四书大全钦定四库全书经部八四书大全四书类提要等谨案大学章句大全一卷或问一卷论语集註大全二十卷孟子集註大全十四卷中庸章句大全二卷或问二卷总名四书大全共四十卷明胡广等撰四书自朱子章句集註以后真徳秀始采朱子语录附于大学章句之下为集编祝洙复仿而足之为四书附録其后蔡模之集疏赵顺孙之纂疏呉真子之集成皆荟萃衆説以相阐发而不免稍涉汜滥惟陈栎四书发明胡炳文四书通较为简当栎门人倪士毅又合二书为一颇加删正名曰四书辑释至明成祖永乐中诏儒臣胡广杨荣等编集诸家传註之説彚成一编赐名四书大全御制序文颁行天下学校于是明代士子为制义以应科目者无不诵习大全而诸家之説尽废然广等撰集此书实全以倪氏辑释为蓝本顾炎武谓其中特少有増删其详其简或多不如倪氏大学中庸或问则全不异而间有舛误朱彛尊亦讥其専攘成书葢诸臣承命纂排不能详搜博採而仅取巳成旧帙塞责抄誊宜其启后人之訾议惟是倪氏原书最为审要其义理明备采择精醇实迥出他家之上则当日诸臣据以编订亦不为无因且明世解四书者如蔡清之䝉引陈琛之浅説其折衷是正皆以此书为宗故着之于录以见一代学校定制之所在焉干隆四十一年五月恭校上总纂官纪昀陆钖熊孙士毅总校官陆费墀钦定四库全书大学章句序大学之书古之大学所以教人之法也盖自天降生民则既莫不与之以仁义礼智之性矣然其气质之禀或不能齐是以不能皆有以知其性之所有而全之也一有聪明睿智能尽其性者出于其间则天必命之以为亿兆之君师使之治而教之以复其性此伏义神农黄帝尧舜所以继天立极而司徒之职典乐之官所由设也三代之隆其法寖备然后王宫国都以及闾巷莫不有学人生八歳则自王公以下至于庶人之子弟皆入小学而教之以洒扫应对进退之节礼乐射御书数之文及其十有五年则自天子之元子衆子以至公卿大夫元士之适子与凡民之俊秀皆入大学而教之以穷理正心脩己治人之道此又学校之教大小之节所以分也夫以学校之设其广如此教之之术其次第节目之详又如此而其所以为教则又皆本之人君躬行心得之余不待求之民生日用彛伦之外是以当世之人无不学其学焉者无不有以知其性分之所固有职分之所当为而各俛焉以尽其力此古昔盛时所以治隆于上俗美于下而非后世之所能及也及周之衰贤圣之君不作学校之政不脩教化陵夷风俗頽败时则有若孔子之圣而不得君师之位以行其政教于是独取先王之法诵而𫝊之以诏后世若曲礼少仪内则弟子职诸篇固小学之支流余裔而此篇者则因小学之成功以着大学之眀法外有以极其规模之大而内有以尽其节目之详者也三千之徒盖莫不闻其说而曾氏之传独得其宗于是作为传义以发其意及孟子没而其传泯焉则其书虽存而知者鲜矣自是以来俗儒记诵词章之习其功倍于小学而无用异端虚无寂灭之教其髙过于大学而无实其他权谋术数一切以就功名之说与夫百家衆技之流所以惑世诬民充塞仁义者又纷然杂出乎其间使其君子不幸而不得闻大道之要其小人不幸而不得蒙至治之泽晦盲否塞反覆沈痼以及五季之衰而壊乱极矣天运循环无往不复宋徳隆盛治教休明于是河南程氏两夫子出而有以接乎孟氏之𫝊实始尊信此篇而表章之既又为之次其简编发其归趣然后古者大学教人之法圣经贤𫝊之指粲然复眀于世虽以熹之不敏亦幸私淑而与有闻焉顾其为书犹颇放失是以忘其固陋采而辑之间亦窃附己意补其阙略以俟后之君子极知僭踰无所逃罪然于国家化民成俗之意学者脩己治人之方则未必无小补云淳熙己酉二月甲子新安朱熹序四书集註大全凡例一四书大书朱子集註诸家之说分行小书凡集成辑释所取诸儒之说有相发眀者采附其下其背戾者不取凡诸家语录文集内有发眀经註而集成辑释遗漏者今悉增入一註文下凡训释一二字或二三句者多取新安陈氏之说一引用先儒姓氏朱子郑氏孔氏周子程子张子邵子蓝田吕氏和靖尹氏上蔡谢氏广平游氏河东侯氏龟山杨氏安定胡氏华阳范氏眉山苏氏林氏致堂胡氏豫章罗氏沙随程氏延平李氏象山陆氏东莱吕氏南轩张氏止斋陈氏乐菴李氏山隂陆氏北溪陈氏勉斋黄氏庆源辅氏三山潘氏节斋蔡氏九峯蔡氏觉轩蔡氏三山陈氏赵氏潜室陈氏胡氏郑氏括苍叶氏莆田黄氏格菴赵氏丹阳洪氏张氏邓氏西山真氏叶氏邵氏兼山郭氏蒙斋𡊮氏张氏江陵项氏徽菴程氏倪氏顾氏仁夀李氏东窓李氏陵阳李氏温陵陈氏陈氏谭氏何氏晏氏天台潘氏郑氏新安王氏永嘉薛氏欧阳氏诸葛氏朱氏朱氏梅巖胡氏张氏黄氏宣氏汪氏张氏张氏王氏双峯饶氏玉溪卢氏勿斋程氏刘氏鲁斋王氏番昜沈氏叠山谢氏番昜齐氏邢氏蛟峯方氏仁山金氏厚斋冯氏四如黄氏勿轩熊氏新安吴氏吴氏番昜李氏番昜邹氏汪氏鲁斋许氏临川吴氏欧阳氏云峯胡氏新安陈氏张氏新安倪氏东阳许氏钦定四库全书大学章句大全子程子曰大学孔氏之遗书而初学入徳之门也于今可见古人为学次第者独頼此篇之存而论孟次之学者必由是而学焉则庶乎其不差矣大学之道在明明徳在亲民在止于至善程子曰亲当作新大学者大人之学也明明之也明徳者人之所得乎天而虚灵不昧以具衆理而应万事者也但为气禀所拘人欲所蔽则有时而昏然其本体之明则有未尝息者故学者当因其所发而遂明之以复其初也新者革其旧之谓也言既自明其明徳又当推以及人使之亦有以去其旧染之汚也止者必至于是而不迁之意至善则事理当然之极也言明明徳新民皆当止于至善之地而不迁盖必其有以尽夫天理之极而无一毫人欲之私也此三者大学之纲领也知止而后有定定而后能静静而后能安安而后能虑虑而后能得止者所当止之地即至善之所在也知之则志有定向静谓心不妄动安谓所处而安虑谓处事精详得谓得其所止物有本末事有终始知所先后则近道矣明徳为本新民为末知止为始能得为终本始所先末终所后此结上文两节之意古之欲明明徳于天下者先治其国欲治其国者先齐其家欲齐其家者先脩其身欲脩其身者先正其心欲正其心者先诚其意欲诚其意者先致其知致知在格物明明徳于天下者使天下之人皆有以明其明徳也心者身之所主也诚实也意者心之所发也实其心之所发欲其必自慊而无自欺也致推极也知犹识也推极吾之知识欲其所知无不尽也格至也物犹事也穷至事物之理欲其极处无不到也此八者大学之条目也物格而后知至知至而后意诚意诚而后心正心正而后身脩身脩而后家齐家齐而后国治国治而后天下平物格者物理之极处无不到也知至者吾心之所知无不尽也知既尽则意可得而实矣意既实则心可得而正矣脩身以上明明徳之事也齐家以下新民之事也物格知至则知所止矣意诚以下则皆得所止之序也自天子以至于庶人壹是皆以脩身为本壹是一切也正心以上皆所以脩身也齐家以下则举此而措之耳其本乱而末治者否矣其所厚者薄而其所薄者厚未之有也本谓身也所厚谓家也此两节结上文两节之意右经一章盖孔子之言而曾子述之其传十章则曾子之意而门人记之也旧本颇有错简今因程子所定而更考经文别为序次如左凡𫝊文杂引经传若无统纪然文理接续血脉贯通深浅始终至为精宻熟读详味久当见之今不尽释也康诰曰克明徳康诰周书克能也大甲曰顾諟天之明命大甲商书顾谓常目在之也諟犹此也或曰审也天之明命即天之所以与我而我之所以为徳者也常目在之则无时不明矣帝典曰克明峻徳帝典尧典虞书峻大也皆自明也结所引书皆言自明己徳之意右𫝊之首章释明明徳此通下三章至止于信旧本误在没世不忘之下汤之盘铭曰苟日新日日新又日新盘沐浴之盘也铭名其器以自惊之辞也苟诚也汤以人之洗濯其心以去恶如沐浴其身以去垢故铭其盘言诚能一日有以涤其旧染之污而自新则当因其已新者而日日新之又日新之不可略有间断也康诰曰作新民鼓之舞之之谓作言振起其自新之民也诗曰周虽旧邦其命维新诗大雅文王之篇言周国虽旧至于文王能新其徳以及于民而始受天命也是故君子无所不用其极自新新民皆欲止于至善也右𫝊之二章释新民诗云邦畿千里惟民所止诗商颂𤣥鸟之篇邦畿王者之都也止居也言物各有所当止之处也诗云缗蛮黄鸟止于丘隅子曰于止知其所止可以人而不如鸟乎诗小雅缗蛮之篇缗蛮鸟声丘隅岑蔚之处子曰以下孔子说诗之辞言人当知所当止之处也诗云穆穆文王于缉熙敬止为人君止于仁为人臣止于敬为人子止于孝为人父止于慈与国人交止于信诗文王之篇穆穆深逺之意于叹美辞缉继续也熙光眀也敬止言其无不敬而安所止也引此而言圣人之止无非至善五者乃其目之大者也学者于此究其精微之蕴而又推类以尽其余则于天下之事皆有以知其所止而无疑矣诗云瞻彼淇澳菉竹猗猗有斐君子如切如磋如琢如磨瑟兮僴兮赫兮喧兮有斐君子终不可諠兮如切如磋者道学也如琢如磨者自脩也瑟兮僴兮者恂慄也赫兮喧兮者威仪也有斐君子终不可諠兮者道盛徳至善民之不能忘也诗卫风淇澳之篇淇水名澳隈也猗猗美盛貌兴也斐文貌切以刀锯琢以椎凿皆裁物使成形质也磋以鑪铴磨以沙石皆治物使其滑泽也治骨角者既切而复磋之治玉石者既琢而复磨之皆言其治之有绪而益致其精也瑟严宻之貌僴武毅之貌赫喧宣着盛大之貌諠忘也道言也学谓讲习讨论之事自脩者省察克治之功恂慄战惧也威可畏也仪可象也引诗而释之以明明明徳者之止于至善道学自脩言其所以得之之由恂慄威仪言其徳容表里之盛卒乃指其实而叹美之也诗云于戯前王不忘君子贤其贤而亲其亲小人乐其乐而利其利此以没世不忘也诗周颂烈文篇于戯叹辞前王谓文武也君子谓其后贤后王小人谓后民也此言前王所以新民者止于至善能使天下后世无一物不得其所所以既没世而人思慕之愈久而不忘也此两节咏叹淫泆其味深长当熟玩之右𫝊之三章释止于至善此章内自引淇澳诗以下旧本误在诚意章下子曰听讼吾犹人也必也使无讼乎无情者不得尽其辞大畏民志此谓知本犹人不异于人也情实也引夫子之言而言圣人能使无实之人不敢尽其虚诞之辞盖我之明徳既明自然有以畏服民之心志故讼不待听而自无也观于此言可以知本末之先后矣右传之四章释本末此章旧本误在止于信下此谓知本程子曰衍文也此谓知之至也此句之上别有阙文此特其结语耳右传之五章盖释格物致知之义而今亡矣此章旧本通下章误在经文之下间尝窃取程子之意以补之曰所谓致知在格物者言欲致吾之知在即物而穷其理也盖人心之灵莫不有知而天下之物莫不有理惟于理有未穷故其知有不尽也是以大学始教必使学者即凡天下之物莫不因其已知之理而益穷之以求至乎其极至于用力之久而一旦豁然贯通焉则衆物之表里精粗无不到而吾心之全体大用无不明矣此谓物格此谓知之至也所谓诚其意者毋自欺也如恶恶臭如好好色此之谓自谦故君子必慎其独也诚其意者自脩之首也毋者禁止之辞自欺云者知为善以去恶而心之所发有未实也谦快也足也独者人所不知而己所独知之地也言欲自脩者知为善以去其恶则当实用其力而禁止其自欺使其恶恶则如恶恶臭好善则如好好色皆务决去而求必得之以自快足于己不可徒苟且以徇外而为人也然其实与不实盖有他人所不及知而已独知之者故必谨之于此以审其㡬焉小人闲居为不善无所不至见君子而后厌然揜其不善而着其善人之视己如见其肺肝然则何益矣此谓诚于中形于外故君子必慎其独也闲居独处也厌然消沮闭蔵之貌此言小人隂为不善而阳欲揜之则是非不知善之当为与恶之当去也但不能实用其力以至此耳然欲揜其恶而卒不可揜欲诈为善而䘚不可诈则亦何益之有哉此君子所以重以为戒而必谨其独也曾子曰十目所视十手所指其严乎引此以眀上文之意言虽幽独之中而其善恶之不可揜如此可畏之甚也富润屋徳润身心广体胖故君子必诚其意胖安舒也言富则能润屋矣徳则能润身矣故心无愧怍则广大宽平而体常舒泰徳之润身者然也盖善之实于中而形于外者如此故又言此以结之右传之六章释诚意经曰欲诚其意先致其知又曰知至而后意诚盖心体之明有所未尽则其所发必有不能实用其力而苟焉以自欺者然㦯已眀而不谨乎此则其所眀又非己有而无以为进徳之基故此章之指必承上章而通考之然后有以见其用力之始终其序不可乱而功不可阙如此云所谓脩身在正其心者身有所忿懥则不得其正有所恐惧则不得其正有所好乐则不得其正有所忧患则不得其正程子曰身有之身当作心忿懥怒也盖是四者皆心之用而人所不能无者然一有之而不能察则欲动情胜而其用之所行或不能不失其正矣心不在焉视而不见听而不闻食而不知其味心有不存则无以检其身是以君子必察乎此而敬以直之然后此心常存而身无不脩也此谓脩身在正其心右传之七章释正心脩身此亦承上章以起下章盖意诚则真无恶而实有善矣所以能存是心以检其身然或但知诚意而不能宻察此心之存否则又无以直内而脩身也自此以下并以旧文为正所谓齐其家在脩其身者人之其所亲爱而辟焉之其所贱恶而辟焉之其所畏敬而辟焉之其所哀矜而辟焉之其所敖惰而辟焉故好而知其恶恶而知其美者天下鲜矣人谓衆人之犹于也辟犹偏也五者在人本有当然之则然常人之情惟其所向而不加察焉则必陷于一偏而身不脩矣故谚有之曰人莫知其子之恶莫知其苗之硕谚俗语也溺爱者不明贪得者无厌是则偏之为害而家之所以不齐也此谓身不脩不可以齐其家右传之八章释脩身齐家所谓治国必先齐其家者其家不可教而能教人者无之故君子不出家而成教于国孝者所以事君也弟者所以事长也慈者所以使衆也身脩则家可教矣孝弟慈所以脩身而教于家者也然而国之所以事君事长使衆之道不外乎此此所以家齐于上而教成于下也康诰曰如保赤子心诚求之虽不中不逺矣未有学养子而后嫁者也此引书而释之又明立教之本不假强为在识其端而推广之耳一家仁一国兴仁一家让一国兴让一人贪戾一国作乱其机如此此谓一言偾事一人定国一人谓君也机发动所由也偾覆败也此言教成于国之效尧舜帅天下以仁而民从之桀纣帅天下以暴而民从之其所令反其所好而民不从是故君子有诸己而后求诸人无诸己而后非诸人所藏乎身不恕而能喻诸人者未之有也此又承上文一人定国而言有善于己然后可以责人之善无恶于己然后可以正人之恶皆推己以及人所谓恕也不如是则所令反其所好而民不从矣喻晓也故治国在齐其家通结上文诗云桃之夭夭其叶蓁蓁之子于归宜其家人宜其家人而后可以教国人诗周南桃夭之篇夭夭少好貌蓁蓁美盛貌兴也之子犹言是子此指女子之嫁者而言也妇人谓嫁曰归宜犹善也诗云宜兄宜弟宜兄宜弟而后可以教国人诗小雅蓼萧篇诗云其仪不忒正是四国其为父子兄弟足法而后民法之也诗曹风鸤鸠篇忒差也此谓治国在齐其家此三引诗皆以咏叹上文之事而又结之如此其味深长最宜濳玩右传之九章释齐家治国所谓平天下在治其国者上老老而民兴孝上长长而民兴弟上恤孤而民不倍是以君子有絜矩之道也老老所谓老吾老也兴谓有所感发而兴起也孤者幼而无父之称絜度也矩所以为方也言此三者上行下效捷于影响所谓家齐而国治也亦可以见人心之所同而不可使有一夫之不获矣是以君子必当因其所同推以度物使彼我之间各得分愿则上下四旁均齐方正而天下平矣所恶于上毋以使下所恶于下毋以事上所恶于前毋以先后所恶于后毋以从前所恶于右毋以交于左所恶于左毋以交于右此之谓絜矩之道此覆解上文絜矩二字之义如不欲上之无礼于我则必以此度下之心而亦不敢以此无礼使之不欲下之不忠于我则必以此度上之心而亦不敢以此不忠事之至于前后左右无不皆然则身之所处上下四旁长短广狭彼此如一而无不方矣彼同有是心而兴起焉者又岂有一夫之不获哉所操者约而所及者广此平天下之要道也故章内之意皆自此而推之诗云乐只君子民之父母民之所好好之民之所恶恶之此之谓民之父母诗小雅南山有台之篇只语助辞言能絜矩而以民心为己心则是爱民如子而民爱之如父母矣诗云节彼南山维石巖巖赫赫师尹民具尔瞻有国者不可以不慎辟则为天下僇矣诗小雅节南山之篇节截然髙大貌师尹周太师尹氏也具俱也辟偏也言在上者人所瞻仰不可不谨若不能絜矩而好恶徇于一己之偏则身弑国亡为天下之大戮矣诗云殷之未丧师克配上帝仪监于殷峻命不易道得衆则得国失衆则失国诗文王篇师衆也配对也配上帝言其为天下君而对乎上帝也监视也峻大也不易言难保也道言也引诗而言此以结上文两节之意有天下者能存此心而不失则所以絜矩而与民同欲者自不能已矣是故君子先慎乎徳有徳此有人有人此有土有土此有财有财此有用先慎乎徳承上文不可不谨而言徳即所谓明徳有人谓得衆有土谓得国有国则不患无财用矣徳者本也财者末也本上文而言外本内末争民施夺人君以徳为外以财为内则是争鬬其民而施之以劫夺之教也盖财者人之所同欲不能絜矩而欲専之则民亦起而争夺矣是故财聚则民散财散则民聚外本内末故财聚争民施夺故民散反是则有徳而有人矣是故言悖而出者亦悖而入货悖而入者亦悖而出悖逆也此以言之出入明货之出入也自先慎乎徳以下至此又因财货以明能絜矩与不能者之得失也康诰曰惟命不于常道善则得之不善则失之矣道言也因上文引文王诗之意而申言之其丁宁反覆之意益深切矣楚书曰楚国无以为寳惟善以为寳楚书楚语言不寳金玉而寳善人也舅犯曰亡人无以为寳仁亲以为寳舅犯晋文公舅狐偃字子犯亡人文公时为公子出亡在外也仁爱也事见檀弓此两节又明不外本而内末之意秦誓曰若有一个臣断断兮无他技其心休休焉其如有容焉人之有技若己有之人之彦圣其心好之不啻若自其口出寔能容之以能保我子孙黎民尚亦有利哉人之有技媢疾以恶之人之彦圣而违之俾不通寔不能容以不能保我子孙黎民亦曰殆哉秦誓周书断断诚一之貌彦美士也圣通明也尚庶㡬也媢忌也违拂戾也殆危也唯仁人放流之迸诸四夷不与同中国此谓唯仁人为能爱人能恶人迸犹逐也言有此媢疾之人妨贤而病国则仁人必深恶而痛絶之以其至公无私故能得好恶之正如此也见贤而不能举举而不能先命也见不善而不能退退而不能逺过也命郑氏云当作慢程子云当作怠未详孰是若此者知所爱恶矣而未能尽爱恶之道盖君子而未仁者也好人之所恶恶人之所好是谓拂人之性菑必逮夫身拂逆也好善而恶恶人之性也至于拂人之性则不仁之甚者也自秦誓至此又皆以申言好恶公私之极以明上文所引南山有台节南山之意是故君子有大道必忠信以得之骄泰以失之君子以位言之道谓居其位而脩己治人之术发己自尽为忠循物无违谓信骄者矜髙泰者侈肆此因上所引文王康诰之意而言章内三言得失而语益加切盖至此而天理存亡之㡬决矣生财有大道生之者衆食之者寡为之者疾用之者舒则财恒足矣吕氏曰国无逰民则生者衆矣朝无幸位则食者寡矣不夺农时则为之疾矣量入为出则用之舒矣愚按此因有土有财而言以眀足国之道在乎务本而节用非必外本内末而后财可聚也自此以至终篇皆一意也仁者以财发身不仁者以身发财发犹起也仁者𣪚财以得民不仁者亡身以殖货未有上好仁而下不好义者也未有好义其事不终者也未有府库财非其财者也上好仁以爱其下则下好义以忠其上所以事必有终而府库之财无悖出之患也孟献子曰畜马乗不察于鸡豚伐冰之家不畜牛羊百乗之家不畜聚敛之臣与其有聚敛之臣宁有盗臣此谓国不以利为利以义为利也孟献子鲁之贤大夫仲孙蔑也畜马乗士初试为大夫者也伐冰之家卿大夫以上丧祭用冰者也百乗之家有采地者也君子宁亡己之财而不忍伤民之力故宁有盗臣而不畜聚敛之臣此谓以下释献子之言也长国家而务财用者必自小人矣彼为善之小人之使为国家菑害并至虽有善者亦无如之何矣此谓国不以利为利以义为利也彼为善之此句上下疑有阙文误字自由也言由小人导之也此一节深眀以利为利之害而重言以结之其丁宁之意切矣右传之十章释治国平天下此章之义务在与民同好恶而不専其利皆推广絜矩之意也能如是则亲贤乐利各得其所而天下平矣凡𫝊十章前四章统论纲领旨趣后六章细论条目工夫其第五章乃明善之要第六章乃诚身之本在初学尤为当务之急读者不可以其近而忽之也大学章句大全钦定四库全书读大学法朱子曰语孟随事问答难见要领惟大学是曾子述孔子説古人爲学之大方而门人又传述以明其旨前后相因体统都具玩味此书知得古人爲学所向却读语孟便易入后面工夫虽多而大体已立矣看这一书又自与看语孟不同语孟中只一项事是一箇道理如孟子説仁义处只就仁义上说道理孔子答颜渊以克巳复礼只就克巳复礼上説道理若大学却只统说论其功用之极至于平天下然天下所以平却先须治国国之所以治却先须齐家家之所以齐却先须修身身之所以修却先须正心心之所以正却先须诚意意之所以诚却先须致知知之所以至却先须格物大学是为学纲目先读大学立定纲领他书皆杂说在里许通得大学了去看他经方见得此是格物致知事此是诚意正心事此是修身事此是齐家治国平天下事今且熟读大学作间架却以他书塡补去大学是通言学之初终中庸是指本原极致处问欲专看一书以何为先曰先读大学可见古人为学首末次第不比他书他书非一时所言非一人所记又曰看大学固是着逐句看去也须先统读传文教熟方好从头仔细看若全不识传文大意便看前头亦难又曰尝欲作一说教人只将大学一日去读一遍看他如何是大人之学如何是小学如何是明明徳如何是新民如何是止于至善日日如是读月来日去自见所谓温故而知新须是知新日日看得新方得却不是道理解新但自家这箇意思长长地新读大学初间也只如此读后来也只如此读只是初间读得似不与自家相关后来看熟见许多说话须着如此做不如此做自不得读书不可贪多当且以大学为先逐段熟读精思须令了了分明方可改读后段看第二段却思量前段令文意连属却不妨问大学稍通方要读论语曰且未可大学稍通正好着心精读前日读时见得前未见得后面见得后未见得前面今识得大纲体统正好熟看读此书功深则用博昔尹和靖见伊川半年方得大学西铭看今人半年要读多少书某且要人读此是如何縁此书却不多而规模周备凡读书初一项须着十分工夫了第二项只费得八九分工夫第三项便只费得六七分工夫少间读渐多自通贯他书自着不得多工夫看大学俟见大指乃及他书但看时须是更将大段分作小段字字句句不可容易放过常时暗诵黙思反覆研究未上口时须教上口未通透时须教通透巳通透后便要纯熟直待不思索时此意常在心胸之间驱遣不去方是此一段了又换一段看令如此数段之后心安理熟觉工夫省力时便渐得力也又曰大学是一箇腔子而今却要塡教他实如他说格物自家须是去格物后塡教他实着诚意亦然若只读得空殻子亦无益也读大学岂在看他言语正欲验之于心如何如好好色恶恶臭试验之吾心果能好善恶恶如此乎闲居为不善是果有此乎一有不至则勇勐奋跃不已必有长进今不知如此则书自书我自我何益之有又曰某一生只看得这文字透见得前贤所未到处温公作通鑑言平生精力尽在此书某于大学亦然先须通此方可读他书又曰伊川旧日教人先看大学那时未解说而今有註解觉大段分晓了只在仔细看又曰看大学且逐章理㑹先将本文念得次将章句来解本文又将或问来参章句须逐一令记得反覆寻究待他浃洽既逐段晓得却统看温寻过又曰大学一书有正经有章句有或问看来看去不用或问只看章句便了久之又只看正经便了又久之自有一部大学在我胷中而正经亦不用矣然不用某许多工夫亦看某底不出不用圣贤许多工夫亦看圣贤底不出又曰大学解本文未详者于或问中详之且从头逐句理㑹到不通处却看或问乃註脚之註脚某解书不合太多又先准备学者为他设疑说了所以致得学者看得容易了人只说某说大学等不略说使人自致思此事大不然人之为学只争箇肯与不肯耳他若不肯向这里略亦不解致思他若肯向此一边自然有味愈详愈有味钦定四库全书大学或问或问大学之道吾子以为大人之学何也曰此对小子之学言之也曰敢问其为小子之学何也曰愚于序文已略陈之而古法之宜于今者亦既辑而为书矣学者不可以不之考也曰吾闻君子务其远者大者小人务其近者小者今子方将语人以大学之道而又欲其考乎小学之书何也曰学之大小固有不同然其为道则一而巳是以方其幼也不习之于小学则无以收其放心养其徳性而为大学之基本及其长也不进之于大学则无以察夫义理措诸事业而收小学之成功是则学之大小所以不同特以少长所习之异宜而有高下浅深先后缓急之殊非若古今之辨义利之分判然如薰莸冰炭之相反而不可以相入也今使幼学之士必先有以自尽乎洒扫应对进退之间礼乐射御书数之习俟其既长而后进乎明徳新民以止于至善是乃次第之当然又何为而不可哉曰幼学之士以子之言而得循序渐进以免于躐等陵节之病则诚幸矣若其年之既长而不及乎此者欲反从事于小学则恐其不免于扞格不胜勤苦难成之患欲直从事于大学则又恐其失序无本而不能以自达也则如之何曰是其嵗月之已逝者则固不可得而复追矣若其工夫之次第条目则岂遂不可得而复补耶盖吾闻之敬之一字圣学之所以成始而成终者也为小学者不由乎此固无以涵养本源而谨夫洒扫应对进退之节与夫六艺之教为大学者不由乎此亦无以开发聪明进徳脩业而致夫明徳新民之功也是以程子发明格物之道而必以是为说焉不幸过时而后学者诚能用力于此以进乎大而不害兼补乎其小则其所以进者将不患于无本而不能以自达矣其或摧頽已甚而不足以有所兼则其所以固其肌肤之㑹筋骸之束而养其良知良能之本者亦可以得之于此而不患其失之于前也顾以七年之病而求三年之艾非百倍其功不足以致之若徒归咎于既往而所以补之于后者又不能以自力则吾见其扞格勤苦日有甚焉而身心颠倒眩瞀迷惑终无以为致知力行之地矣况欲有以及乎天下国家也哉曰然则所谓敬者又若何而用力耶曰程子于此尝以主一无适言之矣尝以整齐严肃言之矣至其门人谢氏之说则又有所谓常惺惺法者焉尹氏之说则又有所谓其心收歛不容一物者焉观是数说足以见其用力之方矣曰敬之所以为学之始者然矣其所以为学之终也奈何曰敬者一心之主宰而万事之本根也知其所以用力之方则知小学之不能无赖于此以爲始知小学之赖此以始则夫大学之不能无赖乎此以爲终者可以一以贯之而无疑矣盖此心既立由是格物致知以尽事物之理则所谓尊徳性而道问学由是诚意正心以脩其身则所谓先立其大者而小者不能夺由是齐家治国以及平天下则所谓脩已以安百姓笃恭而天下平是皆未始一日而离乎敬也然则敬之一字岂非圣学始终之要也哉曰然则此篇所谓在明明徳在新民在止于至善者亦可得而闻其说之详乎曰天道流行发育万物其所以爲造化者隂阳五行而已而所谓隂阳五行者又必有是理而后有是气及其生物则又必因是气之聚而后有是形故人物之生必得是理然后有以为健顺仁义礼智之性必得是气然后有以为䰟魄五脏百骸之身周子所谓无极之眞二五之精妙合而凝者正谓是也然以其理而言之则万物一原固无人物贵贱之殊以其气而言之则得其正且通者为人得其偏且塞者为物是以或贵或贱而不能齐也彼贱而爲物者既梏于形气之偏塞而无以充其本体之全矣唯人之生乃得其气之正且通者而其性为最贵故其方寸之间虚灵洞彻万物咸备盖其所以异于禽兽者正在于此而其所以可爲尧舜而能参天地以赞化育者亦不外焉是则所谓明徳者也然其通也或不能无清浊之异其正也或不能无美恶之殊故其所赋之质清者智而浊者愚美者贤而恶者不肖又有不能同者必其上智大贤之资乃能全其本体而无少不明其有不及乎此则其所谓明徳者已不能无蔽而失其全矣况乎又以气质有蔽之心接乎事物无穷之变则其目之欲色耳之欲声口之欲味鼻之欲臭四肢之欲安佚所以害乎其徳者又岂可胜言也哉二者相因反覆深固是以此徳之明日益昏昩而此心之灵其所知者不过情欲利害之私而巳是则虽曰有人之形而实何以远于禽兽虽曰可以爲尧舜而参天地而亦不能有以自充矣然而本明之体得之于天终有不可得而昩者是以虽其昏蔽之极而介然之顷一有觉焉则即此空隙之中而其本体巳洞然矣是以圣人施教既已养之于小学之中而复开之以大学之道其必先之以格物致知之说者所以使之即其所养之中而因其所发以启其明之之端也继之以诚意正心脩身之目者则又所以使之因其巳明之端而反之于身以致其明之之实也夫既有以启其明之之端而又有以致其明之之实则吾之所得于天而未尝不明者岂不超然无有气质物欲之累而复得其本体之全哉是则所谓明明徳者而非有所作爲于性分之外也然其所谓明明徳者又人人所同得而非有我之得私也向也俱爲物欲之所蔽则其贤愚之分固无以大相远者今吾既幸有以自明矣则视彼衆人之同得乎此而不能自明者方且甘心迷惑没溺于卑汚苟贱之中而不自知也岂不爲之恻然而思有以救之哉故必推吾之所自明者以及之始于齐家中于治国而终及于平天下使彼有是明徳而不能自明者亦皆有以自明而去其旧染之汚焉是则所谓新民者而亦非有所付畀增益之也然徳之在已而当明与其在民而当新者则又皆非人力之所爲而吾之所以明而新之者又非可以私意苟且而爲也是其所以得之于天而见于日用之间者固已莫不各有本然一定之则程子所谓以其义理精微之极有不可得而名者故姑以至善目之而传所谓君之仁臣之敬子之孝父之慈与人交之信乃其目之大者也衆人之心固莫不有是而或不能知学者虽或知之而亦鲜能必至于是而不去此爲大学之教者所以虑其理虽粗复而有不纯已虽粗克而有不尽且将无以尽夫脩巳治人之道故必指是而言以爲明徳新民之标的也欲明徳而新民者诚能求必至是而不容其少有过不及之差焉则其所以去人欲而复天理者无毫发之遗恨矣大抵大学一篇之指总而言之不出乎八事而八事之要总而言之又不出乎此三者此愚所以断然以爲大学之纲领而无疑也然自孟子没而道学不得其传世之君子各以其意之所便者爲学于是乃有不务明其明徳而徒以政教法度爲足以新民者又有爱身独善自谓足以明其明徳而不屑乎新民者又有略知二者之当务顾乃安于小成狃于近利而不求止于至善之所在者是皆不考乎此篇之过其能成已成物而不谬者鲜矣曰程子之改亲爲新也何所据子之从之又何所考而必其然耶且以已意轻改经文恐非传疑之义奈何曰若无所考而辄改之则诚若吾子之讥矣今亲民云者以文义推之则无理新民云者以传文考之则有据程子于此其所以处之者亦已审矣矧未尝去其本文而但曰某当作某是乃汉儒释经不得已之变例而亦何害于传疑耶若必以不改爲是则世盖有承误踵讹心知非是而故爲穿凿附㑹以求其说之必通者矣其侮圣言而误后学也益甚亦何足取以爲法邪曰知止而后有定定而后能静静而后能安安而后能虑虑而后能得何也曰此推本上文之意言明徳新民所以止于至善之由也盖明徳新民固皆欲其止于至善然非先有以知夫至善之所在则不能有以得其所当止者而止之如射者固欲其中夫正鹄然不先有以知其正鹄之所在则不能有以得其所当中者而中之也知止云者物格知至而于天下之事皆有以知其至善之所在是则吾所当止之地也能知所止则方寸之间事事物物皆有定理矣理既有定则无以动其心而能静矣心既能静则无所择于地而能安矣能安则日用之间从容闲暇事至物来有以揆之而能虑矣能虑则随事观理极深研几无不各得其所止之地而止之矣然既眞知所止则其必得所止固巳不甚相远其间四节盖亦推言其所以然之故有此四者非如孔子之志学以至从心孟子之善信以至圣神实有等级之相悬爲终身经歴之次序也曰物有本末事有终始知所先后则近道矣何也曰此结上文两节之意也明徳新民两物而内外相对故曰本末知止能得一事而首尾相因故曰终始诚知先其本而后其末先其始而后其终也则其进爲有序而至于道也不远矣曰古之欲明明徳于天下者先治其国欲治其国者先齐其家欲齐其家者先脩其身欲脩其身者先正其心欲正其心者先诚其意欲诚其意者先致其知致知在格物何也曰此言大学之序其详如此盖纲领之条目也格物致知诚意正心脩身者明明徳之事也齐家治国平天下者新民之事也格物致知所以求知至善之所在自诚意以至于平天下所以求得夫至善而止之也所谓明明徳于天下者自明其明徳而推以新民使天下之人皆有以明其明徳也人皆有以明其明徳则各诚其意各正其心各脩其身各亲其亲各长其长而天下无不平矣然天下之本在国故欲平天下者必先有以治其国国之本在家故欲治国者必先有以齐其家家之本在身故欲齐家者必先有以脩其身至于身之主则心也一有不得其本然之正则身无所主虽欲勉强以脩之亦不可得而脩矣故欲脩身者必先有以正其心而心之发则意也一有私欲杂乎其中而爲善去恶或有未实则心爲所累虽欲勉强以正之亦不可得而正矣故欲正心者必先有以诚其意若夫知则心之神明妙衆理而宰万物者也人莫不有而或不能使其表里洞然无所不尽则隐微之间眞妄错杂虽欲勉强以诚之亦不可得而诚矣故欲诚意者必先有以致其知致者推致之谓如丧致乎哀之致言推之而至于尽也至于天下之物则必各有所以然之故与其所当然之则所谓理也人莫不知而或不能使其精粗隐显究极无余则理所未穷知必有蔽虽欲勉强以致之亦不可得而致矣故致知之道在乎即事观理以格夫物格者极至之谓如格于文祖之格言穷之而至其极也此大学之条目圣贤相传所以教人爲学之次第至爲纎悉然汉魏以来诸儒之论未闻有及之者至唐韩子乃能援以爲说而见于原道之篇则庶几其有闻矣然其言极于正心诚意而无曰致知格物云者则是不探其端而骤语其次亦未免于择焉不精语焉不详之病矣何乃以是而议荀扬哉曰物格而后知至知至而后意诚意诚而后心正心正而后身脩身脩而后家齐家齐而后国治国治而后天下平何也曰此覆说上文之意也物格者事物之理各有以诣其极而无余之谓也理之在物者既诣其极而无余则知之在我者亦随所诣而无不尽矣知无不尽则心之所发能一于理而无自欺矣意不自欺则心之本体物不能动而无不正矣心得其正则身之所处不至䧟于所偏而无不脩矣身无不脩则推之天下国家亦举而措之耳岂外此而求之智谋功利之末哉曰篇首之言明明徳以新民爲对则固专以自明为言矣后叚于平天下者复以明明徳言之则似新民之事亦在其中何其言之不一而辨之不明邪曰篇首三言者大学之纲领也而以其賔主对待先后次第言之则明明徳者又三言之纲领也至此后段然后极其体用之全而一言以举之以见夫天下虽大而吾心之体无不该事物虽多而吾心之用无不贯盖必析之有以极其精而不乱然后合之有以尽其大而无余此又言之序也曰自天子以至于庶人壹是皆以脩身为本其本乱而末治者否矣其所厚者薄而其所薄者厚未之有也何也曰此结上文两节之意也以身对天下国家而言则身爲本而天下国家爲末以家对国与天下而言则其理虽未尝不一然其厚薄之分亦不容无等差矣故不能格物致知以诚意正心而脩其身则本必乱而末不可治不亲其亲不长其长则所厚者薄而无以及人之亲长此皆必然之理也孟子所谓于所厚者薄无所不薄其言盖亦本于此云曰治国平天下者天子诸侯之事也卿大夫以下盖无与焉今大学之教乃例以明明徳于天下爲言岂不爲思出其位犯非其分而何以得爲爲巳之学哉曰天之明命有生之所同得非有我之得私也是以君子之心豁然大公其视天下无一物而非吾心之所当爱无一事而非吾职之所当爲虽或势在匹夫之贱而所以尧舜其君尧舜其民者亦未尝不在其分内也又况大学之教乃爲天子之元子衆子公侯卿大夫士之适子与国之俊选而设是皆将有天下国家之责而不可辞者则其所以素教而预养之者安得不以天下国家爲已事之当然而预求有以正其本清其源哉后世教学不明爲人君父者虑不足以及此而苟循于目前是以天下之治日常少乱日常多而败国之君亡家之主常接迹于当世亦可悲矣论者不此之监而反以圣法爲疑亦独何哉大抵以学者而视天下之事以爲巳事之所当然而爲之则虽甲兵钱谷笾豆有司之事皆爲已也以其可以求知于世而爲之则虽割股庐墓弊车羸马亦爲人耳善乎张子敬夫之言曰爲已者无所爲而然者也此其语意之深切盖有前贤所未发者学者以是而日自省焉则有以察乎善利之间而无毫釐之差矣曰子谓正经盖夫子之言而曾子述之其传则曾子之意而门人记之何以知其然也曰正经辞约而理备言近而指远非圣人不能及也然以其无他左验且意其或出于古昔先民之言也故疑之而不敢质至于传文或引曾子之言而又多与中庸孟子者合则知其成于曾氏门人之手而子思以授孟子无疑也盖中庸之所谓明善即格物致知之功其曰诚身即诚意正心脩身之效也孟子之所谓知性者物格也尽心者知至也存心养性脩身者诚意正心脩身也其他如谨独之云不慊之说义利之分恒言之序亦无不脗合焉者故程子以爲孔氏之遗书学者之先务而论孟犹处其次焉亦可见矣曰程子之先是书而后论孟又且不及乎中庸何也曰是书垂世立教之大典通爲天下后世而言者也论孟应机接物之微言或因一时一事而发者也是以是书之规模虽大然其首尾该备而纲领可寻节目分明而工夫有序无非切于学者之日用论孟之爲人虽切然而问者非一人记者非一手或先后浅深之无序或抑杨进退之不齐其间盖有非初学日用之所及者此程子所以先是书后论孟盖以其难易缓急言之而非以圣人之言爲有优劣也至于中庸则又圣门传授极致之言尤非后学之所易得而闻者故程子之教未遽及之岂不又以爲论孟既通然后可以及此乎盖不先乎大学无以提挈纲领而尽论孟之精微不参之论孟无以融贯㑹通而极中庸之归趣然不㑹其极于中庸则又何以建立大本经纶大经而读天下之书论天下之事哉以是观之则务讲学者固不可不急于四书而读四书者又不可不先于大学亦巳明矣今之教者乃或弃此不务而反以他说先焉其不溺于虚空流于功利而得罪于圣门者几希矣或问一章而下以至三章之半郑本元在没世不忘之下而程子乃以次于此谓知之至也之文子独何以知其不然而遂以爲传之首章也曰以经统传以传附经则其次第可知而二说之不然审矣曰然则其曰克明徳者何也曰此言文王能明其徳也盖人莫不知徳之当明而欲明之然气禀拘之于前物欲蔽之于后是以虽欲明之而有不克也文王之心浑然天理亦无待于克之而自明矣然犹云尔者亦见其独能明之而他人不能又以见夫未能明者之不可不致其克之之功也曰顾諟天之明命何也曰人受天地之中以生故人之明徳非他也即天之所以命我而至善之所存也是其全体大用盖无时而不发见于日用之间人惟不察于此是以汨于人欲而不知所以自明常目在之而眞若见其参于前倚于衡也则成性存存而道义出矣曰克明峻徳何也曰言尧能明其大徳也曰是三者固皆自明之事也然其言之亦有序乎曰康诰通言明徳而已太甲则明天之未始不爲人而人之未始不爲天也帝典则专言成徳之事而极其大焉其言之浅深亦略有序矣或问盘之有铭何也曰盘者常用之器铭者自警之辞也古之圣贤兢兢业业固无时而不戒谨恐惧然犹恐其有所怠忽而或忘之也是以于其常用之器各因其事而刻铭以致戒焉欲其常接乎目毎警乎心而不至于忽忘也曰然则沐浴之盘而其所刻之辞如此何也曰人之有是徳犹其有是身也徳之本明犹其身之本㓗也徳之明而利欲昏之犹身之㓗而尘垢汚之也一旦存养省察之功眞有以去其前日利欲之昏而日新焉则亦犹其䟽瀹澡雪而有以去其前日尘垢之汚也然既新矣而所以新之之功不继则利欲之交将复有如前日之昏犹既㓗矣而所以㓗之之功不继则尘垢之集将复有如前日之汚也故必因其巳新而日日新之又日新之使其存养省察之功无少间断则明徳常明而不复爲利欲之昏亦如人之一日沐浴而日日沐浴又无日而不沐浴使其䟽瀹澡雪之功无少间断则身常㓗清而不复爲旧染之汚也昔成汤所以反之而至于圣者正惟有得于此故称其徳者有曰不迩声色不殖货利又曰以义制事以礼制心有曰从諌弗咈改过不吝又曰与人不求备检身若不及此皆足以见其日新之实至于所谓圣敬日跻云者则其言愈约而意愈切矣然本汤之所以得此又其学于伊尹而有发焉故伊尹自谓与汤咸有一徳而于复政太甲之初复以终始惟一时乃日新爲丁宁之戒盖于是时太甲方且自怨自艾于桐处仁迁义而归是亦所谓苟日新者故复推其尝以告于汤者告之欲其日进乎此无所间断而有以继其烈祖之成徳也其意亦深切矣其后周之武王践阼之初受师尚父丹书之戒曰敬胜怠者吉怠胜敬者灭义胜欲者从欲胜义者凶退而于其几席觞豆刀劒户牖莫不铭焉盖闻汤之风而兴起者今其遗语尚幸颇见于礼书愿治之君志学之士皆不可以莫之考也曰此言新民其引此何也曰此自其本而言之盖以是爲自新之至而新民之端也曰康诰之言作新民何也曰武王之封康叔也以商之余民染纣汚俗而失其本心也故作康诰之书而告之以此欲其有以鼓舞而作兴之使之振奋踊跃以去其恶而迁于善舍其旧而进乎新也然此岂声色号令之所及哉亦自新而已矣曰孔氏小序以康诰爲成王周公之书而子以武王言之何也曰此五峯胡氏之说也盖尝因而考之其曰朕弟寡兄云者皆爲武王之自言乃得事理之实而其他証亦多小序之言不足深信于此可见然非此书大义所关故不暇于致详当别爲读书者言之耳曰诗之言周虽旧邦其命维新何也曰言周之有邦自后稷以来千有余年至于文王圣徳日新而民亦丕变故天命之以有天下是其邦虽旧而命则新也盖民之视效在君而天之视听在民君徳既新则民徳必新民徳既新则天命之新亦不旋日矣曰所谓君子无所不用其极者何也曰此结上文诗书之意也盖盘铭言自新也康诰言新民也文王之诗自新新民之极也故曰君子无所不用其极极即至善之云也用其极者求其止于是而巳矣或问此引𤣥鸟之诗何也曰此以民之止于邦畿而明物之各有所止也曰引緜蛮之诗而系以孔子之言孔子何以有是言也曰此夫子说诗之辞也盖曰鸟于其欲止之时犹知其当止之处岂可人爲万物之灵而反不如鸟之能知所止而止之乎其所以发明人当知止之义亦深切矣曰引文王之诗而继以君臣父子与国人交之所止何也曰此因圣人之止以明至善之所在也盖天生烝民有物有则是以万物庶事莫不各有当止之所但所居之位不同则所止之善不一故爲人君则其所当止者在于仁爲人臣则其所当止者在于敬爲人子则其所当止者在于孝爲人父则其所当止者在于慈与国人交则其所当止者在于信是皆天理人伦之极致发于人心之不容巳者而文王之所以爲法于天下可传于后世者亦不能加毫末于是焉但衆人类爲气禀物欲之所昏故不能常敬而失其所止唯圣人之心表里洞然无有一毫之蔽故连续光明自无不敬而所止者莫非至善不待知所止而后得所止也故传引此诗而厯陈所止之实使天下后世得以取法焉学者于此诚有以见其发于本心之不容已者而缉熈之使其连续光明无少间断则其敬止之功是亦文王而已矣诗所谓上天之载无声无臭仪刑文王万邦作孚正此意也曰子之说诗既以敬止之止爲语助之辞而于此书又以爲所止之义何也曰古人引诗断章或姑借其辞以明已意未必皆取本文之义也曰五者之目词约而义该矣子之说乃复有所谓究其精微之藴而推类以通之者何其言之衍而不切耶曰举其徳之要而总名之则一言足矣论其所以爲是一言者则其始终本末岂一言之所能尽哉得其名而不得其所以名则仁或流于姑息敬或堕于阿谀孝或陷父而慈或败子且其爲信亦未必不爲尾生白公之爲也又况传之所陈姑以见物各有止之凡例其于大伦之目犹且阙其二焉苟不推类以通之则亦何以尽天下之理哉曰复引淇澳之诗何也曰上言止于至善之理备矣然其所以求之之方与其得之之验则未之及故又引此诗以发明之也夫如切如磋言其所以讲于学者已精而益求其精也如琢如磨言其所以脩于身者已宻而益求其宻也此其所以择善固执日就月将而得止于至善之由也恂慄者严敬之存乎中也威仪者辉光之着乎外也此其所以睟面盎背施于四体而爲止于至善之验也盛徳至善民不能忘盖人心之所同然圣人既先得之而其充盛宣着又如此是以民皆仰之而不能忘也盛徳以身之所得而言也至善以理之所极而言也切磋琢磨求其止于是而巳矣曰切磋琢磨何以爲学问自脩之别也曰骨角脉理可寻而切磋之功易所谓始条理之事也玉石浑全坚确而琢磨之功难所谓终条理之事也曰引烈文之诗而言前王之没世不忘何也曰贤其贤者闻而知之仰其徳业之盛也亲其亲者子孙保之思其覆育之恩也乐其乐者舍哺鼓腹而安其乐也利其利者耕田凿井而享其利也此皆先王盛徳至善之余泽故虽已没世而人犹思之愈乆而不能忘也上文之引淇澳以明明徳之得所止言之而发新民之端也此引烈文以新民之得所止言之而着明明徳之效也曰淇澳烈文二节郑本元在诚意章后而程子置之卒章之中子独何以知其不然而属之此也曰二家所系文意不属故有不得而从者且以所谓道盛徳至善没世不忘者推之则知其当属乎此也或问听讼一章郑本元在止于信之后正心脩身之前程子又进而寘之经文之下此谓知之至也之上子不之从而寘之于此何也曰以传之结语考之则其爲释本末之义可知矣以经之本文乘之则其当属于此可见矣二家之说有未安者故不得而从也曰然则听讼无讼于明徳新民之义何所当也曰圣人徳盛仁熟所以自明者皆极天下之至善故能大有以畏服其民之心志而使之不敢尽其无实之辞是以虽其听讼无以异于衆人而自无讼之可听盖巳徳既明而民徳自新则得其本之明效也或不能然而欲区区于分争辩讼之间以求新民之效其亦末矣此传者释经之意也曰然则其不论夫终始者何也曰古人释经取其大略未必如是之屑屑也且此章之下有阙文焉又安知其非本有而并失之也邪或问此谓知本其一爲听讼章之结语则闻命矣其一郑本元在经文之后此谓知之至也之前而程子以爲衍文何也曰以其复出而他无所系也曰此谓知之至也郑本元随此谓知本系于经文之后而下属诚意之前程子则去其上句之复而附此句于听讼知本之章以属明徳之上是必皆有说矣子独何据以知其皆不尽然而有所取舍于其间邪曰此无以他求爲也考之经文初无再论知本知至之云者则知属之经后者之不然矣观于听讼之章既以知本结之而其中间又无知至之说则知再结听讼者之不然矣且其下文所属明徳之章自当爲传文之首又安得以此而先之乎故愚于此皆有所不能无疑者独程子上句之所删郑氏下文之所属则以经传之次求之而有合焉是以不得而异也曰然则子何以知其爲释知至之结语而又知其上之当有阙文也曰以文义与下文推之而知其释知至也以句法推之而知其爲结语也以传之例推之而知其有阙文也曰此经之序自诚意以下其义明而传悉矣独其所谓格物致知者字义不明而传复阙焉且爲最初用力之地而无复上文语绪之可寻也子乃自谓取程子之意以补之则程子之言何以见其必合于经意而子之言又似不尽出于程子何邪曰或问于程子曰学何爲而可以有觉也程子曰学莫先于致知能致其知则思日益明至于乆而后有觉尔书所谓思曰睿睿作圣董子所谓勉强学问则闻见博而智益明正谓此也学而无觉则亦何以学爲也哉或问忠信则可勉矣而致知爲难柰何程子曰诚敬固不可以不勉然天下之理不先知之亦未有能勉以行之者也故大学之序先致知而后诚意其等有不可躐者苟无圣人之聪明睿知而徒欲勉焉以践其行事之迹则亦安能如彼之动容周旋无不中礼也哉惟其烛理之明乃能不待勉彊而自乐循理尔夫人之性本无不善循理而行宜无难者惟其知之不至而但欲以力爲之是以苦其难而不知其乐耳知之而至则循理爲乐不循理爲不乐何苦而不循理以害吾乐耶昔尝见有谈虎伤人者衆莫不闻而其间一人神色独变问其所以乃尝伤于虎者也夫虎能伤人人孰不知然闻之有惧有不惧者知之有眞有不眞也学者之知道必如此人之知虎然后爲至耳若曰知不善之不可爲而犹或爲之则亦未尝眞知而巳矣此两条者皆言格物致知所以当先而不可后之意也又有问进脩之术何先者程子曰莫先于正心诚意然欲诚意必先致知而欲致知又在格物致尽也格至也凡有一物必有一理穷而至之所谓格物者也然而格物亦非一端如或读书讲明道义或论古今人物而别其是非或应接事物而处其当否皆穷理也曰格物者必物物而格之耶将止格一物而万理皆通邪曰一物格而万理通虽颜子亦未至此惟今日而格一物焉明日又格一物焉积习既多然后脱然有贯通处耳又曰自一身之中以至万物之理理㑹得多自当豁然有箇觉处又曰穷理者非谓必尽穷天下之理又非谓止穷得一理便到但积累多后自当脱然有悟处又曰格物非欲尽穷天下之物但于一事上穷尽其他可以类推至于言孝则当求其所以爲孝者如何若一事上穷不得且别穷一事或先其易者或先其难者各随人浅深譬如千蹊万径皆可以适国但得一道而入则可以推类而通其余矣盖万物各具一理而万理同出一原此所以可推而无不通也又曰物必有理皆所当穷若天地之所以髙深鬼神之所以幽显是也若曰天吾知其髙而已矣地吾知其深而已矣鬼神吾知其幽且显而已矣则是已然之词又何理之可穷哉又曰如欲爲孝则当知所以爲孝之道如何而爲奉养之宜如何而爲温凊之节莫不穷究然后能之非独守夫孝之一字而可得也或问观物察巳者岂因见物而反求诸巳乎曰不必然也物我一理才明彼即晓此此合内外之道也语其大天地之所以髙厚语其小至一物之所以然皆学者所宜致思也曰然则先求之四端可乎曰求之情性固切于身然一草一木亦皆有理不可不察又曰致知之要当知至善之所在如父止于慈子止于孝之类若不务此而徒欲汎然以观万物之理则吾恐其如大军之游骑出太逺而无所归也又曰格物莫若察之于身其得之尤切此九条者皆言格物致知所当用力之地与其次第工程也又曰格物穷理但立诚意以格之其迟速则在乎人之明暗耳又曰入道莫如敬未有能致知而不在敬者又曰涵养须用敬进学则在致知又曰致知在乎所养养知莫过于寡欲又曰格物者适道之始思欲格物则固巳近道矣是何也以收其心而不放也此五条者又言涵养本原之功所以爲格物致知之本者也凡程子之爲说者不过如此其于格物致知之传详矣今也寻其义理既无可疑考其字义亦皆有据至以他书论之则文言所谓学聚问辨中庸所谓明善择善孟子所谓知性知天又皆在乎固守力行之先而可以验夫大学始教之功爲有在乎此也愚尝反覆考之而有以信其必然是以窃取其意以补传文之缺不然则又安敢犯不韪之罪爲无证之言以自託于圣经贤传之间乎曰然则吾子之意亦可得而悉闻之乎曰吾闻之也天道流行造化发育凡有声色貌象而盈于天地之间者皆物也既有是物则其所以爲是物者莫不各有当然之则而自不容已是皆得于天之所赋而非人之所能爲也今且以其至切而近者言之则心之爲物实主于身其体则有仁义礼智之性其用则有恻隐羞恶恭敬是非之情浑然在中随感而应各有攸主而不可乱也次而及于身之所具则有口鼻耳目四肢之用又次而及于身之所接则有君臣父子夫妇长㓜朋友之常是皆必有当然之则而自不容已所谓理也外而至于人则人之理不异于巳也远而至于物则物之理不异于人也极其大则天地之运古今之变不能外也尽于小则一尘之微一息之顷不能遗也是乃上帝所降之𠂻烝民所秉之彛刘子所谓天地之中夫子所谓性与天道子思所谓天命之性孟子所谓仁义之心程子所谓天然自有之中张子所谓万物之一原邵子所谓道之形体者但其气质有清浊偏正之殊物欲有浅深厚薄之异是以人之与物贤之与愚相与悬絶而不能同耳以其理之同故以一人之心而于天下万物之理无不能知以其禀之异故于其理或有所不能穷也理有未穷故其知有不尽知有不尽则其心之所发必不能纯于义理而无杂乎物欲之私此其所以意有不诚心有不正身有不脩而天下国家不可得而治也昔者圣人盖有忧之是以于其始教爲之小学而使之习于诚敬则所以收其放心养其徳性者巳无所不用其至矣及其进乎大学则又使之即夫事物之中因其所知之理推而究之以各到乎其极则吾之知识亦得以周遍精切而无不尽也若其用力之方则或考之事爲之着或察之念虑之微或求之文字之中或索之讲论之际使于身心性情之徳人伦日用之常以至天地鬼神之变鸟兽草木之宜自其一物之中莫不有以见其所当然而不容巳与其所以然而不可易者必其表里精粗无所不尽而又益推其类以通之至于一日脱然而贯通焉则于天下之物皆有以究其义理精微之所极而吾之聪明睿智亦皆有以极其心之本体而无不尽矣此愚之所以补乎本传阙文之意虽不能尽用程子之言然其指趣要归则不合者鲜矣读者其亦深考而实识之哉曰然则子之爲学不求诸心而求诸迹不求之内而求之外吾恐圣贤之学不如是之浅近而支离也曰人之所以爲学心与理而巳矣心虽主乎一身而其体之虚灵足以管乎天下之理理虽散在万物而其用之微妙实不外一人之心初不可以内外精粗而论也然或不知此心之灵而无以存之则昏昩杂扰而无以穷衆理之妙不知衆理之妙而无以穷之则偏狭固滞而无以尽此心之全此其理势之相须盖亦有必然者是以圣人设教使人黙识此心之灵而存之于端庄静一之中以爲穷理之本使人知有衆理之妙而穷之于学问思辨之际以致尽心之功巨细相涵动静交养初未尝有内外精粗之择及其眞积力乆而豁然贯通焉则亦有以知其浑然一致而果无内外精粗之可言矣今必以是爲浅近支离而欲藏形匿影别爲一种幽深恍惚艰难阻絶之论务使学者莽然措其心于文字言语之外而曰道必如此然后可以得之则是近世佛学诐淫邪遁之尤者而欲移之以乱古人明徳新民之实学其亦误矣曰近世大儒有爲格物致知之说者曰格犹扞也御也能扞御外物而后能知至道也又有推其说者曰人生而静其性本无不善而有爲不善者外物诱之也所谓格物以致其知者亦曰扞去外物之诱而本然之善自明耳是其爲说不亦善乎曰天生烝民有物有则则物之与道固未始相离也今曰御外物而后可以知至道则是絶父子而后可以知孝慈离君臣而后可以知仁敬也是安有此理哉若曰所谓外物者不善之诱耳非指君臣父子而言也则夫外物之诱人莫甚于饮食男女之欲然推其本则固亦莫非人之所当有而不能无者也但于其间自有天理人欲之辨而不可以毫釐差耳惟其徒有是物而不能察于吾之所以行乎其间者孰爲天理孰爲人欲是以无以致其克复之功而物之诱于外者得以夺乎天理之本然也一不即物以穷其原而徒恶物之诱乎巳乃欲一切扞而去之则是必闭口枵腹然后可以得饮食之正絶灭种类然后可以全夫妇之别也是虽裔戎无君无父之教有不能充其说者况乎圣人大中至正之道而得以此乱之哉曰自程子以格物爲穷理而其学者传之见于文字多矣是亦有以发其师说而有助于后学者耶曰程子之说切于巳而不遗于物本于行事之实而不废文字之功极其大而不略其小究其精而不忽其粗学者循是而用力焉则既不务博而陷于支离亦不径约而流于狂妄既不舍其积累之渐而其所谓豁然贯通者又非见闻思虑之可及也是于说经之意入徳之方其亦可谓反复详备而无俟于发明矣若其门人虽曰祖其师说然以愚考之则恐其皆未足以及此也盖有以必穷万物之理同出于一爲格物知万物同出乎一理爲知至如合内外之道则天人物我爲一通昼夜之道则死生幽明爲一逹哀乐好恶之情则人与鸟兽鱼鼈爲一求屈伸消长之变则天地山川爲一者似矣然其欲必穷万物之理而专指外物则于理之在巳者有不明矣但求衆物比类之同而不究一物性情之异则于理之精微者有不察矣不欲其异而不免乎四说之异必欲其同而未极乎一原之同则徒有牵合之劳而不睹贯通之妙矣其于程子之说何如哉又有以爲穷理只是寻箇是处然必以恕爲本而又先其大者则一处理通而触处皆通者其曰寻箇是处者则得矣而曰以恕爲本则是求仁之方而非穷理之务也又曰先其大者则不若先其近者之切也又曰一处通而一切通则又颜子之所不能及程子之所不敢言非若类推积累之可以循序而必至也又有以爲天下之物不可胜穷然皆备于我而非从外得也所谓格物亦曰反身而诚则天下之物无不在我者是亦似矣然反身而诚乃爲物格知至以后之事言其穷理之至无所不尽故凡天下之理反求诸身皆有以见其如目视耳听手持足行之毕具于此而无毫发之不实耳固非以是方爲格物之事亦不谓但务反求诸身而天下之理自然无不诚也中庸之言明善即物格知至之事其言诚身即意诚心正之功故不明乎善则有反诸身而不诚者其功夫地位固有序而不可诬矣今爲格物之说又安得遽以是而爲言哉又有以今日格一物明日格一物爲非程子之言者则诸家所记程子之言此类非一不容皆误且其爲说正中庸学问思辨弗得弗措之事无所咈于理者不知何所病而疑之也岂其习于持敬之约而厌夫观理之烦耶抑直以已所未闻而不信他人之所闻也夫持敬观理不可偏废程子固已言之若以已偶未闻而遂不之信则以有子之似圣人而速贫速朽之论犹不能无待于子游而后定今又安得遽以一人之所未闻而尽废衆人之所共闻者哉又有以爲物物致察而宛转归已如察天行以自强察地势以厚徳者亦似矣然其曰物物致察则是不察程子所谓不必尽穷天下之物也又曰宛转归巳则是不察程子所谓物我一理才明彼即晓此之意也又曰察天行以自强察地势以厚徳则是但欲因其巳定之名拟其已着之迹而未尝如程子所谓求其所以然与其所以爲者之妙也独有所谓即事即物不厌不弃而身亲格之以精其知者爲得致字向里之意而其曰格之之道必立志以定其本居敬以持其志志立乎事物之表敬行乎事物之内而后乃可精者又有以合乎所谓未有致知而不在敬者之指但其语意颇伤急廹既不能尽其全体规模之大又无以见其从容濳玩积乆贯通之功耳呜唿程子之言其答问反复之详且明也如彼而其门人之所以爲说者乃如此虽或仅有一二之合焉而不免于犹有所未尽也是亦不待七十子丧而大义巳乖矣尚何望其能有所发而有助于后学哉间独惟念昔闻延平先生之教以爲爲学之初且当常存此心勿爲他事所胜凡遇一事即当且就此事反复推寻以究其理待此一事融释脱落然后循序少进而别穷一事如此既乆积累之多胷中自当有洒然处非文字言语之所及也详味此言虽其规模之大条理之宻若不逮于程子然其功夫之渐次意味之深切则有非他说所能及者惟尝实用力于此者爲能有以识之未易以口舌争也曰然则所谓格物致知之学与世之所谓博物洽闻者奚以异曰此以反身穷理爲主而必究其本末是非之极挚彼以徇外夸多爲务而不覈其表里眞妄之实然必究其极是以知愈博而心愈明不覈其实是以识愈多而心愈窒此正爲已爲人之所以分不可不察也或问六章之㫖其详犹有可得而言者邪曰天下之道二善与恶而已矣然揆厥所元而循其次第则善者天命所赋之本然恶者物欲所生之邪秽也是以人之常性莫不有善而无恶其本心莫不好善而恶恶然既有是形体之累而又爲气禀之拘是以物欲之私得以蔽之而天命之本然者不得而着其于事物之理固有瞢然不知其善恶之所在者亦有仅识其粗而不能眞知其可好可恶之极者夫不知善之眞可好则其好善也虽曰好之而未能无不好者以拒之于内不知恶之眞可恶则其恶恶也虽曰恶之而未能无不恶者以挽之于中是以不免于苟焉以自欺而意之所发有不诚者夫好善而不诚则非唯不足以爲善而反有以贼乎其善恶恶而不诚则非唯不足以去恶而适所以长乎其恶是则其爲害也徒有甚焉而何益之有哉圣人于此盖有忧之故爲大学之教而必首之以格物致知之目以开明其心术使既有以识夫善恶之所在与其可好可恶之必然矣至此而复进之以必诚其意之说焉则又欲其谨之于幽独隐微之奥以禁止其苟且自欺之萌而凡其心之所发如曰好善则必由中及外无一毫之不好也如曰恶恶则必由中及外无一毫之不恶也夫好善而中无不好则是其好之也如好好色之眞欲以快乎已之目初非爲人而好之也恶恶而中无不恶则是其恶之也如恶恶臭之眞欲以足乎已之鼻初非爲人而恶之也所发之实既如此矣而须臾之顷纎芥之微念念相承又无敢有少间断焉则庶乎内外昭融表里澄彻而心无不正身无不脩矣若彼小人幽隐之间实爲不善而犹欲外託于善以自盖则亦不可谓其全然不知善恶之所在但以不知其眞可好恶而又不能谨之于独以禁止其苟且自欺之萌是以沦䧟至于如此而不自知耳此章之说其详如此是固宜爲自脩之先务矣然非有以开其知识之眞则不能有以致其好恶之实故必曰欲诚其意者先致其知又曰知至而后意诚然犹不敢恃其知之已至而听其所自爲也故又曰必诚其意必谨其独而毋自欺焉则大学工夫次第相承首尾爲一而不假他术以杂乎其间亦可见矣后此皆然今不复重出也曰然则慊之爲义或以爲少又以爲恨与此不同何也曰慊之爲字有作嗛者而字书以爲口衔物也然则慊亦但爲心有所衔之义而其爲快爲足爲恨爲少则以所衔之异而别之耳孟子所爲慊于心乐毅所谓慊于志则以衔其快与足之意而言者也孟子所谓吾何慊汉书所谓嗛栗姬则以衔其恨与少之意而言者也读者各随所指而观之则既并行而不悖矣字书又以其训快与足者读与惬同则义愈明而音又异尤不患于无别也或问人之有心本以应物而此章之传以爲有所喜怒忧惧便爲不得其正然则其爲心也必如藁木之不复生死灰之不复然乃爲得其正邪曰人之一心湛然虚明如鑑之空如衡之平以爲一身之主者固其眞体之本然而喜怒忧惧随感而应妍蚩俯仰因物赋形者亦其用之所不能无者也故其未感之时至虚至静所谓鑑空衡平之体虽鬼神有不得窥其际者固无得失之可议及其感物之际而所应者又皆中节则其鑑空衡平之用流行不滞正大光明是乃所以爲天下之逹道亦何不得其正之有哉唯其事物之来有所不察应之既或不能无失且又不能不与俱往则其喜怒忧惧必有动乎中者而此心之用始有不得其正者耳𫝊者之意固非以心之应物便爲不得其正而必如枯木死灰然后乃爲得其正也惟是此心之灵既曰一身之主苟得其正而无不在是则耳目鼻口四肢百骸莫不有所听命以供其事而其动静语黙出入起居唯吾所使而无不合于理如其不然则身在于此而心驰于彼血肉之躯无所管摄其不爲仰面贪看鸟囘头错应人者几希矣孔子所谓操则存舍则亡孟子所谓求其放心从其大体者盖皆谓此学者可不深念而屡省之哉或问八章之辟旧读爲譬而今读爲僻何也曰旧音旧说以上章例之而不合也以下文逆之而不通也是以间者窃以类例文意求之而得其说如此盖曰人之常情于此五者一有所向则失其好恶之平而陷于一偏是以身有不脩不能齐其家耳盖偏于爱则溺焉而不知其恶矣偏于恶则阻焉而不知其善矣是其身之所接好恶取舍之间将无一当于理者而况于闺门之内恩常掩义亦何以胜其情爱暱比之私而能有以齐之哉曰凡是五者皆身与物接所不能无而亦既有当然之则矣今曰一有所向便爲偏倚而身不脩则是必其接物之际此心漠然都无亲疎之等贵贱之别然后得免于偏也且心既正矣则宜其身之无不脩今乃犹有若是之偏何哉曰不然也此章之义实承上章其立文命意大抵相似盖以爲身与事接而后或有所偏非以爲一与事接而必有所偏所谓心正而后身脩亦曰心得其正乃能脩身非谓此心一正则身不待检而自脩也曰亲爱贱恶畏敬哀矜固人心之所宜有若夫敖惰则凶徳也曾谓本心而有如是之则哉曰敖之爲凶徳也正以其先有是心不度所施而无所不敖尔若因人之可敖而敖之则是常情所宜有而事理之当然也今有人焉其亲且旧未至于可亲而爱也其位与徳未至于可畏而敬也其穷未至于可哀而其恶未至于可贱也其言无足去取而其行无足是非也则视之泛然如涂之人而已尔又其下者则夫子之取瑟而歌孟子之隐几而卧盖亦因其有以自取而非吾故有敖之之意亦安得而遽谓之凶徳哉又况此章之㫖乃爲虑其因有所重而陷于一偏者发其言虽曰有所敖惰而其意则正欲人之于此更加详审虽曰所当敖惰而犹不敢肆其敖惰之心也亦何病哉或问如保赤子何也曰程子有言赤子未能自言其意而爲之母者慈爱之心出于至诚则凡所以求其意者虽或不中而不至于大相逺矣岂待学而后能哉若民则非如赤子之不能自言矣而使之者反不能无失于其心则以本无慈爱之实而于此有不察耳传之言此盖以明夫使衆之道不过自其慈幼者而推之而慈幼之心又非外铄而有待于强爲也事君之孝事长之弟亦何以异于此哉既举其细则大者可知矣曰仁让言家贪戾言人何也曰善必积而后成恶虽小而可惧古人之深戒也书所谓尔惟徳罔小万邦惟庆尔惟不徳罔大坠厥宗亦是意尔曰此章本言上行下效有不期然而然者今曰有诸巳而后求诸人无诸已而后非诸人则是犹有待于劝勉程督而后化且内适自脩而遽欲望人之皆有巳方仅免而遂欲责人以必无也曰此爲治其国者言之则推吾所有与民共由其条教法令之施赏善罚恶之政固有理所当然而不可已者但以所令反其所好则民不从故又推本言之欲其先成于已而有以责人固非谓其专务修巳都不治人而拱手以俟其自化亦非谓其矜已之长愧人之短而胁之以必从也故先君子之言曰有诸巳不必求诸人以爲求诸人而无诸巳则不可也无诸巳不必求诸人以爲非诸人而有诸已则不可也正此意也曰然则未能有善而遂不求人之善未能去恶而遂不非人之恶斯不亦恕而终身可行乎哉曰恕字之㫖以如心爲义盖曰如治巳之心以治人如爱已之心以爱人而非苟然姑息之谓也然人之爲心必甞穷理以正之使其所以治已爱已者皆出于正然后可以即是推之以及于人而恕之爲道有可言者故大学之传最后两章始及于此则其用力之序亦可见矣至即此章而论之则欲如治已之心以治人者又不过以强于自治爲本盖能强于自治至于有善而可以求人之善无恶而可以非人之恶然后推已及人使之亦如我之所以自治而自治焉则表端景正源洁流清而治已治人无不尽其道矣所以终身力此而无不可行之时也今乃不然而直欲以其不肖之身爲标凖视吾治教所当及者一以姑息待之不相训诰不相禁戒将使天下之人皆如已之不肖而沦胥以䧟焉是乃大乱之道而岂所谓终身可行之恕哉近世名卿之言有曰人虽至愚责人则明虽有聪明恕已则昏苟能以责人之心责已恕已之心恕人则不患不至于圣贤矣此言近厚世亦多称之者但恕字之义本以如心而得故可以施之于人而不可以施之于已今曰恕已则昏则是已知其如此矣而又曰以恕已之心恕人则是既不知自治其昏而遂推以及人使其亦将如我之昏而后已也乃欲由此以入圣贤之域岂不误哉借令其意但爲欲反此心以施于人则亦止可以言下章爱人之事而于此章治人之意与夫中庸以人治人之说则皆有未合者盖其爲恕虽同而一以及人爲主一以自治爲主则二者之间毫釐之异正学者所当深察而明辨也若汉之光武亦贤君也一旦以无罪黜其妻其臣郅恽不能力陈大义以救其失而姑爲缓辞以慰解之是乃所谓不能三年而缌功之察放饭流歠而齿决是惮者光武乃谓恽爲善恕已量主则其失又甚逺而大启爲人臣者不肯责难陈善以贼其君之罪一字之义有所不明而其祸乃至于此可不谨哉曰既结上文而复引诗者三何也曰古人言必引诗盖取其嗟叹咏歌优游厌饫有以感发人之善心非徒取彼之文证此之义而已也夫以此章所论齐家治国之事文具而意足矣复三引诗非能于其所论之外别有所发明也然甞试读之则反覆吟咏之间意味深长义理通畅使人心融神㑹有不知手舞而足蹈者是则引诗之助与爲多焉盖不独此他凡引诗云者皆以是求之则引者之意可见而诗之爲用亦得矣曰三诗亦有序乎曰首言家人次言兄弟终言四国亦刑于寡妻至于兄弟以御于家邦之意也或问上章论齐家治国之道既以孝弟慈爲言矣此论治国平天下之道而复以是爲言何也曰三者人道之大端衆心之所同得者也自家以及国自国以及天下虽有大小之殊然其道不过如此而已但前章专以己推而人化爲言此章又申言之以见人心之所同而不能己者如此是以君子不唯有以化之而又有以处之也盖人之所以爲心者虽曰未甞不同然贵贱殊势贤愚异禀苟非在上之君子眞知实蹈有以倡之则下之有是心者亦无所感而兴起矣幸其有以倡焉而兴起矣然上之人乃或不能察彼之心而失其所以处之之道则彼其所兴起者或不得遂而反有不均之叹是以君子察其心之所同而得夫絜矩之道然后有以处此而遂其兴起之善端也曰何以言絜之爲度也曰此庄子所谓挈之百围贾子所谓度长絜大者也前此诸儒盖莫之省而强训以挈殊无意谓先友太史范公乃独推此以言之而后其理可得而通也盖挈度也矩所以爲方也以己之心度人之心知人之所恶者不异乎己则不敢以己之所恶者施之于人使吾之身一处乎此则上下四方物我之际各得其分不相侵越而各就其中校其所占之地则其广狭长短又皆平均如一截然方正而无有余不足之处是则所谓絜矩者也夫爲天下国家而所以处心制事者一出于此则天地之间将无一物不得其所而凡天下之欲爲孝弟不倍者皆得以自尽其心而无不均之叹矣天下其有不平者乎然君子之所以有此亦岂自外至而强爲之哉亦曰物格知至故有以通天下之志而知千万人之心即一人之心意诚心正故有以胜一己之私而能以一人之心爲千万人之心其如此而已矣一有私意存乎其间则一膜之外便爲胡越虽欲絜矩亦将有所隔碍而不能通矣若赵由之爲守则易尉而爲尉则陵守王肃之方于事上而好人佞己推其所由盖出于此而充其类则虽桀纣盗跖之所爲亦将何所不至哉曰然则絜矩之云是则所谓恕者己乎曰此固前章所谓如爱己之心以爱人者也夫子所谓终身可行程子所谓充拓得去则天地变化而草木蕃充拓不去则天地闭而贤人隐皆以其可以推之而无不通耳然必自其穷理正心者而推之则吾之爱恶取舍皆得其正而其所推以及人者亦无不得其正是以上下四方以此度之而莫不截然各得其分若于理有未明而心有未正则吾之所欲者未必其所当欲吾之所恶者未必其所当恶乃不察此而遽欲以是爲施于人之凖则则其意虽公而事则私是将见其物我相侵彼此交病而虽庭除之内跬歩之间亦且参商矛盾而不可行矣尚何终身之望哉是以圣贤凡言恕者又必以忠爲本而程子亦言忠恕两言如形与影欲去其一而不可得盖唯忠而后所如之心始得其正是亦此篇先后本末之意也然则君子之学可不谨其序哉曰自身而家自家而国自国而天下均爲推己及人之事而传之所以释之者一事自爲一说若有不能相通焉者何也曰此以势之远迩事之先后而所施有不同耳实非有异事也盖必审于接物好恶不偏然后有以正伦理笃思义而齐其家其家已齐事皆可法然后有以立标凖胥教诲而治其国其国已治民知兴起然后可以推已度物举此加彼而平天下此以其远近先后而施有不同者也然自国以上则治于内者严宻而精详自国以下则治于外者广愽而周遍亦可见其本末实一物首尾实一身矣何名爲异说哉曰所谓民之父母者何也曰君子有絜矩之道故能以己之好恶知民之好恶又能以民之好恶爲己之好恶也夫好其所好而与之聚之恶其所恶而不以施焉则上之爱下眞犹父母之爱其子矣彼民之亲其上岂不亦犹子之爱其父母哉曰此所引节南山之诗何也曰言在尊位者人所观仰不可不谨若人君恣己徇私不与天下同其好恶则爲天下僇如桀纣幽厉也曰得衆得国失衆失国何也曰言能絜矩则民父母之而得衆得国矣不能絜矩则爲天下僇而失衆失国矣曰所谓先慎乎徳何也曰上言有国者不可不谨此言其所谨而当先者尤在于徳也徳即所谓明徳所以谨之亦曰格物致知诚意正心以脩其身而已矣曰此其深言务财用而失民何也曰有徳而有人有土则因天分地不患乎无财用矣然不知本末而无絜矩之心则未有不争鬭其民而施之以劫夺之教者也易大传曰何以聚人曰财春秋外传曰王人者将以导利而布之上下者也故财聚于上则民散于下矣财散于下则民归于上矣言悖而出者亦悖而入货悖而入者亦悖而出郑氏以爲君有逆命则民有逆辞上贪于利则下人侵畔得其㫖矣曰前既言命之不易矣此又言命之不常何也曰以天命之重而致其丁宁之意亦承上文而言之也盖善则得之者有徳而有人之谓也不善则失之者悖入而悖出之谓也然则命之不常乃人之所自爲耳可不谨哉曰其引秦誓何也曰言好善之利及其子孙不好善之害流于后世亦由絜矩与否之异也曰媢疾之人诚可恶矣然仁人恶之之深至于如此得无疾之己甚之乱邪曰小人爲恶千条万端其可恶者不但媢疾一事而已仁人不深恶乎彼而独深恶乎此者以其有害于善人使民不得被其泽而其流祸之长及于后世而未已也然非杀人于货之盗则罪不至死故亦放流之而已然又念夫彼此之势虽殊而苦乐之情则一今此恶人放而不远则其爲害虽得不施于此而彼所放之地其民复何罪焉故不敢以己之所恶施之于人而必远而置之无人之境以御魑魅而后己盖不惟保安善人使不蒙其害亦所以禁伏凶人使不得稔其恶虽因彼之善恶而有好恶之殊然所以仁之之意亦未甞不行乎其间也此其爲御乱之术至矣而何致乱之有曰迸之爲屏何也曰古字之通用者多矣汉石刻词有引尊五美屏四恶者而以尊爲遵以屏爲迸则其证也曰仁人之能爱人能恶人何也曰仁人者私欲不萌而天下之公在我是以是非不谬而举措得宜也曰命之爲慢与其爲怠也孰得曰大凡疑义所以决之不过乎义理文势事证三者而已今此二字欲以义理文势决之则皆通欲以事证决之则无考盖不可以深求矣若使其于义理事实之大者有所乡背而不可以不究犹当视其缓急以爲先后况于此等字既两通而于事义无大得失则亦何必苦心极力以求之徒费日而无所益乎以是而推他亦皆可见矣曰好善恶恶人之性然也有拂人之性者何哉曰不仁之人阿党媢疾有以陷溺其心是以其所好恶戾于常性如此与民之父母能好恶人者正相反使其能胜私而絜矩则不至于是矣曰忠信骄泰之所以爲得失者何也曰忠信者尽己之心而不违于物絜矩之本也骄泰则恣巳徇私以人从欲不得与人同好恶矣曰上文深陈财用之失民矣此复言生财之道何也曰此所谓有土而有财者也夫洪范八政食货爲先子贡问政而夫子告之亦以足食爲首盖生民之道不可一日而无者圣人岂轻之哉特以爲国者以利爲利则必至于剥民以自奉而有悖出之祸故深言其害以爲戒耳至于崇本节用有国之常政所以厚下而足民者则固未甞废也吕氏之说得其㫖矣有子曰百姓足君孰与不足孟子曰无政事则财用不足正此意也然孟子所谓政事则所以告齐梁之君使之制民之产者是己岂若后世头㑹箕歛厉民自养之云哉曰仁者以财发身不仁者以身发财何也曰仁者不私其有故财散民聚而身尊不仁者惟利是图故捐身贾祸以崇货也然亦即财货而以其效言之尔非谓仁者眞有以财发身之意也曰未有府库财非其财者何也曰上好仁则下好义矣下好义则事有终矣事有终则爲君者安富尊荣而府库之财可长保矣此以财发身之效也上不好仁则下不好义下不好义则其事不终是将爲天下僇之不暇而况府库之财又岂得爲吾之财乎若商纣以自焚而起鉅桥鹿台之财徳宗以出走而丰琼林大盈之积皆以身发财之效也曰其引孟献子之言何也曰鸡豚牛羊民之所畜养以爲利者也既已食君之禄而享民之奉矣则不当复与之争此公仪子所以㧞园葵去织妇而董子因有与之齿者去其角傅之翼者两其足之喻皆絜矩之义也聚歛之臣剥民之膏血以奉上而民被其殃盗臣窃君之府库以自私而祸不及下仁者之心至诚恻怛宁亡己之财而不忍伤民之力所以与其有聚歛之臣宁有盗臣亦絜矩之义也昔孔子以臧文仲之妾织蒲而直斥其不仁以冉求聚歛于季氏而欲鸣鼓以声其罪以圣人之宏大兼容温良博爱而所以责二子者疾痛深切不少假借如此其意亦可见矣曰国不以利爲利以义爲利何也曰以利爲利则上下交征不夺不餍以义爲利则不遗其亲不后其君盖惟义之安而自无所不利矣程子曰圣人以义爲利义之所安即利之所生正谓此也孟子分别列义利㧞本塞源之意其传盖亦出于此云曰此其言菑害并至无如之何何也曰怨己结于民心则非一朝一夕之可解矣圣贤深探其实而极言之欲人有以审于未然而不爲无及于事之悔也以此爲防人犹有用桑羊孔仅宇文融杨矜陈京裴延龄之徒以败其国者故陆宣公之言曰民者邦之本财者民之心其心伤则其本伤其本伤则枝干凋瘁而根柢蹷㧞矣吕正献公之言曰小人聚歛以佐人主之欲人主不悟以爲有利于国而不知其终爲害也赏其纳忠而不知其大不忠也嘉其任怨而不知其怨归于上也呜唿若二公之言则可谓深得此章之指者矣有国家者可不监哉曰此章之文程子多所更定而子独以旧文爲正者何也曰此章之义博故传言之详然其实则不过好恶义利之两端而已但以欲致其详故所言已足而复更端以广其意是以二义相循间见层出有似于易置而错陈耳然徐而考之则其端绪接续脉络贯通而丁宁反复爲人深切之意又自别见于言外不可易也必欲二说中判以类相从自始至终画爲两节则其界辨虽若有余而意味或反不足此不可不察也大学或问钦定四库全书读论语孟子法程子曰学者当以论语孟子为本论语孟子既治则六经可不治而明矣读书者当观圣人所以作经之意与圣人所以用心圣人之所以至于圣人而吾之所以未至者所以未得者句句而求之昼诵而味之中夜而思之平其心易其气阙其疑则圣人之意可见矣又曰凡看文字须先晓其文义然后可以求其意未有不晓文义而见意者也又曰学者须将论语中诸弟子问处便作自已问圣人答处便作今曰耳闻自然有得虽孔孟复生不过以此教人若能于语孟中深求玩味将来涵养成甚生气质程子曰凡看语孟且须熟读玩味须将圣人言语切己不可只作一场话说人只看得此二书切己终身尽多也又曰论孟只剰读着便自意足学者须是玩味若以语言解着意便不足或问且将语孟紧要处看如何程子曰固是好但终是不浃洽耳程子曰孔子言语句句是自然孟子言语句句是事实又曰学者先读论语孟子如尺度权衡相似以此去量度事物自然见得长短轻重又曰读论语孟子而不知道所谓虽多亦奚以为读论语孟子法论语集註序说史记世家曰孔子名丘字仲尼其先宋人父叔梁纥母颜氏以鲁襄公二十二年庚戌之嵗十一月庚子生孔子于鲁昌平乡郰邑为儿嬉戏常陈俎豆设礼容及长为委吏料量平委吏本作季氏史索隐云一本作委吏与孟子合今从之为司职吏畜蕃息职见周礼牛人读为樴义与杙同盖系养牺牲之所此官即孟子所谓乗田适周问礼于老子既反而弟子益进昭公二十五年甲申孔子年三十五而昭公奔齐鲁乱于是适齐为髙昭子家臣以通乎景公有闻韶问政二事公欲封以尼谿之田晏婴不可公惑之有季孟吾老之语孔子遂行反乎鲁定公元年壬辰孔子年四十三而季氏彊僣其臣阳虎作乱专政故孔子不仕而退修诗书礼乐弟子弥衆九年庚子孔子年五十一公山不狃以费畔季氏召孔子欲往而卒不行有答子路东周语定公以孔子为中都宰一年四方则之遂为司空又为大司寇十年辛丑相定公㑹齐侯于夹谷齐人归鲁侵地十二年癸卯使仲由为季氏宰堕三都收其甲兵孟氏不肯堕成围之不克十四年乙巳孔子年五十六摄行相事诛少正卯与闻国政三月鲁国大治齐人归女乐以沮之季桓子受之郊又不致膰俎于大夫孔子行鲁世家以此以上皆为十二年事适卫主于子路妻兄颜浊邹家孟子作颜雠由适陈过匡匡人以为阳虎而拘之有颜渊后及文王既没之语既解还卫主蘧伯玉家见南子有矢子路及未见好徳之语去适宋司马桓魋欲杀之有天生徳语及微服过宋事又去适陈主司城贞子家居三嵗而反于卫灵公不能用有三年有成之语晋赵氏家臣佛肸以中牟畔召孔子孔子欲往亦不果有答子路坚白语及荷蒉过门事将西见赵简子至河而反又主蘧伯玉家灵公问陈不对而行复如陈据论语则絶粮当在此时季桓子卒遗言谓康子必召孔子其臣止之康子乃召冉求史记以论语归与之叹为在此时又以孟子所记叹词为主司城贞子时语疑不然盖语孟所记本皆此一时语而所记有异同耳孔子如蔡及叶有叶公问答子路不对沮溺耦耕荷莜丈人等事史记云于是楚昭王使人聘孔子孔子将往拜礼而陈蔡大夫发徒围之故孔子絶粮于陈蔡之间有愠见及告子贡一贯之语按是时陈蔡臣服于楚若楚王来聘孔子陈蔡大夫安敢围之且据论语絶粮当在去卫如陈之时楚昭王将以书社地封孔子令尹子西不可乃止史记云书社地七百里恐无此理时则有接舆之歌又反乎卫时灵公已卒卫君辄欲得孔子为政有鲁卫兄弟及答子贡夷齐子路正名之语而冉求为季氏将与齐战有功康子乃召孔子而孔子归鲁实哀公之十一年丁巳而孔子年六十八矣有对哀公及康子语然鲁终不能用孔子孔子亦不求仕乃叙书传礼记有杞宋损益从周等语删诗正乐有语太师及乐正之语序易彖系象说卦文言有假我数年之语弟子盖三千焉身通六艺者七十二人弟子颜回最贤蚤死后唯曽参得传孔子之道十四年庚申鲁西狩获麟有莫我知之叹孔子作春秋有知我罪我等语论语请讨陈恒事亦在是年明年辛酉子路死于卫十六年壬戌四月己丑孔子卒年七十三葬鲁城北泗上弟子皆服心丧三年而去惟子贡庐于冡上凡六年孔子生鲤字伯鱼先卒伯鱼生伋字子思作中庸子思学于曽子而孟子受业子思之门人何氏曰鲁论语二十篇齐论语别有问王知道凡二十二篇其二十篇中章句颇多于鲁论古论出孔氏壁中分尧曰下章子张问以为一篇有两子张凡二十一篇篇次不与齐鲁论同程子曰论语之书成于有子曽子之门人故其书独二子以子称程子曰读论语有读了全然无事者有读了后其中得一两句喜者有读了后知好之者有读了后直有不知手之舞之足之蹈之者程子曰今人不㑹读书如读论语未读时是此等人读了后又只是此等人便是不曽读程子曰頥自十七八读论语当时已晓文义读之愈久但觉意味深长论语集註序说四书大全钦定四库全书论语集註大全卷一学而第一此为书之首篇故所记多务本之意乃入道之门积徳之基学者之先务也凡十六章子曰学而时习之不亦说乎学之为言效也人性皆善而觉有先后后觉者必效先觉之所为乃可以明善而复其初也习鸟数飞也学之不已如鸟数飞也说喜意也既学而又时时习之则所学者熟而中心喜说其进自不能已矣程子曰习重习也时复思绎浃洽于中则说也又曰学者将以行之也时习之则所学者在我故说谢氏曰时习者无时而不习坐如尸坐时习也立如齐立时习也有朋自逺方来不亦乐乎朋同类也自逺方来则近者可知程子曰以善及人而信从者衆故可乐又曰说在心乐主发散在外人不知而不愠不亦君子乎愠含怒意君子成徳之名尹氏曰学在己知不知在人何愠之有程子曰虽乐于及人不见是而无闷乃所谓君子愚谓及人而乐者顺而易不知而不愠者逆而难故惟成德者能之然德之所以成亦曰学之正习之熟说之深而不已焉耳程子曰乐由说而后得非乐不足以语君子有子曰其为人也孝弟而好犯上者鲜矣不好犯上而好作乱者未之有也有子孔子弟子名若善事父母为孝善事兄长为弟犯上谓干犯在上之人鲜少也作乱则为悖逆争鬭之事矣此言人能孝弟则其心和顺少好犯上必不好作乱也君子务本本立而道生孝弟也者其为仁之本与务专力也本犹根也仁者爱之理心之徳也为仁犹曰行仁与者疑辞谦退不敢质言也言君子凡事专用力于根本根本既立则其道自生若上文所谓孝弟乃是为仁之本学者务此则仁道自此而生也程子曰孝弟顺德也故不好犯上岂复有逆理乱常之事德有本本立则其道充大孝弟行于家而后仁爱及于物所谓亲亲而仁民也故为仁以孝弟为本论性则以仁为孝弟之本或问孝弟为仁之本此是由孝弟可以至仁否曰非也谓行仁自孝弟始孝弟是仁之一事谓之行仁之本则可谓是仁之本则不可盖仁是性也孝弟是用也性中只有箇仁义礼智四者而已曷尝有孝弟来然仁主于爱爱莫大于爱亲故曰孝弟也者其为仁之本与子曰巧言令色鲜矣仁巧好令善也好其言善其色致饰于外务以悦人则人欲肆而本心之徳亡矣圣人辞不廹切专言鲜则絶无可知学者所当深戒也程子曰知巧言令色之非仁则知仁矣曽子曰吾日三省吾身为人谋而不忠乎与朋友交而不信乎传不习乎曽子孔子弟子名参字子舆尽己之谓忠以实之谓信传谓受之于师习谓熟之于己曽子以此三者日省其身有则改之无则加勉其自治诚切如此可谓得为学之本矣而三者之序则又以忠信为传习之本也尹氏曰曽子守约故动必求诸身谢氏曰诸子之学皆出于圣人其后愈逺而愈失其真独曽子之学专用心于内故传之无弊观于子思孟子可见矣惜乎其嘉言善行不尽传于世也其幸存而未泯者学者其可不尽心乎子曰道千乘之国敬事而信节用而爱人使民以时道治也千乘诸侯之国其地可出兵车千乘者也敬者主一无适之谓敬事而信者敬其事而信于民也时谓农隙之时言治国之要在此五者亦务本之意也程子曰此言至浅然当时诸侯果能此亦足以治其国矣圣人言虽至近上下皆通此三言者若推其极尧舜之治亦不过此若常人之言近则浅近而已矣杨氏曰上不敬则下慢不信则下疑下慢而疑事不立矣敬事而信以身先之也易曰节以制度不伤财不害民盖侈用则伤财伤财必至于害民故爱民必先于节用然使之不以其时则力本者不获自尽虽有爱人之心而人不被其泽矣然此特论其所存而已未及为政也苟无是心则虽有政不行焉胡氏曰凡此数者又皆以敬为主愚谓五者反复相因各有次第读者宜细推之子曰弟子入则孝出则弟谨而信汎爱衆而亲仁行有余力则以学文谨者行之有常也信者言之有实也汎广也衆谓衆人亲近也仁谓仁者余力犹言暇日以用也文谓诗书六艺之文程子曰为弟子之职力有余则学文不脩其职而先文非为己之学也尹氏曰德行本也文艺末也穷其本末知所先后可以入德矣洪氏曰未有余力而学文则文灭其质有余力而不学文则质胜而野愚谓力行而不学文则无以考圣贤之成法识事理之当然而所行或出于私意非但失之于野而已子夏曰贤贤易色事父母能竭其力事君能致其身与朋友交言而有信虽曰未学吾必谓之学矣子夏孔子弟子姓卜名商贤人之贤而易其好色之心好善有诚也致犹委也委致其身谓不有其身也四者皆人伦之大者而行之必尽其诚学求如是而已故子夏言有能如是之人苟非生质之美必其务学之至虽或以为未尝为学我必谓之已学也游氏曰三代之学皆所以明人伦也能是四者则于人伦厚矣学之为道何以加此子夏以文学名而其言如此则古人之所谓学者可知矣故学而一篇大抵皆在于务本吴氏曰子夏之言其意善矣然词气之间抑扬大过其流之弊将或至于废学必若上章夫子之言然后为无弊也子曰君子不重则不威学则不固重厚重威威严固坚固也轻乎外者必不能坚乎内故不厚重则无威严而所学亦不坚固也主忠信人不忠信则事皆无实为恶则易为善则难故学者必以是为主焉程子曰人道唯在忠信不诚则无物且出入无时莫知其乡者人心也若无忠信岂复有物乎无友不如己者无毋通禁止辞也友所以辅仁不如己则无益而有损过则勿惮改勿亦禁止之辞惮畏难也自治不勇则恶日长故有过则当速改不可畏难而苟安也程子曰学问之道无他也知其不善则速改以从善而已程子曰君子自脩之道当如是也游氏曰君子之道以威重为质而学以成之学之道必以忠信为主而以胜己者辅之然或吝于改过则终无以入徳而贤者未必乐告以善道故以过勿惮改终焉曽子曰慎终追逺民徳归厚矣慎终者丧尽其礼追逺者祭尽其诚民徳归厚谓下民化之其徳亦归于厚盖终者人之所易忽也而能谨之逺者人之所易忘也而能追之厚之道也故以此自为则己之徳厚下民化之则其德亦归于厚也子禽问于子贡曰夫子至于是邦也必闻其政求之与抑与之与子禽姓陈名亢子贡姓端木名赐皆孔子弟子或曰亢子贡弟子未知孰是抑反语辞子贡曰夫子温良恭俭让以得之夫子之求之也其诸异乎人之求之与温和厚也良易直也恭庄敬也俭节制也让谦逊也五者夫子之盛德光辉接于人者也其诸语辞也人他人也言夫子未尝求之但其徳容如是故时君敬信自以其政就而问之耳非若他人必求之而后得也圣人过化存神之妙未易窥测然即此而观则其徳盛礼恭而不愿乎外亦可见矣学者所当潜心而勉学也谢氏曰学者观于圣人威仪之间亦可以进德矣若子贡亦可谓善观圣人矣亦可谓善言徳行矣今去圣人千五百年以此五者想见其形容尚能使人兴起而况于亲炙之者乎张敬夫曰夫子至是邦必闻其政而未有能委国而授之以政者盖见圣人之仪刑而乐告之者秉彛好徳之良心也而私欲害之是以终不能用耳子曰父在观其志父没观其行三年无改于父之道可谓孝矣父在子不得自专而志则可知父没然后其行可见故观此足以知其人之善恶然又必能三年无改于父之道乃见其孝不然则所行虽善亦不得为孝矣尹氏曰如其道虽终身无改可也如其非道何待三年然则三年无改者孝子之心有所不忍故也游氏曰三年无改亦谓在所当改而可以未改者耳有子曰礼之用和为贵先王之道斯为美小大由之礼者天理之节文人事之仪则也和者从容不廹之意盖礼之为体虽严然皆出于自然之理故其为用必从容而不廹乃为可贵先王之道此其所以为美而小事大事无不由之也有所不行知和而和不以礼节之亦不可行也承上文而言如此而复有所不行者以其徒知和之为贵而一于和不复以礼节之则亦非复礼之本然矣所以流荡忘反而亦不可行也程子曰礼胜则离故礼之用和为贵先王之道以斯为美而小大由之乐胜则流故有所不行者知和而和不以礼节之亦不可行范氏曰凡礼之体主于敬而其用则以和为贵敬者礼之所以立也和者乐之所由生也若有子可谓达礼乐之本矣愚谓严而泰和而节此理之自然礼之全体也毫釐有差则失其中正而各倚于一偏其不可行均矣有子曰信近于义言可复也恭近于礼逺耻辱也因不失其亲亦可宗也信约信也义者事之宜也复践言也恭致敬也礼节文也因犹依也宗犹主也言约信而合其宜则言必可践矣致恭而中其节则能逺耻辱矣所依者不失其可亲之人则亦可以宗而主之矣此言人之言行交际皆当谨之于始而虑其所终不然则因仍苟且之间将有不胜其自失之悔者矣子曰君子食无求饱居无求安敏于事而慎于言就有道而正焉可谓好学也已不求安饱者志有在而不暇及也敏于事者勉其所不足谨于言者不敢尽其所有余也然犹不敢自是而必就有道之人以正其是非则可谓好学矣凡言道者皆谓事物当然之理人之所共由者也尹氏曰君子之学能是四者可谓笃志力行者矣然不取正于有道未免有差如杨墨学仁义而差者也其流至于无父无君谓之好学可乎子贡曰贫而无谄富而无骄何如子曰可也未若贫而乐富而好礼者也谄卑屈也骄矜肆也常人溺于贫富之中而不知所以自守故必有二者之病无谄无骄则知自守矣而未能超乎贫富之外也凡曰可者仅可而有所未尽之辞也乐则心广体胖而忘其贫好礼则安处善乐循理亦不自知其富矣子贡货殖盖先贫后富而尝用力于自守者故以此为问而夫子答之如此盖许其所己能而勉其所未至也子贡曰诗云如切如磋如琢如磨其斯之谓与诗卫风淇澳之篇言治骨角者既切之而复磋之治玉石者既琢之而复磨之治之已精而益求其精也子贡自以无谄无骄为至矣闻夫子之言又知义理之无穷虽有得焉而未可遽自足也故引是诗以明之子曰赐也始可与言诗已矣告诸往而知来者往者其所已言者来者其所未言者愚按此章问答其浅深髙下固不待辩说而明矣然不切则磋无所施不琢则磨无所措故学者虽不可安于小成而不求造道之极致亦不可骛于虚逺而不察切己之实病也子曰不患人之不己知患不知人也尹氏曰君子求在我者故不患人之不己知不知人则是非邪正或不能辨故以为患也论语集註大全卷一四书大全钦定四库全书论语集註大全卷二为政第二凡二十四章子曰为政以德譬如北辰居其所而衆星共之政之为言正也所以正人之不正也德之为言得也行道而有得于心也北辰北极天之枢也居其所不动也共向也言衆星四面旋绕而归向之也为政以德则无为而天下归之其象如此程子曰为政以徳然后无为范氏曰为政以徳则不动而化不言而信无为而成所守者至简而能御烦所处者至静而能制动所务者至寡而能服衆子曰诗三百一言以蔽之曰思无邪诗三百十一篇言三百者举大数也蔽犹盖也思无邪鲁颂駉篇之辞凡诗之言善者可以感发人之善心恶者可以惩创人之逸志其用归于使人得其情性之正而已然其言微婉且或各因一事而发求其直指全体则未有若此之明且尽者故夫子言诗三百篇而惟此一言足以尽盖其义其示人之意亦深切矣程子曰思无邪者诚也范氏曰学者必务知要知要则能守约守约则足以尽博矣经礼三百曲礼三千亦可以一言以蔽之曰毋不敬子曰道之以政齐之以刑民免而无耻道犹引导谓先之也政谓法制禁令也齐所以一之也道之而不从者有刑以一之也免而无耻谓苟免刑罚而无所羞愧盖虽不敢为恶而为恶之心未尝亡也道之以德齐之以礼有耻且格礼谓制度品节也格至也言躬行以率之则民固有所观感而兴起矣而其浅深厚薄之不一者又有礼以一之则民耻于不善而又有以至于善也一说格正也书曰格其非心愚谓政者为治之具刑者辅治之法德礼则所以出治之本而德又礼之本也此其相为终始虽不可以偏废然政刑能使民逺罪而已德礼之效则有以使民日迁善而不自知故治民者不可徒恃其末又当深探其本也子曰吾十有五而志于学古者十五而入大学心之所之谓之志此所谓学即大学之道也志乎此则念念在此而为之不厌矣三十而立有以自立则守之固而无所事志矣四十而不惑于事物之所当然皆无所疑则知之明而无所事守矣五十而知天命天命即天道之流行而赋于物者乃事物所以当然之故也知此则知极其精而不惑又不足言矣六十而耳顺声入心通无所违逆知之之至不思而得也七十而从心所欲不踰矩从随也矩法度之器所以为方者也随其心之所欲而自不过于法度安而行之不勉而中也程子曰孔子生而知者也言亦由学而至所以勉进后人也立能自立于斯道也不惑则无所疑矣知天命穷理尽性也耳顺所闻皆通也从心所欲不踰矩则不勉而中矣又曰孔子自言其进徳之序如此者圣人未必然但为学者立法使之盈科而后进成章而后达耳胡氏曰圣人之教亦多术然其要使人不失其本心而已欲得此心者惟志乎圣人所示之学循其序而进焉至于一疵不存万理明尽之后则其日用之间本心莹然随所意欲莫非至理盖心即体欲即用体即道用即义声为律而身为度矣又曰圣人言此一以示学者当优游涵泳不可躐等而进一以示学者当日就月将不可半途而废也愚谓圣人生知安行固无积累之渐然其心未尝自谓已至此也是其日用之间必有独觉其进而人不及知者故因其近似以自名欲学者以是为则而自勉非心实自圣而姑为是退託也后凡言谦辞之属意皆放此孟懿子问孝子曰无违孟懿子鲁大夫仲孙氏名何忌无违谓不背于理樊迟御子告之曰孟孙问孝于我我对曰无违樊迟孔子弟子名须御为孔子御车也孟孙即仲孙也夫子以懿子未达而不能问恐其失指而以从亲之令为孝故语樊迟以𤼵之樊迟曰何谓也子曰生事之以礼死葬之以礼祭之以礼生事葬祭事亲之始终具矣礼即理之节文也人之事亲自始至终一于礼而不茍其尊亲也至矣是时三家僣礼故夫子以是警之然语意浑然又若不专为三家𤼵者所以为圣人之言也胡氏曰人之欲孝其亲心虽无穷而分则有限得为而不为与不得为而为之均于不孝所谓以礼者为其所得为者而已矣孟武伯问孝子曰父母唯其疾之忧武伯懿子之子名彘言父母爱子之心无所不至唯恐其有疾病常以为忧也人子体此而以父母之心为心则凡所以守其身者自不容于不谨矣岂不可以为孝乎旧说人子能使父母不以其䧟于不义为忧而独以其疾为忧乃可谓孝亦通子游问孝子曰今之孝者是谓能养至于犬马皆能有养不敬何以别乎子游孔子弟子姓言名偃养谓饮食供奉也犬马待人而食亦若养然言人畜犬马皆能有以养之若能养其亲而敬不至则与养犬马者何异甚言不敬之罪所以深警之也胡氏曰世俗事亲能养足矣狎恩恃爱而不知其渐流于不敬则非小失也子游圣门髙弟未必至此圣人直恐其爱踰于敬故以是深警𤼵之也子夏问孝子曰色难有事弟子服其劳有酒食先生馔曽是以为孝乎色难谓事亲之际惟色为难也食饭也先生父兄也馔饮食之也曽犹尝也盖孝子之有深爱者必有和气有和气者必有愉色有愉色者必有婉容故事亲之际惟色为难耳服劳奉养未足为孝也旧说承顺父母之色为难亦通程子曰告懿子告衆人者也告武伯者以其人多可忧之事子游能养而或失于敬子夏能直义而或少温润之色各因其材之髙下与其所失而告之故不同也子曰吾与回言终日不违如愚退而省其私亦足以发回也不愚回孔子弟子姓颜字子渊不违者意不相背有聴受而无问难也私谓燕居独处非进见请问之时发谓发明所言之理愚闻之师曰颜子深潜纯粹其于圣人体叚已具其闻夫子之言黙识心融触处洞然自有条理故终日言但见其不违如愚人而已及退省其私则见其日用动静语黙之间皆足以发明夫子之道坦然由之而无疑然后知其不愚也子曰视其所以以为也为善者为君子为恶者为小人观其所由观比视为详矣由从也事虽为善而意之所从来者有未善焉则亦不得为君子矣或曰由行也谓所以行其所为者也察其所安察则又加详矣安所乐也所由虽善而心之所乐者不在于是则亦伪耳岂能久而不变哉人焉廋哉人焉廋哉焉何也廋匿也重言以深明之程子曰在己者能知言穷理则能以此察人如圣人也子曰温故而知新可以爲师矣温寻绎也故者旧所闻新者今所得言学能时习旧闻而毎有新得则所学在我而其应不穷故可以为人师若夫记问之学则无得于心而所知有限故学记讥其不足以为人师正与此意互相发也子曰君子不器器者各适其用而不能相通成徳之士体无不具故用无不周非特为一才一艺而已子贡问君子子曰先行其言而后从之周氏曰先行其言者行之于未言之前而后从之者言之于既行之后范氏曰子贡之患非言之艰而行之艰故告之以此子曰君子周而不比小人比而不周周普徧也比偏党也皆与人亲厚之意但周公而比私尔君子小人所为不同如隂阳昼夜每毎相反然究其所以分则在公私之际毫釐之差耳故圣人于周比和同骄泰之属常对举而互言之欲学者察乎两间而审其取舍之㡬也子曰学而不思则罔思而不学则殆不求诸心故昏而无得不习其事故危而不安程子曰博学审问慎思明辨笃行五者废其一非学也子曰攻乎异端斯害也己范氏曰攻专治也故治木石金玉之工曰攻异端非圣人之道而别为一端如杨墨是也其率天下至于无父无君专治而欲精之为害甚矣程子曰佛氏之言比之杨墨尤为近理所以其害为尤甚学者当如滛声美色以逺之不尔则骎骎然入于其中矣子曰由诲女知之乎知之为知之不知爲不知是知也由孔子弟子姓仲字子路子路好勇盖有强其所不知以为知者故夫子告之曰我教女以知之之道乎但所知者则以为知所不知者则以为不知如此则虽或不能尽知而无自欺之蔽亦不害其为知矣况由此而求之又有可知之理乎子张学干禄子张孔子弟子姓颛孙名师干求也禄仕者之奉也子曰多闻阙疑慎言其余则寡尤多见阙殆慎行其余则寡悔言寡尤行寡悔禄在其中矣吕氏曰疑者所未信殆者所未安程子曰尤罪自外至者也悔理自内出者也愚谓多闻见者学之博阙疑殆者择之精谨言行者守之约凡言在其中者皆不求而自至之辞言此以救子张之失而进之也程子曰脩天爵则人爵至君子言行能谨得禄之道也子张学干禄故告之以此使定其心而不为利禄动若颜闵则无此问矣或疑如此亦有不得禄者孔子盖曰耕也馁在其中惟理可为者为之而已矣哀公问曰何爲则民服孔子对曰举直错诸枉则民服举枉错诸直则民不服哀公鲁君名蒋凡君问皆称孔子对曰者尊君也错舍置也诸衆也程子曰举错得义则人心服谢氏曰好直而恶枉天下之至情也顺之则服逆之则去必然之理也然或无道以照之则以直为枉以枉为直者多矣是以君子大居敬而贵穷理也季康子问使民敬忠以劝如之何子曰临之以庄则敬孝慈则忠举善而教不能则劝季康子鲁大夫季孙氏名肥庄谓容貌端严也临民以庄则民敬于己孝于亲慈于衆则民忠于己善者举之而不能者教之则民有所劝而乐于为善张敬夫曰此皆在我所当为非为欲使民敬忠以劝而为之也然能如是则其应盖有不期然而然者矣或谓孔子曰子奚不为政定公初年孔子不仕故或人疑其不为政也子曰书云孝乎惟孝友于兄弟施于有政是亦爲政奚其为爲政书周书君陈篇书云孝乎者言书之言孝如此也善兄弟曰友书言君陈能孝于亲友于兄弟又能推广此心以为一家之政孔子引之言如此则是亦为政矣何必居位乃为为政乎盖孔子之不仕有难以语或人者故託此以告之要之至理亦不外是子曰人而无信不知其可也大车无輗小车无軏其何以行之哉大车谓平地任载之车輗辕端横木縳轭以驾牛者小车谓田车兵车乗车軏辕端上曲钩衡以驾马者车无此二者则不可以行人而无信亦犹是也子张问十世可知也陆氏曰也一作乎王者易姓受命为一世子张问自此以后十世之事可前知乎子曰殷因于夏礼所损益可知也周因于殷礼所损益可知也其或继周者虽百世可知也马氏曰所因谓三纲五常所损益谓文质三统愚按三纲谓君为臣纲父为子纲夫为妻纲五常谓仁义礼智信文质谓夏尚忠商尚质周尚文三统谓夏正建寅为人统商正建丑为地统周正建子为天统三纲五常礼之大体三代相继皆因之而不能变其所损益不过文章制度小过不及之间而其已然之迹今皆可见则自今以往或有继周而王者虽百世之逺所因所革亦不过此岂但十世而已乎圣人所以知来者盖如此非若后世䜟纬术数之学也胡氏曰子张之问盖欲知来而圣人言其既往者以明之也夫自脩身以至于为天下不可一日而无礼天叙天秩人所共由礼之本也商不能改乎夏周不能改乎商所谓天地之常经也若乃制度文为或太过则当损或不足则当益益之损之与时宜之而所因者不壊是古今之通义也因往推来虽百世之逺不过如此而已矣子曰非其鬼而祭之谄也非其鬼谓非其所当祭之鬼谄求媚也见义不爲无勇也知而不爲是无勇也论语集註大全卷二四书大全钦定四库全书论语集註大全卷三八佾第三凡二十六章通前篇末二章皆论礼乐之事孔子谓季氏八佾舞于庭是可忍也孰不可忍也季氏鲁大夫季孙氏也佾舞列也天子八诸侯六大夫四士二每佾人数如其佾数或曰每佾八人未详孰是季氏以大夫而僭用天子之礼乐孔子言其此事尚忍为之则何事不可忍为或曰忍容忍也盖深疾之之辞范氏曰乐舞之数自上而下降杀以两而已故两之间不可以毫髪僭差也孔子为政先正礼乐则季氏之罪不容诛矣谢氏曰君子于其所不当为不敢须臾处不忍故也而季氏忍此矣则虽弑父与君亦何所惮而不为乎三家者以雍彻子曰相维辟公天子穆穆奚取于三家之堂三家鲁大夫孟孙叔孙季孙之家也雍周颂篇名彻祭毕而收其爼也天子宗庙之祭则歌雍以彻是时三家僣而用之相助也辟公诸侯也穆穆深逺之意天子之容也此雍诗之辞孔子引之言三家之堂非有此事亦何取于此义而歌之乎讥其无知妄作以取僣窃之罪程子曰周公之功固大矣皆臣子之分所当为鲁安得独用天子礼乐哉成王之赐伯禽之受皆非也其因制之弊遂使季氏僣八佾三家僭雍彻故仲尼讥之子曰人而不仁如礼何人而不仁如乐何游氏曰人而不仁则人心亡矣其如礼乐何哉言虽欲用之而礼乐不为之用也程子曰仁者天下之正理失正理则无序而不和李氏曰礼乐待人而后行苟非其人则虽玉帛交错钟鼓铿锵亦将如之何哉然记者序此于八佾雍彻之后疑其为僭礼乐者发也林放问礼之本林放鲁人见世之为礼者专事繁文而疑其本之不在是也故以为问子曰大哉问孔子以时方逐末而放独有志于本故大其问盖得其本则礼之全体无不在其中矣礼与其奢也宁俭丧与其易也宁戚易治也孟子曰易其田畴在丧礼则节文习熟而无哀痛惨怛之实者也戚则一于哀而文不足耳礼贵得中奢易则过于文俭戚则不及而质二者皆未合礼然凡物之理必先有质而后有文则质乃礼之本也范氏曰夫祭与其敬不足而礼有余也不若礼不足而敬有余也丧与其哀不足而礼有余也不若礼不足而哀有余也礼失之奢丧失之易皆不能反本而随其末故也礼奢而备不若俭而不备之愈也丧易而文不若戚而不文之愈也俭者物之质戚者心之诚故为礼之本杨氏曰礼始诸饮食故污尊而抔饮为之簠簋笾豆罍爵之饰所以文之也则其本俭而已丧不可以径情而直行为之衰麻哭踊之数所以节之也则其本戚而已周衰世方以文灭质而林放独能问礼之本故夫子大之而告之以此子曰夷狄之有君不如诸夏之亡也吴氏曰亡古无字通用程子曰夷狄且有君长不如诸夏之僭乱反无上下之分也尹氏曰孔子伤时之乱而叹之也无非实无也虽有之不能尽其道尔季氏旅于泰山子谓冉有曰女弗能救与对曰不能子曰呜唿曾谓泰山不如林放乎旅祭名泰山山名在鲁地礼诸侯祭封内山川季氏祭之僭也冉有孔子弟子名求时为季氏宰救谓救其䧟于僭窃之罪呜唿叹辞言神不享非礼欲季氏知其无益而自止又进林放以厉冉有也范氏曰冉有从季氏夫子岂不知其不可告也然而圣人不轻絶人尽己之心安知冉有之不能救季氏之不可谏也既不能正则美林放以明泰山之不可诬是亦教诲之道也子曰君子无所争必也射乎揖让而升下而饮其争也君子揖让而升者大射之礼耦进三揖而后升堂也下而饮谓射毕揖降以俟衆耦皆降胜者乃揖不胜者升取觯立饮也言君子恭逊不与人争惟于射而后有争然其争也雍容揖逊乃如此则其争也君子而非若小人之争矣子夏问曰巧笑倩兮美目盼兮素以为绚兮何谓也此逸诗也倩好口辅也盼目黒白分也素粉地画之质也绚采色画之饰也言人有此倩盼之美质而又加以华采之饰如有素地而加采色也子夏疑其反谓以素为饰故问之子曰绘事后素绘事绘画之事也后素后于素也考工记曰绘画之事后素功谓先以粉地为质而后施五采犹人有美质然后可加文饰曰礼后乎子曰起予者商也始可与言诗已矣礼必以忠信为质犹绘事必以粉素为先起犹发也起予言能起发我之志意谢氏曰子贡因论学而知诗子夏因论诗而知学故皆可与言诗杨氏曰甘受和白受采忠信之人可以学礼苟无其质礼不虚行此绘事后素之説也孔子曰绘事后素而子夏曰礼后乎可谓能继其志矣非得之言意之表者能之乎商赐可与言诗者以此若夫玩心于章句之末则其为诗也固而已矣所谓起予则亦相长之义也子曰夏礼吾能言之杞不足征也殷礼吾能言之宋不足征也文献不足故也足则吾能征之矣杞夏之后宋殷之后征证也文典籍也献贤也言二代之礼我能言之而二国不足取以为证以其文献不足故也文献若足则我能取之以证吾言矣子曰禘自既灌而徃者吾不欲观之矣赵伯循曰禘王者之大祭也王者既立始祖之庙又推始祖所自出之帝祀之于始祖之庙而以始祖配之也成王以周公有大勲劳赐鲁重祭故得禘于周公之庙以文王为所出之帝而周公配之然非礼矣灌者方祭之始用郁鬯之酒灌地以降神也鲁之君臣当此之时诚意未散犹有可观自此以后则浸以懈怠而无足观矣盖鲁祭非礼孔子本不欲观至此而失礼之中又失礼焉故发此叹也谢氏曰夫子尝曰我欲观夏道是故之杞而不足证也我欲观商道是故之宋而不足证也又曰我观周道幽厉伤之吾舍鲁何适矣鲁之郊禘非礼也周公其衰矣考之杞宋已如彼考之当今又如此孔子所以深叹也或问禘之説子曰不知也知其説者之于天下也其如示诸斯乎指其掌先王报本追逺之意莫深于禘非仁孝诚敬之至不足以与此非或人之所及也而不王不禘之法又鲁之所当讳者故以不知答之示与视同指其掌弟子记夫子言此而自指其掌言其明且易也盖知禘之説则理无不明诚无不格而治天下不难矣圣人于此岂真有所不知也哉祭如在祭神如神在程子曰祭祭先祖也祭神祭外神也祭先主于孝祭神主于敬愚谓此门人记孔子祭祀之诚意子曰吾不与祭如不祭又记孔子之言以明之言已当祭之时或有故不得与而使他人摄之则不得致其如在之诚故虽已祭而此心缺然如未尝祭也范氏曰君子之祭七日戒三日齐必见所祭者诚之至也是故郊则天神格庙则人鬼享皆由己以致之也有其诚则有其神无其诚则无其神可不谨乎吾不与祭如不祭诚为实礼为虚也王孙贾问曰与其媚于奥宁媚于灶何谓也王孙贾卫大夫媚亲顺也室西南隅曰奥灶者五祀之一夏所祭也凡祭五祀皆先设主而祭于其所然后迎尸而祭于奥略如祭宗庙之仪如祀灶则设主于灶陉祭毕而更设馔于奥以迎尸也故时俗之语因以奥有常尊而非祭之主灶虽卑贱而当时用事喻自结于君不如阿附权臣也贾卫之权臣故以此讽孔子子曰不然获罪于天无所祷也天即理也其尊无对非奥灶之可比也逆理则获罪于天矣岂媚于奥灶所能祷而免乎言但当顺理非特不当媚灶亦不可媚于奥也谢氏曰圣人之言逊而不迫使王孙贾而知此意不为无益使其不知亦非所以取祸子曰周监于二代郁郁乎文哉吾从周监视也二代夏商也言其视二代之礼而损益之郁郁文盛貎尹氏曰三代之礼至周大备夫子美其文而从之子入大庙每事问或曰孰谓鄹人之子知礼乎入大庙每事问子闻之曰是礼也大庙鲁周公庙此盖孔子始仕之时入而助祭也鄹鲁邑名孔子父叔梁纥尝为其邑大夫孔子自少以知礼闻故或人因此而讥之孔子言是礼者敬谨之至乃所以为礼也尹氏曰礼者敬而已矣虽知亦问谨之至也其为敬莫大于此谓之不知礼者岂足以知孔子哉子曰射不主皮为力不同科古之道也射不主皮乡射礼文为力不同科孔子解礼之意如此也皮革也布侯而栖革于其中以为的所谓鹄也科等也古者射以观德但主于中而不主于贯革盖以人之力有强弱不同等也记曰武王克商散军郊射而贯革之射息正谓此也周衰礼废列国兵争复尚贯革故孔子叹之杨氏曰中可以学而能力不可以强而至圣人言古之道所以正今之失子贡欲去告朔之饩羊告朔之礼古者天子常以季冬颁来歳十二月之朔于诸侯诸侯受而藏之祖庙月朔则以特羊告庙请而行之饩生牲也鲁自文公始不视朔而有司犹供此羊故子贡欲去之子曰赐也尔爱其羊我爱其礼爱犹惜也子贡盖惜其无实而妄费然礼虽废羊存犹得以识之而可复焉若併去其羊则此礼遂亡矣孔子所以惜之杨氏曰告朔诸侯所以禀命于君亲礼之大者鲁不视朔矣然羊存则告朔之名未冺而其实因可举此夫子所以惜之也子曰事君尽礼人以为谄也黄氏曰孔子于事君之礼非有所加也如是而后尽尔时人不能反以为谄故孔子言之以明礼之当然也程子曰圣人事君尽礼当时以为谄若他人言之必曰我事君尽礼小人以为谄而孔子之言止于如此圣人道大德宏此亦可见定公问君使臣臣事君如之何孔子对曰君使臣以礼臣事君以忠定公鲁君名宋二者皆理之当然各欲自尽而已吕氏曰使臣不患其不忠患礼之不至事君不患其无礼患忠之不足尹氏曰君臣以义合者也故君使臣以礼则臣事君以忠子曰关雎乐而不淫哀而不伤关雎周南国风诗之首篇也淫者乐之过而失其正者也伤者哀之过而害于和者也关雎之诗言后妃之德宜配君子求之未得则不能无寤寐反侧之忧求而得之则宜其有琴瑟钟鼓之乐盖其忧虽深而不害于和其乐虽盛而不失其正故夫子称之如此欲学者玩其辞审其音而有以识其性情之正也哀公问社于宰我宰我对曰夏后氏以松殷人以栢周人以栗曰使民战栗宰我孔子弟子名予三代之社不同者古者立社各树其土之所宜木以为主也战栗恐惧貎宰我又言周所以用栗之意如此岂以古者戮人于社故附㑹其説与子闻之曰成事不説遂事不谏既徃不咎遂事谓事虽未成而势不能已者孔子以宰我所对非立社之本意又启时君杀伐之心而其言已出不可复救故歴言此以深责之欲使谨其后也尹氏曰古者各以所宜木名其社非取义于木也宰我不知而妄对故夫子责之子曰管仲之器小哉管仲齐大夫名夷吾相桓公覇诸侯器小言其不知圣贤大学之道故局量𥚹浅规模卑狭不能正身脩德以致主于王道或曰管仲俭乎曰管氏有三归官事不摄焉得俭或人盖疑器小之为俭三归台名事见説苑摄兼也家臣不能具官一人常兼数事管仲不然皆言其侈然则管仲知礼乎曰邦君树塞门管氏亦树塞门邦君为两君之好有反坫管氏亦有反坫管氏而知礼孰不知礼或人又疑不俭为知礼屏谓之树塞犹蔽也设屏于门以蔽内外也好谓好㑹坫在两楹之间献酬饮毕则反爵于其上此皆诸侯之礼而管仲僭之不知礼也愚谓孔子讥管仲之器小其㫖深矣或人不知而疑其俭故斥其奢以明其非俭或又疑其知礼故又斥其僭以明其不知礼盖虽不复明言小器之所以然而其所以小者于此亦可见矣故程子曰奢而犯礼其器之小可知盖器大则自知礼而无此失矣此言当深味也蘓氏曰自脩身正家以及于国则其本深其及者逺是谓大器扬雄所谓大器犹规矩凖绳先自治而后治人者是也管仲三归反坫桓公内嬖六人而覇天下其本固已浅矣管仲死桓公薨天下不复宗齐杨氏曰夫子大管仲之功而小其器盖非王佐之才虽能合诸侯正天下其器不足称也道学不明而王覇之略混为一途故闻管仲之器小则疑其为俭以不俭告之则又疑其知礼盖世方以诡遇为功而不知为之范则不悟其小宜矣子语鲁大师乐曰乐其可知也始作翕如也从之纯如也皦如也绎如也以成语告也大师乐官名时音乐废缺故孔子教之翕合也从放也纯和也皦明也绎相续不絶也成乐之一终也谢氏曰五音六律不具不足以为乐翕如言其合也五音合矣清浊髙下如五味之相济而后和故曰纯如合而和矣欲其无相夺伦故曰皦如然岂宫自宫而商自商乎不相反而相连如贯珠可也故曰绎如也以成仪封人请见曰君子之至于斯也吾未尝不得见也从者见之出曰二三子何患于丧乎天下之无道也乆矣天将以夫子为木铎仪卫邑封人掌封疆之官盖贤而隠于下位者也君子谓当时贤者至此皆得见之自言其平日不见絶于贤者而求以自通也见之谓通使得见丧谓失位去国礼曰丧欲速贫是也木铎金口木舌施政教时所振以警衆者也言乱极当治天必将使夫子得位设教不乆失位也封人一见夫子而遽以是称之其得于观感之间者深矣或曰木铎所以狥于道路言天使夫子失位周流四方以行其教如木铎之狥于道路也子谓韶尽美矣又尽善也谓武尽美矣未尽善也韶舜乐武武王乐美者声容之盛善者美之实也舜绍尧致治武王伐纣救民其功一也故其乐皆尽美然舜之徳性之也又以揖逊而有天下武王之德反之也又以征诛而得天下故其实有不同者程子曰成汤放桀惟有慙德武王亦然故未尽善尧舜汤武其揆一也征伐非其所欲所遇之时然尔子曰居上不寛为礼不敬临丧不哀吾何以观之哉居上主于爱人故以寛为本为礼以敬为本临丧以哀为本既无其本则以何者而观其所行之得失哉论语集註大全卷三四书大全钦定四库全书论语集註大全卷四里仁第四凡二十六章子曰里仁为美择不处仁焉得知里有仁厚之俗为美择里而不居于是焉则失其是非之本心而不得为知矣子曰不仁者不可以乆处约不可以长处乐仁者安仁知者利仁约穷困也利犹贪也盖深知笃好而必欲得之也不仁之人失其本心乆约必滥乆乐必淫惟仁者则安其仁而无适不然知者则利于仁而不易所守盖虽深浅之不同然皆非外物所能夺矣谢氏曰仁者心无内外逺近精粗之间非有所存而自不亡非有所理而自不乱如目视而耳听手持而足行也知者谓之有所见则可谓之有所得则未可有所存斯不亡有所理斯不乱未能无意也安仁则一利仁则二安仁者非颜闵以上去圣人为不逺不知此味也诸子虽有卓越之才谓之见道不惑则可然未免于利之也子曰惟仁者能好人能恶人惟之为言独也盖无私心然后好恶当于理程子所谓得其公正是也游氏曰好善而恶恶天下之同情然人每失其正者心有所系而不能自克也惟仁者无私心所以能好恶也子曰苟志于仁矣无恶也茍诚也志者心之所之也其心诚在于仁则必无为恶之事矣杨氏曰苟志于仁未必无过举也然而为恶则无矣子曰富与贵是人之所欲也不以其道得之不处也贫与贱是人之所恶也不以其道得之不去也不以其道得之谓不当得而得之然于富贵则不处于贫贱则不去君子之审富贵而安贫贱也如此君子去仁恶乎成名言君子所以为君子以其仁也若贪富贵而厌贫贱则是自离其仁而无君子之实矣何所成其名乎君子无终食之间违仁造次必于是顚沛必于是终食者一饭之顷造次急遽茍且之时顚沛倾覆流离之际盖君子之不去乎仁如此不但富贵贫贱取舍之间而已也言君子为仁自富贵贫贱取舍之间以至于终食造次顚沛之顷无时无处而不用其力也然取舍之分明然后存飬之功宻存飬之功宻则其取舍之分益明矣子曰我未见好仁者恶不仁者好仁者无以尚之恶不仁者其为仁矣不使不仁者加乎其身夫子自言未见好仁者恶不仁者盖好仁者真知仁之可好故天下之物无以加之恶不仁者真知不仁之可恶故其所以为仁者必能絶去不仁之事而不使少有及于其身此皆成德之事故难得而见之也有能一日用其力于仁矣乎我未见力不足者言好仁恶不仁者虽不可见然或有人果能一旦奋然用力于仁则我又未见其力有不足者盖为仁在己欲之则是而志之所至气必至焉故仁虽难能而至之亦易也盖有之矣我未之见也盖疑辞有之谓有用力而力不足者盖人之气质不同故疑亦容或有此昏弱之甚欲进而不能者但我偶未之见耳盖不敢终以为易而又叹人之莫肯用力于仁也此章言仁之成徳虽难其人然学者茍能实用其力则亦无不可至之理但用力而不至者今亦未见其人焉此夫子所以反覆而叹息之也子曰人之过也各于其党观过斯知仁矣党类也程子曰人之过也各于其类君子常失于厚小人常失于薄君子过于爱小人过于忍尹氏曰于此观之则人之仁不仁可知矣吴氏曰后汉吴祐谓掾以亲故受污辱之名所谓观过知仁是也愚按此亦但言人虽有过犹可即此而知其厚薄非谓必俟其有过而后贤否可知也子曰朝闻道夕死可矣道者事物当然之理苟得闻之则生顺死安无复遗恨矣朝夕所以甚言其时之近程子曰言人不可以不知道苟得闻道虽死可也又曰皆实理也人知而信者为难死生亦大矣非诚有所得岂以夕死为可乎子曰士志于道而耻恶衣恶食者未足与议也心欲求道而以口体之奉不若人为耻其识趣之卑陋甚矣何足与议于道哉程子曰志于道而心役乎外何足与议也子曰君子之于天下也无适也无莫也义之与比适专主也春秋传曰吾谁适从是也莫不肯也比从也谢氏曰适可也莫不可也无可无不可苟无道以主之不几于猖狂自恣乎此佛老之学所以自谓心无所住而能应变而卒得罪于圣人也圣人之学不然于无可无不可之间有义存焉然则君子之心果有所倚乎子曰君子怀徳小人怀土君子怀刑小人怀惠怀思念也怀徳谓存其固有之善怀土谓溺其所处之安怀刑谓畏法怀惠谓贪利君子小人趣向不同公私之间而已矣尹氏曰乐善恶不善所以为君子苟安务得所以为小人子曰放于利而行多怨孔氏曰放依也多怨谓多取怨程子曰欲利于己必害于人故多怨子曰能以礼让为国乎何有不能以礼让为国如礼何让者礼之实也何有言不难也言有礼之实以为国则何难之有不然则其礼文虽具亦且无如之何矣而况于为国乎子曰不患无位患所以立不患莫己知求为可知也所以立谓所以立乎其位者可知谓可以见知之实程子曰君子求其在己者而已矣子曰参乎吾道一以贯之曾子曰唯参乎者唿曾子之名而告之贯通也唯者应之速而无疑者也圣人之心浑然一理而泛应曲当用各不同曾子于其用处盖已随事精察而力行之但未知其体之一尔夫子知其真积力乆将有所得是以唿而告之曾子果能黙契其指即应之速而无疑也子出门人问曰何谓也曾子曰夫子之道忠恕而已矣尽己之谓忠推己之谓恕而已矣者竭尽而无余之辞也夫子之一理浑然而泛应曲当譬则天地之至诚无息而万物各得其所也自此之外固无余法而亦无待于推矣曾子有见于此而难言之故借学者尽己推己之目以着明之欲人之易晓也盖至诚无息者道之体也万殊之所以一本也万物各得其所者道之用也一本之所以万殊也以此观之一以贯之之实可见矣或曰中心为忠如心为恕于义亦通程子曰以己及物仁也推己及物恕也违道不逺是也忠恕一以贯之忠者天道恕者人道忠者无妄恕者所以行乎忠也忠者体恕者用大本逹道也此与违道不逺异者动以天尔又曰维天之命于穆不己忠也干道变化各正性命恕也又曰圣人教人各因其才吾道一以贯之惟曾子为能逹此孔子所以告之也曾子告门人曰夫子之道忠恕而已矣亦犹夫子之告曾子也中庸所谓忠恕违道不逺斯乃下学上逹之义子曰君子喻于义小人喩于利喻犹晓也义者天理之所宜利者人情之所欲程子曰君子之于义犹小人之于利也惟其深喻是以笃好杨氏曰君子有舍生而取义者以利言之则人之所欲无甚于生所恶无甚于死孰肯舍生而取义哉其所喻者义而己不知利之为利故也小人反是子曰见贤思齐焉见不贤而内自省也思齐者冀己亦有是善内自省者恐己亦有是恶胡氏曰见人之善恶不同而无不反诸身者则不徒羡人而甘自弃不徒责人而忘自责矣子曰事父母几諌见志不从又敬不违劳而不怨此章与内则之言相表里几微也微谏所谓父母有过下气怡色柔声以谏也见志不从又敬不违所谓谏若不入起敬起孝悦则复谏也劳而不怨所谓与其得罪于乡党州闾宁孰谏父母怒不恱而挞之流血不敢疾怨起敬起孝也子曰父母在不逺游游必有方逺游则去亲逺而为日乆定省旷而音问疎不惟己之思亲不置亦恐亲之念我不忘也游必有方如已告云之东则不敢更适西欲亲必知己之所在而后忧召己则必至而无失也范氏曰子能以父母之心为心则孝矣子曰三年无改于父之道可谓孝矣胡氏曰已见前篇此盖复出而逸其半也子曰父母之年不可不知也一则以喜一则以惧知犹记忆也常知父母之年则既喜其夀又惧其衰而于爱日之诚自有不能己者子曰古者言之不出耻躬之不逮也言古者以见今之不然逮及也行不及言可耻之甚古者所以不出其言为此故也范氏曰君子之于言也不得己而后出之非言之难而行之难也人惟其不行也是以轻言之言之如其所行行之如其所言则出诸其口必不易矣子曰以约失之者鲜矣谢氏曰不侈然以自放之谓约尹氏曰凡事约则鲜失非止谓俭约也子曰君子欲讷于言而敏于行谢氏曰放言易故欲讷力行难故欲敏胡氏曰自吾道一贯至此十章疑皆曽子门人所记也子曰德不孤必有邻邻犹亲也德不孤立必以类应故有德者必有其类从之如居之有邻也子游曰事君数斯辱矣朋友数斯䟽矣程子曰数烦数也胡氏曰事君谏不行则当去导友喜不纳则当止至于烦渎则言者轻听者厌矣是以求荣而反辱求亲而反疏也范氏曰君臣朋友皆以义合故其事同也论语集註大全卷四四书大全钦定四库全书论语集註大全卷五公冶长第五此篇皆论古今人物贤否得失盖格物穷理之一端也凡二十七章胡氏以为疑多子贡之徒所记云子谓公冶长可妻也虽在缧绁之中非其罪也以其子妻之公冶长孔子弟子妻为之妻也缧黒索也绁挛也古者狱中以黒索拘挛罪人长之为人无所考而夫子称其可妻其必有以取之矣又言其人虽尝陷于缧绁之中而非其罪则固无害于可妻也夫有罪无罪在我而已岂以自外至者为荣辱哉子谓南容邦有道不废邦无道免于刑戮以其兄之子妻之南容孔子弟子居南宫名縚又名适字子容谥敬叔孟懿子之兄也不废言必见用也以其谨于言行故能见用于治朝免祸于乱世也事又见第十一篇或曰公冶长之贤不及南容故圣人以其子妻长而以兄子妻容盖厚于兄而薄于已也程子曰此以已之私心窥圣人也凡人避嫌者皆内不足也圣人自至公何避嫌之有况嫁女必量其才而求配尤不当有所避也若孔子之事则其年之长幼时之先后皆不可知惟以为避嫌则大不可避嫌之事贤者且不为况圣人乎子谓子贱君子哉若人鲁无君子者斯焉取斯子贱孔子弟子姓宓名不齐上斯斯此人下斯斯此德子贱盖能尊贤取友以成其德者故夫子既叹其贤而又言若鲁无君子则此人何所取以成此德乎因以见鲁之多贤也苏氏曰称人之善必本其父兄师友厚之至也子贡问曰赐也何如子曰女器也曰何器也曰瑚琏也器者有用之成材夏曰瑚商曰琏周曰簠簋皆宗庙盛黍稷之器而饰以玉器之贵重而华美者也子贡见孔子以君子许子贱故以己为问而孔子告之以此然则子贡虽未至于不器其亦器之贵者欤或曰雍也仁而不佞雍孔子弟子姓冉字仲弓佞口才也仲弓为人重厚简黙而时人以佞为贤故美其优于德而病其短于才也子曰焉用佞御人以口给屡憎于人不知其仁焉用佞御当也犹应答也给办也憎恶也言何用佞乎佞人所以应答人者但以口取办而无情实徒多为人所憎恶尔我虽未知仲弓之仁然其不佞乃所以为贤不足以为病也再言焉用佞所以深晓之或疑仲弓之贤而夫子不许其仁何也曰仁道至大非全体而不息者不足以当之如颜子亚圣犹不能无违于三月之后况仲弓虽贤未及颜子圣人固不得而轻许之也子使漆雕开仕对曰吾斯之未能信子説漆雕开孔子弟子字子若斯指此理而言信谓真知其如此而无毫髪之疑也开自言未能如此未可以治人故夫子説其笃志程子曰漆雕开己见大意故夫子説之又曰古人见道分明故其言如此谢氏曰开之学无可考然圣人使之仕必其材可以仕矣至于心术之微则一毫不自得不害其为未信此圣人所不能知而开自知之其材可以仕而其器不安于小成他日所就其可量乎夫子所以説之也子曰道不行乘桴浮于海从我者其由与子路闻之喜子曰由也好勇过我无所取材桴筏也程子曰浮海之叹伤天下之无贤君也子路勇于义故谓其能从己皆假设之言耳子路以为实然而喜夫子之与己故夫子美其勇而讥其不能裁度事理以适于义也孟武伯问子路仁乎子曰不知也子路之于仁盖日月至焉者或在或亡不能必其有无故以不知告之又问子曰由也千乘之国可使治其赋也不知其仁也赋兵也古者以田赋出兵故谓兵为赋春秋传所谓悉索敝赋是也言子路之才可见者如此仁则不能知也求也何如子曰求也千室之邑百乘之家可使为之宰也不知其仁也千室大邑百乘卿大夫之家宰邑长家臣之通号赤也何如子曰赤也束带立于朝可使与賔客言也不知其仁也赤孔子弟子姓公西字子华子谓子贡曰女与回也孰愈愈胜也对曰赐也何敢望回回也闻一以知十赐也闻一以知二一数之始十数之终二者一之对也颜子明睿所照即始而见终子贡推测而知因此而识彼无所不説告往知来是其验矣子曰弗如也吾与女弗如也与许也胡氏曰子贡方人夫子既语以不暇又问其与回孰愈以观其自知之如何闻一知十上知之资生知之亚也闻一知二中人以上之资学而知之之才也子贡平日以己方回见其不可企及故喻之如此夫子以其自知之明而又不难于自屈故既然之又重许之此其所以终闻性与天道不特闻一知二而已也宰予昼寝子曰朽木不可雕也粪土之墙不可杇也于予与何诛昼寝谓当昼而寐朽腐也雕刻画也杇镘也言其志气昏惰敎无所施也与语辞诛责也言不足责乃所以深责之子曰始吾于人也听其言而信其行今吾于人也听其言而观其行于予与改是宰予能言而行不逮故孔子自言于予之事而改此失亦以重警之也胡氏曰子曰疑衍文不然则非一日之言也范氏曰君子之于学惟日孜孜毙而后已惟恐其不及也宰予昼寝自弃孰甚焉故夫子责之胡氏曰宰予不能以志帅气居然而倦是宴安之气胜儆戒之志惰也古之圣贤未尝不以懈惰荒宁为惧勤励不息自彊此孔子所以深责宰予也听言观行圣人不待是而后能亦非縁此而尽疑学者特因此立敎以警群弟子使谨于言而敏于行耳子曰吾未见刚者或对曰申枨子曰枨也慾焉得刚刚坚彊不屈之意最人所难能者故夫子叹其未见申枨弟子姓名慾多嗜慾也多嗜慾则不得为刚矣程子曰人有慾则无刚刚则不屈于慾谢氏曰刚与慾正相反能胜物之谓刚故常伸于万物之上为物揜之谓慾故常屈于万物之下自古有志者少无志者多宜夫子之未见也枨之慾不可知其为人得非悻悻自好者乎故或者疑以为刚然不知此其所以为慾耳子贡曰我不欲人之加诸我也吾亦欲无加诸人子曰赐也非尔所及也子贡言我所不欲人加于我之事我亦不欲以此加之于人此仁者之事不待勉强故夫子以为非子贡所及程子曰我不欲人之加诸我吾亦欲无加诸人仁也施诸己而不愿亦勿施于人恕也恕则子贡或能勉之仁则非所及矣愚谓无者自然而然勿者禁止之谓此所以为仁恕之别子贡曰夫子之文章可得而闻也夫子之言性与天道不可得而闻也文章德之见乎外者威仪文辞皆是也性者人所受之天理天道者天理自然之本体其实一理也言夫子之文章曰见乎外固学者所共闻至于性与天道则夫子罕言之而学者有不得闻者盖圣门教不躐等子贡至是始得闻之而叹其美也程子曰此子贡闻夫子之至论而叹美之言也子路有闻未之能行唯恐有闻前所闻者既未及行故恐复有所闻而行之不给也范氏曰子路闻善勇于必行门人自以为弗及也故着之若子路可谓能用其勇矣子贡问曰孔文子何以谓之文也子曰敏而好学不耻下问是以谓之文也孔文子卫大夫名圉凡人性敏者多不好学位高者多耻下问故谥法有以勤学好问为文者盖亦人所难也孔圉得谥为文以此而已蘓氏曰孔文子使太叔疾出其妻而妻之疾通于初妻之娣文子怒将攻之访于仲尼仲尼不对命驾而行疾奔宋文子使疾弟遗室孔姞其为人如此而谥曰文此子贡之所以疑而问也孔子不没其善言能如此亦足以为文矣非经天纬地之文也子谓子产有君子之道四焉其行己也恭其事上也敬其养民也惠其使民也义子产郑大夫公孙侨恭谦逊也敬谨恪也惠爱利也使民义如都鄙有章上下有服田有封洫庐井有伍之类吴氏曰数其事而责之者其所善者多也臧文仲不仁者三不知者三是也数其事而称之者犹有所未至也子产有君子之道四焉是也今或以一言盖一人一事盖一时皆非也子曰晏平仲善与人交乆而敬之晏平仲齐大夫名婴程子曰人交乆则敬衰乆而能敬所以为善子曰臧文仲居蔡山节藻棁何如其知也臧文仲鲁大夫臧孙氏名辰居犹藏也蔡大龟也节柱头斗栱也藻水草名棁梁上短柱也盖为藏龟之室而刻山于节画藻于棁也当时以文仲为知孔子言其不务民义而谄凟鬼神如此安得为知春秋传所谓作虚器即此事也张子曰山节藻棁为藏龟之室祀爰居之义同归于不知冝矣子张问曰令尹子文三仕为令尹无喜色三己之无愠色旧令尹之政必以告新令尹何如子曰忠矣曰仁矣乎曰未知焉得仁令尹官名楚上卿执政者也子文姓鬭名谷于菟其为人也喜怒不形物我无间知有其国而不知有其身其忠盛矣故子张疑其仁然其所以三仕三已而告新令尹者未知其皆出于天理而无人欲之私也是以夫子但许其忠而未许其仁也崔子弑齐君陈文子有马十乘弃而违之至于他邦则曰犹吾大夫崔子也违之之一邦则又曰犹吾大夫崔子也违之何如子曰清矣曰仁矣乎曰未知焉得仁崔子齐大夫名杼齐君荘公名光陈文子亦齐大夫名须无十乘四十匹也违去也文子洁身去乱可谓清矣然未知其心果见义理之当然而能脱然无所累乎抑不得已于利害之私而犹未免于怨悔也故夫子特许其清而不许其仁愚闻之师曰当理而无私心则仁矣今以是而观二子之事虽其制行之高若不可及然皆未有以见其必当于理而真无私心也子张未识仁体而悦于苟难遂以小者信其大者夫子之不许也宜哉读者于此更以上章不知其仁后篇仁则吾不知之语并与三仁夷齐之事观之则彼此交尽而仁之为义可识矣今以他书考之子文之相楚所谋者无非僣王猾夏之事文子之仕齐既失正君讨贼之义又不数嵗而复反于齐焉则其不仁亦可见矣季文子三思而后行子闻之曰再斯可矣季文子鲁大夫名行父每事必三思而后行若使晋而求遭丧之礼以行亦其一事也斯语辞程子曰为恶之人未尝知有思有思则为善矣然至于再则已审三则私意起而反惑矣故夫子讥之愚按季文子虑事如此可谓详审而宜无过举矣而宣公簒立文子乃不能讨反为之使齐而纳赂焉岂非程子所谓私意起而反惑之验欤是以君子务穷理而贵果断不徒多思之为尚子曰寗武子邦有道则知邦无道则愚其知可及也其愚不可及也寗武子卫大夫名俞按春秋传武子仕卫当文公成公之时文公有道而武子无事可见此其知之可及也成公无道至于失国而武子周旋其间尽心竭力不避艰险凡其所处皆智巧之士所深避而不肯为者而能卒保其身以济其君此其愚之不可及也程子曰邦无道能沈晦以免患故曰不可及也亦有不当愚者比干是也子在陈曰归与归与吾党之小子狂简斐然成章不知所以裁之此孔子周流四方道不行而思归之叹也吾党小子指门人之在鲁者狂简志大而畧于事也斐文貎成章言其文理成就有可观者裁割正也夫子初心欲行其道于天下至是而知其终不用也于是始欲成就后学以传道于来世又不得中行之士而思其次以为狂士志意高逺犹或可与进于道也但恐其过中失正而或䧟于异端耳故欲归而裁之也子曰伯夷叔齐不念旧恶怨是用希伯夷叔齐孤竹君之二子孟子称其不立于恶人之朝不与恶人言与乡人立其冠不正望望然去之若将凂焉其介如此宜若无所容矣然其所恶之人能改即止故人亦不甚怨之也程子曰不念旧恶此清者之量又曰二子之心非夫子孰能知之子曰孰谓㣲生高直或乞醯焉乞诸其邻而与之㣲生姓高名鲁人素有直名者醯醋也人来乞时其家无有故乞诸邻家以与之夫子言此讥其曲意徇物掠美市恩不得为直也程子曰微生高所枉虽小害直为大范氏曰是曰是非曰非有谓有无谓无曰直圣人观人于其一介之取予而千驷万钟从可知焉故以微事断之所以教人不可不谨也子曰巧言令色足恭左丘明耻之丘亦耻之匿怨而友其人左丘明耻之丘亦耻之足过也程子曰左丘明古之闻人也谢氏曰二者之可耻有甚于穿窬也左丘明耻之其所养可知矣夫子自言丘亦耻之盖窃比老彭之意又以深戒学者使察乎此而立心以直也颜渊季路侍子曰盍各言尔志盍何不也子路曰愿车马衣轻裘与朋友共敝之而无憾衣服之也裘皮服敝坏也憾恨也颜渊曰愿无伐善无施劳伐夸也善谓有能施亦张大之意劳谓有功易曰劳而不伐是也或曰劳劳事也劳事非己所欲故亦不欲施之于人亦通子路曰愿闻子之志子曰老者安之朋友信之少者怀之老者养之以安朋友与之以信少者怀之以恩一説安之安我也信之信我也怀之怀我也亦通程子曰夫子安仁颜渊不违仁子路求仁又曰子路颜渊孔子之志皆与物共者也但有小大之差尔又曰子路勇于义者观其志岂可以势利拘之哉亚于浴沂者也颜子不自私己故无伐善知同于人故无施劳其志可谓大矣然未免于有意也至于夫子则如天地之化工付与万物而已不劳焉此圣人之所为也今夫羁靮以御马而不以制牛人皆知羁靮之作在乎人而不知羁靮之生由于马圣人之化亦犹是也先观二子之言后观圣人之言分明天地气象凡看论语非但欲理㑹文字须要识得圣贤气象子曰己矣乎吾未见能见其过而内自讼者也已矣乎者恐其终不得见而叹之也内自讼者口不言而心自咎也人有过而能自知者鲜矣知过而能内自讼者为尤鲜能内自讼则其悔悟深切而能改必矣夫子自恐终不得见而叹之其警学者深矣子曰十室之邑必有忠信如丘者焉不如丘之好学也十室小邑也忠信如圣人生质之美者也夫子生知而未尝不好学故言此以勉人言美质易得至道难闻学之至则可以为圣人不学则不免为乡人而已可不勉哉论语集註大全卷五四书大全钦定四库全书论语集註大全卷六雍也第六凡二十八章篇内第十四章以前大意与前篇同子曰雍也可使南面南面者人君听治之位言仲弓寛洪简重有人君之度也仲弓问子桑伯子子曰可也简子桑伯子鲁人胡氏以为疑即庄周所称子桑户者是也仲弓以夫子许已南面故问伯子如何可者仅可而有所未尽之辞简者不烦之谓仲弓曰居敬而行简以临其民不亦可乎居简而行简无乃大简乎言自处以敬则中有主而自治严如是而行简以临民则事不烦而民不扰所以为可若先自处以简则中无主而自治疎矣而所行又简岂不失之大简而无法度之可守乎家语记伯子不衣冠而处夫子讥其欲同人道于牛马然则伯子盖大简者而仲弓疑夫子之过许与子曰雍之言然仲弓盖未喻夫子可字之意而其所言之理有黙契焉者故夫子然之程子曰子桑伯子之简虽可取而未尽善故夫子云可也仲弓因言内主于敬而简则为要直内存乎简而简则为疎略可谓得其㫖矣又曰居敬则心中无物故所行自简居简则先有心于简而多一简字矣故曰太简哀公问弟子孰爲好学孔子对曰有颜回者好学不迁怒不贰过不幸短命死矣今也则亡未闻好学者也迁移也贰复也怒于甲者不移于乙过于前者不复于后颜子克己之功至于如此可谓真好学矣短命者颜子三十二而卒也既云今也则亡又言未闻好学者盖深惜之又以见真好学者之难得也程子曰颜子之怒在物不在己故不迁有不善未尝不知知之未尝复行不贰过也又曰喜怒在事则理之当喜怒者也不在血气则不迁若舜之诛四凶也可怒在彼己何与焉如鑑之照物妍媸在彼随物应之而已何迁之有又曰如颜子地位岂有不善所谓不善只是㣲有差失才差失便能知之才知之便更不萌作张子曰慊于己者不使萌于再或曰诗书六艺七十子非不习而通也而夫子独称颜子为好学颜子之所好果何学欤程子曰学以至乎圣人之道也学之道奈何曰天地储精得五行之秀者为人其本也真而静其未发也五性具焉曰仁义礼智信形既生矣外物触其形而动于中矣其中动而七情出焉曰喜怒哀惧爱恶欲情既炽而益荡其性凿矣故觉者约其情使合于中正其心养其性而已然必先明诸心知所往然后力行以求至焉若颜子之非礼勿视听言动不迁怒贰过者则其好之笃而学之得其道也然其未至于圣人者守之也非化之也假之以年则不日而化矣今人乃谓圣本生知非学可至而所以为学者不过记诵文辞之间其亦异乎颜子之学矣子华使于齐冉子为其母请粟子曰与之釜请益曰与之庾冉子与之粟五秉子华公西赤也使为孔子使也釜六斗四升庾十六斗秉十六斛子曰赤之适齐也乘肥马衣轻裘吾闻之也君子周急不继冨乗肥马衣轻裘言其富也急穷廹也周者补不足继者续有余原思为之宰与之粟九百辞原思孔子弟子名宪孔子为鲁司冦时以思为宰粟宰之禄也九百不言其量不可考子曰毋以与尔邻里乡党乎毋禁止辞五家为邻二十五家为里万二千五百家为乡五百家为党言常禄不当辞有余自可推之以周贫乏盖隣里乡党有相周之义程子曰夫子之使子华子华之为夫子使义也而冉有乃为之请圣人寛容不欲直拒人故与之少所以示不当与也请益而与之亦少所以示不当益也求未逹而自与之多则已过矣故夫子非之盖赤茍至乏则夫子必自周之不待请矣原思为宰则有常禄思辞其多故又教以分诸邻里之贫者盖亦莫非义也张子曰于斯二者可见圣人之用财矣子谓仲弓曰犂牛之子骍且角虽欲勿用山川其舍诸犂杂文骍赤色周人尚赤牲用骍角角周正中牺牲也用用以祭也山川山川之神也言人虽不用神必不舍也仲弓父贱而行恶故夫子以此譬之言父之恶不能废其子之善如仲弓之贤自当见用于世也然此论仲弓云尔非与仲弓言也范氏曰以瞽叟为父而有舜以鲧为父而有禹古之圣贤不系于世类尚矣子能改父之过变恶以为美则可谓孝矣子曰回也其心三月不违仁其余则日月至焉而已矣三月言其久仁者心之徳心不违仁者无私欲而有其徳也日月至焉者或日一至焉或月一至焉能造其域而不能久也程子曰三月天道小变之节言其久也过此则圣人矣不违仁只是无纎毫私欲少有私欲便是不仁尹氏曰此颜子于圣人未逹一间者也若圣人则浑然无间断矣张子曰始学之要当知三月不违与日月至焉内外賔主之辨使心意勉勉循循而不能已过此几非在我者季康子问仲由可使从政也与子曰由也果于从政乎何有曰赐也可使从政也与曰赐也逹于从政乎何有曰求也可使从政也与曰求也艺于从政乎何有从政谓为大夫果有决断达通事理艺多才能程子曰季康子问三子之才可以从政乎夫子答以各有所长非惟三子人各有所长能取其长皆可用也季氏使闵子骞为费宰闵子骞曰善为我辞焉如有复我者则吾必在汶上矣闵子骞孔子弟子名损费季氏邑汶水名在齐南鲁北竟上闵子不欲臣季氏令使者善为己辞言若再来召我则当去之齐程子曰仲尼之门能不仕大夫之家者闵子曽子数人而已谢氏曰学者能少知内外之分皆可以乐道而忘人之势况闵子得圣人为之依归彼其视季氏不义之富贵不啻犬彘又従而臣之岂其心哉在圣人则有不然者盖居乱邦见恶人在圣人则可自圣人以下刚则必取祸柔则必取辱闵子岂不能早见而豫待之乎如由也不得其死求也为季氏附益夫岂其用心哉盖既无先见之知又无克乱之才故也然则闵子其贤乎伯牛有疾子问之自牖执其手曰亡之命矣夫斯人也而有斯疾也斯人也而有斯疾也伯牛孔子弟子姓冉名耕有疾先儒以为癞也牖南牖也礼病者居北牖下君视之则迁于南牖下使君得以南面视己时伯牛家以此礼尊孔子孔子不敢当故不入其室而自牖执其手盖与之永诀也命谓天命言此人不应有此疾而今乃有之是乃天之所命也然则非其不能谨疾而有以致之亦可见矣侯氏曰伯牛以徳行称亚于颜闵故其将死也孔子尤痛惜之子曰贤哉回也一箪食一瓢饮在陋巷人不堪其忧回也不改其乐贤哉回也箪竹器食饭也瓢瓠也颜子之贫如此而处之泰然不以害其乐故夫子再言贤哉回也以深叹美之程子曰颜子之乐非乐箪瓢陋巷也不以贫窭累其心而改其所乐也故夫子称其贤又曰箪瓢陋巷非可乐盖自有其乐尔其字当玩味自有深意又曰昔受学于周茂叔每令寻仲尼颜子乐处所乐何事愚按程子之言引而不发盖欲学者深思而自得之今亦不敢妄为之説学者但当从事于博文约礼之诲以至于欲罢不能而竭其才则庶乎有以得之矣冉求曰非不説子之道力不足也子曰力不足者中道而废今女画力不足者欲进而不能画者能进而不欲谓之画者如画地以自限也胡氏曰夫子称颜回不改其乐冉求闻之故有是言然使求説夫子之道诚如口之説刍豢则必将尽力以求之何患力之不足哉画而不进则日退而已矣此冉求之所以局于艺也子谓子夏曰女为君子儒无为小人儒儒学者之称程子曰君子儒为已小人儒为人谢氏曰君子小人之分义与利之间而已然所谓利者岂必殖货财之谓以私灭公适已自便凡可以害天理者皆利也子夏文学虽有余然意其远者大者或昧焉故夫子语之以此子游为武城宰子曰女得人焉尔乎曰有澹台灭明者行不由径非公事未尝至于偃之室也武城鲁下邑澹台姓灭明名字子羽径路之小而捷者公事如饮射读法之类不由径则动必以正而无见小欲速之意可知非公事不见邑宰则其有以自守而无枉己徇人之私可见矣杨氏曰为政以人才为先故孔子以得人为问如灭明者观其二事之小而其正大之情可见矣后世有不由径者人必以为迂不至其室人必以为简非孔氏之徒其孰能知而取之愚谓持身以灭明为法则无苟贱之羞取人以子游为法则无邪媚之惑子曰孟之反不伐奔而殿将入门筞其马曰非敢后也马不进也孟之反鲁大夫名侧胡氏曰反即庄周所称孟子反者是也伐夸功也奔败走也军后曰殿筞鞭也战败而还以后为功反奔而殿故以此言自揜其功也事在哀公十一年谢氏曰人能操无欲上人之心则人欲日消天理日明而凡可以矜己夸人者皆无足道矣然不知学者欲上人之心无时而忘也若孟之反可以为法矣子曰不有祝鮀之佞而有宋朝之美难乎免于今之世矣祝宗庙之官鮀衞大夫字子鱼有口才朝宋公子有美色言衰世好谀悦色非此难免盖伤之也子曰谁能出不由户何莫由斯道也言人不能出不由户何故乃不由此道邪怪而叹之之辞洪氏曰人知出必由户而不知行必由道非道逺人人自逺尔子曰质胜文则野文胜质则史文质彬彬然后君子野野人言鄙略也史掌文书多闻习事而诚或不足也彬彬犹班班物相杂而适均之貌言学者当损有余补不足至于成徳则不期然而然矣杨氏曰文质不可以相胜然质之胜文犹之甘可以受和白可以受采也文胜而至于灭质则其本亡矣虽有文将安施乎然则与其史也宁野子曰人之生也直罔之生也幸而免程子曰生理本直罔不直也而亦生者幸而免耳子曰知之者不如好之者好之者不如乐之者尹氏曰知之者知有此道也好之者好而未得也乐之者有所得而乐之也张敬夫曰譬之五谷知者知其可食者也好者食而嗜之者也乐者嗜之而饱者也知而不能好则是知之未至也好之而未及于乐则是好之未至也此古之学者所以自彊而不息者与子曰中人以上可以语上也中人以下不可以语上也语告也言教人者当随其高下而告语之则其言易入而无躐等之弊也张敬夫曰圣人之道精粗虽无二致但其施教则必因其材而笃焉盖中人以下之质骤而语之太高非惟不能以入且将妄意躐等而有不切于身之弊亦终于下而已矣故就其所及而语之是乃所以使之切问近思而渐进于高逺也樊迟问知子曰务民之义敬鬼神而逺之可谓知矣问仁曰仁者先难而后获可谓仁矣民亦人也获谓得也专用力于人道之所宜而不惑于鬼神之不可知知者之事也先其事之所难而后其效之所得仁者之心也此必因樊迟之失而告之程子曰人多信鬼神惑也而不信者又不能敬能敬能逺可谓知矣又曰先难克己也以所难为先而不计所获仁也吕氏曰当务为急不求所难知力行所知不惮所难为子曰知者乐水仁者乐山知者动仁者静知者乐仁者寿乐喜好也知者达于事理而周流无滞有似于水故乐水仁者安于义理而厚重不迁有似于山故乐山动静以体言乐寿以效言也动而不括故乐静而有常故夀程子曰非体仁知之深者不能如此形容之子曰齐一变至于鲁鲁一变至于道孔子之时齐俗急功利喜夸诈乃霸政之余习鲁则重礼敎崇信义犹有先王之遗风焉但人亡政息不能无废坠耳道则先王之道也言二国之政俗有美恶故其变而之道有难易程子曰夫子之时齐强鲁弱孰不以为齐胜鲁也然鲁犹存周公之法制齐由桓公之霸为从简尚功之治太公之遗法变易尽矣故一变乃能至鲁鲁则脩举废坠而已一变则至于先王之道也愚谓二国之俗惟夫子为能变之而不得试然因其言以考之则其施为缓急之序亦略可见矣子曰觚不觚觚哉觚哉觚棱也或曰酒器或曰木简皆器之有棱者也不觚者盖当时失其制而不为棱也觚哉觚哉言不得为觚也程子曰觚而失其形制则非觚也举一器而天下之物莫不皆然故君而失其君之道则为不君臣而失其臣之职则为虚位范氏曰人而不仁则非人国而不治则不国矣宰我问曰仁者虽告之曰井有仁焉其从之也子曰何为其然也君子可逝也不可䧟也可欺也不可罔也刘聘君曰有仁之仁当作人今从之从谓随之于井而救之也宰我信道不笃而忧为仁之䧟害故有此问逝谓使之往救䧟谓䧟之于井欺谓诳之以理之所有罔谓昧之以理之所无盖身在井上乃可以救井中之人若従之于井则不复能救之矣此理甚明人所易晓仁者虽切于救人而不私其身然不应如此之愚也子曰君子博学于文约之以礼亦可以弗畔矣夫约要也畔背也君子学欲其博故于文无不考守欲其要故其动必以礼如此则可以不背于道矣程子曰博学于文而不约之以礼必至于汗漫博学矣又能守礼而由于䂓矩则亦可以不畔道矣子见南子子路不説夫子矢之曰予所否者天厌之天厌之南子卫灵公之夫人有淫行孔子至衞南子请见孔子辞谢不得已而见之盖古者仕于其国有见其小君之礼而子路以夫子见此淫乱之人为辱故不悦矢誓也所誓辞也如云所不与崔庆者之类否谓不合于礼不由其道也厌弃絶也圣人道大徳全无可不可其见恶人固谓在我有可见之礼则彼之不善我何与焉然此岂子路所能测哉故重言以誓之欲其姑信此而深思以得之也子曰中庸之为徳也其至矣乎民鲜乆矣中者无过不及之名也庸平常也至极也鲜少也言民少此徳今已乆矣程子曰不偏之谓中不易之谓庸中者天下之正道庸者天下之定理自世教衰民不兴于行少有此徳乆矣子贡曰如有博施于民而能济衆何如可谓仁乎子曰何事于仁必也圣乎尧舜其犹病诸博广也仁以理言通乎上下圣以地言则造其极之名也乎者疑而未定之辞病心有所不足也言此何止于仁必也圣人能之乎则虽尧舜之圣其心犹有所不足于此也以是求仁愈难而愈逺矣夫仁者已欲立而立人已欲达而达人以己及人仁者之心也于此观之可以见天理之周流而无间矣状仁之体莫切于此能近取譬可谓仁之方也己譬喻也方术也近取诸身以己所欲譬之他人知其所欲亦犹是也然后推其所欲以及于人则恕之事而仁之术也于此勉焉则有以胜其人欲之私而全其天理之公矣程子曰医书以手足痿痺为不仁此言最善名状仁者以天地万物为一体莫非己也认得为己何所不至若不属己自与己不相干如手足之不仁气已不贯皆不属已故博施济衆乃圣人之功用仁至难言故止曰己欲立而立人己欲逹而逹人能近取譬可谓仁之方也己欲令如是观仁可以得仁之体又曰论语言尧舜其犹病诸者二夫博施者岂非圣人之所欲然必五十乃衣帛七十乃食肉圣人之心非不欲少者亦衣帛食肉也顾其养有所不赡尔此病其施之不博也济衆者岂非圣人之所欲然治不过九州圣人非不欲四海之外亦兼济也顾其治有所不及尔此病其济之不衆也推此以求脩己以安百姓则为病可知苟以吾治已足则便不是圣人吕氏曰子贡有志于仁徒事髙逺未知其方孔子敎以于己取之庶近而可入是乃为仁之方虽博施济衆亦由此进论语集註大全卷六四书大全钦定四库全书论语集註大全卷七述而第七此篇多记圣人谦己诲人之辞及其容貌行事之实凡三十七章子曰述而不作信而好古窃比于我老彭述𫝊旧而已作则创始也故作非圣人不能而述则贤者可及窃比尊之之辞我亲之之辞老彭商贤大夫见大戴礼盖信古而𫝊述者也孔子删诗书定礼乐賛周易修春秋皆𫝊先王之旧而未尝有所作也故其自言如此盖不惟不敢当作者之圣而亦不敢显然自附于古之贤人盖其徳愈盛而心愈下不自知其辞之谦也然当是时作者略备夫子盖集羣圣之大成而折𠂻之其事虽述而功则倍于作矣此又不可不知也子曰黙而识之学而不厌诲人不倦何有于我哉识记也黙识谓不言而存诸心也一説识知也不言而心觧也前説近是何有于我言何者䏻有于我也三者已非圣人之极至而犹不敢当则谦而又谦之辞也子曰徳之不修学之不讲闻义不能徙不善不能改是吾忧也尹氏曰徳必修而后成学必讲而后明见善能徙改过不吝此四者日新之要也苟未能之圣人犹忧况学者乎子之燕居申申如也夭夭如也燕居闲暇无事之时杨氏曰申申其容舒也夭夭其色愉也程子曰此弟子善形容圣人处也为申申字説不尽故更着夭夭字今人燕居之时不怠惰放肆必太严厉严厉时着此四字不得怠惰放肆时亦着此四字不得惟圣人便自有中和之气子曰甚矣吾衰也乆矣吾不复梦见周公孔子盛时志欲行周公之道故梦寐之间如或见之至其老而不䏻行也则无复是心而亦无复是梦矣故因此而自叹其衰之甚也程子曰孔子盛时寤寐常存行周公之道及其老也则志虑衰而不可以有为矣盖存道者心无老少之异而行道者身老则衰也子曰志于道志者心之所之之谓道则人伦日用之间所当行者是也知此而心必之焉则所适者正而无他岐之惑矣据于徳据者执守之意徳则行道而有得于心者也得之于心而守之不失则终始惟一而有日新之功矣依于仁依者不违之谓仁则私欲尽去而心徳之全也工夫至此而无终食之违则存飬之熟无适而非天理之流行矣游于艺游者玩物适情之谓艺则礼乐之文射御书数之法皆至理所寓而日用之不可阙者也朝夕游焉以博其义理之趣则应务有余而心亦无所放矣此章言人之为学当如是也盖学莫先于立志志道则心存于正而不他据徳则道得于心而不失依仁则徳性常用而物欲不行游艺则小物不遗而动息有飬学者于此有以不失其先后之序轻重之伦焉则本末兼该内外交飬日用之间无少间隙而涵泳从容忽不自知其入于圣贤之域矣子曰自行束脩以上吾未甞无诲焉脩脯也十脡为束古者相见必执贽以为礼束脩其至薄者盖人之有生同具此理故圣人之于人无不欲其入于善但不知来学则无徃教之礼故苟以礼来则无不有以教之也子曰不愤不启不悱不发举一隅不以三隅反则不复也愤者心求通而未得之意悱者口欲言而未能之貌启谓开其意发谓逹其辞物之有四隅者举一可知其三反者还以相证之义复再告也上章已言圣人诲人不倦之意因并记此欲学者勉于用力以为受教之地也程子曰愤悱诚意之见于色辞者也待其诚至而后告之既告之又必待其自得乃复告尔又曰不待愤悱而发则知之不能坚固待其愤悱而后发则沛然矣子食于有丧者之侧未尝饱也临丧哀不能甘也子于是日哭则不歌哭谓弔哭一日之内余哀未忘自不能歌也谢氏曰学者于此二者可见圣人情性之正也能识圣人之情性然后可以学道子谓颜渊曰用之则行舍之则藏惟我与尔有是夫尹氏曰用舍无与于己行藏安于所遇命不足道也颜子几于圣人故亦能之子路曰子行三军则谁与万二千五百人为军大国三军子路见孔子独羙颜渊自负其勇意夫子若行三军必与己同子曰暴虎冯河死而无悔者吾不与也必也临事而惧好谋而成者也暴虎徒抟冯河徒渉惧谓敬其事成谓成其谋言此皆以抑其勇而教之然行师之要实不外此子路盖不知也谢氏曰圣人于行藏之间无意无必其行非贪位其藏非独善也若有欲心则不用而求行舍之而不藏矣是以惟颜子为可以与于此子路虽非有欲心者然未能无固必也至以行三军为问则其论益卑矣夫子之言盖因其失而救之夫不谋无成不惧必败小事尚然而况于行三军乎子曰富而可求也虽执鞭之士吾亦为之如不可求从吾所好执鞭贱者之事设言富若可求则虽身为贱役以求之亦所不辞然有命焉非求之可得也则安于义理而已矣何必徒取辱哉苏氏曰圣人未尝有意于求富也岂问其可不可哉为此语者特以明其决不可求尔杨氏曰君子非恶富贵而不求以其在天无可求之道也子之所慎齐战疾齐之为言齐也将祭而齐其思虑之不齐者以交于神明也诚之至与不至神之享与不享皆决于此战则衆之死生国之存亡系焉疾又吾身之所以死生存亡者皆不可以不谨也尹氏曰夫子无所不谨弟子记其大者耳子在齐闻韶三月不知肉味曰不圗为乐之至于斯也史记三月上有学之二字不知肉味盖心一于是而不及乎他也曰不意舜之作乐至于如此之羙则有以极其情文之备而不觉其叹息之深也盖非圣人不足以及此范氏曰韶尽羙又尽善乐之无以加此也故学之三月不知肉味而叹羙之如此诚之至感之深也冉有曰夫子为卫君乎子贡曰诺吾将问之为犹助也卫君出公輙也灵公逐其世子蒯聩公薨而国人立蒯聩之子輙于是晋纳蒯聩而輙拒之时孔子居卫卫人以蒯聩得罪于父而輙嫡孙当立故冉有疑而问之诺应辞也入曰伯夷叔齐何人也曰古之贤人也曰怨乎曰求仁而得仁又何怨出曰夫子不为也伯夷叔齐孤竹君之二子其父将死遗命立叔齐父卒叔齐逊伯夷伯夷曰父命也遂逃去叔齐亦不立而逃之国人立其中子其后武王伐纣夷齐扣马而諌武王灭商夷齐耻食周粟去隐于首阳山遂饿而死怨犹悔也君子居是邦不非其大夫况其君乎故子贡不斥卫君而以夷齐为问夫子告之如此则其不为卫君可知矣盖伯夷以父命为尊叔齐以天伦为重其逊国也皆求所以合乎天理之正而即乎人心之安既而各得其志焉则视弃其国犹敝蹝尔何怨之有若卫輙之据国拒父而唯恐失之其不可同年而语明矣程子曰伯夷叔齐逊国而逃諌伐而饿终无怨悔夫子以为贤故知其不与輙也子曰饭䟽食饮水曲肱而枕之乐亦在其中矣不义而富且贵于我如浮云饭食之也䟽食麄饭也圣人之心浑然天理虽处困极而乐亦无不在焉其视不义之富贵如浮云之无有漠然无所动于其中也程子曰非乐䟽食饮水也虽䟽食饮水不能改其乐也不义之冨贵视之轻如浮云然又曰须知所乐者何事子曰加我数年五十以学易可以无大过矣刘聘君见元城刘忠定公自言尝读他论加作假五十作卒盖加假声相近而误读卒与五十字相似而误分也愚按此章之言史记作假我数年若是我于易则彬彬矣加正作假而无五十字盖是时孔子年已几七十矣五十字误无疑也学易则明乎吉凶消长之理进退存亡之道故可以无大过盖圣人深见易道之无穷为言此以教人使知其不可不学而又不可以易而学也子所雅言诗书执礼皆雅言也雅常也执守也诗以理情性书以道政事礼以谨节文皆切于日用之实故常言之礼独言执者以人所执守而言非徒诵説而已也程子曰孔子雅素之言止于如此若性与天道则有不可得而闻者要在黙而识之也谢氏曰此因学易之语而类记之叶公问孔子于子路子路不对叶公楚叶县尹沈诸梁字子髙僣称公也叶公不知孔子必有非所问而问者故子路不对抑亦以圣人之徳实有未易名言者与子曰女奚不曰其为人也发愤忘食乐以忘忧不知老之将至云尔未得则发愤而忘食已得则乐之而忘忧以是二者俛焉日有孳孳而不知年数之不足但自言其好学之笃尔然深味之则见其全体至极纯亦不已之妙有非圣人不能及者盖凡夫子之自言类如此学者宜致思焉子曰我非生而知之者好古敏以求之者也生而知之者气质清明义理昭着不待学而知也敏速也谓汲汲也尹氏曰孔子以生知之圣每云好学者非惟勉人也盖生而可知者义理尔若夫礼乐名物古今事变亦必待学而后有以騐其实也子不语怪力乱神怪异勇力悖乱之事非理之正固圣人所不语鬼神造化之迹虽非不正然非穷理之至有未易明者故亦不轻以语人也谢氏曰圣人语常而不语怪语徳而不语力语治而不语乱语人而不语神子曰三人行必有我师焉择其善者而従之其不善者而改之三人同行其一我也彼二人者一善一恶则我従其善而改其恶焉是二人者皆我师也尹氏曰见贤思齐见不贤而内自省则善恶皆我之师进善其有穷乎子曰天生徳于予桓魋其如予何桓魋宋司马向魋也出于桓公故又称桓氏魋欲害孔子孔子言天既赋我以如是之徳则桓魋其奈我何言必不能违天害已子曰二三子以我为隐乎吾无隐乎尔吾无行而不与二三子者是丘也诸弟子以夫子之道髙深不可几及故疑其有隐而不知圣人作止语黙无非教也故夫子以此言晓之与犹示也程子曰圣人之道犹天然门弟子亲炙而冀及之然后知其髙且逺也使诚以为不可及则趋向之心不几于怠乎故圣人之教常俯而就之如此非独使资质庸下者勉思企及而才气髙迈者亦不敢躐易而进也吕氏曰圣人体道无隐与天象昭然莫非至教常以示人而人自不察子以四教文行忠信程子曰教人以学文脩行而存忠信也忠信本也子曰圣人吾不得而见之矣得见君子者斯可矣圣人神明不测之号君子才徳出衆之名子曰善人吾不得而见之矣得见有恒者斯可矣子曰字疑衍文恒常久之意张子曰有恒者不二其心善人者志于仁而无恶亡而为有虚而为盈约而为泰难乎有恒矣三者皆虚夸之事凡若此者必不能守其常也张敬夫曰圣人君子以学言善人有恒者以质言愚谓有恒者之与圣人髙下固悬絶矣然未有不自有恒而能至于圣者也故章末申言有恒之义其示人入徳之门可谓深切而着明矣子钓而不纲弋不射宿纲以大绳属网絶流而渔者也弋以生丝系矢而射也宿宿鸟洪氏曰孔子少贫贱为养与祭或不得已而钓弋如猎较是也然尽物取之出其不意亦不为也此可见仁人之本心矣待物如此待人可知小者如此大者可知子曰盖有不知而作之者我无是也多闻择其善者而从之多见而识之知之次也不知而作不知其理而妄作也孔子自言未尝妄作盖亦谦辞然亦可见其无所不知也识记也所従不可不择记则善恶皆当存之以备参考如此者虽未能实知其理亦可以次于知之者也互乡难与言童子见门人惑互乡乡名其人习于不善难与言善惑者疑夫子不当见之也子曰与其进也不与其退也唯何甚人洁己以进与其洁也不保其徃也疑此章有错简人洁至徃也十四字当在与其进也之前洁脩治也与许也徃前日也言人洁己而来但许其能自洁耳固不能保其前日所为之善恶也但许其进而来见耳非许其既退而为不善也盖不追其既徃不逆其将来以是心至斯受之耳唯字上下疑又有阙文大抵亦不为己甚之意程子曰圣人待物之洪如此子曰仁逺乎哉我欲仁斯仁至矣仁者心之徳非在外也放而不求故有以为逺者反而求之则即此而在矣夫岂逺哉程子曰为仁由己欲之则至何逺之有陈司败问昭公知礼乎孔子曰知礼陈国名司败官名即司寇也昭公鲁君名稠习于威仪之节当时以为知礼故司败以为问而孔子答之如此孔子退揖巫马期而进之曰吾闻君子不党君子亦党乎君取于吴为同姓谓之吴孟子君而知礼孰不知礼巫马姓期字孔子弟子名施司败揖而进之也相助匿非曰党礼不取同姓而鲁与吴皆姬姓谓之吴孟子者讳之使若宋女子姓者然巫马期以告子曰丘也幸苟有过人必知之孔子不可自谓讳君之恶又不可以取同姓为知礼故受以为过而不辞吴氏曰鲁盖夫子父母之国昭公鲁之先君也司败又未尝显言其事而遽以知礼为问其对之宜如此也及司败以为有党而夫子受以为过盖夫子之盛徳无所不可也然其受以为过也亦不正言其所以过初若不知孟子之事者可以为万世之法矣子与人歌而善必使反之而后和之反复也必使复歌者欲得其详而取其善也而后和之者喜得其详而与其善也此见圣人气象従容诚意恳至而其谦逊审宻不掩人善又如此盖一事之㣲而衆善之集有不可胜既者焉读者宜详味之子曰文莫吾犹人也躬行君子则吾未之有得莫疑辞犹人言不能过人而尚可以及人未之有得则全未有得皆自谦之辞而足以见言行之难易缓急欲人之勉其实也谢氏曰文虽圣人无不与人同故不逊能躬行君子斯可以入圣故不居犹言君子道者三我无能焉子曰若圣与仁则吾岂敢抑为之不厌诲人不倦则可谓云尔已矣公西华曰正唯弟子不能学也此亦夫子之谦辞也圣者大而化之仁则心徳之全而人道之备也为之谓为仁圣之道诲人亦谓以此教人也然不厌不倦非已有之则不能所以弟子不能学也晁氏曰当时有称夫子圣且仁者以故夫子辞之苟辞之而已焉则无以进天下之材率天下之善将使圣与仁为虚器而人终莫能至矣故夫子虽不居仁圣而必以为之不厌诲人不倦自䖏也可谓云尔已矣者无他之辞也公西华仰而叹之其亦深知夫子之意矣子疾病子路请祷子曰有诸子路对曰有之诔曰祷尔于上下神祗子曰丘之祷久矣祷谓祷于鬼神有诸问有此理否诔者哀死而述其行之辞也上下谓天地天曰神地曰祗祷者悔过迁善以祈神之祐也无其理则不必祷既曰有之则圣人未尝有过无善可迁其素行固已合于神明故曰丘之祷久矣又士丧礼疾病行祷五祀盖臣子迫切之至情有不能自已者初不请于病者而后祷也故孔子之于子路不直拒之而但告以无所事祷之意子曰奢则不孙俭则固与其不孙也宁固孙顺也固陋也奢俭俱失中而奢之害大晁氏曰不得已而救时之弊也子曰君子坦荡荡小人长戚戚坦平也荡荡寛广貌程子曰君子循理故常舒泰小人役于物故多忧戚程子曰君子坦荡荡心广体胖子温而厉威而不勐恭而安厉严肃也人之徳性本无不备而气质所赋鲜有不偏惟圣人全体浑然隂阳合徳故其中和之气见于容貌之间者如此门人熟察而详记之亦可见其用心之宻矣抑非知足以知圣人而善言徳行者不能记故程子以为曽子之言学者所宜反复而玩心也论语集註大全卷七四书大全钦定四库全书论语集註大全卷八泰伯第八凡二十一章子曰泰伯其可谓至德也已矣三以天下让民无得而称焉泰伯周大王之长子至徳谓徳之至极无以复加者也三让谓固逊也无得而称其逊隠微无迹可见也盖大王三子长泰伯次仲雍次季厯大王之时商道寖衰而周日彊大季厯又生子昌有圣徳大王因有翦商之志而泰伯不从大王遂欲𫝊位季厯以及昌泰伯知之即与仲雍逃之荆蛮于是大王乃立季厯𫝊国至昌而三分天下有其二是为文王文王崩子发立遂克商而有天下是为武王夫以泰伯之徳当商周之际固足以朝诸侯有天下矣乃弃不取而又泯其迹焉则其徳之至极为何如哉盖其心即夷齐扣马之心而事之难处有甚焉者宜夫子之叹息而赞美之也泰伯不从事见春秋传子曰恭而无礼则劳愼而无礼则葸勇而无礼则乱直而无礼则绞葸畏惧貌绞急切也无礼则无节文故有四者之弊君子笃于亲则民兴于仁故旧不遗则民不偷君子谓在上之人也兴起也偷薄也张子曰人道知所先后则恭不劳慎不葸勇不乱直不绞民化而徳厚矣吴氏曰君子以下当自为一章乃曽子之言也愚按此一节与上文不相蒙而与首篇慎终追逺之意相类吴说近是曽子有疾召门弟子曰启予足启予手诗云战战兢兢如临深渊如履薄冰而今而后吾知免夫小子启开也曽子平日以为身体受于父母不敢毁伤故于此使弟子开其衾而视之诗小旻之篇战战恐惧兢兢戒谨临渊恐坠履冰恐陷也曽子以其所保之全示门人而言其所以保之之难如此至于将死而后知其得免于毁伤也小子门人也语毕而又唿之以致反复丁宁之意其警之也深矣程子曰君子曰终小人曰死君子保其身以没为终其事也故君子以全归为免矣尹氏曰父母全而生之子全而归之曽子临终而启手足为是故也非有得于道能如是乎范氏曰身体犹不可亏也况亏其行以辱其亲乎曽子有疾孟敬子问之孟敬子鲁大夫仲孙氏名㨗问之者问其疾也曽子言曰鸟之将死其鸣也哀人之将死其言也善言自言也鸟畏死故鸣哀人穷反本故言善此曽子之谦辞欲敬子知其所言之善而识之也君子所贵乎道者三动容貌斯逺暴慢矣正颜色斯近信矣出辞气斯逺鄙倍矣笾豆之事则有司存贵犹重也容貌举一身而言暴粗厉也慢放肆也信实也正颜色而近信则非色庄也辞言语气声气也鄙凡陋也倍与背同谓背理也笾竹豆豆木豆言道虽无所不在然君子所重者在此三事而已是皆修身之要为政之本学者所当操存省察而不可有造次颠沛之违者也若夫笾豆之事器数之末道之全体固无不该然其分则有司之守而非君子之所重矣程子曰动容貌举一身而言也周旋中礼暴慢斯逺矣正颜色则不妄斯近信矣出辞气正由中出斯逺鄙倍三者正身而不外求故曰笾豆之事则有司存尹氏曰养于中则见于外曽子盖以修已为为政之本若乃器用事物之细则有司存焉曽子曰以能问于不能以多问于寡有若无实若虚犯而不校昔者吾友尝从事于斯矣校计校也友马氏以为颜渊是也颜子之心惟知义理之无穷不见物我之有间故能如此谢氏曰不知有余在已不足在人不必得为在已失为在人非㡬于无我者不能也曽子曰可以託六尺之孤可以寄百里之命临大节而不可夺也君子人与君子人也其才可以辅幼君摄国政其节至于死生之际而不可夺可谓君子矣与疑辞也决辞设为问答所以深着其必然也程子曰节操如是可谓君子矣曽子曰士不可以不𢎞毅任重而道逺𢎞寛广也毅强忍也非𢎞不能胜其重非毅无以致其逺仁以为己任不亦重乎死而后已不亦逺乎仁者人心之全徳而必欲以身体而力行之可谓重矣一息尚存此志不容少懈可谓逺矣程子曰𢎞而不毅则无规矩而难立毅而不𢎞则隘陋而无以居之又曰𢎞大刚毅然后能胜重任而逺到子曰兴于诗兴起也诗本性情有邪有正其为言既易知而吟咏之间抑扬反覆其感人又易入故学者之初所以兴起其好善恶恶之心而不能自已者必于此而得之立于礼礼以恭敬辞逊为本而有节文度数之详可以固人肌肤之㑹筋骸之束故学者之中所以能卓然自立而不为事物之所摇夺者必于此而得之成于乐乐有五声十二律更唱迭和以为歌舞八音之节可以养人之性情而荡涤其邪秽消融其查滓故学者之终所以至于义精仁熟而自和顺于道徳者必于此而得之是学之成也按内则十嵗学幼仪十三学乐诵诗二十而后学礼则此三者非小学传授之次乃大学终身所得之难易先后浅深也程子曰天下之英才不为少矣特以道学不明故不得有所成就夫古人之诗如今之歌曲虽闾里童稚皆习闻之而知其说故能兴起今虽老师宿儒尚不能晓其义况学者乎是不得兴于诗也古人自洒扫应对以至冠昏丧祭莫不有礼今皆废壊是以人伦不明治家无法是不得立于礼也古人之乐声音所以养其耳采色所以养其目歌咏所以养其性情舞蹈所以养其血脉今皆无之是不得成于乐也是以古之成材也易今之成材也难子曰民可使由之不可使知之民可使之由于是理之当然而不能使之知其所以然也程子曰圣人设教非不欲人家喻而户晓也然不能使之知但能使之由之尔若曰圣人不使民知则是后世朝四暮三之术也岂圣人之心乎子曰好勇疾贫乱也人而不仁疾之已甚乱也好勇而不安分则必作乱恶不仁之人而使之无所容则必致乱二者之心善恶虽殊然其生乱则一也子曰如有周公之才之美使骄且吝其余不足观也已才美谓智能技艺之美骄矜夸吝鄙啬也程子曰此甚言骄吝之不可也盖有周公之徳则自无骄吝若但有周公之才而骄吝焉亦不足观矣又曰骄气盈吝气歉愚谓骄吝虽有盈歉之殊然其势常相因盖骄者吝之枝叶吝者骄之本根故尝騐之天下之人未有骄而不吝吝而不骄者也子曰三年学不至于谷不易得也谷禄也至疑当作志为学之乆而不求禄如此之人不易得也杨氏曰虽子张之贤犹以干禄为问况其下者乎然则三年学而不至于谷宜不易得也子曰笃信好学守死善道笃厚而力也不笃信则不能好学然笃信而不好学则所信或非其正不守死则不能以善其道然守死而不足以善其道则亦徒死而已盖守死者笃信之效善道者好学之功危邦不入乱邦不居天下有道则见无道则隠君子见危授命则仕危邦者无可去之义在外则不入可也乱邦未危而刑政纪纲紊矣故洁其身而去之天下举一世而言无道则隠其身而不见也此惟笃信好学守死善道者能之邦有道贫且贱焉耻也邦无道富且贵焉耻也世治而无可行之道世乱而无能守之节碌碌庸人不足以为士矣可耻之甚也晁氏曰有学有守而去就之义洁出处之分明然后为君子之全徳也子曰不在其位不谋其政程子曰不在其位则不任其事也若君大夫问而告者则有矣子曰师挚之始闗雎之乱洋洋乎盈耳哉师挚鲁乐师名挚也乱乐之卒章也史记曰闗雎之乱以为风始洋洋美盛意孔子自卫反鲁而正乐适师挚在官之初故乐之美盛如此子曰狂而不直侗而不愿悾悾而不信吾不知之矣侗无知貌愿谨厚也悾悾无能貌吾不知之者甚絶之之辞亦不屑之教诲也苏氏曰天之生物气质不齐其中材以下有是徳则有是病有是病必有是徳故马之蹄啮者必善走其不善者必驯有是病而无是徳则天下之弃才也子曰学如不及犹恐失之言人之为学既如有所不及矣而其心犹竦然惟恐其或失之警学者当如是也程子曰学如不及犹恐失之不得放过才说姑待明日便不可也子曰巍巍乎舜禹之有天下也而不与焉巍巍髙大之貌不与犹言不相闗言其不以位为乐也子曰大哉尧之为君也巍巍乎唯天为大唯尧则之荡荡乎民无能名焉唯犹独也则犹凖也荡荡广逺之称也言物之髙大莫有过于天者而独尧之徳能与之凖故其徳之广逺亦如天之不可以言语形容也巍巍乎其有成功也焕乎其有文章成功事业也焕光眀之貌文章礼乐法度也尧之徳不可名其可见者此尔尹氏曰天道之大无为而成唯尧则之以治天下故民无得而名焉所可名者其功业文章巍然焕然而已舜有臣五人而天下治五人禹稷契臯陶伯益武王曰予有乱臣十人书泰誓之辞马氏曰乱治也十人谓周公旦召公奭太公望毕公荣公太颠闳夭散宜生南宫适其一人谓文母刘侍读以为子无臣母之义盖邑姜也九人治外邑姜治内或曰乱本作乿古治字也孔子曰才难不其然乎唐虞之际于斯为盛有妇人焉九人而已称孔子者上系武王君臣之际记者谨之才难盖古语而孔子然之也才者徳之用也唐虞尧舜有天下之号际交㑹之间言周室人才之多惟唐虞之际乃盛于此降自夏商皆不能及然犹但有此数人尔是才之难得也三分天下有其二以服事殷周之徳其可谓至徳也已矣春秋传曰文王率商之畔国以事纣盖天下归文王者六州荆梁雍豫徐扬也惟青兖冀尚属纣耳范氏曰文王之徳足以代商天与之人归之乃不取而服事焉所以为至徳也孔子因武王之言而及文王之徳且与泰伯皆以至徳称之其指㣲矣或曰宜断三分以下别以孔子曰起之而自为一章子曰禹吾无间然矣菲饮食而致孝乎鬼神恶衣服而致美乎黻冕卑宫室而尽力乎沟洫禹吾无闲然矣间罅隙也谓指其罅隙而非议之也菲薄也致孝鬼神谓享祀丰洁衣服常服黻蔽膝也以韦为之冕冠也皆祭服也沟洫田间水道以正疆界备旱潦者也或丰或俭各适其宜所以无罅隙之可议也故再言以深美之杨氏曰薄于自奉而所勤者民之事所致饰者宗庙朝廷之礼所谓有天下而不与也夫何间然之有论语集註大全卷八四书大全钦定四库全书论语集註大全卷九子罕第九凡三十章子罕言利与命与仁罕少也程子曰计利则害义命之理微仁之道大皆夫子所罕言也达巷党人曰大哉孔子博学而无所成名达巷党名其人姓名不传博学而无所成名盖美其学之博而惜其不成一艺之名也子闻之谓门弟子曰吾何执执御乎执射乎吾执御矣执专执也射御皆一艺而御为人仆所执尤卑言欲使我何所执以成名乎然则吾将执御矣闻人誉已承之以谦也尹氏曰圣人道全而徳备不可以偏长目之也逹巷党人见孔子之大意其所学者愽而惜其不以一善得名于世盖慕圣人而不知者也故孔子曰欲使我何所执而得为名乎然则吾将执御矣子曰麻冕礼也今也纯俭吾从衆麻冕缁布冠也纯丝也俭谓省约缁布冠以三十升布为之升八十缕则其经二千四百缕矣细密难成不如用丝之省约拜下礼也今拜乎上泰也虽违衆吾从下臣与君行礼当拜于堂下君辞之乃升成拜泰骄慢也程子曰君子处世事之无害于义者从俗可也害于义则不可从也子絶四毋意毋必毋固毋我絶无之尽者毋史记作无是也意私意也必期必也固执滞也我私已也四者相为终始起于意遂于必留于固而成于我也盖意必常在事前固我常在事后至于我又生意则物欲牵引循环不穷矣程子曰此毋字非禁止之辞圣人絶此四者何用禁止张氏曰四者有一焉则与天地不相似杨氏曰非知足以知圣人详视而黙识之不足以记此子畏于匡畏者有戒心之谓匡地名史记云阳虎曽暴于匡夫子貌似阳虎故匡人围之曰文王旣没文不在兹乎道之显者谓之文盖礼乐制度之谓不曰道而曰文亦谦辞也兹此也孔子自谓天之将䘮斯文也后死者不得与于斯文也天之未䘮斯文也匡人其如子何马氏曰文王旣没故孔子自谓后死者言天若欲䘮此文则必不使我得与于此文今我旣得与于此文则是天未欲䘮此文也天旣未欲䘮此文则匡人其奈我何言必不能违天害已也太宰问于子贡曰夫子圣者与何其多能也孔氏曰大宰官名或吴或宋未可知也与者疑辞大宰盖以多能为圣也子贡曰固天纵之将圣又多能也纵犹肆也言不为限量也将殆也谦若不敢知之辞圣无不通多能乃其余事故言又以兼之子闻之曰大宰知我乎吾少也贱故多能鄙事君子多乎哉不多也言由少贱故多能而所能者鄙事尔非以圣而无不通也且多能非所以率人故又言君子不必多能以晓之牢曰子云吾不试故艺牢孔子弟子姓琴字子开一字子张试用也言由不为世用故得以习于艺而通之吴氏曰弟子记夫子此言之时子牢因言昔之所闻有如此者其意相近故并记之子曰吾有知乎哉无知也有鄙夫问于我空空如也我叩其两端而竭焉孔子谦言已无知识但其告人虽于至愚不敢不尽耳叩发动也两端犹言两头言终始本末上下精粗无所不尽程子曰圣人之教人俯就之若此犹恐衆人以为髙逺而不亲也圣人之道必降而自卑不如此则人不亲贤人之言则引而自髙不如此则道不尊观于孔子孟子可见矣尹氏曰圣人之言上下兼尽即其近衆人皆可与知极其至则虽圣人亦无以加焉是之谓两端如答樊迟之问仁智两端竭尽无余藴矣若夫语上而遗下语理而遗物则岂圣人之言哉子曰鳯鸟不至河不出图吾己矣夫鳯灵鸟舜时来仪文王时鸣于岐山河图河中龙马负图伏羲时出皆圣王之瑞也己止也张子曰鳯至图出文明之祥伏羲舜文之瑞不至则夫子之文章知其己矣子见齐衰者冕衣裳者与瞽者见之虽少必作过之必趋齐衰丧服冕冠也衣上服裳下服冕而衣裳贵者之盛服也瞽无目者作起也趋疾行也或曰少当作坐范氏曰圣人之心哀有䘮尊有爵矜不成人其作与趋盖有不期然而然者尹氏白此圣人之诚心内外一者也颜渊喟然叹曰仰之弥髙鑚之弥坚瞻之在前忽焉在后喟叹声仰弥髙不可及鑚弥坚不可入在前在后恍忽不可为象此颜渊深知夫子之道无穷尽无方体而叹之也夫子循循然善诱人博我以文约我以礼循循有次序貌诱引进也博文约礼教之序也言夫子道虽高妙而教人有序也侯氏曰博我以文致知格物也约我以礼克己复礼也程子曰此颜子称圣人最切当处圣人教人唯此二事而已欲罢不能旣竭吾才如有所立卓尔虽欲从之末由也已卓立貌末无也此颜子自言其学之所至也盖恱之深而力之尽所见益亲而又无所用其力也吴氏曰所谓卓尔亦在乎日用行事之间非所谓窈㝠昏黙者程子曰到此地位工夫尤难直是峻絶又大叚着力不得杨氏曰自可欲之谓善充而至于大力行之积也大而化之则非力行所及矣此颜子所以未逹一间也程子曰此颜子所以深知孔子而善学之者也胡氏曰无上事而喟然叹此颜子学既有得故述其先难之故后得之由而归功于圣人也髙坚前后语道体也仰鑚瞻忽未领其要也惟夫子循循善诱先博我以文使我知古今达事变然后约我以礼使我尊所闻行所知如行者之赴家食者之求饱是以欲罢不能尽心尽力不少休废然后见夫子所立之卓然虽欲从之末由也己是盖不怠所从必求至乎卓立之地也抑斯叹也其在请事斯语之后三月不违之时乎子疾病子路使门人为臣夫子时已去位无家臣子路欲以家臣治其䘮其意实尊圣人而未知所以尊也病间曰久矣哉由之行诈也无臣而为有臣吾谁欺欺天乎病间少差也病时不知旣差乃知其事故言我之不当有家臣人皆知之不可欺也而为有臣则是欺天而已人而欺天莫大之罪引以自归其责子路深矣且予与其死于臣之手也无宁死于二三子之手乎且予纵不得大葬予死于道路乎无宁宁也大葬谓君臣礼𦵏死于道路谓弃而不𦵏又晓之以不必然之故范氏曰曽子将死起而易箦曰吾得正而毙焉斯已矣子路欲尊夫子而不知无臣之不可为有臣是以䧟于行诈罪至欺天君子之于言动虽微不可不谨夫子深惩子路所以警学者也杨氏曰非知至而意诚则用智自私不知行其所无事往往自䧟于行诈欺天而莫之知也其子路之谓乎子贡曰有美玉于斯韫匵而藏诸求善贾而沽诸子曰沽之哉沽之哉我待贾者也韫藏也匵匮也沽卖也子贡以孔子有道不仕故设此二端以问也孔子言固当卖之但当待贾而不当求之耳范氏曰君子未尝不欲仕也又恶不由其道士之待礼犹玉之待贾也若伊尹之耕于野伯夷太公之居于海濵世无成汤文王则终焉而已必不枉道以从人衒玉而求售也子欲居九夷东方之夷有九种欲居之者亦乗桴浮海之意或曰陋如之何子曰君子居之何陋之有君子所居则化何陋之有子曰吾自卫反鲁然后乐正雅颂各得其所鲁哀公十一年冬孔子自卫反鲁是时周礼在鲁然诗乐亦颇残缺失次孔子周流四方参互考订以知其说晚知道终不行故归而正之子曰出则事公卿入则事父兄䘮事不敢不勉不为酒困何有于我哉说见第七篇然此则其事愈卑而意愈切矣子在川上曰逝者如斯夫不舍昼夜天地之化往者过来者续无一息之停乃道体之本然也然其可指而易见者莫如川流故于此发以示人欲学者时时省察而无毫髪之间断也程子曰此道体也天运而不己日徃则月来寒往则暑来水流而不息物生而不穷皆白与道为体运乎昼夜未尝己也是以君子法之自强不息及其至也纯亦不已焉又曰自汉以来儒者皆不识此意此见圣人之心纯亦不己也纯亦不己乃天徳也有天徳便可语王道其要只在谨独愚按自此至终篇皆勉人进学不己之辞子曰吾未见好德如好色者也谢氏曰好好色恶恶臭诚也好德如好色斯诚好德矣然民鲜能之史记孔子居卫灵公与夫人同车使孔子为次乗招摇市过之孔子丑之故有是言子曰譬如为山未成一篑止吾止也譬如平地虽覆一篑进吾往也篑土笼也书曰为山九仞功亏一篑夫子之言盖出于此言山成而但少一篑其止者吾自止耳平地而方覆一篑其进者吾自往耳盖学者自强不息则积少成多中道而止则前功尽弃其止其往皆在我而不在人也子曰语之而不惰者其回也与惰懈怠也范氏曰颜子闻夫子之言而心解力行造次颠沛未尝违之如万物得时雨之润发荣滋长何有于惰此羣弟子所不及也子谓颜渊曰惜乎吾见其进也未见其止也进止二字说见上章颜子旣死而孔子惜之言其方进而未已也子曰苗而不秀者有矣夫秀而不实者有矣夫谷之始生曰苗吐华曰秀成谷曰实盖学而不至于成有如此者是以君子贵自勉也子曰后生可畏焉知来者之不如今也四十五十而无闻焉斯亦不足畏也己孔子言后生年富力彊足以积学而有待其势可畏安知其将来不如我之今日乎然或不能自勉至于老而无闻则不足畏矣言此以警人使及时勉学也曽子曰五十而不以善闻则不闻矣盖述此意尹氏曰少而不勉老而无闻则亦已矣自少而进者安知其不至于极乎是可畏也子曰法语之言能无从乎改之为贵巽与之言能无说乎绎之为贵说而不绎从而不改吾末如之何也已矣法语者正言之也巽言者婉而导之也绎寻其绪也法言人所敬惮故必从然不改则靣从而已巽言无所乖忤故必说然不绎则又不足以知其微意之所在也杨氏曰法言若孟子论行王政之类是也巽言若其论好货好色之论是也语之而不逹拒之而不受犹之可也其或喻焉则尚庶几其能改绎矣从且说矣而不改绎焉则是终不改绎也已虽圣人其如之何哉子曰主忠信毋友不如已者过则勿惮改重出而逸其半子曰三军可夺帅也匹夫不可夺志也侯氏曰三军之勇在人匹夫之志在已故帅可夺而志不可夺如可夺则亦不足谓之志矣子曰衣敝缊袍与衣狐貉者立而不耻者其由也与敝坏也缊枲着也袍衣有着者也盖衣之贱者狐貉以狐貉之皮为裘衣之贵者子路之志如此则能不以贫富动其心而可以进于道矣故夫子称之不忮不求何用不臧忮害也求贪也臧善也言能不忮不求则何为不善乎此卫风雄雌之诗孔子引之以美子路也吕氏曰贫与富交彊者必忮弱者必求子路终身诵之子曰是道也何足以臧终身诵之则自喜其能而不复求进于道矣故夫子复言此以警之谢氏曰耻恶衣恶食学者之大病善心不存盖由于此子路之志如此其过人逺矣然以衆人而能此则可以为善矣子路之贤宜不止此而终身诵之则非所以进于日新也故激而进之子曰歳寒然后知松栢之后彫也范氏曰小人之在治世或与君子无异惟临利害遇事变然后君子之所守可见也谢氏曰士穷见节义世乱识忠臣欲学者必周于徳子曰知者不惑仁者不忧勇者不惧眀足以烛理故不惑理足以胜私故不忧气足以配道义故不惧此学之序也子曰可与共学未可与适道可与适道未可与立可与立未可与权可与者言其可与共为此事也程子曰可与共学知所以求之也可与适道知所往也可与立者笃志固执而不变也权称锤也所以称物而知轻重者也可与权谓能权轻重使合义也杨氏曰知为己则可与共学矣学足以眀善然后可与适道信道笃然后可与立知时措之宜然后可与权洪氏曰易九卦终于巽以行权权者圣人之大用未能立而言权犹人未能立而欲行鲜不仆矣程子曰汉儒以反经合道为权故有权变权术之论皆非也权只是经也自汉以下无人识权字愚按先儒误以此章连下文偏其反而为一章故有反经合道之说程子非之是矣然以孟子嫂溺援之以手之义推之则权与经亦当有辨唐棣之华偏其反而岂不尔思室是逺而唐棣郁李也偏晋书作翩然则反亦当与翻同言华之摇动也而助语也此逸诗也于六义属兴上两句无意义但以起下两句之辞耳其所谓尔亦不知其何所指也子曰未之思也夫何逺之有夫子借其言而反之盖前篇仁逺乎哉之意程子曰圣人未尝言易以骄人之志亦未尝言难以阻人之进但曰未之思也夫何逺之有此言极有涵蓄意思深逺论语集註大全卷九四书大全钦定四库全书论语集註大全卷十乡党第十杨氏曰圣人之所谓道者不离乎日用之间也故夫子之平日一动一静门人皆审视而详记之尹氏曰甚矣孔门诸子之嗜学也于圣人之容色言动无不谨书而备録之以贻后世今读其书即其事宛然如圣人之在目也虽然圣人岂拘拘而为之者哉盖盛徳之至动容周旋自中乎礼耳学者欲潜心于圣人宜于此求焉旧说凡一章今分为十七节孔子于乡党恂恂如也似不能言者恂恂信实之貎似不能言者谦卑逊顺不以贤知先人也乡党父兄宗族之所在故孔子居之其容貎辞气如此其在宗庙朝廷便便言唯谨尔便便辩也宗庙礼法之所在朝廷政事之所出言不可以不眀辩故必详问而极言之但谨而不放尔此一节记孔子在乡党宗庙朝廷言貎之不同朝与下大夫言侃侃如也与上大夫言誾誾如也此君未视朝时也王制诸侯上大夫卿下大夫五人许氏说文侃侃刚直也誾誾和悦而诤也君在踧踖如也与与如也君在视朝也踧踖恭敬不宁之貎与与威仪中适之貎张子曰与与不忘向君也亦通此一节记孔子在朝廷事上接下之不同也君召使摈色勃如也足躩如也摈主国之君所使出接賔者勃变色貎躩盘辟貎皆敬君命故也揖所与立左右手衣前后襜如也所与立谓同为摈者也摈用命数之半如上公九命则用五人以次𫝊命揖左人则左其手揖右人则右其手襜整貎趋进翼如也疾趋而进张拱端好如鸟舒翼賔退必复命曰賔不顾矣纾君敬也此一节记孔子为君摈相之容入公门鞠躬如也如不容鞠躬曲身也公门髙大而若不容敬之至也立不中门行不履阈中门中于门也谓当枨闑之间君出入处也阈门限也礼士大夫出入公门由闑右不践阈谢氏曰立中门则当尊行履阈则不恪过位色勃如也足躩如也其言似不足者位君之虚位谓门屏之间人君宁立之处所谓宁也君虽不在过之必敬不敢以虚位而慢之也言似不足不敢肆也摄齐升堂鞠躬如也屏气似不息者摄抠也齐衣下缝也礼将升堂两手抠衣使去地尺恐蹑之而倾跌失容也屛藏也息鼻息出入者也近至尊气容肃也出降一等逞颜色怡怡如也没阶趋进翼如也复其位踧踖如也陆氏曰趋下本无进字俗本有之误也等阶之级也逞放也渐逺所尊舒气解颜怡怡和悦也没阶下尽阶也趋走就位也复位踧踖敬之余也此一节记孔子在朝之容执圭鞠躬如也如不胜上如揖下如授勃如战色足蹜蹜如有循圭诸侯命圭聘问邻国则使大夫执以通信如不胜执主器执轻如不克敬谨之至也上如揖下如授谓执圭平衡手与心齐髙不过揖卑不过授也战色战而色惧也蹜蹜举足促狭也如有循记所谓举前曵踵言行不离地如縁物也享礼有容色享献也旣聘而享用圭璧有庭实有容色和也仪礼曰发气满容私觌愉愉如也私觌以私礼见也愉愉则又和矣此一节记孔子为君聘于隣国之礼也晁氏曰孔子定公九年仕鲁至十三年适齐其间絶无朝聘往来之事疑使摈执圭两条但孔子甞言其礼当如此耳君子不以绀緅饰君子谓孔子绀深青扬赤色齐服也緅绛色三年之䘮以饰练服也饰领縁也红紫不以为䙝服红紫间色不正且近于妇人女子之服也䙝服私居服也言此则不以为朝祭之服可知当暑袗絺绤必表而出之袗单也葛之精者曰絺麄者曰绤表而出之谓先着里衣表絺绤而出之于外欲其不见体也诗所谓蒙彼绉絺是也缁衣羔裘素衣麑裘黄衣狐裘缁黑色羔裘用黒羊皮麑鹿子色白狐色黄衣以裼裘欲其相称䙝裘长短右袂长欲其温短右袂所以便作事必有寝衣长一身有半齐主于敬不可解衣而寝又不可着眀衣而寝故别有寝衣其半盖以覆足程子曰此错简当在齐必有眀衣布之下愚谓如此则此条在眀衣变食既得以类相从而䙝裘狐貉亦得以类相从矣狐貉之厚以居狐貉毛深温厚私居取其适体去䘮无所不佩君子无故玉不去身砺之属亦皆佩也非帷裳必杀之朝祭之服裳用正幅如帷要有襞积而旁无杀缝其余若深衣要半下齐倍要则无襞积而有杀缝矣羔裘𤣥冠不以弔䘮主素吉主𤣥弔必变服所以哀死吉月必朝服而朝吉月月朔也孔子在鲁致仕时如此此一节记孔子衣服之制苏氏曰此孔子遗书杂记曲礼非特孔子事也齐必有眀衣布齐必沐浴浴竟即着眀衣所以眀洁其体也以布为之此下脱前章寝衣一简齐必变食居必迁坐变食谓不饮酒不茹荤迁坐易常处也此一节记孔子谨齐之事杨氏曰齐所以交神故致洁变常以尽敬食不厌精脍不厌细食饭也精凿也牛羊与鱼之腥聂而切之为脍食精则能养人脍麄则能害人不厌言以是为善非谓必欲如是也食饐而餲鱼馁而肉败不食色恶不食臭恶不食失饪不食不时不食饐饭伤热湿也餲味变也鱼烂曰馁肉腐曰败色恶臭恶未败而色臭变也饪烹调生熟之节也不时五谷不成果实未熟之类此数者皆足以伤人故不食割不正不食不得其酱不食割肉不方正者不食造次不离于正也汉陆续之母割肉未尝不方断葱以寸为度盖其质美与此暗合也食肉用酱各有所宜不得则不食恶其不备也此二者无害于人但不以嗜味而苟食耳肉虽多不使胜食气唯酒无量不及乱食以谷为主故不使肉胜食气酒以为人合懽故不为量但以醉为节而不及乱耳程子曰不及乱者非唯不使乱志虽血气亦不可使乱但浃洽而已可也沽酒市脯不食沽市皆买也恐不精洁或伤人也与不尝康子之药同意不撒姜食姜通神眀去秽恶故不撒不多食适可而止无贪心也祭于公不宿肉祭肉不出三日出三日不食之矣助祭于公所得胙肉归即颁赐不俟经宿者不留神惠也家之祭肉则不过三日皆以分赐盖过三日则肉必败而人不食之是䙝鬼神之余也但比君所赐胙可少缓耳食不语寝不言答述曰语自言曰言范氏曰圣人存心不他当食而食当寝而寝言语非其时也杨氏曰肺为气主而声出焉寝食则气窒而不通语言恐伤之也亦通虽䟽食菜羮𤓰祭必齐如也陆氏曰鲁论𤓰作必古人饮食毎种各出少许置之豆间之地以祭先代始为饮食之人不忘本也齐严敬貎孔子虽薄物必祭其祭必敬圣人之诚也此一节记孔子饮食之节谢氏曰圣人饮食如此非极口腹之欲盖养气体不以伤生当如此然圣人之所不食穷口腹者或反食之欲心胜而不暇择也席不正不坐谢氏曰圣人心安于正故于位之不正者虽小不处乡人饮酒杖者出斯出矣杖者老人也六十杖于乡未出不敢先旣出不敢后乡人摊朝服而立于阼阶摊所以逐疫周礼方相氏掌之阼阶东阶也傩虽古礼而近于戏亦朝服而临之者无所不用其诚敬也或曰恐其惊先祖五祀之神欲其依己而安也此一节记孔子居乡之事问人于他邦再拜而送之拜送使者如亲见之敬也康子馈药拜而受之曰丘未达不敢尝范氏曰凡赐食必尝以拜药未达则不敢尝受而不饮则虚人之赐故告之如此然则可饮而饮不可饮而不饮皆在其中矣杨氏曰大夫有赐拜而受之礼也未达不敢尝谨疾也必告之直也此一节记孔子与人交之诚意廏焚子退朝曰伤人乎不问马非不爱马然恐伤人之意多故未暇问盖贵人贱畜理当如此君赐食必正席先尝之君赐腥必熟而荐之君赐生必畜之食恐或馂余故不以荐正席先尝如对君也言先尝则余当以颁赐矣腥生肉熟而荐之祖考荣君赐也畜之者仁君之惠无故不敢杀也侍食于君君祭先饭周礼王日一举膳夫授祭品尝食王乃食故侍食者君祭则已不祭而先饭若为君尝食然不敢当客礼也疾君视之东首加朝服拖绅东首以受生气也病卧不能着衣束帯又不可以䙝服见君故加朝服于身又引大带于上也君命召不俟驾行矣急趋君命行出而驾车随之此一节记孔子事君之礼入太庙毎事问重出朋友死无所归曰于我殡朋友以义合死无所归不得不殡朋友之馈虽车马非祭肉不拜朋友有通财之义故虽车马之重不拜祭肉则拜者敬其祖考同于已亲也此一节记孔子交朋友之义寝不尸居不容尸谓偃卧似死人也居居家容容仪范氏曰寝不尸非恶其类于死也惰慢之气不设于身体虽舒布其四体而亦未尝肆耳居不容非惰也但不若奉祭祀见賔客而已申申夭夭是也见齐衰者虽狎必变见冕者与瞽者虽䙝必以貌狎谓素亲狎䙝谓燕见貌谓礼貌余见前篇凶服者式之式负版者式车前横木有所敬则俯而慿之负版持邦国图籍者式此二者哀有丧重民数也人惟万物之灵而王者之所天也故周礼献民数于王王拜受之况其下者敢不敬乎有盛馔必变色而作敬主人之礼非以其馔也迅雷风烈必变迅疾也勐烈也必变者所以敬天之怒记曰若有疾风迅雷甚雨则必变虽夜必兴衣服冠而坐此一节记孔子容貌之变升车必正立执绥绥挽以上车之索也范氏曰正立执绥则心体无不正而诚意肃恭矣盖君子庄敬无所不在升车则见于此也车中不内顾不疾言不亲指内顾回视也礼曰顾不过毂三者皆失容且惑人此一节记孔子升车之容色斯举矣翔而后集言鸟见人之颜色不善则飞去回翔审视而后下止人之见几而作审择所处亦当如此然此上下必有阙文矣曰山梁雌雉时哉时哉子路共之三嗅而作邢氏曰梁桥也时哉言雉之饮啄得其时子路不达以为时物而共具之孔子不食三嗅其气而起晁氏曰石经嗅作戞谓雉鸣也刘聘君曰嗅当作臭古閴反张两趐也见尔雅愚按如后两说则共字当为拱执之义然此必有阙文不可强为之说姑记所闻以俟知者论语集註大全卷十四书大全钦定四库全书论语集註大全卷十一先进第十一此篇多评弟子贤否凡二十五章胡氏曰此篇记闵子骞言行者四而其一直称闵子疑闵氏门人所记也子曰先进于礼乐野人也后进于礼乐君子也先进后进犹言前軰后軰野人谓郊外之民君子谓贤士大夫也程子曰先进于礼乐文质得宜今反谓之质朴而以为野人后进之于礼乐文过其质今反谓之彬彬而以为君子盖周末文胜故时人之言如此不自知其过于文也如用之则吾从先进用之谓用礼乐孔子既述时人之言又自言其如此盖欲损过以就中也子曰从我于陈蔡者皆不及门也孔子尝厄于陈蔡之间弟子多从之者此时皆不在门故孔子思之盖不忘其相从于患难之中也德行颜渊闵子骞冉伯牛仲弓言语宰我子贡政事冉有季路文学子游子夏弟子因孔子之言记此十人而并目其所长分为四科孔子教人各因其材于此可见程子曰四科乃从夫子于陈蔡者尔门人之贤者固不止此曾子传道而不与焉故知十哲世俗论也子曰回也非助我者也于吾言无所不说助我若子夏之起予因疑问而有以相长也颜子于圣人之言黙识心通无所疑问故夫子云然其辞若有憾焉其实乃深喜之胡氏曰夫子之于回岂眞以助我望之盖圣人之谦德又以深賛颜氏云尔子曰孝哉闵子骞人不间于其父母昆弟之言胡氏曰父母兄弟称其孝友人皆信之无异辞者盖其孝友之实有以积于中而着于外故夫子叹而美之南容三复白圭孔子以其兄之子妻之诗大雅抑之篇曰白圭之玷尚可磨也斯言之玷不可为也南容一日三复此言事见家语盖深有意于谨言也此邦有道所以不废邦无道所以免祸故孔子以兄子妻之范氏曰言者行之表行者言之实未有易其言而能谨于行者南容欲谨其言如此则必能谨其行矣季康子问弟子孰为好学孔子对曰有颜回者好学不幸短命死矣今也则亡范氏曰哀公康子问同而对有详畧者臣之告君不可不尽若康子者必待其能问乃告之此教诲之道也颜渊死颜路请子之车以为之椁颜路渊之父名无繇少孔子六嵗孔子始教而受学焉椁外棺也请为椁欲卖车以买椁也子曰才不才亦各言其子也鲤也死有棺而无椁吾不徒行以为之椁以吾从大夫之后不可徒行也鲤孔子之子伯鱼也先孔子卒言鲤之才虽不及颜渊然已与颜路以父视之则皆子也孔子时巳致仕尚从大夫之列言后谦辞胡氏曰孔子遇旧馆人之丧尝脱骖以赙之矣今乃不许颜路之请何邪葬可以无椁骖可以脱而复求大夫不可以徒行命车不可以与人而鬻诸市也且为所识穷乏者得我而勉强以副其意岂诚心与直道哉或者以为君子行礼视吾之有无而已夫君子之用财视义之可否岂独视有无而已哉颜渊死子曰噫天丧予天丧予噫伤痛声悼道无传若天丧巳也颜渊死子哭之恸从者曰子恸矣恸哀过也曰有恸乎哀伤之至不自知也非夫人之为恸而谁为夫人谓颜渊言其死可惜哭之宜恸非他人之比也胡氏曰痛惜之至施当其可皆性情之正也颜渊死门人欲厚葬之子曰不可丧具称家之有无贫而厚葬不循理也故夫子止之门人厚葬之盖颜路听之子曰回也视予犹父也予不得视犹子也非我也夫二三子也叹不得如葬鲤之得宜以责门人也季路问事鬼神子曰未能事人焉能事鬼敢问死曰未知生焉知死问事鬼神盖求所以奉祭祀之意而死者人之所必有不可不知皆切问也然非诚敬足以事人则必不能事神非原始而知所以生则必不能反终而知所以死盖幽明始终初无二理但学之有序不可躐等故夫子告之如此程子曰昼夜者死生之道也知生之道则知死之道尽事人之道则尽事鬼之道死生人鬼一而二二而一者也或言夫子不告子路不知此乃所以深告之也闵子侍侧誾誾如也子路行行如也冉有子贡侃侃如也子乐行行刚强之貌子乐者乐得英才而教育之若由也不得其死然尹氏曰子路刚强有不得其死之理故因以戒之其后子路卒死于衞孔悝之难洪氏曰汉书引此句上有曰字或云上文乐字即曰字之误鲁人为长府长府藏名藏货财曰府为盖改作之闵子骞曰仍旧贯如之何何必改作仍因也贯事也王氏曰改作劳民伤财在于得已则不如仍旧贯之善子曰夫人不言言必有中言不妄发发必当理惟有德者能之子曰由之瑟奚为于丘之门程子曰言其声之不和与已不同也家语云子路鼓瑟有北鄙杀伐之声盖其气质刚勇而不足于中和故其发于声者如此门人不敬子路子曰由也升堂矣未入于室也门人以夫子之言遂不敬子路故夫子释之升堂入室喻入道之次第言子路之学已造乎正大高明之域特未深入精微之奥耳未可以一事之失而遽忽之也子贡问师与商也孰贤子曰师也过商也不及子张才高意广而好为苟难故常过中子夏笃信谨守而规模狭隘故常不及曰然则师愈与愈犹胜也子曰过犹不及道以中庸为至贤知之过虽若胜于愚不肖之不及然其失中则一也尹氏曰中庸之为德也其至矣乎夫过与不及均也差之毫釐缪以千里故圣人之教抑其过引其不及归于中道而已季氏富于周公而求也为之聚歛而附益之周公以王室至亲有大功位冡宰其富宜矣季氏以诸侯之卿而富过之非攘夺其君刻剥其民何以得此冉求为季氏宰又为之急赋税以益其富子曰非吾徒也小子鸣鼓而攻之可也非吾徒絶之也小子鸣鼓而攻之使门人声其罪以责之也圣人之恶党恶而害民也如此然师严而友亲故已絶之而犹使门人正之又见其爱人之无巳也范氏曰冉有以政事之才施于季氏故为不善至于如此由其心术不明不能反求诸身而以仕为急故也柴也愚柴孔子弟子姓高字子羔愚者知不足而厚有余家语记其足不履影启蛰不杀方长不折执亲之丧泣血三年未尝见齿避难而行不径不窦可以见其为人矣参也鲁鲁钝也程子曰参也竟以鲁得之又曰曾子之学诚笃而已圣门学者聪明才辨不为不多而卒传其道乃质鲁之人尔故学以诚实为贵也尹氏曰曾子之才鲁故其学也确所以能深造乎道也师也辟辟便辟也谓习于容止少诚实也由也喭喭粗俗也传称喭者谓俗论也杨氏曰四者性之偏语之使知自励也吴氏曰此章之首脱子曰二字或疑下章子曰当在此章之首而通为一章子曰回也其庶乎屡空庶近也言近道也屡空数至空匮也不以贫窭动心而求富故屡至于空匮也言其近道又能安贫也赐不受命而货殖焉亿则屡中命谓天命货殖货财生殖也亿意度也言子贡不如颜子之安贫乐道然其才识之明亦能料事而多中也程子曰子贡之货殖非若后人之丰财但此心未忘耳然此亦子贡少时事至闻性与天道则不为此矣范氏曰屡空者箪食瓢饮屡絶而不改其乐也天下之物岂有可动其中者哉贫富在天而子贡以货殖为心则是不能安受天命矣其言而多中者亿而已非穷理乐天者也夫子尝曰赐不幸言而中是使赐多言也圣人之不贵言也如是子张问善人之道子曰不践迹亦不入于室善人质美而未学者也程子曰践迹如言循途守辙善人虽不必践旧迹而自不为恶然亦不能入圣人之室也张子曰善人欲仁而未志于学者也欲仁故虽不践成法亦不蹈于恶有诸巳也由不学故无自而入圣人之室也子曰论笃是与君子者乎色庄者乎言但以其言论笃实而与之则未知为君子者乎为色庄者乎言不可以言貌取人也子路问闻斯行诸子曰有父兄在如之何其闻斯行之冉有问闻斯行诸子曰闻斯行之公西华曰由也问闻斯行诸子曰有父兄在求也问闻斯行诸子曰闻斯行之赤也惑敢问子曰求也退故进之由也兼人故退之兼人谓胜人也张敬夫曰闻义固当勇为然有父兄在则有不可得而专者若不禀命而行则反伤于义矣子路有闻未之能行唯恐有闻则于所当为不患其不能为矣特患为之之意或过而于所当禀命者有阙耳若冉求之资禀失之弱不患其不禀命也患其于所当为者逡廵畏缩而为之不勇耳圣人一进之一退之所以约之于义理之中而使之无过不及之患也子畏于匡颜渊后子曰吾以女为死矣曰子在回何敢死后谓相失在后何敢死谓不赴鬬而必死也胡氏曰先王之制民生于三事之如一惟其所在则致死焉况颜渊之于孔子恩义兼尽又非他人之为师弟子者而已即夫子不幸而遇难回必捐生以赴之矣捐生以赴之幸而不死则必上告天子下告方伯请讨以复雠不但已也夫子而在则回何为而不爱其死以犯匡人之锋乎季子然问仲由冉求可谓大臣与子然季氏子弟自多其家得臣二子故问之子曰吾以子为异之问曾由与求之问异非常也曾犹乃也轻二子以抑季然也所谓大臣者以道事君不可则止以道事君者不从君之欲不可则止者必行已之志今由与求也可谓具臣矣具臣谓备臣数而已曰然则从之者与意二子既非大臣则从季氏之所为而已子曰弑父与君亦不从也言二子虽不足于大臣之道然君臣之义则闻之熟矣弑逆大故必不从之盖深许二子以死难不可夺之节而又以隂折季氏不臣之心也尹氏曰季氏专权僭窃二子仕其家而不能正也知其不可而不能止也可谓具臣矣是时季氏已有无君之心故自多其得人意其可使从巳也故曰弑父与君亦不从也其庶乎二子可免矣子路使子羔为费宰子路为季氏宰而举之也子曰贼夫人之子贼害也言子羔质美而未学遽使治民适以害之子路曰有民人焉有社稷焉何必读书然后为学言治民事神皆所以为学子曰是故恶夫佞者治民事神固学者事然必学之已成然后可仕以行其学若初未尝学而使之即仕以为学其不至于慢神而虐民者几希矣子路之言非其本意但理屈词穷而取办于口以御人耳故夫子不斥其非而特恶其佞也范氏曰古者学而后入政未闻以政学者也盖道之本在于脩身而后及于治人其说具于方册读而知之然后能行何可以不读书也子路乃欲使子羔以政为学失先后本末之序矣不知其过而以口给御人故夫子恶其佞也子路曾晳冉有公西华侍坐晳曾参父名㸃子曰以吾一日长乎尔毋吾以也言我虽年少长于女然女勿以我长而难言盖诱之尽言以观其志而圣人和气谦德于此亦可见矣居则曰不吾知也如或知尔则何以哉言女平居则言人不知我如或有人知女则女将何以为用也子路率尔而对曰千乘之国摄乎大国之间加之以师旅因之以饥馑由也为之比及三年可使有勇且知方也夫子哂之率尔轻遽之貌摄管束也二千五百人为师五百人为旅因仍也谷不熟曰饥菜不熟曰馑方向也谓向义也民向义则能亲其上死其长矣哂微笑也求尔何如对曰方六七十如五六十求也为之比及三年可使足民如其礼乐以俟君子求尔何如孔子问也下放此方六七十里小国也如犹或也五六十里则又小矣足富足也俟君子言非己所能冉有谦退又以子路见哂故其辞益逊赤尔何如对曰非曰能之愿学焉宗庙之事如㑹同端章甫愿为小相焉公西华志于礼乐之事嫌以君子自居故将言己志而先为逊辞言未能而愿学也宗庙之事谓祭祀诸侯时见曰㑹衆頫曰同端𤣥端服章甫礼冠相赞君之礼者言小亦谦辞㸃尔何如鼓瑟希铿尔舍瑟而作对曰异乎三子者之撰子曰何伤乎亦各言其志也曰莫春者春服既成冠者五六人童子六七人浴乎沂风乎舞雩咏而归夫子喟然叹曰吾与㸃也四子侍坐以齿为序则㸃当次对以方鼓瑟故孔子先问求赤而后及㸃也希间歇也作起也撰具也莫春和煦之时春服单袷之衣浴盥濯也今上巳祓除是也沂水名在鲁城南地志以为有温泉焉理或然也风乘凉也舞雩祭天祷雨之处有坛墠树木也咏歌也曾㸃之学盖有以见夫人欲尽处天理流行随处充满无少欠阙故其动静之际从容如此而其言志则又不过即其所居之位乐其日用之常初无舍已为人之意而其胷次悠然直与天地万物上下同流各得其所之妙隐然自见于言外视三子规规于事为之末者其气象不侔矣故夫子叹息而深许之而门人记其本末独加详焉盖亦有以识此矣三子者出曾晳后曾晳曰夫三子者之言何如子曰亦各言其志也巳矣曰夫子何哂由也㸃以子路之志乃所优为而夫子哂之故请其说曰为国以礼其言不让是故哂之夫子盖许其能特哂其不逊唯求则非邦也与安见方六七十如五六十而非邦也者曾㸃以冉求亦欲为国而不见哂故微问之而夫子之答无贬词盖亦许之唯赤则非邦也与宗庙㑹同非诸侯而何赤也为之小孰能为之大此亦曾晳问而夫子答也孰能为之大言无能出其右者亦许之之词程子曰古之学者优柔厌饫有先后之序如子路冉有公西赤言志如此夫子许之亦以此自是实事后之学者好高如人游心千里之外然自身却只在此又曰孔子与㸃盖与圣人之志同便是尧舜气象也诚异三子者之撰特行有不掩焉耳此所谓狂也子路等所见者小子路只为不达为国以礼道理是以哂之若达却便是这气象也又曰三子皆欲得国而治之故夫子不取曾㸃狂者也未必能为圣人之事而能知圣人之志故曰浴乎沂风乎舞雩咏而归言乐而得其所也孔子之志在于老者安之朋友信之少者懐之使万物莫不遂其性曾㸃知之故孔子喟然叹曰吾与㸃也又曰曾㸃漆雕开已见大意论语集註大全卷十一四书大全钦定四库全书论语集註大全卷十二颜渊第十二凡二十四章颜渊问仁子曰克己复礼为仁一日克己复礼天下归仁焉为仁由已而由人乎哉仁者本心之全德克胜也已谓身之私欲也复反也礼者天理之节文也为仁者所以全其心之德也盖心之全德莫非天理而亦不能不壊于人欲故为仁者必有以胜私欲而复于礼则事皆天理而本心之德复全于我矣归犹与也又言一日克己复礼则天下之人皆与其仁极言其效之甚速而至大也又言为仁由巳而非他人所能预又见其机之在我而无难也日日克之不以为难则私欲净尽天理流行而仁不可胜用矣程子曰非礼处便是私意既是私意如何得仁须是克尽己私皆归于礼方始是仁又曰克己复礼则事事皆仁故曰天下归仁谢氏曰克己须从性偏难克处克将去颜渊曰请问其目子曰非礼勿视非礼勿听非礼勿言非礼勿动颜渊曰回虽不敏请事斯语矣目条件也颜渊闻夫子之言则于天理人欲之际已判然矣故不复有所疑问而直请其条目也非礼者巳之私也勿者禁止之辞是人心之所以为主而胜私复礼之机也私胜则动容周旋无不中礼而日用之间莫非天理之流行矣事如事事之事请事斯语颜渊黙识其理又自知其力有以胜之故直以为己任而不疑也程子曰颜渊问克己复礼之目子曰非礼勿视非礼勿听非礼勿言非礼勿动四者身之用也由乎中而应乎外制于外所以养其中也颜渊事斯语所以进于圣人后之学圣人者宜服膺而勿失也因箴以自警其视箴曰心兮本虚应物无迹操之有要视为之则蔽交于前其中则迁制之于外以安其内克己复礼乆而诚矣其听箴曰人有秉彞本乎天性知诱物化遂亡其正卓彼先觉知止有定闲邪存诚非礼勿听其言箴曰人心之动因言以宣发禁躁妄内斯静专矧是枢机兴戎出好吉凶荣辱惟其所召伤易则诞伤烦则支己肆物忤出悖来违非法不道钦哉训辞其动箴曰哲人知几诚之于思志士励行守之于为顺理则裕从欲惟危造次克念战兢自持习与性成圣贤同归愚按此章问答乃传授心法切要之言非至明不能察其㡬非至健不能致其决故惟颜子得闻之而凡学者亦不可以不勉也程子之箴发明亲切学者尤宜深玩仲弓问仁子曰出门如见大賔使民如承大祭巳所不欲勿施于人在邦无怨在家无怨仲弓曰雍虽不敏请事斯语矣敬以持已恕以及物则私意无所容而心德全矣内外无怨亦以其效言之使以自考也程子曰孔子言仁只说出门如见大賔使民如承大祭看其气象便须心广体胖动容周旋中礼唯谨独便是守之之法或问出门使民之时如此可也未出门使民之时如之何曰此俨若思时也有诸中而后见于外观其出门使民之时其敬如此则前乎此者敬可知矣非因出门使民然后有此敬也愚按克己复礼干道也主敬行恕坤道也颜冉之学其高下浅深于此可见然学者诚能从事于敬恕之间而有得焉亦将无己之可克矣司马牛问仁司马牛孔子弟子名犂向魋之弟子曰仁者其言也讱讱忍也难也仁者心存而不放故其言若有所忍而不易发盖其德之一端也夫子以牛多言而躁故告之以此使其于此而谨之则所以为仁之方不外是矣曰其言也讱斯谓之仁矣乎子曰为之难言之得无讱乎牛意仁道至大不但如夫子之所言故夫子又告之以此盖心常存故事不苟事不苟故其言自有不得而易者非强闭之而不出也杨氏曰观此及下章再问之语牛之易其言可知程子曰虽为司马牛多言故及此然圣人之言亦止此为是愚谓牛之为人如此若不告之以其病之所切而泛以为仁之大槩语之则以彼之躁必不能深思以去其病而终无自以入德矣故其告之如此盖圣人之言虽有高下大小之不同然其切于学者之身而皆为入德之要则又初不异也读者其致思焉司马牛问君子子曰君子不忧不惧向魋作乱牛常忧惧故夫子告之以此曰不忧不惧斯谓之君子矣乎子曰内省不疚夫何忧何惧牛之再问犹前章之意故复告之以此疚病也言由其平日所为无愧于心故能内省不疚而自无忧惧未可遽以为易而忽之也晁氏曰不忧不惧由乎德全而无疵故无入而不自得非实有忧惧而强排遣之也司马牛忧曰人皆有兄弟我独亡牛有兄弟而云然者忧其为乱而将死也子夏曰商闻之矣盖闻之夫子死生有命富贵在天命禀于有生之初非今所能移天莫之为而为非我所能必但当顺受而已君子敬而无失与人恭而有礼四海之内皆兄弟也君子何患乎无兄弟也既安于命又当脩其在巳者故又言苟能持己以敬而不间断接人以恭而有节文则天下之人皆爱敬之如兄弟矣盖子夏欲以寛牛之忧而为是不得已之辞读者不以辞害意可也胡氏曰子夏四海皆兄弟之言特以广司马牛之意意圆而语滞者也唯圣人则无此病矣且子夏知此而以哭子丧明则以蔽于爱而昧于理是以不能践其言尔子张问明子曰浸润之譛肤受之愬不行焉可谓明也已矣浸润之譛肤受之愬不行焉可谓远也已矣浸润如水之浸灌滋润渐渍而不骤也譛毁人之行也肤受谓肌肤所受利害切身如易所谓剥床以肤切近灾者也愬愬己之寃也毁人者渐渍而不骤则听者不觉其入而信之深矣愬寃者急迫而切身则听者不及致详而发之暴矣二者难察而能察之则可见其心之明而不蔽于近矣此亦必因子张之失而告之故其辞繁而不杀以致丁宁之意云杨氏曰骤而语之与利害不切于身者不行焉有不待明者能之也故浸润之譛肤受之愬不行然后谓之明而又谓之远远则明之至也书曰视远惟明子贡问政子曰足食足兵民信之矣言仓廪实而武备脩然后教化行而民信于我不离叛也子贡曰必不得已而去于斯三者何先曰去兵言食足而信孚则无兵而守固矣子贡曰必不得已而去于斯二者何先曰去食自古皆有死民无信不立民无食必死然死者人之所必不免无信则虽生而无以自立不若死之为安故宁死而不失信于民使民亦宁死而不失信于我也程子曰孔门弟子善问直穷到底如此章者非子贡不能问非圣人不能答也愚谓以人情而言则兵食足而后吾之信可以孚于民以民德而言则信本人之所固有非兵食所得而先也是以为政者当身率其民而以死守之不以危急而可弃也棘子成曰君子质而已矣何以文为棘子成卫大夫疾时人文胜故为此言子贡曰惜乎夫子之说君子也驷不及舌言子成之言乃君子之意然言出于舌则驷马不能追之又惜其失言也文犹质也质犹文也虎豹之鞟犹犬羊之鞟鞟皮去毛者也言文质等耳不可相无若必尽去其文而独存其质则君子小人无以辨矣夫棘子成矫当时之弊固失之过而子贡矫子成之弊又无本末轻重之差胥失之矣哀公问于有若曰年饥用不足如之何称有若者君臣之词用谓国用公意盖欲加赋以足用也有若对曰盍彻乎彻通也均也周制一夫受田百畆而与同沟共井之人通力合作计畆均收大率民得其九公取其一故谓之彻鲁自宣公税畆又逐畒什取其一则为什而取二矣故有若请但专行彻法欲公节用以厚民也曰二吾犹不足如之何其彻也二即所谓什二也公以有若不喻其㫖故言此以示加赋之意对曰百姓足君孰与不足百姓不足君孰与足民富则君不至独贫民贫则君不能独富有若深言君民一体之意以止公之厚歛为人上者所宜深念也杨氏曰仁政必自经界始经界正而后井地均谷禄平而军国之须皆量是以为出焉故一彻而百度举矣上下宁忧不足乎以二犹不足而教之彻疑若迂矣然什一天下之中正多则桀寡则貉不可改也后世不究其本而唯末之图故征歛无艺费出无经而上下困矣又恶知盍彻之当务而不为迂乎子张问崇德辨惑子曰主忠信徙义崇德也主忠信则本立徙义则日新爱之欲其生恶之欲其死既欲其生又欲其死是惑也爱恶人之常情也然人之生死有命非可得而欲也以爱恶而欲其生死则惑矣既欲其生又欲其死则惑之甚也诚不以富亦祇以异此诗小雅我行其野之词也旧说夫子引之以明欲其生死者不能使之生死如此诗所言不足以致富而适足以取异也程子曰此错简当在第十六篇齐景公有马千驷之上因此下文亦有齐景公字而误也杨氏曰堂堂乎张也难与并为仁矣则非诚善补过不蔽于私者故告之如此齐景公问政于孔子齐景公名杵臼鲁昭公末年孔子适齐孔子对曰君君臣臣父父子子此人道之大经政事之根本也是时景公失政而大夫陈氏厚施于国景公又多内嬖而不立太子其君臣父子之间皆失其道故夫子告之以此公曰善哉信如君不君臣不臣父不父子不子虽有粟吾得而食诸景公善孔子之言而不能用其后果以继嗣不定启陈氏弑君簒国之祸杨氏曰君之所以君臣之所以臣父之所以父子之所以子是必有道矣景公知善夫子之言而不知反求其所以然盖悦而不绎者齐之所以卒于乱也子曰片言可以折狱者其由也与片言半言折断也子路忠信明决故言出而人信服之不待其辞之毕也子路无宿诺宿留也犹宿怨之宿急于践言不留其诺也记者因夫子之言而记此以见子路之所以取信于人者由其养之有素也尹氏曰小邾射以句绎奔鲁曰使季路要我吾无盟矣千乘之国不信其盟而信子路之一言其见信于人可知矣一言而折狱者信在言前人自信之故也不留诺所以全其信也子曰听讼吾犹人也必也使无讼乎范氏曰听讼者治其末塞其流也正其本清其源则无讼矣杨氏曰子路片言可以折狱而不知以礼逊为国则未能使民无讼者也故又记孔子之言以见圣人不以听讼为难而以使民无讼为贵子张问政子曰居之无倦行之以忠居谓存诸心无倦则始终如一行谓发于事以忠则表里如一程子曰子张少仁无诚心爱民则必倦而不尽心故告之以此子曰博学于文约之以礼亦可以弗畔矣夫重出子曰君子成人之美不成人之恶小人反是成者诱掖奖劝以成其事也君子小人所存既有厚薄之殊而其所好又有善恶之异故其用心不同如此季康子问政于孔子孔子对曰政者正也子帅以正孰敢不正范氏曰未有已不正而能正人者胡氏曰鲁自中叶政由大夫家臣效尤据邑背叛不正甚矣故孔子以是告之欲康子以正自克而改三家之故惜乎康子之溺于利欲而不能也季康子患盗问于孔子孔子对曰苟子之不欲虽赏之不窃言子不贪欲则虽赏民使之为盗民亦知耻而不窃胡氏曰季氏窃柄康子夺嫡民之为盗固其所也盍亦反其本邪孔子以不欲启之其㫖深矣夺嫡事见春秋传季康子问政于孔子曰如杀无道以就有道何如孔子对曰子为政焉用杀子欲善而民善矣君子之德风小人之徳草草上之风必偃为政者民所视效何以杀为欲善则民善矣上一作尚加也偃仆也尹氏曰杀之为言岂为人上之语哉以身教者从以言教者讼而况于杀乎子张问士何如斯可谓之达矣达者德孚于人而行无不得之谓子曰何哉尔所谓达者子张务外夫子盖己知其发问之意故反诘之将以发其病而药之也子张对曰在邦必闻在家必闻言名誉着闻也子曰是闻也非达也闻与达相似而不同乃诚伪之所以分学者不可不审也故夫子既明辨之下文又详言之夫达也者质直而好义察言而观色虑以下人在邦必达在家必达内主忠信而所行合宜审于接物而卑以自牧皆自脩于内不求人知之事然德脩于己而人信之则所行自无窒碍矣夫闻也者色取仁而行违居之不疑在邦必闻在家必闻善其颜色以取于仁而行实背之又自以为是而无所忌惮此不务实而专务求名者故虚誉虽隆而实德则病矣程子曰学者须是务实不要近名有意近名大本已失更学何事为名而学则是伪也今之学者大抵为名为名与为利虽清浊不同然其利心则一也尹氏曰子张之学病在乎不务实故孔子告之皆笃实之事充乎内而发乎外者也当时门人亲受圣人之教而差失有如此者况后世乎樊迟从游于舞雩之下曰敢问崇德脩慝辨惑胡氏曰慝之字从心从匿盖恶之匿于心者脩者治而去之子曰善哉问善其切于为己先事后得非崇徳与攻其恶无攻人之恶非脩慝与一朝之忿忘其身以及其亲非惑与先事后得犹言先难后获也为所当为而不计其功则德日积而不自知矣专于治己而不责人则已之恶无所匿矣知一朝之忿为甚㣲而祸及其亲为甚大则有以辨惑而惩其忿矣樊迟麤鄙近利故告之以此三者皆所以救其失也范氏曰先事后得上义而下利也人惟有利欲之心故德不崇惟不自省已过而知人之过故慝不脩感物而易动者莫如忿忘其身以及其亲惑之甚者也惑之甚者必起于细㣲能辨之于早则不至于大惑矣故惩忿所以辨惑也樊迟问仁子曰爱人问知子曰知人爱人仁之施知人知之务樊迟未达曽氏曰迟之意盖以爱欲其周而知有所择故疑二者之相悖耳子曰举直错诸枉能使枉者直举直错枉者知也使枉者直则仁矣如此则二者不惟不相悖而反相为用矣樊迟退见子夏曰乡也吾见于夫子而问知子曰举直错诸枉能使枉者直何谓也迟以夫子之言专为知者之事又未达所以能使枉者直之理子夏曰富哉言乎叹其所包者广不止言知舜有天下选于衆举臯陶不仁者远矣汤有天下选于衆举伊尹不仁者远矣伊尹汤之相也不仁者远言人皆化而为仁不见有不仁者若其远去尔所谓使枉者直也子夏盖有以知夫子之兼仁知而言矣程子曰圣人之语因人而变化虽若有浅近者而其包含无所不尽观于此章可见矣非若他人之言语近则遗远语远则不知近也尹氏曰学者之问也不独欲闻其说又必欲知其方不独欲知其方又必欲为其事如樊迟之问仁知也夫子告之尽矣樊迟未达故又问焉而犹未知其何以为之也及退而问诸子夏然后有以知之使其未喻则必将复问矣既问于师又辨于友当时学者之务实也如是子贡问友子曰忠告而善道之不可则止毋自辱焉友所以辅仁故尽其心以告之善其说以道之然以义合者也故不可则止若以数而见䟽则自辱矣曽子曰君子以文会友以友辅仁讲学以会友则道益明取善以辅仁则德日进论语集註大全卷十二四书大全钦定四库全书论语集註大全卷十三子路第十三凡三十章子路问政子曰先之劳之苏氏曰凡民之行以身先之则不令而行凡民之事以身劳之则虽勤不怨请益曰无倦吴氏曰勇者喜于有为而不能持久故以此告之程子曰子路问政孔子既告之矣及请益则曰无倦而已未尝复有所告姑使之深思也仲弓为季氏宰问政子曰先有司赦小过举贤才有司衆职也宰兼衆职然事必先之于彼而后考其成功则己不劳而事毕举矣过失误也大者于事或有所害不得不惩小者赦之则刑不滥而人心悦矣贤有德者才有能者举而用之则有司皆得其人而政益脩矣曰焉知贤才而举之曰举尔所知尔所不知人其舍诸仲弓虑无以尽知一时之贤才故孔子告之以此程子曰人各亲其亲然后不独亲其亲仲弓曰焉知贤才而举之子曰举尔所知尔所不知人其舍诸便见仲弓与圣人用心之大小推此义则一心可以兴邦一心可以丧邦只在公私之间尔范氏曰不先有司则君行臣职矣不赦小过则下无全人矣不举贤才则百职废矣失此三者不可以为季氏宰况天下乎子路曰卫君待子而为政子将奚先卫君谓出公辄也是时鲁哀公之十年孔子自楚反乎卫子曰必也正名乎是时出公不父其父而祢其祖名实紊矣故孔子以正名为先谢氏曰正名虽为卫君而言然为政之道皆当以此为先子路曰有是哉子之迂也奚其正迂谓逺于事情言非今日之急务也子曰野哉由也君子于其所不知盖阙如也野谓鄙俗责其不能阙疑而率尔妄对也名不正则言不顺言不顺则事不成杨氏曰名不当其实则言不顺言不顺则无以考实而事不成事不成则礼乐不兴礼乐不兴则刑罚不中刑罚不中则民无所措手足范氏曰事得其序之谓礼物得其和之谓乐事不成则无序而不和故礼乐不兴礼乐不兴则施之政事皆失其道故刑罚不中故君子名之必可言也言之必可行也君子于其言无所苟而已矣程子曰名实相须一事苟则其余皆苟矣胡氏曰卫世子蒯瞶耻其母南子之淫乱欲杀之不果而出奔灵公欲立公子郢郢辞公卒夫人立之又辞乃立蒯瞶之子輙以拒蒯瞶夫蒯瞶欲杀母得罪于父而辄据国以拒父皆无父之人也其不可有国也明矣夫子为政而以正名为先必将具其事之本末告诸天王请于方伯命公子郢而立之则人伦正天理得名正言顺而事成矣夫子告之之详如此而子路终不喻也故事辄不去卒死其难徒知食焉不避其难之为义而不知食辄之食为非义也樊迟请学稼子曰吾不如老农请学为圃曰吾不如老圃种五谷曰稼种蔬菜曰圃樊迟出子曰小人哉樊须也小人谓细民孟子所谓小人之事者也上好礼则民莫敢不敬上好义则民莫敢不服上好信则民莫敢不用情夫如是则四方之民襁负其子而至矣焉用稼礼义信大人之事也好义则事合宜情诚实也敬服用情盖各以其类而应也襁织缕为之以约小儿于背者杨氏曰樊须游圣人之门而问稼圃志则陋矣辞而辟之可也待其出而后言其非何也盖于其问也自谓农圃之不如则拒之者至矣须之学疑不及此而不能问不能以三隅反矣故不复及其既出则惧其终不喻也求老农老圃而学焉则其失愈逺矣故复言之使知前所言者意有在也子曰诵诗三百授之以政不达使于四方不能专对虽多亦奚以为专独也诗本人情该物理可以验风俗之盛衰见政治之得失其言温厚和平长于风谕故诵之者必达于政而能言也程子曰穷经将以致用也世之诵诗者果能从政而专对乎然则其所学者章句之末耳此学者之大患也子曰其身正不令而行其身不正虽令不从子曰鲁卫之政兄弟也鲁周公之后卫康叔之后本兄弟之国而是时衰乱政亦相似故孔子叹之子谓卫公子荆善居室始有曰苟合矣少有曰苟完矣富有曰苟美矣公子荆卫大夫苟聊且粗畧之意合聚也完备也言其循序而有节不以欲速尽美累其心杨氏曰务为全美则累物而骄吝之心生公子荆皆曰苟而已则不以外物为心其欲易足故也子适卫冉有仆仆御车也子曰庶矣哉庶衆也冉有曰既庶矣又何加焉曰富之庶而不富则民生不遂故制田里薄赋歛以富之曰既富矣又何加焉曰教之富而不教则近于禽兽故必立学校明礼义以教之胡氏曰天生斯民立之司牧而寄以三事然自三代之后能举此职者百无一二汉之文明唐之太宗亦云庶且富矣西京之教无闻焉明帝尊师重傅临雍拜老宗戚子弟莫不受学唐太宗大召名儒増广生员教亦至矣然而未知所以教也三代之教天子公卿躬行于上言行政事皆可师法彼二君者其能然乎子曰苟有用我者朞月而已可也三年有成朞月谓周一嵗之月也可者仅辞言纪纲布也有成治功成也尹氏曰孔子叹当时莫能用己也故云然愚按史记此盖为卫灵公不能用而发子曰善人为邦百年亦可以胜残去杀矣诚哉是言也为邦百年言相继而久也胜残化残暴之人使不为恶也去杀谓民化于善可以不用刑杀也盖古有是言而夫子称之程子曰汉自髙惠至于文景黎民醇厚㡬致刑措庶乎其近之矣尹氏曰胜残去杀不为恶而已善人之功如是若夫圣人则不待百年其化亦不止此子曰如有王者必世而后仁王者谓圣人受命而兴也三十年为一世仁谓教化浃也程子曰周自文武至于成王而后礼乐兴即其效也或问三年必世迟速不同何也程子曰三年有成谓法度纪纲有成而化行也渐民以仁摩民以义使之浃于肌肤沦于骨髓而礼乐可兴所谓仁也此非积久何以能致子曰苟正其身矣于从政乎何有不能正其身如正人何冉子退朝子曰何晏也对曰有政子曰其事也如有政虽不吾以吾其与闻之冉有时为季氏宰朝季氏之私朝也晏晚也政国政事家事以用也礼大夫虽不治事犹得与闻国政是时季氏专鲁其于国政盖有不与同列议于公朝而独与家臣谋于私室者故夫子为不知者而言此必季氏之家事耳若是国政我尝为大夫虽不见用犹当与闻今既不闻则是非国政也语意与魏征献陵之对略相似其所以正名分抑季氏而教冉有之意深矣定公问一言而可以兴邦有诸孔子对曰言不可以若是其㡬也㡬期也诗曰如㡬如式言一言之间未可以如此而必期其效人之言曰为君难为臣不易当时有此言也如知为君之难也不㡬乎一言而兴邦乎因此言而知为君之难则必战战兢兢临深履薄而无一事之敢忽然则此言也岂不可以必期于兴邦乎为定公言故不及臣也曰一言而丧邦有诸孔子对曰言不可以若是其㡬也人之言曰予无乐乎为君唯其言而莫予违也言他无所乐惟乐此耳如其善而莫之违也不亦善乎如不善而莫之违也不㡬乎一言而丧邦乎范氏曰如不善而莫之违则忠言不至于耳君日骄而臣日谄未有不丧邦者也谢氏曰知为君之难则必敬谨以持之惟其言而莫予违则谗谄面谀之人至矣邦未必遽兴丧也而兴丧之源分于此然此非识微之君子何足以知之叶公问政音义并见第七篇子曰近者说逺者来被其泽则说闻其风则来然必近者说而后逺者来也子夏为莒父宰问政子曰无欲速无见小利欲速则不达见小利则大事不成莒父鲁邑名欲事之速成则急遽无序而反不达见小者之为利则所就者小而所失者大矣程子曰子张问政子曰居之无倦行之以忠子夏问政子曰无欲速无见小利子张常过髙而未仁子夏之病常在近小故各以切己之事告之叶公语孔子曰吾党有直躬者其父攘羊而子证之直躬直身而行者有因而盗曰攘孔子曰吾党之直者异于是父为子隐子为父隐直在其中矣父子相隐天理人情之至也故不求为直而直在其中谢氏曰顺理为直父不为子隐子不为父隐于理顺邪瞽瞍杀人舜窃负而逃遵海濵而处当是时爱亲之心胜其于直不直何暇计哉樊迟问仁子曰居处恭执事敬与人忠虽之夷狄不可弃也恭主容敬主事恭见于外敬主乎中之夷狄不可弃勉其固守而勿失也程子曰此是彻上彻下语圣人初无二语也充之则睟面盎背推而达之则笃恭而天下平矣胡氏曰樊迟问仁者三此最先先难次之爱人其最后乎子贡问曰何如斯可谓之士矣子曰行己有耻使于四方不辱君命可谓士矣此其志有所不为而其材足以有为者也子贡能言故以使事告之盖为使之难不独贵于能言而已曰敢问其次曰宗族称孝焉乡党称弟焉此本立而材不足者故为其次曰敢问其次曰言必信行必果硁硁然小人哉抑亦可以为次矣果必行也硁小石之坚确者小人言其识量之浅狭也此其本末皆无足观然亦不害其为自守也故圣人犹有取焉下此则市井之人不复可为士矣曰今之从政者何如子曰噫斗筲之人何足算也今之从政者盖如鲁三家之属噫心不平声斗量名容十升筲竹器容斗二升斗筲之人言鄙细也算数也子贡之问毎下故夫子以是警之程子曰子贡之意盖欲为皎皎之行闻于人者夫子告之皆笃实自得之事子曰不得中行而与之必也狂狷乎狂者进取狷者有所不为也行道也狂者志极髙而行不掩狷者知未及而守有余盖圣人本欲得中道之人而教之然既不可得而徒得谨厚之人则未必能自振㧞而有为也故不若得此狂狷之人犹可因其志节而激厉裁抑之以进于道非与其终于此而已也孟子曰孔子岂不欲中道哉不可必得故思其次也如琴张曽晳牧皮者孔子之所谓狂也其志嘐嘐然曰古之人古之人夷考其行而不掩焉者也狂者又不可得欲得不屑不洁之士而与之是狷也是又其次也子曰南人有言曰人而无恒不可以作巫医善夫南人南国之人恒常久也巫所以交鬼神医所以寄死生故虽贱役而尤不可以无常孔子称其言而善之不恒其徳或承之羞此易恒卦九三爻辞承进也子曰不占而已矣复加子曰以别易文也其义未详杨氏曰君子于易苟玩其占则知无常之取羞矣其为无常也盖亦不占而已矣意亦略通子曰君子和而不同小人同而不和和者无乖戾之心同者有阿比之意尹氏曰君子尚义故有不同小人尚利安得而和子贡问曰乡人皆好之何如子曰未可也乡人皆恶之何如子曰未可也不如乡人之善者好之其不善者恶之一乡之人宜有公论矣然其间亦各以类自为好恶也故善者好之而恶者不恶则必其有苟合之行恶者恶之而善者不好则必其无可好之实子曰君子易事而难说也说之不以道不说也及其使人也器之小人难事而易说也说之虽不以道说也及其使人也求备焉器之谓随其材器而使之也君子之心公而恕小人之心私而刻天理人欲之间毎相反而已矣子曰君子泰而不骄小人骄而不泰君子循理故安舒而不矜肆小人逞欲故反是子曰刚毅木讷近仁程子曰木者质朴讷者迟钝四者质之近乎仁者也杨氏曰刚毅则不屈于物欲木讷则不至于外驰故近仁子路问曰何如斯可谓之士矣子曰切切偲偲怡怡如也可谓士矣朋友切切偲偲兄弟怡怡胡氏曰切切恳到也偲偲详勉也怡怡和悦也皆子路所不足故告之又恐其混于所施则兄弟有贼恩之祸朋友有善柔之损故又别而言之子曰善人教民七年亦可以即戎矣教民者教之以孝弟忠信之行务农讲武之法即就也戎兵也民知亲其上死其长故可以即戎程子曰七年云者圣人度其时可矣如云朞月三年百年一世大国五年小国七年之类皆当思其作为如何乃有益子曰以不教民战是谓弃之以用也言用不教之民以战必有败亡之祸是弃其民也论语集註大全巻十三四书大全钦定四库全书论语集註大全巻十四宪问第十四胡氏曰此篇疑原宪所记凡四十七章宪问耻子曰邦有道谷邦无道谷耻也宪原思名谷禄也邦有道不能有为邦无道不能独善而但知食禄皆可耻也宪之狷介其于邦无道谷之可耻固知之矣至于邦有道谷之可耻则未必知也故夫子因其问而并言之以广其志使知所以自勉而进于有为也克伐怨欲不行焉可以为仁矣此亦原宪以其所能而问也克好胜伐自矜怨忿恨欲贪欲子曰可以为难矣仁则吾不知也有是四者而能制之使不得行可谓难矣仁则天理浑然自无四者之累不行不足以言之也程子曰人而无克伐怨欲惟仁者能之有之而能制其情使不行斯亦难能也谓之仁则未也此圣人开示之深惜乎宪之不能再问也或曰四者不行固不得为仁矣然亦岂非所谓克己之事求仁之方乎曰克去己私以复乎礼则私欲不留而天理之本然者得矣若但制而不行则是未有㧞去病根之意而容其濳藏隐伏于胷中也岂克己求仁之谓哉学者察于二者之间则其所以求仁之功益亲切而无渗漏矣子曰士而懐居不足以为士矣居谓意所便安处也子曰邦有道危言危行邦无道危行言孙危髙峻也孙卑顺也尹氏曰君子之持身不可变也至于言则有时而不敢尽以避祸也然则为国者使士言孙岂不殆哉子曰有德者必有言有言者不必有德仁者必有勇勇者不必有仁有德者和顺积中英华发外能言者或便佞口给而已仁者心无私累见义必为勇者或血气之强而已尹氏曰有德者必有言徒能言者未必有徳也仁者志必勇徒能勇者未必有仁也南宫适问于孔子曰羿善射奡盪舟俱不得其死然禹稷躬稼而有天下夫子不答南宫适出子曰君子哉若人尚德哉若人南宫适即南容也羿有穷之君善射灭夏后相而簒其位其臣寒浞又杀羿而代之奡春秋传作浇浞之子也力能陆地行舟后为夏后少康所诛禹平水土暨稷播种身亲稼穑之事禹受舜禅而有天下稷之后至周武王亦有天下适之意盖以羿奡比当世之有权力者而以禹稷比孔子也故孔子不答然适之言如此可谓君子之人而有尚德之心矣不可以不与故俟其出而赞美之子曰君子而不仁者有矣夫未有小人而仁者也谢氏曰君子志于仁矣然毫忽之间心不在焉则未免为不仁也子曰爱之能勿劳乎忠焉能勿诲乎苏氏曰爱而勿劳禽犊之爱也忠而勿诲妇寺之忠也爱而知劳之则其为爱也深矣忠而知诲之则其为忠也大矣子曰为命裨谌草创之世叔讨论之行人子羽修饰之东里子产润色之禆谌以下四人皆郑大夫草略也创造也谓造为草藁也世叔游吉也春秋传作子大叔讨寻究也论讲议也行人掌使之官子羽公孙挥也脩饰谓増损之东里地名子产所居也润色谓加以文采也郑国之为辞命必更此四贤之手而成详审精宻各尽所长是以应对诸侯鲜有败事孔子言此盖善之也或问子产子曰惠人也子产之政不专于寛然其心则一以爱人为主故孔子以为惠人盖举其重而言也问子西曰彼哉彼哉子西楚公子申能逊楚国立昭王而改纪其政亦贤大夫也然不能革其僭王之号昭王欲用孔子又沮止之其后卒召白公以致祸乱则其为人可知矣彼哉者外之之词问管仲曰人也夺伯氏骈邑三百饭疏食没齿无怨言人也犹言此人也伯氏齐大夫骈邑地名齿年也盖桓公夺伯氏之邑以与管仲伯氏自知己罪而心服管仲之功故穷约以终身而无怨言荀卿所谓与之书社三百而富人莫之敢拒者即此事也或问管仲子产孰优曰管仲之徳不胜其才子产之才不胜其德然于圣人之学则㮣乎其未有闻也子曰贫而无怨难富而无骄易处贫难处富易人之常情然人当勉其难而不可忽其易也子曰孟公绰为赵魏老则优不可以为滕薛大夫公绰鲁大夫赵魏晋卿之家老家臣之长大家势重而无诸侯之事家老望尊而无官守之责优有余也滕薛二国名大夫任国政者滕薛国小政繁大夫位髙责重然则公绰盖㢘静寡欲而短于才者也杨氏曰知之弗豫枉其才而用之则为弃人矣此君子所以患不知人也言此则孔子之用人可知矣子路问成人子曰若臧武仲之知公绰之不欲卞庄子之勇冉求之艺文之以礼乐亦可以为成人矣成人犹言全人武仲鲁大夫名纥庄子鲁卞邑大夫言兼此四子之长则知足以穷理亷足以养心勇足以力行艺足以泛应而又节之以礼和之以乐使德成于内而文见乎外则材全德备浑然不见一善成名之迹中正和乐粹然无复偏倚驳杂之蔽而其为人也亦成矣然亦之为言非其至者盖就子路之所可及而语之也若论其至则非圣人之尽人道不足以语此曰今之成人者何必然见利思义见危授命久要不忘平生之言亦可以为成人矣复加曰字者既答而复言也授命言不爱其生持以与人也久要旧约也平生平日也有是忠信之实则虽其才知礼乐有所未备亦可以为成人之次也程子曰知之明信之笃行之果天下之达徳也若孔子所谓成人亦不出此三者武仲知也公绰仁也卞庄子勇也冉求艺也须是合此四人之能文之以礼乐亦可以为成人矣然而论其大成则不止于此若今之成人有忠信而不及于礼乐则又其次者也又曰臧武仲之知非正也若文之以礼乐则无不正矣又曰语成人之名非圣人孰能之孟子曰唯圣人然后可以践形如此方可以称成人之名胡氏曰今之成人以下乃子路之言盖不复闻斯行之之勇而有终身诵之之固矣未详是否子问公叔文子于公明贾曰信乎夫子不言不笑不取乎公叔文子衞大夫公孙枝也公明姓贾名亦衞人文子为人其详不可知然必亷静之士故当时以三者称之公明贾对曰以告者过也夫子时然后言人不厌其言乐然后笑人不厌其笑义然后取人不厌其取子曰其然岂其然乎厌者苦其多而恶之之辞事适其可则人不厌而不觉其有是矣是以称之或过而以为不言不笑不取也然此言也非礼义充溢于中得时措之宜者不能文子虽贤疑未及此但君子与人为善不欲正言其非也故曰其然岂其然乎盖疑之也子曰臧武仲以防求为后于鲁虽曰不要君吾不信也防地名武仲所封邑也要有挟而求也武仲得罪奔邾自邾如防使请立后而避邑以示若不得请则将据邑以叛是要君也范氏曰要君者无上罪之大者也武仲之邑受之于君得罪出奔则立后在君非己所得专也而据邑以请由其好知而不好学也杨氏曰武仲卑辞请后其迹非要君者而意实要之夫子之言亦春秋诛意之法也子曰晋文公谲而不正齐桓公正而不谲晋文公名重耳齐桓公名小白谲诡也二公皆诸侯盟主攘夷狄以尊周室者也虽其以力假仁心皆不正然桓公伐楚仗义执言不由诡道犹为彼善于此文公则伐衞以致楚而隂谋以取胜其谲甚矣二君他事亦多类此故夫子言此以发其隐子路曰桓公杀公子纠召忽死之管仲不死曰未仁乎按春秋传齐襄公无道鲍叔牙奉公子小白奔莒及无知弑襄公管夷吾召忽奉公子紏奔鲁鲁人纳之未克而小白入是为桓公使鲁杀子紏而请管召召忽死之管仲请囚鲍叔牙言于桓公以为相子路疑管仲忘君事雠忍心害理不得为仁也子曰桓公九合诸侯不以兵车管仲之力也如其仁如其仁九春秋传作纠督也古字通用不以兵车言不假威力也如其仁言谁如其仁者又再言以深许之盖管仲虽未得为仁人而其利泽及人则有仁之功矣子贡曰管仲非仁者与桓公杀公子紏不能死又相之子贡意不死犹可相之则已甚矣子曰管仲相桓公霸诸侯一匡天下民到于今受其赐微管仲吾其被发左衽矣覇与伯同长也匡正也尊周室攘夷狄皆所以正天下也微无也衽衣衿也被发左衽夷狄之俗也岂若匹夫匹妇之为谅也自经于沟渎而莫之知也谅小信也经缢也莫之知人不知也后汉书引此文莫字上有人字程子曰桓公兄也子紏弟也仲私于所事辅之以争国非义也桓公杀之虽过而紏之死实当仲始与之同谋遂与之同死可也知辅之争为不义将自免以图后功亦可也故圣人不责其死而称其功若使桓弟而紏兄管仲所辅者正桓夺其国而杀之则管仲之与桓不可同世之雠也若计其后功而与其事桓圣人之言无乃害义之甚启万世反覆不忠之乱乎如唐之王珪魏征不死建成之难而从太宗可谓害于义矣后虽有功何足赎哉愚谓管仲有功而无罪故圣人独称其功王魏先有罪而后有功则不以相掩可也公叔文子之臣大夫僎与文子同升诸公臣家臣公公朝谓荐之与已同进为公朝之臣也子闻之曰可以为文矣文者顺理而成章之谓谥法亦有所谓钖民爵位曰文者洪氏曰家臣之贱而引之使与己并有三善焉知人一也忘己二也事君三也子言卫灵公之无道也康子曰夫如是奚而不丧丧失位也孔子曰仲叔圉治賔客祝鮀治宗庙王孙贾治军旅夫如是奚其丧仲叔圉即孔文子也三人皆衞臣虽未必贤而其才可用灵公用之又各当其才尹氏曰衞灵公之无道宜丧也而能用此三人犹足以保其国而况有道之君能用天下之贤才者乎诗曰无竞维人四方其训之子曰其言之不怍则为之也难大言不慙则无必为之志而自不度其能否矣欲践其言岂不难哉陈成子弑简公成子齐大夫名恒简公齐君名壬事在春秋哀公十四年孔子沐浴而朝告于哀公曰陈恒弑其君请讨之是时孔子致仕居鲁沐浴齐戒以告君重其事而不敢忽也臣弑其君人伦之大变天理所不容人人得而诛之况邻国乎故夫子虽已告老而犹请哀公讨之公曰告夫三子三子三家也时政在三家哀公不得自专故使孔子告之孔子曰以吾从大夫之后不敢不告也君曰告夫三子者孔子出而自言如此意谓弑君之贼法所必讨大夫谋国义所当告君乃不能自命三子而使我告之邪之三子告不可孔子曰以吾从大夫之后不敢不告也以君命往告而三子鲁之强臣素有无君之心实与陈氏声势相倚故沮其谋而夫子复以此应之其所以警之者深矣程子曰左氏记孔子之言曰陈恒弑其君民之不予者半以鲁之衆加齐之半可克也此非孔子之言诚若此言是以力不以义也若孔子之志必将正名其罪上告天子下告方伯而率与国以讨之至于所以胜齐者孔子之余事也岂计鲁人之衆寡哉当是时天下之乱极矣因是足以正之周室其复兴乎鲁之君臣终不从之可胜惜哉胡氏曰春秋之法弑君之贼人得而讨之仲尼此举先发后闻可也子路问事君子曰勿欺也而犯之犯谓犯颜諌争范氏曰犯非子路之所难也而以不欺为难故夫子告以先勿欺而后犯也子曰君子上达小人下达君子循天理故日进乎髙明小人狥人欲故日究乎污下子曰古之学者为己今之学者为人程子曰为己欲得之于己也为人欲见知于人也程子曰古之学者为己其终至于成物今之学者为人其终至于丧已愚按圣贤论学者用心得失之际其说多矣然未有如此言之切而要者于此明辩而日省之则庶乎其不昧于所从矣蘧伯玉使人于孔子蘧伯玉衞大夫名瑗孔子居衞尝主于其家既而反鲁故伯玉使人来也孔子与之坐而问焉曰夫子何为对曰夫子欲寡其过而未能也使者出子曰使乎使乎与之坐敬其主以及其使也夫子指伯玉也言其但欲寡过而犹未能则其省身克己常若不及之意可见矣使者之言愈自卑约而其主之贤益彰亦可谓深知君子之心而善于词令者矣故夫子再言使乎以重美之按庄周称伯玉行年五十而知四十九年之非又曰伯玉行年六十而六十化盖其进徳之功老而不倦是以践履笃实光辉宣着不惟使者知之而夫子亦信之也子曰不在其位不谋其政重出曽子曰君子思不出其位此艮卦之象辞也曽子盖尝称之记者因上章之语而类记之也范氏曰物各止其所而天下之理得矣故君子所思不出其位而君臣上下大小皆得其职也子曰君子耻其言而过其行耻者不敢尽之意过者欲有余之辞子曰君子道者三我无能焉仁者不忧知者不惑勇者不惧自责以勉人也子贡曰夫子自道也道言也自道犹云谦辞尹氏曰成徳以仁为先进学以知为先故夫子之言其序有不同者以此子贡方人子曰赐也贤乎哉夫我则不暇方比也乎哉疑辞比方人物而较其短长虽亦穷理之事然专务为此则心驰于外而所以自治者疎矣故褒之而疑其辞复自贬以深抑之谢氏曰圣人责人辞不廹切而意已独至如此子曰不患人之不已知患其不能也凡章指同而文不异者一言而重出也文小异者屡言而各出也此章凡四见而文皆有异则圣人于此一事盖屡言之其丁宁之意亦可见矣子曰不逆诈不亿不信抑亦先觉者是贤乎逆未至而迎之也亿未见而意之也诈谓人欺已不信谓人疑已抑反语辞言虽不逆不亿而于人之情伪自然先觉乃为贤也杨氏曰君子一于诚而已然未有诚而不明者故虽不逆诈不亿不信而常先觉也若夫不逆不亿而卒为小人所罔焉斯亦不足观也已微生亩谓孔子曰丘何为是栖栖者与无乃为佞乎微生姓亩名也亩名唿夫子而辞甚倨盖有齿德而隐者栖栖依依也为佞言其务为口给以悦人也孔子曰非敢为佞也疾固也疾恶也固执一而不通也圣人之于达尊礼恭而言直如此其警之亦深矣子曰骥不称其力称其德也骥善马之名德谓调良也尹氏曰骥虽有力其称在徳人有才而无德则亦奚足尚哉或曰以德报怨何如或人所称今见老子书徳谓恩惠也子曰何以报徳言于其所怨既以德报之矣则人之有徳于我者又将何以报之乎以直报怨以德报德于其所怨者爱憎取舍一以至公而无私所谓直也于其所徳者则必以德报之不可忘也或人之言可谓厚矣然以圣人之言观之则见其出于有意之私而怨德之报皆不得其平也必如夫子之言然后二者之报各得其所然怨有不雠而德无不报则又未尝不厚也此章之言明白简约而其指意曲折反覆如造化之简易易知而微妙无穷学者所宜详玩也子曰莫我知也夫夫子自叹以发子贡之问也子贡曰何为其莫知子也子曰不怨天不尤人下学而上达知我者其天乎不得于天而不怨天不合于人而不尤人但知下学而自然上达此但自言其反己自修循序渐进耳无以甚异于人而致其知也然深味其语意则见其中自有人不及知而天独知之之妙盖在孔门唯子贡之智㡬足以及此故特语以发之惜乎其有所未达也一程子曰不怨天不尤人在理当如此又曰下学上达意在言表又曰学者须守下学上达之语乃学之要盖凡下学人事便是上达天理然习而不察则亦不能以上达矣公伯寮愬子路于季孙子服景伯以告曰夫子固有惑志于公伯寮吾力犹能肆诸市朝公伯寮鲁人子服氏景谥伯字鲁大夫子服何也夫子指季孙言其有疑于寮之言也肆陈尸也言欲诛寮子曰道之将行也与命也道之将废也与命也公伯寮其如命何谢氏曰虽寮之愬行亦命也其实寮无如之何愚谓言此以晓景伯安子路而警伯寮耳圣人于利害之际则不待决于命而后泰然也子曰贤者辟世天下无道而隐若伯夷太公是也其次辟地去乱国适治邦其次辟色礼貌衰而去其次辟言有违言而后去也程子曰四者虽以大小次第言之然非有优劣也所遇不同耳子曰作者七人矣李氏曰作起也言起而隐去者今七人矣不可知其谁何必求其人以实之则凿矣子路宿于石门晨门曰奚自子路曰自孔氏曰是知其不可而为之者与石门地名晨门掌晨启门盖贤人隐于抱关者也自从也问其何所从来也胡氏曰晨门知世之不可而不为故以是讥孔子然不知圣人之视天下无不可为之时也子击磬于衞有荷蒉而过孔氏之门者曰有心哉击磬乎磬乐器荷担也蒉草器也此荷蒉者亦隐士也圣人之心未尝忘天下此人闻其磬声而知之则亦非常人矣既而曰鄙哉硁硁乎莫已知也斯巳而巳矣深则厉浅则掲硁硁石声亦专确之意以衣涉水曰厉摄衣涉水曰揭此两句衞风匏有苦叶之诗也讥孔子人不知己而不止不能适浅深之宜子曰果哉末之难矣果哉叹其果于忘世也末无也圣人心同天地视天下犹一家中国犹一人不能一日忘也故闻荷蒉之言而叹其果于忘世且言人之出处若但如此则亦无所难矣子张曰书云高宗谅隂三年不言何谓也髙宗商王武丁也谅隂天子居丧之名未详其义子曰何必高宗古之人皆然君薨百官总己以聴于冢宰三年言君薨则诸侯亦然总己谓总摄己职冢宰大宰也百官聴于冢宰故君得以三年不言也胡氏曰位有贵贱而生于父母无以异者故三年之丧自天子达于庶人子张非疑此也殆以为人君三年不言则臣下无所禀令祸乱或由以起也孔子告以聴于冢宰则祸乱非所忧矣子曰上好礼则民易使也谢氏曰礼达而分定故民易使子路问君子子曰脩己以敬曰如斯而已乎曰脩己以安人曰如斯而已乎曰脩己以安百姓脩己以安百姓尧舜其犹病诸脩己以敬夫子之言至矣尽矣而子路少之故再以其充积之盛自然及物者告之无他道也人者对己而言百姓则尽乎人矣尧舜犹病言不可以有加于此以抑子路使反求诸近也盖圣人之心无穷世虽极治然岂能必知四海之内果无一物不得其所哉故尧舜犹以安百姓为病若曰吾治已足则非所以为圣人矣程子曰君子脩己以安百姓笃恭而天下平唯上下一于恭敬则天地自位万物自育气无不和而四灵毕至矣此体信达顺之道聪明睿知皆由是出以此事天飨帝原壤夷俟子曰㓜而不孙弟长而无述焉老而不死是为贼以杖叩其胫原壤孔子之故人母死而歌盖老氏之流自放于礼法之外者夷蹲踞也俟待也言见孔子来而蹲踞以待之也述犹称也贼者害人之名以其自㓜至老无一善状而久生于世徒足以败常乱俗则是贼而已矣胫足骨也孔子既责之而因以所曵之杖微系其胫若使勿蹲踞然阙党童子将命或问之曰益者与阙党党名童子未冠者之称将命谓传賔主之言或人疑此童子学有进益故孔子使之传命以宠异之也子曰吾见其居于位也见其与先生并行也非求益者也欲速成者也礼童子当隅坐随行孔子言吾见此童子不循此礼非能求益但欲速成尔故使之给使令之役观长少之序习揖逊之容盖所以抑而教之非宠而异之也论语集註大全卷十四四书大全钦定四库全书论语集註大全卷十五卫灵公第十五凡四十一章卫灵公问陈于孔子孔子对曰俎豆之事则尝闻之矣军旅之事未之学也明日遂行陈谓军师行伍之列俎豆礼器尹氏曰卫灵公无道之君也复有志于战伐之事故答以未学而去之在陈絶粮从者病莫能兴孔子去卫适陈兴起也子路愠见曰君子亦有穷乎子曰君子固穷小人穷斯滥矣何氏曰滥溢也言君子固有穷时不若小人穷则放溢为非程子曰固穷者固守其穷亦通愚谓圣人当行而行无所顾虑处困而亨无所怨悔于此可见学者宜深味之子曰赐也女以予为多学而识之者与子贡之学多而能识矣夫子欲其知所本也故问以发之对曰然非与方信而忽疑盖其积学功至而亦将有得也曰非也予一以贯之说见第四篇然彼以行言而此以知言也谢氏曰圣人之道大矣人不能遍观而尽识宜其以为多学而识之也然圣人岂务慱者哉如天之于衆形匪物物刻而雕之也故曰予一以贯之徳輶如毛毛犹有伦上天之载无声无臭至矣尹氏曰孔子之于曾子不待其问而直告之以此曾子复深喻之曰唯若子贡则先发其疑而后告之而子贡终亦不能如曾子之唯也二子所学之浅深于此可见愚按夫子之于子贡屡有以发之而他人不与焉则颜曾以下诸子所学之浅深又可见矣子曰由知徳者鲜矣由唿子路之名而告之也徳谓义理之得于己者非己有之不能知其意味之实也自第一章至此疑皆一时之言此章盖为愠见发也子曰无为而治者其舜也与夫何为哉恭己正南面而已矣无为而治者圣人徳盛而民化不待其有所作为也独称舜者绍尧之后而又得人以任衆职故尤不见其有为之迹也恭己者圣人敬徳之容既无所为则人之所见如此而已子张问行犹问达之意也子曰言忠信行笃敬虽蛮貊之邦行矣言不忠信行不笃敬虽州里行乎哉子张意在得行于外故夫子反于身而言之犹答干禄问达之意也笃厚也蛮南蛮貊北狄二千五百家为州立则见其参于前也在舆则见其倚于衡也夫然后行其者指忠信笃敬而言参读如毋徃参焉之参言与我相参也衡轭也言其于忠信笃敬念念不忘随其所在常若有见虽欲顷刻离之而不可得然后一言一行自然不离于忠信笃敬而蛮貊可行也子张书诸绅绅大带之垂者书之欲其不忘也程子曰学要鞭辟近里着己而已博学而笃志切问而近思言忠信行笃敬立则见其参于前在舆则见其倚于衡即此是学质美者明得尽查滓便浑化却与天地同体其次惟庄敬以持养之及其至则一也子曰直哉史鱼邦有道如矢邦无道如矢史官名鱼卫大夫名䲡如矢言直也史鱼自以不能进贤退不肖既死犹以尸諌故夫子称其直事见家语君子哉蘧伯玉邦有道则仕邦无道则可卷而怀之伯玉出处合于圣人之道故曰君子卷收也怀藏也如于孙林父寗殖放弑之谋不对而出亦其事也杨氏曰史鱼之直未尽君子之道若蘧伯玉然后可免于乱世若史鱼之如矢则虽欲卷而怀之有不可得也子曰可与言而不与之言失人不可与言而与之言失言知者不失人亦不失言子曰志士仁人无求生以害仁有杀身以成仁志士有志之士仁人则成徳之人也理当死而求生则于其心有不安矣是害其心之徳也当死而死则心安而徳全矣程子曰实理得之于心自别实理者实见得是实见得非也古人有捐躯陨命者若不实见得恶能如此须是实见得生不重于义生不安于死也故有杀身以成仁者只是成就一箇是而已子贡问为仁子曰工欲善其事必先利其器居是邦也事其大夫之贤者友其士之仁者贤以事言仁以徳言夫子尝谓子贡悦不若己者故以是告之欲其有所严惮切磋以成其徳也程子曰子贡问为仁非问仁也故孔子告之以为仁之资而已颜渊问为邦颜子王佐之才故问治天下之道曰为邦者谦辞子曰行夏之时夏时谓以斗柄初昏建寅之月为嵗首也天开于子地辟于丑人生于寅故斗柄建此三辰之月皆可以为嵗首而三代迭用之夏以寅为人正商以丑为地正周以子为天正也然时以作事则嵗月自当以人为纪故孔子尝曰吾得夏时焉而説者以为夏小正之属盖取其时之正与其令之善而于此又以告颜子也乘殷之辂商辂木辂也辂者大车之名古者以木为车而已至商而有辂之名盖始异其制也周人饰以金玉则过侈而易败不若商辂之朴素浑坚而等威已辨为质而得其中也服周之冕周冕有五祭服之冠也冠上有覆前后有旒黄帝以来盖已有之而制度仪等至周始备然其为物小而加于衆体之上故虽华而不为靡虽费而不及奢夫子取之盖亦以为文而得其中也乐则韶舞取其尽善尽美放郑声逺佞人郑声淫佞人殆放谓禁絶之郑声郑国之音佞人卑谄辨给之人殆危也程子曰问政多矣惟颜渊告之以此盖三代之制皆因时损益及其久也不能无弊周衰圣人不作故孔子斟酌先王之礼立万世常行之道发此以为之兆耳由是求之则余皆可考也张子曰礼乐治之法也放郑声逺佞人法外意也一日不谨则法坏矣虞夏君臣更相戒饬意盖如此又曰法立而能守则徳可久业可大郑声佞人能使人丧其所守故放逺之尹氏曰此所谓百王不易之大法孔子之作春秋盖此意也孔颜虽不得行之于时然其为治之法可得而见矣子曰人无逺虑必有近忧苏氏曰人之所履者容足之外皆为无用之地而不可废也故虑不在千里之外则患在几席之下矣子曰巳矣乎吾未见好徳如好色者也已矣乎叹其终不得而见之也子曰臧文仲其窃位者与知柳下惠之贤而不与立也窃位言不称其位而有愧于心如盗得而隂据之也柳下惠鲁大夫展获字禽食邑柳下谥曰惠与立谓与之并立于朝范氏曰臧文仲为政于鲁若不知贤是不明也知而不举是蔽贤也不明之罪小蔽贤之罪大故孔子以为不仁又以为窃位子曰躬自厚而薄责于人则逺怨矣责己厚故身益脩责人薄故人易从所以人不得而怨之子曰不曰如之何如之何者吾末如之何也已矣如之何如之何者熟思而审处之辞也不如是而妄行虽圣人亦无如之何矣子曰羣居终日言不及义好行小慧难矣哉小慧私智也言不及义则放辟邪侈之心滋好行小慧则行险侥倖之机熟难矣哉者言其无以入徳而将有患害也子曰君子义以为质礼以行之孙以出之信以成之君子哉义者制事之本故以为质干而行之必有节文出之必以退逊成之必在诚实乃君子之道也程子曰义以为质如质干然礼行此孙出此信成此此四句只是一事以义为本又曰敬以直内则义以方外义以为质则礼以行之孙以出之信以成之子曰君子病无能焉不病人之不己知也子曰君子疾没世而名不称焉范氏曰君子学以为己不求人知然没世而名不称焉则无为善之实可知矣子曰君子求诸己小人求诸人谢氏曰君子无不反求诸己小人反是此君子小人所以分也杨氏曰君子虽不病人之不已知然亦疾没世而名不称也虽疾没世而名不称然所以求者亦反诸己而已小人求诸人故违道干誉无所不至三者文不相蒙而意实相足亦记言者之意子曰君子矜而不争羣而不党庄以持己曰矜然无乖戾之心故不争和以处衆曰羣然无阿比之意故不党子曰君子不以言举人不以人废言子贡问曰有一言而可以终身行之者乎子曰其恕乎己所不欲勿施于人推己及物其施不穷故可以终身行之尹氏曰学贵于知要子贡之问可谓知要矣孔子告以求仁之方也推而极之虽圣人之无我不出乎此终身行之不亦宜乎子曰吾之于人也谁毁谁誉如有所誉者其有所试矣毁者称人之恶而损其真誉者扬人之善而过其实夫子无是也然或有所誉者则必尝有以试之而知其将然矣圣人善善之速而无所苟如此若其恶恶则已缓矣是以虽有以前知其恶而终无所毁也斯民也三代之所以直道而行也斯民者今此之人也三代夏商周也直道无私曲也言吾之所以无所毁誉者盖以此民即三代之时所以善其善恶其恶而无所私曲之民故我今亦不得而枉其是非之实也尹氏曰孔子之于人也岂有意于毁誉之哉其所以誉之者盖试而知其美故也斯民也三代所以直道而行岂得容私于其间哉子曰吾犹及史之阙文也有马者借人乘之今亡矣夫杨氏曰史阙文马借人此二事孔子犹及见之今亡矣夫悼时之益偷也愚谓此必有为而言盖虽细故而时变之大者可知矣胡氏曰此章义疑不可强解子曰巧言乱徳小不忍则乱大谋巧言变乱是非听之使人丧其所守小不忍如妇人之仁匹夫之勇皆是子曰衆恶之必察焉衆好之必察焉杨氏曰惟仁者能好恶人衆好恶之而不察则或蔽于私矣子曰人能𢎞道非道𢎞人𢎞廓而大之也人外无道道外无人然人心有觉而道体无为故人能大其道道不能大其人也张子曰心能尽性人能𢎞道也性不知检其心非道𢎞人也子曰过而不改是谓过矣过而能改则复于无过唯不改则其过遂成而将不及改矣子曰吾尝终日不食终夜不寝以思无益不如学也此为思而不学者言之盖劳心以必求不如逊志而自得也李氏曰夫子非思而不学者特垂语以教人尔子曰君子谋道不谋食耕也馁在其中矣学也禄在其中矣君子忧道不忧贫耕所以谋食而未必得食学所以谋道而禄在其中然其学也忧不得乎道而已非为忧贫之故而欲为是以得禄也尹氏曰君子治其本而不恤其末岂以自外至者为忧乐哉子曰知及之仁不能守之虽得之必失之知足以知此理而私欲间之则无以有之于身矣知及之仁能守之不庄以涖之则民不敬涖临也谓临民也知此理而无私欲以间之则所知者在我而不失矣然犹有不庄者盖气习之偏或有厚于内而不严于外者是以民不见其可畏而慢易之下句放此知及之仁能守之庄以涖之动之不以礼未善也动之动民也犹曰鼓舞而作兴之云尔礼谓义理之节文愚谓学至于仁则善有诸已而大本立矣涖之不庄动之不以礼乃其气禀学问之小疵然亦非尽善之道也故夫子历言之使知徳愈全则责愈备不可以为小节而忽之也子曰君子不可小知而可大受也小人不可大受而可小知也此言观人之法知我知之也受彼所受也盖君子于细事未必可观而材徳足以任重小人虽器量浅狭而未必无一长可取子曰民之于仁也甚于水火水火吾见蹈而死者矣未见蹈仁而死者也民之于水火所頼以生不可一日无其于仁也亦然但水火外物而仁在已无水火不过害人之身而不仁则失其心是仁有甚于水火而尤不可一日无者也况水火或有时而杀人仁则未尝杀人亦何惮而不为哉李氏曰此夫子勉人为仁之语下章放此子曰当仁不让于师当仁以仁为己任也虽师亦无所逊言当勇徃而必为也盖仁者人所自有而自为之非有争也何逊之有程子曰为仁在己无所与逊若善名在外则不可不逊子曰君子贞而不谅贞正而固也谅则不择是非而必于信子曰事君敬其事而后其食后与后获之后同食禄也君子之仕也有官守者修其职有言责者尽其忠皆以敬吾之事而已不可先有求禄之心也子曰有教无类人性皆善而其类有善恶之殊者气习之染也故君子有教则人皆可以复于善而不当复论其类之恶矣子曰道不同不相为谋不同如善恶邪正之类子曰辞达而已矣辞取达意而止不以富丽为工师冕见及阶子曰阶也及席子曰席也皆坐子告之曰某在斯某在斯师乐师瞽者冕名再言某在斯歴举在坐之人以诏之师冕出子张问曰与师言之道与圣门学者于夫子之一言一动无不存心省察如此子曰然固相师之道也相助也古者瞽必有相其道如此盖圣人于此非作意而为之但尽其道而已尹氏曰圣人处已为人其心一致无不尽其诚故也有志于学者求圣人之心于斯亦可见矣范氏曰圣人不侮鳏寡不虐无告可见于此推之天下无一物不得其所矣论语集註大全卷十五四书大全钦定四库全书论语集註大全卷十六季氏第十六洪氏曰此篇或以为齐论凡十四章季氏将伐颛臾颛臾国名鲁附庸也冉有季路见于孔子曰季氏将有事于颛臾按左传史记二子仕季氏不同时此云尔者疑子路尝从孔子自卫反鲁再仕季氏不久而复之卫也孔子曰求无乃尔是过与冉求为季氏聚歛尤用事故夫子独责之夫颛臾昔者先王以为东蒙主且在邦域之中矣是社稷之臣也何以伐为东蒙山名先王封颛臾于此山之下使主其祭在鲁地七百里之中社稷犹云公家是时四分鲁国季氏取其二孟孙叔孙各有其一独附庸之国尚为公臣季氏又欲取以自益故孔子言颛臾乃先王封国则不可伐在邦域之中则不必伐是社稷之臣则非季氏所当伐也此事理之至当不易之定体而一言尽其曲折如此非圣人不能也冉有曰夫子欲之吾二臣者皆不欲也夫子指季孙冉有实与谋以夫子非之故归咎于季氏孔子曰求周任有言曰陈力就列不能者止危而不持顚而不扶则将焉用彼相矣周任古之良史陈布也列位也相瞽者之相也言二子不欲则当谏谏而不听则当去也且尔言过矣虎兕出于柙龟玉毁于椟中是谁之过与兕野牛也柙槛也椟匮也言在柙而逸在椟而毁典守者不得辞其过明二子居其位而不去则季氏之恶己不得不任其责也冉有曰今夫颛臾固而近于费今不取后世必为子孙忧固谓城郭完固费季氏之私邑此则冉有之饰辞然亦可见其实与季氏之谋矣孔子曰求君子疾夫舍曰欲之而必为之辞欲之谓贪其利丘也闻有国有家者不患寡而患不均不患贫而患不安盖均无贫和无寡安无倾寡谓民少贫谓财乏均谓各得其分安谓上下相安季氏之欲取颛臾患寡与贫耳然是时季氏据国而鲁君无民则不均矣君弱臣强互生嫌隙则不安矣均则不患于贫而和和则不患于寡而安安则不相疑忌而无倾覆之患夫如是故逺人不服则脩文徳以来之既来之则安之内治脩然后逺人服有不服则脩徳以来之亦不当勤兵于逺今由与求也相夫子逺人不服而不能来也邦分崩离析而不能守也子路虽不与谋而素不能辅之以义亦不得为无罪故併责之逺人谓颛臾分崩离析谓四分公室家臣屡叛而谋动干戈于邦内吾恐季孙之忧不在颛臾而在萧墙之内也干楯也戈㦸也萧墻屏也言不均不和内变将作其后哀公果欲以越伐鲁而去季氏谢氏曰当是时三家强公室弱冉求又欲伐颛臾以附益之夫子所以深罪之为其瘠鲁以肥三家也洪氏曰二子仕于季氏凡季氏所欲为必以告于夫子则因夫子之言而救止者宜亦多矣伐颛臾之事不见于经传其以夫子之言而止也与孔子曰天下有道则礼乐征伐自天子出天下无道则礼乐征伐自诸侯出自诸侯出盖十世希不失矣自大夫出五世希不失矣陪臣执国命三世希不失矣先王之制诸侯不得变礼乐专征伐陪臣家臣也逆理愈甚则其失之愈速大约世数不过如此天下有道则政不在大夫言不得专政天下有道则庻人不议上无失政则下无私议非其口使不敢言也此章通论天下之势孔子曰禄之去公室五世矣政逮于大夫四世矣故夫三桓之子孙㣲矣鲁自文公薨公子遂杀子赤立宣公而君失其政歴成襄昭定凡五公逮及也自季武子始专国政歴悼平桓子凡四世而为家臣阳虎所执三桓三家皆桓公之后此以前章之説推之而知其当然也此章专论鲁事疑与前章皆定公时语苏氏曰礼乐征伐自诸侯出宜诸侯之强也而鲁以失政政逮于大夫宜大夫之强也而三桓以㣲何也强生于安安生于上下之分定今诸侯大夫皆陵其上则无以令其下矣故皆不久而失之也孔子曰益者三友损者三友友直友谅友多闻益矣友便辟友善柔友便佞损矣友直则闻其过友谅则进于诚友多闻则进于明便习熟也便辟谓习于威仪而不直善柔谓工于媚悦而不谅便佞谓习于口语而无闻见之实三者损益正相反也尹氏曰自天子以至于庶人未有不须友以成者而其损益有如是者可不谨哉孔子曰益者三乐损者三乐乐节礼乐乐道人之善乐多贤友益矣乐骄乐乐佚游乐宴乐损矣节谓辨其制度声容之节骄乐则侈肆而不知节佚游则惰慢而恶闻善宴乐则淫溺而狎小人三者损益亦相反也尹氏曰君子之于好乐可不谨哉孔子曰侍于君子有三愆言未及之而言谓之躁言及之而不言谓之隐未见颜色而言谓之瞽君子有徳位之通称愆过也瞽无目不能察言观色尹氏曰时然后言则无三者之过矣孔子曰君子有三戒少之时血气未定戒之在色及其壮也血气方刚戒之在鬬及其老也血气既衰戒之在得血气形之所待以生者血隂而气阳也得贪得也随时知戒以理胜之则不为血气所使也范氏曰圣人同于人者血气也异于人者志气也血气有时而衰志气则无时而衰也少未定壮而刚老而衰者血气也戒于色戒于鬬戒于得者志气也君子养其志气故不为血气所动是以年弥高而徳弥邵也孔子曰君子有三畏畏天命畏大人畏圣人之言畏者严惮之意也天命者天所赋之正理也知其可畏则其戒谨恐惧自有不能已者而赋畀之正可以不失矣大人圣言皆天命所当畏知畏天命者不得不畏之矣小人不知天命而不畏也狎大人侮圣人之言侮戏玩也不知天命故不识义理而无所忌惮如此尹氏曰三畏者脩己之诚当然也小人不务脩身诚已则何畏之有孔子曰生而知之者上也学而知之者次也困而学之又其次也困而不学民斯为下矣困谓有所不通言人之气质不同大约有此四等杨氏曰生知学知以至困学虽其质不同然及其知之一也故君子惟学之为贵困而不学然后为下孔子曰君子有九思视思明听思聪色思温貌思恭言思忠事思敬疑思问忿思难见得思义视无所蔽则明无不见听无所壅则聪无不闻色见于面者貎举身而言思问则疑不蓄思难则忿必惩思义则得不茍程子曰九思各专其一谢氏曰未至于从容中道无时而不自省察也虽有不存焉者寡矣此之谓思诚孔子曰见善如不及见不善如探汤吾见其人矣吾闻其语矣真知善恶而诚好恶之颜曾冉闵之徒盖能之矣语盖古语也隐居以求其志行义以达其道吾闻其语矣未见其人也求其志守其所达之道也达其道行其所求之志也盖惟伊尹太公之流可以当之当时若颜子亦庻乎此然隐而未见又不幸而蚤死故夫子云然齐景公有马千驷死之日民无徳而称焉伯夷叔齐饿于首阳之下民到于今称之驷四马也首阳山名其斯之谓与胡氏曰程子以为第十二篇错简诚不以富亦祇以异当在此章之首今详文势似当在此句之上言人之所称不在于富而在于异也愚谓此説近是而章首当有孔子曰字盖阙文耳大抵此书后十篇多阙误陈亢问于伯鱼曰子亦有异闻乎亢以私意窥圣人疑必隂厚其子对曰未也尝独立鲤趋而过庭曰学诗乎对曰未也不学诗无以言鲤退而学诗事理通达而心气和平故能言他日又独立鲤趋而过庭曰学礼乎对曰未也不学礼无以立鲤退而学礼品节详明而徳性坚定故能立闻斯二者当独立之时所闻不过如此其无异闻可知陈亢退而喜曰问一得三闻诗闻礼又闻君子之逺其子也尹氏曰孔子之教其子无异于门人故陈亢以为逺其子邦君之妻君称之曰夫人夫人自称曰小童邦人称之曰君夫人称诸异邦曰寡小君异邦人称之亦曰君夫人寡寡徳谦辞吴氏曰凡语中所载如此类者不知何谓或古有之或夫子尝言之不可考也论语集註大全卷十六四书大全钦定四库全书论语集註大全卷十七阳货第十七凡二十六章阳货欲见孔子孔子不见归孔子豚孔子时其亡也而往拜之遇诸涂阳货季氏家臣名虎尝囚季桓子而专国政欲令孔子来见已而孔子不往货以礼大夫有赐于士不得受于其家则往拜其门故瞰孔子之亡而归之豚欲令孔子来拜而见之也谓孔子曰来予与尔言曰懐其寳而迷其邦可谓仁乎曰不可好从事而亟失时可谓知乎曰不可日月逝矣嵗不我与孔子曰诺吾将仕矣懐寳迷邦谓懐藏道徳不救国之迷乱亟数也失时谓不及事几之会将者且然而未必之辞货语皆讥孔子而讽使速仕孔子固未尝如此而亦非不欲仕也但不仕于货耳故直据理答之不复与辩若不谕其意者阳货之欲见孔子虽其善意然不过欲使助已为乱耳故孔子不见者义也其往拜者礼也必时其亡而往者欲其称也遇诸涂而不避者不终絶也随问而对者理之直也对而不辩者言之孙而亦无所诎也杨氏曰扬雄谓孔子于阳货也敬所不敬为诎身以信道非知孔子者盖道外无身身外无道身诎矣而可以信道吾未之信也子曰性相近也习相逺也此所谓性兼气质而言者也气质之性固有美恶之不同矣然以其初而言则皆不甚相逺也但习于善则善习于恶则恶于是始相逺耳程子曰此言气质之性非言性之本也若言其本则性即是理理无不善孟子之言性善是也何相近之有哉子曰唯上知与下愚不移此承上章而言人之气质相近之中又有美恶一定而非习之所能移者程子曰人性本善有不可移者何也语其性则皆善也语其才则有下愚之不移所谓下愚有二焉自暴自弃也人苟以善自治则无不可移虽昏愚之至皆可渐磨而进也惟自暴者拒之以不信自弃者絶之以不为虽圣人与居不能化而入也仲尼之所谓下愚也然其质非必昏且愚也往往强戾而才力有过人者商辛是也圣人以其自絶于善谓之下愚然考其归则诚愚也或曰此与上章当合为一子曰二字盖衍文耳子之武城闻弦歌之声弦琴瑟也时子㳺为武城宰以礼乐为教故邑人皆弦歌也夫子莞尔而笑曰割鸡焉用牛刀莞尔小笑貎盖喜之也因言其治小邑何必用此大道也子游对曰昔者偃也闻诸夫子曰君子学道则爱人小人学道则易使也君子小人以位言之子游所称盖夫子之常言言君子小人皆不可以不学故武城虽小亦必教以礼乐子曰二三子偃之言是也前言戏之耳嘉子游之笃信又以解门人之惑也治有大小而其治之必用礼乐则其为道一也但衆人多不能用而子游独行之故夫子骤闻而深喜之因反其言以戏之而子游以正对故复是其言而自实其戏也公山弗扰以费畔召子欲往弗扰季氏宰与阳虎共执桓子据邑以叛子路不説曰末之也已何必公山氏之之也末无也言道既不行无所往矣何必公山氏之往也子曰夫召我者而岂徒哉如有用我者吾其为东周乎岂徒哉言必用我也为东周言兴周道于东方程子曰圣人以天下无不可有为之人亦无不可改过之人故欲往然而终不往者知其必不能改故也子张问仁于孔子孔子曰能行五者于天下为仁矣请问之曰恭寛信敏惠恭则不侮寛则得衆信则人任焉敏则有功惠则足以使人行是五者则心存而理得矣于天下言无适而不然犹所谓虽之夷狄不可弃者五者之目盖因子张所不足而言耳任倚仗也又言其效如此张敬夫曰能行此五者于天下则其心公平而周遍可知矣然恭其本与李氏曰此章与六言六蔽五美四恶之类皆与前后文体大不相似佛肸召子欲往佛肸晋大夫赵氏之中牟宰也子路曰昔者由也闻诸夫子曰亲于其身为不善者君子不入也佛肸以中牟畔子之往也如之何子路恐佛肸之浼夫子故问此以止夫子之行亲犹自也不入不入其党也子曰然有是言也不曰坚乎磨而不磷不曰白乎涅而不缁磷薄也涅染皂物言人之不善不能浼已杨氏曰磨不磷湼不缁而后无可无不可坚白不足而欲自试于磨湼其不磷缁也者几希吾岂匏𤓰也哉焉能繋而不食匏瓠也匏𤓰繋于一处而不能饮食人则不如是也张敬夫曰子路昔者之所闻君子守身之常法夫子今日之所言圣人体道之大权也然夫子于公山佛肸之召皆欲往者以天下无不可变之人无不可为之事也其卒不往者知其人之终不可变而事之终不可为耳一则生物之仁一则知人之知也子曰由也女闻六言六蔽矣乎对曰未也蔽遮掩也居吾语女礼君子问更端则起而对故夫子谕子路使还坐而告之好仁不好学其蔽也愚好知不好学其蔽也荡好信不好学其蔽也贼好直不好学其蔽也绞好勇不好学其蔽也乱好刚不好学其蔽也狂六言皆美徳然徒好之而不学以明其理则各有所蔽愚若可䧟可罔之类荡谓穷髙极广而无所止贼谓伤害于物勇者刚之发刚者勇之体狂躁率也范氏曰子路勇于为善其失之者未能好学以明之也故告之以此曰勇曰刚曰信曰直又皆所以救其偏也子曰小子何莫学夫诗小子弟子也诗可以兴感发志意可以观考见得失可以羣和而不流可以怨怨而不怒迩之事父逺之事君人伦之道诗无不备二者举重而言多识于鸟兽草木之名其绪余又足以资多识学诗之法此章尽之读是经者所宜尽心也子谓伯鱼曰女为周南召南矣乎人而不为周南召南其犹正墙面而立也与为犹学也周南召南诗首篇名所言皆修身齐家之事正墙面而立言即其至近之地而一物无所见一歩不可行子曰礼云礼云玉帛云乎哉乐云乐云钟鼓云乎哉敬而将之以玉帛则为礼和而发之以钟鼓则为乐遗其本而专事其末则岂礼乐之谓哉程子曰礼只是一箇序乐只是一箇和只此两字含蓄多少义理天下无一物无礼乐且如置此两椅一不正便是无序无序便乖乖便不和又如盗贼至为不道然亦有礼乐盖必有总属必相聼顺乃能为盗不然则叛乱无统不能一日相聚而为盗也礼乐无处无之学者须要识得子曰色厉而内荏譬诸小人其犹穿窬之盗也与厉威严也荏柔弱也小人细民也穿穿壁窬踰墙言其无实盗名而常畏人知也子曰乡原徳之贼也乡者鄙俗之意原与愿同荀子原悫註读作愿是也乡原乡人之愿者也盖其同流合污以媚于世故在郷人之中独以愿称夫子以其似徳非徳而反乱乎徳故以为徳之贼而深恶之详见孟子末篇子曰道听而涂説徳之弃也虽闻善言不为己有是自弃其徳也王氏曰君子多识前言往行以畜其徳道听涂説则弃之矣子曰鄙夫可与事君也与哉鄙夫庸恶陋劣之称其未得之也患得之既得之患失之何氏曰患得之谓患不能得之茍患失之无所不至矣小则吮痈䑛痔大则弑父与君皆生于患失而已胡氏曰许昌靳裁之有言曰士之品大槩有三志于道徳者功名不足以累其心志于功名者富贵不足以累其心志于富贵而已者则亦无所不至矣志于富贵即孔子所谓鄙夫也子曰古者民有三疾今也或是之亡也气失其平则为疾故气禀之偏者亦谓之疾昔所谓疾今亦亡之伤俗之益偷也古之狂也肆今之狂也荡古之矜也廉今之矜也忿戾古之愚也直今之愚也诈而已矣狂者志愿太髙肆谓不拘小节荡则踰大闲矣矜者持守太严廉谓稜角陗厉忿戾则至于争矣愚者暗昧不明直谓径行自遂诈则挟私妄作矣范氏曰末世滋伪岂惟贤者不如古哉民性之蔽亦与古人异矣子曰巧言令色鲜矣仁重出子曰恶紫之夺朱也恶郑声之乱雅乐也恶利口之覆邦家者朱正色紫间色雅正也利口㨗给覆倾败也范氏曰天下之理正而胜者常少不正而胜者常多圣人所以恶之也利口之人以是为非以非为是以贤为不肖以不肖为贤人君茍悦而信之则国家之覆也不难矣子曰子欲无言学者多以言语观圣人而不察其天理流行之实有不待言而着者是以徒得其言而不得其所以言故夫子发此以警之子贡曰子如不言则小子何述焉子贡正以言语观圣人者故疑而问之子曰天何言哉四时行焉百物生焉天何言哉四时行百物生莫非天理发见流行之实不待言而可见圣人一动一静莫非妙道精义之发亦天而已岂待言而显哉此亦开示子贡之切惜乎其终不喻也程子曰孔子之道譬如日星之明犹患门人未能尽晓故曰子欲无言若颜子则便黙识其他则未免疑问故曰小子何述又曰天何言哉四时行焉百物生焉则可谓至明白矣愚按此与前篇无隠之意相发学者详之孺悲欲见孔子孔子辞以疾将命者出户取瑟而歌使之闻之孺悲鲁人尝学士丧礼于孔子当是时必有以得罪者故辞以疾而又使知其非疾以警教之也程子曰此孟子所谓不屑之教诲所以深教之也宰我问三年之丧期已乆矣期周年也君子三年不为礼礼必壊三年不为乐乐必崩恐居丧不习而崩壊也旧谷既没新谷既升鑚燧改火期可已矣没尽也升登也燧取火之木也改火春取榆柳之火夏取枣杏之火夏季取桑柘之火秋取柞楢之火冬取槐檀之火亦一年而周也已止也言期年则天运一周时物皆变丧至此可止也尹氏曰短丧之説下愚且耻言之宰我亲学圣人之门而以是为问者有所疑于心而不敢强焉尔子曰食夫稻衣夫锦于女安乎曰安礼父母之丧既殡食粥麤衰既𦵏䟽食水饮受以成布期而小祥始食菜果练冠縓縁要绖不除无食稻衣锦之理夫子欲宰我反求诸心自得其所以不忍者故问之以此而宰我不察也女安则为之夫君子之居丧食㫖不甘闻乐不乐居处不安故不为也今女安则为之此夫子之言也㫖亦甘也初言女安则为之絶之之辞又发其不忍之端以警其不察而再言女安则为之以深责之宰我出子曰予之不仁也子生三年然后免于父母之懐夫三年之丧天下之通丧也予也有三年之爱于其父母乎宰我既出夫子惧其真以为可安而遂行之故深探其本而斥之言由其不仁故爱亲之薄如此也懐抱也又言君子所以不忍于亲而丧必三年之故使之闻之或能反求而终得其本心也范氏曰丧虽止于三年然贤者之情则无穷也特以圣人为之中制而不敢过故必俯而就之非以三年之丧为足以报其亲也所谓三年然后免于父母之懐特以责宰我之无恩欲其有以跂而及之耳子曰饱食终日无所用心难矣哉不有博奕者乎为之犹贤乎已博局戏也奕围棊也已止也李氏曰圣人非教人博奕也所以甚言无所用心之不可尔子路曰君子尚勇乎子曰君子义以为上君子有勇而无义为乱小人有勇而无义为盗尚上之也君子为乱小人为盗皆以位而言者也尹氏曰义以为尚则其为勇也大矣子路好勇故夫子以此救其失也胡氏曰疑此子路初见孔子时问答也子贡曰君子亦有恶乎子曰有恶恶称人之恶者恶居下流而讪上者恶勇而无礼者恶果敢而窒者讪谤毁也窒不通也称人恶则无仁厚之意下讪上则无忠敬之心勇无礼则为乱果而窒则妄作故夫子恶之曰赐也亦有恶乎恶徼以为知者恶不孙以为勇者恶讦以为直者恶徼以下子贡之言也徼伺察也讦谓攻发人之隂私杨氏曰仁者无不爱则君子疑若无恶矣子贡之有是心也故问焉以质其是非侯氏曰圣贤之所恶如此所谓惟仁者能恶人也子曰唯女子与小人为难养也近之则不孙逺之则怨此小人亦谓仆𨽻下人也君子之于臣妾庄以涖之慈以畜之则无二者之患矣子曰年四十而见恶焉其终也已四十成徳之时见恶于人则止于此而已勉人及时迁善改过也苏氏曰此亦有为而言不知其为谁也论语集註大全卷十七四书大全钦定四库全书论语集註大全卷十八微子第十八此篇多记圣贤之出处凡十一章微子去之箕子为之奴比干諌而死微箕二国名子爵也微子纣庶兄箕子比干纣诸父微子见纣无道去之以存宗祀箕子比干皆諌纣杀比干囚箕子以为奴箕子因佯狂而受辱孔子曰殷有三仁焉三人之行不同而同出于至诚恻怛之意故不咈乎爱之理而有以全其心之徳也杨氏曰此三人者各得其本心故同谓之仁柳下惠为士师三黜人曰子未可以去乎曰直道而事人焉往而不三黜枉道而事人何必去父母之邦士师狱官黜退也柳下惠三黜不去而其辞气雍容如此可谓和矣然其不能枉道之意则有确乎不可㧞者是则所谓必以其道而不自失焉者也胡氏曰此必有孔子断之之言而亡之矣齐景公待孔子曰若季氏则吾不能以季孟之间待之曰吾老矣不能用也孔子行鲁三卿季氏最贵孟氏为下卿孔子去之事见世家然此言必非靣语孔子盖自以告其臣而孔子闻之尔程子曰季氏强臣君待之之礼极隆然非所以待孔子也以季孟之间待之则礼亦至矣然复曰吾老矣不能用也故孔子去之盖不繋待之轻重特以不用而去尔齐人归女乐季桓子受之三日不朝孔子行季桓子鲁大夫名斯按史记定公十四年孔子为鲁司冦摄行相事齐人惧归女乐以沮之尹氏曰受女乐而怠于政事如此其简贤弃礼不足与有为可知矣夫子所以行也所谓见几而作不俟终日者与范氏曰此篇记仁贤之出处而折中以圣人之行所以明中庸之道也楚狂接舆歌而过孔子曰鳯兮鳯兮何徳之衰往者不可谏来者犹可追已而已而今之从政者殆而接舆楚人佯狂避世夫子时将适楚故接舆歌而过其车前也鳯有道则见无道则隠接舆以比孔子而讥其不能隠为徳衰也来者可追言及今尚可隠去已止也而语助辞殆危也接舆盖知尊夫子而趋不同者也孔子下欲与之言趋而辟之不得与之言孔子下车盖欲告之以出处之意接舆自以为是故不欲闻而辟之也长沮桀溺耦而耕孔子过之使子路问津焉二人隠者耦并耕也时孔子自楚反乎蔡津济渡处长沮曰夫执舆者为谁子路曰为孔丘曰是鲁孔丘与曰是也曰是知津矣执舆执辔在车也盖本子路御而执辔今下问津故夫子代之也知津言数周流自知津处问于桀溺桀溺曰子为谁曰为仲由曰是鲁孔丘之徒与对曰然曰滔滔者天下皆是也而谁以易之且而与其从辟人之士也岂若从辟世之士哉耰而不辍滔滔流而不反之意以犹与也言天下皆乱将谁与变易之而汝也辟人谓孔子辟世桀溺自谓耰覆种也亦不告以津处子路行以告夫子怃然曰鸟兽不可与同群吾非斯人之徒与而谁与天下有道丘不与易也怃然犹怅然惜其不喻己意也言所当与同群者斯人而已岂可絶人逃世以为洁哉天下若已平治则我无用变易之正为天下无道故欲以道易之耳程子曰圣人不敢有忘天下之心故其言如此也张子曰圣人之仁不以无道必天下而弃之也子路从而后遇丈人以杖荷莜子路问曰子见夫子乎丈人曰四体不勤五谷不分孰为夫子植其杖而芸丈人亦隠者莜竹器分辨也五谷不分犹言不辨菽麦尔责其不事农业而从师逺游也植立之也芸去草也子路拱而立知其隠者敬之也止子路宿杀鸡为黍而食之见其二子焉明日子路行以告子曰隠者也使子路反见之至则行矣孔子使子路反见之盖欲告之以君臣之义而丈人意子路必将复来故先去之以灭其迹亦接舆之意也子路曰不仕无义长㓜之节不可废也君臣之义如之何其废之欲洁其身而乱大伦君子之仕也行其义也道之不行已知之矣子路述夫子之意如此盖丈人之接子路甚倨而子路益恭丈人因见其二子焉则于长㓜之节固知其不可废矣故因其所明以晓之伦序也人之大伦有五父子有亲君臣有义夫妇有别长㓜有序朋友有信是也仕所以行君臣之义故虽知道之不行而不可废然谓之义则事之可否身之去就亦自有不可茍者是以虽不洁身以乱伦亦非忘义以狥禄也福州有国初时写本路下有反子二字以此为子路反而夫子言之也未知是否范氏曰隠者为髙故往而不返仕者为通故溺而不止不与鸟兽同群则决性命之情以饕富贵此二者皆惑也是以依乎中庸者为难惟圣人不废君臣之义而必以其正所以或出或处而终不离于道也逸民伯夷叔齐虞仲夷逸朱张柳下惠少连逸遗逸民者无位之称虞仲即仲雍与泰伯同窜荆蛮者夷逸朱张不见经传少连东夷人子曰不降其志不辱其身伯夷叔齐与谓柳下惠少连降志辱身矣言中伦行中虑其斯而已矣柳下惠事见上伦义理之次第也虑思虑也中虑言有意义合人心少连事不可考然记称其善居丧三日不怠三月不解朞悲哀三年忧则行之中虑亦可见矣谓虞仲夷逸隠居放言身中清废中权仲雍居呉断髪文身裸以为饰隠居独善合乎道之清放言自废合乎道之权我则异于是无可无不可孟子曰孔子可以仕则仕可以止则止可以乆则乆可以速则速所谓无可无不可也谢氏曰七人隠遯不污则同其立心造行则异伯夷叔齐天子不得臣诸侯不得友盖已遯世离群矣下圣人一等此其最髙与柳下惠少连虽降志而不枉己虽辱身而不求合其心有不屑也故言能中伦行能中虑虞仲夷逸隠居放言则言不合先王之法者多矣然清而不污也权而适宜也与方外之士害义伤教而乱大伦者殊科是以均谓之逸民尹氏曰七人各守其一节而孔子则无可无不可所以常适其可而异于逸民之徒也扬雄曰观乎圣人则见贤人是以孟子语夷惠亦必以孔子断之大师挚适齐大师鲁乐官之长挚其名也亚饭干适楚三饭缭适蔡四饭缺适秦亚饭以下以乐侑食之官干缭缺皆名也鼓方叔入于河鼓撃鼓者方叔名河河内播鼗武入于汉播摇也鼗小鼓两旁有耳持其柄而摇之则旁耳还自撃武名也汉汉中少师阳撃磬襄入于海少师乐官之佐阳襄二人名襄即孔子所从学琴者海海岛也此记贤人之隠遁以附前章然未必夫子之言也末章放此张子曰周衰乐废夫子自卫反鲁一尝治之其后伶人贱工识乐之正及鲁益衰三桓僭妄自太师以下皆知散之四方逾河蹈海以去乱圣人俄顷之助功化如此如有用我期月而可岂虗语哉周公谓鲁公曰君子不施其亲不使大臣怨乎不以故旧无大故则不弃也无求备于一人施陆氏本作弛福本同鲁公周公子伯禽也弛遗弃也以用也大臣非其人则去之在其位则不可不用大故谓恶逆李氏曰四者皆君子之事忠厚之至也胡氏曰此伯禽受封之国周公训戒之辞鲁人传诵乆而不忘也其或夫子尝与门弟子言之欤周有八士伯逹伯适仲突仲忽叔夜叔夏季随季騧或曰成王时人或曰宣王时人盖一母四乳而生八子也然不可考矣张子曰记善人之多也愚按此篇孔子于三仁逸民师挚八士既皆称赞而品列之于接舆沮溺丈人又每有惓惓接引之意皆衰世之志也其所感者深矣在陈之叹盖亦如此三仁则无间然矣其余数君子者亦皆一世之髙士若使得闻圣人之道以裁其所过而勉其所不及则其所立岂止于此而已哉论语集註大全卷十八四书大全钦定四库全书论语集註大全卷十九子张第十九此篇皆记弟子之言而子夏为多子贡次之盖孔门自颜子以下颕悟莫若子贡自曾子以下笃实无如子夏故特记之详焉凡二十五章子张曰士见危致命见得思义祭思敬丧思哀其可已矣致命谓委致其命犹言授命也四者立身之大节一有不至则余无足观故言士能如此则庶乎其可矣子张曰执徳不𢎞信道不笃焉能为有焉能为亡有所得而守之太狭则徳孤有所闻而信之不笃则道废焉能为有亡犹言不足为轻重子夏之门人问交于子张子张曰子夏云何对曰子夏曰可者与之其不可者拒之子张曰异乎吾所闻君子尊贤而容衆嘉善而矜不能我之大贤与于人何所不容我之不贤与人将拒我如之何其拒人也子夏之言迫狭子张讥之是也但其所言亦有过髙之弊盖大贤虽无所不容然大故亦所当絶不贤固不可以拒人然损友亦所当逺学者不可不察子夏曰虽小道必有可观者焉致逺恐泥是以君子不为也小道如农圃医卜之属泥不通也杨氏曰百家衆技犹耳目口鼻皆有所明而不能相通非无可观也致逺则泥矣故君子不为也子夏曰日知其所亡月无忘其所能可谓好学也已矣亡无也谓己之所未有尹氏曰好学者日新而不失子夏曰博学而笃志切问而近思仁在其中矣四者皆学问思辨之事耳未及乎力行而为仁也然从事于此则心不外驰而所存自熟故曰仁在其中矣程子曰博学而笃志切问而近思何以言仁在其中矣学者要思得之了此便是彻上彻下之道又曰学不博则不能守约志不笃则不能力行切问近思在己者则仁在其中矣又曰近思者以类而推苏氏曰博学而志不笃则大而无成泛问逺思则劳而无功子夏曰百工居肆以成其事君子学以致其道肆谓官府造作之处致极也工不居肆则迁于异物而业不精君子不学则夺于外诱而志不笃尹氏曰学所以致其道也百工居肆必务成其事君子之于学可不知所务哉愚按二説相须其义始备子夏曰小人之过也必文文饰之也小人惮于改过而不惮于自欺故必文以重其过子夏曰君子有三变望之俨然即之也温聼其言也厉俨然者貌之庄温者色之和厉者辞之确程子曰他人俨然则不温温则不厉惟孔子全之谢氏曰此非有意于变盖并行而不相悖也如良玉温润而栗然子夏曰君子信而后劳其民未信则以为厉已也信而后谏未信则以为谤已也信谓诚意恻怛而人信之也厉犹病也事上使下皆必诚意交孚而后可以有为子夏曰大徳不踰闲小徳出入可也大徳小徳犹言大节小节闲阑也所以止物之出入言人能先立乎其大者则小节虽或未尽合理亦无害也吴氏曰此章之言不能无弊学者详之子游曰子夏之门人小子当洒扫应对进退则可矣抑末也本之则无如之何子游讥子夏弟子于威仪容节之间则可矣然此小学之末耳推其本如大学正心诚意之事则无有子夏闻之曰噫言游过矣君子之道孰先传焉孰后倦焉譬诸草木区以别矣君子之道焉可诬也有始有卒者其惟圣人乎倦如诲人不倦之倦区犹类也言君子之道非以其末为先而传之非以其本为后而倦教但学者所至自有浅深如草木之有大小其类固有别矣若不量其浅深不问其生熟而槩以髙且逺者强而语之则是诬之而已君子之道岂可如此若夫始终本末一以贯之则惟圣人为然岂可责之门人小子乎程子曰君子教人有序先传以小者近者而后教以大者逺者非先传以近小而后不教以逺大也又曰洒扫应对便是形而上者理无大小故也故君子只在谨独又曰圣人之道更无精粗从洒扫应对与精义入神贯通只一理虽洒扫应对只看所以然如何又曰凡物有本末不可分本末为两段事洒扫应对是其然必有所以然又曰自洒扫应对上便可到圣人事愚按程子第一条説此章文意最为详尽其后四条皆以明精粗本末其分虽殊而理则一学者当循序而渐进不可厌末而求本盖与第一条之意实相表里非谓末即是本但学其末而本便在此也子夏曰仕而优则学学而优则仕优有余力也仕与学理同而事异故当其事者必先有以尽其事而后可及其余然仕而学则所以资其仕者益深学而仕则所以騐其学者益广子游曰丧致乎哀而止致极其哀不尚文饰也杨氏曰丧与其易也宁戚不若礼不足而哀有余之意愚按而止二字亦㣲有过于髙逺而简畧细微之弊学者详之子游曰吾友张也为难能也然而未仁子张行过髙而少诚实恻怛之意曾子曰堂堂乎张也难与并为仁矣堂堂容貌之盛言其务外自髙不可辅而为仁亦不能有以辅人之仁也范氏曰子张外有余而内不足故门人皆不与其为仁子曰刚毅木讷近仁宁外不足而内有余庻可以为仁矣曾子曰吾闻诸夫子人未有自致者也必也亲丧乎致尽其极也盖人之真情所不能自已者尹氏曰亲丧固所自尽也于此不用其诚恶乎用其诚曾子曰吾闻诸夫子孟庄子之孝也其他可能也其不改父之臣与父之政是难能也孟庄子鲁大夫名速其父献子名蔑献子有贤徳而庄子能用其臣守其政故其他孝行虽有可称而皆不若此事之为难孟氏使阳肤为士师问于曾子曾子曰上失其道民散久矣如得其情则哀矜而勿喜阳肤曾子弟子民散谓情义乖离不相维繋谢氏曰民之散也以使之无道教之无素故其犯法也非迫于不得已则䧟于不知也故得其情则哀矜而勿喜子贡曰纣之不善不如是之甚也是以君子恶居下流天下之恶皆归焉下流地形卑下之处衆流之所归喻人身有污贱之实亦恶名之所聚也子贡言此欲人常自警省不可一置其身于不善之地非谓纣本无罪而虚被恶名也子贡曰君子之过也如日月之食焉过也人皆见之更也人皆仰之卫公孙朝问于子贡曰仲尼焉学公孙朝卫大夫子贡曰文武之道未坠于地在人贤者识其大者不贤者识其小者莫不有文武之道焉夫子焉不学而亦何常师之有文武之道谓文王武王之谟训功烈与凡周之礼乐文章皆是也在人言人有能记之者识记也叔孙武叔语大夫于朝曰子贡贤于仲尼武叔鲁大夫名州仇子服景伯以告子贡子贡曰譬之宫墙赐之墙也及肩窥见室家之好墙卑室浅夫子之墙数仞不得其门而入不见宗庙之美百官之富七尺曰仞不入其门则不见其中之所有言墙髙而宫广也得其门者或寡矣夫子之云不亦宜乎此夫子指武叔叔孙武叔毁仲尼子贡曰无以为也仲尼不可毁也他人之贤者丘陵也犹可踰也仲尼日月也无得而踰焉人虽欲自絶其何伤于日月乎多见其不知量也无以为犹言无用为此土髙曰丘大阜曰陵日月喻其至髙自絶谓以毁谤自絶于孔子多与祇同适也不知量谓不自知其分量也陈子禽谓子贡曰子为恭也仲尼岂贤于子乎为恭谓为恭敬推逊其师也子贡曰君子一言以为知一言以为不知言不可不慎也责子禽不谨言夫子之不可及也犹天之不可阶而升也阶梯也大可为也化不可为也故曰不可阶而升也夫子之得邦家者所谓立之斯立道之斯行绥之斯来动之斯和其生也荣其死也哀如之何其可及也立之谓植其生也道引也谓教之也行从也绥安也来归附也动谓鼓舞之也和所谓于变时雍言其感应之妙神速如此荣谓莫不尊亲哀则如丧考妣程子曰此圣人之神化上下与天地同流者也谢氏曰观子贡称圣人语乃知晚年进徳盖极于髙逺也夫子之得邦家者其鼓舞群动㨗于桴鼓影响人虽见其变化而莫窥其所以变化也盖不离于圣而有不可知者存焉圣而进于不可知之之神矣此殆难以思勉及也论语集註大全卷十九四书大全钦定四库全书论语集註大全卷二十尧曰第二十凡三章尧曰咨尔舜天之厯数在尔躬允执其中四海困穷天禄永终此尧命舜而禅以帝位之辞咨嗟叹声厯数帝王相继之次第犹嵗时气节之先后也允信也中者无过不及之名四海之人困穷则君禄亦永絶矣戒之也舜亦以命禹舜后逊位于禹亦以此辞命之今见于虞书大禹谟比此加详曰予小子履敢用𤣥牡敢昭告于皇皇后帝有罪不敢赦帝臣不蔽简在帝心朕躬有罪无以万方万方有罪罪在朕躬此引商书汤诰之辞盖汤既放桀而告诸侯也与书文大同小异曰上当有汤字履盖汤名用𤣥牡夏尚黒未变其礼也简阅也言桀有罪已不敢赦而天下贤人皆上帝之臣已不敢蔽简在帝心惟帝所命此述其初请命而伐桀之词也又言君有罪非民所致民有罪实君所为见其厚于责已薄于责人之意此其告诸侯之辞也周有大赉善人是富此以下述武王事赉予也武王克商大赉于四海见周书武成篇此言其所富者皆善人也诗序曰赉所以钖予善人盖本于此虽有周亲不如仁人百姓有过在予一人此周书泰誓之辞孔氏曰周至也言纣至亲虽多不如周家之多仁人谨权量审法度修废官四方之政行焉权称锤也量斗斛也法度礼乐制度皆是也兴灭国继絶世举逸民天下之民归心焉兴灭继絶谓封黄帝尧舜夏商之后举逸民谓释箕子之囚复商容之位三者皆人心之所欲也所重民食丧祭武成曰重民五教惟食丧祭寛则得衆信则民任焉敏则有功公则説此于武王之事无所见恐或泛言帝王之道也杨氏曰论语之书皆圣人微言而其徒传守之以明斯道者也故于终篇具载尧舜咨命之言汤武誓师之意与夫施诸政事者以明圣学之所传者一于是而已所以着明二十篇之大㫖也孟子于终篇亦歴叙尧舜汤文孔子相承之次皆此意也子张问于孔子曰何如斯可以从政矣子曰尊五美屏四恶斯可以从政矣子张曰何谓五美子曰君子惠而不费劳而不怨欲而不贪泰而不骄威而不勐子张曰何谓惠而不费子曰因民之所利而利之斯不亦惠而不费乎择可劳而劳之又谁怨欲仁而得仁又焉贪君子无衆寡无小大无敢慢斯不亦泰而不骄乎君子正其衣冠尊其瞻视俨然人望而畏之斯不亦威而不勐乎子张曰何谓四恶子曰不教而杀谓之虐不戒视成谓之暴慢令致期谓之贼犹之与人也出纳之吝谓之有司虐谓残酷不仁暴谓卒遽无渐致期刻期也贼者切害之意缓于前而急于后以误其民而必刑之是贼害之也犹之犹言均之也均之以物与人而于其出纳之际乃或吝而不果则是有司之事而非为政之体所与虽多人亦不懐其惠矣项羽使人有功当封刻印刓忍弗能予卒以取败亦其验也尹氏曰告问政者多矣未有如此之备者也故记之以继帝王之治则夫子之为政可知也子曰不知命无以为君子也程子曰知命者知有命而信之也不知命则见害必避见利必趋何以为君子不知礼无以立也不知礼则耳目无所加手足无所措不知言无以知人也言之得失可以知人之邪正尹氏曰知斯三者则君子之事备矣弟子记此以终篇得无意乎学者少而读之老而不知一言为可用不几于侮圣言者乎夫子之罪人也可不念哉论语集註大全卷二十钦定四库全书孟子集註序说史记列传曰孟轲赵氏曰孟子鲁公族孟孙之后汉书云字子车一说字子舆驺人也驺亦作邹本邾国也受业子思之门人子思孔子之孙名伋索隠云王劭以人为衍字而赵氏註及孔丛子等书亦皆云孟子亲受业于子思未知是否道既通赵氏曰孟子通五经尤长于诗书程子曰孟子曰可以仕则仕可以止则止可以久则久可以速则速孔子圣之时者也故知易者莫如孟子又曰王者之迹熄而诗亡诗亡然后春秋作又曰春秋无义战又曰春秋天子之事故知春秋者莫如孟子尹氏曰以此而言则赵氏谓孟子长于诗书而已岂知孟子者哉游事齐宣王宣王不能用适梁梁惠王不果所言则见以为迂远而阔于事情按史记梁惠王之三十五年乙酉孟子始至梁其后二十三年当齐愍王之十年丁未齐人伐燕而孟子在齐故古史谓孟子先事齐宣王后乃见梁惠王襄王齐愍王独孟子以伐燕为宣王时事与史记荀子等书皆不合而通鑑以伐燕之歳为宣王十九年则是孟子先游梁而后至齐见宣王矣然考异亦无他据又未知孰是也当是之时秦用商鞅楚魏用吴起齐用孙子田忌天下方务于合从连衡以攻伐为贤而孟轲乃述唐虞三代之德是以所如者不合退而与万章之徒序诗书述仲尼之意作孟子七篇赵氏曰凡二百六十一章三万四千六百八十五字韩子曰孟轲之书非轲自着轲既没其徒万章公孙丑相与记轲所言焉耳愚按二说不同史记近是韩子曰尧以是传之舜舜以是传之禹禹以是传之汤汤以是传之文武周公文武周公传之孔子孔子传之孟轲轲之死不得其传焉荀与扬也择焉而不精语焉而不详程子曰韩子此语非是蹈袭前人又非凿空撰得出必有所见若无所见不知言所传者何事又曰孟氏醇乎醇者也荀与扬大醇而小疵程子曰韩子论孟子甚善非见得孟子意亦道不到其论荀扬则非也荀子极偏驳只一句性恶大本已失扬子虽少过然亦不识性更说甚道又曰孔子之道大而能博门弟子不能徧观而尽识也故学焉而皆得其性之所近其后离㪚分处诸侯之国又各以其所能授弟子源逺而末益分惟孟轲师子思而子思之学出于曽子自孔子没独孟轲氏之传得其宗故求观圣人之道者必自孟子始程子曰孔子言参也鲁然颜子没后终得圣人之道者曽子也观其启手足时之言可以见矣所传者子思孟子皆其学也又曰扬子云曰古者杨墨塞路孟子辞而辟之廓如也夫杨墨行正道废孟子虽贤圣不得位空言无施虽切何补然赖其言而今之学者尚知宗孔氏崇仁义贵王贱霸而已其大经大法皆亡灭而不救坏烂而不收所谓存十一于千百安在其能廓如也然向无孟氏则皆服左祍而言侏离矣故愈尝推尊孟氏以为功不在禹下者为此也或问于程子曰孟子还可谓圣人否程子曰未敢便道他是圣人然学已到至处愚按至字恐当作圣字程子又曰孟子有功于圣门不可胜言仲尼只说一箇仁字孟子开口便说仁义仲尼只说一箇志孟子便说许多飬气出来只此二字其功甚多又曰孟子有大功于世以其言性善也又曰孟子性善养气之论皆前圣所未发又曰学者全要识时若不识时不足以言学颜子陋巷自乐以有孔子在焉若孟子之时世既无人安可不以道自任又曰孟子有些英气才有英气便有圭角英气甚害事如颜子便浑厚不同颜子去圣人只毫髪间孟子大贤亚圣之次也或曰英气见于甚处曰但以孔子之言比之便可见且如氷与水精非不光比之玉自是有温润含蓄气象无许多光耀也杨氏曰孟子一书只是要正人心敎人存心养性收其放心至论仁义礼智则以恻隠羞恶辞让是非之心为之端论邪说之害则曰生于其心害于其政论事君则曰格君心之非一正君而国定千变万化只说从心上来人能正心则事无足为者矣大学之脩身齐家治国平天下其本只是正心诚意而已心得其正然后知性之善故孟子遇人便道性善欧阳永叔却言圣人之教人性非所先可谓误矣人性上不可添一物尧舜所以为万世法亦是率性而已所谓率性循天理是也外边用计用数假饶立得功业只是人欲之私与圣贤作处天地悬隔孟子集註序说四书大全钦定四库全书孟子集註大全卷一梁惠王章句上凡七章孟子见梁惠王梁惠王魏侯罃也都大梁僭称王谥曰惠史记惠王三十五年卑礼厚币以招贤者而孟轲至梁王曰叟不远千里而来亦将有以利吾国乎叟长老之称王所谓利盖富国彊兵之类孟子对曰王何必曰利亦有仁义而已矣仁者心之德爱之理义者心之制事之宜也此二句乃一章之大指下文乃详言之后多放此王曰何以利吾国大夫曰何以利吾家士庶人曰何以利吾身上下交征利而国危矣万乗之国弑其君者必千乗之家千乗之国弑其君者必百乗之家万取千焉千取百焉不为不多矣苟为后义而先利不夺不餍此言求利之害以明上文何必曰利之意也征取也上取乎下下取乎上故曰交征国危谓将有弑夺之祸乗车数也万乗之国者天子畿内地方千里出车万乗千乗之家者天子之公卿采地方百里出车千乗也千乗之国诸侯之国百乗之家诸侯之大夫也弑下杀上也餍足也言臣之于君毎十分而取其一分亦已多矣若又以义为后而以利为先则不弑其君而尽夺之其心未肯以为足也未有仁而遗其亲者也未有义而后其君者也此言仁义未尝不利以明上文亦有仁义而已之意也遗犹弃也后不急也言仁者必爱其亲义者必急其君故人君躬行仁义而无求利之心则其下化之自亲戴于已也王亦曰仁义而已矣何必曰利重言之以结上文两节之意此章言仁义根于人心之固有天理之公也利心生于物我之相形人欲之私也循天理则不求利而自无不利徇人欲则求利未得而害已随之所谓毫釐之差千里之缪此孟子之书所以造端託始之深意学者所宜精察而明辨也太史公曰余读孟子书至梁惠王问何以利吾国未尝不废书而叹也曰嗟乎利诚乱之始也夫子罕言利常防其源也故曰放于利而行多怨自天子以至于庶人好利之弊何以异哉程子曰君子未尝不欲利但专以利为心则有害惟仁义则不求利而未尝不利也当是之时天下之人惟利是求而不复知有仁义故孟子言仁义而不言利所以㧞本塞源而救其弊此圣贤之心也孟子见梁惠王王立于沼上顾鸿鴈麋鹿曰贤者亦乐此乎沼池也鸿鴈之大者麋鹿之大者孟子对曰贤者而后乐此不贤者虽有此不乐也此一章之大指诗云经始灵台经之营之庶民攻之不日成之经始勿亟庶民子来王在灵囿麀鹿攸伏麀鹿濯濯白鸟鹤鹤王在灵沼于牣鱼跃文王以民力为台为沼而民欢乐之谓其台曰灵台谓其沼曰灵沼乐其有麋鹿鱼鼈古之人与民偕乐故能乐也此引诗而释之以明贤者而后乐此之意诗大雅灵台之篇经量度也灵台文王台名也营谋为也攻治也不日不终日也亟速也言文王戒以勿亟也子来如子来趋父事也灵囿灵沼台下有囿囿中有沼也麀牝鹿也伏安其所不惊动也濯濯肥泽貌鹤鹤洁白貌于叹美辞牣满也孟子言文王虽用民力而民反欢乐之既加以美名而又乐其所有盖由文王能爱其民故民乐其乐而文王亦得以享其乐也汤誓曰时日害丧予及女偕亡民欲与之偕亡虽有台池鸟兽岂能独乐哉此引书而释之以明不贤者虽有此不乐之意也汤誓商书篇名时是也日指夏桀害何也桀尝自言吾有天下如天之有日日亡吾乃亡耳民怨其虐故因其自言而目之曰此日何时亡乎若亡则我宁与之俱亡盖欲其亡之甚也孟子引此以明君独乐而不恤其民则民怨之而不能保其乐也梁惠王曰寡人之于国也尽心焉耳矣河内凶则移其民于河东移其粟于河内河东凶亦然察邻国之政无如寡人之用心者邻国之民不加少寡人之民不加多何也寡人诸侯自称言寡德之人也河内河东皆魏地凶歳不熟也移民以就食移粟以给其老稚之不能移者孟子对曰王好战请以战喻填然鼓之兵刄既接弃甲曳兵而走或百歩而后止或五十歩而后止以五十歩笑百歩则何如曰不可直不百歩耳是亦走也曰王如知此则无望民之多于邻国也填鼓音也兵以鼓进以金退直犹但也言此以譬邻国不恤其民惠王能行小惠然皆不能行王道以养其民不可以此而笑彼也杨氏曰移民移粟荒政之所不废也然不能行先王之道而徒以是为尽心焉则末矣不违农时谷不可胜食也数罟不入洿池鱼鼈不可胜食也斧斤以时入山林材木不可胜用也谷与鱼鼈不可胜食材木不可胜用是使民养生丧死无憾也养生丧死无憾王道之始也农时谓春耕夏耘秋收之时凢有兴作不违此时至冬乃役之也不可胜食言多也数宻也罟网也洿窊下之地水所聚也古者网罟必用四寸之目鱼不满尺市不得粥人不得食山林川泽与民共之而有厉禁草木零落然后斧斤入焉此皆为治之初法制未备且因天地自然之利而撙节爱养之事也然饮食宫室所以养生祭祀棺椁所以送死皆民所急而不可无者今皆有以资之则人无所恨矣王道以得民心为本故以此为王道之始五亩之宅树之以桑五十者可以衣帛矣鸡豚狗彘之畜无失其时七十者可以食肉矣百畒之田勿夺其时数口之家可以无饥矣谨庠序之教申之以孝悌之义颁白者不负戴于道路矣七十者衣帛食肉黎民不饥不寒然而不王者未之有也五畒之宅一夫所受二畒半在田二畒半在邑田中不得有木恐妨五谷故于墻下植桑以供蚕事五十始衰非帛不煖未五十者不得衣也畜养也时谓孕字之时如孟春牺牲毋用牝之类也七十非肉不饱未七十者不得食也百畒之田亦一夫所受至此则经界正井地均无不受田之家矣庠序皆学名也申重也丁宁反覆之意善事父母为孝善事兄长为悌颁与班同老人头半白黒者也负任在背戴任在首夫民衣食不足则不暇治礼义而饱煖无教则又近于禽兽故既富而教以孝悌则人知爱亲敬长而代其劳不使之负戴于道路矣衣帛食肉但言七十举重以见轻也黎黒也黎民黒髪之人犹秦言黔首也少壮之人虽不得衣帛食肉然亦不至于饥寒也此言尽法制品节之详极财成辅相之道以左右民是王道之成也狗彘食人食而不知检涂有饿莩而不知发人死则曰非我也岁也是何异于刺人而杀之曰非我也兵也王无罪岁斯天下之民至焉检制也莩饿死人也发发仓廪以赈贷也岁谓岁之丰凶也惠王不能制民之产又使狗彘得以食人之食则与先王制度品节之意异矣至于民饥而死犹不知发则其所移特民间之粟而已乃以民不加多归罪于岁凶是知刃之杀人而不知操刃者之杀人也不罪岁则必能自反而益脩其政天下之民至焉则不但多于邻国而已程子曰孟子之论王道不过如此可谓实矣又曰孔子之时周室虽㣲天下犹知尊周之为义故春秋以尊周为本至孟子时七国争雄天下不复知有周而生民之涂炭已极当是时诸侯能行王道则可以王矣此孟子所以劝齐梁之君也盖王者天下之义主也圣贤亦何心哉视天命之改与未改耳梁惠王曰寡人愿安承教承上章言愿安意以受教孟子对曰杀人以梃与刃有以异乎曰无以异也梃杖也以刃与政有以异乎曰无以异也孟子又问而王答也曰庖有肥肉廐有肥马民有饥色野有饿莩此率兽而食人也厚歛于人以养禽兽而使民饥以死则无异于驱兽以食人矣兽相食且人恶之为民父母行政不免于率兽而食人恶在其为民父母也君者民之父母也恶在犹言何在也仲尼曰始作俑者其无后乎为其象人而用之也如之何其使斯民饥而死也俑从葬木偶人也古之葬者束草为人以为从卫谓之刍灵略似人形而已中古易之以俑则有靣目机发而太似人矣故孔子恶其不仁而言其必无后也孟子言此作俑者但用象人以葬孔子犹恶之况实使民饥而死乎李氏曰为人君者固未尝有率兽食人之心然徇一己之欲而不恤其民则其流必至于此故以为民父母告之夫父母之于子为之就利避害未尝顷刻而忘于懐何至视之不如犬马乎梁惠王曰晋国天下莫强焉叟之所知也及寡人之身东败于齐长子死焉西丧地于秦七百里南辱于楚寡人耻之愿比死者一洒之如之何则可魏本晋大夫魏斯与韩氏赵氏共分晋地号曰三晋故惠王犹自谓晋国惠王三十年齐击魏破其军虏太子申十七年秦取魏少梁后魏又数献地于秦又与楚将昭阳战败亡其七邑比犹为也言欲为死者雪其耻也孟子对曰地方百里而可以王百里小国也然能行仁政则天下之民归之矣王如施仁政于民省刑罚薄税歛深耕易耨壮者以暇日脩其孝悌忠信入以事其父兄出以事其长上可使制梃以挞秦楚之坚甲利兵矣省刑罚薄税歛此二者仁政之大目也易治也耨耘也尽己之谓忠以实之谓信君行仁政则民得尽力于农畒而又有暇日以脩礼义是以尊君亲上而乐于效死也彼夺其民时使不得耕耨以养其父母父母冻饿兄弟妻子离散彼谓敌国也彼䧟溺其民王徃而征之夫谁与王敌䧟䧟于阱溺溺于水暴虐之意征正也以彼暴虐其民而率吾尊君亲上之民往正其罪彼民方怨其上而乐归于我则谁与我为敌哉故曰仁者无敌王请勿疑仁者无敌盖古语也百里可王以此而已恐王疑其迂阔故勉使勿疑也孔氏曰惠王之志在于报怨孟子之论在于救民所谓唯天吏则可以伐之盖孟子之本意孟子见梁襄王襄王惠王子名赫出语人曰望之不似人君就之而不见所畏焉卒然问曰天下恶乎定吾对曰定于一语告也不似人君不见所畏言其无威仪也卒然急遽之貌盖容貌辞气乃德之符其外如此则其中之所存者可知王问列国分争天下当何所定孟子对以必合于一然后定也孰能一之王问也对曰不嗜杀人者能一之嗜甘也孰能与之王复问也与犹归也对曰天下莫不与也王知夫苖乎七八月之间旱则苖藁矣天油然作云沛然下雨则苖浡然兴之矣其如是孰能御之今夫天下之人牧未有不嗜杀人者也如有不嗜杀人者则天下之民皆引领而望之矣诚如是也民归之由水之就下沛然谁能御之周七八月夏五六月也油然云盛貌沛然雨盛貌浡然兴起貌御禁止也人牧谓牧民之君也领颈也盖好生恶死人心所同故人君不嗜杀人则天下恱而归之苏氏曰孟子之言非苟为大而已然不深原其意而详䆒其实未有不以为迂者矣予观孟子以来自汉髙祖及光武及唐太宗及我太祖皇帝能一天下者四君皆以不嗜杀人致之其余杀人愈多而天下愈乱秦晋及隋力能合之而好杀不已故或合而复分或遂以亡国孟子之言岂偶然而已哉齐宣王问曰齐桓晋文之事可得闻乎齐宣王姓田氏名辟疆诸侯僭称王也齐桓公晋文公皆霸诸侯者孟子对曰仲尼之徒无道桓文之事者是以后世无传焉臣未之闻也无以则王乎道言也董子曰仲尼之门五尺童子羞称五伯为其先诈力而后仁义也亦此意也以已通用无己必欲言之而不止也王谓王天下之道曰德何如则可以王矣曰保民而王莫之能御也保爱护也曰若寡人者可以保民乎哉曰可曰何由知吾可也曰臣闻之胡龁曰王坐于堂上有牵牛而过堂下者王见之曰牛何之对曰将以衅钟王曰舎之吾不忍其觳觫若无罪而就死地对曰然则废衅钟与曰何可废也以羊易之不识有诸胡龁齐臣也衅钟新铸钟成而杀牲取血以涂其衅郄也觳觫恐惧貌孟子述所闻胡龁之语而问王不知果有此事否曰有之曰是心足以王矣百姓皆以王为爱也臣固知王之不忍也王见牛之觳觫而不忍杀即所谓恻隠之心仁之端也扩而充之则可以保四海矣故孟子指而言之欲王察识于此而扩充之也爱犹吝也王曰然诚有百姓者齐国虽𥚹小吾何爱一牛即不忍其觳觫若无罪而就死地故以羊易之也言以羊易牛其迹似吝实有如百姓所讥者然我之心不如是也曰王无异于百姓之以王为爱也以小易大彼恶知之王若隐其无罪而就死地则牛羊何择焉王笑曰是诚何心哉我非爱其财而易之以羊也宜乎百姓之谓我爱也异怪也隠痛也择犹分也言牛羊皆无罪而死何所分别而以羊易牛乎孟子故设此难欲王反求而得其本心王不能然故卒无以自觧于百姓之言也曰无伤也是乃仁术也见牛未见羊也君子之于禽兽也见其生不忍见其死闻其声不忍食其肉是以君子逺庖厨也无伤言虽有百姓之言不为害也术谓法之巧者盖杀牛既所不忍衅钟又不可废于此无以处之则此心虽发而终不得施矣然见牛则此心已发而不可遏未见羊则其理未形而无所妨故以羊易牛则二者得以两全而无害此所以为仁之术也声谓将死而哀鸣也盖人之于禽兽同生而异类故用之以礼而不忍之心施于见闻之所及其所以必远庖厨者亦以预养是心而广为仁之术也王说曰诗云他人有心予忖度之夫子之谓也夫我乃行之反而求之不得吾心夫子言之于我心有戚戚焉此心之所以合于王者何也诗小雅巧言之篇戚戚心动貌王因孟子之言而前日之心复萌乃知此心不从外得然犹未知所以反其本而推之也曰有复于王者曰吾力足以举百钧而不足以举一羽明足以察秋毫之末而不见舆薪则王许之乎曰否今恩足以及禽兽而功不至于百姓者独何与然则一羽之不举为不用力焉舆薪之不见为不用明焉百姓之不见保为不用恩焉故王之不王不为也非不能也复白也钧三十斤百钧至重难举也羽鸟羽一羽至轻易举也秋毫之末毛至秋而末锐小而难见也舆薪以车载薪大而易见也许犹可也今恩以下又孟子之言也盖天地之性人为贵故人之与人又为同类而相亲是以恻隠之发则于民切而于物缓推广仁术则仁民易而爱物难今王此心能及物矣则其保民而王非不能也但自不肯为耳曰不为者与不能者之形何以异曰挟太山以超北海语人曰我不能是诚不能也为长者折枝语人曰我不能是不为也非不能也故王之不王非挟太山以超北海之类也王之不王是折枝之类也形状也挟以腋持物也超跃而过也为长者折枝以长者之命折草木之枝言不难也是心固有不待外求扩而充之在我而已何难之有老吾老以及人之老㓜吾㓜以及人之㓜天下可运于掌诗云刑于寡妻至于兄弟以御于家邦言举斯心加诸彼而已故推恩足以保四海不推恩无以保妻子古之人所以大过人者无他焉善推其所为而已矣今恩足以及禽兽而功不至于百姓者独何与老以老事之也吾老谓我之父兄人之老谓人之父兄㓜以㓜畜之也吾㓜谓我之子弟人之㓜谓人之子弟运于掌言易也诗大雅思齐之篇刑法也寡妻寡德之妻谦辞也御治也不能推恩则衆叛亲离故无以保妻子盖骨肉之亲本同一气又非但若人之同类而已故古人必由亲亲推之然后及于仁民又推其余然后及于爱物皆由近以及逺自易以及难今王反之则必有故矣故复推本而再问之权然后知轻重度然后知长短物皆然心为甚王请度之权称锤也度丈尺也度之谓称量之也言物之轻重长短人所难齐必以权度度之而后可见若心之应物则其轻重长短之难齐而不可不度以本然之权度又有甚于物者今王恩及禽兽而功不至于百姓是其爱物之心重且长而仁民之心轻且短失其当然之序而不自知也故上文既发其端而于此请王度之也抑王兴甲兵危士臣构怨于诸侯然后快于心与抑发语辞士战士也构结也孟子以王爱民之心所以轻且短者必其以是三者为快也然三事实非人心之所快有甚于杀觳觫之牛者故指以问王欲其以此而度之也王曰否吾何快于是将以求吾所大欲也不快于此者心之正也而必为此者欲诱之也欲之所诱者独在于是是以其心尚明于他而独暗于此此其爱民之心所以轻短而功不至于百姓也曰王之所大欲可得闻与王笑而不言曰为肥甘不足于口与轻煖不足于体与抑为采色不足视于目与声音不足听于耳与便嬖不足使令于前与王之诸臣皆足以供之而王岂为是哉曰否吾不为是也曰然则王之所大欲可知己欲辟土地朝秦楚莅中国而抚四夷也以若所为求若所欲犹縁木而求鱼也便嬖近习嬖幸之人也已语助辞辟开广也朝致其来朝也秦楚皆大国莅临也若如此也所为指兴兵结怨之事縁木求鱼言必不可得王曰若是其甚与曰殆有甚焉縁木求鱼虽不得鱼无后灾以若所为求若所欲尽心力而为之后必有灾曰可得闻与曰邹人与楚人战则王以为孰胜曰楚人胜曰然则小固不可以敌大寡固不可以敌衆弱固不可以敌强海内之地方千里者九齐集有其一以一服八何以异于邹敌楚哉盖亦反其本矣殆盖皆发语辞邹小国楚大国齐集有其一言集合齐地其方千里是有天下九分之一也以一服八必不能胜所谓后灾也反本说见下文今王发政施仁使天下仕者皆欲立于王之朝耕者皆欲耕于王之野商贾皆欲藏于王之市行旅皆欲出于王之途天下之欲疾其君者皆欲赴愬于王其如是孰能御之行货曰商居货曰贾发政施仁所以王天下之本也近者恱逺者来则大小彊弱非所论矣盖力求所欲则所欲者反不可得能反其本则所欲者不求而至与首章意同王曰吾惛不能进于是矣愿夫子辅吾志明以教我我虽不敏请尝试之曰无恒产而有恒心者惟士为能若民则无恒产因无恒心苟无恒心放辟邪侈无不为己及䧟于罪然后从而刑之是罔民也焉有仁人在位罔民而可为也恒常也产生业也恒产可常生之业也恒心人所常有之善心也士尝学问知义理故虽无恒产而有常心民则不能然矣罔犹罗罔欺其不见而取之也是故明君制民之产必使仰足以事父母俯足以畜妻子乐岁终身饱凶年免于死亡然后驱而之善故民之从之也轻轻犹易也此言民有常产而有常心也今也制民之产仰不足以事父母俯不足以畜妻子乐岁终身苦凶年不免于死亡此惟救死而恐不赡奚暇治礼义哉赡足也此所谓无常产而无常心者也王欲行之则盍反其本矣盍何不也使民有常产者又发政施仁之本也说见下文五亩之宅树之以桑五十者可以衣帛矣鸡豚狗彘之畜无失其时七十者可以食肉矣百亩之田勿夺其时八口之家可以无饥矣谨庠序之教申之以孝悌之义颁白者不负戴于道路矣老者衣帛食肉黎民不饥不寒然而不王者未之有也此言制民之产之法也赵氏曰八口之家次上农夫也此王政之本常生之道故孟子为齐梁之君各陈之也杨氏曰为天下者举斯心加诸彼而已然虽有仁心仁闻而民不被其泽者不行先王之道故也故以制民之产告之此章言人君当黜霸功行王道而王道之要不过推其不忍之心以行不忍之政而已齐王非无此心而夺于功利之私不能扩充以行仁政虽以孟子反覆晓告精切如此而蔽固已深终不能悟是可叹也孟子集註大全卷一四书大全钦定四库全书孟子集註大全卷二梁惠王章句下凡十六章庄暴见孟子曰暴见于王王语暴以好乐暴未有以对也曰好乐何如孟子曰王之好乐甚则齐国其庶几乎庄暴齐臣也庶几近辞也言近于治他日见于王曰王甞语庄子以好乐有诸王变乎色曰寡人非能好先王之乐也直好世俗之乐耳变色者惭其好之不正也曰王之好乐甚则齐其庶几乎今之乐由古之乐也今乐世俗之乐古乐先王之乐曰可得闻与曰独乐乐与人乐乐孰乐曰不若与人曰与少乐乐与衆乐乐孰乐曰不若与衆独乐不若与人与少乐不若与衆亦人之常情也臣请为王言乐此以下皆孟子之言也今王鼓乐于此百姓闻王钟鼔之声管籥之音举疾首蹙頞而相告曰吾王之好鼔乐夫何使我至于此极也父子不相见兄弟妻子离㪚今王田猎于此百姓闻王车马之音见羽旄之美举疾首蹙頞而相告曰吾王之好田猎夫何使我至于此极也父子不相见兄弟妻子离㪚此无他不与民同乐也钟鼔管籥皆乐器也举皆也疾首头痛也蹙聚也頞额也人忧戚则蹙其额极穷也羽旄旌属不与民同乐谓独乐其身而不恤其民使之穷困也今王鼔乐于此百姓闻王钟鼔之声管籥之音举欣欣然有喜色而相告曰吾王庶几无疾病与何以能鼔乐也今王田猎于此百姓闻王车马之音见羽旄之美举欣欣然有喜色而相告曰吾王庶几无疾病与何以能田猎也此无他与民同乐也与民同乐者推好乐之心以行仁政使民各得其所也今王与百姓同乐则王矣好乐而能与百姓同之则天下之民归之矣所谓齐其庶几者如此范氏曰战国之时民穷财尽人君独以南面之乐自奉其身孟子切于救民故因齐王之好乐开导其善心深劝其与民同乐而谓今乐犹古乐其实今乐古乐何可同也但与民同乐之意则无古今之异耳若必欲以礼乐治天下当如孔子之言必用韶舞必放郑声盖孔子之言为邦之正道孟子之言救时之急务所以不同杨氏曰乐以和为主使人闻钟鼔管絃之音而疾首蹙頞则虽奏以咸英韶濩无补于治也故孟子告齐王以此姑正其本而已齐宣王问曰文王之囿方七十里有诸孟子对曰于传有之囿者蕃育鸟兽之所古者四时之田皆于农隙以讲武事然不欲驰骛于稼穑塲圃之中故度闲旷之地以为囿然文王七十里之囿其亦三分天下有其二之后也与传谓古书曰若是其大乎曰民犹以为小也曰寡人之囿方四十里民犹以为大何也曰文王之囿方七十里刍荛者徃焉雉兔者徃焉与民同之民以为小不亦宜乎刍草也荛薪也臣始至于境问国之大禁然后敢入臣闻郊关之内有囿方四十里杀其麋鹿者如杀人之罪则是方四十里为阱于国中民以为大不亦宜乎礼入国而问禁国外百里为郊郊外有关阱坎地以䧟兽者言䧟民于死也齐宣王问曰交邻国有道乎孟子对曰有惟仁者为能以大事小是故汤事葛文王事昆夷惟智者为能以小事大故大王事獯鬻句践事吴仁人之心寛洪恻怛而无较计大小彊弱之私故小国虽或不恭而吾所以字之之心自不能已智者明义理识时势故大国虽见侵陵而吾所以事之之礼尤不敢废汤事见后篇文王事见诗大雅大王事见后章所谓狄人即獯鬻也句践越王名事见国语史记以大事小者乐天者也以小事大者畏天者也乐天者保天下畏天者保其国天者理而已矣大之字小小之事大皆理之当然也自然合理故曰乐天不敢违理故曰畏天包含徧覆无不周徧保天下之气象也制节谨度不敢纵逸保一国之规模也诗云畏天之威于时保之诗周颂我将之篇时是也王曰大哉言矣寡人有疾寡人好勇言以好勇故不能事大而恤小也对曰王请无好小勇夫抚劒疾视曰彼恶敢当我哉此匹夫之勇敌一人者也王请大之疾视怒目而视也小勇血气所为大勇义理所发诗云王赫斯怒爰整其旅以遏徂莒以笃周祜以对于天下此文王之勇也文王一怒而安天下之民诗大雅皇矣篇赫赫然怒貌爰于也旅衆也遏诗作按止也徂往也莒诗作旅徂旅谓宻人侵阮徂共之衆也笃厚也祜福也对答也以答天下仰望之心也此文王之大勇也书曰天降下民作之君作之师惟曰其助上帝宠之四方有罪无罪惟我在天下曷敢有越厥志一人衡行于天下武王耻之此武王之勇也而武王亦一怒而安天下之民书周书泰誓之篇也然所引与今书文小异今且依此解之宠之四方宠异之于四方也有罪者我得而诛之无罪者我得而安之我既在此则天下何敢有过越其心志而作乱者乎衡行谓作乱也孟子释书意如此而言武王亦大勇也今王亦一怒而安天下之民民惟恐王之不好勇也王若能如文武之为则天下之民望其一怒以除暴乱而拯己于水火之中惟恐王之不好勇耳此章言人君能惩小忿则能恤小事大以交邻国能养大勇则能除暴救民以安天下张敬夫曰小勇者血气之怒也大勇者理义之怒也血气之怒不可有理义之怒不可无知此则可以见性情之正而识天理人欲之分矣齐宣王见孟子于雪宫王曰贤者亦有此乐乎孟子对曰有人不得则非其上矣雪宫离宫名言人君能与民同乐则人皆有此乐不然则下之不得此乐者必有非其君上之心明人君当与民同乐不可使人有不得者非但当与贤者共之而已也不得而非其上者非也为民上而不与民同乐者亦非也下不安分上不恤民皆非理也乐民之乐者民亦乐其乐忧民之忧者民亦忧其忧乐以天下忧以天下然而不王者未之有也乐民之乐而民乐其乐则乐以天下矣忧民之忧而民忧其忧则忧以天下矣昔者齐景公问于晏子曰吾欲观于转附朝儛遵海而南放于琅邪吾何脩而可以比于先王观也晏子齐臣名婴转附朝儛皆山名也遵循也放至也琅邪齐东南境上邑名观游也晏子对曰善哉问也天子适诸侯曰廵狩廵狩者廵所守也诸侯朝于天子曰述职述职者述所职也无非事者春省耕而补不足秋省敛而助不给夏谚曰吾王不游吾何以休吾王不豫吾何以助一游一豫为诸侯度述陈也省视也敛收获也给亦足也夏谚夏时之俗语也豫乐也廵所守廵行诸侯所守之土也述所职陈其所受之职也皆无有无事而空行者而又春秋循行郊野察民之所不足而补助之故夏谚以为王者一游一豫皆有恩惠以及民而诸侯皆取法焉不敢无事慢游以病其民也今也不然师行而粮食饥者弗食劳者弗息睊睊胥谗民乃作慝方命虐民饮食若流流连荒亡为诸侯忧今谓晏子时也师衆也二千五百人为师春秋传曰君行师从粮谓糗糒之属睊睊侧目貌胥相也谗谤也慝怨恶也言民不胜其劳而起怨谤也方逆也命王命也若流如水之流无穷极也流连荒亡解见下文诸侯谓附庸之国县邑之长从流下而忘反谓之流从流上而忘反谓之连从兽无厌谓之荒乐酒无厌谓之亡此释上文之义也从流下谓放舟随水而下从流上谓挽舟逆水而上从兽田猎也荒废也乐酒以饮酒为乐也亡犹失也言废时失事也先王无流连之乐荒亡之行惟君所行也言先王之法今时之弊二者惟在君所行耳景公说大戒于国出舎于郊于是始兴发补不足召大师曰为我作君臣相说之乐盖徴招角招是也其诗曰畜君何尤畜君者好君也戒告命也出舎自责以省民也兴发发仓廪也大师乐官也君臣已与晏子也乐有五声三曰角为民四曰徴为事招舜乐也其诗徴招角招之诗也尤过也言晏子能畜止其君之欲宜为君之所尤然其心则何过哉孟子释之以为臣能畜止其君之欲乃是爱其君者也尹氏曰君之与民贵贱虽不同然其心未始有异也孟子之言可谓深切矣齐王不能推而用之惜哉齐宣王问曰人皆谓我毁明堂毁诸己乎赵氏曰明堂泰山明堂周天子东廵守朝诸侯之处汉时遗址尚在人欲毁之者盖以天子不复廵守诸侯又不当居之也王问当毁之乎且止乎孟子对曰夫明堂者王者之堂也王欲行王政则勿毁之矣明堂王者所居以出政令之所也能行王政则亦可以王矣何必毁哉王曰王政可得闻与对曰昔者文王之治岐也耕者九一仕者世禄关市讥而不征泽梁无禁罪人不孥老而无妻曰鳏老而无夫曰寡老而无子曰独幼而无父曰孤此四者天下之穷民而无告者文王发政施仁必先斯四者诗云哿矣富人哀此茕独岐周之旧国也九一者井田之制也方一里为一井其田九百畒中画井字界为九区一区之中为田百亩中百畒为公田外八百畒为私田八家各受私田百畒而同养公田是九分而税其一也世禄者先王之世仕者之子孙皆教之教之而成材则官之如不足用亦使之不失其禄盖其先世尝有功德于民故报之如此忠厚之至也关谓道路之关市谓都邑之市讥察也征税也关市之吏察异服异言之人而不征商贾之税也泽谓潴水梁谓鱼梁与民同利不设禁也孥妻子也恶恶止其身不及妻子也先王养民之政导其妻子使之养其老而恤其幼不幸而有鳏寡孤独之人无父母妻子之养则尤宜怜恤故必以为先也诗小雅正月之篇哿可也茕困瘁貌王曰善哉言乎曰王如善之则何为不行王曰寡人有疾寡人好货对曰昔者公刘好货诗云乃积乃仓乃裹糇粮于橐于囊思戢用光弓矢斯张干戈戚扬爰方启行故居者有积仓行者有裹粮也然后可以爰方启行王如好货与百姓同之于王何有王自以为好货故取民无制而不能行此王政公刘后稷之曽孙也诗大雅公刘之篇积露积也糇干粮也无底曰橐有底曰囊皆所以盛糇粮也戢安集也言思安集其民人以光大其国家也戚斧也扬钺也爰于也启行言往迁于豳也何有言不难也孟子言公刘之民富足如此是公刘好货而能推己之心以及民也今王好货亦能如此则其于王天下也何难之有王曰寡人有疾寡人好色对曰昔者大王好色爱厥妃诗云古公亶父来朝走马率西水浒至于岐下爰及姜女聿来胥宇当是时也内无怨女外无旷夫王如好色与百姓同之于王何有王又言此者好色则心志蛊惑用度奢侈而不能行王政也大王公刘九世孙诗大雅緜之篇也古公大王之本号后乃追尊为大王也亶父大王名也来朝走马避狄人之难也率循也浒水厓也岐下岐山之下也姜女大王之妃也胥相也宇居也旷空也无怨旷者是大王好色而能推己之心以及民也杨氏曰孟子与人君言皆所以扩充其善心而格其非心不止就事论事若使为人臣者论事每如此岂不能尧舜其君乎愚谓此篇自首章至此大意皆同盖钟鼔苑囿游观之乐与夫好勇好货好色之心皆天理之所有而人情之所不能无者然天理人欲同行异情循理而公于天下者圣贤之所以尽其性也纵欲而私于一己者衆人之所以灭其天也二者之间不能以髪而其是非得失之归相去逺矣故孟子因时君之问而剖析于几㣲之际皆所以遏人欲而存天理其法似䟽而实宻其事似易而实难学者以身体之则有以识其非曲学阿世之言而知所以克己复礼之端矣孟子谓齐宣王曰王之臣有託其妻子于其友而之楚游者比其反也则冻馁其妻子则如之何王曰弃之託寄也比及也弃絶也曰士师不能治士则如之何王曰己之士师狱官也其属有乡士遂士之官士师皆当治之已罢去也曰四境之内不治则如之何王顾左右而言他孟子将问此而先设上二事以发之及此而王不能答也其惮于自责耻于下问如此不足与有为可知矣赵氏曰言君臣上下各勤其任无堕其职乃安其身孟子见齐宣王曰所谓故国者非谓有乔木之谓也有世臣之谓也王无亲臣矣昔者所进今日不知其亡也世臣累世勲旧之臣与国同休戚者也亲臣君所亲信之臣与君同休戚者也此言乔木世臣皆故国所宜有然所以为故国者则在此而不在彼也昨日所进用之人今日有亡去而不知者则无亲臣矣况世臣乎王曰吾何以识其不才而舎之王意以为此亡去者皆不才之人我初不知而误用之故今不以其去为意耳因问何以先识其不才而舎之耶曰国君进贤如不得已将使卑踰尊䟽踰戚可不慎与如不得已言谨之至也盖尊尊亲亲礼之常也然或尊者亲者未必贤则必进䟽逺之贤而用之是使卑者踰尊䟽者踰戚非礼之常故不可不谨也左右皆曰贤未可也诸大夫皆曰贤未可也国人皆曰贤然后察之见贤焉然后用之左右皆曰不可勿听诸大夫皆曰不可勿听国人皆曰不可然后察之见不可焉然后去之左右近臣其言固未可信诸大夫之言宜可信矣然犹恐其蔽于私也至于国人则其论公矣然犹必察之者盖人有同俗而为衆所恱者亦有特立而为俗所憎者故必自察之而亲见其贤否之实然后从而用舎之则于贤者知之深任之重而不才者不得以幸进矣所谓进贤如不得已者如此左右皆曰可杀勿听诸大夫皆曰可杀勿听国人皆曰可杀然后察之见可杀焉然后杀之故曰国人杀之也此言非独以此进退人才至于用刑亦以此道盖所谓天命天讨皆非人君之所得私也如此然后可以为民父母传曰民之所好好之民之所恶恶之此之谓民之父母齐宣王问曰汤放桀武王伐纣有诸孟子对曰于传有之放置也书曰成汤放桀于南巢曰臣弑其君可乎桀纣天子汤武诸侯曰贼仁者谓之贼贼义者谓之残残贼之人谓之一夫闻诛一夫纣矣未闻弑君也贼害也残伤也害仁者凶暴滛虐灭絶天理故谓之贼害义者颠倒错乱伤败彞伦故谓之残一夫言衆叛亲离不复以为君也书曰独夫纣盖四海归之则为天子天下叛之则为独夫所以深警齐王垂戒后世也王勉曰斯言也惟在下者有汤武之仁而在上者有桀纣之暴则可不然是未免于簒弑之罪也孟子见齐宣王曰为巨室则必使工师求大木工师得大木则王喜以为能胜其任也匠人斲而小之则王怒以为不胜其任矣夫人幼而学之壮而欲行之王曰姑舎女所学而从我则何如巨室大宫也工师匠人之长匠人衆工人也姑且也言贤人所学者大而王欲小之也今有璞玉于此虽万镒必使玉人彫琢之至于治国家则曰姑舎女所学而从我则何以异于教玉人彫琢玉哉璞玉之在石中者镒二十两也玉人玉工也不敢自治而付之能者爱之甚也治国家则徇私欲而不任贤是爱国家不如爱玉也范氏曰古之贤者常患人君不能行其所学而世之庸君亦常患贤者不能从其所好是以君臣相遇自古以为难孔孟终身而不遇盖以此耳齐人伐燕胜之按史记燕王哙譲国于其相子之而国大乱齐因伐之燕士卒不战城门不闭遂大胜燕宣王问曰或谓寡人勿取或谓寡人取之以万乘之国伐万乘之国五旬而举之人力不至于此不取必有天殃取之何如以伐燕为宣王事与史记诸事不同已见序说孟子对曰取之而燕民悦则取之古之人有行之者武王是也取之而燕民不悦则勿取古之人有行之者文王是也商纣之世文王三分天下有其二以服事商至武王十三年乃伐纣而有天下张子曰此事间不容髪一日之间天命未絶则是君臣当日命絶则为独夫然命之絶否何以知之人情而已诸侯不期而㑹者八百武王安得而止之哉以万乗之国伐万乗之国箪食壶浆以迎王师岂有他哉避水火也如水益深如火益热亦运而已矣箪竹器食饭也运转也言齐若更为暴虐则民将转而望救于他人矣赵氏曰征伐之道当顺民心民心悦则天意得矣齐人伐燕取之诸侯将谋救燕宣王曰诸侯多谋伐寡人者何以待之孟子对曰臣闻七十里为政于天下者汤是也未闻以千里畏人者也千里畏人指齐王也书曰汤一征自葛始天下信之东面而征西夷怨南面而征北狄怨曰奚为后我民望之若大旱之望云霓也归市者不止耕者不变诛其君而弔其民若时雨降民大悦书曰徯我后后来其苏两引书皆商书仲虺之诰文也与今书文亦小异一征初征也天下信之信其志在救民不为暴也奚为后我言汤何为不先来征我之国也霓虹也云合则雨虹见则止变动也徯待也后君也苏复生也他国之民皆以汤为我君而待其来使已得苏息也此言汤所以七十里而为政于天下也今燕虐其民王往而征之民以为将拯己于水火之中也箪食壶浆以迎王师若杀其父兄系累其子弟毁其宗庙迁其重器如之何其可也天下固畏齐之彊也今又倍地而不行仁政是动天下之兵也拯救也系累絷縳也重器寳器也畏忌也倍地并燕而增一倍之地也齐之取燕若能如汤之取葛则燕人悦之而齐可为政于天下矣今乃不行仁政而肆为残虐则无以慰燕民之望而服诸侯之心是以不免乎以千里而畏人也王速出令反其旄倪止其重器谋于燕衆置君而后去之则犹可及止也反还也旄老人也倪小儿也谓所虏略之老小也犹尚也及止及其未发而止之也范氏曰孟子事齐梁之君论道德则必称尭舜论征伐则必称汤武盖治民不法尭舜则是为暴行师不法汤武则是为乱岂可谓吾君不能而舎所学以徇之哉邹与鲁闹穆公问曰吾有司死者三十三人而民莫之死也诛之则不可胜诛不诛则疾视其长上之死而不救如之何则可也闹鬭声也穆公邹君也不可胜诛言人衆不可尽诛也长上谓有司也民怨其上故疾视其死而不救也孟子对曰凶年饥岁君之民老弱转乎沟壑壮者散而之四方者几千人矣而君之仓廪实府库充有司莫以告是上慢而残下也曾子曰戒之戒之出乎尔者反乎尔者也夫民今而后得反之也君无尤焉转饥饿辗转而死也充满也上谓君及有司也尤过也君行仁政斯民亲其上死其长矣君不仁而求富是以有司知重敛而不知恤民故君行仁政则有司皆爱其民而民亦爱之矣范氏曰书曰民惟邦本本固邦宁有仓廪府库所以为民也丰年则敛之凶年则散之恤其饥寒救其疾苦是以民亲爱其上有危难则赴救之如子弟之卫父兄手足之捍头目也穆公不能反已犹欲归罪于民岂不误哉滕文公问曰滕小国也间于齐楚事齐乎事楚乎滕国名孟子对曰是谋非吾所能及也无已则有一焉凿斯池也筑斯城也与民守之效死而民弗去则是可为也无已前篇一谓一说也效犹致也国君死社稷故致死以守国至于民亦为之死守而不去则非有以深得其心者不能也此章言有国者当守义而爱民不可侥倖而苟免滕文公问曰齐人将筑薛吾甚恐如之何则可薛国名近滕齐取其地而城之故文公以其偪已而恐也孟子对曰昔者大王居邠狄人侵之去之岐山之下居焉非择而取之不得已也邠地言大王非以岐下为善择取而居之也详见章苟为善后世子孙必有王者矣君子创业垂统为可继也若夫成功则天也君如彼何哉彊为善而已矣创造也统绪也言能为善则如大王虽失其地而其后世遂有天下乃天理也然君子造基业于前而垂统绪于后但能不失其正令后世可继续而行耳若夫成功则岂可必乎彼齐也君之力既无如之何则但彊于为善使其可继而俟命于天耳此章言人君当竭力于其所当为不可徼幸于其所难必滕文公问曰滕小国也竭力以事大国则不得免焉如之何则可孟子对曰昔者大王居邠狄人侵之事之以皮币不得免焉事之以犬马不得免焉事之以珠玉不得免焉乃属其耆老而告之曰狄人之所欲者吾土地也吾闻之也君子不以其所以养人者害人二三子何患乎无君我将去之去邠踰梁山邑于岐山之下居焉邠人曰仁人也不可失也从之者如归市皮谓虎豹麋鹿之皮也币帛也属会集也土地本生物以养人今争地而杀人是以其所以养人者害人也邑作邑也归市人衆而争先也或曰世也非身之所能为也效死勿去又言或谓土地乃先人所受而世守之者非己所能专但当致死守之不可舍去此国君死社稷之常法传所谓国灭君死之正也正谓此也君请择于斯二者能如大王则避之不能则谨守常法盖迁国以图存者权也守正而俟死者义也审已量力择而处之可也杨氏曰孟子之于文公始告之以效死而已礼之正也至其甚恐则以大王之事告之非得已也然无大王之德而去则民或不从而遂至于则又不若效死之为愈故又请择于斯二者又曰孟子所论自世俗观之则可谓无谋矣然理之可为者不过如此舍此则必为仪秦之为矣凡事求可功求成取必于智谋之末而不循天理之正者非圣贤之道也鲁平公将出嬖人臧仓者请曰他日君出则必命有司所之今乘舆已驾矣有司未知所之敢请公曰将见孟子曰何哉君所为轻身以先于匹夫者以为贤乎礼义由贤者出而孟子之后䘮踰前䘮君无见焉公曰诺乘舆君车也驾驾马也孟子前䘮父后䘮母踰过也言其厚母薄父也诺应辞也乐正子入见曰君奚为不见孟轲也曰或告寡人曰孟子之后䘮踰前䘮是以不往见也曰何哉君所谓踰者前以士后以大夫前以三鼎而后以五鼎与曰否谓棺椁衣衾之美也曰非所谓踰也贫富不同也乐正子孟子弟子也仕于鲁三鼎士祭礼五鼎大夫祭礼乐正子见孟子曰克告于君君为来见也嬖人有臧仓者沮君君是以不果来也曰行或使之止或尼之行止非人所能也吾之不遇鲁侯天也臧氏之子焉能使予不遇哉克乐正子名沮尼皆止之之意也言人之行必有人使之者其止必有人尼之者然其所以行所以止则固有天命而非此人所能使亦非此人所能尼也然则我之不遇岂臧仓之所能为哉此章言圣贤之出处关时运之盛衰乃天命之所为非人力之可及孟子集註大全卷二四书大全钦定四库全书孟子集註大全巻三公孙丑章句上凡九章公孙丑问曰夫子当路于齐管仲晏子之功可复许乎公孙丑孟子弟子齐人也当路居要地也管仲齐大夫名夷吾相桓公霸诸侯许犹期也孟子未尝得政丑盖设辞以问也孟子曰子诚齐人也知管仲晏子而已矣齐人但知其国有二子而已不复知有圣贤之事或问乎曾西曰吾子与子路孰贤曾西蹵然曰吾先子之所畏也曰然则吾子与管仲孰贤曾西艴然不悦曰尔何曾比予于管仲管仲得君如彼其专也行乎国政如彼其久也功烈如彼其卑也尔何曾比予于是孟子引曾西与或人问答如此曾西曾子之孙蹵不安貌先子曾子也艴怒色也曾之言则也烈犹光也桓公独任管仲四十余年是専且久也管仲不知王道而行霸术故言功烈之卑也杨氏曰孔子言子路之才曰千乗之国可使治其赋也使其见于施为如是而已其于九合诸侯一正天下固有所不逮也然则曾西推尊子路如此而羞比管仲者何哉譬之御者子路则范我驰驱而不获者也管仲之功诡遇而获禽耳曾西仲尼之徒也故不道管仲之事曰管仲曾西之所不为也而子为我愿之乎曰孟子言也愿望也曰管仲以其君霸晏子以其君显管仲晏子犹不足为与显显名也曰以齐王由反手也反手言易也曰若是则弟子之惑滋甚且以文王之徳百年而后崩犹未洽于天下武王周公继之然后大行今言王若易然则文王不足法与滋益也文王九十七而崩言百年举成数也文王三分天下才有其二武王克商乃有天下周公相成王制礼作乐然后教化大行曰文王何可当也由汤至于武丁贤圣之君六七作天下归殷久矣久则难变也武丁朝诸侯有天下犹运之掌也纣之去武丁未久也其故家遗俗流风善政犹有存者又有微子微仲王子比干箕子胶鬲皆贤人也相与辅相之故久而后失之也尺地莫非其有也一民莫非其臣也然而文王犹方百里起是以难也当犹敌也商自成汤至于武丁中间太甲太戊祖乙盘庚皆贤圣之君作起也自武丁至纣凡七世故家旧臣之家也齐人有言曰虽有知慧不如乗势虽有镃基不如待时今时则易然也镃基田器也时谓耕种之时夏后殷周之盛地未有过千里者也而齐有其地矣鸡鸣狗吠相闻而达乎四境而齐有其民矣地不改辟矣民不改聚矣行仁政而王莫之能御也此言其势之易也三代盛时王畿不过千里今齐已有之异于文王之百里又鸡犬之声相闻自国都以至于四境言居民稠密也且王者之不作未有䟽于此时者也民之憔悴于虐政未有甚于此时者也饥者易为食渴者易为饮此言其时之易也自文武至此七百余年异于商之贤圣继作民苦虐政之甚异于纣之犹有善政易为饮食言饥渇之甚不待甘美也孔子曰徳之流行速于置邮而传命置驿也邮驲也所以传命也孟子引孔子之言如此当今之时万乗之国行仁政民之悦之犹解倒悬也故事半古之人功必倍之惟此时为然倒悬谕困苦也所施之事半于古人而功倍于古人由时势易而徳行速也公孙丑问曰夫子加齐之卿相得行道焉虽由此霸王不异矣如此则动心否乎孟子曰否我四十不动心此承上章又设问孟子若得位而行道则虽由此而成霸王之业亦不足怪任大责重如此亦有所恐惧疑惑而动其心乎四十彊仕君子道明徳立之时孔子四十而不惑亦不动心之谓曰若是则夫子过孟贲逺矣曰是不难告子先我不动心孟贲勇士告子名不害孟贲血气之勇丑盖借之以賛孟子不动心之难孟子言告子未为知道乃能先我不动心则此亦未足为难也曰不动心有道乎曰有程子曰心有主则能不动矣北宫黝之养勇也不肤挠不目逃思以一毫挫于人若挞之于市朝不受于褐寛博亦不受于万乗之君视刺万乗之君若刺褐夫无严诸侯恶声至必反之北宫姓黝名肤挠肌肤被刺而挠屈也目逃目被刺而转睛逃避也挫犹辱也褐毛布寛博寛大之衣贱者之服也不受者不受其挫也刺杀也严畏惮也言无可畏惮之诸侯也黝盖刺客之流以必胜为主而不动心者也孟施舍之所养勇也曰视不胜犹胜也量敌而后进虑胜而后会是畏三军者也舍岂能为必胜哉能无惧而已矣孟姓施𤼵语声舍名也会合战也舍自言其战虽不胜亦无所惧若量敌虑胜而后进战则是无勇而畏三军矣舍盖力战之士以无惧为主而不动心者也孟施舍似曾子北宫黝似子夏夫二子之勇未知其孰贤然而孟施舍守约也黝务敌人舍専守已子夏笃信圣人曾子反求诸已故二子之与曾子子夏虽非等伦然论其气象则各有所似贤犹胜也约要也言论二子之勇则未知谁胜论其所守则舍比于黝为得其要也昔者曾子谓子襄曰子好勇乎吾尝闻大勇于夫子矣自反而不缩虽褐寛博吾不惴焉自反而缩虽千万人吾往矣此言曾子之勇也子襄曾子弟子也夫子孔子也缩直也檀弓曰古者冠缩缝今也衡缝又曰棺束缩二衡三惴恐惧之也往往而敌之也孟施舍之守气又不如曾子之守约也言孟施舍虽似曾子然其所守乃一身之气又不如曾子之反身循理所守尤得其要也孟子之不动心其原盖出于此下文详之曰敢问夫子之不动心与告子之不动心可得闻与告子曰不得于言勿求于心不得于心勿求于气不得于心勿求于气可不得于言勿求于心不可夫志气之帅也气体之充也夫志至焉气次焉故曰持其志无暴其气此一节公孙丑之问孟子诵告子之言又断以已意而告之也告子谓于言有所不达则当舍置其言而不必反求其理于心于心有所不安则当力制其心而不必更求其助于气此所以固守其心而不动之速也孟子既诵其言而断之曰彼谓不得于心而勿求诸气者急于本而缓其末犹之可也谓不得于言而不求诸心则既失于外而遂遗其内其不可也必矣然凡曰可者亦仅可而有所未尽之辞耳若论其极则志固心之所之而为气之将帅然气亦人之所以充满于身而为志之卒徒者也故志固为至极而气即次之人固当敬守其志然亦不可不致养其气盖其内外本末交相培养此则孟子之心所以未尝必其不动而自然不动之大略也既曰志至焉气次焉又曰持其志无暴其气者何也曰志壹则动气气壹则动志也今夫蹶者趋者是气也而反动其心公孙丑见孟子言志至而气次故问如此则専持其志可矣又言无暴其气何也壹専一也蹶颠踬也趋走也孟子言志之所向専一则气固从之然气之所在専一则志亦反为之动如人颠踬趋走则气専在是而反动其心焉所以既持其志而又必无暴其气也程子曰志动气者什九气动志者什一敢问夫子恶乎长曰我知言我善养吾浩然之气公孙丑复问孟子之不动心所以异于告子如此者有何所长而能然而孟子又详告之以其故也知言者尽心知性于凡天下之言无不有以究极其理而识其是非得失之所以然也浩然盛大流行之貌气即所谓体之充者本自浩然失养故馁惟孟子为善养之以复其初也盖惟知言则有以明夫道义而于天下之事无所疑养气则有以配夫道义而于天下之事无所惧此其所以当大任而不动心也告子之学与此正相反其不动心殆亦㝠然无觉悍然不顾而已尔敢问何谓浩然之气曰难言也孟子先言知言而丑先问养气者承上文方论志气而言也难言者盖其心所独得而无形声之验有未易以言语形容者故程子曰观此一言则孟子之实有是气可知矣其为气也至大至刚以直养而无害则塞于天地之间至大初无限量至刚不可屈挠盖天地之正气而人得以生者其体叚本如是也惟其自反而缩则得其所养而又无所作为以害之则其本体不亏而充塞无间矣程子曰天人一也更不分别浩然之气乃吾气也养而无害则塞乎天地一为私意所蔽则欿然而馁知其小也谢氏曰浩然之气须于心得其正时识取又曰浩然是无亏欠时其为气也配义与道无是馁也配者合而有助之意义者人心之裁制道者天理之自然馁饥乏而气不充体也言人能养成此气则其气合乎道义而为之助使其行之勇决无所疑惮若无此气则其一时所为虽未必不出于道义然其体有所不充则亦不免于疑惧而不足以有为矣是集义所生者非义袭而取之也行有不慊于心则馁矣我故曰告子未尝知义以其外之也集义犹言积善盖欲事事皆合于义也袭掩取也如齐侯袭莒之袭言气虽可以配乎道义而其养之之始乃由事皆合义自反常直是以无所愧怍而此气自然𤼵生于中非由只行一事偶合于义便可掩袭于外而得之也慊快也足也言所行一有不合于义而自反不直则不足于心而其体有所不充矣然则义岂在外哉告子不知此理乃曰仁内义外而不复以义为事则必不能集义以生浩然之气矣上文不得于言勿求于心即外义之意详见告子上篇必有事焉而勿正心勿忘勿助长也无若宋人然宋人有闵其苗之不长而揠之者芒芒然归谓其人曰今日病矣予助苗长矣其子趋而往视之苗则藁矣天下之不助苗长者寡矣以为无益而舍之者不耘苗者也助之长者揠苖者也非徒无益而又害之必有事焉而勿正赵氏程子以七字为句近世或并下文心字读之者亦通必有事焉有所事也如有事于颛臾之有事正预期也春秋传曰战不正胜是也如作正心义亦同此与大学之所谓正心者语意自不同也此言养气者必以集义为事而勿预期其效其或未充则但当勿忘其所有事而不可作为以助其长乃集义养气之节度也闵忧也揠拔也芒芒无知之貌其人家人也病疲倦也舍之而不耘者忘其所有事揠而助之长者正之不得而妄有作为者也然不耘则失养而已揠则反以害之无是二者则气得其养而无所害矣如告子不能集义而欲彊制其心则必不能免于正助之病其于所谓浩然者盖不惟不善养而又害之矣何谓知言曰诐辞知其所蔽淫辞知其所陷邪辞知其所离遁辞知其所穷生于其心害于其政发于其政害于其事圣人复起必从吾言矣此公孙丑复问而孟子答之也诐偏陂也淫放荡也邪邪僻也遁逃避也四者相因言之病也蔽遮隔也陷沈溺也离叛去也穷困屈也四者亦相因则心之失也人之有言皆出于心其心明乎正理而无蔽然后其言平正通逹而无病苟为不然则必有是四者之病矣即其言之病而知其心之失又知其害于政事之决然而不可易者如此非心通于道而无疑于天下之理其孰能之彼告子者不得于言而不肯求之于心至为义外之説则自不免于四者之病其何以知天下之言而无所疑哉程子曰心通乎道然后能辨是非如持权衡以较轻重孟子所谓知言是也又曰孟子知言正如人在堂上方能辨堂下人曲直若犹未免杂于堂下衆人之中则不能辨决矣宰我子贡善为説辞冉牛闵子颜渊善言徳行孔子兼之曰我于辞命则不能也然则夫子既圣矣乎此一节林氏以为皆公孙丑之问是也説辞言语也徳行得于心而见于行事者也三子善言徳行者身有之故言之亲切而有味也公孙丑言数子各有所长而孔子兼之然犹自谓不能于辞命今孟子乃自谓我能知言又善养气则是兼言语徳行而有之然则岂不既圣矣乎此夫子指孟子也程子曰孔子自谓不能于辞命者欲使学者务本而已曰恶是何言也昔者子贡问于孔子曰夫子圣矣乎孔子曰圣则吾不能我学不厌而教不倦也子贡曰学不厌智也教不倦仁也仁且智夫子既圣矣夫圣孔子不居是何言也恶惊叹辞也昔者以下孟子不敢当丑之言而引孔子子贡问答之辞以告之也此夫子指孔子也学不厌者智之所以自明教不倦者仁之所以及物再言是何言也以深拒之昔者窃闻之子夏子游子张皆有圣人之一体冉牛闵子颜渊则具体而微敢问所安此一节林氏亦以为皆公孙丑之问是也一体犹一肢也具体而微谓有其全体但未广耳安处也公孙丑复问孟子既不敢比孔子则于此数子欲何所处也曰姑舍是孟子言且置是者不欲以数子所至者自处也曰伯夷伊尹何如曰不同道非其君不事非其民不使治则进乱则退伯夷也何事非君何使非民治亦进乱亦进伊尹也可以仕则仕可以止则止可以久则久可以速则速孔子也皆古圣人也吾未能有行焉乃所愿则学孔子也伯夷孤竹君之长子兄弟逊国避纣隠居闻文王之徳而归之及武王伐纣去而饿死伊尹有莘之处士汤聘而用之使之就桀桀不能用复归于汤如是者五乃相汤而伐桀也三圣人事详见此篇之末及万章下篇伯夷伊尹于孔子若是班乎曰否自有生民以来未有孔子也班齐等之貌公孙丑问而孟子答之以不同也曰然则有同与曰有得百里之地而君之皆能以朝诸侯有天下行一不义杀一不辜而得天下皆不为也是则同有言有同也以百里而王天下徳之盛也行一不义杀一不辜而得天下有所不为心之正也圣人之所以为圣人其根本节目之大者惟在于此于此不同则亦不足为圣人矣曰敢问其所以异曰宰我子贡有若智足以知圣人污不至阿其所好污下也三子智足以知夫子之道假使污下必不阿私所好而空誉之明其言之可信也宰我曰以予观于夫子贤于尧舜逺矣程子曰语圣则不异事功则有异夫子贤于尧舜语事功也盖尧舜治天下夫子又推其道以垂教万世尧舜之道非得孔子则后世亦何所据哉子贡曰见其礼而知其政闻其乐而知其徳由百世之后等百世之王莫之能违也自生民以来未有夫子也言大凡见人之礼则可以知其政闻人之乐则可以知其徳是以我从百世之后差等百世之王无有能遁其情者而见其皆莫若夫子之盛也有若曰岂惟民哉麒麟之于走兽凤凰之于飞鸟泰山之于丘垤河海之于行潦类也圣人之于民亦类也出于其类拔乎其萃自生民以来未有盛于孔子也麒麟毛虫之长凤凰羽虫之长垤蚁封也行潦道上无源之水也出髙出也拔特起也萃聚也言自古圣人固皆异于衆人然未有如孔子之尤盛者也程子曰孟子此章扩前圣所未发学者所宜潜心而玩索也孟子曰以力假仁者霸霸必有大国以徳行仁者王王不待大汤以七十里文王以百里力谓土地甲兵之力假仁者本无是心而借其事以为功者也霸若齐桓晋文是也以徳行仁则自吾之得于心者推之无适而非仁也以力服人者非心服也力不赡也以徳服人者中心悦而诚服也如七十子之服孔子也诗云自西自东自南自北无思不服此之谓也赡足也诗大雅文王有声之篇王霸之心诚伪不同故人所以应之者其不同亦如此邹氏曰以力服人者有意于服人而人不敢不服以徳服人者无意于服人而人不能不服从古以来论王霸者多矣未有若此章之深切而着明者也孟子曰仁则荣不仁则辱今恶辱而居不仁是犹恶湿而居下也好荣恶辱人之常情然徒恶之而不去其得之之道不能免也如恶之莫如贵徳而尊士贤者在位能者在职国家闲暇及是时明其政刑虽大国必畏之矣此因其恶辱之情而进之以彊仁之事也贵徳犹尚徳也士则指其人而言之贤有徳者使之在位则足以正君而善俗能有才者使之在职则足以修政而立事国家闲暇可以有为之时也详味及字则惟日不足之意可见矣诗云迨天之未隂雨彻彼桑土绸缪牖戸今此下民或敢侮予孔子曰为此诗者其知道乎能治其国家谁敢侮之诗豳风鸱鸮之篇周公之所作也迨及也彻取也桑土桑根之皮也绸缪纒绵补葺也牖戸巢之通气出入处也予鸟自谓也言我之备患详密如此今此在下之人或敢有侮予者乎周公以鸟之为巢如此比君之为国亦当思患而预防之孔子读而賛之以为知道也今国家闲暇及是时般乐怠敖是自求祸也言其纵欲偷安亦惟日不足也祸福无不自已求之者结上文之意诗云永言配命自求多福太甲曰天作孽犹可违自作孽不可活此之谓也诗大雅文王之篇永长也言犹念也配合也命天命也此言福之自己求者太甲商书篇名孽祸也违避也活生也书作逭逭犹缓也此言祸之自己求者孟子曰尊贤使能俊杰在位则天下之士皆悦而愿立于其朝矣俊杰才徳之异于衆者市廛而不征法而不廛则天下之商皆悦而愿藏于其市矣廛市宅也张子曰或赋其市地之廛而不征其货或治以市官之法而不赋其廛盖逐末者多则廛以抑之少则不必廛也关讥而不征则天下之旅皆悦而愿出于其路矣解见前篇耕者助而不税则天下之农皆悦而愿耕于其野矣但使出力以助耕公田而不税其私田也廛无夫里之布则天下之民皆悦而愿为之氓矣周礼宅不毛者有里布民无职事者出夫家之征郑氏谓宅不种桑麻者罚之使出一里二十五家之布民无常业者罚之使出一夫百亩之税一家力役之征也今战国时一切取之市宅之民已赋其廛又令出此夫里之布非先王之法也氓民也信能行此五者则邻国之民仰之若父母矣率其子弟攻其父母自生民以来未有能济者也如此则无敌于天下无敌于天下者天吏也然而不王者未之有也吕氏曰奉行天命谓之天吏废兴存亡惟天所命不敢不从若汤武是也此章言能行王政则寇戎为父子不行王政则赤子为仇雠孟子曰人皆有不忍人之心天地以生物为心而所生之物因各得夫天地生物之心以为心所以人皆有不忍人之心也先王有不忍人之心斯有不忍人之政矣以不忍人之心行不忍人之政治天下可运之掌上言衆人虽有不忍人之心然物欲害之存焉者寡故不能察识而推之政事之间惟圣人全体此心随感而应故其所行无非不忍人之政也所以谓人皆有不忍人之心者今人乍见孺子将入于井皆有憷惕恻隠之心非所以内交于孺子之父母也非所以要誉于乡党朋友也非恶其声而然也乍犹忽也憷惕惊动貌恻伤之切也隠痛之深也此即所谓不忍人之心也内结要求声名也言乍见之时便有此心随见而发非由此三者而然也程子曰满腔子是恻隠之心谢氏曰人须是识其真心方乍见孺子入井之时其心憷惕乃真心也非思而得非勉而中天理之自然也内交要誉恶其声而然即人欲之私矣由是观之无恻隠之心非人也无羞恶之心非人也无辞让之心非人也无是非之心非人也羞耻己之不善也恶憎人之不善也辞解使去己也让推以与人也是知其善而以为是也非知其恶而以为非也人之所以为心不外乎是四者故因论恻隠而悉数之言人若无此则不得谓之人所以明其必有也恻隠之心仁之端也羞恶之心义之端也辞让之心礼之端也是非之心知之端也恻隠羞恶辞让是非情也仁义礼知性也心统性情者也端绪也因其情之发而性之本然可得而见犹有物在中而绪见于外也人之有是四端也犹其有四体也有是四端而自谓不能者自贼者也谓其君不能者贼其君者也四体四肢人之所必有者也自谓不能者物欲蔽之耳凡有四端于我者知皆扩而充之矣若火之始然泉之始达苟能充之足以保四海苟不充之不足以事父母扩推广之意充满也四端在我随处发见知皆即此推广而充满其本然之量则其曰新又新将有不能自已者矣能由此而遂充之则四海虽逺亦吾度内无难保者不能充之则虽事之至近而不能矣此章所论人之性情心之体用本然全具而各有条理如此学者于此反求黙识而扩充之则天之所以与我者可以无不尽矣程子曰人皆有是心惟君子为能扩而充之不能然者皆自弃也然其充与不充亦在我而已矣又曰四端不言信者既有诚心为四端则信在其中矣愚按四端之信犹五行之土无定位无成名无専气而水火金木无不待是以生者故土于四行无不在于四时则寄王焉其理亦犹是也孟子曰矢人岂不仁于函人哉矢人惟恐不伤人函人惟恐伤人巫匠亦然故术不可不慎也函甲也恻隠之心人皆有之是矢人之心本非不如函人之仁也巫者为人祈祝利人之生匠者作为棺椁利人之死孔子曰里仁为美择不处仁焉得智夫仁天之尊爵也人之安宅也莫之御而不仁是不智也里有仁厚之俗者犹以为美人择所以自处而不于仁安得为智乎此孔子之言也仁义礼智皆天所与之良贵而仁者天地生物之心得之最先而兼统四者所谓元者善之长也故曰尊爵在人则为本心全体之徳有天理自然之安无人欲陷溺之危人当常在其中而不可须臾离者也故曰安宅此又孟子释孔子之意以为仁道之大如此而自不为之岂非不智之甚乎不仁不智无礼无义人役也人役而耻为役由弓人而耻为弓矢人而耻为矢也以不仁故不智不智故不知礼义之所在如耻之莫如为仁此亦因人愧耻之心而引之使志于仁也不言智礼义者仁该全体能为仁则三者在其中矣仁者如射射者正己而后发发而不中不怨胜己者反求诸己而己矣为仁由己而由人乎哉孟子曰子路人告之以有过则喜喜其得闻而改之其勇于自修如此周子曰仲由喜闻过令名无穷焉今人有过不喜人规如讳疾而忌医宁灭其身而无悟也噫程子曰子路人告之以有过则喜亦可谓百世之师矣禹闻善言则拜书曰禹拜昌言盖不待有过而能屈己以受天下之善也大舜有大焉善与人同舍己从人乐取于人以为善言舜之所为又有大于禹与子路者善与人同公天下之善而不为私也己未善则无所系吝而舍以从人人有善则不待勉强而取之于己此善与人同之目也自耕稼陶渔以至为帝无非取于人者舜之侧㣲耕于歴山陶于河濵渔于雷泽取诸人以为善是与人为善者也故君子莫大乎与人为善与犹许也助也取彼之善而为之于我则彼益劝于为善矣是我助其为善也能使天下之人皆劝于为善君子之善孰大于此此章言圣贤乐善之诚初无彼此之间故其在人者有以裕于己在己者有以及于人孟子曰伯夷非其君不事非其友不友不立于恶人之朝不与恶人言立于恶人之朝与恶人言如以朝衣朝冠坐于涂炭推恶恶之心思与乡人立其冠不正望望然去之若将凂焉是故诸侯虽有善其辞命而至者不受也不受也者是亦不屑就已涂泥也乡人乡里之常人也望望去而不顾之貌凂污也屑赵氏曰洁也说文曰动作切切也不屑就言不以就之为洁而切切于是也己语助辞栁下惠不羞污君不卑小官进不隠贤必以其道遗佚而不怨阨穷而不悯故曰尔为尔我为我虽袒裼裸裎于我侧尔焉能凂我哉故由由然与之偕而不自失焉援而止之而止援而止之而止者是亦不屑去已栁下惠鲁大夫展禽居栁下而谥惠也不隠贤不枉道也遗佚放弃也阨困也悯忧也尔为尔至焉能凂我哉恵之言也袒裼露臂也裸裎露身也由由自得之貌偕并处也不自失不失其正也援而止之而止者言欲去而可留也孟子曰伯夷隘柳下惠不恭隘与不恭君子不由也隘狭窄也不恭简慢也夷惠之行固皆造乎至极之地然既有所偏则不能无弊故不可由也孟子集註大全卷三四书大全钦定四库全书孟子集註大全卷四公孙丑章句下凡十四章自第二章以下记孟子出处行实为详孟子曰天时不如地利地利不如人和天时谓时日支干孤虚王相之属也地利险阻城池之固也人和得民心之和也三里之城七里之郭环而攻之而不胜夫环而攻之必有得天时者矣然而不胜者是天时不如地利也三里七里城郭之小者郭外城环围也言四面攻围旷日持久必有值天时之善者城非不髙也池非不深也兵革非不坚利也米粟非不多也委而去之是地利不如人和也革甲也粟谷也委弃也言不得民心民不为守也故曰域民不以封疆之界固国不以山谿之险威天下不以兵革之利得道者多助失道者寡助寡助之至亲戚畔之多助之至天下顺之域界限也以天下之所顺攻亲戚之所畔故君子有不战战必胜矣言不战则已战则必胜尹氏曰言得天下者凡以得民心而已孟子将朝王王使人来曰寡人如就见者也有寒疾不可以风朝将视朝不识可使寡人得见乎对曰不幸而有疾不能造朝王齐王也孟子本将朝王王不知而託疾以召孟子故孟子亦以疾辞也明日出弔于东郭氏公孙丑曰昔者辞以病今日弔或者不可乎曰昔者疾今日愈如之何不弔东郭氏齐大夫家也昔者昨日也或者疑辞辞疾而出弔与孔子不见孺悲取瑟而歌同意王使人问疾医来孟仲子对曰昔者有王命有采薪之忧不能造朝今病小愈趋造于朝我不识能至否乎使数人要于路曰请必无归而造于朝孟仲子赵氏以为孟子之从昆弟学于孟子者也采薪之忧言病不能采薪谦辞也仲子权辞以对又使人要孟子令勿归而造朝以实已言不得已而之景丑氏宿焉景子曰内则父子外则君臣人之大伦也父子主恩君臣主敬丑见王之敬子也未见所以敬王也曰恶是何言也齐人无以仁义与王言者岂以仁义为不美也其心曰是何足与言仁义也云尔则不敬莫大乎是我非尧舜之道不敢以陈于王前故齐人莫如我敬王也景丑氏齐大夫家也景子景丑也恶叹辞也景丑所言敬之小者也孟子所言敬之大者也景子曰否非此之谓也礼曰父召无诺君命召不俟驾固将朝也闻王命而遂不果宜与夫礼若不相似然礼曰父命唿唯而不诺又曰君命召在官不俟屦在外不俟车言孟子本欲朝王而闻命中止似与此礼之意不同也曰岂谓是与曽子曰晋楚之富不可及也彼以其富我以吾仁彼以其爵我以吾义吾何慊乎哉夫岂不义而曽子言之是或一道也天下有逹尊三爵一齿一徳一朝廷莫如爵乡党莫如齿辅世长民莫如徳恶得有其一以慢其二哉慊恨也少也或作嗛字书以为口衘物也然则慊亦但为心有所衘之义其为快为足为恨为少则因其事而所衘有不同耳孟子言我之意非如景子之所言者因引曽子之言而云夫此岂是不义而曾子肯以为言是或别有一种道理也达通也盖通天下之所尊有此三者曾子之说盖以徳言之也今齐王但有爵耳安得以此慢于齿徳乎故将大有为之君必有所不召之臣欲有谋焉则就之其尊徳乐道不如是不足与有为也大有为之君大有作为非常之君也程子曰古之人所以必待人君致敬尽礼而后往者非欲自为尊大也为是故耳故汤之于伊尹学焉而后臣之故不劳而王桓公之于管仲学焉而后臣之故不劳而霸先从受学师之也后以为臣任之也今天下地丑徳齐莫能相尚无他好臣其所教而不好臣其所受教丑类也尚过也所教谓聼从于己可役使者也所受教谓己之所从学者也汤之于伊尹桓公之于管仲则不敢召管仲且犹不可召而况不为管仲者乎不为管仲孟子自谓也范氏曰孟子之于齐处賔师之位非当仕有官职者故其言如此此章见賔师不以趋走承顺为恭而以责难陈善为敬人君不以崇髙富贵为重而以贵徳尊士为贤则上下交而徳业成矣陈臻问曰前日于齐王餽兼金一百而不受于宋餽七十镒而受于薛餽五十镒而受前日之不受是则今日之受非也今日之受是则前日之不受非也夫子必居一于此矣陈臻孟子弟子兼金好金也其价兼倍于常者一百百镒也孟子曰皆是也皆适于义也当在宋也予将有逺行行者必以赆辞曰餽赆予何为不受赆送行者之礼也当在薛也予有戒心辞曰闻戒故为兵餽之予何为不受时人有欲害孟子者孟子设兵以戒备之薛君以金餽孟子为兵备辞曰闻子之有戒心也若于齐则未有处也无处而餽之是货之也焉有君子而可以货取乎无逺行戒心之事是未有所处也取犹致也尹氏曰言君子之辞受取予唯当于理而已孟子之平陆谓其大夫曰子之持㦸之士一日而三失伍则去之否乎曰不待三平陆齐下邑也大夫邑宰也㦸有枝兵也士战士也伍行列也去之杀之也然则子之失伍也亦多矣凶年饥嵗子之民老羸转于沟壑壮者散而之四方者几千人矣曰此非距心之所得为也子之失伍言其失职犹士之失伍也距心大夫名对言此乃王之失政使然非我所得専为也曰今有受人之牛羊而为之牧之者则必为之求牧与刍矣求牧与刍而不得则反诸其人乎抑亦立而视其死与曰此则距心之罪也牧之养之也牧牧地也刍草也孟子言若不得自専何不致其事而去他日见于王曰王之为都者臣知五人焉知其罪者惟孔距心为王诵之王曰此则寡人之罪也为都治邑也邑有先君之庙曰都孔大夫姓也为王诵其语欲以风晓王也陈氏曰孟子一言而齐之君臣举知其罪固足以兴邦矣然而齐卒不得为善国者岂非说而不绎从而不改故邪孟子谓蚳鼃曰子之辞灵丘而请士师似也为其可以言也今既数月矣未可以言与蚳鼃齐大夫也灵丘齐下邑似也言所为近似有理可以言谓士师近王得以諌刑罚之不中者蚳鼃諌于王而不用致为臣而去致犹还也齐人曰所以为蚳鼃则善矣所以自为则吾不知也讥孟子道不行而不能去也公都子以告公都子孟子弟子也曰吾闻之也有官守者不得其职则去有言责者不得其言则去我无官守我无言责也则吾进退岂不绰绰然有余裕哉官守以官为守者言责以言为责者绰绰寛貌裕寛意也孟子居賔师之位未尝受禄故其进退之际寛裕如此尹氏曰进退久速当于理而已孟子为卿于齐出弔于滕王使盖大夫王驩为辅行王驩朝暮见反齐滕之路未尝与之言行事也盖齐下邑也王驩王嬖臣也辅行副使也反往而还也行事使事也公孙丑曰齐卿之位不为小矣齐滕之路不为近矣反之而未尝与言行事何也曰夫既或治之予何言哉王驩盖摄卿以行故曰齐卿夫既或治之言有司己治之矣孟子之待小人不恶而严如此孟子自齐葬于鲁反于齐止于嬴充虞请曰前日不知虞之不肖使虞敦匠事严虞不敢请今愿窃有请也木若以美然孟子仕于齐丧母归葬于鲁嬴齐南邑充虞孟子弟子尝董治作棺之事者也严急也木棺木也以己通以美太美也曰古者棺椁无度中古棺七寸椁称之自天子达于庶人非直为观美也然后尽于人心度厚薄尺寸也中古周公制礼时也椁称之与棺相称也欲其坚厚久逺非特为人观视之美而已不得不可以为悦无财不可以为悦得之为有财古之人皆用之吾何为独不然不得谓法制所不当得得之为有财言得之而又为有财也或曰为当作而且比化者无使土亲肤于人心独无恔乎比犹为也化者死者也恔快也言为死者不使土亲近其肌肤于人子之心岂不快然无所恨乎吾闻之也君子不以天下俭其亲送终之礼所当得为而不自尽是为天下爱惜此物而薄于吾亲也沈同以其私问曰燕可伐与孟子曰可子哙不得与人燕子之不得受燕于子哙有仕于此而子悦之不告于王而私与之吾子之禄爵夫士也亦无王命而私受之于子则可乎何以异于是沈同齐臣以私问非王命也子哙子之事见前篇诸侯土地人民受之天子传之先君私以与人则与者受者皆有罪也仕为官也士即从仕之人也齐人伐燕或问曰劝齐伐燕有诸曰未也沈同问燕可伐与吾应之曰可彼然而伐之也彼如曰孰可以伐之则将应之曰为天吏则可以伐之今有杀人者或问之曰人可杀与则将应之曰可彼如曰孰可以杀之则将应之曰为士师则可以杀之今以燕伐燕何为劝之哉天吏解见上篇言齐无道与燕无异如以燕伐燕也史记亦谓孟子劝齐伐燕盖传闻此说之误杨氏曰燕固可伐矣故孟子曰可使齐王能诛其君弔其民何不可之有乃杀其父兄虏其子弟而后燕人畔之乃以是归咎孟子之言则误矣燕人畔王曰吾甚慙于孟子齐破燕后二年燕人共立太子平为王陈贾曰王无患焉王自以为与周公孰仁且智王曰恶是何言也曰周公使管叔监殷管叔以殷畔知而使之是不仁也不知而使之是不智也仁智周公未之尽也而况于王乎贾请见而解之陈贾齐大夫也管叔名鲜武王弟周公兄也武王胜商杀纣立纣子武庚而使管叔与弟蔡叔霍叔监其国武王崩成王幼周公摄政管叔与武庚畔周公讨而诛之见孟子问曰周公何人也曰古圣人也曰使管叔监殷管叔以殷畔也有诸曰然曰周公知其将畔而使之与曰不知也然则圣人且有过与曰周公弟也管叔兄也周公之过不亦宜乎言周公乃管叔之弟管叔乃周公之兄然则周公不知管叔之将畔而使之其过有所不免矣或曰周公之处管叔不如舜之处象何也游氏曰象之恶已着而其志不过富贵而已故舜得以是而全之若管叔之恶则未着而其志其才皆非象比也周公讵忍逆探其兄之恶而弃之邪周公爱兄宜无不尽者管叔之事圣人之不幸也舜诚信而喜象周公诚信而任管叔此天理人情之至其用心一也且古之君子过则改之今之君子过则顺之古之君子其过也如日月之食民皆见之及其更也民皆仰之今之君子岂徒顺之又从而为之辞顺犹遂也更改也辞辩也更之则无损于明故民仰之顺而为之辞则其过愈深矣责贾不能勉其君以迁善改过而教之以遂非文过也林氏曰齐王慙于孟子盖羞恶之心有不能自已者使其臣有能因是心而将顺之则义不可胜用矣而陈贾鄙夫方且为之曲为辩説而沮其迁善改过之心长其饰非拒谏之恶故孟子深责之然此书记事散出而无先后之次故其説必参考而后通若以第二篇十章十一章置之前章之后此章之前则孟子之意不待论说而自明矣孟子致为臣而归孟子久于齐而道不行故去也王就见孟子曰前日愿见而不可得得侍同朝甚喜今又弃寡人而归不识可以继此而得见乎对曰不敢请耳固所愿也他日王谓时子曰我欲中国而授孟子室养弟子以万钟使诸大夫国人皆有所矜式子盍为我言之时子齐臣也中国当国之中也万钟谷禄之数也钟量名受六斛四斗矜敬也式法也盍何不也时子因陈子而以告孟子陈子以时子之言告孟子陈子即陈臻也孟子曰然夫时子恶知其不可也如使予欲富辞十万而受万是为欲富乎孟子既以道不行而去则其义不可以复留而时子不知则又有难显言者故但言设使我欲富则我前日为卿尝辞十万之禄今乃受此万钟之馈是我虽欲富亦不为此也季孙曰异哉子叔疑使己为政不用则亦已矣又使其子弟为卿人亦孰不欲富贵而独于富贵之中有私龙断焉此孟子引季孙之语也季孙子叔疑不知何时人龙断冈垄之断而髙也义见下文盖子叔疑者尝不用而使其子弟为卿季孙讥其既不得于此而又欲求得于彼如下文贱丈夫登龙断者之所为也孟子引此以明道既不行复受其禄则无以异此矣古之为市者以其所有易其所无者有司者治之耳有贱丈夫焉必求龙断而登之以左右望而罔市利人皆以为贱故从而征之征商自此贱丈夫始矣孟子释龙断之説如此治之谓治其争讼左右望者欲得此而又取彼也罔谓罔罗取之也从而征之谓人恶其専利故就征其税后世縁此遂征商人也程子曰齐王所以处孟子者未为不可孟子亦非不肯为国人矜式者但齐王实非欲尊孟子乃欲以利诱之故孟子拒而不受孟子去齐宿于昼昼齐西南近邑也有欲为王留行者坐而言不应隠几而卧隠凭也客坐而言孟子不应而卧也客不悦曰弟子齐宿而后敢言夫子卧而不听请勿复敢见矣曰坐我明语子昔者鲁缪公无人乎子思之侧则不能安子思泄栁申详无人乎缪公之侧则不能安其身齐宿齐戒越宿也缪公尊礼子思常使人候伺道达诚意于其侧乃能安而留之也泄栁鲁人申详子张之子也缪公尊之不如子思然二子义不苟容非有贤者在其君之左右维持调护之则亦不能安其身矣子为长者虑而不及子思子絶长者乎长者絶子乎长者孟子自称也言齐王不使子来而子自欲为王留我是所以为我谋者不及缪公留子思之事而先絶我也我之卧而不应岂为先絶子乎孟子去齐尹士语人曰不识王之不可以为汤武则是不明也识其不可然且至则是干泽也千里而见王不遇故去三宿而后出昼是何濡滞也士则兹不悦尹士齐人也干求也泽恩泽也濡滞迟留也髙子以告髙子亦齐人孟子弟子也曰夫尹士恶知予哉千里而见王是予所欲也不遇故去岂予所欲哉予不得已也见王欲以行道也今道不行故不得已而去非本欲如此也予三宿而出昼于予心犹以为速王庶几改之王如改诸则必反予所改必指一事而言然今不可考矣夫出昼而王不予追也予然后浩然有归志予虽然岂舍王哉王由足用为善王如用予则岂徒齐民安天下之民举安王庶几改之予日望之浩然如水之流不可止也杨氏曰齐王天资朴实如好勇好货好色好世俗之乐皆以直告而不隠于孟子故足以为善若乃其心不然而谬为大言以欺人是人终不可与入尧舜之道矣何善之能为予岂若是小丈夫然哉谏于其君而不受则怒悻悻然见于其面去则穷日之力而后宿哉悻悻怒意也穷尽也尹士闻之曰士诚小人也此章见圣贤行道济时汲汲之本心爱君泽民惓惓之余意李氏曰于此见君子忧则违之之情而荷蒉者所以为果也孟子去齐充虞路问曰夫子若有不豫色然前日虞闻诸夫子曰君子不怨天不尤人路问于路中问也豫悦也尤过也此二句实孔子之言盖孟子尝称之以教人耳曰彼一时此一时也彼前日此今日五百年必有王者兴其间必有名世者自尧舜至汤自汤至文武皆五百余年而圣人出名世谓其人徳业闻望可名于一世者为之辅佐若臯陶稷契伊尹莱朱太公望散宜生之属由周而来七百有余嵗矣以其数则过矣以其时考之则可矣周谓文武之间数谓五百年之期时谓乱极思治可以有为之日于是而不得一有所为此孟子所以不能无不豫也夫天未欲平治天下也如欲平治天下当今之世舍我其谁也吾何为不豫哉言当此之时而使我不遇于齐是天未欲平治天下也然天意未可知而其具又在我我何为不豫哉然则孟子虽若有不豫然者而实未尝不豫也盖圣贤忧世之志乐天之诚有并行而不悖者于此见矣孟子去齐居休公孙丑问曰仕而不受禄古之道乎休地名曰非也于崇吾得见王退而有去志不欲变故不受也崇亦地名孟子始见齐王必有所不合故有去志变谓变其去志继而有师命不可以请久于齐非我志也师命师旅之命也国既被兵难请去也孔氏曰仕而受禄礼也不受齐禄义也义之所在礼有时而变公孙丑欲以一端裁之不亦误乎孟子集註大全卷四四书大全钦定四库全书孟子集註大全卷五滕文公章句上凡五章滕文公为世子将之楚过宋而见孟子世子太子也孟子道性善言必称尧舜道言也性者人所禀于天以生之理也浑然至善未甞有恶人与尧舜初无少异但衆人汩于私欲而失之尧舜则无私欲之蔽而能充其性尔故孟子与世子言毎道性善而必称尧舜以实之欲其知仁义不假外求圣人可学而至而不懈于用力也门人不能悉记其辞而撮其大旨如此程子曰性即理也天下之理原其所自未有不善喜怒哀乐未发何尝不善发而中节即无往而不善发不中节然后为不善故凡言善恶皆先善而后恶言吉凶皆先吉而后凶言是非皆先是而后非世子自楚反复见孟子孟子曰世子疑吾言乎夫道一而已矣时人不知性之本善而以圣贤为不可企及故世子于孟子之言不能无疑而复来求见盖恐别有卑近易行之说也孟子知之故但告之如此以明古今圣愚本同一性前言已尽无复有他说也成覸谓齐景公曰彼丈夫也我丈夫也吾何畏彼哉颜渊曰舜何人也予何人也有为者亦若是公明仪曰文王我师也周公岂欺我哉成覸人姓名彼谓圣贤也有为者亦若是言人能有为则皆如舜也公明姓仪名鲁贤人也文王我师也盖周公之言公明仪亦以文王为必可师故诵周公之言而叹其不我欺也孟子既告世子以道无二致而复引此三言以明之欲世子笃信力行以师圣贤不当复求他说也今滕絶长补短将五十里也犹可以为善国书曰若药不瞑眩厥疾不瘳絶犹截也书商书说命篇瞑眩愦乱言滕国虽小犹足为治但恐安于卑近不能自克则不足以去恶而为善也愚按孟子之言性善始见于此而详具于告子之篇然黙识而旁通之则七篇之中无非此理其所以扩前圣之未发而有功于圣人之门程子之言信矣滕定公薨世子谓然友曰昔者孟子甞与我言于宋于心终不忘今也不幸至于大故吾欲使子问于孟子然后行事定公文公父也然友世子之傅也大故大丧也事谓丧礼然友之邹问于孟子孟子曰不亦善乎亲丧固所自尽也曽子曰生事之以礼死葬之以礼祭之以礼可谓孝矣诸侯之礼吾未之学也虽然吾甞闻之矣三年之丧齐䟽之服飦粥之食自天子达于庶人三代共之当时诸侯莫䏻行古丧礼而文公独能以此为问故孟子善之又言父母之丧固人子之心所自尽者盖悲哀之情痛疾之意非自外至冝乎文公于此有所不能自已也但所引曽子之言本孔子告樊迟者岂曽子甞诵之以告其门人欤三年之丧者子生三年然后免于父母之懐故父母之丧必以三年也齐衣下缝也不缉曰斩衰缉之曰齐衰䟽麤也麤布也飦糜也丧礼三日始食粥既葬乃䟽食此古今贵贱通行之礼也然友反命定为三年之丧父兄百官皆不欲曰吾宗国鲁先君莫之行吾先君亦莫之行也至于子之身而反之不可且志曰丧祭从先祖曰吾有所受之也父兄同姓老臣也滕与鲁俱文王之后而鲁祖周公为长兄弟宗之故滕谓鲁为宗国也然谓二国不行三年之丧者乃其后世之失非周公之法本然也志记也引志之言而释其意以为所以如此者盖为上世以来有所传受虽或不同不可改也然志所言本谓先王之世旧俗所传礼文小异而可以通行者耳不谓后世失礼之甚者也谓然友曰吾他日未甞学问好驰马试劒今也父兄百官不我足也恐其不能尽于大事子为我问孟子然友复之邹问孟子孟子曰然不可以他求者也孔子曰君薨听于冢宰歠粥面深墨即位而哭百官有司莫敢不哀先之也上有好者下必有甚焉者矣君子之徳风也小人之徳草也草尚之风必偃是在世子不我足谓不以我满足其意也然者然其不我足之言不可他求者言当责之于己冢宰六卿之长也歠饮也深墨甚黒色也即就也尚加也论语作上古字通也偃伏也孟子言但在世子自尽其哀而已然友反命世子曰然是诚在我五月居庐未有命戒百官族人可谓曰知及至葬四方来观之颜色之戚哭泣之哀弔者大恱诸侯五月而葬未葬居倚庐于中门之外居丧不言故未有命令教戒也可谓曰知疑有阙误或曰皆谓世子之知礼也林氏曰孟子之时丧礼既坏然三年之丧恻隐之心痛疾之意出于人心之所固有者初未甞亡也惟其溺于流俗之弊是以丧其良心而不自知耳文公见孟子而闻性善尧舜之说则固有以启发其良心矣是以至此而哀痛之诚心发焉及其父兄百官皆不欲行则亦反躬自责悼其前行之不足以取信而不敢有非其父兄百官之心虽其资质有过人者而学问之力亦不可诬也及其断然行之而逺近见闻无不悦服则以人心之所同然者自我发之而彼之心悦诚服亦有所不期然而然者人性之善岂不信哉滕文公问为国文公以礼聘孟子故孟子至滕而文公问之孟子曰民事不可缓也诗云昼尔于茅宵尔索绹亟其乘屋其始播百谷民事谓农事诗豳风七月之篇于往取也绹绞也亟急也乘升也播布也言农事至重人君不可以为缓而忽之故引诗言治屋之急如此者盖以来春将复始播百谷而不暇为此也民之为道也有恆产者有恆心无恆产者无恆心苟无恆心放辟邪侈无不为己及陷乎罪然后从而刑之是罔民也焉有仁人在位罔民而可为也是故贤君必恭俭礼下取于民有制恭则能以礼接下俭则能取民以制阳虎曰为富不仁矣为仁不富矣阳虎阳货鲁季氏家臣也天理人欲不容并立虎之言此恐为仁之害于富也孟子引之恐为富之害于仁也君子小人毎相反而已矣夏后氏五十而贡殷人七十而助周人百亩而彻其实皆什一也彻者彻也助者借也此以下乃言制民常产与其取之之制也夏时一夫受田五十亩而每夫计其五亩之入以为贡商人始为井田之制以六百三十亩之地画为九区区七十亩中为公田其外八家各授一区但借其力以助耕公田而不复税其私田周时一夫受田百亩乡遂用贡法十夫有沟都鄙用助法八家同井耕则通力而作收则计亩而分故谓之彻其实皆什一者贡法皆以十分之一为常数惟助法乃是九一而商制不可考周制则公田百亩中以二十亩为庐舎一夫所耕公田实计十亩通私田百亩为十一分而取其一盖又轻于十一矣窃料商制亦当似此而以十四亩为庐舎一夫实耕公田七亩是亦不过十一也彻通也均也借借也龙子曰治地莫善于助莫不善于贡贡者校数嵗之中以为常乐嵗粒米狼戾多取之而不为虐则寡取之凶年粪其田而不足则必取盈焉为民父母使民盻盻然将终嵗勤动不得以养其父母又称贷而益之使老稚转乎沟壑恶在其为民父母也龙子古贤人狼戾犹狼籍言多也粪㙲也盈满也盻恨视也勤动劳苦也称举也贷借也取物于人而出息以偿之也益之以足取盈之数也稚㓜子也夫世禄滕固行之矣孟子甞言文王治岐耕者九一仕者世禄二者王政之本也今世禄滕已行之惟助法未行故取于民者无制耳盖世禄者授之土田使之食其公田之入实与助法相为表里所以使君子小人各有定业而上下相安者也故下文遂言助法诗云雨我公田遂及我私惟助为有公田由此观之虽周亦助也诗小雅大田之篇雨降雨也言愿天雨于公田而遂及私田先公而后私也当时助法尽废典籍不存惟有此诗可见周亦用助故引之也设为庠序学校以教之庠者养也校者教也序者射也夏曰校殷曰序周曰庠学则三代共之皆所以明人伦也人伦明于上小民亲于下庠以养老为义校以教民为义序以习射为义皆乡学也学国学也共之无异名也伦序也父子有亲君臣有义夫妇有别长㓜有序朋友有信此人之大伦也庠序学校皆以明此而已有王者起必来取法是为王者师也滕国褊小虽行仁政未必䏻兴王业然为王者师则虽不有天下而其泽亦足以及天下矣圣贤至公无我之心于此可见诗云周虽旧邦其命维新文王之谓也子力行之亦以新子之国诗大雅文王之篇言周虽后稷以来旧为诸侯其受天命而有天下则自文王始也子指文公诸侯未踰年之称也使毕战问井地孟子曰子之君将行仁政选择而使子子必勉之夫仁政必自经界始经界不正井地不均谷禄不平是故暴君污吏必慢其经界经界既正分田制禄可坐而定也毕战滕臣文公因孟子之言而使毕战主为井地之事故又使之来问其详也井地即井田也经界谓治地分田经画其沟涂封植之界也此法不修则田无定分而豪强得以兼并故井地有不均赋无定法而贪暴得以多取故谷禄有不平此欲行仁政者之所以必从此始而暴君污吏则必欲慢而废之也有以正之则分田制禄可不劳而定矣夫滕壤地𥚹小将为君子焉将为野人焉无君子莫治野人无野人莫养君子言滕地虽小然其间亦必有为君子而仕者亦必有为野人而耕者是以分田制禄之法不可偏废也请野九一而助国中什一使自赋此分田制禄之常法所以治野人使养君子也野郊外都鄙之地也九一而助为公田而行助法也国中郊门之内乡遂之地也田不井授但为沟洫使什而自赋其一盖用贡法也周所谓彻法者盖如此以此推之当时非惟助法不行其贡亦不止什一矣卿以下必有圭田圭田五十亩此世禄常制之外又有圭田所以厚君子也圭洁也所以奉祭祀也不言世禄者滕已行之但此未备耳余夫二十五亩程子曰一夫上父母下妻子以五口八口为率受田百畒如有弟是余夫也年十六别受田二十五亩俟其壮而有室然后更受百亩之田愚按此百畒常制之外又有余夫之田以厚野人也死徙无出乡乡田同井出入相友守望相助疾病相扶持则百姓亲睦死谓葬也徙谓徙其居也同井者八家也友犹伴也守望防冦盗也方里而井井九百亩其中为公田八家皆私百亩同养公田公事毕然后敢治私事所以别野人也此详言井田形体之制乃周之助法也公田以为君子之禄而私田野人之所受先公后私所以别君子野人之分也不言君子据野人而言省文耳上言野及国中二法此独详于治野者国中贡法当世已行但取之过于什一尔此其大略也若夫润泽之则在君与子矣井地之法诸侯皆去其籍此特其大略而已润泽谓因时制宜使合于人情宜于土俗而不失乎先王之意也吕氏曰子张子慨然有意三代之治论治人先务未始不以经界为急讲求法制粲然备具要之可以行于今如有用我者举而措之耳甞曰仁政必自经界始贫冨不均教养无法虽欲言治皆苟而已世之病难行者未始不以亟夺冨人之田为辞然兹法之行悦之者衆苟处之有术期以数年不刑一人而可复所病者特上之未行耳乃言曰縦不䏻行之天下犹可验之一乡方与学者议古之法买田一方画为数井上不失公家之赋役退以其私正经界分宅里立歛法广储蓄兴学校成礼俗救菑恤患厚本抑末足以推先王之遗法明当今之可行有志未就而卒愚按丧礼经界两章见孟子之学识其大者是以虽当礼法废壊之后制度节文不可复考而能因略以致详推旧而为新不屑屑于既往之迹而能合乎先王之意真可谓命世亚圣之才矣有为神农之言者许行自楚之滕踵门而告文公曰远方之人闻君行仁政愿受一㕓而为氓文公与之处其徒数十人皆衣褐捆屦织席以为食神农炎帝神农氏始为耒耜教民稼穑者也为其言者史迁所谓农家者流也许姓行名也踵门足至门也仁政上章所言井地之法也㕓民所居也氓野人之称褐毛布贱者之服也捆扣椓之欲其坚也以为食卖以供食也程子曰许行所谓神农之言乃后世称述上古之事失其义理者耳犹隂阳医方称黄帝之说也陈良之徒陈相与其弟辛负耒耜而自宋之滕曰闻君行圣人之政是亦圣人也愿为圣人氓陈良楚之儒者耜所以起土耒其柄也陈相见许行而大悦尽弃其学而学焉陈相见孟子道许行之言曰滕君则诚贤君也虽然未闻道也贤者与民并耕而食饔飱而治今也滕有仓廪府库则是厉民而以自养也恶得贤饔飱熟食也朝曰饔夕曰飱言当自炊㸑以为食而兼治民事也厉病也许行此言盖欲隂坏孟子分别君子小人之法孟子曰许子必种粟而后食乎曰然许子必织布而后衣乎曰否许子衣褐许子冠乎曰冠曰奚冠曰冠素曰自织之与曰否以粟易之曰许子奚为不自织曰害于耕曰许子以釜甑㸑以鐡耕乎曰然自为之与曰否以粟易之釜所以煑甑所以炊㸑然火也鐡耜属也此语八反皆孟子问而陈相对也以粟易械器者不为厉陶冶陶冶亦以其械器易粟者岂为厉农夫哉且许子何不为陶冶舎皆取诸其宫中而用之何为纷纷然与百工交易何许子之不惮烦曰百工之事固不可耕且为也此孟子言而陈相对也械器釡甑之属也陶为甑者冶为釜鐡者舎止也或读属上句舎谓作陶冶之处也然则治天下独可耕且为与有大人之事有小人之事且一人之身而百工之所为备如必自为而后用之是率天下而路也故曰或劳心或劳力劳心者治人劳力者治于人治于人者食人治人者食于人天下之通义也此以下皆孟子言也路谓奔走道路无时休息也治于人者见治于人也食人者出赋税以给公上也食于人者见食于人也此四句皆古语而孟子引之也君子无小人则饥小人无君子则乱以此相易正犹农夫陶冶以粟与械器相易乃所以相济而非所以相病也治天下者岂必耕且为哉当尧之时天下犹未平洪水横流汜滥于天下草木畅茂禽兽繁殖五谷不登禽兽偪人兽蹄鸟迹之道交于中国尧独忧之举舜而敷治焉舜使益掌火益烈山泽而焚之禽兽逃匿禹䟽九河瀹济漯而注诸海决汝汉排淮泗而注之江然后中国可得而食也当是时也禹八年于外三过其门而不入虽欲耕得乎天下犹未平者洪荒之世生民之害多矣圣人迭兴渐次除治至此尚未尽平也洪大也横流不由其道而散溢妄行也氾滥横流之貌畅茂长盛也繁殖衆多也五谷稻黍稷麦菽也登成熟也道路也兽蹄鸟迹交于中国言禽兽多也敷布也益舜臣名烈炽也禽兽逃匿然后禹得施治水之功䟽通也分也九河曰徒骇曰太史曰马頬曰覆釜曰胡蘓曰简曰洁曰钩盘曰鬲津㵸亦䟽通之意济漯二水名决排皆去其壅塞也汝汉淮泗亦皆水名也据禹贡及今水路惟汉水入江耳汝泗则入淮而淮自入海此谓四水皆入于江记者之误也后稷教民稼穑树艺五谷五谷熟而民人育人之有道也饱食煖衣逸居而无教则近于禽兽圣人有忧之使契为司徒教以人伦父子有亲君臣有义夫妇有别长㓜有序朋友有信放勲曰劳之来之匡之直之辅之翼之使自得之又从而振徳之圣人之忧民如此而暇耕乎言水土平然后得以教稼穑衣食足然后得以施教化后稷官名弃为之然言教民则亦非并耕矣树亦种也艺殖也契亦舜臣名也司徒官名也人之有道言其皆有秉彛之性也然无教则亦放逸怠惰而失之故圣人设官而教以人伦亦因其固有者而道之耳书曰天叙有典勑我五典五惇哉此之谓也放勲本史臣賛尧之辞孟子因以为尧号也徳犹惠也尧言劳者劳之来者来之邪者正之枉者直之辅以立之翼以行之使自得其性矣又从而提撕警觉以加惠焉不使其放逸怠惰而或失之盖命契之辞也尧以不得舜为己忧舜以不得禹臯陶为己忧夫以百亩之不易为己忧者农夫也易治也尧舜之忧民非事事而忧之也急先务而已所以忧民者其大如此则不惟不暇耕而亦不必耕矣分人以财谓之惠教人以善谓之忠为天下得人者谓之仁是故以天下与人易为天下得人难分人以财小惠而已教人以善虽有爱民之实然其所及亦有限而难乆惟若尧之得舜舜之得禹臯陶乃所谓为天下得人者而其恩惠广大教化无穷矣此所以为仁也孔子曰大哉尧之为君惟天为大惟尧则之荡荡乎民无能名焉君哉舜也巍巍乎有天下而不与焉尧舜之治天下岂无所用其心哉亦不用于耕耳则法也荡荡广大之貌君哉言尽君道也巍巍髙大之貌不与犹言不相闗言其不以位为乐也吾闻用夏变夷者未闻变于夷者也陈良楚产也悦周公仲尼之道北学于中国北方之学者未能或之先也彼所谓豪杰之士也子之兄弟事之数十年师死而遂倍之此以下责陈相倍师而学许行也夏诸夏礼义之教也变夷变化蛮夷之人也变于夷反见变化于蛮夷之人也产生也陈良生于楚在中国之南故北游而学于中国也先过也豪杰才徳出衆之称言其能自拔于流俗也倍与背同言陈良用夏变夷陈相变于夷也昔者孔子没三年之外门人治任将归入揖于子贡相向而哭皆失声然后归子贡反筑室于场独居三年然后归他日子夏子张子游以有若似圣人欲以所事孔子事之彊曽子曽子曰不可江汉以濯之秋阳以暴之皜皜乎不可尚已三年古者为师心丧三年若丧父而无服也任担也塲冢上之坛塲也有若似圣人盖其言行气象有似之者如檀弓所记子游谓有子之言似夫子之类是也所事孔子所以事夫子之礼也江汉水多言濯之洁也秋日燥烈言暴之干也皜皜洁白貌尚加也言夫子道徳明着光辉洁白非有若所能彷佛也或曰此三语者孟子賛美曽子之辞也今也南蛮鴃舌之人非先王之道子倍子之师而学之亦异于曽子矣鴃博劳也恶声之鸟南蛮之声似之指许行也吾闻出于幽谷迁于乔木者未闻下乔木而入于幽谷者小雅伐木之诗云伐木丁丁鸟鸣嘤嘤出自幽谷迁于乔木鲁颂曰戎狄是膺荆舒是惩周公方且膺之子是之学亦为不善变矣鲁颂閟宫之篇也膺击也荆楚本号也舒国名近楚者也惩艾也今按此诗为僖公之颂而孟子以周公言之亦断章取义也从许子之道则市贾不贰国中无伪虽使五尺之童适市莫之或欺布帛长短同则贾相若麻缕丝絮轻重同则贾相若五谷多寡同则贾相若屦大小同则贾相若陈相又言许子之道如此盖神农始为市井故许行又託于神农而有是説也五尺之童言㓜小无知也许行欲使市中所粥之物皆不论精粗美恶但以长短轻重多寡大小为价也曰夫物之不齐物之情也或相倍蓰或相什伯或相千万子比而同之是乱天下也巨屦小屦同贾人岂为之哉从许子之道相率而为伪者也恶能治国家倍一倍也蓰五倍也什伯千万皆倍数也比次也孟子言物之不齐乃其自然之理其有精粗犹其有大小也若大屦小屦同价则人岂肯为其大者哉今不论精粗使之同价是使天下之人皆不肯为其精者而竞为滥恶之物以相欺耳墨者夷之因徐辟而求见孟子孟子曰吾固愿见今吾尚病病愈我且往见夷子不来墨者治墨翟之道者夷姓之名徐辟孟子弟子孟子称疾疑亦託辞以观其意之诚否他日又求见孟子孟子曰吾今则可以见矣不直则道不见我且直之吾闻夷子墨者墨之治丧也以薄为其道也夷子思以易天下岂以为非是而不贵也然而夷子葬其亲厚则是以所贱事亲也又求见则其意已诚矣故因徐辟以质之如此直尽言以相正也荘子曰墨子生不歌死无服桐棺三寸而无椁是墨之治䘮以薄为道也易天下谓移易天下之风俗也夷子学于墨氏而不从其教其心必有所不安者故孟子因以诘之徐子以告夷子夷子曰儒者之道古之人若保赤子此言何谓也之则以为爱无差等施由亲始徐子以告孟子孟子曰夫夷子信以为人之亲其兄之子为若亲其邻之赤子乎彼有取尔也赤子匍匐将入井非赤子之罪也且天之生物也使之一本而夷子二本故也若保赤子周书康诰篇文此儒者之言也夷子引之盖欲援儒而入于墨以拒孟子之非己又曰爱无差等施由亲始则推墨而附于儒以释己所以厚葬其亲之意皆所谓遁辞也孟子言人之爱其兄子与邻之子本有差等书之取譬本为小民无知而犯法如赤子无知而入井耳且人物之生必各本于父母而无二乃自然之理若天使之然也故其爱由此立而推以及人自有差等今如夷子之言则是视其父母本无异于路人但其施之之序姑自此始耳非二本而何哉然于先后之间犹知所择则又本心之明有终不得而息者此其所以卒能受命而自觉其非也盖上世甞有不葬其亲者其亲死则举而委之于壑他日过之狐狸食之蝇蚋姑嘬之其颡有泚睨而不视夫泚也非为人泚中心逹于面目盖归反虆梩而掩之掩之诚是也则孝子仁人之掩其亲亦必有道矣因夷子厚葬其亲而言此以深明一本之意上世谓大古也委弃也壑山水所趋也蚋蚊属姑语助声或曰蝼蛄也嘬攅共食之也颡额也泚泚然汗出之貌睨邪视也视正视也不能不视而又不忍正视哀痛迫切不䏻为心之甚也非为人泚言非为他人见之而然也所谓一本者于此见之尤为亲切盖惟至亲故如此在他人则虽有不忍之心而其哀痛迫切不至若此之甚矣反覆也虆土笼也梩土轝也于是归而掩覆其亲之尸此葬埋之礼所由起也此掩其亲者若所当然则孝子仁人所以掩其亲者必有其道而不以薄为贵矣徐子以告夷子夷子怃然为间曰命之矣怃然茫然自失之貌为间者有顷之间也命犹教也言孟子已教我矣盖因其本心之明以攻其所学之蔽是以吾之言易入而彼之惑易解也孟子集註大全卷五四书大全钦定四库全书孟子集註大全巻六滕文公章句下凡十章陈代曰不见诸侯宜若小然今一见之大则以王小则以霸且志曰枉尺而直寻宜若可为也陈代孟子弟子也小谓小节也枉屈直伸也八尺曰寻枉尺直寻犹屈己一见诸侯而可以致王霸所屈者小所伸者大也孟子曰昔齐景公田招虞人以旌不至将杀之志士不忘在沟壑勇士不忘丧其元孔子奚取焉取非其招不往也如不待其招而往何哉田猎也虞人守苑囿之吏也招大夫以旌招虞人以皮冠元首也志士固穷常念死无棺椁弃沟壑而不恨勇士轻生常念战鬬而死丧其首而不顾也此二句乃孔子叹美虞人之言夫虞人招之不以其物尚守死而不往况君子岂可不待其招而自往见之邪此以上告之以不可往见之意且夫枉尺而直寻者以利言也如以利则枉寻直尺而利亦可为与此以下正其所称枉尺直寻之非夫所谓枉小而所伸者大则为之者计其利耳一有计利之心则虽枉多伸少而有利亦将为之邪甚言其不可也昔者赵简子使王良与嬖奚乘终日而不获一禽嬖奚反命曰天下之贱工也或以告王良良曰请复之彊而后可一朝而获十禽嬖奚反命曰天下之良工也简子曰我使掌与女乘谓王良良不可曰吾为之范我驰驱终日不获一为之诡遇一朝而获十诗云不失其驰舎矢如破我不贯与小人乘请辞赵简子晋大夫赵鞅也王良善御者也嬖奚简子幸臣与之乘为之御也复之再乘也彊而后可嬖奚不肯彊之而后肯也一朝自晨至食时也掌专主也范法度也诡遇不正而与禽遇也言奚不善射以法驰驱则不获废法诡遇而后中也诗小雅车攻之篇言御者不失其驰驱之法而射者发矢皆中而力今嬖奚不能也贯习也御者且羞与射者比比而得禽兽虽若丘陵弗为也如枉道而从彼何也且子过矣枉己者未有能直人者也比阿党也若丘陵言多也或曰居今之世出处去就不必一一中节欲其一一中节则道不得行矣杨氏曰何其不自重也枉己其能直人乎古之人宁道之不行而不轻其去就是以孔孟虽在春秋战国之时而进必以正以至终不得行而死也使不恤其去就而可以行道孔孟当先为之矣孔孟岂不欲道之行哉景春曰公孙衍张仪岂不诚大丈夫哉一怒而诸侯惧安居而天下熄景春人姓名公孙衍张仪皆魏人怒则说诸侯使相攻伐故诸侯惧也孟子曰是焉得为大丈夫乎子未学礼乎丈夫之冠也父命之女子之嫁也母命之往送之门戒之曰往之女家必敬必戒无违夫子以顺为正者妾妇之道也加冠于首曰冠女家夫家也妇人内夫家以嫁为归也夫子夫也女子从人以顺为正道也盖言二子阿谀苟容窃取权势乃妾妇顺从之道耳非丈夫之事也居天下之广居立天下之正位行天下之大道得志与民由之不得志独行其道富贵不能滛贫贱不能移威武不能屈此之谓大丈夫广居仁也正位礼也大道义也与民由之推其所得于人也独行其道守其所得于己也淫荡其心也移变其节也屈挫其志也何叔京曰战国之时圣贤道否天下不复见其徳业之盛但见姦巧之徒得志横行气熖可畏遂以为大丈夫不知由君子观之是乃妾妇之道耳何足道哉周霄问曰古之君子仕乎孟子曰仕传曰孔子三月无君则皇皇如也出疆必载质公明仪曰古之人三月无君则弔周霄魏人无君谓不得仕而事君也皇皇如有求而弗得之意出疆谓失位而去国也质所执以见人者如士则执雉也出疆载之者将以见所适国之君而事之也三月无君则弔不以急乎周霄问也以己通太也后章放此曰士之失位也犹诸侯之失国家也礼曰诸侯耕助以供粢盛夫人蚕缫以为衣服牺牲不成粢盛不洁衣服不备不敢以祭惟士无田则亦不祭牲杀器皿衣服不备不敢以祭则不敢以宴亦不足弔乎礼曰诸侯为籍百畆冕而青纮躬秉耒以耕而庶人助以终畆收而藏之御廪以供宗庙之粢盛使世妇蚕于公桑蚕室奉茧以示于君遂献于夫人夫人副袆受之缫三盆手遂布于三宫世妇使缫以为黼黻文章而服以祀先王先公又曰士有田则祭无田则荐黍稷曰粢在器曰盛牲杀牲必特杀也皿所以覆器者出疆必载质何也周霄问也曰士之仕也犹农夫之耕也农夫岂为出疆舎其耒耜哉曰晋国亦仕国也未甞闻仕如此其急仕如此其急也君子之难仕何也曰丈夫生而愿为之有室女子生而愿为之有家父母之心人皆有之不待父母之命媒妁之言鑚穴隙相窥踰墻相从则父母国人皆贱之古之人未甞不欲仕也又恶不由其道不由其道而往者与鑚穴隙之类也晋国觧见首篇仕国谓君子游宦之国霄意以孟子不见诸侯为难仕故先问古之君子仕否然后言此以风切之也男以女为室女以男为家妁亦媒也言为父母者非不愿其男女之有室家而亦恶其不由道盖君子虽不洁身以乱伦而亦不徇利而忘义也彭更问曰后车数十乘从者数百人以传食于诸侯不以泰乎孟子曰非其道则一箪食不可受于人如其道则舜受尧之天下不以为泰子以为泰乎彭更孟子弟子也泰侈也曰否士无事而食不可也言不以舜为泰但谓今之士无功而食人之食则不可也曰子不通功易事以羡补不足则农有余粟女有余布子如通之则梓匠轮舆皆得食于子于此有人焉入则孝出则悌守先王之道以待后之学者而不得食于子子何尊梓匠轮舆而轻为仁义者哉通功易事谓通人之功而交易其事羡余也有余言无所贸易而积于无用也梓人匠人木工也轮人舆人车工也曰梓匠轮舆其志将以求食也君子之为道也其志亦将以求食与曰子何以其志为哉其有功于子可食而食之矣且子食志乎食功乎曰食志孟子言自我而言固不求食自彼而言凡有功者则当食之曰有人于此毁瓦画墁其志将以求食也则子食之乎曰否曰然则子非食志也食功也墁墻壁之饰也毁瓦画墁言无功而有害也既曰食功则以士为无事而食者真尊梓匠轮舆而轻为仁义者矣万章问曰宋小国也今将行王政齐楚恶而伐之则如之何万章孟子弟子宋王偃甞灭滕伐薛败齐楚魏之兵欲霸天下疑即此时也孟子曰汤居亳与葛为邻葛伯放而不祀汤使人问之曰何为不祀曰无以供犠牲也汤使遗之牛羊葛伯食之又不以祀汤又使人问之曰何为不祀曰无以供粢盛也汤使亳衆往为之耕老弱馈食葛伯帅其民要其有酒食黍稻者夺之不授者杀之有童子以黍肉饷杀而夺之书曰葛伯仇饷此之谓也葛国名伯爵也放而不祀放纵无道不祀先祖也亳衆汤之民其民葛民也授与也饷亦馈也书商书仲虺之诰也仇饷言与饷者为仇也为其杀是童子而征之四海之内皆曰非富天下也为匹夫匹妇复雠也非富天下言汤之心非以天下为富而欲得之也汤始征自葛载十一征而无敌于天下东面而征西夷怨南面而征北狄怨曰奚为后我民之望之若大旱之望雨也归市者弗止芸者不变诛其君弔其民如时雨降民大悦书曰傒我后后来其无罚载亦始也十一征所征十一国也余己见前篇有攸不为臣东征绥厥士女匪厥𤣥黄绍我周王见休惟臣附于大邑周其君子实𤣥黄于匪以迎其君子其小人箪食壶浆以迎其小人救民于水火之中取其残而已矣按周书武成篇载武王之言孟子约其文如此然其辞时与今书文不类今姑依此文觧之有所不为臣谓助纣为恶而不为周臣者匪与篚同𤣥黄币也绍继也犹言事也言其士女以匪盛𤣥黄之币迎武王而事之也商人而曰我周王犹商书所谓我后也休美也言武王能顺天休命而事之者皆见休也臣附归服也孟子又释其意言商人闻周师之来各以其类相迎者以武王能救民于水火之中取其残民者诛之而不为暴虐耳君子谓在位之人小人谓细民也太誓曰我武惟扬侵于之疆则取于残杀伐用张于汤有光太誓周书也今书文亦小异言武王威武奋扬侵彼纣之疆界取其残贼而杀伐之功因以张大比于汤之伐桀又有光焉引此以证上文取其残之义不行王政云尔苟行王政四海之内皆举首而望之欲以为君齐楚虽大何畏焉宋实不能行王政后果为齐所灭王偃走死尹氏曰为国者能自治而得民心则天下皆将归往之恨其征伐之不早也尚何彊国之足畏哉苟不自治而以彊弱之势言之是可畏而已矣孟子谓戴不胜曰子欲子之王之善与我明告子有楚大夫于此欲其子之齐语也则使齐人傅诸使楚人傅诸曰使齐人傅之曰一齐人傅之衆楚人咻之虽日挞而求其齐也不可得矣引而置之荘岳之间数年虽日挞而求其楚亦不可得矣戴不胜宋臣也齐语齐人语也傅教也咻讙也齐齐语也荘岳齐街里名也楚楚语也此先设譬以晓之也子谓薛居州善士也使之居于王所在于王所者长㓜卑尊皆薛居州也王谁与为不善在王所者长㓜卑尊皆非薛居州也王谁与为善一薛居州独如宋王何居州亦宋臣言小人衆而君子独无以成正君之功公孙丑问曰不见诸侯何义孟子曰古者不为臣不见不为臣谓未仕于其国者也此不见诸侯之义也叚干木踰垣而辟之泄栁闭门而不内是皆已甚迫斯可以见矣叚干木魏文侯时人泄栁鲁缪公时人文侯缪公欲见此二人而二人不肯见之盖未为臣也已甚过甚也迫谓求见之切也阳货欲见孔子而恶无礼大夫有赐于士不得受于其家则徃拜其门阳货矙孔子之亡也而馈孔子蒸豚孔子亦矙其亡也而往拜之当是时阳货先岂得不见此又引孔子之事以明可见之节也欲见孔子欲召孔子来见己也恶无礼畏人以己为无礼也受于其家对使人拜受于家也其门大夫之门也矙窥也阳货于鲁为大夫孔子为士故以此物及其不在而馈之欲其来拜而见之也先谓先来加礼也曽子曰胁肩谄笑病于夏畦子路曰未同而言观其色赧赧然非由之所知也由是观之则君子之所养可知己矣胁肩竦体谄笑彊笑皆小人侧媚之态也病劳也夏畦夏月治畦之人也言为此者其劳过于夏畦之人也未同而言与人未合而彊与之言也赧赧慙而面赤之貌由子路名言非己所知甚恶之之辞也孟子言由此二言观之则二子之所养可知必不肯不俟其礼之至而輙往见之也此章言圣人礼义之中正过之者伤于迫切而不洪不及者沦于汚贱而可耻戴盈之曰什一去关市之征今兹未能请轻之以待来年然后己何如盈之亦宋大夫也什一井田之法也关市之征商贾之税也已止也孟子曰今有人日攘其邻之鸡者或告之曰是非君子之道曰请损之月攘一鸡以待来年然后己攘物自来而取之也损减也如知其非义斯速已矣何待来年知义理之不可而不䏻速改与月攘一鸡何以异哉公都子曰外人皆称夫子好辩敢问何也孟子曰予岂好辩哉予不得已也天下之生久矣一治一乱生谓生民也一治一乱气化盛衰人事得失反覆相寻理之常也当尧之时水逆行氾滥于中国蛇龙居之民无所定下者为巢上者为营窟书曰洚水警余洚水者洪水也水逆行下流壅塞故水倒流而旁溢也下下地上髙地也营窟穴处也书虞书大禹谟也洚水洚洞无涯之水也警戒也此一乱也使禹治之禹掘地而注之海驱蛇龙而放之菹水由地中行江淮河汉是也险阻既逺鸟兽之害人者消然后人得平土而居之掘地掘去壅塞也菹泽生草者也地中两涯之间也险阻谓水之氾滥也逺去也消除也此一治也尧舜既没圣人之道衰暴君代作壊宫室以为污池民无所安息弃田以为园囿使民不得衣食邪说暴行又作园囿污池沛泽多而禽兽至及纣之身天下又大乱暴君谓夏太康孔甲履癸商武乙之类也宫室民居也沛草木之所生也泽水所钟也自尧舜没至此治乱非一及纣而又一大乱也周公相武王诛纣伐奄三年讨其君驱飞廉于海隅而戮之灭国者五十驱虎豹犀象而逺之天下大恱书曰丕显哉文王谟丕承哉武王烈佑启我后人咸以正无缺奄东方之国助纣为虐者也飞廉纣幸臣也五十国皆纣党虐民者也书周书君牙之篇丕大也显明也谟谋也承继也烈光也佑助也启开也缺壊也此一治也世衰道微邪说暴行有作臣弑其君者有之子弑其父者有之此周室东迁之后又一乱也孔子惧作春秋春秋天子之事也是故孔子曰知我者其惟春秋乎罪我者其惟春秋乎胡氏曰仲尼作春秋以寓王法惇典庸礼命徳讨罪其大要皆天子之事也知孔子者谓此书之作遏人欲于横流存天理于既灭为后世虑至深逺也罪孔子者以谓无其位而託二百四十二年南面之权使乱臣贼子禁其欲而不得肆则戚矣愚谓孔子作春秋以讨乱贼则致治之法垂于万世是亦一治也圣王不作诸侯放恣处士横议杨朱墨翟之言盈天下天下之言不归杨则归墨杨氏为我是无君也墨氏兼爱是无父也无父无君是禽兽也公明仪曰庖有肥肉廐有肥马民有饥色野有饿莩此率兽而食人也杨墨之道不息孔子之道不着是邪说诬民充塞仁义也仁义充塞则率兽食人人将相食杨朱但知爱身而不复知有致身之义故无君墨子爱无差等而视其至亲无异衆人故无父无父无君则人道灭絶是亦禽兽而已公明仪之言义见首篇充塞仁义谓邪说徧满妨于仁义也孟子引仪之言以明杨墨道行则人皆无父无君以陷于禽兽而大乱将起是亦率兽食人而人又相食也此又一乱也吾为此惧闲先圣之道距杨墨放淫辞邪说者不得作作于其心害于其事作于其事害于其政圣人复起不易吾言矣闲卫也放驱而逺之也作起也事所行政大体也孟子虽不得志于时然杨墨之害自是灭息而君臣父子之道頼以不坠是亦一治也程子曰杨墨之害甚于申韩佛老之害甚于杨墨盖杨氏为我疑于义墨氏兼爱疑于仁申韩则浅陋易见故孟子止辟杨墨为其惑世之甚也佛氏之言近理又非杨墨之比所以为害尤甚昔者禹抑洪水而天下平周公兼夷狄驱勐兽而百姓宁孔子成春秋而乱臣贼子惧抑止也兼并之也总结上文也诗云戎狄是膺荆舒是惩则莫我敢承无父无君是周公所膺也说见上篇承当也我亦欲正人心息邪说距诐行放淫辞以承三圣者岂好辩哉予不得已也诐淫觧见前篇辞者说之详也承继也三圣禹周公孔子也盖邪说横流壊人心术甚于洪水勐兽之灾惨于夷狄篡弑之祸故孟子深惧而力救之再言岂好辩哉予不得已也所以深致意焉然非知道之君子孰能真知其所以不得已之故哉能言距杨墨者圣人之徒也言茍有能为此距杨墨之说者则其所趋正矣虽未必知道是亦圣人之徒也孟子既答公都子之问而意有未尽故复言此盖邪说害正人人得而攻之不必圣贤如春秋之法乱臣贼子人人得而诛之不必士师也圣人救世立法之意其切如此若以此意推之则不能攻讨而又唱为不必攻讨之说者其为邪诐之徒乱贼之党可知矣尹氏曰学者于是非之原毫釐有差则害流于生民祸及于后世故孟子辩邪说如是之严而自以为承三圣之功也当是时方且以好辩目之是以常人之心而度圣贤之心也匡章曰陈仲子岂不诚亷士哉居于陵三日不食耳无闻目无见也井上有李螬食实者过半矣匍匐往将食之三咽然后耳有闻目有见匡章陈仲子皆齐人亷有分辨不苟取也于陵地名螬蛴螬虫也匍匐言无力不能行也咽吞也孟子曰于齐国之士吾必以仲子为巨擘焉虽然仲子恶能亷充仲子之操则蚓而后可者也巨擘大指也言齐人中有仲子如衆小指中有大指也充推而满之也操所守也蚓丘蚓也言仲子未得为亷也必若满其所守之志则惟丘蚓之无求于世然后可以为亷耳夫蚓上食藁壤下饮黄泉仲子所居之室伯夷之所筑与抑亦盗跖之所筑与所食之粟伯夷之所树与抑亦盗跖之所树与是未可知也藁壤干土也黄泉浊水也抑发语辞也言蚓无求于人而自足而仲子不免居室食粟若所従来或有非义则是未能如蚓之亷也曰是何伤哉彼身织屦妻辟纑以易之也辟绩也纑练麻也曰仲子齐之世家也兄戴盖禄万钟以兄之禄为不义之禄而不食也以兄之室为不义之室而不居也辟兄离母处于于陵他日归则有馈其兄生䳘者已频顣曰恶用是鶃鶃者为哉他日其母杀是䳘也与之食之其兄自外至曰是鶃鶃之肉也出而哇之世家世卿之家兄名戴食采于盖其入万钟也归自于陵归也已仲子也鶃鶃䳘声也频顣而言以其兄受馈为不义也哇吐之也以母则不食以妻则食之以兄之室则弗居以于陵则居之是尚为能充其类也乎若仲子者蚓而后充其操者也言仲子以母之食兄之室为不义而不食不居其操守如此至于妻所易之粟于陵所居之室既未必伯夷之所为则亦不义之类耳今仲子于此则不食不居于彼则食之居之岂为能充满其操守之类者乎必其无求自足如蚯蚓然乃为能满其志而得为亷耳然岂人之所可为哉范氏曰天之所生地之所养惟人为大人之所以为大者以其有人伦也仲子避兄离母无亲戚君臣上下是无人伦也岂有无人伦而可以为亷哉孟子集註大全巻六四书大全钦定四库全书孟子集註大全卷七离娄章句上凡二十八章孟子曰离娄之明公输子之巧不以规矩不能成方贠师旷之聦不以六律不能正五音尧舜之道不以仁政不能平治天下离娄古之明目者公输子名班鲁之巧人也规所以为贠之器也矩所以为方之器也师旷晋之乐师知音者也六律截竹为筩隂阳各六以节五音之上下黄钟大簇姑洗蕤賔夷则无射为阳大吕夹钟仲吕林钟南吕应钟为隂也五音宫商角徴羽也范氏曰此言治天下不可无法度仁政者治天下之法度也今有仁心仁闻而民不被其泽不可法于后世者不行先王之道也仁心爱人之心也仁闻者有爱人之声闻于人也先王之道仁政是也范氏曰齐宣王不忍一牛之死以羊易之可谓有仁心梁武帝终日一食𬞞素宗庙以麫为牺牲断死刑必为之涕泣天下知其慈仁可谓有仁闻然而宣王之时齐国不治武帝之末江南大乱其故何哉有仁心仁闻而不行先王之道故也故曰徒善不足以为政徒法不能以自行徒犹空也有其心无其政是谓徒善有其政无其心是谓徒法程子尝言为政湏要有纲纪文章谨权审量读法平价皆不可阙而又曰必有闗雎麟趾之意然后可以行周官之法度正谓此也诗云不愆不忘率由旧章遵先王之法而过者未之有也诗大雅假乐之篇愆过也率循也章典法也所行不过差不遗忘者以其循用旧典故也圣人既竭目力焉继之以规矩凖绳以为方员平直不可胜用也既竭耳力焉继之以六律正五音不可胜用也既竭心思焉继之以不忍人之政而仁覆天下矣凖所以为平绳所以为直覆被也此言古之圣人既竭耳目心思之力然犹以为未足以徧天下及后世故制为法度以继续之则其用不穷而仁之所被者广矣故曰为高必因丘陵为下必因川泽为政不因先王之道可谓智乎丘陵本髙川泽本下为髙下者因之则用力少而成功多矣邹氏曰自章首至此论以仁心仁闻行先王之道是以惟仁者宜在髙位不仁而在高位是播其恶于衆也仁者有仁心仁闻而能扩而充之以行先王之道者也播恶于衆谓贻患于下也上无道揆也下无法守也朝不信道工不信度君子犯义小人犯刑国之所存者幸也此言不仁而在髙位之祸也道义理也揆度也法制度也道揆谓以义理度量事物而制其宜法守谓以法度自守工官也度即法也君子小人以位而言也由上无道揆故下无法守无道揆则朝不信道而君子犯义无法守则工不信度而小人犯刑有此六者其国必亡其不亡者侥倖而已故曰城郭不完兵甲不多非国之灾也田野不辟货财不聚非国之害也上无礼下无学贼民兴䘮无日矣上不知礼则无以教民下不知学则易与为乱邹氏曰自是以惟仁者至此所以责其君诗曰天之方蹶无然泄泄诗大雅板之篇蹶顚覆之意泄泄怠缓悦从之貌言天欲顚覆周室羣臣无得泄泄然不急救正之泄泄犹沓沓也沓沓即泄泄之意盖孟子时人语如此事君无义进退无礼言则非先王之道者犹沓沓也非诋毁也故曰责难于君谓之恭陈善闭邪谓之敬吾君不能谓之贼范氏曰人臣以难事责于君使其君为尧舜之君者尊君之大也开陈善道以禁闭君之邪心唯恐其君或陷于有过之地者敬君之至也谓其君不能行善道而不以告者贼害其君之甚也邹氏曰自诗云天之方蹶至此所以责其臣邹氏曰此章言为治者当有仁心仁闻以行先王之政而君臣又当各任其责也孟子曰规矩方贠之至也圣人人伦之至也至极也人伦説见前篇规矩尽所以为方贠之理犹圣人尽所以为人之道欲为君尽君道欲为臣尽臣道二者皆法尧舜而已矣不以舜之所以事尧事君不敬其君者也不以尧之所以治民治民贼其民者也法尧舜以尽君臣之道犹用规矩以尽方贠之极此孟子所以道性善而称尧舜也孔子曰道二仁与不仁而已矣法尧舜则尽君臣之道而仁矣不法尧舜则慢君贼民而不仁矣二端之外更无他道出乎此则入乎彼矣可不谨哉暴其民甚则身弑国亡不甚则身危国削名之曰幽厉虽孝子慈孙百世不能改也幽暗厉虐皆恶谥也茍得其实则虽有孝子慈孙爱其祖考之甚者亦不得废公义而改之言不仁之祸必至于此可惧之甚也诗云殷鉴不逺在夏后之世此之谓也诗大雅荡之篇言商纣之所当鉴者近在夏桀之世而孟子引之又欲后人以幽厉为鉴也孟子曰三代之得天下也以仁其失天下也以不仁三代谓夏商周也禹汤文武以仁得之桀纣幽厉以不仁失之国之所以废兴存亡者亦然国谓诸侯之国天子不仁不保四海诸侯不仁不保社稷卿大夫不仁不保宗庙士庶人不仁不保四体言必死亡今恶死亡而乐不仁是犹恶醉而强酒此承上章之意而推言之也孟子曰爱人不亲反其仁治人不治反其智礼人不答反其敬我爱人而人不亲我则反求诸已恐我之仁未至也智敬放此行有不得者皆反求诸已其身正而天下归之不得谓不得其所欲如不亲不治不答是也反求诸已谓反其仁反其智反其敬也如此则自治益详而身无不正矣天下归之极言其效也诗云永言配命自求多福解见前篇亦承上章而言孟子曰人有恒言皆曰天下国家天下之本在国国之本在家家之本在身恒常也虽常言之而未必知其言之有序也故推言之而又以家本乎身也此亦承上章而推言之大学所谓自天子至于庶人壹是皆以脩身为本为是故也孟子曰为政不难不得罪于巨室巨室之所慕一国慕之一国之所慕天下慕之故沛然德教溢乎四海巨室世臣大家也得罪谓身不正而取怨怒也麦丘邑人祝齐桓公曰愿主君无得罪于羣臣百姓意盖如此慕向也心悦诚服之谓也沛然盛大流行之貌溢充满也盖巨室之心难以力服而国人素所取信今既悦服则国人皆服而吾德教之所施可以无逺而不至矣此亦承上章而言盖君子不患人心之不服而患吾身之不脩吾身既脩则人心之难服者先服而无一人之不服矣林氏曰战国之世诸侯失德巨室擅权为患甚矣然或者不脩其本而遽欲胜之则未必能胜而适以取祸故孟子推本而言惟务脩德以服其心彼既悦服则吾之德教无所留碍可以及乎天下矣裴度所谓韩洪舆疾讨贼承宗歛手削地非朝廷之力能制其死命特以处置得宜能服其心故尔正此类也孟子曰天下有道小德役大德小贤役大贤天下无道小役大弱役强斯二者天也顺天者存逆天者亡有道之世人皆脩德而位必称其德之大小天下无道人不脩德则但以力相役而已天者理势之当然也齐景公曰既不能令又不受命是絶物也涕出而女于吴引此以言小役大弱役强之事也令出令以使人也受命听命于人也物犹人也女以女与人也吴蛮夷之国也景公羞与为昏而畏其强故涕泣而以女与之今也小国师大国而耻受命焉是犹弟子而耻受命于先师也言小国不脩德以自强其般乐怠敖皆若效大国之所为者而独耻受其教命不可得也如耻之莫若师文王师文王大国五年小国七年必为政于天下矣此因其愧耻之心而勉以脩德也文王之政布在方䇿举而行之所谓师文王也五年七年以其所乗之势不同为差盖天下虽无道然脩德之至则道自我行而大国反为吾役矣程子曰五年七年圣人度其时则可矣然凡此类学者皆当思其作为如何乃有益耳诗云商之孙子其丽不亿上帝既命侯于周服侯服于周天命靡常殷士肤敏祼将于京孔子曰仁不可为衆也夫国君好仁天下无敌诗大雅文王之篇孟子引此诗及孔子之言以言文王之事丽数也十万曰亿侯维也商士商孙子之臣也肤大也敏逹也祼宗庙之祭以鬰鬯之酒灌地而降神也将助也言商之孙子衆多其数不但十万而已上帝既命周以天下则凡此商之孙子皆臣服于周矣所以然者以天命不常归于有德故也是以商士之肤大而敏逹者皆执祼献之礼助王祭事于周之京师也孔子因读此诗而言有仁者则虽有十万之衆不能当之故国君好仁则必无敌于天下也不可为衆犹所谓难为兄难为弟云尔今也欲无敌于天下而不以仁是犹执热而不以濯也诗云谁能执热逝不以濯耻受命于大国是欲无敌于天下也乃师大国而不师文王是不以仁也诗大雅桑柔之篇逝语辞也言谁能执持热物而不以水自濯其手乎此章言不能自强则听天所命脩德行仁则天命在我孟子曰不仁者可与言哉安其危而利其菑乐其所以亡者不仁而可与言则何亡国败家之有安其危利其菑者不知其为危菑而反以为安利也所以亡者谓荒暴滛虐所以致亡之道也不仁之人私欲固蔽失其本心故其顚倒错乱至于如此所以不可告以忠言而卒至于败亡也有孺子歌曰沧浪之水清兮可以濯我缨沧浪之水浊兮可以濯我足沧浪水名缨冠系也孔子曰小子听之清斯濯缨浊斯濯足矣自取之也言水之清浊有以自取之也圣人声入心通无非至理此类可见夫人必自侮然后人侮之家必自毁而后人毁之国必自伐而后人伐之所谓自取之者太甲曰天作孽犹可违自作孽不可活此之谓也解见前篇此章言心存则有以审夫得失之㡬不存则无以辨于存亡之着祸福之来皆其自取孟子曰桀纣之失天下也失其民也失其民者失其心也得天下有道得其民斯得天下矣得其民有道得其心斯得民矣得其心有道所欲与之聚之所恶勿施尔也民之所欲皆为致之如聚歛然民之所恶则勿施于民鼌错所谓人情莫不欲夀三王生之而不伤人情莫不欲富三王厚之而不困人情莫不欲安三王扶之而不危人情莫不欲逸三王节其力而不尽此类之谓也民之归仁也犹水之就下兽之走圹也圹广野也言民之所以归乎此以其所欲之在乎此也故为渊敺鱼者獭也为丛敺爵者鹯也为汤武敺民者桀与纣也渊深水也獭食鱼者也丛茂林也鹯食雀者也言民之所以去此以其所欲在彼而所畏在此也今天下之君有好仁者则诸侯皆为之敺矣虽欲无王不可得己今之欲王者犹七年之病求三年之艾也苟为不畜终身不得苟不志于仁终身忧辱以䧟于死亡艾草名所以炙者干乆益善夫病已深而欲求干乆之艾固难卒办然自今畜之则犹或可及不然则病日益深死日益廹而艾终不可得矣诗云其何能淑载胥及溺此之谓也诗大雅桑柔之篇淑善也载则也胥相也言今之所为其何能善则相引以陷于乱亡而已孟子曰自暴者不可与有言也自弃者不可与有为也言非礼义谓之自暴也吾身不能居仁由义谓之自弃也暴犹害也非犹毁也自害其身者不知礼义之为美而非毁之虽与之言必不见信也自弃其身者犹知仁义之为美但溺于怠惰自谓必不能行与之有为必不能勉也程子曰人茍以善自治则无不可移者虽昏愚之至皆可渐磨而进也惟自暴者拒之以不信自弃者絶之以不为虽圣人与居不能化而入也此所谓下愚之不移也仁人之安宅也义人之正路也仁宅已见前篇义者宜也乃天理之当行无人欲之邪曲故曰正路旷安宅而弗居舎正路而不由哀哉旷空也由行也此章言道本固有而人自絶之是可哀也此圣贤之深戒学者所当勐省也孟子曰道在尔而求诸逺事在易而求诸难人人亲其亲长其长而天下平亲长在人为甚尔亲之长之在人为甚易而道初不外是也舎此而他求则逺且难而反失之但人人各亲其亲各长其长则天下自平矣孟子曰居下位而不获于上民不可得而治也获于上有道不信于友弗获于上矣信于友有道事亲弗悦弗信于友矣恱亲有道反身不诚不恱于亲矣诚身有道不明乎善不诚其身矣获于上得其上之信任也诚实也反身不诚反求诸身而其所以为善之心有不实也不明乎善不能即事穷理无以真知善之所在也㳺氏曰欲诚其意先致其知不明乎善不诚其身矣学至于诚身则安徃而不致其极哉以内则顺乎亲以外则信乎友以上则可以得君以下则可以得民矣是故诚者天之道也思诚者人之道也诚者理之在我者皆实而无伪天道之本然也思诚者欲此理之在我者皆实而无伪人道之当然也至诚而不动者未之有也不诚未有能动者也至极也杨氏曰动便是验处若获乎上信乎友恱于亲之类是也此章述中庸孔子之言见思诚为修身之本而明善又为思诚之本乃子思所闻于曾子而孟子所受乎子思者亦与大学相表里学者宜潜心焉孟子曰伯夷辟纣居北海之滨闻文王作兴曰盍归乎来吾闻西伯善养老者太公辟纣居东海之滨闻文王作兴曰盍归乎来吾闻西伯善养老者作兴皆起也盍何不也西伯即文王也纣命为西方诸侯之长得专征伐故称西伯太公姜姓吕氏名尚文王发政必先鳏寡孤独庶人之老皆无冻馁故伯夷太公来就其养非求仕也二老者天下之大老也而归之是天下之父归之也天下之父归之其子焉徃二老伯夷太公也大老言非常人之老者天下之父言齿德皆尊如衆父然既得其心则天下之心不能外矣萧何所谓养民致贤以图天下者其意暗与此合但其意则有公私之辨学者又不可不察也诸侯有行文王之政者七年之内必为政于天下矣七年以小国而言也大国五年在其中矣孟子曰求也为季氏宰无能改于其德而赋粟倍他日孔子曰求非我徒也小子鸣鼓而攻之可也求孔子弟子冉求季氏鲁卿宰家臣赋犹取也取民之粟倍于他日也小子弟子也鸣鼓而攻之声其罪而责之也由此观之君不行仁政而富之皆弃于孔子者也况于为之强战争地以战杀人盈野争城以战杀人盈城此所谓率土地而食人肉罪不容于死林氏曰富其君者夺民之财耳而夫子犹恶之况为土地之故而杀人使其肝脑涂地则是率土地而食人之肉其罪之大虽至于死犹不足以容之也故善战者服上刑连诸侯者次之辟草莱任土地者次之善战如孙膑吴起之徒连结诸侯如苏秦张仪之类辟开垦也任土地谓分土授民使任耕稼之责如李悝尽地力商鞅开阡陌之类也孟子曰存乎人者莫良于眸子眸子不能掩其恶胷中正则眸子了焉胷中不正则眸子眊焉良善也眸子目瞳子也了明也眊者蒙蒙目不明之貌盖人与物接之时其神在目故胷中正则神精而明不正则神散而昏聴其言也观其眸子人焉廋哉廋匿也言亦心之所发故并此以观则人之邪正不可匿矣然言犹可以伪为眸子则有不容伪者孟子曰恭者不侮人俭者不夺人侮夺人之君惟恐不顺焉恶得为恭俭恭俭岂可以声音笑貌为哉惟恐不顺言恐人之不顺己声音笑貌伪为于外也淳于髠曰男女授受不亲礼与孟子曰礼也曰嫂溺则援之以手乎曰嫂溺不援是豺狼也男女授受不亲礼也嫂溺援之以手者权也淳于姓髠名齐之辩士授与也受取也古礼男女不亲授受以逺别也援救之也权称锤也称物轻重而往来以取中者也权而得中是乃礼也曰今天下溺矣夫子之不援何也言今天下大乱民遭䧟溺亦当从权以援之不可守先王之正道也曰天下溺援之以道嫂溺援之以手子欲手援天下乎言天下溺惟道可以捄之非若嫂溺可手援也今子欲援天下乃欲使我枉道求合则先失其所以援之之具矣是欲使我以手援天下乎此章言直已守道所以济时枉道徇人徒为失已公孙丑曰君子之不教子何也不亲教也孟子曰势不行也教者必以正以正不行继之以怒继之以怒则反夷矣夫子教我以正夫子未出于正也则是父子相夷也父子相夷则恶矣夷伤也教子者本为爱其子也继之以怒则反伤其子矣父既伤其子子之心又责其父曰夫子教我以正道而夫子之身未必自行正道则是子又伤其父也古者易子而教之易子而教所以全父子之恩而亦不失其为教父子之间不责善责善则离离则不祥莫大焉责善朋友之道也王氏曰父有争子何也所谓争者非责善也当不义则争之而已矣父之于子也如何曰当不义则亦戒之而已矣孟子曰事孰为大事亲为大守孰为大守身为大不失其身而能事其亲者吾闻之矣失其身而能事其亲者吾未之闻也守身持守其身使不䧟于不义也一失其身则亏体辱亲虽日用三牲之养亦不足以为孝矣孰不为事事亲事之本也孰不为守守身守之本也事亲孝则忠可移于君顺可移于长身正则家齐国治而天下平曽子养曽晳必有酒肉将彻必请所与问有余必曰有曽晳死曽元养曽子必有酒肉将彻不请所与问有余曰亡矣将以复进也此所谓养口体者也若曽子则可谓养志也此承上文事亲言之曽晳名㸃曽子父也曽元曽子子也曽子养其父每食必有酒肉食毕将彻去必请于父曰此余者与谁或父问此物尚有余否必曰有恐亲意更欲与人也曽元不请所与虽有言无其意将以复进于亲不欲其与人也此但能养父母之口体而已曽子则能承顺父母之志而不忍伤之也事亲若曽子者可也言当如曽子之养志不可如曽元但养口体程子曰子之身所能为者皆所当为无过分之事也故事亲若曽子可谓至矣而孟子止曰可也岂以曽子之孝为有余哉孟子曰人不足与适也政不足间也惟大人为能格君心之非君仁莫不仁君义莫不义君正莫不正一正君而国定矣赵氏曰适过也间非也格正也徐氏曰格者物之所取正也书曰格其非心愚谓间字上亦当有与字言人君用人之非不足过讁行政之失不足非间惟有大人之德则能格君心之不正以归于正而国无不治矣大人者大德之人正己而物正者也程子曰天下之治乱系乎人君之仁与不仁耳心之非即害于政不待乎发之于外也昔者孟子三见齐王而不言事门人疑之孟子曰我先攻其邪心心既正而后天下之事可从而理也夫政事之失用人之非知者能更之直者能谏之然非心存焉则事事而更之后复有其事将不胜其更矣人人而去之后复用其人将不胜其去矣是以辅相之职必在乎格君心之非然后无所不正而欲格君心之非者非有大人之德则亦莫之能也孟子曰有不虞之誉有求全之毁虞度也吕氏曰行不足以致誉而偶得誉是谓不虞之誉求免于毁而反致毁是谓求全之毁言毁誉之言未必皆实修己者不可以是遽为忧喜观人者不可以是轻为进退孟子曰人之易其言也无责耳矣人之所以轻易其言者以其未遭失言之责故耳盖常人之情无所惩于前则无所警于后非以为君子之学必俟有责而后不敢易其言也然此岂亦有为而言之与孟子曰人之患在好为人师王勉曰学问有余人资于己不得已而应之可也若好为人师则自足而不复有进矣此人之大患也乐正子从于子敖之齐子敖王驩字乐正子见孟子孟子曰子亦来见我乎曰先生何为出此言也曰子来几日矣曰昔者曰昔者则我出此言也不亦宜乎曰舎馆未定曰子闻之也舎馆定然后求见长者乎昔者前日也馆客舎也王驩孟子所不与言者则其人可知矣乐正子乃从之行其失身之罪大矣又不早见长者则其罪又有甚者焉故孟子姑以此责之曰克有罪陈氏曰乐正子固不能无罪矣然其勇于受责如此非好善而笃信之其能若是乎世有强辩饰非闻谏愈甚者又乐正子之罪人也孟子谓乐正子曰子之从于子敖来徒餔啜也我不意子学古之道而以餔啜也徒但也餔食也啜饮也言其不择所从但求食耳此乃正其罪而切责之孟子曰不孝有三无后为大赵氏曰于礼有不孝者三事谓阿意曲从䧟亲不义一也家贫亲老不为禄仕二也不娶无子絶先祖祀三也三者之中无后为大舜不告而娶为无后也君子以为犹告也舜告焉则不得娶而终于无后矣告者礼也不告者权也犹告言与告同也盖权而得中则不离于正矣范氏曰天下之道有正有权正者万世之常权者一时之用常道人皆可守权非体道者不能用也盖权出于不得已者也若父非瞽瞍子非大舜而欲不告而娶则天下之罪人也孟子曰仁之实事亲是也义之实从兄是也仁主于爱而爱莫切于事亲义主于敬而敬莫先于从兄故仁义之道其用至广而其实不越于事亲从兄之间盖良心之发最为切近而精实者有子以孝弟为为仁之本其意亦犹此也智之实知斯二者弗去是也礼之实节文斯二者是也乐之实乐斯二者乐则生矣生则恶可已也恶可已则不知足之蹈之手之舞之斯二者指事亲从兄而言知而弗去则见之明而守之固矣节文谓品节文章乐则生矣谓和顺从容无所勉强事亲从兄之意油然自生如草木之有生意也既有生意则其畅茂条逹自有不可遏者所谓恶可已也其又盛则至于手舞足蹈而不自知矣此章言事亲从兄良心真切天下之道皆原于此然必知之明而守之固然后节之宻而乐之深也孟子曰天下大悦而将归己视天下恱而归己犹草芥也惟舜为然不得乎亲不可以为人不顺乎亲不可以为子言舜视天下之归己如草芥而惟欲得其亲而顺之也得者曲为承顺以得其心之恱而已顺则有以谕之于道心与之一而未始有违尤人所难也为人盖泛言之为子则愈宻矣舜尽事亲之道而瞽瞍底豫瞽瞍底豫而天下化瞽瞍底豫而天下之为父子者定此之谓大孝瞽瞍舜父名底致也豫恱乐也瞽瞍至顽尝欲杀舜至是而底豫焉书所谓不格姦亦允若是也盖舜至此而有以顺乎亲矣是以天下之为子者知天下无不可事之亲顾吾所以事之者未若舜耳于是莫不勉而为孝至于其亲亦底豫焉则天下之为父者亦莫不慈所谓化也子孝父慈各止其所而无不安其位之意所谓定也为法于天下可传于后世非止一身一家之孝而已此所以为大孝也李氏曰舜之所以能使瞽瞍底豫者尽事亲之道共为子职不见父母之非而已昔罗仲素语此云只为天下无不是底父母了翁闻而善之曰唯如此而后天下之为父子者定彼臣弑其君子弑其父者常始于见其有不是处耳孟子集註大全卷七四书大全钦定四库全书孟子集註大全卷八离娄章句下凡三十三章孟子曰舜生于诸冯迁于负夏卒于鸣条东夷之人也诸冯负夏鸣条皆地名在东方夷服之地文王生于岐周卒于毕郢西夷之人也岐周岐山下周旧邑近畎夷毕郢近丰镐今有文王墓地之相去也千有余里世之相后也千有余岁得志行乎中国若合符节得志行乎中国谓舜为天子文王为方伯得行其道于天下也符节以玉为之篆刻文字而中分之彼此各藏其半有故则左右相合以为信也若合符节言其同也先圣后圣其揆一也揆度也其揆一者言度之而其道无不同也范氏曰言圣人之生虽有先后逺近之不同然其道则一也子产听郑国之政以其乗舆济人于溱洧子产郑大夫公孙侨也溱洧二水名也子产见人有徒渉此水者以其所乗之车载而渡之孟子曰惠而不知为政惠谓私恩小利政则有公平正大之体纲纪法度之施焉岁十一月徒杠成十二月舆梁成民未病渉也杠方桥也徒杠可通徒行者梁亦桥也舆梁可通车舆者周十一月夏九月也周十二月夏十月也夏令曰十月成梁盖农功已毕可用民力又时将寒沍水有桥梁则民不患于徒渉亦王政之一事也君子平其政行辟人可也焉得人人而济之辟辟除也如周礼阍人为之辟之辟言能平其政则出行之际辟除行人使之避已亦不为过况国中之水当渉者衆岂能悉以乗舆济之哉故为政者毎人而恱之日亦不足矣言每人皆欲致私恩以恱其意则人多日少亦不足于用矣诸葛武侯尝言治世以大徳不以小惠得孟子之意矣孟子告齐宣王曰君之视臣如手足则臣视君如腹心君之视臣如犬马则臣视君如国人君之视臣如土芥则臣视君如㓂雠孔氏曰宣王之遇臣下恩礼衰薄至于昔者所进今日不知其亡则其于羣臣可谓邈然无敬矣故孟子告之以此手足腹心相待一体恩义之至也如犬马则轻贱之然犹有豢养之恩焉国人犹言路人言无怨无徳也土芥则践踏之而已矣斩艾之而已矣其贱恶之又甚矣㓂雠之报不亦宜乎王曰礼为旧君有服何如斯可为服矣仪礼曰以道去君而未絶者服齐衰三月王疑孟子之言太甚故以此礼为问曰谏行言听膏泽下于民有故而去则君使人导之出疆又先于其所往去三年不反然后收其田里此之谓三有礼焉如此则为之服矣导之出疆防剽掠也先于其所往称道其贤欲其收用之也三年而后收其田禄里居前此犹望其归也今也为臣谏则不行言则不听膏泽不下于民有故而去则君抟执之又极之于其所往去之日遂收其田里此之谓㓂雠㓂雠何服之有极穷也穷之于其所往之国如晋锢栾盈也潘兴嗣曰孟子告齐王之言犹孔子对定公之意也而其言有迹不若孔子之浑然也盖圣贤之别如此杨氏曰君臣以义合者也故孟子为齐王深言报施之道使知为君者不可不以礼遇其臣耳若君子之自处则岂处其薄乎孟子曰王庶几改之予日望之君子之言盖如此孟子曰无罪而杀士则大夫可以去无罪而戮民则士可以徙言君子当见几而作祸已廹则不能去矣孟子曰君仁莫不仁君义莫不义张氏曰此章重出然上篇主言人臣当以正君为急此章直戒人君义亦小异耳孟子曰非礼之礼非义之义大人弗为察理不精故有二者之蔽大人则随事而顺理因时而处宜岂为是哉孟子曰中也养不中才也养不才故人乐有贤父兄也如中也弃不中才也弃不才则贤不肖之相去其间不能以寸无过不及之谓中足以有为之谓才养谓涵育薫陶俟其自化也贤谓中而才者也乐有贤父兄者乐其终能成己也为父兄者若以子弟之不贤遂遽絶之而不能教则吾亦过中而不才矣其相去之间能几何哉孟子曰人有不为也而后可以有为程子曰有不为知所择也惟能有不为是以可以有为无所不为者安能有所为耶孟子曰言人之不善当如后患何此亦有为而言孟子曰仲尼不为已甚者已犹太也杨氏曰言圣人所为本分之外不加毫末非孟子真知孔子不能以是称之孟子曰大人者言不必信行不必果惟义所在必犹期也大人言行不先期于信果但义之所在则必从之卒亦未尝不信果也尹氏曰主于义则信果在其中矣主于信果则未必合义王勉曰若不合于义而不信不果则妄人尔孟子曰大人者不失其赤子之心者也大人之心通逹万变赤子之心则纯一无伪而已然大人之所以为大人正以其不为物诱而有以全其纯一无伪之本然是以扩而充之则无所不知无所不能而极其大也孟子曰养生者不足以当大事惟送死可以当大事事生固当爱敬然亦人道之常耳至于送死则人道之大变孝子之事亲舍是无以用其力矣故尤以为大事而必诚必信不使少有后日之悔也孟子曰君子深造之以道欲其自得之也自得之则居之安居之安则资之深资之深则取之左右逢其原故君子欲其自得之也造诣也深造之者进而不已之意道则其进为之方也资犹借也左右身之两旁言至近而非一处也逢犹值也原本也水之来处也言君子务于深造而必以其道者欲其有所持循以俟夫黙识心通自然而得之于已也自得于已则所以处之者安固而不摇处之安固则所借者深逺而无尽所借者深则日用之间取之至近无所往而不值其所资之本也程子曰学不言而自得者乃自得也有安排布置者皆非自得也然后潜心积虑优游厌饫于其间然后可以有得若急廹求之则是私己而已终不足以得之也孟子曰博学而详説之将以反説约也言所以博学于文而详説其理者非欲以夸多而鬪靡也欲其融㑹贯通有以反而説到至约之地耳盖承上章之意而言学非欲其徒博而亦不可以径约也孟子曰以善服人者未有能服人者也以善养人然后能服天下天下不心服而王者未之有也服人者欲以取胜于人养人者欲其同归于善盖心之公私小异而人之向背顿殊学者于此不可以不审也孟子曰言无实不祥不祥之实蔽贤者当之或曰天下之言无有实不祥者惟蔽贤为不祥之实或曰言而无实者不祥故蔽贤为不祥之实二説不同未知孰是疑或有阙文焉徐子曰仲尼亟称于水曰水哉水哉何取于水也亟数也水哉水哉叹美之辞孟子曰原泉混混不舎昼夜盈科而后进放乎四海有本者如是是之取尔原泉有源之水也混混涌出之貌不舎昼夜言常出不竭也盈满也科坎也言其进以渐也放至也言水有原本不已而渐进以至于海如人有实行则亦不已而渐进以至于极也茍为无本七八月之间雨集沟浍皆盈其涸也可立而待也故声闻过情君子耻之集聚也浍田间水道也涸干也如人无实行而暴得虚誉不能长乆也声闻名誉也情实也耻者耻其无实而将不继也林氏曰徐子之为人必有躐等干誉之病故孟子以是答之邹氏曰孔子之称水其㫖㣲矣孟子独取此者自徐子之所急者言之也孔子尝以闻逹告子张矣逹者有本之谓也闻则无本之谓也然则学者其可以不务本乎孟子曰人之所以异于禽兽者几希庶民去之君子存之几希少也庶衆也人物之生同得天地之理以为性同得天地之气以为形其不同者独人于其间得形气之正而能有以全其性为少异耳虽曰少异然人物之所以分实在于此衆人不知此而去之则名虽为人而实无以异于禽兽君子知此而存之是以战兢惕厉而卒能有以全其所受之正也舜明于庶物察于人伦由仁义行非行仁义也物事物也明则有以识其理也人伦说见前篇察则有以尽其理之详也物理固非度外而人伦尤切于身故其知之有详畧之异在舜则皆生而知之也由仁义行非行仁义则仁义已根于心而所行皆从此出非以仁义为美而后勉强行之所谓安而行之也此则圣人之事不待存之而无不存矣尹氏曰存之者君子也存者圣人也君子所存存天理也由仁义行存者能之孟子曰禹恶㫖酒而好善言战国䇿曰仪狄作酒禹饮而甘之曰后世必有以酒亡其国者遂疏仪狄而絶㫖酒书曰禹拜昌言汤执中立贤无方执谓守而不失中者无过不及之名方犹类也立贤无方惟贤则立之于位不问其类也文王视民如伤望道而未之见民已安矣而视之犹若有伤道已至矣而望之犹若未见圣人之爱民深而求道切如此不自满足终日干干之心也武王不泄迩不忘逺泄狎也迩者人所易狎而不泄逺者人所易忘而不忘徳之盛仁之至也周公思兼三王以施四事其有不合者仰而思之夜以继日幸而得之坐以待旦三王禹也汤也文武也四事上四条之事也时异势殊故其事或有所不合思而得之则其理初不异矣坐以待旦急于行也此承上章言舜因歴叙羣圣以继之而各举其一事以见其忧勤惕厉之意盖天理之所以常存而人心之所以不死也程子曰孟子所称各因其一事而言非谓武王不能执中立贤汤却泄迩忘逺也人谓各举其盛亦非也圣人亦无不盛孟子曰王者之迹熄而诗亡诗亡然后春秋作王者之迹熄谓平王东迁而政教号令不及于天下也诗亡谓黍离降为国风而雅亡也春秋鲁史记之名孔子因而笔削之始于鲁隐公之元年实平王之四十九年也晋之乘楚之梼杌鲁之春秋一也乘义未详赵氏以为兴于田赋乘马之事或曰取记载当时行事而名之也梼杌恶兽名古者因以为凶人之号取记恶垂戒之义也春秋者记事者必表年以首事年有四时故错举以为所记之名也古者列国皆有史官掌记时事此三者皆其所记册书之名也其事则齐桓晋文其文则史孔子曰其义则丘窃取之矣春秋之时五覇迭兴而桓文为盛史史官也窃取者谦辞也公羊传作其辞则丘有罪焉尔意亦如此盖言断之在已所谓笔则笔削则削游夏不能賛一辞者也尹氏曰言孔子作春秋亦以史之文载当时之事也而其义则定天下之邪正为百王之大法此又承上章歴叙羣圣因以孔子之事继之而孔子之事莫大于春秋故特言之孟子曰君子之泽五世而斩小人之泽五世而斩泽犹言流风余韵也父子相继为一世三十年亦为一世斩絶也大约君子小人之泽五世而絶也杨氏曰四世而缌服之穷也五世袒免杀同姓也六世亲属竭矣服穷则遗泽寖微故五世而斩予未得为孔子徒也予私淑诸人也私犹窃也淑善也李氏以为方言是也人谓子思之徒也自孔子卒至孟子游梁时方百四十余年而孟子已老然则孟子之生去孔子未百年也故孟子言予虽未得亲受业于孔子之门然圣人之泽尚存犹有能传其学者故我得闻孔子之道于人而私窃以善其身盖推尊孔子而自谦之辞也此又承上三章歴叙舜禹至于周孔而以是终之其辞虽谦然其所以自任之重亦有不得而辞者矣孟子曰可以取可以无取取伤亷可以与可以无与与伤惠可以死可以无死死伤勇先言可以者略见而自许之辞也后言可以无者深察而自疑之辞也过取固害于亷然过与亦反害其恵过死亦反害其勇盖过犹不及之意也林氏曰公西华受五秉之粟是伤亷也冉子与之是伤恵也子路之死于卫是伤勇也逄蒙学射于羿尽羿之道思天下惟羿为愈已于是杀羿孟子曰是亦羿有罪焉公明仪曰宜若无罪焉曰薄乎云尔恶得无罪羿有穷后羿也逄蒙羿之家衆也羿善射篡夏自立后为家衆所杀愈犹胜也薄言其罪差薄耳郑人使子濯孺子侵卫卫使庾公之斯追之子濯孺子曰今日我疾作不可以执弓吾死矣夫问其仆曰追我者谁也其仆曰庾公之斯也曰吾生矣其仆曰庾公之斯卫之善射者也夫子曰吾生何谓也曰庾公之斯学射于尹公之他尹公之他学射于我夫尹公之他端人也其取友必端矣庾公之斯至曰夫子何为不执弓曰今日我疾作不可以执弓曰小人学射于尹公之他尹公之他学射于夫子我不忍以夫子之道反害夫子虽然今日之事君事也我不敢废抽矢扣轮去其金发乗矢而后反之语助也仆御也尹公他亦衞人也端正也孺子以尹公正人知其取友必正故度庾公必不害己小人庾公自称也金镞也扣轮出镞令不害人乃以射也乗矢四矢也孟子言使羿如子濯孺子得尹公他而教之则必无逄蒙之祸然夷羿簒弑之贼蒙乃逆俦庾斯虽全私恩亦废公义其事皆无足论者孟子盖特以取友而言耳孟子曰西子蒙不洁则人皆掩鼻而过之西子美妇人蒙犹冒也不洁污秽之物也掩鼻恶其臭也虽有恶人齐戒沐浴则可以祀上帝恶人丑貌者也尹氏曰此章戒人之䘮善而勉人以自新也孟子曰天下之言性也则故而已矣故者以利为本性者人物所得以生之理也故者其已然之迹若所谓天下之故者也利犹顺也语其自然之势也言事物之理虽若无形而难知然其发见之已然则必有迹而易见故天下之言性者但言其故而理自明犹所谓善言天者必有验于人也然其所谓故者又必本其自然之势如人之善水之下非有所矫揉造作而然者也若人之为恶水之在山则非自然之故矣所恶于智者为其凿也如智者若禹之行水也则无恶于智矣禹之行水也行其所无事也如智者亦行其所无事则智亦大矣天下之理本皆利顺小智之人务为穿凿所以失之禹之行水则因其自然之势而导之未尝以私智穿凿而有所事是以水得其润下之性而不为害也天之高也星辰之逺也苟求其故千岁之日至可坐而致也天虽高星辰虽逺然求其已然之迹则其运有常虽千岁之乆其日至之度可坐而得况于事物之近若因其故而求之岂有不得其理者而何以穿凿为哉必言日至者造歴者以上古十一月甲子朔夜半冬至为歴元也程子曰此章専为智而发愚谓事物之理莫非自然顺而循之则为大智若用小智而凿以自私则害于性而反为不智程子之言可谓深得此章之㫖矣公行子有子之丧右师往弔入门有进而与右师言者有就右师之位而与右师言者公行子齐大夫右师王驩也孟子不与右师言右师不悦曰诸君子皆与驩言孟子独不与驩言是简驩也简畧也孟子闻之曰礼朝廷不歴位而相与言不踰阶而相揖也我欲行礼子敖以我为简不亦异乎是时齐卿大夫以君命弔各有位次若周礼凡有爵者之丧礼则职丧涖其禁令序其事故云朝廷也歴更渉也位他人之位也右师未就位而进与之言则右师歴已之位矣右师已就位而就与之言则已歴右师之位矣孟子右师之位又不同阶孟子不敢失此礼故不与右师言也孟子曰君子所以异于人者以其存心也君子以仁存心以礼存心以仁礼存心言以是存于心而不忘也仁者爱人有礼者敬人此仁礼之施爱仁者人恒爱之敬人者人恒敬之此仁礼之验有人于此其待我以横逆则君子必自反也我必不仁也必无礼也此物奚宜至哉横逆谓强暴不顺理也物事也其自反而仁矣自反而有礼矣其横逆由是也君子必自反也我必不忠忠者尽已之谓我必不忠恐所以爱敬人者有所不尽其心也自反而忠矣其横逆由是也君子曰此亦妄人也已矣如此则与禽兽奚择哉于禽兽又何难焉奚择何异也又何难焉言不足与之校也是故君子有终身之忧无一朝之患也乃若所忧则有之舜人也我亦人也舜为法于天下可传于后世我由未免为乡人也是则可忧也忧之如何如舜而已矣若夫君子所患则亡矣非仁无为也非礼无行也如有一朝之患则君子不患矣乡人乡里之常人也君子存心不苟故无后忧禹稷当平世三过其门而不入孔子贤之事见前篇颜子当乱世居于陋巷一箪食一瓢饮人不堪其忧颜子不改其乐孔子贤之孟子曰禹稷颜回同道圣贤之道进则救民退则脩已其心一而已矣禹思天下有溺者由己溺之也稷思天下有饥者由己饥之也是以如是其急也禹稷身任其职故以为已责而救之急也禹稷颜子易地则皆然圣贤之心无所偏倚随感而应各尽其道故使禹稷居颜子之地则亦能乐颜子之乐使颜子居禹稷之任亦能忧禹稷之忧也今有同室之人鬬者救之虽被髪缨冠而救之可也不暇束髪而结缨往救言急也以喻禹稷乡邻有鬬者被髪缨冠而徃救之则惑也虽闭户可也喻颜子也此章言圣贤心无不同事则所遭或异然处之各当其理是乃所以为同也尹氏曰当其可之谓时前圣后圣其心一也故所遇皆尽善公都子曰匡章通国皆称不孝焉夫子与之游又从而礼貌之敢问何也匡章齐人通国尽一国之人也礼貌敬之也孟子曰世俗所谓不孝者五惰其四肢不顾父母之养一不孝也博奕好饮酒不顾父母之养二不孝也好货财私妻子不顾父母之养三不孝也从耳目之欲以为父母戮四不孝也好勇鬬狠以危父母五不孝也章子有一于是乎戮羞辱也狠忿戾也夫章子子父责善而不相遇也遇合也相责以善而不相合故为父所逐也责善朋友之道也父子责善贼恩之大者贼害也朋友当相责以善父子行之则害天性之恩也夫章子岂不欲有夫妻子母之属哉为得罪于父不得近出妻屏子终身不养焉其设心以为不若是是则罪之大者是则章子已矣言章子非不欲身有夫妻之配子有子母之属但为身不得近于父故不敢受妻子之养以自责罚其心以为不如此则其罪益大也此章之㫖于衆所恶而必察焉可以见圣贤至公至仁之心矣杨氏曰章子之行孟子非取之也特哀其志而不与之絶耳曾子居武城有越㓂或曰㓂至盍去诸曰无寓人于我室毁伤其薪木㓂退则曰脩我墙屋我将反㓂退曽子反左右曰待先生如此其忠且敬也㓂至则先去以为民望㓂退则反殆于不可沈犹行曰是非汝所知也昔沈犹有负刍之祸从先生者七十人未有与焉武城鲁邑名盍何不也左右曽子之门人也忠敬言武城之大夫事曽子忠诚恭敬也为民望言使民望而效之沈犹行弟子姓名也言曽子尝舍于沈犹氏时有负刍者作乱来攻沈犹氏曽子率其弟子去之不与其难言师賔不与臣同子思居于衞有齐㓂或曰㓂至盍去诸子思曰如伋去君谁与守言所以不去之意如此孟子曰曾子子思同道曾子师也父兄也子思臣也㣲也曾子子思易地则皆然㣲犹贱也尹氏曰或逺害或死难其事不同者所处之地不同也君子之心不系于利害惟其是而已故易地则皆能为之孔氏曰古之圣贤言行不同事业亦异而其道未始不同也学者知此则因所遇而应之若权衡之称物低昂屡变而不害其为同也储子曰王使人瞷夫子果有异于人乎孟子曰何以异于人哉尧舜与人同耳储子齐人也瞷窃视也圣人亦人耳岂有异于人哉齐人有一妻一妾而处室者其良人出则必餍酒肉而后反其妻问所与饮食者则尽富贵也其妻告其妾曰良人出则必餍酒肉而后反问其与饮食者尽富贵也而未尝有显者来吾将瞷良人之所之也蚤起施从良人之所之徧国中无与立谈者卒之东郭墦间之祭者乞其余不足又顾而之他此其为餍足之道也其妻归告其妾曰良人者所仰望而终身也今若此与其妾讪其良人而相泣于中庭而良人未之知也施施从外来骄其妻妾章首当有孟子曰字阙文也良人夫也餍饱也显者富贵人也施邪施而行不使良人知也墦冢也顾望也讪怨詈也施施喜悦自得之貌由君子观之则人之所以求富贵利逹者其妻妾不羞也而不相泣者几希矣孟子言自君子而观今之求富贵者皆若此人耳使其妻妾见之不羞而泣者少矣言可羞之甚也赵氏曰言今之求富贵者皆以枉曲之道昏夜乞哀以求之而以骄人于白日与斯人何以异哉孟子集註大全卷八四书大全钦定四库全书孟子集註大全卷九万章章句上凡九章万章问曰舜往于田号泣于旻天何为其号泣也孟子曰怨慕也舜往于田耕歴山时也仁覆闵下谓之旻天号泣于旻天唿天而泣也事见虞书大禹谟篇怨慕怨己之不得其亲而思慕也万章曰父母爱之喜而不忘父母恶之劳而不怨然则舜怨乎曰长息问于公明髙曰舜往于田则吾既得闻命矣号泣于旻天于父母则吾不知也公明髙曰是非尔所知也夫公明髙以孝子之心为不若是恝我竭力耕田共为子职而已矣父母之不我爱于我何哉长息公明髙弟子公明髙曽子弟子于父母亦书辞言唿父母而泣也恝无愁之貌于我何哉自责不知己有何罪耳非怨父母也杨氏曰非孟子深知舜之心不能为此言盖舜惟恐不顺于父母未尝自以为孝也若自以为孝则非孝矣帝使其子九男二女百官牛羊仓廪备以事舜于畎亩之中天下之士多就之者帝将胥天下而迁之焉为不顺于父母如穷人无所归帝尧也史记云二女妻之以观其内九男事之以观其外又言一年所居成聚二年成邑三年成都是天下之士就之也胥相视也迁之移以与之也如穷人之无所归言其怨慕迫切之甚也天下之士恱之人之所欲也而不足以解忧好色人之所欲妻帝之二女而不足以解忧富人之所欲富有天下而不足以解忧贵人之所欲贵为天子而不足以解忧人悦之好色富贵无足以解忧者惟顺于父母可以解忧孟子推舜之心如此以解上文之意极天下之欲不足以解忧而惟顺于父母可以解忧孟子真知舜之心哉人少则慕父母知好色则慕少艾有妻子则慕妻子仕则慕君不得于君则热中大孝终身慕父母五十而慕者予于大舜见之矣言常人之情因物有迁惟圣人为能不失其本心也艾羙好也楚词战国䇿所谓幼艾义与此同不得失意也热中躁急心热也言五十者舜摄政时年五十也五十而慕则其终身慕可知矣此章言舜不以得衆人之所欲为已乐而以不顺乎亲之心为已忧非圣人之尽性其孰能之万章问曰诗云娶妻如之何必告父母信斯言也宜莫如舜舜之不告而娶何也孟子曰告则不得娶男女居室人之大伦也如告则废人之大伦以怼父母是以不告也诗齐国风南山之篇也信诚也诚如此诗之言也怼雠怨也舜父顽母嚚常欲害舜告则不聼其娶是废人之大伦以雠怨于父母也万章曰舜之不告而娶则吾既得闻命矣帝之妻舜而不告何也曰帝亦知告焉则不得妻也以女为人妻曰妻程子曰尧妻舜而不告者以君治之而已如今之官府治民之私者亦多万章曰父母使舜完廪捐阶瞽瞍焚廪使浚井出从而揜之象曰谟盖都君咸我绩牛羊父母仓廪父母干戈朕琴朕弤朕二嫂使治朕栖象往入舜宫舜在牀琴象曰郁陶思君尔忸怩舜曰惟兹臣庶汝其于予治不识舜不知象之将杀已与曰奚而不知也象忧亦忧象喜亦喜完治也捐去也阶梯也揜盖也按史记曰使舜上涂廪瞽瞍从下纵火焚廪舜乃以两笠自捍而下去得不死后又使舜穿井舜穿井为匿空旁出舜既深入瞽瞍与象共下土实井舜从匿空中出去即其事也象舜异母弟也谟谋也盖盖井也舜所居三年成都故谓之都君咸皆也绩功也舜既入井象不知舜已出欲以杀舜为已功也干盾也戈㦸也琴舜所弹五弦琴也弤琱弓也象欲以舜之牛羊仓廪与父母而自取此物也二嫂尧二女也栖牀也象欲使为己妻也象往舜宫欲分取所有见舜生在牀弹琴盖既出即潜归其宫也郁陶思之甚而气不得伸也象言已思君之甚故来见尔忸怩慙色也臣庶谓其百官也象素憎舜不至其宫故舜见其来而喜使之治其臣庶也孟子言舜非不知其将杀已但见其忧则忧见其喜则喜兄弟之情自有所不能已耳万章所言其有无不可知然舜之心则孟子有以知之矣他亦不足辨也程子曰象忧亦忧象喜亦喜人情天理于是为至曰然则舜伪喜者与曰否昔者有馈生鱼于郑子产子产使校人畜之池校人烹之反命曰始舍之圉圉焉少则洋洋焉攸然而逝子产曰得其所哉得其所哉校人出曰孰谓子产智予既烹而食之曰得其所哉得其所哉故君子可欺以其方难罔以非其道彼以爱兄之道来故诚信而喜之奚伪焉校人主池沼小吏也圉圉困而未纾之貌洋洋则稍纵矣攸然而逝者自得而逺去也方亦道也罔蒙蔽也欺以其方谓诳之以理之所有罔以非其道谓昧之以理之所无象以爱兄之道来所谓欺之以其方也舜本不知其伪故实喜之何伪之有此章又言舜遭人伦之变而不失天理之常也万章问曰象日以杀舜为事立为天子则放之何也孟子曰封之也或曰放焉放犹置也置之于此使不得去也万章疑舜何不诛之孟子言舜实封之而或者误以为放也万章曰舜流共工于幽州放驩兠于崇山杀三苖于三危殛鲧于羽山四罪而天下咸服诛不仁也象至不仁封之有庳有庳之人奚罪焉仁人固如是乎在他人则诛之在弟则封之曰仁人之于弟也不藏怒焉不宿怨焉亲爱之而已矣亲之欲其贵也爱之欲其富也封之有庳富贵之也身为天子弟为匹夫可谓亲爱之乎流徙也共工官名驩兠人名二人比周相与为党三苖国名负固不服杀杀其君也殛诛也鲧禹父名方命圯族治水无功皆不仁之人也幽州崇山三危羽山有庳皆地名也或曰今道州鼻亭即有庳之地也未知是否万章疑舜不当封象使彼有庳之民无罪而遭象之虐非仁人之心也藏怒谓藏匿其怒宿怨谓留蓄其怨敢问或曰放者何谓也曰象不得有为于其国天子使吏治其国而纳其贡税焉故谓之放岂得暴彼民哉虽然欲常常而见之故源源而来不及贡以政接于有庳此之谓也孟子言象虽封为有庳之君然不得治其国天子使吏代之治而纳其所收之贡税于象有似于放故或者以为放也盖象至不仁处之如此则既不失吾亲爱之心而彼亦不得虐有庳之民也源源若水之相继也来谓来朝觐也不及贡以政接于有庳谓不待及诸侯朝贡之期而以政事接见有庳之君盖古书之辞而孟子引以证源源而来之意见其亲爱之无已如此也吴氏曰言圣人不以公义废私恩亦不以私恩害公义舜之于象仁之至义之尽也咸丘蒙问曰语云盛徳之士君不得而臣父不得而子舜南面而立尧帅诸侯北面而朝之瞽瞍亦北面而朝之舜见瞽瞍其容有蹙孔子曰于斯时也天下殆哉岌岌乎不识此语诚然乎哉孟子曰否此非君子之言齐东野人之语也尧老而舜摄也尧典曰二十有八载放勲乃徂落百姓如丧考妣三年四海遏密八音孔子曰天无二日民无二王舜既为天子矣又帅天下诸侯以为尧三年丧是二天子矣咸丘䝉孟子弟子也语者古语也蹙颦蹙不自安也岌岌不安之貌也言人伦乖乱天下将危也齐东齐国之东鄙也孟子言尧但老不治事而舜摄天子之事耳尧在时舜未尝即天子位尧何由北面而朝乎又引书及孔子之言以明之尧典虞书篇名今此文乃见于舜典盖古书二篇或合为一耳言舜摄位二十八年而尧死也徂升也落降也人死则魂升而魄降故古者谓死为徂落遏止也宻静也八音金石丝竹匏土革木乐器之音也咸丘蒙曰舜之不臣尧则吾既得闻命矣诗云普天之下莫非王土率土之濵莫非王臣而舜既为天子矣敢问瞽瞍之非臣如何曰是诗也非是之谓也劳于王事而不得养父母也曰此莫非王事我独贤劳也故说诗者不以文害辞不以辞害志以意逆志是为得之如以辞而已矣云汉之诗曰周余黎民靡有孑遗信斯言也是周无遗民也不臣尧不以尧为臣使北面而朝也诗小雅北山之篇也普徧也率循也此诗今毛氏序云役使不均已劳于王事而不得养其父母焉其诗下文亦云大夫不均我从事独贤乃作诗者自言天下皆王臣何为独使我以贤才而劳苦乎非谓天子可臣其父也文字也辞语也逆迎也云汉大雅篇名也孑独立之貌遗脱也言说诗之法不可以一字而害一句之义不可以一句而害设辞之志当以己意迎取作者之志乃可得之若但以其辞而已则如云汉所言是周之民真无遗种矣惟以意逆之则知作诗者之志在于忧旱而非真无遗民也孝子之至莫大乎尊亲尊亲之至莫大乎以天下养为天子父尊之至也以天下养养之至也诗曰永言孝思孝思维则此之谓也言瞽瞍既为天子之父则当享天下之养此舜之所以为尊亲养亲之至也岂有使之北面而朝之理乎诗大雅下武之篇言人能长言孝思而不忘则可以为天下法则也书曰祗载见瞽瞍䕫䕫齐栗瞽瞍亦允若是为父不得而子也书大禹谟篇也祗敬也载事也䕫䕫齐栗敬谨恐惧之貌允信也若顺也言舜敬事瞽瞍往而见之敬谨如此瞽瞍亦信而顺之也孟子引此而言瞽瞍不能以不善及其子而反见化于其子则是所谓父不得而子者而非如咸丘䝉之说也万章曰尧以天下与舜有诸孟子曰否天子不能以天下与人天下者天下之天下非一人之私有故也然则舜有天下也孰与之曰天与之万章问而孟子荅也天与之者谆谆然命之乎万章问也谆谆详语之貌曰否天不言以行与事示之而已矣行之于身谓之行措诸天下谓之事言但因舜之行事而示以与之之意耳曰以行与事示之者如之何曰天子能荐人于天不能使天与之天下诸侯能荐人于天子不能使天子与之诸侯大夫能荐人于诸侯不能使诸侯与之大夫昔者尧荐舜于天而天受之暴之于民而民受之故曰天不言以行与事示之而已矣暴显也言下能荐人于上不能令上必用之舜为天人所受是因舜之行与事而示之以与之之意也曰敢问荐之于天而天受之暴之于民而民受之如何曰使之主祭而百神享之是天受之使之主事而事治百姓安之是民受之也天与之人与之故曰天子不能以天下与人舜相尧二十有八载非人之所能为也天也尧崩三年之丧毕舜避尧之子于南河之南天下诸侯朝觐者不之尧之子而之舜讼狱者不之尧之子而之舜讴歌者不讴歌尧之子而讴歌舜故曰天也夫然后之中国践天子位焉而居尧之宫逼尧之子是簒也非天与也南河在冀州之南其南即豫州也讼狱谓狱不决而讼之也太誓曰天视自我民视天聼自我民聼此之谓也自从也天无形其视聼皆从于民之视聼民之归舜如此则天与之可知矣万章问曰人有言至于禹而徳衰不传于贤而传于子有诸孟子曰否不然也天与贤则与贤天与子则与子昔者舜荐禹于天十有七年舜崩三年之丧毕禹避舜之子于阳城天下之民从之若尧崩之后不从尧之子而从舜也禹荐益于天七年禹崩三年之丧毕益避禹之子于箕山之隂朝觐讼狱者不之益而之启曰吾君之子也讴歌者不讴歌益而讴歌启曰吾君之子也阳城箕山之隂皆嵩山下深谷中可藏处启禹之子也杨氏曰此语孟子必有所受然不可考矣但云天与贤则与贤天与子则与子可以见尧舜禹之心皆无一毫私意也丹朱之不肖舜之子亦不肖舜之相尧禹之相舜也歴年多施泽于民久启贤能敬承继禹之道益之相禹也歴年少施泽于民未久舜禹益相去久逺其子之贤不肖皆天也非人之所能为也莫之为而为者天也莫之致而至者命也尧舜之子皆不肖而舜禹之为相久此尧舜之子所以不有天下而舜禹有天下也禹之子贤而益相不久此启所以有天下而益不有天下也然此皆非人力所为而自为非人力所致而自至者盖以理言之谓之天自人言之谓之命其实则一而已匹夫而有天下者徳必若舜禹而又有天子荐之者故仲尼不有天下孟子因禹益之事歴举此下两条以推明之言仲尼之徳虽无媿于舜禹而无天子荐之者故不有天下继世以有天下天之所废必若桀纣者也故益伊尹周公不有天下继世而有天下者其先世皆有大功徳于民故必有大恶如桀纣则天乃废之如启及太甲成王虽不及益伊尹周公之贤圣但能嗣守先业则天亦不废之故益伊尹周公虽有舜禹之徳而亦不有天下伊尹相汤以王于天下汤崩太丁未立外丙二年仲壬四年太甲颠覆汤之典刑伊尹放之于桐三年太甲悔过自怨自艾于桐处仁迁义三年以聼伊尹之训己也复归于亳此承上文言伊尹不有天下之事赵氏曰太丁汤之太子未立而死外丙立二年仲壬立四年皆太丁弟也太甲太丁子也程子曰古人谓嵗为年汤崩时外丙方二嵗仲壬方四嵗惟太甲差长故立之也二说未知孰是颠覆壊乱也典刑常法也桐汤墓所在艾治也说文云芟草也盖斩絶自新之意亳商所都也周公之不有天下犹益之于夏伊尹之于殷也此复言周公所以不有天下之意孔子曰唐虞禅夏后殷周继其义一也禅授也或禅或继皆天命也圣人岂有私意于其间哉尹氏曰孔子曰唐虞禅夏后殷周继其义一也孟子曰天与贤则与贤天与子则与子知前圣之心者无如孔子继孔子者孟子而已矣万章问曰人有言伊尹以割烹要汤有诸要求也按史记伊尹欲行道以致君而无由乃为有莘氏之媵臣负鼎俎以滋味説汤致于王道盖战国时有为此説者孟子曰否不然伊尹耕于有莘之野而乐尧舜之道焉非其义也非其道也禄之以天下弗顾也系马千驷弗视也非其义也非其道也一介不以与人一介不以取诸人莘国名乐尧舜之道者诵其诗读其书而欣慕爱乐之也驷四匹也介与草芥之芥同言其辞受取与无大无细一以道义而不苟也汤使人以币聘之嚣嚣然曰我何以汤之聘币为哉我岂若处畎亩之中由是以乐尧舜之道哉嚣嚣无欲自得之貌汤三使往聘之既而幡然改曰与我处畎亩之中由是以乐尧舜之道吾岂若使是君为尧舜之君哉吾岂若使是民为尧舜之民哉吾岂若于吾身亲见之哉幡然变动之貌于吾身亲见之言于我之身亲见其道之行不徒诵说向慕之而已也天之生此民也使先知觉后知使先觉觉后觉也予天民之先觉者也予将以斯道觉斯民也非予觉之而谁也此亦伊尹之言也知谓识其事之所当然觉谓悟其理之所以然觉后知后觉如唿寐者而使之寤也言天使者天理当然若使之也程子曰予天民之先觉谓我乃天生此民中尽得民道而先觉者也既为先觉之民岂可不觉其未觉者及彼之觉亦非分我所有以予之也皆彼自有此理我但能觉之而已思天下之民匹夫匹妇有不被尧舜之泽者若己推而内之沟中其自任以天下之重如此故就汤而说之以伐夏救民书曰昔先正保衡作我先王曰予弗克俾厥后为尧舜其心愧耻若挞于市一夫不获则曰时予之辜孟子之言盖取诸此是时夏桀无道暴虐其民故欲使汤伐夏以救之徐氏曰伊尹乐尧舜之道尧舜揖逊而伊尹说汤以伐夏者时之不同义则一也吾未闻枉己而正人者也况辱己以正天下者乎圣人之行不同也或逺或近或去或不去归洁其身而已矣辱己甚于枉己正天下难于正人若伊尹以割烹要汤辱己甚矣何以正天下乎逺谓隠遁也近谓仕近君也言圣人之行虽不必同然其要归在洁其身而已伊尹岂肯以割烹要汤哉吾闻其以尧舜之道要汤未闻以割烹也林氏曰以尧舜之道要汤者非实以是要之也道在此而汤之聘自来耳犹子贡言夫子之求之异乎人之求之也愚谓此语亦犹前章所论父不得而予之意伊训曰天诛造攻自牧宫朕载自亳伊训商书篇名孟子引以证伐夏救民之事也今书牧宫作鸣条造载皆始也伊尹言始攻桀无道由我始其事于亳也万章问曰或谓孔子于卫主痈疽于齐主侍人瘠环有诸乎孟子曰否不然也好事者为之也主谓舍于其家以之为主人也痈疽疡医也侍人奄人也瘠姓环名皆时君所近狎之人也好事谓喜造言生事之人也于卫主颜雠由弥子之妻与子路之妻兄弟也弥子谓子路曰孔子主我卫卿可得也子路以告孔子曰有命孔子进以礼退以义得之不得曰有命而主痈疽与侍人瘠环是无义无命也颜雠由卫之贤大夫也史记作颜浊邹弥子卫灵公幸臣弥子瑕也徐氏曰礼主于辞逊故进以礼义主于断制故退以义难进而易退者也在我者有礼义而已得之不得则有命存焉孔子不恱于鲁卫遭宋桓司马将要而杀之微服而过宋是时孔子当阨主司城贞子为陈侯周臣不恱不乐居其国也桓司马宋大夫向魋也司城贞子亦宋大夫之贤者也陈侯名周按史记孔子为鲁司㓂齐人馈女乐以间之孔子遂行适卫月余去卫适宋司马魋欲杀孔子孔子去至陈主于司城贞子孟子言孔子虽当阨难然犹择所主况在齐卫无事之时岂有主痈疽侍人之事乎吾闻观近臣以其所为主观逺臣以其所主若孔子主痈疽与侍人瘠环何以为孔子近臣在朝之臣逺臣逺方来仕者君子小人各从其类故观其所为主与其所主者而其人可知万章问曰或曰百里奚自鬻于秦养牲者五羊之皮食牛以要秦穆公信乎孟子曰否不然好事者为之也百里奚虞之贤臣人言其自卖于秦养牲者之家得五羊之皮而为之食牛因以干秦穆公也百里奚虞人也晋人以垂棘之璧与屈产之乘假道于虞以伐虢宫之竒谏百里奚不谏虞虢皆国名垂棘之璧垂棘之地所出之璧也屈产之乘屈地所生之良马也乘四匹也晋欲伐虢道经于虞故以此物借道其实欲并取虞宫之竒亦虞之贤臣谏虞公令勿许虞公不用遂为晋所灭百里奚知其不可谏故不谏而去之秦知虞公之不可谏而去之秦年已七十矣曾不知以食牛干秦穆公之为污也可谓智乎不可谏而不谏可谓不智乎知虞公之将亡而先去之不可谓不智也时举于秦知缪公之可与有行也而相之可谓不智乎相秦而显其君于天下可传于后世不贤而能之乎自鬻以成其君乡党自好者不为而谓贤者为之乎自好自爱其身之人也孟子言百里奚之智如此必知食牛以干主之为污其贤又如此必不肯自鬻以成其君也然此事当孟子时已无所据孟子直以事理反覆推之而知其必不然耳范氏曰古之圣贤未遇之时鄙贱之事不耻为之如百里奚为人养牛无足怪也惟是人君不致敬尽礼则不可得而见岂有先自污辱以要其君哉庄周曰百里奚爵禄不入于心故饭牛而牛肥使穆公忘其贱而与之政亦可谓知百里奚矣伊尹百里奚之事皆圣贤出处之大节故孟子不得不辨尹氏曰当时好事者之论大率类此盖以其不正之心度圣贤也孟子集註大全卷九四书大全钦定四库全书孟子集註大全卷十万章章句下凡九章孟子曰伯夷目不视恶色耳不听恶声非其君不事非其民不使治则进乱则退横政之所出横民之所止不忍居也思与乡人处如以朝衣朝冠坐于涂炭也当纣之时居北海之濵以待天下之清也故闻伯夷之风者顽夫亷懦夫有立志横谓不循法度顽者无知觉亷者有分辨懦柔弱也余并见前篇伊尹曰何事非君何使非民治亦进乱亦进曰天之生斯民也使先知觉后知使先觉觉后觉予天民之先觉者也予将以此道觉此民也思天下之民匹夫匹妇有不与被尧舜之泽者若己推而内之沟中其自任以天下之重也何事非君言所事即君何使非民言所使即民无不可事之君无不可使之民也余见前篇栁下惠不羞污君不辞小官进不隐贤必以其道遗佚而不怨阨穷而不悯与乡人处由由然不忍去也尔为尔我为我虽袒裼裸裎于我侧尔焉能凂我哉故闻栁下惠之风者鄙夫寛薄夫敦鄙狭陋也敦厚也余见前篇孔子之去齐接淅而行去鲁曰迟迟吾行也去父母国之道也可以速而速可以久而久可以处而处可以仕而仕孔子也接犹承也淅渍米水也渍米将炊而欲去之速故以手承水取米而行不及炊也举此一端以见其久速仕止各当其可也或曰孔子去鲁不税冕而行岂得为迟杨氏曰孔子欲去之意久矣不欲苟去故迟迟其行也膰肉不至则得以微罪行矣故不税冕而行非速也孟子曰伯夷圣之清者也伊尹圣之任者也栁下惠圣之和者也孔子圣之时者也张子曰无所杂者清之极无所异者和之极勉而清非圣人之清勉而和非圣人之和所谓圣者不勉不思而至焉者也孔氏曰任者以天下为己责也愚谓孔子仕止久速各当其可盖兼三子之所以圣者而时出之非如三子之可以一徳名也或疑伊尹出处合乎孔子而不得为圣之时何也程子曰终是任底意思在孔子之谓集大成集大成也者金声而玉振之也金声也者始条理也玉振之也者终条理也始条理者智之事也终条理者圣之事也此言孔子集三圣之事而为一大圣之事犹作乐者集衆音之小成而为一大成也成者乐之一终书所谓箫韶九成是也金钟属声宣也如声罪致讨之声玉磬也振収也如振河海而不洩之振始始之也终终之也条理犹言脉络指衆音而言也智者知之所及圣者徳之所就也盖乐有八音金石丝竹匏土革木若独奏一音则其一音自为始终而为一小成犹三子之所知偏于一而其所就亦偏于一也八音之中金石为重故特为衆音之纲纪又金始震而玉终诎然也故并奏八音则于其未作而先撃镈钟以宣其声俟其既阕而后击特磬以収其韵宣以始之収以终之二者之间脉络贯通无所不备则合衆小成而为一大成犹孔子之知无不尽而徳无不全也金声玉振始终条理疑古乐经之言故儿寛云唯天子建中和之极兼总条贯金声而玉振之亦此意也智譬则巧也圣譬则力也由射于百歩之外也其至尔力也其中非尔力也此复以射之巧力发明圣智二字之义见孔子巧力俱全而圣智兼备三子则力有余而巧不足是以一节虽至于圣而智不足以及乎时中也此章言三子之行各极其一偏孔子之道兼全于衆理所以偏者由其蔽于始是以缺于终所以全者由其知之至是以行之尽三子犹春夏秋冬之各一其时孔子则太和元气之流行于四时也北宫锜问曰周室班爵禄也如之何北宫姓锜名卫人班列也孟子曰其详不可得而闻也诸侯恶其害己也而皆去其籍然而轲也甞闻其略也当时诸侯兼并僣窃故恶周制妨害己之所为也天子一位公一位侯一位伯一位子男同一位凡五等也君一位卿一位大夫一位上士一位中士一位下士一位凡六等此班爵之制也五等通于天下六等施于国中天子之制地方千里公侯皆方百里伯七十里子男五十里凡四等不能五十里不逹于天子附于诸侯曰附庸此以下班禄之制也不能犹不足也小国之地不足五十里者不能自逹于天子因大国以姓名通谓之附庸若春秋邾仪父之类是也天子之卿受地视侯大夫受地视伯元士受地视子男视比也徐氏曰王畿之内亦制都鄙受地也元士上士也大国地方百里君十卿禄卿禄四大夫大夫倍上士上士倍中士中士倍下士下士与庶人在官者同禄禄足以代其耕也十十倍之也四四倍之也倍加一倍也徐氏曰大国君田三万二千亩其入可食二千八百八十人卿田三千二百亩可食二百八十八人大夫田八百亩可食七十二人上士田四百亩可食三十六人中士田二百亩可食十八人下士与庶人在官者田百亩可食九人至五人庶人在官府史胥徒也愚按君以下所食之禄皆助法之公田借农夫之力以耕而收其租士之无田与庶人在官者则但受禄于官如田之入而已次国地方七十里君十卿禄卿禄三大夫大夫倍上士上士倍中士中士倍下士下士与庶人在官者同禄禄足以代其耕也三谓三倍之也徐氏曰次国君田二万四千亩可食二千一百六十人卿田二千四百亩可食二百十六人小国地方五十里君十卿禄卿禄二大夫大夫倍上士上士倍中士中士倍下士下士与庶人在官者同禄禄足以代其耕也二即倍也徐氏曰小国君田一万六千亩可食千四百四十人卿田一千六百亩可食百四十四人耕者之所获一夫百亩百亩之粪上农夫食九人上次食八人中食七人中次食六人下食五人庶人在官者其禄以是为差获得也一夫一妇佃田百亩加之以粪粪多而力勤者为上农其所収可供九人其次用力不齐故有此五等庶人在官者其受禄不同亦有此五等也愚按此章之説与周礼王制不同盖不可考阙之可也程子曰孟子之时去先王未逺载籍未经秦火然而班爵禄之制已不闻其详今之礼书皆掇拾于煨烬之余而多出于汉儒一时之傅会奈何欲尽信而句为之解乎然则其事固不可一二追复矣万章问曰敢问友孟子曰不挟长不挟贵不挟兄弟而友友也者友其徳也不可以有挟也挟者兼有而恃之之称孟献子百乘之家也有友五人焉乐正裘牧仲其三人则予忘之矣献子之与此五人者友也无献子之家者也此五人者亦有献子之家则不与之友矣孟献子鲁之贤大夫仲孙蔑也张子曰献子忘其势五人者忘人之势不资其势而利其有然后能忘人之势若五人者有献子之家则反为献子之所贱矣非惟百乘之家为然也虽小国之君亦有之费惠公曰吾于子思则师之矣吾于颜般则友之矣王顺长息则事我者也惠公费邑之君也师所尊也友所敬也事我者所使也非惟小国之君为然也虽大国之君亦有之晋平公之于亥唐也入云则入坐云则坐食云则食虽疏食菜羮未尝不饱盖不敢不饱也然终于此而已矣弗与共天位也弗与治天职也弗与食天禄也士之尊贤者也非王公之尊贤也亥唐晋贤人也平公造之唐言入公乃入言坐乃坐言食乃食也疏食粝饭也不敢不饱敬贤者之命也范氏曰位曰天位职曰天职禄曰天禄言天所以待贤人使治天民非人君所得专者也舜尚见帝帝馆甥于贰室亦飨舜迭为賔主是天子而友匹夫也尚上也舜上而见于帝尧也馆舍也礼妻父曰外舅谓我舅者吾谓之甥尧以女妻舜故谓之甥贰室副宫也尧舎舜于副宫而就飨其食用下敬上谓之贵贵用上敬下谓之尊贤贵贵尊贤其义一也贵贵尊贤皆事之宜者然当时但知贵贵而不知尊贤故孟子曰其义一也此言朋友人伦之一所以辅仁故以天子友匹夫而不为诎以匹夫友天子而不为僣此尧舜所以为人伦之至而孟子言必称之也万章问曰敢问交际何心也孟子曰恭也际接也交际谓人以礼仪币帛相交接也曰郄之郄之为不恭何哉曰尊者赐之曰其所取之者义乎不义乎而后受之以是为不恭故弗郄也郄不受而还之也再言之未详万章疑交际之间有所郄者人便以为不恭何哉孟子言尊者之赐而心窃计其所以得此物者未知合义与否必其合义然后可受不然则郄之矣所以郄之为不恭也曰请无以辞郄之以心郄之曰其取诸民之不义也而以他辞无受不可乎曰其交也以道其接也以礼斯孔子受之矣万章以为彼既得之不义则其餽不可受但无以言辞间而郄之直以心度其不义而託于他辞以郄之如此可否邪交以道如餽赆闻戒周其饥饿之类接以礼谓辞命恭敬之节孔子受之如受阳货烝豚之类也万章曰今有御人于国门之外者其交也以道其餽也以礼斯可受御与曰不可康诰曰杀越人于货闵不畏死凡民罔不譈是不待教而诛者也殷受夏周受殷所不辞也于今为烈如之何其受之御止也止人而杀之且夺其货也国门之外无人之处也万章以为苟不问其物之所从来而但观其交接之礼则设有御人者用其御得之货以礼餽我则可受之乎康诰周书篇名越颠越也今书闵作暋无凡民二字譈怨也言杀人而颠越之因取其货闵然不知畏死凡民无不怨之孟子言此乃不待教戒而当即诛者也如何而可受之乎商受至为烈十四字语意不伦李氏以为此必有断简或阙文者近之而愚意其直为衍字耳然不可考姑阙之可也曰今之诸侯取之于民也犹御也苟善其礼际矣斯君子受之敢问何説也曰子以为有王者作将比今之诸侯而诛之乎其教之不改而后诛之乎夫谓非其有而取之者盗也充类至义之尽也孔子之仕于鲁也鲁人猎较孔子亦猎较猎较犹可而况受其赐乎比连也言今诸侯之取于民固多不义然有王者起必不连合而尽诛之必教之不改而后诛之则其与御人之盗不待教而诛者不同矣夫御人于国门之外与非其有而取之二者固皆不义之类然必御人乃为真盗其谓非有而取为盗者乃推其类至于义之至精至宻之处而极言之耳非便以为真盗也然则今之诸侯虽曰取非其有而岂可遽以同于御人之盗也哉又引孔子之事以明世俗所尚犹或可从况受其赐何为不可乎猎较未详赵氏以为田猎相较夺禽兽以祭孔子不违所以小同于俗也张氏以为猎而较所获之多少也二説未知孰是曰然则孔子之仕也非事道与曰事道也事道奚猎较也曰孔子先簿正祭器不以四方之食供簿正曰奚不去也曰为之兆也兆足以行矣而不行而后去是以未尝有所终三年淹也此因孔子事而反覆辩论也事道者以行道为事也事道奚猎较也万章问也先簿正祭器未详徐氏曰先以簿书正其祭器使有定数而不以四方难继之物实之夫器有常数实有常品则其本正矣彼猎较者将久而自废矣未知是否也兆犹卜之兆盖事之端也孔子所以不去者亦欲小试行道之端以示于人使知吾道之果可行也若其端既可行而人不能遂行之然后不得已而必去之盖其去虽不轻而亦未尝不决是以未尝终三年留于一国也孔子有见行可之仕有际可之仕有公养之仕于季桓子见行可之仕也于卫灵公际可之仕也于卫孝公公养之仕也见行可见其道之可行也际可接遇以礼也公养国君养贤之礼也季桓子鲁卿季孙斯也卫灵公卫侯元也孝公春秋史记皆无之疑出公輙也因孔子仕鲁而言其仕有此三者故于鲁则兆足以行矣而不行然后去而于卫之事则又受其交际问餽而不郄之一验也尹氏曰不闻孟子之义则自好者为于陵仲子而已圣贤辞受进退惟义所在愚按此章文义多不可晓不必强为之说孟子曰仕非为贫也而有时乎为贫娶妻非为养也而有时乎为养仕本为行道而亦有家贫亲老或道与时违而但为禄仕者如娶妻本为继嗣而亦有为不能亲操井臼而欲资其餽养者为贫者辞尊居卑辞富居贫贫富谓禄之厚薄盖仕不为道已非出处之正故其所居但当如此辞尊居卑辞富居贫恶乎宜乎抱闗击柝柝夜行所撃木也盖为贫者虽不主于行道而亦不可以苟禄故惟抱闗击柝之吏位卑禄薄其职易称为所宜居也李氏曰道不行矣为贫而仕者此其律令也若不能然则是贪位慕禄而已矣孔子尝为委吏矣曰㑹计当而已矣尝为乘田矣曰牛羊茁壮长而已矣此孔子之为贫而仕者也委吏主委积之吏也乘田主苑囿刍牧之吏也茁肥貌言以孔子大圣而尝为贱官不以为辱者所谓为贫而仕官卑禄薄而职易称也位卑而言髙罪也立乎人之本朝而道不行耻也以出位为罪则无行道之责以废道为耻则非窃禄之官此为贫者之所以必辞尊富而宁处贫贱也尹氏曰言为贫者不可以居尊居尊者必欲以行道万章曰士之不託诸侯何也孟子曰不敢也诸侯失国而后託于诸侯礼也士之託于诸侯非礼也託寄也谓不仕而食其禄也古者诸侯出奔他国食其廪饩谓之寄公士无爵土不得比诸侯不仕而食禄则非礼也万章曰君餽之粟则受之乎曰受之受之何义也曰君之于氓也固周之周救也视其空乏则周䘏之无常数君待民之礼也曰周之则受赐之则不受何也曰不敢也曰敢问其不敢何也曰抱闗击柝者皆有常职以食于上无常职而赐于上者以为不恭也赐谓予之禄有常数君所以待臣之礼也曰君餽之则受之不识可常继乎曰缪公之于子思也亟问亟餽鼎肉子思不悦于卒也摽使者出诸大门之外北面稽首再拜而不受曰今而后知君之犬马畜伋盖自是台无餽也悦贤不能举又不能养也可谓悦贤乎亟数也鼎肉熟肉也卒末也摽麾也数以君命来餽当拜受之非养贤之礼故不悦而于其末后复来餽时麾使者出拜而辞之犬马畜伋言不以人礼待己也台贱官主使令者盖缪公愧悟自此不复令台来致餽也举用也能养者未必能用况又不能养乎曰敢问国君欲养君子如何斯可谓养矣曰以君命将之再拜稽首而受其后廪人继粟庖人继肉不以君命将之子思以为鼎肉使已仆仆尔亟拜也非养君子之道也初以君命来餽则当拜受其后有司各以其职继续所无不以君命来餽不使贤者有亟拜之劳也仆仆烦猥貌尧之扵舜也使其子九男事之二女女焉百官牛羊仓廪备以养舜于畎亩之中后举而加诸上位故曰王公之尊贤者也能养能举恱贤之至也唯尧舜为能尽之而后世之所当法也万章曰敢问不见诸侯何义也孟子曰在国曰市井之臣在野曰草莽之臣皆谓庶人庶人不传质为臣不敢见于诸侯礼也传通也质者士执雉庶人执鹜相见以自通者也国内莫非君臣但未仕者与执贽在位之臣不同故不敢见也万章曰庶人召之役则往役君欲见之召之则不往见之何也曰往役义也往见不义也往役者庶人之职不往见者士之礼且君之欲见之也何为也哉曰为其多闻也为其贤也曰为其多闻也则天子不召师而况诸侯乎为其贤也则吾未闻欲见贤而召之也缪公亟见于子思曰古千乘之国以友士何如子思不恱曰古之人有言曰事之云乎岂曰友之云乎子思之不恱也岂不曰以位则子君也我臣也何敢与君友也以徳则子事我者也奚可以与我友千乘之君求与之友而不可得也而况可召与孟子引子思之言而释之以明不可召之意齐景公田招虞人以旌不至将杀之志士不忘在沟壑勇士不忘丧其元孔子奚取焉取非其招不往也说见前篇曰敢问招虞人何以曰以皮冠庶人以旃士以旂大夫以旌皮冠田猎之冠也事见春秋传然则皮冠者虞人之所有事也故以是招之庶人未仕之臣通帛曰旃士谓已仕者交龙为旂析羽而注于旂干之首曰旌以大夫之招招虞人虞人死不敢往以士之招招庶人庶人岂敢往哉况乎以不贤人之招招贤人乎欲见而召之是不贤人之招也以士之招招庶人则不敢往以不贤人之招招贤人则不可往矣欲见贤人而不以其道犹欲其入而闭之门也夫义路也礼门也惟君子能由是路出入是门也诗云周道如底其直如矢君子所履小人所视诗小雅大东之篇底与砥同砺石也言其平也矢言其直也视视以为法也引此以证上文能由是路之义万章曰孔子君命召不俟驾而行然则孔子非与曰孔子当仕有官职而以其官召之也孔子方仕而任职君以其官名召之故不俟驾而行徐氏曰孔子孟子易地则皆然此章言不见诸侯之义最为详悉更合陈代公孙丑所问者而观之其说乃尽孟子谓万章曰一乡之善士斯友一乡之善士一国之善士斯友一国之善士天下之善士斯友天下之善士言己之善盖于一乡然后能尽友一乡之善士推而至于一国天下皆然随其髙下以为广狭也以友天下之善士为未足又尚论古之人颂其诗读其书不知其人可乎是以论其世也是尚友也尚上同言进而上也颂诵通论其世论其当世行事之迹也言既观其言则不可以不知其为人之实是以又考其行也夫能友天下之善士其所友衆矣犹以为未足又进而取于古人是能进其取友之道而非止为一世之士矣齐宣王问卿孟子曰王何卿之问也王曰卿不同乎曰不同有贵戚之卿有异姓之卿王曰请问贵戚之卿曰君有大过则谏反覆之而不聼则易位大过谓足以亡其国者易位易君之位更立亲戚之贤者盖与君有亲亲之恩无可去之义以宗庙为重不忍坐视其亡故不得已而至于此也王勃然变乎色勃然变色貌曰王勿异也王问臣臣不敢不以正对孟子言也王色定然后请问异姓之卿曰君有过则谏反覆之而不聼则去君臣义合不合则去此章言大臣之义亲踈不同守经行权各有其分贵戚之卿小过非不谏也但必大过而不聼乃可易位异姓之卿大过非不谏也虽小过而不聼已可去矣然三仁贵戚不能行之于纣而霍光异姓乃能行之于昌邑此又委任权力之不同不可以执一论也孟子集註大全卷十四书大全钦定四库全书孟子集註大全卷十一告子章句上凡二十章告子曰性犹杞栁也义犹桮桊也以人性为仁义犹以杞栁为桮桊性者人生所禀之天理也杞栁柜栁桮桊屈木所为若巵匜之属吿子言人性本无仁义必待矫揉而后成如荀子性恶之説也孟子曰子能顺杞栁之性而以为桮桊乎将戕贼杞栁而后以为桮桊也如将戕贼杞栁而以为桮桊则亦将戕贼人以为仁义与率天下之人而祸仁义者必子之言夫言如此则天下之人皆以仁义为害性而不肯为是因子之言而为仁义之祸也告子曰性犹湍水也决诸东方则东流决诸西方则西流人性之无分于善不善也犹水之无分于东西也湍波流潆回之貌也吿子因前説而小变之近于扬子善恶混之説孟子曰水信无分于东西无分于上下乎人性之善也犹水之就下也人无有不善水无有不下言水诚不分东西矣然岂不分上下乎性即天理未有不善者也今夫水搏而跃之可使过颡激而行之可使在山是岂水之性哉其势则然也人之可使为不善其性亦犹是也搏击也跃跳也颡额也水之过额在山皆不就下也然其本性未尝不就下但为搏击所使而逆其性耳此章言性本善故顺之而无不善本无恶故反之而后为恶非本无定体而可以无所不为也告子曰生之谓性生指人物之所以知觉运动者而言吿子论性前后四章语虽不同然其大指不外乎此与近世佛氏所谓作用是性者略相似孟子曰生之谓性也犹白之谓白与曰然白羽之白也犹白雪之白白雪之白犹白玉之白与曰然白之谓白犹言凡物之白者同谓之白更无差别也白羽以下孟子再问而吿子曰然则是谓凡有生者同是一性矣然则犬之性犹牛之性牛之性犹人之性与孟子又言若果如此则犬牛与人皆有知觉皆能运动其性皆无以异矣于是吿子自知其说之非而不能对也愚按性者人之所得于天之理也生者人之所得于天之气也性形而上者也气形而下者也人物之生莫不有是性亦莫不有是气然以气言之则知觉运动人与物若不异也以理言之则仁义礼智之禀岂物之所得而全哉此人之性所以无不善而为万物之灵也吿子不知性之为理而以所谓气者当之是以杞栁湍水之喻食色无善无不善之说纵横缪戾纷纭舛错而此章之误乃其本根所以然者盖徒知知觉运动之蠢然者人与物同而不知仁义礼智之粹然者人与物异也孟子以是折之其义精矣告子曰食色性也仁内也非外也义外也非内也吿子以人之知觉运动者为性故言人之甘食恱色者即其性故仁爱之心生于内而事物之宜由乎外学者但当用力于仁而不必求合于义也孟子曰何以谓仁内义外也曰彼长而我长之非有长于我也犹彼白而我白之从其白于外也故谓之外也我长之我以彼为长也我白之我以彼为白也曰异于白马之白也无以异于白人之白也不识长马之长也无以异于长人之长与且谓长者义乎长之者义乎张氏曰上异于二字疑衍李氏曰或有阙文焉愚按白马白人所谓彼白而我白之也长马长人所谓彼长而我长之也白马白人不异而长马长人不同是乃所谓义也义不在彼之长而在我长之之心则义之非外眀矣曰吾弟则爱之秦人之弟则不爱也是以我为悦者也故谓之内长楚人之长亦长吾之长是以长为悦者也故谓之外也言爱主于我故仁在内敬主于长故义在外曰耆秦人之炙无以异于耆吾炙夫物则亦有然者也然则耆炙亦有外与言长之耆之皆出于心也林氏曰吿子以食色为性故因其所眀者而通之自篇首至此四章告子之辨屡屈而屡变其説以求胜䘚不闻其能自反而有所疑也此正其所谓不得于言勿求于心者所以䘚于卤莽而不得其正也孟季子问公都子曰何以谓义内也孟季子疑孟仲子之弟也盖闻孟子之言而未达故私论之曰行吾敬故谓之内也所敬之人虽在外然知其当敬而行吾心之敬以敬之则不在外也乡人长于伯兄一歳则谁敬曰敬兄酌则谁先曰先酌乡人所敬在此所长在彼果在外非由内也伯长也酌酌酒也此皆季子问公都子答而季子又言如此则敬长之心果不由中出也公都子不能答以吿孟子孟子曰敬叔父乎敬弟乎彼将曰敬叔父曰弟为尸则谁敬彼将曰敬弟子曰恶在其敬叔父也彼将曰在位故也子亦曰在位故也庸敬在兄斯须之敬在乡人尸祭祀所主以象神虽子弟为之然敬之当如祖考也在位弟在尸位乡人在賔客之位也庸常也斯须暂时也言因时制宜皆由中出也季子闻之曰敬叔父则敬敬弟则敬果在外非由内也公都子曰冬日则饮汤夏日则饮水然则饮食亦在外也此亦上章耆炙之义范氏曰二章问荅大指略同皆反覆譬喻以晓当世使明仁义之在内则知人之性善而皆可以为尧舜矣公都子曰吿子曰性无善无不善也此亦生之谓性食色性也之意近世苏氏胡氏之説盖如此或曰性可以为善可以为不善是故文武兴则民好善幽厉兴则民好暴此即湍水之説也或曰有性善有性不善是故以尧为君而有象以瞽瞍为父而有舜以纣为兄之子且以为君而有微子启王子比干韩子性有三品之説盖如此按此文则微子比干皆纣之叔父而书称微子为商王元子疑此或有误字今曰性善然则彼皆非与孟子曰乃若其情则可以为善矣乃所谓善也乃若发语辞情者性之动也人之情本但可以为善而不可以为恶则性之本善可知矣若夫为不善非才之罪也才犹材质人之能也人有是性则有是才性既善则才亦善人之为不善乃物欲陷溺而然非其才之罪也恻隠之心人皆有之羞恶之心人皆有之恭敬之心人皆有之是非之心人皆有之恻隠之心仁也羞恶之心义也恭敬之心礼也是非之心智也仁义礼智非由外铄我也我固有之也弗思耳矣故曰求则得之舎则失之或相倍蓰而无算者不能尽其才者也恭者敬之发于外者也敬者恭之主于中者也铄以火销金之名自外以至内也算数也言四者之心人所固有但人自不思而求之耳所以善恶相去之逺由不思不求而不能扩充以尽其才也前篇言是四者为仁义礼智之端而此不言端者彼欲其扩而充之此直因用以着其本体故言有不同耳诗曰天生蒸民有物有则民之秉夷好是懿徳孔子曰为此诗者其知道乎故有物必有则民之秉夷也故好是懿徳诗大雅蒸民之篇蒸诗作烝衆也物事也则法也夷诗作彛常也懿美也有物必有法如有耳目则有聪眀之徳有父子则有慈孝之心是民所秉执之常性也故人之情无不好此懿徳者以此观之则人性之善可见而公都子所问之三说皆不辨而自明矣程子曰性即理也理则尧舜至于涂人一也才禀于气气有清浊禀其清者为贤禀其浊者为愚学而知之则气无清浊皆可至于善而复性之本汤武身之是也孔子所言下愚不移者则自暴自弃之人也又曰论性不论气不备论气不论性不眀二之则不是张子曰形而后有气质之性善反之则天地之性存焉故气质之性君子有弗性者焉愚按程子此説才字与孟子本文小异盖孟子専指其发于性者言之故以为才无不善程子兼指其禀于气者言之则人之才固有昏眀强弱之不同矣张子所谓气质之性是也二説虽殊各有所当然以事理考之程子为宻盖气质所禀虽有不善而不害性之本善性虽本善而不可以无省察矫揉之功学者所当深玩也孟子曰富歳子弟多頼凶歳子弟多暴非天之降才尔殊也其所以陷溺其心者然也富歳丰年也頼借也丰年衣食饶足故有所頼借而为善凶年衣食不足故有以陷溺其心而为暴今夫麰麦播种而耰之其地同树之时又同浡然而生至于日至之时皆熟矣虽有不同则地有肥硗雨露之养人事之不齐也麰大麦也耰覆种也日至之时谓当成熟之期也硗瘠薄也故凡同类者举相似也何独至于人而疑之圣人与我同类者圣人亦人耳其性之善无不同也故龙子曰不知足而为屦我知其不为蒉也屦之相似天下之足同也蒉草器也不知人足之大小而为之屦虽未必适中然必似足形不至成蒉也口之于味有同耆也易牙先得我口之所耆者也如使口之于味也其性与人殊若犬马之与我不同类也则天下何耆皆从易牙之于味也至于味天下期于易牙是天下之口相似也易牙古之知味者言易牙所调之味则天下皆以为美也惟耳亦然至于声天下期于师旷是天下之耳相似也师旷能审音者也言师旷所和之音则天下皆以为美也惟目亦然至于子都天下莫不知其姣也不知子都之姣者无目者也子都古之美人也姣好也故曰口之于味也有同耆焉耳之于声也有同听焉目之于色也有同美焉至于心独无所同然乎心之所同然者何也谓理也义也圣人先得我心之所同然耳故理义之悦我心犹刍豢之悦我口然犹可也草食曰刍牛羊是也谷食曰豢犬豕是也程子曰在物为理处物为义体用之谓也孟子言人心无不悦理义者但圣人则先知先觉乎此耳非有以异于人也程子又曰理义之悦我心犹刍豢之悦我口此语亲切有味须实体察得义理之悦心真犹刍豢之悦口始得孟子曰牛山之木尝美矣以其郊于大国也斧斤伐之可以为美乎是其日夜之所息雨露之所润非无萌蘖之生焉牛羊又从而牧之是以若彼濯濯也人见其濯濯也以为未尝有材焉此岂山之性也哉牛山齐之东南山也邑外谓之郊言牛山之木前此固尝美矣今为大国之郊伐之者衆故失其美耳息生长也日夜之所息谓气化流行未尝间断故日夜之间凡物皆有所生长也萌芽也蘖芽之旁出者也濯濯光洁之貌材材木也言山木虽伐犹有萌蘖而牛羊又从而害之是以至于光洁而无草木也虽存乎人者岂无仁义之心哉其所以放其良心者亦犹斧斤之于木也旦旦而伐之可以为美乎其日夜之所息平旦之气其好恶与人相近也者㡬希则其旦昼之所为有梏亡之矣梏之反覆则其夜气不足以存夜气不足以存则其违禽兽不逺矣人见其禽兽也而以为未尝有才焉者是岂人之情也哉良心者本然之善心即所谓仁义之心也平旦之气谓未与物接之时清明之气也好恶与人相近言得人心之所同然也㡬希不多也梏械也反覆展转也言人之良心虽已放失然其日夜之间犹必有所生长故平旦未与物接其气清眀之际良心犹必有发见者但其发见至微而旦昼所为之不善又已随而梏亡之如山木既伐犹有萌蘖而牛羊又牧之也昼之所为既有以害其夜之所息夜之所息又不能胜其昼之所为是以展转相害至于夜气之生日以寖薄而不足以存其仁义之良心则平旦之气亦不能清而所好恶遂与人逺矣故苟得其养无物不长苟失其养无物不消山木人心其理一也孔子曰操则存舎则亡出入无时莫知其乡惟心之谓与孔子言心操之则在此舍之则失去其出入无定时亦无定处如此孟子引之以眀心之神眀不测得失之易而保守之难不可顷刻失其养学者当无时而不用其力使神清气定常如平旦之时则此心常存无适而非仁义矣程子曰心岂有出入亦以操舎而言耳操之之道敬以直内而已愚闻之师曰人理义之心未尝无唯持守之即在尔若于旦昼之间不至梏亡则夜气愈清夜气清则平旦未与物接之时湛然虚眀气象自可见矣孟子发此夜气之説于学者极有力宜熟玩而深省之也孟子曰无或乎王之不智也或与惑同疑怪也王疑指齐王虽有天下易生之物也一日暴之十日寒之未有能生者也吾见亦罕矣吾退而寒之者至矣吾如有萌焉何哉暴温之也我见王之时少犹一日暴之也我退则谄谀杂进之日多是十日寒之也虽有萌蘖之生我亦安能如之何哉今夫奕之为数小数也不専心致志则不得也奕秋通国之善奕者也使奕秋诲二人奕其一人専心致志惟奕秋之为听一人虽听之一心以为有鸿鹄将至思援弓缴而射之虽与之俱学弗若之矣为是其智弗若与曰非然也奕围棊也数技也致极也奕秋善奕者名秋也缴以绳系矢而射也程子为讲官言于上曰人主一日之间接贤士大夫之时多亲宦官宫妾之时少则可以涵养气质而薰陶徳性时不能用识者恨之范氏曰人君之心惟在所养君子养之以善则智小人养之以恶则愚然贤人易踈小人易亲是以寡不能胜衆正不能胜邪自古国家治日常少而乱日常多盖以此也孟子曰鱼我所欲也熊掌亦我所欲也二者不可得兼舎鱼而取熊掌者也生亦我所欲也义亦我所欲也二者不可得兼舎生而取义者也鱼与熊掌皆美味而熊掌尤美也生亦我所欲所欲有甚于生者故不为苟得也死亦我所恶所恶有甚于死者故患有所不辟也释所以舎生取义之意得得生也欲生恶死者虽衆人利害之常情而欲恶有甚于生死者乃秉彛义理之良心是以欲生而不为苟得恶死而有所不避也如使人之所欲莫甚于生则凡可以得生者何不用也使人之所恶莫甚于死者则凡可以辟患者何不为也设使人无秉彛之良心而但有利害之私情则凡可以偷生免死者皆将不顾礼义而为之矣由是则生而有不用也由是则可以辟患而有不为也由其必有秉彛之良心是以其能舎生取义如此是故所欲有甚于生者所恶有甚于死者非独贤者有是心也人皆有之贤者能勿丧耳羞恶之心人皆有之但衆人汨于利欲而忘之惟贤者能存之而不丧耳一箪食一豆羮得之则生弗得则死嘑尔而与之行道之人弗受蹴尔而与之乞人不屑也豆木器也嘑咄啐之貌行道之人路中凡人也蹴践踏也乞人丐乞之人也不屑不以为洁也言虽欲食之急而犹恶无礼有宁死而不食者是其羞恶之本心欲恶有甚于生死者人皆有之也万钟则不辨礼义而受之万钟于我何加焉为宫室之美妻妾之奉所识穷乏者得我与万钟于我何加言于我身无所增益也所识穷乏者得我谓所知识之穷乏者感我之恵也上言人皆有羞恶之心此言衆人所以丧之由此三者盖礼义之心虽曰固有而物欲之蔽亦人所易昏也乡为身死而不受今为宫室之美为之乡为身死而不受今为妻妾之奉为之乡为身死而不受今为所识穷乏者得我而为之是亦不可以已乎此之谓失其本心言三者身外之物其得失比生死为甚轻乡为身死犹不肯受嘑蹴之食今乃为此三者而受无礼义之万钟是岂不可以止乎本心谓羞恶之心此章言羞恶之心人所固有或能决死生于危迫之际而不免计丰约于宴安之时是以君子不可顷刻而不省察于斯焉孟子曰仁人心也义人路也仁者心之徳程子所谓心如谷种仁则其生之性是也然但谓之仁则人不知其切于已故反而名之曰人心则可见其为此身酬酢万变之主而不可须臾失矣义者行事之宜谓之人路则可以见其为出入往来必由之道而不可须臾舎矣舎其路而不由放其心而不知求哀哉哀哉二字最宜详味令人惕然有深省处人有鸡犬放则知求之有放心而不知求程子曰心至重鸡犬至轻鸡犬放则知求之心放则不知求岂爱其至轻而忘其至重哉弗思而已矣愚谓上兼言仁义而此下専论求放心者能求放心则不违于仁而义在其中矣学问之道无他求其放心而已矣学问之事固非一端然其道则在于求其放心而已盖能如是则志气清眀义理昭着而可以上达不然则昏昧放逸虽曰从事于学而终不能有所发眀矣故程子曰圣贤千言万语只是欲人将已放之心约之使反复入身来自能寻向上去下学而上达也此乃孟子开示切要之言程子又发眀之曲尽其指学者宜服膺而勿失也孟子曰今有无名之指屈而不信非疾痛害事也如有能信之者则不逺秦楚之路为指之不若人也无名指手之第四指也指不若人则知恶之心不若人则不知恶此之谓不知类也不知类言其不知轻重之等也孟子曰拱把之桐梓人苟欲生之皆知所以养之者至于身而不知所以养之者岂爱身不若桐梓哉弗思甚也拱两手所围也把一手所握也桐梓两木名孟子曰人之于身也兼所爱兼所爱则兼所养也无尺寸之肤不爱焉则无尺寸之肤不养也所以考其善不善者岂有他哉于己取之而已矣人于一身固当兼养然欲考其所养之善否者惟在反之于身以审其轻重而已矣体有贵贱有小大无以小害大无以贱害贵养其小者为小人养其大者为大人贱而小者口腹也贵而大者心志也今有场师舎其梧槚养其樲棘则为贱场师焉场师治场圃者梧桐也槚梓也皆美材也樲棘小枣非美材也养其一指而失其肩背而不知也则为狼疾人也狼善顾疾则不能故以为失肩背之喻饮食之人则人贱之矣为其养小以失大也饮食之人専养口腹者也饮食之人无有失也则口腹岂适为尺寸之肤哉此言若使専养口腹而能不失其大体则口腹之养躯命所关不但为尺寸之肤而已但养小之人无不失其大者故口腹虽所当养而终不可以小害大贱害贵也公都子问曰钧是人也或为大人或为小人何也孟子曰从其大体为大人从其小体为小人钧同也从随也大体心也小体耳目之类也曰钧是人也或从其大体或从其小体何也曰耳目之官不思而蔽于物物交物则引之而已矣心之官则思思则得之不思则不得也此天之所与我者先立乎其大者则其小者不能夺也此为大人而已矣官之为言司也耳司听目司视各有所职而不能思是以蔽于外物既不能思而蔽于外物则亦一物而已又以外物交于此物其引之而去不难矣心则能思而以思为职凡事物之来心得其职则得其理而物不能蔽失其职则不得其理而物来蔽之此三者皆天之所以与我者而心为大若能有以立之则事无不思而耳目之欲不能夺之矣此所以为大人也然此天之此旧本多作比而赵註亦以比方释之今本既多作此而註亦作此乃未详孰是但作比字于义为短故且从今本是范浚心箴曰茫茫堪舆俯仰无垠人于其间眇然有身是身之微太仓稊米参为三才曰惟心尔往古来今孰无此心心为形役乃兽乃禽惟口耳目手足动静投间抵隙为厥心病一心之微衆欲攻之其与存者呜唿㡬希君子存诚克念克敬天君泰然百体从令孟子曰有天爵者有人爵者仁义忠信乐善不倦此天爵也公卿大夫此人爵也天爵者徳义可尊自然之贵也古之人脩其天爵而人爵从之脩其天爵以为吾分之所当然者耳人爵从之盖不待求之而自至也今之人脩其天爵以要人爵既得人爵而弃其天爵则惑之甚者也终亦必亡而已矣要求也脩天爵以要人爵其心固已惑矣得人爵而弃天爵则其惑又甚焉终必并其所得之人爵而亡之也孟子曰欲贵者人之同心也人人有贵于己者弗思耳贵于己者谓天爵也人之所贵者非良贵也赵孟之所贵赵孟能贱之人之所贵谓人以爵位加己而后贵也良者本然之善也赵孟晋卿也能以爵禄与人而使之贵则亦能夺之而使之贱矣若良贵则人安得而贱之哉诗云既醉以酒既饱以徳言饱乎仁义也所以不愿人之膏梁之味也令闻广誉施于身所以不愿人之文绣也诗大雅既醉之篇饱充足也愿欲也膏肥肉粱美谷令善也闻亦誉也文绣衣之美者也仁义充足而闻誉彰着皆所谓良贵也尹氏曰言在我者重则外物轻孟子曰仁之胜不仁也犹水胜火今之为仁者犹以一杯水救一车薪之火也不熄则谓之水不胜火此又与于不仁之甚者也与犹助也仁之能胜不仁必然之理也但为之不力则无以胜不仁而人遂以为真不能胜是我之所为有以深助于不仁者也亦终必亡而已矣言此人之心亦且自怠于为仁终必并与其所为而亡之赵氏曰言为仁不至而不反诸己也孟子曰五谷者种之美者也苟为不熟不如荑稗夫仁亦在乎熟之而已矣荑稗草之似谷者其实亦可食然不能如五谷之美也但五谷不熟则反不如荑稗之熟犹为仁而不熟则反不如为他道之有成是以为仁必贵乎熟而不可徒恃其种之美又不可以仁之难熟而甘为他道之有成也尹氏曰日新而不已则熟孟子曰羿之教人射必志于彀学者亦必志于彀羿善射者也志犹期也彀弓满也满而后发射之法也学谓学射大匠诲人必以规矩学者亦必以规矩大匠工师也规矩匠之法也此章言事必有法然后可成师舎是则无以教弟子舎是则无以学曲艺且然况圣人之道乎孟子集註大全卷十一四书大全钦定四库全书孟子集註大全卷十二告子章句下凡十六章任人有问屋庐子曰礼与食孰重曰礼重任国名屋庐子名连孟子弟子也色与礼孰重任人复问也曰礼重曰以礼食则饥而死不以礼食则得食必以礼乎亲迎则不得妻不亲迎则得妻必亲迎乎屋庐子不能对明日之邹以告孟子孟子曰于答是也何有何有不难也不揣其本而齐其末方寸之木可使髙于岑楼本谓下末谓上方寸之木至卑喻食色岑楼楼之髙锐似山者至髙喻礼若不取其下之平而升寸木于岑楼之上则寸木反髙岑楼反卑矣金重于羽者岂谓一钩金与一舆羽之谓哉钩带钩也金本重而带钩小故轻喻礼有轻于食色者羽本轻而一舆多故重喻食色有重于礼者取食之重者与礼之轻者而比之奚翅食重取色之重者与礼之轻者而比之奚翅色重礼食亲迎礼之轻者也饥而死以灭其性不得妻而废人伦食色之重者也奚翅犹言何但言其相去悬絶不但有轻重之差而已往应之曰紾兄之臂而夺之食则得食不紾则不得食则将紾之乎踰东家墙而搂其处子则得妻不搂则不得妻则将搂之乎紾戾也搂牵也处子处女也此二者礼与食色皆其重者而以之相较则礼为尤重也此章言义理事物其轻重固有大分然于其中又各自有轻重之别圣贤于此错综斟酌毫髪不差固不肯枉尺而直寻亦未尝胶柱而调瑟所以断之一视于理之当然而已矣曹交问曰人皆可以为尧舜有诸孟子曰然赵氏曰曹交曹君之弟也人皆可以为尧舜疑古语或孟子所尝言也交闻文王十尺汤九尺今交九尺四寸以长食粟而已如何则可曹交问也食粟而已言无他材能也曰奚有于是亦为之而已矣有人于此力不能胜一匹雏则为无力人矣今曰举百钧则为有力人矣然则举乌获之任是亦为乌获而已矣夫人岂以不胜为患哉弗为耳匹字本作鴄鸭也从省作匹礼记说匹为鹜是也乌获古之有力人也能举移千钧徐行后长者谓之弟疾行先长者谓之不弟夫徐行者岂人所不能哉所不为也尧舜之道孝弟而已矣陈氏曰孝弟者人之良知良能自然之性也尧舜人伦之至亦率是性而已岂能加毫末于是哉杨氏曰尧舜之道大矣而所以为之乃在夫行止疾徐之间非有甚髙难行之事也百姓盖日用而不知耳子服尧之服诵尧之言行尧之行是尧而已矣子服桀之服诵桀之言行桀之行是桀而已矣言为善为恶皆在我而已详曹交之问浅陋麤率必其进见之时礼貌衣冠言动之间多不循理故孟子告之如此两节云曰交得见于邹君可以假馆愿留而受业于门假馆而后受业又可见其求道之不笃曰夫道若大路然岂难知哉人病不求耳子归而求之有余师言道不难知若归而求之事亲敬长之间则性分之内万理皆备随处发见无不可师不必留此而受业也曹交事长之礼既不至求道之心又不笃故孟子教之以孝弟而不容其受业盖孔子余力学文之意亦不屑之教诲也公孙丑问曰髙子曰小弁小人之诗也孟子曰何以言之曰怨髙子齐人也小弁小雅篇名周幽王娶申后生太子宜臼又得褒姒生伯服而黜申后废宜臼于是宜臼之傅为作此诗以叙其哀痛迫切之情也曰固哉髙叟之为诗也有人于此越人关弓而射之则己谈笑而道之无他疏之也其兄关弓而射之则己垂涕泣而道之无他戚之也小弁之怨亲亲也亲亲仁也固矣夫髙叟之为诗也固谓执滞不通也为犹治也越蛮夷国名道语也亲亲之心仁之发也曰凯风何以不怨凯风邶风篇名衞有七子之母不能安其室七子作此以自责也曰凯风亲之过小者也小弁亲之过大者也亲之过大而不怨是愈疏也亲之过小而怨是不可矶也愈疏不孝也不可矶亦不孝也矶水激石也不可矶言微激之而遽怒也孔子曰舜其至孝矣五十而慕言舜犹怨慕小弁之怨不为不孝也赵氏曰生之膝下一体而分喘息唿吸气通于亲当亲而疏怨慕号天是以小弁之怨未足为愆也宋牼将之楚孟子遇于石丘宋姓牼名石丘地名曰先生将何之赵氏曰学士年长者故谓之先生曰吾闻秦楚搆兵我将见楚王说而罢之楚王不恱我将见秦王说而罢之二王我将有所遇焉时宋牼方欲见楚王恐其不恱则将见秦王也遇合也按庄子书有宋钘者禁攻寝兵救世之战上说下教强聒不舎疏云齐宣王时人以事考之疑即此人也曰轲也请无问其详愿闻其指说之将何如曰我将言其不利也曰先生之志则大矣先生之号则不可徐氏曰能于战国扰攘之中而以罢兵息民为说其志可谓大矣然以利为名则不可也先生以利说秦楚之王秦楚之王恱于利以罢三军之师是三军之士乐罢而恱于利也为人臣者懐利以事其君为人子者懐利以事其父为人弟者懐利以事其兄是君臣父子兄弟终去仁义懐利以相接然而不亡者未之有也先生以仁义说秦楚之王秦楚之王恱于仁义而罢三军之师是三军之士乐罢而恱于仁义也为人臣者懐仁义以事其君为人子者懐仁义以事其父为人弟者懐仁义以事其兄是君臣父子兄弟去利懐仁义以相接也然而不王者未之有也何必曰利此章言休兵息民为事则一然其心有义利之殊而其效有兴亡之异学者所当深察而眀辨之也孟子居邹季任为任处守以币交受之而不报处于平陆储子为相以币交受之而不报赵氏曰季任任君之弟任君朝会于邻国季任为之居守其国也储子齐相也不报者来见则当报之但以币交则不必报也他日由邹之任见季子由平陆之齐不见储子屋庐子喜曰连得间矣屋庐子知孟子之处此必有义理故喜得其间隙而问之问曰夫子之任见季子之齐不见储子为其为相与言储子但为齐相不若季子摄守君位故轻之邪曰非也书曰享多仪仪不及物曰不享惟不役志于享书周书洛诰之篇享奉上也仪礼也物币也役用也言虽享而礼意不及其币则是不享矣以其不用志于享故也为其不成享也孟子释书意如此屋庐子恱或问之屋庐子曰季子不得之邹储子得之平陆徐氏曰季子为君居守不得往他国以见孟子则以币交而礼意已备储子为齐相可以至齐之境内而不来见则虽以币交而礼意不及其物也淳于髠曰先名实者为人也后名实者自为也夫子在三卿之中名实未加于上下而去之仁者固如此乎名声誉也实事功也言以名实为先而为之者是有志于救民者也以名实为后而不为者是欲独善其身者也名实未加于上下言上未能正其君下未能济其民也孟子曰居下位不以贤事不肖者伯夷也五就汤五就桀者伊尹也不恶污君不辞小官者栁下恵也三子者不同道其趋一也一者何也曰仁也君子亦仁而已矣何必同仁者无私心而合天理之谓杨氏曰伊尹之就汤以三聘之勤也其就桀也汤进之也汤岂有伐桀之意哉其进伊尹以事之也欲其悔过迁善而已伊尹既就汤则以汤之心为心矣及其终也人归之天命之不得已而伐之耳若汤初求伊尹即有伐桀之心而伊尹遂相之以伐桀是以取天下为心也以取天下为心岂圣人之心哉曰鲁缪公之时公仪子为政子栁子思为臣鲁之削也滋甚若是乎贤者之无益于国也公仪子名休为鲁相子栁泄栁也削地见侵夺也髠讥孟子虽不去亦未必能有为也曰虞不用百里奚而亡秦穆公用之而霸不用贤则亡削何可得与百里奚事见前篇曰昔者王豹处于淇而河西善讴緜驹处于髙唐而齐右善歌华周杞梁之妻善哭其夫而变国俗有诸内必形诸外为其事而无其功者髠未尝覩之也是故无贤者也有则髠必识之王豹衞人善讴淇水名緜驹齐人善歌髙唐齐西邑华周杞梁二人皆齐臣战死于莒其妻哭之哀国俗化之皆善哭髠以此讥孟子仕齐无功未足为贤也曰孔子为鲁司寇不用从而祭燔肉不至不税冕而行不知者以为为肉也其知者以为为无礼也乃孔子则欲以微罪行不欲为苟去君子之所为衆人固不识也按史记孔子为鲁司寇摄行相事齐人闻而惧于是以女乐遗鲁君季桓子与鲁君往观之怠于政事子路曰夫子可以行矣孔子曰鲁今且郊如致膰于大夫则吾犹可以止桓子䘚受齐女乐郊又不致膰俎于大夫孔子遂行孟子言以为为肉者固不足道以为为无礼则亦未为深知孔子者盖圣人于父母之国不欲显其君相之失又不欲为无故而苟去故不以女乐去而以燔肉行其见㡬眀决而用意忠厚固非衆人所能识也然则孟子之所为岂髠之所能识哉尹氏曰淳于髠未尝知仁亦未尝识贤也宜乎其言若是孟子曰五霸者三王之罪人也今之诸侯五霸之罪人也今之大夫今之诸侯之罪人也赵氏曰五霸齐桓晋文秦穆宋襄楚庄也三王夏禹商汤周文武也丁氏曰夏昆吾商大彭豕韦周齐桓晋文谓之五霸天子适诸侯曰巡狩诸侯朝于天子曰述职春省耕而补不足秋省敛而助不给入其疆土地辟田野治养老尊贤俊杰在位则有庆庆以地入其疆土地荒芜遗老失贤掊克在位则有让一不朝则贬其爵再不朝则削其地三不朝则六师移之是故天子讨而不伐诸侯伐而不讨五霸者搂诸侯以伐诸侯者也故曰五霸者三王之罪人也庆赏也益其地以赏之也掊克聚敛也让责也移之者诛其人而变置之也讨者出命以讨其罪而使方伯连帅帅诸侯以伐之也伐者奉天子之命声其罪而伐之也搂牵也五霸牵诸侯以伐诸侯不用天子之命也自入其疆至则有让言巡狩之事自一不朝至六师移之言述职之事五霸桓公为盛葵丘之会诸侯束牲载书而不㰱血初命曰诛不孝无易树子无以妾为妻再命曰尊贤育才以彰有徳三命曰敬老慈幼无忘賔旅四命曰士无世官官事无摄取士必得无専杀大夫五命曰无曲防无遏籴无有封而不告曰凡我同之人既盟之后言归于好今之诸侯皆犯此五禁故曰今之诸侯五霸之罪人也按春秋传僖公九年葵丘之会陈牲而不杀读书加于牲上壹眀天子之禁树立也已立世子不得擅易初命三事所以脩身正家之要也賔賔客也旅行旅也皆当有以待之不可忽忘也士世禄而不世官恐其未必贤也官事无摄当广求贤才以充之不可以阙人废事也取士必得必得其人也无専杀大夫有罪则请命于天子而后杀之也无曲防不得曲为隄防壅泉激水以専小利病邻国也无遏籴邻国凶荒不得闭籴也无有封而不吿者不得専封国邑而不吿天子也长君之恶其罪小逢君之恶其罪大今之大夫皆逢君之恶故曰今之大夫今之诸侯之罪人也君有过不能谏又顺之者长君之恶也君之过未萌而先意导之者逢君之恶也林氏曰邵子有言治春秋者不先治五霸之功罪则事无统理而不得圣人之心春秋之间有功者未有大于五霸有过者亦未有大于五霸故五霸者功之首罪之魁也孟子此章之义其亦若此也与然五霸得罪于三王今之诸侯得罪于五霸皆出于异世故得以逃其罪至于今之大夫宜得罪于今之诸侯则同时矣而诸侯非惟莫之罪也乃反以为良臣而厚礼之不以为罪而反以为功何其谬哉鲁欲使慎子为将军慎子鲁臣孟子曰不教民而用之谓之殃民殃民者不容于尧舜之世教民者教之礼义使知入事父兄出事长上也用之使之战也一战胜齐遂有南阳然且不可是时鲁盖欲使慎子伐齐取南阳也故孟子言就使慎子善战有功如此且犹不可慎子勃然不恱曰此则滑釐所不识也滑釐慎子名曰吾明吿子天子之地方千里不千里不足以待诸侯诸侯之地方百里不百里不足以守宗庙之典籍待诸侯谓待其朝觐聘问之礼宗庙典籍祭祀会同之常制也周公之封于鲁为方百里也地非不足而俭于百里太公之封于齐也亦为方百里也地非不足也而俭于百里二公有大勲劳于天下而其封国不过百里俭止而不过之意也今鲁方百里者五子以为有王者作则鲁在所损乎在所益乎鲁地之大皆并吞小国而得之有王者作则必在所损矣徒取诸彼以与此然且仁者不为况于杀人以求之乎徒空也言不杀人而取之也君子之事君也务引其君以当道志于仁而已当道谓事合于理志仁谓心在于仁孟子曰今之事君者曰我能为君辟土地充府库今之所谓良臣古之所谓民贼也君不乡道不志于仁而求富之是富桀也辟开垦也我能为君约与国战必克今之所谓良臣古之所谓民贼也君不乡道不志于仁而求为之强战是辅桀也约要结也与国和好相与之国也由今之道无变今之俗虽与之天下不能一朝居也言必争夺而至于危亡也白圭曰吾欲二十而取一何如白圭名丹周人也欲更税法二十分而取其一分林氏曰按史记白圭能薄饮食忍嗜欲与童仆同苦乐乐观时变人弃我取人取我与以此居积致富其为此论盖欲以其术施之国家也孟子曰子之道貉道也貉北方夷狄之国名也万室之国一人陶则可乎曰不可器不足用也孟子设喻以诘圭而圭亦知其不可也曰夫貉五谷不生惟黍生之无城郭宫室宗庙祭祀之礼无诸侯币帛饔飱无百官有司故二十取一而足也北方地寒不生五谷黍早熟故生之饔飱以饮食馈客之礼也今居中国去人伦无君子如之何其可也无君臣祭祀交际之礼是去人伦无百官有司是无君子陶以寡且不可以为国况无君子乎因其辞以折之欲轻之于尧舜之道者大貉小貉也欲重之于尧舜之道者大桀小桀也什一而税尧舜之道也多则桀寡则貉今欲轻重之则是小貉小桀而已白圭曰丹之治水也愈于禹赵氏曰当时诸侯有小水白圭为之筑堤壅而注之他国孟子曰子过矣禹之治水水之道也顺水之性也是故禹以四海为壑今吾子以邻国为壑壑受水处也水逆行谓之洚水洚水者洪水也仁人之所恶也吾子过矣水逆行者下流壅塞故水逆流今乃壅水以害人则与洪水之灾无异矣孟子曰君子不亮恶乎执亮信也与谅同恶乎执言凡事苟且无所执持也鲁欲使乐正子为政孟子曰吾闻之喜而不寐喜其道之得行公孙丑曰乐正子强乎曰否有知虑乎曰否多闻识乎曰否此三者皆当世之所尚而乐正子之所短故丑疑而歴问之然则奚为喜而不寐丑问也曰其为人也好善好善足乎丑问也曰好善优于天下而况鲁国乎优有余裕也言虽治天下尚有余力也夫苟好善则四海之内皆将轻千里而来吿之以善轻易也言不以千里为难也夫苟不好善则人将曰訑訑予既已知之矣訑訑之声音颜色距人于千里之外士止于千里之外则谗谄面䛕之人至矣与谗谄面䛕之人居国欲治可得乎訑訑自足其智不嗜善言之貌君子小人迭为消长直谅多闻之士逺则谗谄面䛕之人至理势然也此章言为政不在于用一己之长而贵于有以来天下之善陈子曰古之君子何如则仕孟子曰所就三所去三其目在下迎之致敬以有礼言将行其言也则就之礼貌未衰言弗行也则去之所谓见行可之仕若孔子于季桓子是也受女乐而不朝则去之矣其次虽未行其言也迎之致敬以有礼则就之礼貌衰则去之所谓际可之仕若孔子于卫灵公是也故与公逰于囿公仰视蜚鴈而后去之其下朝不食夕不食饥饿不能出门户君闻之曰吾大者不能行其道又不能从其言也使饥饿于我土地吾耻之周之亦可受也免死而已矣所谓公养之仕也君之于民固有周之之义况此又有悔过之言所以可受然未至于饥饿不能出门户则犹不受也其曰免死而已则其所受亦有节矣孟子曰舜发于畎畆之中傅説举于版筑之间胶鬲举于鱼盐之中管夷吾举于士孙叔敖举于海百里奚举于市舜耕歴山三十登庸说筑傅巖武丁举之胶鬲遭乱鬻贩鱼盐文王举之管仲囚于士官桓公举以相国孙叔敖隠处海濵楚庄王举之为令尹百里奚事见前篇故天将降大任于是人也必先苦其心志劳其筋骨饿其体肤空乏其身行拂乱其所为所以动心忍性曾益其所不能降大任使之任大事也若舜以下是也空穷也乏絶也拂戾也言使之所为不遂多背戾也动心忍性谓竦动其心坚忍其性也然所谓性亦指气禀食色而言耳程子曰若要熟也须从这里过人恒过然后能改困于心衡于虑而后作征于色发于声而后喻恒常也犹言大率也横不顺也作奋起也征验也喻晓也此又言中人之性常必有过然后能改盖不能谨于平日故必事势穷蹙以至困于心衡于虑然后能奋发而兴起不能烛于㡬微故必事理暴着以至验于人之色发于人之声然后能警悟而通晓也入则无法家拂士出则无敌国外患者国恒亡此言国亦然也法家法度之世臣也拂士辅弼之贤士也然后知生于忧患而死于安乐也以上文观之则知人之生全出于忧患而死亡由于安乐矣尹氏曰言困穷拂郁能坚人之志而熟人之仁以安乐失之者多矣孟子曰教亦多术矣予不屑之教诲也者是亦教诲之而已矣多术言非一端屑洁也不以其人为洁而拒絶之所谓不屑之教诲也其人若能感此退自脩省则是亦我教诲之也尹氏曰言或抑或扬或与或不与各因其材而笃之无非教也孟子集註大全卷十二四书大全钦定四库全书孟子集註大全巻十三尽心章句上凡四十六章孟子曰尽其心者知其性也知其性则知天矣心者人之神明所以具衆理而应万事者也性则心之所具之理而天又理之所从以出者也人有是心莫非全体然不穷理则有所蔽而无以尽乎此心之量故能极其心之全体而无不尽者必其能穷夫理而无不知者也既知其理则其所从出亦不外是矣以大学之序言之知性则物格之谓尽心则知至之谓也存其心养其性所以事天也存谓操而不舎养谓顺而不害事则奉承而不违也殀寿不贰修身以俟之所以立命也殀寿命之短长也贰疑也不贰者知天之至修身以俟死则事天以终身也立命谓全其天之所付不以人爲害之程子曰心也性也天也一理也自理而言谓之天自禀受而言谓之性自存诸人而言谓之心张子曰由太虚有天之名由气化有道之名合虚与气有性之名合性与知觉有心之名愚谓尽心知性而知天所以造其理也存心养性以事天所以履其事也不知其理固不能履其事然徒造其理而不履其事则亦无以有诸己矣知天而不以殀夀贰其心智之尽也事天而能修身以俟死仁之至也智有不尽固不知所以爲仁然智而不仁则亦将流荡不法而不足以爲智矣孟子曰莫非命也顺受其正人物之生吉凶祸福皆天所命然惟莫之致而至者乃爲正命故君子脩身以俟之所以顺受乎此也是故知命者不立乎巖墻之下命谓正命巖墻墻之将覆者知正命则不处危地以取覆压之祸尽其道而死者正命也尽其道则所值之吉凶皆莫之致而至者矣桎梏死者非正命也桎梏所以拘罪人者言犯罪而死与立巖墻之下者同皆人所取非天所爲也此章与上章盖一时之言所以发其末句未尽之意孟子曰求则得之舎则失之是求有益于得也求在我者也在我者谓仁义礼智凡性之所有者求之有道得之有命是求无益于得也求在外者也有道言不可妄求有命则不可必得在外者谓富贵利达凡外物皆是赵氏曰言爲仁由己富贵在天如不可求从吾所好孟子曰万物皆备于我矣此言理之本然也大则君臣父子小则事物细微其当然之理无一不具于性分之内也反身而诚乐莫大焉诚实也言反诸身而所备之理皆如恶恶臭好好色之实然则其行之不待勉强而无不利矣其爲乐孰大于是强恕而行求仁莫近焉强勉强也恕推己以及人也反身而诚则仁矣其有未诚则是犹有私意之隔而理未纯也故当凡事勉强推己及人庶几心公理得而仁不逺也此章言万物之理具于吾身体之而实则道在我而乐有余行之以恕则私不容而仁可得孟子曰行之而不着焉习矣而不察焉终身由之而不知其道者衆也着者知之明察者识之精言方行之而不能明其所当然既习矣而犹不识其所以然所以终身由之而不知其道者多也孟子曰人不可以无耻无耻之耻无耻矣赵氏曰人能耻己之无所耻是能改行从善之人终身无复有耻辱之累矣孟子曰耻之于人大矣耻者吾所固有羞恶之心也存之则进于圣贤失之则入于禽兽故所系爲甚大爲机变之巧者无所用耻焉爲机械变诈之巧者所爲之事皆人所深耻而彼方且自以爲得计故无所用其愧耻之心也不耻不若人何若人有但无耻一事不如人则事事不如人矣或曰不耻其不如人则何能有如人之事其义亦通或问人有耻不能之心如何程子曰耻其不能而爲之可也耻其不能而掩藏之不可也孟子曰古之贤王好善而忘势古之贤士何独不然乐其道而忘人之势故王公不致敬尽礼则不得亟见之见且犹不得亟而况得而臣之乎言君当屈己以下贤士不枉道而求利二者势若相反而实则相成盖亦各尽其道而已孟子谓宋句践曰子好游乎吾语子游宋姓句践名游游说也人知之亦嚣嚣人不知亦嚣嚣赵氏曰嚣嚣自得无欲之貌曰何如斯可以嚣嚣矣曰尊徳乐义则可以嚣嚣矣徳谓所得之善尊之则有以自重而不慕乎人爵之荣义谓所守之正乐之则有以自安而不徇乎外物之诱矣故士穷不失义达不离道言不以贫贱而移不以富贵而淫此尊徳乐义见于行事之实也穷不失义故士得已焉达不离道故民不失望焉得已言不失己也民不失望言人素望其兴道致治而今果如所望也古之人得志泽加于民不得志脩身见于世穷则独善其身达则兼善天下见谓名实之显着也此又言士得已民不失望之实此章言内重而外轻则无往而不善孟子曰待文王而后兴者凡民也若夫豪杰之士虽无文王犹兴兴者感动奋发之意凡民庸常之人也豪杰有过人之才智者也盖降衷秉彛人所同得唯上智之资无物欲之蔽爲能无待于教而自能感发以有爲也孟子曰附之以韩魏之家如其自视欿然则过人逺矣附益也韩魏晋卿富家也欿然不自满之意尹氏曰言有过人之识则不以富贵爲事孟子曰以佚道使民虽劳不怨以生道杀民虽死不怨杀者程子曰以佚道使民谓本欲佚之也播谷乘屋之类是也以生道杀民谓本欲生之也除害去恶之类是也盖不得已而爲其所当爲则虽咈民之欲而民不怨其不然者反是孟子曰霸者之民驩虞如也王者之民皞皞如也驩虞与欢娱同皞皞广大自得之貌程子曰驩虞有所造爲而然岂能久也耕田凿井帝力何有于我如天之自然乃王者之政杨氏曰所以致人驩虞必有违道干誉之事若王者则如天亦不令人喜亦不令人怒杀之而不怨利之而不庸民日迁善而不知爲之者此所谓皞皞如也庸功也丰氏曰因民之所恶而去之非有心于杀之也何怨之有因民之所利而利之非有心于利之也何庸之有辅其性之自然使自得之故民日迁善而不知谁之所爲也夫君子所过者化所存者神上下与天地同流岂曰小补之哉君子圣人之通称也所过者化身所经歴之处即人无不化如舜之耕歴山而田者逊畔陶河滨而器不苦窳也所存者神心所存主处便神妙不测如孔子之立斯立道斯行绥斯来动斯和莫知其所以然而然也是其徳业之盛乃与天地之化同运并行举一世而甄陶之非如霸者但小小补塞其罅漏而已此则王道之所以爲大而学者所当尽心也孟子曰仁言不如仁声之入人深也程子曰仁言谓以仁厚之言加于民仁声谓仁闻谓有仁之实而爲衆所称道者也此尤见仁徳之昭着故其感人尤深也善政不如善教之得民也政谓法度禁令所以制其外也教谓道徳齐礼所以格其心也善政民畏之善教民爱之善政得民财善教得民心得民财者百姓足而君无不足也得民心者不遗其亲不后其君也孟子曰人之所不学而能者其良能也所不虑而知者其良知也良者本然之善也程子曰良知良能皆无所由乃出于天不系于人孩提之童无不知爱其亲也及其长也无不知敬其兄也孩提二三岁之闲知孩笑可提抱者也爱亲敬长所谓良知良能也亲亲仁也敬长义也无他达之天下也言亲亲敬长虽一人之私然达之天下无不同者所以为仁义也孟子曰舜之居深山之中与木石居与鹿豕游其所以异于深山之野人者几希及其闻一善言见一善行若决江河沛然莫之能御也居深山谓耕歴山时也盖圣人之心至虚至明浑然之中万理毕具一有感触则其应甚速而无所不通非孟子造道之深不能形容至此也孟子曰无爲其所不爲无欲其所不欲如此而已矣李氏曰有所不爲不欲人皆有是心也至于私意一萌而不能以礼义制之则爲所不爲欲所不欲者多矣能反是心则所谓扩充其羞恶之心者而义不可胜用矣故曰如此而已矣孟子曰人之有德慧术知者恒存乎疢疾徳慧者徳之慧术知者术之知疢疾犹灾患也言人必有疢疾则能动心忍性增益其所不能也独孤臣孽子其操心也危其虑患也深故达孤臣逺臣孽子庶子皆不得于君亲而常有疢疾者也达谓达于事理即所谓徳慧术知也孟子曰有事君人者事是君则爲容悦者也阿徇以爲容逢迎以爲悦此鄙夫之事妾妇之道也有安社稷臣者以安社稷为悦者也言大臣之计安社稷如小人之务悦其君眷眷于此而不忘也有天民者达可行于天下而后行之者也民者无位之称以其全尽天理乃天之民故谓之天民必其道可行于天下然后行之不然则宁没世不见知而不悔不肯小用其道以徇于人也张子曰必功覆斯民然后出如伊吕之徒有大人者正己而物正者也大人徳盛而上下化之所谓见龙在田天下文明者此章言人品不同略有四等容悦佞臣不足言安社稷则忠矣然犹一国之士也天民则非一国之士矣然犹有意也无意无必唯其所在而物无不化惟圣者能之孟子曰君子有三乐而王天下不与存焉父母俱存兄弟无故一乐也此人所深愿而不可必得者今既得之其乐可知仰不愧于天俯不怍于人二乐也程子曰人能克己则仰不愧俯不怍心广体胖其乐可知有息则馁矣得天下英才而教育之三乐也尽得一世明睿之才而以所乐乎已者教而养之则斯道之传得之者衆而天下后世将无不被其泽矣圣人之心所愿欲者莫大于此今既得之其乐为何如哉君子有三乐而王天下不与存焉林氏曰此三乐者一系于天一系于人其可以自致者惟不愧不怍而已学者可不勉哉孟子曰广土衆民君子欲之所乐不存焉地辟民聚泽可逺施故君子欲之然未足以为乐也中天下而立定四海之民君子乐之所性不存焉其道大行无一夫不被其泽故君子乐之然其所得于天者则不在是也君子所性虽大行不加焉虽穷居不损焉分定故也分者所得于天之全体故不以穷达而有异君子所性仁义礼智根于心其生色也睟然见于面盎于背施于四体四体不言而喻上言所性之分与所欲所乐不同此乃言其藴也仁义礼智性之四徳也根本也生发见也睟然清和润泽之貌盎丰厚盈溢之意施于四体谓见于动作威仪之闲也喻晓也四体不言而喻言四体不待吾言而自能晓吾意也盖气禀清明无物欲之累则性之四徳根本于心其积之盛则发而着见于外者不待言而无不顺也程子曰睟面盎背皆积盛致然四体不言而喻唯有徳者能之此章言君子固欲其道之大行然其所得于天者则不以是而有所加损也孟子曰伯夷辟纣居北海之滨闻文王作兴曰盍归乎来吾闻西伯善养老者大公辟纣居东海之滨闻文王作兴曰盍归乎来吾闻西伯善养老者天下有善养老则仁人以为已归矣已归谓已之所归余见前篇五畆之宅树墻下以桑匹妇蚕之则老者足以衣帛矣五母鸡二母彘无失其时老者足以无失肉矣百畆之田匹夫耕之八口之家可以无饥矣此文王之政也一家养母鸡五母彘二也余见前篇所谓西伯善养老者制其田里教之树畜导其妻子使养其老五十非帛不煖七十非肉不饱不煖不饱谓之冻馁文王之民无冻馁之老者此之谓也田谓百畆之田里谓五畆之宅树谓耕桑畜谓鸡彘也赵氏曰善养老者教导之使可以养其老耳非家赐而人益之也孟子曰易其田畴薄其税敛民可使富也易治也畴耕治之田也食之以时用之以礼财不可胜用也教民节俭则财用足也民非水火不生活昏暮叩人之门戸求水火无弗与者至足矣圣人治天下使有菽粟如水火菽粟如水火而民焉有不仁者乎水火民之所急宜其爱之而反不爱者多故也尹氏曰言礼义生于富足民无常产则无常心矣孟子曰孔子登东山而小鲁登太山而小天下故观于海者难为水游于圣人之门者难爲言此言圣人之道大也东山盖鲁城东之髙山而太山则又髙矣此言所处益髙则其视下益小所见既大则其小者不足观也难爲水难爲言犹仁不可爲衆之意观水有术必观其澜日月有明容光必照焉此言道之有本也澜水之湍急处也明者光之体光者明之用也观水之澜则知其源之有本矣观日月于容光之隙无不照则知其明之有本矣流水之为物也不盈科不行君子之志于道也不成章不达言学当以渐乃能至也成章所积者厚而文章外见也达者足于此而通于彼也此章言圣人之道大而有本学之者必以其渐乃能至也孟子曰鸡鸣而起孳孳爲善者舜之徒也孳孳勤勉之意言虽未至于圣人亦是圣人之徒也鸡鸣而起孳孳爲利者跖之徒也跖盗跖也欲知舜与跖之分无他利与善之闲也程子曰言闲者谓相去不逺所争毫末耳善与利公私而已矣才出于善便以利言也杨氏曰舜跖之相去逺矣而其分乃在利善之闲而已是岂可以不谨然讲之不熟见之不明未有不以利爲义者又学者所当深察也或问鸡鸣而起若未接物如何为善程子曰只主于敬便是为善孟子曰杨子取爲我抜一毛而利天下不爲也杨子名朱取者仅足之意取为我者仅足于为我而已不及为人也列子称其言曰伯成子髙不以一毫利物是也墨子兼爱摩顶放踵利天下爲之墨子名翟兼爱无所不爱也摩顶摩突其顶也放至也子莫执中执中爲近之执中无权犹执一也子莫鲁之贤人也知杨墨之失中也故度于二者之闲而执其中近近道也权称锤也所以称物之轻重而取中也执中而无权则胶于一定之中而不知变是亦执一而已矣程子曰中字最难识须是黙识心通且试言一㕔则中央为中一家则㕔非中而堂为中一国则堂非中而国之中为中推此类可见矣又曰中不可执也识得则事事物物皆有自然之中不待安排安排着则不中矣所恶执一者爲其贼道也举一而废百也贼害也爲我害仁兼爱害义执中者害于时中皆举一而废百者也此章言道之所贵者中中之所贵者权杨氏曰禹稷三过其门而不入苟不当其可则与墨子无异颜子在陋巷不改其乐苟不当其可则与杨氏无异子莫执为我兼爱之中而无权乡邻有鬭而不知闭戸同室有鬭而不知救之是亦犹执一耳故孟子以为贼道禹稷颜回易地则皆然以其有权也不然则是亦杨墨而已矣孟子曰饥者甘食渇者甘饮是未得饮食之正也饥渇害之也岂惟口腹有饥渇之害人心亦皆有害口腹为饥渇所害故于饮食不暇择而失其正味人心为贫贱所害故于富贵不暇择而失其正理人能无以饥渇之害爲心害则不及人不爲忧矣人能不以贫贱之故而动其心则过人逺矣孟子曰柳下惠不以三公易其介介有分辨之意柳下惠进不隐贤必以其道遗佚不怨阨穷不悯直道事人至于三黜是其介也此章言柳下惠和而不流与孔子论夷齐不念旧恶意正相类皆圣贤微显阐幽之意也孟子曰有为者辟若掘井握井九轫而不及泉犹爲弃井也八尺曰仞言凿井虽深然未及泉而止犹为自弃其井也吕侍讲曰仁不如尧孝不如舜学不如孔子终未入于圣人之域终未至于天道未免为半涂而废自弃前功也孟子曰尧舜性之也汤武身之也五霸假之也尧舜天性浑全不假修习汤武修身体道以复其性五霸则假借仁义之名以求济其贪欲之私耳乆假而不归恶知其非有也归还也有实有也言窃其名以终身而不自知其非真有或曰盖叹世人莫觉其伪者亦通旧说久假不归即为真有则误矣尹氏曰性之者与道一也身之者履之也及其成功则一也五霸则假之而已是以功烈如彼其卑也公孙丑曰伊尹曰予不狎于不顺放太甲于桐民大悦太甲贤又反之民大悦予不狎于不顺太甲篇文狎习见也不顺言太甲所为不顺义理也余见前篇贤者之爲人臣也其君不贤则固可放与孟子曰有伊尹之志则可无伊尹之志则簒也伊尹之志公天下以为心而无一毫之私者也公孙丑曰诗曰不素餐兮君子之不耕而食何也孟子曰君子居是国也其君用之则安富尊荣其子弟从之则孝弟忠信不素餐兮孰大于是诗魏国风伐檀之篇素空也无功而食禄谓之素餐此与告陈相彭更之意同王子垫问曰士何事垫齐王之子也上则公卿大夫下则农工商贾皆有所事而士居其间独无所事故王子问之也孟子曰尚志尚髙尚也志者心之所之也士既未得行公卿大夫之道又不当为农工商贾之业则髙尚其志而已曰何谓尚志曰仁义而已矣杀一无罪非仁也非其有而取之非义也居恶在仁是也路恶在义是也居仁由义大人之事备矣非仁非义之事虽小不为而所居所由无不在于仁义此士所以尚其志也大人谓公卿大夫言士虽未得大人之位而其志如此则大人之事体用已全若小人之事则固非所当为也孟子曰仲子不义与之齐国而弗受人皆信之是舎箪食豆羮之义也人莫大焉亡亲戚君臣上下以其小者信其大者奚可哉仲子陈仲子也言仲子设若非义而与之齐国必不肯受齐人皆信其贤然此但小亷耳其辟兄离母不食君禄无人道之大伦罪莫大焉岂可以小亷信其大节而遂以为贤哉桃应问曰舜爲天子臯陶爲士瞽瞍杀人则如之何桃应孟子弟子也其意以为舜虽爱父而不可以私害公臯陶虽执法而不可以刑天子之父故设此问以观圣贤用心之所极非以为真有此事也孟子曰执之而已矣言臯陶之心知有法而已不知有天子之父也然则舜不禁与桃应问也曰夫舜恶得而禁之夫有所受之也言臯陶之法有所传受非所敢私虽天子之命亦不得而废之也然则舜如之何桃应问也曰舜视弃天下犹弃敝蹝也窃负而逃遵海滨而处终身䜣然乐而忘天下蹝草履也遵循也言舜之心知有父而已不知有天下也孟子尝言舜视天下犹草芥而惟顺于父母可以解忧与此意互相发此章言为士者但知有法而不知天子父之为尊为子者但知有父而不知天下之为大盖其所以为心者莫非天理之极人伦之至学者察此而有得焉则不待较计论量而天下无难处之事矣卑孟子自范之齐望见齐王之子喟然叹曰居移气养移体大哉居乎夫非尽人之子与范齐邑居谓所处之位养奉养也言人之居处所系甚大王子亦人子耳特以所居不同故所养不同而其气体有异也孟子曰张邹皆云羡文也王子宫室车马衣服多与人同而王子若彼者其居使之然也况居天下之广居者乎广居见前篇尹氏曰睟然见于面盎于背居天下之广居者然也鲁君之宋唿于垤泽之门守者曰此非吾君也何其声之似我君也此无他居相似也垤泽宋城门名也孟子又引此事为证孟子曰食而弗爱豕交之也爱而不敬兽畜之也交接也畜养也兽谓犬马之属恭敬者币之未将者也将犹奉也诗曰承筐是将程子曰恭敬虽因威仪币帛而后发见然币之未将时已有此恭敬之心非因币帛而后有也恭敬而无实君子不可虚拘此言当时诸侯之待贤者特以币帛为恭敬而无其实也拘留也孟子曰形色天性也惟圣人然后可以践形人之有形有色无不各有自然之理所谓天性也践如践言之践盖衆人有是形而不能尽其理故无以践其形惟圣人有是形而又能尽其理然后可以践其形而无歉也程子曰此言圣人尽得人道而能充其形也盖人得天地之正气而生与万物不同既为人须尽得人理然后称其名衆人有之而不知贤人践之而未尽能充其形惟圣人也杨氏曰天生烝民有物有则物者形色也则者性也各尽其则则可以践形矣齐宣王欲短䘮公孙丑曰爲朞之䘮犹愈于己乎己犹止也孟子曰是犹或紾其兄之臂子谓之姑徐徐云尔亦教之孝弟而已矣紾戾也教之以孝弟之道则彼当自知兄之不可戾而䘮之不可短矣孔子曰子生三年然后免于父母之懐予也有三年之爱于其父母乎所谓教之以孝弟者如此盖示之以至情之不能已者非强之也王子有其母死者其傅为之请数月之䘮公孙丑曰若此者何如也陈氏曰王子所生之母死厌于嫡母而不敢终䘮其傅为请于王欲使得行数月之䘮也时又适有此事丑问如此者是非何如按仪礼公子为其母练冠麻衣縓缘既葬除之疑当时此礼已废或既葬而未忍即除故请之也曰是欲终之而不可得也虽加一日愈于己谓夫莫之禁而弗为者也言王子欲终䘮而不可得其傅为请虽止得加一日犹胜不加我前所讥乃谓夫莫之禁而自不为者耳此章言三年通䘮天经地义不容私意有所短长示之至情则不肖者有以企而及之矣孟子曰君子之所以教者五下文五者盖因人品髙下或相去逺近先后之不同有如时雨化之者时雨及时之雨也草木之生播种封殖人力已至而未能自化所少者雨露之滋耳及此时而雨之则其化速矣教人之妙亦犹是也若孔子之于颜曾是已有成徳者有达财者财与材同此各因其所长而教之者也成徳如孔子之于冉闵达财如孔子之于由赐有答问者就所问而答之若孔孟之于樊迟万章也有私淑艾者私窃也淑善也艾治也人或不能及门受业但闻君子之道于人而窃以善治其身是亦君子教诲之所及若孔孟之于陈亢夷之是也孟子亦曰予未得爲孔子徒也予私淑诸人也此五者君子之所以教也圣贤施教各因其材小以成小大以成大无弃人也公孙丑曰道则髙矣美矣宜若登天然似不可及也何不使彼为可几及而日孳孳也孟子曰大匠不爲拙工改废绳墨羿不爲拙射变其彀率彀率弯弓之限也言教人者皆有不可易之法不容自贬以徇学者之不能也君子引而不发跃如也中道而立能者从之引引弓也发发矢也跃如如踊跃而出也因上文彀率而言君子教人但授以学之之法而不告以得之之妙如射者之引弓而不发矢然其所不告者已如踊跃而见于前矣中者无过不及之谓中道而立言其非难非易能者从之言学者当自勉也此章言道有定体教有成法卑不可抗髙不可贬语不能显黙不能藏孟子曰天下有道以道殉身天下无道以身殉道殉如殉葬之殉以死随物之名也身出则道在必行道屈则身在必退以死相从而不离也未闻以道殉乎人者也以道从人妾妇之道公都子曰滕更之在门也若在所礼而不答何也赵氏曰滕更滕君之弟来学者也孟子曰挟贵而问挟贤而问挟长而问挟有勲劳而问挟故而问皆所不答也滕更有二焉赵氏曰二谓挟贵挟贤也尹氏曰有所挟则受道之心不专所以不答也此言君子虽诲人不倦又恶夫意之不诚者孟子曰于不可已而已者无所不已于所厚者薄无所不薄也已止也不可止谓所不得不为者也所厚所当厚者也此言不及者之弊其进锐者其退速进锐者用心太过其气易衰故退速三者之弊理势必然虽过不及之不同然卒同归于废弛孟子曰君子之于物也爱之而弗仁于民也仁之而弗亲亲亲而仁民仁民而爱物物谓禽兽草木爱谓取之有时用之有节程子曰仁推己及人如老吾老以及人之老于民则可于物则不可统而言之则皆仁分而言之则有序杨氏曰其分不同故所施不能无差等所谓理一而分殊者也尹氏曰何以有是差等一本故也无伪也孟子曰知者无不知也当务之为急仁者无不爱也急亲贤之为务尧舜之知而不徧物急先务也尧舜之仁不徧爱人急亲贤也知者固无不知然常以所当务者为急则事无不治而其为知也大矣仁者固无不爱然常急于亲贤则恩无不洽而其为仁也博矣不能三年之䘮而缌小功之察放饭流歠而问无齿决是之谓不知务三年之䘮服之重者也缌麻三月小功五月服之轻者也察致详也放饭大饭流歠长歠不敬之大者也齿决啮断干肉不敬之小者也问讲求之意此章言君子之于道识其全体则心不狭知所先后则事有序丰氏曰智不急于先务虽徧知人之所知徧能人之所能徒弊精神而无益于天下之治矣仁不急于亲贤虽有仁民爱物之心小人在位无由下达聪明日蔽于上而恶政日加于下此孟子所谓不知务也孟子集註大全卷十三四书大全钦定四库全书孟子集註大全卷十四尽心章句下凡三十八章孟子曰不仁哉梁惠王也仁者以其所爱及其所不爱不仁者以其所不爱及其所爱亲亲而仁民仁民而爱物所谓以其所爱及其所不爱也公孙丑曰何谓也梁惠王以土地之故糜烂其民而战之大败将复之恐不能胜故驱其所爱子弟以殉之是之谓以其所不爱及其所爱也梁惠王以下孟子答辞也糜烂其民使之战鬭糜烂其血肉也复之复战也子弟谓太子申也以土地之故及其民以民之故及其子皆以其所不爱及其所爱也此承前篇之末三章之意言仁人之恩自内及外不仁之祸由䟽逮亲孟子曰春秋无义战彼善于此则有之矣春秋每书诸侯战伐之事必加讥贬以着其擅兴之罪无有以为合于义而许之者但就中彼善于此者则有之如召陵之师之类是也征者上伐下也敌国不相征也征所以正人也诸侯有罪则天子讨而正之此春秋所以无义战也孟子曰尽信书则不如无书程子曰载事之辞容有重称而过其实者学者当识其义而已苟执于辞则时或有害于义不如无书之愈也吾于武成取二三策而已矣武成周书篇名武王伐纣归而记事之书也策竹简也取其二三策之言其余不可尽信也程子曰取其奉天伐暴之意反政施仁之法而已仁人无敌于天下以至仁伐至不仁而何其血之流杵也杵舂杵也或作卤楯也武成言武王伐纣纣之前徒倒戈攻于后以北血流漂杵孟子言此则其不可信者然书本意乃谓商人自相杀非谓武王杀之也孟子之设是言惧后世之惑且长不仁之心耳孟子曰有人曰我善为陈我善为战大罪也制行伍曰陈交兵曰战国君好仁天下无敌焉南面而征北狄怨东面而征西夷怨曰奚为后我此引汤之事以明之解见前篇武王之伐殷也革车三百两虎贲三千人又以武王之事明之也两车数一车两轮也千书序作百王曰无畏宁尔也非敌百姓也若崩厥角稽首书泰誓文与此小异孟子之意当云王谓商人曰无畏我也我来伐纣本为安宁汝非敌商之百姓也于是商人稽首至地如角之崩也征之为言正也各欲正己也焉用战民为暴君所虐皆欲仁者来正己之国也孟子曰梓匠轮舆能与人规矩不能使人巧尹氏曰规矩法度可告者也巧则在其人虽大匠亦末如之何也己盖下学可以言传上达必由心悟荘周所论斵轮之意盖如此孟子曰舜之饭糗茹草也若将终身焉及其为天子也被袗衣鼔琴二女果若固有之饭食也糗干糒也茹亦食也袗画衣也二女尧二女也果女侍也言圣人之心不以贫贱而有慕于外不以冨贵而有动于中随遇而安无预于己所性分定故也孟子曰吾今而后知杀人亲之重也杀人之父人亦杀其父杀人之兄人亦杀其兄然则非自杀之也一间耳言吾今而后知者必有所为而感发也一间者我徃彼来间一人耳其实与自害其亲无异也范氏曰知此则爱敬人之亲人亦爱敬其亲矣孟子曰古之为关也将以御暴讥察非常今之为关也将以为暴征税出入范氏曰古之耕者什一后世或收大半之税此以赋歛为暴也文王之囿与民同之齐宣王之囿为阱国中此以园囿为暴也后世为暴不止于关若使孟子用于诸侯必行文王之政凡此之类皆不终日而改也孟子曰身不行道不行于妻子使人不以道不能行于妻子身不行道者以行言之不行者道不行也使人不以道者以事言之不能行者令不行也孟子曰周于利者凶年不能杀周于德者邪世不能乱周足也言积之厚则用有余孟子曰好名之人能让千乘之国苟非其人箪食豆羮见于色好名之人矫情干誉是以能让千乘之国然若本非能轻富贵之人则于得失之小者反不觉其真情之发见矣盖观人不于其所勉而于其所忽然后可以见其所安之实也孟子曰不信仁贤则国空虚空虚言若无人然无礼义则上下乱礼义所以辨上下定民志无政事则财用不足生之无道取之无度用之无节故也尹氏曰三者以仁贤为本无仁贤则礼义政事处之皆不以其道矣孟子曰不仁而得国者有之矣不仁而得天下未之有也言不仁之人骋其私智可以盗千乘之国而不可以得丘民之心邹氏曰自秦以来不仁而得天下者有矣然皆一再传而失之犹不得也所谓得天下者必如三代而后可孟子曰民为贵社稷次之君为轻社土神稷谷神建国则立坛壝以祀之盖国以民为本社稷亦为民而立而君之尊又系于二者之存亡故其轻重如此是故得乎丘民而为天子得乎天子为诸侯得乎诸侯为大夫丘民田野之民至微贱也然得其心则天下归之天子至尊贵也而得其心者不过为诸侯耳是民为重也诸侯危社稷则变置诸侯无道将使社稷为人所灭则当更立贤君是君轻于社稷也牺牲既成粢盛既㓗祭祀以时然而旱干水溢则变置社稷祭祀不失礼而土谷之神不能为民御灾捍患则毁其坛壝而更置之亦年不顺成八蜡不通之意是社稷虽重于君而轻于民也孟子曰圣人百世之师也伯夷栁下惠是也故闻伯夷之风者顽夫亷懦夫有立志闻栁下惠之风者薄夫孰鄙夫寛奋乎百世之上百世之下闻者莫不兴起也非圣人而能若是乎而况于亲炙之者乎兴起感动奋发也亲炙亲近而薫炙之也余见前篇孟子曰仁也者人也合而言之道也仁者人之所以为人之理也然仁理也人物也以仁之理合于人之身而言之乃所谓道者也程子曰中庸所谓率性之谓道是也或曰外国本人也之下有义也者宜也礼也者履也智也者知也信也者实也凡二十字今按如此则理极分明然未详其是否也孟子曰孔子之去鲁曰迟迟吾行也去父母国之道也去齐接淅而行去他国之道也重出孟子曰君子之戹于陈蔡之间无上下之交也君子孔子也戹与厄同君臣皆恶无所与交也貉稽曰稽大不理于口赵氏曰貉姓稽名为衆口所讪理頼也今按汉书无俚方言亦训頼孟子曰无伤也士憎兹多口赵氏曰为士者益多为衆口所讪按此则憎当从土今本皆从心盖传冩之误诗云忧心悄悄愠于羣小孔子也肆不殄厥愠亦不陨厥问文王也诗邶风柏舟及大雅緜之篇也悄悄忧貎愠怒也本言卫之仁人见怒于羣小孟子以为孔子之事可以当之肆发语辞陨坠也问声问也本言大王事昆夷虽不能殄絶其愠怒亦不自坠其声问之美孟子以为文王之事可以当之尹氏曰言人顾自处如何尽其在我者而已孟子曰贤者以其昭昭使人昭昭今以其昏昏使人昭昭昭昭明也昏昏闇也尹氏曰大学之道在自昭明德而施于天下国家其有不顺者寡矣孟子谓高子曰山径之蹊间介然用之而成路为间不用则茅塞之矣今茅塞子之心矣径小路也蹊人行处也介然倐然之顷也用由也路大路也为间少顷也茅塞茅草生而塞之也言理义之心不可少有间断也髙子曰禹之声尚文王之声尚加尚也丰氏曰言禹之乐过于文王之乐孟子曰何以言之曰以追蠡丰氏曰追钟纽也周礼所谓旋虫是也蠡者啮木虫也言禹时钟在者钟纽如虫啮而欲絶盖用之者多而文王之钟不然是以知禹之乐过于文王之乐也曰是奚足哉城门之轨两马之力与丰氏曰奚足言此何足以知之也轨车辙迹也两马一车所驾也城中之涂容九轨车可散行故其辙迹浅城门惟容一车车皆由之故其辙迹深盖日久车多所致非一车两马之力能使之然也言禹在文王前千余年故钟乆而纽絶文王之钟则未乆而纽全不可以此而议优劣也此章文义本不可晓旧説相承如此而丰氏差明白故今存之亦未知其是否也齐饥陈臻曰国人皆以夫子将复为发棠殆不可复先时齐国尝饥孟子劝王发棠邑之仓以振贫穷至此又饥陈臻问言齐人望孟子复劝王发棠而又自言恐其不可也孟子曰是为冯妇也晋人有冯妇者善抟虎卒为善士则之野有衆逐虎虎负嵎莫之敢撄望见冯妇趋而迎之冯妇攘臂下车衆皆悦之其为士者笑之手执曰抟卒为善士后能改行为善也之适也负依也山曲曰嵎撄触也笑之笑其不知止也疑此时齐王已不能用孟子而孟子亦将去矣故其言如此孟子曰口之于味也目之于色也耳之于声也鼻之于臭也四肢之于安佚也性也有命焉君子不谓性也程子曰五者之欲性也然有分不能皆如其愿则是命也不可谓我性之所有而求必得之也愚按不能皆如其愿不止为贫贱盖虽富贵之极亦有品节限制则是亦有命也仁之于父子也义之于君臣也礼之于賔主也智之于贤者也圣人之于天道也命也有性焉君子不谓命也程子曰仁义礼智天道在人则赋于命者所禀有厚薄清浊然而性善可学而尽故不谓之命也张子曰晏婴智矣而不知仲尼是非命邪愚按所禀者厚而清则其仁之于父子也至义之于君臣也尽礼之于賔主也恭智之于贤否也哲圣人之于天道也无不脗合而纯亦不已焉薄而浊则反是是皆所谓命也或曰者当作否人衍字更详之愚闻之师曰此二条者皆性之所有而命于天者也然世之人以前五者为性虽有不得而必欲求之以后五者为命一有不至则不复致力故孟子各就其重处言之以伸此而抑彼也张子所谓飬则付命于天道则责成于己其言约而尽矣浩生不害问曰乐正子何人也孟子曰善人也信人也赵氏曰浩生姓不害名齐人也何谓善何谓信不害问也曰可欲之谓善天下之理其善者必可欲其恶者必可恶其为人也可欲而不可恶则可谓善人矣有诸己之谓信凡所谓善皆实有之如恶恶臭如好好色是则可谓信人矣张子曰志仁无恶之谓善诚善于身之谓信充实之谓美力行其善至于充满而积实则美在其中而无待于外矣充实而有光辉之谓大和顺积中而英华发外美在其中而畅于四支发于事业则德业至盛而不可加矣大而化之之谓圣大而能化使其大者冺然无复可见之迹则不思不勉从容中道而非人力之所能为矣张子曰大可为也化不可为也在熟之而已矣圣而不可知之之谓神程子曰圣不可知谓圣之至妙人所不能测非圣人之上又有一等神人也乐正子二之中四之下也盖在善信之间观其从于子敖则其有诸己者或未实也张子曰颜渊乐正子皆知好仁矣乐正子志仁无恶而不致于学所以但为善人信人而已颜子好学不倦合仁与智具体圣人独未至圣人之止耳程子曰士之所难者在有诸己而已能有诸己则居之安资之深而美且大可以驯致矣徒知可欲之善而若存若亡而已则能不受变于俗者鲜矣尹氏曰自可欲之善至于圣而不可知之神上下一理扩充而至于神则不可得而名矣孟子曰逃墨必归于杨逃杨必归于儒归斯受之而已矣墨氏务外而不情杨氏太简而近实故其反正之渐大略如此归斯受之者悯其䧟溺之乆而取其悔悟之新也今之与杨墨辩者如追放豚既入其苙又从而招之放豚放逸之豕豚也苙阑也招罥也羁其足也言彼既来归而又追咎其既徃之失也此章见圣贤之于异端距之甚严而于其来归待之甚恕距之严故人知彼説之为邪待之恕故人知此道之可反仁之至义之尽也孟子曰有布缕之征粟米之征力役之征君子用其一缓其二用其二而民有殍用其三而父子离征赋之法歳有常数然布缕取之于夏粟米取之于秋力役取之于冬当各以时若并取之则民力有所不堪矣今两税三限之法亦此意也尹氏曰言民为邦本取之无度则其国危矣孟子曰诸侯之寳三土地人民政事寳珠玉者殃必及身尹氏曰言寳得其寳者安寳失其寳者危盆成括仕于齐孟子曰死矣盆成括盆成括见杀门人问曰夫子何以知其将见杀曰其为人也小有才未闻君子之大道也则足以杀其躯而已矣盆成姓括名也恃才妄作所以取祸徐氏曰君子道其常而已括有死之道焉设使幸而获免孟子之言犹信也孟子之滕舘于上宫有业屦于牖上馆人求之弗得馆舍也上宫别宫名业屦织之有次业而未成者盖馆人所作置之牖上而失之也或问之曰若是乎从者之廀也曰子以是为窃屦来与曰殆非也夫子之设科也往者不追来者不拒苟以是心至斯受之而已矣或问之者问于孟子也匿也言子之从者乃匿人之物如此乎孟子答之而或人自悟其失因言此从者固不为窃屦而来但夫子设置科条以待学者苟以向道之心而来则受之耳虽夫子亦不能保其徃也门人取其言有合于圣贤之指故记之孟子曰人皆有所不忍达之于其所忍仁也人皆有所不为达之于其所为义也恻隠羞恶之心人皆有之故莫不有所不忍不为此仁义之端也然以气质之偏物欲之蔽则于他事或有不能者但推所能逹之于所不能则无非仁义矣人能充无欲害人之心而仁不可胜用也人能充无穿窬之心而义不可胜用也充满也穿穿穴窬踰墻皆为盗之事也能推所不忍以逹于所忍则能满其无欲害人之心而无不仁矣能推其所不为以逹于所为则能满其无穿窬之心而无不义矣人能充无受尔汝之实无所徃而不为义也此申説上文充无穿窬之心之意也盖尔汝人所轻贱之称人虽或有所贪昧隠忍而甘受之者然其中心必有惭忿而不肯受之之实人能即此而推之使其充满无所亏缺则无适而非义矣士未可以言而言是以言餂之也可以言而不言是以不言餂之也是皆穿窬之类也餂探取之也今人以舌取物曰餂即此意也便佞隠黙皆有意探取于人是亦穿窬之类然其事隠㣲人所忽易故特举以见例明必推无穿窬之心逹于此而悉去之然后为能充其无穿窬之心也孟子曰言近而指逺者善言也守约而施博者善道也君子之言也不下带而道存焉古人视不下于带则带之上乃目前常见至近之处也举目前之近事而至理存焉所以为言近而指逺也君子之守脩其身而天下平此所谓守约而施博也人病舍其田而芸人之田所求于人者重而所以自任者轻此言不守约而务博施之病孟子曰尧舜性者也汤武反之也性者得全于天无所汚坏不假脩为圣之至也反之者脩为以复其性而至于圣人也程子曰性之反之古未有此语盖自孟子发之吕氏曰无意而安行性也有意利行而至于无意复性者也尧舜不失其性汤武善反其性及其成功则一也动容周旋中礼者盛徳之至也哭死而哀非为生者也经徳不回非以干禄也言语必信非以正行也细㣲曲折无不中礼乃其盛德之至自然而中而非有意于中也经常也回曲也三者亦皆自然而然非有意而为之也皆圣人之事性之之德也君子行法以俟命而已矣法者天理之当然者也君子行之而吉凶祸福有所不计盖虽未至于自然而已非有所为而为矣此反之之事董子所谓正其义不谋其利明其道不计其功正此意也程子曰动容周旋中礼者盛徳之至行法以俟命者朝闻道夕死可矣之意也吕氏曰法由此立命由此出圣人也行法以俟命君子也圣人性之君子所以复其性也孟子曰説大人则藐之勿视其巍巍然赵氏曰大人当时尊贵者也藐轻之也巍巍富贵髙显之貎藐焉而不畏之则志意舒展言语得尽也堂髙数仞榱题数尺我得志弗为也食前方丈侍妾数百人我得志弗为也般乐饮酒驱骋田猎后车千乘我得志弗为也在彼者皆我所不为也在我者皆古之制也吾何畏彼哉榱桷也题头也食前方丈馔食列于前者方一丈也此皆其所谓巍巍然者我虽得志有所不为而所守者皆古圣贤之法则彼巍巍者何足道哉杨氏曰孟子此章以己之长方人之短犹有此等气象在孔子则无此矣孟子曰飬心莫善于寡欲其为人也寡欲虽有不存焉者寡矣其为人也多欲虽有存焉者寡矣欲如口鼻耳目四支之欲虽人之所不能无然多而不节未有不失其本心者学者所当深戒也程子曰所欲不必沈溺只有所向便是欲曾晳嗜羊枣而曾子不忍食羊枣羊枣实小黒而圆又谓之羊矢枣曾子以父嗜之父没之后食必思亲故不忍食也公孙丑问曰脍炙与羊枣孰美孟子曰脍炙哉公孙丑曰然则曾子何为食脍炙而不食羊枣曰脍炙所同也羊枣所独也讳名不讳姓姓所同也名所独也肉聂而切之为脍炙炙肉也万章问曰孔子在陈曰盍归乎来吾党之士狂简进取不忘其初孔子在陈何思鲁之狂士盍何不也狂简谓志大而略于事进取谓求望高逺不忘其初谓不能改其旧也此语与论语小异孟子曰孔子不得中道而与之必也狂獧乎狂者进取獧者有所不为也孔子岂不欲中道哉不可必得故思其次也不得中道至有所不为据论语亦孔子之言然则孔子字下当有曰字论语道作行獧作狷有所不为者知耻自好不为不善之人也孔子岂不欲中道以下孟子言也敢问何如斯可谓狂矣万章问曰如琴张曾晳牧皮者孔子之所谓狂矣琴张名牢字子张子桑户死琴张临其丧而歌事见庄子虽未必尽然要必有近似者曾晳见前篇季武子死曾晳倚其门而歌事见檀弓又言志异乎三子者之撰事见论语牧皮未详何以谓之狂也万章问曰其志嘐嘐然曰古之人古之人夷考其行而不掩焉者也嘐嘐志大言大也重言古之人见其动辄称之不一称而已也夷平也掩覆也言平考其行则不能覆其言也程子曰曾晳言志而夫子与之盖与圣人之志同便是尧舜气象也特行有不掩焉耳此所谓狂也狂者又不可得欲得不屑不洁之士而与之是獧也是又其次也此因上文所引遂解所以思得獧者之意狂有志者也獧有守者也有志者能进于道有守者不失其身屑洁也孔子曰过我门而不入我室我不憾焉者其惟乡原乎郷原徳之贼也曰何如斯可谓之郷原矣乡原非有识者原与愿同荀子原悫字皆读作愿谓谨愿之人也故乡里所谓愿人谓之乡原孔子以其似德而非德故以为徳之贼过门不入而不恨之以其不见亲就为幸深恶而痛絶之也万章又引孔子之言而问也曰何以是嘐嘐也言不顾行行不顾言则曰古之人古之人行何为踽踽凉凉生斯世也为斯世也善斯可矣阉然媚于世也者是郷原也踽踽独行不进之貎凉凉薄也不见亲厚于人也乡原讥狂者曰何用如此嘐嘐然行不掩其言而徒毎事必称古人邪又讥狷者曰何必如此踽踽凉凉无所亲厚哉人既生于此世则但当为此世之人使当世之人皆以为善则可矣此乡原之志也阉如奄人之奄闭藏之意也媚求悦于人也孟子言此深自闭藏以求亲媚于世是乡原之行也万章曰一乡皆称原人焉无所徃而不为原人孔子以为徳之贼何哉原亦谨厚之称而孔子以为徳之贼故万章疑之曰非之无举也刺之无刺也同乎流俗合乎污世居之似忠信行之似亷洁衆皆悦之自以为是而不可与入尧舜之道故曰徳之贼也吕侍讲曰言此等之人欲非之则无可举欲刺之则无可刺也流俗者风俗頽靡如水之下流衆莫不然也污浊也非忠信而似忠信非亷洁而似亷洁孔子曰恶似而非者恶莠恐其乱苖也恶佞恐其乱义也恶利口恐其乱信也恶郑声恐其乱乐也恶紫恐其乱朱也恶郷原恐其乱德也孟子又引孔子之言以明之莠似苖之草也佞才智之称其言似义而非义也利口多言而不实者也郑声淫乐也乐正乐也紫间色朱正色也郷原不狂不獧人皆以为善有似乎中道而实非也故恐其乱德君子反经而已矣经正则庻民兴庻民兴斯无邪慝矣反复也经常也万世不易之常道也兴兴起于善也邪慝如乡原之属是也世衰道微大经不正故人人得为异説以济其私而邪慝并起不可胜正君子于此亦复其常道而已常道既复则民兴于善而是非明白无所回互虽有邪慝不足以惑之矣尹氏曰君子取夫狂狷者盖以狂者志大而可与进道狷者有所不为而可与有为也所恶于乡原而欲痛絶之者为其似是而非惑人之深也絶之之术无他焉亦曰反经而已矣孟子曰由尧舜至于汤五百有余歳若禹臯陶则见而知之若汤则闻而知之赵氏曰五百歳而圣人出天道之常然亦有迟速不能正五百年故言有余也尹氏曰知谓知其道也由汤至于文王五百有余歳若伊尹莱朱则见而知之若文王则闻而知之赵氏曰莱朱汤贤臣或曰即仲虺也为汤左相由文王至于孔子五百有余歳若太公望散宜生则见而知之若孔子则闻而知之散氏宜生名文王贤臣也子贡曰文武之道未坠于地在人贤者识其大者不贤者识其小者莫不有文武之道焉夫子焉不学此所谓闻而知之也由孔子而来至于今百有余歳去圣人之世若此其未逺也近圣人之居若此其甚也然而无有乎尔则亦无有乎尔林氏曰孟子言孔子至今时未逺邹鲁相去又近然而已无有见而知之者矣则五百余歳之后又岂复有闻而知之者乎愚按此言虽若不敢自谓已得其传而忧后世遂失其传然乃所以自见其有不得辞者而又以见夫天理民彞不可冺灭百世之下必将有神㑹而心得之者耳故于篇终歴序群圣之统而终之以此所以明其传之有在而又以俟后圣于无穷也其㫖深哉有宋元丰八年河南程颢伯淳卒潞公文彦博题其墓曰明道先生而其弟頥正叔序之曰周公没圣人之道不行孟轲死圣人之学不传道不行百世无善治学不传千载无真儒无善治士犹得以明夫善治之道以淑诸人以传诸后无真儒则天下贸贸焉莫知所之人欲肆而天理灭矣先生生乎千四百年之后得不传之学于遗经以兴起斯文为己任辨异端辟邪説使圣人之道焕然复明于世盖自孟子之后一人而已然学者于道不知所向则孰知斯人之为功不知所至则孰知斯名之称情意哉孟子集註大全卷十四钦定四库全书中庸章句序中庸何为而作也子思子忧道学之失其传而作也盖自上古圣神继天立极而道统之传有自来矣其见于经则允执厥中者尧之所以授舜也人心惟危道心惟微惟精惟一允执厥中者舜之所以授禹也尧之一言至矣尽矣而舜复益之以三言者则所以明夫尧之一言必如是而后可庶几也盖甞论之心之虚灵知觉一而已矣而以为有人心道心之异者则以其或生于形气之私或原于性命之正而所以为知觉者不同是以或危殆而不安或微妙而难见耳然人莫不有是形故虽上智不能无人心亦莫不有是性故虽下愚不能无道心二者杂于方寸之间而不知所以治之则危者愈危微者愈微而天理之公卒无以胜夫人欲之私矣精则察夫二者之间而不杂也一则守其本心之正而不离也从事于斯无少间断必使道心常为一身之主而人心毎听命焉则危者安微者着而动静云为自无过不及之差矣夫尧舜禹天下之大圣也以天下相传天下之大事也以天下之大圣行天下之大事而其授受之际丁宁告戒不过如此则天下之理岂有以加于此哉自是以来圣圣相承若成汤文武之为君臯陶伊傅周召之为臣既皆以此而接夫道统之传若吾夫子则虽不得其位而所以继往圣开来学其功反有贤于尧舜者然当是时见而知之者惟颜氏曽氏之传得其宗及曽氏之再传而复得夫子之孙子思则去圣逺而异端起矣子思惧夫愈久而愈失其真也于是推本尧舜以来相传之意质以平日所闻父师之言更互演绎作为此书以诏后之学者盖其忧之也深故其言之也切其虑之也逺故其说之也详其曰天命率性则道心之谓也其曰择善固执则精一之谓也其曰君子时中则执中之谓也世之相后千有余年而其言之不异如合符节歴选前圣之书所以提挈纲维开示藴奥未有若是之明且尽者也自是而又再传以得孟氏为能推明是书以承先圣之统及其没而遂失其传焉则吾道之所寄不越乎言语文字之间而异端之说日新月盛以至于老佛之徒出则弥近理而大乱真矣然而尚幸此书之不泯故程夫子兄弟者出得有所考以续夫千载不传之绪得有所㨿以斥夫二家似是之非盖子思之功于是为大而微程夫子则亦莫能因其语而得其心也惜乎其所以为说者不传而凡石氏之所辑录仅出于其门人之所记是以大义虽明而微言未析至其门人所自为说则虽颇详尽而多所发明然倍其师说而淫于老佛者亦有之矣熹自蚤嵗即甞受读而窃疑之沈潜反复盖亦有年一旦恍然似有以得其要领者然后乃敢㑹衆说而折其𠂻既为定着章句一篇以俟后之君子而一二同志复取石氏书删其繁乱名以辑略且记所甞论辨取舍之意别为或问以附其后然后此书之㫖支分节解脉络贯通详略相因巨细毕举而凡诸说之同异得失亦得以曲畅旁通而各极其趣虽于道统之传不敢妄议然初学之士或有取焉则亦庶乎行逺升髙之一助云尔淳熈己酉春三月戊申新安朱熹序读中庸法朱子曰中庸一篇某妄以己意分其章句是书岂可以章句求哉然学者之于经未有不得于辞而能通其意者又曰中庸初学者未当理会中庸之书难看中间说鬼说神都无理会学者须是见得箇道理了方可看此书将来印证读书之序须是且着力去看大学又着力去看论语又着力去看孟子看得三书了这中庸半截都了不用问人只畧畧恁看过不可掉了易底却先去攻那难底中庸多说无形影说下学处少说上违处多若且理㑹文义则可矣读书先须看大纲又看几多间架如天命之谓性率性之谓道脩道之谓教此是大纲夫妇所知所能与圣人不知不能处此类是间架譬人看屋先看他大纲次看几多间间内又有小间然后方得贯通又曰中庸自首章以下多对说将来直是整齐某旧读中庸以为子思做又时复有箇子曰字读得熟后方见得是子思参夫子之说着为此书自是沈潜反覆遂渐得其㫖趣定得今章句摆布得来直恁么细宻近看中庸于章句文义间窥见圣贤述作传授之意极有条理如绳贯棊局之不可乱中庸当作六大节看首章是一节说中和自君子中庸以下十章是一节说中庸君子之道费而隐以下八章是一节说费隐哀公问政以下七章是一节说诚大哉圣人之道以下六章是一节说大徳小徳末章是一节复申首章之义问中庸大学之别曰如读中庸求义理只是致知功夫如谨独脩省亦只是诚意问只是中庸直说到圣而不可知处曰如大学里也有如前王不忘便是笃恭而天下平底事钦定四库全书中庸章句大全上中者不偏不倚无过不及之名庸平常也子程子曰不偏之谓中不易之谓庸中者天下之正道庸者天下之定理此篇乃孔门传授心法子思恐其乆而差也故笔之于书以授孟子其书始言一理中散为万事末复合为一理放之则弥六合卷之则退藏于宻其味无穷皆实学也善读者玩索而有得焉则终身用之有不能尽者矣天命之谓性率性之谓道脩道之谓教命犹令也性即理也天以隂阳五行化生万物气以成形而理亦赋焉犹命令也于是人物之生因各得其所赋之理以为健顺五常之徳所谓性也率循也道犹路也人物各循其性之自然则其日用事物之间莫不各有当行之路是则所谓道也脩品节之也性道虽同而气禀或异故不能无过不及之差圣人因人物之所当行者而品节之以为法于天下则谓之教若礼乐刑政之属是也盖人知己之有性而不知其出于天知事之有道而不知其由于性知圣人之有教而不知其因吾之所固有者裁之也故子思于此首发明之而董子所谓道之大原出于天亦此意也道也者不可须㬰离也可离非道也是故君子戒慎乎其所不睹恐惧乎其所不闻道者日用事物当行之理皆性之徳而具于心无物不有无时不然所以不可须㬰离也若其可离则岂率性之谓哉是以君子之心常存敬畏虽不见闻亦不敢忽所以存天理之本然而不使离于须㬰之顷也莫见乎隠莫显乎微故君子慎其独也隠暗处也微细事也独者人所不知而己所独知之地也言幽暗之中细微之事迹虽未形而几则已动人虽不知面己独知之则是天下之事无有着见明显而过于此者是以君子既常戒惧而于此尤加谨焉所以遏人欲于将萌而不使其潜滋暗长于隠微之中以至离道之逺也喜怒哀乐之未发谓之中发而皆中节谓之和中也者天下之大本也和也者天下之达道也喜怒哀乐情也其未发则性也无所偏倚故谓之中发皆中节情之正也无所乖戾故谓之和大本者天命之性天下之理皆由此出道之体也达道者循性之谓天下古今之所共由道之用也此言性情之徳以明道不可离之意致中和天地位焉万物育焉致推而极之也位者安其所也育者遂其生也自戒惧而约之以至于至静之中无少偏倚而其守不失则极其中而天地位矣自谨独而精之以至于应物之处无少差谬而无适不然则极其和而万物育矣盖天地万物本吾一体吾之心正则天地之心亦正矣吾之气顺则天地之气亦顺矣故其效验至于如此此学问之极功圣人之能事初非有待于外而脩道之教亦在其中矣是其一体一用虽有动静之殊然必其体立而后用有以行则其实亦非有两事也故于此合而言之以结上文之意右第一章子思述所传之意以立言首明道之本原出于天而不可易其实体备于己而不可离次言存养省察之要终言圣神功化之极盖欲学者于此反求诸身而自得之以去夫外诱之私而充其本然之善杨氏所谓一篇之体要是也其下十章盖子思引夫子之言以终此章之义仲尼曰君子中庸小人反中庸中庸者不偏不倚无过不及而平常之理乃天命所当然精微之极致也唯君子为能体之小人反是君子之中庸也君子而时中小人之中庸也小人而无忌惮也王肃本作小人之反中庸也程子亦以为然今从之君子之所以为中庸者以其有君子之徳而又能随时以处中也小人之所以反中庸者以其有小人之心而又无所忌惮也盖中无定体随时而在是乃平常之理也君子知其在我故能戒谨不覩恐惧不闻而无时不中小人不知有此则肆欲妄行而无所忌惮矣右第二章此下十章皆论中庸以释首章之义文虽不属而意实相承也变和言庸者游氏曰以性情言之则曰中和以徳行言之则曰中庸是也然中庸之中实兼中和之义子曰中庸其至矣乎民鲜能久矣过则失中不及则未至故惟中庸之徳为至然亦人所同得初无难事但世教衰民不兴行故鲜能之今已乆矣论语无能字右第三章子曰道之不行也我知之矣知者过之愚者不及也道之不明也我知之矣贤者过之不肖者不及也道者天理之当然中而已矣知愚贤不肖之过不及则生禀之异而失其中也知者知之过既以道为不足行愚者不及知又不知所以行此道之所以常不行也贤者行之过既以道为不足知不肖者不及行又不求所以知此道之所以常不明也人莫不饮食也鲜能知味也道不可离人自不察是以有过不及之弊右第四章子曰道其不行矣夫由不明故不行右第五章此章承上章而举其不行之端以起下章之意子曰舜其大知也与舜好问而好察迩言隠恶而扬善执其两端用其中于民其斯以为舜乎舜之所以为大知者以其不自用而取诸人也迩言者浅近之言犹必察焉其无遗善可知然于其言之未善者则隠而不宣其善者则播而不匿其广大光明又如此则人孰不乐告以善哉两端谓衆论不同之极致盖凡物皆有两端如小大厚薄之类于善之中又执其两端而量度以取中然后用之则其择之审而行之至矣然非在我之权度精切不差何以与此此知之所以无过不及而道之所以行也右第六章子曰人皆曰予知驱而纳诸罟擭陷阱之中而莫之知辟也人皆曰予知择乎中庸而不能期月守也罟网也擭机槛也陷阱坑坎也皆所以揜取禽兽者也择乎中庸辨别衆理以求所谓中庸即上章好问用中之事也期月匝一月也言知祸而不知辟以况能择而不能守皆不得为知也右第七章承上章大知而言又举不明之端以起下章也子曰回之为人也择乎中庸得一善则拳拳服膺而弗失之矣回孔子弟子颜渊名拳拳奉持之貌服犹着也膺胷也奉持而着之心胷之间言能守也颜子盖真知之故䏻择能守如此此行之所以无过不及而道之所以明也右第八章子曰天下国家可均也爵禄可辞也白刃可蹈也中庸不可能也均平治也三者亦知仁勇之事天下之至难也然皆倚于一偏故资之近而力能勉者皆足以能之至于中庸虽若易能然非义精仁熟而无一毫人欲之私者不䏻及也三者难而易中庸易而难此民之所以鲜䏻也右第九章亦承上章以起下章子路问强子路孔子弟子仲由也子路好勇故问强子曰南方之强与北方之强与抑而强与抑语辞而汝也寛柔以教不报无道南方之强也君子居之寛柔以教谓含容巽顺以诲人之不及也不报无道谓横逆之来直受之而不报也南方风气柔弱故以含忍之力胜人为强君子之道也衽金革死而不厌北方之强也而强者居之衽席也金戈兵之属革甲胄之属北方风气刚劲故以果敢之力胜人为强强者之事也故君子和而不流强哉矫中立而不倚强哉矫国有道不变塞焉强哉矫国无道至死不变强哉矫此四者汝之所当强也矫强貌诗曰矫矫虎臣是也倚偏着也塞未逹也国有道不变未逹之所守国无道不变平生之所守也此则所谓中庸之不可能者非有以自胜其人欲之私不能择而守也君子之强孰大于是夫子以是告子路者所以抑其血气之刚而进之以徳义之勇也右第十章子曰素隠行怪后世有述焉吾弗为之矣素按汉书当作索盖字之误也索隠行怪言深求隠僻之理而过为诡异之行也然以其足以欺世而盗名故后世或有称述之者此知之过而不择乎善行之过而不用其中不当强而强者也圣人岂为之哉君子遵道而行半涂而废吾弗䏻已矣遵道而行则能择乎善矣半涂而废则力之不足也此其知虽足以及之而行有不逮当强而不强者也已止也圣人于此非勉焉而不敢废盖至诚无息自有所不能止也君子依乎中庸遯世不见知而不悔唯圣者能之不为索隠行怪则依乎中庸而已不能半涂而废是以遯世不见知而不悔也此中庸之成徳知之尽仁之至不赖勇而裕如者正吾夫子之事而犹不自居也故曰唯圣者能之而已右第十一章子思所引夫子之言以明首章之义者止此盖此篇大㫖以知仁勇三逹徳为入道之门故于篇首即以大舜颜渊子路之事明之舜知也颜渊仁也子路勇也三者废其一则无以造道而成徳矣余见第二十章君子之道费而隠费用之广也隠体之微也夫妇之愚可以与知焉及其至也虽圣人亦有所不知焉夫妇之不肖可以能行焉及其至也虽圣人亦有所不能焉天地之大也人犹有所憾故君子语大天下莫能载焉语小天下莫能破焉君子之道近自夫妇居室之间逺而至于圣人天地之所不能尽其大无外其小无内可谓费矣然其理之所以然则隠而莫之见也盖可知可能者道中之一事及其至而圣人不知不能则举全体而言圣人固有所不能尽也侯氏曰圣人所不知如孔子问礼问官之类所不能如孔子不得位尧舜病愽施之类愚谓人所憾于天地如覆载生成之偏及寒暑灾祥之不得其正者诗云鸢飞戾天鱼跃于渊言其上下察也诗大雅旱麓之篇鸢鸱类戾至也察着也子思引此诗以明化育流行上下昭着莫非此理之用所谓费也然其所以然者则非见闻所及所谓隠也故程子曰此一节子思喫𦂳为人处活泼泼地读者其致思焉君子之道造端乎夫妇及其至也察乎天地结上文右第十二章子思之言盖以申明首章道不可离之意也其下八章杂引孔子之言以明之子曰道不逺人人之为道而逺人不可以为道道者率性而已固衆人之所能知能行者也故常不逺于人若为道者厌其卑近以为不足为而反务为髙逺难行之事则非所以为道矣诗云伐柯伐柯其则不逺执柯以伐柯睨而视之犹以为逺故君子以人治人改而止诗豳风伐柯之篇柯斧柄则法也睨邪视也言人执柯伐木以为柯者彼柯长短之法在此柯耳然犹有彼此之别故伐者视之犹以为逺也若以人治人则所以为人之道各在当人之身初无彼此之别故君子之治人也即以其人之道还治其人之身其人能改即止不治盖责之以其所能知能行非欲其逺人以为道也张子所谓以衆人望人则易从是也忠恕违道不逺施诸己而不愿亦勿施于人尽己之心为忠推己及人为恕违去也如春秋传齐师违谷七里之违言自此至彼相去不逺非背而去之之谓也道即其不逺人者是也施诸己而不愿亦勿施于人忠恕之事也以己之心度人之心未尝不同则道之不逺于人者可见故己之所不欲则勿以施之于人亦不逺人以为道之事张子所谓以爱己之心爱人则尽仁是也君子之道四丘未能一焉所求乎子以事父未能也所求乎臣以事君未能也所求乎弟以事兄未能也所求乎朋友先施之未能也庸徳之行庸言之谨有所不足不敢不勉有余不敢尽言顾行行顾言君子胡不慥慥尔求犹责也道不逺人凡己之所以责人者皆道之所当然也故反之以自责而自脩焉庸平常也行者践其实谨者择其可徳不足而勉则行益力言有余而讱则谨益至谨之至则言顾行矣行之力则行顾言矣慥慥笃实貌言君子之言行如此岂不慥慥乎賛羙之也凡此皆不逺人以为道之事张子所谓以责人之心责己则尽道是也右第十三章道不逺人者夫妇所能丘未能一者圣人所不能皆费也而其所以然者则至隠存焉下章放此君子素其位而行不愿乎其外素犹见在也言君子但因见在所居之位而为其所当为无慕乎其外之心也素富贵行乎富贵素贫贱行乎贫贱素夷狄行乎夷狄素患难行乎患难君子无入而不自得焉此言素其位而行也在上位不陵下在下位不援上正己而不求于人则无怨上不怨天下不尤人此言不愿乎其外也故君子居易以俟命小人行险以徼幸易平地也居易素位而行也俟命不愿乎外也徼求也幸谓所不当得而得者子曰射有似乎君子失诸正鹄反求诸其身画布曰正栖皮曰鹄皆侯之中射之的也子思引此孔子之言以结上文之意右第十四章子思之言也凡章首无子曰字者放此君子之道辟如行逺必自迩辟如登髙必自卑诗曰妻子好合如鼓瑟琴兄弟既翕和乐且耽冝尔室家乐尔妻帑诗小雅常棣之篇鼓瑟琴和也翕亦合也耽亦乐也帑子孙也子曰父母其顺矣乎夫子诵此诗而賛之曰人䏻和于妻子冝于兄弟如此则父母其安乐之矣子思引诗及此语以明行逺自迩登髙自卑之意右第十五章子曰鬼神之为徳其盛矣乎程子曰鬼神天地之功用而造化之迹也张子曰鬼神者二气之良䏻也愚谓以二气言则鬼者隂之灵也神者阳之灵也以一气言则至而伸者为神反而归者为鬼其实一物而已为徳犹言性情功效视之而弗见听之而弗闻体物而不可遗鬼神无形与声然物之终始莫非隂阳合散之所为是其为物之体而物之所不䏻遗也其言体物犹易所谓干事使天下之人齐明盛服以承祭祀洋洋乎如在其上如在其左右齐之为言齐也所以齐不齐而致其齐也明犹洁也洋洋流动充满之意䏻使人畏敬奉承而发见昭着如此乃其体物而不可遗之验也孔子曰其气发扬于上为昭明焄蒿悽怆此百物之精也神之着也正谓此尔诗曰神之格思不可度思矧可射思诗大雅抑之篇格来也矧况也射厌也言厌怠而不敬也思语辞夫微之显诚之不可揜如此夫诚者真实无妄之谓隂阳合散无非实者故其发见之不可揜如此右第十六章不见不闻隠也体物如在则亦费矣此前三章以其费之小者而言此后三章以其费之大者而言此一章兼费隠包大小而言子曰舜其大孝也与徳为圣人尊为天子富有四海之内宗庙飨之子孙保之子孙谓虞思陈胡公之属故大徳必得其位必得其禄必得其名必得其夀舜年百有十嵗故天之生物必因其材而笃焉故栽者培之倾者覆之材质也笃厚也栽植也气至而滋息为培气反而游散则覆诗曰嘉乐君子宪宪令徳宜民宜人受禄于天保佑命之自天申之诗大雅假乐之篇假当依此作嘉宪当依诗作显申重也故大徳者必受命受命者受天命为天子也右第十七章此由庸行之常推之以极其至见道之用广也而其所以然者则为体㣲矣后二章亦此意子曰无忧者其惟文王乎以王季为父以武王为子父作之子述之此言文王之事书言王季其勤王家盖其所作亦积功累仁之事也武王纉大王王季文王之绪壹戎衣而有天下身不失天下之显名尊为天子富有四海之内宗庙飨之子孙保之此言武王之事纉继也大王王季之父也书云大王肇基王迹诗云至于大王实始翦商绪业也戎衣甲胄之属壹戎衣武成文言壹着戎衣以伐纣也武王末受命周公成文武之徳追王大王王季上祀先公以天子之礼斯礼也逹乎诸侯大夫及士庻人父为大夫子为士葬以大夫祭以士父为士子为大夫𦵏以士祭以大夫期之䘮逹乎大夫三年之䘮逹乎天子父母之䘮无贵贱一也此言周公之事末犹老也追王盖推文武之意以及乎王迹之所起也先公组绀以上至后稷也上祀先公以天子之礼又推大王王季之意以及于无穷也制为礼法以及天下使葬用死者之爵祭用生者之禄䘮服自期以下诸侯絶大夫降而父母之䘮上下同之推己以及人也右第十八章子曰武王周公其逹孝矣乎逹通也承上章而言武王周公之孝乃天下之人通谓之孝犹孟子之言逹尊也夫孝者善继人之志善述人之事者也上章言武王纉大王王季文王之绪以有天下而周公成文武之徳以追崇其先祖此继志述事之大者也下文又以其所制祭祀之礼通于上下者言之春秋脩其祖庙陈其宗器设其裳衣荐其时食祖庙天子七诸侯五大夫三适士二官师一宗器先世所藏之重器若周之赤刀大训天球河图之属也裳衣先祖之遗衣服祭则设之以授尸也时食四时之食各有其物如春行羔豚膳膏香之类是也宗庙之礼所以序昭穆也序爵所以辨贵贱也序事所以辨贤也旅酬下为上所以逮贱也燕毛所以序齿也宗庙之次左为昭右为穆而子孙亦以为序有事于太庙则子姓兄弟羣昭羣穆咸在而不失其伦焉爵公侯卿大夫也事宗祝有司之职事也旅衆也酬导饮也旅酬之礼賔弟子兄弟之子各举觯于其长而衆相酬盖宗庙之中以有事为荣故逮及贱者使亦得以申其敬也燕毛祭毕而燕则以毛发之色别长㓜为坐次也齿年数也践其位行其礼奏其乐敬其所尊爱其所亲事死如事生事亡如事存孝之至也践犹履也其指先王也所尊所亲先王之祖考子孙臣庶也始死谓之死既𦵏则曰反而亡焉皆指先王也此结上文两节皆继志述事之意也郊社之礼所以事上帝也宗庙之礼所以祀乎其先也明乎郊社之礼禘尝之义治国其如示诸掌乎郊祭天社祭地不言后土者省文也禘天子宗庙之大祭追祭太祖之所自出于太庙而以太祖配之也尝秋祭也四时皆祭举其一耳礼必有义对举之互文也示与视同视诸掌言易见也此与论语文意大同小异记有详畧耳右第十九章中庸章句大全上钦定四库全书中庸章句大全下哀公问政哀公鲁君名蒋子曰文武之政布在方䇿其人存则其政举其人亡则其政息方版也䇿简也息犹灭也有是君有是臣则有是政矣人道敏政地道敏树夫政也者蒲卢也敏速也蒲卢沈括以为蒲苇是也以人立政犹以地种树其成速矣而蒲苇又易生之物其成尤速也言人存政举其易如此故为政在人取人以身修身以道修道以仁此承上文人道敏政而言也为政在人家语作为政在于得人语意尤备人谓贤臣身指君身道者天下之达道仁者天地生物之心而人得以生者所谓元者善之长也言人君为政在于得人而取人之则又在修身能仁其身则有君有臣而政无不举矣仁者人也亲亲为大义者宜也尊贤为大亲亲之杀尊贤之等礼所生也人指人身而言具此生理自然便有恻怛慈爱之意深体味之可见宜者分别事理各有所宜也礼则节文斯二者而已在下位不获乎上民不可得而治矣郑氏曰此句在下误重在此故君子不可以不修身思修身不可以不事亲思事亲不可以不知人思知人不可以不知天为政在人取人以身故不可以不修身修身以道修道以仁故思修身不可以不事亲欲尽亲亲之仁必由尊贤之义故又当知人亲亲之杀尊贤之等皆天理也故又当知天天下之达道五所以行之者三曰君臣也父子也夫妇也昆弟也朋友之交也五者天下之达道也知仁勇三者天下之达徳也所以行之者一也达道者天下古今所共由之路即书所谓五典孟子所谓父子有亲君臣有义夫妇有别长㓜有序朋友有信是也知所以知此也仁所以体此也勇所以强此也谓之达徳者天下古今所同得之理也一则诚而已矣达道虽人所共由然无是三徳则无以行之达徳虽人所同得然一有不诚则人欲间之而德非其徳矣程子曰所谓诚者止是诚实此三者三者之外更别无诚或生而知之或学而知之或困而知之及其知之一也或安而行之或利而行之或勉强而行之及其成功一也知之者之所知行之者之所行谓达道也以其分而言则所以知者知也所以行者仁也所以至于知之成功而一者勇也以其等而言则生知安行者知也学知利行者仁也困知勉行者勇也盖人性虽无不善而气禀有不同者故闻道有蚤莫行道有难易然能自强不息则其至一也吕氏曰所入之涂虽异而所至之域则同此所以为中庸若乃企生知安行之资为不可几及轻困知勉行谓不能有成此道之所以不明不行也子曰好学近乎知力行近乎仁知耻近乎勇子曰二字衍文此言未及乎达徳而求以入徳之事通上文三知为知三行为仁则此三近者勇之次也吕氏曰愚者自是而不求自私者徇人欲而忘返懦者甘为人下而不辞故好学非知然足以破愚力行非仁然足以忘私知耻非勇然足以起懦知斯三者则知所以修身知所以修身则知所以治人知所以治人则知所以治天下国家矣斯三者指三近而言人者对已之称天下国家则尽乎人矣言此以结上文修身之意起下文九经之端也凡为天下国家有九经曰修身也尊贤也亲亲也敬大臣也体羣臣也子庶民也来百工也柔逺人也懐诸侯也经常也体谓设以身处其地而察其心也子如父母之爱其子也柔逺人所谓无忘宾旅者也此列九经之目也吕氏曰天下国家之本在身故修身为九经之本然必亲师取友然后修身之道进故尊贤次之道之所进莫先其家故亲亲次之由家以及朝廷故敬大臣体羣臣次之由朝廷以及其国故子庶民来百工次之由其国以及天下故柔逺人懐诸侯次之此九经之序也视羣臣犹吾四体视百姓犹吾子此视臣视民之别也修身则道立尊贤则不惑亲亲则诸父昆弟不怨敬大臣则不眩体羣臣则士之报礼重子庶民则百姓劝来百工则财用足柔逺人则四方归之懐诸侯则天下畏之此言九经之效也道立谓道成于己而可为民表所谓皇建其有极是也不惑谓不疑于理不眩谓不迷于事敬大臣则信任专而小臣不得以间之故临事而不眩也来百工则通功易事农末相资故财用足柔逺人则天下之旅皆悦而愿出于其涂故四方归懐诸侯则徳之所施者博而威之所制者广矣故曰天下畏之齐明盛服非礼不动所以修身也去谗逺色贱货而贵徳所以劝贤也尊其位重其禄同其好恶所以劝亲亲也官盛任使所以劝大臣也忠信重禄所以劝士也时使薄歛所以劝百姓也日省月试既禀称事所以劝百工也送往迎来嘉善而矜不能所以柔逺人也继絶世举废国治乱持危朝聘以时厚往而薄来所以懐诸侯也此言九经之事也官盛任使谓官属衆盛足任使令也盖大臣不当亲细事故所以优之者如此忠信重禄谓待之诚而养之厚盖以身体之而知其所赖乎上者如此也既读曰饩饩禀稍食也称事如周礼稾人职曰考其弓弩以上下其食是也往则为之授节以送之来则丰其委积以迎之朝谓诸侯见于天子聘谓诸侯使大夫来献王制比年一小聘三年一大聘五年一朝厚往薄来谓燕赐厚而纳贡薄凢为天下国家有九经所以行之者一也一者诚也一有不诚则是九者皆为虚文矣此九经之实也凢事豫则立不豫则废言前定则不跲事前定则不困行前定则不疚道前定则不穷凢事指达道达徳九经之属豫素定也跲踬也疚病也此承上文言凢事皆欲先立乎诚如下文所推是也在下位不获乎上民不可得而治矣获乎上有道不信乎朋友不获乎上矣信乎朋友有道不顺乎亲不信乎朋友矣顺乎亲有道反诸身不诚不顺乎亲矣诚身有道不明乎善不诚乎身矣此又以在下位者推言素定之意反诸身不诚谓反求诸身而所存所发未能真实而无妄也不明乎善谓不能察于人心天命之本然而真知至善之所在也诚者天之道也诚之者人之道也诚者不勉而中不思而得从容中道圣人也诚之者择善而固执之者也此承上文诚身而言诚者真实无妄之谓天理之本然也诚之者未能真实无妄而欲其真实无妄之谓人事之当然也圣人之徳浑然天理真实无妄不待思勉而从容中道则亦天之道也未至于圣则不能无人欲之私而其为徳不能皆实故未能不思而得则必择善然后可以明善未能不勉而中则必固执然后可以诚身此则所谓人之道也不思而得生知也不勉而中安行也择善学知以下之事固执利行以下之事也博学之审问之慎思之明辨之笃行之此诚之之目也学问思辨所以择善而为知学而知也笃行所以固执而为仁利而行也程子曰五者废其一非学也有弗学学之弗能弗措也有弗问问之弗知弗措也有弗思思之弗得弗措也有弗辨辨之弗明弗措也有弗行行之弗笃弗措也人一能之己百之人十能之己千之君子之学不为则己为则必要其成故常百倍其功此困而知勉而行者也勇之事也果能此道矣虽愚必明虽柔必强明者择善之功强者固执之效吕氏曰君子所以学者为能变化气质而已徳胜气质则愚者可进于明柔者可进于强不能胜之则虽有志于学亦愚不能明柔不能立而已矣盖均善而无恶者性也人所同也昏明强弱之禀不齐者才也人所异也诚之者所以反其同而变其异也夫以不羙之质求变而美非百倍其功不足以致之今以卤莽灭裂之学或作或辍以变其不美之质及不能变则曰天质不美非学所能变是果于自弃其为不仁甚矣右第二十章此引孔子之言以继大舜文武周公之绪明其所传之一致举而措之亦犹是尔盖包费隠兼小大以终十二章之意章内语诚始详而所谓诚者实此篇之枢纽也又按孔子家语亦载此章而其文尤详成功一也之下有公曰子之言美矣至矣寡人实固不足以成之也故其下复以子曰起答辞今无此问辞而犹有子曰二字盖子思删其繁文以附于篇而所删有不尽者今当为衍文也博学之以下家语无之意彼有阙文抑此或子思所补也欤自诚明谓之性自明诚谓之教诚则明矣明则诚矣自由也徳无不实而明无不照者圣人之徳所性而有者也天道也先明乎善而后能实其善者贤人之学由教而入者也人道也诚则无不明矣明则可以至于诚矣右第二十一章子思承上章夫子天道人道之意而立言也自此以下十二章皆子思之言以反覆推明此章之意唯天下至诚为能尽其性能尽其性则能尽人之性能尽人之性则能尽物之性能尽物之性则可以赞天地之化育可以赞天地之化育则可以与天地参矣天下至诚谓圣人之徳之实天下莫能加也尽其性者徳无不实故无人欲之私而天命之在我者察之由之巨细精粗无毫髪之不尽也人物之性亦我之性但以所赋形气不同而有异耳能尽之者谓知之无不明而处之无不当也赞犹助也与天地参谓与天地并立为三也此自诚而明者之事也右第二十二章言天道也其次致曲曲能有诚诚则形形则着着则明明则动动则变变则化唯天下至诚为能化其次通大贤以下凡诚有未至者而言也致推致也曲一偏也形者积中而发外着则又加显矣明则又有光辉发越之盛也动者诚能动物变者物从而变化则有不知其所以然者盖人之性无不同而气则有异故惟圣人能举其性之全体而尽之其次则必自其善端𤼵见之偏而悉推致之以各造其极也曲无不致则徳无不实而形着动变之功自不能己积而至于能化则其至诚之妙亦不异于圣人矣右第二十三章言人道也至诚之道可以前知国家将兴必有祯祥国家将亡必有妖孽见乎蓍龟动乎四体祸福将至善必先知之不善必先知之故至诚如神祯祥者福之兆妖孽者祸之萌蓍所以筮龟所以卜四体谓动作威仪之间如执玉高卑其容俯仰之类凡此皆理之先见者也然唯诚之至极而无一毫私伪留于心目之间者乃能有以察其几焉神谓鬼神右第二十四章言天道也诚者自成也而道自道也言诚者物之所以自成而道者人之所当自行也诚以心言本也道以理言用也诚者物之终始不诚无物是故君子诚之为贵天下之物皆实理之所为故必得是理然后有是物所得之理既尽则是物亦尽而无有矣故人之心一有不实则虽有所为亦如无有而君子必以诚为贵也盖人之心能无不实乃为有以自成而道之在我者亦无不行矣诚者非自成己而己也所以成物也成己仁也成物知也性之徳也合内外之道也故时措之宜也诚虽所以成己然既有以自成则自然及物而道亦行于彼矣仁者体之存知者用之发是皆吾性之固有而无内外之殊既得于己则见于事者以时措之而皆得其宜也右第二十五章言人道也故至诚无息既无虚假自无间断不息则乆乆则征乆常于中也徴验于外也征则悠逺悠逺则博厚博厚则髙明此皆以其验于外者言之郑氏所谓至诚之徳着于四方者是也存诸中者既乆则验于外者益悠逺而无穷矣悠逺故其积也广博而深厚博厚故其发也髙大而光明博厚所以载物也高明所以覆物也悠乆所以成物也悠乆即悠逺兼内外而言之也本以悠逺致髙厚而髙厚又悠乆也此言圣人与天地同用博厚配地高明配天悠乆无疆此言圣人与天地同体如此者不见而章不动而变无为而成见犹示也不见而章以配地而言也不动而变以配天而言也无为而成以无疆而言也天地之道可一言而尽也其为物不贰则其生物不测此以下复以天地明至诚无息之功用天地之道可一言而尽不过曰诚而已不贰所以诚也诚故不息而生物之多有莫知其所以然者天地之道博也厚也高也明也悠也乆也言天地之道诚一不贰故能各极其盛而有下文生物之功今夫天斯昭昭之多及其无穷也日月星辰系焉万物覆焉今夫地一撮土之多及其广厚载华岳而不重振河海而不洩万物载焉今夫山一卷石之多及其广大草木生之禽兽居之宝藏兴焉今夫水一勺之多及其不测鼋鼍蛟龙鱼鼈生焉货财殖焉昭昭犹耿耿小明也此指其一处而言之及其无穷犹十二章及其至也之意盖举全体而言也振收也卷区也此四条皆以𤼵明由其不贰不息以致盛大而能生物之意然天地山川实非由积累而后大读者不以辞害意可也诗云维天之命于穆不已盖曰天之所以为天也于乎不显文王之徳之纯盖曰文王之所以为文也纯亦不已诗周颂维天之命篇于叹辞穆深逺也不显犹言岂不显也纯纯一不杂也引此以明至诚无息之意程子曰天道不已文王纯于天道亦不已纯则无二无杂不已则无间断先后右第二十六章言天道也大哉圣人之道包下文两节而言洋洋乎𤼵育万物峻极于天峻高大也此言道之极于至大而无外也优优大哉礼仪三百威仪三千优优充足有余之意礼仪经礼也威仪曲礼也此言道之入于至小而无间也待其人而后行总结上两节故曰苟不至徳至道不凝焉至徳谓其人至道指上两节而言凝聚也成也故君子尊徳性而道问学致广大而尽精微极高明而道中庸温故而知新敦厚以崇礼尊者恭敬奉持之意徳性者吾所受于天之正理道由也温犹燖温之温谓故学之矣复时习之也敦加厚也尊徳性所以存心而极乎道体之大也道问学所以致知而尽乎道体之细也二者修徳凝道之大端也不以一毫私意自蔽不以一毫私欲自累涵泳乎其所已知敦笃乎其所已能此皆存心之属也析理则不使有毫釐之差处事则不使有过不及之谬理义则日知其所未知节文则日谨其所未谨此皆致知之属也盖非存心无以致知而存心者又不可以不致知故此五句大小相资首尾相应圣贤所示入徳之方莫详于此学者宜尽心焉是故居上不骄为下不倍国有道其言足以兴国无道其黙足以容诗曰既明且哲以保其身其此之谓与兴谓兴起在位也诗大雅烝民之篇右第二十七章言人道也子曰愚而好自用贱而好自专生乎今之世反古之道如此者烖及其身者也以上孔子之言子思引之反复也非天子不议礼不制度不考文此以下子思之言礼亲疎贵贱相接之体也度品制文书名今天下车同轨书同文行同伦今子思自谓当时也轨辙迹之度伦次序之体三者皆同言天下一统也虽有其位苟无其徳不敢作礼乐焉虽有其徳苟无其位亦不敢作礼乐焉郑氏曰言作礼乐者必圣人在天子之位子曰吾说夏礼杞不足征也吾学殷礼有宋存焉吾学周礼今用之吾从周此又引孔子之言把夏之后征证也宋殷之后三代之礼孔子皆尝学之而能言其意但夏礼既不可考证殷礼虽存又非当世之法惟周礼乃时王之制今曰所用孔子既不得位则从周而已右第二十八章承上章为下不倍而言亦人道也王天下有三重焉其寡过矣乎吕氏曰三重谓议礼制度考文惟天子得以行之则国不异政家不殊俗而人得寡过矣上焉者虽善无徴无徴不信不信民弗从下焉者虽善不尊不尊不信不信民弗从上焉者谓时王以前如夏商之礼虽善而皆不可考下焉者谓圣人在下如孔子虽善于礼而不在尊位也故君子之道本诸身徴诸庶民考诸三王而不谬建诸天地而不悖质诸鬼神而无疑百世以俟圣人而不惑此君子指王天下者而言其道即议礼制度考文之事也本诸身有其徳也征诸庶民验其所信从也建立也立于此而参于彼也天地者道也鬼神者造化之迹也百世以俟圣人而不惑所谓圣人复起不易吾言者也质诸鬼神而无疑知天也百世以俟圣人而不惑知人也知天知人知其理也是故君子动而世为天下道行而世为天下法言而世为天下则逺之则有望近之则不厌动兼言行而言道兼法则而言法法度也则凖则也诗曰在彼无恶在此无射庶几夙夜以永终誉君子末有不如此而蚤有誉于天下者也诗周颂振鹭之篇射厌也所谓此者指本诸身以下六事而言右第二十九章承上章居上不骄而言亦人道也仲尼祖述尧舜宪章文武上律天时下袭水土祖述者逺宗其道宪章者近守其法律天时者法其自然之运袭水土者因其一定之理皆兼内外该本末而言也辟如天地之无不持载无不覆帱辟如四时之错行如日月之代明错犹迭也此言圣人之徳万物并育而不相害道并行而不相悖小徳川流大徳敦化此天地之所以为大也悖犹背也天覆地载万物并育于其间而不相害四时日月错行代明而不相悖所以不害不悖者小徳之川流所以并育并行者大徳之敦化小徳者全体之分大徳者万殊之本川流者如川之流脉络分明而往不息也敦化者敦厚其化根本盛大而出无穷也此言天地之道以见上文取譬之意也右第三十章言天道也唯天下至圣为能聪明睿知足以有临也寛裕温柔足以有容也发强刚毅足以有执也齐庄中正足以有敬也文理密察足以有别也聪明睿知生知之质临谓居上而临下也其下四者乃仁义礼智之徳文文章也理条理也密详细也察明辨也溥博渊泉而时出之溥博周徧而广阔也渊东静深而有本也出发见也言五者之徳充积于中而以时发见于外也溥博如天渊泉如渊见而民莫不敬言而民莫不信行而民莫不说言其充积极其盛而发见当其可也是以声名洋溢乎中国施及蛮貊舟车所至人力所通天之所覆地之所载日月所照霜露所队凡有血气者莫不尊亲故曰配天舟车所至以下盖极言之配天言其徳之所及广大如天也右第三十一章承上章而言小徳之川流亦天道也唯天下至诚为能经纶天下之大经立天下之大本知天地之化育夫焉有所倚经纶皆治丝之事经者理其绪而分之纶者比其类而合之也经常也大经者五品之人伦大本者所性之全体也惟圣人之徳极诚无妄故于人伦各尽其当然之实而皆可以为天下后世法所谓经纶之也其于所性之全体无一毫人欲之伪以杂之而天下之道千变万化皆由此出所谓立之也其于天地之化育则亦其极诚无妄者有黙契焉非但闻见之知而已此皆至诚无妄自然之功用夫岂有所倚着于物而后能哉肫肫其仁渊渊其渊浩浩其天肫肫恳至貎以经纶而言也渊渊静深貎以立本而言也浩浩广大貎以知化而言也其渊其天则非特如之而已苟不固聪明圣知达天徳者其孰能知之固犹实也郑氏曰唯圣人能知圣人也右第三十二章承上章而言大徳之敦化亦天道也前章言至圣之徳此章言至诚之道然至诚之道非至圣不能知至圣之徳非至诚不能为则亦非二物矣此篇言圣人天道之极致至此而无以加矣诗曰衣锦尚絅恶其文之着也故君子之道闇然而日章小人之道的然而日亡君子之道淡而不厌简而文温而理知逺之近知风之自知微之显可与入徳矣前章言圣人之徳极其盛矣此复自下学立心之始言之而下文又推之以至其极也诗国风卫硕人郑之丰皆作衣锦褧衣褧絅同禅衣也尚加也古之学者为已故其立心如此尚絅故闇然衣锦故有日章之实淡简温絅之袭于外也不厌而文且理焉锦之美在中也小人反是则暴于外而无实以继之是以的然而日亡也逺之近见于彼者由于此也风之自着乎外者本乎内也微之显有诸内者形诸外也有为己之心而又知此三者则知所谨而可入徳矣故下文引诗言谨独之事诗云濳虽伏矣亦孔之昭故君子内省不疚无恶于志君子之所不可及者其惟人之所不见乎诗小雅正月之篇承上文言莫见乎隠莫显乎微也疚病也无恶于志犹言无愧于心此君子谨独之事也诗云相在尔室尚不愧于屋漏故君子不动而敬不言而信诗大雅抑之篇相视也屋漏室西北隅也承上文又言君子之戒谨恐惧无时不然不待言动而后敬信则其为己之功益加宻矣故下文引诗并言其效诗曰奏假无言时靡有争是故君子不赏而民劝不怒而民威于鈇钺诗商颂烈祖之篇奏进也承上文而遂及其效言进而感格于神明之际极其诚敬无有言说而人自化之也威畏也鈇莝斫刀也钺斧也诗曰不显惟徳百辟其刑之是故君子笃恭而天下平诗周颂烈文之篇不显说见二十六章此借引以为幽深𤣥逺之意承上文言天子有不显之徳而诸侯法之则其徳愈深而效愈逺矣笃厚也笃恭言不显其敬也笃恭而天下平乃圣人至徳渊微自然之应中庸之极功也诗云予懐明徳不大声以色子曰声色之于以化民末也诗曰徳輶如毛毛犹有伦上天之载无声无臭至矣诗大雅皇矣之篇引之以明上文所谓不显之徳者正以其不大声与色也又引孔子之言以为声色乃化民之末务今但言不大之而已则犹有声色者存是未足以形容不显之妙不若烝民之诗所言徳輶如毛则庶乎可以形容矣而又自以为谓之毛则犹有可比者是亦未尽其妙不若文王之诗所言上天之事无声无臭然后乃为不显之至耳盖声臭有气无形在物最为微妙而犹曰无之故惟此可以形容不显笃恭之妙非此徳之外又别有是三等然后为至也右第三十三章子思因前章极致之言反求其本复自下学为已谨独之事推而言之以驯致乎笃恭而天下平之盛又赞其妙至于无声无臭而后己焉盖举一篇之要而约言之其反复丁宁示人之意至深切矣学者其可不尽心乎中庸章句大全四书大全钦定四库全书中庸或问卷上或问名篇之义程子专以不偏为言吕氏专以无过不及为説二者固不同矣子乃合而言之何也曰中一名而有二义程子固言之矣今以其説推之不偏不倚云者程子所谓在中之义未发之前无所偏倚之名也无过不及者程子所谓中之道也见诸行事各得其中之名也盖不偏不倚犹立而不近四旁心之体地之中也无过不及犹行而不先不后理之当事之中也故于未发之大本则取不偏不倚之名于己发而时中则取无过不及之义语固各有当也然方其未发虽未有无过不及之可名而所以为无过不及之本体实在于是及其发而得中也虽其所主不能不偏于一事然其所以无过不及者是乃无偏倚者之所为而于一事之中亦未尝有所偏倚也故程子又曰言和则中在其中言中则含喜怒哀乐在其中而吕氏亦云当其未发此心至虚无所偏倚故谓之中以此心而应万物之变无往而非中矣是则二义虽殊而实相为体用此愚于名篇之义所以不得取此而遗彼也曰庸字之义程子以不易言之而子以为平常何也曰唯其平常故可常而不可易若惊世骇俗之事则可暂而不得为常矣二説虽殊其致一也但谓之不易则必要于乆而后见不若谓之平常则直验于今之无所诡异而其常乆而不可易者可兼举也况中庸之云上与髙明为对而下与无忌惮者相反其曰庸徳之行庸言之谨又以见夫虽细微而不敢忽则其名篇之义以不易而为言者又孰若平常之为切乎曰然则所谓平常将不为浅近苟且之云乎曰不然也所谓平常亦曰事理之当然而无所诡异云尔是固非有甚髙难行之事而亦岂同流合污之谓哉既曰当然则自君臣父子日用之常推而至于尧舜之禅授汤武之放伐其变无穷亦无适而非平常矣曰此篇首章先明中和之义次章乃及中庸之説至其名篇乃不曰中和而曰中庸者何哉曰中和之中其义虽精而中庸之中实兼体用且其所谓庸者又有平常之意焉则比之中和其所该者尤广而于一篇大指精粗本末无所不尽此其所以不曰中和而曰中庸也曰张子之言如何曰其曰须句句理㑹使其言自相发明者真读书之要法不但可施于此篇也曰吕氏为己为人之説如何曰为人者程子以为欲见知于人者是也吕氏以志于功名言之而谓今之学者未及乎此则是以为人为及物之事而渉猎徼幸以求济其私者又下此一等也殊不知夫子所谓为人者正指此下等人尔若曰未能成已而遽欲成物此特可坐以不能知所先后之罪原其设心犹爱而公视彼欲求人知以济一己之私而后学者不可同日语矣至其所谓立喜怒哀乐未发之中以为之本使学者择善而固执之者亦曰欲使学者务先存养以为穷理之地耳而语之未莹乃似圣人强立此中以为大本使人以是为准而取中焉则中者岂圣人之所强立而未发之际亦岂容学者有所择取于其间哉但其全章大指则有以切中今时学者之病览者诚能三复而致思焉亦可以感悟而兴起矣或问天命之谓性率性之谓道修道之谓教何也曰此先明性道教之所以名以见其本皆出乎天而实不外于我也天命之谓性言天之所以命乎人者是则人之所以为性也盖天之所以赋与万物而不能自己者命也吾之得乎是命以生而莫非全体者性也故以命言之则曰元亨利贞而四时五行庶类万化莫不由是而出以性言之则曰仁义礼智而四端五典万物万事之理无不统于其间盖在天在人虽有性命之分而其理则未尝不一在人在物虽有气禀之异而其理则未尝不同此吾之性所以纯粹至善而非若荀扬韩子之所云也率性之谓道言循其所得乎天以生者则事事物物莫不自然各有当行之路是则所谓道也盖天命之性仁义礼智而已循其仁之性则自父子之亲以至于仁民爱物皆道也循其义之性则自君臣之分以至于敬长尊贤亦道也循其礼之性则恭敬辞让之节文皆道也循其智之性则是非邪正之分别亦道也盖所谓性者无一理之不具故所谓道者不待外求而无所不备所谓性者无一物之不得故所谓道者不假人为而无所不周虽鸟兽草木之生仅得形气之偏而不能有以通贯乎全体然其知觉运动荣悴开落亦皆循其性而各有自然之理焉至于虎狼之父子蜂蚁之君臣豺獭之报本雎鸠之有别则其形气之所偏又反有以存其义理之所得尤可以见天命之本然初无间隔而所谓道者亦未尝不在是也是岂有待于人为而亦岂人之所得为哉修道之谓教言圣人因是道而品节之以立法垂训于天下是则所谓教也盖天命之性率性之道皆理之自然而人物之所同得者也人虽得其形气之正然其清浊厚薄之禀亦有不能不异者是以贤知者或失之过愚不肖者或不能及而得于此者亦或不能无失于彼是以私意人欲或生其间而于所谓性者不免有所昏蔽错杂而无以全其所受之正性有不全则于所谓道者因亦有所乖戾舛逆而无以适乎所行之宜惟圣人之心清明纯粹天理浑然无所亏阙故能因其道之所在而为之品节防范以立教于天下使夫过不及者有以取中焉盖有以辨其亲踈之杀而使之各尽其情则仁之为教立矣有以别其贵贱之等而使之各尽其分则义之为教行矣为之制度文为使之有以守而不失则礼之为教得矣为之开导禁止使之有以别而不差则知之为教明矣夫如是是以人无知愚事无大小皆得有所持循据守以去其人欲之私而复乎天理之正推而至于天下之物则亦顺其所欲违其所恶因其材质之宜以致其用制其取用之节以遂其生皆有政事之施焉此则圣人所以财成天地之道而致其弥缝辅賛之功然亦未始外乎人之所受乎天者而强为之也子思以是三言着于篇首虽曰姑以释夫三者之名义然学者能因其所指而反身以验之则其所知岂独名义之间而已哉盖有得乎天命之説则知天之所以与我者无一理之不备而释氏所谓空者非性矣有以得乎率性之説则知我之所得乎天者无一物之不该而老氏所谓无者非道矣有以得乎修道之説则知圣人之所以教我者莫非因其所固有而去其所本无背其所至难而从其所甚易而凡世儒之训诂词章管商之权谋功利老佛之清浄寂灭与夫百家衆技之支离偏曲皆非所以为教矣由是以徃因其所固有之不可昧者而益致其学问思辨之功因其所甚易之不能已者而益致其持守推行之力则夫天命之性率性之道岂不昭然日用之间而修道之教又将由我而后立矣曰率性修道之説不同孰为是邪曰程子之论率性正就私意人欲未萌之处指其自然发见各有条理者而言以见道之所以得名非指修为而言也吕氏良心之发以下至安能致是一节亦甚精宻但谓人虽受天地之中以生而梏于形体又为私意小知所挠故与天地不相似而发不中节必有以不失其所受乎天者然后为道则所谓道者又在修为之后而反由教以得之非复子思程子所指人欲未萌自然发见之意矣游氏所谓无容私焉则道在我杨氏所谓率之而已者似亦皆有吕氏之病也至于修道则程子养之以福修而求复之云却似未合子思本文之意独其一条所谓循此修之各得其分而引舜事以通结之者为得其㫖故其门人亦多祖之但所引舜事或非论语本文之意耳吕氏所谓先王制礼达之天下传之后世者得之但其本説率性之道处已失其指而于此又推本之以为率性而行虽已中节而所禀不能无过不及若能心诚求之自然不中不逺但欲达之天下传之后世所以又当修道而立教焉则为太繁复而失本文之意耳改本又以时位不同为言似亦不亲切也曰杨氏所论王氏之失如何曰王氏之言固为多病然此所云天使我有是者犹曰上帝降𠂻云尔岂真以为有或使之者哉其曰在天为命在人为性则程子亦云而杨氏又自言之盖无悖于理者今乃指为王氏之失不惟似同浴而讥裸裎亦近于意有不平而反为至公之累矣且以率性之道为顺性命之理文意亦不相似若游氏以遁天倍情为非性则又不若杨氏人欲非性之云也曰然则吕游杨侯四子之説孰优曰此非后学之所敢言也但以程子之言论之则于吕称其深潜缜宻于游称其颕悟温厚谓杨不及游而亦每称其颕悟谓侯生之言但可隔壁听今且熟复其言究覈其意而以此语证之则其髙下浅深亦可见矣过此以徃则非后学所敢言也或问既曰道也者不可须臾离也可离非道也是故君子戒慎乎其所不睹恐惧乎其所不闻矣而又曰莫见乎隐莫显乎㣲故君子慎其独也何也曰此因论率性之道以明由教而入者其始当如此葢两事也其先言道不可离而君子必戒谨恐惧乎其所不睹不闻者所以言道之无所不在无时不然学者当无须臾毫忽之不谨而周防之以全其本然之体也又言莫见乎隐莫显乎㣲而君子必谨其独者所以言隐微之间人所不见而已独知之则其事之纎悉无不显着又有甚于他人之知者学者尤当随其念之方萌而致察焉以谨其善恶之㡬也葢所谓道者率性而己性无不有故道无不在大而父子君臣小而动静食息不假人力之为而莫不各有当然不易之理所谓道也是乃天下人物之所共由充塞天地贯彻古今而取诸至近则常不外乎吾之一心循之则治失之则乱葢无须臾之顷可得而暂离也若其可以暂合暂离而于事无所损益则是人力私智之所为者而非率性之谓矣圣人之所修以为教者因其不可离者而品节之也君子之所由以为学者因其不可离者而持守之也是以日用之间须臾之顷持守工夫一有不至则所谓不可离者虽未尝不在我而人欲间之则亦判然二物而不相管矣是则虽曰有人之形而其违禽兽也何远哉是以君子戒慎乎其目之所不及见恐惧乎其耳之所不及闻了然心目之间常若见其不可离者而不敢有须臾之间以流于人欲之私而䧟于禽兽之域若书之言防怨而曰不见是圗礼之言事亲而曰听于无声视于无形葢不待其徴于色发于声然后有以用其力也夫既已如此矣则又以谓道固无所不在而幽隐之间乃他人之所不见而已所独见道固无时不然而细微之事乃他人之所不闻而已所独闻是皆常情所忽以为可以欺天罔人而不必谨者而不知吾心之灵皎如日月既己知之则其毫髪之间无所濳遁又有甚于他人之知矣又况既有是心藏伏之乆则其见于声音容貌之间发于行事施为之实必有暴着而不可揜者又不止于念虑之差而已也是以君子既戒惧乎耳目之所不及则此心常明不为物蔽而于此尤不敢不致其谨焉必使其几微之际无一毫人欲之萌而纯乎义理之发则下学之功尽善全美而无须臾之间矣二者相须皆反躬为已遏人欲存天理之实事葢体道之功莫有先于此者亦莫有切于此者故子思于此首以为言以见君子之学必由此而入也曰诸家之説皆以戒慎不睹恐惧不闻即为谨独之意子乃分之以为两事无乃破碎支离之甚邪曰既言道不可离则是无适而不在矣而又言莫见乎隐莫显乎微则是要切之处尤在于隐微也既言戒谨不睹恐惧不闻则是无处而不谨矣又言谨独则是其所谨者尤在于独也是固不容于不异矣若其同为一事则其为言又何必若是之重复邪且此书卒章潜虽伏矣不愧屋漏亦两言之正与此相首尾但诸家皆不之察独程子尝有不愧屋漏与谨独是持养气象之言其于二者之间特加与字是固已分为两事而当时听者有未察耳曰子又安知不睹不闻之不为独乎曰其所不睹不闻者已之所不睹不闻也故上言道不可离而下言君子自其平常之处无所不用其戒惧而极言之以至于此也独者人之所不睹不闻也故上言莫见乎隐莫显乎微而下言君子之所谨者尤在于此幽隐之地也是其语势自相唱和各有血脉理甚分明如曰是两条者皆为谨独之意则是持守之功无所施于平常之处而专在幽隐之间也且虽免于破碎之讥而其繁复偏滞而无所当亦甚矣曰程子所谓隐微之际若与吕氏改本及游杨氏不同而子一之何邪曰以理言之则三家不若程子之尽以心言之则程子不若三家之宻是固若有不同者矣然必有是理然后有是心有是心而后有是理则亦初无异指也合而言之亦何不可之有哉曰他説如何曰吕氏旧本所论道不可离者得之但专以过不及为离道则似未尽耳其论天地之中性与天道一节最其用意深处然经文所指不睹不闻隐㣲之间者乃欲使人戒惧乎此而不使人欲之私得以萌动于其间耳非欲使人虚空其心反观于此以求见夫所谓中者而遂执之以为应事之凖则也吕氏既失其指而所引用不得于言必有事焉参前倚衡之语亦非论孟本文之意至谓隐㣲之间有昭昭而不可欺感之而能应者则固心之谓矣而又曰正惟虚心以求则庶乎见之是又别以一心而求此一心见此一心也岂不误之甚哉若杨氏无适非道之云则善矣然其言似亦有所未尽盖衣食作息视听举履皆物也其所以如此之义理准则乃道也若曰所谓道者不外乎物而人在天地之间不能违物而独立是以无适而不有义理之准则不可顷刻去之而不由则是中庸之㫖也若便指物以为道而曰人不能顷刻而离此百姓特日用而不知耳则是不惟昧于形而上下之别而堕于释氏作用是性之失且使学者误谓道无不在虽欲离之而不可得吾既知之则虽猖狂妄行亦无适而不为道则其为害将有不可胜言者不但文义之失而已也曰吕氏之书今有二本子之所谓旧本则无疑矣所谓改本则陈忠肃公所谓程氏明道夫子之言而为之序者子于石氏集解虽尝辨之而论者犹或以为非程夫子不能及也奈何曰是则愚尝闻之刘李二先生矣旧本者吕氏太学讲堂之初本也改本者其后所修之别本也陈公之序盖为传者所误而失之及其兄孙几叟具以所闻告之然后自觉其非则其书已行而不及改矣近见胡仁仲所记侯师圣语亦与此合盖几叟之师杨氏实与吕氏同出程门师圣则程子之内弟而刘李之于几叟仁仲之于师圣又皆亲见而亲闻之是岂胷臆私见口舌浮辨所得而夺哉若更以其言考之则二书详略虽或不同然其语意实相表里如人之形貌昔腴今瘠而其部位神采初不异也岂可不察而遽谓之两人哉又况改本厌前之详而有意于略故其词虽约而未免反有刻露峭急之病至于词义之间失其本指则未能改于其旧者尚多有之校之明道平日之言平易从容而自然精切者又不翅碔砆之与美玉也于此而犹不辨焉则其于道之浅深固不问而可知矣或问喜怒哀乐之未发谓之中发而皆中节谓之和中也者天下之大本也和也者天下之达道也致中和天地位焉万物育焉何也曰此推本天命之性以明由教而入者其始之所发端终之所至极皆不外于吾心也盖天命之性万理具焉喜怒哀乐各有攸当方其未发浑然在中无所偏倚故谓之中及其发而皆得其当无所乖戾故谓之和谓之中者所以状性之徳道之体也以其天地万物之理无所不该故曰天下之大本谓之和者所以着情之正道之用也以其古今人物之所共由故曰天下之达道盖天命之性纯粹至善而具于人心者其体用之全本皆如此不以圣愚而有加损也然静而不知所以存之则天理昧而大本有所不立矣动而不知所以节之则人欲肆而达道有所不行矣惟君子自其不睹不闻之前而所以戒谨恐惧者愈严愈敬以至于无一毫之偏倚而守之常不失焉则为有以致其中而大本之立日以益固矣尤于隐微幽独之际而所以谨其善恶之几者愈精愈宻以至于无一毫之差谬而行之每不违焉则为有以致其和而达道之行日以益广矣致者用力推致而极其至之谓致焉而极其至至于静而无一息之不中则吾心正而天地之心亦正故隂阳动静各止其所而天地于此乎位矣动而无一事之不和则吾气顺而天地之气亦顺故充塞无间驩欣交通而万物于此乎育矣此万化之本原一心之妙用圣神之能事学问之极功固有非始学所当议者然射者之的行者之归亦学者立志之初所当知也故此章虽为一篇开卷之首然子思之言亦必至此而后已焉其指深矣曰然则中和果二物乎曰观其一体一用之名则安得不二察其一体一用之实则此为彼体彼为此用如耳目之能视听视听之由耳目初非有二物也曰天地位万物育诸家皆以其理言子独以其事论然则自古衰乱之世所以病乎中和者多矣天地之位万物之育岂以是而失其常耶曰三辰失行山崩川竭则不必天翻地覆然后为不位矣兵乱凶荒胎殰卵殈则不必人消物尽然后为不育矣凡若此者岂非不中不和之所致而又安可诬哉今以事言者固以为有是理而后有是事彼以理言者亦非以为无是事而徒有是理也但其言之不备有以启后学之疑不若直以事言而理在其中之为尽耳曰然则当其不位不育之时岂无圣贤生于其世而其所以致夫中和者乃不能有以救其一二何邪曰善恶感通之理亦及其力之所至而止耳彼达而在上者既曰有以病之则夫灾异之变又岂穷而在下者所能救也哉但能致中和于一身则天下虽乱而吾身之天地万物不害为安泰其不能者天下虽治而吾身之天地万物不害为乖错其间一家一国莫不皆然此又不可不知耳曰二者之为实事可也而分中和以属焉将不又为破碎之甚邪曰世固未有能致中而不足于和者亦未有能致和而不本于中者也未有天地已位而万物不育者亦未有天地不位而万物自育者也特据其效而推本其所以然则各有所从来而不可紊耳曰子思之言中和如此而周子之言则曰中者和也中节也天下之达道也乃举中而合之于和然则又将何以为天下之大本也邪曰子思之所谓中以未发而言也周子之所谓中以时中而言也愚于篇首已辨之矣学者涵泳而别识之见其并行而不相悖焉可也曰程吕问答如何曰考之文集则是其书盖不完矣然程子初谓凡言心者皆指已发而言而后书乃自以为未当向非吕氏问之之审而不完之中又失此书则此言之未当学者何自而知之乎以此又知圣贤之言固有发端而未竟者学者尤当虚心悉意以审其归未可执其一言而遽以为定也其説中字因过不及而立名又似併指时中之中而与在中之义少异盖未发之时在中之义谓之无所偏倚则可谓之无过不及则方此之时未有中节不中节之可言也无过不及之名亦何自而立乎又其下文皆以不偏不倚为言则此语者亦或未得为定论也吕氏又引允执厥中以明未发之㫖则程子之説书也固谓允执厥中所以行之盖其所谓中者乃指时中之中而非未发之中也吕氏又谓求之喜怒哀乐未发之时则程子所以答苏季明之问又已有既思即是已发之説矣凡此皆其决不以吕説为然者独不知其于此何故略无所辨学者亦当详之未可见其不辨而遽以为是也曰然则程子卒以赤子之心为已发何也曰衆人之心莫不有未发之时亦莫不有已发之时不以老稚贤愚而有别也但孟子所指赤子之心纯一无伪者乃因其发而后可见若未发则纯一无伪又不足以名之而亦非独赤子之心为然矣是以程子虽改夫心皆已发之一言而以赤子之心为已发则不可得而改也曰程子明镜止水之云固以圣人之心为异乎赤子之心矣然则此其为未发者邪曰圣人之心未发则为水镜之体既发则为水镜之用亦非独指未发而言也曰诸説如何曰程子备矣但其答苏季明之后章记録多失本真答问不相对值如耳无闻目无见之答以下文若无事时须见须闻之説参之其误必矣盖未发之时但为未有喜怒哀乐之偏耳若其目之有见耳之有闻则当愈益精明而不可乱岂若心不在焉而遂废耳目之用哉其言静时既有知觉岂可言静而引复以见天地之心为説亦不可晓盖当至静之时但有能知觉者而未有所知觉也故以为静中有物则可而便以才思即是已发为比则未可以为坤卦纯隂而不为无阳则可而便以复之一阳已动为比则未可也所谓无时不中者所谓善观者却于已发之际观之者则语虽要切而其文意亦不能无断续至于动上求静之云则问者又转而之他矣其答动字静字之问答敬何以用功之问答思虑不定之问以至若无事时须见须闻之説则皆精当但其曰当祭祀时无所见闻则古人之制祭服而设旒纩虽曰欲其不得广视杂听而致其精一然非以是为真足以全蔽其聪明使之一无见闻也若曰履之有絇以为行戒尊之有禁以为酒戒然初未尝以是而遂不行不饮也若使当祭之时真为旒纩所塞遂如聋瞽则是礼容乐节皆不能知亦将何以致其诚意交于鬼神哉程子之言决不如是之过也至其答过而不留之问则又有若不相值而可疑者大抵此条最多谬误盖听他人之问而从旁窃记非唯未了答者之意而亦未悉问者之情是以致此乱道而误人耳然而犹幸其间纰漏显然尚可寻绎以别其伪独㣲言之湮没者遂不复𫝊为可惜耳吕氏此章之説尤多可疑如引屡空货殖及心为甚者其于彼此盖两失之其曰由空而后见夫中是又前章虚心以求之説也其不䧟而入浮屠者几希矣盖其病根正在欲于未发之前求见夫所谓中者而执之是以屡言之而病愈甚殊不知经文所谓致中和者亦曰当其未发此心至虚如镜之明如水之止则但当敬以存之而不使其小有偏倚至于事物之来此心发见喜怒哀乐各有攸当则又当敬以察之而不使其小有差忒而己未有如是之説也且曰未发之前则宜其不待着意推求而了然心目之间矣一有求之之心则是便为己发固已不得而见之况欲从而执之则其为偏倚亦甚矣又何中之可得乎且夫未发己发日用之间固有自然之机不假人力方其未发本自寂然固无所事于执及其当发则又当即事即物随感而应亦安得块然不动而执此未发之中邪此为义理之根本于此有差则无所不差矣此吕氏之説所以条理紊乱援引乖剌而不胜其可疑也程子讥之以为不识大本岂不信哉杨氏所谓未发之时以心验之则中之义自见执而勿失无人欲之私焉则发必中节矣又曰须于未发之际能体所谓中其曰验之体之执之则亦吕氏之失也其曰其恸其喜中固自若疑与程子所云言和则中在其中者相似然细推之则程子之意正谓喜怒哀乐已发之处见得未发之理发见在此一事一物之中各无偏倚过不及之差乃时中之中而非浑然在中之中也若杨氏之云中固自若而又引庄周出怒不怒之言以明之则是以为圣人方当喜怒哀乐之时其心漠然同于木石而姑外示如此之形凡所云为皆不复出于中心之诚矣大抵杨氏之言多杂于佛老故其失类如此其曰当论其中否不当论其有无则至论也或问此其称仲尼曰何也曰首章夫子之意而子思言之故此以下又引夫子之言以证之也曰孙可以字其祖乎曰古者生无爵死无谥则子孙之于祖考亦名之而已矣周人冠则字而尊其名死则谥而讳其名则固已弥文矣然未有讳其字者也故仪礼馈食之祝词曰适尔皇祖伯某父乃直以字而面命之况孔子爵不应谥而子孙又不得称其字以别之则将谓之何哉若曰孔子则外之之辞而又孔姓之通称若曰夫子则又当时衆人相唿之通号也不曰仲尼而何以哉曰君子所以中庸小人之所以反之者何也曰中庸者无过不及而平常之理盖天命人心之正也唯君子为能知其在我而戒谨恐惧以无失其当然故能随时而得中小人则不知有此而无所忌惮故其心每反乎此而不中不常也曰小人之中庸王肃程子悉加反字盖叠上文之语然诸説皆谓小人实反中庸而不自知其为非乃敢自以为中庸而居之不疑如汉之胡广唐之吕温栁宗元者则其所谓中庸是乃所以为无忌惮也如此则不烦増字而理亦通矣曰小人之情状固有若此者矣但以文势考之则恐未然盖论一篇之通体则此章乃引夫子所言之首章且当畧举大端以分别君子小人之趋向未当遽及此意之隐微也若论一章之语脉则上文方言君子中庸而小人反之其下且当平解两句之义以尽其意不应偏解上句而不解下句又遽别生他説也故疑王肃所传之本为得其正而未必肃之所增程子从之亦不为无所据而臆决也诸説皆从郑本虽非本文之意然所以发明小人之情状则亦曲尽其妙而足以警乎乡原乱徳之姦矣今存吕氏以备观考他不能尽録也或问民鲜能乆或以为民鲜能乆于中庸之徳而以下文不能朞月守者证之何如曰不然此章方承上章小人反中庸之意而泛论之未遽及夫不能乆也下章自能择中庸者言之乃可责其不能乆耳两章各是发明一义不当遽以彼而证此也且论语无能字而所谓矣者又已然之辞故程子释之以为民鲜有此中庸之徳则其与不能期月守者不同文意益明白矣曰此书非一时之言也章之先后又安得有次序乎曰言之固无序矣子思取之而着于此则其次第行列决有意谓不应杂置而错陈之也故凡此书之例皆文断而意属读者先因其文之所断以求本章之説徐次其意之所属以考相承之序则有以各尽其一章之意而不失夫全篇之㫖矣然程子亦有乆行之説则疑出于其门人之所记盖不能无差缪而自世教衰之一条乃论语解而程子之手笔也诸家之説固皆不察乎此然吕氏所谓厌常喜新质薄气弱者则有以切中学者不能固守之病读者徙诸朞月之章而自省焉则亦足以有警矣侯氏所谓民不识中故鲜能乆若识得中则手动足履无非中者则其踈阔又益甚矣如曰若识得中则手动足履皆有自然之中而不可离则庶几耳或问此其言道之不行不明何也曰此亦承上章民鲜能乆矣之意也曰知愚之过不及宜若道之所以不明也贤不肖之过不及宜若道之所以不行也今其互言之何也曰测度深㣲揣摩事变能知君子之所不必知者知者之过乎中也昏昧蹇浅不能知君子之所当知者愚者之不及乎中也知之过者既惟知是务而以道为不足行愚者又不知所以行也此道之所以不行也刻意尚行惊世骇俗能行君子之所不必行者贤者之过乎中也卑汚苟贱不能行君子之所当行者不肖者之不及乎中也贤之过者既唯行是务而以道为不足知不肖者又不求所以知也此道之所以不明也然道之所谓中者是乃天命人心之正当然不易之理固不外乎人生日用之间特行而不着习而不察是以不知其至而失之耳故曰人莫不饮食也鲜能知味也知味之正则必嗜之而不厌矣知道之中则必守之而不失矣或问此其称舜之大知何也曰此亦承上章之意言如舜之知而不过则道之所以行也盖不自恃其聪明而乐取诸人者如此则非知者之过矣又能执两端而用其中则非愚者之不及矣此舜之知所以为大而非他人之所及也两端之説吕杨为优程子以为执持过不及之两端使民不得行则恐非文意矣盖当衆论不同之际未知其孰为过孰为不及而孰为中也故必兼总衆説以执其不同之极处而求其义理之至当然后有以知夫无过不及之在此而在所当行若其未然则又安能先识彼两端者之为过不及而不可行哉或问七章之説曰此以上句起下句如诗之兴耳或以二句各为一事言之则失之也或问此其称回之贤何也曰承上章不能朞月守者而言如回之贤而不过则道之所以明也盖能择乎中庸则无贤者之过矣服膺弗失则非不肖者之不及矣然则兹贤也乃其所以为知也欤曰诸説如何曰程子所引屡空张子所引未见其止皆非论语之本意唯吕氏之论颜子有曰随其所至尽其所得据而守之则拳拳服膺而不敢失勉而进之则既竭吾才而不敢缓此所以恍惚先后而不可为象求见圣人之止欲罢而不能也此数言者乃为亲切确实而足以见其深潜慎宻之意学者所宜讽诵而服行也但求见圣人之止一句文义亦未安耳侯氏曰中庸岂可择择则二矣其务为过髙而不顾经文义理之实也亦甚矣哉或问中庸不可能何也曰此亦承上章之意以三者之难明中庸之尤难也盖三者之事亦知仁勇之属而人之所难然皆必取于行而无择于义且或出于气质之偏事势之廹未必从容而中节也若曰中庸则虽无难知难行之事然天理浑然无过不及苟一毫之私意有所未尽则虽欲择而守之而拟议之间忽已堕于过与不及之偏而不自知矣此其所以虽若甚易而实不可能也故程子以克己最难言之其㫖深矣游氏以舜为絶学无为而杨氏亦谓有能斯有为之者其违道远矣循天下固然之理而行其所无事焉夫何能之有则皆佛老之余绪而杨氏下章所论不知不能为道逺人之意亦非儒者之言也二公学于程氏之门号称高弟而其言乃如此殊不可晓也已或问此其记子路之问强何也曰亦承上章之意以明择中庸而守之非强不能而所谓强者又非世俗之所谓强也盖强者力有以胜人之名也凡人和而无节则必至于流中立而无依则必至于倚国有道而富贵或不能不改其平素国无道而贫贱或不能乆处乎穷约非持守之力有以胜人者其孰能及之故此四者汝子路之所当强也南方之强不及强者也北方之强过乎强者也四者之强强之中也子路好勇故圣人之言所以长其善而救其失者类如此曰和与物同故疑于流而以不流为强中立本无所依又何疑于倚而以不倚为强哉曰中立固无所依也然凡物之情唯强者为能无所依而独立弱而无所依则其不倾侧而偃仆者几希矣此中立之所以疑于必倚而不倚之所以为强也曰诸説如何曰大意则皆得之惟以矫为矫揉之矫以南方之强为矫哉之强与颜子之强以抑而强者为子路之强与北方之强者为未然耳或问十一章素隐之説曰吕氏从郑註以素为愫固有未安唯其旧説有谓无徳而隠为素隠者于义略通又以遯世不见知之语反之似亦有据但素字之义与后章素其位之素不应顿异则又若有可疑者独汉书艺文志刘歆论神仙家流引此而以素为索颜氏又释之以为求索隠暗之事则二字之义既明而与下文行怪二字语势亦相类其説近是盖当时所传本犹未误至郑氏时乃失之耳游氏所谓离人而立于独与夫未免有念之云皆非儒者之语也或问十二章之説曰道之用广而其体则㣲宻而不可见所谓费而隠也即其近而言之男女居室人道之常虽愚不肖亦能知而行之极其逺而言之则天下之大事物之多圣人亦容有不尽知尽能者也然非独圣人有所不知不能也天能生覆而不能形载地能形载而不能生覆至于气化流行则隂阳寒暑吉凶灾祥不能尽得其正者尤多此所以虽以天下之大而人犹有憾也夫自夫妇之愚不肖所能知行至于圣人天地之所不能尽道盖无所不在也故君子之语道也其大至于天地圣人所不能尽而道无不包则天下莫能载矣其小至于愚夫愚妇之所能知能行而道无不体则天下莫能破矣道之在天下其用之广如此可谓费矣而其所用之体则不离乎此而又非视听之所及者此所以为费而隠也子思之言至此极矣然犹以为不足以尽其意也故又引诗以明之曰鸢飞戾天鱼跃于渊所以言道之体用上下昭着而无所不在也造端乎夫妇极其近小而言之察乎天地极其逺大而言也盖夫妇之际隠㣲之间尤见道不可离处知其造端乎此则其所以戒谨恐惧之实无不至矣易首干坤而重咸恒诗首闗雎而戒淫泆书记釐降礼谨大昏皆此意也曰诸説如何曰程子至矣张子以圣人为夷惠之徒既已失之又曰君子之道达诸天故圣人有所不知夫妇之智淆诸物故圣人有所不与则又析其不知不能而两之皆不可晓也已曰诸家皆以夫妇之能知能行者为道之费圣人之所不知不能而天地有憾者为道之隠其于文义恊矣若从程子之説则使章内専言费而不及隠恐其有未安也曰谓不知不能为隠似矣若天地有憾鸢飞鱼跃察乎天地而欲亦谓之隠则恐未然且隠之为言正以其非言语指陈之可及耳故独举费而隠常黙具乎其中若于费外别有隠而可言则已不得为隠矣程子之云又何疑耶曰然则程子所谓鸢飞鱼跃子思喫紧为人处与必有事焉而勿正心之意同活泼泼地者何也曰道之流行发见于天地之间无所不在在上则鸢之飞而戾于天者此也在下则鱼之跃而出于渊者此也其在人则日用之间人伦之际夫妇之所知所能而圣人之所不知不能者亦此也此其流行发见于上下之间者可谓着矣子思于此指而言之惟欲学者于此黙而识之则为有以洞见道体之妙而无疑而程子以为子思喫紧为人处者正以示人之意为莫切于此也其曰与必有事焉而勿正心之意同活泼泼地则又以明道之体用流行发见充塞天地亘古亘今虽未尝有一毫之空阙一息之间断然其在人而见诸日用之间者则初不外乎此心故必此心之存而后有以自觉也必有事焉而勿正心活泼泼地亦曰此心之存而全体呈露妙用显行无所滞碍云尔非必仰而视乎鸢之飞俯而观乎鱼之跃然后可以得之也抑孟子此言固为精宻然但为学者集义养气而发耳至于程子借以为言则又以发明学者洞见道体之妙非但如孟子之意而已也盖此一言虽若二事然其实则必有事焉半词之间已尽其意善用力者苟能于此超然黙㑹则道体之妙已跃如矣何待下句而后足于言邪圣贤特恐学者用力之过而反为所累故更以下句解之欲其虽有所事而不为所累耳非谓必有事焉之外又当别设此念以为正心之防也曰然则其所谓活泼泼地者母乃释氏之遗意邪曰此但俚俗之常谈释氏盖尝言之而吾亦言之耳彼固不得而専之也况吾之所言虽与彼同而所形容实与彼异若出于吾之所谓则夫道之体用固无不在然鸢而必戾于天鱼而必跃于渊是君君臣臣父父子子各止其所而不可乱也若如释氏之云则鸢可以跃渊而鱼可以戾天矣是安可同日而语哉且子思以夫妇言之所以明人事之至近而天理在焉释氏则举此而絶之矣又安可同年而语哉曰吕氏以下如何曰吕氏分此以上论中以下论庸又谓费则常道隐则至道恐皆未安谢氏既曰非是极其上下而言矣又曰非指鸢鱼而言盖曰子思之引此诗姑借二物以明道体无所不在之实非以是为穷其上下之极而形其无所不包之量也又非以是二物専为形其无所不在之体而欲学者之必观乎此也此其发明程子之意盖有非一时同门之士所得闻者而又别以夫子与㸃之意明之则其为説益以精矣但所谓察见天理者恐非本文之训而于程子之意亦未免小失之耳游氏之説其不可晓者尤多如以良知良能之所自出为道之费则良知良能者不得为道而在道之外矣又以不可知不可能者为道之隐则所谓道者乃无用之长物而人亦无所赖于道矣所引天地明察似于彼此文意两皆失之至于所谓七圣皆迷之地则庄生邪遁荒唐之语尤非所以论中庸也杨氏以大而化之非智力所及为圣人不知不能以祁寒暑雨虽天地不能易其节为道之不可能而人所以有憾于天地则于文义既有所不通而又曰人虽有憾而道固自若则其失愈逺矣其曰非体物而不遗者其孰能察之其用体字察字又皆非经文之正意也大扺此章若从诸家以圣人不知不能为隐则其为説之弊必至于此而后已尝试循其説而体騐之若有以使人神识飞扬眩瞀迷惑而无所厎止子思之意其不出此也必矣唯侯氏不知不能之説最为明白但所引圣而不可知者孟子本谓人所不能测耳非此文之意也其他又有大不可晓者亦不足深论也中庸或问卷上四书大全钦定四库全书中庸或问卷下或问十三章之説子以为以人治人为以彼人之道还治彼人善矣又谓责其所能知能行而引张子之説以实之则无乃流于姑息之论而所谓人之道者不得为道之全也邪曰上章固言之矣夫妇之所能知能行者道也圣人之所不知不能而天地犹有憾者亦道也然自人而言则夫妇之所能知能行者人之所切于身而不可须臾离者也至于天地圣人所不能及则其求之当有渐次而或非日用之所急矣然则责人而先其切于身之不可离者后其有渐而不急者是乃行逺自迩升髙自卑之序使其由是而不已焉则人道之全亦将可以驯致今必以是为姑息而遽欲尽道以责于人吾见其失先后之序违缓急之宜人之受责者将至于有所不堪而道之无穷则终非一人一日之所能尽也是亦两失之而已焉尔曰子臣弟友之絶句何也曰夫子之意盖曰我之所责乎子之事已者如此而反求乎已之所以事父则未能如此也所责乎臣之事已者如此而反求乎己之所以事君则未能如此也所责乎弟之事已者如此而反求乎已之所以事兄则未能如此也所责乎朋友之施己者如此而反求乎己之所以先施于彼者则未能如此也于是以其所以责彼者自责于庸言庸行之间盖不待求之于他而吾之所以自修之则具于此矣今或不得其读而以父君兄之四字为絶句则于文意有所不通而其义亦何所当哉曰诸説如何曰诸家説论语者多引此章以明一以贯之之义説此章者又引论语以释违道不远之意一矛一盾终不相谋而牵合不置学者盖深病之及深考乎程子之言有所谓动以天者然后知二者之为忠恕其迹虽同而所以为忠恕者其心实异非其知徳之深知言之至其孰能判然如此而无疑哉然尽已推己乃忠恕之所以名而正谓此章违道不逺之事若动以天而一以贯之则不待尽已而至诚者自无息不待推已而万物巳各得其所矣曽子之言盖指其不可名之妙而借其可名之粗以明之学者黙识于言意之表则亦足以互相发明而不害其为同也余説虽多大概放此推此意以观之则其为得失自可见矣违道不逺如齐师违谷七里之违非背而去之之谓愚固已言之矣诸説于此多所未合则不察文义而强为之説之过也夫齐师违谷七里谷人不知则非昔已在谷而今始去之也盖曰自此而去以至于谷才七里耳孟子所云夜气不足以存则其违禽兽不逺矣非谓昔本禽兽而今始违之也亦曰自此而去以入于禽兽不逺耳盖所谓道者当然之理而已根于人心而见诸行事不待勉而能也然唯尽已之心而推以及人可以得其当然之实而施无不当不然则求之愈逺而愈不近矣此所以自是忠恕而往以至于道独为不远其曰违者非背而去之之谓也程子又谓事上之道莫若忠待下之道莫若恕此则不可晓者若姑以所重言之则似亦不为无理若究其极则忠之与恕初不相离程子所谓要除一箇除不得而谢氏以为犹形影者意可见矣今析为二事而两用之则是果有无恕之忠无忠之恕而所以事上接下者皆出于强为而不由乎中矣岂忠恕之谓哉是于程子他説殊不相似意其记録之或误不然则一时有为言之而非正为忠恕发也张子二説皆深得之但虚者仁之原忠恕与仁俱生之语若未莹耳吕氏改本太略不尽经意旧本乃推张子之言而详实有味但柯犹在外以下为未尽善若易之曰所谓则者犹在所执之柯而不在所伐之柯故执柯者必有睨视之劳而犹以为逺也若夫以人治人则异于是盖衆人之道止在衆人之身若以其所及知者责其知以其所能行者责其行人改即止不厚望焉则不必睨视之劳而所以治之之则不逺于彼而得之矣忠者诚有是心而不自欺也恕者推待己之心以及人也推其诚心以及于人则其所以爱人之道不逺于我而得之矣至于事父事君事兄交友皆以所求乎人责乎己之所未能则其所以冶己之道亦不逺于心而得之矣夫四者固皆衆人之所能而圣人乃自谓未能者亦曰朱能如其所以责人者耳此见圣人之心纯亦不已而道之体用其大天下莫能载其小天下莫能破舜之所以尽事亲之道必至乎瞽瞍底豫者盖为此也如此然后属乎庸者常道之云则庶乎其无病矣且其曰有余而尽之则道难继而不行又不若游氏所引耻躬不逮为得其文意也谢氏侯氏所论论语之忠恕独得程子之意但程子所谓天地之不恕亦曰天地之化生生不穷特以气机阖辟有通有塞故当其通也天地变化草木蕃则有似于恕当其塞也天地闭而贤人隐则有似于不恕耳其曰不恕非若人之闭于私欲而实有忮害之心也谢氏推明其説乃谓天地之有不恕乃因人而然则其説有未究者盖若以为人不致中则天地有时而不位人不致和则万物有时而不育是谓天地之气因人之不恕而有似于不恕则可若曰天地因人之不恕而实有不恕之心则是彼为人者既以忮心失恕而自絶于天矣为天地者反效其所为以自己其于穆之命也岂不误哉游氏之説其病尤多至于道无物我之间而忠恕将以至于忘已忘物则为己违道而犹未逺也是则老庄之遗意而逺人甚矣岂中庸之㫖哉杨氏又谓以人为道则与道二而逺于道故戒人不可以为道如执柯以伐柯则与柯二故睨而视之犹以为逺则其违经背理又有甚焉使经而曰人而为道则逺人故君子不可以为道则其説信矣今经文如此而其説乃如彼既于文义有所不通而推其意又将使道为无用之物人无入道之门而圣人之教人以为道者反为误人而有害于道是安有此理哉既又曰自道言之则不可为自求仁言之则忠恕者莫近焉则已自知其有所不通而复为是説以救之然终亦矛盾而无所合是皆流于异端之説不但毫釐之差而已也侯氏固多踈阔其引颜子乐道之説愚于论语已辨之矣至于四者未能之説独以为若止谓恕己以及人则是圣人将使天下皆无父子君臣矣此则诸家皆所不及盖近世果有不得其读而輙为之説曰此君子以一己之难克而天下皆可恕之人也呜唿此非所谓将使天下皆无父子君臣者乎侯氏之言于是乎验矣或问十四章之説曰此章文义无可疑者而张子所谓当知无天下国家皆非之理者尤为切至吕氏説虽不免时有小失然其大体则皆平正悫实而有余味也游氏説亦条畅而存亡得丧穷通好丑之説尤善但杨氏以反身而诚为不愿乎外则本文之意初未及此而诡遇得禽亦非行险徼幸之谓也侯氏所辨常总黙识自得之説甚当近世佛者妄以吾言傅着其説而指意乖剌如此类者多矣甚可笑也但侯氏所以自为説者却有未善若曰识者知其理之如此而已得者无所不足于吾心而已则岂不明白真实而足以服其心乎或问十五章之説曰章首二句承上章而言道虽无所不在而其进之则有序也其下引诗与夫子之言乃指一事以明之非以二句之义为止于此也诸説惟吕氏为详实然亦不察此而反以章首二言发明引诗之意则失之矣或问鬼神之説其详奈何曰鬼神之义孔子所以告宰予者见于祭义之篇其説已详而郑氏释之亦已明矣其以口鼻之嘘吸者为魂耳目之精明者为魄盖指血气之类以明之程子张子更以隂阳造化为説则其意又广而天地万物之屈伸往来皆在其中矣盖阳魂为神隂魄为鬼是以其在人也隂阳合则魄凝魂聚而有生隂阳判则魂升为神魄降为鬼易大传所谓精气为物游魂为变故知鬼神之情状者正以明此而书所谓徂落者亦以其升降为言耳若又以其往来者言之则来者方伸而为神往者既屈而为鬼盖二气之分实一气之运故阳主伸隂主屈而错综以言亦各得其义焉学者熟玩而精察之如谢氏所谓做题目入思议者则庶乎有以识之矣曰诸説如何曰吕氏推本张子之説尤为详备但改本有所屈者不亡一句乃形溃反原之意张子他书亦有是説而程子数辨其非东见録中所谓不必以既反之气复为方伸之气者其类可考也谢氏説则善矣但归根之云似亦㣲有反原之累耳游杨之説皆有不可晓者唯妙万物而无不在一语近是而以其他语考之不知其于是理之实果何如也侯氏曰鬼神形而下者非诚也鬼神之徳则诚也按经文本賛鬼神之徳之盛如下文所云而结之曰诚之不可揜如此则是以为鬼神之徳所以盛者盖以其诚耳非以诚自为一物而别为鬼神之徳也今侯氏乃析鬼神与其徳为二物而以形而上下言之乍读如可喜者而细以经文事理求之则失之逺矣程子所谓只好隔壁聴者其谓此类也夫曰子之以干事明体物何也曰天下之物莫非鬼神之所为也故鬼神为物之体而物无不待是而有者然曰为物之体则物先乎气必曰体物然后见其气先乎物而言顺耳干犹木之有干必先有此而后枝叶有所附而生焉贞之干事亦犹是也或问十七章之説曰程子张子吕氏之説备矣杨氏所辨孔子不受命之意则亦程子所谓非常理者尽之而侯氏所推以谓舜得其常而孔子不得其常者尤明白也至于颜跖夀夭之不齐则亦不得其常而已杨氏乃忘其所以论孔子之意而更援老聃之言以为颜子虽夭而不亡者存则反为衍説而非吾儒之所宜言矣且其所谓不亡者果何物哉若曰天命之性则是古今圣愚公共之物而非颜子所能专若曰气㪚而其精神魂魄犹有存者则是物而不化之意犹有滞于冥漠之间尤非所以语颜子也侯氏所谓孔子不得其常者善矣然又以天于孔子固已培之则不免有自相矛盾处盖徳为圣人者固孔子之所以为栽者也至于禄也位也夀也则天之所当以培乎孔子者而以适丁气数之衰是以虽欲培之而有所不能及尔是亦所谓不得其常者何假复为异说以汨之哉或问十八章十九章之説曰吕氏杨氏之説于礼之节文度数详矣其间有不同者读者详之可也游氏引泰誓武成以为文王未尝称王之证深有补于名教然欧阳苏氏之书亦已有是説矣郊禘吕游不同然合而观之亦表里之説也曰昭穆之昭世读为韶今从本字何也曰昭之为言明也以其南面而向明也其读为韶先儒以为晋避讳而改之然礼书亦有作佋字者则假借而通用耳曰其为向明何也曰此不可以空言晓也今且假设诸侯之庙以明之盖周礼建国之神位左宗庙则五庙皆在公宫之东南矣其制则孙毓以为外为都宫太祖在北二昭二穆以次而南是也盖太祖之庙始封之君居之昭之北庙二世之君居之穆之北庙三世之君居之昭之南庙四世之君居之穆之南庙五世之君居之庙皆南向各有门堂寝室而墻宇四周焉太祖之庙百世不迁自余四庙则六世之后每一易世而一迁其迁之也新主祔于其班之南庙南庙之主迁于北庙北庙亲尽则迁其主于太庙之西夹室而谓之祧凡庙主在本庙之室中皆东向及其祫于太庙之室中则惟太祖东向自如而为最尊之位群昭之入乎此者皆列于北牖下而南向羣穆之入乎此者皆列于南牖下而北向南向者取其向明故谓之昭北向者取其深逺故谓之穆盖群庙之列则左为昭而右为穆祫祭之位则北为昭而南为穆也曰六世之后二世之主既祧则三世为昭而四世为穆五世为昭而六世为穆乎曰不然也昭常为昭穆常为穆礼家之説有明文矣盖二世祧则四世迁昭之北庙六世祔昭之南庙矣三世祧则五世迁穆之北庙七世祔穆之南庙矣昭者祔则穆者不迁穆者祔则昭者不动此所以祔必以班尸必以孙而子孙之列亦以为序若武王谓文王为穆考成王称武王为昭考则自其始祔而已然而春秋传以管蔡郕霍为文之昭邗晋应韩为武之穆则虽其既逺而犹不易也岂其交错彼此若是之纷纷哉曰庙之始立也二世昭而三世穆四世昭而五世穆则固当以左为尊而右为卑矣今乃三世穆而四世昭五世穆而六世昭是则右反为尊而左反为卑矣而可乎曰不然也宗庙之制但以左右为昭穆而不以昭穆为尊卑故五庙同为都宫则昭常在左穆常在右而外有以不失其序一世自为一庙则昭不见穆穆不见昭而内有以各全其尊必大祫而㑹于一室然后序其尊卑之次则凡已毁未毁之主又必陈而无所易唯四时之祫不陈毁庙之主则髙祖有时而在穆其礼未有考焉意或如此则髙之上无昭而特设位于祖之西祢之下无穆而特设位于曾之东也与曰然则毁庙云者何也曰春秋传曰壊庙之道易檐可也改涂可也説者以为将纳新主示有所加耳非尽彻而悉去之也曰然则天子之庙其制若何曰唐之文祖虞之神宗商之七世三宗其详今不可考独周制犹有可言然而汉儒之记又已有不同矣谓后稷始封文武受命而王故三庙不毁与亲庙四而七者诸儒之説也谓三昭三穆与太祖之庙而七文武为宗不在数中者刘歆之説也虽其数之不同然其位置迁次冝亦与诸侯之庙无甚异者但如诸儒之説则武王初有天下之时后稷为太祖而组绀居昭之北庙太王居穆之北庙王季居昭之南庙文王居穆之南庙犹为五庙而已至成王时则组绀祧王季迁而武王祔至康王时则太王祧文王迁而成王祔至昭王时则王季祧武王迁而康王祔自此以上亦皆且为五庙而祧者藏于太祖之庙至穆王时则文王亲尽当祧而以有功当宗故别立一庙于西北而谓之文世室于是成王迁昭王祔而为六庙矣至共王时则武王亲尽当祧而亦以有功当宗故别立一庙于东北谓之武世室于是康王迁穆王祔而为七庙矣自是之后则穆之祧者藏于文世室昭之祧者藏于武世室而不复藏于太庙矣如刘歆之説则周自武王克商即增立二庙于二昭二穆之上以祀髙圉亚圉如前逓迁至于懿王而始立文世室于三穆之上至孝王时始立武世室于三昭之上此为少不同耳曰然则诸儒与刘歆之説孰为是曰前代説者多是刘歆愚亦意其或然也曰祖功宗徳之説尚矣而程子独以为如此则是为子孙者得择其先祖而祭之也子亦尝考之乎曰商之三宗周之世室见于经典皆有明文而功徳有无之实天下后世自有公论若必以此为嫌则秦政之恶夫子议父臣议君而除谥法者不为过矣且程子晚年尝论本朝庙制亦谓太祖太宗皆当为百世不迁之庙以此而推则知前説若非记者之误则或出于一时之言而未必其终身之定论也曰然则大夫士之制奈何曰大夫三庙则视诸侯而杀其二然其太祖昭穆之位犹诸侯也适士二庙则视大夫而杀其一官师一庙则视大夫而杀其二然其门堂寝室之备犹大夫也曰庙之为数降杀以两而其制不降何也曰降也天子之山节藻棁复庙重檐诸侯固有所不得为者矣诸侯之黝垩斵砻大夫有不得为者矣大夫之仓楹斵桷士又不得为矣曷为而不降哉独门堂寝室之合然后可名于宫则其制有不得而杀耳盖由命士以上父子皆异宫生也异宫而死不得异庙则有不得尽其事生事存之心者是以不得而降也曰然则后世公私之庙皆为同堂异室而以西为上者何也曰由汉明帝始也夫汉之为礼略矣然其始也诸帝之庙皆自营之各为一处虽其都宫之制昭穆之位不复如古然犹不失其独専一庙之尊也至于明帝不知礼义之正而务为抑损之私遗诏藏主于光烈皇后更衣别室而其臣子不敢有加焉魏晋循之遂不能革而先王宗庙之礼始尽废矣降及近世诸侯无国大夫无邑则虽同堂异室之制尤不能备独天子之尊可以无所不致顾乃梏于汉明非礼之礼而不得以致其备物之孝盖其别为一室则深广之度或不足以陈鼎爼而其合为一庙则所以尊其太祖者既亵而不严所以事其亲庙者又厌而不尊是皆无以尽其事生事存之心而当世宗庙之礼亦为虚文矣宗庙之礼既为虚文而事生事存之心有终不能自已者于是原庙之仪不得不盛然亦至于我朝而后都宫别殿前门后寝始略如古者宗庙之制是其沿袭之变不唯穷乡贱士有不得闻而自南渡之后故都沦没权冝草创无复旧章则虽朝廷之上礼官博士老师宿儒亦莫有能知其原者幸而或有一二知经学古之人乃能私议而窃叹之然于前世则徒知讥孝惠之饰非责叔孙通之舞礼而于孝明之乱命与其臣子之苟从则未有正其罪者于今之世则又徒知论其惑异端狥流俗之为陋而不知本其事生事存之心有不得伸于宗庙者是以不能不自致于此也抑尝观于陆佃之讥而知神祖之尝有意于此然而考于史籍则未见其有纪焉若曰未及营表故不得书则后日之秉史笔者即前日承诏讨论之臣也所宜深探遗㫖特书总序以昭示来世而略无一词以及之岂天未欲使斯人者复见二帝三王之盛故尼其事而啬其传耶呜唿惜哉然陆氏所定昭穆之次又与前説不同而张琥之议庶几近之读者更详考之则当知所择矣或问二十章蒲卢之説何以废旧説而从沈氏也曰蒲卢之为果臝他无所考且于上下文义亦不甚通惟沈氏之説乃与地道敏树之云者相应故不得而不从耳曰沈説固为善矣然夏小正十月𤣥雉入于淮为蜃而其传曰蜃者蒲卢也则似亦以蒲卢为变化之意而旧説未为无所据也曰此亦彼书之传文耳其他盖多穿凿不足据信疑亦出于后世迂儒之笔或反取诸此而附合之决非孔子所见夏时之本文也且又以蜃为蒲卢则不应二物而一名若以蒲卢为变化则又不必解为果臝矣况此等𤨏碎既非大义所系又无明文可证则姑阙之其亦可也何必详考而深辨之邪曰达道达徳有三知三行之不同而其致则一何也曰此气质之异而性则同也生而知者生而神灵不待教而于此无不知也安而行者安于义理不待习而于此无所咈也此人之禀气清明赋质纯粹天理浑然无所亏䘮者也学而知者有所不知则学以知之虽非生知而不待困也利而行者真知其利而必行之虽有未安而不待勉也此得清之多而未能无蔽得粹之多而未能无杂天理小失而能亟反之者也困而知者生而不明学而未达困心衡虑而后知之者也勉强而行者不获所安未知其利勉力强矫而行之者也此则昏蔽駮杂天理几亡乆而后能反之者也此三等者其气质之禀亦不同矣然其性之本则善而已故及其知之而成功也则其所知所至无少异焉亦复其初而已矣曰张子吕杨侯氏皆以生知安行为仁学知利行为知困知勉行为勇其説善矣子之不从何也曰安行可以为仁矣然生而知之则知之大而非仁之属也利行可以为知矣然学而知之则知之次而非知之大也且上文三者之目固有次序而篇首诸章以舜明知以回明仁以子路明勇其语知也不卑矣夫岂専以学知利行者为足以当之乎故今以其分而言则三知为智三行为仁所以勉而不息以至于知之成功之一为勇以其等而言则以生知安行者主于知而为智学知利行者主于行而为仁困知勉行者主于强而为勇又通三近而言则又以三知为智三行为仁而三近为勇之次则亦庶乎其曲尽也欤曰九经之説奈何曰不一其内则无以制其外不齐其外则无以养其内静而不存则无以立其本动而不察则无以胜其私故齐明盛服非礼不动则内外交养而动静不违所以为修身之要也信谗邪则任贤不専徇货色则好贤不笃贾捐之所谓后宫盛色则贤者隐处佞人用事则诤臣杜口盖持衡之势此重则彼轻理固然矣故去谗逺色贱货而一于贵徳所以为劝贤之道也亲之欲其贵爱之欲其富兄弟婚姻欲其无相逺故尊位重禄同其好恶所以为劝亲亲之道也大臣不亲细事则以道事君者得以自尽故官属衆盛足任使令所以为劝大臣之道也尽其诚而恤其私则士无仰事俯育之累而乐趋事功故忠信重禄所以为劝士之道也人情莫不欲逸亦莫不欲富故时使薄歛所以为劝百姓之道也日省月试以程其能既禀称事以偿其劳则不信度作淫巧者无所容惰者勉而能者劝矣为之授节以送其往待以委积以迎其来因能授任以嘉其善不强其所不欲以矜其不能则天下之旅皆悦而愿出于其涂矣无后者续之已灭者封之治其乱使上下相安持其危使大小相恤朝聘有节而不劳其力贡赐有度而不匮其财则天下诸侯皆竭其忠力以蕃卫王室而无倍畔之心矣凡此九经其事不同然总其实不出乎修身尊贤亲亲三者而已敬大臣体羣臣则自尊贤之等而推之也子庶民来百工柔逺人懐诸侯则自亲亲之杀而推之也至于所以尊贤而亲亲则又岂无所自而推之哉亦曰修身之至然后有以各当其理而无所悖耳曰亲亲而不言任之以事者何也曰此亲亲尊贤并行不悖之道也苟以亲亲之故不问贤否而轻属任之不幸而或不胜焉治之则伤恩不治则废法是以富之贵之亲之厚之而不曰任之以事是乃所以亲爱而保全之也若亲而贤则自当置之大臣之位而尊之敬之矣岂但富贵之而已哉观于管蔡监商而周公不免于有过及其致辟之后则惟康叔聃季相与夹辅王室而五叔者有土而无官焉则圣人之意亦可见矣曰子谓信任大臣而无以间之故临事而不眩使大臣而贤也则可其或不幸而有赵髙朱异虞世基李林甫之徒焉则邹阳所谓偏听生姦独任成乱范睢所谓妬贤嫉能御下蔽上以成其私而主不觉悟者亦安得而不虑邪曰不然也彼其所以至此正坐不知九经之义而然耳使其明于此义而能以修身为本则固视明听聪而不可欺以贤否矣能以尊贤为先则其所置以为大臣者必不杂以如是之人矣不幸而或失之则亦亟求其人以易之而已岂有知其必能为姦以败国顾犹置之大臣之位使之姑以奉行文书为职业而又恃小臣之察以防之哉夫劳于求贤而逸于得人任则不疑而疑则不任此古之圣君贤相所以诚意交孚两尽其道而有以共成正大光明之业也如其不然吾恐上之所以猜防畏备者愈宻而其为眩愈甚下之所以欺罔蒙蔽者愈巧而其为害愈深不幸而臣之姦遂则其祸固有不可胜言者幸而主之威胜则夫所谓偏听独任御下蔽上之姦将不在于大臣而移于左右其为国家之祸尤有不可胜言者矣呜唿危哉曰子何以言柔逺人之为无忘賔旅也曰以其列于懐诸侯之上也旧説以为蕃国之诸侯则以逺先近而非其序书言柔逺能迩而又言蛮夷率服则所谓柔逺亦不止谓服四夷也况愚所谓授节委积者比长遗人懐方氏之官掌之于经有明文耶曰杨氏之説有虚器之云者二而其指意所出若有不同者焉何也曰固也是其前叚主于诚意故以为有法度而无诚意则法度为虚器正言以发之也其后叚主于格物故以为若但知诚意而不知治天下国家之道则是直以先王之典章文物为虚器而不之讲反语以诘之也此其不同审矣但其下文所引明道先生之言则又若主于诚意而与前叚相应其于本叚上文之意则虽亦可以宛转而説合之然终不免于迂回而难通也岂记者之误邪然杨氏他书首尾衡决亦多有类此者殊不可晓也曰所谓前定何也曰先立乎诚也先立乎诚则言有物而不踬矣事有实而不困矣行有常而不疚矣道有本而不穷矣诸説惟游氏诚定之云得其要张子以精义入神为言是则所谓明善者也曰在下获上明善诚身之説奈何曰夫在下位而不获乎上则无以安其位而行其志故民不可治然欲获乎上又不可以谀説取容也其道在信乎友而已盖不信乎友则志行不孚而名誉不闻故上不见知然欲信乎友又不可以便佞苟合也其道在悦乎亲而已盖不悦乎亲则所厚者薄而无所不薄故友不见信然欲顺乎亲又不可以阿意曲从也其道在诚乎身而已盖反身不诚则外有事亲之礼而内无爱敬之实故亲不见悦然欲诚乎身又不可以袭取强为也其道在明乎善而已盖不能格物致知以真知至善之所在则好善必不能如好好色恶恶必不能如恶恶臭虽欲勉焉以诚其身而身不可得而诚矣此必然之理也故夫子言此而其下文即以天道人道择善固执者继之盖择善所以明善固执所以诚身择之之明则大学所谓物格而知至也执之之固则大学所谓意诚而心正身修也知至则反诸身者将无一毫之不实意诚心正而身修则顺亲信友获上治民将无所施而不得而逹道逹徳九经凡事亦一以贯之而无遗矣曰诸説如何曰此章之説虽多然而无大得失惟杨氏反身之説为未安耳盖反身而诚者格物致知而反之于身则所明之善无不实有如前所谓如恶恶臭如好好色者而其所行自无内外隐显之殊耳若知有未至则反之而不诚者多矣安得直谓仁能反求诸身则不待求之于外而万物之理皆备于我而无不诚哉况格物之功正在即事即物而各求其理今乃反欲离去事物而専务求之于身尤非大学之本意矣曰诚之为义其详可得而闻乎曰难言也姑以其名义言之则真实无妄之云也若事理之得此名则亦随其所指之大小而皆有取乎真实无妄之意耳盖以自然之理言之则天地之间惟天理为至实而无妄故天理得诚之名若所谓天之道鬼神之徳是也以徳言之则有生之类惟圣人之心为至实而无妄故圣人得诚之名若所谓不勉而中不思而得者是也至于随事而言则一念之实亦诚也一言之实亦诚也一行之实亦诚也是其大小虽有不同然其义之所归则未始不在于实也曰然则天理圣人之所以若是其实者何也曰一则纯二则杂纯则诚杂则妄此常物之大情也夫天之所以为天也冲漠无朕而万理兼该无所不具然其为体则一而已矣未始有物以杂之也是以无声无臭无思无为而一元之气春秋冬夏昼夜昏明百千万年未尝有一息之缪天下之物洪纎巨细飞濳动植亦莫不各得其性命之正以生而未尝有一毫之差此天理之所以为实而不妄者也若夫人物之生性命之正固亦莫非天理之实但以气质之偏口鼻耳目四肢之好得以蔽之而私欲生焉是以当其恻隐之发而忮害杂之则所以为仁者有不实矣当其羞恶之发而贪昧杂之则所以为义者有不实矣此常人之心所以虽欲勉于为善而内外隐显常不免于二致其甚至于诈伪欺罔而卒堕于小人之归则以其二者杂之故也惟圣人气质清纯浑然天理初无人欲之私以病之是以仁则表里皆仁而无一毫之不仁义则表里皆义而无一毫之不义其为徳也固举天下之善而无一事之或遗而其为善也又极天下之实而无一毫之不满此其所以不勉不思从容中道而动容周旋莫不中礼也曰然则常人未免于私欲而无以实其徳者奈何曰圣人固已言之亦曰择善而固执之耳夫于天下之事皆有以知其如是为善而不能不为知其如是为恶而不能不去则其为善去恶之心固已笃矣于是而又加以固执之功虽其不睹不闻之间亦必戒谨恐惧而不敢懈则凡所谓私欲者出而无所施于外入而无所藏于中自将消磨泯灭不得以为吾之病而吾之徳又何患于不实哉是则所谓诚之者也曰然则大学论小人之隂恶阳善而以诚于中者目之何也曰若是者自其天理之大体观之则其为善也诚虚矣自其人欲之私分观之则其为恶也何实如之而安得不谓之诚哉但非天理真实无妄之本然则其诚也适所以虚其本然之善而反为不诚耳曰诸説如何曰周子至矣其上章以天道言其下章以人道言愚于通书之説亦既略言之矣程子无妄之云至矣其他説亦各有所发明读者深玩而黙识焉则诸家之是非得失不能出乎此矣曰学问思辨亦有序乎曰学之博然后有以备事物之理故能参伍之以得所疑而有问问之审然后有以尽师友之情故能反复之以发其端而可思思之谨则精而不杂故能有所自得而可以施其辨辨之明则断而不差故能无所疑惑而可以见于行行之笃则凡所学问思辨而得之者又皆必践其实而不为空言矣此五者之序也曰吕氏之説之详不亦善乎曰吕氏此章最为详实然深考之则亦未免乎有病盖君子之于天下必欲无一理之不通无一事之不能故不可以不学而其学不可以不博及其积累而贯通焉然后有以深造乎约而一以贯之非其博学之初已有造约之心而姑従事于博以为之地也至于学而不能无疑则不可以不问而其问也或粗畧而不审则其疑不能尽决而与不问无以异矣故其问之不可以不审若曰成心亡而后可进则是疑之説也非疑而问问而审之説也学也问也得于外者也若専恃此而不反之心以验其实则察之不精信之不笃而守之不固矣故必思索以精之然后心与理熟而彼此为一然使其思也或太多而不专则亦泛滥而无益或太深而不止则又过苦而有伤皆非思之善也故其思也又必贵于能谨非独为反之于身知其为何事何物而已也其余则皆得之而所论变化气质者尤有功也曰何以言诚为此篇之枢纽也曰诚者实而已矣天命云者实理之原也性其在物之实体道其当然之实用而教也者又因其体用之实而品节之也不可离者此理之实也隠之见㣲之显实之存亡而不可揜者也戒谨恐惧而谨其独焉所以实乎此理之实也中和云者所以状此实理之体用也天地位万物育则所以极此实理之功效也中庸云者实理之适可而平常者也过与不及不见实理而妄行者也费而隠者言实理之用广而体㣲也鸢飞鱼跃流动充满夫岂无实而有是哉道不逺人以下至于大舜文武周公之事孔子之言皆实理应用之当然而鬼神之不可揜则又其发见之所以然也圣人于此因以其无一毫之不实而至于如此之盛其示人也亦欲其必以其实而无一毫之伪也盖自然而实者天也必期于实者人而天也诚明以下累章之意皆所以反复乎此而语其所以至于正大经而立大本参天地而賛化育则亦真实无妄之极功也卒章尚絅之云又本其务实之初心而言也内省者谨独克己之功不愧屋漏者戒谨恐惧而无己可克之事皆所以实乎此之序也时靡有争变也百辟刑之化也无声无臭又极乎天命之性实理之原而言也盖此篇大指专以发明实理之本然欲人之实此理而无妄故其言虽多而其枢纽不越乎诚之一言也呜唿深哉或问诚明之説曰程子诸説皆学者所传録其以内外道行为诚明似不亲切唯先明诸心一条以知语明以行语诚为得其训乃颜子好学论中语而程子之手笔也亦可以见彼记録者之不能无失矣张子盖以性教分为学之两涂而不以论圣贤之品第故有由诚至明之语程子之辨虽已得之然未究其立言本意之所以失也其曰诚即明也恐亦不能无误吕氏性教二字得之而于诚字以至简至易行其所无事为説则似未得其本㫖也且于性教皆以至于实然不易之地为言则至于云者非所以言性之之事而不易云者亦非所以申实然之説也然其过于游杨则逺矣或问至诚尽性诸説如何曰程子以尽已之忠尽物之信为尽其性盖因其事而极言之非正解此文之意今不得而録也其论賛天地之化育而曰不可以賛助言论穷理尽性以至于命而曰只穷理便是至于命则亦若有可疑者盖尝窃论之天下之理未尝不一而语其分则未尝不殊此自然之势也盖人生天地之间禀天地之气其体即天地之体其心即天地之心以理而言是岂有二物哉故凡天下之事虽若人之所为而其所以为之者莫非天地之所为也又况圣人纯于义理而无人欲之私则其所以代天而理物者乃以天地之心而賛天地之化尤不见其有彼此之间也若以其分言之则天之所为固非人之所及而人之所为又有天地之所不及者其事固不同也但分殊之状人莫不知而理一之致多或未察故程子之言发明理一之意多而及于分殊者少盖抑扬之势不得不然然亦不无小失其平矣唯其所谓只是一理而天人所为各自有分乃为全备而不偏而读者亦莫之省也至于穷理至命尽人尽物之説则程张之论虽有不同然亦以此而推之则其説初亦未尝甚异也盖以理言之则精粗本末初无二致固不容有渐次当如程子之论若以其事而言则其亲踈逺近浅深先后又不容于无别当如张子之言也吕游杨説皆善而吕尤确实杨氏万物皆备云者又前章格物诚身之意然于此论之则反求于身又有所不足言也胥失之矣或问致曲之説曰人性虽同而气禀或异自其性而言之则人自孩提圣人之质悉以完具以其气而言之则惟圣人为能举其全体而无所不尽上章所言至诚尽性是也若其次则善端所发随其所禀之厚薄或仁或义或孝或弟而不能同矣自非各因其发见之偏一一推之以至乎其极使其薄者厚而异者同则不能有以贯通乎全体而复其初即此章所谓致曲而孟子所谓扩充其四端者是也程子之言大意如此但其所论不详且以由基之射为説故有疑于专务推致其气质之所偏厚而无随事用力悉有衆善之意又以形为参前倚衡所立卓尔之意则亦若以为己之所自见而无与于人也岂其记者之畧而失之与至于明动变化之説则无以易矣若张子之説以明为兼照动为徙义变为通变化为无滞则皆以其进乎内者言之失其㫖矣盖进徳之序由中达外乃理之自然如上章之説亦自已而人自人而物各有次序不应专于内而遗其外也且夫进乎内之节目亦安得如是之繁促哉游氏説亦得之但説致曲二字不同非本意耳杨氏既以光辉发外为明矣而又引明则诚矣则似以明为通明之明既以鹤鸣子和为动矣而又曰化非学问笃行所及则似以化为大而化之之化此其文意不相承续且于明动之间本文之外别生无物不诚一节以就至诚动物之意尤不可晓今固不能尽録然亦不可不辨也或问至诚如神之説曰吕氏得之矣其论动乎四体为威仪之则者尤为确实游氏心合于气气合于神之云非儒者之言也且心无形而气有物若之何而反以是为妙哉程子用便近二之论盖因异端之説如蜀山人董五经之徒亦有能前知者故就之而论其优劣非以其不用而不知者为真可贵而贤于至诚之前知也至诚前知乃因其事理朕兆之己形而得之如所谓不逆诈不亿不信而常先觉者非有术数推验之烦意想测度之私也亦何害其为一哉或问二十五章之説曰自成自道如程子説乃与下文相应游杨皆以无待而然论之其説虽高然于此为无所当且又老荘之遗意也诚者物之终始不诚无物之义亦惟程子之言为至当然其言太略故读者或不能晓请得而推言之盖诚之为言实而己矣然此篇之言有以理之实而言者如曰诚不可揜之类是也有以心之实而言者如曰反身不诚之类是也读者各随其文意之所指而寻之则其义各得矣所谓诚者物之终始不诚无物者以理言之则天地之理至实而无一息之妄故自古至今无一物之不实而一物之中自始至终皆实理之所为也以心言之则圣人之心亦至实而无一息之妄故从生至死无一事之不实而一事之中自始至终皆实心之所为也此所谓诚者物之终始者然也茍未至于圣人而其本心之实者犹未免于间断则自其实有是心之初以至未有间断之前所为无不实者及其间断则自其间断之后以至未相接续之前凡所云为皆无实之可言虽有其事亦无以异于无有矣如曰三月不违则三月之间所为皆实而三月之后未免于无实盖不违之终始即其事之终始也日月至焉则至此之时所为皆实而去此之后未免于无实盖至焉之终始即其物之终始也是则所谓不诚无物者然也以是言之则在天者本无不实之理故凡物之生于理者必有是理方有是物未有无其理而徒有不实之物者也在人者或有不实之心故凡物之出于心者必有是心之实乃有是物之实未有无其心之实而能有其物之实者也程子所谓彻头彻尾者盖如此其余诸説大抵皆知诚之在天为实理而不知其在人为实心是以为説太髙而往往至于交互差错以失经文之本意正犹知爱之不足以尽仁而凡言仁者遂至于无字之可训其亦误矣吕氏所论子贡子思所言之异亦善而犹有未尽者盖子贡之言主于知子思之言主于行故各就其所重而有賔主之分亦不但为成徳入徳之殊而已也杨氏説物之终始直以天行二字为解盖本于易终则有始天行也之説假借依託无所发明杨氏之言盖多类此最説经之大病也又谓诚则形而有物不诚则辍而无物亦未安诚之有物盖不待形而有不诚之无物亦不待其辍而后无也其曰由四时之运己则成物之功废盖亦辍而后无之意而又直以天无不实之理喻夫人有不实之心其取譬也亦不亲切矣彼四时之运夫岂有时而己者哉或问二十六章之説曰此章之説最为繁杂如㳺杨无息不息之辨恐未然若如其言则不息则乆以下至何地位然后为无息耶游氏又以得一形容不二之意亦假借之类也字虽宻而意则踈矣吕氏所谓不已其命不已其徳意虽无爽而语亦有病盖天道圣人之所以不息皆实理之自然虽欲己之而不可得今曰不已其命不已其徳则是有意于不已而非所以明圣人天道之自然矣又以积天之昭昭以至于无穷譬夫人之充其良心以至于与天地合徳意则甚善而此章所谓至诚无息以至于博厚髙明乃圣人乆于其道而天下化成之事其所积而成者乃其气象功效之谓若郑氏所谓至诚之徳着于四方者是已非谓在已之徳亦待积而后成也故章末引文王之诗以证之夫岂积累渐次之谓哉若如吕氏之説则是因无息然后至于诚由不已然后纯于天道也失其㫖矣杨氏动以天故无息之语甚善其曰天地之道圣人之徳无二致焉顾方论圣人之事而又曰天地之道可一言而尽盖未觉其语之更端耳至谓天之所以为天文王之所以为文皆原于不已则亦犹吕氏之失也大抵圣贤之言内外精粗各有攸当而无非极致近世诸儒乃或不察乎此而于其外者皆欲引而纳之于内于其粗者皆欲推而致之于精若致曲之明动变化此章之博厚髙明盖不胜其烦碎穿凿而于其本指失之愈逺学者不可以不察也或问二十七章之説曰程张备矣张子所论逐句为义一条甚为切于文义故吕氏因之然须更以游杨二説足之则其义始备耳游氏分别至道至徳为得之唯优优大哉之説为未善而以无方无体离形去智为极髙明之意又以人徳地徳天徳为徳性广大髙明之分则其失愈逺矣杨氏之説亦不可晓盖道者自然之路徳者人之所得故礼者道体之节文必其人之有徳然后乃能行之也今乃以礼为徳而欲以凝夫道则既误矣而又曰道非礼则荡而无止礼非道则梏于仪章器数之末而有所不行则是所谓道者乃为虚无恍惚元无准则之物所谓徳者又不足以凝道而反有所待于道也其诸老氏之言乎误益甚矣温故知新敦厚崇礼诸説但以二句相对明其不可偏废大意固然然细分之则温故然后有以知新而温故又不可不知新敦厚然后有以崇礼而敦厚又不可不崇礼此则诸説之所遗也大抵此五句承章首道体大小而言故一句之内皆具大小二意如徳性也广大也髙明也故也厚也道之大也问学也精㣲也中庸也新也礼也道之小也尊之道之致之尽之极之道之温之知之敦之崇之所以修是徳而凝是道也以其于道之大小无所不体故居上居下在治在乱无所不冝此又一章之通㫖也或问子思之时周室衰㣲礼乐失官制度不行于天下乆矣其曰同轨同文何也曰当是之时周室虽衰而人犹以为天下无二王诸侯虽有不臣之心然方彼此争雄不能相尚下及六国之未亡犹未有能更姓改物而定天下于一者也则周之文轨孰得而变之哉曰周之车轨书文何以能若是其必同也曰古之有天下者必改正朔易服色殊徽号以新天下之耳目而一其心志若三代之异尚其见于书传者详矣轨者车之辙迹也周人尚舆而制作之法领于冬官其舆之广六尺六寸故其辙迹之在地者相距之间广狭如一无有逺迩莫不齐同凡为车者必合乎此然后可以行乎方内而无不通不合乎此则不惟有司得以讨之而其行于道路自将偏倚杌陧而跬歩不前亦不待禁而自不为矣古语所谓闭门造车出门合辙盖言其法之同而春秋传所谓同轨毕至者则以言其四海之内政令所及者无不来也文者书之㸃画形象也周礼司徒教民道艺而书居其一又有外史掌逹书名于四方而大行人之法则又每九嵗而一谕焉其制度之详如此是以虽其末流海内分裂而犹不得变也必至于秦灭六国而其号令法制有以同于天下然后车以六尺为度书以小篆𨽻书为法而周制始改尔孰谓子思之时而遽然哉或问二十九章之説曰三重诸説不同虽程子亦因郑註然于文义皆不通唯吕氏一説为得之耳至于上下焉者则吕氏亦失之惜乎其不因上句以推之而为是矛盾也曰然则上焉者以时言下焉者以位言宜不得为一説且又安知下焉者之不为覇者事耶曰以王天下者而言则位不可以复上矣以覇者之事而言则其善又不足称也亦何疑哉曰此章文义多近似而若可以相易者其有辨乎曰有三王以迹言者也故曰不谬言与其已行者无所差也天地以道言者也故曰不悖言与其自然者无所拂也鬼神无形而难知故曰无疑谓幽有以验乎明也后圣未至而难料故曰不惑谓逺有以验乎近也动举一身兼行与言而言之也道者人所共由兼法与则而言之也法谓法度人之所当守也则谓准则人之所取正也逺者悦其徳之广被故企而慕之近者习其行之有常故乆而安之也或问小徳大徳之说曰以天地言之则髙下散殊者小徳之川流于穆不已者大徳之敦化以圣人言之则物各付物者小徳之川流纯亦不已者大徳之敦化以此推之可见诸説之得失矣曰子之所谓兼内外该本末而言者何也曰是不可以一事言也姑以夫子已行之迹言之则由其书之有得夏时賛周易也由其行之有不时不食也迅雷风烈必变也以至于仕止乆速之皆当其可也而其所以律天时之意可见矣由其书之有序禹贡述职方也由其行之有居鲁而逢掖也居宋而章甫也以至于用舍行藏之所遇而安也而其袭水土之意可见矣若因是以推之则古先圣王之所以迎日推筴颁朔授民而其大至于禅授放伐各以其时者皆律天时之事也其所以体国经野方设居方而其广至于昆虫草木各遂其性者皆袭水土之事也使夫子而得邦家也则亦何慊于是哉或问至圣至诚之説曰杨氏以聪明睿知为君徳者得之而未尽其寛裕以下则失之盖聦明睿知者生知安行而首出庶物之资也容执敬别则仁义礼智之事也经纶以下诸家之説亦或得其文义但不知经纶之为致和立本之为致中知化之为穷理以至于命且上于至诚者无所繋下于焉有所倚者无所属则为不得其纲领耳游氏以上章为言至圣至徳下章为言至诚之道者得之其説自徳者其用以下皆善或问卒章之説曰承上三章既言圣人之徳而极其盛矣子思惧夫学者求之于髙逺𤣥妙之域轻自大而反失之也故反于其至近者而言之以示入德之方欲学者先知用心于内不求人知然后可以谨独诚身而驯致乎其极也君子笃恭而天下平而其所以平者无声臭之可寻此至诚盛徳自然之效而中庸之极功也故以是而终篇焉盖以一篇而论之则天命之性率性之道修道之教与夫天地之所以位万物之所以育者于此可见其实徳以此章论之则所谓淡而不厌简而文温而理知逺之近知风之自知微之显者于此可见其成功皆非空言也然其所以入乎此者则无他焉亦曰反身以谨独而已矣故首章已发其意此章又申明而极言之其㫖深哉其曰不显亦充尚絅之心以至其极耳与诗之训义不同盖亦假借而言若大学敬止之例也诸説如何曰程子至矣吕氏既失其章㫖又不得其纲领条贯而于文义尤多未当如此章承上文圣诚之极致而反之以本乎下学之初心遂推言之以至其极而后己也而以为皆言徳成反本之事则既失其章㫖矣此章凡八引诗自衣锦尚絅以至不显惟徳凡五条始学成徳踈密浅深之序也自不大声色以至无声无臭凡三条皆所以賛夫不显之徳也今以不显惟徳通前三义而并言之又以后三条者亦通为进徳工夫浅深次第则又失其条理矣至以知风之自为知见闻动作皆由心出以知㣲之显为知心之精㣲明达暴着以不动而敬不言而信为人敬信之以货色亲长逹诸天下为笃恭而天下平以徳为诚之之事而犹有声色至于无声无臭然后诚一于天则又文义之未当者然也然近世説者乃有深取其知风之自之説而以为非大程夫子不能言者盖习于佛氏作用是性之谈而不察乎了翁序文之误耳学之不讲其陋至此亦可怜也游氏所谓无藏于中无交于物泊然纯素独与神明居所谓离人而立于独者皆非儒者之言不失足于人不失色于人不失口于人则又审于接物之事而非简之谓也其论三知未免牵合之病其论德輶如毛以下则其失与吕氏同杨氏知风之自与吕氏旧本之説略同而其取证又皆太逺要当参取吕氏改本去其所谓见闻者而益以言语之得失动作之是非皆知其有所从来而不可不谨则庶乎其可耳以徳輶如毛为有徳而未化则又吕游之失也侯氏説多踈阔惟以此章为再叙入徳成德之序者独为得之也中庸或问卷下