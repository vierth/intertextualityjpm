高上玉皇本行集经玉皇本行集经序文昌帝君曰天人不外一理古今祇此一心若理之所不顺卽心之所不安虽帝典王谟不妨修饰之润色之期于理顺心安而止玉皇本行集经由洞玄而变爲高上累经笔削率土善信俱奉爲作圣之阶梯成眞之津筏矣然大文不无传习之讹註疏亦多谬解之弊以致辞意矛盾章节混淆有心斯道者断不容不稍爲参酌者也是刻谨照九天秘书玉函正文共订政一百十八字词取其显意取其明分章分节脉络贯通註亦就经解经不落玄杳虚无陋习学者试取世本同观而共玩焉孰得孰失不待言而自明倘仍执一成之见谓经不当改而改经者之适足以取罪则是天人有异理古今有异心矣断乎不然玉皇本行集经序孚佑帝君曰经以载道有经而道始显註以阐经有註而经始明道固赖有经也而经尤赖有註欲道显而经明舍註无由也玉皇本行集经所言者尽人合天之功成已成物之理其意深其旨远苟非有註以表章之则后学之人何所缘而入圣眞之路乎然行远者必先自迩登高者必先自卑置其卑者迩者而图其高者远者玄门中无躐等之学也葢作经者有文中之意有意中之文以在天之玉皇譬在人之玉皇心之有主者卽爲帝座身之从令者便是诸眞此文中之意高且远者也天尊凭几而钖命淸众侍侧而请业放十七大光明圣凡解脱成三十种功德人鬼超昇此意中之文迩且卑者也卑迩者人之所可知高远者人之所不可知发明其所可知俾读者了然于心目之间而其所不可知者俟读者静会于言之外層累而升由渐而入则道于此显经于此明成眞作圣于此而得路若夫侈陈虚无高谈𣺌冥丛杂芜秽使诵习之士烦闷厌倦揜卷而不欲竟其观殊非觉源诸子付梓之心亦非予传註之心也刻成行世愿淸净身心䖍诚讽诵仰叨上帝鉴观福有攸归矣高上玉皇本行集经重刋道藏辑要高上玉皇本行集经文昌帝君孚佑帝君合注持诵仪式凡诵经者必先斋沐盥潄严整衣冠至心诚意绝念忘情于净室中思眞如对或北面长跪或东向端坐然后朗诵净心神咒太上台星应变无停驱邪缚魅保命护身智慧明净心神安甯三魂永久魄无丧倾净口神咒丹朱口神吐禾嵗丿除氛舌神正伦通命养神罗千齿神却邪衞眞喉神虎贲气神引津心神丹元令我通眞思神鍊液道炁常存净身神咒灵宝天尊安慰身形法子魂魄五脏玄冥靑龙白虎队仗纷纭朱雀玄武侍衞我眞安土地神咒元始安鎭普吿万神岳渎眞官土地祗灵左社右稷不得妄惊囘向正道内外澄淸各安方位备守坛庭太上有命搜捕邪精护法神王保衞诵经皈依大道元亨利贞净天地神咒天地自然禾嵗丿气分散洞中玄虚晃朗太元八方威神使我自然灵宝符命普吿九天干罗怛那洞罡太玄斩妖缚邪度人万千中山神咒元始玉文持诵一遍却病延年按行五岳八海知闻魔王束首侍衞我轩凶禾嵗丿消散道炁常存金光神咒天地玄宗万炁本根广修亿劫证吾神通三界内外惟道独尊体有金光覆映吾身视之不见听之不闻包罗天地养育羣生诵持万遍身有光明三界侍衞五帝司迎万神朝礼役使雷霆鬼妖丧胆精怪亡形内有霹𩆝雷神隐名洞慧交彻五炁腾腾金光速现覆护眞人祝香神咒道由心洽心假香传香爇玉炉心存帝前眞灵下盼仙斾临轩令关吿径达三天集灵神咒琳琅振响世界肃淸河海静默山岳吞云五灵合炁三辰吐芬昊天勅命召集羣眞十方大帝兵马纷纭率领部众环列坛庭神王侍衞威将随临鬼精灭爽邪魔摧倾天无杂禾嵗丿地鲜妖氛空明洞慧上达玉京开经偈寂寂至无踪虚峙劫仭阿豁落洞玄文谁测此幽遐一入大乘路孰计年劫多不生亦不灭欲生因莲花超凌三界途慈心解世罗眞人无上德世世爲仙家玉光普照天尊长跪礼奉仰启三淸境无上三宝尊仰启大罗天无上玄穹主仰启三淸界侍宸诸眞众妙道难思议造入资玄门妙经抉玄藴导引尘迷趣今净三业口诵及心持惟愿大慈悲开受所请慈光烛卑贱聪听聆音声愿讽诵时响彻十方界成就一切愿如经所称述从此渐进修成道事诸圣仰启上吿也三淸境玉淸圣境上淸眞境太淸仙境三宝尊元始爲天宝尊道君爲灵宝尊老君爲神宝尊无上无可加也大罗天至大之天玄穹主诸天之主称玉帝也帝居曰宸玉帝爲万天之尊则所居曰宸宜也诸眞众天眞大圣神王灵童玉女皆是抉者决也如决水之流放乎四海也此言玉帝之至妙大道不可思议皆由眞知力行造入玄妙之门也妙经谓此经也玄藴云者抉出玄奥之藴导引尘俗迷人脱其业趣也臣诵经者自称也三业身口心之业也口中讽诵心中受持惟愿玉帝垂大慈悲受其所请慈光照及卑贱神聪聆其音声且愿讽经之法音响彻十方诸界成就一切善愿如经中所称述而从此渐次进修得成大道以奉事三淸玉帝诸眞众也至心皈命礼玉淸圣境淸微天宫郁罗萧台之中森罗净霐之上现有爲之梵相具无极之神通敷演眞玄破无有色空之碍拯提趣类绝智愚高下之分妙用难窥灵机罔测大悲大愿大圣大慈无量度人元始天尊玉淸如玉之淸元始所处之境也淸者纎尘不染微者微𣺌无际元始所居之宫也芳郁疎罗萧然眞淸元始所坐之台也但见万象森然罗列于下而其境其宫其台净霐幽深而处乎其上焉现有作爲之妙相具无穷极之神通敷宣演说至眞玄理点破世间一切障碍拯提世间一切品类有与色指现在言无与空指未来言四者皆心之累智愚以姿质言高下以地位言拯提绝无分别也其妙用无方难以窥视其灵机活泼难以测度大悲怜世心切也大愿志愿无穷也大圣圣中之极也大慈抚育羣生也无量度人接引无限量也元大也始初也天尊诸天所共尊也至心皈命礼上淸眞境禹余天宫紫微琼台之中玄都玉京之上接元始虚皇之统系超西那玉国之根苗入黍米珠尽挹眞玄之精粹在香林苑屡谈秘要之筌蹄妙德难思神通莫拟大悲大愿大圣大慈无量度人灵宝天尊处上淸至眞之妙境居禹余元白之天宫万宝庄严高而莫并体元行化接元始虚皇之统系也西那玉国爲玉帝降生处卽光严妙乐国也灵宝天尊抱送玉帝是玉国根苗由灵宝天尊而超也黍米成珠尽挹眞玄而得其精粹香林作苑屡谈秘要而发其筌蹄妙德难以思维神通莫可比拟大悲大愿大圣大慈无量度人是爲灵宝天尊谓灵运道宝也至心皈命礼太淸仙境大赤天宫巍巍金阙之高𣺌𣺌琼霄之上降生于无量数劫说法于万二千天五千秘言融三才之妙道八十余度接六趣之众生圣德崇高玄功广博大悲大愿大圣大慈无量度人降生天尊太淸仙境玄光之显着也大赤天宫彩霞之徧覆也巍巍乎金阙之高而无伦𣺌𣺌乎琼霄之上而莫并化身无量数劫降生何其神也谈道万二千天说法何其广也五千秘言融贯乎天地人三才之妙道八十一化接引乎天人魔鬼狱畜六等之众生圣德崇高玄功广博大悲大愿大圣大慈无量度人是爲降生天尊谓生生不息也至心皈命礼妙有眞境弥罗上宫曩示现国王之身卽根本帝尊之质始相湛寂实至玄至妙以难言嗣位继传妙无等无伦而相踵圣父之慈悲父至尊之最上尊称赞难穷皈依莫尽大悲大愿大圣大慈光严妙乐国王圣父天尊妙有二字承上三淸境来谓三淸境尙属虚无至此始有象可凭而所有仍介虚无故曰妙有弥无所不到罗无所不包现示国王之身植根玉帝之质得道化之始具圣神之相湛然常淸寂然常静玄远神妙难以言形嗣位继传德莫与并诚圣父之慈悲父至尊之最上尊也此圣父至尊对玉帝而言下圣父天尊方称妙乐国王至心皈命礼妙有眞境弥罗内宫慈颜烜春日之和懿范凛秋霜之肃纯全梵炁先天地以素存化现妙身厯后𡚱而示应具一炁胚胎之始寓帝身生化之殊万化祖根众生慈母大悲大愿大圣大慈宝月光皇后圣母元君天地以素爲质圣母纯全眞炁先天地而存其素也胚形气初立也胎形气稍全也具一炁胚胎之始者具坤元眞炁胚胎帝身之始也寓帝身生化之殊者玉帝道身生化寓于圣母而显其殊异也葢玉帝分万化统众生皆由圣母诞生谓非万化祖根众生慈母乎至心皈命礼紫金金阙白玉玉京住妙有之境中处玄眞之天上功成道备故妙相卓冠于诸天心广体胖故慈光徧烛于三界位尊而上极无上道妙而玄之又玄眞圣宗师天人依仗大悲大愿大圣大慈穹苍圣主玉皇大天尊紫金白玉谓玉帝京阙神光宝色与金玉无二非眞金玉也普度功成至眞道备故妙相庄严卓然冠乎诸天广宽平也胖安舒也光烛三界事见后文上极无上位尊无比之称玄之又玄道高难穷之谓穹苍诸天总名此赞玉帝体统之尊至心皈命礼光严国内妙乐土中圣母凝神梦于虚无道君授玉质于恍惚慈爱和逊弗贪万乘之尊荣忍辱仁柔不惮亿劫之修累功高无比德重难踰大悲大愿大圣大慈现无量功德之身玉皇大天尊圣母感异梦而生玉帝本属玄妙故云虚无道君以金婴而𢌿圣母本属杳㝠故云恍惚慈爱和逊不贪君位之尊崇荣贵忍辱仁柔不惮亿劫之修德累功无量功德卽荡荡无能名之谓宜乎果证玉帝也此赞功德之大至心皈命礼尊居帝位高处天宫徧游于一切白玉京中普现于十方黄金阙内定而能应去来自在以无拘合而可分变化圆通而莫测演淸净解脱之道济沉迷忧苦之徒自然而然非识可识大悲大愿大圣大慈现淸净自然之身玉皇大天尊定不动也能应随事顺应也以心言卽大学定静安虑之意来去自在无有拘束以身言卽中庸无入不自得之意合则爲一分则爲万变化圆通莫可测度卽孟子左右逢原之意演淸净解脱之道济沉迷忧苦之徒皆出自然不假勉强非寻常所可测识淸净自然卽不思不勉从容中道之谓此赞圣德之纯至心皈命礼昔爲王嗣苦建玄功三千余劫之修行有如一日亿万生灵之拯度广及十方虽法身由胎脏之胚腪谅圣体本道原之变化不坏不灭杳亡杳存大悲大愿大圣大慈现神明坚固不坏眞空无上法身玉皇大天尊昔爲光严之嗣苦积无量之功三千余劫之修行有如一日而不改亿万生灵之拯度广及十方而无遗虽法身根诸圣母出于胎脏之胚腪而圣体从来未有实本道原之变化终不坏永不灭杳无而实有杳存而若无惟神明斯以存亡莫测大而化也惟坚固所由永无坏灭金刚身也非圣体之眞空何能如是无上法身卽无等无伦之谓此赞圣果之久长跪懴悔等自从无始劫无明烦恼覆眞心常行杀盗与邪淫两舌妄言并绮语诽谤大乘眞正教鬬乱亲朋离间人贪嗔痴暗纵三心喜怒爱恶增七慢厯劫罪根难记忆多生业垢莫能量皈依上圣大慈悲发露眞心伸懴悔万劫千生诸罪垢愿从懴悔尽消除将此身心奉上眞惟愿罪根悉原宥无始劫无始以来之劫数也无明心昏昧也烦恼烦乱懊恼也覆如物之䝉覆也心有所覆故或行杀盗或行邪淫或两舌而搬说是非或绮语而巧言乱听或造言诽谤儒释道大乘之正教或鬬乱亲朋之情分或离间人家之骨肉或贪求无厌或嗔恨不休或痴迷不悟暗纵其三心或遂意而喜或拂心而怒或爱有所偏或恶有所僻连上三心共成七慢厯劫罪根难以记忆多生业垢莫能称量今旣皈依上圣发露改过之眞心愿所作罪垢从此消除将此现具身心永奉上眞而原宥已往之罪根焉至心发愿愿眼常覩玉毫相愿耳常闻说法声愿鼻常嗅众妙香愿舌常赞无上道愿身不染邪淫禾嵗丿愿意常存正信心发愿上报四重恩发愿下济三涂苦广运慈悲怜一切广行方便度众生仰惟玉帝大慈悲加护愿心悉成就玉毫相玉毫光中之妙相说法声眞圣说法之妙音众妙香众圣身中自然之香无上道至极无可复加之道不染邪淫则心正矣常存正信则意诚矣四恩天地日月皇王父母也三涂色涂爱涂贪涂也苦心神形三重之苦也愿广运此本然之慈悲大行方便普度众生倘非玉帝加意保护则此愿何能成就乎至心朝礼太上无极大道三十六部尊经玄中大法宗师玄藴咒大哉元始无量度人演淸净教登引天眞玄座说法寂然无声玉帝放光喜庆难言是爲心传亦曰天根大圆满咒瑶章洞文集以成书敷落神眞大哉元始天尊其度人之心殆不可限量也演淸净之教登进接引乎天眞玄座说法寂然无声言天尊说法之妙闻者皆莫能赞一词也当玉帝放光诸天喜庆之时天尊乘机应会演此妙经旣爲厯圣之心传亦卽造化之根柢大圆满咒举集中最要者而言瑶章洞文琼瑶之章大洞之文也集以成书者集玉帝之功行曁诸眞之请问以成一书也敷落神眞者敷布落成登引神眞垂至教于无穷也今东向诵愿与天齐并存亡俱证果永度爱河津东爲甲木万类之生方也于时爲春于卦爲震皆发荣扬厉之候故诵宜东向也东向坐诵愿化身如天之久远而存者亡者悉成道果永出爱河之迷津则注想称扬岂容已乎注想金容称扬宝诰至心皈命礼太上弥罗无上天妙有玄眞境𣺌𣺌紫金阙太微玉淸宫无极无上圣廓落发光明寂寂浩无宗玄范总十方湛寂眞常道恢漠大神通玉皇大天尊玄穹高上帝太上太虚也弥罗无上天无极至上之天也玄眞境玄象变化之眞城也𣺌𣺌无际之意太微玉淸宫玉帝所居之宫太上玄微绝无尘染也无极以道言无上以位言廓落崇闳光明显着又寂寂然不可测识浩浩然无有根柢也玄范总十方道范爲十方之主也湛寂眞常道湛淸寂静眞常不可移易之道也恢漠大神通恢恢无量漠漠无朕最大之神通也玉帝爲万天之尊故曰高每诰句贯圣号计十拜或讽全诰毕礼圣号九拜北向跪讽东向坐讽皆可开经赞太极分高厚轻淸上属天人能修至道身迺作神仙行满三千数时丁四万年丹台开宝笈金口永流传大圣玉皇赦罪大天尊重刋道藏辑要箕集一高上玉皇本行集经卷上淸微天宫神通品第一尔时元始天尊在淸微天中玉京金阙七宝玄苑玉皇宫殿陞光明座与无鞅数众宣说灵宝淸净眞一不二法门尔时此经将演之时也淸微天中乃元始天尊所居之处而曰玉皇宫殿者玉皇之行宫寄在淸微天也白玉爲京黄金爲阙七宝爲苑是时元始天尊居玉皇宫殿陞大光明宝座与无量眞众宣说玄灵妙宝淸净不染至眞玄一无间无杂不二之法门七宝者碧土瑶阶丹陛琉璃宫虬文壁白玉城金光色是也或谓金阙玉京惟玉帝有之似于淸微天无涉殊不知元始宝号原称金阙上帝则金阙玉京原在淸微天内矣而玉帝诰内亦称太微玉淸宫则夫玉淸圣境玉帝独无行殿乎第玉淸境妙于虚弥罗天妙于有也下文夜光玉女节亦有三淸境界金阙玉京则可知统同而不得专属矣只味一虚字有字便自豁然是时玉皇尊帝与诸天眞飞天大圣无极神王灵童玉女九千万人淸斋建节侍在侧焉天眞天仙眞人也飞天大圣飞昇于天之大圣也无极神王三千大千无穷极之神王也灵童玉女得少阳少阴之眞炁者也九千万人言其众也凡此皆持淸斋建宝节相率而侍光明座之侧焉侍侧统玉帝在内葢元始爲造化之祖玉帝虽尊亦在弟子之列故侍侧于是玉帝知时欲至卽于会前举六通力放大光明徧照诸天无极梵刹一切境界皆大震动十方无极一切世界俱同瑠璃玻瓈无有隔碍玉帝知传经之时已至卽于元始会前彰举视通听通神触通神会通夙神通豫照通六等之法力放至大之光明徧照诸天之玄梵宫刹一切神眞之境界皆震惊耸动极十方一切仙佛之世界俱同瑠璃玻瓈之光明莹彻而无一毫之隔碍焉十方圣众并乘五色琼轮琅舆碧辇九色玄龙十绝羽葢麟舞凤唱啸歌雝雝灵𡚱散花金童扬烟赞咏洞章浮空而来于斯时也十方圣众并乘五色琼玉之轮琅玕之舆苍碧之辇驾九色玄化之神龙建十绝所无之羽葢十绝谓上下八方之尽处麒麟凤凰舞唱前导啸声和雅如歌音之婉转随侍之灵𡚱金童或散布奇花或扬拂炉烟赞咏大洞宝章同护仙驾浮空而来集帝京焉葢爲帝光之所被者如此此指众仙言是时梵天一切金仙大乘菩萨四众八部承斯光照皆乘金碧飞云玉舆九霞流景庆霄四会三辰吐芳飞香八凑旋绕道前雨众妙花如云而下徧覆会前不但此也又见梵天一切大觉之金仙了悟大乘之菩萨天神魔鬼之四众天龙之八部承帝光之照皆驾金碧飞云之宝舆披九霞之彩服霞有九色流散妙景如綵服之绚烂也庆霄四会乘吉庆之良宵四方来会也霄与宵同三辰日月星也吐芳飞香葢三辰得阴阳之眞炁有自然之芳香也八凑八方众圣一时环凑也雨落奇花如云垂下此众圣各显神通也葢爲帝光之所被者又如此此指诸佛言是时帝光徧照诸天下烛十方无极世界同玄都境凡彼人间上近九天通接交连至亲至迩凡彼下方无极世界山陵坡坂沟涧谿谷缅平如掌六合至迩三境非辽天宝台殿星罗人间琼瑶瑰玉朗耀云衢七宝栏楯以界道路玉树仙花蒨灿珠实景秀丹田芝草绵覆是时玉帝之光旣上照乎诸天而无不徧自下烛乎世界而无不周上天下地晶莹澄彻同于玄都之境玉帝所居人所难到故曰玄都人间地处至卑承斯光照与九天通明相接交互连合极其亲近如地中高大之山陵崎岖之坡坂污下之沟涧谿谷一经帝光缅然平正如掌六合之大至迩也三淸之境非遥也诸天珍宝之台殿如星辰之罗布于人间台殿中琼瑶瑰玉灿然朗耀于云衢七宝之栏楯横𥪡分界乎道路琼枝之玉树奇瑞之仙花莫不呈妙景吐异秀丹田中之灵芝瑶草如绵之徧覆而下界无不见焉此节极形帝光下照之妙徧照诸天句承上说下是过脉语不重时彼下方皆见诸天钧天妙乐随光旋转自然振响又复皆见鸾啸凤唱飞鸣应节龙戏麟盘翔舞天端诸天宝花零乱散落徧满道路是时凡圣骇异幽暗开光天人悦庆踊跃欢欣凡夫学士尽得飞昇仰观劫仭宝台俯眄紫云弥罗是诸世界一切人民咸臻道炁白首皱面皆得化度绀发朱颜少壮幼稚转增形容光泽美好苦恼痊平普䝉解脱安乐快然天下歌謡欣国太平上节言天人通接交连下方之人旣见台殿琼瑰等类已又见诸天所奏之乐随帝光旋转自然声振音响天上之乐不调自匀故曰钧天祥鸾灵凤飞鸣悉应乎节奏神龙瑞麟翶翔戏舞乎天端诸天所散之宝花络绎缤纷充塞乎道路此时凡夫圣人无不骇异幽阴之所黑暗之处无不开光天上人间无不喜乐无知之凡夫学道之士人无不飞昇仰焉观劫仭高隆之台八尺曰仭累劫不坏故曰劫仭俯焉眄紫云弥罗之境是诸世界一切人民不已同臻道域乎但见白首皱面之老得帝光化度变爲绀发朱颜少壮幼稚之人转增形容而光泽美好众苦诸恼痊泰安平尽皆解脱天下熙熙皥皥而享太平之福焉此节极形帝光度人之妙当迩之时神风遐着万炁扬津天震地裂枯骨更生沈尸飞魄皆得复形酆都铁围长夜九幽卽时破坏地狱苦魂化生诸天三恶道苦一时解脱时诸罪众以斯光力得生十方诸大天宫当斯时也帝之神风遐迩皆着太和洋溢万炁皆发扬津润天震而风雨节寒暑时焉地裂而五谷成百货出焉已枯之骨更得囘生沉滞之尸飞散之魄皆复原形酆都大铁围山大铁围城冥冥长夜黑暗九幽卽时破坏地狱受苦之魂化生诸天而在地狱饿鬼畜生三恶苦道中者莫不解脱是时受罪等众仰仗帝光得生诸大天宫此一节极形帝光度鬼之妙尔时玉帝卽分其身徧于十方诸大天宫令诸天宫自然化现白玉爲京黄金爲阙七宝玄苑大光明殿具光明座幢节旛葢异宝奇花徧布是处尔时玉帝卽以所分之身徧于是处白玉京中黄金阙内七宝玄苑大光明殿光明座上普爲十方演说淸净解脱之道人鬼胥度之后玉帝更分化法身徧及于诸大天宫令诸大天宫自然现出白玉京城黄金阙庭七宝玄苑大光明殿大光明座法幢旌节龙旛华葢珍异之宝奇丽之花徧布是处且以所分之身徧在诸大天宫玉京金阙玄苑之中御大光明殿陞大光明座普爲十方罪众演说眞淸眞净悟解超脱之道时化玉帝各以无量天眞大圣妙行眞人灵𡚱玉女侍列左右是诸玉女颜容姝妙端丽奇特天珍异宝庄严身相言音淸彻众所乐闻是诸玉女其身复出微妙解脱自然之香是香芬馥周遍诸天极妙乐土及诸大地一切福处妙行功行已臻神妙故称眞人姝妙姣好也奇特出众也自然之香身所自具非寻常兰麝也福处聚福之处也此节略言天眞大圣而独详玉女者以天眞大圣人所习闻玉女之神通则未之知也故详言之且其身胡爲而有香胡爲而出微妙解脱自然之香是皆玉帝沉浸浓郁本大神通而醖酿于玉女之身玉女又能修诸妙行有以承受而发越之故其香于以周遍而广覆也六道一切众生闻是香者普䝉开度所谓天道人道魔道地狱道饿鬼道畜生道若诸天道一切天人或有能闻是此香者五衰四相永得消除转增天福若诸人道王臣兆庶或有能闻是此香者卽得人天长夀之乐身或灭度乃得脱殻尸解之道若诸魔道一切诸魔或有能闻是此香者安处天宫鬬战之苦各得休息若诸地狱道一切罪魂或有能闻是此香者离地狱苦得净土乐若诸饿鬼道一切饿鬼或有能闻是此香者卽得饱满无饥渴恼若诸畜生道一切畜生或有能闻是此香者脱畜生苦得智慧乐六道犹六路也天道有六等卽佛典所谓界也一曰色界二曰欲界三曰无色界四曰无欲界五曰淸静界六曰香馥界凡生前作善浅深没后生天卽视其浅深而各置一路香馥界乃最上之一路也天人非天仙眞人乃止知修善不明大道故虽生天而未能免劫者天福享尽卽入轮回五衰耳聋目瞶腰痠手卷脚软四相羸瘦困惫须发白面颜龙钟天福增则无是患矣人天长夀之乐者在人爲地行之仙在天爲不坏之身也灭死也度超脱也葢人之有身犹物之有殻闻玉女自然之香卽得超脱犹物之脱殻而羽化也诸魔如修罗夜乂等类北阴山六洞天宫魔王所居之处常好战鬬闻香则休兵息战淸闲自在安处天宫也酆都铁围拘囚罪魂之所闻玉女身香卽时破坏故得离地狱饿鬼之喉如针口常出火涓滴不下闻玉女身香则喉开食进腹内淸凉故得饱满畜生之性最蠢闻玉女身香脱其毛皮复其灵明故得智慧香之所及拯救四生六道如此异哉其香乎大哉其香乎至哉其香乎尔时诸生天罪众旣得生是胜天宫已缘承慈光摄受之故便得觉悟各各明了罪福因缘与诸眷属作天伎乐来诣帝前是诸众等各各含悲俱发声言臣等前后经千劫万劫不见三光常处黑暗三恶道中多受苦恼伏䝉上帝方便放光愍救我等皆生天上是诸恶业悉皆灭尽无诸系滞皆得往生仰朝上帝各到道前是诸生天一切罪众说是语已稽首复位尔时诸罪众得生无上天宫虽因闻香解脱实缘承受玉帝大慈光明接引之故方得觉悟各得通明了彻受罪之恶因获福之善缘于是率其诸亲眷属奏天上技艺妙乐来至帝前感激流涕异口同声俱曰臣等前前后后共经厯过千劫万劫不见日月星三光常处九幽长夜堕于狱鬼畜三恶道中受诸苦恼自分无有出期伏䝉上帝普行方便大放光明救拔我等得生天上凡诸宿业往愆全归消灭朝拜光明宝座瞻仰元始天尊道会之前眞是万劫难逢之事说是语毕各各再拜稽首而复其侍立之位焉此一节结上文玉帝放光度脱之意以起下文妙音之端尔时玉帝出大妙音普告十方诸天圣众汝等谛听此诸罪众旷劫以来纵无明性造十恶业六尘徧染三业萦缠肆意任心曾无觉悟阴罪阳过日积月深背道违眞顺邪弃正举心运念动结愆尤遂使命过之后身落三涂不得解脱若非今日遇是法会何由出离尔时各处化身玉帝同时俱发淸妙之音普告十方诸天圣众曰汝等敬听朕言此等罪众乃自厯劫以来纵昏昧不明之性造杀生偷盗邪淫两舌恶口绮语妄言及贪欲嗔憾痴迷之十恶纵无明性故口耳鼻舌身意之六尘徧染而不能涤除造十恶业故身口心之三业萦缠而不能解脱肆放其意任纵其心曾无觉悟之期人所不见之阴罪人所共闻之阳过日日而积月月而深背畔大道违逆眞教顺从邪途弃舍正路存心动念种种俱结愆尤以致身死之后或落地狱或落饿鬼或落畜生沉沦三恶道中永无出脱之期殊堪悯恻若非今日遇此法会妙筵何由出离苦业哉尔时诸天化身玉帝卽以神通不动其所移接天人皆令得至淸微天宫玉淸圣境元始会下是诸众等不觉不知是时天尊及会众等见是十方玉帝化身普皆来集天尊会前如无边明镜照诸影像互相容入时诸大众稽首瞻仰玉帝化身圣中最尊增长淸信益加志乐心无退转起大坚固当妙音开度之后诸天化身玉帝各具最大神通巍然不动似未见其离却方所而凡属慈光接引之天人皆随驾而齐集道会之前此诸天人有知而若无知也有觉而若无觉也浑浑穆穆焉而已是时天尊及会众等见帝身如无边之明镜光亮莹彻将各天宫所分化之法身形像互相含容纳入以万归千以千纳百以百併十以十合一大众等不觉稽首瞻仰极口称赞增长其淸净诚信之心益加志乐而向道不囘消除其退诿转避之思起大坚固而拳拳服膺焉自首节至此总赞玉帝神通之大所以后列十七光首则曰大神通者葢神通已不可测更加以大则巍巍荡荡非言思拟议之所能及矣故光末以无能胜殿之大矣至矣时诸天人迩得生天忽覩天尊胜会道场淸净第一无爲功德之所庄严踊跃欢喜一时作礼叹未曾有尔时十方诸化玉帝俱复一体坐法座中法筵淸众俱愿欲闻玉帝本行修证未敢议问时诸天人获承玉帝慈光得至淸微天上忽覩元始天尊胜会道场至淸至净妙极无加然虽幽深玄远浑穆无爲而功德之所却又自然庄严不觉五体投地叹爲希有诸化身玉帝见天人踊跃欢喜如此亦收摄神通复爲一体坐光明法座之中或去或来倐分倐合玄妙莫测法筵大众俱欲愿闻玉帝本行修证之由而未敢拟议请问焉此一节爲元始天尊宣说玉帝化身之张本故将胜会道场带赞数句于是天尊普告四众言往昔有国名号光严妙乐其国王者名曰净德时王有后名宝月光其王无嗣尝因一日作是思维我今将老而无太子身或崩殁社稷宗庙委付何人作是念已卽便勅下诏诸道众于诸宫殿依诸科教悬诸旛葢淸净严洁广陈供养六时行道徧祷眞圣已经半载不退初心妙乐国在西海外慧灵山作是思维想念是事思虑图维也王无太子虑社稷宗庙无人承受作此念已竟传下勅旨诏诸道门淸众于各宫殿之中依诸科仪教典悬诸彩旛宝葢斋明以淸净其内盛服以严洁其外广陈品物以作供养于白日六时中行香演道祷祝眞圣半载不退初心其尊崇大道䖍诚永久可知忽从一夜宝月光皇后梦太上道君与诸至眞金姿玉质淸净之俦驾五色龙舆拥耀景旌荫明霞葢是时太上道君安坐龙舆抱一金婴身诸毫孔放百亿光照诸宫殿作百宝色幢節前导浮空而来是时皇后心生欢喜恭敬礼接长跪道前曰道君言今王无嗣愿乞此子爲社稷主伏愿慈悲哀悯听许尔时道君答皇后言愿特赐汝是时皇后礼谢道君而乃收之皇后收已便从梦归觉而有娠怀胎一年于丙午𡻕正月九日午时诞于王宫忽从一夜宝月光皇后梦太上道君与诸至圣眞人皆金姿玉质淸净不染之辈乘五色之龙车拥簇光耀妙景之旌節荫罩明辉霞光之宝葢安坐龙车之中抱一金婴其婴身诸毫孔内放出无数祥光照映王之宫殿皆成百宝华彩之色法幢旌节在前引导凌空而来是时皇后恭敬礼拜求此婴爲王之太子道君遂准其请答言愿特赐汝皇后觉而有娠怀胎一年得四时之全气丙午正月九日午时皆阳数也玉帝初生之异如此当生之时身宝光燄充满王国色相妙好观者无厌幼而敏慧长而慈仁于其国中所有库藏一切财宝尽将散施穷乏困苦矜寡孤独无所依怙饥馑癃残一切众生仁爱和逊歌謡有道化及遐方天下仰从归仁太子父王加庆玉帝降生之时身放百宝光燄充满于光严国内色相奇妙美好观者永无厌心幼则聪敏智慧长则慈悲仁爱将国中所有库藏财宝尽散施一切无告之众生深仁至爱出于自然温和谦逊并非勉强一切众生被其泽感其恩咸讴歌颂謡称爲有道仁人当是时也恩周境外生及远方天下景仰率从莫不归仁于太子光严国王生帝之时固己欢悦至此心中益加庆幸焉当尔之后王忽告崩太子治政俯念浮生告勅大臣嗣位有道遂舍其国于普明香严山中修道功成超度俯念浮生下视已身而思念也人生在世如天上浮云水上浮萍难以常在故曰浮生帝旣念此因告勅大臣将位传于有道之人遂弃舍其国入普明香严山中修习大道行满功成超凡出世度生天上普明香严山在西海外蟠桃山左帝超劫后改名金诏山过是劫已厯八百劫常舍其国爲羣生故割爱学道于此后又经八百劫行药治病拯救众生令其安乐此劫尽已又经八百劫广行方便启诸道藏演说灵章恢宏正化敷扬神功助国救人自幽及显过此已后再厯八百劫亡身殒命行忍辱故舍已血肉如是修行三千二百劫始证金仙号曰淸净自然觉王如来教诸菩萨顿悟大乘正宗渐入虚无妙道如是修行又经亿劫始证玉帝说是语已法筵淸众异口同声叹未曾有劫有大小六十年爲微尘劫五百年爲羡数劫三千年爲闰置劫一万八千年爲小劫十二万九千六百年爲转轮劫劫劫相延积至万数乃爲大劫八百劫不必拘大小玉帝功成超度之后厯八百劫屡爲国王常舍其国爲超度羣生之故割断六亲恩爱学修大道又经八百劫施药疗病令众生安乐又经八百劫多行方便之事启诸道典演说玄灵宝章恢宏正大之化敷扬神圣之功辅助国家救济人民自幽冥以及阳世无不被泽又经八百劫亡殁其身不敢爱惜捐殒其命不暇瞻顾惟含忍耻辱不惜一已之血肉济物利人如是修行已经三千二百劫万得位证金仙成不坏之正果号曰淸净自然觉王如来教导诸菩萨了悟大乘正法眞宗渐次入于玄虚眞无至妙大道如是修行又经十万劫方证玉帝之位元始天尊说是语毕法筵淸众俱异口同声称叹自来未曾见此妙行也尔时众中有一玉女名曰夜光从座而起严整衣冠从容雅步长跪道前白天尊言臣宿昔何幸仰侍御前亲奉供养已经亿劫三淸境界金阙玉京寂淡逍遥快乐自在嬉游圣域餐听法音未曾见此希有之事雅步缓步也臣夜光自称也言夙命昔劫幸得瞻仰侍列于玉帝御前亲自承奉供养已厯劫十万之久凡玉淸上淸太淸三等境界与夫黄金阙白玉京寂然淸淡无事逍遥至快至乐得大自在嬉游圣眞之境餐听法会之音皆目所亲见曾未覩玉帝分身变化之妙如今日者此一節乃夜光欲得玉帝化身之由不审向来光内所现十方诸天变现圣境皆有玉帝应化法身天眞大圣妙行眞人灵𡚱玉女以爲侍衞是诸玉女相貌端严形体姝妙出众妙香无与等者复䝉玉帝神通移接今皆普集在淸微天未审今此玉女以何因缘得证如是无上色身恩惟圣慈示以未悟夜光又言未知向来大光明内所现十方诸天变化现显之圣境皆有玉帝法身又有天眞等众以爲侍衞其随侍之玉女不但相貌形体逈出寻常而身出异香芬芳馥郁普度六道世间一切之香无与等者今䝉玉帝接引齐集在淸微天中未审此诸玉女有何因何缘得成如是最上之色身乎伏望慈悲示以未悟之义焉此一節乃夜光欲得诸玉女身香度脱之由尔时天尊谓夜光玉女言汝固初入圣流虽有智慧未能明了此诸玉女乃自往昔无量劫中修诸妙行具解脱门同淸净信同淸净解同淸净念同淸净行同淸净身同淸净心同淸净意同淸净果同淸净报同大慈心同大悲心覆护众生如母抚念爱于赤子奉戒专一冥心大道淸斋宏誓千万劫中尊奉玉帝天尊言曰尔夜光初入圣流虽具聪明闻见未广是以未能明白了悟今此诸玉女乃自往昔无量劫数之中苦修功行已得大解脱法门其用功获效之处節節与玉帝相同而累劫不染焉如勿二勿三玉帝夙修常淸净信矣此诸玉女亦同此淸净信焉见理不惑玉帝夙修常淸净解矣此诸玉女亦同此淸净解焉万缘胥尽玉帝夙修常淸净念矣此诸玉女亦同此淸净念焉淸斋学道玉帝夙修常淸净行矣此诸玉女亦同此淸净行焉不染邪秽玉帝夙修常淸净身矣此诸玉女亦同此淸净身焉心卽道道卽心玉帝夙修常淸净心矣此诸玉女亦同此淸净心焉无将迎无期必玉帝夙修常淸净意矣此诸玉女亦同此淸净意焉位冠诸天玉帝得淸净果矣此诸玉女亦同此淸净果焉尊爲上圣玉帝得淸净报矣此诸玉女亦同此淸净报焉仁育亿彚玉帝具大慈心矣此诸玉女亦同此大慈心焉恩孚沙界玉帝具大悲心矣此诸玉女亦同此大悲心焉玉女慈悲之心岂沾沾以爲恩哉就如慈母之于赤子一般且其奉持玄戒精专诚一冥心于大道而不摇于外物淸净斋䖍具洪大之誓愿而不流于狭小千刼万刼之中皆尊奉玉帝以故身出异香超凡度世夫岂浅见所能窥测者哉此诸玉女非实是女皆天至眞爲度羣生现玉女身是故身色神通智慧隐显变化与帝同焉尔时夜光闻是说巳心得开悟稽首欢喜默然复位且此诸玉女尔谓具全阴之质爲眞女子哉乃天眞至人悯众生愚昧以刚道化之则不信以柔道化之则易从故幻出玉女之身觉迷度世所以其身其色其神通其智慧或隐或现种种变化皆与帝同其妙焉旣与帝同其妙又何疑于身香之故哉尔时夜光心开意解稽首而复其侍立之位焉尔时高虚淸明天主与诸天眷属驭八景鸾舆荫九光宝葢奏玄歌妙乐咏无量洞章散天宝花喷天眞香飞步游空来诣道前承天尊玉帝威神之力是诸宝花卽于空中化一宝葢荫覆大众无不周徧当夜光复位之后又有高虚淸明天主率其本天诸眷属各驾八宝妙景之鸾舆荫九霞光耀之宝葢奏太玄雅歌之妙乐咏无量三洞之宝章徧散天花异香芬馥飞步凌虚游空而来敬至道会之前但见天尊与玉帝神通威力至奇至妙将所散诸花结一宝葢荫覆法筵诸众而无不周徧焉是时高虚淸明天主见此希有稽首长跪白天尊玉帝言贱臣懈怠后会法筵今日吉庆值遇法桥幽显圣凡普霑圣泽放大光明现希有相上照诸天四梵六慾一切乐土诸眞圣众覩此光明悉皆云集下照下方无极世界同玄都境近接九天灵风奏乐宫商相和激朗云庭皆成洞章一切众生咸臻道化酆都铁围长夜九幽一切地狱受苦众生尽承光力皆生诸天得受快乐今日所散天宝奇花旋结成葢徧覆法筵大会诸众尽承斯光威神之力臣等千刼良因九天运会皇道荡荡正法兴隆今日大吉咸仰玄功结葢覆众洵爲希有之事此时高虚淸明天主不觉惊喜踊跃长跪言曰贱臣懈怠后会法筵今日良辰幸值玉帝普驾法桥济迷度溺幽显圣凡皆得仰沾圣泽伏见玉帝所放大光明上照乎诸天天有三十六等谓之诸天凡四梵六慾等处一切至快至乐之眞圣天人无不咸集焉梵天有四种谓之梵妙上天一切眞圣居之慾天有六种卽前天道之六界也初入道者居之六慾云者言其尙未脱乎口耳鼻舌身意之六慾也下照乎诸地凡一切世界俱淸净同于玄都澄彻接乎九天且光中之灵风触物成声如奏太和雅乐宫商相和激扬朗震于云庭所奏之声皆成三洞宝章之音俾一切民人无不咸臻道域焉幽照乎地狱凡酆都铁围长夜九幽一切受苦罪众无不解脱而往生焉今日臣等所散诸花荷䝉威神之力结葢荫众诚千刼良因九天嘉会将见皇天至道从兹荡荡妙应玄功自此兴隆矣是时高虚淸明天主以偈赞玉帝曰金阙玄穹主高上玉皇尊妙相冠诸天慈光烛三界眞圣妙道师天人依仗师大乘垂法语眞一指迷途功德若虚空赞扬无穷尽玉帝玄功圣众羣仰而未能明言其妙于是高虚淸明天主再拜稽首而作偈曰大矣哉金阙玄穹之主至矣哉高上玉皇之尊言乎妙相则冠乎诸天而莫及言乎慈光则烛乎三界而靡遗诚羣眞万圣之章程天上人间之教主垂大乘之法语至眞至一爲羣生指点迷途俾六道同归解脱此种功德无量无边譬若虚空无有止极岂赞扬之所能尽乎是穹苍主浩刼之尊妙见妙知无等无伦湛寂眞净杳亡杳存上圣上灵大神通光明藏大丈夫开化人天教导无穷大慈大悲流焕法轮爲度羣生是号玉皇穹苍眞老妙圆淸净智慧辩才至道至尊开度众生故放是光尔时高虚淸明天主说偈赞巳静默而坐功德赞扬难穷信乎玉帝爲穹苍之圣主浩刼之至尊其见之所臻知之所及无有与之同等而相伦类者外诱不蔽而湛然内念不兴而寂然不二不杂其道至眞无染无沦其德至净杳亡杳存不可测度上圣上灵莫与嫓美分身成化大神通也普照一切光明藏也成巳成物大丈夫也开化人天教导无穷大慈大悲之心也阐明玄奥俾法轮流转而焕明以超拔乎六道之众生是以号称玉皇爲穹苍之眞老神妙圆通眞淸眞净大智大慧大辩大才吁道至此弗可尚巳尊至此蔑以加巳此节乃淸明天主因上偈赞未足以尽玉帝之妙故又推广而咏叹之于是天尊复告四众云是帝身卽道身也非常体也是无量功德之身是淸净自然之身是神明坚固不坏眞空无上法身威灵恢廓名声周徧无幽不烛神妙巍巍不可得而名焉淸明天主偈赞玉帝巳复位默坐于是元始天尊复告法会四众曰尔等见玉帝分之成万合之爲一是妙化之身不知卽大道之身非寻常形体也是无量无尽大功德之身是眞淸眞净自然不拘之身是神化灵明坚确贞固如太空之厯刼不毁最上无比之法身其威德灵光恢然至宏廓然至大故声名洋溢乎十方而无一之或遗慈光徧照乎三界而无幽之不烛神通圆妙巍巍乎不可得而名焉连指点数身字见非虚无杳冥惟实有是身乃能大显神通罔有穷极更找足应前诰中数身字是帝非有爲功德之所熏修而帝昔虽下生人间多刼行化示大神通而身淸净未尝不在金阙分身变化应现随方利济羣生超昇道岸普垂教法开悟后人依教奉行登眞成道以斯功德之所庄严是故光明常徧诸天神智妙达莫可度量巍巍无得而名则是玉帝功德岂勉然有所作爲如物之熏染修治而成哉葢帝之往昔虽常降生人间厯刼广行教化显示至大之神通而法身淸净未尝不在金阙之内其分身变化或应或现各随方所俾六道羣生莫不䝉其利济超昇道岸其玉音开度普垂教导使后之人有所遵循有所率由莫不位证上眞成全大道帝之功德如是故法身庄严虽寂然止其所而不动而有诸内者自形诸外是以身之光明常徧满于十方诸大天宫大神大智灵妙通达不可测度而计量焉是身光明皆具妙号所谓大神通光大慈悲光大喜舍光大忍辱光大平等光大柔和光大自在光大利益光大如意光大智慧光大吉祥光大解脱光大归依光大功德光大圆满光大无碍光无能胜光喜舍忍辱如施财济人横逆不报之类平等物我无间也柔和柔顺和蔼也自在无入而不自得也利益者普度羣生之谓如意者从心所欲之谓善神拥䕶恶曜不侵故曰吉祥至心向道永无退转故曰归依功成道备谓之圆满变化莫测谓之无碍凡此皆至极而无能胜者也通节以神通光爲纲领以下十五光皆其中之分见者故以无能胜光结之是故汝等欲见是帝而不可得者缘以汝等尙于身口不舍结习烦恼行业由是障故不能得覩是帝慈颜吾今爲汝法会众等宣示断障之法汝等大众宜各奉行时诸大众不胜喜跃各于至尊几前稽首作礼俱欲愿闻汝等指天神魔鬼四众言天卽生天之人神乃享受血食者魔卽天之修罗鬼乃未脱冥趣者此四种皆未能断障于是天尊复告之曰十七光明徧照诸天宜乎玉帝法身尔等皆得见之矣乃犹有欲见而不可得者其故何哉葢缘尔等之身与口或爲气禀所拘固结而不解或爲物欲所累习焉而不察或惹烦恼或积愆行或植业缘种种障蔽本体之明有时而昏由是之故不得仰覩慈颜我今大发慈悲爲尔法会众等宣示断除障蔽之法尔等宜各祗奉遵行焉天尊言曰断障之法当生大慧毋起疑惑毋起贪嗔毋起婬慾毋起嫉妬毋起杀害毋起凡情毋起凡思毋起昏垢毋起声色毋起是非毋起憎爱毋起分别毋起高慢毋起执着法筵淸众俱愿欲闻断障之法于是天尊言曰断除障蔽其道无他惟生大慧之心而已葢大慧本心之自具一有所蔽则慧者渐至于不慧必也勿二勿三毋起疑惑不忮不求毋起贪嗔保精毓元毋起婬慾克寛克仁毋起嫉妬爱惜生命毋起杀害万缘俱净毋起凡情万念悉捐毋起凡思心贵于明毋起昏垢心贵于正毋起声色心贵于淸毋起是非心贵于公毋起憎爱心贵于平毋起分别毋高已而慢人则物我之见去毋执着而不化则适莫之念消如此则大慧庶几可生矣毋者禁止之辞葢是十四者皆身口之累勇往而决去之则本体之明复全于我欲净理纯唿吸之顷可通帝座又何患玉帝法身之不可见哉凝神澄虑万神调伏心若太虚内外贞白无所不容无所不纳无令外邪乱其至道牵失眞宗败其灵根盗其至宝致尔万刼永堕凡流透入俗网万魔来攻百千万刼不闻妙法鬼神执诛从生入死是故汝等应当至心善护眞宗无令丧失如前所说如是诸障汝等各各当除断之身得淸净超度诸难是名修道宝筏持法栋梁诸障旣除则吾之神由是凝而不散吾之虑由是澄而不杂万神卽万念也由是调和濳伏不相动扰此心空空洞洞若太虚之内外淸贞洁白俾羣生万有无不含容无不包纳功夫至此渐进纯熟然犹时时防闲刻刻省察无令外面邪囘乱我至正大道牵引丧失我之眞正玄宗败我之至妙灵根盗我之元阳至宝致使沉沦累刼永作凡庸之流堕入俗网之内万种阴魔相率来攻百千万刼不闻妙道鬼神乘机得以执法诛戮从生途而入于死路可胜叹哉是故汝等法会四众当发至诚心善自护持本来眞宗无令丧失如吾前所说十四障最爲人所易犯尔等各各当除断之自然身得眞淸眞净度脱诸般厄难可见断障之法乃修道之宝筏持法之栋梁也尔等敬听之哉眞宗卽性中之仁义礼智也灵根神气也至宝精髓也败与盗不必专指女色凡一切声色货利皆是更当修奉是此经典如近是帝生尊重心注想尊容称扬尊号然后汝等得覩慈颜咸䝉护度普闻妙法亲奉供养永无轮转是时四众闻是说已欢喜踊跃叹未曾有断障之法尔等旣获闻矣更当于玉帝之经文典章修持崇奉如对玉帝一般刻刻尊重无敢亵越尊重云何心则注想尊容口则称扬圣号厯久不懈然后得见慈颜咸䝉护持拔度普闻无上妙法亲自承奉供养庶几哉永脱尘网不受轮回转生之苦矣是时法会四众闻天尊之说巳俱欢喜踊跃叹是帝是经爲厯刼以来所未尝有也世之获遇斯经者宜何如尊奉也乎高上玉皇本行集经卷上收赞穹苍圣主具大神通分身说法徧天宫妙道觉羣䝉功德虚空赓颂莫能穷大圣玉皇满大天尊高上玉皇本行集经高上玉皇本行集经卷中开经赞太梵三天主虚皇五老尊尚难窥窍妙岂复入名言宝座临金殿霞光照玉轩万神朝帝所飞舄蹑云端大圣玉皇赦罪大天尊高上玉皇本行集经重刻道藏辑要箕集二高上玉皇本行集经卷中太上大光明圆满大神咒品第二尔时天地始祖五老帝君稽首长跪白天尊言伏闻高上玉皇慈念苍生普放神光照烛法界六凡四圣普叨道荫窃以凡夫短景劫运将终正道宜行以济兆民使修眞之士有期轻举末代烝民俱获夀考当天尊宣说神通品之后法筵淸众中又有天地开始之祖五方五老帝君长跪道前言曰伏闻玉帝慈悲悯念苍生普放至大神光烛彻一切法界俾天人魔等之六凡仙佛神眞之四圣悉承大道庇荫固已各得解脱矣窃念凡夫之景最爲短促世界劫运将次吿终玉帝眞经之正道急宜见诸施行以济兆民庶修眞之士有了悟之期得以轻身冲举末代烝民无夭扎之伤俱获同登夀考焉自昔元始洞玄灵宝赤书玉篇眞文生于元始之先空洞之中天地未根日月未光幽幽冥冥无祖无宗无气无象无色无名无形无绪无音无声混沌太无灵文晻霭乍存乍亡灵图开化玄象推迁结气浮空乘机应会玉帝眞诰灵宝秘篆无上大不可思议神咒于是存焉玉帝眞经衍诸今日者固宜及时传行而玉帝之眞诰藏诸太始者尤望俯赐敷宣因思昔日元始洞玄灵宝赤书玉篇眞文生于一元方兆之始太空洞虚之中此时天地未立根基日月未有光明幽幽冥冥焉而已万象未生无爲之祖无爲之宗也无气可嗅无象可呈也无色可见无名可称也无形可指无绪可寻也无音可听无声可闻也当此混沌太无而赤书玉篇眞文晻然虽不明见霭然却着端倪乍存乍亡非有也亦非无也迨太极兆而灵图开化两仪奠而玄象推迁玉帝眞诰灵宝秘密天篆无上功德至大而不可思议之神呪结气浮空乘机应会于是显着而妙道存焉原註灵宝赤书指下五老之诰此解亦未尽合所谓灵宝赤书玉篇眞文乃指玉帝眞诰卽弥罗诰也空洞之气结成而五老之诰亦同结于空洞之中尔时混沌初分此灵宝赤书藏于玉淸境内故五老以请若专指五老之诰是自爲请矣二元始字指元会之始而言不可认作天尊天地未根等句极言眞文妙处爲天地之根柢非先有赤书后有天地也故天地得之而分判三景得之而发光灵文郁秀洞映上淸发乎始靑之天而色无定方文势曲折难可寻详天尊炼之于洞阳之馆冶之于流火之庭鲜其正文莹发光芒洞阳气赤故号赤书灵图旣焕五方朝眞飞空步虚旋行上宫烧香散花口咏灵章是时天启十二玄瑞地发二十四应上庆九天之灵奥赞三天之宝章神风旣鼓皇道咸畅天尊登命太眞按笔玉妃拂筵铸金爲𥳑刻玉爲书五老掌录秘于九天灵都之馆玉女典香太华执巾金童侍衞玉陛朝轩九天玉书非鬼神所闻玉帝眞诰生于一元方兆之始显于两仪旣奠之后实灵气之所钟也夫灵气乃造化之根柢故天地得之而分判日月星三景得之而发光眞诰爲灵气所钟故其文郁茂深秀洞洞乎映照于上淸之境发越于始靑之天其文之色则璀璀灿灿而不拘定方所其文之势则曲曲折折而难以寻究推详在天尊当日曾炼习之于洞阳重玄之馆镕冶之于流火大梵之庭鲜耀其正文莹然腾发光芒洞阳之馆赤气弥沦故号赤书由是上天下地焕然光明臣等职列五方瞻仰赤光相率而朝眞境飞步虚空旋绕上宫烧淸净之香散奇异之花口咏灵文宝章以志一时之盛当是时也天不爱道而启十二月之玄瑞焉地不爱宝而发二十四气之征应焉虽曰无心成化一似庆幸九天之灵奥而赞助三天之宝章也者神风鼓盪无穷大道普利一切天尊乘机应会登宝座而钖命太眞爲之秉笔玉妃爲之拂筵铸黄金以爲𥳑刻碧玉以爲书臣等五老职掌誊录但见灵都之馆玉女典香太华执巾金童侍衞白玉之陛朝眞之轩藏贮九天秘书虽鬼神亦有不得而闻者经言五老掌录之句亦要圆通看去所云掌录者特记其事犹登号簿之意若已经掌录其文五帝胡爲向天尊而复请之哉故天宝之以致淸地秘之以致甯五方掌之以得灵三光乘之以高明上圣奉之以致神高灵尊之以致眞五岳从之以得鎭天子得之以致治国祚赖之以致平实灵宝之妙德乃天地之玄根威灵恢廓普加无穷荡荡大化爲神明之宗其量莫测巍巍乎大空是时元始革运玄象开图灵文郁秀神表五方分判天地开化万汇此玄宗之宝可得暂披其灵韫乎玉帝眞诰尊重若此故天宝之以致常淸地秘之以致常甯臣等五方掌之而得灵日月星三光乘之而高明上圣奉之则圣不可知而爲神高灵尊之则灵极无加而成眞五岳从之则永不崩坏天子得之则常享太平国祚赖之则奕叶不替诚灵宝之妙德乃天地之玄根论其威灵恢然莫量廓然无际尘沙法界普受利益荡荡乎化之大而无外洵神明之宗主夫孰得而测量之乎惟见巍巍于太空之中而已盖元始之运方革玄象之图乍开而灵文已郁茂光秀神足以表正于五方分判乎天地开化乎万汇诚哉爲玄门之至宝臣等虽职掌之而未仰窥其妙不识可暂时披阅其秘奥乎今皇道敷畅泽被十方仰观劫运眞风宜行臣心实欲使灵荫八遐风洒兰林寒条仰希华阳之繁朽骸蒙受灵奥之津明眞有格今当以行仰对元慈下伸丹恳惟愿哀悯俯念苍生不审灵宝玉篇眞文可得见授下教于未闻者乎况今玉帝慈光上照诸天下彻世界皇道已是敷布畅达恩泽徧于十方矣仰观劫数气运正是眞风宜行之会臣等之心实欲使灵宝之法荫覆乎下方八极之远大道之风洒荡乎天上兰林之内兰林卽宝香玄苑也使邪魔外道如枯藁无生意之寒条俱沾华阳甘露之繁滋异类傍门如已经朽坏之骸骨普受灵文奥典之津润昔者所藏眞诰乃明眞度世之金格今正当播行世间臣等仰对玄元之慈下伸丹悃之恳惟愿天尊哀悯俯念苍生不审玉篇眞文可得见授臣等而下教于人世之未闻者乎于是元始天尊抚几高抗凝眞遐想观时已至普爲时会一切眞圣论定阴阳推数劫会移校河源检录天度选择种人指拈太无啸朗九玄念无开听于陈辞有若闭碍求眞之路是时五老帝君启问不已良久元始天尊乃垂盼眦之容慨尔叹曰微乎深哉子今所叩岂不善乎此元始灵宝之玄根空洞自然之眞文生天立地开化神明鎭奠五岳安国康民灵宝玄妙爲万物之尊天启玄瑞灵应自然于是天尊抚几高抗高抗者其容直也凝神远观见眞诰传行之时已至普爲当时会上一切眞圣论定阴阳之往复推数劫会之大小移校河源之水帝检录天度之星官内中拣选种善之人爲之指拈眞玄太无啸咏朗吟九品玄章念五老所陈之辞若不开听则求眞之路未免闭碍又见五老帝君请问不已良久乃垂盼眦之容慨然叹曰微妙乎渊深哉子之所叩不亦善乎玉帝眞诰乃一元之始玄灵妙宝之根柢太空洞虚之眞文上而生天足以开化乎上界一切之神明下而立地足以鎭奠乎下界五方之山岳厯代之国由是而安天下之民由是而康灵宝玄妙之章爲万物所共尊天启十二月之玄瑞地发二十四气之灵应皆出于自然而非可强致者也移校水帝则尽乎下界矣检录星官则尽乎上方矣二句包上下一切而言不专指两项今三天盭运六天道行杂法开化当有三万六千种道以惑来者之心此法运讫三龙之后庚子之年杂气普消诸天庆会吾眞道乃行今且可相付当录于上馆未得行于下世玄科有禁不得妄传子可诣灵都紫微上宫听天音于金格视俯仰于神王然后当使得受天文以统御元始之天也盭至也犹云天运至于此也今何时哉运固启于三淸之境道虽行于六六诸天而杂法曲説各自立教竞爲开化总而计之有三万六千种旁门外道煽惑后来学者之心此法运化已讫只待三龙之后庚子之年杂气消尽诸天庆会之时吾之眞道乃行玉篇眞文今虽相付惜乎杂说正盛尔等但当录于天馆未可行于下世玄门科律有禁不得妄传科律载在金格现藏灵都紫微上宫尔等敬往观之亲听天音于金格之中更视俯受仰承之仪于守宫之神吏天王方可得受眞文而统御元始以来之天矣龙阳也三龙三阳也三阳至则泰运开矣庚金也子水也金水相生则生生不息此会皆可以传道此正内宫龙虎交洽之义原注云三龙之后阳德衰而天地否岂道待否运而始传乎且云必待天运重开于子而正道方行更欠理会当元始时正是方开于子若再待劫尽重开子运并此时此后道终无传矣将等到何时而始传乎于是五老帝君与诸眞圣淸香执戒徘徊云路宣命十方上诣上淸太玄玉都寒灵丹殿紫微上宫受俯仰之格乃知天眞贵重难可卽闻还乃更诣元始道前谘以禁戒之仪逊谢不逮于是五老帝君与法会上一切眞圣烧淸净之香依玄门之戒徘徊云路宣天尊之命于十方敬诣上淸之天太玄玉都寒灵丹殿紫微上宫受俯仰之仪于神王然后知眞文贵重难以卽闻相率复至天尊道前谘询禁戒之仪而逊谢已之智力不逮焉是时天尊慈颜愍谕灵关廓开登命五老帝君开洞阳玉馆启九光八色之匵披云锦之囊出元始灵宝赤书玉篇眞文金书玉篆微妙秘密运御干坤大光明圆满大神咒玉章宣付五老帝君是时五老帝君拜受已及诸天圣众稽首礼谢天尊玉帝仰奉道旨按法以传是时天尊慈颜悯谕圣衷廓开进五老帝君于座前爲之开洞阳之馆启九霞光八景色之匵披云霞锦绣之囊取出玉篇眞文弥罗光明圆满圣诰五老帝君稽首拜受后于是元始天尊更出五老眞诰以付玉帝玉帝仰奉天尊道旨按玄门正法而授诸五帝焉东方安宝华林靑灵始老苍帝所受神咒诰命东方言其向也安宝华林言其处也靑灵始老东方属木其色靑言其具灵妙之德而爲老中之首也苍帝言其爵也东方九炁始皇靑天碧霞郁垒中有老人总较图录摄气举仙东方九炁号曰靑天主斯天者谓之始皇碧霞郁垒之中有老人焉总校上天下地之图箓调摄九炁而飞举成仙也右度人录仙靑帝秘文二十四字书于九天元台主召九天上帝校神仙图箓𡻕星辅肝角亢鎭眞氐房心尾四景回旋箕主七辰正斗明轮承炁捕非扫除灾羣𡻕星居木宫所以生人之肝者也角亢氐房心尾箕东方分野之宿也言七宿而东方诸宿皆在其中矣角亢则坐鎭而称眞氐房心尾共呈妙景而回旋有常箕主风而统七宿苍帝赤符到处无有不正斗明轮承炁捕非扫除灾殃者右制星秘文三十二字书于紫微宫东华殿主召星官正天分度东山神咒摄召九天赤书符命制会酆山束魔送鬼所诛无蠲悉诣木宫敢有稽延东山神咒上而摄召诸天之眞圣赤书符命下而制服酆都之铁围山束縳妖魔驱逐鬼魅一概诛除莫能赦免有敢违木宫之指麾而稽延者乎右制魔秘文三十二字书于东华玄灵之馆主摄鬼魔正九天炁下制东河溟海水神大劫洪灾蛟龙负身水府开道通迳百千上帝赤文风火无间东海谓之溟海其中水神惟神咒能制之故一遇大劫洪灾苍帝则蛟龙负其身水官爲之开道瞬息可达千百里之远虽风火不能如其速也右制水秘文三十二字书于九天东北玉阙丹台主摄东海水帝大劫洪灾召蛟龙及水神事东方九炁灵宝赤书玉篇眞文合一百二十字皆太上无上大光明圆满大神咒空洞自然之书一名生神宝眞洞玄章一名东山神咒一名靑帝八威策文右玉皇诰命以钖东方安宝华林靑灵始老苍帝九炁天君令统御东方诸天诸地日月星宿名山灵洞水府泉宫上圣高尊眞仙圣众一切威灵符命所临如诰奉行此总承上文而推广言之言此苍帝神咒不但度人录仙制星制魔制水已也凡属东方上下一切等众皆如诰所行而莫敢有违焉南方梵宝昌阳丹灵眞老赤帝所受神咒诰命梵宝昌阳赤光显着之意离宫之象也丹灵眞老南方属火其色丹言其具灵妙之德而爲眞圣中之老也南方丹天赤帝玉堂中有大神号曰赤皇上炎流烟三炁勃光神仙受命应会太阳南方谓之丹天白玉堂中有至大之神号曰赤皇职司火令故炎上而流烟三炁勃然生光诸神众仙无不奉命而与太阳相应会焉右度人录仙赤帝秘文三十二字书于九天洞阳之馆主召九天神仙图箓金名荧𤉹辅心井鬼守房柳星张翼统御四乡轸总七宿囘转天常召运促会正道驿行荧𤉹房火宫所以生人之心者也井鬼柳星张翼轸南方分野之宿也言七宿而凡属南方之宿皆在其中矣井鬼守其度而不紊柳星张翼统御所属之四鄕轸爲管辖之总宿其随天囘转各依常度召运促会悉由赤道正路如驿递之挨行焉右制星秘文三十二字书于三炁丹台主召星官明度数正天分赤文命灵北摄酆山束送魔宗斩邪灭根符教所讨明列罪原南山神咒威伏八方羣妖灭爽万试摧亡赤文命灵者赤文到处万灵应命也酆都山有六天宫洞羣魔所居之处魔宗魔王之主也斩邪灭根不留余孼也灭爽者灭其精爽也万试摧亡者万试无有不验而羣妖摧亡也赤帝爲南方之神而能北摄酆山者盖魔者鬼也鬼居北方火爲正阳之炁阴邪见之自应伏藏故统摄之右制魔秘文四十字书于西南阳正玉阙主制北酆正鬼炁南河水帝太伯龙王神咒流行普扫不祥洪水飞灾止蛟召龙开除水迳千道万通敢有干试摄送火宫赤书所告莫有不从水帝龙王闻赤符之命爲之扫除不祥若查勘洪水飞灾则蛟龙开道而路无不通有相干者则摄送火宫治罪岂尙有顽梗而不受命者乎水神皆谓之伯龙王爲水神之长故曰太伯论五行生克水能克火而此云太伯水神俱听命者三炁先天之火所谓朱陵是也卽所谓丹台紫府也岂水所能克哉右制水秘文四十八字书于西南阳正玉阙主摄南河水帝大运交期洪水四出召蛟龙及水神事南方三炁灵宝赤书玉篇眞文合一百五十二字皆太上无上大光明圆满大神呪空洞自然之书一名南云通天宝经一名九天无上之上咒一名赤帝八威策文右玉皇诰命以钖南方梵宝昌阳丹灵眞老赤帝三炁天君令统御南方诸天诸地日月星宿名山灵洞水府泉宫上圣高尊眞仙圣众一切威灵符命所临如诰奉行此亦总承上文而推广言之言赤帝眞诰不但度人录仙制星制魔制水已也凡属南方上下一切等众俱如诰奉行而不敢有违焉中央保劫洞淸玉宝元灵元老黄帝所受神咒诰命保持劫运洞然淸彻如玉之有宝光皆赞美之词元者大也中央属土其色黄故曰黄帝中央总灵黄上天元始生五老中黄高尊摄炁监眞总领羣仙典录玄图宿𥳑玉文催运上炁普吿万神黄上天元黄帝位居最上而爲天之元老也中黄高尊中央黄帝高而且尊也摄炁摄中宫之黄炁也监眞监察诸天之眞以总领乎羣仙也典录玄图卽典守玄纲之谓宿𥳑玉文所谓𥳑在帝心催运上炁催促运会使眞炁流行也右度人录仙黄帝秘文四十字书于太玄玉宝玄台主召神仙玉𥳑宿命总仙炁鎭星辅脾回度北元魁𩲃主非截邪斩根𩵄䰢魓𩳐扫秽除氛魒正玄斗明度天关九天符命金马驿传鎭星居土宫所以生人之脾者也魁𩲃𩵄䰢魓𩳐魒中央七星之名言七星而凡属中央之宿皆在其中矣鎭星居中央在北辰之前有回顾之象故曰回度北元斗柄之星爲魒有宰正之义斗口无星之处爲辰乃天之枢纽譬如关焉四时随天旋转悉依程递若驿马之传命焉右制星秘文四十字书于玄都玉台主摄星官正天分数中黄总炁统摄无穷鎭星吐辉流鍊神宫勅摄北帝遏塞鬼门剪除不祥莫有当前流鍊神宫流化鍊气于神宫也勅摄北帝遏塞鬼门幽冥居北方惟北极大帝专制之黄帝之勅可以统摄北帝遏塞鬼门盖土与水有阻制之义也右制魔秘文三十二字书于玄都玉台主摄北帝正天气检鬼精中山神咒召龙上云制会黄河九水河源不得怠纵善恶悉分千妖万奸上对帝君莫有干试太阳激燌赤书玉字宣吿普闻千妖万奸上对帝君言诛除妖奸克对上帝也太阳激燌者言其威令之行如日光之燌射也右制水秘文四十八字书于玄都玉台四壁以摄中海水帝四泉之水洪灾涌溢之数主召水神止蛟龙中央一炁灵宝赤书玉篇眞文合一百六十字皆太上无上大光明圆满大神咒空洞自然之书一名保劫洞淸九天灵书一名黄天神咒一名黄帝八威策文右玉皇诰命以钖中央保劫洞淸玉宝元灵元老黄帝一炁天君令统御中央皇天后土日月星宿名山灵洞水府泉宫上圣高尊眞仙圣众一切威灵符命所临如诰奉行此亦总承上文而推广言之言黄帝眞诰不但度人录仙制星制魔制水已也凡属中央上下一切等众俱如诰奉行而不敢有违焉西方七宝金门皓灵皇老白帝所受神咒诰命七宝金门白帝所居之处皓者白也言其具灵妙之德而爲五皇中之眞老也西方属金其色白故曰白帝西方素天白帝七门金灵皓映太华流氛白石峩峩七气絪缊上有始生皇老大神总领肺气主校九天检定图箓制召上仙七门七宝之门也金灵皓映金光灵炁皓然辉映也太华金气也七气七宝之气也絪缊元炁交密之状总领肺气主校九天言总领羣生之肺气而主校九天之玄箓也右度人录仙白帝秘文四十八字书于九天素灵宫北轩之上主召仙炁举仙道太白检肺奎娄守魂胃昴毕觜主制七关参总斗魁受符北元太白星居金宫所以生人之肺者也奎娄胃昴毕觜参西方分野之宿也言七宿而凡属西方之宿皆在其中矣守魂守其神而不动也天有七关象肺形也惟四星主之参星管辖列宿故总斗魁也受符北元玉帝所居爲北关言白帝赤符受于北阙而爲天之元老也右制星秘文二十四字书于金阙玄牕主摄白帝星官正明天数赤书玉字九天正文摄召万炁普归帝君普归帝君万气总归于帝君也此帝君指白帝而言与上帝君不同右制魔秘文一十六字书于九天金阙三图之馆以摄六天鬼炁西山神咒八威七传符水上龙召山送云在所校录同到帝门辅衞上眞斩灭邪源若有不祥截以金关赤书符命风火驿传八威七传八方仰其威七门传其令也符水上龙符行于水则蛟龙上升而听令也召山送云召送山之玄灵眞炁也帝门上帝之门也倘有不祥则有金关以截之而不容其爲患也右制水秘文四十八字书于九天金阙三图之馆主摄西海水帝及水中万怪恶毒之精召云龙以防水旱之灾西方七炁灵宝赤书玉篇眞文合一百三十六字皆太上无上大光明圆满大神咒空洞自然之书一名金眞宝明洞微篇一名西山神咒一名白帝八威策文右玉皇诰命以钖西方七宝金门皓灵皇老白帝七炁天君令统御西方诸天诸地日月星宿名山灵洞水府泉宫上圣高尊眞仙圣众一切威灵符命所临如诰奉行此亦总承上文而推广言之言白帝眞诰不但度人录仙制星制魔制水巳也凡属西方上下一切等众俱如诰奉行而不敢有违焉北方洞阴朔单郁絶五灵玄老黑帝所受神咒诰命洞阴朔单极北之处郁絶郁然敻絶而爲五灵中之玄老也北方属水其色黑故以黑帝名北方玄天五炁徘徊中有黑帝双皇太微总领符命仙鍊八威靑裙羽䙱龙文凤衣上帝所举制到玉阶徘徊回环之貌双爲阴数皇指黑帝而言太微居太微垣也领符命而陶鍊仙眞显八方之威光也靑裙羽䙱龙文凤衣言其服饰之盛上帝所举制到玉阶言其受命之由右度人录仙黑帝秘文四十字书于郁单无量玄元紫微台北轩之内主召诸眞人神仙图录北辰辅肾斗牛衞扉女虚危室豁落四开璧总七星执凶纠非却灾扫秽明道动辉北辰星居水宫所以生人之肾者也斗牛女虚危室璧北方分野之宿也言七宿而凡属北方之宿皆在其中矣斗牛两宿对峙如扉爲北天之衞四开四面开张也璧星统领水气故总七辰明道动辉明正道动有光辉也右制星秘文三十二字书于天心北元玄斗中主摄北方星官正天炁北山神咒激阳起雷流铃焕落玃天振威北酆所部万妖灭摧激阳起雷阴极而阳生之义流铃雷神之名玃擒获也擒获天魔大振威风也右制魔秘文二十四字书于北方洞阴朔单郁絶玄台主摄天魔北帝制伏恶神万鬼事九河倾讫鸟母羣飞蛟龙通道水陌洞开赤文玉书驿龙风驰鸟母水怪也黄河倾则水怪飞腾而爲害惟黑帝能制之右制水秘文二十四字书于洞阴朔单郁絶元台主摄北海水帝制水中万精主召蛟龙兴云致雨事北方五炁灵宝赤书玉篇眞文合一百二十字皆太上无上大光明圆满大神咒空洞自然之书一名紫微元神本命生眞宝明文一名北山神咒一名黑帝八威策文右玉皇诰命以钖北方洞阴朔单郁絶五灵玄老黑帝五炁天君令统御北方诸天诸地日月星宿名山灵洞水府泉宫上圣高尊眞仙圣众一切威灵符命所临如诰奉行此亦总承上文而推广言之言黑帝眞诰不但度人录仙制星制魔制水巳也凡属北方上下一切等众俱如诰奉行而不敢有违焉道言是大神咒者元始之妙言玉皇之眞诰上淸自然之灵书九天始生之玄札空洞之灵章上圣之秘语玉宸之尊典成天立地开张万化安神鎭灵生成兆民匡御运度保天长存上制天机中检五灵下策地祗宣命河源运役阴阳召神使仙此至眞之妙文神应自然致天高澄令地固安保鎭五岳万品存焉道言道会上淸众之言也言此神咒虽爲元始天尊之妙言而颁自玉皇则爲玉皇之眞诰灵书不假手笔而成玄札玄妙不可测识空洞太虚之谓上圣至人之称玉帝宫阙谓之玉宸匡御运度匡扶统御运会化度无穷也由成天立地至召神使仙极言眞文之妙出于自然而然末六句咏叹上文之意玉帝昔授五老帝君是时五帝跪捧其章秘题灵都之馆天眞皇人敬书其文掌之于上淸眞境太玄玉都寒灵丹殿紫微上宫累经劫运而其文保固天根无有毁沦与运推迁是大神咒混之不浊秽之愈淸毁之不灭灭之益明大有之文天眞所尊自光眞名帝图刻𥳑昭示来生斯文隐秘不得窥闻有得之子保万炁长存勤行修奉克至神仙朝礼帝君天眞皇人敬书其文言至此方得书之于册则前此掌录非卽书诰愈明矣天根无有毁沦天然妙化之根无毁坏沦没也杂説混之而不浊俗议秽之而益淸谤语毁之而不灭凶暴灭之而益明诚属至妙大有之文自光眞名者自焕天光标其眞名也帝图刻𥳑者运应帝图刻之金𥳑也帝君谓上帝也皇经三卷上半言天道下半言人道此则举天人之理而合之爲五品之枢纽盖人禀五行之气而生倘或恶星灾之邪魔扰之则五脏受病而死期至矣数者各有所制在身之五帝朝我眞元上天下地明显幽冥一切万灵岂不可以统驭而召摄之乎诰中句句皆喫紧爲人处有志于内功者可豁然解矣玉皇功德品第三尔时玉虚帝君白天尊言惟愿慈悲普爲曰众帝释等及四梵天王一切诸天一切诸仙及未来一切众生持是经人説功德事是时天尊谓玉虚帝君言快哉斯问不亦善乎汝以慈悲悯念众生故请问于我汝当复坐吾爲宣説尔时玉帝颁诰之时四众天神魔鬼也帝释诸天帝主释教诸佛菩萨也四梵天王四大梵天之王也诸天谓三十六天天主诸仙天仙神仙地仙也此章详言功德下章方言利益上帝十七光明首重神通次重功德再次重利益余光俱包括于三光之内而无能胜乃总括之光也故三品卽言功德以天经如是尊重诵持者岂有不获功德之理故极言之观下各条註内引証益知是经功德无量而天尊所言爲不虚矣天尊吿曰若有无量国土或兵戈并起疫气流行水旱虫蝗凶灾饥馑其国王大臣发慈悯心爲其黎庶徧勅国内州县鎭宰令诸道流淸净严洁于其观内设大斋醮六时行道爲转此经当得国土淸平五谷丰熟黎庶安泰谷不熟曰饥菜不熟曰馑官之尊者爲鎭卑者爲宰淸净肃其内严洁肃其外也六时白日六时也转讽诵也言国土当外患迭兴内变四起之际惟此经可以转祸而爲福引証唐朔方节度使张齐邱恭崇大道每旦更衣于三淸殿前诵玉皇经一部数年不懈一日有偏将谋叛率数百人入衙欲害齐邱忽举头张口投刃于地瘖不能言遂被擒询之俱云适见厅上有甲士四人各长丈余提刀呵叱电光烁人某等皆如中恶昏晕倒地齐邱知是神人保护将谋叛者正法后朔方大旱一载不雨齐邱祷雨䖍诵是经甘霖立沛若复有人入诸山林遇毒恶兽但能存想一念眞经山神衞护勐兽自退终不害巳操存默想一其志虑念此眞经则心与道俱山神衞护故兽不爲害引证唐李惟玉常诵玉皇经値安禄山乱伏荒草中虎狼不害及贼将至思得着履以走俄有物落其背视之乃新履一双也因得免难若入江海採宝求珍値遇恶风如法持念是此眞经风浪顿止安稳逹岸如法持念如经中受持之法而䖍诵之或北面跪诵或东向坐诵则风恬浪静安稳可达岸也引証会稽人陈璟信道甚笃一日过钱塘江陡値暴风波涛𣳸涌舟中之人无不惊骇股慄璟但至诚默念玉皇经俄见急流中有一赤龙横出扶舟方得泊岸若在军阵戈戟旣接两刃相交存心默念是此眞经是诸恶贼悉自退散存心至心也对敌非朗诵之时故宜默念盖持经之人天神衞护军威自振所以恶贼退散引証云中太守甯勉笃信大道常持诵玉皇经一日有贼兵犯境勉欲空邑以走恐得罪于天子欲坚壁以守又恐一邑生灵爲贼所屠忧危无计忽探者报云贼且溃矣有遗粟甲械在城下愿往取之勉登垣望时见贼兵顚踣若有劲兵击其后者勉大喜开门逐之生擒数十人问之皆曰向见城上有巨人百余身长数丈狰𤢆可惧某等尽惊骇汗流甯有鬬心乎勉悟巨人卽经中所谓飞天神王类也若在牢狱枷锁之中净心定虑存念是经冤枉自伸卽得解脱修善诵经谨守法度岂遭牢狱枷锁然或因他人拖累或爲国帑未完致令监禁者亦常有之所谓无妄之灾非自作之孼也净心内念不生定虑外缘不扰祇知诚意念经无惧祸希福之见也冤枉自伸积诚久而感应通或逢皇恩赦免或遇淸官开释不待辩白而自伸也引証宋崔节度使军法严峻有校宋懿衙参失时崔命按军法斩辕门外是夕三鼓懿复还家妻子大骇疑爲鬼矣懿曰我初戮时一如醉睡无诸痛苦至今方醒因以归家迟明入谢崔惊惧曰汝有何妖术能致不死懿曰惟自幼持玉皇经日诵一部昨因诵经是以衙参过期崔令取经至扃锁如故开匣视之经分两段崔深自悔责卽捐资命工写金字玉皇经百部永充供养若爲邪精鬼贼众苦所加如法持念是此眞经众邪远避自然安稳邪中之精鬼中之贼人被其害众苦毕集焉能讽诵如法持念者乃延请端人法士代爲讽诵耳引証进士于季囘笃信皇经日诵一部春日诣村大醉夜深不及囘家投宿旅店闲步月下见一妇人颜色甚异因与言语遂被诱去行十余里至一村舍又有五六女子笑语相迎季囘因思村舍安得有此疑是妖魅乃朗诵帝诰口吐金光羣女惊走惟闻腥臊之气盖狐狸穴也正徬徨间俄有白鹿在前引导遂得还若人爲求嗣息如法尊重持念此经帝勅天曹明检丹籍九品之内四果仙人运应数合降谪下生爲其作子才辩明慧人中尊贵丹籍丹书仙籍九品上乘三品中乘三品下乘三品四果须陀洹果斯陀含果陀那含果阿罗汉果运应轮转数合临凡者帝命爲持经人作子才辩者才不可羁也明慧者明无不照也德位兼隆人中尊贵引証宋胡汝贤五十无子每旦诵礼皇经䖍诚祈祷妻欧阳氏梦道士抱婴儿付之觉而有孕生一子聪明颖异少年登第若妇人临难之月如法持念是此眞经卽得母子平安生福德男女人所爱敬临难生产也妇人不能诵经丈夫如法代诵或延羽士礼诵解厄祈福不但母子平安且所生之男女有福有德爲人亲爱敬重引証进士沈球妻陈氏受孕年余不生发愿刋施皇经百部祈保平安刋者捧板至门妻卽分娩母子无恙若爲求官进职爵禄亨达贵遇人君如法持念是此眞经卽得职务迁转子孙荣贵世世不绝无位者欲求得官有位者欲求进职使爵禄亨达贵遇人君如法持念此经不但宦途如意且子孙相继簪缨不绝引証安陆衞千戸黄琛久不迁官发愿刊印皇经一百二十部以施善信装钉甫成卽陞正指挥使若人欲求资财殷富如法奉持是此眞经卽得财宝充溢衣食自然庆流子孙传之后代充溢盈满也自然不待营求也言持经之人不但身享饶裕且能使美利传之无穷也引証吴兴林荣本贸易人笃信至道倾家资刊刻皇经印施一日锄地得金一窖遂成巨富子孙世守若人被诸恶星之所照临困苦牀枕如法持念是此眞经是诸恶星返降吉祥恶星如计都罗㬋之类困苦牀枕睡牀不安伏枕不甯也如心胸烦躁肢体肿痛皆是返降吉祥疾病退而身安营谋遂而心乐也引証梓州陈文达最敬玉皇经诵及万卷屡获吉祥凡邻里亲戚有危恶疾患文达躬往诵经无不立愈人见文达皆生钦敬若人命过应入地狱注名恶籍父母师长夫妻男女爲亡人持念是经或安置道场旛花供养卽得亡者鬼籍尽除神生净土同苦罪众咸蒙济度承斯胜利皆生天上亡者戚属能爲持念是经固获利益如或不能则安置道场设旛花陈供养延道流诵经超度则亡者除鬼籍而神归净土卽同苦罪众亦沾余波而往生天上引証相州范煇爲亡妻梁氏持诵玉皇宝诰极其精勤一日梦中觉身轻举飞昇上天见彩霞满佈异香馥郁琼林宝树森然罗列傍有一宫额曰梁氏净室一绣衣童子出范问之曰梁氏何由至此其人安在答曰梁氏得此乃因君持诵帝诰之力也又此经所在之处常有十天至眞大圣无极飞天神王侍衞供养持是经人当得自称爲正一眞人是人在处自得十方至眞至圣金刚力士潜护其人如护已身若出若入游行之处百邪避路魔鬼殄除精灵伏藏一切灾殃不能侵近是持经人命欲终时更不见诸地狱恶相卽见天宫玉女持幢下迎而生天上如天福尽下生人间卽得千生万生中常爲国王大臣圣贤庆会国土淸平人民乐业常得夙性通明遵奉大道展转修持诞登道岸持是经人护福如是十天十方诸天也飞天神王飞行于天之神王也正一眞人至正无私诚一无二之人也金刚力士释道两教之护法也潜护暗中保护也不正者爲邪畔道者爲魔山妖木魅皆具精灵能爲人害避路殄除伏藏此灾殃之所以不能侵近也幢旛属千生万生犹言千世万世圣贤庆会明良相遇之时也淸平乐业持经之利及于国土人民也宿性通明灵根不昧也展转修持厯劫不懈也登岸卽佛典到彼岸之意如是种种功德皆诵天经之效而获夙性通明则尤爲难得盖人身厯轮回此一世心奉大道精进修持到那一世或耽溺尘缘迷失前生本性昏昏碌碌无复向来通明此修道所以要不失本来种子能得夙性通明则世世生生不违眞性矣证道成眞舍此其谁故此一端爲功德中之尤者引証唐窦夫人常持诵玉皇经一日诵未终卷而故疾举发夫人自念倘病不起不能终经矣强起令婢燃灯婢云无火正叹恨间俄三淸堂中有烛炬出渐次升堂直入卧内一室明朗夫人惊喜取经诵之顿失所苦后享夀九十有五将卒异香馥郁仙乐竞奏邻人皆见金童玉女手持幢旛宝盖引夫人上昇云又若有持是经人若雨下时起大悲心如法向空念此经三卷一遍其雨所霑面所向方一切众生五逆十恶一切重罪悉皆消灭一切重病自得痊愈是诸众生命终之后不堕地狱神生净土莲花化生何况受持是此经者面所向方持经之人其面所向处也五逆不忠不孝不悌不仁不义十恶心三业贪嗔痴身三业杀盗淫口四业两舌恶口绮语妄言共成十恶莲花化生西方极乐世界人无女流不假精血成胎魂托莲花而生或云五逆十恶王法在所不赦而经之功德亦以被之似可不必不知此等重罪众生前生夙世种诸罪根徧厯三涂业满转生爲人所以眞性全迷孽芽复发不得此大法宝徧洒甘霖何由洗除业根脱离恶报故度大恶人专赖是经引証通事舍人张承福受持玉皇经一日被冥司所追承福至诚默诵是经见所追鬼卒及一切受罪诸鬼皆昇空而去承福后享长年又若有持是经人或行于道路値大风起吹是持经之人触身之尘是尘所霑一切众生一切恶业悉皆消灭更不堕于三恶道当生天上故知持经功德不可思议不可思议不可思量拟议也此连上节并下八节极言持经利及人物之功德愈推愈微总发明不可思议之意是持经人若涉江河淮海沐浴其身是身所霑之水其中众生鱼鳖鼋鼍一切水族是诸恶业悉皆除灭尽此一报之身命过之后不复更受胎卵湿化一切等身罪业深重方堕水族今沾持经人功德水则恶业除灭尽此一报而已不复更受四生轮转或云水族沾持经人之四德水便不更化水族何以鳞介生生不息此说恐未必然不知此节乃指一处而言如在一池沐浴则此池水族尽化往生非在一池而遍及乎四海也且此一时沐浴则此一时水族获佑过此而后湿者又生作恶者又投于此则水中安得絶无鳞介固不得执此见以议大功德也引証唐干符中有羽士失其名日持玉皇经未尝暂废一日舟泊白帝城夜深寂静持念之际忽闻腥秽之气见水面有一人逼近船来惊问之答曰我非人也姓许名道坤爲夔州牧以贪残暴虐死受业报爲滟滪滩毒蟒之子已二十余年闻师持课得受利益往生人道故来相谢是持经人口出一切言语音响一切邪魔外道闻者皆是淸净法音持经之人口中常出金光故言语音响一切邪魔外道闻之俱是淸净解脱之法音是持经人若遇诸神庙能爲其神诵咏是经是诸鬼神得闻是经卽脱鬼趋登证仙道恭敬是人如奉是帝爲神诵经神卽脱离鬼趋趋者道也盖神虽具威灵彰报应尚未离乎鬼道闻此眞经则五蕴皆空而上证眞仙矣故恭敬持经之人如奉説经之帝也引証唐开元中有王少府者钦崇大道曾诵玉皇经万遍一日见二鬼使来追随行十数里至一大树下二使坐憩少府忽忆玉皇经闭目诵之才一部顾二使并失须臾四人至跪吿曰仁者修行有此利益向来追君二使已生天矣少府曰吾但诵玉皇经耳四人叩头曰惟此功德故也请爲弟子诵之少府诵之部半开目又不见四人所在但闻空中曳甲声有一紫衣神侍衞甚雄跪言曰吾是五道冥官任重且贵但未离鬼道愿求生天请同至弟子处诵之冀福荫之余也少府相随至一陂泽乃拷掠讯鞫之所神因叠石爲座与诸部众长跪座下合掌听之少府诵之三卷诵毕四顾并无一人惟有断绳破杻敝锁空枷而已惊悚罔知所适忽有四童子来云王请公速囘乱我冥府文簿释我狱中罪囚因导少府至一空谷中遂生若人在世不孝父母不敬三宝杀生偷盗邪淫妄语作种种极重罪业将命终时若有道心正信善男善女于亡者未气终时起大悲心于其头边念玉帝尊号七遍或二七遍三七遍四七遍乃至百遍千遍是其亡者生前所造诸不善业悉得消灭更不堕诸恶趋神昇九天何况受持是此经者道心正信具向道之心正而不偏信而不二也着眼全在此句故爲亡者持念尊号必须善男善女引証唐开元中卢重诲昼寝梦二靑衣持帖来追随行数里见一门墙甚高峻问此何地靑衣曰此御史大夫李某宅也卢惊喜曰吾表兄也因入见之李问云君夀已尽未审平日有何善功答曰在生常诵玉皇经李云此经乃圣神之骨髓功德最大卢囘顾庭院左右铁网中有衣冠之士数十辈顶礼哀吿卢问此何等人李曰此皆不孝父母不敬三宝杀生偷盗邪淫妄语作种种不善者死后䧟铁网中无有解脱君经功甚大可爲持诵令脱苦趋亦君之福利也遂设金牀令卢持诵卢念至神呪品见网中罪囚已有出头者经终全身俱出拜谢而去卢亦还生再延福夀又若复有人自从往劫乃至今生轮转人天漂沉世域积千愆万过在于已身若遇是持经之人形影暂映其身如爲帝光之所摄受或与同语或闻其声如奉上帝道语之所慰谕彼人罪障永得除灭轮转如车轮之旋转人天享人间福如居天上也指富贵者而言此等人积千愆万过若遇持经人形影暂时映照如爲帝光之所接引一般或与持经人共语或闻持经人声音如奉上帝道言法语之所抚慰温谕而罪障悉消焉又若持是经人造作长旛书帝名号于其旛上悬诸长竿或在观宇或在家庭是旛被诸风吹所指方面一切众生皆霑胜利一切恶业悉皆除灭此节言书写帝号形影所及普利无穷又若有持是经人书帝名号在一切有声物上或钟或磬铃铛铙钹一切道具法事之属或作道场或因试击或被风触是声出时或远或近一切众生闻是声已所有罪业悉得淸净此节言书写帝号声音所及普利无穷道具法事道家之具法会之事也又若有持是经人了悟生死深入山林修眞学道或时登临上山顾望目所及处山林溪谷含生品汇有形无形胎卵湿化蠢动飞潜种种物类所有罪业皆得除灭身心淸净命终生天何况受持是此经者当知是人卽是道藏功德身也了悟生死明彻生死根源也修眞学道修炼眞性学习大道也山林溪谷间含生之品类若有形若无形若胎卵湿化若蠢动飞潜种种物类所有罪业持经之人目所及处俱得解脱则知是人乃大道之藏无尽量功德之身也由此经所在以下至此极言眞经能消一切罪业而不可思议功德仍属持经之人玩各节俱以何况受持是此经者作结可见以上厯言功德种种如是而或疑其过涉张皇亦窃见有诵经者未曾见此功德呜唿此管蠡之见也所谓持经者非一暴十寒之谓非口诵心违之谓非貌诚志怠之谓乃心如其口口如其心念念不懈时时不忘卽不诵时而闭目凝神将这部经参前倚衡这方呌做能持是经果能如是功德其本分事耳何庸漫疑而妄议耶尔时天尊谓玉虚帝君言今我略説未尽其妙若广説之凡流邪见疑惑不信是经功德穷劫难言持经功德不过宣其大略尚未尽其微妙若广説之则凡庸之流偏邪之见反疑惑不信矣况是经功德穷劫难言虽广説之亦有不能尽者于是玉虚帝君闻是说已心生欢喜不胜踊跃瞻仰慈颜稽首赞叹而作颂曰九天之上谓之大罗玉京金阙云层峩峩中有天帝仁慈惠和至道无敌降伏众魔天宝灵符玉律金科神仙亿万幢旛众多闻者罪灭永出爱河是号玉皇穹苍眞老妙圆淸净智慧辩才至道至尊三界师混元祖无能胜主四生慈父高天上圣大慈仁者十号圆满万德周身无量度人拔生死苦慈颜谓玉帝大罗京阙祥云层覆峩峩然高峻也中有万天帝主仁慈惠和至道无与相敌而降伏众魔也天宝灵符五帝眞诰也玉律金科天律金格也神仙亿万幢旛众多侍宸眞圣持旌节而护衞之闻者罪灭永出爱河法音所及皆解脱而登彼岸也是以号称玉皇爲穹苍之眞老妙圆淸净微妙圆通眞淸眞净也智慧辩才大智大慧妙辩宏才也至道道高无极至尊位尊无对化行宇宙无物或遗诚三界之明师无始之先帝眞已具乃混元之宗祖神眞仙佛莫与嫓美故曰无能胜主胎卵湿化俱沐生成故曰四生慈父居弥罗之天高而无上谓之高天上圣具慈悲之心仁育万类谓之大慈仁者由穹苍眞老至此是爲十号无所不全是爲圆满万德周于一身度人不可限量此所以能拔生死苦也尔时玉虚帝君说是颂及十号已诸天圣众异口同音叹未曾有叹未曾有言玉帝圣号厯劫以来未之有也谓总承功德者非收赞光明咒品拔济无边玉皇功德妙难宣钖福更消愆普度人天修奉结良缘大圣玉皇满愿大天尊高上玉皇本行集经高上玉皇本行集经卷下开经赞大道洞玄虚有念无不契炼质入仙眞遂成金刚体超度三界难地狱五苦解悉皈高上经䖍诚稽首礼大圣玉皇赦罪大天尊高上玉皇本行集经重刋道藏辑要箕集三高上玉皇本行集经卷下天眞护持品第四尔时昊天大帝闻说经法从座而起长跪帝前白言惟愿圣慈普爲大众及诸天人持是经人说利益事于是玉皇上帝兴方便意开利益门宣玉匮科传灵宝法吿于昊天大帝曰汝等谛听当爲汝说受持功德扶危拔苦利益存亡神妙之事众眞稽首俱发声言臣等今日幸闻湛然常住之法莫不上福诸天徧周三界三涂五苦咸得消灭惟愿慈悲悯臣等故演斯妙义诸天人者一切天下人间之人也兴方便意二句言玉帝兴起方便之意爲昊天大帝开陈利益之门玉匮科玉匮中之科条也灵宝法玄灵妙宝之法也湛然淸净不染之意常住念无生灭也三涂色涂爱涂贪涂也五苦心神形精魂是也前功德品亦元始天尊承上二品而极言天经功德之大虽说重持经之人而实缘经之大宝有以普利一切是经何经乃玉皇之尊经也故昊天大帝闻天尊说后而转请于玉帝恳帝言利益是犹归重王人之意玉帝大慈大悲有不因请而畅言利益者乎观下文诸条可见玉帝吿曰若有众生孝养父母恭敬三宝竭忠于君不杀不盗不淫不妒不嗔不恨不骄不诈奉戒持斋冥心大道生尊重心持诵是经我卽勅下周流法界徧传十方无极世界勅命东方东华帝君青骑神仙兵马无鞅数众悉令下降覆护受持是此经者勅命东南扶桑大帝与其部众神仙兵马无鞅数众悉令下降覆护受持是此经者勅命南方朱陵大帝赤骑神仙兵马无鞅数众悉令下降覆护受持是此经者勅命西南太华元老与其部众神仙兵马无鞅数众悉令下降覆护受持是此经者勅命西方皓灵皇老白骑神仙兵马无鞅数众悉令下降覆护受持是此经者勅命西北皇天大帝与其部众神仙兵马无鞅数众悉令下降覆护受持是此经者勅命北方紫微帝君黒骑神仙兵马无鞅数众悉令下降覆护受持是此经者勅令东北沖虚天君与其部众神仙兵马无鞅数众悉令下降覆护受持是此经者勅命上方天皇大帝崑崙苍老黄骑神仙兵马无鞅数众悉令下降覆护受持是此经者勅命下方来和天君名山大洞神仙兵马无鞅数众悉命下降覆护受持是此经者奉戒持斋奉玄戒持斋素也冥心向道不囘之意周流法界三句乃下诸节总纲言十方圣众皆奉帝勅各率其所属覆庇护佑持经之人则持经功德不亦大乎此一节指十方一切神之尊者而言东华帝君卽王公非岳帝也扶桑大帝位东南东南巽方介木火之交所谓已火是也故有丹陵之号若正南午向则朱陵矣原是两帝总皆火府之尊十方大帝东主生发之柄南主长养之柄西主厉肃之柄北主敛藏之柄是爲四正其东南西南西北东北是爲四隅则各主生发长养厉肃歛藏之事在东者太乙宫隶之在南者离明宫隶之在西者太华宫隶之在北者玄㝠宫隶之而东南则居淸甯宫西南则居靑灵宫东北则居广漠宫西北则居广利宫上方则主上界之事下方则主下界之事宫无定所勅命十方一切金仙四众八部及诸眷属悉令下降覆护受持是此经者勅命十方天眞大圣飞天神王三官四圣二曜九星北斗南斗东斗西斗中斗二十八宿周天众星金刚力士神王等众各与部众悉令下降覆护受持是此经者金仙诸佛菩萨也三官天官地官水官也四圣天蓬天猷翊圣佑圣也二曜日月也九星金木水火土及月孛紫炁罗㬋计都也五斗及二十八宿皆周天之众星金刚力士神王乃释道二教之护法此一节指上界一切众圣而言勅命降魔力士四天门王五岳四渎及诸名山四海九江十二河源山林川泽一切主者悉与眷属覆护受持是此经者诸险恶处令得安稳勅命所在一切土地灵官并沟渠等神及一切诸大力鬼王皆令覆护受持是此经者令诸魔外道悉皆摄伏潜形遁迹高飞海外远避他方降魔力士降伏诸魔有力之士也四天门王管理天上四门之王也五岳东㤗山西华山南衡山北恒山中嵩山也四渎江河淮济也十二河源卽大禹所疏之九河及汝汉淮泗是也无水曰沟有水曰渠大力鬼王鎭守幽㝠之将帅诸魔如天魔地魔魔鬼魔女等类外道挟持异说以惑人者也摄伏恐惧收敛之貌此一节指上下一切神之卑者而言如是山林社稷祠庙血食之属一切鬼神当自消灭五方行病瘟疫鬼帅诸恶鬼神并风王水怪孽龙妖神土精木魅尽自消灭五虚六耗梦寐乖常野道咒诅蛊毒之类皆自消灭是持经人心欲愿者一切如意皆得满足如是持经之人非特邪魔外道畏避已也凡属山林社稷祠庙血食一切鬼神皆安然无事消灭其偏好偏恶之心而不敢擅作威福五方行瘟之鬼帅诸作恶之鬼神行风之王水中之怪造孽之龙爲妖之神穴居之土精山居之木魅天哭破败丧门弔客等之五虚六耗以及梦寐之乖常邪教之诅咒蛊毒一切等类尽皆消灭且百福臻而千祥集心所愿者一切圆满充足而无不如意焉或有未能遵依科教修崇斋醮但能淸净持戒专一信受尊重敬慕是此经典并同修斋护持净戒者是人功德坦然无碍自在逍遥号人中圣德慧长新同诸眞人玉经之效如此能依科建醮受持读诵功德固云无量或有未能遵依玄科教典设大斋醮但能淸净无染持戒无二专一信受而不敢忽尊重敬慕而不敢䙝将见诸神敬仰护持净戒之人无异于护持修斋之人可见净戒持经卽不必修斋而其功德坦大宽平毫无系滞阻碍逍遥自在名爲人中之圣至德大慧毕世长新同于诸天眞人焉尔时昊天大帝闻是说已卽于帝前稽首歌曰大哉至道无形无名𣺌𣺌亿劫黄道开淸神风朗耀九炁吐精玉虚澄辉太霞高明玉皇开化溥度天人三元道备二象摄生朽树故根己枯使荣蠢动蜎息长生化形怀胎含孕俱得生成亡者命故魂归三淸魄受鍊度南宫飞昇今日大吉皆得光明五帝鉴照普吿万灵天神地祗及诸河源五岳四渎及诸名山洞玄洞渊洞空洞仙无极大圣至眞尊神无穷无极溥鉴度生恶根断绝玄都记名众眞班列咸听帝言经是帝勅保诵持人至度道岸无使灾侵我奉帝命一切咸听大哉至道无形无名而不可闻见𣺌𣺌亿劫而无穷修累当此黄道吉辰天道开淸神风朗耀之时九炁九天之梵炁也吐精而异彩显露玉虚玉淸之虚无也澄辉而神光昭着太玄霞光高明而不可几及玉帝乘此时逢此运而普度一切天人也三元二句言玉帝尊经备乎三才之道而包乎二象之精统摄生人生物之理也朽树十句极言经功之大今日指说经之时而言皆得光明言人物咸济幽暗开光也五帝至度生句指当时会上一切监临之眞圣也末数句反覆咏叹之意于是昊天大帝说是歌已告大众言此玉皇妙法语诸圣祕密言路绝道断微妙难思巍巍大范爲神明之宗保鎭国土拔度生死尔时昊天大帝说是语已法筵淸众咸仰道言普得开悟秘密宝重而不敢轻洩之意路绝道断尽境也言此经乃成眞修仙之尽境大范范围一切之意于是天尊重宣此意而说偈曰玉帝功德大玄理极幽深生于浩劫前运化于古今我今说妙经悯念诸有情此诚极妙法功德中功德名号最上乘无比爲第一大光明王尊威德世希有能破暴恶魔皆令心降伏能灭极重罪皆令得淸净若人闻是经或闻帝妙号稽首生恭敬一切罪消灭十恶四重罪五逆于父母信心一称名随声尽消灭保护人天众四相与五衰三涂极重苦人间凡厄难凶年饥馑丧毒药及魇魅刑狱与𡨚家军阵鬬战苦山林恶道中虎豹豺狼众江海毒龙类迅雷风雨雹水火及盗贼蛊毒中心腹失志发狂乱蛇蝎毒恶虫邪魔凶怪神伺求人便者由持是眞经普皆自㪚灭恶病久缠绵梦寐亦不安非理欲残命殄灭不爲殃缘遇是经故安稳得自在所有希求愿财宝及富贵以此经功德如意皆称遂神威自在仙诸天十一曜三十二天主二十八宿星灵𡚱玉女等天神及地祇三界虚空神江海诸龙王水火及风神宫殿与宅舍山林树木众沟渠井泉神由持是经故一切皆拥护衣食常自然子孙臻富贵出言人希闻所至皆推敬若爲求男女持诵此眞经帝诏下天曹落籍天仙人降谪生其家爲其作男女显贵人崇重七祖得超昇光大庆门戸延及父母亲吉祥常炽盛灾障不能侵是故我今说大众宜谛听慈悲度一切皆令达上淸偈中所载皆功德品中所己见者也玉帝旣准昊帝之请广陈利益天尊闻之愈加庆慰故重宣此偈非复词也盖初学之人下品之士善根未固不言功德之大则其向善之心不坚故不惮反覆叮咛天尊示人之心至深切矣于是天尊普告四众凡人持念此经受诵帝号皆道根深重宿有善缘此经尊妙普度天人但精心恭奉家国安甯保命度灾扫除不祥天子王侯得奉之者致国太平凶冦自夷边域不争兆民歌唱普天兴隆运推数周正道当行有得之者天眞敬重宝之秘之此承上文未尽之意而极言之运推数周二句卽三龙之后庚子之年眞道乃行之意盖玉经旣演诸天人无不遵受而奉行之则杂法邪说之人皆废然自返而不敢逞其无所忌惮之词如天久阴晦一旦豁然开明浮翳消㪚所谓经正则庶民兴斯无邪慝矣报应神验品第五尔时慈悲度厄眞人寻声救苦眞人济生度死眞人万福䕶身眞人俱从座起越班而出俱白天尊言若诸末世凡夫虽宿有善缘得遇是经被诸邪障所隔本末疑惑不信是经功德如是之人见在未来于诸地狱得何罪报惟愿圣慈说其报应恶趣之苦夙有善缘得遇是经复爲邪障所隔反致疑惑不信故获罪甚大隔闭碍也本末犹言始终见在未来指今生后世而言也玉经尊重而有受持之人卽有疑谤之人受持者旣积功德大利益则疑谤者自应受种种报应前二品欲歆动学道之心此一品乃垂戒凡流之意不有诸眞请问无由以畅其旨故天尊因问动念反覆叮咛吿诫可谓切矣是时天尊吿四眞人云若诸世间刚强暴恶不善众生终日竟夜对诸道像无恭敬心出诽谤语是罪当堕五无间狱若遇是持经人设诸方便诱引开导如是之人能灭恶心信向是经彼人罪业净尽无余刚强暴恶性狼行兇之貌道像道教诸神圣之像诽议之也谤毁之也冥中五狱刀山剑树犁泥鼎镬寒冰也无间无尽之意设诸方便者设出诸般方便之法或善言以诱引之或婉词以开导之也引証市民王偁禀性顽劣诽谤大道一日忽双目失明有道士登门化斋教以持诵玉皇经偁辞日愚人瞽废不能从命道士日但请人书写亦可偁从之造完一部延师口授䖍诵不辍忽梦前道士来持刀抉其目偁遂惊觉两目复明此卽经中所称灭恶信经之验也又若有邪见愚执恶人覩持是经生诸恶逆偏眼邪视乃至起一恶心发一恶言妄生谤讟持经之人其罪深重命终之后堕大地狱永无出期偏眼邪视傲慢不恭之貌谤诽议也讟詈毁也引证滏阳赵修复曾于观中见道士持诵玉皇经极口诋毁一日昼寝梦一绿衣一紫袍者乘马叩门厉声责之曰汝狂肆轻慢诽谤玉经我等奉勅追汝修复心甚悚惧哀吿二公曰某愚昧无知追悔莫及惟愿哀悯宽宥指示二公曰汝能造玉帝尊像朝夕持诵玉皇经当罪灭福生修复唯唯听命二公引至一城但见腾腾业火烧空重重锋铓遍布受罪之人或在镬汤之中或在炉火之内或受碓捣或被锯觧男抱铜柱女卧铁牀镕铜灌口铁犁耕舌悲号万状惨不忍闻二公曰此皆不信大道沉沦受苦者尔若非悔攺心切一堕此中永无出期矣言讫命使送囘修复遂甦至若在世男女得遇是经不生敬仰秽手污触晕口读诵牀榻不净便将安置或诵是经讲习俗语共相戯笑以爲常典如是之人命过之后堕无间狱永无出期殃延宗祖受拷酆都累及子孙害遗后代是人于地狱中厯无量劫受大苦恼纵遇圣教累承救拔罪恶小减又遇上圣殊恩得离地狱生饿鬼中厯千万劫不闻浆水之名鬼报得尽生畜生中畜生报己若生人中复生边夷外域而复女身贫寒困苦癃残百病受无量苦人所惜弃求生不生求死不死轻斯经故获罪如是此言慢经之人不但己身永堕地狱且殃延宗祖害遗子孙厯无量劫而其罪不减甚矣玉经当尊敬而不可轻䙝也饿鬼道畜生道及托生边夷外域不定是轻慢䙝侮玉经之人而轻慢䙝侮玉经者必堕此数道大道无欺诳天尊岂漫爲是说以恐惧无良者哉引証相州刘满开晕饭馆爲业一日病急有靑衣吏持东岳牌来追满哀吿吏欲求少寛与家属诀别吏不许遂驱之行走旷野中日色惨淡如深秋向晚时约行数十里遇一戴花人从东而来见满揖之乃邻家子也握手而泣问曰我家人安否汝今已死在生积何善事满曰醮谢北极未尝缺也戴花人曰此亦善事也吾先往爲汝图之疾驰去靑衣吏推满复行过一土山见宫阙威严守御者皆鬼状吏坐满于门等候须臾戴花人出吿满曰吾爲汝问吏言汝所杀物命索偿其词甚𡨚奈何但汝能皈依玉皇大天尊玄穹高上帝庶几有济门开满随众入见猪羊鹅鸭皆怒目作人言曰还我命来满惧连诵圣号数遍口中红光喷出猪羊鹅鸭之类尽从光中升空而去王谓满曰𡨚对生天汝当还矣满方拜谢欲出有吏吿王曰刘满旣至此宜令见生平造业之物王许之吏卽付一卒押送过廊庑数间北面一殿有官正坐座后有门卒推满入见一池食物无所不有皆臭秽不可近卒曰皆汝所作之业令食尽方去满复念圣号口吐红光将秽物烧尽狱卒俱合掌讃叹满出王仍命靑衣吏带满从旧路归见相州城下濠水淸浅靑衣推满入水中遂得复甦旣安舍宅爲观罄家资造玉皇圣像终身䖍诵玉皇经不辍吁刘满一念圣号罪业立便消除则慢经之罪不问可知矣又复有人初虽信受后复慢易善恶童子上奏三官黑簿书名靑编减算身殁之后拘闭幽牢往复三涂无由觧脱或于见世受种种病疥癞痈疽以爲果报忧悲苦恼日夜相煎或身被横恶所加或牢狱系鎻或非命自害毒药所残或被虎狼毒蛇之所噉食或爲𡨚债之所牵引或行山林値遇恶人被他屠割推落崖岸或被邪精魍魉之所残害或爲水火之所漂焚或被刀兵之所横诛轻斯经故横丧天年获如是果获如是报可不悲与可不痛与初爲信受之人后存慢易之心其罪更大故不但幽闭酆都而阳报种种尤极惨毒黒薄所以记过靑编所以录功皆三官所掌十二年爲纪六年爲算过䧟于不知者犹轻知而故违者罪重初信受而后慢易不独有初鲜终而昧𨚫本良忍心背叛较前数条爲甚有不受种种果报者乎引証道士沈复初狂慢疎忽皇经破坏不加修整扯碎拭桌一日醉卧梦天将以火烧之苦不堪忍徧体皆裂舌长尺余号呌数日而死此卽慢经之报也是宜殷勤依此奉行勿生邪念若诸念不生万缘顿息尘沙恶业随心消散一切灾魔自然殄灭此经功德不可思议是诚无比最上妙法诸经之王有大利益非人勿示殷勤拳拳奉持之貌诸念一切妄念也万缘一切情缘也尘沙难以算数言恶业之多也诸经之王犹言诸经首领尊无二上也非人勿示非遇尊经重道之人不可轻传也引証元黄德甫敬奉道法捐资刊玉皇经发愿印施千部一夕燃烛讽诵至末卷未竟忽烈风大作一人从空而下竦立于傍身长丈余手秉巨笔毫芒光灿口眼火熖烁人窃视之乃雷霆本部督也德甫恐惧伏地神厉声曰汝所印之经不可妄施与人须令当面诵读一遍字句不差方可相授敬之愼之言讫不见自是德甫如教方施经中所谓非人勿示者其斯之谓与若诸天人五衰四相轮回侵逼能除妄想受持是经坐招自然天福益固身度三界与道长存天人欲界下天之人也五衰四相见神通品侵逼不能脱离之意坐招自然不待思求自然坐获也大道厯劫不坏持经之人心与道俱故其身与道长存引証太平州人孙夀猎于海滨纵火延燎草木荡尽惟一丛草甚茂火到便熄并不焦萎夀疑其中有伏兽近前窥视见一砖塜经久雨倾䧟露出木棺石碑铭云大汉延平二年念玉皇经李氏女墓野火不及盖由此也夀念棺中必以经附葬焉遂命仆弃鹰在地掘开砖塜启棺视之女体尙温颜色不变头边有木匣一箇经果在内经袱虽朽而经如故焉夀取以归爲易新棺制衣衾重葬之此经所谓身度三界与道长存之验也是此经典无与等无能胜是大威德大神咒能令一切枯藁便生枝叶花果茂盛能除众生极重苦恼能令短命众生而得长夀此经功德不可思议叹莫能尽无与等一切经典莫与比也无能胜一切经典莫能及也大威德者威以德显邪魔恐怖而鬼神钦敬也大神咒卽前大光明圆满神咒也枯藁之物尙沾经功而茂盛况人爲万物之灵果能信心奉持岂有不获善报者乎引証士人严讷访友外出妻李氏在家一旦无病暴卒是日讷过苍湖见其妻履水而至讷惊问之妻泣曰我已死矣此间北雁村有严先生抱奇术若往求之我庶得生遂不见讷至村访问果有严先生课蒙爲业讷造门求救严初怒拒哀恳久之方曰杀夫人者王将军也葬在君宅堂西柱下急爲建醮持诵玉皇经则尊夫人可活矣讷急囘请道士建醮诵经才半部其妻已开目经完便坐起曰王将军致语承君功德不敢有忘遗骸葬此堂西柱下怀中一剑请留以酬君惠掘之果然遂择地厚葬之此经所谓能除众生极重苦恼能令短命而得长夀之验也若不宿植道本广种福田乃至经名尙不得闻何况得见是经宿预也植栽也本根也积善获福报谓之种福田如种田之获稻粱也言人非宿植道本广种福田则善缘浅薄经名尙不得耳闻何能得目见是经乎宿植道本卽获宿命通之谓从来今生向道专笃者未有不自前生植其基也所以前因不昧是爲最难非种本深者鲜有不失者矣盖是经依三洞眞格八万劫一传此淸都至眞上圣所宝秘于玉京金阙甚爲微妙难可得遇如宿有仙骨当爲九天眞仙之人得遇斯文承斯缘故后当赍金宝从师告盟受之方当乘机应运乃可付焉不得轻洩敬之愼之洞眞洞玄洞神谓之三洞金科玉律谓之眞格八万劫者人生于寅尽于酉八运共八万年也淸都上淸玄都也言此经微妙必须宿有仙骨当爲九天眞仙之人方可得遇又必赍持金宝从学于师告天立誓乘机应运而后可以授受也引証奉天县尉马敬持诵玉皇经十五年不倦忽于一夜见披甲神人状貌甚异谓敬曰尔旣专心向道何不诣延康宫访女冠李霞卿彼人姓名已登仙籍秘藏皇经眞本能持诵之功尤倍常敬惊骇受命至旦诣延康宫试爲寻访果有李霞卿者修眉玉颜飘飘若仙旣接坐道及神人所言之事霞卿曰小道秘藏此经无人得知今蒙神谕焉敢隐匿命女童连匣取至敬跪而受之持归校旧日诵本方知语句脱略乃依本攺正此经所谓宿有仙骨当爲九天眞仙之人得遇斯文之验也于是天尊珍重讃叹而说偈曰设使江河水波浪能生莲慈乌毛能白如经故难遇设使龟生毛堪採爲衣服夜月能消冰如经故难遇设使蚊蠓足堪搆爲桥梁能载一切重如经故难遇设使黄口雀能衔诸大山掷之他方界如经故难遇设使一叶舟力能载崑崙浮度于大海如经故难遇设使诸水蛭口能生巨齿其大如象牙如经故难遇设使蓬蒿叶能覆无鞅界荫庇崑崙山如经故难遇设使乌枭类同树一巢栖衔食共反哺如经故难遇设使兔生角堪用爲梯磴上穷有顶天如经故难遇设使鼷鼠等缘于兔角梯至天能食月如经故难遇设使驴颜唇色如苹婆果复能作歌舞如经故难遇设使蝇虫等能饮钟石酒迷荒而沉醉如经故难遇珍重讃叹者珍重玉经之宝贵而讃叹其难可轻遇也设使云者万一或然之词偈中所载皆事之所必无理之所未有者厯厯言之以形容经之难遇夫大道人所同具尊经自在天壤何以难遇若此盖以传之者未必如元始之眞受之者未能契玉皇之秘扞格难通故虽遇如未遇也尔时天尊宣说偈已普吿四众世间若有持是经人名功德身一切有情被其荫故有利于众曰功有恩于众曰德有情者世间一切含生之类荫覆冒也引証宋李惟一开杂货舖每日于舖柜诵玉皇经一遍柜下有一母鸡抱二十四卵两月不生一夕梦一羣人罗拜其前曰我辈今脱禽类得爲人身皆沐超度之恩李觉而怪之旦视所抱鸡卵皆成空殻矣持是经人名神通身一切吉祥咸臻集故神之所到触处皆通故曰神通吉吉庆之事祥祥瑞之征咸臻集者诸福毕至也引証司马乔卿丁母忧发愿剌血写玉皇经以报劬劳写未一卷庭前生灵芝二本长一尺八寸紫盖绿蒂日𤃉汁一升取饮之味甘如蜜乔卿服阕后召爲扬州剌史终身亨泰持是经人名淸净身一切恶业不能侵故恶业灾殃也侵逼害也引証唐陆康成任京兆法曹一日坐堂见亡吏抱案牍约数十种陆问之吏对曰来年兵乱此皆劫中之名姓陆曰得无有我乎吏曰有陆大惊曰君乃旧吏何不用情吏曰以此故来报知惟诵玉皇经可免言讫不见陆求得经日诵不辍明年朱泚反迫爲御史陆叱曰贼臣敢乱唐室而污国士耶泚大怒令数十人围而射之陆闭目诵经一无所伤泚曰儒者以忠信爲甲冑信矣命释之持是经人名威德身天魔异道不能摄故威德德着爲威不假怒而自威也天魔诸天之魔也异道山精木魅也慑悚摄惊怖之意引証谭周敬慕道法常诵玉皇经一曰擕仆访友抵暮未至投宿旅店比寝忽门戸开阖震响殊甚若有冦入之状周大惊朗诵帝诰时灯已灭恍惚见一官人襕幞端简拱立牀侧响声遂寂达旦欲询店主而不果仓惶出门途中仆吿曰昨晚假馆之榻有妇人缢死夜间常出爲祟周方悟所见官人乃里社正神暗来护衞魔鬼不能摄也持是经人名无等身上帝遥唱万神敬故无等无与等也遥唱帝喜乐道之人天音赞扬如相唱和也引証隋慕容文远病中见鬼使来拘卽随行入城进一王府见殿上坐一王者文远下拜王问曰汝在生有何功德文远曰惟旦夕持诵玉皇经王惊起合掌称善曰若然当愿闻令登金牀坐诵才一卷忽然遗忘有一玉女顶翠凤冠披五彩服手捧文远所诵经跪布其前文远对经诵毕黄云满庭有绣衣童子自空而下谓王曰上帝有旨慕容文远持经功大宜速放还王遵旨命原使送囘病遂愈持是经人名坚固身恶劫大难不能损故向道专一心无退转故其身坚强贞固虽遇劫难不能损坏引証士人刘天泽持诵玉皇经始终不懈端平丙申贼兵犯蜀家人先遁刘负经出门正遇贼兵叩头求免且默诵玉皇宝诰贼兵连砍数刀如有障隔羣惊爲神释之得免持是经人名道藏身口出语言鬼神仰故藏府库也持经之人妙法神功无不周备是大道之府库也语言发爲德音故令鬼神钦仰引証唐吕文展持诵玉皇经至万余部年旣衰老口牙俱落向经恳求牙生如故郡中雨旸不时太守委令祈祷无不立应一日夜坐诵经见诸王者冠冕龙衮手执玉圭长跪礼拜文展大惊下坐叩头曰某下界凡夫安敢当此恭敬诸王者曰我等上界天主适见此间有光烛天谓是上帝化身在此故相率前来供奉尔珍重赞叹而去持是经人名慈悲身六道众生赖其善故赖其善者六道众生赖持经人之善力除罪增福脱苦生天也引証唐李邱一好畋猎一日见鬼使来追自云姓焦名策相随至阴府见王王曰汝好杀物命今须偿还须臾见诸禽兽相向索命邱一怖甚吿王曰某曾诵玉皇经百部可凖得否王惊起曰此经能灭一切罪恶遂命检邱一功德簿还白如言王曰玉皇经最上功德汝能持诵利益不小乃召所杀诸物令邱一诵经超度念才三张囘顾庭中禽兽皆不见诵毕王命焦筞送邱一还筞出曰子归何以报我邱一许钱三百千辞不受许造经五部筞曰可也及甦如约造经复梦筞来谢云承君功德已生天矣持是经人名大道身出入所在无怖畏故大道坦荡寛平持经之人念念是道故无畏怖引証衡邑老儒忘其名一夕过江唤渡操舟人皆酣卧不应遂静坐诵玉帝诰隔岸一渔翁独钓江畔遥见二人自波中来私相谓曰岸上老儒唤渡已久汝急去取之一人答云彼正念经未可近也良久其人又曰可矣恐过此时又待三年答云彼念经不辍衞护甚严奈何时交五更二人入水而没渔翁知其爲鬼移舟至岸吿老儒曰向者唿渡见二鬼伺间欲来相取闻云念经不敢相近不识所念何经老儒曰吾平日持诵玉帝宝诰虽暮夜独行永不敢废渔翁遂载以渡持是经人名良医身善行妙法安乐人故善行开度之妙法救灾弭患人皆安乐故持经之人不异良医之治病也引証谭应干闭戸诵玉皇经数十年不倦时兵革之后疫气大盛谭往诵经无不立愈比兵来往皆惊叹曰此老异人戒勿惊扰各以钱米等物与之而去持是经人名光明身常爲帝光所摄受故上帝威光无所不照昏昧者如有所隔惟持经之人性天明朗心通帝座故常爲帝光之所照临引証隋赵居易常持诵玉皇经一日暴卒至冥府见王王曰诸罪中杀生最重尔以猪羊充庖应当受报命以五长钉钉居易舌及手足钉时金光罩体遂不复钉又有一长安人姓高名湻王曰汝曾诽谤亲长令左右拔舌舌上有光高二丈余亦无所伤王问掌善吏曰此人有善在福簿否吏曰有此人曾在黄童观看玉皇经一卷大有至诚王命鬼吏送二人囘居易旣生遂访高湻其家人曰近日还魂已入道矣居易自此持斋修道永不茹晕持是经人名自在身天宫妙境神能游故持经功德说不可尽持经之人五藴皆空四相俱冺得大自在天宫妙境如三淸玄都玉京金阙等处是也末二句总承上文引証嘉定任自信常持诵玉皇经一日过洞庭湖见龙王庙甚爲壮丽欲入赏玩居民止之曰此神躁暴无得轻犯君毋入焉自信笑曰吾受三天净戒持始靑妙典以信待神神果有灵不我害也言讫遂入四处游览出经于殿之西楹诵之约三更闻牕外丝竹嘹喨车马喧阗有赭袍金冠者乘舆而来揖自信曰先生崇修大道功德无量幸降敝居稍伸敬仰遂邀自信同行不三五里抵一城见瑶池玉阙宝树琪花眞蓬岛也王下舆拱自信入宫设碧玉几施锦地衣率眷属侍立座前听自信诵经自信诵至三卷开目见王与诸眷属长跪座下自信大惊逊谢王复出金银珠宝罗列殿前自信坚辞不受请行王命驾舆送至原处越半月抵家家人曰十日前有数人荷担而来皆奇珍异宝云是尔送来自信具述其事后隐入靑城山莫知所终又若道士志人能结法坛着新净衣于夜半后阒寂之时独处淸净室叩齿九通东向端坐诵咏是经于是时也天眞御几玉𡚱拂筵万神班列诸天临轩三界侍衞五帝司迎道士志人修道之士有志之人也阒寂万籁俱静也此言如法诵经则诸神敬仰彼䙝慢者其罪当何如耶引証唐李修丁父忧剌血写玉皇经才一部笔头现五色神光写至十部笔毫一无所损院中尝闻异香案前时落奇花每当夜静持诵彷彿见无数神将合掌恭敬又能闭目静思存想是经不觉身处五色云气之中俄见其身光明赫奕上昇天宫众眞下迎心有所请一切应奉仙丹妙宝随意自得宜当依科冥心奉行不但结坛讽诵者获大利益卽闭目静思存想是经则其心己与帝座相通而诸神敬仰所愿俱得矣引証饶州银山老人持诵玉皇经数十年不懈一日邻火不戒延烧千余戸惟老人一家居中而火越过其居一无所燬人见有无数神将围绕保护年九十余仙人与以金丹服之飞昇此经乃自三世金仙十方大圣皆从此经依科修奉故得超证无上妙道是兹玉帝诸天之师众圣之王存想是经获无穷利益故三世金仙十方大圣皆依玄门科仪修持而遵奉之超拔擢也证成就也化及万方故曰诸天之师浩劫钦崇故曰众圣之王引証安陆仇端持诵玉皇经甚䖍一日邻火延烧一切诸佛典籍俱成灰烬惟此经与帝像毫无损坏经所云诸天之师众圣之王观此益信是故凡夫値遇是经精一修奉乃至五帝辅翼召使羣仙御役神官运导阴阳千灵敬仰万神慑伏百邪避路羣魔束形命过之后卽得南宫受炼飞步上淸逍遥自在与道常存不特金仙大圣从此超证卽凡夫値遇是经精诚专一修持崇奉则五老辅翼其进修羣仙咸受其召使神官皆爲所御役运导干旋也南宫朱陵府度魂炼魄之宫也引証道士周契玄常持诵玉皇经发愿䖍写百部未就而卒七年后忽于空中唤诸弟子云吾是汝师周契玄初死见冥王王问在世修何福业吾以持经事答王曰师旣有此莫大功德当往生上淸不复留此矣今已七年吾所许皇经百卷尙未写完汝等可爲吾续成之以满善愿诸弟子问师何不现身曰吾自生天身躯长大若出现恐惊坏汝等也又复世间众生得闻是经心生渴仰能于家庭择淸净处画帝尊像日夜䖍䖍晨昏济济香花灯果尊重供养称赞圣号瞻礼诵经是人当得三十种上妙功德䖍䖍诚敬不二也以心言济济威仪中式也以身言引証唐王法进幼而好道供玉帝像勤奉香火诵经不辍一日有靑衣童子自天而下谓法进曰上帝以汝皈依诚敬勅命召汝不觉腾身空中径达帝前法进叩首帝命起立赐玉杯霞浆併授灵宝淸斋吿谢天地仪文使传于世帝复命曰龙虎之年复当召汝后法进以壬辰年昇天一者诸仙赞重二者先亡生天三者宿殃解脱四者所往通达五者无盗贼事六者所求遂心七者除水火厄八者横事潜消九者夜梦吉祥十者疾病不侵十一者智慧聪明十二者人见欢喜十三者衣食丰盛十四者子孙荣贵十五者六亲见喜十六者门族和睦十七者除三恶报十八者转女成男十九者形容端严二十者爲国大臣二十一者生爲帝子二十二者鬼神钦仰二十三者得宿命通二十四者诸神护念二十五者九族受荫二十六者处世长年二十七者有情赖善二十八者魔王保迎二十九者决超三界三十者白日上昇赞重者赞叹而尊重之也所往通达随其所往毫无阻碍也宿命通者宿世命运记忆通彻也护念者保护称念也九族高曾祖父已身子孙曾玄也有情赖善谓六道四生赖善力而济度也保迎保举迎接也决超决然超昇也尔时天尊复告四众曰此经功德能碎铁围诸山竭苦海水破大地狱拔诸罪苦降暴恶魔护诸国土能灭一切恶鬼能除一切重病能解一切恶毒能离一切恶人能伏一切毒兽能摧一切邪道一切诸天皆自尊敬其余功德说不可尽造业之人生前沉沦苦海死后堕落牢山倘能得闻是经则铁围山碎苦海水竭大地狱破而超登道岸矣恶毒如蛊毒魇魅之类邪道如妖术符咒昏人神志也摧破坏也此总叙皇经之功德自度鬼拔罪降魔护国外如灭恶鬼除重病解恶毒离恶人伏毒兽摧邪道威光所照无恶不消法力所通无殃不解诚哉爲诸天师众圣王也天上地下万灵眞宰有不奉爲法宝而尊之敬之者哉引証豫州张政尊奉大道持诵玉皇经一日得重病有四人来追同行入城见在世传经道士从署中出装束奇异如道像中眞人政遂迎拜道士骂鬼使曰如何妄追平人鬼使惶惧道士引政见王王下堦相迎上殿对坐道士曰张政是吾弟子持诵皇经多年妄被追来可速放还王曰略俟勘对此人夀算及禄簿道士忿然作色王急索帖判放去字仍命王重责鬼使王乃枷追者四人于廊下道士领政辞出徧看地狱见大镬行列燃火煮人痛苦哀号更有铁牀炭火烧炙人皆焦枯又有蓬头妇女三人黑中伫立向政叩头云不得食者不知几时矣政朗念玉皇经见牛头马面及夜义诸恶鬼皆合掌跪听受罪众魂悉升空而去道士以杖击政遂复活病亦瘥尔时道塲大众金仙菩萨眞圣眷属闻是说已欢喜踊跃稽首敬礼而作颂曰大哉至道无宗上眞上度诸天下济幽魂上无师祖惟道爲身丹台紫府金阙玉京秘此妙法溥福含灵灭我万罪增我遐龄万神朝礼魔王保迎功德昌盛黄箓书名𣺌𣺌亿劫使我长存至道谓玉经也无宗上眞言无本无始而具最上至眞之妙法是以上度乎诸天而无不周下济乎幽魂而无不徧也身体也言此经无师无祖惟以道爲体也藏于丹台紫府贮于金阙玉京溥福乎一切含灵之类诵之者灭万罪增遐龄万神瞻仰魔王钦敬功德极其昌盛黄箓书其姓名纵厯亿劫而此身不坏也玄都仙籍铸金爲简故曰黄箓于是会众说是颂毕稽首皈依奉辞而退玉皇心印妙经上药三品神与气精恍恍惚惚杳杳㝠㝠存无守有顷刻而成回风混合百日功灵默朝上帝一纪飞昇知者易悟昧者难行履践天光唿吸育淸出玄入牝若亡若存绵绵不绝固蒂深根人各有精精合其神神合其气气合体眞不得其眞皆是强名神能入石神能飞形入水不溺入火不焚神依形生精依气盈不凋不残松栢靑靑三品一理妙不可听其聚则有其散则零七窍相通窍窍光明圣日圣月照耀金庭一得永得自然身轻太和充溢骨散寒琼得丹则灵不得则倾丹在身中非白非靑诵持万遍妙理自明玉皇心印妙经诵经后念十遍再诵补阙文至心皈命礼金阙玄穹主高上玉皇尊诸佛圣师万天帝主演三卷五品之妙法周十号万德之洪名放十七大光明示三十种功德拔度生死运化古今一万二千三十六字洞玄灵宝高上玉皇本行集经收金光咒元始天尊修炼雷霆日月交合星宿璇玑五炁交结运动干坤威震霹𩆝邪鬼灭形五明交合万道明辉周行事毕随吸归身五灵混合我得长生嗫唎口顺⬤㖀鸣唎𠸩𠼳哼𡄳唎大有妙庭囘向懴悔文伏以龙章凤篆已殚歌咏之诚鹤驾鸾舆重冀鉴观之惠谨炷眞香再拜奏启道经师宝元始万神玉光会中一切圣眞恭望恩光俯垂证鉴向来看诵高上玉皇本行集经三卷一遍伏念所宣经典罔敢不䖍其奈业力障魔神志错乱所立根钝自然想来脱畧混淆顚倒重叠临文狥意字误句差乖淸浊之正音泥解会之邪见事夺其志心不在经问对起居断绝隔越久诵懈怠因事忿嗔严洁或涉于垢尘肃敬或流于䙝慢身口服用之不净衣冠礼貌之不䖍供不如仪处非其地卷舒揉乱坠落脱伤不专不恭大惭大愧伏愿慈悲怜悯赦释罪愆庶使诵持得臻感格所祈所愿如志如心尙虑经中传授或误刊写多讹其师其人悉皆懴悔仗道威力愿罪消除常转法轮普度羣品爲如上缘稽首称念太上无极大道三十六部尊经眞文宝符三淸三境虚无三宝天尊玉皇赦罪大天尊玄穹高上帝十方众圣玄中大法师玉经中无鞅数众神仙覃恩不可思议功德收赞诵经功德神妙难思幢旛接引拜彤墀玉液酌金巵佛果仙姿超证乐春熙大圣玉皇满愿大天尊皈依三宝自皈依道当愿众生形神俱妙与道合眞自皈依经当愿众生精持妙典获大神通自皈依师当愿众生功圆行满应诏飞昇太上元始天尊说玉皇本愿尊经尔时元始天尊在郁罗萧台玉山上京与五老上帝三元大帝十极高眞无鞅仙众说无上至眞妙道开悟天人忽见祥光万道充满虚空旋结成篆络绎可纪时有慈悲度厄眞人寻声救苦眞人济生度死眞人万福护身眞人卽从座起越班而出稽首作礼上白天尊曰未审今此玄苑以何因缘特现金光妙篆天尊凝神良久言曰光严国内妙乐土中嗣位储君以淸净心发宏誓愿缘放神光成斯妙篆四眞再拜稽首白天尊曰光由愿起篆借光成所发何愿请言其实于是天尊卽命上元捧砚五老执笔仰睇云篆而述其愿一愿万二千天不相背害二愿九万亿光琉璃灿烂三愿厯劫种亲早登道果四愿所有眷缘福慧增添五愿东山硕儒贤圣文物六愿西域袈裟立地参禅七愿在在处处身住妙乐八愿世世生生无有沦毁九愿生吾国者不复女身十愿侍吾前者与吾同尊十一愿闻吾香者承恩受度十二愿称吾名者五逆不干十三愿常覩慈颜不视邪色十四愿耳闻妙法谛听眞诠十五愿鼻观寂静常嗅妙香十六愿舌无杂味恬淡太玄十七愿身无困惫久视常乐十八愿意不散乱守我三元十九愿自修自证普度羣品二十愿人过人恶皆属已愆二十一愿怨我仇我时下消释二十二愿亲我德我听其自然二十三愿卑者就下非汹非涌二十四愿高者耸峙不骞不崩二十五愿水陆禽虫爲麟爲凤二十六愿山川草木成桂成兰二十七愿因亲及亲同赴帝京二十八愿从劫至劫不堕凡流二十九愿忍辱仁柔坚固道体三十愿度人无量永证金身三十一愿玄座说法天人悦庆三十二愿赞咏洞章金仙云从三十三愿山林坡坂无复高下三十四愿四维八极至迩非遐三十五愿所有宫殿金玉成饰三十六愿所经云衢宝网交加三十七愿钧天妙乐随光旋转三十八愿祥云紫雾常护玉轩三十九愿玉树仙花珠实蒨灿四十愿芝草绵覆景秀丹田四十一愿火枣交梨密缀林树四十二愿仙丹妙宝罗列后前四十三愿阴阳和合非寒非暖四十四愿华池频浴何盈何浅四十五愿所服裳衣无损无缝四十六愿所食云馔无欠无余四十七愿飞鸣应节皆中玄韵四十八愿龙戯麟盘翔舞天端四十九愿慈光徧烛有求皆应五十愿威德无极莫敢不从五十一愿初证仙品各思踰舍五十二愿未登道岸勇往直前五十三愿割爱学道爲吾弟子五十四愿行药治病亦列仙班五十五愿敷扬神功恢宏正化五十六愿舍己血肉永断悭贪五十七愿我愿人愿人愿我愿五十八愿愿亦非愿非愿亦愿天尊卽说偈曰玉帝功德大宏誓深如海广修无量劫应证无上尊十方悉皈依仙佛神圣师金童收云锦玉女纳宝函天龙常拥护诸眞不得闻我爲汝畧说大众宜谛听是时五老上帝三元大帝四大眞人及诸仙众闻是偈已各各欢喜踊跃稽首顶礼天尊奉辞而退太上元始天尊说玉皇本愿尊经东方第一眞文神咒东方九炁始靑天中靑灵始老九炁天君眞人按笔下注臣身木德秀炁会道合眞金章灵符图此符治肝经受病黄纸朱书化服立愈南方第二眞文神咒南方三炁赤灵丹天丹灵眞老三炁天君司命司禄绛阙尊神火德明秀会道合眞金章灵符图此符治心经受病黄纸朱书化服立愈中央第三眞文神咒总监众灵十二支天黄灵元老十二天君都录交籍主鎭脾神土德鎭秀会道合眞金章灵符图此符治脾经受病黄纸朱书化服立愈西方第四眞文神咒西方七炁太白之天皓灵皇老七炁天君记名安魄主鎭肺神金德监秀会道合眞金章灵符图此符治肺经受病黄纸朱书化服立愈北方第五眞文神咒北方五炁玄中之天五灵玄老五炁天君追生落死主鎭肾神水德华秀会道合眞金章灵符图此符治肾经受病黄纸朱书化服立愈皇经持诵仪制玉律曰持是经人不拘道俗男女俱宜斋䖍精专不二凡设皇坛务要北房正面向南无论观庙家庭只在洁凈严肃发愿讽经者月前斋戒香汤沐浴更换新净衣服洁清铺盖独处静室戒定身心焚香熏坛洒水净秽先期具表奏闻当夜子时分持经人等俱执笏称臣于囘向中宣意先击报钟三下白圣曰本行集经开度众生金钟一响殄灭邪精金钟二响扫荡㐫星金钟三响地狱皆空羣生闻者百福来臻吾奉玉皇上帝律令勅入坛上香悬旛咒曰赫赫阳阳旛挂中央万神列队护衞经堂千妖灭爽万秽消亡宝旛所指兴利除殃稍有违误玉律施张急急如玉皇上帝勅令囘坛击鼓三通北面长跪击木鱼念七神咒焚接驾表上香念集灵咒念开经偈请笏礼奉跪讽各诰懴悔发愿朝礼三宝讽玄藴咒讽弥罗诰敲打钟鼓唱开经赞上香叩齿九通开讽上卷凡遇天尊玉帝等字俱击磬经毕唱收赞少歇剪烛上香唱开经赞开讽中卷收赞少歇剪烛上香唱开经赞开讽下卷念心印妙经念补阙文收金光咒上香执笏跪宣囘向懴悔文收赞皈依三宝经完落旛咒曰旛悬宝号普利无边诸神衞护灭罪消愆经完旛落云斾囘天各遵法旨不得稽延急急如玉皇上帝勅令每逢朔望申奏讽过经数及布施人等姓名如朔望逢戊停经勿讽篇内所载科仪不可简省缺略致干谴责若有善信不能自讽延请礼诵功德相同玉皇本行集经跋玉皇本行集经乃以上天帝座譬人心之帝座中有主则百体从令如玉阙之尊统驭万灵然天不言而𡻕功成日月星辰风雨露雷以及寒暑往来昼夜推迁主宰纲维不愆不忒实天爲之也人之一身屈伸俯仰唿吸运动各得而弗违实心爲之也故人之有心卽一身之帝座遵而奉之合乎天行之自然含无守有卽得主而常住矣此篇经大丞相及文帝诠註已无遗藴故仍卽训言释绎使读是经者知从事于治心之法卽仰合乎玉皇之本行而深副乎玉皇之本愿矣乙丑夏南水盛涨本坛诸子矢愿广布此经以济劫运于未然故爲敬识数语于后宏教司柳守元谨跋