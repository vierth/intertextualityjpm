唐诗鼓吹目録钦定四库全书集部八唐诗鼔吹目録总集类巻一五十六首栁子厚刘禹钖许浑巻二五十五首薛逢韩偓王维髙适岑参张説耿湋巻三六十四首陆龟䝉包佶鲍防皇甫冉郎士元羊士谔窦常窦牟杨巨源巻四六十九首曹唐宋邕李益贾岛章碣李频杜荀鹤崔颢李颀赵嘏崔途李郢韦蟾薛能秦韬玉巻五五十九首刘沧刘威曹松崔鲁张祐颜萱皮日休张贲罗邺钱起卢纶司空曙陈羽戴叔伦李嘉祐姚鹄巻六五十九首杜牧之髙骈王初崔峒朱湾吕洞宾呉融巻七五十八首李商隠温庭筠刘长卿李徳裕李绅纪唐夫陈上美来鹏郑准章八元李羣玉巻八六十一首罗隠张蠙李山甫武元衡唐彦谦李逺权徳舆于鹄卢弼独孤及胡宿苏广文王建巻九五十六首谭用之司空图不知名氏袁不约巻十五十九首郑谷张泌韦庄呉商皓胡曾王表项斯崔珏李后主汤悦徐铉等谨按唐诗鼓吹十巻不着撰人名氏据赵孟頫序称为金元好问所编其门人中书左丞郝天挺所註国朝常熟陆贻典题词则据金史隠逸传谓天挺乃好问之师非其门人又早衰厌科举不复充赋亦非中书左丞颇以为疑案王士祯池北偶谈曰金元间有两郝天挺一为元遗山之师一为遗山弟子考元史郝经传云其先潞州人徙泽州之陵川祖天挺字晋卿元裕之尝从之学裕之谓经曰汝貌类祖才器非常者是也其一字继先其父于元太宗世多着武功天挺英爽刚直有志畧受业于遗山元好问累官河南行省平章事追封冀国公谥文定为皇庆名臣尝修云南实録五巻又註唐诗鼔吹集十巻近常熟刻鼔吹集乃以为隠逸传之晋卿而致疑于赵文敏之序称尚书左丞又于尚书左丞上妄加金字误甚云云然则贻典等所考知其一而不知其二矣好问所録皆唐人七言律诗凡九十六家共五百九十六首作者各题其名惟柳宗元杜牧题其字未喻何故第四巻中宋邕诗十一首天挺註以实出曹唐集中题作宋邕当必有据然第八巻中胡宿诗二十三首今并见文恭集中实为宋诗误入则亦不免小有疎舛顾其书与方回瀛奎律髓同出元初而去取谨严轨辙归一大抵遒健宏敞无宋末江湖四灵琐碎寒俭之习实出方书之上天挺之註虽颇简畧而但释出典尚不涉于穿凿亦不似明廖文炳等所解横生枝节庸而至于妄也据都卬三余赘笔此书至大戊申江浙儒司刋本旧有姚燧武一昌二序此本佚之又载燧序谓宋髙宗尝纂唐宋轶事为幽闲鼓吹故好问本之案三都二京五经鼔吹其语见于世説好问立名当由于此燧所解不免附会其文也干隆四十一年十二月恭校上总纂官纪昀陆钖熊孙士毅总校官陆费墀原序唐诗鼓吹原序鼓吹者何军乐也选唐诗而以是名之者何譬之于乐其犹鼓吹乎遗山之意则深矣中书左丞郝公当遗山先生无恙时尝学于其门其亲得于指授者盖不止于诗而巳公以经济之才坐庙堂以韦布之学研文字出其博洽之余探隠发奥人为之传句为之释或意在言外或事出异书公悉取而附见之使诵其诗者知其人识其事物者达其义览其辞者见其指归然后唐人之精神情性始无所隠遁焉嗟夫唐人之于诗美矣非遗山不能尽去取之工遗山之意深矣非公不能发比兴之蕴世之学诗者于是而䌷之绎之厌之饫之则其为诗将见隠如宫商锵如金石进而为诗中之韶濩此政公恵后学之心而亦遗山裒集是编之初意也耶公命为序不敢辞谨序其大畧如此至大元年九月十二日呉兴赵孟頫序唐诗鼓吹卷一钦定四库全书唐诗鼓吹巻一元郝天挺註栁子厚登栁州城楼寄漳汀封连四州城上髙楼接大荒海天愁思正茫茫惊风乱飐芙蓉水宻雨斜侵薜荔墙岭树重遮千里目江流曲似九回肠共来百越文身地犹自音书滞一乡衡阳与梦得分路赠别十年顦顇到秦京谁料翻为岭外行伏波故道风烟在翁仲遗墟草树平直以慵疎招物议休将文字占时名今朝不用临河别垂泪千行便濯缨栁州寄丈人周韶州越絶孤城千万峯空斋不语坐髙舂印文生緑经旬合砚匣留尘尽日封梅岭寒烟藏翡翠桂江秋水露鰅鳙丈人本自忘机事为想年来顦顇容得卢衡州书因以诗寄临蒸且莫叹炎方为报秋来雁几行林邑东回山似㦸牂牁南下水如汤蒹葭淅沥含秋雨橘柚玲珑透夕阳非是白苹洲畔客还将逺意问潇湘岭南郊行瘴江南去入云烟望尽黄茒是海边山腹雨晴添象迹潭心日暖长蛟涎射工巧伺游人影飓母偏惊旅客船从此忧来非一事岂容华发待流年栁州峒氓郡城南下接通津异服殊音不可亲青箬裹盐归洞客緑荷包饭趁墟人鹅毛御腊缝山罽鸡骨占年拜水神愁向公庭问重译欲投章甫作文身别舍弟宗一零落残魂倍黯然双垂别泪越江边一身去国六千里万死投荒十二年桂岭瘴来云似墨洞庭春尽水如天欲知此后相思梦长在荆门郢树烟再授连州至衡阳酬赠别梦得去国十年同赴召湘江千里又分岐重临事异黄丞相三黜名惭栁士师归目併随回雁尽愁肠政遇断猿时桂江东过连山下相望长吟有所思杨尚书寄郴笔截玉铦锥作妙形贮云含雾到南溟尚书旧用裁天诏内史亲将写道经曲艺岂能裨损益微辞秪欲播芳馨桂阳卿月光辉遍毫末应传顾兔灵同刘二十八哭吕衡州兼寄江陵李元二侍郎衡岳新摧天柱峯士林顦顇泣相逢秪令文字传青简不使功名上景钟三亩空留悬磬室九原犹记若堂封遥想荆州人物论几回中夜惜元龙刘禹钖西塞山懐古王濬楼船下益州金陵王气黯然收千寻铁锁沈江底一片降幡出石头人世几回伤往事山形依旧枕寒流今逢四海为家日故垒萧萧芦荻秋汉夀城春望汉夀城边野草春荒祠古墓对荆榛田中牧竖烧刍狗陌上行人看石麟华表半空惊霹雳碑文才见满埃尘不知何日东瀛变此地还成要路津荆门道懐古南国山川旧帝畿宋台梁馆尚依稀马嘶古树行人歇麦秀空城野雉飞风吹落叶填宫井火入荒陵化宝衣徒使词臣庾开府咸阳终日苦思归早春对云奉寄澧州元郎中新赐鱼书墨未干贤人暂屈逺人安朝驱旌斾行时令夜见星辰忆旧官梅蘂覆阶铃合暖雪花当戸㦸枝寒宁知楚客思公子北望长吟澧有兰松滋渡望崃中渡头轻雨洒寒梅云际溶溶雪水来梦渚草长迷楚望夷陵土黑有秦灰巴人泪应猿声落蜀客船从鸟道回十二碧峯何处所永安宫外有荒台送张源中丞充新罗册立使相门才子称华簪持节东行捧徳音面带霜威辞凤阙口传天语到鸡林烟开鳌背千寻碧日落鲸波万顷金想见扶桑受恩后一时西拜尽倾心洛中送杨处厚入关便游蜀洛阳秋日正凄凄君去西秦更向西旧学三冬今转富曾伤六翮养初齐王城晓入窥丹凤蜀路晴来见碧鸡早识卧龙应有分不妨从此蹑丹梯送周使君罢渝州归郢中别墅君思郢上吟归去故自渝南掷郡章野戍岸边留画舸绿萝阴下到山庄池荷雨后衣香起庭草春深绶带长秖恐鸣驺催上道不容待得晚菘尝送浙西李相公赴镇建节东行是旧游欢声喜气满呉州郡人重得黄丞相童子争迎郭细侯诏下初辞温室树梦中先到景阳楼自怜不识平津合遥望旌旗汝水头送蕲州李郎中赴任楚关蕲水路非賖东望云山日夕佳薤叶照人呈夏簟松花满椀试新茶楼中饮兴因明月江上诗情为晚霞此地交亲长引领早将𤣥发到京华赠日本国僧智藏浮杯万里过沧溟徧礼名山适性灵深夜降龙潭水黑新秋放鹤野田青身无彼我那懐土心㑹真如不读经为问中华学道者几人雄勐得宁馨哭龎京兆俊骨英才气褎然䇿名飞步冠羣贤逢时已自致髙位得疾还因倚少年天上别归京兆府人间空叹茂陵阡今朝繐帐哭君处前日见铺歌舞筵哭吕衡州一夜霜风凋玉芝苍生絶望士林悲空懐济世安人畧不见男婚女嫁时遗草一函归太史旅坟三尺近要离朔方徙歳行将晚欲为君刋第二碑东岳张鍊师东岳真人张鍊师髙情雅淡世间稀堪为烈女书青简久事元君住紫微金缕机中抛锦字玉清坛上着霓衣云衢不用吹箫伴秖拟乗鸾独自归送李庾先辈赴选一家何啻十朱轮诸父双飞秉大钧曾脱素衣参幕客却为精舍读书人离筵洛水侵杯色征路函关向晚尘今日山翁旧賔主知君不负帝城春许浑凌歊台宋祖凌歊乐未回三千歌舞宿层台湘潭云尽暮山出巴蜀雪消春水来行殿有基荒荠合寝园无主野棠开百年应作万年计巖畔古碑空緑苔途经骊山闻説先皇醉碧桃日华浮动郁金袍风随玉辇笙歌逈云卷珠帘劒斾髙凤驾北归山寂寂龙旗西幸水滔滔贵妃殁后巡游少瓦落宫墙见野蒿咸阳城西门晚眺一上髙城万里愁蒹葭杨栁似汀洲溪云初起日沈合山雨欲来风满楼鸟下緑芜秦苑夕蝉鸣黄叶汉宫秋行人莫问前朝事渭水寒声昼夜流送萧处士归缑山别业醉斜乌帽发如丝曾看仙人一局棋賔馆有鱼为客久乡书无雁到家迟缑山住近吹笙庙湘水行逢鼓瑟祠今夜月明何处宿九疑云尽碧参差金陵懐古玉树歌残王气终景阳兵合戍楼空松楸逺近千官冢禾黍髙低六代宫石燕拂云晴亦雨江㹠吹浪夜还风英雄一去豪华尽唯有青山似洛中京中闲居寄两都亲友呉门烟月昔同游枫叶芦花并客舟聚散有期云北去浮沈无计水东流一罇酒尽青山暮千里书回碧树秋何处相思不相见凤城宫阙楚江楼郊园秋日寄洛中故人楚水西来天际流感时伤别思悠悠一罇酒尽青山暮千里书回碧树秋日落逺波惊宿雁风吹轻浪起眠鸥嵩阳亲友谁相念潘岳闲居欲白头卧病寒牕灯尽月斜晖珮马朝天独掩扉清露已彫秦甸栁白云应长越山薇病中送客难为别梦里还家不当归惟有寄书书未得卧闻燕雁向南飞登洛阳故城禾黍离离半野蒿昔人城此岂知劳水声东去市朝变山势北来宫殿髙鸦噪暮云归古堞雁迷寒雨下空壕可怜缑岭登仙子犹自吹笙醉碧桃伤虞将军自昔从军未有名近将孤剑到江城巴童戍久能蕃语胡马调多解汉行对月夜穷黄石畧望云秋计黑山程可怜身死家犹逺汴水东流无哭声竹林寺与徳𤣥别骚人吟罢起乡愁暗觉年光似水流花满楚城伤逺别蝉鸣萧寺喜同游前山日落松杉晚深夜风清枕簟秋明日分襟又何处江南江北路悠悠尝与故宋补阙秋夕游练湖南亭今复登赏怆然有感西风渺渺月连天同醉兰舟未十年鵩鸟赋成人已殁嘉鱼诗在世空传荣枯尽寄浮云外哀乐犹惊逝水前日暮长堤更回首一声邻笛旧山川登尉陀楼刘项持兵鹿未穷自乗黄屋岛夷中南来作尉任嚣力北向称臣陆贾功箫鼓尚陈今世庙旌旗犹镇昔时宫越人未必知虞舜一奏薰絃万古风题崔处士山庄坐穷今古掩书堂二顷湖田一半荒荆树有花兄弟乐橘林无实子孙忙龙归晓洞云犹湿麝过春山草自香向夜欲归心万里故园松月更苍苍凌歊台送韦秀才云起髙台日未沈数村残照半山阴野蚕成茧桑柘尽溪鸟引雏蒲稗深帆势依依投极浦钟声杳杳隔前林故乡迢递故人去一夜月明千里心送南院卢判官罢职归华阴山居曾事刘琨雁塞空十年书劒任飘蓬东堂旧屈移山志南国新留煮海功还挂一㠶青草上更开三迳碧莲中关西亲友如相问已许沧浪作钓翁题四皓庙桂香松暖庙门开独泻椒浆奠一杯秦法未兴鸿已去汉储将废凤还来紫芝翳翳多青草白石苍苍半緑苔山下驿尘南窜路不知冠盖几人回淮阴阻风寄呈楚州韦中丞垂钓荆江欲白头江鱼堪钓却西游刘伶台下稻花晚韩信庙前枫叶秋淮月未明先倚槛海云初起更维舟河桥有酒无人醉独上髙城望庾楼祗命南海至庐陵逢表兄军倅奏使淮海别后却寄卢橘花香拂钓矶佳人犹舞越罗衣三州水浅鱼来少五岭山髙雁到稀客路晚依红树宿乡关晴望白云归交亲不念征南史一夜风㠶去似飞送王总下第归丹阳秦桥心断楚江湄系马秋风酒一巵汴水月明东下疾练塘花发北来迟青芜定没安贫处黄叶应催献赋诗凭寄家书问回报旧居还有故人知懐旧居兵书一箧老无功故国荆扉在梦中藤蔓覆棃张谷暗草芃侵菊庾园空朱门迹忝登龙客白屋心期失马翁楚水呉山何处是北牕残月照屏风与韩郑二秀才同舟东下洛中亲朋送至景云亭下三十六峯同一川緑陂无路草芊芊牛羊晚食铺平地鹅鹳晴飞磨逺天洛客尽回临水寺楚人皆处下江船东西未有相逢日更逐繁华共醉眠秋日候扇宵衣应待絶更筹环珮珊珊月下楼井转辘轳千树晓门开阊阖万山秋龙旗尽引趋金殿雉扇才分拜玉旒虚戴铁冠无事日沧江归去老渔舟灞上逢元九处士东归瘦马频嘶灞水寒灞南髙处望长安何人更结王生韈此客空弹贡禹冠江上蟹螯沙渺渺坞中蜗殻雪漫漫旧交已尽新知少却伴渔郎把钓竿经故丁补阙山居死酬知己道终全波暖孤氷且自坚鵩上承尘才几日鹤归华表已千年风吹药蔓迷樵径水暗芦花失钓船四尺孤坟何处是阖闾城外草连天题衞将军庙武牢关下护龙旗挟槊弯弧马上飞汉业未兴王霸在秦兵将散鲁连归坟穿大泽埋金劒庙枕长流挂铁衣欲奠忠魂何处问苇花风叶雨霏霏村舍自翦青簑织雨衣村南烟火是柴扉糟妻早报蒸棃熟童子遥迎种荳归鱼下碧潭当镜跃鸟还青嶂拂屏飞花时未免人来往欲买严光旧钓矶李宣自殿院衔命归阙拜外郎白笔南征变二毛越山愁瘴海惊涛才归龙尾含鸡舌更立螭头运兔毫阊阖欲开宫漏尽冕旒初坐御香髙金吾旧侣君先贵曾忆王祥与佩刀八月十五夜宿鹤林寺翫月待月东林月正圆广庭无树草无烟中秋云净出沧海半夜露寒当碧天轮影渐移金殿外镜光犹挂画楼前莫辞达曙殷勤望一堕西巖又隔年秋晚云阳驿西亭莲池心忆莲塘秉烛游叶残花散尚维舟烟开翠扇清风晓水泛红衣白露秋神女暂来云易散仙娥终去月难留空懐逺道无持赠醉倚西栏尽日愁晚自朝台津至韦隠居郊园秋来凫雁下方塘系马朝台步夕阳村迳遶山松叶滑柴门临水稻花香云连海气琴书润风带潮声枕簟凉西去磻溪犹万里可能垂白待文王唐诗鼓吹巻一唐诗鼓吹卷二钦定四库全书唐诗鼓吹巻二元郝天挺註薛逢开元后乐莫奏开元旧乐章乐中歌曲断人肠邠王玉笛三更咽虢国金车十里香一自犬戎生蓟北便从征战老汾阳中原骏马搜求尽沙苑年来草又芳长安夜雨滞雨通宵又彻明百忧如草雨中生心关桂玉天难晓运落风波梦亦惊压树早鸦飞不散到牕寒鼓湿无声当年志气俱消尽白发新添四五茎长安春日穷途日日困泥沙上苑年年好物华荆棘不当车马道管絃长奏绮罗家王孙草上悠扬蝶少女风前烂熳花嬾出任从游子笑入门还是旧生涯宫词十二楼中尽晓粧望仙楼上望君王锁衔金兽连环冷水滴铜龙昼漏长云髻罢梳还对镜罗衣欲换更添香遥窥正殿帘开处袍袴宫人扫御床汉武宫词汉武清斋夜筑坛自斟明水醮仙官殿前玉女移书案云际金人捧露盘绛节几时还入梦碧桃何处更骖鸾茂陵烟雨埋弓劒石马无声蔓草寒送灵州田尚书阴风猎猎满旗竿白草飕飕劒㦸攒九姓羌浑随汉节六州蕃落从戎鞍霜中入塞琱弓硬月下翻营玉帐寒今日路傍谁不指穰苴门戸惯登坛猎骑兵印长封入衞稀碧空云尽早霜微浐川桑落鵰初下渭曲禾收兔正肥陌上管絃清似语草头弓马疾如飞岂知万里黄云戍血迸金疮卧铁衣韦夀博书斋𤣥晏先生已白头不随鹓鹭狎羣鸥元卿谢免开三迳平仲朝归卧一裘醉后独知殷甲子病来犹作晋春秋尘缨未濯今如此野水无情处处流金城宫忆昔明皇初御天玉舆频此驻神仙龙盘藻井喷红艳兽坐金床吐碧烟云外笙歌岐薛醉月中台榭后妃眠自从戎马生河洛深锁蓬莱一百年惊秋露竹风蝉昨夜秋百年心事付东流明霜义分成虚语阜俗文章惜暗投长笑李斯称溷鼠每多庄叟喻牺牛五湖烟水盈归梦芦荻花中一钓舟潼关河亭重冈如抱岳如蹲气蹙秦川势自尊天地併功开帝宅山河相凑束龙门橹声呕轧中流渡栁色微茫逺岸村满眼波涛终古事年来惆怅与谁论送衢州崔员外笑分铜虎别京师岭下山川想到时红树暗藏殷浩宅绿萝深覆偃王祠风茅向暖抽书带露竹迎风舞钓丝休指巖西数归日知君已负白云期六街尘六街尘起鼓冬冬马足车轮在处通百役并驱衣食内四民长走路岐中年光与物随流水世事如花落晓风名利到身无了日不知今古旋成空潼关驿亭河上关门日日开古今名利旋堪哀终军壮节埋黄土杨震丰碑翳緑苔寸禄应知霑有分一官常惧处非才犹惊往歳同袍者尚逐江东计吏来五峯隠者烟霞壁立水溶溶路转崖回旦暮中鸂䳵畏人沈涧月山羊投石挂巖松髙斋既许陪云宿晚稻何妨为客舂今日见君嘉遯处悔将名利役疎慵上吏部崔相公龙门曾共战惊澜雷电浮云出濬湍紫府有名同羽化碧霄无伴却泥蟠公车未结王生韈客路虚弹贡禹冠今日鑪锤任真宰暂回风水不应难悼古细推今古事堪愁贵贱同归土一丘汉武玉堂人岂在石家金谷水空流光阴自旦还将暮草木从春又到秋闲事与时俱不了且将身暂醉乡游九华观废月池曾发箫声水槛前夜蟾寒沼两婵娟微波有恨终归海明月无情却上天白鸟带将林外雪緑荷枯尽渚中莲荣华不肯人间住须读庄生第一篇八月一日驾幸延喜楼看冠带降戎城头旭日照栏杆城下降戎綵仗攒九陌尘埃千骑合万方臣妾一声欢楼台乍仰中天易衣服初回左袵难清水莫教波浪浊从今赤岭属长安送刘郎中牧杭州一州横制浙江湾台榭参差积翠间楼下潮回沧海浪枕前云起剡溪山呉江水色连隄濶越俗舂声隔岸还圣代牧人无逺近好将能事济清闲贫女吟残妆满面泪䦨干几许幽情欲话难云髻懒梳愁拆凤翠蛾羞照恐惊鸾南邻送女初鸣珮北里迎妻已梦兰惟有深闺鹪顇质年年长凭绣床看夜宴观妓灯火荧煌醉客豪卷帘罗绮艳仙桃纤腰怕束金蝉断鬒发宜簪白燕髙愁傍翠蛾深八字笑回丹脸利双刀无因得荐阳台梦愿拂余香到缊袍韩偓中秋禁直星斗疎明禁漏残紫泥封后独凭栏露和玉屑金盘冷月射珠光贝阙寒天衬楼台归苑外风吹歌管下云端长卿只为长门赋未识君臣际㑹难寄湖南从事索莫襟懐酒半醒无人一为解余酲岸头栁色春将尽船背雨声天欲明去国正悲同旅雁隔江可忍更啼莺莲花幕下风流客试与温存谴逐情避地寒食避地淹留已自悲况逢寒食欲霑衣浓春孤馆人愁坐斜日空园花乱飞路辱渐忧知已薄时危又与赏心违一名所系无穷事争敢当年便息机途中经野塘世乱他乡见落梅野塘晴暖独徘徊船冲水鸟飞还止袖拂杨花去又来季重旧游多丧逝子山新赋极悲哀眼看朝市为陵谷始信昆明有刼灰惜花皱白离情髙处切腻红愁态静中深眼随片片沿流去恨满枝枝被雨侵总得苔遮犹慰意便教泥汚更伤心临堦一盏悲春酒明日池塘是緑阴半醉水向东流更不回红颜白发递相催壮心暗逐髙歌尽往事空成半醉来云䕶雁霜笼淡月雨怜莺晓落残梅西楼怅望芳菲节处处斜阳草似苔春尽惜春连日醉昏昏醒后衣裳见酒㾗细水浮花归别涧断云含雨入孤村人闲易得芳时恨地逈难招自古魂惭愧流莺相厚意清晨犹为到西园三月辛夷才谢小桃发踏青过后寒食前四时最好是三月一去不回惟少年呉国地遥江接海汉陵魂断草连天新愁旧恨知无奈须就邻家瓮底眠午睡梦江外兄弟长夏居闲门不开遶门青堇絶尘埃空庭日午独眠觉旅梦天涯相见回鬓向此时应有雪心从到处即成灰如何水陆三千里几月书邮始一来秋郊闲望有感枫叶微红近有霜碧云秋色满呉乡鱼冲骇浪雪鳞健鸦闪残阳金背光心为感恩长惨慽鬓因经乱早苍浪可怜广武山前事楚汉宁教作战塲安贫手风慵展八行书眼暗休寻九局图牕里日光飞野马桉头筠管长蒲芦谋身拙为安蛇足报国危曾捋虎须举世可能无黙识未知谁复试齐竽残春旅舍旅舍残春宿雨晴恍然心地忆咸京树头蜂抱花须落池面鱼吹栁絮行禅伏诗魔归静域酒冲愁阵出竒兵两梁免被尘埃污拂拭朝簪待眼明赠僧尽説归山避世尘几人终肯别嚣氛缾添涧水盛将月衲挂松枝惹得云三接旧承前席遇一灵今用戒香熏相逢莫话金銮事触拨伤心不忍闻翫水禽两两珍禽渺渺溪翠衿红掌净无泥向阳眠处莎成毯踏水飞时浪作梯依倚雕梁轻社燕抑扬金距笑晨鸡劝君细认渔翁意莫遣絙罗悞穏栖赠易卜崔江处士白首穷经通秘义青山养老度危时门传组绶身能退家学渔樵迹亦竒四海尽闻龟筴妙九霄堪叹鹤书迟壶中日月将焉用借与闲人试一窥过临淮故里交游昔歳已凋零第宅今来亦变更旧庙荒凉时享絶诸孙饥冻一官成五湖竟负他年志百战空垂异代名荣盛几何流落久遣人懐抱薄浮生伤乱岸上花根总倒垂水中花影几千枝一枝一影寒山里野水野花清露时故国几年犹战鬭异乡终日见旌旗交亲流落身羸病谁在谁亡两不知鹊偏承雨露润毛衣黑白分明衆所知髙处营巢亲凤阁静时闲语上龙墀化为金印新祥瑞飞向银河旧路岐莫怪天涯栖不穏托身须是万年枝禁中作银台直北金銮外暑雨初晴皓月中惟对松篁听刻漏更无尘土翳虚空緑香熨齿金盘果清冷侵肌水殿风坐久忽闻铃索动玉堂西畔响丁东王维和贾舍人早朝大明宫之作绛帻鸡人报晓筹尚衣方进翠云裘九天阊阖开宫殿万国衣冠拜冕旒日色才临仙掌动香烟欲傍衮龙浮朝罢须裁五色诏珮声归向凤池头酬郭给事洞门髙阁霭余晖桃李阴阴栁絮飞禁里疎钟官舍晚省中啼鸟吏人稀晨揺玉佩趋金殿夕奉天书拜琐闱强欲从君无那老将因卧病解朝衣秋雨辋川庄上积雨空林烟火迟蒸棃炊黍饷东菑漠漠水田飞白鹭阴阴夏木啭黄鹂山中习静观朝槿松下清斋折露葵野老与人争席罢海鸥何事更相疑送杨少府贬栁州明到衡山与洞庭若为秋月听猿声愁看北渚三湘客恶説南风五两轻青草瘴时过夏口白头浪里出湓城长沙不久留才子贾谊何须弔屈平勅借岐王九成宫避暑应教帝子逺辞丹凤阙天书遥借翠微宫隔牕云雾生衣上巻幔山泉入镜中林下水声諠笑语巖前树色隠房栊仙家未必能胜此何事吹箫向碧空和太常韦主簿五郎温泉寓目汉主离宫接露台秦川一半夕阳开青山尽是朱旗遶碧涧翻从玉殿来新丰树里行人度小苑城边猎骑回闻道甘泉能献赋悬知独有子云才酌酒与裴迪酌酒与君君自寛人情翻覆似波澜白首相知犹按劒朱门先达笑弹冠草色全经细雨湿花枝欲动春风寒世事浮云何足问不如髙卧且加餐春日与裴迪过新丰里访吕逸人不遇桃源面面少风尘栁市南头访隠沦到门不敢题凡鸟看竹何须问主人城外青山如屋里东家流水入西邻闭戸着书多歳月种松皆作老龙鳞髙适送李少府贬崃中王少府贬长沙嗟君此别意何如驻马衔盃问谪居巫崃啼猿数行泪衡阳归雁几封书青枫江上秋天逺白帝城边古木疎圣代即今多雨露暂时分手莫踟蹰岑参和贾舍人早朝大明宫鸡鸣紫陌曙光寒莺转皇州春色䦨金阙晓钟开万戸玉阶仙仗拥千官花迎劒佩星初落栁拂旌旗露未干独有凤凰池上客阳春一曲和皆难张説奉和春日幸望春宫别馆芳菲上苑东飞花澹荡御筵红城临渭水天河静阙对南山雨露通遶殿流莺凡几树当蹊乱蝶许多丛春园既醉心和乐共识皇恩造化同幽州新歳作去歳荆南梅似雪今年蓟北雪如梅共知人事何尝定且喜年华去复来边镇戍歌连日动京城燎火彻明开遥遥西向长安日愿上南山夀一杯耿湋道傍老人老人独坐倚官树欲语澘然便泪垂陌上归心无产业城边战骨有亲知余生尚在艰难日长路多逢轻薄儿緑水青山虽似旧如今贫病复何为送友人归南海逺别悠悠白发新江潭何处是通津潮声偏惧初来客海味惟甘久住人漠漠烟光前浦晚青青草色定山春汀洲更有南回雁乱起联翩北向秦唐诗鼓吹巻二唐诗鼓吹卷三钦定四库全书唐诗鼓吹巻三元郝天挺註陆龟䝉忆白菊我怜贞白重寒芳前后丛生夹小堂月朶併开无絶艳风茎时动有竒香何惭谢雪中情咏不羡刘梅贵色庄更忆幽牕凝一梦夜来村落有微霜别墅懐归水国初冬和暖天南荣方好背阳眠题诗朝忆复暮忆见月上弦还下弦遥为晚花吟白菊近炊香稻识红莲何人夀我黄金百买取苏君负郭田寄淮南郑宾书记记室千年翰墨孤惟君才学似应徐五丁驱得神功尽二酉搜来袐检疎炀帝帆樯归泽国淮王笺奏入班书清词醉草无因见但钓寒江半尺鲈小雪后书事时候频过小雪天江南寒色未多偏枫江尚忆逢人别麦陇惟应欠雉眠更拟结茅临水次偶因行药到村前邻翁意绪相安慰多説明年是稔年䴔䴖诗词赋曾夸鸀鳿流果为名误别沧洲虽䝉静置疎笼晚不似闲栖折苇秋自昔稻粱髙鸟畏至今珪组野人讐防微避缴无穷事好为裁书谢白鸥二遗诗谁从毫末见参天又到苍苍化石年万古清风吹作籁一条寒熘涤成川闲追金带徒劳恨静格朱丝更可怜幸与野个俱散诞不烦良匠更雕镌奉和袭美送𢎞恵上人一函迢递过东瀛秖为先生处乞铭已得雄词封净检却懐孤影在禅庭春过异国人应写夜读沧洲怪亦听遥想勒成新塔下尽望空碧礼文星闲书病学髙僧置一床披书才暇即焚香闲阶雨过苔花润小簟风来薤叶凉南国羽书催部曲东山毛褐傲羲皇升平人道无时节试问中林亦不妨白菊一丛呈一二知己还是延年一种材即将琼朶冐霜开不知红艳临歌扇欲伴黄英入酒盃陶令接䍦堪岸着梁王髙屋好歌来月中若有闲田地为劝嫦娥作意栽奉和袭美悼鹤一夜圆吭絶不鸣八公虚道得千龄方添上客云眠思忽伴中仙劒解形但掩翛毛穿古堞永留寒影在空屏君才幸自清如水更向芝田为刻铭奉送浙东徳师侍御罢府西归王谢遗踪玉籍仙三年闲上鄂君船诗懐白阁僧吟苦俸买青田鹤价偏行次野枫临逺水醉中衰菊卧凉烟芙蓉散尽西归去唯有山阴九万牋奉和褚家林亭一阵西风起浪花遶䦨干下散瑶华髙牕曲槛仙侯府折苇荒芹白鸟家孤岛待寒凝片月逺山终日送余霞若知方外仙如此不要秋乗上海槎寒食同袭美访寂上人月楼风殿静沈沈披拂霜华访道林鸟在寒枝栖影动人依古堞坐禅深明时尚阻青云步半夜犹追白石吟自是海边鸥伴侣不劳金偈更降心江南道中一片轻帆背夕阳望三峯拜七真堂天寒夜潄云牙净雪壊晴梳石髪香自拂烟霞安笔格独开封检试砂牀莫言洞府能招隠㑹辗飈轮见玉皇二壶中行坐可携天何向林间息万縁组绶任垂三品石珮环从落四公泉丹台已运阴阳火碧简须雕次第山想得雷平春色动五芝烟甲又芊绵三良常应不动移文金醴从酸亦自醺桂父旧歌飞绛雪桐孙新韵倚𤣥云春临栁谷莺先觉树蘸芜香鹤共闻珍重双双玉条脱尽凭三岛寄羊君行次野梅奉和日休韵飞棹参差拂早梅强欺寒色尚低回风怜薄媚留香与月㑹深情借艳开梁殿得非萧帝瑞齐宫应是玉儿媒不知谢客离肠醒临水应添万恨来扬州看辛夷花栁疎梅堕少春丛天遣花神别致功髙处朶稀难避日动时枝弱易为风堪将乱蘂添云肆若得千枝便雪宫不待羣芳应有意等闲桃李即争红奉和袭美见访不遇为愁烟岸老尘嚣扶病唿儿斸翠苕秖道府中持简牍不知林下访渔樵花盘少墢晴初艳叶拥疎篱冻未烧倚杖徧吟春照午一池氷段几多消阊阖城北有卖花翁讨春之士往往造焉因招日休故城边有卖花翁水曲舟轻去尽通十亩芳菲为旧业一家烟雨是元功闲添药品年年别笑指生涯树树红若要见春归处所不过携手问东风奉和日休病中孔雀懒移金翠傍檐楹斜倚芳丛旧态生唯耐瘴烟笼饮啄可堪春雨滞飞鸣鸳鸯水畔回头羡荳蔲图前举目惊争得鹧鸪来往着不妨还校有心情次韵日休见寄共寻花思极飞腾病带春寒去未能烟迳水涯多好鸟竹牀蒲椅但髙僧须知日富为神授秖有家贫免盗憎除却数函图籍外更将何事结良朋奉和病后春思气和灵府渐氤氲酒有贤人药有君七字篇章看月得百劳言语傍花闻闲寻古寺销晴日最忆深溪枕夜云早晚共揺孤艇去紫屏风外碧波文次韵馆娃宫镂梢落濯春雨苍翠无言空断崖草碧未能忘帝女燕轻犹自识宫钗江山只有愁容在劒佩应和媿气埋赖有伍员骚思少呉王才免似荆懐袭美以紫石砚见赠以诗迎之霞骨坚来玉自愁琢成物象古钗头澄沙脆弱闻应伏青铁沈埋见亦羞最称风亭批碧简好将雪窦渍寒流君能把赠闲吟客徧写江南物象酬看压新醅寄懐袭美晓压糟牀渐有声旋如荒涧野泉清身前古态醺应出世上愁㾗滴合平饮啄断年同鹤俭风波终日看人争樽中若使常能緑两绶通侯总强名奉和题达上人药圃药味多从逺客赍旋添花圃旋成畦三桠旧种根应异九节初移叶向低山荚便和幽涧石水芝须带本池泥从今直到清明日又有香苗几畚齐以竹夹膝寄赠袭美截得篔筜冷似龙翠光横在暑天中堪临薤簟闲凭月好向松牕卧跂风持赠敢齐青玉案醉吟偏称紫荷筒添君雅具教多着为着西斋谱一通奉和夏景无事因懐章来二上人檐外青杨有二梅折来堪下冻醪杯髙杉自欲生龙脑小弁谁能寄鹿胎丽事肯教饶沈谢微谈何必减宗雷还闻拟结东林社争奈渊明醉不来奉和寄杨舍人明时非罪谪何偏鵩鸟巢南更数千酒满椰杯消毒雾风随蕉叶下泷船人多药戸生狂蛊吏有珠官出俸钱秖以直诚天自信不劳诗句咏贪泉奉和夏景沖澹偶然作蝉雀参差在扇纱竹襟轻利箨冠斜垆中有酒文园㑹琴上无絃靖节家芝畹烟霞全覆穂橘州风浪半浮花闲思两地忘名者不信人间髪解华懐杨台文杨台鼎二秀才秋早相逢待得春崇兰清露小山云寒花独自愁中见曙角多从醒后闻钓具每随轻舸去诗题闲上小楼分重思醉墨纵横甚书破羊欣白练裙和张处士诗张祜字承吉元和中作宫体小诗辞曲艳发当时轻薄之流能其才合譟得誉及老大稍窥建安风格诵乐府録知作者本意短章大篇往往间出讲讽怨谲时与六义相左右善题目佳境言不可刋置别处此为才子之最也由是贤俊之士及髙位重名者多与之游谓有鹄鹭之野孔雀之鲜竹栢之贞琴磬之韵或荐于天子书奏不下受辟诸侯府性狷介不容物辄自劾去以曲阿地古淡有南朝之遗风遂种树筑室而家焉性嗜水石常悉力致之后知南海间罢职载罗浮石笋还不蓄善田利产为身后计死未二十年而故姬遗孕冻馁不暇前所谓鹄鹭孔雀竹柏琴磬之家虽朱轮尚乗遗编尚吟未尝一省其孤而恤其穷也噫人之假玩好不根于道义耶惧其怨刺于神明耶天果不爱才没而犹谴耶吾一不知之友人颜𢎞至行江南道中访其庐作诗弔而引之属予应和予汩没者不足哀承吉之道要袭美同作庶乎承吉之孤倚其传而有怜者胜华通子共悲辛荒迳今为旧宅邻一代交游非不贵五湖风月合教贫魂应絶地为才鬼名与遗编在史臣闻道生平偏爱石至今犹泣洞庭人寄呉融子华一夜秋声入井桐数枝危緑怕西风霏霏晚砌烟华上淅淅疎帘雨气通君隠轮蹄名未了我依琴鹤病相攻到头江畔从渔事织作中流万尺葓中秋待月转缺霜轮上转迟好风偏似送佳期帘斜树隔情无限烛暗香残坐不辞最爱笙调闻北里渐看星淡失南箕何人为校清凉力欲减初圆及午时包佶赠庐山白鹤观刘尊师苍苍五老雾中坛杳杳三山洞里官手䕶崑崙象牙简心推霹雳枣枝盘春飞雪粉加毫润晓潄琼膏氷齿寒渐恨流年筋力少惟思脱冕事星冠鲍防送薛补阙入朝平原门下十余人独受恩多未杀身每叹陆家兄弟少更怜杨氏子孙贫柴门岂断施行马鲁酒那堪醉近臣赖有军中遗令在犹将谈笑对风尘皇甫冉三月三日义兴李明府后亭泛舟江南烟景复如何闻道新亭更可过处处艺兰春浦緑萋萋借草逺山多壶觞须就陶彭泽风俗犹传晋永和更使轻桡徐转去微风落日水增波送李録事赴饶州北人南去雪纷纷雁叫沙汀不可闻积水长天随逺客荒城极浦足寒云山从建业千峯断江到浔阳九𣲖分借问督邮才弱冠府中年少不如君馆陶李丞旧居盛名天下挹余芳弃置终身不拜郎词藻世传平子赋园林人比郑公乡门前坠叶浮秋水篱外寒臯带夕阳日日青松成古木秪应来者为心伤送孔巢父赴河南军江城相送阻烟波况复新秋一雁过闻道全师征北虏更言诸将㑹南河边心杳杳乡人絶塞草青青战马多共许陈琳工奏记知君名宦未蹉跎同温丹徒登万歳楼髙楼独上思依依极浦遥山合翠微江客不堪频北望塞鸿何事复南飞辽阳古渡寒烟积𤓰步空洲逺树稀闻道王师犹转战谁能谈笑解重围秋日东郊闲看秋水心无事坐对寒松手自栽庐岳髙僧留偈别茅山道士寄书来燕知社日辞巢去菊为重阳冐雨开浅薄将何称献纳临岐终日独迟回宿淮阴南楼酬常伯熊淮阴日落上髙楼乔木荒城古渡头浦外野风吹入户牕中海月早知秋沧波一望通千里画角三声起百忧独立宵分逺来客烦君步屣忽相求郎士元寄韦司直闻君感叹二毛初旧友相依万里余烽戍有时惊暂定甲兵无处可安居客来呉地星霜久家在平陵音信疎昨夜东风还入户登山临水复何如盖少府新除江南尉问风俗闻君作尉向江潭呉越风烟到自谙客路寻常随竹影人家大抵傍山岚縁溪花木偏宜逺避地衣冠尽向南惟有夜猿啼海树思乡望国意难堪酬王季友题半日村别业村映寒原日已斜烟生宻竹早归鸦长溪南路当羣岫半景东邻照数家门通小迳连芳草马饮春泉踏浅沙欲待主人林上月还思潘令县中花羊士谔酬西川独孤侍御见寄百雉层城上将坛列营西照雪峯寒文章立事须铭鼎谈笑论功耻据鞍草檄青油推健笔曳裾黄阁耸危冠双金未比三千字负弩应惭知者难窦常寒食途次松滋渡先寄刘员外杏花榆荚晓风前云际离离上崃船江转数程淹驿骑楚曾三戸少人烟看春又过清明节筭老重经癸巳年幸得柱山当郡舍在朝长咏卜居篇窦牟秋夕闲居对雨赠别卢七侍御燕燕辞巢蝉蜕枝穷居积雨壊籓篱夜长檐熘寒无寝日晏厨烟湿未炊悟主一言那可学从军五百竟何为故人骏马朝天去洛下秋声恐要知杨巨源送人过衞州忆昔征南府内游君家东阁最淹留纵横联句长侵夜次第看花直到秋论旧举盃先下泪伤离流水更登楼相思前路几回首满眼青山过衞州寄中书同年舍人晴明紫阁最髙峯仙掖开帘范彦龙五色天书词焕烂九华春殿语从容綵毫应染炉烟细清佩仍含玉漏重二十年前同日喜碧霄何路得相逢酬于驸马绮陌尘香曙色分碧山如画又逢君蛟藏秋月一片水骥锁晴空千尺云戚里旧知何驸马诗家今得鲍参军阳和本是烟霄曲须向人间次第闻又芳时碧落心应断今日清词事不同瑶草秋残仙圃在綵云天逺凤楼空晴光曾送金羁影凉叶寒生玉簟风长得闻诗欢自足㑹看春露湿兰丛观征人回两河战罢万方清原上军回识旧营立马望云秋塞静射鵰临水晚天晴戍闲部伍分岐路地逺家乡寄斾旌圣代止戈资庙畧诸侯不复更长征将归东都寄令狐舍人緑杨红杏满城春一骑悠悠万井尘岐路未关今日事风光欲醉长年人闲过绮陌寻髙寺强对朱门谒近臣多病晚来还有䇿洛阳山色旧相亲寄江州白司马江州司马平安否恵逺东林住得无湓浦曾闻似衣带庐峯见説胜香炉题诗歳晏离鸿断望阙天遥病鹤孤莫谩拘牵雨花社青云依旧是前途薛司空自青州归朝天眷君陈久在东归朝人看大司空黄河岸畔长无事沧海东边独有功已变畏途成雅俗仍过旧里揖秋风一门累叶凌烟阁次第仪刑汉上公送章孝标曾过灵隠江边寺独宿东楼看海门潮色银河铺碧落日光金柱出红盆不妨公事资髙卧无限诗情要细论若访郡人徐孺子应须骑马到沙村述旧纪勲寄太原李光颜玉塞含悽见雁行北垣新诏拜龙骧弟兄间世真飞将貔虎归时似故乡鼓角因风飘朔气旌旗映水发秋光河源收地心犹壮笑向天西万里霜又倚天长劒截云孤报国纵横见丈夫五载登坛真宰相六重分阃正司徒曾闻转战平坚寇共説题诗压腐儒料敌知几在方寸不劳心力讲阴符酬卢员外谢傅旌旗控上游卢郎樽俎借前筹舜城风土临清庙魏国山川在白楼云寺当时接髙步水亭今日又同游满筵旧府笙歌在独有羊昙最泪流赠张将军关西诸将揖容光独立营门劒有霜知爱鲁连归海上肯令王翦在频阳天晴红帜当山满日暮清笳入塞长年少功髙人最美汉家坛树月苍苍古意赠王常侍绣戸纱牕北里深香风揺动凤凰簪组紃长在佳人手刀尺空揺寒女心欲学齐讴逐云管还思楚练拂霜砧东家少女当机织应念无衣雪满林唐诗鼓吹巻三唐诗鼓吹卷四钦定四库全书唐诗鼓吹巻四元郝天挺註曹唐暮春戏赠呉端公年少英雄好丈夫大家望拜从金吾闲眠晓日听鶗鴂笑倚春风仗辘轳深院吹笙闻汉婢静街调马任奚奴牡丹花下帘钩外独凭红肌捋虎须和周侍御买劒将军溢价买呉钩要与中原静寇讐试挂牕前惊电转畧抛床下怕泉流青天露拔云霓泣黑地潜擎鬼魅愁见説夜深星斗畔等闲期尅月支头长安春舍叙邵陵旧宴懐永门萧使君二首木鱼金钥锁重城夜上红楼纵酒情竹箭水繁更漏促桐花风软管絃清百分散打银船溢十指寛催玉筯轻星斗渐稀宾客散碧云犹恋艳歌声又三年身逐楚诸侯宾榻容居最上头饱听笙歌陪夜饮熟寻云水纵闲游朱门锁闭烟霞暮铃阁清泠水木秋月满山前圆不动更邀诗客上髙楼病马呈郑校书三首騄駬何年别渥洼病来颜色半泥沙四蹄不凿金砧裂双眼慵开玉筯斜堕月兔毫干觳觫失云龙骨瘦查牙平原好放无人放嘶向秋风苜蓿花二壠上沙葱叶未齐腾黄犹自跼羸蹄尾蟠夜雨红丝脆头掉秋风白练低力惫未思金络脑影寒空望锦障泥堦前莫怪双垂泪不遇孙阳不敢嘶三不翦焦毛鬛半翻何人别是古龙孙风吹病骨无骄气土蚀葱花见卧㾗未喷断云归汉苑曾追轻练过呉门一朝千里心犹在争肯潜忘䬴饲恩奉送严大夫再领容府海风巻树冻岚消忧国宁辞岭外遥自顾勤劳甘百战不将功业负三朝劒澄黑水曾芟虎箭噼黄云惯射鵰代北天南尽成事肯将心许霍嫖姚又日照双旌射火山笑迎宾从却南还风云暗发谈谐外感㑹潜生气槩间蕲竹水翻台榭湿刺桐花落管絃闲无因得靸真珠履亲从新侯定八蛮赠南岳冯处士二首白石溪边自结庐风泉满院称幽居鸟啼深树斸灵药花落闲牕看道书烟岚晚过鹿裘湿水月夜明山舍虚支颐冷笑縁名出终日王门强曳裾又寂寥深木闭烟霞洞里相知有几家笑看潭鱼吹水沫醉嗔溪鹿喫蕉花穿厨厯厯泉声细绕屋悠悠树影斜夜静着灰封釡灶自添文武养丹砂朂劒古物神光雪见羞未能擎出恐泉流暗临黑水蛟螭泣潜倚空山鬼魅愁生怕雷霆号涧底长闻风雨在牀头垂情不用将气恼乱司空犯斗牛题子姪书院双松自种双松费几钱顿令院落似秋天能藏此地新晴雨却惹空山旧晚烟枝压细风过枕上影笼残月到牕前莫教取次成闲梦使汝悠悠十八年羽林贾中丞四十年前百战身曾驱虎队扫边尘风悲鼓角榆关暮日暖旌旗陇草春铁马惯牵邀上客金鱼多解乞佳人胸中别有安边计谁采髭须白似银送康祭酒赴轮台灞水桥边酒一杯送君千里赴轮台霜黏海眼旗声冻风射犀文甲缝开断碛簇烟山似米野营轩地鼓如雷分明㑹得将军意不斩楼兰不拟回南游尽兴南游卒未回水工舟子不须催政思碧树关心句难放红螺蘸甲杯涨海潮生阴火灭苍梧风暖瘴云开芦花寂寂月如练何处笛声江上来哭陷边许兵马使北风裂地黯边霜战败桑干日色黄故国暗回残士卒新坟空葬旧衣裳散牵细马嘶青草任去佳人弔白杨除却阴符与兵法更无一物在仪床长安客舍懐萧使君邵陵旧宴粉雉丹轩画障西水云红树窣璇题鹧鸪欲絶歌声定鸲鹆初惊舞袖齐坐对玉山难甸线细听金石怕低迷东风夜月三年饮不省归时不似泥宋邕刘晨阮肇游天台树入天台石路新云和草静逈无尘烟霞不省生前事水木空疑梦后身往往鸡鸣巖下月时时犬吠洞中春不知此地归何处须就桃源问主人刘阮洞中遇仙人天和树色霭苍苍霞重岚深路渺茫云窦满山无鸟雀水声沿涧有笙簧碧沙洞里干坤别红树枝边日月长愿得花间有人出免令仙犬吠刘郎仙子送刘阮出洞殷勤相送出天台仙境那能却再来云液既归须强饮玉书无事莫频开花当洞口应长在水到人间定不回惆怅溪头从此别碧山明月照苍苔仙子洞中有懐刘阮不将清瑟理霓裳尘梦那知鹤梦长洞里有天春寂寂人间无路月茫茫玉沙瑶草连溪碧流水桃花满涧香晓露风灯易零落此生无处问刘郎刘阮再到天台不复见诸仙子再到天台访玉真青苔白石已成尘笙歌寂寞闲深洞云鹤萧条絶旧邻草树总非前度色烟霞不似往年春桃花流水依然在不见当年劝酒人玉女杜兰香下嫁于张硕天上人间两渺茫不知谁识杜兰香来经玉树三山逺去隔银河一水长怨入清尘愁锦瑟酒倾𤣥露醉瑶觞遗情更説何珍重擘破云鬟金凤凰张硕重寄杜兰香碧落香销兰露秋星河无梦夜悠悠灵妃不降三清驾仙鹤空成万古愁皓月隔花追叹别飞烟笼树省淹留人间何事堪惆怅海色西风十二楼织女懐牵牛北斗佳人双泪流眼穿肠断为牵牛封题锦字凝新思抛掷金梭织旧愁桂树三天烟漠漠银河一带水悠悠欲将心向僊郎説借问榆花早晚秋箫史携弄玉上昇岂是丹台归路遥紫鸾烟驾不同飘一声洛水传幽咽万片宫花共寂寥红粉美人愁未散清华公子笑相邀缑山碧树青楼月肠断春风为玉箫皇初平将入金华山莫道真游烟景賖潇湘有路入金华溪头鹤树春常在洞口人闲日易斜一水暗回闲绕涧五云长往不还家白羊成队难收拾喫尽溪边巨胜花汉武帝思李夫人惆怅朱颜不复归晚秋黄叶满天飞迎风细荇传香粉隔水残霞见画衣白玉帐寒鸳梦絶紫阳宫逺雁书稀夜深池上兰桡歇断续歌声接太微李益胡儿饮马泉緑杨如水草如烟旧是胡儿饮马泉几处吹笳明月夜何时倚劒白云天从来冻合关山路今日分流汉使前莫遣行人照容鬓恐惊憔悴入新年鹳雀楼鹳雀楼西百尺樯汀洲云树共茫茫汉家箫鼓空流水魏国山河半夕阳事去千年犹恨促愁来一日即为长风烟併起思乡望逺目非春亦自伤贾岛酬张籍王建疎林荒宅古坡前久住还应太守怜渐老更思深处隠多闲数得上方眠鼠抛贫屋收田日雁度寒江拟雪天身事龙钟应是分水曹芸阁往来篇章碣春别掷下离觞指乱山趋程不待凤笙残花边马嚼金衔去楼上人垂玉筯看栁陌虽然风袅袅葱河犹自雪漫漫慇懃莫厌貂裘重恐犯三边五月寒送谢进士归闽百越风烟接巨鳌还乡心壮不知劳雷霆入地建溪险星斗逼人棃岭髙却拥木绵吟丽句便攀龙眼醉香醪名场声利喧喧在莫向林泉改鬓毛李频湖口送友人中流欲暮见湘烟苇岸无穷接楚天去雁逺冲云梦雪离人独上洞庭船风波尽日依山转星汉通宵向水连零落梅花过残腊故园归去及新年杜荀鹤雪风搅长空寒骨生先于晓色报牕明江湖不见飞禽影巖谷惟闻折竹声巢宂几多相似处路岐兼得一般平拥袍公子莫言冷中有樵夫跣足行崔颢昔人已乗白云去此地空余黄鹤楼黄鹤一去不复返白云千载空悠悠晴川厯厯汉阳树芳草萋萋鹦鹉洲日暮乡关何处是烟波江上使人愁李颀题濬公山池逺公遁迹庐山岑开山幽居祇树林片石孤峯窥色相清池白月照禅心指挥如意天花落坐卧闲房春草深此外俗尘俱不染唯余𤣥度得相寻题卢公旧居物在人亡无见期闲庭系马不胜悲牕前緑竹生闲地门外青山似旧时怅望秋天鸣坠叶巑岏枯栁宿寒鸱忆君泪落东流水歳歳开花知为谁赵嘏长安月夜与友人话故山宅边秋水浸苔矶日日持竿去不归杨栁风多潮未落蒹葭霜在雁初飞重嘶匹马吟红叶却听疎钟忆翠微今夜秦城满楼月故人相见一霑衣曲江春望懐江南故人杜若洲边人未归水寒烟暖想柴扉故园何处风吹栁新雁南来雪满衣目极思随原草遍浪髙书到海门稀此时愁望情多少万里春流遶钓矶寄归三年踏尽化衣尘只见长安不见春马过雪街天欲晓乡迷云树泪空频桃花坞接啼猿寺野竹亭通画鹢津早晚粗酬身事了水边归去一闲人长安晚秋云物凄凉拂曙流汉家宫阙动髙秋残星几㸃雁横塞长笛一声人倚楼紫艳半开篱菊静红衣落尽渚莲愁鲈鱼正美不归去空戴南冠学楚囚忆山阳家在枚臯旧宅边竹轩晴与楚坡连芰荷香遶垂鞭袖杨栁风横弄笛船城碍十洲烟岛路寺临千顷夕阳川可怜时节堪归去花落猿啼又一年又折栁矶边起暮愁可怜春色独懐羞霑襟正叹人间事回首更慙江上鸥鶗鴂声中寒食酒芙蓉花外夕阳楼凭髙满眼送清渭去傍故山山下流东望楚江横在草堂前杨栁洲边载酒船两见梅花归不得每逢寒食一澘然斜阳映阁山当寺微緑含风树满川同郡故人攀桂尽把诗吟向泬寥天寒日新丰别故人一百五日家未归新丰鸡犬独依依满楼春色傍人醉半夜雨声前计非缭绕沟塍含景晚荒凉树石向川微东风吹泪对花落顦悴故交相见稀崔涂鹦鹉洲春眺怅望春襟郁未开重临鹦鹉益堪哀曹瞒尚不能容物黄祖何因解爱才幽岛暖闻燕雁去晓江晴觉蜀波来谁人正得风涛便一㸃轻帆万里回过绣岭宫古殿春残緑野阴上皇曾此驻泥金三城帐属升平梦一曲铃关怅望心苑路暗迷香辇絶缭垣秋断草烟深前朝旧物东流在犹为年年下翠岑春夕旅次水流花谢两无情送尽春风过楚城蝴蝶梦中家万里子规枝上月三更故园书动经年絶华发春惟满镜生自是不归归便得五湖烟景有谁争李郢送人之岭南关山迢递古交州歳晏怜君走马游谢氏海边逢素女越王潭上见青牛蒿台月照啼猿曙石室烟含古桂秋回望长安五千里刺桐花下莫淹留江亭春霁江蓠漠漠荇田田江上云亭霁景鲜蜀客帆樯背归燕楚山花木怨啼鹃春风掩映千门栁晓色凄凉万井烟金磬泠泠水南寺上方僧室翠微连友人适越路过桐庐寄题江驿桐庐县前洲渚平桐庐江上晚潮生莫言独有山川秀过日仍闻官长清麦陇虚凉当水店鲈鱼鲜美称莼羮王孙客棹残春去相送河桥羡此行秦处士移家富春发樟亭懐寄潮落空江洲渚生知君巳上富春亭尝闻郭邑山多秀更説官僚眼尽青离别几宵魂耿耿相思一座发星星仙翁白石髙歌调无复松斋半夜听暮春山行田家歇马雨湿菰蒲斜日明茅厨煮蠒掉车声青蛇上竹一种色黄蝶隔溪无限情何处渔樵将逺饷故园田土忆春耕千峯霭霭水潏潏羸马此中愁独行江亭晚秋碧天凉冷雁来疎闲看江亭思有余秋馆池亭荷叶歇野人篱落豆花初无愁自得仙翁术多病能㤀太史书闻説故园香稻熟片帆归去就鲈鱼送刘谷村桥西路雪初晴云暖沙干马足轻寒涧渡头芳草色新梅岭上鹧鸪声邮亭已送征车发山馆谁将候火迎落日千峯转迢递知君回首望髙城赠羽林将军虬须憔悴羽林郎曾入甘泉侍武皇鵰没夜云知御苑马随仙仗识天香五湖归去孤舟月六国平来两鬓霜惟有桓伊江上笛卧吹三弄送残阳上裴晋国四朝忧国鬓成丝龙马精神海鹤姿天上玉书传诏夜阵前金甲受降时曾经庾亮三秋月下尽羊昙一局棋惆怅旧堂扄緑野夕阳无限鸟飞迟故洛阳城胡兵一动朔方尘不使銮舆此重巡清洛但流呜咽水上阳深锁寂寥春云收少室初晴雨栁拂中桥晚渡津欲问升平无故老凤楼回首落花频韦蟾送卢藩尚书之灵武贺兰山下果园成塞北江南旧有名水木万家朱戸暗弓刀千骑铁衣明心源落落堪为将胆气堂堂合用兵却使六蕃诸弟子马前不信是书生薛能秋夜旅舍寓懐庭锁荒芜独夜吟西风吹动故山心三秋木落半年客满地月明何处砧渔唱乱沿汀鹭合雁声寒咽陇云深平生只有松堪对露浥霜欺不受侵献仆射相公清如氷玉重如山百辟严趋礼絶攀强虏外闻应破胆平人长见尽开颜朝廷有道青春好门馆无私白日闲致却垂衣更何事几多诗句咏关关汉南春望独寻春色上髙台三月皇州驾未回几处松筠烧后死谁家桃李乱中开姦邪用法元非法唱和求才不是才自古浮云蔽白日洗天风雨几时来清夜泛舟都人层立似山丘坐啸将军拥棹游遶郭烟波浮泗水一船丝竹载凉州城中覩望皆丹雘旗里惊飞尽白鸥儒将不须夸却縠未闻诗句解风流秦韬玉对花长与韶光暗有期可怜蜂蝶却先知谁家促席临低树何处横钗带小枝丽日多情疑曲照和风得路合偏吹向人虽道浑无语几劝王孙到醉时贫女蓬门未识绮罗香拟托良媒亦自伤谁爱风流髙格调共怜时世俭梳粧敢将十指夸纤巧不把双睂鬭画长最恨年年压金线为他人作嫁衣裳长安书懐西风吹雨滴寒更乡思撩人拨不平长有归心悬马首可堪无寐枕蛬声岚收楚岫和空碧秋染湘江到底清早晚身闲着簔去橘香深处钓舟横鹦鹉每闻别雁竟悲鸣却羡金笼寄此生早是翠衿争爱惜可堪红觜强分明云漫陇树魂应断歌按秦楼梦不成幸自正平人不识赚他为赋被时轻唐诗鼓吹巻四唐诗鼓吹卷五钦定四库全书唐诗鼓吹巻五元郝天挺註刘沧长洲懐古野烧空原尽荻灰呉王此地有楼台千年事往人何在半夜月明潮自来白鸟影从江树没清猿声入楚云哀停车日晚荐苹藻风静寒塘花正开经炀帝行宫此地曾经翠辇过浮云流水竟如何香消南国美人尽怨入东风芳草多残栁宫前空露叶夕阳江上浩烟波行人遥起广陵思古渡月明闻棹歌与僧话旧巾舄同时下翠微旧游因话事多违南朝古寺几僧在西岭空林唯鸟归莎迳晚烟凝竹坞石池春色染苔衣比来相见又相别即是关河朔雁飞咸阳懐古经过此地无穷事一望凄然感废兴渭水故都秦二世咸原秋草汉诸陵天空絶塞闻边雁叶尽孤村见夜灯风景苍苍多少恨寒山半出白云层刘威游东湖黄处士园林偶向东湖更向东数声鸡犬翠微中遥知杨栁是门处似隔芙蓉无路通樵客出来山带雨渔舟过去水生风物情多与闲相称所恨求安计不同曹松南海旅次忆归休上越王台归思临髙不易裁为客正当无雁处故园谁道有书来城头早角吹霜尽郭里残潮荡月回心似百花开未得年年争向被春催陪湖南李中丞璋宴隠溪竹林啼鸟不知休罗列飞桥水乱流触散栁丝回玉勒约开莲叶上兰舟酒边旧侣真何逊云里新声是莫愁若值主人嫌昼短应陪秉烛夜深游崔鲁春日长安即事一百五日又欲来棃花梅花参差开行人自笑不归去瘦马独吟真可哀杏酪渐香邻舍粥榆烟将变旧炉灰画楼春暖清歌夜肯信愁肠日九回过蛮溪渡緑杨如发雨如烟立马危桥独唤船山口断云迷旧路渡头芳草忆前年身随逺道徒悲梗诗卖明时不直钱归去楚台还有计钓船春雨日髙眠春晚岳阳城言懐烟花零落过清明异国光阴老客情云梦夕阳愁里色洞庭春浪坐来声天边一与旧山别江上几看芳草生独凭䦨干意难写暮笳呜咽调孤城又翠烟如钿栁如环晴倚南楼独看山江国草花三月暮帝城尘梦一年闲虚舟尚叹萦难解飞鸟空惭倦未还何似不羁詹父伴睡烟歌月老潺潺张祜洛阳感寓扰扰都城晓四开不关名利也尘埃千门甲第身遥入万里铭旌死后来洛水暮烟横莽苍邙山秋日露崔嵬须知此事堪为镜莫遣黄金谩作堆颜萱过张祜处士丹阳故居萱与故张处士祜世家通旧尚忆孤稚之歳与伯氏常承处士抚抱之仁目管辂为神童期孔融于伟器光阴徂谢二纪于兹适经其故居巳易他主访遗孤之所止则距故居之右二十余步荆棘之下荜门启焉处士有四男一女男曰椿儿桂儿椅儿杞儿问之三已物故惟杞为遗孕与其女尚存欲揖杞与言则又求食女坟矣苏州呉县女坟即呉王女之冢也但有霜鬓而黄冠者杖履迎门乃昔时爱姬崔氏与之话旧厯然可听嗟乎葛帔练裙兼非所有琴书图籍尽属他人又云横塘之西有故田数百亩力既贫窭十年不耕惟歳赋万钱求免无所呜唿昔为穆生置醴郑公立乡者复何人哉因吟五十六字以闻好事者忆昔为儿逐我兄曾抛竹马拜先生书斋巳换当时主诗壁空题故友名岂是争权留怨敌可怜当路尽公卿柴扉草屋无人问犹向荒田责地征皮日休过云居寺𤣥福上人旧居重到云居独悄然隔牕窥影尚疑禅不逢野老来听法犹见邻僧为引泉龛上已生新石耳壁间空带旧茶烟南宗弟子时时到泣把山花奠几筵西塞山泊渔家白纶巾下发如丝静倚枫根坐钓矶中妇桑村挑叶去小儿沙市买蓑归雨来莼菜流船滑春后鲈鱼坠钓肥西塞山前终日客隔波相羡尽依依襄州春游信马腾腾触处行春风相引与诗情等闲遇事成歌咏取次冲筵隠姓名映竹认人多错误透花窥鸟最分明岑牟单绞何曾着莫道猖狂似祢衡送从弟归复州羡尔优游正少年竟陵烟月似呉天车螯近岸无妨取舴艋随风不费牵处处路傍千顷稻家家门外一渠莲慇勤莫笑襄阳住为爱南塘缩项鳊寄题罗浮轩辕先生所居乱峯四百三十二欲问征君何处寻红翠数声瑶室响真檀一炷石楼深山都遣负沽来酒樵客容看化后金从此谒师知不逺求官先有葛洪心送圆载上人归日本国讲殿谈余着赐衣椰帆却返旧禅扉贝多纸上经文动如意瓶中佛爪飞飓母影边持戒宿波神宫里受斋归家山到日将何日白象新秋十二围屣步访鲁望不遇雪晴墟里竹欹斜蜡屐徐吟到陆家荒径扫稀堆栢子破扉开涩染苔花壁闲定欲图双桧厨静空如饭一麻拟受太𤣥今不遇可怜遗恨似侯芭开元寺早景即事客省萧条柿叶红楼台如画倚霜空铜池数滴桂上雨金铎一声松杪风鹤静时来珠像侧鸽驯多在宝幡中如今尘外虚为契不得支公此㑹同病孔雀烟花难媚思沈冥犹自擡头䕶翠翎强听紫箫如欲舞困眠红树似依屏因思桂蠧伤肌骨为忆松鹅换性灵尽日春风吹不起钿毫金缕一星星闻鲁望游颜家园林病中有寄一夜韶姿着水光谢家春草满池塘细挑泉眼寻新脉轻把花枝换宿香蝶欲试飞犹䕶粉莺初学啭尚羞簧分明不得同君赏尽日顷心美索郎病后春思连钱锦暗麝氛氲荆思才多咏鄂君孔雀钿开窥沼见石榴红重堕阶闻牢愁有度应如月春梦无心秖似云应笑病来慙满愿花牋好作断肠文馆娃宫艳骨巳成兰麝土宫墙依旧压层崖弩台雨壊逢金镞香迳泥消露玉钗砚沼只留溪鸟浴屧廊空信野花埋姑苏麋鹿真闲事须为当时一怆懐以紫石砚寄鲁望兼酬见赠様如金蹙小能轻微润将融紫玉英石墨一研为凤尾寒泉半勺是龙睛骚人白芷伤心暗狎客红筵夺眼明两地有期皆好用不须空把洗溪声闻开元寺开笋园寄莫上人园锁闻声骇鹿羣满林鲜箨水犀文森森竟泫林梢雨㧐争穿石上云并出亦如鹅管合各生还似犬牙分折烟束露如相遗何明朝不茹荤奉和鲁望新夏东郊闲泛有懐水物轻明澹似秋多情才子倚兰舟碧蓑裳下携诗草黄蔑楼中挂酒篘莲叶蘸波初转棹鱼儿簇饵未谙钩共君莫问当年事一㸃沙鸥胜五侯奉和龟䝉四月十五日道室书事望朝斋戒是寻常尽启金根第几章竹叶饮为甘露色莲花鲊作肉芝香松膏背雨凝云磴丹粉经年染石床剰欲与君终此志顽仙惟恐鬓成霜次韵看压新醅一箦松花细有声旋将璖椀撇寒清秦呉只恐篘来近刘项真应酿得平酒徳有神多客颂醉乡无货没人争五湖烟水郎山月合向樽前问姓名次韵鲁望以竹夹膝见寄圆于玉筯滑于龙来自衡阳彩翠中拂润恐飞清夏雨叩虚疑贮碧湘风大胜书客裁成简颇赛溪翁截作筒从此角巾因尔戴俗人相访若为通夏景无事因懐章来二上人澹景微阴正送梅幽人逃暑瘿南杯水花移得和鱼子山蕨收时带竹胎啸馆大都偏得月醉乡终竟不闻雷更无一事惟留客却被髙僧怕不来寄琼州杨舍人徳星文彩瘴天涯酒树堪消谪宦嗟行遇竹王因设奠居逢木客乂迁家清斋静溲桄榔面逺信闲封荳蔲花清切㑹须归有日莫贪勾漏足丹砂夏景沖澹偶然作一室无喧事事幽还如贞白在髙楼天台昼得千回看湖月芳来百度游无限世机吟处息几多身计钓前休他年谒帝言何事请赠刘伶作醉侯鲁望悯承吉之孤为诗引邀余属和欲用余道振其孤而和之噫承吉之困身后乎鲁望视余困与承吉身前孰苦哉未有已困而能振人者抑为辞用塞良友先生清骨葬烟霞业破孤存谁为嗟几箧诗书分贵位一林石笋散豪家儿过旧宅啼枫影姬遶荒田泣稗花惟我与君堪便戒莫将文誉作生涯庚寅歳新罗𢎞恵上人与本国同书请日休为灵鹫山周禅师碑将还以诗送之三十麻衣弄渚禽岂知名字彻鸡林勒铭虽即多遗草越海还能抵万金鲸鬛晓掀峯正烧鳌睛夜没岛还深二千余字终天别东望辰韩泪洒襟张贲奉和鲁望白菊雪彩氷姿号女华寄身多是地仙家有时南国和霜立几处东篱伴月斜谢客琼枝空贮恨袁郎金钿不成夸自知终古清香在更出梅妆弄晚霞罗邺洛水一道潺湲溅暖莎年年惆怅是春过莫言行路听如此流入深宫恨更多桥畔月来清见底栁边风去緑生波纵然满眼添归思未把渔竿奈尔何下第书呈友人清世谁能便陆沈相逢休作忆山吟若交仙桂在平地更有何人肯苦心去国汉妃还似玉亡家石氏岂无金且安懐抱莫惆怅瑶瑟调髙樽酒深东归日日惟忧行役迟东归可是有家归却縁桂玉无门住不筭山川去路非秦树梦愁春鸟弄呉江钓忆锦鳞肥桃夭杏艳清明近惆怅当年意尽违仆射陂晚望离人到此倍堪伤陂水芦花似故乡身事未知何日了马蹄惟觉到秋忙田园牢落东归晚道路辛勤北去长却羡无愁是沙鸟双双相趁下残阳赠合下阎舍人二月黄莺飞上林春城紫禁晚阴阴长乐钟声花外尽龙池栁色雨中深阳和不散穷途恨霄汉常悬捧日心献赋十年犹未遇羞将白发对华簪卢纶长安春望东风吹雨过青山却望千门草色闲家在梦中何日到春来江上几人还川原缭绕浮云外宫阙参差落照间谁念为儒逢世难独将衰鬓客秦关夜投丰徳寺谒液上人半夜风中有磬声偶逢樵者问山名上方月晓闻僧语下路林疎见客行野鹤巢边松最老毒龙潜处水偏清愿得逺公知姓字焚香洗钵过浮生送崔琦赴宣州幕五马临流待幕宾羡君谈笑出风尘身闲就养能辞逺世难移家莫厌贫天际晓山三崃路津头腊市九江人何处遥知最惆怅满湖青草雁声春至徳中途中书事却寄李涧乱离无处不伤情况复看碑对古城路遶寒山人独去月临秋水雁空惊颜衰重喜归乡国身贱多惭问姓名今日主人还共醉应怜世故一儒生晚次鄂州云间逺见汉阳城犹是孤帆一日程估客昼眠知浪静舟人夜语觉潮生三湘愁鬓逢秋色万里归心对月明旧业巳随征战尽更堪江上鼓鼙声司空曙题灵云寺春山古寺遶烟波石磴盘空鸟道过百丈金身开翠壁万龛灯焰隔烟萝云生客到侵衣湿花落僧禅覆地多不与方袍同结足不归尘世竟如何送曲山人归衡州白石先生睂发光已分甜雪饮红浆衣巾半染烟霞气语笑兼和药草香茅洞玉声流暗水衡山碧色映朝阳千年城郭如相问华表峩峩有夜霜寄胡居士日暖风微南陌头青田红树起春愁伯劳相逐行人别岐路空归野水流偏忆寻僧同看雪谁期载酒共登楼为言惆怅嵩阳寺明月髙松应独游陈羽送友人及第东归五陵春色泛花枝心解花前逺别离落第耻为关右客成名空羡里中儿都门雨歇愁分处山店灯残梦到时家住洞庭多钓伴因来相贺语相思长安卧病秋夜言懐九重门锁禁城秋月过南宫渐映楼紫陌夜深槐露滴碧空云尽火星流风清刻漏传三殿甲第歌钟乐五侯楚客病来乡思苦寂寥灯下不胜愁戴叔伦酬耿少府见寄方丈萧萧落叶中暮天深巷起悲风流年不尽人自老外事无端心已空家近小山当海畔身留环衞隠墙东遥闻相访频逢雪一醉寒宵谁与同李嘉祐送中舍游江东孤城郭外送王孙越水呉洲共尔论野寺山边斜有迳渔家竹里半开门青枫独映揺前浦白鹭闲飞过逺村若到西陵征战处不看秋草自伤魂自苏台至望亭驿人家尽空春物增思怅然有作南浦菰蒋覆白苹东呉黎庶逐黄巾野棠自发空流水江燕初飞不见人逺树依依如送客平田渺渺独伤神那堪回首长洲苑烽火年年报虏尘题灵台县东山主人处处征胡人渐稀山村寥落暮烟微门临莽苍经年闭身逐嫖姚几日归贫妻白发输残税余寇黄河未解围天子如今能用武只应歳晚息兵机早秋京口旅泊移家避寇逐行舟厌见南徐江水流呉地征徭非旧日秣陵凋弊不宜秋千家闭戸无砧杵七夕何人望斗牛只有同时骢马客偏题尺牍问穷愁赠别严士元春风倚棹阖闾城水国春寒阴复晴细雨湿衣看不见闲花落地听无声日斜江上孤帆影草緑湖南万里情东道傥逢相识问青袍今已误儒生姚鹄访遇真观赵尊师不遇羽客朝元昼掩扉林中一迳雪中微松阴绕院鹤相对山色满楼人未归尽日独思风驭返寥天几望野云飞凭髙目断无消息自醉自吟愁落晖唐诗鼓吹巻五唐诗鼓吹卷六钦定四库全书唐诗鼓吹巻六元郝天挺註杜牧李给事一章缄拜皁囊中厯厯朝廷有古风元礼去归缑氏学江充来见犬台宫纷纭白昼惊千古鈇锧朱殷几一空曲突徙薪人不㑹海边今作钓鱼翁道一大尹存之庭美二学士简于圣明自致霄汉牧支离穷悴窃于一麾书美歌诗兼自言志呈上三君子九金神鼎重丘山五玉诸侯杂佩环星座通霄狼鬛暗戍楼吹角虎牙闲斗闲紫气龙埋狱天上洪炉帝铸颜若念西河旧交友鱼符应许出函关故洛阳城有感一片宫墙当道危行人为汝去迟迟荜圭苑里秋风起平乐馆前斜日时党锢岂能留汉鼎清谈空解识胡儿千烧万战坤灵死惨惨终年鸟雀悲润州向呉亭东千里秋放歌曾作昔年游青苔寺里无鸟迹緑水桥边多酒楼大抵南朝皆旷达可怜东晋最风流月明更想桓伊在一笛闻吹出塞愁又谢朓诗中佳丽地夫差传里水犀军城髙铁瓮横强弩栁暗朱楼多梦云画角爱飘江北去钓歌长向月中闻扬州尘土试回首不惜千金借与君题宣州开元寺水阁阁下苑溪夹居人六朝文物草连空天澹云闲今古同鸟去鸟来山色里人歌人哭水声中深秋帘幙千家雨落日楼台一笛风惆怅无因见范蠡参差烟树五湖东宣州送裴坦判官往舒州时牧欲归京日暖泥融雪半消行人芳草马声娇九华山路云遮寺清弋江村栁拂桥君意如鸿髙的的我心悬斾正揺揺同来不得同归去故国逢春正寂寥登池州九华峯寄张祜有感中来不自由角声孤起夕阳楼碧山终日思无尽芳草何年恨始休睫在眼前犹不见道非身外更何求何人得似张公子千首诗轻万戸侯九日齐山登髙江涵秋影雁初飞与客携壶上翠微尘世难逢开口笑菊花须挿满头归但将酩酊酬佳节不用登临叹落晖古往今来只如此牛山何必泪沾衣齐安郡晚秋栁岸风来栁渐疎使君家似野人居云容水态还堪赏啸志歌懐亦自如雨暗残灯棋散后酒醒孤枕雁来初可怜赤壁争雄渡唯有蓑翁坐钓鱼得替后移居霅溪馆万家相庆喜秋成处处楼台歌板声千歳鹤归犹有恨一年人住岂无情夜凉溪馆留僧语风定苏潭看月生景物登临闲始见愿为闲客此闲行栁日落水流西复东春光不尽栁何穷巫娥庙里低含雨宋玉门前斜带风莫将榆荚共争翠深感杏花相映红灞上汉南千万树几人游宦别离中送刘秀才归江陵綵服鲜华觐渚宫鲈鱼新熟别江东刘郎浦夜侵船月宋玉庭春弄袖风落落精神终有立飘飘才思杳无穷谁人世上为金口借取明时一荐雄题青云馆虬蟠千仞剧羊肠天府由来百二强四皓有芝轻汉祖张仪无地与懐王帐连云影萝阴合枕绕泉声客梦凉深处㑹容髙尚者水苗三顷百株桑残春寄张祜暖云如粉草如茵独步长隄不见人一岭桃花红锦黦半溪山水緑萝新髙枝百舌犹欺鸟带叶棃花独送春仲蔚欲知何处在苦吟林下拂诗尘寄浙西李判官燕台上客意何如四五年来渐渐疎直道莫抛君子业遭时还与故人书青云满眼应骄我白发浑头少恨渠谁念贤哉崔大让可怜无事不歌鱼访张明府同赵二十二嘏联句陶潜官罢酒瓶空门掩黄花一迳风古调诗吟山色里无絃琴在月明中逺檐髙树宜幽鸟出岫孤云逐晚虹别后东篱数枝菊不知闲醉与谁同洛阳文征武战就神功时似开元天宝中巳见𤣥戈收相土应回翠帽过离宫侯门草满罝寒兔洛浦沙深见塞鸿疑有女娥西望处上阳烟树正秋风寄唐州李尚书累代功勲照世光奚胡闻道死心降攻书笔秃三千管领节门排十六双先揖耿弇声借借今看黄霸事摐摐时人欲识胸襟否彭蠡秋连万顷江奉送中丞姊夫俦自大理卿出镇江西樯似邓林江拍天越香巴锦万千千滕王阁上柘枝鼓徐孺亭前铁轴船八郡元侯非不贵万人师长岂无权要君严重疎欢乐犹有河湟可下鞭西江懐古上吞巴蜀控潇湘怒似连山静镜光魏帝缝囊真戏剧苻坚投箠更荒唐千秋钓舸歌明月万里沙鸥弄夕阳范蠡清尘何寂寞好风唯属往来商早雁金河秋半虏弦开云际惊飞四散哀僊掌月明孤影过长门灯暗数声来须知胡骑纷纷在岂逐春风一一回莫厌潇湘少人处水多菰米岸莓苔闻庆州赵纵使君与党项战中箭身死将军独乗铁骢马榆溪战中金仆姑死绥却是古来有骄将自惊今日无青史文章争㸃笔朱门歌舞笑捐躯谁知我亦轻生者不得君王丈二殳街西碧池新涨浴娇鸦分锁长安富贵家游客偶同人鬭酒名园相倚杏交花银鞍騕褭嘶宛马绣鞅璁珑走钿车一曲将军何处笛连云芳树日初斜自宣城赴官上京潇洒江湖十过秋酒杯无日不淹留谢公城外溪惊梦苏小门前栁拂头千里云山何处好几人襟韵一生休尘冠却挂知闲事终拟蹉跎访旧游寄题甘露寺北轩曾上蓬莱宫里行此轩栏槛最留情孤髙堪弄桓伊笛缥缈疑闻子晋笙天接海门秋水色烟笼隋苑暮钟声他年㑹着荷衣去不向山僧説姓名冬至遇京使发寄舍弟逺信初凭双鲤去他乡正遇一阳生樽前岂解愁家国辇下惟能忆弟兄旅馆夜忧姜被薄暮江寒觉晏裘轻竹门风过还惆怅疑是松牕雪打声长安杂题雨晴九陌铺江练岚嫩千峯叠海涛南苑草芳眠锦雉夹城云暖下霓旄少年羇络青文玉游女花簪紫蒂桃江碧栁深人尽醉一瓢颜巷日空髙二洪河清渭天池濬太白终南地轴横祥云辉映汉宫紫春光绣画秦川明草妬佳人钿朶色风回公子玉衔声六飞南幸芙蓉苑十里飘香入夹城三晴云如絮惹低空紫陌微微弄袖风韩嫣金丸莎覆緑许公鞯汗杏粘红烟生䆗窱深东第轮撼流苏下北宫自笑苦无娄护知可怜铅椠竟何功闺情代作梧桐叶落雁初归迢递无因寄逺衣月照石泉金㸃冷凤酣箫管玉声微佳人力杵秋风外荡子从征梦寐稀遥望戍楼天欲晓满城冬鼓白云飞江楼晚望湖山翠欲结䝉笼汗漫谁游夕照中初语燕雏知社日习飞鹰隼识秋风波揺珠树千寻拔山凿金陵万仞空不欲登楼更懐古斜阳江上正飞鸿髙骈寄鄠杜李遂良处士小隠堪忘世上情可能休梦入重城池边写字师前辈座右题铭律后生吟社客归秦渡晚醉乡渔去渼陂晴春来不得山中信尽日无人傍水行和王昭符进士赠洞庭赵先生为爱君山景最灵角冠秋礼一坛星药将鸡犬云间试琴许鱼龙月下听自要乗风随羽客谁同种玉验仙经烟霞澹泊无人到除有渔翁过洞庭依韵奉酬李迪栁下官资颜子居闲情入骨若为除诗成斩将竒难敌酒熟封侯快未如只见丝纶终日降不知功业是谁书而今共饮醇滋味消得揶揄势利疎留别彰徳军从事范校书无金寄与白头亲节概犹夸似古人未出尘埃真落魄不趋权势正因循桂攀明月曾观国蓬转西风却问津匹马东归羡知己燕王台上结交新途次内黄马病寄僧舍呈诸友人官闲马病客深秋肯学张衡咏四愁红叶寺多诗景致白衣人尽酒交游依违讽刺因行得澹泊供需不在求好与髙阳结吟社况无名迹达珠旒遣兴浮世忙忙蚁子羣莫嗔头上雪纷纷沈忧万种与千种行乐十分无一分越外险巇防俗事就中拘检信人文醉乡日月终须觅去作先生号白云王初延平天庆观劒化江边緑构新层台不染玉梯尘千章隠篆标龙简一曲空歌降凤钧岚气湿衣云叶晚天香飘戸月枝春盟金早晚闻仙语学种三芝伴羽人送叶秀才快骑璁珑刻玉羇河梁返照上征衣层氷春近蟠龙起九泽云闲独鹤飞行想北山清梦断重游西洛故人稀汉庭狗监深知己有日前驱负弩归送王秀才谒池州呉都官池阳去去跃雕鞍十里长亭百草干衣袂鄣风金缕细劒光横雪玉龙寒晴郊别岸乡魂断晓树啼乌客梦残南馆星郎东道主揺鞭休问路行难青帝青帝邀春隔歳还月娥孀独夜漫漫韩凭舞羽身犹在素女商絃调未残终古兰巖栖偶鹤从来玉谷有离鸾几时幽恨飘然断共待天池一水干银河阊阖疎云漏绛津桥头秋夜鹊飞频犹残仙媛湔裙水几见星妃度袜尘厯厯素榆飘玉叶涓涓清月湿氷轮年来若有乗槎客为弔波灵是楚臣书秋千里南云度塞鸿秋容无迹淡平空人间玉岭清霄月天上银河白昼风潘赋登山魂易断楚歌遗珮怨何穷往来未若奇张翰欲鲙霜鲸碧海东自和书秋陇首斜飞避弋鸿頽云萧索见层空汉宫夜结双茎露阊阖凉生六幕风湘女怨絃愁不禁鄂君香被梦难穷江边两桨连歌渡惊散游鱼莲叶东崔峒题同官李明府书舍松堂寂寂对烟霞五栁门前聚晚鸦流水声中视公事寒山影里见人家观风共美新为政计日还应更触邪可惜陶潜无限兴不逢篱菊正开花朱湾宴杨驸马山亭垂杨拂岸草茸茸绣戸牕前花影重鲙下玉盘红缕细酒开金瓮緑醅浓中朝驸马何平叔南国词人陆士龙落日泛舟同醉处回潭百丈映千峯吕洞宾赠人罗浮道士谁同流草衣木食轻王侯世间甲子管不得壶里干坤只自由数着残棋江月晓一声长啸海山秋饮余回首话归路遥指白云天际头呉融闲望三㸃五㸃映山雨一枝两枝临水花蛱蝶狂飞掠芳草鸳鸯熟睡绕暖沙阙下新居非巳业江南旧隠是谁家东还西去都无计却羡暝归林上鸦即事抵鹊山前寄掩扉便堪终老脱朝衣晓窥青镜千峯入暮倚长松独鹤归云里引来泉脉细雨中移得药苗肥何须一筯鲈鱼脍始挂孤帆问钓矶书懐傍巖依树结檐楹夏物萧条景更清滩响忽髙何处雨松阴自转此山晴见多邻犬遥相认来惯幽禽近不惊争敢便夸饶胜事九衢尘里免劳生金桥感事太行和雪叠晴空二月郊原尚朔风饮马早闻临渭北射鵰今欲过山东百年徒有伊川叹五利宁无魏绛功日暮长亭政愁絶哀笳一曲戍烟中废宅风飘碧瓦雨摧垣却有邻人为锁门几树好花虚白昼满庭芳草易黄昏放鱼池涸蛙争聚栖燕梁空雀自喧不独凄凉眼前事咸阳一火变寒原彭门用兵后经汴路长亭一望一徘徊千里关河百战来细栁旧营犹锁月祁连新冢巳封苔霜凋緑野愁无际烧接黄云惨不开若比江南更牢落子山词赋莫兴哀二隋隄风物巳凄凉隄下仍多旧战塲金镞有苔人拾得芦衣无土鸟衔将秋声暗促河声急野色遥连日色黄独上寒城更愁絶戍鼙惊起雁行行髙侍御话皮博士池中白莲白玉花开緑锦池风流御史报人知看来应是云中堕偷去须从月下移巳被乱蝉催婉娩更禁凉雨动䙰褷习家秋色堪图画只欠山翁倒接䍦新安道中翫流水一渠春碧弄潺潺宻竹繁花掩映间看处便须终日住筭来宁得此身闲萦纡似接迷人洞清冷应连有雪山上却征车更回首了然尘土不相关忆山泉穿云络石细湔湔杳杳疑闻弄管絃千仞洒来寒碎玉一泓深处碧涵天烟迷叶乱寻难见月好风清听不眠春雨正多归未得只应流恨更潺湲红叶一声南雁巳先红槭槭凄凄叶叶同自是孤根非暖地莫惊他木耐秋风烧烟散去阴全薄明月临来影半空长忆洞庭千万树照山横浦夕阳中唐诗鼓吹巻六唐诗鼓吹卷七钦定四库全书唐诗鼔吹巻七元郝天挺註李商隠锦瑟锦瑟无端五十絃一絃一柱思华年庄生晓梦迷蝴蝶望帝春心托杜鹃沧海月明珠有泪蓝田日煖玉生烟此情可待成追忆秖是当时已惘然杜工部蜀中离席人生何处不离羣世路干戈惜暂分雪岭未归天外使松州犹驻殿前军座中醉客延醒客江上晴云杂雨云美酒成都堪送老当垆仍是卓文君隋宫紫泉宫殿锁烟霞欲取芜城作帝家玉玺不縁归日角锦帆应是到天涯于今腐草无萤火终古垂杨有暮鸦地下若逢陈后主岂宜重问后庭花二月二日二月二日江上行东风日暖闻吹笙花须栁眼各无赖紫蝶黄蜂俱有情万里忆归元亮井三年从事亚夫营新春莫悞游人意更作风檐夜雨声筹笔驿鱼鸟犹疑畏简书风云长为䕶储胥徒令上将挥神笔终见降王走传车管乐有才真不忝关张无命欲何如他年锦里经祠庙梁父吟成恨有余九成宫十二层城阆苑西平时避暑拂虹蜺云随夏后双龙尾风逐周王八马蹄呉岳晓光连翠巘甘泉晚景上丹梯荔枝卢橘霑恩泽鸾鹊天书湿紫泥碧城碧城十二曲阑干犀辟尘埃玉辟寒阆苑有书多附鹤女墙无树不栖鸾星沈海底当牕见雨过河源隔坐看若是晓珠明又定一生长对水晶盘马嵬海外徒闻更九州他生未卜此生休空闻虎旅鸣宵柝无复鸡人报晓筹此日六军同驻马当时七夕笑牵牛如何四纪为天子不及卢家有莫愁深宫金殿香销闭绮笼玉壶传㸃咽铜龙狂飈不惜萝阴薄清露偏知桂叶浓斑竹岭边无限泪景阳宫里及时钟岂知为雨为云意只有髙唐十二峯留赠畏之清时无事奏明光不遣当关报早霜中禁词臣寻引领左川归客自回肠郎君下笔惊鹦鹉侍女吹笙弄凤凰空寄大罗天上事衆仙同日咏霓裳对雪寒气先侵玉女扉清光旋透省郎闱梅花大庾岭头发栁絮章台街里飞欲舞定随曹植马有情应湿谢庄衣龙山万里无多逺留待行人三月归其二旋扑珠帘过粉墙轻于栁絮重如霜已随江令夸琼树又入卢家妬玉堂侵夜可能争桂魄忍寒应欲试梅粧关河冻合东西路肠断班骓送陆郎牡丹锦帏初巻衞夫人绣被犹堆越鄂君垂手乱飜雕玉珮招腰争舞郁金裙石家蜡烛何曾剪荀令香炉可待薫我是梦中传彩笔欲书花叶寄朝云促漏促漏遥钟动静闻报章重叠杳难分舞鸾镜匣收残黛睡鸭香炉换夕薰归去岂知还向月梦来何处更为云南塘渐暖蒲堪结两两鸳鸯䕶水纹圣女祠松篁台殿蕙香帏龙䕶瑶牕凤掩扉无质易迷三里雾不寒长着五铢衣人间岂有崔罗什天上应无刘武威寄问钗头双白燕每朝珠馆几时归野菊苦竹南园椒屋边微香冉冉泪涓涓已悲节物同寒雁忍委芳心与暮蝉细路独来当此夕清樽相伴省他年紫云新苑移花处不取霜栽近御筵与同年李定言曲水闲话戏作海燕参差沟水流同君身世属离忧相携花下非秦赘对泣风前类楚囚碧草暗侵穿苑路珠帘不卷枕江楼莫惊五胜埋香骨地下伤春亦白头重有感玉帐牙旗得上游安危须共主分忧窦融表已来关右陶侃军宜次石头岂有蛟龙曾失水更无鹰隼与髙秋昼号夜哭兼幽显早晚星关雪涕收出关宿盘豆馆对芦丛有感芦叶梢梢夏景深邮亭暂欲洒尘襟昔年曾是江南客此日初为关外心思子台边风自急玉娘湖上月应沈清声不逐行人去一世荒城半夜砧子初郊墅看山对酒君思我听鼓离城我访君腊雪已添墙下水斋钟不散槛前云阴移竹栢浓还淡歌杂渔樵断更闻亦拟村南买烟舍子孙相约事耕耘井络井络天彭一掌中谩夸天设劒为峯陈图东聚烟江口边柝西悬雪岭松堪叹故君成杜宇可能先主是真龙将来为报奸雄辈莫向金牛放旧踪宋玉何事荆门百万家独教宋玉擅才华楚辞巳不饶唐勒风赋何曾让景差落日渚宫供观阁开年云梦送烟花可怜庾信寻荒径犹得三朝托后车赠别前蔚州契苾使君何年部落到阴陵奕世勤王国史称夜卷牙旗千帐雪朝飞羽骑一河氷蕃儿襁负来青冢狄女壶浆出白登日暮䴙鹈泉畔猎路人遥认郅都鹰春日寄懐世间荣落重逡巡我独丘园坐四春纵使有花兼有月可堪无酒更无人青袍似草年年定白发如丝日日新欲逐风波千万里未知何路到龙津和刘评事永乐闲居见寄白社幽闲君暂居青云器业我全疎已看諌草归鸾掖尚愤衡门待鹤书莲耸碧峯关路近荷飜翠盖水堂虚自探典籍忘名利欹枕时惊落蠧鱼无题万里风波一叶舟忆归初罢更夷犹碧江地末元相引黄鹤沙边亦少留翼徳寃魂终报主阿童髙义镇横秋人生岂得长无谓懐古思乡共白头二昨夜星辰昨夜风画楼西畔桂堂东身无綵凤双飞翼心有灵犀一㸃通隔座送春酒暖分曹射覆蜡灯红嗟予听鼓应官去走马兰台类转蓬三来是空言去絶踪月斜楼上五更钟梦为逺别啼难唤书被催成墨未浓蜡烛半笼金翡翠麝香数度绣芙蓉刘郎已恨蓬山逺更隔蓬山一万重四飒飒东南细雨来芙蓉塘外有轻雷金蟾囓锁烧香入玉虎牵丝汲井回贾氏窥帘韩掾少宓妃留枕魏王才春心莫共花争发一寸相思一寸灰五相见时难别亦难东风无力百花残春蚕到死丝方尽蜡烛成灰泪始干晓镜但愁云鬓改夜吟应觉月光寒蓬山此去无多路青鸟殷勤为探看回中牡丹为雨所败浪笑榴花不及春先期零落更愁人玉盘迸泪伤心数锦瑟惊絃破梦频万里重阴非旧圃一年生意属流尘前溪舞罢君回顾併觉今朝粉态新富平少侯七国三边未到忧十三身袭富平侯不收金弹抛林外却惜银床在井头綵树转灯珠错落绣檀回枕玉雕锼当关莫报侵晨客新得佳人字莫愁楚宫月姊曾闻下彩蟾倾城消息隔重帘已闻珮响知腰细更辨絃声觉指纤暮雨自归山悄悄秋河不动夜厌厌王昌且在墙东住未必金堂得免嫌郑州献从叔舍人蓬岛烟霞阆苑钟三官牋奏附金龙茅君奕世仙曹贵许掾全家道气浓绛简尚参黄纸按丹炉犹用紫泥封不知他日华阳洞许上经楼第几重温庭筠春日将欲东游寄苗绅几年辛苦与君同得丧悲欢尽是空犹喜故人先折桂自怜羁客尚飘蓬三春月照千山路十日花开一夜风知有杏园无路入马前惆怅满枝红河中陪节度游河亭倚栏愁立独徘徊欲赋慙非宋玉才满座山光揺劒㦸遶城波色动楼台鸟飞天外斜阳尽人过桥心倒影来添得五湖多少恨栁花飘荡似寒梅过陈琳墓曾于青史见遗文今日飘零过古坟词客有灵应识我霸才无主始怜君石麟埋没藏秋草铜雀荒凉对暮云莫怪临风倍惆怅欲将书劒学从军伤李羽士栁不成丝草带烟海槎东去鹤归天愁肠断处春何限病眼开时月正圆花若有情应怅望水因无事莫潺湲须知此恨消难得孤负南华第二篇初秋月出西南露气秋绮寮河汉在斜楼杨家绣作鸳鸯幔张氏金为翡翠钩香烛有光妨宿燕晓屏无睡待牵牛万家砧杵三篙水一夕横塘是旧游杨栁杨栁千条拂面丝緑烟金穂不胜吹香随静婉歌尘起影伴娇娆舞袖垂羌管一声何处笛流莺百啭最髙枝千门九陌花如雪飞过宫墙两不知春日偶成西园一曲艳阳歌扰扰车尘负薜萝自欲放懐犹未得不知经世竟如何夜闻勐雨判花尽寒恋重衾觉梦多钓渚别来应更好春风还为起微波途中偶作石路荒凉接野蒿西风吹马利如刀暮城投驿蕙兰静废寺入门禾黍髙鸡犬夕阳喧县市凫鹥秋水暴城壕故山有梦不归去官树陌尘何太劳春日野步日西塘水金堤斜百草芊芊暗吐芽野岸明媚山芍药水田叫噪官虾䗫镜中有浪动菱蔓陌上无风吹栁花何事轻桡向溪客緑萍方好不归家和道溪君别业积润初消碧草新凤阳晴日带雕轮丝飘弱栁平桥晚雪㸃寒梅小院春屏上楼台陈后主镜中金翠李夫人花房露透红珠落蛱蝶双双䕶粉尘刘长卿登余千古城孤城上与白云齐万古萧条楚水西官舍已空秋草緑女墙犹在夜乌啼平江渺渺来人逺落日亭亭向客低沙鸟不知陵谷变朝来暮去弋阳溪李徳裕岭南道中岭水争分路转迷桄榔树叶暗蛮溪愁冲雾毒逢蛇草畏落沙虫避燕泥五月畬田收火米三更津吏报朝鸡不堪肠断思乡处红槿花中越鸟啼李绅江南暮春寄家洛阳城见梅迎雪鱼口桥逢雪送梅劒外寺前芳草合镜湖亭上野花开江鸿断续翻云去海燕差池拂水回料得心知寒食近潜听喜鹊望归来纪唐夫赠温庭筠何事明时泣玉频长安不见杏园春凤凰诏下虽霑命鹦鹉才髙却累身且尽緑醽消积恨休辞黄绶拂行尘方城若比长沙路犹隔千山与万津陈上美咸阳懐古山连河水碧氤氲瑞气东移拥圣君秦苑有花空笑日汉陵无主自侵云古槐堤上莺千啭逺渚沙中鹭一羣赖有渊明同把菊烟郊四望夕阳曛来鹏宛陵送李明府罢任归江州菊花村晚雁来天共把离觞向水边官满便寻垂钓侣家贫已用卖琴钱浪生湓浦千层雪云起炉峯一炷烟傥见吾乡旧知己为言顦顇过年年清明日与友人游玉塘庄几宿青山逐陆郎清明时节好风光归穿緑荇船头滑醉踏残花屐齿香风急岭云飘逈野雨余田水落方塘不堪吟罢东回首满耳蛙声正夕阳郑准清明日江南呉山楚驿四年中一见清明一改容旅恨共风连夜起韶光随酒着人浓延兴门外攀花别采石江头带雨逢无计归心何日是路边戈甲正重重章八元登慈恩寺浮图十层突兀在虚空四十门开面面风却讶鸟飞平地上自惊人语半天中回梯暗踏如穿洞絶顶初攀似出笼落日凤城佳气合满城春树雨蒙蒙李羣玉将欲南行陪崔八宴海榴亭朝宴华堂暮未休几人偏得谢公留风传鼓角霜侵㦸云卷笙歌月上楼宾馆尽悬徐孺榻客帆空恋李膺舟谩夸书劒无归处水逺山长步步愁秣陵懐古野花黄叶旧呉宫六代豪华烛散风龙虎势衰佳气歇凤凰名在故台空市朝迁变秋芜緑坟冢髙低落照红霸业鼎图人去尽独来惆怅水云中金塘道中山连楚越复呉秦蓬梗何年是住身黄叶黄花古城道秋风秋雨别家人氷霜想度商于冻桂玉愁居帝里贫十口系心抛不得每回回首即长嚬望月寄人浮云巻尽看朣胧直出沧溟上碧空盈手水光寒不湿流天素彩静无风酒花荡漾金樽里棹影飘飖玉浪中川路正长难可越美人千里思何穷送秦鍊师归岑公山仙翁归卧翠微岑一叶西风月崃深松迳定知芳草合玉书应念素尘侵闲云不系东西影野鹤宁知去住心兰渚苍苍春欲暮落花流水怨离琴唐诗鼓吹巻七唐诗鼓吹卷八钦定四库全书唐诗鼓吹巻八元郝天挺註罗隠牡丹似共东风别有因绛罗髙卷不胜春若教解语应倾国任是无情亦动人芍药与君为近侍芙蓉何处避芳尘可怜韩令功成后辜负秾华过一身杏花暖触衣襟漠漠香间梅遮栁不胜芳数枝艳拂文君酒半里红欹宋玉墙尽日无人应怅望有时经雨更凄凉旧山山下还如此回首东风一断肠登夏州城楼寒城猎猎戍旗风独倚栏杆怅望中万里山川唐土地千年魂魄汉英雄离心不忍听边马往事应须问塞鸿好脱儒冠从校尉一枝长㦸六钧弓曲江春感江头日暖花正开江东行客心悠哉髙阳酒徒半凋落终南山色空崔嵬圣代也知无弃物侯门未必用非才满船明月一竿竹家住五湖归去来春日题禅智寺树逺连天水接空几年行乐旧隋宫花开花谢长如此人去人来自不同楚凤调髙何处酒呉牛蹄健满车风思量只合腾腾醉煮海平陈尽梦中緜谷回寄蔡氏昆仲一年两度锦城游前值东风后值秋芳草有情皆碍马好云无处不遮楼山牵别恨和愁断水带离声入梦流今日不堪回首望古烟髙木隔绵州寄窦尚书往年西谒谢𤣥晖尊酒留连醉始归曲槛栁浓莺未老小园花暖蝶初飞喷香瑞兽金三尺舞雪佳人玉一围今日乱离寻不得满蓑风雨钓鱼矶张蠙前塘夜宴留别郡守四方骚乱一州安夜列樽罍伴客欢筚篥调髙山阁逈虾蟇声促海涛寒屏间珮响藏歌妓幕外刀光立侍官沈醉不愁归棹晚晚风吹上子陵滩长安春望明时不敢卧烟霞又见秦城换物华残雪未消双凤阙新春巳发五陵家甘贫只拟长监酒忍病犹期强采花故国别来桑柘尽十年兵践海西涯李山甫寒食栁碍东风一向斜春阴澹澹野人家有时三㸃两㸃雨到处十枝五枝花万井楼台疑绣画九原松柏似烟霞年年今日谁相问独卧长安泣歳华寓懐万古交驰一片尘思量名利孰如身长疑好事皆虚事却恐闲人是贵人老逐少来终不放辱随荣后定须匀劝君莫谩夸头角梦里输赢总未真公子家曾是皇家几世侯入云髙第照神州栁遮门戸横金锁花拥絃歌咽画楼锦袖妬姬争巧笑玉衔骄马索闲游麻衣酷献平生业醉倚春风不㸃头二栁底花阴压路尘瑞烟轻罩一园春鸳鸯占水能欺客鹦鹉嫌笼解骂人腰褭似龙随日换轻盈如燕逐年新不知尽买长安笑活得苍生几戸贫上元懐古南朝天子爱风流尽守江山不到头总为战争收拾得却因歌舞破除休尧将道徳终无敌秦把金汤可自由试问繁华何处在雨苔烟草石城秋武元衡荆帅金貂再入三公府锦帐连封万戸侯帘卷青山巫崃晓云凝碧岫渚宫秋刘琨坐啸风生苑谢朓裁诗月满楼白雪调髙歌不得美人南国翠娥愁送张諌议诏书前日下丹霄头戴儒冠脱皁貂笛怨栁营烟漠漠云愁江馆雨潇潇鸳鸿得路争先翥松桂凌霜贵后凋归去朝端如有问玉关门外老班超送崔巡使还本府劳君车马此逡巡我与刘公本是亲两地山川分节制十年京洛共风尘笙歌几处胡天日罗绮长留蜀国春报主独来须尽敌还期万里宝刀新唐彦谦长陵长陵髙阙此安刘附葬累累尽列侯丰上旧居无故里沛中原庙对荒丘耳闻明主提三尺眼看愚民盗一抔千载䜿儒骑瘦马渭城斜日重回头蒲津河亭宿雨清秋霁景澄广亭髙树更晨兴烟横博望乗槎水日上文王避雨陵孤棹夷犹期独往曲栏愁絶每长凭思乡懐古多伤别此际哀吟几不胜李逺赠写御容李长史宝座烟消砚水清龙髯不动彩毫轻初分隆准山河秀乍㸃重瞳日月明宫女卷帘皆暗认侍臣开殿尽遥惊六朝供奉无人敌始觉僧繇浪得名失鹤秋风吹却九臯禽一片闲云万里心碧落有情空怅望瑶台无路可追寻来时白雪翎犹短去日丹砂顶渐深华表柱头留语后更无消息到如今听话丛台有客新从赵地回自言曾上古丛台云遮襄国天边尽树遶漳河掌上来絃管变成山鸟咔绮罗留作野花开金舆玉辇无行迹风雨唯知长緑苔权徳舆田家即事闲卧藜床对落晖翛然便觉世情非漠漠稻花资旅食青青荷叶制儒衣山僧相访期中饭渔父同游或夜归待学尚平婚嫁毕渚烟溪月共忘机和司门殷员外早秋省中书直夜寄荆南衞家端公共嗟王粲滞荆州才子为郎忆旧游凉夜偏宜粉署直清言逺待玉人酬风生北渚烟波濶露下南宫星汉秋早晚得为同舍旅知君两地结离忧奉和太常韦卿阁老左藏库中假山之什春山仙掌百花开九棘腰金有上才忽向庭中摹峻极如从洞里见昭回小松已负干霄壮片石皆疑缩地来都内今朝似方外仍传丽句寄云台送张阁老中丞持节册弔回鹘旌斾翩翩拥汉官君行当得逺人懽分职南台知礼重缀书东观见才难金章玉节鸣驺逺白草黄云出塞寒欲散别离惟有酒蹔烦宾从驻征鞍送李处士弋阳山居蹔来城市意何如却忆菖阳溪上居不惮薄田输井税自将佳句着州闾波翻极浦樯竿出霜落秋郊树影疎想到家山无俗侣逢迎只是坐篮舆于鹄送宫人入道十载吹笙入汉宫看修水殿种芙蓉自伤白发辞金屋喜戴黄冠向雪峯解语老猿开晓戸引雏飞鹤下髙松定知别后宫中伴遥听缑山半夜钟卢弼秋日寓居精舍书事叶满苔堦杵满城此中多恨恨难平疎檐看织蟏蛸网暗室愁听蟋蟀声醉卧欲抛羁客思梦归偏动故乡情觉来独步长廊下半夜西风吹月明独孤及同皇甫齐年春望见示之作望逺思归心易伤况将衰鬓偶年光时攀芳树愁花尽昼掩书斋觉日长甘比流波辞旧浦忍看新草遍横塘因君赠我江枫咏春思如今未易量胡宿雪屏翳驱云结夜阴素花飘坠恶氛沈色欺曹国麻衣浅寒入荆王翠被深天上明河银作水海中仙树玉为林日髙独拥鹴裘卧谁乞长安取酒金沖虚观五粒青松护翠苔石门岑寂断纤埃水浮花片知仙路风递鸾声认啸台桐井晓寒千乳敛茗园春嫩一旗开驰烟未勒山亭字可是英灵许再来淮南发运赵邢州被诏归阙天台封诏紫泥馨马首前瞻北斗城人在函关先望气帝于京兆最知名一区东第趋晨近数刻西厢接昼荣正是两宫裁化日百金双璧拜虞卿天街晓望长乐才闻一叩钟百官初谒未央宫金波穆穆沙堤月玉树琤琤上苑风香重椒兰横结雾气寒龙虎逺浮空嗟予索米无人问行避霜台御史骢淮南王贪铸金钱盗写符何曽七国戒前车长生不待炉中药鸿宝谁收箧里书碧井牀空天影在小山人去桂丛疎云中鸡犬无消息麦秀渐渐徧故墟赵宗道归辇下沿牒相逢楚水湄竹林文酒此攀嵇半氊未暖还伤别一臂初交又解携江浦呕哑风送㯭河桥勃窣栁垂堤明年四月秦关到洗眼扬州看马蹄忆荐福寺牡丹十日春风隔翠岑秪应繁朶自成阴樽前可要人頽玉树底遥知地侧金花界三千春渺渺铜槃十二夜沈沈雕盘分篸何由得空作西州拥鼻吟次韵和朱况雨中之什苍野迷云黯不归逺风吹雨入巖扉石牀润极琴丝缓水阁寒多酒力微夕梦将成还滴滴春心欲断正霏霏忧花惜月长如此争得东阳病骨肥感旧千里青云未致身马蹄空踏几年尘曾迷玉洞花光老欲过金城栁眼新粉壁巳沈题凤字酒垆犹记姓黄人坞中横笛偏多感一涕䦨干白角巾寄昭潭王中立髙絃一弄武陵深六幕天空万里心呉苑歌骊成久别楚峯回雁好归音十千美酒花期隔三百枯碁奕思沈莫上孤城频送目浮云西北是家林城南昨夜轻阴结夕霏城南十里有香泥初闻山鸟惊新咔遥见林花识旧蹊荡桨逺从芳草渡垫巾还傍緑杨堤罗敷正苦桑蚕事惆怅南来五马蹄早夏井辖投多思不禁宻垂珠箔昼沈沈睡惊燕语频移枕病起蛛丝半在琴雨径乱花埋宿艳月轩脩竹转凉阴一春酒费知多少探尽囊中换赋金古别长道何年祖軷休风帆不断岳阳楼佳人挟瑟漳河晓壮士悲歌易水秋九帐青油徒自贵百壶芳醑岂消忧至今长乐坡前水不啻秦人怨陇头侯家洞戸春迟漏箭长短辕初返洛阳傍綵云按曲青岑醴沈水熏衣白璧堂前槛兰苕依玉树后园桐叶护银牀宴残红烛长庚烂还促朝珂谒未央函谷关天开函谷壮关中万古惊尘向此空望气竟能知老子弃繻何不识终童谩持白马先生论未抵鸣鸡下客功符命已归如掌地一丸曾误隗王东残花雨压残红一夜凋晓来帘外正飘飖数枝翠叶空相对万片香魂不可招长乐梦回春寂寂武陵人去水迢迢愁将玉笛传遗恨苦被芳风透绮寮塞上汉家神箭定天山烟火相望万里间契利请盟金匕酒将军归卧玉门关云沈老上妖氛断雪照回中探骑闲五饵巳行王道胜絶无刁斗至阗颜长卿买赋金钱出后宫长卿文彩冠诸公梁园末至时名大蜀道前驱使节雄巳託焦桐传宻意更因残札寄遗忠如何一讽神仙事却得飘云起赋中洞灵观纳凉秋波不动簟纹融松月愔愔透绮笼霜重井梧飜瘦碧雨回堦药堕嫣红彩鸳静占银塘水乳燕凉飞玉宇风秫酒易销残梦断却疑身在广寒宫津亭津亭欲阕戒棠舟五两风来不少留西北云浮连魏阙东南日出背秦楼层城渺渺人伤别芳草萋萋客倦游平乐旧欢收不得更凭飞梦到瀛洲送林学士知明州緑绨膺检出神州又拜东呉最上游腰下汉符分半虎手中庖刃欠全牛玳筵进酒呉歈曲碧沼观鱼越鄂舟政是金华隆旧业羣仙相望在瀛洲芙蓉湖泛舟小湖香艳战芙蓉碧叶田田拥钓蓬岚气欲飞山隔岸秋波不动水揺空翩飜雪鸟争投浦泼剌霜鳞对掷风政是沧浪濯缨日一竿多谢紫溪翁次韵徐爽见寄五两青丝帝渥深平时何敢叹英沈侏儒自是长三尺澼絖都来直数金寂寞死灰人丧偶婆娑生意树交阴年来想见琼枝色夕梦蘧蘧到竹林苏广文自商山宿陶令隠居闻道花源堪避秦寻幽数日不逢人烟霞洞里无鸡犬风雨林中有鬼神黄公石上三芝秀陶令门前五栁春醉卧白云闲入梦不知何物是吾身夜归华山因寄幕府山村寥落野人稀竹里衡门掩翠微溪渡夜随明月入亭臯春伴白云飞嵇康懒慢仍耽酒范蠡逋逃又拂衣汀畔数鸥闲不起只应知我已忘机春日遇田明府焦山人陶公归隠白云溪买得春泉灌药畦夜静林闲风虎啸月明竹上露禽栖陈仓邑吏惊烽火太白山人讶鼓鼙相见只言秦汉事武陵溪里草萋萋王建李处士故居露浓烟重草萋萋树映䦨干栁拂堤一院落花无客醉半牕残月有莺啼芳筵想像情难尽故榭荒凉路欲迷风景宛然人自改却惊门外马频嘶上李庶子紫烟楼合碧沙亭上界诗仙独自行竒险驱回还寂寞云山经用始鲜明藕绡纹缕裁来滑镜水波涛泸得清昏思愿因清露洗幸容堦底礼先生周家溪亭少年因病离天仗乞得归家自养身买断竹溪无别主散分泉水与新邻山头虎下长惊犬池面鱼行不怕人乡使到门常欵语䦨还闻世上有功名从军后答友人爱山无药住溪贫脱却山衣事汉臣夜半听鸡梳白发天明骑马走红尘村童近去嫌腥食野鹤髙飞避俗人劳动先生逺相访别来弓箭不离身华清宫感旧闻道朝元天使急千官夜发六龙回辇前月照罗衣泪马上风吹蜡炬灰公主粧楼金锁澁贵妃汤殿玉莲开有时云外闻天乐疑是先皇沐浴来唐诗鼓吹巻八唐诗鼓吹卷九钦定四库全书唐诗鼓吹巻九元郝天挺註谭用之赠索处士不将桂子种诸天长得寻君水石边𤣥豹夜寒和雾隠骊龙春暖抱珠眠山中宰相陶𢎞景洞里真人葛稚川一度相思一惆怅水寒烟澹落花前别洛下一二知己金鼎光辉照雪袍洛阳春梦忆波涛尘埃满眼人情异风雨前程马足劳接塞峨嵋通蜀险过山仙掌倚秦髙别来无限幽求子应笑区区味六韬约张处士游梁莫学区区老一经夷门关吏旧书生晋朝灭后无中散韩国亡来絶上卿龙变洞中千谷冷劒横天外八风清好携长䇿干时去免逐渔樵度太平送友人归青社雕鹗途程在碧天綵衣东去复何言三千宾客旧知己十二山河新故园吟看桂生溪月上醉听鲲化海涛翻好期圣代重相见莫学袁生老竹轩送丁道士归南中孤云无定鹤辞巢自负焦桐不説劳服药几年期碧落验符何处呪丹毫子陵山晓红云宻青草湖平雪浪髙从此人稀见踪迹还应选地种仙桃月夜懐寄友人劒气徒劳望斗牛故人别后阻仙舟残春谩道深倾酒好月那堪独上楼何处是非随马足由来得丧白人头清风未许重携手几度髙吟寄水流闲居寄陈山人闲居何处得闲名坐掩衡茅损性灵破梦晓钟闻竹寺涨心秋雨浸莎庭瓮边难负千钟緑海上终眠万仞青珍重先生全太古应看名利似浮萍忆南中碧江头与白云门别后秋霜㸃鬓根长记学禅青石寺最思共醉落花村林间竹有湘妃泪牕外禽多杜宇魂未棹扁舟重回首采薇收橘不堪论寄友人病多慵引架书看官职无才思巳䦨宂凤瑞时来却易人龙别后见何难琴樽风月闲生计金玉松筠旧歳寒早晚烟村碧江畔挂罾重对蓼花滩别江上一二友生国风千载务重华须逐浮云背若耶无地可归堪种玉有天教上且乗槎白纶巾卸苏门月红锦衣裁御苑花他日成都却回首东山看取谢鲲家寄岐山林逢吉明府岐山髙与陇山连制锦无私服晏眠鹦鹉语中分百里凤凰声里过三年秦无旧俗云烟媚周有遗风父老贤莫役生灵种杨栁一枝枝折灞桥边感懐呈所知十年流落赋归鸿谁傍昏衢驾烛龙竹屋乱烟思梓泽酒家疎雨梦临邛千年别恨调琴懒一片年光览镜慵早晚休歌白石烂放教归去卧羣峯江上闻笛谁为梅花怨未平一声髙唤百龙惊风当阊阖庭初静月在姑苏秋正明曲尽緑杨涵野渡管吹青玉动江城临流不欲殷勤听芳草王孙旧有情寄孟进士依旧池边草色芳故人何处忆山阳书回科斗江帆暮曲罢驺虞海树苍吟望晓烟思桂渚醉依残月梦余杭别来南国知谁在空对襜褕一断肠寄阎记室织锦歌成下翠微岂劳西去问搘机未开水府珠先见不掘丰城劒自辉鳌逐玉蟾攀桂上马随青帝踏花归相逢半是云霄客应笑歌牛一布衣幽居寄李祕书几年帝里阻烟波敢向明时叩角歌看尽好花春卧穏醉残红日夜吟多印开夕照垂杨栁画破寒潭老芰荷昨夜前溪有龙鬭石桥风雨少人过贻钓鱼李处士罢吟鹦鹉草芊芊又泛鸳鸯水上天一棹冷涵杨栁雨片帆香挂芰荷烟緑揺江澹萍离岸红㸃云疎橘满川何处邈将归画府数茎红蓼一渔船河桥楼赋得羣公夜䜩芙蓉帘幙扇秋红蛮府星郎夜䜩同满座马融吹笛月一楼张翰过江风杯黏紫酒金螺重谈转琱珰玉麈空深荷良宵慰顦顇徳星池馆在江东寄左先辈狂歌白鹿上青天何似兰塘钓紫烟万巻祖龙坑外物一泓孙楚耳中泉翩翾蛮榼薫晴浦毂辘鱼车响夜船学取青莲李居士一生杯酒在神僊贻费道人谁如南浦傲烟霞白葛衣轻称帽纱碧玉蜉蝣迎客酒黄金毂辘钓鱼车吟歌云鸟归樵谷卧爱神仙入画家他日凤书何处覔武陵烟树半桃花寄许下前馆记王侍御昔年南去得娯宾顿逊杯前共好春螘泛羽觞蛮酒腻凤衔瑶句蜀牋新花怜游骑红随辔草恋征车碧遶轮别后青青郑南陌不知风月属何人寄王侍御鸟尽弓藏良可哀谁知归钓子陵台鍊多不信黄金耗吟苦须惊白发催喘月呉牛知夜至嘶风胡马识秋来燕歌别后休惆怅黍巳成畦菊巳开秋日圃田送人随计仆射陂前是传邮去程雕鹗弄髙秋吟抛芍药裁诗圃醉下茱萸饮酒楼向日逈飞驹皎皎临风谁和鹿呦呦明年二月仙山下莫遣桃花逐水流途次宿友人别墅千里崤函一梦劳岂知云馆共萧骚半帘緑透偎寒竹一榻红侵坠晚桃蛮酒客稀知味长蜀琴风定觉絃髙感君巖下闲招隠细缕金盘鲙错刀春日期巢湖旧事暖掠红香燕燕飞五云仙珮晓相携花开鹦鹉韦郎曲竹亚虬龙白帝溪富贵万场归紫酒是非千载逐芳泥不知多少开元事露泣春丛向日低再游韦曲山寺鹊巖烟断玉巢欹罨画春塘太白低马踏翠开垂栁寺人耕红破落花蹊千年胜槩咸原上几代荒凉绣岭西碧吐红芳旧行处岂堪回首草萋萋寄徐拾遗长竿一系白龙吟谁和驺虞发素琴野客碧云魂易断故人芳草梦难寻天从补后星辰穏海自潮来岛屿深好向明庭拾遗事莫教𤣥豹老泉林秋宿湘江遇雨江上阴云锁梦魂江边深夜舞刘琨秋风万里芙蓉国暮雨千家霹雳村乡思不堪悲橘柚旅游谁肯重王孙渔人相见不相问长笛一声归岛门贻南康陈处士白玉堆边蒋迳横空涵二十四滩声老无征战轩辕国贫有茅茨帝舜城丹凤昼飞羣木冷一龙秋卧九江清时人莫笑非经济还待中原致太平别何处士陵俊老三皇上人春梦醒东侯老大麒麟生洞连龙穴全山冷牕透鳌波尽室清计拙耻居巖麓老气狂慙与斗牛平谁人为向青编上直傍巢由写一名渭城春晚秦树朦胧春色微香风烟暖树依依边城夜静月初上芳草路长人未归折栁且堪吟晚槛弄花何处醉残晖钓乡千里断消息满目碧云空自飞山中春晚寄贾员外不随黄鹤起烟波应笑无成返薜萝看尽好花春卧穏醉残红日夜吟多髙添雅兴松千尺暗养清音竹数科珍重仙曹旧知己往来星骑一相过贻净居寺新及第秋池云下白莲香池上吟僊寄竹房闲颂国风文字古静消心火梦魂凉三春蓬岛花无限八月银河路更长此境空门不曾有从头好语与医王古劒铸时天匠待英豪紫焰寒星匣倍牢三尺何年拂尘土四溟今日絶波涛雄应垓下收蛇阵滞想溪头伴豹韬惜是真龙懒抛掷夜来冲斗气何髙江边秋夕千钟紫酒荐菖蒲松岛兰舟潋滟居曲内橘香江客笛字中岚气岳僧书吟期汗漫驱金虎坐约丹青跨玉鱼七色花虬一声鹤几时乗兴上清虚送僧中孚南归琵琶崃口月溪端玉乳头陀忆旧川一钖冷涵兰迳露片帆香挂橘洲烟苔封石锦栖霞室水迸衣珠喷玉蝉莫道翩翩去如梦本来吟鸟在林泉江馆秋夕耿耿银河雁半横梦欹金碧辘轳轻满牕谢练江风白一枕齐纨海月明杨栁败梢飞叶响芰荷香柄折秋鸣谁人更唱阳关曲牢落烟霞梦不成秋夜同友人话旧露下银河雁度频囊中炉火几时真数茎白发生浮世一盏寒灯共故人云外簟凉吟峤月岛边花暖钓江春何当归去重携手依旧红霞作近邻司空图山中全家为我恋孤岑踏得苍苔一迳深逃难人多分隙地放生鹿大出寒林名应不朽轻仙骨理到忘机近佛心昨夜山前骤风雨晚晴独步数溪禽丁未歳归王官谷家山牢落战尘西疋马偷归路巳迷冢上巻旗人簇立花边移寨鸟惊啼本来薄俗轻文字却致中原动鼓鼙将取一壶闲日月长歌深入武陵溪书懐病来犹强引雏行力上东原欲试耕几处马嘶春麦长一川人喜雪峯晴闲知有味心难肯道贵谋安迹易平陶令若能兼不饮无絃琴亦是沽名退栖宦游萧索为无能移住中条最上层得劒乍如添健仆亡书久似失良朋燕昭不是空怜马支遁何妨亦爱鹰自致此身绳检外肯教世路日兢兢五十闲身事少只题诗五十今来觉陡衰清秩偶叨非养望丹方频试更堪疑髭须强染三分折絃管遥听一半悲漉酒有巾无黍酿负他黄菊满东篱陈疾自怜旅舍亦酣歌世路无机奈尔何霄汉逼来心不动鬓毛白尽兴犹多残阳暂照乡关近逺鸟因投岳庙过闲得此身归未得磬声深夏隔烟萝新歳对写真得见明时下夀身须甘歳酒更移巡生情暗结千重恨寒势常欺一半春文武轻销丹灶火市朝偏贵黑头人自伤衰飒慵开镜拟与儿童别写真华下箨冠新带步池塘逸韵偏宜夏景长扶起緑荷承早露惊回白鸟入残阳久无书去干时贵时有僧来自故乡不用名山访真诀退休便是养生方重阳山居诗人自古恨难穷暮节登临且喜同四望交亲兵乱后一川风物笛声中菊残深处回幽蝶陂动晴光下早鸿明日更期来此醉不堪寂寞对衰翁争名争名岂在更搜竒不朽才消一句诗穷辱未甘英气阻乖疎还有正人知荷香浥露侵衣润松影和风傍枕移只此共栖尘外境无妨亦恋好文时光启四年春戊申乱后烧残数架书峯前犹自恋吾庐忘机渐喜逢人少览镜空怜待鹤疎孤屿池㾗春涨满小栏花韵午晴初酣歌自适逃名久不必门多长者车浙上华下支离已隔河又来此地避干戈山田渐广猿频到村舍新添燕亦多丹桂石楠宜并长秦云楚雨暗相和儿童栗熟迷归迳归得仍随牧䜿歌其二西北乡关近帝京烟尘一片正伤情愁看地色连空色静听歌声似哭声红蓼遮村人不见青山遶槛路难平从他烟棹更南去休向津头问去程丁巳重阳重阳未到巳登临探得黄花且独斟客舍喜逢连日雨家乡似响隔河砧乱来巳失耕桑计病后休论济活心自贺逢时能自弃归鞭唯拍马鞯吟不知名氏长信宫细草侵阶乱碧鲜宫门深锁緑杨天珠帘欲卷擡秋水罗幌微开动冷烟风引漏声来枕上月移花影到牕前独挑残烛魂堪断却恨青娥误少年经汉武泉芙蓉池苑起清秋汉武泉声落御沟千里江山映蓬鬓二年杨栁别渔舟竹间驻马题花雨物外何人识醉游尽把归心付红叶晚来随水向东流袁不约长安夜游凤城连夜九门通帝女皇妃出汉宫千乗宝车珠箔卷万条银烛碧纱笼歌声缓过青楼月香气潜来紫陌风长乐晓钟归骑后遗簪落翠满街中病宫人佳人卧病动经秋帘幙褴襂不挂钩四体强扶藤夹膝双鬟慵整玉搔头花颜有幸君王问药饵无征待诏愁惆怅近来消瘦尽泪珠时傍枕函流唐诗鼓吹巻九唐诗鼓吹卷十钦定四库全书唐诗鼓吹巻十元郝天挺註郑谷鹧鸪暖戏平芜锦翼齐品流应得近山鸡雨昏青草湖边过花落黄陵庙里啼游子乍闻征袖湿佳人才唱翠睂低相唿相唤湘江浦苦竹丛深春日西益州海棠风外独霑巾襟袖无端染蜀尘和暖又逢挑菜日寂寥未是采花人不嫌蚁酒冲愁阵却忆渔蓑覆病身何事晚来微雨过锦江春似曲江春石城石城昔为莫愁乡莫愁魂散石城荒江人依旧棹舴艋江岸还是飞鸳鸯帆去帆来风浩渺花开花谢春悲凉烟浓草逺望不尽千古汉阳闲夕阳蜀中春暮到处明知是暗投两行清泪语前流云漫新寨遮秦水花落空山入阆州不忿黄鹂惊晓梦惟应杜宇信春愁梅青麦緑无归处可是漂漂爱浪游倦客十年五年岐路中千里万里西复东匹马愁冲晚村雪孤舟闷阻春江风达士犹来知道在昔贤何必哭途穷闲烹芦笋炊菰米㑹向源乡作醉翁结绶郊麾摄府署偶有自咏莺离寒谷七逢春释褐年来暂种芸自笑老为梅少府可堪贫摄鲍参军酒酣往事多兴念吟苦邻家必厌闻推却簿书搔短发落花飞絮正纷纷崃中尝茶簇簇新英摘露光小江园里火前尝呉僧漫説鸦山好蜀客休夸乌觜香入座半瓯轻泛緑开缄数片浅含黄鹿门病客不归去酒渴更知春味长雁八月悲风九月霜蓼花红淡苇条黄石头城下波揺影星子湾西云间行惊散渔家吹短笛失羣征戍锁残阳故乡闻尔亦惆怅何况扁舟非故乡漂泊槿坠莲疎池馆清日光风绪淡无情鲈鱼斫鲙输张翰橘树唿奴羡李衡十口飘零犹寄食两川消息未休兵黄花催促重阳酒何处登髙望二京渚宫乱后作乡人来话乱离情泪满残阳问楚荆白社已应无故老清江依旧遶孤城髙秋军旅齐山树昔日渔家楚野营牢落故居灰烬后黄花野蔓上墙生蜀中渚逺江清碧簟纹小桃花遶薛涛坟朱桥直指金门路粉堞髙连玉垒云牕下断琴跷凤足波中濯锦散鸥羣子规夜夜啼巴树不并呉乡楚国闻张泌晚秋过洞庭征帆髙挂酒初酣暮景离情两不堪千里晚霞云梦北一洲霜橘洞庭南溪风送雨过秋寺涧石惊龙落夜潭莫把羇魂弔湘魄九疑愁絶锁烟岚题华严寺木塔六街晴色动秋光雨霁凭髙只自伤一曲晚烟浮渭水半桥斜日照咸阳休将世路悲尘事莫指云山认故乡回首汉宫楼阁暮数声钟鼓自微茫边上戍楼吹角起征鸿猎猎寒旌背晚风千里暮烟愁不尽一川秋草恨无穷山河惨淡关城闭人物萧条市井空只此旅魂招未得更堪回首夕阳中长安道中早行客离孤馆一灯残牢落星河欲曙天鸡唱未沈函谷月雁声新度灞陵烟浮生巳悟庄周梦壮志仍输祖逖鞭何事悠悠䇿羸马此中辛苦过流年洞庭阻风空江浩荡景萧然尽日菰蒲泊钓船青草浪髙三月渡緑杨花扑一溪烟情多莫举伤春目愁极兼无买酒钱犹有渔人数家住不成村落夕阳边春日旅泊桂州暖风芳草竟芊绵多病多愁损少年弱栁未胜寒食雨好花争奈夕阳天溪边物色宜图画林畔莺声似管絃独有离人开泪眼强凭杯酒亦澘然晚次湘源县烟郭遥闻向晚鸡水平舟静浪花迷髙林带雨杨梅熟曲岸笼云谢豹啼二女庙荒汀树老九疑山碧楚天低湘南自古多离怨莫动哀吟易惨悽惆怅吟秋风丹叶动荒城惨淡云遮日半明昼梦却因惆怅得晚愁多为别离生江淹彩笔空题恨庄叟𤣥谈未及情千古怨魂销不得一江寒浪若为平春夕言懐风透疎帘月满庭倚䦨无事倍伤情烟垂栁带纎腰软露滴花房怨脸明愁逐野云消不尽情随春浪去难平幽牕谩结相思梦欲化西园蝶未成赠韩道士日暮秋风吹野花上清归客意无涯仙源寂寂烟霞闭天路悠悠星汉斜还似世人生白发定教仙骨变黄芽东城南陌频相见应是壶中别有家韦庄思归暖丝无力自悠扬牵引春风断客肠外地见花终寂寞异乡闻乐剰悲凉红垂野岸樱还熟緑染回汀草又芳旧里若为归去好子期凋谢吕安亡逢东呉王十年身世各如萍白首相逢泪满缨老去不知花有态乱来惟觉酒多情贫疑陋巷春偏少贵想豪家月最明独对一樽开口笑未衰应见太阶平灞陵道中春桥南望水溶溶一桁青山倒碧峯秦苑落花零露湿灞陵新酒拨醅浓青龙夭矫盘双阙丹凤䙰褷隔九重万古行人离别地不堪吟罢夕阳钟关河道中槐陌蝉声栁市风驿楼髙倚夕阳东往来千里路长在聚散十年人不同但见时光流似箭岂知天道曲如弓平生志业匡唐舜又拟沧浪学钓翁秋日早行马上萧萧襟袖凉路穿禾黍遶宫墙半山残月露华冷一岸野风莲蕚香烟外驿楼红隠隠渚边宫树暗苍苍行人自是心如火兔走乌飞不觉长叹落花一夜霏微露湿烟晓来和泪丧婵娟不随残雪埋芳草又逐春风上舞筵西子去时遗笑靥谢娥行处落金钿飘红堕白堪惆怅少别秾华又一年贵公子大道青楼御苑东玉䦨仙杏压枝红金铃犬吠梧桐院朱芾马嘶杨栁风流水带花穿巷陌斜阳和树入帘栊瑶池宴罢归来醉笑语君王在月宫忆昔昔年曾向五陵游午夜清歌月满楼银烛树前长似昼露桃花下不知秋西园公子名无忌南国佳人号莫愁今日乱离俱是梦夕阳唯见水东流春日忽觉东风景渐迟野梅山杏暗芳菲落星楼上吹残角偃月营中挂夕晖旅梦乱随蝴蝶散离魂潜逐杜鹃飞红尘望断长安陌芳草王孙暮不归雪夜泛舟游南溪大江西面小溪斜入竹穿松似若耶两岸严风吹玉树一滩明月照银沙因寻野渡逢渔舍更泊前湾上酒家去去不知归路逺棹声烟里独呕哑谒巫山庙乱猿啼处望髙唐路入烟霞草木香山色未能忘宋玉水声犹似哭襄王朝朝暮暮阳台下为雨为云楚国亡惆怅庙前多少栁春来空鬭画睂长南昌晚眺南昌城郭枕江烟章水悠悠浪接天芳草緑遮仙尉宅落霞红衬贾人船霏霏阁上千山雨嘒嘒云中万树蝉怪得地多章句客庾家楼在斗牛边咸阳懐古城边人倚夕阳楼城上云凝万古愁山色不知秦苑废水声空傍汉宫流李斯不向仓中悟徐福应无物外游莫怪楚吟偏断骨野烟踪迹似东周绥州雕阴无树水南流雉堞连云古帝州带雨晚驼鸣逺戍望乡孤客倚髙楼明妃去日花应笑蔡琰归时鬓已秋一曲单于暮风起扶苏城上月如钩鄜州留别张外郎江南相送君山下塞北相逢相幕中三楚故人皆是梦十年尘事只如风莫言身世他时异且喜琴樽数日同惆怅却愁明日别马嘶山店雨蒙蒙汧阳县阁汧水悠悠去似絣逺山如画翠睂横僧寻野渡归呉岳雁带斜阳入渭城边静不收蕃帐马地贫惟卖陇山鹦牧童何处吹羌笛一曲梅花出塞声汉州北侬初到汉州城郭邑楼台触目惊松树影中旌斾色芰荷风里管絃声人心不似经离乱时运还应却太平十日醉眠金雁驿临岐无限脸波横长安清明早是伤春梦雨天可堪芳草正芊芊内官初赐清明火上相闲分白纸钱紫陌乱嘶红叱拨緑杨髙映画秋千游人记得升平事暗喜风光似昔年和人暮春书事寄崔秀才半掩朱门白日长晚风轻堕落梅粧不知芳草情何限只怪游人思易伤才见早春莺出谷已惊新夏燕巢梁相逢只赖如渑酒一曲狂歌入醉乡呉商浩宿山驿文战何堪功未图又驱羸马指天衢露华凝夜渚莲尽月彩满轮山驿孤岐路辛勤终日有乡关音信隔年无好乗范蠡扁舟兴髙挂一帆归五湖塞上即事身似流星迹似蓬玉关孤望杳溟蒙寒沙万里平铺月晓角一声髙绕风战士没边魂尚哭单于猎处烧犹红分明更想残宵梦故国依然到甬东胡曾交河塞下曲交河氷薄日迟迟汉将思家感别离塞北草生苏武泣陇西云起李陵悲晓侵雉堞乌先觉春入关山雁独知何处疲兵心最苦夕阳楼上笛声时车遥遥自从车马出门朝便入空房守寂寥玉枕夜寒鱼信断金钿秋尽雁书遥脸边楚雨临风落头上秦云向日销芳草又衰还不至碧天霜冷转无憀独不见玉关一自有氛埃年少从军竟未回门外尘凝张乐榭水边香灭按歌台牕残夜月人何处帘卷春风燕复来万里寂寥音信断寸心争忍不成灰渔者不愧人间万户侯子孙相继老扁舟往来南越谙蛟室生长东呉识蜃楼自为钓竿能遣闷不因萱草解忘忧羡君独得逃名趣身外无机任白头自岭下泛鹢到清逺崃乗船浮鹢下韶水絶境方知在岭南萝薜雨余山似黛蒹葭烟尽岛如蓝旦游萧帝新松寺夜宿嫦娥旧桂潭不为箧中书未报便来此地结茅菴周瑜庙共説生前国步难山川龙战血漫漫交锋魏帝旌旗退委质呉王社稷安庭际雨余春草长庙前风起晚花残功勲碑碣今何在不得当时一字看王表清明日登城春望寄王使君春城闲望爱晴天何处风光不眼前寒食花开千树雪清明日出万家烟兴来促席唯同舍醉后狂歌尽少年闻説莺啼却惆怅诗成不见谢临川项斯送宫人入道愿随仙女董双成王母前头作伴行初戴玉冠多悞拜欲辞金殿别称名将敲碧落新斋磬却进昭阳旧赐筝旦暮焚香遶坛上步虚犹作按歌声崔珏岳阳楼晚望干坤千里水云间钓艇如萍去复还楼上北风斜卷席湖中西日倒衔山懐沙有恨骚人住鼓瑟无师帝子闲何事黄昏尚凝睇数行烟树接荆蛮哭李商隠虚负凌云万丈才一生襟抱未尝开鸟啼花发人何在竹死桐枯凤不来良马足因无主踠旧交心为絶絃哀九泉莫叹三光隔又送文星入夜台鸳鸯翠鬛红毛舞夕晖水禽情似此禽稀暂分烟岛犹回首只度寒塘亦共飞耿雾尽迷珠殿瓦逐梭齐上玉人机采莲无限兰桡女笑指中流羡尔归李后主九月十日偶书晚雨秋阴酒乍醒感时心绪杳难平黄花冷落不成艳红叶飕飗竞鼓声背世返能厌俗态偶縁犹未忘多情自从双鬓班班白不学安仁却自惊秋莺残莺何事不知秋横过幽林尚独游老舌百般倾耳听深黄一㸃入烟流栖迟背世同悲鲁浏亮如笙碎在缑莫更留连好归去露华凄冷蓼花愁病起题山舍壁山舍初成病乍轻杖藜巾褐称闲情炉开小火深回暖沟引新流几曲声暂约彭涓安朽质终期宗逺问无生谁能役役尘中累㑹合鱼龙构强名送邓王二十弟牧宣城且维轻舸更迟迟别酒重倾惜解携浩浪侵愁光荡漾乱山凝恨色髙低君驰桧楫情何极我凭阑干日向西咫尺烟江几多地不须懐抱重凄凄汤悦送邓王二十弟牧宣城千里陵阳同陜服凿门胙土寄亲贤曙烟巳别黄金殿晚照重登白玉筵江上浮光宜雨后郡中逺岫列牕前天心待报期年政留与工师播管絃徐铉送邓王二十弟牧宣城禁里秋光似水清林烟池影共离情暂离黄阁只三载却望紫垣都数程满座清风天子送随车甘雨路人迎彤霞阁上题诗在从此还应有颂声唐诗鼓吹巻十