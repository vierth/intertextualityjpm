善权位禅师语录善师语录叙条白棒特标单机大用惟能截断干坤直接大乘根心宗后来枝繁叶茂门户各开家声独振异见风起主法者喜以文字诗韵备极闹门庭不念祖道陆善权和尚者履践纯实行相应荷人钵袋拔露胸襟体用与而夺或纵而擒怒骂嬉笑无非妙用遇缘而说如药么称性而用杀活皆全故使内外向远近风皈真可谓末法时与临济之道者善权和尚造人之不齐缘事早毕门弟子将师语录刊行幸孚世龙公默念心法难忘征予叙简子因久交故不揣鄙髦叙概耳其师本分以待作家另行拈出云尔时康熙戊辰年仲春月望日吉旦中宪大夫前知云南府事郡人吴之玮沭手拜撰松岿善权位禅师语录目录住安南太平山万寿禅寺住普安松岿山普光禅寺住普安慈云山普祥禅寺复住松岿山普光禅寺卷一上堂小参示众机缘法语卷二颂古杂着分灯塔铭行实松岿善权位禅师语录卷之一嗣法门人大上堂住贵州安南太平山万寿禅院上拈拄杖指法座云者宝华王座高而广廓虚空包不住低而微小诸人觑不着今日当阳独露看位上座如何施设喝一喝便陞拈香云此一瓣香参天地之化育夺日月之光华热向金炉祝筵今上皇帝万岁万岁万万岁伏愿龙基永固弘开亿万之皇图圣化流芳普润三千之世界次拈香云此瓣香根深蒂固浩劫培来叶秀枝昌多生种就奉为满朝文武阖国公卿常为架海金梁永作擎天玉柱复拈香云此瓣香普坪室中痛遭毒手静隐堂前亲承辣棒当年种就祸胎今向人天吐露热向炉中供养兰溪堂上本师月幢了老和尚用酬法乳之恩歛衣就座上首白椎云法筵龙象众当观第一义僧问高登宝座四众归崇法令初行将何垂示师云金刚圈子人须跳栗棘蓬儿要汝吞进云家家自有通霄路不向他人行处行师云脚跟下好与三十棒问达磨未来东土二祖不往西天将甚么作单传的旨师云驴事不起马事发进云恁么则和尚别有指示么师云好事不出门恶事传千里问一念不生全体见三心莫测事如何师云自从撞着吹灯老直至而今恨未消进云脱体风流成见事抓沙抵水未为奇师云剑为不平离宝匣药因救病出金瓶进云恁么则眼空四大海腹纳五须弥师画圆相云吞吐者箇看僧拟议师便打乃竖拄杖云位上座识性莽卤不通佛法文字不明善恶因果单提者条拄杖佛来也打祖来也打只要断尽天下人命根不知是何心行诸人还知山僧为人落处么良久卓一卓云饶伊纵有擒龙志者里那容捋虎须浴佛上堂兜率何年得道毘岚园中显妙灵山会上拈花惹得傍人耻笑付甚么涅槃妙心设许多经律论教不肖远孙今不管伊长与短直把恶水蓦头浇佛债祖冤一齐报大照禅人请上堂僧问譬如暗中宝无灯不可见宝则不无唤甚么作灯师云待汝觅得时却与你道僧喝师便打乃云天有灯覆物高明地有灯海岳清宁君王有灯天下太平公卿有灯禄位高增庶民有灯福寿康宁衲僧有灯接物利生诸人且道如何是灯卓拄杖云识取钩头意莫认定盘星康熙辛丑岁重兴松岿请上堂松岿峰顶挺百尺之乔松摩天接日落泊涧中环千旬之带水印月虚涵一片白云舒卷几竿翠竹摇烟风杉弄韵唱无生之妙谛鹦鹉能语歌般若之真诠头头显露法法皆明体用全彰事理俱备诸人于此荐得始知劫外风光便是当人境界其或未然卓拄杖一下云内院复辟参慈氏楼阁重开接善财圣珍谭居士转藏请上堂一卷无字真经明明白白展在诸人面前动口即乖举眼即错敢问大众作么生念良久以拂子打圆相云一大藏教尽是山僧转郄了也还信得及么如或未然且向木鱼头边听取喝一喝下座腊八暻圆禅人请上堂鸟啼霜夜月梅绽岭头春红尘浩浩地谁是出头人宗风出众一喝师云者一喝是甚么意宗云请和尚道师便打宗云如何是岿山境师云怪石俨然狞似虎苍松曲干势如龙宗云如何是境中人师云棒喝似雷奔宗云人境不立请师别道师卓拄杖一下乃云一点明星灿碧霄瞿昙一见眼豁开饶伊证得寂灭乐雪榻依然长绿苔风飒飒雨筛筛一旦风光化作灰法罢香残人散去老僧独自守虚斋昭觉师翁书至上堂举起书云看看者公案乃是昭觉老汉亲手判来位上座不敢隐藏特与诸人通箇消息还会么万籁有声闻不及孤巖无耳郄知音礼万佛忏上堂建法幢悬法帜迥超格外吹法螺击法鼓掩耳偷聆一瞻一礼自起自倒千佛万佛谁后谁先渐次门中不舍一法实际理地岂受些尘既尔显实开权必须主宾回互打成一片事理圆融但有参差便生漏逗虽然如是且接物利生一句作么生道有水皆含月无山不带云四月八恒暲禅人请上堂今值释迦降诞大众请吾庆赞说法无处启口握条拄杖何干唤作佛法堕地狱如箭不唤作佛法堕地狱如箭还委悉么卓拄杖云动容扬古路不堕悄然机宗风上座入山设斋呈衲衣上堂举僧问香林如何是衲衣下事林云腊月火烧山师云者僧大似负一檐古董缦天索价香林不是买主就地还钱怎奈一事不成两物见在今有问山僧如何是衲衣下事只向他道寒时寒杀阇黎热时热杀阇黎且道山僧与古人是同是别天巖禅人请上堂有时恁么把断要津不通凡圣有时不恁么指鹿为马证龟成鳖有时不恁么中恁么拈一茎艹作丈六金身有时恁么中不恁么将丈六金身作一茎艹且道恁么底是不恁么底是依俙似曲才堪听又被风吹别调中住普安州慈云山普祥禅院忠顺营孚世龙檀越请上堂新开梵剎慈云山累及山僧杖指南公案既圆不再举羡君只手建精蓝问荅罢乃云山僧素性简直力薄才疏秖宜居山自了那堪领众行道无耐请主龙公拽向荆棘林中无可回避秪得有条攀条无条攀例遂以拄杖画圆相云三世诸佛以此超凡入圣历代祖师以此接物利生山僧今日以此阐扬宗教见前大众以此顿悟玄机者里荐得千了百当更不须向鬼窟中作活计其或未然更听饶舌举昔有婆子供一庵主常令二八女子给侍一日令女抱住云正恁么时如何主云枯木倚寒巖三冬无暖气女举似婆婆云我三十年秪供养箇俗汉遂遣出烧郄菴师云婆子虽具出格手眼怎奈平地喫交者僧非是具实而陈总为皮下无血若是山僧当女子抱住云正恁么时如何但与他痛捏一下云切忌妄通消息管教婆子大兴供养山僧与么批判还有漏逗也无检点得出许具参学眼如或未能不是一番寒彻骨怎得梅花喷鼻香小参中秋小参明月当空耀碧天冰轮环转映寒泉四维上下无遮障万里山河在目前小参心本无生法何有灭生灭两俱空洞明如皎月拟更问消息拄杖蓦头楔小参无毛鹞子奔西东铁柱牵蜓拽高峰跛足虾蟆天外叫泥鳅合眼跳虚空内有一句大用全提检点得出参学事毕大觉大闻二居士请小参师竖拂子云者个怪物白如漆黑如雪无头无尾似绵似铁劫火不能烧浩劫无沦灭一挥遍界绝尘埃秘密玄机俱漏泄分明不值半文钱多少英豪被他惑遂掷拂子云将来抛向粪扫堆头看是何人拾得咦千眼大悲觑不见八臂那咤岂能掇值雨小参春雨淋漓久日阴深溪浸烂石头根苍苔径滑行人钝失足因忙自丧身脚头脚底须珍重稳步归家罢问津天一首座请小参未出方丈早到法堂不登曲床敷扬巳竟更要老僧道箇甚么众中设有疑情未释者看看咳嗽一声拽拄杖归方丈晚参近日常住事繁未曾将此事与众弟兄商量此时稍闲不免落艹盘桓去也试问诸人穿衣喫饭疴屎放尿迎宾待客运水搬柴承谁恩力者里定当得出敢保是箇操学上士稍涉拟意腊月三十到来恰如落汤螃蟹那时莫怪山僧不道各宜勉力松月禅人请小参举杨岐示众云薄福住杨岐年来气力衰寒风吹败叶犹喜故人归啰啰哩哩拈起死柴头且向无烟火师云山僧虽是他家儿孙争耐家风各别薄福住松岿家贫无着锥衲子望巖退长年静打隈地炉烧松火热豆爆寒灰自倒还自起啸傲白云堆自明薙发请小参直按毘卢顶横将恶水浇乌黑一头发雪白两面刀恩爱从此断生死当下超真是师子儿出窟便咆哮师母难日监院请小参耳顺残春病质衰四肢没力手难抬利生嬾上空王殿说法愁登彔木台眼饱肚饥因齿缺头前脚后为谁獃两目昏花流冷泪残身赢弱似枯柴百事艰为难作主恹恹终日守虚斋自叹老来全没用恰如死了未曾埋小参举定山与夹山同行定山云生死中无佛则无生死夹山云生死中有佛则不迷生死师云一箇堕于偏见一箇落于断常未审二老是何心行山僧分上本无生死说甚么迷悟遇佛也打遇祖也打何故忤逆儿孙理当如是且道山僧与古人相去几何易分雪里粉难辨墨中煤挂钟普陌营自知陇居士请小参者物纯钢造就生铁铸成久经大冶红炉煅出一身光彩而今高悬堂前毫无隐晦扣之即应撞之即鸣虽假良匠鋾镕妙用本来具足者里若能透得不独报檀那信念亦且不负自巳灵明设若迟疑当面错过遂拈椎连撞三下云钟槌举处君须荐莫把家声特地埋大禅禅人请小参举南泉一日两堂争猫泉提起猫云道得即不斩众无语泉将猫斩郄至晚举似赵州州脱艹鞋头顶而出泉云子若在郄救得猫儿师云南泉虽具格外手眼秪有斩猫刀且无活人剑赵州纵然超群拔萃贼过安枪若是具眼云水正在提猫之时有箇向前但以手作鹁鸠嘴云哌哌哌管取当下得箇活猫那有者些络索佛成道日审实禅人请小参举大觉忞示众云腊八喫香斋腹克自解怀天然成见事何用苦安排师云见成茶饭虽则满盘托出争奈美食不中饱人喫山僧则不然腊八喫络粥克饥又止渴冷煖便自知全不假思索大家随分纳些些莫把醍醐为毒药庆云监院请小参今朝九月九风光无别有梧桐早落叶此日值残秋水冷艹木枯风寒稼穑收篱畔舒金菊长空挂玉钩人境两俱寂照用一齐周分明成见事莫向别追求然虽如是欲穷千里目更上一重楼示众示众真智如如不湛不摇法身历历无垢无净头头显妙法法皆真若论即心即佛也是迷头认影若论非心非佛未免忘前失后所以道隔林见烟知是火隔墻见角知是牛秪如水底鱼踪空中鸟迹又且如何觅捕竖拂子云摩泥妙宝原无价要识真金火里看除夕示众经年岁夜守虚轩且剔残灯待晓天人世纸钱烧不尽山僧野兴乐悠然从他爆竹声声碎任我生柴渐渐添报到亥时交子位旧年去了又新年示众百年三万六千日反复原来是者汉且道者汉是阿谁状元本是天生定莫把冯京作马凉示众倚天长剑孰当锋圣谛凡情总没踪片月独涵秋水净蟾声历历大千同示众横开竖噼银山铁壁绝遮栏倒弄颠拈伏虎降龙非分外且看山僧鼻孔在甚么处咄咄咄示众囫囵一箇子撒出满干坤非大亦非小无古亦无今大则包天地小则不容针隐显随收放高低任纵横若能亲荐得便是箇中人参示众威音王巳前众生成佛威音王以后佛成众生正当威音王时且道佛与众生成箇甚么苦瓜连根苦甜瓜彻蒂甜示众春日蝙和百鸟啼桃红李白花满枝分明露尽深深意会得原来是祖机示众翠竹黄花便是祖师西来大意青山绿水无非诸佛净妙法身历历全彰明明显露为甚当面错过不自领会秪因悟入桃园里竟到如今尚未归示众举那咤拆骨还父析肉还母然后见木身为父母说法师云那咤四大分张百骸散尽未审末后将箇甚么作本身出为父母说法良久云万古碧潭空界月再三捞摝始应知机缘僧参次师云那里来僧曰鸡足师云曾见迦叶么僧曰见师云即今在甚么处僧拟议师打云何曾梦见僧问祖意教意是同是别师云凫颈短鹤足长僧曰还许学人领会得么师竖拂子云疑则别参师经行次召首座云山僧有一语汝试道看座便掌师云三十年弄马骑今朝被驴扑座一喝师便打座拂袖便出僧问如何是无生法忍师云汝者一问从那里得来进云何得瞒人师云脚跟下好与三十棒围炉次师拨火云正恁么时如何一僧作向火势一僧作怕势师云焦头烂额似粟如麻以拨火棍一齐打散僧问正法眼藏人人具涅槃妙心那箇无为甚么迦叶受世尊之嘱师云剌脑入胶盆进云直饶解得拈花旨也落时人第二机师云高鑑入室僧问如何是和尚亲切为人处师便打曰打则任打要且无为人处师连棒打出僧参次师举笔云识得者箇么僧喝师便掌僧遶一匝师云风力所转师问宗风出门三十棒入门三十棒汝作么生领略宗震威一喝师便打宗云一棒一喝古人旧案如何是和尚家风师亦打宗云鲸鳞跃处千寻浪铁马嘶声振大千师云闲言语宗拂袖便行师问僧二六时中将何作主僧罔措师云汝每日穿衣喫饭主也不识一日初侍者与师捏背师曰汝今日捏着老僧痛处初无语师打云切莫辜负老僧师问天眼如何是汝本来面目眼云不知师云日用而不知且道不知底是箇甚么眼忙然师竖拳云莫是者箇眼作礼师云参僧呈牧牛颂师征云牛在甚么处僧作牵牛势师云莫弄虚头师问恒暲汝随侍多年还摸着老僧鼻孔也未暲礼拜师云会得作礼会不得作礼暲起身侧立师云去善一参师问那里来一云安顺师云脚跟未动时好与三十棒一遽喝师蓦拈棒一连喝两喝拂袖便出僧参次师云甚处来曰不离当下师云那里去曰秪到者里师云饶汝踏破芒鞋还未知脚跟下消息在僧便喝师云不念远来好与三十棒僧问譬如暗中宝无灯不可见灯则不无唤甚么作宝师云失居士问世尊出世且置拈花意旨作么举师云对面不相识冤杀老瞿昙进云春色报来花蕊绽碧天云尽月轮孤师云切莫错会进云自从夺得骊珠后直至于今牛事无师云幸遇居士法语示天眉禅人禅和子须识本有一段风光莫教自巳当下埋没拈香拨火无非总是道场秪要返照回光便见本来面目不须更向鬼窟里作活计还委悉么着破铁鞋无觅处得来全不费工夫示堪为禅人参禅一事不是易为必要死下念头将一句无意味话头蕴在胸中行住坐卧深起疑情切莫间断日夕参究勐然一下迸破疑团丝毫无碍岂不快畅示达道王居士居士索吾法语山僧尽力道不出箇元字脚秪得举则古公案示教利喜昔僧问赵州万法归一一归何处州云我在青州作领布衫重七觔向者里荐得不被天下老和尚罗笼如或未然二六时中努力参究示恒智禅人操学智者提持向上一着必须发大勇勐起大精进向日用闲忙之际审究动转施为喜怒哀乐是箇甚么消息于此荐得许尔赤肉团上有箇无位真人放光动地设若不能到头霜夜月任运落前溪示审实禅人指头大箇禅虚空包不住举起示汝参恁么莫恍惚咄咄咄六六原来三十六示浅又禅人此事不是口说便了必要打起精神努力参去直将好恶长短是非得失辊作一团日久岁深忽然得箇分晓来向老僧手中喫棒始得示穷心禅人汝为生死来参山僧未曾动步时看举念者是谁既到者里不免与汝下箇註脚日用而不知且道不知箇甚么向此着力参究有日筑着磕着豁然得箇消息不枉脚头喫苦珍重示天骨禅人山僧昔年向黑漆桶里摸得一面古镜今日大破悭囊亲付与汝贮在无事甲里急须早晚用力拂拭他日现出箇大光明藏照天照地莫忘老朽口吧吧地示恒暲禅人参学人不可堕在无事甲里空度时光必须紧把生死二字贴在额颅上十二时中深下疑情疑到疑而不疑不疑自疑田地忽得分晓原来是者箇消息示天眼禅人学道人如划船相似直教努力一篙篙着实撑上急水滩头直到汪洋平荡之际始得任意优游岂不快然自在也珍重松岿善权位禅师语录卷之一善权位禅师语录松岿善权位禅师语录卷之二嗣法门人大悦等编颂古世尊拈花信手拈来绝计量当机觌面索承当饮光若是英灵者必不明明入𤐰汤二祖立雪本分安闲不自闲无端雪里立人前饶君觅得安心法失郄孃生一臂全临济痛棒祸福无门口自招乌藤三顿不相饶大愚胁下翻身转平地波涛万丈高女子出定出得何如未出时莫教错过两行眉而今四海清如许惭愧当年七佛师十智同真溪山云月自古同讵分南北与西东顿开铁面谁相委一曲阳春咏不穷倩女离魂澹烟浓粉作新装卖画风流犹是狂若遇知音亲道破腥臊何得污诸方药山陞座月桂长空触处明何缘照眼似迷程雪中荐得寒梅意始许枝头几度春云巖扫地次道吾云太区区生巖云须知有不区区者吾云恁么则有弟二月也巖提起扫帚云这箇是第几月吾便休去玄沙云正是第二月云门云奴见婢殷勤但将一语勘知音窄处拶人难卓针就里拨开闲影像长空突出月孤明百鸟啣花孤峰深锁碧云中兀坐寥寥一嬾融百鸟不来由自适游人徒妄觅形踪南泉三不是四面洪涛万丈深拶身无路亦无门就中掣断黄金锁不是愁人亦断魂拈香拨火觌面相逢不识他只因错过苦婆娑拈香拨火如亲荐触处逢渠唱哩啰仰山指雪狮子云还有过得此色者么云门云当时便与推倒雪窦云只解推倒不解扶起红非血兮白非银彻骨寒梅占小春推倒扶起闲着力清风明月往来新主人公当机觌面无人识拟意思量路转岐识得其中些子意拈头作尾复何疑四偈金刚宝剑岂待如何稍涉触犯血染山河踞地狮子牙锋爪利不展威狞野狐潜避探竿影艹不须征考未及入门巳辨分晓不作喝用颠拈倒弄举起龟毛全体大用杂着赠本源老宿见访肩风破浪出烟霞适遇红桃几树花识得枝头闲意思山僧有语别云沙赠本拙老衲眉间挂剑老阇黎拽杖披云过野溪行到水穷山尽处与吾扶起碧云梯赠天一首座宗门九鼎危如卯贵在承当转用施三要三玄才试举雷声发动电光随示无上禅人去去来来费脚头芒鞋喫苦路为雠扬眉荐得归家句信步毘卢顶上游示升宇大珍谭居士施为固必先知因洞达玄微性自真设使一毫生意外灵明觌面莫能亲示道成禅德刻期学道最良方唯要恒心莫易常一念时时紧逼拶逢缘触境自生光普明姜医士乞偈多年炼就活灵丹起死回生只一丸异症膏肓沾妙剂管教痼病及时痊文林姜居士乞偈入山欲觅无生句贫道原来一法无半夜触翻逆器了天明任汝说之乎送剑端法兄云迷古道恨离离就里寒心独我知话到识情难别处几回烟浪动人思送天碧上座住静清净法身随处安何须更要觅深山有时挖断锄头颈握柄归来报我闲送安南卫紫石程护法闲来访我道抚掌呵呵笑桃李花并开拈起呈微妙寿莫檀越王母蟠桃献上延三多五福庆长年银琴铁笛频相祝寿域崇开不老仙止说黄居士乞偈立心行正道惊策自疑猜时时执起金刚剑大与佛魔战一回示自戒陈居士自戒坚持宿世因更须惊策坚持人直教持到无持处眼底眉边挂晓春明济于居士求偈茆屋深居志若痴如斯自有眼明时山僧无可重开示月在青天水在池赠天眉副寺宝寿生姜辣味奇毒流千古中天眉老僧知汝无情面有病无钱不问伊示天秘禅人金刚圈出老杨岐秘密其中最上机的要发明心地印经行坐卧好提厮示悟空禅人人前每说隔天涯今日重逢勘作家彼此眉横鼻直竖阇黎何事自週遮赠不易杨医士利巳利人施妙方肱心慈济尽蓄藏鍼头尽施神僊妙只待功成证医王示海阔马居士觌面相呈勿外求原来屈指是拳头若能分别其中意终不骑牛更觅牛示大乘袁居士大乘根器巳生来当下无疑趋圣阶不落声闻小果界时时拟近大雄才示大纯邵善人佛法大意无多子一念纯熟绝较量分明下手无着处古今多少错承当示大信喻居士大信无疑直下了了然无事乐闲身闲中莫教等闲过时把弥陀念几声送笑月侍者入楚省师参方学道入丛林究竟完全只死心此去三湘逢敏手归来报我遇知音示秀云禅人前三三与后三三珍重禅人仔细参笑杀从前无着老堂堂觌面自颟顸真秀包居士乞偈愧我平常无一法龟毛竖起用多端饶伊纵具超方眼荐得分明落二三示爱月侍者昔日鸟窝亲切意当阳拈起布毛吹只今苦口无他意要汝声前夺祖机示化月禅人见渠质直无虚伪日用寻常绝正偏鼻祖家风无别妙只须就里定方圆觅心禅人乞偈觅心无处是心安先德诚言岂等闲若解承当此箇事清风皓月映眉端觉悟金居士乞偈非是山僧机不投只因尔念别驰求从今正好将心息勿使浮生空白头示托禅禅人为人切忌自瞒顸日用寻常当返观荆棘林中下脚易夜明帘外转身难示心田禅人心田决志守心城剿尽魔军四海平内外一如空幻有拈头作尾示无生示楚祯姜居士一念无私异念休牧牛极要追踪繇蓦然入手贯穿鼻纵步还家任自游送太守梅臣传护法怜才治泽动贤情腰佩黄金仲子声八纳风寒留不住轻车三过遶龙城九河江居士索话头向吾索话头示汝干矢橛但直恁么去自然无分别送梵僧迢迢千万路程赊杖钖东来礼洛伽尽道西天真极乐阇黎何事慕中华宿南华山夜闻猿啼莲峰耸翠接长空一枕烟霞寂寞中落落猿声惊梦醒不知身卧碧云宫春游晚归复及人来韵柳弄青阴曙色娇林泉深处暗香飘山长路曲归来晚谩把残诗对月敲晴山莺语闲云散尽晓风清日暖花明鸟语新舌巧声轻无曲调几回啼破岭头春季春日访祖鼻法兄不遇杖履追寻入石畿层层烟雾锁柴扉庭前柏子陈年景屋后残花自落飞啸天狮子当空危踞露雄峰造物生成势不同种性曾来无半侣长年独笑碧云中廛居厌寂辞山乐市廛闹烘烘处好盘桓静中学道非为道动里参禅方是禅是非场作菩提岸声色堆为净法身剎剎尘尘皆大意头头法法尽圆明非僧非俗日街游不作经商岂八流骨董多般都卖尽单单不卖死猫头消闲无事课弥陀百八珠轮不较多本分修行由我得平常日用有檀那山居松岿日用自平常佛法人情俱巳忘问道其中端的事冷时向火热乘凉一住深山是事灰倚林终日枕莓苔清风明月心交友不待相唿自往来睡佛看破众生尘劫事不劳世念起攀缘放身做箇驴年梦一枕山河伴石眠赠友人新成静室尖头茅屋隐松间四壁芸窗对远山举世只闻才子贵安知劫外道人闲春日次韵寒梅初绽报春还细柳含烟掩竹关自庆不知时节易烧松煮雪傍云间吟菊次显和尚原韵篱下英姿秋后芳抱香枝劲自成粧拂衣归去人先醉隐逸何辞傲晚霜散淡歌疏闲道者原无疑孤云野鹤任东西异迹殊形难定相灰头土面少人知破蒲团垢衲衣出入随身任所之行了多少弯曲径过了多少没桥溪杖挑风月横肩上手握干坤藏袖里山海为家原不远天地为庐到处居荣华富贵全无分清虚冷淡自相宜荆棘林中没绊碍孤峰顶上示威仪啸月吟风惟自许观山翫水几忘疲游市廛宿旅邸化些油盐菜蔬米饥饿将来养色躯赀持慧命导凡迷身居陋巷不知忧座结高堂未足奇肉案酒楼悬钵袋柳巷花街歇杖藜混俗和光忘耻辱散淡悠游乐有余或住深山坐禅林不贪名利不求荣麤衣淡饭随时过作事随缘任纵横闲来趺坐盘陀石无韵山歌任我吟也无嗔也无喜逍遥洒落度日子天子不臣侯不友平生孤介直如斯干坤生我没用人我是他非浑不理逢人说些没味禅见成公案频拈举达磨不先我不后布袋长老无彼此非素隐非行怪直入窝巢无内外生死无常没可了菩提涅盘成一块任从沧海变桑田我此净土常不坏报佛恩酬祖债百事俱有高贤在奈予疏拙只偷安佛法世法无干碍人家笑我好煳言我笑人家不自在分灯宗风大阐口似悬河眼似灯眉间挂剑利无情龟毛兔角亲分付凤子龙儿一任吞天一大悦横戈跃马出魔宫生死两离智眼通钵袋拈来分付汝任从四海震吾宗普现大行无心无法自优游一句了然豁两眸从上源来亲授受祖家声价要君酬天巖大照多年种毒恨冤深几度沉埋几度新大治红炉曾煅炼许君出众续传灯天培本照头角狰狞势巳成何缘终日隐群鳞从今点出双睛去变化飞腾宇宙新天骨本净亘古圆明如意珠骊龙领下少人知直拈一颗亲分付照彻山河处处宜恒暲圣目法本无传法已行曹源一滴润干坤秪今付汝天涯去随处拈香咸报恩善一如纯几度遍参不计年来机气燄逼人天吾今付汝龟毛拂千古声名续正传普渡大海多年种下茄与瓜今日拈来个个佳分付阇黎随处用人天均济活龙蛇普应法出曹源之至今无传无受法洪深吾侪今日亲分付是处任为功德林青华大全王居士五百余年运一逄其间奋起振宗风山河镇静虚空阔朗朗中天化日红孚世大伦龙居士临济家风孚世缘深开佛日映青莲而今分付曹溪旨法海周流继祖传守一大圆姬居士一念修持许几年导民育物洁如莲鹿门心法亲拈示永续来源证的传德云圣恩龙居士囊劫修身应大唐衣盂曾寄普光堂秪今拈出亲传授砥柱中流紫玉梁秀含六度李居士照世一盏无尽灯光明晃曜满干坤吾侪送与滇南子递代相传灿古今法派达本无学觉自通照能仁智海绍续真宗塔铭黔南普阳安普连壤有山奇秀前临滇东后倚关岭左跨粤西右驾陇北嘉相西来翠松东向峭壁层崟名胜佳焉盖天造地设为待哲人飞钖浮杯所也虽然厥地为美厥境为伟而无高人达士散花点头絮沾水印未始不动有心者叹耳庚子春不意天人作缘松岿有主感善权和尚之至矣权公名达位楚北人也万历戊午九月廿三日午时毓于辰溪父姓瞿母王氏十三岁二亲早逝公以方便智度为父母后因兵燹八黔寓安顺府礼太虚和尚落发禀戒日精毘尼次禀寒光和尚圆具领道无高矮之句寻住安南广福寺适幸兰溪月幢禅师应请安龙道经广福权公一见喜自庆焉盖幢禅师得昭觉丈老人之传造诣深远权公坚留参扣即得牧牛法明年进安龙同住随迁普坪屡次入室机锋迅捷真有当人不让之风幢禅师虽未许可然临济得其儿孙颖无生死之旨而宗匠会乎归要三玄三要巳探源矣一日幢禅师指水津处验之公沖口说偈曰石津水汪彻骨清凉一滴盈岸润流八荒幢师休去随受总戎陆公君祥请主楞严寺开律堂虽云水日增公犹不自肯决意辞退迁龙场万寿寺掩关自誓不悟必不出关凝坐数月豁然贯通银山铁壁当下粉碎待见兰溪被诘公案觌面应酬似风转虚空横竖无碍始知都卢秪在里许古今淆讹直下承当有何难哉噫异矣临济正脉于权公屈一指矣幢禅师特留分座公不从时阳春扑屋欣然率诸门人杖钖东行时有隐士前郡守许公偕境人谭戴众善姓等观公道风雅重梵相奇伟于是生信迫切坚留瞻恋不舍公默识其诚从而註钖率众诛茅辟土躬耕务必首众亲得百丈之真风小参煎点尝蹈死心之用农务稍暇随即限期或学者颇钝是必委屈开导堪雕琢者直以本分钳鎚公或时云踏着顶𩕳上一着十方世界瓦解冰消且道诸人向甚么处安身立命鲜有契其机者或谓临济而下提唱益高机锋益峻近日诸方模倣之公独守平实之旨何也吾窃读宗门心书道若大路然岂必舍平易而求高险以自苦耶窥公见处以佛祖直指见性为宗古人随机设施平险高下皆一时权宜岂得巳哉不求其本而徇其迹务为穿凿者公罪人也其上堂小参一味干曝曝语真古风也颂古赞偈全无文字何异睡虎口吻公平实之名风动边疆上游郡邑文武当道每以拨冗谭心无不善其道也如安龙镇台王公驰书请会渴仰心敬理出常情癸丑冬泉台张公粮驿参政陈公军务安南落意入山请益因时未遂犹走书致敬一时从白业明哲贤士皆常与公为方外友再可异者总戎龙公天祐乔梓举署倾诚顶礼视若六通神冀真慧日普照智月长圆也次而陇北诸营司遥闻道范不远而来日觐躬参亲承记莂宛如鼻祖之风先开六宗沉迷既而震旦直指遐迩仰慕如瞻星月于甲子秋偶示微恙自不为介凡遇参请如常应勉仲秋廿日诫真俗门人时当末法各宜精进向上别无一言廿三嘱侍者圣机曰清净奉持如老僧在日报恩足矣又谓身心疲倦就枕少憩复起警众端坐而逝春秋六十有七夏四十有五手度弟子若干众授戒弟子几数百人得法而分居列剎者八人居士四人三会语有录成帙公语言虽无润色亦无枯寂之态公赋性纯厚履践真实如说而行如行而说终身一志是不可夺夏蜡之需随缘而至随即供众不畜长物寂后棺殓之理龙公欣然如子弟之孝父兄无异也喜施塔基于松岿前十里许山川绣错松相郁葱真美境也监院副寺大祥大修大耀等不惮劳苦建立石塔此所藏不朽骸留不磨迹是又天造地设待哲人之归境也法嗣如纯者索铭于予予曰未睹其人未履其地乌乎铭哉及观行实读全录语恍然若睹其人履其地又乌乎不铭哉盥手焚香敬而铭曰大哉至道无忧无恼乐意自在药山长笑机心自息法融独妙不药不病钵瓶永笑散花于雨点石鱼跃得意忘言慧灯常照面壁得来竖拳悟窍而今而后梅熟龙跃镇阳萧登崇沐手拜撰行实师名达位字善权乃楚北人也父姓瞿母王氏生于万历戊午九月廿三日午时自离襁褓喜睹梵像至冠年一日闻僧诵法华经至有智若闻则能信解之句感发出尘之念时值世变弃家入黔至安顺观音硐礼太虚和尚披剃并受沙弥十戒经两载辞虚往参含光和尚座下具足光令看父母未生前话久久不契又辞光参月幢和尚一日请益问父母未生前那个是某甲本来面目幢与蓦头一棒云会么师拟对幢复棒云钝汉参堂去师自此疑情亦重立誓闭关云设若不明此事决不出关一夜经行至四鼓时昏沉甚重忽倒地上人事罔知久而甦醒只是手足不能自举遍体汗流觉得横身轻快疑情冰释如放下百觔担子相似然后出关复省觐幢幢以数十公案验之师对无疑方承印证师于前后行化所住院名并归终端绪巳载会灯故不复赘世寿六十七僧腊四十五法嗣门人如纯撰善权位禅师语录卷之二终