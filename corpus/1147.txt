麟台故事残麟台故事残本序朝奉大夫守祕书少监程俱奏窃见车驾移跸以来百司文书例从省记按以从事蠹敝或生日者朝廷复置祕书省稽叅旧章稍储俊造而臣滥膺盛选待罪省贰窃以谓典籍之府宪章所由当有记述以存一司之守輙采摭见闻及方册所载法令所该比次爲分爲三卷名曰麟台故事缮冩通进司投进如有可採许以副本藏之祕省以备讨论谨録奏闻伏候勑旨九月十九日奉圣旨依奏右札送中书程舎人绍兴元年九月二十日押麟台故事残麟台故事残本卷一上麟台故事卷一上绍兴元年七月朝请郎试祕书少监程俱记官聮选任官聮国𥘉循前代之制以昭文馆史馆集贤院爲三馆通名之曰崇文院直馆至校勘通谓之馆职必试而后命不试而命者皆异恩与功伐或省府监司之乆次者元丰官制行尽以三馆职事归祕书省省官自监少至正字皆爲职事官至元祐中又举试学士院入等者命以爲校理校勘供职祕书省若祕书省官则不试而命至于进擢之异待遇之渥资任之优选除之遴简书之略盖不与他司等也昭文馆在唐爲弘文馆隷门下省建隆元年以避宣祖庙讳改爲昭文馆大学士一人以宰相充学士直学士不常置直馆以京朝官充掌经史子集四库图籍修冩校雠之事判馆一人以两省五品以上充史馆旧富集贤院监修国史以宰相充开寳中薛居正以叅知政事监修自后叅知政事亦有管句修国史者不常置景德中又有同修国史之名史毕即停修撰以朝官充直馆以京朝官充又有检讨编修之名不常置掌修国史日暦及典图籍之事判馆事一人以两省五品以上充后改官制日历国史案毎修前朝国史实録则别置国史实録院国史院以首相提举翰林学士以上爲修国史余侍从官爲同修国史庶官爲编修官实録院提举官如国史从官爲修撰余官爲检讨集贤院大学士一人以宰相充学士无定贠以给諌卿监以上充直学士不常置掌同昭文判院事一人以两省五品以上充或差二人三馆通爲崇文院别置官吏有检讨无定贠以京朝官充校勘无定贠以京朝幕府州县官充掌聚三馆之图籍监官一人内侍充兼监祕阁图书天禧五年又置同句当官一人祕阁端拱二年于崇文院中堂建择三馆书籍真本并内出古画墨迹等藏之淳化元年诏次三馆直阁以朝官充校理以京朝官充掌缮写祕藏供御典籍图书之事判阁一人旧常以丞郎学士兼祕书监领阁事大中祥符九年后以诸司三品两省五品以上官判国𥘉又置祕阁校理通掌阁事咸平后者皆不领务祕书省在光化坊京百司判省事一人如监阙以判祕书省官兼充景德四年诏祕阁书籍内臣同提举掌祭祝版正辞録外有常例祭者并着作局分撰或在京阙着作局官亦有祕书丞郎撰者旧制常祀祝文祕书省岳渎并进书学士院唯五岳进书四渎则否至咸平六年十二月诏四渎祝文并进书大中祥符二年更令两制龙图阁待制与太常礼院取祕书省学士院祝版据正辞録重定付逐司遵用景德𥘉诏祕书省㨂能书人冩祝版委祕书监躬亲点检谨楷不错方得进书省有监少监丞郎校书郎正字着作郎佐郎是时皆以爲官常带出入亦犹尚书省寺监丞郎卿少郎官丞簿等皆爲官也即官至祕书监有特令供职者或以他官兼监至道中宋白以翰林学士承㫖兼祕书监淳化中李至自前执政以礼部侍郎兼祕书监大中祥符九年杨亿以祕书监判祕阁兼祕书省事是也然议者以爲亿正爲祕书监矣不当更言判省阁盖有司之误也自后两省五品以上官不兼监者止云判其祕书省事亦掌爲祕书监之领祕阁省事犹着作佐郎在三馆则修日暦正言司諌供职本院或在从班则行諌诤之职侍御史监察御史供职本台则行紏弹之职也端拱二年八月李至等言王者藏书之府自汉置未央宫即麒麟天禄阁在其中命刘向杨雄典校皆在禁中书即内库书也东汉藏之东观亦在禁中也至桓帝始置祕书监掌禁中图书祕记谓之祕书及魏分祕书爲中书而祕书监掌艺文图籍之事后以祕书属少府故王肃爲祕书监表论祕书不应属少府以谓魏之祕书即汉之东观因是不属少府而兰台亦所藏之书故薛夏云兰台爲外台祕书爲内阁然则祕阁之书藏之于内明矣晋宋巳还皆有祕阁之号故晋孝武好览文艺勑祕书郎徐广料祕书阁四部三万余卷宋谢灵运爲祕书监𥙷祕阁之遗逸齐末兵火延焼祕阁经籍遗散梁江子一亦请归祕阁观书隋炀帝即位冩祕阁之书分爲三品于观文殿东廊贮之然则祕阁之设其来乆矣及唐开元五年亦于干元殿东廊冩四库书以充内库命散骑常侍禇无量祕书监马怀素緫其事至十三年乃以集仙殿爲集贤殿因置集贤书院虽㳂革不常然则祕阁之书皆置于内也自唐室陵夷中原多故经籍文物荡然流离近及百年斯道㡬废国家承衰弊之末复兴经籍三馆之书访求渐备馆下复建祕阁以藏竒书緫羣经之愽要资乙夜之观览斯实出于宸心非因羣下之议也况睿藻宸翰盈编积简则其奥祕非复与羣司爲比然自建置之后寒暑再周顾其官司未详所处乞降明诏令与三馆并列至于髙下之次先后之称亦昭示明文着爲定式其祕书省旣无书籍元京百司请如旧制诏曰朕肈兴祕府典掌羣书仍选名儒入直于内文籍大备粲然可观处中禁以宏开非外司之爲比自今祕阁冝次三馆其书省依旧属京百司端拱元年𥘉置祕阁以礼部侍郎李至兼祕书监右司諌直史馆宋泌兼直祕阁右賛善大夫史馆检讨杜镐爲祕阁校理祕阁设官自此始太平兴国中左拾遗田钖上䟽以谓今三馆之中有集贤院书籍而无集贤院职官虽有祕书省职官而无祕书省图籍然至淳化元年始以太子中允和蒙直集贤院若祕书省则所掌祠祭祀版而已书籍实在三馆祕阁而所谓职官者犹今寄禄官耳则虽无书籍可也景德𥘉置龙圗阁学士直学士待制直阁并寓直祕阁毎五日一贠递宿后置天章阁待制亦寓直于祕阁与龙图阁官递宿崇文院于三馆直院直馆直阁校理校勘之外三馆祕阁又各置检讨编校书籍等官其位遇职业亦馆职也校勘校对书籍不带出天圣五年晏殊知南京辟馆阁校勘王琪签书南京留守判官公事特许带行以殊故也嘉祐四年正月置馆阁编定书籍官以祕阁校理蔡抗陈襄集贤校理苏颂馆阁校勘陈绎分史馆昭文馆集贤院祕阁书而编定之元丰官制行旣皆罢而不置至元祐中祕书省职事官与馆职之外又置校黄本书籍盖校书之比也元丰五年官制行即崇文院爲祕书省以寄禄官易监少至正字以祕书监少监丞郎着作郎佐郎校书郎正字爲职事官馆职不复试除见带馆职人依旧如除职事官校理以上转一官校勘减磨勘三年校书减二年并罢所带职政和七年始置提举祕书省道録院以大学士至使相三孤充职置管句文字官二贠亲殿中丞宣和二年以中贵人提点三馆祕阁亦以节度使至使相爲之皆以恩倖选非故事也旧有监书库官内臣一贠至是又下吏部差使臣一贠监门使臣一贠则本省奏辟元丰官制祕书监少监各一人或少监二人丞一人祕书郎二人通掌省事着作郎佐郎各二人专修日历校书郎四人正字二人校对书籍政和末无复定贠官冗且滥至宣和三年论事者屡以爲言上亦厌之乃诏三省定贠数且清其选于是倣元丰之制止増着作佐郎校书郎正字各二贠监少之外定爲十八贠以倣有唐登瀛之数其溢贠皆外𥙷崇宁以后置编修国朝㑹要所详定九域图志所二局于祕书省㑹要以从官爲编修余官爲叅详官修书官为检阅文字与祖宗时异祖宗时㑹要巳有检阅文字官然林希以检阅文字而诏俾同编修则知检阅文字官不编修编修官乃下笔耳崇宁反是九域圗志前朝固尝修定止就馆阁而不置局崇宁虽就祕书省然置局设官以从官爲详定余官爲叅详修书官爲编修官检阅编修其进用视祕书省官而无定贠当时宰执从官大抵由此涂出合祕书省之士至数十人然二书皆祖宗时所尝修亦在三馆但不别置局耳𥘉王黼得政欲尽去冗费专事燕山于是在京诸局皆罢编修㑹要亦不复置官与九域圗志令省官分修而已𥘉罢诸局黼念贵倖恐复造膝开陈卒不可罢于是得旨亟行令局官当日罢书库官人吏皆即赴吏部于是文书草沓皆散失乃不知朝廷毎有讨论不下国史院而常下㑹要所者盖以事各类从毎一事则自建隆元年以来至当时因革利害源流皆在不如国史之散漫简约难见首尾也故论者惜其罢之无渐而处之无术也选任国𥘉旣已削平僣乱海㝢爲一于是圣主思与天下泳休息崇儒论道以享太平之功时三馆之士固已异于常僚其后简用益髙故恩礼益异以至治平熈宁之间公卿侍从莫不由此涂出至元丰改官制易崇文院爲祕书省自正字以上虽同职事官然选任之意尚倣祖宗故事云祕阁𥘉建李至以前执政爲祕书监则其选可知矣时宋泌以直史馆兼直祕阁杜镐以史馆检讨爲祕阁校理端拱元年也祕阁旣具官属淳化𥘉始以和蒙直集贤院又以起居舎人直史馆吕祐之左司諌直史馆赵昻金部贠外郎直史馆安德𥙿虞部贠外郎直史馆旬中正并直昭文馆先是但有直史馆至是始命祐之等分直昭文馆备三馆之职祖宗朝馆职多以试除亦有自荐而试者至道三年金部郎中直昭文馆李若拙上书自陈乃命学士院试制诰三道因以爲兵部郎中史馆修撰时若拙旣已爲馆职矣又自陈丐迁盖与张去华乞与词臣较其文艺之优劣而得知制诰者同类此可谓误恩非可以爲永训也咸平𥘉有祕书丞监三白渠孙冕上书言事召赐绯鱼且令知制诰王禹偁试文除直史馆后爲名臣旧制制科入第三等进士第一人及第𥘉除签书两使职官㕔公事或知县代还陞通判再任满与试馆职制科入第四等进士第二第三人以下无试馆职法然徃徃荐而后试嘉祐三年下诏申敕有司着爲定法大率皆如旧制但増制科入第四等次进士第四第五人并除试衔知县任满送流内铨与两使职官鏁㕔人比类取㫖景祐𥘉始诏翰林学士承㫖盛度等定学士舎人院召试等第以文理俱髙爲第一文理俱通爲第二或文理粗通爲第三分上下文理俱粗爲第四分上下纰缪爲第五等凡七等先是考校旧䂓有优稍优堪平稍低次低凡七等而品第髙下其格未明至是度等约礼部式而更定之此则凡就试学士舎人院者皆用此格不特馆职也故事试贤良方正等科皆于祕阁试论六道是日武举人亦试于祕阁然考试必差内外制官及选馆职爲之如景祐元年以翰林侍读学士李仲容知制诰宋郊天章阁待制孙祖德直集贤院王举正寳元元年以御史中丞晏殊翰林学士丁度宋郊直史馆髙若讷考试是也至熈宁八年始诏武举人罢祕阁试令止就贡院别试所至道二年九月以都官郎中黄夷简直祕阁夷简上言浙右人无预馆阁之职者因自陈故呉越王僚佐尝从王入朝词甚恳激上怜之故有是命先是江南之士如徐铉张洎之流翶翔馆阁者多矣庆暦五年诏翰林学士王尧臣详定选任馆阁官请自今遇馆阁阙人许带职大两省以上举有文学行实者二人在外举一人更从中书採择召试其进士及第三人以上自如旧例诏凡有臣僚奏举并临时听旨祖宗朝又有馆阁读书或上书自陈或英妙𬒳选或宰执子弟景德𥘉抚州进士晏殊年十四特召试诗赋各一首乃赐进士出身后二日复召试诗赋论三题于殿内移晷而就上益嘉之以示辅臣及两制馆阁考卷官擢爲祕书省正字赐𫀆笏令阅书于祕阁就直馆陈彭年温习以其尚少虑性或选染故也后翰林侍读学士杨徽之卒以遗㤙官其外孙宋绶爲太常寺太祝绶年十五召试中书真宗竒其文特迁大理评事听于祕阁读书同校勘天下图经大中祥符元年复试学士院爲集贤校理与父皐同在馆阁毎赐书輙得二本丗以爲荣封㤗山覃㤙真宗先赐同进士出身翼日乃转大理寺丞真宗得此二人盖天下之英也先是有祕书省正字邵焕乞于祕阁读书尝从其请天圣四年枢宻副使张士孙请其子大理评事友直爲校勘上曰馆职所以待英俊可以㤙请乎止令于馆阁读书因诏自今馆阁校勘母得増贠明道元年冬以太常愽士杨伟郭稹并爲集贤校理殿中丞宋祁太子中允韩琦爲太常丞直集贤院大理评事石延年赵宗道爲祕阁校理又诏自今湏召试无得陈乞明年光禄寺丞盛申甫马直方犹自陈在馆读书歳乆愿得贴职上止令太官给食候三年与试因诏后毋得置申甫先以其父翰林侍读学士知河阳府盛度之请得读书馆阁云他日上谓辅臣曰图书之府所以待贤隽而备讨论也比来公卿之族多以恩泽爲诸殆非详延之意也其诏自今辅臣两省侍从不得陈乞子弟亲戚爲馆职进士及第第三人已上亦考所进文召试入等者除之武宁军节度使兼侍中夏竦武胜军节度使同中书门下平章事程琳荐尚书屯田贠外郎张硕祕书丞蔡抗太子中舍季仲昌节度掌书记李师钖等试馆职仁宗以谓馆职当用文学之士名实相称者居之时大臣所举多浮薄之人盖欲以立私恩尓朕甚不取也于是硕等送审官院与记姓名而已然士逊之子友直竟爲祕阁校勘与盛度之子申甫皆赐同进士出身后陈升之爲諌官言比来馆阁选任益轻非所以聚天下贤才长育成就之意也请约自今在职者之数着爲定贠有论荐者中书籍其名若有阙即取其文学行义杰然爲衆所推者召试仍不许大臣縁㤙例求试𥙷亲属上曰自今大臣举馆职中书籍其名即贠阙选其文行卓然者取㫖召试学士院考校毋得假借等第自是近臣无复以恩求试职者至至和元年十月宰臣刘沆子太常寺太祝瑾令学士院召试馆职先是沆以监护温成皇后园陵毕固辞㤙赉而爲其子请之嘉祐二年遂除馆阁校勘景祐三年四月宰臣文彦愽言直史馆张瓌十余年不磨勘朝廷奖其退静甞特迁两官今自两浙转运使代还差知颕州亦未尝以资序自言殿中丞王安石进士第四人及第旧制一任还进所业求试馆职安石凢数任并无所陈朝廷特令召试而亦辞以家贫亲老且文馆之职士人所欲而安石恬然自守未易多得大理评事韩维甞预南省高荐自后五六歳不出仕官好古嗜学安于退静并乞特赐甄擢诏赐张瓌三品服召王安石赴阙俟试毕别取㫖韩维下学士院与试然二人者卒不就试至和二年始以维爲史馆检讨嘉祐元年瓌同修起居注四年安石直集贤院嘉祐三年以光禄卿张子宪赵良䂓掌禹钖齐廓张子思并直秘阁先是张子宪等皆爲太常少卿直祕阁当迁諌议大夫而中书以谓諌议大夫不可多除故并迁正卿而故事大卿监无带馆职者至是特爲请而还之四年三馆祕阁各置官编校书籍率常除足嘉祐中以太子中允王陶大理评事赵彦若编校昭文馆书籍国子博士傅卞编校集贤院书籍杭州于潜县令孙洙编校祕阁书籍其后又以太平州司法叅军曽巩编校史馆书籍六年以洙爲馆阁校勘于是诏编校书籍供职及二年得𥙷校勘盖自洙始后㠯惠卿梁寿沈括皆自编校爲馆职至熈宁中以前河南府永安县主簿邢恕为崇文院校书先是御史中丞吕公着荐恕以爲贾谊马周之流召对而有是命乃诏今后应选举可试用人并令除崇文院校书以备访问任使候二年取旨或除馆职或合入差遣英宗甞谓辅臣曰馆阁所以育俊才比欲选人出使无可者岂乏才邪叅知政事欧阳脩曰取才路狭馆阁止用编校书籍选人进用稍迟当广任才之路渐入此职庻㡬可以得人赵槩曰养育人材当试其所长而用之上曰公等爲朕各举才行兼善者数人虽亲戚世家勿避朕当亲阅可否宰相曽公亮曰使臣等自荐而用之未免于嫌也韩琦曰臣等所患人才难于中选果得其人议论能否固何嫌也上固使荐之于是琦公亮脩槩所举者凡十余人上皆令召试琦等又以人多难之上曰旣委公等举苟贤岂患多也乃先召尚书度支贠外郎蔡延庆尚书屯田贠外郎叶均太常愽士刘攽王汾夏倚太子中允张公𥙿大理寺丞李常光禄寺丞胡宗愈雄武军节度推官章惇前宻州观察推官王存等十人余湏后试已而召试学士院夏倚章惇虽入等以御史有言倚得江西转运判官惇改着作佐郎而已以刘攽王存爲馆阁校勘张公𥙿李常爲祕阁校理胡宗愈爲集贤校理治平四年御史呉申言先召十人试馆职渐至冗滥兼所试止于诗赋非经国治民之急欲乞兼用两制荐举仍罢诗赋试论䇿三道问经史时务毎道问十事以通否定髙下去留其先召试人亦乞通新法考试诏两制详定以闻其后翰林学士承旨王珪等言冝罢试诗赋如申言于是诏自今馆职试论一首䇿一道至元祐中复举试馆职则试䇿一道而已元丰官制行始以龙图阁直学士判将作监王益柔爲祕书监明年出知蔡州以司勲郎中叶均爲祕书少监不阅月㑹李常爲礼部侍郎太常少卿孙觉有亲嫌遂以觉爲祕书少监而均爲太常少卿明年右諌议大夫赵彦若以越职言事降爲祕书监然亦皆一时之选也均故翰林学士清臣之子治平𥘉以宰执荐召试馆职入等祕书省建𥘉以奉议郎集贤校理知太常礼院林希爲承议郎行祕书省着作佐郎后迁礼部郎中仍兼着作盖史官难其人如此五年六月以通直郎监察御史丰稷爲祕书省着作佐郎先是稷言方官制施行而执政尚书侍郎郎官丞簿或以欺罔赃私之徒预选何以示四方故有是命顷之爲吏部贠外郎崇宁𥘉王潙之爲司諌以避妻父张商英爲着作郎兼国史官其后曽楙爲监察御史以避妻父呉执中爲着作佐郎宣和中潘良贵以主客贠外郎对不合旨爲着作亦清选也元丰七年叶祖洽除知湖州上批以祖洽熈宁首牓髙第可与祕书省职事官遂除校书郎𥘉邢恕王仲脩并以秘阁校勘除校书郎范祖禹以修资治通鑑成才得正字后邢恕迁着作佐郎再迁爲都司祖禹至元祐间方爲着作郎兼侍讲盖吝选如此故事馆阁兼职与迁转不同景德𥘉直秘阁杜镐祕阁校理戚纶皆以旧职充龙图阁待制后数年镐以司封郎中直祕阁充龙图阁待制迁右諌议大夫龙图阁直学士亦异恩也其余大率祕阁校理迁直祕阁集贤校理迁直集贤院或迁直龙图阁至和中如张子思赵良䂓钱延年是也直史馆迁直昭文馆淳化中如吕祐之赵昂安德𥙿句中正是也直馆直院有除知制诰者吕祐之以直昭文馆和蒙王安石以直集贤院皆除知制诰至于校理校勘徃徃随其领职之髙下而迁之如吕溱李绚以直集贤院余靖彭乗蒲宗孟孙洙安焘黄履曽巩赵彦若以集贤校理皆爲同修起居注蔡襄以校勘迁直史馆知諌院邓润甫以检正中书户房公事爲集贤校理直舎人院未几知制诰常秩以大理评事特起爲左正言直集贤院未㡬直舎人院亦异㤙也毕仲衍以祕阁校理除左史王安礼以校勘迁直集贤院王震以校勘爲检正礼房公事迁右司贠外郎仲衍震皆更官制之𥘉也官制旣行祕书省官异于故时馆职唯兼经筵国史实録院官则其迁稍异元祐中张耒黄庭坚皆以着作佐郎绍圣中邓洵武呉伯举皆以校书郎迁左右史以兼国史院官故也麟台故事卷一上麟台故事残麟台故事残本卷二中麟台故事卷二中绍兴元年七月朝请郎试祕书少监程俱记书籍校雠书籍建隆初三馆有书万二千余卷干德元年平荆南尽收其圗书以实三馆三年平蜀遣右拾遗孙逄吉徃收其图籍凡得书万三千卷四年下诏募亡书三礼渉弼三传彭干学䆒朱载等皆诣阙献书合千二百二十八卷诏分置书府弼等并赐以科名閠八月诏史馆凡吏民有以书籍来献当视其篇目馆中所无者收之献书人送学士院试问吏理堪任职官者具以名闻开寳八年冬平江南明年春遣太子洗马吕龟祥就金陵籍其图书得二万余卷悉送史馆自是羣书渐备两浙钱俶归朝又收其书籍太平兴国九年正月诏曰国家宣明宪度恢张政治敦崇儒术启迪化源国典朝章咸从振举遗编坠简当务询求眷言经济无以加此冝令三馆以开元四部书目阅馆中所阙者具列其名于待漏院出牓告示中外若臣寮之家有三馆阙者许诣官进纳及三百卷以上者其进书人送学士院引验人材书札试问公理如堪任职官者与一子出身亲儒墨者即与量才安排如不及三百卷者据卷帙多少优给金帛如不愿纳官者借本缮冩毕却以付之自是四方书籍徃徃出焉端拱元年诏分三馆之书万余卷别爲书库目曰祕阁端拱三年十月遣中使李怀节以御草书千字文一卷付祕阁李至请于御制祕阁賛碑隂摸勒上石帝曰千字文偶然闲冩因令勒石李至更欲镌勒且非垂示立教之文孝经一书乃百行之本朕当亲爲书冩勒在碑隂可也五年六月命供奉官蓝敏正赍御草五轴藏祕阁诏史馆修撰张泌与三馆祕阁学士观焉淳化元年七月以御制祕藏诠十卷逍遥咏十一卷祕藏诸杂赋十卷佛赋一卷幽隐律诗四卷怀感一百韵诗四卷怀感廽文五七言一卷凡四十一卷藏于祕阁帝甞谓宰相曰三馆祕阁书籍如闻颇不整一多有散失雠校亦匪精详遂使传闻迭爲差误自今凡差官校勘及典掌者当严行约束庻絶因循直史馆谢泌上言国家图书未有次序唐朝甞分经史子集爲四库命薛稷沈佺期武平一马怀素人掌一库望遵故事上嘉之遂命泌与馆职四人分领四库泌领集库四年三月诏三馆所少书有进纳者卷给千钱三百卷以上量材録用至道元年六月命内品监祕阁三馆书籍裴愈使江南两浙诸州寻访图书如愿进纳入官优给价直如不愿进纳者就所在差能书吏借本抄冩即时给还仍赍御书石本所在分赐之愈还凡得古书六十余卷名画四十五轴古琴九王羲之具灵该怀素等墨迹共八本藏于祕阁先是遣使于诸道访募古书竒画及先贤墨迹小则偿以金帛大则授之以官数年之间献图书于阙下者不可胜计诸道又募得者数倍复诏史馆尽取天文占候䜟纬方术等书五千一十二卷并内出古画墨迹百一十四轴悉令藏于祕阁图书之盛近代无比至道二年六月上遣中使赍飞白书二十轴赐宰相吕端等人五轴又以四十轴藏于祕阁字皆方圎数尺吕端等相率诣便殿称谢咸平二年三月点检三馆祕阁书籍司封郎中知制诰朱昻等言四部书散失颇多今点勘爲朝臣所借者凡四百六十卷诏许诸王宫给本抄冩外余并督还闰三月令三馆冩四部书二本一置禁中之龙图阁一置后苑之太清楼以便观览后以馆阁官少令吏部流内铨选幕职州县官有文学者赴馆阁校勘羣书乃择取馆陶尉刘筠宛丘尉慎镛郧郷尉沈京安丰令张正符上蔡尉张遵固始尉聂震桐城主簿王昱入馆校勘正符未卒业而死景德初冩校毕进内时京师藏书之家惟故相王溥家爲多毎借取传冩既毕即遣中使送还先是上谓辅臣曰国家捜访图书其数渐广臣庻家有聚书者朕皆令借其録目叅校内府及馆阁所有其阙少者借本抄填之迩来所得甚多非时平无事安能及此也三年二月诏藏太宗御集三十卷于祕阁仍録别本藏三馆四年十月诏曰国家设广内石渠之署访羽陵汲冢之书法汉氏之前䂓购求虽至验开元之旧目亡逸尚多庻坠简以毕臻更悬金而示赏式广献书之路且开与进之门应中外臣庻家有收得三馆所少书籍毎纳到一卷给千钱仰判馆看详委是所少之书及卷帙别无差悮方得收纳其所进书如及三百卷已上量材试问与岀身酬奖如或不亲儒墨即与班行内安排冝令史馆抄出所少书籍名目于待漏院张悬及递牒诸路转运司散行告示申太平兴国之诏也且令杜镐陈彭年因其时编整籖袠区别真伪仍令宋绶晏殊叅之又命三司使丁谓及李宗谔捜𥙷遗阙大中祥符四年九月兼祕书监向敏中判昭文馆晁逈判史馆杨亿判集贤院李维上言请圣集御制藏于馆阁于是内出杂文篇什付敏中等各以类分其继作即续附入又有静居集法音前集王宸集读经史清景殿诗乐府集正说等天禧𥘉命龙图阁待制李虚已緫编爲一百二十卷五年四月以新集御制文颂歌诗十五卷藏于祕阁从祕书监向敏中之请也八年夏荣王宫火延燔崇文院祕阁所存无几五月又于皇城外别建外院重冩书籍翰林学士陈彭年请内降书充本先遣官详正定本然后抄冩馆阁羣官及择吏部常选人校勘校毕令判馆阁官详校两制内选官覆点检又令两制举服勤文学官五人覆校其校勘计课用祕书省式羣官迭相检察毎句奏课及上其勤惰之状疑舛未辨正者聚议之诏可惟覆点检官之职令覆校勘官兼之乃出太清楼书命彭年提举管句募笔工二百人彭年仍奏监书籍内侍刘崇超预其事又请募人以书籍鬻于官者騐真本酬其直与顾笔工庸等五百卷已上优其赐或艺能可采者别奏候㫖于是献书者十九人悉赐出身及𥙷三班得一万八千七百五十四卷九年正月命枢宻使王钦若都提举铸印给之彭年依旧同掌彭年叅知政事仍领其务及卒不复増人钦若爲相以李迪代之自是常以叅知政事一人领之号提举三馆祕阁冩校书籍至元丰改官制始罢自彭年入中书不复至馆其揔领之务但委崇超判馆阁官不复关预天禧元年八月提举校勘书籍所言学䆒刘溥侯惟哲献太清楼无本书各及五百卷请依前诏甄録从之十二月王钦若言进纳书籍元勑以五百卷爲数许与安排后来进纳併多书籍繁杂续更以太清楼所少者五百卷爲数今并是旋爲及伪立名目妄分卷帙多是近代人文字难以分别今欲具定起请条贯精访书籍从之二年五月长乐郡主献家藏书八百卷赐钱三十万以书藏祕阁景祐元年闰六月命翰林学士张观如制诰李淑宋郊编排三馆祕阁书籍仍命判馆阁盛度章得象石中立李仲容覆视之三年十月甲寅以知制诰王举正看详编排三馆祕阁书籍自是常于内外制中选官充是职嘉祐四年正月右正言祕阁校理吴及言祖宗更五代之弊设文馆以待四方之士而公相率繇此而进故号令风采不减汉唐近年用内臣监馆阁书库借出书籍亡失已多又简编脱落书吏𥙷冩不精非国家崇郷儒学之意请选馆职三两人分馆阁吏人编冩书籍其私借出若借之者并以法坐之仍请求访所遗之书上乃命置馆阁编定书籍官以祕阁校理蔡抗陈襄集贤校理苏颂馆阁校勘陈绎等四人分昭文史馆集贤祕阁书而编定之令不兼他局二年一代其后又置编校官四人以崇文緫目收聚遗逸刋正讹谬而𥙷冩之又以黄𥿄冩别本以絶蠧败至嘉祐六年三馆祕阁上所冩黄本书六千四百九十六卷𥙷白本书二千九百五十四卷上赐两府及馆阁官燕于崇文院宰相韩琦等刻石记于院之西壁嘉祐五年八月壬申诏曰国家承五代之后简编散落建隆之𥘉三馆聚书仅才万卷祖宗平定列国先收图籍亦甞分遣使人屡下诏令访募异本𥙷缉渐至景祐中甞诏儒臣校定篇目譌谬重复并从删去朕听政之暇无废览观然以今祕府所藏比唐开元旧録遗逸尚多冝开购赏之科以广献书之路应中外士庶之家并许上馆阁所阙书毎卷支绢台疋及五百卷特与文资安排帝旣择士编校馆阁书籍访遗书于天下以𥙷遗亡又谓辅臣曰宋齐梁陈后周北齐书世罕有善本未行之学官可委编校官精加校勘自是访得衆本校正讹谬遂爲完书模本而行之寳元二年上甞集天地辰纬云气杂占凡百五十六篇离三十门为十卷号寳元天人祥异书召辅臣于太清楼出而示之命藏于祕阁嘉祐七年六月丁亥祕阁上𥙷冩御览书籍先是判阁欧阳脩言祕阁𥘉爲太宗藏书之府并以黄绫装禋谓之太清本后因宣取入内多留禁中而书颇不完请降旧本令𥙷冩之遂诏龙图天章寳文阁太清楼管句内臣检所阙书募工于门下省誊録至是上之熈宁中宋敏求言三馆祕阁藏书虽博类多讹舛请以班固艺文志据所有下诸路购善本校正然后以汉志唐志篇目雠校取其可传后者余悉置之然不果行政和四年措置点检祕书省官言三馆祕阁自崇宁四年借出书籍未还者四千三百二十八册卷乆不拘收诏自今省官取借书籍并申本省长贰判状权借依限拘收时三馆祕阁书所存三万三千一百四十九册轴而已至宣和𥘉提举书省官遂建言置𥙷完御前书籍所于祕书省稍访天下之书以资校对以侍从官十人爲叅详官余官爲校勘官又进士以白衣充检阅者数人及年皆命以官事未毕而国家多故矣校雠淳化五年七月诏选官分校史记前后汉书虞部贠外郎崇文院检讨兼祕阁校理杜镐屯田贠外郎秘阁校理舒雅都官贠外郎祕阁校理吴淑膳部郎中直祕阁潘慎脩校史记度支郎中直秘阁朱昻再校又命太常愽士直昭文馆陈充国子博士史馆检讨阮思道着作佐郎直昭文馆尹少连着作佐郎直史馆赵况着作佐郎直集贤院赵安仁将作监丞直史馆孙何校前后汉书旣毕遣内侍裴愈赍本就杭州镂版咸平三年十月诏选官校勘三国志晋书唐书以光禄少卿直秘阁黄夷简太仆少卿直祕阁钱惟演都官郎中直史馆刘蒙叟驾部贠外郎崇文院检讨直祕阁杜镐太常丞直集贤院宋皐着作佐郎祕阁校理戚纶校三国志又命镐纶与虞部贠外郎史馆检讨董元亨祕书丞直史馆刘锴详校兵部贠外郎直昭文馆许衮刑部贠外郎直昭文馆陈衮校晋书黄夷简续预焉而镐纶错详校如前金部郎中直昭文馆安德𥙿屯田郎中直昭文馆句中正主客贠外郎直集贤院范贻永殿中丞直史馆王希逸洎董元亨刘锴同校勘唐书宫苑使刘承珪领其事内侍刘崇超同之五年校毕送国子监镂版校勘官赐银帛有差锴特赐绯鱼袋四年九月翰林侍读学士国子祭酒邢昺直祕阁杜镐祕阁校理舒雅直集贤院李维诸王府侍讲孙奭殿中丞李慕清大理寺丞王焕刘士玄国子监直讲崔偓佺表上重校定周礼仪礼公羊谷梁传孝经论语尔雅七经䟽义凡一百六十五卷命摸印颁行赐宴于国子监昺加中散大夫镐等并迁秩至景德二年九月又命侍讲学士邢昺两制详定尚书论语孝经尔雅错误文字以杜镐孙奭𬒳诏详校䟽其谬误故也咸平中真宗谓宰相曰太宗崇尚文史而三史版本如闻当时校勘官未能精详尚有谬误当再加刋正乃命太常丞直史馆陈尧佐着作郎直史馆周起光禄寺丞直集贤院孙仅丁逊覆校史记寻而尧佐出知寿州起任三司判官又以着作佐郎直集贤院任随领其事景德元年正月校毕任随等上覆校史记并刋误文字五卷诏赐帛有差又命驾部贠外郎直祕阁刁衎右司諌直史馆眺逈与下逊覆校前后汉书版本逈知制诰又以祕书丞直史馆陈彭年同其事至二年七月衎等上言汉书历代名贤竞爲注释是非玄出得失相叅至有章句不同名氏交错苟无依据皆属阙疑其余则愽访羣书抡观诸本傥非明白安敢措辞虽谢该通粗无臆说凡修改三百四十九签正三千余字録爲六卷以进赐衎等器币有差景德元年三月丁酉光禄少卿直祕阁黄夷简等上校勘新冩御书凡二萭四千一百六十二卷赐缗帛有差校勘官前大名府馆陶县尉刘筠等六人并授大理评事祕阁校理大中祥符元年六月崇文院检讨杜镐等校定南华真经摹刻板本毕赐辅臣人各一本五年四月崇文院上新印列子沖虗至德真经诏赐亲王辅臣人一本景德中朝谒诸陵路经列子观诏加至德之号又命官校正其书至是刋版成赐校勘官金帛有差二年二月诸王府侍讲兼国子监直讲孙奭言庄子注本前后甚多唯郭象所注特㑹庄生之旨请依道德经例差馆阁衆官校定与陆徳明所撰庄子释文三卷雕印诏奭与龙图阁待制杜镐等同校定以闻已而言者以谓国学板本尔雅释文颇多舛误又命镐奭同详定之至大中祥符四年又命李宗谔杨亿陈彭年等雠校庄子序模印而行之盖先是崇文院校庄子本以其序非郭象之文去之至是上谓其文理可尚故有是命四年八月选三馆祕阁直官校理校勘文苑英华李善文选摹印颁行八年十二月诏枢宻使王钦若都大提举抄冩校勘三馆祕阁书籍翰林学士陈彭年副之先是十月丙午令吏部铨选幕职州县官有文学者赴三馆祕阁校勘书籍𥘉馆阁书籍以其夏延火多复阙略故命购本抄冩因命吏部取常选人状先试判三节每节百五十字以上成择可者又送学士院试诗赋论命入馆校勘凡三年改京朝官亦有特命校勘者京官校勘若三年皆奏授校理大理评事晁宗懿改官及校勘皆三年遂令先转官后又一年与校理自是校勘官遂皆四年授校理自宗懿始也时彭年又起请以直馆校理及吏部试中选人分爲校理校勘官又令翰林学士晁逈李维王曽钱惟演知制诰盛度陈知微于馆阁京朝官中各举服勤文学者一人爲覆校勘官逈等遂以左正言集贤校理宋绶着作郎直集贤院徐奭太子中允直集贤院麻温其着作佐郎集贤校理晏殊大理评事崇文院检讨冯元充选凡校勘官校毕送覆校勘官覆校既毕送主判馆阁官点检详校复于两制择官一二人充覆点检官俟王判馆阁官点检详校讫复加点检皆有程课以考其勤墯焉九年三月王钦若检校太师又加兵部郎中直史馆张复祠部贠外郎直集贤院𥘉暐阶勲赐度支贠外郎直集贤院钱易太常博士祕阁校理慎镛绯鱼皆预校道藏故也是日曲宴赏花于后苑上作五言诗从臣咸赋因射于太清楼下天圣二年六月诏右正言直史馆张观太常愽士集贤校理王质晁宗悫祕阁校理陈诂光禄寺丞集贤校理李淑馆阁校勘彭乗国子监直讲公孙觉校勘南北史隋书及令左司郎中知制诰宋绶吏部贠外郎龙图阁待制刘烨提举之天圣三年六月诏馆阁校勘官太常少卿直昭文馆陈从易降直史馆太常博士集贤校理聂冠卿光禄寺丞集贤校理李昭遘并罢职坐校勘太清楼书舛氐故也景祐一年九月诏翰林学士张观等刋定前汉书孟子下国子监颁行议者以谓前代经史皆以𥿄素传冩虽有舛误然尚可叅雠至五代官始用墨版摹六经诚欲一其文字使学者不惑至太宗朝又摹印司马迁班固范晔诸史与六经皆传于是世之冩本悉不用然墨版讹駮𥘉不是正而后学者更无他本可以刋验㑹祕书丞余靖建言前汉书官本差舛请行刋正因诏靖及王洙尽取祕阁古本对校踰年乃上汉书刋误三十卷至是改旧摹版以从新校然犹有未尽者而司马迁范晔史尤多脱略惜其后不复有古本可正其舛缪者云明年以校勘史记汉书官祕书丞余靖为集贤校理大理评事国子监直讲玉洙爲史馆检讨赐详定官翰林学士张观知制诰李淑宋郊噐币有差景祐三年乙丑御崇政殿观三馆祕阁新校两库子集书凡万二千余卷赐校勘官并管句使臣冩书吏噐币有差是日赐辅臣两制馆阁官宴于崇文院麟台故事卷二中麟台故事残麟台故事残本卷三下麟台故事卷三下绍兴元年七月朝请郎试祕书少监程俱记修纂国史修纂淳化七年九月诏翰林学士承旨李昉翰林学士扈蒙给事中直学士院徐铉中书舍人宋白知制诰贾黄中吕蒙正李至司封贠外郎李穆库部贠外郎杨徽之监察御史李范祕书丞杨砺着作佐郎呉淑吕文仲胡汀着作佐郎直史馆战贻庆国子监丞杜镐将作监丞舒雅等阅前代文集撮其精要以类分之爲文苑英华雍熈三年上之凡一千卷咸平三年十月命翰林学士承旨宋白起居舍人知制诰李宗谔修续通典以祕阁校理舒雅直集贤院李维石中立王随爲编修官直祕阁杜镐爲检讨官四年九月成二百卷上之诏付祕阁仍赐宴以劳之赐噐币有差先是淳化中太宗命翰林学士苏易简与三馆文学之士撰集此书㑹易简等各涖他务寻罢其事至是复诏成之景徳二年九月命刑部侍郎资政殿学士王钦若右司諌知制诰杨亿修历代君臣事迹钦若等奏请以太仆少卿直祕阁钱惟演都官郎中直祕阁龙图阁待制杜镐驾部贠外郎直祕阁刁衎户部贠外郎直集贤院李维右正言祕阁校理龙图阁待制戚纶太常博士直史馆王希逸祕书丞直史馆陈彭年姜屿太子右賛善大夫宋贻序着作佐郎直史馆陈越同编修𥘉令惟演等各撰篇目送钦若等叅详钦若等又自撰集上进乃以钦若等所撰爲定有未尽者奉旨増之又令宫苑使胜州刺史同勾当皇城司刘承珪内侍髙品监三馆祕阁图书刘崇超典掌编修官非内殿起居当赴常参者免之非带职不当给实俸者特给之其供帐饮馔皆异于常等明年真宗幸崇文院阅新编君臣事迹王钦若杨亿以其草数卷进呈上览之命亿指述起例编附门目之意上曰卿等编阅羣书用功至广旧称御覧广记此书尤更不同亿曰御覧止载故实而无善恶之别广记止是小说琐语固与此书有异上因喻以着书难事尤当尽心者其编修次序有未允者亲改正之且曰朕编此书欲着明歴代君臣德羙之事爲将来法至于开卷览古亦有资于学者自后日以草藁二卷进御上览之翼日必条其误而谕之以谓前代诏令皆事出于一时必有所爲而作今悉除之即不见本意尤当区别善恶务在审正茍前史襃贬不当及诏勑釐革时事当时因权臣专恣挟爱恶而爲者亦辨悉于后庶览之即明邪正修书若贵速成必难精要大业末撰着尤多而罕传者岂非芜杂之甚邪此书本欲存君臣鑑戒所以经史之外异端小说咸所不取毎篇撰序以冠其首深可爲之兴法今所着序皆引经史颇尽体要然于戒劝或有未尽如直諌门但旌谠直若帝王饰非拒諌苟不极言即爲邦国之患襃之可矣若国家常务偶有阙失又帝王率情违法或以言比讽致有感悟即爲羙事茍亟加暴杨使恶归于君显闻于世而卖已直非忠臣也因赐编修官噐帛书吏等缗钱有差𥘉命钦若亿等编修俄又取祕书丞陈从易祕阁校理刘筠及希逸卒贻序贬官又取直史馆查道太常愽士王曙后复取直集贤院夏竦又命职方贠外郎孙奭注撰音义凡九年至大中祥符六年成一千卷上之揔三十一部部有揔序一千一百四门门有小序又目録音义各十卷上览乆之赐名册府元龟召钦若等赐坐钦若等表请制序上谦挹再三辅臣继请从之丙子诏枢宻使王钦若翰林学士陈彭年李维龙图阁学士杜镐知制诰钱惟演龙图阁待制孙奭查道各赐一子官以太常少卿杨亿爲祕书监依前分司西京刑部郎中直祕阁刁衎为兵部郎中祠部贠外郎直史馆姜屿爲度支贠外郎祕书丞直集贤院夏竦为左正言依前充职殿中丞祕阁校理刘筠爲右正言直史馆并赐器币有差赏编修之劳也𥘉修书也毎门具草即进上亲览擿其舛误多出手书或召对指示啇略令宫苑使刘承珪置簿録修书官课精勤脱误者皆条记以奏上尝谓王钦若比着君臣事迹皆以经籍爲先昨览将帅门止自汉将韩信爲始因出尚书嗣征言掌六师爲大司马又诗有采薇出车皆将帅之事即以手札付编修官叅取正义修入二年十月内出手札赐王钦若等曰君臣事迹有门目不相应者自今令钦若㸔讫署名于卷前杨亿㸔详讫署名于卷末𥘉编再修官亦署于后其当否増损悉书之所采正经史外惟取国语战国䇿韩诗外传吕氏春秋管晏韩孟淮南子修文殿御览又録妇人事迹爲八十卷赐名管懿范大中祥符元年将幸兖州行封禅之礼龙图阁待制戚纶请令修图经官先修东廵所过州县图经进内仍赐中书枢宻崇文院各一本以备检讨从之至四年将祀汾隂亦命直集贤院钱易直史馆陈越祕阁校理刘筠集贤校理宋绶修所过圗经后朝谒太清宫亦命官修所过图经文命集贤校理晏殊同修十二月刑部贠外郎直史馆龙图阁待制陈彭年请以天书降后至上尊号巳前制勑章表仪注等编爲大中祥符封禅记诏翰林学士李宗谔权三司使丁谓祕阁校理龙图阁待制戚纶与彭年编録送五使㸔详六年九月权判吏部流内铨慎从吉言格式司用十道图较郡县上赤紧望以定俸给法官亦如之定刑而戸口歳有登耗未甞刋修颇误程品请差官取格式司大理寺十道图及馆阁天下图经校定新本付逐司行用诏祕阁校理慎镛邵焕集贤校理晏殊校定翰林学士王曽緫领之此盖详定九域图志之权舆也至熈宁八年六月尚书都官贠外郎刘师旦言今九域图渉六十余年州县有废置名号有改易等第有升降而所载古迹有出于俚俗不经者诏三馆祕阁删定其后又专命太常愽士集贤校理赵彦若衞州获嘉县令馆阁校勘曽肇删定就祕阁不置局彦若免删定从之以旧书不绘地形难以称图更赐名曰九域志天禧四年夏翰林学士杨亿钱惟演盛度枢宻直学士薛暎王曙龙图阁直学士陈尧咨知制诰刘筠晏殊宋绶待制李行简请出御集钱解其义诏亿等并同注释宰相冦凖都叅详叅知政事李迪同叅详直馆校理二十八人充检阅官成一百五十卷是冬中书枢宻院又请重编御集钱惟演王曾领之成三百卷又采至道咸平后至大中祥符九年时政记起居注日历嘉言美事爲圣政记一百五十卷天圣末国史成始于修史院续纂㑹要明道二年命叅知政事宋绶㸔详修纂至庆历四年四月监修国史章得象上新修国朝㑹要一百五十卷以编修官尚书工部贠外郎天章阁待制史馆检讨王洙兼直龙图阁赐三品服明道二年正月宰臣吕夷简枢宻副使夏竦上所注御制三寳讃皇太后发愿文以检讨注释官太常愽士直集贤院李淑爲史馆修撰太常丞集贤校理郑戬直史馆吕夷简夏竦各与一子改官而夷简请赐其子大理寺丞公弼进士出身从之庆历元年十二月翰林学士王尧臣等上新修崇文院緫目六十卷景祐中以三馆祕阁所藏书其间亦有缪滥及不完之书命官定其存废因倣开元四部録着爲緫目而上之庚寅诏提举修揔目官资政殿学士尚书礼部郎中张观右諌议大夫宋庠翰林学士兼龙图阁学士尚书兵部贠外郎知制诰判集贤院王尧臣翰林学士兼侍读学士起复尚书兵部郎中知制诰判昭文馆聂冠卿尚书兵部贠外郎知制诰郭并加阶及食邑有差编修官太常愽士直集贤院吕公绰爲尚书工部贠外郎殿中丞天章阁待讲史馆检讨王洙爲太常愽士馆阁校勘殿中丞刁约太子中允欧阳脩祕书省着作佐郎杨仪大理评事陈经并爲集贤校理管勾三馆祕阁内殿承制正从礼爲供备库副使入内东头供奉官裴滋候御药院满日优与改官髙班杨安显为髙品张观宋庠虽在外以甞典领亦预之三年八月枢宻副使冨弼言请考祖宗故事可行者爲书置在二府俾爲模范得以遵守上嘉其奏命尚书工部贠外郎天章阁侍读史馆检讨王洙右正言集贤校理余靖太常丞集贤校理知諌院欧阳脩太常愽士祕阁校理孙甫同编修又命弼领之明年书成凡九十六门爲二十卷名曰太平故事皇祐中上又为三朝训鉴图召近臣宗室及馆职御史等观之五年五月命尚书度支贠外郎集贤校理兼天章阁侍讲史馆检讨曽公亮宗正丞崇文院检讨兼天章阁侍讲赵师民殿中丞集贤校理何中立祕书省祕书郎宋敏求大理寺丞馆阁校勘范镇大理寺丞国子监直讲邵必并爲编修唐书官皇祐三年五月以职方贠外郎编修唐书王畴爲直祕阁至和二年翰林学士刋修唐书欧阳脩言自汉而下唯唐享国㝡乆其间典章制度本朝多所叅用则所修唐书新志㝡冝详备然自武宗以下并无实録臣以传记别说考证虚实尚虑缺略闻西京内中省寺留司御史台及銮和诸库有唐至五代以来奏牍按簿尚存欲差编修官吕夏卿就彼检寻从之嘉祐三年三月以唐书所检阅书籍梅尧臣爲编修唐书官至五年七月脩等上所修唐书二百五十卷寻以刋修唐书翰林学士兼龙圗阁学士给事中欧阳脩爲尚书礼部侍郎端明殿学士兼翰林侍读学士龙图阁学士尚书吏部侍郎宋祁爲尚书左丞编修唐书尚书礼部郎中知制诰范镇爲吏部郎中吏部郎中知制诰王畴爲右司郎中太常博士集贤校理宋敏求爲工部贠外郎祕书丞吕夏卿爲直祕阁着作郎刘羲叟爲崇文院检讨仍赐噐币有差嘉祐二年置校正医书局于编修院以直集贤院崇文院检讨掌禹钖祕阁校理林亿张洞苏颂太子中舍陈检并爲校正医书官六年三月以大理寺丞郭固编校祕阁新藏兵书熈宁三年十月诏馆阁校勘王存顾临祕书省着作佐郎钱长卿大理寺丞刘奉世同编经武要略兼删定诸房例册仍令都副承㫖管句国史国𥘉直馆分撰日历每季送史馆其后修撰官专之太平兴国八年监修李昉奏复唐时政记故事毎月送馆题曰事件端拱初改爲时政记二年中书门下奏毎御前殿枢宻使先上所有宣谕圣政嘉言宰臣无由闻知虑成漏落遂诏枢宻副使月録附史事送中书编入咸平五年从盐鐡使王嗣宗之请三司奏事有可纪者判使一人撰録逐季送馆大中祥符元年知枢宻院王钦若陈尧叟始别撰时政记元丰官制旣行日历归祕书省国史案专以着作郎佐郎修纂别置国史院或实録院修先朝实録国史于是国史日历分为二矣雍熈四年九月右𥙷阙直史馆胡旦言国朝自建隆元年至雍熈三年实録日历皆不告备日历止慿报状诸司全无关报至于中书枢宻院行事不得闻知阁门通进司所受封奏亦无纪録是使帝王言动无得纂修又文武羣臣迁拜者不知功劳薨卒者不録行状以是史官无慿编纂臣按汉明帝朝以后使撰光武帝纪及表志列传载记毎朝旋修至灵帝巳成百二十七卷虽未终一代之事且见逐时不阙修述今东观汉记是也至唐太宗时亦述国𥘉起义纪传十志毎朝编録至于代宗巳成百三十卷今旧唐书是也臣今望准汉唐故事令旋修帝纪表志列传及于臣见可以采録以备将来国史旦又条事件如追册四祖及后宗室邕王光济等四人公主陈国长公主等二人太祖诸子魏王德昭等二人外戚杜审琼等三人前宰相李糓等三人宰相范质等四人前武臣韩通等三十五人起义将帅慕容延钊等五人管军将校张光翰等十六人功臣李处耘等三人边将何继筠等五人机务臣寮具廷祚等六人前朝文臣赵上交等七人又窦仪等九人事务臣寮张钖等一十二人攀附臣寮吕余庆等五人归明臣寮杨重熊等六人归降臣寮李昊等十人兇恶臣寮张琼等三人反叛李筠等二人反逆臣寮卢多逊一人方术王处讷一人隐逸王昭素二人受命诸侯髙保融等四人四夷受命丁璇等四人僣伪诸国李景等十人四夷于阗等十三国又取江南广南河东西川南两浙漳泉夏州爲表律暦天文地理五行礼乐刑法食货沟洫书籍释道为志又诸伪国并无文字可修今许州行军司马李晖甞爲河东伪宰相其人年髙不任步复望遣直馆一人就本州与晖同共修纂太常博士分司西京萧催旧事伪广爲左仆射亦请留在馆与直馆同修本国事迹又伪蜀实録及江南録皆纪述非实荆南湖南夏州各无文字莫知事实今请于朝臣中各选知彼处事迹者与直馆同编録又臣寮薨卒多不供报行状自今文武臣寮薨卒望令御史台告报本家具行状碑文墓志家谍谱録送史馆内职即令宣徽院凖此施行其阁门及通进银台司所进内外章䟽合载简䇿者并乞送史馆如系中书及枢宻院行遣者亦乞封下自余学士舍人院等合有关报文字置籍检备抄冩实封外国朝贡委礼賔院逐旋申馆臣寮奉使诸蕃及行军征讨囬日许本馆移文取问一行事状及本国风俗勑旨依奏仍以史馆门西廊屋别置史院给祠部钱五百贯充公用抄冩御书吏七人供其役未几撰成三卷先以进御旦俄知制诰罢史职以国子司业孔维礼记傅士直史馆李觉代领其职议者以维觉皆儒臣不称史馆遂罢编纂淳化五年四月以吏部侍郎兼祕书监李至翰林学士中书舍人张洎修国史及右諌议大夫史馆修撰张泌范杲同修太祖朝史先是上谓宰相曰文史才最难甞观太祖实録颇有漏略至于天人合应符命彰灼岁月未乆人皆知之矧朕当时目击其事宜令至等重加缀缉苏易简对曰近代委学士扈蒙修史蒙选儒逼于权势多所廻避甚非直笔上曰史臣之职固在善恶必书无所隐讳昔唐玄宗欲焚武后史左右以为不可欲后代闻之为鉴戒耳未几至泌并辝史职以礼部侍郎宋白代之是冬洎等撰成太祖纪一卷凡上所顾问及史官采摭之事分为朱墨书以别之后洎迁职史不就而止上留心儒术凡有着述成一家之言来上者必待以优礼赐服章器币以宠之藏其书于馆阁由是学者多自䇿励焉是月右諌议大夫史馆修撰张泌上言乞置起居舍人修左右史之职每日记録言动月终送史馆诏从其请以起居舍人史馆修撰梁周翰掌起居郎事祕书丞直昭文馆李宗谔掌起居舍人事至道三年修太宗实録时宰相吕端虽带监修国史而不预焉其后重修太祖实録遂诏吕端与钱若水等同修端罢相李沆继成焉景德二年监修国史毕士安卒时冦凖止领集贤殿大学士遂命叅知政事王旦权领史馆事实为监修国史之职后旦爲相虽未兼监修国史其领史职如故修撰故事史馆毎月撰日历皆判馆与修撰官直官分功撰録藏于本馆国𥘉循旧制皆修撰官直官分季修纂其后止修撰官及判舘撰次焉太平兴国中左賛善大夫直史馆赵隣几左拾遗直史馆吕蒙正范杲皆曽修撰自后以直馆贠多遂止修撰官编纂淳化四年翰林学士宋湜止带修国史亦尝修日暦四年八月令进奏院每五日一具报状实封上史馆修史院旧在中书第一㕔后徙置宣徽院以旧修史院修纂㑹要大中祥符五年六月修国史院言所修礼志旧日暦止存事端并令礼院取索国𥘉以来礼文损益㳂革制作之事及论定详议文字尚虑或有遗落致国家大典有所不备龙图阁待制孙奭见判礼院深于经术礼学精博望专委检讨供报从之又诏枢宻院脩时政记月送史馆先是枢宻院月録附史送中书编于时政记及是王钦若陈尧叟始请别撰焉乹兴元年十月以集贤校理王举正馆阁校勘李淑并为史馆编修官时修撰李维宋绶言史馆修撰旧四贠今祖士衡出外伏縁先朝日历自大中祥符元年后未曽撰集欲望择馆阁二贠爲编修官遂以命之九年八月以刑部郎中髙绅爲史馆修撰嘉祐四年九月史馆修撰欧阳脩言史之爲书以纪朝廷政事得失及臣下善恶功过冝藏之有司徃时李淑以本朝正史进入禁中而焚其草今史院惟守空司而已乞诏龙图阁别写一本下编修院以备讨阅故事从之元丰二年八月九日甲辰同修起居注王存言古者左史记事右史记言唐正观𥘉仗下议政事起居郎执笔记于前史官随之其后或修或废盖时君克已励精政事则其职修或庸臣擅权务掩过恶则其职废此理势然也陛下临朝旰睿明四逹动必稽古言必本经至于裁决万㡬判别疑隐皆出羣臣意表欲望追唐正观典故复起居郎舍人职事使得尽闻明天子德音退而书之以授史官傥以为二府奏事自有时政记即乞自余臣寮前后殿登对许记注官侍立着其所闻关于治体者庻几谟训之言不至坠失上谕存曰史官自黄帝时已有之至汉武帝有禁中起居注今起居注之名当始于此近世诚爲失职且人君与臣下言必关政理所言公则公言之所言私则王者无私自非军机何用祕宻盖人臣奏对有颇僻或肆䜛慝谓人君必湏凾容难即加罪因无所忌惮若左右有史官书之则无所肆其姦矣然卒不果行十一日丙午诏修起居注官虽不兼諌职如有史事冝于崇政殿延和殿承旨司奏事后直前陈述八月甲寅诏诸司关报史馆文字归起居院其关报日限旧五日者爲旬终十日者爲月终月终岁终者依旧以修起居注王存言近制诸司供报事直供编修日暦所则起居注更无文字可备编録又淳化中定诸司关报日限或以五日或以十日或以月终或以岁终而近制改五日并月终报者并爲旬终歳终报者爲月终且三司金糓之増耗经费之出约版图之升降固非月可见者必待歳终而㑹计也今使月一报恐有司徒费虚文无益事实故有是诏七年六月乙夘诏着作暂阙官校书郎或正字兼权祕书省着作佐郎邢恕言官制史馆掌修撰国史实録之事其属有日暦所比废编修院归史馆麟台故事卷三下麟台故事残麟台故事残本后序是书爲影宋旧钞惜止三卷盖未全本也然实世间希有之书与聚珍本不同其中命篇叙次多异初书贾携来手校一过乃知其佳旋因议价未谐𣸪携去后知归扵西畇草堂遂倩余友胡苇洲转假影録一册积想顿慰还书之日敬志数语以拜嘉惠是书陈録云五卷爲书十有二篇今札云三卷就不全夲影冩时改五爲三也于每卷填上中下字欲泯不全之迹爲之耳隆庆云云一行的系非寳手蹟尤可宝贵书之可珍者在真本此种是已毋以不全忽之嘉庆甲戌六月十有一日𣸪翁麟台故事残附释文互註礼部韵略条式一卷行在国子监准绍兴四年三月十八日勑节文中书门下省尚书省送到礼部状国子监申勘㑹旧本韵略前后所载举人通知考校格式并庙讳之类縁自复行诗赋后来续有申请删攺若止据旧本雕印窃虑别致抵捂欲乞从本监参照见行条式攺正雕印施行伏候指挥三月十八日奉圣旨并依国子监所申奉勑如右牒到奉行今具贡举见行条式指挥下项一元祐五年七月初十日酉时准都省送下当月九日勑中书省尚书省送到礼部状准都省送下太学博士孙谔等状伏覩朝廷近颁贡举法经义之外添诗赋一场窃惟贡举条制诗赋格式该载或有未尽者今举人𥘉习声律动多疑虑加以经传音释与礼部韵间有不同及自来传袭又多讹谬虽主司考校亦无定论临时率以私意去取如开封府国学试官衆多尚可佥议可否而逺方州郡所差试官不过一二人虽有程文优长用字偶渉疑似主司无以商较又仓卒无所检据狃于畏谨或至闇行黜落往往收平凡而退优异深可悯惜故韵有一字一义而两音者如廷字防字寿字之类不敢辄指一声押用字有合用而私相传爲当避者如分寸尺丈引之引杼柚其空之杼之类举人不敢用有司不敢取又有韵合押而礼部韵或不收者如传说之说及皥字扩字之类自合收用虽经传所用字礼部韵多所不载今亦且取举人常用者收附入韵谨採摭经传及广韵礼部韵校对得字及诗赋式各具解释画一如后看详秋试在近诸路州郡亦合颁降本部今将孙谔等所申事理并于逐项内勘当讫伏候指挥七月九日三省同奉圣旨依礼部所申仍先次施行奉勑如右牒到奉行前批七月十日巳时付礼部施行一字同义而有两音者攻誾垠防廷探被视取聚柢悌悔在逮藴緼愠蹇衍谳巧惰假订寿后甚赉应如此类者欲乞许随本韵通押其经传内有独音者不从本音如主司所岀诗赋题韵脚内有如此两音者欲乞随题目告示指从一处令举人押用本部今欲依孙谔等所乞一字义不同而经传多误用者猒厌餍否否厉砺励已上八字欲乞各随意义音释使用及韵内互相附入本部看详欲依孙谔等所乞于韵内互相附入一系经传正文内字举人所常用而见行礼部韵有不收者釐徕哨曍委甈傚朴说扩已上十字欲乞附入逐韵本部欲依孙谔等所乞附入逐韵一自来传袭以爲合当回避而实与庙讳不同音不当回避者壹戎衣杼已上二字欲乞明降指挥更不回避一旧颁庙讳外无明文而私辄回避者畜慉已上二字未委合与不合回避欲乞明降指挥本部看详壹戎衣并杼畜三字欲乞许随所出处释音用之庸已上未委合与不合回避欲乞明降指挥本部看详庸字即非旧名本字自不当回避今合申明行下一系祖宗朝合格诗赋有下项格式及用字平侧不同而近丗不敢用者准贡举条赋𥘉入韵许用邻韵引而有声相近而非邻韵者赋有用字平侧不同如储思者诗以题中平声字爲韵题中有两字同韵而并押者已上三项欲乞依旧许用本部看详欲依孙谔等所乞于贡举格式内添入一元祐五年七月十六日戌时准朝省送到礼部状勘㑹考校举人诗赋䇿论格式昨修入贡举勑并附入韵略巳颁降讫本部看详举人程文内用字如有两义或两音并未有所用执守明文若或差误者亦未有约束今欲乞如一字有两义或两音并各依所用音义内差误者作一抹欲乞先次施行伏候指挥前批七月十六日未时付礼部施行仍关合属去处建炎二年五月四日勑中书省勘㑹已降指挥后举科场讲元祐诗赋经术兼收之制今来省试了毕便合施行今参酌拟定下项五月五日三省同奉圣旨依拟定元祐法习诗赋人更今兼试经义欲习诗赋人止试诗赋不兼经义第一场诗赋各一首第二场论一首第三场䇿三道元祐法不习诗赋人令治两经欲习经义人依见行止习一经第一场本经义三道第二场论一首第三场䇿三道解额省额欲计数各取通定髙下除诗赋旣不分经自无有余不足外将诸经听通融相补不得过三分之数内逐经各留一分添取诗赋如无合格人听阙殿试欲习诗赋习经义人并同试䇿试诗赋经义两科欲注疏三经义许从便用取文理通者音义如不同许通用余并依格一建炎四年八月三日勑中书门下省尚书省送到礼部尚书谢克家等札子契勘诸州军不住申明试诗赋格式及出题书写试卷式样等本部今参定到下项一出题式周以宗强赋等画一候指挥仍连元札子八月三日奉圣旨并依令礼部镂版颁降一出题式周以宗强赋出史记叙管蔡丗家曰周公主盟太任十子周以宗强嘉仲改过天德清明诗出毛诗清庙祀文王也注天德清明文王象焉尧舜性仁赋出孟子曰尧舜性之也五霸假之也注云性之者其性好仁自然也玉烛诗出尔雅释天云四时调爲玉烛一举人书写试卷式奉试周以宗强赋云云天德清明诗云云涂注乙共计若干字如无涂注乙即云涂注乙无举人书写试卷但于官题后更不写出某书谓试卷第一行写奉字第二行写试周以宗强赋字第三行一行内用小字分写以周以同姓强固王室爲韵依次用限三百六十字以上成第四行便冩所作赋冩赋毕次行便冩诗题更不加奉试字冩诗毕即结涂注乙其诗赋首尾更无对及谨对之类省题诗假令玉烛诗临时主司或定和字或定时字但平声字皆可一旧条应举人依义题程试内有辞学精赡援据稍逺者但不失题意依理考校应赋官韵有疑混声者许上请应押韵及句末所用字如经子史释文及注有两音者许通用应试卷犯名讳其余字经子史有两音者许通用即犯旧讳文虽连属意不相属者非一契勘元祐间礼部申明辞赋举人程文只用旧来注疏及音义考校今来科举旣许通用新经旧注即音义亦合通用古今音义但系国子监刋行经书内所有音义并许通用一靖康元年七月十一日尚书省札子江南西路转运司状伏覩少宰吴敏札子乞复春秋一经今歳贡举遂以取士奉圣旨依奏契勘崇宁贡举令诸春秋义题听于三传解经处出已有令文该说分明縁今歳科场秋试在近欲望详酌早降指挥申明行下以凭遵守施行伏候指挥七月九日奉圣旨止于正经出题申明行下七月十一日三省同奉圣旨依已得指挥一绍兴五年九月八日勑中书门下省尚书省送到礼部状准勑臣僚札子奏臣窃见贡举令诸春秋义题听于三传解经处出注云縁经生文而不系解经旨处者非详考立法之意盖以春秋正经载十二公二百四十二年之事解语简约比之五经爲略立之学官历时滋乆问目所在易于周徧比听于三传解经处出题巳载诸甲令惜乎中更姦臣之私意遂行废罢学者不见圣人之经乆矣靖康之𥘉渊圣皇帝毅然复之用以取士然是岁即遇科举朝廷深虑四方之士未能精熟因降指挥止于正经出题行之十年于兹学者诵习旣乆有司岀题旣衆往往州郡问目重复甚多晚生后进转相传写每遇程文少不相犯此混乱实学之大弊也臣愚欲望陛下特降睿旨举行贡举之令听后举取士亦于三传解经处相兼出题庶问目稍广学者因得旁加考究可以深求圣人之经旨矣取进止三省同奉圣旨并令礼部讨论申尚书省本部今讨论欲依所请贡举条令施行更合取自朝廷指挥申闻事九月八日奉圣旨并依一绍兴重修贡举令诸春秋义题听于三传解经处出诸试卷犯不考者具事因送封弥所覆视同即以元试卷及具郷贯姓名送考试所先次黜落仍晓示诸考校试卷并分五等逐等分上中下诸举人试卷犯点抹者五点当一抺五抹降爲下一绍兴重修通用贡举式试卷犯不考犯名讳文理纰缪诗赋论不识题䇿义不应所问而别指事漏写官题䇿义写问目或不写道数及不依次诗赋题全漏写官韵论题全漏写限五百字以上诗赋不压官韵诗赋落韵诗赋重叠用韵赋恊韵正韵重叠诗赋失平侧小赋内不见题赋少二十字诗韵数少剰诗全用古人一聮诗两韵以前不见题论少五十字卷内切注及书名试卷不写奉试及对或谨对论曰或谨论及涂注乙若干并无涂注乙字试卷犯点抹抹文理丛杂文意重叠误用字脱三字文意不与题相类诗赋重叠用事诗赋不对诗赋属对偏枯小赋四句以前不见题赋压官韵无来处赋全用古人一聮语赋第一句末与第二句末用平声不恊韵赋侧韵第三句末用平声赋𥘉入韵用隔句对第二句无韵赋少十字论䇿经义连用本朝人文集十句诗全用古人一句诗叠用两字诗用隔句对论少二十字点错用一字脱一字误一字赋少五字论少十字诗叠用一字进士书卷治经义人第一场奉试某经义三道第一道对云云谨对第二道对云云谨对第三道对云云谨对论语孟子义各一道论语一道对云云谨对孟子一道对云云谨对涂注乙共计若干字第二场奉试某论论曰云云谨论第三场奉试䇿三道第一道对云云谨对第二道对云云谨对第三道对云云谨对治诗赋人第一场奉试某赋云云某诗云云第二埸第三场论䇿一绍兴重修御试贡举式不考䇿少一百字书卷不如式书试卷奉御试䇿一道特奏名则云七百字武举及宗室非袒免亲取应则云五百字臣对云云臣谨对涂注乙共计若干字一淳熈重修文书式圣祖名玄悬县䮄玹伭盷泫訇胘眩誸蚿犳妶㹡獧㓪俍崀樃㝗朖悢誏䀶烺㫰瞒脼硠狼筤䆡阆浪埌庙讳太祖匡筐邼眶恇劻洭䖱䒰軭框迋軖胤酳靷引䏖鈏洕濥戭廴枃螾椼太宗颎炯煛㯋耿昋蓥扃憬皛眞宗恒峘姮佷仁宗祯桢贞侦媜徴症浈寊揁英宗曙署抒暏藷薯濖树树㒘裋竖尌侸㜐襡澍赎属神宗顼旭朂朐珛㡔哲宗煦昫朐䣱酗姁呴欨休咻蚼䨞徽宗佶姞郅䞘狤鲒㔕㐹芞趌吉咭钦宗桓梡瓛捖完丸㿪寏院峘𡷗洹汍絙纨綄垸芄雚莞荁萑鹳苋羦豲獂脘鵍貆狟䴷皖垣䖾蒝髙宗构遘媾觏购㗕㝤䃓煹傋冓篝鞴姤诟逅骺呴鸲句軥怐佝雊钩訽袧岣玽㝅彀搆㜌鷇豰糓够彀䪷冓糓孝宗愼蜃㐨蜄鈏㰮鋠光宗悙敦墩镦䔻驐䃦弴㢯邨鹑蜳錞犜橔撉宁宗扩廓郭霩鞹鞟彉彍㨯琊旧讳光义匡乂德昌元休元侃受溢宗实仲鍼佣亶烜伯琮瑾今上皇帝御名匀畇驯汮廵御旧名贵诚行在国子监一准行在尚书礼部符准寳庆元年二月二十七日都省批下太中大夫权尚书工部侍郎兼国子司业兼国史院编修官实録院检讨官兼侍讲乔札子证对国子监累承朝廷指挥契勘御名嫌名合行回避等字除已节次具申外今再检㑹到丁度集韵十八谆内廵字有二音作松伦切者无义训礼部韵旬字下有此字释云视行貌亦训逡廵不与御名同音作俞伦切者训行也引尚书廵守徐邈读据尚书音释似遵切不与御名同音徐养切则与御名同音又礼部一僊韵续补廵字音㳂引礼隂阳长短终始相廵亦不与御名同音集韵十八谆内驯字有三音作船伦切者训顺也作松伦切者训马顺也此二字不与御名同音作俞伦切者训道也与御名同音窃观礼部韵该载元祐五年礼部看详太学博士孙谔状内一项诗杼柚其空音直吕切与庙讳常恕切不同音不合回避又礼部韵于光宗御名下明注鹑錞二字与淳字同音者即不回避若作都昆切者即合回避今廵字当用此例若作俞伦飬纯二切者即合回避余皆不避但尚书旣于廵守字下有徐邈一音则他经应连言廵守二字者虽无音切冝一等回避驯字若作俞伦切训道字者即合回避余如周易坤卦驯致字似遵切训从也之类皆不回避皇帝旧名二字从贵从诚亦合如列圣旧名例连用二字即合回避若单用即不合回避证得见今官衔内有与御名嫌名疑似去处及科诏将下场屋士亦合早令通知欲乞钧慈即赐颁下容添入礼部韵略遵守施行候钧旨后批乔侍郎札子契勘到御名同音回避事近据礼部国子监申送批下吏部申准礼部关御名同音字内廵字合与不合回避据奉郎行国子博士李宗勉等拟申证得字正作松伦切本与御名不同音縁尚书廵守字徐邈作飬切所以丁度集韵入在御名同音之内恭覩先朝御名嫌名内有赎字正作石欲切者不曽回避载在令甲分明似此推之则廵字与御名同音者当避作松伦切者不在应避之数已于二月二十日批送礼部证㑹去外送礼部证㑹施行符监仰遵从都省批状指挥证㑹施行濮安懿王讳让秀安僖王讳偁一绍熈重修文书令诸犯圣祖名庙讳旧讳御名改避余字有佗音及经传子史有两音者许通用正字皆避之若书籍及传録旧事者爲字不成御名易以佗字诸犯濮安懿王讳者攺避若书籍及传録旧事者皆爲字不成其在眞宗皇帝谥号内者不避应奏者以黄纸覆之诸文书不得指斥援引黄帝名经史旧文则不避一绍兴二年十一月二十六日勑中书门下省尚书省送到礼部尚书洪拟状准绍兴二年十一月四日尚书省札子礼部太常寺申准绍兴二年九月十六日勑中书门下省吏部尚书兼权翰林学士沈与求札子奏臣伏见自汉以来御名皆有佗字代之用爲定制渊圣皇帝御名渉前代姓谥最多而臣下迁就回避有可槩见者如鲁公则谓爲允公济公则谓爲小白皆以名易其谥也周王则谓爲壮王汉帝则谓爲刚帝或谓齐鲁二公爲安公佗皆倣此随意更易无复质据至于姓则去木爲亘而有司行移有不可通晓者士人科举程文枉被黜落往往有之矧今经筵进读春秋而称谥称名具存褒贬之例循用私说于义未安臣愚伏望睿慈特诏礼官议以佗字代之使姓谥名物义例相通略如汉制庶几四方臣子得以遵用不胜幸甚取进止九月十六日三省同奉圣旨令礼部太常寺同共议定申尚书省伏覩渊圣皇帝御名见于经传义训不一或以威武爲义或以回旋爲义又爲植立之象又爲亭邮表名又爲圭名又爲姓氏又爲木名又爲水名当各以其义类求之今谨按诗曰武志也孔颖逹曰有威武之义又按诗曰武王郑康成曰有威武之王又按诗曰王拨毛公曰大也又按书曰勗哉夫子尚孔安国曰武貌又按尔雅曰烈烈威也凡此皆以威武爲义也若此之类今欲定读曰威又前代帝王公侯谥号在谥法辟土服逺曰能成武志曰克敌服逺曰壮以有立曰克咸成功曰凡此亦皆以威武爲义其前代谥号亦当读曰威又按易曰盘利居贞孔颖逹曰盘不进之貌又按庄子曰鲵之审爲渊郭象曰未始失其静黙凡此皆以回旋爲义也若此之类今欲定读曰旋又按礼记曰三家视楹孔颖达曰四植谓之又按周礼曰公执圭郑康成曰双植谓之又按说文曰亭邮表也又按集韵曰亭邮四角建大木贯以方版名曰表凡此皆以植立爲义若此之类今欲定读曰植若姓氏今欲定去木姓亘如书曰西倾因水名也玉篇曰木叶似柳木名也若此之类皆欲定曰亘又縁汉法邦之字曰国盈之字曰满止是读曰国曰满其本字见于经传者未尝改易司马迁汉人也作史记曰先王之制邦内甸服邦外侯服又曰盈而不持则倾于邦字盈字亦不改易今来渊圣皇帝御名欲定读如前件外其经传本字即不当改易庶几万世之下有所考证申闻事札送拟看定申尚书省拟看详本部太常寺同共议定改避渊圣皇帝御名推求义类别无未尽伏候指挥十一月二十六日三省同奉圣旨依洪拟看详到事理施行一绍兴三十二年十月五日勑礼部状据太常寺申本寺契勘今来人姓有犯御名及同音从小从眞字若从其便改易虑恐不一今欲改作塡字所有经史书籍文字内有犯御名及同音从小从眞字如系谨戒之意即定读曰谨如系地名人姓山川国名即定读曰塡其经传本字依绍兴二年十一月二十六日指挥即不当改易欲乞候指挥下日令都进奏院遍牒施行本部今欲依夲寺申到事理伏乞朝廷详酌指挥施行伏候指挥十月五日奉圣旨依礼部所申一契勘昨縁举人于所试程文内引用颋字敬字有司以其字旧系庙讳致有疑惑准尚书礼部取到太常寺状见今避讳合遵依文书式内该载名讳其祧庙即不合回避今来本监已于韵略内收入不合回避二字颋字系顺祖祧庙于上声迥字韵收入敬字系翼祖祧庙于去声劲字韵收入一绍兴五年十月三日勑中书门下省尚书省録送到学士院谘报准尚书省札子节文礼部勘当到左朝奉郎大理寺丞黄邦俊札子开具到诗赋平侧管见事今本院看详今看详到下项伏乞照㑹施行数内一诗每句第二字与第三第四字俱用平声或俱用侧声则爲失平侧若第三字用平侧以间之者非然叠用四句亦合当抹看详诗第二字与第三第四字俱用平声或俱用侧声则爲失平侧若第三字用平侧以间之者非然叠用四句亦合当抹欲依本官所乞施行仍只于诗赋失平侧项内注入一诗四句外用题目一字合当抹连用两字即合不考押官韵者非看详诗四句外用题内一字祖宗旧制考校格内即不曽立爲杂犯如省元欧阳脩府学释奠诗第六句罇罍奠两楹系犯题目奠字解元林希下善斋肃诗第六句善问若撞钟系犯题内善字之类今相度如止犯一字自不爲杂犯欲犯两字合作一点三字以上即作一抹难以便行不考十月三日奉圣旨依看详到事理施行一绍兴五年十一月二十八日勑中书门下省尚书省送到礼部状准都省批送下白札子爲乞今后取士元祐二年十一月十二日指挥皆习经义诗赋用诗赋爲第二场其试经义道数并经书数目并依见行条制状后批送部勘当申尚书省寻下国子监勘㑹去后今据本监申到下项一勘㑹元祐二年十二月十二日台省集议已降指挥取士系分四场第一场本经义二道论语或孟子义一道第二场律赋律诗各一首第三场论一首第四场䇿三道契勘上件指挥当时系曽经台省集议委得允当欲依所请外其所乞经义道数依见行条制縁见行第一场试经义三道论语孟子义各一道今勘当合取自朝廷指挥一勘㑹欲乞遍行下诸路州军等处自指挥下日遵依施行庶至将来科举士人兼习经义诗赋已见成就本部今勘当合取自朝廷指挥申闻事十一月二十八日奉圣旨并依元祐二年指挥施行内经义道数遵依见行条制余依国子监所申一绍兴六年二月十七日勑中书门下省尚书省送到礼部尚书李光札子勘㑹已降绍兴五年十一月二十八日指挥今后科举取士令皆习经义诗赋用诗赋爲第二场其试经义道数并经书数目并依见行条制试经义三道论语孟子义各一道虽已施行外縁将来绍兴七年系是发解年分今相去月日不多切虑从来专习经义旧进士该免解之人恐未能遽改所有绍兴七年发解并省试欲乞且依绍兴四年发解并五年省试已行条例施行其已后科举取士令遵依绍兴五年十一月二十八日所降指挥候指挥又送到白札子元祐详定诸路贡举勑应不兼诗赋者以周礼左氏春秋礼记爲大经易诗书仪礼公羊谷梁春秋爲中经于大经内各治一经仍兼治论语孟子即愿治两太经者听诸进士试场不兼诗赋人第一场大经义三道论语义一道第二场中经义三道孟子义一道第三场论一首第四场子史时务䇿二道勘㑹免解进士习业旣久恐难遽改二月十七日奉圣旨理年理举该免文解进士特与依元祐不兼诗赋人条法施行如愿依绍兴五年十一月二十八日指挥兼诗赋者听一绍兴六年八月八日勑中书门下省尚书省送到礼部状准勑礼部状准尚书省札子祕书省正字兼史馆校勘喻樗札子奏欲望凡应举免举之士悉用元祐条制不须立大经中经之名治某经者兼某经第一场试某经第二场试某经诗赋人所试经义并于第几场引试凡治经之目䇿问之数考校之法皆使归一使四方推行不至疑惑札付礼部勘当申尚书省本部今勘当欲依礼部尚书李光札子内事理将绍兴七年发解并省试且依绍兴四年发解并五年省试已行条例施行其已后科举取士今遵依绍兴五年十一月二十八日所降指挥施行更合取自朝廷指挥奉圣旨依喻樗所奏余令礼部条具申尚书省寻下国子监勘㑹条其去后今据本监申遵依已降指挥以元祐并崇宁贡举法及靖康后来至今续降指挥参考条具欲拟下项一欲拟进士治经下项应兼诗赋者于易诗书周礼春秋正经内治一经仍兼习论语孟子应不兼诗赋者于易诗书周礼春秋正经内专治一经于礼记仪礼左氏公羊谷梁春秋内兼治一经仍兼习论语孟子一欲拟进士引试场第经义䇿问等道数下项兼诗赋人第一场本经义三道论语孟子义各一道第二场律赋一首律诗一首第三场论一首第四场子史时务䇿二道不兼诗赋人第一场本经义三道论语孟子义各一道第二场兼经义三道第三场论一首第四场子史时务䇿三道一勘㑹考校进士依元祐法系通以四场工拙定去留髙下更不分经考校崇宁法以所治经十分爲率均取若有余不足听通融相补各不得过三分通以经义论䇿定去留髙下昨绍兴四年六月二十八日申明解额省额诗赋经义两科各计就试终场人数爲率纽取今欲拟定解额省额依绍兴四年六月二十八日申明将经义诗赋各计就试终场人数爲率细取指挥施行其考校格法欲以进士经义诗赋论䇿四场通定去留髙下内不兼诗赋专治经义进士旣五经终场人数不等自合以十分爲率均取若有有余不足听通融相补各不得过三分内一经人数虽少亦取一名如无合格者即听阙之本部今欲依国子监条具到事理施行伏候指挥又送到太常博士兼权国子监丞黄积厚札子窃见所定将来科举于习诗赋人兼治一经项内废去礼记若元习礼记人改习诗赋则是创习诗赋而又须创习一经显见不均欲乞添入礼记不兼诗赋人于易诗书周礼春秋正经内专治一经于礼记仪礼左氏公羊谷梁内兼治一经经之名旣不正仍将来色目稍多难以参考且左氏公羊谷梁皆本于春秋正经名曰三传几同注解乃立爲贰经此名不正也专治之经五兼治之经四每专治一经者有四色兼经则有二十色试卷矣此色目多也今欲乞只存六经之正依喻樗所请更不立大经中经之名因士旧习即爲所专之经外更令兼习一经仍依倣元祐条制限定所兼之经庶几色目不多如治易者必兼周礼治周礼者却必兼易治礼记者兼诗治诗者却兼礼记治春秋者兼书治书者却兼春秋如此则止是有六色程文而已庶几便于分场出题仍易于考校参定其引试道数元祐法与今来礼部具到不同自合遵依元祐法兼诗赋人第一场经义二道论语或孟子义一道不兼诗赋人第一场经义三道论语义一道第二场经义三道孟子义一道内不兼诗赋人以易诗书论语爲第一场以周礼礼记春秋孟子爲第二场如此即无抵捂可爲永法候指挥八月八日奉圣旨进士兼诗赋人治经并考校格法取人分数依礼部条具到事理施行余依黄积厚所乞一准都省批送下本部状据国子监申勘㑹已降绍兴六年八月八日勑命指挥进士兼诗赋人治经并不兼诗赋人治经色目及引试场数并考校格法取人分数系爲永法本监今开析下项欲于所降勑前一就镂版连粘行下庶使诸路奉行不致疑惑伏乞详酌施行申部候指挥所据国子监申到前项事理伏乞朝廷详酌指挥施行申都省候指挥后批八月二十二日送礼部依所申施行一兼诗赋人许于易诗书周礼礼记春秋正经内治一经仍兼习论语孟子第一场经义二道论语或孟子义一道第二场律赋一首律诗一首第三场论一首第四场子史时务䇿二道一不兼诗赋人许治易周礼或治礼记诗或治春秋书各治两经仍兼习论语孟子第一场易诗书经义三道论语义一道第二场周礼礼记春秋经义三道孟子义一道第三场论一首第四场子史时务䇿二道一发解省试以经义诗赋各计就试终场人数爲率纽取其考校格法以进士经义诗赋论䇿四场通定去留髙下内不兼诗赋专治经义进士旣五经终场人数不等自合以十分爲率均取若有余不足听通融相补各不得过三分内一经人数虽少亦取一名如无合格者即听阙之一绍兴九年七月七日勑中书门下省尚书省送到礼部贠外郎兼充实録院检讨官刘昉札子伏见绍兴七年二月十一日圣旨将来发解并省试进士所试诗赋经义场分且依前举已行条例收试绍兴八年正月十五日圣旨后举发解并省试进士所试诗赋经义场分并依绍兴七年二月十一日已降指挥施行内初应举并前举于应举不终场人并止听习诗赋仍令礼部疾速遍牒施行今年六月二十日又准都省指挥令礼部备坐已降指挥再行遍牒逐路监司州军照㑹施行昉窃详朝廷分经义诗赋取士盖各从其所长今若将初应举人专习诗赋则数举之后不复有以经义应举者恐失朝廷兼用经术词章取士之意欲望详酌持降指挥于元降指挥内删去内初应举并前举𥘉应举不终场人并止听习诗赋二十字仍遍牒施行庶使四方之士不至疑惑候指挥七月七日奉圣旨依一绍兴十二年正月十九日勑中书门下省尚书省送到礼部状准都省批送下广东转运司申勘㑹到广州郷贡进士李杰等论诉本州绍兴十年科举发解重别差官考校私弊等不当其本州勘问得李杰等供通并无实迹等后批送礼部看详李杰等所论当与不当具状申尚书省本部寻下国子监勘㑹去后据本监申看详广州进士李杰等论本州发解考校不当等事除指论梁靖李登等程文纰缪杂犯及陈告试官等私弊系妄行装点外其陶弼亮赋第三韵云罔俟西邻之禴无烦宣室之釐又用茂介纯禧爲重叠用韵据广州所委官张搏申釐字实有两义其陶弼亮所押受釐字系引用贾谊传受釐事应劭注釐祭余肉也其押禧字经传所用禧字皆是训福又礼部韵所载不得双押字如徕字与来义同即明言不得双押釐字一项却不曽有不许双押明文是致本人便行引用考官因而不敢黜落今看详礼部韵所载赋有疑混声者许行上请其陶弼亮旣用二韵设有所疑自合上请今来已行考取合格欲乞且与收试如将来过省赴殿试即乞降甲施行外仍乞今后诗赋如押受釐字即不得更押禧字本部今看详欲依国子监所申事理施行更合取自朝廷指挥伏候指挥国子监供到状契勘今后诗赋如押受釐字即不得更押禧字如押允釐百工王釐尔成之釐即合更押受釐字若已押祠官祝釐上方受釐即不得更押禧字申闻事正月十九日奉圣旨依礼部所申并国子监供到状内事理施行一绍兴十三年二月十二日勑中书门下省尚书省送到礼部状准都省批送下左朝散大夫黄积厚札子理㑹乞将连緜两字收入礼部韵后批送礼部看详申尚书省本部寻行下国子监勘㑹去后据本监申契勘黄积厚札子论礼部韵多有阙谬谓如连緜上下两字皆收者计一百一十七连只收一字者计一百八十五连欲乞上下二字皆收入韵本监今看详礼部韵内先收上下两字一百一十七连其间多是可以两押或可倒押者且如两字一义如曈胧喔咿涟洏哇咬之类其曈字喔字涟字哇字自可别押两字一物如駏驉鸳鸯鸧鹒瑚琏之类其駏字鸳字鸧字瑚字亦可别押如玲珑二字古人或押珑玲璠玙二字古人或押玙璠鵔鸃二字虽是一物内鵔字又别有义其余类多如此故韵略内两字俱收今所乞添一百八十五字多是僻字难可两押只有倥侗之倥字可以添入嶙峋之嶙又一音里忍切可押嶾嶙却已曾收入十六轸字韵螳蜋之螳虽不收入按集韵螳通作螗今十一唐字韵已有螗字故不重出其韵内不注义训如犨字皝字皆只注曰人名谓除人名之外举业中少用此字又如鷕字之出于诗傊字之出于礼逐经内自有义训不必于韵中解释伏縁礼部韵专谓约束举人程文只得押韵内字庶几便于考校故名礼部韵略若广引训释及添入不紧要字即与广韵无异今看详于空字韵内添入倥字及于螗字下注云通作螳其余乞更不施行今看详欲依国子监看详到事理施行奉圣旨依礼部看详到事理施行倥螳一绍兴十三年二月二十二日勑中书门下省尚书省送到国子司业髙闶札子奏契勘臣比蒙恩赐对获瞻穆穆清光不胜荣幸臣因面奏大学者敎化之本而礼制文章皆本乎此子思中庸之言曰非天子不议礼不制度不考文推此言也凡礼度文章皆当出于天子今陛下复兴太学固已自出睿断所有飬士取士合行事件有司不敢专辄欲乞许令本学条具并取自圣裁即蒙睿旨许臣条具将上而最所当先者经术是也臣窃惟古者设太学唯讲经术而已先王之时大乐正以诗书礼乐造士至汉以来六经各自置博士各有弟子贠而后丗所建斋舎所差学谕所间疑难亦各分经其所谓诗赋论䇿者皆其经术之余耳然则太学者乃讲明经术之地今复兴太学自宜以经术爲本而太学旧法每旬有课月一周之每月有试季一周之亦皆以经义爲主而兼习论䇿爲三场苟加一场则旬课季攷之法遂不可行爲士子者连日就试固已疲劳而有司互场通考之际亦将纷错而不能精矣自元祐以来虽臣僚累奏请加诗赋通爲场而终不施行者盖爲此也自罢诗赋之后朝廷恐专门之学未足以收实用乃别设词学一科试以制诏表章之类通谓之杂文臣今参合条具太学课试及科举三场事件如后第一场元丰法本经义三道论语孟子义各一道今太学之法正以经义爲主欲望圣断许令依旧第二场元祐法赋一首诗一首今以经义爲第一场其第二场欲以诗赋第三场绍圣法论一首䇿一道今以诗赋第二场欲望圣断以子史论一首并时务䇿一道爲第三场如公试法臣契勘太学𥙷试依元丰法合试经义一场今爲士人多习诗赋鲜通经义难以纯用经义收补其旧习经义士人或不习诗赋人难以纯试诗赋窃见仁宗皇帝朝判国子监胡瑗所补监生只试论一首今来秋补欲权依此例且试论一场系是经义诗赋士人素所共习庶几均一自绍兴十四年春补并依元丰法欲望圣慈特出睿断以幸学者自今日始永爲定式伏候勑旨又奏臣闻三代之王天下莫不以敎化爲先务故立太学以敎于国设庠序以化于邑皆所以明人伦也人伦明而敎化行其理义之恱人心有不知手之舞之足之蹈之者所谓君子能长育人材则天下喜乐之矣恭惟陛下以文王之小心爲拨乱之志以武王之逹孝成来逺之功偃甲息兵坐伸子职自古中兴之君未有如陛下察于人伦感动天地光于四海一至于此臣窃惟君臣父子者人之大伦敎化之本也学者学此而已陛下旣躬行之又尝诏郡国皆置学官修舍迪彞敎于四方今复诏兴太学以风动之规摹经画尽出圣意四方闻之固已欣跃鼓舞仰见陛下亲亲以敎天下作之君作之师虽大舜善与人同何以加此然自乡举里选之法废而士不考素行久矣比歳以来尤失祖宗法意郡国虽有学而与选举不相关举人鲜肯甘心学舎往往指爲宿食之地而教官之视举人亦若秦人视越人之肥瘠泛然不相统属今陛下复兴太学以首善天下当如身使臂如臂使手如手使指使天下车同轨书同文行同伦以副陛下作成之意臣今参取祖宗旧制通以当今之宜拟到补试取解事件如后一补太学生以诸路住本贯学满一年三试中选不曽犯第三等以上罚或虽不住学而曽经发解委有士行之人敎授委保申州给公据赴国子监补试臣契勘今秋四方士人来就补试恐有已到行朝或见在路其间有不曽住本贯学之人难以阻回欲乞权将执到本贯公据人许补试一次一诸路举人以住本贯学半年或虽不住学而两预释奠及齿于郷饮酒礼者本学次第委保敎授审实申州听取应仍自绍兴十四年爲始二月二十二日三省同奉圣旨并依奏一干道八年八月八日勑中书门下省尚书省送到礼部状准都省批送下四川宣抚使司申据左奉议郎成都府通判王敦诗札子昨准宣抚使司札子差充四川类省试院点检试卷官点检得举人程文赋内有押歧字韵者检照礼部韵略五支六脂七之韵内止收岐字系从山从支注云山名即无从止歧字縁从来相承以从山岐字爲文王治岐之岐以从止歧字爲歧路之歧据国子监刊行集韵内岐字下注云或从山因岐山以爲名一曰旁通道即系两意许行通用又元祐间太学试博习不与师说赋第一人沈回小赋押惧惑多岐已曽经取放合格又准建炎二年五月四日勑节文但系国子监刋行经书内所有音义并许通用看详上件指挥其集韵音义自合通用似无可疑却縁玉篇山字部内收岐字又于止字部内别收歧字并张孟押韵所引经语如导岍及岐及麦秀两歧亦作两字收入致得考官疑惑将押岐字韵赋不敢取放暗行黜落縁其间颇有文理优长之人一例被黜恐未副朝廷搜广人才之意欲乞备申朝廷乞下国子监详定若许通用即于岐字注山名之下添入一曰旁通道五字或文意偏旁各别即乞添收从止歧字庶使承学之士得以遵用后批送部看详申尚书省寻行下国子监看详去后今据本监申今看详按说文岐文三重二即周文王所封岐因山以名古文集韵引说文岐注云岐一曰旁出道即是岐字爲岐路之岐在说文别无从止从支者凡文字当以说文爲本兼有集韵明文于岐字下注云一曰旁出道前来场屋相承以岐山字通作岐路之岐今欲乞依本司所申于礼部韵内添入岐字下注云一曰旁出道五字仍乞遍牒诸路州军施行本部今看详欲依国子监看详到事理施行申闻事八月八日奉圣旨依礼部看详到事理施行岐准嘉泰四年八月十日尚书省札子礼部状淮都省批下四川安抚制置司申据成都府路转运司申据儒林郎成都府路提点刑狱司干办公事度正状申照㑹昨准本司牒差充避亲举人正试院考试官后来考到戊字号诗赋壹卷与考试官共行参校见得上件程文比他卷颇爲优长遂取中第玖人去讫今来点检得第肆韵以字韵内押源委字爲韵切详肆纸韵内虽收委字却是委曲之委有此差误乞参详如实差误乞将榜内第玖人张简駮放申闻事后批送部同国子监看详申尚书省寻行下国子监看详去后据申本监寻请博士正録聚议看详去后今据国子博士苏十能等申照对委字礼部韵𥘉止收于上声于诡切元祐中太学博士孙谔申明引学记或源或委也及周官牢礼委积并于伪切乞于去声寘字韵附入朝廷可其所请已收于寘字韵内于伪切仍具指挥镂板颁行载于礼部韵略之前遵行久矣今据成都府申今举发解第玖人张简赋于以字韵押源委字差误失韵考宜度正自劾乞先駮放行下看详本监寻拖照嘉泰元年广西转运司申本司牒试场出圣王德化自近始赋以德化宣流由近而始爲韵赋魁刘崇钖第二韵押始字头句云治道多端固有后先人主一身当明源委揭榜之后词诉纷然考官柳蓍强辨以爲不系引出处止是泛用及差官定夺敎官顾椲以爲此乃考官之见无所与决遂申省部亦蒙行下本监当时看详乃谓礼部韵注止称周官宰夫牢礼委积不曽引礼记源委字不爲失韵免行駮放去讫今来成都府所申与广西向来事体一同十能等切照广西考官之强辨与本监前此之指定实有未尽事理且赋押韵须有来处六经它处并无源委两字连附惟学记有之则旣押源委相连合从释文音义于去声寘字内押若于上声纸字韵押安得不谓之失韵礼部韵注虽不引礼记而元祐博士申请系先引礼记源委次引周礼委积朝廷颁行指挥载在韵略之前不爲不备有司及举人自合详悉照应今此一韵广西成都已两次谬误若不辨正诚恐自此逓相承袭援例无已有误后学实爲未便但广西前举已许作泛用免行駮放今若一予一夺则逺方士子必且怀疑不平兼拖照成都府申状即不曽声说赋题并张简第四韵语句如何押源委字欲望行下本府将张简眞卷子及誊録草卷照验如系从出处押则便当径行駮放如亦止是泛用则且与照广西前举已行事理施行仍乞明降指挥自今已后如连押源委字合从礼记释文音义于去声寘字韵内押如于上声纸字韵内押即爲失韵合从不考条令并行下本监镂板附韵略指挥件内併遍牒诸路州军县学令举人通知庶几异时场屋不至疑惑十能等今看详上件事理伏乞本监备申施行申监本监今看详欲从博士正録等看详到事理施行伏乞省部详酌备申朝廷指挥施行本部今看详欲从国子监看详到事理施行伏候指挥八月九日奉圣旨依礼部看详到事理施行准尚书礼部符准开禧元年六月十六日勑中书门下省尚书省送到礼部状据国子监发解进士费衮札子窃见近者太学补试出夏弦诗系出礼记文王世子篇春诵夏弦大师诏之注弦谓以丝播诗又乐记云清庙之瑟朱弦而疏越又云昔者舜作五弦之乐以歌南风论语子之武城闻弦歌之声周礼小师掌敎鼓鼗柷敔埙箫管弦歌注弦谓琴瑟也已上弦字偏傍从弓皆谓丝声也群经之中如此之类甚多按景德重修广韵先字韵内弦字注云弓弦五经文字曰其琴瑟亦用此字作絃者非又接续出一絃字注云俗见上注云此可谓明白矣只縁后来史传及前辈诗集或用此絃字譌传寖广遂使礼部韵略岐而爲二于弦字下止注弓也二字略不攷订群经出处又于絃字下注云八音之丝审如此则是从弓之弦字非丝声也谨按景祐修定集韵于弦字下注云说文弓弦也又于絃字下注云八音之丝也通作弦今礼部韵略于絃字下即无通作弦三字深恐疑误试人重叠押用然弦字又是国名春秋有弦子国又是人姓风俗通云弦子后左传郑有商人弦髙晋有弦超今来欲望申明朝廷将见行礼部韵略于从弓之弦字下添注云弓弦如用琴瑟丝声即通作絃如用国名人姓即许双押此絃字行下国子监改注此贰拾伍字庶几文理分明不失经指实爲学者之幸申闻事本部寻行下国子监勘㑹去后今据本监申本监今同监学官聚议照得韵略壹字而义训不一如弓絃字又通作丝傍絃又通国名人姓此类甚多若皆一一从下注释不胜烦碎从来止是听从举人随经史出处使用若有疑混许其上请今来本人所陈虽系允当难以逐项添入今欲只于絃字注八音之丝下添注四字云经传作弦今勘㑹上件事理伏乞省部备申朝廷指挥施行如蒙朝廷许从今来所申事理合候指挥下日行下本监遵从添注施行申部本部今欲从国子监申到上件事理伏乞朝廷指挥施行伏候指挥六月十六日奉圣旨依礼部所申行在国子监一准尚书礼部符据国子监申书库状申契勘本库所管韵略文书式内有祧庙庙讳未审合与不合除去欲乞降下以慿遵守施行寻行下太常寺契勘去后今据本寺申检照绍熈五年十一月二十三日已降指挥节文哲文神武成孝皇帝神主祔庙毕所有僖祖皇帝忌及讳宣祖皇帝忌及讳依礼不讳不忌其全文指挥已于去年十一月内牒报国子监去讫今来所申祧庙庙讳自合照应昨来翼祖皇帝祧庙体例施行朓字系僖祖祧庙于上声篠字韵收入弘殷系宣祖祧庙于平声登欣字韵收入一嘉定十三年十月二十九日准尚书省札子节文礼部太常寺状准都省批下礼部太常寺申讨论到宣教郎司农寺丞岳珂札子节文臣恭惟孝宗皇帝潜跃基命之始威熛招纪之名所以与天挈崇者尚未昭布于天下至乃举其一而废其一即其新而其旧知一名之当避而不知二字之不可连故今旧讳之从伯从王从宗者形诸文书则聮翩而不疑仕于官府则习读而弗怪甚而下俚闾阎之贱或得以命名而称之尊避敬讳之典迄未得视祖宗以爲比甚非陛下揭䖍敎孝之本意也小贴子臣窃惟钦宗皇帝旧讳二字其一从㐭从旦其一从火从亘虽享国日浅未遑颁下而攷之哲宗孝宗旧比皆合回避后累批送礼部太常寺分明指定申尚书省今据礼部太常寺捡坐见行条令并讨论典故所有钦宗皇帝旧讳一从从旦一从火从亘二字各合回避孝宗皇帝旧讳一从伯一从玉从宗若二字连用照条合回避今指定欲从本官所请刋入施行伏候指挥十月五日奉圣旨依礼部太常寺讨论到事理施行一准嘉定十六年十一月二十六日尚书省札子节文门下中书后省状凖付下礼部申据文林郎充嘉兴府府学教授呉杜申伏覩朝廷设词赋一科以罗天下之士士习声律以应有司之选所证据用事惟一韵略今礼部韵略虽已经元祐五年太学孙博士陈请校勘一次及后来间有增附而多踈略疑贰相传无所折衷今幸以小官职城阙之学日课月试朝夕与士子接又得以啇榷订正尽去其隐僻不该押韵而遴选其词赋中引用者才六十七字目以韵略续补谨具状申伏望详覧或有一字一义便于场屋引用可以释主司举子之疑乞赐备申朝廷详酌行下增入礼部韵略寻连送国子监看详去后据本监申寻送博士正録衆官聚议看详去后据宣教郎国子博士钟震等状申今聚议呉杜所申韵略六十七字若广引训释及添入不紧要字即与广韵无异今逐一子细参攷见得三条内有当增入者一当者二此三字时文多用之外六十四字若一皆续补恐适所以爲举子引用之疑有司考校之惑今开具续补字下项欲申礼部取指挥申监本监所据博士正録衆官聚议看详到事理备録在前欲从愽士正録衆官所申施行申部本部所据文林郎充嘉兴府府学教授呉杜前项所申并国子监看详到事理备録在前所合申取朝廷指挥施行伏候指挥送门下中书后省看详契勘嘉兴府呉教授所申韵略续补国子监看详三字皆是经传常用今若于韵略内修入其于举子实爲有益申闻事十月二十三日奉圣旨依后省看详到事理施行开具下项一当添入会一当亦作知道