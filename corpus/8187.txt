黔南会灯录X卍XXX序教外别传不立文字直指人心见性成佛是以九年面壁独契真机只履西归原无多说至于立雪断臂之徒悉皆直参上乘一心相印又何语之足录乎虽然自佛法入中国巳有四十二章即卢老出东瓯亦着谭经妙论又何语之不足录乎黔居边鄙佛法罕闻明末宼乱四方禅侣咸避地乞食于其间或着衣持钵不坠家风或挂板悬槌洪宣法教于是诸家各有语录于中片语接人吐辞见道者亦不乏也但以远在天末不获广播中州流传海内善一大师心窃惜之廼不辞䟦涉徧历诸山博釆各家语录集之成帙名以会灯过余求序欲授之梓余谓之曰甞闻绘雪者不能绘其清绘月者不能绘其明绘花者不能绘其馨绘泉者不能绘其声绘人者不能绘其情语言文字固不足以见道也今公集诸家之语得无谓道在是乎曰唯唯否否昔道副有言不执文字而亦不离文字以为道用今诸家之语虽造诣不无优劣之殊识力或有浅深之异然皆系籍宗门表彰吾道故某欲投之名山公诸胜剎具眼者自能辨之庶不致谓黔地边方未闻佛法也是则某之志也夫余曰有是哉不在语言而亦不外于语言不执文字而亦X不离于文字是诚教外别传也因弁言简端旹康熙壬午嘉平月紫池集山道人程春翔书于北陇之偶石斋中序佛法与圣教无二圣教洋溢中国极而至于日月霜露所照坠处莫不有圣人之教焉呜唿盛矣佛法徧一切处恒沙世界无不同沾化泽初无此丰彼啬之殊而或隐显互异者则必待乎时之至焉时未至强之弗行时至矣遏之弗止而旋转乎至与未至之间者则端赖英杰者出肩荷斯道殚心思竭劳瘁积岁月之功以底于成固未易易言之也昔夫子删诗而不录楚风说者以为孔子外之不知其时礼乐教化独盛中土自荆以南歌谣未着故釆风者无得而录焉今楚风巳绝盛于诸夏矣黔南远在天末去中原万里其民风朴遫山川崄巇声教几所勿及即拈花一脉自唐宋以迄胜国是少闻焉天龙善禅师慨然起任其事蒐罗散失取明季诸老以至于今行超明实四辈语录共若干卷裒然成大集名曰黔南会灯录少室一灯于是徧照干坤矣癸未夏送板入藏过余问序余因慨黔X南佛法泯没数百年矣不谓显扬之时乃在今日使无苦心大力如天龙者则将终于勿彰近而诸方远而后学孰知从上有此一派宗师法要哉或从上诸老其光明会当出世故于常寂光中默相天龙以成盛举抑天龙即是祖位中人以现在身点检前生自家物自然精当从此黔南佛法与中原分道扬镳互相雄长厥功顾不伟哉天龙既以佛法为已任今东南法派紊乱极矣如孔子之作春秋笔则笔削则削使猖狂草泽之徒不得妄自位置以淆宗统廓清之功又迈越兹录一等矣葢此在彰善而彼在瘅恶皆春秋之义也是为序旹康熙岁次癸未年桂月予诰经筵讲官礼部尚书加二级长水杜臻撰源启予行脚东南经诸大剎每于休夏之际披阅传灯见古今尊宿名目多在江浙诸省惟黔中未见片言点墨不禁掩卷而叹曰圣贤不择地而生佛法徧一切处何吾黔之独无也是人以地囿耶抑佛法有偏耶予抱此念週旋烟水十数余年及至归里每思唐宋时所集者葢谓吾黔宗教未讫泯泯无传固无论矣X若自明迄清风声所树吾黔宗教巳广且各家亦有语录流行卓然可观较量诸省不相上下何近代竟无传也岂圣贤果择地而生耶佛法洵非普徧耶予是惄焉有感于斯也但深究其源总以关山迢递邮简莫及故令操觚者无由收集尔予不敏敬矢厥志不惮寒暑躬历诸郡彚收全黔诸家语录缀以管见编辑成书名曰黔南会灯录窃欲就正明眼刊送入藏待后高明远达公心普德者出再行撰集以资採收之万一庶几后世披览无遗憾焉凡例此书宜彚诸省并古今同编庶览者知渊源有序伹稽藏内诸省历代诸祖语录不啻汗牛充栋流传巳广故不复赘亦且学疎慧浅识寡力微恐贻培山沃海之讥耳集此书原为黔南几经兵燹诚恐先辈语录散失无传特为收集寄藏以遗后学此书所收惟黔语岂敢希补法门不过假之以表黔善合诸省咸称佛国以见东土正法徧流无间隔也撰集规式古例止收上堂小参示众机缘拈颂法语等类其杂着空名不载惟黔地远人稀弗能效例凡在苦心力行之内无论有录无录杂着一槩并收庶存名以备后考非敢奉情滥赘X诸师亦有僦居行化者惟在黔语句收之其余弗敢备载论宗派虽云五家近来惟洞济两宗行世在黔属济儿孙居多洞下仅有数人巳俱于卷首註出来源考吾黔宗风兴自明末自燕居老人暨语嵩云腹和尚三人入黔为破天荒也燕师乃行字堂头所以此书先从行字起至实字止余待后续自明迄清凡倡道于黔诸师语录亦有预刻入藏者今复搜集并订俾阅者展卷全覧免其更求习安天龙如纯谨识黔南会灯录目录卷首叙文源启凡例卷一临济三十二世天童下象崖性珽禅师敏树如相禅师燕居德申禅师灵隐印文禅师半云如慧禅师X临济三十三世天童第三代破山下云腹智禅师余山瑞禅师纯一道源禅师卷二语嵩传裔禅师天隐道崇禅师天湖正印禅师颕秀真悟禅师天语怀禅师圣符道越禅师禄藜觉甫禅师圣图道行禅师净空性明禅师赤松道领禅师天机道通禅师卷三述中合舜禅师赤旛幢禅师铁梅珍禅师月幢彻了禅师大慈悟度禅师梅溪福度禅师慈济海舟禅师鹤林性贤禅师万德佛开禅师用愚源哲禅师雪林超化禅师三能性柔禅师平阳下行之显笃禅师卷四临济三十四世天童第四代汉月下云空智量禅师X破山下竹航海禅师会也益惺禅师慧月益眼禅师渠山妙随禅师钝峰运禅师无涯昌太禅师嵩目佛宗禅师嵩眉佛海禅师卷五宗风佛定禅师剖石佛镜禅师语圣弘正禅师语贤弘英禅师语林弘先禅师古源海鑑禅师大凡昌宗禅师识竺海伦禅师以四德教禅师别南传旨禅师月峰性琰禅师顶相道慕禅师桂魄智顶禅师桂铉传慧禅师福圆满禅师衡岳行规禅师大拙净霞禅师云石明源禅师逈然明月禅师浮月福海禅师古月明济禅师卷六劒端达祖禅师祖鼻达最禅师善权达位禅师极乘道真禅师显今达古禅师竺怀印禅师X广成普陞禅师慧颕庆绪禅师霞章海伟禅师绍南真解禅师法雨照润禅师六行海鑑禅师印海学偦禅师卷七烁吼𠁼禅师蓝田光碧禅师明辉净月禅师慧林如英禅师卓菴明闲禅师曹洞三十一世云门下第四代淡云明光禅师弗会传知禅师宿士类梵行传性和尚祖融法印和尚西识清见和尚合鳞李居士天一刘居士居易叶居士三一龙居士六度李居士临济三十五世天童第五代破山下古雪海智禅师苍龙道语禅师长灵道祐禅师济川佛普禅师实行慧真禅师无灭慧颕禅师云峰祖高禅师X溪脉照一禅师镜天宗照禅师大千宗月禅师慧镜照常禅师慧知寂云禅师月恒真昇禅师卷八省参海宁禅师禅那广静禅师济菴普静禅师厂石如圣禅师玄一如海禅师嵋霁宗禅师普济大阐禅师天一大悦禅师虗峨大照禅师审实本照禅师恒暲圣目禅师善一如纯禅师续补续灯寂常禅师无瑕性玉禅师竺崖心性禅师黔南会灯录目录X黔南会灯录卷第一习安天龙如纯辑临济三十二世天童下破山明禅师法嗣婺川西禅象崖珽禅师福州陈氏子一日游吴山寺偶阅禅宗正脉至古德上堂拈拄杖云法身无相而今现形处动出尘念礼常熙福公薙发亲克融法师听讲未可其意到黄檗遇中师叔示参无字话三载不契往鼓山亲无异和尚自改参万法归一复黄檗参密祖始觉大有得力处故依祖圆具复随出闽至金粟缘久不契后参破山和尚印可上堂宗乘举唱十地魂惊正眼才张三贤胆颤直饶毛吞巨海芥纳须弥底来也落下风且向上一句又作么生拈拄杖云自是不归归便得五湖烟景有谁争上堂迦叶波见世尊拈华契机而破颜微笑须菩提见世尊谈经解旨而涕泪悲哭大众二大师一笑一哭未免各见一边山僧特与颂出有时笑有时哭七星斜映挥魔窟一箭双鵰落碧空六六依然三十六卓拄杖X云咄上堂壁立千寻难凑泊铜头铁额漫劳猜桃红李白真慈氏笑指南询有善财大众还见善财么卓拄杖喝一喝下座上堂山色浓如黛莺声语欲流分明宣祖意何用别驰求如斯荐得人人本源弥纶万有箇箇妙体逼塞十虗且道山河大地向何处安着良久云参上堂十五日巳前无位真人担雪填井十五日巳后无位真人持蠡酌海正当十五日且道无位真人有甚活计月中丹桂和云摘天上琼华带雨收拍禅床下座元旦上堂元正启祚万物维新宝镜高悬森罗献彩惟愿皇风永扇佛日长明麒麟现而干戈寝凤凰出而文德修四海衲僧吹新法螺击新法鼓拈新拄杖演新法义共祝昇平且一气未分巳前又作么生数声清磬是非外一箇闲人天地间上堂问为众陞堂则不问未出方丈时如何师云日月不走干坤黑乃云尽虗空世界是一面古镜百亿香水海百亿须弥卢大地山河艹木丛林若圣若凡若僧若俗若男若女若贵若贱有情无情俱在里许为甚么沩山水牯牛影也不见良久云颠眠倒卧无人识万里青天月一钩上堂五五二十五打开宝藏库撒出无价珍供养无数佛且道谁是供养者谁是受供养者咄因忆谢三郎月下自摇艣解制上堂说心说性入海算沙举古举今波中捉月德山用棒临济用喝虽是好心究竟大错且道西禅今日解制又作么生指示拍禅牀云路逢达道人X莫将语默对上堂终日露堂堂无人解举扬劳他木上座饶舌错商量拈拄杖云且木上座商量底是甚么义若道有义有即是空若道空义空即是有若道非有非空即是颟顸佛性若道即有即空又是儱侗真如如是四义既非大众且道商量底是甚么义以拄杖画云参差松栢烟凝薄重叠峰峦月上迟上堂年年四月八香水浴悉达杓柄向谁拈千江一口呷若也会得尘尘剎剎若也不会当头一蹋竖拄杖云释迦老子来也汝等诸人还见么卓杖云札上堂谿声鸣明月落禾山打鼓普化摇铎五位三玄九带四莫如是陈烂葛藤到者里都用不着汝等诸人作么生摸索到头霜夜月任运落前谿举高峰枕子话颂曰贪观明月独徘徊走入芦华不转来白石枕边惊梦破风吹古寺竹门开德山棒一棒一条痕千山俱打裂哀哉缺齿胡不识安心诀达磨面壁九年面壁舌生毛赚得神光下一刀早是无风波自起至今平地浪滔滔石阡三昧敏树相禅师蜀之潼川王氏子年二十五自愿出尘礼本境鑑空薙染自看五蕴皆空话为究竟次阅楞严经方得尘劳暂歇便参破山和尚山示参狗子无佛性话一日闻钟板声忽然浑身如桶篐子爆断相似不觉失口㘞地一声傍有僧问曰是甚么境界也要大家得知师曰各人珍重后趋见山山深肯之遂以印证师后开法行化黔蜀来往数十余X年始终不异康熈壬子仲冬朔三日亥时在蜀之慈云堂示寂临时谓众曰吾欲与众别矣汝等不可向士大夫处索取塔铭窃彰名位听吾偈曰我为法王于法自在来去自由纵横无碍偈毕跏趺而逝春秋七十僧腊四十五上堂春光满目人境纷纭不识死中得活奚言超凡入圣且二边不住中道不安如何委悉玉蝶穿花零碎锦金莺掷柳乱垂丝立秋上堂以拄杖竖起云一尘起大地收佛眼覰不见放下杖云一叶落天下秋海口莫能宣且道如何话会抚掌呵呵云燎水尽而寒潭清烟光凝而暮山紫喝一喝下座师诞日上堂以拄杖作钓势云数十年来游五湖烟波江上踏横芦而今四海澄清日钓取金鳞看有无僧问海屋添筹人间事延生一句意如何师云金丹不属五形炼玉液原非八石成乃云今岁老僧五十五逢人定不从头数因甚不数分明五四三二一那管金木水火土惟有杖头不等闲当阳击碎虗空鼓识得山僧今诞辰三世诸佛悉皆普其或未能年来屈指二三千春到寒食一百五上堂行棒行喝点破顶𩕳一着搬石运土筑起门墻半垛象骨辊毬家风卖尽冷如秋禾山打鼓报与诸人莫莾卤沩岭牧牛一声麦笛唤回头玄沙勐虎几箇男儿作得主喫茶赵州何须特地逞风流面壁鲁祖不必女娲鍊石补怎似老云门看来也是弄精魂腊月二十五甜者甜兮苦者苦参住贵州大兴禅寺门X人湘颕请上堂远问近对无非妄情卜度举东明西犹涉意识廉纤到者里不可以智知不可以意识有时拈起也一人高拱无为十方坐断有时放下也万民欣歌有道四海无虞正恁么时不惟封疆万里眼盖干坤且不落凡圣一句作么生道过现未来同种智万象森罗笑点头掷拄杖下座清镇九龙云天燕居申禅师蜀之李氏子十九岁礼大休仙法师出家习讲业后访高原精唯识楞伽竝相宗诸要因在合阳染病矢志必欲了明大事病愈隐忠南吊巖山住静闻破祖自浙回川直往亲觐凡悟入省见机缘在破祖章中承祖印证之后适乱入黔寓居会城大兴禅寺次建清镇之九龙后迁平越之福泉其余僦居开法之所罔计其数上堂诸方开堂有法说山僧开堂无法说有法说鹫岭拈来无处着无法说座上炉烟飘屋角日间浩浩摘杨花夜里明明听鼠嚼于此会得不受颟顸其或未然看取註脚以拄杖卓一卓下座制日上堂五里亭十里舖夜则明行昼暗度任是铜头铁额来顶门一击全身露今则坐筹围幄之中决胜八方之路且如保民庇国一句作么生道良久云边邦宁静干戈息万里歌谣乐太平上堂诸人有宝用得极熟在空满空在谷满谷动静忙闲头出头没四众者念佛持经五荤者饮酒食肉两箇看来斤两咸足山僧日用只如斯荷叶为衣璎珞粥尽力一句道将来不过寻常咄X咄咄上堂未曾开口舌头巳遍三千更覔言诠犹是画蛇添足何如乐则欢喜苦则哭许多痴人向外寻寻到驴年没下落屈屈屈不特有情有知要且无情成佛大众且道无情如何成佛香炉石磬丹墀走瓦砾泥团跳上堂上堂有时晴有时雨有时睡有时起有时呷饭有时疴屎拟议思量白云万里上堂五五二十五六六三十六溪西鸡齐啼屋北鹿独宿现前人天与魔佛一棒当头痛彻骨倒腹倾肠翻成亵凟良久云苍天苍天上堂进前一步太过退后一步不及引而不发箭箭中的直饶释迦老人未免以舌挂壁无边香水海向耳畔倾尽大地拈来向脚尖踢其中一点自天然牧童牛背横吹笛住平越福泉山上堂㲯㲯毵毵磊磊落落说则不闻闻则不说高山流水兮若箇知音下里巴歌兮尽成雅曲山僧终日口喃喃其奈尔曹听不熟听得熟三十拄杖打得头破血出上堂或时风或时雪大冶红炉分外热触之则燎却面门背之则寒飕冷铁于此会得阿弥陀佛与释迦牟尼聚首同参其或未然未免脑后着楔上堂人人有箇目前机只为寻常放过伊毋负我侬千古意得偷闲处略提撕且道作么生提撕良久云天晴放火山头黑下雨寻牛两脚泥上堂洪炉冶鞴好添煤钝铁顽铜运得来铸就金钟三尺口龙山一撞响如雷且如龙山寺未撞钟时栖贤寺里三五百人还有闻钟者么良久云筯头碗底X分明道只恐人聋不解闻上堂无量法门频举出百千三昧就中看花簇簇锦攒攒只是无容正眼看看得圆全少半边既是圆全因甚少半边参上堂口说话鼻出息眼见耳闻无了日饶他伎俩问得来只要一箇拳头疾能治野狐精能使参禅毕尽情道出告诸人试问诸人识不识识则快活平生不识则昏迷苦极上堂在儒习儒在佛习佛动止施为何所不足百千万劫只如斯任是神通跳不出直饶跳得出鸟倦还归树里宿上堂本无正本无邪何用隄防试镆鎁摸着秤锤着实冷也须随分纳些些上堂过去巳过去未来尚未来惟有今日事徘徊梦眼开君不见古苍苔多少行人尽活埋紫竹灵隐印文禅师谢知事上堂烹佛炼祖须假作家钳锤扶宗荷教倚仗本分弟兄交加肘臂互唤主宾知音明眼相照同心统三界以为家作四生之依怙可以发大机施大用起祥云布瑞气令满堂大众箇箇如龙似虎人人玉转珠回到者里不惟扶竖宗乘亦乃流通正眼既然如此且道烹佛炼祖意作么生击碎骊龙明月珠敲出凤凰五色髓因事解制上堂法爱最难别其如世道何他年同聚首古镜复重磨煖瓶连雪水鸣钖带风多满堂龙象客暂度别山阿且道即今圣制告圆庆赏一句作么生道长将日月为天眼踏破干坤脚底宽黄平九龙半云慧禅师吉安罗氏子幼失恃怙七岁X伊族送普陀山万福堂礼月清披剃十八岁在本山圆具发心遍参师志愿多重修持所以到处以行务为先至双桂参破祖充水头机缘相契承祖印可后人黔克苦建丛林十有余所惟九龙颇称意故归九龙示寂世寿七十五僧腊六十八上堂拈起拄杖云者木上座相伴老僧二三十年来穿云渡水共历艰辛有时稳坐家堂借他撑门拄户有时惯熟露布凭渠打雨敲风今日岂肯吝施方便画一画云画断千差无异路卓一卓云等闲卓破上头关喝一喝下座上堂卓拄杖一下云山僧惟凭此棒要绝诸人伎俩当下断却命根作箇诸方榜样如上祖师心印教外传来似铁牛之状年印月印日印时印良久云今日尽情托开与汝诸人印证咦切忌错认临济三十三世天童第三代破山下象崖珽禅师法嗣永宁中和云腹智禅师蜀之顺庆李氏子母何氏夜梦僧托钵入门觉而生于本境水月庵礼六度剃染因听绳朴法师讲法华经至若坐若经行处顿启疑情始参含璞未契后参象崖和尚印可出世住蜀之三圣悟灯黔之云归清凉长寿复兴永宁中和入楚因由不赘上堂竖拂子云祖师心印状似铁牛之机印泥印水印空乃至森罗万象无不印之即今清凉四众临筵人天普集且道还在祖师心印里么若也会得不劳弹指楼阁门开百千善财一齐敬礼其X或未然一片白云横谷口许多归鸟尽迷巢喝一喝下座元旦上堂天得一以清地得一以宁君王得一天下太平衲僧得一海众云臻遂顾视左右云且道一作么生得喝一喝下座上堂问清光照眼似迷家明白转身还堕位且道过在于何师云领取三十拄杖僧拟议师便打乃云炉鞴重开镕凡铸圣钳锤再举点铁成金若是当炉不避火底衲僧向者里镕作一团鍊成一片正法眼直下开明秘密藏通身突露不枉请主添煤添炭山僧扇风扇火其或未然巧匠炉边钝铁多朔日上堂举万法归一一归何处乃顾视左右震威一喝云诸人者还识得一么若识得一百千诸佛体共生三才四相从此出复喝一喝下座上堂豁开顶门正眼放出当阳铁鹞一任南北东西管教随流得妙是则是忽遇卒风暴雨时又作么生回避切莫将身潜古庙喝一喝下座师诞日上堂未知生焉知死死即生生即死生死直教彻到底惊起长空铁鹞儿吞却门前石狮子且不涉生死一句作么生道虗空卓立五须弥喝一喝下座上堂昨夜三十日今朝是新年鼓乐喧天地人人尽歌欢就里有一人不随声色转不逐四时迁且道是那一人遂掷下拄杖云参解制东风解冻艹萌芽行脚衲僧乱似麻带水拖泥蓦直去阿谁当道摘杨花遂拈拄杖召众云即今莫有摘杨花底么出来试道道看时有僧出礼拜师一齐打散归方丈X开州龙音余山瑞禅师西蜀王氏子母张氏十六岁于本境奉圣寺礼惟远祝发随远赴讲席听楞严经至七处征心八还辩见处忽起疑情便辞出关至楚之承天吉祥寺参一老宿宿示遍参师礼退游江西至庐山参慧灯静主缘不相契往浙之径山参语风又至天台参大道法师道指参天童密祖依祖圆具后参瑞光顶目勤务三载亦不契方辞归里参象崖和尚印可后住黔之龙音崇宁粤之华林滇之报恩慈光狮云鹿苑指林慧光正续常乐复终于报恩上堂几天阴雨几天晴为道求师访百城要会毗卢无相印千峰顶上出头行德山曹洞沩仰云门济宗玄要夺境夺人辊毬打鼓忏罪安心干屎橛麻三斤草鞋踏雪人人见竹枝敲云几箇闻直饶临风快便未免拂迹成痕箇中若有白眉客何须费我顶门针喝一喝上堂名不得状不得晓嶂四青孤月白碪杵声声到枕寒最怜千里未归客举拄杖云唤作拄杖则触不唤作拄杖则背不得有语不得无语摆手出潼关山僧不再举喝一喝云推倒面前须弥山鞭起石龙能作雨上堂到山贫骨劲抵志清标洁瓮牖度凉风绳枢穿晓月耳听之而为声目视之而成色该万变而有余会殊途以同辙猢狲天半搅银河触倒东华一箇缺喝云十字一直一横莫道山僧扯白上堂正位来偏位来金楼玉宇夜生苔眼前色耳畔声古寺敲钟月正明伶俐衲僧颟不得也隔乡X关半日程拈起杖云惟有拄杖子横竖握权衡卓一卓下座上堂超言象外不涉寰中发箭锋机揽括利器睦州现成公案岂为独接云门黄龙室内三关至今奔走衲子要会便会眨眼成盲以拄杖击案云不是知音徒劳侧耳思南海云纯一源禅师蜀之赵氏子母杨氏七岁送本境南华寺剃染参黄檗象崖和尚印可住黔之海云寺上堂十虗融摄正眼洞明八表昇平圆机独运万象不能藏覆千圣无以拟伦明明绝承当历历无回互拈起也天回地转放下也艹偃风行弘开一道神光不落见闻知觉正恁么时家邦稳密则且置祇如拈香报国一句作么生道万里山河归有道十方世界乐无为上堂目击尘尘剎剎同居华藏海中顶门密密堂堂浑是无生法象所以拈一茎艹现丈六身吹一布毛传正法眼离无离有绝圣绝凡八字打开分明显示还委悉么举拂子云东方妙喜世界也不离箇里西方极乐世界也不离箇里上方兜率世界也不离箇里如是则一处通百处千处一时通一处圆千处万处一时圆且不离本有一句作么生道良久云念念不迁仁德重朝朝常共野云闲上堂海云鼓浪虎水扬尘眼德似震雷霆耳观如张锦绣三百六十骨节一一现无边妙身八万四千毛端头头彰宝王剎海不是神通妙用亦非法尔如然苟能千眼顿开直下十方坐断且超然独脱一句作X么生道良久击拂子云试玉须经火求珠不离泥黔南会灯录卷第一黔南会灯录X卍XXX黔南会灯录卷第二习安天龙如纯辑雪臂峦禅师法嗣贵阳西山语嵩传裔禅师西蜀宋氏子幼失恃怙育于祖母至二十三岁祖母殁于本境白鹤菴礼性空老宿出家修忍辱行一日得行脚僧指参破雪和尚圆具后服勤六载每有问难同参咸服雪寂师矢志遍参至重庆遇长破杲和尚印证后入黔开法于牟尼山报国禅寺又辟西山传法寺后住鼎州德山干明寺退院游江浙上天童扫密祖塔因病坐化随从门人扶灵骨归黔建塔于西山凤凰池畔上堂问一爻未动时如何师云三爻四爻矣僧滞立师云立地死汉问生死未了时如何师云老僧不是生死中人进云师今陞座为阿谁师云为你者钝阿师进云学人本无生死可了师云自颠自倒汉乃云一问一答平空起浪立主立宾拖泥带水所谓闭门打睡接上上机顾鑑嚬呻曲为中下若是灵利衲子向牟尼未出方丈诸人未问巳前领略得犹较些子既然如X是敢问诸人只如未出方丈未问巳前作么领会聻喝一喝云三要印开朱点窄未容拟议主宾分浴佛上堂问临机不见佛大悟不存师时如何师云正是途中汉进云脚跟点地鼻孔撩天去也师云也须急着眼始得问四月八日即不问急水滩头事若何师云山前麦熟也未僧拟议师云随波逐浪去也乃云田里禾青山前麦熟不是心不是佛不是佛毕竟是箇甚么向者里明得不须弹指楼阁门八字打开正法眼一时流通百亿释迦百亿弥勒百亿文殊百亿普贤百亿善财百亿香水海百亿须弥山尽在山僧拄杖头上击大法鼓吹大法螺演大法义转大法轮与尽大地众生解黏去缚抽钉拔楔去也何用分手指天指地一场漏逗大众还委悉么禹力不到处河声流向西上堂马坪拄杖子𨁝跳上三十三天触着帝释鼻孔惊骇东海龙王连日雨似盆倾令大地山河卉木丛林一切有情无情均霑雨露处处稿苗吐花结实山山枯草带润回苏独有一物风吹不着雨打不溼能为万象主不逐四时凋且道是甚么物大众问取灯笼露柱上堂依教奉行倚墻靠壁教外别传节上生枝恁么也不是不恁么也不是恁么不恁么总不是到者里把断要津不通凡圣直饶通身是口说不出通身是眼见不及所谓坐断报化佛头底来也须喫棒何故箇中无肯路谁是出头人上堂昨日山前堆白雪今朝座上起清风不是有X不是空觌体相呈向上宗巖畔石女睡初醒拍手呵呵笑不穷大众且道巖畔石女笑箇甚么顾左右云笑山僧不惜眉毛上堂当阳独露照无私草木昆虫彻证时触目分明没渐次莫教拟议更停思长破老和尚诞辰上堂适来方丈里有一句子拟向长破老人祝严却被木上座勘破了也即今未免重重漏逗举似诸人既然且道木上座具甚么眼有如是勘验大众试检择看卓一卓云试玉须经火求珠不离泥解制上堂问倚天长劒挥戈拂日时如何师云截却舌头进云坐断十方去也师云未具衲僧气象在问参禅学道不记岁月作么生是解制一句师云打开布袋口问如何是的的意师云还我九十日饭钱来与汝道僧礼拜师云披毛戴角有分在进云正是学人受用师云救得一半问一念不生时如何师云七念八念也僧礼拜师云重叠关山乃云大道无向背至理绝言诠隔山见烟知是火隔墻见角知是牛所以未结制巳前山是山水是水灯笼是灯笼露拄是露柱僧是僧俗是俗本不曾减一丝毫只如今日当解制时亦俗是俗僧是僧露柱是露柱灯笼是灯笼水是水山是山亦不曾增一丝毫若论三条椽下七尺单前厮结眉毛昼三夜三正是平地喫交且道见成赏劳一句作么生道卓杖云九旬霜雪尽一花天地春送嵩目上座出川省觐破山师翁长破杲和尚上堂正令巳行十方坐断玄机独唱影响X氷消只是廓步大方不移本座贯通今古不起一念只如转天关回地轴亦不费纤毫力所谓有恁么事必有恁么人既有恁么人又何患乎宗风不振祖道不行如是正法眼藏密密流通诸佛慧命绵绵继续承上廸下一句全收且作么生是全收一句丽天红日无私照大地山河一样春出山示众建法幢立宗旨非金石心肝生铁嵴梁岂能全身担荷所谓忠臣孝子受辱如荣视死若生若一念差殊便生恐怖以邪为正以直为曲屈体受辱遗臭万年焉能为天下后世楷模既然我本无愧到者里岂可当炉避火事宜直下承当然则如是出山一句作么生道喝一喝云见义不为非勇士临危不变始惊羣拽杖便行僧问杲日当空为甚被片云遮却师云阇黎是那里人僧拟对师云片云遮却僧参次师问云汝号甚么僧云庭栢师云黑风起时作么生僧云如如不动师云七颠八倒也问古镜未磨时如何师云胡来胡现进云磨后如何师云汉来汉现进云巳磨未磨时如何师云盏子扑落地碟子成七片遂以偈示之黄梅会里尽高僧箇箇犹磨镜上痕独许负舂卢行者一花五叶广传灯问一切有为法如梦幻泡影谁是坚固者师云梦幻泡影示六如老僧六如老僧求我偈未拈纸前文彩备重重吐露布葛藤下笔分明无一字珍重阇黎高着眼切忌莫作佛法会咄且道作什么会速道速道示航济禅人航济航济黑X风起时作么回避罗剎鬼国里切莫儿戏咦只须撑到芦花岸始得船儿牢把系牢把系得鱼沽酒醉打睡示慈让佛本居士大全直指之旨不立语言文字无论僧俗男女只教当下见性成佛且道如何是佛居士便是还信得及么若信得及超生死不相干之地了鬼神覰不破之机苟或未能正好向日用寻常处努力参究偈云佛即汝汝即佛人法双泯本无一物示君轩佛帆居士不是风动不是旛动不是心动毕竟是甚么向者里着得一语始识本无佛亦无禅就中一句自方圆却笑区区外驰者可怜掘地覔青天参禅偈参禅要割爱始得大自在求佛被佛魔求法被法碍恁么不恁么一鎚俱粉碎绝后复再甦是名真庆快参禅本无别为破生死诀无分智与愚岂论巧与拙只以悟为期切莫拘时节倐然断命根拔出眼中屑参禅要死志毕竟为何事任他寒暑迁金石心不易佛祖尚不为说甚名与利若人果恁么可谓真法器参禅要细心如履薄临深念念不轻忽时时惜寸阴恁么能返察鑛尽始存金再入红炉炼莫教由自任参禅莫偷安努力更加参谩道无他事无事正欺谩口说无事易心中无事难老僧曾经历须教汝返观参禅不是假一切俱放下十年二十年须教学个哑只待自点头不指鹿为马有人忽问渠麁拳噼口打颂世尊初生母胎才出便称尊大似灵龟拂迹痕由此是非无了日冤冤祸祸友儿孙X颂南泉斩猫将军令出岂容迟一扫烟尘定业基收拾旌旗还故国功勋不见玉丹墀广额屠儿子规啼破百花春远客还乡罢问津多少贫儿夸富贵不知原是旧时人大乘经首题米木八字昔有僧问地藏以字不成八字不是未审是甚么字藏曰看取下头註脚啼月子规喉舌冷宿花蝴蝶梦魂香家家门首长安道何事行人在路傍高峰枕子正恁么时无梦无想枕子堕地船高水涨夏日看雨示若讷禅人雨溼荷花满院香薰风拂拂生微凉若将佛法攻文字屈杀胡僧远渡江示彻空庄头祖翁田地几荒芜幸得庄头气力麁耕去耕来稀烂熟而今全不费工夫拄杖子生来傲骨别芳丛气节孤高孰与同佛祖颓纲犹有托只教千古振宗风重阳前一日示众飘飘落叶打虗窓月冷猿啼几断肠堂下虽无一丈草上林谁破五更霜警语日用寻常勿自欺但观善恶未萌时枢机动处能先觉了了分明本不迷敏树相禅师法嗣石阡中华天隐崇禅师蜀东毕氏子年二十四礼破山和尚披剃往参敏树树以三顿棒话示之师领参三载竟无下落复觐山偶一士问山棒喝因缘曰弟子止知其痛而不知其地师挺身曰痛处即是地山顾师复视士云痛处即地耶师从此悟入至晚山又问师今日居士问老僧甚么师举其问山曰人前何X得乱语师曰见义不为无勇山曰汝还记得老僧答的话么师曰某甲从今不疑老和尚舌头山云且道老僧是有说为尔不疑是无说为尔不疑师曰更要说有说无作么山云为怜三岁子不惜两行眉师辞参象崖崖问赵州喫茶话上座作么生会师置杯曰学人不会崖云闻上座同敏和尚住数年来茶话也不会师起身曰莫道不会崖云即今作么生师作礼曰谢和尚茶拂袖而出一日崖又问庭前栢树子上座作么会师云能为万象主不逐四时凋崖即命颂师信口颂云赵州老汉太无端指出庭前栢树看只为分明人不荐古今多少受颟顸崖再命颂喫茶话师立颂云堪笑赵州老作家掘坑平地验龙蛇相逢尽道喫茶去几箇曾知路不赊崖因留师圆具后又将赵州访二菴主话验之师复对无疑一日辞崖复觐敏树树见师至即问云尔离老僧数年一向在何处师曰黔省树云黔中时物近日是贱是贵师曰和尚到时自然晓得树云恁么则错过地头来也师云今日又来撞着者汉树云好与汝三十拄杖且道是赏是罚师曰棒头有眼树一日又以灵云悟桃花话勘验师对无让树乃书源流付嘱上堂云台峰顶逈别人间提持衲僧向上巴鼻揭示佛祖玄要机关目视左右云正当恁么时截羣机于掌握挂宝劒于眉端三世诸佛亡锋结舌六代祖师忍气吞声功高千古壁立万仞正令既行十方坐断到此端的知有X向上一路在大众还知向上一路么良久云前峰高出断鸿外把手无人谁共行喝一喝下座上堂衲僧鼻孔祖佛心宗会与不会总在其中且道其中是箇甚么遂卓拄杖云者条拄杖安南塞北指西划东到者里一任生擒虎兕活捉狞龙任是文殊普贤到来也须束手归降释迦弥勒直得退身有分岂但三贤胆丧十地魂惊若非其人大难委悉上堂千圣出世惟究一心五宗设教直指单传三乘十二分总成剩语一千七百则尽是闲言承言滞句者埋没家宝执棒疑喝者未透根源与么吐露沾唇桂齿直饶荐得早是无端咄思南中和天湖正印禅师蜀之重庆李氏子参敏树和尚彻证源底亲承印可上堂狮子吼时芳草绿天下衲僧跳不出象王行处绝狐踪铁额铜头敲脱骨大沩拄杖送香严仰山堂前圆镜扑毒气薰来万古新亲切人人真面目本无一法与诸人管教千足与万足咄腊八上堂皇宫舍去雪山中穿膝芦芽荒草蓬不觉六年成祸事明星拶碎眼睛空顾视左右云还见释迦老子么不历僧祇获法身鼻孔依前搭上唇上堂闭门打坐接上上机顾鑑嚬呻曲为中下顾大众拈拂子云见么击禅牀云闻么喝一喝云字经三写乌焉成马上堂恁么去二祖礼了归旧位恁么来栽松道者出黄梅不恁么中恁么三度棒头没交涉恁么中不恁么胡须赤撞赤须胡上X堂第一义明历历二边不着中道不立徧界分身月临秋碧释迦老子覩明星殃及儿孙没了日思南安化东山颕秀悟禅师上堂离相显中其间殊胜莫测诚言物格至真动静不移所以道譬如虗空体借羣相而发辉乃至一切语默言词施为作用千差同一贯万种共一心祇要人人返照回光究出自已本命元辰落处动则行云流水静则心开朗耀且不动不静一句作么生道鹤有九臯难翥翼马无千里谩追风喝一喝下座上堂大道通天威光匝地本与佛祖同根人天一体三千界内无不禀此枢机普天之下莫不承此恩力收摄圆融应用无际设使千圣万圣出来不移易一丝毫祇如临济德山石霜云门各显奇特可以葢声葢色亘古亘今敌圣超贤辉扬佛日也不出者箇大众若恁么去风行草偃不恁么去草偃风行且不动锋铓一句作么生道良久云杖头开正眼法界吐心珠上堂不是心不是佛犹是虗空里钉橛恁么也不得不恁么也不得何劳掘地更寻天大众须知者箇消息直下千差坐断不隔丝毫觌体承当壁立万仞还委悉么良久云空劫巳前诸佛子话头不举自方圆安顺长寿天语怀禅师上堂描不成底一段天机日日显露畵不就底者点玄妙时时敷扬绵绵也化工化母织成古锦密密也彰名彰号结作金罗山僧今日向宝华王座上当阳拈出只要人人全身担荷觌X体承当去也苟或拟议更与诸人点破掷拄杖鼓掌呵呵下座上堂道廓玄圆超情离见逢境则应遇缘即彰在在弥漫处处明历穿衣喫饭勿越寻常洞达行藏不移寸步堂堂巍湛兀兀腾晖拔萃超羣元无缚着折旋俯仰任放任收且道恁么与不恁么看勘眉目相去多少以手作䇿眉势云两眸洞䀨千般巧难及眉横向上尊上堂家家有门户户有路中有一人体无去住出入寻常语言动步也有作奴作郎亦有掌权掌禄若道他知逢缘遇境筑着磕着因甚处处失却鼻孔且道知底是不知底是试道道看江口香山圣符越禅师佛成道日上堂今朝腊月八悉达成释迦忽地覩明星剌却双眼瞎老瞿昙没傝仁二正好推出三门外一任风摇雨打虽然如是也不得辜负伊四十九年说法法说非法非非法狼借五千四十八检点将来笑倒巫山十二崃喝一喝云恰恰元旦上堂时清地泰发生万籁风雨频调八方庆快普天扬道化遍空飞叆叇祇如出格道人作么生庆贺遂拈拄杖作笛势云惟者一枝无孔笛风前常韵太平歌上堂佛法无多子仁者自迷源南山对北斗门户共相连出入同来往坐卧同起眠恒河沙数劫常在于其间天左转地右旋日月双轮悬照破寒山鼻孔只教拾得流涎咄咄咄是甚么干矢橛上堂今朝中秋节长空明皎月万里片云无千山狐气绝江水不生波斗星拱紫阙露柱𨁝跳时灯笼X笑摇曳木人唱哩啰石女歌未歇向者里会得诸佛相续不绝亦任倒浪横云亦任敲风打月噎还有拄杖头边动静分明底亲切更亲切天上人间浑莫测以拄杖卓一卓下座小参一是一二是二分明题目分明句不作有相看不作无为会未许圣同羣难容凡逐队一切时中当现前无下无高无向背诸人会也么张公饮酒李公醉醉后归家横接辔贵阳兴国禄藜甫禅师蜀之张氏子在黔礼净初披剃依梵行和尚具足参敏树和尚印证浴佛上堂年年恶水浴悉达一度倾时一度辣普天散作雨花香笑倒云门要打杀蓦拈拄杖卓一卓云今朝落在山僧手里两箇古锥一时打杀且道山僧有何长处喝一喝云中兴临济宗扶起无为化扫得戒梵行和尚塔波罗提边生瑞气光吞佛日蒸天地而今拜扫报深恩干矢橛头明历历插香云戒月孤圆绝覆藏真香直透吾师鼻佛诞日上堂不涉凡圣路头脱却生死窝窟独露真常不存影相横身天外独步大方所以释迦老子初出母胎一手指天一手指地周行七步目顾四方便道天上天下惟吾独尊后来云门道我当时若见一棒打杀与狗子喫贵图天下太平今日看来大似一箇扶头一箇扶尾递相钝置山僧此语有两负门缁素得出婆儿原是小新妇其或未然依旧日午打三更佛诞日上堂击石火闪电光拟议则天悬地隔眨眼则落堑堕坑不是麁语X欺人要且千途勦绝即今山僧挥杀活劒掣闪电机一一与人解黏去缚拔楔抽钉使其当下了彻不致沉没生死箇箇如释迦老子无处不称尊还见世尊也无良久以拄杖卓一卓喝一喝下座示众道人行履在寻常剔起眉毛休放过昂藏鼻孔没多般彻体风流活鱍鱍触背关头俱拶破何须向外强穿凿虗空粉碎欲谁知任意经行及坐卧拈拂子拂一拂云大众见么山僧手里白拂恁是佛祖到来也放伊不过因甚如此放过即不可元旦示众佛日重辉祖道新昙花先占上林春人心绝虑泥牛吼天运融和石虎伸拂断风旛超往古杖除山水绝疎亲于今尽沐皇风化率土含庥仰至仁举云门因僧问一念不生还有过也无门曰须弥山话颂曰一念不生千差万错须弥山顶有无不着珍重禅流亲切句休得无绳自讨缚颂赵州访二庵主入虎穴探虎子双放双收竭俊机赵州用处原无异识者虽多会者稀贵筑华光圣图行禅师上堂月映寒潭秋水共长天一色岚披紫岫落霞与孤鹜齐飞境致依然一点也颟他不得情尘好处六门焉敢自欺卓拄杖下座上堂天晴地下干落雨路上湿尽是目前机亦非心外事嗟哉向道人及至半途费不若种田翁通身没气息有气息黔中山楚中水四海五湖王化里迷时顶笠走千山悟处归家是自已咄上堂参禅参见X性学道学明心念念归实际时时勿外寻撞碎无明窟掀翻烂葛藤直到不疑地方得见家珍且道见后如何良久云饥来喫饭冷穿衣闲时打坐倦时睡偏桥云台净空明禅师上堂盘山和尚道心月孤圆光吞万象光非照境境亦非存光境俱忘复是何物洞山云光境未忘复是何物大慧老人云白鹭下田千点雪黄鹂上树一枝花看他三大老应时及节提持箇事无非要人莫被声色境物所转当下回光返照识取根源今日老僧亦恁么举示亦是要汝诸人当下回光返照识取自已根源还识么良久云错上堂举真净和尚示众云天地与我同根万物与我一体脚头脚尾横三竖四北具卢洲火发烧着帝释眉毛东海龙王忍痛不禁轰一箇霹雳直得倾湫倒岳云暗长空十字街头廖胡子醉中惊觉起来拊掌呵呵大笑云筠阳城中近来少贼乃拈拄杖云贼贼师云当时真净老人恁么提唱大似眼空四海傍视无人可惜一众错过云台当日若类此数正好还他噼面一咄看他面皮放在什么处贵阳黔灵赤松领禅师蜀之潼川韩氏子母谢氏因世乱入黔年十五自喜出尘遂入南望山住静数载因到九峰参灵药和尚药示参万法归一后礼白云西识披剃参敏树和尚发明亲承印证闭关三载出辟黔灵开法行化三十余年道振黔地湖海衲子闻风翕集座下得法者数十余人集录五卷巳刻入大X藏师志始终黔灵故门弟子为师预建塔于本山之阳上堂杖笠随身满谷白云关不住蒲鞋着脚沿途芳草衬人来步步踏着实地节节透出玄源到者里所以不惜丑拙只得将从前撞着箇无面孔老人分付底无义味事对众举扬去也且道如何是无义味事良久掷拂子下座上堂雪积千山玉关河万里清心光无可比推倒戒墻行何以故事同一家理源不二得无漏学戒定慧具汝等还识菩萨心地法门么抚尺一下云谛听谛听上堂王宫一降指天地漏洩郎当式太过只为当年行七步而今徧地走禅和上堂若道即心即佛未免矢上加尖若道非心非佛亦是扬声止响举一不得举二放过一着落在今时万象笼罩不住千圣拽不回头毕竟作么生道良久云轮王全意气宝印自然尊上堂千载奇逢在一朝了明大事始全超虽然踏着还源路及至深深更寂寥所以道祖道长远久受勤苦乃可得成若既得成举足便超千圣外大千世界一毫端上堂本分宗乘越万机一尘不立绝思惟明明历历无边际非佛非心更是谁更是谁却也奇认着原来不是伊即今人境分明句翻身踏倒五须弥且道是甚么人行履良久云祖师心印铁牛机上堂元旦初过又上元朗然一月印中天好箇未生前句子了了分明在目前上方本自光明满世界有时月半边今日黔灵移到此人间天上共同圆且道圆箇甚么咄X小参高高峰顶立深深海底行水穷山尽处方识自家珍诸昆众今夜初入期会值山僧炉鞴始开钳锤新设只要棒下知归言前领略稍有拟议便错过了也急须剔起眉毛高着眼孔向七尺单前大死一回直得冷灰豆爆却来方丈里通箇消息珍重徧桥福云天机通禅师上堂年年此日庆腊八正觉山前花蘂发瞿昙夜半覩明星覰着两眼一齐瞎打破者箇关头现出多少奇特普观大地众生俱具如来妙德皆因背觉合尘故尔轮𢌞差别今遇老僧指示与众聊通一脉若向者里会得心佛同欣同悦诚恐当面不识犹似水中摸月咄黔南会灯录卷第二黔南会灯录X卍XXX黔南会灯录卷第三习安天龙如纯辑燕居申禅师法嗣黄平云居述中合舜禅师蜀之顺庆戴氏子久参燕居申和尚印证僦居行化于平越之松平后辟云居未就出寓阳宝山康熈癸亥季春初三日子时圆寂黄平僧俗慕师道行迎灵骨回云居建塔藏焉世寿六十三僧腊不记上堂昨日天晴今朝下雨草木X争鲜河山鬬丽鸡寒上树鸭寒下水鸟飞展翅鱼行摆尾于斯见得一一天然旨趣重重现成道理其或未然一片白云横谷口许多归鸟尽迷巢喝一喝下座上堂无上妙道昭昭然在于心目之间但能一念回光始知见成受用且如何是见成受用击拂子云早知灯是火饭熟几多时上堂拂开千壑雾扫去万山云四面无遮障青天辗日轮以拄杖打圆相云日轮现也汝等诸人好生照看上堂拈拄杖云祇者箇知不能知识不能识检点得出参学事毕所以道关门家中坐草鞋都走破闭眼见山河掩耳闻叶堕东山水上行西河火里坐说与聋人听哑子口笑破即此妙伽陀不许妄分凿黎峨耒佛赤幡幢禅师在本郡三教寺礼太和剃染后疎能法师习讲依山晖圆具参燕居和尚印可上堂潦倒疎慵七十余了无佛法向人提难辞缁侣慇懃请曳杖登坛为解疑众中还有欲解疑者么有则出来对众决择如无山僧直切相为去也掷拄杖下座颂殃崛产难阴阳造化元无迹春在花枝本自妍送语传言失却鼻其家子母自团圆麻三斤洞山麻三斤分明举似君领取钩头意莫认定盘星清镇九龙铁梅珍禅师蜀南隆昌陈氏子在黔平越府准提菴礼无无披剃参燕居和尚印可上堂有耳不解听无眼反能窥哑子做了梦好歹自家知上堂冬来觉得冷春来觉得热冷暖各自知圆通无X话说上堂苦乐二途总不出乎自性圣凡二路无非迷悟相分祇如当下明自性绝悟迷翻苦为乐转凡成圣一句又作么生唱举顾视左右云吾无隐乎尔解制上堂无结无解总不觉得有解有结迷因受惑觉从无处生迷向有中灭遂以拄杖打左右云棒头击碎者重关时人跳出无生灭此回未悟待驴年谩骂云归箇饶舌上堂恁么物名曰心五蕴山前恁纵横亦非青黄赤白亦非长短相形无玄无妙无臭无声有时喝风棒月有时吐雾吞云有时一尘不立有时万象咸新且端的一句作么生道卓拄杖云从今指出如来藏八两原来是半斤小参人人鼻孔撩天箇箇脚跟点地必要起模画样总是当人不济纵来会我圆通错过光阴瞬息何不还家稳坐办取自身利益莫学矮子看戏好歹只听别人分析喝一喝颂世尊初生母胎才出便称尊大口夸张不让人将谓深宫人不见却遣话欛到如今世尊覩星天上有星皆拱北人间无水不朝东六年雪岭成何事尤道明星落眼中向上一路千圣不传春日融和春草深春风淡荡满园林落花误遣随流水惹得渔郎来问津丈雪醉禅师法嗣安笼玉泉月幢了禅师蜀之重庆毛氏子母陶氏梦僧送桃食而生礼宝山薙发始参破雪归源灵筏缘不相契又参象崖久亦不契后参丈雪和尚印可住X滇之石宝黔之静隐南明龙泉玉泉师终于玉泉时康熈丙午季冬廿二日也临寂时有悟心侍者报众曰和尚欲弃世矣令吾先行即应声而化师果随寂塔于寺西上堂堪笑老瞿昙忒煞没傝仁二殃及不肖儿孙平地无风匝匝祇如夜覩明星更是两眼剌瞎瞎瞎万劫千生楔难拔上堂镜中像海底月眼见最分明祇是难收摄纵收摄举似明眼人不得喝一喝下座辞众上堂威音王巳前了上座如三家邨里石土地相似威音王巳后如古庙里石香炉相似即今聻以拄杖横肩云楖𣗖横肩不顾人直入千峰万峰去上堂天不能葢地不能载包括五须弥吐纳大千界释迦弥勒无地容身文殊普贤有意难解生死涅槃划断真如佛性捉败虽然如是诸人切忌笑怪喝一喝下座上堂屈指数来正月七天下通称是人日惟有南明不恁么普请大众当着力若着力三千年后知端的喝一喝清明上堂春风拂拂春山渐青春日融融春鸟催耕路上行人且歌且笑山顶墓前误认本根南明无事倚栏听蓦召大众云且道听箇甚么门外春水白如银上堂玄玄玄破五作三妙妙妙唿鸡作鹞撞着寒山拾得净尽扫玉泉不惜两茎眉告报诸人莫妄造若妄造晴空霹雳当头紏小参举今举古沉埋佛祖谈心谈性错过自家到者里道有也不得道无也不得道非有也不得道非无也不得道非非有也不得道非非无也X不得毕竟如何得良久云不得不得小参古人烹露地白牛分岁兰溪者里无岁可分亦无白牛可烹祇是烧松蓬剔无油灯门前爆竹两三声蓦召大众云且道与古人是同是别良久云知音不必频频举达者从教暗里惊小参光明赫奕无少无欠覰着则两眼俱瞎咬着则咽喉齐断设有箇不挂唇齿底也祇救得一半僧问如何是和尚心要师云无孔铁鎚当面掷曰如何得入师云看脚下曰如何是向上事师云眨上眉毛早巳蹉过曰如何是作止任灭师云截曰如何是闭门打睡接上上机师云因汝在门外僧问十二时中如何降伏其心师云汝将心来僧无对师云恁么即降伏也士冐雨入山作礼师云殃及居士拖泥带水曰不曾溼师云又拖了一身也士问弟子久慕高明奈红尘摆不脱师云为甚到者里士无语师云果然摆不脱灵隐文禅师法嗣贵阳法云大慈度禅师上堂举王常侍一日访临济同到僧堂内侍曰者一堂僧还看经否济曰不看经侍曰学禅否济曰不学禅侍曰经又不看禅又不学毕竟作甚么济曰总教伊成佛作祖去侍曰金屑虽贵落眼成瞖又作么生济曰我将谓你是箇俗汉师云临济大师当时手握一柄金刚王宝劒气冲宇宙纵横天下莫敢触其锋者因甚被箇官人一拶便见氷消瓦解且道这官人有甚长处听取颂出世出世X间希有事显发须凭过量人只将定国安邦手拨转如来正法轮上堂平地登高易从空放下难本来无一物何处覔心安既无物又无心且道放下箇甚么不见道昔日有僧问赵州一物不将来时如何州云放下着僧云一物不将来放下箇甚么州云放不下担取去其僧有省又且道者僧省箇甚么具眼者试道道看上堂遂拈拄杖云见么击禅床云闻么即此见闻非见闻无余声色可呈君箇中若了全无事体用何妨分不分若也分山僧拄杖子疑杀天下人若也不分流通正眼坐断古今说甚么云门干屎橛洞山麻三斤一大藏教是闲故纸三千公案乃烂葛藤将来尽底掀翻一任口吞佛祖眼葢干坤直饶德山棒如雨点临济喝似雷奔也教有屈无伸恁么告报大似压良为贱众中设有箇傍不肯底出来掀倒禅牀喝散大众山僧又只得饮气吞声还有么如无据款结案去也卓一卓下座贵阳东山梅溪度禅师西蜀永川张氏子母吴氏父擕入黔礼本山知如薙发依濶浪受沙弥戒后亲灵隐和尚圆具充维那发明亲承印证后开法滇黔往来行化语录十卷预刻入藏因上天童扫密祖塔回至汉阳栖隐示疾一日告众说偈云来不拘者畔去岂涉那边两头俱坐断一月正中天遂投笔而逝法嗣绍南法雨依法茶毗奉灵骨舍利归东山入塔世寿六十三僧腊四十七上堂梅花鬬雪芳杨柳争X春丽日月快如梭吾年三十四拈拄杖召大众云且道拄杖子年多少卓一卓上座上堂拈椎竖拂波咤不少摇唇鼓舌络索太多怎似珊珊明月瑟瑟西风鸿鴈穿云天际菊花倚笑篱东飘飘黄叶舞长空玉露涓涓湿桂丛不是向上事亦非教外宗且自舒自卷一句作么生道落霞与孤鹜任运自西东上堂研真真绝相断妄妄无踪真妄一齐了日头东畔红上堂一溪绿柳如烟几树梨花似雪谁谓寂尔无声昼夜炽然常说正恁么时寂尔无声的拈过一边炽然常说的如何话会良久云依稀似曲才堪听又被风吹别调中上堂指天指地是今朝天下同将恶水浇浇得瞿昙无走处藏身芥里自叨叨大众且道他说箇甚么自从降蹟阎浮世水厄年年被一遭上堂四月十五结却布袋口大家在里许磨裩擦裤苦骨劳筋七月十五解开布袋口大家出外边担囊负钵涉水登山虽然祇如不结不解之时尔诸人在甚么处住脚若知住脚所在则三千世界总一道场百亿山河皆一佛剎有情无情是中出入真谛俗谛此内交参何须九旬禁足三月调心正眼观来却是画地为牢无绳自缚正当恁么时这些说话则且置祇如临行庆赏一句作么生道竹杖肩头横皎月芒鞋足底踏秋云上堂棒头领旨唤钟作瓮喝下承当指鹿为马说心说性通身泥水举古举今遍地荆棘所以道关门打睡接上上机顾鑑嚬呻曲为X中下且道如何是不落中下一句喝一喝小参古人以百年寿终之际唤作腊月三十夜若平日工夫不到漆桶不破到此时节地黑天昏胡钻乱撞良可悲哉诸昆仲一年三百六十日巳尽你诸人还办得此事么若办不得则又虗丧一年光阴岂但虗丧此一年光阴从无量劫来至于今日光阴尽是虗丧诸昆仲何不趂此时节提起金刚王劒将从前底昏沉散乱一齐斩去以明朝元旦为始奋大勇勐起大精进竖生铁嵴梁抱无义味话一直参究岁月不计寒暑莫管如打失一件要紧的物相似定要寻覔覔到用力不及处寻到留意不得时忽然当下了明原来不在别处即今香焚栢子炬点兰膏梅花雪里飘香爆竹风中送响你诸人还当下了明得么若了明得说甚么年终说甚么月尽寒随一夜去春逐五更回小参诸方有禅可说我独无说诸方有道可传我独无传然无之一字包诸有而无余生万物而不竭天地虽大能役有形而不能役无形阴阳虽妙能役有气而不能役无气五行至精能役有数而不能役无数百念纷起能役有识而不能役无识故曰本来无一物何处有尘埃举药山陞座话颂芥子孔中藏世界毫毛头上现须弥虽然四面无遮障几箇男儿着眼窥颂夹山二十年未举宗门中事话昨日抛鎗奔北去今朝跨马逐云来饶君气宇冲牛斗过后兴师非将才X镇远云台慈济舟禅师初参灵隐文问如何是祖师心印文曰千圣共传无底钵师云犹是法身边事文曰你唤甚么作法身师便喝文曰你者一喝当得甚么师云恁么则不劳三月安居便乃大方独步文震威一喝师曰作家宗师文曰莫谤老僧好上堂拨开向上一窍历代祖师不知坐断千圣一机河沙衲子不会恁么说话大似眼空四海旁若无人大众须知自已分上有一段光明逈绝知见不与万法为侣不与千圣同途拈起则万法全彰放下则一尘不立且道不拈不放又作么生良久曰有句非宗旨无言是正传瓮邑龙山鹤林贤禅师上堂僧问如何是龙山境师云瑞雪布成银世界清氷装就玉楼台进云如何是境中人师云氷肠石骨真男子铁额铜头古丈夫进云如何是人中意师云虗空可作新炉鞲锻鍊凡流入圣流进云人境意承亲切指向上宗乘句若何师云此至玉山三十里下山路少上山多乃云我本深山一老夫应机勉力出蓬庐大张揭地掀天手高架镕凡铸圣炉华藏界为新格局太虗空作古型模寒灰拨出一星火续焰腾辉晃帝都既然如是且道因斋庆赞一句作么生道卓拄杖云般若因培于凤顶菩提果结在龙山密行忍禅师法嗣新城圆通万德开禅师潭州李氏子因避乱入滇寓X慈云菴礼另别和尚剃度后随密行和尚行脚下楚至衡阳创辟开峰时年二十六得受具足后乃偕行游京都江浙复转开峰蒙行印可有事将赴滇值世变阻黔之普安客居行化来往二十余年后辟紫霞迁镇龙县主刘公令邑僧请住圆通休老上堂干坤之内宇宙之间中有一宝秘在形山古人恁么道大似将常住物作自已用检点将来好与三十拄杖何故东风狼借花枝上惹得黄鹂深树谭喝一喝下座上堂拈拄杖云祖师公案彻底掀扬皮下有血觌体承当且道承当箇甚么卓一卓云天地玄黄上堂不开药舖不卖猫头千差万别一举全收卓拄杖云六爻未动先安定一曲巴歌和众流除夕小参一年之事今朝毕珍重诸人始彻元识得饭原是米做钵盂依旧口朝天示众欲明其道先歇其狂狂心歇尽觌体全彰且道彰后如何卓拄杖云冬至日添一线长颂三不是话不是佛兮不是心本来无物可相亲三更月落栏杆冷万里长空鹤一声普安紫霞用愚源哲禅师汉阳人十九岁在庐山金竹坪薙染二十四圆具矢志遍参游江浙归楚至衡阳得法密行和尚后入黔寓普安旧营三教寺掩关三载出关众请开法青云后辟紫霞厥功未果偶疾坐化塔于本山寺之阳寿四十九僧腊三十示众一大藏教无箇元字脚说甚么经律论戒定慧未免驴马头间安兔角三千公案乃烂葛藤问甚么如来X禅祖师意亦是乌龟背上白毛生灵利底闻紫霞恁么道不妨庆快若也未能悞赚平生圣可玉禅师法嗣麻哈观音雪林化禅师蜀之郑氏子母曹氏寓杭州张家菴礼冷菴披剃依华山见月律师受具足初参玉林国师不契后参重庆华巖遂获印可上堂春风才发动百卉尽含新若以声色会一年一度生不以声色会万古独称尊且作么生是不干声色一句喝一喝云犀因翫月纹生角象被雷惊花入牙上堂兔角杖击碎银山铁壁龟毛拂扫开明月清风洞山麻三斤黏皮带骨云门干屎橛滞殻迷封衲僧面前放过不可祖师门下再犯难容何故常教肚里如针剌抛向洪波大浪中喝一喝半云慧禅师法嗣黄平九龙三能性柔禅师蜀西杨氏子生值离乱被掳入营在军伍时皈依金提和尚始发出尘之念后辞军伍依九龙半云和尚披削圆具得法云寂后继席此山卒以清苦振平阳下芥菴禅师法嗣贵阳干明行之笃禅师西蜀李氏子因世乱入黔礼余山禅师祝发矢志遍参游江南至蒋山参芥菴和尚印证上堂雪峰辊毬禾山打皷赵州喫茶曹山颠酒一滴水作大海波涛一点尘培泰山崔嵬祇如世尊拈花迦叶微笑且道是有分付无分付击禅床X一下云对月思玄度临风怀谢公喝一喝下座小参日照孤峰暖月临溪水寒祖师玄妙诀莫向寸心安于今日巳照月又临孤峰溪水依然如故且道祖师玄妙诀在甚么处拂一拂云惊起暮天沙上鴈海门斜去两三行小参当下便会不快漆桶举起便知漆桶不快有际天之云涛方可容吞舟之鱼有九万里风方可负垂天之翼赵州老汉道箇粥喫了也洗钵盂去咄也是针头削铁佛面刮金小参石巩张弓道吾舞笏洞山麻三斤云门干屎橛透得者平地丹霄迟疑者遭他埋没拈了也咄咄咄当阳好事大家知且喜今朝热如昨日小参三日不相见莫作等闲看山僧与诸大众一别数月余今日归来相见依然只是旧时人有甚么不等闲处拈拄杖卓一下云细雨揩磨好山色春风擡举旧花枝黔南会灯录卷第三黔南会灯录X卍XXX黔南会灯录卷第四习安天龙如纯辑临济三十四世天童第四代汉月下轮菴暌禅师法嗣习安云菴智量禅师古滇曲靖赵氏子母张氏寓黔X之普安礼清脱老宿芟染后依了彻和尚具足师因济众之心殷重遂居习安莲社堂苦行接待数十余年不改初志后遇轮菴和尚游滇回卓钖本堂与师机缘相契遂承付嘱师先号云空于是改号云菴竝易莲社为狮子林师愈接纳无倦更建左寮为大士阁于上常居休老僧问如何是祖师意师曰庭前梨树开白花僧云某甲不会师曰瞎破山下石谷慧禅师法嗣平越龙山竹航海禅师上堂路逢剑客须呈剑非是诗人莫献诗所以有时拈花有时杜口于是放行把住彻便机宜且道不把不放一句作么生口门窄极难为语分付山前十里溪上堂提起线头不过方寸八臂擎天丈量莫尽放下钩竿总没边拦微尘里转妙玄徧大千全放全收度窍转关更为重宣梅萼圆柳叶尖如不会萨𠷐唵上堂一身两只脚十指八箇丫觌体亲切事何如不会耶遂召大众云于此会得不孤释迦为汝明星剌眼痛切吁嗟佛诞上堂常住世间不灭今朝何谓初生直饶周行七步天上天下惟吾独尊也似虗空着楔卖弄精灵顾左右云莫有知忤逆儿孙赞祝者么时有僧一喝师曰将此深心奉尘剎是则名为报佛恩除夕小参诸方此夜好盘桓惟是虎归不说禅茶罢直教寒向火来朝庆节煑龙团举赵州问一婆子甚处去婆云偷赵州笋去州云忽遇赵州又作么生婆便与一掌州X休去颂好手手中呈好手作家家里扬家丑无孔铁鎚相撞时击得虗空颠倒走云腹智禅师法嗣永宁中和会也省禅师上堂无边剎海不隔毫端历劫前事只在目前汝等诸人还会么倘若不会烦木上座为汝等註破拈杖云毗卢楼阁姤君开八面玲珑接善财满目全施无尽藏那箇男儿肯自裁喝一喝上堂诸仁者注心听取拍膝一下下座院主把住云弟子得得请和尚说法何得不说师云老僧奉戒不蓄二物便打退上堂开口不相涉无言莫自瞒若道无法说隔去万重山大家屋里事岂在唇皮边喝一喝下座上堂先圣道离心意识参绝凡圣路学若存一念心即白云万里若道念佛佛之一字吾不喜闻若道念法法尚应舍何况非法若道念僧清净行者不入涅槃才有纤毫卜度便是避溺投火直饶当轩坐断难免借路傍通卓杖云会么历劫无影树今朝没底靴小参破沙盆折脚铛贵在儿孙运用般若海涅槃心惟求具眼撑持猿啼鹊噪共谈不二圆音水流风动齐扬如来真谛正令当轩一句如何断和良久云牧童岭上一声笛惊起羣鸦遶树飞小参先圣道第一句荐得与佛祖为师第二句荐得与人天为师第三句荐得自救不了释迦老子夜覩明星悟道也只荐得第二句三乘十二分教一切修多罗是第三句历代祖师天下老和尚行棒行X喝尽力道去也只在第三句窝臼里头出头没未有箇道得第一句底在若有道得第一句底坐断天下人舌头普阳金凤玉龙慧月眼禅师蜀之段氏子参云腹和尚印证出世辟贵阳之佛吼镇宁之光明普阳之金凤终老塔于本山之阳上堂拈起拄杖云莲花产于淤泥不被淤泥所染拄杖子出自荆棘林不被荆棘林所碍人人脚跟下有一段光明辉天鑑地耀古腾今因甚么漆桶不快还委悉么卓一卓云只为分明极翻令所得迟冬日上堂凛冽彤云弥布长空碎玉筛屑目前了无异色惟有孤峰不白蓦拈拄杖云大众且道拄杖子作何下落寒山逢拾得抚掌笑呵呵上堂惟此一事实余二则非真且道是那一事掷拄杖云处处绿杨堪系马家家有路透长安喝一喝下座解制上堂三月调心九旬白足扇真风于红炉穷玄辩于方寸不促一念岂涉三祇要且人人脚跟点地箇箇顶𩕳具眼若是直下承当得去放行把住全不由他出入纵横更非外物顿教七穿八穴东涌西没步步踏着实地心心契证平常何必更上他人门户覔甚么碗还委悉么布袋解开从君去也须勤看水牯牛掷拄杖下座腊八上堂明星突出瞿昙脑裂逢此时节无法可说唯有铁蒺藜打断虗空舌惊起陜府牛吞却潭底月山岑岑风烈烈山色无非清净身溪声便是广长舌猿鸟无声空寂寂X云水相从尚未决尚未决踏着秤铊原是铁上堂悟得一万事毕天地与我同根万物与我一体如或不然且待金凤点头与汝诸人证据上堂三月调心九旬鍊性诸兄弟猢狲子捉败也未若也未然草鞋终被石头欺上堂不触事而知金井栏边络纬啼不对缘而照明月堂前秋巳早统无边剎海即是大圆觉地十世古今作箇云水巴鼻无处不是道场与么来来去去轻飘飘浮逼逼芒鞋拟未动神驰千万里喝一喝下座余山瑞禅师法嗣开州永兴渠山随禅师滇之晋宁李氏子于鸡足碧云礼效和薙发依本山狮子林白云律主受具参余山和尚印可上堂一海能纳万流一山能兴万籁一法能包万有以拂子击禅牀云昨日山海会在拂子头上一毛孔中得去故号大通智胜如来试问大众为甚么十劫坐道场不得成佛道良久拍膝云家无小使不成君子上堂向上一事威音那畔绝形踪空王殿上没消息绝形踪没消息踏碎毗卢顶上髻惊起泥牛笑西风石女空中品铁笛有人问道是何宗黄头碧眼难分析咄上堂灵云陌上桃唇方吐醉里扶归醉里客香严台畔击竹声消醒中识破醒中人一箇唤狗跳篱一箇牵牛入井二家门头户尾虽不相对深堂奥室尺寸一般直饶声色界里拾得鼻孔怎奈视听难忘双峰今日与诸人解黏释缚X将拂子拭座云此色无色之色击案云此声无声之声若有向无色无声处荐得黄面老子攒花簇锦历代古锥引蔓生枝一时坐断如龙归水似虎回山倘若华擘不开失千里之神驹迷万山之途辙且看长老作么批判拍膝云峰高月冷云攒急柳翠莺流走兔茫木人接拍倾杯后惊起鸳鸯四五双平远南林钝峰运禅师西蜀渝城几水人在黔贵阳礼恒素披剃依破智具足参余山和尚印证住滇之狮云龙华慧光黔之南林后终龙华上堂目前无法万象森罗意在目前千差万别不是目前法将谓别有非耳目之所能到见色闻声不用聋夹山老汉恁么提持山僧今日错下註脚还有辩得宾主者么于此辩得方许坐断毗卢顶不禀释迦文擘开临济三玄刬去曹洞五位腾腾任运自在施为倘或未然莫将闲学解埋没祖师心上堂有一人不上天堂不入地狱到处卖弄风流放荡赤穷筋骨独超天地之先能为万象之主诸人还会么卓拄杖云也是画蛇添足上堂喝一喝云当锋宝剑横吞百万魔军肘后灵符歛尽诸般杂毒更有一只艾虎蓦鼻牵来山僧今日骑虎头谁能踞虎尾挥拂子云屈原巳跨碧鲸去徒使龙舟竞汨罗上堂山僧有一机拟议错过伊龙门风雨急游鱼不敢栖若向十五日巳前荐得带水拖泥十五日巳后荐得跛鼈盲龟正当十五日荐得南山起云北山下雨只如总不恁么时作X么生荐以拂子击禅牀一下复击两下云参纯一源禅师法嗣思南海云无涯太禅师楚之尹氏子薙染具足印证俱纯师纯寂后师继席本山次迁灵寿后归本山休老上堂香严悟处不在击竹边俱胝得处不在指头上既不在击竹边不在指头上且道在甚么处试检点看上堂人间道月半天上月正圆年年此夕中秋节岁岁今宵人共看去年人到今年老今年月似去年圆今日海云恁么举示即今若作时节会埋没已灵不作时节会错过目前毕竟作么生会玉露清风秋夜冷碧天云静水生寒上堂廿年遁拙海云自把锄柄营生饥来蒭粟度日寒时补破遮身不会看经读教祇图自了光阴不拘佛法世法总是不关我心下座上堂穷玄究妙眼里添沙举古举今馁人说食一问一答其道愈远喝来棒去转自颟顸且道总不恁么时如何良久云欲识圣心无倚处白云时对鴈行飞上堂本来现成何须覔头覔尾施为动转无处不是本地风光语默举措一一皆从胸中流出尘尘诸佛道场剎剎普贤境界所以衲僧本分在处觌体全彰既然如此不落思惟一句作么生道水流黄叶来何处牛带寒鸦过远村语嵩裔禅师法嗣黔西东山开元嵩目宗禅师蜀之重庆綦江陈氏子参语嵩和尚印可辟东山行化终老塔于本山寺侧X世寿七十八僧腊四十余上堂即心即佛眼里添钉非心非佛无绳自缚总不恁么时蹋翻生死窟大地没遮拦那更有拘束到处随类化身一任兴歌作舞还有总不恁么者么良久云切忌补疮挖肉德山书至上堂师拈书云汝等诸人还识得此箇音问来处么若识得来处便知我本师用处同日月以高辉亘古今而不磨如天普葢似地普擎务使真风永扇祖道日新正眼流通心灯续焰绵绵密密祖祖相传廼子廼孙长年不坠虽然以此说话未免遭人检点且超宗越格一句又作么生拈拄杖云符到奉行上堂暑往寒来风吹日炙地逈天高雷轰电击于中荐得生死事毕其或未然切须努力大众且道努力箇甚么千圣莫能攀祖佛趁不及上堂举孚上座问鼓山云父母未生前鼻孔在甚么处山云父母今生也鼻孔在甚么处孚不肯云你问我山云父母未生前鼻孔在甚么处孚摇扇而巳师云二老虽是各展家风徒逞已长检点将来未免伤锋犯手若是九龙又且不然有问父母未生前鼻孔在甚么处只向伊道看取眼下且道与古人相去多少顶𩕳具眼者试辨别看上堂明明天青地白箇箇眉横眼上要且自已不识无端随波逐浪累他释迦老子六载因成榜样蓦地夜覩明星赤珠原来在掌所以道一切众生皆有如来智慧德相祇因妄想执着故不能证得大众且作么生说箇证得证不得的道理良久X云切忌妄想上堂今朝正月初一好箇太平消息五云扶日丽中天淑气融和敷大地碧潭深处鱼化龙草木香腾鸟声碎黄童白叟尽欢唿林下道人无别谓以杖召众云杖头春暖日初长共祝吾皇万万岁上堂年年腊八日尽道世尊悟道之期殊不知正是世尊迷却时节何以故人人眼横额下夜夜明星在天自古迄今无不尽知尽见却于此夜忽覩明星打失眼睛便乃三叹奇哉一切众生皆具如来智慧德相祇因妄想执着不能证得正眼看来世尊大似当面热颟好与三十拄杖只如不妄想执着又且证箇甚么还有见得彻底试出来与世尊雪屈看如无一竝打入黑山鬼窟里去山僧不是压良为贱且要赏罚分明上堂明珠在掌高悬日朗有求即失无念堪赏东楼念赞西寺鼓响全开大施门岂肯避来往蓦遇通人携便归一声长啸出尘壤上堂祖祖祖遭他苦佛佛佛自成屈四十九年没交涉少林面壁成何物古今多伎俩祥麟一无措以拄杖画云寻常拈箇金刚圈天下衲僧跳不出众玄士请上堂玄玄玄木人口里谩传言道道道石女怀胎堪自笑分明说与地行仙休将毒火埋神灶鍊得泥丸唤作丹灵明巳失天然窍饶经八万四千劫依旧落空王所考黄金丧尽髑髅干须入荒田不拣草然虽如是不遇大医王几箇知天晓汝等要识入荒田不拣草么龙从火里出虎向水中生上堂撞破五X更钟开门霜正浓通身无暖气噼面日头红寒烟脱尽光明表处处青山展笑容上堂世尊不说说迦叶不闻闻希有诸比丘所吐皆实义非语默之所识非色相之所见花开世界起充满诸国土收摄在毫端一切不思议上堂春日交多时风和暖气微长生草渐长遍界香云飞大众今日祥麟不合恁么道大似流言俗语未免自已灭却半边鼻孔汝等欲得相救直须识取那半边始得且道是那半边喝一喝云日月任流迁干坤无更改上堂十五日巳前风不鸣条十五日巳后雨不破块正当十五日金吾不禁夜歌笑满山城家家门首一轮月一灯逈出百千灯灯灯发焰光遍法界照通今古相续不断以致鼈鼓沿门打龙笙昼夜吹聋蒙皆唤惺拄杖岂久停因甚如此正令当台风行草偃辟黔西东山开元禅院落成上堂东山乍住没情思手把云锄恨日迟坑坎高低平似掌荆蓁蔓草悉除之晚来独坐一天月困重如山梦不知寒夜尽晓风吹翻身笑倒老顽皮且道笑箇甚么花开花落蛮烟地今日翻成古佛基上堂死句与活句淑气盈天地草木怀香出山河增秀丽正恁么时三世诸佛历代祖师谈玄谈妙说是说非虽是为人赤心片片无乃海底扬尘东山今日一时拈却难免眼里添沙汝等还归自作主宰岂不丈夫然虽如是八十老翁入场屋真诚不是小儿戏上堂元旦才过又经月半灯月交辉人景欢忭X致令钟鸣鼓响全彰祖佛家风烛灿炉红廓示人天眼目不用再三思惟便请单刀直入立僧上堂打坐成佛赚尔多时磨砖作镜一场败阙开元院里无此闲家具杖头有斤两寻常间不敢擅加鞭䇿喜今晴空散彩日丽中天庭前翠竹长新篁池畔荷钱开碧眼野色且无山隔断天光常与水相连遂拈杖云等闲踏倒上头关看取神驹时出廐上堂东君传正令一一报当人氷河未卷三千浪四海巳回雨露新勿他驰须自亲顶门具眼照通津家家有片无方地急着精神昼夜耕且道耕后如何甜瓜彻蒂甜苦瓜连根苦上堂清净比丘不上天堂破戒比丘不入地狱善哉大施门诸佛之捷径汝等要行便行要住便住马鞍桥作不得阿爷下颔上堂不是心不是佛不是物毕竟是箇甚么若人向者里着得一转语未免胡张三黑李四徒自乱噇直饶踏倒天关掀翻地轴人来也只作得他家奴婢亦不敢鼓唇弄舌且道他是何人良久云久经霜雪无人识一日堤杨挂绿袍上堂今朝雨苏物润忽然云散长空乃世尊成道之日亦诸人证果之时山僧把山河大地日月星辰昆虫草木一切有情无情揑作一团如芥子许掷在拄杖头上放光动地照彻无量无边微尘剎土于一一剎土中各现无量无边身相说无上妙法令汝等各各得证如来智慧德相立地成佛去汝等还信得及么若信得及始笑世尊刮龟毛于木人背X上截兔角于石女腰间其或未然看取山僧眼里添沙遂拽杖下座上堂挝鼓上堂一等直截虗空迸破出广长舌满眼满耳充遍一一骑声葢色纵横洞达本无欺终日为人长斫额灵明识得笑归来尤落峰前第二月如何是第一月卓杖云贼上堂金不愽金水不洗水饮犊到溪边分明嘴鬬嘴示众柴门朝启春无际玉树银花牵蝶至千山万里一般同填沟塞壑无人会良久云纵饶会得也是眼里沙耳里水小参举赵州因南泉曰今时须向异类中行始得赵州曰异即不问如何是类泉以两手拓地州近前一踏踏倒却向涅槃堂里呌曰悔悔泉令侍者问悔箇甚么州曰悔不更与两踏师曰南泉刻木成文赵州错加点画二老虽是有放有收有纵有夺子细看来未免遭人检点当时若问如何是类但指露柱云这瞎驴试看赵州如何下脚贵筑双林报恩嵩眉海禅师上堂春风微动百草萌芽未曾出土徧界生发道人活计切勿随他若有箇汉向未萌未动之先不容一丝毫头为缘为对方是本分作家不然双林为你诸人重添𡏖𡒁以拄杖卓一卓下座上堂大道洞明本无难易跳下禅牀两脚踏地独步大方纵横无忌虽然如是只恐有人问如何是祖师意切忌切忌上堂说戒又说法眼里重添沙无法亦无戒切忌虗揑怪当机正眼明一切自圆成且道成后如何良久云龙归大海波涛静云X到苍梧意气闲黔南会灯录卷第四黔南会灯录X卍XXX黔南会灯录卷第五习安天龙如纯辑贵阳西山宗风定禅师思南任氏子二十三岁在都匀观音寺礼峰池祝发矢志遍参至楚亲沩山养拙和尚机缘未契径往江浙上天童参密祖在行寮数年亦不契因病归里寓南望山住静有嵩目法兄访之携觐语嵩和尚随住六年亲承印证后语嵩和尚往天童扫祖塔嘱师永住西山后圆寂建塔于本山之西上堂权衡在掌杀活由人杲日丽天澄澄光彩头头上露法法上彰一处明百处千处光辉一言通千言万言透脱所以无物不为妙用无法不是真乘光扬佛日耀古腾今即此现成即此受用一言含众相一句逗羣机何用勐虎穴里横身万仞峰头侧足以拄杖卓一卓云是处是慈氏无门无善财上堂十五日巳前掬水月在掌十五日巳后弄花香满衣正当十五日无风起浪平地生波连累众生平空喫苦正是好肉上剜疮乃大笑云且道笑箇甚么良久云脑后见腮不与往来掷拂子下座上堂西来的的意X教外直指传曹溪流正脉绵绵到破山破山出马度马度出西山全提临济令放出老德山噼破三玄旨坐断赵州关勦绝天然党狐窟尽掀翻魔佛齐丧命金刚把眉攒衲子跨门三十棒直教箇箇头颅穿喝一喝下座上堂昔睦州唆临济问黄檗的的大意济三遭痛打虽然不是好心君子有成人之美杨岐逼慈明晚参鲁班手里弄凿斧赵州访道吾知他是何心行宝寿上堂三圣推出一僧大似埋兵掉鬬宝寿便打烂泥里有刺试问大众即今还有为诸大老出气者么时有僧喝师便打云定上座也是为他闲事长无明上堂即心即佛钉桩摇橹非心非佛忍俊不禁不是心不是佛不是物泥里洗土块西山今日一齐坐断外不见有大地山河森罗万象草木昆虫一切境界内不见有自心贪染爱恶喜怒明暗色空我人众生寿者如天之高地之厚水之深空之濶正所谓神光独耀万古徽猷体露真常即如如佛大众作么生是如如佛卓杖云吃嘹舌头三千里壶中日月自分明贵筑三潮水知非禅院剖石镜禅师上堂知非洪开选佛场全提正令绝商量直教当下超方便莫把虗空较短长还有不较短长者么东西十万南北八千上堂不贵语清只图眼正妍丑高低难瞒宝镜少林罔测巳输机今日禅流看性命到者里还有不顾危亡者么若有可谓长鲸吸干海底波泥牛吼落天边月苟或未然河里失钱河里摝小参卓杖云今X朝便是元宵节老汉当堂无法说露柱灯笼笑点头谁能当下知休歇知休歇溪声尽是广长舌不休歇依旧三生六十劫天吼廓禅师法嗣习安玉丹语圣正禅师蜀之叙州富顺杨氏子母陈氏因乱入黔至安顺府大士阁礼觉旨老宿披剃依天台月峰和尚具足隐居丹山数载有提台李公率普城众姓请师重建大士阁适遇天吼和尚见师气槩超然履践精确遂印可师即开法普城掩关于后阁上三载复隐丹山休老门弟子为师预建塔于寺侧建大悲阁落成上堂大悲千只眼正眼惟是一只大悲千只手正手亦是一只以一只眼普观三千大千世界以一只手等接微尘剎土众生所以建法幢立规矩必须眼亲手办竖琼楼张玉殿自不带水拖泥正恁么时只是不得将大法轮向微尘里转以宝王剎向一毫头上现且道向甚么处现卓拄杖一下云三门对佛殿上堂世尊为一大事因缘出现于世堪叹无端劳攘达磨西来直指人心见性成佛怎奈平地扯谎历代来尊宿全没意智各各承虗接响正上座见处要且与诸人无别且道那里是无别处普定城内有四十八条官街是那一条不许人行喝一喝下座说戒上堂拈起香云戒香定香慧香解脱香无上法王亲得受只如金不愽金水不洗水且道戒定慧解脱香无上法王是一是二试分别看X若分别得出三际净戒不假言诠一时圆具其或未然守护行持皆犯波罗夷罪汝诸人还信得及么若信不及山僧抑只得随类颠倒去也传戒下座住丹山上堂山不在高有仙则名水不在深有龙则灵且道灵在甚么处蓦拈拄杖云看看卓一卓下座僧问宾头卢尊者日应四天下供此间还来否师曰你将甚么供养僧无语师曰圣僧前戏弄不得一日有僧至关前问曰昔日弥勒弹指楼阁门开令善财入今日某甲到来无人弹指也要入此楼阁与和尚相见还得么师云瞎僧曰恁么则觌面相呈去也师云新罗国在海南边僧曰某甲到者里却又不会师便打云老僧从不屈负人习安狮山语贤英禅师蜀之鄷都隆氏子母范氏因世变从戎入黔至安平天台山礼恒修剃染随恒剏辟狮山恒寂后师继守矢志行脚参敏树老人圆具后参天吼和尚印可仍开法狮山有投老计门弟子预为建塔于本山之麓上堂有一物明历历黑漆漆常在动用中动用中收不得既收不得且道喫饭穿衣疴屎放尿迎宾待客施为动转底是箇甚么山僧今日不惜眉毛八字打开为你诸人露头露面了也汝等诸人还委悉么若委悉得果是当然明历历若委悉不得依旧还他黑漆漆喝一喝下座上堂孟夏渐热仲冬严寒热则普天普地热寒则普天普地寒若以世谛流布堕地狱如箭射若作佛法商量X驴年也未梦见在毕竟合作么生卓拄杖云填沟塞壑无人会雨过夜塘秋水深上堂大道洞然孤明历历动则横徧十虗静则银山铁壁所以道放之则弥六合卷之则退藏于密于中宽窄大小长短方圆直得了无纤毫过患灼然一切自合其宜且作么生是自合其宜一句红霞穿碧落白日遶须弥上堂天得一以清地得一以宁君王得一天下太平羣臣得一助国祐民百姓得一启家营生衲僧得一海众云臻蓦拈起拄杖云看看拄杖子得一直切为人且如何是直切处卓一卓云一箭中红心示众火就上水流下祖师西来无别话不将此语当宗乘万劫千生病难拔若将此语当宗乘衲僧门下只好勘过了打且道衲僧门下又有甚长处良久云无影树栽人不见根固时开智慧花万德语林弘先禅师西蜀朱氏子母骆氏因世乱入黔寓安顺水桥圆照菴礼体如披剃遇一行脚老宿见师气相不凡便以父母未生前话示之师谨领密行参究多载一日赴斋路行忽值驴鸣豁然大悟后遇敏树老人过狮山师往亲觐受具足参天吼和尚印证后住万德于康熈癸亥十二月十三日卯时集众嘱后事毕遂坐化世寿五十二僧腊不记上堂擡头见天覰破娘生面孔低头见地踏翻向上关头直饶到者里犹欠转身一路在且如何是转身一路良久曰不许夜行投明须到喝一喝下座X天隐崇禅师法嗣定番九龙古源鑑禅师城都余氏子值乱寓滇之曲靖圆通寺礼沧海披剃隐鸡山数载初参灵隐次参灵药皆不契又参渠山偕渠至楚复参灵隐亦不契遂游江南于金陵参大咸充知藏复充维那后参天隐和尚印证住楚之龙泉龙标回龙辟建岑山回黔辟九龙重兴天龙仍归九龙示寂世寿六十七僧腊五十上堂挥拂子云若论此事非口所宣非心所测不可以智知不可以识识一任开虗空口掉江海舌到者里也不能措得一辞何况轻举妄动早是笑杀傍观上堂五千四十八经卷是闲故纸三千七百则公案乃烂葛藤直饶临济德山棒喝交驰到者里也只看即有分何故良久云三边不用安戈甲万里歌谣贺太平上堂古人道有一人长不喫饭一生不道饥有一人终日喫饭一生不道饱诸仁者且道即今此人在甚么处若道现前便是未免指鹿为马若道不是又是斩头覔活正恁么时还的当得么分明月在梅梢上看到梅梢早巳迟喝一喝下座上堂眉头额底眼横鼻直上智下愚阿谁无分到者里因甚么十箇五双不能领会得且道他过在甚么处击拂子云只为分明极翻令所得迟上堂山僧有箇千圣不奈何底句子要与诸人吐露惟恐诸人不识好恶当面错过空起劳攘不自宁静所以不敢相报但未审诸人还有直下委悉得底么若委悉得便X见山僧无事多事其或未能莫道不疑好上堂明珠在掌随物色以分辉宝月当空临水际而影现卓拄杖一下云会么释迦老子降生也九龙吐水沐金躯地涌金莲捧双足晃然八万四千毛孔孔孔说无生法忍独露三百六十骨节节节放大宝光明光光照彻无边世界微尘剎土若草若木若凡若圣若僧若俗若男若女并有情无情无不尽皆覩其光彩于其光中得大利益得大安乐得大神通得大受用正恁么时还有恁么者么有不妨捉败释迦老子将无尽三际净戒不假文词一时受具如无天雨四花呈瑞彩地摇六震起云龙喝一喝下座上堂祖师心印铁牛机举似现前大众知不是见闻生灭法等闲慎勿别寻思上堂天不言而四时行地不言而万物生圣人不言而万邦宁且道衲僧不言又作么生东方日出卯因缘时恰好虗空绝遮拦大地光皎皎此事甚分明切忌外边讨上堂时临冬正寒大地雪漫漫鼻祖西来意分明无两般若与么会十万八千不与么会辜负现前敢问诸禅德且毕竟如何体究得不辜负现前去还会么咄雪消清㵎水梅吐玉枝香上堂天寒地冻水滴氷生释迦老子夜覩明星摸着鼻孔打失眼睛冤沉毒海累及儿孙且道累及箇甚么良久云细雨溼衣看不见闲花落地听无声上堂朔风凛凛透疎篱寒威彻骨忆初时六年功毕遭涂炭直至而今几得知且道那里是释迦老X子遭涂炭处若也会得不妨出手共整颓纲堪报不报之恩用作无为之化如或未然直饶语透威音外眼底青黄天地悬喝一喝下座小参若论箇事人人本有箇箇不无争奈十二时中业识茫茫致使当面错过若是鼻吼端的底管取开眼合眼时时明见脚跟点地底一任东行西行自然步步踏着所以道舍之不离求之即错错错佛祖到头难摸索小参喝一喝云天自高兮地自厚日月无私照林阜堪笑一等丈夫儿只管随人背后走直饶足迹徧天涯到头依旧还依旧颂女子出定话夜冷霜寒明月天都来帘外打秋千更阑沽酒不知醉悞赚婴痴入倒悬赵州访二菴主船到江干任放行高低深浅浪花生纵横两岸歌声疾风叶满蓬听不真思南太平大凡宗禅师蜀之谢氏子礼我一披剃久亲中华天隐和尚圆具并承印可住后上堂阴极阳回百卉萠芽开万境干旋坤转羣芳吐艶遍三千分明漏洩无余事天地同根体一然山僧恁么告报大似将浊物投于净器撒沙向诸人眼里于中还有忍俊不禁底么出来为众竭力看看如无山僧还有第二杓恶水泼汝诸人去也卓拄杖喝一喝下座石阡中华识竺海伦禅师蜀之夔州张氏子寓荆州礼天吼和尚披剃依敏树老人具足久亲天隐和尚并辅隐辟中华又游江南归志愈坚苦任监寺十余载承隐印证辞回蜀之遵义居静后隐圆寂中华虗X癈众挽师继席焉眉潭白筠以四教禅师蜀之葛氏子父避乱寓夜郎母彭氏梦僧乞斋觉而生年十二礼朝阳寺月如剃染廿五依天峰受具久参天隐和尚印记师有不出世之志故辟此山为常居天湖印禅师法嗣都匀别南传旨禅师蜀之牟氏子久参天湖和尚印可性执傲甞有不出世之说生平不交权贵僻居匀城鼓楼山半之三元庵数十余年足不越阃太守扣门竟不为礼学者求开示惟默然而巳匀郡诸山钦重师道为建寿塔于城南十里吴家司山畔康熈庚辰仲冬告众曰吾于后月初六日辰时欲去世矣众以为戏师见众不然预于初四日发帖辞诸山诸山云集师复曰衲僧家岂肯舁箇死尸过市吾欲自出是时合郡僧俗翕然惟郡守疑而不信出示禁众以逆留之师闻叱曰痴汉正恁么时莫道太守直饶当今到来亦留吾不得在言毕自趋入龛竟坐逝矣太守闻之立时亲送举火时咸闻异香遍野火后收骨舍利入塔藏焉世寿七十三僧腊五十六安平天台月峰琰禅师安笼凃氏子母王氏礼本山幽玄薙染参云腹和尚圆具云示参万法归一话师侍云住普阳常寿永宁中和往来日久后遇天湖和尚到山师坚留住不时请益一日立于檐下忽尔浑然无见从午至夕方甦通身汗流自觉身心轻快如X卸百斤担子遂作偈呈湖湖即印证并嘱住此山廿余年示寂塔于本山之后世寿五十九僧腊四十三元旦上堂昨日腊月三十今朝正月初一寒巖枯壑回春积雪凝氷解释木人漫抚没絃琴石女横吹无孔笛且道台山长老又作么生良久插香云香焚宝鼎祝皇室上堂世尊传金襕袈裟与迦叶移花兼蝶至吾师付大红偏衫与性琰买石得云饶若是具眼衲僧何用觌面打开当阳展示分明鸡足山中一场钝置大庾岭上互相热瞒还知么其或未知且看据款结案去也卓拄杖下座上堂佛身充满于法界普现一切羣生前随缘赴感靡不周而恒处此菩提座且道如何是菩提座遂以拂子打圆相云到者里十箇有五双若非觌面热瞒便是当头蹉过即今还有不蹉过底么且唤来与老僧洗脚中秋小参诸方佛法塞山海惟有天台一字无今日中秋佳节至陞堂默坐嘴卢都良久以拂子画云幸喜还有者箇不然则辜负此箇时节去也未审者箇从甚处得来顾左右云休从天上覔莫向水中寻小参无明识性即佛性幻化空身即法身以拂子打圆相云者箇是无明那箇是佛性又打圆相云者箇是佛性那箇是无明又打圆相云者箇是幻身那箇是法身又打圆相云者箇是法身那箇是幻身诸昆众山僧如此分析尔诸人作么生领会倘若会得唤作无明也可不唤作无明也可唤作佛性也可不唤作佛性也X可唤作幻身也可不唤作幻身也可唤作法身也可不唤作法身也可所以恁么也得不恁么也得虽然如是山僧自喫三十拄杖始得何故不见道来说是非者便是是非人问如何是诸佛出身处师云梅花雪里开问如何是济北家风师云棒头血滴滴问不在内不在外不在中间在甚么处师打云且看在甚么处问如何是古佛心宗师云石头进云如何是最上乘法师云篱笆进云学人不会师云遮牛遮马天语怀禅师法嗣习安云鹫顶相慕禅师本境刘氏子因父任滇之临安师偕往暇日游鸡山随喜胜峰寺突然发心出家父令人劝之不返遂依本寺和雅和尚披剃竝求具足后诛茆于狮子林居静数载因念大事未明矢志行脚至蜀之遵义白牛砂冈参天语和尚发明印证归里辟建云鹫开法廿余年足不越阃时丁巳季秋一日示微恙告众而寂塔于本山之麓世寿七十三僧腊四十八上堂经律论戒定慧伸手抓头反手抓背火里虾蟆吞却月反覆看来又不会直饶会也是瞎驴趁大队喝一喝下座示众我本有一诀见为诸人说拟更问如何拄杖噼头楔师甞问僧曰精进持净戒犹如护明珠上座明珠在甚么处僧拟开口师便打往往未有契其机者贵筑永兴桂魄顶禅师蜀之潼川母氏子于本境中X和寺薙染入黔参天语和尚印证住万寿迁东山后终于永兴上堂髑髅常干世界鼻孔摩触家风用则与八大龙王鬬富不用则半文不值到者里直得搅长河为酥酪变大地作黄金且道得力在甚么处良久竖拂子云金镞惯调曾百战铁鞭多力恨无讐喝一喝下座上堂万寿打开布袋口昂藏鼻孔金毛走一朝满地化麒麟箇箇面南看北斗此四句中内有一句能纵能夺能杀能活若人检点得出不止一生参学事毕更与千圣同出手眼去也还得么卓拄杖云移舟谙水脉举棹别波澜示众春风解冻百草萌芽有一句子觑着眼瞎于此荐得许你具参学眼普阳长寿桂铉慧禅师蜀东长邑陈氏子因世变入黔至普阳龙泉寺礼大光披剃依云腹和尚圆具后参天语和尚印可上堂凝然湛寂十方独露一尘不动万象全彰本无言象之表亦无净染之名绝情绝见明如杲日当空超声超色宽若太虗无际所以道一处通处处通一处明处处明头头不昧法法皆真然虽如是卓拄杖一下云不因渔父引怎得见波涛上堂蓦拈拄杖云这木上座赤条条没人情硬赳赳无回互不着佛不着法不着僧汝等诸人总向者里覔甚么碗良久云正所谓巧匠炉边多纯铁良医门首足病人一时打散上堂斩钉截铁未是作家手段推山倒岳亦非向上钳鎚何故聻石虎吼时X山谷响木人唱处铁牛惊祇如当下恁么得去又作么生良久云覔火和烟得担泉带月归示众参若不透理即不圆悟若不深智亦不濶参得透理必圆悟得深智必濶若是出格人果不向窠窟里作活计别具一段手眼一觑便破山河大地尽在一粒粟中三世诸佛总归一毫头上华藏剎海不离脚跟之下百亿须弥见在眉睫之间一任脱洒随方应物虽然如是犹是化门边事如何是顿超直截一句顾视大众云推倒须弥存日月放开布袋纳虗空圣符越禅师法嗣思南天庆福圆满禅师南直凤阳杨氏子自幻出尘年十九行脚至楚之靖州青云山依愿如律师受具后入黔江口之香山久亲圣符和尚印可住九台天庆禅院上堂年年此夕庆元宵万户千门佳气饶一盏无油灯自焰光明破暗不须挑大众旷大劫来者盏无油灯尔等有眼切莫错过卓拄杖下座示众出家子切为何事方能辞亲割爱剃发染衣身入空门莫不是为生死一大事因缘心切故求受戒参禅乞善知识决择之生死既明亦更不可有违初志错过目前目前若得端的自然不被一切污染何为污染即今所说种种言辞岂不是污染说心说性亦是污染说玄说妙亦是污染坐禅息定亦是污染着意思惟亦是污染只今恁么形书纸笔亦是特地污染除此之外且如何是洁白无染处良久云金刚宝X剑当头截莫管人间是与非石阡凤凰衡岳行规禅师楚南武攸蒋氏子在黔之侗仁江口香山寺礼圣符和尚剃染圆具并以印可住凤凰而终塔于镇远㵲阳迎仙寺后世寿四十九僧腊十八赤松领禅师法嗣眉潭凤凰大拙净霞禅师上堂转得山河为自已天地同根物一体更于自已转山河沙界全身不是他所以道法身清净等虗空应物现形水月同莫道他山芳草绿春来处处百花红喝一喝下座云石明源禅师高安吴氏子母胡氏在楚平溪紫气山礼省念剃染矢志行脚至常德翠微依雪崘和尚圆具参赤松和尚印可上堂一槌粉碎徧界扬辉一句才彰十方庆赞物物龙骧虎骤头头宾主交参正恁么时直得七星台畔木人起舞紫气峰头石女讴歌还委悉么卓拄杖一下云鹤有九臯难翥翼马无千里漫追风喝一喝下座晚参示众目前无法万象森罗意在目前十方坐断不是目前法瞒得阿谁非耳目之所到走杀天下衲僧即此四转语内有一句能纵能夺能杀能活于此荐得分明也是秦时𨍏轹颂高峰竹篦三尺吹毛觌面酬半同引玉半垂钩当阳若不明斯旨劒去徒劳苦刻舟离四句绝百非藏头白海头黑明眼衲僧瞒不得若从箇里辨端的直待当来问弥勒X铁梅珍禅师法嗣贵筑中兴逈然月禅师黄州曾氏子在黔之宝台山薙染依语嵩和尚圆具参铁梅和尚印证上堂拂面寒风吹得枝残叶落片片飞空西来祖意八字打开巍巍荡荡无穷拈来且非文字四方八面皆通且道通后如何卓拄杖云浑身彻骨无回互脱体风流得自由习安石佛浮月海禅师清镇刘氏子在城观音阁礼智融披剃依天湖具足参铁梅和尚印可重辟石佛有投老计门人预为师建塔于寺西师尝咏牧牛歌曰人牛两俱忘无物堪比量本来原不动动处却非常上堂恁么来者閙浩浩不恁么来者静悄悄閙浩浩静悄悄石佛拄杖子总未肯相饶因甚如此卓拄杖云万派声归海上消清镇普化古月明济禅师蜀之彭氏子寓黔清镇丛林寺礼慧融披剃参铁梅和尚印可住普化上堂摇铃舞铎鼓弄后昆翻觔打斗自扬家丑济上座到此总不与么也自迈古超今光前裕后于中还有共相证据者么莫教剌脑入胶盆喝一喝下座黔南会灯录卷第五X黔南会灯录X卍XXX黔南会灯录卷第六习安天龙如纯辑月幢了禅师法嗣安南定头龙山劒端祖禅师蜀之丁氏子印心于安笼玉泉月幢和尚幢寂后师继席玉泉后迁龙山行化数十年示寂本山塔于山阳之蒋家山麓上堂空雨蒙蒙下不休门前大道滑如油来朝自有新条在行人莫与路为雠阿呵呵傅大士步行骑水牛上堂握灵蛇珠辉天鑑地持金刚劒截铁斩钉德山临济如龙获水法眼玄沙似虎靠山西河狮子东院胡卢包罗万有含吐十虗所以道过量人有过量智净躶躶绝承当赤条条没回互一道清虗贯通今古还委悉么十字街头石敢当玲珑八面没低昂卓拄杖下座上堂破草鞋烂东瓜漫天说价连城璧照胆镜就地还钱不消至理一言自然人间天上若也融通万有那怕虎穴魔宫动静无依卷舒自在放行则瓮砾生辉把住则黄金失色只如今把住好放行好良久云识人多处是非多上堂举一不得举二放过一着落在第二观世音菩萨将钱买胡饼放下手却是馒头蓦竖拄杖云还见么骑竹马上高楼手拿红罗扇遮面不令人见转风流拽拄杖下座上X堂霜天皓月剥珠珍两手和盘送与人大地拈来无寸土一毫头上万家春以拄杖画一画云还委悉么委则大家居东鲁未委则各自慕西秦喝一喝下座上堂老鼠齩棺材蚯蚓嚼生蕨乌龟前作揖虾蟆吞却月识得此四语一生参事学毕上堂春王巳过二月一日月如梭似箭急匝地桃花烂漫袭灵云一见便收拾人生梦幻在唿吸越圣超凡从此入百啭流莺无所及一声声是花中汁木人闻得也流泣咄休流泣二五原来是一十上堂去年开炉雪飘飘今年开炉晴杲杲雪飘飘晴杲杲长安几箇知天晓咄更有不眠人莫道君行早因雪上堂羣芳争秀万壑盈珂好箇现成世界就里多少誵讹萝门窈窕荜户婆娑獐麂兔鹿没踪迹鱼鼈虾蟹绝网罗羚羊挂角千峰外白牯狸奴念摩诃龙女献珠证果雪山童子呵呵还会么琼楼玉宇凭空架万象参差挂薜萝上堂风动风鸣雪飘雪下锦绣山川了无缝罅所以道玄机透彻融万象于目前至理高明会千差于物表超生死绝见闻即不无随处作主遇缘即宗又作么生不萌枝上绽香肥无影林中日杲杲卓拄杖下座上堂初三十一日日好日是佛是心非得非失脱殻乌龟飞上天幡竿头上煎饠饆北斗八南斗七拆东篱补西壁佛法绝思惟学道岂朝夕略坐而商量动静何损益卸却云门项上枷解下慧能腰间石良久云还会么马祖才陞堂百丈便卷席上X堂运瓦搬甎事事忙归来无法可商量擡眸月在梅梢上大地山河总是霜喝一喝上堂春日融融春风剥剥瑞草萌芽夭桃吐蕚灵云一见便攒眉尀耐玄沙脑后着陜府铁牛头角攒嘉州大象皮毛脱碓嘴才生花磨盘出八角大信众檀那添囊又添钵且受用一句作么生道囫囵一箇铁酸馅无位真人细细嚼上堂仲冬又过三十日曲指数来两箇七冻得诸人毛骨寒脚跟下事浮逼逼掇转云门𨍏轹钻扇子筑碎梵王鼻东海龙王也流泣尽然蚌蛤服中汁拈拄杖召大众云还见么一时吹入我门来不借东风些子力喝一喝上堂雨水前元宵后柳含烟梅披秀桃李谩成蹊馨香塞宇宙连卓拄杖云是大神呪是无上呪是无等等呪上堂去年解制十分吉今年解制十分凶两脚草鞋狞似虎一条拄杖活如龙草漫漫自西东风从虎兮云从龙抟撮扶摇九万鹏虽然不如随分纳些些免外驰求落下风示众生死齐一凡圣同源挥之不破团之不圆清光莹白明镜当轩一条白练一念万年是宾是主有实有权如此领悟故曰单传且道传箇甚么咄灵利底休热瞒南海波斯骑石虎森森露出珊瑚鞭示众逃禅须切记恐堕有无忌喫饭与穿衣咳唾竝掉臂处处契真机物物明祖意又须格外观莫信人巧誉一念如万年千差当一致古之学道流依之超十地若不如是行待劳多矫志我须不识丁敢言说非义情X忘体自殊意绝理自备应用在临时斯道为第一示众在家出家理无差别一念回光万机顿泄本既无生何者受灭心佛众生都卢一橛万年一念独超方便佛说有真我本无见曰男曰女乃贵乃贱一念万年顿在目前先天勿用何假后天前后际断其道玄玄玄玄之妙不涉朕兆推倒虗空归来大笑示众山前好松山后好竹中间是甚么汝等诸人下语看此语下得恰与汝一箇鈯斧子住山不然担柴去示众寸丝不挂粒米不餐底衲僧正好痛与三十棒为甚如此为他解洁白地上作活未解一切处流通虽然正是贫儿索旧债普安兰溪祖鼻最禅师得法于月幢和尚住普安凤翥山上堂无福鬼神妒有德阴阳助最上座无德并无福脚底无私随纵步踏碎曹溪月踢翻鹫岭路非是格外玄机亦非当前露布掷拂子云矶头石女腰无裤上堂依山傍水送寒烟短櫂芦花露一班莫谓月明人尽望大家收拾笑中看且道收拾箇甚么良久云七九六十三上堂举云门上堂闻钟声乃曰世界与么广濶为甚么钟声披七条径山杲颂云钟声披起郁多罗碧眼胡儿没奈何一箭双鵰随手落拈来原是栅中鵞最上座亦有箇见处郁多罗衣钟声披倒跨须弥渡海弥叠嶂奔峰拦不住回头残照落溪西上堂会则眉横眼上不会则须挂腮边昨夜星疎月朗趁流水入花前细检点卖尽风流不X值钱惟有太古石凝然不动于其间上堂僧问不用棒不用喝请师直指西来意师云不萌枝上风光老花放天池劫外春僧竖一拳云一拳打破黄鹤楼师云你道崔颢题诗明得甚么边事僧拟议师蓦头棒云须是我打你始得乃云屋破不关风窗破恒留月不堕悄然机时时频漏洩且道漏洩箇甚么鼓掌云夹路桃花风雨后马蹄何处避残红上堂五里一亭十里一舖熙熙穰穰摩肩击毂到家消息即不问作么生是搀前一步众无语师卓拄杖云芒鞋两耳忽闻声依稀踏断斜阳路上堂吞尽虗空失却半边嘴踏翻大地展却两行眉为甚么穿破铁鞋跳不出漫天网子反谓妙高峰德云七日寻不见阿呵呵兰溪水镇日向东流流出桃花瓣切忌摝将回明月堂前空打算上堂摘杨花摘杨花崎岖覔路远拄杖挂烟霞莫教风雨溼点碎破袈裟此犹是途中消息作么生是到家一句良久云五更闻画角吹断落梅花上堂去来了无相明月掩映芦花上咄动静复何心芦花摇拽白云深咄如弦大道无回互分明鼻直两眉横咄上堂最上座侵早起来明明历历特来举似一见星月皎洁银河在天二闻更漏催促报晓声寒三者长连床上欹枕高眠鼻息齁鼾及至天明上首拍椎钟鼓铿锵济济楚楚云水两行自是现成生缘不属造作苍皇若当下领荷得去朱顶王菩萨简曰问者赤头汉作么高峰悟云者箇便是X超宗越格底事直是无你会处须是悟了更能履践始得师云悟则不无且作么生履践良久云长廊独演千秋月竟日横眠万派云上堂雨溼芳草绿春来树带花脱体事无别镇日有生涯凭栏欲会山居意云涛松韵较些些上堂秋光澹荡秋水澄清菊英映日瘦石抱云不是向上机要岂当参学眼睛卓拄杖云亮座主五更畵角声上堂倩女离魂巧手王维畵不成检点将来命根不断五祖演云那箇是真那箇是假依前走入伊圈缋至今转身不得为甚如此相思怨怅梅花影摇曳窓前不是君上堂海众云臻机前如电到头霜月满堦墀依前错过本来面咄雪岭六年鼓起朔风如箭放开一天星斗打失唇皮两片阿呵呵会也么冬至日长添一线小参吟风啸月潄石枕流错过自家面目寒氷发焰枯木花开打失参学眼睛饥餐渴饮闲坐困眠依前无本可据安禅息定返本还源未免业识茫茫若人检点得出一生参学事毕小参四十九年不曾说着一字舌头无骨末后拈花口是祸门将谓天晓不露谁知脚下泥深一朝露柱频抚掌多少赤手弄猢狲德山棒如雨点临济喝似雷奔阿呵呵笑杀万象与森罗举天衣怀云芭蕉闻雷开还有耳么葵花向日转还有眼么若也会得西天即是此土若也不会七九六十三收师乃竖拄杖云今日木上座拶碎有情窠窟无情喫惊噼破无情面孔有情喫惊蓦然木上座恶X发各与三十拄杖免得缠绕葛藤未审木上座还受检点也无掷拄杖云葛藤葛藤小参野蔬花香野水味长惟有野僧家全然没伎俩半间茅屋无心补夜来星斗焕文章会则琼楼玉宇不会则徧地刀鎗僧投书次云家常消息师云快露布将来僧作礼师云勘破多时僧遂呈书师袖却云还有么僧罔措师喝出问如何是见渗漏师云眼中着楔如何是情渗漏师云笑里有刀如何是语参漏师云口是祸门问如何是古佛家风师云一瓢一衲如何是古佛道场师云柳陌花衢如何是古佛受用处师云哩哩莲花落进云恁么则与时人共出一手也师云尔未梦见在颂廓然无圣话一夕严霜逼岁寒梅花吐白月孤圆清香不着人间价散作长堤几树烟见见之时见非是见见犹离见见不能及月挂珠帘玉一钩断肠何事问东流夜猿啼罢西江冷荡尽氷壶一叶秋俱胝凡有问即竖一指倚天长劒逼人寒凛凛金戈带泪看老去战声频入耳何年扶醉话宵阑对一说滚地杨花随马走拍天桃浪化龙鳞玉壶满酌风流酒要寄荼菧氐架上春普安松岿善权位禅师楚北瞿氏子因世乱入黔寓安顺之太虗硐薙染依含光圆具参月幢和尚印证住安南之万寿普安之松岿次迁慈云后复松岿终老塔于本山之麓上堂竖拄杖云位上座生性莽卤不通佛法文字不明善恶因果单单者条拄杖佛X来也打祖来也打只要断诸人命根未审众中还有傍不甘底么良久云饶伊纵有擒龙志者里那容捋虎须喝一喝下座浴佛上堂兜率何年得道毗岚园中显妙灵山会上拈花惹得旁人耻笑付甚么涅槃妙心设许多经律论教不肖远孙今不管长与短直把恶水蓦头浇佛债祖冤一齐报上堂有时恁么把断要津不通凡圣有时不恁么指鹿为马证龟成鼈有时不恁么中恁么拈一茎草作丈六金身有时恁么中不恁么将丈六金身作一茎草且道恁么底是不恁么底是喝一喝云依稀似曲才堪听又被风吹别调中小参法本无生心何有灭生灭两俱空洞然如皎月拟问箇中消息拄杖蓦头便楔小参无毛铁鹞奔西东铁柱牵蜓拽高峰跛足虾蟆天外呌泥鳅合眼跳虗空内有一句大用全提检点得出参学事毕小参举杨岐示众云薄福住杨岐年来气力衰寒风吹败叶犹喜故人归啰啰哩哩拈起死柴头且向无烟火师云山僧虽是他家儿孙怎奈家风各别薄福住松岿家贫无卓锥衲子望巖退长年静打隈地炉烧松火热豆爆寒灰自倒还自起啸傲白云堆示众即心即佛迷头认影非心非佛忘前失后隔林见烟知是火墻头见角识是牛祇如海底鱼踪空中鸟迹又且如何覔捕竖拂子云摩尼妙宝原无价要识真金火里看示众春日融和百鸟啼桃红李白花满枝分明露尽深深意会得原来是X祖机灵利汉知不知耳闻眼见好消息咄示众翠竹黄花便是祖师西来大意青山绿水无非诸佛净妙法身历历全彰明明显露为甚当面错过不自领会祇因悞入桃园里竟到如今尚未归举临济痛棒话颂曰祸福无门口自招乌藤三顿不相饶大愚胁下翻身转平地波涛万丈高安笼伏龙极乘道真禅师蜀之杜氏子年九岁父母送至合滩寺礼圣试披剃初参雪浪静主后入黔寓安笼扁山住静三载依云腹和尚具足参月幢和尚印可小参者一片无阴阳地三世诸佛历代祖师俱向此中印证而出总要洁洁白白干干净净不容一点渣滞忽地言谈便是屎尿污浊了也如何得精净去良久云切小参昨夜三更瞿昙老子自言我不是佛既不是佛是箇甚么示现露地白牛向八识田中与众拖犂拽耙去也大众还见么良久云用力耕田人不识不如缄口过残年小参椿菜香米酥甜人人喫着悟心源心源悟紧照顾且道照箇甚么灯笼露柱示众老僧一味不开口开口未有实义且作么生是不开口底实义良久云多嘴作么僧参问如何是三要师起身云一扫地二种田三拨灯你可会么僧伫思师把住云速道速道僧喝师云胡喝乱喝有甚交涉士问如何是衣线下事师云大庾岭头提不起士无语师云恰僧问如何是佛师云你是石头僧伫思师云三十年覔一箇问佛底人X也难得僧云不会师云明晨宜早起安笼玉泉显今达古禅师习安李氏子于太虗硐礼法云披剃依南华具足久参月幢和尚在本寺印可幢寂后师继席廿有余载后寓松岿山示寂安笼僧俗钦重师道迎灵骨回玉泉建塔于和尚庄之云栖庵侧师志愿世不开炉故无上堂小参示众等语惟颂古一帙仅收世尊拈花并三关话附此颂曰馥郁香风拂面来人天百万尽疑猜饮光不识瞿昙意一笑浑身入祸胎我手佛手弄蛇挥麈扫破虗空乌飞兔走我脚驴脚芒鞋倒着踏遍干坤踢翻海岳人人生缘倒驾铁船冲开碧浪撑破湖天半生襄禅师法嗣习安玉真竺怀印禅师本郡冯氏子七岁父母送出家礼观凡披剃矢志行脚游滇至五华寺参半生和尚圆具生示参万法归一话发明遂印证复归玉真终老塔于本山之麓上堂执事白椎云谛观法王法法王法如是师便下座有僧把住云和尚法要未举如何就便下座师云可惜连城璧徒劳献楚君一时打散归方丈上堂昨日上堂无一法今朝陞座太多生怎奈辽天拄杖子非思量处善评论且道评箇甚么良久喝一喝下座上堂蓦拈拄杖云朝打三千暮打八百木人头喫棒石女身流血文殊普贤远避他方释迦弥勒含冤莫雪惟有临济德山稍得一诀喝一喝卓拄杖下座上堂彰名打鼓埋没本X真说性说心转成妄诞且道总不与么时如何良久云啼得血流无用处不如缄口过残春还山上堂一出一入出入原无动相一来一去来去一般时节所以道去来不以相动静不以心自是风行草偃水到渠成不动道场徧十方界正恁么时直得去来不二动静一如且作么生是应时及节一句芙蓉花发秋江上丹桂香飘入广寒卓拄杖下座枕石禅师法嗣普安鹦鹉广成普陞禅师荆州程氏子寓黔新城断头山礼运心剃染依金题圆具参枕石和尚印可师语录因兵燹失遗年六十四终老鹦鹉塔于寺阳梅溪度禅师法嗣镇宁金鸣慧颕绪禅师湖南永郡蒋氏子因时变入黔至安顺礼觉悟薙染依灵隐老人受具参梅溪和尚印可住金鸣终老塔于本寺之阳世寿五十九僧腊四十八上堂松风拂拂柳色青青当阳理会更勿别寻只是不得作境话会亦不得作佛法商量若作境话会错了也若作佛法商量亦错了也毕竟如何得不错去卓拄杖一下云年年有箇四月八喝一喝下座上堂以拂子打圆相云即此者箇不可唤作佛法亦不得唤作世法直教人人眼见如盲口说如哑到者里世法佛法都拨尽笑看陆地长莲花大众还知此花来处么良久云石女歌时空谷震木人唱处铁牛惊上堂把住牢关三月卓拄杖云今日X放开一线从兹一任纵横更莫三七打算人人顶𩕳上顿开正眼箇箇脚跟下七穴八穿其去也直教善为道路其来也依旧明窓下安排正恁么时窓下安排且置作么生是善为道路一句良久云夜行莫踏白上堂卓拄杖一下云者箇意事诸方尽道木上座为诸人转根本法轮去也金鸣则不然恁么提持不惟悞赚众生颠倒迷已逐物要且返使捕风捉影之流依模画样去在殊不知到者里饶伊道箇是柱不见柱非柱亦不见柱是非巳去了是非里荐取也是泥中洗土上堂日落西水流东觌体传来向上宗怎奈当机人不荐进前退后丧家风金鸣虽是恁么告报诸人还知落处也无击拂子云夹路桃花风雨后马蹄何处避残红贵阳霞章海伟禅师思南刘氏子礼东山梅溪和尚薙染具足后参灵隐老人灵嘱师回嗣梅溪师遵命竭力辅梅行道滇黔来往数十余年在处充监院职梅往天童扫塔师充座元理东山院事梅回至楚圆寂时遗书命师令绍南继席师方退隐新城三元宫休老人咸谓师退让法门忠孝人也贵阳东山绍南真解禅师湖南永郡唐氏子因世乱入黔寓观音寺礼霞章剃染常亲梅溪老人充侍者梅示参生从何来死从何去话一经八载浑无入处至圆具后一日入室梅问本来原无生死因甚人人只道生死事大师云者箇正是某甲底疑处梅曰汝X疑还是有是无师拟开口梅直乱棒打出师不觉通身汗下恍如有得后归里省亲回过玛瑙山谒师林和尚林问那里来师云永州来林曰曾参甚么人师云贵筑东山林曰东山佛法如何师云木人抚掌石女点头林曰子莫错会师云若错怎得到者里林曰恁么则汝缘还在东山速回亲觐师辞归承梅印可又侍梅上天童扫祖塔回至楚之汉阳梅示寂时遗嘱命师继东山法席继席上堂拈起拄杖云者箇便是我先师老人在普门堂上夺得来底今日落在解上座手里要以拨旧日之禅灯辟新学之捷径开人天正眼整顿颓纲使见前一众人人知其木本箇箇不昧水源堪报不报之恩用作无为之化正恁么时虽是光前裕后革故鼎新检点将来只是门庭边事衲僧分上要且了无相干且道作么生是衲僧分上事良久云疑则别参复举宝寿开堂三圣推出一僧寿便打圣云与么为人瞎却镇州一城人眼去在寿掷下拄杖归方丈师云二大老虽是竭力为人怎奈一箇有活人剑且无杀人刀一箇有杀人刀且无活人剑若欲权衡佛祖号令宗乘只须勦绝两头中间不立别资一路七纵八横始得山僧与么告报于中还有恁么者么超羣须是英灵汉敌胜还他狮子儿喝一喝下座示众祖师心印状似铁牛之机去即印住住即印破祇如不去不住汝等诸人向甚么处与我本师老人相见遂挂帧云不离当处常湛然X覔则知君不可见喝一喝上塔才看枫林锦绣峦又见黄菊金铺地两轮日月快如梭不觉吾年三十四尔我光阴非等闲急须荐取无生意大众如何是无生意良久云巖悬不易长生畵瀑响无絃太古琴上堂祖师关当阳句向上机顶门眼于斯会得普天匝地尽光辉法法头头皆妙用若也不会在处云月是同要且溪山各异上堂世尊拈花达磨面壁当阳显示觌面提持然虽体用不同要且本无二致举一明三目击铢两底多少当头错过推不向前约不退后底偏然理合全归且道归后如何卓拄杖云动容扬古路不堕悄然机喝一喝下座上堂过去心不可得未来心不可得现在心不可得不可得中祇么得且道得箇甚么良久云若不蓝田射石虎几乎悞杀李将军颂产难因缘不领公文犹自可领得公文急如火忽然壑送晓风清月落寒潭珠一颗习安南山法雨照润禅师本境洪氏子礼恒闻披剃依天台省参具足参梅溪和尚印证上堂卓拄杖一下云千钧之弩不为鼷鼠而发机又卓一卓云屠牛之刀焉得与人割鸡灵利汉当下收取岂肯东讨西覔还得么复卓一卓云等闲翻作龙泉劒一扫烟尘定业基喝一喝下座上堂山自青水自绿松自直棘自曲此四转语转转有箇落处大众且道落在甚么处卓拄杖一下云河里失钱河里摝上堂不是心不是佛不是物且道是箇甚么释迦老子雪山X六年苦行达磨大师少室面壁九载要且摸索不着古今天下老和尚竞出头来各逞其威亦摸索不着直饶摸得着也是秦时𨍏轹喝一喝下座上堂明如日黑似漆细若微尘宽若太虗到者里若作佛法商量十箇有五双未免当头错过不错过芍药花开红朵朵上堂天上无双日人间独至尊万年松不老圣寿等干坤既然如是且道以何为凭卓拄杖一下云亘古亘今慈济舟禅师法嗣黄平崇安观音六行海鑑禅师荆州易氏子在滇之遥安府妙峰山披剃依灵隐老人具足参慈济和尚印记万德开禅师法嗣普安印海学偦禅师古滇南氏子母李氏梦梵僧入家始生二十二于本邑法界寺礼德明披剃二十七依水目非相受沙弥戒游黔至金粟参祖鼻圆具至新城圆通参万德和尚德问那里来师云金粟来德云古人道藏身处没踪迹汝作么生会师云有水皆含月德云没踪迹处莫藏身聻师云无山不带云德云原来阇黎脚跟未点地在师云竿木随身逢场作戏德云只恐诈明头师云老和尚也不得压良为贱德深肯之师甞述偈曰达磨西来特地安排直指人心眼里添钉不是渠侬生我慢只因雪化水流声黔南会灯录卷第六X黔南会灯录X卍XXX黔南会灯录卷第七习安天龙如纯辑密参山禅师法嗣贵阳指月烁吼𠁼禅师滇之曲靖许氏子于本郡天竺寺礼觉悟剃染参密参和尚印可上堂流光易度五十有八幻随幻住不拘花甲蓦拈起拂子云且道是幻耶非幻耶若道是幻幻不自幻若谓非幻非幻不幻且拈放一边只如善财参遍百余城文殊指陈第一义又且如何八十老翁入场屋真诚不是小儿戏腊八上堂击碎玄关山色寒如来成道不虗谈明星午夜谁同覩陇上梅花自破颜氷皎皎雪漫漫一色凝然化外看直往南方无垢界献珠成佛不为难且道那是不难处弹指顿超无量劫轻轻屈指便成拳上堂华严将讽毕摩利初开启当此庆元宵笙歌时贯耳妙音观世音自在忘依倚满月圆如镜长天净若洗银花喷火树转次生欢喜何故我见灯明佛本光瑞如此中秋上堂云净一天风清四海桂子月中落天香云外飘人人圆光现前箇箇真常独露于斯见得一花堂上臂肘交加三晶门前主宾互换其或未然荆棘林中下脚易月明帘外转身难小参银缸高剔坐立俨然兰麝平薰起居自若X话头清楚不患静地迷人公案见成自有生机夺秀白寥寥无滞无碍清的的离相离名若到者般田地千七百则残羹冷饭不许沾唇一大藏陈年故纸谩言合药山僧今日钳鎚再展炉鞴重开若要鑛尽金纯除非脱皮换骨何故聻不因蹑足龙门过怎得春风动地来小参今日已巳欲尽明朝庚午方起本来原无旧新世俗强分彼此若能不杂用心那管人间甲子从今打破赵州关爆竹声中好荐取示众心净若莲月明似昼香遶榻前灯摇座右要识本来面目非青非黄非肥瘦示众春行冬令十分寒纵有红炉火费攒寒暑不惊惟拄杖是非坐断独蒲团法身有主因无漏觉体无私妙有观若果如斯端的去分明生死不相干示众妄缘顿尽觉纯真碓嘴花生别是春石女善吹无孔笛木人惯抚没絃琴高山解听常移足流水知音每出身此意若能深悟入一回举起一回新恒秀林禅师法嗣安南永兴蓝田光碧禅师城都朱氏子生值离乱被掳入营数载脱遇经题和尚薙发在云南曲靖府东山寺依余山和尚圆具矢志行脚参恒秀和尚印可后住安南永兴十余年足不越阃一日示微恙告众而寂塔于寺西世寿四十七僧腊三十永宁广福明辉净月禅师城都赵氏子生值世乱随戎入黔于平越府圆觉庵礼清海披剃依达远和尚X具足参恒秀和尚印可立誓施茶接待数十余年不改初志又募修通滇大道数百余里厥功未就偶恙圆寂塔于寺西世寿六十七师甞有偈巳刻附秀师录后入藏流行此不复赘楚眼襄禅师法嗣贵阳谷萌法华慧林如英禅师潭州梁氏子在浙天童礼心应剃染后因行脚归楚依沩山圆具久亲楚眼襄印可后住马苗宝华又迁法华重建功毕会城南关众姓慕师道德迎至大士庵供养为预建塔于庵后师因警众示一偈云老僧七十一开口少神气来者免多言说话损精力若要问修行脚跟下荐取未曾死一番少要夸伶俐生死若不明孤独一张嘴闭目且观心盘着两只腿这着死工夫当下超于彼若依老僧言利人先利已说尽黄河波原来只是水讲尽世间言惟一箇道理若不悟斯道难了箇生死行之笃禅师法嗣安南万云卓菴闲禅师蜀之广元丘氏子母梦盏饭僧入家投宿始生幼不茹荤寄名回龙山因世乱入黔礼佛旨和尚披剃时年二十一圆具后矢志徧参游楚至沿州十方菴参行之和尚印证复回安南创辟云山梵光寺上堂春日融融门外春光佈景春风拂拂槛前春树凝烟物物头头合道在在处处明心放之则周沙界卷之则入微尘香严击竹犹迟船子覆舟莫及若向者里见得更说甚么平地登仙白X衣拜相明明光吞宇宙历历耀古腾今且结角罗文归根达本一句作么生道卓拄杖一下云上元原是正月半家家打鼓庆元宵喝一喝下座颂华亭船子雨笠烟蓑傲雪霜竿头风月老沧浪适来钓得金鳞子无限鱼龙入镬汤曹洞三十一世云门下第四代月印庆禅师法嗣安南淡云明光禅师楚南李氏子在黔之安南定头礼本然老宿披剃矢志行脚游滇至钟灵依月印和尚具足并请益参究发明皆得力于印师座下所以承嗣印师也颂世尊初生才出头来㘞一声指天指地得人憎纵使云门能葢覆至今难免赚痴僧安南金狮弗会传知禅师蜀之余氏子年九岁寓黔之安笼礼极乘和尚薙发乘示参父母未生前话乘寂后师矢志徧参游滇至广南万寿参本源和尚复归黔依松岿天一和尚具足后遇月印和尚于江浙回滇挂钖定头师往亲觐印一见器之将拈花公案勘验机缘契合亲承印证后隐居阿黑数载邑侯余公率众绅士请辟金狮洪音寺上堂建丛林立规矩逞能矜势竖门庭行法令卖狗悬羊所以古人向千巖万壑之间韬名遁迹深蓄厚养遂能清振一时美流万世设有先人未了底公案万不得巳出来了却今日知上座且无未了底事因甚也被此一阵业风吹到金狮山里自逞一场败露虽然如是检点将X来又且事无一向理有差殊欲报佛祖深恩必作四来依怙发挥向上宗猷开辟人天正路当与么时还有同声相应同气相谋者么卓拄杖一下云共将补衮调羹手拨转如来正法轮喝一喝复举杨岐道杨岐乍住屋壁疎满牀尽撒雪珍珠缩却项暗嗟吁翻忆古人树下居师云杨岐老人恁么道虽是清节操守激厉后昆怎奈检点将来只可独善其身欲竖临济门庭犹未得在看今日知上座又作么生施设复卓杖云不因沧海濶争见百川潮上堂日暖风和二月天鸟啼花放满山川当人直下恁么去脱体风光本自然是则也是祇如水底鱼踪空中鸟迹又作么生商量速道速道上堂将此深心奉尘剎是则名为报佛恩良久云佛恩报也作么生是深心还委悉么分明月在梅稍上看到梅稍却又无喝一喝下座宿士类贵阳兴国祖融法印和尚蜀之李氏子未详披剃依华山三昧和尚圆具明万历钦赐紫衣住兴国终老无恙坐脱世寿六十三僧腊不记贵阳观音梵行传性和尚普阳人在会城兴国礼祖融和尚披剃并具足传衣钵首住毗尼后住观音终老塔于寺西世寿七十三僧腊四十余西识清见和尚楚籍王氏子出身疆场礼法中披剃持金刚经得止参灵药和尚印证师开法贵阳白云寺终老塔于寺侧X合鳞李居士贵阳人字之骅原宦袭弃儒学佛参燕居和尚印证翛然林下集书一帙名蔚堂草并附有逃禅集仅收杂偈二首挺特男儿秉太阿不将生死问如何信然直下了无事撒手悬巖唱哩啰讵肯瞒顸负已灵分明鼻直两眉横更须试看谁为主十二时中常自惺普安邑侯天一刘居士关南人讳个臣幼喜宗乘常与当代尊宿交往盘桓初任福州过江西参龙山和尚有省临任公事之暇少闲谈只危坐每有定课行持甞述偈曰世间一切尽归空谁识真空用不穷三万三千狮子座维摩应是足神通居易居士法讳明福金陵叶氏子字得禄镇黔抚中军事幼好佛教留意宗乘参海内知识未足其意特建家菴名鹫岭禅寺迎隐元和尚于内问法请益印证复志谒诸方明宿盘桓有偈颂机缘等录成一书名逃禅集仅收杂偈三首机缘一则牧牛歌露地白牛见也么牧童拍掌笑呵呵等闲不用勤鞭䇿放去收来一任他心入空门身在家朝衣脱去换袈裟菩提不二原无树意地清凉转法华六根有疚勿他疑心病还须心药医面壁九年无一字令人特地叹希奇元和尚问牛头未见四祖时为甚百鸟衔花天人送供士曰花开蜂蝶聚元曰见后因甚不来士曰果熟树头空三一居士普安龙氏子讳元叙幼年因慕道之切尽X家以供僧道一日遇松岿垂问城东老母与佛同生因甚一生不欲见佛士着语云彼丈夫兮我丈夫六度居士古滇李氏子母尤氏十五看香山戏动出家念父母不允幸得霞昌老宿谕曰昔有维摩大士作人天师谈不二法门又不是在家菩萨耶汝依我说后来自有受用士遵霞语如父母命有儒士黄中翠指参烁吼和尚得入头处后参善权和尚印证所集有录仅收机缘三则偈一首有僧问云不是心不是佛不是物是箇甚么士展两手曰是箇甚么僧云不会士曰怪我不得僧问云尽大地是箇火坑因甚跳不出士曰尽大地是箇火坑僧拟议士曰烧杀也士一日卓杖行有僧指杖问云要者箇作么士曰滑路上全得他力偈曰着衣方免寒喫饭却止饥祖师西来意是甚破驴嵴临济三十五世天童第五代破山下嵩目宗禅师法嗣黔西东山古雪智禅师蜀东人参嵩目和尚印证上堂今朝五月端午柴门不悬艾虎时节岂可空过五毒拈来共煑明州布袋喫了𠯗杀池州鲁祖好大歌莫莽卤甜瓜彻蒂甜苦瓜连根苦上堂元日初昇春回六宇家家鸣锣户户击鼓大者腾欢小者作舞惟有东山与世殊单条白棒惯莽卤颠拈倒弄且无年日日打佛并打祖忽有箇傍不甘底出来道者老汉不谙时世只知有已不知有人山僧即便和声X打退因甚如此任从沧海变终不与君通靠拄杖下座上堂东风连日发羣芽开遍山前桃李花卷起帘来人共见当阳一句落谁家速道速道小参打鼓落堂见成公案烛灿香腾与么不荐若也荐无边剎境自他不隔于毫端十世古今始终不离于当念若不荐且看老僧与汝判断拽拄杖下座一时打散嵩眉海禅师法嗣贵阳慈云苍龙语禅师江南陆安张氏子在黔之西山礼语嵩老人薙染圆具参嵩眉和尚印可住慈云而终塔于本山世寿七十僧腊四十上堂般若如大日轮昇之则干坤普照如大火聚近之则燎却面门如涂毒鼓击之则闻者皆丧拈起也天回地转放下也海宴河清祇如不拈不放人人怀赤水之珠箇箇抱荆山之玉且家堂稳密一句作么生道良久云自是不归归便得五湖烟景有谁争上堂天无四壁地绝八维一亘晴空贯通今古明明绝去来历历无向背所以道灵光独耀逈脱根尘体露真常不拘文字性心无染本自圆成但离妄缘即如如佛唤作如如早是变也且作么生是不变底消息良久云早晨喫稀饭下午又觉饥喝一喝下座上堂佛未出世人人鼻孔撩天箇箇脚跟点地佛出世后人人眼里添沙箇箇耳中着水于中若有一箇半箇上无攀仰下绝已躬底出来道箇凡圣无差古今一致不妨庆快平生如无山僧更与重添𡏖𡒁去也卓拄杖下X座上堂明如日黑似漆真不掩伪曲不藏直雪山六载空忍饥少室九年痴面壁于中若具择法眼底只向羊边干处卧岂肯从他雪地立虽然如是不得春风花不开花开须借春风力喝一喝下座威阳华严长灵祐禅师荆州胡氏子值世乱从戎入黔至二十七岁切思出尘寓九龙山皈依燕居和尚又亲西山语嵩和尚后礼嵩眉祝发圆具并请益发明亲承印可开法华严迁卧云后复游楚上堂灵机密运宝剑全彰截断千差真常独露头头显妙物物辉光一道清虗贯通今古明明绝去来历历无对待坐断毗卢顶不秉释迦文到者里说甚随处作主遇缘即宗直得万机休罢千圣不携且超然一句作么生道喝一喝下座上堂智鑑圆明万法皆空慧光独露了妄全真尘尘剎剎普现威权物物头头全彰妙用只得龙吟雾起虎啸风生瓦砾石头咸皆𨁝跳山川草木动地喧鸣殊胜中殊胜奇特中奇特且作么生是日用应缘一句挥拂子云掬水月在手弄花香满衣上堂举芭蕉示众云你有拄杖子与你拄杖子头上安头你无拄杖子夺却你拄杖子斩头覔活芭蕉老汉计穷力尽无处启口向拄杖头上作活计山僧者里则不然有也不与无也不夺直教他全体脱落丝毫不挂净躶躶赤洒洒是你到家底消息何处更有一物与诸人为缘为对还会么不见一法即如来是则名为观自在小参举古德云寻牛X须访迹学道学无心迹在牛还在无心道易成即今众中有箇汉出来道迹在者里牛在甚么处直对他道绿杨芳草岸无处不称尊又有一箇汉出来道我本无心道在何处对他道经行及坐卧常在于其中又有一箇汉出来道男儿自有通霄志不向他人行处行老僧闻得只得饮气吞声何故一粒老鼠屎打污一锅羹元宵晚参十五日巳前海底泥牛含月走十五日巳后巖前石虎抱儿眠正当十五日石人把板云中拍木女衔笙井底吹举似灯笼笑破口无端特地一场非卓杖一下云山僧拄杖子活如龙一口吞却了也三十年后免得敲砖打瓦石阡黄菊济川普禅师蜀之潼川梁氏子入黔于西山凤凰池礼语嵩和尚披剃参嵩眉印可住九龙退院上堂苦住龙山三五载犂耙债满便抽身芒鞋拄杖如龙虎试问同行有几人雪峰老人楖𣗖横担不顾弥勒大士向十字街头立等且道龙山长老又作么生施设卓拄杖云出门三步外别是一家风上堂古云青青翠竹尽是真如郁郁黄花无非般若黄山今日拈头换尾将古作今以此真如般若翻作广大伽蓝直教十方龙象到此各各于中安居平等性智正恁么时唤作广大伽蓝又是真如般若唤作真如般若又是广大伽蓝且如何得的当去卓拄杖一下云殿阁峰头千古致三门高对广兴场上堂月大有三十月小是初一到者里要且千圣不能知X诸佛不能识是汝诸人还识么若也识且许途中受用若也不识九龙不悋慈悲率性与诸人通箇到家底消息如何是到家底消息良久掷拄杖云也是乌龟钻败壁宗风定禅师法嗣贵阳西山实行慧真禅师西安葛氏子礼宗风和尚剃染具足并以印证颂华亭船子狂心犹胜在江边短棹长歌驾铁船不是夹山来换手只教撑渡到驴年黄龙三关我手何似佛手打杀泥猪癞狗剥尽贴肉汗衫随分拈花折柳我脚何似驴脚踏断赵州略彴纵横独步大方一任衲僧卜度人人有箇生缘渔翁腰带牵船夜宿芦花深处晓来搔首看天西山无灭慧颕禅师印心于宗风和尚举东山水上行话颂曰诸佛出身处东山水上行云开红日出雨过绿苔生剖石镜禅师法嗣修文三潮水知非菴云峰祖高禅师蜀之符氏子因乱入黔寓贵阳牟尼山礼月空薙染依语嵩老人具足得法于剖石和尚住知非数十年康熙戊辰仲秋告众圆寂塔于本菴之阳世寿七十七僧腊四十六上堂大道本在目前说甚目前难覩以拄杖卓一卓云若也覩大家荐取云门普如不覩君自西秦我东鲁喝一喝下座佛诞日示众指天指地巳徒劳七X步週行祸更招惹得云门行正令儿孙代代病尤高语圣正禅师法嗣习安溪脉照一禅师江西抚州吴氏子寓蜀诞生在黔安顺州华严硐礼德水披剃过丹山参语圣和尚又参敏树老人圆具后复丹山掩关三载印心于语圣和尚提督军门侯延生然灯请上堂树树青松坚晚节竿竿翠竹响清风延龄千古灯辉灿劫外春光逈不同且如何是不同底消息良久喝一喝下座住定南万寿上堂昨日古佛堂里坐今朝万寿示机缘携笻唯是寻知已处处青山展笑颜且道其中事作么生顾视左右云朝看白云横岭上夜观明月照堦前贵阳玉龙镜天宗照禅师本郡王氏子母陈氏于贵筑莲花礼自善披剃依密蕴具足自行密行因阅禅关䇿进见黄檗示众曰僧问赵州狗子还有佛性也无州云无但二六时中看箇无字昼参夜参行住坐卧着衣喫饭疴屎放尿处心心相顾勐着精彩守箇无字日久岁深打成一片忽然心华发现悟佛祖之机便不被天下老和尚舌头瞒处顿起疑情且一时无处请益只得静夜焚香发誓自拈无字公案昼参夜参身心浑忘如斯久久一日正经行次忽闻鸦声得入头处矢志徧参游滇途遇语圣和尚问云如何是你行脚事师曰痴狂外边走圣云尔因甚到者里师曰一等共行山下路眼头各自看风烟圣云只恐X诈明头师曰和尚也不得压良为贱圣深肯之师得法后辟玉龙名弘法寺上堂大道无形至真无名随方示化转变权衡灵利汉逴得些子便解布漫天网散荆棘林搅长河为酥酪变大地作黄金坐微尘里转大法轮顿使一切众生同见同明同得同证衲僧分上如龙得水似虎靠山然虽与么犹是化门边事若论向上一路直得三世诸佛口挂壁上历代祖师忍气吞声只如黄檗打临济三顿痛棒且道是向上一路耶是化门边事耶良久云鸳鸯绣出自金针更把金针度与人喝一喝下座镇宁列峰大千宗月禅师蜀籍广安白氏子僧问牛度窓櫺头角四蹄都过了因甚尾巴过不得师便打云不快底漆桶进云恁么则摇头摆尾去也师云切忌挨着别人示众威音那畔绝誵讹直下承当巳错过珍重本来端的处风吹石臼念摩诃小参什么物兮恁么来揑不成团擘不开踏着秤锤原是铁天高云净月初回月回且置祇如古人道修证即不无污染即不得诸人又作么生商量卓拄杖一下云状元原是天生定莫把冯京作马凉语贤英禅师法嗣习安永峰慧镜常禅师本郡王氏子母吴氏在城礼恒闻剃染参狮山语贤和尚印可师易建永峰为投老处僧问如何是佛师曰山僧是普城人僧云如何是祖师意师曰上山气喘僧云以何法治师曰坐坐X再行清镇普兴慧知寂云禅师本境刘氏子礼本寺闻旨披剃依黔灵赤松老人圆具参狮山语贤和尚印证复志行脚同莲舟游楚途间甞咏持戒参禅无绳自缚总不与么历历落落逢人若问祖师意向道帽子头上着呵呵古源鑑禅师法嗣定番九龙月恒真昇禅师贵阳章氏子于本境圆通寺礼氷雪披剃始参慧林和尚缘不相契后参古源鑑发明亲承印证源示寂后众勉师继席师不允遂掩关于卧云室内黔南会灯录卷第七黔南会灯录X卍XXX黔南会灯录卷第八习安天龙如纯辑月峰琰禅师法嗣安平天台省参海宁禅师蜀籍周氏子寓黔之安顺州始生于干塘潮音寺礼自然披剃参本山月峰和尚印可峰圆寂后众勉师继席复掩关于隐猊堂三载出关常居此山上堂打破玄关放出铁鹞冲破虗空作两边巖前石女点头笑且道他笑箇甚么笑X山僧自颠还自倒喝一喝下座上堂戒是根基行是墻轻遮重难谨隄防破山老人恁么道祇知开口易不觉舌头长海宁则不然戒是根基行是墻寒则向火热乘凉不是渠侬生我慢都缘箇事绝商量于中还有绝商量底么正好出来掀倒禅牀喝散大众正恁么时不惟捉败破山老人要且落得一场快便有么如无山僧直得曲垂方便去也遂说戒下座上堂卓拄杖云佛佛授受受者箇祖祖相传传者箇古今天下老和尚横说竖说说者箇尽十方湖海衲子横参竖参参者箇且道者箇是箇甚么良久曰切忌卜度上堂箇事元无巴鼻一一却有来由路行动步翫月擡眸干坤尽在眼底何必更上高楼山悠悠水悠悠廓彻圆明一鑑收喝一喝下座上堂卓拄杖云无量法门百千妙意总向者里百杂碎了也更教宁上座摇三寸舌鼓两片皮说黄道白指东画西终是不做何故聻人平不语水平不流顶相慕禅师法嗣习安云鹫禅那广静禅师本境陶氏子幼时父母送至本山礼本师顶相和尚剃染具足随顶三十余年未离座右顶书源流付嘱师立志韬晦故坚让之顶寂后师承顶衣钵继席此山衡岳规禅师法嗣镇远迎仙济菴普静禅师粤西平乐宋氏子寓石阡凤凰礼衡岳披剃于施秉西林堂依云彻具足复参X衡岳和尚印证住施秉之永祥重辟迎仙专苦接纳后事不记竺怀印禅师法嗣习安石霞厂石圣禅师本郡程氏子母陈氏在城圆通寺礼明心剃染矢志行脚从玉真山偕本师竺怀游滇至五华寺参半生老人圆具老人示同看万法归一话一齐打翻漆桶后老人印证怀时曾谓此子当嗣尔之后怀遵老人命不忍舍师师辅怀归黔住玉真十有余载竭力领众不惮汗劳遂承印可后辞怀过五村重辟石霞为投老之所门弟子为师预建塔于山麓上堂霞峰小小众山围绕曲水盘旋明堂恰好不假些子安排自是地设天造到者里只贵人境相宜自然一切皆为至道且如何是至道良久云不因紫陌花开早争见黄莺下柳条卓拄杖下座上堂手持执足运奔眼观色兮耳闻声惟有舌头要说话更不与人论疎亲既是说话因甚么又不论疎亲卓拄杖一下云远亲不若近隣上堂卓拄杖一下云天晴日出又一卓云下雨地溼又一卓云诸仁者还知霞山拄杖子为人落处么释迦老子四十九年口吧吧地何曾说到者里山僧今日虽是一片婆心检点将来也是施钱造罪且道是甚么罪复卓一卓云我无辞焉习安玉真玄一如海禅师本郡孙氏子年十三在总持菴礼本师竺怀剃染并以具足印可后住本山终X老塔于山麓世寿四十九祖鼻最禅师法嗣安顺静明嵋霁宗禅师河南汝宁蔡氏子九岁时值世乱窜岭南忽染瘴疾因发出尘之念疾愈皈依雪巖静主乞示念佛公案后遇舌响指参月幢老人于滇之石宝山礼本实剃染复依幢圆具参祖鼻印可上堂向上向下掘地觅天求佛求心泥中洗土争如向者里一时坐断报化佛头似桶底脱去始谓之了事人宗上座寻常在孤峰顶上竖坐横眠今日被人推出不免向羣队里弗顾危亡与众兄弟聊露一线遂以拂子召众云且道者一线是心耶是佛耶良久云鸳鸯绣出从君看不把金针度与人拽拄杖下座颂万法归一话一归何处虗空碎独许石人侧耳听应物随机闲𨍏轹侵晨红日丽山新善权位禅师法嗣贵阳观音普济大阐禅师安南陈氏子印心于松岿善权和尚上堂慈云山中打鼓观音菴里上堂拄杖子𨁝跳上搕𢶍堆头撞着峨嵋普贤愿王说些老婆禅礨礨堆堆使多闻阿难陀结集不来赚得昔年译经底鸠摩那翻梵语为唐言报道啰啰哩哩钵啰孃上堂德山入门便棒明赏暗罚临济逢人便喝春令冬行出格底不遭陷穽具眼者那被热瞒所以向上关棙千圣同源箇中消息诸佛无异如电光石火岂容眨眼若是俊杰拶着便知何待入水入泥其X或钝滞早巳鹞过新罗还委悉么动容扬古路弗堕悄然机小参临济家风德山要诀一棒一条痕一掌一握血随机应机以楔出楔用老婆心为人直切几箇知恩解报恩莫道吾侪虗饶舌小参山僧有一诀入道最亲切勿以声色求莫将心意测拟更问如何拄杖噼头楔普安松岿天一大悦禅师楚南吕氏子因乱入黔寓安南龙潭寺礼无霞披剃参善权和尚在松岿一日侍权与官人持论楞严经至世尊举手问阿难处忽然有惺遂以白权权即印证权寂后师继席此山十余年一日示微恙白众嘱后事毕趺坐而逝塔于寺西之老塔山世寿六十七僧腊四十上堂拈拄杖云启祖翁门户展古佛家风卓一卓云辟人天正路扫荡邪宗又卓一卓云正法眼藏一时流通汝诸人还知松岿拄杖子为人处么有向者里承当底朝打三千暮打八百有向背地里吐舌底亦与三十棒未必肯容何故聻复卓一卓云天上有星皆拱北人间无水不朝东举宝寿开堂三圣推出一僧寿便打圣云与么为人瞎却镇州一城人眼去在寿掷下拄杖归方丈师云二大老恁么作略将谓据令而行怎奈傍观者哂松岿门下只好一坑埋却且道他过在甚么处具眼者试定当看上堂德山棒如雨点临济喝似雷奔何殊乱世英雄释迦摩竭掩室净名毗耶杜口正似太平奸细直教列在下风方乃揭示向上X巴鼻且如何是向上巴鼻良久云直饶向者里荐得分明也是一场特地上堂庐陵米镇州萝卜山僧寻常受用得快今日特为诸人拈掇还会么若会得且许途中受用若也不会三箇成羣四箇作队则且置祇如山僧自纳败缺诸人还知落处么良久云三生六十劫咄上堂卓拄杖一下云三世诸佛也如是历代祖师也如是天下老和尚也如是悦上座到者里也不得不如是且道如是箇甚么复卓一卓云我见灯明佛本光瑞如此上堂禅禅禅语默动静体安然道道道喫饭穿衣谁欠少既然如是因甚么善财童子历一百一十城烟水参五十三员善知识然后复见文殊方才得了且道了后如何花开上林不是春日出扶桑不是早上堂新年头佛法镜清道有也好与三十棒明教道无也好与三十棒何故佛法论箇甚么有无直饶道箇不有不无底正好噼嵴便棒何以如此卓杖一下云拄杖开封当仁不让颂覩明星话一覩明星眼界宽大千无处着羞惭分明云散家家月枉受深山六载寒万法归一万法归一一归何渔翁江上钓烟波芦花两岸偷开眼戏水鸳鸯远避过安南广福虗峨大照禅师楚之江陵陈氏子在云南宜良石宝山礼月幢和尚剃染依黔之普安松岿善权圆具印可住广福僧问如何是祖师西来意师举果碟云核桃一把抓僧曰核桃一把抓是多少师云X前三三后三三僧曰前三三后三三又是多少师云汝也没量罪过我也没量罪过僧曰争奈君子一言既出四马难追师便打云因怜三尺子失却两行眉师终广福塔于寺侧安南万寿审实本照禅师西蜀易氏子幼失恃怙自发心于本境小菴礼一行僧薙发矢志行脚至黔之普安松岿山礼善权和尚求受具足权深器之甞将狗子无佛性话追究一日出坡挑柴因柴担头脱忽然有省即书偈曰甚奇怪甚奇怪刷脱两头中间在无始劫来是今朝不识今朝频纳败持以白权权曰青天白日见神见鬼作么师曰从今向后再不受老和尚欺瞒也权曰饶你识得今朝要且他时后日有事在师曰他时后日有甚么事声未绝权即乱棒打出次日书源流付嘱师住安南万寿开法接待二十余年始终一揆乙丑孟冬一日示寂塔于西门外之晴龙山麓上堂一念不生万缘顿息常光见前孤明历历更说甚么向上事格外机检点将来也是煳饼里呷汁还会么着衣免寒喫饭止饥拟问如何打折驴嵴师一日在城檀越家斋次一士问三教之中那一教为尊师曰问则总不尊也士曰据老和尚道总无分别也师曰也不得儱侗士曰恁么则毕竟是那一教为尊师曰象呌地皮震士曰老和尚与么则相戏弄也师曰戏弄则堕地狱如箭问僧甚处来僧曰安笼来师云闻大扁山被人偷去是真么僧X曰和尚何得当面诳语师曰你真实道看僧无语师曰龙头蛇尾汉出去僧问如何是云门饼师云半斤一箇僧曰某甲不问者箇饼师云料汝受用不得普安碧云恒暲圣目禅师江右熊氏子寓黔之安南生随父于独秀山披剃参善权和尚印心上堂前释迦后弥勒无端各各妄分别如来禅祖师诀堪笑人人总被惑碧云恁么批判且道意在甚么处卓杖一下云人间无水不朝东天上有星皆拱北喝一喝下座上堂云门干屎橛洞山蔴三斤等闲忽拈出疑杀许多人于中还有不疑底么出来试道道看僧才出师便打云吾行荒草里汝便落深坑直打下座上堂拈起拄杖云三世诸佛用不尽历代祖师用不尽古今天下老和尚用不尽今日落在碧云手里且道又作么生卓一卓云堪行正令上堂擡眸不见天低头不见地人间三尺子都来道不是饶你道得是拄杖子亦未肯相许咄上堂大光明藏八面玲珑含融十虗通贯古今干坤以此覆载日月以此照临圣人以此治化诸佛以此传心历代祖师并天下老和尚以此扶宗荷教竖立门庭开权显实接物利生且道衲僧门下当作箇甚么十字街头破草鞋喝一喝下座小参参禅没甚奇特唯要生死心切无明窠窟掀翻凡圣路头勦绝直下及第心空自然大休大歇且道歇后如何良久云碓嘴忽开花磨盘时结果X习安天龙善一纯禅师本郡张氏子母陈氏在法海寺礼灵光老宿披剃依顶相和尚具足参善权和尚印证复志遍游自浙归里住天龙山次迁松岿复住天龙上堂天龙峰顶别是人间猿啼嶂外鸟噪云边不是目前法亦非心外事掀翻陈年骨董揭舒象外幽玄玉壶影里劫初前亘古干坤不变且作么生是应时及节底句喝一喝云禹力不到处河声流向西上堂打梆出坡打板过堂会则神通妙用不会则业识忙忙咄切莫压良为贱卓杖一下云凫胫短兮鹤胫长上堂春日熙熙和风习习岸柳摇金溪桃吐赤突出威音那畔揭示衲僧巴鼻明历历亲的的因甚惟道江南三月鹧鸪啼天龙门下打折驴嵴上堂大尽三十日小尽二十九三世诸佛不知有黧奴白牯却知有且道知箇甚么云中木马嘶海底泥牛吼惊起夜叉神𨁝跳上岸瞠眉努目一一面南看北斗中秋上堂宝月放光丹桂飘香两彩一赛鼻孔昂藏正恁么时直饶道好修行好供养禅归海经归藏总好喫龙山痛棒何以分明有月落波心自是无云生岭上喝一喝下座上堂我宗无语句亦无一法与人德山老汉背月逃影掩耳偷铃殊不知山河大地草水丛林文殊普贤无处藏身墻壁瓦砾忠国师一生受用不尽立雪断臂与安心眼里无觔一世贫喝一喝下座上堂禅禅禅饥来喫饭困来眠道道道城楼五鼓金鸡呌除却禅去却道夜半日X头红杲杲于此者里知分晓月明帘外转身早是则是只是衲僧门下未免拦胸踏倒上堂春寒秋热隆冬下雪梅花开放岭头路上行人欲歇不歇何故不歇眼观东南意在西北殊不知饶你走遍天涯海角踏翻茶陵桥板豁然大悟天龙拄杖子缓缓向你道明月芦花一样看鹭鸶立雪非同色一喝上堂儱儱侗侗颟颟顸顸正是全体大用法法分明头头合辙未免遍地葛藤天龙只知饥来喫饭困来打眠梦昇兜率犹未惺金鸡啼唱五更天中秋上堂月圆月缺犹是幻中境界桂开桂卸无非世谛馨香于中有箇亘古亘今不开不卸无圆无缺底亦不可作奇特商量若作奇特商量脚跟下便与三十痛棒何故好肉上不许剜疮上堂南泉斩猫归宗斩蛇有例不可兴无例不可缺咄仁者不忧知者不惑卓杖一下云珊瑚枝枝撑着月上堂历历明明古今不变挝鼓陞堂全机展演坐立俨然相呈觌面卓杖下喝压良为贱智者犹迷愚者取辨离智绝愚好看方便甚么方便呵呵倒骑驴兮入佛殿腊八日上堂奇哉三叹覩明星漏逗一场冤莫伸千古无人能雪释瞎驴瞎马赶成羣即今还有为释迦老子雪释得底么缓缓着是非巳落傍人耳洗到驴年也不清元旦上堂说新又不新道旧亦非旧新旧两无干冷灰重爆豆既是新旧无干因甚却成冷灰爆豆莫不是本来无新旧由自强名模恁么见解作他座主奴X也未得在还分析得么不萌枝上含春色铁树花开遍界香上堂胡来胡现汉来汉现遂喝一喝云虗妄浮心多诸巧见作么生是真实底句盏子扑落地碟子成七片上堂年年说月月说日日说时时说在在说处处说尘尘说剎剎说说无间歇诸人还会么不见道乌石岭与汝相见了也山门头与汝相见了也僧堂前与汝相见了也还会么痴人面前不得说梦上堂处处真处处真尘尘剎剎本来人者般说话唱教门中足可观光衲僧门下未免白日见鬼且道衲僧门下又有甚长处良久曰衲被蒙头万事休此时山僧都不会元宵上堂日月灯明佛互相为昼夜亘古不相违此夜最亲切最亲切年年正月半便是元宵节壁上挂灯笼空中悬宝月嘉州大象趁光明陜府铁牛生欢悦休欢悦看来也是证龟成鼈上堂一往直行茫茫宇宙千差坐断死水澄潭饶你运用无亏随缘得妙也是杓卜听虗声且道总不与么时如何良久曰风送白云飞岭外水流黄叶到江心因事上堂箇事见成本无欠剩岂欺未明可怜不信呵呵也是为他闲事长无明达磨忌拈香梁皇殿上道不识面赤不如语直少室峰前痴面壁多虗不如少实当时只履西归而今讨甚巴鼻有巴鼻无巴鼻插香云万古清风吹何极上堂恁么也不得不恁么也不得毫釐有差天地悬隔所以道一切贤圣皆以无为法而有差别不差别踏着秤铊X原是铁喝一喝下座示众当阳一句截断众流充塞十虗了无向背诸佛诸祖出身无路天魔外道覰捕无门只得尽干坤大地日月星辰森罗万象情与无情蜎飞蝡动一切含灵同一体证同一受用同一圆明于中不见有纤毫生佛之相不见有纤毫凡圣之名不见有纤毫见闻之性不见有纤毫取舍之心不见有纤毫生灭之状不见有纤毫动静之形不见有纤毫得失过患不见有纤毫物我之分所以道天地同根万物一体到者里如击石火闪电光会与不会总是当人历历明明本自见成底事无欠无余纤毫不昧祗因一念缘起不定逐境生情随情转念随念分别有天有地有物有人有佛有祖有凡有圣有取有舍有见有闻有生有灭有动有静于动静中故起种种生灭于生灭中故有种种知解于知解中故有种种凡圣之论于凡圣中故有种种妄想执着于妄想执着中故有种种取舍于取舍中故有种种分别于分别中故有种种散乱于散乱中故有种种颠倒于颠倒中故成种种过患于过患中故使种种不安种种不和种种不宁种种不静所以道万法本闲惟人自閙果实一念缘起无生自然当下脱体风流那有许多之谓到者里若是箇汉直教翻转面皮掉转脚手掀翻海岳拨乱干坤指南作北换斗移星等闲向净白地上撒沙撒土立主立宾立照立用立境立人立玄立要立纵立夺立杀立活立收立放立赏X立罚一切由已亦然道有生有佛也得有凡有圣也得有见有闻也得有取有舍也得有生有灭也得有动有静也得又说甚么得失过患物我分别所以道法不孤起仗境方生法随法行法幢随处建立者岂不是尽干坤大地日月星辰森罗万象情与无情同一体证同一受用同一圆明者哉者些且置更作么生是当阳一句还会么咄青天白日寐语作么示众大道无形真空绝迹会与不会总在里许若也于中分缁素辨玄微论是非正是取萤火烧须弥若也总不恁么切忌玉石同观金沙混积所以道恁么也不是不恁么也不是恁么不恁么总不是到者里直须别有向上一路始见衲僧巴鼻且如何是衲僧巴鼻乌龟钻败壁鸡向三更啼示众一句截流万机寝削十方坐断无去来今一道坦然浑无边畔豁开正眼大地山河无寸土列回光相本来夜暗与日明自是清风生八极得来明月照干坤到者里尘尘剎剎全彰古佛家风法法头头总是当人机用还得么果若得到恁么田地达磨不来东土二祖不往西干佛法流遍天下空生枉立巖前不然一片白云横谷口许多归鸟尽迷巢喝一喝示众若论此事别无奇特山僧有箇方便不惜眉毛与你诸人下箇註脚还委悉么遂卓拄杖一下云者箇便是最初句良久云者箇便是向上句还有末后一句在你诸人肚皮饿了要饭喫处荐取于此荐得明信得及方知饭是X米做锅是铁铸若信不及正好向三家村口十字路头把定待有人揵犂拗耙赶牛来时你便问他做甚么事去他自向你道得亲切若再不信直饶释迦弥勒也奈你不何自是你无灵种要且怪别人不得设若信了山僧还有一句再向你道如何道毗婆尸佛早留心直至而今不得妙黔南会灯录卷第八黔南会灯补续录圣可玉禅师法嗣都匀续灯寂常禅师楚鄂蒲邑王氏子母岑氏适乱入黔始生年十三闻母诵金刚经动出尘念从本菴巨彻芟染依贵筑东山梅溪和尚具足参四川华巖圣可和尚印证示众真空本湛然幻翳从何起佛祖假虗名度生亦昧语若是过量人不用频频举一口涸西江一击忘所止掉臂出长安难瞒拄杖子且道拄杖子有甚长处脑后见腮不与往来X都匀无瑕玉禅师本郡徐氏子出家于开化殿礼参实为师依天野广恩和尚圆具师善操守有不出为人之举数十年以枯澹自若临终据座示众坐脱世寿五十一僧腊三十六璧林门禅师法嗣平越芦坪慈门竺崖性禅师蜀东垫邑朱氏子出家于安顺圆通寺礼恒明剃染依语嵩老人具足参璧林和尚印可佛诞日上堂指天指地独称尊个事还他过量人瞿昙露尽深深意几个知恩解报恩即今还有知恩底么有慈门拄杖子打教拆也未放手在何故衲僧门下赏罚分明师临终说偈示众坐化塔于本山之阳世寿六十三僧腊四十余