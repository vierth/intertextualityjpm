菊磵集提要钦定四库全书集部四菊磵集别集类三提要等谨案菊磵集一巻宋髙翥撰翥字九万号菊磵余姚人孝宗时游士也有菊磵集二十卷久佚不存至国朝康熙二十六年其裔孙士竒于徐干学宋椠书中採得遗诗一百九首合以家藏三十二首又于他集中得十三首续得朱彝尊宋刻江湖集所载四十七首删除重复共得诗一百八十九首刻之题曰信天巢遗稿信天巢者翥所居室之名然巻首元贞元年姚燧序本称曰菊磵集不知何以改名也后附林湖遗稿为翥姪鹏飞字南仲者所撰江邨遗稿则翥父选及其叔迈之诗选迈皆绍兴间登第选官武当军节推迈官县尉此巻之中又附质斋遁翁二人之诗则髙氏谱中所载仅存其号即士竒亦莫能举其名矣最后附髙似孙疎寮小集似孙即撰纬略者文献通考载疎寮集三卷此所刻甚少尚有他选所有而此刻无之者其集在宋末颇着称陈振孙谓其作文怪涩诗犹可观刘克庄谓其诗能参诚斋活句不知此刻何以採辑转不完备然士竒后序中初未言及附刻疎寮集疑又为士竒后人所加更不暇博採欤干隆四十四年三月恭校上总纂官纪昀陆钖熊孙士毅总校官陆费墀原序菊磵集原序菊磵集者髙君九万翁之所作也九万舜江人讳翥号菊磵世居越之余姚少颕㧞不覊抗志厉节好读奇书厌科举学退然信有天命隐居教授师道尊严弟子造其门者随其材器教之皆有成就家虽贫非其义一介不取扁所居曰信天巢而乐乎道采菊英酌磵水萧然游憇操咏歌凡所交皆硕士既而游钱塘越金陵浮洞庭彭蠡吊古今名山大川蓄诸心胸发于声诗以鸣当世载诸羣选耄年躭西湖之形胜周君文璞诗酒相与遂卒于寓舍杭之葛岭谈家山平生特崇志节出乎人表焕烂文章在人心目其姪乡贡进士南仲甫痛其文墨外遗十亡八九残编缀之断简拾之仅存者百七十章成集而家传焉今曾孙名师鲁者持其集属予序予盥手閲之知其气象浑厚不务险恠艰湥哀乐皆适其中辞气圆美流转如弹丸则其功也精矣足有闗于风化者哉实当代之儒宗良有以备后之观也惟公父曰选叔父曰迈绍兴间继登科第伯任武当军节推叔任县尉各有婿一为寳学尚书王佐一为宗正少卿史弥大荣冠当时迄今诗礼相袭道义相宣蔼然而盛实自菊磵翁启之也今遗墨之存非专美于家之有传而亦幸于世之有传矣为其子若孙者当景仰而慕之予与髙氏斯文久契序可得而辞乎于是书其要于巻首旹元贞元年春三月既望荣禄大夫翰林学士承㫖姚燧序寒家本燕人宋开国初寳臣公讳琼者随宋太祖决策定难歴官忠武军节度封卫国公加太尉遂家于汴再传绍先公讳继勲生子六人遵甫公为宣仁皇太后外戚俱有武功世封王爵南渡时赐第临安子孙多官禁卫虑为贾秋壑所嫉散居杭之海宁越之余姚使各奉祠祀菊磵公者㓜习科举学下笔辄异长乃卓越不覊曰此不足为吾学也放情吟啸所交如杜仲髙张荃翁周晋仙皆一时名流共相倡和紫髯广颡尤善谈论与人欵欵无间言忽值庄语则凛不可狎陈复斋宓许錬菴复道交谊最笃二公游宦多与之俱晚年归隐西湖弃竒就实淳祐元年卒于湖上年七十有二葬葛岭谈家山载郡志实宋之隐君子也余十四岁时从先君子归姚江过上林湖拜节推县尉墓松杉髙茂掩映湖水四百余年封植如故可谓子孙善守矣自是住深栁读书堂者两月堂为先曾祖讲学之所门临清溪深栁成巷先君子更増植之髙氏家祠在堂之西偏规模𢎞敞堂室门庑毕具族人子弟肄业其中堂后楼五楹藏当年诰勅书籍旧刻菊磵南仲两公诗藁及姚承㫖王学录原序缺略不全询诸父老云自明嘉靖间遭倭冦焚掠散失殆尽亦无从得其遗本补辑之若节推县尉之诗仅存数首又有质斋遯翁谱失其名诗亦清逈余恐残板久复漶漫洗而录之顷在都门从御史大夫徐公所藏宋板书籍中得菊磵诗一百有九首合向之所録三十二首又于他集中得十三首顷同年朱竹垞复从宋刻江湖集中示四十七首统计重出者十二首前后凡五七言近体诗一百八十九首窃念先贤遗稿忍使湮没不传遂併南仲节推县尉之诗同付剞劂而附质斋遯翁诗于巻尾海内藏书家或有收其遗集者毋吝寄示获成全璧实至望焉康熙丁夘十二月朔日江村髙士竒菊磵集菊磵集钦定四库全书菊磵集宋髙翥撰春日即事人间闲日月春后乍晴隂半夜雨声急一谿流水深鸟嗁花自发诗就客能吟短䇿西湖路幽芳信意㝷送别老去情怀怕别离年来不作送行诗人前举似终难信问着垂杨便可知春日北山二首人縁白石㴑清溪手剥苍苔认旧题春色满山归不去拆桐花里画眉嗁揷花吹笛两山中桃李尊前日日同待得马头飞絮满更来沽酒看残红僧房夜坐万枝松里一篝灯知是山房第㡬层静夜数声清磬响上方应有诵经僧访诸葛鍊师不遇青铜留着布囊中去谒人间小卧龙乆欲共君谋一醉有钱却又不相逢杂兴二首新分菊本自锄山手缚枯藤作矮阑比似着书空用力种花犹得一年看二十年前欲住山不禁寂寞揜柴闗如今寂寞禁当得欲揜柴闗又却难秋日田父辞二首啄黍黄鸡没骨肥绕篱緑橘缀枝垂新酿酒旋裁衣正是昏男嫁女时少妇挼蓝旋染裙大儿敲葛自浆巾新摘摘笑欣欣相唤相唿看赛神孤山雪后雪后骑驴行歩迟孤山何似灞桥时近来行辈无和靖见说梅花不要诗天台曹园蔡岭桑麻地曺家桃李庄谿流春水滑梅度晚风香竹屋解留客笋舆休俶装平生看花灋不学蜜蜂忙西湖春雪小艇沿湖看雪飞正当骑马蹋春时是谁乞与杨花舞先占东风一月期闲居杂兴三首开门遣蛮童买花供铜佛春风随花来为我一披拂风和花气清下帘休放出回施佛因果供此老诗骨㸃镫酌春酒襞纸题小诗读尽列仙传引调学语儿自饮复自笑不觉春漏迟且了今日事眀日还任之杜䳌休忉忉布糓休聒聒无田不湏耕无家自能活行藏莫非时造化安可夺更放心地寛出门行路阔春日湖上乗兴行新路凝情独老翁马蹄春艹上人影夕阳中飞絮沿湖白残花染浪红晚归云气合双桨破空蒙春怀江南春尽尚春寒添尽征衣独掩闗日暮酒醒闻谢豹所欢多在水云间过临平江颿一似白鸥轻起揭船篷看晓晴梅子着花霜压岸自披风帽过临平古庙古庙依乔木开门对浅沙短篱红槿树深径碧苔花屋破香烟湿庭空日脚斜山寒无赛鼓鸣噪集神鸦古寺山路荒凉出小亭土墻斑驳带枯藤欹斜古殿三尊佛黯淡寒篝一㸃灯碣石半磨天寳字禅房空老政和僧头陀礼拜迎人说门外浮屠欠两层卜居结屋离黄道开门对白沙一庄千古月三径四时花客至旋沽酒身闲自煮茶相闻虫鸟外不复听喧譁秋日三首旋买扁舟载一翁片颿吹下夕阳东西风欲织江头锦催染秋林叶叶红庭艹衔秋自短长悲蛩传响答寒螀豆花似解通邻好引蔓殷勤逺过墻独客飘然物外游江南江北总宜秋芭蕉昨夜縁何事和雨和风作许愁松谿庙庙自何年立门深昼不扃寒藤扶坏壁秋艹带疏櫺谿接东西碧山分逺近青老巫逢客至谩说有神灵莲实腻玉肌肤碧玉房累累波面趂红芳坐㤀佛土三生梦来结人间一夏凉青子绽时仙掌湿緑包分处蜜脾香尊前笑摘醻风露犹记西湖古栁傍无题二首独展罗衾无梦成寳香熏彻转愁生痴心不愿郎思妾只愿郎今厌客情风竹萧萧淡月眀孤眠真箇可怜生不知昨夜相思梦去到伊行是㡬更秋兴数声新鴈夜初长晓起开门衣袂凉篱菊褪黄秋兴懒瓦沟才试一痕霜秋晚即事江头风叶舞低回催得浓云顷刻开万里碧天红日晚数声新鴈送寒来毋自欺斋夜宴毋自欺斋清更严斋中人物斗之南七朝宰相得瞻仰四海诗人交笑谈古调喜听琴再弄深杯休惜酒重添玉堂今夜无宣唤且与江湖作小叅晓出黄山寺晓上篮舆出寳坊野塘山路尽春光试穿松影登平陆已觉钟声在上方草色谿流髙下碧菜花杨栁浅深黄杖藜切莫匆匆去有伴行春不要忙育王寺晓䇿乌藤上育王入山随处得徜徉碑头龙护先皇字塔下鱼悬外国香徧谒僧房甞苦茗闲听社媪说豪光山深日短行难尽僧遣头陀办客牀春日湖上清波门外放船时尽日轻寒恋客衣花下笑声人共语栁邉樯影燕初飞晓风不定棠梨瘦夜雨相连荠麦肥最忆故山春更好夜来先遣梦魂归黄居士山房浮利浮名心已灰三间茅屋白云堆先生自酿松精酒侍女能持藤瘿杯飬鹿晓随原艹去放猿时摘野花来近闻身口浑无累槲叶黄青绕宅栽育王寺精蓝游歴地景物自情亲鹤引登山客僧迎礼塔人名花千佛供乔木万夫身碑刻东坡作重来为拂尘送春韶光催去太无情祗为东君去住轻虽欲迟留芳艹梦如何禁得杜鹃声桐花快落春风老梅子㣲酸晚雨晴从此嬉游时节少不湏日日报诗成秋山散歩乍晴沙路软于尘新着芒鞵更可人谁道秋山不宜客桂花多处胜行春即事秋来髙处不宜登闲却西楼最上层读罢黄庭窗戸晚自敲清磬上香镫乌镇普静寺寺沈休文故居也寂寞梁朝寺深廊十数间碑存知殿古香冷觉僧残断岸舟横浦平坡树补山休文如好在依旧带围寛渡钱塘小立晴江上潮生落照邉晚花低映水春艹暗迷烟燕子飞官驿鸥羣引客船闗情南浦别相对独依然七夕一枕新凉供醉眠觉来风物已凄然山云帯雨重重合宫树鸣秋叶叶颠满进一杯酬好节休看两鬓换流年双星回痴儿等容我长斋绣佛前荆棘中见梅花荆棘丛中数㸃春春云态度月精神依然竹屋茅櫩下靓女盈盈不嫁人感春人事日纷纷不知春已分问梅成緑叶看杏落红云燕向晴空语蛙从夜静闻感时伤老大孤坐对罏熏送刘允叔主簿归山中浮利浮名挽不来故山归去恰春回马兰旋摘和松鬻枸杞新生傍菊栽庭树夜留山鸟宿洞门早为野云开眀年我亦天台寺相伴芒鞵蹋古苔江居晓咏家住清江江上村江云山影自平分㡬回早起开门看不见青山见白云题二小姬扇二首庆娘颦翠眉春瘦怯罗衣笑问采花蝶如何成对飞湘湘未识羞独坐抱箜篌贪学耆婆舞擡身拜部头小楼雨中云浮江雨暗独客苦淹留白发羞眀镜青山对小楼酒功书下下心事付悠悠安得并州剪从头翦断愁首夏漾漾池塘碧染衣隂隂草树緑成围江村寂寞春归后一㸃杨花不见飞寄方巖緑发仙人山泽癯出游入息㡬曽拘种花甚少四时有諌艹不多千古无阅世眼髙磨日月好贤名重满江湖行藏到得无心处钟鼎山林岂异涂自赋蜗角蝇头总是虚何湏留恋市朝居老于亲戚情当宻贫与公卿分合疎小涧艹荒元种菊故山尘满旧钞书㡬时归去重经理啸月眠云得自如蕺山登髙醉眼横斜看菊枝又成客里过佳期去年行路犹持酒今日登髙嬾赋诗老泪怕从衣褏见闲情但有帽櫩知阿髯故国才归得嵗嵗湏来举一巵戌妇吟二首将身託战争世事百无情相对坐离别浑如落叶轻辞家出戍邉北望隔青烟怕作沙塲梦秋宵不敢眠重游无量院佛屋欹斜老翠㣲小轩犹记昔游时江云带雨凉生竹野水迎潮暗入篱门外风波僧自识山中朝暮客曽知眼眀素壁闗情乆十载才能为此诗春霁积雨才収云尽归长空一色碧琉璃日移帘影临书案风飐瓶花落砚池巢燕学飞犹恋母笼鸡得食旋唿儿眼看景物闗情甚喜为新晴赋此诗嵗除登岝㟧山精舎萧寺经行无尽情倚阑长是眼増眀谿因宿雨十分急山为凝寒一味清竹外飞花随晚吹树头幽鸟识春声重来又是眀年事临出门犹欵欵行张氏曲江一曲澄江两派分满山修竹緑齐云矮窗风月侵颿腹小径烟霞隐屐痕白鹭夜依花影宿清猿时共艣声闻主人与客心如水同倚䦨干得细论登九华楼髙阁临江可契心兴来时得一登临山云浦树重重合野水汀蒲日日深鸦背夕阳供晚哺蝉迎凉吹试秋吟倚䦨尽见诸峰出如对风流李翰林赵仲庄都钤山居一官难换北山薇结屋栽花度四时果熟不妨禽摘尽酒香惟恐客来迟小苹低唱花间曲何广髙吟李下诗客乆办心分半隠尚嫌风骨欠仙姿船户尽将家具载轻舟来徃长江春复秋三世儿孙居柁尾四方知识㑹沙头老翁晓起占风信少妇晨粧照水流自笑此生漂泊甚爱渠生理付浮悠归寓舎门前流水碧粼粼嵗晚归来亦可人梅欲开时多是雨艹才生处便成春娇儿对面两痴絶老子闗情一欠伸快取竹篘篘浊酒举杯先为洗京尘忆西湖西湖春二月结客少年游骏马黄金勒长身紫绮裘爱花论担买嗜酒满船浮两载縁何事台州又越州小楼雨中长安市上僦楼居闲里身心尽自如十日雨声春对酒一窗镫影夜观书茶经未展愁先醒药录才看病已除所欠短櫩晴景好拆桐花下共扶踈喜乡友来萧萧春夜雨有客渡江来世事攅眉说乡谈信口开晚肴供苦笋时果荐青梅甚欲浇离恨唿镫拨酒醅春寒料峭东风破客衣春寒不比腊前时絶怜墻角樱桃树全似梅花雪后枝昌国县普济寺小亭鲸海中流地龙峰小洞天亭髙先得月树老乆㤀年大士居邻境闲僧指便船若为风浪息更结补陀縁春情四首楼头上马苦匆匆百计相留无计从正好看花郎却去江邉春色为谁浓天涯海角水云寛人在吴头楚尾间弹彻箜篌难寄恨海棠庭院独凭䦨深院沉沉照落晖寳香熏彻旧时衣一春行乐谁为伴羞见花前蛱蝶飞鬬艹归来上玉阶香尘㣲涴合欢鞵全筹赢得无人赏依旧春愁自满怀晚春即事轻烟终日锁楼台细雨丝丝半湿苔杜宇一声青嶂外谿流时送落花来蕺山戒珠寺寺王右军故居也叶叶东风吹客衣昌安寺里晚游时欹斜竹屋羲之宅磨灭经幢帅府碑佛化是谁留实相鵞亡犹自见方池逄僧小作煎茶供畧问源流笑不知冬日即事江上凝冰约水痕门前残雪缀谿云杖藜独立梅梢月成就清寒到十分访铦朴翁不遇二首乱花飞絮趂长髯来访西湖竹里庵行昼白云三十里诗人又在白云南乗兴㝷僧入翠㣲山中无限野蔷薇主人不见从谁赏折得繁枝自挿归聚景园口号二首浅碧池塘连路口淡黄杨栁护櫩牙旧时嵗嵗春风里长见君王出看花竹影参差临断岸花隂歴寂浸清流游人难到阑干角尽日垂杨盖御舟恭䟦思陵宸翰拓本巻后淡黄越纸打残碑尽是先皇御赐诗白发内人和泪读为曾亲见写诗时山行即事二首落尽桐花春已休过墻新竹箨初抽山行歩歩黄泥滑小立谿桥听雨鸠卷地东风晚更狂樱桃吹子落泥墻谿云自为催诗黒忙杀条桑窈窕娘寄林徴君老无闲事上双眉问着穷通尽不知两鹤忽飞因客到一牛方病得妻医案头㡬巻隂功录壁上诸家劝世诗见说今年公八十鬓邉才有数茎丝晓行跨马登长路闻鸡度逺闗水光斜漾月云影倒薶山人迹霜桥外禽声烟树间自惭林下客清梦未曽还三峰废寺荒林依约旧山门秋艹离离故迹存双瀑有声传宿雨一龛无地住闲云蜗沿坏壁丹青古龟负残碑字画昏三叹废兴谁可问乱鸦鸣噪自成羣下塘二首河水新添三尺髙河邉芦苇有龟巢波流夜夜飘渔箔空㸃篮灯照树梢日出移船日又斜芦根时复见人家水乡占得秋多少岸岸红云是蓼花行淮老翁八十鬓如丝手缚黄芦作短篱劝客莫嗔无凳坐去年今日是流移兰亭老来浑不爱春游来对兰亭烂漫秋亭下水非当日曲山前竹似旧时修二三客子因怀古八百余年续胜流试与山灵论徃事不知还肻㸃头不赠丁子植抚干幕府归来赴调时清声籍籍满京师真如白璧藏竒石判得黄金博断碑借宅先寻笼鹤地买盆权作养鱼池客中髙致犹如此眀日还山乐可知天章寺地胜秋清人欲仙倚䦨时节月初圆不知寺在烟霞表但觉身临星斗邉寳墨旧归天上去髙名今向世间传登临莫作匆匆㑹去后重来又㡬年天衣寺万壑千巖非浪闻十峰双涧不湏论袈裟旋化空王服宫观曾招帝子魂山向马头回禹穴谿分燕尾入云门秋行既了登临愿艹艹题诗对緑尊毅斋郑秘书道山领客羣玉堂前春昼隂主人领客歩清深上方图畵无真赝东壁诗书有古今手转玉玑看测日指挥金井试为霖山翁不作蓬莱梦但愿时来洗此心元日长忆儿时二老傍元正嵗嵗有风光搀先礼数修人事着好衣裳侍酒觞回首不堪追日月感情空叹换星霜尚期我老如亲老却看儿童作节忙重五日怀旧独守空庭日欲晡满斟浊酒不湏沽白头兄弟三年别青眼交游一字无醉看葵榴怀旧事馋思樱笋梦吾庐向时痴絶今愁絶自读离骚些老夫赠番阳程克已见说番阳有老程与人怀抱亦分眀一千里外未识面二十年间长慕名因听酒邉谈旧事便从客里定交情他时我老君犹健海内重逢即弟兄初闻雷声二月寒犹在春云湿未开洒窗终夜雨发轫数声雷荠麦緑生脑棠梨红拆腮西湖花事动从此日裴回灵巖寺天柱峰髙逼太清灵巖端足擅髙名人间有石皆奴仆天下无山可弟兄樵径雪深多虎迹清谿风暖尽猨声客身元是山林种见此如何不动情秋夜小屏相对两眉攅长夜迢迢不肯残䑕向灯前窥坐卧人从梦里说悲欢故山无计行秋晚客路从谁守嵗寒留得浊醪相慰借酒肠犹喜十分寛寄王仲彞仲彞留三衢乆不归省因以箴之别君三见雁南飞梦里相逢觉又非书去不知何日到人来先问㡬时归正堪灯火亲书巻莫遣尘埃染客衣二老倚门知己乆交情于此亦依依李将自小在行伍得官因用兵筹边头发䜿入阵骨毛轻战马惜如命寳刀都有名酒酣常骂坐嫌客话昇平无钖县春日吴楚新岐路江湖旧散人放船来古县沽酒供闲身花卸一村雨鸟啼千树春野塘风卷地无复见芳尘常熟县破山寺古县沧浪外精蓝缥缈间木枯曾閲世龙老解分山鸟道秋迷迹禅房昼掩闗诗成游子去流水自潺潺曹娥浦泊舟夜宿曺娥浦停舟是㡬更闻钟知寺近听艣信潮生风向沙头起天从柁尾眀梦回无意绪两岸杜鹃声拜林和靖墓玉函香骨老云根占断孤山水月村荐菊泉清涵竹影种梅地冷帯苔痕生前已自全名节身后从谁问子孙惟是年年寒食日游人来与酹清尊多景楼一帯青山欲尽头精蓝深处着危楼下无余地容车马上有重櫩接斗牛鸦落野田长趂晚鴈沉烟渚最宜秋江南好景从来少北望空多故国愁赏心亭江亭如倚钓鱼矶面面云櫩势欲飞西望汀洲依白鹭东连巷陌接乌衣六朝更代人何在千古兴亡事总非客子犹怜风景好倚䦨长是欲忘归夜过马当山独载诗书趂野航自怜漂泊度时光残年准拟登牛首连夜匆忙过马当古庙荒寒江浸影断崖凄惨石凝霜壮怀未分甘衰老回首长淮恨更长送方秋崖忠言歴歴未曽行尽载图书出帝京余子但知才可忌先生当以去为荣门䦨竹石闗心乆部曲溪山照眼眀长啸归欤莫惆怅浙江风定自潮平喜杜仲髙移居清湖笑携鸡犬入城居无复游从叹阔疎河水通船堪载酒桐隂近屋可修书饭香休忆辛田米羮美何慙丙穴鱼我亦买山湖上住效芹时拟贡园蔬自题信天巢容斋五笔载瀛鄚二州之境塘泺之上有禽二种其一类鹄色苍而喙长凝立水际不动鱼过其下则取之终日无鱼亦不易地名曰信天縁其一类鹜奔走水上不分腐草泥沙必尽索乃已无一息少休名曰漫画均度一日无饥色而反加壮大二禽禀性不同如此予每读之窃有感焉因牓其所居曰信天巢正甫老于文学为予作记故併刻诸巢中信天巢小仅容身中有图书障俗尘不与世争闲意气且随时养老精神破铛安穏齐钟鼎短褐参差比缙绅渴饮三杯饥二饭主人日用未为贫静对静对炉烟一缕霞谢天成就澹生涯安排瓦砚临章草收拾甆瓶揷郑花莫问家储无儋石休嫌人事似团沙三杯竟醉醒时晚卧看春云送日斜无计无计留连日争来断送春落花终日雨流水一溪云山鸟唿名急林梢着色新诗成真漫兴吾懒事因循喜南仲姪来自从清晓到黄昏闲坐闲眠深闭门犹子雨中来息担老夫灯下起开樽故山坟墓何人守旧宅园亭㡬处存问答恍然如隔世若非沉醉定消魂清眀日对酒南北山头多墓田清眀祭扫各纷然纸灰飞作白蝴蝶泪血染成红杜鹃日落狐狸眠塜上夜归儿女笑灯前人生有酒湏当醉一滴何曽到九泉赵忠定公帅蜀时题雪锦楼有扁舟衡岳问归程之句后人以为䜟题䟦者甚多邵使君以墨本见赠敬书其后九鼎重安国势牢功名易办谤难逃手扶日月扫云雾身在江湖直羽毛雪锦诗成如䜟兆金縢书启见勤劳纷纷论定知忠定不负中朝两字褒客枕客枕眠僧舎巍然鹤髪翁事如前日异心与少年同一夜送春雨五更临晓风梦回思徃事愁在不言中度仙霞岭尽日度仙霞西风吹鬓华乍寒抛白苎临晚见黄花山险全无路溪晴半是沙岭云逢宿处斜月带栖鸦庐山道中沿路梅花管送迎庐山初别雪初晴若无急事相驱役有酒人家便不行采石采石兴亡地声名宇宙齐山眉间吴楚江口折东西今古多遗恨英䧺㡬噬脐征尘何日尽北望转悲悽叹息叹息闲身不自如长年借屋客中居事多只为人情熟贫甚还因世法疎兄弟候归应有梦交游散去更无书攅心万感争催老白髪萧骚欲满梳拜尹和靖先生墓和靖祠堂在半村敬瞻遗像忆师门洛中虽去名犹重吴下曽来道益尊言立岂徒规后学书存端可识真源瓣香再拜公应鉴自愧传衣忝嫡孙经李谪仙墓萧萧髙塜倚云根父老相传太白坟白骨定随风月冷青山常共姓名存平生出处犹如见一死浮沉那可论客子开元书记后故来浇酒些消魂辇下酒市多祭二郎祠山神箫鼓喧天閙酒行二郎赛罢赛张王愚民可煞多㤀本香火何曽到杜康重阳述怀年年客里过佳期时节难逢莫皱眉酒量且为重九尽杯行不必再三辞登髙兴懒诗仍赋怀古情深泪自垂纵使西风落乌帽黄花犹恋鬂邉丝归来归来成倦客随分乐闲居供佛换新水课儿温旧书已荒三迳菊且种一园蔬来徃多邻舍余无长者车秋夜游无量院僧闲甘寂寞寺古絶纷华鸟摘过墻枣猿争守树楂雨多溪没井藤老蔓缘笆莫坐庭前石怕伤苔藓花破屋破屋三间书五车一翁醉髪老髿髿萧墻甚窄难栽竹草地虽平不种花井浅自能供日用楼髙谁怕被云遮过门人问何人住题扇桥西百姓家杂兴短帽轻盈出晚峦儿童夹道竞来看老夫何足惊人眼为有猿猴把钓竿冬日书怀用正甫韵惯将双手托虚空嵗事虽穷道不穷身健不知行路逺心安还与在家同客携酒至一樽緑兄寄书来三印红看罢兄书斟客酒闲愁无事置胸中挽陈复斋二首封章字少纳忠多袖疏前陈无奈何但得中天行日月不愁平地起风波台官论罪终投笔山贼闻名亦倒戈惆怅嵴梁如铁硬天奚忍使閟山阿忧世心劳鬂易斑笑颦还与世相闗秋霜烈日君臣际和气春风母子间学道期传千载统献言先办一生闲堂堂仰止人何在只有名如不动山同周晋仙夜宿更有诗人穷似我夜深来共纸衾眠桂玉蕊琅玕树天香知易薫露寒清透骨风定逺含芬对菊三首白白黄黄自嵗寒诗翁但作菊花看牡丹茉莉非吾事自是时人被眼瞒亲向东篱手自栽夕阳小径重徘徊花应得似人乖觉过了重阳烂漫开爱花千古说渊眀肻把秋光不似春我重此花全晚节賸栽三径伴闲身赠相士钱子章先生受命圣眀朝凤诏欣然脱锦袍流落子孙从有失等闲轩冕未容招家贫术不因钱卖势合平生为酒豪近日人间能食肉请君着眼看班超谢人恵书籍曽问韦编䇿重勲羣书分选张吾军标题济楚令心赏字画分眀慰眼昏揷架有时防䑕啮藏家无力买香薫不如随处堆床几检閲时时似对君谢张致逺嵩岳图先世前踪不可追君从何处得全碑上横嵩岳㡬千丈下列齐公二四诗室号揖仙怀旧事庵名面壁认頽基青氊真是吾家物欲以琼瑶厚报之过平原故相宅拂晓官家簿录时未曽吹彻玉参差旁人不忍听鹦鹉犹向雕笼唤太师雨中霍地春归唤不譍客中容易鬓星星漫山风雨樱桃紫绕屋烟云薜荔青姑恶恨谁能自苦子规催客厌人听闭门独坐难抛酒生怕离愁到短屏輓章朋举相逄便拜十年兄自此交游得尽情艹纸抄书传遁甲竹筩沽酒命添丁他时结屋期来往今日登门隔死生从此苕溪眀月夜小舟不复为君停春夜小牕兀兀守更残案上诗书亦嬾观频剪烛花听夜雨尽垂帘影隔春寒破除梦幻从头了安置身心向下看老子静中消日月全然不是客长安杨花万缕千丝拂水濵尽催飞絮送残春风前轻薄佳人命天外飘零荡子身绕路铺时成素毯就泥沾处衬芳尘江头雨过遗踪尽留得柔条折赠人秋兴老去无心世事轻但从景物略闗情晓看鴈阵惊秋晚夜听鹤声知月眀石鼎鬻茶论水品土墻题字记花名出门更自有真乐闲向通衢穏歩行山行即事篮舆破晓入山家独木桥低小径斜屋角尽悬牛蒡菜篱根多发马兰花主人一笑先唿酒劝客三桮便当茶我已经年无此乐为怜身乆在京华灵鹫寺灵鹫名山万古名㡬回无事绕廊行殿前流水晴犹急塔上春云晚自生鹤傍经牀听梵语鸟窥斋钵候钟声我来借得团蒲坐归去闲眠梦亦清老将垂头终日坐当门两臂苍龙隠墨纹笑捻白须传阵法手摊黄纸说君恩中年主帅皆为鬼晚嵗虞兵见领军每劝儿孙学刀箭解衣教看旧瘢痕秋夜书怀眀灭孤镫缥缈香沉沉更漏隔宫墻秋风倦客家千里夜雨怀人天一方世事从他多鉏铻生涯如我亦凄凉亟湏唤酒消长夜休梦黄花绕涧傍投老投老才营一把茅前临官路后林坳最怜鸡犬无邻舎好放牛羊有近郊春韭採来胜市食秋鲈留取续山肴吾庐谁道难寻覔古树排门尽鹊巢虎丘寺西出吴门歩屧轻浮屠唤客入山行石从试劒何年制池自通泉尽日平烟径逺传僧磬响云龛深锁佛镫眀移舟更宿枫桥寺要听踈钟半夜鸣焦山山拥中流翠作堆四围竹树郁崔巍殿前云向櫩牙出门外潮从海口来乞食僧归斋鼓动打碑人去渡头开焦公羽化将名迹付与瞿昙亦壮哉蛾眉寺千尺悬崖巨浪撞危亭髙峙对㣲范逺峯凝黛双蛾澹流水连云一带长日落江容难可画天寒山色不成粧停舟欲试登临眼北望青烟欲断肠凌歊台宋祖髙台山上头三间破屋蔽层丘离离荒草迷行殿漠漠寒沙拥故洲塔影逺招孤客恨江声长替古人愁题诗自旧知多少清絶难磨许郢州三峡桥倦游华发冷萧骚长夏来登三峡桥山吐湿云何日尽溪流冻雪㡬时消陆公泉在犹堪汲五老峯髙不易招客子倚䦨思羽化未仙衣袂已飘飘雪堂胜地从来迹易陈东坡日月乆犹新小桥曽压归时雪老柳长摇别后春城郭寥寥怀独鹤江山歴歴见斯人吾生较晚空惆怅梦想陈潘结旧隣竹楼老竹平分当建瓴小楼从此擅髙名地连云堞登临稳栏俯晴江梦寐清一记自能追正始三间谁与续咸平涛音日日烟中落依约焚香读易声八月旦日永定寺作萧然一室坐清虚又见西风到客居老去身心便嬾惰人来情意任亲踈从僧借地秋移菊与佛分镫夜读书幽事复为行计夺去留端的合何如小楼小楼终日脱冠巾白发萧踈不受尘虽是客身犹足乐苦无世界未为贫家书逺寄凭游子邸报频看念故人自叹此心清似水为他闲事恼天真清眀日约宋正甫黄行之兄弟为东湖之集自在嬉游遍四方不曾孤负独春光醉眠芳草衣裳冷笑嚼名花齿颊香既是烟霞令乆住岂应风月断来章故人尚有闲情不相伴湖边举一觞过方孚若寺丞故庐诗境园林万栁间四围秋草带愁颜楼台寂寞䑕成穴巖石崔巍蚊负山三径昔嫌前辈窄一区今欠此翁闲客来莫恠匆匆去万感催人鬓易斑宿囊山寺小泊囊山古化城山林端足擅髙名楼台影外秋风老钟磬声中夜气清客子情怀宜淡薄主人言语亦分眀只应海月堂前境从此江湖有梦成潜夫约中途遣诗相送至江山无耗寄诗督之望诗十歩九回头目断江山望未休所幸临行曽举似仅能记忆可遮羞碧云漏日村村雨红树吟风叶叶秋不见夜光生歇处客身却恨欠迟留门径门径萧然独自居入无给侍出无车江湖故旧音尘絶里巷游从酒盏踈豪举已抛三尺劒神交惟有一床书吾兄白发家空谷嵗晚灯前最忆渠清眀日招社友面皮如铁鬓如丝依旧粗豪似向时嗜酒更拚三日醉看花因费一春诗生前富贵谁能必身后声名我不知且趂酴醿对醽醁共来相与一伸眉感怀二首漂泊南州又过年恰如杜子客鄜川酒堪度日难为醉诗怕伤时未可传店舎无烟兵火后街坊有月试灯前荒凉古驿闻吹笛老泪纵横落枕邉行过千山复万山不应蜀道若为难数茎髪向殊方白一寸心从故国丹弓软臂无三斗力杯深量欠十分寛粗豪到了非吾事只合家居度嵗寒同刘潜夫登乌石山望海有怀方孚石柯东海陈复斋旧游念念思归身欲翰旧题无暇徧寻看故人尽入黄泉路逺客空登乌石山休起痴心乗九鲤莫劳病眼望三韩神仙未必知吾事道在何妨两鬓斑怀安王宰索得助亭诗奉题一首亭在唐贤好句中䦨干六曲尽春风不知脚下是官府但见面前如渚宫江水逢潮音激切山云因雨思溟蒙主人雅兴居诗外花影琴声事事工清眀日延平道上自从闽峤至延平试问归途第㡬程人向烟岚深处出鸟依云树宻边鸣润沾破屐春泥滑寒入征衫晓雨晴多谢山家揷杨柳报侬今日是清眀秋隂冉冉日将暮萧萧秋欲残浮云低阁雨宿霭宻藏山扇觉轻蒲重衣嫌细葛单更交一寒暑精进独衰颜富阳县秋日古井梧桐老平田䆉稏收鸡豚百里社砧杵十分秋干鹊催归兴寒蝉唤客愁衔桮忆霜蟹沙尾莫停舟小楼夜雨心嬾縁忘世身闲为不才客愁随病散老眼共书开嗜酒有天戒爱花无地栽小楼风雨夜还我鼻如雷建昌道上凛凛北风劲行行西路賖客情甘澹薄世事苦参差酒易逢知己诗难遇作家林间数㸃雪错认是梅花隆兴借东湖驿度夏杂题西风来㡬日荷叶早衰容百感闻秋笛孤吟答晚钟事能如意少酒不教愁浓忆着莼鲈美家山隔㡬重春日杂兴二首櫩铃奏曲响珊珊尽日重门不启闗多揷缾花供宴坐为渠消受一春闲春归门巷静深深老去无情不彊吟风絮入帘晴昼永自烧香饼试花沈雨中浓云漠漠雨飞飞不放东风取次吹先自一春晴意少那堪梅子欲黄时山堂即事杜鹃声里桐花落山馆无人昼掩扄老去未能忘结习自调浓墨写黄庭秋夜老去惊秋白发添不禁凉吹逼踈帘楼髙幸自蛩声逺争奈梧桐又傍櫩孺子祠堂三间官屋老湖濵孺子名声日日新下榻本非天上事后人空自愧前人西湖二首浅水摇船冷戞沙平林暝色接栖鸦湖边老树垂垂白半是梅花半雪花老鹤无踪野鸭飞鸣琴声里畵船归伤心旧日经行地不独人非物亦非郁孤台十年重上郁孤台带得江湖白发来满眼青山旧相识晚为羣噪莫惊猜登临犹觉酒邉豪徃事新愁付一陶深浅不常章贡水崆峒只似旧时髙涧傍菊花歴寂黄花老涧傍不因风雨减清芳从敎衰谢随秋草到了能全晚节香附录髙鹏飞次王元吉咏梅约畧阳和动琯灰南枝已冠百花魁莫教陇驿携春去菊磵集附録且向罗浮唤梦回玉骨风标自仙种铁肠赋咏谩多才只应賸结青青子调鼎功夫看后来窗轩一窻开永昼万象出天成风力欺杨絮雷声唤笋萌愁多春不愿病起眼犹眀最喜今朝雨川原足暮畊过王氏云庄十里云庄路东风信杖藜好花连夜发幽鸟傍人啼香宇禅心冷山容醉眼迷老僧春睡处眀月印楼西孤吟世景云来去人情水浅深尘埃从满眼交友欲知心山简岂爱酒陶潜元解琴对人不敢语仰靣数归禽深夜风雨有怀故人心驰流水髙山外身在落花啼鸟中滴得愁浓青杏雨吹教梦断碧梧风垂堂逺愧千金子扫地空怜一亩宫两朶灯花伴孤独清懽那得玉人同首夏千里辞家不作难归来春事总䦨珊乆留午梦梅黄雨重索冬衣麦秀寒百箔老蚕铺雪乳一庭新竹长琅玕此时正喜民财阜野草闲花任自残湖上舟载闲云穏湖光盪碧天笑㸔沙上鸟终日伴雏眠深夜独歩思兄南伯举杯扣门则卧矣緑柳桥边古道横干坤寂寂夜三更月窥门处君髙卧露溼衣时夜独行杯酒孰同驱俗意天风时下歩虚声眀朝世界尘依旧试挽银河一洗清丈亭渡阻风卷地西风翻巨浪小舟仍泊夜来湾行沽携榼虽无酒卧㸔开篷幸有山原草正肥黄犊饱汀苹未老白鸥闲平生遇险湏知止眼对江神一解颜湖上好景难逄柰老何十年此地絶经过山如得意晚犹碧雨亦知愁秋更多造化从渠旋磨蚁功名笑汝扑灯蛾湖邉直欲唿船去更共渔人挂緑蓑晚兴风静湖光一鑑浮青山四顾淡舒秋松隂满迳归来晚醉看巖花笑白头夜渡鄞江睡起开篷月在沙晚江山影动龙蛇诗成索笔无人应酒尽空嚢何处賖船去船来数声橹江南江北㡬人家星娥定怪归来晚从此西风欲泛槎南溪闻说南溪好肩车带雨来涧泉鸣细石松木衣苍苔云笑人情薄山随客语回黄花幽意足知复为谁开次静海令盖晞之食蟹吴中郭索声价髙草泥足上生青毛越中海市喧儿曺白蟹厌饫霜前螯新丰逆旅酒濯足齐国相君饭脱粟当时珍味无所需吴越土宜俱碌碌复游鄞江欲扣山扉汲野泉支笻眼驻柳隂边苦无平地休穿屐待有轻风却放船孤笛呌开云里月一竿撑破水中天舟人相戒低声语沙上恐惊鸥鹭眠次孙烛湖秋夜有感忽作清宵梦非闗世累长月随花影转水照木隂凉浴露千峯碧梳风两鬂苍眀朝湏洗耳秋意过寒螀舟中木落山髙秋去后犬惊人语夜深时小舟满载离愁重惟有孤鸣寒雁知又一水分流无限曲两山相对不知名渔翁夜半归南陌认作中流击楫声秋晚断云送归雁斜阳眀晚枫西风洒双鬓醉倚危䦨东髙选题家信后十载慇懃训子情礼闱今幸占㣲名彤庭䇿献三千字鹏海风抟九万程帽揷宫花琼宴罢身沾仙露赐衣荣瞻云北阙人迢逓空忆髙堂雪鬂生瑞安县咏怀一经逢圣世衔诏下神州才陋惭无补官卑得自由刑威存抚字赋役敢诛求何日乗公暇溪山策骑游太息天运逢南度和成势已移山河怜破碎草木亦伤悲铁骑驰中土烽尘隘北陲哀臣䨇泪眼岂畏朔风吹髙迈夜泊李阳驿风拂乌纱两髩秋李阳溪上夜停舟市灯闪月闻鸣犬城柝敲风起睡鸥千里逺驰承宠命通宵不寐为民忧幽怀自信清如洗独倚篷窻看斗牛勉壻史弥大老朽归田乆乌纱白发新经纶天下事都属少年人建德县咏怀日午琴堂吏散衙不愁鬂雪㸃乌纱讼清犴狱尘封草人静公庭鸟啄花惟愿儿童无冻馁每令野老劝桑麻圣恩未报吾心赤肯效青门学种𤓰道傍菊荆棘丛中是故隣更无君子与相亲含英吐秀西风里空把芳心向路人寒梅野雀图隂隂榕叶覆寒梅山迳无踪尽緑苔啼鸟自知安稳处成羣飞去又飞来质斋田园偶兴绕檐风景接崆峒生计年年乐嵗丰布谷声传红杏雨调起緑杨风桑麻逺近千村里禾黍髙低一望中每与隣翁相庆社醉歌不惜酒樽空溪石呈李思道共坐溪边石溪清心自凉鱼惊烟艇过鸥笑野人忙细草侵衣緑飞花㸃鬂香东风尘暂息拍手送斜阳复和呈莫仲箎溪石绣苔緑溪风飃晚凉坐久得自若物外知谁忙渇饮竹泉冷饥饭松花香春光忽云暮阳纪兴湖上人家万木村白云深䕶读书门年来不管头颅白自贺清风酒一樽秋日溪亭帘卷柴桑晚深山俗驾踈荒苔留鹤迹落叶带虫书竹翠侵香案泉声潄石渠烟霞便一枕应笑把犁锄遁翁僻性僻性一生忘嗜酒劳神终日倦吟诗寻常髙卧松床穏不管庭前鹤到迟晓迳萝迳朝飞雨莓苔染翠浓登山双屐健自拟少年同春暮石桥门外送斜晖栁洒清风透客衣老眼看花能有㡬如何啼鸟暮春归市桥晚坐隔眼风尘寝闲心照水清牛羊归古坂鸥鹭集浮萍倦我思垂钓知谁共濯缨湖光浮一鑑倒暎夕阳眀秋晚风扫柴门凈银灯吐玉花纳凉凭石待月上窻纱老去心犹壮秋来鬂任华不妨髙枕睡无梦到公家自咏遁翁虚名蜗角不撄情老木棉裘分此生世事只随今日过心田留待后人耕旧书岂厌从头看险路何妨退歩行俯仰欲求无所愧举头惟对月华眀甥舅同登进士亦世之不易得者今幸逢其㑹因吟一律以寄一以表祖宗积善之徴二以谢圣主宠赐之荣三以致勉忠之意二子惟朂诸潦倒山林已二毛忽闻下衡茅祖宗积德幸多世甥舅何妨共夺标栁拂祥光看虎榜杏扶春色上云袍从今莫作怀家计湏効忠良答圣朝髙似孙入余杭县眀发遵西陆驱车月流光佳山迎车来知是古余杭危树露如雨平野日未阳支流滀清源弱羽无髙翔人家丛灌下世载山水乡扣门作午憩白饭羞文鲂邂逅有足欢离合非其常主人不予鄙予留亦徜徉憇昌化民家晚程息劳辙白日流西晖水鸟得鱼去耘夫荷锄归川原杳芊緜林野杂依霏一来扣竹馆相邀入荆扉重巖吐清熘澄隂布残馡曰予考此室十世相因依左右桑果足嵗日鸡豚肥丰犹未至裕歉亦无能饥予闻良自惬欲谋北山薇有田可同耕有蚕当共衣车夫猝无情此志仍重违荅李才翁素意杳难寻残鑪属晚隂花知西洛事雁呌北人心客共艰难尽诗随老大深金陵书不到消息又沉沉宋江都研数寸清纯玉不如入波陶发冷萧踈千金烂抵荆山鹊一璞深刳渭水鱼墨带花香临近涧泓沉灯影了残书从来端歙难优劣名下真成士不虚答宇文文学无能应俗苦皇皇诗不惊人笔事荒天下无山如饭颗人间有水自沧浪左杯右蟹一舟足早韭晚菘三亩强莫谓觉来无可嗜逢人犹自覔花忙燕文贵山水图道山堂上御府畵展巻犹能记老燕十日何由办水石千金乃可分江天楚湘两岸风落木海岳三秋雁度川大山小山俱好隠江南梦去曲肱眠答武昌吴广文平生不识武昌楼官柳青青好在不庾亮笛吹黄鹤月简栖碑驳碧苔秋山横赤壁含情断水出瞿唐快意流何处呌君同一醉并舟秦女擘箜篌延祥观水眀一色抱神州雨压轻尘不敢浮山北山南人唤酒春前春后客凭楼射熊馆暗花扶扆下鹄池深柳拂舟白发邦人能道旧君王曽奉上皇逰丹砂歌谢胡使君恵砂床宜州丹砂产旸谷不比辰溪攅箭镞素霓深抱赤城霞斩猩半染于阗玉海日下照珊瑚红化为奼女金芙蓉一从擘华分禹璞犹有绛炁埋云峯铸鼎泥坛有消息坐看光辉成五色淮南鸡犬亦同升九转真能生羽翼琶琶引人生聚散难为别何况匆匆作胡越梅梢带雪下昭阳眀朝便隔闗山月长城不战四夷平臣妾一死鸿毛轻回凭汉使报天子为妾奏此琵琶声长安城中百万户家家竞学琵琶谱酸声苦调少人知食雪天山忆苏武西风吹霜雁飞飞汉宫月照秋砧衣嫖姚已死甲兵老公主公主何时归铜雀砚歌曹公夜䜩凌云台一言契濶含余哀分香老伎各云雨歌舞不尽埋蒿莱漠漠頽基邺山下万里烟尘无一瓦井干罇酒自平生乌鹊飞南播遗雅老农垦雨开荒寒一砾千金苔未干世人好竒不好近直比周簋仍商槃老璞浑浑殊质鲁得水犹能发妍妩更与人间作瓌古月眀夜盗西陵土黄居中潇湘图歌天暒而雨断兮作苍梧九疑之髙秋风行而川怒兮洩潇湘洞庭之奔流树不知名兮山抱复岭沙不计程兮水趋它洲波作止兮蛟舞蛟蛰云晦眀兮猿唿猿愁原不可作兮兰亦尘土贾傅归汉兮鵩其何尤谁唿鱼兮北墅有酒谁鼔枻兮南津有舟怀斯人兮杳霭千里目怅望兮吾其归休寄吴钤干有伟千人杰能为万里游挂帆春背鴈问驿夜惊鸥道路空留滞文章莫暗投九疑生雨徧三峡带寒流采药青神观题诗白帝楼干坤供烂醉星斗照闲愁汉已归萧相天难夀武侯词人头欲雪壮士泪如秋中下犹湏策西南夙倚筹有钱书尽买灭㓂志终酬猿破髙唐梦龙驯滟滪舟行人定安稳夏近可归不骑鸾引赠句曲山吴道士夜骑白鸾出琳阙三万仙官锵珮玦云雷帖妥过刚风左推日丸右扶月一息瑶池翠水家阿母迎谒龙驱车青娥弹丝玉妃酒折尽蟠桃红玊花九天丈人来问道太极之前天不老丹霞一炁玉枢宫寳笈金绳容探讨井君沐浴波五色洞房光芒上奔日天上传唿六丁直星斗离离碍鸾翼菊磵集