太上洞玄灵宝天尊说救苦妙经注解经名太上洞玄灵宝天尊说救苦妙经注解宋元间道士洞阳子撰一卷底本出处正统道藏洞玄部玉诀类太上洞玄灵宝天尊说救苦妙经注解道神庵洞阳子注解太上太者至大之称上者尊崇之号以其始乎太初太易之上故曰太上夫太易者未见炁也元始之初炁未之见也太易变而为太初太初者炁之始也先天元炁始见微芒太初变而为太始太始者形之始也渐有元炁之形矣太始变而为太素太素者质之始也元炁之形质具矣太素变而为太极太极者混沌也溟涬鸿蒙状如鸡子其中有精弥纶无外元炁凝而清浊未分也太极既变则混沌开而鸿蒙裂于是清阳之炁升而为天浊阴之炁降而为地易曰太极生两仪是也两仪生三才即非浊非清中和之炁结而成人伦也是谓道生一一炁之混沌也一生二二仪之清浊也二生三三才之人伦也然后三生万物万物始之于天地天地不能自有有天地者太极也太极不能自生生太极者太素也太素不能自育育太素者太始也太始不能自孕孕太始者太初也未有太初先有太易夫太上者谓始乎太初太易之上是无大之大故曰太高出乎八极之表故曰上也又太者甚也上者高也言是经妙义甚高则无以过矣昔者圣人制此太字其文从人从一从一点者盖人得一谓之大大人能卓然独存常正此一点者可与太上全体也此一点亘古亘今不生不灭在道则谓之元神在儒则谓之真性在释则谓之本来在眼能视在耳能听在鼻能嗅在舌能尝在手能执持在足能步履以致语默动静千转万变未尝不因此一点而通灵也是以老君之炼养养此一点而已庄周之寓言言此一点而已周公仰思思此一点而已孔子之潜心潜此一点而已如来之大觉觉此一点而已祖师之相传传此一点而已百姓日用而不知外为声色所荡内为嗜欲所汨昼随情爱夜逐梦飞念想攀缘未尝暂息此一点不正心影常偏为情欲诱之使出于外故成大字以言乎流浪轮转或为畜类也夫上字之文从卜从一卜度也一性也卜尔之一性能谦逊居下者则为上士矣江海以下百谷则为百谷王小国以下大国则取大国此孔子所以下渔父也夫下人不精不得其真井虽千仞汲之水上是以圣人不降则不升故曰贵以贱为本高以下为基是知未尝先人而常随人后其身而身先者谦尊而光此真人应世之道也故曰卜尔之一居下则为上士其理昭然卜尔之一性若乃自矜自伐自是自彰而好居人上者斯则下人矣若夫体合太虚廓然无我所为一点者内外俱忘上下双遣斯则至圣之道可谓自己三清何劳仰望自己太上何劳外求也洞玄洞者通也上通于天下通于地中有神仙幽相往来天下十大洞三十六小洞居乎太虚磅砖之中莫不洞洞相通惟仙圣聚则成形散则为气自然往来虚通而无窒碍是以圣人远取诸物近取诸身则人一身之中亦有洞者头有九宫上有寥天共为十大洞天柱骨二十四节共十二重楼共三十六洞上通泥九之九天下彻尾闲之九地中有真炁幽相往来是以圣人于虚极静笃之中斡转璇玑神通炁洞上与天通所谓三宫升降上下往来无穷者也且洞之一字从水从同即是洞与水同也夫巨海之水八纮九野天汉之流酌焉而不竭注焉而不满渺渺漫漫无垠无际不可得而测其渊深也故造道者皆自粗至细自细至微微极而后至于妙妙极而后至于玄道之玄则无乎不通矣故洞也者以其幽深而不可测也玄也者以其微妙而不可穷也言是奥旨远邈深如洞玄非玉虚之夙挺其孰能通之哉灵宝天尊说救苦妙经灵宝天尊即太上道君也以身言之灵者神也宝者炁也形者灵宝之宅舍也夫人有耳目乃元神之门昼则心寤神游于耳夜而目寐则神归绛宫众人视听于外则神游于外见闻声色动荡乎中神性化而为情情受牵缠故心有念动有着昼有想夜有梦薾然驰逐驰逐于无涯之欲百灵疲役而消散宅舍无宝而崩颓此皆用神于外而不能守之于内者也若夫至人万法俱忘惟神是守目内视而神光炊于玉阙耳返听而妙韵响于琼房神宇泰定一念不生智恬交养久而道灵上际于天下蟠于地六通四辟妙用无穷造化莫移阴阳莫测故能驾景乘飙登真合道莫不由于神性者也得不谓之灵乎夫人有鼻口乃命宝出入之户息息通于天地元炁之所往来凡一唿则谷炁出一吸则元炁入不死之机长生之要实隐于此矣众人心灵外驰情躁炁促息之以喉胎元荡散真炁凋零炁竭命终可不惜哉惟至人深达造化之源唿吸太和之炁夺本还元归根复命息之以踵宝莫宝于炁达斯理者泥丸玉阙所以栖其神玄门牝户所以袭其炁炁以制神神以摄炁母子相守性命混融然后万神不散故能灵一炁凝结则成宝是谓一身之灵宝也夫众生之苦莫大于轮回生死天尊大慈演说洞妙开滞塞之门指光明之路解悟之者得脱生死永免轮回故曰救苦也经者径也常也欲令上学之人依此径路常行之也尔时救苦天尊天尊则元炁是也法身无相积炁成真为天中之尊聚则成形散复为炁徧满十方界元炁大无不包细无不入在谷满谷在坑满坑弥满八极无往不在故曰徧满十方界常以威神力救拔诸众生夫威神力莫大于元炁元炁之运独秉造化之权众生者所谓胎卵湿化之四生至于花卉草木禽兽鱼鳌蠕飞蠢动有情无情皆含育元炁而生故元炁在则柔弱滋养而生元炁去则坚强枯藁而死老子曰柔弱者生之徒坚强者死之徒凡有貌象声色者皆物也悉得元炁而后生故曰救技诸众生得离于迷途众生不知觉如盲见日月众生就染声色嗜欲因于迷途之中殊不知鱼在水中水在鱼中人在炁中炁在人中鱼失水死人失炁亡吞舟之鱼砀而失水则蚁能苦之故曰鱼不可脱于渊人不可离于炁鱼能吐纳而化水则不死人能吐纳而化炁则长生举世但知日食谷肉果菜以养命而不知谷肉果菜乃戮形之物也夫有故以其有形者属于阴乃土地之精也惟元炁属阳且人一唿则炁出三寸一吸则炁入三寸一唿一吸为一息一日一夜一万三千五百息真炁计八百一十丈升降于鼻口唿吸之间凡夫不能掌握皆归空而散则一息不返人命卒矣此经有养炁留神不死之诀世愚不达其旨譬如盲者虽有日月之大明莫能见之故日如盲见日月我本太无中拔领无边际元炁在太空虚无之中其犹橐钥嗡张不息以其无有能入于无间故日有而无形无而有精失之则死得之则生亘古通今得道升仙者莫计其数皆得冲炁以为用始成真故曰拔领无边际庆云开生门祥烟塞死户一经之眼目救苦之枢机在于此也庆云祥烟乃太和妙炁之异名生门死户乃玄门牝户之列号或曰天门地户或曰干坤门户凡言门户者必有物从兹而出入也开者辟也阖者塞也易曰阖户谓之坤辟户谓之干一阖一辟谓之变往来不穷谓之道天地所以能长且久者以此也人欲长生久视与天地齐其年当于生门死户之中穷通塞之端究造化之妙使通天地阴阳二炁往来升降之不穷谓之出日入月亦曰出清入玄也不遇至人所指非硕学之所能闻以其性须自悟命假师传也仆曩承师旨决以渊微辄将太上不泄真机显露圣诀学者宜精究之诀曰生门死户兮千般异唿一曰朱渊兮一曰神庐下士不达兮鼻吸口吐上仙枢要兮万类莫如庆云祥烟兮既升且降开通充塞兮云英紫腴采集素英兮飞空之景炁来入身兮味胜醍醐像龟引息兮通灵不死效蚌吸月兮涵养结珠天机斯泄兮遇者秘密功成轻举兮驾驭琼舆初发玄元始以通祥感机大道始初发生乎一炁一炁初为玄元始三炁故曰初发玄元始三炁结而为三清三色混沌焕烂太空三炁复各生三熙迭三成九即成九霄而为九天也生神章云须延总三灵玄元始炁分黄庭经所谓三炁右回九道明又曰九炁映明出霄间即是三炁为天地之尊九炁为万物之根人能探炼玄元始三素之炁通感祥烟庆云之际是谓得造化之枢机故言以通祥感机救一切罪度一切厄渺渺超仙源荡荡自然清皆承大道力以伏诸魔精一切罪莫大于死罪一切厄莫大于死厄人死虽有万殊总归三路圣人死之曰神贤人死之曰复众人死之曰物何谓圣人死之曰神圣人养圣胎于神室身内生身阳神脱质死而不亡脱胎神化者谓之神仙也何谓贤人死之日复贤人在世不与物交性无所着以生为寄以死为归归者复也精神入其门骨骸返其根我尚何存盖能虚诸所有而神识灵明出乎物外轮回不入阴官莫拘修然自在虽南面王乐亦不及也明心达性贤人君子禅伯之流超证真常永无系累稍或见地未明修为有缺着于谈空滞于观想终则谓之阴灵苦爽鬼仙是也或欲出世则能夺舍投胎何谓众人死之曰物众人在世魂梦念想常与物交不能外物安出物外一故命将绝时形神不能相离如生龟说壳螃蟹入汤疼痛苦楚万状千般既死之后境界黑暗犹如夜半之禽飞懵然妄投不知所归何地在造物之陶铸随业识以受生或化异类而不自觉盖心之所化而不得不化也亦犹至暴者化为勐虎至淫者化为妇人或为傍生六畜禽虫之类及再得为人皆谓之物也故曰众人死之曰物若人临终之时诸处俱冷惟顶门尚自温暖者此人得道径归净域诸处俱冷心头尚温再得为人身不慕修道惶惶汲汲奔逐利名沉滞声色日复一日如牵牛羊赴于屠肆步行一步去死转近未死之前可不速求至道勤而行之成真度世求免生死之罪厄故曰救一切罪度一切厄道成则名刊金箓位列仙卿玉女麾幢仙童鼓节逍遥上清上上渺渺大罗之乡诸天梵炁荡荡至清故曰渺渺超仙源荡荡自然清佩符则千魔丧胆流金则万精灭形故曰皆承大道力以伏诸魔精空中何灼灼名曰泥丸仙空彼万法而妙用在中故曰空中内景焕烂返视独见故曰何灼灼泥丸在两眉间直入三寸为脑血之琼房魂精之玉室百灵之命宅津液之山源一名上一赤子乃形躯之上神故曰泥丸仙紫云覆黄老金木之炁青白交会则化碧霞水火之炁黑赤既济则化紫云夫受炼形质莫先于真水真火也真水非涕唾津液谷炁所以化之浊水在乎采太和妙炁之中自有真一之水谓之玄泉要当明其水源之清浊也火本无形因物而生用无法则祸发必克仙家行火亦有数等用之则灭尸炼魄体变纯阳则有符数契合周天日月之缠度皆口口相传难书竹帛仙彦有之曰神仙秘易不秘难圣人传药不传火夫行水不行火则气难上腾行火不行水则不能熏蒸是以水火既济而氤氲炁乃化为紫云神聚处气必朝之故紫云苍郁上朝于泥丸覆盖于中央黄老君故曰紫云覆黄老是名三宝君三宝君者因神炁精凝化而有也神有阴阳炁有清浊精有逆顺何谓神有阴阳若因存思念想而后通灵者亦能出入天门预知未然谓之阴神也若夫积阴阳之炁结而成祥身内生身胎仙舞蜕者是谓阳神也阳神为仙阴神为鬼也何谓炁有清浊天有形质含血气者谷肉果菜之类滋地根而生长其字从旡从火是谓谷炁亦名地炁故曰浊也夫太和妙炁生天生地神鬼神帝强名为道即炁也炁即道也视之不见听之不闻搏之不得无形之形无物之象透金贯石充塞八荒其字从旡从火火阳也乃虚无之中清阳之炁也积阴炁者则死服阳炁者则生何谓精有逆顺顺则成人逆为丹母斯皆行火而有升降也凡夫妇之接名为劫火亦通三关而透尾闾故顺出则成人若乃提缩金龟是谓文火闭息而行是谓武火契合日月谓之符火故仙人道士开金锁彻玉关运璇玑斡日月金精贯顶银浪冲天是谓泝流故曰逆为丹母也顺则形毙逆则骨坚也夫人有眼目者乃神之门鼻口者炁之户尾闾者精之路神微妙用天真圣功尽隐于此矣于是至人内视返听凝其神唿吸太和袭其炁逆运流珠聚其精三宝凝积于神室之内皆化为神故曰是名三宝君还将上天黑以制九天魂人头有九天亦曰天谷魂神居之黄庭所谓上有魂灵下关元是也形好食味神好食炁天炁乃阳神之饭食也生神章云魂生摄游炁飘飘炼素华夫信游炁者乃上天炁也魂神所摄者盖好食炁而故以上天之炁制于九天魂也神不得一炁以制之则不能灵谷不得一炁以充之则不能盈神无以灵而将恐歇而神去于身矣谷无以盈将恐竭而天谷空虚矣谷神既逝则人命终矣昔之未遇元炁荡荡而去今既明真去而有所复来故曰大还也还将上天之炁以制九天魂神始得其谷神不死故谓神得一而灵谷得一而盈救苦诸妙神善见救苦时天上混无分夫修上道要在全神神全之士光而不耀蒙以养正故能复太朴抱虚恬混成独立一性游乎寂寞静极之境不萌纤芥之知故其神不离不起毫厘之念故其神不散蒙庄曰其天守全其神不却守其天者神光缠绵化生万神故曰诸妙神也凡言救苦者自救之也苦不自救孰能救之我道将成则大浸稽天而不溺大旱山焦而不热死生无变于己而况大数大劫之死乎超越厄难之外故曰善见救苦时也所谓回风混合帝一之道一混百神于自己天上而不可分故曰天上混无分天炁归一身皆成自然人夫天炁者起于太易之先超乎万象之外应清明以出入伫神机以卷舒澄清碧于高天淡轻红于落日不干风雨不犯尘埃唿吸玄牝之门澡雪希夷之域止饥渴除滓秽去三尸消百病此乃清虚有道之炁也玉皇神用秘诀曰知至道者天不杀服元炁者地不灭能明吐纳之理即使日霞日精月华月英三素五芽元皇正炁来合我身此皆天炁也太和入体则骨肉轻清项生圆象隐显自然始能为自然人也故曰天炁归一身皆成自然人如起于不洁之地因于燥湿之处杂腥秽之饮馔混尸冢之蒸郁斯乃浊恶沉滞之死炁仙道忌焉所以仙人多楼居者以其近天炁也黄庭经云至忌死炁诸秽贱自然有别体本在空洞中空洞迹非迹徧体皆虚空老子曰天法道道法自然天道犹法于自然人也可不体之哉夫无身之身本来赤子自本自根自古以固存老子曰湛兮似若存吾不知谁之子象帝之先此所谓别体也且夫脑宫圆虚而适真是以帝君居之故泥丸为空洞之府也黄庭经云问谁家子在我身此人何去入泥丸正言此尔所以守神者摄动心也守神不失与神为一则忘其所守之迹矣故曰空洞迹非迹一之精通超乎万象之表神游太漠真空之境则廓然徧体皆虚空也第一委炁立第二顺炁生第三成万法第四主光明列子曰生非我有是天地之委和也察其始也本无我体因委天地父母二炁而立故曰第一委炁立知夫此身乃炁之所生不当暴逆其炁使之夭阏急宜运天炁以归身使绵绵而不绝胎息归根顺受其炁自然久视故曰第二顺炁生夫至人者提挈天地把握阴阳宇宙在乎手万化生乎身能使形化于炁所以无穷无化成神神之所以无尽神化合道道合自然以法入道法固易达以道入法法固易成一法苟得则万法俱成故曰第三成万法道成则顶负圆象身有光明故曰第四主光明又五经提纲云救苦妙经本于青霄隐书盖炼度之秘文也经中纲领有四其要在于主光明而已一曰委炁立盖元始以一炁分判天地运化阴阳为万物之本周子所谓太极动而生阳静而生阴阳变阴合而生木火金水土者此也二曰顺炁生盖天地既判阴阳既立则人受其冲和之气以生周子所谓二五之精妙合而凝干道成男坤道成女万物化生者此也三曰成万法人道既立叉有圣贤出于其间陈纲纪立制度谓之正德利用厚生而后人道不穷焉子思子所谓修道之谓教亦此意也四曰主光明光明者性体也主云者奉之如君也人能奉此光明常为一身之主动静语默皆听命焉自然灵台之间轩豁洞达物莫能蔽而道体全矣中庸所谓尊德性大学所谓在明德庄子所谓真君皆指此也夫此光明人人具有不为尧存不为桀亡不为颜增不为跖灭操之则贤舍之则愚得之则升天堂失之则沉地狱凡地狱中烧煮屠割苦毒万状皆失此光明也天上三十六地下三十六太玄无边际妙哉大洞经斯言三洞三乘三十六部尊经也元始天尊于龙汉元年出洞真十二部经演九圣之道太上道君于赤明元年出洞玄十二部经演九真之道太上老君于上皇元年出洞神十二部经演九仙之道计八千余篇结飞玄之炁五方紫篆焕于太霄八角垂芒耀于碧落天真皇人按笔书之三十六部秘于上天紫微金阙无极高真与十神五老共相翊卫元始天尊与诸天上圣皆月三朝其灵文未传下世故曰天上三十六元始复以三十六部秘于龙宫以镇海岳洞天故曰地下三十六乃太玄无边际妙哉大洞经也愚暗臆揣或云阳数四九阴数六六或云七十二候之说殊乖玄旨何昧如斯盖上乘经典未尝言于衍数归命太上尊能消一切罪归神归命于太上盖言不可须臾离道也须臾不离于道则神明护之大福随之动与吉会何罪之有东方王宝皇上天尊南方玄真万福天尊西方太妙至极天尊北方玄上玉晨天尊东北方度仙上圣天尊东南方好生度命天尊西南方太灵虚皇天尊西北方无量太华天尊上方玉虚明皇天尊下方真皇洞神天尊道言十方诸天尊其数如沙尘化形十方界普济度天人十方天尊即十方灵宝天尊凡有道言二字即道君所言此经乃灵宝天尊所说即是万天之宗师三界之医王太上大道玉宸君居上清真境治药珠日阙之内化形为祥光瑞炁流布十方之界普度于天人夫天人者谦恭博施仁德宽容虚恬柔静相貌为和爱敬师友闻道笃信此为有天人资质天尊则化身下降授以上道济度成真故曰普济度天人若夫根器浊恶不持戒行性耽谣杀闻道大笑者此为同于失者也非道负人人自负道委炁聚功德列子曰凡炁聚则生炁散则死知炁聚则生人不能禁也知炁散则死人不能止也元炁既无禁止则是命属造物而不属于我也至人得其枢要能掌握唿吸之息息之出入由吾掌握则是我命在我不属于天俗喭所谓将息者实仙真流传点化凡愚之圣语也孰能悟之悟之者自能将其息而使不散则自然委和之炁锺聚于一息久而积功累德自然成真故曰委炁聚功德同声救罪人老子曰同于道者道亦得之若乃勤求师门耽味至理研穷典诰一心念道用志不分者是之谓同声相应同气相求始可与言至道而救度之故曰同声救罪人罪人实可哀我今说妙经夫人受生胞胎之中绵绵十月母唿亦唿母吸亦吸炁足神备解胎而生惊天骇地而得为人谓之婴儿婴兄之心但贵食母之乳余无所知此乃含真抱朴之时也既生百日为物所诱情见于外俄而能笑则变婴以为孩自此乃为丧道失朴之始也然后十五为童二十弱冠目眩五色耳惑五音七情夺其性六欲汨其真纯朴荡而尽矣一日一夜万死万生驱役魂神不闭一息此乃处世之人生身受罪于无间地狱湮沦汨没无有出期苟非得道孰能免离若此罪人实可哀也是以天尊大开救苦之门广阐微妙之典三清圣域坦然可归念诵无休息归身不暂停一念在道而不休诵究仙经而不息念诵既无休息则渊明奥赜契合自然内观经曰炁来入身谓之生神去离形谓之死是以圣人盗采天炁归乎一身圣功冲用三返昼夜不欲暂停故曰归身不暂停天堂享大福地狱无苦声天仙不离于天神仙不离于神地仙不离于地药石仙不离于服饵药石鬼仙不离阴灵之鬼此皆所行之道类使之然亦犹水之就湿火就燥云从龙风从虎也上学之士凝神炼炁复命归根体变纯阳身超尘劫至于咀嚼朝雾咽嗽沆瀣二景缠络六炁臻身唿吸大梵之云英妙用悉享于天厨自然长生归于天堂矣故曰天堂享大福不食百谷之实土地之精故身不死归于地而无沦坠之苦故曰无苦声火翳成清署火翳者南方地狱之名也众生常为欲火焚心而色翳目故曰火翳触目动心地狱即现既悟真诠性天朗彻一念湛然所谓火翳者皆化为清净之域也剑树化为骞剑树乃地狱名也众生竞名利争人我与物相刃相摩交谈如矛戟对面如寇雠见受剑树之狱也至人体道含洪光大为而不争胸中之荆棘悉化玉树骞林也上登朱陵府下入开光门此言行火也心为朱陵府谓之上昧君火闭息宴坐以心引之则无乎不焚肾为玄冥府谓之中昧臣火升腰胁腹闭息行之则无乎不达膀胱谓之三昧民火提动机关金龟吐焰则无乎不升炼上尸则火炁腾陟于绛宫故曰上登朱陵府焚下尸则火炁透彻尾闾故曰下入开光门超度三界难世之人头顶欲天足履欲地身处欲界轮转于六欲业轮之中无有休息者不忘于欲也能常无欲则三界轮回之难顿超之矣径上元始天元始天即玉清圣境也上道既成神升玉清位为真人出则诸天侍轩万神备卫高出乎太清上清之真也于是飞天真人无鞅数众瞻仰尊颜而作颂曰人之顶骨八片谓之八天亦曰八门中有金楼宝殿玉阙紫房自己无相真人总领万神居之道成则神光内烛天门自开婴兄蜕质于是真人飞从天门而出故曰飞天真人身中之千真万灵即无鞅数众也度人经曰上开八门飞天法轮生神章云庆此婴儿蜕正此谓也神升玄都上朝虚皇故曰瞻仰尊颜而作谣歌颂咏大圣之德也天尊说经教引接于浮生天职覆地职载圣职教化天尊所以广敷经教接引浮世众生者乃圣人之职也勤修学无为无为为之之谓道无为言之之为德天无为以清地无为以宁二无为相合而万物生人安得无为哉故曰恬淡寂寞虚无无为此天地之平而道德之质也勤修上士绝学高人能依无为是配合天地之平准符契道德之质实不亦大哉悟真道自成悟其真者始觉万缘俱假惟道是真抱守其真自然成道不迷亦不荒世人迷于名利情欲荒于声色滋味迷之又迷以至于荒荒者言其神不明而心灵逐物荡荡逝去而不返也老子曰荒兮其未央哉决以言其未尝守中也夫至人履乎平易践乎恬愉澹然独与神明俱视天下皆为尘劳妄幻风灯众沬露电泡影既不坚久无足倾恋入乎泰定真常之域一念不生万缘俱息至此境界何荒迷之有哉无我亦无名不尚贤能外其身而虚己以逝世故曰无我道常无名是以圣人韬其光而隐其身者恐其道未成而名胜于实也名者实之宾虚名出而道德备矣故曰绳绳兮不可名庄子云神人无功至人无己圣人无名也朗咏罪福句扬教化也万徧心垢清精研圣典灵府虚明于是飞天神王及诸仙众说是颂毕稽首天尊奉辞而退飞天神王乃我本来之帝真也夫神通变化众而为一不为不足化而为万不为有余及诸仙众则自己之万神也稽首天尊永遵依大道也奉辞而退复归于无极也太上洞玄灵宝天尊说救苦妙经注解竟太上洞玄灵宝天尊说救苦妙经注解经名太上洞玄灵宝天尊说救苦妙经注解宋元间道士洞阳子撰一卷底本出处正统道藏洞玄部玉诀类太上洞玄灵宝救苦妙经序夫学长生久视之道在乎炼炁养神兼施并行然炼养之功本乎一心心能勤修则学仙何患乎不得真诰曰仙者心学奥哉斯旨也仆夙慕修真未逢上士有果能明生死达性命者仆将跪履而问焉比游武夷西湖与四明吕君邂逅一见欢然遂定交为烟萝友因俱载以归馆于静舍吕君号洞阳子蚤遇至人刻意庄老之学博极仙书问靡不知一日谓愚曰世有所谓救苦经者实大洞之密旨上道之秘言也以其隐奥玄微难穷妙理所以传自往古而诠注未彰思欲殚所蕴发挥其义未几书成滔滔万言首明一点指庆云祥烟为泰和辩生门死户为玄牝分二炁之清浊判三昧之火符以泥丸仙明真性之所归还上天炁为命宝之所集总谈上道之枢要集然包括其中不惟警未闻裨后学而已抑亦使人洞明修炼默识天机岂架空言衒虚文之比哉噫此经之妙道至言晦久而未明今日显矣夫天中之尊演教法弘济所谓救苦者非独为幽魂苦爽而设其所救者普天之下生灵耳盖欲使人人体道咸离迷途湛壶天之朗彻悟真性之无为然后服天气盗虚无结圣胎通神明使形与神妙白日飞升是谓大丈夫越世表出三界轮回之难始名真救苦耳大矣哉超死度生无出是经有遇斯解留神不舍者必见其得道矣锦江葆真子周准谨序