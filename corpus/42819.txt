一拜命第一省己命下之日则拊心自省有何勋阀行能膺兹异数苟要其廪禄假其威权惟济己私靡思报国天监伊迩将不汝容夫受人直而怠其工儋人爵而旷其事己则逸矣如公道何如百姓何克性之偏夫及物之心人孰不有第材质强劣有所不同苟即其所短而痛自克治则官无难为事无不集者矣弛缓克之以敏浮薄克之以庄率略克之以详烦苛克之以大体苟不度所任一循己之偏而处之鲜有不败者矣古人佩弦佩韦亦皆此意今人往往读书无益莅官不才者皆由狃于习而不知痛自克治故也戒贪普天率土生人无穷也然受国宠灵而为民司牧者能几何人既受命以牧斯民矣而不能守公廉之心是自不爱也宁不为世所诮耶况一身之微所享能几厥心溪壑适以自贼一或罪及上孤国恩中贻亲辱下使乡邻朋友蒙诟包羞虽任累千金不足以偿一夕缧绁之苦与其戚于已败曷若严于未然嗟尔有官所宜深戒民职不宜滥授今选官者大率重内而轻外殊不知汉宣帝所以富民唐太宗所以家给人足皆由重牧民之长故也呜唿牧民之长其重若此乃泛焉而选懵焉而授奚为不是虑也哉心诚爱民智无不及赤子之生无有知识然母之者常先意得其所欲焉其理无他诚然而已矣诚生爱爱生智惟其诚故爱无不周惟其爱故智无不及吏之于民与是奚异哉诚有子民之心则不患其才智之不及矣法律为师吏人盖以法律为师也魏相所以望隆当世者汉家典故无所不悉也凡学仕者经史之余若国朝以来典章文物亦须备考详观一旦入官庶不为俗吏所迂也二上任第二事不预知难以应卒比入其境民瘼轻重吏弊深浅前官良否强宗有无控诉之人多与寡皆须尽心询访也至则远居数舍召掌之者语其详疏其概先得其情下车之日参考以断若素无所备卒然至部听讼之际百姓聚观一语乖张则必贻笑阖境况民心易动尤在厥初初焉无以厌服其心后虽有为亦将奚信不然受其讼而翼日理之亦可殆不宜轻率应答使士民失望也受谒诸执事参谒不可默然无一言第曰误蒙国恩托兹重寄芒背汗颜期与诸君涤虑洗心以宣大化也汝或余违国有常宪非所敢私诸君其慎之治官如治家治官如治家古人尝有是训矣盖一家之事无缓急巨细皆所当知有所不知则有所不治也况牧民之长百责所丛若庠序若传置若仓廥若囹圄若沟洫若桥障凡所司者甚众也相时度力弊者葺之污者洁之堙者疏之缺者补之旧所无有者经营之若曰彼之不修何预我事瞬夕代去自苦奚为此念一萌则庶务皆堕矣前辈谓公家之务一毫不尽其心即为苟禄获罪于天瘴说昔人有欲之官而恶其地之瘴者或释之曰瘴之为害不特地也仕亦有瘴也急催暴敛剥下奉上此租赋之瘴深文以逞良恶不白此刑狱之瘴侵牟民利以实私储此货财之瘴攻金攻木崇饰车服此工役之瘴盛拣姬妾以娱声色此帷薄之瘴也有一于此无间远迩民怨神怒无疾者必有疾而有疾者必死也昔元城刘先生处瘴海而神观愈强是知地之瘴者未必能死人而能死人者常在乎仕瘴也虑彼而不虑此不亦左乎故余具载其言以为授官惮远避难者之戒禁家人侵渔居官所以不能清白者率由家人喜奢好侈使然也中既不给其势必当取于人或营利以侵民或因讼而纳贿或名假贷或托姻属宴馈征逐通室无禁以致动相掣肘威无所施己虽日昌民则日瘁己虽日欢民则日怨由是而坐败辱者盖骈首骊踵也呜唿使为妻妾而为之则妻妾不能我救也使为子孙而为之则子孙不能我救也使为朋友而为之则朋友不能我救也妻妾子孙朋友皆不能我救也曷若廉勤乃职而自为之为愈也哉盖自为虽阖门恆淡泊而安荣及子孙为人虽欢然如可乐而祸患生几席也二者之间非真知深悟者未易与言有官君子其审择焉告庙故事牧民官既上必告境内所当祀之神宜以不贿自为誓庶坚其迁善之心焉尔后虽欲转移亦必有所畏而不敢三听讼第三察情人不能独处必资众以遂其生众以相资此讼之所从起也故圣人作易以讼继师其示警固深矣夫善听讼者必先察其情欲察其情必先审其辞其情直其辞直其情曲其辞曲政使强直其辞而其情则必自相矛盾从而诘之诚伪见矣周礼以五声听狱讼求民情固不外乎此然圣人谓听讼吾犹人也必也使无讼乎盖听讼者折衷于已然苟公其心人皆可能也无讼者救过于未然非以德化民何由及此呜唿凡牧民者其勿恃能听讼为德也弭讼起讼有原书讼牒者是也盖蚩蚩之氓暗于刑宪书讼者诚能开之以枉直而晓之以利害鲜有不愧服两释而退者惟其心利于所获含煳其是非阳解而阴嗾左纵而右擒舞智弄民不厌不已所以厥今吏按情伪混淆莫之能信者盖职乎此也大抵一方之讼宜择一二老成炼事者使书之月比而季考酌其功过而加赏罚焉若夫殴詈假质凡不切之讼听其从宜谕遣之谕之而不伏乃达于官终无悛心律以三尺如此则讼源可清而民间浇薄之俗庶几乎复归于厚矣勿听谗健讼者理或不胜则往往诬其敌尝谤官长也听之者当平心易气置谤言于事外惟核其实而遣之庶不堕奸民计中矣亲族之讼宜缓亲族相讼宜徐而不宜亟宜宽而不宜勐徐则或误其非勐则益滋其恶第下其里中开谕之斯得体矣别强弱世俗之情强者欺弱富者吞贫众者暴寡在官者多凌无势之人听讼之际不可不察待问者勿停留昔尝使外所过州县待问者云集乎门每病焉乃命一能吏簿其所告而日省之而日遣之不浃旬则讼庭阒然矣会问讼有相约而问者不可乘一时之忿擅加搒掠也若释道若兵卒诸不隶所部者是已妖言民有妖言惑众者则当假以别罪而罪之如有妄书取而火之则厥迹灭矣勿使蔓为大狱延祸无辜民病如己病民之有讼如己有讼民之流亡如己流亡民在缧绁如己在缧绁民陷水火如己陷水火凡民疾苦皆如己疾苦也虽欲因仍可得乎移听近年司宪受词讼往往檄州郡官代听之代听者不可承望风旨邀宠一时使人茹枉受刑而靡恤阴理四御下第四御吏吏佐官治事其人不可缺而其势最亲惟其亲故久而必至无所畏惟其不可缺故久而必至为奸此当今之通病也欲其有所畏则莫若自严欲其不为奸则莫若详视其案也所谓自严者非厉声色也绝其馈遗而已矣所谓详视其案者非吹毛求疵也理其纲领而已矣盖天下之事无有巨细皆资案牍以行焉少不经心则奸伪随出大抵使不忍欺为上不能欺次之不敢欺又次之夫以善感人者非圣人不能故前辈谓不忍欺在德不能欺在明不敢欺在威于斯三者度己所能而处之庶不为彼所侮矣约束诸吏曹勿使纵游民间纳交富室以洩官事以来讼端以启幸门也暇则召集讲经读律多方羁縻之则自然不横矣待徒隶皂卒徒隶非公故勿与语非公遣勿使与民相往来若辈小人威以莅之犹恐为患一或解严必百无忌惮矣省事为治之道其要莫如省心心省则事省事省则民安民安则吏无所资一或纷然上下胥罹其扰也然事亦有必不能省者则又在夫措画堤防之术何如耳古人谓多算胜少算少算胜无算不特用兵为然一役之修一宴之设一狱之兴诚能思虑周详繁略毕举则民之受赐不浅矣某尝为县胥吏辈春则追农以报农桑夏则檄尉以练卒伍秋则会社以检义粮冬则赋刍以饲尚马其它若逃兵亡户逸盗及积年逋税之民动集百余不贿不释某见其然常挥牍不为署暇则将一二谨厚吏亲诣其地而按之可拟者拟可行者行由是一切惟以信版集事吏人失志百姓获安至今旁郡以为例威严小而为一邑大而为天下赏罚明则不烦声色而威令自行人徒知治民之难而不知治吏为尤难盖吏与官比诡诈易生民远于官不能知理法误然而犯宜若可矜吏则日处法律中非不知也小过不惩必为大患无所忌惮矣尝闻治民如治目拨触之则益昏治吏如治齿牙剔漱之则益利传曰威克厥爱允济爱克厥威允罔功法此而行断不至于难治矣五宣化第五先劳古之为政者身任其劳而贻百姓以安今之为政者身享其安而贻百姓以劳己劳则民逸己逸则民劳此必然之理也惮一己之劳而使阖境之民不靖仁人君子其忍尔乎昔子路问政而圣人告以先之劳之无倦呜唿此真万世为政之格言也欤申旧制朝廷德泽牧民者多屯而不能宣布我朝自世祖皇帝迨今数十百年列圣相承何善不施何弊不治凡所以保国顺民者讨论靡遣所谓文武之道布在方册但有司寖废而不为申明遂为坠典苟能揭而行之则不待他求而治道备矣明纲常欲先教化去其斁教悖化者则善类兴矣近年子叛其父妻离其夫妇姑勃蹊昆弟侮阋奴不受主命冠屦倒置者比比皆然凡若此者不必其来告当风乡长恆纠其尤甚者谕众而严决之则自𢥠然改行矣勉学学校乃风化之本俗吏多忽焉不以为务是不知天秩民彞一切治道胥此焉出暇则率僚寀以观讲习或生徒有未济廪饩有未充祭物有未完教养有未至激劝有未周皆敦笃以成之久则弦诵之声作而礼义之俗可兴矣劝农农之勤惰一岁之苦乐系焉其所当为有不待劝焉者时因行治视其辍工废业者切责之远近闻之必知自励也常见世之劝农者先期以告鸠酒食候郊原将迎奔走络绎无宁盖数日骚然也至则胥吏童卒杂然而生威赂遗征取下及鸡豚名为劝之其实扰之名为优之其实劳之嗟夫劝农之道无他也勿夺其时而已矣繁文末节当为略之服远或问远方獠民巢居溪洞勐不能詟寛不能怀喜则人怒则兽欲宣朝廷德泽若之何而可余曰物之凶狠无虎狼若也然使之左右前后惟吾之听者得其制之之术也夫克刚莫若柔治繁莫如简且彼之所以反侧不恆者亦必有由矣或贪其财或蹙其境或俘其子女或蔑其官属以致蚁结蜂屯肆其酷毒苟安之而不扰外之而无所事虽欲忿然无自而发政使或尔但严守己界恬不与校久而彼自驯伏矣况彼兵一动守土者非有上命坐视而不敢前比许追袭则已雉兔逃而禽鸟散矣由是而论安静不竞者为上恬无所求者次之邀功生事妄开边衅斯为下矣官于远方者尚监于兹恤鳏寡鳏寡孤独王政所先圣人所深悯其聚居之所日暇则亲慰之或遣人省视若衣粮若药饵官不时给者纠治之戢强或谓民有豪强则不能致治是殆为贪邪之吏而发也夫豪强之所以敢横者由牧民者有以纵之也何也与之交私故也苟绝其私可不动声色而使其胆落语曰其身正不令而行又曰不怒而民威于鈇钺信哉示劝诸民有旌表及学行异众者时加存慰为劝必多毁淫祠毁淫祠非烛理明而信道笃者不能非行己端而处心正者不敢六慎狱第六存恕人之良孰愿为盗也由长民者失于教养冻喂之极遂至于此要非其得已也尝潜体其然使父饥母寒妻子愠见征负旁午疹疫交攻万死一生朝不逮暮于斯时也见利而不回者能几何人其或因而攘窃不原其情辄置诸理婴笞关木彼固无辞然百需丛身孰明其不获已哉古人谓上失其道民散久矣如得其情则哀矜而勿喜呜唿人能以是论囚虽欲惨酷亦必有所不忍矣狱诘其初狱问初情入之常言也盖狱之初发犯者不暇藻饰问者不暇锻炼其情必真而易见威以临之虚心以诘之十得七八矣少萌姑息则其劳将有百倍厥初者故片言折狱圣人惟与乎子路其难可知矣详谳在狱之囚吏案虽成犹当详谳也若酷吏锻炼而成者虽谳之囚不敢异辞焉须尽辟吏卒和颜易气开诚心以感之或令忠厚狱卒款曲以其情问之如得其寃立为辨白不可徒拘阂吏文也噫奸吏无文何所不至哉视尸故事承检尸之牒则划时而行重人命也其或行焉而后时时焉而亲莅亲焉而不精详罪皆不轻也其检之之式又当遍者筮仕者不可以不知囚粮天地之德曰好生圣元体之以有天下诸在缧绁无家者皆给之粮惟县狱不给也意者县奭待报之官府故令略诘其然而上之州比见为州者往往为吏之所欺吹求不受以致瘐死于县狱夫罪不至死而以己私缪杀之不仁甚矣为州若府者尚深戒之巡警诘盗非难而警盗为难警盗非难而使民不为盗尤难盖天下事先其几为之则不余后其几为之则艰苦而无益夫盗窃案之发也恒出不虞知者防于末然其防之之术则不广耳目严巡逻戒饮赌禁游聚或旬或月即命尉行境的恐惧之夫盗窃案犹鼠也尉犹捕鼠之貍也勤于出鼠必伏而不动貍怠出则鼠必兴矣彼为慰者与其劳于已然孰若警于末发之为愈若夫使民不为盗则又在于勤本以致富勤斯富富斯礼义生礼义生虽驱之使窃亦必不肯为之矣故管子谓仓廪实而知礼节衣食足而知荣辱谅哉按视狱庭时当一至也不惟有以安众囚之心亦使司狱卒吏辈知所警畏而无饮博喧哗逸而反狱者是亦先事防之之微意也仓库同哀矜亡友段伯英尝尹鉅野民有犯法受刑者每为泣下或以为过余闻之私自语曰人必有是心然后可以语王政且独不闻古人亦有禁人于狱寝者乎要皆良心之所发非过也非纵囚古人纵囚省亲如期还狱者甚多要不可以为法也夫法者天子之所有而民或犯之是犯天子之法也而彼乃与期而纵之是不几于弄天子之法以掠美市恩于下者乎然出于朝廷则可出于一己之私不可自责教民不至则犯禁者多养民无术则疾饥者众为守与牧而使其至此独归咎于民难矣哉七救荒第七捕蝗故事蝗生境内必驰闻于上少淹顷刻所坐不轻然长民者亦须相其小大多寡为害轻重若遽然以闻莅其上者群集族赴供张征索一境骚然其害反甚于蝗者其或势微种稚则当亟率众力以图之不必因细虞以来大难于民也故凡居官必先敢于负荷而后可以有为多方救赈天所畀人于富与贵者非欲其自裕盖将使推所有以济人之不及也饥者食之寒者衣之斯不负天畀之富矣直者举之枉者错之斯不负天畀之贵矣然富贵而能若是者其惠在人而善则在己名为惠人实自惠也故古人之有民社者或不幸而值凶荒夭扎之变视其轻重必有术以处之或私帑之分或公廪之发或扎之工役或假以山泽或已负蠲征募籴劝粜或听民收其遗稚或命医疗其疹疾凡可以拯其生者靡微不至盖古人视民如子天下末有子在难而父母坐视不救之理也呜唿凡牧民者其以古之人为法庶元彼我之间哉预备灾异之生常出于人之所不意诚素有其备虽甚灾不足为忧也今州郡多无委积虽有之而在上者封锢甚严不测有虞茫无所措手此厥今牧民者之通患也然今所谓祗应之钱者山州僻县未曾有之而使客往还率无枵腹而过者意必有以规画也至于备荒之储独未有及焉者岂以治平之时何遽有此所以因仍岁月幸满而去不复为民远虑耶尝闻近人为县者教民种蔓菁捣其根以为饼大者三四斤干而储之后值凶年蒸以食饥民味甘且美赖以活在者甚众夫古人虑民之远如此其肯茍且幸代而不为民预备哉均赋故事民之税赋三年则第按惯例其贫富而均平之或好名未及而先为或避谤逾期而不为皆非也如期行之民受赐不浅矣祈祷凡有祈祷不必劳众斋居三日以思己愆民有冤欤己有赃欤政事有未善欤报国之心有未诚欤无则如仪行事有则必俟追改而后祷焉夫动天地感鬼神非至诚不可纤毫之慝未除则彼此邈然矣不可奴妾流民尝见一显官于凶年市所部民子女殆数十余人美且壮者皆奴妾之余将赂时要以希恩宠也仆闻而颦蹙曰使其困备吾治已得罪矣又不能救而反奴妾之不大获罪于法耶故感而书之以戒后来者救焚民或失火则伐鼓集众亲莅以救之恻隐之心人所共有诚能鼓舞以作其气虽仇人亦将焦头烂额而相趋患难矣尚德反风灭火虎渡河蝗不入境全境之水回流此在长民者之德何如尔殆不可皆谓之偶然也上灾异灾异之事则不可不闻祥瑞虽不上可也八事长第八各守涯分尊卑之分定则家无逆子国无叛臣夫国之所以亡家之所以败皆由卑不有尊而尊不能制卑之所致也考诸历代厥监甚明今夫上而朝廷下而郡邑其设官也有长焉有贰焉有幕属焉有胥吏矣各安其分而事其事天下安有不治之哉惟其小智自私乖同寅之义无协恭之诚衷既不和则所见必有不同者或长官不知侍佐贰之礼也或佐贰闇于事长官之道也少见辞色则彼此胥失矣若夫事例应尔而所见或不同居下者当诚其意婉其辞卑其容体以开其上若尤未允则俟其退而语之家人非木石无不回之理其或居下者有所不可为长者亦当如是晓之也稍有所抉虽有强纵退而必有不堪者日引月深终于泄露人见其乖忤也谗谮之言乘之而入久则讼必兴而政事隳矣为一时之忿使同僚之心离阖境之民不得治则其人之褊浅可知矣古人有言必有忍乃其有济又曰忍为众妙之门旨哉宁人负我宁人负我无我负人此待己之道也天下之善不必己出此待人之道也能行斯二者于道其庶几乎处患难凡在官者当知荣与辱相倚伏得与失相胜负成与败相循环古今未有荣而无辱得而无失成而无败之理也虽天地之运阴阳之化物理人事莫不皆然处于不以道则纤毫之宠必摇而一唾之辱必挫矣故君子于外物重轻皆所不恤顾其在我者何如尔使其有可辱虽不加谴而君子恒以为不足使其无可辱虽置之死地而君子恒以为有余历观自昔大圣大贤不幸横罹祸患恬然不易其素者灼乎此而已矣茍惟能处荣而不能处辱惟能安顺境而逆境则不能一朝居欲望其临政有余为难矣呜唿善观人者其于此焉察之分谤是非毁誉自古为政所不能无者是则归人非则归己闻誉则归人闻毁则归己无长无贰处之皆当如是也前辈云恩欲己出怨将谁归呜唿此真博大君子之言也以礼下人夫能天下者其志必高其所至必远昔某郡有新守褊骜大不礼其下常令掾属罗拜于庭下有一贤掾初以疾在告疾愈当庭参是日偶大雨守令张伞布茅于庭下使掾拜焉掾恬然不动容兴伏惟谨识者知其他日必为宰相也后果然不可以律己之律律人同官有过不至害政宜为包容大抵律己当严待人当恕必欲人人同己天下必无是理也九受代第九郊迎新代闻代者来则避所居而郊迎之不可以其代己也而疾之而簿之而不以旧政告之也大抵天下之善而彼犹在此劝人为善即己之为善也讵可惟许己为善而不愿他人为善哉克终为政者不难于始而难于克终也初焉则锐中焉则缓末焉则废者人之情也慎终如始故君子称焉不竞尝见世之交代者多有所争要皆旧官不广之所致或居其居而不徒或专其田而不分或匿其公物不尽以相授使新者怀不平而无所诉甚非士君子善后之道也夫利之与义势不并处义亲则利疏利近则义远况为民师帅而专务于利其聚怨纳侮视市井小人不若也故君子之从政也宁公而贫不私而富宁让而损己不竞而损人不可自鬻代之未至也风民立石以颂德结绮门以祖行鸠钱帛以佐路费建生祠以图不朽之名皆非士君子之事也盖为善不求人知者为上知而不自有其善者次之呶呶焉自谋自鬻惟崇虚誉者风斯在下矣告以旧政近代东原吴曼庆为某所宪长既代谆谆告新上者曰某事有少许未完某狱已具而未决某案有如是可疑某人有许能可用一部之政毫分缕析惟恐其不知知之惟恐其不尽呜唿今之仕者方其在职尚不肯用心况已代去而敢责其如是哉完归其在政也民被德泽讼清盗息豪强消沮同僚悦服则去之之日虽弊车赢马行囊萧然其乐有不翅万金获而千驷受者前辈由外官而至执政者论济人之功皆自以为不及为县者远甚呜唿有志及物者其勿簿州县而不屑为也十闲居第十轻去就士之仕也有其任斯有其责有其责斯有其忧任一县之责者则忧一县任一州之责者忧一州任一路之责天下之责者则以一路与天下而忧也盖任重则责重责重则忧深古人之所以三揖而进一揖而退者有以也虽尧舜禹汤文武之为君臯夔稷契伊傅周召之为臣因未尝不忧其责而以为乐也彼以位为乐者茍其位者也呜唿大圣大贤宜不难于其所任犹且不自暇逸如此吾才远不逮圣贤顾可乐其位而重其去也哉致政古人以休官致政为释重负而脱羁囚窃尝思之诚有是理方其仕也严出入而慎起居一嚬一笑亦不敢以轻假人盖一身而为众师表少逾规矩谤议四闻譬之特行于高屋之上自顶至踵在下者无不见之也一朝代至完身而去讵止如释重负脱羁而已哉尝见仕而休居者往往不喜或命子侄或托朋友市奸构讼靡政不及小有所违则曰去官同见任使新上者法格令驰拒纳甚而挠沮排抵为状百端细民无知亦从而靡设使己政之初人以是荐扰当若何推心体之必自知其可恶矣进退皆有为进则安居以行其志退则安居以修其所未能则是进亦有为退亦有为也近世士大夫惟狃于进退则昏然无所猷为甚而茹愧怀惭蹙缩不敢一出户夫轩冤古人以为傥来之物也其有也何所加其无也何所损不思良贵在我惟假于物以为重轻焉则其人品之卑下不待论而可知矣以义处命世俗以穷达进退皆本夫命谓命之穷者虽竭蹶求进而亦穷命之达者虽远逝深藏而亦不能退此星翁术士之常谈非君子所尚也君子则以义处命而不倚命以害义可以进则进可以退则退吾不谓命也乐则行之忧则违之吾岂谓命哉彼沦胥富贵利达之境而不能出者则往往託命以自诬宜乎接武祸机而卒不能悟悲夫求进于己士当求进于己而不可求进于人也所谓求进于己者道业学术之精是也所谓求进于人者富贵利达之荣是也盖富贵利达在天而不可求道业学术在我而不可不求也况古之人不以富贵利达为心也其所以从仕者宜假此以行道也道不行而富贵利达者古人以为耻而不以为荣呜唿非诚有致君泽民之心者其孰能与于此风节名节之于人不金币而富不轩冤而贵士无名节犹女不贞则何暴不从何美不附虽有他美亦不足赎也故前辈谓爵禄易得名节难保爵禄或失有时而再来名节一亏终身不复矣呜唿士而居贤者能以此言铭其心庶不易所守而趋势要哉註释