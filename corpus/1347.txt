明本释提要钦定四库全书子部一明本释儒家类提要等谨案明本释三卷宋刘荀撰荀东平人尚书左仆射挚之孙书中所称先文肃公即谓挚也孝宗时尝知盱眙军其事迹则不可考矣是书乃其讲学之语大旨谓致力当求其本因举其切要者三十三条各为标目而着论以发明之论所不尽者又自为之註中多称引元祐诸人程门诸子及同时胡宏张九成朱子之言持论颇醇正其文率详明恺切务逹其意而止北宋诸名臣之言行出处亦附注焉葢党籍子孙尊其先世之旧闻也宋史艺文志眺公武读书志皆不载陈振孙书録解题马端临经籍考但载荀所载建炎徳安守御録而是书亦畧焉惟明文渊阁书目国史经籍志有之盖其书在宋不甚显至元明间始行于世也杨士竒焦竑皆作明本二卷刘荀撰然永乐大典所载实皆题曰明本释疑其书原名明本或后人因其註而増题释字欤干隆四十三年九月恭校上总纂官纪昀陆钖熊孙士毅总校官陆费墀明本释卷上钦定四库全书明本释卷上宋刘荀撰予观论语记林放问礼之本孔子有大哉问之对有子论孝弟而有君子务本之言始知学者进徳修业必先明乎本夫事物莫不有本知其本则所由之戸不差循序而进然后徳业可得而成矣大学曰物有本末事有终始知所先后则近道矣言知其序而进则至于道近也伊川程先生曰人之学莫大于知本末始终故孝弟为仁之本事亲事之本守身守之本国之本在家家之本在身河南尹和靖曰学者必自本而徃姑推其类而举其槩㑹于理则岂有二哉天下事物理虽一而分则殊莫不有本犹道一而已而得名之衆所主之不同也姑举其关于大体切于日用者凡三十三条若云明于一本而万本皆明似非始学者之事武夷胡文定公曰一以贯之知之至也非上智不与焉横渠张先生曰天下之事各各有理如何便道得了到极致则须是归一其始极有分辨或问格物须物物格之还只格一物而万理皆知否伊川云怎得便㑹通贯若只格一物便通衆理虽颜子亦不敢如此道又问孝弟为仁之本曰谓行仁自孝弟始明本葢窃取其义也然则所谓大本者何详是书则一贯之理亦可以黙识矣明四端察五典者穷理之本大学以致知格物为先四端五典其致知格物之先务欤四端者何孟子曰恻隠之心仁之端羞恶之心义之端辞让之心礼之端是非之心智之端今人乍见孺子将入于井皆有憷惕恻隠之心者其心岂自外来乃自然发见非思勉而得即所谓良心也秉彝也天理也是知仁义礼智非人能强名皆我所固有其端常见于日用之间要在知皆扩而充之尔故孟子谓茍能充之足以保四海苟不充之不足以事父母充与不充在我而已胡文定公曰人皆有是心尧舜能充尔如充恻隠之心至其仁如天充羞恶之心至以充辞让之心至以天下让充是非之心至以嗣子为嚚讼伊川曰桀跖不能无是以生但戕贼之以灭天尔五典者何中庸谓父子君臣夫妇长幼朋友五者天下之达道孟子曰父子有亲君臣有义夫妇有别长幼有序朋友有信横渠以谓其生民之大经乎乃自然之定理岂人强能秩序哉即所谓彝伦也天叙也延平杨龟山曰五品人之大伦天之性也不可须㬰离焉又曰五品之叙天也先王惇五典敷五教以迪之所以事天也葢天下之为天下惟是五者而已离此以为道非通道也行之天下人伦絶而天理灭矣圣人所以为圣亦岂有他哉人伦之至而已舜之忧民逸居而无教则近于禽兽使契为司徒不过教以人伦孟子曰学则三代共之皆所以明人伦也徂徕石先生曰天下不可一日无君臣不可一日无父子不可一日无夫妇不可一日无朋友不可一日无长幼万世可以常一日不可废者孔子之道也尹和靖曰伊川教人学先于君臣父子夫妇长幼朋友上求乐处便是胡文定公谓四端五典在人则一心也在物则一理也充四端可以成性惇五典可以尽伦性成而伦尽斯不二矣吕与叔谓四端之在我者人伦之在彼者皆吾性命之理受乎天地之中立人之道不可须㬰离也昔尝问学于胡衡麓张横浦二侍郎莫不举四端五典以示诲诚修身齐家治国平天下之大原致知格物之先务也故冠于篇首云穷理者进学之本大学谓致知在格物先儒以谓格物即穷理也明道曰物即事也凡事上穷极其理则无不通伊川谓凡一物上有一理须是穷致其理穷理亦多端或读书讲明义理或论古今人物别其是非或应接事物而处其当皆穷理也又曰读史须见圣贤所存治乱之机贤人君子出处进退便是格物又曰如火之所以热水之所以寒至于父子君臣间皆是理又曰穷理非是尽要穷天下万物之理且于一事上穷尽其他可以类推至于言孝则当求其所以为孝者如何若一事上穷不得且别穷一事或先其易者或先其难者各随人浅深譬如千蹊万径皆可以适国但一道入得便可只为万物皆是一理又云随事观理而天下之理得矣又云物不必谓事物然后谓之物也自一身之中至万物之理理㑹得多相次自然豁然有觉处又曰不致知格物而先欲意诚心正身修者未有能中于理者也谢上蔡曰学须先从理学尽人之理斯尽天之理学斯逺矣下学而上达其意如此胡文定公曰物物而察则智益明心益广道可近矣又岂逐物而不自反哉又岂以己与物为二哉察于天行以自强也察于地势以厚德也察于云雷以经纶也察于山泉以果行也察于尺蠖明屈信也逺察诸物其略如此察于辞气颜色尊徳性也察于洒埽应对兼本末也察于心性四辞养浩然之气也近察诸身其要如此元城刘器之曰智足以穷万物之理则事至而不惑邵康节曰天下之物莫不有理穷之而后可知也又曰物理之学或有所不通不可强通强通则有我有我则失理而入于术矣不欺者修徳之本大学曰诚其意者毋自欺也伊川曰无妄之谓诚不欺其次矣又曰学以不欺暗室为始刘元城问诚致力之要温公令自不妄语始元城没身守之山阳徐节孝尝问安定胡先生或人问见先生侍女否何以告之胡曰莫安排由是有得尝以告延平陈了翁云此某之悟门也贾内翰以状元及第归范文正公诲之曰君不忧不显惟不欺二字可以终身行之贾每语人曰此二字平生用之不尽也邵康节诗云心可欺时天可欺是知先贤立教莫不以不欺为本又须避碍通于理明乎圣人不以证父攘羊为直而以君娶同姓为知礼则得之矣寡欲者养心之本孟子曰养心莫善于寡欲其为人也寡欲虽有不存焉者寡矣濂溪周先生曰养心不止于寡欲而存耳寡焉以至于无无则诚立明通诚立贤也明通圣也又曰圣可学乎曰可有要乎曰一为要一者无欲也无欲则静虚动直静虚则明明则通动直则公公则溥庶矣乎伊川曰亦不须道闭目静坐为可以养心又曰欲寡则心自诚又曰只有所向便是欲吕原明曰养者治也寡者少也欲者感物而动也治心之道莫善于少欲少欲则耳目之官不蔽于物而心常宁心常宁则定而不乱明而不暗道之所自生徳之所自成也不存焉者梏亡之谓寡欲之人操其心而存之无有梏亡之患故虽有不存焉者寡矣其为人也多欲则好动而无节妄作而失常善端所由丧而天理亏焉故虽有存焉者寡矣是故心者性之用也可以成性可以失性得其养则道进而徳长所以成性失其养则反道败徳所以失性善养心者正其思而已目欲纷丽之色视思明则色欲寡矣耳欲郑卫之声听思聪则声欲寡矣口欲天下之美味思夏禹之菲饮食则口欲寡矣身欲天下之文绣思文王之卑服则身欲寡矣寡欲如此而心不治者未之有也孔子曰操则存舍则亡出入无时莫知其乡惟心之谓欤甚哉天下之难持者莫如心天下之易染者莫如欲伯益戒舜曰罔淫于乐召公戒武王曰玩人丧徳玩物丧志舜与武王犹且戒之敬者为礼之本子曰安上治民莫善于礼礼者敬而已矣又曰为礼不敬吾何以观之哉胡衡麓曰敬为礼之实不敬则威仪俯仰与俳优之戏者何殊辞受取舍与市道之交者奚辨故三千三百之制必斋必庄必恭必肃为礼以敬为本故也范太史谓凡礼之体主敬敬者礼之所以立也何谓礼濂溪曰礼理也乐和也隂阳理而后和君君臣臣父父子子兄兄弟弟夫夫妇妇万物各得其理然后和故礼先而乐后伊川先生曰推本而言礼只是一箇序乐只是一箇和温公谓礼纪纲是也夫辨贵贱序亲疎裁羣物制庶事非名不着非器不形名以命之器以别之然后上下粲然有伦此礼之大经也胡衡麓又曰礼者制心之防范其文采威仪足以固人肌肤之㑹筋骸之束其秩叙等衰足以杜人陵犯之态踰越之行何谓敬伊川曰主一之谓敬无适之谓一整齐严肃则心便一尹和靖曰只收敛身心便是主一如入神祠致敬时其心收敛着不得一毫发事非主一而何曲礼首言毋不敬而夫子亦曰执事敬虽之夷狄不可弃也伊川谓君子之遇事无巨细一于敬而已矣又知不独指为礼而言也子路问君子子曰修己以敬曰如斯而已乎曰修己以安人又曰修己以安百姓胡衡麓谓安人安百姓乃修己以敬之效尔横渠以礼教学者使先有所据守伊川以敬为入徳之门又曰涵养须用敬明道谓敬则诚张横浦尝语余云敬之一字乃克己私之利刃子勤者修业之本易曰天行健君子以自强不息伊川谓法天行之健也吕与叔谓天之诚行健而已人之诚自强不息而已又曰天之所以为天不已其命而已圣人之所以为圣不已其徳而已夫大禹惜寸隂成汤坐以待旦文王自朝至于日中昃不遑暇食召公告成王夙夜罔或不勤成王戒卿士业广惟勤子张仲由问政夫子皆诲之以无倦圣人莫不以自暇自逸为戒也刘元城曰学者所守要道只勤一字尽矣能勤则邪僻无自而生才有间断便不可谓勤胡安定与孙泰山石徂徕三先生读书泰山中攻苦食淡终夜不寝一坐十年不归邵康节始学于百源坚苦刻厉冬不炉夏不扇夜不就席者数年富郑公未第时读书夜枕圎枕庶睡不能久欲有所思冬以冰雪夏以新水沃面其勤如此王荆公举进士甲科为州佥判每读书达且略假寝日已髙亟上府多不及与潄常云学者当知其难而自强不息故自天子至于庶人进徳修业若存若亡而能成者未之有也虽然秦始皇衡石程书隋文帝卫士传餐苏秦引锥刺股非不勤也而不免于丧邦杀身者又不可不求其故也尹和靖云学者知笃志力行矣徒将破碎大体不见圣贤之用心宜无取焉安定胡先生授学者必以经非治身正家致君庇民之术一切不以诲之主湖学也置治事斋学者欲明治道者讲之于中如治民治兵水利算数之类胡衡麓尝语余曰若不通经谓能断得古今世之治乱事之得失人之贤否及能立身行己者吾不信也纵其间或有是者亦偶然尔或问谢上蔡以讲论经典二三説者当何从谢答曰用得即是验之于心而安体之于身而可行斯是矣如求之或过于幽深证之或出于穿凿而不取正于有道者未免有差如杨墨学仁义其流至于无君无父吴传正语吕正献公云毋弊其神于蹇浅皆学者所宜知求实用者穷经之本孟子谓穷则独善其身达则兼善天下自修身至平天下之道皆实用也孔子谓伯鱼曰学诗乎对曰未也不学诗无以言又曰学礼乎对曰未也不学礼无以立伊川曰穷经将以致用也如诵诗三百授之以政不达使于四方不能专对虽多亦奚以为今世之号为穷经者果能达政专对乎则其所谓穷经者章句之末耳此学者之大患也明道谓学须就事上学邵康节曰学以人事为大今之经典古之人事也故其诗云人之所学本学人事人事不修无学何异郭兼山曰有用者是圣人之道无用者非圣人之道学可用于天下方始是若未可用终未是尹和靖曰大抵为学贵乎有用而已伊川又曰治经实学也如中庸一卷书自至理便推之于事如国家有九经凡厯代圣人之迹莫非实学也又曰六经浩渺乍来难尽晓且见得路径后各自立得箇门庭归而求之可矣又曰学者先须读语孟穷得语孟自有要约处以此观他经甚省力又曰学者不守文义必须背失本意一向去理㑹文义又却滞泥不通温公谓许奉世云某自幼诵诸经直取其目前可用者而从之前贤髙奇之论皆如面墙刘元城云多闻阙疑愈于求合而强为之説也伊川谓读书当平其心易其气阙其疑则圣人之意见矣苏东坡云圣人之言当以类成文而求其意时学率以一字断遇其不同则异説生焉凡此皆先儒读书法也商书曰非知之艰行之维艰温公又云光也闻诸师友曰学者贵于行之而不贵于知之贵于有用而不贵于无用尹和靖又曰先生遗书虽以讲解而传説使穷其根源谨其辞説茍不践行等为虚语此先贤所以重讲解慎言辞也明道谓言而不行是欺也刘元城谓説得一文不如行取一尺邵康节亦云尚言者必入于利也尚行者必入于义也言之于口不若行之于身行之于身不若尽之于心有诗曰口头説得未必是手里做成方是真亦圣人不以言取人听其言而观其行之意也推己及物者治道之本伊川曰修身齐家以至平天下者治之道也建立纲纪分正百职顺天时以制事至于创制立度尽天下之务者治之法也孟子曰老吾老以及人之老幼吾幼以及人之幼天下可运于掌诗云刑于寡妻至于兄弟以御于家邦言举斯心加诸彼而已大学为治之道不过乎所恶于上毋以使下所恶于下毋以事上葢天下虽广其理则一兆民虽衆其情则同我所欲者人亦欲之我所恶者人亦恶之孟子论王道之要亦不过举斯心推达充扩尔吕与叔谓举斯心以加诸彼推而放诸四海而准无徃而非斯心也又伐柯解曰治己治人之道于己取之不必睨视之劳而自得于此矣范太史谓己欲安故安人己欲利故利人虽三王之治天下不过是也邵康节诗云能持己心达人心天下何忧不能治伊川曰恕者入仁之门为仁之方也李吁问临政惟用心于恕何如伊川曰恕己所固有不待求而后得举此加彼斯是矣何用心之云胡文定公谓恕有差处失于姑息胡衡麓曰凡言恕者一断以尚寛从厚而已矣是悦夫恕之名而未尝味夫己所不欲勿施于人之理也姑以治狱喻之杀人者死一也杀己之亲使报足矣又迁怒以及其宗杀人之亲或使末减又要隂报曰死者己不幸宁忍复为之戮人至乃蠲释之假如人我易地彼以此见施吾其心服乎斯人也惟知有己不知有人此参彼己之要论修身者齐家之本易曰父父子子兄兄弟弟夫夫妇妇而家道正正家而天下定矣大学曰身修而后家齐家齐而后国治国治而后天下平自天子至于庶人壹是皆以修身为本中庸曰反身不诚不顺乎亲矣孟子曰家之本在身又曰身不行道不行于妻子夫闺门之内严过则伤恩慈过则渎慢故濂溪谓家难而天下易家亲而天下疎惟修身慎行使之有所矜式而自化则恩不伤而用力寡故家人象曰君子以言有物而行有恒武阳朱汉上谓言行有法而家人化卦终亦不过曰反身而已大抵正君御下以至治国平天下圣贤莫不以修身为先慎独其要乎养心者事亲之本曽子曰孝子之养老也乐其心不违其志乐其耳目安其寝处以其饮食终养之是故父母之所爱亦爱之父母之所敬亦敬之至于犬马尽然而况于人乎曽子养曽晳必有酒肉将彻必请所与问有余必曰有曽元养曽子必有酒肉将彻不请所与问有余曰亡矣将以复进也夫曽子养志者也曽元养口体者也孟子谓事亲若曽子者可也子路曰啜菽饮水尽其欢斯之谓孝孟子曰不得乎亲不可以为人不顺乎亲不可以为子而孝经云父有争子则身不陷于不义故当不义则子不可以弗争于父从父之令又焉得为孝乎然父子主恩非使之犯颜而逆谏礼曰父母有过下气怡色柔声以谏子曰事父母几谏言谏于微则过未着而其从易也见志不从又敬不违言当起敬起孝不违几谏之初心期终以感动之也劳而不怨言身履勤苦自怨而慕庶几亲心之回不敢怨及父母也礼曰与其得罪于乡党州闾宁熟谏父母怒而挞之流血不敢疾怨起敬起孝此养志之孝也信者交友之本诗序曰自天子至于庶人未有不须友以成者曽子曰君子以友辅仁舜敷五教一曰朋友有信子夏曰与朋友交言而有信虽曰未学吾必谓之学矣大学曰与国人交止于信则又不独为朋友言也是故圣人以信易食胡衡麓谓信诚实是也伊川曰诚则信矣信则诚矣杨龟山谓一不信则舟中之人尽为敌国以事上则上疑以交朋友则朋友疑至于无徃而不为人所疑道何可行乎若夫尾生期女子于桥下水至不去抱柱溺死非无信也又须信近于义可也正君心者治国之本鲁哀公问政于孔子孔子对曰政者正也君为政则百姓从之矣君之所为百姓之所从也君所不为百姓何从孟子曰人不足与适也政不足与间也惟大人为能格君心之非君仁莫不仁君义莫不义君正莫不正一正君而国定矣荀子曰君者人之源也源清则流清源浊则流浊明道云天下治乱系乎人君仁不仁耳离是而非则生于其心必害于其政岂待乎作之于外哉昔者孟子三见齐王而不言事门人疑之孟子曰我先攻其邪心心正则天下之事从而理也夫政事之失用人之非智者能更之直者能谏之然非心存焉则一事之失救而正之后之失者将不胜救矣格其非心使无不正非大人其孰能之杨龟山曰孟子言人不足与适也政不足与间也惟大人为能格君心之非葢人与政俱不足道则须使人君心术开悟然后天下事可循序整顿然格君心之非须要大人之徳大人过人处只是正己正己则上可以正君下可以正人今之贤者多尚权智不以正己为先纵得好时节终是做不彻或谓权智之人亦可以救时据某所见正不欲得如此人在人君左右壊人君心术又曰人臣事君岂可佐以刑名之説是使人主失人心也无人心则不足以得人能使其君视民如伤则王道行矣又曰孟子与人君言皆所以扩其善心而格其非不止就事论事如论齐王之爱牛而曰是心足以王论王之好乐而使之与百姓同乐论王之好货好色好勇而陈周之先王之事临卭讣虞卿西蜀大儒也有云人主不冝有所好故好征战则孙武白起之徒出而民残于干戈矣好刑名则韩非张汤之徒出而民苦于刻核矣好聚敛则桑羊皇甫镈之徒出而民困于掊克矣好顺从则张禹胡广之徒出而民敝于夸大矣邵康节曰邪正之由系乎上之所好也上好德则民用正上好佞则民用邪邪正之由有自来也成王戒君陈亦曰违上所命从厥攸好言不从令而从其好也范太史曰所用之人所行之政皆出于君心人不足责政不足非此由臣不能正君君心不正是以如此惟得大人然后可以正君心此非小人之所能也孟子云居仁由义大人之事备矣大人之事正己而物正者也居仁由义先自治而后治人先正己而物自正故能正君不正己则不能正人岂能正君昔司马温公论汉孝元优柔不断谗佞用权当时之大患也而贡禹不以为言恭谨节俭孝元素志而禹孜孜言之何哉又要在识其偏处之审尔东坡论唐陆宣公云徳宗以苛刻为能而谏之以忠厚以猜疑为术而劝之以推诚好用兵而以销兵为先好聚财而以散财为急若宣公可谓善正其偏者也审势者安天下之本陆宣公云立国之安危在势濂溪曰天下势而已矣势重轻也极重不可反识其重而亟反之可也反之力也识不早力不易也力而不竞天也不识不力人也天乎人也何尤伊川云混一之形如万顷之泽而善为治者莫善乎静以守之而或扰之如风过乎泽波涛汹动平之实难故一正则难倾一倾则难正者今日天下之势也富郑公遗奏云愿陛下审观天下之势东坡曰如周如唐则外重而内轻如秦如魏则外轻而内重内重之弊必有姦臣指鹿之患外重之弊必有大国问鼎之忧圣人方盛而虑衰常先立法以救弊董仲舒曰三王所祖不同非其相反将以救溢扶衰所遭之变然也章丞相绍圣初问陈了翁以当世之务了翁曰请以所乘舟为喻偏重其可行乎移左置右其偏一也明此其可行矣唐文宗亦云天下之势犹持衡此首重则彼尾轻矣窃谓岂独天下之势一州一县皆然也明本释卷上明本释卷中钦定四库全书明本释卷中宋刘荀撰正名分者为政之本冉子退朝子曰何晏也对曰有政子曰其事也范太史曰政者治天下之法度也胡衡麓曰夫政者凡纪纲法度举错因革维持社稷康保人民者是也有司所掌笾豆出纳簿书期㑹文为之末者耳夫政与事相须以成者也周礼周公致治之大法上而论道经邦之大下而醯醢醤酒之微无一不备可见矣茍通于事而不知为政绩用虽成难乎免于规模毕而气象俗故士君子鄙之者以此又须明治道为主也名分者何易曰天尊地卑干坤定矣卑髙以陈贵贱位矣邵康节谓尊卑贵贱之分着而天下不治未之有也夫黄帝尧舜垂衣裳而天下治葢取诸干坤惟圣人为能循天之理孙泰山曰干者天道也君道也父道也坤者地道也臣道也子道也干坤之象既立君臣之位既定父子之序既明万古而不可易者也在昔周道微弱诸侯强大时王号令不行礼乐征伐不自天子出壊法易纪者有之弑君贼父者有之盗国窃号者有之孔子患其然也于是赞易道修春秋以正君臣以笃父子以明王道以救乱世朱汉上曰君尊臣卑父尊子卑夫尊妇卑谓之三纲三纲不正天地反覆髙者贵卑者贱则贵贱之位分矣温公作通鑑首以名分为主曰礼莫大于分分莫大于名又曰昔仲叔于奚有功于卫辞邑而请繁缨孔子以为不如多与之邑惟器与名不可以假人卫君待孔子而为政孔子欲先正名以为名不正则民无所措手足诚以名器既乱则上下无以相有故也伊川曰名分正则天下定又曰君子观履之象以辩上下之分定其民志故上下之分明而后民志有定可以言治民志不定天下不可得而治也胡文定公曰夫名分者致治之纲正名定分者立政之本昔韩退之为袁州刺史力辞观察使之谨牒伊川判西京国子监不佥书转运司申状先贤岂好较此末度哉诚以名分不可乱故虽微必谨大抵名分一乱而望家齐国治难矣庄周谓春秋以道名分胡文定公取其説以为一经之纲领云防微者销患之本易曰水在火上既济君子以思患而豫防之朱汉上曰水火相逮而后济然既济之极水火相反其初故既济之象未济藏焉君子不可不思虑以豫防其患伊川曰圣人为戒必于方盛之时方盛虑衰则可以防其满极而圗其永久至于既衰而后戒则无及矣自古天下治安未有久而不乱者葢不能戒于其盛也刘元城云今日夏至六阳至此而极万物繁鲜可谓盛矣然一隂已生于九地之下他日天地沍寒肃杀万物葢从今日始物禁太盛者乃衰之始也正如齐自太公已来无盛于桓公之时桓公七年始霸而㑹诸侯十四年陈公子完来奔是年岁在己酉而不知有齐国者由此人也范太史谓有国家者当防微杜渐若祸难已成虽圣人亦未如之何也王荆公谓壤崖破巖之水源自涓涓干云蔽日之木起于青葱禁微者易救末者难坤初六曰履霜坚冰至象曰履霜坚冰隂始凝也驯致其道至坚冰也文言曰积善之家必有余庆积不善之家必有余殃臣弑其君子弑其父非一朝一夕之故其所由来者渐矣由辩之不早辩也易曰履霜坚冰至葢言顺也伊川曰天下之事未有不由积而成家之所积者善则庆及子孙所积不善则殃流于后世其大至于弑逆之祸皆由积累而至非朝夕所能成也明者知冰霜之戒辩之于早不使顺长则天下之恶无由成矣霜而至冰小恶而至大皆事势之顺长也温公进重微规云虞书曰兢兢业业一日二日万几几之为言微也言当戒惧万事之微也夫水之微也捧土可塞及其盛也漂木石没丘陵火之微也勺水可灭及其盛也焦都邑燔山林故治之于微则用力寡而功多治之于盛则用力多而功寡是故圣帝明王皆销恶于未萌弭祸于未形天下隂被其泽而莫知其所以然也夫宴安怠惰肇荒淫之基奇巧珍玩发奢泰之端甘言卑辞启侥倖之涂附耳屏语开谗贼之门不惜名器导僭逆之源假借威福授陵夺之柄凡此六者其初甚微朝夕狎翫未覩其害日滋月益遂至深固比知而革之用力百倍矣范太史唐鑑云太宗问褚遂良曰舜造漆器谏者十余人此何足谏对曰奢侈者危亡之本漆器不己将以金玉为之忠臣爱君必防其渐若祸乱已成无所复谏矣明皇以髙力士为右监门将军初太宗定制内侍省不置三品官黄衣廪食守门传命而已至是以诛萧岑功赏之是后宦官稍増至三千余人除三品将军者寖多衣绯紫者千余人宦官之盛自此始夫中人不可假以威权葢近而易以为姦也明皇不戒履霜之渐而轻变太宗之制崇宠宦者増多其员自是已后寖干国政其源一启末流不可复塞唐室之祸基于开元平卢节度使王元志薨肃宗遣中使徃抚慰将士且就察军中所欲立者授以旌节李懐玉为禆将杀元志之子推侯希逸为平卢军使朝廷因以希逸为节度副使节度使由军士废立自此始温公谓自是之后积习为常君臣循守以为得策谓之姑息乃至偏禆士卒杀逐主帅亦不治其罪因以位任授之然则爵禄废置杀生予夺皆不出于上而出于下乱之生也庸有极乎又云其始也取偷安于一时而己及其久也则衆庶习于闻见以为事理当然不复论尊卑之序是非之理陵夷至于五代天下荡然南丰曽子固谓时天子之势屈于方镇之兵方镇之势屈于所部之兵至其甚也将之废置出于兵至于五代国之废置出于兵兵之祸未有甚于此也窃观自古祸乱之源莫不由忽微以至着可不为之永鉴哉达人情去利心者行事之本孟子谓得民心有道所欲与之聚之所恶勿施尔也唐陆宣公曰仲尼以谓人情者圣王之田言理道所由生也时之否泰事之损益万化所系必因人情明道曰圣人创法必本诸人情极乎物理邵康节曰谁云万事广岂出人情间又曰人达人情无寡无广天下之事如指诸掌韩持国有云治天下不必过求髙逺止在审识人情而已识人情不难以己之心推人之情则可见矣大凡贫则思富苦则思乐困则思息郁则思通邵康节诗云己之欲处人须欲先忠肃公谓民之所不欲决不可势力强而成也若夫违道以干百姓之誉屈意以为牢笼之事则又圣贤之所深戒夫利者伊川谓不独财利之利如作一事须寻自家穏便处皆利心也圣人以义安处便为利又曰子罕言利非使人去利而就害也葢人不当以利为心易曰利者义之和以义而致利斯可矣又曰心存乎利取怨之道也葢欲利于己必有损于人又曰义利云者公与私之异也人才有意为公便是私心又曰虽公天下事若用私意为之便是私又曰为名与为利清浊虽不同然其利心一也横渠曰有心而为之虽善犹意也有意为善利之也假之也况存意于未善者乎孟子曰哭死而哀非为生者也经徳不回非以干禄也言语必信非以正行也董仲舒曰仁人正其谊不谋其利明其道不计其功圣贤惟义当为而为之初无希功求名要誉自私矜己之心夫功业如管夷吾圣门之徒羞道焉者以其利心而已杨龟山谓王霸之分其义利之间乎一毫为利则不足为王矣不求备者待人之本伊训曰与人不求备周公曰无求备于一人孔子曰君子易事而难説也説之不以道不説也及其使人也器之小人难事而易説也説之虽不以道説也及其使人也求备焉子张曰君子尊贤而容衆嘉善而矜不能孟子谓物之不齐物之情也中庸曰君子以人治人改而止邵康节诗云以圣责人固难全备以人望人自有余地吕与叔谓持一法以待物则物必有穷而人狭矣横渠云以责人之心责己则尽道以爱己之心爱人则尽仁以衆人望人则易从范忠宣尝戒子弟曰人虽至愚责人则明虽有聪明恕己则昏但常以责人之心责己恕己之心恕人不患不到圣贤地位或问人当无利心然后为君子杨龟山曰以此自为可也以此责人恐不胜责矣韩魏公云中等以下人见利则趋是其常情不须怪又云知其为小人便以小人处之更不须较龟山魏公之论深得圣人待物之意若论取友诲人之道则义有殊矣寛而有制者御衆之本孔子曰寛则得衆又曰居上不寛吾何以观之哉胡衡麓曰寛居上之道不寛犹以寻常之沟蓄巨鱼也其能有之乎寛者容徳也犹海之负水地之负物天之徧覆也茍以纵弛为寛失之逺矣邵康节云芝兰芬芳麒麟凤凰此类之人鲜有不臧狼毒野葛枭号蛇蝎此类之人鲜有不孽天无私覆地无私载俱能含养始知广大然蛇虎能害人则必置之薮泽山林者乃所以全其生也是故寛而有制则民知防范而不敢过否则人情放肆其势必至纠之以勐故易曰小惩而大诫小人之福也臯陶虽告舜御衆以寛继之以刑故无小刘元城以谓故犯典刑事虽细微必寘于法乃尧舜三代以来不易之道孔明相蜀赦不妄下而国治王通谓无赦之国其刑必平吕献可谓数子岂无好生恶杀之心意葢知辅政之道本期于无刑尔伊川曰圣王为治设刑法以齐衆明教化以善俗刑罚立则教化行矣教化行而刑罚措矣虽曰尚徳而不尚刑顾岂偏废哉曽子谓细人之爱人也以姑息观圣贤之意与世人以惠姦为寛者异矣察良心者用刑之本书曰惟民生厚因物有迁子曰性相近也习相逺也虽有恶人被以盗贼之名必艴然不悦者可见其良心固在由气禀之昬利欲易以陷溺其心所以成王有无忿疾于顽之训也蛮夷猾夏寇贼姦宄圣人虽不赦四凶有罪大舜虽必诛而用刑之际则曰钦哉钦哉惟刑之恤哉曽子告士师亦曰如得其情则哀矜而勿喜异乎后世牛羊视人恃刑为政以杀为嬉者又况不仁之人疾之已甚则有致乱之道焉今或言非法严不能以致太平胡不引亡秦之事以观之夫逺小人之道亦莫不然大学曰小人闲居为不善无所不至见君子而后厌然揜其不善而着其善葢亦知善之可好恶之可恶其良心未始亡也知诱物化为人欲所胜耳易曰君子以逺小人不恶而严朱汉上谓不恶故不可得而疎严故不可得而亲其亦莫之怨亦莫敢侮而君子小人各得其所矣温公谓张正彦曰自有天地已来君子小人并生于世一否一泰纷然杂揉顾人取舍如何耳胡文定公曰今人善者喜受之恶者怒絶之是不能体物岂得与天地相似又曰自天圣已后善恶分为朋党善者常弱恶者常强韩魏公执政销去朋党混用善恶但是内君子外小人天下必治何必弃絶之此能体天理人欲者也或问何故治世少而乱世多耶君子少而小人多耶邵康节曰岂不知阳一而隂二乎天地尚由是道而生况其人与物乎杨龟山曰乱世不能无君子治世不能无小人特其消长异耳此天地之义隂阳之理也故治世能使小人不为恶而已不能絶之使无也澂源者救弊之本易大畜六五曰豮豕之牙吉伊川曰六居君位畜天下之邪恶者也以亿兆之衆发其邪欲之心人君欲力以制之虽密法严刑不能胜也夫物有总摄事有机㑹圣人操得其要则视亿兆之心犹一心道之斯行止之斯戢故不劳而治其用若豮豕之牙也豕刚躁之物也强制其牙则力劳而不能止虽絷之维之不能使之变也若豮去其势则牙虽存而刚躁自止矣其用如此所以吉也君子法豮豕之义知天下之恶不可以力制也则察其机持其要塞絶其本源故不假刑罚严峻而恶自止唐陆宣公有云投胶以变浊不如澂其源而浊自变之愈也扬汤以止沸不如絶其薪而沸自止之速也又云若不靖于本而务救于末则救之所为乃祸之所起也昔汉兴诸侯强大反者数起贾谊策曰窃迹前事大抵强者先反欲天下治安莫若衆建诸侯而少其力力少则易使以义国小则无邪心令海内之势如身之使臂臂之使指割地定制令齐赵楚各为若干国王之子孙毕以次受祖之分地地尽而止其分地衆而子孙少者建以为国空而置之须其子孙生者举使君之寸地一人天下无所利焉如此则卧赤子天下之上而安植遗腹朝委裘而天下不乱主父偃复祖其论説武帝云古者诸侯地不过百里今诸侯连城数十地方千里缓则骄奢易为淫乱急则阻其强而合从以逆京师以法制割削则逆节萌起前日晁错是也今诸侯子弟或十数而适嗣代立余虽骨肉无尺地之封愿令得推恩分子弟以地侯之彼人人喜得所愿实分其国必自销弱帝从其计不行黜陟而藩国自析矣又范太史论自井田废而贫富不均立法者未尝不欲抑富而或益助之不知富者所以能兼并由贫者不能自立也贫者不能自立由上之赋敛重而力役繁也后之为治者三代之制虽未能复惟省其力役薄其赋敛务本抑末尚俭去奢占田有限困穷有养使贫者有以自立而富者不得兼之此均天下之本也不然虽有法令徒文具而已何益于治哉熙宁间契丹横使来求代北旧疆诏问韩魏公待御之方公慨然曰事至如此难为从半涂间理㑹须讲所以致之之由欧阳文忠公谓善治病者必医其受病之处善救弊者必塞其起弊之源胡衡麓谓攻病者不去病源而徒饮以药虽目前暂得治安之效亦终于危而已矣皆至论也刑赏者制师之本书曰天讨有罪五刑五用哉圣人因天讨而制刑大刑用甲兵而陈诸原野于是黄帝有坂泉之师周礼有九伐之法葢以诛暴罚乱不得已而用之非乐之也石徂徕谓兵者系天下安危之机万民存亡之命有国已来孰敢去兵昔者商周天下既定犹立司马之官设六军之衆夫蛮夷猾夏冦贼姦宄盛世有所不免则用师之道安可懵然不知哉虽兵略不一大要尚严而以刑赏为先茍无刑赏虽有节制亦文具而已荀子论为将号令欲严以威刑赏欲必以信书𦙍征曰威克厥爱允济爱克厥威允罔功启甘誓曰左不攻于左汝不恭命右不攻于右汝不恭命御非其马之正汝不恭命用命赏于祖不用命戮于社予则孥戮汝汤誓云尔尚辅予一人致天之罚予其大赉汝尔无不信朕不食言尔不从誓言予则孥戮汝罔有攸赦武王泰誓曰功多有厚赏不迪有显戮虽三代之师未有舍刑赏而能济者也司马法曰赏不踰时欲民速得为善之利也罚不迁列欲民速覩为不善之害也尚父谓将以诛大为威赏小为明杀一人而三军震者杀之赏一人而万人悦者赏之杀贵大赏贵小杀及贵重之臣是刑上极也赏及廏养之徒是赏下通也刑上极赏下通是将威之所行也陆宣公亦云行罚先贵近而后卑逺则令不犯行赏先卑逺而后贵近则功不遗李靖曰孙子云卒未亲附而罚之则不服已亲附而罚不行则不可用此言凡将先有爱结于士然后可以严刑也若爱未加而独用峻法鲜克济焉此皆用刑赏之要术又须思其无不赏而事大敌坚有涣然离之理则赏不僭矣又当念其死者不可复生断者不可复续之理则刑不滥矣横渠曰兵谋师律圣人不得已而用之其术见三王方策厯代简书惟志士仁人为能识其逺大者素求豫备而不敢忽忘杨龟山曰古人未尝不知兵如周官之法虽坐作进退之末莫不有节若平时不学一旦缓急何以应敌如此则学者于行师驭衆战阵营垒之事不可不讲又曰孟子言乎诸侯尚仁义而贱诈力设有委国以听焉敌且至境将坐视其败与其亦必有以当之乎学者不可忽也易曰师衆也贞正也能以衆正可以王矣伊川谓兴师动衆以毒天下而不以正民弗从也是知行师之道又贵乎以正尔节用者理财之本易称何以守位曰仁即继以理财之训洪范八政亦以食货为先王制曰国无九年之蓄曰不足无六年之蓄曰急无三年之蓄曰国非其国也三年耕必有一年之食九年耕必有三年之食以三十年之通虽有凶旱水溢民无菜色周官大宰以九赋敛财贿以九式均节财用以九贡致邦国之用先王所谓理财者葢均节之使取有制用有度而巳非若后世之掊克聚敛也易曰节以制度不伤财不害民若徒事簿书期㑹较其赢余不知节以制度欲免乎伤财害民难矣有若以谓百姓不足君孰与足张横浦曰一国之大有百官有司之俸有祭祀宾客之给傥轻费妄用则将头㑹箕敛夺民财而民不胜病矣要当量入为出百官有司其俸有髙下其品有章程此谓有节用也至于旱干水溢大则发九年之蓄小则发三年之蓄而吾无所靳焉葢以救民也本朝陈晋公号善理财尝云出纳之吝所当谨者起支定例此又节用之要术也若夫已予之复损之是夺也非节也然节用之道亦不可以易言不当节而节之非徒无益害又甚也杨龟山曰节用而不以制度则俭而或至于废礼非所以为节又曰昔刘晏造船或言虚费太多晏曰论大计不惜小费凡事必为永久之虑当使之私用无窘则官物坚好异时有患吾给钱多减之过半则不能运矣至咸通中官司计费而给无羡余船益脆薄易壊漕运遂废此惜小费而不论大计之过也东坡亦云天下之计未尝不成于大度之士而败于寒陋之小人也国家财用大事安危所出不与寒陋小人谋之则可以经久不败矣又有大者姑以用兵言之兵法谓兵无财士不来兵无赏士不徃节其可得乎唐朱泚之叛本起于泾州姚命言兵无所赐及犒师惟粝饭菜餤衆怒蹴而覆之遂作乱陷长安徳宗幸奉天李绛罢遣兴元募兵以犒赐之薄衆遂害绛而屠其家后世慕节用之名而不得其道衆叛亲离亡躯败事者亦衆矣易曰苦节贞凶大凡节而不能通则有致凶之道焉达乎可以予可以无予可以取可以无取之义始可与言节用矣明本释卷中明本释卷下钦定四库全书明本释卷下宋刘荀撰立志者有为之本尚书周官曰戒尔卿士功崇惟志东坡谓未有志卑而功崇者胡衡麓谓心之所存主谓之志伊尹曰吾岂若使是君为尧舜之君哉吾岂若使是民为尧舜之民哉予天民之先觉者也予将以此道觉此民也思天下之民有不与被尧舜之泽者如己推而纳之沟中颜渊曰舜何人也予何人也有为者亦若是濂溪云志伊尹之所志学颜子之所学过则圣及则贤若不及则亦不失于令名胡文定公曰有志于学者当以圣人为则有志于天下者当以宰相自期降此不足道矣范文正公自少慨然有志于天下常曰士当先天下之忧而忧后天下之乐而乐石徂徕曰士之积道徳富仁义于厥身葢假于权位以布诸行事利于天下也岂有屑屑然谋于衣食者欤王沂公曰曽平生之志不在温饱侯师圣曰事君者以行道为志非为禄也然亦有时而为贫若专以食为事则厮役之为志也易曰德薄而位尊知小而谋大力小而任重鲜不及矣汉上谓小人志于得而已以人之国倖侥万一鲜不取祸横渠曰德未成而先以功业为事是代大匠斵希不伤手也邵康节诗曰慎勿轻言天下事伊周殊不是庸人明道亦云所见所期不可不逺且大然行之亦须量力有渐志大心劳力小任重恐终败事又不可以不知此理也𢎞毅者任重致逺之本曽子曰士不可以不𢎞毅任重而道逺伊川曰𢎞寛广也毅奋发也𢎞而不毅则无规矩毅而不𢎞则隘陋昔王文正公局量寛厚未尝见其怒接物若甚和易而当官涖事庄厉不可犯在中书有事关密院碍诏格冦莱公在枢府以闻上以责公不踰月密院有事送中书亦违旧诏吏欣然呈公公曰不可学它不是却送与密院莱公曰同年甚得许大度量公任事久人有谤公于上者公辄引咎未尝自辨至人有过虽人主盛怒可辨者辨之必得而后已富郑公为人温良寛厚汎与人语若无所异同者及其临大节正色慷慨莫之能屈赵宗道出公门下公守亳社宗道季子济为提举常平劾公不行新法罢使相移汝州后宗道卒公赙恤其家甚厚服除济偕诸兄以送富公抚之甚恩济不自安起谢罪公曰吾见故人子前日公事不可论也韩魏公器量过人功葢天下位冠人臣不见其喜任莫大之责蹈不测之祸身危于累卵不见其忧怡然有常未尝为事物迁动平居容人过失不以为忤小大无所较计及朝廷事则守其所当争至义理而后止毅然终不可夺尝言在政府时极有难处事葢天下事无有尽如意须索索包总不然不可一日处矣毎遇大事即以死自处临事若虑得是札定脚做便更不移成败则任它凡人语及其不平气必动色必变辞必厉惟公不然更説到小人忘恩负义欲倾己处辞和气平如道寻常事其任重致逺者宜矣勇者为义之本中庸谓勇天下之达德子曰见义不为无勇也又曰勇者不惧韩魏公谓勇可习胡衡麓曰养气然后勇孟子谓舜闻一善言见一善行若决江河沛然莫之能御也又语滕文公曰若夫成功则天也强为善而已石徂徕以谓时无不可为为之无不至虽获祸咎至死而不悔明道亦曰职事不可以巧免刘元城曰温公当揆日葢知后必有反覆之祸然仁人君子如救焚拯溺何暇论后日事欧阳文忠公戒其子姪守官存心尽公切不可思避事至于临难死节亦是汝荣事庆厯二年契丹重兵压境欲得关南十县使来非时仁宗命择报聘者时虏情不可测羣臣皆莫敢行富郑公知制诰宰相举之公即入对曰主忧臣辱臣不敢爱其死遂命公报聘而契丹平后坐石守道谤徙青州谗者不已人皆危惧㑹河北大水流民东下者六七十万人公一皆招纳有劝公非所以处疑弭谤祸且不测公傲然不顾曰吾岂以一身易此六七十万人之命哉卒行之愈力韩魏公曰当仁宗之末英宗之初朝廷多故公临大节处危疑茍利国家知无不为若湍水之赴深壑无所疑惮或谏曰公所为如是诚善万一蹉跌岂惟身不自保恐家无处所殆非明哲之所尚也公叹曰此何言也凡为人臣者当尽力事君死生以之顾事之是非何如耳至于成败天也岂可豫忧其不成遂辍不为哉闻者愧服前贤义当为而不顾害者多矣是亦度德量力自知其可以有为也语曰陈力就列不能者止邵康节见义吟云见善必为不见则已量力而动力尽而止又戒乎不量力而妄动亦陈力就列之义茍为不然则物我俱败矣伊川曰勇一也为用不同有勇于气者有勇于义者君子勇于义小人勇于气尹和靖曰义以为上则为勇也大矣子曰君子有勇而无义为乱孟子曰可以死可以无死死伤勇又须明此理也果断者立事之本书周官曰惟克果断乃罔后艰子曰由也果于从政乎何有邵康节诗若无刚果难成善伊川谓为学须是刚决果敢以进是知为学亦要乎果也东坡曰昔之为人君者患不能断然而或断以兴亦或以衰晋武之平吴宪宗之征蔡苻坚之南伐宋文之北侵其为断一也岂可不求其故欤非特人君当然善乎胡衡麓之论曰事有隠忍而济者当斯时𨼆忍为小济为大而不能忍则事必不济谋有决断而成者当斯时决断为大所不忍为小而不能割所以不忍则谋必不成商之顽民余风未殄以周家盛力分擘迁放易如反掌而成康能容忍之为择师尹俟以悠久数世之后商周为一家必有忍乃有济谓此类也周襄于郑亲燕丹于秦王戾园于江充曹髦于司马昭袁绍于田别驾德宗于萧相国失此者也齐桓于射钩汉髙于故怨魏孝文于宦者唐太宗于魏徴安石于桓温仲达于曹爽得此者也若夫祸福成败事将必然方且犹豫迟疑见几不作贻殃召祸噬脐无及可胜数哉郑庄不忍违母而成叔段之恶子太叔不忍用勐而滋郑国之盗成帝不忍废诸舅而外氏夺之苻坚不忍去鲜卑而慕容叛之明皇不忍除妃子几死于宿卫之手肃宗不忍逆张后遂父子至死不相见德宗不忍生代主帅遂使唐为藩镇所分裂梁武不忍遽逐朱异围于台城终陷赵主父之覆辙也而其甚者宋文帝已得邵濬谋逆之实徊徨隠度至于累日比将废黜犹与徐湛之通夕议论烛未及灭而元凶之刄登于合殿矣霍光已知夫人显令淳于衍毒杀许后之状欲自发举竟不能决狱事既成署衍勿论身死未几而霍氏之宗尽已颠覆矣夫天下大谋孰有加于一身之生死国家之存亡乃无大丈夫明断为妇人女子之姑息一旦以生易死以存易亡而不得免焉彼蔽于一曲闇于大理制于私昵安于目前者曽不知戒可不悲哉守正者立朝之本子曰不能正其身如正人何孟子曰未闻枉已而正人者也况辱己以正天下者乎又曰枉尺直寻者以利言也如以利则枉寻直尺而利亦可为与枉己者未有能直人者也伊川曰臣贵正不贵权又曰不正而合未有久而不离者或问韩非作説难而卒死乎説难何反也扬雄曰説难葢其所以死乎君子以礼动以义止合则进否则退确乎不忧其不合也夫説人而忧其不合则亦无所不至矣先忠肃公在熙宁初王荆公称其器识擢为中书检正继除御史既对神宗问从学王安石否公对曰臣东北人少孤独学不识安石也即上疏乃言新法不便司农劾公中懐向背有㫖分析公奏曰臣所向者义所背者利所向者君父所背者权臣复上疏极论时政愿就窜逐刘元城曰士大夫只㸔临朝大节如何若大节一亏虽有细行不足赎也东坡立朝大节极可观昔卫侯言计非是而羣臣和者如出一口子思曰以吾观卫所谓君不君臣不臣者也夫不察事之是非而悦人赞己闇莫甚焉不度理之所在而阿䛕求容谄莫甚焉若此不已国无类矣孟子谓以顺为正者妾妇之道也富郑公论奏左右皆小人章子厚难之王和父曰吾辈今日曰诚如圣谕明日曰圣学非臣所及安得不谓之小人此语曲尽阿谀情状夫人之所以如此者不过乎患失耳殊不知得失有命了不相干所以先儒有小人可惜为小人之语也得失轻者去就之本子曰鄙夫可与事君也与哉其未得之也患得之既得之患失之茍患失之无所不至矣孟子谓有官守者不得其职则去有言责者不得其言则去熙宁间新法方兴温公时居献纳之位力言不便乞罢制置三司条例司不报㑹除枢密副使即累上疏以谓若臣言果是乞早赐施行果非乞罢枢密副使治臣妄言及违慢之罪竟不拜命先忠肃公才除御史归语家人曰趣装毋为安居计未及陛对首上疏论亳州狱起不正小臣意在倾故相富弼以市进继上疏极论新法不便遂贬衡州胡衡麓曰身体发肤生而有之也志士仁人犹不求生以害仁况官爵非生而有之者乎胡文定公谓浮世利名蠛蠓耳何足道哉韩魏公有云富贵易得名节难保又云处去就之难者不可勐而有迹或问于伊川为官僚而论事于其长理直而不见从则如之何伊川曰亦权其轻重而已事重于去则当去事轻于去则当止事大于争所当争事小于争则当已此皆论事去就之法也前辈有云事有当死不死其诟有甚于死者后亦未必免死当去不去其祸有甚于去者后亦未必得安世人至此多惑乱失常皆不知轻重义命之分也此理非平居熟讲临事必不能自立不可不豫思古之人欲委质事人其父兄日夜先以此教之中材以下岂临事一朝一夕所能至哉教之有素其心安焉所谓有所养也今也不然内则父兄外则师友诱掖训诲而不以全躯患失为言者几希后人气节少及前辈者良有以也大抵得失之心重者势决不能有所立前辈欲严于出处虽饮食起居之际必致意焉范文正公每仕京师早晚二膳自已至婢妾皆治于家徃徃镌削过为简俭有不饱者虽晚登政府亦然补外则付之外厨加料几倍无不厌饫或问其故曰人进退虽在已然亦未有不累于妻孥者吾欲使居中则劳且不足在外则逸而有余故处吾左右者朝夕所言必以外为乐而无顾恋京师之意于吾亦一佐也杜祁公食于家惟一麪一饭而已或美其俭曰衍本一措大耳名位爵禄冠冕服用皆国家俸入之余以给亲族之贫者常恐浮食焉敢以自奉也一旦名位爵禄国家夺之却为一措大又将何以自奉养耶胡文定公曰人须是于一切世味淡薄方好不要有富贵相王介甫在政事堂只喫鱼羮饭因荐两人不行下殿便乞去云世间何处无鱼羮饭为它累轻便去住自在孟子谓堂髙数仞食前方丈侍妾数百人我得志不为也学者先须除去此等常自激昻便不到得坠堕先忠肃公手记云予初登第过濮州兵部郎中士公倅郡公事东州大儒也子见之甚从容士公曰汶上有何生事对曰无有士公曰不可君有儿女当思所以养之君今得科第官则有事事则有法官守岂可以常保一不以理去亦复狼狈矣又有大者常见仕者既老而眷眷于禄当去不去或当官见义不敢为以避祸患自中人已下则然岂人情皆愿悦诟耻哉多出于退无地也使回顾有所归无妻孥寒饿之累其心当绰绰焉进退轻矣进退无所累则临大利害必有可观者如君固不可量然此不可不知予初得第方就仕思其言不入也其后閲世故见其言至为可信知前辈思虑深议论有根本也辞顺理直者论事之本子曰赐也亦有恶乎曰恶讦以为直者伊川曰自古能谏于君者未有不因其所明者易太子是其蔽也四皓者髙祖素知其贤而重之此其不蔽之明也故因其所明而及其事则悟之如反手杨龟山曰君子之事君其説不可惟利之从茍惟利之从则人君所见者利而已彼有轧吾谋者其説又利于我吾説必见屈矣故不若谈道理道理既明人自不能胜也刘元城曰人臣进言于君度其能为即言之若太迫蹙关闭或一旦决裂其祸必大不若平日雍容以讽之使无太甚可也先忠肃公奏议曰尝以谓欲言政府之事者譬如治湍暴之水可以循理而渐导之不可以隄防激鬬而发其怒不惟难以成功亦为患滋大故臣自就职以来窃慕君子之中道以其言直而不违于理辞顺而不屈其志不敢悻然如浅丈夫以一言一事轻决去就致圣朝数逐去言事者而无所禆补思以上全国体而下亦庶几能久其职业而成功名韩魏公曰善谏者无讽也无显也主于讽者必优柔微婉广引譬谕冀吾説之可行而不知事不明辨则忽而不听也主于显者必暴扬激讦恐以危亡谓吾言之能动而不知论或过当则怒而不信也茍不以理胜为主难矣哉惟言之重非面折廷争之难葢知体得宜为难当顾体酌冝主于理胜而以至诚将之若知时之不可行而徒为髙论以卖直取名罪不容诛矣公在政府人有自陈不中理者从容谕以不可之理而已未尝峻折之也明道谓凡为人言者理胜则事明气忿则招怫尝赴朝堂议事荆公厉色以待明道徐曰天下之事非一家之私议愿公平气以听或问人于议论多欲直己无含容之气是气不平否伊川曰固是气不平亦是量狭人量随识长亦有人识髙而量不长者是识实未至也时者出处语黙之本君子之道或出或处或黙或语要在不失其时是乃时止则止时行则行时然后言之义也时也者当其可而已矣其可仕也孔子有见行可之仕有际可之仕子曰天下有道丘不与易也而三月无君则皇皇如也其可去也齐景公欲待孔子以季孟之间曰吾老矣不能用也孔子行齐归女乐季桓子受之三日不朝孔子行卫灵公与孔子游仰视蜚鴈意不在孔子孔子行而未尝有三年淹于一国故孟子曰可以仕则仕可以止则止可以久则久可以速则速孔子也孔子圣之时者也濓溪曰可止可仕古人无所必束发为学将有以设施可泽于斯人者必不得已止未晚也刘元城曰仕宦岂是不好事但㸔行已如何耳若仕宦有益于社稷生灵其胜独善一身多矣孟子谓仕非为贫也而有时乎为贫为贫者辞尊居卑辞富居贫恶乎冝乎抱关击柝孔子尝为委吏矣曰㑹计当而已矣尝为乗田矣曰牛羊茁壮长而已矣古之人未尝不欲仕也恶不由其道尔语黙以时者何子曰可与言而不与言失人不可与言而与之言失言韩退之云汝非其师不请而教谁云不欺苏东坡云未信而谏圣人不与交浅言深君子所戒孟子谓位卑而言髙罪也杨龟山言黙戒云未可言而言与可言而不言皆足以取祸胡衡麓曰不在其位而谋其政犹司马而论司冦得失是侵官也既去而未去所掌是犯分也未用而论任用之事是干进也既不在其位乃不待问而告焉非有利心欲间人以昌己者不为也昔温公在从列力言新法不报㑹除副枢公虽恳辞犹论不已奏曰臣若已受枢密副使之告即不敢更言职外之事今未拜命犹是侍从之臣于朝廷阙失无所不可言者韩魏公罢相判永兴军入辞时二府方议邉事未决乞召公同议既对即奏曰臣前日备员政府自当参议今日藩臣唯奉行朝廷命令耳决不敢预闻遂罢议新法初下公判大名府曰某老臣也义不敢黙及不听晓官属亟奉行曰某一郡守也其敢不如令欧阳文忠公为河北都漕陛辞上面谕有所欲言言之公曰谏官得风闻言事外官越职为言罪也胡文定公在后省缴驳吏部侍郎冯澥论刘珏疏云侍从臣寮虽当献纳至于弹击官邪必归风宪各有分守不可侵紊夫庖人虽不治庖尸祝不越尊俎而代之而澥遽越职此路一开臣恐立于朝廷者各以好恶争相攻击胁持倾陷滋长怨雠非所以靖朝纲明分守又因苏昞上书有曰张横渠声动关中苏季明从之最久以其文釐为十七篇自谓最知大㫖及后来坐上书邪党却是未知横渠昔横渠有诗云葵藿野心虽万里不无忠恋向清朝夫岂不欲道行于世在馆半年即去后十年复召之不半年又去只为道不合也季明越职上书得罪甚重必亦有非所宜言者矣或问胡衡麓陈成子弑简公孔子去位犹告于哀公请讨之何也衡麓曰列国大夫闻国大政于君君臣臣之义岂为去位而可废也故孔子虽已告老至于邻有弑逆天下大变人理所不容则执之者无罪杀之者无禁况从大夫之后乎又曰道有常变言非一端茍不知圣神无方之传是胶柱而调瑟也明道有云若合开口时如荆轲樊于期要它头也须开口此皆圣贤出处语黙之模辙也义者辞受取予之本中庸谓义者冝也古之人辞受取予初无定体止㸔义之所在故孟子有可以取可以无取可以予可以无予之训子华使于齐冉子为其母请粟子曰与之釡请益曰与之庾冉子与之粟五秉子曰赤之适齐也乗肥马衣轻裘吾闻之也君子周急不继富原思为之宰与之粟九百辞子曰毋以与尔邻里乡党乎知此则可以与可以无与之义得矣孟子于齐王餽兼金一百而不受于宋餽七十镒而受于薛餽五十镒而受而陈臻谓前日之不受是则今日之受非也今日之受是则前日之不受非也孟子以为皆是也当在宋也予将有逺行行者必以赆辞曰餽赆予何为不受当在薛也予有戒心辞曰闻戒故为兵餽之予何为不受若于齐则未有处也无处而餽之是货之也焉有君子而可以货取乎知此则可以取可以无取之义得矣杨龟山曰君子于辞受取予之际茍非其义一介不以与诸人茍以其道舜受尧之天下不以为泰而士或以啬与为吝以寡取为廉者皆不知此也知止者保身之本易曰亢龙有悔亢之为言也知进而不知退知存而不知亡知得而不知丧朱汉上曰亢者处极而不知反者也万物之理进必有退存必有亡得必有丧亢知一而不知二故道穷而致灾荀子曰物禁太盛言物极则衰理之常也苏黄门云日中则移月满则亏四时之运成功者去天地尚然况于人乎陈希夷云优好之所勿久恋得志之处勿再徃又谓种明逸曰名者古今之美器造物者深忌之天地间无完名子名将起必有物败可戒之后果然邵康节诗云大得却须防大失多忧元只为多求又云既有非常乐须防不测忧昔范蠡灭吴报会稽之耻句践以霸蠡谓成功之下不可久处大名之下难以久居遂乗舟浮海而不返张良报雠强秦天下震动后为帝者师良谓此布衣之极愿弃人间事欲从赤松子游至学导引辟谷而不食疏广谓受曰知足不辱知止不殆功遂身退天之道也今宦成名立如此不去惧有后悔即日父子俱移病去皆达是理也杨龟山曰髙皇帝既平天下于功臣尤多忌刻萧何为宰辅至出私财以助军费买田宅以自汚仅能免死甚至械系之犹不知引去岂工于为天下而拙于谋身耶暗于功成身退之义贪冒荣宠惴惴焉如持重寳惟恐一跌然而几踣者亦屡矣以何之贤而犹不免是惜夫汉上又曰人固有知进退存亡者矣其道诡于圣人则未必得其正与天地不相似又曰圣人知进退存亡不失其正则德合隂阳与天地同流而无不通矣安义命者处困之本富贵贫贱死生祸福得失毁誉孟子谓莫之为而为者天也莫之致而至者命也岂容智力可以侥求倖免哉君子处困当思其所致之由孟子所谓必自反也则动心忍性増益其所不能范太史谓凡人处忧患则发其智遇穷困则激其心古之圣贤以此成其德行所以邵康节诗有珍重至人尝有语落便宜是得便宜之句伊川曰君子当困穷之时尽其防虑之道而不能免则命也当推致其命以遂其志知命之当然也则穷塞祸患不以动其心行吾义而已茍不知命则恐惧于险难陨获于穷厄所守亡矣又曰君子处难守正不知其它也守正而难不解则命也遇难而自放邪滥虽使茍免亦恶德也知义者不为又曰处屯难而有致亨之道其惟贞固乎然能守正不变者鲜矣苏东坡曰人不知命者常求其所不可得避其所不可免昔刘元城绍圣中窜岭外一日所厚来垂涕言曰属闻朝廷遣使入郡将不利于公请早自裁无辱公从容告之曰知君至情而某罪大谪轻若朝廷不贷甘心东市之诛使国家明正典刑诛一而劝百助时政之万一安世之志也何至效匹夫匹妇自经于沟渎哉卒不为动胡衡麓曰凡人履险蹈难徃徃诡计以茍免徼倖以圗全必曰命若是也其可逃乎当是时处之在我矣若陈蔡之际匡人之厄缧绁之中孔父仇牧荀息之事一有迁心变志终不能与命相违徒为不义士所以见危必当自致其命也又曰其然也不能使之不然其不然也不能使之必然其未然也则不可力变其然夫是之谓天命葢不易之理得其所以然之理则我为主矣又曰元圣必得其位至仲尼则穷为旅人大德必得其寿至颜回则三十而夭舜能孝亲而不能必瞽之不杖己也能友弟而不能必象之不将杀己也汤文圣矣而不能免夏台羑里之厄比干箕子忠矣而不能免剖心囚奴之祸孔子岂尝有憾于武叔而当朝肆毁岂尝失色于桓魋而纵兵为冦凡如是类圣人犹不免惟尽其在我者尔邵康节谓圣人不能使人无谤能处谤者也有诗云受疑始见周公旦经厄方明孔仲尼又诗云祸如许免人皆谄福若待求天可量又云系自我者可以力行系自人者难以力争又云圣智不能无蹇剥贤才方善处哀荣皆至言也谢上蔡谓信得命便飬得气不折挫唐李泌曰天命它人皆可以言之惟君相不可言葢君相所以造命也若言则礼乐刑政皆无所用矣纣曰我生不有命在天此商之所以亡也孙泰山谓善为国者先人事而后天意伊川亦曰圣贤于乱世虽知道之将废不忍坐视而不救也必区区致力未极之间强此之衰艰彼之进圗其暂安兾其引久茍得为之孔孟之所屑为也王允之于汉谢安之于晋亦庶矣又曰贤不肖之在人治乱之在国不可归之命又须知此义也此其大畧也天下之事殊涂而同归在乎以类推之因纪圣贤言行于逐条之下明非愚敢臆説也若诸儒之论意义同而载者似重复姑以见所造或有浅深其趋未始不同后学尊其所闻是也过之者稍异乎师説则互相诋诮几成党与甚至毁訾先哲识者有忧之其流葢自熙丰而来噫圣人何常师之有三人行必有我师焉主善而已宜乎气象之广大也邵康节既受学于李挺之又游淮海之滨涉于济汶达于梁宋茍有达者必谘访以道无常师焉伊川每见人言前辈之短则曰汝辈且取它长处是皆一道也杨龟山语吕居仁云夫学者以孔孟为师学而不求孔孟之言抑末矣若夫统论道之大本曰中而已子曰谁能出不由戸何莫由斯道也邵康节曰道无声无形不可得而见故假道路之道而为名人之有行必由乎道伊川曰中即道也中之为义自无过不及而立名又曰喜怒哀乐未发谓之中言寂然不动者也吕与叔谓情之未动元无过不及又曰后世称善治天下者无出乎尧舜禹岂执中而用之无不中节乎无过无不及民有不知世有不治者乎圣人之治天下犹不越乎执中则治身之要舍是可乎自中而发无不中节莫非顺性命之理而已杨龟山谓尧咨舜舜命禹三圣相授惟执中而已或问君子时中莫是随时否伊川曰是也中字最难识须是黙识心通且试言一㕔则中央为中言一家则㕔中非中推此类可见矣且如初寒时则薄裘可矣盛寒则薄裘不可在盛寒而用初寒之裘非中也更如三过其门而不入在禹稷之世为中若居陋巷则不中矣居于陋巷在颜子之世为中若过门不入则非中矣龟山因取扇子以称之曰以长短观之则彼为中以轻重等之则此为中善用中者惟等其轻重无过不及而已刘元城曰处事须权轻重务合道理毋使偏重是之谓中吕氏又曰小人见君子之时中惟变所适而不知当其可也而欲肆其姦心济其私欲或言不必信行不必果则曰惟义所在而已然实未尝知义所在猖狂妄行不谨先王之治以欺惑流俗此小人之乱德先王之必诛也窃谓道无适而非中一有偏倚乖戾随应万物失其所由矣如四时之过不及则物灾气血之过不及则身病故人事之过不及则害生政事之过不及则乱作万化万事莫不皆然悉由乎不中节也伊川谓事事物物皆有自然之中朱汉上谓中乃自然之理非人能为之也学者又岂只训释一中字而止乎要须用而能中节斯可矣中节者当其理而已非理明义精无人欲之私焉乌能至是哉伊川谓杨墨本学仁义但所学稍偏故其流遂至于无父无君可不审欤大抵修身齐家治国平天下未有偏倚而能立不和而能行者先大夫谓三百八十四爻其用不出乎时中刘绚问读春秋以何道为准伊川曰其中庸乎杨龟山谓书五十九篇一言以蔽之曰中而已至哉中乎诚天下之大本也故系之篇终焉常病初学从事于末而昧乎本鲜克有成作明本书诸座右以自警云本末初无二致明乎一贯之理尚何先后云哉然初学不先知其本则末必紊明本葢有不得已而作也非敢语成德而淑诸人姑以自训遗之子孙若同志之士亦所不隠也至于先儒接人之端学者进德之门治道为政之要涖事行己之方至王霸之别释老之辨诸学之源末学之弊大畧粗见子註尽其详者亦有不得已焉尔明本释卷下