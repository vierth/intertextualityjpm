论语笔解钦定四库全书经部八论语笔解四书类提要等谨案论语笔解二巻旧本题唐韩愈李翺同撰中闲所注以韩曰李曰为别考张籍集祭韩愈诗有论语未讫注手迹今微茫句邵博闻见后录遂引为论语注未成之据而李汉作韩愈集序则称有论语注十卷与籍诗异王楙野客丛书又引为已成之证晁公武读书志称四库邯郸书目皆无之独田氏书目有韩氏论语十卷笔解两卷是论语注外别出笔解矣新唐书艺文志载愈论语注十巻亦无笔解惟郑樵通志着録二卷与今本同意其书出于北宋之末然唐李匡乂宣宗大中时人也所作资暇集一条云论语宰予昼寝梁武读为寝室之寝昼作胡卦反且云当为画字言其绘画寝室今人罕知其由咸以为韩文公所训解又一条云伤人乎不问马今亦谓韩文公读不为否然则大中之前已有此本未可谓为宋人伪撰且昼寝一条今本有之廐焚一条今本不载使作伪者剽掇此文不应两条相连摭其一而遗其一又未可谓因此依託也以意推之疑愈注论语时或先于简端有所记録翺亦问相讨论附书其间迨书成之后后人得其稿本採注中所未载者别録为二卷行之如程子有易传而遗书之中又别有论易诸条朱子有诗传而朱鑑又为诗传遗説之例题曰笔解明非所自编也其今本或有或无者则由王存以前世无刋本传冩或有异同邵博所称三月字作音一条王楙所见本亦无之则诸本互异之明证矣王存本今未见魏仲举刻韩文五百家注以此书附末今传本亦稀此本为明范钦从许勃本传刻又赵希升读书附志曰其间翺曰者李习之也明旧本愈不着名而翺所説则题名以别之此本改称韩曰李曰亦非其旧矣干隆四十六年十月恭校上总纂官纪昀陆钖熊孙士毅总校官陆费墀论语笔解序昌黎文公着笔解论语一十卷其间翺曰者盖李习之同与切磨世所传率多讹舛始愈笔大义则示翺翺从而交相明辨非独韩制此书也噫齐鲁之门人所记善言既有同异汉魏学者注集繁阔罕造其精今观韩李二学勤拳渊㣲可谓窥圣人之堂奥矣岂章句之技所可究极其㫖哉予缮校旧本数家得其纯粹欲以广传故序以𤼵之论语笔解钦定四库全书论语笔解卷上唐韩愈李翺撰学而第一有子曰信近于义言可复也韩曰反本要终谓之复言行合宜终复乎信否则小信未孚非反覆不定之谓李曰尾生之信非义也若要终合宜必不抱桥徒死马云反覆失其㫖矣恭近于礼逺耻辱也韩曰礼恭之本也知恭而不知礼止逺辱而已谓恭必以礼为本李曰晋世子申生恭命而死君子谓之非礼若恭而不死则得礼矣因不失其亲亦可宗也韩曰因训亲非也孔失其义观有若上陈信义恭礼之本下言凡学必因上礼义二説不失亲师之道则可尊矣李曰因之言相因也信义而复本礼因恭而逺嫌皆不可失斯迺可尊子曰敏于事而愼于言就有道而正焉可谓好学也矣韩曰正谓问道非问事也上句言事下句言道孔不分释之则事与道混而无别矣李曰凡人事政事皆谓之事迹若道则圣贤徳行非记诵文辞之学而已孔子曰有颜回者好学不迁怒不贰过此称为好学孔云问事是非盖得其近者小者失其大端为政第二子曰诗三百一言以蔽之曰思无邪韩曰蔽犹㫁也包以蔽为当非也按思无邪是鲁颂之辞仲尼言诗最深义而包释之略矣李曰诗三百篇断在一言终于颂而已子夏曰发乎情民之性也故诗始于风止乎礼义先王之泽也故终无邪一言诗之断也虑门人学诗徒诵三百之多而不知一言之断故云然尔子曰吾五十而知天命韩曰天命深微至赜非原始要终一端而已仲尼五十学易穷理尽性以至于命故曰知天命李曰天命之谓性易者理性之书也先儒失其传惟孟轲得仲尼之藴故尽心章云尽其心所以知性修性所以知天此天命极至之説诸子罕造其微六十而耳顺七十而从心所欲不踰矩韩曰耳当为尔犹言如此也既知天命又如此顺天也李曰上圣既顺天命岂待七十不踰矩法哉盖孔子兴言时已七十矣是自卫反鲁之时也删修礼乐诗书皆本天命而作如其顺子曰温故而知新可以为师矣韩曰先儒皆谓㝷绎文翰由故及新此是记问之学不足为人师也吾谓故者古之道也新谓己之新意可为新法李曰仲尼称子贡云告诸往而知来者此与温故知新义同孔谓㝷绎文翰则非子曰君子不器子贡问君子子曰先行其言而后从之韩曰上文君子不器与下文子贡问君子是一段义孔失其㫖反谓疾小人有戾于义李曰子贡门人上科也自谓通才可以不器故闻仲尼此言而㝷发问端仲尼谓但行汝言然后从而知不器在汝非谓小人明矣子张问十世可知也子曰殷因于夏礼所损益可知也周因于殷礼所损益可知也其或继周者虽百世可知也韩曰孔马皆未详仲尼从周之意泛言文质三统非也李曰损益者盛衰之始也礼之损益知时之盛衰因者谓时虽变而礼不革也礼不革则百世不衰可知焉穷此深㫖其在周礼乎韩曰后之继周者得周礼则盛失周礼则衰孰知因之之义其深矣乎八佾第三季氏旅于泰山子谓冉有曰女弗能救与对曰不能子曰呜唿曾谓泰山不如林放乎韩曰谓当作为字言冉有为泰山非礼反不如林放问礼乎包言泰山之神非其义也子曰吾不与祭如不祭韩曰义连上文禘自既灌而往吾不欲观之矣盖鲁僖公乱昭穆祭神如神在不可跻而乱也故下文云吾不与祭盖叹不在其位不得以正此礼矣故云如不祭言鲁逆祀与不祀同焉李曰包既失之孔又甚焉孔注祭神如神在谓祭百神尤于上下文乖舛子贡欲去告朔之饩羊韩曰人君谓天子也非诸侯通用一礼也鲁自文公六年闰月不告朔犹朝于庙左氏曰不告朔非也吾谓鲁祀周公以天子礼鲁君毎月朔不朝于周但朝周公之庙因而祭曰庙享其实以祭为重尔文公既不行告朔之享而空朝于庙是失礼也然子贡非不知鲁礼之失特假饩羊之问诚欲质诸圣人以正其礼尔又曰天子云听朝谓听政于天下也诸侯云告朔谓以下之政告于上也每月颁朔于诸侯诸侯禀朔奉王命藏祖庙于是鲁有庙享之文他国则亡此礼李曰襄二十九年凡三正月公在楚左氏曰释不朝正于庙吾谓鲁礼正月嵗首谓之朝正也月即谓之告朔盖二礼欤又曰案周礼正月之吉始和布治于邦国都鄙盖当时诸侯皆有禀命告朔明文其所无者惟朝正不侔周公庙享尔里仁第四子曰君子之于天下也无适也无莫也义之与比韩曰无适无可也无莫无不可也惟有义者与相亲比尔李曰下篇第九云子絶四曰毋固注云无可无不可在毋固执焉王通云可不可天下所共存也孟子曰惟义所在其㫖同子曰君子怀德小人怀土君子怀刑小人怀惠韩曰德难形容必示之以法制土难均平必示之以恩惠上下二义转相明也李曰君子非不怀土也知土均之法乃怀之矣小人只知土着乐生之惠殊不知土之德何极于我哉子曰参乎吾道一以贯之曽子曰唯子出门人问曰何谓也曽子曰夫子之道忠恕而已矣韩曰説者谓忠与恕一贯无偏执也李曰参也鲁是其忠焉参至孝是其恕也仲尼尝言忠必恕恕必忠阙一不可故曽子闻道一以贯之便晓忠恕而已子游曰事君数斯辱矣朋友数斯疏矣韩曰君命召不俟驾速也岂以速为辱乎吾谓数当谓频数之数李曰频数再三渎必辱矣朋友频渎则益疏矣包云速数非其㫖公冶长第五子使漆雕开仕对曰吾斯之未能信子説韩曰未能见信于时未可以仕也子説者善其能忖己知时变李曰孔言未能究习是开未足以仕非经义也郑言志道深是开以不仕为得也非仲尼循循善诱之意云善其能忖己知时变斯得矣子谓子贡曰女与回也孰愈对曰赐也何敢望回回也闻一以知十赐也闻一以知二子曰弗如也吾与女弗如也韩曰回亚圣矣独问子贡孰愈是亦赐之亚回矣赐既发明颜氏具圣之体又安用慰之乎包失其㫖李曰此最深义先儒未有究其极者吾谓孟轲语颜回深入圣域云具体而微其以分限为差别子贡言语科深于颜回不相絶逺谦云得具体之二分盖仲尼嘉子贡亦窥见圣奥矣虑门人惑以谓回多闻广记赐寡闻陋学故复云俱弗如以释门人之惑非慰之云也韩曰吾观子贡此义深微当得具体八分所不及回二分尔不然安得仲尼称弗如之深乎宰予昼寝子曰朽木不可雕也粪土之墙不可杇也于子与何诛韩曰昼当为画字之误也宰予四科十哲安得有昼寝之责乎假或偃息亦未深诛又曰于予显是言宰予也下文始吾今吾者即是仲尼自谓也李曰于予与何诛并下文于予与改是二句先儒亦失其㫖吾谓仲尼虽以宰予髙闲昼寝于宰予之才何责之有下文云于宰予言行虽昼寝未为太过使改之不昼亦可矣子贡曰夫子之文章可得而闻也夫子之言性与天道不可得而闻也韩曰孔説粗矣非其精藴吾谓性与天道一义也若解二义则人受以生何者不可得闻乎哉李曰天命之谓性是天人相与一也天亦有性春仁夏礼秋义冬智是也人之率性五常之道是也盖门人只知仲尼文章而少克知仲尼之性与天道合也非子贡之深藴其知天人之性乎雍也第六子曰人之生也直罔之生也幸而免韩曰直当为德字之误也言人生禀天地大徳罔无也若无其徳免于咎者尠矣李曰洪范三徳正直在其中刚柔共成焉无是一者必有咎况咸无之其能免乎包谓诬枉正直则罪无赦何幸免哉马言自终又非生也之义子曰齐一变至于鲁鲁一变至于道韩曰道谓王道非大道之谓李曰有王道焉吾从周是也有霸道焉正而不谲是也有师道焉得天子礼乐吾舍鲁何适是也然霸道可以至师道师道可以至王道此三者皆以道言也非限之以器也故下文云觚不觚言器不器也觚哉重言不器所以臻道也子曰君子博学于文约之以礼亦可以弗畔矣夫韩曰畔当读如偏畔之畔弗偏则得中道李曰文胜则流靡必简约礼称君子之中庸是也郑言违畔之畔岂称君子云哉失之逺矣子见南子子路不説夫子矢之曰予所否者天厌之天厌之韩曰矢陈也否当为否泰之否厌当为厌乱之厌孔失之矣为誓非也后儒因以誓又以厌为擫益失之矣吾谓仲尼见卫君任南子之用事乃陈卫之政理告子路云子道否不得行汝不须不悦也天将厌此乱世而终岂泰吾道乎李曰古文阔略多为俗儒穿凿遂失圣人经㫖今退之发明深义决无疑焉述而第七子曰述而不作信而好古窃比于我老彭韩曰先儒多谓仲尼谦词失其㫖矣吾谓仲尼伤己不遇叹其道若老彭而已李曰下文子曰甚矣吾衰也乆矣吾不复梦见周公是制礼作乐慕周公所为岂若老彭述古事而已显非谦词盖叹当世鄙俗窃以我比老彭无足称尔韩曰殷贤惟伊傅余固蔑称子曰自行束脩以上吾未尝无诲焉韩曰説者谓束为束帛脩为羞脯人能奉束脩于吾则皆教诲之此义失也吾谓以束脩为束羞则然矣行吾而教之非也仲尼言小子洒扫进退束脩末事但能勤行此小者则吾必教诲其大者李曰诲人不倦此其㫖也冉有曰夫子为卫君乎子贡曰诺吾将问之入曰伯夷叔齐何人也曰古之贤人也曰怨乎曰求仁而得仁又何怨出曰夫子不为也韩曰上篇云伯夷叔齐不念旧恶怨是用希此言君子虽恶不怨也又下篇云不降其志不辱其身伯夷叔齐欤我则异于是无可无不可吾尝疑三处言夷齐各不同吾谓此段义称贤且仁者盖欲止冉有为卫君而已李曰圣人之言无定体临事制宜孟轲论之最详曰伯夷圣之清者也伊尹圣之任者也栁下惠圣之和者也孔子圣之时者也时行则行时止则止大抵仲尼与时偕行与时偕极无可无不可是其㫖也其余称贤且仁诚非定论韩曰习之深乎哉吾今乃知仲尼之言瞻之在前忽然在后不可槩窥其极子所雅言诗书执礼皆雅言也韩曰音作言字之误也传写因注云雅音正言遂误尔李曰孔郑注皆分明但误一音字后人惑之盖一时门弟之所记録云子所雅言即下云诗书执礼皆雅言也云尔其义焕然无惑泰伯第八子曰恭而无礼则劳愼而无礼则葸勇而无礼则乱直而无礼则绞韩曰王注云不以礼节之吾谓礼者制中者也不及则为劳为葸过则为乱为绞绞确也李曰上篇云礼之用和为贵不以礼节之亦不可行此言发而皆中节谓之和也今言恭必企而进礼不可太过大抵取其制中而已乎韩曰上篇云中庸之为徳也其至矣乎民鲜乆矣此正谓言礼之皇极也子曰兴于诗立于礼成于乐韩曰三者皆起于诗而已先儒略之遂惑于二矣李曰诗者起于吟咏情性者也发乎情是起于诗也止乎礼义是立于礼也删诗而乐正雅颂是成于乐也三经一原也退之得之矣包氏无取焉子曰惟天为大惟尧则之荡荡乎民无能名焉韩曰尧仁如天不可名状其高逺非不识其名也李曰仲尼称尧如天之难状也亦犹颜回称仲尼如天弥髙瞻之在前忽然在后与此义同子罕第九子罕言利与命与仁韩曰仲尼罕言此三者之人焉非谓罕言此三者之道也李曰上篇云仁逺乎哉我欲仁斯仁至矣是仲尼凡于道则无不言但罕有其人是以罕言尔上篇云必有之吾未之见此罕言之义子絶四毋意毋必毋固毋我韩曰此非仲尼自言盖弟子记师行事其实子絶二而已吾谓无任意即是无专必也无固行即是无有己身也李曰非弟子记之繁传之者误以絶二为四也但见四毋字不晓二义而已亦犹手之舞之足之蹈之虽四事其实二事云子曰鳯鸟不至河不出图吾已矣夫韩曰王道盛则四灵为畜非但受命符尔李曰易曰河出图洛出书圣人则之书云箫韶九成鳯凰来仪皆言王道太和及此矣圣人伤己之不得见非受命祥瑞尔颜渊喟然叹曰仰之弥髙鑚之弥坚瞻之在前忽然在后夫子循循然善诱人博我以文约我以礼欲罢不能既竭吾才如有所立卓尔虽欲从之末由也已韩曰既竭吾才如有所立卓尔此回首自谓虽卓立未能及夫子髙逺尔李曰退之深得之矣吾观下篇云可与共学未可与适道可与立未可与权是知所立卓尔尚未可权是颜回自谓明矣孔义失其㫖子路使门人为臣韩曰先儒多惑此説以谓素王素臣后学由是责子路欺天吾谓子路刚直无谄必不以王臣之臣欺天尔本谓家臣之臣以事孔子也李曰卿大夫称家各有家臣若舆臣𨽻𨽻臣台台臣仆之类皆家臣通名仲尼是时患三家专鲁而家臣用事故责子路以谓不可效三家欺天尔子曰可与共学未可与适道可与适道未可与立可与立未可与权韩曰孔注犹失其义夫学而之道者岂不能立耶权者经权之权岂轻重之权耶吾谓正文传写错倒当云可与共学未可与立可与适道未可与权如此则理通矣李曰权之为用圣人之至变也非深于道者莫能及焉下文云唐棣之华偏其反而此仲尼思权之深也公羊云反经合道谓之权此其义也乡党第十吉月必朝服而朝韩曰吉礼所行月日因而谓之吉月吉日非正朔而已李曰周礼云正月之吉又云月吉读邦法今究其义皆因吉礼以别下文凶宾嘉尔乡人傩朝服而立于阼阶韩曰正文无庙字又云恐惊先祖疑孔穿凿非本㫖李曰仲尼居乡似不能言者覩傩鬼非礼也故朝服立阶欲止之使不傩适㑹时当在阼阶尔别无异义子曰山梁雌雉时哉时哉子路共之三嗅而作韩曰以为食具非其㫖吾谓嗅当为呜呜之呜雉之声也李曰子路拱之雉嗅而起记者终其事尔俗儒妄加异义不可不辩也论语笔解卷上论语笔解钦定四库全书论语笔解卷下唐韩愈李翺撰先进第十一子曰从我于陈蔡者皆不及门也韩曰门谓圣人之门言弟子学道由门以及堂由堂以及室分等降之差非谓言仕进而已李曰如由也升堂未入于室此等降差别不及门犹在下列者也徳行颜渊闵子骞冉伯牛仲弓言语宰我子贡政事冉有季路文学子游子夏韩曰论语称字不称名者多矣仲尼既立此四品诸弟子记其字而不名焉别无异㫖李曰仲尼设四品以明学者不同科使自下升髙自门升堂自学以格于圣也其义尤深但俗儒莫能循此品第而窥圣奥焉韩曰徳行科最高者易所谓黙而识之故存乎徳行盖不假乎言也言语科次之者易所谓拟之而后言议之而后动拟议以成其变化不可为典要此则非政法所拘焉政事科次之者所谓虽无老成人尚有典刑言非事文辞而已文学科为下者记所谓离经辩志论学取友小成大成自下而上升者也李曰凡学圣人之道始于文文通而后正人事人事明而后自得于言言忘矣而后黙识已之所行是名徳行斯入圣人之奥也四科如有序但注释不明所以然子曰回也其庶乎屡空赐不受命而货殖焉亿则屡中韩曰一説屡犹每也空犹虚中也此近之矣谓富不虚心此説非也吾谓回则坐忘遗照是其空也赐未若回每空而能中其空也货当为资殖当为权字之误也子贡资于权变未受性命之理此盖明赐之所以亚回也李曰仲尼品第回赐皆大贤岂语及货殖之富耶集解失之甚矣吾谓言语科实资权变更能虑中乎即回之亚匹明矣子张问善人之道子曰不践迹亦不入于室韩曰孔説非也吾谓善人即圣人异名尔岂不循旧迹而又不入圣人之室哉盖仲尼诲子张言善人不可循迹而至于心室也圣人心室惟奥惟微无形可观无迹可践非子张所能至尔李曰仲尼言由也升堂未入于室室是心地也圣人有心有迹有造形有无形堂堂乎子张诚未至此子曰论笃是与君子者乎色庄者乎韩曰孔失其义吾谓论者讨论也笃极也是此也论极此圣人之道因戒子张但学君子容色庄谨即可以及乎君子矣李曰与疑辞也乎语终也上句云论笃此与者言子张未极此善人也下句言庄者欲戒子张检堂堂之过约归于君子容貎而已孔註云三者为善人殊失圣人之本意子畏于匡颜渊后子曰吾以女为死矣曰子在回何敢死韩曰死当为先字之误也上文云颜渊后下文云回何敢先其义自明无死理也李曰以回徳行亚圣之才明非敢死之士也古文脱误包註从而讹舛退之辩得其正㸃尔何如童子六七人浴乎沂风乎舞雩咏而归韩曰浴当为㳂字之误也周三月夏之正月安有浴之理哉李曰仲尼与㸃盖美其乐王道也余人则志在诸侯故仲尼不取颜渊第十二颜渊问仁子曰克已复礼为仁韩曰孔马得其皮肤未见其心焉吾谓回问仁仲尼答以礼盖举五常之二以明其端焉故下文云非礼勿视非礼勿听非礼勿言非礼勿动又举五常之四以终其义李曰仁者五常之首也视听言貌思五常之具也今终之以动者貌也貌为木为仁此问非颜回具体安能究仲尼之心子曰博学于文约之以礼亦可以弗畔矣夫韩曰简编重错雍也篇中已有君子博学于文约之以礼可以弗畔矣夫今削去此段可也子张问士何如斯可谓之达矣子曰夫达也者质直而好义察言而观色虑以下人韩曰此与上篇色庄者乎一义也皆斥言子张质直庄谨下于人则为达士矣李曰下文云夫闻也者色取仁而行违居之不疑此并戒堂堂乎张不贵必闻在乎必达子路第十三冉有退朝子曰何晏也对曰有政子曰其事也如有政虽不吾以吾其与闻之韩曰政者非更改之谓也事者非谓常行事也吾谓凡干典礼者则谓之政政即常行焉则谓之行行其常则谓之人事李曰政事犹言文学也文之义包乎天地大矣学之者人也政之事包乎典礼大矣事之者人也仲尼盖因冉有之对以明政事不可不分也子贡问曰何如斯可以为士矣子曰宗族称其孝焉乡党称其悌焉韩曰孝悌为百行之本无以上之者曰敢问其次曰行已有耻使于四方不辱君命可谓士矣曰敢问其次曰言必信行必果硁硁然小人哉抑亦可以为次矣韩曰硁硁敢勇貌非小人也小当为之字古文小与之相类传之误也上文既云言必信行必果岂小人为耶当作之人哉于义得矣李曰请以四科校量次第则孝悌当徳行科上也使四方不辱君命当言语科次也言必信行必果当政事科又其次以推文学可知焉子曰善人教民七年亦可以即戎矣韩曰七年义不解吾谓即戎者衣裳之会兵车之会皆谓即戎矣此是诸侯朝会于王各修戎事之职按王制云三年一聘五年一朝仲尼志在尊周故言五年可以即戎事朝天子七年者字之误欤李曰退之言尊周得其㫖矣七年五年字误当究其详吾谓周礼大宗伯云殷頫曰视郑义曰殷頫一服朝之嵗也以朝者少诸侯乃使卿以大礼衆聘焉一服朝在元年七年十一年又大行人职云侯服嵗一见甸服二嵗一见男服三嵗一见采服四嵗一见卫服五嵗一见要服六嵗一见王嵗徧存三嵗徧頫五嵗徧省七嵗属象胥谕言语协辞命九嵗属瞽史谕书名听声音十有一嵗达瑞节同度量成牢礼同数器修法则十有二嵗王巡守殷国以是究之盖天子即位元年诸侯毕朝谓之一服朝为始也六服凡六年终至七年又复始矣十一嵗王抚诸侯礼终至十二年又亦如初故郑註宗伯职云元年七年十一年皆举其始也韩曰噫习之可谓究极圣人之奥矣先儒但以攻战为即戎殊不思仲尼教民尊周谨朝聘所以警当世诸侯举七年而元年十一年从可知矣宪问第十四子曰君子而不仁者有矣夫未有小人而仁者也韩曰仁当为备字之误也岂有君子而不仁者乎既称小人又岂求其仁耶吾谓君子才行或不备者有矣小人求备则未之有也李曰孔註云备是解其不备明矣正文备作仁诚字误一失其文寖乖其义子曰古之学者为己今之学者为人韩曰为己者谓以身率天下也为人者谓假他人之学以检其身也孔云徒能言之是不能行之失其㫖矣李曰孟子云尧舜性之是天人兼通者也汤武身之是为己者也五伯假之是为人者也子曰君子道者三我无能焉仁者不忧知者不惑勇者不惧子贡曰夫子自道也韩曰子贡虑门人不晓仲尼言我无能焉故云自道以明有能也子贡方人子曰赐也贤乎哉夫我则不暇韩曰不暇比方人者其㫖安在吾谓义连上文云夫君子自道者我无能此是比方君子之言也惟子贡明之故门人记子贡方人四字下文曰贤乎哉善子贡能知我比方人耳复云不暇者终自晦也子曰作者七人矣韩曰包氏以上文连此七人失其㫖吾谓别段非谓上文避世事也下文子曰别起义端作七人非以隐避为作者明矣避世本无为作者本有为显非一义李曰其然乎包氏所引长沮已下茍合于义若于作者絶未为得吾谓包氏因下篇长沮桀溺云与其从辟人之士岂若从避世之士哉遂举此为七人茍聨上义殊不知仲尼云鸟兽不可与同羣此则非沮桀辈为作者明矣又况下篇云逸民伯夷叔齐虞仲夷逸朱张栁下惠少连七人岂得便引为作者可乎包谬不攻自弊矣韩曰齐鲁记言无不脱舛七人之数固难条列但明作者实非隐沦昭昭矣李曰以作者之谓圣之义明之则理道明矣韩曰仲尼本至诚如此乎但学者失之云耳原壤夷俟子曰老而不死是谓贼以杖扣其胫韩曰古文叩扣文之误也当作指为夷俟踞足原不自知失礼故仲尼既责其为贼又指其足胫使知夷踞之罪非击之明矣卫灵公第十五卫灵公问陈于孔子对曰俎豆之事则尝闻之矣军旅之事未之学也韩曰俎豆与军旅皆有本有末何独于问陈为末事也郑失其㫖吾谓仲尼因灵公问陈遂讥其俎豆之小尚未习安能讲军旅之大乎李曰俎豆宗伯之职军旅司马之职皆周礼之本也郑以为末事皆乖仲尼本意子曰由知徳者鲜矣韩曰此一句是简编脱漏当在子路愠见下文一段为得李曰滥当为愠字之误也仲尼因由愠见故云穷斯愠焉则知之固如由者亦鲜矣子张问行子曰立则见其参于前也在舆则见其倚于衡也夫然后行韩曰参古骖字衡横木式也子张问行故仲尼喻以车乘立者如御骖在目前言人自忠信笃敬坐立不忘于乘车之间李曰大车无輗小车无軏其何以行之哉与此意同包谓骖为森失之矣子曰君子义以为质礼以行之孙以出之信以成之君子哉韩曰操行不独义也礼与信皆操行也吾谓君子体质先须存义义然后礼礼然后逊逊然后信有次序焉李曰上云君子者举古之君子也下云君子哉者言今之学者能依此次序乃能成君子耳子曰吾犹及史之阙文也有马者借人乘之今亡矣夫韩曰上句言已所不知必阙之不可假他人之言笔削也譬如有马不能自乘而借他人乘之非已所学耳李曰上云吾犹者是喻史官阙文下句更喻马不可借他人今亡者言吾今而后无此借乘之过也子曰君子贞而不谅韩曰谅当为让字误也上文云当仁不让于师仲尼虑弟子未晓故复云正而不让谓仁人正直不让于师耳孔説加一小字为小信妄就其义失之矣季氏第十六孔子曰礼乐征伐自诸侯出盖十世希不失矣韩曰此义见仲尼作春秋之本也吾观隐至昭十君诚然矣礼乐征伐自作不出于天子亦然矣若稽诸春秋吾疑十二公引十世为证非也李曰退之至矣观隐公不书即位而书王正月定公不书正月而书即位此有以见自桓至定为十世仲尼本㫖存不言哀公未没不可言世也韩曰其然乎吾考隐公书正月者言周虽下衰诸侯禀朔不可不书也隐摄政不书即位言不预一公之数也定书即位继体当为鲁君不书正月者不禀朔也禀朔由三桓强盛不由公室也政去公室则自桓公至定公为十世明矣李曰吾观季氏一篇皆书孔子曰余篇即但云子曰此足见仲尼作春秋本恶三桓正谓乱臣贼子当时弟子避季氏强盛特显孔子之名以制三桓耳故悉书孔子曰以明当时之事三桓可畏宜其着春秋以制其彊焉韩曰深哉先儒莫之知也今验鲁论因知春秋本末惟季氏篇章学者盍三复其义自大夫出五世希不失矣韩曰季孙行父自僖公时得鲁政至平子意如逐昭公于干侯终季孙斯定公八年为阳虎所伐桓子即季孙斯也仲尼既言诸侯十世又言大夫五世者斥鲁君臣皆失道也李曰此又明春秋自桓至定交相验矣陪臣执国命三世希不失矣韩曰定公九年阳货以葱灵逃奔宋遂奔于晋至哀公二年阳虎犹见于左传盖仲尼自定哀之际三桓与鲁皆衰故春秋止于获麟厥㫖深矣孔子曰禄之去公室五世矣韩曰此重言定公时事也上文十世五世三世希不失者盖泛言之耳此云禄去公室五世及下文云政逮于大夫四世皆指实事言也李曰重言之知仲尼闵鲁为三桓所夺臣主俱不振矣政逮于大夫四世矣李曰註亦重解季氏当定公时季氏斯为阳虎所伐极则衰矣故夫三桓之子孙微矣李曰仲尼鲁定十三年自卫返鲁使子路伐三桓城不克至十四年叔孙氏西狩获麟仲尼乃作春秋始于桓终于定而已三家兴于桓衰于定故徴王经以贬强臣三桓子孙微者谕黙扶公室将行周道也阳货第十七孔子时其亡也而往拜之韩曰时当为待古音亦作峙南人音作迟其实待为得子曰性相近也习相逺也子曰惟上智与下愚不移韩曰上文云性相近是人可以习而上下也此文云上下不移是人不可习而迁也二义相反先儒莫究其义吾谓上篇云生而知之上也学而知之次也困而学之又其次也困而不学民斯为下矣与此篇二义兼明焉李曰穷理尽性以至于命此性命之説极矣学者罕明其归今二义相戾当以易理明之干道变化各正性命又利贞者情性也又一隂一阳之谓道继之者善也成之者性也谓人性本相近于静及其动感外物有正有邪动而正则为上智动而邪则为下愚寂然不动则情性两忘矣虽圣人有所难知故仲尼称颜回不言如愚退省其私亦足以发回也不愚盖坐忘遗照不习如愚在卦为复天地之心邃矣亚圣而下性习近逺智愚万殊仲尼所以云困而不学下愚不移者皆激劝学者之辞也若穷理尽性则非易莫能穷焉韩曰如子之説文虽相反义不相戾诚知干道变化各正性命坤道顺乎承天不习无不利至哉果天地之心其邃矣乎公山弗扰以费畔召子欲往子曰如有用我者吾其为东周乎韩曰仲尼畏三桓不欲明言往公山氏又不容顺子路当季氏故言吾为东周东周平王东迁能复修西周之政志在周公典礼不徒往也非子路所测李曰孔谓兴周道于东方失其㫖矣子路曰佛肸以中牟畔子之往也如之何子曰有是言也不曰坚乎磨而不磷不曰白乎涅而不缁吾岂匏𤓰也哉焉能系而不食韩曰此段与公山氏义同有以知仲尼意在东周虽佛肸小邑亦往矣李曰此自卫返鲁时所言也意欲伐三桓子路未晓耳子曰由也女闻六言六蔽矣乎好仁不好学其蔽也愚好知不好学其蔽也荡好信不好学其蔽也贼韩曰此三言是泛学五常之有蔽也不言礼与义略也好直不好学其蔽也绞韩曰绞确也坚确之义好勇不好学其蔽也乱好刚不好学其蔽也狂韩曰此三者指子路辞也由之为人直勇刚故以绞乱狂戒之耳李曰深乎圣人戒子路先举仁智信以不学为蔽况直勇刚岂可不学乎孔註不分奥㫖退之其精矣乎子谓伯鱼曰女为周南召南矣乎人而不为周南召南其犹正墙面而立也与韩曰吾观周南盖文武已没成王当国之时也旦奭分陜故别为二南戒伯鱼当知此耳李曰子夏云王者之风系周公诸侯之风系召公由是知仲尼删诗首周南者本周公也列国之风首卫诗者次以康叔也周公见兴周之迹康叔见革商之俗不知此义者面墙立也宜乎子曰礼云礼云玉帛云乎哉乐云乐云钟鼓云乎哉韩曰此连上文训伯鱼之词也马郑但言礼乐大略失其精㣲李曰虑伯鱼但习二南多知虫鱼鸟兽而已不达旦奭分治邦家之本也但习玉帛钟鼓而已不达雅颂形容君臣之美也有以知诗者礼乐之文玉帛钟鼓礼乐之器兼通即得礼乐之道子曰色厉而内荏譬诸小人其犹穿窬之盗也与子曰乡原徳之贼也韩曰原类柔字之误也古文逧原柔后人遂误内柔为乡原足以明矣李曰义连上文内荏古岚字亦类柔字盖仲尼重言内柔者诈为色厉则是徳之贼也韩曰外柔而内厉则尙书所谓柔而立也若外厉而内柔则是穿窬盗贼尔子曰予欲无言子贡曰子如不言则小子何述焉子曰天何言哉四时行焉韩曰此义最深先儒未之思也吾谓仲尼非无言也特设此以诱子贡以明言语科未能忘言至于黙识故云天何言哉且激子贡使进于徳行科也李曰深乎圣人之言非子贡孰能言之孰能黙识之耶吾观上篇子贡曰夫子之言性与天道不可得而闻也又下一篇陈子禽谓子贡贤于仲尼子贡曰君子一言以为不知言不可不愼也夫子犹天不可阶而升也此是子贡已识仲尼天何言哉之意明矣称小子何述者所以探引圣人之言诚深矣哉微子第十八微子去之箕子为之奴比干谏而死孔子曰殷有三仁焉韩曰杀身成仁比干以之微箕二子校之劣焉仲尼俱称仁别有奥㫖先儒莫之释也李曰圣人先言微子以其先去之也后言比干以其谏之晚矣中言箕子则仁兼先后得圣人中焉韩曰箕子明夷与文王同乎易象尚书洪范见武王伸其师礼然则箕子非止商之仁也盖万世之仁乎齐景公待孔子曰若季氏则吾不能以季孟之间待之子曰吾老矣不能用也孔子行韩曰上段孔子行是去齐来鲁也下段孔子行是去鲁之卫也孔子恶季氏患其强不能制故出行他国李曰按史记孔子世家子在卫使子路伐三桓城不克此是仲尼既不克三桓乃自卫反鲁遂作春秋春秋本根不止伤周衰而已抑亦愤齐将为陈氏鲁将为季氏云周公谓鲁公曰君子不施其亲不使大臣怨乎不以韩曰周公戒伯禽多矣仲尼独举此讽哀公不亲信贤人尔施当为弛言不弛慢所亲近贤人如此则大臣无所施矣谓施为易非也李曰虽有周亲不如仁人孔谓他人易已之谓是亲戚之亲吾谓作亲近之亲为得子张第十九子夏曰大徳不踰闲小徳出入可也韩曰孔註谓大徳不自踰法非也吾谓大徳圣人也言学者之于圣人不可踰过其门阈尔小徳贤人也尚可出入窥见其奥也李曰防闲之闲从木义取限分内外故有出入之踰孔註便以闲训法非也况大徳之人岂踰法耶孟氏使阳肤为士师问于曽子曽子曰上失其道民散乆矣如得其情则哀矜而勿喜韩曰哀矜其民散之情勿喜施其刑罚是其㫖矣李曰家语云鲁人有父子讼者孔子为司寇同牢狱絷之父子皆泣子曰上失其教民散乆矣皆释之此有以见哀矜其情不喜施刑罚之验也马谓勿喜得其情失之矣尧曰第二十帝臣不蔽简在帝心韩曰帝臣汤自谓也言我不可蔽隐桀之罪也包以桀为帝臣非也李曰吾观汤诰云尔有善朕弗敢蔽罪当朕躬弗敢自赦惟简在上帝之心此是汤称帝臣明矣疑古文尚书与古文论语传之有异同焉考其至当即无二义子曰不教而杀谓之虐不戒视成谓之暴慢令致期谓之贼犹之与人也出纳之吝谓之有司韩曰犹之当为犹上也言君上吝啬则是有司之财而已李曰仲尼先言虐暴贼三者之弊然后言君上之职当博施济衆为已任也按古文㞢二字相类明知误传矣子曰不知命无以为君子韩曰命谓穷理尽性以至于命也非止穷达论语笔解卷下