石林诗话提要钦定四库全书集部九石林诗话诗文评类提要等谨案石林诗话一巻宋叶梦得撰梦得有春秋传诸书已别着录是书乃其平日论诗之语其中推重王安石者不一而足而于欧阳修诗一则摘其评河豚诗之误一则摘其语有不伦亦不复改一则摭其疑夜半钟声之误于苏轼一则讥其繁懑割愁之句为险诨一则讥其捐三尺字及乱蛙两部句为歇后一则讥其失李廌一则讥其不能听文同一则讥其石建牏厠之误皆有所抑扬于其间盖梦得出蔡京之门而其壻章冲则章惇之孙故于公论大明之后尚隂抑元祐诸人然梦得诗文实南北宋间之巨擘其所评论往往深中窽㑹终非他家听声之见随人为是非者也干隆四十二年五月恭校上总纂官纪昀陆钖熊孙士毅总校官陆费墀石林诗话石林诗话钦定四库全书石林诗话宋叶梦得撰赵清献公以清徳服一世平生畜雷氏琴一张鹤与白龟各一所向与之俱始除帅成都蜀风素侈公单马就道以琴鹤龟自随蜀人安其政治声借甚元丰间既罢政事守越复自越再移蜀时公将老矣过泗州渡淮前已放鹤至是复以龟投淮中既入见先帝问闻卿前已匹马入蜀所携独琴鹤亷者固如是乎公顿首谢故其诗有云马寻旧路如归去龟放长淮不再来者自纪其实也刘贡父天资滑稽不能自禁遇可谐诨虽公卿不避与王荆公素厚荆公复当国亦屡谑之虽毎为絶倒然意终不能平也元丰末为东京转运使贬衡州监酒虽坐他累议者尝以时相姓名为戏恶之也元祐初起知襄州淳于髠墓在境内尝以诗题云微言动相国大笑絶冠缨流转有余智滑稽全姓名师儒空稷下衡盖尽南荆赘壻不为辱旅坟知客卿又有续陈师厚善谑诗云善谑知君意何伤卫武公葢记前事且以自解云晏元献公留守南郡王君玉时巳为馆阁挍勘公特请于朝以为府签判朝廷不得巳使带馆职从公外官带馆职自君玉始宾主相得日以赋诗饮酒为乐佳时胜日未尝辄废也尝遇中秋隂晦斋厨夙为备公适无命既至夜君玉宻使人伺公曰已寝矣君玉亟为诗以入曰只在浮云最深处试冯絃管一吹开公枕上得诗大喜即索衣起径召客治具大合乐至夜分果月出遂乐饮逹旦前辈风流固不凡然幕府有佳客风月亦自如人薏也欧阳文忠公记梅圣俞河豚诗春洲生荻芽春岸飞杨花破题两句已道尽河豚好处谓河豚出于暮春食栁絮而肥殆不然今浙人食河豚始于上元前常州江隂最先得方出时一尾至直千钱然不多得非富人大家预以金噉渔人未易致二月后日益多一尾才百钱耳栁絮时人已不食谓之班子或言其腹中生虫故恶之而江西人始得食葢河豚出于海初与潮俱上至春深其数稍流入于江公吉州人故所知者江西事也姑苏州学之南积水弥数顷傍有一小山高下折相望葢钱氏时广陵王所作既积土山因以其地潴水今瑞光寺即其宅而此其别圃也庆厯间苏子美谪废以四十千得之为居傍水作亭曰沧浪欧阳文忠公诗所谓清风明月本无价可惜秪卖四万钱者也子美既死其后不能保遂屡易主今为章仆射子厚家所有广其故址为大阁又为堂山上亭北跨水复有山名洞山章氏併得之既除地发其下皆嵌空大石又得千余株亦广陵时所藏益以増累其隙两山相对遂为一时雄观土地葢有所归也王荆公晩年诗律尤精严造语用字间不容髪然意与言㑹言随意遣浑然天成殆不见有牵率排比处如含风鸭緑鳞鳞起弄日鵞黄褭褭垂读之初不觉有对偶至细数落花因坐久缓寻芳草得归迟但见舒闲容与之态耳而字字细攷之若经櫽括权衡者其用意亦深刻矣尝与叶致逺诸人和头字韵诗往返数四其末篇有云名誉子真矜谷口事功新息困壶头以谷口对壶头其精切如此后数日复取本追改云岂爱京师传谷口但知乡里胜壶头只今集中两本并存蔡天启云荆公每称老杜钩帘宿鹭起丸药流鸎啭之句以为用意高妙五字之模楷他日公作诗得青山扪虱坐黄鸟挟书眠自谓不减杜语以为得意然不能举全篇余尝顷以语薛肇明肇明后被㫖编公集求之终莫得或云公但得此一聨未尝成章也襌宗论云间有三种语其一为随波逐浪句谓随物应机不主故常其二为截断衆流句谓超出言外非情识所致其三为函葢干坤句谓泯然皆契无间可伺其深浅以是为序予尝戏谓学子言老杜诗亦有此三种语但先后不同波漂菰米沈云黑露冷莲房坠粉红为函葢干坤句以落花游丝白日静鸣鸠乳燕青春深为随波逐浪句以百年地僻柴门逈五月江深草阁寒为截断衆流句若有解此当与渠同参欧阳文忠公诗始矫崐体专以气格为主故其言多平易疎畅律诗意所到处虽语有不伦亦不复问而学之者往往遂失真倾囷倒廪无复余地然公诗好处岂专在此如崇徽公主手痕诗玉颜自昔为身累食肉何人与国谋此自是两叚大议论而抑扬曲折发见于七字之中婉丽雄胜字字不失相对虽崐体之工者亦未易比言意所㑹要当如是乃为至到许昌西湖与子城宻相附縁城而不可䇿杖往来不涉城市云是曲环作镇时取土筑城因以其地导潩水潴之略广百余畆中为横堤初但有其东之半耳其西广于东増倍而水不甚深宋莒公为守时因起黄河春夫浚治之始与西相通则其诗所谓凿开鱼鸟忘情地展尽江湖极目天者也其后韩持国作大亭水中取其诗名之曰展江然水面虽阔西边终易堙塞数十年来公厨规利者遂涸以为田嵗入才得三百斛以佐酿酒而水无㡬矣予为守时复以还旧稍益开浚𣺌然真有江湖之趣莒公诗更有一篇中云向晚旧滩都浸月遇寒新水便生烟尤风流有味而世不传往往但记前聨耳贾文元曲水园在许昌城北有大竹三十余畆潩河贯其中以入西湖最为佳处初为本州民所有文潞公为守买得之潞公自许移镇北门而文元为代一日挈家往游题诗壁间云画船载酒及芳辰丞相园林潩水濵虎节麟符抛不得却将清景付闲人遂走使持诗寄北门潞公得之大喜即以地劵归贾氏文元亦不辞而受然文元居京师后亦不复再至园今荒废竹亦残毁过半矣杜正献公自少清羸若不胜衣年过四十须髪即尽白虽立朝孤竣凛然不可屈而不为竒节危行雍容持守不以有所不为为贤而以得其所为为幸欧阳文忠公素出其门公谢事居宋文忠适来为守相与欢甚公不甚饮酒唯赋诗唱酬是时年巳八十然忧国之意犹慷慨不已每见于色欧公尝和公诗有云貎先年老因忧国事与心违始乞身公得之大喜常自讽诵当时以谓不惟曲尽公志虽其形貎亦在模冩中也元丰初北人来议地界韩丞相名缜自枢宻院都承㫖出分画玉汝有爱妾刘氏将行剧饮通夕且作乐府词留别翌日神宗巳宻知忽中批步军司遣兵为搬家追送之玉汝初莫测所因乆之方知其自乐府发也葢上以恩泽待下虽闺门之私亦恤之如此故中外士大夫无不乐尽其力刘贡父玉汝姻党即作小诗寄之以戯云嫖姚不复顾家为谁谓东山乆不归巻耳幸容携婉娈皇华何啻有光辉玉汝之词由此亦遂盛传于天下神宗皇帝天性俭约奉慈夀宫尤尽孝道慈圣太后尝以乘舆服物未备因同天节作珠子鞍辔为夀神宗一御于禁中后藏去不复用一日与两宫幸后苑赏花慈夀辇至神宗即降步亲扶慈圣出辇屡却不从闻者太息慈圣上僊李奉世时为侍郎进挽诗有珠韀昔御恩犹未玉辇亲扶事已非葢记此二事神宗览之泣下蔡天启云尝与张文潜论韩栁五言警句文潜举退之暖风抽宿麦清雨巻归旗子厚壁空残月曙门掩候虫秋皆为集中第一司马温公熙宁间自长安得请留台归始至洛中尝以诗言怀云三十余年西复东劳生薄宦等飞蓬所存旧业惟清白不负明君有朴忠早避喧烦真得䇿未逄危辱早收功太平触处农桑满赢取闾阎鹤发翁出处大节世固不容复议是时虽以论不合去而神宗眷礼之意愈厚然犹以避烦畏辱爲言况其下者乎元祐初起相至是十七年矣度公之意初葢未尝以自期也外祖晁君诚善诗苏子瞻爲集序所谓温厚静深如其爲人者也黄鲁直常诵其小雨愔愔人不寐卧听羸马龁残䔫爱赏不已他日得句云马龁枯萁喧午梦误惊风雨浪翻江自以爲工以语舅氏无咎曰吾诗实发于乃翁前联余始闻舅氏言此不解风雨翻江之意一日憇于逆旅闻傍舍有澎湃鞺鞳之声如风浪之厯船者起视之乃马食于槽水与草龃龉于槽间而爲此声方悟鲁直之好竒然此亦非可以意索适相遇而得之也元丰间苏子瞻系大理狱神宗本无意深罪子瞻时相进呈忽言苏轼于陛下有不臣意神宗改容曰轼固有罪然于朕不应至是卿何以知之时相因举轼桧诗根到九泉无曲处世间唯有蛰龙知之句对曰陛下飞龙在天轼以爲不知已而求之地下之蛰龙非不臣而何神宗曰诗人之词安可如此论彼自咏桧何预朕事时相语塞章子厚亦从旁解之遂薄其罪子厚尝以语余且以危言诋时相曰人之害物无所忌惮有如是也开帘风动竹疑是故人来与徘徊花上月空度可怜宵此两联虽见唐人小说中其实佳句也郑谷诗睡轻可忍风敲竹饮散那堪月在花意葢与此同然论其格力适堪掲酒家壁与市人书扇耳天下事毎患自以爲工处着力太过何但诗也蜀人君翼黄鲁直黔中时从逰最久尝言见鲁直自矜诗一联云人得交逰是风月天开图畵即江山以爲晩年最得意每举以教人而终不能成篇葢不欲以常语杂之然鲁直自有山围燕坐图畵出水作夜窓风雨来之句余以爲气格当胜前联也诗下䨇字极难须使七言五言之间除去五字三字外精神兴致全见于两言方爲工妙唐人记水田飞白鹭夏朩啭黄鹂爲李嘉祐诗王摩诘窃取之非也此两句好处正好添漠漠隂隂四字此乃摩诘爲嘉祐㸃化以自见其妙如李光弼将郭子仪军一号令之精彩数倍不然如嘉祐本句但是咏景耳人皆可到要之当令如老杜无边落朩萧萧下不尽长江衮衮来与江天漠漠鸟䨇去风雨时时龙一吟等乃爲超絶近世王荆公新秋浦溆绵绵静薄晚园林往往青与苏子瞻浥浥炉香初泛夜离离花影欲揺春皆可以追配前作也诗终篇有操纵不可拘用一律苏子瞻林行婆家初闭戸翟夫子舍尚留闗始读殆未测其意葢下有娟娟缺月黄昏后袅袅新居紫翠间繋懑岂无罗带水割愁还有劔铓山四句则入头不怕放行宁伤于拙也然系懑罗带割愁劔铓之语大是险诨亦何可屡打长篇最难晋魏以前诗无过十韵者葢尝使人以意逆志初不以序事倾尽爲工至老杜述怀北征诸篇穷极笔力如太史公纪传此固古今絶唱然八哀八篇本非集中髙作而世多尊称之不敢议此乃揣骨听声耳其病盖伤于多也如李邕苏源明诗中极多累句余尝痛刋去仅各取其半方爲尽善然此语不可爲不知者言也江干初雪图真蹟藏李邦直家唐䗶本世传爲摩诘所作末有元丰间王禹玉蔡持正韩玉汝章子厚王和甫张䆳明安厚卿七人题诗建中靖国元年韩师朴相邦直厚卿同在二府时前七人者所存唯厚卿而已持正贬死岭外禹玉追贬子厚方贬玉汝和甫䆳明则死久矣故师朴继题其后曰诸公当日聚巖廊半谪南荒半已亡惟有紫枢黄阁老再开图畵看潇湘是时邦直在门下厚卿在西府紫枢黄阁谓二人也厚卿复题云曾㳺沧海困惊澜晚渉风波路更难从此江湖无限兴不如秪向畵图看而邦直亦自题云此身何补一毫芒三辱清时政事堂病骨未爲山下土尚寻遗墨话存亡余家有此模本併録诸公诗续之每出慨然自元丰至建中靖国几三十年诸公之名官亦已至矣然始皆有愿爲图中之逰而不暇得故禹玉云何日扁舟载风雪却将蓑笠伴渔人玉汝云君恩未报身何有且寄扁舟梦想中其后废谪流窜有虽死不得免者而江湖间此景无处不有皆不得一偿厚卿至爲危辞葢有激而云岂此景无不可得亦自不能践其言耳韩持国虽刚果特立风节凛然而情致风流髙其流辈许昌崔象之侍郎旧第今爲杜君章家所有㕔后小亭仅丈余旧有海棠两株持国每花开时辄载酒日饮其下竟谢而去嵗以爲常至今故老犹能言之余尝于小亭柱间得公二絶句其一云濯锦江头干万枝当年未解惜芳菲而今得向君家见不怕春寒雨溼衣尚可想见当时气味韩忠宪公尝帅蜀持国兄弟皆侍行尚少故前两句云尔其二云长条无风亦自动柔艶着雨更相宜漫其后句曾存之家池中岛上亦有海棠十许株余爲守时嵗亦与王幼安诸人席地屡饮然此公胜处不能继也诗之用事不可牵强必至于不得不用而后用之则事辞爲一莫见其安排鬭凑之迹苏子瞻尝爲人作挽诗云岂意日斜庚子后忽惊嵗在己辰年此乃天生作对不假人力温庭筠诗云有用甲子相对者云风巻蓬根屯戊巳月移松影守庚申两语本不相类其题云与道士守庚申时闻西方有警事邂逅适然固不可知然以其用意附㑹观之疑若得此对而就爲之题者此蔽于用事之弊也前辈诗材亦或预爲储蓄然非所当用未尝强出余尝从赵德麟假陶渊明集本葢子瞻所阅者时有改定字末手题两联云人言卢杞是姦邪我觉魏公真妩媚又槐花黄举子忙促织鸣懒妇惊不知偶书之耶或将以爲用也然子瞻诗后不见此语则固无意于必用矣王荆公作韩魏公挽辞云朩稼曾闻逹官怕山頽今见哲人萎或言亦是平时所得魏公之薨是嵗适雨朩氷前一嵗华山崩偶有二事故不觉尔世言社日饮酒治聋不知其何据五代李涛有春社从李昉求酒诗云社公今日没心情乞爲治聋酒一瓶恼乱玉堂将欲徧依稀巡到第三㕔昉时爲翰林学士有日给内库酒故涛从乞之则其传亦已久矣社公涛小字也唐人在庆侍下虽官髙年大皆称小字涛性疎逹不覊善谐谑与朝士言亦多以社翁自名闻者无不以爲笑然亮直敢言后官亦至宰相韩退之䨇鸟诗殆不可晓顷尝以问苏丞相子容云意似是指佛老二学以其终篇本末考之亦或然也杜子羙病柏病橘枯椶枯楠四诗皆兴当时事病柏当爲明皇作与杜鹃行同意枯椶比民之残困则其篇中自言矣枯楠云犹含栋梁具无复霄汉志当爲房次律之徒作惟病橘始言惜哉结实小酸澁如棠梨末以比荔枝劳民疑若指近倖之不得志者自汉魏以来诗人用意深逺不失古风惟此公爲然不但语言之工也刘贡父以司空图诗中咄喏二字辩晋书所载石崇豆粥咄嗟而办爲误以喏爲嗟非也孙楚诗自有三命皆有极咄嗟不可保之语此亦岂是以喏爲嗟古今语言固有各于一时本不与后世相通者咄嗟皆声也自晋以前未见有言咄殷浩所谓咄咄逼人葢拒物之声嗟乃叹声咄嗟犹言唿吸疑是晋人一时语故孙楚亦云尔顷见晁无咎举鲁直诗人家寒橘柚秋色老梧桐张文潜云斜日两竿眠犊晚春波一顷去凫寒皆自以爲莫能及王荆公诗有老景春可惜无花可留得莫嫌柳浑青终恨李太白之句以古人姓名藏句中葢以文爲戯或者谓前无此体自公始见之余读权德舆集其一篇云藩宣秉戎寄衡石崇位势年纪信不留弛张良自媿樵苏则爲惬𤓰李斯可畏不顾荣官尊每陈农亩利家林类巖巘负郭躬歛积志满宠生嫌养䝉恬胜智疎钟皓月晓晚景丹霞异涧谷永不谖山川景梁冀无累颇符生学展禽尚志从此直不疑支离疎世事则德舆已尝爲此体乃知古人文章之变殆无遗藴德舆在唐不以诗名然词亦雅畅此篇虽主意在立别体然亦自不失爲佳制也杨大年刘子仪皆喜唐彦谦诗以其用事精巧对偶亲切黄鲁直诗体虽不类然亦不以杨刘爲过如彦谦题汉髙庙云耳闻明主提三尺眼见愚民盗一抔虽是着题然语皆歇后一抔事无两出或可略土字如三尺律三尺喙皆可何独剑乎耳闻明主眼见愚民尤不成语余数见交㳺道鲁直意殊不可解苏子瞻诗有买牛但自捐三尺射鼠何劳挽六钧亦与此同病六钧可去弓字三尺不可去剑字此理甚易知也苏子瞻尝两用孔稚圭鸣蛙事如水底笙簧蛙两部山中奴婢橘千头虽似笙簧易鼓吹不碍其意同至已遣乱蛙成两部更邀明月作三人则成两部不知爲何物亦是歇后故用事宁与出处语小异而意同不可尽牵出处语而意不显也学者多议子瞻朩杪见龟趺以爲语病谓龟趺不当出朩杪殊未之思此题程筠光墓归真亭也东南多塟山上碑亭柱往往在半山间未必皆平地则下视之龟趺出朩杪何足怪哉李廌阳翟人少以文字见苏子瞻子瞻喜之元祐初知举廌适就试意在必得廌以魁多士及攷章援程文大喜以爲廌无疑遂以爲魁既拆号怅然出院以诗送廌归曰平时谩识古战场过眼终迷日五色盖道其本意廌自是学亦不进家贫不甚自爱尝以书责子瞻不荐已子瞻后稍薄之竟不第而死刘季孙平之子能作七字家藏书数干巻善用事送孔宗翰知扬州诗有云诗书鲁国真男子歌吹扬州作贵人多称其精当爲杭州钤辖子瞻作守深知之后尝以诗寄子瞻云四海共知霜鬓满重阳曾揷菊花无子瞻大喜在颕州和季孙诗所谓一篇向人冩肝肺四海知我霜鬓斑葢记此也文同字与可蜀人与苏子瞻爲中表兄弟相厚爲人靖深超然不撄世故善畵墨竹作诗骚亦过人熈宁初时论既不一士大夫好恶纷然同在馆阁未尝有所向背时子瞻数上书论天下事退而与賔客亦言多以时事爲讥诮同极以爲不然每苦口力戒之子瞻不能听也出爲杭州通判同送行诗有北客若来休问事西湖虽好莫吟诗之句及黄州之谪正坐杭州诗语人以爲知言杨文公在翰林以谗佯狂去职然圣眷之不衰闻疾愈即起爲郡未几复以判秘监召既到阙以诗赐之曰琐闼往年司制诰共嘉藻思类相如蓬山今日诠坟史还仰多闻过仲舒报政列城归觐后疏恩髙阁拜恩初诸生济济弥瞻望铅椠谘询辩鲁鱼祖宗爱惜人材保全忠贤之意如此文公后卒与宼莱公力排宫闱协定大策功虽不终其尽力于国者亦可以无愧也古诗有离合体近人多不解此体余读文类得北海四言一篇云渔父屈节水潜匿方与时进止出寺弛张吕公饥钓阖口渭旁九域有圣无土不王好是正直女固子臧海外有截隼逝鹰扬六翮不奋羽仪未彰龙蛇之蛰比他可忘玟琁隐耀羙玉韬光无名无誉放言深藏按辔安行谁谓路长此篇离合鲁国孔融文举六字徐而考之诗二十四句每四句离合一字如首章云渔父屈节水潜匿方与时进止出寺弛张第一句渔字第二句水字渔犯水字而去水则存者爲鱼字第三句有时字第四句有寺字时犯寺字而去寺则存者爲日字离鱼与日而合之则爲鲁字下四章类此殆古人好竒之过欲以文字示其巧也刘丞相莘老殿试时苏丞相子容爲详定官子容后尹南京莘老复佥判在幕中相与欢甚元祐初莘老自中司入爲左丞子容犹爲翰林学士承㫖及莘老迁黄门子容始爲左丞莘老宿东省尝以诗寄子容云膺门早嵗预登龙佥幕中间託下风敢谓弹冠烦贡禹毎思移疾避胡公葢记前事而子容答之有末路自惊黄发老平时曾识黑头公之句当时以爲盛事又三年莘老既相而罢子容始践其位云王荆公少以意气自许故诗语惟其所向不复更爲涵蓄如天下苍生待霖雨不知龙向此中蟠又万緑丛中红一㸃动人春色不须多平治险秽非无力润泽焦枯是有材之类皆直道其胸中事后爲羣牧判官从宋次道尽假唐人诗集博观而约取晚年始尽深婉不迫之趣乃知文字虽工拙之定限然亦必视初壮虽工方其未至时亦不能力强而遽至此也髙荷荆南人学杜子羙作五言颇得句法黄鲁直自戎州归荷以五十韵见鲁直极爱赏之尝和其言有云张侯海内长句晁子庙中雅歌髙郎少加笔力我知三杰同科张谓文潜晁谓无咎也无咎闻之颇不平荷晚爲童贯客得兰州通判以死既不爲时论所与其诗亦不复传云杜牧诗清时有味是无能闲爱孤云静爱僧拟把一麾江海去乐㳺原上望昭陵此葢不满于当时故末有望昭陵之句汪辅之在场屋能作赋略与郑毅夫滕逹道齐名以意气自负既登第久不得志常郁郁不乐语多议刺元丰初始爲河北转运使未几坐累谪官累年遇赦幸复知处州谢表有云清时有味白首无能蔡持正爲侍御史引杜牧诗爲证以爲怨望遂复罢古今人用事有趂笔快意而误者虽名辈有所不免苏子瞻石建方欣洗牏厠姜龎不解叹蛜蝛据汉书牏厠本作厠牏葢中衣也二字义不应可颠倒用鲁直啜羮不如放麋乐羊终愧巴西本是西巴见韩非子葢贪于得韵亦不暇省尔宼莱公南迁道过襄州尝畱一絶句于驿亭曰沙堤筑处迎丞相驿吏催时送逐臣到了输他林下客无荣无辱自由身林下客大槩言之初无所主名也胡祕监旦素不爲公所喜时适居郡下既闻之遂以林下客谓公爲已发且有称快之语闻者无不皆笑诗人以一字爲工世固知之惟老杜变化开阖出竒无穷殆不可以形迹捕如江山有巴蜀栋宇自齐梁逺近数千里上下数百年只在有与自两字间而吞纳山川之气俯仰古今之怀皆见于言外滕王亭子粉墻犹竹色虚阁自松声若不用犹与自两字则余八言凡亭子皆可用不必滕王也此皆工妙至到人力不可及而此老独雍容闲肆出于自然略不见其用力处今人多取其已用字模放用之偃蹇狭陋尽成死法不知意与境㑹言其中节凡字皆可用也读古人诗多意所喜处诵忆之久往往不觉误用爲己语绿隂生昼寂孤花表春余此韦苏州集中最爲警䇿而荆公诗乃有绿隂生昼寂幽草弄秋妍之句大抵荆公阅唐诗多于去取之间用意尤精观百家诗选可见也如苏子瞻山围故国城空在潮打西陵意未平此非误用直是取旧句纵横役使莫彼我爲辨耳庆厯八年王则叛真定既诛始析河北大名定武真定髙阳爲四路置帅更命儒臣以辑边备魏公自郓州徙镇各大兴方略事无不自亲尝有题养贞亭诗云所期清䇿虑不是爱精神又云吏民还解否吾岂茍安人其志可见矣郡圃号衆春㑹嵗饥渉春未尝一逰陈荐在幕府以诗请公云水底鱼龙思鼓吹沙头鸥鹭望旌旗公亟答之云细民沟壑方援手别馆鸎花任送春在镇五年政声流闻自是天下遂属以爲相王荆公在钟山有马甚恶蹄啮不可近一日两挍牵至庭下告公请鬻之蔡天启时在坐曰世安有不可调之马第久不骑骄耳即起捉其騣一跃而上不用衔勒驰数十里而还荆公大壮之即作集句诗赠天启所谓蔡子勇成癖能骑生马驹者后又有身着青衫骑恶马日行三百尚嫌迟心源落落堪爲将却是君王耒备知士大夫盛传荆公以将帅之材许天启绍圣初章申公当国首欲进天启侍从㑹执政有不悦者乃出爲永兴军路提举常平因欲稍迁爲帅㑹丁内艰不果犹是用荆公遗意也元丰间尝久旱不雨裕陵禁中斋祷甚力一日梦有僧乗马驰空中口吐云雾既觉而雨大作翌日遣中贵人寻梦中所见物色于相国寺三门五百罗汉中第十三尊像彷彿即迎入内视之正所梦也王丞相禹玉作喜雨诗云良弼爲辜霖雨望神僧作雾应精求元参政厚之仙骥薾云穿仗下佛花吹雨匝天流葢记此相国寺罗汉本江南李氏时物在庐山东林寺曹翰下江南尽取其城中金帛寳货连百余舟私盗以归无以爲之名乃取罗汉毎舟载十许尊献之诏因赐于相国寺当时谓之神罗汉云荆公诗用法甚严尤精于对偶尝云用汉人语止可以汉人语对若参以异代语便不相类如一水䕶田将緑遶两山排闼送青来之类皆汉人语也此惟公用之不觉拘窘卑凡如周颙宅在阿兰若娄约身随窣堵波皆以梵语对梵语亦此意尝有人向公称自喜田园安五柳但嫌尸祝扰庚桑之句以爲的对公笑曰伊但知栁对桑爲的然庚亦自是数葢以十干数之也焦中书南㕔壁间有晏元献题咏上竿伎一诗云百尺竿头褭褭身足腾跟挂骇傍人汉隂有叟君知否抱瓮区区亦未贫当时固必有谓文潞公在枢府尝一日过中书与荆公行至题下特迟留诵诗久之亦未能无意也荆公他日复题一篇于诗后云赐也能言未识真误将心许汉隂人桔橰俯仰何妨事抱瓮区区老自身张景脩字敏叔常州人余大父客也少刻苦作诗至老不衰典雅平易时多佳句元丰末爲饶州浮梁令邑子朱天钖以神童应诏景脩作诗送之天钖到阙㑹忘取本州公据爲礼部所却因击登闻鼓院缴景脩所送诗爲证神宗一见大称赏之翌日以语宰相王禹玉恨四方有遗材即令召对禹玉言不欲以一诗召人恐长浮竞不若俟其秩满赴部命之遂止令中书籍记姓名比景脩罢官任神宗已升遐亦云命矣大观中始与余同爲祠曹郎中年已几七十有诗数千篇大父元祐间自湖南宪请宫祠归景脩尝以诗寄曰闻说年来请洞霄江湖奉使久勤劳有神僊处闲方得用老成时退更髙借宅但须新种竹寻仙想见旧栽桃浮梁居士尘埃甚须发而今也二毛其诗大抵类此流落无闻亦可惜也常待制秩居汝隂与王深父皆有盛名于嘉祐治平之间屡召不至虽欧阳文忠公亦重推礼之其诗所谓笑杀颕川常处士十年骑马听朝鸡者是也熈宁初荆公当国力致之遂起判国子监太常礼院声誉稍减于前尝一日大雪趋朝与百官待门于仗舎时秩已衰寒甚不可忍喟然若有所恨者乃举文忠诗以自戯曰冻杀颕川常处士也来骑马听朝鸡前辈诗文各有平生自得意处不过数篇然他人未必能尽知也毘陵正素处士张子厚善书余尝于其家见欧阳文忠子棐以乌丝栏绢一轴求子厚书文忠明妃曲两篇庐山髙一篇略云先公平日未尝矜大所爲文一日被酒语棐曰吾庐山髙今人莫能爲唯李太白能之明妃曲后篇太白不能爲唯杜子羙能之至于前篇则子羙亦不能爲唯吾能之也因欲别録此三篇也余居吴下一日出阊门至小寺中壁间有题诗一絶云黄叶西陂水漫流遽蒢风急滞扁舟夕阳暝色来千里人语鸡声共一丘意极喜初不书名氏问寺僧云吴县宼主簿所作今官满去矣归而问之吴下士大夫云寇名国宝盖与余同年然皆莫知其能诗余与国寳牓下未尝往来亦谩不省其爲人已而数爲好事者举此诗始有言国宝徐州人久从陈无已学乃知文字渊源有所自来亦不难辨恨不得多见之也宋景文公子京不甚爲韩魏公所知故公当国子京多补外嘉祐末始再入爲翰林学士偶朝㑹子京因病谒告以表自陈云不获预率舞之列魏公见之殊不乐元祐初驾幸太学吕丞相微仲有诗中间押行字韵馆阁诸人皆和秦学士观一联云涵天璧水遥迎仗映月深花不乱行诸生闻之亦閧然观爲人喜傲谑然此句实迫于趂韵未必有意也髙丽自太宗后久不入贡至元丰初始遣使来朝神宗以张诚一馆伴令问其复朝之意云其国与契丹爲隣毎因契丹诛求借不能堪国主王徽常诵华严经祈至中国一夕忽梦至京师备见城邑宫阙之盛觉而慕之乃爲诗以记曰恶业因缘近契丹一年朝贡几多般移身忽到京华地可惜中霄漏滴残余大观间馆伴髙丽人常见诚一语録备载此事故事使人到阙不过月计日即遣发余馆伴时上欲留观殿试故牓及上已遂几七十日使者颇修谨详雅余抚之既厚每相感饯行至占云馆而别其副韩缴如马上忽使人持一大玉带赠余云此实故物其家世传以爲宝今以爲献且于笏上自书一诗相别云泣涕汎澜欲别离此生无复再来期谩将宝玉陈深意莫忘思人见物时余以髙丽使故事无解换例力辞之其词虽扑拙然亦可见其意也唐诗僧自中叶以后其名字班班爲当时所称者甚多然诗皆不传如经来白马寺僧到赤乌年数联仅见文士所録而已陵迟至贯休齐已之徒其诗虽存然无足言矣中间虽皎然最爲杰出故其诗十巻独全亦无甚过人者近世僧学诗者极多皆无超然自得之气往往反拾掇模傚士大夫所残弃又自作一种僧体格律尤凡俗世谓之酸馅气子瞻有赠惠通诗云语带烟霞从古少气含蔬笋到公无尝语人曰颇解蔬笋语否爲无酸馅气也闻者无不皆笑池塘生春草园栁变鸣禽世多不解此语爲工葢欲以竒求之耳此语之工正在无所用意猝然与景相遇借以成章不假绳削故非常情所能到诗家妙处当须以此爲根本而思苦难言者往往不悟钟嵘诗品论之最详其略云思君如流水既是即目髙台多悲风亦惟所见清晨登陇首差无故实明月照积雪非出经史古今胜语多非补假皆由直寻颜延之谢庄尤爲繁宻于时化之故大明泰始中文书殆同书抄近任昉王元长等辞不贵竒竞须新事迩来作者寝以成俗遂乃句无虚语语无虚字牵挛补衲蠧文已甚自然英㫖罕遇其人余每爱此言简切明白易晓但观者未尝留意耳自唐以后既变以律体固不能无拘窘然茍大手笔亦自不妨削鐻于神志之间斵轮于甘苦之外也姑苏城外寒山寺夜半钟声到客船此唐张继题城西枫桥寺诗也欧阳文忠公尝病其夜半非打钟时葢公未尝至吴中今吴中山寺实以夜半打钟继诗三十余篇余家有之往往多佳句王荆公编百家诗选从宋次道借本中间有暝色赴春愁次道改赴字作起字荆公复定爲赴字以语次道曰若是起字人谁不能到次道以爲然张文定安道未第时贫甚衣食殆不给然意气豪举未尝少贬与刘潜李寇石曼卿往来山东诸郡任气使酒见者皆倾下之沛县有汉髙祖庙并歌风台前后题诗人甚多无不推颂功德独安道髙祖庙诗曰纵酒疎狂不治生中阳有土不归耕偶因乱世成功业更向翁前与仲争又歌风台曰落魄刘郎作帝归樽前感慨大风诗淮隂反接英彭族更欲多求勐士爲葢自少已不凡矣京师职事官旧皆无公廨虽宰相执政亦僦舎而居每遇出省或有中批外奏急速文字则省吏偏持于私第呈押既稽缓又多漏泄元丰初始建东西府于右掖门之前毎府相对爲四位俗谓之八位裕陵幸尚书省驻辇环视久之时张侍郎文裕以诗庆宰执元参政厚之和云黄阁势连东鳯阙紫枢光直右银台葢东府与西阙相近西府正直右掖门崇宁末蔡鲁公罢相始赐第于梁门外大观初再入因不复迁府居自是相继何丞相伯通郑丞相逹夫与今王丞相将明皆赐第援鲁公例皆于私第治事而二府往往多虚位或爲书局官指射以置局与元丰本意稍异也俞紫芝字秀老扬州人少有髙行不娶得浮屠心法所至翛然而工于作诗王荆公居钟山秀老数相往来尤爱重之每见于诗所谓公诗何以解人愁初日芙蓉映碧流未怕元刘争独歩不妨陶谢与同逰是也秀老尝有夜深童子唤不起勐虎一声山月髙之句尤爲荆公所赏亟和云新诗比旧仍增峭若许追攀莫太髙秀老卒于元祐初惜时无发明之者不得与林和靖一流槩见于隐逸其弟澹字清老亦不娶滑稽善谐谑洞晓音律能歌荆公亦善之晚年作渔家傲等乐府数阕每山行即使澹歌之然澹使酒好骂不若秀老之恬静一日见公云吾欲去爲浮屠但贫无钱买祠部尔公欣然爲置祠部澹约日祝发既过期寂无耗公问其然澹徐曰吾思僧亦不易爲公所赠祠部已送酒家偿旧债矣公爲之大笑黄鲁直尝作三诗赠澹其一云有客梦超俗去髪脱尘冠平明视清镜正尔良独难葢荆公事也姑苏南园钱氏广陵王之旧圃也老朩皆合抱流水竒石参错其间最爲工王翰林元之爲长洲县宰时无日不携客醉饮常有诗曰他年我若功成后乞取南园作醉乡今园中大堂遂以醉乡名之大观末蔡鲁公罢相欲东还诏以园赐公公即戯以诗示亲党云八年帷幄竟何爲更赐南园宠退师堪笑当时王学士功名未有便吟诗至和嘉祐间场屋举子爲文尚竒澁读或不能成句欧阳文忠公力欲革其弊既知贡举凡文渉彫刻者皆黜之时范景仁王禹玉梅公仪等同事而梅圣俞爲参详官未引试前唱酬诗极多文忠无譁战士衔枚勇下笔春蚕食叶声最爲警䇿圣俞有万蚁战时春日暖五星明处夜堂深亦爲诸公所称及放牓平时有声如刘辉辈皆不预选士论颇汹汹未几时传遂閧閧然以爲主司耽于唱酬不暇详考挍且以言五星自比而待我曹爲蚕蚁因造爲配语自是礼闱不复敢作诗终元丰末几三十年元祐初虽稍稍爲之要不如前日之盛然是牓得苏子瞻爲第二人子由与曾子固皆在选中亦不可谓不得人矣苏明允至和间来京师既爲欧阳文忠公所知其名翕然韩忠宪诸公皆侍以上客尝遇忠宪忠宪置酒私第惟文忠与一二执政而明允乃以布衣参其间都人以爲之异礼席间赋诗明允有佳节屡从愁里过壮心时傍醉中来之句其意气尤不少衰明允诗不多见然精深有味语不徒发正类其文如读易诗云谁爲善相应嫌痩后有知音可废弹婉而不迫哀而不伤所作自不必多也张先郎中字子野能爲诗及乐府至老不衰居钱塘苏子瞻作倅时先年已八十余视听尚精强家犹畜声妓子瞻尝赠以诗云诗人老去莺莺在公子归来燕燕忙葢全用张氏故事戱之先和云愁似鳏鱼知夜永懒同蝴蝶爲春忙极爲子瞻所赏然俚俗多喜传咏先乐府遂掩其诗声识者皆以爲恨云元厚之知荆南尝梦至仙府与三人者联书名傍有告之曰君三人盖兄弟也觉而思之莫知所谓未几召入爲学士时韩持国维扬元素绘先已在院一日因书奏列名三人名皆从绞丝始悟梦中兄弟之意岂造物以是爲戱耶已而持国元素皆外补厚之尹京后三年复与元素还职而邓文约相继爲直院则三人之名又皆从绞丝盖终始皆同决非偶然以此推之仕宦升沉进退岂可以人力计许大夫选尝作四翰林诗记其事厚之和云联名适似三株树传玩惊看五朶云此亦一时之异也晋魏间诗尚未知声律对偶然陆云相谑之辞所谓日下荀鸣鹤云间陆士龙者乃指爲的对至四海习凿齿弥天释道安之类不一乃知此体出于自然不待沈约而后能也旧不解四海弥天爲何等语因读梁慧皎髙僧传载凿齿与道安书云天不终朝而雨六合者弥天之云也𢎞渊源而润八极者四海之流也故摘其语以爲戯耳始晋初爲佛学者皆从其师姓如支遁本姓闗从支谦学故爲支道安以佛学皆本释迦爲师请以释命氏遂爲定制则释道安者亦其姓也诗语固忌用巧太过然縁情体物自有天然工妙虽巧而不见刻削之痕老杜细雨鱼儿出微风燕子斜此十字殆无一字虚设雨细着水靣爲沤鱼常一浮而淰若大雨则伏而不出矣燕体轻弱风勐则不能胜惟微风乃受以爲势故又有轻燕受风斜之语至穿花蛱蝶深深见㸃水蜻蜓欵欵飞深深字若无穿字欵欵字若无㸃字皆无以见其精微如此然读之浑然全似未尝用力此所以不碍其气格超胜使晚唐诸子爲之便当如鱼跃练波抛玉尺莺穿丝栁织金梭体矣七言难于气象雄浑句中有力而纡徐不失言外之意自老杜锦江春色来天地玉垒浮云变古今与五更鼓角声悲壮三崃星河影动摇等句之后常恨无复继者韩退之笔力最爲杰出然每苦意与语俱尽和裴晋公破蔡州回诗所谓将军旧压三司贵相国新兼五等崇非不壮也然意亦尽于此矣不若刘禹钖贺晋公留守东都云天子旌旗分一半八方风雨㑹中州语逺而体大也人之材力信自有限李翺皇甫湜皆韩退之髙弟而二人独不传其诗不应散亡无一篇存者计是非其所长故不多作耳退之集中有题湜公安园池诗后云尔雅注虫鱼定非磊落人又有用将济诸人舍得业孔颜意若讥其徒爲无益而劝之使不作者翺见于逺逰联句惟前之讵灼灼此去信悠悠一出之后遂不复见亦可知矣然二人以非所工而不作愈于不能而强爲之亦可谓善用其短矣元丰既行官制准唐故事定宰相上事仪以御史中丞押百官班拜于阶下宰相答拜于阼阶上时王禹玉除左仆射蔡持正右仆射神宗命即尚书省行之二人力辞帝不可曰既以董正治官不得不正其方分于始此国体非爲卿设也二人乃受命时元厚之已致仕居吴以诗贺王禹玉有前殿听宣中禁制南宫看集外朝班星辰影落三阶下桃李隂成四海间之句时最爲盛事自是相继入相者皆不复再讲此礼信不可常行也刘季孙初以左班殿直监饶州酒王荆公爲江东提刑巡厯至饶按酒务始至㕔事见屏间有题小诗曰呢喃燕子语梁间底事来惊梦里闲説与傍人应不解杖藜携酒看芝山大称赏之问专知官谁所作以季孙言即召与之语嘉叹升车而去不复问务事既至传舍适郡学生持状立庭下请差官摄州学事公判监酒殿直一郡大惊遂知名云旧説徐敬业败与骆賔王俱不死皆去爲浮屠以免賔王居杭州灵隐寺因续宋之问诗人始知之而唐新书不载今宋诗乃见賔王集中惟题鹫岭郁苕峣龙宫鎻寂寥两句是宋作自楼观沧海日门对淛江潮以后五韵皆賔王所续方武后初革命天下所共疾敬业与賔王首唱义则世哀之而爲隐藏理或有之此诗不知后人因其传而録之賔王集耶或本集固自爲賔王作而收之也然賔王集乃古本非后人所裒次者若此诗当时已自録于集中则賔王之不死亦一证也魏晋间人诗大抵专工一体如侍宴从军之类故后来相与祖习者亦但因其所长取之耳谢灵运拟邺中七子与江淹杂拟是也梁钟嵘作诗品皆云某人诗出于某人亦以此然论陶渊明乃以爲出于应璩此语不知其所据应璩诗不多见惟文选载其百一诗一篇所谓下流不可处君子慎厥初者与陶诗了不相类五臣注引文章録云曹爽用事多违法度璩作此诗以刺在位意若百分有补于一者渊明正以脱略世故超然物外爲意顾区区在位者何足累其心哉且此老何尝有意欲以诗自名而追取一人而模放之此乃当时文士与世进取竞进而争长者所爲何期此老之浅葢嵘之陋也江淹拟汤惠休诗曰日暮碧云合佳人殊未来古今以爲佳句然谢灵运圆景早已满佳人犹未还谢𤣥睴春草秋更緑公子未西归即是此意尝怪两汉间所作骚文未尝有新语直是句句规模屈宋但换字不同耳至晋宋以后诗人之辞其敝亦然若是虽工亦何足道葢当时祖习共以爲然故未有讥之者耳嵇康幽愤诗云性不伤物频致怨憎昔慙下惠今愧孙登葢志钟㑹之悔也吾尝读世説知康乃魏宗室壻审如此虽不忤钟㑹亦安能免死耶尝称阮籍口不臧否人物以爲可师殊不然籍虽不臧否人而作青白眼亦何以异籍得全于晋直是早附司马师隂託其庇耳史言礼法之士嫉之如讐赖司马景王全之以此而言籍非附司马氏未必能脱祸也今文选载蒋济劝进表一篇乃籍所作籍忍至此亦何所不可爲籍着论鄙世俗之士以爲犹虱处乎裩中籍委身于司马氏独非裩中乎观康尚不屈于钟㑹肯卖魏而附晋乎世俗但以迹之近似者取之葢以爲嵇阮吾每爲之太息也晋人多言饮酒有至于沉醉者此未必意真在于酒葢方时艰难人各惧祸惟託于醉可以粗逺世故葢自陈平曹参以来已用此䇿汉书记陈平于刘吕未判之际日饮醇酒戱妇人是岂真好饮耶曹参虽与此异然方欲解秦之烦苛付之清净以酒杜人是亦一术不然如蒯通辈无事而献説者且将日走其门矣流传至嵇阮刘伶之徒虽全欲用此爲保身之计此意惟颜延年知之故五君咏云刘伶善闭闗怀情灭闻见韬精日沉饮谁知非荒宴如是饮者未必剧饮醉者未必真醉也后世不知此凡溺于酒者往往以嵇阮爲例濡首腐脇亦何恨于死耶古今论诗者多矣吾独爱汤惠休称谢灵运爲初日芙渠沈约称王筠爲弹丸脱手两语最当人意初日芙渠非人力所能爲而精彩华妙之意自然见于造化之妙灵运诸诗可以当此者亦无几弹丸脱手虽是输冩便利动无留碍然其精圆快速发之在手筠亦未能尽也然作诗审到此地岂复更有余事韩退之赠张籍云君诗多态度霭霭春空云司空图记戴叔伦语云诗人之辞如蓝田日暖良玉生烟亦是形似之微妙者但学者不能味其言耳王介字中甫衢州人博学善讥谑尝举制科不中与王荆公逰甚欵曲然未尝降意少相下熈宁初荆公以翰林学士被召前此屡召不起至是始受命介以诗寄云草庐三顾动幽蛰蕙帐一空生晓寒用蕙帐事葢有所讽荆公得之大笑他日作诗有丈夫出处非无意猿鹤从来自不知之句盖爲介发也诗禁体物语此学诗者类能言之也欧阳文忠公守汝隂尝与客赋雪于聚星堂举此令往往皆阁笔不能下然此亦定法若能者则出入纵横何可拘碍郑谷乱飘僧舍茶烟溼宻酒歌楼酒力微非不去体物语而气格如此其卑苏子瞻冻合玉楼寒起粟光摇银海眩生花超然飞动何害其言玉楼银海韩退之两篇力欲去此弊虽冥搜竒谲亦不免有缟带银杯之句杜子羙暗度南楼月寒生北渚云初不避云月字若随风且开叶带雨不成花则退之两篇殆无以过之也韩魏公初镇定武时年才四十五德望伟然中外莫不倾属公亦自以天下爲已任遇事不惮勤劳晩作阅古堂尝爲八咏其垒石药圃沟泉三篇卒章云主人未有铭功处日视崔嵬激壮怀吾心尽欲医民病长得忧民病不销谁知到此幽闲地多少余波济物来其意气所怀固已见于造次赋咏之间终成大勲岂徒言之而已哉五代王仁裕知贡举王丞相漙爲状元时年二十六后六年遂相周世宗犹及本朝以太子太保罢归班年才四十二前此所未有也溥初拜相仁裕犹致仕无恙尝以诗贺溥云一战文场㧞赵旗便调金鼎佐无爲白麻骤降恩何极黄发初闻喜可知䟦勑按前人到少筑沙堤上马归迟立班始得遥相见亲洽争如未贵时溥在位每休沐必诣仁裕从容终日葢唐以来座主门生之礼尤厚今王丞相将明霍侍郎端友牓南省奏名时知举四人安枢宻处厚刘尚书彦修与今邓枢宻子常范右丞谦叔吾亦忝㸃检试巻官邓范不唯及见其登庸可以继仁裕且同在政府则仁裕所不及也石林诗话