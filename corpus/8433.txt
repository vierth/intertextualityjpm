长灵守卓禅师语录X卍XXX长灵和尚语录东京天宁万寿禅寺长灵卓和尚语录住武林显宁永报禅寺嗣法介谌编师初住舒州甘露禅院开堂日拈香祝圣寿罢复拈香云此一瓣香气息也无多子且能上透三世诸佛脑门下彻一切含灵妙本群魔欲隐弥露千眼要见无由今朝拈出巳落化仪既有夤缘不无宣布爇向鑪中供养洪州黄龙山昭默堂灵源和尚以酧法乳遂敷座上首白槌罢僧问竺干心印灵源深处传来秘藏摩尼甘露台前拈出为国开堂愿闻法要师云一人传虗万人传实进云长将日月为天眼共指山河作寿基师云一雨才沾足四民心巳苏僧问保寿开堂三圣推出一僧未审意旨如何师云罕逢穿耳客多遇刻舟人进云为什么瞎却镇州一城人眼师云进前不如退后师复云有问有答须是其人若是其人唤作游戏三昧逢场施设无可不可其或心源尚翳觉照犹蒙但X纵狂机无有是处若据此事人天未集巳前平常动静之际人人分上本自混然各无增损明来暗去自古自今一段灵光法尔莹彻即心即佛日用堂堂非佛非心物物觌体是箇微妙大解脱门于斯得入亡言而声应十方不动而身游沙界尘尘华藏境处处总持门即想念以契神机辟尘劳而兴佛事回途石马火里莲开以至棒头取证喝下传心一指明宗三拜得髓复何怪哉还信得及么以拂子击禅牀云若向这里信得及如许多葛藤又向什么处去也良久云目前得旨俱成见触处无心是到头上堂云年来乍住甘露痴钝无可作做刚被王官差排业缘无能回互祇得逐浪随波从教诸方流布门前旋买新盐瓮里有些陈醋来者覔茶与茶大似虽贫而富更问祖师西来老也得住且住上堂云无边剎境自他不隔于毫端古人祇道庭前柏树子自有人省得此事十世古今始终不离于当念便恁么去谁敢压良为贱诸仁者如何以摩尼之珠久埋暗室又不可妄认五色便为摩尼致使缁素不分情尘莫脱是知水未入海不得咸味金不去砂祇成混杂且道摩尼珠即今在什么处良久云参堂喫茶去上堂云四维风景寥寥极目晴空廓落孰为好丑是非何用识情卜度石火迸光清秋一鹗言前得旨巳周遮句后无踪徒摸𢱢札着不行秦时𨍏轹X上堂云久雨不晴今日晴和泥合水要分明虗空湿了何妨事依旧太阳东畔生可谓檐前滴沥无非圆通广大之门春令秋行尽是遮那清净境界眼见耳闻失钱遭罪汝等诸人还道得藏身句也未良久云饶人不是弱汉上堂僧问无边剎境自他不隔于毫端因什么道庵内人不见庵外事师云庵内问将来庵外问将来进云今日小出大遇师云大众笑你问如何是法王印师云东西南北进云学人未晓更请端的师云且看令行时问奔流度刃疾焰过风合具什么手脚师云札进云恁么则进前不如退后师云近火先焦问丹霞烧木佛院主因什么眉须落师云花猫儿会上树进云早知如是终不如是师云惜取眉毛问德山入门便棒临济入门便喝未审和尚如何为人师云官不容针进云岂无方便师云私通车马上堂举僧问崇慧禅师云达磨未来此土时还有佛法也无慧云未来且置而今事作么生僧云不会慧云万古长空一朝风月良久又云会么自己分上事干他来与不来作么他家来大似卖卜汉相似见汝不会为汝锥破卦兆才生吉凶在汝分上一切自看僧又问如何是解卜底人慧云才出门时便不中也师云崇慧禅师如钟在架扣之则鸣善则善矣及乎断卦要且未能端的祇如未出门时是凶是吉大众孙宾开铺也汝等诸人亡羊多岐一夜东西寻覔不X得何不出来卜一卜看良久云若无孙宾自卜去也掷下拂子云赤脚人趂兔着靴人喫肉上堂云日出卯閙炒炒于其中须善巧还会么打面还他州土麦唱歌须是帝乡人上堂云的的无来去明明有旧新去年今日事今日去年人脱体全收放随流混主宾春光重漏洩有口不须陈上堂云步步登高从空放下南北东西曾无缝罅教外别传一切话覇上堂云一切众生于无生中妄见生灭是故说名轮转生死甘露道声闻断烦恼障证人空理是故说名沉寂灭地菩萨了法无我而起大悲是故说名觉有情者衲僧家饥来喫饭困即打眠且道合具什么眼上堂云风非别凉火是本热冷坐九年元来未瞥上堂云平高就下勾贼破家截铁斩钉狐狸恋窟总不与么合作么生所以道万仞崖头亲撒手须是其人祇如香积国中持钵一句作么生道良久云切忌风吹别调中上堂拈起拄杖云大众若拈起也要汝诸人向普贤门中覔箇出身之处复放下云若放下也教你诸人向文殊门中讨箇入头底路若不拈不放也令汝诸人于毗卢界中不出不入得大自在虽然如是未是好心争如汝诸人罢却从前流浪识取祖父契书承认本家田业从教露柱怀胎铁牛生犊后四前三全X无窠窟向下文长一喝一咄卓拄杖下座上堂云飞金乌走玉兔剎那之间成新故一阳复处透全身露柱开花还峭措炒茅栗煑山芋衲僧活计随时做胡家曲拍自分明晷运推移何处去堪嗟茫茫尘世人几箇暂行休歇路今年不见去年人多少今人成古墓张三李四醉昏昏笑杀甘露拄杖子上堂云劝公一识取心王万事毕六尘堆里拾得来历劫元来未曾失师云大小傅大士失却了也何故曾经大海休夸水除却梁园总是村上堂云释迦掩室过犯弥天维摩杜词自救不了如何如何口门太小上堂僧问如何是衲衣下事师云天旱为民愁问如何是禅师云胡风一扇汉地成机问六般神用空不空一颗圆光色非色如何是一颗圆光师云锦鳞不出水如何是六般神用师云灵禽岂宿巢问如何是主中宾师云不许夜行投明须到如何是宾中主师云长安虽乐不如旧居如何是宾中宾师云人无远虑必有近忧如何是主中主师云当断便断不招其乱僧礼拜师竖起拂子云宾主历然便下座上堂云甘露寻常说佛说祖是招唿你谈玄说妙是蹊径你行棒行喝是定动你收来放去是杀活你主宾互换是博诘你拈头作尾是变通你敲骨打髓是谛当你把臂并行是和合你洒洒无事是停息你且道甘露为人在什么处良久云斫却月中桂清光应X更多上堂云付法传心将错就错立雪断臂随邪逐恶本色衲僧如何评溥达磨大师露出一膊上堂卓拄杖云从前佛佛祖祖祇说这箇法便下座上堂云一雨一晴嵓桂加青释迦骨髓弥勒眼睛途中无限拕泥者问渠何日是归程上堂云黄河水出崑崙要得分明转见昏若欲迥超无间业灭却如来正法轮卓拄杖下座上堂以拄杖一划云云门大师道微尘诸佛总在这里还辨得尽么甘露向你道直饶辨得倜傥分明犹被拄杖子碍在更能转得一任朝到西天暮归震旦若转未得殿前烧香殿后合掌击禅床下座上堂云如龟藏六谩自缩头似兔分三未为通变有一般底便道可行则行可止则止大似俗气未除直饶有天晓不露底去处翻前作后底威权向他道莫费力总不恁么毕竟如何良久云九十春光瞥尔过三千劒客惠然来上堂云空中呈鸟迹水上露灯毬要辨渠端的玉人骑铁牛所以道放去则途中受用收来则袖里藏锋不收不放鼻孔大头依然向下上堂云虗明自然不劳心力依此修行决入无间地狱非思量处识情难测虽较些子争奈形凹则影曲殊不知有未形巳形之号令巳了未了底公案撞着明眼衲僧且要大家判断毕竟如何良久云德山棒X头犹自可临济喝时惊杀人上堂云当断便断不招其乱更问如何两重公案便下座上堂举僧问云门树彫叶落时如何门云体露金风诸禅德还会么迺云因行不妨掉臂求他不妨求巳面前山子若存处处无风浪起一声鸿鴈忽闻时尽在愁人窠窟里上堂云过去诸如来斯门巳成就以拄杖划云不消一划现在诸菩萨今各入圆明放过即不可未来修学人切忌无事生事有般汉见人恁么说话便道总由和尚殊不知鹅王择乳素非鸭类上堂举瑞鹿先和尚示众云幽林鸟呌碧㵎鱼跳云片展张瀑声呜咽汝还信得如许多境象示汝箇入处么若也信得不妨参取好师云是即是大似孟姜女送寒衣相似甘露所以向你道孤村黄叶落深院桂花香志士惜日短愁人知夜长上堂僧问自从认得曹溪路了知生死不相关如何是曹溪路师云十里双牌五里单堠僧礼拜师云识得路头也未问如何是前照后用师云花须连夜发莫待晓风吹如何是前用后照师云不因一事难长一智如何是照用同时师云苦瓠连根苦甜瓜彻蔕甜如何是照用不同时师云左眼半白右眼半黑上堂云风从何来雨从何至皮下有血面上有鼻脱体相呈全无忌讳明眼衲僧更须瞥地瞥地如何且X莫瞌睡上堂云实证者尚不见证何况非证何也非情量所证智廼能证而此智证无证无不证有般汉闻恁么说话不知落处便道衲僧家如箇座主相似不免随其颠倒所欲向他道臂长衫袖短脚瘦草鞋宽以拂子击禅床下座上堂云晴烟淡淡暖日迟迟百鸟歌而山谷鸣千花笑而蜂蝶乱于斯明得不动步到观音普门平地上入文殊智海悲智融会寂用俱收直能如是向衲僧门下粗可从容打辨若不然者心随境变志逐事迁虗掷光阴犹自可竛竮辛苦更愁人上堂云落花随流水啼鸟在深云莫怪多违背年高耳目昏岂不见七百甲子老禅翁对人祇道东门西门南门北门上堂云披砂拣金非我族类拈来便用罕遇其人不见道不许夜行投明须到若是醋虫不知酸明鑑不自照也祇是坎井之蛙讵知沧海譬如画虎未成犹胜于犬万仞崖头曾撒手底但请丹霄独步上堂云昨朝炒炒閙今朝閙炒炒波斯失白㲲拾得铁钱钞还知么会须有用着时节上堂拈起拄杖云这一队瞌睡汉还知汝诸人眼睛尽在山僧手里也无良久掷下拄杖云还汝眼睛一任醒醒次住庐州能仁资福禅院X上堂僧问佛未出世时如何师云绝毫绝釐进云出世后如何师云填沟塞壑进云出与未出相去几何师云人平不语水平不流师廼云大凡普会众前出来皷扬此事也须是本分衲僧方廼函葢相投当机勦绝才有聱讹便为离隔而况机轮转处佛眼犹迷祖令行时凡情那测故德山棒下知轻重者开窍俱通临济喝中辨主宾者皮肤脱落如王宝劒孰敢当锋所以道言之者失其真知之者反其愚有之者乖其性无之者伤其躯病既多途药还异状若不深穷阃奥直造根元水乳何分精麤莫辨致使广大威德枉受驱驰本智不生识情为咎当须明悟理则昭然上堂云了法非法则法法真如知心非心则心心玄寂玄寂则应用恒沙真如则隐显无间既是隐显作么生无间良久云早知灯是火饭熟也多时上堂举城东老母与佛同时而生一世共处而不欲见佛每见佛来即便回避周回上下皆避不及廼以手掩面十指掌中悉皆见佛师云释迦老人一等慈悲方便也甚奇怪虽然如是毕竟还为得伊也无要会么既无回避处合掌见尊颜一香兼一火恭敬又何难也不难空王殿里自家看上堂云心心心佛佛佛心佛佛心心心佛佛心佛无二更须知有向上一窍如何是向上一窍复云南瞻部州北郁单越X上堂云摩尼在掌随五色以分辉宝月当空散千江而现影还会么以拄杖一划云祸不入慎家之门上堂云见见须教透顶门顶门开处宝光分照彻古今无比况犹来佛祖是儿孙何故如此到头珠有水未免线因针上堂云真不掩伪开眼瞌睡曲不藏直犹较些子鱼目明珠都卢在汝更拟如何未敢相许上堂举荆南大将送供上云居问膺和尚云如来有密语迦叶不覆藏未审意旨如何膺唤尚书尚书应喏膺云还会么尚书云不会膺云尚书若不会如来有密语尚书若会迦叶不覆藏师云也甚奇怪一等是恁么事要须恁么人还知道如来密语一时被云居漏洩了么更若未会但且看风使帆因行掉臂上堂云人无心合道困来不觉和衣倒一老一不老法身真箇入荒草了无来随分讨粪扫堆头拾得宝木人石女共欢唿信手拈来用恰好青山无尽意无穷何须更覔来时道上堂云二月桃花红三月李花白要调满庭芳须会十八拍所以云门大师以拄杖击绳床云一切声是佛声一切色是佛色你把钵盂噇饭时有箇钵盂见行时有箇行见坐时有箇坐见这般底恁么去就把棒一时趂散师遂以拄杖击禅床云而今一切声是声一切色是色是汝诸人把钵盂噇饭但作钵盂见行时但作行见坐时但作坐见忽若撞着云门复击X禅床云苏噜苏噜上堂云开眼即迷闭眼即错古佛巴鼻何处摸索竖起拂子云大众复云错上堂云雷音堂上久无隐隐之声可谓与诸人旷然隔阔长灵室内亘古如然可谓与诸人镇长参会既巳隔阔又常参会未了之人如何不疑而今若能于两头三首处豁见本来廼知老僧不昧阇梨如或露柱依前是木头﨟月三十日一场懡㦬上堂云会与不会拈却一对直截如何风不鸣条雨不破块以拂子击禅床云参上堂僧问如何是体中玄师云佛眼覰不见进云如何是句中玄师云拈来特地新进云如何是玄中玄师云蚌含明月问自从一喫马师踏直至而今笑未休未审笑箇什么师竖起拂子云无量法门百千妙义进云坐断报化佛歌扬自已风师云棒打石人开铁眼劒挥牛斗动金星问言语道断心行处灭正当恁么时凭谁举似师云人无远虑必有近忧进云恁么则一言吞万像千古播徽猷师云车不横推问云舒野外雨滴檐前如何明得点点不落别处师云透过圆通门闻闻不在耳进云正在当人眼里鸣也师云不妨惺惺上堂云欲明生死须穷道一叶落时天下秋不涉去来常变化归根得旨伹随流且道归根一句作么生道X上堂云晴来又雨雨了又晴辉天电闪震地雷鸣争奈室中人不闻何大众祇如室中人还具六根也无试向这里断看上堂云古佛真宗弥满成现明眼衲僧作么生辨良久云切忌撞头磕脑以拂子击禅床下座上堂云粪扫堆头丈六身入泥入水出家人丈夫自有通方眼认着珍时不是珍上堂云得之于心般若如清凉池四面皆可入失之强从教倔强殊不知有箇人不使十二时亦不被十二时使全本全末全去全来汝等诸人作么生辨要知么自携瓶去沽村酒却着衫来作主人上堂举永嘉道一月普现一切水一切水月一月摄诸佛法身入我性我性恒共如来合永嘉大师老婆禅不妨赤心片片殊不知灯笼露柱与释迦老人分忧虾䗫蛤蚾为达磨大师雪屈且道雪得雪不得汝等诸人还瞥不瞥天宁三门杜口有分佛殿上鵄吻尾𧲧巳折上堂云岁时驹过隙倐忽十月初今年寒较早前日巳开炉炉边向去者各各护眉须分明一路无寒暑不知何日是归欤上堂僧问承师有言分明一路无寒暑未审路头在什么处师云几度欲归归不得门前依旧草芊芊僧云便向者里归得未审如何行李师云急行无好步僧云争奈千峯势到岳边尽万派声归海上消师云X道得分明出转难问炉华乌薪丛林规则火中三昧如何指南师云性火真空无间断团圝头处且随时僧云如是则红焰皆真谛头头趣不亏师云沩山问仰山问如何是玄中玄师云疋上不足疋下有余僧云如何是体中玄师云半夜失乌鸡僧云如何是句中玄师云信手拈来无异草僧云三玄巳蒙师指示祖师心印愿敷扬师云天共白云晓水和明月流上堂云干坤之内宇宙之间中有一宝廼唱云在什么处良久云若要价重娑婆但识取这箇掷拂子下座上堂拈拄杖横按云释迦先锋弥勒后殿且道中军主将毕竟是谁良久云拟议之间西天此土卓一下下座上堂云日出心光耀堂堂更孤峭天阴性地昏风寒早闭门不知天地者刚道有干坤欲明还得暗打破却浑仑争如回首家乡路寒食依前是暮春上堂举雪峯指火炉谓玄沙云三世诸佛尽在里许转大法轮沙云近日王令稍严峯云作么生沙云不许人搀夺行市后来云门举此语廼云火炉为三世诸佛说法三世诸佛立地听天宁向你道火炉是三世诸佛祖父三世诸佛是渠儿孙汝等诸人切不得触着祖父讳若也触着便见髑髅徧野上堂云宝鑑当台物来则现像自起灭鑑无来去影X有千差光无二相然影非自影由像而形光不自光因鑑而显鑑光影像不异不同直下知归尽属当人受用天宁话么说话大似开眼尿床三十年后有甚雪处上堂云心同虗空界箇中有买卖示等虗空法处处皆周匝证得虗空时全收复是谁无是无非法一离还一合汝等诸人还知落处么良久云不因霜雪苦那辨岁寒心上堂云漭漭荡荡道无事底两手分付不肯要学言学语没地头底流浪救不得所以寻常都不敢动着且祇得因行不妨掉臂教他长者自长短者自短上堂云三千劒客独许庄周为什么跳不出良医之门病人益甚因什么不消一札巳过关者更请辨看上堂云云从龙风从虎大地谁言无寸土三阳肇处布新春明明独露干坤祖谁知毗耶老病翁默尔忘言善谈吐不落四句彻三玄还他一二三四五报尔栴檀林下人应时纳祐还知否収来横骨暗中抽放去随群作水牯良久召大众云头角生也牢把鼻孔以拂子击禅床下座上堂云诸佛不出世四十九年说说又说箇甚么良久云千江有水千江月万里无云万里天祖师不西来少林有妙诀妙诀是什么热椀鸣复云西天此土俱拈却一种平怀当处亲若人识祖佛当处便超越若是祖佛又作么生识如何便超越良久云大尽三X十日小尽二十九上堂云会万物为自已者其惟圣人乎祇如而今山河大地纵目所观莫非是物且作么生会得成自已去若言山是山水是水长者长短者短正是物不为会若言揽真成立色相无碍也是物不为会若言千波竞起尽是文殊家风亦是物不为会不然道是则一切是非则一切非不劳拈出灵利汉这里着得一只眼便见匝地清风虎头生角上堂云譬如眼根不自见眼性自平等无平等者便恁么去无孔铁槌聊且安置直得入林不动草入水不动波也祇是一期之故若也篱内竹抽篱外笋㵎东花发㵎西红更待勘过了打上堂云还见么巍巍实相逼塞虗空咄是什么语话便具烁迦罗眼到这里也用不着且道衲僧寻常用什么眼上堂云生死即涅槃涅槃即生死全迷即全悟全死即全生魔佛齐平孰为非道又须知生死非涅槃涅槃非生死无生死而不显涅槃无涅槃而不度生死法法显然尘尘自离到者里更须有转身一路若也转得枯木枝头别迎春色踢倒铁围山踏飜生死海从教月色和云白管取春来草又青上堂云一月普现一切水一灯能传百千灯举拂子云还见么此时不彻全身句眨起眉毛巳葛藤上堂云大圆鑑中同结社一微尘里共安居释迦弥X勒无门入不到到者真丈夫大丈夫汉撩着便知来由不为分外若更拟议踌躇何啻云泥万里所以道十五日巳前点即不到十五日巳后到即不点且道点即是不点即是良久云长因虎啸风生处记得龙吟雾起时上堂云五五二十五人人超佛祖撩着未知机黄金成粪土诸禅德莫莾卤夷门山朝朝走入新罗占波国里卖吉州针相逢醉老婆寻牛撞着虎上堂举雪峯一日参次一僧出来不审珍重便归众峯云总似这汉省多少力玄沙云恁么为人瞎却福州一城人眼在峯云子又如何沙云好与二十棒峯云巳后无人奈子何师云二十棒为复是那僧喫雪峯喫玄沙自喫试请断看要知么白璧何足多黄金未是苦上堂云逢庚则伏貍奴昨外暍死遇明则苏白牯今朝律活全活全死全死全活死活两忘是箇什么到这里也须是箇汉始得参学眼目宜各打辨精彩上堂云长期告毕法岁云周木人施草石女行筹衲僧了无交涉那更头上安头横担楖𣗖笑傲清秋要去即去得留且留逢人若问长灵老向道浩浩尘中鬪铁牛上堂僧问圆音堂上巳焚海岸之香师子座前愿听无生之曲师云不是薰风与流水却随流水到人间进云希声迥出箫韶外无限旁人侧耳听师云眼处X闻时方得知问有问有答犹涉程途无问无答音信难通如何直得截归源去师云弹指若知霄汉路便能平地起烟云僧云恁么则全身归问答元不犯丝毫师云万像齐相印虗空笑点头上堂云过现无三世星霜有四明秋残心似口冬至眼如眉了了何依住新新孰变移岁寒同饮啄冷暖自家知上堂云心心心莫谩寻道道道巳蹉过不蹉过是什么一机全步步到木马巳追风瞎驴倒推磨上堂云天宁不可不为你举话也遂拈拄杖敲禅床复掷下云心不负人面无惭色下座上堂举僧问赵州学人乍入丛林乞师指示州云喫粥了未僧云喫粥了也州云洗钵盂去其僧遂有省师云汝等诸人早来人人喫粥各各洗钵盂赵州恁么道这僧恁么省还会得也未忽有箇衲僧出来道长因送客处记得别家时天宁向伊道易开终始口难保岁寒心师宣和六年十二月二十七日圆寂先于二十五日上堂举僧问云门如何是云门一曲门云臈月二十五师云云门曲子不妨径直便恁么会得去﨟月三十日赢得觜头光若也不会﨟月三十日亦赢得觜头光汝等诸人毕竟作么生会老僧住世能复几时若是据令而行直须法堂上草深一丈而今不获巳将乌缸打作砚瓦卖曲尽老婆心为汝诸人和箇小X曲子廼云衲僧要唱云门曲六六从来三十六曹源有箇痴禅人解道一生数不足数不足不属金石与丝竹等闲一拍五音全直道如弦巳曲彔从教岁去年来依旧山青水绿垂语百则五行未兆巳前有箇人鼻孔撩天及乎爻象才分为什么却随群逐队师答石压笋斜出崖悬花倒生瓦砾与黄金一色辨者犹难上智与下愚同波通人自鉴道道和尚巳道了也机轮转处佛眼犹迷如何是一镞破三关底句鹞子巳过新罗国言中有响作者应知为什么却分踈不下如人饮水冷暖自知欲识佛性义当须行异类古人为什么目视云汉尘尘共放白毫光会禅即为禅缚学佛即被佛魔如何是脱洒底句鼻孔大头向下垂打破𦘕瓶犹可易明分偏正何似生判官手里笔天不能盖地不能载衲僧拄杖从何而得推倒禅床举一明三人人知有点着不来云泥有隔当锋一句X作么生道和尚万福明眼汉没窠臼我且问你鼻孔因什么大头向下黄河向北流注瓦者巧注金者昏衲僧门下过在什么处出头天外看空劫巳前强生节目融通日用过犯弥天坐断舌头速道速道竖起拳头恍恍惚惚此物非物即且置眉头八字分开为什么当堂蹉过看脚下便获莲华捧足何似困即打眠太快活生水中咸味色里胶青箇箇道我会荆棘林过不得病在什么处喝前佛也恁么后佛也恁么须弥山穿过毗卢藏大海水流入普贤眼直须悟去好谢和尚指示面赤不如语直且从你竖起拳云这箇唤作什么漏逗不少若人识得心大地无寸土修山主出头不得为什么不向七穿八穴处相见X恁么恁么五音令人耳聋平地上死人无数玄沙道底宁无一箇半箇那啻一箇半箇千箇万箇也有鸡寒上树鸭寒下水是你寻常用底还识得也未头上安头作么得人一牛还人一马明眼衲僧因什么话堕兼身在内满口道无处说我共你平展相见道将一句来和尚要喫茶么遇贱则贵你作么生辨须知有不犯宫商底句灯笼㳂壁上天台分外则不可我也知你亲明眼人落井作么生举竹密不妨流水过寻常道生死无变动静有常还透得也未眼光落地如何驾途正与么时向和尚道佛法不用学学得转成魔向钵盂处会取好讨甚么椀佛法须用学触处生光辉叉手一句试道看露柱怀胎生石儿更深夜静无人处作么生与伊商量又被灯笼呵呵笑菩萨观色即是见空观空莫非见色衲僧家总不动X着寻常开眼见箇什么脱殻乌龟飞上天大用现前不存轨则为你打破窠窟了也还我第一句来起动和尚不得春风花不开花开又被风吹落明得箇什么边事若不同尘凭何出离既行三界必有死生若为显知是寂灭地知一字众祸门增水生积水大辂起搥轮有情无情佛眼教祖从何而立蒺䔧园里放毫光禾山解打皷投子下禅床明眼高人寻常用底试拈出看僧投寺里宿贼入不慎家向之则乖背之则隔父母未生时向什么处管带便请还乡去相逢便拈出还当得也无争奈傍观者咲何相逢不拈出还匿得也无河头卖水作么老宿举拳是一为什么赵州见处有二一点水墨两处化龙从门入者非家宝胸襟流出事如何X咳嗽一声释迦掩室净名杜词也是闭门作活衲子家七纵八横合具什么眼象王行处狐踪绝出身犹可易脱体道应难还道得也未露有句无句尽属止啼直下全提如何显露作相扑势动容扬古路不堕悄然机觌面相逢试请拈出不可更撒沙如水无筋骨能胜万斛舟此理如何不识雪峰辊毬俱胝竖指是明什么边事猿愁搂摗头狗走抖擞口仰面因什么不见天低头因什么不见地氷壶无影像承言者丧滞句者迷洞山老还免得也未如析旃檀片片皆香主山因什么高案山因什么低还有佛法道理也无长者长法身短者短法身浅闻则深悟深闻则不悟行脚高人必有长处踏破草鞋赤脚走一句子唯巳自知一句子诸方流布一句子要道也不难道道X三脚驴子弄蹄行披砂拣金非我族类拈来便用罕遇其人如何是不落是非底句八角磨盘空里走不露锋骨句未语先分付惺惺底汉如何领受薰风自南来殿阁生微凉醍醐上味为世所珍为什么翻成毒药德山棒临济喝文殊自文殊解脱自解脱那箇是你自已幸是问某甲若问别人则祸生定盘星箇箇道我识得虾䗫蛤蚾与释迦老子争衡作么生判断好与一文钱镬汤炉炭里刀山劒树头还有出得气底也无眼花作么五尺单前妄想即且置祇如把钵盂喫饭时于祖师门下落在第几机和尚还要喫么身着空花衣脚踏龟毛履是什么人还识得曹溪路也未步步踏着无生穷心穷性底人无数尽坐解脱深坑如何救得好与三十棒驰逞唇吻底祇向草里走打杀百千万箇还有罪过X也无灼然不分缁素底入不得辨明休咎底出不得一槌两当又且如何睦州道底从前佛祖败阙处什么人捡点得出可笑可笑风不来树不动把得住底能有几箇管他死汉作么甘草甜黄连苦透得过底是什么人有眼无耳朵六月坐火边入林不动草入水不动波也未是好手更能与他裂转鼻孔不为分外作家宗师天然有在平高就下勾贼破家截铁斩钉狐狸恋窟双明双破又且如何宝剑在手杀活临时十方佛土中唯有一乘法因什么钟作钟鸣皷作皷响法法住法位世间相常住佛前烧香殿后合掌灯笼挂露柱处道将一句来明历历露堂堂一切智智清净中还具纵横杀活底道理也无一切智智清净X临危不悚人因什么却推倒释迦老子天上天下唯我独尊敲敲𥕤𥕤处即且置如何是不伤物义底句道道寒时普天普地寒热时普天普地热达磨西来祇有一则奇特因缘未敢望你会作么生举谛听谛听知有底人触途见性为什么倒退三千脚跟下好与三十棒行脚人各各有本道公据指什么处为地头不可更指护身符子不问你还我祖父契书来噼胸与一拳丈夫汉箇箇鼻孔撩天因什么张公喫酒李公醉面南看北斗行住坐卧四威仪中还见毗卢遮那无见顶相么金屑眼中翳以有为有是凡夫见以有为无是声闻见禅家流见山见水时如何红炉一点雪举拳云微尘诸佛尽在这里乞命你还知么草贼大败不明已底人日用不知明已底人因什么筑着便作臭气X鹘臭布衫犹未脱一槌两当切忌平地起骨堆须知有不惊人底句不要举不要举古人道亡僧面前正是触目菩提未审水牯牛还肯不肯从门入者不是家珍佛法两字不得道着道着则灯笼露拄欺你去雨下地上湿一尘才举大地全收塞却咽喉作么生道普三乘十二分教尽力提不起禅家流为什么生手拈来当头便用及乎天晓又寻常释迦老子与露拄相去多少七尺八尺菩提涅槃真如佛性到这里总用不着是你寻常用箇什么明日向和尚道举指头云你若识得这箇什么时不是佛出世败阙不少古人面壁闭门还有为人处也无遍界不曾藏拈头作尾唱三作二还有奇特底道理也无铜砂锣里满盛油X东西不辨南北不分底汉作么生与语噼胸与一踏一切声是佛声一切色是佛色忽若悟去我更问你通方底句在便请问不落是非赏罚底句不辞向你道祇是口门窄不可更道三世诸佛向这里出头不得过在于何大地无寸土久旱檐头句先天巳分付今日当堂试请道看南山北山转霶霈在南称柑度北曰橙如何说箇无变异底道理水随方圆器会则途中受用不会则世谛流布一箭双穿还道得也未铁锯舞三台若在窠窟里则缚杀若在窠窟外则走杀如何即得恰好妙体由来无处所眉毛眼睫逼塞干坤作么生辨猫儿狗子欲得现前莫存顺逆速道速道掀倒禅床拂袖而出去也偈颂X世尊指天地周行七步便称尊家丑那堪放出门祇向母胎度人毕也须一棒一条痕外道问佛外道麤心惯崄夷老胡鞭影露针锥行人拾得东门兔谁管韩獹精力疲维摩不二洞门常启客来稀碧草丛边野蕨肥可笑流年空老大惭无一德报恩知珊瑚枝枝撑着月价重三千不可图从教千古强名模长因塞北烟尘息记得江南啼鹧鸪汝是慧超问佛如何答慧超秤鎚虽定价相饶云中不覩双鵰落箭过新罗十万遥不许夜行投明须到虗空产生铁牛儿头角分明也太奇踏破澄潭深处月夜阑牵向雪中归国师三唤侍者唤处分明应处亲不知谁是负恩人东家漏洩西家事却使傍观笑转新恁么也不得凛凛清风八面吹雄雄独跨铁牛儿为公剔起金刚眼拶破髑髅应自知X风幡谁动梦游华顶过丹丘蹑尽寒云倚石楼贪看瀑泉泻崖壁岂知身在碧江头目前无法意在目前九转灵丹难却易一鎚便当易还难相逢话尽壶中事重把仙书子细看昨日栽茄子䦆子头边得意时开花着子不愁伊几多不善根株者祇见枝头又长枝赵州勘婆勘破谁知老赵州玉鞭鞭起卧金牛台山今古行人口笑饮清风味转幽智门莲花莲花荷叶的须分无限清香付与君弹指若知霄汉路便能平地起烟云寒时寒杀阇黎偏中有正正中偏流落人间百万年几度欲归归不得门前依旧草芊芊道吾生也不道木人把板云中唱石女穿靴水上行生死死生休更问从来日午打三更投子下绳床立爱向江边弄钓丝碧潭深处有嘉鱼钩头不是无香饵箇底如何钓得渠X虾蟆头上戴青苔虾蟆头上戴青苔绣出鸳鸯孰辨猜几许离人消息断一声鸿鴈送愁来长沙令人问三圣南泉迁化向什么处去探花蝴蝶舞三台啄木掉头鸣讶皷处处相逢岑大虫元来便是玄沙虎巖头甘贽家过夏因缘二颂一回喫水一回噎百鍊精金要人别门前谁解倒剎竿瓮里何曾失却鼈针头札去几人知妇儿女子莫猜疑圣凡命脉果何在以拂子击禅床角云向此须明上上机世尊拈花迦叶微笑世尊拈花迦叶微笑不落宫商是何曲调古洞风清寒潭月皎报公知须晓了融峯最好音声鸟月面佛月面佛日面佛月面佛大海波翻须弥突兀磕破脑门额头汗出明眼衲僧未辨明擡头好看冲天鹘德山棒临济喝德山棒临济喝铜金刚铁菩萨轰雷发处有耳皆聋撒星来时无眼不瞎瞎与公重指曹溪月三圣到德山即展坐具唿为云吸为雨袭袭清风动寰宇笑哭不是等闲声路见不平应有主要斩不平人不与平人语而今何处见踪由剔起眉毛看鹞子X定上座桥上立有座主问如何是禅河深处须穷底辨金要识鍮覔髓须打骨平地激风波禅河没窠窟党理亦党亲成家又成国拗拗墝墝突突兀兀无限傍人眼睛凸出睦州担板脑后与一锥头头堕坑坎直饶唤不回也是虗担板休担板透过睦州关干坤一只眼云门俱子俱俱本祖丕图淳风一振处处欢唿百草头上荐献还殊七佛之师亲识面元来祇是古文殊曹山向火因缘日照寒潭明更明日照寒潭明更明寥寥虎啸清风生寰中阃外应须辨白玉盘盛铁眼睛曹山老曹山老正去偏来没处讨三界唯心万法唯识三界唯心海岳销沈万法唯识青黄曲直天上人间廼规廼则眼耳即真见闻俱惑孰为言宣讵假玄默混尔圆常分尔百亿迷悟不来尘毛匪忒云门餬饼左眼半斤右眼八两不问亲踈有功者赏干峯十方薄伽梵须弥头倒卓碧海起清风东弗巳摇落西瞿花正红即心即佛X风劲叶频落山高日易沈坐中人不见窻外白云深僧问四料拣因而颂之夺人不夺境山河光迥迥若谓露全身重添眼中眚夺境不夺人虗空问四隣从来无咲兆何事起埃尘人境两俱夺倒转舌头说四句若为分昙花生枯枿人境俱不夺东西任该抹七九六十三相逢阿喇喇摠颂人境夺不夺千手未拈掇捧出黄金盘赠君贮明月上堂僧问如何是沩仰宗答有宾有主如何是临济宗答一棒一条痕如何是云门宗答东山水上行如何是曹洞宗答乌鸡头带雪如何是法眼宗问取修山主因而有颂有宾有主父子规程子无线索妙辨纵横一棒一条痕蒺䔧好自吞仙陀还蹉过赢得瞎驴存东山水上行枯骨壮韩情藤林荒巳久三句若为明乌鸡头带雪偏正没安排明月堂前意悠悠莫乱猜问取修山主浅浅实甚深若谓唯心现玄艘巳陆沉宗门一句宗门一句明明独露孰辨端倪胡为指注指注不真镜像空尘空尘何立镜像谁入当机则应头头非剩触处俱宣句句通玄门门宾主互正互偏含容透脱千江一月无在不在谁憎谁爱焕尔既明森然不碍不碍既明金刚眼睛穷幽测显神妙体灵妙灵不住无生不生是宜超越所以纵横X迷悟何从恰恰今人用明明古佛心寒云归碧嶂幽鸟下青林白珪无玷云生不翳空日上难逃影相逢一笑中何须重反省答客问从来住处无人识今日劳公扣指南是眼不应还见眼从教佛祖竞来参示辨实一酧一问分宾主端的如何辨正邪卓尔未能超本际茫茫难透眼前花会同风君子南北我东西瞥尔惺惺忽尔迷一笑一狂谁会得白云深处有猿啼偶言嵓松森翠皆穿眼㵎水清泠亦到心自笑不能修白业祇凭流水念观音东山礼祖塔二首云拥莲峯插太虗清香不付岭南卢而今五叶分明在触处离披见得无古鑑光分前后身拟于何处拂埃尘易观剎海毛端现难把师心说向人赞饮光千闻巧演眉犹蹙一见轻拈笑不休笑里藏锋谁辨的剎竿倒却有来由X赞达磨神光的的见聱讹面壁喃喃语更多不是梁王先勘破脱身归去奈渠何赞二祖断臂求师平田失脚三拜依位诚人得谑稽首高深少峯伊洛赞三祖白衣受道瘥病非药无欠无余有鎚有凿覔解脱门汝为谁缚赞四祖法法明心尘尘垂手正出黄梅傍生牛首巍巍双峯天长地久赞五祖浊港转身破头印法五叶芬芳千徒杂踏于秀于能谁离谁合赞六祖驾白牛车受黄梅印没体归神当机发迅真轨无差坤维大顺衣止不传法唯自信曹源一滴起滔天千古南宗谁独振赞灵源和尚二首拳下飜身竿头进步万派同归灵源独露瓦砾光辉风云流布千眼那知羣心自度灵灵在源昭昭而默不汝不谁奔南走北同佛同魔佛魔自或衲子之祸偏见之贼跛跛挈挈兮我师无X师浑浑仑仑兮人识不识前三十年拶破一拳直至如今虗空畐塞赞太平懃禅师铁石咽喉吞栗棘蓬于白云山下风霜号令示金刚圈于皖伯台前十年据坐道场四海喧腾声价无佛法可说有公桉须行望风何多一进一退稽首赞扬得罪得罪师自作真赞锥札不入顽皮太煞自无一文随方买卖淮田神州酬还宿债溃散百骸从龌龊一长灵物孰知音银蟾不落清江里坐对黄花秋巳深镜中电影急观瞻水底灯毬休把捉忘言要辨此时机万里清秋看一鹗南海之濵兔生两角幕阜之顶硗硗确确从十年游脚跟皴剥讨甚机锋七错八错铁牛犇入玉麟队自古无双今一对脱体堂堂呈似伊有眼无口如何会曾戴花冠入东鲁又携角杖到西干恶嫌黄檗无多子笑许韶阳烂漫禅牧牛颂示众日用须牧牛鼻索莫离手露地非自然驯良在日久鞭绳既无用人牛复何有此时唯巳知始觉从前咎读传灯录X谁谓拈花后联芳直至今到头珠有水未免线因针蝶在花犹在春深草亦深轩窓倚踈豁闲听洞龙吟昭默老人寄示拂子颂即此用离此用一镞离絃堕喝中红心心里中红心发我江西大机用付尔宜将振祖风荷担勿惮千钧重锻圣镕凡善放收会应不与诸方共和即此用离此用箭未离絃的先中万仞崖前撒手归一句机玄无用用此时针芥审无差戴恩奚翅丘山重誓捐躯命壮县丝随波聊与人天共题廓然居士指菴全指即亡指应机何有机此菴容法界当处洞真归寂是用还是生非佛亦非南方休更问一笑豁离微刘公任侍郎比乞法名示之以妙通兹承佳偈因和以答法法彰全妙心心祇自通迥然分本迹廓尔绝边中谛了名斯立安行实所从大哉无事事裴运有孤风即来言和答公任侍郎迥脱根尘始识尘了无所得才真得堂堂独露本来光越自南兮胡自北打破干坤渠即我包衾覆载我非渠渠渠我我教谁识当体玄玄祇自如旷大劫来没作做今日非新昨非故回光暂借瞥时间豁见长灵名得度X和答妙灵修撰谢法名扣已的明无妙妙参渠始见不灵灵妙灵灵处谁参扣瞥转机轮悟独醒灵然居士施曲木禅床因坐小参以颂示众灵然家秘曲木床愿供长灵坐八荒衲子惺惺为掀倒翻然独露本然光本然光透呵呵笑无限虗空呈一窍南海波斯弄琵琶声声解作单于调小偈四首寄示心然道人聊资体味以进箇中精淳之趣心然法法然法异心心异透过然异来许你箇巴鼻箇中好巴鼻言下须瞥地寂寂要惺惺当机善游戏心然法法死大用始全举的的彻生生互非互相许非许复何如法界一蘧庐于中全谛实此外尽撩虗寄徐师利要明得丧非干我须到身心洞彻时彻处忘缘缘即彻从兹出处但随宜迹在世途心了了两全方显丈夫儿八风尽入遮那境秘诀何劳问祖师送愿上人归龙山省侍昭默老人我省老师未甞病汝行亲省病老师汝我同门无异路彼彼步步不相随肯谓长行无伴侣正宜念念念在兹我惭塞责成拘局心虽默堂身远离尔能急义重去就身心俱往更由谁千里龙山不日到归心犹恐钖飞迟无病病师力奉侍不亲亲者真其资双溪X幕阜不相远一往一来皆妙期送谌首座归永嘉万变相应一句通十二年来巳无口别余遥指海山归鴈荡峯作师子吼此旨明明不覆藏冥怀自乐有余光曹源一滴流千古宿觉徽猷振大唐觌面家风人若问钓鱼须是谢三郎送慈侍者宁亲生缘断处参吾道孝义敦时念倚门要得一槌收两当别余归去省寒温送僧归永嘉在在常参一宿觉的的生缘非永嘉还我今朝却归去大千俱属眼中花拟寒山四首有物是何物周流泄妙机春晴山鸟语日暮洞云归指是马还是心非佛亦非谁能同彼此携手入玄微一念通真际尘尘秘藏开当头谁是主撒手自为媒大海收毛孔神珠隐蚌胎此时知佛祖犹向外边来问讯西来祖人心为有无如何垂直指早晚转凡夫洛水澄如练嵩山秀若图不知端的者刚道有差殊见道即修道无心谁悟心是非凡与圣成坏古无今碧㵎流残叶微风入静林谁来石嵓下教汝夜穿针山居三首僧家毕竟居山好石室茆茨养病身开眼不知明属日回头只见影随人密通蛇虎为真友笑与禽鱼会X本因客问住山今几久一番芳草一番春孤猿瘦鹤冷相看百衲三衣任岁寒未拟将心求别佛曾因拨草见幽兰谁为虗谷唿能应自许无絃密可弹若谓本来无一物知公亲被祖师谩当轩唯有好溪山卒岁无人共往还闲看白云生翠碧静闻清磬落潺湲声将声入分犹易空以空藏见即难此箇不能收拾得任随流水落人间渔父白发慵梳百不忧与他鸥鸟日悠悠清朝荣辱几番事满眼烟波一叶舟雨过洞庭歌棹月霜飞云梦醉眼秋蓑纶晚𣉜芦花岸闲扣金针作钓钩牧童相唿相唤又村讴放却牛来古渡头有客问津浑不顾笑将轻苇汎孤舟山中偶作五首万化曾无间真机宛自灵白云盘作葢青嶂列为屏勐虎啸寒谷乌鵶噪晚晖圆通门大启何事不同归坐石弔孤影看云笑此身蒲团无限意分付与何人渐老便幽僻西来意亦迷不知师子吼何似野猿啼爽快怜清景迟回出草菴寒山一倾葢明月印寒潭嵓畔春将老四首嵓畔春将老香风匝地生囊藏无底钵高卧笑毗城嵓畔春将老残花自点苔牛头峯下客曾见祖师来嵓畔春将老堦前碧草深浏阳好风骨一句有知音X嵓畔春将老憨痴兴转多时时逢野老共唱哩稜啰除夜密携光景共因循谁为俱忘是要津毫发不移人自老看看啼鸟报芳春僧问六相义因示以偈天上火星地下走泥牛踏着烧却口驴儿害痛马人瞋打落杨梅三五斗瞻双塔竞传垂手设三关又说当锋示一拳谁信云根涌双塔松风历历更幽玄勉初志四山相逼势如奔三鼠侵藤那久存莫倚少年轻白日急须回首入空门送诸方行化衲僧无作为亦不坐无作红尘本自寂谁解释尘纷一机虽妙常要如千钧弩弩满发机全破的惟等闲持此入红尘是谓尘中眼应变犹如如善导无所事贫富自谁何知音即所遇得意早归来资吾无尽藏谁管川途冻未开笑持铁钵出山来心花不落东君手待把灵根火里栽火里生莲世岂知入廛须是丈夫儿毗耶老汉如相扣报道年来眼搭眵甘露无底钵禅人要拈拨浩浩尘土中一佛二菩萨撞着老维摩轻轻共伊说施者非福田是谁纳败阙X咦本觉本来明乘缘须体玅壁立何匹俦沤和生谈笑万化了全机千机全一照波昏月岂亡水清光自曜林下既了空尘中须达事随事了真空自空展化事事空空事中淘镕成宝器宝器盛醍醐是曰甘露味食施何如法施均绿杨青草几番春擎盂好好廛中去莫惜眉毛指向人座右铭觉变则迷识澄则悟作止因依生死交㸦妙矣灵通混然本素用与性齐语与默寓三世现前十方顿赴非知而知不住而住永言大观唯心是务止堂铭太原子渊居士名其堂曰止志求自得之安而谓长灵野人云余所居止堂非流止之止若以止止其流是止亦流也止有所止则昧乎渊源皆不出形待之间今所谓止者即观之止止与观俱则忘止矣忘止之止语默动静无非止也廼所以成吾真止长灵野人答之曰道之妙斯言得之矣必期有以如实造证则无以加焉因为之铭曰旨哉斯堂全观全止是止亦止应现何巳法尔而然不默则病必尔之归渊默生定妙定圆极心精发光不出户牖灵鉴十方既超动静无住者存居之而安左右逢原东京天宁万寿禅寺长灵卓和尚语录X行状和尚讳守卓生庄氏泉南人也弱冠游京师肄业天清寺试大经得度游学至三衢见南禅清雅禅师一日以所得白雅雅即印可之师心易之舍去抵姑苏定慧从遵式禅师通华严遂臻其奥式敬异之时灵源清禅师住龙舒太平道鸣四方因往依焉始至闻夜参适中其病遂勐省曰此真吾师也投诚入室灵源为开大炉韛锻以差别机智师皆酧酢无爽且戒其缄默无自衒师领厥旨陆沉众中不渝节不苟狎人罔知者皆以为倔强灵源迁住黄龙师随侍十载一日辞去灵源送以偈其字略曰居无二志动必全心遂越化城以登宝所而卷舌冥怀不事谈耀故其所到人或罕知予独观其无今时学辈短贩近图之患谓可以步脩途而加鞭绝纤意于百年也此皆师之实录既而复造太平佛鑑懃禅师请居第一座师以懃为知己不固辞众皆疑骇及闻说示罔不钦服太守孙公闻其名偶以甘露阙人请师主之懃与众咸以荒村破院欲其无行师曰政不以此为虑顾在我者如何耳腰包而往衲子归之各以巾槖长余增修堂室舒民素号难化至是亦翕然信向乐于不斁竟化草菜为宝坊也或曰刚强受化何道致之耶X曰吾岂暇家至户到而化之耶然吾佛祖儿孙但不乏吾事莫知其所以然而然也或者赏叹其言之异开堂后灵源覩书则曰吾之责可付而积翠之风可追矣遂以拂子表法信示偈曰即此用离此用一镞离弦堕喝中红心心里中红心发我江西大机用付尔宜将振祖风荷担勿惮千钧重锻圣镕凡善放收会应不与诸方共又曰世称承绍者多名存而实亡予于此时法尔不能忘有望于汝汝亦能不法尔所虑哉又曰执善应之枢处会通之要理须遵古事贵适时委靡结佗缘孤标全己任是必自勉不待吾言也次迁庐之资福京之天宁皆法席久废处未几则向合如甘露平生刻苦用度俭约凡所住处斋粥仅粒甞谓众曰灵源嘱予当易众人之所难缓时流之所急予终身佩之不敢忘凡临众必以身率之不立规矩而绳绳自化面目严冷诸方色目之曰卓铁面初移太平长灵室衲子因以长灵称之宣和五年十二月二十五日上堂和云门臈月一曲因激切劝戒学者至二十七日辞众安坐而化阅世五十有九坐三十有二夏后五日阇维不坏者三所雨舍利五色晶莹道俗获者不可胜数塔于京师法云圆通禅师塔之右六年正月二十一日也绍兴十四年正月十五日门人介谌谨状X附记普灯录第十卷曰长灵守卓禅师宣和五年十二月二十七奄然示寂阇维日皇帝遣中使赐香持金盘求设利爇香罢盘中铿然视之五色者数颗大如豆使者驰还上见大悦而京城传为盛事