卷一开宗明义章第一疏正义曰开张也宗本也明显也义理也言此章开张一经之宗本显明五孝之义理故曰开宗明义章也第次也一数之始也以此章总标诸章以次结之故为第一冠诸章之首焉案孝经遭秦坑焚之后为河间颜芝所藏初除挟书之律芝子贞始出之长孙氏及江翁后仓翼奉张禹等所说皆十八章及鲁恭王坏孔子宅得古文二十二章孔安国作传刘向校经籍比量二本除其烦惑以十八章为定而不列名又有荀昶集其录及诸家疏并无章名而援神契自天子至庶人五章唯皇侃标其目而冠于章首今郑注见章名岂先有改除近人追远而为之也御注依古今集详议儒官连状题其章名重加商量遂依所请章者明也谓分析科段使理章明说文曰乐歌竟为一章章字从音从十谓从一至十十数之终诸书言章者盖因风雅凡有科段皆谓之章焉言天子庶人虽列贵贱而立身行道无限高卑故次首章先陈天子等差其贵贱以至庶人次及三才孝治圣治三章并叙德教之所由生也纪孝行章叙孝子事亲为先与五刑相因即夫孝始于事亲也广要道章广扬名章即先王有至德要道扬名于后世也扬名之上因谏争之臣从谏之君必有应感三章相次不离于扬名事君章即忠于事君也丧亲章继于诸章之末言孝子事亲之道纪也皇侃以开宗及纪孝行丧亲等三章通于贵贱今案谏争章大夫已上皆有争臣而士有争友父有争子亦该贵贱则通于贵贱者有四焉仲尼居曾子侍疏仲尼居曾子侍正义曰夫子以六经设教随事表名虽道由孝生而孝纲未举将欲开明其道垂之来裔以曾参之孝先有重名乃假因闲居为之陈说自摽已字称仲尼居唿参为子称曾子侍建此两句以起师资问答之体似若别有承受而记录之注仲尼至闲居正义曰云仲尼孔子字者案家语云孔子父叔梁纥娶颜氏之女征在征在既往庙见以夫年长惧不时有男而私祷尼丘山以祈焉孔子故名丘字仲尼夫伯仲者长幼之次也仲尼有兄字伯故曰仲其名则案桓六年左传申繻曰名有五其三曰以类命为象杜注云若孔子首象尼丘盖以孔子生而圩顶象尼丘山故名丘字仲尼而刘瓛述张禹之义以为仲者中也尼者和也言孔子有中和之德故曰仲尼殷仲文又云失子深敬孝道故称表德之字及梁武帝又以丘为聚以尼为和今并不取仲尼之先殷之后也案史记殷本纪曰帝喾之子契为尧司徒有功尧封之于商赐姓子氏契后世孙汤灭夏而为天子至汤裔孙有位无道周武王杀之封其庶兄微子启于宋案家语又孔子世家皆云孔子其先宋人也宋襄公有子弗父何长而当立让其弟厉公何生宋父周周生世子胜胜生正考父正考父受命为宋卿生孔父嘉嘉别为公族故其后以孔为氏或以为用乙配子或以滴熘穿石其言不经今不取也孔父嘉生木金父木金父生皋夷父皋夷父生防叔避华氏之祸而奔鲁防叔生伯夏伯夏生叔梁纥纥生孔子也云居谓闲居者古文孝经云仲尼闲居盖为乘闲居而坐与论语云居吾语汝义同而与下章居则致其敬不同注曾子至侍坐正义曰云曾子孔子弟子者案史记仲尼弟子传称曾参南武城人字子舆少孔子四十六岁孔子以为能通孝道故授之业作孝经死于鲁故知是仲尼弟子也云侍谓侍坐者言侍孔子而坐也案古文云曾子侍坐故知侍谓侍坐也卑者在尊侧曰侍故经谓之侍凡侍有坐有立此曾子侍即侍坐也曲礼有侍坐于先生侍坐于所尊侍坐于君子据此而言明侍坐于夫子也子曰先王有至德要道以顺天下民用和睦上下无怨汝知之乎曾子避席曰参不敏何足以知之子曰夫孝德之本也教之所由生也复坐吾语汝疏子曰至语汝正义曰子者孔子自谓案公羊传云子者男子通称也古者谓师为子故夫子以子自称曰者辞也言先代圣帝明王皆行至美之德要约之道以顺天下人心而教化之天下之人被服其教用此之故并自相和睦上下尊卑无相怨者参汝能知之乎又假言参闻夫子之说乃避所居之席起而对曰参性不聪敏何足以知先王至德要道之言义既叙曾子不知夫子又为释之曰夫孝德行之根本也释先王有至德要道谓至德要道元出于孝孝为之本也云教之所生也者此释以顺天下民用和睦上下无怨谓王教由孝而生也孝道深广非立可终故使复坐吾语汝也注孝者至无怨正义曰云孝者德之至道之要也者依王肃义德以孝而至道以孝而要是道德不离于孝殷仲文曰穷理之至以一管众为要刘炫曰性未达何足知言性未达何足知至要之义者谓自云性不达何足知此先王至德要道之义也注人之至德本正义曰此依郑注引其圣治章文也言孝行最大故为德之本也德则至德也注言教从孝而生正义曰此依韦注也案礼记祭义称曾子云众之本教曰孝尚书敬敷五教解者谓教父以义教母以慈教兄以友教弟以恭教子以孝举此则其余顺人之教皆可知也注曾参至复坐正义曰此义已见于上身体发肤受之父母不敢毁伤孝之始也立身行道扬名于后世以显父母孝之终也疏身体至终也正义曰身谓躬也体谓四支也发谓毛发肤谓皮肤礼运曰四体既正肤革充盈诗曰鬓发如云此则身体发肤之谓也言为人子者常须戒慎战战兢兢恐致毁伤此行孝之始也又言孝行非唯不毁而已须成立其身使善名扬于后代以光荣其父母此孝行之终也若行孝道不至扬名荣亲则未得为立身也注父母至毁伤正义曰云父母全而生之已当全而归之者此依郑注引祭义乐正子春之言也言子之初生受全体于父母故当常自念虑至死全而归之若曾子启手启足之类是也云故不敢毁伤者毁谓亏辱伤谓损伤故夫子云不亏其体不辱其身可谓全矣及郑注周礼禁杀戮云见血为伤是也注言能至其后正义曰云能言立身行此孝道者谓人将立其身先须行此孝道也其行孝道之事则下文始于事亲中于事君是也云自然名扬后世光荣其亲者皇侃云若生能行孝没而扬名则身有德誉乃能光荣其父母也因引祭义曰孝也者国人称原然曰幸哉有子如此又引哀公问称孔子对曰君子也者人之成名也百姓归之名谓之君子之子是使其亲为君子也此则扬名荣亲也云故行孝以不毁为先者全其身为孝子之始也云扬名为后者谓后行孝道为孝之终也夫不敢毁伤阖棺乃止立身行道弱冠须明经虽言其始终此略示有先后非谓不敢毁伤唯在于始立身独在于终也明不敢毁伤立身行道从始至末两行无怠此于次有先后非于事理有终始也夫孝始于事亲中于事君终于立身疏夫孝至立身正义曰夫为人子者先能全身而后能行其道也夫行道者谓先能事亲而后能立其身前言立身末示其迹其迹始者在于内事其亲也中者在于出事其主忠孝皆备扬名荣亲是终于立身也注言行至身也正义曰云言行孝以事亲为始事君为中者此释始于事亲中于事君也云忠孝道着乃能扬名荣亲故曰终于立身也者此释终于立身也然能事亲事君理兼士庶则终于立身此通贵贱焉郑玄以为父母生之是事亲为始四十强而仕是事君为中七十致仕是立身为终也者刘炫驳云若以始为在家终为致仕则兆庶皆能有始人君所以无终若以年七十者始为孝终不致仕者皆为不立则中寿之辈尽曰不终颜子之流亦无所立矣大雅云无念尔祖聿脩厥德疏大雅至厥德正义曰夫子叙述立身行道扬名之义既毕乃引大雅文王之诗以结之言凡为人子孙者常念尔之先祖常述修其功德也注诗大至其德正义曰云无念念也聿述也此并毛传文厥其也释言文云义取常念先祖述脩其德者此依孔传也谓述修先祖之德而行之此经有十一章引诗及书刘炫云夫子叙经申述先王之道诗书之语事有当其义者则引而证之示言不虚发也七章不引者或事义相违或文势自足则不引也五经唯传引诗而礼则杂引诗书及易并意及则引若泛指则云诗曰诗云若指四始之名即云国风大雅小雅鲁颂商颂若指篇名即言勺曰武曰皆随所便而引之无定例也郑注云雅者正也方始发章以正为始亦无取焉卷一天子章第二疏正义曰前开宗明义章虽通贵贱其迹未着此故已下至于庶人凡有五章谓之五孝各说行孝奉亲之事而立教焉天子至尊故标居其首案礼记表记云惟天子受命于天故曰天子白虎通云王者父天母地故曰天子虞夏以上未有此名殷周以来始谓王者为天子也子曰爱亲者不敢恶于人敬亲者不敢慢于人爱敬尽于事亲而德教加于百姓刑于四海盖天子之孝也疏子曰至孝也正义曰此陈天子之孝也所谓爱亲者是天子身行爱敬也不敢恶于人不敢慢于人者是天子施化使天下之人皆行爱敬不敢慢恶于其亲也亲谓其父母也言天子岂唯因心内恕克己复礼自行爱敬而已亦当设教施令使天下之人不慢恶于其父母如此则至德要道之教加被天下亦当使四海蛮夷慕化而法则之此盖是天子之行孝也孝经援神契云天子孝曰就言德被天下泽及万物始终成就荣其祖考也五等之孝惟于天子章称子曰者皇侃云上陈天子极尊下列庶人极卑尊卑既异恐嫌为孝之理有别故以一子曰通冠五章明尊卑贵贱有殊而奉亲之道无二注博爱也正义曰此依魏注也博大也言君爱亲又施德教于人使人皆爱其亲不敢有恶其父母者是博爱也注广敬也正义曰此依魏注也广亦大也言君敬亲又施德教于人使人皆敬其亲不敢有慢其父母者是广敬也孔传以人为天下众人言君爱敬己亲则能推己及物谓有天下者爱敬天下之人有一国者爱敬一国之人也不恶者为君常思安人为其兴利除害则上下无怨是为至德也不慢者则曲礼曰毋不敬书曰为人上者奈何不敬君能不慢于人修己以安百姓则千万人悦是为要道也上施德教人用和睦则分崩离析无由而生也案礼记祭义称有虞氏贵德而尚齿夏后氏贵爵而尚齿殷人贵富而尚齿周人贵亲而尚齿虞夏殷周天下之盛王也未有遗年者年之贵乎天下久矣次乎事亲也斯亦不敢慢于人也所以于天子章明爱敬者王肃韦昭云天子居四海之上为教训之主为教易行故寄易行者宣之然爱之与敬解者众多沈宏云亲至结心为爱崇恪表迹为敬刘炫云爱恶俱在于心敬慢并见于貌爱者隐惜而结于内敬者严肃而形于外皇侃云爱敬各有心迹烝烝至惜是为爱心温清搔摩是为爱迹肃肃悚栗是为敬心拜伏擎跪是为敬迹旧说云爱生于真敬起自严孝是真性故先爱后敬也旧问曰天子以爱敬为孝及庶人以躬耕为孝王者并相通否梁王答云天子既极爱敬必须五等行之然后乃成庶人虽在躬耕岂不爱敬及不骄不溢已下事邪以此言之五等之孝反相通也然诸侯言保社稷大夫言守宗庙士言保其禄位而守其祭祀以则言之天子当云保其天下庶人当言保其田农此略之不言何也左传曰天子守在四夷故爱敬尽于事亲之下而言德教加于百姓刑于四海保守之理已定不烦更言保也庶人用天之道分地之利谨身节用保守田农不离于此既无守任不假旨保守也注刑法至则也正义曰刑法也释诂文云君行博爱广敬之道使人皆不慢恶其亲者是天子爱敬尽于事亲又施德教使天下之人皆不敢慢恶其亲也云则德教加被于天下者释刑于四海也百姓谓天下之人皆有族姓言百举其多也尚书云平章百姓则谓百姓为百官为下有黎民之文所以百姓非兆庶也此经德教加于百姓则谓天下百姓为与刑于四海相对四海既是四夷则此百姓自然是天下兆庶也经典通谓四夷为四海案周礼礼记尔雅皆言东夷西戎南蛮北狄谓之四夷或云四海故注以四夷释四海也孙炎曰海者晦暗无知也注盖犹至略言之正义曰此依魏注也案孔传云盖者辜较之辞刘炫云辜较犹梗概也孝道既广此才举其大略也刘瓛云盖者不终尽之辞明孝道之广大此略言之也皇侃云略陈如此未能究竟是也郑注云盖者谦辞据此而言盖非谦也刘炫駮云若以制作须谦则庶人亦当谦矣苟以名位须谦夫子曾为大夫于士何谦而亦云盖也斯则卿士以上之言盖者并非谦辞可知也甫刑云一人有庆兆民赖之疏甫刑至赖之正义曰夫子述天子之行孝既毕乃引尚书甫刑篇之言以结成其义庆善也言天子一人有善则天下兆庶皆倚赖之也善则爱敬是也一人有庆结爱敬尽于事亲已上也兆民赖之结而德教加于百姓已下也注甫刑至其善正义曰云甫刑即尚书吕刑也者尚书有吕刑而无甫刑也案礼记缁衣篇孔子两引甫刑辞与吕刑无别则孔子之代以甫刑命篇明矣今尚书为吕刑者孔安国云后为甫侯故称甫刑知者以诗大雅嵩高之篇宣王之诗云生甫及申扬之水为平王之诗不与我戍甫明子孙改封为甫侯不知因吕国改作甫名不知别封余国而为甫号然子孙封甫穆王时未有甫名而称为甫刑者后人以子孙之国号名之也犹若叔虞初封于唐子孙封晋而史记称晋世家也刘炫以为遭秦焚书各信其学后人不能改正而两存之也者非也诸章皆引诗此章独引书者以孔子之言布在方策言必皆引诗书证事示不冯虚说义当诗意则引诗义当易意则引易此章与书意义相契故引为证也郑注以书录王事故证天子之章以为引类得象然引大雅证大夫引曹风证圣治岂引类得象乎此不取也云一人天子也者依孔传也旧说天子自称则言予一人予我也言我虽身处上位犹是人中之一耳与人不异是谦也若臣人称之则惟言一人言四海之内惟一人乃为尊称也天子者帝王之爵犹公侯伯子男五等之称云庆善也书传通也云十亿曰兆者古数为然云义取天子行孝兆人皆赖其善者释一人有庆兆民赖之也姓言百民称兆皆举其多也卷二诸侯章第三疏正义曰次天子之贵者诸侯也案释诂云公侯君也不曰诸公者嫌涉天子三公也故以其次称为诸侯犹言诸国之君也皇侃云以侯是五等之第二下接伯子男故称诸侯今不取也在上不骄高而不危制节谨度满而不溢高而不危所以长守贵也满而不溢所以长守富也富贵不离其身然后能保其社稷而和其民人盖诸侯之孝也疏在上至孝也正义曰夫子前述天子行孝之事已毕次明诸侯行孝也言诸侯在一国臣人之上其位高矣高者危惧若不能以贵自骄则虽处高位终不至于倾危也积一国之赋税其府库充满矣若制立节限慎守法度则虽充满而不至盈溢也满谓充实溢谓奢侈书称位不期骄禄不期侈是知贵不与骄期而骄自至富不与侈期而侈自来言诸侯贵为一国人主富有一国之财故宜戒之也又覆述不危不溢之义言居高位而不倾危所以常守其贵财货充满而不盈溢所以长守其富使富贵长久不去离其身然后乃能安其国之社稷而协和所统之臣人谓社稷以此安臣人以此和也言此上所陈盖是诸侯之行孝也皇侃云民是广及无知人是稍识仁义即府史之徒故言民人明远近皆和悦也援神契云诸侯行孝曰度言奉天子之法度得不危溢是荣其先祖也注诸侯至危也正义曰云诸侯列国之君者经典皆谓天子之国为王国诸侯之国为列国诗云思皇多士生此王国则天子之国也左传鲁孙叔豹云我列国也郑子产云列国一同是诸侯之国也列国者言其国君皆以爵位尊卑及土地大小而叙列焉五等皆然云贵在人上可谓高矣者言诸侯贵在一国臣人之上其位高也云而能不骄则免危也者言其为国以礼能不陵上慢下则免倾危也注费用至为溢正义曰云费用约俭谓之制节者此依郑注释制节也谓费国之财以供己用每事俭约不为华侈则论语道千乘之国云节用而爱人是也云慎行礼法谓之谨度者此释谨度也言不可奢僭当须慎行礼法无所乖越动合典章皇侃云谓宫室车旗之类皆不奢僭也无礼为骄奢泰为溢者皆谓华侈放恣也前未解骄今于此注与溢相对而释之言无礼谓陵上慢下也皇侃云在上不骄以戒贵应云居财不奢以戒富若云制节谨度以戒富亦应云制节谨身以戒贵此不例者互其文也但骄由居上故戒贵云在上溢由无节故戒富云制节也注列国至平也正义曰列国已具上释云皆有社稷者韩诗外传云天子大社东方青南方赤西方白北方黑中央黄土若封四方诸侯各割其方色土苴以白苴而与之诸侯以此土封之为社明受于天子也社则土神也经典所论社稷皆连言之皇侃以为稷五谷之长亦为土神据此稷亦社之类也言诸侯有社稷乃有国无社稷则无国也云其君主而祭之者案左传曰君人者社稷是主社稷因地故以列国言之祭必由君故以其君言之云言富贵常在其身者此依王注释富贵不离其身也则长为社稷之主者释保其社稷也云而人自和平也者释而和其民人也然经上文先贵后富言因贵而富也下覆之富在贵先者此与易系辞崇高莫大乎富贵老子云富贵而骄皆随便而言之非富合先于贵也经传之言社稷多矣案左传曰共工氏之子曰勾龙为后土后土为社有烈山氏之子曰柱为稷自夏以上祀之周弃亦为稷自商以来祀之言句龙柱弃配社稷而祭之即句龙柱弃非社稷也又条牒云稷坛在社西俱北乡并列同营共门并如条之说诗云战战兢兢如临深渊如履薄冰疏诗云至薄冰正义曰夫子述诸侯行孝终毕乃引小雅小旻之诗以结之言诸侯富贵不可骄溢常须戒惧故战战兢兢常如临深履薄也注战战至戒惧正义曰此依郑注也案毛诗传云战战恐也兢兢戒也此注恐下加惧戒下加慎足以圆文也云临深恐坠履薄恐陷者亦毛诗传文也恐坠谓坠入深渊不可复出恐陷谓没在冰下不可拯济也云义取为君常须戒慎者引诗大意如此卷二卿大夫章第四疏正义曰次诸侯之贵者即卿大夫焉说文云卿章也白虎通云卿之为言章也章善明理也大夫之为言大扶扶进人者也故传云进贤达能谓之卿大夫王制云上大夫卿也又典命云王之卿六命其大夫四命则为卿与大夫异也今连言者以其行同也非先王之法服不敢服非先王之法言不敢道非先王之德行不敢行是故非法不言非道不行口无择言身无择行言满天下无口过行满天下无怨恶三者备矣然后能守其宗庙盖卿大夫之孝也疏非先王至孝也正义曰夫子述诸侯行孝之事终毕次明卿大夫之行孝也言大夫委质事君学以从政立朝则接对宾客出聘则将命他邦服饰言行须遵礼典非先王礼法之衣服则不敢服之于身若非先王礼法之言辞则不敢道之于口若非先王道德之景行亦不敢行之于身就此三事之中言行尤须重慎是故非礼法则不言非道德则不行所以口无可择之言身无可择之行也使言满天下无口过行满天下无怨恶服饰言行三者无亏然后乃能守其先祖之宗庙盖是卿大夫之行孝也援神契云卿大夫行孝曰誉盖以声誉为义谓言行布满天下能无怨恶遐迩称誉是荣亲也旧说云天子诸侯各有卿大夫此章既云言行满于天下又引诗云夙夜匪懈以事一人是举天子卿大夫也天子卿大夫尚尔则诸侯卿大夫可知也注服者至逼下正义曰服者身之表也者此依孔传也左传曰衣身之章也彼注云章贵贱言服饰所以章其贵贱章则表之义也云先王制五服各有等差者案尚书皋陶篇曰天命有德五服五章哉孔传云五服天子诸侯卿大夫士之服也尊卑采章各异是有等差也云言卿大夫遵守礼法不敢僭上逼下者僭上谓服饰过制僭拟于上也逼下谓服饰俭固逼迫于下也卿大夫言必守法行必遵德服饰须合礼度无宜僭逼故刘炫引礼证之曰君子上不僭上下不逼下是也又案尚书益稷篇称命禹曰予欲观古人之象日月星辰山龙华虫作会宗彝藻火粉米黼黻絺绣以五采章施于五色作服汝明孔传曰天子服日月而下诸侯自龙衮而下至黼黻士服藻火大夫加粉米上得兼下下不得僭上此古之天子冕服十二章以日月星辰及山龙华虫六章画于衣衣法于天画之为阳也以藻火粉米黼黻六章绣之于裳裳法于地绣之为阴也日月星辰取照临于下山取兴云致雨龙取变化无穷华虫谓雉取耿介藻取文章火取炎上以助其德粉取絜白米取能养黼取断割黻取背恶乡善皆为百王之明戒以益其德诸侯白龙衮而下八章也四章画于衣四章绣于裳大夫藻火粉米四章也二章画于衣二章绣于裳孔安国盖约夏殷章服为说周制则天子冕服九章象阳之数极也案郑注周礼司服称至周而以日月星辰画于旌旗所谓三辰旂旗昭其明也又云登龙于山登火于宗彝尊其神明也古文以山为九章之首火在宗彝之下周制以龙为九章之首火在宗彝之上是登龙于山登火于宗彝也又案司服云王祀昊天上帝则服大裘而冕祀五帝亦如之享先王则衮冕享先公飨射则鷩冕祀四望山川则毳冕祭社稷五祀则絺冕群小祀则玄冕而冕服九章也又案郑注九章初一曰龙次二曰山次三曰华虫次四曰火次五曰宗彝皆画以为缋次六曰藻次七曰粉米次八曰黼次九曰黻皆絺以为绣则衮之衣五章裳四章凡九也鷩画以雉谓华虫也其衣三章裳四章凡七也毳画虎蜼谓宗彝也其衣三章裳二章凡五也絺刺粉米无画也其衣一章裳二章凡三也玄者衣无文裳刺黻而已是以谓玄焉凡冕服皆玄衣纁裳又案司服公之服自衮冕而下如王之服侯伯之服自鷩冕而下子男之服自毳冕而下卿大夫之服自玄冕而下士之服自皮弁而下如大夫之服则周自公侯伯子男其服之章数又与古之象服差矣注法言至敢也正义曰法言谓礼法之言者此则论语云非礼勿言是也云德行谓道德之行者即论语云志于道据于德是也若言非法行非德者即王制云言伪而辩行伪而坚是也云则亏孝道故不敢也者释所以不敢之意也注言必至遵道正义曰此依王义释非法不言非道不行也注言行至择也正义曰言不守礼法行不遵道德皆已而法之经言无择谓令言行无可择也注礼法至怨恶正义曰口有过恶者以言之非礼法行有怨恶者以所行非道德也若言必守法行必遵道则口无过怨恶无从而生注三者至之祀正义曰云三者服言行者也此谓法服法言德行也然言之与行君子所最谨出已加人发迩见远出言不善千里违之其行不善谴辱斯及故首章一叙不毁而再叙立身此章一举法服而三复言行也则知表身者以言行不亏不毁犹易立身难备也皇侃云初陈教本故举三事服在身外可见不假多戒言行出于内府难明必须备言最于后结宜应总言谓人相见先观容饰次交言辞后谓德行故言三者以服为先德行为后也云礼卿大夫立三庙者义见末章云以奉先祖者谓奉事其祖考也云言能备此三者则能长守宗庙之祀者谓卿大夫若能备服饰言行故能守宗庙也诗云夙夜匪懈以事一人疏诗云至一人正义曰夫子既述卿大夫行孝终毕乃引大雅烝民之诗以结之言卿大夫当早起夜寐以事天子不得懈惰匪犹不也注夙夜至君也正义曰夙早也释古文懈惰也释言文云义取为卿大夫能早夜不惰者引诗大意如此云敬事其君也者释以事一人不言天子而言君者欲通诸侯卿大夫也卷二士章第五疏正义曰次卿大夫者即士也案说文曰数始于一终于十孔子曰推一合十为士毛诗传曰士者事也白虎通曰士者事也任事之称也故礼辨名记曰士者任事之称也传曰通古今辨然不然谓之士资于事父以事母而爱同资于事父以事君而敬同故母取其爱而君取其敬兼之者父也故以孝事君则忠以敬事长则顺忠顺不失以事其上然后能保其禄位而守其祭祀盖士之孝也疏资于至孝也正义曰夫子述卿大夫行孝之事终次明士之行孝也言士始升公朝离亲入仕故此叙事父之爱敬宜均事母与事君以明割恩从义也资者取也取于事父之行以事母则爱父与爱母同取于事父之行以事君则敬父与敬君同母之于子先取其爱君之于臣先取其敬皆不夺其性也若兼取爱敬者其惟父乎既说爱敬取舍之理遂明出身入仕之行故者连上之辞也谓以事父之孝移事其君则为忠矣以事兄之敬移事于长则为顺矣长谓公卿大夫言其位长于士也又言事上之道在于忠顺二者皆能不失则可事上矣上谓君与长也言以忠顺事上然后乃能保其禄秩官位而长守先祖之祭祀盖士之孝也援神契云士行孝曰究以明审为义当须能明审资亲事君之道是能荣亲也白虎通云天子之士独称元士盖士贱不得体君之尊故加元以别于诸侯之士也此直言士则诸侯之士前言大夫是戒天子之大夫诸侯之大夫可知也此章戒诸侯之士则天子之士亦可知也注资取至君同正义曰云资取也此依孔传也案郑注表记考工记并同训资取也云言爱父与母同敬父与君同者谓事母之爱事君之敬并同于父也然爱之与敬俱出于心君以尊高而敬深母以鞠育而爱厚刘炫曰夫亲至则敬不极此情亲而恭也尊至则爱不极此心敬而恩杀也故敬极于君爱极于母梁王云天子章陈爱敬以辨化也此章陈爱敬以辨情也注言事至敬也正义曰此依王注也刘炫曰母亲至而尊不至岂则尊之不极也君尊至而亲不至岂则亲之不极也惟父既亲且尊故曰兼也刘瓛曰父情天属尊无所屈故爱敬双极也注移事至忠矣正义曰此依郑注也扬名章云君子之事亲孝故忠可移于君是也旧说云入仕本欲安亲非贪荣贵也若用安亲之心则为忠也若用贪荣之心则非忠也严植之曰上云君父敬同则忠孝不得有异言以至孝之心事君必忠也注移事至顺矣正义曰此依郑注也下章云事兄悌故顺可移于长注不言悌而言敬者顺经文也左传曰兄爱弟敬又曰弟顺而敬则知悌之与敬其义同焉尚书云邦伯师长安国曰众长公卿也则知大夫已上皆是上之长注能尽至祭祀正义曰谓能尽忠顺以事君长则能保其禄位也禄谓廪食位谓爵位广雅曰位莅也莅下为位王制云上农夫食九人谓诸侯之下士视上农夫中士倍下士上士倍中士祭者际也人神相接故曰际也祀者似也谓祀者似将见先人也士亦有庙经不言耳大夫既言宗庙士可知也士言祭祀则大夫之祭祀亦可知也皆互以相明也诸侯言保其社稷大夫言守其宗庙士则保守并言者皇侃云称保者安镇也守者无逸也社稷禄位是公故言保宗庙祭祀是私故言守也士初得禄位故两言之也诗云夙兴夜寐无忝尔所生疏诗云至所生正义曰夫子述士行孝毕乃引小雅小宛之诗以证之也言士行孝当早起夜寐无辱其父母也注忝辱至亲也正义曰云忝辱也释言文所生谓父母也下章云父母生之是也云义取早起夜寐无辱其亲也者亦引诗之大意也卷三庶人章第六疏正义曰庶者众也谓天下众人也皇侃云不言众民者兼包府史之属通谓之庶人也严植之以为士有员位人无限极故士以下皆为庶人用天之道分地之利谨身节用以养父母此庶人之孝也疏用天至孝也正义曰夫子上述士之行孝已毕次明庶人之行孝也言庶人服田力穑当须用天之四时生成之道也分地五土所宜之利谨慎其身节省其用以供养其父母此则庶人之孝也援神契云庶人行孝曰畜以畜养为义言能躬耕力农以畜其德而养其亲也注春生至道也正义曰云春生夏长秋敛冬藏者此依郑注也尔雅释天云春为发生夏为长毓秋为收成冬为安宁安宁即藏闭之义也云举事顺时此用天之道也者谓举农亩之事顺四时之气春生则耕种夏长则耕苗秋收则获刈冬藏则入廪也注分别至利也正义曰云分别五土视其高下者此依郑注也案周礼大司徒云五土一曰山林二曰川泽三曰丘陵四曰坟衍五曰原隰谓庶人须能分别视此五土之高下随所宜而播种之则职方氏所谓青州其谷宜稻麦雍州其谷宜黍稷之类是也云各尽其所宜此分地利也者此依孔传也刘炫云黍稷生于陆菰稻生于水注身恭至不阙正义曰云身恭谨则远耻辱者论语曰恭近于礼远耻辱也云用节省则免饥寒者用谓庶人衣服饮食丧祭之用当须节省礼记曰食节事时又曰庶人无故不食珍及三年之耕必有一年之食九年耕必有三年之食以三十年之通虽有凶旱水溢民无菜色是免饥寒也云公赋既充则私养不阙者赋者自上税下之名也谓常省节财用公家赋税充足而私养父母不阙乏也孟子曰周人百亩而彻其实皆什一也刘熙注云家耕百亩彻取十亩以为赋也又云公事毕然后敢治私事是也注庶人至而已正义曰此依魏注也案天子诸侯卿大夫士皆言盖而庶人独言此注释言此之意也谓天子至士孝行广大其章略述宏纲所以言盖也庶人用天分地谨身节用其孝行已尽故曰此言惟此而已庶人不引诗者义尽于此无赘词也故自天子至于庶人孝无终始而患不及者未之有也疏故自至有也正义曰夫子述天子诸侯卿大夫士庶人行孝毕于此总结之则有五等尊卑虽殊至于奉亲其道不别故从天子已下至于庶人其孝道则无终始贵贱之异也或有自患已身不能及于孝未之有也自古及今未有此理盖是勉人行孝之辞也注始自至未有正义曰云始自天子终于庶人者谓五章以天子为始庶人为终也云尊卑虽殊孝道同致者谓天子庶人尊卑虽别至于行孝其道不殊天子须爱亲敬亲诸侯须不骄不溢卿大夫于言行无择士须资亲事君庶人谨身节用各因心而行之斯至岂借创物之智扛鼎之力若率强之无不及也云而患不能及者未之有也者此谓人无贵贱尊卑行孝之道同致若各率其己分则皆能养亲言患不及于孝者未有也说孝道包含之义广大塞乎天地横乎四海经言孝无终始谓难备终始但不致毁伤立身行道安其亲忠于君一事可称则行成名立不必终始皆备也此言行孝甚易无不及之理故非孝道不终始致必反之患也云言无此理故曰未有者此释未之有之意也谢万以为无终始恒患不及未之有者少贱之辞也刘瓛云礼不下庶人若言我贱而患行孝不及己者未之有也此但得忧不及之理而失于叹少贱之义也郑曰诸家皆以为患及身今注以为自患不及将有说乎答曰案说文云患忧也广雅曰患恶也又若案注说释不及之义凡有四焉大意皆谓有患贵贱行孝无及之忧非以患为祸也经传之称患者多矣论语不患人之不己知又曰不患无位又曰不患寡而患不均左传曰宣子患之皆是忧恶之辞也惟苍颉篇谓患为祸孔郑韦王之学引之以释此经故皇侃曰无始有终谓改悟之善恶祸何必及之则无始之言已成空设也礼祭义曾子说孝曰众之本教曰孝其行曰养养可能也敬为难敬可能也安为难安可能也卒为难父母既没慎行其身不遗父母恶名可谓能终矣夫以曾参行孝亲承圣人之意至于能终孝道尚以为难则寡能无识固非所企也今为行孝不终祸患必及此人偏执讵谓经通郑曰书云天道福善祸淫又曰惠迪吉从逆凶惟影响斯则必有灾祸何得称无也答曰来问指淫凶悖慝之伦经言戒不终善美之辈论语曰今之孝者是谓能养曾子曰参直养者也安能为孝乎又此章云以养父母此庶人之孝也傥有能养而不能终只可未为具美无宜即同淫慝也古今凡庸讵识孝道但使能养安知始终若今皆及于灾便是比屋可贻祸矣而当朝通识者以为郑注非误故谢万云言为人无终始者谓孝行有终始也患不及者谓用心忧不足也能行如此之善曾子所以称难故郑注云善未有也谛详此义将谓不然何者孔圣垂文包于上下尽力随分宁限高卑则因心而行无不及也如依谢万之说此则常情所昧矣子夏曰有始有卒者其惟圣人乎若施化惟待圣人千载方期一遇加于百姓刑于四海乃为虚说者与制旨曰嗟乎孝之为大若天之不可逃也地之不可远也朕穷五孝之说人无贵贱行无终始未有不由此道而能立其身者然则圣人之德岂云远乎我欲之而斯至何患不及于己者哉卷三三才章第七疏正义曰天地谓之二仪兼人谓之三才曾子见夫子陈说五等之孝既毕乃发叹曰甚哉孝之大也夫子因其叹美乃为说天经地义人行之事可教化于人故以名章次五孝之后曾子曰甚哉孝之大也子曰夫孝天之经也地之义也民之行也天地之经而民是则之则天之明因地之利以顺天下是以其教不肃而成其政不严而治疏曾子曰至而治正义曰夫子述上从天子下至庶人五等之孝后总以结之语势将毕欲以更明孝道之大无以发端特假曾子叹孝之大更以弥大之义告之也曰夫孝天之经地之义民之行经常也人生天地之间禀天地之气节人之所法是天地之常义也圣人司牧黔庶故须则天之常明因依地之义利以顺行于天下是以其为教也不待肃戒而成也其为政也不假威严而自理也注参闻至大也正义曰高谓天子卑谓庶人言曾参既闻夫子陈说天子庶人皆当行孝始知孝之为大也注经常至义也正义曰云经常也利物为义者经常即书传通训也易文言曰利物足以和义是利物为义也云孝为百行之首人之常德者郑注论语云孝为百行之本言人之为行莫先于孝案周易曰常其德贞孝是人所常德也云若三辰运天谓日月星以时运转于天释名云土者吐也言吐生万物周礼五土十地之利言孝为百行之首是人生有常之德若日月星辰运行于天而有常山川原隰分别土地而为利则知贵贱虽别必资孝以立身皆贵法则于天地然此经全与左传郑子大叔答赵简子问礼同其异一两字而已明孝之与礼其义同注天有至行也正义曰云天有常明者谓日月星辰明临于下纪于四时人事则之以夙兴夜寐无忝尔所生故下文云则天之明也云地有常利者谓山川原隰动植物产人事因之以晨羞夕膳也色养无违故下文云因地之利也此皆人能法则天地以为孝行者故云亦以孝为常行也上云天之经地之义此云天地之经而不言义者为地有利物之义亦是天常也若分而言之则为义合而言之则为常也注法天至理也正义曰云法天明以为常因地利以行义者上文云夫孝天之经地之义者故云法天明以为常释天之明也因地利以为义释地之利也云顺此以施政教则不待严肃而成理也者经云其教不肃而成其政不严而治注则以政教相就而明之严肃相连而释之从便宜省也制旨曰天无立极之统无以常其明地无立极之统无以常其利人无立身之本无以常其德然则三辰迭运而一以经之者天利之性也五土分植而一以宜之者大顺之理也百行殊涂而一致之者大中之要也夫爱始于和而敬生于顺是以因和以教爱则易知而有亲因顺以教敬则易从而有功爱敬之化行而礼乐之政备矣圣人则天之明以为经因地之利以行义故能不待严肃而成可久可大之业焉先王见教之可以化民也是故先之以博爱而民莫遗其亲陈之于德义而民兴行先之以敬让而民不争导之以礼乐而民和睦示之以好恶而民知禁疏先王至知禁正义曰言先王见因天地之常不肃不严之政教可以率先化下人也故须身行博爱之道以率先之则人渐其风教无有遗其亲者于是陈说德义之美以顺教诲人则人起心而行之也先王又以身行敬让之道以率先之则人渐其德而不争竞也又导之以礼乐之教正其心迹则人被其教自和睦也又示之以好者必爱之恶者必讨之则人见之而知国有禁也注见因至易也正义曰此依郑注也言先王见天明地利有益于人因之以施化行之甚易也注君爱至亲者正义曰此依王注也言君行博爱之道则人化之皆能行爱敬无有遗忘其亲者即天子章之爱敬尽于事亲而德义加于百姓是也注陈说至行之正义曰易称君子进德脩业又论语云义以为质又左传说赵衰荐郄谷云说礼乐而敦诗书诗书义之府也礼乐德之则也德义利之本也且德义之利是为政之本也言大臣陈说德义之美是天子所重为群情所慕则人起发心志而效行之注君行至不争正义曰此依魏注也案礼记乡饮酒义云先礼而后财则民作敬让而不争矣言君身先行敬让则天下之人自息贪竞也注礼以至睦矣正义曰此依魏注也案礼记云乐由中出礼自外作中谓心在其中也外谓迹见于外也由心以出者宜听乐以正之自迹以见者当用礼以检之检之谓检束也言心迹不违于礼乐则人当自和睦也注示好至犯也正义曰云示好以引之示恶以止之者案乐记云先王之制礼乐也将以教民平好恶而反人道之正也故示有好必赏之令以引喻之使其慕而归善也示有恶必罚之禁以惩止之使其惧而不为也云则人知有禁令不敢犯也者谓人知好恶而不犯禁令也诗云赫赫师尹民具尔瞻疏诗云至尔瞻正义曰夫子既述先王以身率下先及大臣助君行化之义毕乃引小雅节南山诗以证成之赫赫明盛之貌也是太师尹氏也言助君行化为人模范故人皆瞻之注赫赫至之也正义曰赫赫明盛貌也尹氏为太师周之三公也者此毛传文太师太傅太保是周之三公尹氏时为太师故曰尹氏也云义取大臣助君行化人皆瞻之也者引诗大意如此孔安国曰具皆也尔女也古语或谓人具尔瞻则人皆瞻女也此章再言先之是吾身行率先于物也陈之导之示之是大臣助君为政也案大载礼云昔者舜左禹而右皋陶不下席而天下大治夫政之不中君之过也政之既中令之不行职事者之罪也后引周礼称三公无官属与王同职坐而论道又案尚书益稷篇称帝曰吁臣哉邻哉邻哉臣哉又曰臣作朕股肱耳目孔传曰言君臣道近相须而成言大体若身君任股肱臣戴元首之义也故礼缁衣称上好是物下必有甚者矣故上之好恶不可不慎也是民之表也诗云赫赫师尹民具尔瞻甫刑曰一人有庆兆民赖之缁衣之引诗书是明下民从上之义师尹大臣也一人天子也谓人君为政有身行之者有大臣助行之者人之从上非惟从君亦从论道之大臣故并引以结之也此章上言先王下引师尹则知君臣同体相须而成者谓此也皇侃以为无先王在上之诗故断章引大师之什今不敢也卷四孝治章第八疏正义曰夫子述此明王以孝治天下也前章明先王因天地顺人情以为教此章言明王由孝而治故以名章次三才之后也子曰昔者明王之以孝治天下也不敢遗小国之臣而况于公侯伯子男乎故得万国之欢心以事其先王疏子曰至先王正义曰此章之首称子曰者为事讫更别起端首故也言昔者圣明之王能以孝道治于天下大教接物故不敢遗小国之臣而况于五等之君乎言必礼敬之明王能如此故得万国之欢心谓各脩其德尽其欢心而来助祭以事其先王经先王有六焉一曰先王有至德二曰非先王之法服三曰非先王之法言四曰非先王之德行五曰先王见教之此皆指先代行孝之王此章云以事其先王则指行孝王之祖考注言先至孝理正义曰此释孝治之义也国语云古曰在昔昔曰先民尚书洪范云睿作圣左传照临四方曰明昔者非当时代之名明王则圣王之称也是汎指前代圣王之有德者经言明王还指首章之先王也以代言之谓之先王以圣明言之则为明王事义相同故注以至德要道释之注小国至敬也正义曰此依王注义也五等诸侯则公侯伯子男旧解云公者正也言正行其事侯者候也言斥候而服事伯者长也为一国之长也子者字也言字爱于小人也男者任也言任王之职事也爵则上皆胜下若行事亦互相通舜典曰辑五瑞孔安国曰舜敛公侯伯子男之瑞圭璧斯则尧舜之代已有五等诸侯也论语云殷因于夏礼周因于殷礼案尚书武成篇云列爵惟五分土惟三郑注王制云殷所因夏爵三等之制也是有公侯伯而无子男武王增之总建五等时九州界狭故土惟三等则王制云公侯方百里伯七十里子男五十里至周公摄政斥大九州之界增诸侯之大者地方五百里侯四百里伯三百里子二百里男百里然据郑玄夏殷不建子男武王复增之也案五等公为上等侯伯为次等子男为下等则小国之臣谓子男卿大夫况此诸侯则至卑也曲礼云列国之大夫入天子之国曰某士诸侯言列国者兼小大是小国之卿大夫有见天子之礼也言虽至卑尽来朝聘则天子以礼接之案周礼掌客云上公饔饩九牢飧五牢侯伯饔饩七牢飧四牢子男饔饩五牢飧三牢三等其五等之介行人宰史皆有飧饔饩唯上介有禽兽其卿大夫士有特来聘问者则待之如其为介时也是待诸侯及其臣之礼是皆广敬之道也注万国至祭也正义曰云万国举其多也者此依魏注也诗书之言万国者多矣亦犹言万方是举多而言之不必数满于万也皇侃云春秋称禹会诸侯于涂山执玉帛者万国言禹要服之内地方七千里而置九州九州之中有方百里七十里五十里之国计有万国也因引王制殷之诸侯有千七伯七十三国也孝经称周诸侯有九千八百国所以证万国为夏法也信如此说则周颂云绥万邦六月云万邦为宪岂周之代复有万国乎今不取也云言行孝道以理天下皆得欢心则各以其职来助祭也者言明王能以孝道理于天下则得诸侯之欢心以事其先王也各以其职来祭者谓天下诸侯各以其所职贡来助天子之祭也和者礼器云大飨其王事与注云盛其馔与贡谓祫祭先王又云三牲鱼腊四海九州之美味也笾豆之荐四时之和气也注云此馔诸侯所献又云内金示和也注云此所贡也内之庭实先设之金从革性和荆杨二州贡金三品又云束帛加璧尊德也注云贡享所执致命者君子于玉比德焉又云龟为前列先知也注云龟知事情者陈于庭在前荆州纳钖大龟又云金次之见情也注云金炤物金有两义先入后设又云丹漆丝纟广竹箭与众共财也注云万民皆有此物荆州贡丹兖州贡漆丝豫州贡纟广杨州贡簜又云其余无常货各以国之所有则致远物也注云其余谓九州之外夷服镇服蕃服之国周礼九州之外谓之蕃国世一见各以其所贵宝为贽周穆王征犬戎得白狼白鹿近之大传云遂率天下诸侯执豆笾骏奔走又周颂曰骏奔走在庙此皆助祭者也治国者不敢侮于鳏寡而况于士民乎故得百姓之欢心以事其先君疏治国者至先君正义曰此说诸侯之孝治也言诸侯以孝道治其国者尚不敢轻侮于鳏夫寡妇而况于知礼义之士民乎亦言必不轻侮也以此故得其国内百姓欢悦以事其先君也注理国至士乎正义曰云理国谓诸侯也者此依魏注也案周礼云体国经野诗曰生此王国是其天子亦言国也易曰先王以建万国亲诸侯是诸侯之国上言明王理天下此言理国故知诸侯之国也云鳏寡国之微者君尚不敢轻侮者案王制云老而无妻者谓之鳏老而无夫者谓之寡此天民之穷而无告者也则知鳏夫寡妇是国之微贱者也言微贱之者国君尚不轻侮况知礼义之士乎释经之士民诗云彼都人士左传曰多杀国士此皆况惜有知识之人不必居官授职之士旧解士知义理又曰士丈夫之美称故注言知礼义之士乎谓民中知礼义者注诸侯至享也正义曰云诸侯能行孝理得所统之欢心者此言诸侯孝治其国得百姓之欢心也一国百姓皆是君之所统理故以所统言之孔安国曰亦以相统理是也云则皆恭事助其祭享也者祭享谓四时及禘祫也于此祭享之时所统之人则皆恭其职事献其所有以助于君故云助其祭享也治家者不敢失于臣妾而况于妻子乎故得人之欢心以事其亲疏治家者至其亲正义曰说卿大夫之孝治也言以孝道理治其家者不敢失于其家臣妾贱者而况于妻子之贵者乎言必不失也故得其家之欢心以承事其亲也注理家至贵者正义曰云理家谓卿大夫者此依郑注也案下章云大夫有争臣三人虽无道不失其家礼记王制曰上大夫卿则知治家谓卿大夫云臣妾家之贱者案尚书费誓曰窃马牛诱臣妾孔安国云诱偷奴婢既以臣妾为奴婢是家之贱者也云妻子家之贵者案礼记哀公问于孔子孔子对曰妻者亲之主也敢不敬与子者亲之后也敢不敬与是妻子家之贵者也注卿大夫至奉养正义曰云卿大夫位以材进者案毛诗传曰建邦能命龟田能施命作器能铭使能造命升高能赋师旅能誓山川能说丧纪能诔祭祀能语君子能此九者可谓有德音可以为大夫是位以材进也云受禄养亲者若能孝理其家则受其所禀之禄以养其亲云若能孝理其家则得小大之欢心者谓小大皆得其欢心小谓臣妾大谓妻子也云助其奉养者案礼记内则称子事父母妇事舅姑日以鸡初鸣咸盥漱以适父母舅姑之所问衣燠寒饘酏酒醴芼羹菽麦蕡稻黍粱秫唯所欲枣栗饴蜜以甘之父母舅姑必尝之而后退此皆奉养事亲也天子诸侯继父而立故言先王先君也大夫唯贤是授居位之时或有俸禄以逮于亲故言其亲也注顺经文所以言助其奉养此谓事亲生之义也若亲以终没亦当言助其祭祀也明王言不敢遗小国之臣诸侯言不敢侮于鳏寡大夫言不敢失于臣妾者刘炫云遗谓意不存录侮谓忽慢其人失谓不得其意小国之臣位卑或简其礼故云不敢遗也鳏寡人中贱弱或被人轻侮欺陵故曰不敢侮也臣妾营事产业宜须得其心力故云不敢失也明王况公侯伯子男诸侯况士民卿大夫况妻子者以王者尊贵故况列国之贵者谓侯差卑故况国中之卑者以五等皆贵故况其卑也大夫或事父母故况家人之贵者也夫然故生则亲安之祭则鬼享之是以天下和平灾害不生祸乱不作故明王之以孝治天下也如此疏夫然至如此正义曰此总结天子诸侯卿大夫之孝治也言明王孝治其下则诸侯以下各顺其教皆治其国家也如此各得欢心亲若存则安其孝养没则享其祭祀故得和气降生感动昭昧是以普天之下和睦太平灾害之萌不生祸乱之端不起此谓明王之以孝治天下也能致如此之美注夫然者至其祭正义曰云夫然者然上孝理皆得欢心者此谓明王诸侯大夫能行孝治皆得其欢心也云则存安其荣者释生则亲安之云没享其祭者释祭则鬼享之也注上敬至而起正义曰此释天下和平以皆由明王孝治之所致也皇侃云天反时为灾谓风雨不节地反物为妖妖即害物谓水旱伤禾稼也善则逢殃为祸臣下反逆为乱也注言明至福应正义曰云言明王以孝为理则诸侯以下化而行之者案上文有明王诸侯大夫三等而经独言明王孝治如此者言由明王之故也则诸侯以下奉而行之而功归于明王也云故致如此福应者福谓天下和平应谓灾害不生祸乱不作诗云有觉德行四国顺之疏诗云至顺之正义曰夫子述昔时明王孝治之义毕乃引大雅抑篇赞美之也言天子身有至大德行使四方之国皆顺而行之注觉大至行之正义曰云觉大也此依郑注也故诗笺云有大德行则天下顺从其化是以觉为大也云义取天子有大德行则四方之国顺而行之者言引诗之大意如此也卷五圣治章第九疏正义曰此言曾子闻明王孝治以致和平因问圣人之德更有大于孝否夫子因问而说圣人之治故以名章次孝治之后曾子曰敢问圣人之德无以加于孝乎子曰天地之性人为贵人之行莫大于孝孝莫大于严父严父莫大于配天则周公其人也疏曾子至其人也正义曰夫子前说孝治天下能致灾害不生祸乱不作是言德行之大也将言圣德之广不过于孝无以发端故又假曾子之问曰圣人之德更有加于孝乎乎犹否也夫子承问而释之曰天地之性人为贵性生也言天地之所生唯人最贵也人之所行者莫有大于孝行也孝行之大者莫有大于尊严其父也严父之大者莫有大于以父配天而祭也言以父配天而祭之者则文王之子成王叔父周公是其人也注贵其至物也正义曰此依郑注也夫称贵者是殊异可重之名案礼运曰人者五行之秀气也尚书曰惟天地万物父母惟人万物之灵是异于万物也注万物至父也正义曰云万物资始于干者易云大哉干元万物资始是也云人伦资父为天者曲礼曰父之雠弗与共戴天郑玄曰父者子之天也杀己之天与共戴天非孝子也杜预左氏传注曰妇人在室则天父出则天夫是人伦资父为天也云故孝行之大莫过尊严其父也者尊谓崇也严敬也父既同天故须尊严其父是孝行之大也注谓父至人也正义曰云谓父为天虽无贵贱者此将释配天之礼始自周公故先张此文言人无限贵贱皆得谓父为天也云然以父配天之礼始自周公故曰其人也者但以父配天遍检群经更无殊说案礼记有虞氏尚德不郊其祖夏殷始尊祖于郊无父配天之礼也周公大圣而首行之礼无二尊既以后稷配郊天不可又以文王配之五帝天之别名也因享明堂而以文王配之是周公严父配天之义也亦所以申文王有尊祖之礼也经称周公其人注顺经旨故曰始自周公也昔者周公郊祀后稷以配天宗祀文王于明堂以配上帝是以四海之内各以其职来祭夫圣人之德又何以加于孝乎疏昔者至孝乎正义曰前陈周公以父配天因言配天之事自昔武王既崩成王年幼即位周公摄政因行郊天祭礼乃以始祖后稷配天而祀之因祀五方上帝于明堂之时乃尊其父文王以配而享之尊父祖以配天崇孝享以致敬是以四海之内有土之君各以其职贡来助祭也既明圣治之义乃总其意而答之也周公圣人首为尊父配天之礼以极于孝敬之心则夫圣人之德又何以加于孝乎是言无以加也注后稷至配之正义曰云后稷周公之始祖也者案周本纪云后稷名弃其母有邰氏女曰姜原为帝喾元妃出野见巨人迹心忻然欲践之践之而身动如孕者居期而生子以为不祥弃之隘巷马牛过者皆辟不践徙置之林中适会山林多人迁之而弃渠中冰上飞鸟以其翼覆荐之姜原以为神遂收养长之初欲弃之因名曰弃弃为儿好种树麻菽及为成人遂好耕农帝尧举为农师天下得其利有功帝舜曰弃黎民阻饥尔后稷播时百谷封弃于邰号曰后稷后稷曾孙公刘复脩其业自后稷至王季十五世而生文王受命作周案毛诗大雅生民之序曰生民尊祖也后稷生于姜原文武之功起于后稷故推以配天焉是也云郊谓圜丘祀天也者此孔传文祀祭也祭天谓之郊周礼大司乐云凡乐圜钟为宫黄钟为角大蔟为征沽洗为羽雷鼓雷鼗孤竹之管云和之琴瑟云门之舞冬日至于地上之圜丘奏之若乐六变则天神皆降可得而礼矣郊特牲曰郊之祭也迎长日之至也大报天而主日也兆于南郊就阳位也又曰郊之祭也大报本反始也言以冬至之后日渐长郊祭而迎之是建子之月则与经俱郊祀于天明圜丘南郊也云周公摄政因行郊天之祭乃尊始祖以配之也者案文王世子称仲尼曰昔者周公摄政践祚而治抗世子法于伯禽所以善成王也则郊祀是周公摄政之时也公羊传曰郊则曷为必祭稷王者必以其祖配王者则曷为必以其祖配自内出者无主不行自外至者无主不止言祭天则天神为客是外至也须人为主天神乃至故尊始祖以配天神侑坐而食之案左氏传曰凡祀启蛰而郊又云郊祭后稷以祈农事也而郑注礼郊特牲乃引易说曰三王之郊一用夏正建寅之月也此言迎长日者建卯而昼夜分分而日长也然则春分而长短分矣此则迎在未分之前至谓春分之日也夫至者是长短之极也明分者昼夜均也分是四时之中启蛰在建寅之月过至而未及分必于夜短方为日长则左氏传不应言启蛰也若以日长有渐郊可预迎则其初长宜在极短之日故知传启蛰之郊是祈农之祭也周礼冬至之郊是迎长日报本反始之祭也郑玄以祭法有周人禘喾之文遂变郊为祀感生之帝谓东方青帝灵威仰周为木德威仰木帝以驳之曰案尔雅曰祭天曰燔柴祭地曰瘗艹又曰禘大祭也谓五年一大祭之名又祭法祖有功宗有德皆在宗庙本非郊配若依郑说以帝喾配祭圜丘是天之最尊也周之尊帝喾不若后稷今配青帝乃非最尊实乖严父之义也且遍窥经籍并无以帝喾配天之文若帝喾配天则经应云禘喾于圜丘以配天不应云郊祀后稷也天一而已故以所在祭在郊则谓为圜丘言于郊为坛以象圜天圜丘即郊也郊即圜丘也其时中郎马昭抗章固执当时敕博士张融质之融称汉世英儒自董仲舒刘向马融之伦皆斥周人之祀昊天于郊以后稷配无如玄说配苍帝也然则周礼圜丘则孝经之郊圣人因尊事天因卑事地安能复得祀帝喾于圜丘配后稷于苍帝之礼乎且在周颂思文后稷克配彼天又昊天有成命郊祀天地也则郊非苍帝通儒同辞肃说为长伏以孝为人行之本祀为国事之大孔圣垂文固非臆说前儒诠证各擅一家自顷脩撰备经斟覆究理则依王肃为长从众则郑义已久王义其圣证之论郑义其于三礼义宗王郑是非于礼记其义文多卒难详缕说此略据机要且举二端焉注明堂至之也正义曰云明堂天子布政之宫也者案礼记明其堂位昔者周公朝诸侯于明堂之位天子负斧依南乡而立明堂也者明诸侯之尊卑也制礼作乐颁度量而天下大服知明堂是布政之宫也云周公因祀五方上帝于明堂乃尊文王以配之也者五方上帝即是上帝也谓以文王配五方上帝之神侑坐而食也案郑注论语云皇皇后帝并谓太微五帝在天为上帝分王五方为五帝旧说明堂在国之南去王城七里以近为媟南郊去王城五十里以远为严五帝卑于昊天所以于郊祀昊天于明堂祀上帝也其以后稷配郊以文王配明堂义见于上也五帝谓东方青帝灵威仰南方赤帝赤熛怒西方白帝白招拒北方黑帝汁光纪中央黄帝含枢纽郑炫云明堂居国之南南是明阳之地故曰明堂案史记云黄帝接万灵于明庭明庭即明堂也明堂起于黄帝周礼考工记曰夏后氏世室殷人重屋周人明堂先儒旧说其制不同案大戴礼云明堂凡九室一室而有四户八牖三十六户七十二牖以茅盖屋上圆下方郑玄据援神契云明堂上圜下方八牖四闼考工记曰明堂五室称九室者或云取象阳数也八牖者阴数也取象八风也三十六户取象六甲子之爻六六三十六也上圜象天下方法地八牖者即八节也四闼者象四方也称五室者取象五行皆无明文也以意释之耳此言宗祀于明堂谓九月大享灵威仰等五帝以文王配之即月令云季秋大享帝注云遍祭五帝以其上言举五谷之要藏帝借之收于神仓六月西方成事终而报功也注君行至祭也正义曰云君行严配之礼者此谓宗祀文王于明堂以配天是也云则德教刑于四海海内诸侯各脩其职来助祭也者谓四海之内六服诸侯各脩其职贡方物也案周礼大行人以九仪辨诸侯之命庙中将币三享又曰侯服贡祀物郑云牺牲之属甸服贡嫔物注云丝枲也男服贡器物注云尊彝之属也采服贡服物注云玄纁絺纟广也卫服贡材物注云八材也要服贡货物注云龟贝也此是六服诸侯各脩其职来助祭又若尚书武成篇云丁未祀于周庙邦甸侯卫骏奔走执豆笾亦是助祭之义也故亲生之膝下以养父母日严圣人因严以教敬因亲以教爱圣人之教不肃而成其政不严而治其所因者本也疏故亲至本也正义曰此更广陈严父之由言人伦正性必在蒙幼之年教之则明不教则昧言亲爱之心生在其孩幼膝下之时于是父母则教示比及年长渐识义方则日加尊严能致敬于父母故云以养父母日严也是以圣人因其日严而教之以敬因其知亲而教之以爱故圣人因之以施政教不待严肃自然成治也然其所因者在于孝也言本皆因于孝道也注亲犹至母也正义曰云亲犹爱也者嫌以亲为父母故云亲犹爱也云膝下谓孩幼之时也者案内则云子生三月妻以子见于父父执子之右手孩而名之案说文云孩小儿笑也谓指其颐下令之笑而为之名故知膝下谓孩幼之时也云亲爱之心生于孩幼之时也者言孩幼之时已有亲爱父母之心生也云比及年长渐识义方则日加尊严能致敬于父母也者春秋左氏传石碏曰臣闻爱子教之以义方方犹道也谓教以仁义合宜之道也其教之者案礼记内则子能食食教以右手能言男唯女俞男鞶革女鞶丝六年教之数与方名七年男女不同席不共食八年出入门户及即席饮食必后长者始教之让九年教之数目又曲礼云幼子常视无诳立必正方不倾听与之提携则两手奉长者之手负剑辟咡诏之则掩口而对注约彼文为说故曰日加尊严言子幼而诲及长则能致敬其亲也注圣人至爱也正义曰父子之道简易则慈孝不接狎则怠慢生焉故圣人因其亲严之心敦以爱敬之教也云出以外傅者案礼记内则云十年出就外傅居宿于外学书计郑云外傅教学之师也谓年十岁出就外傅居宿于外就师而学也案十年出就外傅指命士已上今此引之则尊卑皆然也云趋而过庭以教敬也者言父之与子于礼不得常同居处也案论语云陈亢问于伯鱼曰子亦有异闻乎对曰未也尝独立鲤趋而过庭曰学诗乎对曰未也不学诗无以言鲤退而学诗他日又独立鲤趋而过庭曰学礼乎对曰未也不学礼无以立鲤退而学礼闻斯二者陈亢退而喜曰问一得三闻诗闻礼又闻君子之远其子也故注约彼文以为说也云抑搔痒痛悬衾箧枕以教爱也者此并约内则文案彼云以适父母舅姑之所及所下气怡声问衣燠寒疾痛疴痒而敬抑搔之父母舅姑将坐奉席请何乡将衽长者奉席请何趾少者执床与坐御者举几敛席与簟悬衾箧枕敛簟而襡之郑注云须卧乃敷之也襡韬也是父母未寝故衾被则悬枕则置箧中言子有近父母之道所以教其爱也夫爱以敬生敬先于爱无宜待教而此言教敬爱者礼记乐记曰乐者为同礼者为异同则相亲异则相敬乐胜则流礼胜则离乐胜则流是爱深而敬薄也礼胜则离是严多而爱杀也不教敬则不严不和亲则忘爱所以先敬而后爱也旧注取士章之义而分爱敬父母之别此其失也注圣人至理也正义曰云圣人顺群心以行爱敬者圣人谓明王也圣者通也称明王者言在位无不照也称圣人者言用心无不通也顺群心者则首章以顺天下是也以行爱敬者则天子能爱亲敬亲者是也云制礼则以施政教者则德教加于百姓是也云亦不待严肃而成理也者盖言王化顺此而行也言亦者三才章已有成理之言故云亦也注本谓孝也正义曰此依郑注也首章云夫孝德之本也制旨曰夫人伦正性在蒙幼之中导之斯通壅之斯蔽故先王慎其所养于是乎有胎中之教膝下之训感之以惠和而日亲焉期之以恭顺而日严焉夫亲也者缘乎正性而达人情者也故因其亲严之心教以爱敬之范则不严而治不肃而成谓其本于先祖也父子之道天性也君臣之义也父母生之续莫大焉君亲临之厚莫重焉疏父子至重焉正义曰此言父子恩亲之情是天生自然之道父以尊严临子子以亲爱事父尊卑既陈贵贱斯位则子之事父如臣之事君易称干元资始坤元资生又论语曰子生三年然后免于父母之怀是父母生已传体相续此为大焉言有父之尊同君之敬恩义之厚此最为重也注父子至之义正义曰云父子之道天性之常者父子之道自然慈孝本乎天性则生爱敬之心是常道也云加以尊严又有君臣之义者言父子相亲本于天性慈孝生于自然既能尊严于亲又有君臣之义故易家人卦曰家人有严君焉父母之谓也是谓父母为严君也注父母至于斯正义曰案说文云续连也言子继于父母相连不绝也易称生生之谓易言后生次于前也此则传续之义也注谓父至于斯正义曰上引家人之文言人子之道于父母有严君之义此章既陈圣治则事系于人君也案礼记文王世子称昔者周公摄政抗世子法于伯禽使之与成王居欲令成王之知父子君臣之义君之于世子也亲则父也尊则君也有父之亲有君之尊然后兼天下而有之者言既有天性之恩又有君臣之义厚重莫过于此也故不爱其亲而爱他人者谓之悖德不敬其亲而敬他人者谓之悖礼以顺则逆民无则焉不在于善而皆在于凶德虽得之君子不贵也疏故不至贵也正义曰此说爱敬之失悖于德礼之事也所谓不爱敬其亲者是君上不能身行爱敬也而爱他人敬他人者是教天下行爱敬也君自不行爱敬而使天下人行是谓悖德悖礼也唯人君合行政教以顺天下人心今则自逆不行翻使天下之人法行于逆道故人无所法则斯乃不在于善而皆在于凶德在谓心之所在也凶谓凶害于德也如此之君虽得志于人上则古先哲王圣人君子之所不贵也注言尽至悖也正义曰云言尽爱敬之道然后施教于人者此孔传也则天子章言爱敬尽于事亲而德教加于百姓是也云违此则于德礼为悖也者案礼记大学云尧舜率天下以仁而民从之桀纣率天下以暴而民从之其所令反其所好而民不从是故君子有诸已而后求诸人无诸已而后非诸人所藏乎身不恕而能喻诸人者未之有也是知人君若违此不尽爱敬之道而教天下人行爱敬是悖逆于德礼也注善谓至礼也正义曰云善谓身行爱敬也者谓身行爱敬乃为善也云凶谓悖其德礼也者悖犹逆也言逆其德礼则为凶也注言悖至贵也正义曰云悖其德礼者此依魏注也谓人君不行爱敬于其亲郑注云悖若桀纣是也云虽得志于人上者君子之不贵也者言人君如此是虽得志居臣人之上幸免篡逐之祸亦圣人君子之所不贵言贱恶之也君子则不然言思可道行思可乐德义可尊作事可法容止可观进退可度以临其民是以其民畏而爱之则而象之故能成其德教而行其政令疏君子至政令正义曰前说为君而为悖德礼之事此言圣人君子则不然也君子者须慎其言行动止举措思可道而后言思可乐而后行故德义可以尊崇作业可以为法威容可以观望进退皆脩礼法以此六事君临其民则人畏威而亲爱之法则而象效之故德教以此而成政令以此而行也注不悖德礼也正义曰此依魏注也言君子举措皆合德礼无悖逆也注思可至悦也正义曰言者心之声也思者心之虑也可者事之合也道谓陈说也行谓施行也乐谓使人悦服也礼记中庸称天下至圣言而民莫不信行而民莫不说也注立德至可法也正义曰云立德行义不违道正故可尊也者此依孔传也刘炫云德者得于理也义者宜于事也得理在于身宜事见于外谓理得事宜行道守正故能为人所尊也知制作事业动得物宜故可法也者作谓造立也事谓施为也易曰举而措之天下之民谓之事业言能作众物之端为器用之式造立于已成式于物物得其宜故能使人法象也注容止至度也正义曰容止威仪也必合规矩则可观也者此依孔传也容止谓礼容所止也汉书儒林传云鲁徐生善为容以容为礼官大夫是也威仪即仪礼也中庸云威仪三千是也春秋左氏传曰有威而可畏谓之威有仪而可象谓之仪言君子有此容止威仪能合规矩案礼记玉藻云周还中规折还中矩郑云反行也宜圜曲行也宜方是合规矩故可观云进退动静也者进则动也退则静也案易干文言曰进退无常非离群也又艮卦彖曰时止则止时行则行动静不失其时其道光明是进退则动静也云不越礼法则可度也者动静不乖越礼法故可度也注君行至君也正义曰云君行六事临抚其人者言君施行六事以临抚下人六事即可度以上之事有六也云则下畏其威爱其德皆放象于君也者案左传北宫文子对卫侯说威仪之事称有威而可畏谓之威有仪而可象谓之仪君有君之威仪其臣畏而爱之则而象之又因引周书数文王之德曰大国畏其力小国怀其德言畏而爱之也诗云不识不知顺帝之则言则而象之也又云君子在位可畏施舍可爱进退可度周旋可则容止可观作事可法德行可象声气可乐动作有文言语有章以临其下谓之有威仪也据此与经虽稍殊别大抵皆叙君之威仪也故经引诗云其仪不忒其义同也注上正至行也正义曰云上正身以率下者此依孔传也论语孔子对季康子曰子率以正孰敢不正又曰其身正不令而行是正其身之义也云下顺上而法之者言正其身以率下则下人皆从之无不法则德教成政令行也者言风化当如此也诗云淑人君子其仪不忒疏诗云至不忒正义曰夫子述君子之德既毕乃引曹风鸤鸠之诗以赞美之言善人君子威仪不差失也注淑善至法则正义曰云淑善也忒差也此依郑注也淑善释诂文释言云爽差也爽忒也转互相训故忒得为差也云义取君子威仪不差为人法则者亦言引诗大意如此也卷六纪孝行章第十疏正义曰此章纪录孝子事亲之行也前章孝冶天下所施政教不待严肃自然成理故君子皆由事亲之心所以孝行有可纪也故以名章次圣治之后或于孝行之下又加犯法两字今不取也子曰孝子之事亲也居则致其敬养则致其乐病则致其忧丧则致其哀祭则致其严五者备矣然后能事亲疏子曰至事亲正义曰致犹尽也言为人子能事其亲而称孝者谓平常居处家之时也当须尽于恭敬若进饮食之时怡颜悦色致亲之欢若亲之有疾则冠者不栉怒不至詈尽其忧谨之心若亲丧亡则攀号毁瘠终其哀情也若卒哀之后当尽其祥练及春秋祭祀又当尽其严肃此五者无限贵贱有尽能备者是其能事亲注平居必尽其敬正义曰此依王注也平居谓平常在家孝子则须恭敬也案礼记内则云子事父母鸡初鸣咸盥漱至于父母之所敬进甘脆而后退又祭义曰养可能也敬为难皆是尽敬之义也注就养能致其欢正义曰此依魏注也案檀弓曰事亲有隐而无犯左右就养无方言孝子冬温夏凊昏定晨省及进饮食以养父母皆须尽其敬安之心不然则难以致亲之欢注色不至正履正义曰此依郑注也案礼记文王世子云王季有不安节则内竖以告文王文王色忧行不能正履又下文此古之世子亦朝夕问于内竖其有不安节世子色忧不满容此注减忧能二字者以此章通于贵贱虽拟人非其伦亦举重以明轻之义也注擗踊至哀情正义曰此依郑注也并约丧亲章文其义具于彼注斋戒至不寐正义曰此皆说祭祀严敬之事也案祭义曰孝子将祭夫妇斋戒沐浴盛服奉承而进之言将祭必先齐戒沐浴也又云文王之祭也事死如事生诗云明发不寐有怀二人文王之诗也郑注云明发不寐谓夜而至旦也二人谓父母也言文王之严敬祭祀如此也注五者至为能正义曰此依魏注也凡为孝子者须备此五等事也五事若阙于一则未为能事亲也事亲者居上不骄为下不乱在丑不争居上而骄则亡为下而乱则刑在丑而争则兵三者不除虽日用三牲之养犹为不孝也疏事亲至孝也正义曰此言居上位者不可为骄溢之事为臣下者不可为挠乱之事在丑辈之中不可为忿争之事是以居上须去骄不去则危亡也为下须去乱不去则致刑辟在丑辈须去争不去则兵刃或加于身若三者不除虽复日日能用三牲之养终贻父母之忧犹为不孝之子也注丑众也争竞也正义曰此依魏注也丑众释诂文左传曰师竞已甚杜预云竞犹争也故注以竞释争也注谓以兵刃相加正义曰此依常义案左传云晋范鞅用剑以帅卒杜预曰用短兵接敌此则刃剑之属谓之兵也必有刃堪害于人则左传齐庄公请自刃于庙是也言处侪众之中而每事好争竞或有以刃相仇害也注三牲至非孝也正义曰云三牲太牢也者三牲牛羊豕也案尚书召诰称越翼日戊午乃社于新邑牛一羊一豕一孔云用太牢也是谓三牲为太牢也云孝以不毁为先者则首章不敢毁伤也云言上三事皆可亡身者谓上居上而骄为下而乱在丑而争之三事皆可丧亡其身命也云而不除之虽日致太牢之养固非孝也者言奉养虽优不除骄乱及争竞之事使亲常忧故非孝也卷六五刑章第十一疏正义曰此章五刑之属三千案舜命皋陶云汝作士明于五刑又礼记服问云罪多而刑五丧多而服五以其服有亲疏罪有轻重也故以名章以前章有骄乱忿争之事言此罪恶必及刑辟故此次之子曰五刑之属三千而罪莫大于不孝要君者无上非圣人者无法非孝者无亲此大乱之道也疏子曰至道也正义曰五刑者言刑名有五也三千者言所犯刑条有三千也所犯虽异其罪乃同故言之属以包之就此三千条中其不孝之罪尤大故云而罪莫大于不孝也凡为人子当须遵承圣教以孝事亲以忠事君君命宜奉而行之敢要之是无心遵于上也圣人垂范当须法则今乃非之是无心法于圣人也孝者百行之本事亲为先今乃非之是无心爱其亲也卉木无识尚感君政禽兽无礼尚知恋亲况在人灵而敢要君不孝也逆乱之道此为大焉故曰此大乱之道也注五刑至不孝正义曰云五刑谓墨劓剕宫大辟也者此依魏注也此五刑之名皆尚书吕刑文孔安国云刻其颡而涅之曰墨刑颡额也谓刻额为疮以墨塞疮孔令变色也墨一名黥又云截鼻曰劓刖足曰剕释言云剕刖也李巡曰断足曰刖是也又云宫淫刑也男子割势妇人幽闭次死之刑以男子之阴名为势割去其势与椓去其阴事亦同也妇人幽闭闭于宫使不得出也又云大辟死刑也案此五刑之名见于经传唐虞以来皆有之矣未知上古起自何时汉文帝始除肉刑除墨劓剕耳宫刑犹在隋开皇之初始除男子宫刑妇人犹闭于宫此五刑之名义郑注周礼司刑引书传曰决关梁逾城郭而略盗者其刑膑男女不以义交者其刑宫触易君命革舆服制度奸轨盗攘伤人者其刑劓非事而事之出入不以道义而诵不详之辞者其刑墨降畔寇贼劫略夺攘矫虔者其刑死案说文云膑膝骨也刖膑谓断其膝骨此注不言膑而云剕者据吕刑之文也云条有三千而罪之大者莫过不孝者案周礼司刑掌五刑之法以丽万民之罪墨罪五百劓罪五百宫罪五百剕罪五百杀罪五百合二千五百至周穆王乃命吕侯入为司寇令其训畅夏禹赎刑增轻削重依夏之法条有三千则周三千之条首自穆王始也吕刑云墨罚之属千劓罚之属千剕罚之属五百宫罚之属三百大辟之罚其属二百五刑之属三千言此三千条中罪之大者莫有过于不孝也案旧注说及谢安袁宏王献之殷仲文等皆以不孝之罪圣人恶之云在三千条外此失经之意也案上章云三者不除虽日用三牲之养犹为不孝此承上不孝之后而云三千之罪莫大于不孝是因其事而便言之本无在外之意案檀弓云子弑父凡在官者杀无赦杀其人坏其室洿其宫而猪焉既云学断斯狱则明有条可断也何者易序卦称有天地然后万物生焉自屯蒙至需讼即争讼之始也故圣人法雷电以申威刑所兴其来远矣唐虞以上书传靡详舜命皋陶有五刑五刑斯着案风俗通曰皋陶谟是虞时造也及周穆王训夏里悝师魏乃着法经六篇而以盗贼为首贼之大者有恶逆焉决断不违时凡赦不免又有不孝之罪并编十恶之条前世不忘后世为式而安宏不孝之罪不列三千之条中今不取也注君者至无上也正义曰此依孔传也案晋语云诸大夫迎悼公公曰孤始原不及此孤之及此天也抑人之有元君将禀命焉明凡为臣下者皆禀君教命而敢要以从已是有无上之心故非孝子之行也若臧武仲以防求为后于鲁晋舅犯及河授璧请亡之类是也注圣人至法也正义曰此依孔传也圣人规模天下法则兆民敢有非毁之者是无圣人之法也注善事至亲也正义曰孝为百行之本敢有非毁之者是无亲爱之心也注言人至之道正义曰言人不忠于君不法于圣不爱于亲此皆为不孝乃是罪恶之极故经以大乱结之也卷六广要道章第十二疏正义曰前章明不孝之恶罪之大者及要君非圣人此乃礼教不容广宣要道以教化之则能变而为善也首章略云至德要道之事而未详悉所以于此申而演之皆云广也故以名章次五刑之后要道先于至德者谓以要道施化化行而后德彰亦明道德相成所以互为先后也子曰教民亲爱莫善于孝教民礼顺莫善于悌移风易俗莫善于乐安上治民莫善于礼疏子曰至于礼正义曰此夫子述广要之义言君欲教民亲于君而爱之者莫善于身自行孝也君能行孝则民效之皆亲爱其君欲教民礼于长而顺之者莫善于身自行悌也人君行悌则人效之皆以礼顺从其长也欲移易风俗之弊败者莫善于听乐而正之欲身安于上民治于下者莫善于行礼以帅之注言教至悌也正义曰言欲民亲爱于君礼顺于长者莫善于身自行孝悌之善也注风俗至于乐正义曰云风俗移易先入乐声者子夏诗序云风风也教也风以动之教以化之韦昭曰人之性系于大人大人风声故谓之风随其越舍之情欲故谓之俗诗序又曰至于王道衰礼义废政教失国异政家殊俗而变风变雅作矣是入乐声之义也云变随人心正由君德者诗序又曰国史明乎得失之迹伤人伦之废哀刑政之苛吟咏情性以风其上故变风发乎情止乎礼义发乎情民之性也止乎礼义先王之泽也以斯言之则知乐者本于情性声者因乎政教政教失则人情坏人情坏则乐声移是变随人心也国史明之遂吟以风上也受其风上而行其失乃行礼义以正之教化以美之上政既和人情自治是正由君德也云正之与变因乐而彰故曰莫善于乐者诗序又曰治世之音安以乐其政和乱世之音怨以怒其政乖亡国之音哀以思其民困又尚书益稷篇舜曰予欲闻六律五声八音在治忽孔安国云在察天下理治及忽怠者皆是因乐而彰也案礼记云大乐与天地同和则自生人以来皆有乐性也世本曰伏羲造琴瑟则其乐器渐于伏羲也史籍皆言黄帝乐曰云门颛顼曰六英帝喾曰五茎尧曰咸池舜曰大韶禹曰大夏汤曰大武曰大武于乐之声节起自黄帝也注礼所至下也正义曰云礼所以正君臣父子之别明男女长幼之序者此依魏注也礼云非礼无以辨君臣上下长幼之位非礼无以辨男女父子兄弟之亲是也云故可以安上化下也者释安上治民也制百口礼殊事而合敬乐异人而同爱敬爱之极是谓要道神而明之是谓至德故必由斯人以弘斯教而后礼乐兴焉政令行焉以盛德之训传于乐声则感人深而风俗移易以盛德之化措诸礼容则悦者众而名教着明蕴乎其乐章乎其礼故相待而成矣然则韶乐存于齐而民不为之易周礼备于鲁而君不获其安亦政教失其极耳夫岂礼乐之咎乎礼者敬而已矣故敬其父则子悦敬其兄则弟悦敬其君则臣悦敬一人而千万人悦所敬者寡而悦者众此之谓要道也疏礼者至道也正义曰此承上莫善于礼也言礼者敬而已矣谓礼主于敬也入明敬功至广是要道也其要正以谓天子敬人之父则其子皆悦敬人之兄则其弟皆悦敬人之君则其臣皆悦此皆敬父兄及君一人则其子弟及臣千万人皆悦故其所敬者寡而悦者众即前章所言先王有至德要道者皆此义之谓也注敬者礼之本也正义曰此依郑注也案曲礼曰毋不敬是也注居上至悦也正义曰云居上敬下者案尚书五子之歌云为人上者奈何不敬谓居上位须敬其下云尽得欢心故曰悦也者言得欢心则无所不悦也案孝治章云故得万国百姓及人之欢心是也旧注云一人谓父兄君千万人谓子弟臣也者此依孔传也一人指受敬之人则知谓父兄君也千万人指其喜悦者则知谓子弟臣也夫子弟及臣名何啻千万言千万人者举其大数也卷七广至德章第十三疏正义曰首章标至德之目此章明广至德之义故以名章次广要道之后子曰君子之教以孝也非家至而日见之也教以孝所以敬天下之为人父者也教以悌所以敬天下之为人兄者也教以臣所以敬天下之为人君者也疏子曰至君者也正义曰此夫子述广至德之义言圣人君子教人行孝事其亲者非家家悉至而日见之但教之以孝则天下之为人父者皆得其子之敬也教之以悌则天下之为人兄者皆得其弟之敬也教之以臣则天下之为君者皆得其臣之敬注言教至于外正义曰此依郑注也祭义所谓孝悌发诸朝廷行乎道路至乎闾巷是流于外注举孝至父兄也正义曰云举孝悌以为教者此依王注也案礼记祭义曰祀乎明堂所以教诸侯之孝也食三老五更于太学所以教诸侯之弟也此即谓发诸朝廷至乎州里是也云则天下之为人子弟者无不敬其父兄也者言皆敬也案旧注用应劭汉官仪云天子无父父事三老兄事五更乃以事父事兄为教孝悌之礼案礼教敬自有明文假令天子事三老盖同庶人倍年以长之敬本非教孝子之事今所不取也注举臣至君也正义曰此依王注也案祭义云朝觐所以教诸侯之臣也者诸侯列国之君也若朝觐于王则身行臣礼言圣人制此朝觐之法本以教诸侯之为臣也则诸侯之卿大夫亦各放象其君而行事君之礼也刘炫以为将教为臣之道固须天子身行者案礼运曰故先王患礼之不达于下也故祭帝于郊谓郊祭之礼册祝称臣是亦以见天子以身率下之义也诗云恺悌君子民之父母非至德其孰能顺民如此其大者乎疏诗云至者乎正义曰夫子既述至德之教已毕乃引大雅泂酌之诗以赞美之恺乐也悌易也言乐易之君子能顺民心而行教化乃为民之父母若非至德之君其谁能顺民心如此其广大者乎孰谁也案礼记表记称子言之君子所谓仁者其难乎诗云凯弟君子民之父母凯以强教之弟以说安之使民有父之尊有母之亲如此而后可以为民父母矣非至德其孰能如此乎此章于孰能下加顺民如此下加其大者与表记为异其大意不殊而皇侃以为并结要道至德两章或失经旨也刘炫以为诗美民之父母证君之行教未证至德之大故于诗下别起叹辞所以异于余章颇近之矣注恺乐至母也正义曰恺乐悌易释诂文云义取君以乐易之道化人则为天下苍生之父母也者亦言引诗大意如此苍生尚书文谓天下黔首苍苍然众多之貌也孔安国以为苍苍然生草木之处今不取也卷七广扬名章第十四疏正义曰首章略言扬名之义而未审而于此广之故以名章次广至德之后子曰君子之事亲孝故忠可移于君事兄悌故顺可移于长居家理故治可移于官是以行成于内而名立于后世矣疏子曰至世矣正义曰此夫子述广扬名之义言君子之事亲能孝者故资孝为忠可移孝行以事君也事兄能悌者故资悌为顺可移悌行以事长也居家能理者故资治为政可移治绩以施于官也是以君子居能以此善行成之于内则令名立于身没之后也先儒以为居家理下阙一故字御注加之注以孝事君则忠正义曰此士章之文义已见于上注以敬事长则顺正义曰此依郑注也亦士章之孝顺义同已具上释然人之行敬则有轻有重敬父敬君则重也敬兄敬长则轻也注君子至官也正义曰此依郑注也论语云君子不器言无所不施注修上至后代正义曰此依郑注也三德则上章云移孝以事于君移悌以事于长移理以施于官也言此三德不失则其令名常自传于后世经云立而注为传者立谓常有之名传谓不绝之称但能不绝即是常有之行故以传释立也卷七谏诤章第十五疏正义曰此章言为臣子之道若遇君父有失皆谏争也曾子问闻扬名已上之义而问子从父之令夫子以令有善恶不可尽从乃为述谏争之事故以名章次扬名之后曾子曰若夫慈爱恭敬安亲扬名则闻命矣敢问子从父之令可谓孝乎疏曾子至孝乎正义曰前章以来唯论爱敬及安亲之事未说规谏之道故又假曾子之问曰若夫慈爱恭敬安亲扬名则已闻命矣敢问子从父之教令亦可谓之孝乎疑而问之故称乎也寻上所陈唯言敬爱未及慈恭而曾子并言慈恭已闻命矣者皇侃以为上陈爱敬则包于慈恭矣慈者孜孜爱者念惜恭者貌多心少敬者心多貌少如侃之说则慈恭爱敬之别何故云包慈恭也或曰慈者接下之别名爱者奉上之通称刘炫引礼记内则说子事父母慈以旨甘丧服四制云高宗慈良于丧庄子曰事亲则孝慈此并施于事上夫爱出于内慈为爱体敬生于心恭为敬貌此经悉陈事亲之迹宁有接下之文夫子据心而为言所以唯称爱敬曾参体貌而兼取所以并举慈恭如刘炫此言则知慈是爱亲也恭是敬亲也安亲则上章云故生则亲安之扬名即上章云扬名于后世矣经称夫有六焉盖发言之端也一曰夫孝始于事亲二曰夫孝德之本三曰夫孝人之经四曰夫然故生则亲安之五曰夫圣人之德此章云若夫慈爱并却明前理而下有其趣故言夫以起之刘献曰夫犹凡也注事父至问之正义曰礼记檀弓云事亲有隐而无犯以经云从父之令故注变亲为父案论语云事父母几谏见志不从又敬不违引此二文以成疑疏证曾子有可问之端也子曰是何言与是何言与昔者天子有争臣七人虽无道不失其天下诸侯有争臣五人虽无道不失其国大夫有争臣三人虽无道不失其家士有争友则身不离于令名父有争子则身不陷于不义故当不义则子不可以不争于父臣不可以不争于君故当不义则争之从父之令又焉得为孝乎疏子曰至孝乎正义曰夫子以曾参所问于理乖僻非谏争之义因乃诮而答之曰汝之此问是何言与再言之者明其深不可也既诮之后乃为曾子说必须谏争之事言臣之谏君子之谏父自古攸然故言昔者天子治天下有谏争之臣七人虽复无道昧于政教不至失于天下言无道者谓无道德诸侯有谏争之臣五人虽无道亦不失其国也大夫有谏争之臣三人虽无道亦不失于其家士有谏争之友则其身不离远于善名也父有谏争之子则身不陷于不义故君父有不义之事凡为臣子者不可以不谏争以比之故当不义则须谏之又结此以答曾子曰今若每事从父之令又焉得为孝乎言不得也案曾子唯问从父之令不指当时而言昔者皇侃云夫子述孝经之时当周乱衰之代无此谏争之臣故言昔者也不言先王而言天子者诸称先王皆指圣德之主此言无道所以不称先王也注有非至不义正义曰言父有非子从而行不谏是成父之不义云理所不可故再言之者义见于上注降杀至国也正义曰左传云自上以下降杀以两礼也谓天子尊故七人诸侯卑于天子降两故有五人大夫卑于诸侯降两故有三人论语云信而后谏左传云伏死而争此盖谓极谏为争也若随无道人各有心鬼神之主季梁犹在楚不敢伐是有争臣不亡其国举中而率则大夫天子从可知也不言国家嫌如独指一国也国则诸侯也家则大夫也注贵省文故曰家国也案孔郑二注及先儒所传并引礼记文王世子以解七人之义案文王世子记曰虞夏商周有师保有疑丞设四辅及三公不必备惟其人又尚书大传曰古者天子必有四邻前曰疑后曰丞左曰辅右曰弼天子有问无对责之疑可志而不志责之丞可正而不正责之辅可扬而不扬责之弼其爵视卿其禄视次国之君大传四邻则见之四辅兼三公以充七人之数诸侯五者孔传指天子所命之孤及三卿与上大夫王肃指三卿内史外史以充五人之数大夫三者孔传指家相室老侧室以充三人之数王肃无侧室而谓邑宰斯并以意解说恐非经义刘炫云案下文云子不可以不争于父臣不可以不争于君则为子为臣皆当谏争岂独大臣当争小臣不争乎岂独长子当争其父众子不争者乎若父有十子皆得谏争王之百辟惟许七人是天子之佐乃少于匹夫也又案洛诰云成王谓周公曰诞保文武受民乱为四辅冏命穆王命伯冏惟予一人无良实赖左右前后有位之士匡其不及据此而言则左右前后四辅之谓也疑丞辅弼当指于诸臣非是别立官也谨案周礼不列疑丞周官历叙群司顾命总名卿士左传云龙师鸟纪曲礼云五官六大无言疑丞辅弼专掌谏争者若使爵视于卿禄比次国周礼何以不载经传何以无文且伏生大传以四辅解为四邻孔注尚书以四邻为前后左右之臣而不为疑丞辅弼安得又采其说也左传称周主申父之为太史也命百官官箴王阙师旷说匡谏之事史为书瞽为诗工诵箴谏大夫规诲士传言官师相规工执艺事以谏此则凡在人臣皆合谏也夫子言天子有天下之广七人则足以见谏争功之大故举少以言之也然父有争子士有争友虽无定数要一人为率自下而上稍增二人则从上而下当如礼之降杀故举七五三人也刘炫之谠义杂合通途何者传载忠言比于药石逆耳苦口随要而施若指不备之员以匡无道之主欲求不失其可得乎先儒所论今不取也注令善至善名正义曰令善也释诂文云益者三友论语文即友直友谅友多闻益矣是也云言受忠告故不失其善名者论语云子贡问友子曰忠告而善道之言善名为受忠告而后成也大夫以上皆云不失士独云不离不离即不失也注父失至不义正义曰此依郑注也案内则云父母有过下气怡色柔声以谏谏若不入起敬起孝说则复谏曲礼曰子之事亲也三谏而不听则号泣而随之言父有非故须谏之以正道庶免陷于不义也卷八感应章第十六疏正义曰此章言天地明察神明彰矣又云孝悌之至通于神明皆是应感之事也前章论谏诤之事言人主若从谏争之善必能脩身慎行致应感之福故以名章次于谏争之后子曰昔者明王事父孝故事天明事母孝故事地察长幼顺故上下治天地明察神明彰矣疏子曰昔者明王至神明彰矣正义曰此章夫子述明王以孝事父母能致感应之事言昔者明圣之王事父能孝故事天能明言能明天之道故易说卦云干为天为父此言事父孝故能事天明是事父之孝通天也事母能孝故事地能察言能察地之理故说卦云坤为地为母此言事母孝故事地察则是事母之道通于地也明王又于宗族长幼之中皆顺于礼则凡在上下之人皆自化也又明王之事天地既能明察必致福应则神明之功彰见谓阴阳和风雨时人无疾厉天下安宁也经称明王者二焉一曰昔者明王之以孝治天下也二即此章言昔者明王事父孝俱是圣明之义与先王为一也言先王示及远也言明王示聪明也注王者至察也正义曰云王者父事天母事地者此依王注义也案白虎通云王者父天母地此言事者谓移事父母之孝以事天地也云言能敬事宗庙则事天地能明察也者谓蒸尝以时疏数合礼是敬事宗庙也既能敬宗庙则不违犯天地之时若祭义曾子曰树木以时伐焉禽兽以时杀焉夫子曰断一树杀一兽不以其时非孝也又王制曰獭祭鱼然后虞人入泽梁豺祭兽然后田猎鸠化为鹰然后设罻罗草木零落然后入山林昆虫未蛰不以火田此则令无大小皆顺天地是事天地能明察也注君能至化理正义曰此言明王能顺长幼之道则臣下化之而自理也谓放效于君书曰违上所命从厥攸好是效之也注事天至彰也正义曰诚和也言事天地若能明察则神祗感其至和而降福应以祐助之是神明之功彰见也书云至诚感神又瑞应图曰圣人能顺天地则天降膏露地出醴泉诗云降福穰穰易曰自天祐之吉无不利注约诸文以释之也案此则神感至诚当为至諴今定本作至诚字之误也故虽天子必有尊也言有父也必有先也言有兄也宗庙致敬不忘亲也脩身慎行恐辱先也宗庙致敬鬼神着矣孝悌之至通于神明光于四海无所不通疏故虽至不通正义曰故者连上起下之辞以上文云事父孝又云事母孝又云长幼顺所以于此述尊父先兄之义以及致敬与脩身之道兼言鬼神之着孝悌之至无所不通也言王者虽贵为天子于天下宗族之中必有所尊之者谓天子有诸父也必有所先之者谓天子有诸兄也宗庙致敬是不忘其亲脩身慎行是不辱其祖考故能致敬于宗庙则鬼神明着而歆享之是明王有孝悌之至性感通神明则能光于四海无所不通然谏争兼有诸侯大夫此章唯称王者言王能致应感则诸侯已下亦当自勉勖也注父谓至齿也正义曰云父谓诸父兄谓诸兄者父之昆弟曰伯父叔父己之昆曰兄其属非一故言诸也诗曰以速诸父又曰复我诸兄是也云皆祖考之胤也者案曲礼曰父死曰考言父以上通谓之祖考胤嗣也谓其庙未毁其胤皆是王者之族亲也云礼君宴族人与父兄齿也者此依孔传也案诗序角弓父兄刺幽王盖谓君之诸父诸兄也古者天子祭毕同姓则留之谓与族人宴故楚茨诗曰诸父兄弟备言燕私郑笺云祭毕归宾客之俎同姓则留与之燕是天子宴族人也又礼记文王世子云若公与族燕则异姓为宾膳宰为主人公与父兄齿则知燕族人亦以尊卑为列齿于父兄之下也注言能至亲也正义曰案礼记文王世子称五庙之孙祖庙未毁虽为庶人冠取妻必告死必赴是不忘亲也礼记大传称其不可得变革者则有矣亲亲也尊尊也长长也亲亲故尊祖尊祖故敬宗敬宗故收族收族故宗庙严言君致敬宗庙则不敢忘其亲也注天子至业也正义曰云天子虽无上于天下者此依正注也礼坊记云天无二日土无二王家无二主尊无二上谓普天之下天子至尊也云犹脩持其身谨慎其行恐辱先祖而毁盛业也者案礼记祭义云父母既没没慎行不辱先也盛业谓先祖积德累功而有天下之业上言必有先也先兄也此言恐辱先也是先祖也注事宗至着也正义曰云祖考来格者尚书益稷文格至也言事宗庙能恭敬则祖考之神来格诗曰神保是格报以景福亦是言神之至云享于克诚故曰着也者享于克诚尚书太甲篇文孔传云言鬼神不保一人能诚信者则享其祀则祖考来格享于克诚皆昭着之义上言宗庙致敬谓天子尊诸父先诸兄致敬祖考不敢忘其亲也此言宗庙致敬述天子致敬宗庙能感鬼神虽同称致敬而各有所属也旧注以为事生者易事死者难圣人慎之故重其文今不取也上言神明谓天地之神也此言鬼神谓祖考之神易曰阴阳不测之谓神先儒释云若就三才相对则天曰神地曰祗人曰鬼言天道玄远难可测故曰神也祇者知也言地去人近长育可知故曰祇也鬼者归也言人生于无还归于无故曰鬼也亦谓之神案五帝德云黄帝死而民畏其神百年是也上言神明尊天地也此言鬼神尊祖考也注能敬至不通正义曰能敬宗庙顺长幼以极孝悌之心者敬宗庙为孝顺长幼为悌此极孝悌之心也云则至性通于神明光于四海者言至性如此则通于神明光于四海诗云自西自东自南自北无思不服疏诗云至不服正义曰夫子述孝悌之事应感之美既毕乃引大雅文王有声之诗以赞美之自从也言从近及远至于四方皆感德化无有思而不服之者以明无所不通诗本文云镐京辟雍自西自东自南自北无思不服此则雍东北服对句为韵而皇侃云先言西者此是周诗谓化从西起所以文王为西伯又为西邻自西而东灭纣恐非其义也注义取至化也正义曰此依郑注也德化流行则无不通服义从化即无思不服言服明王之义从明王之化也卷八事君章第十七疏正义曰此章首言君子之事上又言进思尽忠退思补过皆是事君之道孔子曰天下有道则见无道则隐前章言明王之德应感之美天下从化无思不服此孝子升朝事君之时也故以名章次应感之后子曰君子之事上也进思尽忠退思补过将顺其美匡救其恶故上下能相亲也疏子曰至亲也正义曰此明贤人君子之事君也言入朝进见与谋虑国事则思尽其忠节若退朝而归常念己之职事则思补君之过失其于政化则当顺行君之美道止正君之过恶如此则能君臣上下情志通协能相亲也经称君子有七焉一曰君子不贵二曰君子则不然三曰淑人君子四曰君子之教以孝五曰恺悌君子已上皆断章指于圣人君子谓居君位而子下人也六曰君子之事亲孝故此章君子之事上则皆指于贤人君子也注上谓君也正义曰此对论语云孝悌而好犯上者鲜矣彼上谓凡在己上者此上惟指君故云上谓君也注进见至忠节正义曰此依韦注也说文云忠敬也尽心曰忠字诂曰忠直也论语曰臣事君以忠则忠者善事君之名也节操也言事君者敬其职事直其操行尽其忠诚也言臣常思尽其节操能致身授命也注君有至补益正义曰案旧注韦昭云退归私室则思补其身过以礼记少仪曰朝廷曰退燕游曰归左传引诗曰退食自公杜预注臣自公门而退入私门无不顺礼室犹家也谓退朝理公事毕而还家之时则当思虑以补身之过故国语曰士朝而受业昼而讲贯夕而习复夜而计过无憾而后即安言若有憾则不能安是思自补也案左传晋荀林父为楚所败归请死于晋侯晋侯许之士渥浊谏曰林父之事君也进思尽忠退思补过晋侯赦之使复其位是其义也文意正与此同故注依此传文而释之今云君有过则思补益出制旨也义取诗大雅烝民云衮职有阙惟仲山甫补之毛传云有衮冕者君之上服也仲山甫补之善补过也郑笺云衮职者不敢斥王言也王之职有阙辄能补之者仲山甫也此理为胜故易旧也注将行至行之正义曰此依王注也案孔注尚书太誓云肃将天威为敬行天罚是将训为行也言君施政教有美则当顺而行之注匡正也救止也正义曰此依王注也匡正释言文也马融注论语云救犹止也云君有过恶则正而止之者尚书云予违汝弼汝无面从是也注下以至相亲正义曰此依魏注也书曰居上克明为下克忠是其义也左传曰君义臣行如此则能相亲也诗云心乎爱矣遐不谓矣中心藏之何日忘之疏诗云至忘之正义曰夫子述事君之道既已乃引小雅隰桑之诗以结之言忠臣事君虽复有时离远不在君之左右然其心之爱君不谓为远中心常藏事君之道何日暂忘之注遐远至忘也正义曰云遐远也义取臣心爱君虽离左右不谓为远者遐远也释言文此释心乎爱矣遐不谓矣云爱君之志恒藏心中无日暂忘也者释中心藏之何日忘之案檀弓说事君之礼云左右就养有方此则臣之事君有常在左右之义也若周公出征管叔蔡叔召公听讼于甘棠是离左右也卷九丧亲章第十八疏正义曰此章首云孝子之丧亲也故章中皆论丧亲之事丧亡也失也父母之亡没谓之丧亲言孝子亡失其亲也故以名章结之于末矣子曰孝子之丧亲也哭不偯礼无容言不文服美不安闻乐不乐食旨不甘此哀戚之情也三日而食教民无以死伤生毁不灭性此圣人之政也丧不过三年示民有终也疏子曰至终也正义曰此夫子述丧亲之义言孝子之丧亲哭以气竭而止不有余偯之声举措进退之礼无趋翔之容有事应言则言不为文饰服美不以为安闻乐不以为乐假食美味不以为甘此上六事皆哀慼之情也三日而食者圣人设教无以亲死多日不食伤及生人虽即毁瘠不令至于殒灭性命此圣人所制丧礼之政也又服丧不过三年示民有终毕之终也注生事至此事正义曰此依郑注也生事谓上十七章说生事之礼已毕其死事经则未见故又发此章以言也注气竭至委曲正义曰此依郑注也礼记间传曰斩衰之哭若往而不反齐衰之哭若往而反此注据斩衰而言之是气竭而后止息又曰大功之哭三曲而偯郑注云三曲一举声而三折也偯声余从容也是偯为声余委曲也斩衰则不偯故云声不委曲也注触地无容正义曰此礼记问丧之文也以其悲哀在心故形变于外所以稽颡触地无容哀之至也注不为文饰正义曰案丧服四制云三年之丧君不言又云不言而事行者扶而起言而后事行者杖而起郑玄云扶而起谓天子诸侯也杖而起谓大夫士也今此经云言不文则是谓臣下也虽则有言志在哀慼不为文饰也注不安至缞麻正义曰案论语孔子责宰我云食夫稻衣夫锦于汝安乎美饰谓锦绣之类也故礼记问丧云身不安美是也孝子丧亲心如斩截为其不安美饰故圣人制礼令服缞麻缞当以粗布长六寸广四寸麻谓腰绖首绖俱以麻为之缞之言摧也绖之言实也孝子服之明其心实摧痛也韦昭引书云成王既崩康王冕服即位既事毕反丧服据此则天子诸侯但位定初丧是皆服美故宜不安也注悲哀至乐也正义曰此依郑注也言至痛中发悲哀在心虽闻乐声不为乐也注旨美至水饮正义曰旨美经传常训也严植之曰美食人之所甘孝子不以为甘故问丧云口不甘味是不甘美味也间传曰父母之丧既殡食粥既虞卒哭疏食水饮不食菜果是疏食水饮也韦昭引曲礼云有疾则饮酒食肉是为食旨故宜不甘也注不食至殒灭正义曰经云三日而食毁不灭性注言不食三日即三日不食也云哀毁过情者是毁瘠过度也言三日不食及毁瘠过度因此二者有致危亡皆亏孝行之道礼记问丧云亲始死伤肾干肝焦肺水浆不入口三日又间传称斩衰三日不食此云三日而食者何刘炫言三日之后乃食皆谓满三日则食也云故圣人制礼施教不令至于殒灭者曲礼云居丧之礼毁瘠不形又曰不胜丧乃比于不慈不孝是也注三年至限也正义曰云三年之丧天下达礼者此依郑注也礼记三年问云夫三年之丧天下之达丧也郑玄云达谓自天子至于庶人注与彼同唯改丧为礼耳云使不肖企及贤者俯从者案丧服四制曰此丧之所以三年贤者不得过不肖者不得不及檀弓曰先王制礼也过之者俯而就之不至焉者跂而及之也注引彼二文欲举中为节也起踵曰企俛首曰俯云夫孝子有终身之忧圣人以三年为制者圣人虽以三年为文其实二十五月而毕故三年问云将申夫脩饰之君子与则三年之丧二十五月而毕若驷之过隙然而遂之则是无穷也故先王焉为之立中制节壹使足以成文理则释之矣是也丧服四制曰始死三日不怠三月不解期悲哀三年忧恩之杀也故孔子云子生三年然后免于父母之怀夫三年之丧天下之达丧也所以丧必三年为制也为之棺椁衣衾而举之陈其簠簋而哀慼之擗踊哭泣哀以送之卜其宅兆而安措之为之宗庙以鬼享之春秋祭祀以时思之疏为之至思之正义曰此言送终之礼及三年之后宗庙祭祀之事也言孝子送终须为棺椁衣衾也大敛之时则用衾而举尸内于棺中也陈设簠簋之奠而加哀慼葬则男踊女擗哭泣哀号以送之亲既长依丘垄故卜选宅兆之地而安置之既葬之后则为宗庙以鬼神之礼享之三年之后感念于亲春秋祭祀以时思之也注周尸至棺也正义曰云周尸为棺周棺为椁者此依郑注也檀弓称葬也者藏也藏也者欲人之弗得见也是故衣足以饰身棺周于衣椁周于棺土周于椁注约彼文故言周尸为棺周棺为椁也白虎通云棺之言完宜完密也椁之言廓谓开廓不使土侵棺也易系辞曰古之葬者厚衣之以薪葬之中野不封不树丧期无数后世圣人易之以棺椁案礼记云有虞氏瓦棺夏后氏堲周殷人棺椁周人墙置翣则虞夏之时棺椁之初也云衣谓敛衣衾被也举谓举尸内于棺也者此依孔传也衣谓袭与大小敛之衣也衾谓单被覆尸荐尸所用从初死至大敛凡三度加衣也一是袭也谓沐尸竟着衣也天子十二称公九称诸侯七称大夫五称士三称袭皆有袍袍之上又有衣一通朝祭之服谓之一称二是小敛之衣也天子至士皆十九称不复用袍衣皆有絮也三是大敛也天子百二十称公九十称诸侯七十称大夫五十称士三十称衣皆襌袷也丧大记云布紟二衾君大夫士一也郑玄云二衾者或覆之或荐之是举尸所用也棺椁之数贵贱不同皇侃据檀弓以天子之棺四重谓水兕革棺杝棺一梓棺二最在内者水牛皮次外兕牛皮各厚三寸为一重合厚六寸又有杝棺厚四寸谓之椑棺言漆之椑椑然前三物为二重合一尺外又有梓棺厚六寸谓之属棺言连属内外就前四物为三重合厚一尺六寸外又有梓棺厚八寸谓之大棺言其最大在众棺之外就前五物为四重合厚二尺四寸也上公去水牛皮则三重合厚二尺一寸也侯伯子男又去兕牛皮则二重合厚一尺八寸上大夫又去椑棺一重合厚一尺四寸下大夫亦一重但属四寸大棺六寸合厚一尺士不重无属唯大棺六寸庶人即棺四寸案檀弓云柏椁以端长六尺又丧大记曰君松椁大夫柏椁士杂木椁是也注簠簋至戚也正义曰簠簋祭器也者周礼舍人职云凡祭祀供簠簋实之陈之是簠簋为器也故郑玄云方曰簠圆曰簋盛黍稷稻粱器云陈奠素器而不见亲故哀慼也者下檀弓云奠以素器以生者有哀素之心也又案陈簠簋在衣衾之下哀以送之上旧说以为大敛祭是不见亲故哀慼也注男踊至送之正义曰案问丧云在床曰尸在棺曰柩动尸举柩哭踊无数恻怛之心痛疾之意悲哀志懑气盛故袒而踊之妇人不宜袒故发胸击心爵踊殷殷田田如坏墙然则是女质不宜极踊故以擗言之据此女既有踊则男亦有擗是互文也云祖载送之者案既夕礼柩车迁祖质明设迁祖奠日侧彻之乃载郑注云乃举柩郄下而载之又云商祝饰柩及陈器讫乃祖注云还柩乡外为行始又檀弓云曾子吊于负夏主人既祖郑云祖谓移柩车去载处为行始然则祖始也以生人将行而饮酒曰祖故柩车既载而设奠谓之祖奠是祖载送之之义也注宅墓至卜之正义曰云宅墓穴也兆茔域也者此依孔传也案士丧礼筮宅郑云宅葬居也诗云临其穴惴惴其栗郑云穴谓冢圹中也故云宅墓穴也案周礼冢人掌公墓之地辨其兆域则兆是莹域也云葬事大故卜之者此依郑注也孔安国云恐其下有伏石涌水泉复为市朝之地故卜之是也注立庙至享之正义曰立庙者即礼记祭法天子至士皆有宗庙云王立七庙曰考庙曰王考庙曰皇考庙曰显考庙曰祖考庙皆月祭之远庙为祧有二祧享尝乃止诸侯立五庙曰考庙曰王考庙曰皇考庙皆月祭之显考庙祖考庙享尝乃止大夫立三庙曰考庙曰王考庙曰皇考庙享尝乃止适士二庙曰考庙曰王考庙享尝乃止官师一庙曰考庙庶人无庙斯则立宗庙者为能终于事亲也旧解云宗尊也庙貌也言祭宗庙见先祖之尊貌也故祭义曰祭之日入室僾然必有见乎其位周还出户忾然必有闻乎其叹息之声是也祔祖谓以亡者之神祔之于祖也檀弓曰卒哭曰成事是日也以吉祭易丧祭明日祔祖父则是卒哭之明日而祔未卒哭之前皆丧祭也既祔之后则以鬼礼享之然宗庙谓士以上则春秋祭祀兼于庶人也注寒暑至思也正义曰案祭义云霜露既降君子履之必有凄怆之心非其寒之谓也春雨露既濡君子履之必有憷惕之心如将见之是也生事爱敬死事哀慼生民之本尽矣死生之义备矣孝子之事亲终矣疏生事至终矣正义曰此合结生死之义言亲生则孝子事之尽于爱敬亲死则孝子事之尽于哀慼生民之宗本尽矣死之义理备矣孝子之事亲终矣言十八章具载有此义注爱敬至之情正义曰云爱敬哀慼孝行之终始也者爱敬是孝行之始也哀慼是孝行之终也云备陈死生之义以尽孝子之情者言孝子之情无所不尽也孝经者百行之宗五教之要自昔孔子述作垂范将来奥旨微言已备解乎注疏尚以辞高旨远后学难尽诗论今特翦截元疏旁引诸书分义错经会合归趣一依讲说次第解释号之为讲义也翰林侍讲学士朝请大夫守国子祭酒上柱国赐紫金鱼袋臣邢昺等奉敕校定注疏成都府学主乡贡傅注奉右撰夫孝经者孔子之所述作也述作之旨者昔圣人蕴大圣德生不偶时适值周室衰微王纲失坠君臣僭乱礼乐崩颓居上位者赏罚不行居下位者襃贬无作孔子遂乃定礼乐删诗书赞易道以明道德仁义之源修春秋以正君臣父子之法又虑虽知其法未知其行遂说孝经一十八章以明君臣父子之行所寄知其法者修其行知其行者谨其法故孝经纬曰孔子云欲观我襃贬诸侯之志在春秋崇人伦之行在孝经是知孝经虽居六籍之外乃与春秋为表矣先儒或云夫子为曾参所说此未尽其指归也盖曾子在七十弟子中孝行最着孔子乃假立曾子为请益问答之人以广明孝道既说之后乃属与曾子洎遭暴秦焚书并为煨烬汉膺天命复阐微言孝经河间颜芝所藏因始传之于世自西汉及魏历晋宋齐梁注解之者迨及百家至有唐之初虽备存秘府而简编多有残缺传行者唯孔安国郑康成两家之注并有梁博士皇侃义疏播于国序然辞多纰缪理昧精研至唐玄宗朝乃诏群儒学官俾其集议是以刘子玄辨郑注有十谬七惑司马坚斥孔注多鄙俚不经其余诸家注解皆荣华其言妄生穿凿明皇遂于先儒注中采摭菁英芟去烦乱撮其义理允当者用为注解至天宝二年注成颁行天下仍自八分御紥勒于石碑即今京兆石台孝经是也翰林侍讲学士朝请大夫守国子祭酒上柱国赐紫金鱼袋邢昺等奉敕校定御制序并注疏正义曰孝经者孔子为曾参陈孝道也汉初长孙氏博士江翁少府后仓谏大夫翼奉安昌侯张禹传之各自名家经文皆同唯孔氏壁中古文为异至刘炫遂以古孝经庶人章分为二曾子敢问章分为三又多闺门一章凡二十二章桓谭新论云古孝经千八百七十二字今异者四百余字孝者事亲之名经者常行之典按汉书艺文志云夫孝天之经地之义民之行也举大者言故曰孝经又按礼记祭统云孝者畜也畜养也释名云孝好也周书谥法至顺曰孝总而言之道常在心尽其色养中情悦好承顺无怠之义也尔雅曰善父母为孝皇侃曰经者常也法也此经为教任重道远虽复时移代革金石可消而为孝事亲常行存世不灭是其常也为百代规模人生所资是其法也言孝之为教使可常而法之易有上经下经老子有道经德经孝为百行之本故名曰孝经经之创制孔子所撰也前贤以为曾参唯有至孝之性未达孝德之本偶于间居因得侍坐参起问于夫子夫子随而答参是以集录因名为孝经寻绎再三将未为得也何者夫子刊缉前史而修春秋犹云笔则笔削则削四科十哲莫敢措辞按钩命决云孔子曰吾志在春秋行在孝经斯则修春秋撰孝经孔子之志行也何为重其志而自笔削轻其行而假他人者乎按刘炫述义其略曰炫谓孔子自作孝经本非曾参请业而对也士有百行以孝为本本立而后道行道行而后业就故曰明王之以孝治天下也然则治世之要孰能非乎徒以教化之道因时立称经典之目随事表名至使威仪礼节之余盛传当代孝悌德行之本隐而不彰夫子运偶陵迟礼乐崩坏名教将绝特感圣心因弟子有请问之道师儒有教诲之义故假曾子之言以为对扬之体乃非曾子实有问也若疑而始问答以申辞则曾子应每章一问仲尼应每问一答按经夫子先自言之非参请也诸章以次演之非待问也且辞义血脉文连旨环而开宗题其端绪余音广而成之非一问一答之势也理有所极方始发问又非请业请答之事首章言先王有至德要道则下章云此之谓要道也非至德其孰能顺民皆遥结道本答曾子也举此为例凡有数科必其主为曾子言首章答曾子已了何由不待曾子问更自述而修之且三起曾参侍坐与之别二者是问也一者叹之也故假言乘闲曾子坐也与之论孝开宗明义上陈天子下陈庶人语尽无更端于曾子未有请故假参叹孝之大又说以孝为理之功说之以终欲言其圣道莫大于孝又假参问乃说圣人之德不加于孝在前论敬顺之道未有规谏之事殷勤在悦色不可顿说犯颜故须更借曾子言陈谏诤之义此皆孔子须参问非参须问孔子也庄周之斥鷃笑鹏罔两问影屈原之渔父鼓枻大卜拂龟马卿之乌有无是杨雄之翰林子墨宁非师祖制作以为楷模者乎若依郑注实居讲堂则广延生徒侍坐非一夫子岂凌人侮众独与参言邪且云汝知之乎何必直汝曾子而参先避席乎必其遍告诸生又有对者当参不让侪辈而独答乎假使独与参言言毕参自集录岂宜称师字者乎由斯言之经教发极夫子所撰也而汉书艺文志云孝经者孔子为曾子陈孝道也谓其为曾子特说此经然则圣人之有述作岂为一人而已斯皆误本其文致兹乖谬也所以先儒注解多所未行唯郑玄之六艺论曰孔子以六艺题目不同指意殊别恐道离散后世莫知根源故作孝经以总会之其言虽则不然其意颇近之矣然入室之徒不一独假曾子为言以参偏得孝名也老子曰六亲不和有孝慈然则孝慈之名因不和而有若万行俱备称为人圣则凡圣无不孝也而家有三恶舜称大孝龙逢比干忠名独彰君不明也孝以伯奇之名偏着母不慈也曾子性虽至孝盖有由而发矣藜蒸不熟而出其妻家法严也耘瓜伤苗几殒其命明父少恩也曾子孝名之大其或由兹固非参性迟朴躬行匹夫之孝也审考经言详稽炫释贵藏理于古而独得之于今者与元氏虽同炫说恐未尽善今以艺文志及郑氏所说为得其作经年先儒以为鲁哀公十四年西狩获麟而作春秋至十六年夏四月己丑孔子卒为证则作在鲁哀公十四年后十六年前案钩命决云孔子曰吾志在春秋行在孝经据先后言之明孝经之文同春秋作也又钩命决云孔子曰春秋属商孝经属参则孝经之作在春秋后也御者按大戴礼盛德篇云德法者御民之本也古之御政以治天下者冢宰之官以成道司徒之官以成德宗伯之官以成仁司马之官以成圣司寇之官以成义司空之官以成礼故六官以为辔司会均入以为内故曰御四马者执六辔御天地与人与事者亦有六政是故善御者正身同辔均马力齐马心唯其所引而之以取长道远行可以之急疾可以御天地与人事此四者圣人之所乘也是故天子御者内史太史左右手也六官亦六辔也天子三公合以执六官均五政齐五法以御四者故亦为其所引而之以之道则国治以之德则国安以之仁则国和以之圣则国平以之义则国成以之礼则国定此御政之体也然则御者治天下之名若柔辔之御刚马也家语亦有此文是以秦汉以来以御为至尊之称又蔡邕独断曰御者进也凡衣服加于身饮食入于口妃妾接于寝皆曰御至于器物制作亦皆以御言之故此云御也制者裁翦述作之谓也故左传曰子有美锦不使人学制焉取此美名故人之文章述作皆谓之制以此序唐玄宗所撰故云御制也玄宗唐弟六帝也讳隆基睿宗之子以延和元年即位时年三十三在位四十五年年七十八登遐谥曰明孝皇帝庙号玄宗开元十年制经序并注序者按诗颂云继序思不忘毛传云序绪也又释诂云叙绪也是序与叙音义同郭璞云又为端绪然则此言绪者举一经之端绪耳并注者并兼也注着也解释经指使义理着明也言非但制序兼亦作注故云并也案今俗所行孝经题曰郑氏注近古皆谓康成而晋魏之朝无有此说晋穆帝永和十一年及孝武太元元年再聚群臣共论经义有荀昶者撰集孝经诸说始以郑氏为宗晋末以来多有异论陆澄以为非玄所注请不藏于秘省王俭不依其请遂得见传至魏齐则立学官着作律令盖由虏俗无识故致斯讹舛然则经非郑玄所注其验有十二焉据郑自序云遭党锢之事逃难注礼至党锢事解注古文尚书毛诗论语为袁谭所逼来至元诚乃注周易都无注孝经之文其验一也郑君卒后其弟子追论师所注述及应对时人谓之郑志其言郑所注者唯有毛诗三礼尚书周易都不言注孝经其验二也又郑志目录记郑之所注五经之外有中候书传七政论干象历六艺论毛诗谱答临硕难礼驳许慎异议释废疾发墨守箴膏盲答甄守然等书寸纸片言莫不悉载若有孝经之注无容匿而不言其验三也郑之弟子分授门徒各述师言更相问答编录其语谓之郑记唯载诗书礼易论语其言不及孝经其验四也赵商作郑玄碑铭具称其所注笺驳论亦不言注孝经晋中经薄周易尚书中候尚书大传毛诗周礼仪礼礼记论语凡九书皆云郑氏注名玄至于孝经则称郑氏解无名玄二字其验五也春秋纬演孔图注云康成注三礼诗易尚书论语其春秋经则有评论宋均诗谱序云我先师北海郑司农则均是玄之传业弟子师有注述无容不知而云春秋孝经唯有评论非玄所注时明其验六也又宋均孝经纬注引郑六艺论叙孝经云玄又为之注司农论如是而均无闻焉有义无辞令予昏惑举郑之语而云无闻其验七也宋均春秋纬注云为春秋孝经略说则非注之谓所言又为之注者泛辞耳非事实其叙春秋亦云玄又为之注宁可复责以实注春秋乎其验八也后汉史书存于代者有谢承薛莹司马彪袁山松等其所注皆无孝经唯范氏书有孝经其验九也王肃孝经传首有司马宣王奉诏令诸儒注述孝经以肃说为长若先有郑注亦应言及而不言郑其验十也王肃注书好发郑短凡有小失皆在圣证若孝经此注亦出郑氏被肃攻击最应烦多而肃无言其验十一也魏晋朝贤辩论时事郑氏诸注无不撮引未有一言孝经注者其验十二也凡此证验易为讨核而代之学者不觉其非乘后谬说竞相推举诸解不立学官此注独行于世观言语鄙陋义理乖谬固不可示彼后来传诸不朽至古文孝经孔传本出孔氏壁中语甚详正无俟商榷而旷代亡逸不被流行隋开皇十四年秘书学生王逸于京市陈人处买得一本送与着作王劭以示河间刘炫仍令校定而此书更无兼本难可依凭炫辄以所见率意刊改因着古文孝经稽疑一篇故开元七年敕议之际刘子玄等议以为孔郑二家云泥致隔今纶旨焕发校其短长必谓行孔废郑于义为允国子博士司马贞议曰今文孝经是汉河间王所得颜芝本至刘向以此参校古文省除繁惑定此一十八章其注相承云是郑玄所作而郑志及目录等不载故往贤共疑焉唯荀昶范晔以为郑注故昶集解孝经具载此注为优且其注纵非郑玄而义旨敷畅将为得所虽数处小有非稳实亦未爽经言其古文二十二章元出孔壁先是安国作传缘遭巫蛊未之行也昶集注之时有见孔传中朝遂亡其本近儒欲崇古学妄作此传假称孔氏辄穿凿改更又伪作闺门一章刘炫诡随妄称其善且闺门之义近俗之语必非宣尼正说案其文云闺门之内具礼矣严亲严兄妻子臣妾繇百姓徒役也是比妻子于徒役文句凡鄙不合经典又分庶人章从故自天子已下别为一章仍加子曰二字然故者连上之辞既是章首不合言故是古人既没后人妄开此等数章以应二十二之数非但经久不真抑亦传文浅伪又注用天之道分地之利其略曰脱之应功暴其肌体朝暮从事露发徒足少而习之其心安焉此语虽旁出诸子而引之为注何言之鄙俚乎与郑氏所云分别五土视其高下高田宜黍稷下田宜稻麦优劣悬殊曾何等级今议者欲取近儒诡说而废郑注理实未可请准令式孝经郑注与孔传依旧俱行诏郑注仍旧行用孔传亦存是时苏宋文吏拘于流俗不能发明古义奏议排子玄令诸儒对定司马贞与学生郗常等十人尽非子玄卒从诸儒之说至十年上自注孝经颁于天下卒以十八年章为定序朕闻上古其风朴略疏朕闻上古至德之本欤正义曰自此以下至于序末凡有五段明义当段自解其指于此不复繁文今此初段序孝之所起及可以教人而为德本也朕者我也古者尊卑皆称之故帝舜命禹曰朕志先定禹曰朕德罔克皋陶曰朕言惠可底行又屈原亦云朕皇考曰伯庸是由古人质故君臣共称至秦始皇二十六年始定为天子之称闻者目之不睹耳之所传曰闻上古者经典所说不同案礼运郑玄注云中古未有釜甑则谓神农为中古若易历三古则伏羲为上古文王为中古孔子为下古若三王对五帝则五帝亦为上古故士冠记云大古冠布下云三王共皮弁则大古五帝时也大古亦上古也以其文各有所对故上古中古不同也此云上古者亦谓五帝以上也知者以下云及乎仁义既有以礼运及老子言之仁义之盛在三王之世则此上古自然当五帝以上也云其风朴略者风教也朴质也略疏也言上古之君贵尚道德其于教化则质朴疏略也虽因心之孝已萌而资敬之礼犹简疏正义曰因犹亲也资犹取也言上古之人有自然亲爱父母之心如此之孝虽已萌兆而取其恭敬之礼节犹尚简少也周礼大司徒教六行云孝友睦姻任恤注云因亲于外亲是因得为亲也诗大雅皇矣云惟此王季因心则友士章云资于事父以事君而敬同此其所出之文也故引以为序耳及乎仁义既有亲誉益着疏正义曰及乎者语之发端连上逮下之辞也仁者兼爱之名义者裁非之谓仁义既有谓三王时也案曲礼云太上贵德郑注云大古帝皇之世又礼运云大道之行也郑注云大道谓五帝时老子德经云失道而后德失德而后仁失仁而后义是道德当三皇五帝时则仁义当三王之时可知也慈爱之心曰亲声美之称曰誉谓三王之世天下为家各亲其亲各子其子亲誉之道日益着见故曰亲誉益着也圣人知孝之可以教人也疏正义曰圣人谓以孝治天下之明王也孝为百行之本至道之极故经文云圣人之德又何以加于孝乎故因严以教敬因亲以教爱疏正义曰引下经文以证义也于是以顺移忠之道昭矣立身扬名之义彰矣疏正义曰经云君子之事亲孝故忠可移于君又曰立身行道扬名于后世言人事兄能悌以之事长则为顺事亲能孝移之事君则为忠然后立身扬名传于后世也昭彰皆明也子曰吾志在春秋行在孝经疏正义曰此钩命决文也言褒贬诸侯善恶志在于春秋人伦尊卑之行在于孝经也是知孝者德之本欤疏正义曰论语云孝弟也者其为仁之本欤今言孝者德之本欤欤者叹美之辞举其大者而言故但云孝德则行之总名故变仁言德也经曰昔者明王之以孝理天下也不敢遗小国之臣而况于公侯伯子男乎疏经曰至形于四海正义曰此第二段序已仰慕先世明王欲以博爱广敬之道被四海也经曰至男乎此孝治章文也故言经曰言小国之臣尚不敢遗弃何况于五等列爵之君乎公侯伯子男五等之爵也白虎通曰公者通也公正无私之意也春秋传曰王者之后称公侯者候也候顺逆也伯者长也为一国之长也子者字也常行字爱于人也男者任也常任王事也王制云公侯地方百里伯七十里子男五十里至于周公时增地益广加赐诸侯之地公五百里侯四百里伯三百里子二百里男一百里公为上等侯伯为中等子男为下等言小国之臣谓子男之臣也朕尝三复斯言景行先哲疏正义曰复犹覆也斯此也景明也哲智也言每读经至此科三度反覆重读庶几法则此有明行者先世圣智之明王也论语云南容三复白圭诗云高山仰止景行行止是其类也虽无德教加于百姓疏正义曰上逊辞也庶几广爱形于四海疏正义曰此上意思行教也庶几犹幸望既谦言无德教加于百姓唯幸望以广敬博爱之道着见于四夷也案经作刑刑法也今此作形则形犹见也义得两通无繁改字四海即四夷也又经别释嗟乎夫子没而微言绝异端起而大义乖疏嗟乎至枢要也正义曰此第三段叹夫子没后遭世陵迟典籍散亡传注踳驳所以撮其枢要而自作注也嗟乎上叹辞也夫子孔子也以尝为鲁大夫故云夫子案史记云孔子生鲁国昌平陬邑鲁襄公二十二年生年七十三以鲁哀公十六年四月己丑卒葬鲁城北泗上而微言绝者艺文志文李奇曰隐微不显之言也颜师古曰精微要妙之言耳言夫子没后妙言咸绝七十子既丧而异端并起大义悉乖况泯绝于秦得之者皆煨烬之末疏正义曰泯灭也秦者陇西谷名也在雍州鸟鼠山之东北昔皋陶之子伯翳佐禹治水有功舜命作虞赐姓曰嬴其末孙非子为周孝王养马于汧渭之间封为附庸邑于秦谷及非子之曾孙秦仲周宣王又命为大夫仲之孙襄公讨西戎救周周室东迁以岐丰之地赐之始列为诸侯春秋时称秦伯至孝公子惠文君立是为惠王及庄襄王为秦质子于赵见吕不韦姬说而取之生始皇按秦昭王四十八年正月生于邯郸及生名为政姓赵氏年十三庄襄王死政代立为秦王至二十六年平定天下号曰始皇帝三十四年置酒咸阳宫博士齐人淳于越进曰臣闻殷周之王千余岁封子弟立功臣自为枝辅今陛下有海内而子弟为匹夫卒有田常六卿之臣无辅拂何以辅政哉丞相李斯曰五帝不相复三代不相袭非其相反时变异也今陛下创大业建万世之功固非愚儒之所知臣请史官非秦记皆烧之非博士官所职天下敢有藏诗书百家语者悉诣守尉杂烧之制曰可三十五年以为诸生诽谤乃自除犯禁者四百六十余人皆坑之咸阳是经籍之道灭绝于秦说文云煨盆火也烬火余也言遭秦焚坑之后典籍灭亡虽仅有存者皆火余之微末耳若伏胜尚书颜贞孝经之类是也滥觞于汉传之者皆糟粕之余疏正义曰案家语孔子谓子路曰夫江始于岷山其源可以滥觞及其至江津也不舫舟不避风雨不可以涉王肃曰觞所以盛酒者言其微也又文选郭景纯江赋曰惟岷山之导江初发源乎滥觞臣翰注云滥谓泛滥小流貌觞酒醆也谓发源小如一盏汉者巴蜀之间地名也二世元年诸侯叛秦沛人共立刘季以为沛公二年八月入秦秦相赵高杀二世立二世兄子子婴冬十月为汉元年子婴二年春正月项羽尊楚怀王为义帝羽自立为西楚霸王更立沛公为汉王王巴蜀汉中四十一县都南郑五年破项羽斩之六年二月即皇帝位于汜水之阳遂取汉为天下号若商周然也汉兴改秦之政大收篇借言从始皇焚烧之后至汉氏尊学初除挟书之律有河间人颜贞出其父芝所藏凡一十八章以相传授言其至少故云滥觞于汉也其后复盛则如江矣释名云酒滓曰糟浮米曰粕既以滥觞况其少因取糟粕比其微言醇粹既丧但余此糟粕耳故鲁史春秋学开五传疏正义曰故者因上起下之语夫子约鲁史春秋学开五传者谓名专己学以相教授分经作传凡有五家开则分也五传者案汉书艺文志云左氏传三十卷左丘明鲁太史也公羊传十一卷公羊子齐人名高受经于子夏谷梁传十一卷谷梁子鲁人名赤糜信云与秦孝公同时七录云名俶字元始风俗通云子夏门人邹氏传十一卷汉书云王吉善邹氏春秋夹氏传十一卷有录无书其邹夹二义邹氏无师夹氏未有书故不显于世盖王莽时亡失耳国风雅颂分为四诗疏正义曰诗有国风小雅大雅周颂鲁颂商颂故曰国风雅颂四诗者毛诗韩诗齐诗鲁诗也毛诗自夫子授卜商传至大毛公名亨大毛公授毛苌赵人为河间献王博士先有子夏诗传一卷苌各置其篇端存其作者至后汉大司农郑玄为之笺是曰毛诗韩诗者汉文帝时博士燕人韩婴所传武帝时与董仲舒论于上前仲舒不能难至晋无人传习是曰韩诗齐诗者汉景帝时博士清河太傅辕固生所传号齐诗传夏侯始昌昌授后苍辈门人尤盛后汉陈元方亦传之至西晋亡是曰齐诗鲁诗者汉武帝时鲁人申公所述以经为训诂教之无传疑者则阙号为鲁诗去圣逾远源流益别疏正义曰逾越也百川之木曰源水行曰流增多曰益言秦汉而下上去孔子圣越远孝经本是一源诸家增益别为众流谓其文不同也近观孝经旧注踳驳尤甚疏正义曰孝经今文称郑玄注古文称孔安国注先儒详之皆非真实而学者互相宗尚踳乖也驳错也尤过也今言观此二注乖错过甚故言踳驳尤甚也至于迹相祖述殆且百家疏正义曰至于者语更端之辞也迹踪迹也祖始也因而明之曰述言学者踪迹相寻以在前者为始后人从而述脩之若仲尼祖述尧舜之为也殆近也言近且百家目其多也案其人今文则有魏王肃苏林何晏刘邵吴韦昭谢万徐整晋袁宏虞槃佑东晋杨泓殷仲文车胤孙氏庾氏荀昶孔光何承天释慧琳齐王玄载明僧绍及汉之长孙氏江翁翼奉后苍张禹郑众郑玄所说各擅为一家也其梁皇侃撰义疏三卷梁武帝作讲疏贺玚严植之刘贞简明山宾咸有说隋有鉅鹿魏真克者亦为之训注其古文出自孔氏坏壁本是孔安国作传会巫蛊事其本亡失至隋王邵所得以送刘炫炫叙其得丧述其义疏议之刘绰亦作疏与郑义俱行又马融亦作古文孝经传而世不传此皆祖述名家者也业擅专门犹将十室疏正义曰上言百家者大略皆祖述而己其于传守己业专门命氏者尚自将近十室室则家也尔雅释宫云宫谓之室室谓之宫其内谓之家但与上百家变文耳故言十室其十室之名序不指摘不可强言盖后苍张禹郑玄王肃之徒也希升堂者必自开户牖疏正义曰希望也论语云子曰由也升堂矣未入于室夫子言仲由升我堂矣未入于室耳今祖述孝经之人望升夫子之堂者既不得其门而入必自擅开门户窗牖矣言其妄为穿凿也攀逸驾者必骋殊轨辙疏正义曰攀引也逸驾谓奔逸之车驾也案庄子颜渊问于仲尼曰夫子步亦步夫子趋亦趋夫子驰亦驰夫子奔逸绝尘而回瞠若乎后耳言夫子之道神速不可及也今祖述孝经之人欲仰慕攀引夫子奔逸之驾者既不得直道而行必驰骋于殊异之轨辙矣言不知道之无从也两辙之间曰轨车轮所轹曰辙是以道隐小成言隐浮伪疏正义曰道者圣人之大道也隐蔽也小成谓小道而有成德者也言者夫子之至言也浮伪谓浮华诡辨也言此穿凿驰骋之徒唯行小道华辩致使大道至言皆为隐蔽其实则不可隐故庄子内篇齐物论云道恶乎隐而有真伪言恶乎隐而有是非道恶乎往而不存言恶乎存而不可道隐于小成言隐于荣华此文与彼同唯荣华作浮伪耳大意不异也且传以通经为义义以必当为主疏正义曰且者语辞传者注解之别名博释经意传示后人则谓之传注者着也约文敷畅使经义着明则谓之注作得自题不为义例或曰前汉以前名传后汉以来名注盖亦不然何则马融亦谓之传知或说非也此言传注解释则以通畅经指为义义之裁断则以必然当理为主也至当归一精义无二疏正义曰至极之当必归于一精妙之义焉有二三将言诸家不同宜会合之也安得不翦其繁芜而撮其枢要也疏正义曰安何也诸家之说既互有得失何得不翦截繁多芜秽而撮取其枢机要道也韦昭王肃先儒之领袖虞翻刘邵抑又次焉疏正义曰自此至有补将来为第四段序作注之意举六家异同会五经旨趣敷畅经义望益将来也吴志曰韦曜字弘嗣吴郡云阳人本名昭避晋文帝讳改名曜仕吴至中书仆射侍中领左国史封高陵亭侯魏志曰王肃字子雍王朗之子仕魏历散骑黄门侍郎散骑常侍兼太常吴志虞翻字仲翔会稽余姚人汉末举茂才曹公辟不就仕吴以儒学闻为老论语国语训注传于世魏志刘绍字孔才广平邯郸人仕魏历散骑常侍赐爵关内侯着人物志百篇此指言韦王所学在先儒之中如衣之有领袖也虞刘二家亚次之抑语辞也刘炫明安国之本陆澄讥康成之注疏正义曰隋书云刘炫字光伯河间景城人炫左画方右画圆口诵目数耳听五事并举无所遗失仕后周直门下省竟不得官县司责其赋役炫自陈于内史乞送吏部吏部尚书韦世康问其所能炫自为状曰周礼礼记毛诗尚书公羊左传孝经论语孔郑王何服杜等注凡三十家虽义有精粗并堪讲授周易仪礼谷梁用功颇少子史文集嘉言美事咸诵于心天文律历穷覈微妙公私文翰未尝举手吏部竟不详试除殿内将军仕隋历太学博士罢归河间贼中饿死谥宣德先生初炫既得王邵所送古文孔安国注本遂着古文稽疑以明之萧子显齐书曰陆澄字彦渊吴郡吴人也少学博览无不知起家仕宋至齐历国子祭酒光禄大夫初澄以晋荀昶所学为非郑玄所注请文藏秘省王俭违其议在理或当何必求人疏正义曰言但在注释之理允当不必讥非其人也求犹责也今故特举六家之异同会五经之旨趣疏正义曰六家即韦昭王肃虞翻刘邵刘炫陆澄也言举此六家而又会合诸经之旨趣耳约文敷畅义则昭然疏正义曰约省也敷布也畅通也言作注之体直约省其文不假繁多能遍布通畅经义使之昭明也然辞也分注错经理亦条贯疏正义曰谓分其注解间错经文也经注虽然分错其理亦不相乱而有条有贯也书云若网在纲有条而不紊论语子曰参乎吾道一以贯之是条之理也写之琬琰庶有补于将来疏正义曰案考工记玉人职云琬圭九寸而缫以象德注云琬犹圜也王使之瑞节也诸侯有德王命赐之使者执琬圭以致命焉缫借也又云琰圭九寸判规以除慝以易行注云凡圭琰上寸半琰圭琰半以上又半为彖饰诸侯有为不义使者征之执以为瑞节也除慝诛恶逆也易行止繁苛今言以此所注孝经写之琬圭琰圭之上若简策之为庶几有所裨补于将来学者或曰谓刊石也而言写之琬琰者取其美名耳且夫子谈经志取垂训疏正义曰自此至序末为第五段言夫子之经言约意深注繁文不能具载仍作疏义以广其旨也且夫子所谈之经其志但取垂训后代而已虽五孝之用则别而百行之源不殊疏正义曰五孝者天子诸侯卿大夫士庶人五等所行之孝也言此五孝之用虽尊卑不同而孝为百行之源则其致一也是以一章之中凡有数句一句之内意有兼明疏正义曰积句以成章章者明也总义包体所以明情者也句必联字而言句者局也联字分强所以局言者也言夫子所修之经志在殷勤垂训所以一章之中凡有数句一句之内意有兼明者也若移忠移顺博爱广敬之类皆是具载则文繁略之又义阙疏正义曰言作注之体意在约文敷畅复恐太略则大义或阙今存于疏用广发挥疏正义曰此言必顺作疏之义也发谓发越挥谓挥散若其注文未备者则具存于疏用此义疏以广大发越挥散夫子之经旨也