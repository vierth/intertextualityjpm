修真十书杂着捷径正统道藏三家本九卷洞真部方法类修真十书杂着捷径正统道藏三家本九卷洞真部方法类修眞十书杂着捷径卷之十七李三翠虚篇泥丸先生陈朴传九转金丹祕诀一转降丹二转交媾三转养阳四转养阴五转换骨六转换肉七转换八转育火九转飞昇第一转一转之功似寳珠山河宇宙透灵躯红莲叶下藏丹穴赤水流通九候珠解曰内丹之功起于一而成于九一者万物之所生也天一生水地二生火天三生木地四生金天五生土五行之序起于一故内丹之功亦起于一转而成于九者九爲阳数之极数至于九则道果成矣似寳珠者言天一眞水藏于胆阴阳和合降而成丹初降之状如露一颗明珠珠者珍敬其丹也且人之有身父精母血交媾而成此形交也丹之所降心火肾水交媾而成此气交也故曰形交则生人气交则成丹言其丹降之后神游方外阴阳太和坐忘其形天地山河六合万物皆在我身之内我身在天地万物之外只觉心中一点光明乃是丹降也故曰山河宇宙透灵躯躯者身也山河包藏我身之内也所谓红莲者舌是也自两窍通心两窍通液人有病者则舌下津液干而其眞气耗一转之首以舌闭其两窍使眞气不泄于外以通其神水也所谓赤水者心之液是也九转之首每遇九日纳息九次每一次纳息九口自然津液通流自舌下而生以灌五藏故曰九候珠也望江南黄中寳须向胆中求春气令人生万物干坤膝下与吾俦百脉自通流施造化左右火双抽浩浩腾腾光宇宙苦烟烟上霭环楼夫妇渐相谋解曰天一生气名曰中黄其气藏之于胆以爲性命之根其味苦故人之胆气味亦苦如草木之根华其味亦苦乃知万物非生气不能生也内丹之药先闭舌下之窍内通胆中生气至喉舌之间微觉味苦是丹气流通然后汞水凝结而成丹也天地生气萌之于春万物得生气然后能生人之得生气藏之于胆人能通胆之气然后内丹成就一转之功如四时之春也生气上行其中觉苦阴阳太和神居天外则天地四海亦在吾膝下浩然之气塞乎天地百脉通流万窍施张内丹降也造化言者其下手之初也先闭舌下两窍不令气泄于外其左边之气贯于左太阳而入脑右边之气贯于右太阴而入脑左右俱过脑而入顶泥丸宫合成一处下重楼十二环入心经传入胆冲开胆窍使胆中生气上行随心胆之脉贯于舌窍觉舌有苦味乃是生气注将欲降丹也然后闭定舌窍左右之气上行故有腾腾之状也胆窍既闭则生气袅袅上重楼十二环自舌下之窍而昇满口觉苦乃是生气流通也夫妇者阴阳也夫者阳也妇者阴也生气流通则阴阳大和心肾交媾故曰渐相谋也口诀行持下手之初先须饮食以和五藏不可饥不可饱心田安静无忧无虑乃可入道凡于二更尽三更初当洗漱定神入室烧香盘膝而坐闭目存神候息岀入调匀以舌先倒卷定舌根两窍闭息渐觉左右太阳经有两道气大牙根冲上贯二太阳次入顶门觉二气交合即爲一次却闭眼良乆亦闭目依前卷舌候至泥丸宫止如此每夜行三次即止行至数夜或数日之间渐觉泥丸宫次流入脑下重楼十二环透夹嵴串尾闾复次前冲心贯胆脐胃中温温微觉意思和畅乃眞降也如此后则数夜渐觉气到心次微觉温温或心头气渐动却有温气从心而上过重楼口觉微苦是中黄气自胆而岀阴阳大和将有降丹之象如此之后每夜行持之初令一人在门外拦人进入及猫狗等恐忽然相惊至每夜行三两次时于坐前横一几忽然气冲觉身体渐大精神腾腾渐见屋舍人物山河皆在我身之内手足皆不知所在次急以手按凡闭目大觉心头微一块光明团圆如日忽然坠下丹田此乃降丹也丹降之后未得便开眼且渐渐收拾精神归定四体复旧或手足觉麻痺次候定醒然后开眼次喫人参汤睡至来早喫粥食将养一二日如丹降也丹降之后百病消除更无疾苦之厄也第二转二转阳成始结阴肾光心液合丁壬神珠奔电归东海时迸灵光照紫金解曰二转之初如人怀胎两月胎之初降乃是眞阳之精神爲丹心属火爲阴以配南方丁火丁者火之阴也肾属水爲阳以配北方壬水壬者水之阳也吕曰火取南方丹凤髓水求北海黑龟精故于二转则养阳使心火之光感于下三转则养阴使肾水之液交于上眞水眞火上下以配丁壬抱养眞丹以成造化凡丹之初降养于心育之以眞火生其丹也一转成功则丹从心络流下藏于丹田育以眞水此二转之功也丹藏丹田之后静坐虚室中忽然时有光明从胎照见如金团乃月光而也望江南玄珠降丹窟在中宫九候息调重九数赤波或迸太阳东心肾遂交通逢六变重六息阴功火自海门朝帝坐水从莲萼佐丁公紫电透玲珑解曰玄珠眞丹也一转之初丹降于心络中故云丹窟在中宫凡降爲一转丹降之后凡遇九日则闭息九候爲一次至九九八十一爲九次故曰重九数九九功成眞阳丹足自心络流入丹田丹藏于水府养其阴太阳东者海水之府象丹田肾水也丹之神藏于心以养眞火丹之转归于肾次养眞水水火既济阴阳大和故曰心肾交通二转之功成其三转之初也逢六则闭息六数爲一次六六三十六爲一周以养其阴故曰重六息阴功海门是丹田肾府也眞丹藏于丹田丹阳之数以足每到日中则神自丹田热气达之于上而朝于心帝坐心也莲蕚舌也六六内阴数足则下莲池神水浇心络以养丹气故曰佐丁公丁者心之火也此眞水眞火以成既济之功阴阳既济眞丹气足时有神光出于面目夜半安坐内视藏府表里分明直见玄珠养于丹田故曰透玲珑口诀丹降之后一转了毕凡遇初九十九二十九日亭午时静坐虚室中盘足瞑目端坐叩齿九通神交气通然后闭息每一闭入九息爲一次开眼良乆再闭息如前九息爲一次初闭时一次二次行之渐热闭五次又极热用之九次一向行之直候内之火候用足与天地相应不以远近或前入息至九心中温热四神和畅心神揺动一道热气下丹田爲二转功成自此以后不行九息之数第三转三转行阳入左宫玄珠胎色渐鲜红神明育火分形像天籁时催造化功解曰丹成三转逢天行阴以养眞阴之气内阴数足丹入丹田流于左肋四体汗流以制尸气三转功成自此更无三尸魂也灵珠内丹也此后阳气充足凡便及涕涶皆粉红色以应纯阳之质及其丹光照见一颗明珠如火轮之状在左脇之下三转数足每遇月尽以左手摩顶入息激动丹火至五藏热爲上谓之育火以运其丹此后丹田中渐觉有物遇入息则丹动故云分象也天地和则撼激有声是名天籁人之九窍不通不闻其声三转之后九窍听明天籁之声昼夜常闻也望江南毛发薄三转运行阳胎色渐红阴渐缩推移岁运助阳刚育火养中央成物象五转辨微茫出入尚迟形上小晨昏时饮玉壶浆天籁奏笙簧解曰三转阳数足故阴龟渐缩肠胃渐繖一月之中大小便共有十次渐入地之位将成无漏之道干卦皆阳象纯阳也摩顶入息内育其火丹抱圣胎将成形象五岳未全八转动其形如三四寸之小儿见之未甚分明也阳气方足而未尝育阴圣胎有魂而未尝有魄故出入尚迟形尚小也圣胎成像坐息之间常见面目光彩涌泉甘露之水常出饮之七窍聪明则闻仙乐也口诀丹入左脇之后功成三转凡每月初六十六二十六三六之日夜半子时洗漱了入净室中端坐盘膝叩齿六通凝神定气闭口入息六次爲一候如此六遍乃毕其月内行至三六日则月中三遍俱足至月尽夜半子时依前于净室中闭目盘足而坐先以左手摩顶门右手摩尾闾骨嵴尽头随月转七七四十九转凡摩时紧闭定息至数足微歇候气定再摩如此三次自觉心肾之气交于中膈微动丹气塞于五藏觉五藏中其热如火乃行火之候也或于三六及月尽之时忽觉丹在左脇之下揺动微有一道热气过丹田直入脇下其热如火揺动乆而后定乃成四转之功自此之后不行重天之数也第四转四转行阴入右关圣胎灵运发朱颜圆光满室神无碍鼓乐嬉游去复还解曰左属阳右属阴四转之后内丹在右以应内阴之数自此内之阴阳俱足三转养阳圣胎生魂四转养阴圣胎生魄丹之四转内之圣胎魂魄皆就其五岳精神与我内貌则同此出神之眞身也四转之后阴阳气足正坐闭息内之神光从顶门而出如一轮明月罩定身体神游方外出入无碍坐室见四海而知吉凶望江南丹已返四转运行阴逢六闭藏阳户气三关全透合丁壬龟游任浮沉时出入无碍贯他心游戏神通常出面圆光周匝绕千寻寒暑不相侵解曰四转养内阴丹藏于右脇鼻爲天窍口爲地窍气之鼻出属阳气之口出属阴三六之夜闭定鼻息絶其来去之息阳气内降充塞五藏此以阳养阴也闭住鼻窍则华池水满下沃心络水火内交心气下降肾气上腾丁壬配合圣胎阴阳数足丹在右脇随气升降如龟在水任意浮沉内丹光明罩我之身其状如月寒暑不侵我心与他人心相通知其善恶婴儿出入游戏四海名登仙籍也口诀其丹入右脇之后养成四转之功遇每月初六十六二十六夜半子时洗漱了入静室闭目盘足而坐叩齿三十六通集神定气闭定鼻息湛然不动直候眞气内丹田气贯舌窍者华池津涌满口将欲溢岀然后款款嚥之归心其神水到心则激神火五藏觉热遍身汗岀四体甦畅爲一至三元之夜如此行持三遍即止此爲神水神火抱育元精抱育之后或于行持三关内丹自脇其声如雷一道热气入于丹田鼻中火光射岀于是内丹复归丹田以成五转自此不行闭阳户之法也第五转五转阴阳造化成婴儿盈尺弄阳精寐游四海寤知所去住无爲信步行解曰四转养内阴三转养内阳五转内外阴阳数足造化之功已成养就圣胎神通自在故曰造化成也五转之后内丹圣胎养就灵躯身长尺余自此採日之精以养外阳夺天地造化之功也常人内无所养精神四散而无归着昼则神在于心夜则神出于体及其睡着神无所守更不知有身亦不知所在随魂随魄入幽趣之中与鬼同聚于梦中无一不见四大物壤神从鬼往随福受生天堂地狱皆不由己乃神不识其身随波逐浪之形也得道眞人内丹成就神合于身物不能诱是故魂魄潜伏万邪不干更无忧虑出离生死皆由于我出神入神纵横莫测故丹经颂曰眞人无梦此之谓也得道眞人神无所滞魂住在我信步无碍也望江南珠自右紫电入丹城内养婴儿成赤象时逢五转採阳精火自水中生烧鬼岳紫电起峥嵘随意嬉游寰海内寐如砂碛卧长鲸时序与偕行解曰五转功成阴阳数足内丹玄珠忽自右脇一道眞火飞入丹田声如鼻光如火乃是丹珠内阴内阳皆复丹田以成五转之位也圣胎之内眞人成就出入顶门长尺余也三转养阳四转养阴内之阴阳皆足丹田功成五转则夺天地造化採日之精以成外阳修行之道自内及外其序之顺也故自五转之后于一月之内逢三九之日採日月之精以养圣胎也行持之法以水求火以阴求阳水火既济阴阳大和故曰火自水中生常人于丹田之下积阴之气谓之鬼岳遍体纯阳阴山鬼岳烧荡阳宫神庭建立吕先生曰烧山符子鬼难看此之谓也随意出神游行四海去住从己所欲也寐识其身寤之其所运神出身自观本形如长鲸卧于砂碛也五转之后造化功成与天地合德日月合明内丹造化与时偕行口诀内丹复入丹田五转之功成就内之阴阳数足当採外之阴阳以成大道凡遇每月初九十九二十九三九之日当日正午之时面南盘膝闭目对日而坐候气定絶鼻息使气无往来眞阳不泄充满于内其内眞火交通自觉一身上下通红光明满室一二刻后渐渐丹田眞水一道冷气一直上贯于心如水精九浮在心上然后闭目开息从鼻中吸之吸气九九八十一口纳之于心其日光到心之后渐觉心头气动在丹田如鱼踊跃乃是阴阳大和至八十一口而止如此行持三年而毕三载后不採日精却採月华也第六转六转丹田弄月华变胎魂魄影潜赊阳砂换骨阴消肉换尽眞如玉不瑕解曰丹至六转内外阴阳皆成圣胎全眞眞人与内身一体每遇月圆之夜採月之华以积其阴故曰弄月华也五转眞阳全魂化爲神六转眞阴全魄化爲气魂魄内外全日中游行更无其影与日纯阳爲一自此之后鬼神不可见阴阳不可测以成其眞仙之道故曰影潜赊也人之凡胎浊骨阴阳不洁不能上昇得道眞人丹成四转之后至五转採日精纳丹田结爲阳砂丹砂内结入于骨髓随汗而消也故曰阳砂换骨换骨之后至六转採月华纳于丹田结爲阴粉採月华一年之后其阴粉内化入于内中以养仙肌但觉大小便常有血随尿出乃是阴消凡肉仙肌自生故曰阴消肉也玉之有瑕不成眞玉人之凡胎浊骨不成眞人六转之后换其凡骨亦生仙骨去其凡肌而生仙肌换尽无瑕神仙纯一望江南日精满阴魄化无形每遇月圆开地户神龟时饮碧瑶精清洁复如冰阳砂赤阴粉色微青粉换肉兮砂换骨凡胎换尽圣胎灵飞举似流星解曰阴阳数全魂魄内外体无形影乃登眞人之道六转每遇十五月圆之夜运北方肾水交南方心火使内外水火既济以结阴粉与天地造化流通以育圣胎之质神龟者肾水中龟也吕先生曰饮海龟儿人不识烧山符子鬼难看乃谓是也採月之英华纳于神水之府其神龟饮之清洁如玉冰冷如成阴粉生于北极之中故象其龟也阳砂者日精所结故属于阳其色赤亦象其日阴粉色月华所结故属于阴其色青青者象于月也骨肉换尽则胎内化肌骨皮肉皆无尽化仙质魂化合神魄化合气悉皆清凈一体之中形神俱妙与道合眞学道之士能全其神未能换其形爲形所累故出神则身不能动尸假则形不能忘丹成六转则换凡形而成仙质形神俱妙神之所向体亦随之上昇九霄如云如星之快也口诀丹成六转採月之华每遇月圆十五夜半子时洗漱毕对月而坐闭息合口絶往来之息使眞气不泄于外内之眞气充塞于六府肾之眞阴与太阳之精内外之眞气莹若水精湛然明朗一二刻间肾之眞水感动于心火心神之火一道热气降入丹田如一火轮安在琉璃盘内然后款款开目放息鼻中对月吸月之气纳于丹田吸八八六十四口而止吸气一半之后其月华眞阴激动丹田中眞火水火相济如沸汤之状四体汗出百脉甦畅至六十四口而止始此行持三年了毕其功入七转之位也第七转七转身飞四体轻灵光闭息满丹城千朝却粒生成火坤户施张浴海鲸解曰丹成六转阴阳内外俱足凡骨换爲仙骨凡肉换爲仙肌四体百骸并无凡物仙体轻清飞举自然也内丹点就神骸故一身之体爲之减也丹之七转使阴阳内外和合当闭十朝以成妙道之用也丹成七转闭息千朝使阴阳大和千日数足神气合会五藏皆新内外纯一丹光明彻于六府眞火烛开于五内藏府谷虫化而爲水自此肠胃充实不着烟火之气不纳烟火之食饥餐仙果渴饮琼浆与世不类也内丹皆化之后阴茎消尽惟有一窍名曰坤户以象其阴每遇神丹火盛则于三九之日投身水中运其丹珠从坤户而出吸唿弄水游戏自在一二时乆复运其丹归于丹穴以制火之盛也望江南形透日七转任飞腾幽静深巖图宴坐息无来往气坚凝却粒着其能生成火返本气澄清九候浴时开地户月中取火日求冰五内换重新解曰七转之后形神俱妙内府皆爲仙器日中游行身体通明色如红玉飞举腾空纵横任意大抵须要内外和顺使之日月光华会于心肾水火阴阳交通神气和会深入巖谷之中宴坐千百日闭鼻息以絶唿吸之气冲和凝定然后内实不食尘世之物以证逍遥之道也至于却粒不食眞奇功奇道也闭息千日神火内发荡洗谷气更无食念返本还元抱一守静故曰遗返气澄清凡遇神火五藏发热则逢三九之日入于水中澄其眞丹光明如火轮之状从地户出故曰开地户月者阴之象也神火至阳之物也户者阴之窍通阳光从地户阴穴而出故曰月中取火也日者阳之象神水至清之物也舌者阳之窍通流神水从舌窍阳穴而出故曰日求冰也五转换骨六转换肉七转换五藏五内者五岳也故曰五内换重新也口诀丹成至七转当离尘世入深山之中或巖谷间宴坐闭息精神口鼻絶往来之息使眞阴眞阳交于腹夺天地造化之功归于四体千日之后五藏换尽胎气变爲仙府但觉顶门窍开出黑赤之气乃是胎气发散千日数足顶门窍合乃是胎气出尽七转功满也自此之后五藏结实不纳烟火若有时五藏丹火发则入水中闭定鼻息使丹珠神火从地户而出浮于水面如牛弄黄直候舌下神水如泉则丹火息吸其丹珠复入地户直至八转地带成就无火毒则不复浴也第八转八转还元地带垂周行胎息养婴儿有时火发烧丹窟深入寒泉弄赤龟解曰婴儿在母腹中胞胎里定气不能出入而无所损若婴儿脐中有脐带衔在口中唿吸之气往来不絶此乃自然胎息故无损也丹成八转之后换于脐中生一脐带亦如婴儿之状遗其本始之道故曰遗元地带垂也婴儿得脐带行胎息之气故无所损眞人得地带行周天之气故能长生也赤龟丹珠也八转之后内鍊眞火使无热毒之患凡遇火发即口衔地带闭息九日至第九日眞水自丹田如涌泉泛涨直至重楼十二环丹珠在其神水之中如龟之戏水自此之后眞火无毒更无丹热之患故曰有时火发烧丹窟深入寒泉弄赤龟望江南内外变八转始还元地带长垂主坎户周行胎息贯天门太始道方存纯一体赤黑气常喷丹火发时烧内景冷泉涌处浴猴孙神水赤龟吞解曰丹至八转外之形体内之五藏尽底换变复生地带如小儿之状故曰返本遗元也地带者脐下之带也生于脐中属北方坎卦故曰坎户天门华池之窍地带贯于口中行周天之息以调火候故曰周天息也太始之道生天地之始丹成八转如天地造化之初也内丹纯阳也无一点阴气故曰纯一体也黑赤者神火之气也丹成八转自心而来常从鼻中出入常见黑赤二气故曰气常喷也丹火之患运神水以制之更无丹火之候盖丹者心珠心家猴孙也赤龟火神也丹浮于水之中如龟吞水取其状也口诀丹成八转地带生于脐中若遇丹火犹发热五藏热燥即闭目宴坐以地带接于华池之下使息气内通流行周遍运用之道自闭息之后丹田眞水日日渐长至第九日神水直至重楼十二环丹珠隐于神水之中出去火毒自此之后更无发燥之患至第九夜子时闭息吸神水从泥丸宫过夹嵴复丹田以毕其功也第九转九转逍遥道果全三千功行作神仙金书玉简宣皇诏足蹑祥云谒九天解曰丹成九转造化成就道果圆成更积外行三千外果圆满方可飞昇故许旌阳丹成之后除蛟龙之害然后上昇孙思邈丹成之后救万民之疾然后上昇皆须立功成名方得上昇也上昇之日天乐来迎箫韶合奏以过天关随功行分职列爲仙班与天地相爲长乆也修眞十书杂着捷径卷之十七修真十书杂着捷径正统道藏三家本九卷洞真部方法类修眞十书杂着捷径卷之十八李四体殻歌烟萝子撰我今责这憨躯殻只爲从前爱乖角三尸业鬼纵交往一片身心难把捉六贼使得终朝乱见色逢财将命𢬵身躯不觉业来缠人前卖弄楼罗汉更说图谋夸好手资财营运磨星斗富如王恺与石崇死后幽泉独自走苦爱腥羶与秽浊瓌得身躯如刻削口中独道得便宜您是一场愚蠢朴蠢朴暂时听我语无限荒郊堆冢墓哀哉白骨被尘漫往日英雄归甚处不如闻早身心诲免使沉埋爲下鬼时人一死无复生浩浩东流如逝水我今求得长生诀等闲休向他人说忽然悮慢泄天机必遭神明暗地折吕公缚心猿诗咄咄心猿听我陈无端尀耐汝顽嚚终朝恣纵三尸鬼作坏流年四大身数度爲财遭耻辱几回酒色减精神不如缚取深山去汝又如何损得人养生息命诗捉得金精养命基日华东畔月华西壶中自有长生药返老还童天地齐劝君勤学守三一中有长生不死术能存玄眞万事毕一身精神不妄失朱提点内境论人有咽有喉咽则嚥物喉则通气二窍各不相离喉在前咽在后喉主出纳咽则吞之而已喉字从侯自内出者喉达之于外自外入者喉达之于内所谓唿者因阳出吸者随阴入咽则因物而后嚥焉故咽字从因咽应地气爲胃之系下连胃脘爲水谷之路自咽门而入于胃咽爲扼要之地又谓之嗌焉喉应天气爲肺之系下接肺经爲喘息之道自喉咙而通于肺肺下无窍四有空行以分布清浊之气而爲气管肺之下有心心之下有膈膜与嵴脇周回相着遮蔽浊气不上薰于心肺所谓膻中也膈膜之下有脾胃肝胆焉脾者土也居胃之上与胃膜相连所以埤诸胃肝者木也阴未退听吁之而出故其治在左其位在右胃之下有小肠小肠之右有大肠大肠之侧膀胱也小阳爲受盛之官化物出焉凡胃中腐熟水谷其气自胃之上口曰贲门传于肺播于诸爬其滓秽自胃之下口曰幽门传入于小肠自小肠下口曰阑门泌别而水入膀胱其滓秽则入大肠大肠以其四屈而受小肠之谷所谓传送之官也膀胱一名胞胞者鞄也以虚受水爲津液之府故云膀胱者胞之室也膀胱不利爲癃不约爲遗溺心有大者邪者直者有窍者无窍者了无相似眞心不受邪其病者心包也所谓手心主是也在心下横膜之上坚膜之下与横膜相粘而黄脂漫包者眞心也其漫脂之外有细筋膜如丝与心肺相连者包络也肝有独叶者有二叶者有三叶者肾有二精所舍也以肾爲事元气属焉形如江豆相并而曲附于嵴膂外有脂裹里白外紫有丝二道上系于心下连于肾通而爲一所谓坎南离北水火相感肾虽有二其一曰命门与脐相对黄庭云两部水王对生门又曰后有密户前生门生门者脐也婴儿在母腹中取气于脐管母唿亦唿母吸亦吸正与密户相对所谓脐者如此与烟萝子图不差矣近世刑人于市剖而见之乃云喉中有三窍一水一食一气其诬甚矣又云肾一在肝之右微下一在脾之左微上乃以烟萝子朝眞图爲非岂知足厥阴受病则舌卷而卵缩况刀锯之恐耶烟萝子内观经天地媾精万物化生父母交合人从以生一月爲胞二月爲胎三月成魂四月成魄五月分脏六月分腑七月开窍八月神具九月定精十月气足始生之时神源清净既纳有形形染六情眼则贪色耳则滞声口则耽味鼻则受馨意怀健羡身欲肥轻从兹流浪莫能自悟圣人慈念使之内观己身澄其心也心澄神静乱想不入邪妄不侵忧患咸消虚室生白唯在澄心也存守九宫诀头有九宫上象九天下法九地身有九窍十二楼左右两眉间却入一寸爲明堂宫有太乙君居焉左有紫房右有朱户着锦衣貌如婴儿爲身形之主也却入二寸爲洞房宫中有三眞人左无英右白元中黄云却入三寸爲丹田宫却入四寸爲流珠宫却入五寸爲玉帝宫明堂上一寸爲天庭宫洞房上一寸爲极眞宫丹田上一寸爲玄丹宫流珠上一寸爲天皇宫三丹三田论气中生神神在上丹精中生气气在中丹眞水眞气合而成精精在下丹上田神舍中田气府下田精区外丹内丹论气象于天地变通于阴阳阳龙阴虎木液金精二气交合而成者谓之外丹含和鍊藏吐故纳新上入泥丸下注丹田中朝绛宫此乃谓之内丹内丹可以延年外丹可以昇举学道者宜勉之心脏总论神在心爲帝王又爲绛宫爲灵台爲中丹田属火太阳之精上应荧惑夏旺其色赤在方爲丙丁在象爲朱雀在道爲礼在卦爲离其形如未开莲花有三叶见于内者爲脉见于外者爲色以口舌爲门户小肠爲府受肾之制伏而驱用于肺得肝则盛见脾则减爲五脏之主正则辟邪然多食咸则伤心切宜愼之肝脏总论魂在肝肝爲丞相属木春旺其色青在方爲甲乙在象爲青龙在道爲仁在卦爲震其形有七叶胆爲将军在肝左边第四叶内见于内者爲筋于外者爲爪以目爲户以胆爲府受肺之制伏而驱用于脾得肾则盛见心则减也然食辛多则伤肝切须戒之脾脏总论志在脾爲丈夫属土四季旺色黄在方爲中央在道爲信其形如刀鎌见于内者爲藏均养心肾肝肺见于外者爲肉以唇齿爲户受肝之制伏而驱用于肾得心则盛见肺则减喜甜好温胃神附之怕寒忌冷磨则进食身安否则病若食酸多则伤脾切宜省之肺脏总论魄在肺爲尚书属金秋旺其色白在方爲庚辛在象爲白虎在道爲义在卦爲兊其形爲华盖见于内者爲肤见于外者爲毛以鼻爲户以大肠爲府受心之制伏而驱用于肝得脾则盛见肾则减怕冷成嗽疾食苦多则伤肺也肾脏总论精在肾又号玄英属水冬旺其色黑在方爲壬癸在象爲玄武在道爲智在卦爲坎有二双在左爲烈女右爲命门生带子透入泥丸宫见于内者爲骨见于外者爲发以耳爲户膀胱爲府受脾之制伏而驱用于心得肺则盛见肝则减食甘多则有伤矣泥丸天脑者一身之宗百神之会道合太玄故曰泥丸三丹田两眉间爲上丹田心爲中丹田脐轮三寸爲下丹田三焦心以上至泥丸上焦心下至脐中焦脐至涌泉下焦制三魂神每月初三十三二十三曰离人身上天曹言人善事其夜欲卧时叩齿三通唿其名曰爽灵益禄胎光延生幽精却死太上老君急急如律令常依此言即获长生矣制七魄神每月朔望晦日离人身上天奏人恶事其夜欲卧时叩齿唿其名即与赦罪其名曰尸狗伏矢雀阴蜚毒吞贼除秽臭肺制三尸符神名彭琚好车马衣服彭质好饮酒彭矫好色慾此神与人身同生能兴三业欲人速亡遇晦朔日上奏于天苟能制之立见长生今具太白山制三尸九虫符于后上尸符中尸符下尸符每遇庚申夜书此符吞之三尸九虫自然消灭令人魂神安静常以静夜唿名念之大吉凡遇甲子庚申切忌夫妻共寝食务在清净则三尸自灭矣修眞十书杂着捷径卷之十八修眞十书杂着捷径卷之十九李五修眞十书杂着捷径卷之十九李五钟离八段锦法闭目冥心坐冥心盘趺而坐握固静思神叩齿三十六两手抱崑崙叉两手向项后数九息勿令耳闻自此以后出入息皆不可使耳闻左右鸣天鼓二十四度闻移两手心掩两耳先以第二指压中指弹撃脑后左右各二十四次微摆撼天柱揺头左右顾肩膊随动二十四先须握固赤龙搅水浑赤龙者舌也以舌搅口齿并左右颊待津液生而嚥漱津三十六一云鼓漱神水满口匀一口分三嚥所漱津液分作三口作汩汩声而嚥之龙行虎自奔液爲龙气爲虎闭气搓手热以鼻引清气闭之少顷搓手令极热鼻中徐徐乃放气出背摩后精门精门者腰后外肾也合手心摩串收手握固尽此一口气再闭气也想火烧脐轮闭口鼻之气想用心火下烧丹田觉热极即用后法左右辘轳转俯首摆撼两肩三十六想火自丹田透双关入脑户鼻引清气闲步顷间两脚放舒伸放直两脚叉手双虚托叉手相交向上托空三次或九次低头攀足频以两手向前攀脚心十二次乃收足端坐以候逆水上候口中津液生如未生再用急搅取水同前法再漱再吞津如此三度毕神水九次吞谓再漱三十六如前一口分三嚥乃爲九也嚥下汩汩响百脉自调匀河车搬运讫摆肩并身二十四及再转辘轳二十四次发火遍烧身想丹田火自下而上遍烧身体想时口及鼻皆闭气少顷邪魔不敢近梦寐不能昏寒暑不能入灾病不能迍子后午前作造化合干坤循环次第转八卦是良因诀曰其法于甲子日夜半子时起首行时口中不得出气唯鼻中微放清气每日子后午前各行一次或昼夜共行三次乆而自知蠲除疾疫渐觉身轻若能勤苦不怠则仙道不远矣第一段叩齿集神三十六两手抱崑崙双手击天鼓二十四第二段左右摇天柱各二十四第三段左右舌搅上三十六漱三十六分作三口如硬物嚥之然后方得行火第四段两手磨肾堂三十六以数多更妙第五段左右单关辘轳各三十六第六段双关辘轳三十六第七段两手相搓当呵五呵后又手托天按顶各三或九次第八段以两手如钩向前攀双脚心十二再收足端坐去病延寿六字总诀肝若嘘时目争精肺知呬气手双擎心呵顶上连叉手肾吹抱取膝头平脾病唿时须撮口三焦客热卧嘻嘻肾吹气肾爲水病主生门有疾尫羸气色昏眉蹙耳鸣兼黑瘦吹之邪妄立逃奔心呵气心源烦燥急须呵此法通神更莫过喉内口疮并热痛依之目下便安和肝嘘气肝主龙涂位号心病来还觉好酸辛眼中赤色兼多泪嘘之病去立如神肺呬气呬呬数多作生涎胸膈烦满上焦痰若有肺病急须呬用之目下自安然脾唿气脾病属土号太仓有痰难教尽择方泻痢肠鸣并吐水急调唿字次丹成三焦嘻三焦有病急须嘻古圣留言最上医若或通知去壅塞不因此法又何知孙眞人四季行工养生歌春嘘明目木扶肝夏至呵心火自阑秋呬定收金肺润肾吹唯要坎中安三焦嘻却除烦热四季长唿脾化飡切忌出声闻口耳其功尤胜保神丹修眞十书杂着捷径卷之十九修真十书杂着捷径正统道藏三家本九卷洞真部方法类修眞十书杂着捷径卷之二十养生篇一恍惚中有物象幽深微妙元通欲验六宫聚气且观两脸潮红二五行有眞造化循环相克相生一片黄云盖鼎其中金液丹成三静坐少思寡欲㝠心养气存神此是修眞要诀学者可以书绅四打坐正如打硬晓夜不容少休何似放教自在一身有脉通流五高尚千口水法吕公八段锦文更有六字气诀尽是安乐法门六鼻逐五香而塞日遂五色以盲是谓金木间隔阴魄载了阳魂七养气如养小儿去欲如去蔓草定甲七情不生清净无爲是道八身中有三昧火宿之弥壮长生歛散勿令炎上方可耳目聪明九正炁须盈腔里何妨燕处超然达磨得胎息法故能面壁九年十眞炁不离丹灶元和常满玉池饮食切须调节饥中饱后无饥十一食后连行百步双手将肚摩娑夜半五更睡觉五藏浊炁须呵十二二液枯而眼暗脑气洩则耳聋智者能和五藏三焦六府宣通十三坐卧须闭地户升降仍勒阳关捉住眞龙眞虎自成九转还丹十四昼取日精吞鍊夜分仍进月华眞火眞水既济自然种出黄芽十五不离心心是道衆妙共集一眞老而不死曰仙无病而死曰人十六学道本无难事自是人心不坚初时鍊漉辛苦成就只一二年十七按月遵行易卦阴阳消长六爻此法未爲简易天眞别有逍遥十八修养所戒有三大怒大欲大醉三者若有一焉即时损失眞气十九佛之所以爲佛仙之所以爲仙无非立诚而致精读中庸一篇二十寅至申爲七返卯至坤爲九还小而论之一日大而论之一年二十一住炁调匀千息升身撞透三关鍊得形神俱妙方知火满金田二十二莫殢嚥津行气徒令苦己劳形自有红楼寳塔五云结就黄庭二十三灵根有阴阳髓调和入鼎烹煎醍醐上通绛阙冲气下彻涌泉二十四妙处兼忘四象透时岂问五行要得抱元守一自听玉响金声二十五虚籁时闻天鼓元珠常照深渊白雪鍊成赤水火龙耕就芝田二十六至道不拘子午无爲岂问朝昏若要三花聚顶须令五气朝元二十七出青入玄甚焕尽归玄牝之门果欲长生不死劝君修取崑崙二十八灵台不留一物收神归到神中十二楼前春水赤龙雪浪飜空二十九灵物何常有病九窍百骸自安有病不须服药只消返照内观三十妙用循环不絶搬运岂假河车一点灵和常在自然金鼎丹砂三十一学道须积阴德不然动有障魔若有宿植根本自与福力相和三十二广成千二百岁守一能处其和虽有婴儿姹女交亲须借黄婆三十三衆生如未成佛终不取此泥团此道殊途一致老子即是瞿昙三十四如来教俱絺罗㝠心观鼻端白消息身心内明圆通斯爲第一三十五足忘腰忘心忘一性湛然常寂颜回能忘所忘所以能适其适三十六短命死非不幸定是脱殻神游故虽天纵将圣须让他出一头三十七钟离灵寳毕法修眞直至超昇谆谆明告学者只患人不能行三十八学者必求名师名师世间难遇修行若是到时神仙自来济度三十九陈抟神超形悴于世功行未圆蓬莱云归独步直须行满三千四十学人愼毋贪睡梦中引入诸邪若要眞元不散钓出心中毒蛇四十一学道不必贪多勤心拳拳守一灵源志中有云得了善时勿失四十二知寒先须着衣觉煖渐次解脱坐避湿气贼风食忌生冷硬物四十三纯阴无阳曰鬼纯阳无阴曰仙吕公号纯阳子所以得成其天四十四大道如行正路㝠行或入多岐摄汝神将来舍无空未免勃蹊四十五挟勇必有机心能定而后能应用志不分凝神尽性以至于命四十六达理必明于权无权徒执厥中圣之愼其可与能权万法皆通四十七陋巷不改其乐不违终日如愚离形超然自丧是名列仙臞儒四十八学人要明眞一先须识取根元根如木之根本元如山顶崑崙四十九阳龙气中眞液阴虎液中眞气两者交通成和结成眞胎赤子五十两箇壶中一景倒拽九牛上岭上得岭可长生失脚向门前等五十一金风吹坎中阳此是妙道出处有人二百余岁至今行此一句五十二通天地人曰儒固要贯通佛老吕公亦是同人读金刚经悟道五十三成就金刚种智其经秘密甚深昔人只悟一句无所住生其心五十四任意常在丹田温温保养下元别无施爲作用任者任其自然五十五学人要净三业如龟藏护六根定中水火如透此眞眞外无眞五十六形鍊气气鍊神道集虚虚生白上下天地同流妙用六通四辟五十七十二玉楼申虎九重丹阙庚龙天光透崑崙顶罔象入水精宫五十八清净无中既无圆觉幻灭亦灭超然与道合眞即是见性是佛五十九父泥丸母雌一能守一万事毕元炁如如不动何劳嚥漱唿吸六十太上道一而已如来余二非眞识取本来面目火患爲吾有身六十一玄牝之门甚祕橐籥造化胚胎明知不是口鼻高尚勇勐踏开六十二偃月炉最难寻高尚曾有此句只在此箇山中云深自不知处六十三潜神游方之外自在与天爲徒浪说九年大妙都来片饷工夫六十四内丹须鍊外丹二者不可偏废丹成更积阴功此人必定住世六十五睡则玉女分胎起来鳌鱼摆尾炁定眞息乃长鑑明尘垢不止六十六西山有会眞记分别龙虎阴阳五识五补妙诀学者请细消详六十七以阳养阳尚易以阴鍊阳甚难开天门闭地户冲夹嵴透双关六十八道高则轻富贵心净可学神仙人我浪争客气逍遥自养长年六十九专意积精适神无使思虑营营虚无自然生道眞静永保长生七十有动不动中动有爲不爲中爲形端而表自正德全其神不亏七十一至道大不容声造形悟而默识入于不死不生浩劫天地爲一七十二象爲无象之象体乃无体之体存则百骸俱生亡则九窍皆死七十三天地万物之盗圣人能明盗机害生恩恩生害要在审察其宜七十四悟藏谷俱亡羊掉史跖均失性藏乎无端之纪调以自然之正七十五日损损之又损资深深之又深灵台无事生定切忌劳形悚心七十六后醒当惩前醉今是因悟昨非我生自有性命何人与论眞机七十七至道窈窈㝠㝠㝠㝠中独见晓人皆背觉含尘谁肯回光返照七十八由戒定生智慧自小成入大成悟太一含眞炁知肘后飞金精七十九上下三宫昇降收歛五炁同归金乌搦得玉兔龟儿变作蛇儿八十干以健而左旋坤以顺而右转八卦九九循环志满神光自现八十一尝闻知者不言吾今岂曰眞知多言晓晓不已姑爲学者指迷修眞十书杂着捷径卷之二十修真十书杂着捷径正统道藏三家本九卷洞真部方法类修眞十书杂着捷径卷之二十一西岳窦先生修眞指南无知子问林屋逸人曰虽知道在虚无之中而未识虚无之境人居生死之内而未审生死之门欲愿明其理以指示仍使后学以闻焉逸人答曰求虚无者当须内观求于外者去道远矣我尝念昔有五公子问太上虚无之地太上曰虚无之地有五城门者乃子五指间也负重之国者两脚也轻庭之屋者两膝也无极外国者两脇也无极自然之国者脐也太清虚无之屋者腹也青龙白虎朱雀玄武者大小肠胃也东方甲乙木者肝也南方丙丁火者心也西方庚辛金者肺也北方壬癸水者肾也中央戊己土者脾也十二国者两手十二经脉也九重之台者咽喉也天公当门而坐者舌也二十八元士者齿也日月在两边者两目也天门地户者两耳也松栢河水之间者眉也上有盘石广大者额也修眞之士思惟神气出官者出身中之神也三五功曹者三岛五灵宫神也五体眞官者五体神也五气君者五藏神也左右官使者两脚也左右捧香侍者两手大指也传言玉女者小指也五帝直符者五指也三十六人出者出身中十二宫室二十四气神也三气正神者神及气与形也故形非神不安非气不行气非形不立矣四海者心爲血海肾爲气海脑爲髓海脾爲五谷之海也五湖者五藏各有液所主之位东西南北中是也九江者小肠上下有九曲也顶曰上田心曰中田肾曰下田即三岛也阆苑即根源也华池在齿舌之间元潭在小肠之下瑶池出丹阙之前崑崙上接玉京天池正充内院凤池则心肺之间玉池在唇齿之内神水生于气中金波降于天上赤龙住处自有琼液玉泉偃月曲江皆是左右两目鹊桥正属鼻梁解脱楼乃同泥丸欢喜楼人中即是如此名号未可备陈凡人之生也初父与母交精血造化而成于形若父精先进母血后行则血包精爲男乃先生其右肾故属阳应日主三魂降精气赤而镇丹田故命脉在右手之尺部也若母血先进父精后来则精裹血爲女即先生其左肾故属阴应月主七魄降眞气黑而镇子宫故命脉在左手之尺部也男子先生右肾右肾生脾脾生肝肝生肺肺生心心生小肠小肠生大肠大肠生胆胆生胃胃生膀胱膀胱生左肾左肾生三焦三焦生三元三元生八脉八脉生十二经十二经生十五络十五络生一百八系络系络生一百八十五孙络孙络生一百八十五湟络湟络生三百六十五穴穴生三百六十五骨处胎十月而生始者一月爲胞精血凝也二月爲胎形兆胚也三月阳神爲三魂动以生也四月阴灵爲七魄静镇形也五月五行分五藏以安神也六月六律定六府用滋灵也七月七精开七窍通光明也八月八景神具降眞灵也九月宫室罗布以定精也十月气足万象成也内有五藏外应五行经曰受胎之初所生二肾左爲玄玄以升气上传于肝右爲牝牝以纳液下传膀胱玄牝本乎无中来以无爲有乃父母之眞气纳于纯阴之地故曰谷神不死是谓玄牝玄牝之门可比天地之根自肾而生五藏六府存焉肝曰青龙木在左无英居焉制三魂也其气从嵴腠左畔上入眼化爲泪名眞木余气流入上腭左畔名玉液也肺曰白虎金在右白元居焉制七魄也其气从嵴腠右畔上入鼻化爲涕名眞金余气流入上腭名金液也心曰朱雀火在上司命居焉纳生源也其气从胸前左畔上入舌却入心化爲血名眞火余气流入舌下左畔名神水也肾曰玄武水在下桃康居焉保精根也其气从脾右畔上入耳化爲耳塞却下肾名眞水余气流入舌下右畔名华池也脾曰勾陈土处其中央长生大君居焉其气从嵴右畔上来入脑化爲涎名眞土余气流入唇颊内名玉池也经曰眉下五轮全在定中起五轮者眼也有血轮气轮水轮金轮瞳轮谓主息入定中作也眞人曰定中运水火于目中也故崔公以眼爲镜要得之五力乃大道之源皆在眼力也白睛属肺赤脉属心黑睛属肾脸黄属脾中有一点莹明者属于肝五藏精元聚在于眼也五藏气全则有五色神光五藏怀寳则眼内视眞景明如白昼五藏衰则神光不明五藏絶则神光落而死矣又曰眼爲金刚之门鼻爲鑪灶鍊金之门户鼻乃主息出入爲气本由橐籥也金刚乃元神也出入眼中能内视乆视则长生矣金公者肺中唾姹女者心中血也婴儿者肾中精也黄婆者脾中涎也七寳者神气脉精血唾水也亦爲七返眞制先令一身滋润然后能生水水盛能生唾唾盛能变血血盛能鍊精精盛能补脑脑盛能壮气气盛则神全矣人之一躯以应五行生成之数心之上曰九天肾之下曰九地肾到心八寸四分心到重楼第一环到顶八寸四分则曰泥丸绛宫太一帝君居焉总衆神也自肾到顶凡二尺五寸二分计八十一丈元气以应九九纯阳之数凡一昼夜漏水下一百刻每一刻折六十分共六千分每一十分人息之出入有二十二息半凡百刻之中天左旋而地右转人之气血以合三才荣卫皆通天地之正气一唿一吸谓之一息经络开辟唿吸往来昼夜之间有一万三千五百息唿吸皆等所唿者自己之元气从内而出所吸者天地之正气自外而入根源牢壮元阳无损唿吸之间可夺天地之正气矣清者荣而浊者卫悉乃流通横者络而纵者经尽得舒畅然后寒暑不能侵劳苦不能害体强而骨健气爽而神清常爲不老之人永保无疆之寿眞龙眞虎者坎离也心肾也龙虎交媾以鍊金丹天寳内经曰婴儿垞女炁合黄庭者是也以至功成行满则爲神仙长生不死之道矣天元人药镜余少游云水曾遇至人论养生之术修龙虎之要须知三川福地异境灵坛苦历烟霞巡诸圣迹每将接道之侣互认必同余虽未亲鼎炉略启玄奥撰天元之祕法显龙虎之妙道铅汞之根源好道同流幸垂一览原夫大朴既分炁降万物系乎生死死者未明生生则形存死则亡躯存亡可舍与道合眞生乎神驭于精而盛于物物之最灵唯其人也身者廼神化之本精于人也若水浮航炁于人也如风扬尘神于人也似野马聚空水涸则航止风息则尘静野马散而大空长存精能固物炁能盛物精炁神三者心可不动其变化也外忘其形内养其神是谓登眞之路嗜慾纵乎心孰能乆去哀乐伤乎志孰能乆忘思虑役乎神孰能乆无利禄劳乎身孰能乆舍五味败乎精孰能乆节酒醴乱乎精孰能乆絶食佳餚饮㫖酒顾以姝丽听以淫声虽精炁强而反祸于身耳目快而致乱于神有百端之败道无一芥之希眞安有养身之验耳夫学道者外则意不逐物内则意不随心乱湛然保于虚寂造乎清净之域譬如起屋之劳假一息之形炁尚稣神归其清而况契于道保眞丹所哉嵇康谓仙必可力致而学得在乎禀炁之自然也如蝉蜕空坐忘尸解投胎夺舍之法铅汞之精坎离之妙御风逐雨飞凫步水之徒轩辕化龙而出世秦人驾凤以冲虚学而然后爲神仙者古今有也岂爲无术而致神仙者也生于方内知而有神仙仪及于方外之士者贤人也远人也志人也学而不已曰贤贤而不已曰圣圣而不已曰神神而不已曰廓然冲乎宇宙之外出乎天地之间阴阳外合则生乎形内则生乎神心爲神主无幽不烛无滞不通守默定心心定则炁和炁和则精凝精凝则神灵神灵则通眞夫寝者有梦则神尚役其所既劳心归所思梦寐之间心如得其自然安静元炁降而偶合冲虚之理是谓至人无梦也夫养内丹者身法乎鼎精炁像乎铅汞坎离像乎水火神明爲体状乎变化之灵乆而精妙于炁神灵于精而脱于形体者类兹铅汞浮沉也心去火者炁也炁者命也得之于心而失之于心也火者生死之命也心者亡精动炁之时事保于清净也人之养丹如龙之养珠如孕妇养胎举止护持恐有所伤待其功成内事验丹之力若乱心败炁劳体伤神渐而耗散眞胎老子所谓如持盈满之器一心内觅无令外求日月者天地至精坎离者人身大药故圣人密外而知内以明神变之功蚌胎兔孕犀角鹊枝鸳颈鳖影螟蛉之子而蜾赢祝之炁不交也精不接也存之于心而通于神也故易云寂然不动感而遂通非天下至精孰能与于此必可名状至于犬马之贱尚知有玄关之要有心定志脱质遗形况于灵乎万物者治养生之术长生乆视之法希夷自然之理耶至于刻骨洗心视金石之志隆师亲友不限贫贱富贵荣辱是非不侵世务顷刻之间敢忘于道细行不遗终累大德决取神仙非定志不能大德得哉至言皇天无亲惟德是辅内丹之图于后唐庚子岁望日至一眞人崔希范述坎离交媾之图阴虎还从坎位生阳龙元向离中出修眞十书杂着捷径卷之二十一修眞十书杂着捷径卷之二十二李六修眞十书杂着捷径卷之二十二李六劝道歌乱性多因纵酒损眞愼勿伤茶太饱难于克化饥时频喫些些知足可以常足无思自是无邪若爱清虚恬淡何羡富贵荣华天眞自然鑪鼎赤水种就黄芽百病生于元炁一顶要聚三花妙用六通四辟循环运转河车大道本来平易学流浪自波查三教元无二道和同都爲一家爱河岂有穷极苦海浩无津涯奈何迷痴贪着白玉自作疵瑕不积涓埃功行因循自满恒沙幸有超脱门路勿使六贼邀遮回机便同本得熟鍊铅汞丹砂决定长生乆视平地紫府烟霞登山各自努力千里毫釐不差莫待臈月三十是时追悔怨嗟虚靖先生大道歌司马子微坐忘歌何仙姑亦作证道歌其言深切着明有补于世予因拾神仙之遗㫖作劝道歌普劝修眞同证大道至游居士曾慥书次韵劝道歌王承绪养疾扶衰在酒清神爽气唯茶素淡之食加倍五腥之味减些保养元和正炁无病可却百邪若要跳出生死先须识破浮华四兽分爲四象五炁产出五芽鼎内鍊成大药目前自现金花按日循縁八卦随时般运三车既悟火枣无核莫使交梨有查既曰三山有侣自知四海无家云水千重活计松萝万顷生涯朱橘合眞有象元珠耀彩无瑕结庵曾栖草观化胡远度流沙有一门庭可入都被尘网相遮仙骨换却俗体眞汞休认凡砂忽化何须出殻乆行必定飞霞神仙亲传祕诀不得时刻有差迷徒不肯留意端坐待尽可嗟承绪字绍之儒学登科爲夔州教授少得吞日精月华之术后悟道年八十余康强如壮时此歌可知其爲人绍之洛州人蔡薿榜绍之教授见和劝道歌深明至理复歌元韵曾慥述饥飡不嫌恶食薄酒胜饮酽茶享用虽有分量何似惜福留些气和自无诸疾心正可辟衆邪日夜抱元守一朝昏含英咀华阴魄都齐消灭阳光内现萌芽此是眞如般若无非翠竹黄花渊澄似开明镜默运如转缲车常珍嗜脍与炙异味屏梨与查九还七返成道十洲三岛爲家但使凡心去尽方验吾生有涯超然离形释智涣若荡秽涤瑕大道分明直截多岐委曲周遮学而不断贪慾辛苦作饭蒸砂穷年系风捕影难将种玉飡霞大成是爲究竟入处各有等差一朝火龙透出举世仰望咨嗟承绪再用前韵气壮何须饮酒睡少不必啜茶一点清虚有味六尘离着无些阳借三魂作主阴藏七魄爲邪运化常随北斗采眞默契南华性明养道无损心地种丹有芽荫仗长春琳干香闻不谢天花撞开内院金虎烧透崑崙火车九醖斟酌不尽三桃咀嚼无查玄鹤飞来作伴白云深处爲家超出迷津有数沉沦苦海无涯功成自然多验行满谁指纤瑕取玉皆因剖石求金亦自淘沙得上十洲路去自有五彩云遮既悟神鑪有药何劳九鼎飞砂有志嗽泉枕石甘心钓月栖霞小法千门甚衆直路一条不差若不速修下手树枯空有唿嗟慥三用韵休夸饮一石酒莫羡喫七碗茶三杯可通大道食后潄齿呷些五气收归丹灶一念不涉诸邪盎盎精神满腹恂恂悃愊无华三田灵芝发秀九畹兰茁其芽玉池充溢肥水紫云盖覆黄花上关下关紧闭天鼓振响雷车日啗青精香饭不食苦李生查纷纷旁门小法籍籍诸子百家游心在方之内望道眇天一涯畴能超然了悟纯全其德不瑕用之寳如金玉不用弃若尘沙明镜本来无垢拂拭勿使尘遮留侯何用辟谷勾漏徒访丹砂温温尺宅光透红潮舒散绮霞三千功圆行满靡有毫发过差直上清都绛关群仙指点兴嗟承绪三次韵少斟朱博案酒罕烹陆羽神茶肠瘦如绳有验心炽似火无些一气常通九窍百骸莫受百邪当使寒灰复焰须令枯木生华除欲要固命蔕絶爱自长道芽既悟无中有物自然水里开花但取离宫凤髓休随门外羊车别法鼎器多病自家园菓少查得道实无所得出家不在离家返本不出身内谩忙徒走天涯性根本来无累命寳元自絶瑕鍊丹须凭玉洞得药号曰金沙奥㫖冝宗老氏顽空休泥卢遮若欲鍊形成气须教变汞爲砂通玄前有黄谷修眞别有青霞子细推穷二教长生寂灭有差焚身妄求舍利七寳坏却堪嗟通判夔州军州事郭邛次韵保形保生保命戒色戒酒戒茶夜气若要长在晩食尤宜减些养心莫如寡欲存神须是闲邪辨得天清地浊吞取日精月华寒灰便可发焰枯根立得生芽学者舍本逐末病眼执着空花罔穷圣道一辙徒诵丹书五车正似鍊金和鑛何殊嚼蔗吞查不知达人到此元始浩劫爲家燕坐能事毕矣已遍海角天涯鑑明不受微垢玉洁靡见纤瑕视轩冕如桎梏弃财寳若泥沙曲江一轮秋月岂容雾掩云遮盘旋火龙水虎和合阴汞阳砂眞身自然腾化驾凤高凌紫霞哀哉旁门小法作用千种参差箇箇辛苦无成临老空自悲嗟修眞十书杂着捷径卷之二十二修真十书杂着捷径正统道藏三家本九卷洞真部方法类修眞十书杂着捷径卷之二十三临江仙曾慥子后寅前东向坐㝠心琢齿鸣鼍托天回顾眼光摩张弓仍踏弩升降辘轳多三度朝元九度转背摩双摆扳拏虎龙交际嚥元和浴身挑甲罢便可蹑烟萝钟离先生八段锦吕公手书石壁上因传于世其后又有窦银青八段锦与小崔先生临江仙词添六字气于其中恨其词未尽予因择诸家之善作临江仙一阕简而备且易行普劝遵修同证道果绍兴辛未仲春至游居士曾慥记满庭芳何鉏翁二气旋还三宫升降往来于是无穷透关神水铅汞过三峰返复周流八脉戊己鍊阴虎阳龙凝情处金光朗朗身外见形容灵光眞造化天机深远推测难通筭利名酒色恰似秋风大道玄鑪进火三田内养出神功功成后金书来诏平步赴瑶宫永遇乐箇箇修行人人嚥纳谁悟眞道曲径多歧旁门小法误了人多少容成岂是神仙究竟採药谩多鑪灶忽一朝脱却桶底性根坏倒争如内观无爲清净学取本来庄老匹配阴阳抽添铅汞八卦爲端表人生如梦流年似箭回首也须闻早贪迷恋春花秋月甚时是了右一万法由心应观法界一切心造老子瞿昙同归去揆不离心是道自从识得坎离交济鍊药粗知昏晓云腾雨飞蟾宫兔走丹阙更无烦恼气中眞液液中眞气和合不多不少种出黄芽鍊成赤水龙虎交围绕九还七返工夫到后还我旧时年少待三千功圆行满恁时是了右二学道修心存神鍊性直要轻举补脑还精流水不腐户枢终不蠹日魂月魄抟归鑪鼎眞炁自然留聚把心猿缚住意马追回迥无尘虑定中明有阳龙阴虎水火透时爲度八段奇文千口活法向上有一路吕公高尚未离人世有分也须相遇约十洲三岛骖鸾跨鹤大家同去右三养水养精养神养血先须养气日月阴阳六爻八卦细看参同契灵躯灵寳千言万语不过坎离两字向崑崙岭上返本还元要明终始一身虽小如同天地八万四千余里玄牝之门生生万化都在沖和内此眞眞外别无眞谛方信道一而已异时见钟吕如有未明请师指示右四世间有道人以旁门小法迷误学者有二三名公自云人生岂不擘画得活数百岁爲房中术自以爲莫已若桶底一旦脱去性根堕落追悔何及东汉载冷寿光学容成公御妇人法年可百五六十岁须发尽白而色理如三四十时亦不免于死寿光尚尔况不及寿光者乎予作永遇乐四词因劝世人回光返照直深戒爲容成之术者庶几觉悟聿修清净无爲之地方爲究竟渔家傲至道不遥只在迩毫釐差失如千里道是难来元却易如相契一超直入如来地水火交时爲既济三尸六贼都回避只此长生仍乆视身口意化成一点沖和气右一神是性兮气是命神不外驰气自定幸有崔公入药镜如究竟全眞固蔕归根静主客内明方外应灵台粲发天光莹两箇壶中一片景急修省莫待临渴去掘井右二精养灵根神守气天然子母何曾离昼夜六时长在意三田内温温天地中和水十二楼前白雪腻九宫台畔黄芽遂日月山头朝上帝神光起腾身直出烟霄外右三我有光珠无买价光明常照芝田下更没之乎并者也知音寡世间谁是能行者一万精光浑守舍四百四病都齐罢透出火龙归造化回仙驾更无一点尘随马右四促拍满路花抱元能守一四大自轻安心中须返照几曾闲金乌𠾑耀飞入烂银盘心心心是道只在心心更于何处求仙又何须衣冕燕处欲超然荣华能几日便凋残修眞甚易积行累功难劝君强爲善五浊三途便爲云岛神山右一人能常清静天地悉皆归一眞含衆妙入希夷昭文不会气候有成亏妄心寂灭尽困睡饥飡更无作用施爲自然鑪鼎就光彩透帘帏玉池神水涌上生肥如人饮水冷暖自家知自家性命事自家了得自家性命便宜右二若论修养事知有几多门谛当归宿处是灵源至眞至道简易合干坤坎离并水火止是筌蹄粹然一点长存箇中如荐得悟了五千言金晶飞肘后透崑崙清江九曲一棹破烟昏水击三千里九万鹏程化成元是冥鲲右三修眞十书杂着捷径卷之二十三修真十书杂着捷径正统道藏三家本九卷洞真部方法类修眞十书杂着捷径卷之二十四李七太上传西王母握固法正身端坐想心中红日轮如钱大稍暖从左胁直放下丹田下左足心稍暖又存火从下烧上脐下丹田渐渐方过右足又候脚心稍暖从下发火烧至丹田便从右胁上过胸直从降下直至下丹田又从下丹田放上心头照见五脏此乃上则爲降下则爲升则天地升降之法便直放下丹田下膀胱中穿过尾闾关凿开双肾取两道白气从夹嵴直上泥丸分作三路直上顶门候囟门稍暖又想珠从鹊桥内放下口中慢下放过重楼十二环到中宫神水满则分作三口下中宫又存膀胱中有黑气一道涌上心头方闭目收神入中宫候眼前有报应或目前如金花或如白绢队队过或是满室之光或是隔窗之光能见小字就此光中千日之内可出阴神或乃縁一年七十二候足便可出神也抱一说道生一一生水水生精精者一物也抱一则与精合脱一则与精离精生而气全气全而神全神所以制魂定魄精者天地万物所由生成之然精常管人而人常费之窍漏无度至于中干以死死则非离也非精离之人自离之耳庄子曰不离于精则谓之神人故管精则失灵沉爲下鬼矣而有能全之者是岂寻常所能至哉保精神精者神之本气者神之主形者神之宅也故神太用则歇精太用则竭气太劳则絶是以人之生者神也形之托者气也若气衰则形耗而欲长生者未之闻也夫有者因无而生焉形须神而立焉有者无之馆形者神之宅也傥不全宅以安生修身以养神则不免于气散归空游魂爲变方之于烛烛尽则火不居譬之于堤堤瓌则水不存矣身劳则神散气劳则命终形瘦则神毙神毙则精灵游矣已游者无返期既朽者无生理故神者魂也魄者阴也神能服气形能食味气清则神爽形劳则气浊服食者千百不死故身飞于天食谷者千百皆死故形归于地人之死也故形归于地人之死也魂归于天魄落于泉水火分散各归本源生则同体死则拍捐飞沉各异禀之自然行者譬如一根之木以火焚之烟则上升灰则下沉亦自然之理也夫神明者生化之本精气者万物之体全其形则生养其精气则性命长存矣三茅眞君诀神养于气气会于神神气不散是谓修眞子不离母母不放子子母共守长生不死吕眞人小成导引法凡欲修养须净室焚香顺温凉之宜明燥湿之异每夜半后生炁时或五更睡觉先呵出腹内浊气或一九止或五六止定心闭目叩齿三十六通以集心神然后以大拇指背拭目大小九过兼按鼻左右七过以两手摩令极热闭口鼻气然后摩面不以遍数爲眞人起居法次以舌柱上腭嗽口中内外津液满口作三咽下之令入胃存胃神承之如此者之作是三度九咽庶得灌溉五脏光泽面目此虽旁门亦极有力不可轻忽存想咽气下丹田在脐下三寸近后有二穴通嵴上泥丸宫每之连咽速存下丹田所纳得元气以意吹之送之令入二穴因闭目想见两畔白气夹嵴历二十四节过三关双引直上入脑泥丸宫谓之上丹田熏蒸诸宫森然徧入毛发面部须擘手指一叶而下入胸中至中丹田中丹田者心也想气灌溉五脏仍历下丹田达涌泉穴涌泉者足心也所谓郁蒸肌肤通帖首脉分一气以理之鼓之以雷霆润之以风雨之类也亦犹天地有泉源非雷霆动作则无以润万物人身上有津液非灌漱则无以滋五脏发光彩还精补脑不死之道名内药非吐纳则不能引而用之是知回环之道运用之理盖所以法天而象地想身中浊恶凝滞邪气瘀血皆被正气荡涤从手足指端出谓之散气则展手指不须握固如此一度即是一通通则无疾复调之使平复鼓咽如前也闭气鼓咽至三十六谓之小成若未絶粒理且至此常须少食令腹中旷然无问坐卧但腹中空则咽之一日通夕至十度自然气通至三百六十嚥谓之中成至一千二百嚥谓之大成是谓大胎息也如小胎息但闭气数止一千二百亦谓之大胎息若不能鍊形易骨纵得长生兀然同枯木无精光也明耳目诀常以手按两眉后小穴中三九过又以手心及手指摩两目颧上以手旋目行三十过唯合数无时节也毕辄以手逆乗额三九过从眉中爲始乃止入发际中口咽液多少无数也如此常行耳目聪明养生延寿论一日之忌暮无饱食一月之忌暮无大醉一岁之忌墓无远行终身之忌暮常护气乆视伤血乆行伤筋乆卧伤风乆立伤骨乆坐伤肉乆语伤气多思则神怠多念则志散多事则形劳多语则气急多笑则伤脏多愁则心颠多怒则伤脉多喜则伤血多乐则气溢多好则迷乱多恶则憔悴夏不极凉春夏卧东首秋冬卧西首先饥而后食先渴而后饮太渴气不行太饥气不藏太饱伤肺太饥伤气鼻多引气口微吐气枕不欲高唾不欲远人欲劳不欲大疲春夏脑足俱冻春夏早卧临起欲出气少欲入气多秋冬温足冻脑行走功语则失气寝食不语语则伤脏春不可薄衣令人伤寒霍乱不消食头痛春冬未半衣欲下厚而上薄春冬之初皆服一服转泻药则不染天时之气冬月天地闭血气藏人不出汗发洩阳气损人每旦夜令人搯嵴及捻四肢头项无时行之疾不能染矣旦朝以两手相摩令热尉嵴三次且语勿唾先叩齿二七次方起琢齿一七次如此者乃名鍊精且未起漱津令口满力吞之且起洗面勿开目令人失明目涩多泪凡食讫以手摩面令津液通流凡饱食欲少而数令饥饥中饱饱中饥凡食讫忽精思营爲苦事促寿湿衣汗衣不可乆着凡心有爱不用深爱用深憎并伤神损寿三十以下勿食补药四十以上勿食泻药人患热者大吹五十遍细吹一七遍人患冷者大呬五十遍细呬十三遍发茎耳舌齿鼻爪寒食伤肠热食伤胃春夏可以居其山高明故顺气而疾不生也纳津法以舌柱上腭觉口内外液自生嗽满嚥会神口凡纳时正坐存心下有一孩开口方致之修眞十书杂着捷径卷之二十四修真十书杂着捷径正统道藏三家本九卷洞真部方法类修眞十书杂着捷径卷之二十五天地交神论夫道者虚无自然安静无爲岂可学飘风暴雨而不得长乆也和炁交并而甘露降万物蠢然而生乃天地自然之道以合圣人之机是长生之本也夫愚人之性岂解圣人体道之深机恣纵无穷之慾消磨有限之身致与大道悬隔依前不免轮回迁躯换殻岂不错乎夫人身中以心比天以肾比地肝爲阳位肺爲阴位心肾相去八寸四分其天地覆载之间比也炁比阳而液比阴子午二时比夏至冬至之节卯酉二时比春分秋分之节以一日比一年以八卦时比八节子时肾中炁生卯时炁上到肝其炁旺阳升以入阳位春分之比也午时炁到心积气生液夏至阳升到天而阴生之比也午时炁中液生酉时液下到肺其液盛阴降以入阴位秋分之比也子时液到肾积液生气冬至阴降到地而阳生之比也日月循环周而复始若能保养内守无损无亏自可延年夫积阴阴过则露爲霜而雨爲雪积阳阳过则雾爲烟而云爲霞阴中伏阳击搏而生雷霆阳中伏阴其坚固而生雹霰阴阳不合相对而生闪电阴阳不正乱交而变虹霓天地运化五行后立成万象之初形化四生之体择其中胜达莫若于人志能学于先贤可以增于命禄乃依经録出每年回忌之辰凡一年之中七十二日外有六日庚申六日甲子六日本命一日生日可精严记耳爲妙是以诸神拥护五炁尽惣朝元凡五辛三厌不可食之夫五辛者曰葱曰韭曰大蒜曰小蒜曰园荽是也三厌者天厌鴈地厌黑鲤鱼及牛与龟鼈大忌食之令人病多凡戊戌戊辰戊寅戊申戊子戊午日并不得烧香凡日中不得面南小遗夜间不得面北小遗人生天地之间本终于天寿若不知回忌之辰而有万死之因非天地之所杀乃人所自杀也逐日戒忌之辰正月一日五日七日八日十三日十四日十五日十八日十九日二十二日已上日宜将息二月二日六日八日十五日春分二月中气忌色慾五日爲六气方传二气到肝忌酒色之事三月三日四日九日二十一日二十八日已上冝戒酒色四月此月纯阳月宜戒色一月七日八日小满四月中气外阳而内阴三气到胆之时可以将息保命长生五月三日五日七日十六日二十二日二十七日夏至六月六日七日八日大暑六月中气四炁到胃且宜将息可以长生忌色五日恐损胃气二十四日并宜忌色慾七月七日十五日十九日二十四日三十日已上宜禁忌八月十三日十五日秋分藏月中气五气到肺宜戒色五日二十七日二十八日二十九日已上宜禁忌九月三日九日十六日十六日十月一日三日六日十五日小雪十月中气六气到大肠宜忌酒色五日三十日内六阳外六阴阴中阴万物皆死十一月七日十七日此日切忌酒食十九日二十三日冬至日一阳住在二阴中切须戒色不患天行十二月八日十三日十八日二十七日大寒十二月中气一气在膀胱且宜忌酒色五日甚妙若不戒忌四日必患疾病二十九日三界上眞胜游之日已上日大忌酒食六字气歌诀行持六字气次第爲君歌托嘻顾嘘呬张踏并同呵三吹居其中升降与朝摩摆扳呵再咏拏唿独一哦谁知嚥复吹妙理毕陈罗大都十二声五脏可通和至游居士座右铭即心是以下爲基如人饮水冷暖自知不愁念起只怕觉迟惩忿窒慾铭诸肝咏道诗九转神精返上元河车般载运周天大道不离方寸地一条径路过三田修眞十书杂着捷径卷之二十五