搜神记提要钦定四库全书子部十二搜神记小説家𩔖二提要等谨案搜神记二十卷旧本题曰晋干宝撰宝字令升新蔡人元帝时以着作郎领国史迁散骑常侍本传称宝感父婢再生事遂撰集古今灵祗神异人物变化为一书其自序一篇併载本传是书隋唐志皆着録而宋晁公武陈振孙诸家皆不载王应麟玊海引崇文总目云搜神总记十巻不着撰人名氏或云干宝撰非也又胡震亨跋云此书有谢镇西之称攷谢尚于穆帝永和间加镇西将军宝书成尝示刘惔惔卒于明帝大宁间则镇西之号去书成时尚后二十余年疑亦经后人附益非宝之旧今考太平寰宇记青陵台条下引搜神记韩凭化蛱蝶事此本无之勘騐太平广记所引又一一与此本合二书皆宋初所修不知何以互异疑乐史所引乃宝书李昉所引乃总记后人传冩毎巻析而为二故与崇文总目十巻之数不合耳疑以传疑今姑仍旧题着之于録焉干隆四十三年三月恭校上总纂官纪昀陆钖熊孙士毅总校官陆费墀原序搜神记原序虽考先志于载籍收遗逸于当时盖非一耳一目之所亲闻覩也又安敢谓无失实者哉衞朔失国二传互其所闻吕望事周子长存其两説若此比𩔖徃徃有焉从此观之闻见之难由来尚矣夫书赴告之定辞据国史之方册犹尚若此况仰述千载之前记殊俗之表缀片言于残阙访行事于故老将使事不二迹言无异途然后爲信者固亦前史之所病然而国家不废注记之官学士不絶诵览之业岂不以其所失者小所存者大乎今之所集设有承于前载者则非余之罪也若使採访近世之事茍有虚错愿与先贤前儒分其讥谤及其着述亦足以发明神道之不诬也羣言百家不可胜览耳目所受不可胜载今粗取足以演八畧之㫖成其㣲説而已幸将来好事之士録其根体有以游心寓目而无尤焉干宝令升搜神记卷一钦定四库全书搜神记卷一晋干宝撰神农以赭鞭鞭百草尽知其平毒寒温之性臭味所主以播百谷故天下号神农也赤松子者神农时雨师也服氷玉散以教神农能入火不烧至崑崙山常入西王母石室中随风雨上下炎帝少女追之亦得僊俱去至高辛时复爲雨师游人间今之雨师本是焉赤将子举者黄帝时人也不食五谷而啗百草华至尧时爲木工能随风雨上下时于市门中卖缴故亦谓之缴父寗封子黄帝时人也世传爲黄帝陶正有异人过之爲其掌火能出五色烟久则以教封子封子积火自烧而随烟气上下视其灰烬犹有其骨时人共葬之寗北山中故谓之寗封子偓佺者槐山採药父也好食松实形体生毛长七寸两目更方能飞行逐走马以松子遗尧尧不暇服松者简松也时受服者皆三百嵗彭祖者殷时大夫也姓籛名铿帝颛顼之孙陆终氏之中子歴夏而至商末号七百嵗常食桂芝歴阳有彭祖僊室前世云祷请风雨莫不輙应常有两虎在祠左右今日祠之讫地则有两虎迹师门者啸父弟子也能使火食桃葩爲孔甲龙师孔甲不能修其心意杀而埋之外野一旦风雨迎之山木皆燔孔甲祠而祷之未还而死前周葛由蜀羌人也周成王时好刻木作羊卖之一旦乗木羊八蜀中蜀中王侯贵人追之上绥山绥山多桃在峨眉山西南髙无极也随之者不复还皆得仙道故里谚曰得绥山一桃虽不能仙亦足以豪山下立祠数十处崔文子者泰山人也学仙于王子乔子乔化爲白蜺而持药与文子文子惊怪引戈击蜺中之因堕其药俯而视之王子乔之尸也置之室中覆以敝筐须臾化爲大鸟开而视之翻然飞去冠先宋人也钓鱼爲业居睢水旁百余年得鱼或放或卖或自食之常冠带好种荔食其葩实焉宋景公问其道不告即杀之后数十年踞宋城门上鼓琴数十日乃去宋人家家奉祠之琴髙赵人也能鼓琴爲宋康王舍人行涓彭之术浮游冀州涿郡间二百余年后辞入涿水中取龙子与诸弟子期之曰明日皆洁斋候于水旁设祠屋果乗赤鲤鱼出来坐祠中且有万人观之留一月乃复入水去陶安公者六安铸冶师也数行火火一朝散上紫色冲天公伏冶下求哀须臾朱雀止冶上曰安公安公冶与天通七月七日迎汝以赤龙至时安公骑之从东南去城邑数万人豫祖安送之皆辞诀有人入焦山七年老君与之木钻使穿一盘石石厚五尺曰此石穿当得道积四十年石穿遂得神仙丹诀鲁少千者山阳人也汉文帝尝㣲服懐金过之欲问其道少千拄金杖执𧰼牙扇出应门淮南王安好道术设厨宰以候宾客正月上午有八老公诣门求见门吏白王王使吏自以意难之曰吾王好长生先生无驻衰之术未敢以闻公知不见乃更形爲八童子色如桃花王便见之盛礼设乐以享八公援琴而絃歌曰明明上天照下土兮知我好道公来下兮公将与余生毛羽兮升腾青云蹈梁甫兮观见三光遇北斗兮驱乗风云使玉女兮今所谓淮南操是也刘根字君安京兆长安人也汉成帝时入嵩山学道遇异人授以秘诀遂得仙能召鬼颖川太守史祈以爲妖遣人召根欲戮之至府语曰君能使人见鬼可使形见不者加戮根曰甚易借府君前笔砚书符因以叩几须臾忽见五六鬼缚二囚于祈前祈熟视乃父母也向根叩头曰小儿无状分当万死叱祈曰汝子孙不能光荣先祖何得罪神仙乃累亲如此祈哀惊悲泣顿首请罪根黙然忽去不知所之汉明帝时尚书郎河东王乔爲叶令乔有神术毎月朔尝自县诣台帝怪其来数而不见车骑密令太史候望之言其临至时辄有双凫从东南飞来因伏伺见凫举罗张之但得一只舄使尚书识视四年中所赐尚书官属履也蓟子训不知所从来东汉时到洛阳见公卿数十处皆持斗酒片脯候之曰逺来无所有示致㣲意坐上数百人饮啖终日不尽去后皆见白云起从旦至暮时有百嵗公説小儿时见训卖药㑹稽市颜色如此训不乐住洛遂遁去正始中有人于长安东霸城见与一老公共摩娑铜人相谓曰适见铸此已近五百嵗矣见者唿之曰蓟先生小住并行应之视若迟徐而走马不及汉隂生者长安渭桥下乞小儿也常于市中匄市中厌苦以粪洒之旋复在市中乞衣不见汚如故长吏知之械收系着桎梏而续在市乞又械欲杀之乃去洒之者家屋室自坏杀十数人长安中謡言曰见乞儿与美酒以免破屋之咎谷城乡平常生不知何所人也数死而复生时人爲不然后大水出所害非一而平辄在缺门山上大唿言平常生在此云复雨水五日必止止则上山求祠之但见平衣杖革带后数十年复爲华隂市门卒左慈字元放庐江人也少有神通尝在曹公座公笑顾衆宾曰今日髙㑹珍羞畧备所少者吴松江鲈鱼爲脍放云此易得耳因求铜盘贮水以竹竿饵钓于盘中须臾引一鲈鱼出公大拊掌㑹者皆惊公曰一鱼不周座席得两爲佳放乃复饵钓之须臾引出皆三尺余生鲜可爱公便自前脍之周赐座席公曰今既得鲈恨无蜀中生姜耳放曰亦可得也公恐其近道买因曰吾昔使人至蜀买锦可勅人告吾使使増市二端人去须臾还得生姜又云于锦肆下见公使已勅増市二端后经嵗余公使还果増二端问之云昔某月某日见人于肆下以公勅勅之后公出近郊士人从者百数放乃赍酒一甖脯一斤手自倾甖行酒百官百官莫不醉饱公怪使㝷其故行视沽酒家昨悉亡其酒脯矣公怒隂欲杀放放在公座将收之却入壁中霍然不见乃募取之或见于市欲捕之而市人皆放同形莫知谁是后人遇放于阳城山头因复遂之遂走入羊羣公知不可得乃令就羊中告之曰曹公不复相杀本试君术耳今既騐但欲与相见忽有一老羝屈前两膝人立而言曰遽如许人即云此羊是竞徃赴之而羣羊数百皆变爲羝并屈前膝人立云遽如许于是遂莫知所取焉老子曰吾之所以爲大患者以吾有身也及吾无身吾有何患哉若老子之俦可谓能无身矣岂不逺也哉孙䇿欲渡江袭许与于吉俱行时大旱所在熇厉䇿催诸将士使速引船或身自早出督切见将吏多在吉所䇿因此激怒言我爲不如吉耶而先趋附之便使收吉至呵问之曰天旱不雨道路艰涩不时得过故自早出而卿不同忧戚安坐船中作鬼物态败吾部伍今当相除令人缚置地上暴之使请雨若能感天日中雨者当原赦不尔行诛俄而云气上蒸肤寸而合比至日中大雨总至溪涧盈溢将士喜悦以爲吉必见原并徃庆慰䇿遂杀之将士哀惜藏其尸天夜忽更兴云覆之明旦徃视不知所在䇿既杀吉每独坐彷彿见吉在左右意深恶之颇有失常后治疮方差而引镜自照见吉在镜中顾而弗见如是再三扑镜大叫疮皆崩裂须臾而死介琰者不知何许人也住建安方山从其师白羊公杜受𤣥一无爲之道能变化隐形尝徃来东海暂过秣陵与吴主相闻吴主留琰乃爲琰架宫庙一日之中数遣人徃问起居琰或爲童子或爲老翁无所食啗不受饷遗吴主欲学其术琰以吴主多内御积月不教吴主怒勅缚琰着甲士引弩射之弩发而绳缚犹存不知琰之所之吴时有徐光者尝行术于市里从人乞𤓰其主勿与便从索瓣杖地种之俄而𤓰生蔓延生花成实乃取食之因赐观者鬻者反视所出卖皆亡耗矣凡言水旱甚验过大将军孙綝门褰衣而趋左右唾践或问其故答曰流血臭腥不可耐綝闻恶而杀之斩其首无血及綝废幼帝更立景帝将拜陵上车有大风盪綝车车爲之倾见光在松树上拊手指挥嗤笑之綝问侍从皆无见者俄而景帝诛綝葛𤣥字孝先从左元放受九丹液仙经与客对食言及变化之事客曰事毕先生作一事特戏者𤣥曰君得无即欲有所见乎乃𠻳口中饭尽变大蜂数百皆集客身亦不螫人久之𤣥乃张口蜂皆飞入𤣥嚼食之是故饭也又指虾蟆及诸行虫燕雀之属使舞应节如人冬爲客设生𤓰枣夏致氷雪又以数十钱使人散投井中𤣥以一器于井上唿之钱一一飞从井出爲客设酒无人传杯杯自至前如或不尽杯不去也尝与吴主坐楼上见作请雨土人帝曰百姓思雨宁可得乎𤣥曰雨易得耳乃书符着社中顷刻间天地晦冥大雨流淹帝曰水中有鱼乎𤣥复书符掷水中须臾有大鱼数百头使人治之吴勐濮阳人仕吴爲西安令因家分宁性至孝遇至人丁义授以神方又得秘法神符道术大行尝见大风书符掷屋上有青乌衔去风即止或问其故曰南湖有舟遇此风道士求救验之果然西安令干庆死已三日勐曰数未尽当诉之于天遂卧尸旁数日与令俱起后将弟子回豫章江水大急人不得渡勐乃以手中白羽扇画江水横流遂成陆路徐行而过过讫水复观者骇异尝守浔阳参军周家有狂风暴起勐即书符掷屋上须臾风静园客者济隂人也貌美邑人多欲妻之客终不娶尝种五色香草积数十年服食其实忽有五色神蛾止香草之上客收而荐之以布生桑𧖟焉至𧖟时有神女夜至助客养𧖟亦以香草食𧖟得茧百二十头大如瓮每一茧缫六七日乃尽缫讫女与客俱仙去莫知所如汉董永千乗人少偏孤与父居肆力田畆鹿车载自随父亡无以葬乃自卖爲奴以供丧事主人知其贤与钱一万遣之永行三年丧毕欲还主人供其奴职道逢一妇人曰愿爲子妻遂与之俱主人谓永曰以钱与君矣永曰蒙君之惠父丧收藏永虽小人必欲服勤致力以报厚德主曰妇人何能永曰能织主曰必尔者但令君妇爲我织缣百疋于是永妻爲主人家织十日而毕女出门谓永曰我天之织女也縁君至孝天帝令我助君偿债耳语毕凌空而去不知所在初钩弋夫人有罪以谴死既殡尸不臭而香闻十余里因葬云陵上哀悼之又疑其非常人乃发冡开视棺空无尸惟双履存一云昭帝即位改葬之棺空无尸独丝履存焉汉时有杜兰香者自称南康人氏以建业四年春数诣张传传年十七望见其车在门外婢通言阿母所生遣授配君可不敬从传先名改硕硕唿女前视可十六七説事邈然久逺有婢子二人大者萱支小者松支钿车青牛上饮食皆备作诗曰阿母处灵岳时游云霄际衆女侍羽仪不出墉宫外飘轮送我来岂复耻尘秽从我与福俱嫌我与祸㑹至其年八月旦复来作诗曰逍遥云汉间唿吸发九嶷流汝不稽路弱水何不之出薯子三枚大如鸡子云食此令君不畏风波辟寒温硕食二枚欲留一不肯令硕食尽言本爲君作妻情无旷逺以年命未合其小乖大嵗东方卯当还求君兰香降时硕问祷祀何如香曰消魔自可愈疾淫祀无益香以药爲消魔魏济北郡从事掾弦超字义起以嘉平中夜独宿梦有神女来从之自称天上玉女东郡人姓成公字知琼早失父母天帝哀其孤苦遣令下嫁从夫超当其梦也精爽感悟嘉其美异非常人之容觉寤钦想若存若亡如此三四夕一旦显然来游驾辎軿车从八婢服绫罗绮绣之衣姿颜容体状若飞仙自言年七十视之如十五六女车上有壶榼青白瑠璃五具饮啗竒异馔具醴酒与超共饮食谓超曰我天上玉女见遣下嫁故来从君不谓君德宿时感运宜爲夫妇不能有益亦不能爲损然徃来常可得驾轻车乗肥马饮食常可得逺味异饍缯素常可得充用不乏然我神人不爲君生子亦无妬忌之性不害君婚姻之义遂爲夫妇赠诗一篇其文曰飘浮勃逢敖曹云石滋芝一英不须润至德与时期神仙岂虚感应运来相之纳我荣五族逆我致祸菑此其诗之大较其文二百余言不能悉録兼註易七巻有卦有𧰼以彖爲属故其文言既有义理又可以占吉凶犹扬子之太𤣥薛氏之中经也超皆能通其㫖意用之占候作夫妇经七八年父母爲超娶妇之后分日而燕分夕而寝夜来晨去倐忽若飞唯超见之他人不见虽居闇室辄闻人声常见踪迹然不覩其形后人怪问漏泄其事玉女遂求去云我神人也虽与君交不愿人知而君性疎漏我今本末已露不复与君通接积年交结恩义不轻一旦分别岂不怆恨势不得不尔各自努力又唿侍御下酒饮啗发簏取织成裙衫两副遗超又赠诗一首把臂告辞涕泣流离肃然昇车去若飞迅超忧感积日殆至委顿去后五年超奉郡使至洛到济北鱼山下陌上西行遥望曲道头有一车马似知琼驱驰前至果是也遂披帷相见悲喜交切控左援绥同乗至洛遂爲室家克复旧好至太康中犹在但不日日徃来每于三月三日五月五日七月七日九月九日旦十五日辄下徃来经宿而去张茂先爲之作神女赋搜神记巻一搜神记卷二钦定四库全书搜神记卷二晋干宝撰夀光侯者汉章帝时人也能劾百鬼衆魅令自缚见形其乡人有妇爲魅所病侯爲劾之得大蛇数丈死于门外妇因以安又有大树树有精人止其下者死鸟过之亦坠侯劾之树盛夏枯落有大蛇长七八丈悬死树间章帝闻之徴问对曰有之帝曰殿下有怪夜半后常有数人绛衣披发持火相随岂能劾之侯曰此小怪易消耳帝伪使三人爲之侯乃设法三人登时仆地无气帝惊曰非魅也朕相试耳即使解之或云汉武帝时殿下有怪常见朱衣披发相随持烛而走帝谓刘慿曰卿可除此否慿曰可乃以青符掷之见数鬼倾地帝惊曰以相试耳解之而甦樊英隐于壶山尝有暴风从西南起英谓学者曰成都市火甚盛因含水嗽之乃命计其时日后有从蜀来者云是日大火有云从东起须臾大雨火遂灭闽中有徐登者女子化爲丈夫与东阳赵昞并善方术时遭兵乱相遇于溪各矜其所能登先禁溪水爲不流昞次禁杨柳爲生稊二人相视而笑登年长昞师事之后登身故昞东入长安百姓未知昞乃昇茅屋梧鼎而爨主人惊怪昞笑而不应屋亦不损赵昞尝临水求渡船人不许昞乃张帷盖坐其中长啸唿风乱流而济于是百姓敬服从者如归长安令恶其惑衆收杀之民爲立祠于永康至今蚊蚋不能入徐登赵昞贵尚清俭祀神以东流水削桑皮以爲脯陈节访诸神东海君以织成青襦一领遗之宣城边洪爲广阳领校母丧归家韩友徃投之时日已暮出告从者速装束吾当夜去从者曰今日已暝数十里草行何急复去友曰此间血覆地宁可复住苦留之不得其夜洪歘发狂绞杀两子并杀妇又斫父婢二人皆被创因走亡数日乃于宅前林中得之已自经死鞠道龙善爲幻术尝云东海人黄公善爲幻制蛇御虎常佩赤金刀及衰老饮酒过度秦末有白虎见于东海诏遣黄公以赤刀徃厌之术既不行遂爲虎所杀谢糺尝食客以朱书符投井中有一双鲤鱼跳出即命作脍一坐皆得徧晋永嘉中有天竺胡人来渡江南其人有数术能断舌复续吐火所在人士聚观将断时先以舌吐示宾客然后刀截血流覆地乃取置器中传以示人视之舌头半舌犹在既而还取含续之坐有顷坐人见舌则如故不知其实断否其续断取绢布与人各执一头对剪中断之已而取两断合视绢布还连续无异故体时人多疑以爲幻隂乃试之眞断绢也其吐火先有药在器中取火一片与黍餹合之再三吹唿已而张口火满口中因就爇取以炊则火也又取书纸及绳缕之属投火中衆共视之见其烧爇了尽乃拨灰中举而出之故向物也扶南王范寻养虎于山有犯罪者投与虎不噬乃宥之故山名大虫亦名大灵又养鳄鱼十头若犯罪者投与鳄鱼不噬乃赦之无罪者皆不噬故有鳄鱼池又尝煑水令沸以金指环投汤中然后以手探汤其直者手不烂有罪者入汤即焦戚夫人侍儿贾佩兰后出爲扶风人段儒妻説在宫内时尝以弦管歌舞相欢娱竞爲妖服以趋良时十月十五日共入灵女庙以豚黍乐神吹笛击筑歌上灵之曲既而相与连臂踏地爲节歌赤鳯皇来乃巫俗也至七月七日临百子池作于阗乐乐毕以五色缕相覊谓之相连绶八月四日出雕房北户竹下围棊胜者终年有福负者终年疾病取丝缕就北辰星求长命乃免九月九日佩茱萸食蓬饵饮菊花酒令人长命菊花舒时并採茎叶襍黍米酿之至来年九月九日始熟就饮焉故谓之菊花酒正月上辰出池边盥濯食蓬饵以祓妖邪三月上已张乐于流水如此终嵗焉汉武帝时幸李夫人夫人卒后帝思念不已方士齐人李少翁言能致其神乃夜施帷帐明灯烛而令帝居他帐遥望之见美女居帐中如李夫人之状还幄坐而步又不得就视帝愈益悲感爲作诗曰是耶非耶立而望之偏娜娜何冉冉其来迟令乐府诸音家絃歌之汉北海营陵有道人能令人与已死人相见其同郡人妇死已数年闻而徃见之曰愿令我一见亡妇死不恨矣道人曰卿可徃见之若闻鼓声即出勿留乃语其相见之术俄而得见之于是与妇言语悲喜恩情如生良久闻鼓声恨恨不能得住当出户时忽掩其衣裾户间掣絶而去至后嵗余此人身亡家葬之开冡见妇棺葢下有衣裾吴孙休有疾求觋视者得一人欲试之乃杀鹅而埋于苑中架小屋施牀几以妇人屐履服物着其上使觋视之告曰若能説此冡中鬼妇人形状者当加厚赏而即信矣竟日无言帝推问之急乃曰实不见有鬼但见一白头鹅立墓上所以不即白之疑是鬼神变化作此相当候其眞形而定不复移易不知何故敢以实上吴孙峻杀朱主埋于石子冈归命即位将欲改葬之冢墓相亚不可识别而宫人颇识主亡时所着衣服乃使两巫各住一处以伺其灵使察鉴之不得相近久时二人俱白见一女人年可三十余上着青锦束头紫白袷裳丹绨丝履从石子冈上半冈而以手抑膝长太息小住须臾更进一冡上便止徘徊良久奄然不见二人之言不谋而合于是开冢衣服如之夏侯𢎞自云见鬼与其言语镇西谢尚所乗马忽死忧恼甚至谢曰卿若能令此马生者卿眞爲见鬼也𢎞去良久还曰庙神乐君马故取之今当活尚对死马坐须臾马忽自门外走还至马尸间便灭应时能动起行谢曰我无嗣是我一身之罚𢎞经时无所告曰顷所见小鬼耳必不能辨此源由后忽逢一鬼乗新车从十许人着青丝布袍𢎞前提牛鼻车中人谓𢎞曰何以见阻𢎞曰欲有所问镇西将军谢尚无儿此君风流令望不可使之絶祀车中人动容曰君所道正是仆儿年少时与家中婢通誓约不再婚而违约今此婢死在天诉之是故无儿𢎞具以告谢曰吾少时诚有此事𢎞于江陵见一大鬼提矛㦸有随从小鬼数人𢎞畏惧下路避之大鬼过后捉得一小鬼问此何物曰杀人以此矛㦸若中心腹者无不辄死𢎞曰治此病有方否鬼曰以乌鸡薄之即差𢎞曰今欲何行鬼曰当至荆扬二州尔时比日行心腹病无有不死者𢎞乃教人杀乌鸡以薄之十不失八九今治中恶辄用乌鸡薄之者𢎞之由也搜神记卷二搜神记卷三钦定四库全书搜神记巻三晋干宝撰汉永平中㑹稽钟离意字子阿爲鲁相到官出私钱万三千文付户曹孔䜣修夫子车身入庙拭几席剑履男子张伯除堂下草土中得玉璧七枚伯怀其一以六枚白意意令主簿安置几前孔子教授堂下牀首有悬瓮意召孔䜣问此何瓮也对曰夫子瓮也背有丹书人莫敢发也意曰夫子圣人所以遗瓮欲以悬示后贤因发之中得素书文曰后世修吾书董仲舒䕶吾车拭吾履发吾笥㑹稽钟离意璧有七张伯藏其一意即召问璧有七何藏一耶伯叩头出之段翳字元章广汉新都人也习易经明风角有一生来学积年自谓畧究要术辞归乡里翳爲合膏药并以简书封于筒中告生曰有急发视之生到葭萌与吏争度津吏挝破从者头生开筒得书言到葭萌与吏鬬头破者以此膏裹之生用其言创者即愈右扶风臧仲英爲侍御史家人作食设案有不清尘土投污之炊临熟不知釜处兵弩自行火从箧簏中起衣物尽烧而箧簏故完妇女婢使一旦尽失其镜数日从堂下掷庭中有人声言还汝镜女孙年三四嵗亡之求不知处两三日乃于圊中粪下啼若此非一汝南许季山者素善卜卦卜之曰家当有老青狗物内中侍御者名益喜与共爲之诚欲絶杀此狗遣益喜归乡里仲英从之怪遂絶后徙爲太尉长史迁鲁相太尉桥𤣥字公祖梁国人也初爲司徒长史五月末于中门卧夜半后见东壁正白如开门明唿问左右左右莫见因起自徃手扪摸之壁自如故还牀复见心大怖恐其友应劭适徃候之语次相告劭曰乡人有董彦兴者即许季山外孙也其探赜索隐穷神知化虽眭孟京房无以过也然天性褊狭羞于卜筮者间来候师王叔茂请徃迎之须臾便与俱来公祖虚礼盛馔下席行觞彦兴自陈下土诸生无他异分币重言甘诚有踧踖颇能别者愿得从事公祖辞让再三尔乃听之曰府君当有怪白光如门明者然不爲害也六月上旬鸡明时闻南家哭即吉到秋节迁北行郡以金爲名位至将军三公公祖曰怪异如此救族不暇何能致望于所不圗此相饶耳至六月九日未明太尉杨秉暴薨七月七日拜鉅鹿太守鉅边有金后爲度辽将军歴登三事管辂字公明平原人也善易卜安平太守东莱王基字伯舆家数有怪使辂筮之卦成辂曰君之卦当有贱妇人生一男堕地便走入灶中死又牀上当有一大蛇衘笔小大共视须臾便去又乌来入室中与鷰共鬬鷰死乌去有此三卦基大惊曰精义之致乃至于此幸爲占其吉凶辂曰非有他祸直客含久逺魑魅罔两共爲怪耳儿生便走非能自走直宋无忌之妖将其入灶也大蛇衘笔者直老书佐耳乌与鷰鬬者直老铃下耳夫神明之正非妖能害也万物之变非道所止也久逺之浮精必能之定数也今卦中见𧰼而不见其凶故知假托之数非妖咎之徴自无所忧也昔髙宗之鼎非雉所雊太戊之阶非桑所生然而野鸟一雊武丁爲髙宗桑谷暂生大戊以兴焉知三事不爲吉祥愿府君安身养德从容光大勿以神奸汚累天真后卒无他迁安南督军后辂乡里乃太原问辂君徃者爲王府君论怪云老书佐爲蛇老铃下爲乌此本皆人何化之㣲贱乎爲见于爻𧰼出君意乎辂言茍非性与天道何由背爻𧰼而任心胸者乎夫万物之化无有常形人之变异无有定体或大爲小或小爲大固无优劣万物之化一例之道也是以夏鲧天子之父赵王如意汉髙之子而鲧爲黄能意爲苍狗斯亦至尊之位而爲黔喙之类也况蛇者协辰巳之位乌者栖太阳之精此乃腾黑之明𧰼白日之流景如书佐铃下各以㣲躯化爲蛇乌不亦过乎管辂至平原见颜超貌主天亡颜父乃求辂延命辂曰子归覔清酒一榼鹿脯一斤卯日刈麦地南大桑𣗳下有二人围碁次但酌酒置脯饮尽更斟以尽爲度若问汝汝但拜之勿言必合有人救汝颜依言而徃果见二人围碁颜置脯斟酒于前其人贪戏但饮酒食脯不顾数巡北边坐者忽见颜在叱曰何故在此颜惟拜之南面坐者语曰适来饮他酒脯宁无情乎北坐者曰文书已定南坐者曰借文书看之见超夀止可十九嵗乃取笔挑上语曰救汝至九十年活颜拜而回管语颜曰大助子且喜得増夀北边坐人是北斗南边坐人是南斗南斗注生北斗注死凡人受胎皆从南斗过北斗所有祈求皆向北斗信都令家妇女惊恐更互疾病使辂筮之辂曰君此堂西头有两死男子一男持矛一男持弓箭头在壁内脚在壁外持矛者主刺头故头重痛不得举也持弓箭者主射胸腹故心中悬痛不得饮食也昼则浮游夜来病人故使惊恐也于是掘其室中入地八尺果得二棺一棺中有矛一棺中有角弓及箭箭久逺木皆消烂但有铁及角完耳乃徙骸骨去城二十里埋之无复疾病利漕民郭恩字义博兄弟三人皆得躄疾使辂筮其所由辂曰卦中有君本墓墓中有女鬼非君伯母当叔母也昔饥荒之世当有利其数升米者排着井中啧啧有声推一大石下破其头孤魂寃痛自诉于天耳淳于智字叔平济北庐人也性深沈有思义少爲书生能易筮善厌胜之术髙平刘柔夜卧䑕啮其左手中指意甚恶之以问智智爲筮之曰䑕本欲杀君而不能当爲使其反死乃以朱书手腕横文后三寸爲田字可方一寸二分使夜露手以卧有大䑕伏死于前上党鲍瑗家多丧病贫苦淳于智卜之曰君安宅失宜故令君困尔君舍东北有大桑树君径至市入门数十步当有一人卖新鞭者便就买还以悬此树三年当暴得财瑗承言诣市果得马鞭悬之三年浚井得钱数十万铜铁器复二万余于是业用既展病者亦无恙谯人夏侯藻母病困将诣智卜忽有一狐当门向之嘷呌藻大愕惧遂驰诣智智曰其祸甚急君速归在狐嘷处拊心啼哭令家人惊怪大小毕出一人不出啼哭勿休然其祸仅可免也藻还如其言母亦扶病而出家人既集堂屋五间拉然而崩护军张劭母病笃智筮之使西出市沐猴系母臂令傍人搥拍恒使作声三日放去劭从之其猴出门即爲犬所咋死母病遂差郭璞字景纯行至庐江劝太守胡孟康急回南渡康不从璞将促装去之爱其婢无由得乃取小豆三斗绕主人宅散之主人晨起见赤衣人数千围其家就视则灭甚恶之请璞爲卦璞曰君家不宜畜此婢可于东南二十里卖之慎勿争价则此妖可除也璞隂令人贱买此婢复爲投符于井中数千赤衣人一一自投于井主人大悦璞携婢去后数旬而庐江陷赵固所乗马忽死甚悲惜之以问郭璞璞曰可遣数十人持竹竿东行三十里有山林陵树便搅打之当有一物出急宜持归于是如言果得一物似猿持归入门见死马跳梁走徃死马头嘘吸其鼻顷之马即能起奋迅嘶鸣饮食如常亦不复见向物固竒之厚加资给扬州别驾顾球姊生十年便病至年五十余令郭璞筮得大过之升其辞曰大过卦者义不嘉冡墓枯杨无英华振动游魂见龙车身被重累婴妖邪法由斩祀杀灵蛇非已之咎先人瑕案卦论之可奈何球乃迹访其家事先世曽伐大树得大蛇杀之女便病病后有羣鸟数千回翔屋上人皆怪之不知何故有县农行过舍边仰视见龙牵车五色晃烂其大非常有顷遂灭义兴方叔保得伤寒垂死令璞占之不吉令求白牛厌之求之不得唯羊子𤣥有一白牛不肯借璞爲致之即日有大白牛从西来径徃临叔保惊惶病即愈西川费孝先善轨革世皆知名有大若人王旻因货殖至成都求爲卦孝先曰教住莫住教洗莫洗一石谷捣得三斗米遇明即活遇暗即死再三戒之令诵此言足矣旻志之及行途中遇大雨憩一屋下路人盈塞乃思曰教住莫住得非此耶遂冒雨行未几屋遂颠覆独得免焉旻之妻已私邻比欲媾终身之好俟旋归将致毒谋旻既至妻约其私人曰今夕新沐者乃夫也将晡唿旻洗沐重易巾幯旻悟曰教洗莫洗得非此也坚不从妻怒不省自沐夜半反被害既觉惊唿隣里共视皆莫测其由遂被囚系拷讯狱就不能自辨郡守録状旻泣言死即死矣但孝先所言终无验耳左右以是语上达郡守命未得行法唿旻问曰汝邻比何人也曰康七遂遣人捕之杀汝妻者必此人也已而果然因谓僚佐曰一石谷捣得三斗米非康七乎由是辨雪诚遇明即活之效隗炤汝隂鸿夀亭民也善易临终书板授其妻曰吾亡后当大荒虽尔困慎莫卖宅也到后五年春当有诏使来顿此亭姓龚此人负吾金即以此板徃责之勿负言也亡后果大困欲卖宅者数矣忆夫言辄止至期有龚使者果止亭中妻遂赍板责之使者执板不知所言曰我平生不负钱此何縁尔邪妻曰夫临亡手书板见命如此不敢妄也使者沉吟良久而悟乃命取蓍筮之卦成抵掌叹曰妙哉隗生含明隐迹而莫之闻可谓镜穷达而洞吉凶者也于是告其妻曰吾不负金贤夫自有金乃知亡后当暂穷故藏金以待太平所以不告儿妇者恐金尽而困无已也知吾善易故书板以寄意耳金五百斤盛以青甖覆以铜柈埋在堂屋东头去壁一丈入地九尺妻还掘之果得金皆如所卜韩友字景先庐江舒人也善占卜亦行京费厌胜之术刘世则女病魅积年巫爲攻祷伐空冢故城间得狸鼍数十病犹不差友筮之命作布囊俟女发时张囊着窻牖间友闭户作气若有所驱须臾间见囊大胀如吹因决败之女仍大发友乃更作皮囊二枚沓张之施张如前囊复胀满因急缚囊口悬着树二十许日渐消开视有二斤狐毛女病遂差㑹稽严卿善卜筮乡人魏序欲东行荒年多抄盗令卿筮之卿曰君慎不可东行必遭暴害而非劫也序不信卿曰既必不停宜有以禳之可索西郭外独母家白雄狗系着船前求索止得驳狗无白者卿曰驳者亦足然犹恨其色不纯当余小毒止及六畜辈耳无所复忧序行半路狗忽然作声甚急有如人打之者比视已死吐黑血斗余其夕序墅上白鹅数头无故自死序家无恙沛国华佗字元化一名旉瑯邪刘勲爲河内太守有女年几二十苦脚左膝里有疮痒而不痛疮愈数十日复发如此七八年迎佗使视佗曰是易治之当得稻糠黄色犬一头好马二匹以绳系犬颈使走马牵犬马极辄易计马走三十余里犬不能行复令步人拖曳计向五十里乃以药饮女女即安卧不知人因取大刀㫁犬腹近后脚之前以所㫁之处向疮口令去二三寸停之须臾有若蛇者从疮中出便以铁椎横贯蛇头蛇在皮中动揺良久须臾不动乃牵出长三尺许纯是蛇但有眼处而无童子又逆鳞耳以膏散着疮中七日愈佗尝行道见一人病咽嗜食不得下家人车载欲徃就医佗闻其呻吟声驻车徃视语之曰向来道边有卖饼家蒜韲大酢从取三升饮之病自当去即如佗言立吐蛇一枚搜神记巻三搜神记卷四钦定四库全书搜神记巻四晋干宝撰风伯雨师星也风伯者箕星也雨师者毕星也郑𤣥谓司中司命文星第四第五星也雨师一曰屏翳一曰号屏一曰𤣥冥蜀郡张寛字叔文汉武帝时爲侍中从祀甘泉至渭桥有女子浴于渭水乳长七尺上怪其异遣问之女曰帝后第七车者知我所来时寛在第七车对曰天星主祭祀者斋戒不洁则女人见文王以太公望爲灌坛令期年风不鸣条文王梦一妇人甚丽当道而哭问其故曰吾泰山之女嫁爲东海妇欲归今爲灌坛令当道有德废我行我行必有大风疾雨大风疾雨是毁其德也文王觉召太公问之是日果有疾雨暴风从太公邑外而过文王乃拜太公爲大司马胡母班字季友泰山人也曾至泰山之侧忽于树间逢一绛衣驺唿班云泰山府君召班惊愕逡巡未答复有一驺出唿之遂随行数十步驺请班暂瞑少顷便见宫室威仪甚严班乃入阁拜谒主爲设食语班曰欲见君无他欲附书与女壻耳班问女郎何在曰女爲河伯妇班曰辄当奉书不知縁何得达答曰今适河中流便扣舟唿青衣当自有取书者班乃辞出昔驺复令闭目有顷忽如故道遂西行如神言而唿青衣须臾果有一女仆出取书而没少顷复出云河伯欲暂见君婢亦请瞑目遂拜谒河伯河伯乃大设酒食词㫖殷勤临去谓班曰感君逺爲致书无物相奉于是命左右取吾青丝履来以贻班班出瞑然忽得还舟遂于长安经年而还至泰山侧不敢潜过遂扣树自称姓名从长安还欲启消息须臾昔驺出引班如向法而进因致书焉府君请曰当别再报班语讫如厠忽见其父着械徒作此辈数百人班进拜流涕问大人何因及此父云吾死不幸见遣三年今已二年矣困苦不可处知汝今爲明府所识可爲吾陈之乞免此役便欲得社公耳班乃依教叩头陈乞府君曰生死异路不可相近身无所惜班苦请方许之于是辞出还家嵗余儿子死亡畧尽班惶惧复诣泰山扣树求见昔驺遂迎之而见班乃自説昔辞旷拙及还家儿死亡至尽今恐祸故未已輙来启白幸蒙哀救府君拊掌大笑曰昔语君死生异路不可相近故也即勅外召班父须臾至庭中问之昔求还里社当爲门户作福而孙息死亡至尽何也答云久别乡里自忻得还又遇酒食充足实念诸孙召之于是代之父涕泣而出班遂还后有儿皆无恙宋时𢎞农冯夷华隂潼乡隄首人也以八月上庚日渡河溺死天帝署爲河伯又五行书曰河伯以庚辰日死不可治船逺行溺没不返吴余杭县南有上湖湖中央作塘有一人乗马看戏将三四人至岑村饮酒小醉暮还时炎热因下马入水中枕石眠马断走归从人悉追马至暮不返眠觉日已向晡不见人马见一妇来年可十六七云女郎再拜日既向暮此间大可畏君作何计因问女郎何姓那得忽相闻复有一少年年十三四甚了了乗新车车后二十人至唿上车云大人暂欲相见因回车而去道中绎络把火见城郭邑居既入城进㕔事上有信幡题云河伯信俄见一人年三十许颜色如画侍衞烦多相对欣然勅行酒笑云仆有小女颇聪明欲以给君箕箒此人知神不敢拒逆便勅备办㑹就郎中婚承白已办遂以丝布单衣及纱袷绢裙纱衫裈履屐皆精好又给十小吏青衣数十人妇年可十八九姿容婉媚便成三日经大㑹客拜阁四日云礼既有限发遣去妇以金瓯麝香囊与婿别涕泣而分又与钱十万药方三卷云可以施功布德复云十年当相迎此人归家遂不肯别婚辞亲出家作道人所得三巻方一巻脉经一巻汤方一巻丸方周行救疗皆致神验后母老兄丧因还婚宦秦始皇三十六年使者郑容从关东来将入函关西至华隂望见素车白马从华山上下疑其非人道住止而待之遂至问郑容曰安之答曰之咸阳车上人曰吾华山使也愿託一牍书致镐池君所子之咸阳道过镐池见一大梓下有文石取以欵梓当有应者即以书与之容如其言以石欵梓树果有人来取书明年祖龙死张璞字公直不知何许人也爲吴郡太守徴还道由庐山子女观于祠室婢使指像人以戏曰以此配汝其夜璞妻梦庐君致聘曰鄙男不肖感垂採择用致㣲意妻觉怪之婢言其情于是妻惧催璞速发中流舟不爲行阖船震恐乃皆投物于水船犹不行或曰投女则船爲进皆曰神意已可知也以一女而灭一门奈何璞曰吾不忍见之乃上飞庐卧使妻沉女于水妻因以璞亡兄孤女代之置席水中女坐其上船乃得去璞见女之在也怒曰吾何面目于当世也乃复投已女及得渡遥见二女在下有吏立于岸侧曰吾庐君主簿也庐君谢君知鬼神非匹又敬君之义故悉还二女后问女言但见好屋吏卒不觉在水中也建康小吏曹着爲庐山使所迎配以女婉着形意不安屡屡求请退婉澘然垂涕赋诗序别并赠织成裈衫宫亭湖孤石庙尝有估客下都经其庙下见二女子云可爲买两量丝履自相厚报估客至都市好丝履并箱盛之自市书刀亦内箱中既还以箱及香置庙中而去忘取书刀至河中流忽有鲤鱼跳入船内破鱼腹得书刀焉南州人有遣吏献犀簪于孙权者舟过宫亭庙而乞灵焉神忽下教曰须汝犀簪吏惶遽不敢应俄而犀簪已前列矣神复下教曰俟汝至石头城返汝簪吏不得已遂行自分失簪且得死罪比达石头忽有大鲤鱼长三尺跃入舟剖之得簪郭璞过江宣城太守殷祐引爲㕘军时有一物大如水牛灰色卑脚脚𩔖𧰼胸前尾上皆白大力而迟钝来到城下衆咸怪焉祐使人伏而取之令璞作卦遇遯之蛊名曰驴䑕卜适了伏者以㦸刺深尺余郡纪纲上祠请杀之巫云庙神不悦曰此是䢼亭驴山君䑕使至荆山暂来过我不须触之遂去不复见庐陵欧明从贾客道经彭泽湖每以舟中所有多少投湖中云以爲礼积数年后复过忽见湖中有大道上多风尘有数吏乗车马来候明云是青洪君使要须臾达见有府舍门下吏卒明甚怖吏曰无可怖青洪君感君前后有礼故要君必有重遗君者君勿取独求如愿耳明既见青洪君乃求如愿使逐明去如愿者青洪君婢也明将归所愿輙得数年大富益州之西云南之东有神祠克山石爲室下有神奉祠之自称黄公因言此神张良所受黄石公之灵也清净不宰杀诸祈祷者持一百钱一双笔一丸墨置石室中前请乞先闻石室中有声须臾问来人何欲既言便具语吉凶不见其形至今如此永嘉中有神见兖州自称樊道基有妪号成夫人夫人好音乐能弹箜篌闻人絃歌辄便起舞沛国戴文谋隐居阳城山中曾于客堂食际忽闻有神唿曰我天帝使者欲下慿君可乎文闻甚惊又曰君疑我也文乃跪曰居贫恐不足降下耳既而洒扫设位朝夕进食甚谨后于室内窃言之妇曰此恐是妖魅慿依耳文曰我亦疑之及祠飨之时神乃言曰吾相从方欲相利不意有疑心异议文辞谢之际忽堂上如数十人唿声出视之见一大鸟五色白鸠数十随之东北入云而去遂不见麋竺字子仲东海朐人也祖世货殖家赀巨万常从洛归未至家数十里见路次有一好新妇从竺求寄载行可二十余里新妇谢去谓竺曰我天使也当徃烧东海麋竺家感君见载故以相语竺因私请之妇曰不可得不烧如此君可快去我当缓行日中必火发竺乃急行归达家便移出财物日中而火大发汉宣帝时南阳隂子方者性至孝积恩好施喜祀灶腊日晨炊而灶神形见子方再拜受庆家有黄羊因以祀之自是已后暴至巨富田七百余顷舆马仆𨽻比于邦君子方尝言我子孙必将彊大至识三世而遂繁昌家凡四侯牧守数十故后子孙尝以腊日祀灶而荐黄羊焉吴县张成夜起忽见一妇人立于宅南角举手招成曰此是君家之𧖟室我即此地之神明年正月十五宜作白粥泛膏于上以后年年大得𧖟今之作膏麋像此豫章有戴氏女久病不差见一小石形像偶人女谓曰尔有人形岂神能差我宿疾者吾将重汝其夜梦有人告之吾将祐汝自后疾渐差遂爲立祠山下戴氏爲巫故名戴侯祠汉阳羡长刘玘尝言我死当爲神一夕饮醉无病而卒风雨失其柩夜闻荆山有数千人噉声乡民徃视之则棺已成冡遂改爲君山因立祠祀之搜神记巻四搜神记卷五钦定四库全书搜神记卷五晋干宝撰蒋子文者广陵人也嗜酒好色佻达无度常自谓已骨清死当爲神汉末爲秣陵尉逐贼至钟山下贼击伤额因解绶縳之有顷遂死及吴先主之初其故吏见文于道乗白马执白羽侍从如平生见者惊走文追之谓曰我当爲此土地神以福尔下民尔可宣告百姓爲我立祠不尔将有大咎是岁夏大疫百姓窃相恐动颇有窃祠之者矣文又下巫祝吾将大启祐孙氏宜爲我立祠不尔将使虫入人耳爲灾俄而小虫如尘䖟入耳皆死医不能治百姓愈恐孙主未之信也又下巫祝若不祀我将又以大火爲灾是嵗火灾大发一日数十处火及公宫议者以爲鬼有所归乃不爲厉宜有以抚之于是使使者封子文爲中都侯次弟子绪爲长水校尉皆加印绶爲立庙堂转号钟山爲蒋山今建康东北蒋山是也自是灾厉止息百姓遂大事之刘赤父者梦蒋侯召爲主簿期日促乃徃庙陈请母老子弱情事过切乞蒙放恕㑹稽魏过多材艺善事神请举过自代因叩头流血庙祝曰特愿相屈魏过何人而有斯举赤父固请终不许寻而赤父死焉咸宁中太常卿韩伯子某㑹稽内史王藴子某光禄大夫刘耽子某同游蒋山庙庙有数妇人像甚端正某等醉各指像以戏自相配匹即以其夕三人同梦蒋侯遣传教相闻曰家子女并丑陋而猥垂荣顾辄刻某日悉相奉迎某等以其梦指适异常试徃相问而果各得此梦符协如一于是大惧备三牲诣庙谢罪乞哀又俱梦蒋侯亲来降已曰君等既已顾之实贪㑹对克期垂及岂容方更中悔经少时并亡㑹稽鄮县东野有女子姓吴字望子年十六姿容可爱其乡里有解鼓舞神者要之便徃縁塘行半路忽见一贵人端正非常贵人乗船挺力十余整顿令人问望子欲何之具以事对贵人云今正欲徃彼便可入船共去望子辞不敢忽然不见望子既拜神座见向船中贵人俨然端坐即蒋侯像也问望子来何迟因掷两橘与之数数形见遂隆情好心有所欲辄空中下之尝思噉鲤一双鲜鲤随心而至望子芳香流闻数里颇有神验一邑共事奉经三年望子忽生外意神便絶徃来陈郡谢玉爲瑯邪内史在京城所在虎暴杀人甚衆有一人以小船载年少妇以大刀插着船挟暮来至逻所将出语云此间顷来甚多草秽君载细小作此轻行大爲不易可止逻宿也相问讯既毕逻将适还去其妇上岸便爲虎将去其夫抜刀大唤欲逐之先奉事蒋侯乃唤求助如此当行十里忽如有一黑衣爲之导其人随之当复二十里见大树既至一穴虎子闻行声谓其母至皆走出其人即其所杀之便抜刀隐树侧住良久虎方至便下妇着地倒牵入穴其人以刀当腰斫断之虎既死其妇故活向晓能语问之云虎初取便负着背上临至而后下之四体无他止爲草木伤耳扶归还船明夜梦一人语之曰蒋侯使助汝知否至家杀猪祠焉淮南全椒县有丁新妇者本丹阳丁氏女年十六适全椒谢家其姑严酷使役有程不如限者仍便笞捶不可堪九月九日乃自经死遂有灵向闻于民间发言于巫祝曰念人家妇女作息不倦使避九月九日勿用作事见形着缥衣戴青葢从一婢至牛渚津求渡有两男子共乗船捕鱼仍唿求载两男子笑共调弄之言听我爲妇当相渡也丁妪曰谓汝是佳人而无所知汝是人当使汝入泥死是鬼使汝入水便却入草中须臾有一老翁乗船载苇妪从索渡翁曰船上无装岂可露渡恐不中载耳妪言无苦翁因出苇半许安处不着船中径渡之至南岸临去语翁曰吾是鬼神非人也自能得过然宜使民间粗相闻知翁之厚意出苇相渡深有慙感当有以相谢者若翁速还去必有所见亦当有所得也翁曰恐燥湿不至何敢蒙谢翁还西岸见两男子覆水中进前数里有鱼千数跳跃水边风吹至岸上翁遂弃苇载鱼以归于是丁妪遂还丹阳江南人皆唿爲丁姑九月九日不用作事咸以爲息日也今所在祠之散骑侍郎王祐疾困与母辞诀既而闻有通宾者曰某郡某里某人尝爲别驾祐亦雅闻其姓字有顷奄然来至曰与卿士类有自然之分又州里情便欵然今年国家有大事出三将军分布征发吾等十余人爲赵公明府参佐至此仓卒见卿有髙门大屋故来投与卿相得大不可言祐知其鬼神曰不幸疾笃死在旦夕遭卿以性命相託答曰人生有死此必然之事死者不系生时贵贱吾今见领兵三千须卿得度簿相付如此地难得不宜辞之祐曰老母年髙兄弟无有一旦死亡前无供养遂欷歔不能自胜其人怆然曰卿位爲常伯而家无余财向闻与尊夫人辞诀言辞哀苦然则卿国士也如何可令死吾当相爲因起去明日更来其明日又来祐曰卿许活吾当卒恩否答曰大老子业已许卿当复相欺耶见其从者数百人皆长二尺许乌衣军服赤油爲志祐家击鼓祷祀诸鬼闻鼓声皆应节起舞振袖飒飒有声祐将爲设酒食辞曰不须因复起去谓祐曰病在人体中如火当以水解之因取一杯水发被灌之又曰爲卿留赤笔十余枝在荐下可与人使簪之出入辟恶灾举事皆无恙因道曰王甲李乙吾皆与之遂执祐手与辞时祐得安眠夜中忽觉乃唿左右令开被神以水灌我将大沾濡开被而信有水在上被之下下被之上不浸如露之在荷量之得三升七合于是疾三分愈二数日大除凡其所道当取者皆死亡唯王文英半年后乃亡所道与赤笔人皆经疾病及兵乱皆亦无恙初有妖书云上帝以三将军赵公明钟士季各督数鬼下取人莫知所在祐病差见此书与所道赵公明合焉汉下邳周式尝至东海道逢一吏持一巻书求寄载行十余里谓式曰吾暂有所过留书寄君船中慎勿发之去后式盗发视书皆诸死人録下条有式名须臾吏还式犹视书吏怒曰故以相告而忽视之式叩头流血良久吏曰感卿逺相载此书不可除卿名今日已去还家三年勿出门可得度也勿道见吾书式还不出已二年余家皆怪之邻人卒亡父怒使徃弔之式不得已适出门便见此吏吏曰吾令汝三年勿出而今出门知复奈何吾求不见连累爲鞭杖今已见汝无可奈何后三日日中当相取也式还涕泣具道如此父故不信母昼夜与相守至三日日中时果见来取便死南顿张助于田中种木见李核欲持去顾见空桑中有土因植种以余浆溉灌后人见桑中反复生李转相告语有病目痛者息隂下言李君令我目愈谢以一豚目痛小疾亦行自愈衆犬吠声盲者得视逺近翕赫其下车骑常数千百酒肉滂沱间一嵗余张助逺出来还见之惊云此有何神乃我所种耳因就斫之王莽居摄刘京上言齐郡临淄县昌兴亭长辛当数梦人谓曰吾天使也摄皇帝当爲真即不信我此亭中当有新井出亭长起视亭中果有新井入地百尺搜神记卷五搜神记卷六钦定四库全书搜神记卷六晋干宝撰妖怪者盖精气之依物者也气乱于中物变于外形神气质表里之用也本于五行通于五事虽消息升降化动万端其于休咎之征皆可得域而论矣夏桀之时厉山亡秦始皇之时三山亡周显王三十二年宋大丘社亡汉昭帝之末陈留昌邑社亡京房易传曰山黙然自移天下兵乱社稷亡也故㑹稽山隂瑯邪中有怪山世传本瑯邪东武海中山也时天夜风雨晦冥旦而见武山在焉百姓怪之因名曰怪山时东武县山亦一夕自亡去识其形者乃知其移来今怪山下见有东武里盖记山所自来以爲名也又交州脆州山移至青州凡山徙皆不极之异也此二事未详其世尚书金縢曰山徙者人君不用道士贤者不兴或禄去公室赏罚不由君私门成羣不救当爲易世变号説曰善言天者必质于人善言人者必本于天故天有四时日月相推寒暑迭代其转运也和而爲雨怒而爲风散而爲露乱而爲雾凝而爲霜雪立而爲虹霓此天之常数也人有四肢五脏一觉一寐唿吸吐纳精气徃来流而爲荣衞彰而爲气色发而爲声音此亦人之常数也若四时失运寒暑乖违则五纬盈缩星辰错行日月薄蚀彗孛流飞此天地之危诊也寒暑不时此天地之蒸否也石立土踊此天地之瘤赘也山崩地陷此天地之痈疽也冲风暴雨此天地之奔气也雨泽不降川渎涸竭此天地之焦枯也商纣之时大龟生毛兔生角兵甲将兴之𧰼也周宣王三十三年幽王生是嵗有马化爲狐晋献公二年周惠王居于郑郑人入王府多蜕化爲蜮射人周隐王二年四月齐地暴长长丈余髙一尺五寸京房易妖曰地四时暴长占春夏多吉秋冬多凶歴阳之郡一夕沦入地中而爲水泽今厯湖是也不知何时运斗枢曰邑之沦隂吞阳下相屠焉周哀王八年郑有一妇人生四十子其二十人爲人二十人死其九年晋有豕生人吴赤乌七年有妇人一生三子周烈王六年林碧阳君之御人产二龙鲁庄公八年齐襄公田于贝丘见豕从者曰公子彭生也公怒射之豕人立而嗁公惧坠车伤足丧屦刘向以爲近豕祸也鲁庄公时有内蛇与外蛇鬬郑南门中内蛇死刘向以爲近蛇孽也京房易传曰立嗣子疑厥妖蛇居国门鬭鲁昭公十九年龙鬭于郑时门之外洧渊刘向以爲近龙孽也京房易传曰衆心不安厥妖龙鬭其邑中也鲁定公元年有九蛇绕柱占以爲九世庙不祀乃立炀宫秦孝公二十一年有马生人昭王二十年牡马生子而死刘向以爲皆马祸也京房易传曰方伯分威厥妖牡马生子上无天子诸侯相伐厥妖马生人魏襄王十三年有女子化爲丈夫与妻生子京房易传曰女子化爲丈夫兹谓隂昌贱人爲王丈夫化爲女子兹谓隂胜阳厥咎亡一曰男化爲女宫刑滥女化爲男妇政行也秦孝文王五年游朐衍有献五足牛时秦世大用民力天下叛之京房易传曰兴繇役夺民时厥妖牛生五足秦始皇二十六年有大人长五丈足履六尺凡十二人见于临洮乃作金人十二以象之汉惠帝二年正月癸酉旦有两龙现于兰陵廷东里温陵井中至乙亥夜去京房易传曰有德遭害厥妖龙见井中又曰行刑暴恶黒龙从井出汉文帝十二年吴地有马生角在耳前上向右角长三寸左角长二寸皆大二寸刘向以爲马不当生角犹吴不当举兵向上也吴将反之变云京房易传曰臣易上政不顺厥妖马生角兹谓贤士不足又曰天子亲伐马生角文帝后元五年六月齐雍城门外有狗生角京房易传曰执政失下将害之厥妖狗生角汉景帝二年九月胶东下密人年七十余生角角有毛京房易传曰冡宰专政厥妖人生角五行志以爲人不当生角犹诸侯不敢举兵以向京师也其后遂有七国之难至晋武帝泰始五年元城人年七十生角殆赵王伦簒乱之应也汉景帝三年邯郸有狗与彘交是时赵王悖乱遂与六国反京房易传曰夫妇不严厥妖狗与豕交兹谓反徳国有兵革景帝三年十一月有白颈乌与黑乌羣鬭楚国吕县白颈不胜堕泗水中死者数千刘向以为近白黒祥也时楚王戊暴逆无道刑辱申公与呉谋反乌羣鬭者师战之象也白颈者小明小者败也堕于水者将死水地王戊不悟遂举兵应呉与汉大战兵败而走至于丹徒为越人所斩堕泗水之效也京房易传曰逆亲亲厥妖白黒乌鬬于国中燕王旦之谋反也又有一乌一鹊鬭于燕宫中池上乌堕池死五行志以为楚燕皆骨肉藩臣骄恣而谋不义俱有乌鹊鬭死之祥行同而占合此天人之明表也燕隂谋未发独王自杀于宫故一乌而水色者死楚炕阳举兵军师大败于野故乌衆而金色者死天道精微之效也京房易传曰颛征刼杀厥妖乌鹊鬭景帝十六年梁孝王田北山有献牛足上出背上者刘向以为近牛祸内则思虑雾乱外则土功过制故牛祸作足而出于背下奸上之象也汉武帝太始四年七月赵有蛇从郭外入与邑中蛇鬬孝文庙下邑中蛇死后二年秋有卫太子事自赵人江充起汉昭帝元凤元年九月燕有黄䑕衘其尾舞王宫端门中王往视之鼠舞如故王使吏以酒脯祠䑕舞不休一日一夜死时燕王旦谋反将死之象也京房易传曰诛不原情厥妖䑕舞门昭帝元凤三年正月泰山芜莱山南汹汹有数千人声民往视之有大石自立高丈五尺大四十八围入地深八尺三石为足石立处有白乌数千集其旁宣帝中兴之瑞也昭帝时上林苑中大栁树㫁仆地一朝起立生枝叶有虫食其叶成文字曰公孙病已立昭帝时昌邑王贺见大白狗冠方山冠而无尾至熹平中省内冠狗带绶以为笑乐有一狗突出走入司空府门或见之者莫不惊怪京房易传曰君不正臣欲簒厥妖狗冠出朝门汉宣帝黄龙元年未央殿辂軨中雌鸡化为雄毛衣变化而不鸣不将无距元帝初元元年丞相府史家雌鸡伏子渐化为雄冠距鸣将至永光中有献雄鸡生角者五行志以为王氏之应京房易传曰贤者居明夷之世知时而伤或衆在位厥妖鸡生角又曰妇人専政国不静牝鸡雄鸣主不荣宣帝之世燕岱之间有三男共取一妇生四子及至将分妻子而不可均乃致争讼廷尉范延夀㫁之曰此非人𩔖当以禽兽从母不从父也请戮三男以儿还母宣帝嗟叹曰事何必古若此则可谓当于理而厌人情也延夀葢见人事而知用刑矣未知论人妖将来之验也汉元帝永光二年八月天雨草而叶相樛结大如弹丸至平帝元始三年正月天雨草状如永光时京房易传曰君吝于禄信衰贤去厥妖天雨草元帝建昭五年兖州刺史浩赏禁民私所自立社山阳槖茅乡社有大槐树吏伐㫁之其夜树复立故处説曰凡枯㫁复起皆废而复兴之象也是世祖之应耳汉成帝建始四年九月长安城南有䑕衘黄藁栢叶上民冡栢及榆树上爲巢桐栢尤多巢中无子皆有干䑕矢数十时议臣以爲恐有水灾䑕盗窃小虫夜出昼匿今正昼去穴而登木𧰼贱人将居贵显之占桐栢衞思后园所在也其后赵后自㣲贱登至尊与衞后同𩔖赵后终无子而爲害明年有鸢焚巢杀子之𧰼云京房易传曰臣私禄罔干厥妖䑕巢成帝河平元年长安男子石良刘音相与同居有如人状在其室中击之爲狗走出去后有数人披甲持弓弩至良家良等格击或死或伤皆狗也自二月至六月乃止其于洪范皆犬祸言不从之咎也成帝河平元年二月庚子泰山山桑谷有䳒焚其巢男子孙通等闻山中羣鸟䳒鹊声徃视之见巢㸐尽堕池中有三䳒鷇烧死树大四围巢去地五丈五尺易曰鸟焚其巢旅人先笑后号咷后卒成易世之祸云成帝鸿嘉四年秋雨鱼于信都长五寸以下至永始元年春北海出大鱼长六丈髙一丈四枚哀帝建平三年东莱平度出大鱼长八丈髙一丈一尺七枚皆死灵帝熹平二年东莱海出大鱼二枚长八九丈髙二丈余京房易传曰海数见巨鱼邪人进贤人疎成帝永始元年二月河南街邮樗树生枝如人头眉目须皆具亡发耳至哀帝建平三年十月汝南西平遂阳乡有材仆地生枝如人形身青黄色面白头有髭发稍长大凡长六寸一分京房易传曰王德衰下人将起则有木生爲人状其后有王莽之簒成帝绥和二年二月大廏马生角在左耳前围长各二寸是时王莽爲大司马害上之萌自此始矣成帝绥和二年三月天水平襄有燕生雀哺食至大俱飞去京房易传曰贼臣在国厥咎燕生雀诸侯销又曰生非其𩔖子不嗣世汉哀帝建平三年定襄有牡马生驹三足随羣饮食五行志以爲马国之武用三足不任用之𧰼也哀帝建平三年零陵有树僵地围一丈六尺长十丈七尺民断其本长九尺余皆枯三月树卒自立故处京房易传曰弃正作淫厥妖木断自属妃后有颛木仆反立断枯复生哀帝建平四年四月山阳方与女子田无啬生子先未生二月前儿啼腹中及生不举葬之陌上后三日有人过闻儿啼声母因掘收养之哀帝建平四年夏京师郡国民聚㑹里巷阡陌设张博具歌舞祠西王母又传书曰母告百姓佩此书者不死不信我言视门枢下当有白发至秋乃止哀帝建平中豫章有男子化爲女子嫁爲人妇生一子长安陈鳯曰阳变爲隂将亡继嗣自相生之𧰼一曰嫁爲人妇生一子者将复一世乃絶故后哀帝崩平帝没而王莽簒焉汉平帝元始元年二月朔方广牧女子赵春病死既棺殓积七日出在棺外自言见夫死父曰年二十七汝不当死太守谭以闻説曰至隂爲阳下人爲上厥妖人死复生其后王莽簒位汉平帝元始元年六月长安有女子生儿两头异颈面俱相向四臂共胷俱前向尻上有目长二寸所京房易传曰暌孤见豕负涂厥妖人生两头下相攘善妖亦同人若六畜首目在下兹谓亡上政将变更厥妖之作以谴失正各𧰼其𩔖两颈下不一也手多所任邪也足少下不胜任或不任下也凡下体生于上不敬也上体生于下媟渎也生非其𩔖婬乱也人生而大上速成也生而能言好虚也羣妖推此𩔖不改乃成凶也汉章帝元和元年代郡髙柳乌生子三足大如鸡色赤头有角长寸余汉桓帝即位有大蛇见德阳殿上洛阳市令淳于翼曰蛇有鳞甲兵之𧰼也见于省中将有椒房大臣受甲兵之𧰼也乃弃官遁去到延熹二年诛大将军梁冀捕治家属扬兵京师也汉桓帝建和三年秋七月北地亷县雨肉似羊肋或大如手是时梁太后摄政梁冀专权擅杀诛太尉李固杜乔天下寃之其后梁氏诛灭汉桓帝元嘉中京都妇女作愁眉啼粧堕马髻折腰步龋齿笑愁眉者细而曲折啼粧者薄拭目下若啼处堕马髻者作一边折腰步者足不在下体龋齿笑者若齿痛乐不欣欣始自大将军梁冀妻孙夀所爲京都翕然诸夏效之天戒若曰兵马将徃收捕妇女忧愁踧眉啼哭吏卒掣顿折其腰嵴令髻邪倾虽强语笑无复气味也到延熹二年冀举宗合诛桓帝延熹五年临沅县有牛生鸡两头四足汉灵帝数游戏于西园中令后宫采女爲客舍主人身爲估服行至舍间采女下酒食因共饮食以爲戏乐是天子将欲失位降在皂𨽻之謡也其后天下大乱古志有曰赤厄三七三七者经二百一十载当有外戚之簒丹眉之妖簒盗短祚极于三六当有飞龙之秀兴复祖宗又歴三七当复有黄首之妖天下大乱矣自髙祖建业至于平帝之末二百一十年而王莽簒盖因母后之亲十八年而山东贼樊子都等起实丹其眉故天下号曰赤眉于是光武以兴祚其名曰秀至于灵帝中平元年而张角起自称黄天有衆三十六万皆是黄巾故天下号曰黄巾贼至今道服由此而兴初起于邺㑹于真定诳感百姓曰苍天已死黄天立嵗名甲子年天下大吉起于邺者天下始业也㑹于真定也小民相向跪拜趋信荆扬尤甚乃弃财产流沈道路死者无数角等初以二月起兵其冬十二月悉破自光武中兴至黄巾之起未盈二百一十年而天下大乱汉祚废絶实应三七之运灵帝建宁中男子之衣好爲长服而下甚短女子好爲长裾而上甚短是阳无下而隂无上天下未欲平也后遂大乱灵帝建宁三年春河内有妇食夫河南有夫食妇夫妇隂阳二仪有情之深者也今反相食隂阳相侵岂特日月之眚哉灵帝既没天下大乱君有妄诛之暴臣有刼弑之逆兵革相残骨肉爲讐生民之祸极矣故人妖爲之先作恨而不遭辛有屠乗之论以测其情也灵帝熹平二年六月雒阳民讹言虎贲寺东壁中有黄人形容须眉良是观者数万省内悉出道路断絶到中平元年二月张角兄弟起兵冀州自号黄天三十六方四面出和将帅星布吏士外属因其疲餧牵而胜之灵帝熹平三年右校别作中有两樗树皆髙四尺许其一枝宿昔暴长长一丈余麤大一围作人状头目鬓须发俱具其五年十月壬午正殿侧有槐树皆六七围自㧞倒竖根上枝下又中平中长安城西北六七里空树中有人面生鬓其于洪范皆爲木不曲直灵帝光和元年南宫侍中寺雌鸡欲化爲雄一身毛皆似雄但头冠尚未变灵帝光和二年洛阳上西门外女子生儿两头异肩共胸俱前向以爲不祥堕地弃之自是之后朝廷霿乱政在私门上下无别二头之𧰼后董卓戮太后被以不孝之名放废天子后复害之汉元以来祸莫踰此光和四年南宫中黄门寺有一男子长九尺服白衣中黄门解步呵问汝何等人白衣妄入宫掖曰我梁伯夏后天使我爲天子步欲前收之因忽不见光和七年陈留济阳长垣济隂东郡寃句离狐界中路边生草悉作人状操持兵弩牛马龙蛇鸟兽之形白黑各如其色羽毛头目足翅皆备非但彷彿像之尤纯旧説曰近草妖也是嵗有黄巾贼起汉遂㣲弱灵帝中平元年六月壬申雒阳男子刘仓居上西门外妻生男两头共身至建安中女子生男亦两头共身中平三年八月中懐陵上有万余雀先极悲鸣已因乱鬬相杀皆断头悬着树枝枳棘到六年灵帝崩夫陵者髙大之𧰼也雀者爵也天戒若曰诸懐爵禄而尊厚者还自相害至灭亡也汉时京师宾婚嘉㑹皆作魁㒦酒酣之后续以挽歌魁㒦丧家之乐挽歌执绋相偶和之者天戒若曰国家当急殄悴诸贵乐皆死亡也自灵帝崩后京师壊灭户有兼尸虫而相食者魁㒦挽歌斯之效乎灵帝之末京师謡言曰侯非侯王非王千乗万骑上北邙到中平六年史侯登蹑至尊献帝未有爵号爲中常侍段珪等所执公卿百僚皆随其后到河上乃得还汉献帝初平中长沙有人姓桓氏死棺歛月余其母闻棺中有声发之遂生占曰至隂爲阳下人爲上其后曹公由庶士起献帝建安七年越嶲有男子化爲女子时周羣上言哀帝时亦有此变将有易代之事至二十五年献帝封山阳公建安初荆州童謡曰八九年间始欲衰至十三年无孑遗言自中兴以来荆州独全及刘表爲牧民又丰乐至建安九年当始衰始衰者谓刘表妻死诸将并零落也十三年无孑遗者表当又死因以丧败也是时华容有女子忽啼唿曰将有大丧言语过差县以爲妖言系狱月余忽于狱中哭曰刘荆州今日死华容去州数百里即遣马里騐视而刘表果死县乃出之续又歌吟曰不意李立爲贵人后无几曹公平荆州以涿郡李立字建贤爲荆州刺史建安二十五年正月魏武在洛阳起建始殿伐濯龙树而血出又掘徙梨根伤而血出魏武恶之遂寝疾是月崩是嵗爲魏文黄初元年魏黄初元年未央宫中有鹰生燕巢中口爪俱赤至青龙中明帝爲凌霄阁始搆有鹊巢其上帝以问髙堂隆对曰诗云惟鹊有巢惟鸠居之今兴起宫室而鹊来巢此宫室未成身不得居之𧰼也魏齐王嘉平初白马河出妖马夜过官牧边鸣唿衆马皆应明日见其迹大如斛行数里还入河魏景初元年有燕生巨鷇于衞国李盖家形若鹰吻似燕髙堂隆曰此魏室之大异宜防鹰扬之臣于萧墙之内其后宣帝起诛曹爽遂有魏室蜀景耀五年宫中大树无故自折谯周深忧之无所与言乃书柱曰衆而大期之㑹具而授若何复言曹者大也衆而大天下其当㑹也具而授如何复有立者乎蜀既亡咸以周言爲验吴孙权太元元年八月朔大风江海涌溢平地水深八尺㧞髙陵树二千株石碑差动吴城两门飞落明年权死吴孙亮五凤元年六月交阯稗草化爲稻昔三苗将亡五谷变种此草妖也其后亮废吴孙亮五凤二年五月阳羡县离里山大石自立是时孙皓承废故之家得复其位之应也吴孙休永安四年安吴民陈焦死七日复生穿冡出乌程孙皓承废故之家得位之祥也孙休后衣服之制上长下短又积领五六而裳居一二盖上饶奢下俭逼上有余下不足之𧰼也搜神记卷六搜神记卷七钦定四库全书搜神记卷七晋干宝撰初汉元成之世先识之士有言曰魏年有和当有开石于西三千余里系五马文曰大讨曹及魏之初兴也张掖之柳谷有开石焉始见于建安形成于黄初文备于太和周围七寻中髙一仭苍质素章龙马麟鹿凤皇仙人之𧰼粲然咸着此一事者魏晋代兴之符也至晋泰始三年张掖太守焦胜上言以留郡本国圗校今石文文字多少不同谨具圗上案其文有五马𧰼其一有人平上帻执㦸而乗之其一有若马形而不成其字有金有中有大司马有王有大吉有正有开夀其一成行曰金当取之晋武帝泰始初衣服上俭下丰着衣者皆厌腰此君衰弱臣放纵之𧰼也至元康末妇人出两裆加乎交领之上此内出外也爲车乗者茍贵轻细又数变易其形皆以白篾爲纯盖古丧车之遗𧰼晋之祸征也胡床貊槃翟之器也羌煑貊炙翟之食也自太始以来中国尚之贵人富室必畜其器吉享嘉宾皆以爲先兆也晋太康四年㑹稽郡蟛蜞及蟹皆化爲䑕甚衆覆野大食稻爲灾始成有毛肉而无骨其行不能过田畻数日之后则皆爲牝太康五年正月二龙见武库井中武库者帝王威御之器所宝藏也屋宇䆳密非龙所处是后七年藩王相害二十八年果有刘石僭窃神器皆字曰龙晋武帝太康六年南阳获两足虎虎者隂精而居乎阳金兽也南阳火名也金精入火而失其形王室乱之妖也其七年十一月景辰四角兽见于河间天戒若曰角兵𧰼也四者四方之𧰼当有兵革起于四方后河间王遂连四方之兵作爲乱阶太康九年幽州塞北有死牛头语时帝多疾病深以后事爲念而付託不以至公思瞀乱之应也太康中有鲤鱼二枚现武库屋上武库兵府鱼有鳞甲亦是兵之𩔖也鱼既极隂屋上太阳鱼现屋上𧰼至隂以兵革之祸干太阳也及惠帝初诛皇后父杨骏矢交宫阙废后爲庶人死于幽宫元康之末而贾后专制谤杀太子寻亦诛废十年之间母后之难再兴是其应也自是祸乱搆矣京房易妖曰鱼去水飞入道路兵且作初作屐者妇人圆头男子方头盖作意欲别男女也至太康中妇人皆方头屐与男无异此贾后专妬之征也晋时妇人结髪者既成以缯急束其环名曰撷子髻始自宫中天下翕然化之也其末年遂有懐惠之事太康中天下爲晋世宁之舞其舞抑手以执杯盘而反覆之歌曰晋世宁舞杯盘反覆至危也杯盘酒器也而名曰晋世宁者言时人茍且饮食之间而其智不可及逺如器在手也太康末京洛为折杨栁之歌其曲始有兵革苦辛之辞终以擒获斩截之事自后杨骏被诛太后幽死杨栁之应也晋武帝太熙元年辽东有马生角在两耳下长三寸及帝晏驾王室毒于兵祸晋惠帝元康中妇人之餙有五佩兵又以金银象角瑇瑁之属为斧钺戈㦸而戴之以当笄男女之别国之大节故服食异等今妇人而以兵器为饰葢妖之甚者也于是遂有贾后之事晋元康三年闰二月殿前六钟皆出涕五刻乃止前年贾后杀杨太后于金墉城而贾后为恶不悛故钟出涕犹伤之也惠帝之世京洛有人一身而男女二体亦能两用人道而性尤好淫天下兵乱由男女气乱而妖形作也惠帝元康中安丰有女子曰周世宁年八嵗渐化为男至十七八而气性成女体化而不尽男体成而不彻畜妻而无子元康五年三月临淄有大蛇长十许丈负二小蛇入城北门迳从市入汉城阳景王祠中不见元康五年三月吕县有流血东西百余歩其后八载而封云乱徐州杀伤数万人元康七年霹雳破城南高禖石高禖宫中求子祠也贾后妬忌将杀怀愍故天怒贾后将诛之应也元康中天下始相傚为乌杖以柱掖其后稍施其镦住则植之及怀愍之世王室多故而中都丧败元帝以藩臣树徳东方维持天下柱掖之应也元康中贵游子弟相与为散髪倮身之饮对弄婢妾逆之者伤好非之者负讥希世之士耻不与焉其后遂有刘石之乱惠帝太安元年丹阳湖熟县夏架湖有大石浮二百步而登岸百姓惊叹相告曰石来寻而石氷入建邺太安元年四月有人自云龙门入殿前北面再拜曰我当作中书监即收斩之禁庭尊秘之处今贱人竟入而门衞不觉者宫室将虚下人踰上之妖也是后帝迁长安宫阙遂空焉太安中江夏功曹张骋所乗牛忽言曰天下方乱吾甚极爲乗我何之骋及从者数人皆惊怖因绐之曰令汝还勿复言乃中道还至家未释驾犬又言曰归何早也骋益忧惧祕而不言安陆县有善卜者骋从之卜卜者曰大凶非一家之祸天下将有兵起一郡之内皆破亡乎骋还家牛又人立而行百姓聚观其秋张昌贼起先畧江夏诳曜百姓以汉祚复兴有凤凰之瑞圣人当世从军者皆绛抹头以彰火德之祥百姓波盪从乱如归骋兄弟并爲将军都尉未几而败于是一郡破残死伤过半而骋家族矣京房易妖曰牛能言如其言占吉凶元康太安之间江淮之域有败屩自聚于道多者至四五十量人或散去之投林草中明日视之悉复如故或云见貍衔而聚之世之所説屩者人之贱服而当劳辱下民之象也败者疲弊之象也道者地里四方所以交通王命所由徃来也今败屩聚于道者象下民疲病将相聚爲乱絶四方而壅王命也晋惠帝永兴元年成都王之攻长沙也反军于邺内外陈兵是夜㦸锋皆有火光遥望如悬烛就视则亡焉其后终以败亡晋懐帝永嘉元年吴郡吴县万详婢生一子鸟头两足马蹄一手无毛尾黄色大如椀永嘉五年枹罕令严根婢产一龙一女一鹅京房易传曰人生他物非人所见者皆爲天下大兵时帝承惠帝之后四海沸腾寻而陷于平阳爲逆曜所害永嘉五年吴郡嘉兴张林家有狗忽作人言云天下人俱饿死于是果有刘石之乱天下饥荒焉永嘉五年十一月有蝘䑕出延陵郭璞筮之遇临之益曰此郡之东县当有妖人欲称制者寻亦自死矣永嘉六年正月无钖县歘有四株茱萸树相樛而生状若连理先是郭璞筮延陵蝘䑕遇临之益曰后当复有妖树生若瑞而非辛螫之木也傥有此东西数百里必有作逆者及此木生其后吴兴徐馥作乱杀太守𡊮琇永嘉中夀春城内有豕生人两头而不活周馥取而观之识者云豕北方畜两头者无上也生而死不遂也天戒若曰易生专利之谋将自致倾覆也俄爲元帝所败永嘉中士大夫竞服生笺单衣识者怪之曰此古练纕之布诸侯所以服天子也今无故服之殆有应乎其后懐愍晏驾昔魏武军中无故作白帢此缟素凶丧之征也初横缝其前以别后名之曰颜帢传行之至永嘉之间稍去其缝名无颜帢而妇人束发其缓弥甚紒之坚不能自立发被于额目出而已无颜者愧之言也覆额者慙之貌也其缓弥甚者言天下亡礼与义放纵情性及其终极至于大耻也其后二年永嘉之乱四海分崩下人悲难无颜以生焉晋愍帝建兴四年西都倾覆元皇帝始爲晋王四海宅心其年十月二十二日新蔡县吏任乔妻胡氏年二十五产二女相向腹心合自腰以上脐以下各分此盖天下未一之妖也时内史吕㑹上言按瑞应圗云异根同体谓之连理异亩同颖谓之嘉禾草木之属犹以爲瑞今二人同心天垂灵象故易云二人同心其利断金休显见生于陈东之国盖四海同心之瑞不胜喜跃谨画圗上时有识者哂之君子曰知之难也以臧文仲之才犹祀爰居焉布在方册千载不忘故士不可以不学古人有言木无枝谓之瘣人不学谓之瞽当其所蔽盖阙如也可不勉乎晋元帝建武元年六月扬州大旱十二月河东地震去年十二月斩督运令史淳于伯血逆流上柱二丈三尺旋复下流四尺五寸是时淳于伯寃死遂频旱三年刑罚妄加羣隂不附则阳气胜之罚又寃气之应也晋元帝建武元年七月晋陵东门有牛生犊一体两头京房易传曰牛生子二首一身天下将分之象也元帝太兴元年四月西平地震涌水出十二月庐陵豫章武昌西陵地震涌水出山崩此王敦陵上之应也太兴元年三月武昌太守王谅有牛生子两头八足两尾共一腹不能自生十余人以绳引之子死母活其三年后苑中有牛生子一足三尾生而即死太兴二年丹阳郡吏濮阳演马生驹两头自项前别生而死此政在私门二头之象也其后王敦陵上太兴初有女子其隂在腹当脐下自中国来至江东其性淫而不产又有女子隂在首居在扬州亦性好淫京房易妖曰人生子隂在首则天下大乱若在腹则天下有事若在背则天下无后太兴中王敦镇武昌武昌灾火起兴衆救之救于此而发于彼东西南北数十处俱应数日不絶旧説所谓滥灾妄起虽兴师不能救之之谓也此臣而行君亢阳失节是时王敦陵上有无君之心故灾也太兴中兵士以绛囊縳紒识者曰紒在首爲干君道也囊者爲坤臣道也今以朱囊縳紒臣道侵君之象也爲衣者上带短才至于掖着㡌者又以带縳顶下逼上上无地也爲袴者直幅无口无杀下大之𧰼也寻而王敦谋逆再攻京师太兴四年王敦在武昌铃下仪仗生花如莲花五六日而萎落説曰易説枯杨生花何可久也今狂花生枯木又在铃阁之间言威仪之富荣华之盛皆如狂花之发不可久也其后王敦终以逆命加戮其尸旧爲羽扇柄者刻木象其骨形列羽用十取全数也初王敦南征始改爲长柄下出可捉而减其羽用八识者尤之曰夫羽扇翼之名也创爲长柄将执其柄以制其羽翼也改十爲八将未备夺已备也此殆敦之擅权以制朝廷之柄又将以无德之材欲窃非据也晋明帝太宁初武昌有大蛇常居故神祠空树中每出头从人受食京房易传曰蛇见于邑不出三年有大兵国有大忧寻有王敦之逆搜神记卷七搜神记卷八钦定四库全书搜神记卷八晋干寳撰虞舜耕于厯山得玉厯于河际之巖舜知天命在已体道不倦舜龙颜大口手握褒宋均註曰握褒手中有褒字喻从劳苦受褒饬致大祚也汤既克夏大旱七年洛川竭汤乃以身祷于桑林翦其爪发自以为牺牲祈福于上帝于是大雨即至洽于四海吕望钓于渭阳文王出游猎占曰今日猎得一狩非龙非螭非熊非罴合得帝王师果得太公于渭之阳与语大悦同车载而还武王伐纣至河上雨甚疾雷晦㝠扬波于河衆甚惧武王曰余在天下谁敢干余者风波立济鲁哀公十四年孔子夜梦三槐之间丰沛之邦有赤氤气起乃唿颜囘子夏同往观之驱车到楚西北范氏街见刍儿打麟伤其左前足束薪而覆之孔子曰儿来汝姓为谁儿曰吾姓为赤松名时乔字受纪孔子曰汝岂有所见乎儿曰吾所见一禽如麕羊头头上有角其末有肉方以是西走孔子曰天下已有主也为赤刘陈项为辅五星入井从嵗星儿发薪下麟示孔子孔子趋而往麟向孔子蒙其耳吐三卷图广三寸长八寸每卷二十四字其言赤刘当起日周亡赤气起火耀兴𤣥丘制命帝卯金孔子修春秋制孝经既成斋戒向北辰而拜吿备于天乃洪郁起白雾摩地白虹自上而下化为黄玉长三尺上有刻文孔子跪受而读之曰寳文出刘季握卯金刀在轸北字禾子天下服秦穆公时陈仓人掘地得物若羊非羊若猪非猪牵以献穆公道逢二童子童子曰此名为媪常在地食死人脑若欲杀之以栢揷其首媪曰彼二童子名为陈寳得雄者王得雌者伯陈仓人舍媪逐二童子童子化为雉飞入平林陈仓人告穆公穆公发徒大猎果得其雌又化为石置之汧渭之间至文公时为立祠陈寳其雄者飞至南阳今南阳雉县是其地也秦欲表其符故以名县每陈仓祠时有赤光长十余丈从雉县来入陈仓祠中有声殷殷如雄雉其后光武起于南阳宋大夫邢史子臣明于天道周敬王之三十七年景公问曰天道其何祥对曰后五十年五月丁亥臣将死死后五年五月丁卯吴将亡亡后五年君将终终后四百年邾王天下俄而皆如其言所云邾王天下者谓魏之兴也邾曹姓魏亦曹姓皆邾之后其年数则错未知邢史失其数耶将年代久逺注记者传而有谬也吴以草创之国信不坚固边屯守将皆质其妻子名曰保质童子少年以𩔖相与娱游者日有十数孙休永安三年三月有一异儿长四尺余年可六七嵗衣青衣忽来从羣儿戯诸儿莫之识也皆问曰尔谁家小儿今日忽来答曰见尔羣戯乐故来耳详而视之眼有光芒爚爚外射诸儿畏之重问其故儿乃荅曰尔恐我乎我非人也乃荧惑星也将有以吿尔三公归于司马诸儿大惊或走吿大人大人驰往观之儿曰舍尔去乎耸身而踓即以化矣仰而视之若曳一疋练以登天大人来者犹及见焉飘飘渐高有顷而没时吴政峻急莫敢宣也后四年而蜀亡六年而魏废二十一年而吴平是归于司马也都水马武举戴洋为都水令史洋请急还乡将赴洛梦神人谓之曰洛中当败人尽南渡后五年扬州必有天子洋信之遂不去既而皆如其梦搜神记卷八搜神记卷九钦定四库全书搜神记卷九晋干寳撰后汉中兴初汝南有应枢者生四子而尽见神光照社枢见光以问卜人卜人曰此天祥也子孙其兴乎乃探得黄金自是子孙宦学并有才名至玚七世通显车骑将军巴郡冯绲字鸿卿初为议郎发绶笥有二赤蛇可长二尺分南北走大用忧怖许季山孙宪字宁方得其先人秘要绲请使卜云此吉祥也君后三嵗当为边将东北四五里官以东为名后五年从大将军南征居无何拜尚书郎辽东太守南征将军常山张颢为梁州牧天新雨后有鸟如山鹊飞翔入市忽然坠地人争取之化为圎石颢椎破之得一金印文曰忠孝侯印颢以上闻藏之秘府后议郎汝南樊衡夷上言尧舜时旧有此官今天降印宜可复置颢后官至太尉京兆长安有张氏独处一室有鸠自外入止于牀张氏祝曰鸠来为我祸也飞上承尘为我福也即入我懐鸠飞入懐以手探之则不知鸠之所在而得一金钩遂寳之自是子孙渐富资财万倍蜀贾至长安闻之乃厚赂婢婢窃钩与贾张氏既失钩渐渐衰耗而蜀贾亦数罹穷厄不为己利或吿之曰天命也不可力求于是賷钩以反张氏张氏复昌故闗西称张氏传钩云汉征和三年三月天大雨何比干在家日中梦贵客车骑满门觉以语妻语未已而门有老妪可八十余头白求寄避雨雨甚而衣不沾渍雨止送至门乃谓比干曰公有阴徳今天钖君策以广公之子孙因出懐中符策状如简长九寸凡九百九十枚以授比干曰子孙佩印绶者当如此算魏舒字阳元任城樊人也少孤尝诣野王主人妻夜产俄而闻车马之声相问曰男也女也曰男书之十五以兵死复问寝者为谁曰魏公舒后十五载诣主人问所生儿何在曰因条桑为斧伤而死舒自知当为公矣贾谊为长沙王太傅四月庚子日有鵩鸟飞入其舍止于坐隅良久乃去谊发书占之曰野鸟入室主人将去谊忌之故作鵩鸟赋齐死生而等祸福以致命定志焉王莽居摄东郡太守翟义知其将簒汉谋举义兵兄宣教授诸生满堂羣鹅雁数十在中庭有狗从外入啮之皆死惊救之皆断头狗走出门求不知处宣大恶之数日莽夷其三族魏司马太傅懿平公孙渊斩渊父子先时渊家数有怪一犬着冠帻绛衣上屋歘有小儿蒸死甑中襄平北市生肉长围各数尺有头目口喙无手足而动揺占者曰有形不成有体无声其国灭亡吴诸葛恪征淮南归将朝㑹之夜精爽扰动通夕不寐严毕趋出犬衔引其衣恪曰犬不欲我行耶出仍入坐少顷复起犬又衔衣恪令従者逐之及入果被杀其妻在室语使婢曰尔何故血臭婢曰不也有顷愈剧又问婢曰汝眼目瞻视何以不常婢蹷然起跃头至于栋攘臂切齿而言曰诸葛公乃为孙峻所杀于是大小知恪死矣而吏兵寻至吴戍将邓喜杀猪祠神治毕悬之忽见一人头往食肉喜引弓射中之咋咋作声绕屋三日后人白喜谋叛合门被诛贾充伐吴时常屯项城军中忽失充所在充帐下都督周勤时昼寝梦见百余人录充引入一径勤惊觉闻失充乃出寻索忽覩所梦之道遂往求之果见充行至一府舍侍卫甚盛府公南面坐声色甚厉谓充曰将乱吾家事者必尔与荀勗既惑吾子又乱吾孙间使任恺黜汝而不去又使庾纯詈汝而不改今吴寇当平汝方表斩张华汝之暗戅皆此𩔖也若不悛慎当旦夕加诛充因叩头流血府公曰汝所以延日月而名器若此者是卫府之勲耳终当使系嗣死于钟虡之间大子毙于金酒之中小子困于枯木之下荀勗亦宜同然其先徳小浓故在汝后数世之外国嗣亦替言毕命去充忽然得还营颜色憔悴性理昏错经日乃复至后谧死于钟下贾后服金酒而死贾午考竟用太杖终皆如所言庾亮字文康鄢陵人镇荆州登厠忽见厠中一物如方相两眼尽赤身有光耀渐渐从土中出乃攘臂以拳击之应手有声缩入地因而寝疾术士戴洋曰昔蘓峻事公于白石祠中祈福许赛其牛从来未解故为此鬼所考不可救也明年亮果亡东阳刘宠字道𢎞居于湖熟每夜门庭自有血数升不知所从来如此三四后宠为折冲将军见遣北征将行而炊飰尽变为䖝其家人蒸炒亦变为䖝其火愈勐其䖝愈壮宠遂北征军败于坛丘为徐龛所杀搜神记卷九搜神记卷十钦定四库全书搜神记卷十晋干寳撰汉和熹邓皇后尝梦登梯以扪天体荡荡正清滑有若钟乳状乃仰噏饮之以讯诸占梦言尧梦攀天而上汤梦及天䑛之斯皆圣王之前占也吉不可言孙坚夫人吴氏孕而梦月入懐已而生策及权在孕又梦日入懐以吿坚曰妾昔懐策梦月入懐今又梦日何也坚曰日月者阴阳之精极贵之𧰼吾子孙其兴乎汉蔡茂字子礼河内懐人也初在广汉梦坐大殿极上有禾三穂茂取之得其中穂辄复失之以问主簿郭贺贺曰大殿者官府之形𧰼也极而有禾人臣之上禄也取中穂是中台之𧰼也于字禾失为秩虽曰失之乃所以禄也衮职有阙君其补之旬月而茂徴焉周擥啧者贫而好道夫妇夜耕困息卧梦天公过而哀之勑外有以给与司命按录籍云此人相贫限不过此惟有张车子应赐钱千万车子未生请以借之天公曰善曙觉言之于是夫妇戮力昼夜治生所为辄得赀至千万先时有张妪者尝往周家佣赁野合有身月满当孕便遣出外驻车屋下产得儿主人往视哀其孤寒作粥糜食之问当名汝儿作何妪曰今在车屋下而生梦天吿之名为车子周乃悟曰吾昔梦従天换钱外白以张车子钱贷我必是子也财当归之矣自是居日衰减车子长大冨于周家夏阳卢汾字士济梦入蚁穴见堂宇三间势甚危豁题其额曰审雨堂吴选曹令史刘卓病笃梦见一人以白越单衫与之言曰汝着衫污火烧便洁也卓觉果有衫在侧污辄火浣之淮南书佐刘雅梦见青蜥蜴从屋落其腹内因苦腹痛病后汉张奂为武威太守其妻梦帝与印绶登楼而歌觉以吿奂奂令占之曰夫人方生男后临此郡命终此楼后生子勐建安中果为武威太守杀刺史邯郸商州兵围急勐耻见擒乃登楼自焚而死汉灵帝梦见桓帝怒曰宋皇后有何罪过而聴用邪孽使絶其命渤海王悝既已自贬又受诛毙今宋氏及悝自诉于天上帝震怒罪在难救梦殊明察帝既觉而恐寻亦崩吴时嘉兴徐伯始病使道士吕石安神座石有弟子戴本王思二人居住海盐伯始迎之以助石昼卧梦上天北斗门下见外鞍马三匹云明日当以一迎石一迎本一迎思石梦觉语本思云如此死期可急还与家别不卒事而去伯始怪而留之曰惧不得见家也间一日三人同时死会稽谢奉与永嘉太守郭伯猷善谢忽梦郭与人于浙江上争摴蒱钱因为水神所责堕水而死已营理郭凶事及觉即往郭许共围棊良久谢云卿知吾来意否因説所梦郭闻之怅然云吾昨夜亦梦与人争钱如卿所梦何期太的的也须臾如厠便倒气絶谢为凶具一如其梦嘉兴徐泰幼丧父母叔父隗养之甚于所生隗病泰营侍甚勤是夜三更中梦二人乗船持箱上泰床头发箱出簿书示曰汝叔应死泰即于梦中叩头祈请良久二人曰汝县有同姓名人否泰思得语二人云张隗不姓徐二人云亦可强逼念汝能事叔父当为汝活之遂不复见泰觉叔病乃差搜神记卷十搜神记卷十一钦定四库全书搜神记卷十一晋干寳撰楚熊渠子夜行见寝石以为伏虎弯弓射之没金铩羽下视知其石也因复射之矢摧无迹汉世复有李广为右北平太守射虎得石亦如之刘向曰诚之至也而金石为之开况于人乎夫唱而不和动而不随中必有不全者也夫不降席而匡天下者求之已也楚王游于苑白猿在焉王令善射者射之矢数发猿搏矢而笑乃命由基由基抚弓猿即抱木而号及六国时更嬴谓魏王曰臣能为虚发而下鸟魏王曰然则射可至于此乎嬴曰可有顷闻鸟从东方来更嬴虚发而鸟下焉齐景公渡于江沅之河鼋衔左骖没之衆皆惊惕古冶子于是拔剑从之邪行五里逆行三里至于砥柱之下杀之乃鼋也左手持鼋头右手拔左骖燕跃鹄踊而出仰天大唿水为逆流三百步观者皆以为河伯也楚干将莫邪为楚王作剑三年乃成王怒欲杀之剑有雌雄其妻重身当产夫语妻曰吾为王作剑三年乃成王怒往必杀我汝若生子是男大告之曰出户望南山松生石上剑在其背于是即将雌剑往见楚王王大怒使相之剑有二一雄一雌雌来雄不来王怒即杀之莫邪子名赤比后壮乃问其母曰吾父所在母曰汝父为楚王作剑三年乃成王怒杀之去时嘱我语汝子出户望南山松生石上剑在其背于是子出户南望不见有山但覩堂前松柱下石砌之上即以斧破其背得剑日夜思欲报楚王王梦见一儿眉间广尺言欲报雠王即购之千金儿闻之亡去入山行歌客有逢者谓子年少何哭之甚悲耶曰吾干将莫邪子也楚王杀吾父吾欲报之客曰闻王购子头千金将子头与剑来为子报之儿曰幸甚即自刎两手捧头及剑奉之立僵客曰不负子也于是尸乃仆客持头往见楚王王大喜客曰此乃勇士头也当于汤镬煮之王如其言煮头三日三夕不烂头踔出汤中瞋目大怒客曰此儿头不烂愿王自往临视之是必烂也王即临之客以剑拟王王头随堕汤中客亦自拟已头头复堕汤中三首俱烂不可识别乃分其汤肉𦵏之故通名三王墓今在汝南北宜春县界汉武时苍梧贾雍为豫章太守有神术出界讨贼为贼所杀失头上马囘营中咸走来视雍雍胷中语曰战不利为贼所伤诸君视有头佳乎无头佳乎吏涕泣曰有头佳雍曰不然无头亦佳言毕遂死渤海太守史良姊一女子许嫁而不果良怒杀之断其头而归投于灶下曰当令火𦵏头语曰使君我相从何图当尔后梦见曰还君物觉而得昔所与香缨金钗之属周灵王时苌𢎞见杀蜀人因藏其血三年乃化而为碧汉武帝东游未出函谷关有物当道身长数丈其状象牛青眼而曜睛四足入土动而不徙百官惊骇东方朔乃请以酒灌之灌之数十斛而物消帝问其故答曰此名为患忧气之所生也此必是秦之狱地不然则罪人徒作之所聚夫酒忘忧故能消之也帝曰吁博物之士至于此乎后汉谅辅字汉儒广汉新都人少给佐吏浆水不交为从事大小毕举郡县歛手时夏枯旱太守自曝中庭而雨不降辅以五官掾出祷山川自誓曰辅为郡股肱不能进諌纳忠荐贤退恶调和隂阳至令天地否隔万物枯焦百姓喁喁无所控诉咎尽在辅今郡太守内省责已自曝中庭使辅谢罪为民祈福精诚恳到未有感彻辅今敢自誓若至日中无雨请以身塞无状乃积薪柴将自焚焉至日中时山气转黑起雷雨大作一郡沾润世以此称其至诚何敞吴郡人少好道艺𨼆居里以大旱民物憔悴太守庆洪遣户曹掾致谒奉印绶烦守无钖敞不受退叹而言曰郡界有灾安能得懐道因䟦涉之县驻明星屋中蝗蝝消死敞即遁去后举方正博士皆不就卒于家后汉徐栩字敬卿吴由拳人少为狱吏执法详平为小黄令时属县大蝗野无生草过小黄界飞逝不集刺史行部责栩不治栩弃官蝗应声而至刺史谢令还寺舍蝗即飞去王业字子香汉和帝时为荆州刺史每出行部沐浴斋素以祈于天地当启佐愚心无使有枉百姓在州七年惠风大行苛慝不作山无豺狼卒于湘江有二白虎低头曵尾宿卫其侧及䘮去虎踰州境忽然不见民共为立碑号曰湘江白虎墓吴时葛祚为衡阳太守郡境有大槎横水能为妖怪百姓为立庙行旅祷祀槎乃沈没不者槎浮则船为之破壊祚将去官乃大具斧斤将去民累明日当至其夜闻江中汹汹有人声徃视之槎乃移去沿流下数里驻湾中自此行者无复沈覆之患衡阳人为祚立碑曰正德祈禳神木为移曾子从仲尼在楚而心动辞归问母母曰思尔啮指孔子曰曾参之孝精感万里周畅性仁慈少至孝独与母居每出入母欲唿之常自啮其手畅即觉手痛而至治中从事未之信候畅在田使母啮手而畅即归元初二年为河南尹时夏大旱乆祷无应畅收𦵏洛阳城旁客死骸骨万余为立义冡应时澍雨王祥字休徴瑯邪人性至孝早丧亲继母朱氏不慈数譛之由是失爱于父每使扫除牛下父母有疾衣不解带母常欲生鱼时天寒冰冻祥解衣将剖冰求之冰忽自解双鲤跃出持之而归母又思黄雀炙复有黄雀数十入其幙复以供母乡里惊叹以为孝感所致王延性至孝继母卜氏尝盛冬思生鱼勑延求而不获杖之流血延寻汾叩凌而哭忽有一鱼长五尺跃出冰上延取以进母卜氏食之积日不尽于是心悟抚延如己子楚僚早失母事后母至孝母患痈肿形容日悴僚自徐徐吮之血出迨夜即得安寝乃梦一小儿语母曰若得鲤鱼食之其病即差可以延寿不然不乆死矣母觉而告僚时十二月冰冻僚乃仰天叹泣脱衣上冰卧之有一童子决僚卧处冰忽自开一双鲤鱼跃出僚将归奉其母病即愈寿至一百三十三嵗盖至孝感天神昭应如此此与王祥王延事同盛彦字翁子广陵人母王氏因疾失明彦躬自侍养母食必自哺之母疾既乆至于婢使数见捶挞婢忿恨闻彦蹔行取蛴螬炙饴之母食以为美然疑是异物宻藏以示彦彦见之抱母恸哭絶而复苏母目豁然即开于此遂愈颜含字𢎞都次嫂樊氏因疾失明医人疏方须蚺蛇胆而寻求备至无由得之含忧叹累时尝昼独坐忽有一青衣童子年可十三四持一青囊授含含开视乃蛇胆也童子逡巡出户化成青鸟飞去得胆药成嫂病即愈郭巨隆虑人也一云河内温人兄弟三人早丧父礼毕二弟求分以钱二千万二弟各取千万巨独与母居客舍夫妇佣赁以给公养居有顷妻产男巨念与儿妨事亲一也老人得食喜分儿孙减馔二也乃于野凿地欲埋儿得石盖下有黄金一釡中有丹书曰孝子郭巨黄金一釡以用赐汝于是名振天下新兴刘殷字长盛七嵗丧父哀毁过礼服丧三年未尝见齿事曾祖母王氏尝夜梦人谓之曰西篱下有粟寤而掘之得粟十五钟铭曰七年粟百石以赐孝子刘殷自是食之七嵗方尽及王氏卒夫妇毁瘠几至灭性时柩在殡而西邻失火风势甚勐殷夫妇叩殡号哭火遂灭后有二白鸠来巢其树庭杨公伯雍雒阳县人也本以侩卖为业性笃孝父母亡𦵏无终山遂家焉山髙八十里上无水公汲水作义浆于坂头行者皆饮之三年有一人就饮以一斗石子与之使至高平好地有石处种之云玉当生其中杨公未娶又语云汝后当得好妇语毕不见乃种其石数嵗时时徃视见玉子生石上人莫知也有徐氏者右北平着姓女甚有行时人求多不许公乃试求徐氏徐氏笑以为狂因戏云得白璧一双来当聴为婚公至所种玉田中得白璧五双以聘徐氏大惊遂以女妻公天子闻而异之拜为大夫乃于种玉处四角作大石柱各一丈中央一顷地名曰玉田衡农字剽卿东平人也少孤事继母至孝常宿于他舍值雷风频梦虎啮其足农唿妻相出于庭叩头三下屋忽然而壊压死者三十余人唯农夫妻获免罗威字德仁八嵗丧父事母性至孝母年七十天大寒常以身自温席而后授其处王裒字伟元城阳营陵人也父仪为文帝所杀裒庐于墓侧旦夕常至墓所拜跪攀栢悲号涕泣着树树为之枯母性畏雷母没每雷辄到墓曰裒在此郑𢎞迁临淮太守郡民徐宪在丧致哀有白鸠巢户侧𢎞举为孝亷朝廷称为白鸠郎汉时东海孝妇养姑甚谨姑曰妇养我勤苦我已老何惜余年乆累年少遂自缢死其女告官云妇杀我母官收系之拷掠毒治孝妇不堪苦楚自诬服之时于公为狱吏曰此妇养姑十余年以孝闻彻必不杀也太守不聴于公争不得理抱其狱词哭于府而去自后郡中枯旱三年不雨后太守至于公曰孝妇不当死前太守枉杀之咎当在此太守即时身祭孝妇冢因表其墓天立雨嵗大熟长老传云孝妇名周青青将死车载十丈竹竿以悬五旛立誓于衆曰青若有罪愿杀血当顺下青若枉死血当逆流既行刑已其血青黄縁旛竹而上极标又縁旛而下云犍为叔先泥和其女名雄永建三年泥和为县功曹县长赵祉遣泥和拜檄谒巴郡太守以十月乗船于城湍堕水死尸丧不得雄哀恸号咷命不图存告弟贤及夫人令勤覔父尸若求不得吾欲自沈覔之时雄年二十七有子男贡年五嵗贳年三嵗乃各作绣香囊一枚盛以金珠环预婴二子哀号之声不絶于口昆族私忧至十二月十五日父丧不得雄乗小船于父堕处哭泣数声竟自投水中旋流没底见梦告弟云至二十一日与父俱出至期如梦与父相持并浮出江县长表言郡太守肃登承上尚书乃遣户曹掾为雄立碑图象其形令知至孝河南乐羊子之妻者不知何氏之女也躬勤养姑尝有他舍鸡谬入园中姑盗杀而食之妻对鸡不食而泣姑怪问其故妻曰自伤居贫使食有他肉姑竟弃之后盗有欲犯之者乃先刼其姑妻闻操刀而出盗曰释汝刀从我者可全不从我者则杀汝姑妻仰天而叹刎颈而死盗亦不杀姑太守闻之捕杀盗贼赐妻缣帛以礼𦵏之庾衮字叔褒咸宁中大疫二兄俱亡次兄毗复殆疠气方盛父母诸弟皆出次于外衮独留不去诸父兄强之乃曰衮性不畏病遂亲自扶持昼夜不眠间复抚柩哀临不辍如此十余旬疫势既退家人乃返毗病得差衮亦无恙宋康王舍人韩慿娶妻何氏美康王夺之慿怨王囚之论为城旦妻宻遗慿书谬其辞曰其雨滛滛河大水深日出当心既而王得其书以示左右左右莫解其意臣苏贺对曰其雨滛淫言愁且思也河大水深不得徃来也日出当心心有死志也俄而慿乃自杀其妻乃隂腐其衣王与之登台妻遂自投台左右揽之衣不中手而死遗书于带曰王利其生妾利其死愿以尸骨赐慿合𦵏王怒弗聴使里人埋之冡相望也王曰尔夫妇相爱不已若能使冡合则吾弗阻也宿昔之间便有大梓木生于二冡之端旬日而大盈抱屈体相就根交于下枝错于上又有鸳鸯雌雄各一恒栖树上晨夕不去交颈悲鸣音声感人宋人哀之遂号其木曰相思树相思之名起于此也南人谓此禽即韩慿夫妇之精魂今睢阳有韩慿城其歌谣至今犹存汉末零阳郡太守史满有女悦门下书佐乃宻使侍婢取书佐盥手残水饮之遂有姙已而生子至能行太守令抱儿出使求其父儿匍匐直入书佐懐中书佐推之仆地化为水穷问之具省前事遂以女妻书佐鄱阳西有望夫冈昔县人陈明与梅氏为婚未成而妖魅诈迎妇去明诣卜者决云行西北五十里求之明如言见一大穴深邃无底以绳悬入遂得其妇乃令妇先出而明所将邻人秦文遂不取明其妇乃自誓执志登此冈而望其夫因以名焉后汉南康邓元义父伯考为尚书仆射元义还乡里妻留事姑甚谨姑憎之幽闭空室节其饮食羸露日困终无怨言时伯考怪而问之元义子朗时方数嵗言母不病但苦饥耳伯考流涕曰何意亲姑反为此祸遣归家更嫁为华仲妻仲为将作大匠妻乘朝车出元义于路旁观之谓人曰此我故妇非有他过家夫人遇之实酷本自相贵其子朗时为郎母与书皆不答与衣裳辄以烧之母不以介意母欲见之乃至亲家李氏堂上令人以他词请朗朗至见母再拜涕泣因起出母追谓之曰我几死自为汝家所弃我何罪过乃如此耶因此遂絶严遵为扬州刺史行部闻道傍女子哭声不哀问所哭者谁对云夫遭烧死遵勑吏舁尸到与语讫语吏云死人自道不烧死乃摄女令人守尸云当有枉吏白有蝇聚头所遵令披视得铁锥贯顶考问以淫杀夫汉范式字巨卿山阳金乡人也一名汜与汝南张劭为友劭字元伯二人并游太学后告归乡里式谓元伯曰后二年当还将过拜尊亲见孺子焉乃共克期日后期方至元伯具以白母请设馔以候之母曰二年之别千里结言尔何相信之审耶曰巨卿信士必不乖违母曰若然当为尔醖酒至期果到升堂拜饮尽欢而别后元伯寝疾甚笃同郡郅君章殷子征晨夜省视之元伯临终叹曰恨不见我死友子征曰吾与君章尽心于子是非死友复欲谁求元伯曰若二子者吾生友耳山阳范巨卿所谓死友也寻而卒式忽梦见元伯𤣥冕垂缨屣履而唿曰巨卿吾以某日死当以尔时𦵏永归黄泉子未忘我岂能相及式恍然觉悟悲叹泣下便服朋友之服投其𦵏日驰徃赴之未及到而丧已发引既至圹将窆而柩不肯进其母抚之曰元伯岂有望耶遂停柩移时乃见素车白马号哭而来其母望之曰是必范巨卿也既至叩丧言曰行矣元伯死生异路永从此辞会𦵏者千人咸为挥涕式因执绋而引柩于是乃前式遂留止冢次为修坟树然后乃去搜神记卷十一搜神记卷十二钦定四库全书搜神记卷十二晋干寳撰天有五气万物化成木清则仁火清则礼金清则义水清则智土清则思五气尽纯圣徳备也木浊则弱火浊则滛金浊则暴水浊则贪土浊则顽五气尽浊民之下也中土多圣人和气所交也絶域多怪物异气所产也茍禀此气必有所形茍有此形必生此性故食谷者智慧而文食草者多力而愚食桑者有丝而蛾食肉者勇㦑而悍食土者无心而不息食气者神明而长夀不食者不死而神大腰无雄细腰无雌无雄外接无雌外育三化之虫先孕后交兼爱之兽自为牝牡寄生因夫髙木女萝托乎茯苓木株于土萍植于水鸟排虚而飞兽跖实而走虫土闭而蛰鱼渊潜而处本乎天者亲上本乎地者亲下本乎时者亲旁各从其𩔖也千嵗之雉入海为蜃百年之雀入海为蛤千嵗龟鼋能与人语千嵗之狐起为美女千嵗之蛇㫁而复续百年之䑕而能相卜数之至也春分之日鹰变为鸠秋分之日鸠变为鹰时之化也故腐草之为萤也朽苇之为蛬也稻之为加虫也麦之为蝴蝶也羽翼生焉眼目成焉心智在焉此自无知化为有知而气易也寉之为麞也蛬之为虾也不失其血气而形性变也若此之𩔖不可胜论应变而动是为顺常苟错其方则为妖眚故下体生于上上体生于下气之反者也人生兽兽生人气之乱者也男化为女女化为男气之贸者也鲁牛哀得疾七日化而为虎形体变易爪牙施张其兄启户而入抟而食之方其为人不知其将为虎也方其为虎不知其尝为人也故晋太康中陈留阮士瑀伤于虺不忍其痛数嗅其疮已而双虺成于鼻中元康中歴阳纪元载客食道龟已而成瘕医以药攻之下龟子数升大如小钱头足咸备文甲皆具惟中药已死夫妻非化育之气鼻非胎孕之所享道非下物之具从此观之万物之生死也与其变化也非通神之思虽求诸已恶识所自来然朽草之为萤由乎腐也麦之为蝴蝶由乎湿也尔则万物之变皆有由也农夫止麦之化者沤之以灰圣人理万物之化者济之以道其与不然乎季桓子穿井获如土缶其中有羊焉使问之仲尼曰吾穿井而获狗何耶仲尼曰以丘所闻羊也丘闻之木石之怪䕫蝄蜽水中之怪龙罔象土中之怪曰贲羊夏鼎志曰罔象如三嵗儿赤目黒色大耳长臂赤爪索縳则可得食王子曰木精为游光金精为清明也晋惠帝元康中吴郡娄县怀瑶家忽闻地中有犬声隠隠视声发处上有小窍大如螾穴瑶以杖刺之入数尺觉有物乃掘视之得犬子雌雄各一目犹未开形大于常犬哺之而食左右咸往观焉长老或云此名犀犬得之者令家富昌宜当养之以目未开还置窟中覆以磨石宿昔发视左右无孔遂失所在瑶家积年无他祸福至太兴中吴郡太守张𢡟闻斋内牀下犬声求而不得既而地坼有二犬子取而飬之皆死其后𢡟为吴兴兵沈充所杀尸子曰地中有犬名曰地狼有人名曰无伤夏鼎志曰掘地而得狗名曰贾掘地而得豚名曰邪掘地而得人名曰聚聚无伤也此物之自然无谓鬼神而恠之然则贾与地狼名异其实一物也淮南毕万曰千嵗羊肝化为地宰蟾蜍得苽卒时为鹑此皆因气化以相感而成也吴诸葛恪为丹阳太守尝出猎两山之间有物如小儿伸手欲引人恪令伸之乃引去故地去故地即死既而叅佐闻其故以为神明恪曰此事在白泽图内曰两山之间其精如小儿见人则伸手欲引人名曰傒囊引去故地则死无谓神明而异之诸君偶未见耳王莽建国四年池阳有小人景长一尺余或乗车或步行操持万物大小各自相称三日乃止莽甚恶之自后盗贼日甚莽竟被杀管子曰涸泽数百嵗谷之不徙水之不絶者生庆忌庆忌者其状若人其长四寸衣黄衣冠黄冠戴黄盖乘小马好疾驰以其名唿之可使千里外一日反报然池阳之景者或庆忌也乎又曰涸小水精生蚳蚳者一头而两身其状若蛇长八尺以其名唿之可使取鱼鼈晋扶风杨道和夏于田中值雨至桑𣗳下霹雳下击之道和以锄格折其股遂落地不得去唇如丹目如镜毛角长三寸许状似六畜头似猕猴秦时南方有落头民其头能飞其种人部有祭祀号曰虫落故因取名焉吴时将军朱桓得一婢每夜卧后头辄飞去或从狗窦或从天牕中出入以耳为翼将晓复还数数如此傍人恠之夜中照视唯有身无头其体㣲冷气息裁属乃蒙之以被至晓头还碍被不得安两三度堕地噫咤甚愁体气甚急状若将死乃去被头复起传颈有顷和平桓以为大怪畏不敢畜乃放遣之既而详之乃知天性也时南征大将亦往往得之又尝有覆以铜盘者头不得进遂死江汉之域有貙人其先廪君之苖裔也能化为虎长沙所属蛮县东髙居民曾作槛捕虎槛发明日衆人共往格之见一亭长赤帻大冠在槛中坐因问君何以入此中亭长大怒曰昨忽被县召夜避雨遂误入此中急出我曰君见召不当有文书耶即出懐中召文书于是即出之寻视乃化为虎上山走或云貙虎化为人好着紫葛衣其足无踵虎有五指者皆是貙蜀中西南髙山之上有物与猴相𩔖长七尺能作人行善走逐人名曰猳国一名马化或曰玃猨伺道行妇女有美者辄盗取将去人不得知若有行人经过其旁皆以长绳相引犹或不免此物能别男女气臭故取女男不取也若取得人女则为家室其无子者终身不得还十年之后形皆𩔖之意亦迷惑不复思归若有子者辄抱送还其家产子皆如人形有不养者其母辄死故惧怕之无敢不养及长与人不异皆以杨为姓故今蜀中西南多诸杨率皆是猳国马化之子孙也临川间诸山有妖物来常因大风雨有声如啸能射人其所着者有顷便肿大毒有雌雄雄急而雌缓急者不过半日间缓者经宿其旁人常有以救之救之少迟则死俗名曰刀劳鬼故外书云鬼神者其祸福发扬之騐于世者也老子曰昔之得一者天得一以清地得一以宁神得一以灵谷得一以盈侯王得一以为天下贞然则天地鬼神与我并生者也气分则性异域别则形殊莫能相兼也生者主阳死者主隂性之所託各安其生太隂之中怪物存焉越地深山中有鸟大如鸠青色名曰冶鸟穿大𣗳作巢如五六升器户口径数寸周饰以土垭赤白相分状如射侯伐木者见此𣗳即避之去或夜㝠不见鸟鸟亦知人不见便鸣唤曰咄咄上去明日便宜急上咄咄下去明日便宜急下若不使去但言笑而不已者人可止伐也若有秽恶及犯其止者则有虎通夕来守人不去便伤害人此鸟白日见其形是鸟也夜听其鸣亦鸟也时有观乐者便作人形长三尺至涧中取石蠏就人炙之人不可犯也越人谓此鸟是越祝之祖也南海之外有鲛人水居如鱼不废织绩其眼泣则能出珠庐江枞阳二县境上有大青小青黒居山野之中时闻哭声多者至数十人男女大小如始䘮者邻人惊骇至彼奔赴常不见人然于哭地必有死丧率声若多则为大家声若小则为小家庐江大山之间有山都似人裸身见人便走有男女可长四五丈能相唤常在幽昩之中似魑魅鬼物汉光武中平中有物处于江水其名曰蜮一曰短狐能含沙射人所中者则身体筋急头痛发热剧者至死江人以术方抑之则得沙石于肉中诗所谓为鬼为蜮则不可测也今俗谓之溪毒先儒以为男女同川而浴滛女为主乱气所生也汉永昌郡不违县有禁水水有毒气唯十一月十二月差可渡涉自正月至十月不可渡渡辄病杀人其气中有恶物不见其形其似有声如有所投击内中木则折中人则害土俗号为鬼弹故郡有罪人徙之禁防不过十日皆死余外妇姊夫蒋士有佣客得疾下血医以中蛊乃宻以蘘荷根布席下不使知乃狂言曰食我蛊者乃张小小也乃唿小小亡云今世攻蛊多用蘘荷根往往騐蘘荷或谓嘉草鄱阳赵夀有犬蛊时陈岑诣夀忽有大黄犬六七羣出吠岑后余相伯归与夀妇食吐血几死乃屑桔梗以饮之而愈蛊有怪物若鬼其妖形变化杂𩔖殊种或为狗豕或为蛊蛇其人不自知其形状行之于百姓所中皆死荥阳郡有一家姓廖累世为蛊以此致富后取新妇不以此语之遇家人咸出唯此妇守舎忽见屋中有大缸妇试发之见有大蛇妇乃作汤灌杀之及家人归妇具白其事举家惊惋未㡬其家疾疫死亡畧尽搜神记卷十二搜神记卷十三钦定四库全书搜神记卷十三晋干寳撰泰山之东有澧泉其形如井本体是石也欲取饮者皆洗心志跪而挹之则泉出如飞多少足用若或汚漫则泉止焉盖神明之尝志者也二华之山本一山也当河河水过之而曲行河神巨灵以手擘开其上以足蹈离其下中分为两以利河流今观手迹于华岳上指掌之形具在脚迹在首阳山下至今犹存故张衡作西京赋所称巨灵赑屃髙掌逺跖以流河曲是也汉武徙南岳之祭于庐江灊县霍山之上无水庙有四镬可受四十斛至祭时水輙自满用之足了事毕即空尘土树叶莫之汚也积五十嵗嵗作四祭后但作三祭一镬自败樊东之口有樊山若天旱以火烧山即至大雨今往往有验空乘之地今名为孔寳在鲁南山之穴外有双石如桓楹起立髙数丈鲁人絃歌祭祀穴中无水每当祭时洒扫以告輙有清泉自石间出足以周事既已泉亦止其验至今存焉湘穴中有黒土嵗大旱人则共壅水以塞此穴穴淹则大雨立至秦惠王二十七年使张仪筑成都城屡頽忽有大龟浮于江至东子城东南隅而毙仪以问巫巫曰依龟筑之便就故名龟化城由拳县秦时长水县也始皇时童謡曰城门有血城当䧟没为湖有妪闻之朝朝往窥门将欲縳之妪言其故后门将以犬血涂门妪见血便走去忽有大水欲没县主簿令干入白令令曰何忽作鱼干曰明府亦作鱼遂沦为湖秦时筑城于武周塞内以备胡城将成而崩者数焉有马驰走周旋反复父老异之因依马迹以筑城城乃不崩遂名马邑其故城今在朔州汉武帝凿昆明池极深悉是灰墨无复土举朝不解以问东方朔朔曰臣愚不足以知之曰试问西域人帝以朔不知难以移问至后汉明帝时西域道人入来洛阳时有忆方朔言者乃试以武帝时灰墨问之道人云经云天地大刼将尽则刼烧此刼烧之余也乃知朔言有㫖临汜县有廖氏世老夀后移居子孙輙残折他人居其故宅复累世夀乃知是宅所为不知何故疑井水赤乃掘井左右得古人埋丹砂数十斛丹汁入井是以饮水而得夀江东名余腹者昔呉王阖闾江行食脍有余因弃中流悉化为鱼今鱼中有名吴王脍余者长数寸大者如筯犹有脍形蟛蠏也尝通夣于人自称长卿今临海人多以长卿唿之南方有虫名一名蠋又名青蚨形似蝉而稍大味辛美可食生子必依草叶大如𧖟子取其子母即飞来不以逺近虽潜取其子母必知处以母血涂钱八十一文以子血涂钱八十一文每市物或先用母钱或先用子钱皆复飞归轮转无已故淮南子术以之还钱名曰青蚨土蜂名曰蜾臝今世谓细腰之𩔖其为物雄而无雌不交不产常取桑虫或阜螽子育之则皆化成巳子亦或谓之螟蛉诗曰螟蛉有子果臝负之是也木蠧生虫羽化为蝶猬多刺故不使超踰杨栁崑仑之墟地首也是惟帝之下都故其外絶以弱水之深又环以炎火之山山上有鸟兽草木皆生育滋长于炎火之中故有火澣布非此山草木之皮枲则其鸟兽之毛也汉世西域旧献此布中间乆絶至魏初时人疑其无有文帝以为火性酷裂无含生之气着之典论明其不然之事絶智者之聼及明帝立诏三公曰先帝昔着典论不朽之格言其刋石于庙门之外及太学与石经并以永示来世至是西域使人献火浣布袈裟于是刋灭此论而天下笑之夫金之性一也以五月丙午日中铸为阳燧以十一月壬子夜半铸为隂燧汉灵帝时陈留蔡邕以数上书陈奏忤上㫖意又内宠恶之虑不免乃亡命江海逺迹吴㑹至吴吴人有烧桐以㸑者邕闻火烈声曰此良材也因请之削以为琴果有美音而其尾焦因名焦尾琴蔡邕尝至柯亭以竹为椽邕仰盼之曰良竹也取以为笛发声辽亮一云邕告吴人曰吾昔尝经㑹稽髙迁亭见屋东间第十六竹椽可为笛取用果有异声搜神记卷十三搜神记卷十四钦定四库全书搜神记卷十四晋干寳撰昔髙阳氏有同产而为夫妇帝放之于崆峒之野相抱而死神鸟以不死草覆之七年男女同体而生二头四手足是为蒙双氏髙辛氏有老妇人居于王宫得耳疾歴时医为挑治出顶虫大如茧妇人去后置于瓠中覆之以盘俄尔顶虫乃化为犬其文五色因名盘瓠遂畜之时戎吴强盛数侵邉境遣将征讨不能擒胜乃募天下有能得戎吴将军首者购金千斤封邑万户又赐以少女后盘瓠衔得一头将造王阙王诊视之即是戎吴为之奈何羣臣皆曰盘瓠是畜不可官秩又不可妻虽有功无施也少女闻之启王曰大王既以我许天下矣盘瓠衔首而来为国除害此天命使然岂狗之智力哉王者重言霸者重信不可以女子㣲躯而负明约于天下国之祸也王惧而从之令少女从盘瓠盘瓠将女上南山草木茂盛无人行迹于是女解去衣裳为仆䜿之结着独力之衣随盘瓠升山入谷止于石室之中王悲思之遣往视覔天辄风雨岭震云晦往者莫至盖经三年产六男六女盘瓠死后自相配偶因为夫妇织绩木皮染以草实好五色衣服裁制皆有尾形后母归以语王王遣使迎诸男女天不复雨衣服褊裢言语侏离饮食蹲踞好山恶都王顺其意赐以名山广泽号曰蛮夷蛮夷者外痴内黠安土重旧以其受异气于天命故待以不常之律田作贾贩无闗繻符传租税之赋有邑君长皆赐印绶冠用獭皮取其游食于水今即梁汉巴蜀武陵长沙庐江郡夷是也用糁杂鱼肉叩槽而号以祭盘瓠其俗至今故世称赤髀横裙盘瓠子孙槀离国王侍婢有娠王欲杀之婢曰有气如鸡子从天来下故我有娠后生子捐之猪圏中猪以喙嘘之徙至马枥中马复以气嘘之故得不死王疑以为天子也乃令其母收畜之名曰东明常令牧马东明善射王恐其夺己国也欲杀之东明走南至施掩冰以弓击水鱼鼈浮为桥东明得渡鱼鼈解散追兵不得渡因都王夫余古徐国宫人娠而生夘以为不祥弃之水滨有犬名鹄苍衔卵以归遂生儿为徐嗣君后鹄苍临死生角而九尾实黄龙也塟之徐里中见有狗垄在焉鬬伯比父早亡随母归在舅姑之家后长大乃奸妘子之女生子文其妘子妻耻女不嫁而生子乃弃于山中妘子游猎见虎乳一小儿归与妻言妻曰此是我女与伯比私通生此小儿我耻之送于山中妘子乃迎归养之配其女与伯比楚人因唿子文为谷乌莵仕至楚相也齐惠公之妾萧同叔子见御有身以其贱不敢言也取薪而生顷公于野又不敢举也有貍乳而鹯覆之人见而收因名曰无野是为顷公爰剑者羌豪也秦时拘执为奴𨽻后得亡去秦人追之急廹藏于穴中秦人焚之有景𧰼如虎来为蔽故得不死诸羌神之推以为君其后种落炽盛后汉定襄太守窦奉妻生子武并生一蛇奉送蛇于野中及武长大有海内俊名母死将塟未窆宾客聚集有大蛇从林草中出径来棺下委地俯仰以头击棺血涕并流状若哀恸有顷而去时人知为窦氏之祥晋懐帝永嘉中有韩媪者于野中见巨卵持归育之得婴儿字曰撅儿方四嵗刘渊筑平阳城不就募能城者撅儿应募因变为蛇令媪遗灰志其后谓媪曰凭灰筑城城可立就竟如所言渊怪之遂投入山穴间露尾数寸使者斩之忽有泉出穴中滙为池因名金龙池元帝永昌中暨阳人任谷因耕息于𣗳下忽有一人着羽衣就滛之既而不知所在谷遂有娠积月将产羽衣人复来以刀穿其隂下出一蛇子便去谷遂成宦者诣阙自陈留于宫中旧説太古之时有大人逺征家无余人唯有一女牡马一匹女亲养之穷居幽处思念其父乃戱马曰尔能为我迎得父还吾将嫁汝马既承此言乃絶缰而去径至父所父见马惊喜因取而乘之马望所自来悲鸣不已父曰此马无事如此我家得无有故乎亟乘以归为畜生有非常之情故厚加刍养马不肯食每见女出入辄喜怒奋击如此非一父怪之宻以问女女具以告父必为是故父曰勿言恐辱家门且莫出入于是伏弩射杀之暴皮于庭父行女与隣女于皮所戱以足蹙之曰汝是畜生而欲取人为妇耶招此屠剥如何自苦言未及竟马皮蹷然而起卷女以行隣女忙迫不敢救之走告其父父还求索已出失之后经数日得于大𣗳枝间女及马皮尽化为𧖟而绩于𣗳上其蠒纶理厚大异于常𧖟隣妇取而养之其收数倍因名其𣗳曰桑桑者丧也由斯百姓竞种之今世所养是也言桑𧖟者是古𧖟之余𩔖也案天官辰为马星𧖟书曰月当大火则浴其种是𧖟与马同气也周礼夏官马质禁原𧖟者注云物莫能两大禁再𧖟者为其伤马也汉礼皇后亲採桑祀𧖟神曰菀窳妇人寓氏公主公主者女之尊称也菀窳妇人先𧖟者也故今世或谓𧖟为女儿者是古之遗言也羿请不死之药于西王母嫦娥窃之以奔月将往枚筮之于有黄有黄占之曰吉翩翩归妹独将西行逢天晦芒毋恐毋惊后且大昌嫦娥遂託身于月是为蟾蠩舌埵山帝之女死化为怪草其叶鬰茂其华黄色其实如兎丝故服怪草者恒媚于人焉荥阳县南百余里有兰巖山峭㧞千丈常有双鹤素羽皦然日夕偶影翔集相传云昔有夫妇𨼆此山数百年化为双鹤不絶往来忽一旦一鹤为人所害其一鹤嵗常哀鸣至今响动巖谷莫知其年嵗也豫章新喻县男子见田中有六七女皆衣毛衣不知是鸟匍匐往得其一女所解毛衣取藏之即往就诸鸟诸鸟各飞去一鸟独不得去男子取以为妇生三女其母后使女问父知衣在积稻下得之衣而飞去后复以迎三女女亦得飞去汉灵帝时江夏黄氏之母浴盘水中乆而不起变为鼋矣婢惊走告比家人来鼋转入深渊其后时时出见初浴簮一银钗犹在其首于是黄氏累世不敢食鼋肉魏黄初中清河宋士宗母夏天于浴室里浴遣家中大小悉出独在室中良乆家人不解其意于壁穿中窥之不见人体见盆水中有一大鼈遂开户大小悉入了不与人相承尝先着银钗犹在头上相与守之啼泣无可奈何意欲求去永不可留视之积日转懈自捉出户外其去甚驶逐之不及遂便入水后数日忽还廵行宅舎如平生了无所言而去时人谓士宗应行丧治服士宗以母形虽变而生理尚存竟不治丧此与江夏黄母相似吴孙皓寳鼎元年六月晦丹阳宣骞母年八十矣亦因洗浴化为鼋其状如黄氏骞兄弟四人闭户卫之掘堂上作大坎实水其中鼋入坎游戱一二日间恒延颈外望伺户小开便轮转自跃入于深渊遂不复还汉献帝建安中东郡民家有怪无故瓮器自发訇訇作声若有人击盘案在前忽然便失鸡生子辄失去如是数嵗人甚恶之乃多作美食覆盖着一室中隂藏户间窥伺之果复重来发声如前闻便闭户周旋室中了无所见乃闇以杖挝之良乆于室隅间有所中便闻呻吟之声曰哊哊宜死开户视之得一老翁可百余嵗言语了不相当貎状颇𩔖于兽遂行推问乃于数里外得其家云失来十余年得之哀喜后嵗余复失之闻陈留界复有怪如此时人咸以为此翁搜神记卷十四搜神记卷十五钦定四库全书搜神记卷十五晋干寳撰秦始皇时有王道平长安人也少时与同村人唐叔偕女小名父喻容色俱美誓为夫妇寻王道平被差征伐落堕南国九年不归父母见女长成即聘与刘祥为妻女与道平言誓甚重不肯改事父母逼迫不免出嫁刘祥经三年忽忽不乐常思道平忿怨之深悒悒而死死经三年平还家乃诘隣人此女安在隣人云此女意在于君被父母凌逼嫁与刘祥今已死矣平问墓在何处隣人引往墓所平悲号哽咽三唿女名绕墓悲苦不能自止平乃祝曰我与汝立誓天地保其终身岂料官有牵纒致令乖隔使汝父母与刘祥既不契于初心生死永诀然汝有灵圣使我见汝生平之面若无神灵从兹而别言讫又复哀泣逡廵其女魂自墓出问平何处而来良乆契濶与君誓为夫妇以结终身父母强逼乃出聘刘祥已经三年日夕忆君结恨致死乖隔幽途然念君宿念不忘再求相慰妾身未损可以再生还为夫妇且速开冡破棺出我即活平审言乃启墓门扪看其女果活乃结束随平还家其夫刘祥闻之惊怪申诉于州县检律㫁之无条乃録状奏王王㫁归道平为妻夀一百三十嵗实谓精诚贯于天地而获感应如此晋武帝世河间郡有男女私悦许相配适寻而男从军积年不归女家更欲适之女不愿行父母逼之不得已而去寻病死其男戍还问女所在其家具説之乃至冡欲哭之叙哀而不胜其情遂发冡开棺女即苏活因负还家将养数日平复如初后夫闻乃往求之其人不还曰卿妇已死天下岂闻死人可复活耶此天赐我非卿妇也于是相讼郡县不能决以谳廷尉秘书即王导奏以精诚之至感于天地故死而更生此非常事不得以常礼㫁之请还开冡者朝廷从其议汉献帝建安中南阳贾偶字文合得病而亡时有吏将诣太山司命閲簿谓吏曰当召某郡文合何以召此人可速遣之时日暮遂至郭外𣗳下宿见一年少女独行文合问曰子𩔖衣冠何乃徒步姓氏为谁女曰某三河人父见为弋阳令昨被召来今却得还遇日暮惧获𤓰田李下之讥望君之容必是贤者是以停留依凭左右文合曰恱子之心愿交欢于今夕女曰闻之诸姑女子以贞専为徳㓗白为称文合反覆与言终无动志天明各去文合卒巳再宿停丧将殓视其靣有色扪心下稍温少顷却苏后文合欲验其实遂至弋阳脩刺谒令因问曰君女宁卒而却苏耶具説女子姿质服色言语相反覆本末令入问女所言皆同乃大惊叹竟以此女配文合焉汉建安四年二月武陵充县妇人李娥年六十嵗病卒埋于城外已十四日娥比舎有蔡仲闻娥富谓殡当有金寳乃盗发冡求金以斧剖棺斧数下娥于棺中言曰蔡仲汝䕶我头仲惊遽便出走㑹为县吏所见遂收治依法当弃市娥儿闻母活来迎出将母回去武陵太守闻娥死复生召见问事状娥对曰闻谬为司命所召到时得遣出过西门外适见外兄刘伯文惊相劳问涕泣悲哀娥语曰伯文我一日误为所召今得遣归既不知道不能独行为我得一伴否又我见召在此已十余日形体又为家人所𦵏埋归当那得自出伯文曰当为问之即遣门卒与尸曹相问司命一日误召武陵女子李娥今得遣还娥在此积日尸丧又当殡殓当作何等得出又女弱独行岂当有伴耶是吾外妹幸为便安之答曰今武陵西界有男子李黒亦得遣还便可为伴兼勅黒过娥比舎蔡仲发出娥也于是娥遂得出与伯文别伯文曰书一封以与儿佗娥遂与黒俱归事状如此太守闻之慨然叹曰天下事真不可知也乃表以为蔡仲虽发冡为鬼神所使虽欲无发势不得已宜加寛宥诏书报可太守欲验语虚实即遣马吏于西界推问李黒得之与黒语协乃致伯文书与佗佗识其纸乃是父亡时送箱中文书也表文字犹在也而书不可晓乃请费长房读之曰告佗我当从府君出案行部当以八月八日日中时武陵城南沟水畔顿汝是时必往到期悉将大小于城南待之湏臾果至但闻人马隐隐之声诣沟水便闻有唿声曰佗来汝得我所寄李娥书不耶曰即得之故来至此伯文以次唿家中大小乆之悲伤断絶曰死生异路不能数得汝消息吾亡后儿孙乃尔许大良乆谓佗曰来春大病与此一丸药以涂门户则辟来年妖疠矣言讫忽去竟不得见其形至来春武陵果大病白日皆见鬼唯伯文之家鬼不敢向费长房视药丸曰此方相脑也汉陈留考城史姁字威明年少时尝病临死谓母曰我死当复生埋我以竹杖柱于瘗上若杖折掘出我及死埋之柱如其言七日往视杖果折即掘出之已活走至井上浴平复如故后与邻船至下邳卖锄不时售云欲归人不信之曰何有千里暂得归耶答曰一宿便还即书取报以为验实一宿便还果得报考城令江夏邱丘覃贾和姊病在邻里欲急知消息请往省之路遥三千再宿还报㑹稽贺瑀字彦琚曾得疾不知人惟心下温死三日复苏云吏人将上天见官府入曲房房中有层架其上层有印中层有剑使瑀惟意所取而短不及上层取剑以出门吏问何得云得剑曰恨不得印可策百神剑惟得使社公耳疾愈果有鬼来称社公戴洋字国流吴兴长城人年十二病死五日而苏説死时天使其酒藏吏授符録给吏从幡麾将上蓬莱崑崙积石太室庐衡等山既而遣归妙解占候知吴将亡託病不仕还乡里行至濑乡经老子祠皆是洋昔死时所见使处但不复见昔物耳因问守藏应凤曰去二十余年尝有人乘马东行经老君祠而不下马未逹桥坠马死者否凤言有之所问之事多与洋同吴临海松阳人栁荣从吴相张悌至扬州荣病死船中二日军士已上岸无有埋之者忽然大呌言人缚军师人缚军师声甚激扬遂活人问之荣曰上天北斗门下卒见人缚张悌意中大愕不觉大呌言何以缚军师门下人怒荣叱逐使去荣便怖惧口余声发扬耳其日悌即战死荣至晋元帝时犹存吴国富阳人马势妇姓蒋村人应病死者蒋辄恍惚熟眠经日见病人死然后省觉觉则具説家中人不信之语人云某中病我欲杀之怒强魂难杀未即死我入其家内架上有白米飰几种鲑我暂过灶下戯婢无故犯我我打其嵴使婢当时闷絶乆之乃苏其兄病有乌衣人令杀之向其请乞终不下手醒乃语兄云当活晋咸宁二年十二月瑯邪颜畿字世都得病就医张瑳自治死于张家棺歛已乆家人迎丧旐每绕𣗳木而不可解人咸为之感伤引丧者忽颠仆称畿言曰我夀命未应死但服药太多伤我五脏耳今当复活慎无𦵏也其父拊而祝之曰若尔有命当复更生岂非骨肉所愿今但欲还家不尔塟也旐乃解及还家其妇夣之曰吾当复生可急开棺妇便説之其夕母及家人又夣之即欲开棺而父不聼其弟含时尚少乃慨然曰非常之事自古有之今灵异至此开棺之痛孰与不开相负父母从之乃共发棺果有生验以手刮棺指爪尽伤然气息甚㣲存亡不分矣于是急以绵饮沥口能咽遂与出之将䕶累月饮食稍多能开目视瞻屈伸手足不与人相当不能言语饮食所须托之以夣如此者十余年家人疲于供䕶不复得操事含乃弃絶人事躬亲侍养以知名州党后更衰劣卒复还死焉羊祜年五嵗时令乳母取所㺯金镮乳母曰汝先无此物祜即诣邻人李氏东垣桑𣗳中探得之主人惊曰此吾亡儿所失物也云何持去乳母具言之李氏悲惋时人异之汉末闗中大乱有发前汉宫人冡者宫人犹活既出平复如旧魏郭后爱念之録置宫内常置左右问汉时宫中事説之了了皆有次绪郭后崩哭泣过哀遂死魏时太原发冡破棺棺中有一生妇人将出与语生人也送之京师问其本事不知也视其冡上𣗳木可三十嵗不知此妇人三十嵗常生于地中耶将一朝歘生偶与发冡者㑹也晋世杜钖字世嘏家塟而婢误不得出后十余年开冡祔塟而婢尚生云其始如瞑目有顷渐觉问之自谓当一再宿耳初婢埋时年十五六及开冡后姿质如故更生十五六年嫁之有子汉桓帝冯贵人病亡灵帝时有盗贼发冡七十余年颜色如故但肉小冷羣贼共奸通之至鬭争相杀然后事觉后窦太后家被诛欲以冯贵人配食下邳陈公逹议以贵人虽是先帝所幸尸体秽汚不宜配至尊乃以窦太后配食吴孙休时戍将于广陵掘诸冡取版以治城所壊甚多复发一大冡内有重阁户扇皆枢转可开闭四周为徼道通车其髙可以乘马又铸铜人数十长五尺皆大冠朱衣执剑侍列灵坐皆刻铜人背后石壁言殿中将军或言侍郎常侍似公侯之冡破其棺棺中有人髪已班白衣冠鲜明面体如生人棺中云母厚尺许以白玉璧三十枚借尸兵人辈共举出死人以倚冡壁有一玉长尺许形似冬𤓰从死人懐中透出堕地两耳及孔鼻中皆有黄金如枣许大汉广川王好发冡发栾书冡其棺柩明器悉毁烂无余唯有一白狐见人惊走左右逐之不得㦸伤其左足是夕王夣一丈夫须眉尽白来谓王曰何故伤吾左足乃以杖叩王左足王觉肿痛即生疮至死不差搜神记卷十五搜神记卷十六钦定四库全书搜神记卷十六晋干寳撰昔颛顼氏有三子死而为疫鬼一居江水为疟鬼一居若水为魍魉鬼一居人宫室善惊人小儿为小鬼于是正嵗命方相氏帅肆傩以驱疫鬼挽歌者丧家之乐执绋者相和之声也挽歌辞有薤露蒿里二章汉田横门人作横自杀门人伤之悲歌言人如薤上露易稀灭亦谓人死精魂归于蒿里故有二章阮瞻字千里素执无鬼论物莫能难每自谓此理足以辨正幽明忽有一客通名诣瞻寒温毕聊谈名理客甚有才辨瞻与之言良乆及鬼神之事反复甚苦客遂屈乃作色曰鬼神古今圣贤所共传君何得独言无即仆便是鬼于是变为异形湏臾消灭瞻黙然意色太恶嵗余病卒吴兴施续为寻阳督能言论有门生亦有理意常秉无鬼论忽有一黒衣白袷客来与共语遂及鬼神移日客辞屈乃曰君辞巧理不足仆即是鬼何以云无问鬼何以来答曰受使来取君期尽明日食时门生请乞酸苦鬼问有人似君者否门生云施续帐下都督与仆相似便与俱徃与都督对坐鬼手中出一鐡凿可尺余安着都督头便举椎打之都督云头觉㣲痛向来转剧食顷便亡蒋济字子通楚国平阿人也仕魏为领军将军其妇夣见亡儿涕泣曰死生异路我生时为卿相子孙今在地下为泰山伍伯憔悴困苦不可复言今太庙西讴士孙阿见召为泰山令愿母为白侯属阿令转我得乐处言讫母忽然惊寤明日以白济济曰夣为虚耳不足怪也日暮复夣曰我来迎新君止在庙下未发之顷暂得来归新君明日日中当发临发多事不复得归永辞于此侯气彊难感悟故自诉于母愿重启侯何惜不一试验之遂道阿之形状言甚备悉天明母重启济虽云夣不足怪此何太适适亦何惜不一验之济乃遣人诣太庙下推问孙阿果得之形状证验悉如儿言济涕泣曰㡬负吾儿于是乃见孙阿具语其事阿不惧当死而喜得为泰山令惟恐济言不信也曰若如节下言阿之愿也不知贤子欲得何职济曰随地下乐者与之阿曰辄当奉教乃厚赏之言讫遣还济欲速知其验从领军门至庙下十步安一人以传消息辰时传阿心痛巳时传阿剧日中传阿亡济曰虽哀吾儿之不幸且喜亡者有知后月余儿复来语母曰巳得转为録事矣汉不其县有孤竹城古孤竹君之国也灵帝光和元年辽西人见辽水中有浮棺欲斫破之棺中人语曰我是伯夷之弟孤竹君也海水坏我棺椁是以漂流汝斫我何为人惧不敢斫因为立庙祠祀吏民有欲发视者皆无病而死温序字公次太原祈人也任䕶军校尉行部至陇西为隗嚣将所刼欲生降之序大怒以节挝杀人贼趋欲杀序荀宇止之曰义士欲死节赐剑令自裁序受剑衔须着口中叹曰无令须污土遂伏剑死更始怜之送𦵏到洛阳城旁为筑冡长子夀为印平侯梦序告之曰乆客思乡夀即弃官上书乞骸骨归塟帝许之汉南阳文颕字叔长建安中为甘陵府丞过界止宿夜三鼓时梦见一人跪前曰昔我先人塟我于此水来湍墓棺木溺渍水处半然无以自温闻君在此故来相依欲屈明日暂住须臾幸为相迁髙燥处鬼披衣示颕而皆沾湿颕心怆然即寤语诸左右曰夣为虚耳亦何足怪颕乃还眠向寐复夣见谓颕曰我以穷苦告君奈何不相愍悼乎颕夣中问曰子为谁对曰吾本赵人今属汪芒氏之神颕曰子棺今何所在对曰近在君帐北十数步水侧枯杨𣗳下即是吾也天将明不复得见君必念之颕答曰喏忽然便寤天明可发颕曰虽云梦不足恠此何太适左右曰亦何惜须臾不验之耶颕即起率十数人将导顺水上果得一枯杨曰是矣掘其下未㡬果得棺棺甚朽壊没半水中颕谓左右曰向闻于人谓之虚矣世俗所传不可无验为移其棺𦵏之而去汉九江何敞为交州刺史行部到苍梧郡髙安县暮宿鹄奔亭夜犹未半有一女从楼下出唿曰妾姓苏名娥字始珠本居广信县脩里人早失父母又无兄弟嫁与同县施氏薄命夫死有杂缯帛百二十匹及婢一人名致富妾孤穷羸弱不能自振欲之傍县卖缯从同县男子王伯赁车牛一乘直钱万二千载妾并缯令致富执辔乃以前年四月十日到此亭外于时日已向暮行人断絶不敢复进因即留止致富暴得腹痛妾之亭长舎乞浆取火亭长龚夀操戈持㦸来至车旁问妾曰夫人从何所来车上所载何物丈夫安在何故独行妾应曰何劳问之夀因持妾臂曰少年爱有色冀可乐也妾惧怖不从夀即持刀刺胁下一创立死又刺致富亦死夀掘楼下合埋妾在下婢在上取财物去杀牛烧车车釭及牛骨贮亭东空井中妾既寃死痛感皇天无所告诉故来自归于明使君敞曰今欲发出汝尸以何为验女曰妾上下着白衣青丝履犹未朽也愿访乡里以骸骨归死夫掘之果然敞乃驰还遣吏捕捉拷问具服下广信县验问与娥语合夀父母兄弟悉捕系狱敞表夀常律杀人不至族诛然夀为恶首𨼆宻数年王法自所不免令鬼神诉者千载无一请皆斩之以明鬼神以助隂诛上报听之濡须口有大船船覆在水中水小时便出见长老云是曹公船尝有渔人夜宿其旁以船系之但闻竽笛絃歌之音又香气非常渔人始得眠梦人驱遣云勿近官妓相传云曹公载妓船覆于此至今在焉夏侯恺字万仁因病死宗人儿茍奴素见鬼见恺数归欲取马并病其妻着平上帻单衣入坐生时西壁大牀就人覔茶饮诸仲务一女显姨嫁为米元宗妻产亡于家俗闻产亡者以墨㸃面其母不忍仲务宻自㸃之无人见者元宗为始新县丞梦其妻来上牀分明见新白粧面上有黒㸃晋世新蔡王昭平犊车在㕔事上夜无故自入斋室中触壁而出后又数闻唿噪攻击之声四面而来昭乃聚衆设弓弩战鬭之备指声弓弩俱发而鬼应声接矢数枚皆倒入土中吴赤乌三年句章民杨度至余姚夜行有一年少持琵琶求寄载度受之鼓琵琶数十曲曲毕乃吐舌擘目以怖度而去复行二十里许又见一老父自云姓王名戒因复载之谓曰鬼工鼓琵琶甚哀戒曰我亦能鼓即是向鬼复擘眼吐舌度怖㡬死瑯邪秦巨伯年六十尝夜行饮酒道经蓬山庙忽见其两孙迎之扶持百余步便捉伯颈着地骂老奴汝某日捶我我今当杀汝伯思惟某时信捶此孙伯乃佯死乃置伯去伯归家欲治两孙两孙惊惋叩头言为子孙宁可有此恐是鬼魅乞更试之伯意悟数日乃诈醉行此庙间复见两孙来扶持伯伯乃急持鬼动作不得达家乃是两人也伯着火炙之腹背俱焦坼出着庭中夜皆亡去伯恨不得杀之后月余又佯酒醉夜行懐刄以去家不知也极夜不还其孙恐又为此鬼所困乃俱徃迎伯伯竟刺杀之汉武建元年东莱人姓池家常作酒一日见三竒客共持面饭至索其酒饮饮竟而去顷之有人来云见三鬼酣醉于林中吴先主杀武卫兵钱小小形见大街顾借赁人吴永使永送书与街南庙借木马二匹以酒噀之皆成好马鞍勒俱全南阳宋定伯年少时夜行逢鬼问之鬼言我是鬼鬼问汝复谁定伯诳之言我亦鬼鬼问欲至何所答曰欲至宛市鬼言我亦欲至宛市遂行数里鬼言步行太迟可共递相担何如定伯曰大善鬼便先担定伯数里鬼言卿太重将非鬼也定伯言我新鬼故身重耳定伯因复担鬼鬼畧无重如是再三定伯复言我新鬼不知有何所畏忌鬼答言惟不喜人唾于是共行道遇水定伯令鬼先渡聼之了然无声音定伯自渡漕漼作声鬼复言何以有声定伯曰新死不习渡水故耳勿怪吾也行欲至宛市定伯便担鬼着肩上急执之鬼大唿声咋咋然索下不复听之径至宛市中下着地化为一羊便卖之恐其变化唾之得钱千五百乃去当时石崇有言定伯卖鬼得钱千五吴王夫差女小名曰紫玉年十八才貌俱美童子韩重年十九有道术女恱之私交信问许为之妻重学于齐鲁之间临去属其父母使求婚王怒不与女玉结气死塟阊门之外三年重归诘其父母父母曰王大怒玉结气死已塟矣重哭泣哀恸具牲币往弔于墓前玉魂从墓出见重流涕谓曰昔尔行之后令二亲从王相求度必克从大愿不图别后遭命奈何玉乃左顾宛颈而歌曰南山有乌北山张罗乌既髙飞罗将奈何意欲从君䜛言孔多悲结生疾没命黄垆命之不造冤如之何羽族之长名为凤凰一日失雄三年感伤虽有衆鸟不为匹双故见鄙姿逢君辉光身逺心近何当暂忘歌毕歔欷流涕要重还冢重曰死生异路惧有尤愆不敢承命玉曰死生异路吾亦知之然仐一别永无后期子将畏我为鬼而祸子乎欲诚所奉宁不相信重感其言送之还冡玉与之饮䜩留三日三夜尽夫妇之礼临出取径寸明珠以送重曰既毁其名又絶其愿复何言哉时节自爱若至吾家致敬大王重既出遂诣王自説其事王大怒曰吾女既死而重造讹言以玷秽亡灵此不过发冡取物託以鬼神趣收重重走脱至玉墓所诉之玉曰无忧今归白王王粧梳忽见玉惊愕悲喜问曰尔縁何生玉跪而言曰昔诸生韩重来求玉大王不许玉名毁义絶自致身亡重从逺还闻玉已死故赍牲币诣冡弔唁感其笃终辄与相见因以珠遗之不为发冡愿勿推治夫人闻之出而抱之玉如烟然陇西辛道度者游学至雍州城四五里比见一大宅有青衣女子在门度诣门下求飱女子入告秦女女命召入度趋入阁中秦女于西榻而坐度称姓名叙起居既毕命东榻而坐即治饮馔食讫女谓度曰我秦闵王女出聘曹国不幸无夫而亡亡来已二十三年独居此宅今日君来愿为夫妇经三宿三日后女即自言曰君是生人我鬼也共君宿契此㑹可三宵不可乆居当有祸矣然兹信宿未悉绸缪既已分飞将何表信于郎即命取床后盒子开之取金枕一枚与度为信乃分袂泣别即遣青衣送出门外未逾数步不见舎宇惟有一冡度当时荒忙出走视其金枕在懐乃无异变寻至秦国以枕于市货之恰遇秦妃东游亲见度卖金枕疑而索看诘度何处得来度具以告妃闻悲泣不能自胜然向疑耳乃遣人发冡启柩视之原塟悉在唯不见枕解体看之交情宛若秦妃始信之叹曰我女大圣死经二十三年犹能与生人交往此是我真女壻也遂封度为驸马都尉赐金帛车马令还本国因此以来后人名女壻为驸马今之国壻亦为驸马矣汉谈生者年四十无妇常感激读诗经夜半有女子年可十五六姿颜服饰天下无双来就生为夫妇之言曰我与人不同勿以火照我也三年之后方可照耳与为夫妇生一儿已二嵗不能忍夜伺其寝后盗照视之其腰已上生肉如人腰已下但有枯骨妇觉遂言曰君负我我垂生矣何不能忍一嵗而竟相照也生辞谢涕泣不可复止云与君虽大义永离然顾念我儿若贫不能自偕活者暂随我去方遗君物生随之去入华堂室宇器物不凡以一珠袍与之曰可以自给裂取生衣裾留之而去后生持袍诣市睢阳王家买之得钱千万王识之曰是我女袍那得在市此必发冡乃取拷之生具以实对王犹不信乃视女冡冡完如故发视之棺盖下果得衣裾唿其儿视正𩔖王女王乃信之即召谈生复赐遗之以为女壻表其儿为郎中卢充者范阳人家西三十里有崔少府墓充年二十先冬至一日出宅西猎戱见一麞举弓而射中之麞倒复起充因逐之不觉逺忽见道北一里许髙门瓦屋四周有如府舎不复见麞门中一铃下唱客前充问此何府也答曰少府府也充曰我衣恶那得见少府即有一人提一幞新衣曰府君以此遗郎充便着讫进见少府展姓名酒炙数行谓充曰尊府君不以仆门鄙陋近得书为君索小女婚故相迎耳便以书示充充父亡时虽小然已识父手迹即欷歔无复辞免便勑内卢郎已来可令女郎粧严且语充云君可就东廊及至黄昏内白女郎粧严已毕充既至东廊女已下车立席头却共拜时为三日给食三日毕崔谓充曰君可归矣女有娠相若生男当以相还无相疑生女当留自养敕外严车送客充便辞出崔送至中门执手涕零出门见一犊车驾青衣又见本所着衣及弓箭故在门外寻传教将一人提幞衣与充相问曰姻援始尔别甚怅恨今复致衣一袭被褥自副充上车去如电逝湏臾至家家人相见悲喜推问知崔是亡人而入其墓追以懊惋别后四年三月三日充临水戱忽见水旁有二犊车乍沉乍浮既而近岸同坐皆见而充往开车后户见崔氏女与三嵗男共载充见之忻然欲捉其手女举手指后车曰府君见人即见少府充往问讯女抱儿还充又与金鋺并赠诗曰煌煌灵䒦质光丽何猗猗华艶当时显嘉异表神竒含英未及秀中夏罹霜萎荣耀长幽灭世路永无施不悟隂阳运哲人忽来仪㑹浅离别速皆由灵与祗何以赠余亲金鋺可頥儿恩爱从此别断肠伤肝脾充取儿鋺及诗忽然不见二车处充将儿还四坐谓是鬼魅佥遥唾之形如故问儿谁是汝父儿径就充怀衆初怪恶传省其诗慨然叹死生之𤣥通也充后乘车入市卖鋺髙举其价不欲速售冀有识歘有一老婢识此还白大家曰市中见一人乘车卖崔氏女郎棺中鋺大家即崔氏亲姨母也遣儿视之果如其婢言上车叙姓名语充曰昔我姨嫁少府生女未出而亡家亲痛之赠一金鋺着棺中可説得鋺本末充以事对此儿亦为之悲咽赍还白母母即令诣充家迎儿视之诸亲悉集儿有崔氏之状又复似充貌儿鋺俱验姨母曰我外甥三月末间产父曰春煖温也愿休强也即字温休温休者盖幽婚也其兆先彰矣儿遂成令器厯郡守二千石子孙冠盖相承至今其后植字子干有名天下后汉时汝南汝阳西门亭有鬼魅宾客止宿辄有死亡其厉厌者皆亡髪失精寻问其故云先时颇已有怪物其后郡侍奉掾宜禄郑竒来去亭六七里有一端正妇人乞寄载竒初难之然后上车入亭趋至楼下亭卒白楼不可上竒云吾不恐也时亦昏暝遂上楼与妇人栖宿未明发去亭卒上楼扫除见一死妇大惊走白亭长亭长击鼓㑹诸庐吏共集诊之乃亭西北八里吴氏妇新亡夜临殡火灭及火至失之其家即持去竒发行数里腹痛到南顿利阳亭加剧物故楼遂无敢复上颍川钟繇字元常尝数月不朝㑹意性异常或问其故云常有好妇来美丽非凡问者曰必是鬼物可杀之妇人后往不即前止户外繇问何以曰公有相杀意繇曰无此勤勤唿之乃入繇意恨有不忍之心然犹斫之伤髀妇人即出以新绵拭血竟路明日使人寻迹之至一大冡木中有好妇人形体如生人着白练衫丹绣裲裆伤左髀以裲裆中绵拭血搜神记卷十六搜神记卷十七钦定四库全书搜神记卷十七晋干寳撰陈国张汉直到南阳从京兆尹延叔坚学左氏传行后数月鬼物持其妹为之扬言曰我病死丧在陌上常苦饥寒操二三量不借挂屋后楮上传子方送我五百钱在北墉下皆亡取之又买李幼一头牛本劵在书箧中往索取之悉如其言妇尚不知有此妹新从聓家来非其所及家人哀伤益以为审父母诸弟衰绖到来迎䘮去舎数里遇汉直与诸生十余人相追汉直顾见家人恠其如此家见汉直谓其鬼也怅惘良乆汉直乃前为父拜説其本末且悲且喜凡所闻见若此非一得知妖物之为汉陈留外黄范丹字史云少为尉从佐使檄谒督邮丹有志节自恚为厮役小吏乃于陈留大泽中杀所乘马捐弃官帻诈逢刼者有神下其家曰我史云也为刼人所杀疾取我衣于陈留大泽中家取得一帻丹遂之南郡转入三辅从英贤游学十三年乃归家人不复识焉陈留人髙其志行及没号曰贞节先生吴人费季乆客于椘时道多刼妻常忧之季与同軰旅宿庐山下各相问出家㡬时季曰吾去家已数年矣临来与妻别就求金钗以行欲观其志当与吾否耳得钗乃以着户楣上临发失与道此钗故当在户上也尔夕其妻梦季曰吾行遇盗死已二年若不信吾言吾行时取汝钗遂不以行留在户楣上可往取之妻觉揣钗得之家遂发丧后一年余季乃归还余姚虞定国有好仪容同县苏氏女亦有美色定国常见恱之后见定国来主人留宿中夜告苏公曰贤女令色意甚钦之此夕能令暂出否主人以其乡里贵人便令女出从之往来渐数语苏公云无以相报若有官事某为君任之主人喜自尔后有役召事往造定国定国大惊曰都未尝面命何由便尔此必有异具説之定国曰仆宁肯请人之父而滛人之女若复见来便当斫之后果得怪吴孙皓世淮南内史朱诞字永长为建安太守诞给使妻有鬼病其夫疑之为奸后出行宻穿壁隙窥之正见妻在机中织遥瞻桑𣗳上向之言笑给使仰视𣗳有一年少人可十四五衣青衿袖青幧头给使以为信人也张弩射之化为鸣蝉其大如箕翔然飞去妻亦应声惊曰噫人射汝给使恠其故后乆时给使见二小儿在陌上共语曰何以不复见汝其一即𣗳上小儿也答曰前不遇为人所射病疮积时彼儿曰今何如曰赖朱府君梁上膏以傅之得愈给使白诞曰人盗君膏药颇知之否诞曰吾膏乆致梁上人安得盗之给使曰不然府君视之诞殊不信试为视之封题如故诞曰小人故妄言膏自如故给使曰试开之则膏去半为掊刮见有趾迹诞因大惊乃详问之具道本末吴时嘉兴倪彦思居县西埏里忽见鬼魅入其家与人语饮食如人惟不见形彦思奴婢有窃骂大家者云今当以语彦思治之无敢詈之者彦思有小妻魅从求之彦思乃迎道士逐之酒殽既设魅乃取厠中草粪布着其上道士便盛击鼓召请诸神魅乃取虎伏于神座上吹作角声音有顷道士忽觉背上冷惊起解衣乃伏虎也于是道士罢去彦思夜于被中窃与妪语共患此魅魅即屋梁上谓彦思曰汝与妇道吾吾今当截汝屋梁即隆隆有声彦思惧梁断取火照视魅即灭火截梁声愈急彦思惧屋壊大小悉遣出更取火视梁如故魅大笑问彦思复道吾否郡中典农闻之曰此神正当是狸物耳魅即往谓典农曰汝取官若干百斛谷藏着某处为吏汚秽而敢论吾今当白于官将人取汝所盗谷典农大怖而谢之自后无敢道者三年后去不知所在魏黄初中顿丘界有人骑马夜行见道中有一物大如兎两眼如镜跳跃马前令不得前人遂惊惧堕马魅便就地捉之惊怖暴死良乆得甦甦已失魅不知所在乃更上马前行数里逢一人相问讯已因説向者事变如此今相得为伴甚欢人曰我独行得君为伴快不可言君马行疾且前我在后相随也遂共行语曰向者物何如乃令君怖惧耶对曰其身如兎两眼如镜形甚可恶伴曰试顾视我耶人顾视之犹复是也魅便跳上马人遂堕地怖死家人怪马独归即行推索乃于道邉得之宿昔乃苏説状如是袁绍字本初在冀州有神出河东号度朔君百姓共为立庙庙有主簿大福陈留蔡庸为清河太守过谒庙有子名道亡已三十年度朔君为庸设酒曰贵子昔来欲相见湏臾子来度朔君自云父祖昔作兖州有一士姓苏母病往祷主簿云君逢天士留待闻西北有鼓声而君至湏臾一客来着皂角单衣头上五色毛长数寸去后复一人着白布单衣髙冠冠似鱼头谓君曰昔临庐山共食白李忆之未乆已三千嵗日月易得使人怅然去后君为士曰先来南海君也士是书生君明通五经善礼记与士论礼士不如也士乞救母病君曰卿所居东有故桥人壊之此桥所行卿母犯之能复桥便差曹公讨袁谭使人从庙换千疋绢君不与曹公遣张郃毁庙未至百里君遣兵数万方道而来郃未逹二里云雾绕郃军不知庙处君语主簿曹公气盛宜避之后苏并隣家有神下识君声云昔移入湖濶絶三年乃遣人与曹公相闻欲修故庙地衰不中居欲寄住公曰甚善治城北楼以居之数日曹公猎得物大如麑大足色白如雪毛软滑可爱公以摩面莫能名也夜闻楼上哭云小儿出行不还公抚掌曰此子言真衰也晨将数百犬绕楼下犬得气冲突内外见有物大如驴自投楼下犬杀之庙神乃絶临川陈臣家大富永初元年臣在斋中坐其宅内有一町筋竹白日忽见一人长丈余面如方相从竹中出迳语陈臣我在家多年汝不知今辞汝去当令汝知之去一月许日家大失火奴婢顿死一年中便大贫东莱有一家姓陈家百余口朝炊釜不沸举甑看之忽有一白头公从釡中出便诣师卜卜云此大怪应灭门便归大作械械成使置门壁下坚闭门在内有马骑麾盖来扣门者慎勿应乃归合手伐得百余械置门屋下果有人至唿不应主帅大怒令縁门入从人闚门内见大小械百余出门还説如此帅大惶惋语左右曰教速来不速来遂无一人当去何以解罪也从此北行可八十里有一百三口取以当之后十日此家死亡都尽此家亦姓陈云晋惠帝永康元年京师得异鸟莫能名赵王伦使人持出周旋城邑市以问人即日宫西有一小儿见之遂自言曰服留鸟持者还白伦伦使更求又见之乃将入宫宻笼鸟并闭小儿于户中明日往视悉不复见南康郡南东望山有三人入山见山顶有果𣗳衆果毕植行列整齐如人行甘子正熟三人共食致饱乃懐二枚欲出示人闻空中语云催放双甘乃听汝去秦瞻居曲阿彭皇野忽有如蛇突入其脑中蛇来先闻臭气便于鼻中入盘其头中觉哄哄仅闻其脑间食声咂咂数日而出寻复来取手巾缚鼻口亦被入积年无他病惟患头痛搜神记卷十七搜神记卷十八钦定四库全书搜神记卷十八晋干寳撰魏景初中咸阳县吏王臣家有怪无故闻拍手相唿伺无所见其母夜作勌就枕寝息有顷复闻灶下有唿声曰文约何以不来头下枕应曰我见枕不能往汝可来就我饮至明乃飰臿也即聚烧之其怪遂絶魏郡张奋者家本巨富忽衰老财散遂卖宅与程应应入居举家病疾转卖隣人阿文文先独持大刀暮入北堂中梁上至三更竟忽有一人长丈余髙冠黄衣升堂唿曰细腰细腰应喏曰舎中何以有生人气也答曰无之便去湏臾有一髙冠青衣者次之又有髙冠白衣者问答并如前及将曙文乃下堂中如向法唿之问曰黄衣者为谁曰金也在堂西壁下青衣者为谁曰钱也在堂前井邉五步白衣者为谁曰银也在墻东北角柱下汝复为谁曰我杵也今在灶下及晓文按次掘之得金银五百斤钱千万贯仍取杵焚之由此大富宅遂清宁秦时武都故道有怒特祠祠上生梓𣗳秦文公二十七年使人伐之辄有大风雨𣗳创随合经日不断文公乃益发卒持斧者至四十人犹不断士疲还息其一人伤足不能行卧𣗳下闻鬼语𣗳神曰劳乎攻战其一人曰何足为劳又曰秦公将必不休如之何答曰秦公其如予何又曰秦若使三百人被髪以朱丝绕𣗳赭衣灰坌伐汝汝得不困耶神寂无言明日病人语所闻公于是令人皆衣赭随斫创坌以灰𣗳㫁中有一青牛出走入丰水中其后青牛出丰水中使骑击之不胜有骑堕地复上髻解被髪牛畏之乃入水不敢出故秦自是置旄头骑庐江龙舒县陆亭流水邉有一大𣗳髙数十丈常有黄鸟数千枚巢其上时乆旱长老共相谓曰彼𣗳常有黄气或有神灵可以祈雨因以酒脯往亭中有寡妇李宪者夜起室中忽见一妇人着绣衣自称曰我𣗳神黄祖也能兴云雨以汝性洁佐汝为生朝来父老皆欲祈雨吾已求之于帝明日日中大雨至期果雨遂为立祠宪曰诸卿在此吾居近水当致少鲤鱼言讫有鲤鱼数十头飞集堂下坐者莫不惊悚如此嵗余神曰将有大兵今辞汝去留一玉环曰持此可以避难后刘表袁术相攻龙舒之民皆徙去唯宪里不被兵魏桂阳太守江夏张辽字叔髙去鄢陵家居买田田中有大𣗳十余围枝叶扶疎盖地数亩不生谷遣客伐之斧数下有赤汁六七斗出客惊怖归白叔髙叔髙大怒曰𣗳老汁赤如何得怪因自严行复斫之血大流洒叔髙使先斫其枝上有一空处见白头公可长四五尺突出往赴叔髙髙以刀逆格之如此凡杀四五头并死左右皆惊怖伏地叔髙神虑怡然如旧徐熟视非人非兽遂伐其木此所谓木石之怪䕫蝄蜽者乎是嵗应司空辟侍御史兖州刺史以二千石之尊过乡里荐祝祖考白日绣衣荣羡竟无他恠吴先主时陆敬叔为建安太守使人伐大樟𣗳下数斧忽有血出𣗳断有物人面狗身从𣗳中出敬叔曰此名彭侯乃烹食之其味如狗白泽图曰木之精名彭侯状如黒狗无尾可烹食之吴时有梓𣗳巨围叶广丈余垂柯数亩呉王伐𣗳作船使童男女三十人牵挽之船自飞下水男女皆溺死至今潭中时有唱唤督进之音也董仲舒下帷讲诵有客来诣舒知其非常客又云欲雨舒戱之曰巢居知风穴居知雨卿非狐狸则是鼷䑕客遂化为老狸张华字茂先晋惠帝时为司空于时燕昭王墓前有一斑狐积年能为变幻乃变作一书生欲诣张公过问墓前华表曰以我才貌可得见张司空否华表曰子之妙解无为不可但张公智度恐难笼络出必遇辱殆不得返非但丧子千嵗之质亦当深误老表狐不从乃持刺谒华华见其总角风流洁白如玉举动容止顾盼生姿雅重之于是论及文章辨校声实华未尝胜比复啇畧三史探赜百家谈老庄之奥区披风雅之絶㫖包十圣贯三才箴八儒摘五礼华无不应声屈滞乃叹曰天下岂有此年少若非鬼魅则是狐狸乃扫榻延留留人防䕶此生乃曰明公当尊贤容衆嘉善而矜不能奈何憎人学问墨子兼爱其若是耶言卒便求退华已使人防门不得出既而又谓华曰公门置甲兵栏骑当是致疑于仆也将恐天下之人卷舌而不言智谋之士望门而不进深为明公惜之华不应而使人防御甚严时丰城令雷焕字孔章博物士也来访华华以书生白之孔章曰若疑之何不唿猎犬试之乃命犬以试竟无惮色狐曰我天生才智反以为妖以犬试我遮莫千试万虑其能为患乎华闻益怒曰此必真妖也闻魑魅忌狗所别者数百年物耳千年老精不复能别惟得千年枯木照之则形立见孔章曰千年神木何由可得华曰世传燕昭王墓前华表木已经千年乃遣人伐华表使人欲至木所忽空中有一青衣小儿来问使曰君何来也使曰张司空有一年少来谒多才巧辞疑是妖魅使我取华表照之青衣曰老狐不智不听我言今日祸已及我其可逃乎乃发声而泣倐然不见使乃伐其木血流便将木归燃之以照书生乃一斑狐华曰此二物不值我千年不可复得乃烹之晋时吴兴有一人有二男田中作时尝见父来骂詈赶打之儿以告母母问其父父大惊知是鬼魅便令儿斫之鬼便寂不复往父忧恐儿为鬼所困便自往看儿谓是鬼杀而埋之鬼便遂归作其父形且语其家二儿已杀妖矣儿暮归共相庆贺积年不觉后有一法师过其家语二儿云君尊侯有大邪气儿以白父父大怒儿出以语师令速去师遂作声入父即成大老狸入牀下遂擒杀之向所杀者乃真父也改殡治服一儿遂自杀一儿忿懊亦死句容县麋村民黄审于田中耕有一妇人过其田自畻上度从东适下而复还初谓是人日日如此意甚怪之审因问曰妇数从何来也妇人少住但笑而不言便去审愈疑之预以长鎌伺其还未敢斫妇但斫所随婢妇化为狸走去视婢乃狸尾耳审追之不及后人有见此狸出坑头掘之无复尾焉博陵刘伯祖为河东太守所止承尘上有神能语常唿伯祖与语及京师诏书诰下消息辄预告伯祖伯祖问其所食啖欲得羊肝乃买羊肝于前切之脔随刀不见尽两羊肝忽有一老狸𦕈𦕈在案前持刀者欲举刀斫之伯祖呵止自着承尘上须臾大笑曰向者啖羊肝醉忽失形与府君相见大惭愧后伯祖当为司𨽻神复先语伯祖曰某月某日诏书当到至期如言及入司𨽻府神随逐在承尘上辄言省内事伯祖大恐怖谓神曰今职在刺举若左右贵人闻神在此因以相害神答曰诚如府君所虑当相舍去遂即无声后汉建安中沛国郡陈羡为西海都尉其部曲王灵孝无故逃去羡欲杀之居无何孝复逃走羡乆不见囚其妇妇以实对羡曰是必魅将去当求之因将步骑数十领猎犬周旋于城外求索果见孝于空冡中闻人犬声怪遂避去羡使人扶孝以归其形颇象狐矣畧不复与人相应但啼唿阿紫阿紫狐字也后十余日乃稍稍了悟云狐始来时于屋曲角鸡栖间作好妇形自称阿紫招我如此非一忽然便随去即为妻暮辄与共还其家遇狗不觉云乐无比也道士云此山魅也名山记曰狐者先古之滛妇也其名曰阿紫化而为狐故其怪多自称阿紫南阳西郊有一亭人不可止止则有祸邑人宋大贤以正道自处尝宿亭楼夜坐鼔琴不设兵仗至夜半时忽有鬼来豋梯与大贤语矃目磋齿形貎可恶大贤鼓琴如故鬼乃去于市中取死人头来还语大贤曰宁可少睡耶因以死人头投大贤前大贤曰甚佳吾暮卧无枕正欲得此鬼复去良乆乃还曰宁可共手抟耶大贤曰善语未竟鬼在前大贤便逆捉其腰鬼但急言死大贤遂杀之明日视之乃老狐也自是亭舎更无妖怪北部督邮西平到伯夷年三十许大有才决长沙太守到若章孙也日晡时到亭勑前导人且止録事掾白今尚早可至前亭曰欲作文书便留吏卒惶怖言当解去传云督邮欲于楼上观望亟扫除须臾便上未暝楼镫阶下复有火勑云我思道不可见火灭去吏知必有变当用赶照但藏置壶中日既暝整服坐诵六甲孝经易本讫卧有顷更转东首以拏巾结两足帻冠之宻㧞剑解𢃄夜时有正黒者四五尺稍髙走至柱屋因覆伯夷伯夷持被掩之足跣脱几失再三以剑带击魅脚唿下火上照视之老狐正赤畧无衣毛持下烧杀明旦发楼屋得所髠人髻百余因此遂絶吴中有一书生皓首称胡博士教授诸生忽复不见九月初九日士人相与豋山游观闻讲书声命仆寻之见空冡中羣狐罗列见人即走老狐独不去乃是皓首书生陈郡谢鲲谢病去职避地于豫章尝行经空亭中夜宿此亭旧每杀人夜四更有一黄衣人唿鲲字云幼舆可开户鲲澹然无惧色令申臂于牕中于是授腕鲲即极力而牵之其臂遂脱乃还去明日看乃鹿臂也寻血取获尔后此亭无复妖怪晋有一士人姓王家在呉郡还至曲阿日暮引船上当大埭见棣上有一女子年十七八便唿之留宿至晓解金铃系其臂使人随至家都无女人因逼猪栏中见母猪臂有金铃汉齐人梁文好道其家有神祠建室三四间座上施皂帐常在其中积十数年后因祀事帐中忽有人语自唿髙山君大能饮食治病有验文奉事甚肃积数年得进其帐中神醉文乃乞得奉见颜色谓文曰授手来文纳手得持其頥髯须甚长文渐绕手卒然引之而闻作羊声座中惊起助文引之乃袁公路家羊也失之七八年不知所在杀之乃絶北平田琰居母丧恒处庐向一暮夜忽入妇室宻怪之曰君在毁灭之地幸可不甘琰不听而合后琰暂入不与妇语妇恠无言并以前事责之琰知鬼魅临暮竟未眠衰服挂庐湏臾见一白狗攫庐衔衰服因变为人着而入琰随后逐之见犬将升妇牀便打杀之妇羞愧而死司空南阳来季徳停丧在殡忽然见形坐祭牀上颜色服饰声气熟是也孙儿妇女以次教戒事有条贯鞭朴奴婢皆得其过饮食既絶辞诀而去家人大小哀割㫁絶如是数年家益厌苦其后饮酒过多醉而形露但得老狗便共打杀因推问之则里中沽酒家狗也山阳王瑚字孟琏为东海兰陵尉夜半时辄有黒帻白单衣吏诣县叩阁迎之则忽然不见如是数年后伺之见一老狗白躯犹故至阁便为人以白孟琏杀之乃絶桂阳太守李叔坚为从事家有犬人行家人言当杀之叔坚曰犬马喻君子犬见人行效之何伤顷之狗戴叔坚冠走家大惊叔坚云误触冠缨挂之耳狗又于灶前畜火家益怔营叔坚复云儿婢皆在田中狗助畜火幸可不烦隣里此有何恶数日狗自暴死卒无纎芥之异吴郡无钖有上湖大陂陂吏丁初天每大雨辄循隄防春盛雨初出行塘日暮廻顾有一妇人上下青衣戴青繖追后唿初掾待我初时怅然意欲留俟之复疑本不见此今忽有妇人冐隂雨行恐必鬼物初便疾走顾视妇人追之亦急初因急行走之转逺顾视妇人乃自投陂中氾然作声衣盖飞散视之是大苍獭衣繖皆荷叶也此獭化为人形数媚年少者也魏齐王芳正始中中山王周南为襄邑长忽有䑕从穴出在㕔事上语曰王周南尔以某月某日当死周南急往不应䑕还穴后至期复出更冠帻皂衣而语曰周南尔日中当死亦不应䑕复入穴须臾复出出复入转行数语如前日适中䑕复曰周南尔不应死我复何道言讫颠蹶而死即失衣冠所在就视之与常䑕无异安阳城南有一亭夜不可宿宿辄杀人书生明术数乃过宿之亭民曰此不可宿前后宿此未有活者书生曰无苦也吾自能谐遂住廨舎乃端坐诵书良乆乃休夜半后有一人着皂单衣来往户外唿亭主亭主应诺见亭中有人耶答曰向者有一书生在此读书适休似未寝乃喑嗟而去须臾复有一人冠赤帻者唿亭主问答如前复喑嗟而去既去寂然书生知无来者即起诣向者唿处效唿亭主亭主亦应诺复云亭中有人耶亭主答如前乃问曰向黒衣来者谁曰北舎母猪也又曰冠赤帻来者谁曰西舎老雄鸡父也曰汝复谁耶曰我是老蝎也于是书生宻便诵书至明不敢寐天明亭民来视惊曰君何得独活书生曰促索剑来吾与卿取魅乃握剑至昨夜应处果得老蝎大如琵琶毒长数尺西舎得老雄鸡父北舎得老母猪凡杀三物亭毒遂静永无灾横吴时庐陵郡都亭重屋中常有鬼魅宿者辄死自后使官莫敢入亭止宿时丹阳人汤应者大有胆武使至庐陵便止亭宿吏启不可应不听迸从者还外惟持一大刀独处亭中至三更竟忽闻有叩阁者应遥问是谁答云部郡相闻应使进致词而去顷间复有叩阁者如前曰府君相闻应复使进身着皁衣去后应谓是人了无疑也旋又有叩阁者云部郡府君相诣应乃疑曰此夜非时又部郡府君不应同行知是鬼魅因持刀迎之见二人皆盛衣服俱进坐毕府君者便与应谈谈未竟而部郡忽起至应背后应乃廽顾以刀逆击中之府君下坐走出应急追至亭后墻下及之斫伤数下应乃还卧逹曙将人往寻见有血迹皆得之云称府君者是一老狶也部郡者是一老狸也自是遂絶搜神记卷十八搜神记卷十九钦定四库全书搜神记卷十九晋干寳撰东域闽中有庸岭髙数十里其西北隙中有大蛇长七八丈大十余围土俗常惧东治都尉及属城长吏多有死者祭以牛羊故不得福或与人夣或下谕巫祝欲得啗童女年十二三者都尉令长并共患之然气厉不息共请求人家生婢子兼有罪家女养之至八月朝祭送蛇穴口蛇出吞啮之累年如此已用九女尔时预复募索未得其女将乐县李诞家有六女无男其小女名寄应募欲行父母不聴寄曰父母无相惟生六女无有一男虽有如无女无缇萦济父母之功既不能供养徒费衣食生无所益不如早死卖寄之身可得少钱以供父母岂不善耶父母慈怜终不听去寄自潜行不可禁止寄乃告请好剑及咋蛇犬至八月朝便诣庙中坐懐剑将犬先将数石米餈用蜜麨灌之以置穴口蛇便出头大如囷目如二尺镜闻餈香气先啗食之寄便放犬犬就啮咋寄从后斫得数创疮痛急蛇因踊出至庭而死寄入视穴得其九女髑髅举出咤言曰汝曹怯弱为蛇所食甚可哀愍于是寄女缓步而归越王闻之聘寄女为后拜其父为将乐令母及姊皆有赏赐自是东治无复妖邪之物其歌謡至今存焉晋武帝咸宁中魏舒为司徒府中有二大蛇长十许丈居㕔事平橑上止之数年而人不知但恠府中数失小儿及鸡犬之属后有一蛇夜出经柱侧伤于刅病不能登于是觉之发徒数百攻击移时然后杀之视所居骨骼盈宇之间于是毁府舎更立之汉武帝张寛为扬州刺史先是有二老翁争山地诣州讼疆界连年不决寛视事复来寛窥二翁形状非人令卒持杖㦸将入问汝等何精翁走寛呵格之化为二蛇荥阳人张福船行还野水邉夜有一女子容色甚美自乘小船来投福云日暮畏虎不敢夜行福曰汝何姓作此轻行无笠雨驶可入船就避雨因共相调遂入就福船寝以所乘小舟系福船邉三更许雨晴月照福视妇人乃是一大鼍枕臂而卧福惊起欲执之遽走入水向小舟是一枯槎叚长丈余丹阳道士谢非往石城买冶釜还日暮不及至家山中庙舎于溪水上入中宿大声语曰吾是天帝使者停此宿犹畏人刼夺其釜意苦搔搔不安二更中有来至庙门者曰何铜铜应诺曰庙中有人气是谁铜云有人言天帝使者少顷便还湏臾又有来者唿铜问之如前铜答如故复叹息而去非惊扰不得眠遂起唿铜问之先来者谁答言是水邉穴中白鼍汝是何等物言是庙北巖嵌中龟也非皆隂识之天明便告居人言此庙中无神但是龟鼍之辈徒费酒食祀之急具锸来共往伐之诸人亦颇疑之于是并㑹伐掘皆杀之遂壊庙絶祀自后安静孔子厄于陈絃歌于馆中夜有一人长九尺余着皁衣髙冠大咤声动左右子贡进问何人耶便提子贡而挟之子路引出与战于庭有顷未胜孔子察之见其甲车间时时开如掌孔子曰何不探其甲车引而奋登子路引之没手仆于地乃是大鳀鱼也长九尺余孔子曰此物也何为来哉吾闻物老则羣精依之因衰而至此其来也岂以吾遇厄絶粮从者病乎夫六畜之物及龟蛇鱼鳖草木之属乆者神皆凭依能为妖怪故谓之五酉五酉者五行之方皆有其物酉者老也物老则为怪杀之则已夫何患焉或者天之未丧斯文以是系予之命乎不然何为至于斯也絃歌不辍子路烹之其味滋病者兴明日遂行豫章有一家婢在灶下忽有人长数寸来灶间壁婢误以履践之杀一人湏臾遂有数百人着衰麻服持棺迎䘮凶仪皆备出东门入园中覆船下视之皆是䑕妇婢作汤灌杀遂絶狄希中山人也能造千日酒饮之千日醉时有州人姓刘名𤣥石好饮酒往求之希曰我酒发来未定不敢饮君石曰纵未熟且与一杯得否希闻此语不免饮之复索曰美哉可更与之希曰且归别日当来只此一杯可眠千日也石别似有怍色至家醉死家人不之疑哭而塟之经三年希曰𤣥石必应酒醒宜往问之既往石家语曰石在家否家人皆恠之曰𤣥石亡来服已阕矣希惊曰酒之美矣而致醉眠千日今合醒矣乃命其家人凿冡破棺看之冡上汗气彻天遂命发冡方见开目张口引声而言曰快哉醉我也因问希曰尔作何物也令我一杯大醉今日方醒日髙㡬许墓上人皆笑之被石酒气冲人鼻中亦各醉卧三月陈仲举㣲时常宿黄申家申妇方产有叩申门者家人咸不知乆乆方闻屋里有人言宾堂下有人不可进扣门者相告曰今当从后门往其人便往有顷还留者问之是何等名为何当与㡬嵗往者曰男也名为奴当与十五嵗后应以何死答曰应以兵死仲举告其家曰吾能相此儿当以兵死父母惊之寸刅不使得执也至年十五有置凿于梁上者其末出奴以为木也自下钩之凿从梁落陥脑而死后仲举为豫章太守故遣吏往饷之申家并问奴所在其家以此具告仲举问之叹曰此谓命也搜神记卷十九搜神记卷二十钦定四库全书搜神记卷二十晋干寳撰晋魏郡亢阳农夫祷于龙洞得雨将祭谢之孙登见曰此病龙雨安能苏禾稼乎如弗信请嗅之水果腥秽龙时背生大疽闻登言变为一翁求治曰疾痊当有报不数日果大雨见大石中裂开一井其水湛然龙盖穿此井以报也苏易者庐陵妇人善看产夜忽为虎所取行六七里至大圹厝易置地蹲而守见有牝虎当产不得解匍匐欲死辄仰视易恠之乃为探出之有三子生毕牝虎负易还再三送野肉于门内哙参养母至孝曾有𤣥鹤为弋人所射穷而归参参收养疗治其疮愈而放之后鹤夜到门外参执烛视之见鹤雌雄双至各衔明珠以报参焉汉时𢎞农杨寳年九嵗时至华隂山北见一黄雀为鸱枭所抟坠于𣗳下为蝼蚁所困寳见愍之取归置巾箱中食以黄花百余日毛羽成朝去暮还一夕三更寳读书未卧有黄衣童子向寳再拜曰我西王母使者使蓬莱不慎为䲭枭所抟君仁爱见拯实感盛徳乃以白环四枚与寳曰令君子孙洁白位登三事当如此环隋县溠水侧有㫁蛇丘隋侯出行见大蛇被伤中㫁疑其灵异使人以药封之蛇乃能走因号其处㫁蛇丘嵗余蛇衔明珠以报之珠盈径寸纯白而夜有光明如月之照可以烛室故谓之隋侯珠亦曰灵蛇珠又曰明月珠丘南有隋季良大夫池孔愉字敬康㑹稽山隂人元帝时以讨华轶功封侯愉少时尝经行余不亭见笼龟于路者愉买之放于余不溪中龟中流左顾者数过及后以功封余不亭侯铸印而龟钮左顾三铸如初印工以闻愉乃悟其为龟之报遂取佩焉累迁尚书左仆射赠车骑将军古巢一日江水暴涨寻复故道港有巨鱼重万斤三日乃死合郡皆食之一老姥独不食忽有老叟曰此吾子也不幸罹此祸汝独不食吾厚报汝若东门石龟目赤城当䧟姥日往视有稚子讶之姥以实告稚子欺之以朱傅龟目姥见急出城有青衣童子曰吾龙之子乃引姥登山而城䧟为湖吴富阳县董昭之尝乘船过钱塘江中央见有一蚁着一短芦走一头廽复向一头甚惶遽昭之曰此畏死也欲取着船船中人骂此是毒螫物不可长我当蹹杀之昭意甚怜此蚁因以绳系芦着船船至岸蚁得出其夜夣一人乌衣从百许人来谢云仆是蚁中之王不慎堕江慙君济活若有急难当见告语厯十余年时所在刼盗昭之被横録为刼主系狱余杭昭之忽思蚁王夣缓急当告今何处告之结念之际同被禁者问之昭之具以实告其人曰但取两三蚁着掌中语之昭之如其言夜果夣乌衣人云可急投余杭山中天下既乱赦令不乆也于是便觉蚁啮械已尽因得出狱过江投余杭山旋遇赦得免孙权时李信纯襄阳纪南人也家养一狗字曰黒龙爱之尤甚行坐相随饮馔之间皆分与食忽一日于城外饮酒大醉归家不及卧于草中遇太守郑瑕出猎见田草深遣人纵火爇之信纯卧处恰当顺风犬见火来乃以口拽纯衣纯亦不动卧处比有一溪相去三五十步犬即奔往入水湿身走来卧处周廻以身洒之获免主人大难犬运水困乏致毙于侧俄尔信纯醒来见犬已死遍身毛湿甚讶其事覩火踪迹因尔恸哭闻于太守太守悯之曰犬之报恩甚于人人不知恩岂如犬乎即命具棺椁衣衾塟之今纪南有义犬塟髙十余丈太兴中吴民华隆养一快犬号的尾常将自随隆后至江邉伐荻为大蛇盘绕犬奋咋蛇蛇死隆僵仆无知犬彷徨涕泣走还舟复反草中徒伴恠之随往见隆闷絶将归家犬为不食比隆复苏始食隆愈爱惜同于亲戚卢陵太守太原龎企字子及自言其逺祖不知㡬何世也坐事系狱而非其罪不堪拷掠自诬服之及狱将上有蝼蛄䖝行其左右乃谓之曰使尔有神能活我死不当善乎因投饭与之蝼蛄食饭尽去顷复来形体稍大意每异之乃复与食如此去来至数十日间其大如豚及竟报当行刑蝼蛄夜掘壁根为大孔乃破械从之出去乆时遇赦得活于是龎氏世世常以四节祠祀之于都衢处后世稍怠不能复特为馔乃投祭祀之余以祀之至今犹然临川东兴有人入山得猨子便将归猿母自后逐至家此人缚猿子于庭中𣗳上以示之其母便搏頬向人欲乞哀状直谓口不能言耳此人既不能放竟击杀之猿母悲唤自掷而死此人破肠视之寸寸断裂未半年其家疫死灭门冯乘虞荡夜猎见一大麈射之麈便云虞荡汝射杀我耶明晨得一麈而入即时荡死吴郡海盐县北乡亭里有士人陈甲本下邳人晋元帝时寓居华亭猎于东野大薮歘见大蛇长六七丈形如百斛船𤣥黄五色卧冈下陈即射杀之不敢説三年与乡人共猎至故见蛇处语同行曰昔在此杀大蛇其夜夣见一人乌衣黒帻来至其家问曰我昔昏醉汝无状杀我我昔醉不识汝面故三年不相知今日来就死其人即惊觉明日腹痛而卒卭都县下有一老姥家贫孤独每食辄有小蛇头上戴角在牀间姥怜而饴之食后稍长大遂长丈余令有骏马蛇遂吸杀之令因大忿恨责姥出蛇姥云在牀下令即掘地愈深愈大而无所见令又迁怒杀姥蛇乃感人以灵言瞋令何杀我母当为母报讐此后每夜辄闻若雷若风四十许日百姓相见咸惊语汝头那忽戴鱼是夜方四十里与城一时俱陥为湖土人谓之为䧟湖惟姥宅无恙讫今犹存渔人採捕必依止宿每有风浪辄居宅侧恬静无他风静水清犹见城郭楼橹畟然今水浅时彼土人没水取得旧木坚贞光黒如漆今好事人以为枕相赠建业有妇人背生一瘤大如数斗嚢中有物如茧栗甚衆行即有声恒乞于市自言村妇也常与姊姒辈分养𧖟已独频年损耗因窃其姒一嚢茧焚之顷之背患此疮渐成此瘤以衣覆之即气闭闷常露之乃可而重如负嚢搜神记卷二十