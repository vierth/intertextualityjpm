我国民所最缺者公德其一端也公德者何人群之所以为群国家之所以为国赖此德焉以成立者也人也者善群之动物也人而不群禽兽奚择而非徒空言高论曰群之群之而遂能有功者也必有一物焉贯注而联络之然后群之实乃举若此者谓之公德道德之本体一而已但其发表于外则公私之名立焉人人独善其身者谓之私德人人相善其群者谓之公德二者皆人生所不可缺之具也无私德则不能立合无量数卑污虚伪残忍愚懦之人无以为国也无公德则不能团虽有无量数束身自好廉谨良愿之人仍无以为国也吾中国道德之发达不可谓不早虽然偏于私德而公德殆阙如试观论语孟子诸书吾国民之木铎而道德所从出者也其中所教私德居十之九而公德不及其一焉如皋陶谟之九德洪范之三德论语所谓温良恭俭让所谓克己复礼所谓忠信笃敬所谓寡尤寡悔所谓刚毅木讷所谓知命知言大学所谓知止慎独戒欺求慊中庸所谓好学力行知耻所谓戒慎恐惧所谓致曲孟子所谓存心养性所谓反身强恕凡此之类关于私德者发挥几无余蕴于养成私人之资格庶乎备矣虽然仅有私人之资格遂足为完全人格乎是固不能今试以中国旧伦理与泰西新伦理相比较旧伦理之分类曰君巨曰父子曰兄弟曰夫妇曰朋友新伦理之分类曰家族伦理曰社会伦理曰国家伦理旧伦理所重者则一私人对于一私人之事也新伦理所重者则一私人对于一团体之事也夫一私人之所以自处与一私人之对于他私人其间必贵有道德者存此奚待言虽然此道德之一部分而非其全体也全体者合公私而兼善之者也私德公德本并行不悖者也然提倡之者既有所偏其末流或遂至相妨若微生亩讥孔子以为佞公孙丑疑孟子以好辨此外道浅学之徒其不知公德不待言矣而大圣达哲亦往往不免吾今固不欲摭拾古人片言只语有为而发者擿之以相诟病要之吾中国数千年来束身寡过主义实为德育之中心点范围既日缩日小其间有言论行事出此范围外欲为本群本国之公利公益有所尽力者彼曲士贱儒动辄援不在其位不谋其政等偏义以非笑之挤排之谬种流传习非胜是而国民益不复知公德为何物今夫人之生息于一群也安享其本群之权利即有当尽于其本群之义务苟不尔者则直为群之蠹而已彼持束身寡过主义者以为吾虽无益于群亦无害于群庸讵知无益之即为害乎何则群有以益我而我无以益群是我逋群之负而不偿也夫一私人与他私人交涉而逋其所应偿之负于私德必为罪矣谓其害之将及于他人也而逋群负者乃反得冒善人之名何也使一群之人皆相率而逋焉彼一群之血本能有几何而此无穷之债客日夜蠹蚀之而瓜分之有消耗无增补何可长也然则其群必为逋负者所拽倒与私人之受累者同一结果此理势之所必然矣今吾中国所以日即衰落者岂有他哉束身寡过之善士太多享权利而不尽义务人人视其所负于群教员如无有焉人虽多曾不能为群之利而反为群之累夫安得不日蹙也父母之于子也生之育之保之教之故为子者有报父母恩之义务人人尽此义务则子愈多者父母愈顺家族愈昌反是则为家之索矣故子而逋父母之负者谓之不孝此私德上第一大义尽人能知者也群之于人也国家之于国民也其恩与父母同盖无群无国则吾性命财产无所托智慧能力无所附而此身将不可以一日立于天地故报群报国之义务有血气者所同具也苟放弃此责任者无论其私德上为善人为恶人而皆为群与国之蝥贼譬诸家有十子或披剃出家或博弈饮酒虽一则求道一则无赖其善恶之性质迥殊要之不顾父母之养为名教罪人则一也明乎此义则凡独善其身以自足者实与不孝同科案公德以审判之虽谓其对于本群而犯大逆不道之罪亦不为过某说部寓言有官吏死而冥王案治其罪者其魂曰吾无罪吾作官甚廉冥王曰立木偶于庭并水不饮不更胜君乎于廉之外一无所闻是即君之罪也遂炮烙之欲以束身寡过为独一无二之善德者不自知其已陷于此律而不容赦也近世官箴最脍炙人口者三字曰清慎勤夫清慎勤岂非私德之高尚者耶虽然彼官吏者受一群之委托而治事者也既有本身对于群之义务复有对于委托者之义务曾是清慎勤三字遂足以塞此两重责任乎此皆由知有私德不知有公德故政治之不进国华之日替皆此之由彼官吏之立于公人地位者且然而民间一私人更无论也我国民中无一人视国事如己事者皆公德之大义未有发明故也且论者亦知道德所由起乎道德之立所以利群也故因其群文野之差等而其所适宜之道德亦往往不同而要之以能固其群善其群进其群者为归夫英国宪法以侵犯君主者为大逆不道法国宪法以谋立君主者为大逆不道美国宪法乃至以妄立贵爵名号者为大逆不道其道德之外形相反如此至其精神则一也一者何曰为一群之公益而已乃至古代野蛮之人或以妇女公有为道德或以奴隶非人为道德而今世哲学家犹不能谓其非道德盖以彼当时之情状所以利群者惟此为宜也然则道德之精神未有不自一群之利益而生者苟反于此精神虽至善者时或变为至恶矣是故公德者诸国之源也有益于群者为善无益于群者为恶此理放诸四海而准侯诸百世而不惑者也至其道德之外形则随其群之进步以为比例差群之文野不同则其所以为利益者不同而其所以为道德者亦自不同德也者非一成而不变者也非数千年前之古人能立一定格式以范围天下万世者也然则吾辈生于此群生于此群之今日宜纵观宇内之大势静察吾族之所宜而发明一种新道德以求所以固吾群善吾群进吾群之道未可以前王先哲所罕言者遂以自画而不敢进也知有公德而新道德出焉矣而新民出焉矣公德之大目的既在利群而万千条理即由是生焉本论以后各子目殆皆可以利群二字为纲以一贯之者也故本节但论公德之急务而实行此公德之方法则别着于下方