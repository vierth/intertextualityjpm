观自在菩萨如意心陀罗尼经略疏X卍XXX序如意轮王陀罗尼经者菩萨观自在之所宣演本师释迦佛之所赞扬不啻如求遂愿聚福弭蓄直以圆圆果海高超苦苦众生是以义净三藏奉旨翻译得水大师依教传持三轮设化四悉檀施随众生之心应所知之量诚有功于法门普利于沙界者也其奈真言种智法义幽玄密语呪心宗旨秘奥非研陀罗尼藏者不能解释非通般若理趣者不能诠显慈云灌顶讲主深究教乘广繙密部曾疏斯文久韫玉轴荆山周子铉现居士身行菩萨道东来弘远涌法师精通宗说屏翰佛乘见闻是解随喜发心共捐净资刊行妙典振古腾今光前裕后欲令如意树珠施与四智菩提之乐宝轮王乘御出三界火宅之苦现在九界变生死而得涅槃未来四生转执障而成解脱予虽衰老睹此甚欢遂不避凚手冻毫谨略述缘起辨端后后学法善根深者当当常住法身云尔时康熈五十一年春王正月灯节望旦翰林院检讨史舘纂修官西河九十翁毛奇龄顿首拜题X如意呪经疏序全心而呪心心流出宝轮王全呪而心呪呪还归大悲体大悲无体依众生以为体宝轮非王摄法界以称王称体起悲故触处说呪而度众生听王转轮故随时运心而入法界随时运心心心自在触处说呪呪呪观音能说随心呪者良哉观自在也菩萨心呪有乎有而非菩萨心呪也菩萨心呪无乎无而非菩萨心呪也菩萨心呪亦有亦无乎亦有亦无非菩萨心呪也菩萨心呪非有非无乎非有非无非菩萨心呪也非有故但敬念而除毒非无故能说法而现身非亦有亦无故称名而救八难非非有非无故礼供而遂一求则菩萨自在之业千劫难思而心呪总持之功第一希有矣是以补处极乐应迹普陀闻修于观世音成觉于正法明蓝鱼于金沙堤畔衣子于紫竹林中首楞发其因圆通超余者法华显其果功德不少焉今则坐青莲顶乘如意轮不动栴檀之场而来鵰鹫之岭阐扬秘藏明无能明发挥神猷道非可道曲巳利人展方寸于大千界外顺凡同圣变尘寰X于五净天中莫不如摩尼之普应若甘露之均霑枯藁还滋衰残忽茂无小而不大无偏而不圆五性咸归一法性三乘共入一佛乘真诠虽妙奥旨未彰欲然法炬于冥途俯愧凡愚之狭劣将驾慈航于苦海仰嗟圣智之渊源愿济群迷顿忘肤受悲臻后劫不避管窥由是三复密言再思成疏可谓无说而常说不闻而恒闻终朝扰扰者为救为归竟夜昏昏者作依作怙众响莫二其源潜幽灵于法界万象不违其辙显德相于剎尘然后证知即呪即心全心全佛也矣时康熈岁次乙丑孟夏朔之八日灌顶沙门续法题于上竺丈室X观自在菩萨如意心陀罗尼呪经略疏卷上清上天竺讲寺住持沙门续法述稽首牟尼观自在如意宝轮王呪心无量圣贤加护力赞述玄妙契佛生疏此一经文分为二先略标章门将释此经五门分别一教起因缘二藏乘教摄三辨教宗旨四总解名题五随文别释后详释义相五一教起因缘初教起因缘者中有二门初总论诸教约赴机缘谓酬因酬请显理度生也克就佛意则唯为一大事因缘故出现于世欲令众生开示悟入佛之知见次别显此经亦多因缘一为显菩萨心呪故二为利九界众生故三为脱六道苦难故四为除多生罪障故五为净身心惑恼故六为成福慧事业故七为证诸乘道果故八为见圣贤净土故有如是等因缘所以说此教也二藏乘教摄二藏乘教摄者藏有二一声闻菩萨藏中菩萨藏摄观自在说故二经律论呪四藏中显说法益经藏摄密演真言呪藏摄乘有四宝王经说一声闻乘二缘觉乘三方广大乘四最上金刚乘此如意X轮王呪第一希有最上一乘摄也教有五初小乘教阿含等经呪也二大乘始教诸般若经陀罗尼也亦名分教诸方等经陀罗尼也三大乘终教亦名实教光明法华等经呪也四一乘顿教仁王楞伽等经呪也五一乘圆教毗卢神变楞严随求陀罗尼也今此呪经如如意树生如意珠乃至成佛常生佛前是一乘圆顿教所也三辨教宗旨三辨教宗旨者统论佛教因缘为宗世间法言种子因水土缘而芽得生无明因行支缘而识等生出世法言本觉因师教缘而始觉生又始觉因施等缘而佛果成又大悲因众生缘而应化兴故知世出世法不离因缘有无法华云佛种从缘起中论云未曾有一法不从因缘生别显此经复有总别总以一心持呪为宗满足愿求常生佛前悲救群迷为趣别分五对一教义对崇尚悲心流演密教为宗了达随心饶益义旨为趣二事理对举持诵法式功能事相为宗显生佛法界缘起理性为趣三境智对缘无尽法界境为宗观一切权实智为趣四修证对修贤圣行位为宗证妙觉果海为趣五体用对归无性无二体为宗起悲心广大用为趣此之五对生起前后相由者矣四总解名题二先解经总题观自在菩萨如意心陀罗尼呪经X四总解名题者先经总题开作四门一略明华梵观自在梵语阿缚卢枳多伊湿伐罗菩萨者具云菩提萨埵秦言入佛道大心众生如意梵语摩尼心者梵语质帝或云质多耶陀罗尼肇翻总持呪是华言经者梵语修多罗亦名素呾缆二通显得名诸经得名或人法或喻或物或单或复各各不同今以人法受称是复非单也三对辨开合题中十三字共开八对一教义对经之一字能诠教也观等十二字所诠义也二人法对就义中观下五字人也如下七字法也三名体对就法中陀罗尼呪名也如意心体也四显密对亦名体用对就名中陀罗尼密体也呪显用也五法喻对就前体中如意喻也心法也六通别对就前人中观自在别也菩萨通也七生佛对就通中菩提上求佛道也萨埵下度众生也八境智对就别中观智也自在境也四具彰义类分为五段一观自在梵语婆卢枳底此翻为观梵语湿伐罗此云自在若云摄伐多此翻为音梵本有二不同故译者随异清凉云观其音声皆得解脱观世音也若具三业摄化即观自在所谓语业称名除七灾身业礼拜满二愿意业存念净三毒一一得大自在贤首云谓于理事无碍之境观达自在故立此名又观机往救自在无碍故以为名前释就智后释就悲若分释之照穷正性察其本末称之为观随类普救得无障X碍称为自在奘三藏云观有不住有观空不住空闻名不惑于名见相不没于相心不能动境不能随真可谓无碍自在也二菩萨贤首疏云菩提萨埵此翻觉有情有三义一约境所求所度求是佛佛即觉道也度是生生即有情也二约心有觉悟之智余情虑之识也三约能所所求是佛智佛智即觉果也能求是自身自身即有情也小品云是为觉一切法无障碍故名为菩萨三如意心梵语末尼亦云摩尼此翻为如意亦云随意音义云末谓末罗此云垢也尼云离也言此宝光净不为垢秽所染也又云摩尼此曰增长谓有此宝处必增其威德也心者主义要义本义况人心藏为主为要统极之本以喻如意为一切珠宝中之精要心也华严云摩尼宝王变现自在雨无尽宝又六十二云味光摩尼净福摩尼普光摩尼殊胜摩尼妙藏摩尼阎浮幢摩尼金刚师子摩尼日藏摩尼可乐摩尼如意摩尼则如意摩尼为摩尼宝中之心王矣取此以喻呪者显此呪为诸呪中之心也神妙总统名如意心十界求愿随心饶益故下经云犹如意树生如意宝令所希求应时果遂四陀罗尼呪梵语陀罗尼秦言能持集诸善法持令不失譬如好器盛水不漏亦言能遮不善恶心遮令不生欲作罪时遮令不作肇翻总持谓持善不失持恶不生又翻遮持要解曰总持者即诸佛密语有X一字多字无字之异能以一字总一切法持无量义摧邪立正殄恶生善皆能总而持之也呪是华言祝愿为义如菩萨四愿前二愿拔苦即遮恶也后二愿与乐即持善也例如此土禁呪等法便以呪名翻陀罗尼然亦不失遮持义意新译名为真言亦名为明今则华梵双标故云陀罗尼呪密部有三一佛部分五五佛所说也二菩萨部三鬼神部一一部内论上中下成就增益名为上法禳灾摄召名为中法降伏邪魔名为下法于上法中又分三品各有行仪各有观法各有严禁而通以无上菩提心为主若无师传则名盗法若违行仪则招恶报若犯严禁輙以功效向他人说则招奇祸若料拣当经菩萨部增益法又此本不如诸译限日期定满数亦无严禁观仪但一心持诵无间断为妙切须依经幸勿乖教上四段开释也合释之秪二段观自在菩萨人也大悲经云观自在巳于过去作佛号正法明如来大悲愿力安乐众生故现为菩萨如意心呪法也宝轮王陀罗尼是第一希有之法菩萨为显下云现身证验心呪为密下云最极甚深隐密心呪观自在真身常住三摩故陀罗尼应身随所应现故自在愿也悲也愿以悲心拔诸苦故经云悲愿盈怀如意行也慈也行持呪心得诸乐故经云若诵一遍悉皆遂意观音是智能证理是慧如灯破暗呪王是断能破惑是福X如珠雨宝菩萨了因种也陀罗尼缘因种也观自在本实不动本际随自意照实智也如意心迹权迹任方圆随他意照权智也通共十对如理思之五经者梵语修妬路古译为契经契谓契理契机经谓贯穿摄化佛地论云贯穿法相摄化众生又训经为常为法天魔外道不能改坏曰常圣智凡愚皆可轨则曰法慈恩云常则道轨百王法乃德模万乘摄则集斯妙义贯乃御彼庸生称之为契经也次出译人名唐三藏法师义净译次译人名唐代名李唐也三藏者通经律论三藏也法师者佛法所属人天师范故义净讳也字文明范阳张氏子髫齓出家弱冠具戒高宗咸亨二年三十七岁往西域求佛经经二十五年历三十余国至证圣乙未年五月还至河洛得梵本经律论近四百部合五十万夹舍利三百粒天后亲迎于东门外奉安佛授记寺勅令翻译玄宗开元元年七月入寂寿七十九僧腊五十九塔于洛京龙门北之高原前后译经律论五十六部凡二百三十卷译者易也易梵成华也法师华梵兼善故奉诏译此经传之后世咸共流通也五随文别释二先叙意五随文别释者先叙意一经分为三分是道安法X师高判初序分序时处不谬主伴可征也次正宗分正明心呪宗崇法式也后流通分流布十方通传来世也于正宗中依清凉国师科开四章初从尔时观自在至随汝意说名请求加护以生信开佛知见理也二从时观自在至广陈供养名正说心呪以开解示佛知见教也三从尔时世尊至不得生疑名赞示持法以成行悟佛知见行也四从尔时世尊至如是救苦名结劝亲验以证果入佛知见果也一经纲领旨趣如是而巳次消文逐节消释其句文也如下所明次消文分三初序分如是我闻一时薄伽梵在伽栗斯山与大菩萨无量众俱如是指此本呪经之法我闻谓文殊与阿难亲从佛及观自在前所闻者也一时者师资道合说听同时也薄伽梵梵语佛地论明六义一自在不系烦恼故二炽盛智火烧炼故三端严相好庄饰故四名称名德徧知故五吉祥一切供赞故六尊贵利乐有情故总众德至尚之名即本尊释迦佛也在住也伽栗斯亦云姞利呬又云姞栗陀罗矩此云狼迹峰形如狼之迹亦翻仙人诸仙依止故亦云负重山名摩竭陀国所属之境与共也超出权渐名大统摄二乘人天曰无量众俱同时一处也此是结集经者序起之文令证信耳二正宗分开四一请求加护以生信二先菩萨请加三初启X请威仪尔时观自在菩萨摩诃萨来诣佛所顶礼双足右绕三匝以膝着地合掌恭敬白佛言以下文分四分为一经所宗之正义也教被乘时故云尔时观自在出启教人名摩诃萨者本是正法明佛迹现等觉位人上同下合非权渐比故为菩萨中大菩萨也适化所及故来求证普为众生以至尊之顶礼至卑之足大悲也勤求于佛心无懈歇一度固未展其诚过三又觉其烦乱大愿也方便不离实际故右膝着地二智㳷合无二故义手合掌大智也上明身仪尊重为恭渴仰为敬意业也由心恭敬运于身口成威仪故上示曰告下启曰白直陈名言委悉名语口业敬也三业若不诚敬何能成三轮因圆三身德化三有灭三道耶二出呪名相世尊我今有大陀罗尼明呪大坛场法名青莲华顶栴檀摩尼心金刚祕密常加护持所谓无障碍观自在莲华如意宝轮王陀罗尼心呪第一希有能于一切所求之事随心饶益皆得成就初出坛名相呪后立坛坛必依呪故先举呪独绝无伦名之为大曰明呪者诸大神呪皆依圆照清净觉相而成永断无明能成佛道故经云有大陀罗尼门名为圆觉此是三陀罗尼之根本也宝积经陀罗尼品云如来之智摄诸善巧所有宣说诸X陀罗尼无不清净无有少法所得皆归于空贤首释云智鉴无昧名大明呪大下持呪须坛坛能护呪故次明坛初句举体坛有事理事如像坛镜坛印坛想坛理即法界经云以大圆觉为我伽蓝身心安居平等性智实叉难陀本云香水作方坛纵广四肘用种种华烧白檀香坛中竖四幡张白幰葢坛上悬四白幡供养局事像也此本不出表理性也更无过上曰大密部中明四种曼荼啰一大曼荼啰二法曼荼啰三羯磨曼荼啰四三昧耶曼荼啰今是初一也梵语曼荼啰此翻为坛千手眼仪云若无坛佛应结才发意转法轮菩萨印印现坛仪二手各作金刚拳进力檀慧相钩结以此手印置于身前空中即尽虗空界成大曼荼啰以印安于心上即自心成大曼荼啰是则曼荼啰全体即是法界性矣此则理事俱通者也法有四谓息灾增益敬爱降伏今是希求世出世间种种胜利属增益法也余亦兼通名如意故次名句出名莲华者出泥不染濯涟不夭上擎雨露下荫鱼虾随诸风日所向自如表大悲持覆而不染着也青为四色之长尊胜名顶栴檀义翻与药能除病故大论云白檀治热病赤檀去风肿正法念云天与修罗战时为刀所伤栴檀涂之即愈华严云栴檀涂身火不能烧表大智能除三毒病也摩尼此云如意一雨宝如意二现色如意三离垢如意不为诸X垢秽故四无害如意大论云人得此珠毒不能害入火不害表大愿随心应量起诸妙行也精要名心心上香光庄严拣非粗疎者矣又青莲为顶栴檀摩尼为心犹见为诸坛中之尊胜精要者也约理莲即有为法界檀即无为法界摩尼即无障碍法界后金刚二句明用金刚密迹擎山持杵遍虗空界昼夜随侍楞严金刚藏王如是修心求正定人乃至散心游戏聚落我等徒众常当随从恶魔欲来扰善人者我以宝杵殒碎其首恒令此人所作如愿次出呪名相先标名无句人也无障碍者一上同诸佛慈力起三十二应得无障碍二下合众生悲仰施十四无畏得无障碍三中成自巳圆通获四不思议得无障碍观自在者一亡尽根尘观中闻慧自在故起悲心拔一切苦二起照觉空观中思慧自在故起深心行诸化道三极圆寂灭观中修慧自在故起直心证究竟觉莲句法也宝轮王者梵语烁迦罗此云金刚轮亦云金轮宝又名胜自在贵重为宝摧碎为轮自在为王表摧碎生死烦恼最胜自在故心呪者诸佛菩萨心中流出之呪又为诸呪中之心也约理华即不空藏心意即空不空藏心轮即空藏心圆觉体中恒沙德用从本巳来持之不失名陀罗尼诸大明呪皆从中出名为心呪第下次显用无上名第一超因位故无等X名希有齐果德故一切求事总摄世出世间善因乐果也随心益者愿有小大誓有久近意有缓急志有勤怠皆随其心量成利益安乐也三求佛加护四一愿听说施世尊大慈听我说者我当承佛威力施与一切众生慈听有二意一上承佛力则契理二下施众生则契机楞伽明诸菩萨现通说法皆由诸佛二种持力一令入三昧二身现其前若离佛加则不能说二显呪大力世尊此陀罗尼有大神力大方便力我今亲对佛前次第宣说陀罗尼此云能遮恶不善心遮令不生故能有大神力除诸罪障离一切苦也行者持呪一心不乱即成禅定神通力自发矣陀罗尼此云能持种种善法持令不失故能有方便力成诸愿事与一切乐也行者持呪摄心不散即成观智方便力自发矣呪非一种须次第说三恳佛护持惟愿世尊垂哀加护于我及一切持明呪者经云世尊清净愿有大加持力初地十地中三昧及灌顶故愿哀祐于我并持呪者加有二种一显加二冥加菩萨则显行者通二又加益有四一远离魔恼二不堕凡小三所得倍增四速入佛地四结加倍益雨妙珍宝犹如意树生如意宝珠于诸众生令其所X有希求应时果遂先能生益无尽初句法世间七珍八宝出世间功德法财佛知见宝无不称心雨也次二句喻华严云诸如意树处处行列种种香树恒出香云种种鬘树恒出鬘云种种华树常雨妙华种种宝树出诸珍宝今则释迦佛有转苦成乐之力神呪法有融理变事之能菩萨僧有和因合果之功三宝功德利乐行人如恶叉聚同时具足故取如意宝树以喻法宝隆雨穰穰也于下次所求果皆遂众生九界也增福消灾人敬魔伏等求莫不满足楞严观音云我得佛心证于究竟是故能令求妻子得妻子求长寿得长寿求三昧得三昧乃至求大涅槃得大涅槃次如来印许二初总申赞印尔时世尊赞观自在菩萨言如是如是两赞如是者初赞心呪理该真俗教摄偏圆具二力遂九界如所说言皆是真实也二赞悲愿兴悲运智下合上同随缘赴感无时不在一如所说是实不虗也二别出所以二初赞利生悲愿汝能悲愍诸有情类我加护汝即对我前令汝愿求一切满足悲愍有三一生缘悲二法缘悲三无缘悲今后一也有情三乘七趣八难三途类也菩萨悲心示教利喜为因众生善根欣厌感扣为缘因缘具足成办佛法加护汝者佛以身语显加也以法乐济施X一切心与佛同不护而何此则菩萨慈悲善根成熟为因诸佛不违本誓愿护为缘论云虽有正因熏习之力若不遇佛以之为缘能断烦恼入涅槃者则无是处令愿满足者菩萨为众生缘有二一差别缘从初发心至得佛时于中或为眷属父母诸亲或为知友给使冤家或起四摄无量行缘此又有二一近缘速得度故二远缘久远度故近远缘内又复有二一增长行缘二受道果缘二平等缘一切菩萨皆愿度生自然熏习常恒不舍以同体智力故随应见闻而现作业是等缘愿皆令满足若不护念与众生无缘难可度脱加之为力大矣哉二印说呪随意汝欲宣说无障碍观自在莲华如意宝轮王陀罗尼者最极甚深隐密心呪随汝意说人入有为法界度生自在法出不空藏心如华开敷称名甚深人住无为法界以观观者法居空藏心如宝轮王称名隐密人徧无障碍法界圆融无碍法该空不空藏心如如意珠称名最极如此圆妙呪心若不宣演众生利乐何从故云随汝意说次正说心呪以开解二先正说三呪三一大悲呪时观自在菩萨既蒙佛许悲愿盈怀即于佛前以大悲心而说呪曰南无佛䭾耶南无达摩耶南无僧伽耶南无观自在菩萨摩诃萨具大悲心者X怛姪他唵斫羯罗伐底震多末尼莫诃钵蹬谜噜噜噜噜底瑟侘篅攞痾羯利沙也吽癹莎诃先标说意蒙佛许者初云我加护汝次云随汝意说是蒙印可言也悲指利济众生愿指弘扬呪法以大悲心而说呪者三藏心中当不空如来藏心也施诸有情离苦灭罪名曰大悲心依心密说其语呪祝众生消灾免难名曰大悲呪梁论释云真如于一切法中最胜由缘真如起无分别智此智于诸智中最胜由此智流出后得智后得智所生大悲此大悲于一切定中最胜因此大悲如来欲安立正法救济众生说大乘十二部经此法是大悲所流于一切法中最胜今呪从大悲心中流出于余呪法胜也明矣次出呪语翻译有四例一翻字不翻音诸经呪语也二翻音不翻字卍以此方万字翻之字体还是梵书三音字俱翻诸经文也四音字俱不翻西来梵夹也今是初一例又奘法师明五不翻一祕密不翻陀罗尼是二多含不翻如薄伽梵含六义故三此无不翻如阎浮树此方则无四顺古不翻如阿耨菩提摩腾巳来便存梵音五生善不翻如般若尊重智慧轻浅不翻令人生敬今亦初不翻也然诸呪中具四悉檀一呪是鬼神王名称其王名部落敬主不敢为非是世界义二呪是军中密号相应无所呵问不相应即执X治是为人义三呪是智人偈颂如贱人奔他国诈称王子因以公主妻之多瞋人从其国来以偈颂法止瞋对治也四呪是诸佛密语唯圣乃知如王索先陀婆一名四实群下莫晓第一义也今属后悉兼通二三若准贤首般若疏云呪有二义一不可释以是诸佛祕语非因位所解但当诵持除障增福不须释也二亦可释解即明心见性断惑证真今若强释者南无下皈依三宝菩萨南无此云皈命佛䭾此云觉者佛宝有神通力达摩此云妙法法宝具威德力僧伽此云和合众贤圣僧宝有禅定力观自在说呪之主有大愿力大悲心出呪之本成唯心力宗镜问祖先殁久后嗣资悼违三界之唯心乖万法之唯识答有五力唯识不判一定力二通力三借识力四大愿力五法威德力道一法师对唐明皇云佛力法力三贤十圣僧力并不能测二十唯识颂云展转增上力二识成决定此约相宗分教说清凉云佛真心外无别众生以众生真心即佛真心故众生全在佛中则果门摄法无遗佛性论云一切众生悉在如来智内又众生心外更无别佛以佛真心即众生真心故诸佛全在众生心中则因门摄法无遗华严出现品云菩萨应知自心念念常有佛成正觉一切众生心亦如是以诸佛不离此心成正觉故由此二义佛真心现时不碍众生真心现生佛相即X故生佛相俱泯梵行品云知一切法即心自性如此圆融心识理益实无尽矣交光楞严疏云众生心也体常不动用可牵移身死非去未死之先本不偏局于此也身生非来未生之先本亦常徧于此也但因不了成往来相业迁使然性本不动故知迷则任牵悟则同体菩萨证穷故能随缘赴感靡不周而恒处此菩提座犹如一月在天影临万水此约性宗实教说也则大悲心力为诸力之本离此心外诸佛菩萨无有色声功德矣怛姪他此翻所谓或云即说呪曰唵字下正是呪语唵引导义出生义吽降伏义发光明义莎诃成就义令前所作速疾圆成也此四字种通于诸呪余句皆局斫羯罗此云金刚伐底翻轮转辗义以此金刚心呪愿众生断诸烦恼令其息灾证理也震多此云赤末尼此云如意莫诃翻大圆明义以此珠宝心呪愿众生疾成佛道令其增福得果也钵蹬谜此云莲华噜噜噜噜尼噜翻青陀噜翻黄迦噜翻玄阿噜翻赤底瑟侘此云光色觉照义以此莲华心呪愿众生普度有情令其伏魔成行也篅攞翻栴檀香痾羯利此云沈香沙也翻赤色熏发义以此沉檀心呪愿众生修学法门令其人敬训教也如是四法呪愿如蜾蠃之呪祝螟蛉无有不成如是三十三字种如此方元亨利贞具无量德故众生观念一一皆得如意也呪有五部一佛部毗卢佛X为主二金刚部阿閦佛为主三宝部宝生佛为主四莲华部弥陀佛为主五羯磨部成就佛为主今属第四部也又呪有五说不同一诸佛所说呪二诸菩萨所说呪三诸金刚王所说呪四诸天所说呪五诸鬼神所说呪今是第二菩萨说也余如密部二大心呪次说大心呪唵钵踏摩震多末尼篅攞吽初标呪名三藏心中空如来藏心也无量法门一一无相故名为空求于诸佛与乐增福故名为大佛智广大如虗空今欲心同于诸佛故名大心依心说语呪愿诸佛降吉赐祥名大心呪佛性论云一切众生决定无有出如如境者并为如来之所摄持次陈呪语唵开导义吽拥护义亦通诸呪余局本部钵踏摩此云红莲华开畅义因此心呪祝愿诸佛开缘因佛性种与化身福乐住于解脱德中办度转识断业道学文字般若成方便菩提诸事业也震多末尼翻赤如意净满义因此心呪祝愿诸佛显正因佛性种与法身福乐住于法身德中办度真识断苦道学实相般若成真性菩提诸事业也篅攞翻栴檀离垢义因此心呪祝愿诸佛启了因佛性种与报身福乐住于般若德中办度业识断惑道学观照般若成实智菩提诸事业也如是X三法呪愿诸佛与佛觉心同一慈力多且胜焉名大心呪不亦宜乎三随心呪次说随心呪唵跋剌陀钵亶谜吽初呪名此即空不空如来藏心也在自随悲智心在他上随佛心下随生心故名随心依此无障碍心呪演说祕密真言愿自巳起大慈悲现千手眼入不思议成妙功德呪愿诸佛下随生心救护自在呪愿众生上随佛心得真圆通名随心呪华严云以发心故即与三世一切诸佛体性平等即生随佛义也出现品云如来成正觉时于其身中普见一切众生成正觉等即佛随生义也弥勒赞善财言此长者子于一生内则能净佛剎化众生以智深入法界圆满一切大愿即自随他佛生义也次呪语唵生起义吽涌现义满足义䟦剌陀此云随意亦云称心钵亶谜翻莲华心佛妙觉心如莲华开生本觉心如莲华合菩萨始觉心如莲华半开半合施食经云菩萨思惟有情身各具觉悟之莲华故能下合悲仰随众生心也思彼觉华照法界如来海会共广大故能上同慈力随诸佛心也以此密言而加持之全身总是大悲王寻声救苦脱体俱成观自在善得圆通或慈或威或定或慧随心应量获无障碍也观自在菩萨如意陀罗尼呪经略疏卷上X音释篅侘亶观自在菩萨如意心陀罗尼经略疏X卍XXX观自在菩萨如意心陀罗尼呪经略疏卷下清上天竺讲寺住持沙门续法述别陈四瑞四初大地六震瑞尔时观自在菩萨摩诃萨说是大轮陀罗尼呪王巳即时大地六种震动大轮具二义一转开圣境二辗去凡尘为诸呪之所归往名为呪王地震表消灾入理相摇扬不安名动自下升高名起忽然腾举名踊隐隐出声名震振声觉悟名吼砰磕发响名击前三约形后三约声今于声形各标一也于六种中又各有三直动名动一也四天下动名徧动二也三千界动名等徧动三也余五亦如是合成十八种约法表信住行向地等六位破无明也二天宫惊动瑞诸有天宫龙宫及药叉宫徤达婆阿苏罗紧奈罗等宫殿亦皆旋转迷惑所依一切恶魔为障碍者见自宫殿皆悉𦦨起无不惊怖恶心众生恶龙恶鬼药义罗剎皆悉颠坠此表伏魔成行相也诸有总举所依处也略则三X有谓欲色空广则二十五有谓四洲四恶趣六欲并梵天四禅四空处无想及那含梵语提婆此云天乐胜身胜故即欲色等天也梵语那伽此云龙有四一天龙守天宫殿二飞龙兴云致雨三地龙决江开凟四藏龙守轮王福人库藏药叉此云勇地行健达婆此云香阴不飡酒肉唯香资阴故在须弥山南金刚窟住乃天主俗乐之神也具缘幢倒掷之技阿苏罗此云非天有天福无天德故亦云无端正男丑女美故又云无酒採华酝海其味不变瞋妬誓断故亦有天人畜四趣不同如楞严明紧奈罗此云疑神似人而头有一角故是天王法乐之神也具絃管歌咏之技居十宝山身有异香即上奏乐等者指迦楼罗摩睺罗伽二部迦楼罗此云金翅两翅相去三百三十六万里金色光耀颈有如意珠以龙为食常来居在瞻卜华树之上摩睺罗伽此云大腹行什曰地龙肇曰蟒神宫殿所居舍宅也旋转迷惑者如意明呪现前虗空尚殒况国土宫殿耶经云微尘国土皆是迷顽妄想安立一人发真归元此十方空皆悉锁殒云何国土而不振裂梵语魔罗秦言能夺命夺慧命故又云杀者杀法身故或言恶者多诸贪瞋嫉妬故又翻为障能为行人作障碍故𦦨起惊者宝轮王呪到处波旬宫殿自燬楞严云汝辈修禅菩萨罗汉心精通㳷当处湛然魔王鬼神见其宫X殿无故崩裂无不惊慴恶心众生指九十五种外道及诸阐提断善根人罗剎云速疾又云可畏噉人精气鬼也悉颠坠者莲华心呪演时魍魉妖精恋此尘劳者于妙觉中自然摧灭矣经云奢摩他中觉明分析大力鬼神褫魄逃逝依正合共十二者表十二处中调伏十二类生颠倒妄想也三三途离苦瑞于地狱中受苦众生皆悉离苦得生天上此表爱敬教法相也地下之狱名为地狱婆沙论其狱轻名有间重名无间上品恶逆所招感者大轮呪王宣扬三途业报尽灭如阿鼻狱蒙遮那如来之光上升兜率十千鱼闻流水长者之呪脱生忉利故云离苦生天约法表依三种般若转众生三种恶业而成如来三种善业也四会前雨供瑞于时会中于世尊前天雨宝华宝庄严具于虗空中奏天妓乐出种种声广陈供养此表增福得果相也宝华即曼陀罗曼殊沙等呪乃定身结成故感华供宝具指衣服伞葢幢旛鬘网等呪乃戒身结成故感具供种种声者谓谛缘度十力四无畏等呪乃慧身结成故感乐供说者持者增法化报三身之福乐得真性方便实智三种菩提之果借此为先兆矣广陈供者一财供亦名事供又二一内供三果食X等二法供亦名理供行愿品云诸供养中法供养最所谓如说修行供养利益众生供养不舍菩萨业供养不离菩提心供养约法表破二种执障而证诸佛二转依也三赞示持法以成行三初赞印令会众起行满愿尔时世尊以美妙音赞观自在菩萨摩诃萨言善哉善哉观自在汝所宣说是大呪王实难逢遇能令众生求愿满足获大果报众音悉具曰美如善口天女不出众外曰妙如梵王语音又顺如曰美随机曰妙上善哉赞所说呪如一切意也下善哉赞所利生满一切果愿也苟能行持功不唐捐二广示令一切依教奉行二初示诵呪法式二一总标若诵此呪所有法式我今当说呪虽如优昙华如牟尼珠如天甘露如珍宝藏若不如法亦不成益故假佛说以显无谬二别释二先直教一心持呪若有善男子善女人苾刍苾刍尼邬波索迦邬波斯迦发心希求此生现报者应当一心受持此呪善男女指一切净信人八部六道中见闻随喜皆摄苾刍梵语西土草名具含五德故取为喻一体性柔輭僧能折伏身语不致麤犷二引蔓旁布喻僧能传法度人连延不绝三馨香远闻喻僧戒德芬芳为众所闻四能疗疼痛喻僧能断烦恼毒害X不起五不背日光喻僧常向佛日智慧光明此举出家比丘尼指出家比丘尼邬波索迦唐言近事男在家五戒男也邬波斯迦唐言近事女在家五戒女也发心希求愿也此生现报总该世出间善妙因果拣非酬过去恩图当来报也意识想念曰受身口诵习曰持一心有二一事一心谓专心注意毫无间断二理一心谓觉此念心能所取绝利智理受愚钝事持中根通于二种次转明持诵法式欲受持时不问日月星辰吉凶并别修斋戒亦不假洗浴及以净衣但止摄心口诵不懈百千种事所愿此呪王即是黄道日紫薇星至时化凶为吉遇难成祥故不须问日星凶吉此呪心即是菩萨心地戒到处自成斋戒故不借修月斋日戒此密呪即法性水浣涤身田故不假浴悉同清净此明呪即解脱服足遮惭愧故不待洗自然鲜洁但止者因也外仪固可出入内德不可踰闲故须三业一切恶毒鬼神恶龙恶兽损害人民碜心毒人谤三宝毁真言行不忠孝作障碍事世出世因果法中速满福德智慧顿圆谛缘度行超三祇登十地五乘胜位二转依果以上种种不尽愿求莫不遂意故云百千事皆成也唯恐口诵而不摄心暂勤而不久敬勿获灵应或未可知二详持呪功能二先显尊胜X更无明呪能得与此如意呪王势力齐者如意呪王是诸佛之母菩萨之父天地之根神灵之本如轮王印如梵天勅如帝释幢如国君诏如金刚剑如白牛车如海藏象藏香如华藏净藏丸势力最胜无可比并然六道众生穷无福慧离大势佛及断苦法是故菩萨起大悲心说此微妙最第一呪得能受持其人势力亦无齐者次明神力三初令世间心愿如意二先明所愿二初总是故先当除诸罪障次能成就一切事业恶逆曰罪妨害曰障罪报如霜雪明呪如日汤灾障如灰沙轮呪如勐风故云除也未就曰事巳成曰业喜事如焦炷神呪如香油吉业如舟航密呪如顺水故云成也二别二先灭过去罪报亦能销除受无间狱五逆重罪亦能殄灭一切病苦皆得除差梵语阿鼻比云无间成论明趣果受苦时命及形五皆无间地狱中极重者果也五逆谓杀父杀母杀阿罗汉出佛身血破羯磨转法轮僧上品罪恶因也呪作地狱赦书故云销除种种病横牵缠亦由宿殃陈债呪为良医妙药故云差灭问狱逆罪也病苦障也此等虽除祥事业何无成就答地狱才销人天事就病苦方除福乐业成文乃影显故不言耳下倣此次灭现在罪报二初除罪业一切重业悉能破坏X上品恶逆是地狱因中品恶逆是饿鬼因下品恶逆是畜生因重罪尚破况轻小耶业如枯草呪如烈火遇之灰烬无余二转果报九初疟癊诸有热病或昼或夜或一日疟乃至四日疟风黄痰癊焦婴缠如是病等诵呪便差呪能差愈热疟风黄痰癊三焦七种病者长生符故经云欲得不死地当佩长生之符长生符者三乘法是二蛊毒若有他人示厌魅蛊毒悉皆消灭无复遗余示厌祷呪诅也梵语弥栗头韦陀罗此云妙善主示厌祷者楞严云遇幽为形名为魇鬼精魅迷惑也经云上品精灵中品妖魅下品邪人诸魅所着蛊腹中虫也毒金银草木毒也谓于根身衣食之中下诸蛊毒梵语弥栗头虔伽他此云善品主蛊毒者经云遇虫成形名蛊毒鬼呪能灭者甘露浆故经云譬如有人饮甘露浆一切人物不能为害若常持者其身毕竟不变不坏三痈痛假使一切痈瘿恶疮疥癞疽癣周遍其身并及眼耳鼻舌唇口牙齿咽喉顶脑胸脇心腹腰背脚手头面等痛支节烦疼半身不随腹胀块满饮食不销从头至足但是疾苦无不痊除六腑不和生痈五藏不调生疽瘿瘤也一十一种恙二十三种疼无不痊者呪是不死之药延龄丹故经云譬如有人持善见药能持一切所有诸病X又如有人服延龄丹长得充健不老不瘦四鬼神若有药义罗剎毗那夜迦恶魔鬼神诸行恶者皆不得便毗那此云猪头夜迦此云象鼻二鬼神名不得便者呪是天帝杵故华严云如释天王执金刚杵摧伏一切修罗鬼神楞严云持此呪心频那夜迦诸恶鬼王皆领深恩常加守护五灾难亦无刀杖兵箭水火恶毒恶风雨雹怨贼劫盗能及其身水火风为三灾余即八难无能及者此呪如摩尼冠如无畏丸经云帝释着摩尼冠暎蔽诸余天众龙王戴摩尼冠远离一切怨敌怖畏人得无畏丸药离五恐怖所谓火不能烧水不能漂刀不能伤毒不能中烟不能熏六贼横亦无王贼无有横死来相侵害王贼九横中二大小诸横无侵害者呪是翳形法解脱方故经云譬如有人得翳形法人与非人悉不能见又人得安缮那以涂其目虽行人间人所不见又人得解脱药方终无横难又得阿蓝婆汁以用涂身身之与心咸有堪能七虫兽诸恶梦想蚖蛇蝮蝎守宫百足及以蜘蛛诸恶毒兽虎狼师子悉不能害蚖蛇黑蛇也毒盛不触而吸蝮蚖蛇蝎蝎虎此二X若触则螫守宫蜓也百足蜈蚣也呪令不能害者龙宝珠故大应伽故经云有人得龙宝珠一切龙蛇不能为害人持大应伽药蛇虫闻气即皆远去八军阵兵戈战阵皆得胜利呪如天力士将军宝故于战阵中得胜利也九官讼若有诤讼亦得和解呪如帝王旨长乐印故能私诤和官讼解也次明能持若诵一遍如上诸愿悉皆遂意如上者初一消灭现在一切轻重罪障次九成就现在一切转苦成乐事业合为十种呪如如意珠周给一切贫乏呪如功德瓶满足诸众生心呪如如意树能雨众庄严具呪如伏藏出财无匮呪如明镜普现形像故一遍皆遂况二七至七七耶二令出世心愿如意二先明能持若日日诵一百八遍日日显精进不退非一暴十寒者此华严云如钻燧求火未出而数息火势随止灭懈怠者亦然故当日念相继切莫间断百八表破百八见恼成百八法门也次明所愿七一遂诸求即见观自在菩萨告言善男子汝等勿怖欲求何愿一切施汝X一切施者声闻四果菩萨五位三明六通二空十力菩提涅槃一切愿求尽皆施与二现佛身阿弥陀佛自现其身梵语阿弥陀此云无量寿亦云无量光呪即如来觉心诵之成佛觉胤上属因此属果合为因果该彻门也二见乐土亦见极乐世界种种庄严如经广说无有众苦故名极乐观音弥陀所住处也种种严者见极乐国七宝庄严宝地宝池宝树行列诸天宝幔弥覆其上众宝罗网满虚空中水流光明凫雁鸳鸯皆说沙法经指弥陀观经而言呪即法性乐境持之自成受用对前后之正此称为依合名依正互容门也四瞻菩萨并见极乐世界诸菩萨众无量寿经云彼国补处菩萨一名观世音二名大势至又余菩萨声闻其数难量佛告弥勒于此世界六十七亿不退菩萨往生彼国小行菩萨不可称计他方十四佛国中大菩萨往生者甚多无数今能见者以此陀罗尼中菩萨万行尽总持故五觐诸佛亦见十方一切诸佛以此呪心出生诸佛十方诸佛因此呪心正觉降魔转法授记故于百八遍内念念能见一切佛也望上是伴此是主合名主伴圆明门六观圣居X亦见观自在菩萨所居之处补怛罗山所居处者菩萨应化所居处也补怛罗此云海岛又云小白华树山多此树香气远闻故西域记云有呾落迦山南海有石天宫是观自在菩萨游舍华严云海上有山多圣贤众宝所成极清净华果树林皆徧满泉流池沼悉具足勇勐丈夫观自在为利众生住此山长行文云见其西面巖谷之中泉流萦暎树林蓊郁香草柔輭右旋匝地观自在菩萨于金刚宝石上结加趺坐无量菩萨皆坐宝石恭敬围绕而为宣说大慈悲法令其摄受一切众生今亦见者呪即菩萨功德山故大悲海故七得净身即得自身清净自身净者即法华中六根清净也位当十信因六根都摄净念相继成此果耳呪从真如心出法性身流诵之无不身净对上菩萨处为他此为自合名自他摄入门也三令世出世间心愿如意常为诸王公卿宰辅恭敬供养众人爱敬所生之处不入母胎莲华化生众相具足在所生处常得宿命始从今日乃至成佛不堕恶道常生佛前一现生王臣礼供士夫敬爱世间心愿如意也二他生化相具足得宿命通出世心愿如意也三从今至正觉时常生十方佛前总显世出世愿尽如意也呪如摩尼聚宝藏瓶故能随愿随心若此X三结诫令行者诚信勿疑尔时观自在菩萨白佛言世尊此栴檀心轮陀罗尼如我所说若苾刍苾刍尼邬波索迦邬波斯迦若有至诚心所忆念能受持者必得成就惟须深信不得生疑栴檀心轮省文也具名栴檀摩尼心宝轮王至诚内不欺心外不欺人真实无妄之谓心念意诚也身受身诚也舌持口诚也三业虔恭百求必遂信者善之首功之魁华严云信为道元功德母长养一切诸善根信能必到如来地信为功德不坏种信能增益最胜智信能示现一切佛唯识云云何为信于实德能深忍乐欲心净为性对治不信乐善为业然信差别略有三种一信实有谓于诸法实事理中深信忍故二信有德谓于三宝真净德中深信忍故三信有能谓于一切世出世善深信有力能得能成起希望故由斯对治不信彼心爱乐证修世出世善今此信亦有三一信呪有大神力求必如意二信佛所语不虚依之称心三信观自在菩萨具大悲愿常加护持又起信中三宝前加一信根本所谓乐念真如法故今此信得自心是佛自心作佛呪从心生果从心得离我真如心外别无一法施设梵网所谓汝是当成佛我是巳成佛当作如是信戒品巳具足此即信真如根本法也四信一起所愿皆得此为受持之要务故劝X云惟须疑者恶之本罪之根孔子曰人而无信不知其可也然有三相一疑自非器二疑师悞我三疑法非理约当教明一疑呪无灵验二疑佛菩萨未必加护三疑自巳罪障深重非是法器三疑在怀进求不勐世间因果尚难况出世耶故诫云不得生此之劝诫为菩萨最后垂范四结劝亲验以证果二先嘱令证验二初赞显灵验尔时世尊赞观自在菩萨言善哉善哉汝大慈无量乃能说此微妙如意心轮陀罗尼法于赡部洲有诸众生发心口诵即得亲验初赞善哉持则成不持则不成如栴檀近则香远则不香其语不诳也次赞善哉信则就不信则不就如水清珠投水则净不投则不净其言是真也与无量乐名曰大慈灵感叵测曰微神应难思曰妙赡部此云胜金树名林中有河树果汁落河底染沙为金其色赤黄兼带紫𦦨唯南洲有此树故取为名亲验亲得诵呪之灵验也问菩萨虽无剎不现而与娑婆更有缘此中何独指赡部耶答一者百亿四大部洲中举一以该余也二者三千洲中唯南洲为胜一如来降生二诸天愿来三有般若典四能断婬欲五识善恶念六勇勐精进前三缘胜后三因胜三洲不及故独举赡部众生以劝发也二勅教现证X汝依我教于诸有情数数勤加策励示诲令得证验为现其身莫违我勅我当随喜数数者不分年日不论利钝不拣教之小大不别理之分圆也勤加者增进之谓未种善根者令种巳种者令长未成熟者令成熟巳成熟者令解脱诫策以行警励以果开示以理劝诲以教为其现身语而加持之令得证理果验教行也天子制书曰勅法王教诏同于君命故云莫违我勅随者顺也喜者庆也随顺事理无二庆喜自他无别顺事有权功顺理有实德庆自有智慧庆他有慈悲权实碍智悲平等故云随喜约当经释依教勤加策诲所以随顺也奉勅现身令证所以庆喜也佛尚随喜况余乘乎二受命不违二初出本誓时观自在菩萨白佛言世尊我于无量劫来以慈悲心于受苦众生常作拥护唯愿证知苦有二苦三苦八苦十苦等围抱曰拥约身言包含曰护约心口言劫来慈悲为内本因众生作护为外机缘佛之三智五眼早巳知见未承佛勅如此况奉教以后耶故云愿证法华释尊赞曰弘誓深如海历劫不思议闻名及见身能灭诸有苦楞严文殊赞曰离苦得解脱良哉观世音于恒沙劫中入微尘佛国得大自在力无畏施众生二明今心为众生故说此如意轮陀罗尼若有受持常自作业X专心诵者所愿成办我今承佛威力如是救苦业有善恶净染此指净善业也作受持业身也专心意也诵念口也如是救苦者即现三十二应身在于火宅内外救度分段变易诸生死苦策诲五乘教行理也文含三力一陀罗尼呪有威神力也二持诵成办称念净业力也三承威救誓愿摄取力也初后他力如舟遇顺风中是自力如帆楫护念亦有三一为众生说自现身护也二诵者专心下能感护也三承威救苦上承加护也此明今心拥护所以令成道果不待言矣三流通分尔时观自在菩萨说此如意轮陀罗尼经巳一切大众皆悉欢喜信受奉行自在菩萨能说人清净也陀罗尼经所说法清净也大众法喜所得果清净也一切众指四众八部欢喜者闻其教则喜信受者思其理则受奉行者修其行则行三慧圆发二利均成呪之流传于历劫经之弘通于法界理必然也此亦是经家结集之辞观自在菩萨如意心陀罗尼呪经略疏卷下音释砰磕慴蝘