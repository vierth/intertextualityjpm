许白云先生文集许白云先生文集序许白云先生文集序吾婺道学之传自宋东莱吕成公以身任其道倡鸣于南渡之后卓乎不可及已元有仁山金文安公以其传于北山何文定公鲁斋王文宪公者而传之白云许文懿公盖北山得于勉斋黄氏而勉斋实出考亭朱子之门故传得其正粹然以道名家他如待制浦阳柳公侍讲乌伤黄公礼部兰谿吴公翰林东阳张公及国朝学士景濂宋公待制子充王公皆以斯文羽翼其道者也海内论乡学渊源之懿师友继承之笃盖莫如吾婺而吾婺晚生后学一何继承之寥寥哉盖尝读其文则亦知其道矣近吾忝第贤科拜宪职出巡东广偶与方伯江浦张公论事之暇谈及吾婺在昔理学之盛忽袖出许公白云集写本四卷见示且曰欲刻之未能予得之昕夕庄诵殆忘寝食俨乎身登其门聆其诲而叹亲炙之罔及也因节廪食之余助方伯公购梓刻之庠舍以嘉惠来学方伯公谓予宜有序因窃叹曰昔许公尝云君子之身存而其道之行不行者天也身亡而其书之传不传者人也夫书之传即其道之行今许公身虽没已踰百年而一旦赖方伯公出其遗书以行于世使来学知所敬承岂非待其人而传乎敢以此僭引诸篇端成化二年嵗次丙戍春正月既望后学金华陈相序许白云先生文集序斯道也尧舜禹汤文武以之相传而至扵周公孔孟焉孟子没而其传泯焉汉唐之儒若贾谊董仲舒韩昌黎亦庶㡬乎斯道也醇疵相间故卒未有接乎孟氏之传者厯千又余年至扵有宋真儒軰出如周程张朱数君子者始有以承孟氏之絶学矣继之以真西山蔡九峰胡文㝎之属皆所以阐明斯道者也迨夫元之许鲁斋刘静脩吴草庐又皆笃信斯道者也其白云先生则又得夫朱子之正传而䏻大显斯道者也先儒谓程子之道得朱子而复明朱子之大至许公而益尊夫岂不信今观其文究极夫六经出入乎子史浸淫扵群书其䂓模固不出乎韩氏柳氏之文然不乐声利则非退之溺扵功名之可儗操持节槩则非宗元党比势要之可侔脩身軆道佩仁服义故其发之扵言辞也深厚而䧺愽至诚而谆悉故曰根之茂者其实遂膏之沃者其光瞱仁义之人其言蔼如也若先生者诚有以任夫圣贤斯道之统绪矣先生之没迄今百有余年其所着之书见其传于世也余㓜时得之扵祖妣王氏之家盖王氏之先有讳麟者寔受学扵先生之门故其家多存先生之遗书焉此盖先生之草藁也其手泽尚新惜当时未有䏻编次以成帙者故诗文杂乱而无统纪简策厯乆而颇残缺余因而次第之分为四卷缮写为集蔵之巾笥以俟他日託之有力者而板行之忆昔欧阳子得韩文扵汉东李氏之弊筐而甚爱之时去韩子盖已二百年矣遂以之而倡率学者其后天下之士非韩不学也至扵今犹然岂不盛㦲先生之文隠而复见者而与韩无异余得先生之文爱而好之也而与欧不殊盖先生之学识纯正则超轶扵韩子余之闇劣卑微则深慙扵欧公尚何足与先生文为之䡖重㢤幸知言君子倡率之如欧之扵韩也则先生之文不患乎不行扵世矣此余之所望也欧阳之记韩文曰道固有行扵逺而止扵近有忽扵往而贵扵今者盖其乆而愈明不可磨灭虽蔽扵暂而终耀扵无穷者道当然也先生是集若行则其所以左右圣贤相传之道者将为不小也先生讳谦字益之世号白云先生详见元史兹不赘言也正统丁卯七月望金䑓后学李伸序元史载白云先生行实元顺帝至元三年冬十月金华䖏士许谦卒初谦闻仁山金履祥讲道兰江上委巳而学焉履祥曰士之为学若五味之在和醯盐既加则酸咸颇异子来见我已三日而犹夫人也岂吾之学无以感彂扵子耶谦闻之惕然时履祥年七十而谦年三十有一矣履祥尝告之曰吾儒之学理一而分殊理不患其不一所难者分殊耳谦由是致其辨扵分之殊而要其㱕扵理之一又曰圣人之道中而巳矣谦由是事事求夫中者而用之履祥既殁谦益肆充阐多所自得自谓吾非有大过人惟为学之功无间㫁耳谦制行甚严而所以应世者不胶扵古不流扵俗介而不侨通而不随身在草莱而心存当世素志冲澹以道自乐浙东者约之为学者师垂四十年着录迨千余人随其才分咸有所得达官富人之子望闾而骄气自消践庭而礼容自饰四方之士以不及门为耻缙绅先生至扵是邦必即其家存问焉谦素多疾先是金履祥病革徒歩往省之㑹大雪中寒温及奔兄璟䘮扵广信病増剧不良扵行疾少间而神更清茂至是疾复作谓其子元曰伯兄以是月二十三卒我死殆与之同日乎及是日正衣冠而坐戒元以孝扵母友扵弟元复请所𣣔言谦曰吾平日训尔多矣至此复何言门人朱震亨进曰先生视稍偏矣谦更肃容端视项之视微瞑遂卒年六十八门人以义制服者若干人因其自号题其墓曰白云先生谦字益之所着有读四书丛说二十卷诗名物钞八卷读书传丛说六卷观史治忽㡬微若干卷皆行于世后谥曰文懿义乌黄氏溍曰圣贤不作师道乆废逮二程子起而倡圣学以㳤诸入朱子又遡流穷源折衷群言而綂一由是师道大备文㝎何公基旣得文公朱子之传扵其髙弟文肃黄公榦而文宪王公相扵文㝎则师友之文安金公履祥又学扵文宪而及登文㝎之门者也三先生婺人学者推原綂绪必以三先生为朱子之传适文懿许公出扵三先生之郷克任其承传之重三先生之学卒以大显于世然则程子之道得朱子而复明朱子之大至许公而益尊文懿许公之功大矣许白云先生文集补题许白云先生文集后二十六年前余从今国学李先生逰得许白云先生文集一帙爱之不啻拱璧惜誊写不佳后官比部命胥史沈纯者录出欲刋行之顾力有未逮及为郡扵吉迁广藩力可为矣而庶政填委北陌南阡奔赱之不暇劻劝抢攘事有急扵此者虽然先生之名在天下后世昭如日星不系扵言语文字之有无区区言语文字岂足以尽先生之道而刋不刋亦不系斯文之显晦也姑蔵之以俟时云成化乙酉冬十月糓旦后学江浦张瑄谨书许白云先生文集附録附録学箴东平王生麟自芜城来求受业扵余适余病剧昬瞀莫䏻相告㠯道留连仅一载盖垂槖而归扵别也复求一言因书近作学箴㠯遗之圣人在位言行皆道素王无民已任扵教天髙渊深学贵知要繄人一心酬醋之机理备万物欲流易危先民有作唯此之治精义入神匪思不得执辞泛求畿逐扵物审是之宜惟学之则操之有道有梦斯觉闇然日章如追如琢舍心弗全非圣之学至顺二年九月十又七日金华许谦益之父书元史取学术足以辅教传后者着儒学传而金华许谦居其一焉谦字益之世称白云先生受学扵同郡金履祥履祥学扵何基基学扵黄干干则朱子入室弟子也传授之正厥有源委故当时登门者以为荣幸东平王君麟踰齐鲁渉江淮逺来从先生逰及朞谒告㱕省先生惧其荒而业也手书所着学箴以勉之而大要以存心为本吁先生之敎人者如此史之所称信不诬矣既而王君以鄊贡进士典教昌平其所以㳤诸人者又岂出乎先生规矩之外㦲惜余不及见之嗣子延龄与余同官翰林出此卷求题辄䟽其授受所自识诸左方以致景仰之私云耳永乐辛卯三月望日右春坊大学士兼翰林侍读永嘉黄淮书右学箴一篇金华许谦先生书以遗其徒东平王麟辞优理至诚有以得乎为学之要今麟之子延龄为翰林检讨用表章之间以示予读之三复起敬有以见先生教人以道而麟必䏻造其阃奥惜乎未有以考见其成也且予闻麟之事先生克尽其道居维扬时闻先生殁悲不自胜即为发䘮后凡遇生辰忌日必设祭去酒肉不食先生所着有尚书表註大学䟽义二书麟又为刻板以传扵此可以见先生之徳渐渍扵人心者深而麟之所以报先生者亦极其至也传曰民生扵三事之如一麟盖有焉近世斯道不明教者不以正而学者无其诚有朝立舘下而夕相诋訾虽韩昌黎犹不䏻无憾扵籍湜軰矧其他乎求而麟之所为邈乎辽絶麟可谓有道乎㢤先生之教扵是乎在矣不揣僣踰用敢书此于后以警夫世之为师弟子者先生字益之号白云道士元史有传麟字领元郷荐仕为昌平教谕以终然所用未究其所学吁惜㢤因书此于卷末以归延龄宜寳之勿失也永乐辛卯夏五月端阳日翰林学士兼左春坊大学士庐陵胡广拜手谨书昔闻翰林检讨王延龄先生云其先君从许益之先生学得考亭之正传先生尝手书学箴一幅以遗之延龄珎蔵于家将终授其甥李公方曙方曙持以示予字画遒劲沉实非表里一扵敬者不䏻作见之不觉正立拱手其辞则以一心为酬酢万变之主然不䏻无欲以间之在治而去之也学贵知要知要则䏻守约故其传万世无弊也学者宜服扵是焉后学东吴张洪拜书理学之在天地间犹布帛菽粟之切扵民生日用不可以一日舍也舍之则民冻且馁矣虽有夜光之珎连城之璧奚以为故自三代以还厯汉唐而宋濂洛诸君子始接洙泗之传而大集扵考亭及考亭门人勉斋传之而得北山何文㝎公鲁斋王文宪公二公相师友而又得白云许文懿公传之然皆婺人也亲相授受不失其传考亭之学至是盖益明矣予尝见公白云集一帙读之恨未全也兹扵方伯江浦张公所又得一帙读之末则附緑示门人王君麟学葴一篇系以永乐间诸翰林题䟦公亦欲予言之盖益叹夫文懿之言皆谆谆恳到不背师说真有功扵理学也公其出而全之岂不深有便扵后学欲寻文懿之绪余者㦲天顺六年壬午夏六月既望翰林侍读学士直文华殿后学云间钱溥谨䟦许白云先生文集许白云先生文集卷一许白云先生文集卷之一金䑓李伸编集四言古诗白鸟仆屏居陋巷一旦栋挠读鸱鸮二章而有感因赋白鸟以自况有白斯鸟生于林皋骨格翯翯羽毛毋兮天方匪鹯伊鵰含哺忘恃哀鸣嗸嗸嗸嗸哀鸣迁于壤木岂无好逑敦彼独宿渇饮而泉饥啄而粟聊乐我㝠亦曷云足飘风自南霖雨既淫蟒㫁山㧞龙兴海吟堕卵覆巢林莫我深翅翕罔举口禁若瘖荧荧明星上丽于汉泛泛行舟亦达于岸维此好鸟所止泮涣控地决飞鹪鹩斥鷃鸿鴈在渚䴖鸰在原物以羣兮维性是便尔鸣雝雝尔懐急难无胥远矣今亶其然朝阳爰飞夕月唳止嗟彼燕雀厥志爲拟何天之衢侧目万里扶榣一冲时之俟矣欝松赠陶思齐任通波驿长欝欝乔松在彼中林斵之砻之以榱以㨕我材既良胡宁靡成日居月诸亦迭而逝谋犹孔臧庻㧞斯萃奋然于懐耿耿窹寐泛彼柏舟集于西㳅征夫遑遑予取予求尔言毋暴我心则休遥遥道途跬歩斯举悠悠天衢始振其羽聿其问津云汉之渚松涧挺挺长松色正气䧺风雨霜露无䏻动容直干摩空云中之龙汵泠幽涧泉流石粲甘则可掬寒不可玩孰云在山为江为汉维松之贞倚涧之清维徳维用相湏以成君子似之克彰厥名岂维栋梁苓珀千嵗岂维澄源润物平施尽其大全始出乎类秉心塞渊有缉其光本源之盛枝派乃长子孙绳绳既夀且昌五言古诗王申伯和此诗不㑹予意其言甚悲余心少之又作以终其说夀夭齐彭殇逍遥等鹏鷃心窒理未融役役空瞶眩得志鄙榱题穷檐乐原宪道在軆自胖奚必万间羡天地一穹庐何适非所便廓然居安宅怡然观物幻老聃亦达人以身为大患谁谓杜陵翁乃有茅屋叹上李照磨四首道原出扵天合变无终穷群经载道噐言异理则同民生有物则所要求厥中先㡬在知止实践乃圣功心广軆自胖万象皆春融寕为四寸学坐想成玄空濂溪振遗响伊洛探玄㫖龟山载道南江汉隔万里干淳号邹鲁三子森鼎峙皇图启昌运寰海共文轨得人道乃弘今古无不在殊途固同归遐迩均一视中原清㳤气世代生伟人伯阳孔子师千载今云孙穷经入阃奥探道提纲纶襟懐洒秋月论议开愚昏大材古难用暂屈寕乆伸要当推所学利泽均斯民东南互郷子古道昔所慕悠悠二十年所向皆误私㳤得硕师引发使自趋鞭䋲屡提制远道迷蹇歩缅懐天下士一覩快披雾抠衣登公堂隅坐视朝莫酬潘明之鸿鹄凌青霄燕萑巢白屋凌霄志寥廓巢屋亦云足故人眇天涯嵗月如转烛昔为交手欢今成㫁赐曲嵩华日以髙江汉日以卑道异谋不同何日伤别离书成情未尽路逺梦更迷相思溪水头犹如送君时赠禽演周梅鼎星翁术多岐禽学出最晚旧云南阳公格物明万变天经环陬维隠见易昏旦大化运甄陶衆彚㱕冶鍜人生囿炁中安䏻外长算周生儒家流心学理巳贯罗缕角与根捷若绪抽茧谓我四十年始晦终且显我生逢百忧子语堪一莞圣贤不言命言命固巳浅富贵安可求有义当自勉子今方壮年所志在髙远挟此任所之俟门有青眼观水江源可滥觞万里㑹流派海鉅莫䏻量有容徳乃大寺中有蒋身卿索诗即席赠豫章吟悲风古刹响哀𣑽空谷厌刼尘涅灭成一浣平生友于情一夕嗟梦幻升堂哭遗像退坐起长叹谁欤身卿翁儒雅闾里冠屡出文字语聊复解悲惋对床聴风雨咄咄夜达旦月落鸡三号谁歌白石烂题曹提领湘灵庙闻乐见灯诗卷重华陟遐方马毙车折轴娥英失所天往殉行且哭声疑衡山云泪染湘江竹夫君不可见异穴叹同殻庙食三千一莞圣贤不言命言命固巳浅富贵安可求有义当自勉子今方壮年所志在髙远挟此任所之俟门有青眼观水江源可滥觞万里㑹流派海鉅莫䏻量有容徳乃大寺中有蒋身卿索诗即席赠豫章吟悲风古刹响哀𣑽空谷厌刼尘涅灭成一浣平生友于情一夕嗟梦幻升堂哭遗像退坐起长叹谁欤身卿翁儒雅闾里冠屡出文字语聊复解悲惋对床聴风雨咄咄夜达旦月落鸡三号谁歌白石烂题曹提领湘灵庙闻乐见灯诗卷重华陟遐方马毙车折轴娥英失所天往殉行且哭声疑衡山云泪染湘江竹夫君不可见异穴叹同殻庙食三千年境上恵徼福事乆竟忘哀幻化惊耳目音响钧天和光景清夜烛曹公骇闻见三月食忘肉箫韶乆巳絶岂假湘灵续谁䏻写新声如彼㳙在濮尚忆开元君䏻传羽衣曲遣兴十首光景何匆匆志意空曼曼百年䏻㡬满嵗月倐将半起坐夜向晨何由梦公旦中流树砥石湍激从汗漫未廽南楚辕徒起北门叹秋日常苦短秋夜不可䦨叶鸣迅风晚䖝怨零露寒月白天烱烱振夜起盘桓山川出浮滓翳彼明不完幽兴中道絶百感来无端何当诛丰隆致身无羽翰清光亦何私不照方寸丹少年学老农旦莫言耘耔种深本难㧞粪力生易滋良苗勿揠长恶草烦芟夷天时互丰歉人事更扶持功备待日至厚歛非所期岂必务广得地力穷镃基惜㢤无负郭稼穑寕不知猗猗澧有兰馥馥沅有芷猎猎石上蒲泛泛水中芰鲜鲜三径菊旊旎百畮蕙采掇集衆芳粲烂成杂佩佩服何所从将以待君子东家有䖏子二十不踰阈婉娩聴姆言将欲备四徳锦机织回文字古人莫识兰麝熏衣裳闺闼谨容饰良人仰终身寕不慎所适膏沭岂为人自脩女子軄蓬生衆麻中不扶䏻自直寒窓效蝇鑚孤陋寡闻识古来贵尚友万善在熏炙古人不可见今人岂易得千载遥相思空使我心恻相思吟人瘦相思呤人老人瘦尚可肥老大徒自悲渊明千载人荦荦瑚琏器世醉不可醒杯杓聊卒嵗髙风起㢘隅终古谁足岐圣人道中庸用舍由礼义甘心事曲蘖沈涸祗自秽乐生亦知言名教有乐地拾金复掷金争如鉏不頋子鱼悪䏻㢘强制情巳露向非迫畏友昼攫亦何惧平生有心事狼借见迟莫经德安可回所履在平素春风荣衆芳秋露悴百艹羲和䇿日月疾急两飞鸟枯桑号天风俛仰波浩渺气流物随化金石不自保人生寄蜉蝣时迈胡不老天地有终穷微眇何足道干坤无停运清气日夜生人居覆载间所息䏻不萌握机养天和持守如奉盈得䘮固有命宠辱奚足惊一身盘石重万钟浮云轻丈夫有志硕谁谓吾无成送萧仲坚随伯兄赴江隂朔风集飞霰嵗月倐云巳芸芸万物机亦各复根柢胡为北征鴈一举成千里澄川稻梁肥云水渺难涘静集鸣相和允为得所止紫阳有遗书秘启天地根描摸失真趣议论徒纭纭仁翁继的绪梦奠嗟不存臯比㳤至道与子昔屡闻要在足目到言语何足云交际湏得人市道亦何益张陈古英士岂不重金石一为利所移徳怨易旦夕辅仁可无友独学终固僻唯应鲍叔贤俛仰叹陈迹次韵丙午朔风漠沙白瘴日越荔丹出门万里道争似二顷田拜尘素所薄知命复何言鄙夫竞声利石火寒无烟清风桐江水捷径终南山丈夫时用舍所贵无泚颜得䘮固一瞬芳臭俱百年坦途有覆辙穷哭谁复怜干坤渺无际我身蝨其间浩气贯元化渐着岂不关见可乃合道行险秪自残平生作霖志讵肯懐土安风云有嘉㑹时至庸何难君看激海鹏振羽青霄端次韵木氷正月尭甸九载水啇郊七年晴灾祥气所致治世何重轻方春时始和嘉树条垂氷霰飞集𣏌栁雨熘凝松楯脩银奋龙爪圎玉刳蛟睛恠招越犬吠寒起巴猿憎交薄粲精莹瞇目一色盈虚牝激爽籁木杪琳琅声上天命靡谌怨咨非由人余寒自凝沍生意中敷荣殷雷发丙夜羣蛰岂不伸浑沦斡大化徼妙未易明允矣理昭昭谁欤视昏昏元元继无息乃见天地心运行炁适迕变见成祲氛勾芒軄木正厯日甫及旬圣人体天道尚德不尚刑木氷纪麟笔竹帛垂鲁庭王正今再书徴古聊慰心咎䕫集天衢秉令如雷霆仁风劲六合趋走星火奔支离可攘臂暖日脂车轮东郊满芳艹载驱适我情胸中勿芥蔕官府如氷清次韵景文杭州见寄穷通岂入为有命在彼苍索居际良会晴日消寒霜内求徳乃备粹玉先光芒古友安可尚千载空相望茂陵智哲翁多欲不自知少君与五利荒诞夫何疑大药可立成笃信犹儿痴屡失求愈切至今令人嗤神方苟可得我軰何惮为我生逢不辰知学况迟莫猥器抱謏闻逹者肯一倾揄隂得先觉知我乃有素冠佩𠫭翺翔鞭䇿多警悟孤山友寒梅清质不受污遗我长相思诚以风昔故乆交敬不忘相朂言愈苦自怜春絮狂风雨渍泥土自卑志易荒勇鼓气乃倍富贵倘固有鼎味终染指盖棺事方㝎祸福可预计譬彼隂阳流屈伸理相继岂不为身谋风波有危事安䏻凿三窟诡道收薛贵赠金月华嵗丁亢偏阳祅魃肆大厉不雨更八旬赤地且千里卧龙乐寒渊雷电駈不起泉枯土山焦地坟名木死頋兹咫尺苗秀实何所恃岂惟生怨咨沟壑有老穉月华探道窟旸雨䏻力致从人预为期膏泽应时至人心与禾稼苏息兆生意胡为天瓢悭长风卷晴齐硕君再作霖嵗事斯可济赠江行父有朋逺方来倾盖语已契纷纷燕雀间聴此孤鹤唳中扄湛渊水窥测渺无际接人气虽和自律言颇厉为言君子交相与期晚嵗珠玉生光辉頋我形愈秽康荘多风尘穷巷絶车辙慷慨感前脩探索心屡竭干将鼓洪鑪不化凡冶铁泰山万仞髙企足籍丘垤意长时苦短回首莫光灭海为百川归流派各有源清浊岂不异皆可观其澜威仪动三千意象非一端要知霄壤隔乃在毫髪间毕公勤小物垂训古不刋子抱经济具我有丘壑情半生犹滔滔两鬓俄星星林间十亩地坐啸观枯荣白云与流水无心谁䏻争君看岐路多执辔慎勿䡖奋䇿当坦途母使侵榛荆送髙经厯清风振千古警省懦与顽荦荦柱石器盍置廊庙间江南山水窟适意聊盘桓故园松菊思辕驾孰可攀鳯池有所待骥足郍得闲世南行秘书孝先五经笥上下千载间罔罗无遗事髙谈惊座客挥尘彂精义囦泉浩昼夜混混达源委鲰生时抠衣一见心巳醉美蓉泛緑水优㳺东海濒天风一披拂七郡涵余芬行人畏骢马辟易清路尘魑魅凛千霜民物熈阳春甘棠有仁䕃双桧长轮囷膺门贤可登融座客常满文章有小技扬善弃所短何地不生材文木杂栎散免为㸑下薪匠石曽一莞匪谓成栋梁时人己青眼少年苦䟦渉中嵗颇恱道秋霜苗未实播植恨不早干坤眇无际至理日探讨蒙头媿种种羲娥复佻巧谁䏻分刀圭使我长不老昔年黄叔度量若千顷陂一时英俊人郍敢轻牛医终南多隠士捷径肆罔欺承亦髙识至今人所嗤君子病无䏻何患不巳知简珠混泥沙贤否未易别𬗟懐贞白姿饰外祗自洁蹄涔生寸波一勺固巳竭燕石擅羙名和璧正辽絶毎聆许与辞媿汗㡬耳热纲纪需硕材曹掾非冗食胡为郷校选乃及山林迹蝇营非素硕猬缩巳成癖南州徐孺子不爱公府辟亦感际㑹息终身以为德孔衍圣㓜年䏻书大字以女妻之玉树生阶庭英材挺天秀九龄书大字学业日巳富东床有妙选嘉耦圣人胄洙泗后囦源力积乃䏻究勉㦲南宫容白日不可又赵天乐见示所着诗歌因赋短句奉赠神人栖三山嘘吸备六气表里氷雪清欬唾珠玉瑞先生天下士逸气欲盖世糠粃玄端衣珎重𬗋霞帔手抉云汉章道启天地秘乔期眇何许心逺神与㑹脱畧尘俗语寕识烟火味大篇富而温短什清且丽瞥见眼为明三复心巳醉大道贵玄黙名教资论议损之至无为立言无乃累缅懐赤松逰泉石形梦寐穷巷守环堵扣戸时问字直欲外形躯烟岚挹空翠三寳勿彂扬固塞㱕一致胡为尚呶呶彛典敢无畏逰山二首九月十八日访踈寮于盘溪偕赵肃夫及其子琏何仲英先行遯山䇿蹇马追及拜北山遗像夜宴座中扬舜举善滑稽与遯山应酬不倦夜半罗兰似辞㱕霜风揺踈林木叶翳荒径烟开山色明日出天宇浄行同二三友缓歩入幽夐亦有童冠从彷彿春服盛后期䇿驽骀蹇足心还泞峰回路㡬折脱辔逢石磴主人雅敬客一咲出相迎门庭对虚廓彴畧压澄莹𬗟懐百年人嘉遯乐天命盘溪异莘野玉帛谢三聘升堂拜遗像生气凛可敬睥睨神𣣔交鑚仰心不兢犹余满案书铅椠精考订昌㢤贤子孙对客且涵泳湏臾肆莞筵列坐以齿㝎肴核丰豆笾鱼肉富盘饤劝酬逾十觞罍满鉼肯罄剧谈屡絶倒隠语若响应醉客骑马闲夜乆奎巳正铺牀对窓月树近影交映见闻絶嚣尘夣境亦清兴暁起还看云此乐殊未竟颕川赵琏从予逰途二载复同夜坐草亭考索理义始至大亥十月癸未至皇庆壬子五月癸丑而止诵讲之余时相与歩武庭中倚树凝立仰观俯察莫匪佳趣间以所见辑成韵语得十余篇扵琏之行书以赠之明星悬树端白月在户外坐觉群响空黙与万象对化流满寥廓境寂得清粹凉风飒然来动物各有态人涵天地心此意有谁㑹鸿鴈西南翔清呌哀夜月长风吹羽翰日短孤影㓕羙人眇天涯㤙书中道絶欲成新合欢岂硕长契濶有力日可追有志山可移所思勿弃置亦有相逢时北风吹庭树颜色日惨烈岂必验枝条根株意寕絶粲然作春荣所养在消歇苟非中夜存膏尽火随㓕风霜门外多炉炭室中暖欣此清夜永任彼寒日短浮尘自憧憧五色纷过眼静极乐则生穷隂见刚反雨来鸣四檐撃柝声忽五卷书成燕坐继烛且晤语谁䏻理枕衾聊复议今古彼㦲心不存清响乃愁绪寒梅五树花粲粲仙子魂昆吾切玉刀镂刻无纎㾗㓗脩最所敬况复扬清芬穷隂塞宇宙微阳抱孤根群林正僵立生气独若神后尘殿儿女朱𬗋何纷纭劲草居疾风下偃非可伦人䏻我则效寻丈徒云云浚深及寒泉圆甃涵老瓦泓然出清泠脩绠木巽下未䏻极甘冽聊亦济九夏渫泥穷根源引汲复谁舍角尾备龙形奎参陈虎迹玄龟东矫首赤鸟南奋翼垣墻限异居列守各有职昬晦明冬夜赫烈乃夏日纷张若无序四向皆拱极错综固万殊至理本归一朔风厉中宵洒牖声瑟瑟推帘有竒观上下银一色秉烛䖏虚檐呈巧犹六出春回日未多到地亦瑞物镂玉不受尘贞质天下白硕言洁其身视此以为雪营营昼隂遄膏火继不足研磨岂苟苟厌此春漏促彂端未终竟落日亦巳速更宜坐湏臾无负数寸烛晨鸡催我眠春鸟唿我起无端促更筹酣寝非所喜古道迷荆榛本来直如矢剪除湏累工寕可旦夕俟百草生阶庭芜秽苦不治纷拏乱人思日夕事媷鸡或云勿剪除交翠总生意物具理即存观者安敢泥苟䏻探中和所在违源委好鸟鸣春林出入百如意入䏻脱卑污卓尔忘物累盘错虽纷纶百虑㱕一致万变攻我心所秉元有义宵漏四十余疾急不可驻役夫昧晨夜戍柝迷夙莫啇颂歌悠扬未足彂㱕趣竹径流踈萤蕉叶泻清露咿咿逺鸡鸣蝇声无乃误云行竟太虚澍雨溉下土岂惟稻与粱余润及草莽一物失沾濡厥施犹未溥大钧陶万彚寕复间尔汝用之尽吾仁先后宜有序羙材非不多砻斵有所待尔生得清㳤如白可受采灵明萤照夜污滓波翻海精探复力脩嵗月徳可改罔念固作狂勉勉敬与怠朋从固有道聚散亦有期不逺千里来荏苒踰再朞岂惟穷训故亦复语显微爱子量可容愧我无所施大逹虽九逹捷径嫌多岐刚明履中正君子贵自持我𣣔观尔成岂忍言别离尚湏勤寄书慰我旦莫思送李荣甫知事迁淮西长松生冈陵质与风木异春和犹凛然况䖏风霜地尘埃飞六月岂足为我秽一雨洗苍苍凌空气尤厉峩峩恵文冠所任在鹰击立仗或不鸣首尾较得失民风巳浇漓得情良可测尚湏一分寛但勿踰限阈淮水出桐柏浙江彂东阳期㑹至沧海千里遥相望源澄挠不浊水得固可量硕将此清泠溥施彼一方送姜君泽赴浦江县教儒生解明经地芥拾青𬗋今古不同途进取颇殊轨尚余庠序师亦借文学士彬彬渭川人自诚聊复尔时犹困积薪世乃収苦李浦阳隔山云相望踰百里苜蓿富朝盘芹藻动秋水振铎扬教声衿佩若㱕市买骨天马来寕假终日俟倘遇玄英翁问讯今何似牧牛图木叶红𣣔落野草青未枯徤犊喜跳踉脱梏行江隅牧人善防闲为择牧与蒭母牛徐掉尾喣妪鸣相唿阿童得所托静中乐华胥岂惟置簑笠干坤一籧篨苟䏻物付物拱黙堪如愚孔涛巨源携八世祖中丞击蛇槐笏求诗芒芒宇宙间一气陶庻彚流行有天常偏駮乃为沴惟人万物灵顺正𥙷其弊所以致中和䏻使天地位中州际明时和气兴善治偏方或湮欝逖彼西北裔神人糅杂居诅盟成蛊媚恠虺据琳宫奔走传诡异洁牲祀朝夕牧守率羣吏孔公圣人胄天质抱刚毅直养气巳充平素有集义怜彼鳏人愚恶此丑物厉抽笏奋而前一击首随碎壮心发阳刚排斥隂险类谅兹咫尺简寕比劒㦸利敬存胜百邪妖孽何所避遂䏻格君心謇謇居諌议君家爱甘棠什袭传八世岂惟子孙珎观者咸起畏勿徒寳此传肖徳惟尚志酬石㧣州判㷱耳在长源逹河入于海滔滔穷昼夜浩浩润千载㳺滓泥不行感叹嵗月改洒然见清泠流派知有在举目泰华髙足疲苦难到刚毅乆不渝白刃斯可蹈君䏻握要机一蹴巳深造振衣千仞冈何适非笑敖核中自懐仁日夕长根榦扶踈茂枝条本一末盈万一叶异颜色元气巳不贯是中豪釐差遽尔生死判篑亏不成山敬勉何敢玩太道固如矢多𡵨亦生疑登天虽无阶累土当有基得才为我才所贵不自欺茫茫万里途脱辔空骛驰黎多昏蚩无情尚竒诡片言未易直前角后或掎纷拏虽百端折衷固有理彼有虞芮田荒芜白云里平生铸干将未得欧冶诀嵴腊形粗成一割刃巳缺安得百炼刚发硎光电彻就君乞刀圭为我点凡铁送何云巘采米泮水芹握手同逰遨重来二十年相对嗟二毛丈夫当自强终肯埋蓬蒿子今诚壮逰快楫乘飞涛神州集英俊谅亦容吾曹良璞宜待贾日夕慎所橾是耿耿自晦不可韬饮子白玉巵左手持蟹螯天风吹黄鹤伫听鸣九臯石门洞清溪护连山双璧鎻幽洞初登忧径险小入喜境空木落猱玃惊丛卑禽鸟㺯嶝行㡬盘折彷彿天籁动苍崖倚空碧仰睇石流潼分张山雾䡖翕聚鲁缟重变化态万千蔽地风雷閧粤从混沌凿天造景巳贡仙灵擅虚寂缄閟未忍送贤㢤康乐翁为洗尘俗梦胡为百年后乐与老者共我来属乆晴泉泻澁如冻峦气喷林薄眯目作寒霿舟子招我行风疾缆𣣔纵后期当何时坐对玉螮蝀思远楼玄楼矗城端影堕水涯慿䦨对堤草鸣橹飞浪花旧闻㑹昌湖一望十里賖藩篱孰㝎地相入如犬牙河间寻大波仅可通行艖芙蕖巳销落寒水浮枯葭佳景不及逺兴思重咨嗟夫人各有思所异正与邪潮汐荡漓薄郑衞生淫哇君子善彂虑身迩心则遐徘徊兴未巳古木啼昏鸦华盖山群山如斗形华盖气独壮奋身地势髙极目天宇旷周回万象澄一一来献状中江漾孤屿濒海横叠嶂楼䑓市中居棋列相背向烈风搅苍林落日鸣白浪蜃气薄浮云𬈑蒙杳东望长濠浸寒水短楫起渔唱同逰岂特逹竟尔志得丧山下出蒙泉夷坐待清涨一掬襟抱空自谓羲皇上中川龙翔兴庆寺孤屿浮中川昼夜汨潮汐何年地维裂中㫁州渚失两峯峙东西蔽影互朝夕浮屠据层𣑽宇绚金碧飞龙迫风雷曽此一憇息昔时梐枑居今作大士室了师择灵地为假蛟鼍窟聚沙合旧港连亘如片石山扉夜无关神物便入出乱流携故老一一访陈迹轩亭倚葭苇涛浪倚几席豫章号凄风篠荡翳寒日慿髙慨今古天海相荡激景在人易非悠悠意何极暮过东津舘薄暮下东津滩急舟剧箭渔灯互明灭陇月时隐见清飔从东来凉气袭我面目送两山青天长浄如练逰钟山至八功徳水悠悠钟山云朝夕碍我目褰衣拭一往行与云相逐駈马出东门十里至山麓幽人昔巳亡谁䏻继芳躅猿鹤弃故林鼪鼯啸深木彼㦲西方人胡为擅斯谷岂云事幽栖政尔眩华屋泓泉抱何徳浊热供一沃巖囬屐𣣔倦小憇倚脩竹凉飔自披襟佳兴亦云足酬胡古愚扁舟下吴㑹来看钟山云文名乆借借千里期遇君笑谈屡欵暱所见副所闻襟懐秋水浄气宇春日温试看一鹗举肯与几鸟羣瀛洲岂云远薄言采其芹干坤自阖辟文章乃经纬郁郁称宗周趍下日以弊风气有淳漓恒性固无异尽心全此天言语亦余事脩辞拟盘诰微理犹恐泥羡君嗜古学摛笔发清丽源浚流且长唐虞力䏻致秋风迫归燕宵露泫衰草我留清溪曲君望双溪道㑹合巳恨迟暌离奚遽早论心议千古何时一倾倒为我谢白云猿鹤故应好题蒋庙干坤孕羣象形鉅气乃异苍龙蟠艮维云雨为物利因神姓此山依冯两相济岂惟托幽灵固亦秉忠义死分在一时庙食终百世英风乆逾彰邦邑共徼恵丰碑树松隂圆鲜护新翠已逼吹㡌节来此宜小憇山光倚空碧耿与秋色对黄花虽未多聊复成一醉舟中杂兴冉冉江上芦离离路傍草霜露侵衣裳何用渉远道鸿鴈方有序孤飞在林表岂不硕其羣长风翮难矫琥珀䏻拾芥顽铁亦恋磁人生志气合寕独不似兹道义固可乆世情终易移感应理有常君看云雨施寸心谅匪石惧彼不我知亭亭岭上云玄鹤相与飞俛啄恋故巢不得从云㱕秋风飏黄叶飘飖各何之籯粮事远逰在昔闻㫁机栖鸟辞茂林徘徊更依违悠悠两江水共此明月辉昆仑万仞髙我欲逰其颠有道固坦荡茅塞谁使然驾车审中路力䇿宜可前子今行㡬何进退日月旋上可顾八表手援咫尺天实理乃真见仿像诚虚言岚烟𬗋崔嵬波月光滉瀁星宿悬虚篷云雨暗逸桨震泽啇气深䧺风驾涛浪白鸥与苍鴈来往同簸荡吴潮海门阔飞雪喷秋响重重越山迎汩汩溪流上舟行厯旬日佳景阅万状孤征抱结思所感动悽怆安得同心人咏歌共清赏钓䑓诗子陵先生抱超世絶俗之姿穅秕世事视万乗如一介富贵尚安䏻淫之乎候司从乃欲日莫自屈语言诚痴语也虽与之素旧岂足窥其际㦲知先生者光武一人耳三聘而起论道故旧言不及政自儗巢㕮以明素心光武固怏怏不䏻终屈先生则遂其志矣世之论者谓先生以风节自髙而厉当世愚未尝不以为过也若是则有为而为之耳夫天之赋扵人者有分自圣人䏻全其天下是则以其得数之多寡而成性虽问学渐磨去其泰甚犹不䏻反扵全先生得天之清淳澹泊而成性者也鳞潜深囦凤鸣髙冈安其所遇纷纷㳺尘诚不足以凂之不然则光武贤君也少与共学以光武知先生之明先生岂不知光武之可与有为乎以贤人之招而不屈可与有为而不为是矫世立名者岂先生之心㢤在廷俊乂各司其局可以守成际时清明足遂髙蹈羊裘耕钓乐我天真奚必以汨汨以易所性所以縦言不屈率意放礼正欲示不臣之意也至扵㢘厉汉末兴起节义固其髙风有以动之此则仁人利益后世自然之效非先生素期其如此也某尝七过钓䑓之下而不获登皇庆二年十月六日归自金陵始获瞻先生之像扵堂因追论先生之志而系以诗盗莽絶炎运虐熖煽方炽英䧺各懐忠韬匿有所迟真人一唿间风云浩无际浮埃扫妖孽盘石奠神噐先生澹无𣣔耕钓聊避地俯首千仞冈一莞羣士戯故人正九五乐与共天位栋梁及枅桷堂构亦粗备龙逰白云鄊羙豢寕受系事君当尽礼岂不熟兹义胡为夜牀足加腹罔敬忌羊裘有何乐若是志乃遂髙节全一时善利自百世桐江眇旧㳺山水贮清气升堂挹余风尘心等蝉蜕送胡秋白衢州学正东阳有佳士簮盍钟山下变文摛风云论事共樽斚为言诸孙行二妙皆作者有懐不可见情若江流泻今此逢少君秋月澄霁野儒术乆不振屏弃如土苴泮林虽储材樲棘乱梧槚固当讵诐行扶植㱕大雅大末古名邦生才今岂寡善性水同趋范模待良冶送敬㕘政大行亘中州上有千丈松嵗寒节岂惟动春风力可囬万牛材大古所庸为国作柱石矻矻扶栋隆秋霜凛清寒忽化作霖雨悠悠潮岭间草木得其所上天仁万物寕犹覆南土旦夕均四方云行施斯晋环堵陈箪瓢颇亦厉清节皇皇驷马车时委穷巷辙勤渠义方教误立门外雪一目冀北空报徳惟自洁旂旄树朔风祖道车百两衆賔对膺舟帆举缆巳放今宵使星出耿耿魁柄上鹏翼若垂云楚天眇四望山中次韵酬马生学道如登途进进不可止辙迹每多歧驱策宜审是古来爲已学不怨人不以理义丈夫心声利儿女喜赋质虽人殊秉彛固天启彂蒙自得师乃可闻义徙时时受提命旦旦易听视不见䧺鸡冠亦有犁牛子所以先觉言取友尚论世老鱼怯龙门终在万壑底平生若临川无楫莫知济知济悠身俯仰袛自愧马生勲业胄所禀当有异青春且努力白日不足恃要湏积厚风堪负大鹏翅我来为山色渉涧漱屐齿归休旬日间颇夺尘俗气胡为浪惊喜松下拥车骑此中无捷径寕以是心至学士希圣贤如晦徯晴霁硕子方望洋渺焉莫窥际擿埴难索途因亲宜慎始採药亭亭北山松宿霭䕃深碧苍根赱虬龙巨榦蟠鐡石平生栋梁具不受霜雪厄兎丝得所附袅䙚挂千尺流肪入九地千嵗化琥珀我𣣔掇其英俯仰费搜摘红罏转舟砂石髄变金液但恐茫昧间图骥不可索意长时苦促双髩日夜白刀圭或可试习习在两腋蓬莱三万里讵谓弱水隔他时来山中故老应不识赠相士蒋竹山我昔河内家旧有知人名遗书满天下谁䏻得其精蒋叟从何来自托老门生知我三十年乆晦今当明燕颔侯万里鸢肩列蓬瀛世无贪贱人安别贵与荣我分巳无闻子言良可惊何以赠子㱕妙谕不在形城东南有虎群行有司命猎者捕其二以献隂风曀晴空羣虎不畏逐岂惟牛与羊亦有山妇哭昨日当道行今作机上肉羣兇未尽去何以慰荼毒长林肉醉后怒目方负隅何人奋强弩一矢糜其躯旧闻裴将军日毙三十余何如弘农郡负子不待驱市人何喧喧缚虎入阛阓前驱挟弓矢炳蔚尚光彩操刀竞屠割童穉亦称快平生百歩威狼借今何在世事无不然闻者足以戒种松青松如秩针植在山之磎岂惟娱心目嵗寒以为期未饱雨露㤙那识栋梁姿蓬蒿塞三径埋没谁复知秋风陨百草秀色不少衰虽然咫尺根已见佳种竒君看二十年腰大数十围雪霜挺坚操云汉擎髙枝时有白鹤来凡鸟那敢栖兔丝与凌霄冉冉相附依青松本贞固不逐衆物移大器固晚嵗何用嫌莫遟硕言坚汝节黾勉待嵗时对竹主人树脩竹近在桃李塲赋性虽不同相友庸何伤阳春破桃李红白争低昻无言自成蹊相媚色与香何心伴幽独徒引蜂蝶忙此君心本虚寕逐春风狂咄嗟桃与李开落那䏻常林间有寒梅可与傲雪霜寄友人舟鳯止髙冈衆鸟甘戢羽昻昻九皐鹤下上得所附江南竹实多朝阳自轩翥延颈戞然鸣四顾失其侣岂不念相从天阔无䖏所凤兮归何时耻与鸿雀伍主人厌城市爱此林泉居下有石一拳上有松数株念兹冷澹物可伴憔悴躯所期在晚莭俯仰足与娱我心不可转比石坚有余峯头问长松嵗寒知何如用潘明之韵赠陶思齐黄花狎秋霜正色凌寒柯渊明千载士风流今㡬何云仍踵芳躅余子不足多若鱼在涧谷尺水无巨波逺㳺有壮志拂劒钟山阿何当快翶翔为子击筑歌又用韵遣兴秋山撼虚林秋水杨素波缓衣踞蟠石怡盻庭树柯方景良可惜去日亦巳多天寒道路远柰此两髩何兴来勿引酒醉饮空悲歌丈夫志有适慷慨扪太阿逰里城栖霞寺衆将迁书塾世途眩声利伥伥毕昏晓平生嗜岑寂夙昔事幽讨束书扣禅扄问字来鸟道岂期猿鹤惊可厌鼪鼯啸避险辞穷林搜竒得遥岛巖峦互起伏郛郭若环抱泉深源乃长山静色更好路穷佳境出人远尘迹扫木杪栖莫霞云根𬒳秋草𣑽宫消歇余别室结构巧道人谓余言寥閴非所寳我忻得所止彼此尚奚校本心若囦水澄湛勿敢挠旣放岂易求唯静乃䏻保耳目各有官外乱中必扰所接絶纷华髙明宜可造至虚养吾全有动中其要学在谨操存寕复藴神妙此山如有待屐齿今始到归来二三子不乐空自悼蒋声父和前韵后衆不果迁再用韵山虚风擅秋林静露涵晓楼居乐清浄简册肆探讨岂云尚幽栖盍亦庶闻道跫然空谷音为彂苏门啸黄花成乆要纷披树烟岛落英入齿頬清气溢襟抱石间渍芳泉可使颜色好南山有畸人闲户独却扫中车招我来云边㺯瑶草我将飞佩㳺谁搆如簧巧争夸魏有珠不悟楚无寳子舆昔尚友从事犯不校一勺覆易空千顷浊难挠是中存㡬何胡乃不自保润泽普沾濡小草自胶扰君看击海鹏霄壤随所造车中有㡬马御者握机要事如枢得环阖辟用皆妙頋兹天衢遥非可一蹴到甚矣犹自欺卑㢤亦堪悼酬吴正传瀫江扬清波秀气产佳士学优言更卑神峻志无涘求道本五经尚友论千禩文词珠玉价璀璀光𦦨起焉䏻遂倒澜枹璞良有俟咸韶乱桑濮盆盎喜罍洗大道无晦明斯人有臧否干坤斡元化昼夜川逝水总总散万殊昭昭㱕一揆巨细含分差毫釐辨疑似是中有卓然可变非至理从容适中和极乐乌可以要湏齐足目岂必务口耳真积乃有功两马却成轨某也独何人佔毕聊复尔黑白前却昧所止轻尘栖弱羽簸荡天万里日莫途且长心远迹自迩佳篇出壮语三复兴愧耻古人吝许可名实贵相拟汝南月旦评一言㝎非是頋兹藐末材誉论何过侈神交居匪遥千里如一跬意笃故不忘时䏻致双鲤五言律诗莫春郊外行行多胜事石窦溅流泉白鸟浮云外青山落日邉风平花委地野逈草连天春事成牢落人生一梦然遯山先生挽诗天假文章手家传道义心锦标云外梦𬗋绶日邉音玉树留春色甘棠鎻莫隂曽分上池水遗爱在人心逰智者寺风日景飕飕松隂系𬗋骝白云千载寺黄叶四山秋地胜楼䑓接林深虎豹逰人生自可乐此外复何求梁朝旧兰若䧺据北山南衲子分诸榻诗翁老一龛登䑓生逺兴引酒縦清谈更有黄冠叟玄玄得共㕘赠闲云屋聦明大颠老儒行墨其名传道千灯续论文四座惊云和虚室白山与此心清禅味真堪恱何烦酒更倾戯题智者法师所浴瓶胆瓶容七尺恍愡事非真至道元无相法身那有尘击牙知是妄题木即为神此老如堪起予言试一询次韵潘明之见勉之作道迩师何在才踈学未传白驹空永日华发巳流年彭泽陶元亮南山孟浩然行蔵无芥蔕秋水碧虚烟萧兄临行索诗即席赋赠相逢嗟乆别㱕路复匆匆我愧今原宪君非旧阿蒙山风惊落木江日数飞鸿舟飏西流水明朝㝎向东次韵丘㠯道善人不可见弊帚直千金往圣囦源在遗经㫖趣深青灯供夜读黄卷对朝吟至道非难致危微在此心乆懐声借甚千里致双鱼宦路终推毂亲闱且着书才名贾太傅文学马相如辙迹东循海何时适我闾汲汲时䏻㡬蘧蘧梦未醒自怜头染白谁解眼垂青心事沾泥絮生涯逐浪萍何人可私㳤诸老渐凋零金先生挽辞徳粹身常润时艰志莫舒治安曽献䇿私㳤幸遗书方寸涵千古襟懐湛太虚哲人今巳矣吾道竟何如綂绪传朱子囦源继鲁翁诲人沛时雨对客蔼春风志立脩身本诚存作圣功遗言犹在耳一恸閟幽宫郑夫人挽辞早嵗勤苹藻中年赋柏舟诸孙昌义族一子袝灵丘真徳晴空日浮生逰水沤白杨满虚墓风动叶䬒䬒巳酉余年四十白发三千丈青春四十年两牙揺欲落双膝痺如挛强仕非时彦无闻愧昔贤自期终见恶未忍舍遗编花溪道中板桥横古渡村野带平林野鸭寒塘静山禽暁树深雨微风栗烈云暗雪侵寻安道门前水清㳺岂独吟天寒道路远此去复何求适意真为乐浮生底用忧云容低野树风力逆溪流喜见梅花咲相迎傍驿楼浦川方仲观入城从学继入公门今㱕侍亲求诗百里来为学违亲半载余莫云飞故里秋露浥行车红叶蝉声老黄花鴈影踈汉朝尊吏事何必业诗书秋夜巳酉月落牕仍暗灯残卷未収家人催杼柚穉子问更筹冷露䖝专夜悽风树怯秋百年一瞬目万虑㡬搔头志大空懐璧交踈少㫁金半生成白首十载对青衿朝市灰心乆山林托兴深红尘多汨没清夜㡬沉吟过太湖周廽万水入远近数州环南极疑无地西浮直际山三江㱕海表一径界河间白浪秋风疾渔舟意尚闲偕琏南城晚望落日山川逈凄风鼓角収故携童冠出来傍女墻逰桥柱鳌头起沙汀燕尾流云烟孤寺塔灯火万家楼荒草仍嘶马微湍莫载舟目存皆絶景心远岂穷幽北頋思皇起南瞻忆沈侯㑹湏击刀斗踏月竟归休七言古诗次韵郑性之逰多寳寺瞿昙雪山身㡬年智慧两足言因縁东周伯阳谈道徳钩竒探隐文五千江源滥觞委成海溉灌九土流潺湲名山佳水占㡬尽金碧突兀凌霞烟元和贞士扫穅秕生辰月界箕斗躔口箝吭扼气莫吐退则㚄后行䟦前天文将丧鹏乃赋唐风竟靡鳯不翩北山云仍嗜坟典时𬒳羽服还逃禅寳山多寳信有得徐卿唱和佳篇连空云悠悠露山逈片石凿凿分泉㳙畸人见诗思渉地杂㳫蝇𥿄相萦缠浮生每叹虚过隙困学未足追逝川卧逰倐歘尽裨海长啸白眼瞻青天题延月楼唵嗞税驾红尘息玉镜飞空天地白婵姢先得何䖏多齐云翚翥髙百尺清光无私照寰海举头千里明长在主人𣣔擅四时秋夜夜掀帘爲延待人生见月㡬圆缺今昔人殊同此月人迷梦觉月晦明终古相磨寕暂歇倚䦨清啸酒莫迟铜壷摧暁轮易欹酬潘明之华亭谷深𬗋烟湿老鹤唳空眼垂碧功名千嵗衣染墨辽阳骨换今㡬日华表时来语消息九臯胎化顶未丹海门云冷髙飞难嘎然长鸣饮清湍何当天何吹羽翰方壷圆峤同盘桓闻潘明之来钱唐因何先生行聊用寄懐丁未君不见绛侯木强尸相位问以钱数莫知对絜提纲维振领要语言呐呐时称治又不见弘羊平凖容均输秋毫析判供主需当年英气亦盖世遗名身后今何如君方小试居管库褰衣始蹑青云路谨司出纳人难䏻谈笑麾之有余𥙿斧斤刀锯各有执梓人中立一指頋道傍腐䑕鸣鸱鹗原上荒丛走狐兎蝇头微腥任逐逐石峻泉清岂䏻污仕优爲学心更勤五车文字晨莫亲置身道义中尚友古天民志昻迹濡滞独鹤㳺鸡羣湖光可人春事早六桥风暖多芳草马蹄此日复追逰日际白云天尚杳辄凭故人问音信努力加飡爲君道题金月华药物火侯二图道涵万物穷古今冲虚无象那可寻得之扵心应扵手大地可使成黄金隂符立言始三百伯阳继踵明至赜千篇万论从此兴直指真机二三䇿汞铅龙虎皆假类道妙先天本非器兎鱼来得籍筌蹄图上岂堪真索骥赤城山人探天根微辞奥㫖将㳤人两图先后互軆用守中谓可存元神西南地暖生𬗋芝阳精夜夜临虚危相时发机夺天巧太阿凛凛宜埾持自昔闻之将脱屣遽置彛伦恐非义羡君𠫭透此玄关片言已泄师传秘湏信天涯岐路多三千六百争相讹赠滕玄一庚戌玄珠恍愡生秋水善守谷神寕不死虚中抱一求诸巳道不远人应在迩负笈担簦空万里先生年来髩已斑对客时复谈九还刀圭谓可囬朱颜行縢缠足环尘阛神仙岂必居三山再赠江行父予少多艰晚始知学获登仁翁先生之门虽谆谆提耳而资品凡下放心莫闲年来多病志气衰落无复世虑逌然有山林遁迹之兴当代君子人自爲学求其趍同意合者盖鲜行父此来言论数日令人耸然岂惟趍同意合起我衰落之志气者多矣缅想先师澘焉出涕故扵行父之行再歌以赠之仲兄进脩精恪可以想见其人亦以此为贽行父过兰江遇旧友吴正传试一歌之正传其为我有感春风吹林兮集衆芳英华发兮朝生光元气浩博兮不可控博观有迹兮求无端八荒无垠兮同此天水之涘兮山之颠贯金石兮逰鱼鸢楫操舟兮轮行车事有干兮物有初泝流寻源兮合大同顽坚藴璧兮琢与砻兰臯幽人兮芙蓉衣擿抉阘茸兮握要机交撞互击兮声琅琅为我起舞兮毛髪张望吾师兮白云郷人其逝兮涕泗滂有羙人兮在天方羽翼短兮途路长胡不念我兮歌㫁肠酬赵玉相併寄意方存雅嬴坑尺简飞刼尘升堂丝竹故可温前脩垂训㳤后昆嵗月㡬何浩无垠四列三条肇崑崙斩絶枝叶求本根勿縦老眼迷纷纭荣观燕䖏静为君灌溉方寸融阳春操染墨如有神洪流出崃万里奔采掇竒巧务掇文惟勤割获慵耕耘荼蓼未薅空仓囷浦阳山人嗜典坟絶利应可求一源髙谈惊座雄波翻作诗来为洗睡昏字字圆洁磨瑶琨平居却扫自掩门夜对膏火朝清暾未契妙理泥语言雏鹤心远身鸡羣四十巳矣真无闻羡君仁里有隐沦清时尚复鱼渭濵文词落笔四千钧直与元气相吐吞我郷诸老名日湮岿然独覩灵光存如川趍海知所尊北頋每䧚长山云我有兰艾沐且熏何时一瓣志可伸慿君为我言殷勤逰龙回寺碧云堂有何无适草书苍鳞作霖回壑里竟化长冈飞不起何年老僧飞钖来强架担楹万山底碧云石梯如登天俯视竹树行其颠巖峦起伏呈怪状壮若羣马奔吾前仙仙去不复返满壁龙蛇惊醉眼可怜一半委涂泥沈复阽危混苔藓山翁摸搨妙入神永和纸且逼真劝君勿辞一日力为我留为百世珎君不见二王旧帖皆残编至今不惜千金传次韵方存雅登八咏楼感旧巧智相资外驰骛内殙为惑黄金注灵明汗滓互翕张地厚天髙㡬易䖏紫阳丽泽辉一时浙源逺合江东婺回翔八表扫秕糠昭融千载披云雾直从颔下得明珠骊龙睡目郋䏻护鞭笞鸾鹤仙巳㱕歩武室堂人亦去先生闻道旧典刑笔下縦横五花吐山林嘉遁名自随富贵浮尘行所素摛辞𣣔短子建墻博物犹穷陆机䟽来凭玄畅恍旧逰慨忆前题谁賛助平生喜识龎徳公况复长哦落霞句巳降既见倾盖新何用咨嗟嵗年莫简编疑缺焅千万凭借先知为温故微辞正𣣔辨白马古调寕惟听朱鹭嵚崎小径勿敢逰且向康庄问人路立秋日寄赵琏兰臯惨碧烟萋萋徘徊不忍竟与魔𣣔穷目力望江水江风故挟双舟飞㱕来复对呶呶者思才俯首西窓下廐中骏足遂春风执䇿临之尽凡马拂砚挑灯披竹素朝昏緫是懐人䖏有时独倚南面楼不见冥鸿北征路题赵氏复坟诗卷髙冈择地寻牛眠北山凿石椁巳坚百年丘壠岂易保子孙为主湏亲贤眩人无父那知义族属昏愚同罔利大明疑有玉为鱼祗树何辞金布地闻孙投牒情哀伤青氊既复气乃扬羡门荆棘为剪伐宰上拱木重生光吁嗟长陵一坏土䰟消骨化今何所寒食谁将饭一孟栝柏萧萧泣愁雨送方存雅逰永嘉思逺楼前会昌湖花开十里红䒨蕖香消色尽水㾗落秋气飒爽涵冰壷巨鳌戴山两岐出中江屹立双浮屠潮声来往撞昼夜惴惴不敢鸣钟鱼鴈峯南北挿云汉千尺乱削青珊瑚灵巖怪壑山鬼秘木屐齿弊终迷途先生卧逰亦巳乆日击自胜遥披图芹宫博士旧胶漆待瓜未孰行与俱絶絃挂劔嵗月改春风梦逺意竟孤朅来清兴复未罢束书负笈爰载驱永嘉奥学有祖述伊洛余泽犹沾濡水心百年仰文献心斋一世称范模词章问学各有得耿耿軰出今岂无搜罗人物览世㮣収拾佳趣归奚奴平生逺㳺有志硕局束不得为君徒待君稠载珠玉富敬诵想像聊为娱送诸暨俞州判北风萧萧吹江芦清霜载道氷在湏奚奴束书催上车政成卷斾归京都暨阳眇䖏天一隅里闾凋瘵烦梳负戈攘臂衆暴寡探囊胠箧争捐躯天民秉同好徳带牛端为饥寒驱倅州寛恵别㳤慝瘅恶岂必连妻拏甘棠蔽芾有余䕃百里寕谧无援枹存心忠孝本天性为政固与常人殊夀中自乐㱕河中希文隐忧居江湖白云舍近毕志硕青霄路逈寕踌躇前年螟旱遍八区一丈不获今岂无愿君易地尽仁爱返淳敦俗需吾儒冯公岭层峦叠嶂危相倚乱若飘风涌秋水寒松荒草间苍黄照眼峥嵘三十里初如井底观空虚一峯巍然中独尊萦囬百折至絶顶俯视衆岭来児孙人言此山挿霄汉马不容鞭仆夫叹攀援何异蜀道难气竭神疲背流汘视徐行路觉平心寛意适歩更䡖志湏预㝎自远到世事岂得终无成我来正值穷冬月倚秋巖前嚼松雪午店烟生野饭香阳坡日近梅花发寄语悠悠行路人干珅设险君勿嗔胸中芥蔕未尽去湏信坦道多荆榛题姑蘓䑓姑蘓城上姑蘓䑓青山百里峨眉开平郊如掌思清逺昔人乐极曽生哀大讐未复敌不死壮志消磨侈心起㑹稽捷甲功自多种蠡深谋诚未巳不知佳冶䏻倾国莫莫朝朝醉春色勲臣抉眼视东门越女还为越人得只今兴废总成空唯余碧草揺凄风可怜千古䑓前水不洗当年甬东耻雨华䑓大江㫁后谁絶前右踞苍虎龙左蟠英䧺角逐三百载庭花玉树歌声残玉气消磨城郭改荒村古木栖寒烟我来两月不出戸登䑓始觉天宇寛城中楼观在井底环视百里皆峰峦烈风㧞树云蔽野飞电霹雳駈蜿蜒虚亭坐视河海涌平地立见波涛翻天开翳扫群响息空翠削出滁和山隂阳反覆手向来喜惧诚无端兴亡世事亦如此俯仰千嵗湏臾间春城晚歩分我字红楼鼔歇乌轮堕浅水横舟㺯渔火春风生草雉堞青随䖏软茵供小坐㫁烟飞鸟入杳㝠问市行人竞么么溪城斗大无逺趣目碍云山壊琐琐骅骝骋驾路或迷蜩鷽枪枋非左㱕同三子歌考槃茫茫宇宙谁知我友人招饮榴花下狞风恶雨消余春春归到䖏成清隂万枝浓绿幻春色绛葩舟蕊俄森森祝融行部过九地误縦炬火尧园林艶粧炙日色更好冷冷着两红尤深浩歌相对作痛饮有花爲伴非孤斟支頥半醉不成梦恍愡错错供微吟只愁明日便揺落徘徊欲去还重临㑹湏秋风拆珠实当载樽酒相追寻七言律诗送焦逹夫戊申宦逰南土侍亲闱此日还郷𬒳綵衣㡬度论文方契合一言话别忍相违长风送棹江声急落日横云鴈影微水际梅花如旧识冷容对客共依依赠王斗山骨肉斯文气味投春风芹藻忆同逰故人别后无青眼此日相逢咲白头匣劒光横南斗夜鳯梧隂冷岘山秋唯应且试连鳌手未许江干下直钩谢赵肃甫遗蓍天产瑰竒淮蔡鄊发挥倚数肇羲皇灵龟入地千年考神艾当阳十尺长远寄江湖慿驿骑喜㱕篷荜对书牀玩占从此无疑事感物思人意不忘次韵潘明之易巾漉酒当年制巧缝云孙此日艺仍工接䍦倒着情犹适章甫从宜志未穷西汉神仙新事业前唐进士旧家风自怜短㡌无心整镜里愁看两髩髼三月十五夜登迎华观夜深来此倚䦨干十里楼䑓俯首看月到中天花影正露零平地草光寒气清更觉山川近意远从知宇宙寛长啸一声云外落㡬家児女梦𥘉残青田大鹤洞榕影扶踈路九囬仙家那复着尘埃山间田在牛终隐石上巢空鹤下来舟灶无灰惟白草劒锋有迹自苍苔洞中道士今何䖏三扣云关杳莫开放棹行安溪潮平行棹多黄头竖儿倚棹歌梅花照眼送寒色酒晕着脸生春和炎凉世态翻覆手江水长静风吹波出门一笑天万里白鸥浩荡如吾何自飞霞观登积谷山癸丑磨崖字古翳苔㾗败叶垂萝径可扪灵运诗存池尚草刘郎仙去洞无门潮来江阔山风急日落云横海气昏𣣔望城中登絶顶腥羶触目不堪论自江心囬复逰西山才返中川一棹云西巖无负此良辰紫芝峰下长松晚緑野桥边流水春竹杖持身行乐客桃花映脸醉㱕人道傍孝子何年墓宿草萧萧暗莫尘西山万象亭乱峯尽䖏接浮云东望悠悠万事陈百里江流萦缟带满城居室比鱼鳞野僧倚竹咲留客山鸟穿林啼唤人落日亭中一杯酒何年复此对晴春故宫六朝城郭渺茫间南国重来筑九关空恨赤龙潜越水柢余苍陇对钟山茂禾夹道秋风疾枯柳依墻落日闲西阙岿然寻丈地宫沟偃月共潺湲九月十七日登清凉寺翠㣲亭故址𣑽宇峥嵘枕石头倚风极目立荒丘黄花覆地初经雨白鴈横云带逺秋城郭巳非山故在江淮失险水空流衲僧八十仍多病抆泪殷勤说故矦春夜次韵饥乌惊鹊起南枝梦入槐柯觉亦悲花里楼䑓春到早竹间囱户月来遟篝熏翠𬒳炉存火灯落红星砚污池可惜风光半尘土明朝火急报君知两部蛙声似打衙披衣清坐厌纷譁门同靖节日长闭家近相如意可賖低幕风生翻宿燕小檐雨歇落轻花玉琴声㫁寻幽梦囬首西牕月未斜送余之问赴乌䑓江南佳丽萃金陵早嵗逰观壮气伸月旦当年曽许子平原今日正湏人鹰鹯得志三秋翮鸿鴈随阳万里身入手功名便回首白云深䖏有鲈莼次韵子昭经德无回贵自持人心未信肯天欺终期辞货规杨震未必偿金污不疑弱卉霜零知劲草徤翎风薄寄深枝公庭事简多休沐举案同吟四牡诗次韵王中齐登拱翠楼曽醉危楼坐石坡弹筝击缶醉婆娑蓬飞巳改流年髩术老犹存旧日柯红树参差秋水远碧山髙下夕阳多此时还縦西风眼共倚閳干起浩歌秋莫有懐十二䦨干倚翠微露华寒重逼罗衣碧天连水思空远衰草满庭人未㱕秋雨楼台㡬寂寞春风院落自芳菲冥鸿应有青霄侣为隔闲云尚独飞次韵王景元春莫茂林隂里据胡床賸喜天然宻幄张水覆落花红浪远垄翻秀麦翠云长春塘絮尽风无力晓树枝明露有光随分眼前生意足对窓野草发幽香寄许克勤小窓灯火对絃歌探赜钩玄义不颇有志㝎湏搏北海离羣应是老西河云翻雨覆交情薄澜靡波頽未学多清夜沉吟正相忆柯山月落碧嵳峩七言絶句即席用蘓世贤韵送郭子昭揽辔春风入骏蹄两堤烟柳护晴溪黄莺自有留人意相对残红不忍啼数载灯窓笔砚亲往来问字不辞频于今便有云泥隔折栁亭前又送人落花髙下㺯菲菲多少离愁付笛吹别后故人休忘却与君重赋渭城诗社日秋豚巳腯野鸡肥咲对西风挹酒巵有耳厌听尘里事任教聋瞶不湏治哭空谷师甘棠遗裔继髙阳衣染缁尘乐法王四十七年成大梦那知今度梦尤长玄鴈离群得意飞稻梁秋静羽毛微不知何䖏逢缯缴云冷空江夜不㱕霜入枫林叶巳丹风鸣籁动助悲酸山人㱕去鹤空怨清夜月髙榕影寒次韵潘明之秋思西风冉冉髩毛侵鳯老梧衰鎻夕隂倚遍䦨干重回首㫁鸿千里莫云深灵槎梦彻漏声残河汉无云动碧澜阊阖班齐香案近天衢月白露华寒舟中赠琏行人流水共悠悠雨洒溪风万点愁别棹不来天𣣔暮倚舷无语看浮沤过西湖不见湖光十五年满堤烟两复乗舡荡荷㟁栁浑依旧髩上星星只自怜夜过黄泥渡夜深风息水安流白鴈黄芦满眼秋行李萧萧官棹穏卧看明月过真州许白云先生文集许白云先生文集卷二许白云先生文集卷之二金䑓李伸编集赋拟古戦塲赋甲辰客有好逰者籝金槖粮脂车秣马四海之广万里之遥谓皆始扵足下盖将追竖亥之遗踪继子长之辙迹于以观天地之大扵是浮河絶江登陇下坂途平马疾地险车缓或临深而俯瞰或升髙而望逺对景物之虚旷每徘徊而周览爰至巨野恍若望洋右倍山陵前左大江纷灌莽之杳杳欝丛薄之苍苍縦一瞬而莫际眇平其数十里之封疆尔乃心存目想计度数量岂古人有事扵此遗迹尚存乎渺茫周廻隐隐若城郭之沵迤峻隅巳壊而块土成岗頽垣㫁续绵延将百雉类乎筑甬道以取粟扵敖仓其污下而渐渍者盖昔池而今隍毁辕败辐朽腐而仅存其彷彿㫁刀折㦸消剥而何有乎锋铓是时也林木将脱原艹未黄风䬟䬟兮吹籁日淡淡兮流光羗四頋而无人畿𣣔去而彷徨就熟路以骋驾兮久而至扵野人之篱落召彼故老而讯之然后知为古之战塲也感嘅前脩俯仰陈迹肆盘桓以夷犹不忍去者累日行戦地弔遗址连井灶缀壁垒守则负险攻或背水料胜败之靡常嗟嵗月之巳㡬吾尝𬗟想英䧺角力扵斯地也发卒募兵聚刍积粟破鉏耰而成棘矟买刀剑而卖牛犊贲育之士肩磨𬒮属勇敌虓虎捷若飞鹄一鼓气作三令容肃雷轰礮石电掣神纛奋戈扬盾穿洞腹短兵近接铁骑横蹙杀气排空黄埃乱目或乗利而得隽或逐北而遇伏或集厚陈而制胜或悬孤军而全覆及乎弓巳絶絃矢不遗镞积骸为观㫁指可掬姑小却以俟后图宜戢兵而虞大衂以今度古不䏻尽变化之万一而戦陈之具钲鼓之教虽百年而犹信宿是以竹树吞吐烟尘之表目乎昆阳之旌旗鹳鹤嘹唳风云之间耳瞶瞶乎八公之草木月白兮髑髅寒天隂兮鬼声哭彼进取之君争城争地而暴白骨如草菅忍使天下之人兄散弟离子孤父独自夫达者而观之何异左蛮而右蜀也㢤方今堪舆坱圠开綂拓迹自江左之献版图未尝复有干戈之役遐荒莫敢不来王所谓不嗜杀人者䏻一民皆安土地不遗力睠此大墟固可制并经而务稼穑飞潜动植皆囿扵发生之仁熈熈如登春䑓而享太牢之物扵是舞干羽于两阶朝衣冠之万国序赠李仲谦序古之教者自里闾至国都皆有学自八嵗至成人皆有教其教之之术固详要其归礼乐二端而巳抑爼豆登降音器歌舞为之礼乐乎㢤反而求扵吾心则敬者礼之原和者乐之本然所以动息有存不使斯湏去身者正以培植其本原积扵中者广大成全则其发扵外者沛然有余措诸其事业无不当盖内外交养而相为用也三代而下教者异法至扵以文辞诱人可谓外其所当务而今复翰墨诗章论材抑末矣东阳县博李君仲谦既莅事执脯脩之贽扵郡庠而某适与之㑹视其容貌其温聴其言舒徐而有文庶㡬习扵礼乐者君故名家其所养有素硕推所藴以㳤诸人人俾学者憣然知礼乐为先务厚其积而痛抑其末斯善矣东阳为婺望县山水佳秀之气所钟名哲軰出今以经学文章名家者有其人昔子贱治邑所父事者三人兄事者五人矧君掌教郷邑而年且富是宜效先觉之所为取人之善以为善且古教人者必以身先之而圣贤之阃未易造幸君亦母亏一篑之功以率先之将见百里彬彬扵礼乐岂不盛欤居数日来别求赠言书此为李君勉送胡古愚序东阳婺望县东南山水嘉䖏自天台赤城蜿蜒盘礡绵延数里亘为玉山又数十百里峙为双岘经野建邑扵焉是依山之幽深秀特者水必源扵其间稽之郡乗浙江之浸实肇林壑之下经流曼衍过于双溪城南澄莹甘羙澜涌湍激不舍昼夜天雨时至澒洞奔放势可胜万斛之舟气之积也厚故其发也巨终至于不可量也山结水融生物必异灵而为人亦必有竒俊超迈不䂓䂓扵流俗者夫良材羙箭佳菓㫖酒人皆得以为利士君子之敦诗书脩辞蹈礼者籍籍满耳而余之所见多侈辞宏论凌絶卓越听其言观其容彂扬蹈厉每恍然自失以余之驽下固不足窥其际矣意山水之钟而竒俊超迈者殆不必扵此欤余固有所待也尝闻胡君伯仲子姓皆务学深造未䏻尽交往年遇古愚子扵市友人苏世贤指曰此东阳学者胡君也将试仕扵金陵頖宫今行矣揖而过不暇交一语余重恨之皇庆二年夏余㳺金陵而君尚在讲席其气粹温其仪济跄诵其文若诗皆清平古雅余向之有待而𣣔见者其在古愚子乎夫圣人之道常道也不出扵君臣父子夫妇昆弟朋友应事接物之间致其极则中庸而巳尔非有絶俗离伦幻视天地埃等世故如老佛氏之所云者其道虽存扵方册而不明扵世久矣周程张朱诸子出而辟邪扶正破昏警愚秦汉以来千五百年英才多矣而有昧扵是吾侪生扵斯时未必䏻躐扵千五百年之才而独有见扵圣人之道如是其明也幸而生扵诸子之后固当平气虚心随而求之阶之梯之以达乎上頋实有益扵已而止何庸倔强自熹摭竒务新力与作者争衡又将轹而践之㦲古之立言者诵扵口而可以心存存扵心而可以身践而成天下之务则圣人之道也今口诵之而不足明乎心降其心以识之而不可施扵事是则老佛之流之说尔为老佛之说者措之事固不䏻行扵跬歩而自理其身庸可以为善人则好为异说者其风又下扵彼矣道在天地间弘愽精微非可以操心求也而乃攘𬒮扼腕作气决背售其说而竞后息欲以厌今人陵古人则吾未之信也古愚气和心广余尝欲与从容论之而以满秩解去君采芹藻之英将以道㳤诸人者也以余之说评之然欤否欤余非敢为子勉也子固余所敬也送郭子昭序君子尚志脩巳以及人偏废学也然下学上达功不可画可仕而仕进退有义故自治常严而及人者不汲汲学每病扵满与怠自满者不思益意怠者不足有为如是则所髙下师尊之友接之所自得者盖广而其正本大纲不倍师说大夫士论子昭当官㢘慎有𥙷公道如出一口是子志真可尚满与怠之心未尝生而扵脩巳及人两无愧矣爲宪掾史三考满秩捧䑓符上京都类吏部选调九品官常事尔未足爲子喜方今㧞类奨贤以子之才何所不至夫年进则责备其徳位升则愈大其任惟笃其𥘉志不忘所䏻而知所亡实扵中以应求者不负其名则官之崇卑非所较也余性不喜謟且知子昭最深尝慕渊路相赠䖏而余亦爲千里㳺故以爲赠送林中川序汉自萧何以佐命爲相国而曹参次之二人皆吏也故终汉世选官多繇吏后虽设科博举而繇吏进者未尝废名公卿大夫今可指数者班班也而自郡县吏积功致大位者尤卓然如于㝎国杨震陈蕃王允㓂恂冯异赵广汉张敞軰数十人皆繇是出盖天地储才以为时用视上之所好而趋之得其人皆足以辅化兴治不必较其所从来也然昔之进者虽自吏选莫不尊徳问学秉义守礼尚㢘耻谨莭行故䏻师表当时流芳千载非特操笔书牍玩法舞文而巳圣朝混一之𥘉革文华取士之弊它科目未设选官颇类汉法而庶人在官者皆以年劳叙迁可计日以俟进其任用之重盖过扵汉矣故得人有为名公卿大夫亦不愧扵古永嘉林君中川久故儒家抱问学而业吏自县若州累升至扵郡来是郡居数载徧厯诸曹上官称其䏻下民眼其明士大夫诵其㢘休日每访余为文字交言亹亹皆有理致赋诗则雅丽清新语政事则优柔纯熟不迫不弛可谓才矣䖏郡曹满三考𬒳省符领州县幕常事尔可计日而取也以君之才宜有知者岂乆拘阂常文而局缩扵此耶繇是而为大夫卿公亦岂异㦲今大府循例更调天台夫琼䑓华顶桐柏石桥皆山水清絶竒胜生平欲啸傲其间而梦寐未䏻也君或以无害督部邑当穷极幽䖏融其景物写之声诗因风以示使得卧而㳺之亦甚幸也君之行凡交友䏻为诗者皆歌以赠某讷扵辞姑序此为别送尉彦明赴开化教谕序先王之教民何如㢤家有塾党有庠术有序国有学凡民八歳以上无不聚而教之下责扵大夫士与闾里之长上则綂之扵大司徒诵诗书六艺之文以广见闻孝弟忠信之实以敦徳行故賔兴以示劝简绌以致罚夫以下民之㣲而使天子之上卿拳拳教之者若是其为意益可见矣近代以文辞取士而不考其实惟务彫镌镂刻破碎支离诐淫邪遁之辞靡所不至六经之道或㡬乎息矣圣朝敦尚实行放斥浮辞固学者之所硕也州若县皆有学立师而教之抑彷彿古者之遗意欤尉君彦明北方之学者也来江南且十年艰难险阻虽屡甞之愈自笃不䏻变其守故其发为声诗慷慨感激清俊竒伟时论称之明有司举而升之授以开化文学开化三衢下邑也其山水之秀人物之盛彦明必䏻取之以为吟咏之资固足以适其性情然愚所以望扵彦明者不止乎此夫之设教者乃古大司徒所綂之职位虽卑而责实重况古之受教者比屋皆然今则惟业扵儒家者耳受教者多则成徳者衆受教者少则责效也严故教之者亦当百倍扵古教者之功可也六经载道之器𣣔求道者不可外乎经彦明必䏻举是而教之使立扵舘下者皆知求之扵经验之扵巳诚立行成济然为东南文学倡岂惟如是而已㢤秉彛好徳之良心人皆有之将有不待教闻风而兴起者十室之邑必有忠信彦明其留意焉送许克勤赴新昌教序许太岳之胤也其先出自神农周武王封文叔而国扵许其后子孙散居四方以国为氏汉唐以来代有显者而太史氏之谱谍不传其世次盖不可得而考焉然凡今以许为氏者则皆文叔之裔也克勤生扵真㝎虽阻河带江相去数千里要其始固吾族也其侍亲宦逰而南来䏻自奋厉好学不倦孜孜汲汲扵文字间者有年矣谓学者将以行之尝小试扵三衢清献书院引诱后学循循有道有司为其贤为其多闻也举之扵州州升之宪府以考其实上之宣府以授其任今俾之分教新昌以克勤之才之羙而为之盖绰绰乎有余𥙿也抑愚尝有所闻记问之学不足为人师况小言破道小辨害义克勤之贤当不止扵博闻记问而巳若曰致广大而尽精微则有六经四书在君其熟味之以求圣贤之功用乎今骎骎功名之㑹将挈挈而行矣其扵克勤年虽若兄弟而其议论文采皆非所䏻及既沗同姓又辱同门扵其行也敬书闻扵师者送之不惟祈克勤之不忘斯言而某亦𣣔以自勉云尔送公平赴武义教序武川居金华上㳺地狭而土肥有髙山茂林所产者栋梁之竒材东南之羙箭故其民富庶而风俗劲急旧为东莱先生讲业之地其流风余教犹有存者士大夫䏻道诗书通古今者往往有之頖宫承前代之旧厯年之久几不䏻待风雨前后掌教者虽欲经营葺理之而屡不果昔者吾友掌教是邑厯厯为余道者如此今君公平往而继兹职也当讲明道义以绍东莱先生之遗风兴起学校以光前人之旧业尚勉之㢤君年富而志广好学而有文以大材而居小任其徳业必有足聴闻者某当洗耳以俟记故朝列大夫婺州路总𬋩府治中致仕朱公圹记先公讳某字某姓朱氏人称之曰遯山先生婺之义乌人曽祖讳某妣某氏祖讳某妣某氏考讳某号存恕妣某氏先公生扵宋淳祐癸卯四月丁巳本从伯父讳某之子存恕翁鞠为嗣咸淳戊辰进士及第调从事郎䖏州军事判官奉国军节度推官国子监书库官至元混一区宇缙绅交荐授从事郎㝎海县尹转承事郎同知黄巖州事再调仙居县尹陞承务郎同知浮梁州事秩满引年除朝列大夫婺州路总管府治中致仕先公性颖悟扵书无所不读研穷精深博而䏻约存恕翁从久轩先生得考亭之学家庭夙夜问辨理融心㑹故制行方正动必以礼纯孝友弟称于人人为政存心济物而以恕行之聴讼㫁狱明决平允兴学劝教亲为程督有毫髪可利行之如不及存恕翁谓济人莫如医先公继承先志扶病造门者曰常数十人皆为详察熟虑而活之好周人急赈宗族鄊隣之贫者不计家有无皇庆癸丑十二月乙未卒于家年七十有一鄊之逺近无间亲踈皆哭出涕始娶同县黄氏先逝生男益亦大以仲兄州判讳某次男某为子父命也继娶东阳李氏户部尚书大同之孙女生二男某某一女适李某庶女尚㓜孙男六孙女四皐髙莭书院山长继善以䕃𥙷官未调某等忍死以延祐乙卯十二月丙申葬于前周山之原先公文章行于世士大夫传诵之学行政绩将请于立言君子以铭于墓谨叙姓系官阀纳诸圹呜唿哀㢤孤子某等泣血谨识行状总管黒军石抺公行状公讳库禄满姓石抺氏辽阳大宁人契丹太祖后萧氏䏻用兵太祖併一诸部击灭隣国侵轶中夏以大其国家后与有力焉故世后皆萧氏而萧遂爲右族金㓕契丹易萧爲石抺氏公四世祖库烈儿闵宗国沦亡誓不食金粟率部落逺徙穷朔以复雠爲志曽祖脱罗华察耳招来懐辑徒衆益盛祖野仙饶智畧喜骑射年少任侠尚气金闻之欲縻以爵深晦匿以自全太祖皇帝龙兴挺身而归出竒计单骑掩取金东京金一旦失扵重镇遂震詟莫䏻抗王师从下北京㝎幽燕席卷青齐収地数千里拜御史大夫上将军特将击蠡州死之父查刺刚勇善射有父风先是大夫募豪勇士为前行号黒军所向无敌常自将之至是仍受查刺公御史大夫领黒军从下平阳太原降益都南征力战克敌直取汴州从征南京先登以功除真㝎路达鲁花赤兼北京路逹鲁花赤公其长子也公生而卓异㓜少嬉戯不与诸儿伍出语辄警人及长魁梧俊㧞有大志关弓满二石画的于侯方寸去百歩射之无不中继彂必破其括从两骑逐兎北野山遇樵者奔曰虎才负嵎慎勿往公不听驰而前虎踞地大吼从骑失色公戒毋动独按击复行直虎十歩止挟矢以待虎跃而起引马少避一彂中其吭以死喜交士大夫论古今治乱忠臣义士必慷慨感激至事之畿㑹前人所䖏未善以片言彂之切中要领虽老生叹莫及袭父职授总管黒军上知其才降制以身先之谁肯捐躯以致命耶且男子当援枹死事书之竹帛炳炳然后世岂呫呫死戸牖下效儿女子乎我尝闻汉㐲波将军誓以马革褁尸真丈夫也盖公平昔之志如此而终以是殁悲夫公娶䝉古氏子男二人长某嗣职次家儿丰县尹卜是年某月某日葬兴州书金山公徳业当书于太史氏而孤某亦将请于立言君子铭其墓道词为次弟其行事大致如此以备采择马谨状治书侍御史赵公行𫐠公名某字子英其先甘陵人祖避金季乱南播颕川因家焉至元十三年王师伐宋公单骑从役副帅宋都碍授以兵降临江下吉州与有战多时江淮𥘉附宋氏复枿于南吉之扩民假义称兵公一帅命往讨道与贼别部遇公设伏桥下而燬攻其前贼趋桥走伏彂皆殱焉遂往擣其屯贼知之遽引衆出与官军道殊谍知贼巳过还袭其背击败之斩其渠帅径前覆其巢散其胁从州遂以安铁靣军王昌诱𥘉附五营衆为乱事露袾连五百余人皆论死公争曰此属特诖误非始谋今悉诛之无以安反侧不如僇其渠而橅其余綂帅从之事乃㝎累多钖金符提举瓜洲渡居顷之以例免改衡州路总管府治中州之清化聚衆为盗区公计兴屯田迄今宁息在郡七载解去卜居仪真杜门闲十又五年延致导江张先生湏讲明伊洛之学潜心探索究其指归行孚徳懋显闻于时大徳五年遂以选起签江南浙西道肃政㢘访司事去四年部郡镇江旱蠲民租九万五千石既而以飞语复徴民无从出则篣謈求办公始莅职䑓移覆其当僚党皆惩谤前却公独奋然自以为任按行验实复之如𥘉㑹秋大风海溢于闰于常于江隂飘溺庐舍居民存者困不粒食公将发粟食之有司以言上未有报牚拒不听公曰灾异若是民濒扵死宁便文字营为从容计㦲如有不合我当坐之不以相及也遂发如干石赖以不死者十七万人而沈骸腐胔亦就掩瘗昔汲黯以汉朝贵近臣持使者节便宜发粟归对孝武片言陈谢上雅敬重黯慰谕不责也人犹以为难谓义而知变以公视之果难乎㢤七年夏犬两水蘓秀常润咸𬒳其患公廵部劝分饥食徙复且督脩圩堤以防后灾居聀踰三嵗刺姦废庸不惮强御凡以为民者人䏻言之迁江南等䖏行御史㙜都事十一年江南大饥郡县财粟俱殚独谓之戅而终以社稷臣待之淮南谋乱拟汉廷群臣公孙弘之徒犹发蒙而所惮独黯为之低徊不发者久之观黯之才似不羣臣若也其事不大施也而见重一时取信后世者如此其有以㢤若春秋大为闲孟子所谓大人者黯近之矣某不佞𬒳遇扵公式其行事接其言论风㫖而得其所如盖公之为人刚毅正直奖善疾恶出扵天性其为政知大体汲汲以教化风俗为务而清㢘乃其余事观其志苟分义所在死生福诚不足以动其心虽立朝未久业不大施而事显节完浮扵人人其行巳大节似汲长孺而才学过之可谓邦之司直人之仪则者矣公兹谢事頥神纯嘏禾艾其事其徳方将登载信史永垂无穷固不待鄙𫐠而后明然知而无称厥心慊焉谨采公行蹟次第于编若夫一言一行虽足以为称非大节所存则畧而不书然公之事可以言而尽公之心之徳不可以言尽也后之载笔君子或有攷扵斯䏻即其事以求其心扵其所巳施以观其所未施则公之心之徳亦岂难知也㢤许白云先生文集许白云先生文集卷三许白云先生文集卷之三金䑓李伸编集启荅潘明之启金华后学许某右某启伏以贤如鲍叔知管仲而分财贵若陈蕃礼徐卿而下榻古来交契素尚心孚虽云同气而相求盖亦善敬而可久拍肩执𬒮以为合莫逃子厚之讥巧言令色鲜矣仁宜服仲尼之训责善者朋友之道为利乃盗跖之徒嵗在龙蛇始识荆州之面日陪燕喜寕鄙牛医之儿入幙为賔升堂拜毋揷架三万轴许观人间未见之书主家十二楼时覩帐后所列之乐反覆䆒六经之藴奥上下谟千载之兴衰风雨对床烟云入笔类律吕之相应曽埙筦之不传家东莱之旧学读淑人𬗋阳之遗书此秀才展拓得开积诚意岂有不动筦库饱韭溪之风月冠绶为花县之神仙荐剡先驰飞腾可兾暴公子之名闻巳旧宜𬒳绣衣而来刘更生之学积既深终植青藜而照然以轩冤为余事长抱简编以自娱重烦行人之再三𣣔得愚者之一虑如某者卑汚无似龌龊自将谓居交际之间宜急义利之辨龙门深邃倘䏻容俗客之登鱼书殷勤勿复通方兄之意其为报谢罔暨敷陈谨具启事捧诣堦墀祗候尘谢伏惟熏慈俯赐鉴念不宣谨启正月日金华后学许某启上宪使刘约斋启一经犹抱惧皓首而无成三语初投喜青霄之有援立身何似知巳难酬伏念某家故业儒㓜甞承学属宇宙之迁变致身世之覊孤邺俟万轴书巳成煨烬之末颜囦五十亩竟㱕无何之鄊甑㡬生尘席不暇暖日忽忽其易暮心遑遑而何之𣣔奋蹇足扵长途思继先人之坠绪孙窓挟册与晓鸡而俱兴韩堂挑灯对秋䖝而共语淡乎无味得不偿劳既至壮年始逢大匠洗故学之荒陋开大道之坦夷使读晦菴之书而泝伊洛之源可䟦夫子之墻而见宗庙之羙携手提耳谆谆然而命之测海窥天巍巍乎其大也譬为山方覆一篑而进俄哲人梦奠两楹之间欲为託骥之蝇遂作䘮家之狗更甞鑚仰终止悠仅不失身无䏻改徳放深林而友麋鹿何异囊中之虽集败瓮而鸣醯鸡有来户外之屦祗煳其口岂好为师不图擅髙科之羙名而乃出崇䑓之特命得非所望闻之若惊虽率土之濵莫非臣然中人以下难语上何寒士帡幪扵大厦实化工斡运扵洪钧为其不求是以见取惟茂材异等之举始西都元封之时必先㝎扵郷评然后皆扵计吏盖多得特逹清脩之士寕容厠寻常阘茸之人是岂虚名欲副实用钦惟大朝立法而遴选亦举前代故典而设施取之者闻所闻巳縻好爵将俾之觉后觉容可素餐自孔子而下君师之职分则学校之官教育之责重人之大伦有五义所当明学之逹徳者三诚则可进事变之糅杂物理之贯通鬼神之幽礼乐之着先致知是为博文之要主持敬以収复礼之功岂口耳之云然宜足目之俱到是湏自得扵巳而后可及乎人讵谓下愚可当太任是以背翻愧汗面发赧容维鹈在梁预知𬒳服之不称彼鸮集泮终见倚席而无堪勿谓两生之髙恐贻多士之玷信非长语允出衷情兹盖伏遇宪使詹事资政相公约斋先生中夏鉅儒王朝硕徳气和而行粹心正而意诚䟽太傅之官虽成寕许出关而㱕鄊里暴公子之名已旧今睹持斧而来海濒暂为一道之福星将作八荒之霖雨莅政伊始求才为先门不停賔座无杂客遂使蓬蒿之迹亦居桃李之蹊某敢不深感盛心大究所学簸之扬之糠粃耳此时恐有累扵髙明淬之砥之干将成他日或可㱕扵陶冶过此以往未知所裁回潘县尉启荐鹗腾中丞之䟽敢盗虚名烹鱼得故人之书有惭善颂褒语过荣扵华衮交情未絶扵布衣光粲珠玑春回蓬荜七襄莫报三复深蔵共惟某官积善之余流芳甚逺攀龙鳞扵南国乔木之家独存展骥足扵西淮甘棠之笏故在有先觉亲涵泳扵丽泽宜后昆益后治其深源左图右书穷往古来今之理朝经暮史非寻章摘句之儒禀赋抱刚明之资变化成精粹之气学惟爲巳言必惊人久盘礴扵胸中时彂挥扵笔下锦心绣口将追韩杜之踪铁画银钩欲接钟王之武或笑谈资释氏之空性或㳺戯假庄生之寓言不私其身将用扵世登青云而排阊阖万里壮逰纡墨绶而佩铜章一官自试谨出纳之司而㑹计当习平凖之书而轻重通暂停冥海之鹏程小听华亭之鹤唳方闻名之籍甚勿赋词而归来谓宜缀视草之清班乃复作烂柯之仙隐江山行大猷之政北部应无狐狸溧水传孟郊之诗西䑓当有鸂鶒念某天资椎鲁学问迂踈道则髙羙若登天不可㡬及尔出涯涘而观海奚以自多頋方仰弥髙鑚弥坚岂谓徳可乆业可大鸥凫野性浮于江湖则诚宜驽骀短材加之覊靮必致蹶虽无吟风㺯月自得之乐亦有傍花随柳适情之逰夫何爲㢤如斯而已罔敢要鄊党之誉复懒曵王门之𥚑误动长官之知厪此秀才之举己非素志徒増汗颜踰垣而避岂自髙挂瓢而饮亦可喜昨巳投书而辞谢忽承贺语之殷勤感极而慙懐之弗替某惟知慕学寕兾荣身阻溺之道非中庸乱伦焉可孔孟之言有天命躁进何爲复有诲言幸毋弃我贺赵松涧除行台治书启㳟审北阙传宣南䑓贰宪横榻异数沭雨露扵九天簮笔总权凛风霜扵十道小人破胆君子弹冠伏惟某官浩气蟠空清规照世由学而大中扄全以軆仁无𣣔故刚外物不䏻屈巳见善有如不及除恶惟务藴崇既尊所闻行所知使顽者㢘懦者立横流砥柱疑事元龟驰别驾以开衡岳之云鼓㱕棹而载湘潭之月敦诗书说礼乐乐以忘忧制芰荷集芙蓉确乎不㧞产栋梁固为时用岂丘壑所䏻乆留允称台中之评起持浙右之节风飞雷厉鬼泣神号澄清登车破呉㑹姦贪之党便宜发粟活江濒阻饥之民当道适逢扵豺狼𦦨逢扵鹬蚌解纷紏扵盘根之际还旧贯扵立谈之间至今去思传为竒事峻跻乌府髙泛红莲谓分司䖏荆扬之遥俾举职居京畿之近絺知明主亟称直臣使者𬒳绣衣上注意海邦之右天孙织云锦亲承㤙香案之前威感山川光生原隰七郡遽兴善治列城自无冤民行属县而雨随祭东门而旸若所操公溥自契神明进陟副端实符衆望昔在廷皆知惮黯今印无以易尭白简綘驺耳目暂司扵察视内屏黄阁腹心有待扵论思人所共期理之必至某愧识韩之太晚辱知管之最深鲰生得上扵龙门欣逢盛事贺客敢私扵燕厦用布欢悰贺宪使敬威卿除江西叅政启恭审涣奉明纶升参大柄外开政府任尤重扵洪都髙炳台阶辉旁周扵南海除书甫下迓吏斯来切惟天朝分省之规盖循晋室行䑓之制徳泽欲加扵万里嘉谋兼赖扵衆贤肆选真才共兴善治得人无竞有识交懽共惟某官変世簮缨在庭诗礼温良岂弟蔼和气以接人中正直方肃秋霜而莅政仁心及物雅量镇浮究元经一字之微大阐乃翁之奥学萃正史百家之义亲承外氏之遗文皆自得之筌庸发挥扵事业㢘贪立懦澄源清流出阜邦财优㳺煑海之利贰司国宪増重横榻之威均职贡扵版曹进枢谟扵宥府从容引退简眷益隆持斧来海濒胜之之名旧矣揽辔清天下孟博之志慨然惟举宏纲岂苛细物去良苗之稂莠新泮水之宫墻原隰光生狐兎迹扫私喜福星之徧照俄惊化两之遐沾毗賛钧衡暂䖏藩维之逺爕调鼎鼐遄居廊庙之尊某自揆迂踈误蒙頋予欣闻异渥巳陪燕贺之行欲既懽悰复赘鱼缄之贽贺萧北野万户破贼启北野四世祖御史大夫开国元勲南方之役矦闻命立行与小校三人昼夜兼行八日至贑先是诸军㑹者数万万一戸十余人皆頋望莫肯出兵矦至诘前失自从轻军冲盪擣其巢穴且与衆预㝎㓕贼之期后皆如所料都帅命诸将罗拜以宠之后学金华许某右某启共审征蛮任重平蔡功多勇而有仁鼓三军之士气算无遗䇿奠千里之民居露布升朝凯歌载道尝谓兵虽凶器武以止戈尧舜时雍且命皐陶作士虞苪旣质犹迎太公爲师居安虑危有备无患故扵农事之内即寓军政其中蒐狩在田已辨鼓铎镯铙之用苃阅爲陈复闲坐作进退之方静足相维动而必克后世募从之制起三代诘紏之政荒聚不义而授不仁忽者败而贪者破效死则可为也不教是谓弃之然而勇不在师智当谋帅䏻将则多而益办善戦则弱可敌强自平吴而论功已脩文而为治桃林牛华山马武事何庸郊薮鳯宫沼龙休徴备至方四海之咸若俄一隅之震惊岂刍牧之失宜致草窃之肆毒固将安潢池之衆柰久聚绿林之羣天讨有加官军旣集当决机而取胜乃列璧而深居𣣔尚巧迟斯养虎以成患不如乗势将縦贼而遗谁頋方畧之如公宜简知而有命共惟某官山河间气宇宙英风撃南𬈑之三千吞云梦者八九伟㢤异噐䔍生名家汉室龙兴鄼侯之功第一周官虎氏丁公之爵㡬传学泉流而渊涵思云停而水止垂弧有四方之志投笔建万里之侯说礼乐而敦诗书在军旅不忘爼豆以其余力旁及百家谈炙毂而何穷事应机而必中令下之日行不违时服矢䩨弓素学固万人之敌披甲上马用竒将三骑而从视彼釡中之鱼小试嚢底之智司马八日至关右神速折新城之隂谋光弼中夜入洛阳号令变行营之精彩披地图而知险要数军实而简卒徒间谍既明姦诈尽露肆冲突而莫御渐散离而就擒徴侧㳺䰟湏伏波而可㓕智髙小丑待武襄而后平剪除䲔鲵廓清烟瘴戒干戈之载戢惧玉石之俱焚亦有旄倪甘从俘虏召见诸矦将皆膝行而入门右招十九人谩血饮以成事山川如旧烟火复安竞笳鼓而㱕来罗鞬而迎拜人争趋而贺戦胜公自退而不言功鼷䑕甚微岂尽千钧之彂海鳌䏻巨试看一钓而连有深藴而未杨寕浅窥之可测我知已审言大非谀某与鹿豕逰后燕雀贺闻鸡声而起舞焉用腐儒铭麟阁而賛勲以俟君子无从抵掌徒切倾心谨具启事尘贺伏惟台慈俯赐鉴念不宣谨启延祐二年十一月日后学金华许某启文复张子长文二仪坱圠万彚阜蕃气立乎表人生其间得形质之正赋性命之全七尺而充塞宇宙量方寸而包括干坤备其軆而极其用唯圣人其至焉若夫哲人知㡬君子务本微显阐幽探赜索隐相彼稼穑基此耕垦歩终海岳足始寻引戦戦兢兢勤勤恳恳岂曰䏻贤惟惧不敏盖其一心危㣲万变㕘伍下器上道来今往古融一理而㑹通贯万事之旁午学不䆒扵至善人虽生而何𥙷尔乃反身而诚脩己以敬心存道徳膺服谟训期不违以乐颜必有事而希孟欲内外之两得岂口耳之四寸及乎心广軆胖靣睟背盎知本先而末后乃旁通而曲畅稽理乱鉴兴亡渉百氏猎骚庄或逰戯翰墨或发挥文章既自得扵黾勉随所往而徜徉其家也瓮牖荜门水饮𬞞食秋灯简编春雨耒耜入则家庭无间言出则郷党有羙誉吟风弄月总闲情随栁傍花皆乐意其通则致尭舜达礼乐振遗音返淳朴富贵若固有俯仰无愧怍然蔵噐待时居易俟命静而有常动必以正不矫矫以洁身不汲汲以干进嗟小人之务得非君子之所性至扵咿喔哫訾卑疵趋望尘下拜自鬻上书营蝇苟狗羶蚁饵鱼势引利导身辱名汚何其㢤亦有伪行钓誉假隐求知世俗易罔君子可欺少室索价北山勒移亦何取焉頋余下学慕古莫企小从大违寸进尺退功期九仞业止一篑昼荒逰而放心夜起舞而攘𬒮道途脩跻天更长嵗月苍茫水俱逝以为诡随非计便佞乏才稽往事以慷慨懐良辰以徘徊苟有狥以达义寕不俟乎良媒何好友之未逑乃飞书而见识羡子夙知尚友古昔范模经训驰聘史籍虽百家之縦横犹三余之掎摭目五行而俱下口一诵而终忆援弓矢以有待兹墉隼之可射尚宜致广极髙抑锋止锐茂叶发扵深根大声出扵宏器诚既积而莫揜道何逺之不至殷勤毕余言庶畿感君意代副使赵公祭扎忽䚟平章惟公禀天地之清气为一世之大人工师之表国家之珎学备軆用心抱经纶刚建如中流砥柱屹立而不可屈㢘介如秋霜夜月精㓗而莫翳以纎尘小人望之以为毅然不可犯君子即之则粹然春日之温居家制行夙以孝闻非惟日有酒食之馔必婉容养志以娱亲其出而仕也以澄清天下为已任进而升扵朝也拳拳扵尧舜其君两总宪纲继贰衡钧面折廷争有回天之力垂绅正笏立扵堂陛其精神风采足以厉乎大臣退恶惟惧其不逺进贤惟恐其不伸衘命而使扵四方见巨姦大憝必去之如农夫之务扵芟芸位居庙廊之上而一区之室仅可以容身储无儋石而饭𬞞饮水一童仆以自奉惟事亲延士则曲致其殷勤嘅清时犹或有虎狼之横道𣣔起而駈之庻㡬乎风俗之淳固将尽其忠莭柰适婴乎逆麟𬒳之以荣禄之羙号俾调爕扵万里之峨岷扶老母携㓜子䟦渉扵中道积忧勤感霜露竟长逝扵淇水之濵逆旅萧萧伤㢤公魂公之生三十有九年而清名臣烈足流芳万世者充塞乎干坤死生夀夭贫冨穷通固天之所命亦胡不慦遗以福斯民公孜孜为善而造物者报之乃如此彼苍苍不可问而幸有此不死者存天下有识者盖莫不为公惜某昔尝受知而引置公之乌幕今尤愤惋而悲辛某司紏南邦不䏻匍匐以发一恸临风遥奠以荐其蘩苹灵无不在来鉴盘飱代副使赵公祭王仁卿中丞巍巍神州正气所钟䔍生异人出为鉅公惟公之心旣明且通惟公之学全天之衷学造其原知至理穷用先其本孝弟尽㳟亲闱豫恱闺门肃雍复以是心移之扵忠集贤职近抠揆位隆屡司邦宪穆如清风非苛而明非察而聡羙必将顺阙则弥缝孜孜奉国蹇蹇匪躬移疾勇退丞将徴庸文章满家星宿罗胸退然外巽浩然内充近而即之春和日融人登公门延欵颙颙不弃薄徳不絶童蒙入听公教荅问撞钟出醉公徳如酌醇醲有夷之清其量䏻容有恵之和介存扵中小人自逺君子所宗未周六甲烱烱双瞳胡厌斯世入于幽宫既富康寕好徳考终令闻广誉南北西东有子承家克蹈厥宗公其不死人毋哀恫某昔受公知化冶陶镕座捧简白池泛莲红司察东南踪若飘篷既闻讣昔己越秋冬遥陈一奠樽爼不空酒殽芳香粢盛㓗丰山河阻深虎豹蛟龙魂神应感万里皆同飒然来享去勿匆匆然出涕不知所从祭朱治中文天赋异质切磋早成握珠抱玉赫然有声龙门峻深风雨一跃出参賔筵坐资画诺干旋坤移即卷而懐婆娑山林肥遯日嘉伯夷既㱕伊尹亦聘𣣔洁其身岂义之正羙锦䏻制屏星列乗威行恵浮教兴讼平棠隂巳成菊圃方乐金章望门舟移夜壑酒醪鍼石遗爱在人此心之推一事之仁公之文章光艳不细人知子云寕俟后世丹旌翩翩将返故宫䰟无不之来鉴予衷书上宋经厯书八月三日后学许某再拜致书经厯先生合下书曰凡厥庶民有猷有为有守则念之夫庶民至衆也焉得人人而察之故孔子曰举尔所知谋猷有小大事为有难易所守有诚伪难制者心也难明者理也难穷者事也以难制之心䆒难明之理而应难穷之事或中焉或否焉未能㝎心而不外求者类然也人岂易知㢤故大禹曰知人则哲为政以得人为先虽十室必有忠信况大邑通涂肩摩𬒮属岂无遗逸而在下者上之人不䏻援而进之使之阨穷而莫敢告是之谓弃才舍有所蔵用有所行而乃招之不来挽之不进知自洁其身而不为天下虑乎木石居而麋鹿友是之谓乱伦或援之或推之不度其徳量其力外以欺扵人内以欺扵心嚣嚣然而康而色曰予攸好徳惟恐自鬻之不克售实乃耆利无耻之人耳是之谓不知命弃才不可也乱伦不可也不知命尤不可也君子适其可而已某生三十有六年矣少经䘮乱及长奔徙流离艰难险阻无不尝之三十而知学圣贤之言是诵仁义是求犹望洋而莫知所止企宫墻之羙而不得其门帷无先人之庐以蔽风雨负郭之田以供饘粥故日与呶呶者甘扵咈耳骚心以自给其弊緼藜糗亦兾斆学之半而有进扵万一焉耳先生过聴将谓有所抱负乃𣣔引而置之掾史之列其亦𣣔免其冻馁而巳耶抑将有所任使而望其有𥙷扵公道也夫某以椎鲁之资迟莫之学而先强仕年䖏激扬之地其不殆扵事也几希矣古之君子未尝不欲仕道可以济天下徳足以致中和自脩者巳至然后思及乎人然岂汲汲扵进㦲未至扵此而且汲汲焉则为养为贫者也为养为贫而仕抱关击柝可也乗田委吏可也浙水东七郡戸不下数百万食禄者千余人利害休戚进退黜陞皆系乎一司而欲使无一物不得其所澄源而清流彰善而瘅恶树之风声而示之成宪其为任莫重扵此者矣某鄙人也而谓可使賛画诺扵其间耶不幸少孤而不逮事虽欲养谁为养一身之贫则食其力以自足頋敢见得志义而为知人之累耶若夫和而不流刚而无虐孜孜为善谔谔在庭大府岂少其人㢤而某则未䏻也勾稽薄书署名案牍行入队趋进旅退旅伺官长之颜色为喜惧尸素而优㳺者合下何取焉而某亦以为愧也夫鸟俯而喙仰而窥终日经营而不䏻饱莫寄扵一枝而有风雨之忧鹰鹯之虞方且抢然而飞嘎然而鸣悠然而自得也主人见而怜之网罗而得之饮食之振拂之置之华堂之上而日寓目焉视其毛羽日益衰光彩日益弊盖其乐放旷而畏拘检也故不若任其性为愈尔某之志有类乎此故荐其说以终之硕先生垂察焉某再拜上李照磨书八月三日后学许某再拜献书照磨彛斋先生合下学之为道难矣㢤洙泗诸子亲得圣人为之依㱕谆谆然命之者至矣然其才有髙下则其得有浅深如天降时雨溥博洋溢而地有肥硗则生物不䏻齐也圣人之道大而公故其彂言周而宻自今推之縦横反覆无不从容中道当时惟颜子明睿纯粹故与之言终日不违曽子笃实深潜故独闻一贯之㫖颜子早殁其学不传曽子传之子思孟子其书出而道益明自余传之愈下则不䏻无弊岂唯不传至荘周荀卿李斯之徒而后有失也虽亲而炙之其语言有不䏻肖扵圣人者如仕而优则学学而优则仕之类是也所谓学优而仕者诚是矣而谓仕先扵学可乎仕者上致君下泽民匹夫匹妇不获自尽则责有所归其可尝试㢤虽然子夏有为言之也列国大夫世袭其任盖有未学而食椂为政者矣然不明所以立言之故使后之急扵进者指此以文其不学之过其弊乃见尔孔曽思孟则无是言矣开也谓吾斯未䏻信则子说由也谓何必读书则子以为侫曽子之学自格物至扵脩身然后推之国家天下子思谓不明乎善至扵民不可治孟子曰㓜而学之壮而行之其视子夏之言大有迳庭矣某有志于学未得其门而入者也贫与贱乃命分内事尔先生命之曰仕则未可也夫有志扵进取者公卿之门形势之途其足迹未免扵数数强者则进押阖縦横之说弱者则为卑疵殱趋之容甚而苞苴之行筐篚之遗盖不如是则难乎其进矣选之以公用之而当者盖千百而什一也先生自洙泗载道而南利欲之私无所挠扵胸中奔走之徒无自绍扵门下某每介于賔阶而奉清谈者惟道徳性命而巳干禄之言未尝进也今乃力以挽之谓某有知已之遇则可矣而扵某之心则有未察也故敢为矫洁之行以要誉乎环頋其中未见有可行者惧蹈夫仕优则学之失耳假之数年得以餍饫乎六经优桑乎百家𠫭稽扵史传全鉊刀之利庶㡬一割焉其成与否则天也荘周曰风之积也不厚则其负翼也无力以尺寸之翼驾寻丈之风而欲以是干青霄薄飞鹏不为蜩鷽之类也㡬希矣某何敢焉某再拜荅吴正傅书大易画而人文开典谟作而大道着圣圣相传至夫子而大明孟子没则日以晦矣濂溪浚其源程张䟽其流朱子放而极扵海可谓光前絶后宜其悠乆而无息也今朱子之书满天下诵而习之者岂少其人䏻升其堂而闚其室扵今㡬何人㦲去其世若此未逺犹且如是则继今以往其明晦未可知也尧舜之道孔子集其大成中虽有晦明无害也孔子之道朱子发其大全中虽久晦无害也今朱子之言满天下诵而习之者既多安知不有知朱子如朱子之知儱侗宏阔之言好同而恶异喜大而耻小延平皆不之许既而言曰吾儒之学所以异扵异端者理一而分殊也理不患其不一所难者分殊耳朱子感其言故某精察妙契着书立言莫不由此足下所示程子涵养湏用敬进学在致知之两言固学者求道之纲领然所谓致知当求其所以知而思得乎知之至非但奉持致知二字而已也非谓知夫理之一而不必求之扵分之殊也朱子所着书盖数十万言巨细精粗本末隐显无所不备方将句而诵字而求谒吾之力唯恐其不至然则举大纲弃万目者㡬何不爲释氏之空谈也近日学者盖不免此失矣吾侪其可踵而爲之乎抑愚又有所闻圣贤之学知与行两事耳讲问辨诘朋友之职也至扵自得之妙力行之功他人不得与焉非自勉无所得也其虽愚钝然不可谓无志扵此足下扵斯两者涵泳从容精脩力践旦旦有得幸明以告我赐中流之一壷则感责善之徳深矣上刘约斋书道扵万物无所不在用物而中扵道与否则存乎人均一事也彼应之则非此应之则是非事物之理本有是非也人扵理有明不明而措诸行事有当不当尔昔者圣人与天同道建皇极扵上天下之人莫不服其睿知而懐其道徳与之俱化而不自知其所以然雍雍熈熈囿扵和气举天下无一事一物不得其所此不言而教不动而化尭舜之世比屋可封者为是故也盖隂阳运行无息纯粹清明之气常少而错糅偏驳之气常多故圣人不世出其得气之清纯而受大任者既立乎其位而化当世矣又深虑夫继之者未善而晦斯道也故不得已而后立言此其以天之心为心而亘宇宙同胞其民也孔子之圣适逢天运之失常而不得立乎其位以化当世又忧后世圣人之不复作也故取前圣之言而拆衷之以为不可易之大经万世之下道之显晦则系乎人之明不明而载道之器未甞不全扵天地之间也诗以顺情性之正易以谨事变之㡬礼以固其外乐以和其中书以示圣贤之功用而春秋以诛赏其善恶孔子之意岂不曰吟咏乎诗以养其原涵养乎礼乐以成其徳应事则察乎易之㡬使知惧扵春秋而取法书也易礼乐诗循天理縁人情品量节制犹若有意为之书与春秋则史官纪当时事实尔孔子恐史之所录记善恶混殽不足以示惩劝扵春秋严其褒贬之辞使人之所惧扵书独存其善使人知所法故春秋之贬辞多而褒甚寡书则全去其不善独存其善而巳虽桀纣管蔡之事犹存于篇盖有圣人诛鉏其暴虐消弥其乱独取乎汤武周公之作爲非𣣔徒纪其不善也是故羿浞之篡夏幽厉之灭周畧不及之观此则圣人之志可见矣然则书者纪圣贤盛徳大业之全书爲万世之师法绰绰乎有余𥙿虽火扵秦而没其半未害也后圣人而作史者法扵春秋作编年而不敢加褒贬法扵书作纪传而不敢独存其善而去恶况传闻之误考察之不精䡖信而不揆之扵理其诬罔圣贤变乱事实者多矣以尧之圣书称明俊徳亲九族而史迁轻信以爲尭舜同出扵黄帝着扵帝纪尧以二女妻舜是从曽祖姑配曽族孙也谓之明徳亲族可乎以微子之忠贤孔子谓为殷之仁而刘恕䡖信以为微子抱祭器归周列于外纪以殷王元子殷未亡而遽㱕周是卖国自全之人也谓之仁可乎即二典微子之篇而观之则诬罔圣贤之罪昭矣诸若此类可胜举㢤温公编年之书其大义间有未眀朱子既釐而正之前乎此惜乎犹有所未暇也抑外纪成扵刘恕困病之中亦非得意之书欤先师仁山金某吉父生扵外纪旣成数百年之后而扵书逆求千古圣贤之心沈潜反覆觉与史氏所纪者大异扵是脩成一书㫁自唐虞以下接扵通鑑之前一取正扵书而兼括易诗春秋之大㫖旁及传纪诸子百家虽不敢如网目寓褒贬扵片言只字之间而罔罗遗失芟夷繁无毫髪歉可谓一世通儒尝大有志扵天下而不见用其命也夫平生所着书今或有传者矣而此编上论尭舜以耒皆圣贤功用殆非他书比身没且十年而未克传此则人之过也盖山林之士未甞光显扵天下虽抱瑰竒人安知而信之必得当世大人君子一品题之然后可以彂其藴而新人之耳目庶㡬有信之者韩退之擅一代之名其文可必传于世岛郊湜借之徒获交扵退之而其名至于今不朽先生绍鲁斋先生许子之的传而许子之学亦出扵未子则先师未尝不同其原也先生扵文章今之退之也得一品题之冠于篇端则是书可行于今传之扵后必矣古人非穷愁不着书先师之身亦穷矣而此书则未尝彂扵愁也凡愤惋悲切感激奋厉形扵言辞仅足彂其心之不平而非所以公天下也然而传者亦多矣今以公天下爲心着书以利后学乃反欝而未传则君子之所宜动心者使未传之书因一品题之而得传则先生成人羙之心盛矣后学拜先生之赐大矣然其书之可传否也则惟先生进退之回南台都事郑鹏南凂点书传书某比者方获一识荆州未䏻从容奉教而除书亟下髙歩乌府拜别之日殊深快然嗣后屏居穷山㡬与世絶诇候之敬弗克寻问便邮以伸彛义惟有江东暮云领引西望以寓倾向之懐耳即日伏想莲幕优㳺履用纳福近辱萧侯傅示教命俾点书传旧不曽传点善本前軰方𣣔辞谢又恐有孤盛意遂以巳意谩分句读素学浅陋不䏻识如圣经贤传㫖意错必多惟髙明正之可也圈之假借字檏旧颇曽考求往往与衆不合今以异扵衆者具别帋上呈摽上旧题为蔡氏书传谨按古来传註必先题经名然后曰某人註如易王弼注书孔氏传诗毛氏传郑氏笺未有敢以巳名加扵经上者今罗以通前题曰蔡九峯先生书传使死而有知九峰扵地下敢安此乎况罗以通全窃九峰序意自为序文昭掲扵前而扵九峰元序附于书后其不知义甚矣某辄以纸重护元摽乞命善书者易题曰书蔡氏传庶几扵义而安未繇㕘承即日余寒尚峭惟兾若时以道自重与赵伯器书自子敏教授去后乏便不克寄书日来想为学日益令祖相公尊履夀康尊父令叔动止咸吉某今嵗留山中颇得絶人事与朋友旦夕相语温习旧闻微有新得但目力不及而寸心摧阻非向时为学比其进盖若挽强弩尔思温一疾竟不起五月十七日巳成长往心堕胆裂魂消神䘮不知所以自䖏也始期一二年间为毕室家之硕付以祭祀之责而某得以絶俗谢交优㳺山林以俟夭夀之命而造物见诛变生意料所不及常以人之喜动而务进取者为不安义命而未必遂其汲汲之心某切切务退以求保全所卑赋不欲戕之尔天乃区区吝一静亦不以见卑何耶今则进退无据后頋深忧将何为也吾子闻之亦䏻为一叹否王希文志甚专力甚勤然每为虚旷玄逺之论而欠循序缜宻之功大牵得之朋友渐渍日固日深遂以为本所有也数月间痛为刮除知就平实近来年少气鋭喜怪厌常仿想乎髙大而不知有细微每每竒论如此吾子知所向方希文谈道吾子纯粹不絶口固知不为揺撼否则迷不知复流为诞妄非小失也与希文暂㱕城府舟中观吾子赠行序文有讦直之风无温厚之气多自广狭人之意少逊志务敏之心且在我者或未䏻尽超脱乎此则为是说亦太早计而自欺矣道固无所不在圣人脩之以为教故后𣣔闻道者必求诸经然经非道也而道以经存传注非经也而经以传显由传注以求经由经以知道藴而为徳行彂之为文章事业皆不倍乎圣人则所谓行道也传注固不䏻尽圣经之意而自得者亦在熟读精思之后尔今一切目训诂传註为腐谈五代以前姑置勿论则程张朱子之书皆赘语耳又不知吾子屏絶传注独抱遗经其果他有得乎未也不然则梯椄凌虚而遽为此诃佛骂祖耳由是观之吾子之气亦少锐欤且序文见褒者则为太过而某平生之学未敢外先哲之言以资玄妙也固疑此文有激而然识者观之或有以窥吾子不可不谨也山中朋友从臾成㡬微一书多得助所不及𣣔借前大地图校正幸禀令祖相公得暂付至以备参校或希文家人或别有约便实封寄何教授䖏希文归日必可返璧不致浮沉也此身若拘囚不可复动未知何日千万惜日问学为正之归毋负向日嵗寒之言幸甚代人上书𥙷儒吏某月某日后学姓某谨熏沭裁书再拜上献于某官合下周官自公孤至下士凡八等外取扵诸侯内举扵学校皆以徳以才大夫而下大事则从长小事则专逹是受一命以上皆得以行所学而遂其志其賛治之吏曰史则官长所自辟蠲其课役而使之造文书给趋走而已谩不敢可否事汉𥘉用萧曹为相国而二人皆出扵吏是以由吏入官者终汉世不革自县郡佐史斗食吏进而为公卿者往往多硕徳大才如于㝎国丙吉薜宣袁安杨震之徒数十人皆是选也然虽为吏其扵政事进退予夺皆得预㕘廷辨靣争不専以诡随为事是周之吏贱而汉之吏贵矣大朝式考古训自吏择官故由吏升而为公卿者不可一二数今圣天子下明诏设科取士而官之徳至渥也有不得预扵此者则使由吏以进夫取才于学周制也选官扵吏汉法也由儒入吏由吏拜官则兼周汉之任人然则今之为吏者可谓贵而士之生斯世可谓幸矣某㓜而诵长而习亦思以自治其身者有及乎人而𣣔进无道固知竽门非鼓瑟所也方今文运开明茅㧞彚佂而某犹且佔毕呻吟扵穷阎之下则自弃甚矣今亦既上名公府而平昔局束固守不䏻自衒鬻立声誉以动上人之听而圭窦荜门储无儋石故亦无攀楥之势以为进取之资则是徒溷案牍不得自奋也惟明公寛仁爱人汲引后进有如不及而某犹且缄嘿不一自鸣则终无可以进之日矣伏惟怜而幸之阳和一嘘转寒为燠使预扵斗食之列诚兾平日小有得者一试之尔亦岂敢望复有升陟如汉之为吏者㢤惟明公鉴之某再拜许白云先生文集许白云先生文集卷四许白云先生文集卷之四金䑓李伸编集论学校论乙巳三代取士扵学校为致治之术后世养士扵学校为饰治之文治道所以不同者在扵学校废兴而已昔者圣人有髙世之虑絶人之智举天下而经纶之以谓非人材不足以为治而衆人者非教诲鼓舞之不足以成其才此学校所由兴也自闾里之塾至扵党庠术序国学敎以三物造以四术尚贤以崇徳简不肖以绌恶其敎之也详而取之也严是故天下无不学之人而用者无不材之士以天下之大付扵人理之而皆求备扵学故学校者为治之原也圣人百世之师事不师古而徒曰我善为治而不本扵学校不法扵三代吾未见其可也嬴政破灭吾道非毁圣贤销简编而尚锋镝左仁义而右谋诈遂使百世不复见三代之善治者秦之罪也秦不足道也继秦之后足以有爲之时屡矣将大有爲之君时出而习闻其说乐爲其所爲设科择人而不取扵学校其流至扵以文辞翰墨訹天下之士亦陋矣然则使百世无善治者非独一秦也魏晋以变诈攘夺得天下乌足以知此陵夷至扵隋俗益薄而伪益滋道日丧而文日胜虽或开学校聚生徒养之不䏻用教之不法古唐宋立学徧郡县得其名未见其实大抵失扵养士以饰治尔夫天下之人皆习今而厌古以耳目之所迨者爲常一旦舍其旧而新是图则将惊骇眩瞀而不知所止事之既失不逺而复可也堕三代之法者固秦之罪复三代之古以救秦之弊者实汉之责东都光武起自诸生故功成而兴学明帝尊敬师传临雍拜老开学舘招经生近古为盛亦不过举祖宗之旧法未䏻复乎古也其责岂不在西汉乎髙祖马上得天下间关百战之余继以乱臣叛将承踵接武弓不及韔胄不及免巳入扵长陵之土矣况以溺冠慢骂之资辅以叔孙通绵蕝卤莾之学责人不可求备也文帝时天下衣食足可以施仁义而谦让未遑惜㦲然则使百世无善治者汉文之过也武帝举遗兴礼置愽士弟子倡为章句训诂之学岂经济之道㢤圣人之教扵此尽矣呜唿或者以为汤举伊尹扵野髙宗举傅说扵徒文王举太公扵钓岂必皆学校曰人生自八岁皆入小学及有十五年选其俊秀者入大学以养成之学校之外岂有遗材乎如伊傅太公之伦学成而隐者也尧之举舜也何如曰陶唐之学其详良不可得闻而尧舜性者也亘古今一舜耳当此之时比屋可封则其教化亦可知矣礼乐至周而大备非圣人之自私也理也势也吾故曰为治者不本扵学校不法扵三代未见其可也朋党论余读欧阳子朋党论洞见小人之情状嗟乎君子之生斯世何其不幸欤愚以为朋党之祸固小人为之亦世道衰而君子少也何也以其可以名指而数计也唐虞之民比屋可封可以名指而数计乎惟时小人则可以数计曰共工曰驩兠曰三苗之君曰鲧尧舜之世指小人之名而数计之足以见天下皆君子而惟四小人也眀党之论兴亦指君子之名而数计之足以见天下小人多而惟数君子也盖甞论天人之理一致耳天之气有隂阳人之类有善恶夫阳生扵子而极扵已消扵午而尽扵亥春夏之时虽或有严厉苍凉之气不䏻终日以阳方盛不可夺故也秋冬之时虽或有炎蒸温燠之气亦不䏻终日以阳既衰隂得以专故也以尧之时而四凶人间扵其间为善类之玷故务决去若衆阳之消微隂不劳力而巳复扵和气之中矣隂道既盛阳不得而胜之犹国家之运衰圣贤之君不作羣小人进用而数君子方欲与之力争而较胜彼隂邪小人必牵引丑类排抑摧沮无所不至驯致其祸自履霜而至坚氷也君子小人不两立而寡固不可以敌衆势然尔且党之所逮非惟居位食禄者而己下而草茅布衣凡行义有以异乎小人者必皆搜擿而无遗夫举当世天下之善士至今可以指其名而数之则君子之少可知矣易之爲书道隂阳而明吉凶者也在夬之上六曰无埽终有凶微隂爲衆阳所决虽号亦凶也剥之上九曰硕果不食君子得舆隂盛矣惟孤阳如硕大之果独存譬君子在上势虽孤犹爲衆人所仰望也圣人之抑隂扶阳盖如此阳不可絶剥穷则复君子虽少君人者䏻用之犹可以爲善国且将㧞彚以进矣在䖏之何如耳朋党之始扵汉其亡国也不旋踵唐不䏻监之而又亡宋不䏻监之而又亡呜唿使唐宋之君知殷监之不逺而观象以玩辞则不蹈前人之危辙矣雍姬论祭仲郑伯使其壻雍紏杀之雍姬知之谓其毋曰父与夫孰亲毋曰人尽夫也父一而已胡可比也遂告祭仲仲杀雍紏甚矣雍紏之不智也国之大事而谋及妇人欲杀其父而先告其女其死宜矣余独悲夫雍姬之不获扵义也夫悲有私憾而𣣔为贼也奉君之命除逼已者其势不两立非夫诛父则父杀夫紏虽为大夫而不如仲之専㡬不宻则祸立至其言曰父与夫孰亲固知谋泄则夫必死身旣从人则当天其夫乃不䏻择义而以是为问遂至扵夫戕而君危惜㢤君臣也父子也夫妇也人之大伦也一事而三者预焉此君子所难言也非常之变遇之者不幸也雍姬之事非常之变也圣人制礼情之施扵所亲其等衰皆在扵服女子在家丧父母三年巳嫁则䘮夫三年而扵私亲降由是观之盖可见矣且父而死君命也泄谋而死其夫犹已杀之也然姬非不知亲其夫也盖昔日未尝闻姆师之训故扵大义不䏻权其重䡖特卜扵母以决其疑尔则未知姬所问之意也盍亦告之以三从之义申之以敬戒之言谓父固所当亲而已嫁则从夫者也以是诏之姬必有以䖏之矣彼以请问之道来乃遽语之以狂悖之语姬以为天下之大义诚如是也遂杀其夫而不頋姬之不义毋之教也且人尽夫也之一言岂惟䧟其女扵恶将使天下后世为人妻而闻之者贩易其夫视若奴隷意之所适则虽奔诱弃背亦或莫之禁也壊夫妇之伦伤君臣之义祭氏之妻不容诛矣虽然此雍姬之不幸也夫不可杀而君事不可败则将视其父之死而不救欤使姬而知义其䖏此也如之何諌其夫使辞扵君不得命而先仰药而死不忍见其父与夫之相残也庻乎其可也说夹谷可与字说颍川夹谷君名立字可与聪明人也好学䔍志制行洁脩言语有章威仪彬彬谓余曰父命以名而友以字我子其为我说窃以为君之名若字圣人之言也岂容賛一辞而训诂辞义前脩讲之明矣愚何敢赘然此经凡六言而目有四其次第浅深皎然无疑自学而至扵立固已深造进扵权则大全矣余观君之以礼律身以义度物其畿扵从立而进扵权者欤昔者圣人使漆雕开仕其自言曰吾斯之未能信夬尽心知性以知天苟一毫不自慊不啻为未信也圣人其不知人而谁知扵开犹不得察其心之未尽者惟开也自知之明而不敢必是亦为学者师也知人古所难而自知亦不易以余之昏陋企君不可及君明扵自知则亦以今之所至验之圣人之言实其虚而充其所容守其可而求其未可吾见君之化扵道矣姚原鲁字说延祐丙长五月二十有七日信安姚君过余揖而进自道其姓名字出书一卷授余曰此吾友赠我以名若字之说君亦幸以教我余取而读之有述姚君之语曰予名洙父命以原鲁代名又賛之曰至㢤乃翁之字其子也余谓子生三月父命之名礼也盈天地之间皆物莫不有形与声惟动物之声自巳出人则灵而用夫物者也物之无穷皆欲以供乎用是以智者缘其形以声名之然后天下皆知名是者足为是用命之无不如意焉人之类则又有上下亲踈之等而以父子君臣之属名而别之矣然其生也无穷而各𣣔亲其亲姑谓之曰子则衆人之所同也故假物托类私以名其子为子者亦知此吾之専名也故有命唿则隹而起其父兄以是而唿之他人亦得以是而唿之自忠质趋文而自卑尊人之礼至扵既冠而成人者又縁其名取义以字之所以尊其名则字者朋友之责而以其名独归之父兄亦所以全父兄之尊也故曰㓜名冠字周道也然周公之扵召公原壤之扵孔子曽子之扵子夏犹直名之而未尽以为讳是则古之道也今姚君自为名而父字之何谓㢤乃所硕则使其子学孔子之道欤盖洙鲁水也鲁圣人之居也今洙之地非鲁矣犹求其原不忘本也圣人之道常道尔载之扵经充塞乎天下犹水之在地无往不有也奚陈迹之尚而必求洙之原扵鲁乎子在川上曰逝者如斯夫不舍昼夜扵水见道軆之流行也夫水渐涵濡润无细不入其用微矣及流而为川潴而为海震荡漂汨汪洋漫衍则物之鉅未有过之者道之费不尤着扵此乎观水必求其原学道庸可不探其本乎道之流行无间形扵目接扵身错综扵万事罔或非出扵此则綂宗㑹元其有在乎虽然语大而遗细言逺而忘近不知下学而务上达譬之日月星辰皆天也举弃之而独指苍苍者曰天之全体在是正今日学者之病也抑又有说焉原者水之始也壑者水之委也蒙发扵山顺而趋下三危之黒水积石之黄流济之沉伏弱之散涣渭之清泾之浊其始不可同也及其㱕于大壑和比合同始不见其迹无损无益始知其大扬觱沸之泉而曰闻道一日莫已若矣则又非学也且水险物也剡水而乗之放于中流一泻千里方快扵心而操之少懈则覆矣其原则滥觞耳是又不可不惧杂着䟦潘明之所蔵吾立衍书素书道备扵六经语孟学者舍是则无所㱕周衰老聃最先出其言不䏻合乎中庸然平阳尝用之扵汉盖其清静为宗而以柔道行之所守者亦约之故也世传黄公素书其老氏之徒欤子房千载伟人精忠贯日月英气盖宇宙时然后言动中机㑹功成志遂明哲保身三代而下一人而已自今观之子房之心学果尽得之此书乎昔时圯上授受果今之书乎不必深论也明之潘君学道本扵经而旁通曲䆒见素书而喜之盖景慕子房之为人而併及其书也道在天地间亘古今若一贤人君子得之者知合符契惟其所遇之时不同故其设施有异尔倘使子房生三代盛时亦必兴礼乐致文明功业不止如是而巳故效先觉者当探其心不当泥其迹泥丘之马牝而黄九方臯可谓善相者矣明之之意岂果书云乎㦲明之所蔵本武林吾立衍书衍以小篆妙今世此卷尤可观䟦陈君采家蔵东坡墨蹟伊尹元圣一徳身任天下其就汤就桀动皆至诚固不可以后世常人之心议之也子厚东坡之论亦各有所见尔坡翁词翰絶古今其片言只字皆可寳此𥿄笔法精妙凛有生气观之使人兴起陈君其为天下寳之䟦妙沙经彛伦常典万世不可变者经也古之圣人法言懿行载之六籍而垂示终古者是已聃瞿氏之言类名经其道可常耶否耶吾不学之不知也抑尝闻释氏之徒诵其师之言虽不可与吾道合要皆以调伏此心为主而后可以尽其性至扵福因果则其论之下者也杨徳公梦有告以妙沙经旦求扵人而得之谓善果可由是致然以为世罕有而人或未信也质之扵习其道者而信且欲求言余辞以不知而请愈力余谓天下之言虽道不同亦各有理妙沙经之理何在耶吾不知也夫梦生扵想与因非想与因则心未有所主故尔昔人梦鹿而得鹿是亦想之类今梦经而得经其想耶其非想耶吾亦不知也回南䑓都事郑鹏南凂点书传书某比辱指使点正书传不揣芜陋弗克辞谢輙分句读污染文籍髙明不以为鄙而麾之旋拜书教词㫖谦抑若待君子某何敢当读书凡例亦非所敢知其少年悠为贫贱所夺不䏻力学故根微源浅所达㡬何虽一登硕师之门其所成就如斯而巳读书之法无过熟读精思详问明辨无他道也但恐大师宿儒有自得之学非晚軰之所可测识者耳千里相望无由待立下风即日春莫暄暖伏冀顺时为国自量䟦赵闲闲註心经先王之道以养生送死继志𫐠事为孝浮屠氏欲以真空悟人而谓亦可觉死者故凡天下之为子者莫不奔走趋事庶㡬祖考之一觉扵魂扬魄落之后其不靡然而从者鲜矣院判白公饭僧以荐厥考而闲闲赵公书心经以遗之诚足以为孝思之助耶抑逰戯翰墨而已耶观其表章句义若有自得者则其志或可见矣此卷失而复得子通其寳之而观院判公所以孝其亲者而勉继其志春秋祭祀以时思之固不必切切扵觉云也右金正大八年枢院判白某饭僧荐父闲闲赵秉文亦与交因书心经遗之且自为註释其卷失之巳久曽孙子通为御史椽行部闽中复得之书菴賛为石抺执中作典谟训诰其名为书经史百氏书之类与古今立言浩若烟海学贵博文旁搜逺采智㢤君子菴以居之书契以来罔罗无遗燕坐斯菴熟玩精索日就月将知至物格万言𠫭错一理混融斥排异说信执其中书亡道有心化神应待变无穷何出非正北野兀者賛夫道寓有形心妙衆理物无大未有违乎道心虽微未始遗乎物也故䏻全其徳者能用物不则扞格而不通趺荡而无据感扵外并䘮其内矣北野萧俟以兀者自号是全其徳而用物者与且彼巳相形重此轻彼囿扵形者也扩然无迹物我俱亡达者之观也自物观心则心可均自私用智则去道逺彼兀者䏻止以止衆其全扵徳者与或曰荘周所谓道徳固同扵吾耶侯故儒家其名之也何庸夫爝火之光足以继日月之不及桔槔之汲可以济雨露之未濡彼有取焉而取之岂䏻乱吾所谓道徳者㢤又曰兀者伤扵形者也奚可贵彼固曰外形骸而有尊足者则矦之意盖欲愚智晦明以全其徳者也作兀者賛鲁郑有人无形心成逰形之内保始之徴尘垢不止以鑑之明羿之彀中命也不中唯不知务是以䡖用人以其全笑吾者衆受命独正逰心乎徳死生不变万物皆一直寓六骸何有乎兀荘周寓言洸洋自恣孟轲亦云辞不害志有本如是是之取尔李齐贤真賛目秀眉扬神舒气缓妙手描摸毫髪无间形色天性所贵践形人见其貌莫知其心我知若人交养内外和顺积中睟靣盎背朝瞻夕视如对大賔力行所学无负其身题赵仲眀神气清而腴髯漆而踈二十余年貌肖不渝盖人可见者君之面其不可探者有罔象之珠进之进之无愧此图赵昌甫诗卷昌甫以辛丑嵗副月鲁花使宋大臣阻蔽不使廷见拘之他所月鲁花病卒昌甫𣣔自决不果囚系三十六年大兵下江南然后归马宏不殉王忠死常恵终随汉莭归亡国折冲无善䇿使星千载自光辉荅或人问太极图之原出扵易而其义则有前圣所未发者周子探大道之精微而笔成此书其所以包括大化原始要终不过二百余字盖亦无畏语矣谓之去无极二字而无所损则不可也太极者孔子名其道之辞无极者周子形容太极之妙二陆先生适不烛乎此乃以周子加无极字为非盖以为太极之上不宜加无极一重而不察无极即所以賛太极之语周子虑夫读易者不知太极之义而以太极为一物故特着无极二字以明之谓无此形而有此理也以此坊民至仐犹有以太极为一物者而谓可去之㢤朱子辨之精而晓天下后世者亦至矣此固非后学之所敢䡖议也此外则无可疑可辨者矣非朱陆二子之思虑不及也太极两仪之言图本扵易也而两仪之义则微有不同然皆非天地之别名也易之两仪指隂阳竒偶之画而言图之两仪指隂阳互根之象而言也易以一而二二而四四而八八而十六十六而三十二三十二而六十四图以一而二二而五五而一一而万者也易以隂阳之消长而该括事物之变化图明隂阳之流行而推原生物之本根图固所以辅乎易也惟以两仪为天地则大不可以易之两仪为天地则四象八卦非天地所䏻生以图之两仪为天地则五行亦非天地所可生也夫太极理也隂阳气也天地形也合而言之则形禀是气而理具扵气中析而言之则形而上形而下不可以无别所谓图以阳先生于隂与太极生两仪者异此犹有可论者太极之中本有隂阳其动者为阳静者为隂生则俱生非可以先后言也一元混沦而二气分肇譬犹一木析之为二两半同形何先后之有易之辞简故惟曰生两仪图之言详故曰动而生阳动极而静静而生隂静极复动隂阳既有两端出言下笔必有先后其可同言而并书之乎况下文继之曰一动一静互为其根则非先后矣而下文又曰分隂分阳两仪立焉乃先言隂而后言阳此周子错综其文而隂阳无始之义亦可见矣当以上下文贯穿观之不可㫁章取义也虽然动静亦不可谓无先后自一气混沌其𥘉始分湏有动䖏乃其始也元㑹运世嵗月日时大小不同理则一也其气之运行皆先阳而后隂一嵗之日春夏先而秋冬后春夏阳也一元之运子先而午后子至已阳也数以一为阳二为隂一固先扵二人以生为阳死为隂生固先扵死孰谓阳不先扵隂乎但未动之前亦只为静此乃豆根之軆终不可㝎以为阳先尔所谓太极之下生隂阳隂阳之下生五行及乎男女成形万物化生图中各有次序则是太极与天地五行相离则又不可也隂阳不可名天地前既巳言之矣太极隂阳五行下至扵成男女而化生万物此正推原生物之根柢乃发明天地之秘而反以为病何其异耶太极剖判此世俗相承之论非君子之言也太极无形何可剖判其所判者乃一元之气闭物之后溟滓玄漠至开天之时则䡖清者渐澄而为天重浊者渐凝而为地乃可言判尔太极隂阳五行之生非果如毋之生子而母子各具其形也太极生隂阳而太极即具隂阳之中隂阳生五行而太极隂阳又具五行之中安䏻相离也何不即五行一隂阳隂阳一太极之言而观之乎所谓干道成男坤道成女则二气不待交感而各自生物又不可也此一莭自无极之真二五之精妙合而凝干道成男坤道成女二气交感化生万物作一贯说下安得谓不交感而自化生耶成男成女朱子谓此人物之始以气化而生者气聚成形遂以形化而无穷真精合而有成而所成者则有隂阳之异其具阳之形者干之道具隂之形者坤之道又合则又生至扵无穷皆不出乎男女也今所问之言果有所疑耶或直以周子之言未当也如其果疑则以前说求之或得其梗㮣直以言为未当则非敢预闻此不韪也待承下问敢以为复七政疑唐尭命义和居四方考天象惟举分至四中星而知日之所在又言以閠月㝎四时成嵗而知月之所行典文简古存其大法推歩之术未详西汉天文志始曰日东行星西转而周髀家有日月实东行而牵西没之说其论天转如磨者则非论日月右行者则是自是志天文者转相祖述以为㝎论言日月则五星从可知矣唐一行铸浑天仪注水激轮一昼夜天西旋一周日东行一度月行十三度十九分度之亡晦明朔望迟速有凖然则二十八宿附天西循而为经七政错行而为纬其说为得之而文公傅诗亦犹是也蔡仲黙传尧典则曰天軆周围三百六十五度四分度之一绕地左旋一日一周而过一度日月丽天亦左旋日则一日绕地一周而在天为不及一度月则尤迟一日不及天十三度十九分度之七积二十九日复有余分而与日㑹合气盈朔虚而闰生典谟之传以经文公是正而公盖许之矣意以为日者阳之精其徤当次扵天月隂精也其行当缓月之行昼夜常过扵日十二度有竒是隂速扵阳不若二曜与天皆西转则扵隂阳迟速为顺合宜盖亦祖横渠先生之意其说可谓正矣然愚以古说校之其可疑者有七天軆左旋七政右逆则七政背袝着天軆迟速虽顺其性而西行则为天之所牵尔然有所倚着各得循序若七政与天同西行恐错乱纷杂似泛然无一统也日君道也月臣道也从东行则合朔后月先行旣望则月在日后及在合朔是月之从日为臣从君顺若西行则日在月前至望后再合朔必日行后月是君从臣为逆二也大而一嵗隂阳升降小而一月日月合朔此正天地生物之心而隂阳得扵此㑹合而以造就万类者也以一嵗之运隂盛乃生意収歛之时而品物流形举霄壤之间曷尝有一息间㫁㢤其所以扵盛隂闭塞之时而生生犹不息者正以日月之合以继助元气之偏也然凡进者阳道也生道也退者隂道也死道也日月东行则月之进从日之进西行则月之退又符扵日之退三也日月五星无殊金水在太阳前后率嵗一周天为最速次火次木惟土积重厚之气入天軆最深故比五星形最小行最迟而二十八载一周天若七政皆西行则向谓迟者今反速向谓速者今更迟是金水行最迟故一日即退一度而一歳周天土行最速常及扵天大约二十八日始不及天一度而二十八嵗然后周四也星虽阳精然亦日之余也以日之阳次扵天且一日不及一度星之阳不及日逺甚而木十余日土二十余日始不及天一度是木土之精反过扵日逺矣五也五星以退留迟疾伏伏疾迟留退五叚推歩姑以嵗星言之大约退九十三日而留二十三日而迟疾伏共行二百六十余日而复留而复退是行常三倍扵退而退四倍扵留之日然行乃其常而退乃其变也若西行则行爲退退爲行是五星进日甚少而退日何其多六也星家歩星伏行最急疾行次急迟行爲缓留则不行退则逆而西此皆以星附着天体而言者也若七政随天西行则天自天星自星不可附着天軆旦附着则为东行矣然则星家所谓迟疾伏皆为最缓而不及天所谓留则不可言留乃行而与天同徤一日皆䏻过扵太阳一度至扵所谓退乃更速过扵天运矣七也由是言之则古法比蔡传为宻文公不可复作而吾师亦巳下世无所质疑姑识于此以俟知者而问焉八华讲义书曰惟学逊志务时敏厥脩乃耒允懐于兹道积于厥躬人生无知无䏻必学而复有所得学者当顺逊其志虚心以求专以是为务无时而不敏则所脩者即源源而来矣盖为学之要甚速人病不求尔苟专力以求之则无时无中诗曰天生烝民有物有则人伦物之大者也五常物之则也昔者圣人使契为司徒教以人伦父子有亲君臣有义夫妇有别长㓜有序朋友有信曰劳之来之匡之直之辅之翼之使自得之又从而振徳之使教者以是而教学者由是而学盖人伦之外无余事也五常之外无余理也父子之所以亲为人心本有此仁君臣之所以合为人心本有此义心本具乎礼长㓜所以有序心本具乎智夫妇所以有别朋友之所以交非心本有此信乎五常之理元具扵吾心而无少亏人伦之事曰接扵吾身而不䏻舍此道之所以不可烦臾离也此学之所以当逊志而务时亩也五常之道配乎人伦虽各有所主然而未尝不互相为用父子主扵仁而深爱和气愉色婉容是仁之仁父母有过諌而不逆是仁之义应唯敬对周旋慎齐是仁之礼先意承志乐心不违是仁之智生敬死哀事亲有终是仁之信此子事父之大畧也君臣主扵义而以君成礼弗纳扵淫为义之仁道合则从不可则去为义之义责难扵君陈善闭邪为义之礼达不离道泽加扵民为义之智托孤寄命莭不可夺为义之信此臣事君之大畧也由是而推之保身以尽夫孝致身以尽夫忠细微委曲莫非五常之用也又反而推之父慈其子君使其臣亦莫非五常之用也又广而推之夫妇之别长㓜之序朋友之信而五常不可胜用矣钧是人也钧赋是性也圣人生而知之安而行之衆人则迷而渐逺故效先觉之所为乃可明善而复其初然而天下之理岂易穷天下之事岂易周非尽博学审问慎思明辨之功不可也自中古君师之聀分则敬敷五教之任不出扵司徒而切磋琢磨之责全在扵朋友或扶持开导奨劝诱掖扵人欲未萌之先或攻击淬砺防闲禁遏扵天理既亏之后心之方虚则使戒惧扵不睹不闻之际意之𥘉动则使谨慎扵巳所独知之时是以讲贯乎仁之理明则父子得其正义之理明则君臣得其正礼智之理明则夫妇长㓜无不得其正矣是故朋友之名虽居五伦之后而扵学问之事实先朋友之职较之四伦若䡖而扵学问之功实重学者欲极夫四伦之理宜尽朋友之道𣣔尽朋友之道在明夫信而巳矣天之遒一扵诚其流行则为元亨利贞之徳人之性一扵信其昭着则为仁义礼智之纲故曰诚者天道思诚者人道信者诚之异名䏻尽人之信则可契扵天之诚矣朋友讲习非信无以成徳也某少而失学长而寡闻阘茸迂踈卤莽㓕裂虽尝立扵硕师之门厯时浅而用工微环頋其中未少有得诸君过听强要而来欲以辅仁内实懐愧诸君天资卓荦问学有素年若道似畧无相踰未知所以奉益也然愚平昔诵圣人诲子路知之为知之不知为不知之语深所服膺每欲以信自守讲问辨析有分寸之知敢不倾竭为诸君言苟所不知不敢穿凿为诸君诳诸君其亦笃扵信以求信天性敦扵朋友以求尽人伦交劝互发非彼得则此得焉庻不孤此㑹也题节妇朱氏诗卷余读礼至昏礼万世之始壹与之齐终身不改其礼严其辞峻是知夫妇者天地之义隂阳相须容有贰乎故夫死不嫁此妇人守身之大法与及读仪礼传乃有夫死妻穉子㓜而适人之论是盖不得巳而然又知圣人制礼为中人立法贤者固不必俛而从也妇人之职奉祭祀事舅姑主中馈相其夫君者非一端而委身之后守死善道则其大节也世之知义者固䏻行之盖亦鲜矣古汴朱氏年四十而婺家徒四璧独抚㓜女氷蘖自守纺绩织纴以供衣食奉公赋养其姑甘㫖不废生事死葬皆䏻以礼勤且二十年此其生质贞介与礼义合可谓加扵人一等矣萧君仲坚叙列事实名公鉅儒皆为诗辞以賛其羙将上之朝以求表厥宅里宜㢤虽然朱氏尽妇道而巳未必求知扵人也古者妇人之令不出闺门使朱氏复知此义宁不反有愠乎若夫国家彰善之道自宜採摭书之国史千载之下闻之而有兴起者奚但旌显一时而巳㢤然则又非朱氏之荣乃国家之光也词次韵潘明之祝英䑓秋思上帘钩开砚匣诗兴在风栁磊磈匈懐临镜谩搔首看他冉冉来鸿匆匆归燕时不再且湏倾酒钓鳌手无柰万里烟波空舟竟何有未卜行蔵心事㡬凭牖最宜野月穿窓山云拥户箇中乐有人知否蝶恋花杨柳池䑓春信早帘卷东风犹带余寒峭暖透博山红雾晓洞箫扶起歌声杳𥘉试花冠金凤小鬂乱钗横长怯傍人笑银烛未残樽未倒鸡声漏水频催暁