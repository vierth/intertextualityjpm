段氏毛诗集解状毛诗集解状据迪功郎新赣州㑹昌县丞段维清状维清先叔朝奉昌武以诗经而两魁秋贡以累举而擢第春官学者咸宗师之印山罗史君瀛尝遣其子姪来学先叔以毛氏诗口讲指画笔以成编本之东莱诗记参以晦菴诗𫝊以至近世诸儒一话一言茍足发明率以録焉名曰丛桂毛诗集解独罗氏得其缮本校雠最为精宻今其姪漕贡樾锓梓以广其𫝊维清窃惟先叔刻志穷经平生精力毕于此书傥或其他书肆嗜利翻板则必窜易首尾增损音义非惟有孤罗贡士锓梓之意亦重为先叔明经之玷今状披陈乞备牒两浙福建路运司备词约束乞给据付罗贡士为照未敢自専伏候台㫖呈奉台判牒仍给本监除已备牒两浙路暨福建路运司备词约束所属书肆取责知委文状回申外如有不遵约束违戾之人仰执此经所属陈乞追板噼毁断罪施行须至给据者右出给公据付罗贡士樾收执照应淳祐八年七月提要钦定四库全书经部三毛诗集解诗类提要等谨案毛诗集解二十五卷宋段昌武撰昌武字子武庐陵人焦竑经籍志作段文昌葢因唐段文昌而误朱睦㮮授经圗作段武昌则𫝊写倒其文也其始末无考惟书首载其从子维清请给据状称先叔朝奉昌武以诗经而两冠秋贡以累举而擢第春官而已其书旧本题丛桂毛诗集解葢以所居之堂名之书首为学诗总説分作诗之理寓诗之乐读诗之法三则次为论诗总説分诗之世诗之次诗之序诗之体诗之派五则余则依章疏解大致仿吕祖谦读书记而词义较为浅显原书三十卷明代惟朱睦㮮万卷堂有宋椠完本后没于汴梁之水此本为孙承泽家所钞仅存二十五巻其周颂清庙之什以下并已脱佚朱彛尊经义考载是书三十卷註曰阙又别载读书总说一卷註曰存读诗总记今未见𫝊本而卷首学诗总说论诗总说今在原目三十卷之外疑即所谓读诗总说者或一书而彛尊误分之或两书而𫝊写误合之则莫可考矣干隆四十六年九月恭校上总纂官纪昀陆钖熊孙士毅总校官陆费墀卷首钦定四库全书毛诗集解卷首宋段昌武撰学诗总説作诗之理论语诗三百一言以蔽之曰思无邪伊川程曰思无邪者诚也谢曰君子之于诗非徒诵其言又将以考其情性非徒考其情性又将以考先王之泽葢法度礼乐虽亡于此犹能併与其深㣲之意而𫝊之故其言乐而不淫忧而不困怨而不怒哀而不愁如緑衣伤已之诗也其言不过曰我思古人俾无訧兮击鼓怨上之诗也其言不过曰土国城漕我独南行至军旅数起大夫久役止曰自诒伊阻行役无期度思其危难以风焉不过曰苟无饥渇而已若夫言天下之事美盛徳之形容固不待言而可知也其与忧愁思虑之作孰能优游不迫也老泉苏曰圣人之道严于礼而通于诗礼曰必无好色必无怨而君父兄诗曰好色而无至于淫怨而君父兄而无至于叛严以待天下之贤人通以全天下之中人吾观国风婉娈柔媚而卒守以正好色而不至于淫者也小雅悲伤诽讟而君臣之情卒不忍去怨而不至于叛者也故天下视之曰圣人固许我以好色而不尤我之怨吾君父兄许我以好色不淫可也不尤我之怨吾君父兄则彼虽以虐遇我我明讥而明怨之使天下明知之则我之怨亦得当焉不叛可也夫背圣人之法而自弃于淫叛之地者非断不能也断之始生于不胜人不自胜其忿然后忍弃其身故诗之教不使人之情至于不胜也陈曰天下之祸骄生于有所恃而怨生于有所忌故公卿大夫士之势易骄而民之势易怨呜唿骄之祸其发速而小怨之祸其发迟而大溃血之痈不如腹心之隠疾穴隙之盗不如臣仆之窃伺天下之患惟夫伏于所不敢而决裂于一旦之敢者不可为也夫民之祸始于利害之敢竭而成于是非之不敢议惟圣人逆知其穷困无聊之意不可以锢而折之已甚藴怒而不逞其势将至于此也故节公卿大夫士以礼而宣民之情以诗礼行乎嘿而诗逹乎言呜唿圣人之所以维持乎君臣之道如此忿之舒也以哭哀之尽也以啸葢閟于其中而泄于其外则不能复留者人之情也尝观于诗刑政之苛赋役之重天子诸侯朝廷之严后妃夫人袵席之秘匹夫匹妇皆得以肆言之圣人为诗而使天下之匹夫匹妇皆得以言其上冝若积天下轻君之心及至于幽厉之小雅邶鄘卫陈郑之风直諌而不讦显讥而不戾相与携持去之而卒不忍然后知圣人使之言而至于民之不敢尽言而况于敢叛是故汤武之兴其民怨而不敢先周之衰其民哀而不敢离葢其湮郁不平之气舒焉而亡聊之气不蓄也呜唿诗不作天下之怨极矣卒不能胜共起而亡秦秦亡而后快故春秋之亡以礼废秦之亡以诗废吾固知公卿大夫士之祸速而小民之祸迟而大而诗之所以维持君臣之道之功深也苏曰诗者不可以言语求而得必将深观其意焉故其讥刺是人也不言其所为之恶而言其爵位之尊车服之美而民疾之以见其不堪也君子偕老副笄六珈赫赫师尹民具尔瞻是也其颂美是人也不言其所为之善而言其冠佩之华容貌之盛而民安之以见其无愧也缁衣之冝兮敝予又改为兮服其命服朱芾斯皇是也叶曰古之圣贤养天下以中发人心以和使各由其正以自通于物絪缊茫昧将生阴阳晦明风雨霜露或卒山川草木形着楙长髙飞之翼蛰居之虫若夫四时之逓至声气之感触华实荣耀消落枯藁动于思虑接于耳目无不言也旁取广喻有正有反比次抑扬反覆申绎大闗于政化小极于鄙俚其言无不到也当其䌷辞涵意欲语而未出发舒情性言止而不穷葢其精之至也言语不通嗜慾不齐风俗不同而世之先后亦大异矣聴其言也不能违焉此足以见其心之无不合也然后均以律吕陈之官师金石震荡节奏繁兴羽毛干戚弦匏箫管被服衮黼拜起揖逊以祭以宴而相与乐乎其中于是神祗祖考相其幽室家子孙协其明福禄盛满横畅旁浃充塞宇宙薰然粹然不知其所以然故后世言周公之治为最详者以其诗见之然则非周人之能为诗葢诗之道至于周而后备也寓诗之乐尚书诗言志歌永言声依永律和声予欲闻六律五声八音在治忽以出纳五言汝聴工以纳言时而飏之周礼大司乐掌成均之灋以治建国之学政而合国之子弟焉以乐徳教国子中和祇庸孝友以乐语教国子兴道讽诵言语以乐舞教国子舞云门大卷大咸大磬大夏大濩大武乐师凡射王以驺虞为节诸侯以貍首为节大夫以采苹为节士以采蘩为节及彻帅学士而歌彻太师教六诗曰风曰赋曰比曰兴曰雅曰颂以六徳为之本以六律为之音瞽蒙掌九徳六诗之歌以役大师仪礼乡饮酒礼工歌鹿鸣四牡皇皇者华笙南陔白华华黍乃间歌鱼丽笙由庚歌南有嘉鱼笙崇丘歌南山有台笙由仪乃合乐周南闗雎葛覃卷耳召南鹊巢采蘩采苹工告于乐正曰正歌备乡射礼乃合乐周南闗雎葛覃卷耳召南鹊巢采繁采苹告于乐正曰正歌备燕礼工歌鹿鸣四牡皇皇者华笙奏南陔白华华黍乃间歌鱼丽笙由庚歌南有嘉鱼笙崇丘歌南山有台笙由仪遂歌乡乐周南闗雎葛覃卷耳召南鹊巢采蘩采苹大师告于乐正曰正歌备大射礼乃歌鹿鸣三终乃管新宫三终奏貍首以射论语子与人歌而善必使反之而后和之师摰之始闗雎之乱洋洋乎盈耳哉礼记天子五年一巡守命大师陈诗以观民风清庙之瑟朱弦而䟽越一倡而三叹有遗音者矣子赣见师乙而问焉曰赐闻声歌各有冝也如赐者冝何歌也师乙曰乙贱工也何足以问所冝请诵其所闻而吾子自执焉寛而静柔而正者冝歌颂广大而静䟽逹而信者冝歌大雅恭俭而好礼者冝歌小雅正直而静廉而谦者冝歌风肆直而慈爱者冝歌商温良而能断者冝歌齐夫歌者直已而陈徳也动已而天地应焉四时和焉星辰理焉万物育焉故商者五帝之遗声也商人识之故谓之商齐者三代之遗声也齐人识之故谓之齐明乎商之音者临事而屡断明乎齐之音者见利而让临事而屡断勇也见利而让义也有勇有义非歌孰能保此故歌者上如抗下如队曲如折止如槀木倨中矩句中钩累累乎端如贯珠故歌之为言也长言之也説之故言之言之不足故长言之长言之不足故嗟叹之嗟叹之不足故不知手之舞之足之蹈之也左𫝊呉公子札来聘请观于周乐使工为之歌周南召南曰美哉始基之矣犹未也然勤而不怨矣为之歌邶鄘衞曰美哉渊乎忧而不困者也吾闻衞康叔武公之徳如是是其衞风乎为之歌王曰美哉思而不惧其周之东乎为之歌郑曰美哉其细已甚民弗堪也是其先亡乎为之歌齐曰美哉泱泱乎大风也哉表东海者其太公乎国未可量也为之歌豳曰美哉荡乎乐而不淫其周公之东乎为之歌秦曰此之谓夏声夫能夏则大大之至也其周之旧乎为之歌魏曰美哉沨沨乎大而婉险而易行以徳辅此则明主也为之歌唐曰思深哉其有陶唐氏之遗民乎不然何忧之逺也非令徳之后谁能若是为之歌陈曰国无主其能久乎自郐以下无讥焉为之歌小雅曰美哉思而不贰怨而不言其周徳之衰乎犹有先王之遗民焉为之歌大雅曰广哉熈熈乎曲而有直体其文王之徳乎为之歌颂曰至矣哉直而不倨曲而不屈迩而不偪逺而不携迁而不淫复而不厌哀而不愁乐而不荒用而不匮广而不宣施而不费取而不贪处而不底行而不流五声和八风平节有度守有序盛徳之所同也荀子诗者中声之所止也史记诗三百五篇孔子皆弦歌之以求合韶武雅颂之音毛曰古者教以诗乐诵之歌之弦之舞之张曰古之乐章只数句诗不能成曲调此所以有弄有引善歌者知如何为弄如何为引善歌者使人继其声言使其声常从容有余读诗之法程曰诗者言之述也言之不足而长言之咏歌之所由兴也其发于诚感之深至于不知手之舞足之蹈故其入于人也亦深至可以动天地感鬼神虞之君臣迭相赓和始见于书夏殷之世虽有作者其𫝊鲜矣至周而世益文人之怨乐必形于言政之善恶必见刺美至夫子之时所𫝊者多矣夫子删之得三百篇皆止于礼义可以垂世立教古之人幼而闻歌诵之声长而识刺美之意故人之学由诗而兴后世老师宿儒尚不知诗义后学岂能兴起也张曰诗所以起学者之善意古之君臣父子賔主朋友之间无不用诗歌咏言语皆用诗之言葢用己之言不若有所稽考用他人之言信也谢曰诗须讽味以得之古诗即今之歌曲今之歌曲往往能使人感动至学诗却无感动兴起处只为泥章句故也明道先生善言诗未尝章解句释但优游玩味吟哦上下使人有得处瞻彼日月悠悠我思道之云逺曷云能来思之切矣终曰百尔君子不知徳行不忮不求何用不臧归于正也张曰求诗者贵平易不要﨑岖求合诗人之情性温厚平易老成今以﨑岖求之其心先狭隘无由可见诗人之情本乐易只为时事拂其乐易之性故以诗道其志程曰多识于鸟兽草木之名所以明理也程曰凡看书各有门庭诗易春秋不可逐句看尚书论语可以逐句看欧阳曰六经焚于秦自汉以来収拾亡逸正其讹谬得以粗备者岂止一人之力哉后之学者徒抱焚余残脱之经伥伥然于去圣人千百载后不见先儒中间之説而欲特立一家之学者吾未之信也先儒之论茍非详其终始而牴牾质诸圣人而悖有不得已而后改易者何以徒为异论以相訾也论诗总説诗之世孔曰原夫乐之所起发于人之情性情之生斯乃自然而有故婴儿孩子则懐嬉戏忭跃之心𤣥鹤苍鸾亦合歌舞节奏之应岂由有诗而乃成乐乐作而必由诗然则上古之时徒有讴吟歌唿纵令土鼓苇籥必无文字雅颂之声故伏羲作瑟女娲作笙簧及蒉桴土鼓必不因诗咏如此则时虽有乐容或无诗诗序云情动于中而形于言言之不足乃永歌嗟叹声成文谓之音是由诗乃为乐者此据后代之诗因诗为乐其上古之乐必不如此又曰周人自録周之风雅则法足彰显戒足着明不暇复録先代之风雅也颂则前代至美之诗敬先代故録之成王太平之后其美小异于前故颂声止陈灵淫乱之后其恶不可复言故变风息也孔曰史记孔子世家云古者诗本三千余篇去其重取其可施于礼义者三百五篇案书𫝊所引之诗见在者多亡逸者少则夫子所録者不容十分去九马迁言古诗三千余篇未可信也据今者及亡诗六篇凡三百一十一篇而史记汉书云三百五篇阙其亡者以见在为数欧阳曰迁説然也今书𫝊所载逸诗何可数也以郑康成谱图推之有更十君而取其一篇者又有二十余君而取其一篇者由此言之何啻三千诗之次欧阳曰周南召南邶鄘卫王郑齐豳秦魏唐陈桧曹此孔子未删之前周大师乐歌之次第也周召邶鄘卫王郑齐魏唐秦陈桧曹豳此今诗次第也周召邶鄘卫桧郑齐魏唐秦陈曹豳王此郑氏诗谱之次第也孔曰仪礼乡饮酒礼工歌鹿鸣四牡皇皇者华笙南陔白华华黍乃间歌鱼丽笙由庚歌南有嘉鱼笙崇丘歌南山有台笙由仪乃合乐周南闗雎葛覃卷耳召南鹊巢采蘩采苹燕礼用乐与乡饮酒文同惟采苹越草虫之篇其余在于今诗悉皆比次又左𫝊及国语称鲁叔孙穆子聘于晋晋人为之歌文王大明緜又歌鹿鸣四牡皇皇者华亦各取三篇风雅异奏明其先自次比非孔子定之春官大师职郑司农注云古自有风雅颂之名故延陵季子观乐于鲁时孔子尚幼未定诗书而曰为之歌颂论语曰吾自卫反鲁然后乐正雅颂各得其所时礼乐自诸侯出颇有谬乱不正者孔子正之耳六诗之目见于周礼岂由夫子始定其名乎仪礼歌召南三篇越草虫而取采苹葢采苹旧在草虫之前孔子以后简札始倒或者草虫有忧心之言故不用为常乐耳又曰编次先后旧无明説去圣愈逺难得而知欲言先后为次则齐哀先于卫顷郑武后于桧国而卫在齐先桧处郑后欲以国地为序则郑小于齐魏狭于晋而齐后于郑魏先于唐欲以采得为序则鸡鸣之作逺在缁衣之前郑国之风必处桧诗之后程曰诗有四始而风居首何也风风也其风动于人犹风之吹物入物也故曰风本乎一人而成乎国俗谓之风发于正理而形于天下谓之雅称美盛徳与告其成功谓之颂先之家而及于政以底成功其叙然也诸国之风先后各有义周南召南陈正家之道以风天下人伦之端王道之本风之正也故为首二南之风行则人伦正朝廷治二南之风变则礼义废风俗壊天下治乱在风而已及乎周道衰政教失风遂变矣于是诸侯擅相侵伐卫首幷邶鄘之地故为变风之首推其本则王道失上下乱风遂变矣言其迹则相吞灭而后王道絶卫首恶也故一国之诗而三其名得于卫者为卫得于邶鄘者为邶鄘所以见其首乱也诸侯之强不知有王则天理絶矣圣人惧焉故次以王刑政不能治天下诸侯放恣擅相幷灭王迹熄矣故虽亡而为一国之风先王之制茍能守之足以统临天下废法失道则王畿之内亦不能保郑本畿内之封因周之衰遂自为列国故次以郑君臣上下之分失则人伦乱人伦乱则入于禽兽人君身为禽兽之行其风可知故次以齐天下之风至于如此则无不乱之国无不变之俗魏舜禹之都唐帝尧之国久被圣人之化渐成美厚之俗歴二叔之世而遗风尚存今亦变矣故因其旧名而谓之唐所以见意也唐魏之风且变则先代之风化中国之礼义消亡极矣是以夷狄强大天下亦相胥而夷矣故次以秦秦之始封本西戎之地国乱乃东侵而始大其俗尚夷故美其始有车马礼乐而刺其未能用周礼也礼义之俗亡夷狄之风行先圣王之流风遗俗尽矣故次以陈陈舜之后也圣人之都风俗所厚也圣人之国典法所存也王泽竭而风化熄矣夷道行而典礼亡矣天下之所以安且治者圣人之道行也圣人之道絶则危亡至矣人情迫于危亡则思治安故思治者乱之极也桧曹惧其危亡而思周道故为乱之终乱既极必有治之之道危既甚必有安之之理自昔天下何尝不拯乱而兴治革危而为安周家之先由是道也其居豳也趋时务农以厚民生善政美化由兹而始王业之所以兴也故次以豳王业成而为政于天下故次以雅雅者王者之政也小之先大固其序也政之衰则至于亡诗之亡王道之亡也天下之治始于以正风风天下其终也盛徳之着而成功可以告于神明始终之义也故次以颂颂之有鲁葢生于不足王道之隆也所歌颂者如是及其衰也如鲁之事已足矣商则颂前代之美不可废也故附其后焉叶曰土风之诗谓之风朝廷之诗谓之雅宗庙祝颂之诗谓之颂诸诗各具一体故皆以先后为次惟豳兼有风雅之制以为风则其辞作于朝廷系于政事以为雅则又记风土焉故列于风雅之间明其不絶于风而可以雅也又曰是时乐正雅颂各得其所必记自卫反鲁者夫子之终事也季札观鲁乐以小雅为周徳之衰则鹿鸣之诸诗不与以大雅为文王之徳则民劳之诸诗不与王通以季子为不知乐非也葢季子之所闻者小雅皆变雅大雅皆正雅耳此雅之见于鲁者楚庄王言武王克商作颂以时迈为首而武次之又言其三曰铺时绎思我徂维求定其六曰绥万邦屡丰年则赉为第六葢以所作为先后此颂之见于楚者以此考之雅以正变为大小颂以所作为先后者诗未删之序也论政事之兴废而以其所陈者为大小美功徳之形容而以其可告者为先后夫子删诗之序也故以闗雎为风始以鹿鸣为小雅始以文王为大雅始以清庙为颂始而附之以鲁与商而后雅颂各得其所则乐之正自是矣唐曰二南之风也商㣲而周之兴也王之风也周㣲而诗之将亡也陈曰别之以尊卑之礼故鲁以诸侯而后于周间之以亲疎之义故商以先代而后于鲁又曰周南之诗系于周公召南之诗系于召公岂非化之盛者必待圣人而后成欤至于风之终亦系之以豳雅之终亦继之以召旻岂非化之衰者必思圣人而正之欤诗之序释文旧説云闗雎后妃之徳也至用之邦国焉名闗雎序谓之小序此以下则大序也张曰闗雎之小序是国史所纪自诗者志之所之以下是夫子论诗因列于首章之序故其终亦以述闗雎之义焉此则通谓之大序程曰国史得诗必载其事然后其义可知今小序首句是已其下皆説诗者之辞程曰诗序亦有后人添入者如白华是刺幽王其下更解不行如绵蛮序不肯饮食教载之只见诗中饮之食之教之诲之命彼后车谓之载之便云教载絶不成言语也又如高子曰灵星之尸也分明是高子言更何疑释文旧説云大序是子夏作小序是子夏毛公合作卜商意有未尽毛更足成之后汉书曰卫宏从谢曼卿受学作毛诗序善得风雅之㫖至今𫝊于世曹曰诗序之作説者不同或以为孔子或以为子夏或以为国史皆无明文可考惟后汉书儒林𫝊以为卫宏作毛诗序今行于世则序乃宏作明矣然郑氏又以为诸序本自合为一篇毛公始以寘诸篇之首则是毛公之前其𫝊甚久宏特增广而润色之耳故近世诸儒多以篇之首句为毛公所分而其所推説云云者为后人所益理或有之孔曰汉初为𫝊训者皆与经别行三𫝊之文不与经连故石经书公羊𫝊皆无经文艺文志云毛诗经二十九卷毛诗故训𫝊三十卷是毛为训诂亦与经别也及马融为周礼注乃云欲省学者两读故具载本文然则后汉以来始就经为注未审此诗引经附𫝊是谁为之其毛诗二十九卷不知併何卷也诗之体国语闵马父曰昔正考父校商之名颂十二篇于周之大师以那为首其辑之乱曰自古在昔先民有作温恭朝夕执事有恪孔曰自古有篇章之名故那序曰得商颂十二篇东山序曰一章言其完也句则古者谓之言论语曰一言以蔽之曰思无邪赵简子称子太叔遗我以九言皆以一句为一言也秦汉诸儒乃有句称风雅之篇无一章者颂者述成功以告神故一章而已鲁颂不一章而已鲁颂不一章者美僖公之事非告神之歌也长发殷武重章者或诗人之意所不同诗之大体必须依韵其有乖者古人之韵不协耳之兮也之类本取之以为辞虽在句下不以为韵故处末者皆字上为韵左右流之寤寐求之其实七兮迨其吉兮之类是也亦有即将助句之字以当声韵者是究是圗亶其然乎其虚其邪既亟只且之类是也张曰古之乐章只数句诗不能成曲调此所以有弄有引善歌诗者知如何为弄如何为引诗之派前汉志诗三百五篇遭秦而存者以其在讽诵不独在竹帛也汉兴鲁申公为诗训诂而齐辕固燕韩生皆为之𫝊三家皆列于学官又有毛公之学自谓子夏所𫝊而河间献王好之未得立刘歆移太常博士书曰文帝时诗始萌芽至武帝然后邹鲁梁赵颇有诗礼春秋先师皆起于建元之间当此之时一人不能独尽其经或为雅或为颂相合而成孔曰郑诗谱曰鲁人大毛公为故训𫝊于其家河间献王得而献之以小毛公为博士前汉儒林𫝊毛公赵人为河间献王博士不言其名后汉儒林𫝊赵人毛苌𫝊诗然则小毛公名为苌也前汉儒林𫝊毛公授同国贯长卿长卿授解延年延年授徐敖敖授九江陈侠后汉儒林𫝊衞宏字敬仲东海人初九江谢曼卿善毛诗宏从曼卿受学中兴后郑衆贾逵𫝊毛诗后马融作毛诗𫝊郑𤣥作毛诗笺隋志齐诗魏代已亡鲁诗亡于西晋韩诗虽存无𫝊之者惟毛诗郑笺至今独立毛诗集解卷首段氏毛诗集解卷一钦定四库全书毛诗集解卷一宋段昌武撰国风朱曰国者诸侯所封之域而风者民俗歌謡之诗也谓之风者以其被上之化以有言而其言又足以感人如物因风之动以有声而其声又足以动物也是以诸侯采之以贡于天子天子受之而列于乐官于以考其俗尚之美恶而知其政治之得失焉旧説二南为正风所以用之闺门乡党邦国而化天下也十三国为变风亦领在乐官以时存肄备观省而垂鉴戒耳周南仪礼燕礼有房中之乐郑氏注弦歌周南召南之诗而不用钟磬之节也房中者后妃夫人侍御于君子女史歌之以节义序耳郑诗谱曰周召者禹贡雍州岐山之阳地名今属右扶风美阳县周之先公曰大王者避狄难自豳始迁焉商王帝乙之初命其子王季为西伯至纣又命文王兼治南国江汉汝旁之诸侯于时天下三分有其二以服事殷文王作邑于丰乃命岐邦周召之地为周公旦召公奭之采地周公封鲁死谥曰文公召公封燕死谥曰康公元子世之其次亦世守采地在王官春秋时周公召公是也闗雎后妃之徳也风之始也所以风天下而正夫妇也故用之乡人焉用之邦国焉释云此闗雎小序也程曰诗言后妃夫人者非必谓文王之妻也特陈后妃夫人之事如斯而已古人由是道者文王也故以当时之事系其后程曰天下之治正家为先天下之家正则天下治矣二南正家之道也陈后妃夫人大夫妻之徳推之士庶人之家一也故使乡党至于邦国皆用之自朝廷至于委巷莫不讴吟讽诵所以风化天下如小雅鹿鸣而下各于其事而用之也孔曰仪礼乡饮酒礼者乡大夫三年賔兴贤能之礼其经云乃合乐周南闗雎是用之乡人也燕礼者诸侯饮燕其臣子及賔客之礼其经云遂歌乡乐周南闗雎是用之邦国也张曰以此二诗为周公所作者葢有三説其序曰后妃之徳曰夫人之徳皆言徳如是乃可以配一也仪礼乡饮酒凡合乐周南闗雎召南鹊巢独首此二诗意亦可见二也周南以闗雎兴召南以鸤鸠比其所取类亦相似然三也故程子谓为此诗者其周公乎葢亦有取于此耳至其所取闗鸠之义则是诚不可移者以此知其为周公所作无疑也故乐得淑女以配君子闗雎之义也徳如鸤鸠乃可以配鹊巢之义也夫刑家之道虽自于已而其所配必谨其择是葢吉凶祸福之基所以重宗庙重其身正夫妇而为齐家之本也自古始之不谨而贻祸败者可胜计哉故大明之诗其叙大任初嫁于周之事为特详焉然则闗雎鹊巢之首二南周公之意深矣若夫自葛覃而下则有当时为大姒而作者其称后妃则周公追称之以为为后妃者要当如是也采蘩之不失职则亦当文王之时诸侯之国有是诗周公取而列之以为为诸侯夫人者要当如是也以至采苹草虫而下皆然推此意观之大略可见矣朱曰此诗虽美大姒而实以深见文王之徳曾曰先王之政必自内始故其闺门之治所以施之家人者必为之师傅保姆之助诗画图史之戒珩璜琚瑀之节威仪动作之度其教之虽有此具然古之君子未尝不以身化也故家人之义归于反身二南之业本于文王夫岂自外至哉世皆知文王之所以兴能得内助而不知其所以然者葢本于文王之躬化风风也教也风以动之教以化之郑曰沈重曰上风是国风下风是鼓动之风孔曰风讽也王者施化先讽诵以动之民渐开悟乃明教命以化之王曰风之于万物方其鼓舞揺荡之而已是所谓动之也及其因形移易使荣者枯甲者拆乃所谓化之也始乎风之而动终于教之而化诗者志之所之也在心为志发言为诗情动于中而形于言言之不足故嗟叹之嗟叹之不足故永歌之永歌之不足不知手之舞之足之蹈之也孔曰上言用诗以化天下此又解作诗所由朱曰心之所之谓之志情者性之感于物而动者也喜怒哀惧爱恶欲是谓七情形见永长也孔曰不自觉知举手而舞身动足而蹈地如是而后得舒其心腹也圣王以人情之如是故用诗于乐使人歌咏其声象其吟咏之辞也舞动其容象其舞蹈之形也其象哀乐之形然后得尽其心术焉情动于中还是在心为志而形于言还是发言为诗上辩诗从志出此言为诗必歌故重其文也段曰情亦有浅深凯风小弁皆情之深赋比多出于志兴多动于情葢言之不足而后嗟叹嗟叹不足而后永歌永歌不足而后舞蹈皆有序而不遽是可观其发之中节矣夫情之发而中节也殆以其主宰于心故耳故五峯胡曰性立天下之有情効天下之动心妙性情之徳大序首着在心之为志而后以情动之説继之亦此意欤志之于心所以主是心也心以其所为主无所不统志以其所主而有所统也动而不和发而陵节乐而淫哀而伤爱而不知其恶则喜其人及其徒胥憎而不知其善则恶其人及于屋上之乌心失所宰志不御气荡然聴血气之偏徇而所发皆非性之理情之节也记曰发而皆中节谓之和和者体也程曰有节故有余止乎礼义者节也今夫饮以节者能饮而极饮者常至于不能饮行以节者能行而过行者常至于不能行情而无所节也则毕其气于一喜一怒而极矣段曰言而嗟叹嗟叹而永歌永歌而舞蹈舞蹈而至于不知所谓乐则生矣生则恶可已故曰乐主其盈情发于声声成文谓之音治世之音安以乐其政和乱世之音怨以怒其政乖亡国之音哀以思其民困孔曰郑乐记注云单出曰声杂比曰音乐书曰言情动又言情发葢动则喜怒哀乐欲发之初犹在中也发则发而中节矣动不足以言之孔曰哀乐之情发见于言语之声于时未有宫商之调也惟是声耳至于作诗之时则次序节奏清浊高下使五声为曲是之谓音此音被之管絃乃名为乐郑曰声谓宫商角徴羽也成文者宫商上下相应张曰音起于声而声出于情知此则知先王作乐之本矣孔曰乐记曰声相应故生变变成方谓之音注云方犹文章也乐之器弹其宫则衆宫应然不足为乐是以变之使杂也引左𫝊曰若琴瑟之専壹谁能聴之陈曰此言人之真情不可掩也此情感于和而其音必舒夷啴缓粹美而不切此情感于乖则其音必堙郁蕴结愤悱而不平此情迫于亡则其音必趋数艰苦悲怆而无聊孔曰国亡而世絶故不言世孔曰设有言而非志谓之矫情见于声矫亦可识或辞是而意非或言邪而志正惟达乐者晓之乐记曰其哀心感者其声噍以杀其乐心感者其声啴以缓若徒取言辞而不逹音声则楚茨大田之刺并陈成王之善行露汝坟之篇皆述纣时之恶以汝坟为王者之风以楚茨为刺过之雅大师晓其情于声音之中也孔曰乐记曰凡音之起由人心生也乐者乐其所自生是乐之本意出于民也又曰夫物之感人无穷而人之好恶无节故先王作乐以为之节是王者采民情制礼乐之义礼乐本出于民还以教民与夫云出于山复雨其山何以异也故正得失动天地感鬼神莫近于诗孔曰此又言诗之功也朱曰事有得失诗因其实而讽咏之使人有所创艾兴起至其和平怨怒之极又足以达于阴阳之气而致祥召灾葢其出于自然不假人力是以入人深而见功速非他教之所及也又曰人者天地之心鬼神之㑹志壹则动气理之必然也陈曰合千万人之情而出于一人之言此天理也非私欲也合天理则天地从之鬼神顺之而况于人乎孔曰无有近于诗者言诗最近之余事莫之先也先王以是经夫妇成孝敬厚人伦美教化移风俗孔曰此言用诗之事朱曰先王指文武周公成王是指风雅颂之正经经常也女正位乎内男正位乎外夫妇之常也孝者子之所以事父敬者臣之所以事君诗之始作多发于男女之间而达于父子君臣之际故先王以诗为教使人兴于善而戒其失所以导夫妇之常而成父子君臣之道也三纲既正则人伦厚教化美而风俗移矣段曰有情性则有形体保形体亦可以顺情性正内外别男女经夫妇所谓形体也孝敬成乎其中所谓情性也美教化移风俗权不在物我实操之如勤容貌出辞气正颜色虽非有意必以为之而主宰于中必有事焉故诗有六义焉一曰风二曰赋三曰比四曰兴五曰雅六曰颂程曰学诗而不分六义岂知诗之体也张曰风有风刺不直言之意郑周礼注曰赋之言铺直铺陈善恶比者比方于物兴者託事于物朱曰比方有两例有继所比而言其事者有全不言其事者兴亦有两例有取所兴为义者则以上句形容下句之情思下句指言上句之事实有全不取其义者则但取一二字而已要之上句常虚下句常实则同也程曰雅者正言其事天生烝民有物有则民之秉彛好是懿徳是也诗谱曰颂之言容孔曰四始以风为先风之所用以赋比兴为辞故于风之下即次赋比兴然后次以雅颂亦以赋比兴为之既见赋比兴于风之下明雅颂亦同之赋比兴如此次者言事之道直陈为正故赋在比兴之先比之与兴虽同是託物比显而兴隠当先显而后隠故比居兴先也然则赋比兴是诗之所用风雅颂是诗之成形用彼三事是故同称为义程曰国风大小雅三颂诗之名也六义诗之义也一篇之中有备六义者有数义者上以风化下下以风刺上主文而谲谏言之者无罪闻之者足以戒故曰风孔曰言上下皆用此义张曰上以风化下下以风刺上此总言风之所以名也风自上以被于下风之正也下推其本而反之于上风之变也朱曰风者民俗歌謡之诗如物被风而有声又因其声以动物也上以风化下者诗之美恶其风皆出于上而被于下也下以风刺上者在下之人又歌咏其诗之美恶以讥其上也凡以风刺上者皆不主于政事而主于文辞不以正谏而託意以谏若风之被物彼此无心而能有所动也杨曰诗尚谲谏惟言之者无罪闻之者足以戒乃为有补若谏而涉于谤毁闻者怒之何补之有曹曰上以风化下若燕礼乡饮酒用之于乡人邦国者所以广风化于天下也不独风也亦有雅诗焉下以风刺上若天子纳变雅诸侯纳变风所以规正君上之失也然皆主文而谲諌是雅诗亦有风之意故皆曰风王曰有巽而入之之道焉故曰风张曰下之刺上主于文而谲谏而至其甚则有至于直指而不止于谲谏此变之中又变焉者也至于王道衰礼义废政教失国异政家殊俗而变风变雅作矣郑诗谱序文武风有周南召南雅有鹿鸣文王之属及成王周公致太平制礼作乐而颂声兴焉盛之至也本之由此风雅而来故皆録之谓之诗之正经孔子録懿王夷王时诗讫于陈灵公淫乱之事谓之变风变雅黄曰道者所繇适治之路仁义礼乐皆其具也今王道既衰则其本已先拨矣由是礼义废而不行政教失所错天子不能统诸侯故国自为政诸侯不能统卿大夫故家自为俗也孔曰王道衰诸侯有变风王道盛诸侯有正风王道明盛政出一人诸侯不得有风王道既衰政出诸侯故各从其国有美刺之别也苏曰衞武衞文郑武秦襄之风宣王之雅皆美之然犹不免为变诗何也曰昔周之兴也积仁行义凡数百年至于文武风俗备是以其诗发而为正诗自成康以来周室不竞至幽厉而大壊其败亦数百年其蓄之也亦厚是以其诗不复其旧而谓之变夫自其正而至乎变其败之也甚难其间必有幽厉大乱之君为之而后能自其变而复于正其反之也亦难必有后稷公刘文武积累之勤而后能今夫五人者其善之积未若其变之厚矣是以不免于变也郑曰二南为风之正经则然矣自后南国诸侯政之兴衰何以无变风曰陈诸国之诗者将以知其阙失省方设教为黜陟也时徐及呉楚僭号弃其诗夷狄之也朱曰正变之説无明文可考今姑从之国史明乎得失之迹伤人伦之废哀刑政之苛吟咏情性以风其上达于事变而懐其旧俗者也孔曰国史者周官大史小史外史御史之等皆是也臣民皆得风刺不必要其国史所为此文特言国史者郑云国史採衆诗时明其好恶令声蒙歌之王曰发于声而长言之谓吟形于言而永歌之谓咏或曰教化或曰政教或曰刑政何也教化本也刑政末也至于王道衰则其本先亡矣故不足于教化而后言政教不足于政教而后言刑政苛则其末亦有所不足此其所以可哀也朱曰人伦废刑政苛诗之所刺不越乎此国史采而得之哀伤其然于是吟咏䌷绎其情性之未发而节文之以授乐官使时而飏之以风其上此非达于当时之变故而不忘乎厥初之旧俗者有所不能也陈曰由是言之则诗虽出于国人而国史採诗之时已有所去取矣国史去取于当时孔子删之于后世故变风发乎情止乎礼义发乎情民之性也止乎礼义先王之泽也朱曰情者性之动而礼义者性之徳也王曰上言变风变雅而此独言变风何也雅虽已变天子犹有政焉専言变风则通乎无雅之后也而犹知止乎礼义则变雅之时可知矣朱曰正风雅颂则不可以情言皆天理之本也亦不可但言止乎礼义而已乃礼义所由出也段曰诗序者必以变风言情性其圣人于利正言情性之义也何也春之温夏之薰而万物生长于吹嘘披拂之中者冝也温且薰者变而为澟洌矣而敷荣之机终不可息于剥落彫谢之余是真可以观生生不息之本性也性之固以其心之存也大序首着一语即云在心为志则其所以系情性者可想矣故惟变风可以验先王之泽惟礼义之废可以信礼义之止是以一国之事系一人之本谓之风言天下之事形四方之风谓之雅雅者正也言王政之所由废兴也政有小大故有小雅焉有大雅焉王曰风之本出于一人之躬行而其末见于一国之事朱曰形者体而象之之谓孔曰风者以其所言之狭也雅者以其所言之广也陈曰风诗多出于小夫贱𨽻皆以其风俗厚薄推本而归于一人之善恶也雅诗多出于公卿大夫皆以其朝廷臧否推广而逺之四方之理乱也风由下以观上雅由上以知下叶曰闻之郑樵土风之诗谓之风朝廷之诗谓之雅宗庙祀颂之诗谓之颂风出于土风则今之歌謡是也或作于有位或作于委巷匹夫贱𨽻意虽逺而辞则浅近亦各从其本国之旧耳谓之雅则今之歌行古风之类是也其为辞也文又非委巷所能矣故谓之雅颂则今之乐章也其辞严其声有节不敢用烦言䙝语以示有所尊故谓之颂朱曰小雅言政之一事大雅意不主于一事大扺皆咏歌先王之功徳申固福禄之辞而政之大体系焉朱曰玩其辞气之逺近考其制度之广狭疑其音节亦不同矣及其变也则亦各以其声而系之欤颂者美盛徳之形容以其成功告于神明者也孔曰此解颂者唯周颂耳商颂虽是祭其先王述其生时之功正是没后颂徳非以成功告神其体异于周颂也鲁颂咏公徳才如变风之美者耳唐曰徳盛者非言能尽美其形容而已徳非可告告其成功而已陈曰古人之功须从徳中来故夫成功者盛徳之容貌无徳以本之而徒功之务身死未㡬天下之公论起矣若齐桓是也是可以欺一时而不可以欺后世也又曰齐桓非无功也而功与身俱冺何也功不出于徳也观诗人颂先王之功不以一时为计而以万全为心不以吾身为决而以子孙为证深矣哉是谓四始诗之至也朱曰史记闗雎之乱以为风始鹿鸣为小雅始文王为大雅始清庙为颂始所谓四始也诗之所以为诗者至是无余藴矣后世虽有作者其孰能加于此乎邵子曰删后无诗葢为此也曹曰四者皆始于文王故谓之四始以其徳之不可以复加也孔子曰周之徳其可谓至徳也已矣其徳至故其诗不可以复加陈曰一雅也有小大则安得别为二始乎意者即下文所谓闗雎麟趾鹊巢驺虞之四诗也葢四诗者先王所以风化天下之始诗之功用尽在是也李曰诗序既为诸儒附益以足成其书则后之观诗者不当以其文之相连属而求义非如他经之文曰故曰至于曰是以曰然则曰是谓皆是连上文之辞也段曰由闗雎以至于颂声作塞乎天地之功用皆始于此岂非诗之至乎然则闗雎麟趾之化王者之风故系之周公南言化自北而南也鹊巢驺虞之徳诸侯之风也先王之所以教故系之召公郑曰自从也从北而南谓之化从岐周被于江汉之域也苏曰文王之风谓之周南召南何也文王之治周也所以为其国者皆属之周公所以交于诸侯者皆属之召公大雅诗曰昔先王受命有如召公日辟国百里言其治外也召南有召公之诗而周南无周公之诗周公在内近于文王虽有徳而不见则其诗不作召公在外逺于文王功业明着则诗作于下此理之最明者也朱曰成王立周公相之制礼作乐乃采文王之世风化所及民俗之诗以为房中之乐葢其得之国中者杂以南国之诗而为之周南言自天子之国而被于诸侯不但国中而已也其得之南国者则直谓之召南言自方伯之国被于南方而不敢以系于天子也黄曰周大师编诗之时以为文王之诗不可以风系之二南之诗系之文王则不可不系之文王则无所系适得二公在陜而因以二南系之焉予谓分陜当在武王得天下之后而二南之系当在二公既分陜之后记曰夫武始而北出再成而灭商三成而南四成而南国自疆五成而分周公左召公右则分陜当在武王之时无疑孔曰诸侯之风先王大王王季之所以教化民也朱曰闗雎麟趾言化者化之所自出也鹊巢驺虞言徳者䝉化以成徳也召南之徳即周南之化所成故曰先王之所以教先王谓文王也程子曰周南召南其犹干坤乎愚尝推其説曰干始万邦非坤无以代其终坤终万物非干无以资其始故干元统天为万物之所从出而无所不统周南之化似之坤元虽生万物而所以生之者乃顺承天意而已召南之徳似之此程子之意也而杨亦曰王者诸侯之风相须以为治葢一体也唐曰周南召南皆文王之诗但其时有先后地有逺近化有浅深故以王者诸侯之风别之而分系之周召耳其地近其时先其化文王犹浅其地逺其时后其化文王已深随其所得分周召以系之也夫圣人之化亦有逺近先后浅深之间乎曰圣人天地也天地犹以久成况圣人乎一念之中万物无不包覆者理也一气不顿进一形不顿亏者理之寓于势也文王之化自始至终难以一毫殊观而感文王之化以为诗之风者固自有次第也故召南之末进乎周南驺虞是也周南之末进乎雅麟趾是也雅之末进乎颂鱼丽是也以文王之诗而不系之雅何也是皆作于文王之时者也故不系之雅雅皆周公当天下平一之后取文武之事被之诗歌因事而用之也何彼秾矣虽武王时诗然乃下嫁诸侯之国虽列之风可也段曰正风由诸侯而升于雅变雅乃自有王者而降于风世道亦可观矣周南召南正始之道王化之基朱曰王者之政始于家终于天下而二南正家之事也王者之化必至于法度彰礼乐着雅颂之声作而后可以言成然无其始亦何所因而立哉基者堂宇之所因而立者也程子谓有关雎麟趾之意而后可以行周官之法度其谓是欤王曰于风言始则知雅颂之为终于风言王化之基则知雅为王政之兴而颂为王功之成也是以闗雎乐得淑女以配君子忧在进贤不淫其色哀窈窕思贤才而无伤善之心焉是闗雎之义也程曰闗雎之义乐得淑女以为后妃配君子也其所忧思在于进贤淑非説于色也哀窈窕思之切也切于思贤才而不在于淫色无伤善之心也思之甚切以常人言之直入于邪始得然闗雎却止乎礼义哀不至于伤则其思也亦异乎常人之思矣后人以为后妃乐得淑女以配君子配惟后妃可称后妃自是配更何别求淑女以为配淫其色乃男子之事此自是闗雎之义如此非谓后妃也王曰先言乐后言哀思者惟其以得淑女为乐故其求之而不得则哀思也朱曰主于徳而言则乐而不淫哀而不伤主于色而言则乐必淫哀必伤此㡬㣲之理毫釐之辨善养心者审诸此而已矣又曰或曰先儒多以周道衰诗人本诸袵席而闗雎作故扬雄以周康之时闗雎作为伤始乱杜钦亦曰佩玉晏鸣闗雎叹之但仪礼以闗雎为乡乐又为房中之乐则是周公制作之时已有此诗矣若如此説则仪礼不得为周公之书仪礼不为周公之书则周之盛时乃无乡射燕饮房中之乐而必有待乎后世之刺诗也其不然也明矣且为人子孙乃无故而播其先祖之失于天下如此而尚可以为风化之首乎闗闗雎鸠在河之洲窈窕淑女君子好逑毛曰兴也闗闗和声也雎鸠王雎也鸟挚而有别朱曰河北方流水之通名毛曰水中可居曰洲窈窕幽闲也淑善逑匹朱曰女者未嫁之称葢指文王之妃太姒为处子时而言君子指文王毛曰后妃説乐君子之徳无不和谐慎固幽深若雎鸠之有别焉朱曰宫中之人于其始至见其有幽闲贞静之徳故作是诗谓彼闗闗然之雎鸠则相与和鸣于河洲之上矣此窈窕之淑女则岂非君子之善匹乎言其相与和乐而恭敬若其挚而有别也汉匡衡曰窈窕淑女君子好逑言能致其贞淑不贰其操情欲之感无介乎容仪宴私之意不形于动静夫然后可以配至尊而为宗庙主此纲纪之首王教之端也可谓善説诗矣东莱曰后妃之徳坤徳也闗闗雎鸠在河之洲拟诸形容者也窈窕淑女君子好逑咏叹其真王者之良匹也惟天下之至静为能匹天下之至健也杨曰诗全要体㑹何谓体㑹且如闗雎之诗人以兴后妃之徳须当想像雎鸠为何物知雎鸠为挚而有别之禽则又想像闗闗为何声知闗闗之声为何则又想像河洲是何所在知河洲为幽闲逺人之地则知如是之禽其鸣声如是而又居幽闲逺人之地则后妃之徳可以意晓矣是之谓体㑹朱曰此诗序以为后妃之徳而四章竟不及其徳如何但反覆歌咏之而已岂其徳之深逺纯备有难以言语形状而指陈欤呜唿此其所以为徳之至也段曰周之兴也以淑女其亡也以哲妇故以顺为正者妇之徳而窈窕淑女所以美也释文曰逑本亦作仇参差荇菜左右流之窈窕淑女寤寐求之求之不得寤寐思服悠哉悠哉辗转反侧孔曰参差然不齐毛曰荇接余也以事宗庙程曰左右皆随水之貌毛曰流求也寤觉寐寝也服思之也王曰悠者思之长也郑曰卧而不周曰辗朱曰辗者转之半转者辗之周反者辗之过侧者转之留皆卧而不安席之意程曰荇菜以兴后妃之柔顺朱曰此章本其未得而言彼参差之荇菜则当左右无方以流之矣此窈窕之淑女则当寤寐不忘以求之矣东莱曰万化之原一本诸此未得之也如之何其勿忧既得之也如之何其勿乐也悠哉悠哉辗转反侧忧之不过其则也琴瑟友之钟鼓乐之乐之不过其则也所谓乐而不淫哀而不伤者也参差荇菜左右采之窈窕淑女琴瑟友之参差荇菜左右芼之窈窕淑女钟鼓乐之毛曰芼择也郑曰琴瑟在堂钟鼓在庭孔曰与之同志故曰友朱曰此章据今始得而言彼参差之荇菜既得之则当采择而烹芼之矣此窈窕之淑女既得之则当亲爱而娱乐之矣闗雎五章章四句故言三章一章四句二章章八句葛覃后妃之本也后妃在父母家则志在于女功之事躬俭节用服澣濯之衣尊敬师傅则可以归安父母化天下以妇道也张诗曰葛蔓生春谷鸟迁女功兴念忆归安不将贵盛骄门族容使亲心得尽欢东莱曰闗雎后妃之徳也而所以成徳者必有本也曷谓本葛覃所陈是也后之讲师徒见序称后妃之本而不知所谓乃为在父母家志在女功之説以附益之殊不知是诗皆述既为后妃之事贵而勤俭乃为可称若在室而服女功固其常耳不必咏歌也葛之覃兮施于中谷维叶萋萋黄鸟于飞集于灌木其鸣喈喈毛曰兴也葛所以为絺绤女功之事烦辱者覃延施移也中谷谷中也萋萋茂盛貌黄鸟抟黍也灌木丛木也喈喈和声之逺闻也朱曰初夏时也欧阳曰后妃见葛生鸟鸣因时感事乐女功之将作故其次章遂言葛已成就刈濩而为絺绤也葛之覃兮施于中谷维叶莫莫是刈是濩为絺为绤服之无斁毛曰莫莫成就貌濩煮也精曰絺麤曰绤斁厌也古者王后织𤣥紞公侯夫人纮綎卿之内子大带大夫命妇成祭服士妻朝服庶士以下各衣其夫张曰秋时也陈曰以为衣服而服之无厌斁之心女功之勤非茍知之身亲尝之所以能俭段曰服絺绤之葛而未尝有厌心者必孝弟岂乐之人敬其师不忘其亲者也粲粲衣服泽泽宇墙必自累于嗜慾而犯上陵长矣故下章始言及尊敬师傅之事言告师氏言告言归薄污我私薄澣我衣害澣害否归宁父母苏曰言辞也春秋𫝊曰言归于好毛曰师女师也古者女师教以妇徳妇容妇功先嫁三月祖庙未毁教于公宫祖庙既毁教于宗室污烦也私燕服也妇人有副袆盛饰以朝事舅姑接见于宗庙进见于君子其余则私也芣苢𫝊曰薄辞也郑曰澣谓濯之耳毛曰害何也曹曰絺绤既成则感念畴昔因思其父母而欲归宁焉朱曰何者当澣而何者可以未澣乎我将服之以归宁父母宁安也谓问安也姜曰本性本也此诗妙处全在吟咏后妃情性之懿发于自然説者执着文辞求诸实迹便谓本其在父母家设若如此是亦常事今但咏之曰葛之覃兮施于中谷维叶萋萋黄鸟于飞集于灌木其鸣喈喈此时此景后妃何不别生意绪便直思念女功之事乎及其叶渐宻莫莫而盛此意不移又直思念可以刈濩而为絺绤可以服用而无厌斁乎言告师氏言告言归又不思及他事而思念其亲薄污我私薄澣我衣害澣害否归宁父母又不思以冨贵而求悦其亲但欲以俭约而归宁耳吟咏诗人之辞而深见后妃之情性自然如此故序诗者以本字断之则以见其天性之美也张曰予尝考周家建国自后稷以农事为务歴世相传其君子则重稼穑之事其室家则重织纴之功相与咨嗟叹息服习乎艰难咏歌其劳苦此实王业之根本也如周公之告成王其见于诗有若七月皆言农桑之侯也其见于书有若无逸则欲其知稼穑之艰难知小人之依也吾以为帝王所𫝊心法之要端在乎此夫治常生于敬畏而乱常起于骄肆使为国者每念夫稼穑之劳而其后妃又不忘乎织纴之事则心之不存焉者寡矣何者其必严恭朝夕而不敢怠也其必懐保小民而不敢康也其必思天下之饥寒若已饥寒之也是心常存则骄矜放肆何自而生岂非治之所由兴乎美哉周之家法也圣哲相继固不待论而其后妃之贤见于简编大王之妃则姜女也而文王文母则大任妃则大姒而武王之后又邑姜也皆助其君子焦劳于内以成风化之美观后妃则大王文王之徳可知也以此垂世而其后世犹有若幽王惑褒姒而废正后以召犬戎之祸诗人刺之曰妇无公事休其蚕织葢推其祸端良由稼穑织纴之事不闻于耳不动于心以至于此故诵服之无斁之章则知周之所以兴诵休其蚕织之章则知周之所以衰其得失所自岂不较然乎葛覃三章章六句卷耳后妃之志也又当辅位君子求贤审官知臣下之勤劳内有进贤之志而无险诐私谒之心朝夕思念至于忧勤也欧阳曰妇人无外事求贤审官非后妃之职葢后妃讽其君子爱养臣下慰其劳苦而接以恩意其宫中相语者如是而已非私谒之言也张诗曰闺阃诚难与国防黙嗟徒御困高冈觥罍欲解痡瘏恨采耳无因备酒浆东莱曰夫妇一体也位虽不同而志不可不同求师取友妇人固无与乎此而好善之志则不可不同也崇徳报功后妃固无与乎此而体羣臣之志则不可不同也知子之来之杂佩以赠之知子之好之杂佩以报之妇人之志如此其夫斯能好善矣我姑酌彼金罍维以不永懐我姑酌彼兕觥维以不永伤后妃之志如是王者斯能体羣臣矣室有轑釡之声则门无嘉客况后妃心志之所形见者乎采采卷耳不盈顷筐嗟我懐人寘彼周行毛曰忧者之兴也朱曰采采非一采也毛曰卷耳苓耳也顷筐畚属易盈之器也懐思寘置也郑曰器之易盈而不盈者忧思深也吕曰酒醴妇人之职臣下之勤劳君必有以劳之因采卷耳而有所感念及酒醴之用以劳人贤者不当使之逺行从役以首章所以言嗟我懐人寘彼周行周行大道也大东之诗曰佻佻公子行彼周行行亦道也陟彼崔嵬我马虺隤我姑酌彼金罍维以不永懐毛曰陟升崔嵬土山戴石虺隤病姑且人君黄金罍永长也东莱曰行役之懐伤未易解也我姑且酌酒以劳之维以少寛其思使不永懐不永伤而已陟彼高冈我马𤣥黄我姑酌彼兕觥维以不永伤毛曰山嵴曰冈𤣥马病则黄兕觥角爵张曰伤则忧之至者凡诗之赋毎更一章则辞愈深焉陟彼砠矣我马瘏矣我仆痡矣云何吁矣毛曰石山戴土曰砠瘏病也痡亦病郑曰仆马皆病而今云何吁其亦忧矣深闵之辞朱曰极言其勤劳嗟叹之状以为至是非饮酒所能释矣葢讽其君子当厚其恩意无穷已之辞也吕曰极言其勤劳之情而不言劳者以劳为不足故至于吁嗟则其情愈深矣张曰原后妃之志如此则其君子之念其臣下可知矣其在宫阃之间思念如此则其相与不为宴安佚乐之事又可知矣卷耳四章章四句樛木后妃逮下也言能逮下而无嫉妬之心焉杨曰妇人无嫉妬之行容有勉而至者无嫉妬之心则性之矣故以樛木况之木之樛与生俱生非矫揉而成南有樛木葛藟累之乐只君子福履绥之毛曰兴也南南土也木下曲曰樛孔曰藟与葛异亦葛之类也朱曰累犹系也毛曰履禄绥安也郑曰木枝以下垂之故故葛藟得累而蔓之喻后妃能以惠下逮衆妾则衆妾上附事之张曰室家既和故君子无所忧患东莱曰后妃如此乐哉君子可谓福履绥之矣汉之二赵隋之独孤唐之武后其祸至于亡国则樛木之后妃诗人安得不深嘉而屡叹乎荥阳公曰樛木葛累但取其下曲则葛藟得以累之不取其木得以自蔽也鹿鸣食苹但取其食则相唿非取其羣居则环其角外向也南有樛木葛藟荒之乐只君子福履将之毛曰荒奄也郑曰将犹扶助也南有樛木葛藟萦之乐只君子福履成之毛曰萦旋成就也樛木三章章四句螽斯后妃子孙衆多也言若螽斯不妬忌则子孙衆多也张曰言若螽斯为句言如螽斯多子孙也推其本则由于不妬忌而已故以继樛木之后朱曰螽斯聚处和一而卵育繁多故以为不妬忌而子孙衆多之比非必知其不妬忌也或曰古人精察物理固有以知其不妬忌也螽斯羽诜诜兮冝尔子孙振振兮毛曰螽斯蚣蝑也陈曰言羽者螽斯羽虫也无羊之诗羊言角牛言耳状物多如此毛曰诜诜衆多也陈曰冝尔者归其自于后妃也杜左𫝊注曰振振盛也螽斯羽薨薨兮冝尔子孙绳绳兮毛曰薨薨衆多也朱曰绳绳不絶貌螽斯羽揖揖兮冝尔子孙蛰蛰兮毛曰揖揖会聚貌蛰蛰和集也吕曰螽斯始化其羽诜诜然比次而起已化则齐飞薨薨然有声既飞复歛羽揖揖然而聚歴言衆多之状其变如此也陈曰和集则併及其徳性矣夫子孙之多固可喜而徳性之善为尤可喜周家闺阃之和气盛者其气禀则然也贫儿富子自其少时习气固自不侔矣螽斯三章章四句桃夭后妃之所致也不妬忌则男女以正昏姻以时国无鳏民也杨曰后妃所致如此非政事所能及也此之谓风化王曰后妃处乎重闱深宻之地而四方之广家人妇子服化者正其本而已故察于治乱之形而不见其本者未可与论圣人之道也张曰乖争之风始于闺门至于使万物不得其所而况昏姻之能以时乎此意葢深逺矣曹曰男女以正谓三十而娶二十而嫁也昏姻以时谓霜降以后氷泮以前也姜曰大抵二南之诗前后贯通闗雎葛覃卷耳三篇乃余诗根本自樛木以下皆自此三篇而出樛木之逮下螽斯之冝子孙自身以及家也至于桃天之室家得其冝兔罝之武夫尽其节芣苢之妇人适其性皆自家以及国其效益逺而莫测其所致之由莫之致而至焉人所不识也故序者不复言一诗之义特变其例曰后妃之化也后妃之美也葢一家之治后妃之所及也一国之治冝若非所及也若非所及而实始于后妃所以推本而序也过此以往则不止于一国之事道被于南国化行乎汝坟自国而逹之天下其效益逺而其事益大至此则非后妃之所能専美故再变其例曰徳广所及也道化行也而不専系于后妃虽然原始要终端本于闗雎而已于是以麟趾终焉而断之曰闗雎之应也所应非但麟趾特以末篇总之耳桃之夭夭灼灼其华之子于归冝其室家毛曰兴也桃有华之盛者王曰夭夭少好貌毛曰灼灼华之盛之子嫁子也于往也李曰妇人谓嫁曰归朱曰冝者和顺之意东莱曰桃之夭夭灼灼其华因时物以发兴且以比其华色也既咏其华又咏其叶非有他义葢余兴未已而反覆歌咏之耳桃之夭夭有蕡其实之子于归冝其家室毛曰蕡实貌家室犹室家朱曰互文以协韵耳桃之夭夭其叶蓁蓁之子于归冝其家人毛曰蓁蓁至盛貌冝其家人一家之人尽以为冝曹曰冝其家室男女之顺也女徳不徒取其顺取其顺而正也至于冝其家人则一家之人皆冝之其为道也必正矣桃夭三章章四句兔罝后妃之化也闗雎之化行则莫不好徳贤人衆多也张曰桃夭言后妃之所致而已至于兔罝则曰后妃之化葢和平之风至于使兔罝之人亦兴其好徳之彛性则固有不言而信不疾而速者其要特在于修身以齐家而已肃肃兔罝椽之丁丁赳赳武夫公侯干城欧阳曰肃肃严整貌毛曰兔罝兔罟也丁丁椓杙声﨣﨣武貌干扞也孔曰公侯以武夫自固为扞蔽如盾为防守如城然朱曰言闻此椓杙之声而视其人则甚武而可以为国扞城者也化行俗美虽兔罝之野人而其才之可用犹如此足以见贤人之衆多矣此文王时周人之诗极其尊称不过曰公侯而已亦文王未尝称王之一验也凡雅颂称王者皆追王后所作耳肃肃兔罝施于中逵﨣﨣武夫公侯好仇毛曰逵九达之道朱曰仇与逑同公侯善匹犹曰圣人之耦也则非特扞城而已肃肃兔罝施于中林﨣﨣武夫公侯腹心毛曰中林林中朱曰腹心同心同徳之谓则又非特好仇而已姜曰要之﨣﨣武夫可以得其力而难以得其心今以其﨣﨣之勇为公侯腹心之用兔罝三章章四句芣苢后妃之美也和平则妇人乐有子矣张曰后妃和平则妾御乐有子然则风化之本不越乎先王闺门之内性情之际而已采采芣苢薄言采之采采芣苢薄言有之毛曰采采非一采也芣苢马舄马舄车前也冝懐任焉薄辞也采取也有藏也朱曰言采之又曰有之言掇之又曰埒之言袺之又曰襭之虽不广譬曲喻而周旋一物之间已尽人之情矣杨曰天下和平非文辞形容所能及故每章言采采而已无他辞也朱曰化行俗美室家和平妇人无事相与采此芣苢而赋其事以相乐也吕曰六章皆言采者之情状以见其所以乐也采采芣苢薄言掇之采采芣苢薄言埒之毛曰掇拾埒取也采采芣苢薄言袺之采采芣苢薄言襭之毛曰袺执衽也扱衽曰襭芣苢三章章四句汉广徳广所及也文王之道被于南国美化行乎江汉之域无思犯礼求而不可得也黄曰居周南因汉水以起兴亦犹郑以溱洧名篇陈以宛丘名篇也李曰汉水出兴元府西县嶓冢山东流汉阳军触大别山南入于江江水出茂州汶山东流至苏州许浦入海朱曰江汉之俗其女好游汉魏以来犹然如大堤之曲可见也曹曰子思曰帝乙之时王季以九命作伯于西受圭瓒秬鬯之赐文玉继父为伯又使兼治南国江汉汝旁之诸侯江汉去岐丰逺矣非徳广焉能及之王曰化民而至于男女无思犯礼则其诰教之所能令刑诛之所能禁者葢可知矣然则化人者不能感通其精神变易其志虑未可以言至也又曰汉广言文王之徳汝坟言文王之化前此未尝言文王而于此言之者归成焉耳葢阴作成物而阳以成嵗为名天之道也段曰曰徳曰道曰化初无异义自文王而言之则谓之徳谓之道自其所及者言之则谓之化被有被覆之义如元气之上际下蟠也然元气之翕张卒不可见惟于万物敷荣之处验之犹诗人因江汉之游女而后得以验美化之行也曰文王之道被于南国泛论文王教化之大本也曰美化行乎江汉之域指论一时教化之明效也南有乔木不可休息汉有游女不可求思汉之广矣不可泳思江之永矣不可方思毛曰兴也南方之木美乔上竦也思辞也潜行为泳永长方泭也程曰人之休于木下必攀枝跛倚乔木不可攀也兴女有高洁之行不可侵陵也女之游者谓旷僻独行可动之地异乎闺门之内傅姆之侧也孔曰内则云女子居内深宫固门此乃有游女者内则言阍寺守之则贵家之女也庶人之女则执筐行馌朱曰其幽闲贞静之女见者自无狎匿之心决知其不可求也欧阳曰末乃陈其不可得之辞如汉广而不可泳江永而不可方耳翘翘错薪言刈其楚之子于归言秣其马汉之广矣不可泳思江之永矣不可方思朱曰翘翘秀起貌毛曰错杂也秣养也六尺以上曰马孔曰学记注以楚为荆朱曰之子指游女也秣饲也张曰刈楚刈蒌以秣之子之马也朱曰以错薪起兴而欲秣其马则悦之至以江汉为比而叹其终不可求则敬之深翘翘错新言刈其蒌之子于归言秣其驹汉之广矣不可泳思江之永矣不可方思毛曰蒌草中之翘翘然孔曰蒌蒌蒿也江东用羹鱼也其叶似艾白色长数寸毛曰五尺以上曰驹汉广三章章八句汝坟道化行也文王之化行乎汝坟之国妇人能闵其君子犹勉之以正也李曰汝水出汝州鲁山东南至蔡州褒信县入淮周南之水也孔曰汝坟之国皆以汝坟之涯表国妇人闵其君子勉之以正此岂家至日见而能使之然哉民日迁善而不知为之者故曰道化行也黄曰犹勉云者勉以正疑非妇人之所能而今亦能也如曰犹执妇道犹恶无礼也遵彼汝坟伐其条枚未见君子惄如调饥毛曰遵循也汝水名坟大防也枝曰条榦曰枚惄饥意调朝也程曰君子从役于外妇人为樵薪之事欧曰念君子之勤劳思之欲见如饥者思食耳遵彼汝坟伐其条肄既见君子不我遐弃毛曰肄余也斩而复生曰肄既已遐逺也程曰自勉之意伐肄见踰年矣言将见君子不逺弃也段曰昔之别也见有遵汝坟而伐条枚者矣日望之而未归今又有伐其肄则踰年矣其託兴全在于枚与肄之二句以见其久耳鲂鱼頳尾王室如燬虽则如燬父母孔迩陆疏曰鲂鱼今伊洛济颍鲂鱼也广而薄肥恬而少力细鳞鱼之美者毛曰赪赤也鱼劳则尾赤燬火也王曰父母指文王也毛曰孔甚迩近也郑曰王室如燬畏王室之酷烈是时纣存朱曰是时文王三分天下有其二而率商之叛国以事纣故汝坟之人犹以文王之命供纣之役其家人见其勤苦而劳之曰汝之劳既如此而王室之政方酷烈而未已然文王之徳如父母然望之甚近亦可以忘其劳矣此虽别离之久思念之深而其所以相告语者独有尊君亲上之意而无情爱狎暱之私则其徳泽之深风化之美皆可见矣段曰商民犹知夏之为正夏周民犹知商之为王室汤与文王之心可见矣汝坟三章章四句麟之趾闗雎之应也闗雎之化行则天下无犯非礼虽衰世之公子皆信厚如麟趾之时也姜曰不归之后妃夫人而归之二诗之应以见其非人力也天理而已张曰感应者天理之常然惟知道者识其酬酢往来之所以然也段曰闗雎之化行非行闗雎之化也郑曰衰世当文王与纣之时公子皆信厚古太平致麟之时不是过也朱曰麟仁兽上古极治之时葢尝见于郊薮纣之衰世不复有矣然闗雎之化行于周南则其公子振振信厚葢有麟之徳焉麟之趾振振公子于嗟麟兮孔曰麟麕身牛尾一角不践生草毛曰趾足也振振信厚也于嗟叹辞程曰闗雎始于衽席及于子孙至于宗族以被天下故自近而言之麟取其厚趾定角皆于麟取之有仁厚之象也麟之定振振公姓于嗟麟兮毛曰定题也公姓公同姓麟之角振振公族于嗟麟兮郑曰麟角之末有肉毛曰公族公同祖也朱曰按此卷首五诗皆言后妃之徳闗雎举其全体言也葛覃卷耳言其志行之在已樛木螽斯美其徳恵之及人皆指一事而言也其辞虽主于后妃然其实则皆所以着文王修身齐家之效也至于桃夭兔罝芣苢则家齐而国治之效也汉广汝坟则以南国之诗附焉而见天下已有可平之渐矣若麟之趾则又王者之瑞有非人力所至而自至者故复以是终焉而序者以为闗雎之应夫其所以至此者后妃之徳固不为无所助矣然妻道无成则亦岂得而専之哉或乃専美后妃而不本于文王其亦误矣麟之趾三章章三句周南十一篇三十六章百五十九句毛诗集解卷一段氏毛诗集解卷二钦定四库全书毛诗集解卷二宋段昌武撰召南説已见周南朱曰召地名扶风县有召亭即其地今雍县析为岐山天兴二县未知召亭的在何县鹊巢夫人之徳也国君积行累功以致爵位夫人起家而居有之徳如鸤鸠乃可以配焉杨曰鹊巢言夫人之徳犹闗雎之言后妃也葢自天子至于诸侯大夫刑于家邦无二道也以闗雎为文王之妃则鹊巢夫人亦必有主名者若谓皆文王之诗则文王继世之君非积行累功以致爵位者文王一人之身而有圣贤之异无是道也然则二南之诗周公作之以风天下无可疑者曹曰文王继王季而有国安得谓之积行累功以致爵位当是大王王季起家而居有之当是大姜大任故以其诗属之召南列于周南之次犹大雅首叙文王作周之诗而后以绵序文王之兴以旱麓生民序先祖积累之功也然其终也摽有梅野有死麕诸诗序又言被文王之化葢文王始因大王王季之所以教推而行之至久于其道而天下化成矣然后乃归成焉王道成则风变而为雅矣维鹊有巢维鸠居之之子于归百两御之毛曰鸠鸤鸠秸鞠也鸤鸠不自为巢居鹊之成巢百两百乗也诸侯之子嫁于诸侯送御皆百乗郑曰御迎也东莱曰诗人本取鸠居鹊巢以比夫人坐享成业葢非有妇徳者殆无以堪之也维鹊有巢维鸠方之之子于归百两将之毛曰方有之也将送也维鹊有巢维鸠盈之之子于归百两成之毛曰盈满也朱曰成成其礼也鹊巢三章章四句采蘩夫人不失职也夫人可以奉祭祀则不失职矣杨曰夫人为宗庙社稷主以共祭祀为职于以采蘩于沼于沚于以用之公侯之事毛曰于于也繁皤蒿也沼池沚渚也公侯夫人执蘩菜以助祭刘曰尊祭祀故直谓之事春秋有事于太庙大事于太庙是也于以采蘩于涧之中于以用之公侯之宫毛曰山夹水曰涧宫庙也被之僮僮夙夜在公被之祁祁薄言还归毛曰被首饰也僮僮竦敬也夙早也朱曰公公所也谓宗庙之中非私室也毛曰祁祁舒迟也去事有仪也郑曰还归自庙还燕寝也朱曰祭之日及祭之夜陶陶遂遂如将复入然不欲遽去爱敬之无已也陈曰在公则竦敬还归则舒迟其礼容中节如此黄曰国君夫人采蘩有常处奉祀有常礼将祭则僮僮而敬将归则祁祁而和此岂勉强所能至乎作序者曰可以奉祭祀则不失职可以云者是亦以夫人之徳言之欤事亲必若曾子而后可奉祭祀必若采蘩之夫人而后可左𫝊言可以荐鬼神可以羞王公此诗言可以奉祭祀皆有深意学者当自求之姜曰鹊巢言徳如鸤鸠不能自营则冝若朴拙而无能者及观采蘩于沼沚而用之于公侯之事在公则僮僮其敬有肃肃在庙之意还归则祁祁其和有雝雝在宫之意然后知鹊巢之徳如鸤鸠非果拙也无为其所不为是以能奉宗庙而不失其职之所当然者乃前日拙诚所致也朱曰或曰蘩所以生蚕葢古者后夫人有亲蚕之礼此诗亦犹周南之有葛覃也宫即记所谓宫桑蚕室也公亦即所谓公桑也事葢蚕事也采蘩三章章四句草虫大夫妻能以礼自防也王曰夫妇之际或至于敝而不终者无礼以自防故也喓喓草虫趯趯阜螽未见君子忧心忡忡亦既见止亦既觏止我心则降毛曰兴也喓喓声也草虫常羊也趯趯跃也阜螽蠜也忡忡犹冲冲也止辞也觏遇也降下也郑曰草虫鸣阜螽跃而从之朱曰召南之大夫行役在外其妻独居见此二物以类相从似有阴阳之性因感时物之变而思其君子恐不得保其全而见之也陟彼南山言采其蕨未见君子忧心惙惙亦既见止亦既觏止我心则説毛曰蕨鼈也惙惙忧也朱曰非必大夫妻亲出采蕨葢言今其时矣欧阳曰妇人见时物之变新感其君子张曰未见则忧既见则喜性情之正也陟彼南山言采其薇未见君子我心伤悲亦既见止亦既觏止我心则夷毛曰薇菜也夷平也草虫三章章七句采苹大夫妻能循法度也能循法度则可以承先祖共祭祀矣东莱曰自天子之后妃至于大夫之妻共由一道因其所处之广狭而有敛舒焉又曰采蘩以职言举其纲也采苹以法度言详其目也尊卑之辨也于以采苹南涧之濵于以采藻于彼行潦毛曰苹大萍也濵厓也藻聚藻也行潦流潦也王曰采苹必于南涧之濵采藻必于行潦言其所荐有常物所采有常处也于以盛之维筐及筥于以湘之维锜及釡毛曰方曰筐圆曰筥湘烹也锜釡属有足曰锜无足曰釡王曰言其所用有常器也刘曰言其诚信之至事事必躬也于以奠之宗室牖下谁其尸之有齐季女毛曰奠置也宗室大宗之庙也大夫士祭于宗庙奠于牖下尸主齐敬也季少也苹藻薄物也涧潦至质也筐筥锜釡陋器也少女㣲主也王曰宗室牖下言其所奠有常地也自所荐之物所采之处所用之器所奠之地皆有常而不敢变此所谓能循法度东莱曰采之盛之湘之奠之所谓者非一端所歴者非一所矣烦而不厌久而不怠循其序而有常积其诚而益厚然后祭事成焉季女之少若未足以胜此而实尸此者以其有齐敬之心也大夫之妻未必果少特言茍持敬则虽少女犹足以当大事云尔陈曰汉霍光宿衞二十余年每出入下殿门进止有常处郎仆射窃识视之不失尺寸观大夫之妻能循法度当如光之所谓不失尺寸者采苹三章章四句甘棠美召伯也召伯之教明于南国毛曰召伯姬姓食采于召孔曰食采文王时为伯武王时乐记武王伐纣五成而分陜周公左召公右是也曹曰系之周公则自雍州以至荆扬东南之域也故武王伐纣有庸蜀羌髳㣲卢彭濮八国之人为助其服周之化久矣段曰诸侯之风言先王之所以教而周南不言教不称妇职不説制度从政之言岂非心术念虑之㣲乃法度政教之本原乎蔽芾甘棠勿翦勿伐召伯所茇曹曰蔽芾荫翳茂盛貌毛曰甘棠杜也朱曰翦其枝叶伐其条榦郑曰苃草舍也王曰召伯观省风俗或茇甘棠之下以受民讼曹曰因其荫翳茂盛而舍其下左𫝊曰思其人犹爱其树李曰此岂有刑法驱之使然哉于棠且然则奉其教者何如也姜曰大凡居人上者必其心之傲虐也往往识度不𢎞修饰边幅俨然尊大扞格而不相接虽有善教何自而能明召伯以侯伯之尊平易近民悠然田里属其民而教召之莫不曲尽其情人心浃洽自然难忘于所茇以思其简易于所憇以思其绸缪于所説以思其循循善诱之意皆由平易近民而人情浃洽也岂必有以结民哉蔽芾甘棠勿翦勿败召伯所憇朱曰败折也毛曰憇息也朱曰勿败则非特勿伐而已爱之愈久而愈深也蔽芾甘棠勿翦勿拜召伯所説王曰拜谓屈之而已毛曰説舍也黄曰一篇大抵形容斯民思召伯之深而爱其所舍之木非爱其木也爱其人也甘棠三章章三句行露召伯聴讼也衰乱之俗㣲贞信之教兴彊暴之男不能侵陵贞女也郑曰此殷之末世周之盛徳当文王与纣之事朱曰召南之风非一国其被化必有浅深此诗之作其被化之未纯者欤是时当文王与纣之事文王之教既兴则纣之旧俗㣲矣故其女子能有贞信自爱之心然以其未纯也故犹未免有彊暴侵陵之患必待狱讼之明而后察与夫汉广异矣厌浥行露岂不夙夜谓行多露毛曰厌浥湿意行道也郑曰夙早也左𫝊注曰岂不欲早暮而行惧多露之濡已以喻违礼而行必有污辱朱曰女子自述已志曰道间之露方湿我岂不欲早夜而行乎畏多露之沾濡而不敢耳葢以女子早夜独行或有强暴侵陵之患故託以行多露而畏其沾濡也段曰刚特不移之节终期自信而不诬葢惟先有以明人心之正信而聴讼之明则其次也谁谓雀无角何以穿我屋谁谓女无家何以速我狱虽速我狱室家不足陆曰雀有咮而无角毛曰速召狱埆也郑曰人皆谓雀之穿屋似有角彊暴之男召我而狱似有室家之道于我物有似而不同雀之穿屋不以角乃以咮今彊暴之男召我而狱不以室家之道于我乃以侵陵物与事有似而非者室家不足谓媒妁之言不和六礼之来强委之朱曰不知汝虽能致我于狱而求为室家之礼初未尝备如雀虽能穿屋而实未尝有角也谁谓䑕无牙何以穿我墉谁谓女无家何以速我讼虽速我讼亦不女从杨曰牙牡齿也䑕无牡齿毛曰墉墻也朱曰言汝虽能致我于讼然求其为室家之礼有所不足则我亦终不汝从矣又曰使贞女之志得以自伸者召伯聴讼之明也黄曰或问曰当文王之时闗雎鹊巢之化行而犹有彊暴之男淫奔之风何也曰当是时周家贞信之教方兴而商人衰乱之俗未殄此如一阳来复之时阳虽有将盛之势而五阴犹未却以逊阳则草木之摧败犹有所不免自二南极而至于王道之盛则自复而临自临而泰之时也孔子曰片言可以折狱者其由也与又曰聴讼吾犹人也必也使无讼乎人能片言折狱则巧辨者无所施其姦木讷者得以尽其辞然能聴讼而未能使之无讼则亦未足为风化之至故自大车之序观之则行露之诗固已为召伯盛徳之事自虞芮质成文王蹶生之诗观之则召伯之聴讼又不若文王之使无讼也行露三章一章章三句二章章六句羔羊鹊巢之功致也召南之国化文王之政在位皆节俭正直徳如羔羊也张曰羔羊既言鹊巢之功致又言化文王之政国君之夫人以被文王之化故能成鹊巢之徳召南之大夫以被鹊巢之化故有羔羊之徳朱曰衣裳有常制进止有常所其节俭正直亦可见矣吕曰徳如羔羊如羔羊之诗也或曰犹言好贤如缁衣恶恶如巷伯也段曰徒善不足以为政政亦乌可废者而文王则非徒政之谓也精神心术在其中矣于文王之政之中识其精神心术之运始之以捡押防范而卒自悟于声色之外焉是之谓化文王之政充之则为圣贤可也何但节俭正直哉羔羊之皮素丝五紽退食自公委蛇委蛇毛曰小曰羔大曰羊素白也紽数也古者素丝以英裘不失其制大夫羔裘以居范曰退食退而食于私家也朱曰自从公朝也毛曰委蛇行可从迹也羔羊之革素丝五緎委蛇委蛇自公退食毛曰革犹皮也緎缝也郑曰自公退食犹言退食自公羔羊之缝素丝五总委蛇委蛇退食自公毛曰缝言缝杀之大小得其制总数也王曰朝夕往来出公门入私门出私门入公门而已终无私交之行也羔羊三章章四句殷其靁劝以义也召南之大夫逺行从政不遑宁处其室家能闵其勤劳劝以义也郑曰召南大夫召伯之属殷其靁在南山之阳何斯违斯莫敢或遑振振君子归哉归哉朱曰兴也毛曰殷靁声也山南曰阳何此君子也违去也遑暇也振振信厚也张曰如鹳鸣妇叹之义将风雨则思念行者也朱曰何斯斯此人也违斯斯此所也何此君子独去此而不敢少暇乎归哉归哉冀早毕事而还归也闵之深而无怨辞所谓劝以义也殷其靁在南山之侧何斯违斯莫敢遑息振振君子归哉归哉毛曰息止也殷其靁在南山之下何斯违斯莫或遑处振振君子归哉归哉毛曰处居也曹曰自阳而至于侧自侧而至于下言其役之愈逺而不已也殷其靁三章章六句摽有梅男女及时也召南之国被文王之化男女得以及时也范曰昔者圣人观天地万物之情因民之有男女而制为昏礼使之夫妇有别以相生养以相代续是以闗雎言后妃之徳而至于男女以正昏姻以时鹊巢言夫人之徳而至于男女得以及时桃夭美其盛也故以桃俞摽有梅欲其早也故以梅喻东山言嫁娶之候亦曰仓庚于飞熠燿其羽圣人覩草木虫鱼之变意未尝不在民也曹曰有昏姻之时有男女之时霜降以后冰泮以前昏姻之时也三十而娶二十而嫁男女之时也朱曰述女子之情欲昏姻之及时也视桃夭则少贬矣行露死麕于汉广亦然摽有梅其实七兮求我庶士迨其吉兮毛曰兴也摽落也朱曰梅木名郑曰庶衆迨及毛曰梅尚在树者七朱曰吉卜而得吉也欧阳曰兴物之盛时不可久惜其盛年难久而惧过时也朱曰此一时也摽有梅其实三兮求我庶士迨其今兮毛曰在者三也今急辞也苏曰失今则过矣朱曰此又一时也摽有梅顷筐塈之求我庶士迨其谓之毛曰塈取也不待备礼也欧阳曰谓者相语也遣媒妁相语以求之也朱曰此又一时也东莱曰是诗也其辞汲汲如将失之岂习乱而喜始治者耶苏曰凡诗每章有先后浅深之异如此诗及中谷有蓷晋无衣之类固自有説若樛木螽斯之类皆意不尽申殷勤而已欲强求其説则迂杂而不当矣段曰行露已速于狱而犹龂断乎其自辨摽梅惜时之过而汲汲乎犹恐失之充行露之心则摽梅之心见矣陈曰此诗每章愈急何也皆圣人之虑天下也血气既壮难于自检情窦一开奚暇顾礼故昏姻欲及时者所以全之于节行未破之先学欲及时者所以全之于志虑未分之日摽有梅三章章四句小星惠及下也夫人无妬忌之行惠及贱妾进御于君知其命有贵贱能尽其心矣孔曰曲礼下云公侯有妾谓在九女之外吕曰夫人无妬忌之行而贱妾安于其命所谓上好仁而下必好义者也姜曰小星言恵及下江有汜言美媵既言恵及下矣安得不以其媵备数者乎葢小星为夫人而作故先述恵下之意而后及媵妾之安分江有汜为美媵而作故先言上下之分而后及和乐之情嘒彼小星三五在东肃肃宵征夙夜在公寔命不同朱曰兴也毛曰嘒㣲貌小星衆无名者也三心五噣四时更见肃肃疾貌宵征夜行也郑曰夙早也凡妾御于君不敢当夕朱曰命所赋之分也衆妾进御于君不敢当夕见星而往见星而还故因所见而起兴遂言其所以如此者由其所赋之分不同于贵者是以深以得御于君为夫人之恵而不敢致怨于往来之勤也嘒彼小星维参与昴肃肃宵征抱衾与裯寔命不犹毛曰参伐也昴留也衾被也裯襌被犹若也程曰贱妾得进御于君是其僭恣可行而分限得踰之时也乃能谨于抱衾与裯而知命之不犹则教化至矣小星二章章五句江有汜美媵也勤而无怨嫡能悔过也文王之时江沱之间有嫡不以其媵备数媵遇劳而无怨嫡亦自悔也郑曰古者诸侯娶夫人则同姓二国媵之陈曰序言江沱之间葢诗人因是国葢有是事则指其国之山川以明之江汉汝坟终南之纪堂东门之枌榆皆是也书岷山导江东别为沱是沱为岐西之地故诗人因其分流而为沱以起兴朱曰是时汜水之旁媵有待年于国而嫡不与之偕行者其后嫡被后妃夫人之化乃能自悔而迎之陈曰小星之夫人惠及媵妾而媵妾尽其心江沱之嫡惠不及媵妾而媵妾不怨葢父虽不慈而子不可以不孝各尽其道而也江有汜之子归不我以不我以其后也悔毛曰兴也决复入为汜郑曰之子谓嫡也妇人谓嫁曰归范曰以之为言用也董曰江况嫡沱况媵程曰其嫡不使备媵妾之数以侍君也汜水之分渚水之岐沱水之别当使媵妾均承受其恩泽江有渚之子归不我与不我与其后也处毛曰渚小洲也水岐成渚东莱曰与如暴虎冯河吾不与也之与江有沱之子归不我过不我过其啸也歌毛曰沱江之别者东莱曰过如过从之过不我过言不我顾也郑曰啸蹙口而出声嫡既觉自悔而歌东莱曰一章曰其后也悔二章曰其后也处三章曰其啸也歌始则悔悟中则相安终则相欢言之序也江有汜三章章五句野有死麕恶无礼也天下大乱彊暴相陵遂成淫风被文王之化虽当乱世犹恶无礼也野有死麕白茅包之有女懐春吉士诱之毛曰郊外曰野説文曰麕麞也毛曰白茅取洁清也包裹懐思诱道也王曰野有死麕白茅包之礼至薄也而犹愈于无礼黄曰易曰借用白茅无咎子曰茍错诸地而可矣借之用茅何咎之有慎之至也死麕之肉人犹以其可食之故而包之以白茅之洁惟恐为物所汚况吉士可以诱懐春之女哉此深责男子之辞林有朴樕野有死鹿白茅纯束有女如玉毛曰朴小木也东莱曰以朴樕为礼意其若致薪蒭之馈之类毛曰死鹿广物也束犹包之也黄曰朴之薪死鹿之肉以其可用可食而束之以白茅况如玉之女其可以不自爱乎此深责女子之辞舒而脱脱兮无感我帨兮无使尨也吠毛曰舒徐也脱脱舒迟也感动也帨佩巾也厖狗也非礼相陵则狗吠郑曰奔走失节动其佩饰朱曰此述女子恶无礼之辞言女姑舒徐毋徒动我之帨毋徒惊我之犬示已心不动必不许也姜曰此篇诗辞难解未有的説皆由分章之误又以反辞作説説所以未通麕鹿固可食林木固可用至于田野之间无故而忽有死麕人必恶之朴生于林樾之下榛棘芜秽人必荒而去之白茅至洁之物其用可重矣古人所以寓精诚而将礼意也施之包肉束薪已失其冝况又野死朴可贱而不可贵也诗人以闗雎兴淑女以刈楚兴择妻则野麕朴樕诗人所不取以之比淫女明矣故曰野有死麕白茅包之不应白茅包死麕也有女懐春吉士诱之不应吉士而诱懐春之女也言之未足故二章又曰林有朴樕野有死鹿不惟死麕可贱而朴樕死鹿亦可贱也又可以白茅而包束之乎则不骄亢可知也此诗为美王姬而作自应先称王姬至末章则反覆歌咏之非有他义也其钓维何维丝伊緍齐侯之子平王之孙毛曰伊维緍纶也朱曰丝之合而为纶犹男女之合而为昏也黄曰但言齐侯之子平王之孙宜相为偶如合丝以为纶也何彼秾矣三章章四句驺虞鹊巢之应也鹊巢之化行人伦既正朝廷既治天下纯被文王之化则庶类蕃殖蒐田以时仁如驺虞则王道成也杨曰二南正始之道王化之基葢一体也王者诸侯之风相须以为治诸侯所以代其终也故召南之终至仁如驺虞然后王道成焉王道成非诸侯之事也则一体相须为治可见矣朱曰文王之化始于闗雎而至于麟趾则其化之入人者深矣形于鹊巢而及于驺虞则其泽之及物也广矣葢意诚心正之功不息而久则其薰蒸透彻融液周徧自不能已者非智力之私所能及也故序以驺虞为鹊巢之应而见王道之成其必有所𫝊矣张曰麟趾闗雎之应驺虞鹊巢之应然则有二欤葢麟趾之序言公子之信厚则是在内者无不孚也驺虞之序言蒐田之以时则是在外者无不格也未有迩之未孚而可以及逺者鹊巢之化是亦闗雎之所达也然则天下之本在国国之本在家家之本在身其本一而已矣朱曰按鹊巢至采苹言夫人大夫妻以见当时国君大夫被文王之化而而能修身以正其家也甘棠以下又见由方伯能布文王之化而国君能修之家以及其国也其辞虽无及于文王者然文王明徳新民之功至是而其所施者博矣抑所谓其民皥皥而不知为之者欤张曰仁如驺虞此言王道之成如驺虞之诗如缁衣巷伯之类彼茁者葭壹发五豝于嗟乎驺虞毛曰茁出也葭芦也豕牡曰豝虞人翼五豝以待公之𤼵驺虞义兽白虎黒文不食生物欧阳曰贾谊新书曰驺者文王之囿名虞者囿之司兽也郑曰记芦始出者着春田之早晚东莱曰反三隅而观之则天壤之间和气充塞庶类蕃殖交于万物有道而恩足以及禽兽者皆可见矣化育之仁其何以形容曰于嗟乎驺虞非驺虞自然不勉之仁殆不足以当之段曰王道成而王政达王政达而王业着大抵于山林薮泽之气象见之旱麓行苇由庚崇丘诗可以想见当时穹壤之间矣彼茁者蓬壹𤼵五豵于嗟乎驺虞毛曰蓬草名也一嵗曰豵驺虞二章章三句召南十四篇四十章一百七十七句毛诗集解卷二段氏毛诗集解卷三钦定四库全书毛诗集解卷三宋段昌武撰邶朱曰邶鄘卫三国名在禹贡冀州西阻太行北踰衡漳东南跨河以及兖州桑土之野及商之季而纣都焉郑曰武王克商以其京师封纣子武庚乃三分其地置三监使管叔蔡叔霍叔尹而敎之自纣城而北谓之邶南谓之鄘东谓之卫武王既丧三监导武庚叛成王伐而诛之更于此三国建诸侯以其余民封康叔于卫使为之长后世子孙稍并彼二国混而名之七世至顷侯当周夷王时卫国政衰变风始作作者各有所伤从其国本而异之为邶鄘卫之诗焉柏舟言仁而不遇也衞顷公之时仁人不遇小人在侧孔曰顷公贞伯子当周夷王时曹曰康叔之始封也称孟侯康叔死其子称康伯自康伯五世而至贞伯皆伯爵耳至顷侯厚赂周夷王夷王于是乃命衞为侯郑曰不遇者君不受已之志也张曰不遇非不达也不受其志也汎彼柏舟亦汎其流耿耿不寐如有隠忧㣲我无酒以敖以游毛曰汎汎流貌柏木宜为舟耿耿犹儆儆也隠痛也朱曰㣲犹非也説文曰敖出游也东莱曰汎彼柏舟亦汎其流如舟之汎汎无所倚薄也毛曰非我无酒可以敖游忘忧也李曰此忧非饮酒敖游之所能释也曹曰衞国居河淇之间故邶之仁人不遇与鄘之共姜自誓皆以柏舟发兴盖仁人不遇则思乗舟而去父母欲夺共姜而嫁之亦将乗舟而归矣仁人思乗舟而去汎然从流无不可者然其爱君忧国之心不能自已是以徒有隐忧也朱曰列女𫝊以此为妇人之诗今考其辞气卑顺柔弱且居变风之首而与下篇相对岂亦庄姜之诗也欤我心匪鉴不可以茹亦有兄弟不可以据薄言往愬逢彼之怒毛曰茹度也朱曰鉴能度物而我不能但以兄弟宜可据依而不知其不可也故或往愬焉而反逢其怒耳范曰此公族之臣也我心匪石不可转也我心匪席不可卷也威仪棣棣不可选也毛曰棣棣富而闲习也选简择也石虽坚尚可转席虽平尚可卷吕曰以威仪为可简则无礼故不敢改其度也忧心悄悄愠于羣小觏闵既多受侮不少静言思之寤辟有摽毛曰悄悄忧貌愠怒也闵病也静安也辟拊心也摽拊心貌朱曰愠于羣小言见怒于羣小也王曰国乱而君昏则小人衆而君子独君子忧而小人乐君子之忧者忧其国而已忧其国则与小人异趋其为小人所愠固其理也小人得志则为谗诬以病君子君子既病矣则又从而侮之其曰既多不少者以着小人之衆也日居月诸胡迭而㣲心之忧矣如匪澣衣静言思之不能奋飞孔曰居诸者语助也檀弓云何居注云居语助也朱曰迭更㣲亏也欧阳曰日居月诸胡迭而㣲者谓仁人伤衞日往月来而渐微尔犹言日朘月削也范曰如匪澣衣者中垢而不濯也不能奋飞者郁陶无所发也郑曰臣不遇于君犹不忍去厚之至也曹曰究篇中亦有兄弟之言及篇末不能奋飞之意其衞君同姓之臣与宗社同其存亡者欤柏舟五章章六句緑衣衞庄姜伤已也妾上僭夫人失位而作是诗也程曰緑衣衞庄姜伤已无德以致之行有不得反求诸已而已矣緑兮衣兮緑衣黄里心之忧矣曷维其已毛曰緑闲色黄正色忧虽欲自止何时能止也孔曰闲色之緑不当为衣犹妾不宜嬖宠正色之黄反为里犹夫人反见疏而㣲也张曰緑衣之忧言嫡妾之乱其弊将至于不可胜言者忧在宗国也夫岂特为一身之私哉緑兮衣兮緑衣黄裳心之忧矣曷维其亡毛曰上曰衣下曰裳孔曰闲色为衣而在上正色之黄反为裳而处下曹曰亡失也不须训为忘緑兮丝兮女所治兮我思古人俾无訧兮毛曰訧过也程曰丝之緑由女之染治以成言有所自也范曰致其序则在我也故思古之人能使尊卑有分而无过也絺兮绤兮凄其以风我思古人实获我心毛曰精曰絺麤曰绤凄寒风也程曰絺绤者所以来风也范曰思古人而获我心自知其不及也緑衣四章章四句燕燕衞庄姜送归妾也郑曰归妾陈女戴妫燕燕于飞差池其羽之子于归远送于野瞻望弗及泣涕如雨朱曰兴也孔曰释鸟燕燕鳦郭璞曰齐人唿鳦曰燕即今之燕也古人重言之李曰差池不齐貌毛曰之子去者也归归宗也远送过礼于于也郊外曰野孔曰至野与之诀别已留而彼去稍稍更远瞻望之不复能及故念之泣涕如雨王曰燕方春时以其匹至其羽相与差池其鸣一上而一下故庄姜感所见以兴焉张曰燕燕以兴已与戴妫嫡妾相与之善欤独言泣涕之情者盖家国之事有不可胜悲者晋褚太后批桓温废立诏云未亡人不幸罹此百忧感念存没心焉如割其有合于诗人之情欤燕燕于飞颉之颃之之子于归远于将之瞻望弗及伫立以泣毛曰飞而上曰颉飞而下曰颃伫立久立也郑曰将亦送也燕燕于飞下上其音之子于归远送于南瞻望弗及实劳我心毛曰飞而上曰上音飞而下曰下音陈在衞南实是也仲氏任只其心塞渊终温且惠淑慎其身先君之思以朂寡人毛曰仲戴妫字也郑曰任者以恩相亲信也朱曰只助语李曰塞实也毛曰渊深也朱曰温和也毛曰惠顺也朱曰终温且惠始终如一也郑曰淑善也毛曰朂勉也郑曰寡人庄姜自谓也杨曰州吁之暴完之死戴妫之去皆夫人失位不见答于先君所致也而戴妫犹以先君之思勉其夫人可谓终温且惠矣燕燕四章章六句日月衞庄姜伤已也遭州吁之难伤已不见答于先君以至困穷之诗也张曰困穷者道穷计尽无以自伸也广汉张曰緑衣方妾上僣之时故独反已以自责而已至日月之作则在州吁弑嫡之后于是始推原其致祸之本以为由已不见答于先君之所致亦犹孟子所谓过大而不怨是愈疏也日居月诸照临下土乃如之人兮逝不古处胡能有定宁不我顾毛曰日乎月乎照临之也胡何也郑曰之人是人也谓庄公也朱曰逝发语之辞范曰言庄公不以古之道处我故至困穷也郑曰宁犹曽也东莱曰观硕人之诗则庄姜初来即不见答非始有恩义而后忘之也古不当训故曰居月诸下土是冐乃如之人兮逝不相好胡能有定宁不我报毛曰冐覆也张曰以礼事庄公不以恩答已宁不我报是也日居月诸出自东方乃如之人兮德音无良胡能有定俾也可忘毛曰日始月盛皆出东方音声良善也朱曰德音美其辞无良丑其实也日居月诸东方自出父兮母兮畜我不卒胡能有定报我不述王曰人忧患疾痛极则未尝不唿其父母者郑曰畜养卒终也朱曰不述犹曰不可称述也东莱曰左𫝊曰子叔姬妃齐昭公生舎叔姬无宠舎无威夫人见薄则冢嗣之位望亦轻此国本所以倾揺也庄姜既不见答则桓公之位何能有定乎反覆言之盖推原祸乱之由而非为已私也俾也可忘谓若思庄公恩义之薄嫡庶不定之祸诚使我可忘而我自不忍忘之也末章不欲咎庄公徒自伤父母养我不终而已报我不述言庄公之所以报我不欲称述之矣亦不欲咎庄公也日月四章章六句终风衞庄姜伤已也遭州吁之暴见侮慢而不能正也终风且暴顾我则笑谑浪笑敖中心是悼毛曰终日风为终风暴疾也笑侮之也谑浪笑敖言戱谑不敬郑曰喻州吁之为不善如终风之无休止而其间又有甚恶悼者伤其如是终风且霾惠然肯来莫往莫来悠悠我思毛曰霾雨土也惠然肯来言时有顺心也朱曰终风且霾以比州吁之暴益甚也苏曰州吁往来皆不可常郑曰我思其如是心悠悠然杨曰见侮慢而不能止则悼之而已其莫往莫来则又思之可谓极母道矣经解曰温柔敦厚诗教也学者如此则可观可羣可怨矣终风且曀不日有曀寤言不寐愿言则嚏毛曰阴而雨曰曀王曰曀则不见日矣又曰不日有曀者言不旋日而又曀也郑曰言我愿言也嚏读当为不敢嚏咳之嚏我其忧悼而不能寐女思我心如是我则嚏也今俗人嚏云人道我此古之遗语也东莱曰阴风终日意其止矣不旋日而又曀焉厌苦之词也曀曀其阴虺虺其靁寤言不寐愿言则怀毛曰如常阴曀曀然暴若震靁之声虺虺然东莱曰骤雨迅雷其止可待至于曀曀之隂虺虺之雷则殊未有开霁之期也愿言则嚏汝念我则我嚏矣母子之间感通本无间也愿言则怀汝念我则我怀矣母子之间恩义本易复也终风四章章四句击鼓怨州吁也衞州吁用兵暴乱使公孙文仲将而平陈与宋国人怨其勇而无礼也郑曰将者将兵以伐郑也平成也朱曰左𫝊州吁与宋陈伐郑围其东门五日而还出师不为久而衞人之怨如此身犯大逆衆叛亲离莫肯为之用耳击鼓其镗踊跃用兵土国城漕我独南行毛曰镗然击鼓声漕衞邑也曽曰镗然击鼓踊跃用兵想见州吁好兵喜鬬之状其兴师动衆非出于不得已也人所甚惮者州吁之所最乐国人怨之正以其踊跃用兵耳郑曰土国役土功于国南行从军南行伐郑李曰土国城漕非不劳苦独得处于境内今我之在外死亡未可知虽欲为土国城漕之人不可得也从孙子仲平陈与宋不我以归忧心有忡毛曰孙子仲谓公孙文仲也平陈于宋忧心有忡忧心忡忡然左𫝊杜氏注曰陈今陈国陈县宋今梁国睢阳县东莱曰从孙子仲平陈与宋言所从者乃孙子仲也则轻其帅可知矣爰居爰处爰丧其马于以求之于林之下郑曰爰于也欧阳曰王肃以下三章衞人从军者与其室家诀别之词士卒将行与其室家诀别云我之是行未有归期亦未知于何所居处于何所丧其马若求我与马当于林下求之盖为必败之计也死生契阔与子成説执子之手与子偕老毛曰契阔勤苦也朱曰成説成其约誓之言孔曰王肃云言国人室家之志欲相与从生至死契阔勤苦而不相离相与偕老于嗟阔兮不我活兮于嗟洵兮不我信兮郑曰于嗟叹也毛曰活生活也洵远也东莱曰于嗟阔兮承上章死生契阔之文而足成其义言始欲死生勤苦共之今乃不得相依以生也洵当从毛传言远去而不得伸此志也击鼓五章章四句凯风美孝子也衞之淫风流行虽有七子之母犹不能安其室故美七子能尽其孝道以慰其母心而成其志尔朱曰不能安其室者欲嫁也成其志者七子成母之善志遂不嫁也曹曰诗言莫慰母心序言能慰母心意者感其言而遂不嫁欤凯风自南吹彼棘心棘心夭夭母氏劬劳毛曰兴也南风谓之凯风乐夏之长养朱曰棘小木丛生多刺难长曹曰凡草木遇春则生惟棘至夏始萌芽则其难长养可知矣而心又其稚弱而未成者也夭夭少好貌毛曰劬劳病苦也王曰棘心至于夭夭则风之为力多矣此母氏劬劳之譬也朱曰母生衆子㓜而育之其劬劳甚矣本其始而言以起自责之端也凯风自南吹彼棘薪母氏圣善我无令人毛曰棘薪其成就者圣叡也郑曰令善也朱曰棘可以为薪则成就矣然非美材故以兴子之壮大而无善也其自责也深矣曹曰言母之通达而好善无有过举其不安于室则七子之罪刘曰自七子之中有一令善之人则母亦不舍之而去也爰有寒泉在浚之下有子七人母氏劳苦毛曰浚衞邑也陈曰寒泉在浚之邑下邑人赖之以生养今子七人反不能养一母而使母劳苦求嫁也李曰一云浚水出浚仪东经邶地入济今祥符凿井于浚之旁而得泉者实浚之滋也喻已之成人实母之生育也孔曰母无子容可劳苦今乃有子七人陈曰吾属若此虽多何益也朱曰至是乃若㣲指其事而痛自刻责以感动其母心也母以淫风流行不能自守而诸子自责但以不能事母使母劳苦为辞婉辞㣲谏不显其亲之恶可谓孝矣睍睆黄鸟载好其音有子七人莫慰母心毛曰睍睆好貌苏曰鸟犹能好其音以说人而我独不能说吾母哉曽曰凯风盛于夏时黄鸟鸣于夏木寒泉亦夏所宜是诗其因时起兴者乎段曰亲与已固同一气也则天下顾岂有不可感通之亲哉瞽之顽也终必格焉苐恐诚意之未贯彻耳烝烝乂东莱以烝烝有薰灌融液之义观是诗四章而自责之诚意积而愈深吁是诚足以感通矣凯风四章章四句雄雉刺衞宣公也淫乱不恤国事军旅数起大夫久役男女怨旷国人患之而作是诗孔曰宣公卫桓公子朱曰此诗皆女怨之辞雄雉于飞泄泄其羽我之怀矣自诒伊阻毛曰兴也朱曰泄泄飞之缓也郑曰怀安也毛曰诒遗伊维也朱曰阻隔也曾曰雄雉以喻其夫雄雉于飞雌怀安而不从之今之阻隔盖自遗也大夫行役妇人本无可从之理其言如此乃怨思之切耳雄雉于飞下上其音展矣君子实劳我心毛曰展诚也范曰展矣君子久役而不得归者也此妇人之闵其夫也瞻彼日月悠悠我思道之云远曷云能来毛曰瞻视也朱曰悠悠长也郑曰视日月之行迭往迭来今君子独久行役而不来使我心悠悠然思之曷何也何时能来望之也百尔君子不知德行不忮不求何用不臧郑曰女衆君子我不知人之德行何如者可谓德行毛曰忮害也朱曰求贪也毛曰臧善也张曰不忮不求是大夫妻言其夫也东莱曰妇人思其君子之切而知其未得归也于是复自解曰凡百君子我妇人不知孰为德行也但不忮害不贪求则何所用而不善虽久处军旅之间固未害也雄雉四章章四句匏有苦叶刺衞宣公也公与夫人并为淫乱郑曰夫人谓夷姜孔曰知非宣姜者以宣姜本适伋为公所要云雉鸣求其牡明是夷姜匏有苦叶济有深渉深则厉浅则揭毛曰匏谓之瓠瓠叶苦不可食也济渡也由滕以上为渉以衣渉水为厉谓带以上也揭褰衣也朱曰匏尚有叶是未有霜而成实之时济渡之处又有深渉未可以渡也毛曰遭时制宜如遇水深则厉浅则揭矣有弥济盈有鷕雉鸣济盈不濡轨雉鸣求其牡毛曰弥深也盈满也鷕雌雉声也由辀以上为轨欧阳曰毛氏谓走曰牝牡书牝鸡无晨岂为走兽乎古语通用济盈无不濡之理而渉者贪于必进自谓不濡又兴宣公贪于淫欲身蹈罪恶而不自知也雉鸣求其牡者又兴夫人不顾礼义而从宣公如禽兽之相求惟知雌雄为匹而无亲踈父子之别释文曰轨依𫝊意宜音犯案説文云轨车辙也从车九声龟美反轨车轼前也从车凡声音犯相乱故具论之雝雝鸣鴈旭日始旦士如归妻迨冰未泮毛曰雝雝鴈声和也纳采用鴈旭日始出谓大昕之时迨及泮散也郑曰昏礼自纳采至请期用昕亲迎用昏归妻使之来归于已谓请期也冰未泮正月中以前也二月中可以昏矣王曰古之于昏姻其求之不暴而节之以礼虽庶士亦然而况于人君乎招招舟子人渉卬否人渉卬否卬须我友毛曰招招号召之貌舟子舟人主济渡者卬我也人皆渉我友未至独待之而不渉朱曰以比男女必待配耦而相从东莱曰此诗刺宣公之淫乱然一章二章四章皆以物为比而不正言其事三章虽言昏礼特举士之归妻盖不欲斥言之而以小喻大也所谓主文而谲谏也匏有苦叶四章章四句谷风刺夫妇失道也衞人化其上淫于新昏而弃其旧室夫妇离絶国俗伤败焉朱曰皆述逐妇之辞也宣姜有宠而夷姜缢是以其民化之而谷风之诗作所谓一国之士系一人之本者如此习习谷风以阴以雨黾勉同心不宜有怒采葑采菲无以下体德音莫违及尔同死毛曰兴也习习和舒貌东风谓之谷风阴阳和而谷风至程曰阴阳交和则感阴而成雨夫妇之道当黾勉和同不宜有怨怒也盖和则夫妇之道成而室家正如阴阳和而成雨也毛曰葑须也菲芴也下体根茎也郑曰此二菜者蔓菁与葍之类也皆上下可食然而其根有美时有恶时采之者不可以根恶时幷弃其叶喻夫妇以礼义合颜色相亲亦不可以颜色衰弃其相与之礼程曰夫妇之道贵其有终德音好音也当期好音无违至于偕老行道迟迟中心有违不远伊迩薄送我畿谁谓荼苦其甘如荠宴尔新昏如兄如弟毛曰迟迟舒行貌违离也畿门内也荼苦菜也本草云荠味甘人取其叶作菹及羮亦佳毛曰宴安也程曰我行道而迟迟者中心念其有违乎此也朱曰今故夫之送我乃不远而甚迩郑曰送我裁于门内无恩之甚陈曰妇人从一而终今虽见弃犹有望其夫之情孔曰言人谁谓荼苦此之荼即其甘如荠又言安爱汝之新昏其恩如兄弟也泾以渭浊湜湜其沚宴尔新昏不我屑以毋逝我梁毋发我笱我躬不閲遑恤我后毛曰泾渭相入而清浊异说文曰湜水清见底郑曰小渚曰沚毛曰屑洁也逝之也梁所以捕鱼閲容也郑曰遑暇也程曰泾浊而渭清今泾反以渭为浊湜湜清貌视于浅处则见清波以为浊而其沚湜湜以言其惑而不得其正也朱曰宴安于新昏不以旧室为洁而与之也欧阳曰禁其新昏毋逝我梁毋发我笱言弃妻将去犹顾惜其家之物既而叹曰我身不容安得恤后事乎东莱曰泾新昏也渭旧室也泾渭既合则清浊易惑于洲渚浅处视之渭之清犹可见也诗人多述土风此衞诗而远引泾渭者盖泾浊渭清天下所共知者如云海咸河淡也就其深矣方之舟之就其浅矣泳之游之何有何亡黾勉求之凡民有丧匍匐救之毛曰方泭也泳潜行也朱曰浮水曰游郑曰言深浅者喻君子之家事无难易吾皆为之説文曰匍手行也匐伏地也程曰就其深以下陈其躬所为治家勤劳之事随事尽其心力而为之深则方舟浅则泳游不计其有与亡也强勉求为之耳不特如是治其家又周睦其邻里乡党莫不尽其道张曰皆妇人曲狥其夫之言不我能慉反以我为雠既阻我德贾用不售昔育恐育鞠及尔颠覆既生既育比予于毒毛曰慉养也鞠穷也郑曰及与也朱曰承上章言我于女家勤劳如此女既不我养而反以我为仇雠程曰惟其心既阻絶我之善故虽勤劳如是而不见取如贾之不售凡人所以憎而不知其善者由其心阻絶其善故也张曰昔育恐育鞠而下言昔者相与为生理惟恐其穷以及于颠覆今既生既育矣乃反比我于毒而弃之乎我有㫖蓄亦以御冬宴尔新昏以我御穷有洸有溃既诒我肄不念昔者伊余来塈毛曰㫖美御御也洸洸武也溃溃怒也程曰肄习也毛曰塈息也郑曰蓄聚美菜者以御冬月之无时也君子亦但以我御穷苦之时至于富贵则弃我如㫖蓄程曰诒我以武暴忿怒习而为常矣朱曰君子弃絶之曽不念我之来息时也追言其始见君子之时接礼之厚怨之深也谷风六章章八句式㣲黎侯寓于衞其臣劝以归也释文曰杜预云黎在上党壶关县苏曰今黎阳郑曰寓寄也黎侯为狄人所逐弃其国而寄于衞衞处之以二邑陈曰黎上党之东即古衞地衞之附庸也木瓜美齐衞人作也故其诗复为衞式㣲旄丘二诗黎臣作也而得为衞者黎㣲也而附庸于衞故也苏曰载驰泉水竹竿皆异国之诗而在衞者岂非以其为衞音欤记曰郑音好淫乱志宋音燕女溺志衞音趋数烦志齐音傲辟乔志盖诸国之音未有同者因衞作诗以为衞音如越舄之病而越吟亦人情之所必然也式㣲式㣲胡不归㣲君之故胡为乎中露尔雅曰式㣲式㣲者㣲乎㣲者也郑曰君何不归乎禁君留止于此之辞何其节之阔也衞之君臣何其多日而不见救也此诗本责衞君而但斥其臣可见优柔而不迫矣东莱曰葛始生其节蹙而密既长其节阔而疎黎人见葛之长感时之久而衞犹未见救尔何其处也必有与也何其久也必有以也朱曰处安处也与与国也以他故也因上章何多日也而言何其安处而不来意必有与国相俟而俱来耳又言何其久而不来意其或有他故而不得来耳诗之曲尽人情如此狐裘蒙戎匪车不东叔兮伯兮靡所与同毛曰大夫狐苍裘朱曰蒙戎乱貌言敝也东莱曰蒙戎狐裘之貌晋士蒍曰狐裘尨茸郑曰黎国在衞西今所寓在衞东毛曰无救患恤同也张曰狐裘蒙戎言人君仓皇奔告之意东莱曰黎侯所寓在衞东羇旅之久见衞之大夫过者甚多终莫有动心者故叹而言曰非衞大夫之车不来东也特无与我同患难者耳𤨏兮尾兮流离之子叔兮伯兮褎如充耳王曰𤨏细也尾末也黎侯之臣子流离失职故𤨏尾也毛曰褎盛服也郑曰充耳塞耳也言衞之诸臣颜色褎然如见塞耳无闻知也人之耳聋常多笑而已朱曰言黎之君臣流离𤨏尾若此其可怜也而衞之诸臣颜色褎然如塞耳而无闻何哉至是然后尽其辞焉然流离患难之余而其言之有序而不迫如此其人亦可知矣毛曰流离鸟也少好长丑段曰黎之于衞唇齿之邦也黎亡则衞及矣使衞能奋义兴师救灾恤邻非惟存黎抑足以固吾圉今乃坐视而不恤黎既不守衞其免乎其后卒有狄难是殆剥牀及肤者也衞失国而齐救之黎失国而衞不救知衞人之德齐桓者深则知黎人之责衞伯也当矣旄丘四章章四句简兮刺不用贤也衞之贤者仕于伶官皆可以承事王者也郑曰伶官乐官也伶氏世掌乐官而善焉故后世多号乐官为伶官简兮简兮方将万舞日之方中在前上处硕人俣俣公庭万舞郑曰简择也将且也毛曰以又曰赫赤貌渥厚渍也朱曰赭赤色也言其颜色之充盛也公言钖爵即仪礼燕饮而献工之礼也程曰此章又言才艺之美有力如虎才武也执辔如组艺也言其艺如此非在公庭见之也孔曰执籥秉翟而舞文舞也郑曰硕人容色赫然如厚傅丹君徒赐其一爵而已山有榛隰有苓云谁之思西方美人彼美人兮西方之人兮毛曰榛木名下湿曰隰苓大苦西方王室东莱曰周既东迁而衰每思其全盛之时文献之美也作诗者叹硕人之贤谓山则有榛隰则有苓惟西周然后有此等人物也云谁之思西方美人见硕人而慨然有怀西周之贤士大夫也彼美人兮西方之人兮指硕人也叹美其真西周之人而非今世之人也江左诸人喜言中朝名臣亦此意也陈曰简贤以具舞既舞而钖爵是以俳优蓄之也虽然君不吾用而茍焉以供舞宜去矣而顾以甚武之力甚文之伎甚盛之容相从于鄙事何也孟子曰往役义也往见不义也召之舞则舞其知往役之义欤故君子诎其身不诎其道辱于身不辱于礼猎较则可少贬则不可牧羊则可降节则不可简兮之贤其知此也欤黄曰周之士也贵秦之士也贱贵贱在周秦而不在士贤者而仕伶官非特为贤之耻而实衞之耻简兮三章章六句泉水衞女思归也嫁于诸侯父母终思归宁而不得故作是诗以自见也郑曰国君夫人父母在则归宁没则使大夫宁于兄弟杨曰衞女思归发乎情也其卒也不归止乎礼义也圣人着之于经以示后世使知适异国者父母终无归宁之义则能自克者知所处矣毖彼泉水亦流于淇有怀于卫靡日不思娈彼诸姬聊与之谋毛曰兴也泉水始出毖然流也娈好貌诸姬同姓之女朱曰言毖然之泉水则亦流于淇矣我之有怀于衞则亦无日而不思矣是以即诸姬而与之谋为归衞之计东莱曰诸姬非必俱嫁于此国盖有所思而欲与亲者谋乃人情之常非必真得相见也出宿于泲饮饯于祢女子有行远父母兄弟问我诸姑遂及伯姊毛曰泲地名祖而舎軷饮酒于其侧曰饯重始有事于道也祢地名父之姊妹称姑先生曰姊王曰泲祢盖父母之国地名欲归则又思嫁时出宿饮饯相与诀而之夫家朱曰追言其始嫁时已远其父母兄弟矣况今父母既终而复可归哉杜预左𫝊注衞女思归而不得故愿致问于姑姊出宿于干饮饯于言载脂载舝还车言迈遄臻于衞不瑕有害朱曰干言地名适衞所经之地也脂以脂膏涂其舝使滑泽也舝车轴也毛曰遄病臻至也郑曰瑕犹过也东莱曰还车犹言囘辕不必云嫁时所乘之车也不瑕有害谓归衞不为过差有害自恕之辞也我思肥泉兹之永叹思须与漕我心悠悠驾言出游以冩我忧毛曰所出同所归异为肥水郑曰兹此也自衞而来所渡水故思此而长叹思须与漕自衞而来所经邑故又思之既不得归宁且欲乘车出游以除我忧朱曰悠悠思之长也毛曰冩除也泉水四章章六句北门刺仕不得志也言衞之忠臣不得其志尔张曰此诗忠臣所自作也出自北门忧心殷殷终窭且贫莫知我艰已焉哉天实为之谓之何哉尔雅曰殷殷忧也李曰尔雅云窭贫也兼言之以见其贫之甚也张曰出自北门是游息偶出北门因有此言也诗怨则怨矣然归之于命曰已焉哉天实为之谓之何哉王事适我政事一埤益我我入自外室人交徧讁我已焉哉天实为之谓之何哉郑曰王事国有王命役使之事苏曰政事国之政事毛曰适之埤厚也讁责也朱曰王事既适我矣政事又一埤益我其劳如此而窭贫之甚室人无以自安而交徧讁我则其困于内外极矣王事敦我政事一埤遗我我入自外室人交徧摧我已焉哉天实为之谓之何哉释文曰敦韩诗云敦廹也毛曰遗加也摧沮也北门三章章七句北风刺虐也衞国并为威虐百姓不亲莫不相携持而去焉程曰序谓百姓不亲相携而去乃述当时之事然考诗之辞乃君子见几而作相招无及于祸乱者也君子全身远害唯恐去之不速故其辞廹切其虚其邪旣亟只且是也北风其凉雨雪其雱惠而好我携手同行其虚其邪旣亟只且毛曰兴也北风寒凉之风雱盛貌惠爱也程曰虚寛貌邪缓也雍容之状毛曰亟急也程曰只且辞也苏曰北风而又雨雪其虐甚矣朱曰言衞之君臣威虐已甚将与其所好去而避之郑曰邪读如徐其威仪虚徐也程曰言尚可寛容徐缓乎既急也哉北风其喈雨雪其霏惠而好我携手同归其虚其邪既亟只且毛曰喈疾貌霏甚貌归归有德也莫赤匪狐莫黒匪乌惠而好我携手同车其虚其邪旣亟只且程曰同车亦偕行耳但卒章辞意益迫切同车有已驾之意莫赤者匪狐乎莫黒者匪乌乎以其色则知其物矣岂难辨哉观其为政之道则知暴虐祸难将及于人矣东莱曰惠而好我携手同行盖泉涸鱼相与处于陆相喣以湿相濡以沫之时也同车不必指贵者特协韵耳北风三章章六句静女刺时也衞君无道夫人无德静女其姝俟我于城隅爱而不见搔首踟蹰毛曰静贞静也女德贞静而有法度乃可説也姝美色也张曰后宫西北邃城隅俟我幽闲念彼姝静女其变贻我彤管彤管有炜説怿女美毛曰既有静徳又有美色又能遗我以古人之法可以配人君也古者后夫人必有女史彤管之法史不记过其罪杀之后妃羣妾以礼御于君所女史书其日月授之环以进退之生子月辰则以金环退之当御者以银环进之着于左手旣御着于右手事无大小记以成法炜赤貌朱曰此女之美又可説怿皆愿见之词也自牧归荑洵美且异匪女之为美美人之贻毛曰牧田官也郑曰洵信也张曰自牧归荑牧牧地也不耕种之地则多草木根芽如甸人供菓蓏之属因以赠夫人也归荑以备虀菹供豆实东莱曰此诗刺衞君无道夫人无徳故述古者贤君贤妃之相与一章言贤妃有徳有容事其君子逡巡待唱于后宫幽闲之地盖静之至也爱而不见则搔首踟蹰犹关雎求之不得寤寐思服盖思之切也横渠谓后宫西北乃城隅必有所据当考二章言贤妃贻以彤管女史之法盖彤管之光华与其容色之美皆可悦怿则所悦者不専以其色也三章之义难通横渠之説差近大过九二枯杨生稊郑康成易作荑然则所谓荑者凡草木根芽皆是非独茅也田官献新物于君所归之荑信芳美而且异于常乃用之以答彤管之赠盖所以赠之者非其女色之为美亦惟徳美之人是贻耳静女三章章四句新台刺衞宣公也纳伋之妻作新台于河上而要之国人恶之而作是诗也毛曰伋宣公之世子孔曰此时伋妻盖自齐始来未至于衞而公于河上为新台待其至新台有泚河水弥弥燕婉之求籧篨不鲜尔雅曰四方而髙曰台毛曰泚鲜明貌孔曰言河水者表作台之处也毛曰弥弥盛貌燕安婉顺也籧篨不能俯者孔曰鲜王肃曰少也曽曰籧篨戚施皆恶疾之不能为人者也宣公之行非复人理尚可谓之人欤燕婉是求而得此匪人深恶之之辞也郑曰伋之妻来嫁于衞本求燕婉之人谓伋也反得籧篨谓宣公也新台有洒河水浼浼燕婉之求籧篨不殄毛曰洒髙峻也浼浼平地也殄絶也鱼网之设鸿则离之燕婉之求得此戚施毛曰言所得非所求也戚施不能仰者东莱曰籧篨戚施盖国人恶宣公而以恶疾指之不能俯者籧篨之疾证不仰者戚施之疾证非于此取义也新台三章章四句二子乗舟思伋寿也卫宣公之二子争相为死国人伤而思之作是诗也二子乗舟汎汎其景愿言思子中心养养毛曰宣公为伋取齐女而美公夺之生寿及朔朔与其母愬伋于公公令伋之齐使贼先待于隘而杀之寿知之以告伋使去之伋曰君命也不可以逃寿窃其节而先徃贼杀之伋至曰君命杀我寿有何罪贼又杀之孔曰汎汎然见其影之去郑曰愿念也毛曰养养然忧不知所定苏曰自衞适齐必涉河国人伤其往而不返汎汎然徒见其景欲救之不可得是以思之养养然二子乗舟汎汎其逝愿言思子不瑕有害毛曰逝往也王曰死非其所不得为无瑕陷父于不义不得为无害虽然其心岂有他哉故诗人怨之曰不瑕有害惟其能不瑕有害也是以怨之云尔二子乗舟二章章四句邶国十九篇七十二章三百六十三句毛诗集解卷三段氏毛诗集解卷四钦定四库全书毛诗集解卷四宋段昌武撰鄘説柏舟共姜自誓也衞世子共伯蚤死其妻守义父母欲夺而嫁之誓而弗许故作是诗以絶之郑曰共姜妇人从夫谥范曰衰乱之世淫风大行共姜得礼之正而能守义故以首鄘风汎彼柏舟在彼中河髧彼两髦实维我仪之死矢靡它母也天只不谅人只毛曰兴也中河河中髧两髦之貌髦者髪至眉子事父母之饰仪匹也矢誓靡无之至也至已之死信无他心谅信也郑曰舟在河中犹妇人之在夫家是其常处两髦之人谓共伯也实是我之匹故我不嫁也朱曰告其母而质之于天曰何其不信我也序所谓誓而不许者如此汎彼柏舟在彼河侧髧彼两髦实维我特之死矢靡慝母也天只不谅人只毛曰特匹也慝邪也王曰以再嫁为慝则其絶之甚矣释文曰特韩诗作直云相当值也东莱曰史记载共伯釐侯世子釐侯已𦵏武公袭攻共伯共伯入釐侯羡自杀按武公在位五十五年国语又称武公年九十有五犹箴儆于国计其初即位其齿盖已四十余矣使果弑共伯而篡立则共伯见弑之时其齿又加长于武公安得谓之蚤死乎髦者子事父母之饰诸侯既小歛则脱之史记谓釐侯已𦵏而共伯自杀则是时共伯旣脱髦矣诗安得犹谓之髧彼两髦乎是共伯未尝有见弑之事武公未尝有篡弑之恶也柏舟二章章七句墙有茨衞人刺其上也公子顽通乎君母国人疾之而不可道也郑曰宣公卒恵公㓜其庶子顽烝于恵公之母生子五人齐子戴公文公宋枑夫人许穆夫人墙有茨不可埽也中冓之言不可道也所可道也言之丑也毛曰茨蒺藜也欲埽去之反伤墙也东莱曰前汉梁王共𫝊听闻中冓之言注应劭曰中冓材构在堂之中也颜师古曰构谓舎之交积材木也应説似之当从应劭颜师古説盖阃内隠奥之处也中冓之言若曰闺门之言也郑曰中冓之言谓顽与夫人淫昏之语范曰埽之则伤墙道之则伤君必不得已而道之则不可复详必不得已而详之则不可复读诗人之意本不欲道疾之而不能不道既道而复以为耻又悔而相戒也墙有茨不可襄也中冓之言不可详也所可详也言之长也毛曰襄除也朱曰详详言之也不欲言故託以长墙有茨不可束也中冓之言不可读也所可读也言之辱也毛曰束而去之朱曰读诵言也杨曰公子顽通乎君母闺中之言至不可读其污甚矣圣人何取焉而着之于经也盖自古淫乱之君自谓祕密于闺门之中世无得而知者故自肆而不反圣人所以着之于经使后世为恶者知虽闺中之言亦无隠而不彰也其为训戒深矣墙有茨三章章六句君子偕老刺衞夫人也夫人淫乱失事君子之道故陈人君之徳服饰之盛宜与君子偕老也郑曰宣公夫人惠公之母也人君小君也君子偕老副筓六珈委委佗佗如山如河象服是宜子之不淑云如之何朱曰君子其夫也偕老言偕生而偕死也妇人夫死称未亡人言待死也今宣姜夫死而淫是失偕老之义矣毛曰副者后夫人之首饰编髪为之笄衡笄也珈笄饰之最盛者所以别尊卑朱曰委委佗佗雍容自得之貌孔曰宣姜行歩有仪其举动之貌如山如河郑曰象服者谓褕翟阙翟也人君之象服则舜所云予欲观古人之象日月星辰之属服饰如是而为不善当如之何玼兮玼兮其之翟也鬒髪如云不屑髢也玉之瑱也象之揥也扬且之晳也胡然而天也胡然而帝也毛曰玼鲜盛貌翟褕翟阙翟也鬒发黑髪也如云言美长也屑洁也郑曰髢髲也不洁者不用髲为善毛曰瑱塞耳也揥所以摘发也扬眉上广朱曰且语助也毛曰晳白晳朱曰胡然而天胡然而帝言其服饰容貌之美见者惊犹鬼神也瑳兮瑳兮其之展也蒙彼绉絺是绁袢也子之清扬扬且之颜也展如之人兮邦之媛也説文曰瑳玉色鲜白也毛曰礼有展衣者以白縠为衣曹曰三翟之次鞠衣黄丧服也展衣白以礼见王及宾客之服也其首服则服编褖衣黒御于王及燕居之服其首服则次毛曰蒙覆也絺之靡者为绉是当暑袢延之服也郑曰绉絺絺之蹙蹙者展衣夏则里衣绉絺以礼见于君及宾客之盛服也毛曰清视清明也扬广扬而颜角丰满展诚也善女为媛东莱曰一章之末云子之不淑云如之何责之也二章之末云胡然而天也胡然而帝也问之也三章之末云展如之人兮邦之媛也惜之也辞益婉而意益深矣君子偕老三章一章七句一章九句一章八句桑中刺奔也衞之公室淫乱男女相奔至于世族在位相窃妻妾期于幽远政散民流而不可止乐记曰郑衞之音乱世之音也比于慢矣桑间濮上之音亡国之音也其政散其民流诬上行私而不可止也前汉地理志云衞地有桑间濮上之阻男女亦亟聚㑹声色生焉张曰郑衞地濵大河沙地土薄故其人气轻浮其地平下故其人质柔弱其地肥饶不费耕耨故其人心怠堕其人情性如此其声音亦然故闻其乐使人如此懈慢也东莱曰桑中溱洧诸篇㡬于劝矣夫子取之何也曰诗之体不同有直刺之者新台之类是也有㣲讽之者君子偕老之类是也有铺陈其事不加一辞而意自见者此类是也或曰后世狭邪之乐府冒之以此诗之序岂不可乎曰仲尼谓诗三百一言以蔽之曰思无邪诗人以无邪之思作之学者亦以无邪之思观之闵惜惩创之意𨼆然自见于言外矣或曰乐记所谓桑间濮上之音安知非即此篇乎曰诗雅乐也祭祀朝聘之所用也桑间濮上之音郑衞之乐也世俗之所用也雅郑不同部其来尚矣战国之际魏文侯与子夏言古乐新乐齐宣王与孟子言古乐今乐盖皆别而言之虽今之世太常教坊各有司局初不相乱况上而春秋之世宁有编郑衞乐曲于雅音中之理乎桑中溱洧诸篇作于周道之衰其声虽已降于烦促而犹止于中声荀卿独能知之其辞虽近于讽一劝百犹止于礼义太序独能知之仲尼录之于经所以谨世变之始也借使仲尼之前雅郑果尝尨杂自衞反鲁正乐之时所当正者无大于此矣唐明皇令胡部与郑衞之音合奏谈俗乐者尚非之曾谓仲尼反使雅郑合奏乎论语答颜子之问廼孔子治天下之大纲也于郑声亟欲放之岂有删诗示万世反收郑声以备六艺乎朱曰或者以为刺诗之体固有铺陈其事不加一辞而闵惜惩创之意自见于言外者此类是也岂必谯让质责然后为刺也哉此説不然夫诗之为刺固有不加一辞而意自见者清人猗嗟之属是已然尝试玩之则其赋之人犹在所赋之外而词意之间犹有宾主之分岂有将欲刺人之恶乃反自为彼人之言以䧟其身于所刺之中而不自知也哉其必不然也明矣又况此等之人安于为恶其于此等之诗计其平日固已自其口出而无惭矣又何待吾之铺陈而后始知其平日所为如此亦畏吾之闵惜而遂幡然遽有惩创之心耶以是为刺不惟无益殆恐不免于鼓之舞之而反以劝其恶也或者又曰诗三百篇皆雅乐也祭祀朝聘之所用也桑间濮上之音郑衞之乐也世俗之所用也雅郑不同部其来尚矣夫子答颜渊之问于郑声亟欲放而絶之岂其删诗乃录淫奔者之辞而使之合奏于雅乐之中乎亦不然也雅者二雅是也郑者缁衣以下二十一篇是也衞者邶鄘衞三十九篇是也桑间衞之一篇桑中是也二南雅颂祭祀朝聘之所用也郑衞桑濮里巷狭邪之所歌也夫子于郑衞盖深絶其声于乐以为法而严立其辞于诗以为戒如圣人固不语乱而春秋所纪无非乱臣贼子之事盖不如是无以见当时风俗事变之失而垂鉴戒于后世故不得已而存之所谓道并行而不相悖者也今不察此乃欲为之讳其郑衞桑濮之实而文之以雅乐之名又欲从而奏之宗庙之中朝廷之上则未知其将以荐之于何等之鬼神用之于何等之宾客而于圣人为邦之法又岂不为阳守而阴叛之耶其亦误矣曰然则大序所谓止乎礼义夫子所谓思无邪者又何谓邪曰大序指柏舟绿衣泉水竹竿之属而言以为多出于此耳非谓篇篇皆然而桑中之属亦止乎礼义也夫子之言正谓其有邪正美恶之杂故特言此以明其皆可以惩恶劝善而使人得其情性之正尔非以桑中之类亦以无邪之思作之也曰荀卿所谓诗者中声之所止太史公亦谓三百篇者夫子皆弦歌之以求合于韶武之㫖何耶曰荀卿之言固为正经而发若史迁之説则亦恐未足为据也岂有哇淫之曲而可以强合于韶武之音邪段曰晦庵序读诗记云如雅郑邪正之云者或不免有所更定则伯恭反不能不置疑于其间熹窃惑之方将相与反复其説以求真是之归而伯恭父已下世矣爰采唐矣沫之乡矣云谁之思美孟姜矣期我乎桑中要我乎上宫送我乎淇之上矣毛曰爰于也唐蒙菜名沫衞邑姜姓也言世族在位皆有是恶行桑中上宫所期之地淇水名也刘曰采唐采麦采葑者欲适幽远行其淫乱不敢正名而託之以采唐也爰采麦矣沫之北矣云谁之思美孟弋矣期我乎桑中要我乎上宫送我乎淇之上矣毛曰弋姓也爰采葑矣沫之东矣云谁之思美孟庸矣期我乎桑中要我乎上宫送我乎淇之上矣郑曰葑蔓菁毛曰庸姓也桑中三章章七句鹑之奔奔刺衞宣姜也衞人以为宣姜鹑鹊之不若也范曰宣姜之恶不可胜道也国人疾而刺之或远言焉或切言焉远言之者君子偕老是也切言之者鹑之奔奔是也衞诗至此而人道尽天理灭矣国从而亡故次之以定之方中美文公而衞复兴焉鹑之奔奔鹊之彊彊人之无良我以为兄郑曰奔奔彊彊言其居有常匹飞则相随毛曰良善也兄谓君之兄鹊之彊彊鹑之奔奔人之无良我以为君毛曰君国小君鹑之奔奔二章章四句定之方中美衞文公也衞为狄所灭东徙渡河野处漕邑齐枑公攘戎狄而封之文公徙居楚丘始建城市而营宫室得其时制百姓说之国家殷富焉朱曰按春秋𫝊懿公九年冬狄人入衞懿公败死宋桓公迎衞之遗民立宣姜子申以庐于漕是为戴公是年戴公卒立其弟燬是为文公于是齐桓公城楚丘而迁衞焉文公大布之衣大帛之冠务财训农通商惠工敬教劝学授方任能元年革车三十乘季年乃三百乘孔曰郑志答张逸问曰楚丘在济河间疑在今东郡界衞本河北至懿公灭乃东徙渡河野处漕邑则在河南矣楚丘与漕不甚相远亦河南明矣曹曰漕即汉之东郡白马县在唐属滑州楚丘即唐滑州之衞南县也段曰百姓说之非但为不妨农不广费等事奔走寄寓之际招集还定之余卓然便有规为久远气象民心慰借当如之何所以説也定之方中作于楚宫揆之以日作于楚室树之榛栗椅桐梓漆爰伐琴瑟朱曰定北方营室星也此星昏而正中夏正十月也于是时可以营制宫室故谓之营室毛曰楚宫楚丘之宫揆度也揆日出入以知东西南视定北凖极以正南北又曰室犹宫也释文曰榛木丛生而似梓实如小栗毛曰椅梓属朱曰桐梧桐陆玑曰楸之疏理白色而生子者为梓朱曰漆木有液黏黒可饰器物东莱曰爰于也他日于此伐琴瑟范曰是诗美其新造而志于永久升彼虚矣以望楚矣望楚与堂景山与京降观于桑卜云其吉终焉允臧王曰虚者若左氏所谓有莘之虚是也朱曰楚楚丘毛曰楚丘有堂景邑山大山京髙丘也朱曰桑木名叶可饲蚕毛曰龟曰卜允信臧善也建国必卜之郑曰登虚以望楚丘及其丘山审其髙卞所依倚朱曰既得其处于是下而观焉则又多桑而宜蚕东莱曰升彼虚矣以领畧其大势降观于桑以细察其土宜张曰人谋既尽而后参以卜筮王曰卜言吉于是遂建城市而营宫室也终然允臧言今信善如卜所言也朱曰此章本其始之望景观卜而言以至于终而果获其善也灵雨旣零命彼倌人星言夙驾説于桑田匪直也人秉心塞渊騋牝三千郑曰灵善也毛曰零落也倌人主驾者苏曰见星而驾释文曰説舎也毛曰秉操也郑曰塞充实也渊深也毛曰马七尺曰騋騋马与牝马也朱曰言方春时雨旣降而农桑之务作文公于是命主驾者晨起驾车亟往而劳劝之诗人因言非独此人诚实而渊深其所蓄之騋牝亦三千矣苏曰富彊之业必深厚者为之非轻扬浅薄者之所能致王曰言国君之富者宜以马也曹曰此侈大之辞耳而先儒每以名数求之是以其説多不通程曰一章原建国之事次章方言相土度地之初属文之势然也今文首言其事然后原其初者多矣既度其可然后卜以决之卜洛亦然古人之为皆如是也人谋臧则龟筮从矣卒章叙其勤劳以致殷富定之方中三章章七句蝃蝀止奔也衞文公能以道化其民淫奔之耻国人不齿也李曰止奔者言能止当时淫奔之风也文公能以道化其民而民知止于礼义国人皆言淫奔为可耻所以不与之齿列也蝃蝀在东莫之敢指女子有行远父母兄弟毛曰蝃蝀虹也程曰蝃蝀阴阳气之交映日而见故朝西而暮东在东者阴方之气就交于阳也夫阳唱阴和男行女随乃理之正今阴来交阳人所丑恶故莫敢指之女子之奔犹蝃蝀之东人所丑也郑曰女子有行远父母兄弟妇人生而有适人之道何忧于不嫁而为淫奔之过乎恶之甚东莱曰女子有行远父母兄弟此诗及泉水竹竿辞同而意不同此诗盖国人疾淫奔者言女子终当适人非久在家者何为而犯礼也泉水竹竿盖衞女思家言女子分当适人虽欲常在父母兄弟之侧有所不可得也一则欲常居家而不可得一则欲亟去家而不能得其善恶可见矣朝隮于西崇朝其雨女子有行远兄弟父母程曰朝隮于西乃阳方之气来交于阴则理之顺毛曰崇终也从旦至食时为崇朝范曰朝隮于西阳感阴也阳感阴则是阳为倡而阴从之也故崇朝其雨此阴阳之相应也女子有行远父母兄弟亦犹是矣乃如之人也怀昏姻也大无信也不知命也毛曰乃如是淫奔之人也程曰人虽有欲苟惟欲之从则人道废而入于禽兽矣女子以不自失为信所谓贞信之教违背其父母可谓无信矣命正理也以道制欲则能顺命蝃蝀三章章四句相鼠刺无礼也衞文公能正其羣臣而刺在位承先君之化无礼仪也相鼠有皮人而无仪人而无仪不死何为毛曰相视也郑曰仪威仪也陈曰鼠卑污可恶之物犹有皮齿体以全其形今汝在位反无礼仪而不如鼠朱曰人而无仪则其不死亦何为哉相鼠有齿人而无止人而无止不死何俟郑曰止容止孝经曰容止可观相鼠有体人而无礼人而无礼胡不遄死毛曰体肢体也遄速也东莱曰相鼠之恶无礼何其如是之甚也盖溺于淫乱之俗不如是不足以自拔也疾恶不深则迁善不力相鼠三章章四句干旄美好善也衞文公臣子多好善贤者乐告以善道也王曰以素丝组马以好贤者臣子之好善也人君之好善则非特如此必与之食天禄共天位焉柏舟之仁人见愠于羣小以至于觏闵受侮者以顷公故也然则文公之臣子好善如此亦以文公故也故曰一国之事系一人之本谓之风朱曰衞本以淫风乱无礼不乐善道而亡今人心危惧正惩创往事兴起善端时也故其为诗如此盖所谓生于忧患死于安乐者小序之言疑亦有所本孑孑干旄在浚之郊素丝纰之良马四之彼姝者子何以畀之朱曰孑孑特出之貌孔曰干之首有旄有羽旄者牛尾也羽夏翟之羽也其下有旒縿毛曰浚卫邑尔雅曰邑外谓之郊毛曰纰所以织组也王曰素丝为组所以带马良马所以好贤者也朱曰四之两服两骖妹美也子指卫之臣子卑与也程曰卿大夫建旗而来就浚之郊礼下贤者朱曰此设为贤者之言言卫之卿大夫建干旄驾四马来浚之郊其礼意之盛如此徳又甚美欲有所咨问于我我将何以畀之乎惟恐无以副其意心诚爱之厚之至也孑孑干旟在浚之都素丝组之良马五之彼姝者子何以予之毛曰鸟隼曰旟下邑曰都王曰纰之以为组孑孑干旌在浚之城素丝祝之良马六之彼姝者子何以告之毛曰析羽为旌朱曰析翟羽设于旌竿之首也毛曰城都城祝织也程曰马四至于五六马之益多见其礼之益加也郊野外都邑城国中好贤益笃则贤者益至不好贤则士益远遯也黄曰贤者岂动心于币马之隆杀哉其尊徳乐道不如是不足与有为也段曰权舆四簋而至于无余干旄四马而至于六之好贤之诚盛衰可见矣干旄三章章六句载驰许穆夫人作也闵其宗国颠覆自伤不能救也衞懿公为狄人所灭国人分散露于漕邑许穆夫人闵衞之亡伤许之小力不能救思归唁其兄又义不得故赋是诗也孔曰许穆夫人公子顽烝于宣姜所生也兄戴公朱曰露于漕邑未有宫室而庐居也范曰先王制礼父母没则不得归宁者义也虽国灭君死不得往赴焉义重于亡故也载驰载驱归唁衞侯驱马悠悠言至于漕大夫跋涉我心则忧毛曰载辞也弔失国曰唁悠悠远貌漕衞东邑草行曰跋水行曰涉范曰载驰载驱急也言至于漕思之也朱曰夫人父母不在当使大夫宁其兄弟夫人欲自归唁其兄弟而託不欲劳其大夫之跋涉也旣不我嘉不能旋反视尔不臧我思不远郑曰嘉善也尔许人也臧善也东莱曰许人旣不以我归衞则我亦不能旋反于衞矣为许人者盍亦视尔父子兄弟之间有灾患不臧其心如之何则我之思不远矣既不我嘉不能旋济视尔不臧我思不閟朱曰济渡也自许归衞必有所渡之水也毛曰閟闭也东莱曰不閟谓晓然易见初不閟也陟彼阿丘言采其蝱女子善怀亦各有行许人尤之衆穉且狂毛曰偏髙曰阿丘蝱贝母也升至偏髙之丘采其蝱者将以疗疾曽曰善怀犹善思也女子之于怀思甚于男子毛曰行道也朱曰将欲升髙望远以抒忧想之情言采其蝱以疗郁结之疾东莱曰女子善怀亦各有行言女子虽多怀思然今之所以迫切者亦各有道他人不知则以为女子情性之常而尤之也衆穉且狂非真指许人以为穉狂盖言我忧患如此之迫切彼方且尤我之归意者衆人其㓜穉乎其狂惑乎不然何其不相体悉不识缓急一至于是也我行其野芃芃其麦控于大邦谁因谁极大夫君子无我有尤百尔所思不如我所之毛曰愿行衞之野麦芃芃然方盛长朱曰控持而告之也因如因魏庄子之因毛曰极至也朱曰言我将行其野涉芃芃之麦而控告于大邦然未知其将何所因而何所至乎虽大夫君子为我思所以处此者百方然不如使我得自尽其心之为愈也载驰五章一章六句二章章四句一章六句一章八句鄘国十篇三十章百七十六句毛诗集解卷四段氏毛诗集解卷五钦定四库全书毛诗集解卷五宋段昌武撰衞国风毛诗集解卷五段氏毛诗集解卷六钦定四库全书毛诗集解卷六宋段昌武撰王朱曰王谓周东都洛邑王畿方六百里在豫州太华外方之间北得河阳渐冀州之南周初文居丰武居镐成王时周公始营洛为时㑹诸侯之所以其土中四方来者道里均故也自是谓丰镐为西都而洛邑为东都至幽王嬖褒姒生伯服废申后及太子宜宜奔申申侯怒与犬戎攻宗周弑幽王于戏晋文侯郑武公迎宜于申而立之是为平王徙居东都王城于是王室遂卑与诸侯无异其地在今河南府及怀孟等州黍离闵宗周也周大夫行役至于宗周过故宗庙宫室尽为禾黍闵周室之颠覆彷徨不忍去而作是诗也彼黍离离彼稷之苗行迈靡靡中心摇摇知我者谓我心忧不知我者谓我何求悠悠苍天此何人哉毛曰彼彼宗庙宫室説文曰黍禾属而黏者也以大暑而种故谓之黍或曰黍可为酒孔曰离离垂也尔雅曰粢稷也孔曰黍言离离稷言苗则是黍秀稷未秀毛曰迈行也靡靡犹迟迟也孔曰摇摇是心忧无所附着之意楚威王谓苏秦曰寡人心摇摇然如悬旌而无所薄郑曰知我者知我之情谓我何求怪我久留不去毛曰悠悠远意苍天以体言之尊而君之则称皇天元气广大则称昊天仁覆闵下则称旻天自上降监则称上天据远视之苍苍然则称苍天李曰周大夫唿天而愬曰致此者何人哉盖含蓄其辞不欲指斥其人也彼黍离离彼稷之穗行迈靡靡中心如醉知我者谓我心忧不知我者谓我何求悠悠苍天此何人哉毛曰穗秀也诗人自黍离离见稷之穗故歴道其所更见中心如醉醉于忧也彼黍离离彼稷之实行迈靡靡中心如噎知我者谓我心忧不知我者谓我何求悠悠苍天此何人哉毛曰自黍离离见稷之实元城刘曰人之情于忧乐之事初遇之则其心变焉次遇之则心微变三遇之则其心如常矣此常人之情也至于君子忠厚之情则不然其行役往来固非一见也初见稷之苗矣又见稷之穗矣又见稷之实矣而所感之心始终如一不少变而愈深此则诗人之意也孔曰噎者咽喉闭塞之名言忧深不能喘息如噎然黍离三章章十句君子于役刺平王也君子行役无期度大夫思其危难以风焉孔曰平王宜臼幽王子东莱曰考经文不见思其危难以风之意君子于役不知其期曷至哉鸡栖于埘日之夕矣羊牛下来君子于役如之何勿思毛曰凿墙而栖曰埘朱曰君子之行役不知其还反之期且今亦何所至哉鸡则栖于埘矣日则夕矣羊牛则下来矣郑曰言畜产出入尚有期节至于行役者乃反不也朱曰虽欲使我之不思不可得也君子于役不日不月曷其有佸鸡栖于桀日之夕矣羊牛下括君子于役茍无饥渴毛曰佸㑹也鸡栖于杙为桀括至也郑曰茍且也朱曰君子行役之久不可计以日月而又不知其何时可以来㑹也亦庶几其免于饥渴而已矣君子于役二章章八句君子阳阳闵周也君子遭乱相招为禄仕全身远害而已朱曰君子当衰世知道之不行为贫而仕亦免死而已所以辞尊居卑辞富居贫岂恶富贵而不居哉诚以处其尊与富则任其责位卑者言责不加焉是以相招为禄仕虽役于伶官之贱而阳阳自得若有所乐乎此者其全身远害之计深矣虽非圣贤出处之正然比于不自量其力不足而昧于营利以没身者岂不贤哉观是诗则周室下衰无可复振之理可知其为闵周也段曰井田之法行不惟圭田以养㢘而下亦受田以自养今遭乱之君子而拳拳于为禄则在民之田或有无之者矣不然君子有可养生何至此哉井田亦渐废矣君子阳阳左执簧右招我由房其乐只且苏曰阳阳自得也程曰阳阳陶陶皆不任忧责全身自乐而已君子居乱世如是毛曰簧笙也郑曰我者君子之友自谓也由从也招我欲使我从之于房中俱在乐官也毛曰国君有房中之乐朱曰只且语助声苏曰君子以贱为乐则其贵者不可居也虽有贵位而君子不居则周不可辅矣此所以为闵周也君子陶陶左执翿右招我由敖其乐只且程曰陶陶自乐之状孔曰翿舞者所持纛也郑曰敖者燕舞之位君子阳阳二章章四句扬之水刺平王也不抚其民而远屯戍于母家周人怨思焉程曰诸侯有患天子命保衞之亦宜也平王独私其母家尔非有王者保天下之心人怨宜也况天子当使方伯邻国共保助之扬之水不流束薪彼其之子不与我戍申怀哉怀哉曷月予还归哉张诗曰扬水悠扬缓不流不漂蒲楚弱堪忧谈诗若作奔湍解王郑诸篇未易求欧阳曰扬之水不流束薪犹东周政衰不能召发诸侯独使周人远戍久而不得代耳彼其之子周人谓他诸侯国人之当戍者也郑曰平王母家申国姜姓在陈郑之南迫于彊楚而数见侵伐王是以戍之朱曰思之哉思之哉何月而得还也扬之水不流束楚彼其之子不与我戍甫怀哉怀哉曷月予还归哉毛曰楚水也甫诸姜也孔曰言甫许者以其俱为姜姓既重章以变文因借甫许以言申其实不戍甫许也六国时秦赵同为嬴姓史记汉书多谓秦为赵亦此类也扬之水不流束蒲彼其之子不与我戍许怀哉怀哉曷月予还归哉毛曰蒲草也许诸姜也扬之水三章章六句中谷有蓷闵周也夫妇日以衰薄㐫年饥馑室家相弃尔范曰世治则室家相保者上之所养也世乱则男女相弃者上之所残也其使之也勤其取之也厚则夫妇日以衰薄而㓙年不免于离散矣伊尹曰匹夫匹妇不获自尽民主罔与成厥功故诗人举一物失所而知王政之恶一女见弃而知人民之困以为政荒民散将无以为国矣中谷有蓷暵其干矣有女仳离嘅其叹矣嘅其叹矣遇人之艰难矣毛曰兴也蓷鵻也孔曰暵燥也毛曰仳别也程曰蓷谷中所生之物待隂润而后能生故暵则干矣兴夫妇乐嵗则能相保㐫年则至相弃也郑曰嘅然而叹自伤遇君子之穷厄曽曰㐫年而遽相弃背盖衰薄之甚者然诗人乃曰遇斯人之艰难遇斯人之不淑而无怨怼过甚之辞焉厚之至也中谷有蓷暵其修矣有女仳离条其歗矣条其歗矣遇人之不淑矣陈曰修长茂者也长茂者为所暵毛曰条条然歗也程曰歗长吟也悲恨深于叹矣郑曰淑善也董曰古之伤死者之辞曰如何不淑东莱曰古者谓死丧饥馑皆曰不淑盖以吉庆为善事㐫祸为不善事虽今人语犹然中谷有蓷暵其湿矣有女仳离啜其泣矣啜其泣矣何嗟及矣苏曰及其甚也则虽生于湿者亦不免也毛曰啜泣貌苏曰泣者穷之甚也东莱曰啜其泣矣何嗟及矣言事已至此末如之何也中谷有蓷三章章六句兎爰闵周也桓王失信诸侯背叛搆怨连祸王师伤败君子不乐其生焉孔曰桓王林平王孙朱曰按左𫝊郑武公为平王卿士王贰于虢郑伯怨王王曰无之故周郑交质桓王即位将卒畀虢公政郑祭足帅师取温之麦又取成周之禾五年王遂夺郑伯政郑伯不朝王以诸侯伐郑郑伯御之战于繻葛王卒大败祝耼射王中肩有兎爰爰雉离于罗我生之初尚无为我生之后逢此百罹尚寐无吪毛曰爰爰缓意鸟网为罗郑曰尚庶几也毛曰罹忧吪动也朱曰为此诗者盖及见西周之盛故曰方我生之初天下尚无事及我生之后而逢时之多难如此郑曰寐不欲动无所乐生之甚东莱曰孟子曰雉兎者往焉盖采捕于野者多得雉兎因以名之此诗亦因所见而为比也兎之大以比诸侯雉之小周人以自比也言诸侯之背叛者恣雎自如而周人反受其祸也有兎爰爰雉离于罦我生之初尚无造我生之后逢此百忧尚寐无觉毛曰罦覆车也造为也有兎爰爰雉离于罿我生之初尚无庸我生之后逢此百㐫尚寐无聪毛曰罿罬也庸用也聪闻也兎爰三章章七句葛藟王族刺平王也周室道衰弃其九族焉郑曰九族者据已上至髙祖下及𤣥孙之亲緜緜葛藟在河之浒终远兄弟谓他人父谓他人父亦莫我顾毛曰兴也緜緜长不絶之貌左𫝊曰葛藟犹能庇其本根毛曰水厓曰浒胡曰周南云葛之覃兮施于中谷又云南有樛木葛藟累之邶风云旄丘之葛兮何诞之节兮唐风云葛生蒙楚蘝蔓于野大雅云莫莫葛藟施于条枚然则葛也藟也必生于山谷丘野之地延蔓于草木条枚之上不生于河浒水厓生不得其地则失物之性也东莱曰葛藟生非其地犹宗族失所依也王曰谓他人父谓他人母谓他人昆所谓不爱其亲而爱他人李曰王既以他人为父亦无顾我之意我九族也緜緜葛藟在河之涘终远兄弟谓他人母谓他人母亦莫我有毛曰涘厓也郑曰有识有也緜緜葛藟在河之漘终远兄弟谓他人昆谓他人昆亦莫我闻孔曰尔雅云夷上洒下曰漘郭云厓上平坦而下水深者为漘毛曰昆兄也李曰不与我相闻知也葛藟三章章六句采葛惧谗也彼采葛兮一日不见如三月兮毛曰兴也葛所以为絺绤也事虽小一日不见于君已惧于谗矣苏曰朝有谗人则下不敢有所为李曰人之谮人多因其不见则乘间而谗之孔曰既以葛萧艾为喻因以月秋嵗为次也设文各从其韵也不由事大忧深也彼采萧兮一日不见如三秋兮毛曰萧所以共祭祀孔曰三秋设言三春三夏其义亦同取其韵耳彼采艾兮一日不见如三嵗兮毛曰艾所以疗疾东莱曰毛氏所谓事虽小盖通三章言之葛之为絺绤萧之共祭祀艾之疗疾特训释三物见采之由不于此取义也郑氏所笺失𫝊意矣采葛三章章三句大车刺周大夫也礼义陵迟男女淫奔故陈古以刺今大夫不能听男女之讼焉东莱曰此诗所谓陈古其犹在于文武成康之后欤盖惟能止其奔未能革其心与行露之诗异矣亦仅胜于东迁之时而已大车槛槛毳衣如菼岂不尔思畏子不敢朱曰赋也毛曰大车大夫之车槛槛车行声也毳衣大夫之服菼鵻也芦之初生者也朱曰子大夫也不敢不敢奔也孔曰大夫乘大车服毳冕循行邦国以决讼苏曰民闻其车声见其容服则畏而不敢非待禁之而后已也盖伤今之不能矣黄曰古之为民上者正心诚意以化其民而使民无犯礼之思故其为大夫者非特听讼而亦使之无讼闻大车之声见毳衣之容而非礼之念不萌于中非畏刑也畏礼义也今礼义陵迟则其隄防己坏矣又何以禁水之奔溢哉故为大夫非惟不能止讼而且不能听讼此诗人所以伤今而思古也大车啍啍毳衣如璊岂不尔思畏子不奔毛曰啍啍重迟之貌璊赪也谷则异室死则同穴谓予不信有如皦日毛曰谷生也郑曰穴谓塜圹中也毛曰皦白也朱曰民之欲相奔者畏其大夫自以终身不得如其志也故曰生不得相奔以同室庶几死得合葬以同穴而已谓予不信有如皦日约誓之辞也大车三章章四句丘中有麻思贤也庄王不明贤人放逐国人思之而作是诗也孔曰庄王他桓王子陈曰东迁之后贤者一变而为禄仕再变而为放逐丘中有麻彼留子嗟役留子嗟将其来施施朱曰麻谷名子可食皮可绩为布者毛曰留氏子嗟字也吕曰将之为言犹欲也愿也郑曰施施徐行苏曰子嗟隠居丘陵之间而殖麻麦果实以为生者民思其贤而庶其肯徐来以从我丘中有麦彼留子国彼留子国将其来食朱曰子国亦字也苏曰庶几肯来从我食丘中有李彼留之子彼留之子贻我佩玖朱曰之子并指前二人也毛曰玖石次玉者朱曰贻我佩玖冀其有以赠已也丘中有麻三章章四句王国十篇二十八章百六十二句毛诗集解卷六段氏毛诗集解卷七钦定四库全书毛诗集解卷七宋段昌武撰郑朱曰郑邑名本在西都畿内咸林之地宣王以封其弟友为采地后为幽王司徒而死于犬戎之难是为桓公其子武公掘突定平王于东都亦为司徒又得虢桧之地乃徙其封而施旧号于新邑是为新郑咸林在今华州郑县新郑即今郑州是也其封域山川详见桧风缁衣美武公也父子并为周司徒善于其职国人宜之故美其徳以明有国善善之功焉朱曰周官大司徒掌邦教之官也国人郑人也黄曰善善云者见武公父子相继积善有素东莱曰此诗武公入仕于周而周人美之也若郑人所作何为三章皆言适子之舘乎好贤如缁衣所谓贤即武公父子缁衣之宜兮敝予又改为兮适子之馆兮还予授子之粲兮毛曰缁黑色缁衣卿士听朝之正服也程曰宜言其称毛曰改更也适之馆舎也苏曰诸侯入为卿士皆授馆于王室毛曰粲飱也范曰桓公武公之为司徒上得于君下得于民其君子好之愈久而愈不厌朱曰言子之服缁衣也甚宜其或敝也则予愿为子更为之且将适子之馆既还而又授子以粲言好之无已也缁衣之好兮敝予又改造兮适子之馆兮还予授子之粲兮毛曰好犹宜也郑曰造为也缁衣之蓆兮敝予又改作兮适子之馆兮还予授子之粲兮毛曰蓆大也缁衣三章章四句将仲子刺庄公也不胜其母以害其弟弟叔失道而公弗制祭仲谏而公弗听小不忍以致大乱焉苏曰庄公欲必致叔于死叔之未袭郑也有罪而未至于死是以谏而不听谏而不听非爱之也未得所以杀之也毛氏不知其説其叙此诗以为不胜其母以害其弟弟叔失道而公弗禁祭仲谏而公弗听小不忍以致大乱庄公其不忍者哉将仲子兮无踰我里无折我树杞岂敢爱之畏我父母仲可怀也父母之言亦可畏也毛曰将请也仲子祭仲也踰越里居也二十五家为里杞木之名也折言伤害也东莱曰五家为邻五邻为里皆有地域沟树之故曰无踰我里无折我树杞李曰无踰我里言无与我家事也郑曰无折我树杞喻言无害我兄弟也朱曰虽知汝之言诚可怀思而父母之言亦岂可不畏哉将仲子兮无踰我墙无折我树桑岂敢爱之畏我诸兄仲可怀也诸兄之言亦可畏也吕曰孟子曰树墙下以桑则桑在墙下也毛曰诸兄公族将仲子兮无踰我园无折我树檀岂敢爱之畏人之多言仲可怀也人之多言亦可畏也毛曰园所以树木檀彊韧之木东莱曰将仲子兮无踰我里无折我树杞辞虽拒仲而意则与之如侍人僚祖告昭公以去季氏之谋公执戈以惧之之类岂敢爱之畏我父母则于段非有所不忍也仲可怀也父母之言亦可畏也则拳拳于叔而不得已于姜氏可见矣畏我诸兄畏人之多言特迫于宗族国人之议论非爱段也具文见意而庄公之情得矣将仲子三章章八句叔于田刺庄公也叔处于京缮甲治兵以出于田国人説而归之叔于田巷无居人岂无居人不如叔也洵美且仁毛曰叔大叔段也田取禽也巷里涂也郑曰洵信也欧阳曰国人爱之以为叔出于田则所居之巷若无人矣非实无人虽有而不如叔之美且仁也吕曰国人称之如是者亦不义而得衆也以得衆心为仁以饮酒为好以善服马为武叔于狩巷无饮酒岂无饮酒不如叔也洵美且好毛曰冬猎曰狩欧阳曰叔出则巷无可饮酒之人矣叔适野巷无服马岂无服马不如叔也洵美且武郑曰适之也郊外曰野服马犹乘马也欧阳曰叔出则巷无能服马之人矣叔于田三章章五句大叔于田刺庄公也叔多才而好勇不义而得衆也苏曰二诗皆曰叔于田故此加大以别之非谓段为大叔也然不知者又加大于首章失之矣范曰庄公之于段稔其恶而欲毙之也故春秋书克段于鄢以罪郑伯诗人言叔多材好勇而得衆心以深咎庄公夫段之恶易知而庄公之罪难见故春秋书郑伯而诗人刺其君皆本其所起以罪之所以为世戒也大叔于田乘乘马执辔如组两骖如舞叔在薮火烈具举襢裼暴虎献于公所将叔无狃戒其伤女孔曰织组者总纰于此成文于彼御者执辔于手马骋于道如织组之为毛曰叔之从公田也骖之与服谐和中节薮泽禽之府也朱曰烈炽盛貌毛曰具俱也襢裼肉袒也暴虎空手以搏之狃习也陈曰火烈具举疏以为宵田不知周礼中春蒐田用火弊献禽以祭社尔雅火田曰狩田未尝不用火也朱曰国人谓之曰请叔无习此事恐其或伤女也言其得衆如此叔于田乘乘黄两服上襄两骖鴈行叔在薮火烈具扬叔善射忌又良御忌抑磬控忌抑纵送忌毛曰乘黄四马皆黄郑曰两服中央夹辕者襄驾也上驾者言为衆马之最良也鴈行者言与中服相次序良亦善也毛曰扬光也忌辞也朱曰抑发语之辞毛曰骋马曰磬止马曰控发矢曰纵从禽曰送叔于田乘乘鸨两服齐首两骖如手叔在薮火烈具阜叔马慢忌叔发罕忌抑释掤忌抑鬯弓忌毛曰骊白杂毛曰鸨齐首马首齐也郑曰如手如人左右手之相佐助也毛曰阜盛也慢迟罕希也掤所以覆矢鬯弓弢弓郑曰田事且毕则其马行迟发矢希射者盖矢弢弓言田事毕东莱曰鸷鸟将击必匿其形二诗所载段之轻浅如此宜其为庄公之所易也诗人乃若忧其不能制者岂其未得庄公之情也哉忧之云者兄弟之心也欲止其恶者涕泣而道之者也易之云者仇敌之心也欲养其恶者也谈笑而道之者也诗人直以兄弟之心为庄公忧耳岂知有他哉大叔于田三章章十句清人刺文公也髙克好利而不顾其君文公恶而欲远之不能使髙克将兵而御狄于竟陈其师旅翺翔河上久而不召衆散而归髙克奔陈公子素恶髙克进之不以礼文公退之不以道危国亡师之本故作是诗也孔曰文公捷厉公子胡曰人君擅一国之名宠杀生予夺惟我所制尔使克不臣之罪已着按而诛之可也情状未明黜而远之可也爱惜其才以礼驭之可也乌有假以兵权委诸境上坐视其失伍离散而莫之恤乎清人在彭驷介旁旁二矛重英河上乎翺翔郑曰清者髙克所帅衆之邑毛曰彭衞之河上郑之郊也郑曰驷四马也毛曰介甲也孔曰四马被甲驰驱旁旁然不息郑曰二矛酋矛夷矛也毛曰重英矛有英饰也朱曰翺翔无事之貌郑曰夫拥大衆于外而无所事不为乱则溃散尔清人在消驷介麃麃二矛重乔河上乎逍遥毛曰消河上地也麃麃武貌重乔累荷也清人在轴驷介陶陶左旋右抽中军作好毛曰轴河上地也董曰陶陶乐而自适也郑曰左谓御者右车右也中军谓将也髙克久不得归日使其御者习旋其车车右抽刅自居中央为军之容好而已兵车之法将居鼓下故御者在左説文曰诗曰左旋右搯搯者抆兵刄以习击刺东莱曰师久不归无所聊赖姑游戏以自乐也投石超距胜之兆也左旋右抽溃之兆也不言已溃而言将溃其辞深其情危矣清人三章章四句羔裘刺朝也言古之君子以风其朝焉曹曰羔裘诗凡三篇桧羔裘大夫以道去其君也则専刺其君唐羔裘刺时也则専刺其臣郑羔裘刺朝也则并刺其君臣何以知其然耶玉藻曰君衣狐白裘锦衣以裼之君子狐青裘豹褎𤣥绡衣以裼之麛裘青豻褎绞衣以裼之羔裘豹饰缁衣以裼之説者曰饰犹褎也君子谓大夫也君裘用纯物臣宜下之故其褎饰之以异皮桧羔裘之一章曰羔裘逍遥狐裘以朝二章曰羔裘翺翔狐裘在堂三章曰羔裘如膏日出有曜所谓君衣狐白裘诸侯之命服也朝于天子则服之而桧君服之于私朝故知専刺其君也唐羔裘一章言羔裘豹褎则士大夫之服耳故知専刺其臣也若夫郑羔裘一章曰羔裘如濡洵直且侯是刺其君也二章曰羔裘豹饰孔武有力是刺其臣也故知并刺其君臣也羔裘如濡洵直且侯从其之子舎命不渝朱曰羔裘大夫服也毛曰如濡润泽也欧阳曰洵信也朱曰直顺也韩诗侯美也朱曰其语助辞郑曰之子是子也舎犹处也毛曰渝变也朱曰言此羔裘润泽毛顺而美彼服此者当生死之际又能以身居其所受之理而不可夺也羔裘豹饰孔武有力彼其之子邦之司直毛曰豹饰縁以豹皮也孔甚也朱曰豹甚武而有力故服其所饰之裘者如此毛曰司主也曹曰当文公之时君失其徳朝无直臣拒叔詹之谏而结怨于覇主囚天王之使而召兵于翟人其君臣之间直道不行可知矣故作诗者俱以直道而责之羔裘晏兮三英粲兮彼其之子邦之彦兮毛曰晏鲜盛貌朱曰英裘饰也粲光明也毛曰彦士之美称羔裘三章章四句遵大路思君子也庄公失道君子去之国人思望焉遵大路兮掺执子之袪兮无我恶兮不寁故也毛曰遵循路道掺擥袪袂也寁速也朱曰君子去其国人思而望之于其循大路而去也揽持其袪以留之曰子无恶我而不留故旧不可以遽絶也遵大路兮掺执子之手兮无我魗兮不寁好也毛曰魗弃也苏曰好旧好也东莱曰武公之朝盖多君子矣至于庄公尚权谋専武力气象一变左右前后无非祭仲髙渠弥祝耼之徒也君子安得不去之乎不寁故也不寁好也诗人岂徒勉君子迟迟其行也感于事变而怀其旧者深矣遵大路二章章四句女曰鸡鸣刺不説徳也陈古义以刺今不説徳而好色也女曰鸡鸣士曰昧旦子兴视夜明星有烂将翺将翔弋凫与鴈东莱曰昧晦也旦明也昧旦天欲旦晦明未辨之时也列子曰将旦昧爽之交日夕昏明之际朱曰明星启明之星也先日而出者郑曰弋缴射也朱曰凫水鸟如鸭青色背上有文郑曰夫妇相警觉以夙兴朱曰女曰鸡鸣以警其夫而士曰昧旦言不止于鸡鸣矣妇又语其夫曰若是则子可以起而视夜之如何意者星已出而烂然如是则可以翺翔而往弋取凫鴈而归矣其相与警戒之言如此则不流于宴昵之私可知也欧阳曰古贤夫妇相警励以勤生之语弋言加之与子宜之宜言饮酒与子偕老琴瑟在御莫不静好苏曰加中也史记曰以弱弓微缴加诸凫鴈之上朱曰宜和其所宜也朱曰射者男子之事而中馈者妇人之职故谓其夫旣得凫鴈以归则我当与子和其滋味之所宜以之饮酒相乐期于偕老而其琴瑟之在御者亦莫不安静而和好其和乐而不淫可见矣知子之来之杂佩以赠之知子之顺之杂佩以问之知子之好之杂佩以报之朱曰来之致其来者如所谓修文徳以来之毛曰杂佩者珩璜琚瑀冲牙之类郑曰赠送也顺谓与已和顺毛曰问遗也朱曰妇又语其夫曰我茍知子之所致而来及所亲爱则将解此杂佩以送遗报答之盖不惟治其门内之职又欲其君子亲贤友善结其驩心而无所爱于佩饰之玩也南轩曰读女曰鸡鸣之末章以妇人之见而及于其夫子问学成徳之事其道行于家人可知矣女曰鸡鸣三章章六句有女同车刺忽也郑人刺忽之不昏于齐太子忽尝有功于齐齐侯请妻之齐女贤而不取卒以无大国之助至于见逐故国人刺之郑曰忽郑庄公世子祭仲逐之而立突张曰忽之不昏于齐未为失也而诗人追恨其失大国之助者盖见忽之弱为甚追念其资于大国或有以自立此国人之情也盖忽者先君之世子其立也正故其始也国人见其逐而怜其无助至于其再入也不能惩创而用贤于是至有目之为狡童者而犹忧之不能餐不能息也又闵其无忠臣良士而至此极也夫忽盖不足道而人之情犹不欲遽絶之者以其立之正故耳有女同车颜如舜华将翺将翔佩玉琼琚彼美孟姜洵美且都毛曰亲迎同车也舜木槿也佩有琼琚所以纳间孟姜齐女郑曰洵信也毛曰都闲也王曰古之人于玉比徳焉于琼琚言徳之容于将将言徳之音言所宜各以其类也有女同行颜如舜英将翺将翔佩玉将将彼美孟姜徳音不忘毛曰英犹华也朱曰将将佩玉声也李曰言其徳音之不可忘也东莱曰不借助于大国而自求多福忽非奋然诚有是志也盖其为人浅狭而多所拘挛暗滞而动皆疑畏浮易而不知审量孑孑然以文义自善而国势人情与其身之安危皆懵然莫之察也适足以取亡而已矣使忽诚有是志而深求其实则质之弱固可强而所以持国者固无待于外助也惟其为善有名而无情卒见嗤于祭仲而为诗人所闵此功利之説所以多胜而信道者所以益寡也有女同车二章章六句山有扶苏刺忽也所美非美然朱曰所美非美所谓贤者佞智者愚也山有扶苏隰有荷华不见子都乃见狂且毛曰兴也扶苏扶胥小木也荷华扶渠也其华菡萏子都世之美好者也狂狂人也且语辞东莱曰山宜有扶苏者也隰宜有荷华者也朝宜有贤俊者也今观昭公之朝者不见子都乃见狂且焉则昭公所美非美可知矣山有桥松隰有游龙不见子充乃见狡童苏曰上竦无枝曰桥郑曰游犹放纵也毛曰龙红草也董曰子充不见于书疑亦以美着也孔曰狡童非有所指斥定名也下篇刺昭公之身此篇刺昭公之所美范曰山不惟有小木而又有大材隰不惟有华而又有草然则一国之大贤材无不有人君所美宜得其美者也山有扶苏二章章四句萚兮刺忽也君弱臣强不倡而和也萚兮萚兮风其吹女叔兮伯兮倡予和女毛曰萚藁也苏曰木藁则其箨惧风风至而陨矣陈曰风其吹女者吹箨藁也郑曰叔伯羣臣相谓也羣臣自以强弱相服女倡矣则我将和之萚兮萚兮风其漂女叔兮伯兮倡予要女毛曰漂犹吹也东莱曰昭公微弱孤危其羣臣相谓国势如藁叶之待冲风难将及矣叔乎伯乎盍各自谋尔倡我则我其和汝要汝矣要谓要结也盖君不能倡故其下自相倡和也萚兮二章章四句狡童刺忽也不能与贤人图事权臣擅命也郑曰权臣祭仲也程曰春秋书忽止曰郑忽盖不以忽为君故也不以为君故诗人目之为狡童问硕鼠如何曰魏之重歛至使人欲适彼乐国则人心之离亦可见矣人心合而从之则为君离则为独夫彼狡童兮不与我言兮维子之故使我不能餐兮范曰昭公有狂狡之志而无成人之实孤危将亡君子忧之至于不能餐息爱君之至也夫不与我言不与我食则弃贤可知也然贤人岂以君之不知而浩然以忘之哉亦尽其忠爱以忧之而已彼狡童兮不与我食兮维子之故使我不能息兮朱曰不与我食犹不与我言也毛曰忧不能息也东莱曰贤者于忽恳恳如此而忽不之察焉上下可谓不交矣疎其可亲亲其可疎斯其所以亡也狡童二章章四句褰裳思见正也狂童恣行国人思大国之正已也郑曰狂童恣行谓突与忽争国更出更入而无大国正之子惠思我褰裳涉溱子不我思岂无他人狂童之狂也且毛曰惠爱也説文溱作潧云潧水出郑欧阳曰彼大国者惠然思念我郑国之乱欲来为我讨正之者非道远而难至但褰其裳涉溱水而来则至矣子不我思岂无他人者但言诸侯衆矣尔不我思则当有他国思我尔朱曰所以然者狂童之狂已甚而不可缓也且助语辞也子惠思我褰裳涉洧子不我思岂无他士狂童之狂也且前汉地理志曰颍川阳城山洧水所出东南至长平入颍郑曰他士犹他人也褰裳二章章五句丰刺乱也昏姻之道缺阳倡而隂不和男行而女不随子之丰兮俟我乎巷兮悔予不送兮毛曰丰丰满也巷门外也郑曰子谓亲迎者有亲迎我者面貌丰丰然丰满出门而待我于巷中悔乎我不送是子而去也孔曰男亲迎而女不从后乃追悔此陈其辞也子之昌兮俟我乎堂兮悔予不将兮毛曰昌盛壮貌孔曰王肃云升于堂以俟士昏礼主人揖宾入于庙賔升堂北面奠鴈再拜稽首降出妇从是则士礼受女于庙堂庶人虽无庙亦当受女于寝堂程曰将迎也言男俟我于堂非不有礼但女不将迎也衣锦褧衣裳锦褧裳叔兮伯兮驾予与行郑曰褧襌也盖以襌縠为之中衣裳用锦而上加襌縠焉为其文之大着也庶人之妻嫁服也士妻䊷衣纁袡叔兮伯兮驾予与行言此者以前之悔今则叔也伯也来迎已者从之志又易也裳锦褧裳衣锦褧衣叔兮伯兮驾予与归孔曰妇人之服不殊裳而经衣裳异文者以诗须韵句故别言之耳其实妇人之服衣裳连俱用锦皆有褧故互言之丰四章二章章三句二章章四句东门之墠刺乱也男女有不待礼而奔者也东门之墠茹藘在坂其室则迩其人甚远毛曰东门城东门也墠除地町町者茹藘茅蒐也尔雅曰陂者曰坂朱曰门之外有墠墠之外有坂坂之上有草志其所欲奔之处也其室则迩其人甚远者思之切欲奔而未得闲之辞东门之栗有践家室岂不尔思子不我即毛曰栗行道上栗践行列貌即就也朱曰门之旁有栗栗之下有成行列之室家亦志其处也岂不尔思子不我即俟其就已而俱往耳东门之墠二章章四句风雨思君子也乱世则思君子不改其度焉风雨凄凄鸡鸣喈喈既见君子云胡不夷毛曰兴也陈曰凄凄寒凉之气毛曰风且雨凄凄然鸡犹守时而鸣喈喈然朱曰我得见此人则我心之所思岂不坦然而平哉风雨潇潇鸡鸣胶胶既见君子云胡不瘳朱曰潇潇风雨声毛曰胶胶犹喈喈也瘳愈也言积思自此而愈也风雨如晦鸡鸣不已既见君子云胡不喜毛曰晦昏也郑曰已止也范曰如晦又甚于潇潇而鸡鸣不已此所以为不改其度风雨三章章四句子衿刺学校废也乱世则学校不修焉程曰治世则庠序之教行有法以率之不率教者有至于移屏不齿又礼义廉让之风所渐陶父兄朋友之义所劝督故人莫不强于进学及夫乱世上不复主其教则无以率之风俗杂乱浮偷父兄所教者趋利朋友所习者从时故人莫不肆情废惰为自弃之人虽有贤者欲强之于学亦岂能也故悲伤之而已青青子衿悠悠我心纵我不往子宁不嗣音毛曰青衿青领也学子之所服郑曰嗣续也程曰世乱学校不修学者弃业贤者念之而悲伤故曰悠悠我心纵我不可以反求于汝谓往教强聒也子宁不思其所学而继其音问遽尔弃絶于善道乎青青子佩悠悠我思纵我不往子宁不来毛曰佩佩玉也士佩瓀珉而青组绶不来者言其不一来也佻兮达兮在城阙兮一日不见如三月兮毛曰佻达往来相见貌郑曰人废学业但好登城阙以侯望为乐程曰贤者念之一日不见如三月之久也盖士之于学不可一日忘废一日忘之则其志荒矣放僻邪侈之心胜之矣子衿三章章四句扬之水闵无臣也君子闵忽之无忠臣良士终以死亡而作是诗也扬之水不流束楚终鲜兄弟维予与女无信人之言人实迋女毛曰扬激扬也激扬之水可谓不能流漂束楚乎郑曰作此诗者同姓臣也鲜寡也孔曰兄弟争国亲戚相疑惟我与汝二人而已毛曰迋诳也范曰扬之水不流束楚弱也终鲜兄弟惟予与女无亲也无信人之言人实迋女小人衆也扬之水不流束薪终鲜兄弟维予二人无信人之言人实不信朱曰兄弟既不相容所与亲者二人而已然亦不能自保于谗间此忽之所以亡也东莱曰无信人之言非教之以不信人言也忽既微弱强公子复多其臣大都怀二心而外市仅有一二人实心向之者乃暗于情伪不知所倚故提耳而告之也扬之水二章章六句出其东门闵乱也公子五争兵革不息男女相弃民人思保其室家焉朱曰五争首尾二十年出其东门有女如云虽则如云匪我思存缟衣綦巾聊乐我贠毛曰如云衆多也缟衣白色綦巾苍艾色孔曰云贠古今字助语辞也范曰今女之委弃者虽多视之而不得救者非我思虑之所能及也缟衣綦巾聊乐我员思保其室家以相乐也出其闉阇有女如荼虽则如荼匪我思且缟衣茹藘聊可与娱毛曰闉曲城也阇城台也荼英荼也茹藘茅蒐之染女服也出其东门二章章六句野有蔓草思遇时也君之泽不下流民穷于兵革男女失时思不期而㑹焉东莱曰君之泽不下流盖讲师见零露之语从而附益之野有蔓草零露漙兮有美一人清扬婉兮邂逅相遇适我愿兮毛曰兴也野四郊之外蔓延漙漙然盛多也清扬眉目之间婉然美也邂逅不期而㑹朱曰野有蔓草则零露漙矣有美一人则清扬婉矣邂逅相遇则得以适我愿矣野有蔓草零露瀼瀼有美一人婉如清扬邂逅相遇与子偕臧毛曰瀼瀼盛貌臧善也朱曰与子偕臧犹言各得其所欲也野有蔓草二章章六句溱洧刺乱也兵革不息男女相弃淫风大行莫之能救焉范曰乐之淫者曰郑衞如有王者必放郑声然则乱关雎者莫如郑衞故郑诗终于乱之极者焉溱与洧方涣涣兮士与女方秉简兮女曰观乎士曰既且且往观乎洧之外洵訏且乐维士与女伊其相谑赠之以勺药毛曰溱洧郑两水名涣涣春水盛也简兰也郑曰既已也洵信也毛曰訏大也勺药香草男女相弃各无匹偶感春气并出託采芬芳之草而为淫佚之行郑曰女曰观乎欲与士观于寛闲之处士曰已观矣未从之也女情急故使男往观于洧之外言其土地信寛大可乐也于是男则往也朱曰士与女既相与戏谑又以勺药为赠所以结恩情之厚也溱与洧浏其清矣士与女殷其盈矣女曰观乎士曰既且且往观乎洧之外洵訏且乐维士与女伊其将谑赠之以勺药毛曰浏深貌殷衆也郑曰将大也溱洧二章章十二句郑国二十一篇五十三章二百八十三句毛诗集解卷七段氏毛诗集解卷八钦定四库全书毛诗集解卷八宋段昌武撰齐朱曰齐国名本少昊时爽鸠氏所居之地在禹贡青州岱山之隂潍淄之野周武王以封太公望东至于海西至于河南至于穆陵北至于无棣太公姜姓本四岳之后既封于齐通工商之业便鱼盐之利民多归之遂为大国今青齐潍淄等州是其地也鸡鸣思贤妃也哀公荒淫怠慢故陈贤妃贞女夙夜警戒相成之道焉孔曰哀公不辰癸公子当懿王时陈曰哀公荒淫留色诗人本其事出于袵席之失助故作诗以思古贤妃鸡既鸣矣朝既盈矣匪鸡则鸣苍蝇之声朱曰言古之贤妃御于君所至于将旦之时必告君曰鸡既鸣矣㑹朝之臣既已盈矣欲令君早起而视朝也然其实非鸡之鸣也乃苍蝇之声也盖贤妃当夙兴之时心常恐晚故闻其似者而以为真非其心存警畏而不留于逸欲何以能此故诗人叙其事而美之东方明矣朝既昌矣匪东方则明月出之光朱曰东方明则日将出矣毛曰见月出之光以为东方明朱曰此再告也虫飞薨薨甘与子同梦㑹且归矣无庶予子憎朱曰虫飞夜将旦而百虫作也尔雅曰薨薨衆也朱曰甘乐也㑹大夫朝也此三告也言当此时我岂不乐与子同寝而梦哉然羣臣之㑹于朝者俟君不出将散而归矣无乃以我之故而并以子为憎乎王曰虫飞薨薨甘与子同梦情也㑹且归矣无庶予子憎义也鸡鸣三章章四句还刺荒也哀公好田猎从禽兽而无厌国人化之遂成风俗习于田猎谓之贤闲于驰逐谓之好焉范曰表记曰上之所好恶不可不慎也是民之表也哀公禽荒而国人以习于田猎为贤闲于驰逐为好安于所习而不自知其非道民之道可不慎哉子之还兮遭我乎峱之间兮并驱从两肩兮揖我谓我儇兮毛曰还便捷之貌峱山名从逐也兽三歳曰肩儇利也郑曰俱出田猎而相遭也谓我儇誉之也誉之者以报前言还也王曰并驱则遭我又非一人而已前汉地理志引诗云子之营兮遭我乎嶩之闲兮颜师古注云毛诗作还齐诗作营嶩山名也字或作峱亦作巙音皆乃髙反子之茂兮遭我乎峱之道兮并驱从两牡兮揖我谓我好兮毛曰茂美也子之昌兮遭我乎峱之阳兮并驱从两狼兮揖我谓我臧兮毛曰昌盛也臧善也朱曰山南曰阳尔雅曰狼牡貛牝狼东莱曰当是时齐以游畋成俗诗人载其驰驱而相遇也意气飞动郁郁见于眉睫之间染其神者深矣夫岂一朝一夕所能反哉周迁商民既歴三纪之后毕命犹不敢忘其忧良有以也还三章章四句着刺时也时不亲迎也俟我于着乎而充耳以素乎而尚之以琼华乎而毛曰俟待也郑曰我嫁者自谓也毛曰门屏之间曰着郑曰素为充耳所以县瑱者或名为紞毛曰琼华美石郑曰尚犹饰也饰之以琼华者谓县紞之末所谓瑱也张曰俟我言夫之俟我也着夫家之着也如是则不亲迎也于着于庭于堂者必不是亲迎只俟于着于庭于堂而已孔曰于着于庭于堂止是有先后不宜分为异人东莱曰前汉地理志载齐之风俗曰俟我于着乎而此亦其舒缓之体也虽非此篇意之所主然广谷大川异制民生其间异俗刚柔轻重迟速异齐五味异和器械异制衣服异宜皆学者所当观也诗可以观其此类欤俟我于庭乎而充耳以青乎而尚之以琼莹乎而郑曰青紞之青毛曰琼莹石似玉俟我于堂乎而充耳以黄乎而尚之以琼英乎而郑曰黄紞之黄琼英犹琼华也东莱曰昏礼壻往妇家亲迎既奠鴈御轮壻乃先往俟于门外妇至壻揖妇以入及寝门揖入升自西阶齐人既不亲迎故但行妇至壻家之礼俟我于着乎而此昏礼所谓壻俟于门外妇至壻揖妇以入之时也俟我于庭乎而庭在大门之内寝门之外此昏礼所谓及寝门揖入之时也俟我于堂乎而升阶而后至堂此昏礼所谓升自西阶之时也壻道妇入故于着于庭于堂毎节皆俟之也着三章章三句东方之日刺衰也君臣失道男女淫奔不能以礼化也释文曰或作刺襄公非也南山已下始是刺襄公诗东方之日兮彼姝者子在我室兮在我室兮履我即兮毛曰兴也日出东方人君明盛无不照察也朱曰履蹑也郑曰即就也朱曰言蹑我而相就也程曰日月明照则物无隐蔽姦匿莫容如朝廷明于上也今君不明故有淫奔之行诗人以东方之日刺其当明而昏也欧阳曰在我室兮履我即兮相邀以奔之辞也东方之月兮彼姝者子在我闼兮在我闼兮履我𤼵兮毛曰月盛于东方君明于上若日也臣察于下若月也闼门内也朱曰发行去也谓蹑我而行去也东方之日二章章五句东方未明刺无节也朝廷兴居无节号令不时挈壶氏不能掌其职焉郑曰挈壶氏掌漏刻者李曰观人之政者见其一失则逆料其余也东莱曰号令不时此一语赘盖见诗中有自公令之之文而妄附益之尔东方未明颠倒衣裳颠之倒之自公召之毛曰上曰衣下曰裳郑曰自从也挈壶氏失漏刻之节东方未明而以为明故羣臣促遽颠倒衣裳羣臣之朝别色始入羣臣颠倒衣裳而朝人又从君所来而召之漏刻失节君又早兴东方未晞颠倒裳衣倒之颠之自公令之毛曰晞明之始升朱曰令号令也犹召之也折柳樊圃狂夫瞿瞿不能辰夜不夙则莫毛曰柳柔脆之木樊藩也圃菜园也折柳以为藩园朱曰瞿瞿惊顾之貌毛曰古者有挈壶氏以水火分日夜以告时于朝程曰柳柔脆易折之物折之以为藩篱非坚固也狂夫亦知其有限见之则瞿然而惊昼夜之限非不明也乃不能知而不早则晏言无节之甚东方未明三章章四句南山刺襄公也鸟兽之行淫乎其妺大夫遇是恶作诗而去之郑曰襄公妹鲁桓公夫人文姜也南山崔崔雄狐绥绥鲁道有荡齐子由归既曰归止曷又懐止毛曰南山齐南山也崔崔髙大也国君尊严如南山荡平易也齐子文姜也郑曰妇人谓嫁曰归雄狐行求匹耦于南山之上形貌绥绥然喻襄公居人君之尊而为淫泆之行其威仪可耻恶如狐孔曰文姜由此道而归鲁既曰归于鲁矣襄公何为而复思之乎吕曰上二章罪襄公所谓曷又懐止曷又从止者言其理如是而襄公违之以淫泆何也下二章罪鲁桓公所谓曷又鞠止曷又极止者言其理如是桓公纵之穷极其恶何也葛屦五两冠緌双止鲁道有荡齐子庸止既曰庸止曷又从止毛曰葛屦服之贱者冠緌服之尊者庸用也朱曰从相从也吕曰贵贱各有耦也屦与屦为耦虽五两之多各相耦冠緌之双自为耦也襄公文姜非其耦犹冠屦之不可双也蓺蔴如之何衡从其畆取妻如之何必告父母既曰告止曷又鞠止毛曰蓺树也衡猎之从猎之种之然后得麻朱曰欲树麻者必先纵横耕治其田畆然后可以得麻人之欲娶妻者必先告之于父母然后可以得妻也今鲁桓公之娶文姜也既告而成礼矣曷为不能禁制东莱曰鞠养也纳之不正则容有不敢制者今鲁侯既以正礼纳文姜当蚤裁制之曷为又养其姦而至于极也故后章曰曷又极止析薪如之何匪斧不克取妻如之何匪媒不得既曰得止曷又极止毛曰克能也朱曰极穷也李曰析薪者必用斧亦犹娶妻者必用媒既以媒而得之矣曷为使极其姦南山四章章六句甫田大夫刺襄公也无礼义而求大功不修徳而求诸侯志大心劳所以求者非其道也无田甫田维莠骄骄无思逺人劳心忉忉毛曰甫犬也忉忉忧劳也扬子曰田甫田者莠骄骄思逺人者心忉忉无田甫田维莠桀桀无思逺人劳心怛怛毛曰桀桀犹骄骄怛怛犹忉忉也东莱曰骄骄桀桀皆稂莠侵陵嘉谷之状婉兮娈兮总角丱兮未几见兮突而弁兮毛曰婉娈少好貌总角聚两髦也丱幼稚也释文曰方言曰凡卒相见谓之突毛曰弁冠也孔曰言有童子婉娈总聚其发以为两角丱然幼稚如此与别未经几时而更见之突然已加冠弁为成人苏曰总角之童而至于突然弁也岂其求之哉其道则有所必至也君子之得诸侯亦未尝求之矣茍修其身而治其政令诸侯不来而将安往东莱曰苟由其道而循其序则小者俄而大微者俄而着厥徳修罔觉非计功求获者所能与也甫田三章章四句卢令刺荒也襄公好田猎毕弋而不修民事百姓苦之故陈古以风焉孔曰网小而柄长谓之毕掩兔之网也卢令令其人美且仁毛曰卢田犬朱曰令令犬颔下之环声毛曰言人君能有美徳尽其仁爱百姓欣而奉之爱而乐之顺时游田与百姓共其乐同其获故百姓闻而説之其声令令然卢重环其人美且鬈毛曰重环子母环也朱曰鬈须好貌卢重鋂其人美且偲毛曰鋂一环贯二也偲才也卢令三章章二句敝笱刺文姜也齐人恶鲁桓公微弱不能防闲文姜使至淫乱为二国患焉释文曰桓公轨亦名允隠公弟敝笱在梁其鱼鲂鳏齐子归止其从如云毛曰兴也笱所以捕鱼也梁鱼梁也陆疏曰鲂今伊洛济颍鲂鱼也广而薄肥恬而少力细鳞鱼之美者胡曰毛云鳏大鱼孔颖达引孔丛子鳏鱼其大盈车郑云鳏鱼子以鲂鱮为比则鳏非大盈车者亦非鱼子盖鲂鳏鱮及唯唯者皆鱼之可制者也为其笱之敝败而不能制之也文姜本可以防闲而制之由鲁桓微弱不能防闲文姜致文姜骄伉而难制也张曰反归于齐也毛曰如云言盛也杨曰其从如云其从如雨言从之者衆也许穆夫人思归唁其兄许人尤之终以义不得而止若鲁桓公刚而有制使鲁人无肯从者如许人焉则文姜虽欲适齐尚可得乎敝笱在梁其鱼鲂鱮齐子归止其从如雨陆疏曰鱮似鲂厚而头尤大鱼之不美者故里语曰网鱼得鱮不如啗茹其头尤大而肥者徐州人谓之鲢或谓之鳙毛曰如雨言多也敝笱在梁其鱼唯唯齐子归止其从如水孔曰唯唯鱼行相随之貌毛曰水喻衆也敝笱三章章四句载驱齐人刺襄公也无礼义故盛其车服疾驱于通道大都与文姜淫播其恶于万民焉朱曰按春秋鲁庄公之二年冬十有二月夫人姜氏㑹齐侯于禚四年春享齐侯于祝丘五年如齐师七年㑹齐侯于防冬㑹齐侯于谷载驱薄薄簟茀朱鞹鲁道有荡齐子发夕毛曰薄薄疾驱声也簟方文席也车之蔽曰茀诸侯之路车有朱革之质而羽饰朱曰夕犹宿也发夕言离于所宿之舍苏曰襄公疾驱其车以㑹文姜文姜夕发于鲁而往㑹之四骊济济垂辔沵沵鲁道有荡齐子岂弟毛曰四骊言物色盛也济济美貌垂辔辔之垂者沵沵衆也齐子岂弟言文姜于是乐易然欧阳曰文姜安然乐易无慙耻之色也汶水汤汤行人彭彭鲁道有荡齐子翺翔董曰汶水有二出泰山莱芜者西南入泲今须城之汶是也其一出朱虚县泰山北过淳于县今潍之东南有大汶小汶即此是也毛曰汤汤大貌彭彭多貌翺翔犹彷徉也郑曰汶水之上盖有都焉襄公与文姜时所㑹李曰言行人之多以见其无耻也汶水滔滔行人儦儦鲁道有荡齐子游敖毛曰滔滔流貌儦儦衆貌朱曰游敖犹翺翔也载驱四章章四句猗嗟刺鲁庄公也齐人伤鲁庄公有威仪技艺然而不能以礼防闲其母失子之道人以为齐侯之子焉释文曰庄公同桓公子李曰大宰问于子贡曰夫子圣者与何其多能也子闻之曰吾少也贱故多能鄙事君子多乎哉不多也后世乃专心于此而忘其本故庄公有威仪技艺而不免猗嗟之刺昭公习威仪以亟而不能止干侯之祸汉成帝善修容仪升车正立不内顾不能制赵氏之横虽多才多艺而不能务本何所补哉猗嗟昌兮颀而长兮抑若扬兮美目扬兮巧趋跄兮射则臧兮毛曰猗嗟叹辞昌盛也颀长貌朱曰抑而若扬美之盛也扬目之动也王曰趋跄之巧也郑曰臧善也朱曰极称其威仪技艺之美所以刺其不能以礼防其母也若曰惜乎其特少此耳猗嗟名兮美目清兮仪既成兮终日射侯不出正兮展我甥兮朱曰名犹称也言其威仪技艺之可名也清目清明也王曰仪既成兮言其威仪之备也朱曰侯张布而射之也毛曰二尺曰正郑曰展诚也姊妹之子曰甥朱曰言称其为齐之甥也而又以见其非齐侯之子此诗人之微辞也猗嗟娈兮清扬婉兮舞则选兮射则贯兮四矢反兮以御乱兮毛曰娈壮好貌婉好眉目也选齐贯中四矢乗矢郑曰反复也礼射三而止毎射四矢皆得其故处此之谓复范曰射足以御乱而礼不足以防淫故卒章深非之东莱曰四矢反兮以御乱兮盖称庄公弓矢之精可以御乱观其以金仆姑射南宫长万则可见矣説者或谓诗人讽庄公当用以御乱非也是诗讥刺之意皆在言外一章叹其威仪技艺之美也二章复叹其威仪技艺宜为我甥也三章复叹其威仪技艺可以御乱也嗟叹再三而庄公所大阙者不言可见矣猗嗟三章章六句齐国十一篇三十四章百四十三句毛诗集解卷八段氏毛诗集解卷九钦定四库全书毛诗集解卷九宋段昌武撰魏朱曰魏国名本舜禹故都在禹贡冀州雷首之北析城之西南枕河曲北涉汾水其地陿隘而民贫俗俭盖有圣贤之遗风焉周初以封同姓后为晋献公所灭而取其地今河中府解州即其地也朱曰苏氏曰魏地入晋久矣其诗疑皆为晋而作故列于唐风之前犹弼鄘之于卫也今按篇中公行公路公族皆晋官疑实晋诗又恐魏亦尝有此官盖不可考矣曹曰魏晋皆有俭啬之风然其诗若作在晋献公并吞以后则其俗渐已荒侈此诗每刺其君俭勤故知其作诗在未并于晋以前也然序皆不着其时君无得而知之葛屦刺褊也魏地陿隘其民机巧趋利其君俭啬褊急而无徳以将之范曰魏俗所以机巧趋利如此者君心之所为也故是诗惟刺其褊张曰夫子谓与其奢也宁俭则俭虽失中本非恶徳然而俭之过则至于吝啬迫隘计较毫分之间而谋利之心始急矣葛屦汾沮洳园有桃三诗皆言其急迫琐碎之意纠纠葛屦可以履霜掺掺女手可以缝裳要之襋之好人服之孔曰纠纠稀疎之貌毛曰夏葛屦冬皮屦掺掺犹纎纎也朱曰女妇未庙见之称也郑曰裳男子之下服毛曰要䙅也襋领也范曰好人女而未妇为容好者也孔曰服之整治之也郑曰魏俗至冬犹谓葛屦可以履霜孔曰新来嫁犹谓之女可以缝衣裳毛曰妇人三月庙见然后执妇功范曰非特使之缝裳而又服要襋之功其俭啬且急亦已甚矣苏曰君子之为国致隆而极广焉故其降也犹可以不陷今葛屦而以履霜及其暑也将安用矣妇之未庙见也而使之缝裳及其成为妇也将安使之矣好人提提宛然左辟佩其象揥维是褊心是以为刺毛曰提提安谛也宛辟貌妇至门夫揖而入不敢当尊宛然而左辟朱曰揥所以摘发用象为之贵者之饰也苏曰女子始嫁而治其威仪其修如此而可以贱事使之与然褊者以为为是无益故为其益者而至于缝裳也惟君子则不然惧其不容降矣葛屦二章一章六句一章五句汾沮洳刺俭也其君俭以能勤刺不得礼也孔曰王肃孙毓皆以为大夫采菜崔灵恩集注序云君子俭以能勤案今定本及诸本序直云其君义亦通彼汾沮洳言采其莫彼其之子美无度美无度殊异乎公路毛曰汾水也沮洳其渐洳者莫菜也郑曰无度言不可以尺寸是子之徳美信无度矣虽然其采莫之事则非公路之礼也公路主君之軞车庶子为之晋赵盾为軞车之族是也朱曰俭啬不似贵人也彼汾一方言采其桑彼其之子美如英美如英殊异乎公行朱曰一方彼一方也史记扁鹊视见垣一方人范曰英者草木之华也郑曰公行者主君兵车之行列彼汾一曲言采其藚彼其之子美如玉美如玉殊异乎公族朱曰一曲谓水曲流处毛曰藚水蕮也郑曰公族主君同姓昭穆也汾沮洳三章章六句园有桃刺时也大夫忧其君国小而迫而俭以啬不能用其民而无徳教日以侵削故作是诗也范曰魏君俭而不取啬而不施君不能𤼵政施仁而民亦无以趋事劝功上下相离君民相弃君独行之于上而臣民不以为非此诗所以刺时也园有桃其实之殽心之忧矣我歌且谣不知我者谓我士也骄彼人是哉子曰何其心之忧矣其谁知之其谁知之盖亦勿思毛曰兴也园有桃其实之殽国有民得其力程曰观此诗可见其忧深思逺矣所刺者不能用其民耳不能用其民则不能治岂复有徳教其致侵削可知也国无政事则亡故诗人忧思之深也桃果之贱者园有桃亦用其实以为殽兴国有民虽寡能用则治今不能用其民故心忧之至歌且谣诵咏之为谣重言人不知者不思耳其情至深切也王曰俭而非之则疑于骄朱曰彼不知我心之所忧者反以我为骄慢而曰彼君之所为已是矣而子之言独何为哉盖举国之人莫觉其非而反以忧之者为骄也故曰心之忧矣其谁知之重言其谁知之而曰盖亦勿思盖曰此之可忧较然易知彼之非我特未之思耳诚思之则将不暇非我而自忧矣园有棘其实之食心之忧矣聊以行国不知我者谓我士也罔极彼人是哉子曰何其心之忧矣其谁知之其谁知之盖亦勿思毛曰棘枣也郑曰聊且略之辞也聊出行于国中以写忧范曰谓我士也罔极言责君无已也园有桃二章章十二句陟岵孝子行役思念父母也国迫而数侵削役乎大国父母兄弟离散而作是诗也郑曰役乎大国者为大国所征发陟彼岵兮瞻望父兮父曰嗟予子行役夙夜无已上慎旃哉犹来无止毛曰山无草木曰岵郑曰无已无懈倦苏曰上犹尚也毛曰旃之也苏曰孝子登髙以望其父而不见则思其将行之戒以自慰孔曰我欲行之时父教戒我曰嗟予子从军行役之时当早起夜寐无得已止朱曰尚庶几慎之哉犹可以来归无止于彼而不来也盖生则必归死则止而不来矣陟彼屺兮瞻望母兮母曰嗟予季行役夙夜无寐上慎旃哉犹来无弃毛曰山有草木曰屺季少子也无寐无耆寐也东莱曰母尚恩故曰无弃言无弃母而不归也陟彼冈兮瞻望兄兮兄曰嗟予弟行役夙夜必偕上慎旃哉犹来无死毛曰山嵴曰冈苏曰必偕必与同役者偕无独行也陟岵三章章六句十畆之间刺时也言其国削小民无所居焉孔曰谓土田陿隘非谓无居宅也王曰先王建万国亲诸侯使小事大大比小有相侵者方伯连帅治而正之是以诸侯不失其分地而庶民保其常生周道衰彊陵弱衆蹙寡天子方伯连帅无以制之有国者亦多不知所以守其封疆此诗所为作也十畆之间兮桑者闲闲兮行与子还兮张曰十畆之间场圃之地毛曰闲闲然男女无别往来之貌或行来者或来还者孔曰魏虽地狭民稠未必即然举十畆地以喻其陿隘耳十畆之外兮桑者泄泄兮行与子逝兮毛曰泄泄多人之貌东莱曰横渠指桑地为场圃合于古制但又谓魏地侵削外无井受之田徒有近郭园㕓而已则似不然果如是民将何所食乎政使周制果家赋园㕓十畆魏既削小岂容尚守古法或数家共之也况诗所谓十畆者特甚言之尔未可以为定数也十畆之间二章章三句伐檀刺贪也在位贪鄙无功而受禄君子不得进仕尔吕曰君子小人相为盛衰小人肆而君子穷此所以不得进仕也坎坎伐檀兮寘之河之干兮河水清且涟猗不稼不穑胡取禾三百㕓兮不狩不猎胡瞻尔庭有县貆兮彼君子兮不素餐兮朱曰坎坎用力之声檀木可以为车者寘与置同毛曰干厓也董曰河浊而在岸之干之侧之漘者清也毛曰风行水上成文曰涟朱曰猗与兮同语辞也书断断猗无他技大学作兮庄子亦云而我独为人猗是也毛曰种之曰稼敛之曰穑郑曰胡何也毛曰一夫之居曰㕓郑曰冬猎曰狩宵田曰猎朱曰貆貉类郑曰彼君子者伐檀之人毛曰素空也朱曰餐食也东莱曰君子伐檀以自给也坎坎伐檀兮寘之河之干兮河水清且涟猗悠然于河之干遗佚而不怨阨穷而不悯者也国人见君子在下者如此小人在位者如是乃责之曰汝未尝稼穑禾何为而积汝未尝狩猎貆何为而来汝独不见夫彼河干之君子义不素餐亲伐檀以自食者乎此特旁观者之辞若所谓伐檀之君子方且陶陶不改其乐岂较短量长者哉苏曰河非用车之处曹曰檀车而寘之河上非车之不能势不可也若夫渐裳濡轨茍以求济则君子有所不屑矣坎坎伐辐兮寘之河之侧兮河水清且直猗不稼不穑胡取禾三百亿兮不狩不猎胡瞻尔庭有县特兮彼君子兮不素食兮朱曰辐车辐也伐木以为辐也直波文之直也郑曰十万曰亿三百盖言禾秉之数毛曰兽三嵗曰特坎坎伐轮兮寘之河之漘兮河水清且沦猗不稼不穑胡取禾三百囷兮不狩不猎胡瞻尔庭有县鹑兮彼君子兮不素飱兮朱曰轮车轮也伐木以为轮也毛曰沦小风水成文转如轮也孔曰囷圆仓郭璞曰鹑䳺属毛曰熟食曰飱伐檀三章章九句硕鼠刺重敛也国人刺其君重敛蚕食于民不修其政贪而畏人若大鼠也孔曰蚕食者蚕之食桑渐渐以食使桑尽也犹君重歛渐渐以税使民困也硕鼠硕鼠无食我黍三嵗贯女莫我肯顾逝将去女适彼乐土乐土乐土爰得我所郑曰硕大也大鼠毛曰贯事也郑曰逝往也朱曰爰语辞也郑曰我事女三嵗矣曽无恩徳来顾眷我往矣将去女与之诀别之辞朱曰今将去女以适彼乐土而得我之所也东莱曰三嵗贯女盖言魏君掊克民当去之久矣姑事之至于三嵗而莫我肯顾也犹书所谓天惟五年须暇之之意也硕鼠硕鼠无食我麦三嵗贯女莫我肯徳逝将去女适彼乐国乐国乐国爰得我直范曰莫我肯徳者不以我为徳也民出力以事上不以为徳而反蚕食之所以去也爰得我直者欲适从有道之国而赴愬之得其直亦乐矣硕鼠硕鼠无食我苗三嵗贯女莫我肯劳逝将去女适彼乐郊乐郊乐郊谁之永号毛曰苗嘉谷也范曰莫我肯劳者不以我为劳也郑曰郭外曰郊之往也毛曰号唿也张曰硕鼠之诗圣人所为取者以君失道如此国人疾之甚而欲去之犹有所未忍絶也故着其情于诗着其情于诗乃其所未忍絶者也末章谁之永号谓我将去尔而适乐郊当谁复永号于尔之土者乎此则尤可见其情也硕鼠三章章八句魏国七篇十八章百二十八句毛诗集解卷九段氏毛诗集解卷十钦定四库全书毛诗集觧卷十宋段昌武撰唐风毛诗集解巻十段氏毛诗集解卷十一钦定四库全书毛诗集解卷十一宋段昌武撰秦朱曰秦国名地在禹贡雍州之域近鸟鼠山初伯益佐禹治水有功赐姓嬴氏其后中潏居西戎以保西垂其六世孙大骆生成及非子非子事周孝王养马于汧渭之间马大蕃息孝王封为附庸而邑之秦至宣王时犬戎灭成之族宣王遂命非子曽孙秦仲为大夫诛西戎不克见杀及幽王为西戎犬戎所杀平王东迁秦仲孙襄公以兵送之王封襄公为诸侯曰能逐犬戎即有岐丰之地襄公遂有周西都畿内八百里之地至𤣥孙徳公又徙于雍秦即今之秦州雍今京兆府兴平县是也前汉地理志云天水陇西山多林木民以板为屋室及安定北地上郡西河迫近戎狄修习战备髙上气力以射猎为先故秦诗曰在其板屋又曰王于兴师修我甲兵与子偕行及车邻驷驖之诗小戎之篇皆言车马田狩之事朱曰岐丰之地文王用之以兴二南之化如彼其忠且厚也秦人用之未几而一变其俗见于诗者大扺尚气槩先勇力已悍然有招八州而朝同列之气矣盖雍州土厚水深其民厚重质实无郑卫骄堕浮靡之习以善导之则易以兴起而笃于仁义以勐驱之则其彊毅果敢之资亦足以彊兵力农而成富彊之业也论至于此以见厚重者之可与有为而又以见上之导民不可不谨其所之也车邻美秦仲也秦仲始大有车马礼乐侍御之好焉孔曰秦仲以字配国附庸未得爵命无谥可称南轩曰读车邻驷驖之诗则立国自其始创不过盛其车马奉养之事竞于射猎之为而已盖不及于用贤制民也则其流风亦习乎是而已有车邻邻有马白颠未见君子寺人之令毛曰邻邻衆车声也白颠的颡也李曰君子指秦仲毛曰寺人内小臣也范曰寺人所以传内外之命李曰令使也朱曰是时秦君始有车马及此寺人之官将见者必先使寺人通之故国人创见而夸美之也坂有漆隰有栗既见君子并坐鼓瑟今者不乐逝者其耋毛曰兴也陂者曰坂下湿曰隰瑟释文曰弦乐也耋老也八十曰耋苏曰人君之有礼乐犹坂之有漆隰之有栗也孔曰君臣事简故并坐而观鼓瑟范曰今者不乐恐失时也李曰逝者与日月逝矣之逝同皆言其嵗月之往东莱曰既见君子并坐鼓瑟简易相亲之故也今者不乐逝者其耋悲壮感慨之气也秦之彊以此而止于为秦者亦以此坂有桑隰有杨既见君子并坐鼓簧今者不乐逝者其亡朱曰簧笙中金叶吹笙则鼓动之以出声者也车邻三章一章四句二章章六句驷驖美襄公也始命有田狩之事园囿之乐焉孔曰庄公生襄公朱曰秦自非子以来世为附庸及周幽王为犬戎所败秦仲之孙襄公救周有功平王赐之以岐西之地于是始命为诸侯曹曰冬田曰狩田之大者始命而能狩侈之也驷驖孔阜六辔在手公之媚子从公于狩朱曰驷驖四马皆黑色如鐡也阜肥大也六辔者两服两骖各两辔而骖马内两辔纳之于觖故惟六辔在手也媚子所亲爱之人也孔曰襄公乗此鐡色之马既肥大而又良善御人执其六辔在手而已不须控制之也又曰叔于田云两骖如手言进退迟速如御者之手盖御之良也此云六辔在手言马性调柔御者不劳提制在手而已盖马之良也吕曰公之媚子不必如媚于天子媚于庶人者也此诗称其始为诸侯未必能用贤但人君之奉稍备云耳奉时辰牡辰牡孔硕公曰左之舍拔则获毛曰时是辰时也朱曰牡兽之牡者也辰牡者冬献狼夏献麋春秋献鹿豕之类奉之者虞人翼以待射也孔甚也硕肥大也公曰左之者命御者使左其车以射兽之左也盖射必中其左乃为中杀五御所谓逐禽左者为是故也郑曰拔括也朱曰左之而舍拔无有不获者言兽之多而射御之善也游于北园四马既闲輶车鸾镳载猃歇骄苏曰四马乘马闲调习也輶车轻车所以驱兽所谓驱逆之车也朱曰鸾铃也效鸾鸟之声镳马衔也郑曰置鸾于镳异于乘车也毛曰猃歇骄皆田犬名长喙曰猃短喙曰歇骄朱曰田事已毕故游于北园以车载犬盖以休其足力也韩愈画记有骑拥田犬者亦此类驷驖三章章四句小戎美襄公也备其兵甲以讨西戎西戎方彊而征伐不休国人则矜其车甲妇人能闵其君子焉李曰按史记秦仲诛西戎西戎杀之宣王召其子庄公与兵七千人使伐西戎破之至杀幽王骊山下襄公将兵救周有功然则西戎者秦之臣子所不与共戴天之雠也襄公承天子之命以报君父之仇其所以不能自己者岂忮忿之心哉明人伦述天理以大义驱其人而战之此襄公所以能用其人而秦人所以乐为之用也圣人删録之意其示人也深矣春秋之义大复雠而与讨贼亦是意也小戎俴收五楘梁辀游环胁驱隂靷鋈续文茵畅毂驾我骐馵言念君子温其如玉在其板屋乱我心曲毛曰小戎兵车也俴浅也收轸也五五束也楘歴録也梁辀辀上句衡也一辀五束束有歴録游环靷环也游在背上所以御出也胁驱谨驾具所以止入也隂揜轨也靷所以引也鋈白金也续续靷也孔曰文茵车中所坐之褥也用虎皮有文采也畅长也朱曰毂所以贯车轮者毛曰骐骐文也马左足白曰馵朱曰君子妇人目其夫也温其如玉美之之辞板屋者西戎之俗以板为屋心曲心中委曲之处也孔曰襄公率国人以讨贼故其从役者之家人先夸车甲之盛如此而后及其私情盖以义兴师则虽妇人亦知勇于赴敌而无所怨矣四牡孔阜六辔在手骐駵是中騧骊是骖龙盾之合鋈以觼軜言念君子温其在邑方何为期胡然我念之孔曰孔阜甚肥大也骐马之青黒色者郑曰赤身黒鬛曰駵中中服也孔曰黄马黒喙曰騧骊黒色郑曰骖两騑也朱曰盾干也画龙于盾合而载之以为车上之卫必载二者备破毁也觼环之有舌者軜骖内辔也置觼于轼前以系軜故谓之觼軜亦销沃白金以为饰也苏曰骖之外辔则御者执之朱曰邑西鄙之邑也曹曰温其在邑者犹言在彼和平无患苦也与爰居爰处爰丧其马者异矣朱曰方将也将以何时为归期乎何为使我思念之极也俴驷孔羣厹矛鋈錞蒙伐有苑虎韔镂膺交韔二弓竹闭绲縢言念君子载寝载兴厌厌良人秩秩徳音朱曰俴驷四马皆以浅薄之金为甲欲其轻而易于马之旋习也郑曰孔羣者言甚调和也孔曰厹矛三隅矛也刃有三角鋈錞矛之下端平底者亦以白金沃之朱曰蒙杂也伐中干也盾之别名苑文貌画杂羽之文于盾上也毛曰虎虎皮韔弓室也郑曰镂刻金饰也毛曰膺马带也朱曰镂金以饰马当胷带也苏曰交二弓于韔备折毁也朱曰闭弓檠也仪礼作䪐绲绳縢约也以竹为闭而以绳约之于弛弓之里檠弓体使正也朱曰载寝载兴言思之深而起居不宁也毛曰厌厌安静也苏曰秩秩有序也李曰妇人谓夫乃安静善人其徳音又秩秩然有序今乃从征役而不反我是以思念也小戎三章章十句蒹葭刺襄公也未能用周礼将无以固其国焉刘曰必曰未能用者尚庶几其有时而能用之也黄曰不弃周礼所以存鲁未能用周礼所以亡秦也蒹葭苍苍白露为霜所谓伊人在水一方遡洄从之道阻且长遡游从之宛在水中央毛曰兴也蒹葭芦苇也苍苍盛也白露凝戾为霜朱曰伊人犹言彼人也一方彼一方也毛曰逆流而上曰遡洄顺流而涉曰遡游郑曰宛坐见貌欧阳曰蒹葭必待霜然后坚实秦必用周礼以变其夷狄之俗欧阳曰所谓伊人者斥襄公也谓彼襄公如水旁之人不知所适欲逆流而上则道逺而不能达欲顺流而下则未免困于水中以兴襄公不知所为欲慕中国之礼义既邈不能及退循其旧则又不免为夷狄也蒹葭凄凄白露未晞所谓伊人在水之湄遡洄从之道阻且跻遡游从之宛在水中坻曹曰凄凄清也蒹葭得秋气而清也毛曰晞干也跻升也尔雅曰水草交为湄毛曰坻小渚也蒹葭采采白露未已所谓伊人在水之涘遡洄从之道阻且右遡游从之宛在水中沚曹曰采采色泽也毛曰未巳犹未止也涘厓也朱曰右不相直而出其右也毛曰小渚曰沚曹曰未晞未巳皆未为霜则是蒹葭终不得以有成也蒹葭三章章八句终南戒襄公也能取周地始为诸侯受显服大夫美之故作是诗以戒劝之欧阳曰按史记平王封襄公为诸侯赐之以岐西之地襄公十二年伐戎至岐而卒子文公立十六年以兵伐戎戎败走遂収周余民而有之地至岐盖自戎侵夺岐丰周遂东迁虽以岐丰赐秦使自攻取而终襄公之世不能取之但尝一以兵至岐至文公始逐戎而取之终南何有有条有梅君子至止锦衣狐裘颜如渥丹其君也哉毛曰兴也终南周之名山中南也条槄梅柟也朱曰君子指其君也郑曰至止者受命服于天子而来也诸侯狐裘锦衣以裼之渥厚渍也颜色如厚渍之丹言赤而泽也苏曰终南则有草木以自衣被而成其深君子则有服章以自严饰而成其尊朱曰欲其修徳以称之故盛陈容貌衣服之美以戒劝之也东莱曰其君也哉犹书所谓孺子王矣戒之之辞也终南何有有纪有堂君子至止黻衣绣裳佩玉将将寿考不忘程曰纪稜角堂平寛毛曰黒与青谓之黻五色备谓之绣朱曰将将佩玉声也寿考不忘者欲其君居此位服此服长久而安宁也亦劝戒之辞终南二章章六句黄鸟哀三良也国人刺穆公以人从死而作是诗也孔曰左传文六年秦伯任好卒以子车氏之三子奄息仲行鍼虎为殉皆秦之良也国人哀之为之赋黄鸟杀人以葬环其左右曰殉不刺康公而刺穆公是穆公命从已死此人自杀从之交交黄鸟止于棘谁从穆公子车奄息维此奄息百夫之特临其穴惴惴其慄彼苍者天殱我良人如可赎兮人百其身毛曰兴也李曰交交飞而往来之貌孔曰黄鸟止棘而得其所毛曰子车氏奄息名王曰百夫之特则特出于百夫郑曰穴圹也毛曰惴惴惧也郑曰慄悼慄也彼苍者天愬之毛曰殱尽良善也朱曰此奄息之死若可以他人赎之则人虽有百身亦皆愿赎之矣爱之甚也交交黄鸟止于桑谁从穆公子车仲行维此仲行百夫之防临其穴惴惴其慄彼苍者天殱我良人如可赎兮人百其身郑曰防犹当也言此一人当百夫交交黄鸟止于楚谁从穆公子车鍼虎维此鍼虎百夫之御临其穴惴惴其慄彼苍者天殱我良人如可赎兮人百其身王曰百夫之御则能御百夫者也黄鸟三章章十二句晨风刺康公也忘穆公之业始弃其贤臣焉孔曰康公罃穆公子鴥彼晨风郁彼北林未见君子忧心钦钦如何如何忘我实多毛曰兴也鴥疾飞貌晨风鹯也郁积也北林林名也忧心钦钦思望之心中钦钦然忘我实多今则忘之矣程曰以晨风兴君子者取其去来之疾人君好贤待士有道则贤者归之礼貌不至则浩然去矣林木茂盛则飞鸟所集兴朝廷有道则贤者所就也如何如何叹其如是也此诗主贤者见弃之意而言故云忘我东莱曰此诗亦如权舆刺康公与贤者有始而无终未见君子忧心钦钦言康公初立想望贤者如是之切也如何如何忘我实多责其不能终也山有苞栎隰有六駮未见君子忧心靡乐如何如何忘我实多李曰苞丛生也毛曰栎木也孔曰王肃云言六据所见而言也陆玑疏曰駮駮马駮马梓榆也其树皮青白駮荦遥视似駮马故谓之駮马朱曰靡乐忧之甚也苏曰山则栎隰则有駮可以大国而独无其人乎山有苞棣隰有树檖未见君子忧心如醉如何如何忘我实多毛曰棣唐棣也檖赤罗也朱曰如醉忧又甚矣东莱曰秦之寡恩于晨风权舆二诗见之晨风三章章六句无衣刺用兵也秦人刺其君好攻战亟用兵而不与民同欲焉孔曰康公以文七年立十八年卒按春秋文七年晋人秦人战于令狐十年秦伯伐晋十二年晋人秦人战于河曲十六年楚人秦人灭庸见于经传者已如是是其好攻战也朱曰襄公以王命攘戎狄报君父之雠故征伐不休而诗人美之康公令狐河曲之战修私怨逞小忿故好攻战亟用兵而诗人刺之诗可以观于此见矣岂曰无衣与子同袍王于兴师修我戈矛与子同仇毛曰袍襺也戈长六尺六寸矛长二丈陈曰仇怨也苏曰古者君与民同其甘苦非谓其无衣也然有是袍也愿与之同之故于王之兴师也民皆自修其戈矛而与之同仇矣伤今无恩于民而用其死也秦本周地故其民犹思周之盛时而称先王焉岂曰无衣与子同泽王于兴师修我矛㦸与子偕作郑曰泽亵衣近污垢㦸车㦸常也毛曰作起也岂曰无衣与子同裳王于兴师修我甲兵与子偕行毛曰行往也无衣三章章五句渭阳康公念母也康公之母晋献公之女文公遭丽姬之难未反而秦姬卒穆公纳文公康公时为太子赠送文公于渭之阳念母之不见也我见舅氏如母存焉及其即位思而作是诗也曹曰晋献公武公之子也武公卒献公诡诸立烝于武公之妾齐姜生秦穆夫人及太子申生又娶二女于戎大戎狐姬生重耳小戎子生夷吾又伐骊戎骊戎男女以骊姬归生奚齐其娣生卓子骊姬嬖欲立其子奚齐乃赂二五与共谗太子申生而杀之因欲併去二公子于是重耳奔蒲夷吾奔屈僖五年献公使寺人披伐蒲重耳奔翟九年献公卒晋里克丕郑欲纳二公子以二公子之徒作乱杀奚齐卓子晋郄芮使夷吾重赂秦以求入于是齐隰朋帅师㑹秦师纳夷吾是为惠公惠公卒其子懐公立秦伯纳文公入使杀懐公于髙梁然则文公之于秦穆姬异母兄弟也当其入晋也兄弟姊妹无存者矣康公见之乌得不兴感耶范曰见舅而思其母此人之情也人能充是心则孝亦无所不至矣若康公者未能充之也然其以是心而作是诗亦足以为孝矣南轩曰康公为太子送舅氏而念母之不见是固良心也及其即位循是心而赋是诗是以夫子有取焉而卒不能自克于令狐之役怨欲害乎良心也使康公知循是心养其端而充之则怨欲可消矣秦晋自殽之役日寻干戈使康公即位能推其爱舅之心释旧怨修新好则两国之民不胜其幸其为孝岂不大哉惜不能善推其所为也段曰康公忘父之业而尽弃其贤臣念母之爱而独厚于舅氏父母一也忘于彼而念于此盖良心之不克充也始而念母则赋渭阳之诗终而伐晋则有令狐之役舅家一也亲于前而仇于后盖良心之不能继也我送舅氏曰至渭阳何以赠之路车乘黄毛曰母之昆弟曰舅郑曰秦是时都雍至渭阳者盖东行送舅氏于咸阳之地毛曰赠送也董曰巾车金路以封同姓象路以封异姓革路以封四卫木路以封蕃国皆诸侯也故人君之车曰路车朱曰乘黄四马皆黄也我送舅氏悠悠我思何以赠之琼瑰玉佩毛曰琼瑰石次玉曹曰琼赤玉也玫瑰火齐珠也王曰至渭阳者送之逺也悠悠我思思之长也路车乘黄琼瑰玉佩赠之厚也渭阳二章章四句权舆刺康公也忘先君之旧臣与贤者有始而无终也于我乎夏屋渠渠今也毎食无余于嗟乎不承权舆毛曰夏大也苏曰渠渠深广也毛曰承继也权舆始也朱曰言康公其初有渠渠之夏屋以待贤者而其后待贤之意寖衰供亿寖薄贤者每食而无余于是叹之言不能继其始也汉楚元王敬礼申公白公穆生穆生不嗜酒元王每置酒尝为穆生设醴及王戊即位常设后忘设焉穆生退曰可以逝矣醴酒不设王之意怠不去楚人将钳我于市称疾申公白公强起之曰独不念先王之徳欤今王一旦失小礼何足至此穆生曰先王之所以礼吾三人者为道之存故也今而忽之是忘道也忘道之人胡可久处岂为区区之礼哉遂谢病去此诗其当之矣于我乎毎食四簋今也毎食不饱于嗟乎不承权舆孔曰簋是瓦器容斗二升方曰簠圆曰簋簠稻粱器也簋黍稷器也朱曰四簋礼食之盛也权舆二章章五句秦国十篇二十七章百八十一句毛诗集解卷十一段氏毛诗集解卷十二钦定四库全书毛诗集解卷十二宋段昌武撰陈郑曰陈者太皥虙牺氏之墟帝舜之胄有虞阏父者为周武王陶正武王赖其利器用与其神明之后封其子妫满于陈都于宛丘之侧是曰陈胡公以备三恪妻以元女太姬其封域在禹贡豫州之东其地广平无名山大泽西望外方东不及明猪太姬无子好巫觋祷祈鬼神歌舞之乐民俗化而为之五世至幽公当厉王时政衰大夫淫荒所为无度国人伤而刺之陈之变风作矣苏曰陈之变风其原出于太姬盖列国之风皆有所自起方周之盛时王泽充塞其善者笃于善不善者以礼自将亦不至于恶其后周徳既衰诸侯各因其旧俗而増之善者因善以入于恶而不善者日以益甚故晋以尧之遗风为俭不中礼陈以太姬之余俗为游荡无度亦理势然也宛丘刺幽公也淫荒昏乱游荡无度焉孔曰幽公宁慎公子当厉王时子之汤兮宛丘之上兮洵有情兮而无望兮李曰子称幽公也毛曰汤荡也四方髙中央下曰宛丘朱曰言此人游荡于宛丘之上信有情思而可乐矣然无威仪可瞻望也东莱曰汤虽训荡与径斥为淫荡者辞气缓急犹不同洵有情兮而无望兮从容不迫而讽切之者深矣坎其击鼓宛丘之下无冬无夏值其鹭羽毛曰坎坎鼓声朱曰值遇也尔雅曰鹭舂鉏毛曰鹭鸟之羽可以为翳朱曰言无时不遇其出游而舞于是也坎其击缶宛丘之道无冬无夏值其鹭翿毛曰盎谓之缶翿翳也宛丘三章章四句东门之枌疾乱也幽公淫荒风化之所行男女弃其旧业亟㑹于道路歌舞于市井尔孔曰应劭云古者二十畆为一井因为市交易东门之枌宛丘之栩子仲之子婆娑其下毛曰枌白榆也栩杼也东门宛丘国之交㑹男女之所聚子仲陈大夫氏张曰婆娑不必是舞但裴徊翺翔之义士大夫之子不得过市今也遨游于市井中谷旦于差南方之原不绩其麻市也婆娑毛曰谷善也郑曰差择也绩麻者妇人之事也范曰市所以易货聚民而妇人废其纺绩于此乎婆娑欧阳曰子仲之子常婆娑于国中树下以相诱説因道其相诱之语曰当以善旦期于国南之原野下章又述其相约以往谷旦于逝越以鬷迈视尔如荍贻我握椒毛曰逝往也郑曰越于鬷揔也毛曰迈行也荍芘芣也孔曰男女緫集而行往所谓之处郑曰男女交㑹而相説曰我视女之颜色美如芘芣之华然女乃遗我一握之椒交情好也东门之枌三章章四句衡门诱僖公也愿而无立志故作是诗以诱掖其君也孔曰僖公孝幽公子衡门之下可以栖迟泌之洋洋可以乐饥毛曰衡门横木为门言浅陋也栖迟游息也泌泉水也朱曰洋洋水安流广长之貌欧阳曰衡门虽浅陋亦可以游息于其下泌水洋洋然閲之而乐则亦可以忘饥言陈国虽小茍有意以立事则亦可以有为岂其食鱼必河之鲂岂其取妻必齐之姜陆曰里语曰洛鲤河鲂贵于牛羊则鲂鲤乃鱼之美者郑曰齐姜姓欧阳曰其首章既言虽小国亦有可为其二章三章则又言何必大国然后可为譬如食鱼者凡鱼皆可食若必待鲂鲤则不食鱼矣譬如取妻诸姓之女皆可取若待齐宋之族则不取矣是首章之意言小国皆可为而二章三章言大国不可待而得岂其食鱼必河之鲤岂其取妻必宋之子郑曰宋子姓衡门三章章四句东门之池刺时也疾其君之淫昏而思贤女以配君子也郑曰观齐鸡鸣之诗其相警戒之言则闺门之兴笑歌晤言固足以浸渍其君之心而革其恶此东门之诗所以思贤女也东门之池可以沤麻彼美淑姬可与晤歌毛曰池城池也沤柔也董曰周姬姓陈因元女以封故诗人犹言淑姬孔以姬姜为妇人之美称于书无所考郑曰晤犹对也言淑姬宜与对歌相切化也苏曰陈君荒淫无度不可告语故其君子思得淑女以化之于内妇人之于君子日夜处而无间庶可以渐革其暴如池之沤麻渐渍而不自知也东门之池可以沤纻彼美淑姬可与晤语陆疏曰纻亦麻也宿根在地中至春自生不嵗种东门之池可以沤菅彼美淑姬可与晤言孔曰菅茅属柔韧宜为索沤乃尤善菅者已沤之名未沤则但名为茅也东门之池三章章四句东门之杨刺时也昏姻失时男女多违亲迎女犹有不至者也东门之杨其叶牂牂昏以为期明星煌煌毛曰兴也牂牂然盛貌郑曰亲迎之礼以昏时朱曰明星启明也煌煌大明貌东门盖此人亲迎之所以其所见起兴曰东门之杨则其叶牂牂矣昏以为期而明星煌煌矣毛曰昏以为期明星煌煌期而不至也东门之杨其叶肺肺昏以为期明星晢晢毛曰肺肺犹牂牂也晳晳犹煌煌也东门之杨二章章四句墓门刺陈佗也陈佗无良师傅以至于不义恶加于万民焉陈曰此诗虽以刺佗乃是耆旧之贤者备见始末追咎先君不能为佗置良师傅致有弑逆之事也墓门有棘斧以斯之夫也不良国人知之知而不已谁昔然矣毛曰兴也墓门墓道之门斯析也幽闲希行生此棘薪惟斧可以开析之苏曰夫陈佗也程曰人情不修治则邪恶生犹道路不修治则荆棘生故以兴焉墓门有荆棘则当以斧斤开析之佗才不善宜得贤师良傅以道义辅正之今夫也不良衆皆知之而不去自昔谁如是乎此追咎自佗幼小不择师傅致成其恶谁昔然矣犹云从来谁如是乎墓门有梅有鸮萃止夫也不良歌以讯之讯予不顾颠倒思予毛曰鸮恶声之鸟也萃集也讯告也程曰前章言有棘言佗之不善后章言有梅深咎辅导之使然梅美木虽美木生墓门荆棘荒芜之处则恶鸟萃矣虽有良心善性与不善人处则恶归矣朱曰夫也不良则有歌其恶以讯之者矣讯之而不予顾至于颠倒然后思予则岂有所及哉亦追咎之辞也东莱曰墓门幽深之地兴其恶也墟墓之间荆棘最难去非用斧不足以除之佗之恶大矣非严师傅痛掊击之亦莫能去其恶也墓门有梅有鸮萃止言佗之性质本非恶为师傅所累也左传载佗劝陈侯许郑平亲仁善邻之言中于事理盖非昏愚者陈侯不许卒见侵伐既而徐思佗言复与郑和遣佗往郑涖盟佗与郑伯盟㰱如忘洩伯料其必不免考其嵗月才数年尔而蛊惑变壊如是此诗人之所伤也墓门二章章六句防有鹊巢忧谗贼也宣公多信谗君子忧惧焉孔曰宣公杵臼庄公弟防有鹊巢邛有㫖苕谁侜予美心焉忉忉毛曰兴也防邑也邛丘也孔曰鹊畏人而近人非邑有树木则鹊不巢郑曰㫖美也毛曰苕草也侜张诳也朱曰忉忉忧劳之貌欧阳曰谗言惑人非一言一日之致必由积累而成如防之有鹊巢渐积构成之尔又如苕饶蔓引牵连将及我也程曰侜谓诪张迂回诬㒺人者必迂曲以致其恶予美心所贤者忧谗诬贤善也中唐有甓邛有㫖鹝谁侜予美心焉惕惕毛曰中中庭也唐堂涂也甓令适也鹝绶草也程曰惕惕惧也欧阳曰中唐有甓非一甓也亦以积累而成绶草杂衆色以成文犹多言交织以成惑义与贝锦同防有鹊巢二章章四句月出刺好色也在位不好徳而説美色焉王曰诗所言者説美色而已然序知其不好徳者子夏曰贤贤易色盖説色如此丧其志矣未有能好徳者也月出皎兮佼人僚兮舒窈纠兮劳心悄兮毛曰兴也皎月光也孔曰佼好之人朱曰窈幽逺也纠愁结也毛曰悄忧也朱曰当月出之时而思佼人之好欲一见之以舒窈纠之情而不可得是以为之劳心悄然也月出皓兮佼人懰兮舒懮受兮劳心慅兮董曰皓月光苏曰懰好也朱曰懮受忧思也王曰慅言不安而骚动月出照兮佼人燎兮舒夭绍兮劳心惨兮董曰照月光之被物苏曰燎明也朱曰夭绍纠𦂳之意王曰惨言不舒而幽愁东莱曰此诗用字聱牙意者其方言欤月出三章章四句株林刺灵公也淫乎夏姬驱驰而往朝夕不休息焉郑曰夏姬陈大夫妻夏征舒之母郑女也征舒字子南夫字御叔胡为乎株林从夏南匪适株林从夏南毛曰株林夏氏邑也夏南夏征舒也驾我乘马説于株野乘我乘驹朝食于株郑曰説舍也马六尺以下为驹东莱曰首章郑氏文义皆善但不当以为灵公觗拒之辞彼相戱于朝犹不知耻亦何觗拒之有盖国人问灵公胡为乎株林而从夏南乎诗人则为之隠曰灵公非适株林从夏南乃他有所往尔然而驾我乗马则舍于株野矣乗我乗驹则又食于株矣虽欲为之隠亦不可得也株林二章章四句泽陂刺时也言灵公君臣淫于其国男女相説忧思感伤焉王曰东门之枌宛丘之应也泽陂株林之应也彼泽之陂有蒲与荷有美一人伤如之何寤寐无为涕泗滂沱毛曰兴也董曰传曰泽水之钟也毛曰陂泽障也説文曰蒲者似莞而褊有嵴滑柔而温毛曰荷芙蕖也郑曰寤觉也毛曰自目曰涕自鼻曰泗孔曰目涕鼻泗俱下滂沱然苏曰妇人之色如蒲荷之美思而不见故忧伤涕泗也彼泽之陂有蒲与蕑有美一人硕大且卷寤寐无为中心悁悁毛曰蕑兰也苏曰卷好也毛曰悁悁犹悒悒也彼泽之陂有蒲菡萏有美一人硕大且俨寤寐无为辗转伏枕毛曰菡萏荷华也李曰俨者容貌俨然也朱曰辗转伏枕卧而不寐思之深且久也东莱曰变风始于鸡鸣终于泽陂凡一百二十八篇而男女夫妇之诗四十有九抑何多耶曰有天地然后有万物有万物然后有男女有男女然后有夫妇有夫妇然后有父子有父子然后有君臣有君臣然后有上下有上下然后礼义有所错男女者三纲之本万事之先也正风之所以为正者举其正者以劝之也变风之所以为变者举其不正者以戒之也道之升降时之治乱俗之污隆民之死生于是乎在録之烦悉篇之复重亦何疑哉泽陂三章章六句陈国十篇二十六章百二十四句毛诗集解卷十二段氏毛诗集解卷十三钦定四库全书毛诗集解卷十三宋段昌武撰桧郑曰桧者古髙辛氏火正祝融之墟国在禹贡豫州外方之北荥波之南居溱洧之间祝融氏名黎其后八姓惟妘姓桧者处其地焉周夷王厉王之时桧公不务政事而好洁衣服大夫去之于是桧之变风始作其国比邻于虢羔裘大夫以道去其君也国小而迫君不用道好洁其衣服逍遥游燕而不能自强于政治故作是诗也张曰羔裘之诗言其所事惟在于衣服之间则其不能自强于政治可知矣羔裘逍遥狐裘以朝岂不尔思劳心忉忉毛曰羔裘以游燕狐裘以适朝范曰急于游燕而怠于政治此贤人所以去也夫忠臣之事君言不用而去之不得已也其心岂舍君哉故曰岂不尔思劳心忉忉羔裘翺翔狐裘在堂岂不尔思我心忧伤郑曰翺翔犹逍遥也毛曰堂公堂也羔裘如膏日出有曜岂不尔思中心是悼朱曰羔裘之色润泽如脂膏所渍日出照之则有光曜羔裘三章章四句素冠刺不能三年也朱曰丧礼为父为君斩衰三年为母齐衰三年庶见素冠兮棘人栾栾兮劳心博博兮毛曰庶幸也素冠练冠也棘急也栾栾瘠貌博博忧劳也张曰不能三年不期而除则未始用练冠庶见素衣兮我心伤悲兮聊与子同归兮毛曰素冠故素衣也朱曰与子同归言其爱慕之辞也庶见素韠兮我心藴结兮聊与子如一兮朱曰韠蔽膝也以韦为之冕服谓之韨其余曰韠韠从裳色素衣素裳则素韠也藴结者思之不解也与子如一甚于同归矣东莱曰郑康成王肃皆以素冠为大祥之冠盖引丧服已除成丧者其祭也朝服缟冠之文其説误矣惟其不能三年是以嗟伤不见既练之冠若除丧之缟冠虽使短丧其除之也盖亦服是冠矣至于二章之素衣郑説尤不通朝服缁衣素裳初无素衣之制遂转衣为裳其牵合益甚矣三章之素韠于既练之服虽无所考观诗者亦当得其大意不必委曲琐细拘于礼文况为郑説者既曰衣者衣裳之大名则为毛説者亦曰韠从裳色衣裳既素则必有素韠岂不可乎孔氏又谓经传未有以布为素者殊不知经传以色白为素如绘事后素之类多矣不必专以帛为素也素冠三章章三句隰有苌楚疾恣也国人疾其君之淫恣而思无情慾者也隰有苌楚猗傩其枝夭之沃沃乐子之无知毛曰苌楚铫弋也孔曰猗傩然枝条柔弱毛曰夭少也吕曰苌楚始生犹能自立然枝干柔弱至长则引蔓于草上则既长不如初生之自立故引以为喻隰有苌楚猗傩其华夭之沃沃乐子之无家郑曰无家谓无夫妇室家隰有苌楚猗傩其实夭之沃沃乐子之无室朱曰无室犹无家也东莱曰夭如厥草惟夭之夭谓苌楚始生之时也隰有苌楚猗傩其枝柔弱牵蔓盖如人之多慾者矣反思始茁其牙未有牵蔓之时生意沃沃然盖甚可爱也此所谓赤子之心也此桧君未有知识未有室家之时也曰无知无家无室者盖疾其君之多慾故其辞过而激隰有苌楚三章章四句匪风思周道也国小政乱忧及祸难而思周道焉东莱曰匪风下泉思周道之诗独作于曹桧何也曰政出天子则彊不陵弱各得其所政出诸侯则征𤼵之烦供亿之困侵伐之暴惟小国偏受其害所以睠懐宗周为独切也战国时房喜为韩王曰大国恶有天子而小国利之以此二诗騐之其理益明贾谊欲衆建诸侯而少其力虽其言畧而不精亦可谓少知治体矣黄曰欲观周之所以得民者当于此诗观之匪风𤼵兮匪车偈兮顾瞻周道中心怛兮朱曰𤼵飘扬貌偈疾驱貌郑曰回首曰顾毛曰怛伤也程曰顾瞻盻恋思而伤怛也朱曰周道适周之路言常时风𤼵而车偈则中心怛然今非风𤼵也非车偈也特顾瞻周道而思王室之陵迟故中心为之怛然耳匪风飘兮匪车嘌兮顾瞻周道中心弔兮毛曰回风曰飘朱曰嘌漂摇不安之车弔伤也谁能亨鱼溉之釜鬵谁将西归懐之好音毛曰溉涤鬵釡属郑曰桧在周之东故言西归程曰鱼美好之物人所欲兴善政人所思朱曰谁能亨鱼乎有则我愿为之溉其釜鬵谁将西归乎有则我愿慰劳之以好音勉之言有能兴周道者则已将归之也匪风三章章四句桧国四篇十二章四十五句毛诗集解卷十三段氏毛诗集解卷十四钦定四库全书毛诗集解卷十四宋段昌武撰曹郑曰曹者禹贡兖州陶丘之北地名周武王既定天下封弟叔振铎于曹今日济隂定陶是也其封域在雷夏菏泽之野昔尧尝游成阳死而葬焉舜渔于雷泽民俗始化其遗风重厚多君子务稼穑薄衣食以致蓄积夹于鲁卫之间又寡于患难末时富而无教乃更骄侈十一世当周惠王时政衰昭公好奢而任小人曹之变风始作蜉蝣刺奢也昭公国小而迫无法以自守好奢而任小人将无所依焉孔曰昭公班以鲁闵公元年即位僖七年卒蜉蝣之羽衣裳楚楚心之忧矣于我归处毛曰兴也蜉蝣渠畧也朝生夕死楚楚鲜明貌郑曰喻昭公之朝徒整饰其衣裳不知君臣死亡无日如渠畧然蜉蝣之翼采采衣服心之忧矣于我归息程曰采采华饰蜉蝣掘閲麻衣如雪心之忧矣于我归説孔曰此虫土里化生掘閲者言其掘地而出形容鲜閲也閲者悦怿之意郑曰麻衣深衣也毛曰如雪言鲜洁郑曰説犹舍息也説文掘作堀东莱曰曹之贤者见其君危亡将至犹骄浮自喜而莫可告语也曰吾忧吾君危亡近在旦夕傥无所依其于我归处乎盖欲如楚芉尹申亥舍灵王于家之为也彼曹君方絜其衣服志气扬扬而贤者已悯之如亡国丧家之人可哀也哉表记曰君子不以口誉人则民作忠故君子问人之寒则衣之问人之饥则食之称人之美则爵之国风曰心之忧矣于我归説虽别有所指然文义正如此也蜉蝣三章章四句候人刺近小人也共公逺君子而好近小人焉孔曰共公襄昭公子彼候人兮何戈与祋彼其之子三百赤芾毛曰候人道路送迎宾客者何揭也孔曲礼疏曰戈钩孑㦸也如㦸而横安刃但头不向上为钩也直刃长八寸横刃长六寸刃下接柄处长四寸并广二寸毛曰祋殳也贤者之官不过候人彼曹朝也郑曰之子是子也毛曰芾韠也一命緼芾黝珩再命赤芾黝珩三命赤芾葱珩大夫以上赤芾乘轩孔曰贤者不过候人是逺君子也曹朝三百人皆服赤芾是其近小人也诸侯之制大夫五人今有三百赤芾爱小人过度也维鹈在梁不濡其翼彼其之子不称其服毛曰鹈洿泽也梁水中之梁也欧阳曰此鹈当居泥水中以自求鱼而食今乃邈然髙处鱼梁之上窃人之鱼以食而得不濡其翼咮如彼小人窃禄于髙位而不称其服也维鹈在梁不濡其咮彼其之子不遂其媾毛曰咮喙也媾厚也张曰不遂其媾不称其宠待也今人谓遂意亦曰称意荟兮蔚兮南山朝隮婉兮娈兮季女斯饥程曰荟蔚草木之盛郁茂之状张诗曰林木南山荟蔚时工斤樵斧竞朝隮举知趋利青冥上不念幽居季女饥候人四章章四句鸤鸠刺不壹也在位无君子用心之不壹也鸤鸠在桑其子七兮淑人君子其仪一兮其仪一兮心如结兮毛曰兴也鸤鸠秸鞠也鸤鸠之养其子朝从上下暮从下上平均如一郑曰淑善也张曰结云者实而不他也陈曰君子动容貌斯逺暴慢正颜色斯近信出辞气斯逺鄙倍其见于容貌颜色辞气之间有常度矣岂固为是拘拘然者哉盖和顺积中而英华发外是以由其威仪一于外则其心如结于内者从可知也鸤鸠在桑其子在梅淑人君子其带伊丝其带伊丝其弁伊骐毛曰飞在梅也郑曰其带伊丝谓大带也大带用素丝有杂色饰焉毛曰弁皮弁也骐骐文也孔曰鸤鸠常言在桑其子毎章异木言其子自飞去母常不移也朱曰其带伊丝其弁伊骐言有常度不差忒也鸤鸠在桑其子在棘淑人君子其仪不忒其仪不忒正是四国朱曰忒差忒也有常度而其心一故仪不忒仪不忒则足以正四国矣大学传曰其为父子兄弟足法而后民法之也鸤鸠在桑其子在榛淑人君子正是国人正是国人胡不万年释文云榛木丛生也郑曰胡不万年人欲其寿考鸤鸠四章章六句下泉思治也曹人疾共公侵刻下民不得其所忧而思明王贤伯也程易剥卦传曰诸阳消剥已尽独有上九一爻尚存如硕大之果不见食将有复生之理上九亦变则纯隂矣然阳无可尽之理变于上则生于下无间可容息也隂道极盛之时其乱可知乱极则自当思治故衆心愿戴于君子君子得舆也诗匪风下泉所以居变风之终也东莱曰匪风下泉虽皆思周道之诗然匪风作于东迁之前此一时也下泉作于齐桓之后此又一时也冽彼下泉浸彼苞稂忾我寤叹念彼周京毛曰兴也冽寒也下泉泉下流也王曰苞丛生也毛曰稂童粱郑曰忾叹息之意寤觉也孔曰周京与京周京师一也因异章而变文耳程曰泉之润物犹政令膏泽之及人泉寒冽则不能润物在下则不能及物浸渍则害物苞丛生之茂者乃反害之是皆不得其所也忾然既寤而叹念周道之衰也所谓思明王之时也冽彼下泉浸彼苞萧忾我寤叹念彼京周毛曰萧蒿也冽彼下泉浸彼苞蓍忾我寤叹念彼京师朱曰蓍筮草也京师髙丘而聚居之也芃芃黍苗隂雨膏之四国有王郇伯劳之毛曰芃芃美貌郇伯郇侯也朱曰黍苗既芃芃然矣而又有隂雨以膏之四国既有王矣而又有郇伯以劳之伤今之不然也下泉四章章四句曹国四篇十五章六十八句毛诗集解卷十四段氏毛诗集解卷十五钦定四库全书毛诗集解卷十五宋段昌武撰豳郑诗谱曰豳者后稷之曽孙曰公刘者自邰而出所徙戎狄之地名今属右扶风栒邑公刘以夏后太康时失其官守窜于此地犹修后稷之业勤恤爱民民咸归之而国成焉其封域在禹贡雍州岐山之北原隰之野至商之末太王又避狄人之难入处于岐阳成王时周公居东思公刘居豳忧念民事至苦之功以比序已志故别其诗以为豳国变风范曰豳居风雅之间何也风之所为终雅之所为始也变风终于曹思明王贤伯之不可得于是次之以豳反之于周公而后至于鹿鸣言周之所以盛者由周公也七月陈王业也周公遭变故陈后稷先公风化之所由致王业之艰难也朱曰周礼籥章中春昼击土鼓龡豳诗以逆暑中秋夜迎寒亦如之即此诗也郑曰遭变谓管蔡流言朱曰公刘以下太王以前先公之通称程曰七月大意忧深思逺不惟豳风当如此又成王中变自然发起周公言终久意思欲成王知先公先王致王业之由民之劳力趋时稼穑之艰难如此此诗多陈节物大要言嵗序之迁人事当及时耳所言或与月令异者月令多举其始此但言其有时不必始有也王曰仰观星日霜露之变俯察虫鸟草木之化以知天时以授民事女服事乎内男服事乎外上以诚爱下下以忠利上父父子子夫夫妇妇养老而慈幼食力而助弱其祭祀也以时其燕飨也以节此七月之义也汉王充潜夫论曰七月之诗大小教之终而复始由此观之人固不可恣也杨曰七月备言田桑之事以其兴王之本在是故也刘曰此诗所记苟非井邑其民乡党其教各有正长部分司其嵗功未易集也七月流火九月授衣一之日觱发二之日栗烈无衣无褐何以卒嵗三之日于耜四之日举趾同我妇子馌彼南畆田畯至喜张曰七月之诗以夏正为㫁毛曰火大火也流下也九月霜始降可以授冬衣矣一之日十之余也一之日周之正月也二之日殷之正月也觱发风寒也栗烈寒气也郑曰褐毛布也卒终也朱曰嵗夏正之嵗也毛曰三之日夏正月也豳土晚寒于耜始修耒耜四之日周四月也民无不举足而耕矣程曰同我妇子我妇我子同来致饷朱曰我家长自谓也老者率妇子而饷之毛曰馌馈也田畯田大夫也郑曰此章陈人以衣食为急余章广而成之程曰嵗过中而行暮矣当有卒嵗之具御冬之备故以七月为首范曰七月隂气始盛而寒将至九月则不可无衣矣郑曰此二正之月人之无衣无褐将何以卒嵗乎欧阳曰农夫在田妇子往馈田大夫见其勤农乐业而喜范曰民生本乎衣食天下之务莫实于此矣礼义之所以起孝悌之所以生教化之所以成人情之所以固也故勤俭之俗莫如豳风七月流火九月授衣春日载阳有鸣仓庚女执懿筐遵彼微行爰求柔桑春日迟迟采蘩祁祁女心伤悲殆及公子同归郑曰载则也阳温也毛曰仓庚离黄也懿筐深筐也朱曰遵循也毛曰微行墙下径也五畆之宅树之以桑郑曰柔桑穉桑也蚕始生宜穉桑也毛曰迟迟舒缓也蘩白蒿也所以生蚕祁祁衆多也伤悲感事苦也春女悲秋士悲感其物化也程曰殆庶几也孔曰公羊传説筑王姬之馆云于羣公子之舍则以卑矣是诸侯之女称公子也妇人谓嫁曰归郑曰七月流火九月授衣将言女功之始故又本于此王曰以九月授衣也故春日载阳则求桑而蚕孔曰春日则以温矣又有鸣者是仓庚也曹曰仓庚乃鸣则将蚕之候也説文曰仓庚鸣则蚕生尧典以鸟兽孶尾氄毛为析因夷隩之候此诗以仓庚鸣鵙为蚕绩之候斯螽蟋蟀为入室之候大意相类孔曰于此之时女执持深筐循彼微细之径求柔穉之桑以养新生之蚕因言养蚕之时女有伤悲之志更本之言春日迟迟然而舒缓采蘩者祁祁然而衆多女心感蚕事之劳苦时物之变化皆伤悲有与公子同嫁之志张曰此章次于耕事者重婚嫁本人情七月流火八月苇蚕月条桑取彼斧斨以伐逺扬猗彼女桑七月鸣鵙八月载绩载𤣥载黄我朱孔阳为公子裳毛曰薍为萑葭为苇豫蓄苇可以为曲也程曰蚕月当蚕长之月也计嵗气之早晚不可指定几月也郑曰条桑枝落之采其叶也毛曰斨方銎也逺枝逺也扬条扬也角而束之曰猗女桑荑桑也鵙伯劳也孔曰绩缉麻之名毛曰𤣥黑而有赤也朱深纁也祭服𤣥衣纁裳阳明也郑曰七月流火将言女功自始至成故亦又本于此孔曰民知将寒之候八月苇既成蓄之以拟蚕用朱曰七月暑退将寒而是嵗御冬之备亦庶几成矣又当预拟来嵗治蚕之用故于八月苇既成之际而收蓄之程曰蚕长之月当枝落桑则用斧斨亦预备其器具也伐逺扬猗女桑皆用斧斨朱曰采桑而大小毕取见蚕盛而人力至也曹曰曰伐曰猗言取之无遗且有法也毛曰七月鸣鵙八月载绩丝事毕而麻事起矣朱曰凡此女功之所成者皆染之或𤣥或黄而朱者尤鲜明程曰盖所以供公上为公子之衣裳故也为公子裘献豜于公皆此义也民之知义如此则美俗成矣朱曰以上二章专言蚕绩之事以终首章前段无衣之意四月秀葽五月鸣蜩八月其获十月陨萚一之日于貉取彼狐狸为公子裘二之日其同载缵武功言私其豵献豜于公毛曰不荣而实曰秀葽葽草也蜩螗也获禾可获也陨坠萚落也郑曰于往也毛曰于貉谓取狐貍皮也狐貉之厚以居孟冬天子始裘程曰其同谓㑹聚共事也郑曰不用仲冬亦豳地晚寒也毛曰缵继功事也豕一嵗曰豵三嵗曰豜大兽公之小兽私之孔曰三章既言丝麻衣服女功之正故四章陈女功之助取皮为裘以助布帛郑曰秀葽也鸣蜩也获禾也陨萚也皆物成而将寒之候物成自秀葽始王曰陨萚则鸟兽氄毛于是乎可以取皮故以陨萚为取貉狐貍之候也孔曰既言捕取狐貍因説田猎之事至二之日君民俱出田猎则继缵武事年常习之使不忘战也朱曰献豜于公亦爱其上之无已也兽之小者私之以为已有而大者则献之于上又曰此专言狩猎以终首章前段无褐之意五月斯螽动股六月莎鸡振羽七月在野八月在宇九月在户十月蟋蟀入我牀下穹窒熏鼠塞向墐户嗟我妇子曰为改嵗入此室处陆草木疏曰斯螽蝗类长而青长角长股股鸣者也五月中以两股相切作声闻数十步莎鸡如蝗而斑色毛翅数重其翅正赤六月中飞而振羽索索作声释文曰屋四垂为宇韩诗云宇屋霤也郭曰蟋蟀今趋织毛曰穹穷也窒塞也孔曰熏鼠令出其窟毛曰向北出牖也墐涂也庶人荜户孔曰穹窒墐户文在十月之下亦当以十月塞涂之矣曹曰三之日于耜丁壮尽出而在田妇子供馈饷事蚕织亦已勤矣至是农事既毕女功亦成宜闵怜之曰嗟者闵怜之辞也闵怜之则欲使之安居而休息焉此邑居之所以当修也孔曰改嵗者以仲冬阳气始萌可以为年之始范曰五月日短至而隂生斯螽动股莎鸡振羽气使之然也隂阳之气积微而为寒暑君子之戒民也蚤矣郑曰自七月在野至十月入我牀下皆谓蟋蟀也将寒有渐非卒来也曹曰斯螽莎鸡得暑而股羽振动蟋蟀得寒而渐以附近于人寒暑变迁昆虫犹随之以出入而况于人乎孔曰虫既近于人大寒将至故涂塞其室又告妻子言我所以为此者为改嵗大寒当入此居处也张曰此章见老者之安朱曰此章亦以终首章前段御寒之意六月食郁及薁七月亨葵及菽八月剥枣十月获稻为此春酒以介眉寿七月食瓜八月㫁壶九月叔苴采荼薪樗食我农夫毛曰郁棣属薁蘡薁也尔雅注葵承露也大茎小叶华紫黄色朱曰菽豆也毛曰剥击也曹曰凡米以稻为上黍次之稷为下四章既言八月其获矣此章又言十月获稻则五谷之熟各随其早晚耳毛曰春酒冻醪也郑曰介助也毛曰眉寿豪眉也李曰壶瓠也古今注曰壶芦瓠之无柄也陆农师曰似瓠而圆者谓之壶芦刘曰壶枯者可以为壶嫩者可以供茹八月宜㫁其梢令勿复花实所以坚其壶而大其茹今民尚尔毛曰叔拾也苴麻子也王曰荼则苦菜非若葵之滑甘故以食农夫而已毛曰樗恶木也吕曰衣裘具矣居室安矣老者之养不可以无加也农夫之勤其养不可以无蓄也程曰自六月食郁及薁以下果蔬枣酒皆为养老之具王曰眉寿衰矣养气体以助之也程曰七月食瓜以下皆为壮者之食故云食我农夫朱曰此章至卒章终首章后段之意九月筑场圃十月纳禾稼黍稷重穋禾麻菽麦嗟我农夫我稼既同上入执宫功昼尔于茅宵尔索绹亟其乗屋其始播百谷郑曰场圃同地物生之时耕治之以种菜茹至物尽成熟筑坚以为场郑曰纳内也治于场而纳之囷仓孔曰种植诸谷名为稼説文曰黍禾属而黏者也以大暑而种故谓之黍孔曰黍可以为酒尔雅曰粢稷也毛曰后熟曰重先熟曰穋孔曰再言禾者以禾是大名非徒黍稷重穋四种而已其余稻秫苽粱之辈皆名为禾麻与叔麦则无禾称故于麻麦之上更言禾字以总诸禾也曹曰言黍稷重穋矣而又言禾言叔苴矣而又言麻盖兼藁秸纳之所以为薪蒸刍秫者亦豫备矣自黍至菽七者熟以秋冬而麦之熟则在初夏凡此诸谷其种敛之时不齐未必同时而纳必云尔者盖以见农事之备有也郑曰既同言已聚也毛曰入为上出为下范曰宫功公室之役也郑曰尔汝也毛曰宵夜也程曰绹所用盖屋郑曰亟急也毛曰乘升也郑曰急当治野庐之屋董曰各入保城故野庐之居闲可以治之孔曰播种也张曰此章言农夫稼同则思上入执宫功不待督责自相戒以亟乘屋而播百谷亦未尝休息也孟子曰民事不可缓也诗云昼尔于茅宵尔索绹亟其乘屋其始播百谷范曰天运而不息人勤而不已故我稼既同则又将始播殖也吕曰此章终始农事以极忧勤艰难之意二之日凿氷沖沖三之日纳于凌隂四之日其蚤献羔祭韭九月肃霜十月涤场朋酒斯飨曰杀羔羊跻彼公堂称彼兕觥万寿无疆周官凌人曰十有二月令斩氷毛曰氷盛水腹坚则命取氷于山林沖沖凿氷之意孔曰豳土晚寒故可夏正月藏氷毛曰凌隂氷室也孔曰仲春阳气出地氷依礼须开程曰其蚤用之于献羔祭韭时夏颁氷是其后用时也孔曰月令仲春天子乃献羔开氷先荐寝庙祭韭者盖以时韭新出故荐之丘曰肃严气也毛曰涤扫也场功毕入也两樽曰朋孔曰相命曰杀羔羊跻升也王曰公堂人君之堂也孔曰称举也兕觥角爵也毛曰疆竟也孔曰七章言收敛之事所以成首章也衣食已具卒章乃言备暑藏氷饮酒相乐程曰藏氷所以备暑而开氷必以仲春所以顺时气也张曰民忠爱其君之甚相戒以速毕场功当自杀羔羊献公以酒祝之万寿东莱曰豳之先公国容未备无君民之间故曰朋酒斯飨曰杀羔羊跻彼公堂称彼兕觥万寿无疆七月八章章十一句鸱鸮周公救乱也成王未知周公之志公乃为诗以遗王名之曰鸱鸮焉书曰武王既丧管叔及其羣弟乃流言于国曰公将不利于孺子周公乃告二公曰我之弗辟我无以告我先王周公居东二年则罪人斯得于后公乃为诗以贻王名之曰鸱鸮王亦未敢诮公鸱鸮鸱鸮既取我子无毁我室恩斯勤斯鬻子之闵斯尔雅曰鸱鸮鸋鴂东莱曰鸋鴂鸱鸮之别名也郭景纯陆农师所解皆得之方言曰自闗而东谓桑飞曰鸋鴂此乃陆玑疏所谓巧妇似黄雀而小其名偶与鸱鸮之别名同与尔雅之所载实两物也毛郑误指以解诗欧阳氏虽知其失乃併与尔雅非之盖未考郭景纯之注耳欧阳曰鸟之爱其巢者唿鸱鸮而告之郑曰室犹巢也言已取我子幸无毁我巢我巢积日累功作之甚苦故爱惜之也毛曰恩爱也程曰鬻育也朱曰鬻养此子诚可悯怜今既取之其毒甚矣况又毁我室耶盖周公託为鸟言以自比程曰鸱鸮谓为恶者子喻管蔡室喻王室吕曰殷民欲叛冯附二叔之亲欺惑其人使之流言云公将不利于孺子欲王取信兄弟之言中伤周公谋危王室也故周公曰管蔡亲也尔既以恶污染使陷于罪是汝殷民入吾国害我兄弟矣又欲危王室则不可也迨天之未隂雨彻彼桑土绸缪牖户今女下民或敢侮予毛曰迨及也彻剥也桑土桑根也郑曰绸缪犹纒绵也朱曰牖者巢之通气处户其出入处也郑曰下民巢下之民也程曰迨天之未隂雨而下言自为安固防闲之道深至如此而尚或侮之孔曰以勤劳之故惜此室巢今巢下之民或敢侮慢我欲毁我巢室王肃云今者今周公时周公言先王致此大功至艰难而其下民敢侵侮我周道不可不遏絶以全周室予手拮据予所捋荼予所蓄租予口卒瘏曰予朱有室家毛曰拮据撠挶也朱曰捋取也毛曰荼萑苕也程曰蓄积租取也王曰卒尽也毛曰瘏病也手病口病郑曰我作之至苦如是者曰我未有室家之故予羽谯谯予尾翛翛予室翘翘风雨所漂摇予维音哓哓毛曰谯谯杀也翛翛敝也翘翘危也哓哓惧也郑曰音哓哓然恐惧告愬之意苏曰为室之劳至于羽杀尾敝室成而风雨漂摇之则其音得无急乎程曰此周公之诗所以辞哀而意切也鸱鸮四章章五句东山周公东征也周公东征三年而归劳归士大夫美之故作是诗也一章言其完也二章言其思也三章言其室家之望女也四章乐男女之得及时也君子之于人叙其情而闵其劳所以説也説以使民民忘其死其惟东山乎李曰周在丰镐管蔡挟三监叛其地在王室之东周公自周而征之则是自西而东故谓之东征二年而罪人斯得至归周则三年矣孔曰完不与敌战归士完全程曰思谓念其勤劳思其庐室荒废也孔曰室家之望女谓归士未反室家思望民有劳苦惟恐君上不知今叙其情闵其动劳则民皆喜説忘其劳苦朱曰皆其心之所愿而不敢言者上之人乃先其未发而歌咏以劳苦之则其欢欣感激之情为如何哉夫古之人上下之际情志交孚虽家人父子之相语无以过此此其所以维持巩固数十百年而无一旦土崩之势也欤我徂东山慆慆不归我来自东零雨其蒙我东曰归我心西悲制彼裳衣勿士行枚蜎蜎者蠋烝在桑野敦彼独宿亦在车下程曰东山所征之地毛曰慆慆言久也孔曰零雨零落之雨毛曰蒙雨貌王曰止使人毋为谓之勿毛曰士事也郑曰行陈也毛曰枚微也蜎蜎蠋貌桑虫也程曰烝犹云升也朱曰敦独处不移之貌郑曰独宿于车下郑曰序归士之情也我往之东山既久劳矣归又道遇雨蒙蒙然是尤苦也苏曰东征之士皆西人也方其在东未尝不曰归耳而未可以归故其心念西而悲范曰征役久则衣敝制彼裳衣归士之情也东莱曰勿士行枚亦归士之情也自幸全身而归愿勿从事于行阵而衔枚也所谓序其情而闵其劳也朱曰其在涂也覩物起兴而自叹曰彼蜎蜎者蠋则在桑野矣此敦然而独宿者则亦在车下也我徂东山慆慆不归我来自东零雨其蒙果臝之实亦施于宇伊威在室蟏蛸在户町疃鹿场熠燿宵行不可畏也伊可懐也毛曰果臝栝楼也陈曰施延也果臝蔓生延施于宇下刘曰伊威者壁落间小虫也无人扫则出行于室蟏蛸者小蜘蛛也无人行则结网当户程曰町疃庐傍畦壠为麋鹿之场也孔曰本草熠燿一名萤火陈思王萤火论曰秋隂沈数雨萤火夜飞之时也故云宵行程曰我徂东山慆慆不归我来自东零雨其蒙其在外之久往来而劳毎章重言见其感念之深丁夫于役田事遂废室庐遂荒果臝以下是也在彼思念其如此也郑曰室中久无人故有此五物是不足可畏乃可为忧思耳朱曰此则述其归未至而思家之情也我徂东山慆慆不归我来自东零雨其蒙鹳鸣于垤妇叹于室洒埽穹室我征聿至有敦瓜苦烝在栗薪自我不见于今三年郑曰鹳水鸟也将隂雨则鸣毛曰垤螘塜也将隂雨则穴处先知之鹳好水长鸣而喜也郑曰洒洒埽拚也穹窒穷塞䑕穴也程曰有敦圆成之状瓜苦瓜之苦者延蔓栗薪之上朱曰栗周土之所宜木程曰有隂雨之候则妇思念其劳而悲叹又计其行之久念其将至我征聿至谓我之行者其遂至也念其将至而洒埽复恨其留系之久见其思望之情切也瓜之苦者人之所不取常在其所以比君子久留滞不还也自我不见今三年矣东莱曰妇人洒埽以待夫之至顾见苦瓜系于栗薪因感其夫之久匏系于外叹曰自我不见今三年矣我徂东山慆慆不归我来自东零雨其蒙仓庚于飞熠燿其羽之子于归皇驳其马亲结其缡九十其仪其新孔嘉其旧如之何郑曰仓庚仲春而鸣嫁娶之候也熠燿其羽羽鲜明也归嫁也毛曰黄白曰皇駵白曰驳缡妇人之袆也母戒女施衿结帨九十其仪言多仪者程曰四章言归而及时成婚姻之礼人情之乐也仓庚之羽鲜明婚姻之时也嫁女之归其马皇駇有文彩也亲结其缡女之亲结之九十其仪仪之多也其归而成新昏且甚嘉其旧昏相见之欢当如何也苏曰周公既出而作七月未还而作鸱鸮既还而作东山故豳风着此诗以见周公出入之次而后列周人美公之诗东山四章章十二句破斧美周公也周大夫以恶四国焉郑曰恶四国者恶其流言以毁周公也朱曰四国四方之国从管蔡之乱者程曰豳诗七月陈王业鸱鸮遗王东山言东征破斧伐柯九罭皆刺朝廷不知周公于刺也复有浅深之异观诗可见狼跋美不失其圣既破我斧又缺我斨周公东征四国是皇哀我人斯亦孔之将毛曰隋銎曰斧説文曰斨方銎斧也毛曰皇匡也将大也朱曰言东征之役既破我斧而缺我斨其劳甚矣然周公之意盖将使四方莫不一于正而后已其哀我人也岂不大哉然则虽破斧而缺斨义有所不得辞矣夫管蔡流言以谤周公而公征之不知者以为公之为是以救其身而已故为此诗者为之𤼵明其心如此学者于此玩味而有得焉则正大而天地之情可见矣既破我斧又缺我锜周公东征四国是吪哀我人斯亦孔之嘉毛曰凿属曰锜吪化也既破我斧又缺我銶周公东征四国是遒哀我人斯亦孔之休毛曰木属曰銶遒固也范曰亦孔之休言四国平而天下和也破斧三章章六句伐柯美周公也周大夫刺朝廷之不知也程曰伐柯乃既得罪人之后周公迟留未归士大夫刺朝廷不知所以返周公之道董曰朝廷者人主所与大臣论是非可否之地诗人不斥言成王而曰朝廷所以兼刺也东莱曰观金縢所载二公之知周公至矣今曰朝廷则二公亦与焉盖大臣与国同体者也主未悟而事未回国人所当责而二公所当受也伐柯如何匪斧不克取妻如何匪媒不得毛曰柯斧柄也朱曰克能也孔曰媒通二姓之言者也程曰伐柯匪斧则不能娶妻匪媒则不得言各有其道今欲周公之归亦必有其道也伐柯伐柯其则不逺我觏之子笾豆有践郑曰则法也觏见也之子斥周公也尔雅曰竹豆谓之笾木豆谓之豆毛曰践行列貌程曰此章言其道朱曰执柯以伐柯即此手中之柯而得其法比王欲迎周公亦不过反之吾心则知所以迎之之道则我得见公而陈笾豆之列将有日矣曹曰诚有斧矣则其所伐短长小大之则当视其所执诚有礼矣则其所陈笾豆多寡之数当称其所宜践重叠相践履之意以见其丰厚也盖周公之功大当享备礼此乃所谓其则不逺者欤伐柯二章章四句九罭美周公也周大夫刺朝廷之不知也程曰周公居东未反士大夫始刺朝廷不知反周公之道既又思之切刺之深责在朝廷之人不速还周公也九罭之鱼鳟鲂我觏之子衮衣绣裳毛曰兴也尔雅曰緵罟谓之九罭九罭鱼网也陆草木疏曰鳟似鯶鱼而鳞细于鯶赤眼鲂今伊洛济颍鲂鱼也释文曰衮衣六冕之第二者也画为九章天子画升龙于衣上公但画降龙程曰九罭网之固密者鳟鲂鱼之美者施九罭之纲则得鳟鲂之鱼用隆厚之礼则得圣贤我欲觏之子当用上公礼服往迎之鸿飞遵渚公归无所于女信处李曰鸿鴈属毛曰遵循也渚小洲水岐成渚程曰此章言公之不得其所也鸿飞戾天者也今乃遵渚言不得其所公既征而归则未得其所盖朝廷未以师保重礼往逆也使公不得其所于女信安处矣则深责在朝廷之人也鸿飞遵陆公归不复于女信宿尔雅曰髙平曰陆程曰不复谓未还旧职宿安息也是以有衮衣兮无以我公归兮无使我心悲兮程曰此章祈反周公诚切之意是以犹所以也朝廷所以有衮衣之章用尊礼圣贤无以以也无以是服逆我公来归无使士民之心悲思望公也东莱曰成王既𤼵金縢悔悟而迎周公其言曰惟朕小子其新逆我国家礼亦宜之此正国人之所望于朝廷者也首章曰我觏之子衮衣绣裳卒章曰是以有衮衣兮无以我公归兮所谓礼亦宜之者也乃此篇之大指也説诗者徒见信宿两字偶相属遂以为过宿曰信之信故其释二章三章或以为西人语东人或以为东人自相语而不见国人深望乎上诚恳切至之意求一字之通而失一篇之㫖学者茍能玩味程氏之説则诗人之心可见矣凡诗之体初言者本意也再言者协韵也于女信处本意也于女信宿协韵也九罭四章一章四句三章章三句狼跋美周公也周公摄政逺则四国流言近则王不知周大夫美其不失其圣也狼跋其胡载疐其尾公孙硕肤赤舄几几尔雅曰狼牡貛牝狼毛曰跋躐也孔曰狼之老者颔下垂胡毛曰疐跲也进则躐其胡退则跲其尾进退有难郑曰公周公也程曰孙者避而弗居也毛曰硕大肤美也郑曰屦人注曰王舄有三等赤舄为上冕服之舄诗云王钖韩侯𤣥衮赤舄则诸侯与王同复下曰舄襌下曰屦王曰几人所慿以为安故几几安也程曰周公摄政居危疑之地虽成王不知四国流言终不能损其圣徳者以其忠诚在于王家无贪欲之私心也狼兽之贪者勐于求欲故陷于机穽罗絷前跋后疐进退困险诗人取之以言夫狼之所以致祸难危困如此者以其有贪欲故也若周公者至公不私进退以道无利欲之蔽以谦逊自处不有其尊不矜其徳故虽在危疑之地安步舒泰赤舄几几然也朱曰公之被毁以四国之流言也而诗人以为此非四国之所为乃公自让其大美而弗居耳盖不使谗邪之口得以加乎公之忠圣此可见其爱公之深敬公之至而其立言亦有法矣狼疐其尾载跋其胡公孙硕肤徳音不瑕郑曰不瑕不可疵瑕也程曰大舜谓汝惟不矜天下莫与汝争能汝惟不伐天下莫与汝争功使周公有贪欲崇髙得名之心其能得天下之与如是乎惟其处已也夔夔然存恭畏之心存诚也荡荡然无顾虑之意所以不失其圣徳音所以不瑕也先儒以狼跋疐不失其勐兴周公不失其圣奚若虎豹胡独取狼也古之诗人比兴以类也是以香草譬君子恶鸟譬小人岂有以豺狼兴圣人乎且以上二句言跋言疐安有几几不杀之义但此诗体与他诗不类故不通耳狼跋二章章四句豳国风七篇二十七章二百三句毛诗集解卷十五段氏毛诗集解卷十六钦定四库全书毛诗集解卷十六宋段昌武撰正小雅郑氏诗谱曰小雅大雅者周室居西都丰镐之时诗也小雅自鹿鸣至于鱼丽皆文武时诗自南有嘉鱼下及菁菁者莪周公成王时诗大雅自文王至文王有声皆文武时诗自生民下及卷阿皆成王周公时诗小雅十六篇大雅十八篇为正经程曰自鹿鸣以下二十二篇各赋其事而用之其周公之为乎与二南同也鹿鸣之什孔曰五人谓之伍十人谓之什故左传有曰以什其车必克然则什伍者部别聚居之名风及商鲁颂以当国为别诗少可以同卷而雅颂篇数既多不可混併故分其篇毎十为卷鹿鸣燕羣臣嘉賔也既饮食之又实币帛筐篚以将其厚意然后忠臣嘉賔得尽其心矣学记大学始教皮弁祭菜示敬道也宵雅肄三官其始也孔曰羣臣为嘉宾燕礼于客之内立一人为賔使宰夫为主与之对行礼耳其实君设酒殽羣臣皆在君为之主羣臣总为賔也饮有酬賔送酒之币食有侑賔劝饱之币公食大夫礼賔三饭之后云公受宰夫束帛以侑聘礼云致飨以酬币明亲飨有酬币矣食之言以饮食为主而副以币帛言将币帛之谓特行之耳将行也厚意藏于礼何以行之哉飨以训共俭而燕则以示慈惠故能使上下之情洽如此尽其心者忠臣之有得与不得耳呦呦鹿鸣食野之苹我有嘉賔鼓瑟吹笙吹笙鼓簧承筐是将人之好我示我周行毛曰兴也程曰呦呦和声也郑曰苹藾萧董曰鼓瑟吹笙盖燕乐也毛曰簧笙也吹笙而鼓簧矣筐篚属所以行币帛也程曰承以借之筐以贮之朱曰将行也毛曰行道也程曰鹿食则相唿故以兴燕乐和声相唿共食野之苹物情相乐也君臣賔主相乐如此孔曰王肃曰羣臣嘉賔饮食以享之琴瑟以乐之币帛以将之则庶乎好爱我而示我以道矣缁衣子曰私惠不归德君子不自留焉诗云人之好我示我周行朱曰此燕飨賔客之诗盖君臣之分以严为主朝廷之礼以敬为主然一于严敬则情或不通而无以尽其忠告之益故先王因其饮食聚㑹而制为燕飨之礼以通上下之情呦呦鹿鸣食野之蒿我有嘉賔德音孔昭视民不恌君子是则是傚我有㫖酒嘉賔式燕以敖毛曰蒿菣也郑曰孔甚昭明也视古示字也毛曰恌愉也是则是傚言可法傚也敖游也程曰此章又言所燕礼嘉賔闻望昭明示民以厚之之意使仪法之范曰式燕以敖言其礼之从容也夫庄而不至于矜和而不至于流此其德之纯也呦呦鹿鸣食野之芩我有嘉賔鼓瑟鼓琴鼓瑟鼓琴和乐且湛我有㫖酒以燕乐嘉賔之心毛曰芩草也湛乐之乆也燕安也范曰非止养其体娱其外而已所以乐其心也程曰此章言其乐之长乆无斁毛曰夫不能致其乐则不能得其志不能得其志则嘉賔不能竭其力鹿鸣三章章八句四牡劳使臣之来也有功而见知则説矣段曰是诗冝居皇皇者华之后而先之者讲师渐失其传也然要知四牡之作人君当知臣下之勤劳皇华之作人臣当念君上之付託此则诗之义四牡騑騑周道倭迟岂不懐归王事靡盬我心伤悲毛曰騑騑行不止之貎周道岐周之道也倭迟歴逺之貌盬不坚固也朱曰驾此四牡而出使于外其道路之回逺如此当是时岂不思归乎特以王事不可以不坚固不敢狥私而废公是以内顾而伤悲也毛曰思归者私恩也靡盬者公义也伤悲者情思也郑曰无私恩非孝子也无公义非忠臣也君子不以私害公不以家事辞王事范曰臣之事上也必先公而后私君之劳臣也必先恩而后义四牡騑騑啴啴骆马岂不懐归王事靡盬不遑启处毛曰啴啴喘息之貌马劳则喘息白马黒鬣曰骆遑暇启跪也处居也范曰言其马劳则人可知矣李曰不遑启处大意为不暇居处之义翩翩者鵻载飞载下集于苞栩王事靡盬不遑将父李曰兴也翩翩飞貌毛曰鵻夫不也孔曰孙炎曰物丛生曰苞毛曰栩杼也又曰将养也程曰鵻翩翩或飞或下集于所安之处以兴使臣之勤劳乃不暇遂其私至不得将其父范曰忠臣孝子之行役未尝不念其亲君之使臣岂待其劳苦而自伤哉亦忧其忧如已而已矣此圣人所以感人心也翩翩者鵻载飞载止集于苞杞王事靡盬不遑将母毛曰杞枸檵也驾彼四骆载骤骎骎岂不懐归是用作歌将母来谂毛曰骎骎骤貌郑曰谂告也君劳使臣述序其情女曰我岂不思归乎诚思归也故作此诗之歌以养父母之志来告于君也孔曰臣有劳苦患上不知今君劳使臣言汝曰岂不思归作歌来告是探情以劳之苏曰独言将母承四章之文也四牡五章章五句皇皇者华君遣使臣也送之以礼乐言逺而有光华也朱曰送之以礼乐歌是诗以遣之也孔曰臣之出使当光显其君常不辱命于彼程曰天子遣使四方以观省风俗采察善恶访问疾苦宣道化于天下下国䝉被声教是以光华东莱曰孔氏之説作诗之意也程氏之説用诗之意也作是诗以遣使臣在文王时至于周公制礼作乐之后凡遣使臣无不用是诗以遣之也二家之诗虽有广狭其义一也程曰人君遣使臣于千里之外茍无以𤼵其欢欣之诚心则臣下意气衰落皇皇者华于彼原隰駪駪征夫每懐靡及朱曰兴也毛曰皇皇犹煌煌也孔曰华犹草木之华也毛曰髙平曰原下湿曰隰駪駪衆多之貌征夫行人也朱曰懐思也程曰皇华之光明于野犹王泽之流布光华天下也故以为兴欧阳曰于原隰者其道所经也程曰惟虑不能宣达是每懐靡及也朱曰此诗若以戒夫使臣者而託于其自道之辞以𤼵之诗之忠厚如此我马维驹六辔如濡载驰载驱周爰咨诹刘曰驹之为马盖嫩而壮者驹骐骆骃皆驷之良选所以贲使臣之行也郑曰如濡言鲜泽也毛曰忠信为周郑曰爰于也毛曰访问于善为咨程曰诹谋度询所载虽各有义要之询访耳採察求访使臣之大务朱曰叔孙穆子所谓君教使臣曰每懐靡及诹谋度询必咨于周敢不拜教可谓得诗之意矣我马维骐六辔如丝载驰载驱周爰咨谋毛曰骐骐文也如丝言调忍也我马维骆六辔沃若载驰载驱周爰咨度毛曰白马黒鬣曰骆朱曰沃若犹言如濡也我马维骃六辔既均载驰载驱周爰咨询毛曰隂白杂毛曰骃均调也欧阳曰诹谋度询但变文以叶韵尔诗家若此之类甚多皇皇者华五章章四句常棣燕兄弟也闵管蔡之失道故作常棣焉郑曰周公弔二叔之不咸而使兄弟之恩䟽召穆公为作此诗而歌之以亲之朱曰旧説以鹿鸣以下至鱼丽为文武燕劳之乐歌而此诗之序又以为闵管蔡之失道者何也曰文武之际固有燕兄弟之诗矣周公以管蔡之为乱也故制作之际更为是诗委曲致意以申兄弟之好盖燕兄弟者文武之政而闵管蔡者周公之心也夫燕兄弟之诗当极其和乐以笃兄弟之好而此诗专言死䘮急难之事其志切其辞哀盖处兄弟之变孟子所谓其兄闗弓而射之则已垂涕泣而道之之义也文武燕兄弟之诗虽不可见然意其词意和平必异于此故序者以闵管蔡之失道发之程曰此诗句少而章多所以极其郑重句少则各陈一义故也常棣之华鄂不韡韡凡今之人莫如兄弟毛曰兴也常棣棣也鄂犹鄂鄂然言外发也孔曰王肃云不韡韡言韡韡也毛曰韡韡光明也程曰韡韡鲜华壮盛之貌以华萼相依生相亲力相承兴人之莫如兄弟也范曰凡今之人言举世之人也莫如兄弟亲之至也説文鄂作萼死䘮之威兄弟孔懐原隰裒矣兄弟求矣毛曰威畏也懐思也裒聚也求矣言求兄弟也郑曰死䘮可畏怖之事维兄弟之亲甚相思念程曰此章叙兄弟相赖之事人当死生患难之可畏则思兄弟之助方困穷离散羣聚于郊野之时则求所亲以相依恃嵴令在原兄弟急难每有良朋况也永叹毛曰嵴令雝渠也飞则鸣行则揺不能自舍耳急难言兄弟之相救于急难郑曰每有虽也良善也毛曰况兹也永长也程曰此章言兄弟相须之急犹嵴令首尾相应急难之际其相应如是也郑曰当急难之时虽有善朋来兹对之长叹而已东莱曰踈其所亲而亲其所踈此失其本心者也故此诗反覆言朋友之不如兄弟盖示之以亲踈之分使之反循其本也本心既得则由亲及踈秩然有序兄弟之亲既笃而朋友之义亦厚矣初非薄于朋友也茍杂施而不孙虽曰厚于朋友如无源之水朝满夕除胡可保哉或曰人之在难朋友亦可以坐视欤曰每有良朋况也永叹则非不忧悯但视兄弟急难为有差等耳诗人之辞容有抑扬然常棣周公作也圣人之言小大髙下皆宜而前后左右不相悖兄弟阋于墙外御其务毎有良朋烝也无戎毛曰阋狠也郑曰御禁务侮也兄弟虽内阋而外御也朱曰烝𤼵语声毛曰戎相也范曰兄弟内阋而犹外御不败亲也外御则他人不与故虽朋友犹无相也王曰狠于内非令兄弟也然及其御侮则虽有良朋曽不如不令兄弟之为可恃也朱曰此章正为管蔡启商之事而𤼵以明兄弟恩情之笃也吕与叔解阋为窥伺谓㓂至而兄弟同力以相死也此意亦甚美矣然以文义及一篇之全㫖观之则未安也盖此诗首章略言至亲莫如兄弟之意次章乃以意外不测之事言之以明兄弟之情其切如此三章但言急难则浅于死䘮矣至于此章则又以其情义之甚薄而犹有所不能已者言之其序若曰不待死䘮然后相救但有急难便当相助又不幸而至于或有小忿犹当共御外侮其所以责之者可谓益轻以约而所以着夫兄弟之义者益深且切矣至于又不能然乃或无事而相忘则兄弟真为路人矣故下章始深责之然其辞气和平怨而不怒读者犹或以是为当然而未之悟也其后两章乃始极道兄弟至亲虽有笾豆家室之乐然非兄弟则无与同之以备见兄弟之恩异形同气死生苦乐无适而不相须之意卒章又申告之使之反覆穷极验其信然可谓委曲渐次説尽人情矣然其词意髙深初若简质阔踈而不切于事者故説者有所不察又以小忿为嫌而曲其説以避之于是一篇之意无复统纪而失圣人之意逺矣䘮乱既平既安且宁虽有兄弟不如友生陈曰兄弟之急难相求如此及其既安宁也乃谓兄弟之不如友生可乎欧阳曰此乃责之之辞程曰言平时则皆可遂其私意急难则莫如兄弟也傧尔笾豆饮酒之饫兄弟既具和乐且孺毛曰傧陈也苏曰饫餍也王曰兄弟无故则既具矣程曰孺亲慕之义小儿亲慕父母谓之孺子此章劝其相燕乐养恩义陈尔笾豆饮乐饫足兄弟既皆来当和乐而相亲慕也妻子好合如鼓瑟琴兄弟既翕和乐且湛郑曰如鼓瑟琴之声相应和也毛曰翕合也程曰此章言兄弟相乐则其妻子好合其和如琴瑟兄弟既志意翕合矣故其和乐乆而不厌宜尔室家乐尔妻帑是究是图亶其然乎毛曰帑子也范曰究穷也毛曰图谋也亶信也程曰言能如是亲睦其亲族则能宜其室家乐其妻帑穷究是理图念是事信其然乎言信然东莱曰告人以兄弟之当亲未有不以为然者也茍非是究是图实从事于此则亦未有诚知其然者也不诚知其然则所知者特其名而已矣凡学盖莫不然常棣八章章四句伐木燕朋友故旧也自天子至于庶人未有不须友以成者亲亲以睦友贤不弃不遗故旧则民德归厚矣孔曰朋是同门之称友是同志之名故旧即昔日之朋友也朋友新故通名故旧惟施乆逺旧则不可更择新交则非贤不友故变朋友曰友贤也亲亲以睦指上常棣燕兄弟也友贤不弃不遗故旧即此篇是也曹曰朋友者兼同姓异姓之臣诗中所谓诸父诸舅是也故序者以亲亲友贤释之伐木丁丁鸟鸣嘤嘤出自幽谷迁于乔木嘤其鸣矣求其友声相彼鸟矣犹求友声矧伊人矣不求友生神之聴之终和且平毛曰兴也丁丁者伐木声也朱曰嘤嘤鸟声之和也郑曰幽谷深谷也迁徙也毛曰乔髙也郑曰相视也毛曰矧况也张曰神之聴之终和且平此为求友生程曰和谓相好平谓不变什方张曰诗人多相因之辞如伐木而感鸟鸣盖因此以兴焉者也故下章皆以伐木言之程曰山中伐木非一人能独为必与同志者共之既同其事则相亲好成朋友之义伐木之人必有此义况士君子乎故赋伐木之人序其情推其义以劝朋友之道燕朋友故旧则歌之所以风天下朋友故旧笃则民德厚矣继言鸟鸣嘤嘤又以物情兴朋友之好嘤嘤相应和之和声鸟声相应和自幽谷升乔木相追随嘤然其鸣盖求其应友声谓应声犹人之朋友相从也视鸟如是岂人而不求友乎朋友之信常乆不渝可质于神明伐木许许酾酒有藇既有肥羜以速诸父宁适不来㣲我弗顾于粲洒埽陈馈八簋既有肥牡以速诸舅宁适不来㣲我有咎曹曰首章既以伐木起兴后二章因衍而赋之其义不复系于伐木矣如鱼藻诗以鱼在在藻起兴至第三章则曰鱼在在藻依于其蒲既云在藻又云依蒲若以本章论之理岂得安此类皆因起兴之语衍而成章尔毛曰许许柿貌以筐曰酾以薮曰湑藇美貌羜未成羊也郑曰速召也朱曰诸父朋友之同姓而尊者也诸舅朋友之异姓而尊者也郑曰宁适不来宁召之适自不来也毛曰㣲无也朱曰顾念也于叹辞毛曰粲鲜明貌孔曰粲然洒埽其室庭陈饮食之馈毛曰天子八簋孔曰肥牡肥羜之牡者毛曰咎过也李曰上章既言伐木丁丁鸟鸣嘤嘤下章但言伐木许许者省文也亦犹四牡诗上章言不遑将母卒章言将母来谂其文不备亦是縂结上章将母之文也既言伐木之时鸟犹求友君子于闲暇之时则有酾酒肥羜召朋友而燕乐之朱曰言具酒食以乐朋友如此宁使彼有故而不来而无使我恩意之不至也孔子曰所求乎朋友先施之未能也此可谓能先施矣伐木于坂酾酒有衍笾豆有践兄弟无逺民之失德干糇以愆有酒湑我无酒酤我坎坎鼓我蹲蹲舞我迨我暇矣饮此湑矣孔曰陂陀不平而可种者名坂苏曰衍多也郑曰践陈列貌朱曰兄弟朋友之同侪者无逺皆在也毛曰糇食也孔曰民之失德正由干糇之食不分于人以获愆过毛曰湑莤之也郑曰酤买也李曰坎坎鼓声也毛曰蹲蹲舞貌郑曰迨及也及我今之闲暇共饮此湑酒王曰于诸父曰肥羜而已于诸舅乃曰八簋肥牡于兄弟乃曰笾豆有践者言以至诚加焉每有隆而无杀也程曰有盛具当以燕乐朋友无相踈逺民之失德故不能修亲睦之道厚朋友故旧之礼至干糇之不相及盖人之失德也岂当然乎故有酒则我湑之无酒则我酤之以至鼓舞则我为之我及暇时则相与燕饮以笃恩意段曰举干糇者儆之于㣲也笃友义当于闲暇急难而能相求者独兄弟耳伐木三章章十二句天保下报上也君能下下以成其政臣能归美以报其上焉郑曰下下谓鹿鸣至伐木皆君所以下臣也臣亦归美于君以答其歌苏曰人君以鹿鸣之五诗燕其羣臣天保者岂以答是五诗于其燕也皆用之欤程曰恩惠周物君之下下也归美于君臣之报上也天保之诗盛言人君受天之祐福禄之厚蒙被臣民由君德之所致也欧阳曰天保六章其义一也皆下爱其上之辞其文甚显而易明大抵此诗六章文意重复以见其爱上之深至如此黄曰君下下以成政则君不敢忽其臣臣归美以报上则臣不敢忘其君此天道下济而光明地道卑而上行之理也又曰三复是诗见君子爱君之意曰单厚以信厚之德期之也曰戬谷以进善之不已期之也是用孝享则奉先思孝之意也徧为尔德则歛福钖民之意也是数者皆所以受福之资欤此臣报君之志也天保定尔亦孔之固俾尔单厚何福不除俾尔多益以莫不庶郑曰保安也朱曰尔指君也毛曰固坚也俾使也郑曰单尽也程曰俾尔尽厚何福不除除更新也日进之义毛曰庶衆也朱曰言天之保定我君使之如此也天保定尔俾尔戬谷罄无不宜受天百禄降尔遐福维日不足朱曰戬尽谷善也尽善云者犹其曰单厚多益也毛曰罄尽也郑曰降下遐逺也天与女以广逺之福汲汲然如日且不足也欧阳曰既曰何福不除矣又曰俾尔戬谷又曰罄无不宜而受天百禄又曰降尔遐福其所以殷勤重复如此而犹曰维日不足也王曰君恩至重臣虽有犬马之劳不足以上答惟称其福禄以报之此出于欢心而不可强以为者也天保定尔以莫不兴如山如阜如冈如陵如川之方至以莫不増郑曰兴盛也毛曰髙平曰陆大陆曰阜大阜曰陵郑曰如山如阜如冈如陵此言其福禄委积髙大也川之方至谓其水纵长之时程曰既庶矣则欲积累振起至于崇髙而不已故曰以莫不兴既兴矣则又欲继继増益寖盛不絶故曰以莫不増吉蠲为饎是用孝享禴祠烝尝于公先王君曰卜尔万寿无疆毛曰吉善蠲洁也饎酒食也享献也春曰祠夏曰禴秋曰尝冬曰烝郑曰公先公谓后稷至诸盩朱曰先王大王王季以下也文王时周未有曰先王者此诗非武王时作则或者周公所更定欤君谓先公先王也卜犹期也孔曰无疆者无有疆畔境界也郑曰吉蠲为饎是用孝享谓将祭祀也君曰卜尔万寿无疆尸嘏主人传神辞也欧阳曰既则又言非惟天之福我君如此至于四时丰洁酒食祀其先公先王而神亦降之福神之弔矣诒尔多福民之质矣曰用饮食羣黎百姓徧为尔德毛曰弔至也郑曰神至者宗庙致敬鬼神着矣毛曰诒遗也程曰质实也朱曰言其质实无伪日用饮食而已郑曰黎衆也李曰百姓庶民也郑曰羣衆百姓徧为女之德言则而象之范曰君所以为神民之主神则降福民则日用饮食而不知所以然羣黎百姓皆为君德此君人者之至愿也如月之恒如日之升如南山之寿不骞不崩如松栢之茂无不尔或承毛曰恒弦也升出也言俱进也骞亏也程曰如松栢之茂盛无不承其庇廕朱曰承奉也欧阳曰前既欲其兴盛后又欲其永乆故多引常乆不亏壊之物以为况天保六章章六句采薇遣戍役也文王之时西有昆夷之患北有玁狁之难以天子之命命将率遣戍役以守卫中国故歌采薇以遣之出车以劳还杖杜以勤归也郑曰文王为西伯服事殷之时也昆夷西戎也天子殷王也孔曰此与出车五言玁狁惟一云西戎玁狁大于西戎出帅主伐玁狁故戒敕戍役以玁狁为主而略于西戎也劳与勤还与归但变文耳出车序云劳还帅杕社序云劳还役俱言还并云劳明还归义同勤劳不异也苏曰采薇出车杕杜此三诗皆言文王为西伯以纣之命而伐玁狁程曰文王遣戍役以守卫歌此诗以遣之序其勤劳伤悲之情且风以义当时之事也后世因用之以遣戍役朱曰文王既受命为西伯得专征伐而其征伐也亦必称天子之命以行之此足以见服事殷之实矣而或者谓文王受命而称王则是二天子也而可乎段曰文王百里之国当西北之二邉遣戍守卫民亦疲矣意者文王领西伯之任或率其旁之诸侯欤不然嵗嵗出戎尽用百里之民必不堪命也汝坟勉正之风殷靁劝义之俗是诗固有感动之而由汝坟以观岂特岐周之民也读诗者当考乎此采薇采薇薇亦作止曰归曰归嵗亦莫止靡室靡家玁狁之故不遑启居玁狁之故毛曰薇菜也作生也郑曰莫晚也靡无也王曰男本有室而女有家今男靡得以室为室女靡得以家为家毛曰玁狁北狄也郑曰遑暇启跪也朱曰此设为戍役者之言也程曰采薇采薇以薇为遣戍役之候也曰归曰归深念归时在嵗暮也舍其室家不遑暇启居以玁狁之故也毒民不由上则人懐敌忾之心矣采薇采薇薇亦柔止曰归曰归心亦忧止忧心烈烈载饥载渴我戍未定靡使归聘程曰薇始长而柔郑曰烈烈忧貌载则也定止也毛曰聘问也李曰始遣戍役之时薇始生其后薇始长而柔又其后薇始壮而刚以见天时之变尔范曰自作以至于柔未乆也已念归而忧苏曰内忧归期之逺而外为饥渴之所困亦甚病矣朱曰虽忧之深然戍事未已将谁使归问其室家之安否乎段曰天下之艰苦非所期而骤遭焉则情必至于难堪傥前知其必然而一旦当之则安矣是诗作之于遣戍之初而预道其室家之契阔饥渴之穷困道途经歴之险阻如此正所以安其心使不至临境而惊忧也采薇采薇薇亦刚止曰归曰归嵗亦阳止王事靡盬不遑启处忧心孔疚我行不来程曰薇壮而刚郑曰十月为阳时坤用事嫌于无阳故名此月为阳盬不坚固也处犹居也毛曰疚病也郑曰来犹反也据家曰来王曰则止者亦如柔止感时物之变也程曰归期湏嵗之阳王事不可盬也故启处不遑忧心虽甚病我行不可归也彼尔维何维常之华彼路斯何君子之车戎车既驾四牡业业岂敢定居一月三捷毛曰尔华盛貌常常棣也王曰路戎路也郑曰斯此也君子谓将率毛曰业业然壮也捷胜也孔曰彼尔然而盛者何木之华乎维常棣之华也彼路车者斯何人之车乎维君子之车也以常棣之华色美喻君子车餙之盛也朱曰戎车既驾而四牡盛矣则何敢以定居乎庶乎一月之间三战而三捷尔段曰古人所谓战胜者与后世事不同后世大率运竒百出以求胜则胜负必至于难定古人之治夷狄也服则舍之而已矣以是为胜亦宜三捷之可期哉虽然一捷可矣而犹有俟于三焉独非穷威乎此当以孟子三不朝之意推之圣人不欲以一战求尽也战而败败而三焉在彼亦心服在此亦非倖矣曰三者以赴敌休士之节约而言之也驾彼四牡四牡骙骙君子所依小人所騑四牡翼翼象弭鱼服岂不曰戒玁狁孔棘毛曰骙骙彊也程曰依依止所处也腓腓动之义人之腓身行则从动言君子所处小人从而动也郑曰言戎车者将率之所依乗戍役之所芘倚毛曰翼翼闲也象弭弓反末也所以解紒也鱼服鱼皮也郑曰日戒日相警戒也言警勑军事也孔甚棘急也朱曰言将士岂不日相警戒乎玁狁之难甚急诚不可以忘备也昔我往矣杨栁依依今我来思雨雪霏霏行道迟迟载渴载饥我心伤悲莫知我哀毛曰杨栁蒲栁也霏霏甚也迟迟长逺也朱曰此章设为役人预自道其归时之事言勤劳之甚也董曰杨栁依依春之中也雨雪霏霏冬之末也程曰春而往冬而旋行逺而时乆言行道迟则见归思之切范曰人情之所患者莫切于饥渴莫知我哀言民之不得其所而无告也予于采薇见先王以人道使人至于后世之使人则牛羊而已矣毛曰君子能尽人之情故人忘其死采薇六章章八句出车劳还率也郑曰遣将率及戍役同歌同时欲其同心也反而劳之异歌异日殊尊卑也礼记曰赐君子小人不同日此其义也王曰遣戍役同诗者出时用兵则均服同食一衆心也劳还役异诗者入而振旅则反尊卑辨贵贱定衆忘也程曰此诗所赋自受命至还归其事有叙大要在归功将率我出我车于彼牧矣自天子所谓我来矣召彼仆夫谓之载矣王事多难维其棘矣尔雅曰郊外曰牧郑曰自从也王曰天子纣也程曰谓我命我也毛曰仆夫御夫也郑曰载装载也棘急也欧阳曰南仲为将始驾戎车出至于郊则称天子之命使我来将此衆遂戒其仆夫以趋王事之急难东莱曰言车徒始集于郊牧殷勤告语之以天子之命南仲受文王之命文王受天子之命故南仲语其衆曰我所以统衆者其命盖自天子而下也使之装载勉其体悉王事以赴其急孔曰序其忠敬以慰劳之我出我车于彼郊矣设此旐矣建彼旄矣彼旟旐斯胡不斾斾忧心悄悄仆夫况瘁丘曰将言建旐设旄之事又本出车言之也李曰言郊与牧同义但其字异耳毛曰龟蛇曰旐旄干旄鸟隼曰旟孔曰胡不何不也毛曰斾斾旒垂貌况兹也程曰此章既受命而行有旗章之盛见付与之重忧劳其事也其忧念之深仆夫左右之人亦为之意瘁东莱曰言方欲治兵之时衆车并列于郊此车设旐彼车建旄各事整饬戎容既备肃然无譁为将者指其旟旐而言曰彼旟旐斯胡不斾斾而飞扬也虽治兵之时建而不斾然以将士忧惧之心观之亦若旌旗随人意而不舒也古者出师以䘮礼处之命下之日士皆涕泣夫子之言行三军亦曰临事而惧皆此意也王命南仲往城于方出车彭彭旂旐央央天子命我城彼朔方赫赫南仲玁狁于襄毛曰王殷王也南仲文王之属方朔方近玁狁之国也范曰往城于方所以守卫中国也非取玁狁之地而城之苏曰彭彭壮盛也毛曰文龙为旂央央鲜明也朱曰天子命我城彼朔方者文王以商王之命命南仲而南仲语其军士以天子之命也毛曰赫赫盛貌襄除也李曰墙有茨曰不可襄也则襄是除也朱曰襄上也与懐山襄陵之襄同东莱曰言既治兵大将传天子之命以令军衆于是彭彭然张其车乗央央然斾其旂旐威灵气熖赫然动人兵事以哀敬为本而所尚则威二章之戒惧三章之奋扬并行而不相悖也程曰此章指元帅之名以显其功主言城而胜玁狁御戎之道守备为本不以攻击为先曹曰襄玁狁则师可以凯还矣故下章序其来归之意昔我往矣黍稷方华今我来思雨雪载涂王事多难不遑启居岂不懐归畏此简书孔曰方华方生华也李曰思语辞也毛曰涂冻释也简书戒命也朱曰本其往时所见与今还时所遭以见其出之乆东莱曰采薇之所谓往遣戍时也此诗之所谓往在道时也采薇之所谓来戍毕时也此诗之所谓来归而在道时也刘曰王事多难言玁狁虽襄而西戎又入也自北而西不遑启居也曹曰南仲既襄玁狁则思归矣继得伐西戎之命不敢或违故曰畏此简书也喓喓草虫趯趯阜螽未见君子忧心忡忡既见君子我心则降赫赫南仲薄伐西戎毛曰喓喓声也草虫常羊也趯趯跃也阜螽蠜也郑曰君子斥南仲也毛曰忡忡犹冲冲也降下也东莱曰薄语辞也程曰此章复言兵出而衆和为一方所徯望南仲之功于此尤盛草虫阜螽其类相应民心之望王师犹是也此南仲之伐西戎也朱曰岂既却玁狁而还师以伐昆夷也欤薄之为言聊也盖不劳余力也春日迟迟卉木萋萋仓庚喈喈采蘩祁祁执讯获丑薄言旋归赫赫南仲玁狁于夷毛曰卉草也孔曰萋萋然茂美喈喈然和鸣采蘩之人祁祁然衆多程曰讯问也其魁首当讯问者丑徒衆也毛曰夷平也欧阳曰述其归时春日暄妍草木荣茂而禽鸟和鸣于此之时执讯获丑而归岂不乐哉曹曰征玁狁则西戎作伐西戎则玁狁平意者二虏相掎角而为冦欤郑曰此时亦伐西戎独言平玁狁者玁狁大故以为始以为终出车六章章八句杕杜劳还役也朱曰此诗首末皆述其室家思望之情以劳之吕曰将帅君子也君子志在名节故出车述其忧勤王事以彰其义兵役小人也小人恤于私者多故杕杜道其思望以序其情此二诗之言所以为异也有杕之杜有睆其实王事靡盬继嗣我日日月阳止女心伤止征夫遑止毛曰杕特生貌杜赤棠也毛曰睆实貌郑曰嗣续也十月为阳遑暇也朱曰军士在外其室家感时物之变而思之吕曰杜之有实秋冬之交也嵗将暮矣犹叹其未至也李曰继嗣我日言其行役以日继日无有休息之期也范曰日月阳止嵗将暮矣女心伤止居者之思也凡行役惟居者之忧为甚郑曰妇人思望忧伤征夫如今已闲暇且归也而尚不得归有杕之杜其叶萋萋王事靡盬我心伤悲卉木萋止女心悲止征夫归止丘曰萋萋新叶郑曰伤悲者念其君子于今劳苦吕曰杜叶萋萋则春矣卉木亦萋然有叶则春将暮矣嵗暮之期既不至将至春之暮犹未归也陟彼北山言采其杞王事靡盬忧我父母檀车幝幝四牡痯痯征夫不逺吕曰杞之可食春暮矣孔曰伐檀云伐轮伐辐是檀可以为车之轮辐大明云檀车煌煌毛曰幝幝敝貌痯痯疲貌李曰陟彼北山言采其杞犹草虫之诗言陟彼南山言采其薇皆以见时物之变感其君子乆出思得以见之非有他义也朱曰忧我父母诒我父母之忧也陈曰言夫之车乆而当敝矣四牡当罢矣谅亦不逺当归也匪载匪来忧心孔疚期逝不至而多为恤卜筮偕止㑹言近止征夫迩止郑曰载装载也疚病也毛曰逝往也刘曰期逝者谓所期之日已逝毛曰恤忧也郑曰偕俱㑹合也毛曰迩近也王曰庶㡬其归且至不逺矣既而匪载匪来所以忧心孔疚也毛曰逺行不必如期室家之情以期望之朱曰期已过而犹不至则使我多为忧恤宜矣王曰㑹卜筮之言皆言近矣则庶㡬征夫之归近矣范曰以卜筮终之言思之无所不为也出车劳率故美其功杕杜劳衆故极其情先王以已之心为人之心故能曲尽其情使民忘其死以忠于上也杕杜四章章七句鱼丽美万物盛多能备礼也文武以天保以上治内采薇以下治外始于忧勤终于逸乐故美万物盛多可以告于神明矣程曰太平之时庶物繁盛故能备礼六月序云鱼丽废则法度缺矣物不足则不能备法度也曹曰物之生子最多者莫如鱼故牧人之梦以衆维鱼矣为丰年之兆而鱼藻之篇以鱼在在藻为万物皆得其性鱼丽于罶鲿鲨君子有酒㫖且多毛曰丽歴也罶曲梁也寡妇之笱也鲿扬也鲨鮀也太平而后㣲物盛多古者不风不暴不行火草木不折不芟斧斤不入山林豺祭兽然后杀獭祭鱼然后渔鹰隼击然后罻罗设是以天子不合围诸侯不掩羣大夫不麝不卵士不隐塞庶人不数罟罟必四寸然后入泽梁故山不童泽不涸鸟兽鱼鼈皆得其所然朱曰凡此皆先王之政也然必有至诚恻怛之心仁厚恺悌之化使人不知其所以为之者然后可行耳不然则丛脞已甚矣岂得恃以为治者哉苏曰古之仁人交物有道取之有时用之有节则草木鸟兽繁殖无有求而不得者君子于是及其闲暇而为礼以燕乐之其酒既㫖且多言无所不备也鱼丽于罶鲂鳢君子有酒多且㫖毛曰鳢鲖也鱼丽于罶鰋鲤君子有酒㫖且有毛曰鰋鲇也物其多矣维其嘉矣曹曰物则非特鱼而已苏曰多则患其不嘉物其㫖矣维其偕矣苏曰偕齐也㫖则患其不齐东莱曰㫖即所谓嘉也物虽嘉㫖然陆产或不如水产之盛泽物或不如山物之蕃犹未可以言偕也物其有矣维其时矣程曰盛而及时也苏曰多而能嘉㫖而能齐有而能时言曲全也东莱曰有即所谓偕也物虽盛多而偕有必适当其时然后尽善所谓时者不专为用之之时也茍非国家间暇内外无故则物虽盛不能全其乐矣鱼丽六章三章章四句三章章二句南陔孝子相戒以养也白华孝子之絜白也华黍时和嵗丰宜黍稷也毛曰有其义而亡其辞郑曰乡饮酒燕礼皆曰笙入奏南陔白华华黍孔子论诗雅颂各得其所时俱在耳篇第当在于此遭战国及秦之世而亡之其义则与衆篇之义合编故存至毛公为诂训传乃分衆篇之义各置于其篇端云郑曰毛公阙其亡者以见在为数故推改什首遂通耳而下非孔子之旧苏或曰毛公推改什首予以为非古于是复为南陔之什则小雅之什皆复孔子之旧鹿鸣之什十篇五十五章三百一十五句毛诗集解卷十六段氏毛诗集解卷十七钦定四库全书毛诗集解卷十七宋段昌武撰南有嘉鱼之什南有嘉鱼乐与贤也大平之君子至诚乐与贤者共之也董曰文王大统未集武王继伐方改定制度至成王然后治定功成传曰太平治之至也然则非成王其得谓大平君子哉陈曰大平之时得贤则未必有益于治矣失贤亦未必趋于乱是以贤者渐致踈弃不贤者渐致狎昵间有勉强与贤者共享其乐亦不能乆今也至诚乐与贤者共之非天资敦厚学与性成不能如是也张曰与之共天位治天职食天禄而以燕乐终焉此之谓与贤者南有嘉鱼烝然罩罩君子有酒嘉宾式燕以乐朱曰兴也毛曰江汉之间鱼所产也释文曰烝王肃云衆也毛曰罩籗也范曰罩罩取之不已也丘曰君子成王也嘉宾新进之贤也郑曰式用也燕饮也东莱曰嘉鱼羣然入于网罩之又罩取之不竭兴得贤之多也贤才多寡系于君上之好恶乐与贤则衆多不乐与贤则亦从而衰少矣君子有酒嘉宾式燕以乐道其乐与贤之心也释文曰得贤置酒欢情怡畅故乐王曰君子有酒而嘉宾式燕以乐此所谓乐与贤者共之也南有嘉鱼烝然汕汕君子有酒嘉宾式燕以衎毛曰汕樔也衎乐也陆曰君子求贤上笼之如罩下撩之如汕淮南子曰罩者抑之罾者举之为之难易得鱼一也南有樛木甘瓠累之君子有酒嘉宾式燕绥之毛曰木下曲曰樛累蔓也郑曰绥安也东莱曰瓠有甘有苦甘瓠则可食者也樛木下垂以兴君瓠之甘以兴贤者南有樛木甘瓠累之言相与固结而不可解也朱曰此兴之取义者似比而实兴也翩翩者鵻烝然来思君子有酒嘉宾式燕又思尔雅曰鵻鳺鴀也李曰贤者羣然如鵻之来集也曹曰以其类自至不待更如嘉鱼之初勤劳以求之也初曰烝然罩罩烝然汕汕末曰烝然来思惟其始求之衆故其终能致来者之衆也孔曰思皆为辞嘉宾既来用此酒与之燕又燕也频与之燕言亲之甚也南有嘉鱼四章章四句南山有台乐得贤也得贤则能为邦家立太平之基矣南山有台北山有莱乐只君子邦家之基乐只君子万寿无期毛曰兴也台夫须也莱草也丘曰只辞也孔曰无期无期竟也欧阳曰髙山多草木如周大国多贤才陈曰或疑孰为南孰为北盖一句不成文诗人命辞如此尔邦家之基不必于台莱上起兴若以台莱兴基则万寿无期不可得而兴矣范曰君用贤则天下颂之其用不贤则天下诅之贤人必为国行善政不贤人必为国行恶政故用贤则荣不用贤则辱用贤则有福不用贤则有祸用贤则寿不用贤则夭此天下之通道也东莱曰贤才之盛多如此乐哉王者诚可为邦家之基矣诚可以万寿无期矣五章反覆咏叹之乐之至也南山有桑北山有杨乐只君子邦家之光乐只君子万寿无疆南山有杞北山有李乐只君子民之父母乐只君子德音不已陆疏曰杞其树如樗一名枸檵郑曰已止也不止者言长见称颂也南山有栲北山有杻乐只君子遐不眉寿乐只君子德音是茂毛曰栲山樗杻檍也郑曰遐逺也毛曰眉寿秀眉也郑曰茂盛也程曰遐不眉寿犹云不遐逺眉寿乎南山有枸北山有楰乐只君子遐不黄耉乐只君子保艾尔后毛曰枸枳枸楰䑕梓黄黄髪也耇老也艾养保安也南山有台五章章六句由庚万物得由其道也崇丘万物得极其髙大也由仪万物之生各得其宜也有其义而亡其辞郑曰依六月序由庚在南有嘉鱼前崇丘在南山有台前今同在此者以其俱亡使相从耳苏曰三诗皆亡乡饮酒燕礼亦用焉燕礼升歌鹿鸣下管新宫射礼诸侯以貍首为节新宫貍首皆正诗而词义不见蓼萧泽及四海也李曰郑氏泥于尔雅曰九夷八狄七戎六蛮谓之四海遂以此诗为四夷之长此诗统言及天下之诸侯不必分别也蓼彼萧斯零露湑兮既见君子我心写兮燕笑语兮是以有誉处兮毛曰兴也蓼长大貌萧蒿也湑湑然萧上露貌郑曰既见君子者言朝见于天子也毛曰冩者输冩其心也苏曰诸侯来朝王者推恩以接之无所不及如零露之于萧故其既见天子也其心莫不倾尽天子又申之以燕礼于其燕也极其笑语而无间张曰有誉处兮谓君接之以温厚则下情得伸䜛毁不入而美名可保也蓼彼萧斯零露瀼瀼既见君子为龙为光其德不爽寿考不忘毛曰瀼瀼露蕃貌龙宠也爽差也郑曰为龙为光言天子之恩泽光耀被及已也东莱曰四海诸侯逺近大小亲䟱亦不齐矣而王者德施之普各称其分莫不满足所谓其德不爽也茍有心于其间岂能无偏党差忒哉丘曰见天子之德无有差爽故皆愿其寿考而永不忘于心也曹曰彼且感恩慕义无有二心虽至老寿没齿不忘也蓼彼萧斯零露泥泥既见君子孔燕岂弟宜兄宜弟令德寿岂毛曰泥霑濡也郑曰孔甚也董曰燕燕诸侯也毛曰岂乐弟易也苏曰兄弟同姓诸侯也李曰天子既如是宜其有令善之德寿而且乐也东莱曰天子之待诸侯甚燕乐而岂弟也兄弟自同姓诸侯亲者而言之四海诸侯莫不在其中矣诸侯既被天子之燕乐于是祝颂之曰庶几天子宜兄宜弟无不亲睦有令善之德寿而且乐乎亦为同姓诸侯善颂之辞以见其踈也朱曰诸侯朝于天子天子与之燕以示慈惠故歌此诗宜兄宜弟犹曰宜其家人盖诸侯继世而立多疑忌其兄弟如晋诅无畜羣公子秦鍼惧选之类故以宜其兄弟美之亦所以警戒之也此诗曰既见盖于其初燕而歌之后诗言不醉则不归盖于其夜饮之终而歌之也蓼彼萧斯零露浓浓既见君子鞗革沖沖和鸾雝雝万福攸同毛曰浓浓厚貌鞗辔也革辔首也沖沖垂饰貌后汉志注曰干寳周礼注和鸾皆以金为铃鸾者在衡和者在轼马动则鸾鸣鸾鸣则和应舒则不鸣疾则失音故诗云和鸾雍雍言得其和也郑曰攸所也王曰乗马路车天子所以好诸侯也有车马则有鞗革和鸾矣上下相遇以德而成以礼则万福所同也段曰天子诸侯休戚同也则福岂有尊卑之间哉故曰攸同言燕而并受其福也蓼萧四章章六句湛露天子燕诸侯也左传寗武子曰昔诸侯朝正于王土宴乐之于是乎赋湛露郑曰燕谓与之燕饮酒也诸侯朝觐㑹同天子与之燕所以示慈惠湛湛露斯匪阳不晞厌厌夜饮不醉无归毛曰兴也湛湛露茂盛貌阳日也晞干也厌厌安也夜饮私燕也宗子将有事则族人皆侍不醉而出是不亲也醉而不出是渫宗也欧阳曰露以夜降者也因其夜饮故近取以为比云湛湛之露润霑于物非至曙则不干厌厌之饮恩被于诸侯非至醉则不止湛湛露斯在彼丰草厌厌夜饮在宗载考毛曰丰茂也夜饮必于宗室郑曰考成也夜饮之礼在宗室同姓诸侯则成之于庶姓其让之则止昔者陈敬仲饮桓公酒而乐桓公命以火继之敬仲曰臣卜其昼未卜其夜于是乃止此之谓不成也欧阳言曰在彼丰草把棘者以露之被草木如王恩被诸侯尔曹曰露之霑濡无不均被而草之丰茂者得之最多犹天子燕饮之泽均被于诸侯而同姓者遇之尤厚范曰王者天下之宗诸侯之所主也在宗载考礼成而恩洽也湛湛露斯在彼杞棘显允君子莫不令德孔曰显允明信也朱曰君子指诸侯为宾者也郑曰令善也欧阳曰令德令仪者言此与燕之臣皆有令德令仪尔曽曰前两章言厌厌夜饮后两章言令德令仪然则虽过三爵亦可谓不继以淫矣程曰杞棘卑下之物曹曰草性柔露多则其叶自低垂有沾醉之象至于杞棘则强直而不屈能胜重露犹言醉而能将之以德其桐其椅其实离离岂弟君子莫不令仪毛曰椅梓属毛曰离离垂也欧阳曰其桐其椅木之美者其实离离然亦喻诸侯在燕有威仪尔诗人比事多于卒章别引他物苏曰桐椅虽实繁而枝不披湛露四章章四句彤弓天子钖有功诸侯也朱曰此天子燕有功诸侯而钖以弓矢之乐歌也左传寗武子曰诸侯敌王所忾而献其功于是乎赐之彤弓一彤矢百玈弓矢千以觉报宴注忾恨怨也觉明也谓诸侯有四夷之功王赐之弓矢又为歌彤弓以明报功宴乐郑曰凡诸侯赐弓矢然后得专征伐范曰先王知天下诸侯之不可无长故为之方伯连帅以维之其有功则赐之弓矢使专征伐以正诸夏此王室之所以尊也不然则强陵弱大并小而莫之制天子之政令有所不行故曰形弓废则诸夏衰矣东莱曰所谓专征伐者如四夷入邉臣子簒弑不容待报者其他则九伐之灋乃大司马所职非诸侯所专也与后世强臣拜表辄行者异矣李曰周室东迁之后赏罚无章然彤弓之赐惟及晋文侯文公二人则盛时可知彤弓弨兮受言藏之我有嘉宾中心贶之钟鼓既设一朝飨之毛曰彤弓朱弓也以讲德习射弨弛貌李曰言者语辞也王曰受言藏之者工成而献王王受而藏之以待赐也毛曰贶赐也郑曰朝早朝也大饮宾曰飨范曰钟鼓大乐也飨盛礼也苏曰其赐之也行之以飨礼东莱曰彤弓弨兮受言藏之言其重也受弓人所献藏之王府以待有功不敢轻予人如説命惟衣裳在笥之意也我有嘉宾中心贶之言其诚也中心实欲贶之非由外也钟鼓既设一朝飨之言其速也以王府寳藏之弓一朝举以畀之未尝有迟留顾惜之意也后世视府藏为己私分至有以武库兵赐弄臣者则与受言藏之者异矣赏赐非出于利诱则迫于事势至有朝赐铁劵而暮屠戮者则与中心贶之者异矣屯膏吝赏功臣解体至有印刓而不忍予者则与一朝飨之者异矣吕曰必曰中心贶之喜之好之者言是钖也非以为仪也出于吾情而非勉也飨之右之醻之者言功之大者情必厚情之厚者赐必多赐之多者仪必盛所谓本末情文无所不称者也彤弓弨兮受言载之我有嘉宾中心喜之钟鼓既设一朝右之王曰其藏弓也载以抗之櫜以韬之毛曰右劝也彤弓弨兮受言櫜之我有嘉宾中心好之钟鼓既设一朝醻之毛曰櫜韬也王曰醻之者既献矣又醻之也主既献宾既酢则报施足矣于是有醻焉则所以为厚也李曰醻毛氏以为报也盖钖之弓矢又飨之所以报其功也左传以觉报宴是也彤弓三章章六句菁菁者莪乐育材也君子能长育人材则天下喜乐之矣郑曰乐育材者歌乐人君教学国人秀士选士俊士造士进士养之以渐至于官之朱曰先王盛时家有塾党有庠术有序国有学其制见于周官孟子与夫礼记汉儒之説者皆不同也盖其详不可得而考矣至以为教之以孝弟忠信诗书礼乐养其良知良能之善以俟其成德而赖其用焉则其意未尝不同也故孟子曰学则三代共之皆所以明人伦也此所谓长育人材者能如是则天下喜乐之矣吕曰法度以成天下之治法度虽具矣而非得人材则不能以自存故由鹿鸣至于彤弓其法度见于政事者如此其悉非得人材衆多有继而不乏则无以垂裕于后此正小雅所以终之以此篇也陈曰小雅二十二诗皆因其事而歌之也菁菁者莪之诗则宜何歌其天子行礼于学校燕饮而歌之欤黄曰成王乐与贤以持前日之功又乐得贤以为今日之用又乐育才以储后日之用好贤之心无有穷已又曰惟成王乐育人才故天下亦乐与成王心之所感有不能自已者文王之辟廱人乐之僖公之泮宫人亦乐之故菁莪一诗皆喜乐之辞菁菁者莪在彼中阿既见君子乐且有仪毛曰兴也菁菁盛貌莪萝蒿也中阿阿中也大陵曰阿君子能长育人材如阿之长莪菁菁然昌黎曰既见君子乐且有仪者天下美之之辞也欧阳曰谓此君子乐易而且有威仪耳菁菁者莪在彼中沚既见君子我心则喜毛曰中沚沚中也菁菁者莪在彼中陵既见君子钖我百朋毛曰中陵陵中也郑曰钖赐也古者货贝五贝为朋钖我百朋得禄多也汎汎杨舟载沈载浮既见君子我心则休毛曰杨木为舟孔曰载则也郑曰休者休休然朱曰载沈载浮犹言载清载浊载驰载驱之类以比未见君子而心不定也既见君子心休休然安定也菁菁者莪四章章四句变小雅郑曰诗谱曰小雅六月大雅民劳之后皆谓之变雅美恶各以其时正之次也释文曰从六月至无羊十四篇是宣王之变小雅从节南山至何草不黄四十四篇前儒申公毛公皆以为幽王之变小雅从民劳至桑柔五篇是厉王之变大雅从云汉至常武六篇是宣王之变大雅瞻卬及召旻二篇是幽王之变大雅六月宣王北伐也鹿鸣废则和乐缺矣四牡废则君臣缺矣皇皇者华废则忠信缺矣常棣废则兄弟缺矣伐木废则朋友缺矣天保废则福禄缺矣采薇废则征伐缺矣出车废则功力缺矣杕杜废则师衆缺矣鱼丽废则法度缺矣南陔废则孝友缺矣白华废则亷耻缺矣华黍废则蓄积缺矣由庚废则隂阳失其道理矣南有嘉鱼废则贤者不安下不得其所矣崇丘废则万物不遂矣南山有台废则为国之基队矣由仪废则万物失其道理矣蓼萧废则恩泽乖矣湛露废则万国离矣彤弓废则诸夏衰矣菁菁者莪废则无礼仪矣小雅尽废则四夷交侵中国㣲矣孔曰宣王所以北伐者由厉王小雅尽废致四夷交侵张曰小雅尽废未必皆厉王之罪固亦有渐朱曰成康既没文武之政侵寻弛壊至于夷厉而小雅尽废矣盖其人亡其政息虽钟鼓管絃之声未废然其实不举则无所施之所谓废也宣王中兴内修政事外攘夷狄北伐南征以复文武之竟土故序诗者详记其所由废兴者如此以发其端而小雅之见于经者于是变矣曹曰雅者正也言王政之所由废兴也文武以天保以上治内采薇以下治外内外之政并举此王室之所以兴内外之政俱废此中国之所以㣲故孟子曰国家闲暇明其政刑虽大国必畏之矣文武之兴也以百里之地而能有天下幽厉之乱也以天下之大而不能复宗周犹唐太宗能以河北取天下而后世子孙不能以天下取河北无他故焉政之废兴即国之所由废兴也故变雅之初其説如此黄曰文武所以经营天下之治与成王所以守文武之业者具载于小雅此如中庸之九经终始不可缺一六月栖栖戎车既饬四牡骙骙载是常服玁狁孔炽我是用急王于出征以匡王国朱曰六月建未之月也苏曰栖栖不安也郑曰戎车其等有五孔曰饬齐正也王曰骙骙者马之强而有节也郑曰戎车之常服韦弁服也朱曰孔甚也毛曰炽盛也郑曰于曰也匡正也记六月者当夏出兵明其急也王曰今女出征玁狁以正王国之封畿比物四骊闲之维则维此六月既成我服我服既成于三十里王于出征以佐天子释文曰比齐同也毛曰物毛物也苏曰既比其物而又四骊言马有余也刘曰闲习之乆则进退驰驱不失其则言其教閲有素也郑曰服戎服也毛曰师行三十里郑曰王曰今汝出征伐以佐助我天子之事王曰比物四骊闲之维则者既言四牡骙骙矣又追本其比物而闲之之事以美之也维此六月既成我服者既言载是常服矣又追本其成服之时以美之也朱曰是月之中即成我服既成我服即日遂行不徐不疾尽舍而止又见其应变之速从事之敏而不失其常度也刘曰所以出征者以佐天子镇抚四夷安中国非小事也四牡修广其大有颙薄伐玁狁以奏肤公有严有翼共武之服共武之服以定王国毛曰修长广大也颙大貌奏为肤大公初也严威严也翼敬也苏曰有严有翼言将帅之德也朱曰共与供同郑曰服事也吕曰上三章皆言自治之备范曰凡兵事莫尚于严莫先于敬共武之服者如此则足以定王国矣玁狁匪茹整居焦获侵镐及方至于泾阳织文鸟章白斾央央元戎十乗以先启行刘曰言玁狁不度其力轻侮天子整居焦获又侵于镐渐进于方未已也遂至于泾阳观其贼锋可谓孔炽矣安得不饬励我师以攘斥之乎曹曰以匪茹之势敢深入而为㓂可以必胜于是始战则所谓先计而后战者也朱曰是以建旌旗选锋鋭进声其罪而致讨焉直而壮律而臧有所不战战必胜矣戎车既安如轾如轩四牡既佶既佶且闲薄伐玁狁至于大原文武吉甫万邦为宪朱曰轾车之覆而前也轩车之却而后也郑曰佶壮健之貌朱曰大原地名亦曰大卤今在太原府阳曲县毛曰文武有文有武也吉甫尹吉甫也郑曰此时大将也毛曰宪法也孔曰戎车既安正矣从后视之如轾从前视之如轩是适调也四牡既壮健矣且复闲习毛曰薄伐玁狁至于太原言逐出之而已王曰能伐敌而攘之则吉甫之力于是美之曰文武吉甫万邦为宪非文无以附衆非武无以胜敌能文能武则万邦以为法矣陈曰万邦可以宪法办一玁狁是其所优为者吉甫燕喜既多受祉来归自镐我行永乆饮御诸友炰鼈脍鲤侯谁在矣张仲孝友毛曰祉福也御进也范曰诸友王之诸臣也王以羣臣为友毛曰侯维也张仲贤臣也善父母为孝善兄弟为友使文武之臣征伐与孝友之臣处内郑曰吉甫既伐玁狁而归天子以燕礼乐之又多受赏赐也王以吉甫逺从镐地来又日月长乆故饮之酒孔曰进诸友与俱饮以尽其欢郑曰炰鼈脍鲤又加其珍美之馔所以极劝之也陈曰于诸友之中维谁在矣独举其孝友之贤者曰张仲以显孝友之臣处内范曰宣王使吉甫征伐而与张仲居朝所以辅其德也茍无孝友忠信之臣养君之心则虽征伐有功于外而不善之政将出于内朝廷心腹也戎狄四支也故孝友之臣日纳王于善而敦厚之然后戎狄可攘而外患可除矣六月六章章八句采芑宣王南征也孔曰上言伐此云征便辞尔无义例也薄言采芑于彼新田于此菑畆方叔涖止其车三千师干之试方叔率止乗其四骐四骐翼翼路车有奭簟茀鱼服钩膺鞗革毛曰兴也程曰薄言发语辞毛曰芑菜也先曰彼后曰此不遐遗之意也田一歳曰菑二歳曰新田三歳曰畬方叔卿士也受命而为将也涖临也郑曰兵车一乗甲士三人歩卒七十二人程曰师干犹今云兵甲也试肄习也郑曰率者率其戎车士卒而行也孔曰方叔自乗其四骐之马翼翼然甚壮健郑曰奭赤貌苏曰路车金路也金路赤饰孔曰其车以方文竹簟之席为之蔽饰毛曰鱼服鱼皮也郑曰鱼服矢服也钩膺樊缨也毛曰鞗辔也革辔首也程曰采芑于新田菑畆皆地力方盛处毛曰宣王能新美天下之士然后用之吕曰涖止则布其行阵故止曰其车三千率止则作而用之故言其车马之盛服饰之美薄言采芑于彼新田于此中乡方叔涖止其车三千旂旐央央方叔率止约軧错衡八鸾玱玱服其命服朱芾斯皇有玱葱珩苏曰中乡民居在焉故其田尤治郑曰交龙为旂龟蛇为旐毛曰軧长毂之軧也朱而约之错衡文衡也孔曰四马八鸾毛曰玱玱声也朱曰命服所受命于天子之服毛曰朱芾黄朱芾也皇犹煌煌也玱珩声也葱苍也三命葱珩程曰其行也受服章之尊美言付之重鴥彼飞隼其飞戾天亦集爰止方叔涖止其车三千师干之试方叔率止钲人伐鼓陈师鞠旅显允方叔伐鼓渊渊振旅阗阗孔曰鴥鴥然而集也陆疏曰隼鹞属也或谓之雀鹰春化为布谷者是也毛曰戾至也郑曰爰于也三称其车三千者重师也毛曰钲以静之鼓以动之伐击也郑曰钲也鼓也各有人焉言钲人伐鼓者互言尔二千五百人为师五百人为旅毛曰鞠告也孔曰显允明信也毛曰渊渊鼓声也入曰振旅复长㓜也郑曰战止将归又振旅伐鼓阗阗然程曰此章言虽将之才士之衆且勇进退得宜趋舍有节言隼之急疾亦集于所止兴兵虽强用之有节而不过也其伐鼓也渊渊平和不暴急其振旅也鼓声阗阗整缓之状蠢尔蛮荆大邦为雠方叔元老克壮其犹方叔率止执讯获丑戎车啴啴啴啴焞焞如霆如雷显允方叔征伐玁狁蛮荆来威毛曰蠢动也蛮荆荆州之蛮也朱曰大邦犹言中国也毛曰元大也郑曰犹谋也讯言也丑徒衆也毛曰啴啴衆也焞焞盛也尔雅曰疾雷为霆程曰卒章言成功因言其致伐之由蠢尔之蛮乃与大邦为雠方叔克壮其犹故征而执获戎车之盛如霆如雷吕曰四章方及南征之事不言战而执讯获丑者我武素备震叠奔北未尝加兵也朱曰方叔盖尝与于北伐之功是以蛮荆闻其名而皆来畏服也采芑四章章十二句车攻宣王复古也宣王能内修政事外攘夷狄复文武之竟土修车马备器械复㑹诸侯于东都因田猎而选车徒焉程曰先王之政后嗣所当守失则罪也故春秋于复古之事不加美词此诗但称其复古也朱曰周之文武以天保以上治内以采薇以下治外而宣王中兴其事亦曰内修政事外攘夷狄而已无二道也茍政事之不修而嚣嚣然务以外攘夷狄为功亦见其敝内以事外而适所以为乱亡之资也此诗所赋自修车马备器械以下其修政事攘夷狄则前乎此矣东都洛邑也周公营之而成王㑹诸侯焉李曰成王有岐阳之蒐亦如宣王之㑹诸侯而与之田猎也东莱大事记曰周敬王二十八年考王封其弟揭于河南是为河南桓公河南即郏鄏周武王迁九鼎周公营以为都是为王城洛诰所谓我乃卜涧水东瀍水西惟洛食者是也洛阳周公营下都以迁殷顽民是为成周洛诰所谓我又卜瀍水东亦惟洛食是也孔子序洛诰曰周公往营成周则成周乃东都之总名河南成周之王城也洛阳成周之下都也王城非天子时㑹则虚之下都则保釐大臣所居治事之地周人朝夕受事习见既乆遂指以为成周矣平王东迁定都于王城王子朝之乱其余党多在王城敬王畏之徙都成周至是考王以王城故地封其弟桓公焉稽古録谓桓公为东周桓公非也平王东迁之后所谓西周者丰镐也所谓东周者东都也威烈王之后所谓西周者王国也所谓东周者洛阳也何以称河南为西周自洛阳下都而视王城则在西也何以称洛阳为东周自河南王城而视下都则在东也君陈毕公尸殷民盖在下都之地书皆谓之东郊则下都在王城之东明矣世本曰西周桓公居河南东周惠公居洛阳黄曰武帝穷兵于四夷既服之时萧俛段文昌销兵于两河甫定之初其失均也武帝敝内以事外不治中国而治夷狄不知内修政事外攘夷狄之説也萧俛之徒知幸安而不知逺虑不知修车马备器械因田猎而选车徒之説也宣王之于夷狄彼未服不忘其在我者之自备何宣王之能也我车既攻我马既同四牡庞庞驾言徂东毛曰攻坚也同齐也宗庙齐毫尚纯也戎事齐力尚强也田猎齐足尚疾也庞庞充实也东洛邑也吕曰言备车马以如东都也田车既好四牡孔阜东有甫草驾言行狩孔曰田车田猎之车好善也阜盛大也毛曰甫大也田者大芟草以为防或舍其中褐纒旃以为门裘纒质以为槸间容握驱而入击则不得入左者之左右者之右然后焚而射焉天子发然后诸侯发诸侯发然后大夫发天子发抗大绥诸侯发抗小绥献禽于其下故战不出顷田不出防不逐奔走古之道也孔曰东都之界有广大之草可以就而田猎焉曹曰是诗于狩言选车于苗言选徒惟举田猎之名尔之子于苗选徒嚣嚣建旐设旄搏兽于敖毛曰之子有司也夏猎曰苗嚣嚣声也维数车徒者为有声也孔曰建立旐于车而设牛尾于旐之首曹曰徒手曰搏言其选徒之勇也郑曰敖郑地今近荥阳孔曰此章言选车徒备器械搏兽于敖谓当往搏取禽兽于敖地未实行也东莱曰宣王之往东都以㑹诸侯为主因田猎以选车徒而二章三章先言田猎者盖有司先为戒具以待㑹同毕而田猎也驾彼四牡四牡奕奕赤芾金舄㑹同有绎朱曰奕奕连络布散之貌毛曰诸侯赤芾金舄舄达屦也时见曰㑹殷见曰同朱曰绎陈列聨属之貌决拾既佽弓矢既调射夫既同助我举柴毛曰决钩弦也拾遂也郑曰佽谓以手指相次比也调调弓强弱与矢轻重相得孔曰此章承诸侯之下射夫即诸侯以下也夫者男子之总名毛曰柴积也孔曰决之与拾既与手指相比次而和利矣弓之与矢既强弱相得而调适矣程曰同谓同力如此故获多朱曰使诸侯之人助举之言获多也四黄既驾两骖不猗不失其驰舍矢如破孔曰四黄之马程曰不猗不偏倚也朱曰驰驰驱之法也郑曰射者之弓矢发则中如椎破物也王曰向曰四牡则既言力之强今曰四黄则又言色之纯也两骖不猗言御之能正其马也不失其驰言车行节而法也舍矢如破言矢行巧而力也孟子曰王良曰吾为之范我驰驱终日不获一为之诡遇一朝而获十诗云不失其驰舍矢如破萧萧马鸣悠悠斾旌徒御不惊大庖不盈朱曰徒歩卒也御车御也惊如汉书夜军中惊之惊孔曰大庖君之庖毛曰萧萧马鸣悠悠斾旌言不讙譁也董曰徒御不惊则号令有素矣朱曰大庖不盈言择取而用之有度不极欲也毛曰一曰干豆二曰宾客三曰充君之庖故自左膘为上杀射右耳本次之射左髀达于右为下杀面伤不献践毛不献不成禽不献禽虽多择取三十焉其余以与大夫士以习射于泽宫田虽不得禽射中则得取禽古者以辞让取不以勇力取朱曰此章言其终事严而颁禽均也之子于征有闻无声允矣君子展也大成郑曰允信展诚也孔曰君子宣王也程曰有闻无声闻师之行而不闻其声言至肃也朱曰信矣其君子也诚哉其大成也此章序其事既毕而深美之也车攻八章章四句吉日美宣王田也能慎㣲接下无不自尽以奉其上焉程曰宣王将田而卜吉日见其慎㣲诗人因美之更称其接下得羣臣之自尽诗中所陈是也吉日维戊既伯既祷田车既好四牡孔阜升彼大阜从其羣丑郑曰戊刚日也刘曰田之前二日也毛曰伯马祖也孔曰孔阜甚盛大也大阜大陵阜郑曰丑衆也从禽兽之羣衆也毛曰重物慎微将用马力必先为之祷其祖孔曰车牢马健可以歴险从禽朱曰盖曰可以田矣吉日庚午既差我马兽之所同麀鹿麌麌漆沮之从天子之所朱曰庚午亦刚日也毛曰外事以刚日差择也郑曰同犹聚也毛曰鹿牝曰麀麌麌衆多也苏曰漆沮在渭北所谓洛水也程曰戊日祭祷庚午于田曹曰既伯既祷而又差择之则其谨微也无所不至矣毛曰漆沮麀鹿所生也从漆沮驱禽而至天子之所程曰漆沮之从天子之所悉率左右以燕天子皆羣下尽力奉上瞻彼中原其祁孔有儦儦俟俟或羣或友悉率左右以燕天子毛曰祁大也趋则儦儦行则俟俟兽三曰羣二曰友苏曰燕乐也孔曰视彼中原之野其诸禽兽大而甚有有趋者有行者或三三为羣或二二为友朱曰从王者视彼禽兽之多于是率其同事左右之人各共其事以乐天子也既张我弓既挟我矢发彼小豝殪此大兕以御宾客且以酌醴郑曰豕牝曰豝毛曰殪一发而死也朱曰兕野牛也青色重千斤御进也毛曰飨醴天子之饮酒也李曰既遂兽矣于是张弓挟矢而射之毛曰发彼小豝殪此大兕言能中微而制大也郑曰以所获为爼实酌而饮羣臣也程曰以御宾客且以酌醴道宣王接下之诚意也东莱曰车攻吉日皆以蒐狩为言何也盖蒐狩之礼所以见王赋之复焉所以见军实之盛焉所以见师律之严焉所以见上下之情焉所以见综理之周焉欲明文武之功业者观诸此足矣吉日四章章六句南有嘉鱼之什十篇四十六章二百七十二句毛诗集解卷十七段氏毛诗集解卷十八钦定四库全书毛诗集解巻十八宋段昌武撰鸿鴈之什鸿鴈美宣王也万民离散不安其居而能劳来还安定集之至于矜寡无不得其所焉王曰宣王之民劳者劳之来者来之往者还之扰者定之危者安之散者集之鸿鴈于飞肃肃其羽之子于征劬劳于野爰及矜人哀此鳏寡毛曰兴也大曰鸿小曰鴈肃肃羽声也欧阳曰之子使臣也朱曰征行也毛曰劬劳病苦也苏曰矜人人之可怜者也毛曰老而无妻曰鳏偏丧曰寡苏曰厉王之后人民离散譬如鸿之飞四方无所不往徒闻其羽声肃肃未知所止也刘曰宣王忧勤于上则使者劬劳于野不敢遑宁焉爰及可矜之人鳏寡孤独皆得其养以天子哀困穷为急务也东莱曰还定安集之政必不遗穷民然后为至故曰爰及矜人哀此鳏寡爰及者不遗之辞也孔氏谓既安集万民然后及之则误矣文王发政施仁必先斯四者鸿鴈于飞集子中泽之子子垣百堵皆作虽则劬劳其究安宅毛曰中泽泽中也孔曰垣墙也毛曰一丈为版五版为堵朱曰究终也郑曰鸿鴈之性安居泽中今飞又集于泽中犹民去其居而离散今见还定安集苏曰使者所至招来流民使反其都邑筑其墙垣而安处之郑曰虽则劬劳其究安宅此劝万民之辞女今虽病劳终有安居鸿鴈于飞哀鸣嗸嗸维此哲人谓我劬劳维彼愚人谓我宣骄毛曰宣示也范曰忧民之未得安集故曰哀鸣嗸嗸我所以勤而劳来之也王曰维此哲人谓我劬劳者以我于征于垣为劬劳也维彼愚人谓我宣骄者以我矜怜抚奄为宣骄也鸿鴈三章章六句庭燎美宣王也因以箴之董曰传曰百官官箴王阙此诗其司烜之属所为乎程曰天下之事贵乎得中而可常是之谓宜茍以意之欲而已靡不勤于始而怠于终故其进鋭者其退必速宣王之于始不守法以治尽其力以勤于事固可知其不能于终也此所以方美其勤而遂以箴之也孔曰此言美而箴之以下规诲为衰失之渐置斯干无羊于末见终善以隐之夜如何其夜未央庭燎之光君子至止鸾声将将孔曰其语声胡曰説文云央中央也广雅云央极中也秦风云宛在水中央央亦中也二章云未艾三章云乡晨是从未央而至未尽从未尽而至乡明也毛曰庭燎大烛也王曰设庭燎者谓将朝也光者燎盛也晣晣则其衰也煇则其光散矣毛曰君子诸侯也将将鸾镳声也苏曰宣王将视朝不安于寝而问夜之早晚曰夜如何矣则对曰夜未央庭燎光朝者至而闻其鸾声矣东莱曰宣王将朝而屡问其志虽勤然未能安定凝止跃然有喜事之心焉斯其所以不能常也夜如何其夜未艾庭燎晣晣君子至止鸾声哕哕王曰未艾者未及尽也朱曰晣晣小明也哕哕近而闻其徐行有节之声也夜如何其夜乡晨庭燎有煇君子至止言观其旂朱曰乡晨近晓也有煇天明而光散也郑曰上二章闻鸾声尔今夜乡明见其旂是朝之时也朝礼别色始入庭燎三章章五句沔水规宣王也郑曰规者正圆之器也春秋传曰近臣尽规孔曰物有不圆匝者规之使成圆人行有不周者规之使周备是匡谏之名沔彼流水朝宗于海鴥彼飞隼载飞载止嗟我兄弟邦人诸友莫肯念乱谁无父母毛曰兴也孔曰沔然而满者彼流水也郑曰诸侯春见天子曰朝夏见曰宗隼鹞属急疾之鸟郑曰载则也兄弟邦人诸友同姓异姓之诸侯孔曰水之趋海犹诸侯之朝天子欧阳曰鴥彼飞隼载飞载止者言诸侯之来者如隼之或飞或止其或来或不来不可常东莱曰诸侯之于天子如沔水之朝宗其常理也所以如飞隼载飞载止去来不常者其必有所以矣嗟我兄弟邦人诸友固皆愿安宁莫肯念乱况谁无父母岂不顾惜乎然则其未服者盖必有甚不得已也此深规宣王使之自反也段曰惩羹者得虀而吹畏暑者见月而喘厉王之祸极矣故当时见诸侯有去来不常之形而忧念废乱之意已迫嗟我兄弟邦人诸友叹当时之不思救乱纵不为踈逺计谁独无父母乎奈何独使我之忧也故此章曰莫肯念乱而下章曰念彼不蹟他人不念而已则念也两章之后四句皆言意也沔彼流水其流汤汤鴥彼飞隼载飞载扬念彼不蹟载起载行心之忧矣不可弭忘郑曰汤汤波流盛貌毛曰不蹟不循道也弭止也其流汤汤言放纵无所入也载飞载扬言无所定止也孔曰念彼不循道之诸侯李曰载起载行言其起居之不忘也不可弭忘言心之忧而不可忘也此皆作诗者忧之鴥彼飞隼率彼中陵民之讹言宁莫之惩我友敬矣䜛言其兴郑曰率循也讹伪也毛曰惩止也郑曰隼飞循陵阜者是其常也喻诸侯顺法度者李曰当时诸侯有朝有不朝者如第二章念彼不蹟则是不朝也如此言鴥彼飞隼率彼中陵则是朝王也范曰凡为此诗者以䜛言其兴也东莱曰前章言诸侯之不服者可忧如是则其服从者保持之尤不可不力也当诸侯向背未定之际有恪守侯度如中陵之隼者夫岂易得民之讹言乃欲诬污之宁可不深惩痛治以保持之乎若不惩之则诸侯皆不自坚各相语曰我友其敬戒矣䜛言其将兴矣虽为诸侯相语之辞实则规宣王当屏絶䜛慝使忠顺者安意肆志而无所惧也䜛人在朝乃诸侯疑畏之本故于卒章明言之沔水三章二章章八句一章六句鹤鸣诲宣王也董曰此诗其师傅所作欤鹤鸣子九臯声闻于野鱼潜在渊或在于渚乐彼之园爰有树檀其下维萚它山之石可以为错朱曰鹤鸟名长颈竦身髙脚顶赤身白颈尾黒陆疏曰鹤其鸣髙亮闻八九里郑曰臯泽中水溢出所为坎自外数至九喻深逺也范曰檀木之坚者是美木也吕曰落叶秽杂释文曰错砺石也李曰鹤鸣二章殊无一句序也意其诗最为难晓毛曰诲宣王求贤之未仕者鹤鸣于九臯声闻于野言身隐而名着也良鱼在渊小鱼在渚何乐于彼园之观乎萚落也尚有树檀而下其萚错石也可以琢玉举贤用滞则可以治国东莱曰此诗既不见所指诸家互有所长毛在衆説之先恐其传有自朱曰此诗之作不可知其所由然必陈善纳诲之辞也盖鹤鸣于九臯而声闻于野言诚之不可揜也鱼潜在渊而或在于渚言理之无定在也园有树檀而其下维萚言爱当知其恶也它山之石而可以为错言憎当知其善也由是四者引而伸之触类而长之天下之理其庶㡬乎鹤鸣于九臯声闻于天鱼在于渚或潜在渊乐彼之园爰有树檀其下维谷它山之石可以攻玉毛曰谷恶木也攻错也程曰玉之温润天下之至美也石之粗厉天下之至恶也然两玉相磨不可以成器以石磨之然后玉之为器得以成焉犹君子之与小人处也横逆侵加然后修省畏避动心忍性増益预防而义理生焉道德成焉吾闻诸邵子云鹤鸣二章章九句祈父刺宣王也范曰读诗至于庭燎未尝不叹古之君子爱其君之至也知其将失也则就其美而箴之箴之而不可则规之规之不可故鹤鸣诲之诲之不可然后祈父刺之然则刺其君者岂诗人之心哉盖不得已也夫有宣王之功而不至于文武此诗人之所惜也故其先后浅深之序如此祈父予王之爪牙胡转予于恤靡所止居毛曰祈父司马也职掌封圻之兵甲郑曰予我也孔曰鸟用爪兽用牙此人自谓王之爪牙以鸟兽为喻也郑曰转移也毛曰恤忧也宣王之末司马职废𦍑戎为败郑曰此责司马之辞也我乃王之爪牙之士当为王闲守之卫女何移我于忧使我无所止居乎谓见使从军也六军之士出自六乡法不取于王之爪牙之士祈父予王之爪士胡转予于恤靡所底止王曰爪士爪牙之士也毛曰底至也祈父亶不聪胡转予于恤有母之尸饔毛曰亶诚也刘曰尸主也毛曰熟食曰饔王曰劳役无有休息不得奉养而母反尸劬劳之事也东莱曰读是诗见宣王变古制者二焉前两章既刺其以宿卫之士从征役矣末章复曰祈父亶不聪胡转予于恤有母之尸饔有亲老而无他兄弟其当免征役在古必有成法故责其不聪其意谓此法人皆闻之彼司马独不闻乎乃驱吾从戎使吾亲不免薪水之劳也责司马者不敢斥宣王也越勾践伐呉大狥于军曰有父母耆老而无兄弟者以告勾践亲命之曰我有大事子有父母耆老而子为我死子之父母将转于沟壑子为礼已重矣子归没而父母之世后若有事吾与子图之勾践尚能辨此况周之盛时乎其有定制必矣太子晋谏灵王之辞曰厉始革典十四王矣又曰自我先王厉宣幽平而贪天祸至于今未弭宣王中兴之主也至与幽厉并数之其辞虽过观是诗所刺则子晋之言岂无所自欤祈父三章章四句白驹大夫刺宣王也皎皎白驹食我场苗絷之维之以永今朝所谓伊人于焉逍遥释文曰皎皎洁白也马五尺以上为驹孔曰苗宜云圃而云场者以场圃同地对则异名散则通毛曰絷绊维系也郑曰永乆也朱曰伊人指贤者也郑曰逍遥逰息也毛曰宣王之末不能用贤贤者有乗白驹而去者郑曰使食我场中之苗我则绊之系之以乆今朝爱之欲留之吕曰贤者将去而不留我犹愿絷维之以永今朝今夕而已逍遥者徘徊少留之貌皎皎白驹食我场藿絷之维之以永今夕所谓伊人于焉嘉客毛曰藿犹苗也夕犹朝也吕曰嘉客者暂客于斯亦将去也皎皎白驹贲然来思尔公尔侯逸豫无期慎尔优游勉尔遁思程曰贲然光彩孔曰二思皆助语吕曰诗人好贤之至故贤者贲然来思而在位者悠悠而不切也虽斯人也亦不能留贤故勉之使遁去也言尔公尔侯者不敢斥君也朱曰慎勿过也勉毋决也遁思犹言去意也言此乗白驹者若其肯来则以尔为公以尔为侯而逸乐无期矣犹言横来大者王小者侯也岂可以过于优游决于遁思而终不我顾哉盖爱之切而不知好爵之不足縻留之苦而不恤其志之不得遂也皎皎白驹在彼空谷生刍一束其人如玉毋金玉尔音而有遐心程曰此章言其逺遁而思之之意贤者逺遁空谷处困穷而享淡薄虽所享生刍一束而已然其人之美则如玉也贤者既逺遁矣国之好贤者犹望其相闻而不见絶也曰毋自贵重其音声而有逺弃我之心东莱曰所谓伊人于焉逍遥于焉嘉客斯人也何人也盖廊庙之人也所谓伊人乃于此而逍遥乎乃于此而为嘉客乎既幸其来以为荣复深叹其所处非其地也其言虽含蓄而未发其辞气则惨然而不乐矣至三章明言之矣贤者贲然来我之舍去朝适野时事盖可知矣尔公尔侯犹逸豫无期而不知惧乎于是乎与贤者决别慎尔优㳺言善自保䕶无以优游自逸而失卫生之节也勉尔遁思者言勉哉行矣自重也皆决别之辞也仰而慨然责公卿俯而眷然别贤者其情意至今可识也四章疑其遂忘世也故勉之曰毋金玉尔音而有遐心此虽祝其音问无絶亦以君臣之义㣲讽之白驹四章章六句黄鸟刺宣王也朱曰自祈父至我行其野四诗之序皆不言所刺而祈父白驹诗辞明白故无容异説独此与下篇诗辞不明説者不一今以文义求之或者民不安其居适异国而不见収恤之诗也欤黄鸟黄鸟无集于谷无啄我粟此邦之人不我肯谷言旋言归复我邦族孔曰无集于谷无集于我之谷木也毛曰不我肯谷谷善也孔曰旋回也郑曰复反也东莱曰宣王之未民有失所者意他国之可居也及其至彼则又不若故乡焉故思而欲归使民如此亦异于还定安集之时矣朱曰民适异国不得其所故唿黄鸟而告之曰尔无集于谷啄我之粟此邦之人不以善道相与我亦不乆于此而将归矣无以侵迫为也范曰民之去其土离其亲者不得已也人不相恤是以懐其邦族而复之也黄鸟黄鸟无集于桑无啄我粱此邦之人不可与明言旋言归复我诸兄尔雅曰虋赤苗芑白苗郭璞曰赤苗今之赤粱粟白苗今之白粱粟也东莱曰人之所以相依者以其明足以知其缓急休戚故也不可与明则不可与处矣黄鸟黄鸟无集于栩无啄我黍此邦之人不可与处言旋言归复我诸父毛曰栩杼孔曰今柞栎也黄鸟三章章七句我行其野刺宣王也王曰此民不安其居而适异邦从其昏姻而不见収恤之时也先王之诗曰既有肥牡以速诸舅宁适不来微我有咎又曰笾豆有践兄弟无逺其躬行仁义以道民厚矣犹以为未也又建官置师以孝友睦婣任恤六行教民为其有父母也故教以孝为其有兄弟也故教以友为其有同姓也故教以睦为其有异姓也故教以婣为其有邻里乡党相保相爱也故教以任相赒相救也故教以恤以为徒教之或不率也故使官师以时书其德行而劝之以为徒劝之或不率也于是乎有不孝不睦不婣不弟不任不恤之刑焉方是时也安有如此诗所刺之民乎我行其野蔽芾其樗昏姻之故言就尔居尔不我畜复我邦族范曰蔽芾盛也毛曰樗恶木也尔雅曰妇之父母壻之父母相谓为昏姻毛曰畜养也王曰樗恶木尚可芘而息今以昏姻之故言就尔居而尔不我畜则樗之不如也孔曰尔既不我畜养则当复反我之邦家矣与之自诀之辞我行其野言采其蓫昏姻之故言就尔宿尔不我畜言归斯复郑曰蓫牛蘈也王曰蓫恶卉也尚可采以治疾今以昏姻之故言就尔宿而尔不我畜则蓫之不如也言就尔宿则託宿而已非就之居也言归斯复则以不见畜而去也我行其野言采其葍不思旧姻求尔新特成不以富亦祗以异毛曰葍恶菜也苏曰特匹也成依论语当作诚王曰葍野菜之恶者也然尚可采以御饥昏姻之相与固为其穷则相収困则相恤也今不思旧姻而求尔新特则又葍之不如也朱曰尔之不思旧姻而求新匹也虽实不以彼之富而厌我之贫亦祗以其新而异故尔此见诗人责人忠厚之意我行其野三章章六句斯干宣王考室也郑曰考成也孔曰路寝成则考之而不衅注曰路寝生人之所居不衅不神之也考者设盛饮食以落之欧阳曰古人成室而落之必有称颂祷祝之言如晋献文子成室晋大夫发焉曰歌于斯哭于斯聚国族于斯谓之善颂善祷者是矣若知斯干为考室之辞则一篇之义简易而通明矣东莱曰斯干无羊皆宣王初年之诗乃次于刺诗之后何也盖宣王晚嵗虽怠于政然中兴周室之大德岂可以是而掩之乎故复取此二篇以终之也宣王之大雅有美无刺大雅言大体者也论其大体则宣王固一世之贤君也黄曰鸿鴈之诗宣王所以劳来天下之民者无所不至然后可以乐吾乐而无愧先天下之忧而忧后天下之乐而乐此圣人所取欤秩秩斯干幽幽南山如竹苞矣如松茂矣兄及弟矣式相好矣无相犹矣毛曰秩秩流行也孔曰斯此也渐卦郑注云干谓大水之旁毛曰幽幽深逺也刘曰南山镐京之阳终南之山也孔曰如竹之丛生根本之衆郑曰式用也欧阳曰犹图也谋也董曰宣王作室后临水前对山其盘基之厚如竹之苞其缔䕃之广如松之茂兄及弟矣式相好矣无相犹矣所谓聚国族于斯也李曰兄弟之居此室各相和好辑睦无有相图曹曰首章总叙颂祷之大意也似续妣祖筑室百堵西南其戸爰居爰处爰笑爰语毛曰似嗣也曽曰似续妣祖以生民閟宫之诗考之岂谓姜嫄后稷欤西南其戸西乡戸南乡戸也郑曰爰于也苏曰厉王之乱而宫室败壊宣王谋所以续其先妣先祖者故筑其宫室于是居处于是笑语焉约之阁阁椓之橐槖风雨攸除鸟䑕攸去君子攸芋毛曰约束也阁阁犹歴歴也孔曰椓如椓杙之椓正谓以杵筑之也苏曰槖槖杵声也朱曰除亦去也毛曰芋大也孔曰作羣寝之时缩板筑至羣寝既成其墙屋𢎞杀则风雨之所除其筑作坚致则鸟䑕之所去李曰其作室也将以除风雨而去鸟䑕则不失之侈矣苏曰君子于是居焉所以为尊且大也曹曰此章叙其墙垣之美如跂斯翼如矢斯棘如鸟斯革如翚斯飞君子攸跻孔曰如跂如人跂足直立欧阳曰翼敬也棘急也矢行缓则枉急则直谓亷隅绳直如矢行也革变也吕曰书云鸟兽希革郑曰伊雒而南雉素质五色皆备成章曰翚毛曰跻升也朱曰言其大势严正如人之竦立而其恭翼翼也其廉隅整饬如矢之急而直也其栋宇峻起如鸟之警而革也其檐阿华采而轩翔如翚之飞而矫其翼也欧阳曰宜君子升而居之也曹曰此章叙其堂之美如此殖殖其庭有觉其楹哙哙其正哕哕其㝠君子攸宁毛曰殖殖平正也孔曰庭宫寝之前庭也朱曰觉髙大而直也孔曰楹柱也郑曰哙哙犹快快也吕曰正谓正寝朱曰正向明之处也苏曰哕哕深广之貌吕曰冥谓室之奥窔也欧阳曰宜君子居之而安宁也曹曰此章叙其室之美也东莱曰一章总述其宫室之面势而愿其亲睦二章三章述其作室之意与营筑之状至于风雨攸除鸟䑕攸去则宫室成矣故四章言望其外则雄壮轩翥如此五章言观其内则髙明深广如此望其外则未入也故曰君子攸跻言其方升也观其内则已入也故曰君子攸宁言其既处也六章已下皆颂祷之辞下莞上簟乃安斯寝乃寝乃兴乃占我梦吉梦维何维熊维罴维虺维蛇毛诗集解卷十八段氏毛诗集解卷十九钦定四库全书毛诗集解卷十九宋段昌武撰节南山之什节南山家父刺幽王也东莱曰按左传韩宣子来聘季武子赋节之卒章杜氏谓取式讹尔心以畜万邦之义然则此诗在古止名节也郑曰家父字周大夫节彼南山维石巖巖赫赫师尹民具尔瞻忧心如惔不敢献谈国既卒斩何用不监毛曰兴也节髙峻貌巖巖积石貌赫赫显盛貌师大师周之三公也尹尹氏为大师具俱瞻视惔燔也朱曰卒终也蘓曰斩絶也郑曰监察也陈曰南山国之望大师民之瞻民之瞻大师也见其所为如此忧之如火之燔灼苐畏其威不敢言尔国既至此终灭絶矣汝何不察也节彼南山有实其猗赫赫师尹不平谓何天方荐瘥丧乱𢎞多民言无嘉憯莫惩嗟蘓曰山之实草木是也毛曰猗长也荐重也瘥病𢎞大憯曽也蘓曰山之生物其气平均如一凡生于其上者无不猗猗其长也郑曰责三公之不均平不如山之为也谓何犹云何也王曰荐瘥者乖气之所生曰方荐瘥则以言其荐瘥之未艾李曰丧乱𢎞多言丧乱之大而多也民言无嘉盖为民无善言但怨讟耳蘓曰尹氏秉国之均而不平其心则人之荣瘁劳佚有大相絶者矣是以神怒而重之以丧乱人怨而谤讟其上然尹氏曽不惩创咨嗟求所以自改也尹氏大师维周之氐秉国之均四方是维天子是毗俾民不迷不弔昊天不宜空我师毛曰氐本也均平也刘曰维持也郑曰毗辅也朱曰弔愍也毛曰空穷也郑曰师衆也孔曰尹氏为大师之官是周根本之臣秉国之平居权衡之任朱曰言尹氏大师维周之氐而秉国之均则宜有以维持四方毗辅天子而使民不迷乃其职也李曰尹氏不能如此则其乱必矣故唿天而告之曰昊天不弔不宜如是之空我师东莱曰空我师如空其国空其地之类盖曰人之类将灭矣甚言之也弗躬弗亲庶民弗信弗问弗仕弗㒺君子式夷式已无小人殆𤨏𤨏姻亚则无膴仕张曰仕犹事也蘓曰罔欺也朱曰君子指王也毛曰夷平也王曰已废退也孟子所谓士师不能治事则已之与此已同义毛曰殆危也𤨏𤨏小貌两壻相谓曰亚膴厚也朱曰言尹氏委政于小人而以未尝问未尝事者罔幽王而欺之故戒之曰汝之弗躬弗亲庶民已不信矣其所弗问弗事则不可以罔君子也当平其心视所任之人有不当者则已之无以小人之故而至于危殆其国也郑曰𤨏𤨏婚姻之小人无厚任用之置之大位也东莱曰式夷式已无小人殆谓尹氏所与图事者也𤨏𤨏姻亚则无膴仕谓尹以亲暱而置之髙位者也昊天不佣降此鞠讻昊天不惠降此大戾君子如届俾民心阕君子如夷恶怒是违毛曰佣均也朱曰鞠穷也讻乱也郑曰惠顺也戾乖也届至也毛曰阕息也郑曰夷平易也苏曰违逺也朱曰昊天不均而降此穷极之乱昊天不顺而降此乖戾之变盖无所归咎而归之于天也虽然所以靖之者亦在夫人而已君子用其至则民之乱心息矣君子平其心则民之恶怒逺矣东莱曰鞠讻大戾匪降自天皆尹氏为之也民惧其害无可奈何而归之于天也在民视之则难在幽王为之则易进贤而退姦盖为国之至理而二者之情状惟平其心者则见之也幽王如幡然用其至则尹氏必不居位而民之怨息矣幽王如坦然平其心则尹氏自不能逃其罪而民之恶怒逺矣夫何难哉不弔昊天乱靡有定式月斯生俾民不宁忧心如酲谁秉国成不自为政卒劳百姓郑曰式用也言月月益甚也毛曰病酒曰酲成平也郑曰卒终也陈曰不愍弔昊天乱何时定方且与嵗月俱生而使民不宁郑曰我今忧之如病酒之酲矣王曰秉国成者王之事也欧阳曰责幽王不自为政而使此尹氏在位致百姓于忧劳也东莱曰前章既言去尹氏之易此章复言王终不能去反使之长恶不已或者其天意乎故曰不弔昊天乱靡有定式月斯生俾民不宁忧心如酲言乱之甚忧之极也秉国成者其谁乎何为不自为政卒使尹氏之劳我百姓也盖深尤幽王之任尹氏也谁云者不敢斥王之辞也驾彼四牡四牡项领我瞻四方蹙蹙靡所骋毛曰项大也郑曰蹙蹙缩小之貌骋驰骋也欧阳曰我驾此大领之四牡四顾天下王室昏乱诸侯交争而四方皆无可徃之所东莱曰此章言幽王既不悟贤者有去而已于是驾彼四牡而将行四牡项领则马之肥壮固可惟意所适也然我瞻四方则蹙蹙靡所骋盖本根病则枝叶皆瘁是以无可徃之地也方茂尔恶相尔矛矣既夷既怿如相醻矣朱曰茂盛也郑曰相视也视女矛矣言欲战鬭相杀伤也醻如賔主饮酒相醻酢朱曰言方盛其恶以相加则视其矛㦸如欲战鬭及既夷平悦怿则相与欢然如賔主而相醻酢不以为怪也苏曰小人喜怒之不可期如此是以君子不忍立于其侧也东莱曰此章言大臣私相疾恶则如矛盾及其好时则依旧相醻或好或恶皆是私情更不以国家为意昊天不平我王不宁不惩其心覆怨其正朱曰尹氏之不平若天使之故曰昊天不平若是则我王亦不得宁矣苏曰然尹氏犹不自惩艾乃反怨人之正己者言其为恶无有已也东莱曰此章篇将终矣故复叹曰昊天其使尹氏不平乎我王其不得安宁乎今尹氏不惩创其恶覆怨正人之攻己者方且报复而未已吾是以忧吾君之不得宁也此忧岂为身哉家父作诵以究王讻式讹尔心以畜万邦郑曰究穷也讹化也畜养也孔曰诗人之情不一或微加讽谕或指斥愆咎或隠匿姓名或自显官字家父尽忠竭诚不惮诛罚故自载字焉寺人孟子亦此类也尹氏之所以专恣而不平者其失在幽王幽王之所以致争讼之不息者其本在心术之不正耳于是诵言刺王以究穷其恶庶几用化其心而反于正道也夫能正心以正朝廷正朝廷以正百官正百官以正万民使逺近莫敢不一于正斯能均一以畜养万邦而无偏陂不平之患矣岂复有空我师者耶范曰攻其恶者正其心而已此所以为幽王变雅之首东莱曰此章篇终矣故穷其乱本而归之王心焉致乱者虽尹氏而用尹氏者则王心之蔽也节南山十章六章章八句四章章四句正月大夫刺幽王也朱曰此诗刺幽王昏乱不能惩察讹言以谨天变而小人得志君子困廹将致灭亡也正月繁霜我心忧伤民之讹言亦孔之将念我独兮忧心京京哀我小心癙忧以痒毛曰正月夏之四月繁多也郑曰讹伪孔甚将大也毛曰京京忧不去也吕曰癙忧幽忧也与下䑕思泣血文虽小异义亦同也毛曰痒病也范曰正月长养之月也繁霜肃杀之气也孔曰覩天灾为之忧伤欧阳曰降霜非时天灾可忧而民之讹言以害于国又甚于繁霜之害物也董曰霜降非时灾降于上也讹言非常祸起于下也上下相应如此则国亡无日矣欧阳曰念我独兮忧心京京大夫言已独为王忧耳以见幽王之朝多小人而君臣不知忧惧也刘曰哀哉我之夙夜忧国顾无助我者䑕病而忧在于穴内人所不知也我有癙忧至于痒病人所不知也父母生我胡俾我瘉不自我先不自我后好言自口莠言自口忧心愈愈是以有侮毛曰瘉病也郑曰自从也王曰莠恶也盖谷谓之善则莠恶可知也毛曰愈愈忧惧也王曰疾痛故唿父母而伤已适丁是时也郑曰此何不出我之前居我之后穷苦之情茍欲免身讹言之人善言从女口出恶言亦从女口出女口一耳善也恶也同出其中谓其可贱忧心愈愈我心忧如是与讹言者殊涂故见侵侮也忧心惸惸念我无禄民之无辜并其臣仆哀我人斯于何从禄瞻乌爰止于谁之屋毛曰惸惸忧意也陈曰禄福也无禄犹言不幸也郑曰辜罪也朱曰并俱也古者以罪人为臣仆亡国所虏亦以为臣仆故箕子曰商其沦丧我罔为臣仆言不幸遭国之将亡与此无罪之民将随以沦陷而并为臣仆未知将复从何人而受禄如乌飞不知其将止于谁之屋也瞻彼中林侯薪侯蒸民今方殆视天梦梦旣克有定靡人弗胜有皇上帝伊谁云憎毛曰中林林中也郑曰侯维也林中大木之处而维有薪蒸耳尔雅曰梦梦乱也朱曰皇大也上帝天之神也以其形体谓之天以其主宰谓之帝苏曰中林之木莫不摧毁而维薪蒸在焉其残之也甚矣幽王播其虐于天下大家世族散为皂𨽻亦犹是也民方在危殆之中视天之梦梦若无能为者不知此天理之未定故也方其未定何所不至及其既定人未有不为天所胜者申包胥曰人衆则胜天天定亦能胜人不然天岂有所憎而祸之耶适当其未定故尔谓山盖卑为冈为陵民之讹言宁莫之惩召彼故老讯之占梦具曰予圣谁知乌之雌雄毛曰故老元老讯问也具曰予圣君臣俱自谓圣也欧阳曰凡禽鸟之雌雄多以其首尾毛色不同而别之乌之首尾毛色雌雄不异人所难别故引以为言李曰谓山为卑则有为山嵴者有为大阿者而皆以为卑民之讹言变白为黒如此乃不惩艾之何也孔曰王既任小人不止讹言而爱好鄙碎共信徴祥召彼元老宿旧有徳者但问之占梦之事言其侮慢长老也王曰乱甚矣不知与故老图此乃召而讯之占梦则其迷亦甚矣惟其迷甚故君臣皆自谓圣而上下同徳如乌雌雄无以相别也谓天盖髙不敢不局谓地盖厚不敢不蹐维号斯言有伦有嵴哀今之人胡为虺蝪毛曰局曲也踳累足也嵴理也董曰崔灵恩集註以虺为蝮毛曰蜴螈也朱曰遭世之乱天虽髙而不敢不局地虽厚而不敢不踳王曰人号唿而出斯局踳之言者非诞也乃有伦序有嵴理朱曰哀今之人胡为肆毒以害人而使之至此乎瞻彼坂田有菀其特天之扤我如不我克彼求我则如不我得执我仇仇亦不我力郑曰坂田崎岖墝埆之处而有菀然茂特之苖毛曰扤动也仇仇犹謷謷也朱曰力犹用力也李曰视彼坂田崎岖之处有菀然特盛之苗亦犹昏乱之朝有挺然特立之贤者特立之苗特生于坂田之中而天为风雨以扤动之惟恐其不胜亦犹贤者之特立而小人成羣思有以中伤之惟恐其不及也苏曰方其求我以为法也如恐失我尔孔曰其得我则空执留我其礼待我謷謷然苏曰曽不力用我也书曰凡人未见圣若不克见既见圣亦不克由圣欧阳曰此章大夫自伤独立于昏乱之朝也大夫既伤独立而知其无如之何故于下章遂及亡国之忧心之忧矣如或结之今兹之正胡然厉矣燎之方扬宁或灭之赫赫宗周褒姒烕之孔曰结纒结也欧阳曰正政古用字多通毛曰厉恶也郑曰火田为燎燎之方盛之时炎炽熛怒也毛曰宗周镐京也褒国也姒姓也烕灭也郑曰心忧如有结之者欧阳曰我心之忧如结而国之政何其恶也李曰火之燎于原宁有能灭之乎今也赫赫然之宗周而乃为褒姒所灭诚可骇也毛曰幽王惑褒女以为后诗人知其必灭周也欧阳曰此诗上七章皆述王信讹言乱政至此始言灭周主于褒姒者谓王溺女色而致昏惑推其祸乱之本以归罪也终其永怀又窘阴雨其车旣载乃弃尔辅载输尔载将伯助予毛曰窘困也孔曰辅是可解脱之物盖如今人縳杖于辐以防辅车郑曰输堕也毛曰将请也伯长也苏曰幽王日为淫虐譬如行险而不知止君子永思其终知其必有大难故曰终其永懐又窘隂雨朱曰隂雨则泥泞而车易以陷也毛曰大车重载又弃其辅郑曰乃弃尔辅谓逺贤也弃女车辅则堕女之载乃请长者见助以言国危而求贤者已晚矣东莱曰前章既言周之必亡矣此章怀不能已复诲幽王曰此何等时也乃弃贤者不以自助乎无至于倾覆而悔之也无弃尔辅员于尔辐屡顾尔仆不输尔载终踰絶险曽是不意毛曰员益也朱曰辅所以益辐也郑曰屡数也仆将车者也欧阳曰戒其无弃尔辅而益其辐又顾其仆使不覆所载者谓驾车者当如此犹恐覆败而今乃履絶险而不以为意则宜其覆矣苏曰告之而不信故又曰终踰絶险曽是不意范曰治天下者任重道逺故以将车喻鱼在于沼亦匪克乐潜虽伏矣亦孔之炤忧心惨惨念国之为虐毛曰沼池也郑曰炤者易见也毛曰惨惨犹戚戚也王曰鱼在于沼其为生已蹙矣是以匪克乐也苏曰君子立于衰乱之朝譬如鱼之在沼非其所乐王曰潜虽伏矣亦孔之炤以譬君子虽潜伏无所容也蹙而困之如此故君子忧心惨惨念国之为虐也惨惨则幽愁之至也文中子游马颊之谷遂至牛首之谿登降信宿从者乐姚义窦威进曰夫子遂得濳乎文中子曰濳虽伏矣亦孔之炤威曰朝廷有召子议矣文中子曰彼求我则如不我得执我仇仇亦不我力义曰其车既载乃弃尔辅威曰终踰絶险曽是不意文中子喟然遂歌正月终焉既而曰不可为矣彼有㫖酒又有嘉殽洽比其隣昏姻孔云念我独兮忧心慇慇毛曰洽合也孔曰比亲比也毛曰云旋也慇殷然痛也李曰小人有㫖酒嘉殽和洽其邻里与其亲戚周旋而我独忧之昔人有言曰燕雀处堂母子相安自以为乐也突决栋焚而母子恬然不知祸之将及也今国势如此而小人徒乃羣居饮酒以相乐殆燕雀之类也佌佌彼有屋蔌蔌方有谷民今之无禄天夭是椓哿矣富人哀此惸独毛曰佌佌小也蔌蔌陋也郑曰谷禄也朱曰椓害也毛曰哿可独单也孔曰佌佌然之小人彼已有室屋之富矣其蔌蔌然窭陋者方有爵禄之贵矣王曰佌佌者有家而蔌蔌者方且有禄未艾也而民反无禄苏曰民方无福故天之大孽并出而椓丧之富人犹可胜也惸独甚矣东莱曰劳役之甚者又就其间自较其轻重故曰土国城漕我独南行困苦之甚者又就其间自较其浅深故曰哿矣富人哀此惸独使民至是盖甚可怜矣正月十三章八章章八句五章章六句十月之交大夫刺幽王也曹曰郑氏以十月之交雨无正小旻小宛皆厉王之诗毛公作传时移其篇第在此而欧阳修苏辙陈鹏飞皆以其説为非证据明甚当从本序十月之交朔日辛卯日有食之亦孔之丑彼月而微此日而微今此下民亦孔之哀毛曰交日月之交㑹孔曰古之歴书亡矣今世有周歴鲁歴者盖汉初为之其交无迟疾盈缩考日食之法而其年月徃徃参差是以汉世通儒未有以歴考此辛卯日食者毛曰丑恶也苏曰交当朔则日食然亦有交而不食者交而食阳微而隂乘之也交而不食阳盛而隂不能掩也朱曰此则系乎人事之感盖臣子背君父妾妇乘其夫小人陵君子夷狄侵中国所感如是则隂盛阳微而日为之食矣是以圣人于春秋毎食必书而诗人亦以为丑也王曰月有盈亏亏则微矣彼月而微则固其所此日而微则非其常郑曰灾害将起故下民亦甚可哀日月告凶不用其行四国无政不用其良彼月而食则维其常此日而食于何不臧郑曰告凶告天下以凶亡之徴也行道度也不用之者谓相干犯也不用其良不用善人也臧善也孔曰犹言一何不善王曰日月告凶不用其行则以四国无政不用其良故也月食非其常也然比日食则以阳侵隂犹为常也此日而食则为变大矣左传昭七年晋侯问于士文伯曰诗所谓此日而食于何不臧者何也对曰不善政之谓也国无政不用善则自取谪于日月之灾震电不宁不令百川沸腾山冡崒崩髙岸为谷深谷为陵哀今之人胡㦧莫惩毛曰震电貌震雷也朱曰宁安也令善也毛曰沸出腾乘也山顶曰冡郑曰崒崔嵬㦧曽也孔曰幽王之时不但日食又然有震雷之电其声过常百川之水皆溢出而相乘山之冡顶髙峯之上崒然崔嵬者皆崩落髙大之岸陷为深谷深下之谷进出为陵所陈皆当时实事朱曰灾异之衆如是是宜恐惧修省改纪其政而幽王曽莫之惩也董子曰国家将有失道之败而天乃先出灾异以谴告之不知自省又出怪异以警惧之尚不知变而伤败乃至此见天心仁爱人君而欲止其乱也皇父卿士畨维司徒家伯维宰仲允膳夫棸子内史蹶维趣马楀维师氏艳妻煽方处郑曰皇父家伯仲允皆字畨棸蹶楀皆氏朱曰卿士六卿之外更为都官以总六官之事也郑曰司徒之职掌天下土地之圗人民之数冢宰掌建邦之六典皆卿也膳夫上士也掌王之饮食膳羞内史中大夫也掌爵禄废置杀生予夺之法趣马中士也掌王马之政师氏亦中大夫也掌司朝得失之事毛曰艳妻襃姒美色曰艳煽炽也王曰求变异所生以用七子七子所以见宠用事则以艳妻煽方处故也艳妻言其配王以色而已非以徳也煽言其势盛若火之煽然方处言方处势未变徙也抑此皇父岂曰不时胡为我作不即我谋彻我墻屋田卒污莱曰予不戕礼则然矣朱曰抑𤼵语辞毛曰时是也朱曰作动也即就也卒尽也毛曰下则污髙则莱郑曰戕残也范曰前章备举其朝之小人而皇父实尸之其余则以类聚而已王曰言皇父所为自以为是故作我以徙而不即我谋乃彻我墻屋使我田不获治卑者卒污髙者卒莱乃曰子不戕女下供上役礼则然矣然则皇父岂肯自以所为为不时乎皇父孔圣作都于向择三有事亶侯多藏不慭遗一老俾守我王择有车马以居徂向毛曰向邑也三有事国之三卿亶信也侯维也尔雅曰慭强也且也朱曰徂徃也王曰皇父甚愚而自谓甚圣故诗人因其自圣而讥之曰孔圣也作都于向徙民而作其邑也孔曰皇父封于畿内当二卿今立三有事是増一卿以比列国也毛曰皇父择其国之三卿信维贪淫多藏之人郑曰尽将旧在位之人与之皆去王曰不慭遗一老俾守我王者不自强留一老人以留卫王则又不忠敬之甚也郑曰又择民之富有车马者以徃居向董曰以实其邑也黾勉从事不敢告劳无罪无辜谗口嚣嚣下民之孽匪降自天噂沓背憎职竞由人郑曰嚣嚣衆多貌孔曰孽灾害也苏曰噂聚也沓重复也毛曰职主也朱曰竞力也郑曰诗人贤者见时如是自勉以从王事虽劳不敢自谓劳苏曰无罪犹且见谗而况敢告劳乎下民之孽非天之所为也噂噂沓沓多言以相说而背相憎专力为此者人也而岂天哉悠悠我里亦孔之痗四方有羡我独居忧民莫不逸我独不敢休天命不彻我不敢傚我友自逸毛曰悠悠忧也痗病也羡余也王曰彻通也幽王之时天下病矣而我所居里则又甚病也孔曰四方之民尽有饶余我独居此忧民莫不得优㳺自逸我独不敢休息王曰不通则以言其穷也其穷命也勉之而已故不敢傚我友自逸也毛曰亲属之臣心不能已十月之交八章章八句雨无正大夫刺幽王也雨自上下者也衆多如雨而非所以为政也欧阳曰古之人于诗多不命题而篇名徃徃无义例其或有命名者则必述诗之意如巷伯常武之类是也今雨无正之名据序曰雨自上下者也言衆多如雨而非政也今考诗七章都无此义与序絶异当缺其所疑浩浩昊天不骏其徳降丧饥馑斩伐四国旻天疾威弗虑弗圗舍彼有罪既伏其辜若此无罪沦胥以铺王曰浩浩广大通流之意毛曰骏长也谷不熟曰饥蔬不熟曰馑孔曰旻天上有昊天明此亦昊天郑曰虑图皆谋也苏曰舍置也沦陷也郑曰铺徧也苏曰幽王之乱民之无罪而被祸灾者无所归咎矣天实为之天之生物浩然其若无穷者奈何不长其徳既生之而又降丧乱饥馑以斩伐之哉岂天怒之迅烈曽弗之虑而弗之圗乎彼有罪者则既伏其辜矣置而勿疑可也若此无罪而使之相与陷溺无不徧焉何也周宗旣灭靡所止戾正大夫离居莫知我勚三事大夫莫肯夙夜邦君诸侯莫肯朝夕庶曰式臧覆出为恶毛曰戾定也郑曰正长也毛曰勚劳也孔曰三事大夫王肃以三事为三公大夫谓其属朱曰臧善也毛曰覆反也范曰周宗者周为天下之所宗也王曰方是时周未灭而曰既灭者其灭之形成故也范曰靡所止戾未知天之所命民之所定也正大夫离居去位也其下大夫劳于从事故曰莫知我勚三事大夫莫肯夙夜无在公之节也邦君诸侯莫肯朝夕无尊王之礼也幽王屏弃故老侮慢诸侯其大臣不使其诸侯不王故大夫忧之庶王之警惧而用善反出于为恶莫之惩焉如何昊天辟言不信如彼行迈则靡所臻凡百君子各敬尔身胡不相畏不畏于天毛曰辟法也朱曰臻至也郑曰凡百君子谓衆在位者苏曰幽王日益不悛君子唿天而告之曰奈何哉法度之言王终莫肯信者如人恣行而忘反我不知其所至矣既已忧之则又告其羣臣使皆敬其身王曰世虽昏乱君子不可以为恶自敬故也畏人故也畏天故也戎成不退饥成不遂曽我御㦧㦧日瘁凡百君子莫肯用讯听言则答谮言则退毛曰戎兵也遂安也郑曰曽但也毛曰御侍御也瘁病也郑曰讯告也孔曰兵冦已成而不能御而退之饥困已成而不能恤而安之郑曰曽但侍御左右小臣憯㦧忧之大臣无念之者朱曰凡百君子莫肯以是告王者虽王有问而欲听其言则亦答之而已不敢尽言也一有谮言及已则皆退而离居莫肯夙夜朝夕于王矣其意若曰王虽不善而君臣之义岂可以若是之恝乎哀哉不能言匪舌是出维躬是瘁哿矣能言巧言如流俾躬处休郑曰瘁病也毛曰哿可也哀贤者不得言郑曰不能言言之拙也李曰非出于舌之难出于舌则躬受其瘁矣毛曰可矣世所谓能言也巧言从俗如水转流朱曰使其身处于安乐之地王曰言小人侫而获福也维曰于仕孔棘且殆云不可使得罪于天子亦云可使怨及朋友毛曰于徃也郑曰棘急也苏曰人皆徃仕耳曽不知仕之急且危也何者幽王之世直道者王之所谓不可使而枉道者王之所谓可使也直道者得罪于君而枉道者见怨于友此仕之所以难谓尔迁于王都曰予未有室家鼠思泣血无言不疾昔尔出居谁从作尔室王曰鼠思忧思也毛曰无声曰泣血苏曰仕之多患也故君子有去者有居者不忍王之无臣与已之无徒也则告之使复迁于王都去者不听而以无家辞之居者于是忧思泣血患其出言而举皆疾之无与和之者故诘之曰昔尔之去也谁为尔作室者而今以是辞我哉雨无正七章二章章十句二章章八句三章章六句小旻大夫刺幽王也吕曰小旻小宛小弁小明言小者篇在小雅恐与大雅相乱以别之今大雅止有大明余篇疑亡朱曰此诗刺王惑于邪谋不能断以从善将致乱也旻天疾威敷于下土谋犹回遹何日斯沮谋臧不从不臧覆用我视谋犹亦孔之卭尔雅曰秋曰是天毛曰敷布也朱曰犹谋也毛曰回邪也遹辟也郑曰沮止也臧善也毛曰卭病也苏曰言天祸迅烈遍于下矣而王之邪谋终莫之改也朱曰谋之善者不从其不善者反用也朱曰谋臧不从不臧覆用故我视其谋犹亦甚病也潝潝訿訿亦孔之哀谋之其臧则具是违谋之不臧则具是依我视谋犹伊于胡底苏曰潝潝言相和也訿訿言相诋也朱曰具犹俱也郑曰底至也王曰其俗如此亦孔之哀矣郑曰谋之善者俱背违之其不善者依就之王曰谋犹如此则亦何所至乎至于乱而已我龟既厌不我告犹谋夫孔多是用不集𤼵言盈庭谁敢执其咎如匪行迈谋是用不得于道郑曰犹圗也毛曰集就也郑曰匪非也卜筮数而渎龟龟厌之不复告其所圗之吉凶谋事者衆是非相夺莫适可从故所为不成讻讻满庭而无敢决当是非事若不成谁云已当其咎责者言小人争知而让过君臣之谋事如此与不行而坐圗逺近是于道路无进于跬歩何以异乎哀哉为犹匪先民是程匪大犹是经维迩言是听维迩言是争如彼筑室于道谋是用不溃于成朱曰先民古之圣贤也毛曰程法也郑曰大犹大道也毛曰经常也溃遂也朱曰哀哉今之为谋不以先民为法不以大道为常其所听而争者皆浅末之言以是相持如将筑室而与行道之人谋之人人得为异论其能有成哉古语曰作舍道旁三年不成盖出于此国虽靡止或圣或否民虽靡膴或哲或谋或肃或艾如彼泉流无沦胥以败苏曰止定也膴大也丘曰艾治也朱曰沦陷也郑曰胥相也苏曰虽世乱民辟犹有贤者在焉茍能用之愚者可頼以皆济也茍废而不用而使愚者壅之于上则相与皆败无能为矣譬如泉水茍䟽而流之则淤腐者从之而行茍不䟽其源而潴蓄之虽其流者亦相与陷溺腐败而已不敢暴虎不敢冯河人知其一莫知其他战战兢兢如临深渊如履薄氷毛曰徒搏曰暴虎徒渉曰冯河冯陵也他不敬小人之危殆也战战恐也兢兢戒也如临深渊恐坠也如履薄氷恐陷也范曰人皆知虎不可暴而河不可冯而不知小人之不可不畏也如临深渊如履薄氷者惧之甚也小旻六章三章章八句三章章七句小宛大夫刺幽王也宛彼鸣鸠翰飞戾天我心忧伤念昔先人明𤼵不寐有懐二人毛曰兴也宛小貌陆氏草木䟽曰鸣鸠斑鸠也苏曰翰羽也毛曰戾至也孔曰夜地而闇至旦而明明地开𤼵故谓之明𤼵也苏曰二人文武也欧阳曰此鸠虽小鸟亦有髙飞及天之志而王不自勉强奋起曽飞鸠之不如以坠其先王之业苏曰君子忧伤念其先王有怀文武哀其业之将坠也人之齐圣饮酒温克彼昏不知壹醉日富各敬尔仪天命不又毛曰齐正也孔曰圣通也毛曰克胜也苏曰彼昏斥幽王也陈曰富益也毛曰又复也朱曰言齐圣之人虽醉犹温恭自持以胜所谓不为酒困也刘曰彼昏而不醒壹志于酒日増其甚故曰壹醉日富王曰壹醉日富则用燕丧威仪而臣下化之天命将改大福不再矣故戒以各敬尔仪天命不又言各则并戒其君臣也中原有菽庶民采之螟蛉有子蜾蠃负之教诲尔子式谷似之毛曰中原原中也菽藿也螟蛉桑虫也蜾蠃蒲卢也负持也孔曰教诲万民而言子者王肃云王者作民父母故以民为子郑曰式用谷善也李曰上章既言天命不又故此申述天命无常之意郑曰藿生原中非有主也以喻王位无常家也毛曰力采者则得之郑曰蒲卢取桑虫之子负持而去煦妪养之以成其子喻有万民不能治则能治者将得之今有教诲女之万民用善道者亦似蒲卢将得而子也题彼嵴令载飞载鸣我日斯迈而月斯征夙兴夜寐无忝尔所生毛曰题视也嵴令雝渠也飞则鸣行则摇不能自舍耳郑曰载之言则也则飞则鸣翼也口也不有止息迈征皆行也毛曰忝辱也欧阳曰告其速自改悔云譬如嵴令且飞且鸣自勤其身不少休息今日月之行甚速不可失时王亦宜夙夜汲汲勉厉无忝辱于所生云所生者谓宣王也交交桑扈率场啄粟哀我填寡宜岸宜狱握粟出卜自何能谷欧阳曰交交者叅离相乱之谓也毛曰桑扈窃脂也郑曰窃脂肉食今无肉而循场啄粟失其天性毛曰填尽也苏曰岸亦狱也刘曰谷善也欧阳曰此下二章则言君子小人所苦以见举国之人皆失所也彼桑扈食肉之鸟今无肉以食则相与羣飞杂乱循场而争粟有如国人失其常业而至于穷寡乃相与争讼而入于岸狱云宜者谓其势不得不然也郑曰我穷寡之人有狱讼之事无可以自救但持粟行卜求其胜负朱曰言握粟以见其贫窭之甚卜之曰何自而能善乎东莱曰狱事以轻为善以重为不善温温恭人如集于木惴惴小心如临于谷战战兢兢如履薄氷毛曰温温和柔貌如集于木恐坠也如临于谷恐陨也郑曰衰乱之世贤人君子虽无罪犹恐惧小宛六章章六句小弁刺幽王也大子之傅作焉赵氏孟子注曰小弁小雅之篇伯竒之诗也弁彼鸒斯归飞提提民莫不谷我独于罹何辜于天我罪伊何心之忧矣云如之何毛曰兴也弁乐也鸒卑居又名雅乌孔曰此鸟名鸒而云斯者语辞犹蓼彼萧斯菀彼栁斯以刘孝标之博学而类苑鸟部立鸒斯之目是不精也毛曰提提羣貌郑曰谷养也罹忧也毛曰幽王取申女生太子宜臼又说襃姒生子伯服立以为后而放宜臼将杀之郑曰乐乎彼雅乌出食在野甚饱羣飞而归提提然喻凡人之父子兄弟出入宫庭相与饮食亦提提然乐伤今太子独不李曰凡民莫不得以相养而我独见弃于父母曽鸒斯之不如也毛曰何辜于天我罪伊何舜之怨慕日号泣于旻天于父母朱曰心之忧矣云如之何则其无可奈何而安之辞也踧踧周道鞠为茂草我心忧伤惄焉如𢷬假寐永叹维忧用老心之忧矣疢如疾首毛曰踧踧平易也周道周室之通道也鞠穷也惄思也孔曰𢷬如有物之𢷬心也郑曰不脱冠衣而寐曰假寐疢犹病也孔曰疾首头痛也李曰以周道之平易而尽鞠为茂草见其国之将亡也犹汉伍被谓淮南王曰臣将见宫中荆棘露沾衣也皆预言之耳王曰惄焉如𢷬言忧伤中其心如此朱曰精神愦眊至于假寐之中不忘永叹忧之之深未老而老也疢如疾首则又忧之甚矣维桑与梓必恭敬止靡瞻匪父靡依匪母不属于毛不离于里天之生我我辰安在朱曰桑梓以遗子孙给蚕食具器用者也王曰尊父故言瞻亲母故言依也孔曰属连属也朱曰毛体肤之余气末属也王曰离丽也朱曰里心腹也郑曰辰谓六物之吉凶苏曰见父母之有所植犹不敢不敬况于父母之无不瞻依也哉然父母之不我爱岂我独无所离属乎曹曰待父以教匪父则无所瞻待母以养匪母则无所依朱曰无所归咎则推之于天曰岂我生之辰不善哉何不祥至是也菀彼栁斯鸣蜩嘒嘒有漼者渊萑苇淠淠譬彼舟流不知所届心之忧矣不遑假寐朱曰菀茂盛也毛曰蜩蝉也嘒嘒声也漼深貌淠淠衆也郑曰届至也遑暇也栁木茂盛则多蝉渊深而旁生雈苇言大者之旁无所不容今太子不为王所容而见放逐状如舟之流行无制之者不知终所至者也刘曰初犹假寐此则不遑其祸亟矣鹿斯之奔维足伎伎雉之朝雊尚求其雌譬彼坏木疾用无枝心之忧矣宁莫之知孔曰斯辞也毛曰伎伎舒貌郑曰雊雉鸣也尚犹也毛曰坏瘣也谓伤病也郑曰宁犹曽也鹿之奔走其势宜疾而足伎伎然舒留其羣也雉之鸣犹知求其雌苏曰鹿走而留其羣雉鸣而求其雌物无不有恩于其亲者亲之不可去非独以其爱亦以其助也今王独弃后而逐太子兀然如坏木之无枝而曽莫之顾何也王曰其忧如此王晏然莫知也相彼投兎尚或先之行有死人尚或墐之君子秉心维其忍之心之忧矣涕既陨之郑曰相视也行道也孔曰墐埋藏之名郑曰君子斥幽王也秉执也毛曰陨坠也王曰兎见迫逐而投人人宜利而取之也乃或先之使得逃避行路之死人人宜恶而违之乃或墐之使免暴露者盖恻隠之心人所宜有故也朱曰幽王信谗弃逐其子曽视投兎死人之不如则其秉心亦忍矣是以心忧而涕陨也曹曰所谓是可忍孰不可忍于所厚者薄则无所不薄矣心术不可不慎也君子信谗如或醻之君子不惠不舒䆒之伐木掎矣析薪扦矣舍彼有罪予之佗矣郑曰醻旅醻也惠爱也朱曰舒缓也䆒察也孔曰掎者倚也畏木倒以物倚其巅也郑曰扦谓观其理也予我也毛曰佗加也孔曰幽王信襃姒之谗曽不思审得即用之如有人以酒相醻得即饮之幽王心不爱太子之故闻谗即逐不肯安舒朱曰茍舒缓而究察之则谗者之情得矣毛曰伐木者掎其巅析薪者随其理王曰伐木析薪非爱之也然亦不可以无理言王以谗故遇己无理又伐木析薪之不如也舍彼有罪子之佗矣者言以不舒䆒之故舍彼有罪之谗人而加已以非其罪此所谓无理也莫髙匪山莫浚匪泉君子无易由言耳属于垣无逝我梁无𤼵我笱我躬不阅遑恤我后毛曰浚深也陈曰由言言之所由𤼵也毛曰逝之也鱼梁所以捕鱼朱曰山极髙矣而或陟其巅泉极深矣而或入其底曹曰勿谓闺阃之言外人不可得而知朱曰故君子不可易于其言恐耳属于垣者有所观望左右而生谗谮也王曰无逝我梁无𤼵我笱者太子放逐而其忧终不忘国也我躬不阅遑恤我后者无如之何自诀之辞毛曰念父孝也小弁八章章八句巧言刺幽王也大夫伤于谗故作是诗也悠悠昊天曰父母且无罪无辜乱如此幠昊天已威予慎无罪昊天泰幠予慎无辜李曰悠悠言天逺大之意欧阳曰且语助毛曰幠大也郑曰已泰皆言甚也欧阳曰慎谨慎也大夫伤遭乱世被谗毁乃唿天而诉曰悠悠昊天为我父母我无罪辜而使我遭此大乱之世李曰上天降丧乱亦甚威甚大矣然我其实畏谨无罪也朱曰此自诉之辞欲其察己也乱之初生僭始既涵乱之又生君子信谗君子如怒乱庶遄沮君子如祉乱庶遄已朱曰僣始不信之端也毛曰涵容也丘曰君子幽王也毛曰遄疾也沮止也祉福也苏曰小人为谗于其君必以渐入之其始也进而尝之君容之而不拒知言之无忌于是复进既而君信之然后乱成朱曰君子见谗人之言若怒而责之则乱庶遄沮矣见贤者之言若喜而纳之则乱庶遄已矣今涵容不断谗信不分是以谗者益胜而君子病也君子屡盟乱是用长君子信盗乱是用暴盗言孔甘乱是用餤匪其止共维王之卭郑曰屡数也毛曰凡国有疑㑹同则用盟而相要也郑曰盗谓小人也毛曰餤进也郑曰卭病也王曰不能如怒如祉以明是非好恶而诬罔诞谩衆至则任贤安能勿贰去邪安能勿疑旣贰且疑岂免屡盟屡盟而不知反本此乱之所以长也穿窬之类伺隙抵巇以罔善人而君子信谗此乱之所以暴也孔曰食之甘者使人嗜之而不厌险盗之人其言甚甘使人信之而不已其乱用是之故而日益进也朱曰然此谗人不能供其职事徒以为王病而已奕奕寝庙君子作之秩秩大猷圣人莫之他人有心予忖度之跃跃毚兎遇犬获之朱曰兴也毛曰奕奕大貌孔曰周礼注云前曰庙后曰寝则寝庙一物先寝后庙便文耳朱曰秩秩序也郑曰猷道也王曰莫定也孔曰跃跃然跳疾毛曰毚兎狡兎也孔曰遇犬者言兔逢犬则被获耳王肃云言其虽腾跃逃隠其迹或适与犬遇而见获郑曰此四事者言各有所能也因已能忖度谗人之心故列道之尔朱曰此章言谗人之心我既皆得之无所隠情而前后六句皆反覆此耳荏染柔木君子树之徃来行言心焉数之蛇蛇硕言出自口矣巧言如簧颜之厚矣毛曰荏染柔意也柔木椅桐梓漆也朱曰行言行道之言也欧阳曰蛇蛇乃舒迟安闲之貌郑曰硕大也欧阳曰柔木比柔善之人王宜爱护使得树立勿从谗邪伤害之也徃来行言心焉数之云者谓徃来行路之言焉足听纳于心也苏曰小人蛇蛇然徐为大言王曰谗人言巧其听之可乐如笙簧然顽不知耻其颜厚矣孟子曰为机变之巧者无所用耻焉此之谓也彼何人斯居河之麋无拳无勇职为乱阶既微且尰尔勇伊何为犹将多尔居徒几何郑曰何人者斥谗人也贱而恶之故曰何人毛曰水草交谓之麋拳力也郑曰职主也毛曰骭疡为微肿足为尰郑曰犹谋也将大也苏曰时有是人也朱曰居河之麋则非髙明爽垲之地也孔曰既无拳力又无劲勇亦易诛除耳而敢主为此乱之阶梯也此人既脚骭有微之疾而足跗有尰之疾尔假有勇伊何能为汝作为谗佞之谋大多汝所与聚居之徒衆几何许人而能为此巧言六章章八句何人斯苏公刺暴公也暴公为卿士而谮苏公焉故苏公作是诗而絶之郑曰暴也苏也皆畿内国名孔曰左传曰昔周克商使诸侯抚封苏忿生以温为司冦则苏国在温春秋时苏称子此云公者盖子爵而为三公也王曰暴公为卿士而谗谮苏公不忠于其君不义于其友所谓大故也故苏公作是诗絶之其絶之也不斥暴公也言其从行而已不着其譛也示以所疑而已盖交际之道其絶也当如此而已既絶矣又告之以及尔如贯谅不我知欲出三物要之以诅而作为好歌以极反侧不殆于弃言乎哉盖君子之遇人也仁而不忮暴公之谮我则丧其本心谅不我知故也使其由此悔悟更以善意从我固我所愿也虽其不能如此我固不为已甚也我岂小丈夫哉一与人絶则丑诋固拒惟恐其复合也彼何人斯其心孔艰胡逝我梁不入我门伊谁云从维暴之云郑曰孔甚逝之也梁鱼梁也在苏国之门外朱曰彼何人斯不欲斥其人而言也孔曰其心孔艰其持心甚难知也朱曰逝我梁则必过我门然而不入者其必有故矣既而诘其所从者则暴公也夫以从暴公而不入我门则暴公之谮已也明矣二人从行谁为此祸胡逝我梁不入唁我始者不如今云不我可郑曰二人谓暴公与其侣也女相随而行见王谁作之北何近之我梁适乱我之心使我疑汝尔之安行亦不遑舎尔之亟行遑脂尔车壹者之来云何其盱郑曰遑暇亟疾盱病也孔曰极其情以疑之我止欲言汝之安舒而行乎亦不见汝闲暇而舍息止欲言汝之急疾而行乎汝又闲暇而脂汝之车朱曰今脂其车则非急也乃託以亟行而不及见我则非其情矣郑曰极其情求其意终不得壹者之来见我于汝亦何病乎尔还而入我心易也还而不入否难知也壹者之来俾我祗也郑曰还行反也祗安也朱曰尔之徃也既不入我门矣丘曰傥尔还而入则我心平易无疑今还而不入谓不谮我则难知又朱曰其或壹来见我而使我心安乎董曰是诗至此辞益缓若不知其为谮者伯氏吹壎仲氏吹篪及尔如贯谅不我知出此三物以诅尔斯郑曰仲伯喻兄弟也毛曰土曰壎竹曰篪如贯如物之在绳索之贯也朱曰谅诚也毛曰三物豕犬鸡也民不相信则盟诅之苏曰与女义如兄弟和如壎篪势相次比如物之在贯女岂诚不我知而谮我哉茍诚不我知也则出犬豕鸡三物以诅之可也为鬼为蜮则不可得有腼面目视人罔极作此好歌以极反侧毛曰蜮短狐也腼姡也郑曰好善也孔曰反侧者翻覆不正直之义欧阳曰汝隠匿形迹能使我不见不觉如鬼蜮之肆害于人乎我则不得而知汝今汝乃人尔日以面目与我相视无穷极不可隠藏我安得不知汝之譛我乎孔曰作此八章之善歌穷极尔反侧之情朱曰上篇先刺听者此篇专责谗者耳何人斯八章章六句巷伯刺幽王也寺人伤于谗故作是诗也孔曰后宫称永巷伯长也主宫内道官之长萋兮斐兮成是贝锦彼谮人者亦已大甚毛曰萋斐文章相错也贝锦锦文也郑曰喻谗人集作已过以成于罪犹女工之集采色以成锦文李曰喻谗人织其罪也朱曰萋斐小文之貌贝水介虫也有文彩似锦则文之盛也言因萋斐之形而文致之以成贝锦以比谗人者因人之小过而饰成大罪也彼为是者亦已大甚矣哆兮侈兮成是南箕彼谮人者谁适与谋苏曰哆侈皆张也毛曰南箕箕星也郑曰适徃也陈曰南箕之星本非箕张大其口以成其名尔贝锦南箕皆曰成是者我本无是实因萋斐张大以成之尔郑曰谁徃就汝谋乎怪其言多且巧缉缉翩翩谋欲谮人慎尔言也谓尔不信毛曰缉缉舌声翩翩徃来貌孔曰口舌缉缉然徃来翩翩然谋欲为谗谮以害人李曰此言谗人之意惟欲谮人尔无它营为也陈曰谮人者自谓得意更宜保慎尔言王曰不慎尔言则听者有时而悟亦谓尔不信矣捷捷幡幡谋欲谮言岂不尔受既其女迁毛曰捷捷犹缉缉也幡幡犹翩翩也王曰岂不尔受既其女迁者上好譛则固将受汝然好譛不已则遇譛之祸既而迁及汝矣曽曰谓尔不信旣其女迁皆君子忠告之辞骄人好好劳人草草苍天苍天视彼骄人矜此劳人毛曰好好善也苏曰草草忧也王曰骄人好好劳人草草者骄人譛行而得意劳人遇譛而失度其状如此也李曰唿天而告之曰察此骄人之有罪乎悯此劳人之无辜乎彼谮人者谁适与谋取彼谮人投畀豺虎豺虎不食投畀有北有北不受投畀有昊毛曰投弃也说文曰豺狼属狗声毛曰北方寒凉而不毛昊昊天也朱曰再言彼譛人者谁适与谋者甚嫉之故重言之也不食不受言谗譛之人物所共恶也郑曰有北不受投畀有昊付与昊天制其罪也孔曰缁衣曰恶恶如巷伯言欲其死亡之甚杨园之道猗于畆丘寺人孟子作为此诗凡百君子敬而听之毛曰杨园园名猗加也畆丘丘名孔曰寺人字孟子王曰杨园下地以况卑人畆丘髙地以况大臣欲陵畆丘则必道杨园言将譛大臣必始于卑人也孔曰于时王都之侧盖有此畆丘诗人见之而为辞也刘曰谗人罔极不独譛已而已必将上及大臣骨肉但先自已始也故曰凡百君子敬而听之其后王后太子及大夫果多以谗废者巷伯七章四章章四句一章五句一章八句一章六句节南山之什十篇七十九章五百五十二句毛诗集解卷十九段氏毛诗集解卷二十钦定四库全书毛诗集解卷二十宋段昌武撰谷风之什谷风刺幽王也天下俗薄朋友道絶焉刘曰天子之于天下无他职也厚其人伦皇建厥极人君之所以夙夜也是故朋友道絶则琢磨之义不行琢磨之义不行则人不㑹其有极而归其有极矣于是君得以遂其不君臣得以遂其不臣父得以遂其不父子得以遂其不子兄得以遂其不兄弟得以遂其不弟夫得以遂其不夫妇得以遂其不妇皆由琢磨之义不行而习以成俗莫知以为耻也乃至人伦悖乱亡国丧身而不可救天下俗薄而朋友道絶非天子之职欤其曰刺之不亦宜哉习习谷风维风及雨将恐将惧维子与女将安将乐女转弃予毛曰兴也郑曰习习和调之貌东风谓之谷风将且也孔曰谷风生长之风取其朋友相长益也毛曰风雨相感朋友相须丘曰在危难恐惧则相亲爱曰维予与女谓与已厚也孔曰才得且安且乐汝便转更弃我乎毛曰言朋友趋利穷达相弃习习谷风维风及頽将恐将惧寘予于懐将安将乐弃予如遗毛曰頽风之焚轮者也郑曰寘置也毛曰风薄相扶而上喻朋友相须而成郑曰寘我于懐言至亲已也如遗者如人行道遗忘物忽然不省存也习习谷风维山崔嵬无草不死无木不萎忘我大徳思我小怨毛曰崔嵬山巅也虽盛夏万物茂壮草木无有不死叶萎枝者郑曰喻朋友安能不时有小讼朱曰习习谷风维山崔嵬言其所被者广然犹无不死之草无不萎之木况于友朋岂可以忘大徳而思小怨乎谷风三章章六句蓼莪刺幽王也民人劳苦孝子不得终养尔朱曰晋王裒以父死非罪毎读诗至哀哀父母生我劬劳未尝不三复流涕受业者为废此篇诗之感人也如此李曰凯风母不安其室之诗也小弁太子见弃之诗也蓼莪孝子不得终养之诗也故其咎责怨慕哀痛如此茍不为母所弃不为父所逐不困于行役而得终养则其欢欣可知矣观诗者当以此类求之蓼蓼者莪匪莪伊蒿哀哀父母生我劬劳毛曰兴也蓼蓼长大也莪萝蒿也蒿菣也欧阳曰周人苦于劳役不得养其父母者见彼蓼蓼然长大者非莪即蒿皆草木之微者其茂盛如此由天地生育之功也思我之生也父母养我者亦劬劳矣而我不得终养以报也东莱曰莪蒿不能报天地之生育犹人子不能报父母之劬劳也孟郊诗云谁言寸草心报得三春晖李曰昔谓之为莪而今非莪也特蒿而已莪美菜也蒿贱草也以比父母生我以为美材可頼以终其身而今乃不得其养以死于是言父母生我之劬劳而重自哀伤也曹曰尔雅曰莪萝注云盖蒿之丛生者也又曰蒿菣注云今人唿为青蒿香中炙啖盖蒿之特生者也又曰蔚牡菣盖蒿之无子者也莪本丛生蓼蓼然长茂犹民之父母俱存兄弟无故骨肉团聚之时甚可乐也今乃变而为特生之蒿故曰匪莪伊蒿犹之可也征役既乆不得从其室家以有子息了然无嗣尤所苦也故曰匪莪伊蔚蓼蓼者莪匪莪伊蔚哀哀父母生我劳瘁毛曰蔚牡菣也郑曰瘁病也缾之罄矣维罍之耻鲜民之生不如死之乆矣无父何怙无母何恃出则衔恤入则靡至毛曰缾小而罍大罄尽也鲜寡也郑曰恤忧靡无也朱曰言缾资于罍而罍资缾犹父母与子相依为命也故缾之罄矣乃罍之耻犹父母不得其所乃子之责所以穷独之民生不如死也吕曰鲜犹穷独之义言穷独而从役其生不如死也孔曰所以然者以无父何所依怙无母何所倚恃刘曰出则衔无穷之恤曽曰入则靡至无所归役也父兮生我母兮鞠我拊我畜我长我育我顾我复我出入腹我欲报之徳昊天罔极毛曰鞠养也孔曰拊拊循也朱曰畜亦养也郑曰育覆育也顾旋视也复反覆也腹懐抱也父兮生我者本其气也李曰拊我育我而下皆重复言生育之恩也王曰出入腹我虽至于壮大尚然也朱曰父母之恩如此欲报之以徳而父母之恩如天之无穷不知所以为报也南山烈烈飘风𤼵𤼵民莫不谷我独何害王曰南山之气烈烈丘曰烈烈气之寒毛曰𤼵𤼵疾貌郑曰谷养也苏曰虐政之病人如大寒之视南山而闻飘风欧阳曰南山烈烈望之可畏也飘风𤼵𤼵暴急而中人也朱曰民莫不善而我独何为遭此害也哉曹曰周民皆然而乃云民莫不谷者劳苦之民身受其害自以为夫人而不若耳南山律律飘风弗弗民莫不谷我独不卒王曰南山之势律律盖崒嵂之谓也毛曰律律犹烈烈也弗弗犹𤼵𤼵也郑曰卒终也我独不得终养父母重自哀伤也蓼莪六章四章章四句二章章八句犬东刺乱也东国困于役而伤于财谭大夫作是诗以告病焉孔曰谭国在京师之东有饛簋飱有捄棘匕周道如砥其直如矢君子所履小人所视睠言顾之澘焉出涕毛曰兴也饛满簋貌飱熟食谓黍稷也捄长貌匕所以载鼎实棘赤心也孔曰砥谓砺石言其平也禹贡曰砺砥砮丹矢则言其直君子小人在位与民庶也毛曰睠反顾也澘涕下貌苏曰思先王之世诸侯富足其簋之飱饛然其鼎之匕捄然欧阳曰周道平直而赋役均李曰在位之君子则履而行之在下之小人则瞻而视之郑曰此事在乎前世过而去矣从今顾视之为之出涕伤今不如古也小东大东杼柚其空纠纠葛屦可以履霜佻佻公子行彼周行既徃既来使我心疚苏曰自周视诸侯皆东也孔曰杼持纬者也董曰柚卷织者毛曰空尽也董曰纠纠䟽貌郑曰葛屦夏屦也朱曰佻轻薄不耐劳苦之貌毛曰行即道也周行周之道路郑曰疚病也赋敛小亦于东大亦于东苏曰小大皆取于东东人之杼柚空矣欧阳曰至于穷乏以葛屦而履霜王曰公子不宜服役今公子行彼周之道则余人可知矣朱曰奔走往来不胜其劳使我心忧而病也有洌氿泉无浸获薪契契寤叹哀我惮人薪是获薪尚可载也哀我惮人亦可息也毛曰洌寒意也侧出曰氿泉获艾也契契忧苦也惮劳也郑曰尚庶几也朱曰载载以归也欧阳曰此告病之辞也孔曰洌洌寒气之氿泉无得浸清我所获之樵薪以浸之则湿腐不中用也谭大夫契契忧苦而寤寐之中嗟哀怜我谭国劳苦之民极敛之则困病也苏曰薪已艾矣而复浸之则腐民已劳矣而复事之则病曹曰惧薪之腐败者犹将载而徙之知民之穷瘁者亦可息而安之也东人之子职劳不来西人之子粲粲衣服舟人之子熊罴是裘私人之子百僚是试朱曰东人诸侯之人也郑曰职主也毛曰来勤也西人京师人也粲粲鲜盛也舟人舟檝之人孔曰私人皂𨽻之属私居家之小人也毛曰试用也郑曰东人劳苦而不见谓勤欧阳曰周人方事侈富洁其衣服以相夸至于操舟之贱亦衣熊罴之裘而私家之人皆备百官而禄食朱曰此言赋役不均羣小得志也或以其酒不以其浆鞙鞙佩璲不以其长维天有汉监亦有光跂彼织女终日七襄毛曰鞙鞙玉貌璲瑞也汉天河也有光而无所明郑曰监视也毛曰跂隅貌朱曰织女星名在汉旁郑曰襄驾也驾谓更其肆也从旦至暮七辰一移因谓之七襄毛曰或醉于酒或不得浆佩之鞙鞙然居其官职非其才之所长也朱曰维天之有汉则庶乎其有以监我而织女之七襄则庶乎其能成文章以报我矣无所赴愬而言惟天庶乎其恤我耳曹曰昼夜行役不得休息重以饥渴寒暑因夜行仰见星汉而託兴焉虽则七襄不成报章睆彼牵牛不以服箱东有启明西有长庚有捄天毕载施之行毛曰报章反报成章也睆明星貌河鼓谓之牵牛丘曰服箱犹言驾车也毛曰箱大车之箱也日旦出谓明星为启明日既入谓明星为长庚庚续也捄毕貌所以掩兔也天毕毕星也郑曰行行列也欧阳曰天虽有织女不能为我织而成章虽有牵牛不能为我驾车而输物虽有启明长庚不能助日为昼俾我营作虽有天毕不能为我掩捕鸟兽李曰此数星者皆取人间器用之物为有其名而无其实朱曰至是则天亦无若我何矣曹曰地利尽矣人力竭矣维自天而降或可以佐之所谓天雨鬼输也维南有箕不可以簸扬维北有斗不可以挹酒浆维南有箕载翕其舌维北有斗西柄之揭朱曰箕星夏秋之间见于南方斗北斗也毛曰挹㪺也郑曰翕犹引也董曰箕其踵似箕且有舌斗其方如斗且有柄箕四星二为踵二为舌踵狭而舌广故曰翕斗四星为斗三星为柄垂而下揭故曰揭朱曰斗西柄亦秋时也欧阳曰虽有箕不能为我簸扬糠粃虽有斗不能为我挹酌酒浆箕斗非徒不可用而已箕引其舌反若有所噬斗西其柄反若有所挹取于东也朱曰是天非徒无若我何乃亦若助西人而见困甚怨之辞也曹曰此诗縁困于役而伤于财故其所兾望而不足者皆衣服饮食之事由其迫于饥渴寒窘而后兴也大东七章章八句四月大夫刺幽王也在位贪残下国构祸怨乱并兴焉四月维夏六月徂暑先祖匪人胡宁忍予朱曰兴也李曰乃夏之四月六月也毛曰徂徃也六月火星中暑盛而徃矣郑曰匪非也朱曰四月维夏则六月徂暑矣先祖岂非人乎而何忍使我遭此祸也无所归咎之辞也王曰先祖匪人乎亦人耳则不宜忍其后使之遇乱世也曹曰四月始夏夏者万物盛大之时然盛大者不可乆也俄而六月大火既中则暑徂而徃矣暑徂则万物衰瘁之候以比周之昔盛而今衰也秋日凄凄百卉具腓乱离瘼矣爰其适归东莱曰秋日冬日犹云秋时冬时也毛曰凄凄凉风卉草也郑曰具犹皆也毛曰腓病也丘曰离离散也毛曰瘼病也杜氏左传注曰爰于也毛曰适之也郑曰凉风用事则衆草皆病杜氏左传注曰祸乱于何所归乎叹之冬日烈烈飘风𤼵𤼵民莫不谷我独何害郑曰烈烈犹栗烈也𤼵𤼵疾貌朱曰谷善也李曰幽王虐政愈甚如冬日烈烈然而虐飘风𤼵𤼵然而疾也朱曰民莫不善而我独何以遭此害乎夏则暑秋则腓冬则烈祸乱日进无时而息也山有嘉卉侯栗侯梅废为残贼莫知其尤郑曰嘉善也侯维也尤过也李曰嘉美卉草也诸家徒见诗以栗梅为嘉卉遂以生于栗梅之下据诗言山有嘉卉是栗是梅也且如考工记言天下之大兽脂者膏者臝者羽者鳞者正犹此诗所谓嘉卉也民犹嘉卉也今君忍而残虐之曽莫知其所以得罪之由也相彼泉水载清载浊我日构祸曷云能谷郑曰相视也朱曰载则也郑曰构犹合集也曷之言何也丘曰我视彼泉水则有清时则有浊时不一于浊也幽王之时皆浊无有或清之时朱曰相彼泉水犹有时而清有时而浊而我乃日日构害则曷云能善乎滔滔江汉南国之纪尽瘁以仕宁莫我有毛曰滔滔大水貌郑曰江汉南国之大水朱曰纪纲纪也谓经带包络之也郑曰瘁病也朱曰有识有也苏曰王者如江汉之纪衆水使天下有所宗而人有所頼朱曰尽瘁以仕而王何其不我有哉匪鹑匪鸢翰飞戾天匪鳣匪鲔濳逃于渊毛曰鹑鵰也尔雅曰鸢乌丑其飞也翔郑曰翰髙戾至也毛曰鳣鲤也鲔鮥也刘曰言怨乱并兴忧之辞也曽不为鹑鸢乎翰飞戾天曽不为鳣鲔乎潜逃于渊言非此四者则皆罹其患矣山有蕨薇隰有杞桋君子作歌维以告哀毛曰杞枸檵也桋赤栜也郑曰此章言草木尚各得其所人反不得其所伤之也告哀言劳病而愬之四月八章章四句北山大夫刺幽王也役使不均已劳于从事而不得养其父母焉陟彼北山言采其把偕偕士子朝夕从事王事靡盬忧我父母李曰把枸把也左昭十二年有圃生之杞杜元凯注云世所谓枸把者毛曰偕偕彊壮貌朱曰大夫行役陟彼北山采杞而食也毛曰士子有王事者也郑曰朝夕从事言不得休息朱曰王事靡盬忧我父母言以王事而贻亲忧也溥天之下莫非王土率土之濵莫非王臣大夫不均我从事独贤毛曰溥大率循濵厓也王曰取数多者谓之贤礼记曰某贤于某若干与此同义朱曰言土之广臣之衆而王不均平使我从事独劳也不斥王而曰大夫诗人之忠厚如此四牡彭彭王事傍傍嘉我未老鲜我方将旅力方刚经营四方毛曰彭彭然不得息傍傍然不得已郑曰嘉鲜皆善也毛曰将壮也朱曰旅与膂同李曰四牡彭彭然不得休息王事傍傍然不得已盖王之意善我之未老善我之方壮以我之力方且刚强可以经营四方而使之或燕燕居息或尽瘁事国或息偃在牀或不已于行毛曰燕燕安息貌尽瘁事国尽力劳瘁以从国事郑曰不已犹不止也李曰自此以下皆言役使不均左氏传晋伯瑕曰诗曰或燕燕居息或憔悴事国或不知呌号或惨惨劬劳或栖迟偃仰或王事鞅掌李曰有栖迟于家而偃仰者毛曰鞅掌失容也东莱曰号唿也或不知呌号谓深居安逸虽外之呌唿亦不知也或湛乐饮酒或惨惨畏咎或出入风议或靡事不为王曰出入风议亲信而优游也北山六章三章章六句三章章四句无将大车大夫悔将小人也郑曰是时小人衆多贤者与之从事自悔与小人并无将大车祗自尘兮无思百忧祗自疷兮郑曰将犹扶进也孔曰大车平地载任之车其车驾牛祗适也毛曰疷病也苏曰将大车则尘污之思百忧则病及之李曰犹小人不可与之共事与之共事难及其身不可逃也无将大车维尘㝠㝠无思百忧不出于颎朱曰㝠㝠昏晦也颎与耿同小明也在忧中耿耿然不能出也荀子云君人者不可以不慎取臣匹夫者不可以不慎取友友者所以相有也道不同何以相友也均薪施火火就燥平地注水水流湿夫类之相从也如此之着也以友观人焉所疑取友求善人不可不慎是徳之基也诗曰无将大车维尘㝠㝠言无与小人处也无将大车维尘雝兮无思百忧祗自重兮郑曰雝犹蔽也重犹累也无将大车三章章四句小明大夫悔仕于乱世也欧阳曰郑谓名篇曰小明者言幽五日小其明损其政事据诗终篇但述征行劳苦畏于得罪不敢懐归之事乃是大夫悔仕之辞如序之说是也了无幽王日小其明之意大雅明明在下谓之大明小雅明明上天谓之小明自是名篇者偶为志别尔了不闗诗义苟如郑说则小旻小宛之类有何义乎明明上天照临下土我征徂西至于艽野二月初吉载离寒暑心之忧矣其毒大苦念彼共人涕零如雨岂不懐归畏此罪罟苏曰艽地名也朱曰二月建夘也毛曰初吉朔日也孔曰离厯也毛曰罟网也朱曰此大夫以二月西征至于嵗莫而未得归故唿天而诉之其毒大苦谓忧之甚丘曰共人谓温恭之人隠居不仕者也贤者乆不得归于是悔仕进退既难恐不免于祸念彼不仕之人闲居自乐欲似之而不得故涕零如雨也王曰岂不怀归畏此罪罟世乱矣欲去而畏离罪也昔我徃矣日月方除曷云其还嵗聿云莫念我独兮我事孔庶心之忧矣惮我不暇念彼共人睠睠懐顾岂不懐归畏此谴怒毛曰除除陈生新也郑曰孔甚也庶衆也毛曰惮劳也曹曰除嵗除也周以十一月为正则除在十月矣唐蟋蟀曰蟋蟀在堂嵗聿其莫今我不乐日月其除是嵗莫而后除也郑以四月为除则以蟋蟀之义不通当是嵗莫也下章所谓奥则入室之候书所谓厥民隩是也盖大夫以去嵗十月启行二月而至艽野故于方除言往于艽野言至此而问归期焉则茫然无日今嵗又莫矣乃复使我独以一身而当衆事孔曰悔仕于乱故念彼共人睠睠然情懐反顾恨不隠而遭此劳也我诚思归畏此谴怒而不敢归耳昔我徃矣日月方奥曷云其还政事愈蹙嵗聿云莫采萧获菽心之忧矣自诒伊戚念彼共人兴言出宿岂不懐归畏此反覆毛曰奥煖也郑曰愈犹益也毛曰蹙促也郑曰诒遗也毛曰戚忧也郑曰兴起也朱曰今未知还期而政事益以促急是以至此嵗莫采萧获菽之时而不得归也郑曰自贻伊戚我冐乱世而仕自遭此忧悔仕之辞苏曰念彼共人兴言出宿不安寝也朱曰畏此反覆王政险侧不可知也嗟尔君子无恒安处靖共尔位正直是与神之听之式谷以女毛曰恒常也王曰靖静也毛曰式用也丘曰谷禄也朱曰以犹与也欧阳曰嗟尔君子无恒安处乃是大夫自相劳苦之辞云无茍偷安但靖共尔位之职惟正直是与则神将佑尔以福也郑礼记注曰神听汝之所为用禄与汝东莱曰上三章皆悔仕乱世厌于劳役欲安处休息而不可得故每章有懐归之叹至是知不可去矣则与其同列自相劳苦曰嗟尔君子无恒欲安处也茍靖共于位惟正直之道是与则神将佑之矣何必去哉卒章又申言之也嗟尔君子无恒安息靖共尔位好是正直神之听之介尔景福毛曰息犹处也朱曰好是正直爱此正直之人也毛曰介景皆大也小明五章三章章十二句二章章六句鼓钟刺幽王也孔曰郑氏于中候握河纪注云昭王时鼓钟之诗所为作者郑时未见毛诗依三家为说也鼓钟将将淮水汤汤忧心且伤淑人君子懐允不忘孔曰鼓击也释文曰将将声也禹贡曰导淮自桐柏东㑹于泗沂东入于海释文曰汤汤流盛也郑曰淑善也允信也张曰必是为淮水盛害而不恤作乐不止故刺之王曰为流连之乐乆而忘反故人忧伤淑人君子懐允不忘者伤今而思古也鼓钟喈喈淮水湝湝忧心且悲淑人君子其徳不回毛曰喈喈犹将将也苏曰湝湝水流也毛曰回邪也王曰湝湝则既不溢矣淑人君子其徳不回亦思古也鼓钟伐鼛淮有三洲忧心且妯淑人君子其徳不犹毛曰鼛大鼓也孔曰水中可居曰洲毛曰妯动也犹若也张曰言水之大其上而露者惟有三洲耳孔曰忧结于心为之变动容貌念古之善人君子其徳不若幽王也鼓钟钦钦鼓瑟鼓琴笙磬同音以雅以南以籥不僭孔曰钦钦亦钟声也尔雅曰礼圗旧云雅瑟长八尺二寸广一尺八寸二十三絃其常用者十九絃颁瑟长七尺二寸广尺八寸二十五絃尽用之广雅云琴长三尺六寸六分五絃后加文武二絃笙以匏为底列十三管匏中笙筦有簧故或谓笙为簧磬以石为之其制在考工记磬氏苏曰雅二雅南二南毛曰籥六孔朱曰僭乱也孔曰先言钟者先击金以奏诸乐左传谓之金奏朱曰琴瑟在堂笙磬在下同音言其和也曹曰上下谐和犹云依我磬声也籥舞者所执也以二雅二南播之文舞而无僭差凡此皆先王之正乐也苏曰言幽王之不徳岂其乐非古欤乐则是而人则非也鼓钟四章章五句楚茨刺幽王也政烦赋重田莱多荒饥馑降丧民卒流亡祭祀不飨故君子思古焉吕曰楚茨极言祭祀所以事神受福之节致详致备所以推明先王致力于民者尽则致力于神者详观其威仪之盛物品之丰所以交神明逮羣下至于受福无疆者非徳盛政修何以致之苏曰凡详言之者皆思而不得见之辞也楚楚者茨言抽其棘自昔何为我蓺黍稷我黍与与我稷翼翼我仓既盈我庾维亿以为酒食以享以祀以妥以侑以介景福毛曰楚楚茨棘貌郑曰茨蒺藜也朱曰抽谓其条抽𤼵郑曰与与翼翼蕃芜貌毛曰露积曰庾郑曰十万曰亿毛曰妥安坐也侑劝也孔曰介大也郑曰景大也王曰今棘茨之所生乃自昔我蓺黍稷之地孔曰我所种之黍与与然我所种之稷翼翼然蕃茂盛大皆得成就王曰及其收也则我仓既盈无所藏之则露积为庾其数至亿其成民如此然后可以致力于鬼神于是以为酒食以享以祀以妥以侑以介景福也曹曰首章之意言昔人能治茨棘而为良田今人乃废良田而为茨棘时政之得失宗庙兴废之由也陈曰此章与丰年之诗相类济济跄跄絜尔牛羊以徃烝尝或剥或亨或肆或将祝祭于祊祀事孔明先祖是皇神保是飨孝孙有庆报以介福万夀无疆毛曰济济跄跄言有容也刘曰絜者在涤而刍之也郑曰冬祭曰烝秋祭曰尝剥解剥其皮也毛曰亨饪之也肆陈也郑曰将奉持而进之也毛曰祊门内也郑曰孔甚也朱曰明犹备也着也毛曰皇大也朱曰神保鬼神之嘉号楚词曰思灵保兮贤姱盖古语云然刘曰孝孙谓天子也孔曰介大也郑曰疆境界也孔曰古之明王其助祭之臣其仪济济然跄跄然乃絜所祀之牛羊为烝尝之祭既絜此牲其治之亦各有职或解剥之者或亨煮之者或陈之者或奉持而进之者郑曰孝子不知神之所在故使祝博求之平生门内之旁待賔客之处祀礼于是甚明王曰夫然故先祖是皇神保是飨而孝孙有庆矣丘曰孝孙有庆者神报以大福万夀无疆也执爨踖踖为爼孔硕或燔或炙君妇莫莫为豆孔庶为賔为客献醻交错礼仪卒度笑语卒获神保是格报以介福万夀攸酢毛曰爨饔爨廪爨也踖踖言爨灶有容也丘曰为爼孔硕谓载牲体于爼甚大也郑曰燔燔肉也炙肝炙也君妇谓后也毛曰莫莫言清穆而敬至也孔曰九嫔賛后荐彻豆笾是后主共笾豆由后能清静笃敬故能为豆甚多若简躁不恭则不能也毛曰豆谓内羞庶羞也朱曰为賔为客言既以豆献尸又与賔客相献酬也郑曰始主人酌賔为献賔既酢主人主人又自饮酌賔曰醻至旅而爵交错以徧毛曰东西为交邪行为错郑曰卒尽也毛曰度法度也郑曰古者于旅也语朱曰获得其宜也毛曰格来也酢报也孔曰执爨有俯仰之容君妇有清静之徳爼豆肥美献酬得法以事鬼神鬼神安之报以多福孔曰三章献酬笑语事在祭末当处嘏辞工祝之下今在先者以献酬是賔客之事因说羣臣助祭而言之耳坊记子云七日戒三日斋承一人焉以为尸过之者趋走以教敬也醴酒在室醍酒在堂澄酒在下示民不淫也尸饮三衆賔饮一示民有上下也因其酒肉聚其宗族以教民睦也故堂上观乎室堂下观乎上诗云礼仪卒度笑语卒获东莱曰味坊记之言则三代之祭祀洋洋乎其可识矣毛曰致告告利成也郑曰具皆也朱曰鬼神无形言其醉而归者诚敬之至如见之也毛曰皇大也朱曰皇尸者尊称之也郑曰载则也孔曰鸣鼓钟以送尸谓奏肆夏也郑曰尸节神者也神醉而尸谡送尸而神归废去也尸出而可彻诸宰彻去诸馔君妇笾豆而已祭祀毕归賔客之爼同姓则留与之燕所以尊賔客亲骨肉也孔曰此受嘏之后言祭毕告利成送尸彻馔与同姓燕之事乐具入奏以绥后禄尔殽既将莫怨具庆既醉既饱小大稽首神嗜饮食使君寿考孔惠孔时维其尽之子子孙孙勿替引之毛曰绥安也将行也郑曰小大犹言长幼也董曰稽首谓头拜至地也郑曰惠顺也甚顺于礼甚得其时尔雅曰替废引长也子子孙孙引无极也孔曰上章云备言燕私故此章即陈燕私之事祭时在庙燕当在寝故言祭时之乐皆复来入于寝而奏之朱曰且于祭既受禄矣故以燕为将受后禄而绥之也尔殽既进与燕之人无有怨者而皆欢庆醉饱稽首而言曰向者之祭神既嗜君之饮食矣是以使君寿考也又言君之祭祀甚顺甚时无所不尽子子孙孙当不废而引长之也孔曰神嗜饮食以下是庆辞也楚茨六章章十二句信南山刺幽王也不能修成王之业疆理天下以奉禹功故君子思古焉刘曰天下之土昔为水之所汨而禹决九川距四海濬畎浍距川暨稷播奏庶艰食烝民乃粒万邦作乂弼成五服至于五千州十有二师外薄四海咸建五长是田法成于禹稷乆矣夏道衰微而公刘绍兴后稷之业商道废坠而太王王季绪理公刘之遗文武既有天下而周公辅弼成王广五服为九服推后稷之法以践禹功而遂成畎浍于天下至于幽王政烦赋重田莱多荒饥馑降丧民卒流亡则畎浍不修于天下是以夫间之遂不距于沟畛下之沟不距于洫涂下之洫不距于浍道下之浍不距于川路下之川不距于海是所谓不能修成王之业疆理天下以奉禹功也疆理者川自六乡而距于海路自荒服而达于畿之谓也信彼南山维禹甸之畇畇原隰曽孙田之我疆我理南东其畆董曰南山终南山也毛曰甸治也畇畇垦辟貌毛曰髙平曰原下湿曰隰孔曰曽者重也自曽祖以至无穷皆得称曽孙王曰疆者为之大界理者衡从其沟涂毛曰南东或南或东孔曰信乎彼南山之野本禹所治朱曰将言原隰垦辟之事故推其始王曰言信彼者以见幽王之时王政衰矣不明乎得失之迹者闻有道先王之事则疑其不能如彼故也曹曰于禹言南山见其治水之功大也于曽孙言原隰见其井田之制备也左传齐国佐曰先王疆理天下物土之宜而布其利故诗曰我疆我理南东其畆刘曰南东其畆者顺地势及水之所趋也上天同云雨雪雰雰益之以霡霂既优既渥既霑既足生我百谷尔雅曰冬为上天朱曰同云云一色也将雪之候如此毛曰雰雰雪貌尔雅曰小雨谓之霡霂毛曰丰年之冬必有积雪郑曰冬有积雪春而益之以小雨润泽则饶洽曹曰谷之别五而已而其属有百者盖五谷乃种之美者也然水旱凶荒未必皆收故凡草木之实可以备凶荒水旱而充民食者亦咸务焉故称百谷也疆场翼翼黍稷彧彧曽孙之穑以为酒食畀我尸賔寿考万年毛曰埸畔也孔曰翼翼然闲整毛曰彧彧茂盛貌郑曰敛获曰穑畀予也丘曰与尸谓献熟食并酌齐献尸是也与賔谓助祭之賔酌齐献尸尸因酌以酢賔并祭末燕同姓于燕寝是也此祭始终用酒食之事刘曰疆场翼翼谓八家一井各有疆埸万井纵横左右翼翼也黍稷彧彧谓万井棊布广野彧彧成文也曽孙之穑以为酒食畀我尸賔寿考万年者公田所收以为酒食祭祀隂阳和万物遂而人心欢悦以奉宗庙则神降之福故寿考万年也中田有庐疆埸有𤓰是剥是菹献之皇祖曽孙寿考受天之祜郑曰中田田中也农人作庐焉以便其田事毛曰剥𤓰为菹也郑曰祜福也孔曰古者宅在都邑田于外野农时则出而就田须有庐舍于田中种谷于畔上种𤓰所以便地也𤓰新熟献于天子乃为菹以供祭祀郑曰献于先祖者贵四时之异物顺孝子之心也祭以清酒从以骍牡享于祖考执其鸾刀以启其毛取其血膋丘曰清酒清洁之酒也言祭则惟鬰鬯并五齐是用若𤣥酒示不忘古而已三酒诸臣之所酢非祭用也毛曰骍牡周尚赤也鸾刀刀有鸾者言割中节也毛以告纯也血以告杀膋以升臭合之黍稷实之于萧合馨香也郑曰祭之礼先以鬰鬯降神然后迎牲享于祖考乃纳亨时刘曰王躬执鸾刀以启牲耳之毛豆荐其血萧爇其膋郊特牲曰周人尚臭灌用鬯臭鬰合鬯臭隂达于渊泉灌以圭璋用玉气也既灌然后迎牲致隂气也萧合黍稷臭阳达于墙屋故既奠然后焫萧合羶芗凡祭慎诸此魂气归于天形魄归于地故祭求诸隂阳之义也是烝是享苾苾芬芬祀事孔明先祖是皇报以介福万寿无疆毛曰烝进也董曰苾苾芬芬香气上达也郑曰既有牲物而进献之苾苾芬芬然香祀礼于是则甚明也孔曰先祖于是美大之报以大福张文潜曰受莫大之福而其君有安宁夀考之乐此天下之至美极治之际也而其本出于仓廪之盈原隰之治田庐之修相礼之时而后反于祭祀礼乐之事也盖衣食不足于下则礼乐不备于上礼乐废则乱随之而起惟田事修则衣食丰衣食丰则礼乐备礼乐备则和平兴和平兴则人君有安乐寿考之盛此诗人深探其本要其终而言之其序如此也信南山六章章六句谷风之什十篇五十四章三百五十六句毛诗集解卷二十段氏毛诗集解卷二十一钦定四库全书毛诗集解卷二十一宋段昌武撰甫田之什甫田刺幽王也君子伤今而思古焉倬彼甫田嵗取十千我取其陈食我农人自古有年今适南畆或耘或耔黍稷薿薿攸介攸止烝我髦士毛曰倬明貌孔曰甫大也朱曰十千公田所取之数朱曰陈旧粟也毛曰耘除草也耔雝本也朱曰薿茂盛貌王曰介助也止息也毛曰烝进也髦俊也苏曰一成之田嵗取万畆以为国用朱曰取其陈以食农人言积之乆而有余于是存其新而散其旧以补不足助不给也盖以自古有年是以陈陈相因所积如此然其用之之节又合宜而有序如此则无红腐而不可食之患矣苏曰是以亲适南畆而视其耘耔助其勤力止其怠惰朱曰进我俊士而劳之也东莱曰今者指周盛王之时也言周王适南畆以劳农见农夫散布田野或耘或耔而其黍稷薿薿然而盛乃相助而休息之又于间进其俊髦者以劳勉之古者士出于农而工商不与焉管仲曰农之子恒为农野处而不暱其秀民之能为士者必足頼也秀民即诗所谓髦士也以我齐明与我牺羊以社以方我田既臧农夫之庆琴瑟击鼓以御田祖以祈甘雨以介我稷黍以谷我士女朱曰齐与粢同曲礼曰稷曰明粢此言齐明便文以协韵耳孔曰羊言牺谓纯色毛曰社后土也方迎四方气于郊也郑曰臧善也御迎也毛曰田祖先啬也孔曰甘雨者以长物则为甘害物则为苦毛曰谷善也郑曰以絜齐丰盛与我纯色之羊秋祭社与四方为五谷成熟报其功也丘曰所以祭社与方者由我田尽善农夫喜庆之故也孔曰至前孟春又以琴瑟及击其土鼓以迎田祖之神而祭之以祈甘澍之雨王肃云大得我稷黍以善我男女言仓廪实而知礼节也曽孙来止以其妇子馌彼南畆田畯至喜攘其左右尝其㫖否禾易长畆终善且有曽孙不怒农夫克敏郑曰馌馈也王曰畆大抵以南为正故每曰南畆郑曰田畯司啬今之啬夫也苏曰攘取也毛曰易治也长畆竟畆也长畆者古者百畆为畆从一步数至百歩非取方也凡一畆濶一步长一百歩若濶三十畆则长三千畆矣故曰禾易长畆朱曰有犹多也毛曰敏疾也孔曰王肃云曽孙来止亲循畎畆劝稼穑也农夫务事使其妇子并馌馈也苏曰于是田畯至而喜之取其左右之馈而尝之以知其㫖否朱曰言上下相亲之甚也苏曰民尽力于禾其生竟畆如一庶几终善且有于是王无所谴者曰农夫敏矣东莱曰此章言省耕之时王者在上耕者在下田畯徃来其间劝劳而抚摩之熙然其若一家也攘其左右尝其㫖否曰攘者喜之甚而取之疾以言其相亲无间也见其禾之易治竟畆如一预知其收获终当善而且多矣曽孙不怒农夫克敏者言农夫能敏于田事如此王者无由谴怒也不曰喜而曰不怒者若不敏于农则怒矣盖其喜怒欣戚专在于农也洛人称张全义曰张公他无所好见嘉谷大茧则喜耳正此意也曽孙之稼如茨如梁曽孙之庾如坻如京乃求千斯仓乃求万斯箱黍稷稻梁农夫之庆报以介福万寿无疆郑曰稼禾也谓有藁者也茨屋盖也毛曰梁车梁也郑曰庾露积谷也坻水中之髙地也毛曰京髙丘也朱曰箱车箱也如茨言其宻比也如梁言其穹然也董曰如坻则鳞比而出也如京则絶髙者亦非一矣曹曰古之税法近者纳总故有曽孙之稼逺者纳粟米故有曽孙之庾若农夫之庆则所頼者衆矣郑曰见禾谷委积之多于是求千仓以处之万箱以载之苏曰言黍稷稻粱无所不有也东莱曰溥天之下莫非王土王土所生莫非曽孙之稼也郑氏以税言之陋矣执讯获丑战士之庆也黍稷稻粱农夫之庆也盖农夫视黍稷稻粱之丰以为天下之美尽在此矣不知其他也此诗后二章皆述前二章之意三章所言述首章今适南畆劳农之事也故曰曽孙来止田畯至喜四章所言述二章以御田祖祈福之事也故曰报以介福万寿无疆自曽孙之稼以下所谓大福也甫田四章章十句大田刺幽王也言矜寡不能自存焉孔曰序不言思古者楚茨至此文指相类承上篇而畧之也大田多稼既种既戒既备乃事以我覃耜俶载南畆播厥百谷既庭且硕曽孙是若孔曰地官司稼注云种谷曰稼种择其种也朱曰戒饬其具也毛曰覃利也系辞曰神农氏作斵木为耜揉木为耒孔曰王肃以俶为始载为事毛曰庭直也郑曰硕大也若顺也将稼者必先相地之宜而择其种月令季冬命民出五种计耦耕事修耒耜具田器此之谓戒是既备矣至孟春土长冒橛陈根可拔而事之曹曰两者俱备乃可以从事于耕苏曰取其利耜而始有事于南畆既耕而播之其耕之也勤而种之也时故其生者皆直而大以顺王之所欲东莱曰大田多稼总言之也既种既戒以下至于卒章自始及末以次陈之也稼虽有如嫁女有所生之训不必训稼为种也既方既皁既坚既好不稂不莠去其螟螣及其蟊贼无害我田穉田祖有神秉畀炎火郑曰方房也谓孚甲始生而未合时也毛曰实未坚熟曰皁稂童粱也莠似苗朱曰皆害苗之草也毛曰食心曰螟食叶曰螣食根曰蟊食节曰贼朱曰皆害苗之虫也説文曰穉幼禾也释文曰秉执持也畀与也郑曰尽生房矣尽成实矣尽坚熟矣尽齐好矣而无稂莠择种之善民力之专时气之和所致之孔曰虫灾禾穉者偏甚朱曰田祖有神乎则为我持此四虫而付之炎火之中使消亡也此祷辞也姚崇遣使捕蝗引此为证夜中设火火邉掘坑且焚且瘗有渰萋萋兴雨祁祁雨我公田遂及我私彼有不获穉此有不敛穧彼有遗秉此有滞穗伊寡妇之利毛曰渰云兴貌萋萋云行貌祁祁徐也孟子曰方里而井井九百畆其中为公田八家皆私百畆同养公田诗曰雨我公田遂及我私惟助为有公田孔曰穧者禾之铺而未束者秉刈禾之把也滞穗滞漏之禾穗也郑曰古者隂阳和风雨时其来祁祁然而不暴疾其民之心先公后私今天正雨于公田因及私田耳此言民怙君徳蒙其余惠百谷齐熟收刈促遽力皆不足而有不获不敛遗秉滞穗故听寡妇取之以为利曽孙来止以其妇子馌彼南畆田畯至喜来方禋祀以其骍黒与其黍稷以享以祀以介景福国语内史过曰精意以享禋也郑曰骍用骍牲也黒用黝牲也刘曰王以其西成乃出郊省民之敛也孔曰时耕者皆以其妇之与子同馌彼农人于南畆之中田畯之官至喜乐其勤故得成获陈曰王所来之方致其禋祀以为报孔曰其牲或赤或黒与其黍稷之粢盛以献以祀神飨之而报以大福大田四章二章章八句二章章九句瞻彼洛矣刺幽王也思古明王能爵命诸侯赏善罚恶焉瞻彼洛矣维水泱泱君子至止福禄如茨韎韐有奭以作六师毛曰兴也王曰洛水东都之所在也东莱曰职方氏河西曰雍州其浸渭洛故毛传以洛为宗周之浸水洛水虽出于京兆上洛西山然其流尚微此诗所谓洛盖指东都也毛曰泱泱深广貌孔曰君子诸侯也郑曰茨屋盖也如屋盖喻多也毛曰韎韐者茅蒐染草也一曰韎韐所以代韠也天子六军孔曰奭赤貌王曰瞻彼洛矣而思古之明王见其地而不见其人也先王㑹诸侯于东都于是爵命诸侯君子至止福禄如茨者言能爵命之厚也韎韐有奭以作六师者使服韎韦之韐而作六师也周官凡有兵事韦弁服先儒以为左传所谓韎韦之附注是也瞻彼洛矣维水泱泱君子至止鞞琫有珌君子万年保其家室毛曰鞞容刀鞞也琫上饰珌下饰天子玉琫而珧珌诸侯璗琫而璆珌大夫镣琫而镠珌士珕琫而珕珌王曰鞞琫有珌者言既爵命又其赐予备物如此刘曰天子尊贤乐善非徒爵命之于一时又将延永逮其子孙俾克安于封土焉瞻彼洛矣维水泱泱君子至止福禄既同君子万年保其家邦朱曰同犹聚也丘曰家邦犹家室也瞻彼洛矣三章章六句裳裳者华刺幽王也古之仕者世禄小人在位则谗谄并进弃贤者之类絶功臣之世焉孔曰古者有世禄复有世位世禄者直食其先人之禄而不居其位子若复贤则居父位矣朱曰此诗四章皆美贤者之类功臣之世徳誉文章威仪之盛似其先人以见不可废絶之意盖周之先王于国之子弟尽其教养之方故其成就若此虽更幽厉之衰而不亡也陈曰小人在位欲引进其私人故不使贤者之后复居其位而弃絶之裳裳者华其叶湑兮我觏之子我心写兮我心写兮是以有誉处兮毛曰兴也裳裳犹堂堂也湑盛也郑曰觏见也刘曰之子谓贤者功臣之子孙也丘曰写喜而舒冩也誉处美名可保也陈曰华叶上下相承而俱茂以兴贤者前后相继而荣显也朱曰夫能使见者悦慕如此则其有誉处宜矣裳裳者华芸其黄矣我觏之子维其有章矣维其有章矣是以有庆矣毛曰芸黄盛也苏曰黄色之上也有章有文也其文粲然如华之盛也朱曰有文章斯有福庆矣裳裳者华或黄或白我觏之子乘其四骆乘其四骆六辔沃若丘曰言白者韵便也白马黒鬛曰骆朱曰言其车马威仪之盛左之左之君子宜之右之右之君子有之维其有之是以似之郑曰君子斥其先人也朱曰言其先世之君子才全徳备以左之则无所不宜以右之则无所不有是以其子孙肖似之而如此也裳裳者华四章章六句桑扈刺幽王也君臣上下动无礼文焉刘曰君臣以言其朝廷也上下以言其风俗也朝廷风俗之礼而谓之文者尊卑异位也亲踈异情也长幼异序也内外异宜也徃来异守也动而相交合而相纪莫不成文而中于义理序其品则曰人伦也序其义则曰礼文也朝廷所以纲天下之风俗不可以一日无之也吕曰桑扈之诗作则君臣肆其心易其事矣交交桑扈有莺其羽君子乐胥受天之祜毛曰兴也郑曰交交徃来貌桑扈窃脂也毛曰莺然有文章苏曰胥辞也郑曰祜福也窃脂飞而徃来有文章人观视而爱之喻君臣以礼法威仪升降于朝廷则天下亦观视而仰乐之苏曰幽王直情而恣行无复以礼文法度思古之君子乐循礼义以受天福交交桑扈有莺其领君子乐胥万邦之屏毛曰领颈也屏蔽也苏曰乐循礼义则足以屏万邦矣之屏之翰百辟为宪不戢不难受福不那毛曰翰榦也宪法也郑曰辟君也戢敛也毛曰不戢戢也不难难也那多也不多多也苏曰王者屏翰四方而为诸侯法茍不以礼自戢难而求肆情焉则亦不足以受多福矣兕觥其觩㫖酒思柔彼交匪敖万福来求郑曰兕觥罚爵也朱曰觩角上曲貌颂作捄春秋谷梁传作觓与此字同㫖美也思语辞也苏曰㫖酒之和柔而兕觥之设所以常自戢难也朱曰交际之间无所傲慢则无事于求福而福反求之矣李曰以湛露观之则知桑扈之思古以賔之初筵观之则知桑扈之伤今桑扈四章章四句鸳鸯刺幽王也思古明王交于万物有道自奉养有节焉东莱曰自楚茨至鸳鸯八篇皆陈古以刺今也孔曰幽王残害万物奉养过度是以思古明王鸳鸯于飞毕之罗之君子万年福禄宜之毛曰兴也鸳鸯匹鸟孔曰月令云罗罔毕翳注罔小而柄长谓之毕释器云鸟罟谓之罗毕罗异器郑曰君子谓明王也毛曰太平之时交于万物有道取之以时于其飞乃毕掩而罗之郑曰交于万物其徳如是则宜寿考受福禄也鸳鸯在梁戢其左翼君子万年宜其遐福郑曰梁石絶水之梁戢敛也遐逺也逺犹久也鸳鸯休息于梁明王之时人不惊骇敛其左翼以右翼掩之自若无恐惧苏曰惟俟其飞而后取故其在梁者戢翼而安东莱曰此诗独以鸳鸯为兴者诗人偶见人之掩捕适有所感耳梁桥梁鱼梁皆是不必专以为石絶水之梁也乘马在廏摧之秣之君子万年福禄艾之毛曰摧莝也秣粟也艾养也郑曰古者明王所乗之马系于廏无事则委之以莝有事乃子之以谷爱国用也奉养之节如此故宜乆为福禄所养也乘马在廏秣之摧之君子万年福禄绥之郑曰绥安也鸳鸯四章章四句頍弁诸公刺幽王也暴戾无亲不能宴乐同姓亲睦九族孤危将亡故作是诗也曹曰诸公王之同姓也义亲而爵尊有与国存亡之道作诗虽有所主而其情则同故以诸公目之有頍者弁实维伊何尔酒旣㫖尔殽既嘉岂伊异人兄弟匪他茑与女萝施于松栢未见君子忧心奕奕旣见君子庶几説怿毛曰兴也頍弁貌弁皮弁也郑曰实犹是也㫖嘉皆美也毛曰茑寄生也女萝兎丝松萝也郑曰君子斥幽王也毛曰奕奕然无所薄也郑曰言幽王服是皮弁之冠是维何为乎言其宜以宴而弗为也礼天子诸侯朝服以宴天子皮弁以日视朝女酒已美矣女殽已美矣何以不用与族人燕也言王当所与燕者岂有异人踈逺者乎皆兄弟至亲朱曰非他人也孔曰茑与女萝依于松栢松栢存而茂松栢殒而亡是存亡在松栢苏曰兄弟之于王譬如茑与女萝之託于松栢耳不见则忧见则庶几王乐之王柰何独不顾哉有頍者弁实维何期尔酒既㫖尔殽既时岂伊异人兄弟具来茑与女萝施于松上未见君子忧心怲怲既见君子庶几有臧郑曰何期犹伊何也期辞也杨曰尔殽既时君子之食惟其时物如春则食麦与羊之类是也王曰今适不来尚当速之使来而不能以恩接之毛曰怲怲忧盛满也臧善也有頍者弁实维在首尔酒既㫖尔殽既阜岂伊异人兄弟甥舅如彼雨雪先集维霰死丧无日无几相见乐酒今夕君子维宴郑曰阜犹多也刘曰甥舅谓母姑姊妹妻族也郑曰将大雨雪始必微温雪自上下遇温气而抟谓之霰乆而寒胜则大雪矣王曰有頍者弁实维在首则言弁在首而不知用礼以称之则刺之甚矣陈曰霰雨雪之兆王踈兄弟甥舅亡之兆也苏曰君子以是知死之无日相见之无几无所复頼而相告曰茍今夕有酒也君子维以相宴而已不知其他矣頍弁三章章十二句车舝大夫刺幽王也襃姒嫉妬无道并进谗巧败国徳泽不加于民周人思得贤女以配君子故作是诗也董曰叔孙婼聘于宋宋公享昭子赋新宫昭子赋车辖考其时将为季孙迎宋公女间闗车之牵兮思娈季女逝兮匪饥匪渴徳音来括虽无好友式燕且喜毛曰兴也间闗设牵也释文曰舝车轴头鐡也毛曰娈美貌郑曰逝徃也毛曰括㑹也郑曰式用也燕饮也丘曰昏君之心维妇人是从故思得盛徳美色之女徃迎之以配幽王也朱曰匪饥也匪渴也望其徳音来㑹而心如饥渴耳孔曰凡人之燕饮喜乐须贤友共之疾襃姒之甚思贤女之切若迎得此女虽无朋友亦将独喜也依彼平林有集维鷮辰彼硕女令徳来教式燕且誉好尔无射毛曰依茂木貌平林林木之在平地者也鷮雉也辰时也孔曰硕大也丘曰尔硕女也郑曰射厌也丘曰茂盛之林集者维雉兴王宫之贵宜有硕女居之朱曰以令徳来配君子而教诲之是以式燕且誉而悦慕之无厌也虽无㫖酒式饮庶几虽无嘉殽式食庶几虽无徳与女式歌且舞朱曰㫖嘉皆美也言得贤女以配君子则其喜如此虽无㫖酒嘉殽美徳以及賔客然饮食歌舞有所不能自己王曰乐贤女如此则厌恶襃姒甚矣陟彼高冈析其柞薪析其柞薪其叶湑兮鲜我觏尔我心写兮郑曰陟登也孔曰析伐其柞木以为薪其叶湑湑然茂盛郑曰鲜善也觏见也陈曰析薪者以兴昏姻善乎我之得见尔贤女则心输写而无所忧矣髙山仰止景行行止四牡騑騑六辔如琴觏尔新昏以慰我心毛曰景大也朱曰景行大道也孔曰四牡之马騑騑行而不息六辔缓急调和如琴瑟之相应欧阳曰髙山仰止景行行止者勉其不已之辞也以谓贤虽难得求之不已将有得也车舝五章章六句青蝇大夫刺幽王也营营青蝇止于樊岂弟君子无信谗言毛曰营营徃来貌樊藩也郑曰岂弟乐易也孔曰君子谓王者也郑曰蝇之为虫污白使黒污黒使白喻佞人变乱善恶也程曰谗人之情常欲污白以为黒而其言不可以直逹故必营营徃来孔曰谗人为害如此乐易君子无得信受之东莱曰营营青蝇止于樊行且至于几席盘杅之间矣盖忧之也陈曰谗言多由持心倾险而后入故君子当持心乐易不听谗营营青蝇止于棘谗人罔极交乱四国丘曰棘谓植棘为藩也郑曰极犹已也李曰四国四方也前汉注曰乐易之君子不当信谗人若谗言无极则四国亦以交乱宜深察也营营青蝇止于榛谗人罔极构我二人毛曰榛所以为藩也郑曰构合也合犹交乱也朱曰已与听者为二人孔曰谓见谗之人与人君也李曰当是时小人得志凡贤者无不被谗矣而独曰构我二人者盖主见谗者而言也青蝇三章章四句賔之初筵卫武公刺时也幽王荒废媟近小人饮酒无度天下化之君臣上下沈湎淫液武公既入而作是诗也孔曰酒诰注云齐色曰湎沈湎者饮酒过乆若沈没然使湎然俱醉颜色齐同也郑曰淫液者饮态也武公入者入为王卿士也孔曰乐记说乐之迟云咏叹之淫液之则淫液迟乆之意也后汉孔融传注韩诗曰賔之初筵卫武公饮酒悔过也欧阳曰诗人之作常陈古以刺今此诗五章其前二章陈古如彼其后三章刺时如此賔之初筵左右秩秩笾豆有楚殽核维旅酒既和㫖饮酒孔偕钟鼓既设举醻逸逸大侯既抗弓矢斯张射夫既同献尔𤼵功𤼵彼有的以祈尔爵郑曰筵席也初即席也丘曰左右谓据筵上左右之人毛曰秩秩然肃敬也楚列貌殽豆实也郑曰核笾实桃梅之属毛曰旅陈也郑曰和㫖犹调美也孔甚也偕齐一也曹曰钟鼓非特以为燕亦所以为射节也郑曰钟鼓于是言既设者将射改县也朱曰举醻举所奠之醻爵毛曰逸逸徃来次序也大侯君侯也抗举也郑曰大侯张而弓矢亦张节也朱曰射夫既同比其耦也郑曰献犹犹奏也各奏其发矢中的之功毛曰的质也祈求也朱曰爵射不中者饮丰上之觯也射者与其耦拾发发矢之时各心竞云我以此求爵女也苏曰先王将祭必大射以择士将射必先行燕礼既安賔然后改县以避射既旅然后张侯及弓比其射夫而耦之既耦然后拾𤼵求胜以爵其不胜礼记射义曰𤼵彼有的以祈尔爵祈求也求中以辞爵也酒者所以养病也求中以辞养也籥舞笙鼓乐既和奏烝衎烈祖以洽百礼百礼既至有壬有林钖尔纯嘏子孙其湛其湛曰乐各奏尔能賔载手仇室人入又酌彼康爵以奏尔时郑曰籥管也毛曰秉籥而舞与笙鼓相应也郑曰烝进也衎乐也王曰烈业也郑曰洽合也孔曰百礼事神之衆礼也王曰壬大也丘曰林衆也朱曰钖神钖之也郑曰纯大也朱曰嘏福也郑曰湛乐也苏曰载则也董曰仇匹也所谓耦也王曰室人主党也苏曰康安也董曰崔灵恩集注以一章为大射二章为燕射王曰大射礼为将祭择士故也既祭矣于是乎燕燕则又射先王用酒常以祭祀其饮也常以射射必有礼乐有大礼斯有大乐以和之有备乐斯有备礼以成之籥舞笙鼓乐既和奏则所谓有备乐也烝衎烈祖以洽百礼则所谓有备礼也朱曰百礼礼之备也言其礼之盛大也既钖尔福及尔子孙皆获湛乐也王曰其湛曰乐各奏尔能则于是又射矣賔载手仇室人入又则賔主皆善射矣賔党射则手敌主党入射则又手敌曹曰主人既拜湛乐之赐故于其祭终留族人以燕于是复命乐人改县于寝俾各奏其所能之技而以异姓为賔膳夫为主人盖同姓无相賔主之道故賔必取膳夫为耦对之行礼然后宗室之人入而又燕也盖射尝燕矣故以此为又燕也手取也仇耦也祭则在庙燕则在寝故曰入也初摈者之请射也公使司正命賔及诸卿大夫曰以我安皆对曰诺敢不安及射毕而燕于是公以賔及卿大夫皆坐乃安说者曰曏命以我安臣于其君尚犹踧踖至此始敢安焉盖君欲亲同姓乃酌以安之孔曰酌彼安体养病之爵以饮不中者也苏曰以奏尔时荐之以时物也賔之初筵温温其恭其未醉止威仪反反曰既醉止威仪幡幡舍其坐迁屡舞僊僊其未醉止威仪抑抑曰既醉止威仪怭怭是曰既醉不知其秩毛曰反反重慎也幡幡失威仪也迁徙也屡数也王曰僊僊轩举之状毛曰抑抑慎宻也怭怭媟嫚也董曰秩叙也孔曰此章陈幽王燕賔失礼之事賔初升筵尚温温然和柔而恭敬未醉之时威仪犹能反反然重慎至于既醉幡幡然失威仪舍其本坐迁向他处数数起舞僊僊然武公疾之又重言之云其未醉尚守威仪已醉威仪乃怭怭然而媟嫚是曰既醉不自知其常礼昏乱无次賔既醉止载号载呶乱我笾豆屡舞僛僛是曰既醉不知其邮侧弁之俄屡舞傞傞既醉而出并受其福醉而不出是谓伐徳饮酒孔嘉维其令仪毛曰号呶号唿讙呶也僛僛舞不能自正也郑曰邮过也侧倾也俄倾貌毛曰傞傞不止也郑曰出犹去也孔甚令善也苏曰此章申言其乱而终诲之也欧阳曰刺王之君臣上下饮酒既失威仪又号呶杂乱笾豆亦无次序至于屡舞孔曰已醉则不自知其过矣刘曰但见侧其弁倾然而頺矣孔曰数起屡舞傞傞然又不能止刘曰福谓彻爼归胙也上下皆醉受福而归可也郑曰賔醉则出与主人俱有美誉醉至若此是诛伐其徳也朱曰饮酒之所以甚美者以其有令仪耳今若此则无复有令仪矣凡此饮酒或醉或否既立之监或佐之史彼醉不臧不醉反耻式勿从谓无俾大怠匪言勿言匪由勿语由醉之言俾出童羖三爵不识矧敢多又毛曰立酒之监佐酒之史式𤼵声也朱曰谓告也郑曰由从也毛曰羖羊不童也郑曰三爵者献也酬也酢也王曰凡此饮酒则非特幽王之朝而已孔曰饮酒初时或有醉者或有不醉者复设法以逼之郑曰立监使视之又助以史使督酒欲令皆醉也王曰立监史本防人之失礼仪也不醉者正其礼仪则善也醉者失其礼仪则不善也今反以醉者为善耻彼不醉者而强之以酒孔曰不醉者监与史反耻而罚之是使之小大尽醉举坐皆犹狂也朱曰安得从而告之使勿至于大怠乎告之若曰所不当言者勿言所不当从者勿语醉而妄言则当罚汝使出童羖矣设言必无之物以恐之也女饮至三爵已昏然无所识矣况敢又多饮乎又丁宁以戒之也曹曰又戒监史见醉者勿从而谓之令毋至于大怠其非所宜言非所宜行皆纵之而勿以告如此则賔主昏迷至用醉人之言使出无有之物矣賔之初筵五章章十四句甫田之什十篇三十九章二百九十六句毛诗集解卷二十一段氏毛诗集解卷二十二钦定四库全书毛诗集解卷二十二宋段昌武撰小雅毛诗集解卷二十二段氏毛诗集解卷二十三钦定四库全书毛诗集解卷二十三宋段昌武撰大雅毛诗集解卷二十三段氏毛诗集解卷二十四钦定四库全书毛诗集解卷二十四宋段昌武撰生民之什生民尊祖也后稷生于姜嫄文武之功起于后稷故推以配天焉孔曰周公成王致太平制礼以王功起于后稷故推举之以配郊天焉礼记称万物本乎天人本乎祖俱为其本可以相配是故王者皆以祖配天苏曰周公制礼推尊后稷以配天故为此诗言其所以尊之朱曰此诗未详所用岂郊祀之后亦有受釐颁胙之礼也欤段曰配天乐歌己见于颂祀主于严肃故其辞简此殆大臣因祀事之余推原其所以尊者与七月之辞相类厥初生民时维姜嫄生民如何克禋克祀以弗无子履帝武敏歆攸介攸止载震载夙载生载育时维后稷郑曰厥其也初始也朱曰民人也谓周人也毛曰生民本后稷也郑曰时是也姜姓者炎帝之后有女名嫄毛曰后稷之母郑曰克能也孔曰外传云精意以享曰禋禋祀祀郊禖也郑曰弗之言祓也毛曰履践也郑曰帝上帝也尔雅曰履帝武敏武迹也敏拇也毛曰歆飨也孔曰孙炎曰介者相助之义释文曰震有娠也毛曰夙早也育长也王曰緜所谓民之初生则本由大王之兴此所谓厥初生民则本其由后稷而起也郑曰姜嫄当尧之时为高辛氏之世妃姜嫄之生后稷如何乎乃禋祀上帝于郊禖以祓除其无子之疾而得其福也祀郊禖之时时则有大神之迹姜嫄履之足不能满履其拇指之处王曰列子曰后稷生乎巨迹姜嫄履巨迹之拇以歆郊禖之神助祭而止则娠而生育其所生育是为后稷载夙则言其疾而不迟也朱曰推本其始生之祥明其受命于天固有以异于常人也然巨迹之説先儒或颇疑之而张子曰天地之始固未尝先有人也则人固有化而生者矣盖天地之气生之也苏氏亦曰凡物之异于常物者其取天地之气𢎞多故其生也或异麒麟之生异于犬羊蛟龙之生异于鱼鼈物固有然者矣神人之生而有以异于人何足怪哉学者以耳目之陋而不信万物之变圣人则不然河图洛书稷契之生见于诗易不以为怪其説盖广如此诞弥厥月先生如达不坼不副无菑无害以赫厥灵上帝不宁不康禋祀居然生子毛曰诞大也弥终也郑曰终十月而生朱曰先生首生也郑曰达羊子也孔曰羊子以生之易故比之坼副皆裂也毛曰赫显也郑曰康宁皆安也朱曰居然犹徒然也孔曰妇人之生首子其产多难此后稷虽是最先生者其生之易如羊子之生其生之时不坼剖不副裂其母故其母无菑殃无患害天既祐令有身又使之易生是天意以此显其有神灵也朱曰上帝岂不宁不康我之禋祀乎而使我无人道而徒然生是子也诞寘之隘巷牛羊腓字之诞寘之平林㑹伐平林诞寘之寒冰鸟覆翼之鸟乃去矣后稷哌矣毛曰寘置也腓辟也字爱也朱曰㑹值也苏曰覆盖也翼借也哌泣声也朱曰无人道而生子或者以为不祥故弃之孔曰婴儿未有所知当为牛羊所践今乃避而爱之毛曰牛羊而辟人者理也置之平林又为人所収取人而収取之又其理也故又置之于寒冰大鸟来一翼覆之一翼借之王曰寘之寒冰而鸟覆翼之则为异甚矣朱曰有此异也故収而养之孔曰人徃収取鸟乃飞去矣后稷遂哌哌然而泣矣实覃实訏厥声载路诞实匍匐克岐克嶷以就口食蓺之荏菽荏菽斾斾禾役穟穟麻麦幪幪𤓰瓞唪唪毛曰覃长也訏大也陈曰载路满路也説文曰匍手行也匐伏地也毛曰岐知意也嶷识也朱曰口食自能食也郑曰蓺树也毛曰荏菽戎菽也斾斾然长也孔曰禾是诸禾之总名毛曰役列也穟穟苗好美也幪幪然茂盛也唪唪然多实也孔曰上既言収取后稷此説其长养之事苏曰后稷之生其体实长且大其声则载于路也郑曰能匍匐则岐岐然意有所知曰治去丰草然后嘉谷得殖故种之黄茂孔曰种之黄茂以下皆説嘉谷茂盛故言黄茂以总之朱曰后稷之穑如此尧以其有成功于民封于邰使即其母家而居之以主姜嫄之祀故周人亦世祀姜嫄焉诞降嘉种维秬维秠维穈维芑恒之秬秠是获是畆恒之穈芑是任是负以归肇祀毛曰秬黑黍也秠一稃二米也穈赤苗也芑白苗也恒徧也王曰任者肩任之也负者背负之也毛曰肇始也王曰后稷既即有邰家室矣则又择嘉种而诞降之以教民蓺所谓嘉种则秬也秠也穈也芑也苏曰徧种之旣成获而栖之于畆负任以归而始祭天王曰后稷始受国为祭主故曰肇祀诞我祀如何或舂或揄或簸或蹂释之叟叟烝之浮浮载谋载惟取萧祭脂取羝以軷载燔载烈以兴嗣岁毛曰揄抒也刘曰蹂以脱其穗毛曰释淅米也叟叟声也浮浮气也郑曰惟思也孔曰释草云萧荻今人所谓荻蒿可作烛有香气故祭祀以脂爇之也脂祭牲之脂也毛曰羝羊牡羊也軷道祭也傅火曰燔贯之加于火曰烈朱曰我祀承上章而言后稷之祀也孔曰此言将祭之事以所得秬秠穈芑之粟或使人在碓而舂之或使人就而杼之刘曰或簸以扬其糠朱曰或蹂禾取谷以继之孔曰旣蹂舂得米乃浸之于盆淅而释之其声叟叟然又炊之于甑㸑而烝之其气浮浮然郑曰释之烝之以为酒及簠簋之实朱曰谋惟戒祭祀之事也于是或取萧以祭脂或取羝以祀軷或燔之或烈之四者皆泛言祭祀之事毛曰以兴嗣岁兴来岁继徃岁也卬盛于豆于豆于豋其香始升上帝居歆胡臭亶时后稷肇祀庶无罪悔以迄于今毛曰卬我也木曰豆瓦曰豋豆荐菹醢也豋大羮也郑曰始升其馨香始上行也居安也歆飨也胡何也朱曰臭香也郑曰亶诚也毛曰迄至也王曰我今盛于豆豋谓周室尊祖以配天之祭也曹曰大羮不和陶瓦无文至薄也然其香始升而上帝则居然歆之胡气臭而信能若是乎自后稷肇祀宗庙社稷以来世修其业是以上天眷顾无穷也李曰因郊天之际而念后稷之始得百谷以肇祀曹曰天相后稷以稼穯之道后稷能奉天意而成之民被无穷之泽则后稷自当配天非由子孙有天下始膺推尊之礼也生民八章四章章十句四章章八句行苇忠厚也周家忠厚仁及草木故能内睦九族外尊事黄耉养老乞言以成其福禄焉黄曰周家忠厚仁及草木乃合言周家之君而非谓成王也自故能以下则言成王因其祖宗之忠厚而能以忠厚继之也故能盖因彼而能此之辞惟周家世积忠厚则成王之所以耳闻目见者皆忠厚之事也薰陶渐渍者皆忠厚之风也其所躬行其所发见者岂能外此而为治乎内睦而尽其欢外尊事而尽其敬此皆忠厚之遗余也东莱曰自周家忠厚以下论成周盛德至治则得之然非此诗之义也意者讲师见序有忠厚之语而附益之欤敦彼行苇牛羊勿践履方苞方体维叶泥泥戚戚兄弟莫逺具尔朱曰兴也毛曰敦聚也行道也孔曰释草云苇葭也初生为葭长大为芦成则名为苇朱曰勿戒止之辞也丘曰苞抱箨也郑曰体成形也毛曰叶初生泥泥戚戚内相亲也郑曰莫无也具犹俱也苏曰尔近也郑曰敦敦然道旁之苇牧牛羊者母使躐履折伤之李曰此苇方苞方体其叶又泥泥而美又孰忍伤之哉陈曰兄弟不可相逺东莱曰敦彼行苇方苞方体维叶泥泥其可使牛羊践履之乎戚戚兄弟其可踈逺而不亲近之乎忠厚之意蔼然见于言语之外矣下章之燕乐皆所以乐乎此也或肆之筵或授之几肆筵设席授几有缉御毛曰肆陈也郑周礼注曰铺陈曰筵借之曰席毛曰设席重席也郑曰缉犹续也御侍也刘曰肆之筵所以行燕礼也授之几者优尊也郑曰老者既为设重席授几又有相续代而侍陈曰非特肆筵而已又有重席非特授几而已又有侍御之人或献或酢洗爵奠斝醓醢以荐或燔或炙嘉殽脾臄或歌或咢毛曰斝爵也夏曰醆殷曰斝周曰爵苏曰醓醢盖醢之多汁者也郑曰燔用肉炙用肝毛曰臄函也歌者比于琴瑟也徒击鼓曰咢郑曰进酒于客曰献客答曰酢主人洗爵醻客客受而奠之不举也孔曰于献酒之时则用醓醢以荐之或燔其肉或炙其肝以为羞所谓嘉殽则脾之与臄酒殽既备又作乐助欢曹曰由亲亲而后尊贤由尊贤而后敬老此二章序亲亲也敦弓既坚四鍭既钧舎矢既均序賔以贤毛曰敦弓画弓也天子敦弓尔雅曰金镞剪羽谓之鍭毛曰鍭矢参亭郑曰舍释也丘曰均徧也谓四鍭徧释之射以中多者为贤朱曰既燕而射以为乐也郑曰序賔以贤谓以射中多少为次序东莱曰此两章郑𤣥以为将养老大射择士王肃以为燕射以诗之所序考之仪礼王肃之说是也孔颕逹难王肃燕射之说谓燕射旅酬之后乃为之不当设文于曾孙维主之上岂先为燕射而后酌酒哉遂从郑氏以为大射抑不知此篇乃成周燕宗族兄弟之诗非大射择士时也按仪礼燕射如乡射之礼射虽毕而饮未终举觯无筭爵献酌尚多言酌大斗祈黄耉于既射之后亦岂不可乎然学者读此诗当深挹顺弟和乐之风以自陶冶若一一拘牵礼文则其味薄矣敦弓旣句旣挟四鍭四鍭如树序賔以不侮孔曰旣句是引满时也郑曰射礼搢三挟一箇言已挟四鍭则已徧释之丘曰四鍭如树言皆着于侯如以手植之也朱曰不侮不以中病不中者也射以中多为隽以不侮为德东莱曰四鍭旣钧泛言射者也故继之曰序賔以贤四鍭如树専言胜者也故继之曰序賔以不侮曹曰此二章序尊贤也若公与族人齿族食世降一等则不以贤否为序故知其为尊贤耳曾孙维主酒醴维醹酌以大斗以祈黄耉毛曰曾孙成王也王曰醴酒正所谓醴齐也成而汁滓相将如今甜酒也以养老故兼设甜酒毛曰醹厚也大斗长三尺也孔曰祈训为求黄黄髪也耉老也王曰序賔以贤人以不侮矣而为之主者则曾孙也曹曰三章言燕族人故以膳夫为献主此章言养老养老必成王亲之故复言曾孙维主也李曰成王之为主人而酒醴皆厚矣遂酌以大斗以祈求黄耉而乞言也东莱曰酌大斗而祈黄耉饮之也颂祷与乞言皆在其中矣不必专指一端也黄耉台背以引以翼寿考维祺以介景福毛曰台背大老也董曰引谓引之以美翼谓辅翼之也毛曰祺吉也释文曰介大也郑曰景福大福也东莱曰前章言成王厚酒醴以酌黄耉此章言黄耉相导左右成王庻其登寿考而介景福也段曰此诗毛氏七章二章章六句五章章四句郑氏析为八章以文考之当从毛氏一章以行苇兴兄弟冝作六句二章言陈设宜作四句三章言燕乐宜作六句后四章则不可增损毛郑所同也行苇七章一章六句次章四句三章六句后四章章四句旣醉太平也醉酒饱德人有士君子之行焉丘曰成王之时天下太平无所施为但燕羣臣而已陈曰君臣沉湎于上而天下之民谷粟不继饥穷无聊朝夕相聚欲为戎首君虽有酒岂能独乐夫惟民俗安靖于下君臣肃恭于上于是因祭祀之余旅酬徧及非夫太平之时能若是乎东莱曰醉酒饱德以下皆讲师附益之辞朱曰序亦与诗不协疑此诗乃族人相燕答行苇之诗若小雅之天保云耳族人亲亲故所以祝王皆室家子孙之事旣醉以酒旣饱以德君子万年介尔景福朱曰德王之德也郑曰君子斥成王也朱曰尔亦指王也郑曰景大也苏曰周自文武至于成王而天下平无所复事故君子作诗言王与羣臣祭毕而燕于寝旅酬至无筭爵醉之以酒而饱之以德曹曰君子万年介尔景福此羣臣祝君之辞也旣醉以酒尔殽旣将君子万年介尔昭明郑曰殽俎实也毛曰将行也王曰昭明明德也李曰成王之待臣下如此故欲其君有万年之夀孔曰天又光大汝成王与之以昭明使之永作明君也昭明有融高朗令终令终有俶公尸嘉告朱曰融明之盛也毛曰朗明也郑曰令善也东莱曰周之追王止于太王则宗庙之祭尸之尊者乃公尸也毛曰俶始也郑曰嘉告以善言告之谓嘏辞也丘曰言羣臣愿王明圣而又获善终也陈曰王之所以能高明善终者何由知之盖有其始矣东莱曰自旣醉以酒至高朗令终皆祭毕而燕颂祷之辞也自令终有俶至于卒章皆追道祭之受福以明颂祷之实也其告维何笾豆静嘉朋友攸摄摄以威仪尔雅曰竹豆谓之笾木豆谓之豆郑曰静嘉洁清而美也朱曰朋友指助祭者郑曰攸所也苏曰摄捡也孔曰公尸以善言告者是何故乎由祭馔则洁清而美助祭者又相歛摄以威仪当神之意也威仪孔时君子有孝子孝子不匮永钖尔类郑曰孔甚也孔曰时谓时节朱曰孝子主人之嗣子也仪礼祭祀之终有嗣举奠毛曰匮竭也类善也东莱曰成王与助祭者威仪旣得其宜又有嗣子之孝举奠于后其孝可谓源源不竭矣神之钖汝以善宜其永永不替也其类维何室家之壸君子万年永钖祚𦙍尔雅曰宫中巷谓之壸朱曰祚福也𦙍子孙也钖之以善孰大于此其𦙍维何天被尔禄君子万年景命有仆郑曰被覆被也毛曰仆附也孔曰前章言永钖祚𦙍谓祚及后𦙍也此章因其句末而转之故云其𦙍维何其实先言祚耳朱曰言将使尔有子孙者先当使尔被天禄而为天命之所附属下章乃言子孙之事其仆维何釐尔女士釐尔女士从以孙子毛曰釐予也郑曰女士女而有士行者从随也天旣予女以女而有士行者谓生淑媛使为之妃又使生贤知之子孙以随之谓传世也既醉八章章四句凫鹥守成也太平之君子能持盈守成神祗祖考安乐之也孔曰物极则反或将䘮之成之旣难守亦不易故所以美其能守之也李曰人茍不安神何所依惟能持盈守成神祗亦得安矣凫鹥在泾公尸来燕来宁尔酒旣清尔殽旣馨公尸燕饮福禄来成朱曰兴也毛曰凫水鸟也鹥鸟属孔曰地理志云泾水出今安定泾阳张曰凫鹥言天子之祭而言公尸何也当成王之时为王尸者有文王武王其上皆公尸也故言公尸之尊者郑曰尔者成王也毛曰馨香之逺闻也欧阳曰凫鹥在泾在沙谓公尸和乐如水鸟在水中及水旁得其所尔在渚在潨在亹皆水旁耳郑氏曲为分别以譬在宗庙等处者皆臆説也黄曰诗人以为神之安乐可知也而神之格思不可度思或在天或在庙或在其上或在其左右此不可知也是以广託之在泾在沙在渚在潨在亹以为况所以见神之无所不在而祭者之心以为如在也祭必立尸礼也尸旣安乐而后神得以燕飨之降之福李曰公尸来燕来宁言公尸来燕饮而安宁孔曰福禄来成汝孝子也凫鹥在沙公尸来燕来冝尔酒既多尔殽旣嘉公尸燕饮福禄来为毛曰沙水旁也刘曰冝冝之也郑曰为犹助也凫鹥在渚公尸来燕来处尔酒旣湑尔殽伊脯公尸燕饮福禄来下毛曰渚沚也处止也湑酒之泲者也凫鹥在潨公尸来燕来宗旣燕于宗福禄攸降公尸燕饮福禄来崇毛曰潨水㑹也宗尊也郑曰于宗宗庙也吕曰崇积而高大也凫鹥在亹公尸来止熏熏㫖酒欣欣燔炙芬芬公尸燕饮无有后艰毛曰亹山絶水也熏熏和説也欣欣然乐也芬芬香也郑曰令王自今无有后艰凫鹥五章章六句假乐嘉成王也假乐君子显显令德宜民宜人受禄于天保右命之自天申之毛曰假嘉也陈曰民在下之民也人在位之人也毛曰申重也欧阳曰诗人嘉乐成王有显显之德以冝其民人而受天之禄朱曰天之于成王反覆眷顾之不厌旣保之右之命之而又申重之也干禄百福子孙千亿穆穆皇皇宜君宜王不愆不忘率由旧章郑曰干求也十万曰亿尔雅曰穆穆敬也皇皇美也孔曰君诸侯也王天子也郑曰愆过也率循也刘曰旧章先王之礼乐政刑也苏曰成王干禄而得百福故其子孙之蕃至于千亿适为天子庻为诸侯无不穆穆皇皇以遵成王之法者威仪抑抑德音秩秩无怨无恶率由羣匹受福无疆四方之纲郑曰抑抑密也毛曰秩秩有常也郑曰羣匹羣类也欧阳曰言成王有威仪有令德其临下无有怨恶于人率用羣臣以共治之王享其福禄总其纲纪而已苏曰从衆之欲而已不自为是以能受无疆之福为四方之纲之纲之纪燕及朋友百辟卿士媚干天子不解于位民之攸墍董曰大作纲小作纪纲为统纪为目郑曰燕者燕饮也毛曰朋友羣臣也董曰百辟诸侯也卿士诸臣也郑曰媚爱也毛曰墍息也黄曰国之存亡厯数之短长亦观其所以纲纪天下者如何耳李曰纲纪旣正无为在上与臣下燕饮而乐之朱曰百辟卿士媚而爱之维欲其不解于位而为民所安息也东莱曰君燕其臣臣媚其君此上下交而为泰之时也泰之时所忧者怠荒而已此诗所以终于不解于位民之攸墍也方嘉之又规之者盖臯陶赓歌之意也民之劳逸在下而枢机在上上逸则下劳矣上劳则下逸矣不解于位乃民所由以休息也假乐四章章六句公刘召康公戒成王也成王将涖政戒以民事美公刘之厚于民而献是诗也孔曰周本纪云后稷生不窋不窋生鞠陶鞠陶生公刘是后稷之曾孙也后稷本封于邰王曰周之有公刘言乎其时则甚㣲言乎其事则甚勤称时之㣲以戒其盈称事之勤以惩其逸盖召公之志也黄曰推美公刘者盖以乃祖乃父之事乃人情之所素信也七月之诗必以后稷公刘为戒无逸之书必以大王王季文王为说善进戒于君者皆如是也陈曰公刘之诗相类七月之诗七月言先公之风化而公刘则言建国君民之事风雅之不同如此刘济曰周公师道也故于鸱鸮则曰遗召公臣道也故于是诗则曰献笃公刘匪居匪康廼埸廼疆廼积廼仓廼裹糇粮于橐于囊思辑用光弓矢斯张干戈戚扬爰方启行毛曰笃厚也郑曰康安也董曰埸畔也疆界也积委积也糇食也粮糗也毛曰小曰橐大曰囊毛曰辑和也郑曰干盾也戈勾矛㦸也毛曰戚斧也扬钺朱曰方犹始也苏曰后稷始封于邰传子不窋而失其官犇于戎狄之间再世不显其孙公刘复修后稷之业始居于豳故召公称之以教成王朱曰言厚哉公刘之于民也其在西戎不敢宁居以治其田畴实其仓廪旣富且彊廼裹其糇粮思以辑和其人民而光显其国家于是以其弓矢斧钺之备爰始启行而迁国于豳焉东莱曰毛郑以公刘居于邰而遭夏人乱避难迁于豳且以为在邰有疆埸积仓为夏人迫逐乃弃而去考之是章意象整暇不见迫逐之事以国语史记叅之盖自不窋已窜于西戎至公刘而复兴疆埸积仓内治旣备然后裹粮治兵拓大境土而迁都于豳焉国都虽迁向之疆埸积仓固在其封内也笃公刘于胥斯原旣庻旣繁旣顺廼宣而无永叹陟则在巘复降在原何以舟之维玉及瑶鞞琫容刀曹曰于于也毛曰胥相也郑曰广平曰原朱曰顺犹安也毛曰宣徧也曹曰陟则自高以视下降则由下以望高毛曰巘小山别于大山也舟带也孔曰瑶是玉之别名毛曰下曰鞞上曰琫朱曰此章言至豳而相土也郑曰厚乎公刘之相此原以居民民旣衆矣旣多矣旣顺矣皆安今之居而无长叹思其旧也公刘之相此原地也由原而升巘复下而在原言反覆之重居民也孔曰公刘带美玉及瑶并鞞琫容饰之刀朱曰言带此佩而上下山原以相邑居之所也东莱曰跻攀跋渉贱者之事非贵者所能堪也公刘陟巘降原其劳如此视其何所佩服乎则维玉及瑶鞞琫容刀也以如是之佩服亲如是之劳苦斯其所以为厚于民欤苏曰民爱之于是相与进玉瑶容刀之佩以带之笃公刘逝彼百泉瞻彼溥原廼陟南冈廼觏于京京师之野于时处处于时庐旅于时言言于时语语郑曰逝徃瞻视溥广也山嵴曰冈毛曰觏见也郑曰絶高谓之京朱曰京师髙山而衆居之也董曰所谓京师者始于此其后世因以所都为京师曰嫔于京依其在京则岐周之京也王配于京则镐京也春秋所书京师则洛邑也皆仍其本号而称之犹晋之言新绛故绛也愚按洛邑谓之洛师正京师之意也郑曰于于时是也毛曰直言曰言论难曰语孔曰上言居民此言相都邑郑曰徃之彼百泉之间视其广原可居之处乃升南山之嵴乃见其可居者于京谓可营立都邑京地乃衆民所宜居之野也苏曰公刘之营京邑也审矣自下观之则徃百泉而望广原自上观之则陟南冈而觏京师审其可处矣则经画以定之曰此可以居民此可以庐賔旅此可以施教令此可以议政事盖自迁豳至此而始有朝廷邑居之正焉笃公刘于京斯依跄跄济济俾筵俾几旣登乃依乃造其曹执豕于牢酌之用匏食之饮之君之宗之毛曰依安也陈曰跄跄济济者礼容之盛也郑曰俾使也朱曰登登筵依依几曹曰牢羣牧之处也以豕为殽用匏为爵宗尊也朱曰此章言宫室旣成而落之郑曰公刘居于此京依而筑宫室其旣成也与羣臣饮酒以落之李曰其朝㑹之仪跄跄济济孔曰公刘使人为之设筵设几毛曰賔已登席坐矣乃依几矣执豕于牢新国则杀礼也酌之用匏俭以质也君之宗之者为之君为之大宗也笃公刘旣溥旣长旣景廼冈相其隂阳观其流泉其军三单度其隰原彻田为粮度其夕阳豳居允荒朱曰溥广也言其芟夷垦辟土地旣广而且长也景考日景以正四方也冈登髙以望也相视也隂阳向背寒暖之冝也流泉水泉灌漑之利也郑曰单者无羡卒也孔曰度量也郑曰什一而税之彻毛曰山西曰夕阳郑曰允信也毛曰荒大也苏曰宫室旣成则治其田原旣广且长矣于是考之日景参之髙冈以相其隂阳寒暖之冝水泉灌漑之利辨其土冝以授野人郑曰大国之制三军以其余卒为羡今公刘迁于豳民始从之丁夫适满三军之数度其隰与原田之多少彻之使出税以为国用苏曰于是又度其山西之田以广之而豳人之居于此益大朱曰民至此始受田有常产矣王曰度其隰原彻田为粮则言其经野之有法度其夕阳豳居允荒则言其体国之有制笃公刘于豳斯馆渉渭为乱取厉取锻止基廼理爰衆爰有夹其皇涧遡其过涧止旅廼密芮鞠之卽毛曰馆舎也毛曰正絶流曰乱朱曰厉砥石锻铁也毛曰皇涧名遡乡也过涧名孔曰职方氏雍州其川泾汭注云汭在豳地诗大雅公刘曰芮鞠之即郑曰水之外曰鞠朱曰此章又总叙其始终言其始来未定居之时渉渭取材而为舟以来徃取厉取锻而成宫室旣止基于此矣乃疆理其田野则日益繁庻富足其居有夹涧者有遡涧者其止居之衆日以益密乃复即芮鞠而居之而豳地日以广矣东莱曰止旅廼密芮鞠之即风气日开民编日衆规模日广有方兴未艾之象焉周之王业旣兆于此公刘六章章十句泂酌召康公戒成王也言皇天亲有德飨有道也泂酌彼行潦挹彼注兹可以餴饎岂弟君子民之父母毛曰泂逺也行潦流潦也餴馏也饎酒食也岂弟君子民之父母乐以彊教之易以説安之民皆有父之尊有母之亲朱曰逺酌彼行潦挹之于彼而注之于此尚可以餴饎况岂弟君子岂不为民之父母乎李曰夫以行潦之水其为物也㣲矣以薄陋之物荐之于天而天乃飨之者则以乐易之君子可以为民父母故也民之视听乃天之视听民旣从之矣则天安得而违之乎泂酌彼行潦挹彼注兹可以濯罍岂弟君子民之攸归毛曰濯涤也罍祭噐张曰皇天亲有德飨有道民之攸归之类也泂酌彼行潦挹彼注兹可以濯漑岂弟君子民之攸墍孔曰特牲注云濯漑也则漑亦是洗名郑曰墍息也泂酌三章章五句卷阿召康公戒成王也言求贤用吉士也有卷者阿飘风自南岂弟君子来游来歌以矢其音毛曰兴也卷曲也郑曰大陵曰阿毛曰飘风回风也朱曰岂弟君子指成王也毛曰矢陈也王曰有卷者阿则虚中屈体之大陵飘风自南则化养万物之回风不虚中则风无自而入不屈体则风无自而留其为陵也不大则其化养也不博王之求贤则亦如此而已曹曰岂弟君子乐于循理而以平易近民人君之德也故诗人凡美人君之德必以岂弟君子称之如泂酌旱麓皆指人君也湛露虽指为诸侯则亦有君道焉惟其有岂弟君子在上谦虚降屈以求贤于是贤者来游以观其光来歌以发其志谋猷则入告諌诤则竭忠不得金玉尔音矣朱曰疑召公从成王游于卷阿之上而赋其事因遂歌以为戒也东莱曰此章具赋比兴三义其作诗之由当从朱氏其因卷阿飘风而发兴当从毛氏以卷阿飘风而兴求贤因以虚中屈体化养万物为比则当如郑氏王氏之説也三説相须其义始备伴奂尔游矣优游尔休矣岂弟君子俾尔弥尔性似先公酋矣朱曰伴奂优游闲暇之意尔指王也王曰弥者充而成之使无间之谓也若易弥纶之弥同毛曰似续也酋终也东莱曰自此章以下皆召公陈其歌咏之辞也国家闲暇君臣游衍可谓伴奂而优游矣所愿乎成王者惟充其性似先公之克终而已俾尔者祝辞也弥尔性者祝其进益成就至于无亏阙之地也似先公者召公周之尊老故其祝成王逺本先公不忘旧也祝之所以戒之也朱曰自此至第四章皆极言寿考福禄之盛以广王心而歆动之五章以后乃告以所以致此之由也尔土宇昄章亦孔之厚矣岂弟君子俾尔弥尔性百神尔主矣毛曰昄大也苏曰章着也李曰成王承文武之绪其土宇大而且着其厚甚矣不可以有加也东莱曰土宇旣厚惟祝其弥尔性长为百神之主而已天子者百神之主也茍以逸欲亏其性则天位难保将无以主百神矣上二句叹而美之下三句祝而戒之也前后两章亦然尔受命长矣茀禄尔康矣岂弟君子俾尔弥尔性纯嘏尔常矣郑曰茀福也康安也纯大也苏曰嘏福也常常享此福也陈曰尔受天命累世已乆福禄已安矣东莱曰自三章至此章皆叹美祝戒之辞虽未及于求贤然成王所以弥尔性而似先公主百神而常纯嘏者果何以致之乎其意盖在其中矣有冯有翼有孝有德以引以翼岂弟君子四方爲则毛曰有冯有翼冯依辅翼也朱曰孝谓能事亲者德谓得于已者引导其前也翼相其左右也郑曰则法也东莱曰是诗虽戒求贤然咏歌以道之故其辞从容不迫至此章始明言贤者之益焉有冯有翼自成王言之也成王之左右前后当有所冯依有所辅翼必多得有孝者有德者然后可也以引以翼自贤者言之也有孝有德之人在王左右以引以翼然后王德㒺愆可以为四方之法也贤者之行非一端必曰有孝有德者何也盖人主常与慈祥笃实之人处其所以兴起善端涵养德性镇其躁而消其邪日改月化有不在言语之间者矣故宣王之在内者惟云张仲孝友而萧望之亦谓张敞材轻非师傅之噐皆此意也颙颙卬卬如圭如璋令闻令望岂弟君子四方爲纲毛曰颙颙温貌卬卬盛貌朱曰如圭如璋纯洁也令闻善誉也令望威仪可观法也郑曰令善也王有贤臣与之以礼义相切磋体貌则颙颙然敬顺志气则卬卬然髙朗如玉之圭璋也人闻之则有善声誉人望之则有善威仪德行相副苏曰逺之则有令闻近之则有令望陈曰为四方之纲纪东莱曰此章与前章相承有冯有翼有孝有德以引以翼则颙颙卬卬如圭如璋令闻令望矣凤凰于飞翙翙其羽亦集爰止蔼蔼王多吉士维君子使媚于天子毛曰凤凰灵鸟也雄曰凤雌曰凰郑曰翙翙羽声也因时凤凰至故以喻焉苏曰蔼蔼衆多也郑曰媚爱也朱曰凤凰于飞则翙翙其羽而集于所止矣蔼蔼王多吉士则维王之所使而皆媚于天子矣媚媚爱也非邪媚之谓也旣曰君子又曰天子犹曰王于出征以佐天子云尔东莱曰自此以下广言人才之盛也曹曰説文曰翙翙飞声也飞而有声则衆羽也凤凰希见之鸟不应羣飞之衆如此则翙翙其羽者乃凤凰飞而衆鸟从之也説文曰凤飞羣鸟从之以万数古之制字则然矣凤凰为羽虫之长故凤凰飞而有所集衆鸟亦集焉凤凰飞而傅于天衆鸟亦傅焉犹得一贤者在朝更相汲引则吉士吉人布于列位者蔼蔼然其多矣故序诗者言求贤而用吉士盖以求贤为主而吉士则从贤者而来皆可得而用也凤凰于飞翙翙其羽亦傅于天蔼蔼王多吉人维君子命媚于庻人郑曰傅犹戾也命犹使也亲爱庻人谓抚扰之黄曰媚于天子所以媚于庻人爱君故爱民也凤凰鸣矣于彼高冈梧桐生矣于彼朝阳菶菶萋萋雝雝喈喈朱曰兴下章之事也孔曰释木云榇梧郭璞曰今梧桐又曰荣桐木郭璞曰即梧桐也然则梧桐一木耳毛曰山东曰朝阳郑曰凤凰之性非梧桐不栖黄曰凤凰鸣于髙山之嵴者以有梧桐之木生于朝阳之地也毛曰菶菶萋萋梧桐盛也雝雝喈喈凤凰鸣也东莱曰髙冈显地也梧桐嘉木也凤凰栖鸣其间可谓得其所矣故极言菶菶萋萋之盛雝雝喈喈之乐以形容之刘曰万物之理类之所感有不召而自应惟其梧桐菶菶萋萋是以凤凰雝雝喈喈非类之自应不期然而然耶由此观之则君臣感㑹之机可想矣君子之车旣庻且多君子之马旣闲且驰矢诗不多维以遂歌郑曰庻衆闲习也东莱曰今王之车马既多旣闲茍得衆贤载之其光华和乐殆非形容之所能及也有其时有其具召公所以欲成王勉乎此也矢诗不多维以遂歌者召公言初陈诗以戒王其辞本不多也意不能已遂歌而至于累章耳卷阿十章六章章五句四章章六句变大雅民劳召穆公刺厉王也郑曰厉王成王七世孙李曰召穆公者召康公十六世孙也民亦劳止汔可小康惠此中国以绥四方无纵诡随以谨无良式遏宼虐憯不畏明柔逺能迩以定我王朱曰赋也郑曰汔几也康绥皆安也惠爱也毛曰中国京师也四方诸夏也朱曰诡随不顾是非而妄随人也谨歛束之意毛曰㦧曾也吕曰㦧不畏明不畏天明也毛曰柔安也朱曰能顺习也郑曰今周民罢劳矣王几可以小安之乎爱京师之人以安天下京师者诸夏之根本曹曰故惠此中国而后可以绥四方也苏曰人未有无故而妄从人者也维无良之人将悦其君而窃其权以为冦虐则为之故无纵诡随则无良之人肃无良之人肃则冦虐无畏之人止然后柔远能迩而王室定矣李曰不于诡随之时而禁止之至于为冦虐而欲遏止之亦已晚矣东莱曰小人不畏天明苟纵而不遏其为恶无所极也刘曰远迩皆治则王无为矣吕曰五章之始皆言民亦劳止惠此中国者欲王息民而固根本也中言无纵诡随式遏冦虐者欲王谨察小人将恐害政也章末之言皆丁宁反覆劝王之辞使之去危即安去恶从善也民亦劳止汔可小休惠此中国以为民逑无纵诡随以谨惛怓式遏冦虐无俾民忧无弃尔劳以为王休郑曰休止息也逑聚也惛怓犹讙譁也劳犹功也无废汝始时勤政事之功以为汝王之美述其始事者诱掖之也曹曰自二章而下皆衍而成篇以畅其意不甚相远也民亦劳止汔可小息惠此京师以绥四国无纵诡随以谨罔极式遏宼虐无俾作慝敬慎威仪以近有德毛曰息止也郑曰罔无极中也毛曰慝恶曹曰其本在王而已王诚能亲近有德之人则诡随者不戒而自戢冦虐者不遏而自退此舜汤远不仁之道也李曰敬慎其威仪则能亲近有德之人盖礼貌茍衰则有德之人必去之矣观厉王之世所亲者惟荣夷公之徒安能近有德哉东莱曰此章谏厉王远小人近君子也民亦劳止汔可小愒惠此中国俾民忧泄无纵诡随以谨丑厉式遏冦虐无俾正败戎虽小子而式𢎞大毛曰愒息泄去也丑衆也郑曰厉恶也败坏也戎犹女也式犹用也𢎞犹广也郑曰今王女虽小子自遇而女用事于天下甚广大也易曰君子出其言善则千里之外应之况其迩者乎出其言不善则千里之外违之况其迩者乎是以此戒也民亦劳止汔可小安惠此中国国无有残无纵诡随以谨缱绻式遏冦虐无俾正反王欲玉女是用大谏曹曰残贼也苏曰缱绻小人之固结其君者也朱曰正反反于正也曹曰至此则不复望其康宁休息也仅得无相残贼亦幸矣王曰正败者败而已未尽反而为不正也正反则无正矣郑曰王乎我欲令女如玉然故作是诗用大諌正女此穆公至忠之言东莱曰民劳皆谏辞也民劳五章章十句板凡伯刺厉王也郑曰凡伯周同姓周公之𦙍也入为王卿士朱曰此诗切责其寮友用事之人而义归于刺王也上帝板板下民卒瘅出话不然爲犹不逺靡圣管管不实于亶犹之未逺是用大谏毛曰赋也板板反也郑曰卒尽也毛曰瘅病也话善言也郑曰犹谋也毛曰管管无所依也亶诚也李曰爱民者天之常道尔今天使下民皆病则反其常道矣天降祸如此可畏可不谨哉吾出话以告之厉王不以为然而且肆于民上则其所谋皆不逺矣惟知耽乐于目前不知祸之将至也管管无所依恃也人茍知有圣人之法度则必战战兢兢不敢茍作其心旣无圣人矣则矫诬诈伪何所不至哉惟其谋犹如此不逺我是用大谏也上言为犹不逺此又言犹之未逺盖反覆言之矣自下文以至末章皆是大谏也天之方难无然宪宪天之方蹶无然泄泄辞之辑矣民之洽矣辞之怿矣民之莫矣苏曰难艰难也毛曰宪宪犹欣欣也蹶动也泄泄犹沓沓也郑曰辞辞气谓政教也毛曰辑和洽合怿説莫定也苏曰厉王暴虐恣行故告之曰天方为艰难以震动周室无为是宪宪而不顾沓沓而不已是不能以服民祗以速乱而已民之不顺非有异志也畏王之无厌而求以自免耳王茍于是而出好言以动之则民洽而定矣曹曰厉王茍能改过如此是推其至诚之意修为播告之辞以见一人之情以鼓天下之动孰不欢欣鼓舞从风而靡哉是以和辑之辞感民则乖争之意可合悦怿之辞感民则怨乱之情可定故辞不可以已也我虽异事及尔同寮我即尔谋听我嚣嚣我言维服勿以爲笑先民有言询于刍荛毛曰懠怒也夸毗以体柔人也王曰善人载尸则不言不为饮食而己畏祸故也毛曰殿屎呻吟也郑曰葵揆也毛曰蔑无资财也朱曰惠顺师衆也陈曰天方怒女軰女宜诚实以应天无为便辟郑曰君臣之威仪尽迷乱贤人君子则如尸矣不复言语王曰民方疾痛呻吟而莫敢揆其事者以王监谤故也故民䘮乱无资王曾莫惠我师多瘠罔诏也天之牖民如壎如篪如璋如圭如取如携携无曰益牖民孔易民之多辟无自立辟毛曰牖道也土曰壎竹曰篪孔曰半圭为璋合二璋则成圭苏曰携取言其易也李曰益者言无所求多也朱曰辟邪僻也李曰茍能顺天之理以牖民则其教不肃而成其政不严而治特言携者以带上文言之耳苏曰其导之也携之而己不求多于民是以其导之甚易朱曰民旣多邪僻矣岂可又自立邪僻以导之耶价人维藩大师维垣大邦维屏大宗维翰怀徳维宁宗子维城无俾城坏无独斯畏毛曰价善也孔曰藩者园圃之篱王曰大师大衆也孔曰垣者小墙之名朱曰大邦彊国也屏树也所以为蔽也王曰大宗巨室也毛曰翰榦也王曰宗子同姓也李曰王所恃以为藩垣屏翰蔽其国家者在此数者茍怀之以德则无有不宁矣宗子维城言同姓之宗子亦当以德怀之也左氏曰君其修德以固宗子何城如之所谓宗子维城是也东莱曰前章告以为治之本此章告以为治之辅也敬天之怒无敢戏豫敬天之渝无敢驰驱昊天曰明及尔出王昊天曰旦及尔游衍毛曰戏豫谓逸豫也郑曰渝变也毛曰驰驱自恣也郑曰及与也王徃也旦明游行衍溢也朱曰言天之聪明无所不及不可以不敬也板板也难也蹶也虐也懠也其怒而变也甚矣而王之君臣不之敬也亦知其有日监在兹者乎郑曰昊天在上仰之皆谓之明常与女出入徃来游溢相从可不慎乎李曰未章所言文王在帝左右是也而凡伯亦告厉王以此者盖古人责难于君以孔孟之时其君皆庸主耳孔孟告之无非尧舜禹汤文武之道乃知古人之事君无有不然也板八章章八句生民之什十篇六十四章四百三十三句毛诗集解卷二十四段氏毛诗集解卷二十五钦定四库全书毛诗集觧卷二十五宋段昌武撰荡之什荡召穆公伤周室大坏也厉王无道天下荡荡无纲纪文章故作是诗也欧阳曰穆公见厉王无道知其必亡而自伤周室尔所以言不及厉王而逺思文主殷商也苏曰荡之所以为荡由诗有荡荡上帝也诗序以为天下荡荡无纲纪文章则非诗之意兵荡荡上帝下民之辟疾威上帝其命多辟天生烝民其命匪谌靡不有初鲜克有终欧阳曰荡荡广大也毛曰辟君也郑曰多辟多邪辟也烝衆也朱曰谌信也郑曰鲜寡也克能也吕曰荡荡乎上帝吾王非下民之君乎疾威乎上帝吾王之命何多辟乎穷而唿天之辞也李曰疾威上帝者因厉王之疾威又唿天而告之也朱曰天生衆民其命有不可信其降命之初无不善者而人少能以善道自终是以致此大乱盖始为无所归咎之辞而卒自解之如此王曰民受天地之中以生所谓命也能者养之以福不能者败以取祸受天地之中一也则靡不有初败以取祸者衆则鲜克有终则命靡谌矣文王曰咨咨女殷商曾是彊御曾是掊克曾是在位曾是在服天降慆徳女兴是力毛曰咨嗟也彊御彊梁御善也掊克自伐而好胜人也服服政事也慆慢也欧阳曰此章以下乃条陈王者之过恶言此等事皆殷纣所行文王咨嗟以戒于初而厉王践而行之于终也王曰所使在位在服皆彊御掊歛好胜之人也彊御掊克是谓慆徳苏曰天降是人以妖孽天下女又兴而任之何哉东莱曰力言任之之坚也文王曰咨咨女殷商而秉义类彊御多怼流言以对冦攘式内侯作侯祝靡届靡䆒朱曰而亦女也义类犹善道也怼怨也郑曰侯维也朱曰作读为诅诅祝怨谤也毛曰届极也䆒穷也王曰女为人君以秉义类为事乃彊御多怼有忠告善道则以流言对所为如此非所以秉义类也郑曰㓂盗攘窃为姦宄者而王信之使用事于内郑曰王与羣臣乖争相疑而诅祝无极东莱曰无道之君雄猜忌克不责己而怨人故曰彊御多怼其闻规谏谩为浮语以应之而心不在焉故曰流言以对文王曰咨咨女殷商女炰烋于中国歛怨以为徳不明尔徳时无背无侧尔徳不明以无陪无卿毛曰炰烋犹彭亨也陈曰纣虚骄作气于中国朱曰歛怨以为徳多为可怨之事自以为徳而力行之也毛曰无背无侧后无臣侧无人也无陪无卿无陪贰无卿士也李曰乱世之君是非颠倒邪正错乱无人以辅弼之故也故曰不明尔徳时无背无侧尔徳不明以无陪无卿文王曰咨咨女殷商天不湎尔以酒不义从式既愆尔止靡明靡晦式号式唿俾昼作夜毛曰湎沉湎也朱曰式用也苏曰止容止也陈曰天之立君以为民也未尝使女沉湎如此朱曰天不使尔沉湎于酒而惟不义是从是用也孔曰既愆女之容止又无明无晦而饮酒不息呌号讙唿使昼日作夜未尝视事文王曰咨咨女殷商如蜩如螗如沸如羮小大近丧人尚乎由行内奰于中国覃及鬼方毛曰蜩蝉也螗蝘也奰怒也孔曰覃及延及也毛曰鬼方逺方也郑曰饮酒号唿之声如蜩螗之鸣其笑语沓沓又如汤之沸羮之方熟殷纣之时君臣失道如此且䘮亡矣时人化之甚尚欲从而行之不知其非王曰昏乱如此故内自中国外及鬼方莫不怒也文王曰咨咨女殷商匪上帝不时殷不用旧虽无老成人尚有典刑曾是莫听大命以倾朱曰非上帝为此不善之时但以殷不用旧致此祸耳老成人旧臣典刑旧法也王曰虽无老成人与图先王旧政然典刑尚在可循守也曾是莫听此大命所以倾也东莱曰大命国命也文王曰咨咨女殷商人亦有言颠沛之掲枝叶未有害本实先拨殷鉴不逺在夏后之世毛曰颠仆沛㧞也郑曰掲蹶貎拨絶也言大木掲然将蹶枝叶未有折伤其根本实先絶欧阳曰枝叶未有害本实先拨者谓纣时宗庙社稷犹在天下诸侯未尽叛但王自为恶盈满而祸败尔盖穆公作诗时周室尚存然知其必亡者以王为无道根本先坏尔王者国之本也又曰殷鍳不逺在夏后之世者言非独文王之鍳殷殷之初兴亦鍳夏之亡矣谓今既然则后之兴者当又鍳厉王也此言伤之尤深者荡八章章八句抑卫武公刺厉王亦以自警也朱曰楚语左史倚相曰昔卫武公年数九十有五矣犹箴儆于国曰自卿以下至于师长士茍在朝者无谓我老髦而舎我必恭恪于朝夕以交戒我在与有旅贲之规位宁有官师之典倚几有诵训之諌居寝有御之箴临事有瞽史之导宴居有师工之诵史不失书蒙不失诵以训御之于是作懿戒以自儆及其没也谓之睿圣武公然以年考之武公即位于宣王之三十六年不逮事厉王明甚此云刺厉王者盖伤厉王之事因自警省而作此诗使人诵之以自戒云尔诗之所谓尔汝小子者从诵者而指武公也左史所云箴諌之辞或即诵此诗耳董为愚其罪在此也无竞维人四方其训之有觉徳行四国顺之訏谟定命逺犹辰告敬慎威仪维民之则郑曰竞彊也李曰训效也毛曰觉直也訏大也谟谋也朱曰定审定不改易也命号令也郑曰犹图也毛曰辰时也朱曰告戒也辰告谓以时播告也郑曰则法也人君为政无彊于得贤人得贤人则天下化李曰茍能得人则四方皆训效之矣欧阳曰徳行修着可以动人则四国服从矣李曰治道在修己任贤无竞维人得贤也有觉徳行修身也苏曰人君必先任贤臣内秉直徳以服天下然后先事而大谋以定政命逺圗而时告之政事既修又能敬其威仪以为民则所以为国者略备矣东莱曰动民以行不以言徳行者不言而信觉民之大者也故曰有觉徳行四国顺之所谋不止于一身而计天下之安危所谋不止于一时而鍳百世之损益所谓大其谋也既大而谋以定其命矣犹未敢轻出复长虑却顾思其所终稽其所敝然后以时而播告焉故曰訏谟定命逺犹辰告用人也修徳也出命也治道之大端既备又终之以威仪者盖本其切近者言之以承前章之意也其在于今兴迷乱于政颠覆厥徳荒湛于酒女虽湛乐从弗念厥绍罔敷求先王克共明刑郑曰于今谓今厉王也苏曰兴起也刘曰迷昏也郑曰荒废湛乐也朱曰绍谓所继之绪郑曰敷广也毛曰共执刑法也欧阳曰一章二章皆泛论此章乃専以刺王王曰今厉王兴而迷乱于政颠覆厥徳以荒湛于酒女虽湛乐之从弗念为人子孙当绍祖宗言当念之也朱曰敷求先王广求先王所行之道也黄曰乃祖乃父所以贻厥子孙者典刑昭然具在也尔其可不敬之乎肆皇天弗尚如彼泉流无沦胥以亡夙兴夜寐洒扫廷内维民之章修尔车马弓矢戎兵用戒戎作用逷蛮方郑曰肆故今也朱曰弗尚厌弃之也毛曰沦率胥相洒洒章表也朱曰戒备戎兵作起逷逺也郑曰蛮方九州之外不服者王曰厉王所为如上所刺故今皇天弗尚也朱曰天所不尚则沦䧟相与以亡如泉流之易矣言无者戒之欲其不至是也陈曰正宜早夜自为洁除以为民之章修戎噐以防内外质而人民谨尔侯度用戒不虞慎尔出话敬尔威仪无不柔嘉白圭之玷尚可磨也斯言之玷不可为也毛曰质成也苏曰侯度天子所以御诸侯之度也朱曰不虞不亿度而至之祸也话言也东莱曰柔者逊顺之辞也郑曰嘉善也毛曰玷阙也苏曰天子茍内失其人民而外慢其诸侯则将有不虞之祸起欧阳曰谨出话敬威仪教王自修也郑曰玉虽阙尚可磨鑢而平朱曰玉玷尚可磨言语一失莫能救之其戒深切矣王曰出话如此则行可知矣无易由言无曰苟矣莫扪朕舌言不可逝矣无言不雠无徳不报恵于朋友庻民小子子孙绳绳万民靡不承朱曰易轻易东莱曰由言言之所由𤼵也毛曰莫无扪持也孔曰释诂云朕我也自周以前朕为通言郑曰逝往也朱曰雠答也孔曰朋友谓诸侯及卿大夫等下及庻民之子弟小子苏曰绳绳不絶也朱曰承奉也孔曰王无得轻易于言语无得言茍且如是假有不善人无执持我舌者言往则不可复改故湏慎之曹曰有言以为怨亦有言以为徳朱曰若尔能恵于朋友庶民小子则子孙绳绳而万民靡不承而奉之矣皆谨言之效也视尔友君子辑柔尔颜不遐有愆相在尔室尚不愧于屋漏无曰不显莫予云觏神之格思不可度思矧可射思李曰友亲毛曰辑和郑曰遐逺欧阳曰不遐遐也诗人语常如此朱曰愆过尚庶几也毛曰西北隅谓之屋漏觏见格至朱曰度测郑曰矧况射厌也东莱曰思语辞此章戒厉王以内外交修也朱曰言视尔友于君子之时和乐尔之颜色其戒惧之意常若自省曰岂不至于有过乎此言其修于显也然视尔独居于室中之时亦当庶几不愧于屋漏然后可尔无曰此非显明之处而莫予见也当鬼神之妙无物不体其至于是有不可得而测者不显亦临犹惧有失况可厌射而不敬乎此言不但修之于外又当戒谨乎其所不睹恐惧乎其所不闻而谨其独也是则修之至也陈曰前二章戒以谨言故此以下又戒以谨威仪也辟尔为徳俾臧俾嘉淑慎尔止不愆于仪不僭不贼鲜不为则投我以桃报之以李彼童而角实虹小子李曰辟君臧善嘉美也郑曰止容止也陈曰僭差贼害则法也毛曰童无角者也虹溃也东莱曰厉王不君故戒以君尔为徳俾臧俾嘉欲其尽君徳之善也陈曰慎其容止不过愆于威仪不僭差且不贼害则未有不可以为法者张曰不僭不贼则人当效之犹投桃报李之必然东莱曰彼小人日导王为不善而欲民应之以不悖是犹童牛童羊而求其角天下宁有此理哉溃乱王听使至倾覆者实此曹耳黄曰武公极言君民相应之机又即物理之易见者言之荏染柔木言缗之丝温温恭人维徳之基其维哲人告之话言顺徳之行其维愚人覆谓我僭民各有心朱曰荏染柔貎毛曰柔木柔忍之木缗被也朱曰基本也毛曰话言古之善言也郑曰覆反僭不信也毛曰柔忍之木荏染然人则被之弦为弓欧阳曰人必先观其质性之如何也郑曰语贤知之人以善言则顺行之告愚人反谓我不信民各有心二者意不同也东莱曰此章言人之质有美有恶故有可告语者有不可告语者若厉王盖不可告语矣武公犹拳拳不能自己焉下章所言是也于乎小子未知臧否匪手携之言示之事匪面命之言提其耳借曰未知亦既抱子民之靡盈谁夙知而莫成郑曰臧善毛曰借假欧阳曰靡盈不自满毛曰莫晚东莱曰武公之于厉王厚矣故不忍遽断以为不可告语犹疑其未知臧否也郑曰于乎伤王不知善否我非但以手携掣之亲示以其事之是非我非但对面语之亲提撕其耳此言以教道之熟不可启觉假令人云王尚㓜少未有所知亦己抱子长大矣不㓜少也陈曰然则王之所失者自盈满而不受教耳李曰言民者盖论凡民皆如此朱曰人若不自盈满能受教戒则岂有早知而反晚成者乎昊天孔昭我生靡乐视尔梦梦我心惨惨诲尔谆谆听我藐藐匪用为教覆用为虐借曰未知亦聿既耄郑曰孔甚昭明朱曰梦梦不明乱意也毛曰惨惨忧不乐也朱曰谆谆详熟也郑曰藐藐忽略貎毛曰耄老也郑曰昊天乎乃甚明察我生无可乐也尔雅惨惨愠也郑曰王之意梦梦然我心之忧闷惨惨然我告戒王口语谆谆然王听之藐藐然忽略王曰非以我谆谆为教之也覆以我为虐之也东莱曰既耄非谓其老也犹今人责未更事者曰既老大矣甚言之也于唿小子告尔旧止听用我谋庶无大悔天方艰难曰䘮厥国取譬不逺昊天不忒回遹其徳俾民大棘郑曰止辞也朱曰庶幸悔恨郑曰不忒不差忒朱曰遹僻郑曰大棘大困急也欧阳曰我所告尔者非我妄言皆据旧事之已然者庶几听我犹可以不至于大悔也苏曰天方艰难周室曰吾将䘮其国辟如夏商其类不逺天岂复有差忒不然者哉然王曽不悟益为邪僻之行使民至于困急而无告也抑十二章三章章八句九章章十句桑柔芮伯刺厉王也郑曰芮伯畿内诸侯王卿士也字良夫菀彼桑柔其下侯旬捋采其刘瘼此下民不殄心忧仓兄填兮倬彼昊天宁不我矜毛曰兴也菀茂盛貎旬言隂均李曰刘或曰杀或曰残要皆桑叶剥尽之意毛曰瘼病郑曰殄絶毛曰仓䘮兄滋填久也郑曰倬明大貎李曰矜怜孔曰菀然而茂盛者彼桑也其叶稚而柔濡故菀然茂盛于此之时人息其下维均得䕃王曰及采其刘则下民为日所暴不见芘䕃而瘼矣上失徳剥䘮无以芘䕃其民之譬也欧阳曰他木皆有枝叶而诗人独以桑为譬者惟桑以叶用于人常见捋采为空枝而人不得息其下故以为喻苏曰君子忧之不絶于心悲之益久而不已号天而诉之也东莱曰此诗本厉王之乱在于用小人故于听任之际屡致意焉一章至四章皆极言其乱四牡骙骙旟旐有翩乱生不夷靡国不冺民靡有黎具祸以烬于乎有哀国歩斯频毛曰骙骙不息也鸟隼曰旟龟蛇曰旐孔曰翩翩行而舒缓之貎毛曰夷平冺灭王曰黎黒也周曰黎民秦曰黔首黎则黔首之谓也郑曰具犹俱也苏曰烬灰烬也朱曰歩犹运也频急蹙苏曰厉王之乱天下征伐不息故其民见其车马旗旐而厌苦之郑曰乱日生不平无国不见残灭也王曰民靡有黎则是黔首靡有孑遗也郑曰民俱遇祸皆为灰烬陈曰呜唿可哀乎国运如此之频促也国歩蔑资天不我将靡所止疑云徂何往君子实维秉心无竞谁生厉阶至今为梗朱曰蔑灭李曰资頼也郑曰将养朱曰疑读如仪礼疑立之疑定也此本毛音郑曰徂行也朱曰竞争也毛曰厉恶梗病也陈曰国运困穷天不我飬王曰欲避祸乱疑于所往天下皆是也则靡所止疑云徂何往也欧阳曰君子实维秉心无竞谁生厉阶至今为梗者民归咎于上之辞也言君子本无争彊之心而何人生此祸乱之阶为今人之病意若祸有根原其来也逺而今人适遭之耳其实刺祸由王致也忧心慇慇念我土宇我生不辰逄天僤怒自西徂东靡所定处多我觏痻孔棘我圉朱曰土乡宇居郑曰辰时毛曰僤厚朱曰觏见郑曰痻病朱曰棘急毛曰圉垂也孔曰言人之忧其心慇慇然顾念己之乡土居宅也我生不得时正逄天之厚怒使我从西而往于东无所安定而居处是逄天之怒时故遭此劳役也又自叹伤多矣我之所遇之病也甚急矣我之在邉垂之劳也为谋为毖乱况斯削告尔忧恤诲尔序爵谁能执热逝不以濯其何能淑载胥及溺毛曰毖慎郑曰恤亦忧也序爵次序贤能之爵执热手持热物逝犹去也淑善胥相及与也苏曰王岂不为谋且慎哉然而不得其道适所以长乱而自削耳故告之以其所当忧诲之以序爵曰谁能执热而不濯者贤者之能已乱犹濯之能解热也今王之所任者其何能善哉则相与入于䧟溺而已东莱曰告之以听任之道而忧其不能改也如彼遡风亦孔之僾民有肃心荓云不逮好是稼穑力民代食稼穑维宝代食维好毛曰遡向僾唈荓使也郑曰逮及今王之为政见之使人唈然如向疾风不能息也李曰民有肃然之心本无怠慢而王乃使之至于不逮民得以趋事于畎畆之间则其不逮者非民之罪也王使之也故芮伯告王曰好是稼穑言不敢轻于民力也其有功于民者则使之代食欧阳曰稼穑可宝当以禄飬贤才而刺王不然也东莱曰此章复告以息民务农而居位食禄者不可不审择也苏曰君子视厉王之乱闷然如遡风之人唈而不能息虽有欲进之心皆曰世乱矣非吾所能及也于是退而稼穑尽其筋力与民同事以代禄食而已当是时也仕进之忧甚于稼穑之劳故曰稼穑维宝代食维好言虽劳而无患也天降䘮乱灭我立王降此蟊贼稼穑卒痒哀恫中国具赘卒荒靡有旅力以念穹苍曹曰灾沴为䘮兵冦为乱郑曰虫食苖根曰蟊食节曰贼耕种曰稼収歛曰穑卒尽痒病恫痛具皆也毛曰赘属也荒虚也朱曰旅与膂同王曰穹苍天也穹言形苍言色朱曰言天降䘮乱固已灭我所立之王矣又降此蟊贼则我之稼穑又病矣哀此中国皆危尽荒是以危困之极无力以念天祸也东莱曰此章因前章息民务农之言而深叹䘮乱饥馑之可哀也维此恵君民人所瞻秉心宣犹考慎其相维彼不顺自独俾臧自有肺肠俾民卒狂郑曰恵顺宣徧犹谋朱曰相辅也郑曰臧善朱曰狂惑也李曰古者顺道之君为百姓所瞻仰者以其内能秉持其心外则宣其谋犹于衆故能考察慎择其相朱曰自独俾臧自以为善也自有肺肠自有意见也东莱曰善恶出于天下之同然者盖晓然易见不顺之君其所施为其所任用皆非天下之所谓善乃自独使之善耳其肺肠不与人同不可晓解此民所以惑乱也又曰此章言治乱之分盖其君向背用舎所由异路思古而伤今也瞻彼中林甡甡其鹿朋友已谮不胥以糓人亦有言进退维谷朱曰兴也甡甡衆多并行之貎谮不信郑曰胥相糓善毛曰谷穷孔曰坠谷是穷困之义郑曰视彼林中其鹿軰耦行甡甡然衆多苏曰朋友相谮不能相善曾鹿之不如是以进退无不䧟焉者东莱曰此章言君暗于上故谮毁之俗成于下自伤处斯世之难也维此圣人瞻言百里维彼愚人覆狂以喜匪言不能胡斯畏忌朱曰赋也下同郑曰胡之言何也毛曰瞻言百里逺应也李曰圣人则能逺知祸福于未萌其所瞻视而言者至于百里无逺而不察若夫愚人则反狂惑以为喜所谓抱火厝之积薪之下火未及然犹谓之安者也朱曰我非不能言也如此畏忌何言王暴虐人莫敢谏也秉莱曰言朝皆小人安其危而利其菑欲谏而不敢也维此良人弗求弗廸维彼忍心是顾是复民之贪乱宁为荼毒郑曰良善也毛曰廸进也朱曰忍残忍顾念复重孔曰荼苦菜毒螫虫皆恶物故比恶行郑曰贪犹欲也国有善人王不求索不进用之有忍为恶之心者王反顾念而重复之言其忽贤者而爱小人天下之民苦王之政欲其乱亡故安为荼毒之行东莱曰此章言王弃君子而厚小人民不堪命而王不知也大风有隧有空大谷维此良人作为式糓维彼不顺征以中垢毛曰隧道也郑曰作起式用朱曰糓善也郑曰征行也毛曰中垢言闇冥也郑曰大风之行有所从而来必从大空谷之中陈曰大风其径隧由空谷而起以兴人之为善为不善皆有所从来也苏曰言善人之作也以用其善小人之行也以播其秽中垢𤼵其中之所有于外也东莱曰此章言治乱皆有所自来治由君子而乱由小人也大风有隧贪人败类听言则对诵言如醉匪用其良覆俾我悖毛曰类善也郑曰听言道听之言苏曰诵言先王之言也毛曰覆反也朱曰悖眊也苏曰风之起也有道类之败也有自贪人在上则类之所由败也李曰王之性本善但以贪人败之故耳道听之言则答之诵诗书之言以告之则如醉此所以见王先入于贪人之言故也厉王既已不用其良反使我为悖逆之行而从贪人之所为也以是知芮伯自伤不独不见用于王又为王之所使殊可悯也朱曰由王不用善人而反使我悖眊也厉王说荣夷公芮良夫曰王室其将卑乎夫荣公好専利而不备大难夫利百物之所生也天地之所载也而或専之其害多矣此诗所谓贪人其荣公也欤芮伯之忧非一日矣东莱曰此章言王之所以踈弃君子者由小人之先入也嗟尔朋友予岂不知而作如彼飞虫时亦弋获既之隂女反予来赫苏曰朋友其僚友也郑曰鸟飞亦时为弋射者所得也之往也隂覆䕃也赫本亦作吓庄子曰以梁国吓我是也嗟尔朋友意欲亲而切磋之也东莱曰厉王之朝举无信芮伯之言者故告之曰予岂不知而妄𤼵哉如彼飞虫时亦弋获岂无一二或中者乎东莱曰此章至终章皆託与公卿侪軰言以反覆讽切之也民之罔极职凉善背为民不利如云不克民之回遹职竞用力郑曰职主毛曰凉薄朱曰善背工为反覆郑曰克胜朱曰回遹邪僻也民之所以贪乱不知止者由此善背之人为民所不利之事如恐不胜而力为之也民之所以邪僻者由此軰竞用力而然也反覆其言所以深恶之也民之未戾职盗为㓂凉曰不可覆背善詈虽曰匪予既作尔歌毛曰戻定也苏曰民之未定职上有盗贼之臣为之㓂也陈曰我薄告之以不可以为尔反背而见詈矣朱曰虽汝能自文饰言此乱非我所致然我已作尔歌矣言已得其情其事已着明不可揜覆也桑柔十六章八章章八句八章章六句云汉仍叔美宣王也宣王承厉王之烈内有拨乱之志遇烖而惧侧身修行欲销去之天下喜于王化复行百姓见忧故作是诗也郑曰仍叔周大夫朱曰烈暴虐百姓见忧恤于王也黄曰不可揜者一人之诚意不可欺者天下之民心此意一诚虽纪纲未及振法度未及修内难未及息外患未及平天下之民己若跻登于熈然之境矣宣王践阼未见其有大设施以慰民望而天下喜治之情已决于遇烖之日何哉盖内志既立其诚心实意随寓而显所谓遇烖修行者固非饰情于誉者比也东莱曰宣王之小雅始于六月言其功也其大雅始于云汉言其心也无是心安得有是功哉倬彼云汉昭回于天王曰于乎何辜今之人天降䘮乱饥馑荐臻靡神不举靡爱斯牲圭璧既卒宁莫我听孔曰倬然明大彼天之云汉郑曰云汉天河也昭光毛曰回转朱曰言其光随天而转也荐读曰荐重也毛曰臻至郑曰靡无朱曰圭璧礼神之玉也卒尽也宁犹何也或曰安也此述王仰诉于天之辞也郑曰宣王时旱渇雨故宣王夜仰视天河望其候焉朱曰夜晴则天河明王曰瞻仰昊天不见雨候于是叹伤人之无辜而遇此䘮乱饥馑也朱曰靡神不举所谓国有㓙荒则索鬼神而祭之也郑曰无所爱于三牲礼神之圭璧又已尽矣王曰神晏然莫我听叚曰先王所以徧走羣望如此勤渠岂不知水旱自有定数惟尽其诚心庶几感格忧民如此虽有暴戾之气必潜消于冥冥之中况忧民之忧者民亦忧其忧上下互相体恤而民心亦将安之而无戾矣旱既大甚藴隆虫虫不殄禋祀自郊徂宫上下奠瘗靡神不宗后稷不克上帝不临耗斁下土宁丁我躬朱曰藴蓄隆盛説文曰虫虫旱气朱曰殄絶郊祀天地宫宗庙也毛曰上祭天下祭地奠其礼瘗其物宗尊也朱曰克胜也言稷欲救此旱灾而不能胜也临享也郑曰斁败毛曰丁当王曰自郊徂宫上下奠瘗则天神地祗人鬼内外上下无不禋祀矣曹曰宫之神莫尊于后稷固肯临我而其力不足以胜旱灾郊之神莫尊于上帝其力能胜旱灾而不肯临我刘济曰前曰靡神不举则秩而祭之后曰靡神不宗则尊而事之苏曰穷而无告故曰与其耗败下土宁使我躬当之无使人人被其患也旱既大甚则不可推兢兢业业如霆如雷周余黎民靡有孑遗昊天上帝则不我遗胡不相畏先祖于摧苏曰推迁也毛曰兢兢恐也业业危也朱曰如霆如雷言畏之甚也郑曰黎衆也孔曰孑然孤独之貎朱曰遗余也摧灭也曹曰上章言宁丁我躬是不忍其民而欲迁其祸于己也既而不可则畏天威怒而兢兢然惧业业然危常如雷霆在其上而不敢安也朱曰言大乱之后周之余民仅有遗者而上天又降旱灾使孑然而无复有遗苏曰天将不复使我有遗余胡为尚不相畏哉先祖之业将于是摧落矣旱既大甚则不可沮赫赫炎炎云我无所大命近止靡瞻靡顾羣公先正则不我助父母先祖胡宁忍予毛曰沮止赫赫旱气炎炎热气朱曰无所无所容也大命近止死将至也瞻仰顾望也毛曰先正百辟卿士也郑曰旱气太盛人皆不堪言我无所芘䕃而处衆民之命近将死亡曽无视顾而哀闵之朱曰于羣公先正但言其不见助至父母先祖则以恩望之矣所谓垂涕泣而道之也李曰宣王之旱告于上天又告于父母先祖又告于百官以见情之切念之深也旱既大甚涤涤山川旱魃为虐如惔如焚我心惮暑忧心如熏羣公先正则不我闻昊天上帝宁俾我遯毛曰涤涤旱气魃旱神惔燎之也朱曰惮劳也畏也毛曰熏灼也朱曰遯逃也郑曰旱气生魃而害益甚草木燋枯如见焚燎然李曰我心之忧暑如为火所熏灼于身焉苏曰宣王所以祈旱也至矣而莫之答故曰茍吾之不善不当天心则宁使我遯去以避贤者无以我故苦庶民也李曰前谓宁丁我躬今曰宁俾我遯不敢有其身又不敢居其位以见祈天之至也旱既大甚黾勉畏去胡宁瘨我以旱憯不知其故祈年孔夙方社不莫昊天上帝则不我虞敬恭明神宜无悔怒朱曰黾勉畏去出无所之也郑曰瘨病也朱曰憯曽也孔曰祈年月令孟春祈谷于上帝孟冬祈来年于天宗是也曹曰社者祭五土之神主司稼穑者也方者祭五方之神于四郊也郑曰虞度毛曰悔恨苏曰始以旱故欲遯去以避贤者既又以为弃位以避忧患非人主之义故黾勉不去以求济斯难畏不敢也郑曰天何曾病我以旱曾不知为政所失而致此害王曰胡宁瘨我以旱憯不知其故则王之自反也盖已至矣郑曰我祈丰年甚早祭四方与社又不晚天曾不度知我之心肃事明神如是明神宜不恨怒于我我何由当遭此旱也旱既大甚散无友纪鞫哉庶正疚哉冡宰趣马师氏膳夫左右靡人不周无不能止瞻卬昊天云如何里朱曰友纪犹言纲纪横渠曰友疑作有郑曰鞫穷也庶正衆官之长也疚病也朱曰冡宰又衆长之长也趣马掌马之官师氏掌以兵守王门者膳夫掌食之官也周救也郑曰里忧也苏曰旱既太甚国用空竭无以纪纲羣臣朋友郑曰穷哉病哉者念此诸臣勤于事而劳倦也毛曰嵗凶年谷不登则趣马不秣师氏弛其兵驰道不除祭事不县膳夫彻膳左右布而不修大夫不食粱士饮酒不乐横渠曰靡人不周无不能止自庶正而下皆使周急于民若供御之物则凡皆可止去郑曰王愁闷于不雨但仰天曰当如我之忧何苏曰里居也宣王遭旱始欲以身当之而不得中欲以身逃之而不能故于其终仰而诉之于天曰将使我如何其居哉瞻卬昊天有嘒其星大夫君子昭假无赢大命近止无弃尔成何求为我以戾庶正瞻卬昊天曷恵其宁毛曰嘒衆星貎吕曰昭明也毛曰假至也吕曰赢余也所以亊神者无余矣朱曰乆旱而仰天以望雨则有嘒然之明星未有雨徴也然羣臣竭其精诚而助王以昭假于天者已无余矣虽今死亡将近然不可以弃其前功当益求所以昭假于上者而修之若此者非求为我之一身而已乃所以定衆正也于是语终又仰天而诉之曰果何时而恵我以安宁乎苏曰我亦何求为哉将以定尔庶正而已未有民不宁而庶官定者也郑曰瞻卬昊天曷恵其宁渇雨之至也云汉八章章十句崧髙尹吉甫美宣王也天下复平能建国亲诸侯褒赏申伯焉朱曰申伯出封于谢尹吉甫送其行之诗也郑曰尹吉甫申伯皆周之卿士尹官氏申国名李曰易比卦先王以建万国亲诸侯盖既立万国又在乎有以亲之崧髙维岳骏极于天维岳降神生甫及申维申及甫维周之翰四国于蕃四方于宣毛曰崧髙貎山大而髙曰崧岳山之尊者东岱南衡西华北恒是也骏大极至神灵也朱曰甫甫侯也即穆王时作吕刑者或曰此是宣王时人而作吕刑者之子孙也申申伯也皆姜姓之国也毛曰翰榦也王曰蕃言捍蔽宣言敷播朱曰岳山髙大而降其神灵和气以生甫侯申伯实能为周家之桢榦屏蔽而宣其徳泽于天下也盖申伯之先神农之后为唐虞四岳总领方岳诸侯而奉岳神之祭能修其职岳神享之故此诗推本申伯之所以生以为岳降神而为之也黄曰维岳降神乃诗人形容之辞以见上天兴周之意不必泥其有无也亹亹申伯王纉之事于邑于谢南国是式王命召伯定申伯之宅登是南邦世执其功郑曰亹亹勉也纉继也曹曰于邑曰邑也于谢于谢也朱曰邑国都之处也孔曰杜预云申在南阳宛县苏曰南阳有申城申伯国也朱曰谢在今邓州南阳县是在洛邑之南也作邑于谢盖申伯本国近谢郑曰式法也朱曰召伯穆公虎也毛曰登成也郑曰申伯亹亹然勉于徳以贤入为王之卿士佐王有功王又欲使继其故诸侯之事改大其邑使为侯伯南方之国皆统理孔曰申伯之贤当使南国法之又曰王乃命召伯先营谢邑以定申伯之居李曰必命召伯者欲以尊大申伯曹曰将以成是南邦之政而使其子孙得以世守其业焉王命申伯式是南邦因是谢人以作尔庸王命召伯彻申伯土田王命傅御迁其私人郑曰庸功也彻者正其井牧定其赋税苏曰傅御王治事之臣也孔曰私人者对王朝之臣为公人家臣为私属也有司彻云主人降献私人郑曰召公既定申伯之居王乃亲命之使为法于南邦因是故谢邑之人而为国以起女之功王曰迁其私人使就国也申伯之功召伯是营有俶其城寝庙既成既成藐藐王钖申伯四牡硚硚钩膺濯濯毛曰俶作也藐藐美貎硚硚壮貎钩膺樊缨也濯濯光明李曰申伯之功言城谢之事乃召伯所营诗云肃肃谢功召伯营之郑曰作城郭及寝庙定其人神所处曹曰凡营国宗庙为先宫室为后至寝与庙俱成则藐然髙大矣郑曰已成告王王乃赐申伯为将遣之王遣申伯路车乘马我图尔居莫如南土钖尔介圭以作尔宝往近王舅南土是保孔曰路车大路之车毛曰乘马四马也郑曰圭长尺二寸谓之介非诸侯之圭故以为宝诸侯之瑞圭自九寸而下李曰所谓赐之以夏后氏之璜封父之繁弱以为鲁国之宝也东莱曰介圭在周官虽天子所服韩奕曰以其介圭入觐于王则当是诸侯之瑞圭盖介之为言大也诗人特羙大其圭而称之非周官之介圭也毛曰近己也申伯宣王之舅郑曰保守也安也孔曰皆命遣之辞郑曰王以正礼遣申伯之国故复有车马之赐因告之曰我谋汝之所处无如南土之最善吕曰古之封建营其城邑寝庙迁私人彻土田必其所封诸侯自为之天子有所不与申伯以亲且贤王欲褒赏而尊显之皆使召伯先为营之然后以礼遣之所以建国亲侯者恩礼无不曲尽申伯信迈王饯于郿申伯还南谢于诚归王命召伯彻申伯土疆以峙其粻式遄其行郑曰迈行饯送行饮酒时王盖省岐周故于郿毛曰还南者北就王命子岐周而还反也谢于诚归诚归于谢朱曰峙积也郑曰粻粮式用遄速也王曰王既饯之则申伯于是实归其国也言信迈言诚归盖以见王之数留疑于行之不果故也郑曰王使召公治申伯土界之所至峙其粮者令庐市有止宿之委积用是速申伯之行王曰前曰彻申伯土田者乃始疆之也今曰彻申伯土疆则其疆定矣东莱曰是诗载封申伯如迁其私人以峙其粻莫不曲尽宣王之待元舅其恩意周浃综理㣲宻盖如此也申伯畨畨既入于谢徒御啴啴周邦咸喜戎有良翰不显申伯王之元舅文武是宪毛曰畨畨勇武貎徒御徒行者御车者朱曰啴啴衆盛也郑曰戎犹汝也毛曰不显申伯显矣申伯也朱曰元长宪法也苏曰申伯入于谢周人皆以为喜而相谓曰女今有良翰矣文武是宪言其文武皆足法申伯之徳柔恵且直揉此万邦闻于四国吉甫作诵其诗孔硕其风肆好以赠申伯朱曰揉治也毛曰作是工师之诵也孔曰诗者工师乐人诵之以为乐曲郑曰硕大也苏曰肆极也曾曰前章所谓文武后章所谓柔恵且直辞虽异而实则同皆羙其全徳耳非谓既文武又柔直也孔曰以此顺直之徳揉服万邦不顺之国使之皆顺其声誉闻逹于四方王曰此雅也而谓之风则以辞不廹切而能感动人之善心故谓之风也郑曰以此赠申伯者送之令以为乐孔曰如此言则此诗之作主美申伯而已申伯有徳王能建之美申伯亦所以美宣王故为宣王诗也崧髙八章章八句烝民尹吉甫美宣王也任贤使能周室中兴焉朱曰仲山甫奉使筑城于齐尹吉甫送其行而作是诗也陈曰崧髙烝民二诗皆尹吉甫赠行之诗而序诗者皆以为美宣王何也盖人君委任得人而僚友之间赋诗以相娱乐则人君之美莫大焉孔曰太宰八统三曰进贤四曰使能注云贤有徳行者也能多才艺者也是贤能相对为小别天生烝民有物有则民之秉彛好是懿徳天监有周昭假于下保兹天子生仲山甫毛曰烝衆则法也朱曰秉执也毛曰彛常懿美也郑曰监视也朱曰昭明也郑曰假至也朱曰保祐也毛曰仲山甫樊侯也孟子曰孔子曰为此诗者其知道乎故有物必有则民之秉彛也故好是懿徳杨曰近取诸身百体五藏逹之于君臣父子夫妇长㓜朋友皆物也而各有则视听言动必由礼焉此一身之则也为君而止于仁为臣而止于忠为父而止于慈为子而止于孝此君臣父子之则也夫妇有别长㓜有序朋友有信此夫妇长㓜朋友之则也皆天理之常故曰民之秉彛也故好是懿徳朱曰是乃民所执之常性故其情无不好此美徳者而况天之监视有周能以昭明之徳感格于下故保祐之而为之生此贤佐曰仲山甫焉则所以钟其秀气而全其美徳者又非特如凡民而已也仲山甫之徳柔嘉维则令仪令色小心翼翼古训是式威仪是力天子是若明命使赋郑曰嘉美令善仪威仪色颜色容貎翼翼恭敬古训先王之遗典也式法也苏曰力勉也毛曰若顺赋布也东莱曰柔嘉维则不过其则也过其则斯为弱不得谓柔嘉矣令仪令色小心翼翼言其表里柔嘉也古训是式威仪是力言其学问进修天子是若明命使赋言其𤼵而措之事业也此章盖备举仲山甫之徳王命仲山甫式是百辟纉戎祖考王躬是保出纳王命王之喉舌赋政于外四方爰发东莱曰式云者表率仪法之谓郑曰百辟百君戎犹女也东莱曰保云者保其身体𫝊之徳义之谓也朱曰出承而布之也纳行而复之也喉舌所以出言也𤼵𤼵而应之也李曰王命仲山甫曰我以汝为百辟之长而继汝之祖考保我之王躬观此则知仲山甫之祖考尝居是官矣为山甫者乃世其家也黄曰惟其当出纳之职而能任顺民之责故敷政于外而四方应之东莱曰仲山甫之职外则总领诸侯内则辅飬君徳入则典司政本出则经营四方此章盖备举仲山甫之职肃肃王命仲山甫将之邦国若否仲山甫明之既明且哲以保其身夙夜匪解以事一人朱曰肃肃严也郑曰将奉行若顺也顺否犹臧否谓善恶也朱曰明谓明于理哲谓察于事保身盖顺理以守身非趋利避害而偷以全躯之谓也郑曰夙早也朱曰解怠也一人天子也李曰王之命肃肃然而严仲山甫将而行之黄曰王命之严吾将而行之然有君命而不知有民情则非也今山甫于民情之违顺又能明之东莱曰明亦哲也并言之则明者哲之𤼵哲者明之实也既明且哲而后可以保身甚矣保身之难也说者或谓仲山甫事宣王则保身者非全身逺害之谓盖误矣保身乃己事岂为治乱而増损哉身体髪肤受之父母不敢毁伤本非末节也至于偷生狥私飬小失大如是而全身逺害则君子贱之耳仲山甫在宣王之时羣臣之任遇莫先焉而省察其身奉事其主者无一毫怠忽信所谓小心翼翼矣曹曰身安而后国家可保故夙夜匪解以事一人所以保兹天子也人亦有言柔则茹之刚则吐之维仲山甫柔亦不茹刚亦不吐不侮矜寡不畏彊御朱曰人亦有言世俗之言也茹纳也孔曰人有常言人之常性莫不柔者则茹食之刚者则吐出之喻见寡弱者则侵侮之彊盛者则畏避之维仲山甫则不然不侮不畏即是不茹不吐既言其喻又言其实以充之朱曰不茹柔故不侮矜寡不吐刚故不畏彊御以此观之则仲山甫之柔嘉非软美之谓而其保身未尝枉道以狗人可知矣东莱曰此言仲山甫之徳刚柔不偏也而二章首举仲山甫之徳独以柔嘉维则蔽之崧髙称申伯畨畨终论其徳亦曰柔恵且直然则入徳之方其可知矣黄曰柔亦不茹所以不畏彊御刚亦不吐所以不侮矜寡盖此所谓刚柔者山甫一身之刚柔非天下刚柔之人凡物之性有失之过柔者有失之过刚者杞栁可为桮桊此柔之可茹者也金石之不可食此刚之可吐者也是皆刚柔之偏也山甫柔不至于可茹则柔而非懦也彊御者吾奚畏刚不至于可吐则刚而非暴也矜寡者吾奚侮人亦有言徳輶如毛民鲜克举之我仪图之维仲山甫举之爱莫助之衮职有阙维仲山甫补之郑曰輶轻也我吉甫自谓也朱曰仪度也陈曰图谋也毛曰衮冕君之上服也朱曰言人皆言徳甚轻而易举然人莫能举也我于是谋度其能举之者则维仲山甫而已然以我之不能举也故虽爱之而不能有以助之其徳如是故能补衮职之阙孟子曰惟大人为能格君心之非仲山甫有焉仲山甫出祖四牡业业征夫㨗㨗每怀靡及四牡彭彭八鸾锵锵王命仲山甫城彼东方苏曰祖行祭朱曰业业健貎㨗㨗疾貎郑曰彭彭行貎锵锵鸣声孔曰仲山甫受王命将适齐出于国门而为祖道之祭苏曰马健徒敏犹常恐不及事也郑曰以此车马命仲山甫使行言其盛也孔曰下言徂齐故知东方齐也毛曰古者诸侯之居逼隘则王者迁其邑而定其居盖去薄姑而迁于临缁也四牡骙骙八鸾喈喈仲山甫徂齐式遄其归吉甫作诵穆如清风仲山甫求怀以慰其心毛曰骙骙犹彭彭也喈喈犹锵锵也遄疾也朱曰穆深长毛曰清风清微之气化飬万物者也朱曰永怀以其逺行而有所懐思曹曰仲山甫奉王命总衆以出当有节度故虽行疾而有威仪且和也曾曰赋政于外虽亦仲山甫之职然保王躬补王阙尤其所急城彼东方其心永怀盖有所不安者尹吉甫深知之作诵而告以遄归所以安其心郑曰述其美以慰安其心烝民八章章八句韩奕尹吉甫美宣王也能钖命诸侯郑曰韩姬姓之国也后为晋所灭幽王九年史伯对郑桓公曰武王之子应韩不在李曰言钖命者盖钖韩侯以命耳如春秋书来钖公命之类曰能者盖钖之者非妄予而得之者非妄受叚曰诗非命辞诗人举所命之意如此奕奕梁山维禹甸之有倬其道韩侯受命王亲命之纉戎祖考无废朕命夙夜匪解䖍共尔位朕命不易榦不庭方以佐戎辟毛曰奕奕大也朱曰梁山韩之镇也曹曰禹贡梁岐在雍州汉地理志云梁山在冯翊毛曰甸治也释文曰倬明貎朱曰韩国名侯爵受命盖即位除䘮以士服入见天子而听命也缵继也郑曰戎犹女也朕我也朱曰䖍敬也郑曰古之恭字或作共朱曰易改也朕命不易犹所谓朕言不再也榦正也不庭方不来庭之方也郑曰戎辟女君也朱曰韩侯初立来朝始受王命而归诗人作此诗以送之苏曰将言韩侯故先叙其国曰梁山之下有倬然之道此韩侯所从朝周以受命者也孔曰王亲自命之云当绍继汝祖考之旧职复为侯伯无得废弃我之命也朱曰此又戒之以修其职业之辞黄曰朕命不易盖君之于臣任之不专信之不笃则彼亦将苟且以自安四牡奕奕孔修且张韩侯入觐以其介圭入觐于王王钖韩侯淑旂绥章簟茀错衡𤣥衮赤舄钩膺镂钖鞹鞃浅幭鞗革金厄毛曰修长张大觐见也朱曰觐礼执圭贽所以合瑞也介圭封介也执之为赘以合瑞于王也毛曰淑善也交龙为旂绥大绥也郑曰簟茀漆簟以为车蔽今之藩也毛曰错衡文衡也孔曰𤣥衮以𤣥为衣而画以衮龙赤舄赤色之舄郑曰钩膺樊缨也眉上曰钖刻金饰之今当卢也毛曰鞹革也鞃轼中也毛曰浅虎皮浅毛也懱覆式也郑曰鞗革谓辔也以金为小环往往纒搤之王曰淑旂绥章于绋后建之簟茀在后衡在左右钩膺镂钖鞹鞃浅幭鞗革金厄则皆在前郑曰此觐乃受命先言受命者显其美也曹曰既觐则王班圭而复之乃以车马旂服赐焉韩侯出祖出宿于屠显父饯之清酒百壶其殽维何炰鼈鲜鱼其蓛维何维笋及蒲其赠维何乗马路车笾豆有且侯氏燕胥郑曰祖将去而祀軷也既觐而反国必祖者尊其所往去则如始行焉祖于国外毕乃出宿毛曰屠地名郑曰显父周之卿士也饯送之故有酒孔曰清酒百壶多也殽馔郑曰炰鼈以火熟之也鲜鱼鱼中鲙也毛曰蓛菜殽郑曰笋竹萌蒲深蒲赠送也且多貌郑曰人君之车曰路车所驾之马曰乗马蘓曰侯氏诸侯之与饯者也郑曰胥皆也曹曰因其祖祭而与饥送之賔饮酒焉郑曰王既使显父饯之又使送以车马所以赠厚意也诸侯在京未去者于显父饯之时皆来相与燕其笾豆且然荣其多也王曰言侯氏燕胥不特韩侯之身而已宣王之初䘮乱饥馑散无友纪至是乃能饯赠诸侯备物如此故赋而美之也韩侯取妻汾王之甥蹶父之子韩侯迎止于蹶之里百两彭彭八惊锵锵不显其光诸娣从之祁祁如云韩侯顾之烂其盈门郑曰汾王厉王也厉王流于彘彘在汾水之上故时人因以号之犹言莒郊公黎比公也姊妹之子为甥毛曰蹶父卿士也郑曰百两百乘也孔曰每车皆有八鸾之声郑曰不显显也光犹荣也毛曰诸娣衆妾也毛曰祁祁徐靓也朱曰如云衆而美也言韩侯既觐而还遂以亲迎也郑曰王之甥卿士之子言尊贵也孔曰其妻出于蹶父之门诸娣随而从之如云韩侯于是回顾而视之见其鲜明粲烂然其盈满于蹶父之门也此韩侯取妻未必受命之后始取因言其可美之事故及之耳蹶父孔武靡国不到为韩姞相攸莫如韩乐孔乐韩土川泽訏訏鲂鱮甫甫麀鹿噳噳有熊有罴有猫有虎庆既令居韩姞燕誉毛曰姞蹶父姓郑曰相视攸居毛曰訏訏大也甫甫然大噳噳然衆也猫似虎浅毛者也朱曰庆喜令善喜其有此善居也燕安誉乐也郑曰蹶父甚武健为王使于天下国国皆至为其女视其所居韩国最乐川泽寛然衆鱼禽兽备有言富饶也韩姞则安之尽其妇道有显誉王曰韩侯取妻何预于王政而诗言及此葢汾王失道为诸侯所卑侮则王甥亦安能相攸惟宣王任贤使能然后汾王之甥更为乐国贤君之所愿取而威仪备具光显如此乃所谓邦之荣懐也东莱曰古者任遇方面之臣既尽其礼复恤其私使之内外光显体安志平然后能展布自竭为王室之屏翰诗人述宣王能钖命诸侯而因道其娶之盛其意葢在于此而王室尊安人情暇乐亦莫不在其中矣溥彼韩城燕师所完以先祖受命因时百蛮王钖韩侯其追其貊奄受北国因以其伯实墉实壑实畆实籍献其貔皮赤豹黄罴郑曰溥大也董曰燕召公之国毛曰师衆先祖韩侯之先祖武王之子也因时百蛮长是蛮服之百国也追貊戎狄国奄抚也苏曰墉城也壑池也郑曰籍税孔曰释兽云貔白狐郭璞曰一名执夷虎豹之属陆玑曰似虎或曰似熊赤豹毛赤而文黒罴大于熊有黄罴赤罴貔言皮则豹罴亦献皮也朱曰疑韩初封时召公为司空王命以其衆为筑此城如召伯营谢山甫城齐春秋诸侯城邢城楚丘之类也苏曰王以韩侯之先因是百蛮而长之故钖之以追人貊人授之以北方之国使复为之伯焉韩侯于是命诸侯各修其城池治其田畆正其税法以时贡其所有于王孔曰禹贡梁州贡熊罴狐狸是中国之常贡此则北夷所自有而献之所谓各以贵寳此一章葢言韩侯受赐归国行政之事韩奕六章章十二句江汉尹吉甫美宣王也能兴衰拨乱命召公平淮夷郑曰召公召穆公名虎陈曰淮夷之地不一徐州在淮北徐州有夷则淮夷之在北者也扬州在淮南扬州有夷则淮夷之在南者也江汉常武二篇同为宣王之诗而同言淮夷召虎既平淮夷而告成于王矣常武又曰铺敦淮濆仍执丑虏故知淮夷之地不一以地理考之曰江汉之浒王命召虎者是淮南之夷也若在淮北则江汉非所由入之路矣曰率彼淮浦省此徐土者是淮北之夷也若在淮南则徐土非聨接之地矣黄曰江汉一诗乃召公还师奏凯之日所作也初则整而往非为邀功特以淮夷作患不能自安耳次则淮夷之患除而其功成次则安民之政举而其功广次则即功而论赏次则论定而赏行次则人臣报塞之义也江汉浮浮武夫滔滔匪安匪游淮夷来求既出我车既设我旟匪安匪舒淮夷来铺朱曰浮浮水盛貌滔滔顺流貌淮夷夷之在淮上者也郑曰车戎车鸟隼曰旟孔曰旌斾无事则纳之于弢将战乃建之朱曰铺陈也陈师以伐之也陈曰江汉去周为最逺不应亲临江汉之逺而始命召虎也尹吉甫谓召虎所伐之淮夷自江汉之浒而入故逺指江汉以名篇郑曰江汉之水合而东流浮浮然王曰武夫滔滔则以其衆逝也苏曰行者皆莫敢安徐曰吾之来也惟淮夷是求是铺言用命也林贤良事要曰古者畿兵不出所以重内卒有四方之役即用诸侯人耳或遣上公帅王赋亦不过元戎十乘以先启行而已而调兵诸侯又各从其方之便髙宗伐楚葢裒荆旅武王伐商实用西土至于征徐以鲁平淮夷以江汉畧见于经可考也平王出戍逺以见刺当时周都洛由洛戌申许无乃未甚逺而周人已不能堪况后世有劳师万里之外者哉江汉汤汤武夫洸洸经营四方告成于王四方既平王国庻定时靡有争王心载宁孔曰汤汤然流盛貎毛曰洸洸武貌郑曰庻幸时是孔曰时无有叛戾乖争者郑曰载之言则也朱曰此章言既伐而成功也曹曰宣王之初四夷交侵于是厉志恢复始则北伐玁狁次则南徂蛮荆至于常武江汉而夷之居淮南北者悉已讨定之矣故召伯于是以经营四方之武功告成于王也李曰四方平王国定则王亦可以安宁矣观此则知宣王之心在于安天下其战争出于不得已江汉之浒王命召虎式辟四方彻我疆土匪疚匪棘王国来极于疆于理至于南海郑曰浒水涯朱曰辟与辟同彻井其田也郑曰疚病棘急极中也朱曰极中之表也居中而为四方所取正也苏曰疆画经界理分土地朱曰此章四章皆述王册命召穆公与公复于王之辞首尾大抵类今人所藏古器物铭识葢古人文字之常体也再言江汉之浒者繋上事起下事也陈曰王命召虎自彼江汉之浒而伐之非谓宣王临江汉之地而命召虎也苏曰王命召公辟四方之侵地而治其疆界非以病之非以急之也使来于王国取中焉耳召公于是疆理其地至南海而止东莱曰淮夷在南故极其逺而言之曰至于南海李曰以此见复文武之竟土也王命召虎来旬来宣文武受命召公维翰无曰予小子召公是似肇敏戎公用钖尔祉毛曰旬徧也苏曰宣布也朱曰自江汉之浒言之故曰来郑曰召公康公奭召虎之始祖也朱曰翰干予小子王自称也毛曰似嗣也东莱曰肇始也毛曰敏疾郑曰戎犹女毛曰公事也朱曰言王命召虎来此江汉之浒徧治其事以布王命谢曰昔文武受命召康公为之桢榦之臣故述其祖之功以劝之陈曰汝不必言事我小子之故自当继似汝先祖康公东莱曰自召康公之后其风烈寂寥无闻矣至穆公始复敏于从事以继其烈朱曰我是以嘉女之功而钖女以福釐尔圭瓒秬鬯一卣告于文人钖山土田于周受命自召祖命虎拜稽首天子万年毛曰釐赐也九命钖圭瓒秬鬯郑曰秬鬯黑黍酒也谓之鬯者芬香条鬯也孔曰释噐云卣中尊按郁人掌和郁鬯以实彛而陈之则鬯当在彛而此及尚书左传皆云秬鬯一卣者当祭之时乃在彛赐时未祭故卣盛之苏曰文人先祖之有文徳者郑曰周岐周自用也王赐召虎以鬯酒一尊使以祭其宗庙告其先祖用其祖康公受封之礼岐周周之所起为其先祖之灵故就之拜稽首者受王命䇿书也人臣受恩无可以报谢者但言使君夀考而已虎拜稽首对扬王休作召公考天子万夀明明天子令闻不已矢其文徳洽此四国郑曰对答也扬称休美也陈曰王休王之休命郑曰作为也毛曰考成矢施洽和洽也陈曰召虎受此休命上以对扬于王下以告成于召公朱曰继又美其君之令闻而进之以不已劝其君以文徳而不欲其极意于武功古人爱君之心于此可见矣江汉六章章八句常武召穆公美宣王也有常徳以立武事因以为戒然朱曰诗中无常武字召穆公特名其篇盖有二义有常徳以立武则可以武为常则不可此所以有美而有戒也叚曰诗中摘其字而名则名未必有意诗有特立其名则名有其意赫赫明明王命卿士南仲大祖大师皇父整我六师以修我戎既敬既戒恵此南国孔曰赫赫明明者宣王命将之显也朱曰卿士即皇甫之官也郑曰南仲文王时武臣也朱曰大祖始祖也大师皇父之兼官也郑曰整齐修治朱曰戎兵噐也孔曰敬恭戒惧也王曰所命之卿士言其世则以南仲为大祖言其官则大师言其字则皇父也郑曰命将必本其祖者因有世功于是尤显孔曰天子六军军各有将今独命皇父使整六师盖中军之将尊为元帅故特命之使总摄诸军也曹曰今复为大将整顿六师修饬戎事以讨淮夷之叛命者孔曰师严噐备当恭敬以临之戒惧以处之董曰伐其暴乱所以恵之也王谓尹氏命程伯休父左右陈行戒我师旅率彼淮浦省此徐土不留不处三事就绪毛曰尹氏掌命卿士程伯休父始命为大司马郑曰率循也毛曰浦涯也朱曰徐土徐州之土淮北之夷也下章所谓徐方徐国亦即此尔郑曰三事三农之事也绪业也孔曰上命元帅此命司马王谓其内史大夫尹氏汝当为册书命此程国之伯字休父者为大司马朱曰上章既命皇父而此章又命程伯休父者盖王亲命大师以三公出将而谓内史命司马以六卿副之耳郑曰军礼司马掌其誓戒苏曰故使之左右陈其行列而戒令之曰往循淮之上而视徐土无乆留处其地以患苦其民郑曰三农之事皆就其业赫赫业业有严天子王舒保作匪绍匪逰徐方绎骚震惊徐方如雷如霆徐方震惊王曰赫赫显也业业大也朱曰严威也毛曰舒徐保安也郑曰作行也苏曰绍急也毛曰逰遨逰朱曰绎连络也毛曰骚动也曹曰雷能震物而霆则雷之迅击者也苏曰王之南征也人望其赫赫业业之威而畏之曰有严哉天子也曹曰虽以天子之威重如此亦必安徐详谛而后动苏曰王则徐而安行不急不缓而徐方之人莫不震动如雷霆作于上不遑安矣王曰此章但言徐方则知宣王之兵及淮而未及徐方而徐方已震惊也此以见先声也次章则言征淮五章则言征徐末章则言徐方之服其次序皆可考也王奋厥武如震如怒进厥虎臣阚如虓虎铺敦淮濆仍执丑虏截彼淮浦王师之所朱曰进鼓而进之也阚奋怒之貎虓虎之自怒也铺布其师旅也敦厚集其陈也仍就也老子曰攘臂而仍之截截然不可犯之貎孔曰既到淮浦临阵将战王乃奋扬其威武如天之震雷如人之勃怒言严威之可惧也即进而前其虎臣之将阚然如虓怒之虎令布陈敦厚之阵于淮水濆涯之上就执其衆虏苏曰王师之所在截然无侵掠者曹曰成王之时淮夷尝叛伯禽之世亦与徐戎并兴今徐方虽皆震惊而犹未肯屈服则以习乱故也王旅啴啴如飞如翰如江如汉如山之苞如川之流緜緜翼翼不测不克濯征徐国孔曰王旅王之师旅毛曰啴啴然盛也疾如飞挚如翰孔曰江汉其广长似之也毛曰苞本也孔曰兵法有动有静静则不可惊动故以山喻动则不可御故以川喻李曰緜緜不可得而絶翼翼不可得而乱苏曰不测不可知测不克不可克胜也毛曰濯大也王犹允塞徐方既来徐方既同天子之功四方既平徐方来庭徐方不回王曰还归苏曰犹道也郑曰允信朱曰塞充实陈曰允塞岂尚诈哉郑曰既来已来告服孔曰既同与他国同服于王郑曰来庭来王庭也回犹违也朱曰还归班师而归也又曰言王道甚大而逺方怀之非独兵威然也序所谓有常徳以立武事因以为戒者是也曹曰宣王待夷狄以诚实之道不用诡谋诈计徐方于是服而来归来未必同也至于上下内外咸服而无二心然后谓之同徐方来同则由宣王推赤心置其腹中故也故以徐方既同为天子之功宣王北伐玁狁西征羗戎南威蛮荆独徐方未服今徐方来朝于王庭则四方既平矣于是王命凯旋而行饮至䇿勲之礼焉刘曰武成则戒黩故曰还归者止于义也常武六章章八句瞻卬凡伯刺幽王大坏也瞻卬昊天则不我恵孔填不宁降此大厉邦靡有定士民其瘵蟊贼蟊疾靡有夷届罪罟不收靡有夷瘳毛曰填乆厉恶瘵病也食根曰蟊食节曰贼孔曰蟊贼是害禾稼之虫疾是害禾稼之状王曰夷平也郑曰届极也欧阳曰述民唿天而仰诉之辞也言天不恵养我使乆不安而降此大恶谓命此幽王为君故使邦靡有定而士民病也郑曰如蠡贼之害禾稼无有止息时施刑罪以罗网天下而不収歛亦无止息时苏曰国有所定则民受其福无所定则民受其病于是有小人为之蟊贼刑罚为之㒺罟凡此皆民之所以病也人有土田女反有之人有民人女覆夺之此宜无罪女反收之彼宜有罪女覆说之郑曰人有土田女反有之人有民人女覆夺之此言王削黜诸侯及卿大夫无罪者毛曰収拘也郑曰说赦也哲夫成城哲妇倾城懿厥哲妇为枭为䲭妇有长舌维厉之阶乱匪降自天生自妇人匪教匪诲时维妇寺毛曰哲知也朱曰倾覆也郑曰城犹国也欧阳曰士多才智者则能兴人之国王曰妇人以无非无仪为善无所事哲哲则足以倾城而已陈曰懿美也郑曰厥其也枭鸱恶声之鸟喻褒姒之言李曰汉谷永举懿厥哲妇颜师古注云言幽王以哲妇为美郑曰长舌喻多言李曰妇人之多言乃为祸乱之阶欧阳曰妇寺者谓妇人与寺人言妇寺者举类而言尔苏曰言王不用教诲之言维妇寺是听也王曰幽王如上所刺则荒昏故也其荒昏则妇言是用故也鞫人忮忒谮是竟背岂曰不极伊胡为慝如贾三倍君子是识妇无公事休其蚕织郑曰鞫穷也毛曰忮害忒变也郑曰谮不信也竟犹终也陈曰极至也郑曰胡何慝恶识知也朱曰贾居货者也三倍获利之多也郑曰妇人之长舌者好穷屈人忮害转化其言无常李曰其始也谮是人其终也又从而背之葢其好恶予夺惟其口之出而已陈曰如是而穷人岂曰不至矣乎何尚为恶而未已也郑曰贾物而有三倍之利者小人所宜知也君子反知之非其宜也今妇人休其蚕桑织纴之职而与朝廷之事其为非宜犹是也天何以刺何神不富舍尔介狄维予胥忌不弔不祥威仪不类人之云亡邦国殄瘁毛曰刺责也苏曰介大也弔闵也毛曰类善殄尽瘁病也苏曰天何用责王神何用不富王哉凡以王信用妇人之故王曽不悟将有夷狄之大患舍之不忌而忌君子之正王者夫天之降不祥庻㡬王惧而自修今王遇灾而不弔不慎其威仪朱曰今王遇灾而不弔不慎其威仪又无善人以辅之则国之殄瘁宜矣天之降㒺维其优矣人之云亡心之忧矣天之降㒺维其㡬矣人之云亡心之悲矣郑曰降㒺下罗㒺苏曰天降祸以执有罪如㒺之执禽也优多于前也毛曰㡬危也朱曰此刺幽王任用小人以致饥馑侵削之诗也天降罪罟蟊贼内讧昬椓靡共溃溃回遹实靖夷我邦东莱曰天降罪罟所谓天之降罔也毛曰讧溃也朱曰昬椓昬乱椓䘮之人也靡共无肯共敬于职事毛曰溃溃乱也孔曰回遹邪僻也朱曰靖治夷平也苏曰小人为蟊贼以溃其内朱曰言此蟊贼昬椓者皆溃乱邪僻之人而王乃使之治平我邦所以致乱也臯臯訿訿曽不知其玷兢兢业业孔填不宁我位孔贬朱曰臯臯顽慢之意王曰訿訿然以茍訾为事朱曰玷阙也郑曰兢兢戒业业危也朱曰填病也毛曰贬坠也朱曰言小人在位所为如此而王不知其阙至于戒谨恐惧甚病而不宁者其位乃更见贬黜其颠倒错乱之甚如此如彼岁旱草不溃茂如彼栖苴我相此邦无不溃止毛曰渍遂也苴水中浮草也郑曰溃乱也朱曰相视水中浮草栖于木上者言枯藁无润泽也王曰民荡析离㪚无复生理故如栖草也孔曰我视此邦无有不乱维昔之富不如时维今之疚不如兹彼䟽斯粺胡不自替职兄斯引郑曰时今时也毛曰疚病也郑曰兹此也朱曰疏粝也粺则精矣毛曰替废也郑曰职主也毛曰兄兹也引长也朱曰言昔之富未尝若是之疚也而今之疚又未尝若是之甚也曹曰夫何故厚取于民而耗之于小人也毛曰彼宜食䟽今反食精粺郑曰小人何不自废退使贤者得进乃兹复主长此为乱之事乎池之竭矣不云自频泉之竭矣不云自中溥斯害矣职兄斯𢎞不烖我躬毛曰频厓也苏曰池水之钟也泉水之𤼵也郑曰溥犹徧也朱曰𢎞大也苏曰池之竭由外之不入泉之竭由内之不出郑曰今时徧有此内外之害矣朱曰言祸乱有所从起而今不云然也此其为害亦已广矣是使我心专为此故至于怆怳日益𢎞大而早夜忧之曰是岂不烖及我躬也乎李曰其害广矣小人犹复主此祸乱之事日以洪大昔先王受命有如召公日辟国百里今也日蹙国百里于乎哀哉维今之人不尚有旧郑曰先王文武也召公康公也言有如者时贤多非独召公也毛曰辟开蹙促也苏曰文王之世周公治内召公治外故周人之诗谓之周南诸侯之诗谓之召南所谓日辟国百里云者言文王之化自北而南至于江汉之间服从之国日以益衆及虞芮质成而其旁诸侯闻之相率归周者四十余国焉朱曰今谓幽王之时促国盖犬戎内侵诸侯外叛也又叹惜哀痛而言今世虽乱岂不犹有旧徳之人可用哉言有之而不用耳召旻七章四章章五句三章章七句荡之什十一篇九十二章七百六十九句毛诗集解卷二十五段氏毛诗集解卷二十六钦定四库全书毛诗集解卷二十六宋段昌武撰颂周颂清庙之什毛诗集解卷二十六段氏毛诗集解卷二十七钦定四库全书毛诗集解卷二十七宋段昌武撰周颂臣工之什毛诗集解卷二十七段氏毛诗集解卷二十八钦定四库全书毛诗集解卷二十八宋段昌武撰周颂闵予小子之什毛诗集解卷二十八段氏毛诗集解卷二十九钦定四库全书毛诗集解卷二十九宋段昌武撰鲁颂毛诗集解卷二十九段氏毛诗集解卷三十钦定四库全书毛诗集解卷三十宋段昌武撰商颂毛诗集解卷三十