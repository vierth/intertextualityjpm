天童弘觉忞禅师北游集弘觉忞禅师北游集卷第一门人真朴编次住大内万善殿语录顺治十六年十月十五日奉旨开堂结冬圣驾亲临特差内院官李世昌张嘉谟雷先声执香迎师至座前师云兜率上升天王敷座不见道名称如来闻十方诸吉祥中最无上昔曾处此摩尼殿是故此处最吉祥以手指云大众看看百万亿栏楯阶陛百万亿天缯妙宝百万亿香光云纲百万亿殊胜庄严一一皆由我皇积劫修行百万亿阿僧祇善根功德所共成就于一念间于此殿中一时显现了也还见么遂陞拈香此一瓣香不自天生非从人得一本诸佛菩萨大慈薰种大悲植根大喜大舍之所灌溉滋培大愿大力之所畅茂条达然后断之以金刚智斧析之以方便慧刀爇向炉中结而为盖则覆被大千散而为云则润流沙界端为祝延今上皇帝圣躬万岁万岁万万岁伏愿功超三后道贯百王舞干羽而格有苗八荒顺化垂衣裳而朝万国天下归仁复拈云此一瓣香毘蓝园里收来无忧树下将出爇向炉中奉为昭圣慈寿恭简安懿章庆皇太后次及内宫皇后伏愿寿同山固福与天齐濬发长祥克昌厥后上首白椎云法筵龙象众当观第一义师展拂云倒骑铁马入重城敕下传闻六国清手握金鞭问归客夜深谁共御街行还有同途合辙者么不妨携手上高台问今日奉旨开堂当说何法师云金风吹玉管那箇是知音进云大中天子曾轻触三度亲遭弄爪牙此是后人颂黄檗为人处即今御驾亲临和尚作么生相为师云香烟堆里好生观进云只如现前大众那箇知恩师打云你须领取者一顿进云还有报恩者么师云大家齐着力进云恁么则华封三祝不独唐尧师云速礼三拜着进云某甲亦得横趋金殿过身惹御炉香便礼拜问飞钖一声天地动炉烟起处遍干坤为国开堂于此日未知将底答皇恩师云须弥有顶低垂日进云师将少室真消息祝赞当今有道君师云兜率无根下戴鳌进云但见皇风成一片不知何处有封疆师云不劳重说偈言进云琉璃殿长珊瑚树玛瑙阶生碧玉华师云闲言语僧礼拜问灵山忆别己多年一会相逢尚俨然龙象骏奔咸鹤望请垂一语利人天师云八角磨盘空里走进云一句迥然开祖胄千秋法运喜重新师云未尽赞扬进云但愿舜日与佛日同辉慧天与尧天共朗师云不妨道着进云从此尧天光不夜真风普扇十洲春师云篷底月明归载去劫前风韵落谁家僧喝师云皇帝面前何得下喝进云莫怪渠侬多意气他家曾谒圣明君师以杖推下问远颁睿旨留供阙庭特命开堂将何酬答师云惟凭一滴曹谿水遍界为霖报我皇进云万方瞻此日九土沐洪恩师云大地山河齐点首同唿万岁圣明君进云昔日赵州因燕赵二王至州据坐云上等人来禅床上接即今圣驾亲临和尚又如何施设师云适来拈香祝圣己竟进云如是则光扬大法全在斯时师云窣堵那咤掌上擎进云昔日灵山亲晤后现登佛位示金轮师云且喜阇黎共证明问太白遥遥降紫泥高飞法钖到龙墀安禅大内亲承供报答皇恩句倩谁师云金香炉下铁崑崙进云过去五佛开三显一不知显那一义师便打进云即今棒喝交驰又显何事师复打进云谢师指示师云你曾梦见也未进云慈风荡荡播今古遍界歌谣祝圣君师云学语之流一札千行乃云灵山密旨千圣同宣少室真宗万灵共证其奈依稀越国者多彷彿扬州者众正如入京朝圣主才到潼关即便休所以不睹广大门风焉知威德自在拈拄杖卓一下云若向者里一蹋鸿门洞开两扇则可谓脚跟不动身入帝乡造託非他尽蹋御园春色钦承有自无违咫尺天颜诸仁者宣德门前且无曲径含元殿上觅甚长安然则把定干坤奚烦顾伫流通正眼端在兹辰何故欣逢圣主隆吾道千载难忘此一时复云制结皇家禅安大内地炉掘深深之炕兽炭烧燄燄之煤钦差内院三员正副监司两位禁城把断密不通风阊阖牢关水无渗渫如此严切为汝诸人诸人合作么生即得若非皮骨通身换难报我皇护念恩白椎云谛观法王法法王法如如是卓拄杖下座举大觉昇长老旅菴月西堂立僧上堂问纶音既奉宝座随陞祝圣伽陀惊闻举唱大畅玄风即不问如何是向上一路师云骆驼尾上弔冬瓜进云向上一路千圣不传鸡足山中等箇甚么师竖起拂子云专待流通此事来进云向上一路千圣不言多子塔前合谈何事师便喝进云祇如今日和尚陞堂特为分座作么生是为人一句师云问取座元天岸昇进云与么则一滴曹源续远流去也师云谁知正法眼灭却瞎驴边僧一喝师云好一喝僧拂袖归众乃云昔年北海曾分座今日携登万岁台幸有任公竿在手不烦船子竹重栽衲僧巴鼻从施展佛祖牢关任打开接得滹沱嗣断际铁牛生下玉麟来复举干峰示众云举一不得举二放过一着落在第二师云干峰老子虽是握节当胸未免死守善道若是万善举一不妨举二栴檀林内栴檀师子堀中师子一不放过二非落节万里无云万里天千江有水千江月祇如云门出众云昨日有人从天台来却往径山去干峰唿典座来日不得普请要且如何论量又作么生谘参分付西堂月旅菴上堂问朔风飒飒卉木萧萧应时雪曲则不问云门三句请师宣师云昨夜三更半石人斗礼拜进云大千笼不住沙界绝遮栏如何是函盖干坤句师云恆进云声色俱不到语默总无干如何是截断众流句师云弢进云有水皆含月无山不带云如何是随波逐浪句师云曳进云更有一句请师拈出师便打进云恁么则千山势到岳边止万派声归海上消师复打云收进云今日恰是某甲错问师云犬吠虚声切愚人望太阳问春冬易过四序如流龙华三会且休题佛在祇园事若何师卓拄杖云能为万象主岂逐四时凋进云今朝和尚万善陞堂又作么生师云人天大众共围绕进云如何是肉眼师打云者无明块头如何是天眼师云仰面看取如何是慧眼师云辨得你了也如何是法眼师云铁蛇钻不入如何是佛眼师云摩醯首罗有三只进云恁么则白云尽处是青山行人更在青山外师云甚处去也一僧出云请和尚手中棒喫师云且待三十年后着进云知音不用频频举达者须知暗里惊师云你因甚刺脑入胶盆乃云栴檀楼阁白牛车晓日光笼五色霞谁向东风歌一曲御园开遍牡丹华有般汉祇凭箇盖色骑声者句子道我千差坐断万别一途死獦狚地硬自差排为人举觉诳他闾阎即得若欲出头天外独步大方法随法行法幢随处建立必须手眼通身高低普应遇川广人与他说川广底话遇闽浙人与他说闽浙底话遇江淮人与他说江淮底话遇长安人与他说长安底话方可谓之我为法王于法自在何故人居大国方为贵水到沧溟彻底清至节上堂拈香祝圣此一瓣香先为佛心天子次为国太摩耶伏愿常居凤阙永镇龙楼觉了自心超步毘卢宝顶义成一切顿圆调御十身问祖印高提于五凤楼前己见声光浩浩门风远播于千秋世外应知规步绵绵灰飞律管阳初复榜出僧堂意若何师云夜来天子拜南郊进云若人识得不离四威仪中现前大众箇箇活泼泼地还收得此意么师云朝打三千暮打八百进云前村深雪里昨夜一枝开师云是什么消息进云报道来年春更好师云罗睺罗儿与一文乃云夜来天子拜南郊云物交章瑞气饶林下庆逢何以祝千祥愿共集今朝一愿皇帝万岁二愿国母千春三愿内宫皇后早生太子四愿文武官僚高增禄位五愿风调雨顺国泰民安六愿天下太平干戈永息有般禅和子便道山僧桩桩咒愿只是为了朝廷一家于诸现前大众豪无顾念之心阿呵呵若论现前大众非但山僧直饶三世诸佛也无他着力分何故形山共有天真宝万象光吞自本来佛祖尚然侵不得阴阳何事解相催傲残腊雪衣千缀贮尽山云钵一枚宠辱无惊神自王天宫地府任徘徊上堂问天上星同月人间河与山星月河山归一统祇如王子未登殿时如何师云端拱深宫内王子正登殿时如何师云诸国尽来朝王子登殿后如何师云天下太平万民乐业进云恁么则自从一箭收功后万载千秋帝业隆师云不是阇黎分上事问普天匝地祥云起叆叇缤纷瑞气腾瑞气腾空则且置如何是万善境师云华雨昼飘龙座暖天风时送御炉香如何是境中人师云芒鞋蹋上黄金阙竹杖敲开帝里门僧拟进语师云何不问人中意进云前问己蒙师指示向上还有事也无师云你且向下会取如何是向上事师云剎竿头上风车子进云恁么则天共白云晓水和明月流师云站过者边着进云竹密不妨流水过山高岂碍白云飞师云念话杜家问作么与和尚相见即得不犯于锋芒师云礼拜了退僧作礼云犯师便打问向上一路即不问千圣不传事若何师击拂云蓦进云恁么则金风吹玉管那箇是知音师云引不着进云他家自有通霄路不向他人行处行师云乱走作么僧一喝师便打乃云诸佛无有法佛于何有说但随其自心谓说如是法灼然是真语者实语者如语者不异语者敢问大众祇如三脚驴子弄蹄行我在青州做领布衫重七斤扇子𨁝跳上三十三天筑着帝释鼻孔东海鲤鱼打一棒雨似盆倾如是之说且道是自心所谓耶不是自心所谓耶道是则谤心道非又谤经毕竟如何即得河里失钱河里摝参上堂问达磨西来一字无全凭心地用工夫既然心地用工夫如何过去心不可得师云昨日小尽二十九如何现在心又不可得师云今朝腊月刚初一如何未来心不可得师云过后五日向你道进云三心既不可得老和尚又教大众参箇甚么师云教你向三心不可得处参进云恁么则久旱逢甘雨他乡遇故知师云依然干燥燥地在问擿大千于方外纳须弥于芥中龙象交参即不问五家宗旨请师通师云逐一问将来棒下翻身去风光遍界腾如何是临济宗师云金刚杵打铁山摧星移斗转干坤黑稍有丝豪实不存如何是云门宗师云五凤楼前舞纛旂将谓少林消息断桃华依旧笑春风如何是曹洞宗师云问取三宜和尚去两口无一舌此是吾宗旨如何是沩仰宗师云红线两条穿海岳三界唯心万法唯识如何是法眼宗师云零秋风动万家砧进云五家宗旨蒙师指示末后一句请师速道师便喝进云再请一喝师打云你尚未知落处在僧礼拜归位问君王有道干戈息四海人民贺太平如何是君师云当今皇帝万万岁如何是臣师云鹓鹭班联拱玉宸如何是君视臣师云盖之如天容之如地如何是臣向君师云归仰如日就如云如何是君臣道合师云元首明哉股肱良哉进云五位君臣蒙师指再求一句报君恩师云国王长寿天下太平问理事无碍体用全彰体用全彰则不问如何是理法界师云九德陶镕空有象如何是事法界师云五色光先入紫宸如何是理事无碍法界师云佛殿走出山门外僧堂撞入厨库里如何是事事无碍法界师举起拂子复放下云与你熟商量进云恁么则天上有星皆拱北盘内无鍼不指南师云是什么道理僧礼拜云家家有路透长安师云转使杨朱泣路隅乃举马王请石门蕴和尚住夹山銮驾出接便问如何是西来大道蕴云御驾六龙千古秀玉街排仗出金门神鼎諲禅师拈云一等是祇对人王大哥三昧宽廓何也与么祇对又不负西来大意又善能回互其中理事枞然有问神鼎如何是西来大道对云行且道与古人是同是别师云若据山僧看来一人有身而无用一人有用而无身有用无身者理上偏枯有身无用者事上不足若是山僧又且不然有问如何是西来大道但云等闲蹋着来时路好道堂堂信步归大众堂堂好道即且止如何是来时路卓拄杖云宫眷法从人等至此下车马成道上堂问旷大劫来成佛久雪山又道悟明星敢问此理如何师云今日方知本现成进云道离言说和尚今朝上堂且道说箇甚么师云尘剎共宣无间歇进云大哉圣人千古一辙师云怎么见得进云天上无双月人间只一僧师云且莫涂污山僧好问雪山夜半睹明星正觉今朝道始成如何是正觉山前事师云秋垄此时驱健犊进云如何是出世因缘事师云道山何日跨归鸾进云今朝事作么生师云看脚下进云千江有水千江月万里无云万里天师云亏你念得熟问昨夜睹明星今朝佛成道如何又说未出母胎度人己毕师云近北始知黄叶落进云吾师应召游京国万善陞堂事若何师云向南空见白云多进云皇恩普覆三千界法雨周流万国中师云只你犹欠水艹僧一喝师云一任𨁝跳乃举起拂子云大众见么若也见得彻去可谓心同虚空界示等虚空法证得虚空时无是无非法其或未然拂子不免打葛藤谩你诸人去也复举起云即此是如来智慧德相即此是正法眼藏涅槃妙心即此是实相无相微妙法门是故灵山以此而末后拈华饮光以此而破颜微笑西天东土历代祖师以此而直指人心见性成佛天下老和尚以此而建大法幢宣大法要山僧以此而开凿人天续佛慧命诸人以此而昼夜六门放大光明大众既是同彼同此同见同闻因甚释迦悟去诸人不悟擿下拂子云只为分明极反令所得迟上堂一僧才出师约住云三台应合大家催敲唱还须妙辨才埽却葛藤陈旧案生机一路问将来如何是生机一路僧喝师便打僧拟议师喝下又一僧出师云夸父但追红日走陈抟偏占白云眠你为甚刺脑入胶盆僧拟议师喝下又一僧出师云西风蓬岛仙乡远夜雪蓝关客路长你蹋破多少艹鞋到者里僧拟议师又喝下乃云诸人总被葛藤绊倒幸值皇帝在上不可冷了坛场山僧不免令拄杖云兴普慧之问更令拂子缾潟普贤之酬作一场佛事看敕拄杖出班问话移拄杖向前云来也来也问我观仁者廉纤不少因甚诸方付法必将仁者传持答指挥如意天华落收放同时妙体彰如何是妙体彰底事答动容扬古路不堕悄然机适蒙和尚教问话唯愿仁者不吝慈悲答如上人者恐难酬对世出世间何者为尊何者为贵答人中天子法中王如何是人中天子答四海皆臣妾万方拱紫宸如何是法中王答常以法财施一切人王法王相去多少答日月两轮交互炤人王尊耶法王尊耶答若在人王人王中尊若在法王法王中尊人王见法王时如何答帝青倒影浮春殿法王见人王时如何答太白流光入夜池人王法王相见合谈何事答入到桃源旧游处一层峰锁一层峰昔日梁武帝初见达磨便问如何是圣谛第一义磨云廓然无圣意旨如何答炤胆寒光沉碧汉帝云对朕者谁磨云不识又作么生答泼天沧海浸须弥丛林尽道达磨不谙时机故遭武帝搀出未知是否答掀翻海岳求知己为报时流莫浪猜争奈独自凄凄暗渡江答少室巖前金凤舞却怜嫩桂影婆娑今日皇上设问仁者如何是圣谛第一义合作么生致对答首出庶物万国咸宁对朕者谁又且如何答万岁台前焉敢造次如斯祇对还契他圣意也无答应知天鑑自高垂恁么则九年冷坐无人识内苑今开五叶华答来年更有新条在漏渫春光卒未休为是生人福业为是法运当兴答吾道欣逢真圣主风云嘉会际昌期祇如诸方知识合作么生报答即得不辜皇恩答闲把一枝无孔笛为君吹出太平歌善哉仁者机能活千古传持信有由答垩斲鼻端非匠石运斤争显郢人高轻轻蹑足龙门过惹得清风动地生答须知远烟浪别有好商量远烟浪且置愿闻好商量答任从沧海变终不为君通可谓昔日普贤今朝仁者答休将鹤唳误作莺啼乃喝一喝云不是山僧喝住看者两箇汉打葛藤有甚了期所以雪窦明觉和尚云一问一答总未有事在假饶尽大地干坤艹木丛林尽为衲僧异口同音各致百千问难不消老僧弹指一下便乃高低普应前后无差大愚芝和尚云翠巖即不然尽干坤大地微尘化为衲僧各致一问问问各别但向伊道你许多衲僧皮下还有血么今日山僧又复不然尽空法界无边国土俱抹为尘尽此尘点衲僧各致百千问难总与噼嵴便棒若知棒头落处管取恆沙疑义一时瓦解冰消大众莫道山僧扶他拄杖子好擿拄杖下座除夕小参休去歇去冷湫湫去滴水滴冻去纯清绝点去一念万年去寒灰枯木去古庙香炉去一条白练去长安城里腊月三十日到来去前九句即不问诸人后一句你道如何千门掩断金貂客万事收归大道杯说到此间亭子里韦天闻得蓦地出来道长老长老你从南远来安禅大内不见你炉头热闹逼得几箇生蛇化龙倒说与么扯长冷话几时得他心眼廓彻去山僧被伊搔着痒处不觉谩成山偈一首老我憨憨坐钓矶金钩不曲巨鳌稀相看赖有海门月铁笛邀同舴艋归他道长老你一发獃了腊月三十夜那里讨得月来乃喝一喝云你自被箇须弥山子遮却眼睛无端错怪他人作么复举玄沙出岭因筑破脚指大悟回见雪峰峰曰子何不遍参去沙曰达磨不来东土二祖不往西天后来梁山观悟道又有颂曰参道喜明无说句通玄不是意中猜超今异古终难况幸感西胡特地来且作么生和会好还知么玄沙据虎头梁山收虎尾你道中间底复属阿谁来年更有新条在恼乱春风卒未休元旦上堂拈香祝圣此一瓣香金为枝玉为叶天同盖地同擎爇向炉中端为祝延今上圣躬万岁万岁万万岁伏愿得一居贞函三御极萝图巩固等劫石而弥坚宝历常新空芥城而不尽更祈圣母皇太后次及内宫皇后德思齐而思媚男斯百而斯千如盛至之川流多受福祉类升恆之日月万有千春乃云一二三风卷蟭螟过海南三二一上下四维无等匹地天得一故清宁一得我皇天下式唯有衲僧得处奇衲僧得一天难测骊龙颔下抉明珠勐虎头边挥玉尺佛祖看成鹿梦蕉浮幢视等蝉委翼手携席帽出长安头戴华巾离少室一箇闲人天地间清风匝地有何极上元日上堂问十五日己前欲借一问得么师云但向十五日己前问将来进云五九尽日又逢春时如何师云清风来未己进云十五日已后请师答话师云明月炤重城进云冬到寒食一百五学人恁么道和尚又作么生师云许你与么道进云正当十五日又如何话会师云千灯光炤夜万树火烧空进云欲得祖风不坠委在明眼宗师瑯琊五种禅病更冀法檀点破师云我者里一病也无点破箇甚么进云又道不得向万里无寸艹处去师云放下脚来看进云二不得孤峰独宿时如何师云随缘观自在进云三不得张弓架箭时如何师云且喜天下太平进云四不得物外安身时如何师云触处任方圜进云五不得滞于生杀又作么生判断师喝一喝云是生是杀进云一处有滞自救难为五处若通方名导师只如诸方说法还有不滞一处者么师云上座曾到诸方也未进云毕竟将什么接物利生师竖拂云将者箇僧一喝师云临济儿孙犹在进云非但此众洞开心目直使诸方打翻药炉去也师云坐断十方何处出气僧礼拜师乃云心月孤圜光吞万象心灯晃耀万古长今所以灯不自炤炤必因心月不自明明以心显叵怪寒山子吾心似秋月碧潭空皎洁又怪漳州权吾心似灯笼着火内外红斯皆不达境唯心起种种分别之说也老万善莫别有长处么吾心非月亦非灯搅不浑兮止不澄旷大劫来无别异辉天鑑地自光腾解冬上堂问答不录乃云去年十月十五日开炉诸人在里许山僧不在里许今岁正月廿五百日期完诸人不在里许山僧却在里许何故山僧以十世古今为旦暮无边剎海为禅床真如实际为尼师坛十方三世诸佛菩萨为邻对单尽空法界声闻缘觉为麤粝行童含灵抱识一切有情之类为公案话头于中行亦禅坐亦禅语默动静体安然然则正当今日却要礼辞阙庭复归林下又作么生金蕊银丝承玉露高僧不坐凤凰台复举丹霞淳示众干坤之内宇宙之间中有一宝秘在形山肇法师恁么道祇解指踪话迹且不能拈示于人丹霞今日噼开宇宙打破形山为诸人拈出具眼者辨取遂以拄杖卓一下云还见么鹭鸶立雪非同色明月芦华不似他师云丹霞虽然与么拈出也则是明珠暗投岂免按剑相顾争似山僧今日擿下拄杖云海神知贵不知价留与人间光炤夜上因师还山驾幸万善殿话别仍传旨请师上堂问安居大内密不通风得旨还南光生泉石把住即不问如何是放行一句师云七通八达进云恁么则一月印千江去来无朕迹师云一任纵横进云既沾新雨露摆手出长安师云只许你一半问百尺竿头进步千寻崖底翻身绝后再甦底人如何行履师云五凤楼前听玉漏须弥顶上击金钟进云与么则遇缘即宗随处建立去也师云新罗天子𨁝跳上梵天僧便喝师亦喝进云厉风不鸣条骤雨不破块坐享无为底人如何受用师云八方齐入贡万国尽来朝进云十万江山称佛国百千香火祝尧天师云不妨被阇黎道着进云皇情特重驰驿还山报恩一句请师速道师云无计上酬天子德心香一炷满山楼进云握手临岐如何话会师云车如流水马如龙进云可谓风力扶帆行不櫂笛声邀月下沧州师云四海浪平龙睡稳九天云净鹤飞高进云祇如五千里外作么生与紫宸相见师云春寒秋热不间一丝进云野色更无山隔断天光直与水相通师云私事不得官酬乃云长安门外有一人枢机竭尽入作无从者过在望上心高不自知有故也长安门里复有一人玄辨徒呈出身无路者过在凤萦金网莫克翀霄故也诸仁者苟能上无攀仰下绝己躬道奥深臻玄关不住纵步威音王劫外踼翻鹦鹉月洲前则出为毘卢之师入作法身之主又何须借路还家自然回途得妙然后法随法行法幢随处建立更有何过正当恁么时如何四海五湖皇化里杖头八面起清风卓拄杖下座弘觉忞禅师北游集卷第一天童弘觉忞禅师北游集弘觉忞禅师北游集卷第二门人真朴编次奏对机缘九月十七日至天津天使入奏上命备车马迎师二十二日午刻进万善殿驾随到召师进见传谕免礼赐坐师云山林野逸特蒙宠召夙生何幸得睹天颜上慰劳毕乃问师年腊得法元由师详叙始末复云老和尚最初开堂何处师云继席天童上云同门昆季有几何人师云十二位上云老和尚第几师云忝居第八上复问同门名号师一一宣毕上问老和尚得法弟子几人师云二十五人上问得法随侍几位师云六人上传召随侍进见逐一问名毕遂传谕朕敦请老和尚远来本为弘扬佛法况天气严寒且结冬制俟春日还山何如师良久云遵旨即谕万善愍忠广济三处结冬仍谕上堂日命诸禅者进万善殿里听法次日辰时上携学士王熙冯溥曹本荣状元孙承恩徐元文至方丈赐坐上命学士问老和尚来自天童如何是天童得力句师云奉皇上诏书特特到此问如何是正法眼藏师竖拳云突出难辨又问如何是观自在师鼓掌云还闻么复问大学之道在明明德朱子云明明之也如何是明之底道理师云问取朱文公去士皆无语上发笑上问老和尚几岁上参见天童先和尚师云三十一岁上云初参何人师云打初行脚曾见黄檗无念和尚上云无念和尚谁之法嗣师云念师于七尖峰大休和尚言句下起疑得悟实未见休也上云是甚言句师云僧问如何是祖师西来意休云黄瓜茄子上云老和尚因甚机缘悟道师云长疑产难因缘后来有箇会处学士云大慧也从此打失布袋者公案毕竟作么生师云明破即不堪又问女子出定公案请老和尚下一转语师云任从沧海变终不为君通士云婆子请赵州转藏经只转得半藏那半藏作么生转师云学士起身礼拜皇上着又问发心参禅即是善如何又说不思善不思恶既善恶都不思当何处着力师云善恶总从心生心若不生善恶何着士沈吟师震威一喝上云才涉思惟总成意识边事师云大哉王言上问如何是悟后底事师云待皇上悟后即知学士进云悟即不问师云问即不悟上首肯上问有禅师教人参念佛底是谁作么生参师云毕竟念佛底是谁但恁么看上提起案头数珠云和尚唤者箇作甚么师云请陛下放下着上放下数珠师云是甚么上问参禅悟后人还有喜怒哀乐也无师云逆之则怒顺之则欢上欣然复云大都此事甚难师云也不难不见庞公云难难十石油麻树上摊庞婆云易易百艹头上祖师意灵炤云也不难也不易饥来喫饭困来睡上云却是灵炤超过庞公师云非父不生其子上问寿昌无明和尚云门湛然和尚曾参见何人果是真实悟道善知识么师云二老悟不由师特印心于曹洞宗人而知真行卓无可遗议者即举寿昌偈云冒雨冲风去披星带月归不知身是苦唯虑行门亏至若湛师则云流天空事过即忘尤称无心道人上嘉羡不己复谕学士不须更问公案但请老和尚开示做工夫士问做工夫只是多间断师云间断不间断不要管若是怕间断即加一番隔碍但遇事来即应事后即单提正念如王临宇秉灵锋宝剑凛凛神威一切魔外谁敢近傍做工夫须是恁么始得士问做工夫还是看甚么话头师云话头之说无有定法但是去不得处便是话头古人于后学初机无处着力不得己教他看一无意味话如万法归一一归何处之类着令咬嚼不破横不得竖不得如一座铁壁银山顿在面前孜孜没没废寝忘餐有朝一日撞透银山铁壁方是得力处士云如何得到废寝忘餐底田地师云废寝忘餐非是勉强如学士有一急切事在心不知不觉废寝忘餐盖欲罢自不能耳又问世情浓厚如何得轻去师云道念若重则世念自轻譬如秤物一般头重则尾轻头轻则尾重矣上笑云朕向亦曾如此过来用心真切则世缘不觉自轻士云我辈措大家多学文字未免涉理障恐难悟入师云即文字亦须有箇悟头方始超卓如东坡是五祖戒后身故下笔清空灵妙但转过头来却于己事生疏然亦暂时岐路因举沩山与寒拾相见机缘拾云休休他三生曾做国王来一总忘却了也古人多有隔阴之迷唯皇上果位中人虽现身为生民主而念念不忘此事诚过古人远矣上问有箇雪峤和尚闻渠真率不事事末后示寂甚超脱老和尚可知其人及曾亲近否师云先法叔住开先时曾受西堂之职及示寂云门遗命主其后事乃述雪老人于丁亥年八月十九日示微疾次日封钟版亲书一纸示众云小儿曹生死路上须逍遥皎月冰霜晓喫杯茶坐脱去了至二十六日酉时果索茶饮口唱雪华飞之句奄然坐逝然近代如林皋和尚之陞堂告众若菴和尚之预定逝期其事详载塔铭皆忞所撰则又不止一雪峤老人也上云学道须是恁么方好师云此中亦有淆讹如真点胸乃一代大知识临示寂展转痛苦侍者云和尚终日诃佛骂祖而今却恁般漏逗真云你作者般见解遂起身趺坐而逝古来尊宿如此不一尽有人不识修行不闻佛法也能预知时至无疾而终所以此事贵在眼明眼若不明即坐脱立亡未足多也上问先天童和尚示灭如何师云示现微疾临期按行工筑归方丈吉祥而逝上问有箇熊开元曾见老和尚否师云曾见上云渠出家参禅有悟处么师云觉得胸次未能洒然但人品极是高卓数为灵嵒分卫供众上问灵嵒何人师云法姪弘储汉月藏和尚之嗣是日自辰至午坐谭十余刻方始回宫十月十五日叙谭余事别记十月二十八日叙谭余事别记十月二十九日叙谭余事别记腊月十五日叙谭余事别记庚子年正月初二日叙谭余事别记正月初三日叙谭余事别记正月十一日叙谭余事别记三月十五日驾至方丈上云者几日在宫中多看语录见有上堂晚参小参示众之不同何也师云先德丛林凡遇为国开堂及至节元旦皆陞座拈香祝圣其余三八朔朢垂示俱名上堂所谓晚参者古来学者朝参暮请善知识亦为之暮而陞堂即上堂之异名也小参者所谓家教是也与示众均名随宜开导虽立名不同要皆时时刻刻以此事提撕学者耳上乃命学士王熙问有句无句如藤倚树意旨如何师云有句无句且置树倒藤枯毕竟何归何处士云求老和尚分明开导师云事不如此欲求老僧分明开导即误赚居士了也上随问向上一路千圣不传如何是不传底事师良久问上云陛下会么上云不会师云只者不会底是箇甚么是何境界作何体段皇上但恁么翻覆自看看来看去忽若桶子底脱自然了办上云求老和尚更下一语看师云无毛铁鹞过新罗上又问如何做工夫始得与此事相应䒢溪进云皇上当谢绝诸缘闭门静坐饥来喫饭困来打眠如大死人相似始得师云此语在我禅和家即得皇上日应万几若一日稍不励精则诸务丛脞矣上云毕竟如何用心即得师云先德有言但能于心无事于事无心则虚而灵寂而妙皇上但遇大小事务不妨随时支应事后返观向来酬应底毕竟从甚么处起从甚么处灭刻刻提撕念念不舍自然打成一片事事无碍上云恐有间断时如何师云参禅无别诀只要生死切皇上果生死切时如孝子器却父母即欲不哀痛不可得也上云生死心切诚如老和尚所说但见闻觉知昔人所诃今欲用心参禅未免落他见闻觉知师云譬如大火聚触之即燎人然道火何曾烧却口不见古人道即此见闻非见闻无余声色可呈君箇中若了全无事体用何妨分不分上云参禅悟道后还入轮回么师云唯悟明生死底人正可入他轮回譬如皇上尊居黄阁忞与群臣何由得望恩光皇上唯屈尊就卑故忞等乃得共天语闻法要所以八地菩萨当证真之后如梦斯觉上无佛道可成下无众生可度即欲入般涅槃十方诸佛同声劝请善男子尔虽证此法门然而众生没在诸苦我诸佛等不以证此便为究竟不妨示如幻之法门觉如梦之众生从此起大功行较前所修日劫相倍焉上复问老庄悟处与佛祖为同为别师云此中大有淆讹佛祖明心见性老庄所说未免心外有法所以古人判他为无因滥同外道上云孔孟之学又且如何师云中庸说心性而归之天命与老庄所见大段皆同然佛祖随机示现或为外道或为天人远公有言诸王君子不知为谁如陛下身为帝王干干留心此道即不可以帝王定陛下品位也非但帝王即如来示现成佛亦是脱珍御服着敝垢衣佛亦不住佛位也上欢然首肯师云忞望七之年耳目昏重不便常侍天颜兼之近有执侍僧从天童来言山中大众望忞不回俱有散去之意恐丛林荒废乞皇上速赐还山上云趋风日久得承謦欬何忍遽令老和尚别去语毕潸然师云忞受天恩兼之皇情眷注亦何忍远离但前所奏请皆万不得己上云老和尚到处利生京师禅道佛法寂然无闻者百有余年须得老和尚久久阐扬始有向往之者老和尚即不久留亦须三年师云忞道德凉俭曷能副上盛心皇上以佛心天子征书四出诏求四海知识此风遍闻天下亿兆苍生莫不知有参禅学道之事皇上己为他下了般若种子即不能当下行持譬如丈夫食少金刚要当穿皮而出况般若正因乎上云朕亦不敢强留违老和尚意毕竟宽住几时得以时时请益可也是日自午至酉方始回宫三月十六日叙谭余事别记三月二十三日叙谭余事别记三月二十四日叙谭余事别记四月初一日巳时上携两学士至方丈命学士王熙问如何是三界唯心万法唯识师云一字两头垂上问三教归一一归何处师云大家在者里学士复问善知识既是佛祖儿孙因甚却要杀佛杀祖师云有了你没了我有了我没了你上以手指点云中庸道天命之谓性作么生是性师云不离皇上举手处复问僧问雪峰古涧寒泉话与赵州所答为同为别师云二俱作家二俱瞎汉师因进云忞时常出丑上前今日拈则公案亦请皇上下语乃举婆子烧菴因缘毕遂云设抱定皇上云正恁么时如何作么生下一语免得婆子趁出烧却菴上云朕从来不曾留心焉敢在老和尚面前指东道西师云乞皇上毕竟下一语上又推辞师云皇上既下不得决须发起勇勐心着实参究究到无可究处忽然㘞地一声自然七通八达得大自在时上极为称善复叙余事及暮回宫漏下三鼓尤命内臣传语抄录婆子机缘入宫详加体究四月初六日叙谭余事别记四月二十三日叙谭余事别记四月二十九日叙谭余事别记五月初七日叙谭余事别记五月初八日叙谭余事别记五月初九日从晨扺暮二次至方丈叙谭余事别记五月十三日从晨扺暮二次至方丈叙谭余事别记五月十四日从晨扺暮二次至方丈叙谭余事别记上一日问南泉斩猫意旨如何师云直逼生蛇立化龙上云赵州当日顶艹鞋出去南泉许为救得猫儿若问老和尚合作么生下语师云老冻侬为他闲事长无明作么上一日手书大学之道在明明德拈起示师曰请老和尚下一转语师云日轮正卓午上一日问梁武帝见达磨问如何是圣谛第一义磨云廓然无圣意旨如何师云绵包特石上云帝曰对朕者谁磨云不识又作磨生师云铁里泥团上云今问老和尚如何是圣谛第一义师云天无二日民无二王上云对朕者谁聻师云即日恭惟皇上圣躬万福上一日展视雪峤老人真其自赞有云者汉奇怪随云请老和尚下语师云卖弄不少上一日慨叹场屋中士子多有学寡而成名才高而淹抑者如新状元徐元文业师尤侗极善作文字仅以乡贡选推官在九王摄政时复为按臣参黜岂非时命大谬之故耶师云忞闻之君相能造命士之有才患皇上不知耳上既知矣何难擢之高位上曰亦有此念因命侍臣取其文集来内有临去秋波那一转时艺上与师读至篇末云更请诸公下一转语看上忽掩卷曰请老和尚下师云不是山僧境界时昇首座在席上曰天岸何如昇曰不风流处也风流上为大笑弘觉忞禅师北游集卷第二天童弘觉忞禅师北游集弘觉忞禅师北游集卷第三门人真朴编次奏对别记上上一日同师坐次侍臣抱书一束约十余本置上前上因语师曰此朕读过底书请老和尚看看师细简一遍皆左巾又庄骚先秦两汉唐宋八大家以及元明撰着无不毕备至末一本有二百篇制艺则洪武开科以来乡会程文师曰此八股头文字皇上读他何用上曰老和尚顾不知那朕要覆试进士文章如巾又大成孙承恩徐元文三科状元皆朕亲自擢取的是敝门生也师曰状元本称天子门生今又出自陛下房中则是亲上加亲矣上为大笑上一日语师朕极不幸五岁时先太宗早己晏驾皇太后生朕一身又极娇养无人教训坐此失学年至十四九王薨方始亲政阅诸臣奏章茫然不解由是发愤读书每晨牌至午理军国大事外即读至晚然顽心尚在多不能记逮五更起读天宇空明始能背诵师曰如五百言一篇文字皇上要几遍可背上曰六七遍亦强记得来然半月十日即忘杀矣朕书皆诵至五十遍如经四则己背温七次计前后诸书读了九年曾经欧血从老和尚来后始不苦读今唯广览而己师曰帝王之学贵在正心诚意明伦察物正不必如经生家区区呫哔为也上曰朕观前代帝王如唐之太宗亦少年雅能武戡乱文经邦今朕年齿不少徒置身臣民之上是以不敢自怀安佚耳师曰陛下虚怀好学如此将来不难轶汤驾禹恐文皇未足当我皇也上又曰朕向来读底书多亏了曹化淳为时常习他语音遂成了夸话老和尚可晓得夸么师曰道忞闻得到了山东北京都叫做夸子上曰北京城里又叫做奤子曹化淳是里八府人故名夸也师曰忞实不知上亟称状元徐元文年少而才高学博朕亲试天将以天子为木铎之文莲华荷叶蕅之对及孚斋说瀛台赋莫不妙有奇思师曰此凤鸣冈河出图之瑞也易称圣人作而万物睹有我皇圣人在上故元文出而瑞世耳上曰御河之南有台明称南台朕今改之所谓瀛台也宫城之北有山明称煤山朕今改之所谓景山也煤山即崇祯帝投缳之所语毕潸然复歔欷叹息曰崇祯帝亦英主惜乎有君而无臣不幸为李闯窘迫毕命于此殊为可恨然明制过于文法太严下情上阏睽隔不通未免有壅蔽之患耳我朝则不拘大小臣工一概宽之文法从容召对使常陛见既才略可以尽知且因以觇其人之诈与诚忠与佞也师曰我皇御下可谓唯圣人为能通天下之情明庭反是固及于亡即先帝亦口舌喜怒进退臣工殊乏知人之鑑上曰知人则哲自古为难者也怪他不得第崇祯帝极聪明却不信有佛法将宫中累叶所崇事象设命人使麻绳铁索拖曳而出其媟渎神明如此若我朝于三宝决不敢少有轻忽也师曰国家尊崇象教使忞与天下缁侣得安泉石真殚躬莫报皇恩矣上一日言及新进士当朕考选翰林时有剃去髭髯假充年少以希入选者不数日髭须仍出则面如墨涂有嘲之以西湖诗曰删即删兮留不留须胡抱怨几时休冷风吹得通身战却把常州作满州此翰林盖毘陵籍也师曰进士周渔系广陵人满面髭须不剃而亦选得翰林何也上笑曰如周渔之髭须方可称将谓胡须赤更有赤须胡者矣第朕于翰林不过就其才品高雅者选之岂有偏比其间偶有一二少年选入彼遂以此迎合朕意耳老和尚相周渔岂不才品高雅者师曰诚如圣谕上曰老和尚何从识周渔师曰忞居昭阳时曾及门问道盖亲近牧云弟之门人完白者为既久故其人亦颇有见处上遂使学士以孔颜乐处问渔渔答云满座春风又以向上一事千圣不传为问答云我者里用者闲家具不着上大喜特召至孚斋赐坐与茶命作孚斋说为刊布中外焉上出狩昌平回为言明之诸陵规模弘敝工费浩繁当日用金非数百万不可其中龙神结聚堂局周正唯长陵最佳可惜朕去迟了数百年合抱苍松翠柏砍伐几尽朕己特下严旨仍加护植矣但崇祯帝陵寝湫隘不堪合朕自捐金修葺奈国用匮乏思谕明臣共襄厥事师曰伐陵断脉古今通弊以元世祖之仁明不能忘情于宋世六陵乃皇上不唯覆护之反加崇饰焉此至仁至圣之美政真足为万世有天下者师法也上一日问师老和尚几年上住天童师曰道忞于崇祯十六年癸未春住持天童初意只展三年庐墓之思四众勉请开法至顺治三年心器毕将有他山之行为鲁国主起义越州江于阻塞是秋明师溃大兵渡江时宁波新任知府韦忞适忘其名矣上曰韦克振也其子韦成贤亦上科翰林今补江宁督粮道去了师曰因韦知府请忞斋始得谢事诣郡庭属以费隐容兄使请继席焉上曰老和尚门下亦有宰官嗣法者么师曰只有举人张立廉亦崑山世家子幼掇科名一上公车即杜门学道垂二十年矣与上科进士叶有恆为中表弟兄也上曰崑山进士只有叶方恆其弟方蔼现登探华及第盖老和尚错记为叶有恆耳师曰惭媿皇上日应万几于疏逖新进之臣尚然简在帝心乃忞老昏健忘如此揆诸天聪岂不云泥相隔哉上一日与师评论古今名臣宿将摘瑕指瑜纤悉无遗师因问上廿一巾又想经御览多矣上曰间尝寓目百不记一若资治通鑑则朝夕在案不时展观也师曰宋臣李纲明臣刘大夏精忠练达诚如圣鉴然宋明两代享国灵长多由大臣辅弼之力如赵普之逢君张居正之揽权姑置不论至若韩琦之调停两宫梁储之迎立世庙不可谓非精忠练达者上曰老和尚许二臣精忠练达所谓其智可及也朕许二臣精忠练达所谓其愚不可及也即老和尚罪居正揽权是矣彼时主少国疑使居正不朝纲独握则道傍筑室谁秉其成亦未可以揽权罪居正也师曰圣智渊深诚非凡见可测矣上一日问先老和尚及师语录杂着师合并进呈上逐部繙揭至师语录问山翁莫是老和尚别号么师曰不敢又问老和尚原号木陈此何意义师曰本婺州山名赵州门下有从朗禅师者住此忞景慕赵州高风窃比门弟子为私淑诸人耳上曰文集名布水台何也师曰庐山有瀑布游人题咏最多李青莲所谓银河倒挂三石梁者是也旁有峰笋削与瀑齐上平如砥可坐十数人故名布水台瀑之上为黄嵒寺蒙山道明归宗智常咸居于此忞出家开先住静黄嵒文集因遂託其名上复展阅见其中有荐严毅宗烈皇帝疏上曰毅宗莫不是崇祯帝么师曰然上曰本朝谥思宗非毅宗也师曰忞僻远疏虞闻江南谥如此而不知本朝有别谥也上曰此亦何妨复披简见禅灯世谱上曰此书老和尚集得极好便于查考展阅至终复语师曰幻有传和尚下因甚不载雪大师师曰本有名字在磬山前即先师竖龙池碑亦载于法嗣之列而雪师自谓上嗣云门肆骂先师乃始刊去其名上曰后来因甚又拈龙池香师曰先师入塔时雪师以弔慰至天童见丛林之盛禅众之多深为感慨因书扇头送忞同参唯一润者润数其侍者曰大师老矣今天童圆逝座下英灵如我唯一者奚啻万千何不住箇院子总与收拾门下终日作诗写字成得甚么边事大师闻之笑曰唯一到也说得是老僧便去讨箇院子住只是你们不要哄我润曰哄即不哄但要大师拨转船头拈龙池香乃头正尾正若远扳云门我辈决不肯做那无尾巴底猢狲大师曰是是老僧出山就上龙池埽塔拨转船头去自后住东塔云门遂拈龙池香焉上笑曰雪大师到底心如赤子不谩诃风骂雨颠了一生上一日问师汉月在先和尚付法弟子中是第几位师曰五峰学兄下即汉月藏兄也上曰闻得后来先老和尚复有书辟其谬妄是否师曰语载总直说中诚有此事上曰果尔则见地全乖先和尚当日何必付他师曰汉月藏兄未见先师时己匡徒领众所以先师在庐山即见其语录曾谓侍僧曰此人聪明不亚博山第语欠师承在缘藏兄负性坚刚兼之造道英锐在学地中本有悟处但才高意广未免师心自用喜于凿空见奇故其失也流为支离怪诞如判六祖本来无一物为堕空落外者是也上曰先老和尚何不教训他师曰先师亦几次移书规诫藏兄反往往于提唱语中雌黄先师故先师发明从上纲宗征其谬妄乃有数万言辟书与前后三录之说䒢溪进曰即磬山先老人亦为藏公有复问万余言现在行森袱中上命笻溪持来时青州大觉在坐上曰天岸可为朕朗诵一遍至中间上不觉勃然变色诵毕上曰此真法门跋扈之夫也因述笑谭有嘲人妄自尊大者云一村学究每言开天辟地以来祇有五箇圣人或问为谁村学究数曰盘古伏羲周公孔子或曰第五位圣人又是那箇村学究笑而不荅或曰莫不是老先生么村学究拱手曰不敢便是者般样人众皆大笑上一日语师昨在宫看先和尚语录见总直说中有辩天三说道理固极于透顶透底更无余地可臻矣即文字亦排山倒海遮障不得使人读之胸次豁然云披月现朕向亦有意与他辩折一番今见先和尚此书虽圣人复起不易斯言故己命阁臣冯铨及词臣制序将谋剞劂宣示中外使天下愚民不为左道所惑师曰皇上此举功流万世奚啻出民水火之中顾先师大义微言何幸折衷我皇圣人哉上遂问师天主教书老和尚曾看过么师曰崇祯末年广闽盛行其说有同参唯一润者从福建回持有此书因而获睹上曰汤若望曾将进御朕亦备知其详意天下古今荒唐悠谬之说无踰此书何缘惑世反从其教真不可解师曰此含生之所以出没三途如游园观盖邪见为之纠缠也上一日问师闻具德为一麤行僧痛打一顿真有此事否师曰有之上曰者僧何处人见甚么道理敢打善知识师曰闻是河南固始人科头赤脚到处丛林行杜多苦行便以己方人见知识过如为神农之言者责滕君厉民自养底意思故非但灵隐即报恩和尚亦思痛下一番毒手因伺候两月不得其便乃止上曰老和尚曾着他手么师云道忞在维扬曾来会下住了数日幸而得免想叨皇上威灵故耳上为大笑上一日问师明季状元杨廷鑑老和尚可曾与他相会么师曰道忞昔年过毘陵叨承供养上曰他与我朝状元吕宫为两联襟一箇人家生两女嫁了两箇状元亦是人间希有之事今廷鑑子又入翰林年甚少而才学亦高师曰三十年来江南科第之盛独数毘陵至两婿皆状元恐古今罕有也上一日持一韵本示师曰此词曲家所用之韵与沈约诗韵大不相同师为展阅一过上曰北京说话独遗入声韵盖凡遇入声字眼皆翻作平上去声耳于是上亲以喉脣齿舌鼻之音调为平上去入之韵与师听之又言西厢亦有南北调之不同老和尚可曾看过么师曰少年曾繙阅至于南北西厢忞实未办也上曰老和尚看此词何如师曰风情韵致皆从男女居室上体贴出来故非诸词所逮也师乃问上红拂记曾经御览否上曰红拂词妙而道白不佳师曰何如上曰不合用四六词反觉头巾气使人听之生趣索然矣师曰敬服圣论上曰苏州有箇金若寀老和尚可知其人么师曰闻有箇金圣叹未知是否上曰正是其人他曾批评得有西厢水浒传议论尽有遐思未免太生穿凿想是才高而见僻者师曰与明朝李贽所谓卓吾子者同一派头耳上一日语师朕前者因海氛之警将亲统六师届于南徐会江宁捷至中止若果南行当亲入天童见老和尚不须法钖远来也师曰父召无诺君命召不俟驾而行以皇上君父之命临忞艹莽之臣敢惮修途第惭愚拙无由克副宸衷耳上曰郑成功真箇起义兴复明朝此亦好事朕岂怪他缘顺治初年曾经投顺今复入海杨波则是在清在明均为叛贼此朕所以饶他不得师曰闻渠父芝龙在京不知存没何如上曰收禁在城亦是没帐算底人就教他下海济得甚事打死不如放生故着人好好养活他一生罢了师合掌曰我皇真天覆地载之量也上一日语师适才为云南献俘朕特临轩召问盖明朝国公姓桑名某者本义王孙可望将领投了李定国故义王失势归顺我朝顷定国败逃此人落窜民间为游徼侦获并妻孥七八口杻械至京朕熟视其人亦是箇汉及详细问他则慷慨陈词殊无悚戁之意乃命解其束缚与他散官一员俾随朕驾师曰此人有一千箇死字在项赖我皇起白骨而肉之然复宜何縻躯而报圣恩也上曰天下之大似此等辈奚啻万千必欲依罪议刑将不胜其诛戮矣太上以好生为德只当买雀放生也好师曰皇上深仁厚泽如此岂直令他反侧子自安从此穷荒绝漠尽入版章矣上一日早朝后见师曰今晨有官赴巡抚任辞朝者其人才略尽好朕虑他过用其才因面谕之你才足办此方事但随力随分任运做去便了若更加豪末其间则生事害民非国家与你之福也师曰大哉王言昔曹参治齐用此道也人谓其善黄老术不知即三代牧民之法也忞见处处地方清静宁一后遂不静宁者皆官更扰之耳我皇此训足垂万世上一日问师曹洞下近来有甚么人师曰尽有说法主导一方者如云门下弁山之子百愚曾继道忞住大能仁寺可称善说法要座下常有数百众即学问行解亦色色俱佳上曰何处人名甚么师曰名净斯河南人又石雨和尚亦云门下有天愚远门辈一般好门人上曰闻三宜亦曹洞宗师曰百愚辈即其姪也上曰闻他常讲经既称宗师当提持向上事讲经却不相宜师曰始于云门湛和尚以堠卒出家信得此事锐于参禅虽浩然打彻却一丁不识因亲依云栖始得宗说俱通后来出世念学者根器不同庶几多方淘汰可以广利群品故禅余亦为讲说三和尚初依缾匋闻谷大师业通经论洎参湛师开悟后广历南北宗教后出住显圣亦间为学者谭经此云门家法也上曰有箇觉浪亦是曹洞宗闻其善作文字是否师曰浪和尚又出寿昌之后下笔千言思如涌泉但稍欠精练耳至若持论超迈皆发前人之所未发如哀公问社章往多说坏宰我他却别生议论谓孔子与宰我同一鼻孔出气总为有国有家者垂一鉴戒见得一箇天下数百年之内倏尔为夏倏尔为殷倏尔为周金瓯易缺宝历难长使人惴惴焉不胜天命靡常之惧上曰下文却难消释师曰他说孔子底话正是雪上加霜之意谓夏后殷周者还是成遂既往底事不必理论他了只是后来底人当思祈天永命不要蹈他覆辙此意须于言外见之上曰却违了朱註师曰他正谓朱子强解所以翻案见奇上曰我朝制举凡中式文字要遵朱註盖文运与国运相关自天启年来倍叛经传好尚子书刱为一种荒唐悠谬之说互相染习由是乖僻中于人心国随以亡今朕深惩此蔽力还正始不拘乡会小考文字过五百言试官参罚诸士退革师曰皇上如斯维士风即是培国脉天下将还淳返朴再见熙和之象矣上一日命近侍李国柱持一黄箧传旨命师起字师恭议觉王义成二字进之上旋命中使宣传谕师曰此乃诸佛洪名朕何人敢当此字愿老和尚勿以天子视朕当如门弟子旅菴相待可也师乃更议慧橐山臆字面进之上以慧橐自名山臆作字刻玉为章用之书画焉嗣后复命师起号欲以菴字为准师议穆菴亹菴简菴幻菴十二号进呈上用幻菴二字又命师起堂名师议得师荛复着说以进由是上益击节嘉叹以为极谦卑又极尊光却移在他处不得盖非有天下者不可擅用也上一日语师经生家唐器一世光阴只为得几篇腐烂时文于己躬下性命二字全不留心殊可闵伤朕于乡会两场必命出理学题目也教他思索一番与他种箇因也得师曰此皇上佛菩萨度尽众生心也然性命关头须当人信得己躬下有恁般大事方可留心若只向文字上理会任他千般思万般索只打向得名场流转今皇上但县一格有人悟得祖师禅定与他今科状元自然箇箇留心上曰老和尚说得极是上一日语师韩愈是唐朝最不信有佛法底人故其原道一篇语多支离却有李翱一箇好门生于性命之学反极通透师曰他曾经药山点化过来故赠药山有鍊得身形似鹤形千株松下两函经我来问道无余事云在青天水在缾之偈上曰李翱有复性四篇老和尚曾看过么师曰忞向未见上命侍臣李国柱取其书来与师同诵既毕师曰宋杭州佛日寺有禅师名契嵩者曾着辅教编及传法正宗记以万言书达御览仁宗为叹赏中宵钖以明教禅师之号忞常疑其文字高古却非先秦两汉之体而不知其祖述李翱也然翱之通透性学真难逃圣鉴矣上一日问师在俗名姓师曰道忞俗姓林名莅上曰昆仲可有几人师曰祇有胞兄一人上曰甚么名字师曰兄名涵字元孺上曰与老和尚别来几载不相见矣师曰去岁五月兄涵携姪辈数人来天童看道忞适赴召上京只住得一箇月上曰子姪兄弟亦有在仕途者么师曰堂姪于达仅以岁贡现作本省罗定州教官上曰闻得广东比北方人尤不信向三宝老和尚少年因甚出家师曰道忞因见目连传痛念生死遂发心修行䒢溪进曰老和尚未弃俗时敝省最鄙薄僧家以为游手好闲极不堪齿录底人近三十年来则世家公子举监生员亦多有出家者浙直素称佛地觉似不如广东矣上曰老和尚乘愿而来引导此方固非偶然也师曰时节因缘如此忞何与焉上复曰老和尚法讳不袭龙池派何也师曰道忞在先师门下未曾更名尤仍受业师派上曰受业派如何师曰受业先师出家维扬法名上智下明派从西山戒坛分去底有二十四字所谓佛法能仁智慧本来自性圆明者是也然道忞不从慧而从道者缘受业先师住庐山开先寺时又演为佛道兴隆有开必先传灯绍祖以永万年一十六字今忞以开先属了别家复演为二十八字曰道本玄成佛祖先明于杲日丽中天灵源广润慈风溥炤世真灯万古县道字宗开先本字溯戒坛以志不忘水木根源之意耳上曰老和尚可将此派写与朕师即写呈上命侍臣收藏宫内弘觉忞禅师北游集卷第三天童弘觉忞禅师北游集弘觉忞禅师北游集卷第四门人真朴编次奏对别记下上一日问师先老和尚与雪峤大师书法二老孰优师曰先师学力既到而天分不如雪大师天资极高而学力稍欠故雪师少结搆而先师乏生动互有短长也记得先师常语忞曰老僧半生务作运箇生硬手腕东涂西抹有甚好字亏我胆大耳上曰此正先老和尚之所以善书也挥豪时若不胆大则心手不能相忘到底欠于圆活上复问老和尚楷书曾学甚么帖来师曰道忞初学黄庭不就继学遗教经后来又临夫子庙堂碑一上由不能专心致志故无成字在胸往往下笔即点画走窜也上曰朕亦临此二帖怎么到得老和尚田地师曰皇上天纵之圣自然不学而能第忞辈未获睹龙蛇势耳上曰老和尚处有大笔与纸么师曰纸即皇上敕忞书手卷底尚有十余张但新制鬃豪恐不堪上用上乃命侍臣研墨即席濡豪擘窠书一敬字复起立连书数幅持一示师曰此幅何如师曰此幅最佳乞赐道忞上连道不堪师就上手撤得曰恭谢天恩上笑曰朕字何足尚崇祯帝字乃佳耳命侍臣一并将来约有八九十幅上一一亲展视师时觉上容惨戚默然不语师观毕上乃涕洟曰如此明君身婴巨祸使人不觉酸楚耳又言近修明史朕敕群工不得妄议崇祯帝又命阁臣金之俊撰碑文一通竖于隧道使天下后世知明代亡国罪由臣工而崇祯帝非失道之君也师曰先帝何修得我皇为异世知己哉上一日语师闻江南下户之家生子则育生女即淹杀是何道理师曰为贫故恐他日养成及笄难办嫁资耳上曰豺虎性极残忍饥不食子为人父母奈何使其出世一番不见天日而速赴黄泉哉即贫无嫁资于问名纳采之日不受其聘礼则嫁时无妆奁亦怪我不得朕极痛恨此事己传敕民间如有此等父母议罪乃出经筵日记中诸臣赞美之文与师诵之师曰皇上保民纤悉如此不特婴孩受赐三十年后九土万方无复更有旷夫生齿日繁既庶且教黄虞将不难再见于今矣上一日命侍臣持新传大觉禅师真示师师曰即道忞未晤玉兄然观此道容亦尊严可敬但头戴青帽觉从上佛祖无此体制上曰何如师曰五篇七聚之中有一百众学法凡礼佛诵戒入聚落进王宫不得覆头犯者突吉罗上曰报恩和尚日常戴帽画工炤样写出不便唤渠卸却也䒢溪进曰本师归山后听诸禅夏不戴帽矣上曰报恩规矩何缘顿改师曰玉兄面禀仪刑亲闻圣训岂更死守善道上乃述大觉应诏始末因缘且言当日在山即坚卧不起极是高尚到了天津却欲饿死不来如人家请客相似客到门了不肯入教那东家体面何在朕是直人便艹箇札子数他一上故论佛法朕当拜他若朕去岁教诏一番报恩和尚又当拜朕师曰玉兄此番举止亦无他念缘生性不耐见士大夫一旦蒙诏诚虑赫赫天威难于瞻对不知我皇佛心天子不向四威仪中简点僧家与别箇帝王迥异上曰从古帝王信向与否虽有不同然僧家长短断然不问凡寻僧家底事皆是臣子做底勾当故老和尚不要怕朕指曹王二学士曰须怕他两箇二人俯伏长笑上一日命内臣张问达写师道容装潢既就展示曹王二学士上为谛审再三乃曰觉得丰神奕奕有生动之意二臣叹羡不己师因进曰道忞山野陋质何当玉琢金相得传写御容一轴归奉山林使臣民未睹天颜者得识龙光斯为千秋盛事上曰昨在宫诸臣亦奏请写朕容朕谕之曰世有远而可传者唯功与德自朕践祚十有七年今边烽未息四海疮痍未起朕无德而功不逮生民如此乃写形传世徒贻臣民羞故不欲也师曰皇上谦光太甚忞昔僻处遐陬己饫闻齐民颂皇上圣明矣心窃自疑意皇上生徼外入中华又极幼沖虽圣明天纵然虞夏商周之治诗书六艺之文未易悉也今得奉天颜八阅月亲见皇上虚怀嗜学好问好察如此使生三代何难与禹汤并驾惜不幸而生斯世主斯民耳士问其故师曰世界增减互为循环释迦丁减劫出衰周早己有亡国弒君不保其社稷者矣今去衰周将三千年民性日迁如江河之就下恶业相煽器乱臶臻皆其自作自受所以献闯奋臂一唿天下土崩瓦解向非我皇出而御宇则生民大有首领之虞然则我皇功德岂不天壤同流哉上与学士由是释然师闻上龙性难婴不时鞭扑左右因上叩击机缘后复启曰参禅学道底人于逆顺两境亦须全身坐断不可任情喜怒所以傅大士有言心性虽空贪瞋体实即普贤菩萨亦云我未见一法有大过患如瞋者故曰一念瞋心起百万障门开者此也上曰朕遇境逢缘多不能觉炤然过后冰消决不记怀那箇师曰忞素知皇上长空皓月不迁不贰但我皇喜怒与别箇不同恆言有之天子一怒伏尸万里待过后不记早己迟了上乃点首曰知道了后近侍李国柱语师如今万岁爷非但不打人即骂亦希逢矣又万岁爷极赞老和尚言胸怀平坦亦最慈和乐易云云上一日与师广谭古今词赋谓词如楚骚赋如司马相如皆所谓开天辟地之文至若宋臣苏轼前后赤壁赋则又独出机杼别成一调尤为精妙老和尚看者两篇前后孰优师曰时人多谓前赋自其变者观之下不合说道理不如后赋命意更觉浑然无迹据道忞看来苏轼自以才高忤世不得于君谪迁散地远窜江湖一切牢骚不平之气付诸水月梦幻之观前来江山难再风月无穷即后来涉险归休万缘一梦非前篇之游神道妙无由知后篇之寓意深长前赋即后赋难置优劣其间也上曰老和尚论得极当乃通诵前赋一篇问师曰念得不错么师曰不错上复言晋朝无文字唯陶潜归去来辞独佳亦为师诵之又诵离骚至中间觉龃龉乃曰久不经理竟忘前失后矣复言明臣文章事业不减唐宋朕极喜王守仁󰢍旅文洎申时行袪倦文老和尚曾看过么师答未曾上命侍臣取来与师共读时日己入酉矣师曰道忞老眼昏华跟随我皇不上上乃同师立檐前读竟复入就坐少顷上忽作恶就外欧吐还语师曰朕迩来脾气不佳适行者然烛触硫黄气故欧耳师斥行者上曰老和尚不要责他他那里知得朕脾胃有病也师曰圣躬太劳乞回宫安息上曰适才老和尚话尤未了师为叙讫上乃回宫上一日语师宫中有明朝成祖所集之书名曰永乐大典者以一殿贮藏无虑数百万卷师曰皇上可曾看过么上曰朕曾聊展一二册若欲看过恐皓首穷年莫竟其籍也师曰年代深远繙阅为难得不伤于蠹鱼上曰收藏谨固卷帙如新师曰此书如何汇集上曰依沈约平上去入之韵以为编次如上平一东即一东字便有五十来卷师曰其中所载何事上曰天文地理山川人物凡有涉于东字者靡不毕载师曰常言祕阁奇书多有人间目未经见者道忞今日亲聆皇上天语真闻所未闻矣上一日谓师曰少林堂头涵宇也集有五灯续略将那付帕子底尽收入祖师图西山者里有箇达如亦是少林付帕僧也在五灯续略上若达如上得传灯朕也上得师曰到是皇上上得达如上不得此僧尝亲近先师在道忞会下亦住过彼时不善用心曾着境魔了一年然五灯续略闻得皇上许他入藏是否上曰朕那时知得僧家甚么长短后阅楞严始知有佛法道理知有宗门下事及老和尚诸善知识辈则皆憨璞之力故憨璞大有功于法门者也上又曰闻得报恩和尚十九岁便悟道得恁少年极是难得师曰少年悟道古来亦有如佛日禅师见夹山时年方十三机辩纵横早己彻悟但如玉兄廿三五岁便出世为人乃奇特耳上曰慈寿玄水亦少年出世䒢溪进曰南方如玄水后生付法者甚多师曰后生付法不道全无如玄水敢在皇上面前敲钟擂鼓陞座说法也是难得上曰果亦奇特闻他为老和尚修笑祖塔不知怎样葺理师曰四围筑了百来丈石墙上曰里面须做些房子好着人看守师曰他意亦欲起五间塔院尚未动工上曰笑嵒和尚塔在那一方师曰出西直门过了高浪桥北行一二里踞昌平大路上上曰此地朕常来往不知有笑祖塔师曰荒冢累累皇上何由得知上曰者番有便朕当亲诣塔前瞻礼一回上一日语师朕再与人同睡不得凡临睡时一切诸人俱命他出去了方睡得着若闻有一些气息则通夕为之不寐矣师曰皇上夙世为僧盖习气不忘耳上曰朕想前身的确是僧今每常到寺见僧家明窗净几辄低回不能去又言财宝妻孥人生最贪恋摆扑不下底朕于财宝固然不在意中即妻孥觉亦风云聚散没甚关情若非皇太后一人罣念便可随老和尚出家去师曰剃发染衣乃声闻缘觉羊鹿等机大乘菩萨要且不然或示作天王人王神王及诸宰辅保持国土护卫生民不猒拖泥带水行诸大悲大愿之行如祇图清净无为自私自利任他尘劫修行也到不得诸佛田地即今皇上不现帝王身则此番召请耆年光扬法化谁行此事故出家修行愿我皇万勿萌此念头上以为然上一日问师丛林日逐如何行持师为陈说一遍上曰朕观老和尚上堂与报恩和尚不同何也师曰道忞举行出自清规玉兄尤仍时套盖一向沿习教家故耳上曰何谓清规师曰佛法初入东土一切僧家依律而住祇分上座大众就如今时粥饭丛林相似无有堂头统摄其间至大觉怀海禅师刱建百丈丛林乃准律仪参王制倣朝廷官府之仪以立方丈主法之人分知事头首为东西两序并诸内外杂职于是坐立有序动静有规勒而成书总祝釐报本等事分为九章累朝奉敕刊行所谓百丈清规也上曰老和尚带得有此书么师曰带有此书上曰可将来与朕待回宫细阅亦知得丛林规矩也师乃呈上上律身极节俭凡诸服御概从朴素一日语师曰朕衣裳非左右请澣则终岁不更举秋罗中衣示师曰今日斋戒祭祀乃易此耳然亵服尤然纻葛数经澣濯者复指青袍与履曰出见群臣不好意思服此妆箇体面若在宫则布鞋布袜即此靴亦不穿也又举腰间黄条曰此带亦系了五年师为熟视觉己破损乃叹曰我皇惜福虽大禹何加焉上一日为师叙述满州风土地方虽小而山高壤沃可以树艺五谷即果实亦佳所乏者布帛耳至于人参貂鼠则南方又少矣为言参苗在土固大小不偷必高出群卉之上故掘参者得以觇取然亦在人财喜有当面错过而后来反见者凡入山须里粮结伴以往或半月十日始回间有伤于虎狼毙于高嵒深涧亦艰虞事也往时有采参误践熊庭者夜昏不能出矣熊乃采果饲之天明得队反引众射杀其熊后来其人卒生恶疾而死又言西鞑子则逐水艹而居五谷不生唯食禽兽肉故其人腥臊不可闻与朕东方大不同也复问师闻南方虎豹极小即大者仅类黄牛耳然朕北方豺狼俱大若虎则过如壮马此复何故师曰亦风土使然也上一日携王学士至方丈坐次师奏曰先师语录皇上许为入藏莫要箇本么上曰要箇本朕方可批部施行老和尚可有本么师曰有上曰将出来师遂陈上上细览一过仍入套中执持在手停刻适近侍奉茶至上乃递与曰好生收着三日后上复至师奏曰昨日礼部有官来说先师语录皇上己俞允入藏矣敬谢天恩上曰此亦小事师复奏曰今此间北藏皇上未经修理江宁有南藏乞皇上命礼部可移咨江宁先入流通上曰南藏收藏何处甚么官员职掌师曰版藏大报恩寺明朝管属礼部我朝不设此官或责在僧司也上命侍臣着北京僧录司移咨江宁去上复谓师曰先和尚语录还有么师曰有上曰可存一部在文书馆俟他日修北藏时可刊行师复进呈上一日早朝传旨可将景山新铸渗金大佛抬至万善殿与老和尚随喜巳牌舁到师瞻礼竟驾随至问师适来佛相何如师曰真所谓希有世尊也道忞此生固然未见恐古亦罕有盖从上帝王庄严象设何代无之不过捐发帑金命臣工监造而己争似皇上亲为指授所以精妙无比上曰此象经朕相度不知几回己剥蜡将就炉矣朕忽下阶回看觉顶相不正重命更改故三载始落成也师问渗金之法上曰先用皁矾水银涂象后上金箔以火煅之金着矾汞即渗入铜内然必三五回上金方得通透无瑕师曰将来此象安奉何处上曰朕在南苑刱有新寺老和尚想未知道师曰忞亦微闻皇上为皇太后祝釐圣躬故建兹寺上曰要老和尚随喜意下如何师曰皇上建殊胜功德赐忞瞻礼诚为万幸不知何日可去上曰俟朕打叠停妥然后来请过数日上复至语师曰南苑有玄灵宫亦朕刱建左右碑文系阁臣金之俊与刘正宗所撰今新寺碑要老和尚撰文不命臣工也师曰道忞山林野逸那里晓作朝廷文字以皇上高深使忞揆度得无井窥天蠡酌海哉上曰老和尚不要如此谦虚待请随喜了便可属笔师曰明日可去么上曰朕今日斋戒明日祭祀夜来示牲五更行礼则通夕不寐矣回宫得寝息半日午后方出南苑至明日着人来请也时上己命御膳御茶两衙门官就玄灵宫供办以待至次晚上差包里三大臣就万善殿迎师四鼓发足平明抵玄灵宫包里臣驰奏上问斋可办得齐备未奏云己备上曰俟老和尚斋毕引至新寺前后随喜了请老和尚回万善殿是日也山殽海错无物不备两衙门遵旨于上行宫正席坐师余诸门弟子则偏殿安排斋毕包里臣如命导从奉师还宫越三日上至师曰昨承皇上威光得随喜新寺己俨升忉利天宫又祇受盛燕顾何福消之上曰斋不麤率么师曰鱼丽所谓多而嘉旨而偕有而时固赞叹莫能及也第奉旨撰文媿不雅驯尚祈圣裁鉴定毋俾辱国乃出以进上为展阅一过命侍臣收入宫内次日上复携王学士至方丈谓师曰朕昨回宫细看老和尚者篇文字极得大体风雅典则不待言矣师曰勉遵慈命如蚊负山幸不罪责乃蒙皇上褒嘉过甚也上曰朕固不通文字曾与王熙看过试问他何如王学士曰此千秋不朽之文也师曰忞实惭媿上又曰即书丹篆额还要借重老和尚师曰朝堂济济不乏虞欧褚柳之宾乃命顺朱如忞者为之一发使马牵犁矣上曰朕极喜老和尚书法字画圜劲笔笔中锋不落书家时套师曰如皇上不容固辞乞敕赐寺额得以缀文从事上制名德寿命文书馆画格授师师为擘窠书上上乃敕良工刘光阳摹勒上石焉上一日谓师曰老和尚苦欲还山朕亦不敢强留违老和尚意俟三二年万姓疮痍稍起朕思江南一行当亲入天童看老和尚师曰皇上再不要动此念头忞见两院巡方便拿船起夫下程酒水百般支应里鄙递年好不苦杀况复圣驾亲临者沿途百姓算来都是死数上摇手曰朕自然有箇道理决不遗累地方过数日上复为言师曰如圣驾必欲巡幸江南乞预先传旨谕忞好在江上迎驾上曰朕动身时必先着人说与老和尚知道上一日语师老和尚许朕三十岁来为祝寿庶或可待报恩和尚来祝四十朕决候他不得矣师曰皇上当万有千岁覆帱生民何出此言上弹颊曰老和尚相朕面孔略好看揣怀曰此骨己瘦如柴似此病躯如何挨得长久师曰皇上劳心太甚幸拨置诸缘以早睡安神为妙上曰朕若早睡则终宵反侧愈觉不安必谯楼四鼓倦极而眠始得安枕耳师曰皇上心血不足可服参附诸药饵么上曰早晚常服天王补心丸师曰补心丸有地黄当归恐与皇上脾气不对上曰少时喜喫水精蒲桃致伤脾胃年来读书耗气复有欧血之病坐此正难调摄耳师曰乞皇上早为珍啬天下臣民幸甚上曰谨依老和尚慈念上一日语师朕于宫中造有关夫子勒马听风之相身披黄金铠甲纯用五色宝石填厕其间所侍关平周仓亦如之今送老和尚还山留作天童护法师曰忞被殊恩又光泉石天童香火从此万年不烬矣上曰朕己命人抬至老和尚可出共观时相皆有黄幔遮尘上为揭示则周仓面朝里壁上唿近侍李国柱可与朕抬正此相师前代上上曰老和尚恐难着力时师行者玄猷近前上复挥去乃躬自移正焉因问行者甚处人者曰玄猷承天府人上曰朕本朝己改承天为安陆州了者曰玄猷蹑屩四方久己不闻故乡消耗上曰也是真话上一日语师天岸随老和尚出京还青州可分付他不要更赴别请当常住山东教化北方盖过了黄河直抵京师无有禅门主导四众极可悲闵得久久阐扬一番便都各知有此事师曰谨遵慈命上复语师老和尚还山朕要留门下弟子两位在此早晚说话如见老和尚一般师曰道忞诸弟子都是箇愚戆底人恐有不到处得罪皇上反成道忞过咎上曰老和尚一旦还山教朕如何忍得朕亦不留他在宫供养本意要几位有道眼底阐化京师上乃自定旅菴山晓二人命择前门善果隆安二大剎俾住持开法焉上择五月望旦差包里臣刘之武送师还山上自凌晨躬候登程时师早餐未毕己传圣驾将出矣师趋立门左上单骑卒至见师下马师前慰上曰道忞还山愿皇上定虑凝神保佑圣躬又月皙二子在京恐有不到乞皇上慈悲教育上曰都知道了老和尚不须罣念师曰即请皇上还宫上曰请老和尚上马师率诸弟子就道上骑忽出师右诸人见驾来俱欲下马上止曰你们骑马不惯下了难上不要回互罢上与师并驾行将及一望师再三请上还宫上始回缰少间师己抵北苑门矣上骑复至促师马首曰老和尚还山可着人看朕朕常着人看老和尚不要疏间了师曰恭奉慈命上乃与师握手而别弘觉忞禅师北游集卷第四天童弘觉忞禅师北游集弘觉忞禅师北游集卷第五门人真朴编次偈见圣谣三章曾闻护国颂仁王何幸勉勉见我皇论道至忘天子贵平拈公案细商量严陵加足不称臣光武包荒为故人喝下疏僧承顾笑千秋法社咏皇仁豁达雅方汉祖雄御人以礼法尧躬钩章拟欲歌明德浩浩如天叹莫穷上问孔颜乐处荅云一箇闲人天地间因成四韵孔颜乐处意何长自得吾真万虑忘一箇闲身天地内半瓢风月枕肱旁阶前秋艹横千古眉底青眸贯百王春雨乍滋霜又落笑看人世电飞光上赐御画山水图己亥闰三月上传敕天童召忞赴京命即万善殿安禅结制上不时出宫就见忘其位貌待若宾朋间于论道之余抵掌而谭天下之事则靡不周知曲尽一日出数轴示忞曰此朕数年前遣病时作也遂以山水一蒲桃一赐忞焉墨光澹荡笔意潇疏殆骚人韵士揣摩半生而未臻其阃者上独优为之昔班固作汉书称昭帝十四能知上官桀之诈今上十四总揽干纲肃清海甸不假霍光之辅一皆出自宸断尚以万几余暇博综帝典王谟旁及百氏家言既承精一之传复探西来大意至若诗文小技笔墨余长犹善且美若此窃谓中古帝王未有聪明睿智如今上者也忞艹莽余生得奉天颜己属厚幸乃皇皇手泽辄以见遗他日持归藏之太白名山顾不成禅丛千秋佳话哉敬拜手飏言为识其岁月云尔一幅吴绫御墨鲜半含秋水半春烟崩腾瀑布疑匡阜澹远村墟似辋川宠赉固非龙恼钵手遗全胜始丰田名山归奉天龙护佳话应知百祀传上语及先师每廑生不同时之叹因出处士曾鲸所绘道影喜动龙颜遂命供奉王国彩临摹二幅备极庄严赐藏天童其原本留宫供养异世奚殷圣主虔道兮师大德师全空生写就趺巖石瑞相摹成下二天彷听雷音宣宝座俨惊法雨洒当前通身两处分朝野不尽真灯耀帝干上询先师语录因偕直说进呈御览彻宵豁然神契即日依忞疏请赐同大藏流通微言师亦远睿智独明真既发终宵叹旋教旷典新琅函光吐月玉轴晓生春大义昭星日昏衢息夜燐上诘天童何义为述其由兼请寺额上下弘法圆照真觉法庆诸颜俾忞自定乃遵首二字焉名山希宠钖圣主尚劳谦两字从高揭诸颜听自拈瑶章侵玉汉天乐动危檐太白标弘法名同实共兼上问祖山初见何人云天童先老和尚上忽动容因问有何机缘云以功夫不切实为叩蒙赐痛棒云有甚么不切实上曰适生晚暮恨不及见此老耳忞曰四海五湖皇化里先师亦安能出得陛下大威光也上曰得三五年有箇会处当自见渠忞曰诚如天言皇封弥浩浩函盖广于天当宁来何暮先师往岂前瞥而亲荐得一会自俨然今古无畦岸天言信不愆上所居师荛堂门书生死事大壁书莫道老来方学道孤坟尽是少年人之句为语忞曰每对此辄万缘寝削因进曰少年读李卓吾才等待便千万亿劫了也即日出家上曰亦请老和尚大书用以自警君王方鼎盛怛化切斯须缘以大人觉益之良士瞿情封千界落心月一轮孤不住无生地蓬瀛讵所图上命供奉王国彩重摹幻质留供阙庭适驾临方丈御览一过为添数笔遂觉生肖宛然馘黄项藁貌支离任是僧繇巧聚眉底费九重亲手泽为留七众好风规三毛幸己仍加颊四面何劳更显奇堪笑古锥成骨董万年凌阁永传持上念忞将别去后会难期自简宣纸数十幅命作大小行楷留宫上亦噼窠书敬佛四大字赐忞谓彼此展视有同面晤云惜别君王重多愁会晤难何由能缩地长此共盘桓託意存千古留思寄卷端正虞风雨夕未易等闲看上于干清宫所祀关壮缪亲示良工雕刻黄金铠甲宝玉烂然盖经三年而始就者因忞归太白赐作山门护法帝重关夫子肖形百宝装海山怜去辙归护敕维匡汉主犹堪託髡徒岂足襄名蓝标太白千载倚金汤上于庚子孟春爰下罪己之言一切修禳诸事敕俱停止特于四月八日严修水陆道场九昼夜以忞生遐陬未之或见也惭受天恩渥惊闻佛事开在资心意广不惜大官财僊梵凌空际天真降九垓为僧今半百恍误蹋瑶台上于四月二十七日命游南苑观新建德寿寺敕近臣就玄灵宫寝殿设斋管待极其隆渥南苑策游骑骏奔走侍臣宫庭排盛燕山海列名珍饱德诚无尽酬章媿莫陈愿歌天保咏回祝向丹宸上再择夏五既望听忞徂征尤不忍遽离如是促席晤谭于风晨雨夕者旬有余日无倦怠之意焉征帆惊遂挂离思浩无涯风雨晨兼夕乘与遣复排宁云忘势位直己外形骸我后诚高朗微躬若措怀上亟称内臣张斐然与供奉虞世璎一学颜欧一学钟王皆妙得其家风因拈案头敕书展视曰此张斐然笔也遂命天岸昇子朗诵其文至忞法名上曰不当犯讳但为国体所屈忞曰君臣之分无所逃也上曰心殊不安幻质同殊劣虚名等圣凡马牛唿不惜君国体何巉盛世尊耆德天王式艹嵒山林叨履戴宁越盖与函上敕门人本昇久居山东开发四众仍赐所居大觉院为法庆寺命侍臣出帑金五百两俾归住持勗以勉之祖风扬北海帝敕在而躬炳焕奎章揭霈滂德施隆大迻齐鲁俗深凿智愚瞳勿谓钦承小厥声天语哅上留门人本月本皙在京开法为存法思之念也临行规训二子宸虑何覃厚风云借尔征因怜舐犊意遂展及乌情奋志酬先德殚躬报圣明毋为耽晏逸铩羽负生平上问忞几时再来晤朕忞云待皇上三十或狗马未填沟壑当来敬致封祝上云老和尚定与赵州齐年忞云审如慈旨尚得恭庆我皇八十也时学士曹本荣在侧进曰皇上固然万寿无疆我师亦合宝掌千龄忞曰果尔则忞当百度来京矣上为大笑逝水嗟难复朝宗讵所艰赵州如可匹宝掌不须扳六度登黄阁千回觐圣颜坐添长寿考金口自宣颁上于十五日凌晨单骑御万善门敕忞乘马并辔而行亲送百余步己回辇矣复驰至北苑门握手而别艹莽臣何德皇情眷若琛分携重握手回荣复言心愁岂关山远悲因媿感深生平珠玉泪一泻百壶斟赠普慈印心二天使宸衷嗜道迈前王奉御每监内道场不为圣神求法匠劳劳谁问越山长对御谭禅妙有锋语当箭拄却从容恩波湛湛沐偏厚常在君王顾鉴中赠静香周观察鲜烹大国艺通神小技诗文画可人休怪毘耶能慧巧大千手掷若陶轮过淮河弔金龙四大王丹心只拟挽天河洗净干坤秽浊多灵爽千秋殊未化肯凭险恶作风波赠别山普应禅师金钖半生县帝阙师名两度受皇恩祇将鼻孔闻声息日转真经百亿番赠祖山地姪禅师传得金车无底钵编蒲仍打睦州鞋那堪钖寄黄金阙温清依然日挂怀赠憨璞聪孙明觉禅师延平剑气干牛斗况更磨砻在帝旁杀活从伊颠倒用当锋不犯一豪芒赠玄水杲孙禅师禹门浪里擎头角冲破长天万里风腾蹋试行师子步无端弄入帝王宫东来堂霓菴公王于朝罢时间从问道终日无倦容短章以赠嘉其好善忘势敏而嗜学有贤士之风无贵人之习焉帝子宠来必肆奢翩翩谁得似君嘉菲躬动若同寒素超俗思将类岛霞学富淮南匪假託艺方松雪自名家几回临漪亭边过忘却西窗日又斜赠庆云李钦差三朝历事股肱臣鹓鹭班常近紫宸夙福信由多劫种报来麟趾更振振赠范宇张钦差少壮从龙佐辟疆忠勤事事得君王法门护念犹无倦嘱受灵山信不忘赠春雨雷钦差殷忧王事知忠爱清白传家验后昌桂馥兰馨方楚楚三槐应蚤植君堂赠邻襄沈居士焚香阿阁日垂帘三藏承恩许贯淹尘内有经亲剖出何须破句读楞严赠湘南徐居士长侍君王赐澡修闻思放赦罕余留从参活泼玲珑句不看诸方死话头赠普济上人当年博施病陶唐普济何缘众口扬久隐西山称逸士今开药室号医王补虚只用参苓散导滞还加蔻朴汤起死应知有活法一回汗出自清凉为成茂成干李大君少君制字孟祥仲谋赋赠人言将相都无种我爱孟祥有父风飞鸟固然今己尽良弓留待射天熊凤生鸑鷟虎生彪生子如君一仲谋记取他年麟阁上绛侯题后亚夫侯读皞如曹居士申酉丙戍奏启赋感劻勷谩说奉丹宸百六灾思在甲申九庙明禋诚己矣二陵归寝待谁陈义怜埋主毁家士忠忆藏肝剖胁臣残局留君还了却不妨长道未亡人题血书华严经海虞行虚禅人沥血书杂华大典用藏四大名山兹部首先卒业因匍匐来京拟上清凉安置金刚堀内丐余题跋由是合十指爪宣说伽陀敬书于左真法供须身命酬红莲舌剖太经流法门无尽毛端揭海墨难书一滴收金色吐吞华藏昼紫豪掩映百城秋怀来五顶三千里珍重天龙护似眸题白团扇宛如秋月影团团动着清风透体寒八万毛头开孔窍雪庭谁更觅心安题别山普应禅师所画白菜何意呈身在玉堂凌秋几度傲冰霜自怜碧藻堪同洁未肯时馐远逊香澹泊能明君子志麤疏不入贵人肠平怀一种天然趣细嚼方知道味长次韵留别春平吴上谷着手胸头便了知前身金粟更何疑心空膴仕休官日智决乌台选佛时劳侣不妨俾给侍尼干且唤是吾师风流乞遍歌姬院下士从教谤复嗤无家客欲拟何归为有林泉得便依山采蕨炊缨络粥池栽荷补水田衣顽心友石秋同冷野杖联云晓共飞篆缕消来清昼永更驱万象话玄微奉旨还山留别别山普应禅师再四陛辞俞复留吐残榴火上官舟不堪回首君恩重难割永怀道谊绸归意盛长方似夏离情黪黮蚤如秋愿言保爱珍明德日对尧眉踰赵州越鸟翩翩向故山归飞独恨暌宸颜固惭八载葵倾日尚羡严城昼揜关多嗜利名丛物议谁膺宠钖等云闲回天不借挥戈力法社殷忧未可删礼辞宝祖塔留别守塔潭湘禅人南望故山北望祠心县祖寝更凄其园陵幸借长居守墓木犹烦力护持纵直艰虞须保爱莫因枯淡便依违秋霜乍降芦华白鴈足音书好寄知登舟南迈有感而作从别九阍后伤心己百端悯兹弱者肉猒彼虎而冠圣主忧民切黔黎见德难为询金紫客因孰国委官舟至临清十月不雨矣水涸涂见长年束手无策时护送天使欲遂弃舟余示以九重德意关帝威灵果而河水骤满抵东昌大雨由是获济大川称利涉水涸櫂为亭卒地潮生浦俄然汉起霆雨沾天子泽威显帝君灵万国通输运皇心亦载宁过分水龙王庙读永乐朝开河宋尚书礼公碑碣大禹功成后嘉君着令猷力排南旺水分接万川流裕国非当世福民历万秋往来箫鼓客请一问祠头赞血书曼殊大士赞非心非色谩疑猜权号文殊妙辩才衬足红莲随地涌印空宝座自天开狻猊声吼千魔怖智剑芒寒万圣摧透体紫霞光饮日俨从金色界中来普贤大士赞万行分披愿海重象王行处疾驱风身云弥布难思界毛孔中含一太空智似文殊稍共辙慧如普眼谩舒瞳百城参见吾师后春尽落华满地红达磨大士赞凤凰台上遭搀出少室嵒前受毒深行道不辞狞恶世为人彻底祖师心面皮铁作石为肝九载憨憨着壁观究竟心原无可觅何曾有法为人安紫柏尊者达观可禅师赞秉慧剑操智橦金刚燄般若锋开觉路复禅丛流藏典惠颛蒙精贯日气吞虹佛幢震魔胆㤝道大难容堪忍世千秋法社想英风敕赐天童密云悟和尚真奉旨题赞己亥菊月忞被召至京师留住内万善殿上一日备问先师勤至乃出处士曾鲸所画顶相进呈上自展观命学士王熙读先师自题赞及忞制赞动容久之然后诏近臣收进内宫临摹一日语忞曰先和尚道影传写极工所题赞果是真笔否忞曰的系先师七十五岁时书也上曰朕己命工临下二幅忞因进曰如原写当圣意可留存大内愿赐忞摹本还山俾先师叨皇恩光被当不朽耳至十月之晦依原本临摹者装潢始就其一幅则沈香龙座备极庄严于元正三日毕工上皆亲送至万善方丈展挂示忞并召忞门弟子俱来随喜于时皇情极为欢说指所画衣褶曰此皆朕手自着墨也复一日展示学士王熙曹本荣因谓忞曰即请老和尚题赞于上忞曰谨遵慈旨于乎先师自壬午入灭迨今十有八年尤能道契人主致人主景怀若此使与上生同一时对扬休命其遇合之隆又不知当何如者虽然先师之道诚大矣德诚备矣而今上嗜道好德之心亦万世而旦暮遇之也昔神庙手书金刚经为汗所渍思欲易之诏问达观可师可曰御汗一滴万世津梁窃谓此段因缘为法津梁光于有昔故特表而出之以示后之来者大法身县只一丝拔山有力等闲持锋亡佛祖提纲日舌结天魔妙辩时毛孔散为千圣眼道标留作帝王师从兹太白归藏后殃累儿孙曷尽期敕赐别山慧善普应禅师真赞百城罢访入烟萝宗说滔滔似决河钵洗禁池倾白月经翻古洞涌金波饮人以德同慈妪荷法唯公绝比阿道影师名重叠赐袈裟沐尽御香多庆云李公画相赞诸艰历试倍流离壮志如山屹不迻恭谨真堪追万石勋名未肯亚骠骑曾无肺腑藏私怨只有丹诚报主知衣锦还归行昼里长安共说好男儿春雨雷金吾画相赞丰神奕奕貌桓桓气自干霄剑自寒闲跨征鞍平乐浪笑凌夜雪猎三韩亚夫勋业能嗣武太尉家声正未阑最喜昔人长健羡金吾仍作父时官弘觉忞禅师北游集卷第五天童弘觉忞禅师北游集弘觉忞禅师北游集卷第六门人真朴编次杂着参禅要语此事如天普盖似地普擎翕也纤尘不立张也横亘十方烁迦明辨无由佛祖侵欺不得一切平等浩然大均说智说愚不得说迷说悟不得说理说事不得说如说异不得所以道灵光独耀迥脱根尘体露真常不拘文字心性无染本自圆成但离妄想即如如佛于此见得不用回头转脑罕遇奇逢最省心力倘或承当不下便须着意参究但不可以有心求不可以无心得非语言所造非寂灭可通非思虑能知非见闻可觅然则要且如何趋向如何着力第一先须发决定信信者信得当人有此一大事因缘可以了脱生死可以超凡越圣可以入尘劳而不被尘劳所拘可以住境缘而不被境缘所缚一信永信决定无移具此信力方可于一切处参一切时究毕竟参究箇甚么日昨上问向上一路千圣不传如何是不传底事忞良久问上云陛下会么上云不会忞云祇者不会底毕竟是箇甚么是何面目是何体段但恁么回光返照痛自鞭逼刻刻提撕念念省察日久岁深自有相应时节然皇上日应万几不能谢绝诸缘但事来则应事过即休除军国大事外凡缘务可省者即省之切不可一暴十寒不可思前算后不可猒喧求静不可除妄觅真于中或暂得轻安或昏沈搅扰或圣境现前或倦劳思逸生一念退舍不得着一豪顾恋不得着一念欢喜不得着一念护惜不得才有所着便成窠臼直须如王秉剑壁立千仞魔外精灵一时俱斩或有时目前虚豁豁地不见有身不见有心不见有山河大地切忌此处歇脚快须蹋步向前不觉不知筑着磕着如忘忽记如暗得灯如平地得宝如远出归家洞见本地风光百匝千重头头显露色空明暗法法全彰方知本性圆明本来清净本自具足本自现成本无迷悟本无得失然或悟境不忘谓之见地不脱此病犹深直须平平帖帖放旷自如饥餐渴饮不资余力将前所知所证抛在粪埽堆头依然只是旧时人不改旧时行屦处自此安邦定国海晏河清端拱无为垂衣而治方名了事丈夫也师荛说曰稽古帝王之见于诗书者必尧舜为首称盖尧之巍焕则天舜之恭己无为而民自化政治之隆斯为尚矣然孔子复称舜为大智顾不揭其聪明天纵者奚若濬哲生知者奚若直曰舜好问而好察迩言焉迩言者何即诗所谓先民有言询于刍荛书所谓刍荛必采工瞽必询者是也今上踞菩萨位现帝王身无师智自然智盖己积劫圆成故能总握干纲于幼沖之年又安天下于细旃之上日应万几直如庖丁之解牛于游刃之间无不恢恢乎其有余地者尤复敦兮若朴浑兮若浊众人皆有以我独顽且鄙为心此岂昭昭察察苛细矜能之士足以管窥万一乃谦光导物不耻下询而问字于忞虽泰山不让土壤江海不择细流抑轻尘足岳滴水汪洋忞将何自而上裨山海之高深唯是仰体宸衷不自圣神与谷王善下之义谨采诗书所谓敬献二言曰师荛云者敢谓下下人有上上智诚以刍荛固民之至贱而识之最卑者也尚可为师则凡兹后先疏附奔走御侮之蔼蔼王多吉士我皇有不广乃忠集乃益虚怀而翕受之乎彼人之好我者又何所顾忌固靳夫嘉谋嘉猷之入告我后哉虚怀以集忠告则我皇无心思而众人之心思皆心思矣翕受以听谋猷则我皇无耳目而众人之耳目皆耳目矣众人之耳目皆耳目故耳目斯能及远众人之心思皆心思故心思可以穷神穷神极远故无幽弗烛无逖弗周举九州万国之情形无告颠连之赤子日昭昭于衮扆之前悉纲之纪之经之纶之劳来而匡直之辅翼而振得之俾咸适其所宜各正其性命将见巍焕则天之勋业可奏于恭己无为之治也何有于乎帝赉良弼乃在版筑之传巖钓访渭滨而得鹰扬之吕尚安知市井鱼盐之内刍荛雉兔之间无名世兴王之佐哉则又不得不为我皇三致意焉敕建南苑德寿寺记诸佛以一大事因缘故出现于世所以设教利生无非开觉群迷俾明自性而已自性明则尘劳息尘劳息则法界纯真法界纯真则超然无寄故初祖之对武帝曰净智妙圆体自空寂如是功德不以世求然迷途未复觉路方遥苟不导修福严则没在诸苦曷由自振此觉帝之扬灵火宅凡以利乐夫人天者至悉也乃后世过举匮国穷民专求祜祐于灵祠象设福之修且不胜其怨之丛自萧梁差跌以来为世儒口实不知几千万喙矣天祚有清我皇应运爰以幼沖之年总揽干纲削平四海幅员之广奄有华戎其于敬天法祖之规致治勤民之本远则希踪大禹近实取譬汉文语其敏求则经生未逮推其问察则艹野可师所以诸凡帝典王谟诗书六艺朝堂之得失相业之醇瑕靡不洞若观火别若素缁尤复契慕空宗留神祖道万几余暇不废谘参自非灵山大士悲愿夙承示作帝王何以臻此然君临天下十有七年唯是日求敉宁与民休息概未尝劳人动众经营台榭少侈游观特于顺治十五年八月日指授臣工考卜南苑中相厥爽垲之地刱兹灵宇一区中建普光明殿奉安释迦文佛侍以韦李二天配以十八应真前为护世四神王殿再前为三门司启闭也后辟方丈以安主法之僧尊法教也左右为厨库僧堂安清众也殿之左翼供观音文殊普贤右翼供地藏药王药上皆十方世界名称普闻之大士所以昭往行也复设东西二楼县置鼓钟于上所以号令晨昏也然后缭以周垣树以塞门罔不绿疏青琐金煌碧辉用是集福储庥上报圣母皇太后劬劳之德教育之恩是则我皇孝思永长百王足法其与专求祜祐以庇一人者不亦大相径庭与岁在庚子实臣僧道忞奉诏来京之明年也于时告厥成功中外莫知皇帝以忞学佛之徒于佛事门中为能晓畅其故命忞撰文纪事鑱诸丰碑将以布告臣民焉忞愚不敏重违慈旨谨拜手飏言而献词曰世雄设教开凿蒙昧如抉金鎞上智悟明识心达本觉即菩提小机羊鹿诏修福慧孩幼是携圣帝明王灵山所嘱我法堑城徒知崇奉匮民敛怨国是用倾岂佛註误执事迷理世实听荧大清启运云开佛日首出我皇圣智生知爰在幼沖总握干纲神武不杀怀绥以德揉此万方勤俭斯躬勉勉大禹翼翼汉文金玉为度克明克类克长克君古训是师亦经亦史亦典亦坟灵源一发糟粕诗书覃求祖意万几余暇日就月将谘参不置乃知我皇统御金轮诞从佛位十有七载蔀屋干干游观废罢猗与南苑谁输梵宫四天来下檐阿华采象设崔嵬金辉玉射于皇圣母宸躬是鞠帝德式楷皇心孔念昊天罔极厚地无涯德厚恩高何以报之有觉如来乃命臣工匪疚匪棘精庐是饰以祈黄耇以介景福以引以翼允矣我皇永言孝思孝思维则帝嘉忞学禅证有辞文宜朕诠忞拜稽首对扬休命风雅典鲜视于臣民明昭有清天子万年重修笑巖祖塔记灵山正法眼藏首付摩诃迦叶六十五传以至我祖笑巖宝禅师宝出幻有传祖再世而分为二派一曰天童悟一曰磬山修天童出大沩学三峰藏东塔明径山容金粟乘宝华忍龙池微雪窦云鹤林门庉村贤通玄奇与忞忝继席天童为一十二人磬山出阳山授竹林豫报恩琇山茨际南涧问又五人故今寰海宗工凡弘济上者皆师后裔师唱灭万历辛巳葬燕城小西门外汝芳罗大参实铭其塔矣李闯犯阙国变塔几毁赖汉萍杰公保持之厥后䒢溪森慧枢地廓地增土垣而塔免刍牧之虞今顺治十七年玄水杲与憨璞聪共捐衣赀重廓地若干亩砻石为墙中辟三门内修房舍可寝可兴规制遂为大备聪容孙杲微孙森与地琇之子而杰则久参天童称角立者也皇清启运今上问道崆峒征车四出一时报恩琇憨璞聪首膺大觉明觉师号䒢溪森慧枢地留供御园玄水杲亦屡蒙顾问说法禁庭不数世且名闻京国道契宸衷焉抑知昔在中叶宗图九鼎系吾祖一缕之身乎夫世运法运均有盛衰当其盛时能忧虞而密挽之可使不衰当其衰时能坚志而力持之可俾复盛今滋盛矣吾恐其衰也是在后之密挽而坚持者重修城南海会寺记都城之南有寺曰海会者刱于嘉靖乙未之岁世穆二庙咸命僧代度于此至万历元年癸酉慈圣国太后复发帑金命内臣周宣范江撒其圮坏而增修之江陵张相国为文纪其事详且悉矣缅惟神宗显皇帝临御天下四十有八载厥声匪赫赫也厥灵匪濯濯也然而岁稔时和民安物阜家邦以靖寿考以宁是遵何德哉推本而言实由圣母垂范宫壶凡百施为无非慈祥岂弟之仁福国祐民之事神庙惟能孝思无斁故阴受其庇荫而不知耳乃后世弗循也误听讹言悉举累叶所崇之象设万夫牵挽出诸禁门燬为通钱焉及当阳九之厄也报亦如之语云君以是始亦以是终可不戒与今上受天眷命抚有万方其于致福未索索然也特于我法不忘佛嘱维时顺治丙申岁久寺穨都人士谋欲鼎新乃削牍命本寺僧走江淮请今憨璞聪公住持是剎禅众川趋宗风大振丁酉上狩南苑因幸寺延见聪复召入禁庭问佛法大意奏对称旨乃命结冬万善殿赐明觉师号日昨上谓忞曰朕初虽尊崇象教而未知有宗门耆旧知有宗门耆旧则自憨璞始憨璞固有造于祖庭者也由是观之聪公非明道蓄德之有素何以导利人主人主顾久而景慕且殷殷不解于怀哉公住海会凡五载殿宇廊庑与夫钟楼鼓阁之属率焕然一新总用金钱若干多三韩耿公乐助而檀越罗一清实破产隳家力襄是举者今秋庚子功用告成一清念因缘之不偶缔造之维艰也丐予言记之将以昭示后人使永为十方常住不坠风规焉庶檀膏信脂为不唐弃云于乎劫火洞然大千俱坏须弥巨海磨灭无余矧一四天中有阎浮提阎浮提中有大清国大清国中有海会寺刱之自世宗修之自神庙以及今之重修皆未百年也兴废圮成曾不旋踵如此欲以予言永之不亦迂且昧乎然则如何而可传曰人能弘道非道弘人是在聪公与后聪公而起者之品望去存则海会之隆替可卜矣聪公望天童悟老人为四世孙盖视予为犹祖也京都城南放生社序成汤网开三面孔子钓而不纲弋不射宿当知放生法门蚤己滥觞于东土之圣人矣特以其时民性仁厚使由不使知俾无大戾斯己耳迨夫晚年则残忍己甚伤杀滋多快锋刀于一割忘业报之悠长于是我佛大圣既推本夫性命之理复为溯流穷源昭示往业而后知作因于始果必随来真如形影之不可假易也故唐宋以后之仁人君子翕然归向恻尔生慈哀人畜之无常痛形躯之惨裂或脱刀碪于垂死或苏汤火于将危尤念其余生莫必託命无家也遂有堑东海以为池濬西湖而作沼俾凡无足二足四足多足红鳞翠羽刚介柔毛之族幸获残喘者悉游泳其间此放生之社在江南水国菱芡交加之地往往有之独大河以西至于幽燕皆千里高原又人习骑射而京师则四方辐辏燕享之余血肉盈俎羽毛委地恬不知怪者非一日矣彻机上人生缘南国远礼五台憩止都门延庆寺觌而愍之乃即柴襄明王惠吉范濬五诸君子谋唱此举一时朝宰若金息斋曹厚菴辈同声附和因购城南隙地若干亩相度隆洼为室为池方在经营之始则莲生陆地早发殊祥泉涌金波顿成惠沼由是东海波臣得脱枯鱼之肆十千天子预闻长者之经其最异者牝羊为枵腹而求餐三犊因全生而戴德咸皆梦告夙缘岂非往业推迁人羊反复之明验与嗟乎报尽一朝改头换面苟无宿命智通虽有至亲之父子极爱之妻孥颠连在侧苦毒当前谁则知之则又安知彼四畜者非警聋觉瞶而现身说法者乎此在京放生之举所亟亟宜讲者也虽然生放矣命全矣何以使彼我生己尽所作己办不受后有之为快哉先德有言护生须是杀杀尽始安居会得箇中意铁船水上浮请在社诸公更下一语看京都城西紫竹院放生社序佛十力中业力最大诸业力中杀业尤大良以杀业能障大悲心能戕菩提种能招来世三途恶报能令生生冤对相仇互相贼害互相食噉无有穷己何故凡有血气者莫不有知凡有知者莫不保命畏死况碎之以刀俎烹之以鼎镬使其吁天无路毒痛糜躯能遂晏然于怀乎所以戾气于和乖氛致祲兵凶继作丧乱臶臻数十年来膏血沐川原白骨连山岳皆此杀业为之酿致也而俗习成风恬不知怪固谓人灵而物蠢杀亦何妨然人矣或触网而殒身物矣反伤弓而畏曲是则强弱有异灵蠢奚分且人物亦何常之有玄鸟降而胚商李生狂而变虎是在一念之善恶而人物之转环立现矣曹谿有言吾负汝金不负汝命欠债还钱理应自偿然则今之以命偿我者岂非昔我以命贳彼者乎今我能不贷彼则頫仰无累己为大庆况全之以生复之以性使其飞潜食息乐育无虞将见慈祥德布岂弟仁流戾气乖氛悉化为惠风甘雨是则泰和充于国善美浃于家还顾影衾不大有愉快者乎都城之西有紫竹院者盖内臣宗公施庄居为精舍者也背城僻处活水环流绿圃苍畴一望无际而罗青错黛掩映眉端者则西山群峰之奇胜也一日邻襄沈公与诸同人憩游于此睹兹胜概慨然有发于怀遂襄诸同志谋为放生之所顾殿宇廊庑倾穨复甚乃各醵金钱更番修葺不旬日焕然复观又岁以双月为期远近闻者无不踊跃随喜云赴川趋诸凡赎而至者潜鳞翔羽及角蹄介毛之属咸各游泳自若安养得宜复延僧众六时课修预为生物庄严净土于是钟鱼交荅呗梵遥传一时闻者见者各生慈怛互相劝化而华膴珍鲭之家或止或戒翕然移风无虑数十百家矣呜唿邻襄方留心祖道果能与同社诸公因放生而求厥无生之理求之既切豁然如庞襄阳之一口吸尽西江水宁止为一身一世洗业致祥且将使穷生尽劫我之与物共游常乐我净之乡而后生不可得死不可得杀不可得放亦不可得乃至我之与物因业果报俱不可得则利乐夫人世者又乌可穷哉于时邻襄与诸仁人闻是言己乃各合掌赞叹发大殊胜心仍即勒诸贞玟以为永久之券焉弘觉忞禅师北游集卷第六顺治十七年四月御札钖杖还山时萦远念兹览音问式慰朕思来伻言旋裁书附往并有欲语者朕每念法门辄景先哲知雪峤大师藏塔卓立云门后学诸方应共瞻仰比闻山界虽分基址渐圯恐年深人远陵毁堪虞今特捐五百金重为修治虽未必足窣波之费然经朕一为整葺人必改观起敬自不敢复行侵侮矣禅师重念仪型久怀崇饰当勉为经理承朕敬礼尊宿之义以副夙心故兹特属禅师其悉之