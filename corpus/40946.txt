目录卷一杂说卷二禾稼卷三蚕桑卷四蔬菜卷五果实卷六木材卷七药草卷八孳畜弁言此宝训一编盖郝子恂九之所次余既搜帐中得之阅三伏迺克为之序曰农夫贱而粟米贵山氓愚而识候神肼胝忙而意气暇袯襫朴而讴歌文此盖田家之四美非宝训不能明也陶渊明闻水田声叹曰秫稻已秀翠色染人时剖胸襟一洗荆棘过吾师丈人矣李绅未遇赋诗悯农有粒粒辛苦之思识者卜为贤相由是言之或躬亲其劳而以为天下之乐无以易此之乐或身安其养而以为天下之苦无或及此之苦得其乐故可以处邱园悉其苦故可以立朝廷今学者曳裾拱手不知菽麦猥言曰农非吾事也而不知其有何事也曰农不足知也而不知其何所知也以无所知无所事之人而且有厚养焉则必希易得之利由之而成贪而且有大名焉则必违自惬之诚由之而作伪夫贪伪之人乐莫乐于朝廷而朝廷不可以处之矣苦莫苦于邱园而邱园且不足以容之矣鸣唿非宝训亦不能正也庚戌初秋骊人牟廷相序闲步陇头晓烟中听犁声日午馌妇荷榼憇柳阴主伯彊以辈聚嗿于野午后树下枕锄眠及觉三五父老团坐课雨占晴说岁事所宜靡靡可听过桑阴见蚕妾提筐往来径陌岁既单邨南邨北缲车响彻时至六月溽暑蒸人思得一清凉境界因取簦笠戴之散步畦中值园丁伛偻挥锸决渠倦向蜗庐小卧伺食菜鸟雀起驱之俄而架架轧轧悠扬清滑则桔槔声在柳阴中矣诸所见闻令人尘土肠一旦洗尽此人野处山居旷若麋鹿我辈过其前如不见见亦傲然不为意就与语乃不知市井无论朝廷也亢仓子曰事农则朴朴则易用岂不然欤古之为书多矣周官书穜稑之种县于⾢汉世力田与孝弟同科唐以二月进农书惜乎前时撰着汔无存者后代所传皆出文人悬拟揣测千虑之中不无一失惟农家者流街谈里语言皆着实所谓甘苦阅厯者非耶独恨记传诸书收採寥寥向使天子命一官适四方輶轩采之积既多付太史为之编次农桑之书不当与风雅比烈哉偶检遗编辑为宝训农语为经诸书为传其无经可附乃依类散列于左语曰不习为吏视己成事以农证农得非所谓成事可视者欤或疑经传倒置谓不当以农语冠诸书余请答以孔子之言曰吾不如老农干隆庚戌端阳后书农业栖霞郝懿行兰皋辑杂说击壤歌云日出而作日入而息凿井而饮耕田而食帝力于我何有哉古语曰力能胜贫谨能胜祸齐民要术传曰人生在勤勤则不匮古语曰力能胜贫谨能胜祸盖言勤力可以不贫谨身可以避祸庸人之性率之则自力纵之则惰窳耳稼穑不修桑果不茂畜产不肥鞭之可也拖落不完垣墙不牢埽除不尽笞之可也此督课之方也且天子亲耕皇后亲蚕况夫田父而怀惰窳乎里语曰贫不学俭富不学奢汉谚云取官漫漫怨死者半古语云人不婚宦情欲失半人不衣食君臣道息书洪范一曰食二曰货汉书艺文志农九家百一十四篇农家者流盖出农稷之官播百谷勤耕桑以足衣食黄霸为颖川太守务耕桑节用殖财种树畜养去食谷马米盐靡密初若烦碎然霸精力能推行之治为天下第一龚遂为渤海太守躬率以俭约劝民务农桑令口种一树榆百本䪥五十本葱一畦韭家二母彘五鸡民有带持刀剑者使卖剑买牛卖刀买犊曰何为带牛佩犊春夏不得不趣田亩秋冬课收歛益蓄果实菱芡吏民皆富实魏曹植曰寒者不贪尺玉而思短褐饥者不愿千金而美一食古语曰力田不如遇丰年力桑不如见国卿刺绣文不如倚市门渔阳百姓歌曰桑无附枝麦穗两歧张君为政乐不可支唐张全义为河南尹民间言张公不喜声伎见之未尝笑独见佳麦良茧则笑耳郑白渠歌曰田于何所池阳谷口郑国在前白渠起后举锸如云决渠为雨泾水一石其泥数斗且溉且粪长我禾黍衣食京师亿万之口氾胜之书汤有旱灾伊尹作为区田教民粪种负水浇稼汉食货志赵过为搜粟都尉过能为代田一畮三甽岁代处故曰代田齐人语曰虽有智慧不如乘势虽有镃基不如待时谚曰以时其泽为上策玉历通政经正月鸡雉孳尾冬至之日见云送迎从下乡来岁美民人和不疾疫无云送迎德薄岁恶故其云赤者旱黑者水白者为兵黄者有土功谚曰春雨甲子赤地千里夏雨甲子乘船入市秋雨甲子禾头生耳冬雨甲子牛羊冻死野谚曰三暗一晴雨必在晴三晴一暗雨必在暗俗云夏至酉逢三伏热重阳戊遇一冬晴俗云高雷无雨闽俗谚云液雨不流萚高田不要作谚曰东虹晴西虹雨诗言朝隮于西朱子引周礼十煇注以隮为虹是也谓不终朝而雨止则未然其雨者雨也顾甯人日知录云童谣曰天将大雨商羊鼓舞西北人谚曰要宜麦见三白吴俗语云虾荒蠏兵谚曰射的白斛米百射的玄斛米千谚曰百里不贩樵千里不贩籴古语云无乡之社易为黍肉无国之稷易为求福荆楚岁时记社日四邻并结宗会社牲醪为屋于树下先祭神然后飨其胙周礼封人註云不言稷者稷社之细也疏引孝经纬云社五土总神稷原隰之神五土之一耳原隰宜五谷五谷不可徧敬稷为五谷之长故立稷以表名农语云河射角堪夜作犁星没水生骨里语云蜻蛉鸣衣裘成蟋蟀鸣嬾妇惊食货志冬民既入妇人同巷相从夜绩女工一月得四十五日必相从者所以省费燎火同巧拙而合习俗也古谚曰越阡度陌互为主客谚曰耕而不劳不如作暴夏小正正月农纬厥耒初岁祭耒始用畅农率均田农及雪泽初服于公田国语古者太史顺时𤫽土阳瘅愤盈土气震发农祥晨正日月底于天庙土乃脉发王耕一班三之庶人终于千亩管子十二小卯出耕宋史乐志青阳开动土膏脉起日练吉亥为农祈祉郑氏月令注引农书土上冒橛陈根可拔耕者急发又引孝经说地顺受泽谦虚开张含泉任萌滋物归中礼月令註上辛祈谷岁时记春分日民并种戒火草于屋上有鸟如乌先鸡而鸣架架格格民候此鸟则入田以为候汉书扬雄传註买䤥鷤䳏别名春中鸣则农事兴又名布谷盖闻其声则思买䤥臿田以布谷也隋书音乐志瞻榆束耒望杏开田蜀孟昶劝农诏望杏勤耕瞻蒲劝穑四民月令杏花生种百谷又冬至五旬七日菖叶生于是始耕氾胜之书杏花如何可耕白沙四民月令三月杏花盛可播白沙轻土之田又三月桃花盛农人候时而种齐民要术春耕寻手劳秋耕待白背劳凡秋耕欲深春夏欲浅犁欲廉劳欲再秋耕䅖青者为上初耕欲深转地欲浅菅茅之地宜纵牛羊践之七月耕之则死凡美田之法菉豆为上小豆胡麻次之悉皆五六月中䆊种七月八月犂䅖杀之为春谷田则亩收十石其美与蚕矢熟粪同氾胜之书凡耕之本在于趣时和土务粪泽早锄早获春冻解地气始通土一和解夏至天气始暑阴气始盛土复解夏至后九十日昼夜分天地气和以此时耕田一而当五名曰膏泽皆得时功春地气通可耕坚硬强地黑垆土辄平摩其块以生草草生复耕之天有小雨复耕和之勿令有块以待时所谓强土而弱之春候地气始通土块散陈根可拔此时二十日以后和气去即土刚以此时耕一而当四和气去耕四不当一杏始华荣辄耕轻土弱土望杏花落复耕耕辄劳之草生有雨泽耕重劳之土甚轻者以牛羊践之如此则土强此谓弱土而强之也齐民要术踏粪法秋收治田后场上所有谷穰等并须收贮一处每日布牛脚下三寸厚每平旦收聚堆积之还依前布之经宿即堆聚至十二月正月之间即载粪粪地种莳直说古农法犁一摆六今人只知犁深为功不知摆细为全功摆功到土细又实立根在细实土中又碾过根土相着自耐旱无悬死虫咬干死等诸病韩氏直说秋耕宜早春耕宜迟秋耕宜早者乘天气未寒将阳和之气掩在地中其苗易荣过秋天气寒冷有霜时必待日高方可耕地恐掩寒气在内令地薄不收子粒春耕宜迟者亦待春气和暖山歌云作天莫作四月天蚕要温和麦要寒秧要日头麻要雨採桑娘子要晴干谚曰人莫知其子之恶莫知其苗之硕耕田歌云深耕漑种立苗欲疏非其种者锄而去之诗俶载南亩郑笺俶读为炽载读为菑疏谓耜之炽而入地以菑杀其草故方言入地曰炽反草曰菑也汉食货志后稷始甽田以二耜为耦广尺深尺曰甽长终畮一畮三甽一夫三百甽而播种于甽中苗生叶以上稍耨壠草因隤其土以附苗根比盛暑壠尽而根深能风与旱淮南子古者剡耜而耕摩蜃而耨木钩而樵抱甀而汲民劳而利薄后世为之耒耜耰耡斧柯而樵桔槔而汲民逸而利多焉管子春有以倳耕夏有以决芸此租税所以九月而具也为国者使农寒耕而热芸先雨芸耨以待时雨亢仓子耨必以旱使地肥而土缓𤱶欲深以端亩欲沃以平下得阴上得阳然后盛生立苗有行故速长强弱不相害故速大正其行通其中疏为冷风则有收而多功苗其弱也欲孤其长也欲相与居其熟也欲相与扶三以为族稼乃多谷凡苗之患不俱生而俱死是以先生者美米后生者为粃是故其耨也长其兄而去其弟齐民要术凡春种欲深夏种欲浅凡种谷雨后为佳遇小雨宜接湿种遇大雨待薉生苗生如马耳则镞锄稀豁之处锄而补之凡五谷唯小锄之为良苗出垄则深锄锄不厌数周而复始勿以无草而暂停春锄起地夏为除草故春锄不用触溼六月以后虽溼亦无嫌种莳直说芸苗之法其凡有四第一次曰撮苗第二次曰布第三次曰拥第四次曰复一功不至则稂莠之害秕糠之杂入之矣今之器以锄营州之东以铲爰有一器出自海壖号曰耧锄耒耜经耕而后有爬渠疏之义也散墢去芟者焉爬而后有礰礋焉有磟碡焉自爬至礰礋皆有齿磟碡觚稜而已咸以木为之坚而重者良杨子註云摄⽎今连架所以打谷者岁时记四月有鸟名获谷其名自唿农人候此鸟则犁杷上岸晋食货志昔在金天勤于民事命春鳸以耕稼诏夏鳸以耘耡秋鳸所以收敛冬鳸于焉盖藏尔雅疏云左传昭十七年九鳸为九农正贾逵云春鳸鳻鶞相五土之宜趣民耕种者也夏鳸窃玄趣民耘苗者也秋鳸窃蓝趣民收敛者也冬鳸窃黄趣民盖藏者也棘鳸窃丹为果驱鸟者也行鳸唶唶昼为民驱鸟者也宵鳸啧啧夜为农驱兽者也桑鳸窃脂为蚕驱雀者也老鳸鷃鷃趣民收麦令不得晏起者也天禄识余周礼泽草所生种之芒种注者不知其解王氏农书云即江南之架田也架田一名葑田缚木为架浮水面附以葑泥葑菰根也根繁而善结施土其上刈蔓畊种其田随水上下故南方有盗田是也及见郭璞江赋曰播匪艺之芒种挺自然之嘉蔬赋江而曰芒种嘉蔬信为葑田无疑周礼之解确然明白矣而李善五臣注江赋曾不及葑田之事故详着之广多闻而补周礼文选之注焉葑田亦名海篺栖霞郝懿行兰皋辑药草谚云腊鼓鸣春草生说文药治病草广雅紫艿紫草也山海经劳山多茈草一名紫英齐民要术种紫草宜黄白輭良之地青沙地亦善开荒黍穄下大佳性不耐水必须高田三月种之耧耩地逐垄手下子下讫劳之锄如谷法洁净为佳其垄底草则拔之九月中子熟刈之候稃燥载聚打取子卽深细耕寻垄以杷耧取整理一扼随以茅结之四阨为一头当日则斩齐颠倒十重许为长行置坚平之地以板石镇之令扁两三宿竖头着日中曝之令浥浥然五十头作一洪着敞屋下阴凉处棚栈上其棚下勿使驴马粪及人溺又忌烟皆令草失色其利胜蓝若欲久停者入五月内着屋中闭户塞向密泥勿使风入漏气过立秋然后开出草色不异本草红蓝花卽红花也花作梂汇多刺古今注燕支中国人谓之红蓝齐民要术种法欲雨后速下或漫散种或耧下一如种麻法亦有锄而掩种者子科大而易料理花出日日乘凉摘取摘必须尽五月子熟拔曝令干打取之五月种晚花七月中摘深色鲜明耐久不黦胜春种者收子与麻子同价卽任车脂亦堪为烛一顷花日须百人摘晒红花法摘取卽碓擣使熟以水淘布袋绞去黄汁更擣以粟饭浆清而酸者淘之又以布袋绞去汁卽收取染红勿弃也绞讫着瓮器中以布盖上鸡鸣更擣令均于席上摊而曝干语曰青出于蓝蓝谢青师何常在明经通志蓝三种蓼蓝染绿大蓝如芥染碧槐蓝如槐染青三蓝皆可作淀色成胜母夏小正五月启灌蓝蓼崔寔曰榆荚落时可种蓝五月可刈蓝六月可种冬蓝齐民要术蓝地欲良三徧细耕三月中浸子令芽生乃畦种之治畦下水一同葵法蓝三叶浇之薅治令净五月中新雨后卽接溼耧耩拔栽之三茎作一科相去八寸白背卽急锄五徧为良七月中作蓝淀说文栀木实可染博雅栀子㮁桃也史记千亩巵茜述异记洛阳有支茜园农桑辑要十月选成熟栀子取子淘净晒干至来春三月选沙白地劚畦区深一尺全去旧土却收地上溼润浮土筛细填满区下种稠密如种茄法上搭箔棚遮日高可一尺四十余日芽方出土次年三月移开第四年开花结实十月收摘甑内微蒸晒干用六安土人曰茶不可移移必不活尔雅槚苦荼陆羽茶经一曰茶二曰槚三曰蔎四曰茗五曰荈博物志饮真茶令人少眠续博物志南人好饮茶孙皓以茶与韦昭代酒谢安诣陆纳设茶果而已北人初不识开元中泰山灵巖寺有降魔师教禅者以不寐人多作茶饮因以成俗楚人陆鸿渐为茶论并煎炙之法造茶具二十四事以都统笼贮之常伯熊者因广鸿渐之法伯熊饮茶过度遂患风气或云北人未有茶多黄病后饮病多腰疾偏死四时类要茶熟时收取子和溼沙土拌筐笼盛之穰草盖不尔卽冻不生至二月中出种之于树下或北阴之地开坎圆三尺深一尺熟劚着粪和土每阬中种六七十颗子盖土厚一寸强任生草不得耘相去二尺种一方旱时以米泔浇此物畏日桑下竹阴地种之皆可二年外方可耘治以小便稀粪蚕沙浇拥之又不可太多恐根嫩故也大概宜山中带坡坂若于平地卽于两畔深开沟壠洩水水浸根必死三年后收茶尔雅檓大椒又椒榝丑莍说文茮莍也陆玑诗疏椒叶蜀人作茶吴人作茗齐民要术熟时收取黑子四月初畦种之生高数寸夏连雨时可移之移法以刀子圆劙椒栽合土移于阬中万不失一若移大栽者二月三月中移之此物性不耐寒阳中之树冬须草裹其生小阴中者少禀寒气则不用裹候实口开便速收之天晴时摘下薄布曝之令一日卽干色赤椒好其叶及青摘取可以为葅干而末之亦足充食也礼内则三牲用藙水经注邵陵水迳流三崃名茱萸江唐书王维传辋川别墅有茱萸沜齐民要术二月三月栽之宜故城隄冢高燥处候实开便收之挂着屋里壁上廕干勿使烟薰用时去中黑子本草马蕲一名野茴香莳萝一名小茴香嵇康茴香赋仰眺崇冈俯察冈坂乃见茴香生蒙楚之间务本新书春暖向阳掘区粪土相和区先下水子用新香不浥者量地下子糁土微盖区南约量种苘以遮夏日长高三四指旱则浇之或霖雨时就新子种之亦可十月斫去条梢粪土覆根三月去之语曰不戴金莲花不得到仙家尔雅荷芙蕖其茎茄其叶蕸其本蔤其华菡萏其实莲其根藕其中的的中薏韵会凡芙蕖行根如竹行鞭节生一叶一华华叶常偶故谓之藕续博物志藕生应月闰月益一节齐民要术种莲子法八月九月中取莲子坚黑者于瓦上磨莲子头令皮薄取墐土作熟泥封之如三指大长二寸使蔕头平重磨处尖锐泥干时掷于泥中重头沈下自然周正皮薄易生少时卽出其不磨者皮卽坚厚仓卒不能生也种藕法春初掘藕根节头着鱼池泥中种之当年卽有莲花谚云韭为草钟乳芡是水硫黄广雅鸡头谓之䓈芡一名雁啄实管子名芡为卵䔖酉阳杂俎菱开花背日芡开花向日故菱寒芡煖埤雅荷花日舒夜歛芡花昼歛宵炕阴阳之异也韩愈诗平池散芡盘齐民要术种芡法八月中收取擘破取子散着池中自生也尔雅蓤蕨攗武陵记四角三角曰芰两角曰蓤梁简文帝採菱诗菱花落复含桑女罢新蚕桂棹浮星艇徘徊莲叶南齐民要术种芰法秋上子黑熟时收取散着池中自生矣本草甘藷一名山芋秦楚名玉延郑越名土藷一名修脆一名儿草南方草木状秋熟收蒸之以充粮糗海人食皆寿百余岁异苑若欲掘取默然则获唱名便不可得人有种之者随所植之物而象之四时类要山居要术云择取白色根如白米粒成者先收子作三五所阬长一丈阔三尺深五尺下密布甎阬四面一尺许亦侧布甎防别入傍土中根卽细也作阬子讫填粪土三行下子种之填阬满待苗着架经年已后根甚粗一阬可支一年食根种者截长一尺已下种又法地利经云︰大者折二寸为根种当年便得子收子后一冬埋之二月初取出便种忌人粪如旱放水浇又不宜太溼须是牛粪和土种卽易成务本新书种山药宜寒食前后沙白地霜降后比及地冻出之外将芦头另窨来春种之勿令冻损尔雅芐地黄注一名地髓陶注本草云生渭城者乃有子实实如小麦尔雅翼地黄生者以水试之浮者名天黄半沈半浮者人黄沈者地黄芐字从下亦趋下之义齐民要术种地黄法须黑良田五徧细耕三月种一亩下种五石至四月末五月初生苗讫至八月尽九月初根成中染若须留为种者卽在地中勿掘之待来年三月取之为种计一亩可收根三十石今秋取讫至来年更不须种自旅生也惟须锄之乡人歌曰我有囿生之杞乎尔雅杞枸檵本草去家千里勿食萝摩枸杞言强盛阴道也博闻录种枸杞法秋冬间收子净洗日干春耕熟地作町阔五寸纽草稕如臂大置畦中以泥涂草稕上然后种子以细土及牛粪盖令徧苗出频水浇之又可插种夏小正九月荣鞠树麦尔雅鞠治蘠本草菊华一名节华陶註云菊有两种一种紫茎气香而味甘叶可作羹为真菊一种茎青而大作蒿艾气味苦不堪食名薏非真菊图经今服饵家多用白者魏文帝与钟繇书九月九日草木徧枯而菊芬然独秀今奉一束以助彭祖之术博闻录菊蜀人多种之黄可入茶花子入药然野菊大能泻人惟真菊延年乃黄中之色气味和正花叶根实皆长生药其性介烈不与百花同盛衰是以通仙灵也务本新书宜白地栽甜水浇苗作菜食花入药用三四月带根土掘出作区下粪水调成泥擘根分栽每区一二科后极滋茂四时类要种苍朮法二月取根子噼破畦中种上粪下水一年卽稠苗亦可为菜若作煎宜多种之博物志黄精草卽太阳草也食之令人长生若太阴草食之则死其草节所谓钩吻也与黄精相反四时类要二月择取叶相对生者是真黄精擘长二寸许稀种之一年后甚稠种子亦得其叶甚美入菜用其根堪为煎朮与黄精仙家所重吴氏本草百合一名重迈一名中庭一名重匡羣芳谱都波国无稼穑以此为粮四时类要二月种百合此物尤宜鸡粪每阬深五寸如种蒜法本草牛蒡子一名恶实似蒲萄核外壳如栗莍一名⿏黏一名大力子一名蝙蝠刺气味苦寒无毒务本新书叶作菜食明目补中去风久食轻身耐老四时类要熟耕肥地令深平二月末下子苗出后耘旱卽浇灌八月已后卽取根食若取子卽留隔年方有子凡是闲地卽须种之不但畦种也尔雅薢茩芵茪博闻录园圃四旁宜多种蛇不敢入四时类要二月取子畦种同葵法叶生便食直至秋间有子若嫌老粪种亦得若入药不如种马蹏者说文藷蔗也张衡南都赋藷蔗姜䪤广志甘蔗其饴为石蜜农桑辑要栽种法用肥壮粪地每岁春间耕转四徧每栽子一箇截长五寸许有节者中须带三两节发芽于节上畦宽一尺相离五寸卧栽一根覆土毕用水绕浇止令溼润根脉苗高二尺余频用水广浇之并不开花结子直至九月霜后品尝稭秆酸甜者成熟味苦者未成熟将成熟者附根刈倒外将所留栽子稭秆斩去虚梢深撅窖阬收藏至来春出窖截栽如前法大抵栽种者多用上半截其下截肥好者留熬沙糖若用肥好者作种尤佳煎熬法将初刈倒稭秆去梢叶截长二寸碓擣碎用密筐或布袋盛顿压挤取汁卽用铜锅内斟酌多寡以文武火煎熬其锅隔墙安置无令烟火近锅专一令人看视熬至稠黏似黑枣合色用瓦盆一只底上钻箸头大窍眼一箇盆下用瓮承接将熬成汁用瓢盛倾于盆内极好者澂于盆流于瓮内者止可调水饮用本草薏苡仁开红白花结实青白色形似珠而䈾长一名回回米又唿西番蜀秫俗名草珠鬼农桑辑要九月霜后收子至来年三月中随耕地于壠内点种劳盖令平有草则锄说文藤藟也尔雅诸虑山櫐农桑辑要春分前后移栽长时宜靠树架起其花茂盛採时天晴便晒干不致浥损收藏可为素馅食之本草忍冬藤一名金银花其花长瓣垂须黄白相间而藤左缠又薄荷茎叶似荏而长农桑辑要诸处多可移栽经冬根不死採叶可食本入药用羣芳谱罂粟一名米囊花一名御米花一名米壳花四时类要罂粟尤宜山坡亦可畦种博闻录重九日种又中秋夜种则罂大子满种讫以竹帚埽之西京杂记苜蓿一名怀风时人谓之光风茂陵人谓之连枝草崔寔曰七月八日可种苜蓿齐民要术地宜良熟七月种之畦种水浇一如韭法一年三刈留子者一刈则止春初卽中生噉为羹甚香长宜饲马马尤嗜之此物长生种者一劳永逸都邑负郭所宜种之四时类要苜蓿若不作畦种卽和麦种之不妨烧苜蓿之地十二月烧之讫二年一度耕壠外根卽不衰凡苜蓿春食作干菜至益人昔人种菖蒲诀云春迟出夏不惜秋水深冬藏密又忌诀云添水不换水见天不见日宜翦不宜分浸根不浸叶春秋运斗枢玉衡星散为菖蒲孝经援神契椒姜御溼菖蒲益聪巨胜延年感喜辟兵风俗通菖蒲放花人得食之长年苏轼石菖蒲序乃遗九江道士使善视之余复过此将问其安否格物论菖蒲一名昌歇种池沼间其根盘屈有节状如马鞭根苗纤细人家以瓦器种之栖霞郝懿行兰皋辑蚕桑困学纪闻二十卷云馆阁书目蚕书一卷南唐秦处蚕度撰以九州蚕事独兖州为最按蚕书见秦少游淮海后集少游子湛字处度以为南唐人误矣里谚曰黄栗留看我麦黄椹熟否农语曰三月昏参星夕杏花盛桑叶白谚曰鲁桑百丰锦帛夏小正三月摄桑妾子始蚕执养宫事典术桑箕星之精阴阳书云三月三日欲阴不雨则蚕善蜀中春月村市聚为欢乐为蚕市尔雅桑㸤有葚栀女桑桋桑氾胜之书种桑法五月取椹着水中即以手渍之以水洗取子阴干治肥田十亩荒田久不耕者尤善好耕治之每亩以黍椹子各三升合种之黍桑当俱生锄之桑令稀疏调适黍熟获之桑生正与黍高平因以利镰摩地刈之曝令燥后有风放火烧之桑至春生一亩食三箔蚕齐民要术桑椹熟时收黑鲁椹卽日以水淘取晒燥仍畦种常薅令净博闻录白桑少子压枝种之若有子可便种须用地阴处其叶厚大得茧重实丝每倍常务本新书四月种椹士农必用种子宜新不宜陈韩氏直说地桑须于近井园内栽之有草则锄无雨则浇其叶自然早生齐民要术桑椹畦种明年正月移而栽之率五尺一根其下常斸掘种菉豆小豆栽后二年慎勿採沐又压桑法须取栽者正月二月中以钩杙压下枝令着地条叶生高数寸仍以燥土壅之明年正月中截取而用之士农必用春气初透时将地桑边傍一条梢头截了三五寸屈倒于地空处地上先兜一渠可深五指余卧条于内用钩撅子攀钉住悬空不令着土其后芽条向上生如细杷齿状横条上约五寸留一芽其余剥去至四五月内晴天巳午时间横条两边取热溏土拥横条上成壠横条即为卧根至晚浇其根科至秋其芽条皆为条身至十月际卧根根头截断取出随间空处斫断每一根为一栽又插条法墙围成园掘阬如地桑法大叶鲁桑条上青眼动时科条长一尺之上截断两头烙过每一阬内微斜插三二条待芽出封堆虚土三五寸每一根科止留一条至秋可长数尺次年割条叶饲蚕如当处无可採之条预于他处择下大叶鲁桑腊月割条藏于土穴候至桑树条上青眼微动时开穴所藏条上眼亦动截烙栽培用度如前齐民要术布行桑法桑栽大如臂许正月中移之率十步一树行欲小掎角不用正相当又修莳法凡耕桑田不用近树其犁不着处斸地令起斫去浮根以蚕矢粪之又法种禾豆欲得逼树务本新书桑隔内修莳宜净使透风日则桑决荣茂万一有步屈等虫又易捕打冬春之际免野火延烧备春旱者秋深预于桑下约量拥粪经冬地气藏溼桑亦荣旺春月墢作土盆锄治桑隔自然耐旱又辟虫伤备霜灾者三月间傥值天气陡寒北风大作先于园北觑当日风势多积粪草待夜深发火燠熅假借烟气顺风以解霜冻农家云桑发黍黍发桑农桑要旨桑间可种田禾与桑有宜与不宜如种谷必揭得地脉亢干至秋桑叶先黄到明年桑叶涩薄十减二三又致天水牛生蠹根吮皮等虫若种薥黍其梢叶与桑等如此丛杂桑亦不茂如种菉豆黑豆芝麻瓜芋其桑郁茂明年叶增二三分种黍亦可农家有云︰桑发黍黍发桑此大概也农语云锄头自有三寸泽斧头自有一倍桑齐民要术科斫法劙桑十二月为上时正月次之二月为下大率桑多者宜苦斫桑少者宜省劙秋斫欲苦而避日中冬春省劙竟日得作又採叶法春採者必须长梯高杌数人一树还条复枝务令净尽要欲旦暮而避热时秋採欲省裁去妨者农桑辑要接废树法废树老树也谓枝干丰大条短叶薄不能复滋长者接法可传者有四一插接二噼接三靥接又名贴接又名神仙接四批接又名搭接废树可插接又可噼接又云大树宜噼接插接小树宜搭接靥接案诸法世多知者故未录齐民要术桑杂类椹熟时多收曝干之凶年粟少可以当食务本新书桑椹平时以枣椹拌饀煿饼食之甜而有益椹子煎採熟椹盆内微研以布纽汁磁器盛顿昼夜露地放之四十九日以汤点服明耳目益水藏和血气病诸疮疾作膏药贴神效桑螵蛸桑根白皮皆入药用桑皮抄纸春初剸斫繁枝剥芽皮为上余月次之桑木为弓弩胎则耐挽拽桑莪素食中妙物又五木耳桑槐榆柳楮是也桑槐者为良野田中者恐有毒不可食本草桑根白皮出见地上名马领勿取毒杀人桑根旁行出土上者名伏蛇治心痛齐民要术种柘法耕地令熟耧耩作壠柘子熟时多收以水淘汰令净曝干散讫劳之草生拔却勿令荒没三年间斸去堪为浑心扶老杖十年中四破为杖任为马鞭胡牀十五年任为弓材欲作鞍桥者生枝长三尺许以绳系旁枝木橛钉着地中令曲如桥十年之后便是浑成柘桥此树条直异于常材十年之后无所不任柘叶饲蚕丝好作琴瑟等絃胜于凡丝博闻录柘叶多藂生干疎而直叶丰而厚春蚕食之其丝以冷水缲之谓之冷水丝柘蚕先出先起而先茧柘叶隔年不採者春再生必毒蚕如不採夏月皆要打落方无毒祈蚕祝云登高糜挟鼠脑欲来不来待我三蚕老迎紫姑神祝曰子胥不在曹夫人已行小姑可出尔雅蟓桑茧雔由樗茧棘茧栾茧蚢萧茧通典周制享先蚕先蚕天驷也蚕与马同气汉制祭蚕神曰苑窳妇人寓氏公主北齐先蚕祠黄帝轩辕氏如先农礼后周祭先蚕西陵氏说文蚕任丝也春秋考异邮蚕阳物大恶水故蚕食而不饮山海经诸天之野有女子跪树欧丝注蚕类也淮南子蚕珥丝而商絃绝博物志蚕三化先孕而后交不交者亦产子子后为皆无眉目易伤收採亦薄埤雅再蚕谓之原蚕一名魏蚕今以晚叶养之又红蚕蚕足于叶三俯三起二十七日而蚕已老则红故谓之红蚕玉厯通政经舍北种榆九株蚕大得齐民要术永嘉有八辈蚕凡蚕再熟者前辈皆谓之珍养珍者少养之续博物志蚕四月绩者名𧉃玉篇䖢蚕初生也挥麈余话风戾川浴地温气舒然后龙精报贶瑞茧纷如务本新书寒热饥饱稀密眠起紧慢蚕经一人二桑三屋四箔五簇又下蛾上箔入簇又白光向食青光厚饲皮皱为饥黄光以渐住食士农必用蚕之性子在连则宜极寒成蛾则宜极暖停眠起宜温大眠后宜凉临老宜渐暖入簇则宜极暖韩氏直说方眠时宜暗眠起以后宜明蚕小并向眠宜暖宜暗蚕大并起时宜明宜凉向食宜有风宜加叶紧饲新起时怕风宜薄叶慢饲务本新书蚕生至老大忌烟熏忌酒醋五辛羶腥麝香等物忌敲撃门窗槌箔及有声之物忌产妇孝子入家夜间无令灯火光忽射蚕屋窗孔蚕初生时忌屋内埽尘蚕母不得频换颜色衣服洗手长要洁净士农必用忌当日迎风窗忌西照日忌正热着勐风骤寒忌正寒陡令过热忌不净洁人入蚕室蚕屋忌近臭秽齐民要术收取茧种必取居簇中者务本新书养蚕之法茧种为先今时摘茧一概并堆箔上或因缲丝不及有蛾出者便就出种罨压熏蒸因热而生决无完好其母病则子病诚由此也今后茧种开簇时须择近上向阳或在苫草上者此乃强良好茧候蛾生足移蛾下连屋内一角空处竖立柴草散蛾于上至十八日后西南净地掘阬贮蛾上用柴草搭合以土封之庶免禽虫伤食农桑要旨茧必雌雄相半簇中在上者多雄下者多雌陈志宏云︰雄茧尖细紧小雌者圆慢厚大农桑辑要取簇中腰东南明净厚实茧蛾第一日出者名苗蛾不可用次日以后出者可用每一日所出为一等辈末后出者名末蛾亦不可用铺连于槌箔上雄雌相配当日可提掇连三五次至未时后款摘去雄蛾将母蛾于连上匀布所生子如环成堆者其蛾与子皆不用其余者生子数足更当就连上令覆养三五日然后将母蛾亦置在雄蛾苗蛾末蛾处十八日后埋之岁时广记凡浴蚕种了小绳子搭挂上元日浴毕挂一七日却收于清凉处着一瓮盛贵得清凉令生迟也务本新书农家自蛾在连直至腊月内三八日浴连三次比及此时蛾溺毒气先熏污八九月甚违胎养之方今后自蛾在连卽于无烟通风凉房内桑皮索上单挂不得见日若遇天气炎热于午未间将连铺在凉房净地上申时却挂起至十八日后遇天色晴明日未出时汲深井甜水浴连约一顿饭间浸去便溺毒气依上单挂孕妇并未满月产妇不得浴连勿用厚衣绵絮包裹勿近铜铁盐灰不得用麻绳系挂如或不忌后多干死不生三伏内再浴七八月不宜收起早收蚕子不旺至十月天晴收卷桑皮索系悬之冬至日腊八日依前浴挂立春后无烟屋内置净瓮卷连竖立以纱盖瓮每十数日将连取出略见风日又秋深桑叶未黄多广收拾曝干擣碎于无烟火处收顿春蚕大眠后用士农必用至腊月内捣磨成麪务本新书腊八日新水浸菉豆薄摊晒干又净淘白米控干以上二物背阴收顿野语云︰腊月造油蚕房内点镫诸虫不入又冬月多收牛粪堆聚春暖踏成墼子晒干苫起烧时香气宜蚕又腊月刈茅草作蚕蓐则宜蚕士农必用收黄蒿豆稭桑梢又谷草黄野草皆可野语云︰苫用茅草上簇轻快又不蒸热崔寔曰三月清明令蚕妾具槌椽箔笼治蚕室涂隙穴齐民要术修屋欲四面开窗纸煳厚为篱务本新书蚕屋北屋为上南屋西屋次之大忌东屋西南风大伤蚕陕西河南尤甚赵地以北颇缓齐民要术屋内四角着火务本新书蚕小时将牛粪墼子烧令无烟若寒热不均后必眠起不齐又今时蚕屋内素无御寒熟火止是旋烧柴薪烟气熏蒸太甚蚕蕴热毒多成黑蔫士农必用治火仓屋当中掘一阬阔狭深浅量屋大小粪柴相间筑得极实牛粪熏屋大宜蚕也齐民要术比至再眠常须三箔中箔上安蚕上下空置农桑要旨底箔须铺二领蚕蛾生后每日日高卷出一领晒至日斜复布于生蚕箔底翻覆衬借使受自然阳和之气停眠起食然后撤去农语曰蚕欲三齐务本新书清明将瓮中所顿蚕连迁于避风温室酌中处悬挂谷雨日将连取出通见风日那表为里左卷者却右卷右卷者却左卷每日交换卷那卷罢依前收顿比及蚕生均得温和风日生发匀齐农桑要旨清明后种初变红和肥满再变尖圆微低如春柳色再变蛾周盘其中如远山色此必收之种也若顶平焦干及苍黄赤色便不可养此不收之种也士农必用蚕子变色惟在迟速由己不致损伤自变桑蚕直说欲疾生者频舒卷卷之须虚慢欲迟生者少舒卷卷之须紧实士农必用生蚁惟在凉暖知时开掯得法使之莫有先后也其法变灰色已全以两连相合铺于一净箔上紧卷了两头绳束卓立于无烟净凉房内第三日晚取出展箔蛾不出为上若有先出者鸡翎埽去不用每三连虚卷为一卷放在新暖蚕房内候东方白将连于院内一箔上单铺待半顿饭时移连入蚕房就地一箔上单铺少间黑蛾齐生和蛾枰连记写分明齐民要术蚕初生用荻埽则伤蚕博闻录用地桑叶细切如丝发掺净纸上却以蚕种覆于上其子闻香自下切不可以鹅翎埽拨务本新书蛾生当匀铺蓐草下蛾三两匀布一箔齐民要术凉暖法调火令冷热得所前人云学取抽饲断眠法年年岁计得丝蚕务本新书蚕必昼夜饲若顿数多者蚕必疾老少者迟老叶忌溼忌热蚕食溼叶多生泻病食热叶则腹结头大尾尖韩氏直说抽饲断眠法蚕向眠时量黄白分数抽减所饲之叶渐次细切薄掺频饲候十分黄光不问阴晴早夜急须擡过擡过时住食起齐时投食此为抽饲断眠之法务本新书擡蚕须要衆手疾擡若箕内堆聚多时蚕身有汗后必病损渐渐随擡减耗纵有老者簇内多作薄皮蚕沙宜顿除不除则久而发热热气熏蒸后多白殭每擡之后箔上蚕宜稀布稠则强者得食弱者不得食必绕箔游走又风气不通忽遇仓卒开门暗值贼风后多红殭布蚕须要手轻不得从高掺下如或高掺其蚕身递相击撞因而蚕多不旺已后簇内懒老翁赤𧍛是也农桑要旨蚕有白殭是小时阴气蒸损天晴急用簸箕三四具转蚕中庭使日气煦照擡一箔则复布一箔得日气则尽解矣野语云︰蚕燠干松者其蚕无病蚕燠成片溼润白积者蚕为有病速宜擡解蚕经眠起不齐丝减半务本新书初饲蚁法宜旋切细叶微筛不住频饲一时辰约饲四顿一昼夜通饲四十九顿或三十六顿新蛾止食桑叶脂脉若顿数不多譬如婴儿小时失乳后必羸弱病生蛾初生须隔夜採东南枝肥叶瓮中另顿旋取细切士农必用擘黑法第三日巳午时间于别槌上安三箔微带燠薄揭蛾款手擘如棊子大布于中箔可盈满可渐渐加叶饲又擡头眠饱食分如小钱大布满三箔一复时可六顿次日渐渐加叶又擡停眠分如小钱微大布满六箔起齐头食宜薄一复时可四顿次日可渐加叶务本新书大眠起燠宜频除蚕宜频饲取腊月所藏菉豆水浸微生芽晒干磨作细麪第四顿投食拌叶匀饲解蚕热毒丝多易缲坚韧有色士农必用擡大眠分如折二钱大布满二十五箔起齐投食一复时可三顿第一顿宜薄第二顿比前又薄第三顿如第一顿次日可渐加叶韩氏直说蚕自大眠后十五六顿卽老得丝多少全在此数日见有老者依抽丝断眠法饲之后十蚕九老方可就箔上拨蚕入簇如是则无簇汗蒸热之患茧必早作硬而多丝语曰养蚕无巧食足便老齐民要术蚕老时值雨者则坏茧宜于屋内簇之薄布薪于箔上散蚕讫又薄以薪覆之一槌得安十箔野语云如天气暄热不宜日午簇蚕蚕老不禁日气晒暴故也士农必用治簇之方惟在干暖使内无寒溼蚕欲老可簇地盘烧令极干除埽灰浮于上置簇韩氏直说安圆簇于阜高处打成簇脚一簇可六箔上覆蒿梢掺蚕至三箔复梢倒根在上自后蚕可近上掺至六箔覆蒿令簇圆上用箔围苫缴簇顶如亭子样日出高时卷去至晚复缴三日外茧成不用务本新书茧宜併手忙择凉处薄摊蛾自迟出免使抽缲相逼土农必用缲丝之诀惟在细圆匀紧使无褊慢节核粗恶不匀也热釜釜要大置于灶上釜上大盆甑接口添水至甑中八分满甑中用一板拦断可容二人对缲也水须热宜旋旋下茧冷盆盆要大必须先泥其外用时添水八九分满釜要小突灶半破塼坯圆垒一遭中空其高比缲丝人身一半当中垒一小台坐串盆于小台上其盆要比圆垒高一脣靠圆垒安打丝头小釜灶比圆垒低一半揜火透圆垒与揜火相对圆垒匝近上开烟突口做一卧突长七八尺已上先于安突一面垒一台比突口微低又相去七八尺外安一台高五尺用长一丈椽二条斜磴在二台上二椽相去阔一塼坯许用塼坯泥成一卧突軖车床高与盆齐轴长二尺中径四寸两头三寸四角或六角臂通长一尺五寸须脚踏又缲车竹筒子宜细铁条子串筒两桩子亦须铁也打丝头小釜内添水九分满灶下燃粗干柴候火大热下茧于热水内用筯轻剔拨令茧滚转荡匀挑惹起囊头手捻住于水面上轻提掇数度复提起其下卽是清丝摘去囊头一手撮捻清丝一手用漏杓绰茧款送入温水盆内将清丝挂在盆外边丝老翁上缲丝将丝老翁上清丝约十五丝之上总为一处穿过钱眼缴过䈏头蛾眉杖子上两缴杖子下两缴挂于軖上又取丝老翁上清丝如前挂于軖上右脚踏軖右转长切照觑拨掠两丝窝于内有茧丝先尽蛹子沈了者茧丝断了茧浮出丝窝者其丝窝减小卽取清丝约量添加务要两丝窝大小长均韩氏直说其蒸馏之法用笼三扇用软草扎一圈加于釜口以笼两扇坐于上笼内匀铺茧厚三四指许频于茧上以手背试之如手不禁热可取去底扇却续添一扇在上蒸得过了则软了丝头不及则蛾必钻了如手背不禁热恰得合宜于蚕房槌箔上从头合笼内茧在上用手微拨动如箔上茧满打起更摊一箔候冷定上用细柳梢微覆了其茧只于当日都要蒸尽如蒸不尽来日必定蛾出釜汤内用盐一两油半两所蒸茧不致干了丝头栖霞郝懿行兰皋辑禾稼禳田者祝云瓯窭满篝污邪满车五谷蕃熟穰穰满家舜祠田云荷此长耜耕彼南亩四海俱有周礼三农生九谷周书凡禾麦居东方黍居南方稻居中央粟居西方菽居北方范子计然曰五谷者万民之命国之重宝东方多麦稻西方多麻北方多菽中央多禾五土之宜各有高下高而阳者多豆平而阴者多五谷淮南子淮水浊宜麻济水和宜麦河水调宜菽洛水轻宜禾渭水多力宜黍江水肥宜稻孝经援神契曰五岳藏神四渎含灵五土出利以给天下黄白宜种禾黑坟宜种黍麦苍赤宜种菽洿泉宜种稻杨泉物理论曰谷气胜元气其人肥而不寿养性之术当使谷气少则病不生矣粱者黍稷之总名稻者溉种之总名菽者衆豆之总名三谷各二十种为六十疏果之实助谷各二十凡为百谷春秋说题辞嘉禾之滋茎长五尺故连茎三十五穗以成盛德禾之极也汉食货志种谷必杂五种以备灾田中不得有树用妨五谷力耕数耘收获如盗寇之至董仲舒曰春秋他谷不书至于麦禾不成则书之以此见圣人于五谷最重麦禾也唐史李泌请以二月朔为中和节民间以青囊盛百谷种相问遗号为献生子管子岁有四秋农夫赋耜铁此谓春之秋大夏至丝纩之所作此之谓夏之秋大秋成五谷之所会此之谓秋之秋大冬营室中女事纺绩缉缕之所作也此谓冬之秋淮南子夫子见禾之三变也滔滔然曰狐乡邱而死我其首禾乎秋分而蔈定蔈定而禾熟亢仓子得时之禾长秱而大穗圆粟而薄糠米饴而香舂之易而食之强失时之禾深芒而小茎穗锐多秕而青蘦得时之黍穗不芒以长搏米而寡糠失时之黍大本华茎叶膏短穗得时之稻茎葆长秱穗如马尾失时之稻纤茎而不滋厚糠而菑死得时之麻疏节而色阳坚枲而小本失时之麻蕃柯短茎岸节而叶虫得时之菽长茎而短足其荚二七以为族多枝数节竞叶繁实称之重食之息失时之菽必长而蔓浮叶虚本疏节而小荚得时之麦长秱而颈族二七以为行薄翼而䵍色食之使人肥且有力失时之麦胕肿多病弱苗而翜穗是故得时之稼丰失时之稼约孝经钩命决曰岁星守心年谷丰石氏经曰岁星出左有年出右无年春秋运斗枢璇星明则嘉禾液春秋佐助期咸池主五谷星经曰八谷八星在五车北主黍稷稻粱麻菽麦乌麻星明俱熟焦氏易林新田宜粟上农得谷又雨师娶妇黄巖季子成礼旣昏相唿南山膏润下上岁年大有氾胜之书曰种无期因地为时三月榆荚时雨高地强可种禾稙禾夏至后八九十日常夜半候之天有霜若白露下以平明时令两人持长索相对各持一端以概禾中去霜露日出乃止如此禾稼五谷不伤矣牵马令就谷堆食数口以马践过为种无虸蚄等虫也又种伤溼鬰热则生虫也又薄田不能粪者以原蚕矢杂禾种种之则禾不虫又剉马骨煮之以汁溲种则禾稼不蝗虫也无马骨亦可用雪汁雪汁者五谷之精也使稼耐旱常以冬藏雪汁器盛埋于地中治种如此则收常倍取麦种候熟可获择穗大强者斩束立场中之高燥处曝使极燥无令有白鱼有辄扬治之取干艾杂藏之麦一石艾一把藏以瓦器竹器顺时种之则收常倍取禾种择高大者斩一节下把悬高燥处苗则不败欲知岁所宜以布囊盛粟等诸物种平量之埋阴地冬至日窖埋冬至后五十日发取量之息最多者岁所宜也师旷占术曰黄帝问师旷曰吾欲知岁苦乐善恶可知否对曰岁欲丰甘草先生甘草荠也岁欲苦苦草先生苦草葶苈也岁欲恶恶草先生恶草水藻也岁欲旱旱草先生旱草蒺藜也岁欲疫病草先生病草艾草也五木者五谷之先欲知五谷但视五木择其木盛者来年多种之万不失一也杂阴阳书曰禾生于枣或杨大麦生于杏小麦生于桃稻生于柳或杨黍生于榆大豆生于槐小豆生于李麻生于杨或荆又凡种禾宜寅午申忌乙丑壬癸秫忌寅晚禾忌丙大麦宜亥卯辰忌子丑戊己小麦忌与大麦同稻宜戊己四季日忌寅卯辰甲乙黍宜巳酉戌忌寅卯丙午穄忌未寅大豆宜申子壬忌卯午丙子甲乙小豆忌与大豆同麻忌四季日戊己凡五谷大判宜上旬次中旬史记阴阳之家拘而多忌止可知其梗概不可委曲从之谚曰以时其泽为上策也古农语云彭祖寿年八百不可忘了稙蚕稙麦又云社后种麦争回耧又云社后种麦争回牛氾胜之书曰种麦得时无不善早种则虫而有节晚种则穗小而少实当种麦若天旱无雨泽则薄渍麦种以酢浆并蚕矢夜半渍向晨速投之令与白露俱下酢浆令麦耐旱蚕矢令麦忍寒麦生黄色伤于太稠稠者锄而稀之齐民要术大小麦皆须五月六月暵地崔寔曰五月六月菑麦田凡种大小麦得白露节可种薄田秋分种中田后十日种美田唯𪍿麦早晚无常正月可种春麦尽二月止青稞麦与大麦同时熟麪堪作麨及馎饦甚美磨尽无麸春秋说题辞麦之为言殖也夏小正三月祈麦实岁时记夏至日取菊为灰以止小麦蠹春秋佐助期麦神名福习酉阳杂俎江南麦花夜放北地麦日中吐花小麦忌戌大麦忌子二十四气惟小满芒种解者不一历家云皆为麦也小满麦至此气小满而未熟也芒种谓种之有芒者熟矣又可为种也种之有芒者麦也古人所以告农候之早晚古语云收麦如救火说文麦金也金王而生火王而死又曰䅌麦茎四时类要晒大小麦今年收者于六月埽庭除候地毒热众手出麦薄摊取苍耳碎剉拌晒之至未时及热收可以二年不蛀若有陈麦亦须依此法更晒须在立秋前秋后则虫生恐无益矣俗云旱天脂麻涝天稻尔雅稌稻方言江南唿稉为籼春秋说题辞稻之为言借也正字通䆉稏稻摇动貌通作罢亚蔡邕月令章句十月获稻九月熟者谓之半夏稻博物志麋掘泽草而食其场成泥名曰麋暖种稻于此其收百倍魏文帝书江表惟长沙名有好米何得比新成稉稻耶上风炊之五里闻香周礼稻人註郑司农云泽草之所生其地可种芒种芒种稻麦也氾胜之书曰种稻春冻解耕反其土种稻区不欲大大则水深浅不适冬至后一百一十日可种稻始种稻欲溼溼者缺其塍令水道相直夏至后大热令水道错崔寔曰三月可种稉稻稻美田欲稀薄田欲稠齐民要术稻无所缘唯岁易为良选地欲近上流三月种者为上时四月上旬为中时中旬爲下时淮南子离先稻熟而农夫耨之不以小利伤大获也六书故稻性宜水亦有同类而陆种者谓之陆稻记曰煎醢加于陆稻上今谓之旱稜齐民要术旱稻用下田白土胜黑土其土黑坚强之地种未生前遇旱者欲得令牛羊及人践履之溼则不用一迹入也稻既生犹欲令人践垄背谚曰椹釐釐种黍时夏小正二月往耰黍襌五月初昏大火中种黍菽穈氾胜之书曰黍者暑也种者必待暑黍心未生雨灌其心心伤无实黍心初生畏天露令两人对持长索概去其露日出乃止凡种黍覆土锄治皆如禾法齐民要术凡黍穄田新开荒为上大豆底次谷底为下地必欲熟一亩用子四升三月上旬种者为上时四月上旬为中时五月上旬为下时夏种黍穄与稙谷同时非夏者大率以椹赤为候燥溼候黄场种讫不曳挞常记十月十一月十二月冻树日种之万不失一谚曰欲得谷马耳镞尔雅粢稷谚曰穄青喉黍折头说文稷斋也五谷之长尚书帝命期春鸟星昏中以种稷徐锴曰案本草稷即穄一名粢楚人谓之稷关中谓之𪎭其米为黄米𪎭音糜齐民要术刈穄欲早黍欲晚皆卽溼践穄践讫卽蒸而裛之黍宜晒之令燥凡黍黏者收薄穄味美者亦收薄难舂说文稗禾别也氾胜之书稗旣堪水旱种无不熟之时又特滋茂宜种之备凶年稗中有米熟时擣取米炊食之不减粱米又可酿作酒正字通䅟子尔雅众秫齐民要术粱秫并欲薄地而稀种与稙谷同时燥溼之宜杷劳之法一同谷苗收刈欲晚俗谚云种李不成桃种禾不生豆黄庭坚诗註以下大小豆诸豆并杂禾附夏小正五月菽糜广雅大豆菽也小豆荅也豍豆豌豆留豆也胡豆䜶双也豆角谓之筴其叶谓之藿春秋佐助期豆神名灵殖姓药博物志人啖豆三年则身重行止难常食小豆令人肥肌麄燥啖麦稼令人力健行氾胜之书曰大豆保岁易为宜古之所以备凶年也谨计家口数种大豆率人五亩此田之本也三月榆荚时有雨高田可种大豆土和无块亩五升土不和则益之种大豆夏至后二十日尚可种戴甲而生不用深耕大豆须均而稀豆花憎见日见日则黄烂而根焦也获豆之法荚黑而茎苍辄收无疑其实将落反失之故曰豆熟于场青荚在上黑荚在下崔寔曰正月可种豍豆二月可种大豆又曰三月杏花盛桑椹赤可种大豆四月时雨降可种大小豆美田欲稀薄田欲稠齐民要术春大豆次植谷之后二月中旬为中时三月上旬为中时四月上旬为下时岁宜晚者五六月亦得然稍晚稍加种子地不求熟收刈欲晚锄不过再叶落尽然后刈刈讫则速耕氾胜之书小豆不保岁难得椹黑时注雨种豆生布叶锄之生五六叶又锄之大豆小豆不可尽治也古所以不尽治者豆生布叶豆有膏尽治之则伤膏伤则不成而民尽治故其收耗折也菉豆白豆种法与小豆同齐民要术小豆大率用麦底然恐小晚有地者常须兼留去岁谷下以拟之务本新书豌豆二三月种诸豆之中豌豆最为耐陈又收多熟早如近城郭摘豆角卖先可变物又熟时少有人马伤践以此校之甚宜多种又薥黍宜下地春月早种省工收多耐用人食之余擸碎多拌麸糠以饲五牸齐民要术凡荞麦五月耕经二十五日草烂得转并种耕三徧立秋前后皆十日内种之假如地耕三徧即三重着子下两重子黑上一重子白皆有白汁满如浓即须收刈之但对梢相搭铺之其白者日渐尽变为黑如此乃为得所若待上头总黑半已下黑子尽落矣本草荞麦茎弱而翘然易长易收磨麪如麦白居易诗荞麦铺花白南方谚云长老种脂麻未见得意尔雅翼胡麻一名巨胜抱朴子胡麻一名方茎服饵不老耐风溼其叶名青襄鸡肋编芝麻性有八拗齐民要术胡麻宜白地种二三月为上时四月上旬为中时五月上旬为下时种欲截雨脚一亩用子二升漫种者先以耧耩然后散子空曳劳耧耩者炒沙令燥中半和之锄不过三徧刈束欲小以五六束为一藂斜倚之候口开乘车诣田抖擞还藂之三日一打四五徧乃尽耳尔雅莩麻母註苴麻盛子者黂枲实案黂扶刃切麻子也养生要集麻子一名麻贲一名麻勃本草雄者名枲麻牡麻母者为苴麻芓麻西都赋桑麻铺棻史记齐鲁千亩桑麻崔寔曰苴麻子黑又实而重擣治作烛不作麻氾胜之书树高一尺以蚕矢粪之无蚕矢以溷中熟粪亦善树一升天旱以流水浇之无流水曝井水杀其寒气以浇之雨泽时适勿浇浇不欲数霜下实成速斫之其树大者以锯锯之齐民要术止取实者种斑黑麻子耕须再徧一亩用子二升三月种者为上时四月为中时五月初为下时大率二尺留一根锄常令净既放勃拔去雄凡五谷地畔近道者多为六畜所犯宜种胡麻麻子以遮之慎勿于大豆地中杂种麻子六月间可于麻子地间散芜菁子而锄之拟收其根谚曰夏至后不没狗或答曰但雨多没橐駞又谚曰五月及泽父子不相借麦黄种麻麻黄种麦亦良候也夏至后者匪唯浅短皮亦轻薄崔寔曰正月粪畴氾胜之书种枲太早则刚坚厚皮多节晚则皮不坚甯失于早不失于晚夏至后二十日沤枲枲和如丝齐民要术凡种麻用白麻子麻欲得良田不用故墟地薄者粪之耕不厌熟田欲岁易良田一亩用子三升薄田二升夏至前十日为上时至日为中时至后十日为下时麻生数日中常驱雀布叶而锄勃如灰便刈𢆞欲小𥠵欲薄一宿辄翻之获欲净沤欲清水生熟合宜陶隐居云苎卽今绩麻也农桑辑要陆玑草木疏云苎一科数十茎宿根在地中至春自生不须栽种荆扬间岁三刈官令诸园种之剥取其皮以竹刮其表厚处自脱得里如筋者煑之用缉今江浙闽中尚复如此孕妇胎损方所须又主白丹浓煑水浴之日三四差韦宙疗痈疽发背初觉未成脓者以苎根叶熟擣傅上日夜数易之肿消则差矣又栽木棉法择两和不下溼肥地深耕三徧谷雨前后下种先用水淘过子粒取小灰搓得伶俐看稀稠撒于浇过畦内苗出齐时浇溉锄治常要洁净每步只留两苗稠则不结实苗二尺以上打去冲天心旁条亦打去心待棉欲落时旋熟旋摘随摊于箔上曝干栖霞郝懿行兰皋辑果实晋书天文志织女星主果蓏齐民要术崔寔曰正月自朔曁晦可移诸树杂木唯有果实者及望而止过十五日则果少实食经云种名果法三月上旬斫取直好枝如大拇指长五尺内着芋头中种之无芋大芜菁根亦可胜种核核三四年乃如此大耳可得行种凡五果正月一日鸡鸣时把火徧照其下则无虫灾博闻录柳子厚郭橐駞传凡植木之性其本欲舒其培欲平其土欲故其筑欲密旣然已勿动勿虑去不复顾其莳也若子其置也若弃则其天者全而其性得矣凡木皆有雌雄而雄者多不结实可凿木作方寸穴取雌木填之乃实以银杏雄树试之便验社日以杵舂百果树下则结实牢不实者亦宜用此法果木有虫蠧者用杉木作钉塞其穴虫立死树木有虫蠧以芫花纳孔中或纳百部叶岁时广记遯斋闲览凡果木久不实者以祭社余酒洒之则繁茂倍常用人发挂枝上则飞鸟不敢近结实时最忌白衣人过其下则其实尽落四时类要正月取树本大如斧柯及臂者皆堪接谓之树砧须以细齿锯截每砧对接两枝候俱活卽待叶生去一枝弱者所接树选其向阳细嫩枝如筯粗者长四寸许阴枝卽少实语云旱枣涝棃尔雅棃山樆疏云在山曰樆人植曰棃案尔雅又云杜甘棠註今之杜棃又云杜赤棠白者棠诗云上巳有风棃有蠧中秋无月蚌无珠陶宏景别录棃性冷利多食损人谓之快果本草紫花棃消心热金创乳妇不可食棃产妇蓐中及疾病未愈食棃多者无不致病欬逆气上者尤宜慎之齐民要术种者棃熟时全埋之经年至春地释分栽之多着熟粪及水至冬叶落附地刈杀之以炭火烧头二年即结子插者弥疾插法用棠杜杜如臂已上皆任插杜树大者插五枝小者或三或二棃叶微动为上时将欲开莩为下时先作麻纫缠十许匝以锯截杜令去地五六寸斜攕竹为签刺皮木之际令深一寸许折取其美棃枝阳中者长五六寸亦斜攕之令过心大小长短与签等以刀微𠠜棃枝斜攕之际剥去黑皮拔去竹签卽插棃令至𠠜处木边向木皮还近皮插讫以绵莫杜头封熟泥于上以土培覆令棃枝仅得出头以土壅四畔当棃上沃水水尽以土覆之勿令坚固百不失一其十字破杜者十不收一棃既生杜旁有叶出辄去之凡插棃园中者用旁枝庭前者中心用根蔕小枝树形可喜五年方结子鸠脚老枝三年即结子而树丑凡远道取棃枝者下根卽烧三四寸亦可行数百里犹生初霜后卽收于屋下掘作深窨阬底无令润溼收棃置中不须覆盖便得经夏凡醋棃易水熟煮则甜美而不损人也谚曰桃李不言下自成蹊夏小正正月梅杏杝桃则华六月煮桃尔雅旄冬桃榹桃山桃典术桃五木之精仙木也海录碎事用柿子树接桃枝早熟者谓之络丝白晚熟者谓之过雁红齐民要术种法熟时合肉全埋粪地中至春卽生移栽实地栽法以锹合土掘移之又种法桃熟时于墙南阳中暖处深宽为阬选取好桃数十枚擘取核即纳牛粪中头向上取好烂粪和土厚覆之令厚尺余至春桃始动时徐徐拨去粪土皆应生芽合取核种之万不失一其余以熟粪粪之则益桃味桃性皮急四年以上宜以刀竖劙其皮七八年便老十年则死尔雅楔荆桃月令高诱註含桃樱桃为莺鸟所含故曰含桃齐民要术樱桃二月初山中取栽阳中者还种阳地阴中者还种阴地潘岳闲居赋若榴蒲萄之珍磊落蔓衍于其侧酉阳杂俎沙门昙霄蒲萄时人号为草龙珠帐博闻录蒲萄宜栽枣树边春间钻枣树作一窍引蒲萄枝从窍中过蒲萄枝长塞满窍子斫去蒲萄根托枣根以生其肉实如枣北地皆如此种羣芳谱其根茎中空相通暮漑其根至朔而水浸其中以麝入其皮则蒲萄尽作香气以甘草作鍼鍼其根则立死齐民要术蒲萄蔓延性缘不能自举作架以承之叶密阴厚可以避热语曰李下无蹊径春秋运斗枢玉衡星散为李尔雅休无实李座接虑李驳赤李素问李东方木也羣芳谱擘李齐民要术李性耐久树得三十年老虽枝枯子亦不细嫁李法正月一日或十五日以砖石着李树岐中令实繁又法腊月中以杖微打岐间正月晦日复打之亦足子也李树桃树并欲锄去草秽而不用耕垦桃李大率方两步一根俗云桃三杏四李五年夏小正四月囿有见杏格物丛话杏实味香于梅而酸不及核与肉自相离师旷占曰杏多实不虫者来年秋善风俗通五月有落梅风江淮以为信风风土记夏至之雨名为黄梅雨沾衣服皆败黦四时类要熟杏和肉埋粪土中至春卽生三月移栽实地卽移不得更于粪地必致少实而味苦移须含土三步一树穊卽味甘服食之家尤宜种之齐民要术梅杏栽种与桃李同作白梅梅子酸核初成时摘取夜以盐汁渍之昼则日曝凡作十宿十浸十日便成矣调鼎和虀所在多入也作乌梅亦以梅子核初成时摘取笼盛于突上熏之令干即成矣乌梅入药不任调食也作杏李麨法杏李熟时多收取盆中研之生布绞取浓汁涂盘中日曝干以手磨刮取之可和水为浆及和米麨所在多入也王羲之帖青李来禽樱桃日给藤子囊盛为佳函封多不生潘岳闲居赋二柰耀丹白之色齐民要术柰林檎不种但栽之取栽如压桑法又法栽如桃李法林檎树以正月二月中反斧斑駮椎之则饶子里语曰东家有树王阳去妇东家枣完去妇复还俗云移枣树三年不发不算死夏小正八月剥枣尔雅枣壶枣边要枣櫅白枣樲酸枣杨彻齐枣遵羊枣洗大枣煮填枣蹶洩苦枣晳无实枣还味棯枣齐民要术常选好味者留栽之候枣叶始生而移之三步一树行欲相当欲令牛马履践令净正月一日日出时反斧斑駮椎之名曰嫁枣候大蚕入簇以杖击其枝间振去狂花全赤卽收收法日日撼而落之为上㮕枣阴地种之阳中则少实足霜色殷然后收之早收者涩不任食也作酸枣麨法多收红輭者箔上日曝令干大釜煮之水仅足淹一沸卽漉出盆研之生布绞取浓汁涂盘上或盆中盛暑日曝使干渐以手摩挲取为末以方寸匕投于一椀水中酸甜味足卽成好浆远行用和米麨饥渴得当也夏小正八月栗零韩诗曰东门之栗存靖家室西溪丛话释贯休诗云栗不和皴落又云新蝉避栗皴皴卽栗蓬也齐民要术栗种而不栽栗初熟时出壳卽于屋里埋着溼土中至春二月悉芽生出而种之卽生数年不用掌近三年内每到十月常须草裹至二月乃解说文𣓀左思蜀都赋樼栗罅发诗曰山有蓁诗义疏云蓁栗属或从木有两种齐民要术栽种与栗同说文枾赤果实左思吴都赋平仲君迁尔雅翼枾有七绝一寿二多阴三无鸟巢四无虫蠹五霜叶可玩六佳实可啖七落叶肥大可以临书酉阳杂俎木中根固枾为最谓之枾盘羣芳谱枾霜卽枾饼所出之霜能定𠻳椑枾一名漆枾捣碎浸汁谓之枾漆可染绘扇诸物齐民要术枾有小者栽之无者取枝于㮕枣根上插之如插棃法京师语曰白马甜榴价值一牛酉阳杂俎槟榔扶留可以忘忧白马甜榴一实值牛草木晖晖苍黄乱飞本草安石榴有酸淡两种道家谓之三尸酒云三尸得此酒则醉埤苍曰河阴榴中止三十八子左思吴都赋蒲萄乱溃石榴竞裂酉阳杂俎石榴甜者为天浆能已乳石毒张协安石榴赋素粒红液金房缃隔齐民要术栽石榴法三月初取枝大如手大指者斩令长一尺半八九枝共为一科烧下头二寸掘圆坑深一尺七寸口径尺竖枝于坑畔置枯骨礓石于枝间下土筑之一重土一重骨石平坎止水浇常令润泽卽生又以骨石布其根下则科圆滋茂可爱十月中以蒲藁裹而缠之二月初乃解放尔雅楙木瓜羣芳谱筋转者得木瓜卽愈或书其字或唿其名皆验齐民要术木瓜种子及栽皆得压枝亦生栽种与桃李同务本新书木瓜秋社前后移栽至次年率多结子远胜春栽左思吴都赋李善註平仲果其实如银一名银杏博闻录银杏有雌雄雄者有三稜雌者有二稜须合种之临池而种照影亦能结实春秋运斗枢璇星散为橘说文果出江南树碧而冬生埤雅橘柚彤于北徙石榴郁于东移橙柚属王隐记潇湘有橘乡洞庭有橘里彭泽有橘市任昉述异记越多橘柚园岁出橘税名曰橘籍橘谱橘品十有四种陈氏花镜春初取核撒地待长三尺许移栽宜于斥卤之所忌用猪粪夏时浇以粪水则叶茂而实繁性畏霜雪至冬以河泥犬粪壅其根稻草裹其干方不冻死若在闽粤则不然也其木有二病藓与蠹是也干生苔藓速刮去之见蛀屑飘出必有虫穴以钩索之再用杉木钉窒其孔藏橘菉豆内至春尽不坏橙柑亦然若见糯米卽烂枳木与花叶皆类橘实不堪食惟入药用树多刺最宜编篱凡遇旱以米泔水浇则实不损落根下埋死鼠则结实倍常博物志张骞使西域还得胡桃酉阳杂俎胡桃人曰虾蟆瓜瓠子曰犀格物论味甘壳薄者佳食之令人肥健羣芳谱宋洪迈有痰疾上谕令以胡桃肉生姜卧时嚼服数次即愈晋钮滔母答吴国书胡桃本生西羌外刚朴内柔甘质似古贤欲以奉贡陈氏花镜下种须择其佳者壳光纹浅体重之核平埋土中卽生芽若尖缝向上则水浸其仁壈多不生春斫皮中出汁妇人承取沐头则发黑又烧核火中半红埋作火种经三四日不动亦不烬果树栖霞郝懿行兰皋辑孳畜尔雅马八尺为駥牛七尺为犉羊六尺为羬彘五尺为䝈狗四尺为獒鸡三尺为鹍牛曰齝羊曰齥乌曰嗉兽曰衅鱼曰须鸟曰狊语曰疲马不能度渑俗说云相马及君子语曰相马失之瘦相士失之贫古谚云少所见多所怪见橐驼言马肿背古语曰虽鞭之长不及马腹古语云踬马破车恶妇破家谚曰旦起骑谷日中骑水夏小正四月执陟攻驹五月颁马尔雅牡曰骘牝曰騇春秋说题辞地精为马十二月而生应阴纪阳以合功月度疾故马善走段成式诺皋记云马鬼名赐蚕为末涂马齿卽不食桑叶拭去卽食蚕马类也物莫两盛如此正韵乘畜生于午禀火气火不能生木故马有肝无胆胆木之精气也木脏不足故食其肝者死说文马怒也武也象马头髦尾四足之形五代史郭崇韬谓继岌曰当尽去宦官至于扇马亦不可骑齐民要术饮饲之节食有三刍饮有三时何谓也一曰恶刍二曰中刍三曰善刍何谓三时一曰朝饮少之二曰昼饮则胸餍水三曰暮极饮之驴骡大槩类马不复别起条端凡驴马驹初生忌灰气遇新出炉者辄死凡以猪槽饲马以石灰泥马槽汗系着门皆令马落驹马久步卽生筋劳筋劳则生蹏痛久立则发骨劳骨劳即发痈肿久汗不干则生皮劳皮劳者𩥇而不振汗未燥而饮饲之则生气劳气劳者𩥇而不喷驰驱无节则生血劳血劳则发强行何以察五劳终日驰驱舍而视之不𩥇者筋劳也𩥇而不时起者骨劳也起而不振者皮劳也振而不喷者气劳也喷而不溺者血劳也筋劳者两绊却行三十步而已骨劳者令人牵之起从后笞之起而已皮劳者夹嵴摩之热而已气劳者缓系之枥下远餧草喷而已血劳者高系无饮食之大溺而已治牛马病疫气方治马喉肿方以物缠刀子露锋刃一寸刺咽喉溃则愈治马黑汗方取干马粪置瓶子中头发覆之火烧马粪及发烟出着马鼻熏之令烟入马鼻中须臾卽差又方猪嵴引脂雄黄乱发烧烟熏鼻同上法疗马结热起卧战不食水草方黄连二两白鲜皮一两油五合猪脂四两右以温水一升半和药调停灌下牵行抛粪即愈马疥方臰黄头发腊月猪脂煎令发消及热涂立效马伤水用葱盐油相合搓成团子纳鼻中以手掩马鼻令不通气良久待眼泪出卽止马伤料用生萝卜三五箇切作片子啖之立效马猝热腹胀起卧欲死方蓝汁二升和冷水二升灌之立效治新生小驹子泻肚方藁本末三钱用大麻子研汁调灌下咽喉便效次以黄连末大麻汁解之驴马磨打破疮马齿菜石灰一处擣为团晒干后再擣罗为末先口含盐浆水洗净用药末贴之验点马眼药青盐黄连马牙硝蕤仁右件四味各等分同研为末用蜜煎入瓷瓶子盛或点时旋取少许以井水浸化点治马急起卧取壁上多年石灰细杵罗用酒调二两用水灌之立效治马食槽内草结方好白矾末一两分为二服每贴和饮水后啖之不过三两度卽内消却此法神验博闻录马伤脾方川厚朴去粗皮为末同姜枣煎灌应脾胃有伤不食水草褰唇佀笑鼻中气短宜速与此药马心热方马心热方甘草芒硝黄檗大黄山栀子瓜蒌为末水调灌应心肺壅热口鼻流血跳踯烦燥宜急与此药马肺毒方天门冬知母贝母紫苏芒硝黄芩甘草薄荷叶同为末饭汤入少许醋调灌疗肺毒热极鼻中喷水马肝壅方朴硝黄连为末男子头发烧灰存性浆水调灌应邪气冲肝眼昏似睡忽然眩倒此方主之马肾搐方乌药芍药当归元参山茵蔯白芷山药杏仁秦艽每服一两酒一大升同煎温灌隔日再灌马气喘方元参葶苈升麻牛黄兜苓黄耆知母贝母同为末每服二两浆水调草后灌之应喘嗽皆治马尿血方黄耆乌药芍药山茵蔯地黄兜苓枇杷叶为末浆水煎沸候冷调灌应六月热尿血皆主疗之马喉肿方螺青川芎知母川郁金牛蒡薄荷贝母同为末每服二两蜜二两浆水煎沸候温调灌马结尿方滑石朴硝木通车前子同为末每服一两温水调灌隔时再服结甚则加山栀子赤芍药同末马结粪方皂角烧灰存性同大黄枳壳麻子仁黄连厚朴为末清米泔调灌若伤突加蔓荆子末同调马舌硬方款冬花瞿麦山栀子地仙草青黛硼砂朴硝油烟墨等分为细末每用半两许涂舌上立差马膈痛方羌活白药甜瓜子当归没药芍药为末春夏浆水加蜜秋冬小便调疗膈痛低头难不食草马流沫方当归菖蒲白朮泽泻赤石脂枳壳厚朴甘草为末每一两半酒一升葱白三握同水煎温灌马伤蹏方大黄五灵脂木鼈子去油海桐皮甘草土黄芸薹子白芥子为末黄米粥调药摊帛上裹之谚曰羸牛劣马寒食下俗谚云三和一缴须管要饱不要噍了使去最好说文牛大牲也牛件也件事理也象角头三封尾之形也㸬二岁牛犙三岁牛牭四岁牛㹛牛柔谨也尔雅绝有力欣犌淮南子牛岐蹏而戴角戴角者无上齿无角者膏而兑前有角者指而兑后孔丛子猗顿鲁穷士闻陶朱公富问术焉告之曰欲速富养畜五牸乃畜牛羊子息万计赀拟王公韩氏直说餵养牛法农隙时入暖屋用场上诸糠穰铺牛脚下谓之牛铺牛粪其上次日又覆糠穰每日一覆十日除一次牛一具三只每日前后饷约饲草三束豆料八升或用蚕沙干桑叶水三桶浸之牛下饷噍透刷鉋饮毕辰巳时间上槽一顿可分三和皆水拌第一和草多料少第二比前草减半少加料第三草比第二又减半所有料全缴拌食尽卽往使耕噍了牛无力夜餵牛各带一铃草尽牛不食则铃无声卽拌之饱使耕水牛饮饲与黄牛同夏须得水池冬须得暖厂牛衣四时类要治牛疫方真安息香于牛栏中烧如烧香法如初觉有一头至两头是疫卽牵出以鼻吸之立愈又方十二月兔头烧作灰和水五升灌口中良牛腹胀欲死方研麻子汁五升温令热灌口中愈此治食生豆腹胀垂死者甚良牛鼻胀方以醋灌耳中立差牛疥方煮黑豆汁热洗五度差牛肚胀及嗽方取榆白皮水煮令熟甚滑以三五升灌之卽差牛虱方以胡麻油涂之卽愈猪脂亦得六畜虱涂之亦愈博闻录牛瘴疫方用真茶二两和水五升灌之又治牛猝疫而动头打脇急用巴豆七箇去壳细研出油和灌之卽愈又烧苍朮令牛鼻吸其香止牛尿血方川当归红花为细末以酒二升半煎取二升冷灌之又法豉汁调食盐灌牛患白膜遮眼用炒盐并竹节烧存性细研一钱贴膜效牛气噎方牛有茅根噎以皂角末吹鼻中更以鞋底拍尾停骨下效牛腹胀方牛喫着杂虫卽腹胀用燕屎一合浆水二升调灌之效牛触人方牛颠走逢人卽触是胆大也黄连大黄末鸡子酒调灌之牛尾焦不食水草以大黄黄连白芷末鸡子酒调灌之牛气胀方净水洗汗韈取汁一升好醋半升许灌之愈牛肩烂方旧绵絮三两烧存性麻油调抹忌水五日愈牛漏蹏方紫矿为末猪脂和纳蹏中烧铁篦烙之愈牛沙疥方荞麦随多寡烧灰淋汁入绿矾一合和涂愈古语云蠹喙仆柱梁蚊芒走牛羊童谣云一束藁两头然河边羖䍽飞上天夏小正二月初俊羔助厥母粥三月䍷羊尔雅羊牡羒牝牂夏羊牡羭牝羖未成羊羜绝有力奋说文羊祥也从𦫳象头角尾之形孔子曰牛羊之字以形举也芈羊鸣羍小羊也读若达䍮羊未卒岁也谯周法训羊有跪乳之礼鸡有识时之候雁有庠序之仪人取法焉龙鱼河图羊有一角食之伤人家政法养羊法当以瓦器盛一升盐悬羊栏中羊喜盐自数还啖之不劳人牧羊有病辄相污欲令别病法当栏前掘渎深二尺广四尺往还皆跳过者无病不能过者入渎中行过便别之齐民要术常留腊月正月生羔为种者上十一月二月生者次之大率十口一羝羝无角者更佳拟供厨者宜剩之牧羊必须老人心性宛顺者起居以时调其宜适卜式云︰牧民何异于是者惟远水为良二日一饮缓驱行勿停息春夏早放秋冬晚出圈不厌近必须与人居相连开窗向圈架北墙为厂圈中作台开窦无令停水二日一除毋使粪秽圈内须并墙竖柴栅令周匝羊一千口者三四月中种大豆一顷杂谷并草留之不须锄治八九月中刈作青茭若不种豆谷者初草实成时收刈杂草薄铺使干勿令郁浥卽至冬寒多饶风霜或春初雨落青草未生时则须饲不宜出放羊有疥者间别之不别相染污或能合羣致死羊疥先着口者难治多死凡羊经疥得差后夏初肥时宜卖易之不尔后春疥发必死矣四时类要羊疥皮梨芦根敲打令皮破以泔浸之缾盛塞口放灶边令常暖数日味酸便中用以甎瓦刮疥处令赤若坚硬者汤洗之去痂拭令干以药汁涂之再上愈疥若多逐日渐渐涂之勿顿涂恐不胜痛也又方猪脂和臰黄涂之愈羊中水方羊脓鼻眼不净者皆以水洗治之其方以汤和盐杓中研令极咸候冷取清者以小角子受一鸡子者灌两鼻各一角五日后以眼鼻净为候不差更灌羊脓鼻及口颊生疮如干癣者相染多致絶羣治法竖长竿圈中竿头置板令猕猴居上辟狐狸而益羊差病也羊蹏蹄方取羝羊脂和盐煎令熟烧铁令微热匀脂烙之勿令入泥水不日自差翦羊毛三月候毛牀动则翦翦讫以河水洗卽生毛洁白八月候胡葈子未成时翦之不尔则损毛中旬后翦则勿洗恐寒气损羊宋野人歌曰卽定尔娄猪盍归吾艾豭语曰苑中三公馆下二卿五门嚄嚄但闻豚声大戴礼四主时时主豕故豕四月而生春秋说题辞斗星散精为彘尔雅豕子猪䝐豮幺幼奏者豱豕生三豵二师一特所寝橧四豴皆白豥其迹刻绝有力䝈牝豝说文豕彘也竭其尾故谓之豕象毛足而后有尾诗传犬喜雪马喜风豕喜雨周礼豕宜稷疏云豭猪味酸牝猪味苦稷米味甘是甘苦相成养生要集豕白蹢青爪不可食也齐民要术母猪取短喙无柔毛者牝者子母不同圈牡者同圈则无嫌圈不厌小处不厌秽亦须小厂以避雨雪春夏草生随时放牧糟糠之属当日别与八九十月放而不饲所有糟糠则蓄待穷冬春初初产者宜煮谷饲之其子三日便掐尾六十日后犍十一十二月生者豚一宿蒸之不蒸则脑冻不合不出旬便死供食豚乳下者佳简取别饲之宜埋车轮为食场散粟豆于内小豚食足出入自由则肥速四时类要阉猪子待疮口干平复后取巴豆两粒去壳烂捣和麻籸糟糠之类饲之半日后当大泻其后日见肥大魏人歌曰我有枳棘岑君伐之我有蟊贼岑君遏之吠狗不惊足下生氂尔雅犬生三猣二师一玂未成毫狗长喙猃短喙猲獢绝有力狣尨狗也说文犬狗之有县蹏者也象形孔子曰视犬之字如画狗也又孔子曰狗叩也叩气吠以守从犬句声春秋考异邮七九六十三阳气通故斗运狗三月而生埤雅韩子曰蝇营狗苟狗苟故从苟也又传曰犬有三种一者田犬二者吠犬三者食犬食犬若今菜牛也礼记月令仲秋按刍豢鄙语云宁为鸡口无为牛后夏小正正月鸡桴粥尔雅鸡大者蜀蜀子雓未成鸡僆绝有力奋春秋运斗枢玉衡星散为鸡春秋说题辞鸡为积阳南方之象故阳出鸡鸣以类感也鸡之为言佳也佳而起为人期莫宝也说文鸡知时畜也风俗通鸡本朱氏翁所化故唿朱朱祝鸡翁善鸡故唿祝祝本草乌鸡主补中龙鱼河图黑鸡白头食之病人有六指者杀人四距者亦杀人有五色亦杀人白泽图鸡有四距重翼者龙也杀之震死张衡南都赋春卵夏笋秋韭冬菁养生论鸡肉不可令小儿食食之生蚘虫又令体消瘦齐民要术鸡种取桑落时生者良春夏生者则不佳鸡春夏雏二十日内无令出窼饲以燥饭鸡栖宜据地为笼笼内着栈虽鸣声不朗而安稳易肥又免狐狸之患若任之树木一遇风寒大者损瘦小者或死燃柳柴杀鸡雏小者死大者盲家政法谷产鸡子供常食法尔雅舒雁鹅舒凫鹜禽经脚近臎者能步鹅鹜是也鹅见异类差翅鸣一名鵱鷜又鹅鸣则蜮沈养之园林则蛇远去又鸭鸣呷呷其鸣自唿凫能高飞而鸭舒缓不能飞故曰舒凫又覆卵则鹳入水鹅𦞮月注云伏卵则向月取气助卵酉阳杂俎俗言鹅惊鬼䴔䴖厌火孔雀辟恶齐民要术鹅鸭并一岁再伏者为种大率鹅三雌一雄鸭五雌一雄鹅初辈生子十余鸭生数十后辈皆渐少矣欲于厂屋之下作窼多着细草于窼中令煖先刻白木为卵形窼别着一枚以诳之生时寻卽收取别着一煖处以柔细草覆借之伏时大鹅一十子大鸭二十子小者减之数起者不任为种其贪伏不起者须五六日一与食起之令洗浴鹅鸭皆一月雏出量雏欲出之时四五日内不用闻打鼓纺车大呌猪犬及舂声又不用器淋灰不用见新产妇雏卽出作笼笼之先以粳米为粥糜一顿饱食之名曰填嗉然后以粟饭切苦菜芜菁英为食以清水与之浊则易入水中不用停久寻宜驱出于笼中高处敷细草令寝处其上十五日后乃出笼鹅惟食五谷稗子及草莱不食生虫鸭靡不食矣水稗实成时尤是所便噉此足得肥充供厨者子鹅百日以外子鸭六七十日佳过此肉硬大率鹅鸭六年以上老不复生伏矣宜去之少者初生伏又未能工惟数年之中佳耳纯取雌鸭无令杂雄足其粟豆常令肥饱一鸭便生百卵童谣云宁饮建业水不食武昌鱼谚曰买鱼得鱮不如噉茹乡语曰居就粮梁水鲂里语曰洛鲤伊鲂贵于牛羊谚曰买鱼得鱮不如食茹宁去累世宅不去䱥鱼额洛鲤伊鲂贵于牛羊得合澜蠾虽不足豪亦足以高尔雅鱦小鱼鱼有力者鰴鱼枕谓之丁鱼肠谓之乙鱼尾谓之丙说文鱼本作𤉯水虫也象形与燕尾相似仪礼有司彻鱼𠤎神农书鲤为鱼王无大小嵴旁鳞皆三十有六齐民要术引陶朱公养鱼经曰夫治生之法有五水畜第一水畜所谓鱼池也以六亩地为池池中作九洲求怀子鲤鱼长三尺者二十头牡鲤鱼长三尺者四头以二月上庚日纳池中令水无声鱼必生至四月内一神守六月内二神守八月内三神守神守者鼈也所以纳鼈者鱼满三百六十则蛟龙为之长而将鱼飞去纳鼈则鱼不复去在池中周绕九洲无穷自谓江湖也至来年二月得鲤鱼长一尺者一万五千枚三尺者四万五千枚二尺者万枚至明年得长一尺者十万枚长二尺者五万枚长三尺者五万枚长四尺者四万枚留长二尺者千枚作种所余皆货候至明年不可胜计也池中九洲八谷谷上立水二尺又谷中立水六尺所以养鲤者鲤不相食易长又贵也又作鱼池法三尺大鲤非近江湖仓卒难求若养小鱼积年不大欲令生大鱼法须载取薮泽陂湖饶大鱼之处近水际土十数载以布池底二年之内即生大鱼盖由土中先有大鱼子得水即生也孙男联联校字宛邑毓文斋景春融手刊栖霞郝懿行兰皋辑木材古语云移树无时莫教树知多留宿土记取南枝崔寔曰二月尽三月可掩树枝齐民要术凡栽一切树木欲记其阴阳不令转易大树髡之小则不髡先为深阬内树讫以水沃之着土令如薄泥东南西北摇之良久然后下土坚筑时时溉灌常令润泽埋之欲深勿令挠动凡栽树讫皆不用手捉及六畜觝突谚曰木若稼达官怕谚曰正月可栽大树齐民要术凡栽树正月为上时二月为中时三月为下时然枣鸡口槐兔目桑虾蟆眼榆负瘤自余杂木鼠耳䖟翅各以其时树大率种数卽多不可一一备举凡不见者栽莳之法皆求之此条古语曰上求材臣残木上求鱼臣干谷周谚曰山有木工则度之宾有礼主则择之崔寔曰自正月以终季夏不可伐木必生蠹虫十一月伐竹木四时类要十二月斩伐竹木不蛀齐民要术凡伐木四月七月则不虫而坚韧凡木有子实者候其子实将熟皆其时也凡非时之木水沤一月或火煏取干虫皆不生凡作园篱法于墙基之所方整深耕凡耕作三壠中间相去各二尺秋酸枣熟时收于壠中穊种之至明年秋生高三尺许间斸去恶者相去一尺留一根必须稀穊均调行伍条直相当至明年春剶去横枝剶必留距剶讫卽编为巴篱随宜夹缚务使舒缓又至明年春更剶其末又复编之高七尺便足其种柳作之者一尺一树初卽斜插插时卽编其种榆筴者一同酸枣谚云东家种竹西家治地谚云栽竹无时下雨便移多留宿土记取南枝尔雅笋竹萌簜竹莽数节桃枝四寸有节粼坚中簢筡中仲无笐䈚箭萌篠箭说文冬生青艹象形下垂箁箬也淮南子俶真训竹以水生释名竹曰个本草竹叶一名升斤竹花一名草华庄子秋水篇註练实竹实也戴凯之竹谱竹曰青士类有六十一焉凡竹最初种者曰竹祖赞宁竹谱竹根曰鞭八月鞭行故竹以八月为春二三月为秋百物皆以始生为春成熟为秋也又笋志竹根有鼠大如猫其色类竹名竹豚亦名稚子杜诗所谓笋根稚子也岳阳风土记五月十三日谓之龙生日可种竹齐民要术所谓竹醉日也黄山谷诗夏栽醉竹余千个春粪辰瓜满万区又曰竹须辰日种齐民要术宜高平之地黄白輭土为良正月二月中斸取西南引根并茎芟去叶于园内东北角种之令阬深二尺许覆土厚五寸稻麦糠粪之不用水浇勿令六畜入园三月食淡竹笋四月五月食苦竹笋其欲作器者经年乃堪杀四时类要种竹去梢叶作稀泥于阬中下竹栽以土覆之杵筑定勿令脚踏土厚五寸竹忌手把及洗手面脂水浇着卽枯死博闻录月菴种竹法深濶掘沟以干马粪和细泥填高一尺无马粪砻糠亦得夏月稀冬月稠然后种竹须三四茎作一藂亦须土松浅种不可增土于株上泥若用䦆打实则不生笋梦溪云︰种竹但林外取向阳者向北而栽盖根无不向南必用雨下遇火日及有西风则不可花木亦然志林竹有雌雄雌者多笋故种竹常择雌者凡欲识雌雄当自根上第一枝观之有双枝者乃为雌竹独枝者为雄竹竹有花辄藁死花结实如稗谓之竹米一竿如此久之则举林皆然其治之法于初米时择一竿梢大者截去近根三尺许通其节以粪实之则止琐碎录引笋法隔篱埋貍或猫于墙下明年笋自迸出竹以三伏内及腊月中斫者不蛀一云用血忌日语曰培娄无松柏字说松百木之长犹公故字从公说文柏椈也六书精蕴柏阴木也木皆属阳而柏向阴指西盖木之有贞德者故字从白白西方正色也尔雅柀煔枞松叶柏身桧柏叶松身齐民要术崔寔曰正月自朔暨晦可移松柏桐梓竹漆诸树博闻录栽松春社前带土栽培百株百活舍此时决无生理也斫松木须五更初便削去皮则无白蚁血忌日尤好插杉用惊蛰前后五日斩新枝斸阬入枝下泥杵紧相视天阴卽插遇雨十分生无雨卽有分数农桑辑要种松柏八九月中择成熟松子去台收顿至来春春分时甜水浸子十日治畦下水上粪漫散子于畦内如种菜法或单排点种上覆厚土二指许畦上搭矮棚蔽日旱则频浇常须溼润至秋后去棚长高四五寸十月中夹薥稭篱以御北风畦内乱撒麦糠覆树令梢上厚二三寸止至谷雨前后手爬去麦糠浇之次冬封盖亦如此二年之后三月中带土移栽桧种如松法插枝者二三月桧芽蘖动时谚曰不剥不沐十年成毂陆玑草木疏榆有十种叶皆相似皮及木理异尔雅释榆者三一曰藲荎郭註今之刺榆疏诗唐风山有枢是也一曰无姑其实夷郭註无姑姑榆也生山中叶圆而厚所谓芜夷是也一曰榆白枌疏诗陈风东门之枌是也嵇康养生论榆令人瞑博物志啖榆则眠不欲觉崔寔曰二月榆荚成及青收干以为旨蓄色变白将落可作𨡭䤅随节早晏勿失其适务本新书榆叶曝干擣罗为末盐水调匀日中炙曝天寒于火上熬过拌菜食之味颇辛美齐民要术榆性扇地其阴下五谷不植种者宜于园地北畔秋耕令熟至春榆荚落时收拾漫散犂细㽟劳之明年正月初附地芟杀以草覆上放火烧之一岁之中长八九尺矣后年正月二月移栽之初生三年不用採叶尤忌捋心不用剥沐于壍阬中种者以陈屋草布壍中散榆荚于草上以土覆之烧亦如法语曰世有两俊白杨何妥青杨萧赉夏小正三月萎杨尔雅杨蒲柳崔豹古今注白杨叶圆青杨叶长栘杨圆叶弱蔕微风大摇酉阳杂俎青杨出崃中为牀卧之无蚤博雅白杨刀也马融广成颂珍林嘉树建木丛生椿梧栝柏柜柳枫杨齐民要术白杨性甚劲直堪为屋材折则折矣终不曲挠种白杨法秋耕令熟至正月二月中以犂逆顺各一到𤳈中宽狭正似葱壠作讫又以锹掘底一阬作小壍斫取白杨枝大如指长三尺者屈着壠中以土压上令两头出土向上直竖二尺一株明年正月剥去恶枝一亩三壠一壠七百二十株一根两株一亩四千三百二十株尔雅杜甘棠杜赤棠白者棠齐民要术棠熟时收种之否则春月移栽八月初天晴时摘叶薄布晒令干可以染绛说文楮谷也陆玑诗疏幽州人谓之谷桑或曰楮桑荆扬交广谓之谷中州人谓之楮江南人绩其皮以为布又擣以为纸酉阳杂俎叶有瓣曰楮无曰构齐民要术楮宜涧谷间种之地欲极良秋上候楮子熟时多收净淘曝令燥耕地令熟二月耧耩之和麻子漫散之卽劳秋冬仍留麻勿刈为楮作暖明年正月初附地芟杀放火烧之一岁卽没人三年便中斫斫法十二月为上四月次之每岁正月常放火烧之二月中间劚去恶根移栽者二月莳之亦三年一斫长安百姓歌曰长安大街夹路杨槐下走朱轮上有鸾栖谚曰槐花黄举子忙尔雅櫰槐大叶而黑守宫槐叶昼聂宵炕春秋说题辞槐木虚星之精艺文类聚槐季春五日而兔目十日而鼠耳更旬而始规二旬而叶成梁书庾肩吾常服槐实年九十余目看细书鬓发皆黑齐民要术槐子熟时多收擘取数曝勿令虫生五月夏至前十余日以水浸之六七日当芽生好雨种麻时和麻子撒之当年之中卽与麻齐麻熟刈去独留槐槐既细长不能自立根别竖木以绳拦之明年斸地令熟还于槐下种麻三年正月移而植之亭亭条直千百若一若随宜取栽匪直长迟树亦曲恶蜀人语云有三千官柳四十琵琶夏小正正月柳稊尔雅柽河柳旄泽柳说文柳小杨也本作桺从木丣声尧典宅西曰昧谷徐广云柳谷陶朱公术曰种柳千树则足柴十年以后髡一树得一载岁髡二百树五年一周博闻录杨柳根下先种大蒜一枚不生虫齐民要术种柳正月二月中取弱柳枝大如臂长一尺半烧下头二三寸埋之令没常足水以浇之必数条俱生留一根茂者别竖一柱以为依主以绳拦之一年中卽高一丈余其旁生枝叶卽掐去令直耸上高下任人取足便掐去正心卽四散下垂婀娜可爱六七月中取春生少枝种则长倍疾尔雅槐小叶曰榎大而皵楸小而皵榎说文楸梓也埤雅楸梧早脱故楸谓之秋述异记中山有楸户着名楸籍者也齐民要术亦宜割地一方种之梓楸各别无令和杂楸卽无子可于大树四面掘作阬取栽移之方两步一根两亩一行一行百二十树五行合六百树十年后所在任用尔雅椅梓陆玑草木疏楸之疏理白色而生子者梓埤雅梓为百木长故唿梓为木王罗愿云屋室有此木则余材皆不震齐民要术种梓法秋耕地令熟秋末初冬梓角熟时摘取曝干打取子耕地作壠漫田卽再劳之明年春生有草拔令去勿使荒没后年正月间斸移之方两步一树吴童谣云梧宫秋吴王愁长安童谣云凤皇凤皇止阿房夏小正三月拂桐芭尔雅槻梧荣桐木周书清明之日桐始华不华岁有大寒陈翥桐谱列六种紫桐白桐膏桐刺桐赪桐梧桐淮南子说山训梧桐断角齐民要术梧桐青桐九月收子二三月中作一步圆畦种之治畦下水一如葵法五寸下一子少与熟粪和土覆之生后数浇令润泽当岁卽高一丈至冬以草围之明年三月中移植于厅斋之前华净妍雅极为可爱后年冬不复须裹成树之后树剥下子一石炒食甚美白桐无子亦绕大树掘阬取栽移之成树之后任为乐器语曰胶漆自谓坚不如雷与陈说文桼木汁可以䰍物从木氽象形桼如水滴而下也农桑辑要春分前后移栽后树高六七月以刚斧斫其皮开以竹管承之汁滴则成漆尔雅栩杼栎其实梂诗辑柞坚韧之木新叶将生故叶乃落附着甚固齐民要术柞宜于山阜之曲三徧熟耕漫散橡子卽再劳之生则薅治常令净洁一定不移斫去寻生科理还复周礼其植物宜荚博闻录树不结凿一大孔入生铁三五斤以泥封之便开花结子卽实以篾束其本数匝木楔之一夕自落农桑辑要种者二三月种不结角者南北二面去地一尺钻孔用木钉钉之泥封窍卽结尔雅翼楝木高丈余叶密如槐而尖三四月开花红紫色实如小铃名金铃子可以楝故名东皋杂录花信风梅花风最先楝花风最后凡廿四番以为寒绝农桑辑要子熟时雨后种如种桃李法成树移栽类篇椿同杶禹贡作杶左传作橁说文作櫄皆一物也农桑辑要木实而叶香有凤眼草者谓之椿木疎而气臭无凤眼草者谓之樗皆可于春分前后栽之又云︰有花而荚者谓樗无花不实谓椿晋童谣云官家养芦化为荻夏小正七月秀雚苇灌荼尔雅苇丑芀葭华蒹薕葭芦菼薍其萌虇农桑辑要苇四月苗高尺许选好苇连根栽成土墩如椀口大于下溼地内掘区栽之纵横相去一二尺至冬放火烧过次年春芽出便成好苇十月后刈之荻栽与苇同蒲农桑辑要四月拣绵蒲肥旺者广带根泥移出于水地内栽之次年卽堪用尔雅莞苻蓠其上蒚淮南毕万术酒薄复厚渍以莞蒲栖霞郝懿行兰皋辑蔬菜灵枢经五菜葵甘韭酸藿咸薤苦葱辛汉食贷志菜茹有畦瓜瓠果蓏殖于疆场石崇传春畦靃靡左思蜀都赋其园有蒟篛茱萸瓜畴竽区汉官仪大官栗丞官别在外掌瓜菜茹古云畜瓠之家不烧穰种瓜之家不焚漆夏小正五月乃瓜八月剥瓜尔雅瓞瓝其绍瓞史天官书瓠瓜有青黑星守之鱼盐贵玉篇㼕瓜中实广雅龙蹏兽掌羊駮兔头桂髓蜜筩小青大班皆瓜名也嵇含甘赋序曰世云三芝瓜处一焉谓之土芝龙鱼河图瓜有两鼻杀人博闻录种花药最忌麝瓜尤忌之賸栽数株蒜薤遇麝不损崔实曰十二月腊时祀炙萐树瓜田四角去䗣又曰种瓜用戊辰日说铃载天禄识余云瓜以辰日种则易生而实繁山谷诗夏栽醉竹余千个春粪辰瓜满万区齐民要术收瓜子法常岁岁先取本母子瓜截去两头止取中央子良田小豆底佳黍底次之刈讫卽耕频烦转之二月上旬种者为上时三月上旬为中时四月上旬为下时五月六月上旬可种藏瓜凡种瓜法先以水净淘瓜子以盐和之先卧锄耧却燥土然后掊坑大如斗口纳瓜子四枚大豆三箇于堆旁向阳中瓜生数叶掐去豆多锄则饶子不锄则无实旦起露未解以杖举瓜蔓散灰于根下后一两日复以土堆其根则永无虫矣区种瓜法六月雨后种菉豆八月中犂掩杀之十月又一转卽十月终种瓜率两步为一区坑大如盆口深五寸以土壅其畔如菜畦形坑底必令平正以足踏之令其保泽以瓜子大豆各十枚徧布坑中以粪五升覆之又以土一斗薄散粪上复以足微蹑之冬月大雪时速併力推雪于坑上为大堆至春草生瓜亦生茎叶肥茂异于常者且常有润泽旱亦无害五月瓜便熟又法冬天以瓜子数枚内热牛粪中冻卽拾聚置之阴地正月地释卽耕逐𤳈布之率方一步下一斗粪耕土覆之肥茂早熟虽不及区种亦胜凡瓜远矣有蚁者以牛羊骨带髓者置瓜科左右待蚁附将弃之弃二三则无蚁矣广韵𤬊黄瓜名齐民要术黄瓜农桑辑要西瓜种同瓜法科宜差稀欲瓜大者一步留一科科止留一瓜瓜大如三斗栲栳博雅冬瓜𦶍也水芝瓜也其子谓之㼓齐民要术种冬瓜法傍墙阴地作区圆二尺深五寸以熟粪及土相和正月晦日种既生以柴木倚墙令其缘上旱则浇之八月断其梢减其实一本但留五六枚十月霜足收之又冬瓜越瓜瓠子十月区种如种瓜法冬则堆雪着区上为堆润泽肥好乃胜春种尔雅瓠栖瓣正字通瓠瓜类分甘苦二种甘者大苦者小陶宏景日瓠或有苦者味如胆不可食非别生一种也又陆佃埤雅长而瘦上曰匏短颈大腹日瓠瓠性甘匏性苦故诗曰匏有苦叶后人皆合匏瓠为一据说文瓠匏也陆玑诗疏匏瓠也竝非东方朔传以瓠测海家政法二月可种瓜瓠齐民要术氾胜之书区种瓠法收种子须大者若先受一斗者得收一石受一石者得收十石先掘地作坑方圆深各三尺用蚕沙与土相和令中半着坑中足蹑令坚以水沃之候水尽卽下瓠子十颗复以前粪覆之既生长二尺余便总聚十茎一处以布缠之五寸许复用泥泥之不过数日缠处便合为一茎留强者余悉掐去引蔓结子子外之条亦掐去之勿令蔓延留子法初生二三子不佳去之取第四五六区留三子卽足旱时须浇之坑畔周匝小渠子深四五寸以水停之令其遥润不得坑中下水汝南童谣曰坏陂谁翟子威饭我豆食羹芋魁续博物志芋以十二子为卫应月之数也食货志岷山之下沃野有蹲鸱芋也东方朔曰土宜姜芋水多蝇鱼贫者得以人给家足本草土芝孝经援神契仲冬昴星中收莒芋齐民要术氾胜之书种芋区方深皆三尺取豆萁内区中足践之厚尺五寸取区上溼土与粪和之内区中萁上令厚尺二寸以水浇之足践令保泽取五芋子置四角及中央足践之旱数浇之萁烂芋生子皆长三尺一区收三石又种芋法宜择肥缓土近水处和柔粪之二月注雨可种芋率二尺下一本芋生根欲深劚其旁以缓其土旱则浇之有草锄之不厌数多治芋如此其收常倍务本新书芋羞三月衆人来往眼目多见并闻刷锅声处多不滋息芋可以救饥馑虫蝗不能伤霜后收之冬月食不发病其余月分不可多食霜后芋子上芋白擘下以滚浆水煠过㬠干冬月炒食味胜蒲笋谚曰触露不掐葵日中不翦韭尔雅翼天有十日葵与之终始故葵从癸本草葵叶为百菜主其心伤人俗唿为西王母菜食之益人博物志陈葵子微火炒令爆咤散着熟地徧蹋之朝种暮生远不过经宿格物论葵有数种此茶葵也味甘美性滑利夏末种至秋採者谓秋葵秋种至冬採者谓冬葵又葵有鸭脚之名齐民要术临种时必燥曝葵子地不厌良故墟弥善薄卽粪之不宜妄种春必畦种水浇畦长两步广一步深掘以熟粪对半和土覆其上令厚一寸铁齿耙耧之令熟足蹋使坚平下水令彻泽水尽下葵子又以熟粪和土覆其上令厚一寸余葵生三叶然后浇之每一掐辄耙耧地令起下水加粪三掐更种一岁之中凡得三辈早种者必秋耕十月末地将冻散子劳之人足踏践之乃佳地释卽生锄不厌数五月初更种之六月一日种白茎秋葵秋葵堪食时附地翦却春葵令根上枿生者柔輭至好仍供常食美于秋菜凡掐葵必待露解崔寔曰六月六日可种葵中伏后可种冬葵九月作葵葅干葵本草茄一名落苏五代贻子录作酪酥盖以其味如酪酥也酉阳杂俎茄子一名昆仑瓜又茄子食之厚肠胃动气发疾根能治灶瘃欲其子繁待其花时取其叶布路上以灰规之人践之子必繁也谓之稼茄子拾遗记淇漳之鲤脯以青茄王褒僮约别茄披葱齐民要术种茄子法茄子九月熟时摘取擘破水淘子取沈者速曝干裹至二月畦种着四五叶雨时合泥移栽之十月种者如区种瓜法推雪着区中则不须栽其春种不作畦直如种凡瓜法者亦得惟须晓夜数浇耳汉桓帝诏种蔓菁以助民食方言蘴荛芜菁也陈楚谓之葑齐鲁谓之荛关西谓之芜菁赵魏之间谓之大芥齐民要术种不求多惟须良地故墟新粪坏墙垣乃佳耕地欲熟七月初种之一亩用子三升漫散而劳种不用溼既生不锄九月末收叶仍留根取子春夏畦种供食者与畦葵法同翦讫更种从春至秋得三辈常供好葅取根者用大小麦底六月中种十月将冻耕出之又多种蔓菁法近市良田一顷七月初种之务本新书四月收子打油陕西惟食菜油燃镫甚明能变蒜发比芝麻易种收多油不发风武侯多劝种此菜故川蜀曰诸葛菜油临时熬用少掺芝麻炼熟卽与小油无异尔雅葖芦萉王旻言萝卜根茎并生熟俱凉韵会芦菔一名来服言来麰之所服也齐民要术种菘芦菔法与芜菁同四时类要种萝卜宜沙輭地五月犁五六徧六月六日种锄不厌多稠卽小间拔令稀至十月收窖之农桑辑要新添种萝卜法水萝卜正月二月种六十日根叶皆可食夏四月亦可种胡萝卜伏内畦种或壮地漫种齐民要术蜀芥芸薹取叶者皆七月半种地欲粪熟种法与芜菁同既生亦不锄之十月收芜菁讫时收蜀芥芸薹足霜乃收种芥子及蜀芥芸薹取子者皆二三月好雨泽时种旱则畦种水浇五月熟而收子说文䕬御溼之菜春秋运斗枢璇星散为姜崔寔曰三月清明节后十日封生姜至四月立夏后蚕大食芽生可种之九月藏茈姜其岁若温皆待十月齐民要术姜宜白沙地少与粪和熟耕如麻地不厌熟纵横七徧尤善三月种之先重耧耩寻垄下姜一尺一科令上土厚三寸数锄之六月作苇屋覆之九月掘出置屋中中国土不宜姜仅可存活势不可滋息种者聊拟药物小小耳尔雅中馗菌小者菌苏轼诗雁门天花不复忆况乃桑鵞与楮鸡四时类要三月种菌子取烂构木及叶于地埋之常以泔浇令溼三两日卽生又法畦中下烂粪取构木可长六七寸截断磓碎如种菜法于畦中匀布土盖水浇长令润如初有小菌子仰杷推之明旦又出亦推之三度后出者甚大卽收食之本自构木食之不损人谚云左右通锄一万余株夏小正十有二月纳卵蒜尔雅翼大蒜为葫小蒜为蒜五代宫中唿蒜为麝香草崔寔曰布谷鸣收小蒜六月七月可种小蒜八月可种大蒜齐民要术蒜宜良輭地三徧熟耕九月初种种法黄𤳈时以耧耩逐壠手下之五寸一株空曳劳二月半锄之令满三徧条拳而轧之叶黄锋出则辫于屋下风凉之处桁之冬寒取谷䅞布地一行蒜一行䅞收条中子种者一年为独瓣种二年者则成大蒜科皆如拳又逾于凡蒜矣种泽蒜法预耕地熟时採取子漫散劳之泽蒜可以香食吴人调鼎率多用此根叶作葅更胜葱葱韭此物蕃息一种永生蔓延滋曼年年稍广间区斸取随手还合但种数亩用之无穷种者地熟美于野生四时类要种蒜作行下粪水浇之务本新书蒜畦栽每窠先下麦糠少许地宜虚春暖则锄拔薹时频浇㔇麦时人多食解暑毒谚曰葱三薤四尔雅䪥鸿荟仪礼士相见礼註葱薤之属食之止卧崔寔曰正月可种薤韭七月别种薤矣四时类要正月上辛日埽去薤畦中枯叶下水加粪齐民要术薤宜白輭良地三转乃佳二月三月种率七八支为一本薤子三月叶青便出之燥曝挼去莩余切却殭根先重耧耩地壠燥掊而种之率一尺一本叶生卽锄锄不厌数五月锋八月初耩叶不用剪九月十月出卖拟种子至春地释卽曝之语曰宁食三斗葱莫逢屈突通宁炙三斗艾莫逢屈突盖本草葱从悤外直中空外直中空有悤通之象也齐民要术收葱子必薄布阴干勿令浥郁其拟种之地必须春种菉豆五月掩杀之比至七月耕数徧一亩用子四五升炒谷拌和之两耧重耩窍瓠下之以批契系腰曳之七月纳种至四月始锄锄徧乃翦翦与地平翦欲旦起避热时良地三翦薄地再翦八月止十二月尽埽去枯叶枯袍二月三月出之收子者别留之葱中亦种胡荽寻手供食乃至孟冬为葅亦不妨四时类要种葱炒谷搅匀塞耧一眼于一眼中种之他月葱出取其塞耧一眼之地中土培之疏密恰好又不劳移语曰男不离韭女不离藕方书谚曰韭者懒人菜夏小正正月囿有见韭尔雅蒮山韭茖山葱葝山䪥蒚山蒜说文一种而久者故谓之韭象形在一之上一地也韵会通志云韭性温谓之草钟乳埤雅韭之美在黄列子天瑞篇老韭之为苋也后汉书郭林宗见友来夜冒雨翦韭作炊饼崔寔曰正月上辛日埽除韭畦中枯叶七月藏韭菁博闻录韭畦若用鸡粪尤好齐民要术收韭子如葱子法治畦下水粪覆悉与葵同然畦欲极深二月七月种种法以升盏合地为处布子于围内薅令常净高数寸翦之至正月埽去畦中陈叶冻解以铁杷耧起下水加熟粪韭高三寸便翦之翦如葱法一岁之中不过五翦收子者一翦卽留之若旱种者但无畦与水耳杷粪悉同一种永生韵会胡荽香菜张骞使西域得胡荽潘岳闲居赋蓼荽芬芳博闻录胡荽必用月晦日晚下种齐民要术胡荽宜黑輭青沙良地三徧熟耕春种者用秋耕地开春冻解地起有润泽时急接泽种之秋种者于六月子中旱时耧耩作垄蹉子令破手散还劳令平一同春法但既是旱种不须耧润此菜旱种非连雨不生所以不同春月要求溼下种后未遇连雨虽一月不生亦勿怪麦底地亦得种止须急耕调熟大都不用触地溼生高数寸锄去穊者供食及卖作葅者十月足霜乃收之一亩两载载直绢三匹若留冬食者以草覆之得竟冬食其有春种小小供食者自可畦种畦种者一如葵法挼子沃水生芽种之凡种菜子难生者皆水沃令芽生刘禹钖嘉话录菠薐种自西国有僧将其子来云是颇陵国之种语讹为菠薐耳博闻录菠菜过月朔乃生须二十七八间种之月初卽生农桑辑要菠薐作畦下种如萝卜法春正月二月皆可种秋社后二十日种者可于窨内收藏冬季常食青菜如欲出子十月内种讫至地冻时水渰过来年夏至后收子可为秋种续博物志莴菜出莴国有毒百虫不敢近隋人从高丽国使求得莴苣种酬之甚厚名千金菜农桑辑要莴苣作畦下种如前法春正月二月种之可为常食秋社前一二日种者霜降后可为腌菜如欲出种正月二月种之九十日收又同蒿作畦下种亦如前法春二月种秋社前十日种春菜食不尽者可为子尔雅蒉赤苋博雅苋𦯶也管子地员篇𩏴下于苋苋下于蒲农桑辑要作畦下种亦如前法但五月种之园枯则食八月收子又莙荙作畦下种如前法春二月种之夏四月移栽园枯则食留食不尽者地冻时出于暖处收藏来年春透可栽收种务本新书蓝菜二月畦种苗高剥叶食之颇有⾟味剥而复生刀割则不长五月园枯此菜独茂故又曰主园菜食至冬月以草覆其根四月终结子可收作末根又生叶又食一年陕西多食此菜博物志烧马蹏羊角成灰春散着溼地罗勒乃生齐民要术三月中候枣叶始生乃种兰香治畦下种一同葵法及水散子讫水尽簁熟粪仅得盖子便止昼日箔盖夜卽去之生卽去箔常令足水六月连雨拔栽之作葅及干者九月收取子者十月收博闻录香菜常以洗鱼水浇之则香而茂沟泥水米泔尤佳齐民要术三月可种荏蓼荏性甚易生蓼尤宜水畦种也荏则随宜园畔漫掷便岁岁自生矣荏子秋末成可收蓬于酱中藏之其多种者如种谷法收子压取油可以煮饼蓼作葅者长二寸则翦绢袋盛沈于酱瓮中又长更翦常得嫩者取子者候实成速收之五月六月中蓼可为虀以食苋又芹𦼫收根畦种之常令足水尤忌潘泔及咸水浇之则死性易繁茂而甜脆胜野生者白𦼫尤宜粪岁岁可收务本新书甘露子白地内区种暑月以麦糠盖之承露滋息