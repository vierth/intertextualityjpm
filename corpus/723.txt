前汉书御制题宋版前汉书御制题宋版前汉书冠冕琳瑯天禄収因刋书目阅从头呉蔵本自赵魏国楚得重归王弇州久入上方不知故兹编四库识其由旧盃新斚多佳玉却笑无能大白浮御制读汉书御制读汉书父欲安刘刘未安子谋安吕吕为残其基髙帝失长算平勃奚称智力殚张良进四皓非安刘实害刘此杜牧之卓识向曽屡见题咏兹不复缀夫辟疆非良之子乎乃以安吕之计教陈平平巧诈患失之小人也圗脱祸而听其言吕氏权由此起设非后死而军左袒则天下已为吕矣平勃又焉能安刘哉然其失总因髙帝既知恵帝不类已当废之而立文帝乃牵私爱而欲立如意夫如意孺子也焉知其类已乎此由宠戚姬耳卒致戚姬为人彘恵帝引酒自废而髙帝诸子被杀者复三人吾以为吕雉之祸实髙帝自召之而陈平之请封诸吕实佐之谓之为巧诈患失之小人不亦宜乎御制读叔孙通传御制读叔孙通传叔孙待诏时䛕言免虎口汉王憎儒服短衣随左右緜蕞肄朝仪百官敬奔走尊卑各以次奉觞起上夀稷嗣拜奉常五百赐金受诸生悉为郎分金不已有诸生乃推伏叔孙圣人否子舆辟衍仪其道比妾妇贤哉鲁两生穷不失所守御制读前汉书汲黯传御制读前汉书汲黯传踞厠视侍中如孟説各殊刘云当从孟吾亦云然乎丞相𢎞宴觐时或不冠夫均应为轻之亦失礼貎无不冠不见黯遥望避帷趋其敬有如此何不重用渠然吾有疑焉治身礼乐须弗冠以临下岂为恭已模兰台语过夸马迁之同途读史贵明理乃鲜失于诬御制读苏武传御制读苏武传成仁不辱自堪表啮雪餐㫋恐未然迁史好竒班亦尔子舆早及武成篇御制读萧望之传御制读萧望之传东海有鉅儒治经修素履露索不肯聴抱闗为禄仕宣庙向闻名对筞称进止一嵗乃三迁何以酬知己雅意本在朝平原辞刾史冯翊复移病谕意事方视虽曰不要君其孰信乎此义利抗明辨而胡自擅使大闲固未踰小莭讵尽美恭显方枋政薫莸无合理子伋上书讼适用速谗毁浸润灾无妄延縁祸自取慷慨饮药终足以厉懦鄙一再犹不知渭陵实暗矣御制读史丹传御制读史丹传史美顷侯辅道周皇孙燕啄竟贻忧恰如杜牧评黄绮不是安刘是㓕刘御制读翟方进传御制读翟方进传孤童耻小史携母旅京师努力绩经学名莭颇自持谦牧让胡常借甚名誉驰劾免两司𨽻风厉人共知胡乃右丞相託言汉旧仪御坐为起立在舆为下之太阳下同物仰照真乖宜薛宣诫掾史岂得谓无私其后果代宣公絜弗茍为求指济深文好胜勇遂非疾恶固云直修怨宁匪巇长辜犹隐讳星变遂戚贻白马赐上尊啜泣亦已迟反复鸿隙陂童謡翟子威御制读龚遂传御制读龚遂传卖剑令买牛卖刀令买犊千古传名谈此义欠三复卖必有买者刀劒仍齐俗力耕果谁是何致有积蓄设曰售他方道逺舂粮宿以隣国为壑亦非王政穆王生所教言天子悦谦牧日日不相视悤忙醉相告少卿本通政明经藴以夙数语谁弗知奚待彼私淑马迁已好竒孟坚继其躅不如斯者多史䇿诚难读叙例钦定四库全书前汉书叙例唐正议大夫行祕书少监琅邪县开国子颜师古撰储君体上哲之姿膺守器之重俯降三善博综九流观炎汉之余风究其终始懿孟坚之述作嘉其宏赡以为服应曩説疎紊尚多苏晋衆家剖断盖尠蔡氏纂集尤为抵捂自兹以降蔑足有云怅前代之未周愍将来之多惑顾召幽仄俾竭刍荛匡正暌违徼扬郁滞将以博喻胄齿远覃邦国𢎞敷锦带启导青衿曲禀宏规备䝉嘉惠增荣改观重价流声斗筲之材徒思罄力驽蹇之足终慙远致嵗在重光律中大吕是谓涂月其书始就不耻狂简輙用上闻粗陈指例式存扬㩁汉书旧无註解唯服䖍应劭等各为音义自别施行至典午中朝爰有晋灼集为一部凡十四卷又颇以意增益时辩前人当否号曰汉书集註属永嘉丧乱金行播迁此书虽存不至江左是以爰自东晋迄于梁陈南方学者皆弗之见有臣瓒者莫知氏族考其时代亦在晋初又总集诸家音义稍以已之所见续厠其末举駮前説喜引竹书自谓甄明非无差爽凡二十四卷分为两帙今之集解音义则是其书而后人见者不知臣瓒所作乃谓之应劭等集解王氏七志阮氏七录并题云然斯不审耳学者又斟酌瓒姓附着安施或云傅族旣无明文未足取信蔡谟全取臣瓒一部散入汉书自此以来始有注本但意浮功浅不加隐括属辑乖舛错乱实多或乃离析本文隔其辞句穿凿妄起职此之由与未注之前大不同矣谟亦有两三处错意然于学者竟无𢎞益汉书旧文多有古字解説之后屡经迁易后人习读以意刊改传写既多弥更浅俗今则曲覈古本归其眞正一往难识者皆从而释之古今异言方俗殊语末学肤受或未能通意有所疑輙就增损流遯忘返秽滥实多今皆删削克复其旧诸表列位虽有科条文字繁多遂致舛杂前后失次上下乖方昭穆参差名实亏废今则寻文究例普更刊整澄荡愆违审定阡陌就其区域更为局界非止寻读易晓庶令转写无疑礼乐歌诗各依当时律吕修短有节不可格以恒例读者茫昧无复识其断章解者支离又乃错其句韵遂使一代文采空韫精奇累叶钻求罕能通习今并随其曲折剖判义理歴然易晓更无疑滞可得讽诵开心顺耳凡旧注是者则无间然具而存之以示不隐其有指趣畧举结约未伸衍而通之使皆备悉至于诡文僻见越理乱真匡而矫之以祛惑蔽若汎説非当芜辞竞逐茍出异端徒为烦冗秪秽篇籍盖无取焉旧所阙漏未尝解説普更详释无不洽通上考典謩旁究苍雅非茍臆説皆有援据六蓺残缺莫覩全文各自名家扬镳分路是以向歆班马仲舒子云所引诸经或有殊异与近代儒者训义弗同不可追駮前贤妄指瑕颣曲从后説茍会扄涂今则各依本文敷畅厥指非不考练理固宜然亦犹康成注礼与其书易相偝元凯解传无系毛郑诗文以类而言其意可了爰自陈项以迄哀平年载旣多综辑斯广所以纪传表志时有不同当由笔削未休尚遗秕稗亦为后人传授先后错杂随手率意遂有乖张今皆穷波讨源搆会甄释字或难识兼有借音义指所由不可暂阙若更求诸别卷终恐废于披览今则各于其下随即翻音至如常用可知不涉疑昧者衆所共晓无烦翰墨近代注史竞为该博多引杂説攻击本文至有诋诃言辞掎摭利病显前修之纰僻骋已识之优长乃效矛盾之仇讐殊乖粉泽之光润今之注解翼赞旧书一遵轨辙闭絶岐路诸家注释虽见名氏至于爵里颇或难知传无所存具列如左荀悦字仲豫颍川人后汉秘书监服䖍字子愼荥阳人后汉尚书侍郎高平令九江太守应劭字仲瑗汝南南顿人后汉萧令御史营令泰山太守伏俨字景宏琅邪人刘德北海人郑氏晋灼音义序云不知其名而臣瓒集解輙云郑德旣无所据今依晋灼但称郑氏耳李斐不详所出郡县李奇南阳人邓展南阳人魏建安中为奋威将军封高乐乡侯文颖字叔良南阳人后汉末荆州从事魏建安中为甘陵府丞张揖字稚让清河人魏太和中为博士苏林字孝友陈留外黄人魏给事中领秘书监散骑常侍永安卫尉大中大夫黄初中迁博士封安成亭侯张晏字子博中山人如淳冯翊人魏陈郡丞孟康字公休安平广宗人魏散骑侍郎宏农太守领典农校尉勃海太守给事中散骑常侍中书令后转为监封广陵亭侯项昭不详何郡县人韦昭字𢎞嗣呉郡云阳人呉朝尚书郎太史令中书郎博士祭酒中书仆射封高陵亭侯晋灼河南人晋尚书郎刘寳字道眞高平人晋中书郎河内太守御史中丞太子中庶子吏部郎安北将军臣瓒不详姓氏及郡县郭璞字景纯河东人晋赠𢎞农太守蔡谟字道明陈留考城人东晋侍中五兵尚书太常领祕书监都督徐兖青三州诸军事领徐州刺史左光禄大夫开府仪同三司领扬州牧侍中司徒不拜赠侍中司空谥文穆公崔浩字伯深清河人后魏侍中特进抚军大将军左光禄大夫司徒封东郡公叙例考证前汉书叙例考证储君体上哲之姿云云按颜师古因太子承干之命注释汉书故此序首言储君其书成于贞观十五年岁在辛丑故曰岁在重光也茍会扄涂监本别本俱讹作局涂非也今从古本改诸家注释虽见名氏云云按此另为一条监本接连前文非是今提行写魏建安中顾炎武日知录曰叙例列姓氏邓展文颖下并云魏建安中建安乃献帝年号虽政出曹氏不得遽名以魏按日知录説是又文颖魏建安中为甘陵府丞按两汉无府丞官名甘陵改自安帝或如续志太常属官每陵园令各一人丞及校长各一人则文颖为甘陵丞不得云为甘陵府丞也清河人一云河间人河间讹阿间今改正按师古所列诸家名氏自荀悦至崔浩共二十三人而监本载宋景祐时余靖上言总先儒注解名姓可见者三十五人盖三十五系二十三传写之讹也不然宋祁谓诸家名氏已附注颜师古叙例之下益不可解矣前汉书叙例考证目录钦定四库全书史部一前汉书目录正史类汉兰台令史班固撰唐正议大夫行祕书少监琅邪县开国子颜师古注帝纪前汉书卷一上帝纪第一上高祖前汉书卷一下帝纪第一下高祖前汉书卷二帝纪第二惠帝前汉书卷三帝纪第三高后前汉书卷四帝纪第四文帝前汉书卷五帝纪第五景帝前汉书卷六帝纪第六武帝前汉书卷七帝纪第七昭帝前汉书卷八帝纪第八宣帝前汉书卷九帝纪第九元帝前汉书卷十帝纪第十成帝前汉书卷十一帝纪第十一哀帝前汉书卷十二帝纪第十二平帝表前汉书卷十三表第一异姓诸侯王前汉书卷十四表第二诸侯王前汉书卷十五上表第三上王子侯前汉书卷十五下表第三下王子侯前汉书卷十六表第四高惠高后孝文功臣前汉书卷十七表第五景武昭宣元成哀功臣前汉书卷十八表第六外戚恩泽侯前汉书卷十九上表第七上百官公卿前汉书卷十九下表第七下百官公卿前汉书卷二十表第八古今人志前汉书卷二十一上志第一上律歴前汉书卷二十一下志第一下律歴前汉书卷二十二志第二礼乐前汉书卷二十三志第三刑法前汉书卷二十四上志第四上食货前汉书卷二十四下志第四下食货前汉书卷二十五上志第五上郊祀前汉书卷二十五下志第五下郊祀前汉书卷二十六志第六天文前汉书卷二十七上志第七上五行前汉书卷二十七中之上志第七中之上五行前汉书卷二十七中之下志第七中之下五行前汉书卷二十七下之上志第七下之上五行前汉书卷二十七下之下志第七下之下五行前汉书卷二十八上志第八上地理前汉书卷二十八下志第八下地理前汉书卷二十九志第九沟洫前汉书卷三十志第十艺文列传前汉书卷三十一列传第一陈胜项羽前汉书卷三十二列传第二张耳陈余前汉书卷三十三列传第三魏豹田儋韩王信前汉书卷三十四列传第四韩信彭越英布卢绾呉芮前汉书卷三十五列传第五荆王燕王呉王前汉书卷三十六列传第六楚元王刘向前汉书卷三十七列传第七季布栾布田叔前汉书卷三十八列传第八齐悼惠王赵隐王赵幽王赵共王燕灵王前汉书卷三十九列传第九萧何曹参前汉书卷四十列传第十张良陈平王陵周勃前汉书卷四十一列传第十一樊哙郦商夏侯婴灌婴傅寛靳歙周緤前汉书卷四十二列传第十二张苍周昌赵尧任敖申屠嘉前汉书卷四十三列传第十三郦食其陆贾朱建娄敬叔孙通前汉书卷四十四列传第十四淮南厉王衡山王济北王前汉书卷四十五列传第十五蒯通伍被江充息夫躬前汉书卷四十六列传第十六石奋卫绾直不疑周仁张敺前汉书卷四十七列传第十七梁孝王代孝王梁懐王前汉书卷四十八列传第十八贾谊前汉书卷四十九列传第十九爰盎鼌错前汉书卷五十列传第二十张释之冯唐汲黯郑当时前汉书卷五十一列传第二十一贾山邹阳枚乘路温舒前汉书卷五十二列传第二十二窦婴田蚡灌夫韩安国前汉书卷五十三列传第二十三河间献王临江哀王临江闵王鲁恭王江都易王胶西于王赵敬肃王中山靖王长沙定王广川惠王胶东康王清河哀王常山宪王前汉书卷五十四列传第二十四李广苏建前汉书卷五十五列传第二十五卫青霍去病前汉书卷五十六列传第二十六董仲舒前汉书卷五十七上列传第二十七上司马相如前汉书卷五十七下列传第二十七下司马相如前汉书卷五十八列传第二十八公孙𢎞卜式儿寛前汉书卷五十九列传第二十九张汤前汉书卷六十列传第三十杜周前汉书卷六十一列传第三十一张骞李广利前汉书卷六十二列传第三十二司马迁前汉书卷六十三列传第三十三戾太子齐懐王燕刺王广陵厉王昌邑哀王前汉书卷六十四上列传第三十四上严助朱买臣吾丘寿王主父偃徐乐前汉书卷六十四下列传第三十四下严安终军王襃贾捐之前汉书卷六十五列传第三十五东方朔前汉书卷六十六列传第三十六公孙贺刘屈氂车千秋王䜣杨敞蔡义陈万年郑𢎞前汉书卷六十七列传第三十七杨王孙胡建朱云梅福云敞前汉书卷六十八列传第三十八霍光金日磾前汉书卷六十九列传第三十九赵充国辛庆忌前汉书卷七十列传第四十傅介子常惠郑吉甘延寿陈汤段会宗前汉书卷七十一列传第四十一隽不疑疏广于定国薛广德平当彭宣前汉书卷七十二列传第四十二王吉贡禹龚胜龚舍鲍宣前汉书卷七十三列传第四十三韦贤前汉书卷七十四列传第四十四魏相丙吉前汉书卷七十五列传第四十五眭𢎞夏侯始昌夏侯胜京房翼奉李寻前汉书卷七十六列传第四十六赵广汉尹翁归韩延寿张敞王尊王章前汉书卷七十七列传第四十七盖寛饶诸葛丰刘辅郑崇孙宝毋将隆何并前汉书卷七十八列传第四十八萧望之前汉书卷七十九列传第四十九冯奉世前汉书卷八十列传第五十淮阳宪王楚孝王东平思王中山哀王定陶共王中山孝王前汉书卷八十一列传第五十一匡衡张禹孔光马宫前汉书卷八十二列传第五十二王商史丹傅喜前汉书卷八十三列传第五十三薛宣朱博前汉书卷八十四列传第五十四翟方进前汉书卷八十五列传第五十五谷永杜邺前汉书卷八十六列传第五十六何武王嘉师丹前汉书卷八十七上列传第五十七上扬雄前汉书卷八十七下列传第五十七下扬雄前汉书卷八十八列传第五十八儒林丁寛施讐孟喜梁丘贺京房费直高相伏生欧阳生林尊夏侯胜周堪张山拊孔安国申公王式辕固后苍韩婴赵子毛公孟卿胡毋生严彭祖颜安乐瑕丘江公房凤前汉书卷八十九列传第五十九循吏文翁王成黄霸朱邑龚遂召信臣前汉书卷九十列传第六十酷吏郅都寗成赵禹义纵王温舒尹齐杨仆咸宣田广明田延年严延年尹赏前汉书卷九十一列传第六十一货殖范蠡子赣白圭猗顿乌氏蠃巴寡妇清蜀卓氏程郑宛孔氏丙氏刁闲师史宣曲任氏前汉书卷九十二列传第六十二游侠朱家剧孟郭解万章楼䕶陈遵原涉前汉书卷九十三列传第六十三佞幸邓通赵谈韩嫣李延年石显淳于长张放董贤前汉书卷九十四上列传第六十四上匈奴前汉书卷九十四下列传第六十四下匈奴前汉书卷九十五列传第六十五西南夷南粤王闽粤王朝鲜前汉书卷九十六上列传第六十六上西域前汉书卷九十六下列传第六十六下西域前汉书卷九十七上列传第六十七上外戚前汉书卷九十七下列传第六十七下外戚前汉书卷九十八列传第六十八元后前汉书卷九十九上列传第六十九上王莽前汉书卷九十九中列传第六十九中王莽前汉书卷九十九下列传第六十九下王莽前汉书卷一百上传第七十上叙传前汉书卷一百下提要传第七十下叙传西汉十二帝起高祖元年乙未尽王莽地皇四年癸未合二百二十九年帝纪一十二表八志十列传七十共一百二十卷等谨案汉书一百二十卷汉班固撰其妺班昭续成之始末具后汉书本传是书厯代寳传咸无异论惟南史刘之遴传云鄱阳嗣王范得班固所撰汉书真本献东宫皇太子令之遴与张缵到溉陆襄等叅校异同之遴録其异状数十事以今考之则语皆谬妄据之遴云古本汉书称永平十年五月二十日己酉郎班固上而今本无上书年月日子案固自永平受诏修汉书至建初中乃成又班昭传云八表并天文志未竟而卒和帝诏昭就东观藏书踵成之是此书之次第续成事隔两朝撰非一手之遴所见古本既有纪表志传乃云总于永平中表上殆不考成书之年月也之遴又云古本叙传号为中篇今本为叙传又今本叙传载班彪事行而古本云彪自有传夫古书叙皆载于卷末固自述作书之意故谓之叙追溯祖父之事迹故谓之传后代史家皆沿其例之遴谓原作中篇文系篇末中字竟何义也至云彪自有传语尤荒诞彪在光武之世举茂才为徐令以病去官后数应三公之召实为东汉之人惟附于叙传故可扵况伯斿穉之后详其生平若自为一传列于西汉则断限之谓何奚不考叙传所云起元髙祖终于孝平王莽之诛乎之遴又云今本纪及表志列传不相合为次而古本相合为次总成三十八卷案固自言纪表志传凡百篇篇即卷也是不为三十八卷之明证又言述纪十二述表八述志十述列传七十是各为次第之明证且隋志作一百十五卷今本作一百二十卷皆以卷帙太重故析为子卷若併为三十八卷则卷帙更重古书着之竹帛殆恐不可行也之遴又云今本外戚在西域后古本次帝纪下又今本髙五子文三王景十三王孝武六子宣元六王杂在诸传中古本诸王悉次外戚下在陈项传上夫纪表志传之叙固自言之如之遴所述则传次于纪而表志反在传后且诸王既以代相承宜总题诸王传何以叙传作髙五王传第八文三王传第十七景十三王传第二十三武五子传第三十三宣元六王传第五十耶且汉书始改史记之项羽本纪陈胜世家为列传自应居列传之首岂得移在诸王之后其述外戚传第六十七元后传第六十八王莽传第六十九明以王莽之势成于元后史家㣲意寓焉若移外戚传次于本纪是恶知史法哉之遴又引古本述云淮隂毅毅伏剑周章邦之杰子实惟彭英化为侯王云起龙骧然今芮尹江湖句有张晏注是晏所见者即是今本况之遴传所云献太子者谓昭明太子也文选载汉书述赞云信惟饿𨽻布实黥徒越亦狗盗芮尹江湖云起龙骧化为侯王与今本同是昭明亦知之遴所谓古本者不足信矣自汉张霸始撰伪经至梁人于汉书复有伪撰古本然一经考証纰缪显然颜师古註本冠以指例六条厯述诸家不及之遴所説葢当已灼知其伪李延夀不讯端末遽载于史亦可云爱奇嗜博茫无裁断矣固作是书有受金之谤刘知几史通尚述之然文心雕龙史传篇曰徴贿鬻笔之愆公理辨之究矣是无其事也又有窃据父书之谤然韦贤翟方进元后三传俱称司徒掾班彪曰颜师古註发例扵韦贤传曰汉书诸赞皆固所为其有叔皮先论述者固亦显以示后人而或者谓固窃盗父名观此可以免矣是亦无其事也师古註条理精宻实为独到然唐人多不用其説故猗觉寮襍记称师古註汉书魁梧音悟票姚皆音去声杜甫用魁梧票姚皆作平声杨巨源诗请问汉家谁第一麒麟阁上识酇侯亦不用音赞之説殆贵逺贱近自古而然欤要其疏通证明究不愧班固功臣之目固不以一二字之出入病其大体矣干隆四十九年六月恭校上总纂官纪昀陆钖纯孙士毅总校官陆费墀前汉书卷一上钦定四库全书前汉书卷一上汉兰台令史班固撰唐正议大夫行祕书少监琅邪县开国子颜师古注高帝纪第一上高祖沛丰邑中阳里人也姓刘氏母媪尝息大泽之陂梦与神遇是时雷电晦㝠父太公往视则见交龙于上已而有娠遂产高祖高祖为人隆准而龙颜美须髯左股有七十二黑子寛仁爱人意豁如也常有大度不事家人生产作业及壮试吏为泗上亭长廷中吏无所不狎侮好酒及色常从王媪武负贳酒时饮醉卧武负王媪见其上常有怪高祖每酤留饮酒雠数倍及见怪岁竟此两家常折劵弃负高祖常繇咸阳纵观秦皇帝喟然大息曰嗟乎大丈夫当如此矣单父人吕公善沛令辟仇从之客因家焉沛中豪杰吏闻令有重客皆往贺萧何为主吏主进令诸大夫曰进不满千钱坐之堂下高祖为亭长素易诸吏乃绐为谒曰贺钱万实不持一钱谒入吕公大惊起迎之门吕公者好相人见高祖状貎因重敬之引入坐上坐萧何曰刘季固多大言少成事高祖因狎侮诸客遂坐上坐无所诎酒䦨吕公因目固留高祖竟酒后吕公曰臣少好相人相人多矣无如季相愿季自爱臣有息女愿为箕帚妾酒罢吕媪怒吕公曰公始常欲竒此女与贵人沛令善公求之不与何自妄许与刘季吕公曰此非儿女子所知卒与高祖吕公女即吕后也生孝惠帝鲁元公主高祖尝告归之田吕后与两子居田中有一老父过请饮吕后因餔之老父相后曰夫人天下贵人也令相两子见孝惠帝曰夫人所以贵者乃此男也相鲁元公主亦皆贵老父已去高祖适从旁舍来吕后具言客有过相我子母皆大贵高祖问曰未远乃追及问老父老父曰乡者夫人儿子皆以君君相贵不可言高祖乃谢曰诚如父言不敢忘德及高祖贵遂不知老父处高祖为亭长乃吕竹皮为冠令求盗之薛治时时冠之及贵常冠所谓刘氏冠也高祖以亭长为县送徒骊山徒多道亡自度比至皆亡之到丰西泽中亭止饮夜皆解纵所送徒曰公等皆去吾亦从此逝矣徒中壮士愿从者十余人高祖被酒夜径泽中令一人行前行前者还报曰前有大蛇当径愿还高祖醉曰壮士行何畏乃前拔剑斩蛇蛇分为两道开行数里醉因卧后人来至蛇所有一老妪夜哭人问妪何哭妪曰人杀吾子人曰妪子何为见杀妪曰吾子白帝子也化为蛇当道今者赤帝子斩之故哭人乃以妪为不诚欲苦之妪因忽不见后人至高祖觉告髙祖髙祖乃心独喜自负诸从者日益畏之秦始皇帝尝曰东南有天子气于是东游以厌当之高祖隐于芒砀山泽间吕后与人俱求常得之高祖怪问之吕后曰季所居上常有云气故从往常得季高祖又喜沛中子弟或闻之多欲附者矣秦二世元年秋七月陈涉起蕲至陈自立为楚王遣武臣张耳陈余略赵地八月武臣自立为赵王郡县多杀长吏以应涉九月沛令欲以沛应之掾主吏萧何曹参曰君为秦吏今欲背之帅沛子弟恐不听愿君召诸亡在外者可得数百人因以劫衆衆不敢不听乃令樊哙召高祖高祖之衆已数百人矣于是樊哙从高祖来沛令后悔恐其有变乃闭城城守欲诛萧曹萧曹恐踰城保高祖高祖乃书帛射上城与沛父老曰天下同苦秦久矣今父老虽为沛令守诸侯并起今屠沛沛今共诛令择可立立之以应诸侯卽室家完不然父子俱屠无为也父老乃帅子弟共杀沛令开城门迎高祖欲以为沛令高祖曰天下方扰诸侯并起今置将不善一败涂地吾非敢自爱恐能薄不能完父兄子弟此大事愿更择可者萧曹等皆文吏自爱恐事不就后秦种族其家尽让高祖诸父老皆曰平生所闻刘季竒怪当贵且卜筮之莫如刘季最吉高祖数让衆莫肯为高祖乃立为沛公祠黄帝祭蚩尤于沛廷而衅鼓旗帜皆赤由所杀蛇白帝子所杀者赤帝子故也于是少年豪吏如萧曹樊哙等皆为收沛子弟得三千人是月项梁与兄子羽起呉田儋与从弟荣横起齐自立为齐王韩广自立为燕王魏咎自立为魏王陈涉之将周章西入关至戏秦将章邯距破之秦二年十月沛公攻胡陵方与还守丰秦泗川监平将兵围丰二日出与战破之令雍齿守丰十一月沛公引兵之薛秦泗川守壮兵败于薛走至戚沛公左司马得杀之沛公还军亢父至方与赵王武臣为其将所杀十二月楚王陈涉为其御庄贾所杀魏人周市略地丰沛使人谓雍齿曰丰故梁徙也今魏地已定者数十城齿今下魏魏以齿为侯守丰不下且屠丰雍齿雅不欲属沛公及魏招之卽反为魏守丰沛公攻丰不能取沛公还之沛怨雍齿与丰子弟畔之正月张耳等立赵后赵歇为赵王东阳寗君秦嘉立景驹为楚王在留沛公往从之道得张良遂与俱见景驹请兵以攻丰时章邯从陈别将司马将兵北定楚地屠相至砀东阳寗君沛公引兵西与战萧西不利还收兵聚留二月攻砀三日拔之收砀兵得六千人与故合九千人三月攻下邑拔之还击丰不下四月项梁击杀景驹秦嘉止薛沛公往见之项梁益沛公卒五千人五大夫将十人沛公还引兵攻丰拔之雍齿奔魏五月项羽拔襄城还项梁尽召别将六月沛公如薛与项梁共立楚懐王孙心为楚懐王章邯破杀魏王咎齐王田儋于临济七月大霖雨沛公攻亢父章邯围田荣于东阿沛公与项梁共救田荣大破章邯东阿田荣归沛公项羽追北至城阳攻屠其城军濮阳东复与章邯战又破之章邯复振守濮阳环水沛公项羽去攻定陶八月田荣立田儋子市为齐王定陶未下沛公与项羽西略地至雍丘与秦军战大败之斩三川守李由还攻外黄外黄未下项梁再破秦军有骄色宋义谏不听秦益章邯兵九月章邯夜衔枚击项梁定陶大破之杀项梁时连雨自七月至九月沛公项羽方攻陈留闻梁死士卒恐乃与将军吕臣引兵而东徙懐王自盱台都彭城吕臣军彭城东项羽军彭城西沛公军砀魏咎弟豹自立为魏王后九月怀王并吕臣项羽军自将之以沛公为砀郡长封武安侯将砀郡兵以羽为鲁公封长安侯吕臣为司徒其父吕青为令尹章邯已破项梁以为楚地兵不足忧乃渡河北击赵王歇大破之歇保鉅鹿城秦将王离围之赵数请救怀王乃以宋义为上将项羽为次将范增为末将北救赵初怀王与诸将约先入定关中者王之当是时秦兵彊常乘胜逐北诸将莫利先入关独羽怨秦破项梁奋势愿与沛公西入关怀王诸老将皆曰项羽为人慓悍祸贼尝攻襄城襄城无噍类所过无不残灭且楚数进取前陈王项梁皆败不如更遣长者扶义而西告谕秦父兄秦父兄苦其主久矣今诚得长者往毋侵暴宜可下项羽不可遣独沛公素寛大长者卒不许羽而遣沛公西收陈王项梁散卒乃道砀至阳城与杠里攻秦军壁破其二军秦三年十月齐将田都畔田荣将兵助项羽救赵沛公攻破东郡尉于成武十一月项羽杀宋义并其兵渡河自立为上将军诸将黥布等皆属十二月沛公引兵至栗遇刚武侯夺其军四千余人并之与魏将皇欣武满军合攻秦军破之故齐王建孙田安下济北从项羽救赵羽大破秦军鉅鹿下虏王离走章邯二月沛公从砀北攻昌邑遇彭越越助攻昌邑未下沛公西过高阳郦食其为里监门曰诸将过此者多吾视沛公大度乃求见沛公沛公方踞床使两女子洗郦生不拜长揖曰足下必欲诛无道秦不宜踞见长者于是沛公起摄衣谢之延上坐食其説沛公袭陈留沛公以为广野君以其弟商为将将陈留兵三月攻开封未㧞西与秦将杨熊会战白马又战曲遇东大破之杨熊走之荥阳二世使使斩之以徇四月南攻颍川屠之因张良遂略韩地时赵别将司马卬方欲渡河入关沛公乃北攻平隂絶河津南战雒阳东军不利从轘辕至阳城收军中马骑六月与南阳守齮战犨东大破之略南阳郡南阳守走保城守宛沛公引兵过宛西张良谏曰沛公虽欲急入关秦兵尚衆距险今不下宛宛从后击彊秦在前此危道也于是沛公乃夜引军从他道还偃旗帜迟明围宛城三帀南阳守欲自刭其舍人陈恢曰死未晚也乃踰城见沛公曰臣闻足下约先入咸阳者王之今足下留守宛宛郡县连城数十其吏民自以为降必死故皆坚守乘城今足下尽日止攻士死伤者必多引兵去宛宛必随足下足下前则失咸阳之约后有彊宛之患为足下计莫若约降封其守因使止守引其甲卒与之西诸城未下者闻声争开门而待足下足下通行无所累沛公曰善七月南阳守齮降封为殷侯封陈恢千户引兵西无不下者至丹水高武侯鳃襄侯王陵降还攻胡阳遇番君别将梅鋗与偕攻析郦皆降所过毋得卤掠秦民喜遣魏人寗昌使秦是月章邯举军降项羽羽以为雍王瑕丘申阳下河南八月沛公攻武关入秦秦相赵高恐乃杀二世使人来欲约分王关中沛公不许九月赵高立二世兄子子婴为秦王子婴诛灭赵高遣将将兵距峣关沛公欲击之张良曰秦兵尚彊未可轻愿先遣人益张旗帜于山上为疑兵使郦食其陆贾往説秦将啗以利秦将果欲连和沛公欲许之张良曰此独其将欲叛恐其士卒不从不如因其怠懈击之沛公引兵绕峣关踰蒉山击秦军大破之蓝田南遂至蓝田又战其北秦兵大败元年冬十月五星聚于东井沛公至霸上秦王子婴素车白马系颈以组封皇帝玺符节降枳道旁诸将或言诛秦王沛公曰始懐王遣我固以能寛容且人已服降杀之不祥乃以属吏遂西入咸阳欲止宫休舍樊哙张良谏乃封秦重寳财物府库还军霸上萧何尽收秦丞相府图籍文书十一月召诸县豪桀曰父老苦秦苛法久矣诽谤者族耦语者弃市吾与诸侯约先入关者王之吾当王关中与父老约法三章耳杀人者死伤人及盗抵罪余悉除去秦法吏民皆按堵如故凡吾所以来为父兄除害非有所侵暴毋恐且吾所以军霸上待诸侯至而定要束耳乃使人与秦吏行至县乡邑告谕之秦民大喜争持牛羊酒食献享军士沛公让不受曰仓粟多不欲费民民又益喜唯恐沛公不为秦王或説沛公曰秦富十倍天下地形彊今闻章邯降项羽羽号曰雍王王关中即来沛公恐不得有此可急使守函谷关毋内诸侯军稍征关中兵以自益距之沛公然其计从之十二月项羽果帅诸侯兵欲西入关关门闭闻沛公已定关中羽大怒使黥布等攻破函谷关遂至戏下沛公左司马曹毋伤闻羽怒欲攻沛公使人言羽曰沛公欲王关中令子婴相珍寳尽有之欲以求封亚父范增説羽曰沛公居山东时贪财好色今闻其入关珍物无所取妇女无所幸此其志不小吾使人望其气皆为龙成五色此天子气急击之勿失于是飨士旦日合战是时羽兵四十万号百万沛公兵十万号二十万力不敌会羽季父左尹项伯素善张良夜驰见张良具告其实欲与俱去毋特俱死良曰臣为韩王送沛公不可不告亡去不义乃与项伯俱见沛公沛公与伯约为㛰姻曰吾入关秋豪无所敢取籍吏民封府库待将军所以守关者备他盗也日夜望将军到岂敢反邪愿伯明言不敢背德项伯许诺即夜复去戒沛公曰旦日不可不早自来谢项伯还具以沛公言告羽因曰沛公不先破关中兵公巨能入乎且人有大功击之不祥不如因善之羽许诺沛公旦日从百余骑见羽鸿门谢曰臣与将军戮力攻秦将军战河北臣战河南不自意先入关能破秦与将军复相见今者有小人言令将军与臣有隙羽曰此沛公左司马曹毋伤言之不然籍何以至此羽因留沛公饮范增数目羽击沛公羽不应范增起出谓项庄曰君王为人不忍汝入以剑舞因击沛公杀之不者汝属且为所虏庄入为寿寿毕曰军中无以为乐请以劒舞因拔劒舞项伯亦起舞常以身翼蔽沛公樊哙闻事急直入怒甚羽壮之赐以酒哙因谯让羽有顷沛公起如厠招樊哙出置车官属独骑与樊哙靳彊滕公纪成步从间道走军使张良留谢羽羽问沛公安在曰闻将军有意督过之脱身去闲至军故使臣献璧羽受之又献玉斗范增增怒撞其斗起曰吾属今为沛公虏矣沛公归数日羽引兵西屠咸阳杀秦降王子婴烧秦宫室所过无不残灭秦民大失望羽使人还报懐王懐王曰如约羽怨懐王不肯令与沛公俱西入关而北救赵后天下约乃曰懐王者吾家所立耳非有功伐何以得专主约本定天下诸将与籍也春正月阳尊懐王为义帝实不用其命羽自立为西楚霸王王梁楚地九郡都彭城背约更立沛公为汉王王巴蜀汉中四十一县都南郑三分关中立秦三将章邯为雍王都废丘司马欣为塞王都栎阳董翳为翟王都高奴楚将瑕丘申阳为河南王都洛阳赵将司马卬为殷王都朝歌当阳君英布为九江王都六懐王柱国共敖为临江王都江陵番君呉芮为衡山王都邾故齐王建孙田安为济北王徙魏王豹为西魏王都平阳徙燕王韩广为辽东王燕将臧荼为燕王都蓟徙齐王田市为胶东王齐将田都为齐王都临葘徙赵王歇为代王赵相张耳为常山王汉王怨羽之背约欲攻之丞相萧何谏乃止夏四月诸侯罢戏下各就国羽使卒三万人从汉王楚子诸侯人之慕从者数万人从杜南入蚀中张良辞归韩汉王送至襃中因说汉王烧絶栈道以备诸侯盗兵亦视项羽无东意汉王旣至南郑诸将及士卒皆歌讴思东归多道亡还者韩信为治粟都尉亦亡去萧何追还之因荐于汉王曰必欲争天下非信无可与计事者于是汉王齐戒设坛场拜信为大将军问以计䇿信对曰项羽背约而王君王于南郑是迁也吏卒皆山东之人日夜企而望归及其锋而用之可以有大功天下已定民皆自宁不可复用不如决䇿东向因陈羽可图三秦易并之计汉王大说遂听信䇿部署诸将留萧何收巴蜀租给军粮食五月汉王引兵从故道出袭雍雍王邯迎击汉陈仓雍兵败还走战好畤又大败走废丘汉王遂定雍地东如咸阳引兵围雍王废丘而遣诸将略地田荣闻羽徙齐王市于胶东而立田都为齐王大怒以齐兵迎击田都都走降楚六月田荣杀田市自立为齐王时彭越在鉅野衆万余人无所属荣与越将军印因令反梁地越击杀济北王安荣遂并三齐之地燕王韩广亦不肯徙辽东秋八月臧荼杀韩广并其地塞王欣翟王翳皆降汉初项梁立韩后公子成为韩王张良为韩司徒羽以良从汉王韩王成又无功故不遣就国与俱至彭城杀之及闻汉王并关中而齐梁畔之羽大怒乃以故呉令郑昌为韩王距汉令萧公角击彭越越败角兵时张良徇韩地遗羽书曰汉欲得关中如约卽止不敢复东羽以故无西意而北击齐九月汉王遣将军薛欧王吸出武关因王陵兵从南阳迎太公吕后于沛羽闻之发兵距之阳夏不得前二年冬十月项羽使九江王布杀义帝于郴陈余亦怨羽独不王已从田荣借助兵以击常山王张耳耳败走降汉汉王厚遇之陈余迎代王歇还赵歇立余为代王张良自韩间行归汉汉王以为成信侯汉王如陜鎭抚关外父老河南王申阳降置河南郡使韩太尉韩信击韩韩王郑昌降十一月立韩太尉信为韩王汉王还归都栎阳使诸将略地拔陇西以万人若一郡降者封万户缮治河上塞故秦苑囿园池令民得田之春正月羽击田荣城阳荣败走平原平原民杀之齐皆降楚楚焚其城郭齐人复畔之诸将拔北地虏雍王弟章平赦罪人二月癸未令民除秦社稷立汉社稷施恩德赐民爵蜀汉民给军事劳苦复勿租税二岁关中卒从军者复家一岁举民年五十以上有脩行能帅衆为善置以为三老乡一人择乡三老一人为县三老与县令丞尉以事相敎复勿繇戍以十月赐酒肉三月汉王自临晋渡河魏王豹降将兵从下河内虏殷王卬置河内郡至脩武陈平亡楚来降汉王与语説之使参乘监诸将南渡平阴津至洛阳新城三老董公遮説汉王曰臣闻顺德者昌逆德者亡兵出无名事故不成故曰明其为贼敌乃可服项羽为无道放杀其主天下之贼也夫仁不以勇义不以力三军之衆为之素服以告之诸侯为此东伐四海之内莫不仰德此三王之举也汉王曰善非夫子无所闻于是汉王为义帝发丧袒而大哭哀临三日发使告诸侯曰天下共立义帝北面事之今项羽放杀义帝江南大逆无道寡人亲为发丧兵皆缟素悉发关中兵收三河士南浮江汉以下愿从诸侯王击楚之杀义帝者夏四月田荣弟横收得数万人立荣子广为齐王羽虽闻汉东旣击齐欲遂破之而后击汉汉王以故得劫五诸侯兵东伐楚到外黄彭越将三万人归汉汉王拜越为魏相国令定梁地汉王遂入彭城收羽美人货赂置酒高会羽闻之令其将击齐而自以精兵三万人从鲁出胡陵至萧晨击汉军大战彭城灵壁东雎水上大破汉军多杀士卒雎水为之不流围汉王三帀大风从西北起折木发屋扬沙石昼晦楚军大乱而汉王得与数十骑遁去过沛使人求室家室家亦已亡不相得汉王道逢孝惠鲁元载行楚骑追汉王汉王急推堕二子滕公下收载遂得脱审食其从太公吕后间行反遇楚军羽常置军中以为质诸侯见汉败皆亡去塞王欣翟王翳降楚殷王卬死吕后兄周吕侯将兵居下邑汉王往从之稍收士卒军砀汉王西过梁地至虞谓谒者随何曰公能説九江王布使举兵畔楚项王必留击之得留数月吾取天下必矣随何往説布果使畔楚五月汉王屯荥阳萧何发关中老弱未傅者悉诣军韩信亦收兵与汉王会兵复大振与楚战荥阳南京索间破之筑甬道属河以取敖仓粟魏王豹谒归视亲疾至则絶河津反为楚六月汉王还栎阳壬午立太子赦罪人令诸侯子在关中者皆集栎阳为卫引水灌废丘废丘降章邯自杀雍州定八十余县置河上渭南中地陇西上郡令祠官祀天地四方上帝山川以时祠之兴关中卒乘边塞关中大饥米斛万钱人相食令民就食蜀汉秋八月汉王如荥阳谓郦食其曰缓颊往说魏王豹能下之以魏地万户封生食其往豹不听汉王以韩信为左丞相与曹参灌婴俱击魏食其还汉王问魏大将谁也对曰柏直王曰是口尚乳臭不能当韩信骑将谁也曰冯敬曰是秦将冯无择子也虽贤不能当灌婴步卒将谁也曰项它曰是不能当曹参吾无患矣九月信等虏豹传诣荥阳定魏地置河东太原上党郡信使人请兵三万人愿以北举燕赵东击齐南絶楚粮道汉王与之三年冬十月韩信张耳东下井陉击赵斩陈余𫉬赵王歇置常山代郡甲戌晦日有食之十一月癸卯晦日有食之随何既説黥布布起兵攻楚楚使项声龙且攻布布战不胜十二月布与随何间行归汉汉王分之兵与俱收兵至成臯项羽数侵夺汉甬道汉军乏食与郦食其谋桡楚权食其欲立六国后以树党汉王刻印将遣食其立之以问张良良发八难汉王辍饭吐哺曰竖儒几败乃公事令趋销印又问陈平乃从其计与平黄金四万斤以间疏楚君臣夏四月项羽围汉荥阳汉王请和割荥阳以西者为汉亚父劝项羽急攻荥阳汉王患之陈平反间旣行羽果疑亚父亚父大怒而去发病死五月将军纪信曰事急矣臣请诳楚可以间出于是陈平夜出女子东门二千余人楚因四面击之纪信乃乘王车黄屋左纛曰食尽汉王降楚楚皆唿万岁之城东观以故汉王得与数十骑出西门遁令御史大夫周苛魏豹枞公守荥阳羽见纪信问汉王安在曰已出去矣羽烧杀信而周苛枞公相谓曰反国之王难与守城因杀魏豹汉王出荥阳至成臯自成臯入关收兵欲复东辕生説汉王曰汉与楚相距荥阳数岁汉常困愿君王出武关项王必引兵南走王深壁令荥阳成臯间且得休息使韩信等得辑河北赵地连燕齐君王乃复走荥阳如此则楚所备者多力分汉得休息复与之战破之必矣汉王从其计出军宛叶间与黯布行收兵羽闻汉王在宛果引兵南汉王坚壁不与战是月彭越渡雎与项声薛公战下邳破杀薛公羽使终公守成臯而自东击彭越汉王引兵北击破终公复军成臯六月羽已破走彭越闻汉复军成臯乃引兵西拔荥阳城生得周苛羽谓苛为我将以公为上将军封三万户周苛骂曰若不趋降汉今为虏矣若非汉王敌也羽亨周苛并杀枞公而虏韩王信遂围成臯汉王跳独与滕公共车出成臯玉门北渡河宿小脩武自称使者晨驰入张耳韩信壁而夺之军乃使张耳北收兵赵地秋七月有星孛于大角汉王得韩信军复大振八月临河南乡军小脩武欲复战郎中郑忠説止汉王高垒深堑勿战汉王听其计使卢绾刘贾将卒二万人骑数百渡白马津入楚地佐彭越烧楚积聚复撃破楚军燕郭西攻下睢阳外黄十七城九月羽谓海春侯大司马曹咎曰谨守成臯卽汉王欲挑战愼勿与战勿令得东而已我十五日必定梁地复从将军羽引兵东击彭越汉王使郦食其説齐王田广罢守兵与汉和四年冬十月韩信用蒯通计袭破齐齐王亨郦生东走高密项羽闻韩信破齐且欲击楚使龙且救齐汉果数挑成臯战楚军不出使人辱之数日大司马咎怒渡兵氾水士卒半渡汉击之大破楚军尽得楚国金玉货赂大司马咎长史欣皆自刭氾水上汉王引兵渡河复取成臯军广武就敖仓食羽下梁地十余城闻海春侯破乃引兵还汉军方围钟离昩于荥阳东闻羽至尽走险阻羽亦军广武与汉相守丁壮苦军旅老弱罢转饷汉王羽相与临广武之间而语羽欲与汉王独身挑战汉王数羽曰吾始与羽俱受命懐王曰先定关中者王之羽负约王我于蜀汉罪一也羽矫杀卿子冠军自尊罪二也羽当以救赵还报而擅劫诸侯兵入关罪三也怀王约入秦无暴掠羽烧秦宫室掘始皇帝冢收私其财罪四也又彊杀秦降王子婴罪五也诈阬秦子弟新安二十万王其将罪六也皆王诸将善地而徙逐故主令臣下争畔逆罪七也出逐义帝彭城自都之夺韩王地并王梁楚多自与罪八也使人阴杀义帝江南罪九也夫为人臣而杀其主杀其已降为政不平主约不信天下所不容大逆无道罪十也吾以义兵从诸侯诛残贼使刑余罪人击公何苦乃与公挑战羽大怒伏弩射中汉王汉王伤胸乃扪足曰虏中吾指汉王病创卧张良彊请汉王起行劳军以安士卒毋令楚乘胜汉王出行军疾甚因驰入成臯十一月韩信与灌婴击破楚军杀楚将龙且追至城阳虏齐王广齐相田横自立为齐王奔彭越汉立张耳为赵王汉王疾瘉西入关至栎阳存问父老置酒枭故塞王欣头栎阳市留四日复如军军广武关中兵益出而彭越田横居梁地往来苦楚兵絶其粮食韩信已破齐使人言曰齐边楚权轻不为假王恐不能安齐汉王怒欲攻之张良曰不如因而立之使自为守春二月遣张良操印立韩信为齐王秋七月立黥布为淮南王八月初为算赋北貉燕人来致枭骑助汉汉王下令军士不幸死者吏为衣衾棺歛转送其家四方归心焉项羽自知少助食尽韩信又进兵击楚羽患之汉遣陆贾说羽请太公羽弗听汉复使侯公説羽羽乃与汉约中分天下割鸿沟以西为汉以东为楚九月归太公吕后军皆称万岁乃封侯公为平国君羽解而东归汉王欲西归张良陈平谏曰今汉有天下太半而诸侯皆附楚兵罢食尽此天亡之时不因其几而遂取之所谓养虎自遗患也汉王从之前汉书卷一上卷一上考证前汉书卷一上考证高帝纪第一上监本刋此六字于第一行下非也今从古本提行颜注纪理也云云卽解此目后凡某纪某传俱倣此沛丰邑中阳里人也刘攽曰予谓沛丰郡县名按攽説非也史家记事必用当时地名秦无沛郡沛县属泗水郡若全记郡县必云泗水沛矣时萧何曹参王陵周勃樊哙夏侯婴周緤周苛周昌任敖皆同县人而卢绾则同乡同里故于萧曹等传但曰沛人绾传则曰丰人又曰与高祖同里也师古说是则见交龙于上按史记作见蛟龙于其上又为泗上亭长史记作为泗水亭长据后书郡国志云沛有泗水亭亭有高祖碑班固为文见固集是亭名泗水不名泗上也引入坐上坐注坐才卧反次如字监本脱如字二字从宋本添又监本于颜注本文十删四五全非古人之旧今并从宋本添补因餔之宋祁曰餔当作必故反监本脱宋祁一段今从宋本凡三刘刋误宋祁朱子文诸説别以一圏脱者俱补高祖乃书帛射上城按监本作射城上非也不能完父兄子弟按监本作父子兄弟非也此及史记皆作父兄子弟故师古注曰老及长者父兄之行少及幼者子弟之党也今改正沛公攻胡陵方与按史记本纪此事在上年之末此从月表在二年十月凡汉书月日与史记本纪不同者皆据月表也走至戚注东海之县也胡三省通鑑注曰以地理考之沛郡与东海相去颇远壮兵败而走未必能至东海之戚班志沛郡有广戚县章懐太子曰广戚故城在今徐州沛县东恐是走至广戚之戚也按此説足以正颜注之失至阳城与杠里注孟康曰二县名也胡三省曰阳城史记作成阳索隐曰在济阴按阳城系成阳转写之误不独史记可证本书曹参传击王离军成阳南又攻杠里大破之卽此事也与魏将皇欣武满军合按功臣表乐平侯卫无择以队卒从高祖起沛属皇䜣当卽此皇欣武满史记作武蒲蒲满字形相近未知孰是攻开封未拔注师古曰开封县名属荥阳按注非也汉时开封县属河南郡其荥阳郡至晋始置绕峣关踰蒉山宋敏求曰峣关卽蓝田关在蓝田县东南九十里蒉山在县东南二十五里元年冬十月五星聚于东井按魏书高允传允语崔浩曰按星传金水二星常附日而行冬十月日旦在尾箕昏没于申南而东井方出于寅北何因背日而行是史官欲神其事不复推之于理浩初谓不然后岁余谓允曰先所论者本不经心及更考究果如君语以前三月聚东井非十月也高允此论足以发千古之蔽司马温公通鑑所以于十月之下从史记直言沛公至霸上不言五星聚井刘攽谓五星本以秦十月聚东井高帝廼以夏十月入秦亦卽崔浩前三月之説也羽自立为西楚霸王句上监本衍二月二字从宋本删去故齐王建孙田安为济北王按月表济北王都博阳辽东王都无终胶东王都卽墨代王都代常山王都襄国此纪于诸国俱言所都而此数国独阙诸侯罢戏下注顾炎武曰注引一説云时从项羽在戏水之上此説为是盖羽入咸阳而诸侯自留军戏下耳他处固有以戏为麾者但云罢麾下似不成文从杜南入蚀中程大昌雍録曰以地望求之关中南靣背碍南山其有微径可逹汉中者惟子午谷在长安正南其次向西则骆谷此蚀中若非骆谷卽是子午谷拜信为大将军问以计䇿信对曰云云按此段语史记但曰韩信与韩王信传一字不易其上亦无拜大将军明文似此策本出于韩王信也汉书韩王信传直用史记而高纪以为淮隂语自相矛盾矣缮治河上塞注按河上塞卽河上郡之北境与匈奴边界处非秦时䝉恬所取河南地因河为塞者也盖自诸侯叛秦匈奴复稍度河南与中国界于故塞匈奴传可証也河上郡后为冯翊前卽塞王国此时初得其地卽复缮治障塞耳晋灼注以远在朔方五原者解之非也大战彭城灵壁东大战监本讹大败从宋本改正置河上渭南中地陇西上郡按史记置郡卽在二年岁首盖不待章邯自杀其地已入汉也此纪叙于六月盖因废邱旣降而总言之割鸿沟以西为汉注监本注后有索隐引张华及北征记一段按此宋本所无而监本自增者也凡索隐说已见史记不当附丽于此今从宋本删之前汉书卷一上考证卷一下钦定四库全书前汉书卷一下汉兰台令史班固撰唐正议大夫行秘书少监琅邪县开国子颜师古注高帝纪第一下五年冬十月汉王追项羽至阳夏南止军与齐王信魏相国越期会击楚至固陵不会楚击汉军大破之汉王复入壁深堑而守谓张良曰诸侯不从奈何良对曰楚兵且破未有分地其不至固宜君王能与共天下可立致也齐王信之立非君王意信亦不自坚彭越本定梁地始君王以魏豹故拜越为相国今豹死越亦望王而君王不早定今能取睢阳以北至谷城皆以王彭越从陈以东傅海与齐王信信家在楚其意欲复得故邑能出捐此地以许两人使各自为战则楚易败也于是汉王发使使韩信彭越至皆引兵来十一月刘贾入楚地围寿春汉亦遣人诱楚大司马周殷殷畔楚以舒屠六举九江兵迎黥布并行屠城父随刘贾皆会十二月围羽垓下羽夜闻汉军四面皆楚歌知尽得楚地羽与数百骑走是以兵大败灌婴追斩羽东城楚地悉定独鲁不下汉王引天下兵欲屠之为其守节礼义之国乃持羽头示其父兄鲁乃降初怀王封羽为鲁公及死鲁又为之坚守故以鲁公葬羽于谷城汉王为发丧哭临而去封项伯等四人为列侯赐姓刘氏诸民略在楚者皆归之汉王还至定陶驰入齐王信壁夺其军初项羽所立临江王共敖前死子尉嗣立为王不䧏遣卢绾刘贾击虏尉春正月追尊兄伯号曰武哀侯下令曰楚地已定义帝亡后欲存恤楚衆以定其主齐王信习楚风俗更立为楚王王淮北都下邳魏相国建城侯彭越勤劳魏民卑下士卒常以少击衆数破楚军其以魏故地王之号曰梁王都定陶又曰兵不得休八年万民与苦甚今天下事毕其赦天下殊死以下于是诸侯上疏曰楚王韩信韩王信淮南王英布梁王彭越故衡山王呉芮赵王张敖燕王臧荼昧死再拜言大王陛下先时秦为亡道天下诛之大王先得秦王定关中于天下功最多存亡定危救败继絶以安万民功盛德厚又加惠于诸侯王有功者使得立社稷地分已定而位号比儗亡上下之分大王功德之着于后世不宣昧死再拜上皇帝尊号汉王曰寡人闻帝者贤者有也虚言亡实之名非所取也今诸侯王皆推高寡人将何以处之哉诸侯王皆曰大王起于细㣲灭乱秦威动海内又以辟陋之地自汉中行威德诛不义立有功平定海内功臣皆受地食邑非私之也大王德施四海诸侯王不足以道之居帝位甚实宜愿大王以幸天下汉王曰诸侯王幸以为便于天下之民则可矣于是诸侯王及太尉长安侯臣绾等三百人与博士稷嗣君叔孙通谨择良日二月甲午上尊号汉王即皇帝位于氾水之阳尊王后曰皇后太子曰皇太子追尊先媪曰昭灵夫人诏曰故衡山王呉芮与子二人兄子一人从百粤之兵以佐诸侯诛暴秦有大功诸侯立以为王项羽侵夺之地谓之番君其以长沙豫章象郡桂林南海立番君芮为长沙王又曰故粤王亡诸世奉粤祀秦侵夺其地使其社稷不得血食诸侯伐秦亡诸身帅闽中兵以佐灭秦项羽废而弗立今以为闽粤王王闽中地勿使失职帝乃西都洛阳夏五月兵皆罢归家诏曰诸侯子在关中者复之十二岁其归者半之民前或相聚保山泽不书名数今天下已定令各归其县复故爵田宅吏以文法敎训辨告勿笞辱民以饥饿自卖为人奴婢者皆免为庶人军吏卒会赦其亡罪而亡爵及不满大夫者皆赐爵为大夫故大夫以上赐爵各一级其七大夫以上皆令食邑非七大夫以下皆复其身及户勿事又曰七大夫公乘以上皆高爵也诸侯子及从军归者甚多高爵吾数诏吏先与田宅及所当求于吏者亟与爵或人君上所尊礼久立吏前曾不为决甚亡谓也异日秦民爵公大夫以上令丞与亢礼今吾于爵非轻也吏独安取此且法以有功劳行田宅今小吏未尝从军者多满而有功者顾不得背公立私守尉长吏敎训甚不善其令诸吏善遇高爵称吾意且亷问有不如吾诏者以重论之帝置酒雒阳南宫上曰通侯诸将毋敢隐朕皆言其情吾所以有天下者何项氏之所以失天下者何高起王陵对曰陛下嫚而侮人项羽仁而敬人然陛下使人攻城略地所降下者因以与之与天下同利也项羽妬贤嫉能有功者害之贤者疑之战胜而不与人功得地而不与人利此其所以失天下也上曰公知其一未知其二夫运筹帷幄之中决胜千里之外吾不如子房塡国家抚百姓给饷餽不絶粮道吾不如萧何连百万之衆战必胜攻必取吾不如韩信三者皆人杰吾能用之此吾所以取天下者也项羽有一范增而不能用此所以为我禽也羣臣説服初田横归彭越项羽已灭横惧诛与賔客亡入海上恐其久为乱遣使者赦横曰横来大者王小者侯不来且发兵加诛横惧乘传诣雒阳未至三十里自杀上壮其节为流涕发卒二千人以王礼葬焉戍卒娄敬求见説上曰陛下取天下与周异而都雒阳不便不如入关据秦之固上以问张良良因劝上是日车驾西都长安拜娄敬为奉春君赐姓刘氏六月壬辰大赦天下秋七月燕王臧荼反上自将征之九月虏荼诏诸侯王视有功者立以为燕王荆王臣信等十人皆曰太尉长安侯卢绾功最多请立以为燕王使丞相哙将兵平代地利几反上自击破之利几者项羽将羽败利几为陈令降上侯之颍川上至雒阳举通侯籍召之而利几恐反后九月徙诸侯子关中治长乐宫六年冬十月令天下县邑城人告楚王信谋反上问左右左右争欲击之用陈平计乃伪游云梦十二月会诸侯于陈楚王信迎谒因执之诏曰天下旣安豪桀有功者封侯新立未能尽图其功身居军九年或未习法令或以其故犯法大者死刑吾甚怜之其赦天下田肯贺上曰甚善陛下得韩信又治秦中秦形胜之国也带河阻山县隔千里持㦸百万秦得百二焉地埶便利其以下兵于诸侯譬犹居高屋之上建瓴水也夫齐东有琅邪即墨之饶南有泰山之固西有浊河之限北有勃海之利地方二千里持㦸百万县隔千里之外齐得十二焉此东西秦也非亲子弟莫可使王齐者上曰善赐金五百斤上还至雒阳赦韩信封为淮隂侯甲申始剖符封功臣曹参等为通侯诏曰齐古之建国也今为郡县其复以为诸侯将军刘贾数有大功及择寛惠修絜者王齐荆地春正月丙午韩王信等奏请以故东阳郡鄣郡呉郡五十三县立刘贾为荆王以砀郡薛郡郯郡三十六县立弟文信君交为楚王壬子以云中鴈门代郡五十三县立兄宜信侯喜为代王以胶东胶西临淄济北博阳城阳郡七十三县立子肥为齐王以太原郡三十一县为韩国徙韩王信都晋阳上已封大功臣三十余人其余争功未得行封上居南宫从复道上见诸将往往耦语以问张良良曰陛下与此属共取天下今已为天子而所封皆故人所爱所诛皆平生仇怨今军吏计功以天下为不足用徧封而恐以过失及诛故相聚谋反耳上曰为之奈何良曰取上素所不快计羣臣所共知最甚者一人先封以示羣臣三月上置酒封雍齿因趣丞相急定功行封罢酒羣臣皆喜曰雍齿且侯吾属亡患矣上归栎阳五日一朝太公太公家令説太公曰天亡二日土亡二王皇帝虽子人主也太公虽父人臣也奈何令人主拜人臣如此则威重不行后上朝太公拥彗迎门郄行上大惊下扶太公太公曰帝人主奈何以我乱天下法于是上心善家令言赐黄金五百斤夏五月丙午诏曰人之至亲莫亲于父子故父有天下传归于子子有天下尊归于父此人道之极也前日天下大乱兵革并起万民苦殃朕亲被坚执鋭自帅士卒犯危难平暴乱立诸侯偃兵息民天下大安此皆太公之敎训也诸王通侯将军羣卿大夫已尊朕为皇帝而太公未有号今上尊太公曰太上皇秋九月匈奴围韩王信于马邑信降匈奴七年冬十月上自将击韩王信于铜鞮斩其将信亡走匈奴与其将曼丘臣王黄共立故赵后赵利为王收信散兵与匈奴共距汉上从晋阳连战乘胜逐北至楼烦会大寒士卒堕指者什二三遂至平城为匈奴所围七日用陈平秘计得出使樊哙留定代地十二月上还过赵不礼赵王是月匈奴攻代代王喜弃国自归雒阳赦为合阳侯辛卯立子如意为代王春令郎中有罪耐以上请之民产子复勿事二岁二月至长安萧何治未央宫立东阙北阙前殿武库太仓上见其壮丽甚怒谓何曰天下匈匈劳苦数岁成败未可知是何治宫室过度也何曰天下方未定故可因以就宫室且夫天子以四海为家非令壮丽亡以重威且亡令后世有以加也上説自栎阳徙都长安置宗正官以序九族夏四月行如雒阳八年冬上东击韩信余冦于东垣还过赵赵相贯高等耻上不礼其王隂谋欲弑上上欲宿心动问县名何曰柏人上曰柏人者廹于人也去弗宿十一月令士卒从军死者为槥归其县县给衣衾棺葬具祠以少牢长吏视葬十二月行自东垣至春三月行如雒阳令吏卒从军至平城及守城邑者皆复终身勿事爵非公乘以上毋得冠刘氏冠贾人毋得衣锦绣绮縠絺纻罽操兵乘骑马秋八月吏有罪未发觉者赦之九月行自雒阳至淮南王梁王赵王楚王皆从九年冬十月淮南王梁王赵王楚王朝未央宫置酒前殿上奉玉巵为太上皇寿曰始大人常以臣亡赖不能治产业不如仲力今某之业所就孰与仲多殿上羣臣皆称万岁大笑为乐十一月徙齐楚大族昭氏屈氏景氏懐氏田氏五姓关中与利田宅十二月行如雒阳贯高等谋逆发觉逮捕高等并捕赵王敖下狱诏敢有随王罪三族郎中田叔孟舒等十人自髠钳为王家奴从王就狱王实不知其谋春正月废赵王敖为宣平侯徙代王如意为赵王王赵国丙寅前有罪殊死已下皆赦之二月行自雒阳至贤赵臣田叔孟舒等十人召见与语汉廷臣无能出其右者上説尽拜为郡守诸侯相夏六月乙未晦日有蚀之十年冬十月淮南王燕王荆王梁王楚王齐王长沙王来朝夏五月太上皇后崩秋七月癸卯太上皇崩葬万年赦栎阳囚死罪已下八月令诸侯王皆立太上皇庙于国都九月代相国陈豨反上曰豨尝为吾使甚有信代地吾所急故封豨为列侯以相国守代今乃与王黄等劫掠代地吏民非有罪也能去豨黄来归者皆舍之上自东至邯郸上喜曰豨不南据邯郸而阻漳水吾知其亡能为矣赵相周昌奏常山二十五城亡其二十城请诛守尉上曰守尉反乎对曰不上曰是力不足亡罪上令周昌选赵壮士可令将者白见四人上嫚骂曰竖子能为将乎四人惭皆伏地上封各千户以为将左右諌曰从入蜀汉伐楚赏未徧行今封此何功上曰非汝所知陈豨反赵代地皆豨有吾以羽檄征天下兵未有至者今计唯独邯郸中兵耳吾何爱四千户不以慰赵子弟皆曰善又求乐毅有后乎得其孙叔封之乐乡号华成君问豨将皆故贾人上曰吾知与之矣乃多以金购豨将豨将多降十一年冬上在邯郸豨将侯敞将万余人游行王黄将骑千余军曲逆张春将卒万余人度河攻聊城汉将军郭蒙与齐将击大破之太尉周勃道太原入定代地至马邑马邑不下攻残之豨将赵利守东垣高祖攻之不下卒骂上怒城降卒骂者斩之诸县坚守不降反冦者复租赋三岁春正月淮隂侯韩信谋反长安夷三族将军柴武斩韩王信于参合上还雒阳诏曰代地居常山之北与夷狄边赵乃从山南有之远数有胡冦难以为国颇取山南太原之地益属代代之云中以西为云中郡则代受边冦益少矣王相国通侯吏二千石择可立为代王者燕王绾相国何等三十三人皆曰子恒贤知温良请立以为代王都晋阳大赦天下二月诏曰欲省赋甚今献未有程吏或多赋以为献而诸侯王尤多民疾之令诸侯王通侯常以十月朝献及郡各以其口数率人岁六十三钱以给献费又曰盖闻王者莫高于周文伯者莫高于齐桓皆待贤人而成名今天下贤者智能岂特古之人乎患在人主不交故也士奚由进今吾以天之灵贤士大夫定有天下以为一家欲其长久世世奉宗庙亡絶也贤人已与我共平之矣而不与吾共安利之可乎贤士大夫有肯从我游者吾能尊显之布告天下使明知朕意御史大夫昌下相国相国酇侯下诸侯王御史中执法下郡守其有意称明德者必身劝为之驾遣诣相国府署行义年有而弗言觉免年老癃病勿遣三月梁王彭越谋反夷三族诏曰择可以为梁王淮阳王者燕王绾相国何等请立子恢为梁王子友为淮阳王罢东郡颇益梁罢颍川郡颇益淮阳夏四月行自雒阳至令丰人徙关中者皆复终身五月诏曰粤人之俗好相攻击前时秦徙中县之民南方三郡使与百粤杂处会天下诛秦南海尉它居南方长治之甚有文理中县人以故不耗减粤人相攻击之俗益止俱赖其力今立它为南粤王使陆贾即授玺绶它稽首称臣六月令士卒从入蜀汉闗中者皆复终身秋七月淮南王布反上问诸将滕公言故楚令尹薛公有筹䇿上召见薛公言布形埶上善之封薛公千户诏王相国择可立为淮南王者羣臣请立子长为王上乃发上郡北地陇西车骑巴蜀材官及中尉卒三万人为皇太子卫军霸上布果如薛公言东击杀荆王刘贾劫其兵度淮击楚楚王交走入薛上赦天下死罪以下皆令从军征诸侯兵上自将以击布十二年冬十月上破布军于会缶布走令别将追之上还过沛留置酒沛宫悉召故人父老子弟佐酒发沛中儿得百二十人敎之歌酒酣上击筑自歌曰大风起兮云飞扬威加海内兮归故乡安得勐士兮守四方令儿皆和习之上乃起舞忼慨伤懐泣数行下谓沛父兄曰游子悲故乡吾虽都关中万岁之后吾魂魄犹思家沛且朕自沛公以诛暴逆遂有天下其以沛为朕汤沐邑复其民世世无有所与沛父老诸母故人日乐饮极欢道旧故为笑乐十余日上欲去沛父兄固请上曰吾人衆多父兄不能给乃去沛中空县皆之邑西献上留止张饮三日沛父兄皆顿首曰沛幸得复丰未得唯陛下哀矜上曰丰者吾所生长极不忘耳吾特以其为雍齿故反我为魏沛父兄固请之廼并复丰比沛汉别将击布军洮水南北皆大破之追斩布番阳周勃定代斩陈豨于当城诏曰呉古之建国也日者荆王兼有其地今死亡后朕欲复立呉王其议可者长沙王臣等言沛侯濞重厚请立为呉王已拜上召谓濞曰汝状有反相因拊其背曰汉后五十年东南有乱岂汝邪然天下同姓一家汝愼毋反濞顿首曰不敢十一月行自淮南还过鲁以太牢祠孔子十二月诏曰秦皇帝楚隐王魏安釐王齐愍王赵悼襄王皆絶亡后其与秦始皇帝守冢二十家楚魏齐各十家赵及魏公子亡忌各五家令视其冢复亡与它事陈豨降将言豨反时燕王卢绾使人之豨所隂谋上使辟阳侯审食其迎绾绾称疾食其言绾反有端春二月使樊哙周勃将兵击绾诏曰燕王绾与吾有故爱之如子闻与陈豨有谋吾以为亡有故使人迎绾绾称疾不来谋反明矣燕吏民非有罪也赐其吏六百石以上爵各一级与绾居去来归者赦之加爵亦一级诏诸侯王议可立为燕王者长沙王臣等请立子建为燕王诏曰南武侯织亦粤之世也立以为南海王三月诏曰吾立为天子帝有天下十二年于今矣与天下之豪士贤大夫共定天下同安辑之其有功者上致之王次为列侯下乃食邑而重臣之亲或为列侯皆令自置吏得赋敛女子公主为列侯食邑者皆佩之印赐大第室吏二千石徙之长安受小第室入蜀汉定三秦者皆世世复吾于天下贤士功臣可谓亡负矣其有不义背天子擅起兵者与天下共伐诛之布告天下使明知朕意上击布时为流矢所中行道疾疾甚吕后迎良医医入见上问医曰疾可治不医曰可治于是上嫚骂之曰吾以布衣提三尺取天下此非天命乎命乃在天虽扁鹊何益遂不使治疾赐黄金五十斤罢之吕后问曰陛下百岁后萧相国既死谁令代之上曰曹参可问其次曰王陵可然少戆陈平可以助之陈平知有余然难独任周勃重厚少文然安刘氏者必勃也可令为太尉吕后复问其次上曰此后亦非乃所知也卢绾与数千人居塞下候伺幸上疾愈自入谢夏四月甲辰帝崩于长乐宫卢绾闻之遂亡入匈奴吕后与审食其谋曰诸将故与帝为编户民北靣为臣心常鞅鞅今乃事少主非尽族是天下不安以故不发丧人或闻以语郦商郦商见审食其曰闻帝已崩四日不发丧欲诛诸将诚如此天下危矣陈平灌婴将十万守荥阳樊哙周勃将二十万定燕代此闻帝崩诸将皆诛必连兵还乡以攻关中大臣内畔诸将外反亡可硚足待也审食其入言之乃以丁未发丧大赦天下五月丙寅葬长陵已下皇太子羣臣皆反至太上皇庙羣臣曰帝起细㣲拨乱世反之正平定天下为汉太祖功最高上尊号曰高皇帝初高祖不修文学而性明逹好谋能听自监门戍卒见之如旧初顺民心作三章之约天下既定命萧何次律令韩信申军法张苍定章程叔孙通制礼仪陆贾造新语又与功臣剖符作誓丹书铁契金匮石室藏之宗庙虽日不暇给规摹𢎞远矣赞曰春秋晋史蔡墨有言陶唐氏既衰其后有刘累学扰龙事孔甲范氏其后也而大夫范宣子亦曰祖自虞以上为陶唐氏在夏为御龙氏在商为豕韦氏在周为唐杜氏晋主夏盟为范氏范氏为晋士师鲁文公世奔秦后归于晋其处者为刘氏刘向云战国时刘氏自秦𫉬于魏秦灭魏迁大梁都于丰故周市説雍齿曰丰故梁徙也是以颂高祖云汉帝本系出自唐帝降及于周在秦作刘渉魏而东遂为丰公丰公盖太上皇父其迁日浅坟墓在丰鲜焉及高祖即位置祠祀官则有秦晋梁荆之巫世祠天地缀之以祀岂不信哉由是推之汉承尧运德祚已盛断蛇着符旗帜上赤协于火德自然之应得天统矣前汉书卷一下卷一下考证前汉书卷一下考证高帝纪下灌婴追斩羽东城胡三省曰东城故城括地志在定远东南五十里高起王陵对曰注魏相邴吉奏高帝时奏事按监本魏相邴吉奏下衍事字盖涉于下文奏事而误也今从宋本删之邴吉依本书当作丙是日车驾西都长安按史记作是日车驾入都关中是也栎阳长安俱是关中是日但决计入关营造长安宫殿实则仍居栎阳故至七年二月书自栎阳徙都长安也治长乐宫程大昌曰长乐宫本秦之兴乐宫周廻二十里高祖改修而居之在长安城东隅西有浊河之限注胡三省曰孟津在河内去平原甚远晋灼説失之拘盖河流浑浊故谓之浊河也赦韩信封为淮隂侯按此文追叙也据功臣表曹参等以十二月甲申封而淮隂侯之封直至四月则知此文为追叙矣以故东阳郡鄣郡呉郡云云刘攽曰云云按攽所疑是也但灌婴传云破呉郡长呉下得呉守遂定呉豫章会稽又功臣表博阳侯周聚布反定呉郡岂项氏尝分会稽为呉及汉定天下复合为一郡乎攽并疑鄣非秦郡非也汉之丹阳即秦之鄣郡也萧何治未央宫胡三省曰宫在长安城西南隅周廻二十八里元和志曰东距长乐宫一里中隔武库夏五月太上皇后通鑑考异曰荀悦汉纪五月无后字七月无崩字盖荀悦时本尚未讹谬故也秦徙中县之民南方三郡注如淳曰秦始皇畧取彊梁地按彊梁地当作陆梁地史记秦始皇本纪三十一年畧取陆梁地为桂林象郡南海是也宋本亦误存説于此居南方长治之注谓为之长帅而治理之也帅字讹师理字讹李今改正汉别将击布军洮水南北按胡三省谓洮水当在江南甚是但即以零陵郡之洮阳当之零陵去淮南太远与下文所云追斩布鄱阳者不合也其处者为刘氏孔颖逹左传疏曰士会之帑在秦不显于会之身复无所辟传説处秦为刘氏未知何意讨寻上下其文不类深疑此句或非本㫖盖以为汉室𥘉兴捐弃古学左氏不显于世先儒无以自申刘氏从秦徙魏其源本出刘累揷注此辞将以媚于世明帝时贾逵上疏曰五经皆无证图䜟明刘氏为尧后者而左氏独有明文窃谓前世借此以求道通故后引之以为证耳按孔疏所见甚卓但加此文于左传实不始于贾逵且幷不始于哀平之世据昭帝元凤三年符节令睦𢎞上书言汉家承尧之后则彼时左传已有此文至刘向颂高祖曰出自唐帝王莽称汉为尧后有传国之运班彪王命论曰帝尧之苗裔皆在其后者也前汉书卷一下考证前汉书卷二钦定四库全书前汉书卷二汉兰台令史班固撰唐正议大夫行祕书少监琅邪县开国子颜师古注惠帝纪第二孝惠皇帝高祖太子也母曰吕皇后帝年五岁高祖初爲汉王二年立爲太子十二年四月高祖崩五月丙寅太子即皇帝位尊皇后曰皇太后赐民爵一级中郎郎中满六岁爵三级四岁二级外郎满六岁二级中郎不满一岁一级外郎不满二岁赐钱万宦官尚食比郎中谒者执楯执㦸武士驺比外郎太子御骖乘赐爵五大夫舍人满五岁二级赐给丧事者二千石钱二万六百石以上万五百石二百石以下至佐史五千视作斥土者将军四十金二千石二十金六百石以上六金五百石以下至佐史二金减田租复十五税一爵五大夫吏六百石以上及宦皇帝而知名者有罪当盗械者皆颂系上造以上及内外公孙耳孙有罪当刑及当爲城旦舂者皆耐爲鬼薪白粲民年七十以上若不满十岁有罪当刑者皆完之又曰吏所以治民也能尽其治则民赖之故重其禄所以爲民也今吏六百石以上父母妻子与同居及故吏尝佩将军都尉印将兵及佩二千石官印者家唯给军赋他无有所与令郡诸侯王立高庙元年冬十二月赵隠王如意薨民有罪得买爵三十级以免死罪赐民爵户一级春正月城长安二年冬十月齐悼惠王来朝献城阳郡以益鲁元公主邑尊公主爲太后春正月癸酉有两龙见兰陵家人井中乙亥夕而不见陇西地震夏旱郃阳侯仲薨秋七月辛未相国何薨三年春发长安六百里内男女十四万六千人城长安三十日罢以宗室女爲公主嫁匈奴单于夏五月立闽越君摇爲东海王六月发诸侯王列侯徒𨽻二万人城长安秋七月都廐灾南越王赵佗称臣奉贡四年冬十月壬寅立皇后张氏春正月举民孝弟力田者复其身三月甲子皇帝冠赦天下省法令妨吏民者除挟书律长乐宫鸿台灾宜阳雨血秋七月乙亥未央宫凌室灾丙子织室灾五年冬十月靁桃李华枣实春正月复𤼵长安六百里内男女十四万五千人城长安三十日罢夏大旱秋八月己丑相国参薨九月长安城成赐民爵户一级六年冬十月辛丑齐王肥薨令民得买爵女子年十五以上至三十不嫁五算夏六月舞阳侯哙薨起长安西市修敖仓七年冬十月发车骑材官诣荥阳太尉灌婴将春正月辛丑朔日有蚀之夏五月丁卯日有蚀之旣秋八月戊寅帝崩于未央宫九月辛丑葬安陵赞曰孝惠内修亲亲外礼宰相优宠齐悼赵隠恩敬笃矣闻叔孙通之諌则惧然纳曹相国之对而心说可谓寛仁之主遭吕太后亏损至德悲夫前汉书卷二卷二考证前汉书卷二考证惠帝纪第二按史记于高祖夲纪后孝文夲纪前止作吕后夲纪以惠帝事附入殊非体制班氏列惠帝纪于高后纪之前义理甚正视作斥土者按监夲宋夲俱作斥上今以服䖍如淳注意详之定为斥土服注斥上圹上也二上字亦并正春正月城长安胡三省曰汉都长安萧何虽治宫室未暇筑城帝始筑之至五年始成按功臣表城及宫殿皆少府阳城延所作郃阳侯仲薨按高纪及吴王濞传并作合阳则属平原此纪作郃阳则属左冯翊以王子侯表作合阳证之此郃字讹也然水经注已谓是郃阳矣立闽越君摇为东海王注即今泉州是其地按师古説非也闽越王无诸都冶则泉州地属闽越矣东海王摇都东瓯亦号东瓯王即温州永嘉地非泉州地也前汉书卷二考证前汉书卷三钦定四库全书前汉书卷三汉兰台令史班固撰唐正议大夫行秘书少监琅邪县开国子颜师古注高后纪第三高皇后吕氏生惠帝佐高祖定天下父兄及高祖而侯者三人惠帝即位尊吕后爲太后太后立帝姊鲁元公主女爲皇后无子取后宫美人子名之以爲太子惠帝崩太子立爲皇帝年幼太后临朝称制大赦天下廼立兄子吕台产禄台子通四人爲王封诸吕六人爲列侯语在外戚传元年春正月诏曰前日孝惠皇帝言欲除三族辠妖言令议未决而崩今除之二月赐民爵户一级初置孝弟力田二千石者一人夏五月丙申赵王宫丛台灾立孝惠后宫子强爲淮阳王不疑爲恒山王𢎞爲襄城侯朝爲轵侯武爲壶关侯秋桃李华二年春诏曰高皇帝匡饬天下诸有功者皆受分地爲列侯万民大安莫不受休德朕思念至于久逺而功名不着亡以尊大谊施后世今欲差次列侯功以定朝位臧于高庙世世勿絶嗣子各袭其功位其与列侯议定奏之丞相臣平言谨与绛侯臣勃曲周侯臣商颍隂侯臣婴安国侯臣陵等议列侯幸得赐餐钱奉邑陛下加惠以功次定朝位臣请臧高庙奏可春正月乙卯地震羗道武都道山崩夏六月丙戌晦日有蚀之秋七月恒山王不疑薨行八铢钱三年夏江水汉水溢流民四千余家秋星昼见四年夏少帝自知非皇后子出怨言皇太后幽之永巷诏曰凡有天下治万民者盖之如天容之如地上有驩心㠯使百姓百姓欣然㠯事其上驩欣交通而天下治今皇帝疾久不已廼失惑昏乱不能继嗣奉宗庙守祭祀不可属天下其议代之羣臣皆曰皇太后爲天下计所以安宗庙社稷甚深顿首奉诏五月丙辰立恒山王𢎞爲皇帝五年春南粤王尉佗自称南武帝秋八月淮阳王彊薨九月发河东上党骑屯北地六年春星昼见夏四月赦天下秩长陵令二千石六月城长陵匈奴寇狄道攻阿阳行五分钱七年冬十二月匈奴寇狄道畧二千余人春正月丁丑赵王友幽死于邸己丑晦日有蚀之旣以梁王吕产爲相国赵王禄爲上将军立营陵侯刘泽爲琅邪王夏五月辛未诏曰昭灵夫人太上皇妃也武哀侯宣夫人高皇帝兄姊也号谥不称其议尊号丞相臣平等请尊昭灵夫人曰昭灵后武哀侯曰武哀王宣夫人曰昭哀后六月赵王恢自杀秋九月燕王建薨南越侵盗长沙遣隆虑侯灶将兵击之八年春封中谒者张释卿为列侯诸中官宦者令丞皆赐爵关内侯食邑夏江水汉水溢流万余家秋七月辛巳皇太后崩于未央宫遗诏赐诸侯王各千金将相列侯下至郎吏各有差大赦天下上将军禄相国产颛兵秉政自知背高皇帝约恐为大臣诸侯王所诛因谋作乱时齐悼惠王子朱虚侯章在京师以禄女为妇知其谋廼使人告兄齐王令发兵西章欲与太尉勃丞相平为内应以诛诸吕齐王遂发兵又诈琅邪王泽发其国兵并将而西产禄等遣大将军灌婴将兵击之婴至荥阳使人谕齐王与连和待吕氏变而共诛之太尉勃与丞相平谋以曲周侯郦商子寄与禄善使人劫商令寄绐説禄曰高帝与吕后共定天下刘氏所立九王吕氏所立三王皆大臣之议事已布告诸侯王诸侯王以为宜今太后崩帝少足下不急之国守藩廼为上将将兵留此为大臣诸侯所疑何不速归将军印以兵属太尉请梁王亦归相国印与大臣盟而之国齐兵必罢大臣得安足下高枕而王千里此万世之利也禄然其计使人报产及诸吕老人或以为不便计犹豫未有所决禄信寄与俱出游过其姑吕怒曰汝为将而弃军吕氏今无处矣廼悉出珠玉宝器散堂下曰无为它人守也八月庚申平阳侯窋行御史大夫事见相国产计事郎中令贾寿使从齐来因数产曰王不早之国今虽欲行尚可得邪具以灌婴与齐楚合从状告产平阳侯窋闻其语驰告丞相平太尉勃勃欲入北军不得入襄平侯纪通尚符节廼令持节矫内勃北军勃复令郦寄典客刘揭说禄曰帝使太尉守北军欲令足下之国急归将军印辞去不然祸且起禄遂解印属典客而㠯兵授太尉勃勃入军门行令军中曰为吕氏右袒为刘氏左袒军皆左袒勃遂将北军然尚有南军丞相平召朱虚侯章佐勃勃令章监军门令平阳侯告衞尉毋内相国产殿门产不知禄已去北军入未央宫欲为乱殿门弗内徘佪往来平阳侯驰语太尉勃勃尚恐不胜未敢诵言诛之廼谓朱虚侯章曰急入宫衞帝章从勃请卒千人入未央宫掖门见产廷中日餔时遂击产产走天大风从官乱莫敢鬭者逐产杀之郎中府吏舍厠中章已杀产帝令谒者持节劳章章欲夺节谒者不肯章廼从与载因节信驰斩长乐衞尉吕更始还入北军复报太尉勃勃起拜贺章曰所患独产今已诛天下定矣辛酉斩吕禄笞杀吕分部悉捕诸吕男女无少长皆斩之大臣相与隂谋以为少帝及三弟为王者皆非孝惠子复共诛之尊立文帝语在周勃高五王传賛曰孝惠高后之时海内得离战国之苦君臣俱欲无为故惠帝拱已高后女主制政不出房闼而天下晏然刑罚罕用民务稼穑衣食滋殖前汉书卷三卷三考证前汉书卷三考证高后纪不可属天下注属委也监本也字下衍也字今去秩长陵令二千石注应劭监本讹作邵今改正攻阿阳注狄道属陇西狄讹地今改正封中谒者张释卿为列侯按张释卿恩泽侯表作张释无卿字燕王刘泽传作张卿无释字八月庚申通鑑考异曰八月当作九月襄平侯纪通尚符节刘攽曰疑成者即信之一名按纪信与纪成自是两人后儒以信死节最烈没未得封故疑纪成即信耳不知纪成名字早着于鸿门间道走军之日其后战死好畤则功臣表有明文非死于荥阳也高祖于功臣以父死节封其子者三人一纪通以父成战死好畤一高景侯周成以父苛守荥阳骂项王死事一高梁侯郦疥以父食其説齐王死事纪信枞公宜有封爵而侯表无之必是其人并无子孙可封晋灼及师古说确有証据攽説非也前汉书卷三考证前汉书卷四钦定四库全书前汉书卷四汉兰台令史班固撰唐正议大夫行秘书少监瑯邪县开国子颜师古注文帝纪第四孝文皇帝高祖中子也母曰薄姬高祖十一年诛陈豨定代地立为代王都中都十七年秋高后崩诸吕谋为乱欲危刘氏丞相陈平太尉周勃朱虚侯刘章等共诛之谋立代王语在高后纪高五王传大臣遂使人迎代王郎中令张武等议皆曰汉大臣皆故高帝时将习兵事多谋诈其属意非止此也特畏高帝吕太后威耳今已诛诸吕新喋血京师以迎大王为名实不可信愿称疾无徃以观其变中尉宋昌进曰羣臣之议皆非也夫秦失其政豪杰并起人人自以为得之者以万数然卒践天子位者刘氏也天下絶望一矣高帝王子弟地犬牙相制所谓盘石之宗也天下服其彊二矣汉兴除秦烦苛约法令施德惠人人自安难动摇三矣夫以吕太后之严立诸吕为三王擅权专制然而太尉以一节入北军一唿士皆袒左为刘氏畔诸吕卒以灭之此乃天授非人力也今大臣虽欲为变百姓弗为使其党宁能专一邪内有朱虚东牟之亲外畏吴楚淮南琅邪齐代之彊方今高帝子独淮南王与大王大王又长贤圣仁孝闻于天下故大臣因天下之心而欲迎立大王大王勿疑也代王报太后计犹豫未定卜之兆得大横占曰大横庚庚余为天王夏启以光代王曰寡人固已为王又何王乎卜人曰所谓天王者乃天子也于是代王乃遣太后弟薄昭见太尉勃勃等具言所以迎立王者昭还报曰信矣无可疑者代王笑谓宋昌曰果如公言乃令宋昌骖乘张武等六人乗六乗传诣长安至高陵止而使宋昌先之长安观变昌至渭桥丞相已下皆迎昌还报代王乃进至渭桥羣臣拜谒称臣代王下拜太尉勃进曰愿请间宋昌曰所言公公言之所言私王者无私太尉勃乃跪上天子玺代王谢曰至邸而议之闰月己酉入代邸羣臣从至上议曰丞相臣平太尉臣勃大将军臣武御史大夫臣苍宗正臣郢朱虚侯臣章东牟侯臣兴居典客臣揭再拜言大王足下子𢎞等皆非孝惠皇帝子不当奉宗庙臣谨请阴安侯顷王后琅邪王列侯吏二千石议大王高皇帝子宜为嗣愿大王即天子位代王曰奉高帝宗庙重事也寡人不佞不足以称愿请楚王计宜者寡人弗敢当羣臣皆伏固请代王西乡让者三南乡让者再丞相平等皆曰臣伏计之大王奉高祖宗庙最宜称虽天下诸侯万民皆以为宜臣等为宗庙社稷计不敢忽愿大王幸听臣等臣谨奉天子玺符再拜上代王曰宗室将相王列侯以为其宜寡人寡人不敢辞遂即天子位羣臣以次侍使太仆婴东牟侯兴居先清宫奉天子法驾迎代邸皇帝即日夕入未央宫夜拜宋昌为衞将军领南北军张武为郎中令行殿中还坐前殿下诏曰制诏丞相太尉御史大夫间者诸吕用事擅权谋为大逆欲危刘氏宗庙頼将相列侯宗室大臣诛之皆伏其辜朕初即位其赦天下赐民爵一级女子百户牛酒酺五日元年冬十月辛亥皇帝见于高庙遣车骑将军薄昭迎皇太后于代诏曰前吕产自置为相国吕禄为上将军擅遣将军灌婴将兵击齐欲代刘氏婴留荥阳与诸侯合谋以诛吕氏吕产欲为不善丞相平与太尉勃等谋夺产等军朱虚侯章首先捕斩产太尉勃身率襄平侯通持节承诏入北军典客揭夺吕禄印其益封太尉勃邑万户赐金五千斤丞相平将军婴邑各三千户金二千斤朱虚侯章襄平侯通邑各二千户金千斤封典客揭为阳信侯赐金千斤十二月立赵幽王子遂为赵王徙琅邪王泽为燕王吕氏所夺齐楚地皆归之尽除收帑相坐律令正月有司请蚤建太子所以尊宗庙也诏曰朕既不德上帝神明未歆飨也天下人民未有㥦志今纵不能博求天下贤圣有徳之人而嬗天下焉而曰豫建太子是重吾不徳也谓天下何其安之有司曰豫建太子所以重宗庙社稷不忘天下也上曰楚王季父也春秋髙閲天下之义理多矣明于国家之体吴王于朕兄也淮南王弟也皆秉德以陪朕岂为不豫哉诸侯王宗室昆弟有功臣多贤及有德义者若举有德以陪朕之不能终是社稷之灵天下之福也今不选举焉而曰必子人其以朕为忘贤有德者而专于子非所以忧天下也朕甚不取有司固请曰古者殷周有国治安皆且千岁有天下者莫长焉用此道也立嗣必子所从来逺矣高帝始平天下建诸侯为帝者太祖诸侯王列侯始受国者亦皆为其国祖子孙继嗣世世不絶天下之大义也故高帝设之以抚海内今释宜建而更选于诸侯宗室非高帝之志也更议不宜子启最长敦厚慈仁请建以为太子上乃许之因赐天下民当为父后者爵一级封将军薄昭为轵侯三月有司请立皇后皇太后曰立太子母窦氏为皇后诏曰方春和时草木羣生之物皆有以自乐而吾百姓鳏寡孤独穷困之人或阽于死亡而莫之省忧为民父母将何如其议所以振贷之又曰老者非帛不煖非肉不饱今岁首不时使人存问长老又无布帛酒肉之赐将何以佐天下子孙孝养其亲今闻吏禀当受鬻者或以陈粟岂称养老之意哉具为令有司请令县道年八十已上赐米人月一石肉二十斤酒五斗其九十已上又赐帛人二疋絮三斤赐物及当禀鬻米者长吏閲视丞若尉致不满九十啬夫令史致二千石遣都吏循行不称者督之刑者及有罪耐以上不用此令楚元王交薨四月齐楚地震二十九山同日崩大水溃出六月令郡国无来献施惠天下诸侯四夷逺近驩洽乃脩代来功诏曰方大臣诛诸吕迎朕朕狐疑皆止朕唯中尉宋昌劝朕朕已得保宗庙已尊昌为衞将军其封昌为壮武侯诸从朕六人官皆至九卿又曰列侯从高帝入蜀汉者六十八人益邑各三百户吏二千石以上从高帝颍川守尊等十人食邑六百户淮阳守申屠嘉等十人五百户衞尉足等十人四百户封淮南王舅赵兼为周阳侯齐王舅驷钧为靖郭侯故常山丞相蔡兼为樊侯二年冬十月丞相陈平薨诏曰朕闻古者诸侯建国千余各守其地以时入贡民不劳苦上下驩欣靡有违德今列侯多居长安邑逺吏卒给输费苦而列侯亦无繇教训其民其令列侯之国为吏及诏所止者遣太子十一月癸卯晦日有食之诏曰朕闻之天生民为之置君以养治之人主不德布政不均则天示之灾以戒不治乃十一月晦日有食之适见于天灾孰大焉朕获保宗庙以微眇之身託于士民君王之上天下治乱在予一人唯二三执政犹吾股肱也朕下不能治育羣生上以累三光之明其不德大矣令至其悉思朕之过失及知见之所不及匄以启告朕及举贤良方正能直言极谏者以匡朕之不逮因各敕以职任务省繇费以便民朕旣不能远德故然念外人之有非是以设备未息今纵不能罢边屯戍又饬兵厚衞其罢衞将军军太仆见马遗财足余皆以给传置春正月丁亥诏曰夫农天下之本也其开籍田朕亲率耕以给宗庙粢盛民谪作县官及贷种食未入入未备者皆赦之三月有司请立皇子为诸侯王诏曰前赵幽王幽死朕甚怜之已立其太子遂为赵王遂弟辟彊及齐悼惠王子朱虚侯章东牟侯兴居有功可王乃遂立辟彊为河间王章为城阳王兴居为济北王因立皇子武为代王参为太原王揖为梁王五月诏曰古之治天下朝有进善之旌诽谤之木所以通治道而来谏者也今法有诽谤訞言之罪是使衆臣不敢尽情而上无由闻过失也将何以来远方之贤良其除之民或祝诅上以相约而后相谩吏以为大逆其有他言吏又以为诽谤此细民之愚无知抵死朕甚不取自今以来有犯此者勿听治九月初与郡守为铜虎符竹使符诏曰农天下之大本也民所恃以生也而民或不务本而事末故生不遂朕忧其然故今兹亲率羣臣农以劝之其赐天下民今年田租之半三年冬十月丁酉晦日有食之十一月丁卯晦日有蚀之诏曰前日诏遣列侯之国辞未行丞相朕之所重其为朕率列侯之国遂免丞相勃遣就国十二月太尉颍阴侯灌婴为丞相罢太尉官属丞相夏四月城阳王章薨淮南王长杀辟阳侯审食其五月匈奴入居北地河南为寇上幸甘泉遣丞相灌婴击匈奴匈奴去发中尉材官属衞将军军长安上自甘泉之高奴因幸太原见故羣臣皆赐之举功行赏诸民里赐牛酒复晋阳中都民三岁租留游太原十余日济北王兴居闻帝之代欲自击匈奴乃反发兵欲袭荥阳于是诏罢丞相兵以棘蒲侯柴武为大将军将四将军十万衆击之祁侯缯贺为将军军荥阳秋七月上自太原至长安诏曰济北王背德反上诖误吏民为大逆济北吏民兵未至先自定及㠯军城邑降者皆赦之复官爵与王兴居去来者亦赦之八月虏济北王兴居自杀赦诸与兴居反者四年冬十二月丞相灌婴薨夏五月复诸刘有属籍家无所与赐诸侯王子邑各二千户秋九月封齐悼惠王子七人为列侯绛侯周勃有罪逮诣廷尉诏狱作顾成庙五年春二月地震夏四月除盗铸钱令更造四铢钱六年冬十月桃李华十一月淮南王长谋反废迁蜀严道死七年冬十月令列侯太夫人夫人诸侯王子及吏二千石无得擅征捕夏四月赦天下六月癸酉未央宫东阙罘罳灾八年夏封淮南厉王长子四人为列侯有长星出于东方九年春大旱十年冬行幸甘泉将军薄昭死十一年冬十一月行幸代春正月上自代还夏六月梁王揖薨匈奴寇狄道十二年冬十二月河决东郡春正月赐诸侯王女邑各二千户二月出孝惠皇帝后宫美人令得嫁三月除关无用传诏曰道民之路在于务本朕亲率天下农十年于今而野不加辟岁一不登民有饥色是从事焉尚寡而吏未加务也吾诏书数下岁劝民种树而功未兴是吏奉吾诏不勤而劝民不明也且吾农民甚苦而吏莫之省将何以劝焉其赐农民今年租税之半又曰孝悌天下之大顺也力田为生之本也三老衆民之师也廉吏民之表也朕甚嘉此二三大夫之行今万家之县云无应令岂实人情是吏举贤之道未备也其遣谒者劳赐三老孝者帛人五匹悌者力田二匹廉吏二百石以上率百石者三匹及问民所不便安而以户口率置三老孝悌力田常员令各率其意以道民焉十三年春二月甲寅诏曰朕亲率天下农耕以供粢盛皇后亲桑以奉祭服其具礼仪夏除祕祝语在郊祀志五月除肉刑法语在刑法志六月诏曰农天下之本务莫大焉今厪身从事而有租税之赋是谓本末者无以异也其于劝农之道未备其除田之租税赐天下孤寡布帛絮各有数十四年冬匈奴寇边杀北地都尉卬遣三将军军陇西北地上郡中尉周舎为衞将军郎中令张武为车骑将军军渭北车千乗骑卒十万人上亲劳军勒兵申教令赐吏卒自欲征匈奴羣臣谏不听皇太后固要上乃止于是以东阳侯张相如为大将军建成侯董赫内史栾布皆为将军击匈奴匈奴走春诏曰朕𫉬执牺牲珪币以事上帝宗庙十四年于今歴日弥长以不敏不明而久抚临天下朕甚自媿其广増诸祀坛场珪币昔先王逺施不求其报望祀不祈其福右贤左戚先民后已至明之极也今吾闻祠官祝釐皆归福于朕躬不为百姓朕甚媿之夫以朕之不德而专乡独美其福百姓不与焉是重吾不德也其令祠官致敬无有所祈十五年春黄龙见于成纪上乃下诏议郊祀公孙臣明服色新垣平设五庙语在郊祀志夏四月上幸雍始郊见五帝赦天下脩名山大川尝祀而絶者有司以嵗时致礼九月诏诸侯王公卿郡守举贤良能直言极谏者上亲策之傅纳以言语在鼌错传十六年夏四月上郊祀五帝于渭阳五月立齐悼惠王子六人淮南厉王子三人皆为王秋九月得玉杯刻曰人主延寿令天下大酺明年改元后元年冬十月新垣平诈觉谋反夷三族春三月孝惠皇后张氏薨诏曰间者数年比不登又有水旱疾疫之灾朕甚忧之愚而不明未达其咎意者朕之政有所失而行有过与乃天道有不顺地利或不得人事多失和鬼神废不享与何以致此将百官之奉养或费无用之事或多与何其民食之寡乏也夫度田非益寡而计民未加益以口量地其于古犹有余而食之甚不足者其咎安在无乃百姓之从事于末以害农者蕃为酒醪以靡谷者多六畜之食焉者衆与细大之义吾未能得其中其与丞相列侯吏二千石博士议之有可以佐百姓者率意逺思无有所隐二年夏行幸雍棫阳宫六月代王参薨匈奴和亲诏曰朕既不明不能远德使方外之国或不宁息夫四荒之外不安其生封圻之内勤劳不处二者之咎皆自于朕之德薄而不能达逺也间者累年匈奴并暴边境多杀吏民边臣兵吏又不能谕其内志以重吾不德夫久结难连兵中外之国将何以自宁今朕夙兴夜寐勤劳天下忧苦万民为之恻怛不安未尝一日忘于心故遣使者冠盖相望结辙于道以谕朕志于单于今单于反古之道计社稷之安便万民之利新与朕俱弃细过偕之大道结兄弟之义以全天下元元之民和亲以定始于今年三年春二月行幸代四年夏四月丙寅晦日有食之五月赦天下免官奴婢为庶人行幸雍五年春正月行幸陇西三月行幸雍秋七月行幸代六年冬匈奴三万骑入上郡三万骑入云中以中大夫令免为车骑将军屯飞狐故楚相苏意为将军屯句注将军张武屯北地河内太守周亚夫为将军次细柳宗正刘礼为将军次霸上祝兹侯徐厉为将军次棘门以备胡夏四月大旱蝗令诸侯无入贡弛山泽减诸服御损郎吏员发仓庾以振民民得卖爵七年夏六月己亥帝崩于未央宫遗诏曰朕闻之盖天下万物之萌生靡不有死死者天地之理物之自然奚可甚哀当今之世咸嘉生而恶死厚葬以破业重服以伤生吾甚不取且朕既不德无以佐百姓今崩又使重服乆临以罹寒暑之数哀人父子伤长老之志损其饮食絶鬼神之祭祀以重吾不德谓天下何朕获保宗庙以眇眇之身託于天下君王之上二十有余年矣赖天之灵社稷之福方内安宁靡有兵革朕既不敏常畏过行以羞先帝之遗德惟年之久长惧于不终今乃幸以天年得复供养于高庙朕之不明与嘉之其奚哀念之有其令天下吏民令到出临三日皆释服无禁取妇嫁女祠祀饮酒食肉自当给丧事服临者皆无践绖带无过三寸无布车及兵器无发民哭临宫殿中殿中当临者皆以旦夕各十五举音礼毕罢非旦夕临时禁无得擅哭临以下服大红十五日小红十四日纤七日释服它不在令中者皆以此令比类从事布告天下使明知朕意霸陵山川因其故无有所改归夫人以下至少使令中尉亚夫为车骑将军属国悍为将屯将军郎中令张武为复土将军发近县卒万六千人发内史卒万五千人藏郭穿复土属将军武赐诸侯王已下至孝悌力田金钱帛各有数乙巳𦵏霸陵賛曰孝文白皇帝即位二十三年宫室苑囿车骑服御无所増益有不便辄㢮以利民尝欲作露台召匠计之直百金上曰百金中人十家之产也吾奉先帝宫室尝恐羞之何以台为身衣弋绨所幸愼夫人衣不曵地帷帐无文绣以示敦朴为天下先治霸陵皆瓦器不得以金银铜钖为饰因其山不起坟南越尉佗自立为帝召贵佗兄弟以德懐之佗遂称臣与匈奴结和亲后而背约入盗令边备守不发兵深入恐烦百姓吴王诈病不朝赐以几杖羣臣袁盎等谏说虽切常假借纳用焉张武等受赂金钱觉更加赏赐以媿其心专务以德化民是以海内殷富兴于礼义断狱数百几致刑措乌唿仁哉前汉书卷四卷四考证前汉书卷四考证文帝纪立为代王按监夲作立子恒为代王非也帝纪中例不书名宋夲作立为代王下注宋祁曰越本立字下有子恒二字今从宋本顷王后注时吕为林光侯按林光当作临光樊哙传可证代王西乡让者三南乡让者再注即君位之渐也胡三省曰如淳説非代王所以再让之意盖王入代邸而汉廷羣臣继至王以賔主礼接之故西乡羣臣劝进王凡三让羣臣遂扶王以正南面之位王又让者再耳当受鬻者或以陈粟注淖溺也按宋本无溺也二字以溺训淖理不可通溺字当为泥字之讹以棘蒲侯柴武为大将军将四将军按四将军昌侯卢卿也共侯卢罢师也寗侯魏遫也深泽侯赵将夜也见史记将相名臣表作顾成庙注因即为名监夲脱名字今补遣三将军军陇西北地上郡按上郡将军昌侯卢卿也北地将军寗侯魏遫也陇西将军隆虑侯周灶也见匈奴传建成侯董赫内史栾布皆为将军按功臣表董赫是董渫之子封成侯非建成侯史记曰成侯赤为内史栾布为将军是也公卿表于是年书内史董赤即依史记栾布传未尝为内史故公卿表不书此文建成侯既衍建字以内史连栾布为句亦非实事前汉书卷四考证前汉书卷五钦定四库全书前汉书卷五汉兰台令史班固撰唐正议大夫行秘书少监瑯邪县开国子颜师古注景帝纪第五孝景皇帝文帝太子也母曰窦皇后后七年六月文帝崩丁未太子即皇帝位尊皇太后薄氏曰太皇太后皇后曰皇太后九月有星孛于西方元年冬十月诏曰盖闻古者祖有功而宗有德制礼乐各有由歌者所以发德也舞者所以明功也高庙酎奏武德文始五行之舞孝惠庙酎奏文始五行之舞孝文皇帝临天下通关梁不异逺方除诽谤去肉刑赏赐长老收恤孤独以遂羣生减耆欲不受献罪人不帑不诛无罪不私其利也除宫刑出美人重絶人之世也朕既不敏弗能胜识此皆上世之所不及而孝文皇帝亲行之德厚侔天地利泽施四海靡不𫉬福明象乎日月而庙乐不称朕甚惧焉其为孝文皇帝庙为昭德之舞以明休德然后祖宗之功德施于万世永永无穷朕甚嘉之其与丞相列侯中二千石礼官具礼仪奏丞相臣嘉等奏曰陛下永思孝道立昭德之舞以明孝文皇帝之盛德皆臣嘉等愚所不及臣谨议世功莫大于高皇帝德莫盛于孝文皇帝高皇帝庙宜为帝者太祖之庙孝文皇帝庙宜为帝者太宗之庙天子宜世世献祖宗之庙郡国诸侯宜各为孝文皇帝立太宗之庙诸侯王列侯使者侍祠天子所献祖宗之庙请宣布天下制曰可春正月诏曰间者嵗此不登民多乏食天絶天年朕甚痛之郡国或硗陿无所农桑畜或地饶广荐草莽水泉利而不得徙其议民欲徙寛大地者听之夏四月赦天下赐民爵一级遣御史大夫青翟至代下与匈奴和亲五月令田半租秋七月诏曰吏受所监临以饮食免重受财物贱买贵卖论轻廷尉与丞相更议着令廷尉信谨与丞相议曰吏及诸有秩受其官属所监所治所行所将其与饮食计偿费勿论它物若买故贱卖故贵皆坐臧为盗没入臧县官吏迁徙免罢受其故官属所将监治送财物夺爵为士伍免之无爵罚金二斤令没入所受有能捕告卑其所受臧二年冬十二月有星孛于西南令天下男子年二十始傅春三月立皇子德为河间王阏为临江王余为淮阳王非为汝南王彭祖为广川王发为长沙王夏四月壬午太皇太后崩六月丞相嘉薨封故相国萧何孙系为列侯秋与匈奴和亲三年冬十二月诏曰襄平侯嘉子恢説不孝谋反欲以杀嘉大逆无道其赦嘉为襄平侯及妻子当坐者复故爵论恢说及妻子如法春正月淮阳王宫正殿灾吴王濞胶西王卬楚王戊赵王遂济南王辟光菑川王贤胶东王雄渠皆举兵反大赦天下遣太尉亚夫大将军窦婴将兵击之斩御史大夫晁错以谢七国二月壬子晦日有蚀之诸将破七国斩首十余万级追斩吴王濞于丹徒胶西王卬楚王戊赵王遂济南王辟光菑川王贤胶东王雄渠皆自杀夏六月诏曰廼者吴王濞等为逆起兵相胁诖误吏民吏民不得巳今濞等巳灭吏民当坐濞等及逋逃亡军者皆赦之楚元王子蓺等与濞等为逆朕不忍加法除其籍毋令污宗室立平陆侯刘礼为楚王续元王后立皇子端为胶西王胜为中山王赐民爵一级四年春复置诸关用传出入夏四月己巳立皇子荣为皇太子彻为胶东王六月赦天下赐民爵一级秋七月临江王阏薨十月戊戌晦日有蚀之五年春正月作阳陵邑夏募民徙阳陵赐钱二十万遣公主嫁匈奴单于六年冬十二月雷霖两秋九月皇后薄氏废七年冬十一月庚寅晦日有蚀之春正月废皇太子荣为临江王二月罢太尉官夏四月乙巳立皇后王氏丁巳立胶东王彻为皇太子赐民为父后者爵一级中元年夏四月赦天下赐民爵一级封故御史大夫周苛周昌孙子为列侯二年春二月令诸侯王薨列侯初封及之国大鸿胪奏谥诔策列侯薨及诸侯太傅初除之官大行奏谥诔策王薨遣光禄大夫弔襚祠赗视丧事因立嗣子列侯薨遣太中大夫弔祠视丧事因立嗣其薨葬国得发民輓丧穿复土治坟无过三百人毕事匈奴入燕改磔曰弃市勿复磔三月临江王荣坐侵太宗庙地徴诣中尉自杀夏四月有星孛于西北立皇子越为广川王寄为胶东王秋七月更郡守为太守郡尉为都尉九月封故楚赵傅相内史前死事者四人子皆为列侯甲戌晦日有蚀之三年冬十一月罢诸侯御史大夫官春正月皇太后崩夏旱禁酤酒秋九月蝗有星孛于西北戊戌晦日有蚀之立皇子乗为清河王四年春三月起德阳宫御史大夫绾奏禁马高五尺九寸以上齿未平不得出关夏蝗秋赦徒作阳陵者死罪欲腐者许之十月戊午日有蚀之五年夏立皇子舜为常山王六月赦天下赐民爵一级秋八月己酉未央宫东阙灾更名诸侯丞相为相九月诏曰法令度量所以禁暴止邪也狱人之大命死者不可复生吏或不奉法令以货赂为市朋党比周以苛为察以刻为明令亡罪者失职朕甚怜之有罪者不伏罪姦法为暴甚亡谓也诸狱疑若虽文致于法而于人心不厌者辄谳之六年冬十月行幸雍郊五畤十二月改诸官名定铸钱伪黄金弃市律春三月两雪夏四月梁王薨分梁为五国立孝王子五人皆为王五月诏曰夫吏者民之师也车驾衣服宜称吏六百石以上皆长吏也亡度者或不吏服出入闾里与民亡异令长吏二千石车朱两轓千石至六百石朱左轓车骑从者不称其官衣服下吏出入闾巷亡吏体者二千石上其官属三辅举不如法令者皆上丞相御史请之先是吏多军功车服尚轻故为设禁又惟酷吏奉宪失中廼诏有司减笞法定箠令语在刑法志六月匈奴入鴈门至武泉入上郡取苑马吏卒战死者二千人秋七月辛亥晦日有蚀之后元年春正月诏曰狱重事也人有智愚官有上下狱疑者谳有司有司所不能决移廷尉有令谳而后不当谳者不为失欲令治狱者务先寛三月赦天下赐民爵一级中二千石诸侯相爵右庶长夏大酺五日民得酤酒五月地震秋七月乙巳晦日有蚀之条侯周亚夫下狱死二年冬十月省彻侯之国春匈奴入鴈门太守冯敬与战死发车骑材官屯春以嵗不登禁内郡食马粟没入之夏四月诏曰雕文刻镂伤农事者也锦绣纂组害女红者也农事伤则饥之本也女红害则寒之原也夫饥寒并至而能亡为非者寡矣朕亲耕后亲桑以奉宗庙粢盛祭服为天下先不受献减太官省繇赋欲天下务农蚕素有畜积以备灾害彊毋攘弱衆毋暴寡老耆以寿终幼孤得遂长今嵗或不登民食颇寡其咎安在或诈伪为吏吏以货赂为市渔夺百姓侵牟万民县丞长吏也姧法与盗盗甚无谓也其令二千石各脩其职不事官职耗乱者丞相以闻请其罪布告天下使明知朕意五月诏曰人不患其不知患其为诈也不患其不勇患其为暴也不患其不富患其亡厌也其唯廉士寡欲易足今訾算十以上廼得官廉士算不必衆有市籍不得官无訾又不得官朕甚愍之訾算四得官亡令廉士久失职贪夫长利秋大旱三年春正月诏曰农天下之本也黄金珠玉饥不可食寒不可衣以为币用不识其终始闲嵗或不登意为末者衆农民寡也其令郡国务劝农桑益种树可得衣食物吏发民若取庸采黄金珠玉者坐臧为盗二千石听者与同罪皇太子冠赐民为父后者爵一级甲子帝崩于未央宫遗诏赐诸侯王列侯马二驷吏二千石黄金二斤吏民户百钱出宫人归其家复终身二月癸酉葬阳陵賛曰孔子称斯民三代之所以直道而行也信哉周秦之敝㒺密文峻而姦轨不胜汉兴扫除烦苛与民休息至于孝文加之以恭俭孝景遵业五六十载之闲至于移风易俗黎民醇厚周云成康汉言文景美矣前汉书卷五卷五考证前汉书卷五考证景帝纪五月令田半租按史记除田半租此文令田半租以文帝十三年尽除田租至此年始复收其半租也长吏二千石车朱两轓吏讹史从宋本改前汉书卷五考证前汉书卷六钦定四库全书前汉书卷六汉兰台令史班固撰唐正议大夫行祕书少监琅邪县开国子颜师古注武帝纪第六孝武皇帝景帝中子也母曰王美人年四岁立为胶东王七岁为皇太子母为皇后十六嵗后三年正月景帝崩甲子太子即皇帝位尊皇太后窦氏曰太皇太后皇后曰皇太后三月封皇太后同母弟田蚡胜皆为列侯建元元年冬十月诏丞相御史列侯中二千石二千石诸侯相举贤良方正直言极谏之士丞相绾奏所举贤良或治申商韩非苏秦张仪之言乱国政请皆罢奏可春二月赦天下赐民爵一级年八十复二筭九十复甲卒行三铢钱夏四月己巳诏曰古之立教乡里以齿朝廷以爵扶世导民莫善于德然则于乡里先耆艾奉高年古之道也今天下孝子顺孙愿自竭尽㠯承其亲外廹公事内乏资财是以孝心阙焉朕甚哀之民年九十㠯上已有受鬻法为复子若孙令得身帅妻妾遂其供养之事五月诏曰河海润千里其令祠官脩山川之祠为嵗事曲加礼赦吴楚七国帑输在官者秋七月诏曰衞士转置送迎二万人其省万人罢苑马㠯赐贫民议立明堂遣使者安车蒲轮束帛加璧征鲁申公二年冬十月御史大夫赵绾坐请毋奏事太皇太后及郎中令王臧皆下狱自杀丞相婴太尉蚡免春二月丙戍朔日有蚀之夏四月戊申有如日夜出初置茂陵邑三年春河水溢于平原大饥人相食赐徙茂陵者户钱二十万田二顷初作便门桥秋七月有星孛于西北济川王明坐杀太傅中傅废迁防陵闽越围东瓯东瓯告急遣中大夫严助持节发㑹稽兵浮海救之未至闽越走兵还九月丙子晦日有蚀之四年夏有风赤如血六月旱秋九月有星孛于东北五年春罢三铢钱行半两钱置五经博士夏四月平原君薨五月大蝗秋八月广川王越清河王乘皆薨六年春二月乙未辽东高庙灾夏四月壬子高园便殿火上素服五日五月丁亥太皇太后崩秋八月有星孛于东方长竟天闽越王郢攻南越遣大行王恢将兵出豫章大司农韩安国出㑹稽击之未至越人杀郢降兵还元光元年冬十一月初令郡国举孝廉各一人衞尉李广为骁骑将军屯云中中尉程不识为车骑将军屯鴈门六月罢夏四月赦天下赐民长子爵一级复七国宗室前絶属者五月诏贤良曰朕闻昔在唐虞画象而民不犯日月所烛莫不率俾周之成康刑错不用德及鸟兽教通四海海外肃眘北发渠捜氐羗徕服星辰不孛日月不蚀山陵不崩川谷不塞麟凤在郊薮河洛出图书呜虖何施而臻此与今朕𫉬奉宗庙夙兴㠯求夜寐㠯思若渉渊水未知所济猗与伟与何行而可㠯章先帝之洪业休德上参尧舜下配三王朕之不敏不能远德此子大夫之所睹闻也贤良明于古今王事之体受策察问咸以书对着之于篇朕亲览焉于是董仲舒公孙𢎞等出焉秋七月癸未日有蚀之二年冬十月行幸雍祠五畤春诏问公卿曰朕饰子女㠯配单于金币文绣赂之甚厚单于待命加嫚侵盗亡已边境被害朕甚闵之今欲举兵攻之何如大行王恢建议宜击夏六月御史大夫韩安国为䕶军将军衞尉李广为骁骑将军太仆公孙贺为轻车将军大行王恢为将屯将军太中大夫李息为材官将军将三十万衆屯马邑谷中诱致单于欲袭击之单于入塞觉之走出六月军罢将军王恢坐首谋不进下狱死秋九月令民大酺五日三年春河水徙从顿丘东南流入渤海夏五月封高祖功臣五人后为列侯河水决濮阳氾郡十六发卒十万救决河起龙渊宫四年冬魏其侯窦婴有罪弃市春三月乙卯丞相蚡薨夏四月陨霜杀草五月地震赦天下五年春正月河间王德薨夏发巴蜀治南夷道又发卒万人治鴈门阻险秋七月大风㧞木乙巳皇后陈氏废捕为巫蛊者皆枭首八月螟征吏民有明当时之务习先圣之术者县次续食令与计偕六年冬初算商车春穿漕渠通渭匈奴入上谷杀畧吏民遣车骑将军衞青出上谷骑将军公孙敖出代轻车将军公孙贺出云中骁骑将军李广出鴈门青至龙城获首虏七百级广敖失师而还诏曰夷狄无义所从来久间者匈奴数㓂边境故遣将抚师古者治兵振旅因遭虏之方入将吏新㑹上下未辑代郡将军敖鴈门将军广所任不肖校尉又背义妄行弃军而北少吏犯禁用兵之法不勤不教将率之过也教令宣明不能尽力士卒之罪也将军已下廷尉使理正之而又加法于士卒二者并行非仁圣之心朕闵衆庶䧟害欲刷耻改行复奉正义厥路亡繇其赦鴈门代郡军士不循法者夏大旱蝗六月行幸雍秋匈奴盗边遣将军韩安国屯渔阳元朔元年冬十一月诏曰公卿大夫所使总方畧壹统类广教化美风俗也夫本仁祖义襃德録贤劝善刑暴五帝三王所繇昌也朕夙兴夜寐嘉与宇内之士臻于斯路故旅耆老复孝敬选豪俊讲文学稽参政事祈进民心深诏执事兴廉举孝庶几成风绍休圣绪夫十室之邑必有忠信三人并行厥有我师今或至阖郡而不荐一人是化不下究而积行之君子雍于上闻也二千石官长纪纲人伦将何以佐朕烛幽隐劝元元厉蒸庶崇乡党之训哉且进贤受上赏蔽贤蒙显戮古之道也其与中二千石礼官博士议不举者罪有司奏议曰古者诸侯贡士壹适谓之好德再适谓之贤贤三适谓之有功廼加九钖不贡士壹则黜爵再则黜地三则黜爵地毕矣夫附下罔上者死附上罔下者刑与闻国政而无益于民者斥在上位而不能进贤者退此所以劝善黜恶也今诏书昭先帝圣绪令二千石举孝廉所以化元元移风易俗也不举孝不奉诏当以不敬论不察廉不胜任也当免奏可十二月江都王非薨春三月甲子立皇后衞氏诏曰朕闻天地不变不成施化隂阳不变物不畅茂易曰通其变使民不倦诗云九变复贯知言之选朕嘉唐虞而乐殷周据旧㠯鉴新其赦天下与民更始诸逋贷及辞讼在孝景后三年㠯前皆勿听治秋匈奴入辽西杀太守入渔阳鴈门败都尉杀畧三千余人遣将军衞青出鴈门将军李息出代𫉬首虏数千级东夷薉君南闾等口二十八万人降为苍海郡鲁王余长沙王发皆薨二年冬赐淮南王菑川王几杖毋朝春正月诏曰梁王城阳王亲慈同生愿以邑分弟其许之诸侯王请与子弟邑者朕将亲览使有列位焉于是藩国始分而子弟毕侯矣匈奴入上谷渔阳杀畧吏民千余人遣将军衞青李息出云中至高阙遂西至符离获首虏数千级收河南地置朔方五原郡三月己亥晦日有蚀之夏募民徙朔方十万口又徙郡国豪杰及訾三百万㠯上于茂陵秋燕王定国有罪自杀三年春罢苍海郡三月诏曰夫刑罚所㠯防姦也内长文所㠯见爱也㠯百姓之未洽于教化朕嘉与士大夫日新厥业祗而不解其赦天下夏匈奴入代杀太守入鴈门杀畧千余人六月庚午皇太后崩秋罢西南夷城朔方城令民大酺五日四年冬行幸甘泉夏匈奴入代定襄上郡杀畧数千人五年春大旱大将军衞青将六将军兵十余万人出朔方高阙获首虏万五千级夏六月诏曰盖闻导民㠯礼风之㠯乐今礼壊乐崩朕甚闵焉故详延天下方闻之士咸荐诸朝其令礼官劝学讲议洽闻举遗兴礼㠯为天下先太常其议子博士弟子崇乡党之化㠯厉贤材焉丞相𢎞请为博士置弟子员学者益广秋匈奴入代杀都尉六年春二月大将军衞青将六将军兵十余万骑出定襄斩首三千余级还休士马于定襄云中鴈门赦天下夏四月衞青复将六将军絶幕大克获前将军赵信军败降匈奴右将军苏建亡军独身脱还赎为庶人六月诏曰朕闻五帝不相复礼三代不同法所繇殊路而建德一也盖孔子对定公㠯徕远哀公㠯论臣景公㠯节用非期不同所急异务也今中国一统而北边未安朕甚悼之日者大将军廵朔方征匈奴斩首虏万八千级诸禁锢及有过者咸蒙厚赏得免减罪今大将军仍复克获斩首虏万九千级受爵赏而欲移卖者无所流貤其议为令有司奏请置武功赏官㠯宠战士元狩元年冬十月行幸雍祠五畤获白麟作白麟之歌十一月淮南王安衡山王赐谋反诛党与死者数万人十二月大雨雪民冻死夏四月赦天下丁卯立皇太子赐中二千石爵右庶长民为父后者一级诏曰朕闻咎繇对禹曰在知人知人则哲惟帝难之盖君者心也民犹支体支体伤则心怛日者淮南衡山脩文学流货赂两国接壤憷于邪说而造簒弑此朕之不德诗云忧心惨惨念国之为虐已赦天下涤除与之更始朕嘉孝弟力田哀夫老眊孤寡鳏独或匮于衣食甚怜愍焉其遣谒者廵行天下存问致赐曰皇帝使谒者赐县三老孝者帛人五匹乡三老弟者力田帛人三匹年九十㠯上及鳏寡孤独帛人二匹絮三斤八十㠯上米人三石有冤失职使者㠯闻县乡即赐毋赘聚五月乙巳晦日有蚀之匈奴入上谷杀数百人二年冬十月行幸雍祠五畤春三月戊寅丞相𢎞薨遣骠骑将军霍去病出陇西至臯兰斩首八千余级夏马生余吾水中南越献驯象能言鸟将军去病公孙敖出北地二千余里过居延斩首虏三万余级匈奴入鴈门杀畧数百人遣衞尉张骞郎中令李广皆出右北平广杀匈奴三千余人尽亡其军四千人独身脱还及公孙敖张骞皆后期当斩赎为庶人江都王建有罪自杀胶东王寄薨秋匈奴昆邪王杀休屠王并将其衆合四万余人来降置五属国㠯处之㠯其地为武威酒泉郡三年春有星孛于东方夏五月赦天下立胶东康王少子庆为六安王封故相国萧何曾孙庆为列侯秋匈奴入右北平定襄杀畧千余人遣谒者劝有水灾郡种宿麦举吏民能假贷贫民者㠯名闻减陇西北地上郡戌卒半发讁吏穿昆明池四年冬有司言关东贫民徙陇西北地西河上郡会稽凡七十二万五千口县官衣食振业用度不足请收银钖造白金及皮币以足用初算缗钱春有星孛于东北夏有长星出于西北大将军衞青将四将军出定襄将军去病出代各将五万骑歩兵踵军后数十万人青至幕北围单于斩首万九千级至阗颜山乃还去病与左贤王战斩获首虏七万余级封狼居胥山廼还两军战士死者数万人前将军广后将军食其皆后期广自杀食其赎死五年春三月甲午丞相李蔡有罪自杀天下马少平牡马匹二十万罢半两钱行五铢钱徙天下姦猾吏民于边六年冬十月赐丞相㠯下至吏二千石百金千石㠯下至乘从者帛蛮夷锦各有差雨水亡氷夏四月乙巳庙立皇子闳为齐王旦为燕王胥为广陵王初作诰六月诏曰日者有司以币轻多姦农伤而末衆又禁兼并之涂故改币㠯约之稽诸往古制宜于今废期有月而山泽之民未谕夫仁行而从善义立则俗易意奉宪者所㠯导之未明与将百姓所安殊路而挢䖍吏因乘埶㠯侵蒸庶邪何纷然其扰也今遣博士大等六人分循行天下存问鳏寡废疾无㠯自振业者贷与之谕三老孝弟㠯为民师举独行之君子征诣行在所朕嘉贤者乐知其人广宣厥道士有特招使者之任也详问隐处亡位及冤失职姦猾为害野荒治苛者举奏郡国有所㠯为便者上丞相御史㠯闻秋九月大司马骠骑将军去病薨元鼎元年夏五月赦天下大酺五日得鼎汾水上济东王彭离有罪废徙上庸二年冬十一月御史大夫张汤有罪自杀十二月丞相青翟下狱死春起柏梁台三月大雨雪夏大水关东饿死者㠯千数秋九月诏曰仁不异远义不辞难今京师虽未为丰年山林池泽之饶与民共之今水潦移于江南廹隆冬至朕惧其饥寒不活江南之地火耕水耨方下巴蜀之粟致之江陵遣博士中等分循行谕告所抵无令重困吏民有振救饥民免其戹者具举以闻三年冬徙函谷关于新安㠯故关为𢎞农县十一月令民告缗者㠯其半与之正月戊子阳陵园火夏四月雨雹关东郡国十余饥人相食常山王舜薨子㪍嗣立有罪废徙房陵四年冬十月行幸雍祠五畤赐民爵一级女子百户牛酒行自夏阳东幸汾隂十一月甲子立后土祠于汾隂脽上礼毕行幸荥阳还至洛阳诏曰祭地冀州瞻望河洛廵省豫州观于周室邈而无祀询问耆老廼得孽子嘉其封嘉为周子南君㠯奉周祀春二月中山王胜薨夏封方士栾大为乐通侯位上将军六月得宝鼎后土祠旁秋马生渥洼水中作宝鼎天马之歌立常山宪王子商为泗水王五年冬十月行幸雍祠五畤遂踰陇登空同西临祖厉河而还十一月辛巳朔旦冬至立泰畤于甘泉天子亲郊见朝日夕月诏曰朕㠯眇身託于王侯之上德未能绥民民或饥寒故廵祭后土㠯祈丰年冀州脽壤廼显文鼎获荐于庙渥洼水出马朕其御焉战战竞竞惧不克任思昭天地内惟自新诗云四牡翼翼㠯征不服亲省边埀用事所极望见泰一脩天文襢辛卯夜若景光十有二明易曰先甲三日后甲三日朕甚念年嵗未咸登饬躬齐戒丁酉拜况于郊夏四月南越王相吕嘉反杀汉使者及其王王太后赦天下丁丑晦日有蚀之秋鼃虾蟇鬭遣伏波将军路博德出桂阳下湟水楼船将军杨仆出豫章下浈水归义越侯严为戈船将军出零陵下离水甲为下濑将军下苍梧皆将罪人江淮㠯南楼船十万人越驰义侯遗别将巴蜀罪人发夜郎兵下牂柯江咸会番禹九月列侯坐献黄金酎祭宗庙不如法夺爵者百六人丞相赵周下狱死乐通侯栾大坐诬罔要斩西羗衆十万人反与匈奴通使攻故安围枹䍐匈奴入五原杀太守六年冬十月发陇西天水安定骑士及中尉河南河内卒十万人遣将军李息郎中令徐自为征西羌平之行东将幸缑氏至左邑桐乡闻南越破㠯为闻喜县春至汲新中乡得吕嘉首㠯为获嘉县驰义侯遗兵未及下上便令征西南夷平之遂定越地㠯为南海苍梧郁林合浦交阯九眞日南珠厓儋耳郡定西南夷㠯为武都牂柯越嶲沈黎文山郡秋东越王余善反攻杀汉将吏遣横海将军韩说中尉王温舒出会稽楼船将军杨仆出豫章击之又遣浮沮将军公孙贺出九原匈河将军赵破奴出令居皆二千余里不见虏而还廼分武威酒泉地置张掖敦煌郡徙民㠯实之元封元年冬十月诏曰南越东瓯咸伏其辜西蛮北夷颇未辑睦朕将廵边垂择兵振旅躬秉武节置十二部将军亲帅师焉行自云阳北歴上郡西河五原出长城北登单于台至朔方临北河勒兵十八万骑旌旗径千余里威振匈奴遣使者告单于曰南越王头已县于汉北阙矣单于能战天子自将待边不能亟来臣服何但亡匿幕北寒苦之地为匈奴詟焉还祠黄帝于桥山廼归甘泉东越杀王余善降诏曰东越险阻反覆为后世患迁其民于江淮间遂虚其地春正月行幸缑氏诏曰朕用事华山至于中岳获駮麃见夏后启母石翌日亲登崇嵩御史乘属在庙旁吏卒咸闻唿万嵗者三登礼罔不荅其令祠官加增太室祠禁无伐其草木㠯山下戸三百为之奉邑名曰崇高独给祠复亡所与行遂东廵海上夏四月癸卯上还登封泰山降坐明堂诏曰朕㠯𦕈身承至尊竞竞焉惟德菲薄不明于礼乐故用事八神遭天地况施着见景象㞕然如有闻震于怪物欲止不敢遂登封泰山至于梁父然后升䄠肃然自新嘉与士大夫更始其㠯十月为元封元年行所廵至博奉高蛇丘歴城梁父民田租逋赋贷已除加年七十㠯上孤寡帛人二匹四县无出今年筭赐天下民爵一级女子百户牛酒行自泰山复东廵海上至碣石自辽西歴北边九原归于甘泉秋有星孛于东井又孛于三台齐王闳薨二年冬十月行幸雍祠五畤春幸缑氏遂至东莱夏四月还祠泰山至瓠子临决河命从臣将军㠯下皆负薪塞河隄作瓠子之歌赦所过徒赐孤独高年米人四石还作甘泉通天台长安飞亷馆朝鲜王攻杀辽东都尉廼募天下死罪击朝鲜六月诏曰甘泉宫内中产芝九茎连叶上帝博临不异下房赐朕𢎞休其赦天下赐云阳都百户牛酒作芝房之歌秋作明堂于泰山下遣楼船将军杨仆左将军荀彘将应募罪人击朝鲜又遣将军郭昌中郎将衞广发巴蜀兵平西南夷未服者㠯为益州郡三年春作角抵戏三百里内皆采观夏朝鲜斩其王右渠降㠯其地为乐浪临屯𤣥菟眞番郡楼船将军杨仆坐失亡多免为庶民左将军荀彘坐争功弃市秋七月胶西王端薨武都氐人反分徙酒泉郡四年冬十月行幸雍祠五畤通回中道遂北出萧关歴独鹿鸣泽自代而还幸河东春三月祠后土诏曰朕躬祭后土地祗见光集于灵坛一夜三烛幸中都宫殿上见光其赦汾隂夏阳中都死罪㠯下赐三县及杨氏皆无出今年租赋夏大旱民多暍死秋㠯匈奴弱可遂臣服廼遣使说之单于使来死京师匈奴宼边遣㧞胡将军郭昌屯朔方五年冬行南廵狩至于盛唐望祀虞舜于九嶷登灊天柱山自寻阳浮江亲射蛟江中获之舳舻千里薄枞阳而出作盛唐枞阳之歌遂北至琅邪并海所过礼祠其名山大川春三月还至太山增封甲子祠高祖于明堂㠯配上帝因朝诸侯王列侯受郡国计夏四月诏曰朕廵荆扬辑江淮物会大海气㠯合泰山上天见象增脩封禅其赦天下所幸县毋出今年租赋赐鳏寡孤独帛贫穷者粟还幸甘泉郊泰畤大司马大将军青薨初置刺史部十三州名臣文武欲尽诏曰盖有非常之功必待非常之人故马或奔踶而致千里士或有负俗之累而立功名夫泛驾之马跅弛之士亦在御之而已其令州郡察吏民有茂材异等可为将相及使絶国者六年冬行幸回中春作首山宫三月行幸河东祠后土诏曰朕礼首山昆田出珍物化或为黄金祭后土神光三烛其赦汾隂殊死㠯下赐天下贫民布帛人一匹益州昆明反赦京师亡命令从军遣㧞胡将军郭昌将㠯击之夏京师民观角抵于上林平乐馆秋大旱蝗太初元年冬十月行幸泰山十一月甲子朔旦冬至祀上帝于明堂乙酉柏梁台灾十二月䄠高里祠后土东临勃海望祠蓬莱春还受计于甘泉二月起建章宫夏五月正歴㠯正月为嵗首色上黄数用五定官名协音律遣因杅将军公孙敖筑塞外受降城秋八月行幸安定遣贰师将军李广利发天下讁民西征大宛蝗从东方飞至敦煌二年春正月戊申丞相庆薨三月行幸河东祠后土令天下大酺五日膢五日祠门户比腊夏四月诏曰朕用事介山祭后土皆有光应其赦汾隂安邑殊死㠯下五月籍吏民马补车骑马秋蝗遣浚稽将军赵破奴二万骑出朔方击匈奴不还冬十二月御史大夫儿寛卒三年春正月行东廵海上夏四月还脩封泰山䄠石闾遣光禄动徐自为筑五原塞外列城西北至卢朐游击将军韩说将兵屯之强弩都尉路博德筑居延秋匈奴入定襄云中杀畧数千人行壊光禄诸亭障又入张掖酒泉杀都尉四年春贰师将军广利斩大宛王首获汗血马来作西极天马之歌秋起明光宫冬行幸回中徙𢎞农都尉治武关税出入者㠯给关吏卒食天汉元年春正月行幸甘泉郊泰畤三月行幸河东祠后土匈奴归汉使者使使来献夏五月赦天下秋闭城门大搜发谪戍屯五原二年春行幸东海还幸回中夏五月贰师将军三万骑出酒泉与右贤王战于天山斩首虏万余级又遣因杅将军出西河骑都尉李陵将歩兵五千人出居延北与单于战斩首虏万余级陵兵败降匈奴秋止禁巫祠道中者大捜渠黎六国使使来献泰山琅邪羣盗徐勃等阻山攻城道路不通遣直指使者暴胜之等衣绣衣杖斧分部逐捕刺史郡守㠯下皆伏诛冬十一月诏关都尉曰今豪桀多远交依东方羣盗其谨察出入者三年春二月御史大夫王卿有罪自杀初𣙜酒酤三月行幸泰山脩封祀明堂因受计还幸北地祠常山瘗𤣥玉夏四月赦天下行所过毋出田租秋匈奴入鴈门太守坐畏愞弃市四年春正月朝诸侯王于甘泉宫发天下七科讁及勇敢士遣贰师将军李广利将六万骑歩兵七万人出朔方因杅将军公孙敖万骑歩兵二万人出鴈门游击将军韩说歩兵三万人出五原强弩都尉路博德歩兵万余人与贰师会广利与单于战余吾水上连日敖与左贤王战不利皆引还夏四月立皇子髆为昌邑王秋九月令死罪入赎钱五十万减死一等太始元年春正月因杅将军敖有罪要斩徙郡国吏民豪桀于茂陵云陵夏六月赦天下二年春正月行幸回中三月诏曰有司议曰往者朕郊见上帝西登陇首获白麟㠯馈宗庙渥注水出天马泰山见黄金宜改故名今更黄金为麟趾褭蹏㠯恊瑞焉因㠯班赐诸侯王秋旱九月募死罪人赎钱五十万减死一等御史大夫杜周卒三年春正月行幸甘泉宫飨外国客二月令天下大酺五日行幸东海获赤鴈作朱鴈之歌幸琅邪礼日成山登之罘浮大海山称万嵗冬赐行所过户五千钱鳏寡孤独帛人一匹四年春三月行幸泰山壬午祀高祖于明堂㠯配上帝因受计癸未祀孝景皇帝于明堂甲申脩封丙戍䄠石闾夏四月幸不其祠神人于交门宫若有乡坐拜者作交门之歌夏五月还幸建章宫大置酒赦天下秋七月赵有蛇从郭外入邑与邑中蛇羣鬭孝文庙下邑中蛇死冬十月甲寅晦日有蚀之十二月行幸雍祠五畤西至安定北地征和元年春正月还行幸建章宫三月赵王彭祖薨冬十一月发三辅骑士大捜上林闭长安城门索十一日廼解巫蛊起二年春正月丞相贺下狱死夏四月大风发屋折木閠月诸邑公主阳石公主皆坐巫蛊死夏行幸甘泉秋七月按道侯韩说使者江充等掘蛊太子宫壬午太子与皇后谋斩充㠯节发兵与丞相刘屈氂大战长安死者数万人庚寅太子亡皇后自杀初置城门屯兵更节加黄旄御史大夫暴胜之司直田仁坐失纵胜之自杀仁要斩八月辛亥太子自杀于湖癸亥地震九月立赵敬肃王子偃为平干王匈奴入上谷五原杀畧吏民三年春正月行幸雍至安定北地匈奴入五原酒泉杀两都尉三月遣贰师将军广利将七万人出五原御史大夫商丘成二万人出西河重合侯马通四万骑出酒泉城至浚稽山与虏战多斩首通至天山虏引去因降车师皆引兵还广利败降匈奴夏五月赦天下六月丞相屈氂下狱要斩妻子枭首秋蝗九月反者公孙勇胡倩发觉皆伏辜四年春正月行幸东莱临大海二月丁酉陨石于雍二声闻四百里三月上耕于鉅定还幸泰山脩封庚寅祀于明堂癸巳䄠石闾夏六月还幸甘泉秋八月辛酉晦日有蚀之后元元年春正月行幸甘泉郊泰畤遂幸安定昌邑王髆薨二月诏曰朕郊见上帝廵于北边见羣鹤留止㠯不罗罔靡所获献荐于泰畤光景并见其赦天下夏六月御史大夫商丘成有罪自杀侍中仆射莽何罗与弟重合侯通谋反侍中驸马都尉金日磾奉车都尉霍光骑都尉上官桀讨之秋七月地震往往涌泉出二年春正月朝诸侯王于甘泉宫赐宗室二月行幸盩厔五柞宫乙丑立皇子弗陵为皇太子丁卯帝崩于五柞宫入殡于未央宫前殿三月甲申葬茂陵賛曰汉承百王之弊高祖拨乱反正文景务在养民至于稽古礼文之事犹多阙焉孝武初立卓然罢黜百家表章六经遂畴咨海内举其俊茂与之立功兴太学脩郊祀改正朔定歴数恊音律作诗乐建封䄠礼百神绍周后号令文章焕焉可述后嗣得遵洪业而有三代之风如武帝之雄材大畧不改文景之㳟俭㠯济斯民虽诗书所称何有加焉前汉书卷六卷六考证前汉书卷六考证武帝纪建元元年刘攽云云按攽论当矣然谓元鼎以前之元皆有司所追命则恐无臣子妄造元号之理盖必有诏命追称而今不可考耳或治申商注李奇曰申不害书执术监本讹执衞宋本无术字中尉程不识为车骑将军按公卿表中尉无程不识是时中尉为张敺又按李广传广为未央衞尉不识为长乐衞尉即灌夫传田蚡所云程李俱为东西宫衞尉者也此文当云长乐衞尉讹作中尉起龙渊宫注汉章帝赐尚书韩稜龙渊劒章讹帝今改正置五属国以处之按杜佑通典曰安定上郡天水张掖五原为五属国以地理志核之安定属国都尉治三水上郡属国都尉治龟兹天水属国都尉治勇士满福五原属国都尉治蒲泽而张掖属国都尉后书郡国志云武帝置知通典之説甚确但安定天水至元鼎三年始置张掖至元鼎六年始分则此时岂容先置都尉乎胡三省注通鑑云五郡故塞外以陇西北地上郡朔方云中当之盖有由也攻故安围枹䍐胡三省曰故安县属涿郡西羗之兵安能至此当作安故地理志安故枹䍐二县皆属陇西郡初置刺史部十三州监本讹十二州今改正按晋志冀幽并兖徐青扬荆豫益凉及朔方交阯所谓十三州也至征和四年又置司𨽻校尉督察三辅三河𢎞农秋闭城门大捜注捜索踰侈者也顾炎武曰此与二年及征和元年之大捜同皆捜索奸人非踰侈者也出酒泉与右贤王战于天山注师古曰即祁连山也按晋灼说是师古说非也此天山即白山括地志云今云折罗漫山在伊州伊吾县者师古以甘州张掖县之祁连当之则战于内地上文不应云出酒泉矣祁连固即天字但此天山远在西北非前此霍去病所夺之祁连近在内地者也还幸北地祠常山按此北地非郡名犹言北边耳常山即北岳恒山在常山郡上曲阳西北秋九月令死罪入赎钱五十万减死一等按此文天汉四年也至太始二年九月又云募死罪人赎钱五十万减死一等二文相类一作令一作募一作入一作人必有一讹顾炎武曰此一事而重见又同是九月疑衍文也后元元年王祎曰武帝沿文景故事复为后元然始以后元二字加于年上此为异也非史官追书之前汉书卷六考证前汉书卷七钦定四库全书前汉书卷七汉兰台令史班固撰唐正议大夫行祕书少监琅邪县开国子颜师古注昭帝纪第七孝昭皇帝武帝少子也母曰赵倢伃本以有奇异得幸及生帝亦奇异语在外戚传武帝末戾太子败燕王旦广陵王胥行骄嫚后元二年二月上疾病遂立昭帝为太子年八嵗以侍中奉车都尉霍光为大司马大将军受遗诏辅少主明日武帝崩戊辰太子即皇帝位谒高庙帝姊鄂邑公主益汤沐邑为长公主共养省中大将军光秉政领尚书事车骑将军金日磾左将军上官桀副焉夏六月赦天下秋七月有星孛于东方济北王寛有罪自杀赐长公主及宗室昆弟各有差追尊赵倢伃为皇太后起云陵冬匈奴入朔方杀畧吏民发军屯西河左将军桀行北边始元元年春二月黄鹄下建章宫太液池中公卿上寿赐诸侯王列侯宗室金钱各有差己亥上耕于钩盾弄田益封燕王广陵王及鄂邑长公主各万三千户夏为太后起园庙云陵益州廉头姑缯牂柯谈指同并二十四邑皆反遣水衡都尉吕破胡募吏民及发犍为蜀郡犇命击益州大破之有司请河内属冀州河东属并州秋七月赦天下赐民百户牛酒大雨渭桥絶八月齐孝王孙刘泽谋反欲杀青州刺史隽不疑发觉皆伏诛迁不疑为京兆尹赐钱百万九月丙子车骑将军日磾薨闰月遣故廷尉王平等五人持节行郡国举贤良问民所疾苦冤失职者冬无氷二年春正月大将军光左将军桀皆以前捕斩反虏重合侯马通功封光为博陆侯桀为安阳侯以宗室毋在位者举茂材刘辟彊刘长乐皆为光禄大夫辟彊守长乐衞尉三月遣使者赈贷贫民毋种食者秋八月诏曰往年灾害多今年𧖟麦伤所振贷种食勿收责毋令民出今年田租冬发习战射士诣朔方调故吏将屯田张掖郡三年春二月有星孛于西北秋募民徙云陵赐钱田宅冬十月凤皇集东海遣使者祠其处十一月壬辰朔日有蚀之四年春三月甲寅立皇后上官氏赦天下辞讼在后二年前皆勿听治夏六月皇后见高庙赐长公主丞相将军列侯中二千石以下及郎吏宗室钱帛各有差徙三辅富人云陵赐钱户十万秋七月诏曰比嵗不登民匮于食流庸未尽还往时令民共出马其止勿出诸给中都官者且减之冬遣大鸿胪田广明击益州廷尉李种坐故纵死罪弃市五年春正月追尊皇太后父为顺成侯夏阳男子张延年诣北阙自称衞太子诬罔要斩夏罢天下亭母马及马弩关六月封皇后父骠骑将军上官安为桑乐侯诏曰朕以𦕈身获保宗庙战战栗栗夙兴夜寐脩古帝王之事通保傅传孝经论语尚书未云有明其令三辅太常举贤良各二人郡国文学高第各一人赐中二千石以下至吏民爵各有差罢儋耳眞番郡秋大鸿胪广明军正王平击益州斩首捕虏三万余人获畜产五万余头六年春正月上耕于上林二月诏有司问郡国所举贤良文学民所疾苦议罢盐铁榷酤栘中监苏武前使匈奴留单于庭十九嵗廼还奉使全节以武为典属国赐钱百万夏旱大雩不得举火秋七月罢𣙜酤官令民得以律占租卖酒升四钱以边塞濶远取天水陇西张掖郡各二县置金城郡诏曰钩町侯母波率其君长人民击反者斩首捕虏有功其立母波为钩町王大鸿胪广明将率有功赐爵关内侯食邑元凤元年春长公主共养劳苦复以蓝田益长公主汤沭邑泗水戴王前薨以毋嗣国除后宫有遗腹子煖相内史不奏言上闻而怜之立煖为泗水王相内史皆下狱三月赐郡国所选有行义者涿郡韩福等五人帛人五十匹遣归诏曰朕闵劳以官职之事其务脩孝弟以教乡里令郡县常以正月赐羊酒有不幸者赐衣被一袭祠以中牢武都氐人反遣执金吾马适建龙頟侯韩増大鸿胪广明将三辅太常徒皆免刑击之夏六月赦天下秋七月乙亥晦日有蚀之既八月改始元为元凤九月鄂邑长公主燕王旦与左将军上官桀桀子票骑将军安御史大夫桑𢎞羊皆谋反伏诛初桀安父子与大将军光争权欲害之诈使人为燕王旦上书言光罪时上年十四觉其诈后有譛光者上辄怒曰大将军国家忠臣先帝所属敢有譛毁者坐之光由是得尽忠语在燕王霍光传冬十月诏曰左将军安阳侯桀票骑将军桑乐侯安御史大夫桑𢎞羊皆数以邪枉干辅政大将军不听而懐怨望与燕王通谋置驿往来相约结燕王遣寿西长孙纵之等赂遗长公主丁外人谒者杜延年大将军长史公孙遗等交通私书其谋令长公主置酒伏兵杀大将军光征立燕王为天子大逆毋道故稻田使者燕仓先发觉以告大司农敞敞告谏大夫延年延年以闻丞相征事任宫手捕斩桀丞相少史王寿诱将安入府门皆已伏诛吏民得以安封延年仓宫寿皆为列侯又曰燕王迷惑失道前与齐王子刘泽等为逆抑而不扬望王反道自新今廼与长公主左将军桀等谋危宗庙王及公主皆自伏辜其赦王太子建公主子文信及宗室子与燕王上官桀等谋反父母同产当坐者皆免为庶人其吏为桀等所诖误未发觉在吏者除其罪二年夏四月上自建章宫徙未央宫大置酒赐郎从官帛及宗室子钱人二十万吏民献牛酒者赐帛人一匹六月赦天下诏曰朕闵百姓未赡前年减漕三百万石颇省乘舆马及苑马以补边郡三辅传马其令郡国毋歛今年马口钱三辅太常郡得以叔粟当赋三年春正月泰山有大石自起立上林有栁树枯僵自起生罢中牟苑赋贫民诏曰廼者民被水灾颇匮于食朕虚仓廪使使者振困乏其止四年毋漕三年以前所振贷非丞相御史所请边郡受牛者勿收责夏四月少府徐仁廷尉王平左冯翊贾胜胡皆坐纵反者仁自杀平胜胡皆要斩冬辽东乌桓反以中郎将范明友为度辽将军将北边七郡郡二千骑击之四年春正月丁亥帝加元服见于高庙赐诸侯王丞相大将军列侯宗室下至吏民金帛牛酒各有差赐中二千石以下及天下民爵毋收四年五年口赋三年以前逋更赋未入者皆勿收令天下酺五日甲戌丞相千秋薨夏四月诏曰度辽将军明友前以羌骑校尉将羌王侯君长以下击益州反虏后复率击武都反氐今破乌桓斩虏获生有功其封明友为平陵侯平乐监傅介子持节使诛斩楼兰王安归首县北阙封义阳侯五月丁丑孝文庙正殿火上及羣臣皆素服发中二千石将五校作治六日成太常及庙令丞郎吏皆劾大不敬会赦太常轑阳侯德免为庶人六月赦天下五年春正月广陵王来朝益国万一千户赐钱二千万黄金二百斤劒二安车一乘马二驷夏大旱六月发三辅及郡国恶少年吏有告劾亡者屯辽东秋罢象郡分属郁林牂牁冬十一月大雷十二月庚戌丞相䜣薨六年春正月募郡国徒筑辽东𤣥莵城夏赦天下诏曰夫谷贱伤农今三辅太常谷减贱其令以叔粟当今年赋右将军张安世宿衞忠谨封富平侯乌桓复犯塞遣度辽将军范明友击之元平元年春二月诏曰天下以农桑为本日者省用罢不急官减外繇耕桑者益衆而百姓未能家给朕甚愍焉其减口赋钱有司奏请减什三上许之甲申晨有流星大如月衆星皆随西行夏四月癸未帝崩于未央宫六月壬申葬平陵赞曰昔周成以孺子继统而有管蔡四国流言之变孝昭幼年即位亦有燕盖上官逆乱之谋成王不疑周公孝昭委任霍光各因其时以成名大矣哉承孝武奢侈余敝师旅之后海内虚耗户口减半光知时务之要轻繇薄赋与民休息至始元元凤之间匈奴和亲百姓充实举贤良文学问民所疾苦议盐铁而罢𣙜酤尊号曰昭不亦宜乎前汉书卷七卷七考证前汉书卷七考证昭帝纪发军屯西河监本讹屯河西从宋本改上耕于钩盾弄田注按百官表少府属官有钩盾令丞后书志钩盾令一人本注宦者典诸近池苑囿逰观之处则应劭说是夏阳男子张延年通鑑考异曰纪作张延年隽不疑传作成方遂又云一姓张名延年封皇后父骠骑将军上官安为桑乐侯按骠骑将军此与霍光传同而外戚传及恩泽侯表公卿表俱作车骑将军必有一误罢儋耳眞番郡按儋耳郡罢并入珠厓至元帝时珠厓亦罢又按后书东夷传此年罢临屯眞番以并乐浪元菟则不惟罢眞番一郡也将三辅太常徒注胡三省曰此刑徒输作三辅及太常者也三辅太常郡得以叔粟当赋注顾炎武曰汉时田租本是叔粟今并口筭杂征之用钱者皆令以叔粟当之其独行于三辅太常郡者不独为谷贱伤农亦以减漕三百万石虑储偫之乏也将北边七郡郡二千骑击之按匈奴传明友为度辽将军将二万骑出辽东则此七郡应作十郡郡二千骑正合二万之数发中二千石将五校作治注王祎曰五校谓中垒屯骑越骑射声虎贲也秋罢象郡分属郁林牂牁按此文可疑秦置象郡后属南越汉破南越即故象郡置日南郡以地理志証之此时无象郡名且日南郡固始终未罢也前汉书卷七考证前汉书卷八钦定四库全书前汉书卷八汉兰台令史班固撰唐正议大夫行秘书少监琅邪县开国子颜师古注宣帝纪第八孝宣皇帝武帝曾孙戾太子孙也太子纳史良娣生史皇孙皇孙纳王夫人生宣帝号曰皇曾孙生数月遭巫蛊事太子良娣皇孙王夫人皆遇害语在太子传曾孙虽在襁緥犹坐收系郡邸狱而丙吉为廷尉监治巫蛊于郡邸怜曾孙之亡辜使女徒复作淮阳赵征卿渭城胡组更乳养私给衣食视遇甚有㤙巫蛊事连嵗不决至后元二年武帝疾往来长杨五柞宫望气者言长安狱中有天子气上遣使者分条中都官狱系者轻重皆杀之内谒者令郭穰夜至郡邸狱吉拒闭使者不得入曾孙頼吉得全因遭大赦吉廼载曾孙送祖母史良娣家语在吉及外戚传后有诏掖庭养视上属籍宗正时掖庭令张贺尝事戾太子思顾旧㤙哀曾孙奉养甚谨以私钱供给教书既壮为取暴室啬夫许广汉女曾孙因依倚广汉兄弟及祖母家史氏受诗于东海澓中翁髙材好学然亦喜游侠鬭鸡走马具知闾里姧邪吏治得失数上下诸陵周徧三辅常困于莲勺卤中尤乐杜鄠之间率常在下杜时㑹朝请舍长安尚冠里身足下有毛卧居数有光燿每买饼所从买家輙大讐亦以是自怪元平元年四月昭帝崩毋嗣大将军霍光请皇后征昌邑王六月丙寅王受皇帝壐绶尊皇后曰皇太后癸巳光奏王贺淫乱请废语在贺及光传秋七月光奏议曰礼人道亲亲故尊祖尊祖故敬宗大宗无嗣择支子孙贤者为嗣孝武皇帝曾孙病已有诏掖庭养视至今年十八师受诗论语孝经操行节俭慈仁爱人可以嗣孝昭皇帝后奉承祖宗子万姓奏可遣宗正徳至曾孙尚冠里舍洗沐赐御府衣太仆以軨猎车奉迎曾孙就齐宗正府庚申入未央宫见皇太后封为阳武侯已而羣臣奉上玺绶即皇帝位谒髙庙八月己巳丞相敞薨九月大赦天下十一月壬子立皇后许氏赐诸侯王以下金钱至吏民鳏寡孤独各有差皇太后归长乐宫初置屯衞本始元年春正月募郡国吏民訾百万以上徙平陵遣使者持节诏郡国二千石谨牧养民而风徳化大将军光稽首归政上谦譲委任焉论定䇿功益封大将军光万七千戸车骑将军光禄勲富平侯安世万户诏曰故丞相安平侯敞等居位守职与大将军光车骑将军安世建议定䇿以安宗庙功赏未加而薨其益封敞嗣子忠及丞相阳平侯义度辽将军平陵侯明友前将军龙雒侯增太仆建平侯延年太常蒲侯昌谏大夫宜春侯谭当涂侯平杜侯屠耆堂长信少府闗内侯胜邑户各有差封御史大夫广明为昌水侯后将军充国为营平侯大司农延年为阳城侯少府乐成为爰氏侯光禄大夫迁为平丘侯赐右扶风徳典属国武廷尉光宗正徳大鸿胪贤詹事畸光禄大夫吉京辅都尉广汉爵皆关内侯徳武食邑夏四月庚午地震诏内郡国举文学髙第各一人五月凤皇集胶东千乗赦天下赐吏二千石诸侯相下至中都官宦吏六百石爵各有差自左更至五大夫赐天下人爵各一级孝者二级女子百户牛酒租税勿收六月诏曰故皇太子在湖未有号谥嵗时祠其议谥置园邑语在太子传秋七月诏立燕刺王太子建为广阳王立广陵王胥少子𢎞为髙密王二年春以水衡钱为平陵徙民起第宅大司农阳城侯田延年有罪自杀夏五月诏曰朕以𦕈身奉承祖宗夙夜惟念孝武皇帝躬履仁义选明将讨不服匈奴逺遁平氐羌昆明南越百蛮乡风款塞来享建太学修郊祀定正朔协音律封泰山塞宣房符瑞应寳鼎出白麟获功徳茂盛不能尽宣而庙乐未称其议奏有司奏请宜加尊号六月庚午尊孝武庙为世宗庙奏盛徳文始五行之舞天子世世献武帝廵狩所幸之郡国皆立庙赐民爵一级女子百戸牛酒匈奴数侵邉又西伐乌孙乌孙昆弥及公主因国使者上书言昆弥愿发国精兵击匈奴唯天子哀怜出兵以救公主秋大发兴调关东轻车鋭卒选郡国吏三百石伉健习骑射者皆从军御史大夫田广明为祁连将军后将军赵充国为蒲类将军云中太守田顺为虎牙将军及度辽将军范明友前将军韩增凡五将军兵十五万骑校尉常惠持节护乌孙兵咸击匈奴三年春正月癸亥皇后许氏崩戊辰五将军师发长安夏五月军罢祁连将军广明虎牙将军顺有罪下有司皆自杀校尉常惠将乌孙兵入匈奴右地大克𫉬封列侯大旱郡国伤旱甚者民毋出租赋三辅民就贱者且毋收事尽四年六月己丑丞相义薨四年春正月诏曰盖闻农者兴徳之夲也今嵗不登已遣使者振贷困乏其令太官损膳省宰乐府减乐人使归就农业丞相以下至都官令丞上书入谷输长安仓助贷贫民民以车船载谷入关者得毋用传三月乙夘立皇后霍氏赐丞相以下至郎吏从官金钱帛各有差赦天下夏四月壬寅郡国四十九地震或山崩水出诏曰盖灾异者天地之戒也朕承洪业奉宗庙託于士民之上未能和羣生廼者地震北海琅邪坏祖宗庙朕甚惧焉丞相御史其与列侯中二千石博问经学之士有以应变辅朕之不逮毋有所讳令三辅太常内郡国举贤良方正各一人律令有可蠲除以安百姓条奏被地震坏败甚者勿收租赋大赦天下上以宗庙堕素服避正殿五日五月鳯皇集北海安丘淳于秋广川王吉有罪废迁上庸自杀地节元年春正月有星孛于西方三月假郡国贫民田夏六月诏曰盖闻尧亲九族以和万国朕䝉遗徳奉承圣业惟念宗室属未尽而以罪絶若有贤材改行劝善其复属使得自新冬十一月楚王延夀谋反自杀十二月癸亥晦日有蚀之二年春三月庚午大司马大将军光薨诏曰大司马大将军博陆侯宿衞孝武皇帝三十余年辅孝昭皇帝十有余年遭大难躬秉义率三公诸侯九卿大夫定万世䇿以安宗庙天下蒸庶咸以康宁功徳茂盛朕甚嘉之复其后世畴其爵邑世世毋有所与功如萧相国夏四月凤皇集鲁郡羣鸟从之大赦天下五月光禄大夫平丘侯王迁有罪下狱死上始亲政事又思报大将军功徳廼复使乐平侯山领尚书事而令羣臣得奏封事以知下情五日一聴事自丞相以下各奉职奏事以傅奏其言考试功能侍中尚书功劳当迁及有异善厚加赏赐至于子孙终不改易枢机周密品式备具上下相安莫有茍且之意也三年春三月诏曰盖闻有功不赏有罪不诛虽唐虞犹不能以化天下今胶东相成劳来不怠流民自占八万余口治有异等其秩成中二千石赐爵关内侯又曰鳏寡孤独髙年贫困之民朕所怜也前下诏假公田贷种食其加赐鳏寡孤独髙年帛二千石严教吏谨视遇母令失职令内郡国举贤良方正可亲民者夏四月戊申立皇太子大赦天下赐御史大夫爵闗内侯中二千石爵右庶长天下当为父后者爵一级赐广陵王黄金千斤诸侯王十五人黄金各百斤列侯在国者八十七人黄金各二十斤冬十月诏曰廼者九月壬申地震朕甚惧焉有能箴朕过失及贤良方正直言极谏之士以匡朕之不逮毋讳有司朕既不徳不能附逺是以邉境屯戍未息今复饬兵重屯久劳百姓非所以绥天下也其罢车骑将军右将军屯兵又诏池籞未御幸者假与贫民郡国宫馆勿复修治流民还归者假公田贷种食且勿算事十一月诏曰朕既不逮导民不明反侧晨兴念虑万方不忘元元惟恐羞先帝圣徳故竝举贤良方正以亲万姓歴载臻兹然而俗化阙焉传曰孝弟也者其为仁之夲与其令郡国举孝弟有行义闻于乡里者各一人十二月初置廷尉平四人秩六百石省文山郡并蜀四年春二月封外祖母为博平君故鄼侯萧何曾孙建世为侯诏曰导民以孝则天下顺今百姓或遭衰绖凶灾而吏繇事使不得葬伤孝子之心朕甚怜之自今诸有大父母父母䘮者勿繇事使得收歛送终尽其子道夏五月诏曰父子之亲夫妇之道天性也虽有患祸犹蒙死而存之诚爱结于心仁厚之至也岂能违之哉自今子首匿父母妻匿夫孙匿大父母皆勿坐其父母匿子夫匿妻大父母匿孙罪殊死皆上请廷尉以闻立广川恵王孙文为广川王秋七月大司马霍禹谋反诏曰廼者东织室令史张赦使魏郡豪李竟报冠阳侯霍云谋为大逆朕以大将军故抑而不扬兾其自新今大司马博陆侯禹与母宣成侯夫人显及从昆弟冠阳侯云乐平侯山诸姊妹壻度辽将军范眀友长信少府邓广汉中郎将任胜骑都尉赵平长安男子冯殷等谋为大逆显前又使女侍医淳于衍进药杀共哀后谋毒太子欲危宗庙逆乱不道咸伏其辜诸为霍氏所诖误未发觉在吏者皆赦除之八月己酉皇后霍氏废九月诏曰朕惟百姓失职不赡遣使者循行郡国问民所疾苦吏或营私烦扰不顾厥咎朕甚闵之今年郡国颇被水灾已振贷盐民之食而贾咸贵衆庶重困其减天下盐贾又曰令甲死者不可生刑者不可息此先帝之所重而吏未称今系者或以掠辜若饥寒瘐死狱中何用心逆人道也朕甚痛之其令郡国嵗上系囚以掠笞若瘐死者所坐名县爵里丞相御史课殿最以闻十二月清河王年有罪废迁房陵元康元年春以杜东原上为初陵更名杜县为杜陵徙丞相将军列侯吏二千石訾百万者杜陵三月诏曰廼者凤皇集泰山陈留甘露降未央宫朕未能章先帝休烈协宁百姓承天顺地调序四时𫉬䝉嘉瑞赐兹祉福夙夜兢兢靡有骄色内省匪解永惟罔极书不云乎凤皇来仪庶尹允谐其赦天下徒赐勤事吏中二千石以下至六百石爵自中郎吏至五大夫佐史以上二级民一级女子百戸牛酒加赐鳏寡孤独三老孝弟力田帛所振贷勿收夏五月立皇考庙益奉明园户为奉明县复髙皇帝功臣绛侯周勃等百三十六人家子孙令奉祭祀世世勿絶其毋嗣者复其次秋八月诏曰朕不明六蓺郁于大道是以隂阳风雨未时其博举吏民厥身修正通文学眀于先王之术宣究其意者各二人中二千石各一人冬置建章衞尉二年春正月诏曰书云文王作罚刑兹无赦今吏修身奉法未有能称朕意朕甚愍焉其赦天下与士大夫厉精更始二月乙丑立皇后王氏赐丞相以下至郎从官钱帛各有差三月以凤皇甘露降集赐天下吏爵二级民一级女子百户牛酒鳏寡孤独髙年帛夏五月诏曰狱者万民之命所以禁暴止邪养育羣生也能使生者不怨死者不恨则可谓文吏矣今则不然用法或持巧心析律贰端深浅不平增辞饰非以成其罪奏不如实上亦亡繇知此朕之不明吏之不称四方黎民将何仰哉二千石各察官属勿用此人吏务平法或擅兴繇役饰厨传称过使客越职踰法以取名誉譬犹践薄冰以待白日岂不殆哉今天下颇被疾疫之灾朕甚愍之其令郡国被灾甚者毋出今年租赋又曰闻古天子之名难知而易讳也今百姓多上书触讳以犯罪者朕甚怜之其更讳询诸触讳在令前者赦之冬京兆尹赵广汉有罪要斩三年春以神爵数集泰山赐诸侯王丞相将军列侯二千石金郎从官帛各有差赐天下吏爵二级民一级女子百戸牛酒鳏寡孤独髙年帛三月诏曰盖闻象有罪舜封之骨肉之亲粲而不殊其封故昌邑王贺为海昬侯又曰朕微眇时御史大夫丙吉中郎将史曾史元长乐卫尉许舜侍中光禄大夫许延夀皆与朕有旧㤙及故掖庭令张贺辅导朕躬修文学经术㤙惠卓异厥功茂焉诗不云乎无徳不报封贺所子弟子侍中中郎将彭祖为阳都侯追赐贺谥曰阳都哀侯吉曾元舜延夀皆为列侯故人下至郡邸狱复作尝有阿保之功皆受官禄田宅财物各以㤙深浅报之夏六月诏曰前年夏神爵集雍今春五色鸟以万数飞过属县翺翔而舞欲集未下其令三辅毋得以春夏擿巢探卵弹射飞鸟具为令立皇子钦为淮阳王四年春正月诏曰朕惟耆老之人发齿堕落血气衰微亦亡暴虐之心今或罹文法拘执囹圄不终天命朕甚怜之自今以来诸年八十以上非诬告杀伤人佗皆勿坐遣太中大夫彊等十二人循行天下存问鳏寡览观风俗察吏治得失举茂材异伦之士二月河东霍征史等谋反诛三月诏曰廼者神爵五采以万数集长乐未央北宫高寝甘泉㤗畤殿中及上林苑朕之不逮寡于徳厚屡𫉬嘉祥非朕之任其赐天下吏爵二级民一级女子百戸牛酒加赐三老孝弟力田帛人二匹鳏寡孤独各一匹秋八月赐故右扶风尹翁归子黄金百斤以奉其祭祀又赐功臣适后黄金人二十斤丙寅大司马卫将军安世薨比年丰谷石五钱神爵元年春正月行幸甘泉郊泰畤三月行幸河东祠后土诏曰朕承宗庙战战栗栗惟万事统未烛厥理廼元康四年嘉谷𤣥稷降于郡国神爵仍集金芝九茎产于函徳殿铜池中九真献竒兽南郡𫉬白虎威鳯为寳朕之不眀震于珍物饬躬斋精祈为百姓东济大河天气清静神鱼舞河幸万嵗宫神爵翔集朕之不徳惧不能任其以五年为神爵元年赐天下勤事吏爵二级民一级女子百户牛酒鳏寡孤独高年帛所振贷物勿收行所过毋出田租西羌反𤼵三辅中都官徒弛刑及应募佽飞射士羽林孤儿胡越骑三河颍川沛郡淮阳汝南材官金城陇西天水安定北地上郡骑士羌骑诣金城夏四月遣后将军赵充国彊弩将军许延夀击西羌六月有星孛于东方即拜酒泉太守辛武贤为破羌将军与两将军并进诏曰军旅暴露转输烦劳其令诸侯王列侯蛮夷王侯君长当朝二年者皆毋朝秋赐故大司农朱邑子黄金百斤以奉祭祀后将军充国言屯田之计语在充国传二年春二月诏曰廼者正月乙丑凤皇甘露降集京师羣鸟从以万数朕之不徳屡𫉬天福祗事不怠其赦天下夏五月羌虏降服斩其首恶大豪杨玉酋非首置金城属国以处降羌秋匈奴日逐王先贤掸将人衆万余来降使都䕶西域骑都尉郑吉迎日逐破车师皆封列侯九月司隶校尉盖寛饶有罪下有司自杀匈奴单于遣名王奉献贺正月始和亲三年春起乐㳺苑三月丙午丞相相薨秋八月诏曰吏不廉平则治道衰今小吏皆勤事而奉禄薄欲其毋侵渔百姓难矣其益吏百石以下奉十五四年春二月诏曰廼者凤皇甘露降集京师嘉瑞并见修兴泰一五帝后土之祠祈为百姓䝉祉福鸾鳯万举蜚览翺翔集止于旁斋戒之暮神光显着荐鬯之夕神光交错或降于天或登于地或从四方来集于坛上帝嘉向海内承福其赦天下赐民爵一级女子百户牛酒鳏寡孤独髙年帛夏四月颍川太守黄覇以治行尤异秩中二千石赐爵关内侯黄金百斤及颍川吏民有行义者爵人一一级力田一级贞妇顺女帛令内郡国举贤良可亲民者各一人五月匈奴单于遣弟唿留若王胜之来朝冬十月凤皇十一集杜陵十一月河南太守严延年有罪弃市十二月鳯皇集上林五鳯元年春正月行幸甘泉郊泰畤皇太子冠皇太后赐丞相将军列侯中二千石帛人百匹太夫人八十匹夫人六十匹又赐列侯嗣子爵五大夫男子为父后者爵一级夏赦徒作杜陵者冬十二月乙酉朔日有蚀之左冯翊韩延夀有罪弃市二年春三月行幸雍祠五畤夏四月己丑大司马车骑将军增薨秋八月诏曰夫婚姻之礼人伦之大者也酒食之㑹所以行礼乐也今郡国二千石或擅为苛禁禁民嫁娶不得具酒食相贺召由是废乡党之礼令民亡所乐非所以导民也诗不云乎民之失徳干糇以愆勿行苛政冬十一月匈奴唿遬累单于帅衆来降封为列侯十二月平通侯杨恽坐前为光禄勲有罪免为庶人不悔过怨望大逆不道要斩三年春正月癸卯丞相吉薨三月行幸河东祠后土诏曰往者匈奴数为邉冦百姓被其害朕承至尊未能绥安匈奴虚闾权渠单于请求和亲病死右贤王屠耆堂代立骨肉大臣立虚闾权渠单于子为唿韩邪单于击杀屠耆堂诸王并自立分为五单于更相攻击死者以万数畜产大耗什八九人民饥饿相燔烧以求食因大乖乱单于阏氏子孙昆弟及唿遬累单于名王右伊秩訾且渠当戸以下将衆五万余人来降归义单于称臣使弟奉珍朝贺正月北邉晏然靡有兵革之事朕饬躬齐戒郊上帝祠后土神光竝见或兴于谷烛燿齐宫十有余刻甘露降神爵集已诏有司告祠上帝宗庙三月辛丑鸾凤又集长乐宫东阙中树上飞下止地文章五色留十余刻吏民并观朕之不敏惧不能任娄䝉嘉瑞获兹社福书不云乎虽休勿休祗事不怠公卿大夫其朂焉减天下口钱赦殊死以下赐民爵一级女子百戸牛酒大酺五日加赐鳏寡孤独髙年帛置西河北地属国以处匈奴降者四年春正月广陵王胥有罪自杀匈奴单于称臣遣弟谷蠡王入侍以邉塞亡寇减戍卒什二大司农中丞耿夀昌奏设常平仓以给北邉省转漕赐爵关内侯夏四月辛丑晦日有蚀之诏曰皇天见异以戒朕躬是朕之不逮吏之不称也以前使使者问民所疾苦复遣丞相御史掾二十四人循行天下举寃狱察擅为苛禁深刻不改者甘露元年春正月行幸甘泉郊泰畤匈奴唿韩邪单于遣子右贤王铢娄渠堂入侍二月丁巳大司马车骑将军延夀薨夏四月黄龙见新丰丙申太上皇庙火甲辰孝文庙火上素服五日冬匈奴单于遣弟左贤王来朝贺二年春正月立皇子嚣为定陶王诏曰廼者凤皇甘露降集黄龙登兴醴泉滂流枯藁荣茂神光并见咸受祯祥其赦天下减民算三十赐诸侯王丞相将军列侯中二千石金钱各有差赐民爵一级女子百户牛酒鳏寡孤独髙年帛夏四月遣䕶军都尉禄将兵击珠崖秋九月立皇子宇为东平王冬十二月行幸萯阳宫属玉观匈奴唿韩邪单于款五原塞愿奉国珍朝三年正月诏有司议咸曰圣王之制施徳行礼先京师而后诸夏先诸夏而后夷狄诗云率礼不越遂视既发相土烈烈海外有截陛下圣徳充塞天地光被四表匈奴单于乡风慕义举国同心奉珍朝贺自古未之有也单于非正朔所加王者所客也礼仪宜如诸侯王称臣昧死再拜位次诸侯王下诏曰盖闻五帝三王礼所不施不及以政今匈奴单于称北藩臣朝正月朕之不逮徳不能𢎞覆其以客礼待之位在诸侯王上三年春正月行幸甘泉郊泰畤匈奴唿韩邪单于稽侯狦来朝赞谒称藩臣而不名赐以玺绶冠带衣裳安车驷马黄金锦绣缯絮使有司道单于先行就邸长安宿长平上自甘泉宿池阳宫上登长平坂诏单于毋谒其左右当戸之羣皆列观蛮夷君长王侯迎者数万人夹道陈上登渭桥咸称万嵗单于就邸置酒建章宫飨赐单于观以珍寳二月单于罢归遣长乐卫尉高昌侯忠车骑都尉昌骑都尉虎将万六千骑送单于单于居幕南保光禄城诏北邉振谷食郅支单于逺遁匈奴遂定诏曰廼者凤皇集新蔡羣鸟四面行列皆乡凤皇立以万数其赐汝南太守帛百匹新蔡长吏三老孝弟力田鳏寡孤独各有差赐民爵二级毋出今年租三月己丑丞相覇薨诏诸儒讲五经同异太子太傅萧望之等平奏其议上亲称制临决焉廼立梁丘易大小夏侯尚书谷梁春秋博士冬乌孙公主来归四年夏广川王海阳有罪废迁房陵冬十月丁卯未央宫宣室阁火黄龙元年春正月行幸甘泉郊泰畤匈奴唿韩邪单于来朝礼赐如初二月单于归国诏曰盖闻上古之治君臣同心举措曲直各得其所是以上下和洽海内康平其徳弗可及已朕既不明数申诏公卿大夫务行寛大顺民所疾苦将欲配三王之隆明先帝之徳也今吏或以不禁姦邪为寛大縦释有罪为不苛或以酷恶为贤皆失其中奉诏宣化如此岂不缪哉方今天下少事繇役省减兵革不动而民多贫盗贼不止其咎安在上计簿具文而已务为欺谩以避其课三公不以为意朕将何任诸请诏省卒徒自给者皆止御史察计簿疑非实者按之使眞伪毋相乱三月有星孛于王良阁道入紫宫夏四月诏曰举亷吏诚欲得其真也吏六百石位大夫有罪先请秩禄上通足以效其贤材自今以来毋得举冬十二月甲戌帝崩于未央宫癸巳尊皇太后曰太皇太后赞曰孝宣之治信赏必罚综核名实政事文学法理之士咸精其能至于技巧工匠器械自元成间鲜能及之亦足以知吏称其职民安其业也遭值匈奴乖乱推亡固存信威北夷单于慕义稽首称藩功光祖宗业垂后嗣可谓中兴侔徳殷宗周宣矣前汉书卷八卷八考证前汉书卷八考证宣帝纪内谒者令郭穰注刘攽曰谒字衍按丙吉传亦作内谒者未必两文并讹且据百官表谒者署与内者署并属少府谒字或非衍也皇太后归长乐宫胡三省曰汉太后常居长乐宫皇太后自昌邑之废居未央宫今宣帝既立复居长乐宫也自左更至五大夫刘攽曰缘王即位九侯率已为关内侯矣按两句俱有讹字宣帝以庶人封侯即帝位并未为王也九侯二字尤不可觧据前文自田广明以下新封五侯而已以文义推之应作缘帝即位九卿率已为关内侯即指上文之右扶风徳典属国武廷尉光宗正徳大鸿胪贤等也秋七月诏立燕刺王太子建为广阳王云云按封广阳王表作五月封广陵王表作十月下有司皆自杀注田千秋子也按广明与顺皆姓田而顺则千秋子也句上应有顺字各夲俱误脱耳凤皇集鲁郡按鲁是时尚为国不得称郡通鑑但云集鲁可谓至慎其罢车骑将军右将军屯兵按此罢两将军之屯兵非罢将军官也是时车骑将军为张安世右将军为霍禹帝此举以收霍氏权柄耳复高皇帝功臣云云通鑑考异曰功臣表诏复家者皆云元康四年其数非一不容尽讹盖纪讹耳其益吏百石以下奉十五通鑑考异曰荀恱汉纪云益吏百石以下俸五十斛盖以十五难晓故改之然诏云以下恐难指五十斛也平通侯杨恽坐前为光禄勲云云按恽之死在四年此时但与戴长乐相告免官耳通鑑考异已辨此条之误丙申太上皇庙火甲辰孝文庙火按两火字并应是灾字左传曰火人火之也倘系人火之必记事实故知并是灾字之讹四年未央宫宣室阁火亦然遣䕶军都尉禄将兵击珠崖珠崖前后文俱作厓前汉书卷八考证前汉书卷九钦定四库全书前汉书卷九汉兰台令史班固撰唐正议大夫行秘书少监琅邪县开国子颜师古注元帝纪第九孝元皇帝宣帝太子也母曰共哀许皇后宣帝微时生民间年二嵗宣帝即位八嵗立为太子壮大柔仁好儒见宣帝所用多文法吏以刑名䋲下大臣杨恽盖寛饶等坐刺讥辞语为罪而诛尝侍燕从容言陛下持刑太深宜用儒生宣帝作色曰汉家自有制度本以覇王道杂之奈何纯任徳教用周政乎且俗儒不达时宜好是古非今使人眩于名实不知所守何足委任廼叹曰乱我家者太子也繇是疏太子而爱淮阳王曰淮阳王明察好法宜为吾子而王母张偼伃尤幸上有意欲用淮阳王代太子然以少依许氏俱从微起故终不背焉黄龙元年十二月宣帝崩癸巳太子即皇帝位谒髙庙尊皇太后曰太皇太后皇后曰皇太后初元元年春正月辛丑孝宣皇帝葬杜陵赐诸侯王公主列侯黄金吏二千石以下钱帛各有差大赦天下三月封皇太后兄侍中中郎将王舜为安平侯丙午立皇后王氏以三辅太常郡国公田及苑可省者振业贫民赀不满千钱者赋贷种食封外祖父平㤙戴侯同产弟子中常侍许嘉为平㤙侯奉戴侯后夏四月诏曰朕承先帝之圣绪获奉宗庙战战兢兢间者地数动而未静惧于天地之戒不知所繇方田作时朕忧蒸庶之失业临遣光禄大夫襃等十二人循行天下存问耆老鳏寡孤独困乏失职之民延登贤俊招显侧陋因览风俗之化相守二千石诚能正躬劳力宣明教化以亲万姓则六合之内和亲庶几虖无忧矣书不云乎股肱良哉庶事康哉布告天下使明知朕意又曰闗东今年谷不登民多困乏其令郡国被灾害甚者毋出租赋江海陂湖园池属少府者以假贫民勿租赋赐宗室有属籍者马一匹至二驷三老孝者帛五匹弟者力田三匹鳏寡孤独二匹吏民五十戸牛酒六月以民疾疫令大官损膳减乐府员省苑马以振困乏秋八月上郡属国降胡万余人亡入匈奴九月关东郡国十一大水饥或人相食转旁郡钱谷以相救诏曰间者隂阳不调黎民饥寒无以保治惟徳浅薄不足以充入旧贯之居其令诸宫馆希御幸者勿缮治太仆减谷食马水衡省肉食兽二年春正月行幸甘泉郊泰畤赐云阳民爵一级女子百戸牛酒立弟竟为清河王三月立广陵厉王太子覇为王诏罢黄门乗舆狗马水衡禁囿宜春下苑少府佽飞外池严籞池田假与贫民诏曰盖闻贤圣在位隂阳和风雨时日月光星辰静黎庶康宁考终厥命今朕恭承天地託于公侯之上明不能烛徳不能绥灾异竝臻连年不息乃二月戊午地震于陇西郡毁落太上皇庙殿壁木饰壊败豲道县城郭官寺及民室屋压杀人衆山崩地裂水泉涌出天惟降灾震惊朕师治有大亏咎至于斯夙夜兢兢不通大变深惟郁悼未知其序间者嵗数不登元元困乏不胜饥寒以䧟刑辟朕甚闵之郡国被地动灾甚者无出租赋赦天下有可蠲除减省以便万姓者条奏毋有所讳丞相御史中二千石举茂材异等直言极谏之士朕将亲览焉夏四月丁巳立皇太子赐御史大夫爵闗内侯中二千石右庶长天下当为父后者爵一级列侯钱各二十万五大夫十万六月闗东饥齐地人相食秋七月诏曰嵗比灾害民有菜色惨怛于心已诏吏虚仓廪开府库振救赐寒者衣今秋禾麦颇伤一年中地再动北海水溢流杀人民隂阳不和其咎安在公卿将何以忧之其悉意陈朕过靡有所讳冬诏曰国之将兴尊师而重傅故前将军望之傅朕八年道以经书厥功茂焉其赐爵关内侯食邑八百戸朝朔望十二月中书令𢎞恭石显等譛望之令自杀三年春令诸侯相位在郡守下珠厓郡山南县反博谋羣臣待诏贾捐之以为宜弃珠厓救民饥馑乃罢珠厓夏四月乙未晦茂陵白鹤馆灾诏曰廼者火灾降于孝武园馆朕战栗恐惧不烛变异咎在朕躬羣司又未肯极言朕过以至于斯将何以寤焉百姓仍遭凶阸无以相振加以烦扰虖苛吏拘牵乎微文不得永终性命朕甚闵焉其赦天下夏旱立长沙炀王弟宗为王封故海昬侯贺子代宗为侯六月诏曰盖闻安民之道本繇隂阳间者隂阳错谬风雨不时朕之不徳庶几羣公有敢言朕之过者今则不然媮合茍从未肯极言媮朕甚闵焉永惟蒸庶之饥寒逺离父母妻子劳于非业之作卫于不居之宫恐非所以佐隂阳之道也其罢甘泉建章宫卫令就农百官各省费条奏毋有所讳有司勉之毋犯四时之禁丞相御史举天下明隂阳灾异者各三人于是言事者衆或进擢召见人人自以得上意四年春正月行幸甘泉郊泰畤三月行幸河东祠后土赦汾隂徒赐民爵一级女子百戸牛酒鳏寡髙年帛行所过无出租赋五年春正月以周子南君为周承休侯位次诸侯王三月行幸雍祠五畤夏四月有星孛于参诏曰朕之不逮序位不明衆僚乆懬未得其人元元失望上感皇天隂阳为变咎流万民朕甚惧之廼者闗东连遭灾害饥寒疾疫夭不终命诗不云乎凡民有丧匍匐救之其令大官毋日杀所具各减半乗舆秣马无乏正事而已罢角抵上林宫馆希御幸者齐三服官北假田官盐鐡官常平仓博士弟子毋置员以广学者赐宗室子有属籍者马一匹至二驷三老孝者帛人五匹弟者力田三匹鳏寡孤独二匹吏民五十戸牛酒省刑罚七十余事除光禄大夫以下至郎中保父母同产之令令从官给事宫司马中者得为大父母父母兄弟通籍冬十二月丁未御史大夫贡禹卒衞司马谷吉使匈奴不还永光元年春正月行幸甘泉郊泰畤赦云阳徒赐民爵一级女子百戸牛酒高年帛行所过毋出租赋二月诏丞相御史举质朴敦厚逊譲有行者光禄嵗以此科第郎从官三月诏曰五帝三王任贤使能以登至平而今不治者岂斯民异哉咎在朕之不明亡以知贤也是故壬人在位而吉士雍蔽重以周秦之敝民渐薄俗去礼义触刑法岂不哀哉繇此观之元元何辜其赦天下令厉精自新各务农亩无田者皆假之贷种食如贫民赐吏六百石以上爵五大夫勤事吏二级为父后者民一级女子百戸牛酒鳏寡孤独高年帛是月雨雪陨霜伤麦稼秋罢二年春二月诏曰盖闻唐虞象刑而民不犯殷周法行而姦轨服今朕获承高祖之洪业託位公侯之上夙夜战栗永惟百姓之急未尝有忘焉然而隂阳未调三光晻昩元元大困流散道路盗贼竝兴有司又长残贼失牧民之术是皆朕之不明政有所亏咎至于此朕甚自耻为民父母若是之薄谓百姓何其大赦天下赐民爵一级女子百戸牛酒鳏寡孤独高年三老孝弟力田帛又赐诸侯王公主列侯黄金中二千石以下至中都官长吏各有差吏六百石以上爵五大夫勤事吏各二级三月壬戌朔日有蚀之诏曰朕战战栗栗夙夜思过失不敢荒宁惟隂阳不调未烛其咎娄敕公卿日望有效至今有司执政未得其中施与禁切未合民心暴勐之俗弥长和睦之道日衰百姓愁苦靡所错躬是以氛邪嵗增侵犯太阳正气湛掩日乆夺光廼壬戌日有蚀之天见大异以戒朕躬朕甚悼焉其令内郡国举茂材异等贤良直言之士各一人夏六月诏曰间者连年不收四方咸困元元之民劳于耕耘又亡成功困于饥馑亡以相救朕为民父母徳不能覆而有其刑甚自伤焉其赦天下秋七月西𦍑反遣右将军冯奉世击之八月以太常任千秋为奋威将军别将五校竝进三年春西𦍑平军罢三月立皇子康为济阳王夏四月癸未大司马车骑将军接薨冬十一月诏曰廼者己丑地动中冬雨水大雾盗贼竝起吏何不以时禁各悉意对冬复盐鐡官博士弟子员以用度不足民多复除无以给中外繇役四年春二月诏曰朕承至尊之重不能烛理百姓娄遭凶咎加以邉竟不安师旅在外赋歛转输元元骚动穷困亡聊犯法抵罪夫上失其道而绳下以深刑朕甚痛之其赦天下所贷贫民勿收责三月行幸雍祠五畤夏六月甲戌孝宣园东阙灾戊寅晦日有蚀之诏曰盖闻明王在上忠贤布职则羣生和乐方外蒙泽今朕晻于王道夙夜忧劳不通其理靡瞻不眩靡听不惑是以政令多还民心未得邪説空进事亡成功此天下所着闻也公卿大夫好恶不同或缘姦作邪侵削细民元元安所归命哉廼六月晦日有蚀之诗不云虖今此下民亦孔之哀自今以来公卿大夫其勉思天戒慎身脩永以辅朕之不逮直言尽意无有所讳九月戊子罢卫思后园及戾园冬十月乙丑罢祖宗庙在郡国者诸陵分属三辅以渭城夀陵亭部原上为初陵诏曰安土重迁黎民之性骨肉相附人情所愿也顷者有司缘臣子之义奏徙郡国民以奉园陵令百姓逺弃先祖坟墓破业失产亲戚别离人懐思慕之心家有不安之意是以东垂被虚耗之害闗中有无聊之民非乆长之策也诗不云虖民亦劳止迄可小康惠此中国以绥四方今所为初陵者勿置县邑使天下咸安土乐业亡有动揺之心布告天下令眀知之又罢先后父母奉邑五年春正月行幸甘泉郊泰畤三月上幸河东祠后土秋颍川水出流杀人民吏从官县被害者与告士卒遣归冬上幸长杨射㷱馆布车骑大猎十二月乙酉毁太上皇孝惠皇帝寝庙园建昭元年春三月上幸雍祠五畤秋八月有白蛾羣飞蔽日从东都门至枳道冬河间王元有罪废迁房陵罢孝文太后孝昭太后寝园二年春正月行幸甘泉郊泰畤三月行幸河东祠后土益三河大郡太守秩戸十二万为大郡夏四月赦天下六月立皇子兴为信都王闰月丁酉太皇太后上官氏崩冬十一月齐楚地震大雨雪树折屋坏淮阳王舅张博魏郡太守京房坐窥道诸侯王以邪意漏泄省中语博要斩房弃市三年夏令三辅都尉大郡都尉秩皆二千石六月甲辰丞相𤣥成薨秋使护西域骑都尉甘延夀副校尉陈汤挢发戊巳校尉屯田吏士及西域胡兵攻郅支单于冬斩其首传诣京师县蛮夷邸门四年春正月以诛郅支单于告祠郊庙赦天下羣臣上夀置酒以其圗书示后宫贵人夏四月诏曰朕承先帝之休烈夙夜栗栗惧不克任间者隂阳不调五行失序百姓饥馑惟烝庶之失业临遣谏大夫博士赏等二十一人循行天下存问耆老鳏寡孤独乏困失职之人举茂材特立之士相将九卿其帅意毋怠使朕获观教化之流焉六月甲申中山王竟薨蓝田地沙石雍霸水安陵岸崩雍泾水水逆流五年春三月诏曰盖闻眀王之治国也明好恶而定去就崇敬譲而民兴行故法设而民不犯令施而民从今朕获保宗庙兢兢业业匪敢解怠徳薄眀晻敎化浅微传不云虖百姓有过在予一人其赦天下赐民爵一级女子百戸牛酒三老孝弟力田帛又曰方春农桑兴百姓勠力自尽之时也故是月劳农劝民无使后时今不良之吏覆案小罪征召证案兴不急之事以妨百姓使失一时之作亡终嵗之功公卿其眀察申敕之夏六月庚申复戾园壬申晦日有蚀之秋七月庚子复太上皇寝庙园原庙昭灵后武哀王昭哀后衞思后园竟宁元年春正月匈奴虖韩邪单于来朝诏曰匈奴郅支单于背叛礼义既伏其辜虖韩邪单于不忘㤙徳乡慕礼义复修朝贺之礼愿保塞传之无穷邉垂长无兵革之事其改元为竟宁赐单于待诏掖庭王嫱为阏氏皇太子冠赐列侯嗣子爵五大夫天下为父后者爵一级二月御史大夫延夀卒三月癸未复孝惠皇帝寝庙园孝文太后孝昭太后寝园夏封骑都尉甘延夀为列侯赐副校尉陈汤爵关内侯黄金百斤五月壬辰帝崩于未央宫毁太上皇孝惠孝景皇帝庙罢孝文孝昭太后昭灵后武哀王昭哀后寝园秋七月丙戌葬渭陵赞曰臣外祖兄弟为元帝侍中语臣曰元帝多材蓺善史书鼓琴瑟吹洞箫自度曲被歌声分刌节度穷极㓜眇少而好儒及即位征用儒生委之以政贡薛韦匡迭为宰相而上牵制文义优㳺不断孝宣之业衰焉然寛𢎞尽下出于恭俭号令温雅有古之风烈前汉书卷九卷九考证前汉书卷九考证元帝纪以三辅太常郡国公田及苑胡三省曰太常掌诸陵邑故亦有公田及苑中常侍许嘉胡三省曰按表侍中中常侍皆加官西都叅用士人东都以宦者为中常侍北假田官按水经注曰自髙阙以东夹山带河阳山以西皆北假也诏丞相御史举质朴敦厚逊譲有行者光禄嵗以此科第郎从官注按所云举光禄四行者即起于此后汉书吴祐以光禄四行迁胶东侯相注引汉官仪曰淳厚质朴逊譲节俭也盖汉时朝廷从官俱属光禄勲自太中大夫中大夫谏大夫及郎议郎中郎侍郎郎中其员多至千人故令光禄勲第其贤否以太常任千秋为奋威将军按冯奉世传作奋武将军赞贡薛韦匡迭为宰相按贡禹薛广徳止为御史大夫而赞与韦匡并列汉世以御史大夫为丞相之副故与丞相并称两府其后改丞相曰司徒改御史大夫曰司空遂并为三公矣萧望之尝为御史大夫后为前将军曰吾备位将相亦是此义前汉书卷九考证前汉书卷十钦定四库全书前汉书卷十汉兰台令史班固撰唐正议大夫行秘书少监琅邪县开国子颜师古注成帝纪第十孝成皇帝元帝太子也母曰王皇后元帝在太子宫生甲观画堂为世嫡皇孙宣帝爱之字曰太孙常置左右年三嵗而宣帝崩元帝即位帝为太子壮好经书寛博谨慎初居桂宫上尝急召太子出龙楼门不敢絶驰道西至直城门得絶乃度还入作室门上迟之问其故以状对上大说乃着令令太子得絶驰道云其后幸酒乐燕乐上不以为能而定陶恭王有材蓺母傅昭仪又爱幸上以故常有意欲以恭王为嗣赖侍中史丹护太子家辅助有力上亦以先帝尤爱太子故得无废竟宁元年五月元帝崩六月己未太子即皇帝位谒高庙尊皇太后曰太皇太后皇后曰皇太后以元舅侍中卫尉阳平侯王凤为大司马大将军领尚书事乙未有司言乗舆车牛马禽兽皆非礼不宜以𦵏奏可七月大赦天下建始元年春正月乙丑皇曾祖悼考庙灾立故河间王弟上郡库令良为王有星孛于营室罢上林诏狱二月右将军长史姚尹等使匈奴还去塞百余里暴风火发烧杀尹等七人赐诸侯王丞相将军列侯王太后公主王主吏二千石黄金宗室诸官吏千石以下至二百石及宗室子有属籍者三老孝弟力田鳏寡孤独钱帛各有差吏民五十戸牛酒诏曰廼者火灾降于祖庙有星孛于东方始正而亏咎孰大焉书云惟先假王正厥事羣公孜孜帅先百寮辅朕不逮崇寛大长和睦凡事恕已毋行苛刻其大赦天下使得自新封舅诸吏光禄大夫闗内侯王崇为安成侯赐舅王谭商立根逢时爵关内侯夏四月黄雾四塞博问公卿大夫无有所讳六月有青蝇无万数集未央宫殿中朝者坐秋罢上林宫馆希御幸者二十五所八月有两月相承晨见东方九月戊子流星光烛地长四五丈委曲蛇形贯紫宫十二月作长安南北郊罢甘泉汾隂祠是日大风拔甘泉畤中大木十韦以上郡国被灾什四以上毋收田租二年春正月罢雍五畤辛巳上始郊祀长安南郊诏曰廼者徙泰畤后土于南郊北郊朕亲饬躬郊祀上帝皇天报应神光并见三辅长无共张繇役之劳赦奉郊县长安长陵及中都官耐罪徒减天下赋钱算四十闰月以渭城延陵亭部为初陵二月诏三辅内郡举贤良方正各一人三月北宫井水溢出辛丑上始祠后土于北郊丙午立皇后许氏罢六廐技巧官夏大旱东平王宇有罪削樊亢父县秋罢太子博望苑以赐宗室朝请者减乗舆廐马三年春三月赦天下徒赐孝弟力田爵二级诸逋租赋所振贷勿收秋关内大水七月虒上小女陈持弓闻大水至走入横城门阑入尙方掖门至未央宫钩盾中吏民惊上城九月诏曰廼者郡国被水灾流杀人民多至千数京师无故讹言大水至吏民惊恐奔走乗城殆苛暴深刻之吏未息元元冤失职者衆遣谏大夫林等循行天下冬十二月戊申朔日有蚀之夜地震未央宫殿下诏曰盖闻天生衆民不能相治为之立君以綂理之君道得则草木昆虫咸得其所人君不徳谪见天地灾异娄发以告不治朕渉道日寡举错不中乃戊申日蚀地震朕甚惧焉公卿其各思朕过失明白陈之女无面从退有后言丞相御史与将军列侯中二千石及内郡国举贤良方正能直言极谏之士诣公车朕将览焉越隽山崩四年春罢中书宦官初置尚书员五人夏四月雨雪五月中谒者丞陈临杀司𨽻校尉辕丰于殿中秋桃李实大水河决东郡金隄冬十月御史大夫尹忠以河决不忧职自杀河平元年春三月诏曰河决东郡流漂二州校尉王延世隄塞輙平其改元为河平赐天下吏民爵各有差夏四月己亥晦日有蚀之既诏曰朕获保宗庙战战栗栗未能奉称传曰男教不脩阳事不得则日为之蚀天着厥异辜在朕躬公卿大夫其勉悉心以辅不逮百寮各修其职惇任仁人退逺残贼陈朕过失无有所讳大赦天下六月罢典属国并大鸿胪秋九月复太上皇寝庙园二年春正月沛郡鐡官冶鐡飞语在五行志夏六月封舅谭商立根逢时皆为列侯三年春二月丙戌犍为地震山崩雍江水水逆流秋八月乙夘晦日有蚀之光禄大夫刘向校中祕书谒者陈农使使求遗书于天下四年春正月匈奴单于来朝赦天下徒赐孝弟力田爵二级诸逋租赋所振贷勿收二月单于罢归国三月癸丑朔日有蚀之遣光禄大夫博士嘉等十一人行举濒河之郡水所毁伤困乏不能自存者财振贷其为水所流压死不能自𦵏令郡国给槥椟葬埋已𦵏者与钱人二千避水它郡国在所冗食之谨遇以文理无令失职举惇厚有行能直言之士壬申长陵临泾岸崩雍泾水夏六月庚戌楚王嚣薨山阳火生石中改元为阳朔阳朔元年春二月丁未晦日有蚀之三月赦天下徒冬京兆尹王章有罪下狱死二年春寒诏曰昔在帝尧立羲和之官命以四时之事令不失其序故书云黎民于蕃时雍明以隂阳为本也今公卿大夫或不信隂阳薄而小之所奏请多违时政传以不知周行天下而欲望隂阳和调岂不谬哉其务顺四时月令三月大赦天下夏五月除吏八百石五百石秩秋关东大水流民欲入函谷天井壶口五阮关者勿苛留遣谏大夫博士分行视八月甲申定陶王康薨九月奉使者不称诏曰古之立太学将以传先王之业流化于天下也儒林之官四海渊原宜皆眀于古今温故知新通达国体故谓之博士否则学者无述焉为下所轻非所以尊道徳也工欲善其事必先利其器丞相御史其与中二千石二千石杂举可充博士位者使卓然可观是嵗御史大夫张忠卒三年春三月壬戌陨石东郡八夏六月颍川鐡官徒申屠圣等百八十人杀长吏盗库兵自称将军经歴九郡遣丞相长史御史中丞逐捕以军兴从事皆伏辜秋八月丁巳大司马大将军王凤薨四年春正月诏曰夫洪范八政以食为首斯诚家给刑错之本也先帝劭农薄其租税宠其强力令与孝弟同科间者民弥惰怠乡本者少趋末者衆将何以矫之方东作时其令二千石勉劝农桑出入阡陌致劳来之书不云乎服田力啬乃亦有秋其朂之哉二月赦天下秋九月壬申东平王宇薨闰月壬戌御史大夫于永卒鸿嘉元年春二月诏曰朕承天地获保宗庙明有所蔽徳不能绥刑罚不中衆冤失职趋阙告诉者不絶是以隂阳错谬寒暑失序日月不光百姓蒙辜朕甚闵焉书不云乎即我御事㒺克耆夀咎在厥躬方春生长时临遣谏大夫理等举三辅三河𢎞农冤狱公卿大夫部刺史明申敕守相称朕意焉其赐天下民爵一级女子百戸牛酒加赐鳏寡孤独高年帛逋贷未入者勿收壬午行幸初陵赦作徒以新丰戏乡为昌陵县奉初陵赐百户牛酒上始为微行出冬黄龙见真定二年春行幸云阳三月博士行饮酒礼有雉蜚集于庭歴阶升堂而雊后集诸府又集承明殿诏曰古之选贤傅纳以言明试以功故官无废事下无逸民教化流行风雨和时百谷用成衆庶乐业咸以康宁朕承鸿业十有余年数遭水旱疾疫之灾黎民娄困于饥寒而望礼义之兴岂不难哉朕既无以率道帝王之道日以陵夷意廼招贤选士之路郁滞而不通与将举者未得其人也其举敦厚有行义能直言者冀闻切言嘉谋匡朕之不逮夏徙郡国豪杰赀五百万以上五千户于昌陵赐丞相御史将军列侯公主中二千石冢地第宅六月立中山宪王孙云客为广徳王三年夏四月赦天下令吏民得买爵贾级千钱大旱秋八月乙夘孝景庙阙灾冬十一月甲寅皇后许氏废广汉男子郑躬等六十余人攻官寺簒囚徒盗库兵自称山君四年春正月诏曰数敕有司务行寛大而禁苛暴讫今不改一人有辜举宗拘系农民失业怨恨者衆伤害和气水旱为灾关东流冗者衆青幽冀部尤剧朕甚痛焉未闻在位有恻然者孰当助朕忧之已遣使者循行郡国被灾害什四以上民赀不满三万勿出租赋逋贷未入皆勿收流民欲入关輙籍内所之郡国谨遇以理务有以全活之思称朕意秋勃海清河河溢被灾者振贷之冬广汉郑躬等党与广犯歴四县衆且万人拜河东都尉赵护为广汉太守发郡中及蜀郡合三万人击之或相捕斩除罪旬月平迁护为执金吾赐黄金百斤永始元年春正月癸丑太官凌室火戊午戾后园闗火夏四月封媫妤赵氏父临为成阳侯五月封舅曼子侍中骑都尉光禄大夫王莽为新都侯六月丙寅立皇后赵氏大赦天下秋七月诏曰朕执徳不固谋不尽下过聼将作大匠万年言昌陵三年可成作治五年中陵司马殿门内尚未加功天下虚耗百姓罢劳客土疏恶终不可成朕惟其难怛然伤心夫过而不改是谓过矣其罢昌陵及故陵勿徙吏民令天下毋有动揺之心立城阳孝王子俚为王八月丁丑太皇太后王氏崩二年春正月己丑大司马车骑将军王音薨二月癸未夜星陨如雨乙酉晦日有蚀之诏曰乃者龙见于东莱日有蚀之天着变异以显朕邮朕甚惧焉公卿申敕百寮深思天诫有可省减便安百姓者条奏所振贷贫民勿收又曰闗东比嵗不登吏民以义收食贫民入谷物助县官振赡者已赐直其百万以上加赐爵右更欲为吏补三百石其吏也迁二等三十万以上赐爵五大夫吏亦迁二等民补郎十万以上家无出租赋三嵗万钱以上一年冬十一月行幸雍祠五畤十二月诏曰前将作大匠万年知昌陵卑下不可为万嵗居奏请营作建置郭邑妄为巧诈积土增高多赋歛繇役兴卒暴之作卒徒蒙辜死者连属百姓罢极天下匮竭常侍闳前为大司农中丞数奏昌陵不可成侍中卫尉长数白宜早止徙家反故处朕以长言下闳章公卿议者皆合长计首建至策闳典主省大费民以康宁闳前赐爵关内侯黄金百斤其赐长爵闗内侯食邑千戸闳五百戸万年佞邪不忠毒流衆庶海内怨望至今不息虽蒙赦令不宜居京师其徙万年敦煌郡是嵗御史大夫王骏卒三年春正月己夘晦日有蚀之诏曰天灾仍重朕甚惧焉惟民之失职临遣太中大夫嘉等循行天下存问耆老民所疾苦其与部刺史举惇朴逊譲有行义者各一人冬十月庚辰皇太后诏有司复甘泉泰畤汾隂后土雍五畤陈仓陈寳祠语在郊祀志十一月尉氏男子樊并等十三人谋反杀陈留太守刼畧吏民自称将军徒李谭等五人共格杀并等皆封为列侯十二月山阳鐡官徒苏令等二百二十八人攻杀长吏盗库兵自称将军经歴郡国十九杀东郡太守汝南都尉遣丞相长史御史中丞持节督趣逐捕汝南太守严䜣捕斩令等迁䜣为大司农赐黄金百斤四年春正月行幸甘泉郊泰畤神光降集紫殿大赦天下赐云阳吏民爵女子百户牛酒鳏寡孤独高年帛三月行幸河东祠后土赐吏民如云阳行所过无出田租夏四月癸未长乐临华殿未央宫东司马门皆灾六月甲午霸陵园门阙灾出杜陵诸未尝御者归家诏曰廼者地震京师火灾娄降朕甚惧之有司其悉心明对厥咎朕将亲览焉又曰圣王明礼制以序尊卑异车服以章有徳虽有其财而无其尊不得踰制故民兴行上义而下利方今世俗奢僣罔极靡有厌足公卿列侯亲属近臣四方所则未闻修身遵礼同心忧国者也或廼奢侈逸豫务广第宅治园池多畜奴婢被服绮縠设钟鼓备女乐车服嫁娶𦵏埋过制吏民慕效以成俗而欲望百姓俭节家给人足岂不难哉诗不云乎赫赫师尹民具尔瞻其申敕有司以渐禁之青绿民所常服且勿止列侯近臣各自省改司𨽻校尉察不变者秋七月辛未晦日有蚀之元延元年春正月己亥朔日有蚀之三月行幸雍祠五畤夏四月丁酉无云有雷声光耀耀四面下至地昬止赦天下秋七月有星孛于东井诏曰廼者日蚀星陨谪见于天大异重仍在位黙然罕有忠言今孛星见于东井朕甚惧焉公卿大夫博士议郎其各悉心惟思变意明以经对无有所讳与内郡国举方正能直言极谏者各一人北邉二十二郡举勇勐知兵法者各一人封萧相国后喜为鄼侯冬十二月辛亥大司马大将军王商薨是嵗昭仪赵氏害后宫皇子二年春正月行幸甘泉郊泰畤三月行幸河东祠后土夏四月立广陵孝王子守为王冬行幸长杨宫从胡客大校猎宿萯阳宫赐从官三年春正月丙寅蜀郡岷山崩雍江三日江水竭二月封侍中卫尉淳于长为定陵侯三月行幸雍祠五畤四年春正月行幸甘泉郊泰畤二月罢司𨽻校尉官三月行幸河东祠后土甘露降京师赐长安民牛酒绥和元年春正月大赦天下二月癸丑诏曰朕承太祖鸿业奉宗庙二十五年徳不能绥理宇内百姓怨望者衆不蒙天祐至今未有继嗣天下无所系心观于往古近事之戒祸乱之萌皆由斯焉定陶王欣于朕为子慈仁孝顺可以承天序继祭祀其立欣为皇太子封中山王舅谏大夫冯参为宜乡侯益中山国三万戸以慰其意赐诸侯王列侯金天下当为父后者爵三老孝弟力田帛各有差又曰盖闻王者必存二王之后所以通三统也昔成汤受命列为三代而祭祀废絶考求其后莫正孔吉其封吉为殷绍嘉侯三月进爵为公及周承休侯皆为公地各百里行幸雍祠五畤夏四月以大司马票骑大将军为大司马罢将军官御史大夫为大司空封为列侯益大司马大司空奉如丞相秋八月庚戌中山王兴薨冬十一月立楚孝王孙景为定陶王定陵侯淳于长大逆不道下狱死廷尉孔光使持节赐贵人许氏药饮药死十二月罢部刺史更置州牧秩二千石二年春正月行幸甘泉郊泰畤二月壬子丞相翟方进薨三月行幸河东祠后土丙戌帝崩于未央宫皇太后诏有司复长安南北郊四月己夘𦵏延陵赞曰臣之姑充后宫为媫妤父子昆弟侍帷幄数为臣言成帝善修容仪升车正立不内顾不疾言不亲指临朝渊嘿尊严若神可谓穆穆天子之容者矣博览古今容受直辞公卿称职奏议可述遭世承平上下和睦然湛于酒色赵氏乱内外家擅朝言之可为于邑建始以来王氏始执国命哀平短祚莽遂簒位盖其威福所由来者渐矣前汉书卷十卷十考证前汉书卷十考证成帝纪罢六厩技巧官按百官表六厩技巧二官有令有丞属水衡都尉师古但解技巧未释六厩于百官表注引汉旧仪即以太仆之大厩解之恐未为当此所罢者止言水衡所属之六厩非太仆所属也下文又云减乗舆厩马则太仆所属者矣盖闻天生衆民宋本无盖闻二字别本俱有五阮闗注应劭曰五阮在代郡按地理志代郡无五阮闗有五原闗疑五阮即五原音之转耳前汉书卷十考证前汉书卷十一钦定四库全书前汉书卷十一汉兰台令史班固撰唐正议大夫行秘书少监琅邪县开国子颜师古注哀帝纪第十一孝哀皇帝元帝庶孙定陶恭王子也母曰丁姬年三嵗嗣立为王长好文辞法律元延四年入朝尽从傅相中尉时成帝少弟中山孝王亦来朝独从傅上怪之以问定陶王对曰令诸侯王朝得从其国二千石傅相中尉皆国二千石故尽从之上令诵诗通习能说他日问中山王独从傅在何法令不能对令诵尚书又废及赐食于前后饱起下韈系觧成帝由此以为不能而贤定陶王数称其材时王祖母傅太后随王来朝私赂遗上所幸赵昭仪及帝舅票骑将军曲阳侯王根昭仪及根见上亡子亦欲豫自结为长乆计皆更称定陶王劝帝以为嗣成帝亦自羙其材为加元服而遣之时年十七矣明年使执金吾任宏守大鸿胪持节徴定陶王立为皇太子谢曰臣幸得继父守藩为诸侯王材质不足以假充太子之宫陛下圣徳寛仁敬承祖宗奉顺神祗宜䝉福祐子孙千亿之报臣愿且得留国邸旦夕奉问起居俟有圣嗣归国守藩书奏天子报闻后月余立楚孝王孙景为定陶王奉恭王祀所以奨厉太子専为后之谊语在外戚传绥和二年三月成帝崩四月丙午太子即皇帝位谒髙庙尊皇太后曰太皇太后皇后曰皇太后大赦天下赐宗室王子有属者马各一驷吏民爵百戸牛酒三老孝弟力田鳏寡孤独帛太皇太后诏尊定陶恭王为恭皇五月丙戌立皇后傅氏诏曰春秋母以子贵尊定陶太后曰恭皇太后丁姬曰恭皇后各置左右詹事食邑如长信宫中宫追尊傅父为崇祖侯丁父为褒徳侯封舅丁眀为阳安侯舅子满为平周侯追谥满父忠为平周懐侯皇后父晏为孔乡侯皇太后弟侍中光禄大夫赵钦为新成侯六月诏曰郑声淫而乱乐圣王所放其罢乐府曲阳侯根前以大司马建社稷策益封二千户太仆安阳侯舜辅𨗳有旧㤙益封五百戸及丞相孔光大司空汜乡侯何武益封各千户诏曰河间王良䘮太后三年为宗室仪表益封万戸又曰制节谨度以防奢淫为政所先百王不易之道也诸侯王列侯公主吏二千石及豪富民多畜奴婢田宅亡限与民争利百姓失职重困不足其议限列有司条奏诸王列侯得名田国中列侯在长安及公王名田县道闗内侯吏民名田皆无得过三十顷诸侯王奴婢二百人列侯公主百人关内侯吏民三十人年六十以上十嵗以下不在数中贾人皆不得名田为吏犯者以律论诸名田畜奴婢过品皆没入县官齐三服官诸官织绮绣难成害女红之物皆止无作输除任子令及诽谤诋欺法掖庭宫人年三十以下出嫁之官奴婢五十以上免为庶人禁郡国无得献名兽益吏三百石以下奉察吏残贼酷虐者以时退有司无得举赦前往事前博士弟子父母死予宁三年秋曲阳侯王根成都侯王况皆有罪根就国况免为庶人归故郡诏曰朕承宗庙之重战战兢兢惧失天心间者日月亡光五星失行郡国比比地动廼者河南颍川郡水出流杀人民败坏庐舍朕之不徳民反䝉辜朕甚惧焉已遣光禄大夫循行举籍赐死者棺钱人三千其令水所伤县邑及他郡国灾害什四以上民赀不满十万皆无出今年租赋建平元年春正月赦天下侍中骑都尉新成侯赵钦成阳侯赵䜣皆有罪免为庶人徙辽西太皇太后诏外家王氏田非冢茔皆以赋贫民二月诏曰盖闻圣王之治以得贤为首其与大司马列侯将军中二千石州牧守相举孝弟惇厚能直言通政事延于侧陋可亲民者各一人三月赐诸侯王公主列侯丞相将军中二千石中都官郎吏金钱帛各有差冬中山孝王太后媛弟宜乡侯冯参有罪皆自杀二年春三月罢大司空复御史大夫夏四月诏曰汉家之制推亲亲以显尊尊定陶恭皇之号不宜复称定陶尊恭皇太后曰帝太太后称永信宫恭皇后曰帝太后称中安宫立恭皇庙于京师赦天下徒罢州牧复刺史六月庚申帝太后丁氏崩上曰朕闻夫妇一体诗云谷则异室死则同穴昔季武子成寑杜氏之殡在西阶下请合葬而许之附葬之礼自周兴焉郁郁乎文㢤吾从周孝子事亡如事存帝太后宜起陵恭皇之园遂𦵏定陶发陈留济隂近郡国五万人穿复土待诏夏贺良等言赤精子之䜟汉家歴运中衰当再受命宜改元易号诏曰汉兴二百载歴数开元皇天降非材之佑汉国再获受命之符朕之不徳曷敢不通夫基事之元命必与天下自新其大赦天下以建平二年为太初元年号曰陈圣刘太平皇帝漏刻以百二十为度七月以渭城西北原上永陵亭部为初陵勿徙郡国民使得自安八月诏曰待诏夏贺良等建言改元易号增益漏刻可以永安国家朕过听贺良等言冀为海内获福卒亡嘉应皆违经背古不合时宜六月甲子制书非赦令也皆蠲除之贺良等反道惑衆下有司皆伏辜丞相博御史大夫𤣥孔鄊侯晏有罪博自杀𤣥减死二等论晏削户四分之一语在博传三年春正月立广徳夷王弟广汉为广平王癸卯帝太太后所居桂宫正殿火三月己酉丞相当薨有星孛于河鼓夏六月立鲁顷王子郚乡侯闵为王冬十一月壬子复甘泉泰畤汾隂后土祠罢南北郊东平王云云后谒安成恭侯夫人放皆有罪云自杀谒放弃市四年春大旱闗东民传行西王母筹经歴郡国西入闗至京师民又㑹聚祠西王母或夜持火上屋击鼓号唿相惊恐二月封帝太太后从弟侍中傅商为汝昌侯太后同母弟子侍中郑业为阳信侯三月侍中驸马都尉董贤光禄大夫息夫躬南阳太守孙宠皆以告东平王封列侯语在贤传夏五月赐中二千石至六百石及天下男子爵六月尊帝太太后为皇太太后秋八月恭皇园北门灾冬诏将军中二千石举民兵法有大虑者元夀元年春正月辛丑朔日有蚀之诏曰朕获保宗庙不眀不敏宿夜忧劳未皇宁息惟隂阳不调元元不赡未睹厥咎娄敕公卿庶㡬有望至今有司执法未得其中或上暴虐假埶获名温良寛柔䧟于亡灭是故残贼弥长和睦日衰百姓愁怨靡所错躬廼正月朔日有蚀之厥咎不逺在余一人公卿大夫其各悉心勉帅百寮敦任仁人黜逺残贼期于安民陈朕之过失无有所讳其与将军列侯中二千石举贤良方正能直言者各一人大赦天下丁巳皇太太后傅氏崩三月丞相嘉有罪下狱死秋九月大司马栗骑将军丁眀免孝元庙殿门铜龟蛇铺首鸣二年春正月匈奴单于乌孙大昆弥来朝二月归国单于不説语在匈奴传夏四月壬辰晦日有蚀之五月正三公官分职大司马卫将军董贤为大司马丞相孔光为大司徒御史大夫彭宣为大司空封长平侯正司直司𨽻造司㓂职事未定六月戊午帝崩于未央宫秋九月壬寅𦵏义陵赞曰孝哀自为藩王及充太子之宫文辞博敏幼有令闻睹孝成世禄去王室权柄外移是故临朝娄诛大臣欲彊主威以则武宣雅性不好声色时览卞射武戏即位痿痺末年剧飨国不永哀㢤前汉书卷十一卷十一考证前汉书卷十一考证哀帝纪使执金吾任宏守大鸿胪持节徴定陶王胡三省曰大鸿胪掌诸侯故任宏守大鸿胪以迎定陶王守者权守也待诏夏贺良等言赤精子之䜟按䜟字始见于此髙祖以斩白蛇旗帜上赤然张苍谓汉本水徳公孙臣非之至武帝时犹谓以土徳王未有言火徳者也赤精子之説亦起于此张平子谓䜟起哀平之间信㢤号曰陈圣刘太平皇帝注如韦二説是也胡三省曰韦説不诡于正如説则近于巫颜以二説为是将安从乎又注宋祁曰予按王莽𫝊以䜟文解释当作太初元将元年云云按宋説是也太初是武帝年号此时何至重纪盖惑于术士之説创立四字年号以示更新其后虽不施行然后世四字年号遂起于此二年监本作元夀二年按帝纪从无此例凡年号于元年特书二年以后即䝉前文未有再书者元夀二字眀系衍文今删去前汉书卷十一考证前汉书卷十二钦定四库全书前汉书卷十二汉兰台令史班固撰唐正议大夫行秘书少监琅邪县开国子颜师古注平帝纪第十二孝平皇帝元帝庶孙中山孝王子也母曰卫姬年三嵗嗣立为王元夀二年六月哀帝崩太皇太后诏曰大司马贤年少不合衆心其上印绶罢贤即日自杀新都侯王莽为犬司马领尚书事秋七月遣车骑将军王舜大鸿胪左咸使持节迎中山王辛卯贬皇太后赵氏为孝成皇后退居北宫哀帝皇后傅氏退居桂宫孔乡侯傅晏少府董恭等皆免官爵徙合浦九月辛酉中山王即皇帝位谒髙庙大赦天下帝年九嵗太皇太后临朝大司马莽秉政百官总已以听于莽诏曰夫赦令者将与天下更始诚欲令百姓改行絜已全其性命也往者有司多举奏赦前事累增罪过诛䧟亡辜殆非重信慎刑洒心自新之意也及选举者其歴职更事有名之士则以为难保废而弗举甚谬于赦小过举贤材之义诸有臧及内恶未𤼵而荐举者皆勿案验令士厉精乡进不以小疵妨大材自今以来有司无得陈赦前事置奏上有不如诏书为亏恩以不道论定着令布告天下使明知之元始元年春正月越裳氏重译献白雉一黒雉二诏使三公以荐宗庙羣臣奏言大司马莽功徳比周公赐号安汉公及太师孔光等皆益封语在莽传赐天下民爵一级吏在位二百石以上一切满秩如真立故东平王云太子开明为王故桃乡顷侯子成都为中山王封宣帝耳孙信等三十六人皆为列侯太仆王恽等二十五人前议定陶傅太后尊号守经法不阿指从邪右将军孙建爪牙大臣大鸿胪咸前正议不阿后奉节使迎中山王及宗正刘不恶执金吾任岑中郎将孔永尚书令姚恂沛郡太守石诩皆以前与建策东迎即位奉事周密勤劳赐爵闗内侯食邑各有差赐帝徴即位前所过县邑吏二千石以下至佐史爵各有差又令诸侯王公列侯闗内侯亡子而有孙若子同产子者皆得以为嗣公列侯嗣子有罪耐以上先请宗室属未尽而以罪絶者复其属其为吏举㢘佐史补四百石天下吏比二千石以上年老致仕者参分故禄以一与之终其身遣谏大夫行三辅举籍吏民以元夀二年仓卒时横赋歛者偿其直义陵民冢不妨殿中者勿发天下吏民亡得置什器储偫二月置羲和官秩二千石外史闾师秩六百石班教化禁淫祀放郑声乙未义陵寑神衣在柙中丙申旦衣在外床上寑令以急变闻用太牢祠夏五月丁巳朔日有蚀之大赦天下公卿将军中二千石举敦厚能直言者各一人六月使少傅左将军丰赐帝母中山孝王姬玺书拜为中山孝王后赐帝舅卫寳寳弟𤣥爵闗内侯赐帝女弟四人号皆曰君食邑各二千户封周公后公孙相如为襃鲁侯孔子后孔均为襃成侯奉其祀追谥孔子曰襃成宣尼公罢明光宫及三辅驰道天下女徒已论归家顾山钱月三百复贞妇乡一人置少府海丞果丞各一人大司农部丞十三人人部一州劝农桑太皇太后省所食汤沐邑十县属大司农常别计其租入以赡贫民秋九月赦天下徒以中山苦陉县为中山孝王后汤沐邑二年春黄支国献犀牛诏曰皇帝二名通于器物今更名合于古制使太师光奉太牢告祠髙庙夏四月立代孝王𤣥孙之子如意为广宗王江都易王孙盱台侯宫为广川王广川惠王曾孙伦为广徳王封故大司马博陆侯霍光从父昆弟曾孙阳宣平侯张敖𤣥孙庆忌绛侯周勃𤣥孙共舞阳侯樊哙𤣥孙之子章皆为列侯复爵赐故曲周侯郦商等后𤣥孙郦眀友等百一十三人爵闗内侯食邑各有差郡国大旱蝗青州尤甚民流亡安汉公四辅三公卿大夫吏民为百姓困乏献其田宅者二百三十人以口赋贫民遣使者捕蝗民捕蝗诣吏以石㪷受钱天下民赀不满二万及被灾之郡不满十万勿租税民疾疫者舍空邸第为置医药赐死者一家六尸以上葬钱五千四尸以上三千二尸以上二千罢安定唿池苑以为安民县起官寺市里募徙贫民县次给食至徙所赐田宅什噐假与犂牛种食又起五里于长安城中宅二百区以居贫民秋举勇武有节眀兵法郡一人诣公车九月戊申晦日有蚀之赦天下徒使谒者大司马掾四十四人持节行邉兵遣执金吾候陈茂假以钲鼓募汝南南阳勇敢吏士三百人谕説江湖贼成重等二百余人皆自出送家在所收事重徙云阳赐公田宅冬中二千石举治狱平岁一人三年春诏有司为皇帝纳采安汉公莽女语在莽𫝊又诏光禄大夫刘歆等杂定婚礼四辅公卿大夫博士郎吏家属皆以礼娶亲迎立轺併马夏安汉公奏车服制度吏民养生送终嫁娶奴婢田宅器械之品立官稷及学官郡国曰学县道邑侯国曰校校学置经师一人乡曰庠聚曰序序庠置孝经师一人阳陵任横等自称将军盗库兵攻官寺出囚徒大司徒掾督逐皆伏辜安汉公世子宇与帝外家卫氏有谋宇下狱死诛卫氏四年春正月郊祀髙祖以配天宗祀孝文以配上帝改殷绍嘉公曰宋公周承休公曰郑公诏曰盖夫妇正则父子亲人伦定矣前诏有司复贞妇归女徒诚欲以防邪辟全贞信及眊悼之人刑罚所不加圣王之所制也惟苛暴吏多拘系犯法者亲属妇女老弱搆怨伤化百姓苦之其眀敇百寮妇女非身犯法及男子年八十以上七嵗以下家非坐不道诏所名捕它皆无得系其当验者即验问定着令二月丁未立皇后王氏大赦天下遣太仆王恽等八人置副假节分行天下览观风俗赐九卿已下至六百石宗室有属籍者爵自五大夫以上各有差赐天下民爵一级鳏寡孤独高年帛夏皇后见于高庙加安汉公号曰宰衡赐公太夫人号曰功显君封公子安临皆为列侯安汉公奏立眀堂辟廱尊孝宣庙为中宗孝元庙为高宗天子世世献祭冬置西海郡徙天下犯禁者处之梁王立有罪自杀分京师置前煇光后丞烈二郡更公卿大夫八十一元士官名位次及十二州名分界郡国所属罢置改易天下多事吏不能纪冬大风吹长安城东门屋瓦且尽五年春正月祫祭眀堂诸侯王二十八人列侯百二十人宗室子九百余人征助祭礼毕皆益户赐爵及金帛增秩补吏各有差诏曰盖闻帝王以徳抚民其次亲亲以相及也昔尧睦九族舜惇叙之朕以皇帝㓜年且綂国政惟宗室子皆太祖高皇帝子孙及兄弟吴顷楚元之后汉元至今十有余万人虽有王侯之属莫能相纠或䧟入刑罪教训不至之咎也传不云乎君子笃于亲则民兴于仁其为宗室自太上皇以来族亲各以世氏郡国置宗师以紏之致教训焉二千石选有徳义者以为宗师考察不从教令有冤失职者宗师得因邮亭书言宗伯请以闻常以嵗正月赐宗师帛各十匹羲和刘歆等四人使治明堂辟廱令汉与文王灵台周公作洛同符太仆王恽等八人使行风俗宣眀徳化万国齐同皆封为列侯征天下通知逸经古记天文歴算钟律小学史篇方术本草及以五经论语孝经尔雅教授者在所为驾一封轺传遣诣京师至者数千人闰月立梁孝王𤣥孙之耳孙音为王冬十二月丙午帝崩于未央宫大赦天下有司议曰礼臣不殇君皇帝年十有四嵗宜以礼歛加元服奏可𦵏康陵诏曰皇帝仁惠无不顾哀每疾一𤼵气輙上逆害于言语故不及有遗诏其出媵妾皆归家得嫁如孝文时故事賛曰孝平之世政自莽出襃善显功以自尊盛观其文辞方外百蛮亡思不服休征嘉应颂声并作至乎变异见于上民怨于下莽亦不能文也前汉书卷十二卷十二考证前汉书卷十二考证平帝纪故桃鄊顷侯子成都为中山王胡三省曰平帝入奉大宗故立成都以奉孝王后按成帝立定陶王为太子即立楚孝王孙景奉定陶恭王祀即此事所本也封宣帝耳孙信等三十六人皆为列侯通鑑考异曰纪在元年莽𫝊在五年按王子侯表皆以元年二月丙辰封莽𫝊误也胡三省曰按表陶乡侯恢等十五人皆以二月丙辰封不及三十六人之数又无信名盖恢等皆宣帝曾孙也罢安定唿池苑以为安民县按志中山国无安民县何也置西海郡按莽所置西海郡在金城郡临羗县塞外西北地理志可証西海曰僊海亦曰鲜水海即今青海也分京师置前辉光后丞烈二郡胡三省曰前辉光盖领长安以南诸县后丞烈盖领长安以北诸县也前汉书卷十二考证前汉书卷十三钦定四库全书前汉书卷十三汉兰台令史班固撰唐正议大夫行祕书少监琅邪县开国子颜师古注异姓诸侯王表第一昔诗书述虞夏之际舜禹受䄠积徳累功洽于百姓摄位行政考之于天经数十年然后在位殷周之王乃繇卨稷脩仁行义歴十余世至于汤武然后放杀秦起襄公章文缪献孝昭严稍蚕食六国百有余载至始皇廼并天下以徳若彼用力如此其囏难也秦既称帝患周之败以爲起于处士横议诸侯力争四夷交侵以弱见夺于是削去五等堕城销刃箝语烧书内锄雄俊外攘胡粤用壹威权为万世安然十余年间勐敌横𤼵乎不虞适戍彊于五伯闾阎偪于戎狄向应㿊于谤议奋臂威于甲兵乡秦之禁适所以资豪桀而速自毙也是以汉亡尺土之阶繇一剑之任五载而成帝业书传所记未尝有焉何则古世相革皆承圣王之烈今汉独收孤秦之弊镌金石者难为功摧枯朽者易为力其埶然也故据汉受命谱十八王月而列之天下一统廼以年数讫于孝文异姓尽矣前汉书卷十三卷十三考证前汉书卷十三考证异姓诸侯王表秦起襄公章文缪献按史记秦楚之际月表曰秦起襄公章于文缪献孝之后稍以蚕食六国史记从文缪断句而献公下连孝公云献孝之后则昭王庄襄王皆已包括此表章字下无于字则从献字断句盖秦自献公以上不过为西方大国至孝公以还遂骎骎乎有并吞天下之势矣赵常山按表大书赵字而夹书常山于旁以是时分赵为二故赵地则为常山国也齐临淄亦然分齐为三齐国则都临淄也韩王韩成始故韩王按史记作故韩将田荣击都降楚按史记表作田荣击都都降楚此文脱一都字耳又按此表书事较史记毎移前一月如此事史记在五月此文则在四月前汉书卷十三考证前汉书卷十四钦定四库全书前汉书卷十四汉兰台令史班固撰唐正议大夫行祕书少监琅邪县开国子颜师古注诸侯王表第二昔周监于二代三圣制法立爵五等封国八百同姓五十有余周公康叔建于鲁卫各数百里太公于齐亦五侯九伯之地诗载其制曰介人惟藩大师惟垣大邦惟屛大宗惟翰懐徳惟宁宗子惟城毋俾城壊毋独斯畏所以亲亲贤贤襃表功徳关诸盛衰深根固本为不可拔者也故盛则周邵相其治致刑错衰则五伯扶其弱与共守自幽平之后日以陵夷至虖阸䧢河洛之间分为二周有逃责之台被窃鈇之言然天下谓之共主彊大弗之敢倾厯载八百余年数极徳尽既于王赧降为庶人用天年终号位已絶于天下尚犹枝叶相持莫得居其虚位海内无主三十余年秦据埶胜之地骋狙诈之兵蚕食山东壹切取胜因矜其所习自任私知姗笑三代盪灭古法窃自号为皇帝而子弟为匹夫内亡骨肉本根之辅外亡尺土藩翼之卫陈吴奋其白梃刘项随而毙之故曰周过其歴秦不及期国埶然也汉兴之初海内新定同姓寡少惩戒亡秦孤立之败于是剖裂疆土立二等之爵功臣侯者百有余邑尊王子弟大启九国自鴈门以东尽辽阳为燕代常山以南太行左转度河济渐于海为齐赵谷泗以徃奄有龟蒙为梁楚东帯江湖薄会稽为荆吴北界淮濒略庐衡为淮南波汉之阳亘九嶷为长沙诸侯比境周帀三垂外接胡越天子自有三河东郡颍川南阳自江陵以西至巴蜀北自云中至陇西与京师内史凡十五郡公主列侯颇邑其中而藩国大者夸州兼郡连城数十宫室百官同制京师可谓挢枉过其正矣虽然高祖创业日不暇给孝惠享国又浅高后女主摄位而海内晏如亡狂狡之忧卒折诸吕之难成太宗之业者亦赖之于诸侯也然诸侯原本以大末流滥以致溢小者淫荒越法大者睽孤横逆以害身䘮国故文帝采贾生之议分齐赵景帝用鼌错之计削吴楚武帝施主父之册下推恩之令使诸侯王得分戸邑以封子弟不行黜陟而藩国自析自此以来齐分为七赵分为六梁分为五淮南分为三皇子始立者大国不过十余城长沙燕代虽有旧名皆亡南北边矣景遭七国之难抑损诸侯减黜其官武有衡山淮南之谋作左官之律设附益之法诸侯惟得衣食税租不与政事至于哀平之际皆继体苗裔亲属踈逺生于帷墻之中不为士民所尊埶与富室亡异而本朝短世国统三絶是故王莽知汉中外殚微本末俱弱亡所忌惮生其姦心因母后之权假伊周之称颛作威福庙堂之上不降阶序而运天下作谋既成遂据南面之尊分遣五威之吏驰传天下班行符命汉诸侯王厥角首奉上玺韨惟恐在后或廼称美颂徳以求容媚岂不哀哉是以究其终始彊弱之变眀监戒焉右高祖十一人吴随父凡十二人右孝文三人齐城阳两济北济南菑川胶西胶东赵河间淮南衡山十二人随父凡十五人右孝景十四人楚济川济东山阳济隂五人随父凡十九人右孝武四人六安真定泗水平干四人随父凡八人右孝元二人广陵继絶凡三人孝成时河间广徳定陶三国孝哀时广平一国孝平时东平中山广徳广世广宗五国皆继絶前汉书卷十四卷十四考证前汉书卷十四考证诸侯王表衰则五伯扶其弱与共守注此五霸谓齐桓宋襄晋文秦穆吴夫差也按五霸之説不一通三代言曰夏昆吾商大彭豕韦周齐桓晋文异姓诸侯王表适戍彊于五伯注是也此文专言周衰故注异解其不数楚庄而数吴夫差者楚僭王未有扶弱之事吴夫差黄池之会尝共贡职于周也奄有龟䝉为梁楚注龟䝉二水名按二水名应作二山名凡十五郡按师古无注此以秦地计之于三十六郡中得十五郡也内史一河东二河南河内即三川郡三东郡四颍川五南阳六南郡七蜀郡八巴郡九汉中十陇西十一北地十二上郡十三云中十四以史记言内地北距山以东尽诸侯地推之则上党郡十五也若计高帝所自立之郡则不止于十五矣赵分为六注谓赵平原眞定中山广川河间也按平原应作平干汉世无平原王平干即武帝征和二年封赵敬肃王小子偃者各本俱讹又按史记注徐广曰河间广川中山常山清河也此説较师古为长齐分为七淮南分三文帝十五年事也赵分为六至景帝中四年而全梁分为五则中五年事也师古不数常山清河而数武帝时所封之平干真定非是城阳王三世孝景后六年宋本监本同按当作后元年景帝后三年即毕安得有后六年乎菑川王五世孝王横横小宋板作烘鲁共王四世闵按闵系顷王子绍封此格宜低一层与文王睃同行古本亦误泗水王三世勤王综刘攽曰昭纪元鳯元年立戴王遗腹子煖此表作综二者不同齐懐王阏按齐王名闳不名阏纪传可証监本及别本俱讹耳前汉书卷十四考证前汉书卷十五上钦定四库全书前汉书卷十五上汉兰台令史班固撰唐正议大夫行祕书少监琅邪县开国子颜师古注王子侯表第三上大哉圣祖之建业也后嗣承序以广亲亲至于孝武以诸侯王畺土过制或替差失轨而子弟为匹夫轻重不相凖于是制诏御史诸侯王或欲推私恩分子弟邑者令各条上朕且临定其号名自是支庶毕侯矣诗云文王孙子本支百世信矣哉右髙后右孝文右孝景右孝武前汉书卷十五上卷十五上考证前汉书卷十五上考证王子侯表上徳哀侯广以兄子封七年八月薨监本作十年薨凡数目字监本多舛今并以宋本是正句容哀侯党自注㑹稽按表下注某地指侯国所在也此文可疑句容县属丹阳㑹稽但有句章无句容也陆城侯贞中山靖王子按此侯即昭烈帝之祖蜀志曰先主涿郡涿县人汉景帝子中山靖王胜之后胜子贞元狩六年封涿县陆城亭侯坐酎金失侯因家焉按贞封于元朔二年不封于元狩六年也蜀志误耳薪处侯嘉按薪处应作新处县属中山宋本亦误又陆地侯下自注作辛处亦误也毕梁侯监本作卑梁今从宋本改正隂安哀侯秦容宋本作秦客旧监本作秦容荼陵节侯䜣注师古曰荼音涂按地里志长沙国荼陵师古注荼音弋奢反此侯以长沙王子封长沙属邑当即此县师古乃别音涂岂因班自注云桂阳而疑别有一荼陵乎舂陵节侯买长沙定王子按此侯即光武帝之祖光武其元孙也舂陵本属零陵元帝时徙南阳衆陵节侯贤按衆陵当作泉陵泉陵属零陵郡以王莾𫝊証之师古以前本早讹矣挟术侯昆景按此侯弟即挟釐侯覇封又同日不应有两挟侯疑有一误瓡节侯息注师古曰瓡即瓠字也顾炎武曰地理志北海郡下瓡侯国师古曰瓡即执字二音不同澎侯屈釐注师古曰澎音彭东海县也按地理志东海郡无澎县此注疑误前汉书卷十五上考证卷十五下钦定四库全书前汉书卷十五下汉兰台令史班固撰唐正议大夫行祕书少监琅邪县开国子颜师古注王子侯表第三下孝元之世亡王子侯者盛衰终始岂非命哉元始之际王莽擅朝伪襃宗室侯及王之孙焉居摄而愈多非其正故弗録旋踵亦絶悲夫右孝宣右孝哀右孝平前汉书卷十五下卷十五下考証前汉书卷十五下考証王子侯表下孝元之世亡王子侯者按元帝三子一成帝一定陶王其子为哀帝一中山王其子为平帝二王更无余子封侯者也松兹顷侯緁嗣緁字宋本作兰旗顷侯临朝按地理志东海郡有兰祺县疑此旗字应作祺蒲领炀侯禄清河纲王子按纲王应作刚王以元鼎三年自代徙清河宋本别本俱作纲王非也诸侯王表可证谥法未有称纲者下南曲修市东昌新乡东阳五侯并刚王子其误并同江阳侯仁城阳慧王子按慧王应作惠王以元封三年嗣城阳王宋本别本俱误以慧惠音相近而讹耳高城节侯梁长沙顷王子顾炎武曰高城侯一卷中再见一元始元年六月乙未封一元康元年正月癸卯封此史家并存未定当删其一而误留之者也遽乡侯宣真定列王子按列王应作烈王以征和四年嗣真定王各本俱讹利乡侯国嗣国汲古阁本作固都阳侯闶嗣闶宋本作闳前汉书卷十五下考证前汉书卷十六钦定四库全书前汉书卷十六汉兰台令史班固撰唐正议大夫行祕书少监琅邪县开国子颜师古注髙惠髙后文功臣表第四自古帝王之兴曷尝不建辅弼之臣所与共成天功者乎汉兴自秦二世元年之秋楚陈之嵗初以沛公总帅雄俊三年然后西灭秦立汉王之号五年东克项羽即皇帝位八载而天下迺平始论功而定封讫十二年侯者百四十有三人时大城名都民人散亡户口可得而数裁什二三是以大侯不过万家小者五六百户封爵之誓曰使黄河如带泰山若厉国以永存爰及苖裔于是申以丹书之信重以白马之盟又作十八侯之位次髙后二年复诏丞相陈平尽差列侯之功录第下竟臧诸宗庙副在有司始未尝不欲固根本而枝叶稍落也故逮文景四五世间流民既归户口亦息列侯大者至三四万户小国自倍富厚如之子孙骄逸忘其先祖之艰难多陷法禁陨命亡国或云子孙讫于孝武后元之年靡有孑遗耗矣㒺亦少密焉故孝宣皇帝愍而录之乃开庙臧览旧籍诏令有司求其子孙咸出庸保之中并受复除或加以金帛用章中兴之徳降及孝成复加䘏问稍益衰微不絶如线善乎杜业之纳说也曰昔唐以万国致时雍之政虞夏以之多羣后飨共己之治汤法三圣殷氏太平周封八百重译来贺是以内恕之君乐继絶世隆名之主安立亡国至于不及下车徳念深矣成王察牧野之克顾羣后之勤知其恩结于民心功光于王府也故追述先父之志录遗老之䇿髙其位大其㝢爱敬饬尽命赐备厚大孝之隆于是为至至其没也世主叹其功无民而不思所息之树且犹不伐况其庙乎是以燕齐之祀与周并传子继弟及歴载不堕岂无刑辟繇祖之竭力故支庶頼焉迹汉功臣亦皆割符世爵受山河之誓存以着其号亡以显其魂赏亦不细矣百余年间而袭封者尽或絶失姓或乏无主朽骨孤于墓苖裔流于道生为愍𨽻死为转尸以往况今甚可悲伤圣朝怜闵诏求其后四方忻忻靡不归心出入数年而不省察恐议者不思大义设言虚亡则厚徳掩息遴柬布章非所以视化劝后也三人为衆虽难尽继宜从尤功于是成帝复绍萧何哀平之世增修曹参周勃之属得其宜矣以缀续前记究其本末并序位次尽于孝文以昭元功之侯籍云右髙祖百四十七人周吕建成二人在外戚羮颉合阳沛徳四人在王子凡百五十三人右孝惠三人右髙后十二人扶栁襄城轵壶闗昌平赘其腾昌成腄祝兹建陵十一人在恩泽外戚洨沛信都乐昌东平五人随父上邳朱虚东牟三人在王子凡三十一人右孝文十人轵邬周阳三人在外戚管氏营丘营平阳虚杨丘朸安都平昌武成白石阜陵安阳阳周东城十四人在王子凡二十七人前汉书卷十六卷十六考证前汉书卷十六考证髙惠髙后文功臣表讫十二年侯者百四十有三人按此文总计髙帝所封并外戚二人王子四人在内故有一百四十三人也十二年宋本作十二月误监本是又作十八侯之位次注师古曰谓萧何曹参张敖周勃云云顾炎武曰自萧曹至虫达为十八侯当时所尚者战功而张良陈平皆居中计谋之臣故平列在四十七良列在六十二也至十八侯赞则萧何第一樊哙第二张良第三周勃第四曹参第五陈平第六张敖第七郦商第八灌婴第九夏侯婴第十傅寛第十一靳歙第十二王陵第十三韩信第十四陈武第十五虫达第十六周昌第十七王吸第十八而无奚涓薛欧丁复此后人论定非复当日之功次矣且韩信已诛安得复在功臣之位即此可知按十八侯赞之后陆机作汉髙祖功臣颂共三十一人皆非当日之功次故师古注依表中所列位次是也昔唐以万国致时雍之政注尧典云黎萌于变时雍按改黎民作黎萌师古避太宗讳也他处俱改民作人平阳懿侯曹参注孟康曰曹参位第二而表在首按此表第四层为位次孟康曰之上班表本文应大书二字言参位次第二也孟康云云即解此文徧校各本俱无二字明系脱误又十一世侯旷嗣今见洪迈曰汉列侯八百余人及光武时在者平阳富平二侯耳清河定侯王吸按清河侯史表作清阳侯又如虫达史作蛊达隆虑克侯史作哀侯傅胡害史作吕周止史作周定工师喜史作沛嘉鲁侯奚涓史失名城父侯史作故城侯单究史作单寗终陵侯史作绛阳侯鄂秋史作鄂千秋爰类史作元顷许盎史作许温王翥史作王翳林挚史作林执赵将夕史作赵将夜侯史作㧦侯歴侯史作磨侯稾祖侯陈锴史作稾祗侯陈错室中同史作空中留肹史作留胜陆量侯史作陆梁侯髙景侯史作髙京侯吴郢史作吴程乐説史作栾説土军式侯史作武侯汲绍侯史作汲终侯单右车史作单父圣王虞人史作王周季必史作李必谷阳侯史作糓陵侯景严侯史作甘泉侯革朱史作革赤卤侯史作菌侯朱进史作朱通祝兹侯史作松滋侯成隂侯史作成陶侯其尤异者平严侯张瞻师史作繁侯彊瞻则封邑姓名皆不同也或班氏订史记之失或后人传写彼此有讹皆不可知据司马贞索𨼆于史表中已言及则唐时本已然矣堂邑安侯陈婴定豫章浙江都渐定自为王壮息都渐史表作都浙壮息史表作壮思曲逆献侯陈平汉王二年初起修武按史记作初从是也又以䕶军中尉出竒计史记作六出竒计此表位次户数数目间与史表不同即叙功中官名亦时互异如执盾队史长鉟都尉重将愼将门尉骈邻之类不可枚举今但以本书校正留文成侯张良以韩申都下韩入武闗注师古曰韩申都即韩王信也楚汉春秋作信都古信申同义洪迈曰良与韩王信了不相干颜注误矣自司徒讹为申徒自申徒讹为申都自申都讹为信都展转相传古书岂复可以字义求也按迈紏师古之违是也史表云以韩申徒徐广以司徒注之而良本传曰为韩司徒又韩王信传曰使良以韩司徒即其明证岂可据楚汉春秋疑史记数处之文乎又髙帝本纪有曰与韩将皇欣魏申徒武蒲之军并攻昌邑此则魏亦有申徒官矣阳夏侯陈豨以特将云云按此表明言以前元年从起宛胊乃本传则云不知始所以得从何也又曰十年以赵相国反按赵相国当作代相国各本俱误其时赵相周昌非陈豨也贳齐侯合传胡害按史表无合字贳是所封之地齐是其谥然则此表合字衍文也曲成圉侯虫逹按史表作曲城侯又叙功曰以西城户将史表作以曲城户将又至霸上为执金吾史表作为执圭以下有二队将之文则不应先至九卿后为偏禆况执金吾官至武帝始改中尉名不应髙帝时有此官号史表作为执圭是也又位次曰夜恆侯监本讹夜侯恒今改正芒侯耏跖按史表则此侯名昭以九年有罪国除也据此表则昭乃跖子以九年嗣侯是班氏订正史记之失敬市侯阎泽赤按敬市史表作故市又叙功云迁为殷相史表迁为假相似并史表为是鲁侯奚涓亡子封母底为侯按母底史表作母疵又按奚涓以死军事无子遂封母疵髙帝于功臣忠烈眷眷不忘如此忠如纪信何以独遗必由信并无妻子可封故也安国武侯王陵以自聚党定南阳云云按此叙功与史表全不同史云以客从起丰以廐将别定东郡南阳从至霸上云云则陵之初得从与萧曹樊哙无异然以陵本传核之似此表是复阳刚侯陈胥孝景六年康侯拾嗣二十五年薨按监本别本俱作二十三年非也计孝景六年至元朔元年恰二十五年知宋本是从之阳河齐侯其石十一月甲子封按当作十月甲子一字衍文也复阳及此侯以十月甲子封后文柏至侯以十月戊辰封知此一字为衍禾成孝侯公孙昔祝阿孝侯髙色按史汉二表不同最可异者禾成祝阿两侯之名二表互异据史作禾成侯髙邑而此云公孙昔也史作祝阿侯公孙耳而此云髙色也昔与耳色与邑犹不过字画之差耳长修平侯杜恬攻项昌按此文作攻项昌则是项氏亲属为将此侯攻破之也据史表作功比须昌侯考功臣表原有须昌侯赵衍又赵衍位次百七此侯位次百八则史表是此表误也博阳节侯周聚按陈濞既封博阳不应一地两侯据史记索隐曰县属彭城则此博阳应作傅阳即春秋时偪阳国地博与傅字形相近而误耳右髙祖百四十七人按应作百三十七人下文凡百五十三人应作百四十三人各本俱误车犬侯黎朱苍按史表作秩苍又按公卿表景中五年车犬侯吴利为奉常此表车犬侯不姓吴而其子孙亦无名吴利者平都孝侯刘到按此表有两刘到一为东茅侯或是姓名偶同如韩信之比亦不可知据史表则东茅侯自名刘钊汉表讹作到耳前汉书卷十六考证前汉书卷十七钦定四库全书前汉书卷十七汉兰台令史班固撰唐正议大夫行祕书少监琅邪县开国子颜师古注景武昭宣元成功臣表第五昔书称蛮夷帅服诗云徐方既俫春秋列潞子之爵许其慕诸夏也汉兴至于孝文时乃有弓髙襄城之封虽自外俫本功臣后故至孝景始欲侯降者丞相周亚夫守约而争帝黜其议初开封赏之科又有吴楚之事武兴胡越之伐将帅受爵应本约矣后世承平颇有劳臣辑而序之续元功次云右孝景十八人平陆休沈猷红宛朐棘乐乘氏桓邑八人在王子魏其盖二人在外戚隆虑一人随父凡二十九人右孝宣十一人阳都营平平丘昌水阳城爰氏扶阳髙平阳城博阳卭成将陵建成西平平恩平昌乐陵平台乐昌博望乐成二十一人在恩泽外戚乐平冠阳酇周子南君四人随父凡三十六人右孝元一人安平平恩扶阳三人随父阳平乐安二人在恩泽外戚凡六人孝成五人安昌髙阳安阳城阳髙陵定陵殷绍嘉宜乡氾乡博山十人在恩泽外戚武阳博阳赞骐龙頟开陵乐陵博望乐成龙安平平阿成乡红阳曲阳髙平十五人随父凡三十人前汉书卷十七卷十七考证前汉书卷十七考证景武昭宣元成功臣表汉兴至于孝文时乃有弓髙襄城之封注师古曰弓髙侯穨当襄城侯桀龙云云按此襄城侯封于文帝十六年即韩王信太子之子韩婴与韩穨当并时来降一封弓髙一封襄城者师古以武帝元朔四年封襄城侯之桀龙当之误矣三刘刋误不言何耶葛绎延和二年以子敬声云云按监本别本俱作延和非也师古曰延亦征字葢古字延与征同今改正江阳康侯苏息按苏息史作苏嘉又新市侯王弃之史作王康又桓侯赐史作垣侯逎侯陆彊史作隆彊容城擕侯徐卢史作惟徐卢范阳靖侯史作端侯卢它之史作它父特辕侯史作持装侯桀龙史作无龙安乐侯史作乐安侯轵侯史作渉轵侯仆朋史作仆多下摩侯史作下麾侯昆邪史作浑邪煇渠愼侯应疕史作顺梁悼侯扁訾邳离侯史作符离侯杜侯史作壮侯揭阳定史作揭阳令定外石侯史作北石侯下鄜侯史作下侯韩陶史作韩隂史表互异易侯仆按史表无此侯别本作翕侯非也与翕侯邯郸同日封岂可一地两封耶至于翕侯赵信得封则邯郸以元光四年免信以四年十月封无可疑也翕侯赵信元朔三年击匈奴功三年讹二年从宋本改正煇渠愼侯应疕按煇渠既封仆朋又封应疕自注并在鲁阳则是共食此地而中分其户数者也杜侯屠耆嗣按宣纪作屠耆堂似此表脱堂字下鄜侯左将黄同斩西于王功西于讹西千今改正开陵侯建成按此侯名敖建成侯是东粤旧爵非名也史汉二表并以建成为名何耶又临蔡侯孙都据南粤传则姓都名稽不姓孙名都也荻苴侯韩陶以朝鲜相将兵汉围之降监本作将汉兵围之降非也今移兵字于汉字上题侯张富昌共得衞太子侯监本脱侯字从宋本添前汉书卷十七考证前汉书卷十八钦定四库全书前汉书卷十八汉兰台令史班固撰唐正议大夫行秘书少监琅邪县开国子颜师古注外戚恩泽侯表第六自古受命及中兴之君必兴灭继絶脩废举逸然后天下归仁四方之政行焉传称武王克殷追存贤圣至乎不及下车世代虽殊其揆一也髙帝拨乱诛暴庶事草创日不暇给然犹修祀六国求聘四皓过魏则宠无忌之墓适赵则封乐毅之后及其行赏而授位也爵以功为先后官用能为次序后嗣共已遵业旧臣继踵居位至乎孝武元功宿将畧尽会上亦兴文学进拔幽𨼆公孙𢎞自海濒而登宰相于是宠以列侯之爵又畴咨前代询问耆老初得周后复加爵邑自是之后宰相毕侯矣元成之间晩得殷世以备賔位汉兴外戚与定天下侯者二人故誓曰非刘氏不王若有亡功非上所置而侯者天下共诛之是以高后欲王诸吕王陵廷争孝景将侯王氏修侯犯色卒用废黜是后薄昭窦婴上官卫霍之侯以功受爵其余后父据春秋襃纪之义帝舅缘大雅申伯之意广博矣是以别而叙之右高后十人五人随父凡十五人右孝文三人右孝景四人右孝武九人三人随父凡十二人右孝昭六人一人桑乐侯随父凡七人右孝成十人安成平阿成都红阳曲阳高平新都武阳八人随父凡十八人右孝哀十二人新成新都平阳营陵徳五人随父凡十八人右孝平二十二人卭成博陆宣平红舞杨乐陵都成新甫爰氏合阳义阳章乡信成随桃襃新赏都十七人随父继世凡三十九人前汉书卷十八卷十八考证前汉书卷十八考证外戚恩泽侯表据春秋褒纪之义按此据公羊春秋也临泗侯吕公按史表所无然汉世后父封侯权舆于此班氏据外戚世家以领此表是也建成康侯释之以客从击秦击秦监本讹数奉从宋本改正扶栁侯吕平师古曰不当姓吕按史记表作昌平疑昌吕字形相近而转写致讹师古谓史家惟记母族恐未然也安平敬侯阳敞按敞姓杨非阳也各本俱讹富平敬侯张安世六世建武中为武始侯按武始侯之下有今见二字班氏自言作表时此侯现在也监本各本脱去非是洪迈言侯表惟平阳富平二侯书今见可证昌水侯田广明以左冯翊按宣纪广明封时现为御史大夫阳城缪侯刘徳侯飒嗣师古曰飒音立按沈约宋书武帝纪阳城釐侯庆忌生肃侯岑岑生宗正平是飒字乃岑字之讹也博望顷侯许舜三月乙未封监本脱未字今补博阳定侯丙吉五鳯三年侯显嗣显字上脱侯字今补新都侯莾千五百戸后簒位诛监本脱后簒位诛四字从宋本补髙陵共侯翟方进永始二年十二月壬子封监本封字下有八千户三字衍文也从宋本删前汉书卷十八考证前汉书卷十九上钦定四库全书前汉书卷十九上汉兰台令史班固撰唐正议大夫行秘书少监琅邪县开国子颜师古注百官公卿表易叙宓羲神农黄帝作敎化民而传述其官以爲宓羲龙师名官神农火师火名黄帝云师云名少昊鸟师鸟名自颛顼以来爲民师而命以民事有重黎句芒祝融后土蓐收𤣥冥之官然已上矣书载唐虞之际命羲和四子顺天文授民时咨四岳以举贤材扬侧陋十有二牧柔远能迩禹作司空平水土穿弃作后稷播百谷卨作司徒敷五教咎繇作士正五刑垂作共工利器用作朕虞育草木鸟兽伯夷作秩宗典三礼䕫典乐和神人龙作纳言出入帝命夏殷亡闻焉周官则备矣天官冢宰地官司徒春官宗伯夏官司马秋官司㓂冬官司空是爲六卿各有徒属职分用于百事太师太傅太保是爲三公盖参天子坐而议政无不总綂故不以一职爲官名又立三少爲之副少师少傅少保是爲孤卿与六卿爲九焉记曰三公无官言有其人然后充之舜之于尧伊尹于汤周公召公于周是也或説司马主天司徒主人司空主土是爲三公四岳谓四方诸侯自周衰官失而百职乱战国并争各变异秦兼天下建皇帝之号立百官之职汉因循而不革眀简易随时宜也其后颇有所改王莽篡位慕从古官而吏民弗安亦多虐政遂以乱亡故畧表举大分以通古今备温故知新之义云相国丞相皆秦官金印紫绶掌丞天子助理万机秦有左右髙帝即位置一丞相十一年更名相国緑绶孝惠髙后置左右丞相文帝二年复置一丞相有两长史秩千石哀帝元夀二年更名大司徒武帝元狩五年初置司直秩比二千石掌佐丞相举不法太尉秦官金印紫绶掌武事武帝建元二年省元狩四年初置大司马以冠将军之号宣帝地节三年置大司马不冠将军亦无印绶官属成帝绥和元年初赐大司马金印紫绶置官属禄比丞相去将军哀帝建平二年复去大司马印绶官属冠将军如故元夀二年复赐大司马印绶置官属去将军位在司徒上有长史秩千石御史大夫秦官位上卿银印青绶掌副丞相有两丞秩千石一曰中丞在殿中兰台掌图籍祕书外督部刺史内领侍御史员十五人受公卿奏事举劾按章成帝绥和元年更名大司空金印紫绶禄比丞相置长史如中丞官职如故哀帝建平二年复爲御史大夫元夀二年复爲大司空御史中丞更名御史长史侍御史有绣衣直指出讨姦猾治大狱武帝所制不常置太傅古官髙后元年初置金印紫绶后省八年复置后省哀帝元夀二年复置位在三公上太师太保皆古官平帝元始元年皆初置金印紫绶太师位在太傅上太保次太傅前后左右将军皆周末官秦因之位上卿金印紫绶汉不常置或有前后或有左右皆掌兵及四夷有长史秩千石奉常秦官掌宗庙礼仪有丞景帝中六年更名太常属官有太乐太祝太宰太史太卜太医六令丞又均官都水两长丞又诸庙寝园食官令长丞又廱太宰太祝令丞五畤各一尉又博士及诸陵县皆属焉景帝中六年更名太祝为祠祀武帝太初元年更曰庙祀初置太卜博士秦官掌通古今秩比六百石员多至数十人武帝建元五年初置五经博士宣帝黄龙元年稍增员十二人元帝永光元年分诸陵邑属三辅王莽改太常曰秩宗郎中令秦官掌宫殿掖门户有丞武帝太初元年更名光禄勲属官有大夫郎谒者皆秦官又期门羽林皆属焉大夫掌论议有太中大夫中大夫谏大夫皆无员多至数十人武帝元狩五年初置谏大夫秩比八百石太初元年更名中大夫为光禄大夫秩比二千石太中大夫秩比千石如故郎掌守门户出充车骑有议郎中郎侍郎郎中皆无员多至千人议郎中郎秩比六百石侍郎比四百石郎中比三百石中郎有五官左右三将秩皆比二千石郎中有车户骑三将秩皆比千石谒者掌宾赞受事员七十八秩比六百石有仆射秩比千石期门掌执兵送从武帝建元三年初置比郎无员多至千人有仆射秩比千石平帝元始元年更名虎贲郎置中郎将秩比二千石羽林掌送从次期门武帝太初元年初置名曰建章营骑后更名羽林骑又取从军死事之子孙养羽林官敎以五兵号曰羽林孤儿羽林有令丞宣帝令中郎将骑都尉监羽林秩比二千石仆射秦官自侍中尚书博士郎皆有古者重武官有主射以督课之军屯吏驺宰永巷宫人皆有取其领事之号卫尉秦官掌宫门卫屯兵有丞景帝初更名中大夫令后元年复为卫尉属官有公车司马卫士旅贲三令丞卫士三丞又诸屯卫侯司马二十二官皆属焉长乐建章甘泉卫尉皆掌其宫职略同不常置太仆秦官掌舆马有两丞属官有大廐未央家马三令各五丞一尉又车府路軨骑马骏马四令丞又龙马闲驹槖泉騊駼丞华五监长丞又边郡六牧师菀令各三丞又牧槖昆蹏令丞皆属焉中太仆掌皇太后舆马不常置也武帝太初元年更名家马为挏马初置路軨廷尉秦官掌刑辟有正左右监秩皆千石景帝中六年更名大理武帝建元四年复为廷尉宣帝地节三年初置左右平秩皆六百石哀帝元夀二年复为大理王莽改曰作士典客秦官掌诸归义蛮夷有丞景帝中六年更名大行令武帝太初元年更名大鸿胪属官有行人译官别火三令丞及郡邸长丞武帝太初元年更名行人爲大行令初置别火王莽改大鸿胪曰典乐初置郡国邸属少府中属中尉后属大鸿胪宗正秦官掌亲属有丞平帝元始四年更名宗伯属官有都司空令丞内官长丞又诸公主家令门尉皆属焉王莽并其官于秩宗初内官属少府中属主爵后属宗正治粟内史秦官掌谷货有两丞景帝后元年更名大农令武帝太初元年更名大司农属官有太仓均输平准都内籍田五令丞斡官铁市两长丞又郡国诸仓农监都水六十五官长丞皆属焉騪粟都尉武帝军官不常置王莽改大司农曰羲和后更为纳言初斡官属少府中属主爵后属大司农少府秦官掌山海池泽之税以给共养有六丞属官有尚书符节太医太官汤官导官乐府若卢考工室左弋居室甘泉居室左右司空东织西织东园匠十六官令丞又胞人都水均官三长丞又上林中十池监又中书谒者黄门钩盾尚方御府永卷内者宦者八官令丞诸仆射署长中黄门皆属焉武帝太初元年更名考工室为考工左弋为佽飞居室为保宫甘泉居室为昆台永巷为掖廷佽飞掌弋射有九丞两尉太官七丞昆台五丞乐府三丞掖廷八丞宦者七丞钩盾五丞两尉成帝建始四年更名中书谒者令为中谒者令初置尚书员五人有四丞河平元年省东织更名西织为织室绥和二年哀帝省乐府王莽改少府曰共工中尉秦官掌徼循京师有两丞候司马千人武帝太初元年更名执金吾属官有中垒寺互武库都船四令丞都船武库有三丞中垒两尉又式道左右中候候丞及左右京辅都尉尉丞兵卒皆属焉初寺互属少府中属主爵后属中尉自太常至执金吾秩皆中二千石丞皆千石太子太傅少傅古官属官有太子门大夫庶子先马舍人将作少府秦官掌治宫室有两丞左右中候景帝中六年更名将作大匠属官有石库东园主章左右前后中校七令丞又主章长丞武帝太初元年更名东园主章为木工成帝阳朔三年省中候及左右前后中校五丞詹事秦官掌皇后太子家有丞属官有太子率更家令丞仆中盾卫率厨廐长丞又中长秋私府永巷仓廐祠祀食官令长丞诸宦官皆属焉成帝鸿嘉三年省詹事官幷属大长秋长信詹事掌皇太后宫景帝中六年更名长信少府平帝元始四年更名长乐少府将行秦官景帝中六年更名大长秋或用中人或用士人典属国秦官掌蛮夷降者武帝元狩三年昆邪王降复増属国置都尉丞候干人属官九译令成帝河平元年省幷大鸿胪水衡都尉武帝元鼎二年初置掌上林苑有五丞属官有上林均输御羞禁圃辑濯钟官技巧六廐辩铜九官令丞又衡官水司空都水农仓又甘泉上林都水七官长丞皆属焉上林有八丞十二尉均输四丞御羞两丞都水三丞禁圃两尉甘泉上林四丞成帝建始二年省技巧六廐官王莽改水衡都尉曰予虞初御羞上林衡官及铸钱皆属少府内史周官秦因之掌治京师景帝二年分置左内史右内史武帝太初元年更名京兆尹属官有长安市厨两令丞又都水鐡官两长丞左内史更名左冯翊属官有廪牺令丞尉又左都水鐡官云垒长安四市四长丞皆属焉主爵中尉秦官掌列侯景帝中六年更名都尉武帝太初元年更名右扶风治内史右地属官有掌畜令丞又有都水鐡官廐廱厨四长丞皆属焉与左冯翊京兆尹是为三辅皆有两丞列侯更属大鸿胪元鼎四年更置三辅都尉都尉丞各一人自太子太傅至右扶风皆秩二千石丞六百石护军都尉秦官武帝元狩四年属大司马成帝绥和元年居大司马府比司直哀帝元夀元年更名司寇平帝元始元年更名护军司𨽻校尉周官武帝征和四年初置持节从中都官徒千二百人捕巫蛊督大姦猾后罢其兵察三辅三河𢎞农元帝初元四年去节成帝元延四年省绥和二年哀帝复置但为司𨽻冠进贤冠属大司空比司直城门校尉掌京师城门屯兵有司马十二城门候中垒校尉掌北军垒门内外掌西域屯骑校尉掌骑士歩兵校尉掌上林苑门屯兵越骑校尉掌越骑长水校尉掌长水宣曲胡骑又有胡骑校尉掌池阳胡骑不常置射声校尉掌待诏射声士虎贲校尉掌轻车凡八校尉皆武帝初置有丞司马自司𨽻至虎贲校尉秩皆二千石西域都护加官宣帝地节二年初置以骑都尉諌大夫使护西域三十六国有副校尉秩比二千石丞一人司马候千人各二人戊己校尉元帝初元元年置有丞司马各一人候五人秩比六百石奉车都尉掌御乗舆车驸马都尉掌驸马皆武帝初置秩比二千石侍中左右曹诸吏散骑中常侍皆加官所加或列侯将军卿大夫将都尉尚书太医太官令至郎中亡员多至数十人侍中中常侍得入禁中诸曹受尙书事诸吏得举法散骑骑并乗舆车给事中亦加官所加或大夫博士议郎掌顾问应对位次中常侍中黄门有给事黄门位从将大夫皆秦制爵一级曰公士二上造三簮袅四不更五大夫六官大夫七公大夫八公乗九五大夫十左庶长十一右庶长十二左更十三中更十四右更十五少上造十六大上造十七驷车庶长十八大庶长十九闗内侯二十彻侯皆秦制以赏功劳彻侯金印紫绶避武帝讳曰通侯或曰列侯改所食国令长名相又有家丞门大夫庶子诸侯王高帝初置金玺盭绶掌治其国有太傅辅王内史治国民中尉掌武职丞相綂衆官羣卿大夫都官如汉朝景帝中五年令诸侯王不得复治国天子为置吏改丞相曰相省御史大夫廷尉少府宗正博士官大夫谒者郎诸官长丞皆损其员武帝改汉内史爲京兆尹中尉为执金吾郎中令为光禄勲故王国如故损其郎中令秩千石改太仆曰仆秩亦千石成帝绥和元年省内史更令相治民如郡太守中尉如郡都尉监御史秦官掌监郡汉省丞相遣史分刺州不常置武帝元封五年初置部刺史掌奉诏条察州秩六百石员十三人成帝绥和元年更名牧秩二千石哀帝建平二年复爲刺史元夀二年复为牧郡守秦官掌治其郡秩二千石有丞邉郡又有长史掌兵马秩皆六百石景帝中二年更名太守郡尉秦官掌佐守典武职甲卒秩比二千石有丞秩皆六百石景帝中二年更名都尉关都尉秦官农都尉属国都尉皆武帝初置县令长皆秦官掌治其县万户以上为令秩千石至六百石减万户为长秩五百石至三百石皆有丞尉秩四百石至二百石是为长吏百石以下有斗食佐史之秩是为少吏大率十里一亭亭有长十亭一乡乡有三老有秩啬夫游徼三老掌敎化啬夫职听讼收赋税游徼徼循禁贼盗县大率方百里其民稠则减稀则旷乡亭亦如之皆秦制也列侯所食县曰国皇太后皇后公主所食曰邑有蛮夷曰道凡县道国邑千五百八十七乡六千六百二十二亭二万九千六百三十五凡吏秩比二千石以上皆银印青绶光禄大夫无秩比六百石以上皆铜印黑绶大夫博士御史谒者郎无其仆射御史治书尚符玺者有印绶比二百石以上皆铜印黄绶成帝阳朔二年除八百石五百石秩绥和元年长相皆黑绶哀帝建平二年复黄绶吏员自佐史至丞相十三万二百八十五人前汉书卷十九上卷十九上考证前汉书卷十九上考证百官公卿表上注师古曰汉制三公云云监本直刋此注于表前非也葢标题之下有此注耳今从宋本丞相秦有左右注荀悦曰秦本次国命卿二人是以置左右丞相无三公官按荀恱说非也秦置左右丞相始于悼武王二年以樗里疾甘茂为之是时秦已称王数世岂犹守周制次国二卿故事耶且左相右相商汤已然左传仲虺居薛为汤左相是其眀证但丞相之名始于秦耳高后置左右丞相文帝二年复置一丞相王应麟曰秦以左为上汉以右为尊又曰武帝征和二年虽诏分丞相长史为两府拜刘屈氂为左丞相然右相未尝置也内领侍御史按周礼春官之属御史中士八人则御史始于周此表云秦官者谓御史大夫官始于秦也唐六典曰周官有御史以其在殿柱之间亦谓之柱下史秦改为侍御史史记张苍自秦时为御史主柱下方书即其任也前后左右将军皆周末官秦因之按沈约宋志云周制王立六军晋献公作二军公将上军将军之名起此左传昭二十八年岂将军食之而有不足孔颖达疏曰晋使卿为军将谓之将中军将上军此以魏子将中军故谓之将军及六国以来遂以将军为官名盖其原始于此按此说甚当史记封禅书周宣王时有右将军杜伯然不可为典要也奉常秦官景帝中六年更名太常注师古曰太常王者旌旗也刘攽曰颜说太常都非晋语作执秩之官亦是主礼者秩亦犹常也然则古通谓常耳王建太常自是周礼秦何庸知之且礼官主于一旗亦非义矣按唐六典云汉高名曰太常惠帝复曰奉常景帝又曰太常与此表异据史记叔孙通传高帝拜通为太常汉官典职亦云惠帝改太常为奉常则六典所云自确班表盖祗标其大畧耳又廱太宰太祝令丞刘攽曰多有字不然则是又字按各本俱作又据攽此条则宋以前本作有字也博士秦官沈约宋志曰按六国时往往有博士按宋志此文所以纠正班表之失也据史记循吏传公仪休鲁博士也以高第为鲁相则鲁有博士官矣太中大夫秩比千石如故刘攽曰此言太中大夫秩比千石如故则中大夫旧小于太中秩无二千石故言更名中大夫为光禄大夫秩比二千石太中大夫秩比千石也太仆秦官注周穆王所置也按周礼夏官有太仆下大夫二人不得云始于秦也周穆王命伯冏为太仆耳亦不得云穆王始置此官也表及注并误中太仆监本于太仆后提行写非是凡九卿属官如奉常下博士光禄勲下大夫郎谒者期门羽林仆射宋本俱不提行今从之又中书谒者唐六典曰自武帝游宴后庭故用宦者司马迁为中书令即其任也不言谒者省文也洪迈曰中书尚书令在西汉为少府属官在东汉亦属少府虽典机要而去公卿甚逺魏晋以来浸以华重唐遂为三省长官居真宰相之任矣初置尚书员五人文献通考曰其一人为仆射四人分为四曹常侍曹二千石曹民曹客曹又置三公曹是为五曹按后志及宋志尚书令尚书仆射尚书丞皆秦官而汉因之此表言初置者谓尚书之分五曹自成帝始也先马注如淳曰前驱也驱讹躯今改正司𨽻校尉周官按刘昭注后志云岂即司寇乎按周司寇不名司𨽻且秦汉以廷尉更司寇名矣此说非也葢周礼秋官之属有司𨽻中士二人郑注𨽻给劳辱之役者汉始置司𨽻亦使将徒治道沟渠之事后稍尊之使主官府及近郡此表所谓周官也侍中按表不言置官本末葢汉官也沈约宋志甚详若晋志谓黄帝时风后为侍中则杜佑所云出兵家䜟书不足信者也前汉书卷十九上考证卷十九下钦定四库全书前汉书卷十九下汉兰台令史班固撰唐正议大夫行祕书少监琅邪县开国子颜师古注百官公卿表第七下前汉书卷十九下卷十九下考证前汉书卷十九下考证百官公卿表下十二年按陈平传高帝崩平固请得宿卫中太后乃以为郎中令惠帝六年为左丞相据此则是年郎中令一格应书曲逆侯陈平为郎中令六年迁作表时脱漏耳孝惠三年长修侯杜恬为廷尉按恬为廷尉应在二年以功臣表证之恬以二年薨其子中以三年嗣则此表列于三年误也高后四年平阳侯曹窋为御史大夫窋讹窟从宋本改正高后七年七月辛巳左丞相食其为太傅八年九月丙戌复为丞相后九月免司马光曰史记将相表八年七月辛巳食其为太傅九月丙戌复为丞相后九月免汉书表乃云云以长歴推之八年七月无辛巳九月无丙戌闰月羣臣迎代邸无食其名二表皆误孝文十年廷尉昌廷尉嘉按张释之传释之为廷尉至景帝初年始出为淮南相是释之终文帝之世为廷尉也此表文帝十年书廷尉昌廷尉嘉十五年书廷尉宜昌后元年书廷尉信孝景元年书廷尉敺凡五易其人矣表传不同如此孝景中二年中尉按中尉下脱一字盖中尉某也古本亦脱又太初二年少府王伟中尉某亦脱一字中五年主爵都尉不疑按直不疑传但云景帝后元年拜御史大夫而已此表不疑于中五年为主爵都尉六年由中大夫令更为卫尉后元年由卫尉迁御史大夫可以补传之所不及孝武建元二年郎中令石建六年卒按六年卒当作十六年卒万石君以元朔五年没建哀毁嵗余亦遂死焉而李广代建为郎中令两传可证也宋本监本俱于六年之上脱十字耳且田窦廷辩时建为分别言两人事若建为郎中令仅閲六年安得彼时尚有建在乎元光四年九月中尉张敺为御史大夫宣平侯张欧为太常按张欧与敺字形相近御史大夫是安邱侯悦子即列传所谓张叔宣平侯则张敖之孙张偃之子也但功臣表哀侯欧以景帝中二年卒矣岂得至元光时乎先儒并无疑及此者元鼎五年阳平侯杜相为太常按杜相功臣表作杜相夫太始四年江都侯乱尊卑免监本讹截其半入征和元年非也今从宋本改正征和四年光禄勲有禄监本有字下脱禄字从宋本补孝昭始元四年骑都尉上官安为车骑将军按昭纪及霍光传并作骠骑将军元鳯四年御史大夫王䜣为相按文相字上脱丞字蒲侯苏昌为太常十一年坐籍霍山书泄秘书免师古曰以秘书借霍山顾炎武曰师古説非也盖籍没霍山之书中有秘记当密奏之而輙以示人故以宣泄罪之耳山本传言山坐写秘书显为上书献城西第入马千匹以赎山罪若山之秘书从昌借之昌之罪将不止免官而元康四年昌复为太常薄责昌而厚䋲山非法之平也且如颜説当云坐借霍山秘书免足矣何用文之重辞之复乎五年十二月庚戌丞相䜣薨监本脱十二月九字从宋本补孝宣本始二年詹事东海宋畴按宣纪作宋畸注苏林曰畸音踦只之踦师古曰音居宜反据此则表作畴误也下文同博士后仓为少府一年迁执金吾辟兵三年迁按一年监本讹作三年又脱两迁字从宋本补但以后仓及辟兵考之后文并无迁陟则两迁字或系古本之衍文也地节元年水衡都尉朱辅为右扶风监本风字下衍博字今删四年弋阳侯任宫为太常监本讹邱宫从宋本改正孝元初元元年水衡都尉冯奉世监本脱冯奉世三字从宋本补孝成河平三年太仆王章为右将军四年司𨽻校尉王章为京兆尹许应元曰同时有两王章又两王商一昌乐侯宣帝舅王武之子为丞相一成都侯孝元皇后之弟代王音为大司马者也永始二年翟方进为御史大夫八月贬为执金吾凌穉隆曰自三月为御史大夫至十一月而贬凡居官八月耳荀纪因之遂为秋八月贬也非是三年光禄勲韩勲为右将军监本脱韩勲二字从宋本补元延四年北地太守谷永为大司农按监本刋此文于第十层是大鸿胪格也宋本在第十一格是从之孝哀建平二年御史大夫王当为丞相按文应作平当各本俱误前汉书卷十九下考证前汉书卷二十钦定四库全书前汉书卷二十汉兰台令史班固撰唐正议大夫行祕书少监琅琊县开国子颜师古注古今人表第八自书契之作先民可得而闻者经传所称唐虞以上帝王有号谥辅佐不可得而称矣而诸子颇言之虽不考虖孔氏然犹着在篇籍归乎显善昭恶劝戒后人故博采焉孔子曰若圣与仁则吾岂敢又曰何事于仁必也圣乎未知焉得仁生而知之者上也学而知之者次也困而学之又其次也困而不学民斯为下矣又曰中人以上可以语上也唯上智与下愚不移传曰譬如尧舜禹稷禼与之为善则行鮌讙兜欲与为恶则诛可与为善不可与为恶是谓上智桀纣龙逢比干欲与之为善则诛于莘崇侯与之为恶则行可与为恶不可与为善是谓下愚齐桓公管仲相之则霸竖貂辅之则乱可与为善可与为恶是谓中人因兹以列九等之序究极经传继世相次总备古今之略要云前汉书卷二十卷二十考证前汉书卷二十考证古今人表因兹以列九等之序刘知㡬曰班书古今人表仰包亿载旁贯百家分之以三科定之以九等其言甚髙其义甚惬及至篇中所列多有不类于其叙者杨愼曰固作汉书纪汉事也鸿荒以来非汉家之宇上古羣佐非刘氏之臣乃总古今以着人表既以乖其名复自乱其体名义谬矣总备古今之畧要云注张晏曰寺人孟子云云按古今人表差违诚如张晏所论但晏谓寺人孟子云云不谅其忠直遭谗而责以保身不谅其正性疾恶而责其讥刺此则师古所云又自差错者也女渍渍监本作溃从宋本改廖叔安注师古曰左氏传作戮同音力周反又音力授反各本并同按左传作飂杜预注曰飂古国也叔安其君名又地理志南阳郡湖阳古廖国师古注曰廖音力救反左氏传作飂字可证此注戮字系刊本之误鼓叜象商均监本列第八格今从宋本移列于第九格石户之农监本误分石为一人户之农为一人今连写秦不虚注雒陶已下皆舜之友也按雒陶以下战国䇿颜触所云舜有七友是也此表但记五人又方回列之二等与王儿并列而不及灵甫又续身战国䇿注作续牙后䕫𤣥妻杨愼曰䕫后䕫也居䕫于上中出后䕫于下上是以一人而二之谬甚矣按表中品目乖违诚可訾议若此文恐是连𤣥妻读不谓后䕫是第七等人也又按杨愼曰韦豕韦也窴韦于下上列豕韦于上下以一人而二之此説尤非表与鼓昆吾并列者是夏末强国助桀为虐成汤所伐者也后与大彭并列者是商时伯国犹周有齐桓晋文也国虽是一其君先后贤愚不同安得谓是一人乎又表中有刘姓豕韦此本左传刘累之后又别一豕韦也愼可谓失考矣至士㑹即范武子一人两见则师古已言之季胜注恶来弟按注三字误在杞东楼公下今移正杞东楼公监本误列第六格今从宋本移在第五格衞疌疌监本作建从宋本改宋考正父监本别本俱脱宋本在第三格是也今从之按考正父当作正考父宋本亦误鲁隠公杨愼曰隐公列于下下而葛伯反在下中若以让桓为行善而未尽彼废祀仇饷者恶未极乎诸稽到按到字应作郢各本俱讹前汉书卷二十考证前汉书卷二十一上钦定四库全书前汉书卷二十一上汉兰台令史班固撰唐正议大夫行秘书少监琅邪县开国子颜师古注律歴志第一上虞书曰乃同律度量衡所以齐远近立民信也自伏戏画八卦由数起至黄帝尧舜而大备三代稽古法度章焉周衰官失孔子陈后王之法曰谨权量审法度修废官举逸民四方之政行矣汉兴北平侯张苍首律歴事孝武帝时乐官考正至元始中王莽秉政欲燿名誉徴天下通知钟律者百余人使羲和刘歆等典领条奏言之最详故删其伪辞取正义着于篇一曰备数二曰和声三曰审度四曰嘉量五曰权衡参五以变错综其数稽之于古今効之于气物和之于心耳考之于经传咸得其实靡不协同数者一十百千万也所以算数事物顺性命之理也书曰先其算命本起于黄钟之数始于一而三之三三积之歴十二辰之数十有七万七千一百四十七而五数备矣其算法用竹径一分长六寸二百七十一枚而成六觚爲一握径象干律黄钟之一而长象坤吕林钟之长其数以易大衍之数五十其用四十九成阳六爻得周流六虚之象也夫推歴生律制器规圜矩方权重衡平凖绳嘉量探赜索隠钩深致远莫不用焉度长短者不失豪氂量多少者不失圭撮权轻重者不失黍絫纪于一协于十长于百大于千衍于万其法在算术宣于天下小学是则职在太史羲和掌之声者宫商角徴羽也所以作乐者谐八音荡涤人之邪意全其正性移风易俗也八音土曰埙匏曰笙皮曰鼓作竹曰管丝曰絃石曰磬金曰钟木曰柷五声和八音谐而乐成商之爲言章也物成孰可章度也角触也物触地而出戴芒角也宫中也居中央畅四方唱始施生爲四声纲也徴祉也物盛大而緐祉也羽宇也物聚臧宇覆之也夫声者中于宫触于角祉于徴章于商宇于羽故四声爲宫纪也协之五行则角爲木五常爲仁五事爲貌商爲金爲义爲言徴爲火爲礼爲视羽爲水爲智爲听宫爲土爲信爲思以君臣民事物言之则宫爲君商爲臣角爲民徴爲事羽爲物唱和有象故言君臣位事之体也五声之本生于黄钟之律九寸爲宫或损或益以定商角徴羽九六相生隂阳之应也律十有二阳六爲律隂六爲吕律以统气类物一曰黄钟二曰太族三曰姑洗四曰蕤宾五曰夷则六曰亡射吕以旅阳宣气一曰林钟二曰南吕三曰应钟四曰大吕五曰夹钟六曰中吕有三统之义焉其传曰黄帝之所作也黄帝使泠纶自大夏之西昆仑之隂取竹之解谷生其窍厚均者断两节间而吹之以爲黄钟之宫制十二筩以听鳯之鸣其雄鸣爲六雌鸣亦六比黄钟之宫而皆可以生之是爲律本至治之世天地之气合以生风天地之风气正十二律定黄钟黄者中之色君之服也钟者种也天之中数五五爲声声上宫五声莫大焉地之中数六六爲律律有形有色色上黄五色莫盛焉故阳气施种于黄泉孶萌万物爲六气元也以黄色名元气律者着宫声也宫以九唱六变动不居周流六虚始于子在十一月大吕吕旅也言隂大旅助黄钟宣气而牙物也位于丑在十二月太族族奏也言阳气大奏地而逹物也位于寅在正月夹钟言隂夹助大族宣四方之气而出种物也位于卯在二月姑洗洗絜也言阳气洗物辜絜之也位于辰在三月中吕言微隂始起未成着于其中旅助姑洗宣气齐物也位于已在四月蕤宾蕤继也宾导也言阳始导隂气使继养物也位于午在五月林钟林君也言隂气受任助蕤宾君主种物使长大楙盛也位于未在六月夷则则法也言阳气正法度而使隂气夷当伤之物也位于申在七月南吕南任也言隂气旅助夷则任成万物也位于酉在八月亡射射厌也言阳气究物而使隂气毕剥落之终而复始亡厌已也位于戍在九月应钟言隂气应亡射该臧万物而杂阳阂种也位于亥在十月三统者天施地化人事之纪十一月干之初九阳气伏于地下始着爲一万物萌动钟于太隂故黄钟爲天统律长九寸九者所以究极中和爲万物元也易曰立天之道曰隂与阳六月坤之初六隂气受任于太阳继养化柔万物生长楙之于未令种刚彊大故林钟爲地统律长六寸六者所以含阳之施楙之于六合之内令刚柔有体也立地之道曰柔与刚干知大始坤作成物正月干之九三万物棣通族出于寅人奉而成之仁以养之义以行之令事物各得其理寅木也爲仁其声商也爲义故太族爲人统律长八寸象八卦宓戏氏之所以顺天地通神明类万物之情也立人之道曰仁与义在天成象在地成形后以裁成天地之道辅相天地之宜以左右民此三律之谓矣是爲三统其于三正也黄钟子爲天正林钟未之冲丑爲地正太族寅爲人正三正正始是以地正适其始纽于阳东北丑位易曰东北䘮朋迺终有庆荅应之道也及黄钟爲宫则太族姑洗林钟南吕皆以正声应无有忽微不复与它律爲役者同心一统之义也非黄钟而它律虽当其月自宫者则其和应之律有空积忽微不得其正此黄钟至尊亡与并也易曰参天两地而倚数天之数始于一终于二十有五其义纪之以三故置一得三又二十五分之六凡二十五置终天之数得八十一以天地五位之合终于十者乘之爲八百一十分应歴一统千五百三十九嵗之章数黄钟之实也繇此之义起十二律之周径地之数始于二终于三十其义纪之以两故置一得二凡三十置终地之数得六十以地中数六乘之爲三百六十分当期之日林钟之实人者继天顺地序气成物统八卦调八风理八政正八节谐八音舞八佾监八方被八荒以终天地之功故八八六十四其义极天地之变以天地五位之合终于十者乘之爲六百四十分以应六十四卦大族之实也书曰天功人其代之天兼地人则天故以五位之合乘焉唯天爲大唯尧则之之象也地以中数乘者隂道理内在中餽之象也三统相通故黄钟林钟太族律长皆全寸而亡余分也天之中数五地之中数六而二者爲合六爲虚五爲声周流于六虚虚者爻律夫隂阳登降运行列爲十二而律吕和矣太极元气函三爲一极中也元始也行于十二辰始动于子参之于丑得三又参之于寅得九又参之于卯得二十七又参之于辰得八十一又参之于已得二百四十三又参之于午得七百二十九又参之于未得二千一百八十七又参之于申得六千五百六十一又参之于酉得万九千六百八十三又参之于戌得五万九千四十九又参之于亥得十七万七千一百四十七此隂阳合徳气钟于子化生万物者也故孶萌于子纽牙于丑引逹于寅冒茆于卯振美于辰巳盛于巳咢布于午昧薆于未申坚于申留孰于酉毕入于戍该阂于亥出甲于甲奋轧于乙明炳于丙大盛于丁丰楙于戊理纪于己敛更于庚悉新于辛懐任于壬陈揆于癸故隂阳之施化万物之终始既类旅于律吕又经歴于日辰而变化之情可见矣玉衡杓建天之纲也日月初躔星之纪也纲纪之交以原始造设合乐用焉律吕唱和以育生成化歌奏用焉指顾取象然后隂阳万物靡不条鬯该成故以成之数忖该之积如法爲一寸则黄钟之长也参分损一下生林钟参分林钟益一上生太族参分太族损一下生南吕参分南吕益一上生姑洗参分姑洗损一下生应钟参分应钟益一上生蕤宾参分蕤宾损一下生大吕参分大吕益一上生夷则参分夷则损一下生夹钟参分夹钟益一上生亡射参分亡射损一下生中吕隂阳相生自黄钟始而左旋八八爲伍其法皆用铜职在大乐太常掌之度者分寸尺丈引也所以度长短也本起黄钟之长以子谷秬黍中者一黍之广度之九十分黄钟之长一爲一分十分爲寸十寸爲尺十尺爲丈十丈爲引而五度审矣其法用铜高一寸广二寸长一丈而分寸尺丈存焉用竹爲引高一分广六分长十丈其方法矩高广之数隂阳之象也分者自三微而成着可分别也寸者忖也尺者蒦也丈者张也引者信也夫度者别于分忖于寸蒦于尺张于丈信于引引者信天下也职在内官廷尉掌之量者龠合升斗斛也所以量多少也本起于黄钟之龠用度数审其容以子谷秬黍中者千有二百实其龠以井水凖其㮣合龠爲合十合爲升十升爲斗十斗爲斛而五量嘉矣其法用铜方尺而圜其外旁有庣焉其上爲斛其下爲斗左耳爲升右耳爲合龠其状似爵以縻爵禄上三下二参天两地圜而函方左一右二隂阳之象也其圜象规其重二钧备气物之数合万有一千五百二十声中黄钟始于黄钟而反覆焉君制器之象也龠者黄钟律之实也跃微动气而生物也合者合龠之量也升者登合之量也斗者聚升之量也斛者角斗平多少之量也夫量者跃于龠合于合登于升聚于斗角于斛也职在太仓大司农掌之衡权者衡平也权重也衡所以任权而均物平轻重也其道如底以见凖之正绳之直左旋见规右折见矩其在天也佐助旋玑斟酌建指以齐七政故曰玉衡论语云立则见其参于前也在车则见其倚于衡也又曰齐之以礼此衡在前居南方之义也权者铢两斤钧石也所以称物平施知轻重也本起于黄钟之重一龠容千二百黍重十二铢两之爲两二十四铢爲两十六两爲斤三十斤爲钧四钧爲石忖爲十八易十有八变之象也五权之制以义立之以物钧之其余小大之差以轻重爲宜圜而环之令之肉倍好者周旋无端终而复始无穷已也铢者物繇忽微始至于成着可殊异也两者两黄钟律之重也二十四铢而成两者二十四气之象也斤者明也三百八十四铢易二篇之爻隂阳变动之象也十六两成斤者四时乘四方之象也钧者均也阳施其气隂化其物皆得其成就平均也权与物均重万一千五百二十铢当万物之象也四百八十两者六旬行八节之象也三十斤成钧者一月之象也石者大也权之大者也始于铢两于两明于斤均于钧终于石物终石大也四钧爲石者四时之象也重百二十斤者十二月之象也终于十二辰而复于子黄钟之象也千九百二十两者隂阳之数也三百八十四爻五行之象也四万六千八十铢者万一千五百二十物歴四时之象也而嵗功成就五权谨矣权与物钧而生衡衡运生规规圜生矩矩方生绳绳直生凖凖正则平衡而钧权矣是爲五则规者所以规圜器械令得其类也矩者所以矩方器械令不失其形也规矩相须隂阳位序圜方乃成凖者所以揆平取正也绳者上下端直经纬四通也凖绳连体衡权合徳百工繇焉以定法式辅弼执玉以翼天子诗云尹氏大师秉国之钧四方是维天子是毗俾民不迷咸有五象其义一也以隂阳言之太隂者北方北伏也阳气伏于下于时爲冬冬终也物终臧乃可称水润下知者谋谋者重故爲权也太阳者南方南任也阳气任养物于时爲夏夏假也物假大乃宣平火炎上礼者齐齐者平故爲衡也少隂者西方西迁也隂气迁落物于时爲秋秋也物敛乃成孰金从革改更也义者成成者方故爲矩也少阳者东方东动也阳气动物于时爲春春蠢也物蠢生廼动运木曲直仁者生生者圜故爲规也中央者隂阳之内四方之中经纬通逹廼能端直于时爲四季土稼啬蕃息信者诚诚者直故爲绳也五则揆物有轻重圜方平直隂阳之义四方四时之体五常五行之象厥法有品各顺其方而应其行职在大行鸿胪掌之书曰子欲闻六律五声八音七始咏以出内五言女听子者帝舜也言以律吕和五声施之八音合之成乐七者天地四时人之始也顺以歌咏五常之言听之则顺乎天地序乎四时应人伦本隂阳原情性风之以徳感之以乐莫不同乎一唯圣人爲能同天下之意故帝舜欲闻之也今广延羣儒博谋讲道修明旧典同律审度嘉量平衡钧权正凖直绳立于五则备数和声以利兆民贞天下于一同海内之归凡律度量衡用铜者名自名也所以同天下齐风俗也铜爲物之至精不爲燥溼寒暑变其节不爲风雨暴露改其形介然有常有似于士君子之行是以用铜也用竹爲引者事之宜也歴数之起上矣传述颛顼命南正重司天火正黎司地其后三苗乱徳二官咸废而閠余乖次孟陬殄灭摄提失方尧复育重黎之后使纂其业故书曰廼命羲和钦若昊天歴象日月星辰敬授民时嵗三百有六旬有六日以闰月定四时成嵗允釐百官衆功皆美其后以授舜曰咨尔舜天之歴数在尔躬舜亦以命禹至周武王访箕子箕子言大法九章而五纪明歴法故自殷周皆创业改制咸正歴纪服色从之顺其时气以应天道三代既没五伯之末史官䘮纪畴人子弟分散或在夷狄故其所记有黄帝颛顼夏殷周及鲁歴战国扰攘秦兼天下未遑暇也亦颇推五胜而自以爲获水徳乃以十月爲正色尚黑汉兴方纲纪大基庶事草创袭秦正朔以北平侯张苍言用颛顼歴比于六歴疏濶中最爲微近然正朔服色未覩其真而朔晦月见弦望满亏多非是至武帝元封七年汉兴百二嵗矣大中大夫公孙卿壶遂太史令司马迁等言歴纪坏废宜改正朔是时御史大夫儿寛明经术上廼诏寛曰与博士共议今宜何以爲正朔服色何上寛与博士赐等议皆曰帝王必改正朔易服色所以明受命于天也创业变改制不相复推传序文则今夏时也臣等问学褊陋不能明陛下躬圣𤼵愤昭配天地臣愚以爲三统之制后圣复前圣者二代在前也今二代之綂絶而不序矣唯陛下发圣徳宣考天地四时之极则顺隂阳以定大明之制爲万世则于是廼诏御史曰廼者有司言歴未定广延宣问以考星度未能雠也盖闻古者黄帝合而不死名察𤼵歛定清浊起五部建气物分数然则上矣书缺乐弛朕甚难之依违以惟未能修明其以七年爲元年遂诏卿遂迁与侍郎尊大典星射姓等议造汉歴廼定东西立晷仪下漏刻以追二十八宿相距于四方举终以定朔晦分至躔离弦望廼以前歴上元泰初四千六百一十七嵗至于元卦七年复得阏逢摄提格之嵗中冬十一月甲子朔旦冬至日月在建星太嵗在子已得太初本星度新正姓等奏不能爲算愿募治歴者更造密度各自增减以造汉太初歴廼选治歴邓平及长乐司马可酒泉候宜君侍郎尊及与民间治歴者凡二十余人方士唐都巴郡落下闳与焉都分天部而闳运算转歴其法以律起歴曰律容一龠积八十一寸则一日之分也与长相终律长九寸百七十一分而终复三复而得甲子夫律隂阳九六爻象所从出也故黄钟纪元气之谓律律法也莫不取法焉与邓平所治同于是皆观新星度日月行更以算推如闳平法法一月之日二十九日八十一分日之四十三先借半日名曰阳歴不借名曰隂歴所谓阳歴者先朔月生隂歴者朔而后月廼生平曰阳歴朔皆先旦月生以朝诸侯王羣臣便廼诏迁用邓平所造八十一分律歴罢废尤疏远者十七家复使校歴律昬明宦者淳于陵渠复覆太初歴晦朔弦望皆最密日月如合璧五星如连珠陵渠奏状遂用邓平歴以平爲太史丞后二十七年元鳯三年太史令张夀王上书言歴者天地之大纪上帝所爲传黄帝调律歴汉元年以来用之今隂阳不调宜更歴之过也诏下主歴使者鲜于妄人诘问夀王不服妄人请与治歴大司农中丞麻光等二十余人杂候日月晦朔弦望八节二十四气钧校诸歴用状奏可诏与丞相御史大将军右将军史各一人杂候上林清台课诸歴疏密凡十一家以元鳯三年十一月朔旦冬至尽五年十二月各有第夀王课疏远案汉元年不用黄帝调歴夀王非汉歴逆天道非所宜言大不敬有诏勿劾复候尽六年太初歴第一即墨徐万且长安徐禹治太初歴亦第一夀王及待诏李信治黄帝调歴课皆疏阔又言黄帝至元鳯三年六千余嵗丞相属寳长安单安国安陵桮育治终始言黄帝以来三千六百二十九嵗不与夀王合夀王又移帝王録舜禹年嵗不合人年夀王言化益爲天子代禹骊山女亦爲天子在殷周间皆不合经术夀王歴廼太史官殷歴也夀王猥曰安得五家歴又妄言太初歴亏四分日之三去小余七百五分以故隂阳不调谓之乱世劾夀王吏八百石古之大夫服儒衣诵不祥之辞作妖言欲乱制度不道奏可夀王候课比三年下终不服再劾死更赦勿劾遂不更言诽谤益甚竟以下吏故歴本之验在于天自汉歴初起尽元鳯六年三十六嵗而是非坚定至孝成世刘向总六歴列是非作五纪论向子歆究其微眇作三统歴及谱以说春秋推法密要故述焉夫歴春秋者天时也列人事而因以天时传曰民受天地之中以生所谓命也是故有礼谊动作威仪之则以定命也能者养以之福不能者败以取祸故列十二公二百四十二年之事以隂阳之中制其礼故春爲阳中万物以生秋爲隂中万物以成是以事举其中礼取其和歴数以闰正天地之中以作事厚生皆所以定命也易金火相革之卦曰汤武革命顺乎天而应乎人又曰治歴明时所以和人道也周道既衰幽王既䘮天子不能班朔鲁歴不正以闰余一之嵗爲蔀首故春秋刺十一月乙亥朔日有食之于是辰在申而司歴以爲在建戌史书建亥哀十二年亦以建申流火之月爲建亥而怪蛰虫之不伏也自文公闰月不告朔至此百有余年莫能正歴数故子贡欲去其饩羊孔子爱其礼而着其法于春秋经曰冬十月朔日有食之传曰不书日官失之也天子有日官诸侯有日御日官居卿以厎日礼也日御不失日以授百官于朝言告朔也元典歴始曰元传曰元善之长也共养三徳爲善又曰元体之长也合三体而爲之原故曰元于春三月每月书王元之三綂也三綂合于一元故因元一而九三之以爲法十一三之以爲实实如法得一黄钟初九律之首阳之变也因而六之以九爲法得林钟初六吕之首隂之变也皆参天两地之法也上生六而倍之下生六而损之皆以九爲法九六隂阳夫妇子母之道也律娶妻而吕生子天地之情也六律六吕而十二辰立矣五声清浊而十日行矣传曰天六地五数之常也天有六气降生五味夫五六者天地之中合而民所受以生也故日有六甲辰有五子十一而天地之道毕言终而复始太极中央元气故爲黄钟其实一龠以其长自乘故八十一爲日法所以生权衡度量礼乐之所繇出也经元一以綂始易太极之首也春秋二以目嵗易两仪之中也于春每月书王易三极之綂也于四时虽亡事必书时月易四象之节也时月以建分至启闭之分易八卦之位也象事成败易吉凶之効也朝聘㑹盟易大业之本也故易与春秋天人之道也传曰龟象也筮数也物生而后有象象而后有滋滋而后有数是故元始有象一也春秋二也三綂三也四时四也合而爲十成五体以五乘十大衍之数也而道据其一其余四十九所当用也故筮以爲数以象两两之又以象三三之又以象四四之又归竒象閠十九及所据一加之因以再扐两之是爲月法之实如日法得一则一月之日数也而三辰之㑹交矣是以能生吉凶故易曰天一地二天三地四天五地六天七地八天九地十天数五地数五五位相得而各有合天数二十有五地数三十凡天地之数五十有五此所以成变化而行鬼神也并终数爲十九易穷则变故爲閠法参天九两地十是爲㑹数参天数二十五两地数三十是爲朔望之㑹以㑹数乘之则周于朔旦冬至是爲㑹月九㑹而复元黄钟初九之数也经于四时虽亡事必书时月时所以纪启闭也月所以纪分至也启闭者节也分至者中也节不必在其月故时中必在正数之月故传曰先王之正时也履端于始举正于中归余于终履端于始序则不愆举正于中民则不惑归余于终事则不誖此圣王之重閠也以五位乘㑹数而朔旦冬至是爲章月四分月法以其一乘章月是爲中法参閠法爲周至以乘月法以减中法而约之则六扐之数爲一月之閠法其余七分此中朔相求之术也朔不得中是爲閠月言隂阳虽交不得中不生故日法乘閠法是爲綂嵗三綂是爲元嵗元嵗之閠隂阳灾三綂閠法易九戹曰初入元百六阳九次三百七十四隂九次四百八十阳九次七百二十隂七次七百二十阳七次六百隂五次六百阳五次四百八十隂三次四百八十阳三凡四千六百一十七嵗与一元终经嵗四千五百六十灾嵗五十七是以春秋曰举正于中又曰闰月不告朔非礼也闰以正时时以作事事以厚生生民之道于是乎在矣不告闰朔弃时正也何以爲民故鲁僖五年春王正月辛亥朔日南至公既视朔遂登观台以望而书礼也凡分至启闭必书云物爲备故也至昭二十年二月己丑日南至失闰至在非其月梓慎望氛气而弗正不履端于始也故传不曰冬至而曰日南至极于牵牛之初日中之时景最长以此知其南至也斗纲之端连贯营室织女之纪指牵牛之初以纪日月故曰星纪五星起其初日月起其中凡十二次日至其初爲节至其中斗建下爲十二辰视其建而知其次故曰制礼上物不过十二天之大数也经曰春王正月传曰周正月火出于夏爲三月商爲四月周爲五月夏数得天得四时之正也三代各据一綂明三綂常合而迭爲首登降三綂之首周还五行之道也故三五相包而生天綂之正始施于子半日萌色赤地綂受之于丑初日肇化而黄至丑半日牙化而白人綂受之于寅初日孽成而黒至寅半日生成而青天施复于子地化自丑毕于辰人生自寅成于申故歴数三綂天以甲子地以甲辰人以甲申孟仲季迭用事爲綂首三微之綂既着而五行自青始其序亦如之五行与三綂相错传曰天有三辰地有五行然则三綂五星可知也易曰参五以变错综其数通其变遂成天地之文极其数遂定天下之象太极运三辰五星于上而元气转三綂五行于下其于人皇极綂三徳五事故三辰之合于三綂也日合于天綂月合于地綂斗合于人綂五星之合于五行水合于辰星火合于荧惑金合于太白木合于嵗星土合于塡星三辰五星而相经纬也天以一生水地以二生火天以三生木地以四生金天以五生土五胜相乘以生小周以乘干坤之策而成大周隂阳比类交错相成故九六之变登降于六体三微而成着三着而成象二象十有八变而成卦四营而成易爲七十二参三綂两四时相乘之数也参之则得干之策两之则得坤之策以阳九九之爲六百四十八以隂六六之爲四百三十二凡一千八十隂阳各一卦之微算策也八之爲八千六百四十而八卦小成引而信之又八之爲六万九千一百二十天地再之爲十三万八千二百四十然后大成五星㑹终触类而长之以乘章嵗爲二百六十二万六千五百六十而与日月㑹三㑹爲七百八十七万九千六百八十而与三綂㑹三綂二千三百六十三万九千四十而复于太极上元九章嵗而六之爲法太极上元爲实实如法得一隂一阳各万一千五百二十当万物气体之数天下之能事毕矣前汉书卷二十一上卷二十一上考证前汉书卷二十一上考证律歴志上孝武帝时乐官考正按此即礼乐志所云立乐府置协律都尉本志所云造太初歴是也颜注未明使羲和刘歆典领条奏言之最详注班氏自云作志取刘歆之义也自此以下讫于用竹爲引者事之宜也则其辞焉按一曰备数以下皆刘歆之词而班氏稍加删节所谓删伪辞取正义也是以晋志引此志直云刘歆序论而风俗通义引刘歆钟律书当亦指此若隋书牛𢎞传引刘歆钟律书春宫秋律百卉必凋秋宫春律万物必荣云云今志所无是则班氏所删去者也一曰备数云云监本接连前文写非也今另提行其算法用竹径一分长六寸云云按隋志曰其算用竹广二分长三寸正策三亷积二百一十六枚成六觚干之策也负策四亷积一百四十四枚成方坤之策也觚方皆经十二天地之大数也较此志亦少异木曰柷注连底撞之撞之别本作动之取竹之解谷生其窍厚均者注按依孟康说应以取竹之解谷断句生字连下文读然于文义不顺晋灼谓解谷爲谷名甚是但如晋说则之字当作往解亦与上文不顺当以取竹之解谷生其窍厚均者于文始顺注生而肉孔外内厚薄自然均者监本孔字上脱肉字外内讹外肉今改正又截以爲筩监本讹䇶从宋本改断两节间而吹之以爲黄钟之宫晋志作断两节间长三寸九分而吹之九者所以究极中和云云沈约宋志曰班氏所志未能通律吕本原空烦其文而爲辞费又推九六欲符刘歆三统之数假托非类以餙其说皆孟坚之妄矣按此志附㑹三统诚多穿凿然皆刘歆条奏本文而班氏述之非班氏欲符刘歆三统之数也正月干之九三宋祁曰九三当作九二按宋说非也自子至午爲干卦六爻自未至亥爲坤卦六爻此言人生于寅正是干之九三泰卦三阳之象非九二也参分损一下生林钟云云晋志曰校其相生所得与司马迁同按是志本刘歆歆言钟律专主司马迁故与吕览淮南京房三家小异八八爲伍按晋志引此文作八八爲位此传写之讹也一黍之广度之九十分黄钟之长一爲一分按隋志引此文作度之九十黍爲黄钟之长一黍爲一分廷尉掌之旧本附注皇祐冬益州进士房庶言尝得古本汉志云一黍之起积一千二百黍之广度之九十分今文脱起积一千二百黍之八字按房庶此说范镇深是之而司马光力攻其谬光与镇书有曰房生家有汉书异于今本不知传于何世而相承积误由古及今更大儒甚衆曾不悟也其书既云积一千二百黍之广何必更云一黍之起此四字者将安设施子骏孟坚之书不宜如此冗长也合龠爲合宋祁曰旧本作十龠杭本作合龠予以后叅考之十当作合按玉海引胡瑗新乐图曰今文讹作十龠唐六典曰二龠爲合然则合龠者二龠也书曰予欲闻六律五声八音七始咏以出内五言刘攽曰七始咏以出内五言古文爲在治忽盖字之变师说不同非孔氏虞书也按七始之文见于此泠州鸠言七律晏子言七音与此稍异汉初安世房中歌曰七始华始肃倡和声注孟康曰天地四时人之始即用此志语然则汉初所传尚书其文如此又按天地人三始即黄钟林钟太簇前文已明其四时之始则隋时郑译荅苏䕫云七调所从出谓姑洗爲春蕤宾爲夏南吕爲秋应钟爲冬是爲四时始也畴人子弟分散注如淳曰家业世世相传爲畴宋祁曰南本世世相传爲畴下有歴年二十二传之畴官各从其父学也按史记集解亦引如淳此条但作律年二十二云云盖引汉律文也宋祁所见之南本作歴亦误有黄帝颛顼夏殷周及鲁歴按皆后人依托爲之艺文志有黄帝五家歴三十三卷颛顼歴二十一卷又夏殷周歴十四卷至鲁歴则杜预释例云今世所谓鲁歴不与春秋相符殆好事者爲之非眞也未能雠也史记歴书作未能詹也名察𤼵歛注应劭曰名节㑹察寒暑致启分𤼵歛至按致启分𤼵歛至六字费解以史记注正之作致启闭分至五字较爲明白或疑当作察寒暑启闭分至理或然也按歴家因此有𤼵歛率谓盈缩也见唐志又注臣瓒曰史记曰名察宿度按史记原文作名察度验此作名察宿度盖转写之误也下文又云谓三辰之度吉凶之验可知瓒说本不讹廼以前歴上元泰初四千六百一十七嵗至于元封七年复得阏逢摄提格之嵗注此爲甲寅之嵗也按四千六百一十七嵗不应干支重逢此不可解按太初元年实丁丑嵗通鑑目录云太初元年彊圉赤奋若丁丑是也若甲寅则在元朔二年前乎此二十四嵗矣唐志日度议云汉太初歴元起丁丑命曰阏逢摄提格之嵗而实非甲寅可谓至确盖元封之六年嵗在丙子仲冬朔旦甲子冬至复得上古歴元之甲寅耳故后文曰太初元年前十一月甲子朔旦冬至嵗在星纪婺女六度又引汉志曰嵗名困敦是也夀王候课比三年下註下下狱也顾炎武曰谓课居下也下文言竟以下吏乃是下狱师古注非向子歆究其微眇作三统歴及谱以说春秋沈约宋志曰歆作三綂歴以说春秋属辞比事虽甚精巧非其实也列人事而因以天时因汲古阁本作目故春爲阳中云云按汉世解春秋名义皆是如此故贾逵服䖍之说左氏何休之说公羊并承歆说以隂中阳中爲义降生五味注孟康曰月令五方之味酸咸是也按酸咸之下似应有辛苦甘三字故筮以爲数以象两筮监本讹蓍今改正前汉书卷二十一上考证卷二十一下钦定四库全书前汉书卷二十一下汉兰台令史班固撰唐正议大夫行秘书少监琅邪县开国子颜师古注律歴志第一下綂母日法八十一元始黄钟初九自乘一龠之数得日法閠法十九因爲章嵗合天地终数得闰法綂法一千五百三十九以閠法乘日法得綂法元法四千六百一十七参綂法得元法㑹数四十七参天九两地十得㑹数章月二百三十五五位乘㑹数得章月月法二千三百九十二推大衍象得月法通法五百九十八四分月法得通法中法十四万五百三十以章月乘通法得中法周天五十六万二千一百二十以章月乘月法得周天嵗中十二以三綂乘四时得嵗中月周二百五十四以章月加闰法得月周朔望之会一百三十五参天数二十五两地数三十得朔望之㑹㑹月六千三百四十五以㑹数乘朔望之㑹得㑹月綂月一万九千三十五参㑹月得綂月元月五万七千一百五参綂月得元月章中二百二十八以闰法乘嵗中得章中綂中一万八千四百六十八以日法乘章中得綂中元中五万五千四百四参綂中得元中策余八千八十什乘元中以减周天得策余周至五十七参闰法得周至綂母木金相乘爲十二是爲嵗星小周小周乘巛策爲一千七百二十八是爲嵗星嵗数见中分二万七百三十六积中十三中余百五十七见中法一千五百八十三见闰分万二千九十六积月十三月余一万五千七十九见月法三万七十七见中日法七百三十万八千七百一十一见月日法二百四十三万六千二百三十七金火相乘爲八又以火乘之爲十六而小复小复乘干策爲三千四百五十六是爲太白嵗数见中分四万一千四百七十二积中十九中余四百一十三见中法二千一百六十一见闰分二万四千一百九十二积月十九月余三万二千三十九见月法四万一千五十九晨中分二万三千三百二十八积中七中余千七百一十八夕中分万八千一百四十四积中八中余八百五十六晨闰分万三千六百八积月十一月余五千一百九十一夕闰分万五百八十四积月八月余二万六千八百四十八见中日法九百九十七万七千三百三十七见月日法三百三十二万五千七百七十九土木相乘而合经纬爲三十是爲鎭星小周小周乘巛策爲四千三百二十是爲鎭星嵗数见中分五万一千八百四十积中十二中余一千七百四十见中法四千一百七十五见闰分三万二百四十积月十二月余六万三千三百见月法七万九千三百二十五见中日法一千九百二十七万五千九百七十五见月日法六百四十二万五千三百二十五火经特成故二嵗而过初三十二过初爲六十四嵗而小周小周乘干策则太阳大周爲一万三千八百二十四嵗是爲荧惑嵗数见中分十六万五千八百八十八积中二十五中余四千一百六十三见中法六千四百六十九见闰分九万六千七百六十八积月二十六月余五万二千九百五十四见月法十二万一千九百一十一见中日法二千九百八十六万七千三百七十三见月日法九百九十五万五千七百九十一水经特成故一嵗而及初六十四及初而小复小复乘巛策则太隂大周爲九千二百一十六嵗是爲辰星嵗数见中分十一万五百九十二积中三中余二万二千四百六十九见中法二万九千四十一见闰分六万四千五百一十二积月三月余五十一万四百二十三见月法五十五万一千七百七十九晨中分六万二千二百八积中二中余四千一百二十六夕中分四万八千三百八十四积中一中余一万九千三百四十三晨闰分三万六千二百八十八积月二月余十一万四千六百八十二夕闰分二万八千二百二十四积月一月余三十九万五千七百四十一见中日法一亿三千四百八万二千二百九十七见月日法四千四百六十九万四千九十九合太隂太阳之嵗数而中分之各万一千五百二十阳施其气隂成其物以星行率减嵗数余则见数也东九西七乘嵗数并九七爲法得一金水晨夕嵗数以嵗中乘嵗数是爲星见中分星见数是爲见中法以嵗闰乘嵗数是爲星见闰分以章嵗乘见数是爲见月法以元法乘见数是爲见中日法以綂法乘见数是爲见月日法五歩木晨始见去日半次顺日行十一分度二百二十一日始留二十五日而旋逆日行七分度一八十四日复留二十四日三分而旋复顺日行十一分度二百一十一日有百八十二万八千三百六十二分而伏凡见三百六十五日有百八十二万八千三百六十五分除逆定行星三十度百六十六万一千二百八十六分凡见一嵗行一次而后伏日行不盈十一分度一伏三十三日三百三十三万四千七百三十七分行星三度百六十七万三千四百五十三分壹见三百九十八日五百一十六万三千一百二分行星三十三度三百三十三万四千七百三十七分通其率故曰日行千七百二十八分度之百四十五金晨始见去日半次逆日行二分度一六日始留八日而旋始顺日行四十六分度三十三四十六日顺疾日行一度九十二分度十五百八十四日而伏凡见二百四十四日除逆定行星二百四十四度伏日行一度九十二分度三十三有竒伏八十三日行星百一十三度四百三十六万五千二百二十分凡晨见伏三百二十七日行星三百五十七度四百三十六万五千二百二十分夕始见去日半次顺日行一度九十二分度十五百八十一日百七分日四十五顺迟日行四十六分度四十三四十六日始留七日百七分日六十二分而旋逆日行三分度一六日而伏凡见二百四十一日除逆定行星二百四十一度伏逆日行八分度七有竒伏十六日百二十九万五千三百五十二分行星十四度三百六万九千八百六十八分一凡夕见伏二百五十七日百二十九万五千三百五十二分行星二百二十六度六百九十万七千四百六十九分壹复五百八十四日百二十九万五千三百五十二分行星亦如之故曰日行一度土晨始见去日半次顺日行十五分度一八十七日始留三十四日而旋逆日行八十一分度五百一日复留三十三日八十六万二千四百五十五分而旋复顺日行十五分度一八十五日而伏凡见三百四十日八十六万二千四百五十五分除逆定行星五度四百四十七万三千九百三十分伏日行不盈十五分度三百三十七日千七百一十七万一百七十分行星七度八百七十三万六千五百七十分壹见三百七十七日千八百三万二千六百二十五分行星十二度千三百二十一万五百分通其率故曰日行四千三百二十分度之百四十五火晨始见去日半次顺日行九十二分度五十三二百七十六日始留十日而旋逆日行六十二分度十七六十二日复留十日而旋复顺日行九十二分度五十三二百七十六日而伏凡见六百三十四日除逆定行星三百一度伏日行不盈九十二分度七十三分伏百四十六日千五百六十八万九千七百分行星百一十四度八百二十一万八千五分一见七百八十日千五百六十八万九千七百分凡行星四百一十五度八百二十一万八千五分通其率故曰日行万三千八百二十四分度之七千三百五十五水晨始见去日半次逆日行二度一日始留二日而旋顺日行七分度六十七日顺疾日行一度三分度一十八日而伏凡见二十八日除逆定行星二十八度伏日行一度九分度七有竒三十七日一亿二千二百二万九千六百五分行星六十八度四千六百六十一万一百二十八分凡晨见伏六十五日一亿二千二百二万九千六百五分行星九十六度四千六百六十一万一百二十八分夕始见去日半次顺疾日行一度三分度一十六日二分日一顺迟日行七分度六七日留一日二分日一而旋逆日行二度一日而伏凡见二十六日除逆定行星二十六度伏逆日行十五分度四有竒二十四日行星六度五千八百六十六万二千八百二十分凡夕见伏五十日行星十九度七千五百四十一万九千四百七十七分壹复百一十五日一亿二千二百二万九千六百五分行星亦如之故曰日行一度綂术推日月元綂置太极上元以来外所求年盈元法除之余不盈綂者则天綂甲子以来年数也盈綂除之余则地綂甲辰以来年数也又盈綂除之余则人綂甲申以来年数也各以其綂首日爲纪推天正以章月乘人綂嵗数盈章嵗得一名曰积月不盈者名曰闰余闰余十二以上嵗有闰求地正加积月一求人正加二推正月朔以月法乘积月盈日法得一名曰积日不盈者名曰小余小余三十八以上其月大积日盈六十除之不盈者名曰大余数从綂首日起算外则朔日也求其次月加大余二十九小余四十三小余盈日法得一从大余数除如法求弦加大余七小余三十一求望倍弦推闰余所在以十二乘闰余加十得一盈章中数所得起冬至算外则中至终闰盈中气在朔若二日则前月闰也推冬至以算余乘人綂嵗数盈綂法得一名曰大余不盈者名曰小余除数如法则所求冬至日也求八节加大余四十五小余千一百求二十四气三其小余加大余十五小余千一十推中部二十四气皆以元爲法推五行其四行各七十三日綂嵗分之七十七中央各十八日綂法分之四百四冬至后中央二十七日六百六分推合晨所在星置积日以綂法乘之以十九乘小余而并之盈周天除去之不盈者令盈綂法得一度数起牵牛算外则合晨所入星度也推其日夜半所在星以章嵗乘月小余以减合晨度小余不足者破全度推其月夜半所在星以月周乘月小余盈綂法得一度以减合晨度推诸加时以十二乘小余爲实各盈分母爲法数起于子算外则所加辰也推月食置㑹余嵗积月以二十三乘之盈百三十五除之不盈者加二十三得一月盈百三十五数所得起其正算外则食月也加时在望日冲辰纪术推五星见复置太极上元以来尽所求年乘大綂见复数盈嵗数得一则定见复数也不盈者名曰见复余见复余盈其见复数一以上见在往年倍一以上又在前往年不盈者在今年也推星所在见中次以见中分乘定见复数盈见中法得一则积中法也不盈者名曰中余以元中除积中余则中元余也以章中除之余则入章中数也以十二除之余则星见中次也中数从冬至起次数从星纪起算外则星所见中次也推星见月以闰分乘定见以章嵗乘中余从之盈见月法得一并积中则积月也不盈者名曰月中余以元月除积月余名曰月元余以章月除月元余则入章月数也以十二除之至有闰之嵗除十三入章三嵗一闰六嵗二闰九嵗三闰十一嵗四闰十四嵗五闰十七嵗六闰十九嵗七闰不盈者数起于天正算外则星所见月也推至日以中法乘中元余盈元法得一名曰积日不盈者名曰小余小余盈二千五百九十七以上中大数除积日如法算外则冬至也推朔日以月法乘月元余盈日法得一名曰积日余名曰小余小余三十八以上月大数除积日如法算外则星见月朔日也推入中次日度数以中法乘中余以见中法乘其小余并之盈见中日法得一则入中日入次度数也中次至日数次以次初数算外则星所见及日所在度数也求夕在日后十五度推入月日数以月法乘月余以见月法乘其小余并之盈见月日法得一则入月日数也并之大余数除如法则见日也推后见中加积中于中元余加后余于中余盈其法得一从中元余数如法则见中也推后见月加积月于月元余加后月余于月余盈其法得一从月元余除数如法则后见月也推至日及入中次度数如上法推朔日及入月数如上法推晨见加夕夕见加晨皆如上法推五歩置始见以来日数至所求日各以其行度数乘之其星若日有分者分子乘全爲实分母爲法其两有分者分母分度数乘全分子从之令相乘爲实分母相乘爲法实如法得一名曰积度数起星初见星宿所在宿度算外则星所在宿度也嵗术推嵗所在置上元以来外所求年盈嵗数除去之不盈者以百四十五乘之以百四十四爲法如法得一名曰积次不盈者名曰次余积次盈十二除去之不盈者名曰定次数从星纪起算尽之外则所在次也欲知太嵗以六十除余积次余不盈者数从丙子起算尽之外则太嵗日也赢缩传曰嵗弃其次而旅于明年之次以害鸟帑周楚恶之五星之赢缩不是过也过次者殃大过舍者灾小不过者亡咎次度六物者嵗时数日月星辰也辰者日月之㑹而建所指也星纪初斗十二度大雪中牵牛初冬至终于婺女七度𤣥枵初婺女八度小寒中危初大寒终于危十五度诹訾初危十六度立春中营室十四度惊蛰终于奎四度降娄初奎五度雨水中娄四度春分终于胃六度大梁初胃七度谷雨中昴八度清明终于毕十一度实沈初毕十二度立夏中井初小满终于井十五度鹑首初井十六度芒种中井三十一度夏至终于柳八度鹑火初柳九度小暑中张三度大暑终于张十七度鹑尾初张十八度立秋中翼十五度处暑终于轸十一度夀星初轸十二度白露中角十度秋分终于氐四度大火初氐五度寒露中房五度霜降终于尾九度析木初尾十度立冬中箕七度小雪终于斗十一度角十二亢九氐十五房五心五尾十八箕十一东七十五度斗二十六牛八女十二虚十危十七营室十六壁九北九十八度奎十六娄十二胃十四昴十一毕十六觜二参九西八十度井三十三鬼四柳十五星七张十八翼十八轸十七南百一十二度九章嵗爲百七十一嵗而九道小终九终千五百三十九嵗而大终三终而与元终进退于牵牛之前四度五分九㑹阳以九终故日有九道隂兼而成之故月有十九道阳名成功故九㑹而终四营而成易故四嵗中余一四章而朔余一爲篇首八十一章而终一綂一甲子元首十辛酉十九己未二十八丁巳三十七乙卯四十六壬子五十五庚戌六十四戊申七十三丙午中甲辰二綂辛丑己亥丁酉乙未壬辰庚寅戊子丙戌季甲申三綂辛巳己卯丁丑乙亥壬申庚午戊辰丙寅孟二癸卯十一辛丑二十己亥二十九丁酉三十八甲午四十七壬辰五十六庚寅六十五戊子七十四乙酉中癸未辛巳己卯丁丑甲戌壬申庚午戊辰乙丑季癸亥辛酉己未丁巳甲寅壬子庚戌戊申乙巳孟三癸未十二辛巳二十一已卯三十丙子三十九甲戌四十八壬申五十七庚午六十六丁卯七十五乙丑中癸亥辛酉己未丙辰甲寅壬子庚戌丁未乙巳季癸卯辛丑己亥丙申甲午壬辰庚寅丁亥乙酉孟四癸亥十三辛酉二十二戊午三十一丙辰四十甲寅四十九壬子五十八己酉六十七丁未七十六乙巳中癸卯辛丑戊戌丙申甲午壬辰己丑丁亥乙酉季癸未辛巳戊寅丙子甲戌壬申己巳丁卯乙丑孟五癸卯十四庚子二十三戊戌三十二丙申四十一甲午五十辛卯五十九己丑六十八丁亥七十七乙酉中癸未庚辰戊寅丙子甲戌辛未己巳丁卯乙丑季癸亥庚申戊午丙辰甲寅辛亥己酉丁未乙巳孟六壬午十五庚辰二十四戊寅三十三丙子四十二癸酉五十一辛未六十己巳六十九丁卯七十八甲子中壬戌庚申戊午丙辰癸丑辛亥己酉丁未甲辰季壬寅庚子戊戌丙申癸巳辛卯己丑丁亥甲申孟七壬戌十六庚申二十五戊午三十四乙卯四十三癸丑五十二辛亥六十一己酉七十丙午七十九甲辰中壬寅庚子戊戌乙未癸己辛卯己丑丙戌甲申季壬午庚辰戊寅乙亥癸酉辛未己巳丙寅甲子孟八壬寅十七庚子二十六丁酉三十五乙未四十四癸巳五十三辛卯六十二戊子七十一丙戌八十甲申中壬午庚辰丁丑乙亥癸酉辛未戊辰丙寅甲子季壬戌庚申丁巳乙卯癸丑辛亥戊申丙午甲辰孟九壬午十八己卯二十七丁丑三十六乙亥四十五癸酉五十四庚午六十三戊辰七十二丙寅八十一甲子中壬戍己未丁巳乙卯癸丑庚戌戊申丙午甲辰季壬寅己亥丁酉乙未癸巳庚寅戊子丙戌甲申孟推章首朔旦冬至日置大余三十九小余六十一数除如法各从其綂首起求其后章当加大余三十九小余六十一各尽其八十一章推篇大余亦如之小余加一求周至加大余五十九小余二十一世经春秋昭公十七年郯子来朝传曰昭子问少昊氏鸟名何故对曰吾祖也我知之矣昔者黄帝氏以云纪故爲云师而云名炎帝氏以火纪故爲火师而火名共工氏以水纪故爲水师而水名太昊氏以龙纪故爲龙师而龙名我高祖少昊挚之立也鳯鸟适至故纪于鸟爲鸟师而鸟名言郯子据少昊受黄帝黄帝受炎帝炎帝受共工共工受太昊故先言黄帝上及太昊稽之于易炮牺神农黄帝相继之世可知太昊帝易曰炮牺氏之王天下也言炮牺继天而王爲百王先首徳始于木故爲帝太昊作罔罟以田渔取牺牲故天下号曰炮牺氏祭典曰共工氏伯九域言虽有水徳在火木之间非其序也任知刑以彊故伯而不王秦以水徳在周汉木火之间周人其行序故易不载炎帝易曰炮牺氏没神农氏作言共工伯而不王虽有水徳非其序也以火承木故爲炎帝教民耕农故天下号曰神农氏黄帝易曰神农氏没黄帝氏作火生土故爲土徳与炎帝之后战于坂泉遂王天下始垂衣裳有轩冕之服故天下号曰轩辕氏少昊帝考徳曰少昊曰清清者黄帝之子清阳也是其子孙名挚立土生金故爲金徳天下号曰金天氏周其乐故易不载序于行颛顼帝春秋外传曰少昊之衰九黎乱徳颛顼受之廼命重黎苍林昌意之子也金生水故爲水徳天下号曰高阳氏周其乐故易不载序于行帝喾春秋外传曰颛顼之所建帝喾受之清阳元嚣之孙也水生木故爲木徳天下号曰高辛氏帝挚继之不知世数周其乐故易不载周人禘之唐帝帝系曰帝喾四妃陈丰生帝尧封于唐盖高辛氏衰天下归之木生火故爲火徳天下号曰陶唐氏让天下于虞使子朱处于丹渊爲诸侯即位七十载虞帝帝系曰颛顼生穷蝉五世而生瞽叟瞽叟生帝舜处虞之嬀汭尧嬗以天下火生土故爲土徳天下号曰有虞氏让天下于禹使子商均爲诸侯即位五十载伯禹帝系曰颛顼五世而生鲧鲧生禹虞舜嬗以天下土生金故爲金徳天下号曰夏后氏继世十七王四百三十二嵗成汤书经汤誓汤伐夏桀金生水故爲水徳天下号曰商后曰殷三綂上元至伐桀之嵗十四万一千四百八十嵗嵗在大火房五度故传曰大火阏伯之星也实祀商人后爲成汤方即世崩没之时爲天子用事十三年矣商十二月乙丑朔旦冬至故书序曰成汤既没太甲元年使伊尹作伊训伊训篇曰惟太甲元年十有二月乙丑朔伊尹祀于先王诞资有牧方明言虽有成汤太丁外丙之服以冬至越茀祀先王于方明以配上帝是朔旦冬至之嵗也后九十五嵗商十二月甲申朔旦冬至亡余分是爲孟綂自伐桀至武王伐纣六百二十九嵗故传曰殷载祀六百殷歴曰当成汤方即世用事十三年十一月甲子朔旦冬至终六府首当周公五年则爲距伐桀四百五十八嵗少百七十一嵗不盈六百二十九又以夏时乙丑爲甲子计其年廼孟綂后五章癸亥朔旦冬至也以爲甲子府首皆非是凡殷世继嗣三十一王六百二十九嵗四分上元至伐桀十三万二千一百一十三嵗其八十八纪甲子府首入伐桀后百二十七嵗春秋歴周文王四十二年十二月丁丑朔旦冬至孟綂之二㑹首也后八嵗而武王伐纣武王书经牧誓武王伐商纣水生木故爲木徳天下号曰周室三綂上元至伐纣之嵗十四万二千一百九嵗嵗在鹑火张十三度文王受命九年而崩再期在大祥而伐纣故书序曰惟十有一年武王伐纣太誓八百诸侯㑹还归二年乃遂伐纣克殷以箕子归十三年也故书序曰武王克殷以箕子归作洪范洪范篇曰惟十有三祀王访于箕子自文王受命而至此十三年嵗亦在鹑火故传曰嵗在鹑火则我有周之分壄也师初𤼵以殷十一月戊子日在析木箕七度故传曰日在析木是夕也月在房五度房爲天驷故传曰月在天驷后三日得周正月辛卯朔合辰在斗前一度斗柄也故传曰辰在斗柄明日壬辰䢅星始见癸巳武王始𤼵丙午还师戊午度于孟津孟津去周九百里师行三十里故三十一日而度明日己未冬至䢅星与婺女伏歴建星及牵牛至于婺女天鼋之首故传曰星在天鼋周书武成篇惟一月壬辰旁死霸若翌日癸巳武王乃朝歩自周于征伐纣序曰一月戊午师度于孟津至庚申二月朔日也四日癸亥至牧壄夜陈甲子昧爽而合矣故外传曰王以二月癸亥夜陈武成篇曰粤若来三月既死霸粤五日甲子咸刘商王纣是嵗也闰数余十八正大寒中在周二月己丑晦明日闰月庚寅朔三月二日庚申惊蛰四月己丑朔死霸死霸朔也生霸望也是月甲辰望乙巳旁之故武成篇曰惟四月既旁生霸粤六日庚戌武王燎于周庙翌日辛亥祀于天位粤五日乙卯乃以庶国祀馘于周庙文王十五而生武王受命九年而崩崩后四年而武王克殷克殷之嵗八十六矣后七嵗而崩故礼记文王世子曰文王九十七而终武王九十三而终凡武王即位十一年周公摄政五年正月丁巳朔旦冬至殷歴以爲六年戊午距炀公七十六嵗入孟綂二十九章首也后二嵗得周公七年复子明辟之嵗是嵗二月乙亥朔庚寅望后六日得乙未故召诰曰惟二月既望粤六日乙未又其三月甲辰朔三日丙午召诰曰惟三月丙午朏古文月采篇曰三日曰朏是嵗十二月戊辰晦周公以反政故洛诰篇曰戊辰王在新邑烝祭嵗命作策惟周公诞保文武受命惟七年成王元年正月己巳朔此命伯禽俾侯于鲁之嵗也后三十年四月庚戌朔十五日甲子哉生霸故顾命曰惟四月哉生霸王有疾不豫甲子王乃洮沬水作顾命翌日乙丑成王崩康王十二年六月戊辰朔三日庚午故毕命丰刑曰惟十有二年六月庚午朏王命作策丰刑春秋殷歴皆以殷鲁自周昭王以下亡年数故据周公伯禽以下爲纪鲁公伯禽推即位四十六年至康王十六年而薨故传曰爕父禽父并事康王言晋侯爕鲁公伯禽俱事康王也子考公就立酋考公世家即位四年及炀公熙立炀公二十四年正月丙申朔旦冬至殷歴以爲丁酉距微公七十六嵗世家炀公即位十六年子幽公宰立幽公世家即位十四年及微公茀立㵒微公二十六年正月乙亥朔旦冬至殷歴以爲丙子距献公七十六嵗世家微公即位五十年子厉公翟立擢厉公世家即位三十七年及献公具立献公十五年正月甲寅朔旦冬至殷歴以爲乙卯距懿公七十六嵗世家献公即位五十年子愼公埶立嚊愼公世家即位三十年及武公敖立武公世家即位二年子懿公被立戏懿公九年正月癸巳朔旦冬至殷歴以爲甲午距惠公七十六嵗世家懿公即位九年兄子柏御立柏御世家即位十一年叔父孝公称立孝公世家即位二十七年子惠公皇立惠公三十八年正月壬申朔旦冬至殷歴以爲癸酉距釐公七十六嵗世家惠公即位四十六年子隐公息立凡伯禽至春秋三百八十六年春秋隐公春秋即位十一年及桓公轨立此元年上距伐纣四百嵗桓公春秋即位十八年子庄公同立庄公春秋即位三十二年子愍公启方立愍公春秋即位二年及釐公申立釐公五年正月辛亥朔旦冬至殷歴以爲壬子距成公七十六嵗是嵗距上元十四万二千五百七十七嵗得孟綂五十三章首故传曰五年春王正月辛亥朔日南至八月甲午晋侯围上阳童谣云丙子之辰龙尾伏辰袀服振振取虢之旂鹑之贲贲天策焞焞火中成军虢公其奔卜偃曰其九月十月之交乎丙子旦日在尾月在策鹑火中必是时也冬十二月丙子灭虢言歴者以夏时故周十二月夏十月也是嵗嵗在大火故传曰晋侯使寺人披伐蒲重耳奔狄董因曰君之行嵗在大火后十二年釐之十六嵗嵗在夀星故传曰重耳处狄十二年而行过卫五鹿乞食于壄人壄人举凷而与之子犯曰天赐也后十二年必获此土嵗复于夀星必获诸侯后八嵗釐之二十四年也嵗在实沈秦伯纳之故传曰董因云君以辰出而以参入必获诸侯春秋釐公即位三十三年子文公兴立文公元年距辛亥朔旦冬至二十九嵗是嵗闰余十三正小雪闰当在十一月后而在三月故传曰非礼也后五年闰余十是嵗亡闰而置闰闰所以正中朔也亡闰而置闰又不告朔故经曰闰月不告朔言亡此月也传曰不告朔非礼也春秋文公即位十八年子宣公倭立宣公春秋即位十八年子成公黑肱立成公十二年正月庚寅朔旦冬至殷歴以爲辛卯距定公七年七十六嵗春秋成公即位十八年子襄公午立襄公二十七年距辛亥百九嵗九月乙亥朔是建申之月也鲁史书十二月乙亥朔日有食之传曰冬十一月乙亥朔日有食之于是辰在申司歴过也再失闰矣言时实行以爲十一月也不察其建不考之于天也二十八年距辛亥百一十嵗嵗在星纪故经曰春无冰传曰嵗在星纪而滛于𤣥枵三十年嵗在娵訾三十一年嵗在降娄是嵗距辛亥百一十三年二月有癸未上距文公十一年㑹于承匡之嵗夏正月甲子朔凡四百四十有五甲子竒二十日爲日二万六千六百有六旬故传曰绛县老人曰臣生之嵗正月甲子朔四百四十有五甲子矣其季于今三之一也师旷曰郄成子㑹于承匡之嵗也七十三年矣史赵曰亥有二首六身下二如身则其日数也士文伯曰然则二万六千六百有六旬也春秋襄公即位三十一年子昭公稠立昭公八年嵗在析木十年嵗在颛顼之虚𤣥枵也十八年距辛亥百三十一嵗五月有丙子戊寅壬午火始昬见宋卫陈郑火二十年春王正月距辛亥百三十三嵗是辛亥后八章首也正月己丑朔旦冬至失闰故传曰二月己丑日南至三十二年嵗在星纪距辛亥百四十五嵗盈一次矣故传曰越得嵗吴伐之必受其咎春秋昭公即位三十二年及定公宋立定公七年正月己巳朔旦冬至殷歴以爲庚午距元公七十六嵗春秋定公即位十五年子哀公蒋立哀公十二年冬十二月流火非建戌之月也是月也螽故传曰火伏而后蛰者毕今火犹西流司歴过也诗曰七月流火春秋哀公即位二十七年自春秋尽哀十四年凡二百四十二年六国春秋哀公后十三年逊于邾子悼公曼立宁悼公世家即位三十七年子元公嘉立元公四年正月戊申朔旦冬至殷歴以爲己酉距康公七十六嵗元公世家即位二十一年子穆公衍立显穆公世家即位三十三年子恭公奋立恭公世家即位二十二年子康公毛立康公四年正月丁亥朔旦冬至殷歴以爲戊子距缗公七十六嵗康公世家即位九年子景公偃立景公世家即位二十九年子平公旅立平公世家即位二十年子缗公贾立缗公二十二年正月丙寅朔旦冬至殷歴以爲丁卯距楚元七十六嵗缗公世家即位二十三年子顷公讐立顷公表十八年秦昭王之五十一年也秦始灭周周凡三十六王八百六十七嵗秦伯昭王本纪无天子五年孝文王本纪即位一年元年楚考烈王灭鲁顷公爲家人周灭后六年也庄襄王本纪即位三年始皇本纪即位三十七年二世本纪即位三年凡秦伯五世四十九嵗汉高祖皇帝着纪伐秦继周木生火故爲火徳天下号曰汉距上元年十四万三千二十五嵗嵗在大棣之东井二十二度鹑首之六度也故汉志曰嵗在大棣名曰敦牂太嵗在午八年十一月乙巳朔旦冬至楚元三年也故殷歴以爲丙午距元朔七十六嵗着纪高帝即位十二年惠帝着纪即位七年高后着纪即位八年文帝前十六年后七年着纪即位二十三年景帝前七年中六年后三年着纪即位十六年武帝建元元光元朔各六年元朔六年十一月甲申朔旦冬至殷歴以爲乙酉距初元七十六嵗元狩元鼎元封各六年汉歴太初元年距上元十四万三千一百二十七嵗前十一月甲子朔旦冬至嵗在星纪婺女六度故汉志曰嵗名困敦正月嵗星出婺女太初天汉太始征和各四年后二年着纪即位五十四年昭帝始元元鳯各六年元平一年着纪即位十三年宣帝本始地节元康神爵五鳯甘露各四年黄龙一年着纪即位二十五年元帝初元二年十一月癸亥朔旦冬至殷歴以爲甲子以爲纪首是嵗也十月日食非合辰之㑹不得爲纪首距建武七十六嵗初元永光建昭各五年竟宁一年着纪即位十六年成帝建始河平阳朔鸿嘉永始元延各四年绥和二年着纪即位二十六年哀帝建平四年元夀二年着纪即位六年平帝着纪即位元始五年以宣帝𤣥孙婴爲嗣谓之孺子孺子着纪新都侯王莽居摄三年王莽居摄盗袭帝位窃号曰新室始建国五年天鳯六年地皇三年着纪盗位十四年更始帝着纪以汉宗室灭王莽即位二年赤眉贼立宗室刘盆子灭更始帝自汉元年讫更始二年凡二百三十嵗光武皇帝着纪以景帝后高祖九世孙受命中兴复汉改元曰建武嵗在鹑尾之张度建武三十一年中元二年即位三十三年前汉书卷二十一下卷二十一下考证前汉书卷二十一下考证律歴志下统母按各本俱以统母二字连下文日法云云非也綂母五歩綂术纪术嵗术世经凡六项乃歴法之标目应另爲一行以挈纲领今改正策余八千八十什乘元中以减周天得策余按八千八十絶句什乘元中以减周天絶句古本从八千八十什絶句非也乘巛策巛古坤字积月十三月余一万五千七十九监本误割积月十三爲一行月余爲一行今从宋本移正金水晨夕嵗数按宋祁曰一本水作木按金水相距不远不晨见则夕见故能同符恐无作木字之理綂术监本连接推日月元统又纪术二字连接推五星见复不知推日月元统推五星见复皆下文之首句也今移正以章嵗乘中余从之按从之二字必讹但各本并同无可订正以文义推之当是并之二字诹訾初危十六度立春中营室十四度惊蛰按古节气以惊蛰爲正月中以雨水爲二月节郑康成月令注曰汉始以雨水爲二月节孔颖达春秋疏曰太初以后更改气名以雨水爲正月中惊蛰爲二月节迄今不改据此志云云则是太初节气犹仍古时至东汉始改雨水于惊蛰之前又改谷雨于清明之后后书志可証也角十二亢九云云按此洛下闳所度星度祗据赤道唐志详言之其黄道度数自续志始载然后世歴家疎密不一惟黄道度较赤道爲易差郭守敬曰赤道列舍相距度数歴代所测不同非微有动移则前人所测或未密也今以此文星度校之元史具列唐一行宋皇祐元丰崇宁时所测元至元中用二线所测度分稍有不同然大致不异也则洛下闳之术亦神矣是其子孙名挚立按左传郯子曰我祖少昊挚之立也是少昊名挚此志云名挚立渉彼文而讹者也子考公就立酋注师古曰又记此酋者诸说不同而名字或异也按此志凡某公某立皆系世本之文其名或异者并记于下则史记世家文也如考公世本名就世家名酋微公世本名茀世家作魏公㵒下俱倣此世家炀公即位十六年按世家炀公六年但此志上文既曰炀公二十四年正月丙申朔旦冬至蔀首之嵗鲁歴必有所据汲古阁本作即位六十年是也宋本讹作十六年监本亦从而讹以积年求之炀公二十四年爲蔀首又三十六年而薨歴幽公十四年至微公二十六年复爲蔀首恰符七十六嵗之数知本文作六十年无疑即世家亦于六字下脱十字耳世家献公即位五十年按世家作三十二年又武公二年世家作九年与此文不符又孝公二十七年世家同而年表云三十八年子惠公皇立按皇世家作弗湟世本作弗皇年表作弗生及桓公轨立此元年上距伐纣四百嵗黄宗羲曰伐纣之嵗据汉志推之断爲己卯嵗若依史记鲁世家推之爲戊子嵗然以授时歩戊子嵗距至元辛巳二千三百三十三年无一合者当从班氏以己卯爲凖而后春秋以上之时日乃可得耳卜偃曰卜讹上今改正距上元年十四万三千二十五嵗按文不必有年字疑衍汉歴太初元年距上元十四万三千一百二十七嵗按元史三统积年一十四万四千五百一十一与此文异又按前文曰以前歴上元泰初四千六百一十七嵗至于元封七年又不同也前汉书卷二十一下考证前汉书卷二十二钦定四库全书前汉书卷二十二汉兰台令史班固撰唐正议大夫行祕书少监琅邪县开国子颜师古注礼乐志第二六经之道同归而礼乐之用为急治身者斯须忘礼则暴嫚入之矣为国者一朝失礼则荒乱及之矣人函天地隂阳之气有喜怒哀乐之情天禀其性而不能节也圣人能为之节而不能絶也故象天地而制礼乐所以通神明立人伦正情性节万事者也人性有男女之情妬忌之别为制婚姻之礼有交接长㓜之序为制乡饮之礼有哀死思远之情为制丧祭之礼有尊尊敬上之心为制朝觐之礼哀有哭踊之节乐有歌舞之容正人足以副其诚邪人足以防其失故婚姻之礼废则夫妇之道苦而淫辟之罪多乡饮之礼废则长㓜之序乱而争鬭之狱蕃丧祭之礼废则骨肉之恩薄而背死忘先者衆朝聘之礼废则君臣之位失而侵陵之渐起故孔子曰安上治民莫譱于礼移风易俗莫譱于乐礼节民心乐和民声政以行之刑以防之礼乐政刑四逹而不誖则王道备矣乐以治内而为同礼以脩外而为异同则和亲异则畏敬和亲则无怨畏敬则不争揖让而天下治者礼乐之谓也二者竝行合为一体畏敬之意难见则着之于享献辞受登降跪拜和亲之说难形则𤼵之于诗歌咏言钟石筦弦盖嘉其敬意而不及其财贿美其欢心而不流其声音故孔子曰礼云礼云玉帛云乎哉乐云乐云钟鼓云乎哉此礼乐之本也故曰知礼乐之情者能作识礼乐之文者能述作者之谓圣述者之谓明明圣者述作之谓也王者必因前王之礼顺时施宜有所损益即民之心稍稍制作至太平而大备周监于二代礼文尤具事为之制曲为之防故称礼经三百威仪三千于是教化浃洽民用和睦灾害不生祸乱不作囹圄空虚四十余年孔子美之曰郁郁乎文哉吾从周及其衰也诸侯踰越法度恶礼制之害己去其篇籍遭秦灭学遂以乱亡汉兴拨乱反正日不暇给犹命叔孙通制礼仪以正君臣之位髙祖说而叹曰吾乃今日知为天子之贵也以通为奉常遂定仪法未尽备而通终至文帝时贾谊以为汉承秦之败俗废礼义捐㢘耻今其甚者杀父兄盗者取庙器而大臣特以簿书不报期㑹为故至于风俗流溢恬而不怪以为是适然耳夫移风易俗使天下回心而乡道类非俗吏之所能为也夫立君臣等上下使纲纪有序六亲和睦此非天之所为人之所设也人之所设不为不立不修则坏汉兴至今二十余年宜定制度兴礼乐然后诸侯轨道百姓素朴狱讼衰息廼草具其仪天子说焉而大臣绛灌之属害之故其议遂寝至武帝即位进用英隽议立明堂制礼服以兴太平㑹窦太后好黄老言不说儒术其事又废后董仲舒对策言王者欲有所为宜求其端于天天道大者在于隂阳阳为徳隂为刑天使阳常居大夏而以生育长养为事隂常居大冬而积于空虚不用之处以此见天之任徳不任刑也阳出布施于上而主嵗功隂入伏藏于下而时出佐阳阳不得隂之助亦不能独成嵗功王者承天意以从事故务徳教而省刑罚刑罚不可任以治世犹隂之不可任以成嵗也今废先王之徳教独用执法之吏治民而欲徳化被四海故难成也是故古之王者莫不以教化为大务立大学以教于国设庠序以化于邑教化以明习俗以成天下尝无一人之狱矣至周末世大为无道以失天下秦继其后又益甚之自古以来未尝以乱济乱大败天下如秦者也习俗薄恶民人抵冒今汉继秦之后虽欲治之无可奈何法出而姦生令下而诈起一嵗之狱以万千数如以汤止沸沸兪甚而无益辟之琴瑟不调甚者必觧而更张之廼可鼓也为政而不行甚者必变而更化之廼可理也故汉得天下以来常欲善治而至今不能胜残去杀者失之当更化而不能更化也古人有言临渊羡鱼不如归而结网今临政而愿治七十余嵗矣不如退而更化更化则可善治而灾害日去福禄日来矣是时上方征讨四夷锐志武功不暇留意礼文之事至宣帝时琅邪王吉为谏大夫又上疏言欲治之主不世出公卿幸得遭遇其时未有建万世之长策举明主于三代之隆者也其务在于簿书断狱听讼而已此非太平之基也今俗吏所以牧民者非有礼义科指可世世通行者也以意穿凿各取一切是以诈伪萌生刑罚无极质朴日消恩爱寖薄孔子曰安上治民莫善于礼非空言也愿与大臣延及儒生述旧礼明王制驱一世之民跻之仁夀之域则俗何以不若成康夀何以不若髙宗上不纳其言吉以病去至成帝时犍为郡于水滨得古磬十六枚议者以为譱祥刘向因是说上宜兴辟雍设庠序陈礼乐隆雅颂之声盛揖攘之容以风化天下如此而不治者未之有也或曰不能具礼礼以养人为本如有过差是过而养人也刑罚之过或至死伤今之刑非臯陶之法也而有司请定法削则削笔则笔救时务也至于礼乐则曰不敢是敢于杀人不敢于养人也为其俎豆筦弦之间小不备因是絶而不为是去小不备而就大不备大不备或莫甚焉夫教化之比于刑法刑法轻是舎所重而急所轻也且教化所恃以为治也刑法所以助治也今废所恃而独立其所助非所以致太平也自京师有誖逆不顺之子孙至于䧟大辟受刑戮者不絶繇不习五常之道也夫承千岁之衰周继暴秦之余敝民渐渍恶俗贪饕险诐不闲义理不示以大化而独欧以刑罚终已不改故曰导之以礼乐而民和睦初叔孙通将制定礼仪见非于齐鲁之士然卒为汉儒宗业垂后嗣斯成法也成帝以向言下公卿议㑹向病卒丞相大司空奏请立辟廱案行长安城南营表未作遭成帝崩羣臣引以定谥及王莽为宰衡欲燿衆庶遂兴辟廱因以簒位海内畔之世祖受命中兴拨乱反正改定京师于土中即位三十年四夷宾服百姓家给政教清明廼营立明堂辟廱显宗即位躬行其礼宗祀光武皇帝于明堂养三老五更于辟廱威仪既盛美矣然徳化未流洽者礼乐未具羣下无所诵说而庠序尚未设之故也孔子曰辟如为山未成一匮止吾止也今叔孙通所撰礼仪与律令同录臧于理官法家又复不𫝊汉典寝而不着民臣莫有言者又通没之后河间献王采礼乐古事稍稍增辑至五百余篇今学者不能昭见但推士礼以及天子说义又颇谬异故君臣长㓜交接之道寖以不章乐者圣人之所乐也而可以善民心其感人深其移风易俗易故先王着其教焉夫民有血气心知之性而无哀乐喜怒之常应感而动然后心术形焉是以纎微癄瘁之音作而民思忧阐谐嫚易之音作而民康乐麤厉勐奋之音作而民刚毅㢘直正诚之音作而民肃敬寛裕和顺之音作而民慈爱流辟邪散之音作而民淫乱先王耻其乱也故制雅颂之声本之情性稽之度数制之礼仪合生气之和导五常之行使之阳而不散隂而不集刚气不怒柔气不慑四畅交于中而发作于外皆安其位而不相夺也足以感动人之善心而不使邪气得接焉是先王立乐之方也王者未作乐之时因先王之乐以教化百姓说乐其俗然后改作以章功徳易曰先王以作乐崇徳殷荐之上帝以配祖考昔黄帝作咸池颛顼作六茎帝喾作五英尧作大章舜作招禹作夏汤作濩武王作武周公作勺勺言能勺先祖之道也武言以功定天下也濩言救民也夏大承二帝也招继尧也大章章之也五英英华茂也六茎及根茎也咸池备矣自夏以徃其流不可闻已殷颂犹有存者周诗既备而其器用张陈周官具焉典者自卿大夫师瞽以下皆选有道徳之人朝夕习业以教国子国子者卿大夫之子弟也皆学歌九徳诵六诗习六舞五声八音之和故帝舜命夔曰女典乐教胄子直而温寛而栗刚而无虐简而无敖诗言志歌咏言声依咏律和声八音克谐此之谓也又以外赏诸侯徳盛而教尊者其威仪足以充目音声足以动耳诗语足以感心故闻其音而徳和省其诗而志正论其数而法立是以荐之郊庙则鬼神飨作之朝廷则羣臣和立之学官则万民协听者无不虚已竦神说而承流是以海内徧知上徳被服其风光煇日新化上迁善而不知所以然至于万物不夭天地顺而嘉应降故诗曰钟鼓锽锽磬管锵锵降福穰穰书云击石拊石百兽率舞鸟兽且犹感应而况于人乎况于鬼神乎故乐者圣人之所以感天地通神明安万民成性类者也然自雅颂之兴而所承衰乱之音犹在是谓淫过凶嫚之声为设禁焉世衰民散小人乗君子心耳浅薄则邪胜正故书序殷纣断弃先祖之乐廼作淫声用变乱正声以说妇人乐官师瞽抱其器而犇散或适诸侯或入河海夫乐本情性浃肌肤而臧骨髓虽经乎千载其遗风余烈尚犹不絶至春秋时陈公子完犇齐陈舜之后招乐存焉故孔子适齐闻韶三月不知肉味曰不圗为乐之至于斯美之甚也周道始缺怨刺之诗起王泽既竭而诗不能作王官失业雅颂相错孔子论而定之故曰吾自卫反鲁然后乐正雅颂各得其所是时周室大坏诸侯恣行设两观乗大路陪臣管仲季氏之属三归雍彻八佾舞廷制度遂坏陵夷而不反桑间濮上郑卫宋赵之声竝出内则致疾损夀外则乱政伤民巧伪因而饰之以营乱富贵之耳目庶人以求利列国以相间故秦穆遗戎而由余去齐人餽鲁而孔子行至于六国魏文侯最为好古而谓子夏曰寡人听古乐则欲寐及闻郑卫余不知倦焉子夏辞而辨之终不见纳自此礼乐丧矣汉兴乐家有制氏以雅乐声律世世在太乐官但能纪其铿鎗鼓舞而不能言其义髙祖时叔孙通因秦乐人制宗庙乐大祝迎神于庙门奏嘉至犹古降神之乐也皇帝入庙门奏永至以为行歩之节犹古采荠肆夏也干豆上奏登歌独上歌不以筦弦乱人声欲在位者徧闻之犹古清庙之歌也登歌再终下奏休成之乐美神明既飨也皇帝就酒东厢坐定奏永安之乐美礼已成也又有房中祠乐髙祖唐山夫人所作也周有房中乐至秦名曰夀人凡乐乐其所生礼不忘本髙祖乐楚声故房中乐楚声也孝惠二年使乐府令夏侯寛备其箫管更名曰安世乐髙祖庙奏武徳文始五行之舞孝文庙奏昭徳文始四时五行之舞孝武庙奏盛徳文始四时五行之舞武徳舞者髙祖四年作以象天下乐已行武以除乱也文始舞者曰本舜招舞也髙祖六年更名曰文始以示不相袭也五行舞者本周舞也秦始皇二十六年更名曰五行也四时舞者孝文所作以眀示天下之安和也盖乐已所自作明有制也乐先王之乐明有法也孝景采武徳舞以为昭徳以尊太宗庙至孝宣采昭徳舞为盛徳以尊世宗庙诸帝庙皆常奏文始四时五行舞云髙祖六年又作昭容乐礼容乐昭容者犹古之昭夏也主出武徳舞礼容者主出文始五行舞舞入无乐者将至至尊之前不敢以乐也出用乐者言舞不失节能以乐终也大氐皆因秦旧事焉初髙祖既定天下过沛与故人父老相乐醉酒欢哀作风起之诗令沛中僮儿百二十人习而歌之至孝惠时以沛宫为原庙皆令歌儿习吹以相和常以百二十人为员文景之间礼官肄业而已至武帝定郊祀之礼祠太一于甘泉就干位也祭后土于汾隂泽中方丘也乃立乐府采诗夜诵有赵代秦楚之讴以李延年为协律都尉多举司马相如等数十人造为诗赋略论律吕以合八音之调作十九章之歌以正月上辛用事甘泉圜丘使童男女七十人俱歌昏祠至明夜常有神光如流星止集于祠坛天子自竹宫而望拜百官侍祠者数百人皆肃然动心焉安世房中歌十七章其诗曰大孝备矣休徳昭清髙张四县乐充宫廷芬树羽林云景杳㝠金支秀华庶旄翠旌七始华始肃倡和声神来宴娭庶几是听粥粥音送细亝人情忽乗青𤣥熙事备成清思聈聈经纬冥冥我定歴数人告其心敕身齐戒施教申申乃立祖庙敬明尊亲大矣孝熙四极爰轃王侯秉徳其邻翼翼显明昭式清明鬯矣皇帝孝徳竟全大功抚安四极海内有姦纷乱东北诏抚成师武臣承徳行乐交逆箫勺羣慝肃为济哉盖定燕国大海荡荡水所归髙贤愉愉民所怀大山崔百卉殖民何贵贵有徳安其所乐终产乐终产世继绪飞龙秋游上天髙贤愉乐民人丰草葽女罗施譱何如谁能回大莫大成教徳长莫长被无极靁震震电燿燿明徳乡治本约治本约泽𢎞大加被宠咸相保徳施大世曼夀都荔遂芳窅窊桂华孝奏天仪若日月光乗𤣥四龙回驰北行羽旄殷盛芬哉芒芒孝道随世我署文章桂华冯冯翼翼承天之则吾易乆逺烛明四极慈惠所爱美若休徳杳杳㝠㝠克绰永福美芳硙硙即即师象山则呜唿孝哉案抚戎国蛮夷竭欢象来致福兼临是爱终无兵革嘉荐芳矣告灵飨矣告灵既飨徳音孔臧惟徳之臧建侯之常承保天休令问不忘皇皇鸿明荡侯休徳嘉承天和伊乐厥福在乐不荒惟民之则浚则师徳下民咸殖令问在旧孔容翼翼孔容之常承帝之明下民之乐子孙保光承顺温良受帝之光嘉荐令芳夀考不忘承帝明徳师象山则云施称民永受厥福承容之常承帝之明下民安乐受福无疆郊祀歌十九章其诗曰练时日侯有望膋萧延四方九重开灵之斿垂惠恩鸿祜休灵之车结𤣥云驾飞龙羽旄纷灵之下若风马左仓龙右白虎灵之来神哉沛先以雨般裔裔灵之至庆隂隂相放震澹心灵已坐五音饬虞至旦承灵亿牲茧栗粢盛香尊桂酒宾八乡灵安留吟青黄徧观此眺瑶堂衆嫭竝绰竒丽颜如荼兆逐靡被华文厠雾縠曵阿钖佩珠玉侠嘉夜茝兰芳澹容与献嘉觞练时日一帝临中坛四方承宇绳绳意变备得其所清和六合制数以五海内安宁兴文匽武后土富媪昭明三光穆穆优游嘉服上黄帝临二青阳开动根荄以遂膏润并爱跂行毕逮霆声发荣壧处顷听枯槀复产廼成厥命衆庶熙熙施及夭胎羣生啿啿惟春之祺青阳三邹子乐朱明盛长旉与万物桐生茂豫靡有所诎敷华就实既阜既昌登成甫田百鬼廸尝广大建祀肃雍不忘神若宥之传世无疆朱明四邹子乐西颢沆砀秋气肃杀含秀垂颖续旧不废姦伪不萌祅孽伏息隅辟越逺四貉咸服既畏兹威惟慕纯徳附而不骄正心翊翊西颢五邹子乐𤣥㝠陵隂蛰虫盖臧屮木零落抵冬降霜易乱除邪革正异俗兆民反本抱素怀朴条理信义望礼五岳籍敛之时掩收嘉谷𤣥㝠六邹子乐惟泰元尊媪神蕃釐经纬天地作成四时精建日月星辰度理隂阳五行周而复始云风靁电降甘露雨百姓蕃滋咸循厥绪继统共勤顺皇之徳鸾路龙鳞罔不肸饰嘉笾列陈庶几宴享灭除凶灾烈腾八荒钟鼓竽笙云舞翔翔招揺灵旗九夷宾将惟泰元七建始元年丞相匡衡奏罢鸾路龙鳞更定诗曰涓选休成天地并况惟予有慕爰熙紫坛思求厥路恭承禋祀缊豫为纷黼绣周张承神至尊千童罗舞成八溢合好効欢虞泰一九歌毕奏斐然殊鸣琴竽瑟会轩朱璆磬金鼓灵其有喜百官济济各敬厥事盛牲实爼进闻膏神奄留临须揺长丽前掞光耀明寒暑不忒况皇章展诗应律鋗玉鸣函宫吐角激征清𤼵梁扬羽申以商造兹新音永欠长声气逺条凤鸟鴹神夕奄虞盖孔享天地八丞相匡衡奏罢黼绣周张更定诗曰肃若旧典日出入安穷时世不与人同故春非我春夏非我夏秋非我秋冬非我冬泊如四海之池徧观是邪谓何吾知所乐独乐六龙六龙之调使我心若訾黄其何不徕下日出入九太一况天马下霑赤汗沬流赭志俶傥精权竒籋浮云晻上驰体容与迣万里今安匹龙为友元狩三年马生渥洼水中作天马徕从西极渉流沙九夷服天马徕出泉水虎嵴两化若鬼天马徕歴无草径千里循东道天马徕执徐时将揺举谁与期天马徕开逺门竦予身逝昆仑天马徕龙之媒游阊阖观玉台太初四年诛宛王获宛马作天马十天门开詄荡荡穆并骋以临飨光夜烛徳信着灵平而鸿长生豫大朱涂广夷石为堂饰玉梢以舞歌体招揺若永望星留俞塞陨光照紫幄珠熉黄幡比翄囬集贰双飞常羊月穆穆以金波日华燿以宣明假清风轧忽激长至重觞神裴囘若留放殣冀亲以肆章函䝉祉福常若期寂漻上天知厥时泛泛滇滇从髙斿殷勤此路胪所求佻正嘉吉𢎞以昌休嘉砰隐溢四方专精厉意逝九阂纷云六幕浮大海天门十一景星显见信星彪列象载昭庭日亲以察参侔开阖爰推本纪汾脽出鼎皇祐元始五音六律依韦飨昭杂变并会雅声逺姚空桑琴瑟结信成四兴递代八风生殷殷钟石羽籥鸣河龙供鲤醇牺牲百末㫖酒布兰生泰尊柘浆析朝酲微感心攸通脩名周流常羊思所并穰穰复正直徃寗冯蠵切和疏写平上天布施后土成穰穰丰年四时荣景星十二元鼎五年得鼎汾隂作齐房产草九茎连叶宫童効异披圗案谍𤣥气之精囘复此都蔓蔓日茂芝成灵华齐房十三元封二年芝生甘泉齐房作后皇嘉坛立𤣥黄服物发冀州兆蒙祉福沇沇四塞徦狄合处经营万亿咸遂厥宇后皇十四华煜煜固灵根神之斿过天门车千乗敦昆仑神之出排玉房周流杂拔兰堂神之行旌容容骑沓沓般傱傱神之徕泛翊翊甘露降庆云集神之揄临坛宇九疑宾夔龙舞神安坐鴹吉时共翊翊合所思神嘉虞申贰觞福滂洋迈延长沛施祐汾之阿扬金光横泰河莽若云增阳波徧胪驩腾天歌华煜煜十五五神相包四邻土地广扬浮云扢嘉坛椒兰芳璧玉精垂华光益亿年美始兴交于神若有承广宣延咸毕觞灵舆位偃蹇骧卉汨胪析奚遗淫渌泽然归五神十六朝陇首览西垠靁电尞获白麟爰五止显黄徳图匈虐熏鬻殛辟流离抑不详宾百僚山河飨掩囘辕鬗长驰腾雨师洒路陂流星陨感惟风籋归云抚怀心朝陇首十七元狩元年行幸雍获白麟作象载瑜白集西食甘露饮荣泉赤鴈集六纷员殊翁杂五采文神所见施祉福登蓬莱结无极象载瑜十八太始三年行幸东海获赤鴈作赤蛟绥黄华盖露夜零书晻濭百君礼六龙位勺椒浆灵已醉灵既享钖吉祥芒芒极降嘉觞灵殷殷烂扬光延夀命永未央沓㝠㝠塞六合泽汪濊辑万国灵禗禗象舆轙票然逝旗逶蛇礼乐成灵将归託𤣥徳长无衰赤蛟十九其余廵狩福应之事不序郊庙故弗论是时河间献王有雅材亦以为治道非礼乐不成因献所集雅乐天子下大乐官常存肄之岁时以备数然不常御常御及郊庙皆非雅声然诗乐施于后嗣犹得有所祖述昔殷周之雅颂廼上本有娀姜嫄卨稷始生元王公刘古公太伯王季姜女太任太姒之徳乃及成汤文武受命武丁成康宣王中兴下及辅佐阿衡周召太公申伯召虎仲山甫之属君臣男女有功徳者靡不襃扬功徳既信美矣襃扬之声盈乎天地之间是以光名着于当世遗誉垂于无穷也今汉郊庙诗歌未有祖宗之事八音调均又不协于钟律而内有掖庭材人外有上林乐府皆以郑声施于朝廷至成帝时谒者常山王禹世受河间乐能说其义其弟子宋曅等上书言之下大夫博士平当等考试当以为汉承秦灭道之后頼先帝圣徳博受兼听修废官立太学河间献王聘求幽隐修兴雅乐以助化时大儒公孙𢎞董仲舒等皆以为音中正雅立之大乐春秋乡射作于学官希阔不讲故自公卿大夫观听者但闻铿鎗不䁱其意而欲以风谕衆庶其道无由是以行之百有余年徳化至今未成今曅等守习孤学大指归于兴助教化衰微之学兴废在人宜领属雅乐以继絶表微孔子曰人能𢎞道非道𢎞人河间区区小国藩臣以好学修古能有所存民到于今称之况于圣主广被之资修起旧文放郑近雅述而不作信而好古于以风示海内扬名后世诚非小功小美也事下公卿以为乆逺难分明当议复寝是时郑声尤甚黄门名倡丙彊景武之属富显于世贵戚五侯定陵富平外戚之家淫侈过度至与人主争女乐哀帝自为定陶王时疾之又性不好音及即位下诏曰惟世俗奢泰文巧而郑卫之声兴夫奢泰则下不孙而国贫文巧则趍末背本者衆郑卫之声兴则淫辟之化流而欲黎庶敦朴家给犹浊其源而求其清流岂不难哉孔子不云乎放郑声郑声淫其罢乐府官郊祭乐及古兵法武乐在经非郑卫之乐者条奏别属他官丞相孔光大司空何武奏郊祭乐人员六十二人给祠南北郊大乐鼓员六人嘉至鼓员十人邯郸鼓员二人骑吹鼓员三人江南鼓员二人淮南鼓员四人巴俞鼓员三十六人歌鼓员二十四人楚严鼓员一人梁皇鼓员四人临淮鼓员三十五人兹邡鼓员三人凡鼓十二员百二十八人朝贺置酒陈殿下应古兵法外郊祭员十三人诸族乐人兼云招给祠南郊用六十七人兼给事雅乐用四人夜诵员五人刚别柎员二人给盛徳主调箎员二人听工以律知日冬夏至一人钟工磬工箫工员各一人仆射二人主领诸乐人皆不可罢竽工员三人一人可罢琴工员五人三人可罢柱工员二人一人可罢绳弦工员六人四人可罢郑四会员六十二人一人给事雅乐六十一人可罢张瑟员八人七人可罢安世乐鼓员二十人十九人可罢沛吹鼓员十二人族歌鼓员二十七人陈吹鼓员十三人商乐鼓员十四人东海鼓员十六人长乐鼓员十三人缦乐鼓员十三人凡鼓八员百二十八人朝贺置酒陈前殿房中不应经法治竽员五人楚鼓员六人常从倡三十人常从象人四人诏随常从倡十六人秦倡员二十九人秦倡象人员三人诏随秦倡一人雅大人员九人朝贺置酒为乐楚四㑹员十七人巴四㑹员十二人铫四㑹员十二人齐四㑹员十九人蔡讴员三人齐讴员六人竽瑟钟磬员五人皆郑声可罢师学百四十二人其七十二人给大官挏马酒其七十人可罢大凡八百二十九人其三百八十八人不可罢可领属大乐其四百四十一人不应经法或郑卫之声皆可罢奏可然百姓渐渍日乆又不制雅乐有以相变豪富吏民湛沔自若陵夷坏于王莽今海内更始民人归本户口岁息平其刑辟牧以贤良至于家给既庶且富则须庠序礼乐之教化矣今幸有前圣遗制之威仪诚可法象而补备之经纪可因缘而存着也孔子曰殷因于夏礼所损益可知也周因于殷礼所损益可知也其或继周者百世可知也今大汉继周乆旷大仪未有立礼成乐此贾谊仲舒王吉刘向之徒所为𤼵愤而增叹也前汉书卷二十二卷二十二考证前汉书卷二十二考证礼乐志六经之道同归注师古云云监本于此卷脱注尤多今并从宋本补明圣者述作之谓也按自六经之道至此统论礼乐大致下文自王者必因前王之礼以下则礼志本文也自乐者圣人之所乐也以下则乐志本文也自今海内更始又统论礼乐以结前文监本于画叚不明今遇起处另提行写以通为奉常遂定仪法未尽备而通终王应麟曰叔孙通礼仪艺文志不载曹褒传云章和元年正月召褒诣嘉徳门令小黄门持班固所上汉仪十二篇又王充论衡曰髙祖诏叔孙通制作仪品十六篇按通定朝仪及宗庙仪法具载本传史记礼书曰叔孙通颇有增损大抵皆袭秦故自天子称号下至佐僚及宫室官名少所变改为得其实贾公彦周礼疏乃谓通作汉礼器制度取法于周不知何所据也通所撰礼制后世罕见惟陈书沈文阿云叔孙定礼尤失前宪奠贽不珪致享无帛王公同璧鸿胪奏贺若此数事未闻于古又孔颖逹礼记疏曰髙祖时皇太子纳妃叔孙制礼以为天子无亲迎似其书尚有𫝊者不可觧也颛顼作六茎帝喾作五英按六茎五英此与白虎通同又有称五茎六英者周礼疏引乐纬曰颛顼之乐曰五茎帝喾之乐曰六英又元结补古乐歌亦作五茎六英乐官师瞽抱其器而犇散注云云按此志本史记殷本纪言纣时太师少师持其祭乐器奔周班氏遂以论语实其事耳主出武徳舞注苏林曰言昭容乐生于武徳舞隋志牛宏曰昭徳生于武徳犹古之昭夏礼容生于文始矫秦之五行按宏言矫秦之五行非也盖礼容乐生于文始五行二舞也故本文云礼容主出文始五行舞乃立乐府注乐府之名盖起于此王应麟曰惠帝时有乐府令夏侯寛更安世乐似非始于武帝顾炎武曰上既言孝惠二年云云下又言武帝云云此两收而未贯通者也安世房中歌十七章按此犹郊祀歌十九章宜提行写不与前文接连按周诗所谓房中乐者人伦始于夫妇故首以闗睢鹊巢汉安世房中歌直是祀神之乐故曹魏初改名正始之乐后因缪袭言又改名享神歌也注刘敞曰今分别之大孝备矣一章八句云云按旧本监本俱以大孝备矣为一叚粥粥音送为一叚我定歴数为一叚丰草葽为一叚雷震震为一叚都荔遂芳为一叚桂华冯冯翼翼为一叚嘉荐芳矣为一叚皇皇鸿明至末为一叚判然九章与志所云十七章者数不相应今从刘敞分十七章章首俱提行写施教申申监本讹甲申今从宋本改正建始元年丞相匡衡奏罢鸾路龙鳞更定诗曰涓选休成按监本以涓选休成为下章天地并况之首句又以肃若旧典为下章日出入安穷之首句此大误也今改正又按衡所更定诗祗记其首句余不𫝊泊如四海之池徧观是邪谓何按言人之夀命较之于日日如四海人如池也日行于天出东入西徧观居此世者其谓之何作问之辞以起下文欲仙之意也晋灼注未明拔兰堂注拔舎止也按如颜注则本文拔字应作召伯所茇之茇其余廵狩福应之事不序郊庙故弗论按艺文志有泰一杂甘泉夀宫歌诗十四篇宗庙歌诗五篇是亦郊庙乐章也不知何以遗之前汉书卷二十二考证前汉书卷二十三钦定四库全书前汉书卷二十三汉兰台令史班固撰唐正议大夫行秘书少监琅邪县开国子颜师古注刑法志第三夫人宵天地之䫉怀五常之性聪明精粹有生之最灵者也爪牙不足以供耆欲趋走不足以避利害无毛羽以御寒暑必将役物以为养任智而不恃力此其所以为贵也故不仁爱则不能羣不能羣则不胜物不胜物则养不足羣而不足争心将作上圣卓然先行敬让博爱之德者衆心说而从之从之成羣是为君矣归而徃之是为王矣洪范曰天子作民父母为天下王圣人取类以正名而谓君为父母明仁爱德让王道之本也爱待敬而不败德须威而乆立故制礼以崇敬作刑以明威也圣人旣躬明悊之性必通天地之心制礼作敎立法设刑动缘民情而则天象地故曰先王立礼则天之明因地之性也刑罚威狱以类天之震曜杀戮也温慈惠和以效天之生殖长育也书云天秩有礼天讨有罪故圣人因天秩而制五礼因天讨而作五刑大刑用甲兵其次用斧钺中刑用刀锯其次用鑚凿薄刑用鞭扑大者陈诸原野小者致之市朝其所繇来者上矣自黄帝有涿鹿之战以定火灾颛顼有共工之陈以定水害唐虞之际至治之极犹流共工放驩兠窜三苗殛鲧然后天下服夏有甘扈之誓殷周以兵定天下矣天下旣定戢臧干戈敎以文德而犹立司马之官设六军之衆因井田而制军赋地方一里为井井十为通通十为成成方十里成十为终终十为同同方百里同十为封封十为畿畿方千里有税有赋税以足食赋以足兵故四井为邑四邑为丘丘十六井也有戎马一匹牛三头四丘为甸甸六十四井也有戎马四匹兵车一乘牛十二头甲士三人卒七十二人干戈备具是谓乘马之法一同百里提封万井除山川沈斥城池邑居园囿术路三千六百井定出赋六千四百井戎马四百匹兵车百乘此卿大夫采地之大者也是谓百乘之家一封三百一十六里提封十万井定出赋六万四千井戎马四千匹兵车千乘此诸侯之大者也是谓千乘之国天子畿方千里提封百万井定出赋六十四万井戎马四万匹兵车万乘故称万乘之主戎马车徒干戈素具春振旅以搜夏拔舍以苗秋治兵以狝冬大阅以狩皆于农隙以讲事焉五国为属属有长十国为连连有帅三十国为卒卒有正二百一十国为州州有牧连帅比年简车卒正三年简徒羣牧五载大简车徒此先王为国立武足兵之大略也周道衰法度至齐桓公任用管仲而国富民安公问行伯用师之道管仲曰公欲定卒伍脩甲兵大国亦将脩之而小国设备则难以速得志矣于是乃作内政而寓军令焉故卒伍定虖里而军政成虖郊连其什伍居处同乐死生同忧祸福共之故夜战则其声相闻昼战则其目相见缓急足以相死其敎已成外攘夷狄内尊天子以安诸夏齐桓旣没晋文接之亦先定其民作被庐之法总帅诸侯迭为盟主然其礼已颇僭差又随时苟合以求欲速之功故不能充王制二伯之后寖以陵夷至鲁成公作丘甲哀公用田赋搜狩治兵大阅之事皆失其正春秋书而讥之以存王道于是师旅亟动百姓罢敝无伏节死难之谊孔子伤焉曰以不敎民战是谓弃之故称子路曰由也千乘之国可使治其赋也而子路亦曰千乘之国摄虖大国之间加之以师旅因之以饥馑由也为之比及三年可使有勇且知方也治其赋兵敎以礼谊之谓也春秋之后灭弱吞小并为战国稍增讲武之礼以为戏乐用相夸视而秦更名角抵先王之礼没于淫乐中矣雄桀之士因埶辅时作为权诈以相倾覆吴有孙武齐有孙膑魏有吴起秦有商鞅皆禽敌立胜垂着篇籍当此之时合从连衡转相攻伐代为雌雄齐愍以技击彊魏惠以武卒奋秦昭以锐士胜世方争于功利而驰说者以孙吴为宗时唯孙卿明于王道而非之曰彼孙吴者上埶利而贵变诈施于暴乱昏嫚之国君臣有间上下离心政谋不良故可变而诈也夫仁人在上为下所卬犹子弟之衞父兄若手足之扞头目何可当也邻国望我欢若亲戚芬若椒兰顾视其上犹焚灼仇雠人情岂肯为其所恶而攻其所好哉故以桀攻桀犹有巧拙以桀诈尧若卵投石夫何幸之有诗曰武王载斾有虔秉钺如火烈烈则莫我敢遏言以仁谊绥民者无敌于天下也若齐之技击得一首则受赐金事小敌脆则媮可用也事鉅敌坚则涣然离矣是亡国之兵也魏氏武卒衣三属之甲操十二石之弩负矢五十个置戈其上冠胄带劒赢三日之粮日中而趍百里中试则复其户利其田宅如此则其地虽广其税必寡其气力数年而衰是危国之兵也秦人其生民也陿阸其使民也酷烈劫之以埶隐之以阸狃之以赏庆道之以刑罚使其民所以要利于上者非战无由也功赏相长五甲首而隶五家是最为有数故能四世有胜于天下然皆干赏蹈利之兵庸徒鬻卖之道耳未有安制矜节之理也故虽地广兵彊鳃鳃常恐天下之一合而共轧已也至乎齐桓晋文之兵可谓入其域而有节制矣然犹未本仁义之綂也故齐之技击不可以遇魏之武卒魏之武卒不可以直秦之锐士秦之锐士不可以当桓文之节制桓文之节制不可以敌汤武之仁义故曰善师者不陈善陈者不战善战者不败善败者不亡若夫舜脩百僚咎繇作士命以蛮夷猾夏寇贼姦轨而刑无所用所谓善师不陈者也汤武征伐陈师誓衆而放禽桀纣所谓善陈不战者也齐桓南服彊楚使贡周室北伐山戎为燕开路存亡继絶功为伯首所谓善战不败者也楚昭王遭阖庐之祸国灭出亡父老送之王曰父老反矣何患无君父老曰有君如是其贤也相与从之或犇走赴秦号哭请救秦人怜之为之出兵二国并力遂走吴师昭王返国所谓善败不亡者也若秦因四世之胜据河山之阻任用白起王翦豺狼之徒奋其爪牙禽猎六国以并天下穷武极诈士民不附卒隶之徒还为敌雠猋起云合果共轧之斯为下矣凡兵所以存亡继絶救乱除害也故伊吕之将子孙有国与商周并至于末世苟任诈力以快贪残争城杀人盈城争地杀人满野孙吴商白之徒皆身诛戮于前而国灭亡于后报应之埶各以类至其道然矣汉兴高祖躬神武之材行寛仁之厚总擥英雄以诛秦项任萧曹之文用良平之谋骋陆郦之辩明叔孙通之仪文武相配大略举焉天下旣定踵秦而置材官于郡国京师有南北军之屯至武帝平百粤内增七校外有楼船皆岁时讲肄脩武备云至元帝时以贡禹议始罢角抵而未正治兵振旅之事也古人有言天生五材民并用之废一不可谁能去兵鞭扑不可弛于家刑罚不可废于国征伐不可偃于天下用之有本末行之有逆顺耳孔子曰工欲善其事必先利其器文德者帝王之利器威武者文德之辅助也夫文之所加者深则武之所服者大德之所施者博则威之所制者广三代之盛至于刑错兵寝者其本末有序帝王之极功也昔周之法建三典以刑邦国诘四方一曰刑新邦用轻典二曰刑平邦用中典三曰刑乱邦用重典五刑墨罪五百劓罪五百宫罪五百刖罪五百杀罪五百所谓刑平邦用中典者也凡杀人者踣诸市墨者使守门劓者使守关宫者使守内刖者使守囿完者使守积其奴男子入于罪隶女子入舂藁凡有爵者与七十者与未齓者皆不为奴周道旣衰穆王眊荒命甫侯度时作刑以诘四方墨罚之属千劓罚之属千髌罚之属五百宫罚之属三百大辟之罚其属二百五刑之属三千盖多于平邦中典五百章所谓刑乱邦用重典者也春秋之时王道寖坏敎化不行子产相郑而铸刑书晋叔向非之曰昔先王议事以制不为刑辟惧民之有争心也犹不可禁御是故闲之以谊纠之以政行之以礼守之以信奉之以仁制为禄位以劝其从严断刑罚以威其滛惧其未也故诲之以忠𢥠之以行敎之以务使之以和临之以敬莅之以彊断之以刚犹求圣哲之上明察之官忠信之长慈惠之师民于是乎可任使也而不生祸乱民知有辟则不忌于上并有争心以征于书而徼幸以成之弗可为矣夏有乱政而作禹刑商有乱政而作汤刑周有乱政而作九刑三辟之兴皆叔世也今吾子相郑国制参辟铸刑书将以靖民不亦难乎诗曰仪式刑文王之德日靖四方又曰仪刑文王万邦作孚如是何辟之有民知争端矣将弃礼而征于书锥刀之末将尽争之乱狱滋丰货赂并行终子之世郑其败虖子产报曰若吾子之言侨不材不能及子孙吾以救世也媮薄之政自是滋矣孔子伤之曰导之以德齐之以礼有耻且格导之以政齐之以刑民免而无耻礼乐不兴则刑罚不中刑罚不中则民无所错手足孟氏使阳肤为士师问于曾子亦曰上失其道民散乆矣如得其情则哀矜而勿喜陵夷至于战国韩任申子秦用商鞅连相坐之法造参夷之诛增加肉刑大辟有凿顚抽胁镬亨之刑至于秦始皇兼吞战国遂毁先王之法灭礼谊之官专任刑罚躬操文墨昼断狱夜理书自程决事日县石之一而姦邪并生赭衣塞路囹圄成市天下愁怨溃而叛之汉兴高祖初入关约法三章曰杀人者死伤人及盗抵罪蠲削烦苛兆民大说其后四夷未附兵革未息三章之法不足以御姦于是相国萧何攈摭秦法取其宜于时者作律九章当孝惠高后时百姓新免毒蠚人欲长㓜养老萧曹为相塡以无为从民之欲而不扰乱是以衣食滋殖刑罚用稀及孝文即位躬脩𤣥默劝趣农桑减省租赋而将相皆旧功臣少文多质惩恶亡秦之政论议务在寛厚耻言人之过失化行天下告讦之俗易吏安其官民乐其业畜积岁增戸口寖息风流笃厚禁罔疏阔选张释之为廷尉罪疑者予民是以刑罚大省至于断狱四百有刑错之风即位十三年齐太仓令淳于公有罪当刑诏狱逮系长安淳于公无男有五女当行会逮骂其女曰生子不生男缓急非有益也其少女缇萦自伤悲泣廼随其父至长安上书曰妾父为吏齐中皆称其廉平今坐法当刑妾伤夫死者不可复生刑者不可复属虽后欲改过自新其道亡繇也妾愿没入为官婢以赎父刑罪使得自新书奏天子天子怜悲其意遂下令曰制诏御史盖闻有虞氏之时画衣冠异章服以为戮而民弗犯何治之至也今法有肉刑三而姦不止其咎安在非乃朕德之薄而敎不明与吾甚自愧故夫训道不纯而愚民陷焉诗曰恺弟君子民之父母今人有过敎未施而刑已加焉或欲改行为善而道亡繇至朕甚怜之夫刑至断支体刻肌肤终身不息何其刑之痛而不德也岂称为民父母之意哉其除肉刑有以易之及令罪人各以轻重不亡逃有年而免具为令丞相张苍御史大夫冯敬奏言肉刑所以禁姦所由来者乆矣陛下下明诏怜万民之一有过被刑者终身不息及罪人欲改行为善而道亡繇至于盛德臣等所不及也臣谨议请定律曰诸当完者完为城旦舂当黥者髠钳为城旦舂当劓者笞三百当斩左止者笞五百当斩右止及杀人先自告及吏坐受赇枉法守县官财物而即盗之已论命复有笞罪者皆弃市罪人狱已决完为城旦舂满三岁为鬼薪白粲鬼薪白粲一岁为隶臣妾隶臣妾一岁免为庶人隶臣妾满二岁为司寇司寇一岁及作如司寇二岁皆免为庶人其亡逃及有罪耐以上不用此令前令之刑城旦舂岁而非禁锢者如完为城旦舂岁数以免臣昧死请制曰可是后外有轻刑之名内实杀人斩右止者又当死斩左止者笞五百当劓者笞三百率多死景帝元年下诏曰加笞与重罪无异幸而不死不可为人其定律笞五百曰三百笞三百曰二百犹尚不全至中六年又下诏曰加笞者或至死而笞未毕朕甚怜之其减笞三百曰二百笞二百曰一百又曰笞者所以敎之也其定箠令丞相刘舍御史大夫衞绾请笞者箠长五尺其本大一寸其竹也末薄半寸皆平其节当笞者笞臀毋得更人毕一罪乃更人自是笞者得全然酷吏犹以为威死刑旣重而生刑又轻民易犯之及至孝武即位外事四夷之功内盛耳目之好征发烦数百姓贫耗穷民犯法酷吏击断姦轨不胜于是招进张汤赵禹之属条定法令作见知故纵监临部主之法缓深故之罪急纵出之诛其后姦猾巧法转相比况禁罔寖密律令凡三百五十九章大辟四百九条千八百八十二事死罪决事比万三千四百七十二事文书盈于几阁典者不能徧睹是以郡国承用者駮或罪同而论异姦吏因缘为市所欲活则傅生议所欲陷则予死比议者咸冤伤之宣帝自在闾阎而知其若此及即尊位廷史路温舒上疏言秦有十失其一尚存治狱之吏是也语在温舒传上深愍焉廼下诏曰间者吏用法巧文寖深是朕之不德也夫决狱不当使有罪兴邪不辜䝉戮父子悲恨朕甚伤之今遣廷史与郡鞠狱任轻禄薄其为置廷平秩六百石员四人其务平之以称朕意于是选于定国为廷尉求明察寛恕黄霸等以为廷平季秋后请谳时上常幸宣室斋居而决事狱刑号为平矣时涿郡太守郑昌上疏言圣王置谏争之臣者非以崇德防逸豫之生也立法明刑者非以为治救衰乱之起也今明主躬垂明听虽不置廷平狱将自正若开后嗣不若删定律令律令一定愚民知所避姦吏无所弄矣今不正其本而置廷平以理其末也政衰听怠则廷平将招权而为乱首矣宣帝未及脩正至元帝初立廼下诏曰夫法令者所以抑暴扶弱欲其难犯而易避也今律令烦多而不约自典文者不能分明而欲罗元元之不逮斯岂刑中之意哉其议律令可蠲除轻减者条奏唯在便安万姓而已至成帝河平中复下诏曰甫刑云五刑之属三千大辟之罚其属二百今大辟之刑千有余条律令烦多百有余万言竒请它比日以益滋自明习者不知所由欲以晓喻衆庶不亦难乎于以罗元元之民夭絶亡辜岂不哀哉其与中二千石二千石博士及明习律令者议减死刑及可蠲除约省者令较然易知条奏书不云乎惟刑之恤哉其审核之务准古法朕将尽心览焉有司无仲山父将明之材不能因时广宣主恩建立明制为一代之法而徒钩摭微细毛举数事以塞诏而已是以大议不立遂以至今议者或曰法难数变此庸人不逹疑塞治道圣智之所常患者也故略举汉兴以来法令稍定而合古便今者汉兴之初虽有约法三章网漏吞舟之鱼然其大辟尚有夷三族之令令曰当三族者皆先黥劓斩左右趾笞杀之枭其首菹其骨肉于市其诽谤詈诅者又先断舌故谓之具五刑彭越韩信之属皆受此诛至高后元年乃除三族罪祅言令孝文二年又诏丞相太尉御史法者治之正所以禁暴而衞善人也今犯法者已论而使无罪之父母妻子同产坐之及收朕甚弗取其议左右丞相周勃陈平奏言父母妻子同产相坐及收所以累其心使重犯法也收之之道所由来乆矣臣之愚计以为如其故便文帝复曰朕闻之法正则民悫罪当则民从且夫牧民而道之以善者吏也旣不能道又以不正之法罪之是法反害于民为暴者也朕未见其便宜孰计之平勃乃曰陛下幸加大惠于天下使有罪不收无罪不相坐甚盛德臣等所不及也臣等谨奉诏尽除收律相坐法其后新垣平谋为逆复行三族之诛由是言之风俗移易人性相近而习相远信矣夫以孝文之仁平勃之知犹有过刑谬论如此甚也而况庸材溺于末流者乎周官有五聼八议三刺三宥三赦之法五听一曰辞听二曰色听三曰气听四曰耳听五曰目听八议一曰议亲二曰议故三曰议贤四曰议能五曰议功六曰议贵七曰议勤八曰议賔三刺一曰讯羣臣二曰讯羣吏三曰讯万民三宥一曰弗识二曰过失三曰遗忘三赦一曰幼弱二曰老眊三曰憃愚凡囚上罪梏拲而桎中罪梏桎下罪梏王之同族拲有爵者桎以待弊高皇帝七年制诏御史狱之疑者吏或不敢决有罪者乆而不论无罪乆系不决自今以来县道官狱疑者各谳所属二千石官二千石官以其罪名当报之所不能决者皆移廷尉廷尉亦当报之廷尉所不能决谨具为奏傅所当比律令以闻上恩如此吏犹不能奉宣故孝景中五年复下诏曰诸狱疑虽文致于法而于人心不厌者辄谳之其后狱吏复避微文遂其愚心至后元年又下诏曰狱重事也人有愚智官有上下狱疑者谳有令谳者已报谳而后不当谳者不为失自此之后狱刑益详近于五听三宥之意三年复下诏曰高年老长人所尊敬也鳏寡不属逮者人所哀怜也其着令年八十以上八岁以下及孕者未乳师朱儒当鞠系者颂系之至孝宣元康四年又下诏曰朕念夫耆老之人髪齿堕落血气旣衰亦无暴逆之心今或罹于文法执于囹圄不得终其年命朕甚怜之自今以来诸年八十非诬告杀伤人它皆勿坐至成帝鸿嘉元年定令年未满七岁贼鬭杀人及犯殊死者上请廷尉以闻得减死合于三赦㓜弱老眊之人此皆法令稍定近古而便民者也孔子曰如有王者必世而后仁善人为国百年可以胜残去杀矣言圣王承衰拨乱而起被民以徳教变而化之必世然后仁道成焉至于善人不入于室然犹百年胜残去杀矣此为国者之程式也今汉道至盛歴世二百余载考自昭宣元成哀平六世之闲断狱殊死率岁千余口而一人耐罪上至右止三倍有余古人有言满堂而饮酒有一人乡隅而悲泣则一堂皆为之不乐王者之于天下譬犹一堂之上也故一人不得其平为之悽怆于心今郡国被刑而死者岁以万数天下狱二千余所其冤死者多少相覆狱不减一人此和气所以未洽者也原狱刑所以蕃若此者礼敎不立刑法不明民多贫穷豪桀务私姦不輙得狱豻不平之所致也书云伯夷降典悊民惟刑言制礼以止刑犹隄之防溢水也今隄防陵迟礼制未立死刑过制生刑易犯饥寒并至穷斯滥溢豪桀擅私为之囊橐姦有所隐则狃而寖广此刑之所以蕃也孔子曰古之知法者能省刑本也今之知法者不失有罪末矣又曰今之听狱者求所以杀之古之听狱者求所以生之与其杀不辜宁失有罪今之狱吏上下相驱以刻为明深者获功名平者多后患谚曰鬻棺者欲岁之疫非憎人欲杀之利在于人死也今治狱吏欲陷害人亦犹此矣凡此五疾狱刑所以尤多者也自建武永平民亦新免兵革之祸人有乐生之虑与高惠之间同而政在抑彊扶弱朝无威福之臣邑无豪桀之侠以口率计断狱少于成哀之间什八可谓淸矣然而未能称意比隆于古者以其疾未尽除而刑本不正善乎孙卿之论刑也曰世俗之为说者以为治古者无肉刑有象刑墨黥之属菲履赭衣而不纯是不然矣以为治古则人莫触罪邪岂独无肉刑哉亦不待象刑矣以为人或触罪矣而直轻其刑是杀人者不死而伤人者不刑也罪至重而刑至轻民无所畏乱莫大焉凡制刑之本将以禁暴恶且惩其末也杀人者不死伤人者不刑是惠暴而寛恶也故象刑非生于治古方起于乱今也凡爵列官职赏庆刑罚皆以类相从者也一物失称乱之端也徳不称位能不称官赏不当功刑不当罪不祥莫大焉夫征暴诛悖治之威也杀人者死伤人者刑是百王之所同也未有知其所由来者也故治则刑重乱则刑轻犯治之罪固重犯乱之罪固轻也书云刑罚世重世轻此之谓也所谓象刑惟明者言象天道而作刑安有菲屦赭衣者哉孙卿之言旣然又因俗说而论之曰禹承尧舜之后自以德衰而制肉刑汤武顺而行之者以俗薄于唐虞故也今汉承衰周暴秦极敝之流俗已薄于三代而行尧舜之刑是犹以鞿而御駻突违救时之宜矣且除肉刑者本欲以全民也今去髠钳一等转而入于大辟以死罔民失本惠矣故死者岁以万数刑重之所致也至乎穿窬之盗忿怒伤人男女淫佚吏为姦臧若此之恶髠钳之罚又不足以惩也故刑者岁十万数民旣不畏又曾不耻刑轻之所生也故俗之能吏公以杀盗为威专杀者胜任奉法者不治乱名伤制不可胜条是以罔密而姦不塞刑蕃而民愈嫚必世而未仁百年而不胜残诚以礼乐阙而刑不正也岂宜惟思所以淸原正本之论删定律令籑二百章以应大辟其余罪次于古当生今触死者皆可募行肉刑及伤人与盗吏受赇枉法男女淫乱皆复古刑为三千章诋欺文致微细之法悉蠲除如此则刑可畏而禁易避吏不专杀法无二门轻重当罪民命得全合刑罚之中殷天人之和顺稽古之制成时雍之化成康刑错虽未可致孝文断狱庶几可及诗云宜民宜人受禄于天书曰立功立事可以永年言为政而宜于民者功成事立则受天禄而永年命所谓一人有庆万民頼之者也前汉书卷二十三卷二十三考证前汉书卷二十三考证刑法志春振旅以搜搜周礼及左传原文俱作蒐穆王眊荒命甫侯眊古文尚书作耄甫侯作吕侯髌罚之属五百按髌吕刑作剕周礼司刑亦作剕𢥠之以行注𢥠古竦字也按左传作耸之以行宣帝未及脩正正监本讹政今改伯夷降典悊民惟刑注悊知也按古文尚书作折民惟刑孔传以断字解之陆德明释文曰折马郑王皆音悊马云智也东京古文未行诸儒惟以今文为本故注从马说所谓象刑惟明者象刑监本讹蒙刑今改正前汉书卷二十三考证前汉书卷二十四上钦定四库全书前汉书卷二十四上汉兰台令史班固撰唐正议大夫行秘书少监琅邪县开国子颜师古注食货志第四洪范八政一曰食二曰货食谓农殖嘉谷可食之物货谓布帛可衣及金刀龟贝所以分财布利通有无者也二者生民之本兴自神农之世斵木为耜煣木为耒耒耨之利以敎天下而食足日中为市致天下之民聚天下之货交易而退各得其所而货通食足货通然后国实民富而敎化成黄帝以下通其变使民不倦尧命四子以敬授民时舜命后稷以黎民祖饥是为政首禹平洪水定九州制土田各因所生远近赋入贡棐楙迁有无万国作乂殷周之盛诗书所述要在安民富而敎之故易称天地之大德曰生圣人之大宝曰位何以守位曰仁何以聚人曰财财者帝王所以聚人守位养成羣生奉顺天德治国安民之本也故曰不患寡而患不均不患贫而患不安盖均亡贫和亡寡安亡倾是以圣王域民筑城郭以居之制庐井以均之开市肆以通之设庠序以敎之士农工商四民有业学以居位曰士辟土殖谷曰农作巧成器曰工通财鬻货曰商圣王量能授事四民陈力受职故朝亡废官邑亡敖民地亡旷土理民之道地着为本故必建步立畮正其经界六尺为步步百为畮畮百为夫夫三为屋屋三为井井方一里是为九夫八家共之各受私田百畮公田十畮是为八百八十畮余二十畮以为庐舍出入相友守望相助疾病相救民是以和睦而敎化齐同力役生产可得而平也民受田上田夫百畮中田夫二百畮下田夫三百畮岁耕种者为不易上田休一岁者为一易中田休二岁者为再易下田三岁更耕之自爰其处农民户人已受田其家衆男为余夫亦以口受田如比士工商家受田五口乃当农夫一人此谓平土可以为法者也若山林薮泽原陵淳卤之地各以肥硗多少为差有赋有税税谓公田什一及工商衡虞之入也赋共车马甲兵士徒之役充实府库赐予之用税给郊社宗庙百神之祀天子奉养百官禄食庶事之费民年二十受田六十归田七十以上上所养也十岁以下上所长也十一以上上所彊也种谷必杂五种以备灾害田中不得有树用妨五谷力耕数耘收获如寇盗之至还庐树桑菜茹有畦𤓰瓠果蓏殖于疆易鸡豚狗彘毋失其时女脩蚕织则五十可以衣帛七十可以食肉在壄曰庐在邑曰里五家为邻五邻为里四里为族五族为党五党为州五州为鄕鄕万二千五百戸也邻长位下士自此以上稍登一级至鄕而为卿也于里有序而乡有庠序以明敎庠则行礼而视化焉春令民毕出在壄冬则毕入于邑其诗曰四之日举止同我妇子馌彼南畮又曰十月蟋蟀入我牀下嗟我妇子聿为改岁入此室处所以顺阴阳备寇贼习礼文也春将出民里胥平旦坐于右塾邻长坐于左塾毕出然后归夕亦如之入者必持薪樵轻重相分班白不提挈冬民旣入妇人同巷相从夜绩女工一月得四十五日必相从者所以省费燎火同巧拙而合习俗也男女有不得其所者因相与歌咏各言其伤是月余子亦在于序室八岁入小学学六甲五方书计之事始知室家长幼之节十五入大学学先圣礼乐而知朝廷君臣之礼其有秀异者移鄕学于庠序庠序之异者移国学于少学诸侯岁贡少学之异者于天子学于大学命曰造士行同能偶则别之以射然后爵命焉孟春之月羣居者将散行人振木铎徇于路以采诗献之大师比其音律以闻于天子故曰王者不窥牖戸而知天下此先王制土处民富而敎之之大略也故孔子曰道千乘之国敬事而信节用而爱人使民以时故民皆劝功乐业先公而后私其诗曰有渰凄凄兴云祁祁雨我公田遂及我私民三年耕则余一年之畜衣食足而知荣辱廉让生而争讼息故三载考绩孔子曰苟有用我者期月而已可也三年有成成此功也三考黜陟余三年食进业曰登再登曰平余六年食三登曰泰平二十七岁遗九年食然后王德流洽礼乐成焉故曰如有王者必世而后仁繇此道也周室旣衰暴君汚吏慢其经界繇役横作政令不信上下相诈公田不治故鲁宣公初税畮春秋讥焉于是上贪民怨灾害生而祸乱作陵夷至于战国贵诈力而贱仁谊先富有而后礼让是时李悝为魏文侯作尽地力之敎以为地方百里提封九万顷除山泽邑居参分去一为田六百万畮治田勤谨则畮益三升不勤则损亦如之地方百里之增减輙为粟百八十万石矣又曰籴甚贵伤民甚贱伤农民伤则离散农伤则国贫故甚贵与甚贱其伤一也善为国者使民无伤而农益劝今一夫挟五口治田百畮岁收畮一石半为粟百五十石除十一之税十五石余百三十五石食人月一石半五人终岁为粟九十石余有四十五石石三十为钱千三百五十除社闾尝新春秋之祠用钱三百余千五十衣人率用钱三百五人终岁用千五百不足四百五十不幸疾病死丧之费及上赋敛又未与此此农夫所以常困有不劝耕之心而令籴至于甚贵者也是故善平籴者必谨观岁有上中下孰上孰其收自四余四百石中孰自三余三百石下孰自倍余百石小饥则收百石中饥七十石大饥三十石故大孰则上籴三而舍一中孰则籴二下孰则籴一使民适足贾平则止小饥则发小孰之所敛中饥则发中孰之所敛大饥则发大孰之所敛而粜之故虽遇饥馑水旱籴不贵而民不散取有余以补不足也行之魏国国以富彊及秦孝公用商君坏井田开仟伯急耕战之赏虽非古道犹以务本之故倾邻国而雄诸侯然王制遂灭僭差亡度庶人之富者累鉅万而贫者食糟糠有国彊者兼州域而弱者丧社稷至于始皇遂幷天下内兴功作外攘夷狄收泰半之赋发闾左之戍男子力耕不足粮饟女子纺绩不足衣服竭天下之资财以奉其政犹未足以澹其欲也海内愁怨遂用溃畔汉兴接秦之敝诸侯并起民失作业而大饥馑凡米石五千人相食死者过半高祖乃令民得卖子就食蜀汉天下旣定民亡盖臧自天下不能具醇驷而将相或乘牛车上于是约法省禁轻田租什五而税一量吏禄度官用以赋于民而山川园池市肆租税之入自天子以至封君汤沐邑皆各为私奉养不领于天子之经费漕转关东粟以给中都官岁不过数十万石孝惠高后之间衣食滋殖文帝即位躬脩俭节思安百姓时民近战国皆背本趋末贾谊说上曰筦子曰仓廪实而知礼节民不足而可治者自古及今未之尝闻古之人曰一夫不耕或受之饥一女不织或受之寒生之有时而用之亡度则物力必屈古之治天下至孅至悉也故其畜积足恃今背本而趋末食者甚衆是天下之大残也淫侈之俗日日以长是天下之大贼也残贼公行莫之或止大命将泛莫之振救生之者甚少而靡之者甚多天下财产何得不蹷汉之为汉几四十年矣公私之积犹可哀痛失时不雨民且狼顾岁恶不入请卖爵子旣闻耳矣安有为天下阽危者若是而上不惊者世之有饥穰天之行也禹汤被之矣即不幸有方二三千里之旱国胡以相恤卒然边境有急数十百万之衆国胡以餽之兵旱相乘天下大屈有勇力者聚徒而衡击罢夫羸老易子而齩其骨政治未毕通也远方之能疑者并举而争起矣廼骇而图之岂将有及乎夫积贮者天下之大命也苟粟多而财有余何为而不成以攻则取以守则固以战则胜怀敌附远何招而不至今殴民而归之农皆着于本使天下各食其力末技游食之民转而缘南畮则畜积足而人乐其所矣可以为富安天下而直为此廪廪也窃为陛下惜之于是上感谊言始开借田躬耕以劝百姓鼌错复说上曰圣王在上而民不冻饥者非能耕而食之织而衣之也为开其资财之道也故尧禹有九年之水汤有七年之旱而国亡捐瘠者以畜积多而备先具也今海内为一土地人民之衆不避汤禹加以亡天灾数年之水旱而蓄积未及者何也地有遗利民有余力生谷之土未尽垦山泽之利未尽出也游食之民未尽归农也民贫则姦邪生贫生于不足不足生于不农不农则不地着不地着则离乡轻家民如鸟兽虽有高城深池严法重刑犹不能禁也夫寒之于衣不待轻煖饥之于食不待甘㫖饥寒至身不顾廉耻人情一日不再食则饥终岁不制衣则寒夫腹饥不得食肤寒不得衣虽慈母不能保其子君安能以有其民哉明主知其然也故务民于农桑薄赋敛广畜积以实仓廪备水旱故民可得而有也民者在上所以牧之趋利如水走下四方亡择也夫珠玉金银饥不可食寒不可衣然而衆贵之者以上用之故也其为物轻微易臧在于把握可以周海内而亡饥寒之患此令臣轻背其主而民易去其乡盗贼有所劝亡逃者得轻资也粟米布帛生于地长于时聚于力非可一日成也数石之重中人弗胜不为姦邪所利一日弗得而饥寒至是故明君贵五谷而贱金玉今农夫五口之家其服役者不下二人其能耕者不过百畮百畮之收不过百石春耕夏耘秋获冬藏伐薪樵治官府给繇役春不得避风尘夏不得避暑热秋不得避隂雨冬不得避寒冻四时之间亡日休息又私自送往迎来弔死问疾养孤长幼在其中勤苦如此尚复被水旱之灾急政暴虐赋敛不时朝令而暮改当具有者半贾而卖亡者取倍称之息于是有卖田宅鬻子孙以偿责者矣而商贾大者积贮倍息小者坐列贩卖操其竒赢日游都市乘上之急所卖必倍故其男不耕耘女不蚕织衣必文采食必粱肉亡农夫之苦有仟伯之得因其富厚交通王侯力过吏埶以利相倾千里游敖冠盖相望乘坚策肥履丝曵缟此商人所以兼并农人农人所以流亡者也今法律贱商人商人已富贵矣尊农夫农夫已贫贱矣故俗之所贵主之所贱也吏之所卑法之所尊也上下相反好恶乖迕而欲国富法立不可得也方今之务莫若使民务农而已矣欲民务农在于贵粟贵粟之道在于使民以粟为赏罚今募天下入粟县官得以拜爵得以除罪如此富人有爵农民有钱粟有所渫夫能入粟以受爵皆有余者也取于有余以供上用则贫民之赋可损所谓损有余补不足令出而民利者也顺于民心所补者三一曰主用足二曰民赋少三曰劝农功今令民有车骑马一匹者复卒三人车骑者天下武备也故为复卒神农之敎曰有石城十仞汤池百步带甲百万而亡粟弗能守也以是观之粟者王者大用政之本务令民入粟受爵至五大夫以上廼复一人耳此其与骑马之功相去远矣爵者上之所擅出于口而亡穷粟者民之所种生于地而不乏夫得高爵与免罪人之所甚欲也使天下人入粟于边以受爵免罪不过三岁塞下之粟必多矣于是文帝从错之言令民入粟边六百石爵上造稍增至四千石为五大夫万二千石为大庶长各以多少级数有差错复奏言陛下幸使天下入粟塞下以拜爵甚大惠也窃恐塞卒之食不足用大渫天下粟边食足以支五岁可令入粟郡县矣足支一岁以上可时赦勿收农民租如此德泽加于万民民俞勤农时有军役若遭水旱民不困乏天下安宁岁孰且美则民大富乐矣上复从其言廼下诏赐民十二年租税之半明年遂除民田之租税后十三岁孝景二年令民半出田租三十而税一也其后上郡以西旱复修卖爵令而裁其贾以招民及徒复作得输粟于县官以除罪始造苑马以广用宫室列馆车马益增脩矣然娄敕有司以农为务民遂乐业至武帝之初七十年间国家亡事非遇水旱则民人给家足都鄙廪庾尽满而府库余财京师之钱累百鉅万贯朽而不可校太仓之粟陈陈相因充溢露积于外腐败不可食衆庶街巷有马仟伯之间成羣乘牸牝者摈而不得会聚守闾阎者食粱肉为吏者长子孙居官者以为姓号人人自爱而重犯法先行谊而黜媿辱焉于是罔疏而民富役财骄溢或至幷兼豪党之徒以武断于乡曲宗室有土公卿大夫以下争于奢侈室庐车服僭上亡限物盛而衰固其变也是后外事四夷内兴功利役费并兴而民去本董仲舒说上曰春秋它谷不书至于麦禾不成则书之以此见圣人于五谷最重麦与禾也今闗中俗不好种麦是岁失春秋之所重而损生民之具也愿陛下幸诏大司农使闗中民益种宿麦令毋后时又言古者税民不过什一其求易共使民不过三日其力易足民财内足以养老尽孝外足以事上共税下足以畜妻子极爱故民说从上至秦则不然用商鞅之法改帝王之制除井田民得卖买富者田连仟伯贫者亡立锥之地又颛川泽之利管山林之饶荒淫越制踰侈以相高邑有人君之尊里有公侯之富小民安得不困又加月为更卒已复为正一岁屯戍一岁力役三十倍于古田租口赋盐铁之利二十倍于古或耕豪民之田见税什五故贫民常衣牛马之衣而食犬彘之食重以贪暴之吏刑戮妄加民愁亡聊亡逃山林转为盗贼赭衣半道断狱岁以千万数汉兴循而未改古井田法虽难卒行宜少近古限民名田以澹不足塞幷兼之路盐铁皆归于民去奴婢除专杀之威薄赋敛省繇役以寛民力然后可善治也仲舒死后功费愈甚天下虚耗人复相食武帝末年悔征伐之事廼封丞相为富民侯下诏曰方今之务在于力农以赵过为搜粟都尉过能为代田一畮三甽岁代处故曰代田古法也后稷始甽田以二耜为耦广尺深尺曰甽长终畮一畮三甽一夫三百甽而播种于三甽中苗生叶以上稍耨陇草因隤其土以附苗根故其诗曰或芸或芓黍稷儗儗芸除草也芓附根也言苗稍壮每耨輙附根比盛暑陇尽而根深能风与旱故儗儗而盛也其耕耘下种田器皆有便巧率十二夫为田一井一屋故畮五顷用耦犂二牛三人一岁之收常过缦田畮一斛以上善者倍之过使敎田太常三辅大农置工巧奴与从事为作田器二千石遣令长三老力田及里父老善田者受田器学耕种养苗状民或苦少牛亡以趋泽故平都令光教过以人輓犂过奏光以为丞教民相与庸輓犂率多人者田日三十畮少者十三畮以故田多垦辟过试以离宫卒田其宫壖地课得谷皆多其旁田畮一斛以上令命家田三辅公田又教边郡及居延城是后边城河东𢎞农三辅太常民皆便代田用力少而得谷多至昭帝时流民稍还田野益辟颇有畜积宣帝即位用吏多选贤良百姓安土岁数丰穰谷至石五钱农人少利时大司农中丞耿寿昌以善为算能商功利得幸于上五凤中奏言故事岁漕闗东谷四百万斛以给京师用卒六万人宜籴三辅𢎞农河东上党太原郡谷足供京师可以省闗东漕卒过半又白增海租三倍天子皆从其计御史大夫萧望之奏言故御史属徐宫家在东莱言徃年加海租鱼不出长老皆言武帝时县官尝自渔海鱼不出后复予民鱼廼出夫隂阳之感物类相应万事尽然今寿昌欲近籴漕闗内之谷筑仓治船费直二万万余有动衆之功恐生旱气民被其灾寿昌习于商功分铢之事其深计远虑诚未足任宜且如故上不听漕事果便寿昌遂白令边郡皆筑仓以谷贱时增其贾而籴以利农谷贵时减贾而粜名曰常平仓民便之上廼下诏赐寿昌爵闗内侯而蔡癸以好农使劝郡国至大官元帝即位天下大水闗东郡十一尤甚二年齐地饥谷石三百余民多饿死琅邪郡人相食在位诸儒多言盐铁官及北假田官常平仓可罢毋与民争利上从其议皆罢之又罢建章甘泉宫衞角抵齐三服官省禁苑以予贫民减诸侯王庙衞卒半又减闗中卒五百人转谷振贷穷乏其后用度不足独复盐铁官成帝时天下亡兵革之事号为安乐然俗奢侈不以畜聚为意永始二年梁国平原郡比年伤水灾人相食刺史守相坐免哀帝即位师丹辅政建言古之圣王莫不设井田然后治廼可平孝文皇帝承亡周乱秦兵革之后天下空虚故务劝农桑帅以节俭民始充实未有幷兼之害故不为民田及奴婢为限今累世承平豪富吏民訾数鉅万而贫弱兪困盖君子为政贵因循而重改作然所以有改者将以救急也亦未可详宜略为限天子下其议丞相孔光大司空何武奏请诸侯王列侯皆得名田国中列侯在长安公主名田县道及闗内侯吏民名田皆毋过三十顷诸侯王奴婢二百人列侯公主百人关内侯吏民三十人期尽三年犯者没入官时田宅奴婢贾为减贱丁傅用事董贤隆贵皆不便也诏书且须后遂寝不行宫室苑囿府库之臧已侈百姓訾富虽不及文景然天下户口最盛矣平帝崩王莽居摄遂簒位王莽因汉承平之业匈奴称藩百蛮宾服舟车所通尽为臣妾府库百官之富天下晏然莽一朝有之其心意未满陿小汉家制度以为疏阔宣帝始赐单于印玺与天子同而西南夷钩町称王莽乃遣使易单于印贬钩町王为侯二方始怨侵犯边境莽遂兴师发三十万衆欲同时十道并出一举灭匈奴募发天下囚徒丁男甲卒转委输兵器自负海江淮而至北边使者驰传督趣海内扰矣又动欲慕古不度时宜分裂州郡改职作官下令曰汉氏减轻田租三十而税一常有更赋罢癃咸出而豪民侵陵分田刼假厥名三十实什税五也富者质而为邪贫者穷而为姦俱陷于辜刑用不错今更名天下田曰王田奴婢曰私属皆不得卖买其男口不满八而田过一井者分余田与九族乡党犯令法至死制度又不定吏缘为姦天下謷謷然陷刑者衆后三岁莽知民愁下诏诸食王田及私属皆得卖买勿拘以法然刑罚深刻它政誖乱边兵二十余万人仰县官衣食用度不足数横赋敛民兪贫困常苦枯旱亡有平岁谷贾翔贵末年盗贼羣起发军击之将吏放纵于外北边及青徐地人相食雒阳以东米石二千莽遣三公将军开东方诸仓振贷穷乏又分遣大夫谒者敎民煮木为酪酪不可食重为烦扰流民入关者数十万人置养澹官以禀之吏盗其禀饥死者什七八莽耻为政所致廼下诏曰予遭阳九之阸百六之会枯旱霜蝗饥馑荐臻蛮夷猾夏寇贼姦轨百姓流离予甚悼之害气将究矣岁为此言以至于亡前汉书卷二十四上卷二十四上考证前汉书卷二十四上考证食货志上煣木为耒宋祁曰当为揉木云云按揉者必以火熨则其字从火亦未为非古字不传于今者甚多他书引经与本文异者具有当存之以为经文古今异同之考不得据今经而驳古史也宋祁说未必然又按宋本宋祁语至当为揉木而止无玉篇以下云云今据凌本添余二十畮以为庐舍按井田亩数何休注公羊赵岐注孟子范寗注谷梁皆本此志之说惟郑康成毛诗笺稍为不同详见甫田孔疏其家衆男为余夫亦以口受田如比马端临曰志言受田之法与大司徒遂人所言畧同但言余夫受田如比孟子言余夫二十五亩朱子注俟其壮有室然后更受百亩之地则此二十五亩者十六以后十九以前所受田也学六甲五方书计之事注臣瓒云云顾炎武曰六甲者四时六十甲子之类五方者九州岳凟列国之名书者六书计者九数瓒说未尽移国学于少学按少学即小学也下文诸侯岁贡少学之异者亦然及秦孝公用商君坏井田开阡伯注阡伯田间之道也朱子开阡陌辨曰说者皆以开为开置之开言秦废井田而始置阡陌非也按阡陌旧说谓田间之道盖即周礼所云遂上之径沟上之畛洫上之涂浍上之道也其水陆占地不为田者颇多先王非不惜而虚弃之所以正疆界止侵争时蓄洩备水旱为永久之计也商君行茍且之政但见田为阡陌所束而耕者限于百亩是以奋然开之以尽人力地利故秦纪鞅传皆云为田开阡陌封疆而赋税平蔡泽亦曰决裂阡陌以静生民之业也自天子以至封君汤沐邑宋祁曰自天子当作自天下按文如作自天下以至封君汤沐邑甚为不协宋意因下文言不领于天子之经费遂疑此作自天下耳又按史记平凖书原文云自天子以至封君汤沐邑皆各为私奉养不领于天下之经费文义甚顺盖大司农掌天下之经费若畿辅以内之山川园池市肆租税则尽入少府为天子私藏其封君汤沐邑又各收以自供俱不领于大司农也此志作天子之经费子字系传冩之讹好恶乖迕恶监本讹逆从宋本改正汉兴循而未改马端临曰史既言高祖省赋而复言盐鐡之赋仍秦者盖当时封国至多山泽之利在诸侯王国者皆循秦赋法取以自丰非县官经费所领也以赵过为搜粟都尉搜监本讹今改正按百官表作騪用耦犁二牛三人按周礼里宰贾疏曰周时未有牛耕至汉时赵过始敎民牛耕今郑云合牛耦可知者或周末兼有牛耕至赵过乃絶人耦又按叶少蕴曰古耕而不犁后世变为犂法耦用人犁用牛过特为增损其数耳非用牛自过始也周必大曰疑耕犁起于春秋之世孔子有犁牛之言冉耕字伯牛月令出土牛示农耕早晩按叶周二说是但谓古耕而不犁耕犁起于春秋亦恐未确古借田之礼曰三推不用犁安用推乎故平都令光敎过以人輓犁按以人代牛輓犁始此唐夏州都督王方翼为耦耕法张机楗力省而见功多宋武允成献踏犁不用牛以人力运之皆人輓犁之遗式也课得谷皆多其旁田畮一斛以上顾炎武曰盖壖地乃乆不耕之地地力有余其收必多所以作代田之法也陿小汉家制度以为疏濶注师古曰莽以汉家制度为泰疏濶而更之令陿小按颜注非也盖陿小者即鄙陋之意言鄙陋汉制谓为疏濶不详备也前汉书卷二十四上考证卷二十四下钦定四库全书前汉书卷二十四下汉兰台令史班固撰唐正议大夫行秘书少监琅琊县开国子颜师古注食货志第四下凡货金钱布帛之用夏殷以前其详靡记云太公为周立九府圜法黄金方寸而重一斤钱圜函方轻重以铢布帛广二尺二寸为幅长四丈为匹故货宝于金利于刀流于泉布于布束于帛太公退又行之于齐至管仲相桓公通轻重之权曰岁有凶穰故谷有贵贱令有缓急故物有轻重人君不理则畜贾游于市乘民之不给百倍其本矣故万乘之国必有万金之贾千乘之国必有千金之贾者利有所幷也计本量委则足矣然而民有饥饿者谷有所臧也民有余则轻之故人君敛之以轻民不足则重之故人君散之以重凡轻重敛散之以时则凖平使万室之邑必有万钟之臧臧襁千万千室之邑必有千钟之臧臧襁百万春以奉耕夏以奉耘耒耜器械种饟粮食必取澹焉故大贾畜家不得豪夺吾民矣桓公遂用区区之齐合诸侯显伯名其后百余年周景王时患钱轻将更铸大钱单穆公曰不可古者天降灾戾于是乎量资币权轻重以救民民患轻则为之作重币以行之于是有母权子而行民皆得焉若不堪重则多作轻而行之亦不废重于是乎有子权母而行小大利之今王废轻而作重民失其资能无匮乎民若匮王用将有所乏乏将厚取于民民不给将有远志是离民也且絶民用以实王府犹塞川原为潢洿也竭亡日矣王其图之弗听卒铸大钱文曰宝货肉好皆有周郭以劝农澹不足百姓蒙利焉秦幷天下币为二等黄金以溢为名上币铜钱质如周钱文曰半两重如其文而珠玉龟贝银钖之属为器饰宝臧不为币然各随时而轻重无常汉兴以为秦钱重难用更令民铸荚钱黄金一斤而不轨逐利之民畜积余赢以稽市物痛腾跃米至石万钱马至匹百金天下已平高祖乃令贾人不得衣丝乘车重税租以困辱之孝惠高后时为天下初定复弛商贾之律然市井子孙亦不得为官吏孝文五年为钱益多而轻乃更铸四铢钱其文为半两除盗铸钱令使民放铸贾谊谏曰法使天下公得顾租铸铜钖为钱敢杂以铅铁为它巧者其罪黥然铸钱之情非殽杂为巧则不可得赢而殽之甚微为利甚厚夫事有召祸而法有起姦今令细民人操造币之埶各隐屛而铸作因欲禁其厚利微姦虽黥罪日报其埶不止廼者民人抵罪多者一县百数及吏之所疑榜笞奔走者甚衆夫县法以诱民使入陷阱孰积于此曩禁铸钱死罪积下今公铸钱黥罪积下为法若此上何頼焉又民用钱郡县不同或用轻钱百加若干或用重钱平称不受法钱不立吏急而壹之虖则大为烦苛而力不能胜纵而弗呵虖则市肆异用钱文大乱苟非其术何乡而可哉今农事弃捐而采铜者日蕃释其耒耨冶镕炊炭姦钱日多五谷不为多善人憷而为姦邪愿民陷而之刑戮刑戮将甚不详奈何而忽国知患此吏议必曰禁之禁之不得其术其伤必大令禁铸钱则钱必重重则其利深盗铸如云而起弃市之罪又不足以禁矣姦数不胜而法禁数溃铜使之然也故铜布于天下其为祸博矣今博祸可除而七福可致也何谓七福上收铜勿令布则民不铸钱黥罪不积一矣伪钱不蕃民不相疑二矣采铜铸作者反于耕田三矣铜毕归于上上挟铜积㠯御轻重钱轻则㠯术敛之重则㠯术散之货物必平四矣㠯作兵器㠯假䝿臣多少有制用别䝿贱五矣㠯临万货㠯调盈虚㠯收竒羡则官富贵而末民困六矣制吾弃财㠯与匈奴逐争其民则敌必怀七矣故善为天下者因祸而为福转败而为功今久退七福而行博祸臣诚伤之上不听是时吴㠯诸侯即山铸钱富埓天子后卒叛逆邓通大夫也㠯铸钱财过王者故吴邓钱布天下武帝因文景之畜忿胡粤之害即位数年严助朱买臣等招徕东瓯事两粤江淮之间萧然烦费矣唐蒙司马相如始开西南夷凿山通道千余里㠯广巴蜀巴蜀之民罢焉彭吴穿秽貊朝鲜置沧海郡则燕齐之间靡然发动及王恢谋马邑匈奴絶和亲侵扰北边兵连而不解天下共其劳干戈日滋行者赍居者送中外骚扰相奉百姓抏敝以巧法财赂衰耗而不澹入物者补官出货者除罪选举陵夷廉耻相冒武力进用法严令具兴利之臣自此而始其后衞青岁以数万骑出击匈奴遂取河南地筑朔方时又通西南夷道作者数万人千里负担餽饟率十余钟致一石散币于卭僰㠯辑之数岁而道不通蛮夷因㠯数攻吏发兵诛之悉巴蜀租赋不足以更之廼募豪民田南夷入粟县官而内受钱于都内东置沧海郡人徒之费疑于南夷又兴十余万人筑衞朔方转漕甚远自山东咸被其劳费数十百鉅万府库并虚廼募民能入奴婢得以终身复为郎增秩及入羊为郎始于此此后四年衞青比岁十余万衆击胡斩捕首虏之士受赐黄金二十余万斤而汉军士马死者十余万兵甲转漕之费不与焉于是大司农陈臧钱经用赋税既竭不足以奉战士有司请令民得买爵及赎禁锢免臧罪请置赏官名曰武功爵级十七万凡直三十余万金诸买武功爵官首者试补吏先除千夫如五大夫其有罪又减二等爵得至乐卿㠯显军功军功多用超等大者封侯卿大夫小者郎吏道杂而多端则官职耗废自公孙𢎞以春秋之义绳臣下取汉相张汤以峻文决理为廷尉于是见知之法生而废格沮诽穷治之狱用矣其明年淮南衡山江都王谋反迹见而公卿寻端治之竟其党与坐而死者数万人吏益惨急而法令察当是时招尊方正贤良文学之士或至公卿大夫公孙宏以宰相布被食不重味为下先然而无益于俗稍务于功利矣其明年票骑仍再出击胡大克获浑邪王率数万衆来降于是汉发车三万两迎之既至受赏赐及有功之士是岁费凡百余鉅万先是十余岁河决灌梁楚地固已数困而缘河之郡隄塞河輙坏决费不可胜计其后番系欲省底柱之漕穿汾河渠以为溉田郑当时为渭漕回远凿漕直渠自长安至华隂而朔方亦穿溉渠作者各数万人歴二三期而功未就费亦各以鉅万十数天子为伐胡故盛养马马之徃来食长安者数万匹卒掌者关中不足廼调旁近郡而胡降者数万人皆得厚赏衣食仰给县官县官不给天子乃损膳解乘舆驷出御府禁臧以澹之其明年山东被水灾民多饥乏于是天子遣使虚郡国仓廪以振贫犹不足又募豪富人相假贷尚不能相救廼徙贫民于关以西及充朔方以南新秦中七十余万口衣食皆仰给于县官数岁贷与产业使者分部䕶冠盖相望费以亿计县官大空而富商贾或滞财役贫转毂百数废居居邑封君皆氐首仰给焉冶铸䰞盐财或累万金而不佐公家之急黎民重困于是天子与公卿议更造钱币以澹用而摧浮淫幷兼之徒是时禁苑有白鹿而少府多银钖自孝文更造四铢钱至是岁四十余年从建元以来用少县官往往即多铜山而铸钱民亦盗铸不可胜数钱益多而轻物益少而䝿有司言曰古者皮币诸侯以聘享金有三等黄金为上白金为中赤金为下今半两钱法重四铢而姦或盗摩钱质而取鋊钱益轻薄而物䝿则远方用币烦费不省乃以白鹿皮方尺缘以缋为皮币直四十万王侯宗室朝觐聘享必以皮币荐璧然后得行又造银钖白金以为天用莫如龙地用莫如马人用莫如龟故白金三品其一曰重八两圜之其文龙名白撰直三千二曰以重差小方之其文马直五百三曰复小椭之其文龟直三百令县官销半两钱更铸三铢钱重如其文盗铸诸金钱罪皆死而吏民之犯者不可胜数于是以东郭咸阳孔仅为大农丞领盐铁事而桑𢎞羊贵幸咸阳齐之大䰞盐孔仅南阳大冶皆致产累千金故郑当时进言之𢎞羊洛阳贾人之子以心计年十三侍中故三人言利事析秋豪矣法既益严吏多废免兵革数动民多买复及五大夫千夫征发之士益鲜于是除千夫五大夫为吏不欲者出马故吏皆适令伐棘上林作昆明池其明年大将军票骑大出击胡赏赐五十万金军马死者十余万匹转漕车甲之费不与焉是时财匮战士颇不得禄矣有司言三铢钱轻轻钱易作姦诈廼更请郡国铸五铢钱周郭其质令不可得摩取鋊大农上盐铁丞孔仅咸阳言山海天地之臧宜属少府陛下弗私以属大农佐赋愿募民自给费因官器作䰞盐官与牢盆浮食竒民欲擅斡山海之货以致富羡役利细民其沮事之议不可胜听敢私铸铁器䰞盐者釱左趾没入其器物郡不出铁者置小铁官使属在所县使仅咸阳乘传举行天下盐铁作官府除故盐铁家富者为吏吏益多贾人矣商贾以币之变多积货逐利于是公卿言郡国颇被灾害贫民无产业者募徙广饶之地陛下损膳省用出禁钱以振元元寛贷而民不齐出南亩商贾滋衆贫者畜积无有仰县官异时算轺车贾人之緍钱皆有差下请算如故诸贾人末作贳贷卖买居邑贮积诸物及商以取利者虽无市籍各以其物自占率緍钱二千而算一诸作有租及铸率緍钱四千算一非吏比者三老北边骑士轺车一算商贾人轺车二算船五丈以上一算匿不自占占不悉戍边一岁没入緍钱有能吿者以其半畀之贾人有市籍及家属皆无得名田以便农敢犯令没入田货是时豪富皆争匿财唯卜式数求入财以助县官天子廼超拜式为中郎赐爵左庶长田十顷布吿天下以风百姓初式不愿为官上强拜之稍迁至齐相语自在其传孔仅使天下铸作器三年中至大司农列于九卿而桑𢎞羊为大司农中丞管诸会计事稍稍置均输以通货物始令吏得入谷补官郎至六百石自造白金五铢钱后五岁而赦吏民之坐盗铸金钱死者数十万人其不发觉相杀者不可胜计赦自出者百余万人然不能半自出天下大氐无虑皆铸金钱矣犯法者衆吏不能尽诛于是遣博士褚大徐偃等分行郡国举幷兼之徒守相为利者而御史大夫张汤方䝿用事减宣杜周等为中丞义纵尹齐王温舒等用急刻为九卿直指夏兰之属始出而大农颜异诛矣初异为济南亭长以廉直稍迁至九卿上与汤既造白鹿皮币问异异曰今王侯朝贺以仓璧直数千而其皮荐反四十万本末不相称天子不说汤又与异有隙及人有告异以它议事下汤治异异与客语客语初令下有不便者异不应微反脣汤奏当异九卿见令不便不入言而腹非论死自是后有腹非之法比而公卿大夫多谄谀取容天子旣下緍钱令而尊卜式百姓终莫分财佐县官于是告緍钱纵矣郡国铸钱民多姦铸钱多轻而公卿请令京师铸官赤仄一当五赋官用非赤仄不得行白金稍贱民弗宝用县官以令禁之无益岁余终废不行是岁汤死而民不思其后二岁赤仄钱贱民巧法用之不便又废于是悉禁郡国毋铸钱专令上林三官铸钱既多而令天下非三官钱不得行诸郡国前所铸钱皆废销之输入其铜三官而民之铸钱益少计其费不能相当唯眞工大姦廼盗为之杨可告緍徧天下中家以上大氐皆遇告杜周治之狱少反者廼分遣御史廷尉正监分曹往往即治郡国緍钱得民财物以亿计奴婢以千万数田大县数百顷小县百余顷宅亦如之于是商贾中家以上大氐破民婾甘食好衣不事畜臧之业而县官以盐鐡緍钱之故用少饶矣益广关置左右辅初大农干盐铁官布多置水衡欲以主盐铁及杨可告緍上林财物衆廼令水衡主上林上林既充满益广是时粤欲与汉用船战逐廼大脩昆明池列舘环之治楼船高十余丈旗织加其上甚壮于是天子感之廼作柏梁台高数十丈宫室之脩繇此日丽廼分緍钱诸官而水衡少府太仆大农各置农官往往即郡县比没入田田之其没入奴婢分诸苑养狗马禽兽及与诸官官益杂置多徒奴婢衆而下河漕度四百万石及官自籴廼足所忠言世家子弟富人或鬭鸡走狗马弋猎博戏乱齐民廼征诸犯令相引数千人名曰株送徒入财者得补郎郎选衰矣是时山东被河灾及岁不登数年人或相食方二三千里天子怜之令饥民得流就食江淮间欲留留处使者冠盖相属于道䕶之下巴蜀粟以振焉明年天子始出巡郡国东度河河东守不意行至不辩自杀行西踰陇卒从官不得食陇西守自杀于是上北出萧关从数万骑行猎新秦中以勒边兵而归新秦中或千里无亭徼于是诛北地太守以下而令民得畜边县官假马母三岁而归及息什一以除吿緍用充入新秦中既得宝鼎立后土泰一祠公卿白议封禅事而郡国皆豫治道脩缮故宫及当驰道县县治宫储设共具而望幸明年南粤反西羌侵边天子为山东不澹赦天下囚因南方楼船士二十余万人击粤发三河以西骑击羌又数万人渡河筑令居初置张掖酒泉郡而上郡朔方西河河西开田官斥塞卒六十万人戍田之中国缮道餽粮远者三千近者千余里皆仰给大农边兵不足廼发武库工官兵器以澹之车骑马乏县官钱少买马难得廼着令令封君以下至三百石吏以上差出牡马天下亭亭有畜字马岁课息齐相卜式上书愿父子死南粤天子下诏襃扬赐爵关内侯黄金四十斤田十顷布吿天下天下莫应列侯以百数皆莫求从军至饮酎少府省金而列侯坐酎金失侯者百余人廼拜卜式为御史大夫式既在位见郡国多不便县官作盐铁器苦恶贾䝿或彊令民买之而船有算商者少物䝿廼因孔仅言船算事上不说汉连出兵三岁诛羌灭两粤番禺以西至蜀南者置初郡十七且以其故俗治无赋税南阳汉中以往各以地比给初郡吏卒奉食币物传车马被具而初郡又时时小反杀吏汉发南方吏卒往诛之间岁万余人费皆仰大农大农以均输调盐铁助赋故能澹之然兵所过县县以为訾给毋乏而已不敢言轻赋法矣其明年元封元年卜式贬为太子太傅而桑𢎞羊为治粟都尉领大农尽代仅斡天下盐铁𢎞羊以诸官各自市相争物以故腾跃而天下赋输或不偿其僦费廼请置大农部丞数十人分部主郡国各往往置均输盐铁官令远方各以其物如异时商贾所转贩者为赋而相灌输置平凖于京师都受天下委输召工官治车诸器皆仰给大农大农诸官尽笼天下之货物䝿则卖之贱则买之如此富商大贾亡所牟大利则反本而万物不得腾跃故抑天下之物名曰平凖天子以为然而许之于是天子北至朔方东封泰山巡海上旁北边以归所过赏赐用帛百余万匹钱金以鉅万计皆取足大农𢎞羊又请令民得入粟补吏及罪以赎令民入粟甘泉各有差以复终身不复告緍它郡各输急处而诸农各致粟山东漕益岁六百万石一岁之中太仓甘泉仓满边余谷诸均输帛五百万匹民不益赋而天下用饶于是𢎞羊赐爵左庶长黄金者再百焉是岁小旱上令百官求雨卜式言曰县官当食租衣税而已今𢎞羊令吏坐市列贩物求利亨𢎞羊天乃雨久之武帝疾病拜𢎞羊为御史大夫昭帝即位六年诏郡国举贤良文学之士问以民所疾苦敎化之要皆对愿罢盐铁酒𣙜均输官母与天下争利视以俭节然后敎化可兴𢎞羊难以为此国家大业所以制四夷安边足用之本不可废也廼与丞相千秋共奏罢酒酤𢎞羊自以为国兴大利伐其功欲为子弟得官怨望大将军霍光遂与上官桀等谋反诛灭宣元成哀平五世亡所变改元帝时尝罢盐铁官三年而复之贡禹言铸钱采铜一岁十万人不耕民坐盗铸陷刑者多富人臧钱满室犹无厌足民心动揺弃本逐末耕者不能半姦邪不可禁原起于钱疾其末者絶其本宜罢采珠玉金银铸钱之官母复以为币除其贩卖租铢之律租税禄赐皆以布帛及谷使百姓壹意农桑议者以为交易待钱布帛不可尺寸分裂禹议亦寝自孝武元狩五年三官初铸五铢钱至平帝元始中成钱二百八十亿万余云王莽居摄变汉制以周钱有子母相权于是更造大钱径寸二分重十二铢文曰大钱五十又造契刀错刀契刀其环如大钱身形如刀长二寸文曰契刀五百错刀以黄金错其文曰一刀直五千与五铢钱凡四品并行莽即眞以为书刘字有金刀廼罢错刀契刀及五铢钱而更作金银龟贝钱布之品名曰宝货小钱径六分重一铢文曰小钱直一次七分三铢曰幺钱一十次八分五铢曰幼钱二十次九分七铢曰中钱三十次一寸九铢曰壮钱四十因前大钱五十是为钱货六品直各如其文黄金重一斤直钱万朱提银重八两为一流直一千五百八十它银一流直千是为银货二品元龟岠冉长尺二寸直二千一百六十为大贝十朋公龟九寸直五百为壮贝十朋侯龟七寸以上直三百为幺贝十朋子龟五寸以上直百为小贝十朋是为龟宝四品大贝四寸八分以上二枚为一朋直二百一十六壮贝三寸六分以上二枚为一朋直五十幺贝二寸四分以上二枚为一朋直三十小贝寸二分以上二枚为一朋直十不盈寸二分漏度不得为朋率枚直钱三是为贝货五品大布次布弟布壮布中布差布厚布幼布幺布小布小布长寸五分重十五铢文曰小布一百自小布以上各相长一分相重一铢文各为其布名直各加一百上至大布长二寸四分重一两而直千钱矣是为布货十品凡宝货五物六名二十八品铸作钱布皆用铜殽以连钖文质周郭放汉五铢钱云其金银与它物杂色不纯好龟不盈五寸贝不盈六分皆不得为宝货元龟为蔡非四民所得居有者入大卜受直百姓愦乱其货不行民私以五铢钱市买莽患之下诏敢非井田挟五铢钱者为惑衆投诸四裔以御魑魅于是农商失业食货俱废民涕泣于市道坐卖买田宅奴婢铸钱抵罪者自公卿大夫至庶人不可称数莽知民愁廼但行小钱直一与大钱五十二品并行龟贝布属且寝莽性躁扰不能无为每有所兴造必欲依古得经文国师公刘歆言周有泉府之官收不雠与欲得即易所谓理财正辞禁民为非者也莽乃下诏曰夫周礼有赊贷乐语有五均传记各有斡焉今开賖贷张五均设诸斡者所以齐衆庶抑幷兼也遂于长安及五都立五均官更名长安东西市令及洛阳邯郸临甾宛成都市长皆为五均司市称师东市称京西市称畿洛阳称中余四都各用东西南北为称皆置交易丞五人钱府丞一人工商能采金银铜连钖登龟取贝者皆自占司市钱府顺时气而取之又以周官税民凡田不耕为不殖出三夫之税城郭中宅不树蓺者为不毛出三夫之布民浮游无事出夫布一匹其不能出布者冗作县官衣食之诸取衆物鸟兽鱼鼈百虫于山林水泽及畜牧者嫔妇桑蚕织纴纺绩补缝工匠医巫卜祝及它方技商贩贾人坐肆列里区谒舍皆各自占所为于其在所之县官除其本计其利十一分之而以其一为贡敢不自占自占不以实者尽没入所采取而作县官一岁诸司市常以四时中月实定所掌为物上中下之贾各自用为其市平毋拘它所衆民卖买五谷布帛丝緜之物周于民用而不雠者均官有以考检厥实用其本贾取之毋令折钱万物卬䝿过平一钱则以平贾卖与民其贾氐贱减平者听民自相与市以防贵庾者民欲祭祀丧纪而无用者钱府以所入工商之贡但赊之祭祀毋过旬日丧纪毋过三月民或乏絶欲贷以治产业者均受之除其费计所得受息毋过岁什一羲和鲁匡言名山大泽盐铁钱布帛五均赊贷斡在县官唯酒酤独未斡酒者天之美禄帝王所以頥养天下享祀祈福扶衰养疾百礼之会非酒不行故诗曰无酒酤我而论语曰酤酒不食二者非相反也夫诗据承平之世酒酤在官和㫖便人可以相御也论语孔子当周衰乱酒酤在民薄恶不诚是以疑而弗食今絶天下之酒则无以行礼相养放而亡限则费财伤民请法古令官作酒以二千五百石为一均率开一卢以卖雠五十酿为凖一酿用麤米二斛麴一斛得成酒六斛六斗各以其市月朔米麴三斛幷计其贾而参分之以其一为酒一斛之平除米麴本贾计其利而什分之以其七入官其三及醩酨灰炭给丁器薪樵之费羲和置命士督五均六斡郡有数人皆用富贾洛阳薛子仲张长叔临菑姓伟等乘传求利交错天下因与郡县通姦多张空簿府臧不实百姓俞病莽知民苦之复下诏曰夫盐食肴之将酒百药之长嘉会之好铁田农之本名山大泽饶衍之臧五均赊贷百姓所取平卬以给澹铁布铜冶通行有无备民用也此六者非编戸齐民所能家作必卬于市虽䝿数倍不得不买豪民富贾即要贫弱先圣知其然也故斡之每一斡为设科条防禁犯者辠至死姦吏猾民并侵衆庶各不安生后五岁天凤元年复申下金银龟贝之货颇增减其贾直而罢大小钱改作货布长二寸五分广一寸首长八分有竒广八分其圜好径二分半足枝长八分闲广二分其文右曰货左曰布重二十五铢直货泉二十五货泉径一寸重五铢文右曰货左曰泉枚直一与货布二品并行又以大钱行久罢之恐民挟不止廼令民且独行大钱与新货泉俱枚直一并行尽六年毋得复挟大钱矣每壹易钱民用破业而大陷刑莽以私铸钱死及非沮宝货投四裔犯法者多不可胜行廼更轻其法私铸作泉布者与妻子没入为官奴婢吏及比伍知而不举吿与同罪非沮宝货民罚作一岁吏免官犯者俞衆及五人相坐皆没入郡国槛车铁锁传送长安钟官愁苦死者什六七作货布后六年匈奴侵寇甚莽大募天下囚徒人奴名曰猪突豨勇壹切税吏民訾三十而取一又令公卿以下至郡县黄绶吏皆保养军马吏尽复以与民民摇手触禁不得耕桑繇役烦剧而枯旱蝗虫相因又用制作未定上自公侯下至小吏皆不得奉禄而私赋敛货赂上流狱讼不决吏用苛暴立威旁缘莽禁侵刻小民富者不得自保贫者无以自存起为盗贼依阻山泽吏不能禽而覆蔽之浸淫日广于是青徐荆楚之地往往万数战鬭死亡缘边四夷所系虏陷罪饥疫人相食及莽未诛而天下戸口减半矣自发猪突豨勇后四年而汉兵诛莽后二年世祖受命盪涤烦苛复五铢钱与天下更始赞曰易称裒多益寡称物平施书云楙迁有无周有泉府之官而孟子亦非狗彘食人之食不知敛野有饿而弗知发故管氏之轻重李悝之平籴𢎞羊均输寿昌常平亦有从徕顾古为之有数吏良而令行故民頼其利万国作乂及孝武时国用饶给而民不益赋其次也至于王莽制度失中姦轨弄权官民俱竭亡次矣前汉书卷二十四下卷二十四下考证前汉书卷二十四下考证食货志下夏殷以前其详靡记云按管子言汤以庄山之金铸币禹以歴山之金铸币则夏殷时即有钱币矣平凖书曰自高辛氏之前靡得而记虞夏之币金为三品或黄或白或赤或钱或布或刀或龟贝其辞甚核盖据尚书禹贡之文此志不言盖因下文有司言古者皮币一叚恐重复也故货宝于金利于刀流于泉布于布郑樵曰谓之泉者言其形谓之金者言其质谓之刀者言其器谓之货谓之布者言其用古文钱字作泉者言其形如泉文一变而为刀器再变而为圜法自圜法流通于世民实便之故泉与刀为废先儒不知本末谓流于泉布于布宝于金利于刀皆沿凿之义也按郑樵所言可备一说但古人名物必有义理志谓宝于金云云即解字义非沿凿也以劝农澹不足百姓䝉利焉顾炎武曰单穆公谏景王铸大钱本之周语王勿听卒铸大钱此废轻作重不利于民之事班氏乃续之曰以劝农澹不足百姓蒙利焉失其义矣而殽之甚微为利甚厚注师古曰微谓精妙也言殽杂铅铁其术精妙而得利其厚按颜说非是钱之为用甚广一钱之殽其微己甚然总而计之为利甚厚也非谓其术精妙若精妙即费本而无利矣彭吴穿秽貊朝鲜置沧海郡注彭吴人姓名也通鑑考异曰平凖书言彭吴贾灭朝鲜置沧海之郡按灭朝鲜置沧海两事也不知何者出贾之谋费数十百鉅万宋祁曰数十下当添万字按宋不言注则为正文可知正文有数十无万字师古注乃言数十万盖唐初本有万字故注如此然平凖书亦祗言数十百巨万也先是十余岁河决灌梁楚地固已数困按平凖书作河决观徐广曰观县名属东郡此文既改观作灌则当连下梁楚地为句但以事核之此即指元光中河决瓠子东南注鉅野通于淮泗事也瓠子地在濮阳其对岸即观县史记作河决观是也及充朔方以南新秦中注应劭云云按应说以河南造阳并解新秦中非也河南即朔方郡及北地上郡之北境名新秦中今河套地也造阳则在上谷之北今宣化府边外地汉武以其斗僻弃七百里安得徙贫民以充实其中耶史记集解载臣瓒曰秦逐匈奴以收河南地徙民以实之谓之新秦今以地空故复徙民以实之其说甚确名白撰按平凖书作白选又二曰以重差小平凖书无以字以属大农马廷鸾曰孔仅咸阳所言前之属少府者其利微今改属大农则其利尽此聚敛之臣餙说以盖其私也使仅咸阳乘传举行天下盐铁马端临曰地理志盐官凡二十八郡铁官凡四十郡异不应微反脣注师古曰盖非之按颜注意虽是而未尽盖异闻客语不敢应而仓卒自禁不觉微笑而脣褰耳铸官赤仄注令钱郭见有赤者按史记作铸钟官赤仄注令字应作今旧本亦讹专令上林三官铸按三官钱即水衡钱也据百官表水衡都尉掌上林其属有均输钟官辨铜三令丞盐铁论曰废天下诸钱而专命水衡三官作即言此事裴骃解史记甚确但混上林均输为一官则微讹耳以黄金错其文曰一刀直五千刘奉世曰当时乃奉世弟云云按当时乃奉世弟以下十二字不应为奉世语此南宋本讹也是为布货十品注师古曰布亦钱耳顾炎武曰按本文钱布自是二品而下文复载改作货布之制安得谓布即钱乎莽传曰货布长二寸五分广一寸直货钱二十五今货布见存上狭下广而岐其下中有一孔师古当日或未之见也而孟子亦非狗彘食人之食不知敛王应麟曰常平乃古法周官司稼以年之上下出敛法出则减价粜敛则增价籴也是非常平乎自郑氏以出其敛法为解后人遂攻周礼耳孟子言不知敛今文作检唯汉志作敛是也今世言常平出耿中丞不知乃古法前汉书卷二十四下考证前汉书卷二十五上钦定四库全书前汉书卷二十五上汉兰台令史班固撰唐正议大夫行秘书少监琅琊县开国子颜师古注郊祀志第五上洪范八政三曰祀祀者所以昭孝事祖通神明也旁及四夷莫不修之下至禽兽豺獭有祭是以圣王为之典礼民之精爽不贰齐肃聪明者神或降之在男曰觋在女曰巫使制神之处位为之牲器使先圣之后能知山川敬于礼仪明神之事者以为祝能知四时牺牲坛场上下氏姓所出者以为宗故有神民之官各司其序不相乱也民神异业敬而不黩故神降之嘉生民以物序灾祸不至所求不匮及少昊之衰九黎乱德民神杂扰不可放物家为巫史享祀无度黩齐明而神弗蠲嘉生不降祸灾荐臻莫尽其气颛顼受之廼命南正重司天㠯属神命火正黎司地㠯属民使复旧常亡相侵黩自共工氏霸九州其子曰句龙能平水土死为社祠有烈山氏王天下其子曰柱能殖百谷死为稷祠故郊祀社稷所从来尚矣虞书曰舜在璇玑玉衡以齐七政遂类于上帝禋于六宗望秩于山川徧于羣神揖五瑞择吉月日见四岳诸牧班瑞岁二月东巡狩至于岱宗岱宗泰山也柴望秩于山川遂见东后东后者诸侯也合时月正日同律度量衡修五礼五乐三帛二生一死为贽五月巡狩至南岳南岳者衡山也八月巡狩至西岳西岳者华山也十一月巡狩至北岳北岳者恒山也皆如岱宗之礼中岳嵩高也五载一巡狩禹遵之后十三世至帝孔甲淫德好神神黩二龙去之其后十三世汤伐桀欲䙴夏社不可作夏社廼䙴烈山子柱而以周弃代为稷祠后八世帝太戊有桑谷生于廷一暮大拱惧伊陟曰祅不胜德太戊修德桑谷死伊陟赞巫咸后十三世帝武丁得傅说为相殷复兴焉称高宗有雉登鼎耳而雊武丁惧祖已曰修德武丁从之位以永宁后五世帝乙嫚神而震死后三世帝纣淫乱武王伐之由是观之始未尝不肃祇后稍怠嫚也周公相成王王道大洽制礼作乐天子曰明堂辟雍诸侯曰泮宫郊祀后稷以配天宗祀文王于明堂以配上帝四海之内各以其职来助祭天子祭天下名山大川怀柔百神咸秩无文五岳视三公四渎视诸侯而诸侯祭其畺内名山大川大夫祭门尸井灶中霤五祀士庶人祖考而已各有典礼而淫祀有禁后十三世世益衰礼乐废幽王无道为犬戎所败平王东徙雒阳秦襄公攻戎救周列为诸侯而居西自以为主少昊之神作西畤祠白帝其牲用駵驹黄牛羝羊各一云其后十四年秦文公东猎汧渭之间卜居之而吉文公梦黄蛇自天下属地其口止于鄜衍文公问史敦敦曰此上帝之征君其祠之于是作鄜畤用三牲郊祭白帝焉自未作鄜畤而雍旁故有吴阳武畤雍东有好畤皆废无祀或曰自古以雍州积高神明之隩故立畤郊上帝诸祠皆聚云盖黄帝时尝用事虽晩周亦郊焉其语不经见缙绅者弗道作鄜畤后九年文公获若石云于陈仓北坂城祠之其神或岁不至或岁数来也常以夜光煇若流星从东方来集于祠城若雄雉其声殷殷云野鸡夜鸣以一牢祠之名曰陈宝作陈宝祠后七十一年秦德公立卜居雍子孙饮马于河遂都雍雍之诸祠自此兴用三百牢于鄜畤作伏祠磔狗邑四门以御蛊灾后四年秦宣公作密畤于渭南祭青帝后十三年秦穆公立病卧五日不寤寤廼言梦见上帝上帝命穆公平晋乱史书而臧之府而后世皆曰上天穆公立九年齐桓公旣霸会诸侯于葵丘而欲封禅管仲曰古者封泰山禅梁父者七十二家而夷吾所记者十有二焉昔无怀氏封泰山禅云云虙羲封泰山禅云云神农氏封泰山禅云云炎帝封泰山禅云云黄帝封泰山禅亭亭颛顼封泰山禅云云帝喾封泰山禅云云尧封泰山禅云云舜封泰山禅云云禹封泰山禅会稽汤封泰山禅云云周成王封泰山禅于社首皆受命然后得封禅桓公曰寡人北伐山戎过孤竹西伐束马县车上卑耳之山南伐至召陵登熊耳山以望江汉兵车之会三乘车之会六九合诸侯一匡天下诸侯莫违我昔三代受命亦何以异乎于是管仲睹桓公不可穷以辞因设之以事曰古之封禅鄗上黍北里禾所以为盛江淮间一茅三嵴所以为借也东海致比目之鱼西海致比翼之鸟然后物有不召而自至者十有五焉今凤凰麒麟不至嘉禾不生而蓬蒿藜莠茂䲭枭羣翔而欲封禅无乃不可乎于是桓公乃止是岁秦穆公纳晋君夷吾其后三置晋国之君平其乱穆公立三十九年而卒后五十年周灵王即位时诸侯莫朝周苌𢎞廼明鬼神事设射不来不来者诸侯之不来朝者也依物怪欲以致诸侯诸侯弗从而周室愈微后二世至敬王时晋人杀苌𢎞是时季氏专鲁旅于泰山仲尼讥之自秦宣公作密畤后二百五十年而秦灵公于吴阳作上畤祭黄帝作下畤祭炎帝后四十八年周太史儋见秦献公曰周始与秦国合而别别五百载当复合合七十年而伯王出焉儋见后七年栎阳雨金献公以为得金瑞故作畦畤栎阳而祀白帝后百二十岁周赧王卒九鼎入于秦或曰周显王之四十二年宋大丘社亡而鼎沦没于泗水彭城下自赧王卒后七年秦庄襄王灭东周周祀絶后二十八年秦并天下称皇帝秦始皇帝既即位或曰黄帝得土徳黄龙地螾见夏得木德青龙止于郊草木鬯茂殷得金德银自山溢周得火德有赤乌之符秦变周水德之时昔文公出猎获黑龙此其水德之瑞于是秦更名河曰德水以冬十月为年首色上黑度㠯六为名音上大吕事綂上法即帝位三年东巡狩郡县祠驺峄山颂功业于是从齐鲁之儒生博士七十人至于泰山下诸儒生或议曰古者封禅为蒲车恶伤山之土石草木扫地而祠席用苴稭言其易遵也始皇闻此议各乖异难施用由此黜儒生而遂除车道上自泰山阳至顚立石颂德明其得封也从阴道禅于梁父其礼颇采泰祝之祀雍上帝所用而封臧皆祕之世不得而记也始皇之上泰山中坂遇暴风雨休于大树下诸儒既黜不得与封禅闻始皇遇风雨即讥之于是始皇遂东游海上行礼祠名山川及八神求僊人羡门之属八神将自古而有之或曰太公㠯来作之齐所以为齐㠯天齐也其祀絶莫知起时八神一曰天主祠天齐天齐渊水居临菑南郊山下下者二曰地主祠泰山梁父盖天好阴祠之必于高山之下畤命曰畤地贵阳祭之必于泽中圜丘云三曰兵主祠蚩尤在东平陆监乡齐之西竟也四曰阴主祠三山五曰阳主祠之罘山六曰月主祠之莱山皆在齐北竝渤海七曰日主祠盛山盛山斗入海最居齐东北阳㠯迎日出云八曰四时主祠琅邪琅邪在齐东北盖岁之所始皆各用牢具祠而巫祝所损益圭币杂异焉自齐威宣时驺子之徒论着终始五德之运及秦帝而齐人奏之故始皇采用之而宋母忌正伯侨元尚羡门高最后皆燕人为方道形解销化依于鬼神之事驺衍以阴阳主运显于诸侯而燕齐海上之方士传其术不能通然则怪迂阿谀苟合之徒自此兴不可胜数也自威宣燕昭使人入海求蓬莱方丈瀛洲此三神山者其传在勃海中去人不远盖尝有至者诸人及不死之药皆在焉其物禽兽尽白而黄金银为宫阙未至望之如云及到三神山反居水下水临之患且至则风輙引船而去终莫能至云世主莫不甘心焉及秦始皇至海上则方士争言之始皇如恐弗及使人赍童男女入海求之船交海中皆以风为解曰未能至望见之焉其明年始皇复游海上至琅邪过恒山从上党归后三年游碣石考入海方士从上郡归后五年始皇南至湘山遂登会稽竝海上几遇海中三神山之竒药不得还到沙丘崩二世元年东巡碣石竝海南历泰山至会稽皆礼祠之而刻勒始皇所立石书旁以章始皇之功德其秋诸侯叛秦三年而二世弑死始皇封禅之后十二年而秦亡诸儒生疾秦焚诗书诛灭文学百姓怨其法天下叛之皆说曰始皇上泰山为风雨所击不得封禅云此岂所谓无其德而用其事者耶昔三代之居皆河洛之间故嵩高为中岳而四岳各如其方四渎咸在山东至秦称帝都咸阳则五岳四渎皆并在东方自五帝以至秦迭兴迭衰名山大川或在诸侯或在天子其礼损益世殊不可胜记及秦并天下令祠官所常奉天地名山大川鬼神可得而序也于是自崤以东名山五大川祠二曰太室太室嵩高也恒山泰山会稽湘山水曰泲曰淮春以脯酒为岁祷因泮冻秋涸冻冬塞祷祠其牲用牛犊各一牢具圭币各异自华以西名山七名川四曰华山薄山薄山者襄山也岳山岐山吴山鸿冢渎山渎山蜀之岷山也水曰河祠临晋沔祠汉中湫渊祠朝那江水祠蜀亦春秋泮涸祷塞如东方山川而牲亦牛犊牢具圭币各异而四大冢鸿岐吴岳皆有甞禾陈宝节来祠其河加有甞醪此皆雍州之域近天子都故加车一乘駵驹四霸产丰涝泾渭长水皆不在大山川数㠯近咸阳尽得比山川祠而无诸加汧洛二渊鸣泽蒲山岳壻山之属为小山川亦皆祷塞泮涸祠礼不必同而雍有日月参辰南北斗荧惑太白岁星塡星辰星二十八宿风伯雨师四海九臣十四臣诸布诸严诸逐之属百有余庙西亦有数十祠于湖有周天子祠于下邽有天神丰镐有昭明天子辟池于杜亳有五杜主之祠寿星祠而雍菅庙祠亦有杜主杜主故周之右将军其在秦中最小鬼之神者也各以岁时奉祠唯雍四畤上帝为尊其光景动人民唯陈宝故雍四畤春以为岁祠祷因泮冻秋涸冻冬赛祠五月甞驹及四中之月月祠若陈宝节来一祠春夏用骍秋冬用駵畤驹四匹木寓龙一驷木寓车马一驷各如其帝色黄犊羔各四圭币各有数皆生瘗埋无爼豆之具三年一郊秦以十月为岁首故常以十月上宿郊见通权火拜于咸阳之旁而衣上白其用如经祠云西畤畦畤祠如其故上不亲往诸此祠皆太祝常主以岁时奉祠之至如它名山川诸神及八神之属上过则祠去则已郡县远方祠者民各自奉祠不领于天子之祝官祝官有祕祝即有灾祥輙祝祠移过于下汉兴高祖初起杀大虵有物曰蛇白帝子而杀者赤帝子也及高祖祷丰枌榆社狥沛为沛公则祀蚩尤衅鼓旗遂以十月至霸上立为汉王因以十月为年首色上赤二年冬东击项籍而还入闗问故秦时上帝祠何帝也对曰四帝有白青黄赤帝之祠高祖曰吾闻天有五帝而四何也莫知其说于是高祖曰吾知之矣廼待我而具五也廼立黑帝祠名曰北畤有司进祠上不亲往悉召故秦祀官复置太祝太宰如其故仪礼因令县为公社下诏曰吾甚重祠而敬祭今上帝之祭及山川诸神当祠者各以其时礼祠之如故后四岁天下已定诏御史令丰治枌榆社常以时春以羊彘祠之令祝立蚩尤之祠于长安长安置祠祀官女巫其梁巫祠天地天社天水房中堂上之属晋巫祠五帝东君云中君巫社巫祠族人炊之属秦巫祠杜主巫保族累之属荆巫祠堂下巫先司命施糜之属九天巫祠九天皆以岁时祠宫中其河巫祠河于临晋而南山巫祠南山秦中秦中者二世皇帝也各有时日其后二岁或言曰周兴而邑立后稷之祠至今血食天下于是高祖制诏御史其令天下立灵星祠常以岁时祠以牛高祖十年春有司请令县常以春二月及腊祠稷以羊彘民里社各自裁以祠制曰可文帝即位十三年下诏曰祕祝之官移过于下朕甚弗取其除之始名山大川在诸侯诸侯祝各自奉祠天子官不领及齐淮南国废令太祝尽以岁时致礼如故明年以岁比登诏有司增雍五畤路车各一乘驾被具西畤畦畤寓车各一乘寓马四匹驾被具河湫汉水玉加各二及诸祀皆广坛场圭币爼豆以差加之鲁人公孙臣上书曰始秦得水德及汉受之推终始传则汉当土德土德之应黄龙见宜改正朔服色上黄时丞相张苍好律歴以为汉廼水德之时河决金隄其符也年始冬十月色外黑内赤与德相应公孙臣言非是罢之明年黄龙见成纪文帝召公孙臣拜为博士与诸生申明土德草改厯服色事其夏下诏曰有异物之神见于成纪毋害于民岁以有年朕几郊祀上帝诸神礼官议毋讳以朕劳有司皆曰古者天子夏亲郊祀上帝于郊故曰郊于是夏四月文帝始幸雍郊见五畤祠衣皆上赤赵人新垣平以望气见上言长安东北有神气成五采若人冠冕焉或曰东北神明之舍西方神明之墓也天瑞下宜立祠上帝以合符应于是作渭阳五帝庙同宇帝一殿面五门各如其帝色祠所用及仪亦如雍五畤明年夏四月文帝亲拜霸渭之㑹以郊见渭阳五帝五帝庙临渭其北穿蒲池沟水权火举而祠若光煇然属天焉于是贵平至上大夫赐累千金而使博士诸生刺六经中作王制谋议巡狩封禅事文帝出长门若见五人于道北遂因其直立五帝坛祠以五牢其明年平使人持玉杯上书阙下献之平言上曰阙下有宝玉气来者已视之果有献玉杯者刻曰人主延寿平又言臣候日再中居顷之日郄复中于是始更以十七年为元年令天下大酺平言曰周鼎亡在泗水中今河决通于泗臣望东北汾阴直有金宝气意周鼎其出乎兆见不迎则不至于是上使使治庙汾阴南临河欲祠出周鼎人有上书告平所言皆诈也下吏治诛夷平是后文帝怠于改正服鬼神之事而渭阳长门五帝使祠官领以时致礼不往焉明年匈奴数入边兴兵守御后岁少不登数岁而孝景即位十六年祠官各以岁时祠如故无有所兴武帝初即位尤敬鬼神之祀汉兴己六十余岁矣天下艾安缙绅之属皆望天子封禅改正度也而上乡儒术招贤良赵绾王臧等以文学为公卿欲议古立明堂城南以朝诸侯草巡狩封禅改厯服色事未就窦太后不好儒术使人微伺赵绾等姦利事按绾臧绾臧自杀诸所兴为皆废六年窦太后崩其明年征文学之士明年上初至雍郊见五畤后常三岁一郊是时上求神君舍之上林中磃氏馆神君者长陵女子㠯乳死见神于先后宛若宛若祠之其室民多往祠平原君亦往祠其后子孙以尊显及上即位则厚礼置祠之内中闻其言不见其人云是时李少君亦以祠灶谷道郄老方见上上尊之少君者故深泽侯人主方匿其年及所生长常自谓七十能使物郄老其游以方徧诸侯无妻子人闻其能使物及不死更餽遗之常余金钱衣食人皆以为不治产业而饶给又不知其何所人愈信争事之少君资好方善为巧发竒中常从武安侯宴坐中有年九十余老人少君廼言与大父游射处老人为儿从其大父识其处一坐尽惊少君见上上有故铜器问少君曰此器齐桓公十年陈于栢寝已而按其刻果齐桓公器一宫尽骇以为少君神数百岁人也少君言上祠灶皆可致物致物而丹沙可化为黄金黄金成以为饮食器则益寿益寿而海中蓬莱僊者廼可见之以封禅则不死黄帝是也臣甞游海上见安期生安期生食巨枣大如𤓰安期生僊者通蓬莱中合则见人不合则隐于是天子始亲祠灶遣方士入海求蓬莱安期生之属而事化丹沙诸药齐为黄金矣久之少君病死天子以为化去不死也使黄锤史寛舒受其方而海上燕齐怪迂之方士多更来言神事矣亳人谬忌奏祠泰一方曰天神贵者泰一泰一佐曰五帝古者天子以春秋祭泰一东南郊日一太牢七日为坛开八通之鬼道于是天子令太祝立其祠长安城东南郊常奉祠如忌方其后人上书言古者天子三年一用太牢祠三一天一地一泰一天子许之令太祝领祠之于忌泰一坛上如其方后人复有言古天子常以春解祠祠黄帝用一枭破镜㝠羊用羊祠马行用一青牡马泰一臯山山君用牛武夷君用干鱼阴阳使者以一牛令祠官领之如其方而祠泰一于忌泰一坛旁后二年郊雍获一角兽若麃然有司曰陛下肃祗郊祀上帝报享钖一角兽盖麟云于是以荐五畤畤加一牛以燎赐诸侯白金以风符应合于天也于是济北王以为天子且封禅上书献泰山及其旁邑天子以它县偿之常山王有罪天子封其弟眞定以续先王祀而以常山为郡然后五岳皆在天子之郡明年齐人少翁以方见上上有所幸李夫人夫人卒少翁以方盖夜致夫人及灶鬼之貌云天子自帷中望见焉廼拜少翁为文成将军赏赐甚多以客礼礼之文成言上即欲与神通宫室被服非象神神物不至廼作画云气车及各以胜日驾车辟恶鬼又作甘泉宫中为台室画天地泰一诸鬼神而置祭具以致天神居岁余其方益衰神不至廼帛书以饭牛阳不知言此牛腹中有竒书杀视得书书言甚怪天子识其手问之果为书于是诛文成将军隐之其后又作栢梁铜柱承露僊人掌之属矣文成死明年天子病鼎湖甚巫医无所不致游水发根言上郡有巫病而鬼下之上召置祠之甘泉及病使人问神君神君言曰天子无忧病病少瘉强与我会甘泉于是上病瘉遂起幸甘泉病良已大赦置寿宫神君神君最贵者曰太一其佐曰太禁司命之属皆从之非可得见闻其言言与人音等时去时来来则风肃然居室帷中时昼言然常以夜天子祓然后入因巫为主人闗饮食所欲言行下又置寿宫北宫张羽旗设共具以礼神君神君所言上使受书其名曰画法其所言世俗之所知也无絶殊者而天子心独憙其事祕世莫知也后三年有司言元宜以天瑞不宜以一二数一元曰建二元以长星曰光今郊得一角兽曰狩云其明年天子郊雍曰今上帝朕亲郊而后土无祀则礼不答也有司与太史令谈祠官寛舒议天地牲角茧栗今陛下亲祠后土后土宜于泽中圜丘为五坛坛一黄犊牢具已祠尽瘗而从祠衣上黄于是天子东幸汾阴汾阴男子公孙滂洋等见汾旁有光如綘上遂立后土祠于汾阴脽上如寛舒等议上亲望拜如上帝礼礼毕天子遂至荥阳还过雒阳下诏封周后令奉其祀语在武纪上始巡幸郡县寖寻于泰山矣其春乐成侯登上书言栾大栾大胶东宫人故甞与文成将军同师已而为胶东王尚方而乐成侯姊为康王后无子王死它姬子立为王而康后有淫行与王不相中相危以法康后闻文成死而欲自媚于上乃遣栾大入因乐成侯求见言方天子既诛文成后悔其方不尽及见栾大大说大为人长美言多方略而敢为大言处之不疑大言曰臣甞往来海中见安期羡门之属顾以臣为贱不信臣又以为康王诸侯耳不足与方臣数以言康王康王又不用臣臣之师曰黄金可成而河决可塞不死之药可得僊人可致也然臣恐效文成则方士皆掩口恶敢言方哉上曰文成食马肝死耳子诚能脩其方我何爱乎大曰臣师非有求人人者求之陛下必欲致之则贵其使者令为亲属以客礼待之勿卑使各佩其信印廼可使通言于神人神人尚肻邪不邪尊其使然后可致也于是上使验小方鬭棊棊自相触击是时上方忧河决而黄金不就廼拜大为五利将军居月余得四印得天士将军地士将军大通将军印制诰御史昔禹疏九河决四渎间者河溢臯陆隄繇不息朕临天下二十有八年天若遗朕士而大通焉干称飞龙鸿渐于般朕意庶几与焉其以二千戸封地士将军大为乐通侯赐列侯甲第童千人乘舆斥车马帷帐器物以充其家又以衞长公主妻之赍金十万斤更名其邑曰当利公主天子亲如五利之第使者存问共给相属于道自大主将相以下皆置酒其家献遗之天子又刻玉印曰天道将军使使衣羽衣夜立白茅上五利将军亦衣羽衣立白茅上受印以视不臣也而佩天道者且为天子道天神也于是五利常夜祠其家欲以下神后装治行东入海求其师云大见数月佩六印䝿震天下而海上燕齐之间莫不搤掔而自言有禁方能神僊矣其夏六月汾阴巫锦为民祠魏脽后土营旁见地如钩状掊视得鼎鼎大异于衆鼎文镂无款识怪之言吏吏告河东太守胜胜以闻天子使验问巫得鼎无姦诈廼以礼祠迎鼎至甘泉从上行荐之至中山晏温有黄云焉有鹿过上自射之因之以祭云至长安公卿大夫皆议尊宝鼎天子曰间者河溢岁数不登故巡祭后土祈为百姓育谷今年丰楙未报鼎曷为出哉有司皆言闻昔泰帝兴神鼎一一者一綂天地万物所系象也黄帝作宝鼎三象天地人禹收九牧之金铸九鼎象九州皆甞鬺亨上帝鬼神其空足曰鬲以象三德飨承天祜夏德衰鼎迁于殷殷德衰鼎迁于周周德衰鼎迁于秦秦德衰宋之社亡鼎廼沦伏而不见周颂曰自堂徂基自羊徂牛鼐鼎及鼒不吴不敖胡考之休今鼎至甘泉以光润龙变承休无疆合兹中山有黄白云降盖若兽为符路弓乘矢集获坛下报祠大亨唯受命而帝者心知其意而合德焉鼎宜视宗祢庙臧于帝庭以合明应制曰可入海求蓬莱者言蓬莱不远而不能至者殆不见其气上廼遣望气佐候其气云其秋上雍且郊或曰五帝泰一之佐也宜立泰一而上亲郊之上疑未定齐人公孙卿曰今年得宝鼎其冬辛巳朔旦冬至与黄帝时等卿有札书曰黄帝得宝鼎冕侯问于鬼㬰区鬼㬰区对曰黄帝得宝鼎神䇿是岁己酉朔旦冬至得天之纪终而复始于是黄帝迎日推䇿后率二十岁复朔旦冬至凡二十推三百八十年黄帝僊登于天卿因所忠欲奏之所忠视其书不经疑其妄言谢曰宝鼎事已决矣尚何以为卿因嬖人奏之上大说廼召问卿对曰受此书申公申公已死上曰申公何人也卿曰齐人与安期生通受黄帝言无书独有此鼎书曰汉兴复当黄帝之时曰汉之圣者在高祖之孙且曾孙也宝鼎出而与神通封禅封禅七十二王唯黄帝得上泰山封申公曰汉帝亦当上封禅封禅则能僊登天矣黄帝万诸侯而神灵之封君七千天下名山八而三在蛮夷五在中国中国华山首山太室山泰山东莱山此五山黄帝之所常游与神会黄帝且战且学僊患百姓非其道廼断斩非鬼神者百余岁然后得与神通黄帝郊雍上帝宿三月鬼㬰区号大鸿死葬雍故鸿冢是也其后黄帝接万灵明庭明庭者甘泉也所谓寒门者谷口也黄帝采首山铜铸鼎于荆山下鼎既成有龙垂胡䫇下迎黄帝黄帝上骑羣臣后宫从上龙七十余人龙廼上去余小臣不得上廼悉持龙䫇龙䫇拔墯墯黄帝之弓百姓卬望黄帝既上天乃抱其弓与龙䫇号故后世因名其处曰鼎湖其弓曰乌号于是天子曰嗟乎诚得如黄帝吾视去妻子如脱屣耳拜卿为郎使东候神于太室上遂郊雍至陇西登空桐幸甘泉令祠官寛舒等具泰一祠坛祠坛放亳忌泰一坛三陔五帝坛环居其下各如其方黄帝西南除八通鬼道泰一所用如雍一畤物而加醴枣脯之属杀一氂牛以为爼豆牢具而五帝独有爼豆醴进其下四方地为腏食羣神从者及北斗云已祠胙余皆燎之其牛色白白鹿居其中彘在鹿中鹿中水而酒之祭日以牛祭月以羊彘特泰一祝宰则衣紫及绣五帝各如其色日赤月白十一月辛巳朔旦冬至昒爽天子始郊拜泰一朝朝日夕夕月则揖而见泰一如雍郊礼其赞飨曰天始以宝鼎神䇿授皇帝朔而又朔终而复始皇帝敬拜见焉而衣上黄其祠列火满坛坛旁亨炊具有司云祠上有光公卿言皇帝始郊见泰一云阳有司奉瑄玉嘉牲荐飨是夜有美光及昼黄气上属天太史令谈祠官寛舒等曰神灵之休祐福兆祥宜因此地光域立泰畤坛以明应令太祝领秋及腊间祠三岁天子壹郊见其秋为伐南越告祷泰一以牡荆画幡日月北斗登龙以象太一三星为泰一鏠旗命曰灵旗为兵祷则太史奉以指所伐国而五利将军使不敢入海之泰山祠上使人随验实无所见五利妄言见其师其方尽多不雠上廼诛五利其冬公孙卿候神河南言见僊人迹缑氏城上有物如雉往来城上天子亲幸缑氏视迹问卿得毋効文成五利乎卿曰僊者非有求人主人主者求之其道非少寛暇神不来言神事如迂诞积以岁廼可致于是郡国各除道缮治宫馆名山神祠所以望幸矣其春既灭南越嬖臣李延年以好音见上善之下公卿议曰民间祠有鼓舞乐今郊祀而无乐岂称乎公卿曰古者祠天地皆有乐而神祇可得而礼或曰泰帝使素女鼓五十弦瑟悲帝禁不止故破其瑟为二十五弦于是塞南越祷祠泰一后土始用乐舞益召歌儿作二十五弦及空侯瑟自此起其来年冬上议曰古者先振兵释旅然后封禅廼遂北巡朔方勒兵十余万骑还祭黄帝冢桥山释兵凉如上曰吾闻黄帝不死有冡何也或对曰黄帝以僊上天羣臣葬其衣冠既至甘泉为且用事泰山先类祠泰一自得宝鼎上与公卿诸生议封禅封禅用希旷絶莫知其仪体而羣儒采封禅尚书周官王制之望祀射牛事齐人丁公年九十余曰封禅者古不死之名也秦皇帝不得上封陛下必欲上稍上即无风雨遂上封矣上于是廼令诸儒习射牛草封禅仪数年至且行天子既闻公孙卿及方士之言黄帝以上封禅皆致怪物与神通欲放黄帝以接神人蓬莱高世比德于九皇而颇采儒术以文之羣儒既已不能辩明封禅事又拘于诗书古文而不敢骋上为封祠器视羣儒羣儒或曰不与古同徐偃又曰太常诸生行礼不如鲁善周霸属图封事于是上黜偃霸而尽罢诸儒弗用三月廼东幸缑氏礼登中岳太室从官在山上闻若有言万岁云问上上不言问下下不言廼令祠官加增太室祠禁毋伐其山木以山下戸凡三百封崈高为之奉邑独给祠复无有所与上因东上泰山泰山草木未生廼令人上石立之泰山顚上遂东巡海上行礼祠八神齐人之上疏言神怪竒方者以万数廼益发船令言海中神山者数千人求蓬莱神人公孙卿持节常先行候名山至东莱言夜见大人长数丈就之则不见见其迹甚大类禽兽云羣臣有言见一老父牵狗言吾欲见鉅公已忽不见上既见大迹未信及羣臣又言老父则大以为僊人也宿留海上与方士传车及闲使求神僊人以千数四月还至奉高上念诸儒及方士言封禅人殊不经难施行天子至梁父礼祠地主至乙卯令侍中儒者皮弁缙绅射牛行事封泰山下东方如郊祠泰一之礼封广丈二尺高九尺其下则有玉牒书书祕礼毕天子独与侍中奉车子侯上泰山亦有封其事皆禁明日下阴道丙辰禅泰山下阯东北肃然山如祭后土礼天子皆亲拜见衣上黄而尽用乐焉江淮间一茅三嵴为神借五色土益杂封纵远方竒兽飞禽及白雉诸物颇以加祠兕牛象犀之属不用皆至泰山然后去封禅祠其夜若有光昼有白云出封中天子从禅还坐明堂羣臣更上寿下诏改元为元封语在武纪又曰古者天子五载一巡狩用事泰山诸侯有朝宿地其令诸侯各治邸泰山下天子既已封泰山无风雨而方士更言蓬莱诸神若将可得于是上欣然庶几遇之复东至海上望焉奉车子侯暴病一日死上廼遂去竝海上北至碣石巡自辽西歴北边至九原五月廼至甘泉周万八千里云其秋有星孛于东井后十余日有星孛于三能望气王朔言候独见塡星出如𤓰食顷复入有司皆曰陛下建汉家封禅天其报德星云其来年冬郊雍五帝还拜祝祠泰一赞飨曰德星昭衍厥维休祥寿星仍出渊耀光明信星昭见皇帝敬拜泰祝之享其春公孙卿言见神人东莱山若云欲见天子天子于是幸缑氏城拜卿为中大夫遂至东莱东莱宿留之数日毋所见见大人迹云复遣方士求神人采药以千数是岁旱天子既出亡名廼祷万里沙过祠泰山还至瓠子自临塞决河留二日湛祠而去前汉书卷二十五上卷二十五上考证前汉书卷二十五上考证郊祀志上在男曰觋在女曰巫注巫觋亦通称耳按国语贾公彦春官神仕疏曰男子阳有两称名巫名觋女子阴不变直名巫无觋称然则颜注所云巫觋亦通称者指男巫而言也其后十三世汤伐桀按封禅书作其后三世是也自帝孔甲帝臯帝发至桀祇更三世此文十三世十字当是衍文宋本亦误后十三世世益衰按自成王至幽王歴康昭穆恭懿孝夷厉宣凡十一世封禅书作十四世此文作十三世并讹平王东徙雒阳监本作雒邑今从宋本其后十四年秦文公东猎汧渭之间按封禅书作其后十六年以十二诸侯年表核之周平王元年秦襄公之八年也初立西畤及文公十年作鄜畤恰十四年此文是也又下文作陈宝后七十一年秦德公立卜居雍封禅书云作鄜畤后七十八年以年表核之自文公作陈宝祠至德公元年正七十一年若自文公作鄜畤计之当作八十年凡此类皆班氏密于史记又下文后四年秦宣公作密畤于渭南封禅书曰德公立二年卒其后六年秦宣公作密畤于渭南以年表核之秦宣公之元年周惠王之二年也宣公四年作密畤此云后四年似亦订正史记之失野鸡夜鸣注野鸡亦雉也避吕后讳故曰野鸡顾炎武曰窃谓野鸡者野中之鸡颜注拘于荀悦云讳雉之字曰野鸡夫讳恒曰常讳启曰开史固有言常言开者岂必其皆为恒与启乎又此文本史记封禅书其上文曰有雉登鼎耳雊其下文云公孙卿言见仙人迹缑氏城上有物如雉往来城上又云纵远方竒兽飞禽及白雉并无所讳而地理志南阳郡有雉县江夏郡有下雉县五行志王音等上言雉者听察先闻雷声则汉时未尝讳雉也按此上文即云若雄雉可为不讳雉之确証秦变周水德之时监本秦上衍今字从宋本去七曰日主祠盛山盛山斗入海按封禅书作成山此志后文云成山于不夜成山祠日又地理志亦作成山则此文盛字讹也然师古注云盛音成则唐初本已作盛山矣琅邪在齐东北盖岁之所始注山海经云琅邪台在勃海间按琅邪在齐东南海濵非在东北也封禅书作在齐东方可谓至确地理志琅邪郡琅邪有四时祠即此文四时主也师古不言此文北字之讹于地理志注引山海经琅邪台在琅邪之东于此志注又引山海经台在勃海间意欲以勃海解东北二字非也元尚羡门高元尚封禅书作充尚羡门高封禅书作羡门子高而刻勒始皇所立石书旁按宋本刻勒字作胡亥勒监本作刻勒玩上下文俱称二世而此独云胡亥自无此理但刻即勒也汉人文字似不如此率意刻字与胡亥字盖俱非也按封禅书已作刻勒矣以秦始皇本纪証之二世元年春东行郡县到碣石并海南至会稽而尽刻始皇所立刻石石旁着大臣从者名以章先帝成功盛德焉按碣石之罘琅邪泰山邹峄会稽始皇皆有刻石二世东行则尽刻其石旁也封禅书及此文疑并是尽刻二字之讹冬塞祷祠注谓报其所祈也按塞字封禅书作赛是也以师古注推之似本文原作赛薄山者襄山也注云云按水经注襄山在蒲坂县为永乐涧水所出然则襄山即古之雷首首阳亦名中条亦名薄山而后人谓之蒲山者也但此志上文明云自华以西名山七蒲山顾在华东何也师古所云正当阙疑耳霸产丰涝泾渭长水注长水者言其源流长也按长水水名师古注以长水总承霸产等水而言非也封禅书叙长水于霸产下丰涝泾渭上亦可云单言霸产二水源流长乎水经注渭水下云霸水又北长水注之水出杜县白鹿原西北流谓之荆谿可为水名之确証木寓龙一驷注李竒曰寓寄也寄生龙形于木也顾炎武曰此说恐非古文偶寓通用偶亦音寓木寓木偶也史记孝武纪作木偶马而韩延寿传曰卖偶车马下里伪物者弃之市道古人用以事神及送死者皆木偶人木偶马今人代以纸人纸马又酷吏传匈奴至为偶人象郅都索隐曰汉书作寓人可以証寓字之为偶矣族人炊之属注族人炊古主炊母之神也族人炊监本讹巫祠皆三字今改正少君者故深泽侯人主方按深泽侯人封襌书作深泽侯舍人据功臣表武帝初年深泽侯是赵将夕孙胡也亳人谬忌注晋灼曰济阴薄县人也胡三省曰据地理志亳属山阳郡亳作薄谬姓也与缪同乐成侯登通鑑考异曰按史记汉书功臣表当为丁义胡三省曰义高祖功臣丁礼之曾孙也按封襌书但云乐成侯无登字鬭棊棊通鑑作旗考异曰封禅书郊祀志俱作棊独史记孝武纪作旗按汉武故事云栾大尝于殿前树旍数百枚令旍自相击繙繙竟庭中去地十余丈观者皆骇然则作旗字者是也居月余得四印按得字当依史记作佩以下文大见数月佩六印証之可知鼎曷为出哉注未获年丰之报也报字监本讹谷今改正廼令人上石立之泰山顚按后书祭祀志引此文注风俗通曰石高二丈一尺刻之曰事天以礼立身以义事父以孝成名以仁四海之内莫不为郡县四夷八蛮咸来贡职与天无极人民蕃息天禄永得共四十五字此石立山巓即马第伯封襌仪记所云封所始皇立石及阙在南方汉武在其北二十余步者又山下有一石时用五车不能上因置山下为屋号五车石详后志注下诏改元为元封宋本作改元封元年前汉书卷二十五上考证卷二十五下钦定四库全书前汉书卷二十五下汉兰台令史班固撰唐正议大夫行秘书少监琅邪县开国子颜师古注郊祀志第五下是时既灭两粤粤人勇之乃言粤人俗鬼而其祠皆见鬼数有効昔东瓯王敬鬼夀百六十岁后世怠嫚故衰耗廼命粤巫立粤祝祠安台无坛亦祠天神帝百鬼而以鸡卜上信之粤祠鸡卜自此始用公孙卿曰僊人可见上往常遽以故不见今陛下可为馆如缑氏城置脯枣神人宜可致且僊人好楼居于是上令长安则作飞㢘桂馆甘泉则作益夀延夀馆使卿持节设具而候神人廼作通天台置祠具其下将招来神僊之属于是甘泉更置前殿始广诸宫室夏有芝生甘泉殿房内中天子为塞河兴通天若有光云迺下诏甘泉房中生芝九茎赦天下无令复作其明年伐朝鲜夏旱公孙卿曰黄帝时封则天旱干封三年上迺下诏天旱意干封乎其令天下尊祠灵星焉明年上郊雍五畤通回中道遂北出萧关歴独鹿鸣泽自西河归幸河东祠后土明年冬上廵南郡至江陵而东登礼灊之天柱山号曰南岳浮江自浔阳出枞阳过彭蠡礼其名山川北至琅邪竝海上四月至奉髙修封焉初天子封泰山泰山东北阯古时有明堂处处险不敞上欲治明堂奉髙旁未晓其制度济南人公玉带上黄帝时明堂图明堂中有一殿四面无壁以茅盖通水水圜宫垣为复道上有楼从西南入名曰昆仑天子从之入以拜祀上帝焉于是上令奉髙作明堂汶上如带图及是岁脩封则祠泰一五帝于明堂上坐合髙皇帝祠坐对之祠后土于下房以二十太牢天子从昆仑道入始拜明堂如郊礼毕尞堂下而上又上泰山自有祕祠其颠而泰山下祠五帝各如其方黄帝并赤帝所有司侍祠焉山上举火下悉应之还幸甘泉郊泰畤春幸汾隂祠后土明年幸泰山以十一月甲子朔旦冬至日祀上帝于明堂后每修封其赞飨曰天増授皇帝泰元神策周而复始皇帝敬拜泰一东至海上考入海及方士求神者莫验然益遣几遇之乙酉栢梁灾十二月甲午朔上亲禅髙里祠后土临勃海将㠯望祀蓬莱之属几至殊庭焉上还以栢梁灾故受计甘泉公孙卿曰黄帝就青灵台十二日烧黄帝乃治明庭明庭甘泉也方士多言古帝王有都甘泉者其后天子又朝诸侯甘泉甘泉作诸侯邸勇之廼曰粤俗有火灾复起屋必以大用胜服之于是作建章宫度为千门万戸前殿度髙未央其东则凤阙髙二十余丈其西则商中数十里虎圈其北治大池渐台髙二十余丈名曰泰液池中有蓬莱方丈瀛洲壶梁象海中神山龟鱼之属其南有玉堂璧门大鸟之属立神明台井干楼髙五十丈辇道相属焉夏汉改厯以正月为岁首而色上黄官更印章以五字因为太初元年是岁西伐大宛蝗大起丁夫人雒阳虞初等以方祠诅匃奴大宛焉明年有司言雍五畤无牢孰具芬芳不备廼令祠官进畤犊牢具色食所胜而以木寓马代驹云及诸名山川用驹者悉以木寓马代独行过亲祠廼用驹它礼如故明年东廵海上考神僊之属未有验者方士有言黄帝时为五城十二楼以候神人于执期名曰迎年上许作之如方名曰明年上亲礼祠上犊黄焉公玉带曰黄帝时虽封泰山然风后封鉅岐伯令黄帝封东泰山禅凡山合符然后不死天子既令设祠具至东泰山东泰山卑小不称其声廼令祠官礼之而不封焉其后令带奉祠候神物复还泰山修五年之礼如前而加禅祠石闾石闾者在泰山下阯南方方士言僊人闾也故上亲禅焉其后五年复至泰山修封还过祭恒山自封泰山后十三岁而周徧于五岳四渎矣后五年复至泰山修封东幸琅邪礼日成山登之罘浮大海用事八神延年又祠神人于交门宫若有乡坐拜者云后五年上复修封于泰山东游东莱临大海是岁雍县无云如靁者三或如虹气苍黄若飞鸟集棫阳宫南声闻四百里陨石二黑如黳有司以为美祥以荐宗庙而方士之候神入海求蓬莱者终无验公孙卿犹㠯大人之迹为解天子犹羁縻不絶几遇其真诸所兴如薄忌泰一及三一㝠羊马行赤星五牀寛舒之祠宫以岁时致礼凡六祠皆大祝领之至如八神诸明年凡山它名祠行过则祠去则已方士所兴祠各自主其人终则已祠官不主它祠皆如故甘泉泰一汾隂后土三年亲郊祠而泰山五年一修封武帝凡五修封昭帝即位富于春秋未尝亲廵祭云宣帝即位由武帝正统兴故立三年尊孝武庙为世宗行所廵狩郡国皆立庙告祠世宗庙日有白鹤集后庭以立世宗庙告祠孝昭寝有鴈五色集殿前西河筑世宗庙神光兴于殿旁有鸟如白鹤前赤后青神光又兴于房中如烛状广川国世宗庙殿上有钟音门戸大开夜有光殿上尽明上廼下诏赦天下时大将军霍光辅政上共已正南面非宗庙之祠不出十二年廼下诏曰盖闻天子尊事天地脩祀山川古今通礼也闲者上帝之祠阙而不亲十有余年朕甚惧焉朕亲饬躬齐戒亲奉祀为百姓蒙嘉气获丰年焉明年正月上始幸甘泉郊见泰畤数有美祥修武帝故事盛车服敬齐祠之礼颇作诗歌其三月幸河东祠后土有神爵集改元为神爵制诏太常夫江海百川之大者也今阙焉无祠其令祠官以礼为岁事以四时祠江海雒水祈为天下丰年焉自是五岳四渎皆有常礼东岳泰山于博中岳泰室于嵩髙南岳灊山于灊西岳华山于华隂北岳常山于上曲阳河于临晋江于江都淮于平氏济于临邑界中皆使者持节侍祠唯泰山与河岁五祠江水四余皆一祷而三祠云时南郡获白虎献其皮牙爪上为立祠又㠯方士言为随侯剑寳玉寳璧周康寳鼎立四祠于未央宫中又祠太室山于即墨三戸山于下密祠天封苑火井于鸿门又立岁星辰星太白荧惑南斗祠于长安城旁又祠叄山八神于曲城蓬山石社石鼓于临朐之罘山于腄成山于不夜莱山于黄成山祠日莱山祠月又祠四时于琅邪蚩尤于夀良京师近县鄠则有劳谷五牀山日月五帝僊人玉女祠云阳有径路神祠祭休屠王也又立五龙山僊人祠及黄帝天神帝原水凡四祠于肤施或言益州有金马碧鸡之神可醮祭而致于是遣谏大夫王襃使持节而求之大夫刘更生献淮南枕中洪寳苑祕之方令尚方铸作事不验更生坐论京兆尹张敞上疏谏曰愿明主时忘车马之好斥逺方士之虚语游心帝王之术太平庶几可兴也后尚方待诏皆罢是时美阳得鼎献之下有司议多以为宜荐见宗庙如元鼎时故事张敞好古文字按鼎铭勒而上议曰臣闻周祖始乎后稷后稷封于斄公刘发迹于豳大王建国于梁文武兴于酆镐由此言之则梁酆镐之间周旧居也固宜有宗庙坛场祭祠之臧今鼎出于东中有刻书曰王命尸臣官此栒邑赐尔旂鸾黼黻琱戈尸臣拜手稽首曰敢对扬天子丕显休命臣愚不足以迹古文窃以传记言之此鼎殆周之所以襃赐大臣大臣子孙刻铭其先功臧之于宫庙也昔寳鼎之出于汾脽也河东太守以闻诏曰朕廵祭后土祈为百姓䝉丰年今谷嗛未报鼎焉为出哉博问耆老意旧臧与诚欲考得事实也有司验脽上非旧臧处鼎大八尺一寸髙三尺六寸殊异于衆鼎今此鼎细小又有款识不宜荐见于宗庙制曰京兆尹议是上自幸河东之明年正月鳯凰集祋祤于所集处得玉寳起步夀宫廼下诏赦天下后闲岁凤皇神爵甘露降集京师赦天下其冬凤皇集上林廼作凤皇殿㠯荅嘉瑞明年正月复幸甘泉郊泰畤改元曰五凤明年幸雍祠五畤其明年春幸河东祠后土赦天下后间岁改元为甘露正月上幸甘泉郊泰畤其夏黄龙见新丰建章未央长乐宫钟虡铜人皆生毛长一寸所时以为美祥后闲岁正月上郊泰畤因朝单于于甘泉宫后闲岁改元为黄龙正月复幸甘泉郊泰畤又朝单于于甘泉宫至冬而崩凤皇下郡国凡五十余所元帝即位遵旧仪闲岁正月一幸甘泉郊泰畤又东至河东祠后土西至雍祠五畤凡五奉泰畤后土之祠亦施恩泽时所过毋出田租赐百戸牛酒或赐爵赦罪人元帝好儒贡禹韦𤣥成匡衡等相继为公卿禹建言汉家宗庙祭祀多不应古礼上是其言后韦𤣥成为丞相议罢郡国庙自太上皇孝恵帝诸园寝庙皆罢后元帝寝疾梦神灵谴罢诸庙祠上遂复焉后或罢或复至哀平不定语在韦𤣥成传成帝初即位丞相衡御史大夫谭奏言帝王之事莫大乎承天之序承天之序莫重于郊祀故圣王尽心极虑以建其制祭天于南郊就阳之义也瘗地于北郊即隂之象也天之于天子也因其所都而各飨焉往者孝武皇帝居甘泉宫即于云阳立泰畤祭于宫南今行常幸长安郊见皇天反北之泰隂祠后土反东之少阳事与古制殊又至云阳行谿谷中阸陜且百里汾隂则渡大川有风波舟楫之危皆非圣主所宜数乘郡县治道共张吏民困苦百官烦费劳所保之民行危险之地难以奉神灵而祈福祐殆未合于承天子民之意昔者周文武郊于丰鄗成王郊于雒邑由此观之天随王者所居而飨之可见也甘泉泰畤河东后土之祠宜可徙置长安合于古帝王愿与羣臣议定奏可大司马车骑将军许嘉等八人以为所从来久逺宜如故右将军王商博士师丹议郎翟方进等五十人以为礼记曰燔柴于太坛祭天也瘗薶于太折祭地也兆于南郊所以定天位也祭地于太折在北郊就隂位也郊处各在圣王所都之南北书曰越三日丁巳用牲于郊牛二周公加牲告徙新邑定郊礼于雒明王圣主事天明事地察天地明察神明章矣天地以王者为主故圣王制祭天地之礼必于国郊长安圣主之居皇天所观视也甘泉河东之祠非神灵所飨宜徙就正阳大隂之处违俗复古循圣制定天位如礼便于是衡谭奏议曰陛下圣徳怱明上通承天之大典览羣下使各悉心尽虑议郊祀之处天下幸甚臣闻广谋从衆则合于天心故洪范曰三人占则从二人言言少从多之义也论当往古宜于万民则依而从之违道寡与则废而不行今议者五十八人其五十人言当徙之义皆着于经传同于上世便于吏民八人不按经蓺考古制而以为不宜无法之议难以定吉凶太誓曰正稽古立功立事可以永年丕天之大律诗曰毋曰髙髙在上陟降厥士日监在兹言天之日监王者之处也又曰廼眷西顾此维予宅言天以文王之都为居也宜于长安定南北郊为万世基天子从之既定衡言甘泉泰畤紫坛八觚宣通象八方五帝坛周环其下又有羣神之坛以尚书禋六宗望山川徧羣神之义紫坛有文章采镂黼黻之饰及玉女乐石坛僊人祠瘗鸾路骍驹寓龙马不能得其象于古臣闻郊柴飨帝之义埽地而祭上质也歌大吕舞云门以竢天神歌太蔟舞咸池以竢地祗其牲用犊其席藁稭其器陶匏皆因天地之性贵诚上质不敢修其文也以为神祗功徳至大虽修精微而备庶物犹不足以报功唯至诚为可故上质不饰以章天徳紫坛伪饰女乐鸾路骍驹龙马石坛之属宜皆勿修衡又言王者各以其礼制事天地非因异世所立而继之今雍鄜密上下畤本秦侯各以其意所立非礼之所载术也汉兴之初仪制未及定即且因秦故祠复立北畤今既稽古建定天地之大礼郊见上帝青赤白黄黑五方之帝皆毕陈各有位馔祭祀备具诸侯所妄造王者不当长遵及北畤未定时所立不宜复修天子皆从焉及陈寳祠由是皆罢明年上始祀南郊赦奉郊之县及中都官耐罪囚徒是岁衡谭复条奏长安厨官县官给祠郡国候神方士使者所祠凡六百八十三所其二百八所应礼及疑无明文可奉祠如故其余四百七十五所不应礼或复重请皆罢奏可本雍旧祠二百三所唯山川诸星十五所为应礼云若诸布诸严诸逐皆罢杜主有五祠置其一又罢髙祖所立梁晋秦荆巫九天南山莱中之属及孝文渭阳孝武薄忌泰一三一黄帝㝠羊马行泰一臯山山君武夷夏后启母石万万里沙八神延年之属及孝宣参山蓬山之罘成山莱山四时蚩尤劳谷五牀僊人玉女径路黄帝天神原水之属皆罢候神方士使者副佐本草待诏七十余人皆归家明年匡衡坐事免官爵衆庶多言不当变动祭祀者又初罢甘泉泰畤作南郊日大风坏甘泉竹宫折拔畤中树木十围以上百余天子异之以问刘向对曰家人尚不欲絶种祠况于国之神寳旧畤且甘泉汾隂及雍五畤始立皆有神祇感应然后营之非茍而已也武宣之世奉此三神礼敬敕备神光尤着祖宗所立神祇旧位诚未易动及陈寳祠自秦文公至今七百余岁矣汉兴世世常来光色赤黄长四五丈直祠而息音声砰隠野鸡皆雊每见雍太祝祠以太牢遣候者乘传驰诣行在所以为福祥髙祖时五来文帝二十六来武帝七十五来宣帝二十五来初元元年以来亦二十来此阳气旧祠也及汉宗庙之礼不得擅议皆祖宗之君与贤臣所共定古今异制经无明文至尊至重难以疑説正也前始纳贡禹之议后人相因多所动揺易大传曰诬神者殃及三世恐其咎不独止禹等上意恨之后上以无继嗣故令皇太后诏有司曰盖闻王者承事天地交接泰一尊莫着于祭祀孝武皇帝大圣通明始建上下之祀营泰畤于甘泉定后土于汾隂而神祗安之飨国长久子孙蕃滋累世遵业福流于今今皇帝寛仁孝顺奉循圣绪靡有大愆而久无继嗣思其咎职殆在徙南北郊违先帝之制改神祗旧位失天地之心以妨继嗣之福春秋六十未见皇孙食不甘味寝不安席朕甚悼焉春秋大复古善顺祀其复甘泉泰畤汾隂后土如故及雍五畤陈寳祠在陈仓者天子复亲郊礼如前又复长安雍及郡国祠着明者且半成帝末年颇好鬼神亦以无继嗣故多上书言祭祀方术者皆得待诏祠祭上林苑中长安城旁费用甚多然无大贵盛者谷永説上曰臣闻明于天地之性不可惑以神怪知万物之情不可罔以非类诸背仁义之正道不遵五经之法言而盛称竒怪鬼神广崇祭祀之方求报无福之祠及言世有僊人服食不终之药䢣兴轻举登遐倒景览观县圃浮游蓬莱耕耘五徳朝种暮获与山石无极黄冶变化坚氷淖溺化色五仓之术者皆姦人惑衆挟左道怀诈伪以欺罔世主听其言洋洋满耳若将可遇求之盪盪如系风捕景终不可得是以明王距而不听圣人絶而不语昔周史苌𢎞欲以鬼神之术辅尊灵王㑹朝诸侯而周室愈微诸侯愈叛楚怀王隆祭祀事鬼神欲以获福助郄秦师而兵挫地削身辱国危秦始皇初并天下甘心于神僊之道遣徐福韩终之属多赍童男童女入海求神采药因逃不还天下怨恨汉兴新垣平齐人少翁公孙卿栾大等皆以僊人黄冶祭祠事鬼使物入海求僊采药贵幸赏赐累千金大尤尊盛至妻公主爵位重絫震动海内元鼎元封之际燕齐之间方士瞋目㧖掔言有神僊祭祠致福之术者以万数其后平等皆以术穷诈得诛夷伏辜至初元中有天渊玉女鉅鹿神人轑阳侯师张宗之姦纷纷复起夫周秦之末三五之隆已尝専意散财厚爵禄竦精神举天下以求之矣旷日经年靡有毫釐之验足以揆今经曰享多仪仪不及物惟曰不享论语説曰子不语怪神唯陛下距絶此类毋令姦人有以窥朝者上善其言后成都侯王商为大司马衞将军辅政杜邺説商曰东邻杀牛不如西邻之禴祭言奉天之道贵以诚质大得民心也行秽祀丰犹不䝉祐徳修荐薄吉必大来古者坛场有常处尞禋有常用赞见有常礼牺牲玉帛虽备而财不匮车舆臣役虽动而用不劳是故每举其礼助者欢説大路所歴黎元不知今甘泉河东天地郊祀咸失方位违隂阳之宜及雍五畤皆旷逺奉尊之役休而复起缮治共张无解己时皇天着象殆可略知前上甘泉先敺失道礼月之夕奉引复迷祠后土还临河当渡疾风起波船不可御又雍大雨坏平阳宫垣廼三月甲子震电灾林光宫门祥瑞未着咎征仍臻迹三郡所奏皆有变故不荅不飨何以甚此诗曰率由旧章旧章先王法度文王以之交神于祀子孙千亿宜如异时公卿之议复还长安南北郊后数年成帝崩皇太后诏有司曰皇帝即位思顺天心遵经义定郊礼天下説憙惧未有皇孙故复甘泉泰畤汾隂后土庶㡬获福皇帝恨难之卒未得其祐其复南北郊长安如故以顺皇帝之意也哀帝即位寝疾博征方术士京师诸县皆有侍祠使者尽复前世所常兴诸神祠官凡七百余所一岁三万七千祠云明年复令太皇太后诏有司曰皇帝孝顺奉承圣业靡有解怠而久疾未瘳夙夜唯思殆继体之君不宜改作其复甘泉泰畤汾隂后土祠如故上亦不能亲至遣有司行事而礼祠焉后三年哀帝崩平帝元始五年大司马王莽奏言王者父事天故爵称天子孔子曰人之行莫大于孝孝莫大于严父严父莫大于配天王者尊其考欲以配天縁考之意欲尊祖推而上之遂及始祖是以周公郊祀后稷以配天宗祀文王于明堂以配上帝礼记天子祭天地及山川岁徧春秋谷梁传以十二月下辛卜正月上辛郊髙皇帝受命因雍四畤起北畤而备五帝未共天地之祀孝文十六年用新垣平初起渭阳五帝庙祭泰一地祗以太祖髙皇帝配日冬至祠泰一夏至祠地祗皆并祠五帝而共一牲上亲郊拜后平伏诛廼不复自亲而使有司行事孝武皇帝祠雍曰今上帝朕亲郊而后土无祠则礼不荅也于是元鼎四年十一月甲子始立后土祠于汾隂或曰五帝泰一之佐宜立泰一五年十一月癸未始立泰一祠于甘泉三岁一郊与雍更祠亦以髙祖配不岁事天皆未应古制建始元年徙甘泉泰畤河东后土于长安南北郊永始元年三月㠯未有皇孙复甘泉河东祠绥和二年㠯卒不获祐复长安南北郊建平三年惧孝哀皇帝之疾未瘳复甘泉汾隂祠竟复无福臣谨与太师孔光长乐少府平晏大司农左咸中垒校尉刘歆大中大夫朱阳博士薛顺议郎国由等六十七人议皆曰宜如建始时丞相衡等议复长安南北郊如故莽又颇改其祭礼曰周官天墬之祀乐有别有合其合乐曰㠯六律六钟五声八音六舞大合乐祀天神祭墬祇祀四望祭山川享先妣先祖凡六乐奏六歌而天墬神祗之物皆至四望盖谓日月星海也三光髙而不可得亲海广大无限界故其乐同祀天则天文从祭墬则墬理从三光天文也山川地理也天地合祭先祖配天先妣配墬其谊一也天墬合精夫妇判合祭天南郊则㠯墬配一体之谊也天墬位皆南乡同席墬在东共牢而食髙帝髙后配于坛上西乡后在北亦同席共牢牲用茧栗𤣥酒陶匏礼记曰天子籍田千畮㠯事天墬繇是言之宜有黍稷天地用牲一燔尞瘗薶用牲一髙帝髙后用牲一天用牲左及黍稷燔尞南郊墬用牲右及黍稷瘗于北郊其旦东乡再拜朝日其夕西乡再拜夕月然后孝弟之道备而神祇嘉享万福降辑此天墬合祀㠯祖妣配者也其别乐曰冬日至于墬上之圜丘奏乐六变则天神皆降夏日至于泽中之方丘奏乐八变则墬祗皆出天墬有常位不得常合此其各特祀者也隂阳之别于日冬夏至其㑹也㠯孟春正月上辛若丁天子亲合祀天墬于南郊㠯髙帝髙后配隂阳有离合易曰分隂分阳迭用柔刚以日冬至使有司奉祠南郊髙帝配而望羣阳日夏至使有司奉祭北郊髙后配而望羣隂皆㠯助致微气通道幽弱当此之时后不省方故天子不亲而遣有司所㠯正承天顺地复圣王之制显太祖之功也渭阳祠勿复修羣望未悉定定复奏奏可三十余年间天墬之祠五徙焉后莽又奏言书曰类于上帝禋于六宗欧阳大小夏侯三家説六宗皆曰上不及天下不及墬旁不及四方在六者之间助隂阳变化实一而名六名实不相应礼记祀典功施于民则祀之天文日月星辰所昭仰也地理山川海泽所生殖也易有八卦干坤六子水火不相逮靁风不相誖山泽通气然后能变化既成万物也臣前奏徙甘泉泰畤汾隂后土皆复于南北郊谨按周官兆五帝于四郊山川各因其方今五帝兆居在雍五畤不合于古又日月靁风山泽易卦六子之尊气所谓六宗也星辰水火沟渎皆六宗之属也今或未特祀或无兆居谨与太师光大司徒宫义和歆等八十九人议皆曰天子父事天母事墬今称天神曰皇天上帝泰一兆曰泰畤而称墬祗曰后土与中央黄灵同又兆北郊未有尊称宜令墬祗称皇墬后祗兆曰广畤易曰方㠯类聚物㠯羣分分羣神㠯类相从为五部兆天墬之别神中央帝黄灵后土畤及日庙北辰北斗填星中宿中宫于长安城之未墬兆东方帝太昊青灵勾芒畤及靁公风伯庙岁星东宿东宫于东郊兆南方炎帝赤灵祝融畤及荧惑星南宿南宫于南郊兆西方帝少皥白灵蓐收畤及太白星西宿西宫于西郊兆北方帝颛顼黑灵𤣥㝠畤及月庙雨师庙辰星北宿北宫于北郊兆奏可于是长安旁诸庙兆畤甚盛矣莽又言帝王建立社稷百王不易社者土也宗庙王者所居稷者百谷之主所㠯奉宗庙共粢盛人所食㠯生活也王者莫不尊重亲祭自为之主礼如宗庙诗曰乃立冢土又曰㠯御田祖㠯祈甘雨礼记曰唯祭宗庙社稷为越绋而行事圣汉兴礼仪稍定已有官社未立官稷遂于官社后立官稷㠯夏禹配食官社后稷配食官稷稷种谷树徐州牧岁贡五色土各一斗莽簒位二年兴神僊事㠯方士苏乐言起八风台于宫中台成万金作乐其上顺风作液汤又种五梁禾于殿中各顺色置其方面先䰞鹤毒冒犀王二十余物渍种计粟斛成一金言此黄帝谷僊之术也㠯乐为黄门郎令主之莽遂崈鬼神淫祀至其末年自天地六宗㠯下至诸小鬼神凡千七百所用三牲鸟兽三千余种后不能备廼以鸡当鹜鴈犬当麋鹿数下诏自以当僊语在其传赞曰汉兴之初庶事草创唯一叔孙生略定朝廷之仪若廼正朔服色郊望之事数世犹未章焉至于孝文始㠯夏郊而张苍据水徳公孙臣贾谊更以为土徳卒不能明孝武之世文章为盛太初改制而儿寛司马迁等犹从臣谊之言服色数度遂顺黄徳彼以五徳之传从所不胜秦在水徳故谓汉据土而克之刘向父子㠯为帝出于震故包羲氏始受木徳其后㠯母传子终而复始自神农黄帝下歴唐虞三代而汉得火焉故髙祖始起神母夜号着赤帝之符旗章遂赤自得天统矣音共工氏㠯水徳间于木火与秦同运非其次序故皆不永由是言之祖宗之制盖有自然之应顺时宜矣究观方士祠官之变谷永之言不亦正乎不亦正乎前汉书卷二十五下卷二十五下考证前汉书卷二十五下考证郊祀志下长安则作飞亷桂馆甘泉则作益夀延夀馆按馆字封禅书俱作观又通天台封禅书作通天茎台乃下诏甘泉房中生芝九茎赦天下无令复作按监本及别本乃下诏之下无甘泉房中生芝九茎八字赦天下之下无无令复作四字今从宋本补令奉髙作明堂汶上如带图注汶水名也出琅邪朱虚作明堂于汶水之上也按颜注汶水非也胡三省曰地理志明堂在奉髙县西南四里即禹贡浮汶逹济之汶若琅邪汶水入潍而入海非立明堂处上亲禅髙里注髙里山名解在武纪监本脱解在武纪四字从宋本添其西则商中数十里虎圈按商中封禅书作唐中通鑑从史记诸所兴如薄忌泰一云云注李竒曰皆祠名监本讹皆同名今改正南岳灊山于潜按南岳衡山也自元封五年廵南郡至江陵而东登礼潜之天柱山号曰南岳于是南岳之名移于灊山而长沙湘南之衡山自古称南岳者反无祠矣余皆一祷而三祠云按欧阳脩集古录引汉西岳华山碑云孝武皇帝脩封禅之礼廵省五岳立祠其下宫曰集灵宫殿曰存僊殿门曰望僊门中宗之世使者持节歳一祷而三祠可为此文确証但又云所谓集灵宫者他书皆不见惟见此碑则失考耳地理志华隂下自注集灵宫武帝起非明文乎为随侯剑寳玉云云刘敞曰四祠随侯珠一也按刘敞注则古本随侯下有珠字后来本并脱耳注周康寳鼎似汾上所获鼎也按刘敞解珠剑璧三物并确惟此句可疑上文言汾隂寳鼎明曰鼎大异于衆鼎文镂无欵识故但云寳鼎不云周康寳鼎也且四物祠于未央宫中并是宫中寳物若寳鼎则已迎至甘泉祀天之处不得于宫中立祠又后文张敞曰昔寳鼎出于汾脽有司騐脽上非旧藏处则所谓寳鼎者正以不知其来处为神竒安得指实以周康乎敞説未确又祠太室山于即墨三户山于下宻按太室山名同中岳嵩髙三戸山名同三户津山川固有同名异地者但以地理志証之此二山名俱误胶东国即墨有天室山祠非太室山也下密有三石山祠非三户山也玩颜注云即墨下密皆胶东之县则唐初本必犹未讹行谿谷中阸陜且百里按阸陿宋本监本并作阸陜今仍之然陿陜无通用之义究是误字舞咸池以竢地祗注咸池尧乐也按颜注误礼乐志明曰黄帝作咸池安得云尧乐乎雍旧祠二百三所按地理志右扶风雍有五畤太昊黄帝以下祠三百三所彼作三百此作二百未知孰误南山莱中之属按莱中应作秦中宋本监本并误也上文髙祖时南山巫祠南山秦中秦中者二世皇帝也注张晏曰成帝时匡衡奏罢之正指此文若东莱郡黄县之莱君祠㡉县之百支莱王祠并非髙祖所立及孝宣参山注宋祁云云按参山据宋祁注则旧本作太山而祁改为参山者也今从之三五之隆师古注及刘奉世宋祁説按颜説非也宋亦太巧且元帝无求僊事未若刘奉世谓三世文帝五世武帝为确实先䰞鹤监本讹注同从宋本改正前汉书卷二十五下考证前汉书卷二十六钦定四库全书前汉书卷二十六汉兰台令史班固撰唐正议大夫行秘书少监琅邪县开国子颜师古注天文志第六凡天文在图籍昭昭可知者经星常宿中外官凡百一十八名积数七百八十三星皆有州国官宫物类之象其伏见蚤晚邪正存亡虚实濶陿及五星所行合散犯守陵歴鬬食彗孛飞流日月薄食晕适背穴抱珥蜺迅雷风祅怪云变气此皆隂阳之精其本在地而上发于天者也政失于此则变见于彼犹景之象形乡之应声是以明君覩之而寤饬身正事思其咎谢则祸除而福至自然之符也中宫天极星其一明者泰一之常居也旁三星三公或曰子属后句四星末大星正妃余三星后宫之属也环之匡衞十二星藩臣皆曰紫宫前列直斗口三星随北耑锐若见若不见曰隂徳或曰天一紫宫左三星曰天枪右四星曰天棓后十七星絶汉抵营室曰合道北斗七星所谓璇玑玉衡以齐七政杓携龙角衡殷南斗魁枕参首用昏建者杓杓自华以西南夜半建者衡衡殷中州河济之间平旦建者魁魁海岱以东北也斗为帝车运于中央临制四海分隂阳建四时均五行移节度定诸纪皆系于斗斗魁戴筐六星曰文昌宫一曰上将二曰次将三曰贵相四曰司命五曰司禄六曰司灾在魁中贵人之牢魁下六星两两而比者曰三能三能色亝君臣和不亝为乖戾柄辅星明近辅臣亲彊斥小疏弱杓端有两星一内为矛招㨱一外为盾天蠭有句圜十五星属杓曰贱人之牢牢中星实则囚多虚则开出天一枪棓矛盾动㨱角大兵起东宫苍龙房心心为明堂大星天王前后星子属不欲直直王失计房为天府曰天驷其隂右骖旁有两星曰衿衿北一星曰牵东北曲十二星曰旗旗中四星曰天市天市中星衆者实其中虚则耗房南衆星曰骑官左角理右角将大角者天王帝坐廷其两旁各有三星鼎足句之曰摄提摄提者直斗枃所指以建时节故曰摄提格亢为宗庙主疾其南北两大星曰南门氐为天根主疫尾为九子曰君臣斥絶不和箕为敖客后妃之府曰口舌火犯守角则有战房心王者恶之南宫朱鸟权衡衡太微三光之廷筐衞十二星藩臣西将东相南四星执法中端门左右掖门掖门内六星诸侯其内五星五帝坐后聚十五星曰哀乌郎位旁一大星将位也月五星顺入轨道司其出所守天子所诛也其逆入若不轨道以所犯名之中坐成形皆羣下不从谋也金火尤甚廷藩西有随星四名曰少微士大夫权轩辕黄龙体前大星女主象旁小星御者后宫属月五星守犯者如衡占东井为水事火入之一星居其左右天子且以火为败东井西曲星曰戌北北河南南河两河天阙间为关梁舆鬼鬼祠事中白者为质火守南北河兵起谷不登故徳成衡观成潢伤成戌祸成井诛成质柳为鸟喙主木草七星颈为员宫主急事张嗉为厨主觞客翼为羽翮主逺客轸为车主风其旁有一小星曰长沙星星不欲明明与四星等若五星入轸中兵大起轸南衆星曰天库库有五车车星角若益衆及不具亡处车马西宫咸池曰天五潢五潢五帝车舍火入旱金兵水水中有三柱柱不具兵起奎曰封豨为沟渎娄为聚衆胃为天仓其南衆星曰廥积昴曰旄头胡星也为白衣㑹毕曰䍐车为边兵主弋猎其大星旁小星为附耳附耳㨱动有谗乱臣在侧昴毕间为天街其隂隂国阳阳国参为白虎三星直者是为衡石下有三星鋭曰罚为斩艾事其外四星左右肩股也小三星隅置曰觜觿为虎首主葆旅事其南有四星曰天厠天厠下一星曰天矢矢黄则吉青白黑凶其西有句曲九星三处罗列一曰天旗二曰天苑三曰九斿其东有大星曰狼狼角变色多盗贼下有四星曰弧直狼比地有大星曰南极老人老人见治安不见兵起常以秋分时候之南郊北宫𤣥武虚危危为盖屋虚为哭泣之事其南有衆星曰羽林天军军西为垒或曰戌旁一大星北落北落若微亡军星动角益稀及五星犯北落入军军起火金水尤甚火入军忧水水患木土军吉危东六星两两而比曰司冦营室为清庙曰离宫阁道汉中四星曰天驷旁一星曰王梁王梁策马车骑满野旁有八星絶汉曰天横天横旁江星江星动以人涉水杵臼四星在危南匏瓜有青黑星守之鱼盐贵南斗为庙其北建星建星者旗也牵牛为牺牲其北河鼓河鼓大星上将左左星右右将婺女其北织女织女天女孙也岁星曰东方春木于人五常仁也五事貌也仁亏貌失逆春令伤木气罚见岁星岁星所在国不可伐可以伐人超舍而前为赢退舍为缩赢其国有兵不复缩其国有忧其将死国倾败所去失地所之得地一曰当居不居国亡所之国昌已居之又东西去之国凶不可举事用兵安静中度吉出入不当其次必有天祅见其舍也岁星赢而东南石氏见彗星甘氏不出三月廼生彗本类星末类彗长二丈赢东北石氏见觉星甘氏不出三月廼生天棓本类星末锐长四尺缩西南石氏见欃云如牛甘氏不出三月廼生天枪左右鋭长数丈缩西北石氏见枪云如马甘氏不出三月廼生天欃本类星末锐长数丈石氏枪欃棓彗异状其殃一也必有破国乱君伏死其辜余殃不尽为旱凶饥暴疾至日行一尺出二十余日廼入甘氏其国凶不可举事用兵出而易所当之国是受其殃又曰祅星不出三年其下有军及失地若国君丧荧惑曰南方夏火礼也视也礼亏视失逆夏令伤火气罚见荧惑逆行一舍二舍为不祥居之三月国有殃五月受兵七月国半亡地九月地大半亡因与俱出入国絶祀荧惑为乱为贼为疾为丧为饥为兵所居之宿国受殃殃还至者虽大当小居之久殃乃至者当小反大已去复还居之若居之而角者若动者绕环之及乍前乍后乍左乍右殃愈甚一曰荧惑出则有大兵入则兵散周还止息廼为其死丧寇乱在其野者亡地以战不胜东行疾则兵聚于东方西行疾则兵聚于西方其南为丈夫丧北为女子丧荧惑天子理也故曰虽有明天子必视荧惑所在太白曰西方秋金义也言也义亏言失逆秋令伤金气罚见太白日方南太白居其南日方北太白居其北为赢侯王不宁用兵进吉退凶日方南太白居其北日方北太白居其南为缩侯王有忧用兵退吉进凶当出不出当入不入为失舍不有破军必有死王之墓有亡国一曰天下匽兵壄有兵者所当之国大凶当出不出未当入而入天下匽兵兵在外入未当出而出当入而不入天下起兵有至破国未当出而出未当入而入天下举兵所当之国亡当期而出其国昌出东为东方入为北方出西为西方入为南方所居久其国利易其乡凶入七日复出将军战死入十日复出相死之入又复出人君恶之已出三日而复微入三日廼复盛出是为耎而伏其下国有军其衆败将北已入三日又复微出三日廼复盛入其下国有忧帅师虽衆敌食其粮用其兵虏其帅出西方失其行夷狄败出东方失其行中国败一曰出蚤为月食晚为天祅及彗星将发于亡道之国太白出而留桑楡间病其下国上而疾未尽期日过参天病其对国太白经天天下革民更王是为乱纪人民流亡昼见与日争明彊国弱小国彊女主昌太白兵象也出而髙用兵深吉浅凶埤浅吉深凶行疾用兵疾吉迟凶行迟用兵迟吉疾凶角敢战吉不敢战凶击角所指吉逆之凶进退左右用兵进退左右吉静凶圜以静用兵静吉趮凶出则兵出入则兵入象太白吉反之凶赤角战太白者犹军也而荧惑忧也故荧惑从太白军忧离之军舒出太白之隂有分军出其阳有偏将之战当其行太白还之破军杀将辰星杀伐之气战鬬之象也与太白俱出东方皆赤而角夷狄败中国胜与太白俱出西方皆赤而角中国败夷狄胜五星分天之中积于东方中国大利积于西方夷狄用兵者利辰星不出太白为客辰星出太白为主人辰星与太白不相从虽有军不战辰星出东方太白出西方若辰星出西方太白出东方为格野虽有兵不战辰星入太白中五日乃出及入而上出破军杀将客胜下出客亡地辰星来抵太白不去将死正其上出破军杀将客胜下出客亡地视其所指以名破军辰星绕环太白若鬬大战客胜主人吏死辰星过太白间可椷劒小战客胜居太白前旬三日军罢出太白左小战歴太白右数万人战主人吏死出太白右去三尺军急约战凡太白所出所直之辰其国为得位得位者战胜所直之辰顺其色而角者胜其色害者败太白白比狼赤比心黄比参右肩青比参左肩黑比奎大星色胜位行胜色行得尽胜之辰星曰北方冬水知也听也知亏听失逆冬令伤水气罚见辰星出蚤为月食晩为彗星及天祅一时不出其时不和四时不出天下大饥失其时而出为当寒反温当温反寒当出不出是谓击卒兵大起与它星遇而鬬天下大乱出于房心间地动填星曰中央季夏土信也思心也仁义礼智以信为主貌言视听以心为正故四星皆失填星廼为之动填星所居国吉未当居而居之若已去而复还居之国得土不乃得女子当居不居既已居之又东西去之国失土不乃失女不有土事若女之忧居宿久国福厚易福薄当居不居为失填其下国可伐得者不可伐其赢为王不宁缩有军不复一曰既已居之又东西去之其国凶不可举事用兵失次而上一舍三舍有王命不成不乃大水失次而下二舍有后慼其岁不复不乃天裂若地动凡五星岁与填合则为内乱与辰合则为变谋而更事与荧惑合则为饥为旱与太白合则为白衣之㑹为水太白在南岁在北名曰牝牡年谷大孰太白在北歳在南年或有或亡荧惑与太白合则为丧不可举事用兵与填合则为忧主孽卿与辰合则为北军用兵举事大败填与辰合则将有覆军下师与太白合则为疾为内兵辰与太白合则为变谋为兵忧凡岁荧惑填太白四星与辰鬬皆为战兵不在外皆为内乱一曰火与水合为淬与金合为铄不可举事用兵土与金合国亡地与木合则国饥与水合为雍沮不可举事用兵木与金合鬬国有内乱同舍为合相陵为鬬二星相近者其殃大二星相逺者殃无伤也从七寸以内必之凡月食五星其国皆亡岁以饥荧惑以乱填以杀太白彊国以战辰以女乱月食大角王者恶之凡五星所聚宿其国王天下从岁以义从荧惑以礼从填以重从太白以兵从辰以法以法者以法致天下也三星若合是谓惊立絶行其国外内有兵与丧民人乏饥改立王公四星若合是谓大汤其国兵丧并起君子忧小人流五星若合是谓易行有徳受庆改立王者掩有四方子孙蕃昌亡徳受罚离其国家灭其宗庙百姓离去被满四方五星皆大其事亦大皆小其事亦小也凡五星色皆圜白为丧为旱赤中不平为兵青为忧为水黑为疾为多死黄吉皆角赤犯我城黄地之争白哭泣之声青有兵忧黒水五星同色天下匽兵百姓安宁歌舞以行不见灾疾五谷蕃昌凡五星岁缓则不行急则过分逆则占荧惑缓则不出急则不入违道则占填缓则不建急则过舍逆则占太白缓则不出急则不入逆则占辰缓则不出急则不入非时则占五星不失行则年谷丰昌凡以宿星通下之变者维星散句星信则地动有星守三渊天下大水地动海鱼出纪星散者山崩不即有丧龟鼈星不居汉中川有易者辰星入五车大水荧惑入积水水兵起入积薪旱兵起守之亦然极后有四星名曰句星斗杓后有三星名曰维星散者不相从也三渊盖五车之三柱也天纪属贯索积薪在北戌西北积水在北戌东北角亢氐沇州房心豫州尾箕幽州斗江湖牵牛婺女扬州虚危青州营室东壁并州奎娄胃徐州昴毕冀州觜觿参益州东井舆鬼雍州柳七星张三河翼轸荆州甲乙海外日月不占丙丁江淮海岱戊己中州河济庚辛华山以西壬癸常山以北一曰甲齐乙东夷丙楚丁南夷戊魏己韩庚秦辛西夷壬燕赵癸北夷子周丑翟寅赵卯郑辰邯郸巳衞午秦未中山申齐酉鲁戌吴越亥燕代秦之疆候太白占狼弧吴楚之疆候荧惑占鸟衡燕齐之疆候辰星占虚危宋郑之疆候岁星占房心晋之疆亦候辰星占参罚及秦并吞三晋燕代自河山以南者中国中国于四海内则在东南为阳阳则日岁星荧惑填星占于街南毕主之其西北则胡貉月氐旃裘引弓之民为隂隂则月太白辰星占于街北昴主之故中国山川东北流其维首在陇蜀尾没于勃海碣石是以秦晋好用兵复占太白太白主中国而胡貉数侵掠独占辰星辰星出入趮疾常主夷狄其大经也凡五星早出为赢赢为客晚出为缩缩为主人五星赢缩必有天应见杓太岁在寅曰摄提格岁星正月晨出东方石氏曰名监徳在斗牵牛失次杓早水晚旱甘氏在建星婺女太初歴在营室东壁在卯曰单阏二月出石氏曰名降入在婺女虚危甘氏在虚危失次杓有水灾太初在奎娄在辰曰执徐三月出石氏曰名青章在营室东壁失次杓早旱晚水甘氏同太初在胃昴在已曰大荒落四月出石氏曰名路踵在奎娄甘氏同太初在参罚在午曰敦牂五月出石氏曰名启明在胃昴毕失次杓早旱晩水甘氏同太初在东井舆鬼在未曰协洽六月出石氏曰名长烈在觜觿参甘氏在参罚太初在注张七星在申曰涒滩七月出石氏曰名天晋在东井舆鬼甘氏在弧太初在翼轸在酉曰作詻八月出石氏曰名长壬在柳七星张失次杓有女丧民疾甘氏在注张失次杓有火太初在角亢在戌曰掩茂九月出石氏曰名天睢在翼轸失次杓水甘氏在七星翼太初在氐房心在亥曰大渊献十月出石氏曰名天皇在角亢始甘氏在轸角亢太初在尾箕在子曰困敦十一月出石氏曰名天宗在氐房始甘氏同太初在建星牵牛在丑曰赤奋若十二月出石氏曰名天昊在尾箕甘氏在心尾太初在婺女虚危甘氏太初歴所以不同者以星赢缩在前各录后所见也其四星亦略如此古歴五星之推亡逆行者至甘氏石氏经以荧惑太白为有逆行夫歴者正行也古人有言曰天下太平五星循度亡有逆行日不食朔月不食望夏氏日月传曰日月食尽主位也不尽臣位也星传曰日者徳也月者刑也故曰日食修徳月食修刑然而歴纪推月食与二星之逆亡异荧惑主内乱太白主兵月主刑自周室衰乱臣贼子师旅数起刑罚失中虽其亡乱臣贼子师旅之变内臣犹不治四夷犹不服兵革犹不寝刑罚犹不错故二星与月为之失度三变常见及有乱臣贼子伏尸流血之兵大变乃出甘石氏见其常然因以为纪皆非正行也诗云彼月而食则惟其常此日而食于何不臧诗传曰月食非常也比之日食犹常也日食则不臧矣谓之小变可也谓之正行非也故荧惑必行十六舍去日逺而颛恣太白出西方进在日前气盛乃逆行及月必食于望亦诛盛也国皇星大而赤状类南极所出其下起兵兵彊其冲不利昭明星大而白无角乍上乍下所出国起兵多变五残星出正东东方之星其状类辰去地可六丈大而黄六贼星出正南南方之星去地可六丈大而赤数动有光司诡星出正西西方之星去地可六丈大而白类太白咸汉星出正北北方之星去地可六丈大而赤数动察之中青此四星所出非其方其下有兵冲不利四填星出四隅去地可四丈地维臧光亦出四隅去地可二丈若月始出所见下有乱者亡有徳者昌烛星状如太白其出也不行见则灭所烛城邑乱如星非星如云非云名曰归邪归邪出必有归国者星者金之散气其本曰人星衆国吉少则凶汉者亦金散气其本曰水星多多水少则旱其大经也天鼓有音如雷非雷音在地而下及地其所住者兵发其下天狗状如大流星有声其下止地类狗所坠及望之如火光炎炎中天其下圜如数顷田处上鋭见则有黄色千里破军杀将格泽者如炎火之状黄白起地而上下大上鋭其见也不种而获不有土功必有大客蚩尤之旗类彗而后曲象旗见则王者征伐四方旬始出于北斗旁状如雄鸡其怒青黑色象伏鼈枉矢状类大流星虵行而仓黑望如有毛目然长庚广如一匹布着天此星见起兵星䃍至地则石也天暒而见景星景星者徳星也其状无常常出于有道之国日有中道月有九行中道者黄道一曰光道光道北至东井去北极近南至牵牛去北极逺东至角西至娄去极中夏至至于东井北近极故晷短立八尺之表而晷景长尺五寸八分冬至至于牵牛逺极故晷长立八尺之表而晷景长丈三尺一寸四分春秋分日至娄角去极中而晷中立八尺之表而晷景长七尺三寸六分此日去极逺近之差晷景长短之制也去极逺近难知要以晷景晷景者所以知日之南北也日阳也阳用事则日进而北昼进而长阳胜故为温暑隂用事则日退而南昼退而短隂胜故为凉寒也故日进为暑退为寒若日之南北失节晷过而长为常寒退而短为常燠此寒燠之表也故曰为寒暑一曰晷长为潦短为旱奢为扶扶者邪臣进而正臣疏君子不足姦人有余月有九行者黑道二出黄道北赤道二出黄道南白道二出黄道西青道二出黄道东立春春分月东从青道立秋秋分西从白道立冬冬至北从黑道立夏夏至南从赤道然用之一决房中道青赤出阳道白黑出隂道若月失节度而妄行出阳道则旱风出隂道则隂雨凡君行急则日行疾君行缓则日行迟日行不可指而知也故以二至二分之星为候日东行星西转冬至昏奎八度中夏至氐十三度中春分柳一度中秋分牵牛三度七分中此其正行也日行疾则星西转疾事埶然也故过中则疾君行急之感也不及中则迟君行缓之象也至月行则以晦朔决之日冬则南夏则北冬至于牵牛夏至于东井日之所行为中道月五星皆随之也箕星为风东北之星也东北地事天位也故易曰东北丧朋及巽在东南为风风阳中之隂大臣之象也其星轸也月去中道移而东北入箕若东南入轸则多风西方为雨雨少隂之位也月失中道移而西入毕则多雨故诗云月离于毕俾滂沱矣言多雨也星传曰月入毕则将相有以家犯罪者言隂盛也书曰星有好风星有好雨月之从星则以风雨言失中道而东西也故星传曰月南入牵牛南戒民间疾疫月北入太微出坐北若犯坐则下人谋上一曰月为风雨日为寒温冬至日南极晷长南不极则温为害夏至日北极晷短北不极则寒为害故书曰日月之行则有冬有夏也政治变于下日月运于上矣月出房北为雨为隂为乱为兵出房南为旱为夭丧水旱至冲而应及五星之变必然之效也两军相当日晕等力均厚长大有胜薄短小亡胜重抱大破亡抱为和背为不和为分离相去直为自立立兵破军若曰杀将抱且戴有喜围在中中胜在外外胜青外赤中以和相去赤外青中以恶相去气晕先至而后去居军胜先至先去前有利后有病后至后去前病后利后至先去前后皆病居军不胜见而去其后发病虽胜亡功见半日以上功大白屈短上下锐有者下大流血日晕制胜近期三十日逺期六十日其食食所不利复生生所利不然食尽为主位以其直及日所躔加日时用名其国凡望云气仰而望之三四百里平望在桑楡上千余里二千里登髙而望之下属地者居三千里云气有兽居上者胜自华以南气下黑上赤嵩髙三河之郊气正赤常山以北气下黑上青勃碣海岱之间气皆黑江淮之间气皆白徒气白土功气黄车气乍髙乍下往往而聚骑气卑而布卒气抟前卑而后髙者疾前方而后髙者鋭后鋭而卑者郄其气平者其行徐前髙后卑者不止而反气相遇者卑胜髙鋭胜方气来卑而循车道者不过三四日去之五六里见气来髙七八尺者不过五六日去之十余二十里见气来髙丈余二丈者不过三四十日去之五六十里见捎云精白者其将悍其士怯其大根而前絶逺者战精白其芒低者战胜其前赤而卬者战不胜陈云如立垣杼云类杼柚云抟而耑鋭杓云如绳者居前竟天其半半天蜺云者类鬬旗故鋭钩云句曲诸此云见以五色占而泽抟密其见动人廼有占兵必起占鬬其直王朔所候决于日旁日旁云气人主象皆如其形以占故北夷之气如羣畜穹闾南夷之气类舟船幡旗大水处败军场破国之虚下有积泉金寳上皆有气不可不察海旁蜃气象楼台广壄气成宫阙然云气各象其山川人民所聚积故候息耗者入国邑视封畺田畴之整治城郭室屋门户之润泽次至车服畜产精华实息者吉虚耗者凶若烟非烟若云非云郁郁纷纷萧索轮囷是谓庆云庆云见喜气也若雾非雾衣冠不濡见则其城被甲而趋夫雷电赮辟歴夜明者阳气之动者也春夏则发秋冬则臧故候书者亡不司天开县物地动坼絶山崩及陁川塞谿垘水澹地长泽竭见象城郭门闾润息槀枯宫庙廊第人民所次䚻俗车服观民饮食五谷草木观其所属仓府廐库四通之路六畜禽兽所产去就鱼鼈鸟䑕观其所处鬼哭若謼与人逢遌讹言诚然凡候岁美恶谨候岁始岁始或冬至日产气始萌腊明日人衆卒岁壹㑹饮食发阳气故曰初岁正月旦王者岁首立春四时之始也四始者候之日而汉魏鲜集腊明正月旦决八风风从南大旱西南小旱西方有兵西北戎叔为小雨趣兵北方为中岁东北为上岁东方大水东南民有疾疫岁恶故八风各与其冲对课多者为胜多胜少久胜亟疾胜徐旦至食为麦食至日跌为稷跌至晡为黍晡至下晡为叔下晡至日入为麻欲终日有云有风有日当其时深而多实亡云有风日当其时浅而少实有云风亡日当其时深而少实有日亡云不风当其时者稼有败如食顷小败孰五斗米顷大败风复起有云其稼复起各以其时用云色占种所宜雨雪寒岁恶是日光明听都邑人民之声声宫则岁美吉商有兵征旱羽水角岁恶或从正月旦比数雨率日食一升至七升而极过之不占数至十二日直其月占水旱为其环域千里内占即为天下候竟正月月所离列宿日风云占其国然必察太岁所在金穰水毁木饥火旱此其大经也正月上甲风从东方来宜蚕从西方来若旦有黄云恶冬至短极县土炭炭动麋鹿解角兰根出泉水踊略以知日至要决晷景夫天运三十岁一小变百年中变五百年大变三大变一纪三纪而大备此其大数也春秋二百四十二年间日食三十六彗星三见夜常星不见夜中星陨如雨者各一当是时祸乱輙应周室微弱上下交怨杀君三十六亡国五十二诸侯奔走不得保其社稷者不可胜数自是之后衆暴寡大并小秦楚吴粤夷狄也为彊伯田氏簒齐三家分晋并为战国争于攻取兵革递起城邑数屠因以饥馑疾疫愁苦臣主共忧患其察禨祥候星气尤急近世十二诸侯七国相王言从横者继踵而占天文者因时务论书传故其占验鳞杂米盐亡可录者周卒为秦所灭始皇之时十五年间彗星四见久者八十日长或竟天后秦遂以兵内兼六国外攘四夷死人如乱麻又荧惑守心及天市芒角色赤如鸡血始皇既死适庶相杀二世即位残骨肉戮将相太白再经天因以张楚并兴兵相跆籍秦遂以亡项羽救鉅鹿枉矢西流枉矢所触天下之所伐射灭亡象也物莫直于矢今蛇行不能直而枉者执矢者亦不正以象项羽执政乱也羽遂合从阬秦人屠咸阳凡枉矢之流以乱伐乱也汉元年十月五星聚于东井以歴推之从岁星也此髙皇帝受命之符也故客谓张耳曰东井秦地汉王入秦五星从岁星聚当以义取天下秦王子婴降于枳道汉王以属吏寳器妇女亡所取闭宫封门还军次于覇上以候诸侯与秦民约法三章民亡不归心者可谓能行义矣天之所予也五年遂定天下即帝位此明岁星之崇义东井为秦之地明效也三年秋太白出西方有光几中乍北乍南过期廼入辰星出四孟是时项羽为楚王而汉已定三秦与相距荥阳太白出西方有光几中是秦地战将胜而汉国将兴也辰星出四孟易主之表也后二年汉灭楚七年月晕围参毕七重占曰毕昴间天街也街北胡也街南中国也昴为匃奴参为赵毕为边兵是岁髙皇帝自将兵击匃奴至平城为冒顿单于所围七日廼解十二年春荧惑守心四月宫车晏驾孝惠二年天开东北广十余丈长二十余丈地动隂有余天裂阳不足皆下盛彊将害上之变也其后有吕氏之乱孝文后二年正月壬寅天欃夕出西南占曰为兵丧乱其六年十一月匃奴入上郡云中汉起三军以衞京师其四月乙巳水木火三合于东井占曰外内有兵与丧改立王公东井秦也八月天狗下梁壄是岁诛反者周殷长安市其七年六月文帝崩其十一月戊戌土水合于危占曰为雍沮所当之国不可举事用兵必受其殃一曰将覆军危齐也其七月火东行行毕阳环毕东北出而西逆行至昴即南廼东行占曰为丧死寇乱毕昴赵也孝景元年正月癸酉金水合于婺女占曰为变谋为兵忧婺女粤也又为齐其七月乙丑金木水三合于张占曰外内有兵与丧改立王公张周地今之河南也又为楚其二年七月丙子火与水晨出东方因守斗占曰其国絶祀至其十二月水火合于斗占曰为淬不可举事用兵必受其殃一曰为北军用兵举事大败斗吴也又为粤是岁彗星出西南其三月立六皇子为王王淮阳汝南河间临江长沙广川其三年吴楚胶西胶东淄川济南赵七国反吴楚兵先至攻梁胶西胶东淄川三国攻围齐汉遣大将军周亚夫等戍止河南以候吴楚之敝遂败之吴王亡走粤粤攻而杀之平阳侯败三国之师于齐咸伏其辜齐王自杀汉兵以水攻赵城城壊王自杀六月立皇子二人楚元王子一人为王王胶西中山楚徙济北为淄川王淮阳为鲁王汝南为江都王七月兵罢天狗下占为破军杀将狗又守御类也天狗所降以戒守御吴楚攻梁梁坚城守遂伏尸流血其下三年填星在娄几入还居奎奎鲁也占曰其国得地为得填是岁鲁为国四年七月癸未火入东井行隂又以九月己未入舆鬼戊寅出占曰为诛罚又为火灾后二年有栗氏事其后未央东阙灾中元年填星当在觜觿参去居东井占曰亡地不廼有女忧其三年正月丁亥金木合于觜觿为白衣之会三月丁酉彗星夜见西北色白长丈在觜觿旦去益小十五日不见占曰必有破国乱君伏死其辜觜觿梁也其五月甲午金木俱在东井戊戌金去木留守之二十日占曰伤成于戊木为诸侯诛将行于诸侯也其六月壬戌蓬星见西南在房南去房可二丈大如二斗器色白癸亥在心东北可长丈所甲子在尾北可六丈丁卯在箕北近汉稍小旦去时大如桃壬申去凡十日占曰蓬星出必有乱臣房心间天子宫也是时梁王欲为汉嗣使人杀汉争臣袁盎汉按诛梁大臣斧戉用梁王恐惧布车入关伏斧戉谢罪然后得免中三年十一月庚午夕金火合于虚相去一寸占曰为铄为丧虚齐也四年四月丙申金木合于东井占曰为白衣之会井秦也其五年四月乙巳水火合于参占曰国不吉参梁也其六年四月梁孝王死五月成阳王济隂王死六月成阳公主死出入三月天子四衣白临邸第后元年五月壬午火金合于舆鬼之东北不至柳出舆鬼北可五寸占曰为铄有丧舆鬼秦也丙戌地大动铃铃然民大疫死棺贵至秋止孝武建元三年三月有星孛于注张歴太微千紫宫至于天汉春秋星孛于北斗齐鲁晋之君皆将死乱今星孛歴五宿其后济东胶西江都王皆坐法削黜自杀淮阳衡山谋反而诛三年四月有星孛于天纪至织女占曰织女有女变天纪为地震至四年十月而地动其后陈皇后废六年荧惑守舆鬼占曰为火变有丧是岁髙园有火灾窦太后崩元光元年六月客星见于房占曰为兵起其二年十一月单于将十万骑入武州汉遣兵三十余万以待之元光中天星尽㨱上以问候星者对曰星㨱者民劳也后伐四夷百姓劳于兵革元鼎五年太白入于天苑占曰将以马起兵也一曰马将以军而死耗其后以天马故诛大宛马大死于军元鼎中荧惑守南斗占曰荧惑所守为乱贼丧兵守之久其国絶祀南斗越分也其后越相吕嘉杀其王及太后汉兵诛之灭其国元封中星孛于河戍占曰南戍为越门北戍为胡门其后汉兵击㧞朝鲜以为乐浪𤣥莵郡朝鲜在海中越之象也居北方胡之域也太初中星孛于招揺星传曰客星守招揺蛮夷有乱民死君其后汉兵击大宛斩其王招摇逺夷之分也孝昭始元中汉宦者梁成恢及燕王候星者吴莫如见蓬星出西方天市东门行过河鼔入营室中恢曰蓬星出六十日不出三年下有乱臣戮死于市后太白出西方下行一舍复上行二舍而下去太白主兵上复下将有戮死者后太白出东方入咸池东下入东井人臣不忠有谋上者后太白入太微西藩第一星北出东藩第一星北东下去太微者天庭也太白行其中宫门当闭大将被甲兵邪臣伏诛荧惑在娄逆行至奎法曰当有兵后太白入昴莫如曰蓬星出西方当有大臣戮死者太白星入东井太微庭出东门汉有死将后荧惑出东方守太白兵当起主人不胜后流星下燕万载宫极东去法曰国恐有诛其后左将军桀骠骑将军安与长公主燕刺王谋作乱咸伏其辜兵诛乌桓元凤四年九月客星在紫宫中斗枢极间占曰为兵其五年六月发三辅郡国少年诣北军五年四月烛星见奎娄间占曰有土功胡人死边城和其六年正月筑辽东𤣥莵城二月度辽将军范明友击乌桓还元平元年正月庚子日出时有黑云状如猋风乱鬊转出西北东南行转而西有顷亡占曰有云如衆风是谓风师法有大兵其后兵起乌孙五将征匈奴二月甲申晨有大星如月有衆星随而西行乙酉牂云如狗赤色长尾三枚夹汉西行大星如月大臣之象衆星随之衆皆随从也天文以东行为顺西行为逆此大臣欲行权以安社稷占曰太白散为天狗为卒起卒起见祸无时臣运柄牂云为乱君到其四月昌邑王贺行淫辟立二十七日大将军霍光白皇太后废贺三月丙戌流星出翼轸东北干太微入紫宫始出小旦入大有光入有顷声如雷三鸣止占曰流星入紫宫天下大凶其四月癸未宫车晏驾孝宣本始元年四月壬戌甲夜辰星与参出西方其二年七月辛亥夕辰星与翼出皆为蚤占曰大臣诛其后荧惑守房之钩钤钩钤天子之御也占曰不太仆则奉车不黜即死也房心天子宫也房为将相心为子属也其地宋今楚彭城也四年七月甲辰辰星在翼月犯之占曰兵起上卿死将相也是日荧惑入舆鬼天质占曰大臣有诛者名曰天贼在大人之侧地节元年正月戊午乙夜月食荧惑荧惑在角亢占曰忧在宫中非贼而盗也有内乱谗臣在旁其辛酉荧惑入氐中氐天子之宫荧惑入之有贼臣其六月戊戌甲夜客星又居左右角间东南指长可二尺色白占曰有姦人在宫廷间其丙寅又有客星见贯索东北南行至七月癸酉夜入天市芒炎东南指其色白占曰有戮卿一曰有戮王期皆一年逺二年是时楚王延夀谋逆自杀四年故大将军霍光夫人显将军霍禹范明友奉车霍山及诸昆弟賔婚为侍中诸曹九卿郡守皆谋反咸伏其辜黄龙元年三月客星居王梁东北可九尺长丈余西指出阁道间至紫宫其十二月宫车晏驾元帝初元元年四月客星大如𤓰色青白在南斗第二星东可四尺占曰为水饥其五月勃海水大溢六月关东大饥民多饿死琅邪郡人相食二年五月客星见昴分居卷舌东可五尺青白色炎长三寸占曰天下有妄言者其十二月鉅鹿都尉谢君男诈为神人论死父免官五年四月彗星出西北赤黄色长八尺所后数日长丈余东北指在参分后二岁余西羌反孝成建始元年九月戊子有流星出文昌色白光烛地长可四丈大一围动揺如龙虵行有顷长可五六丈大四围所诎折委曲贯紫宫西在斗西北子亥间后诎如环北方不合留一刻所占曰文昌为上将贵相是时帝舅王凤为大将军其后宣帝舅子王商为丞相皆贵重任政凤妬商譛而罢之商自杀亲属皆废黜四年七月荧惑隃岁星居其东北半寸所如连李时岁星在关星西四尺所荧惑初从毕口大星东东北徃数日至往疾去迟占曰荧惑与岁星鬬有病君饥岁至河平元年三月旱伤麦民食楡皮二年十二月壬申太皇太后避时昆明东观四年十一月乙卯月食填星星不见时在舆鬼西北八九尺所占曰月食填星流民千里河平元年三月流民入函谷关河平二年十月下旬填星在东井轩辕南耑大星尺余岁星在其西北尺所荧惑在其西北二尺所皆从西方来填星贯舆鬼先到岁星次荧惑亦贯舆鬼十一月上旬岁星荧惑西去填星皆西北逆行占曰三星若合是谓惊位是谓絶行外内有兵与丧改立王公其十一月丁巳夜郎王歆大逆不道牂柯太守立捕杀歆三年九月甲戌东郡庄平男子侯母辟兄弟五人羣党为盗攻燔官寺缚县长吏盗取印绶自称将军三月辛卯左将军千秋卒右将军史丹为左将军四年四月戊申梁王贺薨阳朔元年七月壬子月犯心星占曰其国有忧若有大丧房心为宋今楚地十一月辛未楚王友薨四年闰月庚午飞星大如缶出西南入斗下占曰汉使匈奴明年鸿嘉元年正月匈奴单于雕陶莫臯死五月甲午遣中郎将杨兴使弔永始二年二月癸未夜东方有赤色大三四围长二三丈索索如树南方有大四五围下行十余丈皆不至地灭占曰东方客之变气状如树木以此知四方欲动者明年十二月己卯尉氏男子樊并等谋反贼杀陈留太守严普及吏民出囚徒取库兵刧略令丞自称将军皆诛死庚子山阳铁官亡徒苏令等杀伤吏民簒出囚徒取库兵聚党数百人为大贼踰年经歴郡国四十余一日有两气同时起并见而并令等同月俱发也元延元年四月丁酉日餔时天暒晏殷殷如雷声有流星头大如缶长十余丈皎然赤白色从日下东南去四面或大如盂或如鸡子燿燿如雨下至昏止郡国皆言星陨春秋星陨如雨为王者失埶诸侯起伯之异也其后王莽遂颛国柄王氏之兴萌于成帝时是以有星陨之变后莽遂簒国绥和元年正月辛未有流星从东南入北斗长数十丈二刻所息占曰大臣有系者其年十一月庚子定陵侯淳于长坐执左道下狱死二年春荧惑守心二月乙丑丞相翟方进欲塞灾异自杀三月丙戌宫车晏驾哀帝建平元年正月丁未日出时有着天白气广如一匹布长十余丈西南行讙如雷西南行一刻而止名曰天狗传曰言之不从则有犬祸诗妖到其四年正月二月三月民相惊动讙譁奔走传行诏筹祠西王母又曰从目人当来十二月白气出西南从地上至天出参下贯天厠广如一疋布长十余丈十余日去占曰天子有隂病其三年十一月壬子太皇太后诏曰皇帝寛仁孝顺奉承圣绪靡有解怠而久病未瘳夙夜惟思殆继体之君不宜改作春秋大复古其复甘泉泰畤汾隂后土如故二年二月彗星出牵牛七十余日传曰彗所以除旧布新也牵牛日月五星所从起歴数之元三正之始彗而出之改更之象也其出久者为其事大也其六月甲子夏贺良等建言当改元易号増漏刻诏书改建平二年为太初元年号曰陈圣刘太平皇帝刻漏以百二十为度八月丁巳悉复蠲除之贺良及党与皆伏诛流放其后卒有王莽簒国之祸元夀元年十一月岁星入太微逆行干右执法占曰大臣有忧执法者诛若有罪二年十月戊寅髙安侯董贤免大司马位归第自杀前汉书卷二十六卷二十六考证前汉书卷二十六考证天文志经星常宿中外官云云按后志曰孝明帝使班固叙汉书而马续述天文志此志马续所撰也故晋志引此文直曰马续云晕适背穴注孟康曰晕日旁气也晕监本讹背从宋本改中宫天极星监本接连前文自然之符也非是今另提行环之匡衞十二星藩臣皆曰紫宫按此与史记天官书同但紫宫匡衞实十五星西藩七东藩八与太微垣十二星不同晋志可証此与史记并曰十二星何也后十七星絶汉抵营室曰阁道按此志于经星俱直用天官书阁道星数天官书云六星是也何以言十七星乎晋志亦作六星疑十七二字系传写之讹后聚十五星曰哀乌郎位晋志作依乌郎府廷藩西有随星四曰少微按天官书作隋星注隋音他果反此志宋本监本并作随星葢误东井西曲星曰戌按戌字系戊字之讹戊即古钺字天官书曰其西曲星曰钺又曰钺北北河南南河又曰伤成钺其文甚明晋志钺一星附井之前主伺滛奢而斩之即解字义此志宋本别本并作戌字非也存説于此旁一星曰王梁天官书作王良晋志亦作王良此作梁误曰天横横天官书作潢岁星凌穉隆曰自此以下与史记有异同太白注晋灼曰出以寅戌入以丑未也按寅戌当作辰戌戊巳中州河济戊讹戌今改正如星非星按监本连接上文非也今另提行又星者金之散气旬始出于北方天暒而现景星日有中道皆自为一叚监本并连接写今俱提行凡候岁美恶按凡望云气凡候岁美恶皆自为一叚不相连接监本误也今于每叚俱另提行十二月白气出西南监本于十二月上衍建平元年四字从宋本删去前汉书卷二十六考证前汉书卷二十七上钦定四库全书前汉书卷二十七上汉兰台令史班固撰唐正议大夫行秘书少监琅邪县开国子颜师古注五行志第七上易曰天垂象见吉凶圣人象之河出图雒出书圣人则之刘歆以为虙羲氏继天而王受河图则而画之八卦是也禹治洪水赐雒书法而陈之洪范是也圣人行其道而寳其真降及于殷箕子在父师位而典之周既克殷以箕子归武王亲虚已而问焉故经曰惟十有三祀王访于箕子王廼言曰乌嘑箕子惟天隂骘下民相协厥居我不知其彞伦逌叙箕子廼言曰我闻在昔鲧陻洪水汩陈其五行帝乃震怒弗畀洪范九畴彞伦逌斁鲧则殛死禹廼嗣兴天廼钖禹洪范九畴彞伦逌叙此武王问雒书于箕子箕子对禹得雒书之意也初一曰五行次二曰羞用五事次三曰农用八政次四曰旪用五纪次五曰建用皇极次六曰艾用三徳次七曰明用稽疑次八曰念用庶征次九曰向用五福畏用六极凡此六十五字皆雒书本文所谓天廼钖禹大法九章常事所次者也以为河图雒书相为经纬八卦九章相为表里昔殷道弛文王演周易周道敝孔子述春秋则干坤之隂阳效洪范之咎征天人之道粲然着矣汉兴承秦灭学之后景武之世董仲舒治公羊春秋始推隂阳为儒者宗宣元之后刘向治谷梁春秋数其福传以洪范与仲舒错至向子歆治左氏传其春秋意亦已乖矣言五行传又颇不同是以㩜仲舒别向歆传载眭孟夏侯胜京房谷永李寻之徒所陈行事讫于王莽举十二世以傅春秋着于篇经曰初一曰五行五行一曰水二曰火三曰木四曰金五曰土水曰润下火曰炎上木曰曲直金曰从革土爰稼穑传曰田猎不宿饮食不享出入不节夺民农时及有姦谋则木不曲直説曰木东方也于易地上之木为观其于王事威仪容貌亦可观者也故行步有佩玉之度登车有和鸾之节田狩有三驱之制饮食有享献之礼出入有名使民以时务在劝农桑谋在安百姓如此则木得其性矣若廼田猎驰骋不反宫室饮食沈湎不顾法度妄兴繇役以夺民时作为姦诈以伤民财则木失其性矣盖工匠之为轮矢者多伤败及木为变怪是为木不曲直春秋成公十六年正月雨木冰刘歆以为上阳施不下通下隂施不上逹故雨而木为之冰雰气寒木不曲直也刘向以为冰者隂之盛而水滞者也木者少阳贵臣卿大夫之象也此人将有害则隂气胁木木先寒故得雨而冰也是时叔孙乔如出奔公子偃诛死一曰时晋执季孙行父又执公此执辱之异或曰今之长老名木冰为木介介者甲甲兵象也是岁晋有陵之战楚王伤目而败属常雨也传曰弃法律逐功臣杀太子以妾为妻则火不炎上説曰火南方扬光煇为明者也其于王者南面乡明而治书云知人则悊能官人故尧舜举羣贤而命之朝逺四佞而放诸壄孔子曰浸润之赞肤受之诉不行焉可谓明矣贤佞分别官人有序帅由旧章敬重功勲殊别适庶如此则火得其性矣若廼信道不笃或燿虚伪谗夫昌邪胜正则火失其性矣自上而降及滥炎妄起灾宗庙烧宫馆虽兴师衆弗能救也是为火不炎上春秋桓公十四年八月壬申御廪灾董仲舒以为先是四国共伐鲁大破之于龙门百姓伤者未瘳怨咎未复而君臣俱惰内怠政事外侮四邻非能保守宗庙终其天年者也故天灾御廪以戒之刘向以为御廪夫人八妾所舂米之臧以奉宗庙者也时夫人有淫行挟逆心天戒若曰夫人不可以奉宗庙桓不寤与夫人俱㑹齐夫人谮桓公于齐侯齐侯杀桓公刘歆以为御廪公所亲耕籍田以奉粢盛者也弃法度亡礼之应也严公二十年夏齐大灾刘向以为齐桓好色听女口以妾为妻适庶数更故致大灾桓公不寤及死适庶分争九月不得葬公羊传曰大灾疫也董仲舒以为鲁夫人淫于齐齐桓姊妹不嫁者七人国君民之父母夫妇生化之本本伤则末夭故天灾所予也釐公二十年五月乙巳西宫灾谷梁以为愍公宫也以谥言之则若疏故谓之西宫刘向以为釐立妾母为夫人以入宗庙故天灾愍宫若曰去其卑而亲者将害宗庙之正礼董仲舒以为釐娶于楚而齐媵之胁公使立以为夫人西宫者小寝夫人之居也若曰妾何为此宫诛去之意也以天灾之故大之曰西宫也左氏以为西宫者公宫也言西知有东东宫太子所居言宫举国皆灾也宣公十六年夏成周宣榭火榭者所以臧乐器宣其名也董仲舒刘向以为十五年王札子杀召伯毛伯天子不能诛天戒若曰不能行政令何以礼乐为而臧之左氏经曰成周宣榭火人火也人火曰火天火曰灾榭者讲武之坐屋成公三年二月甲子新宫灾谷梁以为宣宫不言谥恭也刘向以为时鲁三桓子孙始执国政宣公欲诛之恐不能使大夫公孙归父如晋谋未反宣公死三家谮归父于成公成公父䘮未葬听谗而逐其父之臣使奔齐故天灾宣宫明不用父命之象也一曰三家亲而亡礼犹宣公杀子赤而立亡礼而亲天灾宣庙欲示去三家也董仲舒以为成居䘮亡哀戚心数兴兵战伐故天灾其父庙示失子道不能奉宗庙也一曰宣杀君而立不当列于羣祖也襄公九年春宋炎刘向以为先是宋公听谗逐其大夫华弱出奔鲁左氏传曰宋灾乐喜为司城先使火所未至彻小屋涂大屋陈畚輂具绠缶备水器畜水潦积土涂缮守备表火道储正徒郊保之民使奔火所又饬衆官各慎其职晋侯闻之问士弱曰宋灾于是乎知有天道何故对曰古之火正或食于心或食于咮以出入火是故咮为鹑火心为大火陶唐氏之火正阏伯居商丘祀大火而火纪时焉相土因之故商主大火商人阅其败之衅必始于火是以知有天道公曰可必乎对曰在道国乱亡象不可知也説曰古之火正谓火官也掌祭火星行火政季春昏心星出东方而咮七星鸟首正在南方则用火季秋星入则止火以顺天时救民疾帝喾则有祝融尧时有阏伯民赖其德死则以为火祖配祭火星故曰或食于心或食于咮也相土商祖契之曾孙代阏伯后主火星宋其后也世司其占故先知火灾贤君见变能脩道以除凶乱君亡象天不谴告故不可必也三十年五月甲午宋灾董仲舒以为伯姬如宋五年宋恭公卒伯姬幽居守节三十余年又忧伤国家之患祸积隂生阳故火生灾也刘向以为先是宋公听谗而杀太子痤应火不炎上之罚也左氏传昭公六年六月丙戌郑灾是春三月郑人铸刑书士文伯曰火见郑其火乎火未出而作火以铸刑器臧争辟焉火而象之不火何为説曰火星出于周五月而郑以三月作火铸鼎刻刑辟书以为民约是为刑器争辟故火星出与五行之火争明为灾其象然也又弃法律之占也不书于经时不告鲁也九年夏四月陈火董仲舒以为陈夏征舒杀君楚严王託欲为陈讨贼陈国辟门而待之至因灭陈陈臣子尤毒恨甚极隂生阳故致火灾刘向以为先是陈侯弟招杀陈太子偃师皆外事不因其宫馆者略之也八年十月壬午楚师灭陈春秋不与蛮夷灭中国故复书陈火也左氏经曰陈灾传曰郑禆灶曰五年陈将复封封五十二年而遂亡子产问其故对曰陈水属也火水妃也而楚所相也今火出而火陈逐楚而建陈也妃以五成故曰五年岁五及鹑火而后陈卒亡楚克有之天之道也説曰颛顼以水王陈其族也今兹歳在星纪后五年在大梁大梁昴也金为水宗得其宗而昌故曰五年陈将复封楚之先为火正故曰楚所相也天以一生水地以二生火天以三生木地以四生金天以五生土五位皆以五而合而隂阳易位故曰妃以五成然则水之大数六火七木八金九土十故水以天一为火二牡木以天三为土十牡土以天五为水六牡火以天七为金四牡金以天九为木八牡阳竒为牡隂耦为妃故曰水火之牡也火水妃也于易坎为水为中男离为火为中女盖取诸此也自大梁四岁而及鹑火四周四十八岁凡五及鹑火五十二年而陈卒亡火盛水衰故曰天之道也哀公十七年七月己卯楚灭陈昭十八年五月壬午宋衞陈郑灾董仲舒以为象王室将乱天下莫救故灾四国言亡四方也又宋衞陈郑之君皆荒淫于乐不恤国政与周室同行阳失节则火灾出是以同日灾也刘向以为宋陈王者之后衞郑周同姓也时周景王老刘子单子事王子勐尹氏召伯毛伯事王子鼌子鼌椘之出也及宋卫陈郑亦皆外附于楚亡尊周室之心后三年景王崩王室乱故天灾四国天戒若曰不救周反从楚废世子立不正以害王室明同辠也定公二年五月雉门及两观灾董仲舒刘向以为此皆奢僭过度者也先是季氏逐昭公昭公死于外定公即位既不能诛季氏又用其邪説淫于女乐而退孔子天戒若曰去髙显而奢僭者一曰门阙号令所由出也今舍大圣而纵有辠亡以出号令矣京房易传曰君不思道厥妖火烧宫哀公三年五月辛卯桓釐宫灾董仲舒刘向以为此二宫不当立违礼者也哀公又以季氏之故不用孔子孔子在陈闻鲁灾曰其桓釐之宫乎以为桓季氏之所出釐使季氏世卿者也四年六月辛丑亳社灾董仲舒刘向以为亡国之社所以为戒也天戒若曰国将危亡不用戒矣春秋火灾屡于定哀之间不用圣人而纵骄臣将以亡国不明甚也一曰天生孔子非为定哀也盖失礼不明火灾应之自然象也髙后元年五月丙申赵丛台灾刘向以为是时吕氏女为赵王后嫉妬将为谗口以害赵王王不寤焉卒见幽杀恵帝四年十月乙亥未央宫凌室灾丙子织室灾刘向以为元年吕太后杀赵王如意残戮其母戚夫人是岁十月壬寅太后立帝姊鲁元公主女为皇后其乙亥凌室灾明日织室灾凌室所以供养饮食织室所以奉宗庙衣服与春秋御廪同义天戒若曰皇后亡奉宗庙之德将絶祭祀其后皇后亡子后宫美人有男太后使皇后名之而杀其母恵帝崩嗣子立有怨言太后废之更立吕氏子𢎞为少帝赖大臣共诛诸吕而立文帝恵后幽废文帝七年六月癸酉未央宫东阙罘罳灾刘向以为东阙所以朝诸侯之门也罘罳在其外诸侯之象也汉兴大封诸侯王连城数十文帝即位贾谊等以为违古制度必将叛逆先是济北淮南王皆谋反其后吴楚七国举兵而诛景帝中五年八月己酉未央宫东阙灾先是栗太子废为临江王以罪征诣中尉自杀丞相条侯周亚夫以不合㫖称疾免后二年下狱死武帝建元六年六月丁酉辽东髙庙灾四月壬子髙园便殿火董仲舒对曰春秋之道举往以明来是故天下有物视春秋所举与同比者精微眇以存其意通伦类以贯其理天地之变国家之事粲然皆见亡所疑矣按春秋鲁定公哀公时季氏之恶已孰而孔子之圣方盛夫以盛圣而易孰恶季孙虽重鲁君虽轻其势可成也故定公二年五月两观灾两观僭礼之物天灾之者若曰僭礼之臣可以去已见辠征而后告可去此天意也定公不知省至哀公三年五月桓宫釐宫灾二者同事所为一也若曰燔贵而去不义云尔哀公未能见故四年六月毫社灾两观桓釐庙亳社四者皆不当立天皆燔其不当立者以示鲁欲其去乱臣而用圣人也季氏亡道久矣前是天不见灾者鲁未有贤圣臣虽欲去季孙其力不能昭公是也至定哀廼见之其时可也不时不见天之道也今髙庙不当居辽东髙园殿不当居陵旁于礼亦不当立与鲁所灾同其不当立久矣至于陛下时天廼灾之者殆亦其时可也昔秦受亡周之敝而亡以化之汉受亡秦之敝又亡以化之夫继二敝之后承其下流兼受其猥难治甚矣又多兄弟亲戚骨肉之连骄扬奢侈恣睢者衆所谓重难之时者也陛下正当大敝之后又遭重难之时甚可忧也故天灾若语陛下当今之世虽敝而重难非以太平至公不能治也视亲戚贵属在诸侯逺正冣甚者忍而诛之如吾燔辽东髙庙廼可视近臣在国中处旁仄及贵而不正者忍而诛之如吾燔髙园殿廼可云尔在外而不正者虽贵如髙庙犹灾燔之况诸侯乎在内不正者虽贵如髙园殿犹燔灾之况大臣乎此天意也辠在外者天灾外辠在内者天灾内燔甚辠当重燔简辠当轻承天意之道也先是淮南王安入朝始与帝舅太尉武安侯田蚡有逆言其后胶西于王赵敬肃王常山宪王皆数犯法或至夷灭人家药杀二千石而淮南衡山王遂谋反胶东江都王皆知其谋隂治兵弩欲以应之至元朔六年廼发觉而伏辜时田蚡已死不及诛上思仲舒前言使仲舒弟子吕步舒持斧钺治淮南狱以春秋谊颛断于外不请既还奏事上皆是之太初元年十一月乙酉未央宫柏梁台灾先是大风发其屋夏侯始昌先言其灾日后有江充巫蛊衞太子事征和二年春涿郡铁官铸铁铁销皆飞上去此火为变使之然也其三月涿郡太守刘屈釐为丞相后月巫蛊事兴帝女诸邑公主阳石公主丞相公孙贺子太仆敬声平阳侯曹宗等皆下狱死七月使者江充掘蛊太子宫太子与母皇后议恐不能自明乃杀充举兵与丞相刘屈釐战死者数万人太子败走至湖自杀明年屈釐复坐祝要斩妻枭首也成帝河平二年正月沛郡铁官铸铁铁不下隆隆如雷声又如鼓音工十三人惊走音止还视地地陷数尺鑪分为十一鑪中销铁散如流星皆上去与征和二年同象其夏帝舅五人封列侯号五侯元舅王凤为大司马大将军秉政后二年丞相王商与凤有隙凤谮之免官自杀明年京兆尹王章讼商忠直言凤颛权凤诬章以大逆罪下狱死妻子徙合浦后许皇后坐巫蛊废而赵飞燕为皇后妹为昭仪贼害皇子成帝遂亡嗣皇后昭仪皆伏辜一曰铁飞属金不从革昭帝元凤元年燕城南门灾刘向以为时燕王使邪臣通于汉为谗贼谋逆乱南门者通汉道也天戒若曰邪臣往来为姦谗于汉絶亡之道也燕王不寤卒伏其辜元凤四年五月丁丑孝文庙正殿灾刘向以为孝文太宗之君与成周宣榭火同义先是皇后父车骑将军上官安安父左将军桀谋为逆大将军霍光诛之皇后以光外孙年少不知居位如故光欲后有子因上侍疾医言禁内后宫皆不得进唯皇后颛寝皇后年六岁而立十三年而昭帝崩遂絶继嗣光执朝政犹周公之摄也是岁正月上加元服通诗尚书有明悊之性光亡周公之德秉政九年久于周公上既已冠而不归政将为国害故正月加元服五月而灾见古之庙皆在城中孝文庙始出居外天戒若曰去贵而不正者宣帝既立光犹摄政骄溢过制至妻显杀许皇后光闻而不讨后遂诛灭宣帝甘露元年四月丙申中山太上皇庙灾甲辰孝文庙灾元帝初元三年四月乙未孝武园白鹤馆灾刘向以为先是前将军萧望之光禄大夫周堪辅政为佞臣石显许章等所谮望之自杀堪废黜明年白鹤馆灾园中五里驰逐走马之馆不当在山陵昭穆之地天戒若曰去贵近逸游不正之臣将害忠良后章坐走马上林下烽驰逐免官永光四年六月甲戌孝宣杜陵园东阙南方灾刘向以为先是上复征用周堪为光禄勲及堪弟子张勐为大中大夫石显等复谮毁之皆出外迁是岁上复征堪领尚书勐给事中石显等终欲害之园陵小于朝廷阙在司马门中内臣石显之象也孝宣亲而贵门阙法令所从出也天戒若曰去法令内臣亲而贵者必为国害后堪希得进见因显言事事决显口堪病不能言显诬告张勐自杀于公车成帝即位显卒伏辜成帝建始元年正月乙丑皇考庙灾初宣帝为昭帝后而立父庙于礼不正是时大将军王凤颛权擅朝甚于田蚡将害国家故天于元年正月而见象也其后盛五将世权遂以亡道鸿嘉三年八月乙卯孝景庙北阙灾十一月甲寅许皇后废永始元年正月癸丑大官凌室灾戊午戾后园南阙灾是时赵飞燕大幸许后既废上将立之故天见象于凌室与恵帝四年同应戾后衞太子妄遭巫蛊之宣帝既立追加尊号于礼不正又戾后起于微贱与赵氏同应天戒若曰微贱亡徳之人不可以奉宗庙将絶祭祀有凶恶之至其六月丙寅赵皇后遂立姊妹骄妒贼害皇子卒皆受诛永始四年四月癸未长乐宫临华殿及未央宫东司马门灾六月甲午孝文霸陵园东阙南方灾长乐宫成帝母王太后之所居也未央宫帝所居也霸陵太宗盛徳园也是时太后三弟相续秉政举宗居位充塞朝廷两宫亲属将害国家故天象仍见明年成都侯商薨弟曲阳侯根代为大司马秉政后四年根乞骸骨荐兄子新都侯莽自代遂覆国焉哀帝建平三年正月癸卯桂宫鸿宁殿灾帝祖母傅太后之所居也时傅太后欲与成帝母等号齐尊大臣孔光师丹等执政以为不可太后皆免官爵遂称尊号后三年帝崩傅氏诛灭平帝元始五年七月己亥髙皇帝原庙殿门灾尽髙皇帝庙在长安城中后以叔孙通讥复道故复起原庙于渭北非正也是时平帝㓜成帝母王太后临朝委任王莽将簒絶汉堕髙祖宗庙故天象见也其冬平帝崩明年莽居摄因以簒国后卒夷灭传曰治宫室饰台榭内淫乱犯亲戚侮父兄则稼穑不成説曰土中央生万物者也其于王者为内事宫室夫妇亲属亦相生者也古者天子诸侯宫庙大小髙卑有制后夫人媵妾多少进退有度九族亲疏长㓜有序孔子曰礼与其奢也宁俭故禹卑宫室文王刑于寡妻此圣人之所以昭教化也如此则土得其性矣若廼奢淫骄慢则土失其性有水旱之灾而草木百谷不孰是为稼穑不成严公二十八年冬大水亡麦禾董仲舒以为夫人哀姜淫乱逆隂气故大水也刘向以为水旱当书不书水旱而曰大亡麦禾者土气不养稼穑不成者也是时夫人淫于二叔内外亡别又因凶饥一年而三筑台故应是而稼穑不成饰台榭内淫乱之罸云遂不改寤四年而死旤流二世奢淫之患也传曰好战攻轻百姓饰城郭侵边境则金不从革説曰金西方万物既成杀气之始也故立秋而鹰隼击秋分而微霜降其于王事出军行师把旄杖钺誓士衆抗威武所以征畔逆止暴乱也诗云有䖍秉钺如火烈烈又曰载戢干戈载櫜弓矢动静应谊説以犯难民忘其死如此则金得其性矣若廼贪欲恣雎务立威胜不重民命则金失其性盖工冶铸金铁金铁冰滞涸坚不成者衆及为变怪是为金不从革左氏传曰昭公八年春石言于晋晋平公问于师旷对曰石不能言神或冯焉作事不时怨讟动于民则有非言之物而言今宫室崇侈民力彫尽怨讟并兴莫信其性石之言不亦宜乎于是晋侯方筑虒祁之宫叔向曰君子之言信而有征刘歆以为金石同类是为金不从革失其性也刘向以为石白色为主属白祥成帝鸿嘉三年五月乙亥天水冀南山大石鸣声隆隆如雷有顷止闻平襄二百四十里壄鸡皆鸣石长丈三尺广厚略等旁着岸胁去地二百余丈民俗名曰石鼓石鼓鸣有兵是岁广汉钳子谋攻牢簒死辠囚郑躬等盗库兵劫略吏民衣绣衣自号曰山君党与广明年冬廼伏诛自归者三千余人后四年尉氏樊并等谋反杀陈留太守严普自称将军山阳亡徒苏令等党与数百人盗取库兵经歴郡国四十余皆踰年廼伏诛是时起昌陵作者数万人徙郡国吏民五千余户以奉陵邑作治五年不成乃罢昌陵还徙家石鸣与晋石言同应师旷所谓民力彫尽传云轻百姓者也虒祁离宫去绛都四十里昌陵亦在郊壄皆与城郭同占城郭属金宫室属土外内之别云传曰简宗庙不祷祠废祭祀逆天时则水不润下説曰水北方终藏万物者也其于人道命终而形臧精神放越圣人为之宗庙以收魂气春秋祭祀以终孝道王者即位必郊祀天地祷祈神祗望秩山川懐柔百神亡不宗事慎其齐戒致其严敬鬼神歆飨多获福助此圣王所以顺事隂气和神人也至发号施令亦奉天时十二月咸得其气则隂阳调而终始成如此则水得其性矣若廼不敬鬼神政令逆时则水失其性雾水暴出百川逆溢壊乡邑溺人民及淫雨伤稼穑是为水不润下京房易传曰颛事有知诛罚絶理厥灾水其水也雨杀人以陨霜大风天黄饥而不损兹谓泰厥灾水水杀人辟遏有徳兹谓狂厥灾水水流杀人已水则地生虫归狱不解兹谓追非厥水寒杀人追诛不解兹谓不理厥水五谷不收大败不解兹谓皆隂解舍也王者于大败诛首恶赦其衆不则皆函隂气厥水流入国邑陨霜杀谷桓公元年秋大水董仲舒刘向以为桓弑兄隐公民臣痛隐而贱桓后宋督弑其君诸侯㑹将讨之桓受宋赂而归又背宋诸侯由是伐鲁仍交兵结雠伏尸流血百姓愈怨故十三年夏复大水一曰夫人骄淫将弑君隂气盛桓不寤卒弑死刘歆以为桓易许田不祀周公废祭祀之罚也严公七年秋大水亡麦苗董仲舒刘向以为严母文姜与兄齐襄公淫共杀桓公严释父雠复取齐女未入先与之淫一年再出㑹于道逆乱臣下贱之之应也十一年秋宋大水董仲舒以为时鲁宋比年为乘丘鄑之战百姓愁怨隂气盛故二国俱水刘向以为时宋愍公骄慢睹灾不改明年与其臣宋万博戏妇人在侧矜而骂万万杀公之应二十四年大水董仲舒以为夫人哀姜淫乱不妇隂气盛也刘向以为哀姜初入公使大夫宗妇见用币又淫于二叔公弗能禁臣下贱之故是岁明年仍大水刘歆以为先是严饰宗庙刻桷丹楹以夸夫人简宗庙之罚也宣公十年秋大水饥董仲舒以为时比伐邾取邑亦见报复兵雠连结百姓愁怨刘向以为宣公杀子赤而立子赤齐出也故惧以济西田赂齐邾子貜且亦齐出也而宣比与邾交兵臣下惧齐之威创邾之旤皆贱公行而非其正也成公五年秋大水董仲舒刘向以为时成幼弱政在大夫前此一年再用师明年复城郓以彊私家仲孙蔑叔孙侨如颛㑹宋晋隂胜阳襄公二十四年秋大水董仲舒以为先是一年齐伐晋襄使大夫帅师救晋后又侵齐国小兵弱数敌彊大百姓愁怨隂气盛刘向以为先是襄慢邻国是以邾伐其南齐伐其北莒伐其东百姓骚动后又仍犯彊齐也大水饥谷不成其灾甚也髙后三年夏汉中南郡大水水出流四千余家四年秋河南大水伊雒流千六百余家汝水流八百余家八年夏汉中南郡水复出流六千余家南阳沔水流万余家是时女主独治诸吕相王文帝后三年秋大雨昼夜不絶三十五日蓝田山水出流九百余家燕壊民室八千余所杀三百余人先是赵人新垣平以望气得幸为上立渭阳五帝庙欲出周鼎以夏四月郊见上帝岁余惧诛谋为逆发觉要斩夷三族是时比再遣公主配单于赂遗甚厚匈奴愈骄侵犯北边杀略多至万余人汉连发军征讨戍边元帝永光五年夏及秋大水颍川汝南淮阳庐江雨壊乡聚民舍及水流杀人先是一年有司奏罢郡国庙是岁又定迭毁罢太上皇孝恵帝寝庙皆无复修通儒以为违古制刑臣石显用事成帝建始三年夏大水三辅霖雨三十余日郡国十九雨山谷水出凡杀四千余人壊官寺民舍八万三千余所元年有司奏徙甘泉泰畤河东后土于长安南北郊二年又罢雍五畤郡国诸旧祀凡六所前汉书卷二十七上卷二十七上考证前汉书卷二十七上考证五行志上禹治洪水赐雒书法而陈之洪范是也按易大传曰河出图洛出书圣人则之是言图书二者皆出于伏羲之世故则之以画八卦即尚书本文祗云天乃钖禹洪范九畴不云钖禹以洛书亦不云禹因洛书陈洪范也以洛书为洪范始于孔安国书传而刘歆父子又言之后儒遂依其説登车有和鸾之节注亦以金为鸾鸟而栖衡衔铃焉衔监本讹衡从宋本改春秋火灾屡于定哀之间定哀监本作哀定非也今改正征和二年春涿郡铁官铸铁铁销皆飞上去宋祁曰铁铁疑作钱钱按此条及下成帝河平二年正月沛郡铁官铸铁铁不下其事正同宋祁并疑铸铁当作铸钱非也元狩五年以后令天下非三官钱不行安得有外郡铸钱之事虽涿郡铁飞武纪不载而涿郡有铁官地理志有明文矣至河平沛郡铁散则孝成纪亦载其事不得疑铁字为钱字之讹也则土失其性无水旱之灾而草木百谷不孰无监本讹有从宋本改严公二十八年冬大水亡麦禾董仲舒云云按经但云大无麦禾三家所同并无大水水字故刘向以属土不稼穑然玩董仲舒説又似公羊经有大水之文乃今本公羊亦无水字何也于是晋侯方筑虒祁之宫注在绛西临汾县绛监本讹锋今改正严公七年秋大水亡麦苗苗监本讹田今改正前汉书卷二十七上考证卷二十七中之上钦定四库全书前汉书卷二十七中之上汉兰台令史班固撰唐正议大夫行秘书少监琅邪县开国子颜师古注五行志第七中之上经曰羞用五事五事一曰貎二曰言三曰视四曰听五曰思貎曰恭言曰从视曰明听曰聪思曰䜭恭作肃从作艾明作悊聪作谋䜭作圣休征曰肃时雨若艾时阳若悊时奥若谋时寒若圣时风若咎征曰狂恒雨若僭恒阳若舒恒奥若急恒寒若霿恒风若传曰貎之不恭是谓不肃厥咎狂厥罚恒雨厥极恶时则有服妖时则有龟孽时则有鸡旤时则有下体生上之痾时则有青眚青祥唯金沴木说曰凡草木之类谓之妖妖犹夭贻言尚微虫豸之类谓之孽孽则牙孽矣及六畜谓之旤言其着也及人谓之痾痾病貎言深也甚则异物生谓之眚自外来谓之祥祥犹祯也气相伤谓之沴沴犹临莅不和意也每一事云时则以絶之言非必俱至或有或亡或在前或在后也孝武时夏侯始昌通五经善推五行传以传族子夏侯胜下及许商皆以教所贤弟子其传与刘向同唯刘歆传独异貎之不恭是谓不肃肃敬也内曰恭外曰敬人君行已体貎不恭怠慢骄蹇则不能敬万事失在狂易故其咎狂也上慢下暴则隂气胜故其罚常雨也水伤百谷衣食不足则姦轨并作故其极恶也一曰民多被刑或形貎丑恶亦是也风俗狂慢变节易度则为剽轻竒怪之服故有服妖水类动故有龟孽于易巽为鸡鸡有冠距文武之貎不为威仪貎气毁故有鸡旤一曰水嵗鸡多死及为怪亦是也上失威仪则下有彊臣害君上者故有下体生于上之痾木色青故有青眚青祥凡貎伤者病木气木气病则金沴之冲气相通也于易震在东方为春为木也兑在西方为秋为金也离在南方为夏为火也坎在北方为冬为水也春与秋日夜分寒暑平是以金木之气易以相变故貎伤则致秋隂常雨言伤则致春阳常旱也至于冬夏日夜相反寒暑殊絶水火之气不得相併故视伤常奥听伤常寒者其气然也逆之其极曰恶顺之其福曰攸好徳刘歆貎传曰有鳞虫之孽羊旤鼻痾说以为于天文东方辰为龙星故为鳞虫于易兑为羊木为金所病故致羊旤与常雨同应此说非是春与秋气隂阳相敌木病金盛故能相并唯此一事耳旤与妖痾祥眚同类不得独异史记成公十六年公会诸侯于周单襄公见晋厉公视逺歩高告公曰晋将有乱鲁侯曰敢问天道也抑人故也对曰吾非瞽史焉知天道吾见晋君之容殆必祸者也夫君子目以定体足以从之是以观其容而知其心矣目以处谊足以歩目晋侯视逺而足高目不在体而足不歩目其心必异矣目体不相从何以能乆夫合诸侯民之大事也于是虖观存亡故国将无咎其君在会歩言视听必皆无讁则可以知徳矣视逺曰絶其谊足高曰弃其徳言爽曰反其信听淫曰离其名夫目以处谊足以践徳口以庇信耳以听名者也故不可不慎偏䘮有咎既䘮则国从之晋侯爽二吾是以云后二年晋人杀厉公凡此属皆貎不恭之咎云左氏传桓公十三年楚屈瑕伐罗鬬伯比送之还谓其驭曰莫嚣必败举止高心不固矣遽见楚子以告楚子使赖人追之弗及莫嚣行遂无次且不设备及罗罗人军之大败莫嚣缢死釐公十一年周使内史过赐晋惠公命受玉惰过归告王曰晋侯其无后乎王赐之命而惰于受瑞先自弃也已其何继之有礼国之干也敬礼之舆也不敬则礼不行礼不行则上下昏何以长世二十一年晋惠公卒子懐公立晋人杀之更立文公成公十三年晋侯使郄锜乞师于鲁将事不敬孟献子曰郄氏其亡虖礼身之干也敬身之基也郄子无基且先君之嗣卿也受命以求师将社稷是衞而惰弃君命也不亡何为十七年郄氏亡成公十三年诸侯朝王遂从刘康公伐秦成肃公受脤于社不敬刘子曰吾闻之曰民受天地之中以生所谓命也是以有礼义动作威仪之则以定命也能者养以之福不能者败以取祸是故君子勤礼小人尽力勤礼莫如致敬尽力莫如惇笃敬在养神笃在守业国之大事在祀与戎祀有执膰戎有受脤神之大节也今成子惰弃其命矣其不反虖五月成肃公卒成公十四年衞定公享苦成叔寗惠子相苦成叔敖寗子曰苦成家其亡虖古之为享食也以观威仪省旤福也故诗曰兕觥其觩㫖酒思柔匪儌匪傲万福来求今夫子傲取旤之道也后三年苦成家亡襄公七年衞孙文子聘于鲁君登亦登叔孙穆子相趋进曰诸侯之会寡君未尝后衞君今吾子不后寡君寡君未知所过吾子其少安孙子亡辞亦亡悛容穆子曰孙子必亡为臣而君过而不悛亡之本也十四年孙子逐其君而外叛襄公二十八年蔡景侯归自晋入于郑郑伯享之不敬子产曰蔡君其不免虖日其过此也君使子展往劳于东门而敖吾曰犹将更之今还受享而惰廼其心也君小国事大国而惰敖以为己心将得死虖君若不免必由其子淫而不父如是者必有子旤三十年为世子般所杀襄公三十一年公薨季武子将立公子禂穆叔曰是人也居䘮而不哀在慼而有嘉容是谓不度不度之人鲜不为患若果立必为季氏忧武子弗听卒立之比及葬三易衰衰祍如故衰是为昭公立二十五年听谗攻季氏兵败出奔死于外襄公三十一年衞北宫文子见楚令尹围之仪言于衞侯曰令尹似君矣将有它志虽获其志弗能终也公曰子何以知之对曰诗云敬慎威仪惟民之则令尹无威仪民无则焉民所不则以在民上不可以终昭公十一年夏周单子会于戚视下言徐晋叔向曰单子其死虖朝有着定会有表衣有禬带有结会朝之言必闻于表着之位所以昭事序也视不过结禬之中所以道容貌也言以命之容貌以明之失则有阙今单子为王官伯而命事于会视不登带言不过歩貌不道容而言不昭矣不道不恭不昭不从无守气矣十二月单成公卒昭公二十一年三月葬蔡平公蔡太子朱失位位在卑鲁大夫送葬者归告昭子昭子叹曰蔡其亡虖若不亡是君也必不终诗曰不觧于位民之攸塈今始即位而适卑身将从之十月蔡侯朱出奔楚晋魏舒合诸侯之大夫于翟泉将以城成周魏子涖政衞彪傒曰将建天子而易位以令非谊也大事奸谊必有大咎晋不失诸侯魏子其不免虖是行也魏献子属役于韩简子而田于大陆焚焉而死定公十五年邾隐公朝于鲁执玉高其容仰公受玉卑其容俯子赣观焉曰以礼观之二君者皆有死亡焉夫礼死生存亡之体也将左右周旋进退俯仰于是虖取之朝祀丧戎于是虖观之今正月相朝而皆不度心已亡矣嘉事不体何以能乆高仰骄也卑俯替也骄近乱替近疾君为主其先亡虖庶征之恒雨刘歆以为春秋大雨也刘向以为大水隐公九年三月癸酉大雨震电庚辰大雨雪大雨雨水也震雷也刘歆以为三月癸酉于歴数春分后一日始震电之时也当雨而不当大雨大雨常雨之罚也于始震电八日之间而大雨雪常寒之罚也刘向以为周三月今正月也当雨水雪杂雨雷电未可以发也既已发也则雪不当复降皆失节故谓之异于易雷以二月出其卦曰豫言万物随雷出地皆逸豫也以八月入其卦曰归妹言雷复归入地则孕毓根核保藏蛰虫避盛隂之害出地则养长华实发扬隐伏宣盛阳之德入能除害出能兴利人君之象也是时隐以弟桓幼入而摄立公子翚见隐居位已乆劝之遂立隐既不许翚惧而易其辞遂与桓共杀隐天见其将然故正月大雨水而雷电是阳不闭隂出渉危难而害万物天戒若曰为君失时贼弟佞臣将作乱矣后八日大雨雪隂见间隙而胜阳簒杀之旤将成也公不寤后二年而杀昭帝始元元年七月大水雨自七月至十月成帝建始三年秋大雨三十余日四年九月大雨十余日左氏传愍公二年晋献公使太子申生帅师公衣之偏衣佩之金玦狐突叹曰时事之征也衣身之章也佩𠂻之旗也故敬其事则命以始服其身则衣之纯用其𠂻则佩之度今命以时卒閟其事也衣以尨服逺其躬也佩以金玦弃其𠂻也服以逺之时以閟之尨凉冬杀金寒玦离胡可恃也梁余子养曰帅师者受命于庙受脤于社有常服矣弗获而尨命可知也死而不孝不如逃之罕夷曰尨竒无常金玦不复君有心矣后四年申生以谗自杀近服妖也左氏传曰郑子臧好聚鹬冠郑文公恶之使盗杀之刘向以为近服妖者也一曰非独为子臧之身亦文公之戒也初文公不礼晋文又犯天子命而伐滑不尊尊敬上其后晋文伐郑几亡国昭帝时昌邑王贺遣中大夫之长安多治仄注冠以赐大臣又以冠奴刘向以为近服妖也时王贺狂悖闻天子不豫弋猎驰骋如故与驺奴宰人游居娱戏骄嫚不敬冠者尊服奴者贱人贺无故好作非常之冠暴尊象也以冠奴者当自至尊坠至贱也其后帝崩无子汉大臣征贺为嗣即位狂悖无道缚戮谏者夏侯胜等于是大臣白皇太后废贺为庶人贺为王时又见大白狗冠方山冠而无尾此服妖亦犬旤也贺以问郎中令龚遂遂曰此天戒言在仄者尽冠狗也去之则存不去则亡矣贺既废数年宣帝封之为列侯复有辠死不得置后又犬旤无尾之效也京房易传曰行不顺厥咎人奴冠天下乱辟无适妾子拜又曰君不正臣欲簒厥妖狗冠出朝门成帝鸿嘉永始之间好为微行出游选从期门郎有材力者及私奴客多至十余少五六人皆白衣袒帻带持刀剑或乗小车御者在茵上或皆骑出入市里郊壄逺至旁县时大臣车骑将军王音及刘向等数以切谏谷永曰易称得臣无家言王者臣天下无私家也今陛下弃万乗之至贵乐家人之贱事厌高美之尊称好匹夫之卑字崇聚票轻无谊之人以为私客置私田于民间畜私奴车马于北宫数去南面之尊离深宫之固挺身独与小人晨夜相随乌集醉饱吏民之家乱服共坐溷肴亡别闵勉遯乐昼夜在路典门戸奉宿衞之臣执干戈守空宫公卿百寮不知陛下所在积数年矣昔虢公为无道有神降曰赐尔土田言将以庶人受土田也诸侯梦得土田为失国祥而况王者畜私田财物为庶人之事乎左氏传曰周景王时大夫賔起见雄鸡自断其尾刘向以为近鸡旤也是时王有爱子子鼌王与賔起隂谋欲立之田于北山将因兵衆杀适子之党未及而崩三子争国王室大乱其后賔起诛死子鼌奔楚而败京房易传曰有始无终厥妖雄鸡自啮断其尾宣帝黄龙元年未央殿辂軨中雌鸡化为雄毛衣变化而不鸣不将无距元帝初元中丞相府史家雌鸡伏子渐化为雄冠距鸣将永光中有献雄鸡生角者京房易传曰鸡知时知时者当死房以为已知时恐当之刘向以为房失鸡占鸡者小畜主司时起居人小臣执事为政之象也言小臣将秉君威以害正事犹石显也竟宁元年石显伏辜此其效也一曰石显何足以当此昔武王伐殷至于牧壄誓师曰古人有言曰牝鸡无晨牝鸡之晨惟家之索今殷王纣惟妇言用繇是论之黄龙初元永光鸡变廼国家之占妃后象也孝元王皇后以甘露二年生男立为太子妃王禁女也黄龙元年宣帝崩太子立是为元帝王妃将为皇后故是嵗未央殿中雌鸡为雄明其占在正宫也不鸣不将无距贵始萌而尊未成也至元帝初元元年将立王皇后先以为婕妤三月癸卯制书曰其封婕妤父丞相少史王禁为阳平侯位特进丙午立王婕妤为皇后明年正月立皇后子为太子故应是丞相府史家雌鸡为雄其占即丞相少史之女也伏子者明已有子也冠距鸣将者尊已成也永光二年阳平顷侯禁薨子鳯嗣侯为侍中衞尉元帝崩皇太子立是为成帝尊皇后为皇太后以后弟鳯为大司马大将军领尚书事上委政无所与王氏之权自鳯起故于鳯始受爵位时雄鸡有角明视作威颛君害上危国者从此人始也其后羣弟世权以至于莽遂簒天下即位五年王太后廼崩此其效也京房易传曰贤者居明夷之世知时而伤或衆在位厥妖鸡生角鸡生角时主独又曰妇人颛政国不静牝鸡雄鸣主不荣故房以为已亦在占中矣成公七年正月鼷䑕食郊牛角改卜牛又食其角刘向以为近青祥亦牛旤也不敬而傋霿之所致也昔周公制礼乐成周道故成王命鲁郊祀天地以尊周公至成公时三家始颛政鲁将从此衰天愍周公之徳痛其将有败亡之旤故于郊祭而见戒云䑕小虫性盗窃鼷又其小者也牛大畜祭天尊物也角兵象在上君威也小小鼷䑕食至尊之牛角象季氏乃陪臣盗窃之人将执国命以伤君威而害周公之祀也改卜牛鼷䑕又食其角天重语之也成公怠慢昏乱遂君臣更执于晋至于襄公晋为湨梁之会天下大夫皆夺君政其后三家逐昭公卒死于外几絶周公之祀董仲舒以为鼷䑕食郊牛皆养牲不谨也京房易传曰祭天不慎厥妖鼷䑕啮郊牛角定公十五年正月鼷䑕食郊牛牛死刘向以为定公知季氏逐昭公辠恶如彼亲用孔子为夹谷之会齐人倈归郓讙龟隂之田圣徳如此反用季桓子淫于女乐而退孔子无道甚矣诗曰人而亡仪不死何为是嵗五月定公薨牛死之应也京房易传曰子不子䑕食其郊牛哀公元年正月鼷䑕食郊牛刘向以为天意汲汲于用圣人逐三家故复见戒也哀公年少不亲见昭公之事故见败亡之异已而哀不寤身奔于粤此其效也昭帝元鳯元年九月燕有黄䑕衔其尾舞王宫端门中王往视之䑕舞如故王使吏以酒脯祠䑕舞不休一日一夜死近黄祥时燕刺王旦谋反将死之象也其月发觉伏辜京房易传曰诛不原情厥妖䑕舞门成帝建始四年九月长安城南有䑕衔黄蒿栢叶上民冢栢及榆树上为巢桐栢尤多巢中无子皆有干䑕矢数十时议臣以为恐有水灾䑕盗窃小虫夜出昼匿今昼去穴而登木象贱人将居显贵之位也桐栢衞思后园所在也其后赵皇后自微贱登至尊与衞后同类赵后终无子而为害明年有鸢焚巢杀子之异也天象仍见甚可畏也一曰皆王莽窃位之象云京房易传曰臣私禄罔辟厥妖䑕巢文公十三年太室屋坏近金沴木木动也先是冬釐公薨十六月廼作主后六月又吉禘于太庙而致釐公春秋讥之经曰大事于太庙跻釐公左氏说曰太庙周公之庙飨有礼义者也祀国之大事也恶其乱国之大事于太庙故言大事也跻登也登釐公于愍公上逆祀也釐虽愍之庶兄尝为愍臣臣子一例不得在愍上又未三年而吉禘前后乱贤父圣祖之大礼内为貌不恭而狂外为言不从而僣故是嵗自十二月不雨至于秋七月后年若是者三而太室屋坏矣前堂曰太庙中央曰太室屋其上重屋尊高者也象鲁自是陵夷将堕周公之祀也谷梁公羊经曰世室鲁公伯禽之庙也周公称太庙鲁公称世室大事者祫祭也跻釐公者先祢后祖也景帝三年十二月吴二城门自倾大船自覆刘向以为近金沴木木动也先是吴王濞以太子死于汉称疾不朝隂与楚王戊谋为逆乱城犹国也其一门名曰楚门一门曰鱼门吴地以船为家以鱼为食天戒若曰与楚所谋倾国覆家吴王不寤正月与楚俱起兵身死国亡京房易传曰上下咸誖厥妖城门坏宣帝时大司马霍禹所居第门自坏时禹内不顺外不敬见戒不改卒受灭亡之诛哀帝时大司马董贤第门自坏时贤以私爱居大位赏赐无度骄嫚不敬大失臣道见戒不改后贤夫妻自杀家徙合浦传曰言之不从是谓不艾厥咎僭厥罚恒阳厥极忧时则有诗妖时则有介虫之孽时则有犬旤时则有口舌之痾时则有白眚白祥惟木沴金言之不从从顺也是谓不乂乂治也孔子曰君子居其室出其言不善则千里之外违之况其迩者虖诗云如蜩如螗如沸如羮言上号令不顺民心虚譁愦乱则不能治海内失在过差故其咎僭僭差也刑罚妄加羣隂不附则阳气胜故其罚常阳也旱伤百谷则有寇难上下俱忧故其极忧也君炕阳而暴虐臣畏刑而拑口则怨谤之气发于謌謡故有诗妖介虫孽者谓小虫有甲飞扬之类阳气所生也于春秋为螽今谓之蝗皆其类也于易兑为口犬以吠守而不可信言气毁故有犬旤一曰旱嵗犬多狂死及为怪亦是也及人则多病口喉欬者故有口舌痾金色白故有白眚白祥凡言伤者病金气金气病则木沴之其极忧者顺之其福曰康宁刘歆言传曰时有毛虫之孽说以为于天文西方参为虎星故为毛虫史记周单襄公与晋郄锜郄犫郄至齐国佐语告鲁成公曰晋将有乱三郄其当之虖夫郄氏晋之宠人也二卿而五大夫可以戒惧矣高位实疾颠厚味实腊毒今郄伯之语犯叔迂季伐犯则陵人迂则诬人伐则掩人有是宠也而益之以三怨其谁能忍之虽齐国子亦将与焉立于淫乱之国而好尽言以招人过怨之本也唯善人能受尽言齐其有虖十七年晋杀三郄十八年齐杀国佐凡此属皆言不从之咎云晋穆侯以条之役生太子名之曰仇其弟以千畮之战生名之曰成师师服曰异哉君之名子也夫名以制谊谊以出礼礼以体政政以正民是以政成而民听易则生乱嘉耦曰妃怨耦曰仇古之命也今君名太子曰仇弟曰成师始兆乱矣兄其替虖及仇嗣立是为文侯文侯卒子昭侯立封成师于曲沃号桓叔后晋人杀昭侯而纳桓叔不克复立昭侯子孝侯桓叔子严伯杀之晋人立其弟鄂侯鄂侯生哀侯严伯子武公复杀哀侯及其弟灭之而代有晋国宣公六年郑公子曼满与王子伯廖语欲为卿伯廖告人曰无徳而贪其在周易丰之离弗过之矣间一嵗郑人杀之襄公二十九年齐高子容与宋司徒见晋知伯汝齐相礼賔出汝齐语知伯曰二子皆将不免子容専司徒侈皆亡家之主也専则速及侈将以其力敝専则人实敝之将及矣九月高子出奔燕襄公三十一年正月鲁穆叔会晋归告孟孝伯曰赵孟将死矣其语偷不似民主且年未盈五十而谆谆焉如八九十者弗能乆矣若赵孟死为政者其韩子虖吾子盍与季孙言之可以树善君子也孝伯曰民生几何谁能毋偷朝不及夕将焉用树穆叔告人曰孟孙将死矣吾语诸赵孟之偷也而又甚焉九月孟孝伯卒昭公元年周使刘定公劳晋赵孟因曰子弁冕以临诸侯盍亦逺绩禹功而大庇民乎对曰老夫罪戾是惧焉能恤逺吾侪偷食朝不谋夕何其长也刘子归以语王曰谚所谓老将知而耄及之者其赵孟之谓虖为晋正卿以主诸侯而侪于隶人朝不谋夕弃神人矣神怒民畔何以能乆赵孟不复年矣是嵗秦景公弟后子奔晋赵孟问秦君何如对曰无道赵孟曰亡虖对曰何为一世无道国未艾也国于天地有与立焉不数世淫弗能敝也赵孟曰天虖对曰有焉赵孟曰其几何对曰鍼闻国无道而年谷和孰天賛之也鲜不五稔赵孟视䕃曰朝夕不相及谁能待五后子出而告人曰赵孟将死矣主民玩嵗而愒日其与几何冬赵孟卒昭五年秦景公卒昭公元年楚公子围会盟设服离衞鲁叔孙穆子曰楚公子美矣君哉伯州犂曰此行也辞而假之寡君郑行人子羽曰假不反矣伯州犂曰子姑忧子晢之欲背诞也子羽曰假而不反子其无忧虖齐国子曰吾代二子闵矣陈公子招曰不忧何成二子乐矣衞齐子曰茍或知之虽忧不害退会子羽告人曰齐衞陈大夫其不免乎国子代人忧子招乐忧齐子虽忧弗害夫弗及而忧与可忧而乐与忧而弗害皆取忧之道也太誓曰民之所欲天必从之三大夫兆忧矣能无至乎言以知物其是之谓矣昭公十五年晋籍谈如周葬穆后既除丧而燕王曰诸侯皆有以填抚王室晋独无有何也籍谈对曰诸侯之封也皆受明器于王室故能荐彝器晋居深山戎翟之与邻拜戎不暇其何以献器王曰叔氏其忘诸乎叔父唐叔成王之母弟其反亡分乎昔而高祖司晋之典籍以为大正故曰籍氏女司典之后也何故忘之籍谈不能对賔出王曰籍父其无后乎数典而忘其祖籍谈归以语叔向叔向曰王其不终乎吾闻所乐必卒焉今王乐忧若卒以忧不可谓终王一嵗而有三年之丧二焉于是乎以丧賔燕又求彝器乐忧甚矣三年之丧虽贵遂服礼也王虽弗遂燕乐已早礼王之大经也一动而失二礼无大经矣言以考典典以志经忘经而多言举典将安用之哀公十六年孔丘卒公诔之曰旻天不弔不憗遗一老俾屏予一人子赣曰君其不殁于鲁乎夫子之言曰礼失则昏名失则愆失志为昏失所为愆生弗能用死而诔之非礼也称予一人非名也君两失之二十七年公孙于邾遂死于越庶征之恒阳刘向以为春秋大旱也其夏旱雩祀谓之大雩不伤二谷谓之不雨京房易传曰欲徳不用兹谓张厥灾荒荒旱也其旱隂云不雨变而赤因而除师出过时兹谓广其旱不生上下皆蔽兹谓隔其旱天赤三月时有雹杀飞禽上缘求妃兹谓僭其旱三月大温亡云居高台府兹谓犯隂侵阳其旱万物根死数有火灾庶位踰节兹谓僭其旱泽物枯为火所伤釐公二十一年夏大旱董仲舒刘向以为齐桓既死诸侯从楚釐尤得楚心楚来献捷释宋之执外倚彊楚炕阳失衆又作南门劳民兴役诸雩旱不雨畧皆同说宣公七年秋大旱是夏宣与齐侯伐莱襄公五年秋大雩先是宋鱼石犇楚楚伐宋取彭城以封鱼石郑畔于中国而附楚襄与诸侯共围彭城城郑虎牢以御楚是嵗郑伯使公子发来聘使大夫会吴于善道外结二国内得郑聘有炕阳动衆之应八年九月大雩时作三军季氏盛二十八年八月大雩先是比年晋使荀吴齐使庆封来聘是夏邾子来朝襄有炕阳自大之应昭公三年八月大雩刘歆以为昭公即位年十九矣犹有童心居丧不哀炕阳失衆六年九月大雩先是莒牟夷以二邑来犇莒怒伐鲁叔弓帅师距而败之昭得入晋外和大国内获二邑取胜邻国有炕阳动衆之应十六年九月大雩先是昭公母夫人归氏薨昭不慼又大蒐于比蒲晋叔向曰鲁有大丧而不废蒐国不恤丧不忌君也君亡慼容不顾亲也殆其失国与三年同占二十四年八月大雩刘歆以为左氏传二十三年邾师城翼还经鲁地鲁袭取邾师获其三大夫邾人愬于晋晋人执我行人叔孙婼是春廼归之二十五年七月上辛大雩季辛又雩旱甚也刘歆以为时后氏与季氏有隙又季氏之族有淫妻为谗使季平子与族人相恶皆共谮平子子家驹谏曰谗人以君徼幸不可昭公遂伐季氏为所败出奔齐定公十年九月大雩先是定公自将侵郑归而城中城二大夫帅师围郓严公三十一年冬不雨是嵗一年而三筑台奢侈不恤民釐公二年冬十月不雨三年春正月不雨夏四月不雨六月雨先是者严公夫人与公子庆父淫而杀二君国人攻之夫人逊于邾庆父犇莒釐公即位南败邾东败莒获其大夫有炕阳之应文公二年自十有二月不雨至于秋七月文公即位天子使叔服会葬毛伯赐命又会晋侯于戚公子遂如齐纳币又与诸侯盟上得天子外得诸侯沛然自大跻釐公主大夫始颛事十年自正月不雨至于秋七月先是公子遂会四国而救郑楚使越椒来聘秦人归禭有炕阳之应十三年自正月不雨至于秋七月先是曹伯杞伯滕子来朝郕伯来犇秦伯使遂来聘季孙行父城诸及郓二年之间五国趋之内城二邑炕阳失衆一曰不雨而五谷皆孰异也文公时大夫始颛盟会公孙敖会晋侯又会诸侯盟于垂陇故不雨而生者隂不出气而私自行以象施不由上出臣下作福而私自成一曰不雨近常隂之罚君弱也恵帝五年夏大旱江河水少谿谷絶先是发民男女十四万六千人城长安是嵗城乃成文帝三年秋天下旱是嵗夏匈奴右贤王寇侵上郡诏丞相灌婴𤼵车骑士八万五千人诣高奴击右贤王走出塞其秋济北王兴居反使大将军讨之皆伏诛后六年春天下大旱先是发车骑材官屯广昌是嵗二月复发材官屯陇西后匈奴大入上郡云中烽火通长安三将军屯边又三将军屯京师景帝中三年秋大旱武帝元光六年夏大旱是嵗四将军征匈奴元朔五年春大旱是嵗六将军衆十余万征匈奴元狩三年夏大旱是嵗发天下故吏伐棘上林穿昆明池天汉元年夏大旱其三年夏大旱先是贰师将军征大宛还天汉元年发适民二年夏三将军征匈奴李陵没不还征和元年夏大旱是嵗发三辅骑士闭长安城门大搜始治巫蛊明年衞皇后太子败昭帝始元六年大旱先是大鸿胪田广明征益州暴师连年宣帝本始三年夏大旱东西数千里先是五将军衆二十万征匈奴神爵元年秋大旱是嵗后将军赵充国征西𦍑成帝永始三年四年夏大旱左氏传晋献公时童謡曰丙之晨龙尾伏辰袀服振振取虢之旂鹑之贲贲天策焞焞火中成军虢公其犇是时虢为小国介夏阳之阸怙虞国之助亢衡于晋有炕阳之节失臣下之心晋献伐之问于卜偃曰吾其济虖偃以童謡对曰克之十月朔丙子旦曰在尾月在策鹑火中必此时也冬十二月丙子朔晋师灭虢虢公丑犇周周十二月夏十月也言天者以夏正史记晋惠公时童謡曰恭太子更葬兮后十四年晋亦不昌昌廼在其兄是时惠公赖秦力得立立而背秦内杀二大夫国人不说及更葬其兄恭太子申生而不敬故诗妖作也后与秦战为秦所获立十四年而死晋人絶之更立其兄重耳是为文公遂伯诸侯左氏传文成之世童謡曰鸜之鹆之公出辱之鸜鹆之羽公在外野徃馈之马鸜鹆跦跦公在干侯征褰与𥜗鸜鹆之巢逺哉揺揺禂父丧劳宋父以骄鸜鹆鸜鹆往歌来哭至昭公时有鸜鹆来巢公攻季氏败出奔齐居外野次干侯八年死于外归葬鲁昭公名禂公子宋立是为定公元帝时童謡曰井水溢灭灶烟灌玉堂流金门至成帝建始二年三月戊子北宫中井泉稍上溢出南流象春秋时先有鸜鹆之謡而后有来巢之验井水隂也灶烟阳也玉堂金门至尊之居象隂盛而灭阳窃有宫室之应也王莽生于元帝初元四年至成帝封侯为三公辅政因以簒位成帝时童謡曰燕燕尾涎涎张公子时相见木门仓琅根燕飞来啄皇孙皇孙死燕啄矢其后帝为微行出游常与富平侯张放俱称富平侯家人过河阳主作乐见舞者赵飞燕而幸之故曰燕燕尾涎涎美好貎也张公子谓富平侯也木门仓琅根谓宫门铜锾言将尊贵也后遂立为皇后弟昭仪贼害后宫皇子卒皆伏辜所谓燕飞来啄皇孙皇孙死燕啄矢者也成帝时謌謡又曰邪径败良田谗口乱善人桂树华不实黄爵巢其颠故为人所羡今为人所怜桂赤色象汉家华不实无继嗣也王莽自谓黄象黄爵巢其颠也严公十七年冬多麋刘歆以为毛虫之孽为灾刘向以为麋色青近青祥也麋之为言迷也盖牝兽之淫者也是时严公将取齐之淫女其象先见天戒若曰勿取齐女淫而迷国严不寤遂取之夫人既入淫于二叔终皆诛死几亡社稷董仲舒指畧同京房易传曰废正作淫大不明国多麋又曰震遂泥厥咎国多麋昭帝时昌邑王贺闻人声曰熊视而见大熊左右莫见以问郎中令龚遂遂曰熊山野之兽而来入宫室王独见之此天戒大王恐宫室将空危亡象也贺不改寤后卒失国左氏传襄公十七年十一月甲午宋国人逐狾狗狾狗入于华臣氏国人从之臣惧遂奔陈先是臣兄阅为宋卿阅卒臣使贼杀阅家宰遂就其妻宋平公闻之曰臣不唯其宗室是暴大乱宋国之政欲逐之左师向戍曰大臣不顺国之耻也不如盖之公廼止华臣炕暴失义内不自安故犬祸至以犇亡也髙后八年三月祓霸上还过枳道见物如仓狗橶髙后掖忽而不见卜之赵王如意为祟遂病掖伤而崩先是髙后鸩杀如意支断其母戚夫人手足㩁其眼以为人彘文帝后五年六月齐雍城门外有狗生角先是帝兄齐悼惠王亡后帝分齐地立其庶子七人皆为王兄弟并彊有炕阳心故犬祸见也犬守御角兵象在前而上乡者也犬不当生角犹诸侯不当举兵乡京师也天之戒人蚤矣诸侯不寤后六年吴楚畔济南胶西胶东三国应之举兵至齐齐王犹与城守三国围之会汉破吴楚因诛四王故天狗下梁而吴楚攻梁狗生角于齐而三国围齐汉卒破吴楚于梁诛四王于齐京房易传曰执政失下将害之厥妖狗生角君子茍免小人陷之厥妖狗生角景帝三年二月邯郸狗与彘交悖乱之气近犬豕之祸也是时赵王遂悖乱与吴楚谋为逆遣使匈奴求助兵卒伏其辜犬兵革失衆之占豕北方匈奴之象逆言失听交于异类以生害也京房易传曰夫妇不严厥妖狗与豕交兹谓反徳国有兵革成帝河平元年长安男子石良刘音相与同居有如人状在其室中击之为狗走出去后有数人被甲持兵弩至良家良等格击或死或伤皆狗也自二月至六月乃止鸿嘉中狗与彘交左氏昭公二十四年十月癸酉王子鼌以成周之宝圭湛于河几以获神助甲戌津人得之河上隂不佞取将卖之则为石是时王子鼌簒天子位万民不乡号令不从故有玉变近白祥也癸酉入而甲戌出神不享之验云玉化为石贵将为贱也后二年子鼌犇楚而死史记秦始皇帝三十六年郑客从关东来至华隂望见素车白马从华山上下知其非人道住止而待之遂至持璧与客曰为我遗镐池君因言今年祖龙死忽不见郑客奉璧即始皇二十八年过江所湛璧也与周子鼌同应是嵗石陨于东郡民或刻其石曰始皇死而地分此皆白祥炕阳暴虐号令不从孤阳独治羣隂不附之所致也一曰石隂类也隂持髙节臣将危君赵高李斯之象也始皇不畏戒自省反夷灭其旁民而燔烧其石是嵗始皇死后三年而秦灭孝昭元凤三年正月泰山莱芜山南匈匈有数千人声民视之有大石自立髙丈五尺大四十八围入地深八尺三石为足石立处有白乌数千集其旁眭孟以为石隂类下民象泰山岱宗之岳王者易姓告代之处当有庶人为天子者孟坐伏诛京房易传曰复崩来无咎自上下者为崩厥应泰山之石颠而下圣人受命人君虏又曰石立如人庶士为天下雄立于山同姓平地异姓立于水圣人于泽小人天汉元年三月天雨白毛三年八月天雨白氂京房易传曰前乐后忧厥妖天雨羽又曰邪人进贤人逃天雨毛史记周威烈王二十三年九鼎震金震木动之也是时周室衰微刑重而虐号令不从以乱金气鼎者宗庙之宝器也宗庙将废宝鼎将迁故震动也是嵗晋三卿韩魏赵簒晋君而分其地威烈王命以为诸侯天子不恤同姓而爵其贼臣天下不附矣后三世周致徳祚于秦其后秦遂灭周而取九鼎九鼎之震木沴金失衆甚成帝元延元年止月长安章城门门牡自亡函谷关次门牡亦自亡京房易传曰饥而不损兹谓泰厥灾水厥咎牡亡妖辞曰关动牡飞辟为亡道臣为非厥咎乱臣谋簒故谷永对曰章城门通路寝之路函谷关距山东之险城门关守国之固固将去焉故牡飞也前汉书卷二十七中之上卷二十七中之上考证前汉书卷二十七中之上考证五行志中之上僭恒阳若注应劭曰僭差僭监本讹潜差今改正此说非是春与秋气隂阳相敌云云按班书十志半取𠂻于刘歆惟五行志时纠刘歆之失史记成公十六年云云注此志凡称史记者皆谓司马迁所撰也按单襄公见晋厉公一叚史记晋世家不载此国语文也国语本于各国之史记故以史记称之师古以司马迁所撰为解非也下文尚有数处称史记皆国语文是以有礼义动作威仪之则左传礼义二字在动作之下能者养以之福注师古曰之往也云云按之字训往与下句取字相对今俗本左传作能者养之以福非是师古注与杜注孔疏合是古本不讹也监本从俗本左传亦作能者养之以福今从宋本改正三大夫兆忧矣三监本讹二今改正先是发车骑材官屯广昌注师古曰武都之县按注非也广昌县属代郡地理志甚明至武都郡武帝元鼎六年始置文帝时岂容有其地乎五将军衆二十万注度辽将军范明友度监本讹渡今改正赤色象汉家监本讹汉家象从宋本移正前汉书卷二十七中之上考证卷二十七中之下钦定四库全书前汉书卷二十七中之下汉兰台令史班固撰唐正议大夫行秘书少监琅邪县开国子颜师古注五行志第七中之下传曰视之不明是谓不悊厥咎舒厥罚恒奥厥极疾时则有草妖时则有蠃虫之孽时则有羊旤时则有目痾时则有赤眚赤祥惟水沴火视之不明是谓不悊悊知也诗云尔徳不明以亡陪亡卿不明尔徳以亡背亡仄言上不明暗昧蔽惑则不能知善恶亲近习长同类亡功者受赏有罪者不杀百官废乱失在舒缓故其咎舒也盛夏日长暑以养物政弛缓故其罚常奥也奥则冬温春夏不和伤病民人故极疾也诛不行则霜不杀草繇臣下则杀不以时故有草妖凡妖貌则以服言则以诗听则以声视则以色者五色物之大分也在于眚祥故圣人以为草妖失秉之明者也温奥生虫故有蠃虫之孽谓螟螣之类当死不死未当生而生或多于故而为灾也刘歆以为属思心不䜭于易刚而包柔为离离为火为目羊上角下蹏刚而包柔羊大目而不精明视气毁故有羊旤一曰暑嵗羊多疫死及为怪亦是也及人则多病目者故有目痾火色赤故有赤眚赤祥凡视伤者病火气火气伤则水沴之其极疾者顺之其福曰寿刘歆视传曰有羽虫之孽鸡旤说以为于天文南方喙为鸟星故为羽虫旤亦从羽故为鸡鸡于易自在巽说非是庶征之恒奥刘向以为春秋亡冰也小奥不书无冰然后书举其大者也京房易传曰禄不遂行兹谓欺厥咎奥雨雪四至而温臣安禄乐逸兹谓乱奥而生虫知罪不诛兹谓舒其奥夏则暑杀人冬则物华实重过不诛兹谓亡征其咎当寒而奥六日也桓公十五年春亡冰刘向以为周春今冬也先是连兵邻国三战而再败也内失百姓外失诸侯不敢行诛罚郑伯突簒兄而立公与相亲长养同类不明善恶之罚也董仲舒以为象夫人不正阴失节也成公元年二月无冰董仲舒以为方有宣公之丧君臣无悲哀之心而炕阳作丘甲刘向以为时公幼弱政舒缓也襄公二十八年春无冰刘向以为先是公作三军有侵陵用武之意于是邻国不和伐其三鄙被兵十有余年因之以饥馑百姓怨望臣下心离公惧而施缓不敢行诛罚楚有夷狄行公有从楚心不明善恶之应董仲舒指略同一曰水旱之灾寒暑之变天下皆同故曰无冰天下异也桓公杀兄弑君外成宋乱与郑易邑背畔周室成公时楚横行中国王札子杀召伯毛伯晋败天子之师于贸戎天子皆不能讨襄公时天下诸侯之大夫皆执国权君不能制渐将日甚善恶不明诛罚不行周失之舒秦失之急故周衰亡寒嵗秦灭亡奥年武帝元狩六年冬亡冰先是比年遣大将军衞青霍去病攻祁连絶大幕穷追单于斩首十余万级还大行庆赏乃闵海内勤劳是嵗遣博士禇大等六人持节廵行天下存赐鳏寡假与乏困举遗逸独行君子诣行在所郡国有以为便宜者上丞相御史以闻天下咸喜昭帝始元二年冬亡冰是时上年九嵗大将军霍光秉政始行寛缓欲以说下僖公三十三年十二月陨霜不杀草刘歆以为草妖也刘向以为今十月周十二月于易五为天位为君位九月阴气至五通于天位其卦为剥剥落万物始大杀矣明阴从阳命臣受君令而后杀也今十月陨霜而不能杀草此君诛不行舒缓之应也是时公子遂颛权三桓始世官天戒若曰自此之后将皆为乱矣文公不寤其后遂杀子赤三家逐昭公董仲舒指略同京房易传曰臣有缓兹谓不顺厥异霜不杀也书序曰伊陟相太戊亳有祥桑谷共生传曰俱生乎朝七日而大拱伊陟戒以修徳而木枯刘向以为殷道既衰髙宗承敝而起尽凉阴之哀天下应之既获显荣怠于政事国将危亡故桑谷之异见桑犹丧也谷犹生也杀生之秉失而在下近草妖也一曰野木生朝而暴长小人将暴在大臣之位危亡国家象朝将为虚之应也书序又曰髙宗祭成汤有蜚雉登鼎耳而雊祖已曰惟先假王正厥事刘向以为雉雊鸣者雄也以赤色为主于易离为雉雉南方近赤祥也刘歆以为羽虫之孽易有鼎卦鼎宗庙之器主器奉宗庙者长子也野鸟自外来入为宗庙器主是继嗣将易也一曰鼎三足三公象而以耳行野鸟居鼎耳小人将居公位败宗庙之祀野木生朝野鸟入庙败亡之异也武丁恐骇谋于忠贤修徳而正事内举傅说授以国政外伐鬼方以安诸夏故能攘木鸟之妖致百年之寿所谓六沴作见若是共御五福廼降用章于下者也一曰金沴木曰木不曲直僖公三十三年十二月李梅实刘向以为周十二月今十月也李梅当剥落今反华实近草妖也先华而后实不书华举重者也阴成阳事象臣颛君作威福一曰冬当杀反生象骄臣当诛不行其罚也故冬华华者象臣邪谋有端而不成至于实则成矣是时僖公死公子遂颛权文公不寤后有子赤之变一曰君舒缓甚奥气不臧则华实复生董仲舒以为李梅实臣下彊也记曰不当华而华易大夫不当实而实易相室冬水王木相故象大臣刘歆以为庶征皆以虫为孽思心蠃虫孽也李梅实属草妖惠帝五年十月桃李华枣实昭帝时上林苑中大柳树断仆地一朝起立生枝叶有虫食其叶成文字曰公孙病已立又昌邑王国社有枯树复生枝叶眭孟以为木阴类下民象当有故废之家公孙氏从民间受命为天子者昭帝富于春秋霍光秉政以孟妖言诛之后昭帝崩无子征昌邑王贺嗣位狂乱失道光废之更立昭帝兄衞太子之孙是为宣帝帝本名病已京房易传曰枯杨生稊枯木复生人君亡子元帝初元四年皇后曾祖父济南东平陵王伯墓门梓柱卒生枝叶上出屋刘向以为王氏贵盛将代汉家之象也后王莽簒位自说之曰初元四年莽生之嵗也当汉九世火徳之厄而有此祥兴于髙祖考之门门为开通梓犹子也言王氏当有贤子开通祖统起于柱石大臣之位受命而王之符也建昭五年兖州刺史浩赏禁民私所自立社山阳橐茅乡社有大槐树吏伐断之其夜树复立其故处成帝永始元年二月河南街邮樗树生支如人头眉目湏皆具亡髪耳哀帝建平三年十月汝南西平遂阳乡柱仆地生支如人形身青黄色面白头有頿髪稍长大凡长六寸一分京房易传曰王徳衰下人将起则有木生为人状哀帝建平三年零陵有树僵地围丈六尺长十丈七尺民断其本长九尺余皆枯三月树卒自立故处京房易传曰弃正作淫厥妖木断自属妃后有颛木仆反立断枯复生天辟恶之元帝永光二年八月天雨草而叶相樛结大如弹丸平帝元始三年正月天雨草状如永光时京房易传曰君吝于禄信衰贤去厥妖天雨草昭公二十五年夏有鸜鹆来巢刘歆以为羽虫之孽其色黑又黑祥也视不明听不聪之罚也刘向以为有蜚有不言来者气所生所谓眚也鸜鹆言来者气所致所谓祥也鸜鹆夷狄穴藏之禽来至中国不穴而巢阴居阳位象季氏将逐昭公去宫室而居外野也鸜鹆白羽旱之祥也穴居而好水黑色为主急之应也天戒若曰既失衆不可急暴急暴阴将持节阳以逐尔去宫室而居外野矣昭不寤而举兵围季氏为季氏所败出犇于齐遂死于外野董仲舒指略同景帝三年十一月有白颈乌与黑乌羣鬬楚国吕县白颈不胜墯泗水中死者数千刘向以为近白黑祥也时楚王戊暴逆无道刑辱申公与吴王谋反乌羣鬬者师战之象也白颈者小明小者败也墯于水者将死水地王戊不寤遂举兵应吴与汉大战兵败而走至于丹徒为越人所斩墯死于水之效也京房易传曰逆亲亲厥妖白黑乌鬭于国昭帝元凤元年有乌与鹊鬬燕王宫中池上乌墯池死近黑祥也时燕王旦谋为乱遂不改寤伏辜而死楚燕皆骨肉藩臣以骄怨而谋逆俱有乌鹊鬬死之祥行同而占合此天人之明表也燕一乌鹊鬬于宫中而黑者死楚以万数鬬于野外而白者死象燕阴谋未发独王自杀于宫故一乌水色者死楚炕阳举兵军师大败于野故衆乌金色者死天道精微之效也京房易传曰专征劫杀厥妖乌鹊鬬昭帝时有鹈鹕或曰秃鹙集昌邑王殿下王使人射杀之刘向以为水鸟色青青祥也时王驰骋无度慢侮大臣不敬至尊有服妖之象故青祥见也野鸟入处宫室将空王不寤卒以亡京房易传曰辟退有徳厥咎狂厥妖水鸟集于国中成帝河平元年二月庚子泰山山桑谷有䳒焚其巢男子孙通等闻山中羣鸟䳒鹊声往视见巢㸐尽墯池中有三䳒鷇烧死树大四围巢去地五丈五尺太守平以闻䳒色黑近黑祥贪虐之类也易曰鸟焚其巢旅人先笑后号咷泰山岱宗五岳之长王者易姓告代之处也天戒若曰勿近贪虐之人听其贼谋将生焚巢自害其子絶世易姓之祸其后赵蜚燕得幸立为皇后弟为昭仪姊妹専宠闻后宫许美人曹伟能生皇子也昭仪大怒令上夺取而杀之皆并杀其母成帝崩昭仪自杀事乃发觉赵后坐诛此焚巢杀子后号咷之应也一曰王莽贪虐而任社稷之重卒成易姓之祸云京房易传曰人君暴虐鸟焚其舍鸿嘉二年三月博士行大射礼有飞雉集于庭歴阶登堂而雊后雉又集太常宗正丞相御史大夫大司马车骑将军之府又集未央宫承明殿屋上时大司马车骑将军王音待诏宠等上言天地之气以类相应谴告人君甚微而着雉者听察先闻雷声故月令以纪气经载髙宗雊雉之异以明转祸为福之验今雉以博士行礼之日大衆聚会飞集于庭歴阶登堂万衆睢睢惊怪连日径歴三公之府太常宗正典宗庙骨肉之官然后入宫其宿留告晓人具备深切虽人道相戒何以过是后帝使中常侍鼌闳诏音曰闻捕得雉毛羽颇摧折类拘执者得无人为之音复对曰陛下安得亡国之语不知谁主为佞讇之计诬乱圣徳如此者左右阿谀甚衆不待臣音复讇而足公卿以下保位自守莫有正言如令陛下觉寤惧大祸且至身深责臣下绳以圣法臣音当先受诛岂有以自解哉今即位十五年继嗣不立日日驾车而出泆行流闻海内传之甚于京师外有微行之害内有疾病之忧皇天数见灾异欲人变更终已不改天尚不能感动陛下臣子何望独有极言待死命在朝暮而已如有不然老母安得处所尚何皇太后之有髙祖天下当以谁属乎宜谋于贤知克己复礼以求天意继嗣可立灾变尚可销也成帝绥和二年三月天水平襄有燕生爵哺食至大俱飞去京房易传曰贼臣在国厥咎燕生爵诸侯销一曰生非其类子不嗣世史记鲁定公时季桓子穿井得土缶中得虫若羊近羊祸也羊者地上之物幽于土中象定公不用孔子而听季氏暗昧不明之应也一曰羊去野外而拘土缶者象鲁君失其所而拘于季氏季氏亦将拘于家臣也是嵗季氏家臣阳虎囚季桓子后三年阳虎劫公伐孟氏兵败窃宝玉大弓而出亡左氏传鲁襄公时宋有生女子赤而毛弃之隄下宋平公母共姬之御者见而收之因名曰弃长而美好纳之平公生子曰佐后宋臣伊戾谗太子痤而杀之先是大夫华元出奔晋华弱奔鲁华臣奔陈华合比奔衞刘向以为时则火灾赤眚之明应也京房易传曰尊卑不别厥妖女生赤毛惠帝二年天雨血于宜阳一顷所刘向以为赤眚也时又冬雷桃李华常奥之罚也是时政舒缓诸吕用事谗口妄行杀三皇子建立非嗣及不当立之王退王陵赵尧周昌吕太后崩大臣共诛灭诸吕僵尸流血京房易传曰归狱不解兹谓追非厥咎天雨血兹谓不亲民有怨心不出三年无其宗人又曰佞人禄功臣僇天雨血哀帝建平四年四月山阳湖陵雨血广三尺长五尺大者如钱小者如麻子后二年帝崩王莽擅朝诛贵戚丁傅大臣董贤等皆放徙逺方与诸吕同象诛死者少雨血亦少京房易传曰听之不聪是谓不谋厥咎急厥罚恒寒厥极贫时则有鼓妖时则有鱼孽时则有豕祸时则有耳痾时则有黑眚黑祥惟火沴水听之不聪是谓不谋言上偏听不聪下情隔塞则不能谋虑利害失在严急故其咎急也盛冬日短寒以杀物政促廹故其罚常寒也寒则不生百谷上下俱贫故其极贫也君严勐而闭下臣战栗而塞耳则妄闻之气发于音声故有鼓妖寒气动故有鱼孽雨以龟为孽龟能陆处非极阴也鱼去水而死极阴之孽也于易坎为豕豕大耳而不聪察听气毁故有豕祸也一曰寒嵗豕多死及为怪亦是也及人则多病耳者故有耳痾水色黑故有黑眚黑祥凡听伤者病水气水气病则火沴之其极贫者顺之其福曰富刘歆听传曰有介虫孽也庶征之恒寒刘向以为春秋无其应周之末世舒缓微弱政在臣下奥煖而已故籍秦以为验秦始皇帝即位尚幼委政太后太后淫于吕不韦及嫪毐封毐为长信侯以太原郡为毐国宫室苑囿自恣政事断焉故天冬雷以见阳不禁闭以渉危害舒奥廹近之变也始皇既冠毐惧诛作乱始皇诛之斩首数百级大臣二十人皆车裂以徇夷灭其宗迁四千余家于房陵是嵗四月寒民有冻死者数年之间缓急如此寒奥辄应此其效也刘歆以为大雨雪及未当雨雪而雨雪及大雨雹陨霜杀菽草皆常寒之罚也刘向以为常雨属貌不恭京房易传曰有徳遭险兹谓逆命厥异寒诛过深当奥而寒尽六日亦为雹害正不诛兹谓养贼寒七十二日杀蜚禽道人始去兹谓伤其寒物无霜而死涌水出战不量敌兹谓辱命其寒虽雨物不茂闻善不予厥咎聋桓公八年十月雨雪周十月今八月也未可以雪刘向以为时夫人有淫齐之行而桓有妬媢之心夫人将杀其象见也桓不觉寤后与夫人俱如齐而杀死凡雨阴也雪又雨之阴也出非其时廹近象也董仲舒以为象夫人専恣阴气盛也釐公十年冬大雨雪刘向以为先是釐公立妾为夫人隂居阳位阴气盛也公羊经曰大雨雹董仲舒以为公胁于齐桓公立妾为夫人不敢进羣妾故专壹之象见诸雹皆为有所渐胁也行専壹之政云昭公四年正月大雨雪刘向以为昭取于吴而为同姓谓之吴孟子君行于上臣非于下又三家已彊皆贱公行慢㑄之心生董仲舒以为季孙宿任政阴气盛也文帝四年六月大雨雪后三嵗淮南王长谋反发觉迁道死京房易传曰夏雨雪戒臣为乱景帝中六年三月雨雪其六月匈奴入上郡取苑马吏卒战死者二千余人明年条侯周亚夫下狱死武帝元狩元年十二月大雨雪民多冻死是嵗淮南衡山王谋反发觉皆自杀使者行郡国治党与坐死者数万人元鼎二年三月雪平地厚五尺是嵗御史大夫张汤有罪自杀丞相严青翟坐与三长史谋陷汤青翟自杀三长史皆弃市元鼎三年三月水冰四月雨雪关东十余郡人相食是嵗民不占缗钱有告者以半畀之元帝建昭二年十一月齐楚地大雪深五尺是嵗魏郡太守京房为石显所告坐与妻父淮阳王舅张博博弟光劝视淮阳王以不义博要斩光房弃市御史大夫郑宏坐免为庶人成帝即位显伏辜淮阳王上书寃博辞语增加家属徙者复得还建昭四年三月雨雪燕多死谷永对曰皇后桑蚕以治祭服共事天地宗庙正以是日疾风自西北大寒雨雪坏败其功以章不乡宜齐戒辟寝以深自责请皇后就宫鬲闭门戸母得擅上且令衆妾人人更进以时博施皇天说喜庶几可以得贤明之嗣即不行臣言灾异愈甚天变成形臣虽欲复捐身关策不及事已其后许后坐祝诅废阳朔四年四月雨雪燕雀死后十六年许皇后自杀定公元年十月陨霜杀菽刘向以为周十月今八月也于卦为观阴气未至君位而杀诛罚不由君出在臣下之象也是时季氏逐昭公公死于外定公得立故天见灾以视公也釐公二年十月陨霜不杀草为嗣君微失秉事之象也其后卒在臣下则灾为之生矣异故言草灾故言菽重杀谷一曰菽草之难杀者也言杀菽知草皆死也言不杀草知菽亦不死也董仲舒以为菽草之彊者天戒若曰加诛于彊臣言菽以微见季氏之罚也武帝元光四年四月陨霜杀草木先是二年遣五将军三十万衆伏马邑下欲袭单于单于觉之而去自是始征伐四夷师出三十余年天下戸口减半京房易传曰兴兵妄诛兹谓亡法厥灾霜夏杀五谷冬杀麦诛不原情兹谓不仁其霜夏先大雷风冬先雨廼陨霜有芒角贤圣遭害其霜附木不下地佞人依刑兹谓私贼其霜在草根土隙间不教而诛兹谓虐其霜反在草下元帝永光元年三月陨霜杀桑九月二日陨霜杀稼天下大饥是时中书令石显用事専权与春秋定公时陨霜同应成帝即位显坐作威福诛釐公二十九年秋大雨雹刘向以为盛阳雨水温煖而汤热阴气胁之不相入则转而为雹盛阴雨雪凝滞而冰寒阳气薄之不相入则散而为霰故沸汤之在闭器而湛于寒泉则为冰及雪之销亦冰解而散此其验也故雹者阴胁阳也霰者阳薄阴也春秋不书霰者犹月食也釐公末年信用公子遂遂专权自恣将至于杀君故隂胁阳之象见釐公不寤遂终专权后二年杀子赤立宣公左氏传曰圣人在上无雹虽有不为灾说曰凡物不为灾不书书大言为灾也凡雹皆冬之愆阳夏之伏阴也昭公三年大雨雹是时季氏专权胁君之象见昭公不寤后季氏卒逐昭公元封三年十二月雷雨雹大如马头宣帝地节四年五月山阳济阴雨雹如鸡子深二尺五寸杀二十人蜚鸟皆死其十月大司马霍禹宗族谋反诛霍皇后废成帝河平二年四月楚国雨雹大如斧蜚鸟死左传曰釐公三十二年十二月己卯晋文公卒庚辰将殡于曲沃出绛柩有声如牛刘向以为近鼓妖也丧凶事声如牛怒象也将有急怒之谋以生兵革之祸是时秦穆公遣兵袭郑而不假道还晋大夫先轸谓襄公曰秦师过不假涂请击之遂要崤阸以败秦师匹马觭轮无反者操之急矣晋不惟旧而听虐谋结怨彊国四被秦寇祸流数世凶恶之效也哀帝建平二年四月乙亥朔御史大夫朱博为丞相少府赵𤣥为御史大夫临延登受策有大声如钟鸣殿中郎吏陛者皆闻焉上以问黄门侍郎扬雄李寻寻对曰洪范所谓鼓妖者也师法以为人君不聪为衆所惑空名得进则有声无形不知所从生其传曰嵗月日之中则正卿受之今以四月日加辰巳有异是为中焉正卿谓执政大臣也宜退丞相御史以应天变然虽不退不出期年其人自䝉其咎扬雄亦以为鼓妖听失之象也朱博为人彊毅多权谋宜将不宜相恐有凶恶亟疾之怒八月博𤣥坐为姦谋博自杀𤣥减死论京房易传曰令不修本下不安金毋故自动若有音史记秦二世元年天无云而雷刘向以为雷当託于云犹君託于臣阴阳之合也二世不恤天下万民有怨畔之心是嵗陈胜起天下畔赵高作乱秦遂以亡一曰易震为雷为貌不恭也史记秦始皇八年河鱼大上刘向以为近鱼孽也是嵗始皇弟长安君将兵击赵反死屯留军吏皆斩迁其民于临洮明年有嫪毐之诛鱼阴类民之象逆流而上者民将不从君令为逆行也其在天文鱼星中河而处车骑满野至于二世暴虐愈甚终用急亡京房易传曰衆逆同志厥妖河鱼逆流上武帝元鼎五年秋蛙与虾蟇羣鬬是嵗四将军衆十万征南越开九郡成帝鸿嘉四年秋雨鱼于信都长五寸以下成帝永始元年春北海出大鱼长六丈高一丈四枚哀帝建平三年东莱平度出大鱼长八丈髙丈一尺七枚皆死京房易传曰海数见巨鱼邪人进贤人疎桓公五年秋螽刘歆以为贪虐取民则螽介虫之孽也与鱼同占刘向以为介虫之孽属言不从是嵗公获二国之聘取鼎易邑兴役起城诸螽略皆从董仲舒说云严公二十九年有蜚刘歆以为负蠜也性不食谷食谷为灾介虫之孽刘向以为蜚色青近青眚也非中国所有南越盛暑男女同川泽淫风所生为虫臭恶是时严公取齐淫女为夫人既入淫于两叔故蜚至天戒若曰今诛絶之尚及不将生臭恶闻于四方严不寤其后夫人与两叔作乱二嗣以杀卒皆被辜董仲舒指略同釐公十五年八月螽刘向以为先是釐有咸之会后城缘陵是嵗复以兵车为牡丘会使公孙敖帅师及诸侯大夫救徐兵比三年在外文公三年秋雨螽于宋刘向以为先是宋杀大夫而无罪有暴虐赋歛之应谷梁传曰上下皆合言甚董仲舒以为宋三世内取大夫专恣杀生不中故螽先死而至刘歆以为螽为谷灾卒遇贼阴坠而死也八年十月螽时公伐邾取湏朐城郚宣公六年八月螽刘向以为先是时宣伐莒向后比再如齐谋伐莱十三年秋螽公孙归父会齐伐莒十五年秋螽宣亡熟嵗数有军旅襄公七年八月螽刘向以为先是襄兴师救陈滕子郯子小邾子皆来朝夏城费哀公十二年十二月螽是时哀用田赋刘向以为春用田赋冬而螽十三年九月螽十二月螽比三螽虐取于民之效也刘歆以为周十二月夏十月也火星既伏蛰虫皆毕天之见变因物类之宜不得以螽是嵗再失闰矣周九月夏七月故传曰火犹西流司厯过也宣公十五年冬蝝生刘歆以为蝝螕之有翼者食谷为灾黑眚也董仲舒刘向以为蝝螟始生也一曰螟始生是时民患上力役解于公田宣是时初税亩税亩就民田亩择美者税其什一乱先王制而为贪利故应是而蝝生属蠃虫之孽景帝中三年秋蝗先是匈奴寇边中尉不害将车骑材官士屯代高柳武帝元光五年秋螟六年夏蝗先是五将军衆三十万伏马邑欲袭单于也是嵗四将军征匈奴元鼎五年秋蝗是嵗四将军征南越及西南夷开十余郡元封六年秋蝗先是两将军征朝鲜开三郡太初元年夏蝗从东方蜚至敦煌三年秋复蝗元年贰师将军征大宛天下奉其役连年征和三年秋蝗四年夏蝗先是一年三将军衆十余万征匈奴征和三年贰师七万人没不还平帝元始二年秋蝗徧天下是时王莽秉政左氏传曰严公八年齐襄公田于贝丘见豕从者曰公子彭生也公怒曰射之豕人立而嗁公惧坠车伤足丧屦刘向以为近豕祸也先是齐襄淫于妹鲁桓公夫人使公子彭生杀桓公又杀彭生以谢鲁公孙无知有宠于先君襄公绌之无知帅怨恨之徒攻襄于田所襄匿其戸间足见于戸下遂杀之伤足丧屦卒死于足虐急之效也昭帝元凤元年燕王宫永巷中豕出圂坏都灶衔其鬴六七枚置殿前刘向以为近豕祸也时燕王旦与长公主左将军谋为大逆诛杀谏者暴急无道灶者生养之本豕而败灶陈鬴于庭鬴灶将不用宫室将废辱也燕王不改卒伏其辜京房易传曰衆心不安君政厥妖豕入居室史记鲁襄公二十三年谷洛水鬬将毁王宫刘向以为近火沴水也周灵王将拥之有司谏曰不可长民者不崇薮不堕山不防川不窦泽今吾执政毋乃有所辟而滑夫二川之神使至于争明以防王宫室王而饰之母乃不可乎惧及子孙王室愈卑王卒拥之以传推之以四渎比诸侯谷洛其次卿大夫之象也为卿大夫将分争以危乱王室也是时世卿专权儋括将有簒杀之谋如灵王觉寤匡其失政惧以承戒则灾祸除矣不听谏谋简嫚大异任其私心塞埤拥下以逆水势而害鬼神后数年有黑如日者五是嵗蚤霜灵王崩景王立二年儋括欲杀王而立王弟佞夫佞夫不知景王并诛佞夫及景王死五大夫争权或立子勐或立子朝王室大乱京房易传曰天子弱诸侯力政厥异水鬬史记曰秦武王三年渭水赤者三日昭王三十四年渭水又赤三日刘向以为近火沴水也秦连相坐之法弃灰于道者黥罔密而刑虐加以武伐横出残贼邻国至于变乱五行气色谬乱天戒若曰勿为刻急将致败亡秦遂不改至始皇灭六国二世而亡昔三代居三河河洛出图书秦居渭阳而渭水数赤瑞异应徳之效也京房易传曰君湎于酒淫于色贤人潜国家危厥异流水赤也前汉书卷二十七中之下卷二十七中之下考证前汉书卷二十七中之下考证五行志中之下在于眚祥眚监本讹青从宋本改正南方喙为鸟星喙监本讹啄按天文志柳为鸟喙从宋本改正郡国有以为便宜者按孝武纪作郡国有以为便者无宜字惟先假王正厥事假古文作格孔传曰言至道之王先是大夫华元出奔晋注师古曰事在成十五年旧本作襄十七年非也今从汲古阁本改正京房易传曰归狱不解狱监本讹狱从宋本改正是嵗四将军征匈奴注骠骑将军公孙敖出代按公孙敖为骑将军非骠骑将军也骠字衍前汉书卷二十七中之下考证卷二十七下之上钦定四库全书前汉书卷二十七下之上汉兰台令史班固撰唐正议大夫行秘书少监琅邪县开国子颜师古注五行志第七下之上传曰思心之不䜭是谓不圣厥咎霿厥罚恒风厥极凶短折时则有脂夜之妖时则有华孽时则有牛祸时则有心腹之痾时则有黄眚黄祥时则有金木水火沴土思心之不䜭是谓不圣思心者心思虑也䜭寛也孔子曰居上不寛吾何以观之哉言上不寛大包容臣下则不能居圣位貌言视听以心为主四者皆失则区霿无识故其咎霿也雨旱寒奥亦以风为本四气皆乱故其罚常风也常风伤物故其极凶短折也伤人曰凶禽兽曰短木曰折一曰凶夭也兄丧弟曰短父丧子曰折在人腹中肥而包里心者脂也心区霿则㝠晦故有脂夜之妖一曰有脂物而夜为妖若脂水夜污人衣淫之象也一曰夜妖者云风并起而杳㝠故与常风同象也温而风则生螟螣有祼虫之孽刘向以为于易巽为风为木卦在三月四月继阳而治主木之华实风气盛至秋冬木复华故有华孽一曰地气盛则秋冬复华一曰华者色也土为内事为女孽也于易坤为土为牛牛大心而不能思虑思心气毁故有牛祸一曰牛多死及为怪亦是也及人则多病心腹者故有心腹之痾土色黄故有黄眚黄祥凡思心伤者病土气土气病则金木水火沴之故曰时则有金木水火沴土不言惟而独曰时则有者非一冲气所沴明其异大也其极曰凶短折顺之其福曰考终命刘歆思心传曰时则有臝虫之孽谓螟螣之属也庶征之常风刘向以为春秋无其应釐公十六年正月六鶂退蜚过宋都左氏传曰风也刘歆以为风发于它所至宋而高鶂高蜚而逢之则退经以见者为文故记退蜚传以实应着言风常风之罚也象宋襄公区霿自用不容臣下逆司马子鱼之谏而与彊楚争盟后六年为楚所执应六鶂之数云京房易传曰潜龙勿用衆逆同志至徳廼潜厥异风其风也行不解物不长雨小而伤政悖徳隐兹谓乱厥风先风不雨大风暴起发屋折木守义不进兹谓耄厥风与云俱起折五谷茎臣易上政兹谓不顺厥风大猋发屋赋歛不理兹谓祸厥风絶经纬止即温温即虫侯専封兹谓不綂厥风疾而树不揺谷不成辟不思道利兹谓无泽厥风不揺木旱无云伤禾公常于利兹谓乱厥风微而温生虫蝗害五谷弃正作淫兹谓惑厥风温螟虫起害有益人之物侯不朝兹谓叛厥风无恒地变赤而杀人文帝二年六月淮南王都寿春大风毁民室杀人刘向以为是嵗南越反攻淮南边淮南王长破之后年入朝杀汉故丞相辟阳侯上赦之归聚姦人谋逆乱自称东帝见异不寤后迁于蜀道死廱文帝五年吴暴风雨坏城官府民室时吴王濞谋为逆乱天戒数见终不改寤后卒诛灭五年十月楚王都彭城大风从东南来毁市门杀人是月王戊初嗣立后坐淫削国与吴王谋反刑僇谏者吴在楚东南天戒若曰勿与吴为恶将败市朝王戊不寤卒随吴亡昭帝元凤元年燕王都蓟大风雨拔宫中树七围以上十六枚坏城楼燕王旦不寤谋反𤼵觉卒伏其辜釐公十五年九月己卯晦震夷伯之庙刘向以为晦暝也震雷也夷伯世大夫正昼雷其庙独㝠天戒若曰勿使大夫世官将専事暝晦明年公子季友卒果世官政在季氏至成公十六年六月甲午晦正昼皆暝阴为阳臣制君也成公不寤其冬季氏杀公子偃季氏萌于釐公大于成公此其应也董仲舒以为夷伯季氏之孚也陪臣不当有庙震者雷也晦暝雷击其庙明当絶去僭差之类也向又以为此皆所谓夜妖者也刘歆以为春秋及朔言朔及晦言晦人道所不及则天震之展氏有隐慝故天加诛于其祖夷伯之庙以谴告之也成公十六年六月甲午晦晋侯及楚子郑伯战于鄢陵皆月晦云隐公五年秋螟董仲舒刘向以为时公观渔于棠贪利之应也刘歆以为又逆臧釐伯之谏贪利区霿以生臝虫之孽也八年九月螟时郑伯以邴将易许田有贪利心京房易传曰臣安禄兹谓贪厥灾虫虫食根徳无常兹谓烦虫食叶不绌无徳虫食本与东作争兹谓不时虫食节蔽恶生孽虫食心严公六年秋螟董仲舒刘向以为先是衞侯朔出奔齐齐侯会诸侯纳朔许诸侯赂齐人归衞宝鲁受之贪利应也文帝后六年秋螟是嵗匈奴大入上郡云中㷭火通长安遣三将军屯边三将军屯京师宣公三年郊牛之口伤改卜牛牛死刘向以为近牛祸也是时宣公与公子遂谋共杀子赤而立又以丧娶区霿昏乱乱成于口幸有季文子得免于祸天犹恶之生则不飨其祀死则灾燔其庙董仲舒指略同秦孝文王五年斿朐衍有献五足牛者刘向以为近牛祸也先是文惠王初都咸阳广大宫室南临渭北临泾思心失逆土气足者止也戒秦建止奢泰将致危亡秦遂不改至于离宫三百复起阿房未成而亡一曰牛以力为人用足所以行也其后秦大用民力转输起负海至北边天下叛之京房易传曰兴繇役夺民时厥妖牛生五足景帝中六年梁孝王田北山有献牛足上出背上刘向以为近牛祸先是孝王骄奢起苑方三百里宫舘阁道相连三十余里纳于邪臣羊胜之计欲求为汉嗣刺杀议臣爰盎事发负斧归死既退归国犹有恨心内则思虑霿乱外则土功过制故牛旤作足而出于背下奸上之象也犹不能自解发疾暴死又凶短之极也左氏传昭公二十一年春周景王将铸无䠶钟泠州鸠曰王其以心疾死乎夫天子省风以作乐小者不窕大者不摦摦则不容心是以感感实生疾今钟摦矣王心弗其能久乎刘向以为是时景王好听淫声适庶不明思心霿乱明年以心疾崩近心腹之痾凶短之极者也昭二十五年春鲁叔孙昭子聘于宋元公与燕饮酒乐语相泣也乐祁佐告人曰今兹君与叔孙其皆死乎吾闻之哀乐而乐哀皆丧心也心之精爽是谓魂魄魂魄去之何以能久冬十月叔孙昭子死十一月宋元公卒昭帝元凤元年九月燕有黄䑕衘其尾舞王宫端门中往视之䑕舞如故王使夫人以酒脯祠䑕舞不休夜死黄祥也时燕刺王旦谋反将败死亡象也其月发觉伏辜京房易传曰诛不原情厥妖䑕舞门成帝建始元年四月辛丑夜西北有如火光壬寅晨大风从西北起云气赤黄四塞天下终日夜下着地者黄土尘也是嵗帝元舅大司马大将军王凤始用事又封凤母弟崇为安成侯食邑万戸庶弟谭等五人赐爵闗内侯食邑三千戸复益封凤五千戸悉封谭等为列侯是为五侯哀帝即位封外属丁氏傅氏周氏郑氏凡六人为列侯杨宣对曰五侯封日天气赤黄丁傅复然此殆爵土过制伤乱土气之祥也京房易传曰经称观其生言大臣之义当观贤人知其性行推而贡之否则为闻善不与兹谓不知厥异黄厥咎聋厥灾不嗣黄者日上黄光不散如火然有黄浊气四塞天下蔽贤絶道故灾异至絶世也经曰良马逐逐进也言大臣得贤者谋当显进其人否则为下相攘善兹谓盗明厥咎亦不嗣至于身僇家絶史记周幽王二年周三川皆震刘向以为金木水火沴土者也伯阳甫曰周将亡矣天地之气不过其序若过其序民乱之也阳伏而不能出阴廹而不能升于是有地震今三川实震是阳失其所而填阴也阳失而在阴原必塞原塞国必亡夫水土演而民用也土无所演而民乏财用不亡何待昔伊雒竭而夏亡河竭而商亡今周徳如二代之季其原又塞塞必竭川竭山必崩夫国必依山川山崩川竭亡之征也若国亡不过十年数之纪也是嵗三川竭岐山崩刘向以为阳失在阴者谓火气来煎枯水故川竭也山川连体下竭上崩事埶然也时幽王暴虐妄诛伐不听谏迷于襃姒废其正后废后之父申侯与犬戎共攻杀幽王一曰其在天文水为辰星辰星为蛮夷月食辰星国以女亡幽王之败女乱其内夷攻其外京房易传曰君臣相背厥异名水絶文公九年九月癸酉地震刘向以为先是时齐桓晋文鲁釐二伯贤君新没周襄王失道楚穆王杀父诸侯皆不肖权倾于下天戒若曰臣下彊盛者将动为害后宋鲁晋莒郑陈齐皆杀君诸震略皆从董仲舒说也京房易传曰臣事虽正专必震其震于水则波于木则揺于屋则瓦落大经在辟而易臣兹谓阴动厥震揺政宫大经揺政兹谓不阴厥震揺山山出涌水嗣子无徳専禄兹谓不顺厥震动丘陵涌水出襄公十六年五月甲子地震刘向以为先是鸡泽之会诸侯盟大夫又盟是嵗三月诸侯为湨梁之会而大夫独相与盟五月地震矣其后崔氏专齐栾盈乱晋良霄倾郑阍杀吴子燕逐其君楚灭陈蔡昭公十九年五月己卯地震刘向以为是时季氏将有逐君之变其后宋三臣曹会皆以地叛蔡莒逐其君吴败中国杀二君二十三年八月乙未地震刘向以为是时周景王崩刘单立王子勐尹氏立子朝其后季氏逐昭公黑肱叛邾吴杀其君僚宋五大夫晋二大夫皆以地叛哀公三年四月甲午地震刘向以为是时诸侯皆信邪臣莫能用仲尼盗杀蔡侯齐陈乞弑君惠帝二年正月地震陇西厌四百余家武帝征和二年八月癸亥地震厌杀人宣帝本始四年四月壬寅地震河南以东四十九郡北海琅邪坏祖宗庙城郭杀六千余人元帝永光三年冬地震绥和二年九月丙辰地震自京师至北边郡国三十余坏城郭凡杀四百一十五人釐公十四年秋八月辛卯沙麓崩谷梁传曰林属于山曰麓沙其名也刘向以为臣下背叛散落不事上之象也先是齐桓行伯道会诸侯事周室管仲既死桓徳日衰天戒若曰伯道将废诸侯散落政逮大夫陪臣执命臣下不事上矣桓公不寤天子蔽晦及齐桓死天下散而从楚王札子杀二大夫晋败天子之师莫能征讨从是陵迟公羊以为沙麓河上邑也董仲舒说略同一曰河大川象齐大国桓徳衰伯道将移于晋文故河为徙也左氏以为沙麓晋地沙山名也地震而麓崩不书震举重者也伯阳甫所谓国必依山川山崩川竭亡之征也不过十年数之纪也至二十四年晋怀公杀于高梁京房易传曰小人剥庐厥妖山崩兹谓阴乗阳弱胜彊成公五年夏梁山崩谷梁传曰廱河三日不流晋君帅羣臣而哭之廼流刘向以为山阳君也水阴民也天戒若曰君道崩坏下乱百姓将失其所矣哭然后流丧亡象也梁山在晋地自晋始而及天下也后晋暴杀三卿厉公以弑湨梁之会天下大夫皆执国政其后孙寗出衞献三家逐鲁昭单尹乱王室董仲舒说略同刘歆以为梁山晋望也崩弛崩也古者三代命祀祭不越望吉凶祸福不是过也国主山川山崩川竭亡之征也美恶周必复是嵗嵗在鹑火至十七年复在鹑火栾书中行偃杀厉公而立悼公髙后二年正月武都山崩杀七百六十人地震至八月廼止文帝元年四月齐楚地山二十九所同日俱大发水溃出刘向以为近水沴土也天戒若曰勿盛齐楚之君今失制度将为乱后十六年帝庶兄齐悼惠王之孙文王则薨无子帝分齐地立悼惠王庶子六人皆为王贾谊鼌错谏以为违古制恐为乱至景帝三年齐楚七国起兵百余万汉皆破之春秋四国同日灾汉七国同日衆山溃咸被其害不畏天威之明效也成帝河平三年二月丙戌犍为柏江山崩捐江山崩皆廱江水江水逆流坏城杀十三人地震积二十一日百二十四动元延三年正月丙寅蜀郡岷山崩廱江江水逆流三日廼通刘向以为周时岐山崩三川竭而幽王亡岐山者周所兴也汉家本起于蜀汉今所起之地山崩川竭星孛又及摄提大角从参至辰殆必亡矣其后三世亡嗣王莽簒位传曰皇之不极是谓不建厥咎眊厥罚恒阴厥极弱时则有射妖时则有龙蛇之孽时则有马祸时则有下人伐上之痾时则有日月乱行星辰逆行皇之不极是谓不建皇君也极中建立也人君貌言视听思心五事皆失不得其中则不能立万事失在眊悖故其咎眊也王者自下承天理物云起于山而弥于天天气乱故其罚常阴也一曰上失中则下彊盛而蔽君明也易曰亢龙有悔贵而亡位髙而亡民贤人在下位而亡辅如此则君有南面之尊而亡一人之助故其极弱也盛阳动进轻疾礼春而大射以顺阳气上微弱则下奋动故有射妖易曰云从龙又曰龙蛇之蛰以存身也阴气动故有龙蛇之孽于易干为君为马马任用而彊力君气毁故有马祸一曰马多死及为怪亦是也君乱且弱人之所叛天之所去不有明王之诛则有簒弑之祸故有下人伐上之痾凡君道伤者病天气不言五行沴天而曰日月乱行星辰逆行者为若下不敢沴天犹春秋曰王师败绩于贸戎不言败之者以自败为文尊尊之意也刘歆皇极传曰有下体生上之痾说以为下人伐上天诛已成不得复为痾云皇极之常阴刘向以为春秋亡其应一曰久阴不雨是也刘歆以为自属常阴昭帝元平元年四月崩亡嗣立昌邑王贺贺即位天阴昼夜不见日月贺欲出光禄大夫夏侯胜当车谏曰天久阴而不雨臣下有谋上者陛下欲何之贺怒缚胜以属吏吏白大将军霍光光时与车骑将军张安世谋欲废贺光让安世以为泄语安世实不泄召问胜胜上洪范五行传曰皇之不极厥罚常阴时则有下人伐上不敢察察言故云臣下有谋光安世读之大惊以此益重经术士后数日卒共废贺此常阴之明效也京房易传曰有蜺蒙雾雾上下合也蒙如尘云蜺日旁气也其占曰后妃有専蜺再重赤而専至冲旱妻不壹顺黑蜺四背又白蜺双出日中妻以贵髙夫兹谓擅阳蜺四方日光不阳解而温内取兹谓禽蜺如禽在日旁以尊降妃兹谓薄嗣蜺直而塞六辰廼除夜星见而赤女不变始兹谓乗夫蜺白在日侧黑蜺果之气正直妻不顺正兹谓擅阳蜺中窥贯而外専夫妻不严兹谓媟蜺与日会妇人擅国兹谓顷蜺白贯日中赤蜺四背适不荅兹谓不次蜺直在左蜺交在右取于不専兹谓危嗣蜺抱日两未及君淫外兹谓亡蜺气左日交于外取不逹兹谓不知蜺白夺明而大温温而雨尊卑不别兹谓媟蜺三出三巳三辰除除则日出且雨臣私禄及亲兹谓罔辟厥异蒙其蒙先大温已蒙起日不见行善不请于上兹谓作福蒙一日五起五解辟不下谋臣辟异道兹谓不见上蒙下雾风三变而俱解立嗣子疑兹谓动欲蒙赤日不明徳不序兹谓不聪蒙日不明温而民病徳不试空言禄兹谓主窳臣夭蒙起而白君乐逸人兹谓放蒙日青黑云夹日左右前后行过日公不任职兹谓怙禄蒙三日又大风五日蒙不解利邪以食兹谓闭上蒙大起白云如山行蔽日公惧不言道兹谓闭下蒙大起日不见若雨不雨至十二日解而有大云蔽日禄生于下兹谓诬君蒙微而小雨已乃大雨下相攘善兹谓盗明蒙黄浊下陈功求于上兹谓不知蒙微而赤风鸣条解复蒙下専刑兹谓分威蒙而日不得明大臣厌小臣兹谓蔽蒙微日不明若解不解大风发赤云起而蔽日衆不恶恶兹谓闭蒙尊卦用事三日而起日不见漏言亡喜兹谓下厝用蒙微日无光有雨云雨不降废忠惑佞兹谓亡蒙天先清而暴蒙微而日不明有逸民兹谓不明蒙浊夺日光公不任职兹谓不绌蒙白三辰止则日青青而寒寒必雨忠臣进善君不试兹谓遏蒙先小雨雨已蒙起微而日不明惑衆在位兹谓覆国蒙微而日不明一温一寒风扬尘知佞厚之兹谓库蒙甚而温君臣故弼兹谓悖厥灾风雨雾风拔木乱五谷已而大雾庶正蔽恶兹谓生孽灾厥异雾此皆阴云之类云严公十八年秋有蜮刘向以为蜮生南越越地多妇人男女同川淫女为主乱气所生故圣人名之曰蜮蜮犹惑也在水旁能射人射人有处甚者至死南方谓之短弧近射妖死亡之象也时严将取齐之淫女故蜮至天戒若曰勿娶齐女将生淫惑簒弑之祸严不寤遂取之入后淫于二叔二叔以死两子见弑夫人亦诛刘歆以为蜮盛暑所生非自越来也京房易传曰忠臣进善君不试厥咎国生蜮史记鲁哀公时有隼集于陈廷而死楛矢贯之石砮长尺有咫陈闵公使使问仲尼仲尼曰隼之来逺矣昔武王克商通道百蛮使各以方物来贡肃慎贡楛矢石砮长尺有咫先王分异姓以逺方职使毋忘服故分陈以肃慎矢试求之故府果得之刘向以为隼近黑祥贪暴类也矢贯之近射妖也死于廷国亡表也象陈眊乱不服事周而行贪暴将致逺夷之祸为所灭也是时中国齐晋南夷吴楚为彊陈交晋不亲附楚不固数被二国之祸后楚有白公之乱陈乗而侵之卒为楚所灭史记夏后氏之衰有二龙止于夏廷而言余襃之二君也夏帝卜杀之去之止之莫吉卜请其漦而藏之乃吉于是布币策告之龙亡而漦在乃匵去之其后夏亡传匵于殷周三代莫𤼵至厉王末𤼵而观之漦流于延不可除也厉王使妇人臝而譟之漦化为𤣥鼋入后宫处妾遇之而孕生子惧而弃之宣王立女童䚻曰檿弧萁服实亡周国后有夫妇鬻是器者宣王使执而僇之既去见处妾所弃妖子闻其夜号哀而收之遂亡奔襃后襃人有罪入妖子以赎是为襃姒幽王见而爱之生子伯服王废申后及太子宜咎而立襃姒伯服代之废后之父申侯与缯西畎戎共攻杀幽王诗曰赫赫宗周襃姒烕之刘向以为夏后季世周之幽厉皆誖乱逆天故有龙鼋之怪近龙蛇孽也漦血也一曰沬也檿弧桑弓也萁服盖以萁草为箭服近射妖也女童䚻者祸将生于女国以兵寇亡也左氏传昭公十九年龙鬭于郑时门之外洧渊刘向以为近龙孽也郑以小国摄乎晋楚之间重以彊吴郑当其冲不能修徳将鬭三国以自危亡是时子产任政内惠于民外善辞令以交三国郑卒亡患能以徳消变之效也京房易传曰衆心不安厥妖龙鬭惠帝二年正月癸酉旦有两龙见于兰陵廷东里温陵井中至乙亥夜去刘向以为龙贵象而困于庶人井中象诸侯将有幽执之祸其后吕太后幽杀三赵王诸吕亦终诛灭京房易传曰有徳遭害厥妖龙见井中又曰行刑暴恶黑龙从井出左氏传鲁严公时有内蛇与外蛇鬭郑南门中内蛇死刘向以为近蛇孽也先是郑厉公劫相祭仲而逐兄昭公代立后厉公出奔昭公复入死弟子仪代立厉公自外劫大夫傅瑕使僇子仪此外蛇杀内蛇之象也蛇死六年而厉公立严公闻之问申繻曰犹有妖乎对曰人之所忌其气炎以取之妖由人兴也人亡衅焉妖不自作人弃常故有妖京房易传曰立嗣子疑厥妖蛇居国门鬭左氏传文公十六年夏有蛇自泉宫出入于国如先君之数刘向以为近蛇孽也泉宫在囿中公母姜氏尝居之蛇从之出象宫将不居也诗曰维虺维蛇女子之祥又蛇入国国将有女忧也如先君之数者公母将薨象也秋公母薨公恶之乃毁泉台夫妖孽应行而自见非见而为害也文不改行循正共御厥罚而作非礼以重其过后二年薨公子遂杀文之二子恶视而立宣公文公夫人大归于齐武帝大始四年七月赵有蛇从郭外入与邑中蛇鬭孝文庙下邑中蛇死后二年秋有衞太子事事自赵人江充起左氏传定公十年宋公子地有白马驷公嬖向魋欲之公取而朱其尾鬛以予之地怒使其徒抶魋而夺之魋惧将走公闭门而泣之目尽肿公弟辰谓地曰子为君礼不过出竟君必止子地出奔陈公弗止辰为之请不听辰曰是我迋吾兄也吾以国人出君谁与处遂与其徒出奔陈明年俱入于萧以叛大为宋患近马祸也史记秦孝公二十一年有马生人昭王二十年牡马生子而死刘向以为皆马祸也孝公始用商君攻守之法东侵诸侯至于昭王用兵弥烈其象将以兵革抗极成功而还自害也牡马非生类妄生而死犹秦恃力彊得天下而还自灭之象也一曰诸畜生非其类子孙必有非其姓者至于始皇果吕不韦子京房易传曰方伯分威厥妖牡马生子亡天下诸侯相伐厥妖马生人文帝十二年有马生角于吴角在耳前上乡右角长三寸左角长二寸皆大二寸刘向以为马不当生角犹吴不当举兵乡上也是时吴王濞封有四郡五十余城内怀骄恣变见于外天戒早矣王不寤后卒举兵诛灭京房易传曰臣易上政不顺厥妖马生角兹谓贤士不足又曰天子亲伐马生角成帝绥和二年二月大廏马生角在左耳前围长各二寸是时王莽为大司马害上之萌自此始矣哀帝建平二年定襄牡马生驹三足随羣饮食太守以闻马国之武用三足不任用之象也后侍中董贤年二十二为大司马居上公之位天下不宗哀帝暴崩成帝母王太后召弟子新都侯王莽入收贤印绶贤恐自杀莽因代之并诛外家丁傅又废哀帝傅皇后令自杀发掘帝祖母傅太后母丁太后陵更以庶人葬之辜及至尊大臣微弱之祸也文公十一年败狄于咸谷梁公羊传曰长狄兄弟三人一者之鲁一者之齐一者之晋皆杀之身横九畮断其首而载之眉见于轼何以书记异也刘向以为是时周室衰微三国为大可责者也天戒若曰不行礼义大为夷狄之行将至危亡其后三国皆有簒弑之祸近下人伐上之痾也刘歆以为人变属黄祥一曰属臝虫之孽一曰天地之性人为贵凡人为变皆属皇极下人伐上之痾云京房易𫝊曰君暴乱疾有道厥妖长狄入国又曰丰其屋下独苦长狄生世主虏史记秦始皇帝二十六年有大人长五丈足履六尺皆夷狄服凡十二人见于临洮天戒若曰勿大为夷狄之行将受其祸是嵗始皇初并六国反喜以为瑞销天下兵器作金人十二以象之遂自贤圣燔诗书阬儒士奢淫暴虐务欲广地南戌五岭北筑长城以备胡越堑山填谷西起临洮东至辽东径数千里故大人见于临洮明祸乱之起后十四年而秦亡亡自戌卒陈胜𤼵史记魏襄王十三年魏有女子化为丈夫京房易𫝊曰女子化为丈夫兹谓阴昌贱人为王丈夫化为女子兹谓阴胜厥咎亡一曰男化为女宫刑滥也女化为男妇政行也哀帝建平中豫章有男子化为女子嫁为人妇生一子长安陈凤言此阳变为阴将亡继嗣自相生之象一曰嫁为人妇生一子者将复一世乃絶哀帝建平四年四月山阳方与女子田无啬生子先未生二月儿嗁腹中及生不举葬之陌上三日人过闻嗁声母掘收养平帝元始元年二月朔方广牧女子赵春病死歛棺积六日出在棺外自言见夫死父曰年二十七不当死太守谭以闻京房易𫝊曰干父之蛊有子考亡咎子三年不改父道思慕不皇亦重见先人之非不则为私厥妖人死复生一曰至阴为阳下人为上六月长安女子有生儿两头异颈面相乡四臂共匈俱前乡凥上有目长二寸所京房易𫝊曰睽孤见豕负涂厥妖人生两头下相攘善妖亦同人若六畜首目在下兹谓亡上正将变更凡妖之作以谴失正各象其类二首下不壹也足多所任邪也足少下不胜任或不任下也凡下体生于上不敬也上体生于下媟凟也生非其类淫乱也人生而大上速成也生而能言好虚也羣妖推此类不改乃成凶也景帝二年九月胶东下密人年七十余生角角有毛时胶东胶西济南齐四王有举兵反谋谋由吴王濞起连楚赵凡七国下密县居四齐之中角兵象上乡者也老人吴王象也年七十七国象也天戒若曰人不当生角犹诸侯不当举兵以乡京师也祸从老人生七国俱败云诸侯不寤明年吴王先起诸侯从之七国俱灭京房易传曰冢宰専政厥妖人生角成帝建始三年十月丁未京师相惊言大水至渭水虒上小女陈持弓年九嵗走入横城门入未央宫尚方掖门殿门门衞戸者莫见至句盾禁中而觉得民以水相惊者阴气盛也小女而入宫殿中者下人将因女宠而居有宫室之象也名曰持弓有似周家檿弧之祥易曰弧矢之利以威天下是时帝母王太后弟凤始为上将秉国政天知其后将威天下而入宫室故象先见也其后王氏兄弟父子五侯秉权至莽卒簒天下盖陈氏之后云京房易传曰妖言动衆兹谓不信路将亡人司马死成帝绥和二年八月庚申郑通里男子王襃衣绛衣小冠带劒入北司马门殿东门上前殿入非常室中解帷组结佩之招前殿署长业等曰天帝令我居此业等收缚考问襃故公车大谁卒病狂易不自知入宫状下狱死是时王莽为大司马哀帝即位莽乞骸骨就第天知其必不退故因是而见象也姓名章服甚明径上前殿路寝入室取组而佩之称天帝命然时人莫察后莽就国天下寃之哀帝征莽还京师明年帝崩莽复为大司马因是而簒国哀帝建平四年正月民惊走持槀或掫一枚传相付与曰行诏筹道中相过逢多至千数或被髪徒践或夜折闗或踰墙入或乗车骑奔驰以置驿传行经歴郡国二十六至京师其夏京师郡国民聚会里巷阡陌设祭张博具歌舞祠西王母又传书曰母告百姓佩此书者不死不信我言视门枢下当有白髪至秋止是时帝祖母傅太后骄与政事故杜邺对曰春秋灾异以指象为言语筹所以纪数民阴水类也水以东流为顺走而西行反类逆上象数度放溢妄以相予违忤民心之应也西王母妇人之称博弈男子之事于街巷阡陌明离闑内与疆外临事盘乐炕阳之意白髪衰年之象体尊性弱难理易乱门人之所由枢其要也居人之所由制持其要也其明甚着今外家丁傅并侍帷幄布于列位有罪恶者不坐辜罚亡功能者毕受官爵皇甫三桓诗人所刺春秋所讥亡以甚此指象昭昭以觉圣朝奈何不应后哀帝崩成帝母王太后临朝王莽为大司马诛灭丁傅一曰丁傅所乱者小此异乃王太后莽之应云前汉书卷二十七下之上卷二十七下之上考证前汉书卷二十七下之上考证五行志下之上秦孝文王五年斿朐衍按斿当作游传写讹耳但孝文王即位祇一年遂卒安得有五年也此文可疑燕有黄䑕衔其尾舞王宫云云按此事已见于中上卷内引京房易传亦同此一事重见未及刋除者也兹谓闭下闭监本讹蔽按此与前文闭上相对宋本作闭是也从之有两龙见于兰陵廷东里温陵井中孝惠纪作见兰陵家人井中是时吴王濞封有四郡五十三城注师古云云顾炎武曰四郡当作三郡古四字积画以成与三易混犹左传陈蔡不羔三国为四国也前汉书卷二十七下之上考证卷二十七下之下钦定四库全书前汉书卷二十七下之下汉兰台令史班固撰唐正议大夫行祕书少监琅邪县开国子颜师古注五行志第七下之下隠公三年二月己巳日有食之谷梁传曰言日不言朔食晦公羊传曰食二日董仲舒刘向以为其后戎执天子之使郑获鲁隠灭戴卫鲁宋咸杀君左氏刘歆以为正月二日燕越之分野也凡日所躔而有变则分野之国失政者受之人君能修政共御厥罚则灾消而福至不能则灾息而祸生故经书灾而不记其故盖吉凶亡常随行而成祸福也周衰天子不班朔鲁厯不正置闰不得其月月大小不得其度史记日食或言朔而实非朔或不言朔而实朔或脱不书朔与日皆官失之也京房易传曰亡师兹谓不御厥异日食其食也既竝食不一处诛衆失理兹谓生叛厥食既光散纵畔兹谓不明厥食先大雨三日雨除而寒寒即食专禄不封兹谓不安厥食既先日出而黒光反外烛君臣不通兹谓亡厥蚀三既同姓上侵兹谓诬君厥食四方有云中央无云其日大寒公欲弱主位兹谓不知厥食中白青四方赤已食地震诸侯相侵兹谓不承厥食三毁三复君疾善下谋上兹谓乱厥食既先雨雹杀走兽弑君获位兹谓逆厥食既先风雨折木日赤内臣外乡兹谓背厥食食且雨地中鸣冡宰专政兹谓因厥食先大风食时日居云中四方亡云伯正越职兹谓分威厥食日中分诸侯争羙于上兹谓泰厥食日伤月食半天营而鸣赋不得兹谓竭厥食星随而下受命之臣专征云试厥食虽侵光犹明若文王臣独诛纣矣小人顺受命者征其君云杀厥食五色至大寒陨霜若纣臣顺武王而诛纣矣诸侯更制兹谓叛厥食三复三食食已而风地动适让庶兹谓生欲厥食日失位光晻晻月形见酒亡节兹谓荒厥食乍青乍黒乍赤明日大雨发雾而寒凡食二十占其形二十有四改之辄除不改三年三年不改六年六年不改九年推隠三年之食贯中央上下竟而黒臣弑从中成之形也后卫州吁弑君而立桓公三年七月壬辰朔日有食之既董仲舒刘向以为前事已大后事将至者又大则既先是鲁宋弑君鲁又成宋乱易许田亡事天子之心楚僭称王后郑拒王师射桓王又二君相簒刘歆以为六月赵与晋分先是晋曲沃伯再弑晋侯是嵗晋大乱灭其宗国京房易传以为桓三年日食贯中央上下竟而黄臣弑而不卒之形也后楚严称王兼地千里十七年十月朔日有食之谷梁传曰言朔不言日食二日也刘向以为是时卫侯朔有罪出奔齐天子更立卫君朔借助五国举兵伐之而自立王命遂壊是鲁夫人淫失于齐卒杀威公董仲舒以为言朔不言日恶鲁桓且有夫人之祸将不终日也刘歆以为楚郑分严公十八年三月日有食之谷梁传曰不言日不言朔夜食史记推合朔在夜明旦日食而出出而解是为夜食刘向以为夜食者阴因日明之衰而夺其光象周天子不明齐桓将夺其威专㑹诸侯而行伯道其后遂九合诸侯天子使世子㑹之此其效也公羊传曰食晦董仲舒以为宿在东壁鲁象也后公子庆父叔牙果通于夫人以弑公刘歆以为晦鲁卫分二十五年六月辛未朔日有食之董仲舒以为宿在毕主边兵夷狄象也后狄灭邢卫刘歆以为五月二日鲁赵分二十六年十二月癸亥朔日有食之董仲舒以为宿在心心为明堂文武之道废中国不絶若线之象也刘向以为时戎侵曹鲁夫人淫于庆父叔牙将以弑君故比年再蚀以见戒刘歆以为十月二日楚郑分三十年九月庚午朔日有食之董仲舒刘向以为后鲁二君弑夫人诛两弟死狄灭邢徐取舒晋杀世子楚灭弦刘歆以为八月秦周分僖公五年九月戊申朔日有食之董仲舒刘向以为先是齐桓行伯江黄自至南服彊楚其后不内自正而外执陈大夫则陈楚不附郑伯逃盟诸侯将不从桓政故天见戒其后晋灭虢楚围许诸侯伐郑晋弑二君狄灭温楚伐黄伐桓不能救刘歆以为七月秦晋分十二年三月庚午朔日有食之董仲舒刘向以为是时楚灭黄狄侵卫郑莒灭杞刘歆以为三月齐卫分十五年五月日有食之刘向以为象晋文公将行伯道后遂伐卫执曹伯败楚城濮再㑹诸侯召天王而朝之此其效也日食者臣之恶也夜食者掩其罪也以为上亡明王桓文能行伯道攘夷狄安中国虽不正犹可盖春秋实与而文不与之义也董仲舒以为后秦获晋侯齐灭项楚败徐于娄林刘歆以为二月朔齐越分文公元年二月癸亥日有食之董仲舒刘向以为先是大夫始执国政公子遂如京师后楚世子商臣杀父齐公子商人弑君皆自立宋子哀出奔晋灭江楚灭六大夫公孙敖叔彭生竝专㑹盟刘歆以为正月朔燕越分十五年六月辛丑朔日有食之董仲舒刘向以为后宋齐莒晋郑八年之间五君杀死楚灭舒蓼刘歆以为四月二日鲁卫分宣公八年七月甲子日有食之既董仲舒刘向以为先是楚商臣弑父而立至于严王遂彊诸夏大国唯有齐晋齐晋新有簒弑之祸内皆未安故楚乘弱横行八年之间六侵伐而一灭国伐陆浑戎观兵周室后又入郑郑伯肉袒谢罪北败晋师于邲流血色水围宋九月析骸而炊之刘歆以为十月二日楚郑分十年四月丙辰日有食之董仲舒刘向以为后陈夏徴舒弑其君楚灭萧晋灭二国王札子杀召伯毛伯刘歆以为二月鲁卫分十七年六月癸卯日有食之董仲舒刘向以为后邾支解鄫子晋败王师于贸戎败齐于鞌刘歆以为三月晦朓鲁卫分成公十六年六月丙寅朔日有食之董仲舒刘向以为后晋败楚郑于鄢陵执鲁侯刘歆以为四月二日鲁卫分十七年十二月丁巳朔日有食之董仲舒刘向以为后楚灭舒庸晋弑其君宋鱼石因楚夺君邑莒灭鄫齐灭莱郑伯弑死刘歆以为九月周楚分襄公十四年二月乙未朔日有食之董仲舒刘向以为后卫大夫孙寗共逐献公立孙剽刘歆以为前年十二月二日宋燕分十五年八月丁巳日有食之董仲舒刘向以为先是晋为鸡泽之㑹诸侯盟又大夫盟后为溴梁之㑹诸侯在而大夫独相与盟君若缀斿不得举手刘歆以为五月二日鲁赵分二十年十月丙辰朔日有食之董仲舒以为陈庆虎庆寅蔽君之明邾庶其有叛心后庶其以漆闾丘来奔陈杀二庆刘歆以为八月秦周分二十一年九月庚戍朔日有食之董仲舒以为晋栾盈将犯君后入于曲沃刘歆以为七月秦晋分十月庚辰朔日有食之董仲舒以为宿在轸角楚大国象也后楚屈氏譛杀公子追舒齐庆封胁君乱国刘歆以为八月秦周分二十三年二月癸酉朔日有食之董仲舒以为后卫侯入陈仪寗喜弑其君剽刘歆以为前年十二月二日宋燕分二十四年七月甲子朔日有食之既刘歆以为五月鲁赵分八月癸巳朔日有食之董仲舒以为比食又既象阳将絶夷狄主中国之象也后六君弑楚子果从诸侯伐郑灭舒鸠鲁往朝之卒主中国伐吴讨庆封刘歆以为六月晋赵分二十七年十二月乙亥朔日有食之董仲舒以为礼义将大灭絶之象也时吴子好勇使刑人守门蔡侯通于世子之妻莒不早立嗣后阍戕吴子蔡世子般弑其父莒人亦弑君而庶子争刘向以为自二十年至此嵗八年间日食七作祸乱将重起故天仍见戒也后齐崔杼弑君宋杀世子北燕伯出奔郑大夫自外入而簒位指略如董仲舒刘歆以为九月周楚分昭公七年四月甲辰朔日有食之董仲舒刘向以为先是楚灵王弑君而立㑹诸侯执徐子灭頼后陈公子招杀世子楚因而灭之又灭蔡后灵王亦弑死刘歆以为二月鲁卫分传曰晋侯问于士文伯曰谁将当日食对曰鲁卫恶之卫大鲁小公曰何故对曰去卫地如鲁地于是有灾其卫君乎鲁将上卿是嵗八月卫襄公卒十一月鲁季孙宿卒晋侯谓士文伯曰吾所问日食从矣可常乎对曰不可六物不同民心不壹事序不类官职不则同始异终胡可常也诗曰或宴宴居息或尽顇事国其异终也如是公曰何谓六物对曰嵗时日月星辰是谓公曰何谓辰对曰日月之㑹是谓公曰诗所谓此日而食于何不臧何也对曰不善政之谓也国无政不用善则自取适于日月之灾故政不可不慎也务三而已一曰择人二曰因民三曰从时此推日食之占循变复之要也易曰县象着明莫大于日月是故圣人重之载于三经于易在丰之震曰丰其沛日中见昧折其右肱亡咎于诗十月之交则着卿士司徒下至趣马师氏咸非其材同于右肱之所折协于三务之所择明小人乘君子阴侵阳之原也十五年六月丁巳朔日有食之刘歆以为三月鲁卫分十七年六月甲戌朔日有食之董仲舒以为时宿在毕晋国象也晋厉公诛四大夫失衆心以弑死后莫敢复责大夫六卿遂相与比周专晋国君还事之日比再食其事在春秋后故不载于经刘歆以为鲁赵分左氏传平子曰唯正月朔慝未作日有食之于是乎天子不举伐鼓于社诸侯用币于社伐鼔于朝礼也其余则否太史曰在此月也日过分而未至三辰有灾百官降物君不举避移时乐奏鼓祝用币史用辞啬夫驰庶人走此月朔之谓也当夏四月是谓孟夏説曰正月谓周六月夏四月正阳纯干之月也慝谓阴爻也冬至阳爻起初故曰复至建巳之月为纯干亡阴爻而阴侵阳为灾重故伐鼓用币责隂之礼降物素服也不举去乐也避移时避正堂须时移灾复也啬夫掌币吏庶人其徒役也刘歆以为六月二日鲁赵分二十一年七月壬午朔日有食之董仲舒以为周景王老刘子单子专权蔡侯朱骄君臣不説之象也后蔡侯朱果出奔刘子单子立王勐刘歆以为五月二日鲁赵分二十二年十二月癸酉朔日有食之董仲舒以为宿在心天子之象也后尹氏立王子朝天王居于狄泉刘歆以为十月楚郑分二十四年五月乙未朔日有食之董仲舒以为宿在胃鲁象也后昭公为季氏所逐刘向以为自十五年至此嵗十年间天戒七见人君犹不寤后楚杀戎蛮子晋灭陆浑戎盗杀卫侯兄蔡莒之君出奔吴灭巢公子光杀王僚宋三臣以邑叛其君它如仲舒刘歆以为二日鲁赵分是月斗建辰左氏传梓慎曰将大水昭子曰旱也日过分而阳犹不克克必甚能无旱乎阳不克莫将积聚也是嵗秋大雩旱也二至二分日有食之不为灾日月之行也春秋分日夜等故同道冬夏至长短极故相过相过同道而食轻不为大灾水旱而已三十一年十二月辛亥朔日有食之董仲舒以为宿在心天子象也时京师微弱后诸侯果相率而城周宋中几亡尊天子之心而不衰城刘向以为时吴灭徐而蔡灭沈楚围蔡吴败楚入郢昭王走出刘歆以为二日宋燕分定公五年三月辛亥朔日有食之董仲舒刘向以为后郑灭许鲁阳虎作乱窃寳玉大弓季桓子退仲尼宋三臣以邑叛刘歆以为正月二日燕赵分十二年十一月丙寅朔日有食之董仲舒刘向以为后晋三大夫以邑叛薛弑其君楚灭顿胡越败吴卫逐世子刘歆以为十二月二日楚郑分十五年八月庚辰朔日有食之董仲舒以为宿在栁周室大壊夷狄主诸夏之象也明年中国诸侯果累累从楚而围蔡蔡恐迁于州来晋人执戎蛮子归于楚京师楚也刘向以为盗杀蔡侯齐陈乞弑其君而立阳生孔子终不用刘歆以为六月晋赵分哀公十四年五月庚申朔日有食之在获麟后刘歆以为三月二日齐卫分凡春秋十二公二百四十二年日食三十六谷梁以为朔二十六晦七夜二二日一公羊以为朔二十七二日七晦二左氏以为朔十六二日十八晦一不书日者二高帝三年十月甲戌晦日有食之在斗二十度燕地也后二年燕王臧荼反诛立卢绾为燕王后又反败十一月癸卯晦日有食之在虚三度齐地也后二年齐王韩信徙为楚王明年废为列侯后又反诛九年六月乙未晦日有食之既在张十三度惠帝七年正月辛丑朔日有食之在危十三度谷永以为嵗首正月朔日是为三朝尊者恶之五月丁卯先晦一日日有食之几尽在七星初刘向以为五月微阴始起而犯至阳其占重至其八月宫车晏驾有吕氏诈置嗣君之害京房易传曰凡日食不以晦朔者名曰薄人君诛将不以理或贼臣将暴起日月虽不同宿阴气盛薄日光也高后二年六月丙戌晦日有食之七年正月己丑晦日有食之既在营室九度为宫室中时高后恶之曰此为我也明年应文帝二年十一月癸卯晦日有食之在婺女一度三年十月丁酉晦日有食之在斗二十三度十一月丁卯晦日有食之在虚八度后四年四月丙辰晦日有食之在东井十三度七年正月辛未朔日有食之景帝三年二月壬午晦日有食之在胃二度七年十一月庚寅晦日有食之在虚九度中元年十二月甲寅晦日有食之中二年九月甲戌晦日有食之三年九月戊戌晦日有食之几尽在尾九度六年七月辛亥晦日有食之在轸七度后元年七月乙巳先晦一日日有食之在翼十七度武帝建元二年二月丙戌朔日有食之在奎十四度刘向以为奎为卑贱妇人后有卫皇后自至微兴卒有不终之害三年九月丙子晦日有食之在尾二度五年正月己巳朔日有食之元光元年二月丙辰晦日有食之七月癸未先晦一日日有食之在翼八度刘向以为前年高园便殿灾与春秋御廪灾后日食于翼轸同其占内有女变外为诸侯其后陈皇后废江都淮南衡山王谋反诛日中时食从东北过半晡时复元朔二年二月乙巳晦日有食之在胃三度六年十一月癸丑晦日有食之元狩元年五月乙巳晦日有食之在柳六度京房易传推以为是时日食从旁右法曰君失臣明年丞相公孙𢎞薨日食从旁左者亦君失臣从上者臣失君从下者君失民元鼎五年四月丁丑晦日有食之在东井二十三度元封四年六月己酉朔日有食之太始元年正月乙巳晦日有食之四年十月甲寅晦日有食之在斗十九度征和四年八月辛酉晦日有食之不尽如钩在亢二度晡时食从西北日下晡时复昭帝始元三年十一月壬辰朔日有食之在斗九度燕地也后四年燕刺王谋反诛元凤元年七月己亥晦日有食之几尽在张十二度刘向以为己亥而既其占重后六年宫车晏驾卒以亡嗣宣帝地节元年十二月癸亥晦日有食之在营室十五度五凤元年十二月乙酉朔日有食之在婺女十度四年四月辛丑朔日有食之在毕十九度是为正月朔慝未作左氏以为重异元帝永光二年三月壬戌朔日有食之在娄八度四年六月戊寅晦日有食之在张七度建昭五年六月壬申晦日有食之不尽如钩因入成帝建始三年十二月戊申朔日有食之其夜未央殿中地震谷永对曰日食婺女九度占在皇后地震萧墙之内咎在贵妾二者俱𤼵明同事异人共掩制阳将害继嗣也亶日食则妾不见亶地震则后不见异日而发则似殊事亡故动变则恐不知是月后妾当有失节之邮故天因此两见其变若曰违失妇道隔逺衆妾妨絶继嗣者此二人也杜钦对亦曰日以戊申食时加未戊未土也中宫之部其夜殿中地震此必适妾将有争宠相害而为患者人事失于下变象见于上能应之以徳则咎异消忽而不戒则祸败至应之非诚不立非信不行河平元年四月己亥晦日有食之不尽如钩在东井六度刘向对曰四月交于五月月同孝惠日同孝昭东井京师地且既其占恐害继嗣日蚤食时从西南起三年八月乙卯晦日有食之在房四年三月癸丑朔日有食之在昴阳朔元年二月丁未晦日有食之在胃永始元年九月丁巳晦日有食之谷永以京房易占对曰元年九月日食酒亡节之所致也独使京师知之四国不见者若曰湛湎于酒君臣不别祸在内也永始二年二月乙酉晦日有食之谷永以京房易占对曰今年二月日食赋歛不得度民愁怨之所致也所以使四方皆见京师隂蔽者若曰人君好治宫室大营坟墓赋歛兹重而百姓屈竭祸在外也三年正月己卯晦日有食之四年七月辛未晦日有食之元延元年正月己亥朔日有食之哀帝元夀元年正月辛丑朔日有食之不尽如钩在营室十度与惠帝七年同月日二年三月壬辰晦日有食之平帝元始元年五月丁巳朔日有食之在东井二年九月戊申晦日有食之既凡汉着纪十二世二百一十二年日食五十三朔十四晦三十六先晦一日三成帝建始元年八月戊午晨漏未尽三刻有两月重见京房易传曰妇贞厉月几望君子征凶言君弱而妇彊为阴所乗则月并出晦而月见西方谓之朓朔而月见东方谓之仄慝仄慝则侯王其肃朓则侯王其舒刘向以为朓者疾也君舒缓则臣骄慢故日行迟而月行疾也仄慝者不进之意君肃急则臣恐惧故日行疾而月行迟不敢廹近君也不舒不急以正失之者食朔日刘歆以为舒者侯王展意颛事臣下促急故月行疾也肃者王侯缩朒不任事臣下弛纵故月行迟也当春秋时侯王率多缩朒不任事故食二日仄慝者十八食晦日朓者一此其效也考之汉家食晦朓者三十六终亡二日仄慝者歆説信矣此皆谓日月乱行者也元帝永光元年四月日色青白亡景正中时有景亡光是夏寒至九月日乃有光京房易传曰羙不上人兹谓上弱厥异日白七日不温顺亡所制兹谓弱日白六十日物无霜而死天子亲伐兹谓不知日白体动而寒弱而有任兹谓不亡日白不温眀不动辟公行兹谓不伸厥异日黑大风起天无云日光晻不难上政兹谓见过日黑居仄大如弹丸成帝河平元年正月壬寅朔日月俱在营室时日出赤二月癸未日朝赤且入又赤夜月赤甲申日出赤如血亡光漏上四刻半乃颇有光烛地赤黄食后乃复京房易传曰辟不闻道兹谓亡厥异日赤三月乙未日出黄有黑气大如钱居日中央京房易传曰祭天不顺兹谓逆厥异日赤其中黑闻善不予兹谓失知厥异日黄夫大人者与天地合其徳与日月合其明故圣王在上总命羣贤以亮天功则日之光眀五色备具烛燿亡主有主则为异应行而变也色不虚改形不虚毁观日之五变足以监矣故曰县象着眀莫大乎日月此之谓也严公七年四月辛卯夜恒星不见夜中星陨如雨董仲舒刘向以为常星二十八宿者人君之象也衆星万民之类也列宿不见象诸侯微也衆星陨坠民失其所也夜中者为中国也不及地而复象齐桓起而救存之也乡亡桓公星遂至地中国其良絶矣刘向以为夜中者言不得终性命中道败也或曰象其叛也言当中道叛其上也天垂象以视下将欲人君防恶逺非慎卑省微以自全安也如人君有贤眀之材畏天威命若高宗谋祖已成王泣金縢改过修正立信布徳存亡继絶修废举逸下学而上逹裁什一之税复三日之役节用俭服以惠百姓则诸侯懐徳士民归仁灾消而福兴矣遂莫肯改寤法则古人而各行其私意终于君臣乖离上下交怨自是之后齐宋之君弑谭遂邢卫之国灭宿迁于宋蔡获于楚晋相弑杀五世乃定此其效也左氏传曰恒星不见夜眀也星陨如雨与雨偕也刘歆以为昼象中国夜象夷狄夜眀故常见之星皆不见象中国微也星陨如雨如而也星陨而且雨故曰与雨偕也眀雨与星陨两变相成也洪范曰庶民惟星易曰雷雨作解是嵗嵗在𤣥枵齐分壄也夜中而星陨象庶民中离上也雨以解过施复从上下象齐桓行伯复兴周室也周四月夏二月也日在降娄鲁分壄也先是卫侯朔奔齐卫公子黔牟立齐帅诸侯伐之天子使使救卫鲁公子溺颛政会齐以犯王命严弗能止卒从而伐卫逐天王所立不义至甚而自以为功民去其上政繇下作尤着故星陨于鲁天事常象也成帝永始二年二月癸未夜过中星陨如雨长一二丈绎绎未至地灭至鸡鸣止谷永对曰日月星辰烛临下土其有食陨之异则遐迩幽隠靡不咸睹星辰附离于天犹庶民附离王者也王者失道纲纪废顿下将叛去故星叛天而陨以见其象春秋记异星陨最大自鲁严以来至今再见臣闻三代所以䘮亡者皆繇妇人羣小湛湎于酒书云乃用其妇人之言四方之逋逃多罪是信是使诗曰赫赫宗周褒姒烕之颠覆厥徳荒沈于酒及秦所以二世而亡者养生大奢奉终大厚方今国家兼而有之社禝宗庙之大忧也京房易传曰君不任贤厥妖天雨星文公十四年七月有星孛入于北斗董仲舒以为孛者恶气之所生也谓之孛者言其孛孛有所妨蔽闇乱不眀之貎也北斗大国象后齐宋鲁莒晋皆弑君刘向以为君臣乱于朝政令亏于外则上浊三光之精五星赢缩变色逆行甚则为孛北斗人君象孛星乱臣类簒杀之表也星传曰魁者贵人之牢又曰孛星见北斗中大臣诸侯有受诛者一曰魁为齐晋夫慧星较然在北斗中天之视人显矣史之有占眀矣时君终不改寤是后宋鲁莒晋郑陈六国咸弑其君齐再弑焉中国既乱夷狄并侵兵革从横楚乘威席胜深入诸夏六侵伐一灭国观兵周室晋外灭二国内败王师又连三国之兵大败齐师于鞌追亡逐北东临海水威陵京师武折大齐皆孛星炎之所及流至二十八年星传又曰彗星入北斗有大战其流入北斗中得名人不入失名人宋华元贤名大夫大棘之战华元获于郑传举其效云左氏传曰有孛星北斗周史服曰不出七年宋齐晋之君皆将死乱刘歆以为北斗有环域四星入其中也斗天之三辰纲纪星也宋齐晋天子方伯中国纲纪彗所以除旧布新也斗七星故曰不出七年至十六年宋人弑昭公十八年齐人弑懿公宣公二年晋赵穿弑灵公昭公十七年冬有星孛于大辰董仲舒以为大辰心也心为眀堂天子之象后王室大乱三王分争此其效也刘向以为星传曰心大星天王也其前星太子后星庶子也尾为君臣乖离孛星加心象天子适庶将分争也其在诸侯角亢氐陈郑也房心宋也后五年周景王崩王室乱大夫刘子单子立王勐尹氏召伯毛伯立子鼌子鼌楚出也时楚彊宋卫陈郑皆南附楚王勐既卒敬王即位子鼌入王城天王居狄泉莫之敢纳五年楚平王居卒子鼌奔楚王室乃定后楚帅六国伐吴吴败之于鸡父杀获其君臣蔡怨楚而灭沈楚怒围蔡吴人救之遂为柏举之战败楚师屠郢都妻昭王母鞭平王墓此皆孛彗流炎所及之效也左氏传曰有星孛于大辰西及汉申繻曰彗所以除旧布新也天事恒象今除于火火出必布焉诸侯其有火灾乎梓慎曰往年吾见是其徴也火出而见今兹火出而章必火入而伏其居火也久矣其与不然乎火出于夏为三月于商为四月于周为五月夏数得天若火作其四国当之在宋卫陈郑乎宋大辰之虚陈太昊之虚郑祝融之虚皆火房也星孛及汉汉水祥也卫颛顼之虚其星为大水水火之牡也其以丙子若壬午作乎水火所以合也若火入而伏必以壬午不过见之月眀年夏五月火始昏见丙子风梓慎曰是谓融风火之始也七日其火作乎戊寅风甚壬午太甚宋卫陈郑皆火刘歆以为大辰房心尾也八月心星在西方孛从其西过心东及汉也宋大辰虚谓宋先祖掌祀大辰星也陈太昊虚虙义木徳火所生也郑祝融虚高辛氏火正也故皆为火所舍卫颛顼虚星为大水营室也天星既然又四国失政相似及为王室乱皆同哀公十三年冬十一月有星孛于东方董仲舒刘向以为不言宿名者不加宿也以辰乘日而出乱气蔽君眀也眀年春秋事终一曰周之十一月夏九月日在氐出东方者轸角亢也轸楚角亢陈郑也或曰角亢大国象为齐晋也其后楚灭陈田氏簒齐六卿分晋此其效也刘歆以为孛东方大辰也不言大辰旦而见与日争光星入而彗犹见是嵗再失闰十一月实八月也日在鹑火周分野也十四年冬有星孛在获麟后刘歆以为不言所在官失之也高帝三年七月有星孛于大角旬余乃入刘向以为是时项羽为楚王伯诸侯而汉已定三秦与羽相距荥阳天下归心于汉楚将灭故彗除王位也一曰项羽阬秦卒烧宫室弑义帝乱王位故彗加之也文帝后七年九月有星孛于西方其本直尾箕末指虚危长丈余及天汉十六日不见刘向以为尾宋地今楚彭城也箕为燕又为吴越齐宿在汉中负海之国水泽地也是时景帝新立信用鼌错将诛正诸侯王其象先见后三年吴楚四齐与赵七国举兵反皆诛灭云武帝建元六年六月有星孛于北方刘向以为明年淮南王安入朝与太尉武安侯田蚡有邪谋而陈皇后骄恣其后陈后废而淮南王反诛八月长星出于东方长终天三十日去占曰是为蚩尤旗见则王者征伐四方其后兵诛四夷连数十年元狩四年四月长星又出西北是时伐胡尤甚元封元年五月有星孛于东井又孛于三台其后江充作乱京师纷然此明东井三台为秦地效也宣帝地节元年正月有星孛于西方去太白二丈所刘向以为太白为大将彗孛加之扫灭象也眀年大将军霍光薨后二年家夷灭成帝建始元年正月有星孛于营室青白色长六七丈广尺余刘向谷永以为营室为后宫懐姙之象彗星加之将有害懐姙絶继嗣者一曰后宫将受害也其后许皇后坐祝诅后宫懐姙者废赵皇后立妹为昭仪害两皇子上遂无嗣赵后姊妹卒皆伏辜元延元年七月辛未有星孛于东井践五诸侯出河戍北率行轩辕太微后日六度有余晨出东方十三日夕见西方犯次妃长秋斗填螽炎再贯紫宫中大火当后逹天河除于妃后之域南逝度犯大角摄提至天市而按节徐行炎入市中旬而后西去五十六日与苍龙俱伏谷永对曰上古以来大乱之极所希有也察其驰骋骤歩芒炎或长或短所歴奸犯内为后宫女妾之害外为诸夏叛逆之祸刘向亦曰三代之亡摄提易方秦项之灭星孛大角是嵗赵昭仪害两皇子后五年成帝崩昭仪自杀哀帝即位赵氏皆免官爵徙辽西哀帝亡嗣平帝即位王莽用事追废成帝赵皇后哀帝傅皇后皆自杀外家丁傅皆免官爵徙合浦归故郡平帝亡嗣莽遂簒国釐公十六年正月戊申朔陨石于宋五是月六鶂退飞过宋都董仲舒刘向以为象宋襄公欲行伯道将自败之戒也石阴类五阳数自上而陨此阴而阳行欲高反下也石与金同类色以白为主近白祥也鶂水鸟六阴数退飞欲进反退也其色青青祥也属于貎之不恭天戒若曰徳薄国小勿持炕阳欲长诸侯与彊大争必受其害襄公不寤眀年齐桓死伐齐䘮执滕子围曹为盂之㑹与楚争盟卒为所执后得反国不悔过自责复会诸侯伐郑与楚战于泓军败身伤为诸侯笑左氏传曰陨石星也鶂退飞风也宋襄公以问周内史叔兴曰是何祥也吉凶何在对曰今兹鲁多大䘮眀年齐有乱君将得诸侯而不终退而告人曰是阴阳之事非吉凶之所生也吉凶繇人吾不敢逆君故也是嵗鲁公子季友鄫季姬公孙兹皆卒眀年齐桓死适庶乱宋襄公伐齐行伯卒为楚所败刘歆以为是嵗嵗在夀星其冲降娄降娄鲁分壄也故为鲁多大䘮正月日在星纪厌在𤣥枵𤣥枵齐分壄也石山物齐大岳后五石象齐桓卒而五公子作乱故为眀年齐有乱庶民惟星陨于宋象宋襄将得诸侯之衆而治五公子之乱星陨而鶂退飞故为得诸侯而不终六鸿象后六年伯业始退执于盂也民反徳为乱乱则妖灾生言吉凶繇人然后阴阳冲厌受其咎齐鲁之灾非君所致故曰吾不敢逆君故也京房易传曰距諌自彊兹谓郄行厥异鶂退飞适当黜则鶂退飞惠帝三年陨石緜诸一武帝征和四年二月丁酉陨石雍二天晏亡云声闻四百里元帝建昭元年正月戊辰陨石梁国六成帝建始四年正月癸卯陨石槀四肥累一阳朔三年二月壬戌陨石白马八鸿嘉二年五月癸未陨石杜衍三元延四年三月陨石都闗二哀帝建平元年正月丁未陨石北地十其九月甲辰陨石虞二平帝元始二年六月陨石鉅鹿二自惠尽平陨石凡十一皆有光燿雷声成哀尤屡前汉书卷二十七下之下卷二十七下之下考证前汉书卷二十七下之下考证五行志下之下后郑拒王师拒监本别本俱讹岠从宋本改正史记推合朔在夜监本无记字宋本有从之十二年三月庚午朔日有食之按僖十二年经无朔字在斗二十三度宋本作二十二度后四年四月丙辰晦日有食之按孝文纪作丙寅晦又七年正月辛未朔日食纪未及书又景帝三年二月壬午晦孝经纪作壬子晦纪于四年十月戊戌晦书食此志不书中元年九月甲戌晦纪未及书纪于中四年十月戊午书食此志不书又后元年七月乙巳纪但言晦不言先晦一日孝武帝建元五年正月己巳朔及元光元年二月丙辰晦纪皆不书七月癸未书食但不云先晦一日元朔二年二月乙巳晦纪作三月乙亥六年十一月癸丑晦及元封四年六月己酉朔太始元年正月乙巳晦纪皆不书孝昭帝元鳯元年七月己亥晦纪作乙亥孝宣帝五凤四年四月辛丑朔纪作晦孝成帝永始元年九月丁巳晦纪不书孝哀帝元夀二年三月壬辰晦纪作夏四月壬辰晦纪志互异如此前汉书卷二十七下之下考证前汉书卷二十八上钦定四库全书前汉书卷二十八上汉兰台令史班固撰唐正议大夫行祕书少监琅邪县开国子颜师古注地理志第八上昔在黄帝作舟车以济不通旁行天下方制万里画壄分州得百里之国万区是故易称先王以建万国亲诸侯书云协和万国此之谓也尧遭洪水褱山襄陵天下分絶为十二州使禹治之水土既平更制九州列五服任土作贡曰禹敷土随山栞木奠高山大川冀州既载壶口治梁及岐既修太原至于岳阳覃怀底绩至于衡章厥土惟白壤厥赋上上错厥田中中恒卫既从大陆既作鸟夷皮服夹右碣石入于河泲河惟兖州九河既道雷夏既泽雍沮会同桑土既蚕是降丘宅土厥土黑坟繇木条厥田中下赋贞作十有三年迺同厥贡漆丝厥棐织文浮于泲漯通于河海岱惟青州嵎夷既畧惟甾其道厥土白坟海濒广潟田上下赋中上贡盐絺海物惟错岱畎丝枲鈆松怪石莱夷作牧厥棐檿丝浮于汶逹于泲海岱及淮惟徐州淮沂其乂蒙羽其蓺大壄既猪东原底平厥土赤埴坟草木渐包田上中赋中中贡土五色羽畎夏狄峄阳孤桐泗濒浮磬淮夷蠙珠臮鱼厥棐𤣥纤缟浮于淮泗逹于河淮海惟扬州彭蠡既猪阳鸟逌居三江既入震泽底定篠簜既敷屮夭木乔厥土涂泥田下下赋下上错贡金三品瑶瑻篠簜齿革羽毛鸟夷卉服厥棐织贝厥包橘柚钖贡均江海通于淮泗荆及衡阳惟荆州江汉朝宗于海九江孔殷沱灊既道云梦土作乂厥土涂泥田下中赋上下贡羽旄齿革金三品杶干栝栢厉砥砮丹惟箘簵楛三国底贡厥名包匦菁茅厥棐𤣥纁玑组九江纳钖大龟浮于江沱灊汉逾于洛至于南河荆河惟豫州伊雒瀍涧既入于河荥波既猪道荷泽被盟猪厥土惟壤下土坟垆田中上赋错上中贡漆枲絺纻棐纤纩钖贡磬错浮于洛入于河华阳黑水惟梁州岷嶓既蓺沱灊既道蔡蒙旅平和夷底绩厥土青黎田下上赋下中三错贡璆鐡银镂砮磬熊罴狐貍织皮西顷因桓是倈浮于灊逾于沔入于渭乱于河黑水西河惟雍州弱水既西泾属渭汭漆沮既从酆水逌同荆岐既旅终南惇物至于鸟鼠原隰底绩至于猪壄三危既宅三苗丕叙厥土黄壤田上上赋中下贡球琳琅玕浮于积石至于龙门西河会于渭汭织皮昆崘析支渠叟西戎即叙道汧及岐至于荆山逾于河壶口雷首至于太岳底柱析城至于王屋太行恒山至于碣石入于海西倾朱圉鸟鼠至于太华熊耳外方桐栢至于倍尾道嶓冡至于荆山内方至于大别崏山之阳至于衡山过九江至于敷浅原道弱水至于合黎余波入于流沙道黑水至于三危入于南海道河积石至于龙门南至于华阴东至于底柱又东至于盟津东过洛汭至于大伾北过降水至于大陆又北播为九河同为逆河入于海嶓冡道漾东流为汉又东为沧浪之水过三澨至于大别南入于江东汇泽为彭蠡东为北江入于海崏山道江东别为沱又东至于醴过九江至于东陵东迆北会于汇东为中江入于海道沇水东流为泲入于河轶为荥东出于陶丘北又东至于荷又东北会于汶又北东入于海道淮自桐栢东会于泗沂东入于海道渭自鸟鼠同穴东会于酆又东至于泾又东过漆沮入于河道洛自熊耳东北会于涧瀍又东会于伊又东北入于河九州逌同四奥既宅九山栞旅九川涤原九泽既陂四海会同六府孔修庶土交正底慎财赋咸则三壤成赋中国钖土姓祗台徳先不距朕行五百里甸服百里赋内总二百里内铚三百里内戛服四百里粟五百里米五百里侯服百里采二百里男国三百里诸侯五百里绥服三百里揆文教二百里奋武卫五百里要服三百里夷二百里蔡五百里荒服三百里蛮二百里流东渐于海西被于流沙朔南洎声教讫于四海禹钖𤣥圭告厥成功后受禅于虞为夏后氏殷因于夏亡所变改周既克殷监于二代而损益之定官分职改禹徐梁二州合之于雍青分冀州之地以为幽幷故周官有职方氏掌天下之地辩九州之国东南曰扬州其山曰会稽薮曰具区川曰三江䆮曰五湖其利金钖竹箭民二男五女畜宜鸟兽谷宜稻正南曰荆州其山曰衡薮曰云梦川曰江汉䆮曰颍湛其利丹银齿革民一男二女畜及谷宜与扬州同河南曰豫州其山曰华薮曰圃田川曰荥雒䆮曰波溠其利林漆丝枲民二男三女畜宜六扰其谷宜五种正东曰青州其山曰沂薮曰孟诸川曰淮泗䆮曰沂沭其利蒲鱼民二男三女其畜宜鸡狗谷宜稻麦河东曰兖州其山曰岱薮曰泰壄其川曰河泲浸曰卢潍其利蒲鱼民二男三女其畜宜六扰谷宜四种正西曰雍州其山曰岳薮曰弦蒲川曰泾汭曰渭洛其利玉石其民三男二女畜宜牛马谷宜黍稷东北曰幽州其山曰医无闾薮曰豯养川曰河泲浸曰菑时其利鱼盐民一男三女畜宜四扰谷宜三种河内曰冀州其山曰霍薮曰扬纡川曰漳曰汾潞其利松栢民五男三女畜宜牛羊谷宜黍稷正北曰幷州其山曰恒山薮曰昭余祁川曰虖池呕夷曰涞易其利布帛民二男三女畜宜五扰谷宜五种而保章氏掌天文以星土辩九州之地所封封域皆有分星以视吉凶周爵五等而土三等公侯百里伯七十里子男五十里不满为附庸盖千八百国而太昊黄帝之后唐虞侯伯犹存帝王图籍相踵而可知周室既衰礼乐征伐自诸侯出转相吞灭数百年间列国耗尽至春秋时尚有数十国五伯迭兴总其盟会陵夷至于战国天下分而为七合从连衡经数十年秦遂幷兼四海以为周制微弱终为诸侯所䘮故不立尺土之封分天下为郡县盪灭前圣之苗裔靡有孑遗者矣汉兴因秦制度崇恩徳行简易以抚海内至武帝攘郄胡越开地斥境南置交阯北置朔方之州兼徐梁幽幷夏周之制改雍曰凉改梁曰益凡十三部置刺史先王之迹既逺地名又数改易是以采获旧闻考迹诗书推表山川以缀禹贡周官春秋下及战国秦汉焉京兆尹元始二年戸十九万五千七百二口六十八万二千四百六十八县十二长安新丰船司空蓝田华阴郑湖下邽南陵奉眀霸陵杜陵左冯翊戸二十三万五千一百一口九十一万七千八百二十二县二十四高陵栎阳翟道池阳夏阳衙粟邑谷口莲勺鄜敷频阳临晋重泉郃阳祋祤武城沈阳褱徳徴云陵万年长陵阳陵云阳右扶风戸二十一万六千三百七十七口八十三万六千七十县二十一渭城槐里鄠盩厔斄郁夷羙阳郿雍漆栒邑隃麋陈仓杜阳汧好畤虢安陵茂陵平陵武功𢎞农郡戸十一万八千九十一口四十七万五千九百五十四县十一𢎞农卢氏陜宜阳黾池丹水新安商析陆浑上雒河东郡戸二十三万六千八百九十六口九十六万二千九百一十二县二十四安邑大阳猗氏解蒲反河北左邑汾阴闻喜濩泽端氏临汾垣皮氏长脩平阳襄陵彘杨北屈蒲子绛狐讘骐太原郡戸十六万九千八百六十三口六十八万四百八十八县二十一晋阳葰人界休榆次中都于离兹氏狼孟邬盂平陶汾阳京陵阳曲大陵原平祁上艾虑虒阳邑广武上党郡戸七万三千七百九十八口三十三万七千七百六十六县十四长子屯留余吾铜鞮沾湼氏襄柤壶闗泫氏高都潞陭氏阳阿谷逺河内郡戸二十四万一千二百四十六口百六万七千九十七县十八懐汲武徳波山阳河阳州共平臯朝歌脩武温壄王获嘉轵沁水隆虑荡隂河南郡戸二十七万六千四百四十四口一百七十四万二百七十九县二十二雒阳荥阳偃师京平阴中牟平阳武河南缑氏卷原武巩谷成故市密新成开封成臯苑陵梁新郑东郡戸四十万一千二百九十七口百六十五万九千二十八县二十二濮阳畔观聊城顿丘发干范茬平东武阳博平黎清东阿离狐临邑利苗须昌寿良乐昌阳平白马南燕廪丘陈留郡戸二十九万六千二百八十四口一百五十万九千五十县十七陈留小黄成安宁陵雍丘酸枣东昏襄邑外黄封丘长罗尉氏傿长垣平丘济阳浚仪颍川郡戸四十三万二千四百九十一口二百二十一万九百七十三县二十阳翟昆阳颍阳定陵长社新汲襄城郾郏舞阳颍阴崈高许傿陵临颍父城成安周承休阳城纶氏汝南郡戸四十六万一千五百八十七口二百五十九万六千一百四十八县三十七平舆阳安阳城㶏彊富波女阳鲖阳吴房安成南顿朗陵细阳宜春女阴新蔡新息灈阳期思慎阳慎召陵弋阳西平上蔡西华长平宜禄项新郪归徳新阳安昌安阳博阳成阳定陵南阳郡戸三十五万九千三百一十六口一百九十四万二千五十一县三十六宛犨杜衍酇育阳博山湼阳阴堵阳雉山都蔡阳新野筑阳棘阳武当舞阴西鄂穰郦安衆冠军比阳平氏随叶邓朝阳鲁阳舂陵新都湖阳红阳乐成博望复阳南郡戸十二万五千五百七十九口七十一万八千五百四十县十八江陵临沮夷陵华容宜城郢邔当阳中庐枝江襄阳编秭归夷道州陵若巫高成江夏郡戸五万六千八百四十四口二十一万九千二百一十八县十四西陵竟陵西阳襄邾车犬鄂安陆沙羡蕲春鄳云杜下雉钟武庐江郡戸十二万四千三百八十三口四十五万七千三百三十三县十二舒居巢龙舒临湖雩娄襄安摐阳寻阳灊晥湖陵邑松兹九江郡戸十五万五十二口七十八万五百二十五县十五寿春邑浚遒成徳橐臯阴陵厯阳当涂钟离合肥东城博乡曲阳建阳全椒阜陵山阳郡戸十七万二千八百四十七口八十万一千二百八十八县二十三昌邑南平阳成武湖陵东緍方与橐鉅壄单父薄都关城都黄爰戚郜成中乡平乐郑瑕丘甾乡栗乡曲乡西阳济阴郡戸二十九万二十五口百三十八万六千二百七十八县九定陶冤句吕都葭密成阳鄄城句阳秺乘氏沛郡戸四十万九千七十九口二百三万四百八十县三十七相龙亢竹谷阳萧向铚广戚下蔡丰郸谯蕲辄与山桑公丘符离敬丘夏丘洨沛芒建成城父建平酇栗扶阳高高柴溧阳平阿东乡临都义成祁乡魏郡戸二十一万二千八百四十九口九十万九千六百五十五县十八邺馆陶斥丘沙内黄清渊魏繁阳元城梁期黎阳即裴武始邯会阴安平恩邯沟武安鉅鹿郡戸十五万五千九百五十一口八十二万七千一百七十七县二十鉅鹿南䜌广阿象氏廮陶宋子杨氏临平下曲阳贳郻新市堂阳安定敬武厯乡乐信武陶柏乡安乡常山郡尸十四万一千七百四十一口六十七万七千九百五十六县十八元氏石邑桑中灵寿蒲吾上曲阳九门井陉房子中丘封斯闗平棘鄗乐阳平台都乡南行唐清河郡戸二十万一千七百七十四口八十七万五千四百二十二县十四清阳东武城绎幕灵厝鄃贝丘信成题东阳信乡缭枣彊复阳涿郡戸十九万五千六百七口七十八万二千七百六十四县二十九涿逎谷丘故安南深泽范阳蠡吾容城易广望郑高阳州乡安平樊舆成良乡利乡临乡益昌阳乡西乡饶阳中水武垣阿陵阿武高郭新昌勃海郡戸二十五万六千三百七十七口九十万五千一百一十九县二十六浮阳阳信东光阜城千童重合南皮定章武中邑高成高乐参戸成平桞临乐东平舒重平安次脩市文安景成束州建成章乡蒲领平原郡戸十五万四千三百八十七口六十六万四千五百四十三县十九平原鬲高唐重丘平昌羽般乐陵祝阿瑗阿阳漯隂朸富平安悳合阳楼虚龙頟安千乘郡戸十一万六千七百二十七口四十九万七百二十县十五千乘东邹溼沃平安博昌蓼城建信狄琅槐乐安被阳高昌繁安高宛延乡济南郡戸十四万七百六十一口六十四万二千八百八十四县十四东平陵邹平台梁邹土鼔于陵阳丘般阳菅朝阳厯城猇着宜成泰山郡戸十七万二千八十六口七十二万六千六百四县二十四奉高博茬卢肥成蛇丘刚柴盖梁父东平阳南武阳莱芜鉅平嬴牟蒙阴华宁阳椉丘富阳桃山桃乡式齐郡戸十五万四千八百二十六口五十五万四千四百四十四县十二临淄昌国利西安鉅定广广饶昭南临朐北乡平广台乡北海郡戸十二万七千口五十九万三千一百五十九县二十六营陵剧魁安丘瓡淳于益平寿剧都昌平望平的柳泉寿光乐望饶斟桑犊平城密乡羊石乐都石乡上乡新成成乡胶阳东莱郡戸十万三千二百九十二口五十万二千六百九十三县十七掖腄平度黄临朐曲成牟平东牟㡉育犁昌阳不夜当利卢乡阳乐阳石徐乡琅邪郡戸二十二万八千九百六十口一百七万九千一百县五十一东武不其海曲赣榆朱虚诸梧成灵门姑幕虚水临原琅邪祓柜缾邞雩段黔陬云计斤稻臯虞平昌长广横东莞魏其昌兹乡箕椑高广高乡柔即来丽武乡伊乡新山高阳昆山参封折泉博石房山慎乡驷望安丘高陵临安石山东海郡戸三十五万八千四百一十四口百五十五万九千三百五十七县三十八郯兰陵襄贲下邳良成平曲戚朐开阳费利成海曲兰祺缯南成山乡建乡即丘祝其临沂厚丘容丘东安合乡承建阳曲阳司吾于乡平曲都阳阴平郚乡武阳新阳建陵昌虑都平临淮郡戸二十六万八千二百八十三口百二十三万七千七百六十四县二十九徐取虑淮浦盱眙厹犹僮射阳开阳赘其高山雎陵盐渎淮阴淮陵下相富陵东阳播旌西平高平开陵昌阳广平兰阳襄平海陵舆堂邑乐陵会稽郡戸二十二万三千三十八口百三万二千六百四县二十六吴曲阿乌伤毗陵余曁阳羡诸暨无钖山隂丹徒余姚娄上虞海盐剡由拳大末乌程句章余杭鄞钱唐鄮富春冶回浦丹阳郡戸十万七千五百四十一口四十万五千一百七十县十七宛陵于㬱江乗春谷秣陵故鄣句容泾丹阳石城胡孰陵阳芜湖黝溧阳歙宣城豫章郡戸六万七千四百六十一一口三十五万一千九百六十五县十八南昌庐陵彭泽鄱阳厯陵余汗柴桑艾赣新淦南城建成宜春海昏雩都鄡阳南壄安平桂阳郡戸二万八千一百一十九口十五万六千四百八十八县十一郴临武便南平耒阳桂阳阳山曲江含洭浈阳阴山武陵郡戸三万四千一百七十七口十八万五千七百五十八县十三索孱陵临沅沅陵镡成无阳迁陵辰阳酉阳义陵佷山零阳充零陵郡戸二万一千九十二口十三万九千三百七十八县十零陵营道始安夫夷营浦都梁泠道泉陵洮阳钟武汉中郡戸十万一千五百七十口三十万六百一十四县十二西城旬阳南郑襃中房陵安阳成固沔阳钖武陵上庸长利广汉郡戸十六万七千四百九十九口六十六万二千二百四十九县十三梓潼什方涪雒緜竹广汉葭眀郪新都甸氐道白水刚氐道阴平道蜀郡戸二十六万八千二百七十九口百二十四万五千九百二十九县十五成都郫繁广都临卭青衣江原严道緜虒旄牛徙湔氐道汶江广柔蚕陵犍为郡戸十万九千四百一十九口四十八万九千四百八十六县十二僰道江阳武阳南安资中符牛鞞南广汉阳郁䣕朱提堂琅越嶲郡戸六万一千二百八口四十万八千四百五县十五卭都遂乆灵闗道台登定莋会无莋秦大莋姑复三绛苏示阑卑水灊街青蛉益州郡戸八万一千九百四十六口五十八万四百六十三县二十四滇池双栢同劳铜濑连然俞元收靡谷昌秦臧邪龙味昆泽叶榆律高不韦云南嶲唐弄栋比苏贲古毋棳胜休健伶来唯牂柯郡戸二万四千二百一十九口十五万三千三百六十县十七故且兰镡封鄨漏卧平夷同竝谈指温毋敛夜郎毋单漏江西随都梦谈槀进桑句町巴郡戸十五万八千六百四十二口七十万八千一百四十八县十一江州临江枳阆中垫江朐忍安汉宕渠鱼复充国涪陵前汉书卷二十八上卷二十八上考证前汉书卷二十八上考证地理志上雷夏旣泽注在济隂城阳西北按城阳当作成阳尚书疏亦讹城字盖后人传写误添土旁耳此成阳有尧冡灵䑓汉时故县在今濮州东南曹州东北若城阳国则在今莒州非雷夏泽所在也淮沂其乂注淮出大复山沂出泰山按志沂水出泰山郡盖县然则泰山乃郡名非谓沂水出泰山之麓也注与淮出大复对言竟似沂出东岳矣泗濒浮磬泗监本讹四今改正荆河惟豫州注西南至荆山荆山监本讹荆州从宋本改正道嶓冡注嶓冡山在梁州南北按南北当作西北各本俱误至于衡山注衡山江所经按此本孔传之误也衡山湘水所经北去岷江甚逺安得谓江所经乎志明曰长沙国湘南禹贡衡山在东南矣兼徐梁幽并夏周之制兼监本讹并从宋本改京兆尹故秦内史云云顾炎武曰地理艺文二志小字皆孟坚本文其师古曰应劭曰服䖍曰之类乃颜氏注也又武帝建元六年分为右内史按百官公卿表曰内史景帝二年分置左内史右内史与此不同师古谓据史记知志误按史记景纪二年秋但云置内史祋祤为县未云分置左右内史也未知师古何据若据本书表则孝景元年即书中大夫鼌错为左内史矣华隂故隂晋秦惠文王五年更名宁秦按史记秦本纪惠文王六年魏纳阴晋更名宁秦非五年也当是传写之讹湖武帝建元年更名湖按建元下脱某年字宋本亦然南陵沂水出蓝田谷北至覇陵入覇水按沂水当作浐水各本俱讹水经注引此条云浐水出蓝田谷北至覇陵入覇水是其証也左冯翊临晋注臣瓒曰晋水在河之间按河之间应作河之东言县在河西岸而晋水入河在其东岸也右扶风盩厔有长杨宫监本讹长阳宫从宋本改正𢎞农郡宜阳在黾池有鐡官也按在黾池有鐡官也七字乃郡戸口下自注有鐡官在黾池误衍于此宜阳与黾池各自为县使宜阳有鐡官安得在黾池耶一文重见刋误不言何也太原郡榆次梗阳郷魏戊邑戊监本讹成今据左传史记改正又阳曲注师古曰隋文帝自以姓杨监本讹姓阳今改正上党郡沾大谷清漳水所出东北至阜城入大河按宋本监本及别本俱作至邑成入大河非也汉无邑成县名阜城则勃海郡属县也尚书疏史记索隐并引此条曰东北至阜城入大河可为确証今从之河南郡梁狐聚云云注应劭云云监本梁下脱班志本文狐聚以下二十四字又脱应劭注十八字今从宋本添东郡东武阳禹治漯水云云按禹治应作禹贡各本俱误颍川郡有工官工官监本误二官今改正汝南郡莾曰汝汾分为赏都尉按汝汾当是汝坟之讹分为赏都尉当是赏都郡之讹盖莾改汝南郡曰汝坟郡又分置赏都郡耳南阳郡雉衡山沣水所出东至入汝按汉无县以水经注証之字自是郾字之讹郾颍川郡属县也然师古云音屋则唐初本已讹矣平氏淮水所出东南至淮陵入海按淮陵当作淮浦各本俱误淮浦故城在今东安县淮水于此入海若淮陵故城在今盱眙县西北去海尚逺水经曰淮水东至淮浦入海是也南郡江陵秦㧞我郢徙东按徙东当作徙陈此顷襄王二十一年事也志于九江夀春邑自注曰楚考烈王自陈徙此即与此文相应各本俱误山阳郡平乐包水东北至泲入泗按泲非县名盖沛字之讹水经注引此文云泡水东北至沛入泗是也济阴郡秺注孟康曰音妒妒监本讹如从宋本改正勃海郡千童注宋祁曰千当作平按宋説非也自是千万之千不当作平水经注可証平原郡楼虚按当作杨虚各本俱误文帝封齐悼恵王子为杨虚侯后汉光武封马武为杨虚侯即此县也水经注可証济南郡邹按宋本监本及别本俱以邹为一县平䑓为一县此大误也邹平故城在今邹平县北与驺县属鲁国者不同台县即髙祖封功臣戴野为侯者与常山郡所属之平台县宣帝封史元为侯者又不同也当以邹平连写泰山郡盖临乐子山洙水所出西北至盖入池水按池水应作泗水水经注引此文云西北至盖入泗水或作池字字误也观此则郦道元以前夲已讹作入池水矣南武阳冠石山冶水所出按水经注冠石山洛水所出东莱郡曲成按郊祀志作曲城孝武纪祀参山八神于曲城皆作曲城而后书郡国志则与此志同琅邪郡长广奚养泽在西按奚字应作豯横故山名台水所出东南至东武入淮按名台水当作乆台水乆名字形相近而误耳又按入淮之淮即潍水也志中亦作维亦作淮如朱虚之汶水曰入维灵门之浯水横县之乆台水折泉之折泉水并曰入淮实皆入潍水耳今俗犹唿此水为东淮河知自汉已然矣水经注引此志总曰入潍是也折泉折泉水北至莫入淮按汉无莫县水经注引此文曰至箕县北入潍然则莫字系箕字之讹也临淮郡富陵莾曰虏音朔按音朔之上脱师古曰三字各本俱误此颜注非班氏本文也会稽郡冶师古曰本闽越地按冶各本俱作治非也闽越传曰秦并天下以其地为闽中郡汉五年复立无诸为闽越王王闽中故地都冶即此冶县沈约宋书州郡志曰建安太守本闽越秦立为闽中郡汉武世闽越反灭之徙其民于江淮间虚其地后有逃遁山谷者颇出立为冶县属会稽是其说也玩师古説知古本必作冶今改正丹阳郡丹阳楚之先熊绎所封王楙曰熊绎所封在南郡秭归之丹阳汉志乃以宛陵之丹阳为楚所封误矣蜀郡湔氐道江水所出东南至江都入海过郡七行二千六百六十里按里数大误江为南纪巨川自蜀至海即以地形东西直计亦五六千里况水道纡曲乎所谓过郡七七字其上不有脱文则字误也且湘也汉也沅也皆入江之支水也汉由西县东南至江州入江曰行二千七百六十里湘由零陵北至酃县入江沅由故且兰至益阳入江并曰行二千五百三十里以岷江之逺从西塞蟠折巴蜀襟帯荆扬其里数乃仅与沅湘埒反不如汉水之长乎此为转写脱误灼然易暁又按宋本旄牛下班氏自注鲜水若水云云之外有刘奉世曰里数盖误八字夫鲜若源出徼外里数难以测量疑此八字当注此条之下益州郡来唯劳水出徼外东至麊泠入南海按各本俱作麋泠又䍧柯郡西随麋水至麊泠入尚龙谿亦作麋泠误也麊泠交趾郡之属县今改正前汉书卷二十八上考证卷二十八下钦定四库全书前汉书卷二十八下汉兰台令史班固撰唐正议大夫行祕书少监琅邪县开国子颜师古注地理志第八下武都郡戸五万一千三百七十六口二十三万五千五百六十县九武都上禄故道河池平乐道沮嘉陵道循成道下辨道陇西郡戸五万三千九百六十四口二十三万六千八百二十四县十一狄道上邽安故氐道首阳予道大夏羌道襄武临洮西金城郡戸三万八千四百七十口十四万九千六百四十八县十三允吾浩亹令居枝阳金城楡中枹罕白石河关破羌安夷允街临羌天水郡戸六万三百七十口二十六万一千三百四十八县十六平襄街泉戎邑道望垣罕开緜诸道阿阳略阳道冀勇士成纪清水奉㨗陇豲道兰干武威郡戸万七千五百八十一口七万六千四百一十九县十姑臧张掖武威休屠揟次鸾鸟朴媪围苍柗宣威张掖郡戸二万四千三百五十二口八万八千七百三十一县十觻得昭武删丹氐池屋兰曰勒骊靬番和居延显美酒泉郡戸万八千一百三十七口七万六千七百二十六县九禄福表是乐涫天䧇玉门会水池头绥弥干齐敦煌郡戸万一千二百口三万八千三百三十五县六敦煌冥安效谷渊泉广至龙勒安定郡戸四万二千七百二十五口十四万三千二百九十四县二十一髙平复累安俾抚夷朝那泾阳临泾卤乌氏阴密安定参䜌三水阴槃安武祖厉爰得眴卷彭阳鹑阴月氏道北地郡戸六万四千四百六十一口二十一万六百八十八县十九马领直路灵武富平灵洲昫衍方渠除道五街鹑孤归德回获略畔道泥阳郁郅义渠道弋居大廉上郡戸十万三千六百八十三口六十万六千六百五十八县二十三肤施独乐阳周木禾平都浅水京室洛都白土襄洛原都漆垣奢延雕阴推邪桢林高望雕阴道龟兹定阳高奴望松宜都西河郡戸十三万六千三百九十口六十九万八千八百三十六县三十六富昌驺虞鹄泽平定美稷中阳乐街徒经臯狼大成广田圜阴益兰平周鸿门蔺宣武千章增山圜阳广衍武车虎勐离石谷罗饶方利隰成临水土军西都平陆阴山觬是博陵盐官朔方郡戸三万四千三百三十八口十三万六千六百二十八县十三封朔方脩都临河唿遒窳浑渠捜沃壄广牧临戎五原郡戸三万九千三百二十二口二十三万一千三百二十八县十六九原固陵五原临沃文国河阴蒲泽南兴武都宜梁曼柏成宜稒阳莫䵣西安阳河目云中郡戸三万八千三百三口十七万三千二百七十县十一云中咸阳陶林桢陵犊和沙陵原阳沙南北舆武泉阳寿定襄郡戸三万八千五百五十九口十六万三千一百四十四县十二成乐桐过都武武进襄阴武臯骆安陶武城武要定襄复陆鴈门郡戸七万三千一百三十八口二十九万三千四百五十四县十四善无沃阳繁畤中陵阴馆楼烦武州陶剧阳崞平城埒马邑彊阴代郡户五万六千七百七十一口二十七万八千七百五十四县十八桑干道人当城高栁马城班氏延陵狋氏且如平邑阳原东安阳参合平舒代灵丘广昌卤城上谷郡戸三万六千八口十一万七千七百六十二县十五沮阳泉上潘军都居庸雊瞀夷舆宁昌平广宁涿鹿且居茹女祁下落渔阳郡戸六万八千八百二口二十六万四千一百一十六县十二渔阳狐奴路雍奴泉州平谷安乐厗奚犷平要阳白檀滑盐右北平郡戸六万六千六百八十九口三十二万七百八十县十六平刚无终石成廷陵俊靡薋徐无字土垠白狼夕阳昌城骊成广成聚阳平明辽西郡戸七万二千六百五十四口三十五万二千三百二十五县十四且虑海阳新安平栁城令支肥如賔从交黎阳乐狐苏徒河文成临渝絫辽东郡戸五万五千九百七十二口二十七万二千五百三十九县十八襄平新昌无虑望平房候城辽队辽阳险渎居就高显安市武次平郭西安平文番汗沓氏元菟郡戸四万五千六口二十二万一千八百四十五县三髙句骊上殷台西盖马乐浪郡戸六万二千八百一十二口四十万六千七百四十八县二十五朝鲜䛁邯浿水含资黏蝉遂成增地带方驷望海㝠列口长岑屯有昭明镂方提奚浑弥吞列东不而蚕台华丽邪头昧前莫夫租南海郡户万九千六百一十三口九万四千二百五十三县六番禺博罗中宿龙川四会揭阳郁林郡戸万二千四百一十五口七万一千一百六十二县十二布山安广阿林广郁中留桂林潭中临尘定周增食领方雍鸡苍梧郡戸二万四千三百七十九口十四万六千一百六十县十广信谢沐高要封阳临贺端谿冯乘富川荔浦勐陵交趾郡戸九万二千四百四十口七十四万六千二百三十七县十羸安定茍屚麊泠曲昜北带稽徐西于龙编朱䳒合浦郡戸万五千三百九十八口七万八千九百八十县五徐闻高凉合浦临允朱卢九眞郡戸三万五千七百四十三口十六万六千一十三县七胥浦居风都庞余𤼵咸驩无切无编日南郡戸万五千四百六十口六万九千四百八十五县五朱吾比景卢容西卷象林赵国戸八万四千二百二口三十四万九千九百五十二县四邯郸易阳柏人襄国广平国戸二万七千九百八十四口十九万八千五百五十八县十六广平张朝平南和列人斥章任曲周南曲曲梁广乡平利平乡阳台广年城乡眞定国戸三万七千一百二十六口十七万八千六百一十六县四眞定稾城肥累緜曼中山国戸十六万八百七十三口六十六万八千八十县十四卢奴北平北新成唐深泽苦陉安国曲逆望都新市新处毋极陆成安险信都国戸六万五千五百五十六口三十万四千三百八十四县十七信都歴扶柳辟阳南宫下博武邑观津高隄广川乐乡平隄桃西梁昌成东昌脩河闲国戸四万五千四十三口十八万七千六百六十二县四乐成候井武隧弓高广阳国戸二万七百四十口七万六百五十八县四蓟方城广阳阴乡甾川国戸五万二百八十九口二十二万七千三十一县三剧东安平楼乡胶东国戸七万二千二口三十二万三千三百三十一县八即墨昌武下密壮武郁秩挺观阳邹卢高密国戸四万五百三十一口十九万二千五百三十六县五髙密昌安石泉夷安成乡成阳国戸五万六千六百四十二口二十万五千七百八十四县四莒阳都东安虑淮阳国戸十三万五千五百四十四口九十八万一千四百二十三县九陈苦阳夏宁平扶沟固始圉新平柘梁国戸三万八千七百九口十万六千七百五十二县八砀甾杼秋蒙己氏虞下邑雎阳东平国戸十三万一千七百五十三口六十万七千九百七十六县七无盐任城东平陆富城章亢父樊鲁国戸十一万八千四十五口六十万七千三百八十一县六鲁卞汶阳蕃驺薛楚国戸十二万四千七百三十八口四十九万七千八百四县七彭城留梧傅阳吕武原甾丘泗水国戸二万五千二十五口十一万九千一百一十四县三凌泗阳于广陵国戸三万六千七百七十三口十四万七百二十二县四广陵江都高邮平安六安国戸三万八千三百四十五口十七万八千六百一十六县五六蓼安丰安风阳泉长沙国戸四万三千四百七十口二十三万五千八百二十五县十三临湘罗连道益阳下隽攸酃承阳湘南昭陵茶陵容陵安成本秦京师为内史分天下作三十六郡汉兴以其郡太大稍复开置又立诸侯王国武帝开广三边故自高祖増二十六文景各六武帝二十八昭帝一讫于孝平凡郡国一百三县邑千三百一十四道三十二侯国二百四十一地东西九千三百二里南北万三千三百六十八里提封田一万万四千五百一十三万六千四百五顷其一万万二百五十二万八千八百八十九顷邑居道路山川林泽羣不可垦其三千二百二十九万九百四十七顷可垦不可垦定垦田八百二十七万五百三十六顷民户千二百二十三万三千六十二口五千九百五十九万四千九百七十八汉极盛矣凡民函五常之性而其刚柔缓急音声不同系水土之风气故谓之风好恶取舍动静亡常随君上之情欲故谓之俗孔子曰移风易俗莫善于乐言圣王在上统理人伦必移其本而易其末此混同天下壹之虖中和然后王教成也汉承百王之末国土变改民人迁徙成帝时刘向略言其地分丞相张禹使属颍川朱赣条其风俗犹未宣究故辑而论之终其本末着于篇秦地于天官东井舆鬼之分壄也其界自𢎞农故关以西京兆扶风冯翊北地上郡西河安定天水陇西南有巴蜀广汉犍为武都西有金城武威张掖酒泉敦煌又西南有牂柯越巂益州皆宜属焉秦之先曰柏益出自帝颛顼尧时助禹治水为舜朕虞飬育草木鸟兽赐姓嬴氏歴夏殷为诸侯至周有造父善驭习马得华駵緑耳之乗幸于穆王封于赵城故更为赵氏后有非子为周孝王飬马汧渭之间孝王曰昔伯益知禽兽子孙不絶廼封为附庸邑之于秦今陇西秦亭秦谷是也至元孙氏为荘公破西戎有其地子襄公时幽王为犬戎所败平王东迁雒邑襄公将兵救周有功赐受酆之地列为诸侯后八世穆公称伯以河为竟十余世孝公用商君制辕田开仟佰东雄诸侯子惠公初称王得上郡西河孙昭王开巴蜀灭周取九鼎昭王曾孙政并六国称皇帝负力怙威燔书阬儒自任私智至子胡亥天下畔之故秦地于禹贡时跨雍梁二州诗风兼秦豳两国昔后稷封斄公刘处豳太王徙文王作酆武王治镐其民有先王遗风好稼穑务本业故豳诗言农桑衣食之本甚备有鄠杜竹林南山檀柘号称陆海为九州膏腴始皇之初郑国穿渠引泾水溉田沃野千里民以富饶汉兴立都长安徙齐诸田楚昭屈景及诸功臣家于长陵后世世徙吏二千石高訾富人及豪桀并兼之家于诸陵盖亦以彊干弱支非独为奉山园也是故五方杂厝风俗不纯其世家则好礼文富人则商贾为利豪桀则游侠通姦濒南山近夏阳多阻险轻薄易为盗贼常为天下剧又郡国辐凑浮食者多民去本就末列侯贵人车服僭上衆庶放效羞不相及嫁娶尤崇侈靡送死过度天水陇西山多林木民以板为室屋及安定北地上郡西河皆迫近戎狄脩习战备髙上气力以射猎为先故秦诗曰在其板屋又曰王于兴师脩我甲兵与子偕行及车辚四臷小戎之篇皆言车马田狩之事汉兴六郡良家子选给羽林期门以材力为官名将多出焉孔子曰君子有勇而亡谊则为乱小人有勇而亡谊则为盗故此数郡民俗质木不耻寇盗自武威以西本匈奴昆邪王休屠王地武帝时攘之初置四郡以通西域鬲絶南羌匈奴其民或以关东下贫或以报怨过当或以誖逆亡道家属徙焉习俗颇殊地广民稀水屮宜畜牧故凉州之畜为天下饶保边塞二千石治之咸以兵马为务酒礼之会上下通焉吏民相亲是以其俗风雨时节谷籴常贱少盗贼有和气之应贤于内郡此政寛厚吏不苛刻之所致也巴蜀广汉本南夷秦并以为郡土地肥美有江水沃野山林竹木疏食果实之饶南贾滇僰滇僰僮西近卭莋莋马旄牛民食稻鱼亡凶年忧俗不愁苦轻易淫泆柔弱褊阸景武闲文翁为蜀守敎民读书法令未能笃信道徳反以好文刺讥贵慕权埶及司马相如游宦京师诸侯以文辞显于世乡党慕循其迹后有王襃严遵扬雄之徒文章冠天下繇文翁倡其敎相如为之师故孔子曰有教亡类武都地杂氐羌及犍为牂柯越巂皆西南外夷武帝初开置民俗略与巴蜀同而武都近天水俗颇似焉故秦地天下三分之一而人衆不过什三然量其富居什六秦豳吴札观乐为之歌秦曰此之谓夏声夫能夏则大大之至也其周旧乎自井十度至栁三度谓之鹑首之次秦之分也魏地觜觿参之分野也其界自髙陵以东尽河东河内南有陈留及汝南之召陵㶏彊新汲西华长平颍川之舞阳郾许傿陵河南之开封中牟阳武酸枣卷皆魏分也河内本殷之旧都周既灭殷分其畿内为三国诗风邶庸衞国是也鄁㠯封纣子武庚庸管叔尹之衞蔡叔尹之以监殷民谓之三监故书序曰武王崩三监畔周公诛之尽以其地封弟康叔号曰孟侯以夹辅周室迁邶庸之民于雒邑故邶庸衞三国之诗相与同风邶诗曰在浚之下庸曰在浚之郊邶又曰亦流于淇河水洋洋庸曰送我淇上在彼中河卫曰瞻彼淇奥河水洋洋故吴公子札聘鲁观周乐闻邶庸卫之歌曰美哉渊乎吾闻康叔之徳如是是其衞风乎至十六世懿公亡道为狄所灭齐桓公帅诸侯伐狄而更封卫于河南曹楚丘是为文公而河内殷虚更属于晋康叔之风既歇而纣之化犹存故俗刚彊多豪桀侵夺薄恩礼好生分河东土地平易有盐铁之饶本唐尧所居诗风唐魏之国也周武王子唐叔在母未生武王梦帝谓己曰余名而子曰虞将与之唐属之参及生名之曰虞至成王灭唐而封叔虞唐有晋水及叔虞子爕为晋侯云故参为晋星其民有先王遗教君予深思小人俭陋故唐诗蟋蟀山枢葛生之篇曰今我不乐日月其迈宛其死矣它人是婾百岁之后归于其居皆思奢俭之中念死生之虑吴札闻唐之歌曰思深哉其有陶唐氏之遗民乎魏国亦姬姓也在晋之南河曲故其诗曰彼汾一曲寘诸河之侧自唐叔十六世至献公灭魏以封大夫毕万灭耿以封大夫赵夙及大夫韩武子食采于韩原晋于是始大至于文公伯诸侯尊周室始有河内之土吴札闻魏之歌曰美哉沨沨乎以徳辅此则明主也文公后十六世为韩魏赵所灭三家皆自立为诸侯是为三晋赵与秦同祖韩魏皆姬姓也自毕万后十世称侯至孙称王徙都大梁故魏一号为梁七世为秦所灭周地柳七星张之分壄也今之河南雒阳谷城平阴偃师巩缑氏是其分也昔周公营雒邑以为在于土中诸侯蕃屏四方故立京师至幽王淫襃姒以灭宗周子平王东居雒邑其后五伯更帅诸侯以尊王室故周于三代最为长久八百余年至于赧王乃为秦所兼初雒邑与宗周通封畿东西长而南北短短长相覆为千里至襄王以河内赐晋文公又为诸侯所侵故其分坠小周人之失巧伪趋利贵财贱义髙富下贫憙为商贾不好仕宦自柳三度至张十二度谓之鹑火之次周之分也韩地角亢氐之分野也韩分晋得南阳郡及颍川之父城定陵襄城颍阳颍阴长社阳翟郏东接汝南西接𢎞农得新安宜阳皆韩分也及诗风陈郑之国与韩同星分焉郑国今河南之新郑本髙辛氏火正祝融之虚也及成臯荥阳颍川之崇髙阳城皆郑分也本周宣王弟友为周司徒食采于宗周畿内是为郑郑桓公问于史伯曰王室多故何所可以逃死史伯曰四方之国非王母弟甥舅则夷狄不可入也其济洛河颍之间乎子男之国虢会为大恃埶与险崈侈贪冒君若寄帑与贿周乱而敝必将背君君以成周之衆奉辞伐罪亡不克矣公曰南方不可乎对曰夫楚重黎之后也黎为髙辛氏火正昭显天地以生柔嘉之材姜嬴荆芊实与诸姬代相干也姜伯夷之后也嬴伯益之后也伯夷能礼于神以佐尧伯益能仪百物以佐舜其后皆不失祠而未有兴者周衰将起不可偪也桓公从其言乃东寄帑与贿虢会受之后三年幽王败桓公死其子武公与平王东迁卒定虢㑹之地右雒左泲食溱洧焉土陿而险山居谷汲男女亟聚㑹故其俗淫郑诗曰出其东门有女如云又曰溱与洧方灌灌兮士与女方秉菅兮恂盱且乐惟士与女伊其相谑此其风也吴札闻郑之歌曰美哉其细已甚民弗堪也是其先亡乎自武公后二十三世为韩所灭陈国今淮阳之地陈本太昊之虚周武王封舜后妫满于陈是为胡公妻以元女大姬妇人尊贵好祭祀用史巫故其俗巫鬼陈诗曰坎其击鼓宛丘之下亡冬亡夏值其鹭羽又曰东门之枌宛丘之栩子仲之子婆娑其下此其风也吴札闻陈之歌曰国亡主其能久乎自胡公后二十三世为楚所灭陈虽属楚于天文自若其故颍川南阳本夏禹之国夏人上忠其敝鄙朴韩自武子后七世称侯六世称王五世而为秦所灭秦既灭韩徙天下不轨之民于南阳故其俗夸奢上气力好商贾渔猎臧匿难制御也宛西通武关东受江淮一都之㑹也宣帝时郑𢎞召信臣为南阳太守治皆见纪信臣劝民农桑去末归本郡以殷富颍川韩都士有申子韩非刻害余烈髙仕宦好文法民以贪遴争讼生分为失韩延夀为太守先之以敬让黄霸继之教化大行狱或八年亡重罪囚南阳好商贾召父富以本业颍川好争讼分异黄韩化以笃厚君子之徳风也小人之徳草也信矣自东井六度至亢六度谓之夀星之次郑之分野与韩同分赵地昴毕之分壄赵分晋得赵国北有信都真定常山中山又得涿郡之髙阳鄚州乡东有广平鉅鹿清河河间又得勃海郡之东平舒中邑文安束州成平章武河以北也南至浮水繁阳内黄斥丘西有太原定襄云中五原上党上党本韩之别郡也逺韩近赵后卒降赵皆赵分也自赵夙后九世称侯四世敬侯徙都邯郸至曾孙武灵王称王五世为秦所灭赵中山地薄人衆犹有沙丘纣淫乱余民丈夫相聚游戏悲歌忼慨起则椎剽掘冡作姦巧多弄物为倡优女子弹弦跕躧游媚富贵徧诸侯之后宫邯郸北通燕涿南有郑卫漳河之间一都㑹也其土广俗杂大率精急髙气埶轻为姦太原上党又多晋公族子孙以诈力相倾矜夸功名报仇过直嫁取送死奢靡汉兴号为难治常择严勐之将或任杀伐为威父兄被诛子弟怨愤至告讦刺史二千石或报杀其亲属钟代石北迫近胡寇民俗懻忮好气为姦不事农商自全晋时已患其剽悍而武灵王又益厉之故冀州之部盗贼常为它州剧定襄云中五原本戎狄地颇有赵齐衞楚之徙其民鄙朴少礼文好射猎鴈门亦同俗于天文别属燕燕地尾箕分壄也武王定殷封召公于燕其后三十六世与六国俱称王东有渔阳右北平辽西辽东西有上谷代郡鴈门南得涿郡之易容城范阳北新成故安涿县良乡新昌及勃海之安次皆燕分也乐浪元菟亦宜属焉燕称王十世秦欲灭六国燕王太子丹遣勇士荆轲西刺秦王不成而诛秦遂举兵灭燕蓟南通齐赵勃碣之间一都会也初太子丹賔飬勇士不爱后宫美女民化以为俗至今犹然賔客相过以妇侍宿嫁取之夕男女无别反以为荣后稍颇止然终未改其俗愚悍少虑轻薄无威亦有所长敢于急人燕丹遗风也上谷至辽东地广民希数被胡寇俗与赵代相类有渔盐枣栗之饶北隙乌丸夫余东贾真番之利元莬乐浪武帝时置皆朝鲜濊貉句骊蛮夷殷道衰箕子去之朝鲜教其民以礼义田蚕织作乐浪朝鲜民犯禁八条相杀以当时偿杀相伤以谷偿相盗者男没入为其家奴女子为婢欲自偿者人五十万虽免为民俗犹羞之嫁取无所雠是以其民终不相盗无门戸之闭妇人贞信不淫辟其民饮食以笾豆都邑颇放效吏及内郡贾人往往以杯器食郡初取吏于辽东吏见民无闭臧及贾人往者夜则为盗俗稍益薄今于犯禁寖多至六十余条可贵哉仁贤之化也然东夷天性柔顺异于三方之外故孔子悼道不行设浮于海欲居九夷有以也夫乐浪海中有倭人分为百余国以岁时来献见云自危四度至斗六度谓之析木之次燕之分也齐地虚危之分壄也东有甾川东莱琅邪髙密胶东南有泰山城阳北有千乗清河以南勃海之髙乐髙城重合阳信西有济南平原皆齐分也少昊之世有爽鸠氏虞夏时有季崱汤时有逢公柏陵殷末有薄姑氏皆为诸侯国此地至周成王时薄姑氏与四国共作乱成王灭之以封师尚父是为太公诗风齐国是也临甾名营丘故齐诗曰子之营兮遭我虖嶩之间兮又曰竢我于着乎而此亦其舒缓之体也吴札闻齐之歌曰泱泱乎大风也哉其太公乎国未可量也古有分土亡分民太公以齐地负海舄卤少五谷而人民寡廼劝以女工之业通鱼盐之利而人物辐凑后十四世桓公用管仲设轻重以富国合诸侯成伯功身在陪臣而取三归故其俗弥侈织作冰纨绮绣纯丽之物号为冠带衣履天下初太公治齐脩道术尊贤智赏有功故至今其土多好经术矜功名舒缓阔达而足智其失夸奢朋党言与行缪虚诈不情急之则离散缓之则放纵始桓公兄襄公淫乱姑姊妹不嫁于是令国中民家长女不得嫁名曰巫儿为家主祠嫁者不利其家民至今以为俗痛乎道民之道可不慎哉昔太公始封周公问何以治齐太公曰举贤而上功周公曰后世必有簒杀之臣其后二十九世为彊臣田和所灭而和自立为齐侯初和之先陈公子完有罪来奔齐齐桓公以为大夫更称田氏九世至和而簒齐至孙威王称王五世为秦所灭临甾海岱之间一都会也其中具五民云鲁地奎娄之分壄也东至东海南有泗水至淮得临淮之下相雎陵僮取虑皆鲁分也周兴以少昊之虚曲阜封周公子伯禽为鲁侯以为周公主其民有圣人之教化故孔子曰齐一变至于鲁鲁一变至于道言近正也濒洙泗之水其民渉度幼者扶老而代其任俗既益薄长老不自安与幼少相让故曰鲁道衰洙泗之间龂龂如也孔子闵王道将废廼脩六经以述唐虞三代之道弟子受业而通者七十有七人是以其民好学上礼义重廉耻周公始封太公问何以治鲁周公曰尊尊而亲亲太公曰后世寖弱矣故鲁自文公以后禄去公室政在大夫季氏逐昭公陵夷㣲弱三十四世而为楚所灭然本大国故自为分壄今去圣乆逺周公遗化销㣲孔氏庠序衰坏地陿民衆颇有桑麻之业亡林泽之饶俗俭啬爱财趋商贾好訾毁多巧伪丧祭之礼文备实寡然其好学犹愈于它俗汉兴以来鲁东海多至卿相东平湏昌夀张皆在济东属鲁非宋地也当考宋地房心之分壄也今之沛梁楚山阳济隂东平及东郡之湏昌夀张皆宋分也周封㣲子于宋今之雎阳是也本陶唐氏火正阏伯之虚也济隂定陶诗风曹国也武王封弟叔振铎于曹其后稍大得山阳陈留二十余世为宋所灭昔尧作游成阳舜渔靁泽汤止于亳故其民犹有先王遗风重厚多君子好稼穑恶衣食以致畜藏宋自㣲子二十余世至景公灭曹灭曹后五世亦为齐楚魏所灭参分其地魏得其梁陈留齐得其济阴东平楚得其沛故今之楚彭城本宋也春秋经曰围宋彭城宋虽灭本大国故自为分野沛楚之失急疾颛已地薄民贫而山阳好为姦盗衞地营室东壁之分壄也今之东郡及魏郡黎阳河内之野王朝歌皆衞分也衞本国既为狄所灭文公徙楚丘三十余年子成公徙于帝丘故春秋经曰卫于帝丘今之濮阳是也本颛顼之虚故谓之帝丘夏后之世昆吾氏居之成公后十余世为韩魏所侵尽亡其旁邑独有濮阳后秦灭濮阳置东郡徙之于野王始皇既并天下犹独置衞君二世时乃废为庶人凡四十世九百年最后絶故独为分野衞地有桑间濮上之阻男女亦亟聚㑹声色生焉故俗称郑衞之音周末有子路夏育民人慕之故其俗刚武上气力汉兴二千石治者亦以杀戮为威宣帝时韩延夀为东郡太守承圣恩崇礼义尊谏争至今东郡号善为吏延夀之化也其失颇奢靡嫁取送死过度而野王好气任侠有濮上风楚地翼轸之分壄也今之南郡江夏零陵桂阳武陵长沙及汉中汝南郡尽楚分也周成王时封文武先师鬻熊之曾孙熊绎于荆蛮为楚子居丹阳后十余世至熊达是为武王濅以彊大后五世至严王总帅诸侯观兵周室并吞江汉之间内灭陈鲁之国后十余世顷襄王东徙于陈楚有江汉川泽山林之饶江南地广或火耕水耨民食鱼稻以渔猎山伐为业果蓏蠃蛤食物常足故啙窳媮生而亡积聚饮食还给不忧冻饿亦亡千金之家信巫鬼重淫祀而汉中淫失枝柱与巴蜀同俗汝南之别皆急疾有气埶江陵故郢都西通巫巴东有云梦之饶亦一都会也吴地斗分壄也今之会稽九江丹阳豫章庐江广陵六安临淮郡尽吴分也殷道既衰周太王亶父兴梁之地长子太伯次曰仲雍少曰公季公季有圣子昌太王欲传国焉太伯仲雍辞行采药遂奔荆蛮公季嗣位至昌为西伯受命而王故孔子美而称曰太伯可谓至悳也已矣三以天下让民无得而称焉谓虞仲夷逸隐居放言身中清废中权太伯初奔荆蛮荆蛮归之号曰句吴太伯卒仲雍立至曾孙周章而武王克殷因而封之又封周章弟中于河北是为北吴后世谓之虞十二世为晋所灭后二世而荆蛮之呉子寿梦盛大称王其少子则季札有贤材兄弟欲传国札让而不受自太伯夀梦称王六世阖庐举伍子胥孙武为将战胜攻取兴伯名于诸侯至于夫差诛子胥用宰嚭为粤王句践所灭呉粤之君皆好勇故其民至今好用劒轻死易发粤既并呉后六世为楚所灭后秦又击楚徙夀春至子为秦所灭夀春合肥受南北湖皮革鲍木之输亦一都会也始楚贤臣屈原被谗放流作离骚诸赋以自伤悼后有宋玉唐勒之属慕而述之皆以显名汉兴髙祖王兄子濞于呉招致天下之娱游子弟枚乗邹阳严夫子之徒兴于文景之际而淮南王安亦都夀春招賔客着书而吴有严助朱买臣贵显汉朝文辞并发故世传楚辞其失巧而少信初淮南王异国中民家有女者以待游士而妻之故至今多女而少男本呉粤与楚接比数相并兼故民俗略同呉东有海盐章山之铜三江五湖之利亦江东之一都会也豫章出黄金然菫菫物之所有取之不足以更费江南卑湿丈夫多夭会稽海外有东鳀人分为二十余国以岁时来献见云粤地牵牛婺女之分壄也今之苍梧郁林合浦交阯九真南海日南皆粤分也其君禹后帝少康之庶子云封于㑹稽文身断发以避蛟龙之害后二十世至句践称王与吴王阖庐战败之隽李夫差立句践乗胜复伐吴吴大败之栖会稽臣服请平后用范蠡大夫种计遂伐灭吴兼并其地度淮与齐晋诸侯会致贡于周周元王使使赐命为伯诸侯毕贺后五世为楚所灭子孙分散君服于楚后十世至闽君揺佐诸侯平秦汉兴复立揺为越王是时秦南海尉赵佗亦自王传国至武帝时尽灭以为郡云处近海多犀象毒冒珠玑银铜果布之凑中国往商贾者多取富焉番禺其一都会也自合浦徐闻南入海得大州东西南北方千里武帝元封元年略以为儋耳珠厓郡民皆服布如单被穿中央为贯头男子耕农种禾稻纻麻女子桑蚕织绩亡马与虎民有五畜山多麈麖兵则矛盾刀木弓弩竹矢或骨为镞自初为郡县吏卒中国人多侵陵之故率数岁壹反元帝时遂罢弃之自日南障塞徐闻合浦船行可五月有都元国又船行可四月有邑卢没国又船行可二十余日有谌离国步行可十余日有夫甘都卢国自夫甘都卢国船行可二月余有黄支国民俗略与珠厓相类其州广大户口多多异物自武帝以来皆献见有译长属黄门与应募者俱入海市明珠璧流离竒石异物赍黄金杂缯而往所至国皆禀食为耦蛮夷贾船转送致之亦利交易剽杀人又苦逢风波溺死不者数年来还大珠至围二寸以下平帝元始中王莽辅政欲燿威徳厚遗黄支王令遣使献生犀牛自黄支船行可八月到皮宗船行可二月到日南象林界云黄支之南有已程不国汉之译使自此还矣前汉书卷二十八下卷二十八下考证前汉书卷二十八下考证地理志下武都郡河池池监本讹地从宋本改正陇西郡氐道禹贡养水所出至武都为汉按养当作漾前文引禹贡嶓冡道漾即其証也金城郡令居涧水出西北塞外按水经注涧水作闰水武威郡故匈奴休屠王地武帝太初四年开按孝武纪元狩二年秋匈奴昆邪王杀休屠王并杀其衆来降置五属国以处之以其地为武威酒泉郡岂迟至太初四年乎志与纪自相矛盾自应以纪为实张掖郡故匈奴昆邪王地武帝太初元年开按孝武纪武威酒泉置于元狩二年至元鼎六年又分武威酒泉地置张掖敦煌俱不俟至太初年间也志于张掖酒泉并云太初元年开误也酒泉与武威建郡同时张掖稍在其后如志所云武威之置反在张掖之后矣曰勒各本俱作曰勒按匈奴传当作日勒敦煌郡武帝后元年分酒泉置按孝武纪敦煌与张掖并元鼎六年置又纪于太初元年书蝗从东方飞至敦煌则置郡久矣安定郡泾阳禹贡泾水所出泾水讹巠水今改正五原郡南兴按水经注于云中北舆县曰五原有南舆故此加北据此则县名南舆不名南兴也各本俱误代郡卤城虖池河东至参合入虖池别按参合当是参戸之讹参戸勃海郡属县也故下文曰过郡九若其东至参合入虖池别同在一郡安得云过九郡乎且参合故城在北塞之外限隔重山既北至参合安能复南注勃海也又按虖池别见河间国弓髙下云虖池别河首受虖池河东至平舒入海平舒之上脱东字东平舒勃海郡属县也但曰平舒便疑向代郡之平舒矣渔阳郡白檀洫水出北蛮夷按水经注引此文云濡水是古本作濡字也然师古注洫音唿鵙反则唐初本已作洫字交趾郡茍屚茍讹荀今改正此县即后世所谓勾漏也成阳国按当作城阳国宋本误也城阳刘章所封国长沙国罗注出豫章艾县界艾监本讹芰今改正道三十二按百官公卿表邑有蛮夷曰道志中县邑之以道名者得二十九南郡一夷道也零陵二营道泠道也广汉三甸氐道刚氐道阴平道也蜀郡二严道湔氐道也犍为一僰道也越嶲一灵关道也武都五故道平乐道嘉陵道循成道下辩道也陇西四狄道氐道羌道予道也天水四戎邑道绵诸道略阳道豲道也安定一月氏道也北地三除道略畔道义渠道也上郡一雕阴道也长沙国一连道也尚缺其三以后书郡国志証之则蜀都之汶江道绵虒道武都之武都道恰与三十二之数合此志于汶江绵虒武都三县不言道殆亦阙文耳民戸千二百二十三万三千六十二口五千九百五十九万四千九百七十八按帝王世纪曰民戸千三百二十三万三千六百一十二口五千九百一十九万四千九百七十八人皇甫谧所计戸口必本此志而数目参差似所见古本异也廼封为附庸邑之于秦今陇西秦亭秦谷是也按此陇西非郡名言陇县之西有秦亭秦谷即是其地陇县属天水郡后书郡国志曰陇有大坂名陇坁豲坻聚有秦亭注云秦之先起于此魏地觜觽参之分野也其界自髙陵以东云云顾炎武曰左传子产曰迁实沈于大夏主参故参为晋星然其疆界亦当至河而止若志所列陈留以下郡县并在河南于春秋自属陈郑二国角亢氐之分也不当併入魏本都安邑至惠王始徙大梁乃据后来之疆土割以相附岂不谬哉虢会为大注荥嶓之南按颜注引康成诗谱应作荥播宋本监本作荥嶓讹也别本作荥波依禹贡较是自东井六度至亢六度谓之夀星之次郑之分野与韩同分按夀星之次星曰角亢律歴志曰夀星初轸十二度中角十度终于氐四度安在其为自东井六度至亢六度也夫自东井十度至栁三度为鹑首之次秦分野也栁七星张为鹑火之次周分野也翼轸为鹑尾之次楚分野也岂有自未至辰逺及四次以为一地之分星乎哉二句必系传写之误自危四度至斗六度谓之析木之次燕之分也按析木之次星曰尾箕律歴志曰析木初尾十度中箕七度终于斗十一度此言一次之全度也燕地袛占尾箕不及南斗何縁自危四度至斗六度乎若顺数之几乎週天矣若逆数之则自危而虚而女而牵牛而南斗正当元枵星纪二次又何以云析木也宋本监本俱误东平湏昌夀张皆在济东属鲁云云顾炎武曰于宋地下云今之沛梁楚山阳济隂东平及东郡之湏昌夀张皆宋分也于鲁地下又云非宋地也当考此并存异説以偹考当小注于下而误连书者也至严王总帅诸侯观兵周室并吞江汉之间内灭陈鲁之国按楚之灭鲁在顷襄王时去荘王时甚逺又荘王虽尝入陈旋复其国至惠王始灭陈二事皆非荘王事也此为本文之误前汉书卷二十八下考证前汉书卷二十九钦定四库全书前汉书卷二十九汉兰台令史班固撰唐正议大夫行秘书少监琅邪县开国子颜师古注沟洫志第九夏书禹堙洪水十三年过家不入门陆行载车水行乗舟泥行乗毳山行则梮以别九州随山浚川任土作贡通九道陂九泽度九山然河葘之羡溢害中国也尤甚唯是为务故道河自积石歴龙门南到华隂东下底柱及明津雒内至于大伾于是禹以为河所从来者高水湍悍难以行平地数为败廼酾二渠以引其河北载之高地过降水至于大陆播为九河同为逆河入于勃海九川既疏九泽既陂诸夏乂安功施乎三代自是之后荥阳下引河东南为鸿沟以通宋郑陈蔡曹衞与济汝淮泗会于楚西方则通渠汉川云梦之际东方则通沟江淮之间于吴则通渠三江五湖于齐则通淄济之间于蜀则蜀守李冰凿离避沫水之害穿二江成都中此渠皆可行舟有余则用漑百姓飨其利至于它往往引其水用漑田沟渠甚多然莫足数也魏文侯时西门豹为邺令有令名至文侯曽孙襄王时与羣臣饮酒王为羣臣祝曰令吾臣皆如西门豹之为人臣也史起进曰魏氏之行田也以百亩邺独二百亩是田恶也漳水在其旁西门豹不知用是不智也知而不兴是不仁也仁智豹未之尽何足法也于是以史起为邺令遂引漳水溉邺以富魏之河内民歌之曰邺有贤令兮为史公决漳水兮灌邺旁终古舄卤兮生稻粱其后韩闻秦之好兴事欲罢之无令东伐廼使水工郑国间说秦令凿泾水自中山西邸瓠口为渠竝北山东注洛三百余里欲以溉田中作而觉秦欲杀郑国郑国曰始臣为间然渠成亦秦之利也臣为韩延数嵗之命而为秦建万世之功秦以为然卒使就渠渠成而用溉注填阏之水溉舄卤之地四万余顷收皆亩一钟于是关中为沃野无凶年秦以富彊卒并诸侯因名曰郑国渠汉兴三十有九年孝文时河决酸枣东溃金隄于是东郡大兴卒塞之其后三十六岁孝武元光中河决于瓠子东南注鉅野通于淮泗上使汲黯郑当时兴人徒塞之辄复壊是时武安侯田蚡为丞相其奉邑食鄃鄃居河北河决而南则鄃无水灾邑收入多蚡言于上曰江河之决皆天事未易以人力彊塞彊塞之未必应天而望气用数者亦以为然是以久不复塞也时郑当时为大司农言异时关东漕粟从渭上度六月罢而渭水道九百余里时有难处引渭穿渠起长安旁南山下至河三百余里径易漕度可令三月罢罢而渠下民田万余顷又可得以溉此损漕省卒而益肥关中之地得谷上以为然令齐人水工徐伯表发卒数万人穿漕渠三嵗而通以漕大便利其后漕稍多而渠下之民颇得以溉矣后河东守畨系言漕从山东西嵗百余万石更底柱之艰败亡甚多而烦费穿渠引汾溉皮氏汾隂下引河溉汾隂蒲坂下度可得五千顷故尽河耎弃地民茭牧其中耳今溉田之度可得谷二百万石以上谷从渭上与关中无异而底柱之东可母复漕上以为然发卒数万人作渠田数嵗河移徙渠不利田者不能偿种久之河东渠田废予越人令少府以为稍入其后人有上书欲通襃斜道及漕事下御史大夫张汤汤问之言抵蜀从故道故道多坂回逺今穿襃斜道少坂近四百里而襃水通沔斜水通渭皆可以行船漕漕从南阳上沔入襃襃絶水至斜间百余里以车转从斜下渭如此汉中谷可致而山东从沔无限便于底柱之漕且襃斜材木竹箭之饶儗于巴蜀上以为然拜汤子卬为汉中守发数万人作襃斜道五百余里道果便近而水多湍石不可漕其后严熊言临晋民愿穿洛以溉重泉以东万余顷故恶地诚即得水可令亩十石于是为发卒万人穿渠自徴引洛水至商颜下岸善崩乃凿井深者四十余丈往往为井井下相通行水水隤以絶商颜东至山领十余里间井渠之生自此始穿得龙骨故名曰龙首渠作之十余嵗渠颇通犹未得其饶自河决瓠子后二十余嵗嵗因以数不登而梁楚之地尤甚上既封禅廵祭山川其明年干封少雨上廼使汲仁郭昌发卒数万人塞瓠子决河于是上以用事万里沙则还自临决河湛白马玉璧令羣臣从官自将军以下皆负薪窴决河是时东郡烧草以故薪柴少而下淇园之竹以为揵上既临河决悼功之不成廼作歌曰瓠子决兮将奈何浩浩洋洋虑殚为河殚为河兮地不得宁功无已时兮吾山平吾山平兮鉅野溢鱼弗郁兮柏冬日正道㢮兮离常流蛟龙骋兮放逺游归旧川兮神哉沛不封禅兮安知外皇谓河公兮何不仁泛滥不止兮愁吾人啮桑浮兮淮泗满久不反兮水维缓一曰河汤汤兮激潺湲北渡回兮迅流难搴长茭兮湛羙玉河公许兮薪不属薪不属兮衞人罪烧萧条兮噫乎何以御水隤林竹兮犍石葘宣防塞兮万福来于是卒塞瓠子筑宫其上名曰宣防而道河北行二渠复禹旧迹而梁楚之地复宁无水灾自是之后用事者争言水利朔方西河河西酒泉皆引河及川谷以溉田而关中灵轵成国湋渠引诸川汝南九江引淮东海引鉅定泰山下引汶水皆穿渠为溉田各万余顷它小渠及陂山通道者不可胜言也自郑国渠起至元鼎六年百三十六嵗而儿寛为左内史奏请穿凿六辅渠以益溉郑国傍髙卬之田上曰农天下之本也泉流灌濅所以育五谷也左右内史地名山川原甚衆细民未知其利故为通沟渎畜陂泽所以备旱也今内史稻田租挈重不与郡同其议减令吏民勉农尽地利平繇行水勿使失时后十六嵗大始二年赵中大夫白公复奏穿渠引泾水首起谷口尾入栎阳注渭中袤二百里溉田四千五百余顷因名曰白渠民得其饶歌之曰田于何所池阳谷口郑国在前白渠起后举臿为云决渠为雨泾水一石其泥数斗且溉且粪长我禾黍衣食京师亿万之口言此两渠饶也是时方事匈奴兴功利言便宜者甚衆齐人延年上书言河出昆仑经中国注勃海是其地埶西北高而东南下也可案图书观地形令水工准高下开大河上领出之胡中东注之海如此关东长无水灾北邉不忧匈奴可以省隄防备塞士卒转输胡寇侵盗覆军杀将暴骨原野之患天下常备匈奴而不忧百越者以其水絶壤断也此功壹成万世大利书奏上壮之报曰延年计议甚深然河廼大禹之所道也圣人作事为万世功通于神明恐难改更自塞宣房后河复北决于馆陶分为屯氏河东北经魏郡清河信都勃海入海广深与大河等故因其自然不隄塞也此开通后馆陶东北四五郡虽时小被水害而兖州以南六郡无水忧宣帝地节中光禄大夫郭昌使行河北曲三所水流之埶皆邪直贝丘县恐水盛隄防不能禁廼各更穿渠直东经东郡界中不令北曲渠通利百姓安之元帝永光五年河决清河灵鸣犊口而屯氏河絶成帝初清河都尉冯逡奏言郡承河下流与兖州东郡分水为界城郭所居尤卑下土壤轻脆易伤顷所以阔无大害者以屯氏河通两川分流也今屯氏河塞灵鸣犊口又益不利独一川兼受数河之任虽髙増隄防终不能泄如有霖雨旬日不霁必盈溢灵鸣犊口在清河东界所在处下虽令通利犹不能为魏郡清河减损水害禹非不爱民力以地形有埶故穿九河今既灭难明屯氏河不流行七十余年新絶未久其处易浚又其口所居髙于以分流杀水力道里便宜可复浚以助大河泄暴水备非常又地节时郭昌穿直渠后三嵗河水更从故第二曲间北可六里复南合今其曲埶复邪直贝丘百姓寒心宜复穿渠东行不豫脩治北决病四五郡南决病十余郡然后忧之晚矣事下丞相御史白博士许商治尚书善为算能度功用遣行视以为屯氏河盈溢所为方用度不足可且勿浚后三嵗河果决于馆陶及东郡金隄泛滥兖豫入平原千乗济南凡灌四郡三十二县水居地十五万余顷深者三丈坏败官亭室庐且四万所御史大夫尹忠对方略疏阔上切责之忠自杀遣大司农非调调均钱谷河决所灌之郡谒者二人发河南以东漕船五百㮴徙民避水居丘陵九万七千余口河隄使者王延世使塞以竹落长四丈大九围盛以小石两船夹载而下之三十六日河隄成上曰东郡河决流漂二州校尉延世隄防三旬立塞其以五年为河平元年卒治河者为着外繇六月惟延世长于计䇿功费约省用力日寡朕甚嘉之其以延世为光禄大夫秩中二千石赐爵关内侯黄金百斤后二嵗河复决平原流入济南千乗所坏败者半建始时复遣王延世治之杜钦説大将军王鳯以为前河决丞相史杨焉言延世受焉术以塞之蔽不肯见今独任延世延世见前塞之易恐其虑害不深又审如焉言延世之巧反不如焉且水埶各异不博议利害而任一人如使不及今冬成来春桃华水盛必羡溢有填淤反壤之害如此数郡种不得下民人流散盗贼将生虽重诛延世无益于事宜遣焉及将作大匠许商谏大夫乗马延年杂作延世与焉必相破坏深论便宜以相难极商延年皆明计算能商功利足以分别是非择其善而从之必有成功凤如钦言白遣焉等作治六月廼成复赐延世黄金百斤治河卒非受平贾者为着外繇六月后九嵗鸿嘉四年杨焉言从河上下患厎柱隘可镌广之上从其言使焉镌之镌之裁没水中不能去而令水益湍怒为害甚于故是嵗勃海清河信都河水湓溢灌县邑三十一败官亭民舍四万余所河隄都尉许商与丞相史孙禁共行视图方略禁以为今河溢之害数倍于前决平原时今可决平原金隄间开通大河令入故笃马河至海五百余里水道浚利又干三郡水地得美田且二十余万顷足以偿所开伤民田庐处又省吏卒治隄救水嵗三万人以上许商以为古説九河之名有徒骇胡苏鬲津今见在成平东光鬲界中自鬲以北至徒骇间相去二百余里今河虽数移徙不离此域孙禁所欲开者在九河南笃马河失水之迹䖏埶平夷旱则淤絶水则为败不可许公卿皆从商言先是谷永以为河中国之经渎圣王兴则出图书王道废则竭絶今溃溢横流漂没陵阜异之大者也脩政以应之灾变自除是时李寻解光亦言隂气盛则水为之长故一日之间昼减夜増江河满溢所谓水不润下虽常于卑下之地犹日月变见于朔望明天道有因而作也衆庶见王延世䝉重赏竞言便巧不可用议者常欲求索九河故迹而穿之今因其自决可且勿塞以观水埶河欲居之当稍自成川跳出沙土然后顺天心而图之必有成功而用财力寡于是遂止不塞满昌师丹等数言百姓可哀上数遣使者处业振赡之哀帝初平当使领河隄奏言九河今皆窴灭按经义治水有决河深川而无隄防雍塞之文河从魏郡以东北多溢决水迹难以分明四海之衆不可诬宜博求能浚川疏河者下丞相孔光大司空何武奏请部刺史三辅三河𢎞农太守举吏民能者莫有应书待诏贾让奏言治河有上中下䇿古者立国居民彊理土地必遗川泽之分度水埶所不及大川无防小水得入陂障卑下以为污泽使秋水多得有所休息左右游波寛缓而不廹夫土之有川犹人之有口也治土而防其川犹止儿啼而塞其口岂不遽止然其死可立而待也故曰善为川者决之使道善为民者宣之使言盖隄防之作近起战国雍防百川各以自利齐与赵魏以河为竟赵魏濒山齐地卑下作隄去河二十五里河水东抵齐隄则西泛赵魏赵魏亦为隄去河二十五里虽非其正水尚有所游盪时至而去则填淤肥羙民耕田之或久无害稍筑室宅遂成聚落大水时至漂没则更起隄防以自救稍去其城郭排水泽而居之湛溺自其宜也今隄防陿者去水数百歩逺者数里近黎阳南故大金隄从河西西北行至西山南头廼折东与东山相属民居金隄东为庐舍住十余嵗更起隄从东山南头直南与故大隄会又内黄界中有泽方数十里环之有隄徃十余嵗太守以赋民民今起庐舍其中此臣亲所见者也东郡白马故大隄亦复数重民皆居其间从黎阳北尽魏界故大隄去河逺者数十里内亦数重此皆前世所排也河从河内北至黎阳为石隄激使东抵东郡平刚又为石隄使西北抵黎阳观下又为石隄使东北抵东郡津北又为石隄使西北抵魏郡昭阳又为石隄激使东北百余里间河再西三东廹阸如此不得安息今行上䇿徙冀州之民当水冲者决黎阳遮害亭放河使北入海河西薄大山东薄金隄埶不能逺泛滥朞月自定难者将曰若如此败坏城郭田庐冡墓以万数百姓怨恨昔大禹治水山陵当路者毁之故凿龙门辟伊阙析厎柱破碣石堕断天地之性此廼人功所造何足言也今濒河十郡治隄嵗费且万万及其大决所残无数如出数年治河之费以业所徙之民遵古圣之法定山川之位使神人各处其所而不相奸且以大汉方制万里岂其与水争咫尺之地哉此功一立河定民安千载无患故谓之上䇿若廼多穿漕渠于冀州地使民得以溉田分杀水怒虽非圣人法然亦救败术也难者将曰河水髙于平地嵗増隄防犹尚决溢不可以开渠臣窃按视遮害亭西十八里至淇水口廼有金隄髙一丈自是东地稍下隄稍髙至遮害亭髙四五丈往五六嵗河水大盛増丈七尺坏黎阳南郭门入至隄下水未踰隄二尺所从隄上北望河髙出民屋百姓皆走上山水留十三日隄溃吏民塞之臣循隄上行视水埶南七十余里至淇口水适至隄半计出地上五尺所今可从淇口以东为石隄多张水门初元中遮害亭下河去隄足数十歩至今四十余嵗适至隄足由是言之其地坚矣恐议者疑河大川难禁制荥阳漕渠足以卜之其水门但用木与土耳今据坚地作石隄埶必完安冀州渠首尽当卬此水门治渠非穿地也但为东方一隄北行三百余里入漳水中其西因山足髙地诸渠皆往徃股引取之旱则开东方下水门溉冀州水则开西方髙门分河流通渠有三利不通有三害民常罢于救水半失作业水行地上凑润上彻民则病溼气木皆立枯卤不生谷决溢有败为鱼鼈食此三害也若有渠溉则盐卤下隰填淤加肥故种禾麦更为秔稻髙田五倍下田十倍转漕舟船之便此三利也今濒河隄吏卒郡数千人伐买薪石之费嵗数千万足以通渠成水门又民利其溉灌相率治渠虽劳不罢民田适治河隄亦成此诚富国安民兴利除害支数百嵗故谓之中策若廼缮完故隄増卑倍薄劳费无已数逢其害此最下䇿也王莽时征能治河者以百数其大略异者长水校尉平陵关并言河决率常于平原东郡左右其地形下而土疏恶闻禹治河时本空此地以为水猥盛则放溢少稍自索虽时易处犹不能离此上古难识近察秦汉以来河决曹衞之域其南北不过百八十里者可空此地勿以为官亭民室而已大司马史长安张戎言水性就下行疾则自刮除成空而稍深河水重浊号为一石水而六斗泥今西方诸郡以至京师东行民皆引河渭山川水溉田春夏干燥少水时也故使河流迟贮淤而稍浅雨多水暴至则溢决而国家数隄塞之稍益髙于平地犹筑垣而居水也可各顺从其性母复灌溉则百川流行水道自利无溢决之害矣御史临淮韩牧以为可略于禹贡九河处穿之纵不能为九但为四五宜有益大司空掾王横言河入勃海勃海地髙于韩牧所欲穿处往者天尝连雨东北风海水溢西南出濅数百里九河之地已为海所渐矣禹之行河水本随西山下东北去周谱云定王五年河徙则今所行非禹之所穿也又秦攻魏决河灌其都决处遂大不可复补宜郄徙完平处更开空使缘西山足乗髙地而东北入海廼无水灾沛郡桓谭为司空掾典其议为甄丰言凡此数者必有一是宜详考验皆可豫见计定然后举事费不过数亿万亦可以事诸浮食无产业民空居与行役同当衣食衣食县官而为之作廼两便可以上继禹功下除民疾王莽时但崇空语无施行者赞曰古人有言微禹之功吾其鱼乎中国川原以百数莫着于四渎而河为宗孔子曰多闻而志之知之次也国之利害故备论其事前汉书卷二十九卷二十九考证前汉书卷二十九考证沟洫志入于勃海注臣瓒曰武帝元光三年河移徙东郡更注勃海禹时不注也按尚书但云入于海史记河渠书始云入于勃海而班志用之本无差讹禹河自周定王以后虽渐迁移不定而其入海之口总在直沽至汉犹如故也孝武纪元光三年春河水徙从顿邱东南流入勃海其入勃海与禹时不异所异者改道从顿邱移徙耳地理志于魏郡邺县曰故大河在东北入海于勃海郡成平县曰虖沱河民曰徒骇河此则禹河故道也岂可曰禹时不注勃海乎使禹河不注勃海则史记于宣房既筑又何以云道河北行二渠复禹旧迹也瓒説非是荥阳下引河东南为鸿沟以通宋郑陈蔡曹衞与济汝淮泗会于楚刘奉世曰一鸿沟固不能旁通六国数百里之间又济自从千乗入海安得会于楚也按鸿沟即汴渠也地理志河南郡荥阳县有狼汤渠首受泲东南至陈入颖过郡四行七百八十里又陈留郡陈留县鲁渠水首受狼汤渠东至阳夏入涡渠又浚义县睢水首受狼汤水东至取虑入泗过郡四行千三百六十里又封邱县濮渠水首受泲东北至都关入羊里水过郡三行六百三十里又淮阳国扶沟县涡水首受狼汤渠东至向入淮过郡三行千里此宋郑陈蔡曹衞水道之眀証也汴渠首受荥泽即是济水何必逺求于千乗注海之济口乎刘奉世疑于所不必疑何也其后三十六嵗孝武元光中河决于瓠子按河渠书作四十有余年自孝文十四年河决东郡至元光三年河决濮阳实三十六年无四十余年也此则志订史记之失是时武安侯田蚡为丞相蚡监本讹汾今改正时郑当时为大司农按百官公卿表曰景帝后元年更名大农令武帝太初元年更大司农然则元光时止应言大农史记作郑当时为大农是也司字疑衍浩浩洋洋虑殚为河史记作皓皓旰旰兮闾殚为河又皇谓河公兮何不仁史记作为我谓河伯兮何不仁今内史稻田租挈重注收田租之约令也收田租监本讹收臣租今改正又注挈音苦计反据注与契字同顾炎武曰挈偏也说文有觢字注云角一俯一仰意同河复北决于馆陶分为屯氏河云云按屯氏河自馆陶东北至章武入海此志所云东北经魏郡清河信都勃海入海地理志所谓过郡四行千五百里者是也九河之名注鬲津言其陿小可鬲以为津陿讹顺从宋本改正扺黎阳观下注观县名也按观下当是黎阳县近河地名不然畔观属东郡观津属信都皆不得独称观字又上文言东郡平刚下文言魏郡昭阳皆非县名乃地名耳朞月自定朞监本讹基今改正前汉书卷二十九考证前汉书卷三十钦定四库全书前汉书卷三十汉兰台令史班固撰唐正议大夫行秘书少监琅邪县开国子颜师古注艺文志第十昔仲尼没而㣲言絶七十子丧而大义乖故春秋分为五诗分为四易有数家之传战国从衡真伪分争诸子之言纷然殽乱至秦患之乃燔灭文章以愚黔首汉兴改秦之败大收篇籍广开献书之路迄孝武世书缺简脱礼坏乐崩圣上喟然而称曰朕甚闵焉于是建臧书之䇿置写书之官下及诸子传説皆充祕府至成帝时以书颇散亡使谒者陈农求遗书于天下诏光禄大夫刘向校经传诸子诗赋步兵校尉任宏校兵书太史令尹咸校数术侍医李柱国校方技每一书已向輙条其篇目撮其指意録而奏之会向卒哀帝复使向子侍中奉车都尉歆卒父业歆于是总羣书而奏其七畧故有辑畧有六蓺畧有诸子畧有诗赋畧有兵书畧有术数畧有方技畧今删其要以备篇籍易经十二篇施孟梁丘三家易传周氏二篇服氏二篇杨氏二篇蔡公二篇韩氏二篇王氏二篇丁氏八篇古五子十八篇淮南道训二篇古杂八十篇杂灾异三十五篇神输五篇图一孟氏京房十一篇灾异孟氏京房六十六篇五鹿充宗畧説三篇京氏段嘉十二篇章句施孟梁丘氏各二篇凡易十三家二百九十四篇易曰宓戏氏仰观象于天俯观法于地观鸟兽之文与地之宜近取诸身逺取诸物于是始作八卦以通神明之徳以类万物之情至于殷周之际纣在上位逆天暴物文王以诸侯顺命而行道天人之占可得而効于是重易六爻作上下篇孔氏为之彖象系辞文言序卦之属十篇故曰易道深矣人更三圣世歴三古及秦燔书而易为筮卜之事传者不絶汉兴田何传之讫于宣元有施孟梁丘京氏列于学官而民间有费髙二家之説刘向以中古文易经校施孟梁丘经或脱去无咎悔亡唯费氏经与古文同尚书古文经四十六卷经二十九卷传四十一篇欧阳章句三十一巻大小夏侯章句各二十九卷大小夏侯解故二十九篇欧阳説义二篇刘向五行传记十一巻许商五行传记一篇周书七十一篇议奏四十二篇凡书九家四百一十二篇易曰河出图雒出书圣人则之故书之所起远矣至孔子篹焉上断于尧下讫于秦凡百篇而为之序言其作意秦燔书禁学济南伏生独壁臧之汉兴亡失求得二十九篇以教齐鲁之间讫孝宣世有欧阳大小夏侯氏立于学官古文尚书者出孔子壁中武帝末鲁共王坏孔子宅欲以广其宫而得古文尚书及礼记论语孝经凡数十篇皆古字也共王往入其宅闻鼔琴瑟钟磬之音于是惧乃止不坏孔安国者孔子后也悉得其书以考二十九篇得多十六篇安国献之遭巫蛊事未列于学官刘向以中古文校欧阳大小夏侯三家经文酒诰脱简一召诰脱简二率简二十五字者脱亦二十五字简二十二字者脱亦二十二字文字异者七百有余脱字数十书者古之号令号令于衆其言不立具则听受施行者弗晓古文读应尔雅故解古今语而可知也诗经二十八卷鲁齐韩三家鲁故二十五卷鲁説二十八巻齐后氏故二十巻齐孙氏故二十七卷齐后氏传三十九巻齐孙氏传二十八巻齐杂记十八巻韩故三十六卷韩内传四巻韩外传六巻韩説四十一巻毛诗二十九巻毛诗故训传三十卷凡诗六家四百一十六巻书曰诗言志歌咏言故哀乐之心感而歌咏之声发诵其言谓之诗咏其声谓之歌故古有采诗之官王者所以观风俗知得失自考正也孔子纯取周诗上采殷下取鲁凡三百五篇遭秦而全者以其讽诵不独在竹帛故也汉兴鲁申公为诗训故而齐辕固燕韩生皆为之传或取春秋采杂説咸非其本义与不得已鲁最为近之三家皆列于学官又有毛公之学自谓子夏所传而河间献王好之未得立礼古经五十六巻经七十篇记百三十一篇明堂隂阳三十三篇王史氏二十一篇曲台后仓九篇中庸説二篇明堂隂阳説五篇周官经六篇周官传四篇军礼司马法百五十五篇古封禅羣祀二十二篇封禅议对十九篇汉封禅羣祀三十六篇议奏三十八篇凡礼十三家五百五十五篇易曰有夫妇父子君臣上下礼义有所错而帝王质文世有损益至周曲为之防事为之制故曰礼经三百威仪三千及周之衰诸侯将踰法度恶其害已皆灭去其籍自孔子时而不具至秦大坏汉兴鲁髙堂生传士礼十七篇讫孝宣世后仓最明戴徳戴圣庆普皆其弟子三家立于学官礼古经者出于鲁淹中及孔氏学七十篇文相似多三十九篇及明堂隂阳王史氏记所见多天子诸侯卿大夫之制虽不能备犹瘉仓等推士礼而致于天子之説乐记二十三篇王禹记二十四篇雅歌诗四篇雅琴赵氏七篇雅琴师氏八篇雅琴龙氏九十九篇凡乐六家百六十五篇易曰先王作乐崇徳殷荐之上帝以享祖考故自黄帝下至三代乐各有名孔子曰安上治民莫善于礼移风易俗莫善于乐二者相与并行周衰俱坏乐尤㣲眇以音律为节又为郑卫所乱故无遗法汉兴制氏以雅乐声律世在乐官颇能纪其铿锵鼔舞而不能言其义六国之君魏文侯最为好古孝文时得其乐人窦公献其书乃周官大宗伯之大司乐章也武帝时河间献王好儒与毛生等共采周官及诸子言乐事者以作乐记献八佾之舞与制氏不相逺其内史丞王定传之以授常山王禹禹成帝时为谒者数言其义献二十四巻记刘向校书得乐记二十三篇与禹不同其道以益㣲春秋古经十二篇经十一巻左氏传三十巻公羊传十一巻谷梁传十一巻邹氏传十一巻夹氏传十一巻左氏㣲二篇铎氏㣲三篇张氏㣲十篇虞氏㣲传二篇公羊外传五十篇谷梁外传二十篇公羊章句三十八篇谷梁章句三十三篇公羊杂记八十三篇公羊颜氏记十一篇公羊董仲舒治狱十六篇议奏三十九篇国语二十一篇新国语五十四篇世本十五篇战国策三十三篇奏事二十篇楚汉春秋九篇太史公百三十篇冯商所续太史公七篇太古以来年纪二篇汉着记百九十卷汉大年纪五篇凡春秋二十三家九百四十八篇古之王者世有史官君举必书所以慎言行昭法式也左史记言右史记事事为春秋言为尚书帝王靡不同之周室既㣲载籍残缺仲尼思存前圣之业乃称曰夏礼吾能言之杞不足征也殷礼吾能言之宋不足征也文献不足故也足则吾能征之矣以鲁周公之国礼文备物史官有法故与左丘明观其史记据行事仍人道因兴以立功败以成罸假日月以定歴数借朝聘以正礼乐有所襃讳贬损不可书见口授弟子弟子退而异言丘明恐弟子各安其意以失其真故论本事而作传明夫子不以空言説经也春秋所贬损大人当世君臣有威权势力其事实皆形于传是以隐其书而不宣所以免时难也及末世口説流行故有公羊谷梁邹夹之传四家之中公羊谷梁立于学官邹氏无师夹氏未有书论语古二十一篇齐二十二篇鲁二十篇传十九篇齐説二十九篇鲁夏侯説二十一篇鲁安昌侯説二十一篇鲁王骏説二十篇燕传説三卷议奏十八篇孔子家语二十七巻孔子三朝七篇孔子徒人图法二巻凡论语十二家二百二十九篇论语者孔子应答弟子时人及弟子相与言而接闻于夫子之语也当时弟子各有所记夫子既卒门人相与辑而论篹故谓之论语汉兴有齐鲁之説传齐论者昌邑中尉王吉少府宋畸御史大夫贡禹尚书令五鹿充宗胶东庸生唯王阳名家传鲁论语者常山都尉龚奋长信少府夏侯胜丞相韦贤鲁扶卿前将军萧望之安昌侯张禹皆名家张氏最后而行于世孝经古孔氏一篇孝经一篇长孙氏説二篇江氏説一篇翼氏説一篇后氏説一篇杂传四篇安昌侯说一篇五经杂议十八篇尔雅三巻二十篇小雅一篇古今字一卷弟子职一篇说三篇凡孝经十一家五十九篇孝经者孔子为曾子陈孝道也夫孝天之经地之义民之行也举大者言故曰孝经汉兴长孙氏博士江翁少府后仓諌大夫翼奉安昌侯张禹传之各自名家经文皆同唯孔氏壁中古文为异父母生之续莫大焉故亲生之膝下诸家説不安处古文字读皆异史籀十五篇八体六技苍颉一篇凡将一篇急就一篇元尚一篇训纂一篇别字十三篇苍颉传一篇扬雄苍颉训纂一篇杜林苍颉训纂一篇杜林苍颉故一篇凡小学十家四十五篇易曰上古结绳以治后世圣人易之以书契百官以治万民以察盖取诸夬夬扬于王庭言其宣扬于王者朝廷其用最大也古者八岁入小学故周官保氏掌飬国子教之六书谓象形象事象意象声转注假借造字之本也汉兴萧何草律亦着其法曰太史试学童能讽书九千字以上乃得为史又以六体试之课最者以为尚书御史史书令史吏民上书字或不正輙举劾六体者古文竒字篆书𨽻书缪篆虫书皆所以通知古今文字摹印章书幡信也古制书必同文不知则阙问诸故老至于衰世是非无正人用其私故孔子曰吾犹及史之阙文也今亡矣夫盖伤其不正史籀篇者周时史官教学童书也与孔氏壁中古文异体苍颉七章者秦丞相李斯所作也爰歴六章者车府令赵髙所作也博学七章者太史令胡母敬所作也文字多取史籕篇而篆体复颇异所谓秦篆者也是时始建𨽻书矣起于官狱多事茍趋省易施之于徒𨽻也汉兴闾里书师合苍颉爰歴博学三篇断六十字以为一章凡五十五章并为苍颉篇武帝时司马相如作凡将篇无复字元帝时黄门令史游作急就篇成帝时将作大匠李长元尚篇皆苍颉中正字也凡将则颇有出矣至元始中征天下通小学者以百数各令记字于庭中扬雄取其有用者以作训纂篇顺续苍颉又易苍颉中重复之字凡八十九章臣复续扬雄作十三章凡一百三章无复字六蓺羣书所载畧备矣苍颉多古字俗师失其读宣帝时徴齐人能正读者张敞从受之传至外孙之子杜林为作训故并列焉凡六蓺一百三家三千一百二十三篇六蓺之文乐以和神仁之表也诗以正言义之用也礼以明体明者着见故无训也书以广听知之术也春秋以断事信之符也五者盖五常之道相须而备而易为之原故曰易不可见则干坤或几乎息矣言与天地为终始也至于五学世有变改犹五行之更用事焉古之学者耕且飬三年而通一蓺存其大体玩经文而已是故用日少而畜徳多三十而五经立也后世经传既已乖离博学者又不思多闻阙疑之义而务碎义逃难便辞巧説破坏形体説五字之文至于二三万言后进弥以驰逐故幼童而守一蓺白首而后能言安其所习毁所不见终以自蔽此学者之大患也序六蓺为九种晏子八篇子思二十三篇曾子十八篇漆雕子十三篇宓子十六篇景子三篇世子二十一篇魏文侯六篇李克七篇公孙尼子二十八篇孟子十一篇孙卿子三十三篇芊子十八篇内业十五篇周史六弢六篇周政六篇周法九篇河间周制十八篇谰言十篇功议四篇寗越一篇王孙子一篇公孙固一篇李氏春秋二篇羊子四篇董子一篇俟子一篇徐子四十二篇鲁仲连子十四篇平原老七篇虞氏春秋十五篇髙祖传十三篇陆贾二十三篇刘敬三篇孝文传十一篇贾山八篇太常蓼侯孔臧十篇贾谊五十八篇河间献王对上下三雍宫三篇董仲舒百二十三篇儿寛九篇公孙宏十篇终军八篇吾丘寿王六篇虞丘説一篇庄助四篇臣彭四篇钩盾兄从李步昌八篇儒家言十八篇桓寛盐铁论六十篇刘向所序六十七篇扬雄所序三十八篇右儒五十三家八百三十六篇儒家者流盖出于司徒之官助人君顺隂阳明教化者也游文于六经之中留意于仁义之际祖述尧舜宪章文武宗师仲尼以重其言于道最为髙孔子曰如有所誉其有所试唐虞之隆殷周之盛仲尼之业已试之效者也然惑者既失精㣲而辟者又随时抑扬违离道本茍以譁衆取宠后进循之是以五经乖析儒学衰此辟儒之患伊尹五十一篇太公二百三十七篇谋八十一篇言七十一篇兵八十五篇辛甲二十九篇鬻子二十二篇筦子八十六篇老子邻氏经传四篇老子𫝊氏经説三十七篇老子徐氏经説六篇刘向説老子四篇文子九篇蜎子十三篇关尹子九篇庄子五十二篇列子八篇老成子十八篇长卢子九篇王狄子一篇公子牟四篇田子二十五篇老莱子十六篇黔娄子四篇宫孙子二篇鹖冠子一篇周训十四篇黄帝四经四篇黄帝铭六篇黄帝君臣十篇杂黄帝五十八篇力牧二十二篇孙子十六篇㨗子二篇曹羽二篇郎中婴齐十二篇臣君子二篇郑长者一篇楚子三篇道家言二篇右道三十七家九百九十三篇道家者流盖出于史官歴记成败存亡祸福古今之道然后知秉要执本清虚以自守卑弱以自持此君人南面之术也合于尧之克攘易之嗛嗛一谦而四益此其所长也及放者为之则欲絶去礼学兼弃仁义曰独任清虚可以为治宋司星子韦三篇公梼生终始十四篇公孙发二十二篇邹子四十九篇邹子终始五十六篇乗丘子五篇杜文公五篇黄帝泰素二十篇南公三十一篇容成子十四篇张苍十六篇邹奭子十二篇闾丘子十三篇冯促十三篇将鉅子五篇五曹官制五篇周伯十一篇衞侯官十二篇于长天下忠臣九篇公孙浑邪十五篇杂隂阳三十八篇右隂阳二十一家三百六十九篇隂阳家者流盖出于羲和之官敬顺昊天歴象日月星辰敬授民时此其所长也及拘者为之则牵于禁忌泥于小数舍人事而任鬼神李子三十二篇商君二十九篇申子六篇处子九篇慎子四十二篇韩子五十五篇游棣子一篇鼌错三十一篇燕十事十篇法家言二篇右法十家二百一十七篇法家者流盖出于理官信赏必罸以辅礼制易曰先王以明罸饬法此其所长也及刻者为之则无教化去仁爱专任刑法而欲以致治至于残害至亲伤恩薄厚邓析二篇尹文子一篇公孙龙子十四篇成公生五篇惠子一篇黄公四篇毛公九篇右名七家三十六篇名家者流盖出于礼官古者名位不同礼亦异数孔子曰必也正名乎名不正则言不顺言不顺则事不成此其所长也及譥者为之则茍钩鈲析乱而已尹佚二篇田俅子三篇我子一篇随巢子六篇胡非子三篇墨子七十一篇右墨六家八十六篇墨家者流盖出于清庙之守茅屋采椽是以贵俭飬三老五更是以兼爱选士大射是以上贤宗祀严父是以右鬼顺四时而行是以非命以孝视天下是以上同此其所长也及蔽者为之见俭之利因以非礼推兼爱之意而不知别亲疏苏子三十一篇张子十篇龎煖二篇阙子一篇国筮子十七篇秦零陵令信一篇蒯子五篇邹阳七篇主父偃二十八篇徐乐一篇庄安一篇待诏金马聊苍三篇右从横十二家百七篇从横家者流盖出于行人之官孔子曰诵诗三百使于四方不能颛对虽多亦奚以为又曰使乎使乎言其当权事制宜受命而不受辞此其所长也及邪人为之则上诈谖而弃其信孔甲盘盂二十六篇大三十七篇伍子胥八篇子晩子三十五篇由余三篇尉缭二十九篇尸子二十篇吕氏春秋二十六篇淮南内二十一篇淮南外三十三篇东方朔二十篇伯象先生一篇荆轲论五篇吴子一篇公孙尼一篇博士臣贤对一篇臣说三篇解子簿书三十五篇推杂书八十七篇杂家言一篇右杂二十家四百三篇杂家者流盖出于议官兼儒墨合名法知国体之有此见王治之无不贯此其所长也及盪者为之则漫羡而无所归心神农二十篇野老十七篇宰氏十七篇董安国十六篇尹都尉十四篇赵氏五篇汜胜之十八篇王氏六篇蔡癸一篇右农九家百一十四篇农家者流盖出于农稷之官播百谷劝耕桑以足衣食故八政一曰食二曰货孔子曰所重民食此其所长也及鄙者为之以为无所事圣王欲使君臣并耕誖上下之序伊尹说二十七篇鬻子说十九篇周考七十六篇青史子五十七篇师旷六篇务成子十一篇宋子十八篇天乙三篇黄帝说四十篇封禅方説十八篇待诏臣饶心术二十五篇待诏臣安成未央术一篇臣寿周纪七篇虞初周说九百四十三篇百家百三十九巻右小説十五家千三百八十篇小说家者流盖出于稗官街谈巷语道聴涂説者之所造也孔子曰虽小道必有可观者焉致远恐泥是以君子弗为也然亦弗灭也闾里小知者之所及亦使缀而不忘如或一言可采此亦刍荛狂夫之议也凡诸子百八十九家四千三百二十四篇诸子十家其可观者九家而已皆起于王道既㣲诸侯力政时君世主好恶殊方是以九家之术蠭出并作各引一端崇其所善以此驰説取合诸侯其言虽殊辟犹水火相灭亦相生也仁之与义敬之与和相反而皆相成也易曰天下同归而殊涂一致而百虑今异家者各推所长穷知究虑以明其指虽有蔽短合其要归亦六经之支与流裔使其人遭明王圣主得其所折中皆股肱之材已仲尼有言礼失而求诸野方今去圣乆逺道术缺废无所更索彼九家者不犹瘉于野乎若能修六蓺之术而观此九家之言舍短取长则可以通万方之畧矣屈原赋二十五篇唐勒赋四篇宋玉赋十六篇赵幽王赋一篇庄夫子赋二十四篇贾谊赋七篇枚乗赋九篇司马相如赋二十九篇淮南王赋八十二篇淮南王羣臣赋四十四篇太常蓼侯孔臧赋二十篇阳丘侯刘隁赋十九篇吾丘寿王赋十五篇蔡甲赋一篇上所自造赋二篇儿寛赋二篇光禄大夫张子侨赋三篇阳成侯刘徳赋九篇刘向赋三十三篇王襃赋十六篇右赋二十家三百六十一篇陆贾赋三篇枚臯赋百二十篇朱建赋二篇常侍郎庄怱竒赋十一篇严助赋三十五篇朱买臣赋三篇宗正刘辟彊赋八篇司马迁赋八篇郎中臣婴齐赋十篇臣説赋九篇臣吾赋十八篇辽东太守苏季赋一篇萧望之赋四篇河内太守徐明赋三篇给事黄门侍郎李息赋九篇淮阳宪王赋二篇扬雄赋十二篇待诏冯商赋九篇博士弟子杜参赋二篇车郎张丰赋三篇骠骑将军朱宇赋三篇右赋二十一家二百七十四篇孙卿赋十篇秦时杂赋九篇李思孝景皇帝颂十五篇广川惠王越赋五篇长沙王羣臣赋三篇魏内史赋二篇东暆令延年赋七篇卫士令李忠赋二篇张偃赋二篇贾充赋四篇张仁赋六篇秦充赋二篇李步昌赋二篇侍郎谢多赋十篇平阳公主舍人周长孺赋二篇雒阳锜华赋九篇眭𢎞赋一篇别栩阳赋五篇臣昌市赋六篇臣义赋二篇黄门书者假史王商赋十三篇侍中徐博赋四篇黄门书者王广吕嘉赋五篇汉中都尉丞华龙赋二篇左冯翊史路恭赋八篇右赋二十五家百三十六篇客主赋十八篇杂行出及颂徳赋二十四篇杂四夷及兵赋二十篇杂中贤失意赋十二篇杂思慕悲哀死赋十六篇杂鼓琴劒戏赋十三篇杂山陵水泡云气雨旱赋十六篇杂禽兽六畜昆虫赋十八篇杂器械草木赋三十三篇大杂赋三十四篇成相杂辞十一篇隐书十八篇右杂赋十二家二百三十三篇髙祖歌诗二篇泰一杂甘泉寿宫歌诗十四篇宗庙歌诗五篇汉兴以来兵所诛灭歌诗十四篇出行廵狩及游歌诗十篇临江王及愁思节士歌诗四篇李夫人及幸贵人歌诗三篇诏赐中山靖王子哙及孺子妾冰未央材人歌诗四篇吴楚汝南歌诗十五篇燕代讴鴈门云中陇西歌诗九篇邯郸河间歌诗四篇齐郑歌诗四篇淮南歌诗四篇左冯翊秦歌诗三篇京兆尹秦歌诗五篇河东蒲反歌诗一篇黄门倡车忠等歌诗十五篇杂各有主名歌诗十篇杂歌诗九篇雒阳歌诗四篇河南周歌诗七篇河南周歌声曲折七篇周謡歌诗七十五篇周謡歌诗声曲折七十五篇诸神歌诗三篇送迎灵颂歌诗三篇周歌诗二篇南郡歌诗五篇右歌诗二十八家三百一十四篇凡诗赋百六家千三百一十八篇传曰不歌而诵谓之赋登髙能赋可以为大夫言感物造耑材知深美可与图事故可以为列大夫也古者诸侯卿大夫交接邻国以㣲言相感当揖让之时必称诗以谕其志盖以别贤不肖而观盛衰焉故孔子曰不学诗无以言也春秋之后周道坏聘问歌咏不行于列国学诗之士逸在布衣而贤人失志之赋作矣大儒孙卿及楚臣屈原离谗忧国皆作赋以风咸有恻隐古诗之义其后宋玉唐勒汉兴枚乗司马相如下及扬子云竞为侈丽闳衍之词没其风谕之义是以扬子悔之曰诗人之赋丽以则辞人之赋丽以淫如孔氏之门人用赋也则贾谊登堂相如入室矣如其不用何自孝武立乐府而采歌謡于是有代赵之讴秦楚之风皆感于哀乐缘事而发亦可以观风俗知薄厚云序诗赋为五种吴孙子兵法八十二篇齐孙子八十九篇公孙鞅二十七篇吴起四十八篇范蠡二篇大夫种二篇李子十篇娷一篇兵春秋三篇龎煖三篇儿良一篇广武君一篇韩信三篇右兵权谋十三家二百五十九篇权谋者以正守国以竒用兵先计而后战兼形势包隂阳用技巧者也楚兵法七篇蚩尤二篇孙轸五篇繇叙二篇王孙十六篇尉缭三十一篇魏公子二十一篇景子十三篇李良三篇丁子一篇项王一篇右兵形势十一家九十二篇图十八卷形势者靁动风举后发而先至离合背乡变化无常以轻疾制敌者也太壹兵法一篇天一兵法三十五篇神农兵法一篇黄帝十六篇封胡五篇风后十三篇力牧十五篇鵊治子一篇鬼容区三篇地典六篇孟子一篇东父三十一篇师旷八篇苌宏十五篇别成子望军气六篇辟兵威胜方七十篇右隂阳十六家二百四十九篇图十卷隂阳者顺时而发推刑徳随斗击因五胜假鬼神而为助者也鲍子兵法十篇伍子胥十篇公胜子五篇苖子五篇逢门射法二篇隂通成射法十一篇李将军射法三篇魏氏射法六篇彊弩将军王围射法五卷望逺连弩射法具十五篇护军射师王贺射书五篇蒲苴子弋法四篇劔道三十八篇手搏六篇杂家兵法五十七篇蹵二十五篇右兵技巧十三家百九十九篇技巧者习手足便器械积机关以立攻守之胜者也凡兵书五十三家七百九十篇图四十三卷兵家者盖出古司马之职王官之武备也洪范八政八曰师孔子曰为国者足食足兵以不教民战是谓弃之明兵之重也易曰古者弦木为弧剡木为矢弧矢之利以威天下其用上矣后世燿金为刃割革为甲器械甚备下及汤武受命以师克乱而济百姓动之以仁义行之以礼让司马法是其遗事也自春秋至于战国出竒设伏变诈之兵并作汉兴张良韩信序次兵法凡百八十二家删取要用定着三十五家诸吕用事而盗取之武帝时军政杨仆捃摭遗逸纪奏兵録犹未能备至于孝成命任宏论次兵书为四种泰壹杂子星二十八卷五残杂变星二十一卷黄帝杂子气三十三篇常从日月星气二十一卷皇公杂子星二十二卷淮南杂子星十九卷泰壹杂子云雨三十四卷国章观霓云雨三十四卷泰阶六符一卷金度玉衡汉五星客流出入八篇汉五星彗客行事占验八卷汉日旁气行事占验三卷汉流星行事占验八卷汉日旁气行占验十三卷汉日食月晕杂变行事占验十三卷海中星占验十二卷海中五星经杂事二十二卷海中五星顺逆二十八卷海中二十八宿国分二十八卷海中二十八宿臣分二十八卷海中日月彗虹杂占十八卷图书祕记十七篇右天文二十一家四百四十五卷天文者序二十八宿步五星日月以纪吉凶之象圣王所以参政也易曰观乎天文以察时变然星事悍非湛密者弗能由也夫观景以谴形非明王亦不能服聴也以不能由之臣谏不能聴之主此所以两有患也黄帝五家歴三十三卷颛顼歴二十一卷颛顼五星歴十四卷日月宿歴十三卷夏殷周鲁歴十四卷天歴大歴十八卷汉元殷周谍歴十七卷耿昌月行帛图二百三十二卷耿昌月行度二巻传周五星行度三十九卷律歴数法三卷自古五星宿纪三十卷太岁谋日晷二十九卷帝王诸侯世谱二十卷古来帝王年谱五卷日晷书三十四卷许商筭术二十六卷杜忠筭术十六卷右歴谱十八家六百六卷歴谱者序四时之位正分至之节会日月五星之辰以考寒暑杀生之实故圣王必正歴数以定三统服色之制又以探知五星日月之会凶阨之患吉隆之喜其术皆出焉此圣人知命之术也非天下之至材其孰与焉道之乱也患出于小人而强欲知天道者坏大以为小削逺以为近是以道术破碎而难知也泰一隂阳二十三卷黄帝隂阳二十五巻黄帝诸子论隂阳二十五巻诸王子论隂阳二十五卷太元隂阳二十六卷三典隂阳谈论二十七卷神农大幽五行二十七卷四时五行经二十六卷勐子闾昭二十五巻阴阳五行时令十九巻堪舆金匮十四巻务成子灾异应十四巻十二典灾异应十二巻钟律灾应二十六卷钟律丛辰日苑二十二卷钟律消息二十九卷黄钟七巻天一六卷泰一二十九卷刑徳七卷风鼓六甲二十四巻风后孤虚二十卷六合随典二十五卷转位十二神二十五巻羡门式法二十卷羡门式二十卷文解六甲十八巻文解二十八宿二十八卷五音竒胲用兵二十三卷五音竒胲刑徳二十一卷五音定名十五卷右五行三十一家六百五十二卷五行者五常之形气也书云初一曰五行次二曰羞用五事言进用五事以顺五行也貌言视聴思心失而五行之序乱五星之变作皆出于律歴之数而分为一者也其法亦起五徳终始推其极则无不至而小数家因此以为吉凶而行于世以相乱龟书五十二巻夏龟二十六卷南龟书二十八卷巨龟三十六卷杂龟十六卷蓍书二十八卷周易三十八卷周易明堂二十六卷周易随曲射匿五十卷大筮衍易二十八卷大次杂易三十卷䑕序卜黄二十五卷于陵钦易吉凶二十三卷任良易旗七十一卷易卦八具右蓍龟十五家四百一卷蓍龟者圣人之所用也书曰女则有大疑谋及卜筮易曰定天下之吉凶成天下之亹亹者莫善于蓍龟是故君子将有为也将有行也问焉而以言其受命也如向无有逺近幽深遂知来物非天下之至精其孰能与于此及至衰世解于齐戒而娄烦卜筮神明不应故筮渎不告易以为忌龟厌不吿诗以为刺黄帝长栁占梦十一卷甘徳长栁占梦二十卷武禁相衣器十四卷嚏耳鸣杂占十六卷祯祥变怪二十一卷人鬼精物六畜变怪二十一巻变怪诰咎十三卷执不祥劾鬼物八卷请官除訞祥十九卷禳祀天文十八卷请祷致福十九卷请雨止雨二十六卷泰壹杂子候岁二十二卷子赣杂子候岁二十六卷五法积贮宝藏二十三卷神农敎田相土耕种十四卷昭明子钓种生鱼鼈八卷种树臧果相蚕十三卷右杂占十八家三百一十三卷杂占者纪百事之象候善恶之征易曰占事知来衆占非一而梦为大故周有其官而诗载熊罴虺蛇衆鱼旐旟之梦着明大人之占以考吉凶盖参卜筮春秋之説訞也曰人之所忌其气炎以取之訞由人兴也人失常则訞兴人无衅焉訞不自作故曰徳胜不祥义厌不惠桑谷共生太戊以兴雊雉登鼎武丁为宗然惑者不稽诸躬而忌訞之见是以诗刺召彼故老讯之占梦伤其舍本而忧末不能胜凶咎也山海经十三篇国朝七卷宫宅地形二十巻相人二十四卷相宝劒刀二十卷相六畜三十八卷右形法六家百二十二巻形法者大举九州之埶以立城郭室舍形人及六畜骨法之度数器物之形容以求其声气贵贱吉凶犹律有长短而各征其声非有鬼神数自然也然形与气相首尾亦有有其形而无其气有其气而无其形此精㣲之独异也凡数术百九十家二千五百二十八巻数术者皆明堂羲和史卜之职也史官之废久矣其书既不能具虽有其书而无其人易曰茍非其人道不虚行春秋时鲁有梓慎郑有禆灶晋有卜偃宋有子韦六国时楚有甘公魏有石申夫汉有唐都庶得麤觕盖有因而成易无因而成难故因旧书以序数术为六种黄帝内经十八卷外经三十七卷扁鹊内经九巻外经十二巻白氏内经三十八巻外经三十六巻旁篇二十五卷右医经七家二百一十六巻医经者原人血脉经落骨髓阴阳表里以起百病之本死生之分而用度箴石汤火所施调百药齐和之所宜至齐之徳犹慈石取铁以物相使拙者失理以瘉为剧以死为生五藏六府痺十二病方三十卷五藏六府疝十六病方四十卷五藏六府瘅十二病方四十巻风寒热十六病方二十六巻泰始黄帝扁鹊俞拊方二十三卷五藏伤中十一病方三十一卷客疾五藏狂颠病方十七卷金创瘲瘛方三十卷妇人婴儿方十九卷汤液经法三十二卷神农黄帝食禁七卷右经方十一家二百七十四巻经方者本草石之寒温量疾病之浅深假药味之滋因气感之宜辩五苦六辛致水火之齐以通闭解结反之于平及失其宜者以热益热以寒增寒精气内伤不见于外是所独失也故谚曰有病不治常得中医容成隂道二十六卷务成子隂道三十六卷尧舜隂道二十三卷汤盘庚隂道二十卷天老杂子隂道二十五卷天一隂道二十四巻黄帝三王飬阳方二十卷三家内房有子方十七巻右房中八家百八十六卷房中者情性之极至道之际是以圣王制外乐以禁内情而为之节文传曰先王之作乐所以节百事也乐而有节则和平寿考及迷者弗顾以生疾而陨性命宓戏杂子道二十篇上圣杂子道二十六卷道要杂子十八巻黄帝杂子步引十二卷黄帝岐伯按摩十卷黄帝杂子芝菌十八卷黄帝杂子十九家方二十一卷泰壹杂子十五家方二十二卷神农杂子技道二十三卷泰壹杂子黄冶三十一巻右神十家二百五巻神者所以保性命之真而游求于其外者也聊以盪意平心同死生之域而无憷惕于胷中然而或者专以为务则诞欺怪迂之文弥以益多非圣王之所以教也孔子曰索隐行怪后世有述焉吾不为之矣凡方技三十六家八百六十八卷方技者皆生生之具王官之一守也大古有岐伯俞拊中世有扁鹊秦和盖论病以及国原诊以知政汉兴有仓公今其技术晻昧故论其书以序方技为四种大凡书六略三十八种五百九十六家万三千二百六十九卷前汉书卷三十卷三十考证前汉书巻三十考证艺文志大收篇籍广开献书之路按此二句既叙在孝武之前则指髙祖时萧何收秦图籍楚元王学诗惠帝时除挟书之令文帝使鼌错受尚书使博士作王制又置论语孝经尔雅孟子博士即其事也以备篇籍注传冩脱误传监本讹转今从旧本改正古五子十八篇自甲子至壬子说易隂阳按易有先甲后甲先庚后庚已曰之文然古人说易未有以甲子配卦爻者至汉始有律歴志曰日有六甲辰有六子注云六甲之中惟甲寅无子然则后世占易以六辰定六爻亦不自京房始也于是重易六爻作上下篇王应麟蓺文志考曰重卦之人有四说王辅嗣等以为伏羲郑康成以为神农孙盛以为夏禹史迁以为文王杨绘曰筮必六十四然后可为舜禹之际曰龟筮协从则何文王重卦之有乎八卦成列象在其中矣因而重之爻在其中矣据此而言重卦之始其在上古乎京房引夫子曰神农重乎八纯按王氏紏汉志之失是也但易大传明曰因而重之即伏羲重为六十四耳王弼之说最当经二十九卷注伏生传授者王应麟曰伏生口传二十八篇后得㤗誓一篇也按㤗誓即伪㤗誓凡汉人所引赤乌白鱼等语皆是也故併伏生所传为二十九卷诗经二十八卷鲁齐韩三家注应劭曰申公作鲁诗后苍作齐诗韩婴作韩诗按应说非是后苍传齐诗者非其始也齐诗始于辕固雅歌诗四篇王应麟曰晋志杜䕫传旧雅乐四曲一曰鹿鸣二曰驺虞三曰伐檀四曰文王皆古声辞此四篇岂即四曲欤魏文侯最为好古孝文时得其乐人窦公注桓谭新论云窦公年百八十嵗云云按窦公事见正史必得其实但桓谭言百八十嵗则可疑也魏文侯在位三十八年而卒时为周安王十五年自安王十五年计至秦二世三年即已一百八十一年矣又加髙祖十二年惠帝七年髙后八年而孝文始即帝位则是二百零八年也窦公在魏文侯时已为乐工则其年必非甚㓜至见文帝又未必即在元年则其夀盖二百三四十嵗矣谓之百八十岁可乎急就一篇隋志作急就章一卷扬雄取其有用者以作训纂扬此卷并讹杨今改正孙卿子三十三篇王应麟曰当作三十二篇后进循之宋本作修之按文应作循之今从监本筦子八十六篇按志于道家列太公二百三十七篇谋八十一篇言七十一篇兵八十五篇理不可觧然其书后世失传或不专言兵法未可知也至管子则其书具在志亦列于道家何耶隋志改列于法家之首是也邹奭子十二篇齐人号曰雕龙奭雕监本讹彫从宋本改韩子五十五篇名非韩诸公子使秦使监本讹吏从汲古阁本改正伍子胥八篇伍监本讹五今改正天乙三篇天乙谓汤其言非殷时非监本讹者今改正阳邱侯刘隁赋十九篇按王子侯表阳邱应作杨邱隁应作偃齐悼惠王之孙共安侯之子也桑谷共生太戊以兴按监本作太戊之兴非也从宋本改正前汉书卷三十考证前汉书卷三十一钦定四库全书前汉书卷三十一汉兰台令史班固撰唐正议大夫行秘书少监琅邪县开国子颜师古注陈胜项籍列传第一陈胜字渉阳城人吴广字叔阳夏人也胜少时尝与人佣耕辍耕之垄上怅然甚久曰茍富贵无相忘佣者笑而应曰若为佣耕何富贵也胜太息曰嗟乎燕雀安知鸿鹄之志哉秦二世元年秋七月发闾左戌渔阳九百人胜广皆为屯长行至蕲大泽乡㑹天大雨道不通度已失期失期法斩胜广乃谋曰今亡亦死举大计亦死等死死国可乎胜曰天下苦秦久矣吾闻二世少子不当立当立者乃公子扶苏扶苏以数谏故不得立上使外将兵今或闻无罪二世杀之百姓多闻其贤未知其死项燕为楚将数有功爱士卒楚人怜之或以为在今诚以吾衆为天下倡宜多应者广以为然廼行卜卜者知其指意曰足下事皆成有功然足下卜之鬼乎胜广喜念鬼曰此教我先威衆耳廼丹书帛曰陈胜王置人所罾鱼腹中卒买鱼亨食得书已怪之矣又间令广之次所旁丛祠中夜构火狐鸣唿曰大楚兴陈胜王卒皆夜惊恐旦日卒中往往指目胜广胜广素爱人士卒多为用将尉醉广故数言欲亡忿尉令辱之以激怒其衆尉果笞广尉劔挺广起夺而杀尉胜佐之并杀两尉召令徒属曰公等遇雨皆已失期当斩借第令母斩而戌死者固什六七且壮士不死则已死则举大名耳侯王将相宁有种乎徒属皆曰敬受令乃诈称公子扶苏项燕从民望也袒右称大楚为坛而盟祭以尉首胜自立为将军广为都尉攻大泽乡拔之收兵而攻蕲蕲下乃令符离人葛婴将兵徇蕲以东攻铚酇苦柘谯皆下之行收兵比至陈兵车六七百乗骑千余卒数万人攻陈陈守令皆不在独守丞与战谯门中不胜守丞死乃入据陈数日号召三老豪桀会计事皆曰将军身被坚执锐伐无道诛暴秦复立楚之社稷功宜为王胜乃立为王号张楚于是诸郡县苦秦吏暴皆杀其长吏将以应胜廼以广为假王监诸将以西击荥阳令陈人武臣张耳陈余徇赵汝隂人邓宗徇九江郡当此时楚兵数千人为聚者不可胜数葛婴至东城立襄彊为楚王后闻胜已立因杀襄彊还报至陈胜杀婴令魏人周市北徇魏地广围荥阳李由为三川守守荥阳广不能下胜徴国之豪桀与计以上蔡人房君蔡赐为上柱国周文陈贤人也尝为项燕军视日事春申君自言习兵胜与之将军印西撃秦行收兵至闗车千乘卒十万至戏军焉秦令少府章邯免骊山徒人奴产子悉发以击楚军大败之周文走出闗止屯曹阳二月余章邯追败之复走黾池十余日章邯击大破之周文自刭军遂不战武臣至邯郸自立为赵王陈余为大将军张耳召骚为左右丞相胜怒捕繋武臣等家室欲诛之柱国曰秦未亡而诛赵王将相家属此生一秦不如因立之胜乃遣使者贺赵而徙繋武臣等家属宫中而封张耳子敖为成都君趣赵兵亟入闗赵王将相相与谋曰王王赵非楚意也楚已诛秦必加兵于赵计莫如母西兵使使北徇燕地以自广赵南据大河北有燕代楚虽胜秦不敢制赵若不胜秦必重赵赵承秦楚之敝可以得志于天下赵王以为然因不西兵而遣故上谷卒史韩广将兵北徇燕燕地贵人豪桀谓韩广曰楚赵皆已立王燕虽小亦万乘之国也愿将军立为王韩广曰广母在赵不可燕人曰赵方西忧秦南忧楚其力不能禁我且以楚之强不敢害赵王将相之家今赵独安敢害将军家乎韩广以为然乃自立为燕王居数月赵奉燕王母家属归之是时诸将徇地者不可胜数周市北至狄狄人田儋杀狄令自立为齐王反击周市市军散还至魏地立魏后故甯陵君咎为魏王咎在胜所不得之魏魏地已定欲立周市为王市不肯使者五反胜乃立甯陵君为魏王遣之国周市为相将军田臧等相与谋曰周章军已破秦兵且至我守荥阳城不能下秦军至必大败不如少遗兵足以守荥阳悉精兵迎秦军今假王骄不知兵权不可与计非诛之事恐败因相与矫陈王令以诛呉广献其首于胜胜使赐田臧楚令尹印使为上将田臧廼使诸将李归等守荥阳城自以精兵西迎秦军于敖仓与战田臧死军破章邯进撃李归等荥阳下破之李归死阳城人邓说将兵居郯章邯别将撃破之邓说走陈铚人五逄将兵居许章邯击破之五逄亦走陈胜诛邓说胜初立时凌人秦嘉铚人董緤符离人朱鸡石取虑人郑布徐人丁疾等皆特起将兵围东海守于郯胜闻廼使武平君畔为将军监郯下军秦嘉自立为大司马恶属人告军吏曰武平君年少不知兵事勿听因矫以王命杀武平君畔章邯已破五逄击陈柱国房君死章邯又进击陈西张贺军胜出临战军破张贺死腊月胜之汝隂还至下城父其御庄贾杀胜以降秦𦵏砀谥曰隐王胜故涓人将军吕臣为苍头军起新阳攻陈下之杀庄贾复以陈为楚初胜令铚人宋留将兵定南阳入武闗留已徇南阳闻胜死南阳复为秦宋留不能入武闗廼东至新蔡遇秦军宋留以军降秦秦传留至咸阳车裂留以徇秦嘉等闻胜军败廼立景驹为楚王引兵之方与欲击秦军济隂下使公孙庆使齐王欲与并力俱进齐王曰陈王战败未知其死生楚安得不请而立王公孙庆曰齐不请楚而立王楚何故请齐而立王且楚首事当令于天下田儋杀公孙庆秦左右校复攻陈下之吕将军走徼兵复聚与番盗英布相遇攻击秦左右校破之青波复以陈为楚会项梁立懐王孙心为楚王陈胜王凡六月初为王其故人尝与佣耕者闻之乃之陈叩宫门曰吾欲见渉宫门令欲缚之自辩数乃置不肯为通胜出遮道而唿渉廼召见载与归入宫见殿屋帷帐客曰伙渉之为王沈沈者楚人谓多为伙故天下传之伙渉为王由陈渉始客出入愈益发舒言胜故情或言客愚无知专妄言轻威胜斩之诸故人皆自引去由是无亲胜者以朱防为中正胡武为司过主司羣臣诸将徇地至令之不是者系而罪之以苛察为忠其所不善者不下吏輙自治胜信用之诸将以故不亲附此其所以败也胜虽已死其所置遣侯王将相竟亡秦髙祖时为胜置守冢于砀至今血食王莽败廼絶项籍字羽下相人也初起年二十四其季父梁梁父即楚名将项燕者也家世楚将封于项故姓项氏籍少时学书不成去学劔又不成去梁怒之籍曰书足记姓名而已劒一人敌不足学学万人敌耳于是梁竒其意乃教以兵法籍大喜略知其意又不肯竟梁尝有栎阳逮请蕲狱掾曹咎书抵栎阳狱史司马欣以故事皆已梁尝杀人与籍避仇吴中吴中贤士大夫皆出梁下每有大繇役及丧梁常主办隂以兵法部勒宾客子弟以知其能秦始皇帝东游会稽渡浙江梁与籍观籍曰彼可取而代也梁掩其口曰无妄言族矣梁以此竒籍籍长八尺二寸力扛鼎才气过人吴中子弟皆惮籍秦二世元年陈胜起九月会稽假守通素贤梁乃召与计事梁曰方今江西皆反秦此亦天亡秦时也先发制人后发制于人守叹曰闻夫子楚将世家唯足下耳梁曰呉有竒士桓楚亡在泽中人莫知其处独籍知之梁乃戒籍持剑居外待梁复入与守语曰请召籍使受令召桓楚籍入梁眴籍曰可矣籍遂拔剑击斩守梁持守头佩其印绶门下惊扰籍所击杀数十百人府中皆詟伏莫敢复起梁乃召故人所知豪吏谕以所为遂举呉中兵使人收下县得精兵八千人部署豪桀为校尉候司马有一人不得官自言梁曰某时某丧使公主某事不能办以故不任公衆乃皆服梁为㑹稽将籍为裨将徇下县秦二年广陵人召平为陈胜徇广陵未下闻陈胜败走秦将章邯且至廼渡江矫陈王令拜梁为楚上柱国曰江东已定急引兵西撃秦梁廼以八千人渡江而西闻陈婴已下东阳使使欲与连和俱西陈婴者故东阳令史居县素信为长者东阳少年杀其令相聚数千人欲立长无适用廼请陈婴婴谢不能遂强立之县中从之者得二万人欲立婴为王异军苍头特起婴母谓婴曰吾为廼家妇闻先故未曾贵今暴得大名不祥不如有所属事成犹得封侯事败易以亡非世所指名也婴廼不敢为王谓其军吏曰项氏世世将家有功于楚今欲举大事将非其人不可我倚名族亡秦必矣其衆从之廼以其兵属梁梁渡淮英布蒲将军亦以其兵属焉凡六七万人军下邳是时秦嘉已立景驹为楚王军彭城东欲以距梁梁谓军吏曰陈王首事战不利未闻所在今秦嘉背陈王立景驹大逆亡道廼引兵击秦嘉军败走追至胡陵嘉还战一日嘉死军降景驹走死梁地梁已并秦嘉军军胡陵将引而西章邯至栗梁使别将朱鸡石余樊君与战余樊君死朱鸡石败亡走胡陵梁廼引兵入薛诛朱鸡石梁前使羽别攻襄城襄城坚守不下已拔皆阬之还报梁闻陈王定死召诸别将会薛计事时沛公亦从沛往居鄛人范增年七十素好竒计往説梁曰陈胜败固当夫秦灭六国楚最亡罪自懐王入秦不反楚人怜之至今故南公称曰楚虽三戸亡秦必楚今陈胜首事不立楚后其埶不长今君起江东楚蠭起之将皆争附君者以君世世楚将为能复立楚之后也于是梁乃求楚懐王孙心在民闲为人牧羊立以为楚懐王从民望也陈婴为上柱国封五县与懐王都盱台梁自号武信君引兵攻亢父初章邯既杀齐王田儋于临菑田假复自立为齐王儋弟荣走保东阿章邯追围之梁引兵救东阿大破秦军东阿田荣即引兵归逐王假假亡走楚相田角亡走赵角弟闲故将居赵不敢归田荣立儋子市为齐王梁已破东阿下军遂追秦军数使使趣齐兵俱西荣曰楚杀田假赵杀田角田闲廼发兵梁曰田假与国之王穷来归我不忍杀赵亦不杀角闲以市于齐齐遂不肯发兵助楚梁使羽与沛公别攻城阳屠之西破秦军濮阳东秦兵收入濮阳沛公羽攻定陶定陶未下去西畧地至雍丘大破秦军斩李由还攻外黄外黄未下梁起东阿比至定陶再破秦军羽等又斩李由益轻秦有骄色宋义谏曰战胜而将骄卒惰者败今少惰矣秦兵日益臣为君畏之梁不听廼使宋义于齐道遇齐使者髙陵君显曰公将见武信君乎曰然义曰臣论武信君军必败公徐行则免疾行则及祸秦果悉起兵益章邯夜衔枚击楚大破之定陶梁死沛公与羽去外黄攻陈留陈留坚守不下沛公羽相与谋曰今梁军败士卒恐乃与吕臣俱引兵而东吕臣军彭城东羽军彭城西沛公军砀章邯已破梁军则以为楚地兵不足忧廼渡河北击赵大破之当此之时赵歇为王陈余为将张耳为相走入鉅鹿城秦将王离渉闲围鉅鹿章邯军其南筑甬道而输之粟陈余将卒数万人军鉅鹿北所谓河北军也宋义所遇齐使者髙陵君显见楚懐王曰宋义论武信君必败数日果败军未战先见败徴可谓知兵矣王召宋义与计事而説之因以为上将军羽为鲁公为次将范增为末将诸别将皆属号卿子冠军北救赵至安阳留不进秦三年羽谓宋义曰今秦军围鉅鹿疾引兵渡河楚击其外赵应其内破秦军必矣宋义曰不然夫搏牛之蝱不可以破蝨今秦攻赵战胜则兵罢我承其敝不胜则我引兵鼓行而西必举秦矣故不如先鬭秦赵夫撃轻鋭我不如公坐运筹䇿公不如我因下令军中曰勐如虎狠如羊贪如狼强不可令者皆斩遣其子襄相齐身送之无盐饮酒髙㑹天寒大雨士卒冻饥羽曰将勠力而攻秦久留不行今嵗饥民贫卒食半菽军无见粮廼饮酒髙会不引兵渡河因赵食与併力击秦廼曰承其敝夫以秦之强攻新造之赵其埶必举赵赵举秦强何敝之承且国兵新破王坐不安席埽境内而属将军国家安危在此一举今不䘏士卒而徇私非社稷之臣也羽晨朝上将军宋义即其帐中斩义头出令军中曰宋义与齐谋反楚楚王隂令籍诛之诸将詟服莫敢枝梧皆曰首立楚者将军家也今将军诛乱廼相与共立羽为假上将军使人追宋义子及之齐杀之使桓楚报命于王王因使使立羽为上将军羽已杀卿子冠军威震楚国名闻诸侯乃遣当阳君蒲将军将卒二万人渡河救鉅鹿战少利陈余复请兵羽廼悉引兵渡河已渡皆湛船破釡甑烧庐舎持三日粮视士卒必死无还心于是至则围王离与秦军遇九战絶甬道大破之杀苏角虏王离渉闲不降自烧杀当是时楚兵冠诸侯诸侯军救鉅鹿者十余壁莫敢纵兵及楚击秦诸侯皆从壁上观楚战士无不一当十唿声动天地诸侯军人人惴恐于是楚已破秦军羽见诸侯将入辕门膝行而前莫敢仰视羽繇是始为诸侯上将军兵皆属焉章邯军棘原羽军漳南相持未战秦军数郄二世使人让章邯章邯恐使长史欣请事至咸阳留司马门三日赵髙不见有不信之心长史欣恐还走不敢出故道赵髙果使人追之不及欣至军报曰事亡可为者相国赵髙颛国主断今战而胜髙嫉吾功不胜不免于死愿将军熟计之陈余亦遗章邯书曰白起为秦将南并鄢郢北阬马服攻城畧地不可胜计而卒赐死䝉恬为秦将北逐戎人开榆中地数千里竟斩阳周何者功多秦不能封因以法诛之今将军为秦将三嵗矣所亡失已十万数而诸侯并起兹益多彼赵髙素谀日久今事急亦恐二世诛之故欲以法诛将军以塞责使人更代以脱其祸将军居外乆多内隙有功亦诛亡功亦诛且天之亡秦无愚智皆知之今将军内不能直谏外为亡国将孤立而欲长存岂不哀哉将军何不还兵与诸侯为从南面称孤孰与身伏斧质妻子为戮乎章邯狐疑隂使候始成使羽欲约约未成羽使蒲将军引兵渡三戸军漳南与秦战再破之羽悉引兵击秦军污水上大破之邯使使见羽欲约羽召军吏谋曰粮少欲听其约军吏皆曰善羽乃与盟洹水南殷虚上已盟章邯见羽流涕为言赵髙羽廼立章邯为雍王置军中使长史欣为上将将秦军行前汉元年羽将诸侯兵三十余万行畧地至河南遂西到新安异时诸侯吏卒徭役屯戍过秦中秦中遇之多亡状及秦军降诸侯诸侯吏卒乘胜奴虏使之轻重折辱秦吏卒吏卒多窃言曰章将军等诈吾属降诸侯今能入闗破秦大善即不能诸侯虏吾属而东秦又尽诛吾父母妻子诸将㣲闻其计以告羽羽廼召英布蒲将军计曰秦吏卒尚衆其心不服至闗不听事必危不如击之独与章邯长史欣都尉翳入秦于是夜击阬秦军二十余万人至函谷闗有兵守不得入闻沛公已破咸阳羽大怒使当阳君击闗羽遂入至戏西鸿门闻沛公欲王闗中独有秦府库珍寳亚父范增亦大怒劝羽击沛公飨士旦日合战羽季父项伯素善张良良时从沛公项伯夜以语良良与俱见沛公因伯自解于羽明日沛公从百余骑至鸿门谢羽自陈封秦府库还军霸上以待大王闭闗以备他盗不敢背徳羽意既解范增欲害沛公赖张良樊哙得免语在髙纪后数日羽廼屠咸阳杀秦降王子婴烧其宫室火三月不灭收其寳货畧妇女而东秦民失望于是韩生説羽曰闗中阻山带河四塞之地肥饶可都以伯羽见秦皆已烧残又懐思东归曰富贵不归故乡如衣锦夜行韩生曰人谓楚人沐猴而冠果然羽闻之斩韩生初懐王与诸将约先入闗者王其地羽既背约使人致命于懐王懐王曰如约羽廼曰懐王者吾家武信君所立耳非有功伐何以得颛主约天下初发难假立诸侯后以伐秦然身被坚执锐首事暴露于野三年灭秦定天下者皆将相诸君与籍力也懐王亡功固当分其地王之诸将皆曰善羽廼阳尊懐王为义帝曰古之王者地方千里必居上游徙之长沙都郴廼分天下以王诸侯羽与范增疑沛公业已讲解又恶背约恐诸侯叛之隂谋曰巴蜀道险秦之迁民皆居之乃曰巴蜀亦闗中地故立沛公为汉王王巴蜀汉中而参分闗中王秦降将以距塞汉道乃立章邯为雍王王咸阳以西长史司马欣故栎阳狱吏尝有徳于梁都尉董翳本劝章邯降故立欣为塞王王咸阳以东至河立翳为翟王王上郡徙魏王豹为西魏王王河东瑕丘公申阳者张耳嬖臣也先下河南迎楚河上立阳为河南王赵将司马卬定河内数有功立卬为殷王王河内徙赵王歇王代赵相张耳素贤又从入闗立为常山王王赵地当阳君英布为楚将常冠军立布为九江王番君吴芮帅百粤佐诸侯从入闗立芮为衡山王义帝柱国共敖将兵撃南郡功多因立为临江王徙燕王韩广为辽东王燕将臧荼从楚救赵因从入闗立荼为燕王徙齐王田市为胶东王齐将田都从共救赵入闗立都为齐王故秦所灭齐王建孙田安羽方渡河救赵安下济北数城引兵降羽立安为济北王田荣者背梁不肯助楚撃秦以故不得封陈余弃将印去不从入闗然素闻其贤有功于赵闻其在南皮故因环封之三县番君将梅鋗功多故封十万戸侯羽自立为西楚伯王王梁楚地九郡都彭城诸侯各就国田荣闻羽徙齐王市胶东而立田都为齐王大怒不肯遣市之胶东因以齐反迎击都都走楚市畏羽廼亡之胶东就国荣怒追杀之即墨自立为齐王予彭越将军印令反梁地越廼击杀济北王田安田荣遂并王三齐之地时汉王还定三秦羽闻汉并闗中且东齐梁畔之大怒廼以故呉令郑昌为韩王以距汉令萧公角等撃彭越越败萧公角等时张良徇韩遗项王书曰汉王失职欲得闗中如约即止不敢东又以齐梁反书遗羽羽以此故无西意而北撃齐徴兵九江王布布称疾不行使将将数千人往二年羽隂使九江王布杀义帝陈余使张同夏説説齐王荣曰项王为天下宰不平今尽王故王于丑地而王羣臣诸将善地逐其故主赵王廼北居代余以为不可闻大王起兵且不听不义愿大王资余兵使撃常山以复赵王请以国为扞蔽齐王许之因遣兵往陈余悉三县兵与齐併力撃常山大破之张耳走归汉陈余迎故赵王歇反之赵赵王因立余为代王羽至阳城田荣亦将兵会战荣不胜走至平原平原民杀之羽遂北烧夷齐城郭宫室皆阬降卒系虏老弱妇女徇齐至北海所过残灭齐人相聚而畔之于是田荣弟横收得亡卒数万人反城阳羽因留连战未能下汉王劫五诸侯兵凡五十六万人东伐楚羽闻之即令诸将撃齐而自以精兵三万人南从鲁出胡陵汉王皆已破彭城収其货赂美人日置酒髙会羽廼从萧晨撃汉军而东至彭城日中大破汉军汉军皆走廹之谷泗水汉军皆南走山楚又追击至灵辟东睢水上汉军郄为楚所挤多杀汉卒十余万皆入睢水睢水为不流汉王乃与数十骑遁去语在髙纪太公吕后闲求汉王反遇楚军楚军与归羽常置军中汉王稍收散卒萧何亦发闗中卒悉诣荥阳战京索间败楚楚以故不能过荥阳而西汉军荥阳筑甬道取敖仓食三年羽数撃絶汉甬道汉王食乏请和割荥阳以西为汉羽欲听之历阳侯范增曰汉易与耳今不取后必悔之羽乃急围荥阳汉王患之乃与陈平金四万斤以闲楚君臣语在陈平传项羽以故疑范增稍夺之权范增怒曰天下事大定矣君王自为之愿赐骸骨归行未至彭城疽发背死于是汉将纪信诈为汉王出降以诳楚军故汉王得与数十骑从西门出令周苛枞公魏豹守荥阳汉王西入闗收兵还出宛叶闲与九江王黥布行收兵羽闻之即引兵南汉王坚壁不与战是时彭越渡睢与项声薛公战下邳杀薛公羽廼东击彭越汉王亦引兵北军成臯羽已破走彭越引兵西下荥阳城亨周苛杀枞公虏韩王信进围成臯汉王跳独与滕公得出北渡河至修武从张耳韩信楚遂拔成臯汉王得韩信军留止使卢绾刘贾渡白马津入楚地佐彭越共击破楚军燕郭西烧其积聚攻下梁地十余城羽闻之谓海春侯大司马曹咎曰谨守成臯即汉欲挑战慎毋与战勿令得东而已我十五日必定梁地复从将军于是引兵东四年羽击陈留外黄外黄不下数日降羽悉令男子年十五以上诣城东欲阬之外黄令舍人儿年十三往説羽曰彭越彊劫外黄外黄恐故且降待大王大王至又皆阬之百姓岂有所归心哉从此以东梁地十余城皆恐莫肯下矣羽然其言乃赦外黄当阬者而东至睢阳闻之皆争下汉果数挑楚军战楚军不出使人辱之五六日大司马怒渡兵氾水卒半渡汉击大破之尽得楚国金玉货赂大司马咎长史欣皆自刭氾水上咎故蕲狱掾欣故塞王羽信任之羽至睢阳闻咎等破则引兵还汉军方围钟离昧于荥阳东羽军至汉军畏楚尽走险阻羽亦军广武相守乃为髙爼置太公其上告汉王曰今不急下吾亨太公汉王曰吾与若俱北面受命懐王约为兄弟吾翁即汝翁必欲亨廼翁幸分我一盃羮羽怒欲杀之项伯曰天下事未可知且为天下者不顾家虽杀之无益但益怨耳羽从之廼使人谓汉王曰天下匈匈徒以吾两人愿与王挑战决雌雄毋徒罢天下父子为也汉王笑谢曰吾宁鬭智不能鬭力羽令壮士出挑战汉有善骑射曰楼烦楚挑战三合楼烦輙射杀之羽大怒自被甲持㦸挑战楼烦欲射羽瞋目叱之楼烦目不能视手不能发走还入壁不敢复出汉王使间问之廼羽也汉王大惊于是羽与汉王相与临广武闲而语汉王数羽十罪语在髙纪羽怒伏弩射伤汉王汉王入成臯时彭越数反梁地絶楚粮食又韩信破齐且欲撃楚羽使从兄子项它为大将龙且为裨将救齐韩信破杀龙且追至成阳虏齐王广信遂自立为齐王羽闻之恐使武渉往説信语在信传时汉闗中兵益出食多羽兵食少汉王使侯公説羽羽廼与汉王约中分天下割鸿沟而西者为汉东者为楚归汉王父母妻子已约羽解而东五年汉王进兵追羽至固陵复为羽所败汉王用张良计致齐王信建成侯彭越兵及刘贾入楚地围寿春大司马周殷叛楚举九江兵随刘贾迎黥布与齐梁诸侯皆大会羽壁垓下军少食尽汉帅诸侯兵围之数重羽夜闻汉军四面皆楚歌廼惊曰汉皆已得楚乎是何楚人多也起饮帐中有美人姓虞氏常幸从骏马名骓常骑廼悲歌忼慨自为歌诗曰力拔山兮气盖世时不利兮骓不逝骓不逝兮可奈何虞兮虞兮奈若何歌数曲美人和之羽泣下数行左右皆泣莫能仰视于是羽遂上马戏下骑从者八百余人夜直溃围南出驰平明汉军廼觉之令骑将灌婴以五千骑追羽羽渡淮骑能属者百余人羽至隂陵迷失道问一田父田父绐曰左左乃䧟大泽中以故汉追及之羽复引而东至东城廼有二十八骑追者数千羽自度不得脱谓其骑曰吾起兵至今八嵗矣身七十余战所当者破所撃者服未尝败北遂伯有天下然今卒困于此此天亡我非战之罪也今日固决死愿为诸君决战必三胜斩将艾旗廼后死使诸君知吾非用兵罪天亡我也于是引其骑因四隤山而为圜陈外向汉骑围之数重羽谓其骑曰吾为公取彼一将令四面骑驰下期山东为三处于是羽大唿驰下汉军皆披靡遂杀汉一将是时杨喜为郎骑追羽羽还叱之喜人马俱惊辟易数里与其骑会三处汉军不知羽所居分军为三复围之羽廼驰复斩汉一都尉杀数十百人复聚其骑亡两骑廼谓骑曰何如骑皆服曰如大王言于是羽遂引东欲渡乌江乌江亭长㰕船待谓羽曰江东虽小地方千里衆数十万亦足王也愿大王急渡今独臣有船汉军至亡以渡羽笑曰廼天亡我何渡为且籍与江东子弟八千人渡而西今亡一人还纵江东父兄怜而王我我何面目见之哉纵彼不言籍独不愧于心乎谓亭长曰吾知公长者也吾骑此马五嵗所当亡敌尝一日千里吾不忍杀以赐公廼令骑皆去马歩持短兵接战羽独所杀汉军数百人羽亦被十余创顾见汉骑司马吕马童曰若非吾故人乎马童面之指王翳曰此项王也羽廼曰吾闻汉购我头千金邑万戸吾为公得廼自刭王翳取其头乱相輮蹈争羽相杀者数十人最后杨喜吕马童郎中吕胜杨武各得其一体故分其地以封五人皆为列侯汉王廼以鲁公号葬羽于谷城诸项支属皆不诛封项伯等四人为列侯赐姓刘氏赞曰昔贾生之过秦曰秦孝公据殽函之固拥雍州之地君臣固守而闚周室有席卷天下包举宇内囊括四海并吞八荒之心当是时也商君佐之内立法度务耕织修守战之备外连衡而鬭诸侯于是秦人拱手而取西河之外孝公既没惠文武昭襄蒙故业因遗䇿南取汉中西举巴蜀东割膏腴之地收要害之郡诸侯恐惧会盟而谋弱秦不爱珍器重寳肥饶之地以致天下之士合从缔交相与为一当此之时齐有孟尝赵有平原楚有春申魏有信陵此四贤者皆明智而忠信寛厚而爱人尊贤重士约从离横兼韩魏燕赵宋衞中山之衆于是六国之士有寗越徐尚苏秦杜赫之属为之谋齐明周最陈轸召滑楼缓翟景苏厉乐毅之徒通其意吴起孙膑带他儿良王廖田忌廉颇赵奢之朋制其兵常以十倍之地百万之军仰闗而攻秦秦人开闗延敌九国之师遁廵而不敢进秦无亡矢遗镞之费而天下已困矣于是从散约败争割地而赂秦秦有余力而制其弊追亡逐北伏尸百万流血漂卤因利乗便宰割天下分裂山河强国请服弱国入朝施及孝文庄襄王享国之日浅国家亡事及至始皇奋六世之余烈振长䇿而驭宇内吞二周而亡诸侯履至尊而制六合执敲扑以鞭笞天下威震四海南取百粤之地以为桂林象郡百粤之君頫首系颈委命下吏廼使䝉恬北筑长城而守藩篱郄匈奴七百余里胡人不敢南下而牧马士不敢弯弓而报怨于是废先王之道焚百家之言以愚黔首堕名城杀豪俊收天下之兵聚之咸阳销锋鍉铸以为金人十二以弱天下之民然后践华为城因河为池据亿丈之城临不测之川以为固良将劲弩守要害之处信臣精卒陈利兵而谁何天下已定始皇之心自以为闗中之固金城千里子孙帝王万世之业也始皇既没余威震于殊俗然而陈渉瓮牖绳枢之子甿𨽻之人迁徙之徒也材能不及中庸非有仲尼墨翟之知陶朱猗顿之富蹑足行伍之间而免起阡陌之中帅罢散之卒将数百之衆转而攻秦斩木为兵掲竿为旗天下云合向应赢粮而景从山东豪俊遂并起而亡秦族矣且天下非小弱也雍州之地殽函之固自若也陈渉之位不齿于齐楚燕赵韩魏宋衞中山之君鉏耰棘矜不敌于钩㦸长铩适戍之衆不亢于九国之师深谋逺虑行军用兵之道非及曩时之士也然而成败异变功业相反何也试使山东之国与陈渉度长絜大比权量力不可同年而语矣然秦以区区之地致万乘之权招八州而朝同列百有余年然后以六合为家殽函为宫一夫作难而七庙堕身死人手为天下笑者何也仁谊不施而攻守之埶异也周生亦有言舜盖重童子项羽又重童子岂其苖裔邪何其兴之暴也夫秦失其政陈渉首难豪桀蜂起相与并争不可胜数然羽非有尺寸乘埶拔起陇亩之中三年遂将五诸侯兵灭秦分裂天下而威海内封立王侯政繇羽出号为伯王位虽不终近古以来未尝有也及羽背闗懐楚放逐义帝而怨王侯畔已难矣自矜功伐奋其私智而不师古始霸王之国欲以力征经营天下五年卒亡其国身死东城尚不觉寤不自责过失廼引天亡我非用兵之罪岂不谬哉前汉书卷三十一卷三十一考证前汉书卷三十一考证陈胜传阳城人注师古曰地理志属汝南郡按志属颍川不属汝南也师古注误夜构火按史记作篝火注徐广曰篝者笼也音沟此作构火故颜以结起解之陈守令皆不在刘敞曰守者非正官权守者耳胡三省曰秦分天下为郡县郡置守尉监县置令丞尉原父以此守为权守之守良是迁固二史作守令皆不在通鑑作守尉皆不在盖二史令下缺尉字而通鑑尉上缺令字也阳城人邓説将兵居郯注师古曰郯东海县也司马贞曰此时章邯军未至东海此郯恐当作郏张守节曰郏今汝州郏县地邓説阳城人阳城与郏地相近还至下城父按刘昭后志曰汝南山桑县故属沛有下城父聚欲撃秦军济隂下按史记作定陶下据志济隂郡治定陶本是一地固可通称但济隂郡名至后始立则史记作定陶是也项籍传梁曰方今江西云云凌穉隆曰方今四句史记作守通谓梁此作梁语又史记守通使桓楚将此谓自出梁意叙事别按此传与史记本纪多有异同盖班氏删订原文也又按江西二字师古无注顾炎武曰大江自歴阳斜北下京口故有东西之名今所谓江北昔之所谓江西也故晋地理志以庐江九江自合肥以北至夀春皆谓之江西此説甚确下文江东已定渡江而西谓渡江而北也广陵人召平许应元曰此别一召平非东陵种𤓰者也南公注服䖍曰南公南方之老人也按南公自是姓南虞喜志林曰南公者道士识废兴之数知亡秦者必楚本书艺文志南公十三篇六国时人在隂阳家流服注谓南方之老人非也梁使羽与沛公别攻城阳按城阳当作成阳此传及髙纪并传冩之失误加土旁耳胡三省曰成阳县与定陶濮阳皆相近非城阳国之城阳可以补三刘刋误所不及北救赵至安阳留不进注师古曰今相州安阳县胡三省曰索隐云傅寛传从攻安阳杠里则当俱在河南按此时兵未渡河不应即至相州后魏书地形志已氏有安阳城是也在今宋州楚邱西北渡三戸注服䖍曰漳水津也水经注曰漳水东迳三戸崃为三戸津括地志曰三戸津在相州滏阳县界齐梁畔之按史记作齐赵畔之赵指陈余破常山王张耳迎故赵王歇还赵也此传叙赵叛尚在二年故改齐赵为齐梁下文张良以齐赵反书遗羽亦改为齐梁反书梁即指彭越反梁地也赞背闗懐楚注云云顾炎武曰谓舍闗中形胜之地而都彭城如师古之解乃背约非背闗也前汉书卷三十一考证前汉书卷三十二钦定四库全书前汉书卷三十二汉兰台令史班固撰唐正议大夫行秘书少监琅邪县开国子颜师古注张耳陈余传第二张耳大梁人也少时及魏公子毋忌为客尝亡命游外黄外黄富人女甚美庸奴其夫亡邸父客父客谓曰必欲求贤夫从张耳女听为请决嫁之女家厚奉给耳耳以故致千里客宦为外黄令陈余亦大梁人好儒术游赵苦陉富人公乗氏以其女妻之余年少父事耳相与为刎颈交髙祖为布衣时尝从耳游秦灭魏购求耳千金余五百金两人变名姓俱之陈为里监门吏尝以过笞余余欲起耳摄使受笞吏去耳数之曰始吾与公言何如今见小辱而欲死一吏乎余谢罪陈渉起蕲至陈耳余上谒渉渉见左右生平数闻耳余贤见大喜陈豪桀説渉曰将军被坚执鋭帅士卒以诛暴秦复立楚社稷功徳宜为王陈渉问两人两人对曰将军瞋目张胆出万死不顾之计为天下除残今始至陈而王之视天下私愿将军毋王急引兵而西遣人立六国后自为树党如此野无交兵诛暴秦据咸阳以令诸侯则帝业成矣今独王陈恐天下解也渉不听遂立为王耳余复説陈王曰大王兴梁楚务在入闗未及收河北也臣尝游赵知其豪桀愿请竒兵略赵地于是陈王许之以所善陈人武臣为将军耳余为左右校尉与卒三千人从白马渡河至诸县説其豪桀曰秦为乱政虐刑残灭天下北为长城之役南有五领之戍外内骚动百姓罢敝头㑹箕歛以供军费财匮力尽重以苛法使天下父子不相聊今陈王奋臂为天下倡始莫不向应家自为怒各报其怨县杀其令丞郡杀其守尉今以张大楚王陈使吴广周文将卒百万西撃秦于此时而不成封侯之业者非人豪也夫因天下之力而攻无道之君报父兄之怨而成割地之业此一时也豪桀皆然其言廼行收兵得数万人号武信君下赵十余城余皆城守莫肯下乃引兵东北击范阳范阳人蒯通说其令徐公降武信君又説武信君以侯印封范阳令语在通传赵地闻之不战下者三十余城至邯郸耳余闻周章军入闗至戏郄又闻诸将为陈王徇地多以䜛毁得罪诛怨陈王不以为将军而以为校尉廼说武臣曰陈王非必立六国后今将军下赵数十城独介居河北不王无以填之且陈王听䜛还报恐不得脱于祸愿将军毋失时武臣乃听遂立为赵王以余为大将军耳为丞相使人报陈王陈王大怒欲尽族武臣等家而发兵撃赵相国房君谏曰秦未亡今又诛武臣等家此生一秦也不如因而贺之使急引兵西击秦陈王从其计徙系武臣等家宫中封耳子敖为成都君使使者贺赵趣兵西入闗耳余说武臣曰王王赵非楚意特以计贺王楚已灭秦必加兵于赵愿王毋西兵北徇燕代南收河内以自广赵南据大河北有燕代楚虽胜秦必不敢制赵赵王以为然因不西兵而使韩广略燕李良略常山张黡略上党韩广至燕燕人因立广为燕王赵王乃与耳余北略地燕界赵王闲出为燕军所得燕囚之欲与分地使者往燕輙杀之以固求地耳余患之有厮养卒谢其舎曰吾为二公说燕与赵王载归舎中人皆笑曰使者往十辈皆死若何以能得王乃走燕壁燕将见之问曰知臣何欲燕将曰若欲得王耳曰君知张耳陈余何如人也燕将曰贤人也曰其志何欲燕将曰欲得其王耳赵卒笑曰君未知两人所欲也夫武臣张耳陈余杖马箠下赵数十城亦各欲南面而王夫臣之与主岂可同日道哉顾其埶初定且以长少先立武臣以持赵心今赵地已服两人亦欲分赵而王时未可耳今君囚赵王念此两人名为求王实欲燕杀之此两人分赵而王夫以一赵尚易燕况以两贤王左提右挈而责杀王灭燕易矣燕以为然乃归赵王养卒为御而归李良已定常山还报赵王赵王复使良略太原至石邑秦兵塞井陉未能前秦将诈称二世使使遗良书不封曰良尝事我得显幸诚能反赵为秦赦良罪贵良良得书疑不信之邯郸益请兵未至道逢赵王姊从百余骑良望见以为王伏谒道旁王姊醉不知其将使骑谢良良素贵起慙其从官从官有一人曰天下叛秦能者先立且赵王素出将军下今女儿乃不为将军下车请追杀之良以得秦书欲反赵未决因此怒遣人追杀王姊遂袭邯郸邯郸不知竟杀武臣赵人多为耳余耳目者故得脱出収兵得数万人客有说耳余曰两君羁旅而欲附赵难可独立立赵后辅以谊可就功乃求得赵歇立为赵王居信都李良进兵击余余败良良走归章邯章邯引兵至邯郸皆徙其民河内夷其城郭耳与赵王歇走入鉅鹿城王离围之余北收常山兵得数万人军鉅鹿北章邯军鉅鹿南棘原筑甬道属河饟王离王离兵食多急攻鉅鹿鉅鹿城中食尽耳数使人召余余自度兵少不能敌秦不敢前数月耳大怒怨余使张黡陈释往让余曰始吾与公为刎颈交今王与耳旦暮死而公拥兵数万不肻相救胡不赴秦俱死且什有一二相全余曰所以不俱死欲为赵王张君报秦今俱死如以肉餧虎何益张黡陈释曰事已急要以俱死立信安知后虑余曰吾顾以无益廼使五千人令张黡陈释先尝秦军至皆没当是时燕齐楚闻赵急皆来救张敖亦北收代得万余人来皆壁余旁项羽兵数絶章邯甬道王离军乏食项羽悉引兵渡河破章邯军诸侯军乃敢击秦军遂虏王离于是赵王歇张耳得出鉅鹿与余相见责让余问张黡陈释所在余曰黡释以必死责臣臣使将五千人先尝秦军皆没耳不信以为杀之数问余余怒曰不意君之望臣深也岂以臣重去将哉廼脱解印绶与耳耳不敢受余起如厠客有说耳曰天予不取反受其咎今陈将军与君印绶不受反天不祥急取之耳乃佩其印収其麾下余还亦望耳不让趋出遂收其兵余独与麾下数百人之河上泽中渔猎由此有隙赵王歇复居信都耳从项羽入闗项羽立诸侯耳雅游多为人所称项羽素亦闻耳贤廼分赵立耳为常山王治信都信都更名襄国余客多説项羽陈余张耳一体有功于赵羽以余不从入闗闻其在南皮即以南皮旁三县封之而徙赵王歇王代耳之国余愈怒曰耳与余功等也今耳王余独侯及齐王田荣叛楚余乃使夏説説田荣曰项羽为天下宰不平尽王诸将善地徙故王王恶地今赵王乃居代愿王假臣兵请以南皮为扞蔽田荣欲树党乃遣兵从余余悉三县兵袭常山王耳耳败走曰汉王与我有故而项王彊立我我欲之楚甘公曰汉王之入闗五星聚东井东井者秦分也先至必王楚虽彊后必属汉耳走汉汉亦还定三秦方围章邯废丘耳谒汉王汉王厚遇之余已败耳皆收赵地迎赵王于代复为赵王赵王徳余立以为代王余为赵王弱国初定留傅赵王而使夏说以相国守代汉二年东击楚使告赵欲与俱余曰汉杀张耳乃从于是汉求人类耳者斩其头遗余余乃遣兵助汉汉败于彭城西余亦闻耳诈死即背汉汉遣耳与韩信击破赵井陉斩余泜水上追杀赵王歇襄国四年夏立耳为赵王五年秋耳薨谥曰景王子敖嗣立为王尚髙祖长女鲁元公主为王后七年髙祖从平城过赵赵王旦暮自上食体甚卑有子婿礼高祖箕踞骂詈甚慢之赵相贯高赵午年六十余故耳客也怒曰吾王孱王也说敖曰天下豪桀并起能者先立今王事皇帝甚恭皇帝遇王无礼请为王杀之敖啮其指出血曰君何言之误且先王亡国赖皇帝得复国徳流子孙秋毫皆帝力也愿君无复出口贯高等十余人相谓曰吾等非也吾王长者不背德且吾等义不辱今帝辱我王故欲杀之何廼污王为事成归王事败独身坐耳八年上从东垣过贯髙等乃壁人栢人要之置厠上过欲宿心动问曰县名为何曰栢人栢人者廹于人不宿去九年贯髙怨家知其谋告之于是上逮捕赵王诸反者赵午等十余人皆争自刭贯高独怒骂曰谁令公等为之今王实无谋而并捕王公等死谁当白王不反者乃槛车与王诣长安高对狱曰独吾属为之王不知也吏榜笞数千刺爇身无完者终不复言吕后数言张王以鲁元故不宜有此上怒曰使张敖据天下岂少廼女虖廷尉以贯髙辞闻上曰壮士谁知者以私问之中大夫泄公曰臣素知之此固赵国立名义不侵为然诺者也上使泄公持节问之箯舆前卬视泄公劳苦如平生欢与语问张王果有谋不高曰人情岂不各爱其父母妻子哉今吾三族皆以论死岂以王易吾亲哉顾为王实不反独吾等为之具道本根所以王不知状于是泄公具以报上上廼赦赵王上贤高能自立然诺使泄公赦之告曰张王已出上多足下故赦足下高曰所以不死白张王不反耳今王已出吾责塞矣且人臣有簒弑之名岂有面目复事上哉乃仰絶亢而死敖已出尚鲁元公主如故封为宣平侯于是上贤张王诸客皆以为诸侯相郡守语在田叔传及孝惠高后文景时张王客子孙皆为二千石初孝惠时齐悼惠王献城阳郡尊鲁元公主为太后髙后元年鲁元太后薨后六年宣平侯敖复薨吕太后立敖子偃为鲁王以母为太后故也又怜其年少孤弱乃封敖前妇子二人夀为乐昌侯侈为信都侯高后崩大臣诛诸吕废鲁王及二侯孝文即位复封故鲁王偃为南宫侯薨子生嗣武帝时生有罪免国除元光中复封偃孙广国为睢陵侯薨子昌嗣太初中昌坐不敬免国除孝平元始二年继絶世封敖𤣥孙庆忌为宣平侯食千戸赞曰张耳陈余世所称贤其宾客厮役皆天下俊桀所居国无不取卿相者然耳余始居约时相然信死岂顾问哉及据国争权卒相灭亡何乡者慕用之诚后相背之盭也埶利之交古人羞之盖谓是矣前汉书卷三十二卷三十二考证前汉书卷三十二考证张耳传庸奴其夫王楙曰史记谓嫁庸奴亡其夫是夫本庸奴又亡去也班史削去嫁亡二字义便不同宦为外黄令按史记作宦魏为外黄令是也必有魏字以别于秦汉书删之即下文秦购耳以千金不明矣陈余传耳余为左右校尉按此文上史记有邵骚为䕶军一句又下文张耳为右丞相下有邵骚为左丞相一句汉书删去实于事情不核蒯通说其令徐公按汉书于史记亦多所订正如説项羽之韩生及此传范阳令徐公是也又如贯髙説张敖语史作今王事高祖甚恭生前岂应称谥汉书改髙祖为皇帝当矣余廼使夏説説田荣按史记作使张同夏説则遣説田荣者有二人此祗夏説一人又中大夫泄公曰臣素知之史记作臣之邑子素知之言生同县而又相识也尊鲁元公主为太后注师古曰为齐太后以母礼事之按颜注无理惠纪中刘攽已辨之矣前汉书卷三十二考证前汉书卷三十三钦定四库全书前汉书卷三十三汉兰台令史班固撰唐正议大夫行秘书少监琅邪县开国子颜师古注魏豹田儋韩王信传第三魏豹故魏诸公子也其兄魏咎故魏时封为寗陵君秦灭魏为庶人陈胜之王也咎往从之胜使魏人周市徇魏地魏地已下欲立周市为魏王市曰天下昏乱忠臣乃见今天下共畔秦其谊必立魏王后廼可齐赵使车各五十乗立市为王市不受迎魏咎于陈五反陈王廼遣立咎为魏王章邯已破陈王进兵击魏王于临济魏王使周市请救齐楚齐楚遣项它田巴将兵随市救魏章邯遂击破杀周市等军围临济咎为其民约降约降定咎自杀魏豹亡走楚楚懐王予豹数千人复徇魏地项羽已破秦兵降章邯豹下魏二十余城立为魏王豹引精兵从项羽入闗羽封诸侯欲有梁地廼徙豹于河东都平阳为西魏王汉王还定三秦渡临晋豹以国属焉遂从击楚于彭城汉王败还至荥阳豹请视亲病至国则絶河津畔汉汉王谓郦生曰缓颊往説之郦生往豹谢曰人生一世闲如白驹过隙今汉王嫚侮人骂詈诸侯羣臣如奴耳非有上下礼节吾不忍复见也汉王遣韩信击豹遂虏之传豹诣荥阳以其地为河东太原上党郡汉王令豹守荥阳楚围之急周苛曰反国之王难与共守遂杀豹田儋狄人也故齐王田氏之族也儋从弟荣荣弟横皆豪桀宗彊能得人陈渉使周市略地北至狄狄城守儋阳为缚其奴从少年之廷欲谒杀奴见狄令因击杀令而召豪吏子弟曰诸侯皆反秦自立齐古之建国儋田氏当王遂自立为齐王发兵击周市市军还去儋因率兵东略定齐地秦将章邯围魏王咎于临济急魏王请救于齐儋将兵救魏章邯夜衘枚击大破齐楚军杀儋于临济下儋从弟荣收儋余兵东走东阿齐人闻儋死乃立故齐王建之弟田假为王田角为相田闲为将以距诸侯荣之走东阿章邯追围之项梁闻荣急廼引兵击破章邯东阿下章邯走而西项梁因追之而荣怒齐之立假廼引兵归击逐假假亡走楚相角亡走赵角弟闲前救赵因不敢归荣廼立儋子市为王荣相之横为将平齐地项梁既追章邯章邯兵益盛项梁使使趣齐兵共击章邯荣曰楚杀田假赵杀角闲廼出兵楚懐王曰田假与国之王穷而归我杀之不谊赵亦不杀田角田闲以市于齐齐王曰蝮蠚手则斩手蠚足则斩足何者为害于身也田假田角田闲于楚赵非手足戚何故不杀且秦复得志于天下则齮龁首用事者坟墓矣楚赵不听齐齐亦怒终不肯出兵章邯果败杀项梁破楚兵楚兵东走而章邯渡河围赵于鉅鹿项羽由此怨荣羽既存赵降章邯西灭秦立诸侯王廼徙齐王市更王胶东治即墨齐将田都从共救赵因入闗故立都为齐王治临菑故齐王建孙田安项羽方渡河救赵安下济北数城引兵降项羽羽立安为济北王治博阳荣以负项梁不肯助楚攻秦故不得王赵将陈余亦失职不得王二人俱怨项羽荣使人将兵助陈余令反赵地而荣亦发兵以距击田都都亡走楚荣留齐王市毋之胶东市左右曰项王强暴王不就国必危市惧廼亡就国荣怒追击杀市于即墨还攻杀济北王安自立为王尽并三齐之地项王闻之大怒乃北伐齐荣𤼵兵距之城阳荣兵败走平原平原民杀荣项羽遂烧夷齐城郭所过尽屠破齐人相聚畔之荣弟横収齐散兵得数万人反击项羽于城阳而汉王帅诸侯败楚入彭城项羽闻之廼释齐而归撃汉于彭城因连与汉战相距荣阳以故横复收齐城邑立荣子广为王而横相之政事无巨细皆断于横定齐三年闻汉将韩信引兵且东击齐齐使华毋伤田觧军歴下以距汉㑹汉使郦食其往説王广及相横与连和横然之廼罢歴下守备纵酒且遣使与汉平韩信廼渡平原袭破齐歴下军因入临菑王广相横以郦生为卖已而亨之广东走髙密横走博守相田光走城阳将军田既军于胶东楚使龙且救齐齐王与合军髙密汉将韩信曹参破杀龙且虏齐王广汉将灌婴追得守相光至博而横闻王死自立为王还击婴婴败横军于赢下横亡走梁归彭越越时居梁地中立且为汉且为楚韩信已杀龙且因进兵破杀田既于胶东灌婴破杀齐将田吸于千乗遂平齐地汉灭项籍汉王立为皇帝彭越为梁王横惧诛而与其徒属五百余人入海居隝中髙帝闻之以横兄弟本定齐齐人贤者多附焉今在海中不収后恐有乱廼使使赦横罪而召之横谢曰臣亨陛下之使郦食其今闻其弟商为汉将而贤臣恐惧不敢诏请为庶人守海隝中使还报髙帝廼诏卫尉郦商曰齐王横即至人马从者敢动揺者致族夷廼复使使持节具告以诏意曰横来大者王小者乃侯耳不来且𤼵兵加诛横廼与其客二人乗传诣雒阳至尸乡厩置横谢使者曰人臣见天子当洗沐止留谓其客曰横始与汉王俱南面称孤今汉王为天子而横廼为亡虏北面事之其媿固已甚矣又吾亨人之兄与其弟併肩而事主纵彼畏天子之诏不敢动揺我独不媿于心乎且陛下所以欲见我不过欲壹见我面貌耳陛下在雒阳今斩吾头驰三十里间形容尚未能败犹可知也遂自刭令客奉其头从使者驰奏之髙帝髙帝曰嗟乎有以起布衣兄弟三人更王岂非贤哉为之流涕而拜其二客为都尉发卒二千以王者礼𦵏横既𦵏二客穿其冡旁皆自刭从之髙帝闻而大惊以横之客皆贤者吾闻其余尚五百人在海中使使召至闻横死亦皆自杀于是乃知田横兄弟能得士也韩王信故韩襄王孽孙也长八尺五寸项梁立楚懐王燕齐赵魏皆已前王唯韩无有后故立韩公子横阳君成为韩王欲以抚定韩地项梁死定陶成犇懐王沛公引兵击阳城使张良以韩司徒徇韩地得信以为韩将将其兵从入武闗沛公为汉王信从入汉中乃説汉王曰项王王诸将王独居此迁也士卒皆山东人竦而望归及其蠭东乡可以争天下汉王还定三秦乃许王信先拜为韩太尉将兵略韩地项籍之封诸王皆就国韩王成以不从无功不遣之国更封为穰侯后又杀之闻汉遣信略韩地乃令故籍游吴时令郑昌为韩王距汉汉二年信略定韩地十余城汉王至河南信急击韩王昌昌降汉汉乃立信为韩王常将韩兵从汉王使信与周苛等守荥阳楚拔之信降楚已得亡归汉汉复以为韩王竟从击破项籍五年春与信剖符王颍川六年春上以为信壮武北近巩雒南廹宛叶东有淮阳皆天下劲兵处也乃更以太原郡为韩国徙信以备胡都晋阳信上书曰国被边匈奴数入晋阳去塞逺请治马邑上许之秋匈奴冐顿大入围信信数使使胡求和觧汉发兵救之疑信数闲使有二心上赐信书责让之曰专死不勇专生不任寇攻马邑君王力不足以坚守乎安危存亡之地此二者朕所以责于君王信得书恐诛因与匈奴约共攻汉以马邑降胡击太原七年冬上自往击破信军铜鞮斩其将王喜信亡走匈奴与其将白土人曼丘臣王黄立赵苖裔赵利为王复收信散兵而与信及冐顿谋攻汉匈奴使左右贤王将万余骑与王黄等屯广武以南至晋阳与汉兵战汉兵大破之追至于离石复破之匈奴复聚兵楼烦西北汉令车骑击匈奴常败走汉乗胜追北闻冐顿居代谷上居晋阳使人视冐顿还报曰可击上遂至平城上白登匈奴骑围上上乃使人厚遗阏氏阏氏説冐顿曰今得汉地犹不能居且两主不相戹居七日胡骑稍引去天雾汉使人往来胡不觉护军中尉陈平言上曰胡者全兵请令彊弩傅两矢外乡徐行出围入平城汉救兵亦至胡骑遂觧去汉亦罢兵归信为匈奴将兵往来击边令王黄等説误陈豨十一年春信复与胡骑入居参合汉使柴将军击之遗信书曰陛下寛仁诸侯虽有叛亡而后归輙复故位号不诛也大王所知今王以败亡走胡非有大罪急自归信报曰陛下擢仆闾巷南面称孤此仆之幸也荥阳之事仆不能死囚于项籍此一罪也寇攻马邑仆不能坚守以城降之此二罪也今为反寇将兵与将军争一旦之命此三罪也夫种蠡无一罪身死亡仆有三罪而欲求活此伍子胥所以偾于吴世也今仆亡匿山谷间旦暮乞貣蛮夷仆之思归如痿人不忘起盲者不忘视埶不可耳遂战柴将军屠参合斩信信之入匈奴与太子俱及至穨当城生子因名曰穨当韩太子亦生子婴至孝文时穨当及婴率其衆降汉封穨当为弓髙侯婴为襄城侯吴楚反时弓髙侯功冠诸将传子至孙孙无子国絶婴孙以不敬失侯穨当孽孙嫣贵幸名显当世嫣弟説以校尉击匈奴封龙额侯后坐酎金失侯复以待诏为横海将军击破东越封按道侯太初中为游击将军屯五原外列城还为光禄勲掘蛊太子宫为太子所杀子兴嗣坐巫蛊诛上曰游击将军死事无论坐者乃复封兴弟增为龙额侯增少为郎诸曹侍中光禄大夫昭帝时至前将军与大将军霍光定䇿立宣帝益封千户本始二年五将征匈奴增将三万骑出云中斩首百余级至期而还神爵元年代张安世为大司马车骑将军领尚书事增世贵㓜为忠臣事三主重于朝廷为人寛和自守以温颜逊辞承上接下无所失意保身固宠不能有所建明五凤二年薨谥曰安侯子宝嗣亡子国除成帝时继功臣后封增兄子岑为龙额侯薨子持弓嗣王莽败乃絶賛曰周室既壊至春秋末诸侯耗尽而炎黄唐虞之苖裔尚犹颇有存者秦灭六国而上古遗烈埽地尽矣楚汉之际豪桀相王唯魏豹韩信田儋兄弟为旧国之后然皆及身而絶横之志节賔客慕义犹不能自立岂非天虖韩氏自弓髙后贵显葢周烈近与前汉书卷三十三卷三十三考证前汉书卷三十三考证魏豹传围临济按后志陈留郡平邱县有临济亭即此临济为魏咎所都也张守节觧史记指齐州临济县非是田儋传因进兵破杀田既于胶东按史记作因令曹参云云则破杀田既乃曹参事与灌婴破杀田吸同韩信未身至胶东也入海居隝中按北史杨愔避䜛东入田横岛史记正义曰海州东海县有岛山去岸八十里韩王信传韩王信按刘知㡬谓韩王本名信都史削去一字遂与淮隂无别此臆説也史无削人名字之理两人姓名偶同故称韩王信以别之知几因表有信都二字妄为此觧不知因司徒讹为申徒因申徒又讹为信都官名本一而音转字别遂致不同非韩王本名信都也故韩襄王孽孙也按唐书宰相世系表韩襄王为秦所灭少子虮虱生信北近巩雒南廹宛叶东有淮阳胡三省曰韩之分晋其地南至宛叶西包巩洛接于新安宜阳东有颍川而淮阳之地则属于楚及汉定天下韩王信剖符王颍川其地东兼有淮阳所谓北近南廹言其境相廹近耳不属韩也请治马邑胡三省曰时定襄未置郡故太原之地北被邉兼有雁门之马邑前汉书卷三十三考证前汉书卷三十四钦定四库全书前汉书卷三十四汉兰台令史班固撰唐正议大夫行秘书少监琅邪县开国子颜师古注韩彭英卢吴传第四韩信淮隂人也家贫无行不得推择为吏又不能治生为商贾常从人寄食其母死无以葬廼行营髙燥地令傍可置万家者信从下乡南昌亭长食亭长妻苦之廼晨炊蓐食食时信往不为具食信亦知其意自絶去至城下钓有一漂母哀之饭信竟漂数十日信谓漂母曰吾必重报母母怒曰大丈夫不能自食吾哀王孙而进食岂望报乎淮隂少年又侮信曰虽长大好带刀劒怯耳衆辱信曰能死刺我不能出跨下于是信孰视俛出跨下一市皆笑信以为怯及项梁度淮信乃杖劒从之居戏下无所知名梁败又属项羽为郎中信数以䇿干项羽羽弗用汉王之入蜀信亡楚归汉未得知名为连敖坐法当斩其畴十三人皆已斩至信信乃仰视适见滕公曰上不欲就天下乎而斩壮士滕公竒其言壮其貎释弗斩与语大说之言于汉王汉王以为治粟都尉上未竒之也数与萧何语何竒之至南郑诸将道亡者数十人信度何等已数言上不我用即亡何闻信亡不及以闻自追之人有言上曰丞相何亡上怒如失左右手居一二日何来谒上且怒且喜骂何曰若亡何也何曰臣非敢亡追亡者耳上曰所追者谁也曰韩信上复骂曰诸将亡者以数十公无所追追信诈也何曰诸将易得至如信国士无䨇王必欲长王汉中无所事信必欲争天下非信无可与计事者顾王䇿安决王曰吾亦欲东耳安能郁郁乆居此乎何曰王计必东能用信信即留不能用信信终亡耳王曰吾为公以为将何曰虽为将信不留王曰以为大将何曰幸甚于是王欲召信拜之何曰王素嫚无礼今拜大将如召小儿此乃信所以去也王必欲拜之择日齐戒设坛场具礼乃可王许之诸将皆喜人人各自以为得大将至拜乃韩信也一军皆惊信已拜上坐王曰丞相数言将军将军何以教寡人计䇿信谢因问王曰今东乡争权天下岂非项王邪上曰然信曰大王自料勇悍仁彊孰与项王汉王黙然良乆曰弗如也信再拜贺曰唯信亦以为大王弗如也然臣尝事项王请言项王为人也项王意乌猝嗟千人皆废然不能任属贤将此特匹夫之勇也项王见人恭谨言语姁姁人有病疾涕泣分食饮至使人有功当封爵刻印刓忍不能予此所谓妇人之仁也项王虽霸天下而臣诸侯不居闗中而都彭城又背义帝约而以亲爱王诸侯不平诸侯之见项王逐义帝江南亦皆归逐其主自王善地项王所过亡不残灭多怨百姓百姓不附特刧于威彊服耳名虽为覇实失天下心故曰其彊易弱今大王诚能反其道任天下武勇何不诛以天下城邑封功臣何不服以义兵从思东归之士何不散且三秦王为秦将将秦子弟数嵗而所杀亡不可胜计又欺其衆降诸侯至新安项王诈阬秦降卒二十余万人唯独邯欣翳脱秦父兄怨此三人痛于骨髓今楚彊以威王此三人秦民莫爱也大王之入武闗秋毫亡所害除秦苛法与民约法三章耳秦民亡不欲得大王王秦者于诸侯之约大王当王闗中闗中民户知之王失职之蜀民亡不恨者今王举而东三秦可传檄而定也于是汉王大喜自以爲得信晩遂聼信计部署诸将所击汉王举兵东出陈仓定三秦二年出闗收魏河南韩殷王皆降令齐赵共击楚彭城汉兵败散而还信复发兵与汉王会荥阳复击破楚京索间以故楚兵不能西汉之败却彭城塞王欣翟王翳亡汉降楚齐赵魏亦皆反与楚和汉王使郦生徃説魏王豹豹不聼乃以信爲左丞相击魏信问郦生魏得毋用周叔爲大将乎曰栢直也信曰竖子耳遂进兵击魏魏盛兵蒲坂塞临晋信廼益爲疑兵陈船欲渡临晋而伏兵从夏阳以木罂缶渡军袭安邑魏王豹惊引兵迎信信遂虏豹定河东使人请汉王愿益兵三万人臣请以北举燕赵东击齐南絶楚之粮道西与大王会于荥阳汉王与兵三万人遣张耳与俱进击赵代破代禽夏说阏与信之下魏代汉輙使人收其精兵诣荥阳以距楚信耳以兵数万欲东下井陉击赵赵王成安君陈余闻汉且袭之聚兵井陉口号称二十万广武君李左车说成安君曰闻汉将韩信渉西河虏魏王禽夏说新喋血阏与今乃辅以张耳议欲以下赵此乘胜而去国远鬬其锋不可当臣闻千里餽粮士有饥色樵苏后㸑师不宿饱今井陉之道车不得方轨骑不得成列行数百里其埶粮食必在后愿足下假臣奇兵三万人从间路绝其辎重足下深沟高垒勿与战彼前不得鬭退不得还吾奇兵绝其后野无所掠卤不至十日两将之头可致戏下愿君留意臣之计必不爲二子所禽矣成安君儒者常称义兵不用诈谋奇计谓曰吾闻兵法什则围之倍则战今韩信兵号数万其实不能千里袭我亦以罢矣今如此避弗击后有大者何以距之诸侯谓吾怯而轻来伐我不听广武君策信使间人窥知其不用还报则大喜乃敢引兵遂下未至井陉口三十里止舎夜半传发选轻骑二千人人持一赤帜从间道萆山而望赵军戒曰赵见我走必空壁逐我若疾入拔赵帜立汉帜令其裨将传餐曰今日破赵会食诸将皆呒然阳应曰诺信谓军吏曰赵已先据便地壁且彼未见大将旗鼓未肻击前行恐吾阻险而还乃使万人先行出背水阵赵兵望见大笑平旦信建大将旗鼓鼓行出井陉口赵开壁击之大战良久于是信张耳弃鼓旗走水上军复疾战赵空壁争汉鼓旗逐信耳信耳已入水上军军皆殊死战不可败信所出奇兵二千骑者候赵空壁逐利卽驰入赵壁皆拔赵旗帜立汉赤帜二千赵军已不能得信耳等欲还归壁壁皆汉赤帜大惊以汉爲皆已破赵王将矣遂乱遁走赵将虽斩之弗能禁于是汉兵夹击破虏赵军斩成安君泜水上禽赵王歇信乃令军毋斩广武君有生得之者购千金顷之有缚而至戏下者信解其缚东乡坐西乡对而师事之诸校効首虏休皆贺因问信曰兵法有右背山陵前左水泽今者将军令臣等反背水陈曰破赵会食臣等不服然竟以胜此何术也信曰此在兵法顾诸君弗察耳兵法不曰䧟之死地而后生投之亡地而后存乎且信非得素拊循士大夫经所谓敺市人而战之也其埶非置死地人人自爲战今即予生地皆走宁尚得而用之乎诸将皆服曰非所及也于是问广武君曰仆欲北攻燕东伐齐何若有功广武君辞曰臣闻亡国之大夫不可以图存败军之将不可以语勇若臣者何足以权大事乎信曰仆闻之百里奚居虞而虞亡之秦而秦伯非愚于虞而智于秦也用与不用听与不听耳向使成安君听子计仆亦禽矣仆委心归计愿子勿辞广武君曰臣闻智者千虑必有一失愚者千虑亦有一得故曰狂夫之言圣人择焉顾恐臣计未足用愿效愚忠故成安君有百战百胜之计一日而失之军败鄗下身死泜水上今足下虏魏王禽夏説不旬朝破赵二十万衆诛成安君名闻海内威震诸侯衆庶莫不辍作怠惰靡衣婾食倾耳以待命者然而衆劳卒罢其实难用也今足下举勌敝之兵顿之燕坚城之下情见力屈欲战不拔旷日持久粮食单竭若燕不破齐必距境而以自彊二国相持则刘项之权未有所分也臣愚窃以爲亦过矣信曰然则何由广武君对曰当今之计不如按甲休兵百里之内牛酒日至以飨士大夫北首燕路然后发一乘之使奉咫尺之书以使燕燕必不敢不听从燕而东临齐虽有智者亦不知爲齐计矣如是则天下事可图也兵故有先声而后实者此之谓也信曰善敬奉敎于是用广武君策发使燕燕从风而靡乃遣使报汉因请立张耳王赵以抚其国汉王许之楚数使竒兵度河击赵王耳信徃来救赵因行定赵城邑发卒佐汉楚方急围汉王荥阳汉王出南之宛叶得九江王布入成臯楚复急围之四年汉王出成臯度河独与滕公从张耳军脩武至宿传舎晨自称汉使驰入壁张耳韩信未起即其卧夺其印符麾召诸将易置之信耳起乃知独汉王来大惊汉王夺两人军即令张耳备守赵地拜信爲相国发赵兵未发者击齐信引兵东未度平原闻汉王使郦食其已説下齐信欲止蒯通説信令击齐语在通传信然其计遂度河袭歴下军至临菑齐王走髙密使使于楚请救信已定临菑东追至髙密西楚使龙且将号称二十万救齐齐王龙且并军与信战未合或説龙且曰汉兵远鬬穷宼战锋不可当也齐楚自居其地战兵易败散不如深壁令齐王使其信臣招所亡城城闻王在楚来救必反汉汉二千里客居齐齐城皆反之其埶无所得食可毋战而降也龙且曰吾平生知韩信爲人易与耳寄食于漂母无资身之策受辱于跨下无兼人之勇不足畏也且救齐而降之吾何功今战而胜之齐半可得何爲而止遂战与信夹潍水陈信乃夜令人爲万余囊盛沙以壅水上流引兵半渡击龙且阳不胜还走龙且果喜曰固知信怯遂追渡水信使人决壅囊水大至龙且军太半不得渡即急击杀龙且龙且水东军散走齐王广亡去信追北至城阳虏广楚卒皆降遂平齐使人言汉王曰齐夸诈多变反覆之国南边楚不爲假王以塡之其埶不定今权轻不足以安之臣请自立爲假王当是时楚方急围汉王于荥阳使者至发书汉王大怒骂曰吾困于此旦暮望而来佐我乃欲自立爲王张良陈平伏后蹑汉王足因附耳语曰汉方不利宁能禁信之自王乎不如因立善遇之使自爲守不然变生汉王亦寤因复骂曰大丈夫定诸侯即爲眞王耳何以假爲遣张良立信爲齐王征其兵使击楚楚以亡龙且项王恐使盱台人武渉徃説信曰足下何不反汉与楚楚王与足下有旧故且汉王不可必身居项王掌握中数矣然得脱背约复击项王其不可亲信如此今足下虽自以爲与汉王爲金石交然终爲汉王所禽矣足下所以得须臾至今者以项王在项王即亡次取足下何不与楚连和三分天下而王齐今释此时自必于汉王以击楚且爲智者固若此邪信谢曰臣得事项王数年官不过郎中位不过执㦸言不听画策不用故背楚归汉汉王授我上将军印数万之衆解衣衣我推食食我言听计用吾得至于此夫人深亲信我背之不祥幸为信谢项王武渉已去蒯通知天下权在于信深説以三分天下之计语在通传信不忍背汉又自以功大汉王不夺我齐遂不听汉王之败固陵用张良计征信将兵会垓下项羽死髙祖袭夺信军徙信为楚王都下邳信至国召所从食漂母赐千金及下乡亭长钱百曰公小人为徳不竟召辱已少年令出跨下者以为中尉告诸将相曰此壮士也方辱我时宁不能死死之无名故忍而就此项王亡将钟离昧家在伊庐素与信善项王败昧亡归信汉怨昧闻在楚诏楚捕之信初之国行县邑陈兵出入有变告信欲反书闻上患之用陈平谋伪游于云梦者实欲袭信信弗知髙祖且至楚信欲发兵自度无罪欲谒上恐见禽人或説信曰斩昧谒上上必喜亡患信见昧计事昧曰汉所以不击取楚以昧在公若欲捕我自媚汉吾今死公随手亡矣乃骂信曰公非长者卒自刭信持其首谒于陈髙祖令武士缚信载后车信曰果若人言狡兎死良狗亨上曰人告公反遂械信至雒阳赦以为淮隂侯信知汉王畏恶其能称疾不朝从由此日怨望居常鞅鞅羞与绛灌等列尝过樊将军哙哙趋拜送迎言称臣曰大王乃肻临臣信出门笑曰生乃与哙等为伍上尝从容与信言诸将能各有差上问曰如我能将几何信曰陛下不过能将十万上曰如公何如曰如臣多多益办耳上笑曰多多益办何为为我禽信曰陛下不能将兵而善将将此乃信之为陛下禽也且陛下所谓天授非人力也后陈豨为代相监边辞信信挈其手与歩于庭数匝仰天而叹曰子可与言乎吾欲与子有言豨因曰唯将军命信曰公之所居天下精兵处也而公陛下之信幸臣也人言公反陛下必不信再至陛下乃疑三至必怒而自将吾为公从中起天下可图也陈豨素知其能信之曰谨奉教汉十年豨果反髙帝自将而徃信病不从隂使人之豨所而与家臣谋夜诈赦诸官徒奴欲发兵袭吕后太子部署已定待豨报其舎人得罪信信囚欲杀之舎人弟上书变告信欲反状于吕后吕后欲召恐其党不就乃与萧相国谋诈令人从帝所来称豨已破羣臣皆贺相国绐信曰虽病强入贺信入吕后使武士缚信斩之长乐钟室信方斩曰吾不用蒯通计反为女子所诈岂非天哉遂夷信三族髙祖已破豨归至闻信死且喜且哀问曰信死亦何言吕后道其语髙祖曰此齐辩士蒯通也召欲亨之通至自説释弗诛语在通传彭越字仲昌邑人也常渔鉅野泽中为盗陈胜起或谓越曰豪桀相立畔秦仲可効之越曰两龙方鬬且待之居嵗余泽间少年相聚百余人往从越请仲为长越谢不愿也少年强请乃许与期旦日日出时后会者斩旦日日出十余人后后者至日中于是越谢曰臣老诸君强以为长今期而多后不可尽诛诛最后者一人令校长斩之皆笑曰何至是请后不敢于是越乃引一人斩之设坛祭令徒属徒属皆惊畏越不敢仰视乃行畧地收诸侯散卒得千余人沛公之从砀北击昌邑越助之昌邑未下沛公引兵西越亦将其衆居鉅野泽中收魏败散卒项籍入闗王诸侯还归越衆万余人无所属齐王田荣叛项王汉乃使人赐越将军印使下济隂以击楚楚令萧公角将兵击越越大破楚军汉二年春与魏豹及诸侯东击楚越将其兵三万余人归汉外黄汉王曰彭将军收魏地得十余城欲急立魏后今西魏王豹魏咎从弟真魏也廼拜越为魏相国擅将兵畧定梁地汉王之败彭城解而西也越皆亡其所下城独将其兵北居河上汉三年越常往来为汉游兵击楚絶其粮于梁地项王与汉王相距荥阳越攻下雎阳外黄十七城项王闻之乃使曹咎守成臯自东收越所下城邑皆复为楚越将其兵北走谷城项王南走阳夏越复下昌邑旁二十余城得粟十余万斛以给汉食汉王败使使召越并力击楚越曰魏地初定尚畏楚未可去汉王追楚为项籍所败固陵乃谓留侯曰诸侯兵不从为之奈何留侯曰彭越本定梁地功多始君王以魏豹故拜越为相国今豹死亡后且越亦欲王而君王不蚤定今取雎阳以北至谷城皆许以王彭越又言所以许韩信语在髙纪于是汉王发使使越如留侯策使者至越乃引兵会垓下项籍死立越为梁王都定陶六年朝陈九年十年皆来朝长安陈豨反代地髙帝自往击之至邯郸征兵梁梁王称病使使将兵诣邯郸髙帝怒使人让梁王梁王恐欲自往谢其将扈辄曰王始不往见让而往往即为禽不如遂发兵反梁王不听称病梁太仆有罪亡走汉吿梁王与扈辄谋反于是上使使掩捕梁王囚之雒阳有司治反形已具请论如法上赦以为庶人徙蜀青衣西至郑逢吕后从长安东欲之雒阳道见越越为吕后泣涕自言亡罪愿处故昌邑吕后许诺诏与俱东至雒阳吕后言上曰彭越壮士也今徙之蜀此自遗患不如遂诛之妾谨与俱来于是吕后令其舎人吿越复谋反廷尉奏请遂夷越宗族黥布六人也姓英氏少时客相之当刑而王及壮坐法黥布欣然笑曰人相我当刑而王几是乎人有闻者共戱笑之布以论输骊山骊山之徒数十万人布皆与其徒长豪桀交通乃率其曹耦亡之江中为羣盗陈胜之起也布乃见番君其衆数千人番君以女妻之章邯之灭陈胜破吕臣军布引兵北击秦左右校破之青波引兵而东闻项梁定会稽西渡淮布以兵属梁梁西击景驹秦嘉等布常冠军项梁闻陈渉死立楚懐王以布为当阳君项梁败死怀王与布及诸侯将皆军彭城当是时秦急围赵赵数使人请救怀王怀王使宋义为上将项籍与布皆属之北救赵及籍杀宋义河上自立为上将军使布先渉河击秦军数有利籍乃悉引兵从之遂破秦军降章邯等楚兵常胜功冠诸侯诸侯兵皆服属楚者以布数以少败衆也项籍之引兵西至新安又使布等夜击阬章邯秦卒二十余万人至闗不得入又使布等先从间道破闗下军遂得入至咸阳布为前锋项王封诸将立布为九江王都六尊怀王为义帝徙都长沙廼隂令布击之布使将追杀之郴齐王田荣叛楚项王往撃齐征兵九江布称病不往遣将将数千人行汉之败楚彭城布又称病不佐楚项王由此怨布数使使者谯让召布布愈恐不敢往项王方北忧齐赵西患汉所与者独布又多其材欲亲用之以故未撃汉王与楚大战彭城不利出梁地至虞谓左右曰如彼等者无足与计天下事者谒者随何进曰不审陛下所谓汉王曰孰能为我使淮南使之发兵背楚留项王于齐数月我之取天下可以万全随何曰臣请使之乃与二十人俱使淮南至太宰主之三日不得见随何因説太宰曰王之不见何必以楚为彊以汉为弱此臣之所为使使何得见言之而是邪是大王所欲闻也言之而非邪使何等二十人伏斧质淮南市以明背汉而与楚也太宰廼言之王王见之随何曰汉王使使臣敬进书大王御者窃怪大王与楚何亲也淮南王曰寡人北乡而臣事之随何曰大王与项王俱列为诸侯北乡而臣事之必以楚为彊可以託国也项王伐齐身负版筑以为士卒先大王宜悉淮南之衆身自将为楚军前锋今乃发四千人以助楚夫北面而臣事人者固若是乎夫汉王战于彭城项王未出齐也大王宜埽淮南之衆日夜会战彭城下今抚万人之衆无一人度淮者隂拱而观其孰胜夫託国于人者固若是乎大王提空名以乡楚而欲厚自託臣窃为大王不取也然大王不背楚者以汉为弱也夫楚兵虽彊天下负之以不义之名以其背明约而杀义帝也然而楚王特以战胜自彊汉王收诸侯还守成臯荥阳下蜀汉之粟深沟壁垒分卒守徼乘塞楚人还兵间以梁地深入敌国八九百里欲战则不得攻城则力不能老弱转粮千里之外楚兵至荥阳成臯汉坚守而不动进则不得攻退则不能解故楚兵不足罢也使楚兵胜汉则诸侯自危惧而相救夫楚之彊适足以致天下之兵耳故楚不如汉其埶易见也今大王不与万全之汉而自託于危亡之楚臣窃为大王或之臣非以淮南之兵足以亡楚也夫大王发兵而背楚项王必留留数月汉之取天下可以万全臣请与大王杖劎而归汉王汉王必裂地而分大王又况淮南必大王有也故汉王敬使使臣进愚计愿大王之留意也淮南王曰请奉命隂许叛楚与汉未敢泄楚使者在方急责布发兵随何直入曰九江王已归汉楚何以得发兵布愕然楚使者起何因説布曰事已搆独可遂杀楚使毋使归而疾走汉并力布曰如使者教因起兵而攻楚楚使项声龙且攻淮南项王留而攻下邑数月龙且攻淮南破布军布欲引兵走汉恐项王撃之故间行与随何俱归汉至汉王方踞牀洗而召布入见布大怒悔来欲自杀出就舎张御食饮从官如汉王居布又大喜过望于是乃使人之九江楚已使项伯收九江兵尽杀布妻子布使者颇得故人幸臣将衆数千人归汉汉益分布兵而与俱北收兵至成臯四年秋七月立布为淮南王与撃项籍布使人之九江得数县五年布与刘贾入九江诱大司马周殷殷反楚遂举九江兵与汉撃楚破垓下项籍死上置酒对衆折随何曰腐儒为天下安用腐儒哉随何跪曰夫陛下引兵攻彭城楚王未去齐也陛下发歩卒五万人骑五千能以取淮南乎曰不能随何曰陛下使何与二十人使淮南如陛下之意是何之功贤于歩卒数万骑五千也然陛下谓何腐儒为天下安用腐儒何也上曰吾方图子之功乃以随何为䕶军中尉布遂剖符为淮南王都六九江庐江衡山豫章郡皆属焉六年朝陈七年朝雒阳九年朝长安十一年髙后诛淮隂侯布因心恐夏汉诛梁王彭越盛其醢以徧赐诸侯至淮南淮南王方猎见醢因大恐隂令人部聚兵候伺旁郡警急布有所幸姬病就医医家与中大夫贲赫对门赫乃厚餽遗从姬饮医家姬侍王从容语次誉赫长者也王怒曰女安从知之具道王疑与乱赫恐称病王愈怒欲捕赫赫上变事乘传诣长安布使人追不及赫至上变言布谋反有端可先未发诛也上以其书语萧相国萧相国曰布不宜有此恐仇怨妄诬之请繋赫使人微验淮南王布见赫以罪亡上变已疑其言国隂事汉使又来颇有所验遂族赫家发兵反反书闻上乃赦赫以为将军召诸将问布反为之奈何皆曰发兵阬竖子耳何能为汝隂侯滕公以问其客薛公薛公曰是固当反滕公曰上裂地而封之疏爵而贵之南面而立万乘之主其反何也薛公曰前年杀彭越往年杀韩信三人皆同功一体之人也自疑祸及身故反耳滕公言之上曰臣客故楚令尹薛公其人有筹策可问上乃见问薛公对曰布反不足怪也使布出于上计山东非汉之有也出于中计胜负之数未可知也出于下计陛下安枕而卧矣上曰何谓上计薛公对曰东取吴西取楚并齐取鲁传檄燕赵固守其所山东非汉之有也何谓中计东取吴西取楚并韩取魏据敖仓之粟塞成臯之险胜败之数未可知也何谓下计东取吴西取下蔡归重于越身归长沙陛下安枕而卧汉无事矣上曰是计将安出薛公曰出下计上曰胡为废上计而出下计薛公曰布故骊山之徒也致万乘之主此皆为身不顾后为百姓万世虑者也故出下计上曰善封薛公千戸遂发兵自将东击布布之初反谓其将曰上老矣厌兵必不能来使诸将诸将独患淮隂彭越今已死余不足畏故遂反果如薛公揣之东击荆荆王刘贾走死富陵尽劫其兵渡淮击楚楚发兵与战徐僮闲爲三军欲以相救为竒或説楚将曰布善用兵民素畏之且兵法诸侯自战其地为散地今别为三彼败吾一余皆走安能相救不听布果破其一军二军散走遂西与上兵遇蕲西会垂布兵精甚上乃壁庸城望布军置陈如项籍军上恶之与布相望见隃谓布何苦而反布曰欲为帝耳上怒骂之遂战破布军布走渡淮数止战不利与百余人走江南布旧与番君㛰故长沙哀王使人诱布伪与俱亡走越布信而随至番阳番阳人杀布兹乡遂灭之封贲赫为列侯将率封者六人卢绾丰人也与髙祖同里绾亲与髙祖太上皇相爱及生男髙祖绾同日生里中持羊酒贺两家及髙祖绾壮学书又相爱也里中嘉两家亲相爱生子同日壮又相爱复贺羊酒髙祖为布衣时有吏事避宅绾常随上下及髙祖初起沛绾以客从入汉为将军常侍中从东击项籍以太尉常从出入卧内衣被食饮赏赐羣臣莫敢望虽萧曹等特以事见礼至其亲幸莫及绾者封为长安侯长安故咸阳也项籍死使绾别将与刘贾击临江王共尉还从击燕王臧荼皆破平时诸侯非刘氏而王者七人上欲王绾为羣臣觖望及虏臧荼乃下诏诏诸将相列侯择羣臣有功者以爲燕王羣臣知上欲王绾皆曰太尉长安侯卢绾常从平定天下功最多可王上乃立绾为燕王诸侯得幸莫如燕王者绾立六年以陈豨事见疑而败豨者宛句人也不知始所以得从及韩王信反入匈奴上至平城还豨以郎中封为列侯以赵相国将监赵代边边兵皆属焉豨少时常称慕魏公子及将守边招致賔客常告过赵賔客随之者千余乘邯郸官舍皆满豨所以待客如布衣交皆出客下赵相周昌乃求入见上具言豨賔客盛擅兵于外恐有变上令人覆案豨客居代者诸为不法事多连引豨豨恐隂令客通使王黄曼丘臣所汉十年秋太上皇崩上因是召豨豨称病遂与王黄等反自立为代王劫畧赵代上闻乃赦吏民为豨所诖误劫畧者上自击豨破之语在髙纪初上如邯郸击豨燕王绾亦击其东北豨使王黄求救匈奴绾亦使其臣张胜使匈奴言豨等军破胜至胡故燕王臧荼子衍亡在胡见胜曰公所以重于燕者以习胡事也燕所以乆存者以诸侯数反兵连不决也今公为燕欲急灭豨等豨等已尽次亦至燕公等亦且为虏矣公何不令燕且缓豨而与胡连和事寛得长王燕即有汉急可以安国胜以为然廼私令匈奴兵击燕绾疑胜与胡反上书请族胜胜还报具道所以为者绾寤乃诈论他人以脱胜家属使得为匈奴闲而隂使范齐之豨所欲令久连兵母决汉旣斩豨其裨将降言燕王绾使范齐通计谋豨所上使使召绾绾称病又使辟阳侯审食其御史大夫赵尧往迎绾因验问其左右绾愈恐閟匿谓其幸臣曰非刘氏而王者独我与长沙耳往年汉族淮隂诛彭越皆吕后计今上病属任吕后吕后妇人专欲以事诛异姓王者及大功臣廼称病不行其左右皆亡匿语颇泄辟阳侯闻之归具报上益怒又得匈奴降者言张胜亡在匈奴为燕使于是上曰绾果反矣使樊哙击绾绾悉将其宫人家属骑数千居长城下候伺幸上病瘉自入谢髙祖崩绾遂将其衆亡入匈奴匈奴以为东胡卢王为蛮夷所侵夺常思复归居嵗余死胡中髙后时绾妻与其子亡降会髙后病不能见舍燕邸为欲置酒见之髙后竟崩绾妻亦病死孝景帝时绾孙它人以东胡王降封为恶谷侯传至曾孙有罪国除吴芮秦时番阳令也甚得江湖闲民心号曰番君天下之初叛秦也黥布归芮芮妻之因率越人举兵以应诸侯沛公攻南阳廼遇芮之将梅鋗与偕攻析郦降之及项羽相王以芮率百越佐诸侯从入闗故立芮为衡山王都邾其将梅鋗功多封十万戸为列侯项籍死上以鋗有功从入武闗故德芮徙为长沙王都临湘一年薨谥曰文王子成王臣嗣薨子哀王囘嗣薨子共王右嗣薨子靖王羌嗣孝文后七年薨无子国除初文王芮髙祖贤之制诏御史长沙王忠其定着令至孝惠髙后时封芮庶子二人为列侯传国数世絶赞曰昔髙祖定天下功臣异姓而王者八国张耳吴芮彭越黥布臧荼卢绾与两韩信皆徼一时之权变以诈力成功咸得裂土南面称孤见疑强大怀不自安事穷埶迫卒谋叛逆终于灭亡张耳以智全至子亦失国唯吴芮之起不失正道故能传号五世以无嗣絶庆流支庶有以矣夫着于甲令而称忠也前汉书卷三十四卷三十四考证前汉书卷三十四考证韩信传项王意乌猝嗟史记作喑恶叱咤又言语姁姁史记作呕呕诸侯之见项王逐义帝江南云云按诸侯归逐其主自王善地即指田都王临淄田市王济北臧荼王燕司马卭王殷张耳王常山皆徙其故王于他处也不然信拜大将在四月诸侯已各就国罢兵矣乌知后有田荣杀田都田市及臧荼杀韩广事乎其实不能按不能断句言实兵不能数万也史记作其实不过数千能千里而袭我亦已罢极能字属下句读斩成安君泜水上水经注泜水即井陉山水世谓之鹿泉水东北流屈迳陈余垒又东注绵蔓水其舍人得罪信注晋灼曰楚汉春秋云谢公也按刘奉世即据功臣表以正晋灼之误是也但本书表作乐説史表作栾説乐栾字形相似未知孰是黥布传徴兵九江布称病不往按叙此事于追杀义帝之后与史记合是也乃项羽传叙于追杀义帝之前盖误太宰主之胡三省曰此非周官之太宰也汉奉常属官有太宰番阳人杀布兹乡注师古曰鄡阳县之乡也胡三省曰据史汉髙纪皆言追斩布番阳则兹乡当在番阳界将率封者六人按功臣表中牟侯单右车邔侯黄极忠博阳侯周聚阳羡侯灵常下相侯泠耳髙陵侯王虞人并以击布功封与期思侯贲赫凡七侯也卢绾传绾以客从入汉为将军按史记作从入汉中是也此文汉下脱中字耳绾孙它人以东胡王降封为恶谷侯按它人史记及本书表作它之则人字误也恶谷史记及本书表作亚谷则恶字亦误也又按此及史记并云绾孙而本书及史表并云绾子必有一误吴芮传子共王右嗣薨子靖王羌嗣按异姓诸侯王表共王右作共王若靖王羌作靖王产封芮庶子二人为列侯按表便侯沅陵侯是也前汉书卷三十四考证前汉书卷三十五钦定四库全书前汉书卷三十五汉兰台令史班固撰唐正议大夫行秘书少监琅邪县开国子颜师古注荆燕吴传第五荆王刘贾髙帝从父兄也不知其初起时汉元年还定三秦贾为将军定塞地从东击项籍汉王败成臯北度河得张耳韩信军军脩武深沟髙垒使贾将二万人骑数百击楚度白马津入楚地烧其积聚以破其业无以给项王军食已而楚兵击之贾輙避不肯与战而与彭越相保汉王追项籍至固陵使贾南度淮围夀春还至使人闲招楚大司马周殷周殷反楚佐贾举九江迎英布兵皆会垓下诛项籍汉王因使贾将九江兵与大尉卢绾西南击临江王共尉尉死以临江为南郡贾既有功而髙祖子弱昆弟少又不贤欲王同姓以填天下乃下诏曰将军刘贾有功及择子弟可以为王者羣臣皆曰立刘贾为荆王王淮东立六年而淮南王黥布反东击荆贾与战弗胜走富陵为布军所杀燕王刘泽髙祖从祖昆弟也髙祖三年泽为郎中十一年以将军击陈豨将王黄封为营陵侯髙后时齐人田生游乏资以画奸泽泽大説之用金二百斤为田生夀田生已得金即归齐二嵗泽使人谓田生曰弗与矣田生如长安不见泽而假大宅令其子求事吕后所幸大谒者张卿居数月田生子请张卿临亲脩具张卿往见田生帷帐具置如列侯张卿惊酒酣廼屏人説张卿曰臣观诸侯邸第百余皆髙帝一切功臣今吕氏雅故本推毂髙帝就天下功至大又有亲戚太后之重太后春秋长诸吕弱太后欲立吕产为吕王王代太后又重发之恐大臣不听今卿最幸大臣所敬何不风大臣以闻太后太后必喜诸吕以王万户侯亦卿之有太后心欲之而卿为内臣不急发恐祸及身矣张卿大然之乃风大臣语太后太后朝因问大臣大臣请立吕产为吕王太后赐张卿千金张卿以其半进田生田生弗受因説之曰吕产王也诸大臣未大服今营陵侯泽诸刘长为大将军独此尚觖望今卿言太后裂十余县王之彼得王喜于诸吕王益固矣张卿入言之又太后女弟吕嬃女亦为营陵侯妻故遂立营陵侯泽为琅邪王琅邪王与田生之国急行毋留出闗太后果使人追之已出即还泽王琅邪二年而太后崩泽乃曰帝少诸吕用事诸刘孤弱引兵与齐王合谋西欲诛诸吕至梁闻汉灌将军屯荥阳泽还兵备西界遂跳驱至长安代王亦从代至诸将相与琅邪王共立代王是为孝文帝文帝元年徙泽为燕王而复以琅邪归齐泽王燕二年薨谥曰敬王子康王嘉嗣九年薨子定国嗣定国与父康王姬姦生子男一人夺弟妻为姬与子女三人姦定国有所欲诛杀臣肥如令郢人郢人等告定国定国使谒者以它法劾捕格杀郢人灭口至元朔中郢人昆弟复上书具言定国事下公卿皆议曰定国禽兽行乱人伦逆天道当诛上许之定国自杀立四十二年国除哀帝时继絶世乃封敬王泽𤣥孙之孙无终公士归生为营陵侯更始中为兵所杀吴王濞髙帝兄仲之子也髙帝立仲为代王匈奴攻代仲不能坚守弃国闲行走雒阳自归天子不忍致法废为合阳侯子濞封为沛侯黥布反髙祖自将往诛之濞年二十以骑将从破布军荆王刘贾为布杀无后上患吴㑹稽轻悍无壮王填之诸子少乃立濞于沛为吴王王三郡五十三城已拜受印髙祖召濞相之曰若状有反相独悔业已拜因拊其背曰汉后五十年东南有乱岂若邪然天下同姓一家愼无反濞顿首曰不敢会孝惠髙后时天下初定郡国诸侯各务自拊循其民吴有豫章郡铜山即招致天下亡命者盗铸钱东煑海水为盐以故无赋国用饶足孝文时吴太子入见得侍皇太子饮博吴太子师傅皆楚人轻悍又素骄博争道不恭皇太子引博局提吴太子杀之于是遣其䘮归𦵏吴吴王愠曰天下一宗死长安即𦵏长安何必来𦵏复遣䘮之长安𦵏吴王由是怨望稍失藩臣礼称疾不朝京师知其以子故验问实不病诸吴使来輙系责治之吴王恐所谋滋甚及后使人为秋请上复责问吴使者使者曰察见渊中鱼不祥今吴王始诈疾及觉见责急愈益闭恐上诛之计乃无聊唯上与更始于是天子皆赦吴使者归之而赐吴王几杖老不朝吴得释其谋亦益觧然其居国以铜盐故百姓无赋卒践更輙予平贾歳时存问茂材赏赐闾里它郡国吏欲来捕亡人者颂共禁不与如此者三十余年以故能使其衆鼌错为太子家令得幸皇太子数从容言吴过可削数上书説之文帝寛不忍罚以此吴王日益横及景帝即位错为御史大夫説上曰昔髙帝初定天下昆弟少诸子弱大封同姓故孽子悼惠王王齐七十二城庶弟元王王楚四十城兄子王吴五十余城封三庶孽分天下半今吴王前有太子之隙诈称病不朝于古法当诛文帝不忍因赐几杖德至厚也不改过自新廼益骄恣公即山铸钱煑海为盐诱天下亡人谋作乱逆今削之亦反不削亦反削之其反亟祸小不削之其反迟祸大三年冬楚王来朝错因言楚王戊往年为薄太后服私姦服舍请诛之诏赦削东海郡及前二年赵王有罪削其常山郡胶西王卬以卖爵事有姦削其六县汉廷臣方议削吴吴王恐削地无已因欲发谋举事念诸侯无足与计者闻胶西王勇好兵诸侯皆畏惮之于是廼使中大夫应髙口説胶西王曰吴王不肖有夙夜之忧不敢自外使使臣谕其愚心王曰何以教之髙曰今者主上任用邪臣听信䜛贼变更律令侵削诸侯征求滋多诛罚良重日以益甚语有之曰狧糠及米吴与胶西知名诸侯也一时见察不得安肆矣吴王身有内疾不能朝请二十余年常患见疑无以自白胁肩絫足犹惧不见释窃闻大王以爵事有过所闻诸侯削地罪不至此此恐不止削地而已王曰有之子将奈何髙曰同恶相助同好相留同情相求同欲相趋同利相死今吴王自以与大王同忧愿因时循理弃躯以除患于天下意亦可乎胶西王瞿然骇曰寡人何敢如是主上虽急固有死耳安得不事髙曰御史大夫鼌错营或天子侵夺诸侯蔽忠塞贤朝廷疾怨诸侯皆有背叛之意人事极矣彗星出蝗虫起此万世一时而愁劳圣人所以起也吴王内以鼌错为诛外从大王后车方洋天下所向者降所指者下莫敢不服大王诚幸而许之一言则吴王率楚王略函谷闗守荥阳敖仓之粟距汉兵治次舎湏大王大王幸而临之则天下可并两主分割不亦可乎王曰善归报吴王犹恐其不果廼身自为使者至胶西面约之胶西羣臣或闻王谋谏曰诸侯地不能为汉十二为叛逆以忧太后非计也今承一帝尚云不易假令事成两主分争患廼益生王不听遂发使约齐甾川胶东济南皆许诺诸侯既新削罚震恐多怨错及削吴会稽豫章郡书至则吴王先起兵诛汉吏二千石以下胶西胶东甾川济南楚赵亦皆反发兵西齐王后悔背约城守济北王城壊未完其郎中令劫守王不得发兵胶西王胶东王为渠率与甾川济南共攻围临甾赵王遂亦隂使匈奴与连兵七国之发也吴王悉其士卒下令国中曰寡人年六十二身自将少子年十四亦为士卒先诸年上与寡人同下与少子等皆发二十余万人南使闽东越闽东越亦发兵从孝景前三年正月甲子初起兵于广陵西渉淮因并楚兵发使遗诸侯书曰吴王刘濞敬问胶西王胶东王甾川王济南王赵王楚王淮南王衡山王庐江王故长沙王子幸教以汉有贼臣错无功天下侵夺诸侯之地使吏劾系讯治以侵辱之为故不以诸侯人君礼遇刘氏骨肉絶先帝功臣进任姦人诳乱天下欲危社稷陛下多病志逸不能省察欲举兵诛之谨闻教敝国虽狭地方三千里人民虽少精兵可具五十万寡人素事南越三十余年其王诸君皆不辞分其兵以随寡人又可得三十万寡人虽不肖愿以身从诸王南越直长沙者因王子定长沙以北西走蜀汉中告越楚王淮南三王与寡人西面齐诸王与赵王定河间河内或入临晋闗或与寡人会雒阳燕王赵王故与胡王有约燕王北定代云中转胡衆入萧闗走长安匡正天下以安髙庙愿王勉之楚元王子淮南三王或不沐洗十余年怨入骨髓欲壹有所出久矣寡人未得诸王之意未敢听今诸王茍能存亡继絶振弱伐暴以安刘氏社稷所愿也吴国虽贫寡人节衣食用积金钱脩兵革聚粮食夜以继日三十余年矣凡皆为此愿诸王勉之能斩捕大将者赐金五千斤封万户列将三千斤封五千户裨将二千斤封二千户二千石千斤封千户皆为列侯其以军若城邑降者卒万人邑万戸如得大将人户五千如得列将人戸三千如得裨将人户千如得二千石其小吏皆以差次受爵金它封赐皆倍军法其有故爵邑者更益勿因愿诸王明以令士大夫不敢欺也寡人金钱在天下者往徃而有非必取于吴诸王日夜用之不能尽有当赐者告寡人寡人且往遗之敬以闻七国反书闻天子廼遣太尉条侯周亚夫将三十六将军往击吴楚遣曲周侯郦寄击赵将军栾布击齐大将军窦婴屯荥阳监齐赵兵初吴楚反书闻兵未发窦婴言故吴相爰盎召入见上问以吴楚之计盎对曰吴楚相遗书曰贼臣鼌错擅适诸侯削夺之地以故反名为西共诛错复故地而罢方今计独斩错发使赦七国复其故地则兵可毋血刃而俱罢上从其议遂斩错语具在盎传以盎为㤗常奉宗庙使吴王吴王弟子德侯为宗正辅亲戚使至吴吴楚兵已攻梁壁矣宗正以亲故先入见谕吴王拜受诏吴王闻盎来亦知其欲説笑而应曰我已为东帝尚谁拜不肯见盎而留军中欲劫使将盎不肯使人围守且杀之盎得夜亡走梁遂归报条侯将乘六乘传会兵荥阳至雒阳见剧孟喜曰七国反吾乘传至此不自意全又以为诸侯已得剧孟孟今无动吾据荥阳荥阳以东无足忧者至雒阳问故父绛侯客邓都尉曰䇿安出客曰吴楚兵鋭甚难与争锋楚兵轻不能乆方今为将军计莫若引兵东北壁昌邑以梁委吴吴必尽鋭攻之将军深沟髙垒使轻兵絶淮泗口塞吴饟道使吴梁相敝而粮食竭乃以全制其极破吴必矣条侯曰善从其䇿遂坚壁昌邑南轻兵絶吴饟道吴王之初发也吴臣田禄伯为大将军田禄伯曰兵屯聚而西无他竒道难以立功臣愿得五万人别循江淮而上収淮南长沙入武闗与大王会此亦一竒也吴王太子谏曰王以反为名此兵难以借人人亦且反王柰何且擅兵而别多它利害徒自损耳吴王即不许田禄伯吴少将桓将军説王曰吴多歩兵歩兵利险汉多车骑车骑利平地愿大王所过城不下直去疾西据雒阳武库食敖仓粟阻山河之险以令诸侯虽无入闗天下固已定矣大王徐行留下城邑汉军车骑至驰入梁楚之郊事败矣吴王问吴老将老将曰此年少推锋可耳安知大虑于是王不用桓将军计王专幷将其兵未渡淮诸宾客皆得为将校尉行闲候司马独周丘不用周丘者下邳人亡命吴酤酒无行王薄之不任周丘乃上谒説王曰臣以无能不得待罪行闲臣非敢求有所将也愿请王一汉节必有以报王廼予之周丘得节夜驰入下邳下邳时闻吴反皆城守至传舍召令入戸使从者以罪斩令遂召昆弟所善豪吏告曰吴反兵且至屠下邳不过食顷今先下家室必完能者封侯至矣出乃相告下邳皆下周丘一夜得三万人使人报吴王遂将其兵北略城邑比至城阳兵十余万破城阳中尉军闻吴王败走自度无与共成功即引兵归下邳未至痈发背死二月吴王兵既破败走于是天子制诏将军盖闻为善者天报以福为非者天报以殃髙皇帝亲垂功徳建立诸侯幽王悼惠王絶无后孝文皇帝哀怜加惠王幽王子遂悼惠王子卬等令奉其先王宗庙为汉藩国徳配天地明并日月而吴王濞背德反义诱受天下亡命罪人乱天下币称疾不朝二十余年有司数请濞罪孝文皇帝寛之欲其改行为善今乃与楚王戊赵王遂胶西王卬济南王辟光甾川王贤胶东王雄渠约从谋反为逆无道起兵以危宗庙贼杀大臣及汉使者廹劫万民伐杀无罪烧残民家掘其丘垄甚为虐暴而卬等又重逆无道烧宗庙卤御物朕甚痛之朕素服避正殿将军其劝士大夫撃反虏击反虏者深入多杀为功斩首捕虏比三百石以上皆杀无有所置敢有议诏及不如诏者皆要斩初吴王之度淮与楚王遂西败棘壁乗胜而前鋭甚梁孝王恐遣将军击之又败梁两军士卒皆还走梁数使使条侯求救条侯不许又使使愬条侯于上上使告条侯救梁又守便宜不行梁使韩安国及楚死事相弟张羽为将军乃得颇败吴兵吴兵欲西梁城守不敢西即走条侯军会下邑欲战条侯壁不肯战吴粮絶卒饥数挑战遂夜奔条侯壁惊东南条侯使偹西北果从西北不得入吴大败士卒多饥死叛散于是吴王廼与其戏下壮士千人夜亡去度淮走丹徒保东越东越兵可万余人使人收聚亡卒汉使人以利啗东越东越即绐吴王吴王出劳军使人鏦杀吴王盛其头驰传以闻吴王太子驹亡走闽越吴王之弃军亡也军遂溃往往稍降太尉条侯及梁军楚王戊军败自杀三王之围齐临甾也三月不能下汉兵至胶西胶东甾川王各引兵归国胶西王徒跣席槀饮水谢太后王太子徳曰汉兵还臣观之以罢可袭愿収王余兵击之不胜而逃入海未晚也王曰吾士卒皆已壊不可用之不聼汉将弓髙侯穨当遗王书曰奉诏诛不义降者赦除其罪复故不降者灭之王何处湏以从事王肉袒叩头汉军壁谒曰臣卬奉法不谨惊骇百姓廼苦将军逺道至于穷国敢请葅醢之罪弓髙侯执金鼓见之曰王苦军事愿闻王发兵状王顿首膝行对曰今者鼌错天子用事臣变更髙皇帝法令侵夺诸侯地卬等以为不义恐其败乱天下七国发兵且诛错今闻错已诛卬等谨已罢兵归将军曰王茍以错为不善何不以闻及未有诏虎符擅发兵击义国以此观之意非徒欲诛错也乃出诏书为王读之曰王其自图之王曰如卬等死有余罪遂自杀太后太子皆死胶东甾川济南王皆伏诛郦将军攻赵十月而下之赵王自杀济北王以劫故不诛初吴王首反幷将楚兵连齐赵正月起三月皆破灭赞曰荆王王也由汉初定天下未集故虽疏属以䇿为王镇江淮之间刘泽发于田生权激吕氏然卒南面称孤者三世事发相重岂不危哉吴王擅山海之利能薄歛以使其衆逆乱之萌自其子兴古者诸侯不过百里山海不以封盖防此矣鼌错为国逺虑祸反及身毋为权首将受其咎岂谓错哉前汉书卷三十五卷三十五考证前汉书卷三十五考证荆王刘贾传髙帝从父兄也按史记曰刘贾诸刘者不知其何属此云从父兄史记曰刘泽诸刘逺属此云从祖昆弟皆班氏补史记之缺略也贾辄避不肯与战按史记作贾辄壁不肯与战是坚守壁垒意此作避是避其锋也燕王刘泽传大谒者张卿宋祁曰疑卿是字释其名也按此书恩泽侯表及周勃传皆作张释与史记吕后纪同而匈奴传作张泽与史记文帝本纪及表同宋祁疑卿是字是也但史汉每遇泽释字辄互异如张良传建成侯吕泽实是吕释之此宦者张卿名释名泽究难悬定也引兵与齐王合谋注疑此传误也按颜注是琅邪王本无意于诛诸吕特见诈于齐王其后又因败以为功耳是以通鑑从齐王传肥如令郢人注肥如燕之属县也顾炎武曰地理志肥如自属辽西郡不属燕武帝本纪元朔元年秋匈奴入辽西杀太守诸侯王表言武帝下推恩之令而藩国自析长沙燕代虽有旧名皆亡南北边矣然则肥如之属于燕必在元朔以前未析边郡之时也吴濞传上患吴会稽轻悍顾炎武曰钱康功云汉书吴王濞传上患吴会轻悍今本汉书并作吴会稽不知顺帝时始分二郡汉初安得言吴会稽当是钱所见本未误后人妄增之按吴会犹言吴之都㑹也胡三省通鑑辨误已尝论之吴有豫章郡铜山注韦昭曰但当言章郡今故章也按注中章郡故章二章字俱应作鄣字鄣郡即丹阳郡也志有铜官狧糠及米注师古曰盖以犬为喻也按索隐曰言狧糠尽则至米谓削土尽则灭国也颜注迂曲不如索隐説使轻兵絶淮泗口胡三省曰泗水南入淮故谓之淮泗口前汉书卷三十五考证前汉书卷三十六钦定四库全书前汉书卷三十六汉兰台令史班固撰唐正议大夫行秘书少监琅邪县开国子颜师古注楚元王传第六楚元王交字游髙祖同父少弟也好书多材蓺少时尝与鲁穆生白生申公俱受诗于浮丘伯伯者孙卿门人也及秦焚书各别去髙祖兄弟四人长兄伯次仲伯蚤卒髙祖既为沛公景驹自立为楚王髙祖使仲与审食其留侍太上皇交与萧曹等俱从髙祖见景驹遇项梁共立楚懐王因西攻南阳入武关与秦战于蓝田至霸上封交为文信君从入蜀汉还定三秦诛项籍即帝位交与卢绾常侍上出入卧内传言语诸内事隠谋而上从父兄刘贾数别将汉六年既废楚王信分其地为二国立贾为荆王交为楚王王薛郡东海彭城三十六县先有功也后封次兄仲为代王长子肥为齐王初髙祖微时常避事时时与賔客过其丘嫂食嫂厌叔与客来阳为羮尽轑釡客以故去已而视釡中有羮繇是怨嫂及立齐代王而伯子独不得侯太上皇以为言髙祖曰某非敢忘封之也为其母不长者七年十月封其子信为羮颉侯元王既至楚以穆生白生申公为中大夫髙后时浮丘伯在长安元王遣子郢客与申公俱卒业文帝时闻申公为诗最精以为博士元王好诗诸子皆读诗申公始为诗传号鲁诗元王亦次之诗传号曰元王诗世或有之髙后时以元王子郢客为宗正封上邳侯元王立二十三年薨太子辟非先卒文帝乃以宗正上邳侯郢客嗣是为夷王申公为博士失官随郢客归复以为中大夫立四年薨子戊嗣文帝尊宠元王子生爵比皇子景帝即位以亲亲封元王宠子五人子礼为平陆侯富为休侯岁为沈犹侯埶为宛朐侯调为棘乐侯初元王敬礼申公等穆生不耆酒元王每置酒常为穆生设醴及王戊即位常设后忘设焉穆生退曰可以逝矣醴酒不设王之意怠不去楚人将钳我于市称疾卧申公白生强起之曰独不念先王之德与今王一旦失小礼何足至此穆生曰易称知几其神乎几者动之微吉凶之先见者也君子见几而作不俟终日先王之所以礼吾三人者为道之存故也今而忽之是忘道也忘道之人胡可与久处岂为区区之礼哉遂谢病去申公白生独留王戊稍淫暴二十年为薄太后服私姦削东海薛郡乃与吴通谋二人諌不聼胥靡之衣之赭衣使杵臼碓舂于市休侯使人諌王王曰季父不吾与我起先取季父矣休侯惧乃与母太夫人奔京师二十一年春景帝之三年也削书到遂应吴王反其相张尚太傅赵夷吾諌不聼遂杀尚夷吾起兵会吴西攻梁破棘壁至昌邑南与汉将周亚夫战汉絶吴楚粮道士饥吴王走戊自杀军遂降汉汉已平吴楚景帝乃立宗正平陆侯礼为楚王奉元王后是为文王四年薨子安王道嗣二十五年薨子襄王注嗣十四年薨子节王纯嗣十六年薨子延寿嗣宣帝即位延寿以为广陵王胥武帝子天下有变必得立阴欲附倚辅助之故为其后母弟赵何齐取广陵王女为妻与何齐谋曰我与广陵王相结天下不安发兵助之使广陵王立何齐尚公主列侯可得也因使何齐奉书遗广陵王曰愿长耳目毋后人有天下何齐父长年上书告之事下有司考验辞服延寿自杀立三十二年国除初休侯富既奔京师而王戊反富等皆坐免侯削属籍后闻其数諌戊乃更封为红侯太夫人与窦太后有亲惩山东之宼求留京师诏许之富子辟彊等四人共飬仕于朝太夫人薨赐茔葬灵戸富传国至曾孙无子絶辟彊字少卿亦好读诗能属文武帝时以宗室子随二千石论议冠诸宗室清静少欲常以书自娱不肯仕昭帝即位或説大将军霍光曰将军不见诸吕之事乎处伊尹周公之位摄政擅权而背宗室不与共职是以天下不信卒至于灭亡今将军当盛位帝春秋富宜纳宗室又多与大臣共事反诸吕道如是则可以免患光然之廼择宗室可用者辟彊子德待诏丞相府年三十余欲用之或言父见在亦先帝之所宠也遂拜辟彊为光禄大夫守长乐衞尉时年已八十矣徙为宗正数月卒德字路少修黄老术有智略少时数言事召见甘泉宫武帝谓之千里驹昭帝初为宗正丞杂治刘泽诏狱父为宗正徙大鸿胪丞迁太中大夫后复为宗正杂案上官氏盖主事德常持老子知足之计妻死大将军光欲以女妻之德不敢取畏盛满也盖长公主孙谭遮德自言德数责以公主起居无状侍御史以为光望不受女承指劾德诽谤诏狱免为庻人屏居山田光闻而恨之复白召德守青州刺史岁余复为宗正与立宣帝以定䇿赐爵关内侯地节中以亲亲行谨厚封为阳城侯子安民为郎中右曹宗家以德得官宿衞者二十余人德寛厚好施生每行京兆尹事多所平反罪人家产过百万则以振昆弟賔客食饮曰富民之怨也立十一年子向坐铸伪黄金当伏法德上书讼罪会薨大鸿胪奏德讼子罪失大臣体不宜赐谥置嗣制曰赐谥缪侯为置嗣传至孙庆忌复为宗正太常薨子岑嗣为诸曹中郎将列校尉至太常薨传子至王莽败乃絶向字子政本名更生年十二以父德任为辇郎既冠以行修饬擢为諌大夫是时宣帝循武帝故事招选名儒俊材置左右更生以通达能属文辞与王襃张子侨等并进对献赋颂凡数十篇上复兴神僊方术之事而淮南有枕中鸿宝苑袐书书言神僊使鬼物为金之术及邹衍重道延命方世人莫见而更生父德武帝时治淮南狱得其书更生㓜而读诵以为竒献之言黄金可成上令典尚方铸作事费甚多方不验上乃下更生吏吏劾更生铸伪黄金繋当死更生兄阳城侯安民上书入国戸半赎更生罪上亦竒其材得踰冬减死论会初立谷梁春秋征更生受谷梁讲论五经于石渠复拜为郎中给事黄门迁散骑谏大夫给事中元帝初即位太傅萧望之为前将军少傅周堪为诸吏光禄大夫皆领尚书事甚见尊任更生年少于望之堪然二人重之荐更生宗室忠直明经有行擢为散骑宗正给事中与侍中金敞拾遗于左右四人同心辅政患苦外戚许史在位放纵而中书宦官𢎞恭石显弄权望之堪更生议欲白罢退之未白而语泄遂为许史及恭显所谮愬堪更生下狱及望之皆免官语在望之传其春地震夏客星见昴卷舌闲上感悟下诏赐望之爵关内侯奉朝请秋征堪向欲以为諌大夫恭显白皆为中郎冬地复震时恭显许史子弟侍中诸曹皆侧目于望之等更生惧焉乃使其外亲上变事言窃闻故前将军萧望之等皆忠正无私欲致大治忤于贵戚尚书今道路人闻望之等复进以为且复见毁谗必曰尝有过之臣不宜复用是大不然臣闻春秋地震为在位执政太盛也不为三独夫动亦已明矣且往者髙皇帝时季布有罪至于夷灭后赦以为将军髙后孝文之闲卒为名臣孝武帝时儿寛有重罪系按道侯韩説谏曰前吾丘寿王死陛下至今恨之今杀寛后将复大恨矣上感其言遂贳寛复用之位至御史大夫御史大夫未有及寛者也又董仲舒坐私为灾异书主父偃取奏之下吏罪至不道幸蒙不诛复为太中大夫胶西相以老病免归汉有所欲兴常有诏问仲舒为世儒宗定议有益天下孝宣皇帝时夏侯胜坐诽谤系狱三年免为庻人宣帝复用胜至长信少府太子太傅名敢直言天下美之若乃羣臣多此比类难一二记有过之臣无负国家有益天下此四臣者足以观矣前𢎞恭奏望之等狱决三月地大震恭移病出后复视事天隂雨雪由是言之地动殆为恭等臣愚以为宜退恭显以章蔽善之罚进望之等以通贤者之路如此太平之门开灾异之原塞矣书奏恭显疑其更生所为白请考姦诈辞果服遂逮更生系狱下太傅韦𤣥成諌大夫贡禹与廷尉杂考劾更生前为九卿坐与望之堪谋排车骑将军髙许史氏侍中者毁离亲戚欲退去之而独专权为臣不忠幸不伏诛复䝉恩征用不悔前过而教令人言变事诬罔不道更生坐免为庻人而望之亦坐使子上书自寃前事恭显白令诣狱置对望之自杀天子甚悼恨之乃擢周堪为光禄勲堪弟子张勐光禄大夫给事中大见信任恭显惮之数谮毁焉更生见堪勐在位几已得复进惧其倾危乃上封事諌曰臣前幸得以骨肉备九卿奉法不谨乃复䝉恩窃见灾异并起天地失常征表为国欲终不言念忠臣虽在甽亩犹不忘君惓惓之义也况重以骨肉之亲又加以旧恩未报乎欲竭愚诚又恐越职然惟二恩未报忠臣之义一抒愚意退就农亩死无所恨臣闻舜命九官济济相让和之至也衆贤和于朝则万物和于野故箫韶九成而凤皇来仪击石拊石百兽率舞四海之内靡不和宁及至周文开基西郊杂沓衆贤罔不肃和崇推让之风以销分争之讼文王既没周公思慕歌咏文王之德其诗曰于穆清庙肃雍显相济济多士秉文之德当此之时武王周公继政朝臣和于内万国驩于外故尽得其驩心以事其先祖其诗曰有来雍雍至止肃肃相维辟公天子穆穆言四方皆以和来也诸侯和于下天应报于上故周颂曰降福穰穰又曰饴我釐麰釐麰麦也始自天降此皆以和致和获天助也下至幽厉之际朝廷不和转相非怨诗人疾而忧之曰民之无良相怨一方衆小在位而从邪议歙歙相是而背君子故其诗曰歙歙訿訿亦孔之哀谋之其臧则具是违谋之不臧则具是依君子独处守正不挠衆枉勉彊以从王事则反见憎毒谗愬故其诗曰密勿从事不敢告劳无罪无辜谗口嗸嗸当是之时日月薄蚀而无光其诗曰朔日辛卯日有蚀之亦孔之丑又曰彼月而微此日而微今此下民亦孔之哀又曰日月鞠凶不用其行四国无政不用其良天变见于上地变动于下水泉沸腾山谷易处其诗曰百川沸腾山冡卒崩髙岸为谷深谷为陵哀今之人胡憯莫惩霜降失节不以其时其诗曰正月繁霜我心忧伤民之讹言亦孔之将言民以是为非甚衆大也此皆不和贤不肖易位之所致也自此之后天下大乱簒杀殃祸并作厉王奔彘幽王见杀至乎平王末年鲁隠之始即位也周大夫祭伯乖离不和出奔于鲁而春秋为讳不言来奔伤其祸殃自此始也是后尹氏世卿而专恣诸侯背畔而不朝周室卑微二百四十二年之间日食三十六地震五山陵崩阤二彗星三见夜常星不见夜中星陨如雨一火灾十四长狄入三国五石陨坠六鶂退飞多麋有蜮蜚鸜鹆来巢者皆一见昼冥晦雨木冰李梅冬实七月霜降草木不死八月杀菽大雨雹雨雪靁霆失序相乗水旱饥蝝螽螟蠭午并起当是时祸乱辄应弑君三十六亡国五十二诸侯奔走不得保其社稷者不可胜数也周室多祸晋败其师于贸戎伐其郊郑伤桓王戎执其使衞侯朔召不往齐逆命而助朔五大夫争权三君更立莫能正理遂至陵夷不能复兴由此观之和气致祥乖气致异祥多者其国安异衆者其国危天地之常经古今之通义也今陛下开三代之业招文学之士优游寛容使得并进今贤不肖浑殽白黒不分邪正杂糅忠谗并进章交公车人满北军朝臣舛午胶戾乖剌更相谗愬转相是非传授増加文书纷纠前后错缪毁誉浑乱所以营惑耳目感移心意不可胜载分曹为党往往羣朋将同心以䧟正臣正臣进者治之表也正臣䧟者乱之机也乗治乱之机未知孰任而灾异数见此臣所以寒心者也夫乗权借势之人子弟鳞集于朝羽翼隂附者衆辐凑于前毁誉将必用以终乖离之咎是以日月无光雪霜夏陨海水沸出陵谷易处列星失行皆怨气之所致也夫遵衰周之轨迹循诗人之所刺而欲以成太平致雅颂犹郄行而求及前人也初元以来六年矣案春秋六年之中灾异未有稠如今者也夫有春秋之异无孔子之救犹不能解纷况甚于春秋乎原其所以然者谗邪并进也谗邪之所以并进者由上多疑心既已用贤人而行善政如或谮之则贤人退而善政还夫执狐疑之心者来谗贼之口持不断之意者开羣枉之门谗邪进则衆贤退羣枉盛则正士消故易有否泰小人道长君子道消君子道消则政日乱故为否否者闭而乱也君子道长小人道消小人道消则政日治故为泰泰者通而治也诗又云雨雪麃麃见晛聿消与易同义昔者鲧共工驩兠与舜禹杂处尧朝周公与管蔡并居周位当是时迭进相毁流言相谤岂可胜道哉帝尧成王能贤舜禹周公而消共工管蔡故以大治荣华至今孔子与季孟偕仕于鲁李斯与叔孙俱宦于秦定公始皇贤季孟李斯而消孔子叔孙故以大乱汚辱至今故治乱荣辱之端在所信任信任既贤在于坚固而不移诗云我心匪石不可转也言守善笃也易曰涣汗其大号言号令如汗汗出而不反者也今出善令未能踰时而反是反汗也用贤未能三旬而退是转石也论语曰见不善如探汤今二府奏佞讇不当在位歴年而不去故出令则如反汗用贤则如转石去佞则如拔山如此望隂阳之调不亦难乎是以羣小窥见闲隙縁饰文字巧言丑诋流言飞文譁于民间故诗云忧心悄悄愠于羣小小人成羣诚足愠也昔孔子与颜渊子贡更相称誉不为朋党禹稷与臯陶传相汲引不为比周何则忠于为国无邪心也故贤人在上位则引其类而聚之于朝易曰飞龙在天大人聚也在下位则思与其类俱进易曰拔茅茹以其彚征吉在上则引其类在下则推其类故汤用伊尹不仁者逺而衆贤至类相致也今佞邪与贤臣并在交㦸之内合党共谋违善依恶歙歙訿訿数设危险之言欲以倾移主上如忽然用之此天地之所以先戒灾异之所以重至者也自古明圣未有无诛而治者也故舜有四放之罚而孔子有两观之诛然后圣化可得而行也今以陛下明知诚深思天地之心迹察两观之诛览否泰之卦观雨雪之诗歴周唐之所进以为法原秦鲁之所消以为戒考祥应之福省灾异之祸以揆当世之变放逺佞邪之党壊散险诐之聚杜闭羣枉之门广开衆正之路决断狐疑分别犹豫使是非炳然可知则百异消灭而衆祥并至太平之基万世之利也臣幸得託肺附诚见隂阳不调不敢不通所闻窃推春秋灾异以救今事一二条其所以不宜宣泄臣谨重封昧死上恭显见其书愈与许史比而怨更生等堪性公方自见孤立遂直道而不曲是岁夏寒日青无光恭显及许史皆言堪勐用事之咎上内重堪又患衆口之润无所取信时长安令杨兴以材能幸常称誉堪上欲以为助乃见问兴朝臣龂龂不可光禄勲何邪兴者倾巧士谓上疑堪因顺指曰堪非独不可于朝廷自州里亦不可也臣见衆人闻堪前与刘更生等谋毁骨肉以为当诛故臣前言堪不可诛伤为国养恩也上曰然此何罪而诛今宜奈何兴曰臣愚以为可赐爵关内侯食邑三百户勿令典事明主不失师傅之恩此最䇿之得者也上于是疑会城门校尉诸葛丰亦言堪勐短上因发怒免丰语在其传又曰丰言堪勐贞信不立朕闵而不治又惜其材能未有所效其左迁堪为河东太守勐槐里令显等专权日甚后三岁余孝宣庙阙灾其晦日有蚀之于是上召诸前言日变在堪勐者责问皆稽首谢乃因下诏曰河东太守堪先帝贤之命而傅朕资质淑茂道术通明论议正直秉心有常发愤悃愊信有忧国之心以不能阿尊事贵孤特寡助抑厌遂退卒不克明往者衆臣见异不务自修深惟其故而反晻昧説天託咎此人朕不得已出而试之以彰其材堪出之后大变仍臻衆亦嘿然堪治未期年而三老官属有识之士咏颂其美使者过郡靡人不称此固足以彰先帝之知人而朕有以自明也俗人乃造端作基非议诋欺或引幽隠非所宜明意疑以类欲以䧟之朕亦不取也朕迫于俗不得专心乃者天着大异朕甚惧焉今堪年衰岁暮恐不得自信排于异人将安究之哉其征堪诣行在所拜为光禄大夫秩中二千石领尚书事勐复为太中大夫给事中显干尚书事尚书五人皆其党也堪希得见常因显白事事决显口会堪疾瘖不能言而卒显诬譛勐令自杀于公车更生伤之乃着疾谗擿要救危及世颂凡八篇依兴古事悼已及同类也遂废十余年成帝即位显等伏辜更生乃复进用更名向向以故九卿召拜为中郎使领护三辅都水数奏封事迁光禄大夫是时帝元舅阳平侯王凤为大将军秉政倚太后专国权兄弟七人皆封为列侯时数有大异向以为外戚贵盛凤兄弟用事之咎而上方精于诗书观古文诏向领校中五经秘书向见尚书洪范箕子为武王陈五行隂阳休咎之应向乃集合上古以来歴春秋六国至秦汉符瑞灾异之记推迹行事连传祸福着其占验比类相从各有条目凡十一篇号曰洪范五行传论奏之天子心知向忠精故为凤兄弟起此论也然终不能夺王氏权乆之营起昌陵数年不成复还归延陵制度泰奢向上疏諌曰臣闻易曰安不忘危存不忘亡是以身安而国家可保也故贤圣之君博观终始穷极事情而是非分明王者必通三统明天命所授者博非独一姓也孔子论诗至于殷士肤敏祼将于京喟然叹曰大哉天命善不可不传于子孙是以富贵无常不如是则王公其何以戒愼民萌何以劝勉盖伤微子之事周而痛殷之亡也虽有尧舜之圣不能化丹朱之子虽有禹汤之德不能训末孙之桀纣自古及今未有不亡之国也昔髙皇帝既灭秦将都雒阳感寤刘敬之言自以德不及周而贤于秦遂徙都关中依周之德因秦之阻世之长短以德为効故常战栗不敢讳亡孔子所谓富贵无常盖谓此也孝文皇帝居霸陵北临厠意悽怆悲懐顾谓羣臣曰嗟乎以北山石为椁用纻絮斮陈漆其闲岂可动哉张释之进曰使其中有可欲虽锢南山犹有隙使其中无可欲虽无石椁又何慼焉夫死者无终极而国家有废兴故释之之言为无穷计也孝文寤焉遂薄葬不起山坟易曰古之葬者厚衣之以薪臧之中野不封不树后世圣人易之以棺椁棺椁之作自黄帝始黄帝葬于桥山尧葬济隂丘壠皆小葬具甚微舜葬苍梧二妃不从禹葬会稽不改其列殷汤无葬处文武周公葬于毕秦穆公葬于雍橐泉宫祈年馆下樗里子葬于武库皆无丘陇之处此圣帝明王贤君智士逺览独虑无穷之计也其贤臣孝子亦承命顺意而薄葬之此诚奉安君父忠孝之至也夫周公武王弟也葬兄甚微孔子葬母于防称古墓而不坟曰丘东西南北之人也不可不识也为四尺坟遇雨而崩弟子修之以告孔子孔子流涕曰吾闻之古者不修墓盖非之也延陵季子适齐而反其子死葬于嬴博之闲穿不及泉歛以时服封坟掩坎其髙可隠而号曰骨肉归复于土命也魂气则无不之也夫嬴博去吴千有余里季子不归葬孔子往观曰延陵季子于礼合矣故仲尼孝子而延陵慈父舜禹忠臣周公弟弟其葬君亲骨肉皆微薄矣非茍为俭诚便于体也宋桓司马为石椁仲尼曰不如速朽秦相吕不韦集知略之士而造春秋亦言薄葬之义皆明于事者也逮至吴王阖闾违礼厚葬十有余年越人发之及秦惠文武昭严襄五王皆大作丘陇多其瘗臧咸尽发掘暴露甚足悲也秦始皇帝葬于骊山之阿下锢三泉上崇山坟其髙五十余丈周回五里有余石椁为游馆人膏为灯烛水银为江海黄金为凫鴈珍宝之臧机械之变棺椁之丽宫馆之盛不可胜原又多杀宫人生薶工匠计以万数天下苦其役而反之骊山之作未成而周章百万之师至其下矣项籍燔其宫室营宇往者咸见发掘其后牧儿亡羊羊入其凿牧者持火照求羊失火烧其臧椁自古至今葬未有盛如始皇者也数年之间外被项籍之灾内离牧竖之祸岂不哀哉是故德弥厚者葬弥薄知愈深者葬愈微无德寡知其葬愈厚丘陇弥髙宫庙甚丽发掘必速由是观之明暗之效葬之吉凶昭然可见矣周德既衰而奢侈宣王贤而中兴更为俭宫室小寝庙诗人美之斯干之诗是也上章道宫室之如制下章言子孙之衆多也及鲁严公刻饰宗庙多筑台囿后嗣再絶春秋刺焉周宣如彼而昌鲁秦如此而絶是则奢俭之得失也陛下即位躬亲节俭始营初陵其制约小天下莫不称贤明及徙昌陵增埤为髙积土为山发民坟墓积以万数营起邑居期日迫卒功费大万百余死者恨于下生者愁于上怨气感动隂阳因之以饥馑物故流离以十万数臣甚惽焉以死者为有知发人之墓其害多矣若其无知又安用大谋之贤知则不説以示衆庻则苦之若茍以説愚夫淫侈之人又何为哉陛下仁慈笃美甚厚聪明疏达盖世宜𢎞汉家之德崇刘氏之美光昭五帝三王而顾与暴秦乱君竞为奢侈比方丘陇説愚夫之目隆一时之观违贤知之心亡万世之安臣窃为陛下羞之唯陛下上览明圣黄帝尧舜禹汤文武周公仲尼之制下观贤知穆公延陵樗里张释之之意孝文皇帝去坟薄葬以俭安神可以为则秦昭始皇增山厚臧以侈生害足以为戒初陵之橅宜从公卿大臣之议以息衆庻书奏上甚感向言而不能从其计向睹俗弥奢淫而赵衞之属起微贱踰礼制向以为王教由内及外自近者始故採取诗书所载贤妃贞妇兴国显家可法则及孽嬖乱亡者序次为列女传凡八篇以戒天子及采传记行事着新序説苑凡五十篇奏之数上疏言得失陈法戒书数十上以助观览补遗阙上虽不能尽用然内嘉其言常嗟叹之时上无继嗣政由王氏出灾异甚向雅竒陈汤智谋与相亲友独谓汤曰灾异如此而外家日盛其渐必危刘氏吾幸得同姓末属絫世䝉汉厚恩身为宗室遗老歴事三主上以我先帝旧臣每进见常加优礼吾而不言孰当言者向遂上封事极諌曰臣闻人君莫不欲安然而常危莫不欲存然而常亡失御臣之术也夫大臣操权柄持国政未有不为害者也昔晋有六卿齐有田崔衞有孙寗鲁有季孟常掌国事世执朝柄终后田氏取齐六卿分晋崔杼弑其君光孙林父寗殖出其君衎弑其君剽季氏八佾舞于庭三家者以雍彻并专国政卒逐昭公周大夫尹氏筦朝事浊乱王室子朝子勐更立连年乃定故经曰王室乱又曰尹氏杀王子克甚之也春秋举成败録祸福如此类甚衆皆隂盛而阳微下失臣道之所致也故书曰臣之有作威作福害于而家凶于而国孔子曰禄去公室政逮大夫危亡之兆秦昭王舅穰侯及泾阳叶阳君专国擅埶上假太后之威三人者权重于昭王家富于秦国国甚危殆頼寤范雎之言而秦复存二世委任赵髙专权自恣壅蔽大臣终有阎乐望夷之祸秦遂以亡近事不逺即汉所代也汉兴诸吕无道擅相尊王吕产吕禄席太后之宠据将相之位兼南北军之衆拥梁赵王之尊骄盈无厌欲危刘氏頼忠正大臣绛侯朱虚侯等竭诚尽节以诛灭之然后刘氏复安今王氏一姓乗朱轮华毂者二十三人青紫貂蝉充盈幄内鱼鳞左右大将军秉事用权五侯骄奢僣盛并作威福击断自恣行污而寄治身私而託公依东宫之尊假甥舅之亲以为威重尚书九卿州牧郡守皆出其门筦执枢机朋党比周称誉者登进忤恨者诛伤游谈者助之説执政者为之言排摈宗室孤弱公族其有智能者尤非毁而不进逺絶宗室之任不令得给事朝省恐其与已分权数称燕王盖主以疑上心避讳吕霍而弗肯称内有管蔡之萌外假周公之论兄弟据重宗族磐互歴上古至秦汉外戚僣贵未有如王氏者也虽周皇甫秦穰侯汉武安吕霍上官之属皆不及也物盛必有非常之变先见为其人微象孝昭帝时冠石立于泰山仆栁起于上林而孝宣帝即位今王氏先祖坟墓在济南者其梓柱生枝叶扶疏上出屋根垂地中虽立石起栁无以过此之明也事埶不两大王氏与刘氏亦且不并立如下有泰山之安则上有累卵之危陛下为人子孙守持宗庙而令国祚移于外亲降为皁𨽻纵不为身奈宗庙何妇人内夫家外父母家此亦非皇太后之福也孝宣皇帝不与舅平昌乐昌侯权所以全安之也夫明者起福于无形销患于未然宜发明诏吐德音援近宗室亲而纳信黜逺外戚毋授以政皆罢令就第以则效先帝之所行厚安外戚全其宗族诚东宫之意外家之福也王氏永存保其爵禄刘氏长安不失社稷所以襃睦外内之姓子子孙孙无疆之计也如不行此䇿田氏复见于今六卿必起于汉为后嗣忧昭昭甚明不可不深图不可不蚤虑易曰君不密则失臣臣不密则失身几事不密则害成唯陛下深留圣思审固几密览往事之戒以折中取信居万安之实用保宗庙乆承皇太后天下幸甚书奏天子召见向叹息悲伤其意谓曰君且休矣吾将思之以向为中垒校尉向为人简易无威仪亷靖乐道不交接世俗专积思于经术昼诵书传夜观星宿或不寐达旦元延中星孛东井蜀郡岷山崩雍江向恶此异语在五行志懐不能已复上奏其辞曰臣闻帝舜戒伯禹毋若丹朱敖周公戒成王毋若殷王纣诗曰殷监不逺在夏后之世亦言汤以桀为戒也圣帝明王常以败乱自戒不讳废兴故臣敢极陈其愚唯陛下留神察焉谨案春秋二百四十二年日蚀三十六襄公尤数率三岁五月有竒而壹食汉兴讫竟宁孝景帝尤数率三岁一月而一食臣向前数言日当食今连三年比食自建始以来二十岁闲而八食率二岁六月而一发古今罕有异有小大希稠占有舒疾缓急而圣人所以断疑也易曰观乎天文以察时变昔孔子对鲁哀公并言夏桀殷纣暴虐天下故歴失则摄提失方孟陬无纪此皆易姓之变也秦始皇之末至二世时日月薄食山陵沦亡辰星出于四孟太白经天而行无云而雷枉矢夜光荧惑袭月㜸火烧宫野禽戏廷都门内崩长人见临洮石陨于东郡星孛大角大角以亡观孔子之言考暴秦之异天命信可畏也及项籍之败亦孛大角汉之入秦五星聚于东井得天下之象也孝惠时有雨血日食于冲灭光星见之异孝昭时有泰山卧石自立上林僵柳复起大星如月西行衆星随之此为特异孝宣兴起之表天狗夹汉而西乆隂不雨者二十余日昌邑不终之异也皆着于汉纪观秦汉之易世览惠昭之无后察昌邑之不终视孝宣之绍起天之去就岂不昭昭然哉髙宗成王亦有雊雉拔木之变能思其故故髙宗有百年之福成王有复风之报神明之应应若景向世所同闻也臣幸得託末属诚见陛下寛明之德冀销大异而兴髙宗成王之声以崇刘氏故豤豤数奸死亡之诛今日食尤屡星孛东井摄提炎及紫宫有识长老莫不震动此变之大者也其事难一二记故易曰书不尽言言不尽意是以设卦指爻而复説义书曰伻来以图天文难以相晓臣虽图上犹湏口説然后可知愿赐清燕之闲指图陈状上辄入之然终不能用也向每召见数言公族者国之枝叶枝叶落则本根无所庇廕方今同姓疏逺母党专政禄去公室权在外家非所以彊汉宗卑私门保守社稷安固后嗣也向自见得信于上故常显讼宗室讥刺王氏及在位大臣其言多痛切发于至诚上数欲用向为九卿辄不为王氏居位者及丞相御史所持故终不迁居列大夫官前后三十余年年七十二卒卒后十三岁而王氏代汉向三子皆好学长子伋以易教授官至郡守中子赐九卿丞蚤卒少子歆最知名歆字子骏少以通诗书能属文召见成帝待诏宦者署为黄门郎河平中受诏与父向领校祕书讲六蓺传记诸子诗赋数术方技无所不究向死后歆复为中垒校尉哀帝初即位大司马王莽举歆宗室有材行为侍中太中大夫迁骑都尉奉车光禄大夫贵幸复领五经卒父前业歆乃集六蓺羣书种别为七略语在蓺文志歆及向始皆治易宣帝时诏向受谷梁春秋十余年大明习及歆校祕书见古文春秋左氏传歆大好之时丞相史尹咸以能治左氏与歆共校经传歆略从咸及丞相翟方进受质问大义初左氏传多古字古言学者传训故而已及歆治左氏引传文以解经转相发明由是章句义理备焉歆亦湛靖有谋父子俱好古博见彊志过絶于人歆以为左丘明好恶与圣人同亲见夫子而公羊谷梁在七十子后传闻之与亲见之其详畧不同歆数以难向向不能非间也然犹自持其谷梁义及歆亲近欲建立左氏春秋及毛诗逸礼古文尚书皆列于学官哀帝令歆与五经博士讲论其义诸博士或不肯置对歆因移书太常博士责让之曰昔唐虞既衰而三代迭兴圣帝明王累起相袭其道甚着周室既微而礼乐不正道之难全也如此是故孔子忧道之不行歴国应聘自衞反鲁然后乐正雅颂乃得其所修易序书制作春秋以纪帝王之道及夫子没而微言絶七十子终而大义乖重遭战国弃笾豆之礼理军旅之陈孔子之道抑而孙吴之术兴陵夷至于暴秦燔经书杀儒士设挟书之法行是古之罪道术由是遂灭汉兴去圣帝明王遐逺仲尼之道又絶法度无所因袭时独有一叔孙通畧定礼仪天下唯有易卜未有它书至孝惠之世乃除挟书之律然公卿大臣绛灌之属咸介胄武夫莫以为意至孝文皇帝始使掌故朝错从伏生受尚书尚书初出于屋壁朽折散絶今其书见在时师传读而已诗始萌牙天下衆书往往颇出皆诸子传説犹广立于学官为置博士在汉朝之儒唯贾生而已至孝武皇帝然后邹鲁梁赵颇有诗礼春秋先师皆起于建元之闲当此之时一人不能独尽其经或为雅或为颂相合而成泰誓后得博士集而读之故诏书曰礼壊乐崩书缺简脱朕甚闵焉时汉兴已七八十年离于全经固已逺矣及鲁恭王壊孔子宅欲以为宫而得古文于壊壁之中逸礼有三十九篇书十六篇天汉之后孔安国献之遭巫蛊仓卒之难未及施行及春秋左氏丘明所修皆古文旧书多者二十余通臧于祕府伏而未发孝成皇帝闵学残文缺稍离其眞乃陈发祕臧校理旧文得此三事以考学官所传经或脱简传或闲编传问民闲则有鲁国桓公赵公贯公胶东庸生之遗学与此同抑而未施此乃有识者之所惜闵士君子之所嗟痛也往者缀学之士不思废絶之阙茍因陋就寡分文析字烦言碎辞学者罢老且不能究其一蓺信口説而背传记是末师而非往古至于国家将有大事若立辟雍封禅廵狩之仪则幽冥而莫知其原犹欲保残守缺挟恐见破之私意而无从善服义之公心或懐妬嫉不考情实雷同相从随声是非抑此三学以尚书为不备谓左氏为不传春秋岂不哀哉今圣上德通神明继统扬业亦闵文学错乱学士若兹虽昭其情犹依违谦让乐与士君子同之故下明诏试左氏可立不遣近臣奉指衘命将以辅弱扶微与二三君子比意同力冀得废遗今则不然深闭固距而不肯试猥以不诵絶之欲以杜塞余道絶灭微学夫可与乐成难与虑始此乃衆庻之所为耳非所望士君子也且此数家之事皆先帝所亲论今上所考视其古文旧书皆有征验外内相应岂茍而已哉夫礼失求之于野古文不犹愈于野乎往者博士书有欧阳春秋公羊易则施孟然孝宣皇帝犹复广立谷梁春秋梁丘易大小夏侯尚书义虽相反犹并置之何则与其过而废之也宁过而立之传曰文武之道未坠于地在人贤者志其大者不贤者志其小者今此数家之言所以兼包大小之义岂可偏絶哉若必专已守残党同门妬道眞违明诏失圣意以䧟于文吏之议甚为二三君子不取也其言甚切诸儒皆怨恨是时名儒光禄大夫龚胜以歆移书上疏深自罪责愿乞骸骨罢及儒者师丹为大司空亦大怒奏歆改乱旧章非毁先帝所立上曰歆欲广道术亦何以为非毁哉歆由是忤执政大臣为衆儒所讪惧诛求出补吏为河内太守以宗室不宜典三河徙守五原后复转在涿郡歴三郡守数年以病免官起家复为安定属国都尉会哀帝崩王莽持政莽少与歆俱为黄门郎重之白太后太后留歆为右曹太中大夫迁中垒校尉羲和京兆尹使治明堂辟雍封红休侯典儒林史卜之官考定律厯着三统厯谱初歆以建平元年改名秀字颖叔云及王莽簒位歆为国师后事皆在莽传赞曰仲尼称材难不其然与自孔子后缀文之士衆矣唯孟轲孙况董仲舒司马迁刘向扬雄此数公者皆博物洽闻通达古今其言有补于世传曰圣人不出其间必有命世者焉岂近是乎刘氏洪范论发明大传着天人之应七畧剖判蓺文总百家之绪三统歴谱考歩日月五星之度有意其推本之也呜虖向言山陵之戒于今察之哀哉指明梓柱以推废兴昭矣岂非直谅多闻古之益友与前汉书卷三十六卷三十六考证前汉书卷三十六考证楚元王传孙卿门人也注师古曰汉以避宣帝讳改之曰孙顾炎武曰汉人不避嫌名荀之为孙如孟夘之为芒夘司徒之为申徒语音转耳削东海薛郡史记但云削东海郡刘德传杂治刘泽诏狱顾炎武曰徳传如此而子向传则云更生父徳武帝时治淮南狱一传之中自为乖异此两收而未对勘者也按徳之仕宦在昭帝初霍光选择宗室则当武帝治淮南狱时徳尚未为吏也此传言治刘泽诏狱为得其实向传因得淮南祕书而附会耳子向坐铸伪黄金按此时应云子更生刘向传征堪向欲以为諌大夫顾炎武曰更名向在成帝即位之后此在元帝初年即云向非也周大夫祭伯云云注张晏曰谷梁传曰奔也按祭伯来谷梁传以为来朝公羊传以为出奔向正用公羊説耳张晏注误刘攽纠之是也李梅冬实七月霜降草木不死注云云按以下文八月杀菽例之用夏时纪月则此文七月疑是十月之譌周十二月夏之十月也又应倒其文云十月霜降草木不死李梅实则文义俱显矣序次为列女传凡八篇曾巩曰传称八篇而隋书及崇文总目称十五篇曹大家注非向书本然也依东宫之尊注师古曰东宫太后所居也胡三省曰汉制太后率居长乐宫在未央宫东故曰东宫根垂地中胡三省曰孟康云则活切按字书测洽之臿与字不同意汉书字即垂字也按今本或作垂作臿而汲古阁本尚作字辄不为王氏居位者及丞相御史所持注谓扶持佐助也顾炎武曰衍一不字当云辄为王氏居位者及丞相御史所持持者挟制之义而非挟助之解也刘歆传以纪帝王之道按文选与此传字句间有同异如纪字选作记又在汉朝之儒选无汉字逸礼有三十九选有篇字传或间编选作脱编传问民间选作博问民间虽昭其情选作虽深照其情其古文旧书其字选作为颇有诗礼春秋先师注师古曰前学之师也按此即所谓经师也眭𢎞上书称先师董仲舒即是其义得此三事眞德秀曰三事谓左氏春秋古文尚书逸礼也则有鲁国桓公赵国贯公胶东庸生之遗按贯公传左氏春秋于贾谊者庸生传古文尚书于都尉朝者桓公即儒林传桓生传礼于徐生者别本作柏公非也以尚书为不备注臣瓉曰当时学者谓尚书惟有二十八篇云云按瓉注据太常孔臧与从弟安国书也汉初不知书本百篇则妄谓二十八篇取象二十八宿前汉书卷三十六考证前汉书卷三十七钦定四库全书前汉书卷三十七汉兰台令史班固撰唐正议大夫行秘书少监琅邪县开国子颜师古注季布栾布田叔传第七季布楚人也为任侠有名项籍使将兵数窘汉王项籍灭髙祖购求布千金敢有舍匿罪三族布匿濮阳周氏周氏曰汉求将军急迹且至臣家能聼臣臣敢进计即否愿先自刭布许之廼髠钳布衣褐置广柳车中并与其家僮数十人之鲁朱家所卖之朱家心知其季布也买置田舍乃之雒阳见汝隂侯滕公説曰季布何罪臣各为其主用职耳项氏臣岂可尽诛邪今上始得天下而以私怨求一人何示不广也且以季布之贤汉求之急如此此不北走胡南走越耳夫忌壮士以资敌国此伍子胥所以鞭荆平之墓也君何不从容为上言之滕公心知朱家大侠意布匿其所乃许诺侍闲果言如朱家指上乃赦布当是时诸公皆多布能摧刚为柔朱家亦以此名闻当世布召见谢拜郎中孝惠时为中郎将单于尝为书嫚吕太后太后怒召诸将议之上将军樊哙曰臣愿得十万衆横行匈奴中诸将皆阿吕太后以哙言为然布曰樊哙可斩也夫以髙帝兵三十余万困于平城哙时亦在其中今哙柰何以十万衆横行匈奴中面谩且秦以事胡陈胜等起今创痍未瘳哙又面谀欲揺动天下是时殿上皆恐太后罢朝遂不复议击匈奴事布为河东守孝文时人有言其贤召欲以为御史大夫又言其勇使酒难近至留邸一月见罢布进曰臣待罪河东陛下无故召臣此人必有以臣欺陛下者今臣至无所受事罢去此人必有毁臣者夫陛下以一人誉召臣一人毁去臣臣恐天下有识者闻之有以窥陛下上黙然慙曰河东吾股肱郡故特召君耳布之官辩士曹丘生数招权顾金钱事贵人赵谈等与窦长君善布闻寄书谏长君曰吾闻曹丘生非长者勿与通及曹丘生归欲得书请布窦长君曰季将军不説足下足下无往固请书遂行使人先发书布果大怒待曹丘曹丘至则揖布曰楚人谚曰得黄金百不如得季布诺足下何以得此声梁楚之间哉且仆与足下俱楚人使仆游扬足下名于天下顾不美乎何足下距仆之深也布乃大説引入留数月为上客厚送之布名所以益闻者曹丘扬之也布弟季心气盖关中遇人恭谨为任侠方数千里士争为死尝杀人亡吴从爰丝匿长事爰丝弟畜灌夫籍福之属尝为中司马中尉郅都不敢加少年多时时窃借其名以行当是时季心以勇布以诺闻关中布母弟丁公为项羽将逐窘髙祖彭城西短兵接汉王急顾谓丁公曰两贤岂相戹哉丁公引兵而还及项王灭丁公谒见髙祖以丁公徇军中曰丁公为项王臣不忠使项王失天下者也遂斩之曰使后为人臣无傚丁公也栾布梁人也彭越为家人时尝与布游穷困卖庸于齐为酒家保数岁别去而布为人所略卖为奴于燕为其主家报仇燕将臧荼举以为都尉荼为燕王布为将及荼反汉击燕虏布梁王彭越闻之乃言上请赎布为梁大夫使于齐未反汉召彭越责以谋反夷三族枭首雒阳下诏有收视者輙捕之布还奏事彭越头下祠而哭之吏捕以闻上召布骂曰若与彭越反邪吾禁人勿收若独祠而哭之与反明矣趣亨之方提趋汤顾曰愿一言而死上曰何言布曰方上之困彭城败荥阳成臯闲项王所以不能遂西徒以彭王居梁地与汉合从苦楚也当是之时彭王壹顾与楚则汉破与汉则楚破且垓下之会微彭王项氏不亡天下已定彭王剖符受封之欲传之万世今汉壹征兵于梁彭王病不行而疑以为反反形未见以苛细诛之臣恐功臣人人自危也今彭王已死臣生不如死请就亨上乃释布拜为都尉孝文时为燕相至将军布称曰穷困不能辱身非人也富贵不能快意非贤也于是尝有德厚报之有怨必以法灭之吴楚反时以功封为鄃侯复为燕相燕齐之闲皆为立社号曰栾公社布薨子贲嗣侯孝武时坐为太常牺牲不如令国除田叔赵陉城人也其先齐田氏也叔好劒学黄老术于乐鉅公为人亷直喜任侠游诸公赵人举之赵相赵午言之赵王张敖以为郎中数岁赵王贤之未及迁会赵午贯髙等谋弑上事发觉汉下诏捕赵王及羣臣反者赵有敢随王罪三族唯田叔孟舒等十余人赭衣自髠钳随王至长安赵王敖事白得出废王为宣平侯乃进言叔等十人上召见与语汉廷臣无能出其右者上説尽拜为郡守诸侯相叔为汉中守十余年孝文帝初立召叔问曰公知天下长者乎对曰臣何足以知之上曰公长者宜知之叔顿首曰故云中守孟舒长者也是时孟舒坐虏大入云中免上曰先帝置孟舒云中十余年矣虏尝一入孟舒不能坚守无故士卒战死者数百人长者固杀人乎叔叩头曰夫贯髙等谋反天子下明诏赵有敢随张王者罪三族然孟舒自髠钳随张王以身死之岂自知为云中守哉汉与楚相距士卒罢敝而匈奴冐顿新服北夷来为边寇孟舒知士卒罢敝不忍出言士争临城死敌如子为父以故死者数百人孟舒岂敺之哉是乃孟舒所以为长者于是上曰贤哉孟舒复召以为云中守后数岁叔坐法失官梁孝王使人杀汉议臣爰盎景帝召叔案梁具得其事还报上曰梁有之乎对曰有之事安在叔曰上无以梁事为问也今梁王不伏诛是废汉法也如其伏诛太后食不甘味卧不安席此忧在陛下于是上大贤之以为鲁相相初至官民以王取其财物自言者百余人叔取其渠率二十人笞怒之曰王非汝主邪何敢自言主鲁王闻之大惭发中府钱使相偿之相曰王自使人偿之不尔是王为恶而相为善也鲁王好猎相常从入苑中王輙休相就馆相常暴坐苑外终不休曰吾王暴露独何为舎王以故不大出游数年以官卒鲁以百金祠少子仁不受曰义不伤先人名仁以壮勇为衞将军舎人数从击匈奴衞将军进言仁为郎中至二千石丞相长史失官后使刺三河还奏事称意拜为京辅都尉月余迁司直数岁戾太子举兵仁部闭城门令太子得亡坐纵反者族賛曰以项羽之气而季布以勇显名楚身履军搴旗者数矣可谓壮士及至困戹奴僇苟活而不变何也彼自负其材受辱不羞欲有所用其未足也故终为汉名将贤者诚重其死夫婢妾贱人感槩而自杀非能勇也其画无俚之至耳栾布哭彭越田叔随张敖赴死如归彼诚知所处虽古烈士何以加哉前汉书卷三十七卷三十七考证前汉书卷三十七考证季布传夫以髙帝兵三十余万按史记作将兵四十余万衆而本书匈奴传载布言三十二万又哙时亦在其中六字史记所无然匈奴传详载布言且及平城之歌详畧不同如此又言其勇使酒难近注师古曰近谓附近天子为大臣也顾炎武曰难近谓令人畏而逺之师古注非也中尉郅都不敢加史记作不敢不加礼田叔传其画无俚之至耳史记作其计无复之耳前汉书卷三十七考证前汉书卷三十八钦定四库全书前汉书卷三十八汉兰台令史班固撰唐正议大夫行秘书少监琅邪县开国子颜师古注髙五王传第八髙皇帝八男吕后生孝惠帝曹夫人生齐悼惠王肥薄姬生孝文帝戚夫人生赵隐王如意赵姬生淮南厉王长诸姬生赵幽王友赵共王恢燕灵王建淮南厉王长自有传齐悼惠王肥其母髙祖微时外妇也髙祖六年立食七十余城诸民能齐言者皆与齐孝惠二年入朝帝与齐王燕饮太后前置齐王上坐如家人礼太后怒廼令人酌两巵鸩酒置前令齐王为寿齐王起帝亦起欲俱为寿太后恐自起反巵齐王怪之因不敢饮阳醉去问知其鸩廼忧自以为不得脱长安内史士曰太后独有帝与鲁元公主今王有七十余城而公主廼食数城王诚以一郡上太后为公主汤沐邑太后必喜王无患矣于是齐王献城阳郡以尊公主为王太后吕太后喜而许之廼置酒齐邸乐饮遣王归国后十三年薨子襄嗣赵隐王如意九年立四年髙祖崩吕太后征王到长安鸩杀之无子絶赵幽王友十一年立为淮阳王赵隐王如意死孝惠元年徙友王赵凡立十四年友以诸吕女为后不爱爱它姬诸吕女怒去谗之于太后曰王曰吕氏安得王太后百岁后吾必击之太后怒以故召赵王赵王至置邸不见令衞围守之不得食其羣臣或窃馈之辄捕论之赵王饿乃歌曰诸吕用事兮刘氏微廹胁王侯兮彊授我妃我妃既妒兮诬我以恶谗女乱国兮上曾不寤我无忠臣兮何故弃国自快中野兮苍天与直于嗟不可悔兮宁早自贼为王饿死兮谁者怜之吕氏絶理兮託天报仇遂幽死以民礼葬之长安髙后崩孝文即位立幽王子遂为赵王二年有司请立皇子为王上曰赵幽王幽死朕甚怜之已立其长子遂为赵王遂弟辟彊及齐悼惠王子朱虚侯章东牟侯兴居有功皆可王于是取赵之河闲立辟彊是为河闲文王文王立十三年薨子哀王福嗣一年薨无子国除赵王遂立二十六年孝景时鼌错以过削赵常山郡诸侯怨吴楚反遂与合谋起兵其相建德内史王悍谏不聼遂烧杀德悍发兵住其西界欲待吴楚俱进北使匈奴与连和汉使曲周侯郦寄击之赵王城守邯郸相距七月吴楚败匈奴闻之亦不肯入边栾布自破齐还并兵引水灌赵城城壊王遂自杀国除景帝怜赵相内史守正死皆封其子为列侯赵共王恢十一年梁王彭越诛立恢为梁王十六年赵幽王死吕后徙恢王赵恢心不乐太后以吕产女为赵王后王后从官皆诸吕也内擅权微司赵王王不得自恣王有爱姬王后鸩杀之王乃为歌诗四章令乐人歌之王悲思六月自杀太后闻之以为用妇人故自杀无思奉宗庙礼废其嗣燕灵王建十一年燕王卢绾亡入匈奴明年立建为燕王十五年薨有美人子太后使人杀之絶后齐悼惠王子前后凡九人为王太子襄为齐哀王次子章为城阳景王兴居为济北王将闾为齐王志为济北王辟光为济南王贤为葘川王卬为胶西王雄渠为胶东王齐哀王襄孝惠六年嗣立明年惠帝崩吕太后称制元年以其兄子鄜侯吕台为吕王割齐之济南郡为吕王奉邑明年哀王弟章入宿衞于汉髙后封为朱虚侯以吕禄女妻之后四年封章弟兴居为东牟侯皆宿衞长安髙后七年割齐琅邪郡立营陵侯刘泽为琅邪王是岁赵王友幽死于邸三赵王既废髙后立诸吕为三主擅权用事章年二十有气力忿刘氏不得职尝入侍燕饮髙后令章为酒吏章自请曰臣将种也请得以军法行酒髙后曰可酒酣章进歌舞已而曰请为太后言耕田髙后儿子畜之笑曰顾乃父知田耳若生而为王子安知田乎章曰臣知之太后曰试为我言田意章曰深耕穊种立苗欲疏非其种者鉏而去之太后黙然顷之诸吕有一人醉亡酒章追㧞劔斩之而还报曰有亡酒一人臣谨行军法斩之太后左右大惊业已许其军法亡以罪也因罢酒自是后诸吕惮章虽大臣皆依朱虚侯刘氏为彊其明年髙后崩赵王吕禄为上将军吕王产为相国皆居长安中聚兵以威大臣欲为乱章以吕禄女为妇知其谋乃使人隂出告其兄齐王欲令发兵西朱虚侯东牟侯欲从中与大臣为内应以诛诸吕因立齐王为帝齐王闻此计与其舅驷钧郎中令祝午中尉魏勃隂谋发兵齐相召平闻之乃发兵入衞王宫魏勃绐平曰王欲发兵非有汉虎符验也而相君围王固善勃请为君将兵衞衞王召平信之乃使魏勃将勃既将以兵围相府召平曰嗟乎道家之言当断不断反受其乱遂自杀于是齐王以驷钧为相魏勃为将军祝午为内史悉发国中兵使祝午绐琅邪王曰吕氏为乱齐王发兵欲西诛之齐王自以儿子年少不习兵革之事愿举国委大王大王自髙帝将也习战事齐王不敢离兵使臣请大王幸之临葘见齐王计事并将齐兵以西平关中之乱琅邪王信之以为然廼驰见齐王齐王与魏勃等因留琅邪王而使祝午尽发琅邪国而并将其兵琅邪王刘泽既欺不得反国乃説齐王曰齐悼惠王髙皇帝长子也推本言之大王髙皇帝适长孙也当立今诸大臣狐疑未有所定而泽于刘氏最为长年大臣固待泽决计今大王留臣无为也不如使我入关计事齐王以为然乃益具车送琅邪王琅邪王既行齐遂举兵西攻吕国之济南于是齐王遗诸侯王书曰髙帝平定天下王诸子弟悼惠王薨惠帝使留侯张良立臣为齐王惠帝崩髙后用事春秋髙聼诸吕擅废帝更立又杀三赵王灭梁赵燕以王诸吕分齐国为四忠臣进諌上或乱不聼今髙后崩皇帝春秋富未能治天下固待大臣诸侯今诸吕又擅自尊官聚兵严威劫列侯忠臣挢制以令天下宗庙以危寡人帅兵入诛不当为王者汉闻之相国吕产等遣大将军颍隂侯灌婴将兵击之婴至荥阳乃谋曰诸吕举兵关中欲危刘氏而自立今我破齐还报是益吕氏资也乃留兵屯荥阳使人谕齐王及诸侯与连和以待吕氏之变而共诛之齐王闻之乃屯兵西界待约吕禄吕产欲作乱朱虚侯章与太尉勃丞相平等诛之章首先斩吕产太尉勃等乃尽诛诸吕而琅邪王亦从齐至长安大臣议欲立齐王皆曰母家驷钧恶戾虎而冠者也访以吕氏故几乱天下今又立齐王是欲复为吕氏也代王母家薄氏君子长者且代王髙帝子于今见在最为长以子则顺以善人则大臣安于是大臣乃谋迎代王而遣章以诛吕氏事告齐王令罢兵灌婴在荥阳闻魏勃本教齐王反既诛吕氏罢齐兵使使召责问魏勃勃曰失火之家岂暇先言丈人后救火乎因退立股战而栗恐不能言者终无他语灌将军孰视笑曰人谓魏勃勇妄庸人耳何能为乎乃罢勃勃父以善鼓琴见秦皇帝及勃少时欲求见齐相曹参家贫无以自通乃常独早埽齐相舍人门外舍人怪之以为物而司之得勃勃曰愿见相君无因故为子埽欲以求见于是舍人见勃曹参因以为舍人壹为参御言事以为贤言之悼惠王王召见拜为内史始悼惠王得自置二千石及悼惠王薨哀王嗣勃用事重于相齐王既罢兵归而代王立是为孝文帝文帝元年尽以髙后时所割齐之城阳琅邪济南郡复予齐而徙琅邪王王燕益封朱虚侯东牟侯各二千戸黄金千斤是岁齐哀王薨子文王则嗣十四年薨无子国除城阳景王章孝文二年以朱虚侯与东牟侯兴居俱立二年薨子共王喜嗣孝文十二年徙王淮南五年复还王城阳凡立三十三年薨子顷王延嗣二十六年薨子敬王义嗣九年薨子惠王武嗣十一年薨子荒王顺嗣四十六年薨子戴王恢嗣八年薨子孝王景嗣二十四年薨子哀王云嗣一年薨无子国絶成帝复立云兄俚为城阳王王莽时絶济北王兴居初以东牟侯与大臣共立文帝于代邸曰诛吕氏臣无功请与太仆滕公俱入清宫遂将少帝出迎皇帝入宫始诛诸吕时朱虚侯章功尤大大臣许尽以赵地王章尽以梁地王兴居及文帝立闻朱虚东牟之初欲立齐王故黜其功二年王诸子乃割齐二郡以王章兴居章兴居意自以失职夺功岁余章薨而匈奴大入边汉多发兵丞相灌婴将击之文帝亲幸太原兴居以为天子自击胡遂发兵反上闻之罢兵归长安使棘蒲侯柴将军击破虏济北王王自杀国除文帝悯济北王逆乱以自灭明年尽封悼惠王诸子罢军等七人为列侯至十五年齐文王又薨无子时悼惠王后尚有城阳王在文帝怜悼惠王适嗣之絶于是乃分齐为六国尽立前所封悼惠王子列侯见在者六人为王齐孝王将闾以杨虚侯立济北王志以安都侯立葘川王贤以武成侯立胶东王雄渠以白石侯立胶西王卬以平昌侯立济南王辟光以扐侯立孝文十六年六王同日俱立立十一年孝景三年吴楚反胶东胶西葘川济南王皆发兵应吴楚欲与齐齐孝王狐疑城守不聼三国兵共围齐齐王使路中大夫告于天子天子复令路中大夫还报告齐王坚守汉兵今破吴楚矣路中大夫至三国兵围临葘数重无从入三国将与路中大夫盟曰若反言汉已破矣齐趣下三国不且见屠路中大夫既许至城下望见齐王曰汉已发兵百万使太尉亚夫击破吴楚方引兵救齐齐必坚守无下三国将诛路中大夫齐初围急隂与三国通谋约未定会路中大夫从汉来其大臣乃复劝王无下三国会汉将栾布平阳侯等兵至齐击破三国兵解围已后闻齐初与三国有谋将欲移兵伐齐齐孝王惧饮药自杀而胶东胶西济南葘川王皆伏诛国除独济北王在齐孝王之自杀也景帝闻之以为齐首善以迫劫有谋非其罪也召立孝王太子寿是为懿王二十三年薨子厉王次昌嗣其母曰纪太后太后取其弟纪氏女为王后王不爱纪太后欲其家重宠令其长女纪翁主入王宫正其后宫无令得近王欲令爱纪氏女王因与其姊翁主姦齐有宦者徐甲入事汉皇太后皇太后有爱女曰脩成君脩成君非刘氏子太后怜之脩成君有女娥太后欲嫁之于诸侯宦者甲乃请使齐必令王上书请娥皇太后大喜使甲之齐时主父偃知甲之使齐以取后事亦因谓甲即事成幸言偃女愿得充王后宫甲至齐风以此事纪太后怒曰王有后后宫备具且甲齐贫人及为宦者入事汉初无补益乃欲乱吾王家且主父偃何为者乃欲以女充后宫甲大穷还报皇太后曰王已愿尚娥然事有所害恐如燕王燕王者与其子昆弟姦坐死故以燕感太后太后曰毋复言嫁女齐事事淫闻于上主父偃由此与齐有隙偃方幸用事因言齐临菑十万户市租千金人衆殷富鉅于长安非天子亲弟爱子不得王此今齐王于亲属益疏乃从容言吕太后时齐欲反及吴楚时孝王几为乱今闻齐王与其姊乱于是武帝拜偃为齐相且正其事偃至齐急治王后宫宦者为王通于姊翁主所者辞及王王年少惧以罪为吏所执诛乃饮药自杀是时赵王惧主父偃壹出败齐恐其渐疏骨肉乃上书言偃受金及轻重之短天子亦因囚偃公孙𢎞曰齐王以忧死无后非诛偃无以塞天下之望偃遂坐诛厉王立五年国除济北王志吴楚反时初亦与通谋后坚守不发兵故得不诛徙王菑川元朔中齐国絶悼惠王后唯有二国城阳葘川菑川地比齐武帝为悼惠王冢园在齐廼割临菑东圜悼惠王冢园邑尽以予菑川令奉祭祀志立三十五年薨是为懿王子靖王建嗣二十年薨子顷王遗嗣三十五年薨子思王终古嗣五凤中青州刺史奏终古使所爱奴与八子及诸御婢姦终古或参与被席或白昼使臝伏犬马交接终古亲临观产子辄曰乱不可知使去其子事下丞相御史奏终古位诸侯王以令置八子秩比六百石所以广嗣重祖也而终古禽兽行乱君臣夫妇之别悖逆人伦请逮捕有诏削四县二十八年薨子考王尚嗣五年薨子孝王横嗣三十一年薨子懐王交嗣六年薨子永嗣王莽时絶赞曰悼惠之王齐最为大国以海内初定子弟少激秦孤立亡藩辅故大封同姓以填天下时诸侯得自除御史大夫羣卿以下衆官如汉朝汉独为置丞相自吴楚诛后稍夺诸侯权左官附益阿党之法设其后诸侯唯得衣食租税贫者或乗牛车前汉书卷三十八卷三十八考证前汉书卷三十八考证齐悼惠王肥传七十余城按髙纪以胶东胶西临淄济北博阳城阳郡七十三县封齐内史士按史记作内史勲尊公主为王太后按史记无此句但曰献城阳郡以为鲁元公主汤沐邑而已齐哀王襄传顾乃父知田耳注汝父谓髙帝也按颜注非也乃父谓悼惠王本髙帝微时庻子故曰知田上文髙后儿子畜之不过言亲爱耳不谓唿孙为子也下文云若生而为王子安知田乎义尤明白刘攽説是非有汉虎符验也胡三省曰按史记文帝纪三年九月初与郡国守相为铜虎符既有初字则前此未有铜虎符也召平魏勃事在前何縁有铜虎符齐孝王将闾传会汉将栾布平阳侯等兵至齐注师古曰平阳侯曹襄按颜注大误曹襄以武帝元光五年嗣爵岂容孝景初年已为将军索隐云按表是曹竒是也竒薨于景帝四年则救齐击破三国兵乃竒未薨前一年事耳济北王志传志立三十五年薨通鑑考异曰武纪赐淮南葘川王几杖毋朝颜注淮南王安葘川王志皆武帝诸父列也按诸侯王表志在位三十五年与传同以元光五年薨纪云菑川王志误也前汉书卷三十八考证前汉书卷三十九钦定四库全书前汉书卷三十九汉兰台令史班固撰唐正议大夫行秘书少监琅邪县开国子颜师古注萧何曹参传第九萧何沛人也以文毋害为沛主吏掾髙祖为布衣时数以吏事䕶髙祖髙祖为亭长常佑之髙祖以吏繇咸阳吏皆送奉钱三何独以五秦御史监郡者与从事辨之何廼给泗水卒史事第一秦御史欲入言征何何固请得毋行及髙祖起为沛公何尝为丞督事沛公至咸阳诸将皆争走金帛财物之府分之何独先入收秦丞相御史律令图书臧之沛公具知天下阸塞户口多少彊弱处民所疾苦者以何得秦图书也初诸侯相与约先入关破秦者王其地沛公既先定秦项羽后至欲攻沛公沛公谢之得解羽遂屠烧咸阳与范增谋曰巴蜀道险秦之迁民皆居蜀廼曰蜀汉亦关中地也故立沛公为汉王而三分关中地王秦降将以距汉王汉王怒欲谋攻项羽周勃灌婴樊哙皆劝之何諌之曰虽王汉中之恶不犹愈于死乎汉王曰何为乃死也何曰今衆弗如百战百败不死何为周书曰天予不取反受其咎语曰天汉其称甚美夫能诎于一人之下而信于万乗之上者汤武是也臣愿大王王汉中飬其民以致贤人收用巴蜀还定三秦天下可图也汉王曰善乃遂就国以何为丞相何进韩信汉王以为大将军説汉令引兵东定三秦语在信传何以丞相留收巴蜀填抚谕告使给军食汉二年汉王与诸侯击楚何守关中侍太子治栎阳为令约束立宗庙社稷宫室县邑辄奏上可许以从事即不及奏辄以便宜施行上来以闻计户转漕给军汉王数失军遯去何常兴关中卒辄补缺上以此剸属任何关中事汉三年与项羽相距京索闲上数使使劳苦丞相鲍生谓何曰今王暴衣露盖数劳苦君者有疑君心为君计莫若遣君子孙昆弟能胜兵者悉诣军所上益信君于是何从其计汉王大説汉五年已杀项羽即皇帝位论功行封羣臣争功岁余不决上以何功最盛先封为酇侯食邑八千户功臣皆曰臣等身被坚执兵多者百余战少者数十合攻城畧地大小各有差今萧何未有汗马之劳徒持文墨议论不战顾居臣等上何也上曰诸君知猎乎曰知之知猎狗乎曰知之上曰夫猎追杀兽者狗也而发纵指示兽处者人也今诸君徒能走得兽耳功狗也至于萧何发纵指示功人也且诸君独以身从我多者三两人萧何举宗数十人皆随我功不可忘也羣臣后皆莫敢言列侯毕已受封奏位次皆曰平阳侯曹参身被七十创攻城畧地功最多宜第一上已桡功臣多封何至位次未有以复难之然心欲何第一关内侯鄂秋时为谒者进曰羣臣议皆误夫曹参虽有野战畧地之功此特一时之事夫上与楚相距五岁失军亡衆跳身遯者数矣然萧何常从关中遣军补其处非上所诏令召而数万衆会上乏絶者数矣夫汉与楚相守荥阳数年军无见粮萧何转漕关中给食不乏陛下虽数亡山东萧何常全关中待陛下此万世功也今虽无曹参等百数何缺于汉汉得之不必待以全柰何欲以一旦之功加万世之功哉萧何当第一曹参次之上曰善于是乃令何第一赐带劔履上殿入朝不趋上曰吾闻进贤受上赏萧何功虽髙待鄂君廼得明于是因鄂秋故所食关内侯邑二千户封为安平侯是日悉封何父母兄弟十余人皆食邑乃益封何二千户以尝繇咸阳时何送我独赢钱二也陈豨反上自将至邯郸而韩信谋反关中吕后用何计诛信语在信传上已闻诛信使使拜丞相为相国益封五千户令卒五百人一都尉为相国衞诸君皆贺召平独弔召平者故秦东陵侯秦破为布衣贫种𤓰长安城东𤓰美故世谓东陵𤓰从召平始也平谓何曰祸自此始矣上暴露于外而君守于内非被矢石之难而益君封置衞者以今者淮隂新反于中有疑君心夫置衞衞君非以宠君也愿君让封勿受悉以家私财佐军何从其计上説其秋黥布反上自将击之数使使问相国何为曰为上在军拊循勉百姓悉所有佐军如陈豨时客又説何曰君灭族不乆矣夫君位为相国功第一不可复加然君初入关本得百姓心十余年矣皆附君尚复孳孳得民和上所谓数问君畏君倾动关中今君胡不多买田地贱贳貣以自污上心必安于是何从其计上乃大説上罢布军归民道遮行上书言相国彊贱买民田宅数千人上至何谒上笑曰今相国廼利民民所上书皆以与何曰君自谢民后何为民请曰长安地陿上林中多空地弃愿令民得入田毋收槀为兽食上大怒曰相国多受贾人财物为请吾苑乃下何廷尉械系之数日王衞尉侍前问曰相国胡大罪陛下系之暴也上曰吾闻李斯相秦皇帝有善归主有恶自予今相国多受贾竖金为请吾苑以自媚于民故系治之王衞尉曰夫职事茍有便于民而请之眞宰相事也陛下柰何乃疑相国受贾民钱乎且陛下距楚数岁陈豨黥布反时陛下自将往当是时相国守关中关中揺足则关西非陛下有也相国不以此时为利乃利贾人之金乎且秦以不闻其过亡天下夫李斯之分过又何足法哉陛下何疑宰相之浅也上不怿是日使使持节赦出何何年老素恭谨徒跣入谢上曰相国休矣相国为民请苑吾不许我不过为桀纣主而相国为贤相吾故系相国欲令百姓闻吾过髙祖崩何事惠帝何病上亲自临视何疾因问曰君即百岁后谁可代君对曰知臣莫若主帝曰曹参何如何顿首曰帝得之矣何死不恨矣何买田宅必居穷辟处为家不治垣屋曰令后世贤师吾俭不贤毋为埶家所夺孝惠二年何薨谥曰文终侯子禄嗣薨无子髙后廼封何夫人同为鄼侯小子延为筑阳侯孝文元年罢同更封延为鄼侯薨子遗嗣薨无子文帝复以遗弟则嗣有罪免景帝二年制诏御史故相国萧何髙皇帝大功臣所与为天下也今其祀絶朕甚怜之其以武阳县户二千封何孙嘉为列侯嘉则弟也薨子胜嗣后有罪免武帝元狩中复下诏御史以鄼户二千四百封何曾孙庆为鄼侯布告天下令明知朕报萧相国德也庆则子也薨子寿成嗣坐为太常牺牲痩免宣帝时诏丞相御史求问萧相国后在者得𤣥孙建世等十二人复下诏以鄼户二千封建世为鄼侯传子至孙获坐使奴杀人减死论成帝时复封何𤣥孙之子南䜌长喜为鄼侯传子至曾孙王莽败乃絶曹参沛人也秦时为狱掾而萧何为主吏居县为豪吏矣髙祖为沛公也参以中涓从击胡陵方与攻秦监公军大破之东下薛击泗水守军薛郭西复攻胡陵取之徙守方与方与反为魏击之丰反为魏攻之赐爵七大夫北击司马欣军砀东取狐父祁善置又攻下邑以西至虞击秦将章邯车骑攻辕戚及亢父先登迁为五大夫北救东阿击章邯军䧟陈追至濮阳攻定陶取临济南救雍丘击李由军破之杀李由虏秦候一人章邯破杀项梁也沛公与项羽引兵而东楚懐王以沛公为砀郡长将砀郡兵于是乃封参执帛号曰建成君迁为戚公属砀郡其后从攻东郡尉军破之成武南击王离军成阳南又攻杠里大破之追北西至开封击赵贲军破之围赵贲开封城中西击秦将杨熊军于曲遇破之虏秦司马及御史各一人迁为执珪从西攻阳武下轘辕缑氏絶河津击赵贲军尸北破之从南攻犨与南阳守齮战阳城郭东䧟陈取宛虏齮定南阳郡从西攻武关峣关取之前攻秦军蓝田南又夜击其北军大破之遂至咸阳破秦项羽至以沛公为汉王汉王封参为建成侯从至汉中迁为将军从还定三秦攻下辨故道雍斄击章平军于好畤南破之围好畤取壤郷击三秦军壤东及髙栎破之复围章平平出好畤走因击赵贲内史保军破之东取咸阳更名曰新城参将兵守景陵二十三日三秦使章平等攻参参出击大破之赐食邑于宁秦以将军引兵围章邯废丘以中尉从汉王出临晋关至河内下修武度围津东击龙且项佗定陶破之东取砀萧彭城击项籍军汉军大败走参以中尉围取雍丘王武反于外黄程处反于燕往击尽破之柱天侯反于衍氏进破取衍氏击羽婴于昆阳追至叶还攻武彊因至荥阳参自汉中为将军中尉从击诸侯及项王败还至荥阳汉二年拜为假左丞相入屯兵关中月余魏王豹反以假丞相别与韩信东攻魏将孙遫东张大破之因攻安邑得魏将王襄击魏王于曲阳追至东垣生获魏王豹取平阳得豹母妻子尽定魏地凡五十二县赐食邑平阳因从韩信击赵相国夏説军于邬东大破之斩夏説韩信与故常山王张耳引兵下井陉击成安君陈余而令参还围赵别将戚公于邬城中戚公出走追斩之廼引兵诣汉王在所韩信已破赵为相国东击齐参以左丞相属焉攻破齐歴下军遂取临淄还定济北郡收着漯隂平原鬲卢已而从韩信击龙且军于上假密大破之斩龙且虏亚将周兰定齐郡凡得七十县得故齐王田广相田光其守相许章及故将军田既韩信立为齐王引兵东诣陈与汉王共破项羽而参留平齐未服者汉王即皇帝位韩信徙为楚王参归相印焉髙祖以长子肥为齐王而以参为相国髙祖六年与诸侯剖符赐参爵列侯食邑平阳万六百三十户世世勿絶参以齐相国击陈豨将张春破之黥布反参从悼惠王将车骑十二万与髙祖会击黥布军大破之南至蕲还定竹邑相萧留参功凡下二国县百二十二得王二人相三人将军六人大莫嚻郡守司马候御史各一人孝惠元年除诸侯相国法更以参为齐丞相参之相齐齐七十城天下初定悼惠王富于春秋参尽召长老诸先生问所以安集百姓而齐故诸儒以百数言人人殊参未知所定闻胶西有盖公善治黄老言使人厚币请之既见盖公盖公为言治道贵清静而民自定推此类具言之参于是避正堂舍盖公焉其治要用黄老术故相齐九年齐国安集大称贤相萧何薨参闻之告舍人趣治行吾且入相居无何使者果召参参去属其后相曰以齐狱市为寄愼勿扰也后相曰治无大于此者乎参曰不然夫狱市者所以并容也今君扰之姦人安所容乎吾是以先之始参微时与萧何善及为宰相有隙至何且死所推贤唯参参代何为相国举事无所变更壹遵何之约束择郡国吏长大讷于文辞谨厚长者即召除为丞相史吏言文刻深欲务声名輙斥去之日夜饮酒卿大夫以下吏及賔客见参不事事来者皆欲有言至者参輙饮以醇酒度之欲有言复饮酒醉而后去终莫得开説以为常相舍后园近吏舍吏舍日饮歌唿从吏患之无如何廼请参游后园闻吏醉歌唿从吏幸相国召按之乃反取酒张坐饮大歌唿与相和参见人之有细过掩匿覆盖之府中无事参子窋为中大夫惠帝怪相国不治事以为岂少朕与廼谓窋曰女归试私从容问乃父曰髙帝新弃羣臣帝富于春秋君为相国日饮无所请事何以忧天下然无言吾告女也窋既洗沐归时间自从其所谏参参怒而笞之二百曰趣入侍天下事非乃所当言也至朝时帝让参曰与窋胡治乎乃者我使諌君也参免冠谢曰陛下自察圣武孰与髙皇帝上曰朕乃安敢望先帝参曰陛下观参孰与萧何贤上曰君似不及也参曰陛下言之是也且髙皇帝与萧何定天下法令既明具陛下垂拱参等守职遵而勿失不亦可乎惠帝曰善君休矣参为相国三年薨谥曰懿侯百姓歌之曰萧何为法讲若画一曹参代之守而勿失载其清靖民以宁壹窋嗣侯髙后时至御史大夫传国至曾孙襄武帝时为将军击匈奴薨子宗嗣有罪完为城旦至哀帝时乃封参𤣥孙之孙本始为平阳侯二千户王莽时薨子宏嗣建武中先降河北封平阳侯至今八侯赞曰萧何曹参皆起秦刀笔吏当时録録未有竒节汉兴依日月之末光何以信谨守管籥参与韩信俱征伐天下既定因民之疾秦法顺流与之更始二人同心遂安海内淮隂黥布等已灭唯何参擅功名位冠羣臣声施后世为一代宗臣庆流苖裔盛矣哉前汉书卷三十九卷三十九考证前汉书卷三十九考证萧何传常佑之史记作常左右之事第一按事字应属上句言何给泗水郡卒史事也第一即是课最上不必有事字旧读恐非汉王怒谋欲攻项羽云云按汉王就国汉中一叚此史记所缺而班氏补之何为汉功臣之首宜也先封为酇侯注师古曰谓诸功臣旧有爵者何最在前封也按功臣表六年十二月甲申封曹参靳歙夏侯婴王吸傅寛召欧薛欧陈濞陈婴陈平凡十侯至正月丙午封张良刘纒萧何周勃樊哙郦商灌婴周昌武虎董渫孔聚陈贺陈豨共十三侯其余功臣未封者尚多即上文所云羣臣争功岁余不决者也注旧有爵者疑应作未封爵者而发纵指示兽处者人也注洪氏隶释曰踪纵据汉人数碑固多借用颜注殆未然也列侯毕已受封奏位次按十八侯位次定于此时是日悉封何父母兄弟十余人父母史记作父子上已闻诛信使使拜丞相为相国按丞相紫绶相国则緑绶矣汉初相国惟何及曹参二人自参薨后即仍称丞相又按何为相国在淮隂既诛之后此传甚明而公卿表乃列于九年误也若在九年则豨尚未叛信尚未诛矣当以此传为正在十一年曹参传攻秦监公军注晋灼曰按髙纪名平也按监泗水郡御史名平不特髙纪可証夏侯婴传从攻胡陵婴与萧何降泗水监平平以胡陵降即此监公也北击司马欣军砀东按司马欣史记作司马尼是也髙纪作司马樊哙传与司马战砀东即此人尼二字相似未知孰正但必非长史司马欣耳守景陵二十三日史记作二十日告舍人趣治行注师古曰舍人犹家人也胡三省曰据战国䇿苏秦使舍人资送张仪入秦李斯为吕不韦舍人谓为私属官可也以为主家事则拘矣讲若画一讲史记作顜徐广曰顜音古项反一音较至今八侯刘攽曰八侯字疑衍按参传子窋窋子竒竒子时时子襄襄子宗参元孙本始本始子宏宏子旷即功臣表所谓今见者也八侯似非衍文前汉书卷三十九考证前汉书卷四十钦定四库全书前汉书卷四十汉兰台令史班固撰唐正议大夫行秘书少监琅邪县开国子颜师古注张陈王周传第十张良字子房其先韩人也大父开地相韩昭侯宣惠王襄哀王父平相釐王悼惠王悼惠王二十三年平卒卒二十岁秦灭韩良少未宦事韩韩破良家僮三百人弟死不葬悉以家财求客刺秦王为韩报仇以五世相韩故良尝学礼淮阳东见仓海君得力士为铁椎重百二十斤秦皇帝东游至博狼沙中良与客狙击秦皇帝误中副车秦皇帝大怒大索天下求贼急甚良乃更名姓亡匿下邳良尝闲从容歩游下邳圯上有一老父衣褐至良所直堕其履圯下顾谓良曰孺子下取履良愕然欲欧之为其老廼彊忍下取履因跪进父以足受之笑去良殊大惊父去里所复还曰孺子可教矣后五日平明与我期此良因怪跪曰诺五日平明良往父已先在怒曰与老人期后何也去后五日蚤会五日鸡鸣往父又先在复怒曰后何也去后五日复蚤来五日良夜半往有顷父亦来喜曰当如是出一编书曰读是则为王者师后十年兴十三年孺子见我济北谷城山下黄石即我已遂去不见旦日视其书廼太公兵法良因异之常习诵居下邳为任侠项伯尝杀人从良匿后十年陈渉等起良亦聚少年百余人景驹自立为楚假王在留良欲往从之行道遇沛公沛公将数千人略地下邳遂属焉沛公拜良为廐将良数以太公兵法沛公沛公喜常用其䇿良为它人言皆不省良曰沛公殆天授故遂从不去沛公之薛见项梁共立楚懐王良乃説项梁曰君已立楚后韩诸公子横阳君成贤可立为王益树党项梁使良求韩成立为韩王以良为韩司徒与韩王将千余人西畧韩地得数城秦輙复取之往来为游兵颍川沛公之从雒阳南出轘辕良引兵从沛公下韩十余城击杨熊军沛公廼令韩王成留守阳翟与良俱南攻下宛西入武关沛公欲以二万人击秦峣关下军良曰秦兵尚彊未可轻臣闻其将屠者子贾竖易动以利愿沛公且留壁使人先行为五万人具食益张旗帜诸山上为疑兵令郦食其持重宝㗖秦将秦将果欲连和俱西袭咸阳沛公欲听之良曰此独其将欲叛士卒恐不从不从必危不如因其解击之沛公廼引兵击秦军大破之逐北至蓝田再战秦兵竟败遂至咸阳秦王子婴降沛公沛公入秦宫室帷帐狗马重宝妇女以千数意欲留居之樊哙谏沛公不聼良曰夫秦为无道故沛公得至此为天下除残去贼宜缟素为资今始入秦即安其乐此所谓助桀为虐且忠言逆耳利于行毒药苦口利于病愿沛公聼樊哙言沛公廼还军覇上项羽至鸿门欲击沛公项伯夜驰至沛公军私见良欲与俱去良曰臣为韩王送沛公今事有急亡去不义廼具语沛公沛公大惊曰为之奈何良曰沛公诚欲背项王邪沛公曰鲰生説我距关毋内诸侯秦地可王也故听之良曰沛公自度能郄项王乎沛公黙然曰今为奈何良因要项伯见沛公沛公与伯饮为寿结婚令伯具言沛公不敢背项王所以距关者备它盗也项羽后解语在羽传汉元年沛公为汉王王巴蜀赐良金百溢珠二斗良具以献项伯汉王亦因令良厚遗项伯使请汉中地项王许之汉王之国良送至褒中遣良归韩良因説汉王烧絶栈道示天下无还心以固项王意廼使良还行烧絶栈道良归至韩闻项羽以良从汉王故不遣韩王成之国与俱东至彭城杀之时汉王还定三秦良乃遗项羽书曰汉王失职欲得关中如约即止不敢东又以齐反书遗羽曰齐与赵欲并灭楚项羽以故北击齐良廼间行归汉汉王以良为成信侯从东击楚至彭城汉王兵败而还至下邑汉王下马踞鞍而问曰吾欲捐关已东等弃之谁可与共功者良曰九江王布楚枭将与项王有隙彭越与齐王反梁地此两人可急使而汉王之将独韩信可属大事当一面即欲捐之捐之此三人楚可破也汉王乃遣随何説九江王布而使人连彭越及魏王豹反使韩信特将北击之因举燕伐齐赵然卒破楚者此三人力也良多病未尝特将兵常为画䇿臣时时从汉三年项羽急围汉王于荥阳汉王忧恐与郦食其谋桡楚权郦生曰昔汤伐桀封其后把武王诛纣封其后宋今秦无德伐灭六国无立锥之地陛下诚复立六国后此皆争戴陛下德义愿为臣妾德义已行南面称伯楚必歛衽而朝汉王曰善趣刻印先生因行佩之郦生未行良从外来谒汉王汉王方食曰客有为我计桡楚权者具以郦生计告良曰于子房何如良曰谁为陛下画此计者陛下事去矣汉王曰何哉良曰臣请借前箸以筹之昔汤武伐桀纣封其后者度能制其死命也今陛下能制项籍死命乎其不可一矣武王入殷表商容闾式箕子门封比干墓今陛下能乎其不可二矣发鉅桥之粟散鹿台之财以赐贫穷今陛下能乎其不可三矣殷事以毕偃革为轩倒载干戈示不复用今陛下能乎其不可四矣休马华山之阳示无所为今陛下能乎其不可五矣息牛桃林之壄天下不复输积今陛下能乎其不可六矣且夫天下游士离亲戚弃坟墓去故旧从陛下者但日夜望咫尺之地今乃立六国后唯无复立者游士各归事其主从亲戚反故旧陛下谁与取天下乎其不可七矣且楚唯毋彊六国复桡而从之陛下焉得而臣之其不可八矣诚用此谋陛下事去矣汉王辍食吐哺骂曰竖儒几败廼公事令趣销印后韩信破齐欲自立为齐王汉王怒良説汉王汉王使良授齐王信印语在信传五年冬汉王追楚至阳夏南战不利壁固陵诸侯期不至良説汉王汉王用其计诸侯皆至语在髙纪汉六年封功臣良未尝有战鬬功髙帝曰运筹䇿帷幄中决胜千里外子房功也自择齐三万户良曰始臣起下邳与上会留此天以臣授陛下陛下用臣计幸而时中臣愿封留足矣不敢当三万户廼封良为留侯与萧何等俱封上已封大功臣二十余人其余日夜争功而不决未得行封上居雒阳南宫从复道望见诸将往往数人偶语上曰此何语良曰陛下不知乎此谋反耳上曰天下属安定何故而反良曰陛下起布衣与此属取天下今陛下已为天子而所封皆萧曹故人所亲爱而所诛者皆平生仇怨今军吏计功天下不足以徧封此属畏陛下不能尽封又恐见疑过失及诛故相聚而谋反耳上廼忧曰为将奈何良曰上平生所憎羣臣所共知谁最甚者上曰雍齿与我有故怨数窘辱我我欲杀之为功多不忍良曰今急先封雍齿以示羣臣羣臣见雍齿先封则人人自坚矣于是上置酒封雍齿为什方侯而急趣丞相御史定功行封羣臣罢酒皆喜曰雍齿且侯我属无患矣刘敬説上都关中上疑之左右大臣皆山东人多劝上都雒阳雒阳东有成臯西有殽黾背河郷雒其固亦足恃良曰雒阳虽有此固其中小不过数百里田地薄四面受敌此非用武之国夫关中左殽函右陇蜀沃野千里南有巴蜀之饶北有胡苑之利阻三面而固守独以一面东制诸侯诸侯安定河渭漕輓天下西给京师诸侯有变顺流而下足以委输此所谓金城千里天府之国刘敬説是也于是上即日驾西都关中良从入关性多疾即道引不食谷闭门不出岁余上欲废太子立戚夫人子赵王如意大臣多争未能得坚决也吕后恐不知所为或谓吕后曰留侯善画计上信用之吕后乃使建成侯吕泽劫良曰君常为上谋臣今上日欲易太子君安得髙枕而卧良曰始上数在急困之中幸用臣䇿今天下安定以爱欲易太子骨肉之间虽臣等百人何益吕泽彊要曰为我画计良曰此难以口舌争也顾上有所不能致者四人四人年老矣皆以上嫚娒士故逃匿山中义不为汉臣然上髙此四人今公诚能毋爱金玉璧帛令太子为书卑辞安车因使辨士固请宜来来以为客时从入朝令上见之则一助也于是吕后令吕泽使人奉太子书卑辞厚礼迎此四人四人至客建成侯所汉十一年黥布反上疾欲使太子往击之四人相谓曰凡来者将以存太子太子将兵事危矣廼説建成侯曰太子将兵有功即位不益无功则从此受祸且太子所与俱诸将皆与上定天下枭将也今廼使太子将之此无异使羊将狼皆不肯为用其无功必矣臣闻母爱者子抱今戚夫人日夜侍御赵王常居前上曰终不使不肖子居爱子上明其代太子位必矣君何不急请吕后承间为上泣言黥布天下勐将善用兵今诸将皆陛下故等夷廼令太子将此属莫肯为用且布闻之鼓行而西耳上虽疾彊载辎车卧而䕶之诸将不敢不尽力上虽苦彊为妻子计于是吕泽夜见吕后吕后承间为上泣而言如四人意上曰吾惟之竖子固不足遣廼公自行耳于是上自将而东羣臣居守皆送至霸上良疾彊起至曲邮见上曰臣宜从疾甚楚人剽疾愿上愼毋与楚争锋因説上令太子为将军监关中兵上谓子房虽疾彊卧傅太子是时叔孙通已为太傅良行少傅事汉十二年上从破布归疾益甚愈欲易太子良谏不聼因疾不视事叔孙太傅称説引古以死争太子上阳许之犹欲易之及宴置酒太子侍四人者从太子年皆八十有余湏眉皓白衣冠甚伟上怪问曰何为者四人前对各言其姓名上廼惊曰吾求公避逃我今公何自从吾儿游乎四人曰陛下轻士善骂臣等义不辱故恐而亡匿今闻太子仁孝恭敬爱士天下莫不延颈愿为太子死者故臣等来上曰烦公幸卒调䕶太子四人为寿已毕趋去上目送之召戚夫人指视曰我欲易之彼四人为之辅羽翼已成难动矣吕氏眞廼主矣戚夫人泣涕上曰为我楚舞吾为若楚歌歌曰鸿鹄髙飞一举千里羽翼以就横絶四海横絶四海又可奈何虽有矰缴尚安所施歌数阕戚夫人歔欷流涕上起去罢酒竟不易太子者良本招此四人之力也良从上击代出竒计下马邑及立萧相国所与从容言天下事甚衆非天下所以存亡故不着良廼称曰家世相韩及韩灭不爱万金之资为韩报仇彊秦天下震动今以三寸舌为帝者师封万户位列侯此布衣之极于良足矣愿弃人间事欲从赤松子游耳廼学道欲轻举髙帝崩吕后德良廼彊食之曰人生一世间如白驹之过隙何自苦如此良不得已彊聼食后六岁薨谥曰文成侯良始所见下邳圯上老父与书者后十三岁从髙帝过济北果得谷城山下黄石取而宝祠之及良死并葬黄石毎上冢伏腊祠黄石子不疑嗣侯孝文三年坐不敬国除陈平阳武户牗郷人也少时家贫好读书治黄帝老子之术有田三十畆与兄伯居伯常耕田纵平使游学平为人长大美色人或谓平贫何食而肥若是其嫂疾平之不亲家生产曰亦食糠覈耳有叔如此不如无有伯闻之逐其妇弃之及平长可取妇富人莫与者贫者平亦媿之乆之户牗富人张负有女孙五嫁夫輙死人莫敢取平欲得之邑中有大丧平家贫侍丧以先往后罢为助张负既见之丧所独视伟平平亦以故后去负随平至其家家廼负郭穷巷以席为门然门外多长者车辙张负归谓其子仲曰吾欲以女孙予陈平仲曰平贫不事事一县中尽笑其所为独奈何予之女负曰固有美如陈平长贫者乎卒与女为平贫廼假贷币以聘予酒肉之资以内妇负戒其孙曰毋以贫故事人不谨事兄伯如事廼父事嫂如事廼母平既取张氏女资用益饶游道日广里中社平为宰分肉甚均里父老曰善陈孺子之为宰平曰嗟乎使平得宰天下亦如此肉矣陈渉起王使周市略地立魏咎为魏王与秦军相攻于临济平已前谢兄伯从少年往事魏王咎为太仆説魏王王不聼人或谗之平亡去项羽略地至河上平往归之从入破秦赐爵卿项羽之东王彭城也汉王还定三秦而东殷王反楚项羽廼以平为信武君将魏王客在楚者往击殷降而还项王使项悍拜平为都尉赐金二十溢居无何汉攻下殷项王怒将诛定殷者平惧诛廼封其金与印使使归项王而平身间行杖劒亡渡河船人见其美丈夫独行疑其亡将要下当有宝器金玉目之欲杀平平心恐乃解衣臝而佐刺船船人知其无有廼止平遂至脩武降汉因魏无知求见汉王汉王召入是时万石君石奋为中㳙受平谒平等十人俱进赐食王曰罢就舍矣平曰臣为事来所言不可以过今日于是汉王与语而説之问曰子居楚何官平曰为都尉是日拜平为都尉使参乗典䕶军诸将尽讙曰大王一日得楚之亡卒未知髙下而即与共载使监䕶长者汉王闻之愈益幸平遂与东伐项王至彭城为楚所败引师而还收散兵至荥阳以平为亚将属韩王信军广武绛灌等或谗平曰平虽美丈夫如冠玉耳其中未必有也闻平居家时盗其嫂事魏王不容亡而归楚归楚不中又亡归汉今大王尊官之令䕶军臣闻平使诸将金多者得善处金少者得恶处平反覆乱臣也愿王察之汉王疑之以让无知问曰有之乎无知曰有汉王曰公言其贤人何也对曰臣之所言者能也陛下所问者行也今有尾生孝已之行而无益于胜败之数陛下何暇用之乎今楚汉相距臣进竒谋之士顾其计诚足以利国家耳盗嫂受金又安足疑乎汉王召平而问曰吾闻先生事魏不遂事楚而去今又从吾游信者固多心乎平曰臣事魏王魏王不能用臣説故去事项王项王不信人其所任爱非诸项即妻之昆弟虽有竒士不能用臣居楚闻汉王之能用人故归大王臝身来不受金无以为资诚臣计画有可采者愿大王用之使无可用者大王所赐金具在请封输官得请骸骨汉王乃谢厚赐拜以为䕶军中尉尽䕶诸将诸将廼不敢复言其后楚急击絶汉甬道围汉王于荥阳城汉王患之请割荥阳以西和项王弗聼汉王谓平曰天下纷纷何时定乎平曰项王为人恭敬爱人士之亷节好礼者多归之至于行功赏爵邑重之士亦以此不附今大王嫚而少礼士之亷节者不来然大王能饶人以爵邑士之顽顿耆利无耻者亦多归汉诚各去两短集两长天下指麾即定矣然大王资㑄人不能得亷节之士顾楚有可乱者彼项王骨骾之臣亚父钟离昧龙且周殷之属不过数人耳大王能出捐数万斤金行反闲闲其君臣以疑其心项王为人意忌信谗必内相诛汉因举兵而攻之破楚必矣汉王以为然乃出黄金四万斤予平恣所为不问出入平既多以金纵反闲于楚军宣言诸将钟离昧等为项王将功多矣然终不得列地而王欲与汉为一以灭项氏分王其地项王果疑之使使至汉汉为太牢之具举进见楚使即阳惊曰以为亚父使廼项王使也复持去以恶草具进楚使使归具以报项王果大疑亚父亚父欲急击下荥阳城项王不信不肯聼亚父亚父闻项王疑之廼大怒曰天下事大定矣君王自为之愿乞骸骨归归未至彭城疽发背而死平廼夜出女子二千人荥阳东门楚因击之平廼与汉王从城西门出去遂入关收聚兵而复东明年淮隂侯信破齐自立为假齐王使使言之汉王汉王怒而骂平蹑汉王汉王寤廼厚遇齐使使张良往立信为齐王于是封平以户牗郷用其计䇿卒灭楚汉六年人有上书告楚王韩信反髙帝问诸将诸将曰亟发兵阬竖子耳髙帝黙然以问平平固辞谢曰诸将云何上具告之平曰人之上书言信反人有闻知者乎曰未有曰信知之乎曰弗知平曰陛下兵精孰与楚上曰不能过也平曰陛下将用兵有能敌韩信者乎上曰莫及也平曰今兵不如楚精将弗及而举兵击之是趣之战也窃为陛下危之上曰为之奈何平曰古者天子廵狩㑹诸侯南方有云梦陛下第出伪游云梦会诸侯于陈陈楚之西界信闻天子以好出游其势必郊迎谒而陛下因禽之特一力士之事耳髙帝以为然廼发使告诸侯会陈吾将南游云梦上因随以行行至陈楚王信果郊迎道中髙帝豫具武士见信即执缚之语在信传遂会诸侯于陈还至雒阳与功臣剖符定封封平为户牗侯世世勿絶平辞曰此非臣之功也上曰吾用先生计谋战胜克敌非功而何平曰非魏无知臣安得进上曰若子可谓不背本矣廼复赏魏无知其明年平从击韩王信于代至平城为匈奴围七日不得食髙帝用平竒计使单于阏氏解围以得开髙帝既出其计祕世莫得闻髙帝南过曲逆上其城望室屋甚大曰壮哉县吾行天下独见雒阳与是耳顾问御史曲逆戸口几何对曰始秦时三万余户间者兵数起多亡匿今见五千余户于是诏御史更封平为曲逆侯尽食之除前所食户牗平自初从至天下定后常以䕶军中尉从击臧荼陈豨黥布凡六出竒计輙益邑封竒计或颇祕世莫得闻也髙帝从击布军还病创徐行至长安燕王卢绾反上使樊哙以相国将兵击之既行人有短恶哙者髙帝怒曰哙见吾病廼几我死也用平计召绛侯周勃受诏牀下曰陈平乗驰传载勃代哙将平至军中即斩哙头二人既受诏驰传未至军行计曰樊哙帝之故人功多又吕后女弟吕嬃夫有亲且贵帝以忿怒故欲斩之即恐后悔宁囚而致上令上自诛之未至军为坛以节召樊哙哙受诏即反接载槛车诣长安而令周勃代将兵定燕平行闻髙帝崩平恐吕后及吕嬃怒廼驰传先去逢使者诏平与灌婴屯于荥阳平受诏立复驰至宫哭殊悲因奏事丧前吕后哀之曰君出休矣平畏谗之就因固请之得宿衞中太后廼以为郎中令日傅教帝是后吕嬃谗廼不得行樊哙至即赦复爵邑惠帝六年相国曹参薨安国侯王陵为右丞相平为左丞相王陵沛人也始为县豪髙祖微时兄事陵及髙祖起沛入咸阳陵亦聚党数千人居南阳不肯从沛公及汉王之还击项籍陵廼以兵属汉项羽取陵母置军中陵使至则东郷坐陵母欲以招陵陵母既私送使者泣曰愿为老妾语陵善事汉王汉王长者毋以老妾故持二心妾以死送使者遂伏劒而死项王怒亨陵母陵卒从汉王定天下以善雍齿雍齿髙祖之仇陵又本无从汉之意以故后封陵为安国侯陵为人少文任气好直言为右丞相二岁惠帝崩髙后欲立诸吕为王问陵陵曰髙皇帝刑白马而盟曰非刘氏而王者天下共击之今王吕氏非约也太后不説问左丞相平及绛侯周勃等皆曰髙帝定天下王子弟今太后称制欲王昆弟诸吕无所不可太后喜罢朝陵让平勃曰始与髙帝唼血而盟诸君不在邪今髙帝崩太后女主欲王吕氏诸君纵欲阿意背约何面目见髙帝于地下乎平曰于面折廷争臣不如君全社稷安刘氏后君亦不如臣陵无以应之于是吕太后欲废陵廼阳迁陵为帝太傅实夺之相权陵怒谢病免杜门竟不朝请十年而薨陵之免吕太后徙平为右丞相以辟阳侯审食其为左丞相食其亦沛人也汉王之败彭城西楚取太上皇吕后为质食其以舍人侍吕后其后从破项籍为侯幸于吕太后及为相不治监宫中如郎中令公卿百官皆因决事吕嬃常以平前为髙帝谋执樊哙数谗平曰为丞相不治事日饮醇酒戏妇人平闻日益甚吕太后闻之私喜面质吕嬃于平前曰鄙语曰儿妇人口不可用顾君与我何如耳无畏吕嬃之譛吕太后多立诸吕为王平伪聼之及吕太后崩平与太尉勃合谋卒诛诸吕立文帝平本谋也审食其免相文帝立举以为相太尉勃亲以兵诛吕氏功多平欲让勃位廼谢病文帝初立怪平病问之平曰髙帝时勃功不如臣及诛诸吕臣功亦不如勃愿以相让勃于是廼以太尉勃为右丞相位第一平徙为左丞相位第二赐平金千斤益封三千户居顷之上益明习国家事朝而问右丞相勃曰天下一岁决狱几何勃谢不知问天下钱谷一岁出入几何勃又谢不知汗出洽背媿不能对上亦问左丞相平平曰各有主者上曰主者为谁乎平曰陛下即问决狱责廷尉问钱谷责治粟内史上曰茍各有主者而君所主何事也平谢曰主臣陛下不知其驽下使待罪宰相宰相者上佐天子理隂阳顺四时下遂万物之宜外填抚四夷诸侯内亲附百姓使卿大夫各得任其职也上称善勃大慙出而让平曰君独不素教我乎平笑曰君居其位独不知其任邪且陛下即问长安盗贼数又欲彊对邪于是绛侯自知其能弗如平逺矣居顷之勃谢病请免相而平颛为丞相孝文二年平薨谥曰献侯传子至曾孙何坐略人妻弃市王陵亦至𤣥孙坐酎金国除辟阳侯食其免后三岁而为淮南王所杀文帝令其子平嗣侯淄川王反辟阳近淄川平降之国除始平曰我多隂谋道家之所禁吾世即废亦已矣不能复起以吾多隂祸也其后曾孙陈掌以衞氏亲戚贵愿得续封之然终不得也周勃沛人也其先卷人也徙沛勃以织薄曲为生常以吹箫给丧事材官引强髙祖为沛公初起勃以中涓从攻胡陵下方与方与反与战却敌攻丰击秦军砀东还军留及萧复攻砀破之下下邑先登赐爵五大夫攻兰虞取之击章邯车骑殿略定魏地攻辕戚东緍以往至栗取之攻啮桑先登击秦军阿下破之追至濮阳下蕲城攻都关定陶袭取宛朐得单父令夜袭取临济攻寿张以前至卷破李由雍丘下攻开封先至城下为多后章邯破项梁沛公与项羽引兵东如砀自初起沛还至砀一岁二月楚懐王封沛公号武安侯为砀郡长沛公拜勃为襄贲令从沛公定魏地攻东郡尉于成武破之攻长社先登攻颍阳缑氏絶河津击赵贲军尸北南攻南阳守齮破武关峣关攻秦军于蓝田至咸阳灭秦项羽至以沛公为汉王汉王赐勃爵为威武侯从入汉中拜为将军还定三秦赐食邑懐德攻槐里好畤最北击赵贲内史保于咸阳最北救漆击章平姚卬军西定汧还下郿频阳围章邯废丘破之西击益已军破之攻上邽东守峣关击项籍攻曲遇最还守敖仓追籍籍已死因东定楚地泗水东海郡凡得二十二县还守雒阳栎阳赐与颍隂侯共食钟离以将军从髙祖击燕王臧荼破之易下所将卒当驰道为多赐爵列侯剖符世世不絶食绛八千二百八十户以将军从髙帝击韩王信于代降下霍人以前至武泉击胡骑破之武泉北转攻韩信军铜鞮破之还降太原六城击韩信胡骑晋阳下破之下晋阳后击韩信军于硰石破之追北八十里还攻楼烦三城因击胡骑平城下所将卒当驰道为多勃还为太尉击陈豨屠马邑所将卒斩豨将军乗马降转击韩信陈豨赵利军于楼烦破之得豨将宋最鴈门守圂因转攻得云中守遫丞相箕肄将军博定鴈门郡十七县云中郡十二县因复击豨灵丘破之轩豨丞相程纵将军陈武都尉髙肄定代郡九县燕王卢绾反勃以相国代樊哙将击下蓟得绾大将抵丞相偃守陉太尉弱御史大夫施屠浑都破绾军上兰后击绾军沮阳追至长城定上谷十二县右北平十六县辽东二十九县渔阳二十二县最从髙帝得相国一人丞相二人将军二千石各三人别破军二下城三定郡五县七十九得丞相大将各一人勃为人木彊敦厚髙帝以为可属大事勃不好文学每召诸生説事东郷坐责之趣为我语其椎少文如此勃既定燕而归髙帝已崩矣以列侯事惠帝惠帝六年置太尉官以勃为太尉十年髙后崩吕禄以赵王为汉上将军吕产以吕王为相国秉权欲危刘氏勃与丞相平朱虚侯章共诛诸吕语在髙后纪于是隂谋以为少帝及济川淮阳恒山王皆非惠帝子吕太后以计诈名它人子杀其母飬之后宫令孝惠子之立以为后用彊吕氏今已灭诸吕少帝即长用事吾属无类矣不如视诸侯贤者立之遂迎立代王是为孝文皇帝东牟侯兴居朱虚侯章弟也曰诛诸吕臣无功请得除宫廼与太仆汝隂滕公入宫滕公前谓少帝曰足下非刘氏不当立廼顾麾左右执㦸皆仆兵罢有数人不肯去宦者令张释谕告亦去滕公召乗舆车载少帝出少帝曰欲持我安之乎滕公曰就舍少府廼奉夫子法驾迎皇帝代邸报曰宫谨除皇帝入未央宫有谒者十人持㦸衞端门曰天子在也足下何为者不得入太尉往喻廼引兵去皇帝遂入是夜有司分部诛济川淮阳常山王及少帝于邸文帝即位以勃为右丞相赐金五千斤邑万户居十余月人或説勃曰君既诛诸吕立代王威震天下而君受厚赏处尊位以厌之则祸及身矣勃惧亦自危廼谢请归相印上许之岁余陈丞相平卒上复用勃为相十余月上曰前日吾诏列侯就国或颇未能行丞相朕所重其为朕率列侯之国廼免相就国岁余每河东守尉行县至绛绛侯勃自畏恐诛常被甲令家人持兵以见其后人有上书告勃欲反下廷尉逮捕勃治之勃恐不知置辞吏稍侵辱之勃以千金与狱吏狱吏廼书牍背示之曰以公主为证公主者孝文帝女也勃太子胜之尚之故狱吏教引为证初勃之益封尽以予薄昭及系急薄昭为言薄太后太后亦以为无反事文帝朝太后以冒絮提文帝曰绛侯绾皇帝玺将兵于北军不以此时反今居一小县顾欲反邪文帝既见勃狱辞廼谢曰吏方验而出之于是使使持节赦勃复爵邑勃既出曰吾尝将百万军安知狱吏之贵也勃复就国孝文十一年薨谥曰武侯子胜之嗣尚公主不相中坐杀人死国絶一年弟亚夫复为侯亚夫为河内守时许负相之君后三岁而侯侯八岁为将相持国秉贵重矣于人臣无二后九年而饿死亚夫笑曰臣之兄以代父侯矣有如卒子当代我何説侯乎然既已贵如负言又何説饿死指视我负指其口曰从理入口此饿死法也居三岁兄绛侯胜之有罪文帝择勃子贤者皆推亚夫廼封为条侯文帝后六年匈奴大入边以宗正刘礼为将军军霸上祝兹侯徐厉为将军军棘门以河内守亚夫为将军军细柳以备胡上自劳军至霸上及棘门军直驰入将以下骑出入送迎已而之细柳军军士吏被甲鋭兵刄彀弓弩持满天子先驱至不得入先驱曰天子且至军门都尉曰军中闻将军之令不闻天子之诏有顷上至又不得入于是上使使持节诏将军曰吾欲劳军亚夫廼传言开壁门壁门士请车骑曰将军约军中不得驱驰于是天子廼按辔徐行至中营将军亚夫揖曰介胄之士不拜请以军礼见天子为动改容式车使人称谢皇帝敬劳将军成礼而去既出军门羣臣皆惊文帝曰嗟乎此眞将军矣乡者霸上棘门如儿戏耳其将固可袭而虏也至于亚夫可得而犯邪称善者乆之月余三军皆罢廼拜亚夫为中尉文帝且崩时戒太子曰即有缓急周亚夫眞可任将兵文帝崩亚夫为车骑将军孝景帝三年吴楚反亚夫以中尉为太尉东击吴楚因自请上曰楚兵剽轻难与争锋愿以梁委之絶其食道乃可制也上许之亚夫既发至霸上赵渉遮説亚夫曰将军东诛吴楚胜则宗庙安不胜则天下危能用臣之言乎亚夫下车礼而问之渉曰吴王素富懐辑死士乆矣此知将军且行必置间人于殽黾阸陿之间且兵事上神密将军何不从此右去走蓝田出武关抵雒阳间不过差一二日直入武库击鸣鼓诸侯闻之以为将军从天而下也太尉如其计至雒阳使吏搜殽黾间果得吴伏兵廼请渉为䕶军亚夫至会兵荥阳吴方攻梁梁急请救亚夫引兵东北走昌邑深壁而守梁王使使请亚夫亚夫守便宜不往梁上书言景帝景帝诏使救梁亚夫不奉诏坚壁不出而使轻骑兵弓髙侯等絶吴楚兵后食道吴楚兵乏粮饥欲退数挑战终不出夜军中惊内相攻击扰乱至于帐下亚夫坚卧不起顷之复定吴奔壁东南陬亚夫使备西北已而其精兵果奔西北不得入吴楚既饿廼引而去亚夫出精兵追击大破吴王濞吴王濞弃其军与壮士数千人亡走保于江南丹徒汉兵因乗胜遂尽虏之降其县购吴王千金月余越人斩吴王头以告凡相守攻三月而吴楚破平于是诸将廼以太尉计谋为是由此梁孝王与亚夫有隙归复置太尉官五岁迁为丞相景帝甚重之上废栗太子亚夫固争之不得上由此疏之而梁孝王每朝常与太后言亚夫之短窦太后曰皇后兄王信可侯也上让曰始南皮及章武先帝不侯及臣即位廼侯之信未得封也窦太后曰人生各以时行耳窦长君在时竟不得侯死后廼其子彭祖顾得侯吾甚恨之帝趣侯信也上曰请得与丞相计之亚夫曰髙帝约非刘氏不得王非有功不得侯不如约天下共击之今信虽皇后兄无功侯之非约也上黙然而沮其后匈奴王徐卢等五人降汉上欲侯之以劝后亚夫曰彼背其主降陛下陛下侯之即何以责人臣不守节者乎上曰丞相议不可用廼悉封徐卢等为列侯亚夫因谢病免相顷之上居禁中召亚夫赐食独置大胾无切肉又不置箸亚夫心不平顾谓尚席取箸上视而笑曰此非不足君所乎亚夫免冠谢上上曰起亚夫因趋出上目送之曰此鞅鞅非少主臣也居无何亚夫子为父买工官尚方甲楯五百被可以葬者取庸苦之不与钱庸知其盗买县官器怨而上变告子事连污亚夫书既闻上下吏吏簿责亚夫亚夫不对上骂之曰吾不用也召诣廷尉廷尉责问曰君侯欲反何亚夫曰臣所买器廼葬器也何谓反乎吏曰君纵不欲反地上即欲反地下耳吏侵之益急初吏捕亚夫亚夫欲自杀其夫人止之以故不得死遂入廷尉因不食五日欧血而死国絶一岁上廼更封绛侯勃它子坚为平曲侯续绛侯后传子建德为太子太傅坐酎金免官后有罪国除亚夫果饿死后上廼封王信为盖侯至平帝元始二年继絶世复封勃𤣥孙之子恭为绛侯千户赞曰闻张良之智勇以为其貌魁梧竒伟反若妇人女子故孔子称以貌取人失之子羽学者多疑于鬼神如良受书老父亦异矣髙祖数离困阸良常有力岂可谓非天乎陈平之志见于社下倾侧扰攘楚魏之间卒归于汉而为谋臣及吕后时事多故矣平竟自免以智终王陵廷争杜门自絶亦各其志也周勃为布衣时鄙朴庸人至登辅佐匡国家难诛诸吕立孝文为汉伊周何其盛也始吕后问宰相髙祖曰陈平智有余王陵少戆可以佐之安刘氏者必勃也又问其次云过此以后非廼所及终皆如言圣矣夫前汉书卷四十卷四十考证前汉书卷四十考证张良传景驹自立为楚假王在留按留县名地理志属楚国即后文良所云始臣起下邳与上㑹留者也良之封留即以此事别本作在陈留非也故遂从不去按史记作故遂从之不去见景驹此班氏改正史记之失也髙纪明言沛公道得张良遂与俱见景驹请兵以攻丰可见良亦见驹但自此决意从沛公耳项羽后觧语在羽传按此直用史记而失者也鸿门之役史记于项羽本纪中详叙故留侯世家曰语在项羽事中若汉书既移叙其事于髙纪故羽传从畧但曰语在髙纪不应此文复曰语在羽传也此史家修改所未及处吕后廼使建成侯吕泽通鑑考异曰泽当是释之按考异是也盖泽与释相近而譌其下文又脱之字耳吕泽封周吕侯吕释之封建成侯恩泽侯表可据也叔孙通已为太傅良行少傅事胡三省曰古世子有三师三少至汉惟太傅少傅耳后六岁薨史记作后八年卒陈平传里中社孔颖逹曰祭法大夫以下成羣立社曰置社注云大夫不得特立社与民族居百家以上则共立一社今时里社是也如郑此言则周之政法百家以上得立社其秦汉以来虽非大夫民二十五家以上则得立社故曰今之里社王陵传及汉王之还击项籍廼以兵属汉按陵之初从传与表判然不同据此传则在汉王还定三秦率五诸侯伐楚之后故下文云陵本无从汉之意也但张苍传言陵觧张苍之厄乃在沛公初定南阳未入武关以前何耶周勃传攻兰虞取之按史记作攻䝉虞是也此承下邑之文曹参传亦曰攻下邑以西至虞据地理志梁国即秦砀郡也下邑䝉虞三县俱属梁国此文兰应作蒙又按下文追至濮阳下蕲城史记作下甄城鄄阿地近濮阳亦史记是西击益已军破之凌穉隆曰益已史记作盗巴二字笔画相似未知孰是所将卒斩豨将军乗马降乗马降史记作乗马絺又丞相箕肄史记作箕肆将军博史记作将勲又都尉髙肄史记作髙肆又辽东二十九县史记作辽西辽东二十九县惠帝六年置太尉官以勃为太尉徐广曰功臣表及将相表皆髙后四年始置太尉按传此文与公卿表同盖用史记世家而不取史记功臣将相二表也前汉书卷四十考证前汉书卷四十一钦定四库全书前汉书卷四十一汉兰台令史班固撰唐正议大夫行祕书少监琅邪县开国子颜师古注樊郦滕灌傅靳周传第十一樊哙沛人也以屠狗为事后与高祖俱隐于芒砀山泽间陈胜初起萧何曹参使哙求迎高祖立为沛公哙以舍人从攻胡陵方与还守丰击泗水监丰下破之复东定沛破泗守薛西与司马战砀东郄敌斩首十五级赐爵国大夫常从沛公击章邯军濮阳攻城先登斩首二十三级赐爵列大夫从攻阳城先登下户牗破李由军斩首十六级赐上闻爵从攻圉都尉东郡守尉于成武郄敌斩首十四级捕虏十六人赐爵五大夫从攻秦军出亳南河间守军于杠里破之击破赵贲军开封北以郄敌先登斩候一人首六十八级捕虏二十六人赐爵卿从攻破扬熊于曲遇攻宛陵先登斩首八级捕虏四十四人赐爵封号贤成君从攻长社轘辕絶河津东攻秦军尸乡南攻秦军于犨破南阳守齮于阳城东攻宛城先登西至郦以郄敌斩首十四级捕虏四十人赐重封攻武闗至霸上斩都尉一人首十级捕虏百四十六人降卒二千九百人项羽在戏下欲攻沛公沛公从百余骑因项伯面见项羽谢无有闭关事项羽既飨军士中酒亚父谋欲杀沛公令项庄㧞劔舞坐中欲击沛公项伯常屏蔽之时独沛公与张良得入坐樊哙居营外闻事急廼持盾入初入营营衞止哙哙直撞入立帐下项羽目之问为谁张良曰沛公参乘樊哙也项羽曰壮士赐之巵酒彘肩哙既饮酒拔劔切肉食之项羽曰能复饮乎哙曰臣死且不辞岂特巵酒乎且沛公先入定咸阳暴师覇上以待大王大王今日至听小人之言与沛公有隙臣恐天下解心疑大王也项羽黙然沛公如厠麾哙去既出沛公留车骑独骑马哙等四人步从从山下走归覇上军而使张良谢项羽羽亦因遂已无诛沛公之心是日微樊哙奔入营谯让项羽沛公几殆后数日项羽入屠咸阳立沛公为汉王汉王赐哙爵为列侯号临武侯迁为郎中从入汉中还定三秦别击西丞白水北拥轻车骑雍南破之从攻雍斄城先登击章平军好畤攻城先登陷阵斩县令丞各一人首十一级虏二十人迁为郎中骑将从击秦车骑壤东郄敌迁为将军攻赵贲下郿槐里柳中咸阳灌废邱最至栎阳赐食邑杜之樊乡从攻项籍屠煮枣击破王武程处军于外黄攻邹鲁瑕丘薛项羽败汉王于彭城尽复取鲁梁地哙还至荥阳益食平阴二千户以将军守广武一岁项羽引东从高祖击项籍下阳夏虏楚周将军卒四千人围项籍陈大破之屠胡陵项籍死汉王即皇帝位以哙有功益食邑八百户其秋燕王臧荼反哙从攻虏荼定燕地楚王韩信反哙从至陈取信定楚更赐爵列侯与剖符世世勿絶食舞阳号为舞阳侯除前所食以将军从攻反者韩王信于代自霍人以往至云中与绛侯等共定之益食千五百戸因击陈豨与曼丘臣军战襄国破柏人先登降之定清河常山凡二十七县残东垣迁为左丞相破得綦毋卬尹潘军于无终广昌破豨别将胡人王黄军代南因击韩信军参合军所将卒斩韩信击豨胡骑横谷斩将军赵既虏代丞相冯梁守孙奋大将王黄将军大将一人太仆解福等十人与诸将共定代乡邑七十三后燕王卢绾反哙以相国击绾破其丞相抵蓟南定燕县十八乡邑五十一益食千三百戸定食舞阳五千四百户从斩首百七十六级虏二百八十七人别破军七下城五定郡六县五十二得丞相一人将军十三人二千石以下至三百石十二人哙以吕后弟吕嬃为妇生子伉故其比诸将最亲先黥布反时高帝尝病恶见人卧禁中诏户者无得入羣臣羣臣绛灌等莫敢入十余日哙廼排闼直入大臣随之上独枕一宦者卧哙等见上流涕曰始陛下与臣等起丰沛定天下何其壮也今天下已定又何惫也且陛下病甚大臣震恐不见臣等计事顾独与一宦者絶乎且陛下独不见赵高之事乎高帝笑而起其后卢绾反高帝使哙以相国击燕是时高帝病甚人有恶哙党于吕氏即上一日宫车晏驾则哙欲以兵尽诛戚氏赵王如意之属高帝大怒廼使陈平载绛侯代将而即军中斩哙陈平畏吕后执哙诣长安至则高帝已崩吕后释哙得复爵邑孝惠六年哙薨谥曰武侯子伉嗣而伉母吕嬃亦为临光侯高后时用事颛权太臣尽畏之高后崩大臣诛吕嬃等因诛伉舞阳侯中絶数月孝文帝立廼复封哙庻子市人为侯复故邑薨谥曰荒侯子佗广嗣六岁其舍人上书言荒侯市人病不能为人令其夫人与其弟乱而生佗广佗广实非荒侯子下吏免平帝元始二年继絶世封哙𤣥孙之子章为舞阳侯邑千户郦商高阳人也陈胜起商聚少年得数千人沛公畧地六月余商以所将四千人属沛公于岐从攻长社先登赐爵封信成君从攻缑氏絶河津破秦军雒阳东从下宛穰定十七县别将攻旬关西定汉中沛公为汉王赐商爵信成君以将军为陇西都尉别定北地郡破章邯别将于乌氏栒邑泥阳赐食邑武城六千户从击项籍军与钟离昧战受梁相国印益食四千户从击项羽二岁攻胡陵汉王即帝位燕王臧荼反商以将军从击荼战龙脱先登陷阵破荼军易下郄敌迁为右丞相赐爵列侯与剖符世世勿絶食邑涿郡五千户别定上谷因攻代受赵相国印与绛侯等定代郡鴈门得代丞相程纵守相郭同将军以下至六百石十九人还以将军将太上皇衞一岁十月以右丞相击陈豨残东垣又从击黥布攻其前垣陷两陈得以破布军更封为曲周侯食邑五千一百户除前所食凡别破军三降定郡六县七十三得丞相守相大将军各一人小将军二人二千石以下至六百石十九人商事孝惠帝吕后吕后崩商疾不治事其子寄字况与吕禄善及高后崩大臣欲诛诸吕吕禄为将军军于北军太尉勃不得入北军于是廼使人刼商令其子寄绐吕禄吕禄信之与出游而太尉勃廼得入据北军遂以诛诸吕商是岁薨谥曰景侯子寄嗣天下称郦况卖友孝景时吴楚齐赵反上以寄为将军围赵城七月不能下栾布自平齐来廼灭赵孝景中二年寄欲取平原君为夫人景帝怒下寄吏免上廼封商它子坚为缪侯奉商后传至𤣥孙终根武帝时为太常坐巫蛊诛国除元始中赐高祖时功臣自郦商以下子孙爵皆关内侯食邑凡百余人夏侯婴沛人也为沛厩司御每逄使客还过泗上亭与高祖语未尝不移日也婴已而试补县吏与高祖相爱高祖戏而伤婴人有告高祖高祖时为亭长重坐伤人告故不伤婴婴证之移狱覆婴坐高祖系岁余掠笞数百终脱高祖高祖之初与徒属欲攻沛也婴时以县令史为高祖使上降沛一日高祖为沛公赐爵七大夫以婴为太仆常奉车从攻胡陵婴与萧何降泗水监平平以胡陵降赐婴爵五大夫从击秦军砀东攻济阳下户牗破李由军雍丘以兵车趣攻战疾破之赐爵执帛从击章邯军东阿濮阳下以兵车趣攻战疾破之赐爵执圭从击赵贲军开封扬熊军曲遇婴从捕虏六十八人降卒八百五十人得印一匮又击秦军雒阳东以兵车趣攻战疾赐爵封转为滕令因奉车从攻定南阳战于蓝田芷阳至霸上沛公为汉王赐婴爵列侯号昭平侯复为太仆从入蜀汉还定三秦从击项籍至彭城项羽大破汉军汉王不利驰去见孝惠鲁元载之汉王急马罢虏在后常蹳两儿弃之婴常收载行面雍树驰汉王怒欲斩婴者十余卒得脱而致孝惠鲁元于丰汉王既至荥阳收散兵复振赐婴食邑沂阳击项籍下邑追至陈卒定楚至鲁益食兹氏汉王即帝位燕王臧荼反婴从击荼明年从至陈取楚王信更食汝阴剖符世世勿絶从击代至武泉云中益食千户因从击韩信军胡骑晋阳旁大破之追北至平城为胡所围七日不得通高帝使使厚遗阏氏冒顿乃开其围一角高帝出欲驰婴固徐行弩皆持满外乡卒以得脱益食婴细阳千户从击胡骑句注北大破之击胡骑平城南三陷陈功为多赐所夺邑五百户从击陈豨黥布军陷陈郄敌益千户定食汝阴六千九百户除前所食婴自上初起沛常为太仆从竟高祖崩以太仆事惠帝惠帝及高后德婴之脱孝惠鲁元于下邑间也乃赐婴北第第一曰近我以尊异之惠帝崩以太仆事高后高后崩代王之来婴以太仆与东牟侯入清宫废少帝以天子法驾迎代王代邸与大臣共立文帝复为太仆八岁薨谥曰文侯传至曽孙颇尚平阳公主坐与父御婢姧自杀国除初婴为滕令奉车故号滕公及曽孙颇尚主主随外家姓号孙公主故滕公子孙更为孙氏灌婴雎阳贩缯者也高祖为沛公畧地至雍丘章邯杀项梁而沛公还军于砀婴以中涓从击破东郡尉于成武及秦军于杠里疾鬭赐爵七大夫又从攻秦军亳南开封曲遇战疾力赐爵执帛号宣陵君从攻阳武以西至雒阳破秦军尸北北絶河津南破南阳守齮阳城东遂定南阳郡西入武关战于蓝田疾力至霸上赐爵执圭号昌文君沛公为汉王拜婴为郎中从入汉中十月拜为中谒者从还定三秦下栎阳降塞王还围章邯废丘未拔从东出临晋关击降殷王定其地击项羽将龙且魏相项佗军定陶南疾战破之赐婴爵列侯号昌文侯食杜平乡复以中谒者从降下砀以北至彭城项羽击破汉王汉王遁而西婴从还军于雍丘王武魏公申徒反从击破之攻下外黄西收军于荥阳楚骑来衆汉王廼择军中可为骑将者皆推故秦骑士重泉人李必骆甲习骑兵今为校尉可为骑将汉王欲拜之必甲曰臣故秦民恐军不信臣臣愿得大王左右善骑者傅之婴虽少然数力战廼拜婴为中大夫令李必骆甲为左右校尉将郎中骑兵击楚骑于荥阳东大破之受诏别击楚军后絶其饟道起阳武至襄邑击项羽之将项冠于鲁下破之所将卒斩右司马骑将各一人击破柘公王武军燕西所将卒斩楼烦将五人连尹一人击王武别将桓婴白马下破之所将卒斩都尉一人以骑度河南送汉王到雒阳从北迎相国韩信军于邯郸还至敖仓婴迁为御史大夫三年以列侯食邑杜平乡受诏将郎中骑兵东属相国韩信击破齐军于歴下所将卒虏车骑将军华毋伤及将吏四十六人降下临淄得相田光追齐相田横至嬴博击破其骑所将卒斩骑将一人生得骑将四人攻下嬴博破齐将军田吸于千乘斩之东从韩信攻龙且留公于假宻卒斩龙且生得右司马连尹各一人楼烦将十人身生得亚将周兰齐地已定韩信自立为齐王使婴别将击楚将公杲于鲁北破之转南破薛郡长身虏骑将入攻博阳前至下相以东南僮取虑徐度淮尽降其城邑至广陵项羽使项声薛公郯公复定淮北婴度淮击破项声郯公下邳斩薛公下下邳寿春击破楚骑平阳遂降彭城虏柱国项佗降留薛沛酇萧相攻苦谯复得亚将与汉王㑹颐乡从击项籍军陈下破之所将卒斩楼烦将二人虏将八人赐益食邑二千五百户项籍败垓下去也婴以御史大夫将车骑别追项籍至东城破之所将卒五人共斩项籍皆赐爵列侯降左右司马各一人卒万二千人尽得其军将吏下东城歴阳度江破呉郡长吴下得吴守遂定吴豫章会稽郡还定淮北凡五十二县汉王即帝位赐益婴邑三千户以车骑将军从击燕王荼明年从至陈取楚王信还剖符世世勿絶食颍阴二千五百户从击韩王信于代至马邑别降楼烦以北六县斩代左将破胡骑将于武泉北复从击信胡骑晋阳下所将卒斩胡白题将一人又受诏并将燕赵齐梁楚车骑击破胡骑于硰石至平城为胡所困从击陈豨别攻豨丞相侯敞军曲逆下破之卒斩敞及特将五人降曲逆卢奴上曲阳安国安平攻下东垣黥布反以车骑将军先出攻布别将于相破之斩亚将楼烦将三人又进击破布上柱国及大司马军又进破布别将肥铢婴身生得左司马一人所将卒斩其小将十人追北至淮上益食邑二千五百戸布已破高帝归定令婴食颍阴五千户除前所食邑凡从所得二千石二人别破军十六降城四十六定国一郡二县五十二得将军二人柱国相各一人二千石十人婴自破布归高帝崩以列侯事惠帝及吕后吕后崩吕禄等欲为乱齐哀王闻之举兵西吕禄等以婴为大将军徃击之婴至荥阳乃与绛侯等谋因屯兵荥阳风齐王以诛吕氏事齐兵止不前绛侯等既诛诸吕齐王罢兵归婴自荥阳还与绛侯陈平共立文帝于是益封婴三千户赐金千斤为太尉三岁绛侯勃免相婴为丞相罢太尉官是岁匈奴大入北地上令丞相婴将骑八万五千击匈奴匈奴去济北王反诏罢婴兵后岁余以丞相薨谥曰懿侯传至孙彊有罪絶武帝复封婴孙贤为临汝侯奉婴后后有罪国除傅寛以魏五大夫骑将从为舍人起横阳从攻安阳杠里赵贲军于开封及击杨熊曲遇阳武斩首十二级赐爵卿从至霸上沛公为汉王赐寛封号共德君从入汉中为右骑将定三秦赐食邑雕阴从击项籍待怀赐爵通德侯从击项冠周兰龙且所将卒斩骑将一人敖下益食邑属淮阴击破齐歴下军击田解属相国参残博益食邑因定齐地剖符世世不絶封阳陵侯二千六百户除前所食为齐右丞相备齐五岁为齐相国四月击陈豨属太尉勃以相国代丞相哙击豨一月徙为代相国将屯二岁为丞相将屯孝惠五年薨谥曰景侯传至曾孙偃谋反诛国除靳歙以中涓从起宛朐攻济阳破李由军击秦军开封东斩骑千人将一人首五十七级捕虏七十三人赐爵封临平君又战蓝田北斩车司马二人骑长一人首二十八级捕虏五十七人至霸上沛公为汉王赐歙爵建武侯迁骑都尉从定三秦别西击章平军于陇西破之定陇西六县所将卒斩车司马候各四人骑长十二人从东击楚至彭城汉军败还保雍丘击反者王武等畧梁地别西击邢説军葘南破之身得説都尉二人司马候十二人降吏卒四千六百八十人破楚军荥阳东食邑四千二百户别之河内击赵贲军朝歌破之所将卒得骑将二人车马二百五十匹从攻安阳以东至棘蒲下十县别攻破赵军得其将司马二人候四人降吏卒二千四百人从降下邯郸别下平阳身斩守相所将卒斩兵守郡一人降邺从攻朝歌邯郸又别击破赵军降邯郸郡六县还军敖仓破项籍军成臯南击絶楚饟道起荥阳至襄邑破项冠鲁下畧地东至鄫郯下邳南至蕲竹邑击项悍济阳下还击项籍军陈下破之别定江陵降柱国大司马以下八人身得江陵王致雒阳因定南郡从至陈取楚王信剖符世世勿絶定食四千六百户为信武侯以骑都尉从击代攻韩信平城下还军东垣有功迁为车骑将军并将梁赵齐燕楚车骑别击陈豨丞相敞破之因降曲逆从击黥布有功益封定食邑五千三百户凡斩首九十级虏百四十二人别破军十四降城五十九定郡国各一县二十三得王柱国各一人二千石以下至五百石三十九人高后五年薨谥曰肃侯子亭嗣有罪国除周緤沛人也以舍人从高祖起沛至霸上西入蜀汉还定三秦常为参乘赐食邑池阳从东击项羽荥阳絶甬道从出度平阴遇韩信军襄国战有利不利终亡离上心上以緤为信武侯食邑三千三百户上欲自击陈豨緤泣曰始秦攻破天下未曾自行今上常自行是亡人可使者乎上以为爱我赐入殿门不趋十二年更封緤为䣙城侯孝文五年薨谥曰贞侯子昌嗣有罪国除景帝复封緤子应为郸侯薨谥曰康侯子仲居嗣坐为太常有罪国除赞曰仲尼称犂牛之子骍且角虽欲勿用山川其舎诸言士不系于世类也语曰虽有兹基不如逄时信矣樊哙夏侯婴灌婴之徒方其鼓刀仆御贩缯之时岂自知附骥之尾勒功帝籍庆流子孙哉当孝文时天下以郦寄为卖友夫卖友者谓见利而忘义也若寄父为功臣而又执刼虽摧吕禄以安社稷谊存君亲可也前汉书卷四十一卷四十一考证前汉书卷四十一考证樊哙传从攻阳城按阳城史记作城阳以上下文推之城阳地既太远阳城亦尚悬隔胡三省谓应作成阳是也二史皆传冩误耳项羽既飨军士中酒注不醉不醒故谓之中顾炎武曰中酒谓酒半也吕氏春秋谓之中饮凡事之半曰中中酒犹今人言半席相如传酒中乐酣师古曰酒中饮酒中之半也一人注书前后不同独骑马哙等四人步从按四人哙与靳彊夏侯婴纪成也见高纪从击秦车骑壤东注师古曰地名也按曹参传曰取壤乡击三秦军壤东然则壤是乡名壤东壤乡之东也郦商传高阳人也按商即食其弟食其传曰陈留高阳人是也高阳乃陈留县之乡聚名此文似脱陈留二字别定北地郡按史记作定北地上郡则二郡也此文似脱上字又史记作破雍将军乌氏周类军栒邑苏驵军于泥阳盖乌氏守将佚其姓名而栒邑泥阳守将姓名具存也此传质言但云破章邯别将于乌氏栒邑泥阳耳攻其前垣前垣史记作前拒裴骃曰拒音矩寄欲娶平原君为夫人注苏林曰景帝王皇后母臧儿也按事在孝景中二年臧儿尚未尊称平原君也史官记事随后文称之耳夏侯婴传常蹳两儿弃之蹳史记作蹶德婴之脱孝惠鲁元于下邑间也按下邑县名属梁国灌婴传重泉人李必骆甲按李必后封戚侯功臣表作季必身虏骑将入攻博阳按入字系一人两字传冩误并史记作身虏骑将一人攻博阳是也攻博阳上不须入字宋本及各本俱读入攻博阳为句非是破吴郡长吴下按后儒以会稽吴郡至东汉顺帝始分遂疑二史此文为譌然亦安知楚汉之际不尝分为二郡而其后复合乎下文又曰遂定吴豫章会稽郡则尤明矣靳歙传别之河内击赵贲军朝歌破之按史记作击赵将贲赫军朝歌则其人姓贲名赫系赵将非姓赵名贲也周緤传景帝复封緤子应为郸侯注苏林曰音多寒反属沛国宋祁曰沛国应作陈国按陈国无郸县据志应作沛郡前汉书卷四十一考证前汉书卷四十二钦定四库全书前汉书卷四十二汉兰台令史班固撰唐正议大夫行祕书少监琅邪县开国子颜师古注张周赵任申屠传第十二张苍阳武人也好书律歴秦时为御史主柱下方书有罪亡归及沛公畧地过阳武苍以客从攻南阳苍当斩解衣伏质身长大肥白如瓠时王陵见而怪其美士乃言沛公赦勿斩遂西入武闗至咸阳沛公立为汉王入汉中还定三秦陈余击走常山王张耳耳归汉汉以苍为常山守从韩信击赵苍得陈余赵地已平汉王以苍为代相备边㓂已而徙为赵相相赵王耳耳卒相其子敖复徙相代燕王臧荼反苍以代相从攻荼有功封为北平侯食邑千二百户迁为计相一月更以列侯为主计四岁是时萧何为相国而苍乃自秦时为柱下御史明习天下图书计籍又善用算律歴故令苍以列侯居相府领主郡国上计者黥布反汉立皇子长为淮南王而苍相之十四年迁为御史大夫周昌者沛人也其从兄苛秦时皆为泗水卒史及高祖起沛击破泗水守监于是苛昌自卒史从沛公沛公以昌为职志苛为客从入闗破秦沛公立为汉王以苛为御史大夫昌为中尉汉三年楚围汉王荥阳急汉王出去而使苛守荥阳城楚破荥阳城欲令苛将苛骂曰若趣降汉王不然今为虏矣项羽怒亨苛汉王于是拜昌为御史大夫常从击破项籍六年与萧曹等俱封为汾阴侯苛子成以父死事封为高景侯昌为人强力敢直言自萧曹等皆卑下之昌尝燕入奏事高帝方拥戚姬昌还走高帝逐得骑昌项上问曰我何如主也昌仰曰陛下即桀纣之主也于是上笑之然尤惮昌及高帝欲废太子而立戚姬子如意为太子大臣固争莫能得上以留侯策止而昌庭争之强上问其説昌为人吃又盛怒曰臣口不能言然臣期期知其不可陛下欲废太子臣期期不奉诏上欣然而笑即罢吕后侧耳于东箱听见昌为跪谢曰微君太子几废是岁戚姬子如意为赵王年十岁高祖忧万岁之后不全也赵尧为符玺御史赵人方与公谓御史大夫周昌曰君之史赵尧年虽少然奇士君必异之是且代君之位昌笑曰尧年少刀笔吏耳何至是乎居顷之尧侍高祖高祖独心不乐悲歌羣臣不知上所以然尧进请问曰陛下所为不乐非以赵王年少而戚夫人与吕后有隙备万岁之后而赵王不能自全乎高祖曰我私忧之不知所出尧曰陛下独为赵王置贵彊相及吕后太子羣臣素所敬惮者乃可高祖曰然吾念之欲如是而羣臣谁可者尧曰御史大夫昌其人坚忍伉直自吕后太子及大臣皆素严惮之独昌可高祖曰善于是召昌谓曰吾固欲烦公公彊为我相赵昌泣曰臣初起从陛下陛下独奈何中道而弃之于诸侯乎高祖曰吾极知其左迁然吾私忧赵念非公无可者公不得己彊行于是徙御史大夫昌为赵相既行久之高祖持御史大夫印弄之曰谁可以为御史大夫者孰视尧曰无以易尧遂拜尧为御史大夫尧亦前有军功食邑及以御史大夫从击陈豨有功封为江邑侯高祖崩太后使使召赵王其相昌令王称疾不行使者三反昌曰高帝属臣赵王王年少窃闻太后怨戚夫人欲召赵王并诛之臣不敢遣王王且亦疾不能奉诏太后怒廼使使召赵相相至谒太后太后骂昌曰尔不知我之怨戚氏乎而不遣赵王昌既被征高后使使召赵王王果来至长安月余见鸩杀昌谢病不朝见三岁而薨谥曰悼侯传子至孙意有罪国除景帝复封昌孙左车为安阳侯有罪国除初赵尧既代周昌为御史大夫高祖崩事惠帝终世高后元年怨尧前定赵王如意之画乃扺尧罪以广阿侯任敖为御史大夫任敖沛人也少为狱吏高祖尝避吏吏系吕后遇之不谨任敖素善髙祖怒击伤主吕后吏及高祖初起敖以客从为御史守丰二岁高祖立为汉王东击项羽敖迁为上党守陈豨反敖坚守封为广阿侯食邑千八百户高后时为御史大夫三岁免孝文元年薨谥曰懿侯传子至曾孙越人坐为太常庙酒酸不敬国除初任敖免平阳侯曹窋代敖为御史大夫高后崩与大臣共诛诸吕后坐事免以淮南相张苍为御史大夫苍与绛侯等尊立孝文皇帝四年代灌婴为丞相汉兴二十余年天下初定公卿皆军吏苍为计相时绪正律歴以高祖十月始至霸上故因秦时本十月为岁首不革推五德之运以为汉当水德之时上黑如故吹律调乐入之音声及以比定律令若百工天下作程品至于为丞相卒就之故汉家言律歴者本张苍苍尤好书无所不观无所不通而尤邃律歴苍德安国侯王陵及贵父事陵陵死后苍为丞相洗沐常先朝陵夫人上食然后敢归家苍为丞相十余年鲁人公孙臣上书陈终始五德传言汉土德时其符黄龙见当改正朔易服色事下苍苍以为非是罢之其后黄龙见成纪于是文帝召公孙臣以为博士草立土德时歴制度更元年苍由此自诎谢病称老苍任人为中候大为姦利上以为让苍遂病免孝景五年薨谥曰文侯传国至孙类有罪国除初苍父长不满五尺苍长八尺余苍子复长八尺及孙类长六尺余苍免相后口中无齿食乳女子为乳母妻妾以百数尝孕者不复幸年百余岁廼卒着书十八篇言阴阳律歴事申屠嘉梁人也以材官蹶张从高帝击项籍迁为队率从击黥布为都尉孝惠时为淮阳守孝文元年举故以二千石从高祖者悉以为闗内侯食邑二十四人而嘉食邑五百户十六年迁为御史大夫张苍免相文帝以皇后弟窦广国贤有行欲相之曰恐天下以吾私广国久念不可而高帝时大臣余见无可者乃以御史大夫嘉为丞相因故邑封为故安侯嘉为人廉直门不受私谒是时太中大夫邓通方爱幸赏赐累鉅万文帝常燕饮通家其见宠如是是时嘉入朝而通居上旁有怠慢之礼嘉奏事毕因言曰陛下幸爱羣臣则富贵之至于朝廷之礼不可以不肃上曰君勿言吾私之罢朝坐府中嘉为檄召通诣丞相府不来且斩通通恐入言上上曰汝第往吾今使人召若通至诣丞相府免冠徒跣顿首谢嘉嘉坐自如弗为礼责曰夫朝廷者高皇帝之朝廷也通小臣戏殿上大不敬当斩史今行斩之通顿首首尽出血不解上度丞相已困通使使持节召通而谢丞相此吾弄臣君释之邓通既至为上泣曰丞相几杀臣嘉为丞相五岁文帝崩孝景即位二年鼌错为内史贵幸用事诸法令多所请变更议以适罚侵削诸侯而丞相嘉自绌所言不用疾错错为内史门东出不便更穿一门南出南出者太上皇庙堧垣也嘉闻错穿宗庙垣为奏请诛错客有语错错恐夜入宫上谒自归上至朝嘉请诛内史错上曰错所穿非真庙垣乃外堧垣故冗官居其中且又我使为之错无罪罢朝嘉谓长史曰吾悔不先斩错乃请之为错所卖至舍因欧血而死谥曰节侯传子至孙臾有罪国除自嘉死后开封侯陶青桃侯刘舍及武帝时柏至侯许昌平棘侯薛泽武彊侯庄青翟商陵侯赵周皆以列侯继踵廉谨为丞相备员而已无所能发明功名着于世者赞曰张苍文好律歴为汉名相而专遵用秦之颛顼歴何哉周昌木强人也任敖以旧德用申屠嘉可谓刚毅守节然无术学殆与萧曹陈平异矣前汉书卷四十二卷四十二考证前汉书巻四十二考证张苍传秦时为御史主柱下方书注若今侍立御史矣按柱下史本周制而秦因之老子在周为柱下史是也沈约宋志曰侍御史于周为柱下史师古注若今侍立御史矣立字似衍文唐制侍御史六人周昌传臣期期不奉诏刘攽曰楚人谓极为綦胡三省曰孔颖逹疏释诂汔也杜预云汔期也然则期字虽别皆是近义言其近当如此史记周昌云云意亦与汔同任敖传平阳侯窋至与大臣共诛诸吕后坐事免按史记作窋不与大臣共诛吕禄等免以高后纪核之窋行御史大夫事郎中令贾寿以灌婴及齐楚合从告相国产也窋即以其语驰告丞相太尉及吕禄已去北军相国产欲入未央宫作乱窋复驰语太尉则窋固非不与大臣共谋诛诸吕者也但代邸上议羣臣列名即云御史大夫臣苍则孝文未立之时窋已罢官矣其后赏功又不及窋意者史记所云固得其实乎不然即不与太尉丞相较功亦当与襄平典客共赏矣申屠嘉传因故邑封为故安侯按故安县属涿郡汉初丞相俱以功臣已封列侯者为之嘉本功臣而由闗内侯为相则破格之事也后因丞相封侯遂起于此前汉书巻四十二考证前汉书卷四十三钦定四库全书前汉书巻四十三汉兰台令史班固撰唐正议大夫行秘书少监琅邪县开国子颜师古注郦陆朱刘叔孙传第十三郦食其陈留高阳人也好读书家贫落魄无衣食业为里监门然吏县中贤豪不敢役皆谓之狂生及陈胜项梁等起诸将徇地过高阳者数十人食其闻其将皆握齱好荷礼自用不能听大度之言食其廼自匿后闻沛公畧地陈留郊沛公麾下骑士适食其里中子沛公时时问邑中贤豪骑士归食其见谓曰吾闻沛公嫚易人有大畧此真吾所愿从游莫为我先若见沛公谓曰臣里中有郦生年六十余长八尺人皆谓之狂生自谓我非狂骑士曰沛公不喜儒诸客冠儒冠来者沛公輙解其冠溺其中与人言常大骂未可以儒生説也食其曰第言之骑士从容言食其所戒者沛公至高阳传舍使人召食其食其至入谒沛公方踞牀令两女子洗而见食其食其入即长揖不拜曰足下欲助秦攻诸侯乎欲率诸侯破秦乎沛公骂曰竖儒夫天下同苦秦久矣故诸侯相率攻秦何谓助秦食其曰必欲聚徒合义兵诛无道秦不宜踞见长者于是沛公辍洗起衣延食其上坐谢之食其因言六国从衡时沛公喜赐食其食问曰计安出食其曰足下起瓦合之卒收散乱之兵不满万人欲以径入彊秦此所谓探虎口者也夫陈留天下之冲四通五逹之郊也今其城中又多积粟臣知其令今请使令下足下即不听足下举兵攻之臣为内应于是遣食其徃沛公引兵随之遂下陈留号食其为广野君食其言弟商使将数千人从沛公西南畧地食其尝为説客驰使诸侯汉三年秋项羽击汉㧞荥阳汉兵遁保巩楚人闻韩信破赵彭越数反梁地则分兵救之韩信方东击齐汉王数困荥阳成臯计欲捐成臯以东屯巩雒以距楚食其因曰臣闻之知天之天者王事可成不知天之天者王事不可成王者以民为天而民以食为天夫敖仓天下转输久矣臣闻其下乃有臧粟甚多楚人㧞荥阳不坚守敖仓乃引而东令适卒分守成臯此乃天所以资汉方今楚易取而汉反郄自夺便臣窃以为过矣且两雄不俱立楚汉久相持不决百姓骚动海内揺荡农夫释耒红女下机天下之心未有所定也愿足下急复进兵収取荥阳据敖庾之粟塞成臯之险杜太行之道距飞狐之口守白马之津以示诸侯形制之势则天下知所归矣方今燕赵以定唯齐未下今田广据千里之齐田间将二十万之衆军于歴城诸田宗彊负海岱阻河济南近楚齐人多变诈足下虽遣数十万师未可以岁月破也臣请得奉明诏説齐王使为汉而称东藩上曰善廼从其画复守敖仓而使食其説齐王曰王知天下之所归乎曰不知也曰知天下之所归则齐国可得而有也若不知天下之所归即齐国未可保也齐王曰天下何归食其曰天下归汉齐王曰先生何以言之曰汉王与项王戮力西面击秦约先入咸阳者王之项王背约不与而王之汉中项王迁杀义帝汉王起蜀汉之兵击三秦出闗而责义帝之负处收天下之兵立诸侯之后降城即以侯其将得赂则以分其士与天下同其利豪英贤材皆乐为之用诸侯之兵四面而至蜀汉之粟方船而下项王有背约之名杀义帝之负于人之功无所记于人之罪无所忘战胜而不得其赏㧞城而不得其封非项氏莫得用事为人刻印玩而不能授攻城得赂积财而不能赏天下畔之贤材怨之而莫为之用故天下之士归于汉王可坐而䇿也夫汉王发蜀汉定三秦涉西河之外援上党之兵下井陉诛成安君破北魏举三十二城此黄帝之兵非人之力天之福也今已据敖仓之粟塞成臯之险守白马之津杜太行之阸距飞狐之口天下后服者先亡矣王疾下汉王齐国社稷可得而保也不下汉王危亡可立而待也田广以为然廼听食其罢歴下兵守战备与食其日纵酒韩信闻食其冯轼下齐七十余城廼夜度兵平原袭齐齐王田广闻汉兵至以为食其卖已廼亨食其引兵走汉十二年曲周侯郦商以丞相将兵击黥布有功高祖举功臣思食其食其子疥数将兵上以其父故封疥为高梁侯后更食武阳卒子遂嗣三世侯平有罪国除陆贾楚人也以客从高祖定天下名有口辩居左右常使诸侯时中国初定尉佗平南越因王之高祖使贾赐佗印为南越王贾至尉佗魋结箕踞见贾贾因説佗曰足下中国人亲戚昆弟坟墓在真定今足下反天性弃冠带欲以区区之越与天子抗衡为敌国祸且及身矣夫秦失其正诸侯豪桀并起唯汉王先入闗据咸阳项籍背约自立为西楚霸王诸侯皆属可谓至彊矣然汉王起巴蜀鞭笞天下刧诸侯遂诛项羽五年之间海内平定此非人力天之所建也天子闻君王王南越而不助天下诛暴逆将相欲移兵而诛王天子怜百姓新劳苦且休之遣臣授君王印剖符通使君王宜郊迎北面称臣乃欲以新造未集之越屈强于此汉诚闻之掘烧君王先人冢墓夷种宗族使一偏将将十万衆临越即越杀王降汉如反覆手耳于是佗乃蹶然起坐谢贾曰居蛮夷中久殊失礼义因问贾曰我孰与萧何曹参韩信贤贾曰王似贤也复问曰我孰与皇帝贤贾曰皇帝起丰沛讨暴秦诛彊楚为天下兴利除害继五帝三王之业统天下理中国中国之人以亿计地方万里居天下之膏腴人衆车舆万物殷富政由一家自天地剖判未始有也今王衆不过数万皆蛮夷崎岖山海间譬如汉一郡王何乃比于汉佗大笑曰吾不起中国故王此使我居中国何遽不若汉廼大説贾留与饮数月曰越中无足与语至生来令我日闻所不闻赐贾橐中装直千金它送亦千金贾卒拜佗为南越王令称臣奉汉约归报高帝大説拜贾为太中大夫贾时时前説称诗书高帝骂之曰乃公居马上得之安事诗书贾曰马上得之宁可以马上治乎且汤武逆取而以顺守之文武并用长久之术也昔者吴王夫差智伯极武而亡秦任刑法不变卒灭赵氏乡使秦以并天下行仁义法先圣陛下安得而有之高帝不怿有慙色谓贾曰试为我着秦所以失天下吾所以得之者及古成败之国贾凡着十二篇每奏一篇高帝未尝不称善左右唿万岁称其书曰新语孝惠时吕太后用事欲王诸吕畏大臣及有口者贾自度不能争之廼病免以好畤田地善徃家焉有五男乃出所使越橐中装卖千金分其子子二百金令为生产贾常乘安车驷马从歌鼓瑟侍者十人宝劒直百金谓其子曰与女约过女女给人马酒食极欲十日而更所死家得宝劒车骑侍从者一岁中以徃来过它客率不过再过数击鲜毋久溷女为也吕太后时王诸吕诸吕擅权欲刧少主危刘氏右丞相陈平患之力不能争恐祸及已平常燕居深念贾徃不请直入坐陈平方念不见贾贾曰何念深也平曰生揣我何念贾曰足下位为上相食三万户侯可谓极富贵无欲矣然有忧念不过患诸吕少主耳陈平曰然为之奈何贾曰天下安注意相天下危注意将将相和则士豫附士豫附天下虽有变则权不分权不分为社稷计在两君掌握耳臣常欲谓太尉绛侯绛侯与我戏易吾言君何不交驩太尉深相结为陈平画吕氏数事平用其计乃以五百金为绛侯寿厚具乐饮太尉太尉亦报如之两人深相结吕氏谋益坏陈平乃以奴婢百人车马五十乘钱五百万遗贾为食饮费贾以此游汉廷公卿间名声籍甚及诛吕氏立孝文贾颇有力孝文即位欲使人之南越丞相平乃言贾为太中大夫徃使尉佗去黄屋称制令比诸侯皆如意指语在南越传陆生竟以寿终朱建楚人也故尝为淮南王黥布相有罪去后复事布布欲反时问建建谏止之布不听听梁父侯遂反汉既诛布闻建谏之高祖赐建号平原君家徙长安为人辩有口刻廉刚直行不茍合义不取容辟阳侯行不正得幸吕太后欲知建建不肯见及建母死贫未有以发丧方假貣服具陆贾素与建善乃见辟阳侯贺曰平原君母死辟阳侯曰平原君母死何乃贺我陆生曰前日君侯欲知平原君平原君义不知君以其母故今其母死君诚厚送丧则彼为君死矣辟阳侯廼奉百金裞列侯贵人以辟阳侯故徃赙凡五百金久之人或毁辟阳侯惠帝大怒下吏欲诛之太后慙不可言大臣多害辟阳侯行欲遂诛之辟阳侯困急使人欲见建建辞曰狱急不敢见君建乃求见孝惠幸臣闳籍孺説曰君所以得幸帝天下莫不闻今辟阳侯幸太后而下吏道路皆言君谗欲杀之今日辟阳侯诛旦日太后含怒亦诛君君何不肉袒为辟阳侯言帝帝听君出辟阳侯太后大驩两主俱幸君君富贵益倍矣于是闳籍孺大恐从其计言帝帝果出辟阳侯辟阳侯之囚欲见建建不见辟阳侯以为背之大怒及其成功出之大惊吕太后崩大臣诛诸吕辟阳侯于诸吕至深卒不诛计画所以全者皆陆生平原君之力也孝文时淮南厉王杀辟阳侯以党诸吕故孝文闻其客朱建为其䇿使吏捕欲治闻吏至门建欲自杀诸子及吏皆曰事未可知何自杀为建曰我死祸絶不及乃身矣遂自刭文帝闻而惜之曰吾无杀建意也乃召其子拜为中大夫使匈奴单于无礼骂单于遂死匈奴中娄敬齐人也汉五年戍陇西过雒阳高帝在焉敬脱輓辂见齐人虞将军曰臣愿见上言便宜虞将军欲与鲜衣敬曰臣衣帛衣帛见衣褐衣褐见不敢易衣虞将军入言上上召见赐食已而问敬敬説曰陛下都雒阳岂欲与周室比隆哉上曰然敬曰陛下王天下与周异周之先自后稷尧封之邰积德絫善十余世公刘避桀居豳大王以狄伐故去豳杖马箠去居岐国人争归之及文王为西伯断虞芮讼始受命吕望伯夷自海滨来归之武王伐纣不期而会孟津上八百诸侯遂灭殷成王即位周公之属傅相焉廼营成周都雒以为此天下中诸侯四方纳贡职道里钧矣有德则易以王无德则易以亡凡居此者欲令务以德致人不欲阻险令后世骄奢以虐民也及周之衰分而为二天下莫朝周周不能制非德薄形势弱也今陛下起丰沛收卒三千人以之径徃卷蜀汉定三秦与项籍战荥阳大战七十小战四十使天下之民肝脑涂地父子暴骸中野不可胜数哭泣之声不絶伤夷者未起而欲比隆成康之时臣窃以为不侔矣且夫秦地被山带河四塞以为固卒然有急百万之衆可具因秦之故资甚美膏腴之地此所谓天府陛下入闗而都之山东虽乱秦故地可全而有也夫与人鬭不搤其亢拊其背未能全胜今陛下入闗而都按秦之故此亦搤天下之亢而拊其背也高帝问羣臣羣臣皆山东人争言周王数百年秦二世则亡不如都周上疑未能决及留侯明言入闗便即日驾西都闗中于是上曰本言都秦地者娄敬娄者刘也赐姓刘氏拜为郎中号曰奉春君汉七年韩王信反高帝自徃击至晋阳闻信与匈奴欲击汉上大怒使人使匈奴匈奴匿其壮士肥牛马徒见其老弱及羸畜使者十軰来皆言匈奴易击上使刘敬复徃使匈奴还报曰两国相击此宜夸矜见所长今臣徃徒见羸胔老弱此必欲见短伏奇兵以争利愚以为匈奴不可击也是时汉兵以踰句注三十余万衆兵已业行上怒骂敬曰齐虏以舌得官廼今妄言沮吾军械系敬广武遂徃至平城匈奴果出奇兵围高帝白登七日然后得解高帝至广武赦敬曰吾不用公言以困平城吾已斩先使十軰言可击者矣廼封敬二千户为闗内侯号建信侯高帝罢平城归韩王信亡入胡当是时冒顿单于兵彊控弦四十万骑数苦北边上患之问敬敬曰天下初定士卒罢于兵革未可以武服也冒顿杀父代立妻羣母以力为威未可以仁义説也独可以计久远子孙为臣耳然陛下恐不能为上曰诚可何为不能顾为奈何敬曰陛下诚能以适长公主妻单于厚奉遗之彼知汉女送厚蛮夷必慕以为阏氏生子必为太子代单于何者贪汉重币陛下以岁时汉所余彼所鲜数问遗使辩士风谕以礼节冐顿在固为子壻死外孙为单于岂曾闻外孙敢与大父亢礼哉可毋战以渐臣也若陛下不能遣长公主而令宗室及后宫诈称公主彼亦知不肻贵近无益也高帝曰善欲遣长公主吕后泣曰妾唯以一太子一女柰何弃之匈奴上竟不能遣长公主而取家人子为公主妻单于使敬徃结和亲约敬从匈奴来因言匈奴河南白羊楼烦王去长安近者七百里轻骑一日一夕可以至秦中新破少民地肥饶可益实夫诸侯初起时非齐诸田楚昭屈景莫与今陛下虽都关中实少人北近胡宼东有六国彊族一日有变陛下亦未得安枕而卧也臣愿陛下徙齐诸田楚昭屈景燕赵韩魏后及豪桀名家且实闗中无事可以备胡诸侯有变亦足率以东伐此彊本弱末之术也上曰善乃使刘敬徙所言闗中十余万口叔孙通薛人也秦时以文学征待诏博士数岁陈胜起二世召博士诸儒生问曰楚戍卒攻蕲入陈于公何如博士诸生三十余人前曰人臣无将将则反罪死无赦愿陛下急发兵击之二世怒作色通前曰诸生言皆非夫天下为一家毁郡县城铄其兵视天下弗复用且明主在上法令具于下吏人人奉职四方辐辏安有反者此特羣盗鼠窃狗盗何足置齿牙间哉郡守尉今捕诛何足忧二世喜尽问诸生诸生或言反或言盗于是二世令御史按诸生言反者下吏非所宜言诸生言盗者皆罢之乃赐通帛二十匹衣一袭拜为博士通已出反舍诸生曰生何言之谀也通曰公不知我几不免虎口廼亡去之薛薛已降楚矣及项梁之薛通从之败定陶从怀王怀王为义帝徙长沙通留事项王汉二年汉王从五诸侯入彭城通降汉王通儒服汉王憎之廼变其服服短衣楚制汉王喜通之降汉从弟子百余人然无所进剸言诸故羣盗壮士进之弟子皆曰事先生数年幸得从降汉今不进臣等剸言大猾何也通乃谓曰汉王方䝉矢石争天下诸生宁能鬭乎故先言斩将搴旗之士诸生且待我我不忘矣汉王拜通为博士号稷嗣君汉王已并天下诸侯共尊为皇帝于定陶通就其仪号高帝悉去秦仪法为简易羣臣饮争功醉或妄唿按劒击柱上患之通知上益餍之説上曰夫儒者难与进取可与守成臣愿征鲁诸生与臣弟子共起朝仪高帝曰得无难乎通曰五帝异乐三王不同礼礼者因时世人情为之节文者也故夏殷周礼所因损益可知者谓不相复也臣愿颇采古礼与秦仪杂就之上曰可试为之令易知度吾所能行为之于是通使征鲁诸生三十余人鲁有两生不肻行曰公所事者且十主皆面谀亲贵今天下初定死者未葬伤者未起又欲起礼乐礼乐所由起百年积德而后可兴也吾不忍为公所为公所为不合古吾不行公徃矣毋汚我通笑曰若真鄙儒不知时变遂与所征三十人西及上左右为学者与其弟子百余人为緜蕞野外习之月余通曰上可试观上使行礼曰吾能为此廼令羣臣习肄㑹十月汉七年长乐宫成诸侯羣臣朝十月仪先平明谒者治礼引以次入殿门廷中陈车骑戍卒衞官设兵张旗志传曰趋殿下郎中侠陛陛数百人功臣列侯诸将军军吏以次陈西方东乡文官丞相以下陈东方西乡大行设九宾胪句传于是皇帝辇出房百官执㦸传警引诸侯王以下至吏六百石以次奉贺自诸侯王以下莫不震恐肃敬至礼毕尽伏置法酒诸侍坐殿上皆伏抑首以尊卑次起上寿觞九行谒者言罢酒御史执法举不如仪者輙引去竟朝置酒无敢讙譁失礼者于是高帝曰吾廼今日知为皇帝之贵也拜通为奉常赐金五百斤通因进曰诸弟子儒生随臣久矣与共为仪愿陛下官之高帝悉以为郎通出皆以五百金赐诸生诸生乃喜曰叔孙生圣人知当世务九年高帝徙通为太子太傅十二年高帝欲以赵王如意易太子通谏曰昔者晋献公以骊姬故废太子立奚齐晋国乱者数十年为天下笑秦以不早定扶苏胡亥诈立自使灭祀此陛下所亲见今太子仁孝天下皆闻之吕后与陛下攻苦食啖其可背哉陛下必欲废适而立少臣愿先伏诛以颈血污地高帝曰公罢矣吾特戏耳通曰太子天下本本壹揺天下震动奈何以天下戏高帝曰吾听公及上置酒见留侯所招客从太子入见上遂无易太子志矣高帝崩孝惠即位廼谓通曰先帝园陵寝庙羣臣莫习徙通为奉常定宗庙仪法及稍定汉诸仪法皆通所论着也惠帝为东朝长乐宫及间徃数跸烦民作复道方筑武库南通奏事因请间曰陛下何自筑复道高帝寝衣冠月出游高庙子孙奈何乘宗庙道上行哉惠帝惧曰急坏之通曰人主无过举今已作百姓皆知之矣愿陛下为原庙渭北衣冠月出游之益广宗庙大孝之本上乃诏有司立原庙惠帝常出游离宫通曰古者有春尝菓方今樱桃熟可献愿陛下出因取樱桃献宗庙上许之诸菓献由此兴赞曰高祖以征伐定天下而缙绅之徒骋其知辩并成大业语曰廊庙之材非一木之枝帝王之功非一士之畧信哉刘敬脱輓辂而建金城之安叔孙通舍枹鼓而立一王之仪遇其时也郦生自匿监门待主然后出犹不免鼎镬朱建始名廉直既距辟阳不终其节亦以丧身陆贾位止大夫致仕诸吕不受忧责从容平勃之间附会将相以彊社稷身名俱荣其最优乎前汉书卷四十三卷四十三考证前汉书卷四十三考证郦食其传为里监门然吏县中贤豪不敢役按史记吏字在然字上言食其为监门小吏而县中贤豪不敢役使也班氏当以监门贱役非吏故倒吏字于下守白马之津按白马县属东郡大河所经其西岸即黎阳也方今燕赵以定惟齐未下云云司马光曰史汉皆以食其劝取敖仓及请説齐为一事独刘向新序分为二新序是涉西河之外胡三省曰河自砥柱以上龙门以下为西河破北魏注梁地既有魏名故谓此为北索隐曰谓魏王豹国于河北故也亦谓之西魏以大梁于安邑为东也封疥为高梁侯后更食武阳按武阳史记作武遂而二表俱不言后更食邑未知孰是又子遂嗣亦与表异据表疥子勃勃子平疑遂字讹娄敬传及文王为西伯断虞芮讼始受命按始受命应属上句师古误断之娄敬当汉初即有质成受命之説谓文王及身称王改元彼毛公解诗伏生解书司马迁撰史记因譌袭谬不足怪也今陛下起丰沛宋祁曰丰字下当有击字按宋説无理是时汉兵以踰句注三十余万衆按三十余万衆史记作二十余万又下文控弦四十万骑史记作三十万叔孙通传遂与所征三十人西史记作三十三人西百官执㦸传警执㦸史记作执职徐广曰职一作帜拜通为奉常按此文订史记称太常之失也下文徙通为奉常亦然汉初因秦官曰奉常至景帝中六年始更名太常前汉书卷四十三考证前汉书卷四十四钦定四库全书前汉书卷四十四汉兰台令史班固撰唐正议大夫行秘书少监琅邪县开国子颜师古注淮南衡山济北王传第十四淮南厉王长髙帝少子也其母故赵王张敖美人髙帝八年从东垣过赵赵王献美人厉王母也幸有身赵王不敢内宫为筑外宫舍之及贯高等谋反事觉并逮治王尽捕王母兄弟美人系之河内厉王母亦系告吏曰日得幸上有子吏以闻上方怒赵未及理厉王母厉王母弟赵兼因辟阳侯言吕后吕后姤不肯白辟阳侯不强争厉王母已生厉王恚即自杀吏奉厉王诣上上悔令吕后母之而葬其母真定真定厉王母家县也十一年淮南王布反上自将击灭布即立子长为淮南王王早失母常附吕后孝惠吕后时以故得幸无患然常心怨辟阳侯不敢发及孝文初即位自以为最亲骄蹇数不奉法上寛赦之三年入朝甚横从上入苑猎与上同辇常谓上大兄厉王有材力力扛鼎乃徃请辟阳侯辟阳侯出见之即自褏金椎椎之命从者刑之驰诣阙下肉袒而谢曰臣母不当坐赵时事辟阳侯力能得之吕后不争罪一也赵王如意子母无罪吕后杀之辟阳侯不争罪二也吕后王诸吕欲以危刘氏辟阳侯不争罪三也臣谨为天下诛贼报母之仇伏阙下请罪文帝伤其志为亲故不治赦之当是时自薄太后及太子诸大臣皆惮厉王厉王以此归国益恣不用汉法出入警跸称制自作法令数上书不逊顺文帝重自切责之时帝舅薄昭为将军尊重上令昭予厉王书谏数之曰窃闻大王刚直而勇慈惠而厚贞信多断是天以圣人之资奉大王也甚盛不可不察今大王所行不称天资皇帝初即位易侯邑在淮南者大王不肯皇帝卒易之使大王得三县之实甚厚大王以未尝与皇帝相见求入朝见未毕昆弟之欢而杀列侯以自为名皇帝不使吏与其间赦大王甚厚法二千石缺輙言汉补大王逐汉所置而请自置相二千石皇帝骫天下正法而许大王甚厚大王欲属国为布衣守冡真定皇帝不许使大王毋失南面之尊甚厚大王宜日夜奉法度修贡职以称皇帝之厚德今廼轻言恣行以负谤于天下甚非计也夫大王以千里为宅居以万民为臣妾此高皇帝之厚德也高帝蒙霜露沬风雨赴矢石野战攻城身被创痍以为子孙成万世之业艰难危苦甚矣大王不思先帝之艰苦日夜憷惕脩身正行养牺牲丰洁粢盛奉祭祀以无忘先帝之功德而欲属国为布衣甚过且夫贪让国土之名轻废先帝之业不可以言孝父为之基而不能守不贤不求守长陵而求之真定先母后父不谊数逆天子之令不顺言节行以高兄无礼幸臣有罪大者立断小者肉刑不仁贵布衣一劒之任贱王侯之位不知不好学问大道触情妄行不祥此八者危亡之路也而大王行之弃南面之位奋诸贲之勇常出入危亡之路臣之所见高皇帝之神必不庙食于大王之手明白昔者周公诛管叔放蔡叔以安周齐桓杀其弟以反国秦始皇杀两弟迁其母以安秦顷王亡代高帝夺之国以便事济北举兵皇帝诛之以安汉故周齐行之于古秦汉用之于今大王不察古今之所以安国便事而欲以亲戚之意望于太上不可得也亡之诸侯游宦事人及舍匿者论皆有法其在王所吏主者坐今诸侯子为吏者御史主为军吏者中尉主客出入殿门者衞尉大行主诸从蛮夷来归谊及以亡名数自占者内史县令主相欲委下吏无与其祸不可得也王若不改汉系大王邸论相以下为之奈何夫堕父大业退为布衣所哀幸臣皆伏法而诛为天下笑以羞先帝之德甚为大王不取也宜急改操易行上书谢罪曰臣不幸早失先帝少孤吕氏之世未尝忘死陛下即位臣怙恩德骄盈行多不轨追念辠过恐惧伏地待诛不敢起皇帝闻之必喜大王昆弟欢欣于上羣臣皆得延寿于下上下得宜海内常安愿孰计而疾行之行之有疑祸如发矢不可追已王得书不説六年令男子但等七十人与棘蒲侯柴武太子奇谋以辇车四十乘反谷口令人使闽越匈奴事觉治之廼使使召淮南王王至长安丞相张苍典客冯敬行御史大夫事与宗正廷尉杂奏长废先帝法不听天子诏居处无度为黄屋盖儗天子擅为法令不用汉法及所置吏以其郎中春为丞相收聚汉诸侯人及有罪亡者匿与居为治家室赐与财物爵禄田宅爵或至关内侯奉以二千石所不当得大夫但士伍开章等七十人与棘蒲侯太子奇谋反欲以危宗庙社稷谋使闽越及匈奴发其兵事觉长安尉奇等徃捕开章长匿不予与故中尉蕳忌谋杀以闭口为棺椁衣衾葬之肥陵谩吏曰不知安在又阳聚土树表其上曰开章死葬此下及长身自贼杀无罪者一人令吏论杀无罪者六人为亡命弃市诈捕命者以除罪擅罪人无告劾系治城旦以上十四人赦免罪人死罪十八人城旦舂以下五十八人赐人爵关内侯以下九十四人前日长病陛下心忧之使使者赐枣脯长不肯见拜使者南海民处庐江界中者反淮南吏卒击之陛下遣使者赍帛五十匹以赐吏卒劳苦者长不欲受赐谩曰无劳苦者南海王织上书献璧帛皇帝忌擅燔其书不以闻吏请召治忌长不遣谩曰忌病长所犯不轨当弃市臣请论如法制曰朕不忍置法于王其与列侯吏二千石议列侯吏二千石臣婴等四十三人议皆曰宜论如法制曰其赦长死罪废勿王有司奏请处蜀严道卭邮遣其子子母从居县为筑盖家室皆日三食给薪菜盐炊食器席蓐制曰食长给肉日五斤酒二斗令故美人材人得幸者十人从居于是尽诛所与谋者廼遣长载以辎车令县次传爰盎谏曰上素骄淮南王不为置严相傅以故至此且淮南王为人刚今暴摧折之臣恐其逄雾露病死陛下有杀弟之名奈何上曰吾特苦之耳令复之淮南王谓侍者曰谁谓乃公勇者吾以骄不闻过故至此廼不食而死县传者不敢发车封至雍雍令发之以死闻上悲哭谓爰盎曰吾不从公言卒亡淮南王盎曰淮南王不可奈何愿陛下自寛上曰为之奈何曰独斩丞相御史以谢天下廼可上即令丞相御史逮诸县传淮南王不发封餽侍者皆弃市廼以列侯葬淮南王于雍置守冢三十家孝文八年怜淮南王王有子四人年皆七八岁廼封子安为阜陵侯子勃为安阳侯子赐为阳周侯子良为东城侯十二年民有作歌歌淮南王曰一尺布尚可缝一斗粟尚可舂兄弟二人不相容上闻之曰昔尧舜放逐骨肉周公杀管蔡天下称圣不以私害公天下岂以为我贪淮南地邪廼徙城阳王王淮南故地而追尊谥淮南王为厉王置园如诸侯仪十六年上怜淮南王废法不轨自使失国早夭廼徙淮南王喜复王故城阳而立厉王三子王淮南故地三分之阜陵侯安为淮南王安阳侯勃为衡山王阳周侯赐为庐江王东城侯良前薨无后孝景三年吴楚七国反吴使者至淮南王欲发兵应之其相曰王必欲应吴臣愿为将王廼属之相巳将兵因城守不听王而为汉汉亦使曲城侯将兵救淮南淮南以故得完吴使者至庐江庐江王不应而徃来使越至衡山衡山王坚守无二心孝景四年吴楚已破衡山王朝上以为贞信廼劳苦之曰南方卑湿徙王王于济北以襃之及薨遂赐谥为贞王庐江王以边越数使使相交徙为衡山王王江北淮南王安为人好书鼓琴不喜弋猎狗马驰骋亦欲以行阴德拊循百姓流名誉招致宾客方术之士数千人作为内书二十一篇外书甚衆又有中篇八卷言神仙黄白之术亦二十余万言时武帝方好艺文以安属为诸父辩博善为文辞甚尊重之每为报书及赐常召司马相如等视草廼遣初安入朝献所作内篇新出上爱秘之使为离骚传旦受诏日食时上又献颂德及长安都国颂每宴见谈説得失及方技赋颂昬暮然后罢安初入朝雅善太尉武安侯武安侯迎之霸上与语曰方今上无太子王亲高皇帝孙行仁义天下莫不闻宫车一日晏驾非王尚谁立者淮南王大喜厚遗武安侯宝赂其羣臣宾客江淮间多轻薄以厉王迁死感激安建元六年彗星见淮南王心怪之或説王曰先吴军时彗星出长数尺然尚流血千里今彗星竟天天下兵当大起王心以为上无太子天下有变诸侯并争愈益治攻战具积金钱赂遗郡国游士妄作妖言阿谀王王喜多赐予之王有女陵慧有口王爱陵多予金钱为中诇长安约结上左右元朔二年上赐淮南王几杖不朝后荼爱幸生子迁为太子取皇太后外孙修成君女为太子妃王谋为反具畏太子妃知而内泄事廼与太子谋令诈不爱三月不同席王阳怒太子闭使与妃同内终不近妃妃求去王廼上书谢归之后荼太子迁及女陵擅国权夺民田宅妄致系人太子学用劒自以为人莫及闻郎中雷被巧召与戏被壹再辞让误中太子太子怒被恐此时有欲从军者輙诣长安被即愿奋击匈奴太子数恶被王使郎中令斥免欲以禁后元朔五年被遂亡之长安上书自明事下廷尉河南河南治逮淮南太子王王后计欲毋遣太子遂发兵计未定犹与十余日㑹有诏即讯太子淮南相怒寿春丞留太子逮不遣劾不敬王请相相不听王使人上书告相事下廷尉治从迹连王王使人候司汉公卿请逮捕治王王恐欲发兵太子迁谋曰汉使即逮王令人衣衞士衣持㦸居王旁有非是者即刺杀之臣亦使人刺杀淮南中尉廼举兵未晚也是时上不许公卿而遣汉中尉宏即讯验王王视汉中尉颜色和问斥雷被事耳自度无何不发中尉还以闻公卿治者曰淮南王安雍阏求奋击匈奴者雷被等格明诏当弃市诏不许请废勿王上不许请削五县可二县使中尉宏赦其罪罚以削地中尉入淮南界宣言赦王王初闻公卿请诛之未知得削地闻汉使来恐其捕之廼与太子谋如前计中尉至即贺王王以故不发其后自伤曰吾行仁义见削地寡人甚耻之为反谋益甚诸使者道长安来为妄言言上无男即喜言汉廷治有男即怒以为妄言非也日夜与左吴等按舆地图部署兵所从入王曰上无太子宫车即晏驾大臣必征胶东王不即常山王诸侯并争吾可以无备乎且吾高帝孙亲行仁义陛下遇我厚吾能忍之万世之后吾宁能北面事竖子乎王有孽子不害最长王不爱后太子皆不以为子兄数不害子建材高有气常怨望太子不省其父时诸侯皆得分子弟为侯淮南王有两子一子为太子而建父不得为侯阴结交欲害太子以其父代之太子知之数捕系笞建建具知太子之欲谋杀汉中尉即使所善寿春严正上书天子曰毒药苦口利病忠言逆耳利行今淮南王孙建材能高淮南王后荼荼子迁常疾害建建父不害无罪擅数系欲杀之今建在可征问具知淮南王阴事书既闻上以其事下廷尉河南治是岁元朔六年也故辟阳侯孙审卿善丞相公孙𢎞怨淮南厉王杀其大父阴求淮南事而搆之于𢎞𢎞廼疑淮南有畔逆计深探其狱河南治建辞引太子及党与初王数以举兵谋问伍被被常谏之以吴楚七国为效王引陈胜吴广被复言形势不同必败亡及建见治王恐国阴事泄欲发复问被被为言发兵权变语在被传于是王鋭欲发乃令官奴入宫中作皇帝玺丞相御史大夫将军吏中二千石都官令丞印及旁近郡太守都尉印汉使节法冠欲如伍被计使人为得罪而西事大将军丞相一日发兵即刺大将军衞青而説丞相𢎞下之如发䝉耳欲发国中兵恐相二千石不听王廼与伍被谋为失火宫中相二千石救火因杀之又欲令人衣求盗衣持羽檄从南方来唿言曰南越兵入欲因以发兵廼使人之庐江㑹稽为求盗未决廷尉以建辞连太子迁闻上遣廷尉监与淮南中尉逮捕太子至淮南王闻与太子谋召相二千石欲杀而发兵召相相至内史以出为解中尉曰臣受诏使不得见王王念独杀相而内史中尉不来无益也即罢相计犹与未决太子念所坐者谋杀汉中尉所与谋杀者已死以为口絶乃谓王曰羣臣可用者皆前系今无足以举事者王以非时发恐无功臣愿会逮王亦愈欲休即许太子太子自刑不殊伍被自诣吏具告与淮南王谋反吏因捕太子王后围王宫尽捕王宾客在国中者索得反具以闻上下公卿治所连引与淮南王谋反列侯二千石豪杰数千人皆以罪轻重受诛衡山王赐淮南王弟当坐收有司请逮捕衡山王上曰诸侯各以其国为本不当相坐与诸侯王列侯议赵王彭祖列侯让等四十三人皆曰淮南王安大逆无道谋反明白当伏诛胶西王端议曰安废法度行邪辟有诈伪心以乱天下营惑百姓背畔宗庙妄作妖言春秋曰臣毋将将而诛安罪重于将谋反形已定臣端所见其书印图及它逆亡道事验明白当伏法论国吏二百石以上及比者宗室近幸臣不在法中者不能相敎皆当免削爵为士伍毋得宦为吏其非吏它赎死金二斤八两以章安之罪使天下明知臣子之道毋敢复有邪僻背畔之意丞相𢎞廷尉汤等以闻上使宗正以符节治王未至安自刑杀后太子诸所与谋皆收夷国除为九江郡衡山王赐后乘舒生子三人长男爽为太子次女无采少男孝姬徐来生子男女四人美人厥姬生子二人淮南衡山相责望礼节间不相能衡山王闻淮南王作为畔逆具亦心结宾客以应之恐为所并元光六年入朝谒者衞庆有方术欲上书事天子王怒故劾庆死罪强榜服之内史以为非是郄其狱王使人上书告内史内史治言王不直又数侵夺人田坏人冡以为田有司请逮治衡山王上不许为置吏二百石以上衡山王以此恚与奚慈张广昌谋求能为兵法候星气者日夜纵臾王谋反事后乘舒死立徐来为后厥姬俱幸两人相妬厥姬乃恶徐来于太子曰徐来使婢蛊杀太子母太子心怨徐来徐来兄至衡山太子与饮以刃刑伤之后以此怨太子数恶之于王女弟无采嫁弃归与客姦太子数以数让之无采怒不与太子通后闻之即善遇无采及孝孝少失母附后后以计爱之与共毁太子王以故数系笞太子元朔四年中人有贼伤后假母者王疑太子使人伤之笞太子后王病太子时称病不侍孝无采恶太子实不病自言有喜色王于是大怒欲废太子而立弟孝后知王决废太子又欲并废孝后有侍者善舞王幸之后欲令与孝乱以汚之欲并废二子而以己子广代之太子知之念后数恶己无已时欲与乱以止其口后饮太子太子前为寿因据后股求与卧后怒以告王王廼召欲缚笞之太子知王常欲废已而立孝廼谓王曰孝与王御者姦无采与奴姦王始食请上书即背王去王使人止之莫能禁王廼自追捕太子太子妄恶言王械系宫中孝日益以亲幸王奇孝材能廼佩之王印号曰将军令居外家多给金钱招致宾客宾客来者微知淮南衡山有逆计皆将养劝之王乃使孝客江都人枚赫陈喜作輣车鍜矢刻天子玺将相军吏印王日夜求壮士如周丘等数称引吴楚反时计画约束衡山王非敢效淮南王求即天子位畏淮南起并其国以为淮南已西发兵定江淮间而有之望如是元朔五年秋当朝六年过淮南淮南王廼昆弟语除前隙约束反具衡山王即上书谢病上赐不朝廼使人上书请废太子爽立孝为太子爽闻即使所善白嬴之长安上书言衡山王与子谋逆言孝作兵车鍜矢与王御者姦至长安未及上书即吏捕嬴以淮南事系王闻之恐其言国阴事即上书告太子以为不道事下沛郡治元狩元年冬有司求捕与淮南王谋反者得陈喜于孝家吏劾孝首匿喜孝以为陈喜雅数与王计反恐其发之闻律先自告除其罪又疑太子使白嬴上书发其事即先自告所与谋反者枚赫陈喜等廷尉治事验请逮捕衡山王治上曰勿捕遣中尉安大行息即问王王具以情实对吏皆围王宫守之中尉大行还以闻公卿请遣宗正大行与沛郡杂治王王闻即自杀孝先自告反告除其罪孝坐与王御婢姦及后徐来坐蛊前后乘舒及太子爽坐告王父不孝皆弃市诸坐与王谋反者皆诛国除为郡济北贞王勃者景帝四年徙徙二年因前王衡山凡十四年薨子式王胡嗣五十三年薨子寛嗣十二年寛坐与父式王后光姬孝儿姦誖人伦又祠祭祝诅上有司请诛上遣大鸿胪利召王王以刃自刭死国除为北安县属泰山郡赞曰诗云戎狄是膺荆舒是惩信哉是言也淮南衡山亲为骨肉疆土千里列在诸侯不务遵蕃臣职以丞辅天子而剸怀邪辟之计谋为畔逆仍父子再亡国各不终其身此非独王也亦其俗薄臣下渐靡使然夫荆楚剽轻好作乱廼自古记之矣前汉书卷四十四卷四十四考证前汉书卷四十四考证淮南厉王长传命从者刑之顾炎武曰刑之史记作刭之当从刭音相近而譌下文太子自刑不殊又云王自刑杀史记亦皆作刭也按从者史记孝文本纪及淮南传并作从者魏敬数上书不逊顺云云按此文以下文帝令薄昭为书责厉王至王得书不悦皆史记所无而班氏増补之者也与宗正廷尉杂奏按史记作宗正臣逸廷尉臣贺备盗贼中尉臣福所不当得监本脱不字从史记增陛下遣使者赍帛五十匹按五十匹史记作五千匹是也此书刋本误缺笔耳列侯吏二千石臣婴等按即汝阴侯夏侯婴也淮南王反事在孝文六年婴时尚为太仆至八年薨淮南王安传招致宾客方术之士云云按此传较史记有补有删详序招客着书及入朝献赋颂此补史记之缺畧也下文日夜与左吴等按舆地圗以下史记详序伍被与王反覆议论班氏以别立伍被传故此从畧耳外书甚衆按艺文志杂家淮南内二十一篇外三十三篇又诗赋有淮南王赋二十九篇羣臣赋四十四篇淮南歌诗四篇天文有淮南杂子星十九卷衡山王赐传作兵车鍜矢史记作镞矢是也本书胶东王传亦作镞矢孝先自告反告除其罪注师古云云顾炎武曰按史记无下告字是衍文师古曲为之説前汉书卷四十四考证前汉书卷四十五钦定四库全书前汉书卷四十五汉兰台令史班固撰唐正议大夫行秘书少监琅邪县开国子颜师古注蒯伍江息夫传第十五蒯通范阳人也本与武帝同讳楚汉初起武臣畧定赵地号武信君通説范阳令徐公曰臣范阳百姓蒯通也窃闵公之将死故弔之虽然贺公得通而生也徐公再拜曰何以弔之通曰足下为令十余年矣杀人之父孤人之子断人之足黥人之首甚衆慈父孝子所以不敢事刃于公之腹者畏秦法也今天下大乱秦政不施然则慈父孝子将争接刃于公之腹以复其怨而成其名此通之所以弔者也曰何以贺得子而生也曰赵武信君不知通不肖使人候问其死生通且见武信君而説之曰必将战胜而后畧地攻得而后下城臣窃以为殆矣用臣之计毋战而畧地不攻而下城传檄而千里定可乎彼将曰何谓也臣因对曰范阳令宜整顿其士卒以守战者也怯而畏死贪而好富贵故欲以其城先下君先下君而君不利则边地之城皆将相告曰范阳令先降而身死必将婴城固守皆为金城汤池不可攻也为君计者莫若以黄屋朱轮迎范阳令使驰骛于燕赵之郊则边城皆将相告曰范阳令先下而身富贵必相率而降犹如坂上走丸也此臣所谓传檄而千里定者也徐公再拜具车马遣通通遂以此説武臣武臣以车百乘骑二百侯印迎徐公燕赵闻之降者三十余城如通䇿焉后汉将韩信虏魏王破赵代降燕定三国引兵将东击齐未度平原闻汉王使郦食其説下齐信欲止通説信曰将军受诏击齐而汉独发闲使下齐宁有诏止将军乎何以得无行且郦生一士伏轼掉三寸舌下齐七十余城将军将数万之衆廼下赵五十余城为将数岁反不如一竖儒之功乎于是信然之从其计遂度河齐已听郦生即留之纵酒罢备汉守御信因袭歴下军遂至临菑齐王以郦生为欺已而亨之因败走信遂定齐地自立为齐假王汉方困于荥阳遣张良即立信为齐王以安固之项王亦遣武涉説信欲与连和蒯通知天下权在信欲説信令背汉乃先微感信曰仆尝受相人之术相君之面不过封侯又危而不安相君之背贵而不可言信曰何谓也通因请间曰天下初作难也俊䧺豪桀建号壹唿天下之士云合雾集鱼鳞杂袭飘至风起当此之时忧在亡秦而已今刘项分争使人肝脑涂地流离中野不可胜数汉王将数十万衆距巩雒岨山河一日数战亡尺寸之功折北不救败荥阳伤成臯还走宛叶之间此所谓智勇俱困者也楚人起彭城转鬭逐北至荥阳乘利席胜威震天下然兵困于京索之间廹西山而不能进三年于此矣鋭气挫于崄塞粮食尽于内藏百姓罢极无所归命以臣料之非天下贤圣其埶固不能息天下之祸当今之时两主县命足下足下为汉则汉胜与楚则楚胜臣愿披心腹堕肝胆效愚忠恐足下不能用也方今为足下计莫若两利而俱存之参分天下鼎足而立其埶莫敢先动夫以足下之贤圣有甲兵之衆据彊齐从燕赵出空虚之地以制其后因民之欲西乡为百姓请命天下孰敢不听足下按齐国之故有淮泗之地怀诸侯以德深拱揖让则天下君王相率而朝齐矣盖闻天与弗取反受其咎时至弗行反受其殃愿足下孰图之信曰汉遇我厚吾岂可见利而背恩乎通曰始常山王成安君故相与为刎颈之交及争张黡陈释之事常山王奉头䑕窜以归汉王借兵东下战于鄗北成安君死于泜水之南头足异处此二人相与天下之至驩也而卒相灭亡者何也患生于多欲而人心难测也今足下行忠信以交于汉王必不能固于二君之相与也而事多大于张黡陈释之事者故臣以为足下必汉王之不危足下过矣大夫种存亡越伯句践立功名而身死语曰野禽殚走犬亨敌国破谋臣亡故以交友言之则不过张王与成安君以忠臣言之则不过大夫种此二者宜足以观矣愿足下深虑之且臣闻之勇畧震主者身危功盖天下者不赏足下涉西河虏魏王禽夏説下井陉诛成安君之罪以令于赵胁燕定齐南摧楚人之兵数十万衆遂斩龙且西乡以报此所谓功无二于天下畧不世出者也今足下挟不赏之功戴震主之威归楚楚人不信归汉汉人震恐足下欲持是安归乎夫埶在人臣之位而有高天下之名切为足下危之信曰生且休矣吾将念之数日通复説曰听者事之候也计者存亡之机也夫随厮养之役者失万乘之权守儋石之禄者阙卿相之位计诚知之而决弗敢行者百事之祸也故勐虎之犹与不如蠭虿之致蠚孟贲之狐疑不如童子之必至此言贵能行之也夫功者难成而易败时者难值而易失时乎时不再来愿足下无疑臣之计信犹与不忍背汉又自以功多汉不夺我齐遂谢通通説不听惶恐乃阳狂为巫天下既定后信以罪废为淮阴侯谋反被诛临死叹曰悔不用蒯通之言死于女子之手高帝曰是齐辩士蒯通廼诏齐召蒯通通至上欲亨之曰若教韩信反何也通曰狗各吠非其主当彼时臣独知齐王韩信非知陛下也且秦失其鹿天下共逐之高材者先得天下匈匈争欲为陛下所为顾力不能可殚诛邪上廼赦之至齐悼惠王时曹参为相礼下贤人请通为客初齐王田荣怨项羽谋举兵畔之刼齐士不与者死齐处士东郭先生梁石君在刧中强从及田荣败二人丑之相与入深山隠居客谓通曰先生之于曹相国拾遗举过显贤进能齐国莫若先生者先生知梁石君东郭先生世俗所不及何不进之于相国乎通曰诺臣之里妇与里之诸母相善也里妇夜亡肉姑以为盗怒而逐之妇晨去过所善诸母语以事而谢之里母曰女安行我今令而家追女矣即束缊请火于亡肉家曰昨暮夜犬得肉争鬭相杀请火治之亡肉家遽追唿其妇故里母非谈説之士也束缊乞火非还妇之道也然物有相感事有适可臣请乞火于曹相国廼见相国曰妇人有夫死三日而嫁者有幽居守寡不出门者足下即欲求妇何取曰取不嫁者通曰然则求臣亦犹是也彼东郭先生梁石君齐之俊士也隠居不嫁未尝卑节下意以求仕也愿足下使人礼之曹相国曰敬受命皆以为上宾通论战国时説士权变亦自序其説凡八十一首号曰隽永初通善齐人安其生安其生尝干项羽羽不能用其䇿而项羽欲封此两人两人卒不肯受伍被楚人也或言其先伍子胥后也被以材能称为淮南中郎是时淮南王安好术学折节下士招致英隽以百数被为冠首久之淮南王阴有邪谋被数微谏后王坐东宫召被欲与计事唿之曰将军上被曰王安得亡国之言乎昔子胥諌吴王吴王不用廼曰臣今见麋鹿㳺姑苏之台也今臣亦将见宫中生荆棘露霑衣也于是王怒系被父母囚之三月王复召被曰将军许寡人乎被曰小臣将为大王画计耳臣闻聪者听于无声明者见于未形故圣人万举而万全文王壹动而功显万世列为三王所谓因天心以动作者也王曰方今汉庭治乎乱乎被曰天下治王不説曰公何以言治也被对曰被窃观朝廷君臣父子夫妇长㓜之序也皆得其理上之举错遵古之道风俗纪纲未有所缺重装富贾周流天下道无不通交易之道行南越宾服羌𤏡贡献东瓯入朝广长榆开朔方匈奴折伤虽未及古太平时然犹为治王怒被谢死罪王又曰山东即有变汉必使大将军将而制山东公以为大将军何如人也被曰臣所善黄义从大将军击匈奴言大将军遇士大夫以礼与士卒有恩衆皆乐为用骑上下山如飞神力絶人如此数将习兵未易当也及谒者曹梁使长安来言大将军号令明当敌勇常为士卒先湏士卒休乃舍穿井得水廼敢饮军罢士卒已踰河廼度皇太后所赐金钱尽以赏赐虽古名将不过也王曰夫蓼太子知畧不世出非常人也以为汉廷公卿列侯皆如沐猴而冠耳被曰独先刺大将军乃可举事王复问被曰公以为吴举兵非邪被曰非也夫吴王赐号为刘氏祭酒受几杖而不朝王四郡之衆地方数千里采山铜以为钱煑海水以为盐伐江陵之木以为船国富民衆行珍宝赂诸侯与七国合从举兵而西破大梁败狐父奔走而还为越所禽死于丹徒头足异处身灭祀絶为天下戮夫以吴衆不能成功者何也诚逆天违衆而不见时也王曰男子之所死者一言耳且吴何知反汉将一日过成臯者四十余人今我令缓先要成臯之口周被下颍川兵塞轘辕伊阙之道陈定发南阳兵守武闗河南太守独有雒阳耳何足忧然此北尚有临晋闗河东上党与河内赵国界者通谷数行人言絶成臯之道天下不通据三川之险招天下之兵公以为何如被曰臣见其祸未见其福也后汉逮淮南王孙建系治之王恐阴事泄谓被曰事至吾欲遂发天下劳苦有间矣诸侯颇有失行皆自疑我举兵西乡必有应者无应即还畧衡山势不得不发被曰畧衡山以击庐江有寻阳之船守下雉之城结九江之浦絶豫章之口彊弩临江而守以禁南郡之下东保㑹稽南通劲越屈彊江淮间可以延岁月之寿耳未见其福也王曰左吴赵贤朱骄如皆以为什八九成公独以为无福何被曰大王之羣臣近幸素能使衆者皆前系诏狱余无可用者王曰陈胜吴广无立锥之地百人之聚起于大泽奋臂大唿天下向应西至于戏而兵百二十万今吾国虽小胜兵可得二十万公何以言有祸无福被曰臣不敢避子胥之诛愿大王无为吴王之听徃者秦为无道残贼天下杀术士燔诗书灭圣迹弃礼义任刑法转海濒之粟致于西河当是之时男子疾耕不足于粮餽女子纺绩不足于盖形遣䝉恬筑长城东西数千里暴兵露师常数十万死者不可胜数僵尸满野流血千里于是百姓力屈欲为乱者十室而五又使徐福入海求仙药多赍珍宝童男女三千人五种百工而行徐福得平原大泽止王不来于是百姓悲痛愁思欲为乱者十室而六又使尉佗踰五岭攻百越尉佗知中国劳极止王南越行者不还往者莫返于是百姓离心瓦解欲为乱者十室而七兴万乘之驾作阿房之宫收太半之赋发闾左之戍父不宁子兄不安弟政苛刑惨民皆引领而望倾耳而听悲号仰天叩心怨上欲为乱者十室而八客谓高皇帝曰时可矣高帝曰待之圣人当起东南间不一岁陈吴大唿刘项并和天下向应所谓蹈瑕衅因秦之亡时而动百姓愿之若枯旱之望雨故起于行阵之中以成帝王之功今大王见高祖得天下之易也独不观近世之吴楚乎当今陛下临制天下一齐海内汜爱蒸庻布德施惠口虽未言声疾雷震令虽未出化驰如神心有所怀威动千里下之应上犹景向也而大将军材能非直章邯扬熊也王以陈胜吴广论之被以为过矣且大王之兵衆不能什分吴楚之一天下安宁又万倍于秦时愿王用臣之计臣闻箕子过故国而悲作麦秀之歌痛纣之不用王子比干之言也故孟子曰纣贵为天子死曾不如匹夫是纣先自絶久矣非死之日天去之也今臣亦窃悲大王弃千乘之君将赐絶命之书为羣臣先身死于东宫也被因流涕而起后王复召问被茍如公言不可以徼幸耶被曰必不得已被有愚计王曰柰何被曰当今诸侯无异心百姓无怨气朔方之郡土地广美民徙者不足以实其地可为丞相御史请书徙郡国豪桀及耐罪以上以赦令除家产五十万以上者皆徙其家属朔方之郡益发甲卒急其㑹日又伪为左右都司空上林中都官诏狱书逮诸侯太子及幸臣如此则民怨诸侯惧即使辩士随而説之党可以徼幸王曰此可也虽然吾以不至若此专发而已后事发觉被诣吏自告与淮南王谋反踪迹如此天子以伍被雅辞多引汉美欲勿诛张汤进曰被首为王画反计罪无赦遂诛被江充字次倩赵国邯郸人也充本名齐有女弟善鼓琴歌舞嫁之赵太子丹齐得幸于敬肃王为上客久之太子疑齐以己阴私告王与齐忤使吏逐捕齐不得收系其父兄按验皆弃市齐遂絶迹亡西入闗更名充诣阙告太子丹与同产姊及至后宫姦乱交通郡国豪猾攻剽为姦吏不能禁书奏天子怒遣使者诏郡发吏卒围赵王宫收捕太子丹移系魏郡诏狱与廷尉杂治法至死赵王彭祖帝异母兄也上书讼太子辠言充逋逃小臣茍为姦譌激怒圣朝欲取必于万乘以复私怨后虽亨醢计犹不悔臣愿选从赵国勇敢士从军击匈奴极尽死力以赎丹罪上不许竟败赵太子初充召见犬台宫自请愿以所常被服冠见上上许之充衣纱縠襌衣曲裾后垂交输冠襌纚步揺冠飞翮之缨充为人魁岸容貌甚壮帝望见而异之谓左右曰燕赵固多奇士既至前问以当世政事上説之充因自请愿使匈奴诏问其状充对曰因变制宜以敌为师事不可豫图上以充为谒者使匈奴还拜为直指绣衣使者督三辅盗贼禁察踰侈贵戚近臣多奢僭充皆举劾奏请没入车马令身待北军击匈奴奏可充即移书光禄勲中黄门逮名近臣侍中诸当诣北军者移劾门衞禁止无令得出入宫殿于是贵戚子弟惶恐皆见上叩头求哀愿得入钱赎罪上许之令各以秩次输钱北军凡数千万上以充忠直奉法不阿所言中意充出逄馆陶长公主行驰道中充呵问之公主曰有太后诏充曰独公主得行车骑皆不得尽劾没入官后充从上甘泉逄太子家使乘车马行驰道中充以属吏太子闻之使人谢充曰非爱车马诚不欲令上闻之以教敕亡素者唯江君寛之充不听遂白奏上曰人臣当如是矣大见信用威震京师迁为水衡都尉宗族知友多得其力者久之坐法免会阳陵朱安世告丞相公孙贺子太仆敬声为巫蛊事连及阳石诸邑公主贺父子皆坐诛语在贺传后上幸甘泉疾病充见上年老恐晏驾后为太子所诛因是为姦奏言上疾祟在巫蛊于是上以充为使者治巫蛊充将胡巫掘地求偶人捕蛊及夜祠视鬼染污令有处輙收捕验治烧鐡钳灼强服之民转相诬以巫蛊吏輙劾以大逆亡道坐而死者前后数万人是时上春秋高疑左右皆为蛊祝诅有与亡莫敢讼其寃者充既知上意因言宫中有蛊气先治后宫希幸夫人以次及皇后遂掘蛊于太子宫得桐木人太子惧不能自明收充自临斩之骂曰赵虏前乱乃国王父子不足邪廼复乱吾父子也太子繇是遂败语在戾园传后武帝知充有诈夷充三族息夫躬字子微河内河阳人也少为博士弟子受春秋通览记书容貌壮丽为衆所异哀帝初即位皇后父特进孔乡侯傅晏与躬同郡相友善躬繇是以为援交㳺日广先是长安孙宠亦以游説显名免汝南太守与躬相结俱上书召待诏是时哀帝被疾始即位而人有告中山孝王太后祝诅上太后及弟宜乡侯冯参皆自杀其罪不明是后无盐危山有石自立开道躬与宠谋曰上亡继嗣体久不平闗东诸侯心争阴谋今无盐有大石自立闻邪臣託往事以为大山石立而先帝龙兴东平王云以故与其后日夜祠祭祝诅上欲求非望而后舅伍宏反因方术以医技得幸出入禁门霍显之谋将行于杯杓荆轲之变必起于帷幄事势若此告之必成察国姦诛主雠取封侯之计也躬宠廼与中郎右师谭共因中常侍宋宏上变事告焉上恶之下有司案验东平王云云后谒及伍宏等皆坐诛上擢宠为南阳太守谭颍川都尉宏躬皆光禄大夫左曹给事中是时侍中董贤爱幸上欲侯之遂下诏云躬宠因贤以闻封贤为高安侯宠为方阳侯躬为宜陵侯食邑各千戸赐谭爵闗内侯食邑丞相王嘉内疑东平狱事争不欲侯贤等语在嘉传嘉固言董贤泰盛宠躬皆倾覆有佞邪材恐必挠乱国家不可任用嘉以此得罪矣躬既亲近数进见言事论议亡所避衆畏其口见之庂目躬上疏歴诋公卿大臣曰方今丞相王嘉健而蓄缩不可用御史大夫贾延堕弱不任职左将军公孙禄司𨽻鲍宣皆外有直项之名内实騃不晓政事诸曹以下仆遫不足数卒有彊弩围城长㦸指阙陛下谁与备之如使狂夫嘄謼于东崖匈奴饮马于渭水边竟雷动四野风起京师虽有武蠭精兵未有能窥左足而先应者也军书交驰而辐凑羽檄重迹而押至小夫愞臣之徒愦眊不知所为其有犬马之决者仰药而伏刃虽加夷灭之诛何益祸败之至哉躬又言秦开郑国渠以富国彊兵今京师土地肥饶可度地埶水泉广溉灌之利天子使躬持节领䕶三辅都水躬立表欲穿长安城引漕注太仓下以省转输议不可成廼止董贤贵幸日盛丁傅害其宠孔乡侯晏与躬谋欲求居位辅政会单于当来朝遣使言病愿朝明年躬因是而上奏以为单于当以十一月入塞后以病为解疑有他变乌孙两昆弥弱卑爰强盛居彊煌之地拥十万之衆东结单于遣子往侍如因素彊之威循乌孙就屠之迹举兵南伐并乌孙之埶也乌孙并则匈奴盛而西域危矣可令降胡诈为卑爰使者来上书曰曰所以遣子侍单于者非亲信之也实畏之耳唯天子哀告单于归臣侍子愿助戊已校尉保恶都奴之界因下其章诸将军令匈奴客闻焉则是所谓上兵伐谋其次伐交者也书奏上引见躬召公卿将军大议左将军公孙禄以为中国常以威信怀伏夷狄躬欲逆诈造不信之谋不可许且匈奴赖先帝之德保塞称蕃今单于以疾病不任奉朝贺遣使自陈不失臣子之礼臣禄自保没身不见匈奴为边竟忧也躬掎禄曰臣为国家计几先谋将然豫图未形为万世虑而左将军公孙禄欲以其犬马齿保目所见臣与禄异议未可同日语也上曰善乃罢羣臣独与躬议因建言徃年荧惑守心太白高而芒光又角星茀于河鼓其法为有兵乱是后讹言行诏筹经歴郡国天下骚动恐必有非常之变可遣大将军行边兵敕武备斩一郡守以立威震四夷因以厌应变异上然之以问丞相丞相嘉对曰臣闻动民以行不以言应天以实不以文下民微细犹不可诈况于上天神明而可欺哉天之见异所以敕戒人君欲令觉悟反正推诚行善民心説而天意得矣辩士见一端或妄以意傅着星歴虚造匈奴乌孙西羌之难谋动干戈设为权变非应天之道也守相有辠车驰诣阙交臂就死恐惧如此而谈説者云动安之危辩口快耳其实未可从夫议政者苦其讇谀倾险辩慧深刻也讇谀则主德毁倾险则下怨恨辩慧则破正道深刻则伤恩惠昔秦缪公不从百里奚蹇叔之言以败其师悔过自责疾诖误之臣思黄髪之言名埀于后世唯陛下观览古戒反覆参考无以先入之语为主上不听遂下诏曰间者灾变不息盗贼衆多兵革之征或颇着见未闻将军恻然深以为意简练戎士缮脩干戈器用盬恶孰当督之天下虽安忘战必危将军与中二千石举明习兵法有大虑者各一人将军二人诣公车就拜孔乡侯傅晏为大司马衞将军阳安侯丁明又为大司马票骑将军是日日有食之董贤因此沮躬晏之䇿后数日收晏卫将军印绶而丞相御史奏躬辠过上繇是恶躬等下诏曰南阳太守方阳侯宠素亡亷声有酷恶之资毒流百姓左曹光禄大夫宜陵侯躬虚造诈谖之䇿欲以诖误朝廷皆交游贵戚趋权门为名其免躬宠官遣就国躬归国未有第宅寄居丘亭姦人以为侯家富常夜守之躬邑人河内掾贾惠徃过躬教以祝盗方以桑东南指枝为匕画北斗七星其上躬夜自被髪立中庭向北斗持匕招指祝盗人有上书言躬怀怨恨非笑朝廷所进候星宿视天子吉凶与巫同祝诅上遣侍御史廷尉监逮躬系雒阳诏狱欲掠问躬仰天大謼因僵仆吏就问云咽已絶血从鼻耳出食顷死党友谋议相连下狱百余人躬母圣坐祠灶祝诅上大逆不道圣弃市妻充汉与家属徙合浦躬同族亲属素所厚者皆免废锢哀帝崩有司奏方阳侯宠及右师谭等皆造作姦谋罪及王者骨肉虽蒙赦令不宜处爵位在中土皆免宠等徙合浦郡初躬待诏数危言高论自恐遭害着絶命辞曰𤣥灵泱郁将安归兮鹰隼横厉鸾徘徊兮矰若浮猋动则机兮丛棘曷可栖兮发忠忘身自绕罔兮寃颈折翼庸得往兮涕泣流兮萑兰心结愲兮伤肝虹蜺曜兮日微孽杳冥兮未开痛入天兮鸣謼寃际絶兮谁语仰天光兮自列招上帝兮我察秋风为我唫浮云为我阴嗟若是兮欲何留抚神龙兮㩜其湏游旷廻兮反亡期雄失据兮世我思后数年乃死如其文赞曰仲尼恶利口之覆邦家蒯通一説而䘮三隽其得不亨者幸也伍被安于危国身为谋主忠不终而诈雠诛夷不亦宜乎书放四罪诗歌青蝇春秋以来祸败多矣昔子翚谋桓而鲁隐危栾书搆郄而晋厉弑竖牛奔仲叔孙卒郈伯毁季昭公逐费忌纳女楚建走宰嚭谮胥夫差䘮李园进妹春申毙上官诉屈怀王执赵高败斯二世缢伊戾坎盟宋痤死江充造蛊太子杀息夫作姦东平诛皆自小覆大繇疎陷亲可不惧哉可不惧哉前汉书卷四十五卷四十五考证前汉书卷四十五考证蒯通传孟贲之狐疑不如童子之必至童子史记作庸夫又孟贲句上史记有骐骥之跼躅不如驽马之安歩二句伍被传非直章邯扬熊也按扬应作杨杨熊秦将见高纪赞栾书搆郄注应劭曰栾书使楚公子茷云云楚公子茷晋语作楚王子发钩前汉书卷四十五考证前汉书卷四十六钦定四库全书前汉书卷四十六汉兰台令史班固撰唐正议大夫行秘书少监琅邪县开国子颜师古注万石衞直周张传第十六万石君石奋其父赵人也赵亡徙温高祖东击项籍过河内时奋年十五为小吏侍高祖高祖与语爱其恭敬问曰若何有对曰有毋不幸失明家贫有姊能鼓瑟高祖曰若能从我乎曰愿尽力于是高祖召其姊为美人以奋为中涓受书谒徙其家长安中戚里以姊为美人故也奋积功劳孝文时官至大中大夫无文学恭谨举无与比东阳侯张相如为太子太傅免选可为傅者皆推奋为太子太傅及孝景即位以奋为九卿迫近惮之徙奋为诸侯相奋长子建次甲次乙次庆皆以驯行孝谨官至二千石于是景帝曰石君及四子皆二千石人臣尊宠廼举集其门凡号奋为万石君孝景季年万石君以上大夫禄归老于家以岁时为朝臣过宫门阙必下车趋见路马必轼焉子孙为小吏来归谒万石君必朝服见之不名子孙有过失不诮让为便坐对案不食然后诸子相责因长老肉袒固谢罪改之廼许子孙胜冠者在侧虽燕必冠申申如也僮仆䜣䜣如也唯谨上时赐食于家必稽首俯伏而食如在上前其执丧哀戚甚子孙遵教亦如之万石君家以孝谨闻乎郡国虽齐鲁诸儒质行皆自以为不及也建元二年郎中令王臧以文学获罪皇太后太后以为儒者文多质少今万石君家不言而躬行廼以长子建为郎中令少子庆为内史建老白首万石君尚无恙每五日洗沐归谒亲入子舍窃问侍者取亲中帬厕牏身自澣洒复与侍者不敢令万石君知之以为常建奏事于上前即有可言屏人乃言极切至廷见如不能言者上以是亲而礼之万石君徙居陵里内史庆醉归入外门不下车万石君闻之不食庆恐肉袒谢请罪不许举宗及兄建肉袒万石君让曰内史贵人入闾里里中长老皆走匿而内史坐车中自如固当廼谢罢庆庆及诸子入里门趋至家万石君元朔五年卒建哭泣哀思杖廼能行岁余建亦死诸子孙咸孝然建最甚甚于万石君建为郎中令奏事下建读之惊恐曰书马者与尾而五今乃四不足一获谴死矣其为谨慎虽他皆如是庆为太仆御出上问车中几马庆以策数马毕举手曰六马庆于兄弟最为简易矣然犹如此出为齐相齐国慕其家行不治而齐国大治为立石相祠元狩元年上立太子选羣臣可傅者庆自沛守为太子太傅七岁迁御史大夫元鼎五年丞相赵周坐酎金免制诏御史万石君先帝尊之子孙至孝其以御史大夫庆为丞相封牧丘侯是时汉方南诛两越东击朝鲜北逐匈奴西伐大宛中国多事天子廵狩海内脩古神祠封禅兴礼乐公家用少桑宏羊等致利王温舒之属峻法儿寛等推文学九卿更进用事事不闗决于庆庆醇谨而已在位九岁无能有所匡言尝欲请治上近臣所忠九卿咸宣不能服反受其过赎罪元封四年闗东流民二百万口无名数者四十万公卿议欲请徙流民于边以适之上以为庆老谨不能与其议乃赐丞相告归而案御史大夫以下议为请者庆慙不任职上书曰臣幸得待罪丞相疲驽无以辅治城郭仓廪空虚民多流亡罪当伏斧质上不忍致法愿归丞相侯印乞骸骨归避贤者路上报曰间者河水滔陆泛滥十余郡隄防勤劳弗能陻塞朕甚忧之是故廵方州礼嵩岳通八神以合宣房济淮江歴山滨海问百年民所疾苦惟吏多私征求无已去者便居者扰故为流民法以禁重赋乃者封泰山皇天嘉况神物并见朕方答气应未能承意是以切比闾里知吏姦邪委任有司然则官旷民愁盗贼公行徃年觐明堂赦殊死无禁锢咸自新与更始今流民愈多计文不改君不绳责长吏而请以兴徙四十万口揺荡百姓孤儿㓜年未满十岁无罪而坐率朕失望焉今君上书言仓库城郭不充实民多贫盗贼衆请入粟为庻人夫怀知民贫而请益赋动危之而辞位欲安归难乎君其反室庆素质见诏报反室自以为得许欲上印绶掾史以为见责甚深而终以反室者丑恶之辞也或劝庆宜引决庆甚惧不知所出遂复起视事庆为丞相文深审谨无他大畧后三岁余薨谥曰恬侯中子德庆爱之上以德嗣后为太常坐法免国除庆方为丞相时诸子孙为小吏至二千石者十三人及庆死后稍以罪去孝谨衰矣衞绾代大陵人也以戏车为郎事文帝功次迁中郎将醇谨无它孝景为太子时召上左右饮而绾称病不行文帝且崩时属孝景曰绾长者善遇之及景帝立岁余不孰何绾绾日以谨力景帝幸上林诏中郎将参乘还而问曰君知所以得参乘乎绾曰臣代戏车士幸得功次迁待罪中郎将不知也上问曰吾为太子时召君君不肯来何也对曰死罪病上赐之劒绾曰先帝赐臣劒凡六不敢奉诏上曰劒人之所施易独至今乎绾曰具在上使取六劒劒常盛未尝服也郎官有谴常蒙其罪不与它将争有功常让它将上以为亷忠实无它肠乃拜绾为河间王太傅吴楚反诏绾为将将河间兵击吴楚有功拜为中尉三岁以军功封绾为建陵侯明年上废太子诛栗卿之属上以绾为长者不忍乃赐绾告归而使郅都治捕栗氏既已上立胶东王为太子召绾拜为太子太傅迁为御史大夫五岁代桃侯舎为丞相朝奏事如职所奏然自初宦以至相终无可言上以为敦厚可相少主尊宠之赏赐甚多为丞相三岁景帝崩武帝立建元中丞相以景帝病时诸官囚多坐不辜者而君不任职免之后薨谥曰哀侯子信嗣坐酎金国除直不疑南阳人也为郎事文帝其同舎有告归误持其同舍郎金去已而同舍郎觉亡意不疑不疑谢有之买金偿后告归者至而归金亡金郎大慙以此称为长者稍迁至中大夫朝廷见人或毁不疑曰不疑状貌甚美然特无奈其善盗嫂何也不疑闻曰我乃无兄然终不自明也吴楚反时不疑以二千石将击之景帝后元年拜为御史大夫天子脩吴楚时功封不疑为塞侯武帝即位与丞相绾俱以过免不疑学老子言其所临为官如故唯恐人之知其为吏迹也不好立名称为长者薨谥曰信侯传子至孙彭祖坐酎金国除周仁其先任城人也以毉见景帝为太子时为舎人积功迁至大中大夫景帝初立拜仁为郎中令仁为人阴重不泄常衣弊补衣溺袴故为不絜清以是得幸入卧内于后宫祕戏仁常在旁终无所言上时问人仁曰上自察之然亦无所毁如此景帝再自幸其家家徙阳陵上所赐甚多然终常让不敢受也诸侯羣臣赂遗终无所受武帝立为先帝臣重之仁乃病免以二千石禄归老子孙咸至大官张敺字叔高祖功臣安丘侯説少子也敺孝文时以治刑名侍太子然其人长者景帝时尊重常为九卿至武帝元朔中代韩安国为御史大夫欧为吏未尝言按人剸以诚长者处官官属以为长者亦不敢大欺上具狱事有可郄郄之不可者不得已为涕泣面而封之其爱人如此老笃请免天子亦宠以上大夫禄归老于家家阳陵子孙咸至大官赞曰仲尼有言君子欲讷于言而敏于行其万石君建陵侯塞侯张叔之谓与是以其教不肃而成不严而治至石建之澣衣周仁为垢污君子讥之前汉书卷四十六卷四十六考证前汉书卷四十六考证石奋传而内史坐车中自如固当注云云顾炎武曰反言之也言贵而骄人当如此乎颜注未是万石君元朔五年卒按前文云高祖东击项籍过河内时奋年十五为小吏则汉之二年也至元朔五年凡八十五载万石君盖一百岁建以哀毁岁余卒盖亦八十岁矣九卿更进用事按史记作儿寛等推文学至九卿则九卿属上句读汉书既删去至字则九卿属下句读言当时九卿更互用事不专倚丞相也衞绾传不孰何绾按史记作不谯呵绾疑谯呵是谁何之譌绾曰臣代戏车士史记作臣从车士直不疑传至孙彭祖坐酎金国除按史记不疑子相如相如子望坐酎金失侯而本书功臣表作侯坚坐酎金免望坚两字相似未知孰正但俱不云名彭祖也张敺传张敺字叔注孟康曰敺音驱按注音驱则各本作欧误也又安邱侯説少子也史记作庻子也前汉书卷四十六考证前汉书卷四十七钦定四库全书前汉书卷四十七汉兰台令史班固撰唐正议大夫行秘书少监琅邪县开国子颜师古注文三王传第十七孝文皇帝四男窦皇后生孝景帝梁孝王武诸姬生代孝王参梁懐王揖梁孝王武以孝文二年与太原王参梁王揖同日立武爲代王四年徙爲淮阳王十二年徙梁自初王通歴已十一年矣孝王十四年入朝十七年十八年比年入朝留其明年乃之国二十一年入朝二十二年文帝崩二十四年入朝二十五年复入朝是时上未置太子与孝王宴饮从容言曰千秋万岁后传于王王辞谢虽知非至言然心内喜太后亦然其春吴楚齐赵七国反先击梁棘壁杀数万人梁王城守雎阳而使韩安国张羽等爲将军以距吴楚吴楚以梁爲限不敢过而西与太尉亚夫等相距三月吴楚破而梁所杀虏畧与汉中分明年汉立太子梁最亲有功又爲大国居天下膏腴地北界泰山西至髙阳四十余城多大县孝王太后少子爱之赏赐不可胜道于是孝王筑东苑方三百余里广雎阳城七十里大治宫室爲复道自宫连属于平台三十余里得赐天子旌旗从千乗万骑出称警入言䟆儗于天子招延四方豪桀自山东游士莫不至齐人羊胜公孙诡邹阳之属公孙诡多竒邪计初见日王赐千金官至中尉号曰公孙将军多作兵弩弓数千万而府库金钱且百鉅万珠玉寳器多于京师二十九年十月孝王入朝景帝使使持乗舆驷迎梁王于闗下既朝上疏因留以太后故入则侍帝同辇出则同车游猎上林中梁之侍中郎谒者着引籍出入天子殿门与汉宦官亡异十一月上废栗太子太后心欲以梁王爲嗣大臣及爰盎等有所闗说于帝太后议格孝王不敢复言太后以嗣事事祕世莫知廼辞归国其夏上立胶东王爲太子梁王怨爰盎及议臣廼与羊胜分孙诡之属谋隂使人刺杀爰盎及他议臣十余人贼未得也于是天子意梁逐贼果梁使之遣使冠盖相望于道覆案梁事捕公孙诡羊胜皆匿王后宫使者责二千石急梁相轩丘豹及内史安国皆泣谏王王廼令胜诡皆自杀出之上由此怨望于梁王梁王恐廼使韩安国因长公主谢罪太后然后得释上怒稍解因上书请朝既至关茅兰说王使乗布车从两骑入匿于长公主园汉使迎王王已入关车骑尽居外外不知王处太后泣曰帝杀吾子帝忧恐于是梁王伏斧质之阙下谢罪然后太后帝皆大喜相与泣复如故悉召王从官入关然帝益踈王不与同车辇矣三十五年冬复入朝上疏欲留上弗许归国意忽忽不乐北猎梁山有献牛足上出背上孝王恶之六月中病热六日薨孝王慈孝每闻太后病口不能食常欲留长安侍太后太后亦爱之及闻孝王死窦太后泣极哀不食曰帝果杀吾子帝哀惧不知所爲与长公主计之廼分梁爲五国尽立孝王男五人爲王女五人皆令食汤沐邑奏之太后太后廼说爲帝壹餐孝王未死时财以鉅万计不可胜数及死藏府余黄金尚四十余万斤他财物称是代孝王参初立爲太原王四年代王武徙爲淮阳王而参徙爲代王复并得太原都晋阳如故五年一朝凡三朝十七年薨子共王登嗣二十九年薨子义嗣元鼎中汉广关以常山爲阻徙代王于清河是爲刚王并前在代凡立四十年薨子顷王汤嗣二十四年薨子年嗣地节中冀州刺史林奏年爲太子时与女弟子私通及年立爲王后则懐年子其壻使勿举则曰自来杀之壻怒曰爲王生子自令王家养之则送儿顷太后所相闻知禁止则令不得入宫年使从季父往来送迎则连年不絶有司奏年淫乱年坐废爲庶人徙房陵与汤沐邑百户立三年国除元始二年新都侯王莽兴灭继絶白太皇太后立年弟子如意爲广宗王奉代孝王后莽簒位国絶梁懐王揖文帝少子也好诗书帝爱之异于他子五年一朝凡再入朝因堕马死立十年薨无子国除明年梁孝王武徙王梁梁孝王子五人爲王太子买爲梁共王次子明爲济川王彭离爲济东王定爲山阳王不识爲济隂王皆以孝景中六年同日立梁共王买立十年薨子平王襄嗣济川王明以垣邑侯立七年坐射杀其中尉有司请诛武帝弗忍废爲庶人徙房陵国除济东王彭离立二十九年彭离骄悍昬暮私与其奴亡命少年数十人行剽杀人取财物以爲好所杀发觉者百余人国皆知之莫敢夜行所杀者子上书告言有司请诛武帝弗忍废爲庶人徙上庸国除爲大河郡山阳哀王定立九年薨亡子国除济隂哀王不识立一年薨亡子国除孝王支子四王皆絶于身梁平王襄母曰陈太后共王母曰李太后李太后亲平王之大母也而平王之后曰任后任后甚有宠于襄初孝王有尊直千金戒后世善宝之毋得以与人任后闻而欲得之李太后曰先王有命毋得以尊与人他物虽百鉅万犹自恣任后絶欲得之王襄直使人开府取尊赐任后又王及母陈太后事于太后多不顺有汉使者来李太后欲自言王使谒者中郎胡等遮止闭门李太后与争门措指太后啼謼不得见汉使者李太后亦私与食官长及郎尹霸等姦乱王与任后以此使人风止李太后李太后亦已后病薨病时任后未尝请疾薨又不侍丧元朔中雎阳人犴反人辱其父而与雎阳太守客俱出同车犴反杀其仇车上亡去雎阳太守怒以让梁二千石二千石以下求反急执反亲戚反知国隂事廼上变告梁王与大母争尊状时相以下具知之欲以伤梁长史书闻天子下吏验问有之公卿治奏以爲不孝请诛王及太后天子曰首恶失道任后也朕置相吏不逮无以辅王故陷不谊不忍致法削梁王五县夺王太后汤沐成阳邑枭任后首于市中郎胡等皆伏诛梁余尚有八城襄立四十年薨子顷王无伤嗣十一年薨子敬王定国嗣四十年薨子夷王遂嗣六年薨子荒王嘉嗣十五年薨子立嗣鸿嘉中太傅辅奏立一日至十一犯法臣下愁苦莫敢亲近不可諌止愿令王非耕祠法驾毋得出宫尽出马置外苑收兵杖藏私府毋得以金钱财物假赐人事下丞相御史请许奏可后数复敺伤郎夜私出宫傅相连奏坐削或千户或五百户如是者数焉荒王女弟园子爲立舅任寳妻寳兄子昭爲立后数过寳饮食报寳曰我好翁主欲得之寳曰翁主姑也法重立曰何能爲遂与园子姦积数岁永始中相禹奏立对外家怨望有恶言有司案验因发滛乱事奏立禽兽行请诛太中大夫谷永上疏曰臣闻礼天子外屏不欲见外也是故帝王之意不窥人闺门之私听闻中冓之言春秋爲亲者讳诗云戚戚兄弟莫逺具尔今梁王年少颇有狂病始以恶言按验既亡事实而发闺门之私非本章所指王辞又不服猥强劾立傅致难明之事独以偏辞成辠断狱亡益于治道污蔑宗室以内乱之恶披布宣扬于天下非所以爲公族隐讳増朝廷之荣华昭圣徳之风化也臣愚以爲王少而父同产长年齿不伦梁国之富足以厚聘美女招致妖丽父同产亦有耻辱之心案事者廼验问恶言何故猥自发舒以三者揆之殆非人情疑有所迫切过误失言文吏蹑寻不得转移萌牙之时加恩勿治上也既已案验举宪宜及王辞不服诏廷尉选上徳通理之吏更审考清问着不然之效定失误之法而反命于下吏以广公族附疏之徳爲宗室刷污乱之耻甚得治亲之谊天子由是寝而不治居数岁元延中立复以公事怨相掾及雎阳丞使奴杀之杀奴以灭口凡杀三人伤五人手敺郎吏二十余人上书不拜奏谋簒死罪囚有司请诛上不忍削立五县哀帝建平中立复杀人天子遣廷尉赏大鸿胪由持节即讯至移书傅相中尉曰王背䇿戒誖暴妄行连犯大辟毒流吏民比比蒙恩不伏重诛不思改过复贼杀人幸得蒙恩丞相长史大鸿胪丞即问王阳病抵谰置辞骄嫚不首主令与背畔亡异丞相御史请收王玺绶送陈留狱明诏加恩复遣廷尉大鸿胪杂问今王当受诏置辞恐复不首实对书曰至于再三有不用我降尔命傅相中尉皆以辅正爲职虎兕出于匣龟玉毁于匵中是谁之过也书到明以谊晓王敢复懐诈罪过益深傅相以下不能辅导有正法立惶恐免冠对曰立少失父母孤弱处深宫中独与宦者婢妾居渐渍小国之俗加以质性下愚有不可移之姿往者傅相亦不纯以仁谊辅翌立大臣皆尚苛刻刺求微密谗臣在其间左右弄口积使上下不和更相眄伺宫殿之里毛氂过失亡不暴陈当伏重诛以视海内数蒙圣恩得见贳赦今立自知贼杀中郎曹将冬月廹促贪生畏死即诈僵仆阳病徼幸得踰于须臾谨以实对伏须重诛时冬月尽其春大赦不治元始中立坐与平帝外家中山衞氏交通新都侯王莽奏废立爲庶人徙汉中立自杀二十七年国除后二岁莽白太皇太后立孝王𤣥孙之曾孙沛郡卒史音爲梁王奉孝王后莽簒国絶赞曰梁孝王虽以爱亲故王膏腴之地然㑹汉家隆盛百姓殷富故能殖其货财广其宫室车服然亦僣矣怙亲亡厌牛祸告罚卒用忧死悲夫前汉书卷四十七卷四十七考证前汉书卷四十七考证梁孝王武传西至髙阳注苏林曰陈留北县按高阳乡聚名非县也郦食其传云陈留高阳人又云诸将狥地过高阳者数十人即此高阳矣大臣及爰盎等有所关说于帝按褚先生具言其事见梁孝王世家后北猎梁山梁山史记作良山太后廼说爲帝壹餐史记作爲帝加壹餐梁懐王揖传揖按梁懐王名史记表及世家作胜而孝文本纪作揖汉书贾谊传作胜而纪及本传作揖李竒谓懐王必有两名理或然也梁共王买传十年薨按诸侯王表作七年薨是也七十字相似传写误耳买以孝景后元年嗣以建元五年薨是七年也梁平王襄传雎阳人犴反按此文则其人姓犴名反史记作类犴反则其人姓类犴汉书脱一字耳梁余尚有八城按史记作削梁八城梁余尚有十城以地理志証之梁国统八县则此文是也顷王无伤嗣诸侯王表作贞王毋伤前汉书卷四十七考证前汉书卷四十八钦定四库全书前汉书卷四十八汉兰台令史班固撰唐正议大夫行秘书少监琅邪县开国子颜师古注贾谊传第十八贾谊雒阳人也年十八以能诵诗书属文称于郡中河南守吴公闻其秀材召置门下甚幸爱文帝初立闻河南守吴公治平为天下第一故与李斯同邑而尝学事焉征以为廷尉廷尉廼言谊年少颇通诸家之书文帝召以为博士是时谊年二十余最为少每诏令议下诸老先生未能言谊尽为之对人人各如其意所出诸生于是以为能文帝说之超迁歳中至太中大夫谊以为汉兴二十余年天下和洽宜当改正朔易服色制度定官名兴礼乐廼草具其仪法色上黄数用五为官名悉更奏之文帝谦让未皇也然诸法令所更定及列侯就国其说皆谊发之于是天子议以谊任公卿之位绛灌东阳侯冯敬之属尽害之廼毁谊曰雒阳之人年少初学専欲擅权纷乱诸事于是天子后亦疎之不用其议以谊为长沙王太傅谊既以适去意不自得及渡湘水为赋以弔屈原屈原楚贤臣也被谗放逐作离骚赋其终篇曰已矣国亡人莫我知也遂自投江而死谊追伤之因以自谕其辞曰恭承嘉惠兮竢罪长沙仄闻屈原兮自湛汩罗造託湘流兮敬弔先生遭世罔极兮廼陨厥身乌虖哀哉兮逢时不祥鸾鳯伏窜兮鸱鸮翺翔阘茸尊显兮谗䛕得志贤圣逆曳兮方正倒植谓随夷溷兮谓跖硚廉莫邪为钝兮鈆刀为铦于嗟默默生之亡故兮斡弃周鼎寳康瓠兮腾驾罢牛骖蹇驴兮骥垂两耳服盐车兮章父荐屦渐不可久兮嗟若先生独离此咎兮谇曰已矣国其莫吾知兮子独壹郁其谁语凤缥缥其高逝兮夫固自引而逺去袭九渊之神龙兮沕渊潜以自珍偭蟂獭以隐处兮夫岂从虾与蛭螾所贵圣之神德兮逺浊世而自臧使麒麟可系而羁兮岂云异夫犬羊般纷纷其离此邮兮亦夫子之故也歴九州而相其君兮何必懐此都也凤皇翔于千仞兮览徳煇而下之见细徳之险微兮遥增击而去之彼寻常之污渎兮岂容吞舟之鱼横江湖之鳣鲸兮固将制于蝼螘谊为长沙傅三年有服飞入谊舍止于坐隅服似鸮不祥鸟也谊既以适居长沙长沙卑湿谊自伤悼以为寿不得长廼为赋以自广其辞曰单阏之歳四月孟夏庚子日斜服集余舍止于坐隅貌甚闲暇异物来崪私怪其故发书占之䜟言其度曰野鸟入室主人将去问于子服余去何之吉虖告我凶言其灾淹速之度语余其期服乃太息举首奋翼口不能言请对以意万物变化固亡休息斡流而迁或推而还形气转续变化而嬗沕穆亡间胡可胜言祸兮福所倚福兮祸所伏忧喜聚门吉凶同域彼吴彊大夫差以败粤栖会稽勾践伯世斯游遂成卒被五刑傅说胥靡廼相武丁夫祸之与福何异紏纆命不可说孰知其极水激则旱矢激则逺万物回薄震荡相转云蒸雨降纠错相纷大钧播物坱圠无垠天不可与虑道不可与谋迟速有命乌识其时且夫天地为鑪造化为工隂阳为炭万物为铜合散消息安有常则千变万化未始有极忽然为人何足控揣化为异物又何足患小智自私贱彼贵我达人大观物亡不可贪夫徇财列士徇名夸者死权品庶每生憷廹之徒或趋西东大人不曲意变齐同愚士系俗僒若囚拘至人遗物独与道俱衆人惑惑好恶积意眞人恬漠独与道息释智遗形超然自丧寥廓忽荒与道翺翔乗流则逝遇坎则止纵躯委命不私与已其生兮若浮其死兮若休澹虖若深渊之靓汜虖若不系之舟不以生故自保养空而浮徳人无累知命不忧细故蔕芥何足以疑后歳余文帝思谊征之至入见上方受釐坐宣室上因感鬼神事而问鬼神之本谊具道所以然之故至夜半文帝前席既罢曰吾久不见贾生自以为过之今不及也廼拜谊为梁懐王太傅懐王上少子爱而好书故令谊傅之数问以得失是时匈奴彊侵边天下初定制度疏阔诸侯王僭儗地过古制淮南济北王皆为逆诛谊数上疏陈政事多所欲匡建其大略曰臣窃惟事埶可为痛哭者一可为流涕者二可为长太息者六若其它背理而伤道者难徧以疏举进言者皆曰天下已安已治矣臣独以为未也曰安且治者非愚则䛕皆非事实知治乱之体者也夫抱火厝之积薪之下而寝其上火未及燃因谓之安方今之埶何以异此本末舛逆首尾衡决国制抢攘非甚有纪胡可谓治陛下何不壹令臣得孰数之于前因陈治安之策试详择焉夫射猎之娱与安危之机孰急使为治劳智虑苦身体乏钟鼓之乐勿为可也乐与今同而加之诸侯轨道兵革不动民保首领匈奴賔服四荒乡风百姓素朴狱讼衰息大数既得则天下顺治海内之气清和咸理生为明帝没为明神名誉之羙垂于无穷礼祖有功而宗有徳使顾成之庙称为太宗上配太祖与汉亡极建久安之埶成长治之业以承祖庙以奉六亲至孝也以幸天下以育羣生至仁也立经陈纪轻重同得后可以为万世法程虽有愚㓜不肖之嗣犹得䝉业而安至明也以陛下之明达因使少知治体者得佐下风致此非难也其具可素陈于前愿幸无忽臣谨稽之天地验之往古按之当今之务日夜念此至孰也虽使禹舜复生为陛下计亡以易此夫树国固必相疑之埶下数被其殃上数爽其忧甚非所以安上而全下也今或亲弟谋为东帝亲兄之子西乡而击今吴又见告矣天子春秋鼎盛行义未过德泽有加焉犹尚如是况莫大诸侯权力且十此者虖然而天下少安何也大国之王㓜弱未壮汉之所置傅相方握其事数年之后诸侯之王大抵皆冠血气方刚汉之傅相称病而赐罢彼自丞尉以上徧置私人如此有异淮南济北之为邪此时而欲为治安虽尧舜不治黄帝曰日中必操刀必割今命此道顺而全安甚易不肯早为已廼堕骨肉之属而抗刭之岂有异秦之季世虖夫以天子之位乘今之时因天之助尚惮以危为安以乱为治假设陛下居齐桓之处将不合诸侯而匡天下乎臣又知陛下有所必不能矣假设天下如曩时淮隂侯尚王楚黥布王淮南彭越王梁韩信王韩张敖王赵贯高为相卢绾王燕陈豨在代令此六七公者皆亡恙当是时而陛下即天子位能自安乎臣有以知陛下之不能也天下殽乱高皇帝与诸公併起非有仄室之埶以豫席之也诸公幸者廼为中涓其次廑得舍人材之不逮至远也高皇帝以明圣威武即天子位割膏腴之地以王诸公多者百余城少者乃三四十县悳至渥也然其后十年之间反者九起陛下之与诸公非亲角材而臣之也又非身封王之也自高皇帝不能以是一歳为安故臣知陛下之不能也然尚有可诿者曰疏臣请试言其亲者假令悼惠王王齐元王王楚中子王赵幽王王淮阳共王王梁灵王王燕厉王王淮南六七贵人皆亡恙当是时陛下即位能为治虖臣又知陛下之不能也若此诸王虽名为臣实皆有布衣昆弟之心虑亡不帝制而天子自为者擅爵人赦死辠甚者或戴黄屋汉法令非行也虽行不轨如厉王者令之不肯听召之安可致乎幸而来至法安可得加动一亲戚天下圜视而起陛下之臣虽有悍如冯敬者适启其口匕首已陷其匈矣陛下虽贤谁与领此故疏者必危亲者必乱已然之效也其异姓负彊而动者汉已幸胜之矣又不易其所以然同姓袭是迹而动既有征矣其埶尽又复然殃旤之变未知所移明帝处之尚不能以安后世将如之何屠牛坦一朝解十二牛而芒刃不顿者所排击剥割皆衆理解也至于髋髀之所非斤则斧夫仁义恩厚人主之芒刃也权埶法制人主之斤斧也今诸侯王皆衆髋髀也释斤斧之用而欲婴以芒刃臣以为不缺则折胡不用之淮南济北埶不可也臣窃迹前事大抵彊者先反淮隂王楚最彊则最先反韩信倚胡则又反贯高因赵资则又反陈豨兵精则又反彭越用梁则又反黥布用淮南则又反卢绾最弱最后反长沙廼在二万五千戸耳功少而最完埶疏而最忠非独性异人也亦形埶然也曩令樊郦绛灌据数十城而王今虽以残亡可也令信越之伦列为彻侯而居虽至今存可也然则天下之大计可知已欲诸王之皆忠附则莫若令如长沙王欲臣子之勿葅醢则莫若令如樊郦等欲天下之治安莫若衆建诸侯而少其力力少则易使以义国小则亡邪心令海内之埶如身之使臂臂之使指莫不制从诸侯之君不敢有异心辐凑并进而归命天子虽在细民且知其安故天下咸知陛下之明割地定制令齐赵楚各为若干国使悼惠王幽王元王之子孙毕以次各受祖之分地地尽而止及燕梁它国皆然其分地衆而子孙少者建以为国空而置之须其子孙生者举使君之诸侯之地其削颇入汉者为徙其侯国及封其子孙也所以数偿之一寸之地一人之衆天子亡所利焉诚以定治而已故天下咸知陛下之廉地制壹定宗室子孙莫虑不王下无倍畔之心上无诛伐之志故天下咸知陛下之仁法立而不犯令行而不逆贯高利几之谋不生柴竒开章之计不萌细民乡善大臣致顺故天下咸知陛下之义卧赤子天下之上而安植遗腹朝委裘而天下不乱当时大治后世诵圣壹动而五业附陛下谁惮而久不为此天下之埶方病大瘇一胫之大几如要一指之大几如股平居不可屈信一二指搐身虑亡聊失今不治必为锢疾后虽有扁鹊不能为已病非徒瘇也又苦盭元王之子帝之从弟也今之王者从弟之子也惠王亲兄子也今之王者兄子之子也亲者或亡分地以安天下疏者或制大权以偪天子臣故曰非徒病瘇也又苦盭可痛哭者此病是也天下之埶方倒县凡天子者天下之首何也上也蛮夷者天下之足何也下也今匈奴嫚娒侵掠至不敬也为天下患至亡已也而汉歳致金絮采缯以奉之夷狄征令是主上之操也天子共贡是臣下之礼也足反居上首顾居下倒县如此莫之能解犹为国有人乎非亶倒县而已又类辟且病痱夫辟者一靣病痱者一方痛今西边北边之郡虽有长爵不轻得复五尺以上不轻得息斥候望烽燧不得卧将吏被介胄而睡臣故曰一方病矣医能治之而上不使可为流涕者此也陛下何忍以帝皇之号为戎人诸侯埶既卑辱而旤不息长此安穷进谋者率以为是固不可解也亡具甚矣臣窃料匈奴之衆不过汉一大县以天下之大困于一县之衆甚为执事者羞之陛下何不试以臣为属国之官以主匈奴行臣之计请必系单于之颈而制其命伏中行说而笞其背举匈奴之衆唯上之令今不猎勐敌而猎田彘不搏反寇而搏畜莵翫细娱而不图大患非所以为安也徳可逺施威可逺加而直数百里外威令不信可为流涕者此也今民卖僮者为之绣衣丝履偏诸缘内之闲中是古天子后服所以庙而不宴者也而庶人得以衣婢妾白縠之表薄纨之里緁以偏诸美者黼绣是古天子之服今富人大贾嘉会召客者以被墙古者以奉一帝一后而节适今庶人屋壁得为帝服倡优下贱得为后饰然而天下不屈者殆未有也且帝之身自衣皁绨而富民墙屋被文绣天子之后以缘其领庶人㜸妾缘其履此臣所谓舛也夫百人作之不能衣一人欲天下亡寒胡可得也一人耕之十人聚而食之欲天下亡饥不可得也饥寒切于民之肌肤欲其亡为姦邪不可得也国已屈矣盗贼直须时耳然而献计者曰毋动为大耳夫俗至大不敬也至亡等也至冒上也进计者犹曰毋为可为长太息者此也商君遗礼义弃仁恩并心于进取行之二歳秦俗日败故秦人家富子壮则出分家贫子壮则出赘借父耰鉏虑有徳色母取箕箒立而谇语抱哺其子与公併倨妇姑不相说则反脣而相稽其慈子耆利不同禽兽者亡几耳然并心而赴时犹曰蹷六国兼天下功成求得矣终不知反廉愧之节仁义之厚信并兼之法遂进取之业天下大败衆掩寡智欺愚勇威怯壮陵衰其乱至矣是以大贤起之威震海内徳从天下曩之为秦者今转而为汉矣然其遗风余俗犹尚未改今世以侈靡相竞而上亡制度弃礼谊捐廉耻日甚可谓月异而歳不同矣逐利不耳虑非顾行也今其甚者杀父兄矣盗者剟寝户之帘搴两庙之器白昼大都之中剽吏而夺之金矫伪者出几十万石粟赋六百余万钱乗传而行郡国此其亡行义之尤至者也而大臣特以簿书不报期会之间以为大故至于俗流失世壊败因恬而不知怪虑不动于耳目以为是适然耳夫移风易俗使天下回心而乡道类非俗吏之所能为也俗吏之所务在于刀笔筐箧而不知大体陛下又不自忧窃为陛下惜之夫立君臣等上下使父子有礼六亲有纪此非天之所为人之所设也夫人之所设不为不立不植则僵不修则壊筦子曰礼义廉耻是谓四维四维不张国乃灭亡使筦子愚人也则可筦子而少知治体则是岂可不为寒心哉秦灭四维而不张故君臣乖乱六亲殃戮姦人并起万民离叛凡十三歳而社稷为虚今四维犹未备也故姦人几幸而衆心疑惑岂如今定经制令君君臣臣上下有差父子六亲各得其宜姦人亡所几幸而羣臣衆信上不疑惑此业壹定世世常安而后有所持循矣若夫经制不定是犹度江河亡维楫中流而遇风波舩必覆矣可为长太息者此也夏为天子十有余世而殷受之殷为天子二十余世而周受之周为天子三十余世而秦受之秦为天子二世而亡人性不甚相逺也何三代之君有道之长而秦无道之暴也其故可知也古之王者太子廼生固举以礼使士负之有司齐肃端冕见之南郊见于天也过阙则下过庙则趋孝子之道也故自为赤子而教固已行矣昔者成王㓜在繦抱之中召公为太保周公为太傅太公为太师保保其身体傅傅之徳义师道之教训此三公之职也于是为置三少皆上大夫也曰少保少傅少师是与太子宴者也故廼孩提有识三公三少固明孝仁礼义以道习之逐去邪人不使见恶行于是皆选天下之端士孝悌博闻有道术者以卫翼之使与太子居处出入故太子廼生而见正事闻正言行正道左右前后皆正人也夫习与正人居之不能毋正犹生长于齐不能不齐言也习与不正人居之不能毋不正犹生长于楚之地不能不楚言也故择其所耆必先受业廼得尝之择其所乐必先有习廼得为之孔子曰少成若天性习贯如自然及太子少长知妃色则入于学学者所学之官也学礼曰帝入东学上亲而贵仁则亲疎有序而恩相及矣帝入南学上齿而贵信则长㓜有差而民不诬矣帝入西学上贤而贵徳则圣智在位而功不遗矣帝入北学上贵而尊爵则贵贱有等而下不隃矣帝入太学承师问道退习而考于太傅太傅罚其不则而匡其不及则徳智长而治道得矣此五学者既成于上则百姓黎民化辑于下矣及太子既冠成人免于保傅之严则有记过之史彻膳之宰进善之旌诽谤之木敢谏之鼓瞽史诵诗工诵箴谏大夫进谋士传民语习与智长故切而不媿化与心成故中道若性三代之礼春朝朝日秋暮夕月所以明有敬也春秋入学坐国老执酱而亲餽之所以明有孝也行以鸾和歩中采齐趣中肆夏所以明有度也其于禽兽见其生不食其死闻其声不食其肉故逺庖厨所以长恩且明有仁也夫三代之所以长久者以其辅翼太子有此具也及秦而不然其俗固非贵辞让也所上者告讦也固非贵礼义也所上者刑罚也使赵高傅胡亥而教之狱所习者非斩劓人则夷人之三族也故胡亥今日即位而明日射人忠谏者谓之诽谤深计者谓之妖言其视杀人若艾草菅然岂惟胡亥之性恶哉彼其所以道之者非其理故也鄙谚曰不习为吏视已成事又曰前车覆后车诫夫三代之所以长久者其已事可知也然而不能从者是不法圣智也秦世之所以亟絶者其辙迹可见也然而不避是后车又将覆也夫存亡之变治乱之机其要在是矣天下之命县于太子太子之善在于早谕教与选左右夫心未滥而先谕教则化易成也开于道术智谊之指则教之力也若其服习积贯则左右而已夫胡粤之人生而同声耆欲不异及其长而成俗累数译而不能相通行有虽死而不相为者则教习然也臣故曰选左右早谕教最急夫教得而左右正则太子正矣太子正而天下定矣书曰一人有庆兆民赖之此时务也凡人之智能见已然不能见将然夫礼者禁于将然之前而法者禁于已然之后是故法之所用易见而礼之所为生难知也若夫庆赏以劝善刑罚以惩恶先王执此之政坚如金石行此之令信如四时据此之公无私如天地耳岂顾不用哉然而曰礼云礼云者贵絶恶于未萌而起教于微眇使民日迁善逺辠而不自知也孔子曰听讼吾犹人也必也使毋讼乎为人主计者莫如先审取舍取舍之极定于内而安危之萌应于外矣安者非一日而安也危者非一日而危也皆以积渐然不可不察也人主之所积在其取舍以礼义治之者积礼义以刑罚治之者积刑罚刑罚积而民怨背礼义积而民和亲故世主欲民之善同而所以使民善者或异或道之以徳教或敺之以法令道之以徳教者徳教洽而民气乐敺之以法令者法令极而民风哀哀乐之感祸福之应也秦王之欲尊宗庙而安子孙与汤武同然而汤武广大其徳行六七百歳而弗失秦王治天下十余歳则大败此亡它故矣汤武之定取舍审而秦王之定取舍不审矣夫天下大器也今人之置器置诸安处则安置诸危处则危天下之情与器亡以异在天子之所置之汤武置天下于仁义礼乐而徳泽洽禽兽草木广裕徳被蛮貊四夷累子孙数十世此天下所共闻也秦王置天下于法令刑罚徳泽亡一有而怨毒盈于世下憎恶之如仇讐旤几及身子孙诛絶此天下之所共见也是非其明效大验邪人之言曰听言之道必以其事观之则言者莫敢妄言今或言礼谊之不如法令教化之不如刑罚人主胡不引殷周秦事以观之也人主之尊譬如堂羣臣如陛衆庶如地故陛九级上廉逺地则堂高陛亡级廉近地则堂卑高者难攀卑者易陵理埶然也故古者圣王制为等列内有公卿大夫士外有公侯伯子男然后有官师小吏延及庶人等级分明而天子加焉故其尊不可及也里谚曰欲投䑕而忌器此善谕也鼠近于器尚惮不投恐伤其器况于贵臣之近主乎廉耻节礼以治君子故有赐死而亡戮辱是以黥劓之辠不及大夫以其离主上不逺也礼不敢齿君之路马蹵其刍者有罚见君之几杖则起遭君之乘车则下入正门则趋君之宠臣虽或有过刑戮之辠不加其身者尊君之故也此所以为主上豫逺不敬也所以体貌大臣而厉其节也今自王侯三公之贵皆天子之所改容而礼之也古天子之所谓伯父伯舅也而今与衆庶同黥劓髠刖笞傌弃市之法然则堂不亡陛虖被戮辱者不泰迫虖廉耻不行大臣无廼握重权大官而有徒隶亡耻之心虖夫望夷之事二世见当以重法者投鼠而不忌器之习也臣闻之履虽鲜不加于枕冠虽敝不以苴履夫尝已在贵宠之位天子改容而体貌之矣吏民尝俯伏以敬畏之矣今而有过帝令废之可也退之可也赐之死可也灭之可也若夫束缚之系緤之输之司㓂编之徒官司寇小吏詈骂而榜笞之殆非所以令衆庶见也夫卑贱者习知尊贵者之一旦吾亦廼可以加此也非所以习天下也非尊尊贵贵之化也夫天子之所尝敬衆庶之所尝宠死而死耳贱人安宜得如此而顿辱之哉豫让事中行之君智伯伐而灭之移事智伯及赵灭智伯豫让衅靣吞炭必报襄子五起而不中人问豫子豫子曰中行衆人畜我我故衆人事之智伯国士遇我我故国士报之故此一豫让也反君事讐行若狗彘已而抗节致忠行出虖列士人主使然也故主上遇其大臣如遇犬马彼将犬马自为也如遇官徒彼将官徒自为也顽顿亡耻奊诟亡节廉耻不立且不自好茍若而可故见利则逝见便则夺主上有败则因而挻之矣主上有患则吾茍免而已立而观之耳有便吾身者则欺卖而利之耳人主将何便于此羣下至衆而主上至少也所託财器职业者粹于羣下也俱亡耻俱茍妄则主上最病故古者礼不及庶人刑不至大夫所以厉宠臣之节也古者大臣有坐不廉而废者不谓不廉曰簠簋不饰坐污秽淫乱男女亡别者不曰污秽曰帷薄不脩坐罢软不胜任者不谓罢软曰下官不职故贵大臣定有其辠矣犹未斥然正以謼之也尚迁就而为之讳也故其在大谴大何之域者闻谴何则白冠氂缨盘水加劒造请室而请辠耳上不执缚系引而行也其有中罪者闻命而自弛上不使人颈盭而加也其有大辠者闻命则北面再拜跪而自裁上不使捽抑而刑之也曰子大夫自有过耳吾遇子有礼矣遇之有礼故羣臣自憙婴以廉耻故人矜节行上设廉耻礼义以遇其臣而臣不以节行报其上者则非人类也故化成俗定则为人臣者主耳忘身国耳忘家公耳忘私利不茍就害不茍去唯义所在上之化也故父兄之臣诚死宗庙法度之臣诚死社稷辅翼之臣诚死君上守圄扞敌之臣诚死城郭封疆故曰圣人有金城者比物比志也彼且为我死故吾得与之俱生彼且为我亡故吾得与之俱存夫将为我危故吾得与之皆安顾行而忘利守节而仗义故可以託不御之权可以寄六尺之孤此厉廉耻行礼谊之所致也主上何丧焉此之不为而顾彼之久行故曰可为长太息者此也是时丞相绛侯周勃免就国人有告勃谋反逮系长安狱治卒亡事复爵邑故贾谊以此讥上上深纳其言养臣下有节是后大臣有罪皆自杀不受刑至武帝时稍复入狱自甯成始初文帝以代王入即位后分代为两国立皇子武为代王参为太原王小子胜则梁王矣后又徙代王武为淮阳王而太原王参为代王尽得故地居数年梁王胜死亡子谊复上疏曰陛下即不定制如今之埶不过一传再传诸侯犹且人恣而不制豪植而大强汉法不得行矣陛下所以为蕃扞及皇太子之所恃者唯淮阳代二国耳代北边匈奴与强敌为邻能自完则足矣而淮阳之比大诸侯厪如黑子之着面适足以饵大国耳不足以有所禁御方今制在陛下制国而令子适足以为饵岂可谓工哉人主之行异布衣布衣者饰小行竞小廉以自託于乡党人主唯天下安社稷固不耳高皇帝𤓰分天下以王功臣反者如猬毛而起以为不可故蔪去不义诸侯而虚其国择良日立诸子雒阳上东门之外毕以为王而天下安故大人者不牵小行以成大功今淮南地逺者或数千里越两诸侯而县属于汉其吏民繇役往来长安者自悉而补中道衣敝钱用诸费称此其苦属汉而欲得王至甚逋逃而归诸侯者已不少矣其埶不可久臣之愚计愿举淮南地以益淮阳而为梁王立后割淮阳北边二三列城与东郡以益梁不可者可徙代王而都雎阳梁起于新郪以北着之河淮阳包陈以南揵之江则大诸侯之有异心者破胆而不敢谋梁足以扞齐赵淮阳足以禁吴楚陛下髙枕终亡山东之忧矣此二世之利也当今恬然适遇诸侯之皆少数歳之后陛下且见之矣夫秦日夜苦心劳力以除六国之祸今陛下力制天下颐指如意高拱以成六国之旤难以言智茍身亡事畜乱宿旤熟视而不定万年之后传之老母弱子将使不宁不可谓仁臣闻圣主言问其臣而不自造事故使人臣得毕其愚忠唯陛下财幸文帝于是从谊计廼徙淮阳王武为梁王北界泰山西至高阳得大县四十余城徙城阳王喜为淮南王抚其民时又封淮南厉王四子皆为列侯谊知上必将复王之也上疏谏曰窃恐陛下接王淮南诸子曾不与如臣者孰计之也淮南王之悖逆亡道天下孰不知其辠陛下幸而赦迁之自疾而死天下孰以王死之不当今奉尊罪人之子适足以负谤于天下耳此人少壮岂能忘其父哉白公胜所为父报仇者大父与伯父叔父也白公为乱非欲取国代主也发忿快志剡手以冲仇人之匈固为俱靡而已淮南虽小黥布常用之矣汉存特幸耳夫擅仇人足以危汉之资于策不便虽割而为四四子一心也予之衆积之财此非有子胥白公报于广都之中即疑有剸诸荆轲起于两柱之间所谓假贼兵为虎翼者也愿陛下少留计梁王胜坠马死谊自伤为傅无状常哭泣后歳余亦死贾生之死年三十三矣后四歳齐文王薨亡子文帝思贾生之言廼分齐为六国尽立悼惠王子六人为王又迁淮南王喜于城阳而分淮南为三国尽立厉王三子以王之后十年文帝崩景帝立三年而吴楚赵与四齐王合从举兵西乡京师梁王扞之卒破七国至武帝时淮南厉王子为王者两国亦反诛孝武初立举贾生之孙二人至郡守贾嘉最好学世其家赞曰刘向称贾谊言三代与秦治乱之意其论甚美通达国体虽古之伊管未能逺过也使时见用功化必盛为庸臣所害甚可悼痛追观孝文𤣥默躬行以移风俗谊之所陈略施行矣及欲改定制度以汉为土德色上黄数用五及欲试属国施五饵三表以系单于其术固以疏矣谊亦天年早终虽不至公卿未为不遇也凡所着述五十八篇掇其切于世事者着于傅云前汉书卷四十八卷四十八考证前汉书卷四十八考证贾谊传谓随夷溷兮谓跖硚廉按史记作世谓随夷溷兮谓盗跖廉文选作谓随夷为溷兮谓跖硚为廉其他字句俱有同异今但据本书校正谇曰按史记作讯曰文选从之又如偭蟂獭史记作弥融爚遥增撃而去之史记作摇增翮文选作遥矰缴服似鸮按史记云楚人命鸮曰服是一物二名汉书云似鸮则二物矣单阏之嵗四月孟夏按史记作单阏之嵗兮以下凡起句俱有兮字此班氏所删也又按文选注文帝六年嵗在丁卯是时匈奴强云云按自此以下并汉书所诠叙也史记贾生与屈原同传于经国之才救时之论㮣未及录故特详补之其治安策及上书并贾子新书文删节以入传可为流涕者二王应麟曰其一谓匈奴有可制之策而不用也其二论足食劝农班氏不载于传而载之食货志可为长太息者六王应麟曰新书言庶人上僭班氏取为太息之一秦俗经制二篇不以为太息而班氏取为太息之二谕教太子是为太息之三体貌大臣是为太息之四又等齐篇论名分不正又铜布篇论收铜铸钱此二者皆太息之说班氏削等齐篇不取而载铜布篇于食货志故六太息止载三篇夫树国固必相疑之埶注郑氏臣瓒云云师古曰郑说是也按如郑说则本文固字应倒在必字之下于义不顺如瓒说则树国固当一读于义甚长师古取郑说似误上数爽其忧顾炎武曰谓秦之所忧在孤立而汉之所忧在诸侯汉初之所忧在异姓而今之所忧在同姓贯高利几之谋不生按利几事见高纪几本楚将降而封于颍川疑惧遂反高帝撃破之陛下何不试以臣为属国之官眞德秀曰此文下新书言三表五饵而史削之又威令不信可为流涕者此也下新书言天子之相号为丞相诸侯之臣号为丞相云云是臣主非有相临之分尊卑之经也可为长太息者此也而史削之择良日立诸子雒阳上东门之外注师古曰诸侯国皆在关东云云按诸侯并在关东固不必言此文谓雒阳上东门也考高纪帝虽自雒阳入都关中而六年封子肥齐王七年立子如意代王九年徙王赵十一年立子恒代王子恢梁王子友淮阳王帝实在雒阳行封册也惟立子长淮南王十二年立子建燕王则帝在长安耳贾生从其最多者言之雒阳亦有上东门与长安门同名以地势言之燕赵代在雒阳东北齐梁在其东吴楚淮南则在其东南也前汉书卷四十八考证前汉书卷四十九钦定四库全书前汉书卷四十九汉兰台令史班固撰唐正议大夫行祕书少监琅邪县开国子颜师古注爰盎鼌错传第十九爰盎字丝其父楚人也故爲羣盗徙安陵高后时盎爲吕禄舍人孝文即位盎兄哙任盎爲郎中绛侯爲丞相朝罢趋出意得甚上礼之恭常目送之盎进曰丞相何如人也上曰社稷臣盎曰绛侯所谓功臣非社稷臣社稷臣主在与在主亡与亡方吕后时诸吕用事擅相王刘氏不絶如带是时绛侯爲太尉本兵柄弗能正吕后崩大臣相与共诛诸吕太尉主兵适会其成功所谓功臣非社稷臣丞相如有骄主色陛下谦譲臣主失礼窃为陛下弗取也后朝上益庄丞相益畏已而绛侯望盎曰吾与汝兄善今儿廼毁我盎遂不谢及绛侯就国人上书告以为反徴繋请室诸公莫敢为言唯盎眀绛侯无罪绛侯得释盎颇有力绛侯廼大与盎结交淮南厉王朝杀辟阳侯居处骄甚盎谏曰诸侯太骄必生患可适削地上弗许淮南王益横谋反发觉上徴淮南王迁之蜀槛车传送盎时为中郎将谏曰陛下素骄之弗稍禁以至此今又暴摧折之淮南王为人刚有如遇霜露行道死陛下竟为以天下大弗能容有杀弟名奈何上不听遂行之淮南王至雍病死闻上辍食哭甚哀盎入顿首请辠上曰以不用公言至此盎曰上自寛此往事岂可悔哉且陛下有高世行三此不足以毁名上曰吾高世三者何事盎曰陛下居代时太后尝病三年陛下不交睫解衣汤药非陛下口所尝弗进夫曾参以布衣犹难之今陛下亲以王者脩之过曾参逺矣诸吕用事大臣颛制然陛下从代乗六乗传驰不测渊虽贲育之勇不及陛下陛下至代邸西乡譲天子者三南乡譲天子者再夫许由一譲陛下五以天下譲过许由四矣且陛下迁淮南王欲以苦其志使改过有司宿衞不谨故病死于是上廼解盎繇此名重朝廷盎常引大体忼慨宦者赵谈以数幸常害盎盎患之盎兄子种为常侍骑谏盎曰君衆辱之后虽恶君上不复信于是上朝东宫赵谈骖乗盎伏车前曰臣闻天子所与共六尺舆者皆天下豪英今汉虽乏人陛下独奈何与刀锯之余共载于是上笑下赵谈谈泣下车上从覇陵上欲西驰下峻坂盎㩜辔上曰将军怯邪盎言曰臣闻千金之子不埀堂百金之子不骑衡圣主不乗危不徼幸今陛下骋六飞驰不测山有如马惊车败陛下纵自轻奈高庙太后何上乃止上幸上林皇后愼夫人从其在禁中常同坐及坐郎署长布席盎引郄愼夫人坐愼夫人怒不肯坐上亦怒起盎因前说曰臣闻尊卑有序则上下和今陛下既以立后愼夫人廼妾妾主岂可以同坐哉且陛下幸之则厚赐之陛下所以为愼夫人适所以祸之也独不见人豕乎于是上廼说入语愼夫人愼夫人赐盎金五十斤然盎亦以数直諌不得乆居中调为陇西都尉仁爱士卒士卒皆争为死迁齐相徙为呉相辞行种谓盎曰吴王骄日乆国多姦今丝欲刻治彼不上书告君则利劒刺君矣南方卑溼丝能日饮亡何说王母反而已如此幸得脱盎用种之计呉王厚遇盎盎告归道逢丞相申屠嘉下车拜谒丞相从车上谢盎还媿其吏乃之丞相舍上谒求见丞相丞相良久乃见因跪曰愿请间丞相曰使君所言公事之曹与长史掾议之吾且奏之则私吾不受私语盎即起说曰君为相自度孰与陈平绛侯丞相曰不如盎曰善君自谓弗如夫陈平绛侯辅翼髙帝定天下为将相而诛诸吕存刘氏君廼为材官蹶张迁为队帅积功至淮阳守非有竒计攻城野战之功且陛下从代来每朝郎官者上书疏未尝不止辇受其言不可用置之言可采未尝不称善何也欲以致天下贤英士大夫日闻所不闻以益圣而君自闭箝天下之口而日益愚夫以圣主责愚相君受祸不久矣丞相乃再拜曰嘉鄙人廼不知将军幸教引与入坐为上客盎素不好鼌错错所居坐盎輙避盎所居坐错亦避两人未尝同堂语及孝景即位鼌错为御史大夫使吏案盎受呉王财物抵辠诏赦以为庻人呉楚反闻错谓丞史曰爰盎多受呉王金钱专为蔽匿言不反今果反欲请治盎宜知其计谋丞史曰事未发治之有絶今兵西向治之何益且盎不宜有谋错犹与未决人有告盎盎恐夜见窦婴为言呉所以反愿至前口对状婴入言上廼召盎盎入见竟言呉所以反独急斩错以谢呉呉可罢上拜盎为泰常窦婴为大将军两人素相善是时诸陵长安中贤大夫争附两人车骑随者日数百乗及鼌错已诛盎以泰常使呉呉王欲使将不肯欲杀之使一都尉以五百人围守盎军中初盎为吴相时从史盗私盎侍儿盎知之弗泄遇之如故人有告从史君知女与侍者通廼亡去盎驱自追之遂以侍者赐之复为从史及盎使呉见守从史适在守盎校为司马廼悉以其装赍买二石醇醪会天寒士卒饥渴饮醉西南陬卒卒皆卧司马夜引盎起曰君可以去矣呉王期旦日斩君盎弗信曰何为者司马曰臣故为君从史盗侍儿者也盎乃惊谢曰公幸有亲吾不足絫公司马曰君弟去臣亦且亡辟吾亲君何患迺以刀决帐道从醉卒直出司马与分背盎解节旄懐之屐歩行七十里眀见梁骑驰去遂归报呉楚已破上更以元王子平陆侯礼为楚王以盎为楚相尝上书不用盎病免家居与闾里浮湛相随行鬭鸡走狗雒阳剧孟尝过盎盎善待之安陵富人有谓盎曰吾闻剧孟博徒将军何自通之盎曰剧孟虽博徒然母死客送丧车千余乗此亦有过人者且缓急人所有夫一旦叩门不以亲为解不以在亡为辞天下所望者独季心剧孟今公阳从数骑一旦有缓急宁足恃乎遂骂富人弗与通诸公闻之皆多盎盎虽居家景帝时时使人问筹䇿梁王欲求为嗣盎进说其后语塞梁王以此怨盎使人刺盎刺者至闗中问盎称之皆不容口迺见盎曰臣受梁王金刺君君长者不忍刺君然后刺者十余曹备之盎心不乐家多怪廼之棓生所问占还梁刺客后曹果遮刺杀盎安陵郭门外鼌错颍川人也学申商刑名于轵张恢生所与雒阳宋孟及刘带同师以文学为太常掌故错为人陗直刻深孝文时天下亡治尚书者独闻齐有伏生故秦博士治尚书年九十余老不可徴廼诏太常使人受之太常遣错受尚书伏生所还因上书称说诏以为太子舍人门大夫迁博士又上书言人主所以尊显功名扬于万世之后者以知术数也故人主知所以临制臣下而治其衆则羣臣畏服矣知所以听言受事则不欺蔽矣知所以安利万民则海内必从矣知所以忠孝事上则臣子之行备矣此四者臣窃为皇太子急之人臣之议或曰皇太子亡以知事为也臣之愚诚以为不然窃观上世之君不能奉其宗庙而刼杀于其臣者皆不知术数者也皇太子所读书多矣而未深知术数者不问书说也夫多诵而不知其说所谓劳苦而不为功臣窃观皇太子材智髙竒驭射伎蓺过人絶逺然于术数未有所守者以陛下为心也窃愿陛下幸择圣人之术可用今世者以赐皇太子因时使太子陈明于前唯陛下裁察上善之于是拜错为太子家令以其辩得幸太子太子家号曰智嚢是时匈奴彊数寇边上发兵以御之错上言兵事曰臣闻汉兴以来胡虏数入边地小入则小利大入则大利髙后时再入陇西攻城屠邑敺畧畜产其后复入陇西杀吏卒大寇盗窃闻战胜之威民气百倍败兵之卒没世不复自髙后以来陇西三困于匈奴矣民气破伤亡有胜意今兹陇西之吏頼社稷之神灵奉陛下之明诏和辑士卒底厉其节起破伤之民以当乗胜之匈奴用少撃衆杀一王败其衆而法曰大有利非陇西之民有勇怯廼将吏之制巧拙异也故兵法曰有必胜之将无必胜之民繇此观之安边境立功名在于良将不可不择也臣又闻用兵临战合刃之急者三一曰得地形二曰卒服习三曰噐用利兵法曰丈五之沟渐车之水山林积石经川丘阜屮木所在此歩兵之地也车骑二不当一土山丘陵曼衍相属平原广野此车骑之地歩兵十不当一平陵相逺川谷居闲仰髙临下此弓弩之地也短兵百不当一两陈相近平地浅屮可前可后此长㦸之地也劒楯三不当一萑苇竹萧木蒙茏支叶茂接此矛鋋之地也长㦸二不当一曲道相伏险阸相薄此劒楯之地也弓弩三不当一士不选练卒不服习起居不精动静不集趋利弗及避难不毕前击后解与金鼓之音相失此不习勒卒之过也百不当十兵不完利与空手同甲不坚密与袒裼同弩不可以及远与短兵同射不能中与亡矢同中不能入与亡镞同此将不省兵之祸也五不当一故兵法曰器械不利以其卒予敌也卒不可用以其将与敌也将不知兵以其主予敌也君不择将以其国予敌也四者兵之至要也臣又闻小大异形彊弱异埶险易异备夫卑身以事彊小国之形也合小以攻大敌国之形也以蛮夷攻蛮夷中国之形也今匈奴地形技蓺与中国异上下山坂出入溪涧中国之马弗与也险道倾仄且驰且射中国之骑弗与也风雨罢劳饥渴不困中国之人弗与也此匈奴之长技也若夫平原易地轻车突骑则匈奴之衆易挠乱也劲弩长㦸射疏及逺则匈奴之弓弗能格也坚甲利刃长短相杂游弩徃来什伍俱前则匈奴之兵弗能当也材官驺发矢道同的则匈奴之革笥木荐弗能支也下马地鬭劒㦸相接去就相薄则匈奴之足弗能给也此中国之长技也以此观之匈奴之长技三中国之长技五陛下又兴数十万之衆以诛数万之匈奴衆寡之计以一击十之术也虽然兵凶器战危事也以大为小以彊为弱在俛卬之间耳夫以人之死争胜跌而不振则悔之亡及也帝王之道出于万全今降胡义渠蛮夷之属来归谊者其衆数千饮食长技与匈奴同可赐之坚甲絮衣劲弓利矢益以边郡之良骑令明将能知其习俗和辑其心者以陛下之明约将之即有险阻以此当之平地通道则以轻车材官制之两军相为表里各用其长技衡加之以衆此万全之术也传曰狂夫之言而明主择焉臣错愚陋昧死上狂言唯陛下财择文帝嘉之乃赐错玺书宠荅焉曰皇帝问太子家令上书言兵体三章闻之书言狂夫之言而明主择焉今则不然言者不狂而择者不明国之大患故在于此使夫不明择于不狂是以万听而万不当也错复言守邉备塞劝农立本当世急务二事曰臣闻秦时北攻胡貉筑塞河上南攻扬粤置戍卒焉其起兵而攻胡粤者非以衞邉地而救民死也贪戾而欲广大也故功未立而天下乱且夫起兵而不知其埶战则为人禽屯则卒积死夫胡貉之地积隂之处也木皮三寸氷厚六尺食肉而饮酪其人宻理鸟兽毳毛其性能寒扬粤之地少隂多阳其人疏理鸟兽希毛其性能暑秦之戍卒不能其水土戍者死于边输者偾于道秦民见行如徃弃市因以讁发之名曰讁戍先发吏有讁及赘婿贾人后以尝有市籍者又后以大父母父母尝有市籍者后入闾取其左发之不顺行者深恐有背畔之心凡民守战至死而不降北者以计为之也故战胜守固则有拜爵之赏攻城屠邑则得其财卤以富家室故能使其衆蒙矢石赴汤火视死如生今秦之发卒也有万死之害而亡铢两之报死事之后不得一算之复天下明知祸烈及已也陈胜行戍至于大泽为天下先倡天下从之如流水者秦以威劫而行之之敝也胡人衣食之业不着于地其埶易以扰乱邉竟何以明之胡人食肉饮酪衣皮毛非有城郭田宅之归居如飞鸟走兽于广壄羙草甘水则止草尽水竭则移以是观之往来转徙时至时去此胡人之生业而中国之所以离南畮也今使胡人数处转牧行猎于塞下或当燕代或当上郡北地陇西以猴备塞之卒卒少则入陛下不救则邉民絶望而有降敌之心救之少发则不足多发远县才至则胡又已去聚而不罢为费甚大罢之则胡复入如此连年则中国贫苦而民不安矣陛下幸忧邉境遣将吏发卒以治塞甚大恵也然令逺方之卒守塞一岁而更不知胡人之能不如选常居者家室田作且以备之以便为之髙城深堑具蔺石布渠荅复为一城其内城闲百五十歩要害之处通川之道调立城邑母下千家为中周虎落先为室屋具田器廼募辠人及免徒复作令居之不足募以丁奴婢赎辠及输奴婢欲以拜爵者不足廼募民之欲往者皆赐髙爵复其家予冬夏衣廪食能自给而止郡县之民得买其爵以自増至卿其亡夫若妻者县官买予之人情非有匹敌不能久安其处塞下之民禄利不厚不可使久居危难之地胡人入驱而能止其所驱者以其半予之县官为赎其民如是则邑里相救助赴胡不避死非以徳上也欲全亲戚而利其财也此与东方之戍卒不习地埶而心畏胡者功相万也以陛下之时徙民实边使逺方亡屯戍之事塞下之民父子相保亡系虏之患利施后世名称圣明其与秦之行怨民相去逺矣上从其言募民徙塞下错复言陛下幸募民相徙以实塞下使屯戍之事益省输将之费益寡甚大恵也下吏诚能称厚恵奉明法存恤所徙之老弱善遇其壮士和辑其心而勿侵刻使先至者安乐而不思故乡则贫民相募而劝往矣臣闻古之徙逺方以实广虚也相其隂阳之和尝其水泉之味审其土地之宜观其屮木之饶然后营邑立城制里割宅通田作之道正阡陌之界先为筑室家有一堂二内门户之闭置器物焉民至有所居作有所用此民所以轻去故乡而劝之新邑也为置医巫以救疾病以脩祭祀男女有昬生死相䘏坟墓相从种树畜长室屋完安此所以使民乐其处而有长居之心也臣又闻古之制邉县以备敌也使五家为伍伍有长十长一里里有假士四里一连连有假五百十连一邑邑有假候皆择其邑之贤材有护习地形知民心者居则习民于射法出则教民于应敌故卒伍成于内则军正定于外服习以成勿令迁徙幼则同游长则共事夜战声相知则足以相救昼战目相见则足以相识驩爱之心足以相死如此而劝以厚赏威以重罚则前死不还踵矣所徙之民非壮有材力但费衣粮不可用也虽有材力不得良吏犹亡功也陛下絶匈奴不与和亲臣窃意其冬来南也壹大治则终身创矣欲立威者始于折胶来而不能困使得气去后未易服也愚臣亡识唯陛下财察后诏有司举贤良文学士错在选中上亲䇿诏之曰惟十有五年九月壬子皇帝曰昔者大禹勤求贤士施及方外四极之内舟车所至人迹所及靡不闻命以辅其不逮近者献其明逺者通厥聪比善戮力以翼天子是以大禹能亡失德夏以长楙高皇帝亲除大害去乱从并建豪英以为官师为谏争辅天子之阙而翼戴汉宗也頼天之灵宗庙之福方内以安泽及四夷今朕获执天下之正以承宗庙之祀朕旣不徳又不敏明弗能烛而智不能治此大夫之所着闻也故诏有司诸侯王三公九卿及主郡吏各帅其志以选贤良明于国家之大体通于人事之终始及能直言极谏者各有人数将以匡朕之不逮二三大夫之行当此三道朕甚嘉之故登大夫于朝亲谕朕志大夫其上三道之要及永惟朕之不徳吏之不平政之不宣民之不宁四者之阙悉陈其志毋有所隠上以荐先帝之宗庙下以兴愚民之休利着之于篇朕亲览焉观大夫所以佐朕至与不至书之周之宻之重之闭之兴自朕躬大夫其正论毋枉执事乌虖戒之二三大夫其帅志毋怠错对曰平阳侯臣窋汝隂侯臣灶颍隂侯臣何廷尉臣宜昌陇西太守臣昆邪所选贤良太子家令臣错昧死再拜言臣窃闻古之贤主莫不求贤以为辅翼故黄帝得力牧而为五帝先大禹得咎繇而为三王祖齐桓得筦子而为五伯长今陛下讲于大禹及高皇帝之建豪英也退託于不明以求贤良譲之至也臣窃观上世之传若高皇帝之建功业陛下之徳厚而得贤佐皆有司之所览刻于玉版藏于金匮歴之春秋纪之后世为帝者祖宗与天地相终今臣窋等廼以臣错充赋甚不称明诏求贤之意臣错茅臣亡识知昧死上愚对曰诏䇿曰明于国家大体愚臣窃以古之五帝明之臣闻五帝神圣其臣莫能及故自亲事处于法宫之中明堂之上动静上配天下顺地中得人故衆生之类亡不覆也根着之徒亡不载也烛以光明无偏异也德上及飞鸟下至水虫草木诸产皆被其泽然后隂阳调四时节日月光风雨时膏露降五谷熟祅孽㓕贼气息民不疾疫河出图洛出书神龙至鳯鸟翔徳泽满天下灵光施四海此谓配天地治国大体之功也诏䇿曰通于人事终始愚臣窃以古之三王明之臣闻三王臣主俱贤故合谋相辅计安天下莫不本于人情人情莫不欲夀三王生而不伤也人情莫不欲富三王厚而不困也人情莫不欲安三王扶而不危也人情莫不欲逸三王节其力而不尽也其为法令也合于人情而后行之其动衆使民也本于人事然后为之取人以已内恕及人情之所恶不以彊人情之所欲不以禁民是以天下乐其政归其德望之若父母从之若流水百姓和亲国家安宁名位不失施及后世此明于人情终始之功也诏䇿曰直言极谏愚臣窃以五伯之臣明之臣闻五伯不及其臣故属之以国任之以事五伯之佐之为人臣也察身而不敢诬奉法令不容私尽心力不敢矜遭患难不避死见贤不居其上受禄不过其量不以亡能居尊显之位自行若此可谓方正之士矣其立法也非以苦民伤衆而为之机陷也以之兴利除害尊主安民而救暴乱也其行赏也非虚取民财妄予人也以劝天下之忠孝而明其功也故功多者赏厚功少者赏薄如此歛民财以顾其功而民不恨者知与而安已也其行罚也非以忿怒妄诛而从暴心也以禁天下不忠不孝而害国者也故辠大者罚重辠小者罚轻如此民虽伏罪至死而不怨者知罪罚之至自取之也立法若此可谓平正之吏矣法之逆者请而更之不以伤民主行之暴者逆而复之不以伤国救主之失补主之过扬主之羙明主之功使主内亡邪辟之行外亡骞污之名事君若此可谓直言极諌之士矣此五伯之所以徳匡天下威正诸侯功业甚羙名声章明举天下之贤主五伯与焉此身不及其臣而使得直言极谏补其不逮之功也今陛下人民之衆威武之重德恵之厚令行禁止之埶万万于五伯而赐愚臣䇿曰匡朕之不逮愚臣何足以识陛下之高明而奉承之诏䇿曰吏之不平政之不宣民之不宁愚臣窃以秦事明之臣闻秦始并天下之时其主不及三王而臣不及其佐然功力不迟者何也地形便山川利财用足民利战其所与并者六国六国者臣主皆不肖谋不辑民不用故当此之时秦最富彊夫国富彊而邻国乱者帝王之资也故秦能兼六国立为天子当此之时三王之功不能进焉及其末涂之衰也任不肖而信谗贼宫室过度耆慾亡极民力罢尽赋歛不节矜奋自贤羣臣恐谀骄溢纵恣不顾患祸妄赏以随喜意妄诛以快怒心法令烦憯刑罚暴酷轻絶人命身自射杀天下寒心莫安其处姦邪之吏乗其乱法以成其威狱官主断生杀自恣上下瓦解各自为制秦始乱之时吏之所先侵者贫人贱民也至其中节所侵者富人吏家也及其末涂所侵者宗室大臣也是故亲疏皆危外内咸怨离散逋逃人有走心陈胜先倡天下大溃絶祀亡世为异姓福此吏不平政不宣民不宁之祸也今陛下配天象地覆露万民絶秦之迹除其乱法躬亲本事废去滛末除苛解娆寛大爱人肉刑不用辠人亡帑非谤不治铸钱者除通闗去塞不孽诸侯賔礼长老爱䘏少孤辠人有期后宫出嫁尊赐孝悌农民不租明诏军师爱士大夫求进方正废退姦邪除去阴刑害民者诛忧劳百姓列侯就都亲耕节用视民不奢所为天下兴利除害变法易故以安海内者大功数十皆上世之所难及陛下行之道纯徳厚元元之民幸矣诏䇿曰永惟朕之不徳愚臣不足以当之诏䇿曰悉陈其志毋有所隠愚臣窃以五帝之贤臣明之臣闻五帝其臣莫能及则自亲之三王臣主俱贤则共忧之五伯不及其臣则任使之此所以神明不遗而贤圣不废也故各当其世而立功德焉传曰往者不可及来者犹可待能明其世者谓之天子此之谓也窃闻战不胜者易其地民贫穷者变其业今以陛下神明徳厚资财不下五帝临制天下至今十有六年民不益富盗贼不衰邉竟未安其所以然意者陛下未之躬亲而待羣臣也今执事之臣皆天下之选已然莫能望陛下清光譬之犹五帝之佐也陛下不自躬亲而待不望清光之臣臣窃恐神明之遗也日损一日岁亡一岁日月益暮盛德不及究于天下以传万世愚臣不自度量窃为陛下惜之昧死上狂惑屮茅之愚臣言唯陛下财择时贾谊已死对䇿者百余人唯错为高第繇是迁中大夫错又言宜削诸侯事及法令可更定者书凡三十篇孝文虽不尽听然竒其材当是时太子善错计䇿爰盎诸大功臣多不好错景帝即位以错为内史错数请间言事輙听幸倾九卿法令多所更定丞相申屠嘉心弗便力未有以伤内史府居太上庙堧中门东出不便错廼穿门南出凿庙堧垣丞相大怒欲因此过为奏请诛错错闻之即请闲为上言之丞相奏事因言错擅凿庙垣为门请下廷尉诛上曰此非庙垣迺堧中垣不致于法丞相谢罢朝因怒谓长史曰吾当先斩以闻迺先请固误丞相遂发病死错以此愈贵迁为御史大夫请诸侯之罪过削其支郡奏上上令公卿列侯宗室杂议莫敢难独窦婴争之繇此与错有隙错所更令三十章诸侯讙譁错父闻之从颍川来谓错曰上初即位公为政用事侵削诸侯疏人骨肉口譲多怨公何为也错曰固也不如此天子不尊宗庙不安父曰刘氏安矣而鼌氏危吾去公归矣遂饮药死曰吾不忍见祸逮身后十余日呉楚七国俱反以诛错为名上与错议出军事错欲令上自将兵而身居守会窦婴言爰盎诏召入见上方与错调兵食上问盎曰君尝为呉相知呉臣田禄伯为人虖今呉楚反于公意何如对曰不足忧也今破矣上曰呉王即山铸钱煑海为盐诱天下豪桀白头举事此其计不百全岂发虖何以言其无能为也盎对曰呉铜盐之利则有之安得豪桀而诱之诚令呉得豪桀亦且辅而为谊不反矣呉所诱皆亡頼子弟亡命铸钱姦人故相诱以乱错曰盎䇿之善上问曰计安出盎对曰愿屏左右上屏人独错在盎曰臣所言人臣不得知廼屏错错趋避东箱甚恨上卒问盎对曰呉楚相遗书言髙皇帝王子弟各有分地今贼臣鼌错擅适诸侯削夺之地以故反名为西共诛错复故地而罢方今计独有斩错发使赦呉楚七国复其故地则兵可毋血刃而俱罢于是上黙然良久曰顾诚何如吾不爱一人谢天下盎曰愚计出此唯上孰计之迺拜盎为泰常宻装治行后十余日丞相青翟中尉嘉廷尉敺劾奏错曰呉王反逆亡道欲危宗庙天下所当共诛今御史大夫错议曰兵数百万独属羣臣不可信陛下不如自出临兵使错居守徐僮之旁呉所未下者可以予呉错不称陛下徳信欲疏羣臣百姓又欲以城邑予呉亡臣子礼大逆无道错当要斩父母妻子同产无少长皆弃市臣请论如法制曰可错殊不知迺使中尉召错绐载行市错衣朝衣斩东市错已死谒者仆射邓公为校尉撃呉楚为将还上书言军事见上上问曰道军所来闻鼌错死呉楚罢不邓公曰呉为反数十嵗矣发怒削地以诛错为名其意不在错也且臣恐天下之士拑口不敢复言矣上曰何哉邓公曰夫鼌错患诸侯彊大不可制故请削之以尊京师万世之利也计画始行卒受大戮内杜忠臣之口外为诸侯报仇臣窃为陛下不取也于是景帝喟然长息曰公言善吾亦恨之迺拜邓公为城阳中尉邓公成固人也多竒计建元年中上招贤良公卿言邓先邓先时免起家为九卿一年复谢病免归其子章以脩黄老言显诸公闲赞曰爰盎虽不好学亦善傅会仁心为质引义忼慨遭孝文初立资适逢世时已变易及呉壹说果于用辩身亦不遂鼌错锐于为国逺虑而不见身害其父睹之经于沟渎亡益救败不如赵母指括以全其宗悲夫错虽不终世哀其忠故论其施行之语着于篇前汉书卷四十九卷四十九考证前汉书卷四十九考证爰盎传爰盎史记作袁按爰与袁辕通史游急就章云爰展世师古注曰陈申公后世孙爰诸生爰涛涂因而命氏其后或为辕字又作袁字本一族也按爰涛涂左传作辕公谷作袁袁盎史记作袁汉书作爰实系通用任盎为郎中郎中史记作中郎是时绛侯为太尉本兵柄史记作主兵柄今丝欲刻治按从子唿叔父字仅见此文史记作茍欲劾治下文丝能日饮史记作君能日饮似为得之盎入见竟言呉所以反云云按此文删去史记鼌错在前一叚以详序于错传中也鼌错传及刘带同师刘带史记作刘礼为太常掌故注应劭曰掌故六百石林駉曰史记注应劭曰掌故百石此注六字衍文也劲弩长㦸射疏及逺刘奉世曰长㦸恐讹胡三省曰文意各有所属劲弩所以射疏长㦸所以及逺也复为一城眞徳秀曰谓大城中复立一小城也连有假五百刘奉世曰谓假司马之类胡三省曰五百即后所谓伍伯也贾公彦曰伍伯者汉制五人为伍伯长也沈约曰旧説古者君行师从卿行旅从旅者五百人也今诸官府及郡各置五百四以象卿行旅从依古义也上与错议出军按此二句补史记之缺窦婴言盎以下云云则裁取史记呉王濞传中语丞相青翟等劾错云云又补史记之缺但丞相青翟不当有翟字此陶青也讹与景纪同赞亡益救败不如赵母指括以全其宗李观曰史臣责错父不逮赵括母何其鄙也鼌错用至忠之畧与赵括必败之势异也使错父为之是沮其子为忠也孰可拟议前汉书卷四十九考证前汉书卷五十钦定四库全书前汉书卷五十汉兰台令史班固撰唐正议大夫行秘书少监琅邪县开国子颜师古注张冯汲郑传第二十张释之字季南阳堵阳人也与兄仲同居以赀为骑郎事文帝十年不得调亡所知名释之曰久宦减仲之产不遂欲免归中郎将爰盎知其贤惜其去乃请徙释之补谒者释之既朝毕因前言便宜事文帝曰卑之毋甚髙论令今可行也于是释之言秦汉之间事秦所以失汉所以兴者文帝称善拜释之为谒者仆射从行上登虎圏问上林尉禽兽簿十余问尉左右视尽不能对虎圏啬夫从旁代尉对上所问禽兽簿甚悉欲以观其能口对向应亡穷者文帝曰吏不当如此邪尉亡頼诏释之拜啬夫为上林令释之前曰陛下以绛侯周勃何如人也上曰长者又复问东阳侯张相如何如人也上复曰长者释之曰夫绛侯东阳侯称为长者此两人言事曾不能出口岂效此啬夫喋喋利口㨗给哉且秦以任刀笔之吏争以亟疾苛察相高其敝徒文具亡恻隠之实以故不闻其过陵夷至于二世天下土崩今陛下以啬夫口辩而超迁之臣恐天下随风靡争口辩亡其实且下之化上疾于景向举错不可不察也文帝曰善迺止不拜啬夫就车召释之骖乗徐行行问释之秦之敝具以质言至宫上拜释之为公车令顷之太子与梁王共车入朝不下司马门于是释之追止太子梁王毋入殿门遂劾不下公门不敬奏之薄太后闻之文帝免冠谢曰教儿子不谨薄太后使使承诏赦太子梁王然后得入文帝繇是奇释之拜为中大夫顷之至中郎将从行至霸陵上居外临厠时愼夫人从上指视愼夫人新丰道曰此走邯郸道也使愼夫人鼓瑟上自倚瑟而歌意悽怆悲懐顾谓羣臣曰嗟乎以北山石为椁用纻絮斮陈漆其间岂可动哉左右皆曰善释之前曰使其中有可欲虽锢南山犹有隙使其中亡可欲虽亡石椁又何戚焉文帝称善其后拜释之为廷尉顷之上行出中渭桥有一人从桥下走乗舆马惊于是使骑捕之属廷尉释之治问曰县人来闻跸匿桥下久以为行过既出见车骑即走耳释之奏当此人犯跸当罚金上怒曰此人亲惊吾马马頼和柔令它马固不败伤我乎而廷尉迺当之罚金释之曰法者天子所与天下公共也今法如是更重之是法不信于民也且方其时上使使诛之则已今已下廷尉廷尉天下之平也壹倾天下用法皆为之轻重民安所错其手足唯陛下察之上良久曰廷尉当是也其后人有盗高庙座前玉环得文帝怒下廷尉治案盗宗庙服御物者为奏当弃市上大怒曰人亡道迺盗先帝器吾属廷尉者欲致之族而君以法奏之非吾所以共承宗庙意也释之免冠顿首谢曰法如是足也且罪等然以逆顺为基今盗宗庙器而族之有如万分一假令愚民取长陵一抔土陛下且何以加其法虖文帝与太后言之乃许廷尉当是时中尉条侯周亚夫与梁相山都侯王恬启见释之持议平迺结为亲友张廷尉繇此天下称之文帝崩景帝立释之恐称疾欲免去惧大诛至欲见则未知何如用王生计卒见谢景帝不过也王生者善为黄老言处士尝召居廷中公卿尽会立王生老人曰吾韤解顾谓释之为我结韤释之跪而结之既已人或譲王生独奈何廷辱张廷尉如此王生曰吾老且贱自度终亡益于张廷尉廷尉方天下名臣吾故聊使结韤欲以重之诸公闻之贤王生而重释之释之事景帝岁余为淮南相犹尚以前过也年老病卒其子挚字长公官至大夫免以不能取容当世故终身不仕冯唐祖父赵人也父徙代汉兴徙安陵唐以孝着为郎中署长事文帝帝辇过问唐曰父老何自为郎家安在具以实言文帝曰吾居代时吾尚食监高袪数为我言赵将李齐之贤战于鉅鹿下吾每饭食意未甞不在鉅鹿也父老知之乎唐对曰齐尚不如廉颇李牧之为将也上曰何已唐曰臣大父在赵时为官帅将善李牧臣父故为代相善李齐知其为人也上既闻廉颇李牧为人良説迺拊髀曰嗟乎吾独不得廉颇李牧为将岂忧匈奴哉唐曰主臣陛下虽有廉颇李牧不能用也上怒起入禁中良久召唐譲曰公衆辱我独亡闲处虖唐谢曰鄙人不知忌讳当是时匈奴新大入朝那杀北地都尉卬上以胡寇为意迺卒复问唐曰公何以言吾不能用颇牧也唐对曰臣闻上古王者遣将也跪而推毂曰闑以内寡人制之闑以外将军制之军功爵赏皆决于外归而奏之此非空言也臣大父言李牧之为赵将居邉军市之租皆自用飨士赏赐决于外不从中覆也委任而责成功故李牧乃得尽其知能选车千三百乗彀骑万三千匹百金之士十万是以北逐单于破东胡灭澹林西抑彊秦南支韩魏当是时赵几伯后会赵王迁立其母倡也用郭开谗而诛李牧令颜聚代之是以为秦所灭今臣窃闻魏尚为云中守军市租尽以给士卒出私养钱五日壹杀牛以飨賔客军吏舍人是以匈奴逺避不近云中之塞虏尝一入尚帅车骑击之所杀甚衆夫士卒尽家人子起田中从军安知尺籍伍符终日力战斩首捕虏上功莫府一言不相应文吏以法绳之其赏不行吏奉法必用愚以为陛下法太明赏太轻罚太重且云中守尚坐上功首虏差六级陛下下之吏削其爵罚作之繇此言之陛下虽得李牧不能用也臣诚愚触忌讳死罪文帝説是日令唐持节赦魏尚复以为云中守而拜唐为车骑都尉主中尉及郡国车士十年景帝立以唐为楚相武帝即位求贤良举唐唐时年九十余不能为官迺以子遂为郎遂字王孙亦奇士魏尚槐里人也汲黯字长孺濮阳人也其先有宠于古之衞君也至黯十世世为卿大夫以父任孝景时为太子洗马以严见惮武帝即位黯为谒者东粤相攻上使黯徃视之至呉而还报曰粤人相攻固其俗不足以辱天子使者河内失火烧千余家上使黯往视之还报曰家人失火屋比延烧不足忧臣过河内河内贫人伤水旱万余家或父子相食臣谨以便宜持节发河内仓粟以振贫民请归节伏矫制辠上贤而释之迁为荥阳令黯耻为令称疾归田里上闻迺召为中大夫以数切谏不得久留内迁为东海太守黯学黄老言治官民好清静择丞史任之责大指而已不细苛黯多病卧合内不出嵗余东海大治称之上闻召为主爵都尉列于九卿治务在无为而已引大体不拘文法为人性倨少礼靣折不能容人之过合已者善待之不合者弗能忍见士亦以此不附焉然好游侠任气节行修絜其谏犯主之颜色常慕傅伯爰盎之为人善灌夫郑当时及宗正刘弃疾亦以数直谏不得久居位是时太后弟武安侯田蚡为丞相中二千石拜谒蚡弗为礼黯见蚡未甞拜揖之上方招文学儒者上曰吾欲云云黯对曰陛下内多欲而外施仁义柰何欲效唐虞之治虖上怒变色而罢朝公卿皆为黯惧上退谓人曰甚矣汲黯之戆也羣臣或数黯黯曰天子置公卿辅弼之臣宁令从谀承意䧟主于不谊虖且已在其位纵爱身柰辱朝廷何黯多病病且满三月上常赐告者数终不瘉最后严助为请告上曰汲黯何如人也曰使黯任职居官亡以瘉人然至其辅少主守成虽自谓贲育弗能夺也上曰然古有社稷之臣至如汲黯近之矣大将军青侍中上踞厠视之丞相𢎞宴见上或时不冠至如见黯不冠不见也上甞坐武帐黯前奏事上不冠望见黯避帷中使人可其奏其见敬礼如此张汤以更定律令为廷尉黯质责汤于上前曰公为正卿上不能襃先帝之功业下不能化天下之邪心安国富民使囹圄空虚何空取高皇帝约束纷更之为而公以此无种矣黯时与汤论议汤辩常在文深小苛黯愤发骂曰天下谓刀笔吏不可为公卿果然必汤也令天下重足而立仄目而视矣是时汉方征匈奴招懐四夷黯务少事间常言与胡和亲毋起兵上方乡儒术尊公孙𢎞及事益多吏民巧上分别文法汤等数决谳以幸而黯常毁儒而触𢎞等徒懐诈饰智以阿人主取容而刀笔之吏专深文巧诋䧟人于罔以自为功上愈益贵𢎞汤𢎞汤心疾黯虽上亦不説也欲诛之以事𢎞为丞相廼言上曰右内史界部中多贵人宗室难治非素重臣弗能任请徙黯为右内史数歳官事不废大将军青既益尊姊为皇后然黯与亢礼或説黯曰自天子欲令羣臣下大将军大将军尊贵诚重君不可以不拜黯曰夫以大将军有揖客反不重耶大将军闻愈贤黯数请问以朝廷所疑遇黯加于平日淮南王谋反惮黯曰黯好直谏守节死义至説公孙𢎞等如发䝉耳上既数征匈奴有功黯言益不用始黯列九卿矣而公孙𢎞张汤为小吏及𢎞汤稍贵与黯同位黯又非毁𢎞汤已而𢎞至丞相封侯汤御史大夫黯时丞史皆与同列或尊用过之黯褊心不能无少望见上言曰陛下用羣臣如积薪耳后来者居上黯罢上曰人果不可以无学观汲黯之言日益甚矣居无何匈奴浑邪王帅衆来降汉发车三万乗县官亡钱从民贳马民或匿马马不具上怒欲斩长安令黯曰长安令亡罪独斩臣黯民迺肯出马且匈奴畔其主而降汉徐以县次传之何至令天下骚动罢中国甘心夷狄之人乎上黙然后浑邪王至贾人与市者坐当死五百余人黯入请间见高门曰夫匈奴攻当路塞絶和亲中国举兵诛之死伤不可胜计而费以鉅万百数臣愚以为陛下得胡人皆以为奴婢赐从军死者家卤获因与之以谢天下塞百姓之心今纵不能浑邪帅数万之衆来虚府库赏赐发良民侍养若奉骄子愚民安知市买长安中而文吏绳以为䦨出财物如邉关乎陛下纵不能得匈奴之赢以谢天下又以微文杀无知者五百余人臣窃为陛下弗取也上弗许曰吾久不闻汲黯之言今又复妄发矣后数月黯坐小法会赦免官于是黯隠于田园者数年会更立五铢钱民多盗铸钱者楚地尤甚上以为淮阳楚地之郊也召黯拜为淮阳太守黯伏谢不受印绶诏数强予然后奉诏召上殿黯泣曰臣自以为填沟壑不复见陛下不意陛下复收之臣常有狗马之心今病力不能任郡事臣愿为中郎出入禁闼补过拾遗臣之愿也上曰君薄淮阳邪吾今召君矣顾淮阳吏民不相得吾徒得君重卧而治之黯既辞过大行李息曰黯弃逐居郡不得与朝廷议矣然御史大夫汤智足以距谏诈足以饰非非肯正为天下言专阿主意主意所不欲因而毁之主意所欲因而誉之好兴事舞文法内懐诈以御主心外挟贼吏以为重公列九卿不早言之何公与之俱受其戮矣息畏汤终不敢言黯居郡如其故治淮阳政清后张汤败上闻黯与息言抵息罪令黯以诸侯相秩居淮阳居淮阳十歳而卒卒后上以黯故官其弟仁至九卿子偃至诸侯相黯姊子司马安亦少与黯为太子洗马安文深巧善宦四至九卿以河南太守卒昆弟以安故同时至二千石十人濮阳段宏始事盖侯信信任宏官亦再至九卿然衞人仕者皆严惮汲黯出其下郑当时字荘陈人也其先郑君尝事项籍籍死而属汉髙祖令诸故项籍臣名籍郑君独不奉诏诏尽拜名籍者为大夫而逐郑君郑君死孝文时当时以任侠自喜脱张羽于阸声闻梁楚间孝景时为太子舍人每五日洗沬常置驿马长安诸郊请谢賔客夜以继日至明旦常恐不徧当时好黄老言其慕长者如恐不称自见年少官薄然其知友皆大父行天下有名之士也武帝即位当时稍迁为鲁中尉济南太守江都相至九卿为右内史以武安魏其时议贬秩为詹事迁为大司农当时为大吏戒门下客至亡贵贱亡留门下者执賔主之礼以其贵下人性廉又不治产卬奉赐给诸公然其餽遗人不过具器食每朝候上间説未尝不言天下长者其推毂士及官属丞史诚有味其言也常引以为贤于已未尝名吏与官属言若恐伤之闻人之善言进之上唯恐后山东诸公以此翕然称郑荘使视决河自请治行五日上曰吾闻郑荘行千里不赍粮治行者何也然当时在朝常趋和承意不敢甚斥臧否汉征匈奴招四夷天下费多财用益屈当时为大司农任人賔客僦入多逋负司马安为淮阳太守发其事当时以此陷罪赎为庻人顷之守长史迁汝南太守数嵗以官卒昆弟以当时故至二千石者六七人当时始与汲黯列为九卿内行修两人中废賔客益落当时死家亡余财先是下邽翟公为廷尉賔客亦塡门及废门外可设爵罗后复为廷尉客欲往翟公大署其门曰一死一生迺知交情一贫一富迺知交态一贵一贱交情迺见赞曰张释之之守法冯唐之论将汲黯之正直郑当时之推士不如是亦何以成名哉扬子以为孝文亲诎帝尊以信亚夫之军曷为不能用颇牧彼将有激云尔前汉书卷五十卷五十考证前汉书卷五十考证张释之传尉左右视尽不能对注视其属官尽不能对胡三省曰盖帝问之而不能对故仓皇失措而左右视也颜注非然以顺逆为基按基字史记作差文义甚明与梁相山都侯王恬启宋祁曰启作咸按如宋説则咸字属下文为句也但山都侯自名恬启史无截去人名一字之理史记以避景帝讳作王恬开注徐广曰汉书作启即知本文作王恬启矣宋説无谓冯唐传为即中署长史记作为中郎署长又父老何自为郎父老知之乎史记并无老字赵将李齐胡三省曰鉅鹿之战当是秦将王离围鉅鹿时军市之租索隠曰军中立市市有税即租也汲黯传至黯十世按史记作七世又治官民史记作治官理民此传于史记本文字句多所删节处如严助言黯辅少主守城深坚招之不来麾之不去虽自谓贲育弗能夺也汉书改守城为守成又删深坚以下二句黯言以微文杀无知者五百余人是所谓庇其叶而伤其枝者也汉书删去是所谓一句皆不如本文逺甚召为主爵都尉按公卿表黯以建元六年为主爵都尉十一年徙为右内史元朔五年也主爵都尉掌列侯居淮阳十嵗而卒史记作七嵗郑当时传迁为大司农按史记作迁为大农令是也当时为大农令在元光中至太初元年始改曰大司农此史文偶然失检处也下邽翟公为廷尉按公卿表翟公为廷尉在元光五年前汉书卷五十考证前汉书卷五十一钦定四库全书前汉书卷五十一汉兰台令史班固撰唐正议大夫行秘书少监琅邪县开国子颜师古注贾邹枚路传第二十一贾山颍川人也祖父袪故魏王时博士弟子也山受学祛所言渉猎书记不能为醇儒尝给事颍隂侯为骑孝文时言治乱之道借秦为谕名曰至言其辞曰臣闻为人臣者尽忠竭愚以直谏主不避死亡之诛者臣山是也臣不敢以久逺谕愿借秦以为谕唯陛下少加意焉夫布衣韦带之士修身于内成名于外而使后世不絶息至秦则不然贵为天子富有天下赋歛重数百姓任罢赭衣半道羣盗满山使天下之人戴目而视倾耳而听一夫大謼天下向应者陈胜是也秦非徒如此也起咸阳而西至雍离宫三百钟鼓帷帐不移而具又为阿房之殿殿髙数十仞东西五里南北千歩从车罗骑四马骛驰旌旗不桡为宫室之丽至于此使其后世曾不得聚庐而託处焉为驰道于天下东穷燕齐南极呉楚江湖之上濒海之观毕至道广五十歩三文而树厚筑其外隠以金椎树以青松为驰道之丽至于此使其后世曾不得邪径而託足焉死葬乎骊山吏徒数十万人旷日十年下彻三泉合采金石冶铜锢其内桼涂其外被以珠玉饰以翡翠中成观游上成山林为葬薶之侈至于此使其后世曾不得蓬颗蔽冢而託葬焉秦以熊罴之力虎狼之心蚕食诸侯并吞海内而不笃礼义故天殃已加矣臣昧死以闻愿陛下少留意而详择其中臣闻忠臣之事君也言切直则不用而身危不切直则不可以眀道故切直之言眀主所欲急闻忠臣之所以蒙死而竭知也地之硗者虽有善种不能生焉江臯河濒虽有恶种无不猥大昔者夏商之季世虽闗龙逄箕子比干之贤身死亡而道不用文王之时豪俊之士皆得竭其智刍荛採薪之人皆得尽其力此周之所以兴也故地之羙者善养禾君之仁者善养士雷霆之所击无不摧折者万钧之所压无不糜灭者今人主之威非特雷霆也埶重非特万钧也开道而求谏和颜色而受之用其言而显其身士犹恐惧而不敢自尽又廼况于纵欲恣行暴虐恶闻其过乎震之以威压之以重则虽有尧舜之智孟贲之勇岂有不摧折者哉如此则人主不得闻其过失矣弗闻则社稷危矣古者圣王之制史在前书过失工诵箴谏瞽诵诗谏公卿比谏士传言谏过庶人谤于道商旅议于市然后君得闻其过失也闻其过失而改之见义而从之所以永有天下也天子之尊四海之内其义莫不为臣然而养三老于太学亲执酱而餽执爵而酳祝䭇在前祝鲠在后公卿奉杖大夫进履举贤以自辅弼求修正之士使直谏故以天子之尊尊养三老视孝也立辅弼之臣者恐骄也置直谏之士者恐不得闻其过也学问至于刍荛者求善无餍也商人庶人诽谤已而改之从善无不听也昔者秦政力并万国富有天下破六国以为郡县筑长城以为闗塞秦地之固大小之埶轻重之权其与一家之富一夫之彊胡可胜计也然而兵破于陈渉地夺于刘氏者何也秦王贪狼暴虐残贼天下穷困万民以适其欲也昔者周盖千八百国以九州之民养千八百国之君用民之力不过嵗三日什一而籍君有余财民有余力而颂声作秦皇帝以千八百国之民自养力罢不能胜其役财尽不能胜其求一君之身耳所以自养者驰骋弋猎之娯天下弗能供也劳罢者不得休息饥寒者不得衣食亡罪而死刑者无所告诉人与之为怨家与之为雠故天下坏也秦皇帝身在之时天下已坏矣而弗自知也秦皇帝东廵狩至㑹稽琅邪刻石着其功自以为过尧舜统县石铸钟虡筛土筑阿房之宫自以为万世有天下也古者圣王作谥三四十世耳虽尧舜禹汤文武絫世广徳以为子孙基业无过二三十世者也秦皇帝曰死而以谥法是父子名号有时相袭也以一至万则世世不相复也故死而号曰始皇帝其次曰二世皇帝者欲以一至万也秦皇帝计其功徳度其后嗣世世无穷然身死才数月耳天下四靣而攻之宗庙灭絶矣秦皇帝居灭絶之中而不自知者何也天下莫敢告也其所以莫敢告者何也亡养老之义亡辅弼之臣亡进谏之士纵恣行诛退诽谤之人杀直谏之士是以道谀媮合茍容比其徳则贤于尧舜课其功则贤于汤武天下已溃而莫之告也诗曰匪言不能胡此畏忌听言则对譛言则退此之谓也又曰济济多士文王以宁天下未尝亡士也然而文王独言以宁者何也文王好仁则仁兴得士而敬之则士用用之有礼义故不致其爱敬则不能尽其心不能尽其心则不能尽其力不能尽其力则不能成其功故古之贤君于其臣也尊其爵禄而亲之疾则临视之亡数死则往弔哭之临其小歛大敛已棺涂而后为之服钖衰麻绖而三临其丧未敛不饮酒食肉未葬不举乐当宗庙之祭而死为之废乐故古之君人者于其臣也可谓尽礼矣服法服端容貌正颜色然后见之故臣下莫敢不竭力尽死以报其上功德立于后世而令闻不亡也今陛下念思祖考术追厥功图所以昭光洪业休徳使天下举贤良方正之士天下皆䜣䜣焉曰将兴尧舜之道三王之功矣天下之士莫不精白以承休德今方正之士皆在朝廷矣又选其贤者使为常侍诸吏与之驰敺射猎一日再三出臣恐朝廷之解弛百官之堕于事也诸侯闻之又必怠于政矣陛下即位亲自勉以厚天下损食膳不听乐减外徭卫卒止嵗贡省廏马以赋县传去诸苑以赋农夫出帛十万余匹以振贫民礼髙年九十者一子不事八十者二算不事赐天下男子爵大臣皆至公卿发御府金赐大臣宗族亡不被泽者赦罪人怜其亡髪赐之巾怜其衣赭书其背父子兄弟相见也而赐之衣平狱缓刑天下莫不説喜是以元年膏雨降五谷登此天之所以相陛下也刑轻于它时而犯法者寡衣食多于前年而盗贼少此天下之所以顺陛下也臣闻山东吏布诏令民虽老羸疾扶杖而往聼之愿少须臾母死思见徳化之成也今功业方就名闻方昭四方乡风今从豪俊之臣方正之士直与之日日猎射击兔伐狐以伤大业絶天下之望臣窃悼之诗曰靡不有初鲜克有终臣不胜大愿愿少衰射猎以夏嵗二月定明堂造太学修先王之道风行俗成万世之基定然后唯陛下所幸耳古者大臣不媟故君子不常见其齐严之色肃敬之容大臣不得与宴游方正修絜之士不得从射猎使皆务其方以髙其节则羣臣莫敢不正身修行尽心以称大礼如此则陛下之道尊敬功业施于四海垂于万世子孙矣诚不如此则行日坏而荣日灭矣夫士修之于家而坏之于天子之廷臣窃愍之陛下与衆臣宴游与大臣方正朝廷论议夫游不失乐朝不失礼议不失计轨事之大者也其后文帝除铸钱令山复上书谏以为变先帝法非是又诵淮南王无大罪宜急令反国又言柴唐子为不善足以戒章下诘责对以为钱者亡用器也而可以易富贵富贵者人主之操柄也令民为之是与人主共操柄不可长也其言多激切善指事意然终不加罚所以广谏争之路也其后复禁铸钱云邹阳齐人也汉兴诸侯王皆自治民聘贤呉王濞招致四方游士阳与呉严忌枚乘等俱仕呉皆以文辩着名久之呉王以太子事怨望称疾不朝隂有邪谋阳奏书谏为其事尙隐恶指斥言故先引秦为谕因道胡越齐赵淮南之难然后廼致其意其辞曰臣闻秦倚曲台之宫悬衡天下画地而不犯兵加胡越至其晩节末路张耳陈胜连从兵之据以叩函谷咸阳遂危何则列郡不相亲万室不相救也今胡数渉北河之外上覆飞鸟下不见伏菟鬭城不休救兵不止死者相随辇车相属转粟流输千里不绝何则彊赵责于河间六齐望于惠后城阳顾于卢博三淮南之心思坟墓大王不忧臣恐救兵之不专胡马遂进窥于邯郸越水长沙还舟青阳虽使梁并淮阳之兵下淮东越广陵以遏越人之粮汉亦折西河而下北守漳水以辅大国胡亦益进越亦益深此臣之所为大王患也臣闻交龙襄首奋翼则浮云出流雾雨咸集圣王底节修徳则游谈之士归义思名今臣尽智毕议易精极虑则无国不可奸饰固陋之心则何王之门不可曵长裾乎然臣所以歴数王之朝背淮千里而自致者非恶臣国而乐吴民也窃髙下风之行尤説大王之义故愿大王之无忽察聼其志臣闻鸷鸟絫百不如一鹗夫全赵之时武力鼎士祇服丛台之下者一旦成市而不能止幽王之湛患淮南连山东之侠死士盈朝不能还厉王之西也然而计议不得虽诸贲不能安其位亦明矣故愿大王审画而已始孝文皇帝据闗入立寒心销志不眀求衣自立天子之后使东牟朱虚东褒义父之后深割婴儿王之壤子王梁代益以淮阳卒仆济北囚弟于雍者岂非象新垣平等哉今天子新据先帝之遗业左规山东右制闗中变权易埶大臣难知大王弗察臣恐周鼎复起于汉新垣过计于朝则我呉遗嗣不可期于世矣髙皇帝烧栈道水章邯兵不留行收弊民之倦东驰函谷西楚大破水攻则章邯以亡其城陆击则荆王以失其地此皆国家之不㡬者也愿大王孰察之呉王不内其言是时景帝少弟梁孝王贵盛亦待士于是邹阳枚乘严忌知吴不可説皆去之梁从孝王㳺阳为人有智畧忼慨不茍合介于羊胜公孙诡之间胜等疾阳恶之孝王孝王怒下阳吏将杀之阳客游以谗见禽恐死而负絫廼从狱中上书曰臣闻忠无不报信不见疑臣常以为然徒虚语耳昔荆轲慕燕丹之义白虹贯日太子畏之卫先生为秦画长平之事太白食昴昭王疑之夫精变天地而信不谕两主岂不哀哉今臣尽忠竭诚毕议愿知左右不明卒从吏讯为世所疑是使荆轲卫先生复起而燕秦不寤也愿大王孰察之昔玉人献寳楚王诛之李斯竭忠胡亥极刑是以箕子阳狂接舆避世恐遭此患也愿大王察玉人李斯之意而后楚王胡亥之听毋使臣为箕子接舆所笑臣闻比干剖心子胥鸱夷臣始不信廼今知之愿大王孰察少加怜焉语曰有白头如新倾盖如故何则知与不知也故樊于期逃秦之燕借荆轲首以奉丹事王奢去齐之魏临城自刭以郄齐而存魏夫王奢樊于期非新于齐秦而故于燕魏也所以去二国死两君者行合于志慕义无穷也是以苏秦不信于天下为燕尾生白圭战亡六城为魏取中山何则诚有以相知也苏秦相燕人恶之燕王燕王按劒而怒食以駃騠白圭显于中山人恶之于魏文侯文侯赐以夜光之璧何则两主二臣剖心析肝相信岂移于浮辞哉故女无羙恶入宫见妒士无贤不肖入朝见嫉昔司马喜膑脚于宋卒相中山范雎拉胁折齿于魏卒为应侯此二人者皆信必然之画捐朋党之私挟孤独之交故不能自免于嫉妒之人也是以申徒狄蹈雍之河徐衍负石入海不容于世义不茍取比周于朝以移主上之心故百里奚乞食于道路缪公委之以政甯戚饭牛车下桓公任之以国此二人者岂素宦于朝借誉于左右然后二主用之哉感于心合于行坚如胶桼昆弟不能离岂惑于衆口哉故偏聼生姦独任成乱昔鲁聼季孙之说逐孔子宋任子冉之计囚墨翟夫以孔墨之辩不能自免于谗谀而二国以危何则衆口铄金积毁销骨也秦用戎人由余而伯中国齐用越人子臧而彊威宣此二国岂系于俗牵于世系竒偏之浮辞哉公聼竝观埀明当世故意合则胡越为兄弟由余子臧是矣不合则骨肉为雠敌朱象管蔡是矣今人主诚能用齐秦之明后宋鲁之聼则五伯不足侔而三王易为也是以圣王觉寤捐子之之心而不说田常之贤封比干之后修孕妇之墓故功业覆于天下何则欲善亡厌也夫晋文亲其雠彊伯诸侯齐桓用其仇而一匡天下何则慈仁殷勤诚加于心不可以虚辞借也至夫秦用商鞅之法东弱韩魏立彊天下卒车裂之越用大夫种之谋禽劲吴而伯中国遂诛其身是以孙叔敖三去相而不悔于陵子仲辞三公为人灌园今人主诚能去骄傲之心懐可报之意披心腹见情素堕肝胆施徳厚终与之穷达无爱于士则桀之犬可使吠尧跖之客可使刺由何况因万乘之权假圣王之资乎然则轲湛七族要离燔妻子岂足为大王道哉臣闻明月之珠夜光之璧以闇投人于道衆莫不按劒相眄者何则无因而至前也蟠木根柢轮囷离竒而为万乘器者以左右先为之容也故无因而至前虽出随珠和璧秪怨结而不见德有人先游则枯木朽株树功而不忘今夫天下布衣穷居之士身在贫羸虽蒙尧舜之术挟伊管之辩懐龙逄比干之意而素无根柢之容虽竭精神欲开忠于当世之君则人主必袭按劒相眄之迹矣是使布衣之士不得为枯木朽株之资也是以圣王制世御俗独化于陶钧之上而不牵乎卑辞之语不夺乎衆多之口故秦皇帝任中庶子蒙之言以信荆轲而匕首窃发周文王猎泾渭载吕尙归以王天下秦信左右而亡周用乌集而王何则以其能越挛拘之语驰域外之议独观乎昭旷之道也今人主沈謟谀之辞牵帷廧之制使不覊之士与牛骥同皁此鲍焦所以愤于世也臣闻盛饰入朝者不以私污义底厉名号者不以利伤行故里名胜母曾子不入邑号朝歌墨子回车今欲使天下寥廓之士笼于威重之权胁于位埶之贵回面污行以事謟谀之人而求亲近于左右则士有伏死堀穴巖薮之中耳安有尽忠信而趋阙下者哉书奏孝王孝王立出之卒为上客初胜诡欲使王求为汉嗣王又尝上书愿赐容车之地径至长乐宫自使梁国士衆筑作甬道朝太后爰盎等皆建以为不可天子不许梁王怒令人刺杀盎上疑梁杀之使者冠盖相望责梁王梁王始与胜诡有谋阳争以为不可故见谗枚先生严夫子皆不敢谏及梁事败胜诡死孝王恐诛廼思阳言深辞谢之赍以千金令求方畧解罪于上者阳素知齐人王先生年八十余多奇计即往见语以其事王先生曰难哉人主有私怨深怒欲施必行之诛诚难解也以太后之尊骨肉之亲犹不能止况臣下乎昔秦始皇有伏怒于太后羣臣谏而死者以十数得茅焦为廓大义始皇非能说其言也廼自强从之耳茅焦亦厪脱死如毛氂耳故事所以难者也今子欲安之乎阳曰邹鲁守经学齐楚多辩知韩魏时有竒莭吾将歴问之王先生曰子行矣还过我而西邹阳行月余莫能为谋还过王先生曰臣将西矣为如何王先生曰吾先日欲献愚计以为衆不可盖窃自薄陋不敢道也若子行必往见王长君士无过此者矣邹阳发寤于心曰敬诺辞去不过梁径至长安因客见王长君长君者王羙人兄也后封为盖侯邹阳留数日乘间而请曰臣非为长君无使令于前故来侍也愚戆窃不自料愿有谒也长君跪曰幸甚阳曰窃闻长君弟得幸后宫天下无有而长君行迹多不循道理者今爰盎事即穷竟梁王恐诛如此则太后怫鬰泣血无所发怒切齿侧目于贵臣矣臣恐长君危于絫卵窃为足下忧之长君惧然曰将为之奈何阳曰长君诚能精为上言之得毋竟梁事长君必固自结于太后太后厚德长君入于骨髓而长君之弟幸于两宫金城之固也又有存亡继絶之功德布天下名施无穷愿长君深自计之昔者舜之弟象日以杀舜为事及舜立为天子封之于有卑夫仁人之于兄弟无臧怒无宿怨厚亲爱而已是以后世称之鲁公子庆父使仆人杀子般狱有所归季友不探其情而诛焉庆父亲杀闵公季子缓追免贼春秋以为亲亲之道也鲁哀姜薨于夷孔子曰齐桓公法而不谲以为过也以是说天子徼幸梁事不奏长君曰诺乘闲入而言之及韩安国亦见长公主事果得不治初吴王濞与七国谋反及发齐济北两国城守不行汉既破吴齐王自杀不得立嗣济北王亦欲自杀幸全其妻子齐人公孙玃谓济北王曰臣请试为大王眀说梁王通意天子说而不用死未晩也公孙玃遂见梁王曰夫济北之地东接彊齐南牵吴越北胁燕赵此四分五裂之国权不足以自守劲不足以扞宼又非有竒怪云以待难也虽坠言于吴非其正计也昔者郑祭仲许宋人立公子突以活其君非义也春秋记之为其以生易死以存易亡也乡使济北见情实示不从之端则吴必先歴齐毕济北招燕赵而总之如此则山东之从结而无隙矣今吴楚之王练诸侯之兵敺白徒之衆西与天子争衡济北独底节坚守不下使吴失与而无助跬歩独进瓦解土崩破败而不救者未必非济北之力也夫以区区之济北而与诸侯争彊是以羔犊之弱而扞虎狼之敌也守职不桡可谓诚一矣功义如此尙见疑于上胁肩低首絫足抚衿使有自悔不前之心非社稷之利也臣恐藩臣守职者疑之臣窃料之能歴西山径长乐抵未央攘𬒮而正议者独大王耳上有全亡之功下有安百姓之名德沦于骨髓恩加于无穷愿大王留意详惟之孝王大说使人驰以闻济北王得不坐徙封于淄川也枚乘字叔淮隂人也为吴王濞郎中吴王之初怨望谋为逆也乘奏书谏曰臣闻得全者全昌失全者全亡舜无立锥之地以有天下禹无十户之聚以王诸侯汤武之土不过百里上不絶三光之明下不伤百姓之心者有王术也故父子之道天性也忠臣不避重诛以直谏则事无遗策功流万世臣乘愿披腹心而效愚忠唯大王少加意念恻怛之心于臣乘言夫以一缕之任系千钧之重上县无极之髙下埀不测之渊虽甚愚之人犹知哀其将絶也马方骇鼓而惊之系方絶又重镇之系絶于天不可复结队入深渊难以复出其出不出间不容发能聼忠臣之言百举必脱必若所欲为危于絫卵难于上天变所欲为易于反掌安于泰山今欲极天命之夀敝无穷之乐究万乘之埶不出反掌之易以居泰山之安而欲乘絫卵之危走上天之难此愚臣之所以为大王惑也人性有畏其景而恶其迹者郄背而走迹愈多景愈疾不知就隂而止景灭迹絶欲人勿闻莫若勿言欲人勿知莫若勿为欲汤之凔一人炊之百人扬之无益也不如絶薪止火而已不絶之于彼而救之于此譬犹抱薪而救火也养由基楚之善射者也去杨叶百歩百发百中杨叶之大加百中焉可谓善射矣然其所止廼百歩之内耳比于臣乘未知操弓持矢也福生有基祸生有胎纳其基絶其胎祸何自来泰山之霤穿石单极之䋁断干水非石之钻索非木之锯渐靡使之然也夫铢铢而称之至石必差寸寸而度之至文必过石称丈量径而寡失夫十围之木始生如蘖足可搔而絶手可擢而㧞据其未生先其未形也磨砻底厉不见其损有时而尽种树畜养不见其益有时而大积德絫行不知其善有时而用弃义背理不知其恶有时而亡臣愿大王孰计而身行之此百世不易之道也吴王不纳乘等去而之梁从孝王游景帝即位御史大夫鼌错为汉定制度损削诸侯吴王遂与六国谋反举兵西乡以诛错为名汉闻之斩错以谢诸侯枚乘复说吴王曰昔者秦西举胡戎之难北备榆中之闗南距𦍑筰之塞东当六国之从六国乘信陵之籍明苏秦之约厉荆轲之威并力一心以备秦然秦卒禽六国灭其社稷而并天下是何也则地利不同而民轻重不等也今汉据全秦之地兼六国之衆修戎狄之义而南朝𦍑筰此其与秦地相什而民相百大王之所明知也今夫谗䛕之臣为大王计者不论骨肉之义民之轻重国之大小以为吴祸此臣所以为大王患也夫举吴兵以訾于汉譬犹蝇蚋之附羣牛腐肉之齿利劒锋接必无事矣天子闻吴率失职诸侯愿责先帝之遗约今汉亲诛其三公以谢前过是大王之威加于天下而功越于汤武也夫吴有诸侯之位而实富于天子有隐匿之名而居过于中国夫汉并二十四郡十七诸侯方输错出运行数千里不絶于道其珍怪不如东山之府转粟西乡陆行不絶水行满河不如海陵之仓修治上林杂以离宫积聚玩好圈守禽兽不如长洲之苑游曲台临上路不如朝夕之池深壁髙垒副以闗城不如江淮之险此臣之所以为大王乐也今大王还兵疾归尙得十半不然汉知吴之有吞天下之心也赫然加怒遣羽林黄头循江而下袭大王之都鲁东海絶呉之饟道梁王饬车骑习战射积粟固守以备荥阳待吴之饥大王虽欲反都亦不得已夫三淮南之计不负其约齐王杀身以灭其迹四国不得出兵其郡赵囚邯郸此不可掩亦已明矣大王已去千里之国而制于十里之内矣张韩将北地弓马宿左右兵不得下壁军不得大息臣窃哀之愿大王孰察焉吴王不用乘䇿卒见禽灭汉既平七国乘由是知名景帝召拜乘为𢎞农都尉乘久为大国上賔与英俊并游得其所好不乐郡吏以病去官复游梁梁客皆善属辞赋乘尤髙孝王薨乘归淮隂武帝自为太子闻乘名及即位乘年老廼以安车蒲轮徴乘道死诏问乘子无能为文者后廼得其孽子臯臯字少孺乘在梁时取臯母为小妻乘之东归也臯母不肯随乘乘怒分臯数千钱留与母居年十七上书梁共王得召为郎三年为王使与冗从争见谗恶遇罪家室没入臯亡至长安㑹赦上书北阙自陈枚乘之子上得之大喜召入见待诏臯因赋殿中诏使赋平乐馆善之拜为郎使匈奴臯不通经术诙笑类俳倡为赋颂好嫚戱以故得媟黩贵幸比东方朔郭舍人等而不得比严助等得尊官武帝春秋二十九廼得皇子羣臣喜故臯与东方朔作皇太子生赋及立皇子禖祝受诏所为皆不从故事重皇子也初卫皇后立臯奏赋以戒终臯为赋善于朔也从行至甘泉雍河东东廵狩封泰山塞决河宣房游观三辅离宫馆临山泽弋猎射驭狗马蹵鞠刻镂上有所感輙使赋之为文疾受诏輙成故所赋者多司马相如善为文而迟故所作少而善于臯臯赋辞中自言为赋不如相如又言为赋廼俳见视如倡自悔类倡也故其赋有诋娸东方朔又自诋娸其文骫骳曲随其事皆得其意颇诙笑不甚闲靡凡可读者百二十篇其尤嫚戱不可读者尚数十篇路温舒字长君鉅鹿东里人也父为里监门使温舒牧羊温舒取泽中蒲截以为牒编用写书稍习善求为狱小吏因学律令转为狱史县中疑事皆问焉太守行县见而异之署决曹史又受春秋通大义举孝亷为山邑丞坐法免复为郡吏元鳯中廷尉光以治诏狱请温舒署奏曹掾守廷尉史㑹昭帝崩昌邑王贺废宣帝初即位温舒上书言宜尚徳缓刑其辞曰臣闻齐有无知之祸而桓公以兴晋有骊姬之难而文公用伯近世赵王不终诸吕作乱而孝文为太宗繇是观之祸乱之作将以开圣人也故桓文扶㣲兴壊尊文武之业泽加百姓功润诸侯虽不及三王天下归仁焉文帝永思至悳以承天心崇仁义省刑罚通闗梁一逺近敬贤如大賔爱民如赤子内恕情之所安而施之于海内是以囹圄空虚天下太平夫继变化之后必有异旧之恩此贤圣所以昭天命也往者昭帝即世而无嗣大臣忧戚焦心合谋皆以昌邑尊亲援而立之然天不授命滛乱其心遂以自亡深察祸变之故廼皇天之所以开至圣也故大将军受命武帝股肱汉国披肝胆决大计黜亡义立有徳辅天而行然后宗庙以安天下咸宁臣闻春秋正即位大一统而慎始也陛下初登至尊与天合符宜改前世之失正始受命之统涤烦文除民疾存亡继絶以应天意臣闻秦有十失其一尚存治狱之吏是也秦之时羞文学好武勇贱仁义之士贵治狱之吏正言者谓之诽谤遏过者谓之妖言故盛服先生不用于世忠良切言皆鬰于胷誉䛕之声日满于耳虚美熏心实祸蔽塞此乃秦之所以亡天下也方今天下赖陛下恩厚亡金革之危饥寒之患父子夫妻勠力安家然太平未洽者狱乱之也夫狱者天下之大命也死者不可复生者不可复属书曰与其杀不辜宁失不经今治狱吏则不然上下相敺以刻为明深者获公名平者多后患故治狱之吏皆欲人死非憎人也自安之道在人之死是以死人之血流离于市被刑之徒比肩而立大辟之计嵗以万数此仁圣之所以伤也太平之未洽凡以此也夫人情安则乐生痛则思死棰楚之下何求而不得故囚人不胜痛则饰辞以视之吏治者利其然则指道以眀之上奏畏郄则鍜鍊而周内之盖奏当之成虽咎繇聼之犹以为死有余辜何则成练者衆文致之罪明也是以狱吏专为深刻残贼而亡极媮为一切不顾国患此世之大贼也故俗语曰画地为狱议不入刻木为吏期不对此皆疾吏之风悲痛之辞也故天下之患莫深于狱败法乱正离亲塞道莫甚乎治狱之吏此所谓一尚存者也臣闻乌鸢之卵不毁而后凤皇集诽谤之罪不诛而后良言进故古人有言山薮臧疾川泽纳污瑾瑜匿恶国君含诟唯陛下除诽谤以招切言开天下之口广箴谏之路扫亡秦之失尊文武之悳省法制寛刑罚以废治狱则太平之风可兴于世永履和乐与天亡极天下幸甚上善其言迁广阳私府长内史举温舒文学髙第迁右扶风丞时诏书令公卿选可使匈奴者温舒上书愿给厮养暴骨方外以尽臣节事下度辽将军范明友太仆杜延年问状罢归故官久之迁临淮太守治有异迹卒于官温舒从祖父受歴数天文以为汉厄三七之间上封事以豫戒成帝时谷永亦言如此及王莾簒位欲章代汉之符着其语焉温舒子及孙皆至牧守大官赞曰春秋鲁臧孙逹以礼谏君君子以为有后贾山自下劘上邹阳枚乘游于危国然卒免刑戮者以其言正也路温舒辞顺而意笃遂为世家宜哉前汉书卷五十一卷五十一考证前汉书卷五十一考证贾山传尝给事颍隂侯为骑胡三省曰颍隂侯灌婴也骑者在侯家为骑士又言柴唐子为不善足以戒按棘蒲侯柴武太子竒谋反见淮南王传此文应云柴武子疑唐字讹邹阳传城阳顾于卢博注济北王治处按地理志卢县济北王都博县则济北属县耳注当云卢博济北地宋任子冉之计囚墨翟注文颍曰子冉子罕也按子冉史记作子罕故文颕以为一人顾炎武曰子罕是鲁襄公时人墨翟在孔子之后子冉当另是一人文颍注非也又齐用越人子臧而强威宣史记作齐用越人蒙故秦皇帝任中庶子蒙之言注蒙者庶子名也顾炎武曰史记秦王宠臣中庶子蒙嘉为先言于秦王非蒙恬亦非蒙名传文脱嘉字耳枚乘传枚乘复説吴王顾炎武曰上云吴王不纳乘等去而之梁此云复説吴王盖吴王举兵之时乘已家居而复与之书不然无缘复説也四国不得出兵其郡注晋灼曰胶东胶西济北淄川王也按济北系济南之譌路温舒传元鳯中廷尉光注师古曰光解光按此李光也公卿表李光以元鳯六年为廷尉四年免师古以成哀间解光当之非是前汉书卷五十一考证前汉书卷五十二钦定四库全书前汉书卷五十二汉兰台令史班固撰唐正议大夫行秘书少监琅邪县开国子颜师古注窦田灌韩传第二十二窦婴字王孙孝文皇后从兄子也父世观津人也喜宾客孝文时为吴相病免孝景即位为詹事帝弟梁孝王母窦太后爱之孝王朝因燕昆弟饮是时上未立太子酒酣上从容曰千秋万岁后传王太后驩婴引巵酒进上曰天下者髙祖天下父子相传汉之约也上何以得传梁王太后由此憎婴婴亦薄其官因病免太后除婴门籍不得朝请孝景三年吴楚反上察宗室诸窦无如婴贤召入见固让谢称病不足任太后亦慙于是上曰天下方有急王孙宁可以让邪廼拜婴为大将军赐金千斤婴言爰盎栾布诸名将贤士在家者进之所赐金陈廊庑下军吏过輙令财取为用金无入家者婴守荥阳监齐赵兵七国破封为魏其侯游士賔客争归之毎朝议大事条侯魏其列侯莫敢与亢礼四年立栗太子以婴为傅七年栗太子废婴争弗能得谢病屏居蓝田南山下数月诸窦賔客辩士説莫能来梁人髙遂廼説婴曰能富贵将军者上也能亲将军者太后也今将军傅太子太子废争不能拔又不能死自引谢病拥赵女屏闲处而不朝袛加怼自明扬主之过有如两宫奭将军则妻子无类矣婴然之廼起朝请如故桃侯免相窦太后数言魏其景帝曰太后岂以臣有爱相魏其者魏其沾沾自喜耳多易难以为相持重遂不用用建陵侯卫绾为丞相田蚡孝景王皇后同母弟也生长陵窦婴已为大将军方盛蚡为诸曹郎未贵徃来侍酒婴所跪起如子姓及孝景晚节蚡益贵幸为中大夫辩有口学盘盂诸书王皇后贤之孝景崩武帝初即位蚡以舅封为武安侯弟胜为周阳侯蚡新用事卑下賔客进名士家居者贵之欲以倾诸将相上所填抚多蚡賔客计䇿㑹丞相绾病免上议置丞相太尉借福説蚡曰魏其侯贵久矣素天下士归之今将军初兴未如即上以将军为相必让魏其魏其为相将军必为太尉太尉相尊等耳有让贤名蚡乃微言太后风上于是廼以婴为丞相蚡为太尉借福贺婴因弔曰君侯资性喜善疾恶方今善人誉君侯故至丞相然恶人衆亦且毁君侯君侯能兼容则幸乆不能今以毁去矣婴不聴婴蚡俱好儒术推毂赵绾为御史大夫王臧为郎中令迎鲁申公欲设明堂令列侯就国除闗以礼为服制以兴太平举谪诸窦宗室无行者除其属籍诸外家为列侯列侯多尚公主皆不欲就国以故毁日至窦太后太后好黄老言而婴蚡赵绾等务隆推儒术贬道家言是以窦太后滋不説二年御史大夫赵绾请毋奏事东宫窦太后大怒曰此欲复为新垣平邪廼罢逐赵绾王臧而免丞相婴太尉蚡以柏至侯许昌为丞相武彊侯庄青翟为御史大夫婴蚡以侯家居蚡虽不任职以王太后故亲幸数言事多效士吏趋埶利者皆去婴而归蚡蚡日益横六年窦太后崩丞相昌御史大夫青翟坐丧事不办免上以蚡为丞相大司农韩安国为御史大夫天下士郡诸侯愈益附蚡蚡为人貌侵生贵甚又以为诸侯王多长上初即位富于春秋蚡以肺附为相非痛折节以礼屈之天下不肃当是时丞相入奏事语移日所言皆聴荐人或起家至二千石权移主上上廼曰君除吏尽未吾亦欲除吏尝请考工地益宅上怒曰遂取武库是后廼退召客饮坐其兄盖侯北乡自坐东乡以为汉相尊不可以兄故私桡由此滋骄治宅甲诸第田园极膏腴市买郡县器物相属于道前堂罗钟鼓立曲旃后房妇女以百数诸奏珍物狗马玩好不可胜数而婴失窦太后益疏不用无埶诸公稍自引而怠骜唯灌夫独否故婴墨墨不得意而厚遇夫也灌夫字仲孺颍隂人也父张孟常为颍隂侯灌婴舍人得幸因进之至二千石故䝉灌氏姓为灌孟吴楚反时颍隂侯灌婴为将军属太尉请孟为校尉夫以千人与父俱孟年老颍隂侯彊请之郁郁不得意故战常䧟坚遂死吴军中汉法父子俱有死事得与丧归夫不肯随丧归奋曰愿取吴王若将军头以报父仇于是夫被甲持㦸募军中壮士所善愿从数十人及出壁门莫敢前独两人及从奴十余骑驰入吴军至戏下所杀伤数十人不得前复还走汉壁亡其奴独与一骑归夫身中大创十余适有万金良药故得无死创少瘳又复请将军曰吾益知吴壁曲折请复徃将军壮而义之恐亡夫廼言太尉太尉召固止之吴军破夫以此名闻天下颍隂侯言夫夫为郎中将数嵗坐法去家居长安中诸公莫不称由是复为代相武帝即位以为淮阳天下郊劲兵处故徙夫为淮阳太守入为太仆二年夫与长乐卫尉窦甫饮轻重不得夫醉搏甫甫窦太后昆弟上恐太后诛夫徙夫为燕相数嵗坐法免家居长安夫为人刚直使酒不好面䛕贵戚诸埶在己之右欲必陵之士在己左愈贫贱尤益礼敬与钧稠人广衆荐宠下軰士亦以此多之夫不好文学喜任侠已然诺诸所与交通无非豪桀大猾家累数千万食客日数十百人波池田园宗族賔客为权利横颍川颍川儿歌之曰颍水清灌氏宁颍水浊灌氏族夫家居卿相侍中賔客益衰及窦婴失埶亦欲倚夫引绳排根生平慕之后弃者夫亦得婴通列侯宗室为名髙两人相为引重其游如父子然相得驩甚无厌恨相知之晚夫尝有服过丞相蚡蚡从容曰吾欲与仲孺过魏其侯㑹仲孺有服夫曰将军廼肯幸临况魏其侯夫安敢以服为觧请语魏其具将军旦日蚤临蚡许诺夫以语婴婴与夫人益市牛酒夜洒扫张具至旦平明令门下候司至日中蚡不来婴谓夫曰丞相岂忘之哉夫不怿曰夫以服请不宜廼驾自徃迎蚡蚡特前戏许夫殊无意徃夫至门蚡尚卧也于是夫见曰将军昨日幸许过魏其魏其夫妻治具至今未敢尝食蚡悟谢曰吾醉忘与仲孺言廼驾徃徃又徐行夫愈益怒及饮酒酣夫起舞属蚡蚡不起夫徙坐语侵之婴廼扶夫去谢蚡蚡卒饮至夜极驩而去后蚡使借福请婴城南田婴大望曰老仆虽弃将军虽贵宁可以埶相夺乎不许夫闻怒骂福福恶两人有隙廼谩好谢蚡曰魏其老且死易忍且待之已而蚡闻婴夫实怒不予亦怒曰魏其子尝杀人蚡活之蚡事魏其无所不可爱数顷田且灌夫何与也吾不敢复求田由此大怒元光四年春蚡言灌夫家在颍川横甚民苦之请案之上曰此丞相事何请夫亦持蚡隂事为姦利受淮南王金与语言賔客居间遂已俱觧夏蚡取燕王女为夫人太后诏召列侯宗室皆徃贺婴过夫欲与俱夫谢曰夫数以酒失过丞相丞相今者又与夫有隙婴曰事已解彊与俱酒酣蚡起为寿坐皆避席伏已婴为寿独故人避席余半膝席夫行酒至蚡蚡膝席曰不能满觞夫怒因嘻笑曰将军贵人也毕之时蚡不肯行酒次至临汝侯灌贤贤方与程不识耳语又不避席夫无所发怒迺骂贤曰平生毁程不识不直一钱今日长者为寿廼效女曹儿呫嗫耳语蚡谓夫曰程李俱东西宫卫尉今衆辱程将军仲孺独不为李将军地乎夫曰今日斩头穴匈何知程李坐乃起更衣稍稍去婴去戏夫夫出蚡遂怒曰此吾骄灌夫罪也廼令骑留夫夫不得出借福起为谢案夫项令谢夫愈怒不肯顺蚡廼戏骑缚夫置传舍召长史曰今日召宗室有诏劾灌夫骂坐不敬系居室遂其前事遣吏分曹逐捕诸灌氏支属皆得弃市罪婴愧为资使賔客请莫能解蚡吏皆为耳目诸灌氏皆亡匿夫系遂不得告言蚡隂事婴鋭为救夫婴夫人谏曰灌将军得罪丞相与太后家迕宁可救邪婴曰侯自我得之自我捐之无所恨且终不令灌仲孺独死婴独生廼匿其家窃出上书立召入具告言灌夫醉饱事不足诛上然之赐婴食曰东朝廷辩之婴东朝盛推夫善言其醉饱得过廼丞相以他事诬罪之蚡盛毁夫所为横恣罪逆不道婴度无可奈何因言蚡短蚡曰天下幸而安乐无事蚡得为肺附所好音乐狗马田宅所爱倡优巧匠之属不如魏其灌夫日夜招聚天下豪桀壮士与论议腹诽而心谤卭视天俛画地辟睨两宫闲幸天下有变而欲有大功臣乃不如魏其等所为上问朝臣两人孰是御史大夫韩安国曰魏其言灌夫父死事身荷㦸驰不测之吴军身被数十创名冠三军此天下壮士非有大恶争杯酒不足引它过以诛也魏其言是丞相亦言灌夫通姦猾侵细民家累巨万横恣颍川輘轹宗室侵犯骨肉此所谓支大于干胫大于股不折必披丞相言亦是唯明主裁之主爵都尉汲黯是魏其内史郑当时是魏其后不坚余皆莫敢对上怒内史曰公平生数言魏其武安长短今日廷论局趣效辕下驹吾并斩若属矣即罢起入上食太后太后亦已使人候司具以语太后太后怒不食曰我在也而人皆借吾弟令我百嵗后皆鱼肉之乎且帝宁能为石人邪此特帝在即录录设百嵗后是属宁有可信者乎上谢曰俱外家故廷辨之不然此一狱吏所决耳是时郎中令石建为上分别言两人蚡已罢朝出止车门召御史大夫安国载怒曰与长孺共一秃翁何为首鼠两端安国良久谓蚡曰君何不自喜夫魏其毁君君当免冠觧印绶归曰臣以肺附幸得待罪固非其任魏其言皆是如此上必多君有让不废君魏其必媿杜门齰舌自杀今人毁君君亦毁之譬如贾竖女子争言何其无大体也蚡谢曰争时急不知出此于是上使御史簿责婴所言灌夫颇不雠劾系都司空孝景时婴尝受遗诏曰事有不便以便宜论上及系灌夫罪至族事日急诸公莫敢复明言于上婴廼使昆弟子上书言之幸得召见书奏案尚书大行无遗诏诏书独臧婴家婴家丞封廼劾婴矫先帝诏害罪当弃市五年十月悉论灌夫支属婴良乆廼闻有劾即阳病痱不食欲死或闻上无意杀婴复食治病议定不死矣廼有飞语为恶言闻上故以十二月晦论弃市渭城春蚡疾一身尽痛若有击者謼服谢罪上使视鬼者瞻之曰魏其侯与灌夫共守笞欲杀之竟死子恬嗣元朔中有罪免后淮南王安谋反觉始安入朝时蚡为太尉迎安霸上谓安曰上未有太子大王最贤髙祖孙即宫车晏驾非大王立尚谁立哉淮南王大喜厚遗金钱财物上自婴夫事时不直蚡特为太后故及闻淮南事上曰使武安侯在者族矣韩安国字长孺梁成安人也后徙睢阳尝受韩子杂説邹田生所事梁孝王为中大夫吴楚反时孝王使安国及张羽为将扞吴兵于东界张羽力战安国持重以故吴不能过梁吴楚破安国张羽名由此显梁梁王以至亲故得自置相二千石出入游戏僭于天子天子闻之心不善太后知帝弗善廼怒梁使者弗见案责王所为安国为梁使见大长公主而泣曰何梁王为人子之孝为人臣之忠而太后曽不省也夫前日吴楚齐赵七国反自闗以东皆合从而西向唯梁最亲为限难梁王念太后帝在中而诸侯扰乱壹言泣数行而下跪送臣等六人将兵击却吴楚吴楚以故兵不敢西而卒破亡梁之力也今太后以小苛礼责望梁王梁王父兄皆帝王而所见者大故出称䟆入言警车旗皆帝所赐即以嫮鄙小县驱驰国中欲夸诸侯令天下知太后帝爱之也今梁使来輙案责之梁王恐日夜涕泣思慕不知所为何梁王之忠孝而太后不䘏也长公主具以告太后太后喜曰为帝言之言之帝心廼解而免冠谢太后曰兄弟不能相教廼为太后遗忧悉见梁使厚赐之其后梁王益亲驩太后长公主更赐安国直千余金由此显结于汉其后安国坐法抵罪䝉狱吏田甲辱安国安国曰死灰独不复然乎甲曰然即溺之居无几梁内史缺汉使使者拜安国为梁内史起徒中为二千石田甲亡安国曰甲不就官我灭而宗甲肉袒谢安国笑曰公等足与治乎卒善遇之内史之缺也王新得齐人公孙诡説之欲请为内史窦太后所廼诏王以安国为内史公孙诡羊胜説王求为帝太子及益地事恐汉大臣不聴廼阴使人刺汉用事谋臣及杀故吴相爰盎景帝遂闻诡胜等计画廼使使捕诡胜必得汉使十軰至梁相以下举国大索月余弗得安国闻诡胜匿王所廼入见王而泣曰主辱者臣死大王无良臣故纷纷至此今胜诡不得请辞赐死王曰何至此安国泣数行下曰大王自度于皇帝孰与太上皇之与髙帝及皇帝与临江王亲王曰弗如也安国曰夫太上皇临江亲父子间然髙帝曰提三尺取天下者朕也故太上终不得制事居于栎阳临江适长太子以一言过废王临江用宫垣事卒自杀中尉府何者治天下终不用私乱公语曰虽有亲父安知不为虎虽有亲兄安知不为狼今大王列在诸侯訹邪臣浮説犯上禁桡明法天子以太后故不忍致法于大王太后日夜涕泣幸大王自改大王终不觉寤有如太后宫车即晏驾大王尚谁攀乎语未卒王泣数行而下谢安国曰吾今出之即日诡胜自杀汉使还报梁事皆得释安国力也景帝太后益重安国孝王薨共王即位安国坐法失官家居武帝即位武安侯田蚡为太尉亲贵用事安国以五百金遗蚡蚡言安国太后上素闻安国贤即召以为北地都尉迁为大司农闽东越相攻遣安国大行王恢将兵未至越越杀其王降汉兵亦罢其年田蚡为丞相安国为御史大夫匈奴来请和亲上下其议大行王恢燕人数为边吏习胡事议曰汉与匈奴和亲率不过数嵗即背约不如勿许举兵击之安国曰千里而战即兵不获利今匈奴负戎马足懐鸟兽心迁徙鸟集难得而制得其地不足为广有其衆不足为彊自上古弗属汉数千里争利则人马罢虏以全制其敝埶必危殆臣故以为不如和亲羣臣议多附安国于是上许和亲明年鴈门马邑豪聂壹因大行王恢言匈奴初和亲亲信边可诱以利致之伏兵袭击必破之道也上廼召问公卿曰朕饰子女以配单于币帛文锦赂之甚厚单于待命加嫚侵盗无已边竟数惊朕甚闵之今欲举兵攻之何如大行恢对曰陛下虽未言臣固愿效之臣闻全代之时北有彊胡之敌内连中国之兵然尚得飬老长幼种树以时仓廪常实匈奴不轻侵也今以陛下之威海内为一天下同任又遣子弟乗边守塞转粟輓输以为之备然匈奴侵盗不已者无它以不恐之故耳臣窃以为击之便御史大夫安国曰不然臣闻髙皇帝尝围于平城匈奴至者投鞌髙如城者数所平城之饥七日不食天下歌之及觧围反位而无忿怒之心夫圣人以天下为度者也不以已私怒伤天下之功故廼遣刘敬奉金千斤以结和亲至今为五世利孝文皇帝又尝壹拥天下之精兵聚之广武常谿然终无尺寸之功而天下黔首无不忧者孝文寤于兵之不可宿故复合和亲之约此二圣之迹足以为效矣臣窃以为勿击便恢曰不然臣闻五帝不相袭礼三王不相复乐非故相反也各因世宜也且髙帝身被坚执鋭䝉雾露沐霜雪行几十年所以不报平城之怨者非力不能所以休天下之心也今边竟数惊士卒伤死中国槥车相望此仁人之所隐也臣故曰击之便安国曰不然臣闻利不十者不易业功不百者不变常是以古之人君谋事必就祖发政占古语重作事也且自三代之盛夷狄不与正朔服色非威不能制彊弗能服也以为逺方絶地不牧之民不足烦中国也且匈奴轻疾悍亟之兵也至如猋风去如收电畜牧为业弧弓射猎逐兽随草居处无常难得而制今使边郡久废耕织以支胡之常事其埶不相权也臣故曰勿击便恢曰不然臣闻凤鸟乘于风圣人因于时昔秦缪公都雍地方三百里知时宜之变攻取西戎辟地千里并国十四陇西北地是也及后蒙恬为秦侵胡辟数千里以河为竟累石为城树榆为塞匈奴不敢饮马于河置㷭然后敢牧马夫匈奴独可以威服不可以仁畜也今以中国之盛万倍之资遣百分之一以攻匈奴譬犹以彊弩射且溃之痈也必不留行矣若是则北发月氏可得而臣也臣故曰击之便安国曰不然臣闻用兵者以饱待饥正治以待其乱定舍以待其劳故接兵覆衆伐国堕城常坐而役敌国此圣人之兵也且臣闻之冲风之衰不能起毛羽彊弩之末力不能入鲁缟夫盛之有衰犹朝之必莫也今将卷甲轻举深入长敺难以为功从行则廹胁衡行则中絶疾则粮乏徐则后利不至千里人马乏食兵法曰遗人获也意者有它缪巧可以禽之则臣不知也不然则未见深入之利也臣故曰勿击便恢曰不然夫草木遭霜者不可以风过清水明镜不可以形逃通方之士不可以文乱今臣言击之者固非发而深入也将顺因单于之欲诱而致之边吾选枭骑壮士隂伏而处以为之备审遮险阻以为其戒吾埶已定或营其左或营其右或当其前或絶其后单于可禽百全必取上曰善廼从恢议隂使聂壹为间亡入匈奴谓单于曰吾能斩马邑令丞以城降财物可尽得单于爱信以为然而许之聂壹廼诈斩死罪囚县其头马邑城下视单于使者为信曰马邑长吏已死可急来于是单于穿塞将十万骑入武州塞当是时汉伏兵车骑材官三十余万匿马邑旁谷中卫尉李广为骁骑将军太仆公孙贺为轻车将军大行王恢为将屯将军太中大夫李息为材官将军御史大夫安国为䕶军将军诸将皆属约单于入马邑纵兵王恢李息别从代主击辎重于是单于入塞未至马邑百余里觉之还去语在匈奴传塞下传言单于已去汉兵追至塞度弗及王恢等皆罢兵上怒恢不出击单于辎重也恢曰始约为入马邑城兵与单于接而臣击其辎重可得利今单于不至而还臣以三万人衆不敌袛取辱固知还而斩然完陛下士三万人于是下恢廷尉廷尉当恢逗桡当斩恢行千金丞相蚡蚡不敢言上而言于太后曰王恢首为马邑事今不成而诛恢是为匈奴报仇也上朝太后太后以蚡言告上上曰首为马邑事者恢故发天下兵数十万从其言为此且纵单于不可得恢所部击犹颇可得以尉士大夫心今不诛恢无以谢天下于是恢闻廼自杀安国为人多大畧知足以当世取舍而出于忠厚贪耆财利然所推举皆亷士贤于己者于梁举壶遂臧固至它皆天下名士士亦以此称慕之唯天子以为国器安国为御史大夫五年丞相蚡薨安国行丞相事引墯车蹇上欲用安国为丞相使使视蹇甚廼更以平棘侯薛泽为丞相安国病免数月瘉复为中尉嵗余徙为卫尉而将军卫青等击匈奴破龙城明年匈奴大入边语在青传安国为材官将军屯渔阳捕生口虏言匈奴逺去即上言方佃作时请且罢屯罢屯月余匈奴大入上谷渔阳安国壁廼有七百余人出与战安国伤入壁匈奴虏畧千余人及畜产去上怒使使责让安国徙益东屯右北平是时虏言当入东方安国始为御史大夫及䕶军后稍下迁新壮将军衞青等有功益贵安国既斥䟽将屯又失亡多甚自媿幸得罢归廼益东徙意忽忽不乐数月病欧血死壶遂与太史迁等定汉律歴官至詹事其人深中笃行君子上方倚欲以为相㑹其病卒赞曰窦婴田蚡皆以外戚重灌夫用一时决策而各名显并位卿相大业定矣然婴不知时变夫亡术而不逊蚡负贵而骄溢凶徳参㑹待时而发借福区区其间恶能救斯败哉以韩安国之见器临其挚而颠坠陵夷以忧死遇合有命悲夫若王恢为兵首而受其咎岂命也虖前汉书卷五十二卷五十二考证前汉书卷五十二考证窦婴传字王孙按史记无婴字观景帝语婴王孙宁可以让耶是婴字王孙矣有如两宫奭将军按史记作螫将军张晏曰螫怒也毒虫怒必螫人田蚡传蚡为诸曹郎按史记无曹字据徐广注亦不作郎官觧又汉初言郎不以曹称疑此文曹字讹跪起如子姓凌穉隆曰史记作如子姪此作如子姓于义虽通䆒是讹字王皇后贤之按史记作王太后贤之在景帝时祗合称皇后耳此汉书改订史记之失蚡以肺附为相肺附史记作肺腑下同上怒曰遂取武库按史记云君何不遂取武库此怒语也汉书省君何不三字意遂不明灌夫传将军贵人也毕之毕之史记作属之程李俱东西宫卫尉注孟康曰李广为东宫程不识为西宫按孟康注非也汉以长乐宫为东宫太后居之天子居未央宫在长乐西据李广传广入为未央衞尉而程不识亦为长乐衞尉是广卫西宫而不识衞东宫也婴东朝按史记作魏其之东朝之徃也之字似不可省又石建为上分别言两人事此省事字又与长孺共一老秃翁此省老字又婴廼使昆弟子上书言之幸得复召见此省复字皆不如本文韩安国传由此显结于汉按此作一句读史记云名由此显结于汉意义亦遂不同又安国笑曰可溺矣公等足与治乎此传删可溺矣三字不如本文逺甚唯与王恢论马邑之计反覆折辨较史记为最详王恢李息别从代史记作王恢李息李广此缺李广至它皆天下名士按史记作郅他则郅姓他名与壶遂臧固为三人此传作至它则非人姓名矣前汉书卷五十二考证前汉书卷五十三钦定四库全书前汉书卷五十三汉兰台令史班固撰唐正议大夫行秘书少监琅邪县开国子颜师古注景十三王传第二十三孝景皇帝十四男王皇后生孝武皇帝栗姬生临江闵王荣河间献王德临江哀王阏程姬生鲁共王余江都易王非胶西于王端贾夫人生赵敬肃王彭祖中山靖王胜唐姬生长沙定王发王夫人生广川恵王越胶东康王寄清河哀王乗常山宪王河间献王徳以孝景前二年立脩学好古实事求是从民得善书必为好写与之留其眞加金帛赐以招之繇是四方道术之人不逺千里或有先祖旧书多奉以奏献王者故得书多与汉朝等是时淮南王安亦好书所招致率多浮辩献王所得书皆古文先秦旧书周官尚书礼礼记孟子老子之属皆经传説记七十子之徒所论其学举六艺立毛氏诗左氏春秋博士脩礼乐被服儒术造次必于儒者山东诸儒多从而游武帝时献王来朝献雅乐对三雍宫及诏䇿所问三十余事其对推道术而言得事之中文约指明立二十六年薨中尉常丽以闻曰王身端行治温仁恭俭笃敬爱下明知深察恵于鳏寡大行令奏谥法曰聪明睿知曰献宜谥曰献王子共王不害嗣四年薨子刚王堪嗣十二年薨子顷王授嗣十七年薨子孝王庆嗣四十三年薨子元嗣元取故广陵厉王厉王太子及中山懐王故姬亷等以为姬甘露中冀州刺史敞奏元事下廷尉逮召廉等元廹胁凡七人令自杀有司奏请诛元有诏削二县万一千户后元怒少史留贵留贵踰垣出欲告元元使人杀留贵母有司奏元残贼不改不可君国子民废勿王处汉中房陵居数年坐与妻若共乗朱轮车怒若又笞击令自髠汉中太守请治病死立十七年国除絶五嵗成帝建始元年复立元弟上郡库令良是为河间惠王良脩献王之行母太后薨服丧如礼哀帝下诏褒扬曰河间王良丧太后三年为宗室仪表其益封万户二十七年薨子尚嗣王莽时絶临江哀王阏以孝景前二年立三年薨无子国除为郡临江闵王荣以孝景前四年为皇太子四嵗废为临江王三嵗坐侵庙壖地为宫上征荣荣行祖于江陵北门既上车轴折车废江陵父老流涕窃言曰吾王不反矣荣至诣中尉府对簿中尉郅都簿责讯王王恐自杀葬蓝田燕数万衔土置冢上百姓怜之荣最长亡子国除地入于汉为南郡鲁恭王余以孝景前二年立为淮阳王吴楚反破后以孝景前三年徙王鲁好治宫室苑囿狗马季年好音不喜辞为人口吃难言二十八年薨子安王光嗣初好音乐舆马晚节遴唯恐不足于财四十年薨子孝王庆忌嗣三十七年薨子顷王劲嗣二十八年薨子文王睃嗣十八年薨亡子国除哀帝建平三年复立顷王子睃弟郚乡侯闵为王王莽时絶恭王初好治宫室壊孔子旧宅以广其宫闻钟磬琴瑟之声遂不敢复壊于其壁中得古文经传江都易王非以孝景前二年立为汝南王吴楚反时非年十五有材气上书自请击吴景帝赐非将军印击吴吴已破徙王江都治故吴国以军功赐天子旗元光中匈奴大入汉边非上书愿击匈奴上不许非好气力治宫馆招四方豪杰骄奢甚二十七年薨子建嗣建为太子时邯郸人梁蚡持女欲献之易王建闻其美私唿之因留不出蚡宣言曰子廼与其公争妻建使人杀蚡蚡家上书下廷尉考会赦不治易王薨未葬建居服舍召易王所爱美人淖姬等凡十人与姦建女弟征臣为葢侯子妇以易王丧来归建复与姦建异母弟定国为淮阳侯易王最小子也其母幸立之具知建事行钱使男子荼恬上书告建滛乱不当为后事下廷尉廷尉治恬受人钱财为上书论弃市建罪不治后数使使至长安迎征臣鲁恭王太后闻之遗征臣书曰国中口语籍籍慎无复至江都后建使谒者吉请问共太后太后泣谓吉归以吾言谓而王王前事漫漫今当自谨独不闻燕齐事乎言吾为而王泣也吉归致共太后语建大怒击吉斥之建游章台宫令四女子乗小舩建以足蹈覆其船四人皆溺二人死后游雷波天大风建使郎二人乗小舩入波中舩覆两郎溺攀舩乍见乍没建临观大笑令皆死宫人姬八子有过者輙令臝立击鼓或置树上久者三十日乃得衣或髠钳以鈆杵舂不中程輙掠或纵狼令啮杀之建观而大笑或闭不食令饿死凡杀不辜三十五人建欲令人与禽兽交而生子彊令宫人臝而四据与羝羊及狗交专为滛虐自知罪多国中多欲告言者建恐诛心内不安与其后成光共使越婢下神祝诅上与郎中令等语怨望汉廷使者即复来覆我我决不独死建亦颇闻淮南衡山隂谋恐一日发为所并遂作兵器号王后父胡应为将军中大夫疾有材力善骑射号曰灵武君作治黄屋葢刻皇帝玺铸将军都尉金银印作汉使节二十绶千余具置军官品员及拜爵封侯之赏具天下之舆地及军陈图遣人通越繇王闽侯遗以锦帛奇珍繇王闽侯亦遗建荃葛珠玑犀甲翠羽蝯熊奇兽数通使徃来约有急相助及淮南事发治党与颇连及建建使人多推金钱絶其狱后复谓近臣曰我为王诏狱嵗至生又无驩怡日壮士不坐死欲为人所不能为耳建时佩其父所赐将军印载天子旗出积数嵗事发觉汉遣丞相长史与江都相杂案索得兵器玺绶节反具有司请捕诛建制曰与列侯吏二千石博士议议皆曰建失臣子道积久輙䝉不忍遂谋反逆所行无道虽桀纣恶不至于此天诛所不赦当以谋反法诛有诏宗正廷尉即问建建自杀后成光等皆弃市六年国除地入于汉为广陵郡絶百二十一年平帝时新都侯王莽秉政兴灭继絶立建弟盱眙侯子宫为广陵王奉易王后莽簒国絶胶西于王端孝景前三年立为人贼盭又隂痿一近妇人病数月有所爱幸少年以为郎郎与后宫乱端禽㓕之及杀其子母数犯法汉公卿数请诛端天子弗忍而端所为滋甚有司比再请削其国去太半端心愠遂为无訾省府库壊漏尽腐财物以鉅万计终不得收徙令吏毋得收租赋端皆去衞封其宫门从一门出入数变名姓为布衣之它国相二千石至者奉汉法以治端輙求其罪告之亡罪者诈药杀之所以设诈究变彊足以距谏知足以饰非相二千石从王治则汉绳以法故胶西小国而所杀伤二千石甚衆立四十七年薨无子国除地入于汉为胶西郡赵敬肃王彭祖以孝景前二年立为广川王赵王遂反破后徙王赵彭祖为人巧佞卑谄足共而心刻深好法律持诡辩以中人多内宠姬及子孙相二千石欲奉汉法以治则害于王家是以每相二千石至彭祖衣帛布单衣自行迎除舍多设疑事以诈动之得二千石失言中忌讳輙书之二千石欲治者则以此廹劫不聴廼上书告之及污以姦利事彭祖立六十余年相二千石无能满二嵗輙以罪去大者死小者刑以故二千石莫敢治而赵王擅权使使即县为贾人𣙜㑹入多于国租税以是赵王家多金钱然所赐姬诸子亦尽之矣彭祖不好治宫室禨祥好为吏上书愿督国中盗贼常夜从走卒行徼邯郸中诸使过客以彭祖险陂莫敢留邯郸久之太子丹与其女弟及同产姊姦江充告丹淫乱又使人椎埋攻剽为姦甚衆武帝遣使者发吏卒捕丹下魏郡诏狱治罪至死彭祖上书寃讼丹愿从国中勇敢击匈奴赎丹罪上不许久之竟赦出后彭祖入朝因帝姊平阳隆虑公主求复立丹为太子上不许彭祖取江都易王宠姬王建所姦淖姬者甚爱之生一男号淖子彭祖以征和元年薨谥敬肃王彭祖薨时淖姬兄为汉宦者上召问淖子何如对曰为人多欲上曰多欲不宜君国子民问武始侯昌曰无咎无誉上曰如是可矣遣使者立昌是为顷王十九年薨子懐王尊嗣五年薨无子絶二嵗宣帝立尊弟髙是为哀王数月薨子共王充嗣五十六年薨子隐嗣王莽时絶初武帝复以亲亲故立敬肃王小子偃为平于王是为顷王十一年薨子缪王元嗣二十五年薨大鸿胪禹奏元前以刃贼杀奴婢子男杀谒者为刺史所奏罪名明白病先令令能为乐奴婢从死廹胁自杀者凡十六人暴虐不道故春秋之义诛君之子不宜立元虽未伏诛不宜立嗣奏可国除中山靖王胜以孝景前三年立武帝初即位大臣惩吴楚七国行事议者多寃鼌错之策皆以诸侯连城数十泰彊欲稍侵削数奏暴其过恶诸侯王自以骨肉至亲先帝所以广封连城犬牙相错者为盘石宗也今或无罪为臣下所侵辱有司吹毛求疵笞服其臣使证其君多自以侵寃建元三年代王登长沙王发中山王胜济川王明来朝天子置酒胜闻乐声而泣问其故胜对曰臣闻悲者不可为絫欷思者不可为叹息故髙渐离击筑易水之上荆轲为之低而不食雍门子壹微吟孟尝君为之于邑今臣心结日久毎闻幼眇之声不知涕泣之横集也夫衆喣漂山聚蟁成靁朋党执虎十夫桡椎是以文王拘于牖里孔子阨于陈蔡此乃烝庶之成风増积之生害也臣身逺与寡莫为之先衆口铄金积毁销骨丛轻折轴羽翮飞肉纷惊逢罗澘然出涕臣闻白日晒光幽隐皆照明月曜夜蟁蝱宵见然云蒸列布杳冥昼昏尘埃抪覆昧不见泰山何则物有蔽之也今臣雍阏不得闻谗言之徒生道辽路逺曽莫为臣闻臣窃自悲也臣闻社鼷不灌屋鼠不熏何则所託者然也臣虽薄也得䝉肺附位虽卑也得为东藩属又称兄今羣臣非有葭莩之亲鸿毛之重羣居党议朋友相为使夫宗室摈郄骨肉氷释斯伯奇所以流离比干所以横分也诗云我心忧伤惄焉如𢷬假寐永叹唯忧用老心之忧矣疢如疾首臣之谓也具以吏所侵闻于是上乃厚诸侯之礼省有司所奏诸侯事加亲亲之恩焉其后更用主父偃谋令诸侯以私恩自裂地分其子弟而汉为定制封号輙别属汉郡汉有厚恩而诸侯地稍自分析弱小云胜为人乐酒好内有子百二十余人常与赵王彭祖相非曰兄为王専代吏治事王者当日聴音乐御声色赵王亦曰中山王但奢淫不佐天子拊循百姓何以称为藩臣四十三年薨子哀王昌嗣一年薨子康王昆侈嗣二十一年薨子顷王辅嗣四年薨子宪王福嗣十七年薨子懐王循嗣十五年薨无子絶四十五嵗成帝鸿嘉二年复立宪王弟孙利乡侯子云客是为广徳夷王三年薨无子絶十四嵗哀帝复立云客弟广汉为广平王薨无后平帝元始二年复立广川惠王曽孙伦为广徳王奉靖王后王莽时絶长沙定王发母唐姬故程姬侍者景帝召程姬程姬有所避不愿进而饰侍者唐儿使夜进上醉不知以为程姬而幸之遂有身已乃觉非程姬也及生子因名曰发以孝景前二年立以其母微无宠故王卑溼贫国二十八年薨子戴王庸嗣二十七年薨子顷王鲋鮈嗣十七年薨子刺王建徳嗣宣帝时坐猎纵火燔民九十六家杀二人又以县官事怨内史敎人诬告以弃市罪削八县罢中尉官三十四年薨子炀王旦嗣二年薨无子絶嵗余元帝初元三年复立旦弟宗是为孝王五年薨子鲁人嗣王莽时絶广川惠王越以孝景中二年立十三年薨子缪王齐嗣四十四年薨初齐有幸臣乗距已而有罪欲诛距距亡齐因禽其宗族距怨王乃上书告齐与同产姦是后齐数告言汉公卿及幸臣所忠等又告中尉蔡彭祖捕子明骂曰吾尽汝种矣案验不如王言劾齐诬㒺大不敬请系治齐恐上书愿与广川勇士奋击匈奴上许之未发病薨有司请除国奏可后数月下诏曰广川恵王于朕为兄朕不忍絶其宗庙其以惠王孙去为广川王去即缪王齐太子也师受易论语孝经皆通好文辞方技博奕倡优其殿门有成庆画短衣大绔长剑去好之作七尺五寸劒被服皆效焉有幸姬王昭平王地余许以为后去尝疾姬阳成昭信侍视甚谨更爱之去与地余戏得褏中刀笞问状服欲与昭平共杀昭信笞问昭平不服以铁鍼鍼之彊服乃㑹诸姬去以劒自击地余令昭信击昭平皆死昭信曰两姬婢且泄口复绞杀从婢三人后昭信病梦见昭平等以状告去去曰虏乃复见畏我独可燔烧耳掘出尸皆烧为灰后去立昭信为后幸姬陶望卿为脩靡夫人主缯帛崔脩成为明贞夫人主永巷昭信复谮望卿曰与我无礼衣服常鲜于我尽取善缯匄诸宫人去曰若数恶望卿不能减我爱设闻其淫我亨之矣后昭信谓去曰前画工画望卿舍望卿袒裼傅粉其傍又数出入南户窥郎吏疑有姦去曰善司之以故益不爱望卿后与昭信等饮诸姬皆侍去为望卿作歌曰背尊章嫖以忽谋屈奇起自絶行周流自生患谅非望今谁怨使美人相和歌之去曰是中当有自知者昭信知去已怒即诬言望卿歴指郎吏卧处具知其主名又言郎中令锦被疑有姦去即与昭信从诸姬至望卿所臝其身更击之令诸姬各持烧铁共灼望卿望卿走自投井死昭信出之㭬杙其隂中割其鼻脣断其舌谓去曰前杀昭平反来畏我今欲靡烂望卿使不能神与去共支解置大镬中取桃灰毒药并煮之召诸姬皆临观连日夜靡尽复共杀其女弟都后去数召姬荣爱与饮昭信复谮之曰荣姬视瞻意态不善疑有私时爱为去刺方领绣去取烧之爱恐自投井出之未死笞问爱自诬与医姦去縳系柱烧刀灼溃两目生割两股销鈆灌其口中爱死支觧以棘埋之诸幸于去者昭信輙谮杀之凡十四人皆埋太后所居长寿宫中宫人畏之莫敢复迕昭信欲擅爱曰王使明贞夫人主诸姬淫乱难禁请闭诸姬舍门无令出敖使其大婢为仆射主永巷尽封闭诸舍上籥于后非大置酒召不得见去怜之为作歌曰愁莫愁居无聊心重结意不舒内茀郁忧哀积上不见天生何益日崔隤时不再愿弃躯死无悔令昭信声鼓为节以敎诸姬歌之歌罢輙归永巷封门独昭信兄子初为乗华夫人得朝夕见昭信与去从十余奴博饮游敖初去年十四五事师受易师数谏正去去益大逐之内史请以为掾师数令内史禁切王家去使奴杀师父子不发觉后去数置酒令倡俳臝戏坐中以为乐相彊劾系倡阑入殿门奏状事下考案倡辞本为王教脩靡夫人望卿弟都歌舞使者召望卿都去对皆淫乱自杀㑹赦不治望卿前亨煮即取他死人与都死并付其母母曰都是望卿非也数号哭求死昭信令奴杀之奴得辞服本始三年相内史奏状具言赦前所犯天子遣大鸿胪丞相长史御史丞廷尉正杂治鉅鹿诏狱奏请逮捕去及后昭信制曰王后昭信诸姬奴婢证者皆下狱辞服有司复请诛王制曰与列侯中二千石二千石博士议议者皆以为去悖虐聴后昭信谗言燔烧亨煮生割剥人距师之谏杀其父子凡杀无辜十六人至一家母子三人逆节絶理其十五人在赦前大恶仍重当伏显戮以示衆制曰朕不忍致王于法议其罚有司请废勿王与妻子徙上庸奏可与汤沐邑百户去道自杀昭信弃市立二十二年国除后四嵗宣帝地节四年复立去兄文是为戴王文素正直数谏王去故上立焉二年薨子海阳嗣十五年坐画屋为男女臝交接置酒请诸父姊妹饮令仰视画又海阳女弟为人妻而使与幸臣姦又与从弟调等谋杀一家三人已杀甘露四年坐废徙房陵国除后十五年平帝元始二年复立戴王弟襄隄侯子瘉为广徳王奉恵王后二年薨子赤嗣王莽时絶胶东康王寄以孝景中二年立二十八年薨淮南王谋反时寄微闻其事私作兵车镞矢战守备备淮南之起及吏治淮南事辞出之寄于上最亲意自伤发病而死不敢置后于是上闻寄有长子贤母无宠少子庆母爱幸寄常欲立之为非次因有过遂无所言上怜之立贤为胶东王奉康王祀而封庆为六安王王故衡山地胶东王贤立十五年薨谥为哀王子戴王通平嗣二十四年薨子顷王音嗣五十四年薨子共王授嗣十四年薨子殷嗣王莽时絶六安共王庆立三十八年薨子夷王禄嗣十年薨子缪王定嗣二十二年薨子顷王光嗣二十七年薨子育嗣王莽时絶清河哀王乗以孝景中三年立十二年薨无子国除常山宪王舜以孝景中五年立舜帝少子骄淫数犯禁上常寛之三十三年薨子勃嗣为王初宪王有不爱姬生长男棁棁以母无宠故亦不得幸于王王后脩生太子勃王内多所幸姬生子平子商王后稀得幸及宪王疾甚诸幸姬侍病王后以妬媢不常在輙归舍医进药太子勃不自尝药又不宿留侍疾及王薨王后太子乃至宪王雅不以棁为子数不分与财物郎或説太子王后令分棁财皆不聴太子代立又不收恤棁棁怨王后及太子汉使者视宪王丧棁自言宪王病时王后太子不侍及薨六日出舍太子勃私姦饮酒博戏击筑与女子载驰环城过市入狱视囚天子遣大行骞验问逮诸证者王又匿之吏求捕勃使人致击笞掠擅出汉所疑囚有司请诛勃及宪王后脩上曰脩素无行使棁䧟之罪勃无良师傅不忍致诛有司请废勿王徙王勃以家属处房陵上许之勃王数月废国除月余天子为最亲诏有司曰常山宪王早夭后妾不和适孽诬争陷于不谊以㓕国朕甚闵焉其封宪王子平三万户为真定王子商三万戸为泗水王顷王平立二十五年薨子烈王偃嗣十八年薨子孝王由嗣二十二年薨子安王雍嗣二十六年薨子共王普嗣十五年薨子阳嗣王莽时絶泗水思王商立十二年薨子哀王安世嗣十一年薨无子于是武帝怜泗水王絶复立安世弟贺是为戴王立二十二年薨有遗腹子煖相内史不以闻太后上书昭帝闵之抵相内史罪立煖是为勤王立三十九年薨子戾王骏嗣三十一年薨子靖嗣王莽时絶赞曰昔鲁哀公有言寡人生于深宫之中长于妇人之手未尝知忧未尝知惧信哉斯言也虽欲不危亡不可得已是故古人以宴安为鸩毒亡徳而富贵谓之不幸汉兴至于孝平诸侯王以百数率多骄淫失道何则沈溺放恣之中居势使然也自凡人犹系于习俗而况哀公之伦乎夫唯大雅卓尔不羣河间献王近之矣前汉书卷五十三卷五十三考证前汉书卷五十三考证河间献王徳传以孝景前二年立按汉代贤王河间称首史记五宗世家文太简畧自此以下云云并汉书所补也礼礼记注师古曰礼者礼经也礼记者诸儒记礼之説也按礼经即仪礼十七篇礼记七十子后学所记艺文志所谓记百三十一篇是也戴记在后故师古特觧之立毛氏诗左氏春秋博士按儒林传毛公治诗贯公传左氏皆为河间献王博士并当时所不立于学官者数代以还齐鲁韩诗晦而独存毛公谷春秋微而盛行左献王之泽逺矣哉被服儒术注师古云云胡三省曰颜注非被服者言以儒术衣被其身也对三雍宫胡三省曰谓对三雍宫之制度非召对于三雍宫也按艺文志有献王对上下三雍宫三篇子刚王堪嗣按堪史记及本书诸侯王表并作基又顷王授表作缓又孝王庆嗣四十三年薨表作四十七年凡名字数目表传多异如鲁顷王劲表作封文王睃嗣十八年薨表作十九年中山懐王循表作修广川恵王越十三年薨表作十二年缪王齐嗣四十四年薨表作四十五年常山宪王舜三十三年薨表作三十二年安王雍嗣二十六年薨表作十六年泗水思王商十年薨表作十五年戴王立二十二年薨表作二十年有遗腹子煖表作综赵敬肃王彭祖传又使人椎埋攻剽注师古曰椎杀人而埋之顾炎武曰椎埋即掘冢也新𦵏者谓之埋师古注非中山靖王胜传有子百二十余人按史记作有子枝属百二十余人似并孙数之长沙定王发传二十八年薨史记作二十七年又戴王庸史记作康王庸前汉书卷五十三考证前汉书卷五十四钦定四库全书前汉书卷五十四汉兰台令史班固撰唐正议大夫行袐书少监琅邪县开国子颜师古注李广苏建传第二十四李广陇西成纪人也其先曰李信秦时为将逐得燕太子丹者也广世世受射孝文十四年匈奴大入萧关而广以良家子从军击胡用善射杀首虏多为郎骑常侍数从射猎格杀勐兽文帝曰惜广不逢时令当髙祖世万户侯岂足道哉景帝即位为骑郎将吴楚反时为骁骑都尉从太尉亚夫战昌邑下显名以梁王授广将军印故还赏不行为上谷太守数与匈奴战典属国公孙昆邪为上泣曰李广材气天下亡䨇自负其能数与虏确恐亡之上乃徙广为上郡太守匈奴侵上郡上使中贵人从广勒习兵击匈奴中贵人者将数十骑从见匈奴三人与战射伤中贵人杀其骑且尽中贵人走广广曰是必射鵰者也广乃从百骑徃驰三人三人亡马歩行行数十里广令其骑张左右翼而广身自射彼三人者杀其二人生得一人果匈奴射鵰者也已縳之上山望匈奴数千骑见广以为诱骑惊上山陈广之百骑皆大恐欲驰还走广曰我去大军数十里今如此走匈奴追射我立尽今我留匈奴必以我为大军之诱不我击广令曰前未到匈奴陈二里所止令曰皆下马觧鞍骑曰虏多如是觧鞍即急奈何广曰彼虏以我为走今觧鞍以示不去用坚其意有白马将出䕶兵广上马与十余骑奔射杀白马将而复还至其百骑中觧鞍纵马卧时㑹暮胡兵终怪之弗敢击夜半胡兵以为汉有伏军于傍欲夜取之即引去平旦广乃归其大军后徙为陇西北地鴈门云中太守武帝即位左右言广名将也由是入为未央衞尉而程不识时亦为长乐卫尉程不识故与广俱以边太守将屯及出击胡而广行无部曲行陈就善水草顿舍人人自便不击刁斗自衞莫府省文书然亦逺斥候未尝遇害程不识正部曲行伍营陈击刁斗吏治军簿至明军不得自便不识曰李将军极简易然虏卒犯之无以禁而其士亦佚乐为之死我军虽烦扰虏亦不得犯我是时汉边郡李广程不识为名将然匈奴畏广士卒多乐从而苦程不识不识孝景时以数直諌为太中大夫为人廉谨于文法后汉诱单于以马邑城使大军伏马邑傍而广为骁骑将军属䕶军将军单于觉之去汉军皆无功后四嵗广以衞尉为将军出鴈门击匈奴匈奴兵多破广军生得广单于素闻广贤令曰得李广必生致之胡骑得广广时伤置两马间络而盛之卧行十余里广阳死睨其傍有一儿骑善马暂腾而上胡儿马因抱儿鞭马南驰数十里得其余军匈奴骑数百追之广行取儿弓射杀追骑以故得脱于是至汉汉下广吏吏当广亡失多为虏所生得当斩赎为庶人数嵗与故颍隂侯屏居蓝田南山中射猎尝夜从一骑出从人田闲饮还至亭霸陵尉醉呵止广广骑曰故李将军尉曰今将军尚不得夜行何故也宿广亭下居无何匈奴入辽西杀太守败韩将军韩将军后徙居右北平死于是上乃召拜广为右北平太守广请霸陵尉与俱至军而斩之上书自陈谢罪上报曰将军者国之爪牙也司马法曰登车不式遭丧不服振旅抚师以征不服率三军之心同战士之力故怒形则千里竦威振则万物伏是以名声暴于夷貉威稜憺乎邻国夫报忿除害捐残去杀朕之所图于将军也若廼免冠徒跣稽颡请罪岂朕之指哉将军其率师东辕弥节白檀以临右北平盛秋广在郡匈奴号曰汉飞将军避之数嵗不入界广出猎见草中石以为虎而射之中石没矢视之石也他日射之终不能入矣广所居郡闻有虎常自射之及居右北平射虎虎腾伤广广亦射杀之石建卒上召广代为郎中令元朔六年广复为将军从大将军出定襄诸将多中首虏率为侯者而广军无功后三嵗广以郎中令将四千骑出右北平博望侯张骞将万骑与广俱异道行数百里匈奴左贤王将四万骑围广广军士皆恐广廼使其子敢徃驰之敢从数十骑直贯胡骑出其左右而还报广曰胡虏易与耳军士乃安为圜陈外乡胡急击矢下如雨汉兵死者过半汉矢且尽广乃令持满毋发而广身自以大黄射其裨将杀数人胡虏益觧㑹暮吏士无人色而广意气自如益治军军中服其勇也明日复力战而博望侯军亦至匈奴廼觧去汉军罢弗能追是时广军几没罢归汉法博望侯后期当死赎为庶人广军自当亡赏初广与从弟李蔡俱为郎事文帝景帝时蔡积功至二千石武帝元朔中为轻车将军从大将军击右贤王有功中率封为乐安侯元狩二年代公孙𢎞为丞相蔡为人在下中名声出广下逺甚然广不得爵邑官不过九卿广之军吏及士卒或取封侯广与望气王朔语云自汉击匈奴广未甞不在其中而诸妄校尉已下材能不及中以军功取侯者数十人广不为后人然终无尺寸功以得封邑者何也岂吾相不当侯邪朔曰将军自念岂甞有恨者乎广曰吾为陇西守羌甞反吾诱降者八百余人诈而同日杀之至今恨独此耳朔曰祸莫大于杀已降此廼将军所以不得侯者也广歴七郡太守前后四十余年得赏赐輙分其戏下饮食与士卒共之家无余财终不言生产事为人长爰臂其善射亦天性虽子孙他人学者莫能及广呐口少言与人居则画地为军陈射阔狭以饮专以射为戏将兵乏絶处见水士卒不尽饮不近水不尽餐不甞食寛缓不苛士以此爱乐为用其射见敌非在数十歩之内度不中不发发即应弦而倒用此其将数困辱及射勐兽亦数为所伤云元狩四年大将军票骑将军大击匈奴广数自请行上以为老不许良久乃许之以为前将军大将军青出塞捕虏知单于所居廼自以精兵走之而令广并于右将军军出东道东道少回逺大军行水草少其埶不屯行广辞曰臣部为前将军今大将军乃徙臣出东道且臣结髪而与匈奴战廼今一得当单于臣愿居前先死单于大将军隂受上指以为李广数奇毋令当单于恐不得所欲是时公孙敖新失侯为中将军大将军亦欲使敖与俱当单于故徙广广知之固辞大将军弗聴令长史封书与广之莫府曰急诣部如书广不谢大将军而起行意象愠怒而就部引兵与右将军食其合军出东道惑失道后大将军大将军与单于接战单于遁走弗能得而还南絶幕廼遇两将军广已见大将军还入军大将军使长史持糒醪遗广因问广食其失道状曰青欲上书报天子失军曲折广未对大将军长史急责广之莫府上簿广曰诸校尉亡罪乃我自失道吾今自上簿至莫府谓其麾下曰广结髪与匈奴大小七十余战今幸从大将军出接单于兵而大将军徙广部行回逺又迷失道岂非天哉且广年六十余终不能复对刀笔之吏矣遂引刀自刭百姓闻之知与不知老壮皆为垂泣而右将军独下吏当死赎为庶人广三子曰当户椒敢皆为郎上与韩嫣戏嫣少不逊当户击嫣嫣走于是上以为能当户蚤死乃拜椒为代郡太守皆先广死广死军中时敢从票骑将军广死明年李蔡以丞相坐诏赐冢地阳陵当得二十亩蔡盗取三顷颇卖得四十余万又盗取神道外壖地一亩葬其中当下狱自杀敢以校尉从票骑将军击胡左贤王力战夺左贤王旗鼔斩首多赐爵关内侯食邑二百户代广为郎中令顷之怨大将军青之恨其父廼击伤大将军大将军匿讳之居无何敢从上雍至甘泉宫猎票骑将军去病怨敢伤青射杀敢去病时方贵幸上为讳云鹿触杀之居嵗余去病死敢有女为太子中人爱幸敢男禹有宠于太子然好利亦有勇甞与侍中贵人饮侵陵之莫敢应后愬之上上召禹使刺虎县下圏中未至地有诏引出之禹从落中以劒斫絶累欲刺虎上壮之遂救止焉而当户有遗腹子陵将兵击胡兵败降匈奴后人告禹谋欲亡从陵下吏死陵字少卿少为侍中建章监善骑射爱人谦让下士甚得名誉武帝以为有广之风使将八百骑深入匈奴二千余里过居延视地形不见虏还拜为骑都尉将勇敢五千人教射酒泉张掖以备胡数年汉遣贰师将军伐大宛使陵将五校兵随后行至塞㑹贰师还上赐陵书陵留吏士与轻骑五百出敦煌至盐水迎贰师还复留屯张掖天汉二年贰师将三万骑出酒泉击左贤王于天山召陵欲使为贰师将辎重陵召见武台叩头自请曰臣所将屯边者皆荆楚勇士奇材劔客也力扼虎射命中愿得自当一队到兰干山南以分单于兵毋令专乡贰师军上曰将恶相属邪吾发军多毋骑予女陵对无所事骑臣愿以少击衆歩兵五千人渉单于庭上壮而许之因诏彊弩都尉路博徳将兵半道迎陵军博徳故伏波将军亦羞为陵后距奏言方秋匈奴马肥未可与战臣愿留陵至春俱将酒泉张掖骑各五千人并击东西浚稽可必禽也书奏上怒疑陵悔不欲出而教博徳上书廼诏博德吾欲予李陵骑云欲以少击衆今虏入西河其引兵走西河遮钩营之道诏陵以九月发出遮虏鄣至东浚稽山南龙勒水上俳佪观虏即亡所见从浞野侯赵破奴故道抵受降城休士因骑置以闻所与博徳言者云何具以书对陵于是将其歩卒五千人出居延北行三十日至浚稽山止营举图所过山川地形使麾下骑陈歩乐还以闻歩乐召见道陵将率得士死力上甚説拜歩乐为郎陵至浚稽山与单于相值骑可三万围陵军军居两山间以大车为营陵引士出营外为陈前行持㦸盾后行持弓弩令曰闻鼔声而纵闻金声而止虏见汉军少直前就营陵搏战攻之千弩俱发应弦而倒虏还走上山汉军追击杀数千人单于大惊召左右地兵八万余骑攻陵陵且战且引南行数日抵山谷中连战士卒中矢伤三创者载辇两创者将车一创者持兵战陵曰吾士气少衰而鼓不起者何也军中岂有女子乎始军出时关东羣盗妻子徙边者随军为卒妻妇大匿车中陵捜得皆劒斩之明日复战斩首三千余级引兵东南循故龙城道行四五日抵大泽葭苇中虏从上风纵火陵亦令军中纵火以自救南行至山下单于在南山上使其子将骑撃陵陵军歩鬬树木间复杀数千人因发连弩射单于单于下走是日捕得虏言单于曰此汉精兵击之不能下日夜引吾南近塞得毋有伏兵乎诸当户君长皆言单于自将数万骑击汉数千人不能㓕后无以复使边臣令汉益轻匈奴复力战山谷间尚四五十里得平地不能破廼还是时陵军益急匈奴骑多战一日数十合复伤杀虏二千余人虏不利欲去㑹陵军候管敢为校尉所辱亡降匈奴具言陵军无后救射矢且尽独将军麾下及成安侯校各八百人为前行以黄与白为帜当使精骑射之即破矣成安侯者颕川人父韩千秋故济南相奋击南越战死武帝封子延年为侯以校尉随陵单于得敢大喜使骑并攻汉军疾唿曰李陵韩延年趣降遂遮道急攻陵陵居谷中虏在山上四面射矢如雨下汉军南行未至鞮汗山百五十万矢皆尽即弃车去士尚三千余人徒斩车辐而持之军吏持尺刀抵山入陿谷单于遮其后乘隅下垒石士卒多死不得行昏后陵便衣独歩山营止左右毋随我丈夫一取单于耳良久陵还大息曰兵败死矣军吏或曰将军威震匈奴天命不遂后求道径还归如浞野侯为虏所得后亡还天子客遇之况于将军乎陵曰公止吾不死非壮士也于是尽斩旌旗及珍寳埋地中陵叹曰复得数十矢足以脱矣今无兵复战天明坐受缚矣各鸟兽散犹有得脱归报天子者令军士人持二升糒一半冰期至遮虏鄣者相待夜半时击鼓起士鼔不鸣陵与韩延年俱上马壮士从者十余人虏骑数千追之韩延年战死陵曰无靣目报陛下遂降军人分散脱至塞者四百余人陵败处去塞百余里边塞以闻上欲陵死战召陵母及妇令相者视之无死丧色后闻陵降上怒甚责问陈歩乐歩乐自杀羣臣皆罪陵上以问太史令司马迁迁盛言陵事亲孝与士信常奋不顾身以殉国家之急其素所畜积也有国士之风今举事一不幸全躯保妻子之臣随而媒糵其短诚可痛也且陵提歩卒不满五千深輮戎马之地抑数万之师虏救死扶伤不暇悉举引弓之民共攻围之转鬬千里矢尽道穷士张空拳冐白刃北首争死敌得人之死力虽古名将不过也身虽䧟败然其所摧败亦足暴于天下彼之不死宜欲得当以报汉也初上遣贰师大军出财令陵为助兵及陵与单于相值而贰师功少上以迁诬罔欲沮贰师为陵游説下迁腐刑久之上悔陵无救曰陵当发出塞廼诏彊弩都尉令迎军坐预诏之得令老将生姦诈廼遣使劳赐陵余军得脱者陵在匈奴嵗余上遣因杅将军公孙敖将兵深入匈奴迎陵敖军无功还曰捕得生口言李陵教单于为兵以备汉军故臣无所得上闻于是族陵家母弟妻子皆伏诛陇西士大夫以李氏为愧其后汉遣使使匈奴陵谓使者曰吾为汉将歩卒五千人横行匈奴以亡救而败何负于汉而诛吾家使者曰汉闻李少卿教匈奴为兵陵曰廼李绪非我也李绪本汉塞外都尉居奚侯城匈奴攻之绪降而单于客遇绪常坐陵上陵痛其家以李绪而诛使人刺杀绪大阏氏欲杀陵单于匿之北方大阏氏死廼还单于壮陵以女妻之立为右校王卫律为丁灵王皆贵用事卫律者父本长水胡人律生长汉善协律都尉李延年延年荐言律使匈奴使还㑹延年家收律惧并诛亡还降匈奴匈奴爱之常在单于左右陵居外有大事廼入议昭帝立大将军霍光左将军上官桀辅政素与陵善遣陵故人陇西任立政等三人俱至匈奴招陵立政等至单于置酒赐汉使者李陵卫律皆侍坐立政等见陵未得私语即目视陵而数数自循其刀环握其足隂谕之言可还归汉也后陵律持牛酒劳汉使博饮两人皆胡服椎结立政大言曰汉已大赦中国安乐主上富于春秋霍子孟上官少叔用事以此言微动之陵墨不应孰视而自循其髪答曰吾已胡服矣有顷律起更衣立政曰咄少卿良苦霍子孟上官少叔谢女陵曰霍与上官无恙乎立政曰请少卿来归故乡毋忧富贵陵字立政曰少公归易耳恐再辱奈何语未卒衞律还颇闻余语曰李少卿贤者不独居一国范蠡徧游天下由余去戎入秦今何语之亲也因罢去立政随谓陵曰亦有意乎陵曰丈夫不能再辱陵在匈奴二十余年元平元年病死苏建杜陵人也以校尉从大将军青击匈奴封平陵侯以将军筑朔方后以衞尉为游击将军从大将军出朔方后一嵗以右将军再从大将军出定襄亡翕侯失军当斩赎为庶人其后为代郡太守卒官有三子嘉为奉车都尉贤为骑都尉中子武最知名武字子卿少以父任兄弟竝为郎稍迁至栘中廐监时汉连伐胡数通使相窥观匈奴留汉使郭吉路充国等前后十余軰匈奴使来汉亦留之以相当天汉元年且鞮侯单于初立恐汉袭之廼曰汉天子我丈人行也尽归汉使路充国等武帝嘉其义廼遣武以中郎将使持节送匈奴使留在汉者因厚赂单于荅其善意武与副中郎将张胜及假吏常恵等募士斥候百余人俱既至匈奴置币遗单于单于益骄非汉所望也方欲发使送武等㑹缑王与长水虞常等谋反匈奴中缑王者昆邪王姊子也与昆邪王俱降汉后随浞野侯没胡中及衞律所将降者隂相与谋刼单于母阏氏归汉㑹武等至匈奴虞常在汉时素与副张胜相知私候胜曰闻汉天子甚怨卫律常能为汉伏弩射杀之吾母与弟在汉幸䝉其赏赐张胜许之以货物与常后月余单于出猎独阏氏子弟在虞常等七十余人欲发其一人夜亡告之单于子弟发兵与战缑王等皆死虞常生得单于使衞律治其事张胜闻之恐前语发以状语武武曰事如此此必及我见犯廼死重负国欲自杀胜恵共止之虞常果引张胜单于怒召诸贵人议欲杀汉使者左伊秩訾曰即谋单于何以复加宜皆降之单于使衞律召武受辞武谓恵等屈节辱命虽生何靣目以归汉引佩刀自刺衞律惊自抱持武驰召毉凿地为坎置煴火覆武其上蹈其背以出血武气絶半日复息恵等哭舆归营单于壮其节朝夕遣人候问武而收系张胜武益愈单于使使晓武㑹论虞常欲因此时降武劒斩虞常已律曰汉使张胜谋杀单于近臣当死单于募降者赦罪举劒欲击之胜请降律谓武曰副有罪当相坐武曰本无谋又非亲属何谓相坐复举劒拟之武不动律曰苏君律前负汉归匈奴幸䝉大恩赐号称王拥衆数万马畜弥山富贵如此苏君今日降明日复然空以身膏草野谁复知之武不应律曰君因我降与君为兄弟今不听吾计后虽欲复见我尚可得乎武骂律曰女为人臣子不顾恩义畔主背亲为降虏于蛮夷何以女为见且单于信女使决人死生不平心持正反欲鬬两主观祸败南越杀汉使者屠为九郡宛王杀汉使者头县北阙朝鲜杀汉使者即时诛灭独匈奴未耳若知我不降明欲令两国相攻匈奴之祸从我始矣律知武终不可胁白单于单于愈益欲降之廼幽武置大窖中絶不饮食天雨雪武卧啮雪与旃毛并咽之数日不死匈奴以为神乃徙武北海上无人处使牧羝羝乳乃得归别其官属常惠等各置他所武既至海上廪食不至掘野䑕去实而食之杖汉节牧羊卧起操持节旄尽落积五六年单于弟于靬王弋射海上武能网纺缴檠弓弩于靬王爱之给其衣食三嵗余王病赐武马畜服匿穹庐王死后人衆徙去其冬丁令盗武牛羊武复穷厄初武与李陵俱为侍中武使匈奴明年陵降不敢求武久之单于使陵至海上为武置酒设乐因谓武曰单于闻陵与子卿素厚故使陵来説足下虚心欲相待终不得归汉空自苦亡人之地信义安所见乎前长君为奉车从至雍棫阳宫扶辇下除触柱折辕劾大不敬伏劒自刎赐钱二百万以葬孺卿从祠河东后土宦骑与黄门驸马争舩推堕驸马河中溺死宦骑亡诏使孺卿逐捕不得惶恐饮药而死来时大夫人已不幸陵送𦵏至阳陵子卿妇年少闻已更嫁矣独有女弟二人两女一男今复十余年存亡不可知人生如朝露何久自苦如此陵始降时忽忽如狂自痛负汉加以老母系保宫子卿不欲降何以过陵且陛下春秋髙法令亡常大臣亡罪夷灭者数十家安危不可知子卿尚复谁为乎愿听陵计勿复有云武曰武父子亡功德皆为陛下所成就位列将爵通侯兄弟亲近常愿肝脑涂地今得杀身自效虽䝉斧钺汤镬诚甘乐之臣事君犹子事父也子为父死无所恨愿勿复再言陵与武饮数日复曰子卿壹聴陵言武曰自分已死久矣王必欲降武请毕今日之驩效死于前陵见其至诚喟然叹曰嗟乎义士陵与衞律之罪上通于天因泣下霑衿与武决去陵恶自赐武使其妻赐武牛羊数十头后陵复至北海上语武区脱捕得云中生口言太守以下吏民皆白服曰上崩武闻之南乡号哭欧血旦夕临数月昭帝即位数年匈奴与汉和亲汉求武等匈奴诡言武死后汉使复至匈奴常恵请其守者与俱得夜见汉使具自陈道教使者谓单于言天子射上林中得鴈足有系帛书言武等在某泽中使者大喜如恵语以让单于单于视左右而惊谢汉使曰武等实在于是李陵置酒贺武曰今足下还归扬名于匈奴功显于汉室虽古竹帛所载丹青所画何以过子卿陵虽驽怯令汉且贳陵罪全其老母使得奋大辱之积志庶几乎曹柯之盟此陵宿昔之所不忘也收族陵家为世大戮陵尚复何顾乎已矣令子卿知吾心耳异域之人壹别长絶陵起舞歌曰径万里兮度沙幕为君将兮奋匈奴路穷絶兮矢刃摧士衆灭兮名已隤老母已死虽报恩将安归陵泣下数行因与武决单于召㑹武官属前以降及物故凡随武还者九人武以始元六年春至京师诏武奉一太牢谒武帝园庙拜为典属国秩中二千石赐钱二百万公田二顷宅一区常恵徐圣赵终根皆拜为中郎赐帛各二百匹其余六人老归家赐钱人十万复终身常惠后至右将军封列侯自有传武留匈奴凡十九嵗始以彊壮出及还须髪尽白武来归明年上官桀子安与桑𢎞羊及燕王盖主谋反武子男元与安有谋坐死初桀安与大将军霍光争权数疏光过失子燕王令上书告之又言苏武使匈奴二十年不降还廼为典属国大将军长史无功劳为捜粟都尉光颛权自恣及燕王等反诛穷治党与武素与桀𢎞羊有旧数为燕王所讼子又在谋中廷尉奏请逮捕武霍光寝其奏免武官数年昭帝崩武以故二千石与计谋立宣帝赐爵闗内侯食邑三百户久之衞将军张安世荐武明习故事奉使不辱命先帝以为遗言宣帝即时召武待诏宦者署数进见复为右曹典属国以武着节老臣令朝朔望号称祭酒甚优宠之武所得赏赐尽以施予昆弟故人家不余财皇后父平恩侯帝舅平昌侯乐昌侯车骑将军韩増丞相魏相御史大夫丙吉皆敬重武武年老子前坐事死上闵之问左右武在匈奴久岂有子乎武因平恩侯自白前发匈奴时胡妇适产一子通国有声问来愿因使者致金帛赎之上许焉后通国随使者至上以为郎又以武弟子为右曹武年八十余神爵二年病卒甘露三年单于始入朝上思股肱之美廼图画其人于麒麟阁法其形貌署其官爵姓名唯霍光不名曰大司马大将军博陆侯姓霍氏次曰衞将军富平侯张安世次曰车骑将军龙额侯韩増次曰后将军营平侯赵充国次曰丞相髙平侯魏相次曰丞相博阳侯丙吉次曰御史大夫建平侯杜延年次曰宗正阳城侯刘德次曰少府梁邱贺次曰太子太傅萧望之次曰典属国苏武皆有功徳知名当世是以表而扬之明着中兴辅佐列于方叔召虎仲山甫焉凡十一人皆有传自丞相黄霸廷尉于定国大司农朱邑京兆尹张敞右扶风尹翁归及儒者夏侯胜等皆以善终着名宣帝之世然不得列于名臣之图以此知其选矣赞曰李将军恂恂如鄙人口不能出辞及死之日天下知与不知皆为流涕彼其中心诚信于士大夫也谚曰桃李不言下自成蹊此言虽小可以喻大然三代之将道家所忌自广至陵遂亡其宗哀哉孔子称志士仁人有杀身以成仁无求生以害仁使于四方不辱君命苏武有之矣前汉书卷五十四卷五十四考证前汉书卷五十四考证李广传陇西成纪人也按成纪县汉初属陇西郡至元光以后置天水郡改属焉故志载成纪于天水下而此传曰陇西成纪人也因抱儿茅坤曰史记作因推堕儿是弥节白檀顾炎武曰弥与弭同司马相如传于是楚王乃弭节徘徊郭璞曰弭犹低也节所杖信节也而广身自以大黄射其禆将注孟康曰太公䧟坚却敌以大黄按注太公下应有六韬曰三字此刋本讹脱也而令广并于右将军军出东道按后文注右将军赵食其也应在此文下李陵传至东浚稽山南龙勒水上胡三省曰志敦煌龙勒县有龙勒水出南𦍑中东北入泽溉民田盖其下流至浚稽山下按陵出居延遮虏障此龙勒水当在居延塞外直北沙碛中故下文曰陵出居延北行三十日至浚稽山不当以西陲敦煌之龙勒县实之也且志言有氐置水不云即龙勒水胡氏地学极精而此条则误百五十万矢皆尽按百字通鑑作一日然则司马温公所见本与今本不同也坐预诏之注孟康云云胡三省曰注非也帝意既悔追思前事以为当陵发出塞之时方可诏博徳继其后以迎陵军乃于陵未行时预诏之使博徳羞为陵后距得生姦诈上奏而遂令博徳别出西河致陵军无救也苏武传乃徙武北海上按北海为匈奴北界其外即丁令也塞外遇大水泽通称为海唐书地理志骨利干都播二部落北有小海氷坚时马行八日可渡海北多大山即此北海也今曰白哈儿湖在喀尔喀极北鄂罗斯国之南界赐武马畜服匿穹庐注师古曰孟晋二説是也按南齐书陆澄传竟陵王子良得古器小口方腹而底平可将七八升以问澄澄曰此名服匿单于以与苏武子良后详观器底有字髣髴如澄所言可以証孟康晋灼二注陵恶自赐武注师古云云顾炎武曰今人送物与人而託其名于妻者徃徃有之其称赐者陵在匈奴已立为王故也云恶自赐武盖嫌于自居其名耳师古注非凡随武还者九人按此专记武官属耳匈奴传言有马宏者前以副使使西域为匈奴所遮不肯降至是与武并还汉廼图画其人于麒麟阁胡三省曰阁在未央宫中图画功臣自此始前汉书卷五十四考证前汉书卷五十五钦定四库全书前汉书卷五十五汉兰台令史班固撰唐正议大夫行秘书少监琅琊县开国子颜师古注卫青霍去病传第二十五卫青字仲卿其父郑季河东平阳人也以县史给事侯家平阳侯曹夀尚武帝姊阳信长公主季与主家僮卫媪通生青青有同母兄卫长君及姊子夫子夫自平阳公主家得幸武帝故青冒姓为卫氏卫媪长女君孺次女少儿次女则子夫子夫男弟歩广皆冒卫氏青为侯家人少时归其父父使牧羊民母之子皆奴畜之不以为兄弟数青尝从人至甘泉居室有一钳徒相青曰贵人也官至封侯青笑曰人奴之生得无笞骂即足矣安得封侯事乎青壮为侯家骑从平阳主建元二年春青姊子夫得入宫幸上皇后大长公主女也无子妬大长公主闻卫子夫幸有身妬之迺使人捕青青时给事建章未知名大长公主执囚青欲杀之其友骑郎公孙敖与壮士徃簒之故得不死上闻迺召青为建章监侍中及母昆弟贵赏赐数日间累千金君孺为太仆公孙贺妻少儿故与陈掌通上召贵掌公孙敖由此益显子夫为夫人青为太中大夫元光六年拜为车骑将军击匈奴出上谷公孙贺为轻车将军出云中太中大夫公孙敖为骑将军出代郡卫尉李广为骁骑将军出鴈门军各万骑青至笼城斩首虏数百骑将军敖亡七千骑卫尉广为虏所得得脱归皆当斩赎为庶人贺亦无功唯青赐爵闗内侯是后匈奴仍侵犯边语在匈奴传元朔元年春卫夫人有男立为皇后其秋青复将三万骑出鴈门李息出代郡青斩首虏数千明年青复出云中西至髙阙遂至于陇西捕首虏数千畜百余万走白羊楼烦王遂取河南地为朔方郡以三千八百户封青为长平侯青校尉苏建为平陵侯张次公为岸头侯使建筑朔方城上曰匈奴逆天理乱人伦暴长虐老以盗窃为务行诈诸蛮夷造谋籍兵数为边害故兴师遣将以征厥罪诗不云乎薄伐猃允至于太原出车彭彭城彼朔方今车骑将军青度西河至髙阙获首二千三百级车辎畜产毕收为卤已封为列侯遂西定河南地案榆谿旧塞絶梓领梁北河讨蒲泥破符离斩轻鋭之卒捕伏听者三千一十七级执讯获丑敺马牛羊百有余万全甲兵而还益封青三千八百户其后匈奴比嵗入代郡鴈门定襄上郡朔方所杀畧甚衆语在匈奴传元朔五年春令青将三万骑出髙阙卫尉苏建为游击将军左内史李沮为彊弩将军太仆公孙贺为骑将军代相李蔡为轻车将军皆领属车骑将军俱出朔方大行李息岸头侯张次公为将军俱出右北平匈奴右贤王当青等兵以为汉兵不能至此饮醉汉兵夜至围右贤王右贤王惊夜逃独与其爱妾一人骑数百驰溃围北去汉轻骑校尉郭成等追数百里弗得得右贤禆王十余人衆男女万五千余人畜数十百万于是引兵而还至塞天子使使者持大将军印即军中拜青为大将军诸将皆以兵属立号而归上曰大将军青躬率戎士师大㨗获匈奴王十有余人益封青八千七百户而封青子伉为宜春侯子不疑为隂安侯子登为发干侯青固谢曰臣幸得待罪行间赖陛下神灵军大㨗皆诸校力战之功也陛下幸已益封臣青臣青子在繦褓中未有勤劳上幸裂地封为三侯非臣待罪行间所以劝士力战之意也伉等三人何敢受封上曰我非忘诸校功也今固且图之乃诏御史曰䕶军都尉公孙敖三从大将军击匈奴常䕶军傅校获王封敖为合骑侯都尉韩说从大军出窴浑至匈奴右贤王庭为戏下搏战获王封说为龙额侯骑将军贺从大将军获王封贺为南窌侯轻车将军李蔡再从大将军获王封蔡为乐安侯校尉李朔赵不虞公孙戎奴各三从大将军获王封朔为陟轵侯不虞为随成侯戎奴为从平侯将军李沮李息及校尉豆如意中郎将绾皆有功赐爵闗内侯沮息如意食邑各三百户其秋匈奴入代杀都尉明年春大将军青出定襄合骑侯敖为中将军太仆贺为左将军翕侯赵信为前将军卫尉苏建为右将军郎中令李广为后将军左内史李沮为彊弩将军咸属大将军斩首数千级而还月余悉复出定襄斩首虏万余人苏建赵信并军三千余骑独逄单于兵与战一日余汉兵且尽信故胡人降为翕侯见急匈奴诱之遂将其余骑可八百犇降单于苏建尽亡其军独以身得亡去自归青青问其罪正闳长史安议郎周霸等建当云何霸曰自大将军出未尝斩禆将今建弃军可斩以明将军之威闳安曰不然兵法小敌之坚大敌之禽也今建以数千当单于数万力战一日余士皆不敢有二心自归而斩之是示后无反意也不当斩青曰青幸得以胏附待罪行间不患无威而霸説我以明威甚失臣意且使臣职虽当斩将以臣之尊宠而不敢自擅专诛于境外其归天子天子自裁之于以风为人臣不敢专权不亦可乎军吏皆曰善遂囚建行在所是嵗也霍去病始侯霍去病大将军青姊少儿子也其父霍仲孺先与少儿通生去病及卫皇后尊少儿更为詹事陈掌妻去病以皇后姊子年十八为侍中善骑射再从大将军大将军受诏予壮士为票姚校尉与轻勇骑八百直弃大将军数百里赴利斩捕首虏过当于是上曰票姚校尉去病斩首捕虏二千二十八级得相国当户斩单于大父行借若侯产捕季父罗姑比再冠军以二千五百户封去病为冠军侯上谷太守郝贤四从大将军捕首虏千三百级封贤为终利侯骑士孟已有功赐爵闗内侯邑二百户是嵗失两将军亡翕侯功不多故青不益封苏建至上弗诛赎为庶人青赐千金是时王夫人方幸于上甯乘説青曰将军所以功未甚多身食万户三子皆为侯者以皇后故也今王夫人幸而宗族未富贵愿将军奉所赐千金为王夫人亲夀青以五百金为王夫人亲夀上闻问青青以实对上廼拜甯乘为东海都尉校尉张骞从大将军以尝使大夏留匈奴中久道军知善水草处军得以无饥渴因前使絶国功封骞为博望侯去病侯三嵗元狩三年春为票骑将军将万骑出陇西有功上曰票骑将军率戎士隃乌盭讨遫濮渉狐奴歴五王国辎重人衆摄詟者弗取㡬获单于子转战六日过焉支山千有余里合短兵鏖臯兰下杀折兰王斩卢侯王鋭悍者诛全甲获丑执浑邪王子及相国都尉㨗首虏八千九百六十级收休屠祭天金人师率减什七益封去病二千二百户其夏去病与合骑侯敖俱出北地异道博望侯张骞郎中令李广俱出右北平异道广将四千骑先至骞将万骑后匈奴左贤王将数万骑围广广与战二日死者过半所杀亦过当骞至匈奴引兵去骞坐行留当斩赎为庶人而去病出北地遂深入合骑侯失道不相得去病至祁连山捕首虏甚多上曰票骑将军渉钧耆济居延遂臻小月氏攻祁连山扬武乎鱳得得单于单桓酋涂王及相国都尉以衆降下者二千五百人可谓能舍服知成而止矣㨗首虏三万二百获五王王母单于阏氏王子五十九人相国将军当戸都尉六十三人师大率减什三益封去病五千四百户赐校尉从至小月氏者爵左庶长鹰击司马破奴再从票骑将军斩遫濮王捕稽且王右千骑将王王母各一人王子以下四十一人捕虏三千三百三十人前行捕虏千四百人封破奴为从票侯校尉髙不识从票骑将军捕唿于耆王王子以下十一人捕虏千七百六十八人封不识为宜冠侯校尉仆多有功封为煇渠侯合骑侯敖坐行留不与票骑将军㑹当斩赎为庶人诸宿将所将士马兵亦不如去病去病所将常选然亦敢深入常与壮骑先其大军军亦有天幸未尝困絶也然而诸宿将常留落不耦由此去病日以亲贵比大将军其后单于怒浑邪王居西方数为汉所破亡数万人以票骑之兵也欲召诛浑邪王浑邪王与休屠王等谋欲降汉使人先要道边是时大行李息将城河上得浑邪王使即驰传以闻上恐其以诈降而袭边乃令去病将兵往迎之去病既渡河与浑邪衆相望浑邪禆王将见汉军而多欲不降者颇遁去去病乃驰入得与浑邪王相见斩其欲亡者八千人遂独遣浑邪王乘传先诣行在所尽将其衆度河降者数万人号称十万既至长安天子所以赏赐数十鉅万封浑邪王万戸为漯隂侯封其禆王唿毒尼为下摩侯䧹疪为煇渠侯禽黎为河綦侯大当戸调虽为常乐侯于是上嘉去病之功曰票骑将军去病率师征匈奴西域王浑邪王及厥衆萌咸犇于率以军粮接食并将控弦万有余人诛獟悍㨗首虏八千余级降异国之王三十二战士不离伤十万之衆毕懐集服仍兴之劳爰及河塞度㡬亡患以千七百戸益封票骑将军减陇西北地上郡戍卒之半以寛天下繇役廼分处降者于边五郡故塞外而皆在河南因其故俗为属国其明年匈奴入右北平定襄杀畧汉千余人其明年上与诸将议曰翕侯赵信为单于画计常以为汉兵不能度幕轻留今大发卒其埶必得所欲是嵗元狩四年也春上令大将军青票骑将军去病各五万骑歩兵转者踵军数十万而敢力战深入之士皆属去病去病始为出定襄当单于捕虏虏言单于东廼更令去病出代郡令青出定襄郎中令李广为前将军太仆公孙贺为左将军主爵赵食其为右将军平阳侯襄为后将军皆属大将军赵信为单于谋曰汉兵即度幕人马罢匈奴可坐收虏耳廼悉逺北其辎重皆以精兵待幕北而适直青军出塞千余里见单于兵陈而待于是青令武刚车自环为营而纵五千骑往当匈奴匈奴亦从万骑㑹日且入而大风起沙砾击面两军不相见汉益纵左右翼绕单于单于视汉兵多而士马尚彊战而匈奴不利薄莫单于遂乘六臝壮骑可数百直冒汉围西北驰去昏汉匈奴相纷挐杀伤大当汉军左校捕虏言单于未昏而去汉军因发轻骑夜追之青因随其后匈奴兵亦散走㑹明行二百余里不得单于颇捕斩首虏万余级遂至窴颜山赵信城得匈奴积粟食军军留一日而还悉烧其城余粟以归青之与单于㑹也而前将军广右将军食其军别从东道或失道大将军引还过幕南廼相逄青欲使使归报令长史簿责广广自杀食其赎为庶人青军入塞凡斩首虏万九千级是时匈奴衆失单于十余日右谷蠡王自立为单于单于后得其衆右王廼去单于之号去病骑兵车重与大将军军等而亡禆将悉以李敢等为大校当禆将出代右北平二千余里直左方兵所斩捕功已多于青既皆还上曰票骑将军去病率师躬将所获荤允之士约轻赍絶大幕渉获单于章渠以诛北车耆转击左大将双获旗鼓歴度难侯济弓卢获屯头王韩王等三人将军相国当户都尉八十三人封狼居胥山禅于姑衍登临翰海执讯获丑七万有四百四十三级师率减什二取食于敌卓行殊逺而粮不絶以五千八百户益封票骑将军右北平太守路博德属票骑将军㑹兴城不失期从至梼余山斩首捕虏二千八百级封博德为邳离侯北地都尉卫山从票骑将军获王封山为义阳侯故归义侯因淳王复陆支楼剸王伊即靬皆从票骑将军有功封复陆支为杜侯伊即靬为衆利侯从票侯破奴昌武侯安稽从票骑有功益封各三百户渔阳太守解校尉敢皆获鼓旗赐爵闗内侯解食邑三百戸敢二百戸校尉自为爵左庶长军吏卒为官赏赐甚多而青不得益封吏卒无封者唯西河太守常惠云中太守遂成受赏遂成秩诸侯相赐食邑二百户黄金百斤惠爵闗内侯两军之出塞塞阅官及私马凡十四万匹而后入塞者不满三万匹廼置大司马位大将军票骑将军皆为大司马定令令票骑将军秩禄与大将军等自是后青日衰而去病日益贵青故人门下多去事去病辄得官爵唯独任安不肯去去病为人少言不泄有气敢往上尝欲敎之呉孙兵法对曰顾方畧何如耳不至学古兵法上为治第令视之对曰匈奴不灭无以家为也由此上益重爱之然少而侍中贵不省士其从军上为遣太官赍数十乘既还重车余弃粱肉而士有饥者其在塞外卒乏粮或不能自振而去病尚穿域躢鞠也事多此类青仁喜士退让以和柔自媚于上然于天下未有称也去病自四年军后三嵗元狩六年薨上悼之发属国𤣥甲军陈自长安至茂陵为冢象祁连山谥之并武与广地曰景桓侯子嬗嗣嬗字子侯上爱之幸其壮而将之为奉车都尉从封泰山而薨无子国除自去病死后青长子宜春侯伉坐法失侯后五嵗伉弟二人隂安侯不疑发干侯登皆坐酎金失侯后二嵗冠军侯国絶后四年元封五年青薨谥曰烈侯子伉嗣六年坐法免自青围单于后十四嵗而卒竟不复击匈奴者以汉马少又方南诛两越东伐朝鲜击羌西南夷以故久不伐胡初青既尊贵而平阳侯曹夀有恶疾就国长公主问列侯谁贤者左右皆言大将军主笑曰此出吾家常骑从我奈何左右曰于今尊贵无比于是长公主风白皇后皇后言之上廼诏青尚平阳主与主合葬起冢象庐山云最大将军青凡七出击匈奴斩捕首虏五万余级一与单于战收河南地置朔方郡再益封凡万六千三百户封三子为侯侯千三百户并之二万二百戸其禆将及校尉侯者九人为特将者十五人李广张骞公孙贺李蔡曹襄韩说苏建皆自有传李息郁郅人也事景帝至武帝立八嵗为材官将军军马邑后六嵗为将军出代后三嵗为将军从大将军出朔方皆无功凡三为将军其后常为大行公孙敖义渠人以郎事景帝至武帝立十二嵗为骑将军出代亡卒七千人当斩赎为庶人后五嵗以校尉从大将军封合骑侯后一嵗以中将军从大将军再出定襄无㓛后二嵗以将军出北地后票骑失期当斩赎为庶人后二嵗以校尉从大将军无功后十四嵗以因杅将军筑受降城十嵗复以因杅将军再出击匈奴至余吾亡士多下吏当斩诈死亡居民间五六嵗后觉复系坐妻为巫蛊族凡四为将军李沮云中人事景帝武帝立十七嵗以左内史为彊弩将军后一嵗复为彊弩将军张次公河东人以校尉从大将军封岸头侯其后太后崩为将军军北军后一嵗复从大将军凡再为将军后坐法失侯赵信以匈奴相国降为侯武帝立十八年为前将军与匈奴战败降匈奴赵食其祋栩人武帝立十八年以主爵都尉从大将军斩首六百六十级元狩二年赐爵闗内侯黄金百斤眀年为右将军从大将军出定襄迷失道当斩赎为庶人郭昌云中人以校尉从大将军元封四年以太中大夫为㧞胡将军屯朔方还击昆明无功夺印荀彘太原广武人以御见侍中用校尉数从大将军元封二年为左将军击朝鲜无功坐捕楼船将军诛最票骑将军去病凡六出击匈奴其四出以将军斩首虏十一万余级浑邪王以衆降数万开河西酒泉之地西方益少胡宼四益封凡万七千七百户其校尉吏有功侯者六人为将军者二人路博徳西河平州人以右北平太守从票骑将军封邳离侯票骑死后博徳以卫尉为伏波将军伐破南越益封其后坐法失侯为彊弩都尉屯居延卒赵破奴太原人尝亡入匈奴已而归汉为票骑将军司马出北地封从票侯坐财金失侯后一嵗为匈河将军攻胡至匈河水无功后一嵗击虏楼兰王后为浞野侯后六嵗以浚稽将军将二万骑击匈奴左王左王与战兵八万骑围破奴破奴为虏所得遂没其军居匈奴中十歳复与其太子安国亡入汉后坐巫蛊族自卫氏兴大将军青首封其后支属五人为侯凡二十四嵗而五侯皆夺国征和中戾太子败卫氏遂灭而霍去病弟光贵盛自有传赞曰苏建尝说责大将军至尊重而天下之贤士大夫无称焉愿将军观古名将所招选者勉之哉青谢曰自魏其武安之厚賔客天子常切齿彼亲待士大夫招贤黜不肖者人主之柄也人臣奉法遵职而已何与招士票骑亦方此意为将如此前汉书卷五十五卷五十五考证前汉书卷五十五考证卫青传平阳侯曹夀注师古云云按史记曹相国世家参曽孙时尙平阳公主生子襄时病疠归国立二十三年卒谥夷侯本传后文云平阳侯曹夀有恶疾就国事与史记正合然则夀即时之别名也三千一十七级按史记作三千七十一级又益封青三千八百戸史记作三千戸又益封八千七百戸史记作六千戸都尉韩説从大军出窴浑按应云从大将军脱将字耳又按窴浑史记作寙浑徐广曰寙浑在朔方音庾以地理志核之朔方有寙浑县为西部都尉治有道西北出鸡鹿塞此窴浑当即寙浑也封蔡为乐安侯按表作安乐侯又封朔为陟轵侯史记作渉轵侯而功臣表但作轵侯又不虞为随成侯表作随城侯又中郎将绾史记无此四字正闳长史安注张晏曰正军正也胡三省曰凡军行置军正掌举军法以正军中刘昭志大将军长史秩千石霍去病传以二千五百戸封去病为冠军侯按冠军初无此县名武帝褒去病功以南阳穰县卢阳乡宛县临駣聚为冠军侯国解见地理志二千五百戸史记作千六百戸又封贤为终利侯史记及功臣表作衆利侯过焉支山千有余里合短兵括地志曰焉支山一名删丹山在甘州删丹县东南五十里王㮊曰合短兵下史记无鏖臯兰下四字全甲获丑按此文上史记无鋭悍者三字则以诛全甲为一句此传则鋭悍者诛为一句全甲获丑为一句使人先要道边按史记作遣使向边境要遮汉人令报天子要边文虽繁而情事曲折具见登临翰海注张晏如淳云云按翰海北史作瀚海即大漠之别名沙碛四际无涯故谓之海张晏如淳直以大海北海解之非也本文明云去病出代右北平二千余里则其地正在大漠安能及絶逺之北海哉且塞外遇巨泽大湖通称为海如苏武牧羊北海上窦宪追至私渠北鞮海皆巨泽大湖如后世称濶滦海之类非大海也师率减什二什二史记作十三又㑹兴城史记作㑹与城又封博徳为邳离侯史记作符离侯北地都尉卫山史记作邢山惟西河太守常惠按此常惠与从苏武北使后封长罗侯为石将军典属国者别是一人为特将者十五人史记作十四人公孙敖为骑将军凌穉隆曰史记作为骠骑将军与去病同官非也汉书去骠字是前汉书卷五十五考证前汉书卷五十六钦定四库全书前汉书卷五十六汉兰台令史班固撰唐正议大夫行秘书少监琅琊县开国子颜师古注董仲舒传第二十六董仲舒广川人也少治春秋孝景时为博士下帷讲诵弟子传以久次相授业或莫见其面盖三年不窥园其精如此进退容止非礼不行学士皆师尊之武帝即位举贤良文学之士前后百数而仲舒以贤良对䇿焉制曰朕获承至尊休徳传之亡穷而施之㒺极任大而守重是以夙夜不皇康宁永惟万事之统犹惧有阙故广延四方之豪儁郡国诸侯公选贤良脩絜博习之士欲闻大道之要至论之极今子大夫褎然为举首朕甚嘉之子大夫其精心致思朕埀聼而问焉盖闻五帝三王之道改制作乐而天下洽和百王同之当虞氏之乐莫盛于韶于周莫盛于勺圣王已没钟鼓筦絃之声未衰而大道微缺陵夷至虖桀纣之行王道大壊矣夫五百年之间守文之君当涂之士欲则先王之法以戴翼其世者甚衆然犹不能反日以仆灭至后王而后止岂其所持操或誖谬而失其统与固天降命不可复反必推之于大衰而后息与乌虖凡所为屑屑夙兴夜寐务法上古者又将无补与三代受命其符安在灾异之变何缘而起性命之情或夭或夀或仁或鄙习闻其号未烛厥理伊欲风流而令行刑轻而姦改百姓和乐政事宣昭何脩何饰而膏露降百谷登徳润四海泽臻屮木三光全寒暑平受天之祜享鬼神之灵徳泽洋溢施虖方外延及羣生子大夫眀先圣之业习俗化之变终始之序讲闻髙谊之日久矣其明以谕朕科别其条勿猥勿幷取之于术慎其所出廼其不正不直不忠不极枉于执事书之不泄兴于朕躬毋悼后害子大夫其尽心靡有所隐朕将亲览焉仲舒对曰陛下发徳音下明诏求天命与情性皆非愚臣之所能及也臣谨案春秋之中视前世已行之事以观天人相与之际甚可畏也国家将有失道之败而天廼先出灾害以谴告之不知自省又出怪异以警惧之尚不知变而伤败廼至以此见天心之仁爱人君而欲止其乱也自非大亡道之世者天尽欲扶持而全安之事在彊勉而已矣彊勉学问则闻见博而知益眀彊勉行道则徳日起而大有功此皆可使还至而立有效者也诗曰夙夜匪解书云茂哉茂哉皆彊勉之谓也道者所繇适于治之路也仁义礼乐皆其具也故圣王已没而子孙长久安宁数百嵗此皆礼乐敎化之功也王者未作乐之时廼用先王之乐宜于世者而以深入敎化于民敎化之情不得雅颂之乐不成故王者功成作乐乐其徳也乐者所以变民风化民俗也其变民也易其化人也着故声发于和而本于情接于肌肤臧于骨髓故王道虽微缺而筦絃之声未衰也夫虞氏之不为政久矣然而乐颂遗风犹有存者是以孔子在齐而闻韶也夫人君莫不欲安存而恶危亡然而政乱国危者甚衆所任者非其人而所繇者非其道是以政日以仆灭也夫周道衰于幽厉非道亡也幽厉不繇也至于宣王思昔先王之徳兴滞补弊明文武之功业周道粲然复兴诗人美之而作上天祐之为生贤佐后世称诵至今不絶此夙夜不解行善之所致也孔子曰人能𢎞道非道𢎞人也故治乱废兴在于已非天降命不得可反其所操持誖谬失其统也臣闻天之所大奉使之王者必有非人力所能致而自至者此受命之符也天下之人同心归之若归父母故天瑞应诚而至书曰白鱼入于王舟有火复于王屋流为乌此盖受命之符也周公曰复哉复哉孔子曰德不孤必有邻皆积善絫德之效也及至后世淫佚衰㣲不能统理羣生诸侯背畔残贼良民以争壤土废徳敎而任刑罚刑罚不中则生邪气邪气积于下怨恶畜于上上下不和则隂阳缪盭而妖孽生矣此灾异所缘而起也臣闻命者天之令也性者生之质也情者人之欲也或夭或夀或仁或鄙陶冶而成之不能粹羙有治乱之所生故不齐也孔子曰君子之德风也小人之德也屮上之风必偃故尧舜行徳则民仁夀桀纣行暴则民鄙夭夫上之化下下之从上犹泥之在钧唯甄者之所为犹金之在镕唯冶者之所铸绥之斯倈动之斯和此之谓也臣谨案春秋之文求王道之端得之于正正次王王次春春者天之所为也正者王之所为也其意曰上承天之所为而下以正其所为正王道之端云尔然则王者欲有所为宜求其端于天天道之大者在隂阳阳为徳隂为刑刑主杀而徳主生是故阳常居大夏而以生育养长为事隂常居大冬而积于空虚不用之处以此见天之任徳不任刑也天使阳出布施于上而主嵗功使隂入伏于下而时出佐阳阳不得隂之助亦不能独成嵗终阳以成嵗为名此天意也王者承天意以从事故任徳敎而不任刑刑者不可任以治世犹隂之不可任以成嵗也为政而任刑不顺于天故先王莫之肯为也今废先王徳敎之官而独任执法之吏治民毋乃任刑之意与孔子曰不敎而诛谓之虐虐政用于下而欲徳敎之被四海故难成也臣谨案春秋谓一元之意一者万物之所从始也元者辞之所谓大也谓一为元者视大始而欲正本也春秋深探其本而反自贵者始故为人君者正心以正朝廷正朝廷以正百官正百官以正万民正万民以正四方四方正逺近莫敢不壹于正而亡有邪气奸其间者是以隂阳调而风雨时羣生和而万民殖五谷孰而木茂天地之间被润泽而大丰美四海之内闻盛德而皆倈臣诸福之物可致之祥莫不毕至而王道终矣孔子曰鳯鸟不至河不出图吾已矣夫自悲可致此物而身卑贱不得致也今陛下贵为天子富有四海居得致之位操可致之势又有能致之资行髙而恩厚知明而意羙爱民而好士可谓谊主矣然而天地未应而美祥莫至者何也凡以敎化不立而万民不正也夫万民之从利也如水之走下不以敎化隄防之不能止也是故敎化立而姦邪皆止者其隄防完也敎化废而姦邪并出刑罚不能胜者其隄防壊也古之王者明于此是故南面而治天下莫不以敎化为大务立太学以敎于国设庠序以化于邑渐民以仁摩民以谊节民以礼故其刑罚甚轻而禁不犯者敎化行而习俗美也圣王之继乱世也扫除其迹而悉去之复脩敎化而崇起之敎化已明习俗已成子孙循之行五六百嵗尚未败也至周之末世大为亡道以失天下秦继其后独不能改又益甚之重禁文学不得挟书弃捐礼谊而恶闻之其心欲尽灭先圣之道而颛为自恣茍简之治故立为天子十四嵗而国破亡矣自古以来未尝有以乱济乱大败天下之民如秦者也其遗毒余烈至今未灭使习俗薄恶人民嚚顽抵冐殊扞孰烂如此之甚者也孔子曰腐朽之木不可彫也粪土之墙不可圬也今汉继秦之后如朽木粪墙矣虽欲善治之亡可柰何法出而姦生令下而诈起如以汤止沸抱薪救火愈甚亡益也窃譬之琴瑟不调甚者必解而更张之乃可鼓也为政而不行甚者必变而更化之乃可理也当更张而不更张虽有良工不能善调也当更化而不更化虽有大贤不能善治也故汉得天下以来常欲善治而至今不可善治者失之于当更化而不更化也古人有言曰临渊羡鱼不如退而结网今临政而愿治七十余嵗矣不如退而更化更化则可善治善治则灾害日去福禄日来诗云宜民宜人受禄于天为政而宜于民者固当受禄于天夫仁谊礼知信五常之道王者所当脩饬也五者脩饬故受天之祐而享鬼神之灵徳施于方外延及羣生也天子览其对而异焉乃复册之曰制曰盖闻虞舜之时游于巖廊之上垂拱无为而天下太平周文王至于日昃不暇食而宇内亦治夫帝王之道岂不同条共贯与何逸劳之殊也盖俭者不造𤣥黄旌旗之饰及至周室设两观乘大路朱干玉戚八佾陈于庭而颂声兴夫帝王之道岂异指哉或曰良玉不瑑又云非文亡以辅徳二端异焉殷人执五刑以督姦伤肌肤以惩恶成康不式四十余年天下不犯囹圄空虚秦国用之死者甚衆刑者相望耗矣哀哉乌虖朕夙寤晨兴惟前帝王之宪永思所以奉至尊章洪业皆在力本任贤今朕亲耕借田以为农先劝孝弟崇有徳使者冠盖相望问勤劳恤孤独尽思极神功烈休徳未始云获也今隂阳错缪氛气充塞羣生寡遂黎民未济廉耻贸乱贤不肖浑殽未得其真故详延特起之士意庶㡬乎今子大夫待诏百有余人或道世务而未济稽诸上古而不同考之于今而难行毋乃牵于文系而不得骋与将所繇异术所闻殊方与各悉对着于篇毋讳有司明其指略切磋究之以称朕意仲舒对曰臣闻尧受命以天下为忧而未以位为乐也故诛逐乱臣务求贤圣是以得舜禹稷卨咎繇衆圣辅徳贤能佐职敎化大行天下和洽万民皆安仁乐谊各得其宜动作应礼从容中道故孔子曰如有王者必世而后仁此之谓也尧在位七十载廼逊于位以禅虞舜尧崩天下不归尧子丹朱而归舜舜知不可辟乃即天子之位以禹为相因尧之辅佐继其统业是以垂拱无为而天下治孔子曰韶尽羙矣又尽善也此之谓也至于殷纣逆天暴物杀戮贤知残贼百姓伯夷太公皆当世贤者隐处而不为臣守职之人皆奔走逃亡入于河海天下耗乱万民不安故天下去殷而从周文王顺天理物师用贤圣是以闳夭太颠散宜生等亦聚于朝廷爱施兆民天下归之故太公起海滨而即三公也当此之时纣尚在上尊卑昬乱百姓散亡故文王悼痛而欲安之是以日昃而不暇食也孔子作春秋先正王而系万事见素王之文焉繇此观之帝王之条贯同然而劳逸异者所遇之时异也孔子曰武尽美矣未尽善也此之谓也臣闻制度文采𤣥黄之饰所以明尊卑异贵贱而劝有徳也故春秋受命所先制者改正朔易服色所以应天也然则宫室旌旗之制有法而然者也故孔子曰奢则不逊俭则固俭非圣人之中制也臣闻良玉不瑑资质润羙不待刻瑑此亡异于达巷党人不学而自知也然则常玉不瑑不成文章君子不学不成其徳臣闻圣王之治天下也少则习之学长则材诸位爵禄以养其德刑罚以威其恶故民晓于礼谊而耻犯其上武王行大谊平残贼周公作礼乐以文之至于成康之隆囹圄空虚四十余年此亦敎化之渐而仁谊之流非独伤肌肤之效也至秦则不然师申商之法行韩非之説憎帝王之道以贪狼为俗非有文徳以敎训于天下也诛名而不察实为善者不必免而犯恶者未必刑也是以百官皆饰空言虚辞而不顾实外有事君之礼内有背上之心造伪饰诈趣利无耻又好用憯酷之吏赋歛亡度竭民财力百姓散亡不得从耕织之业羣盗并起是以刑者甚衆死者相望而姦不息俗化使然也故孔子曰导之以政齐之以刑民免而无耻此之谓也今陛下并有天下海内莫不率服广览兼聼极羣下之知尽天下之美至徳昭然施于方外夜郎康居殊方万里説徳归谊此太平之致也然而功不加于百姓者殆王心未加焉曽子曰尊其所闻则髙明矣行其所知则光大矣髙眀光大不在于它在乎加之意而已愿陛下因用所闻设诚于内而致行之则三王何异哉陛下亲耕借田以为农先夙寤晨兴忧劳万民思惟徃古而务以求贤此亦尧舜之用心也然而未云获者士素不厉也夫不素养士而欲求贤譬犹不瑑玉而求文采也故养士之大者莫大虖太学太学者贤士之所闗也教化之本原也今以一郡一国之衆对亡应书者是王道往往而絶也臣愿陛下兴太学置明师以养天下之士数考问以尽其材则英俊宜可得矣今之郡守县令民之师帅所使承流而宣化也故师帅不贤则主徳不宣恩泽不流今吏既亡敎训于下或不承用主上之法暴虐百姓与姦为市贫穷孤弱寃苦失职甚不称陛下之意是以隂阳错缪氛气充塞羣生寡遂黎民未㴉皆长吏不明使至于此也夫长吏多出于郎中中郎吏二千石子弟选郎吏又以富訾未必贤也且古所谓功者以任官称职为差非所谓积日絫久也故小材虽絫日不离于小官贤材虽未久不害为辅佐是以有司竭力尽知务治其业而以赴功今则不然絫日以取贵积久以致官是以廉耻质乱贤不肖浑殽未得其真臣愚以为使诸列侯郡守二千石各择其吏民之贤者嵗贡各二人以给宿卫且以观大臣之能所贡贤者有赏所贡不肖者有罚夫如是诸侯吏二千石皆尽心于求贤天下之士可得而官使也徧得天下之贤人则三王之盛易为而尧舜之名可及也毋以日月为功实试贤能为上量材而授官录徳而定位则廉耻殊路贤不肖异处矣陛下加惠寛臣之罪令勿牵制于文使得切磋究之臣敢不尽愚于是天子复册之制曰盖闻善言天者必有徴于人善言古者必有验于今故朕埀问虖天人之应上嘉唐虞下悼桀纣㣲灭明昌之道虚心以改今子大夫明于隂阳所以造化习于先圣之道业然而文采未极岂惑虖当世之务哉条贯靡竟统纪未终意朕之不明与聼若眩与夫三王之敎所祖不同而皆有失或谓久而不易者道也意岂异哉今子大夫既已着大道之极陈治乱之端矣其悉之究之孰之复之诗不云虖嗟尔君子母常安息神之听之介尔景福朕将亲览焉子大夫其茂明之仲舒复对曰臣闻论语曰有始有卒者其唯圣人虖今陛下幸加惠留聼于承学之臣复下明册以切其意而究尽圣徳非愚臣之所能具也前所上对条贯靡竟统纪不终辞不别白指不分明此臣浅陋之罪也册曰善言天者必有徴于人善言古者必有验于今臣闻天者羣物之祖也故徧覆包函而无所殊建日月风雨以和之经隂阳寒暑以成之故圣人法天而立道亦溥爱而亡私布徳施仁以厚之设谊立礼以导之春者天之所以生也仁者君之所以爱也夏者天之所以长也德者君之所以养也霜者天之所以杀也刑者君之所以罚也繇此言之天人之徴古今之道也孔子作春秋上揆之天道下质诸人情参之于古考之于今故春秋之所讥灾害之所加也春秋之所恶怪异之所施也书邦家之过兼灾异之变以此见人之所为其美恶之极乃与天地流通而往来相应此亦言天之一端也古者脩敎训之官务以德善化民民已大化之后天下常亡一人之狱矣今世废而不脩亡以化民民以故弃行谊而死财利是以犯法而罪多一嵗之狱以万千数以此见古之不可不用也故春秋变古则讥之天令之谓命命非圣人不行质朴之谓性性非敎化不成人欲之谓情情非度制不节是故王者上谨于承天意以顺命也下务明敎化民以成性也正法度之宜别上下之序以防欲也脩此三者而大本举矣人受命于天固超然异于羣生入有父子兄弟之亲出有君臣上下之谊㑹聚相遇则有耆老长㓜之施粲然有文以相接驩然有恩以相爱此人之所以贵也生五谷以食之桑麻以衣之六畜以养之服牛乘马圏豹槛虎是其得天之灵贵于物也故孔子曰天地之性人为贵明于天性知自贵于物知自贵于物然后知仁谊知仁谊然后重礼节重礼节然后安处善安处善然后乐循理乐循理然后谓之君子故孔子曰不知命亡以为君子此之谓也册曰上嘉唐虞下悼桀纣㣲灭明昌之道虚心以改臣闻衆少成多积小致鉅故圣人莫不以晻致明以㣲致显是以尧发于诸侯舜兴虖深山非一日而显也盖有渐以致之矣言出于已不可塞也行发于身不可掩也言行治之大者君子之所以动天地也故尽小者大慎㣲者着诗云惟此文王小心翼翼故尧兢兢日行其道而舜业业日致其孝善积而名显徳章而身尊此其明昌之道也积善在身犹长日加益而人不知也积恶在身犹火之销膏而人不见也非眀虖情性察虖流俗者孰能知之此唐虞之所以得令名而桀纣之可为悼惧者也夫善恶之相从如景乡之应形声也故桀纣暴谩谗贼并进贤知隐伏恶日显国日乱晏然自以如日在天终陵夷而大壊夫暴逆不仁者非一日而亡也亦以渐至故桀纣虽亡道然犹享国十余年此其微灭之道也册曰三王之敎所祖不同而皆有失或谓久而不易者道也意岂异哉臣闻夫乐而不乱复而不厌者谓之道道者万世亡弊弊者道之失也先王之道必有偏而不起之处故政有眊而不行举其偏者以补其弊而已矣三王之道所祖不同非其相反将以捄溢扶衰所遭之变然也故孔子曰亡为而治者其舜虖改正朔易服色以顺天命而已其余尽循尧道何更为哉故王者有改制之名亡变道之实然夏上忠殷上敬周上文者所继之捄当用此也孔子曰殷因于夏礼所损益可知也周因于殷礼所损益可知也其或继周者虽百世可知也此言百王之用以此三者矣夏因于虞而独不言所损益者其道如一而所上同也道之大原出于天天不变道亦不变是以禹继舜舜继尧三圣相受而守一道亡救弊之政也故不言其所损益也繇是观之继治世者其道同继乱世者其道变今汉继大乱之后若宜少损周之文致用夏之忠者陛下有明徳嘉道愍世俗之靡薄悼王道之不昭故举贤良方正之士论谊考问将欲兴仁谊之休徳明帝王之法制建太平之道也臣愚不肖述所闻诵所学道师之言厪能勿失尔若廼论政事之得失察天下之息耗此大臣辅佐之职三公九卿之任非臣仲舒所能及也然而臣窃有怪者夫古之天下亦今之天下今之天下亦古之天下共是天下古亦大治上下和睦习俗美盛不令而行不禁而止吏亡姦邪民亡盗贼囹圄空虚徳润草木泽被四海鳯凰来集麒麟来游以古凖今壹何不相逮之逺也安所缪盭而陵夷若是意者有所失于古之道与有所诡于天之理与试迹之古返之于天党可得见乎夫天亦有所分予予之齿者去其角傅其翼者两其足是所受大者不得取小也古之所予禄者不食于力不动于末是亦受大者不得取小与天同意者也夫已受大又取小天不能足而况人虖此民之所以嚣嚣苦不足也身宠而载髙位家温而食厚禄因乘富贵之资力以与民争利于下民安能如之哉是故衆其奴婢多其牛羊广其田宅博其产业畜其积委务此而亡己以廹蹵民民日削月朘以大穷富者奢侈羡溢贫者穷急愁苦穷急愁苦而上不救则民不乐生民不乐生尚不避死安能避罪此刑罚之所以蕃而姦邪不可胜者也故受禄之家食禄而已不与民争业然后利可均布而民可家足此上天之理而亦太古之道天子之所宜法以为制大夫之所当循以为行也故公仪子相鲁之其家见织帛怒而出其妻食于舍而茹葵愠而拔其葵曰吾已食禄又夺园夫红女利虖古之贤人君子在列位者皆如是是故下髙其行而从其敎民化其廉而不贪鄙及至周室之衰其卿大夫缓于谊而急于利亡推让之风而有争田之讼故诗人疾而刺之曰节彼南山惟石巖巖赫赫师尹民具尔瞻尔好谊则民乡仁而俗善尔好利则民好邪而俗败由是观之天子大夫者下民之所视效逺方之所四靣而内望也近者视而放之逺者望而效之岂可以居贤人之位而为庶人行哉夫皇皇求财利常恐乏匮者庶人之意也皇皇求仁义常恐不能化民者大夫之意也易曰负且乘致宼至乘车者君子之位也负担者小人之事也此言居君子之位而为庶人之行者其患祸必至也若居君子之位当君子之行则舍公仪休之相鲁亡可为者矣春秋大一统者天地之常经古今之通谊也今师异道人异论百家殊方指意不同是以上亡以持一统法制数变下不知所守臣愚以为诸不在六蓺之科孔子之术者皆絶其道勿使并进邪辟之説灭息然后统纪可一而法度可明民知所从矣对既毕天子以仲舒为江都相事易王易王帝兄素骄好勇仲舒以礼谊匡正王敬重焉久之王问仲舒曰粤王句践与大夫泄庸种蠡谋伐呉遂灭之孔子称殷有三仁寡人亦以为粤有三仁桓公决疑于管仲寡人决疑于君仲舒对曰臣愚不足以奉大对闻昔者鲁君问柳下惠吾欲伐亝何如柳下惠曰不可归而有忧色曰吾闻伐国不问仁人此言何为至于我哉徒见问尔且犹羞之况设诈以伐呉虖繇此言之粤本无一仁夫仁人者正其谊不谋其利明其道不计其功是以仲尼之门五尺之童羞称五伯为其先诈力而后仁谊也茍为诈而已故不足称于大君子之门也五伯比于他诸侯为贤其比三王犹武夫之与羙玉也王曰善仲舒治国以春秋灾异之变推隂阳所以错行故求雨闭诸阳纵诸隂其止雨反是行之一国未尝不得所欲中废为中大夫先是辽东髙庙长陵髙园殿灾仲舒居家推説其意屮稾未上主父偃候仲舒私见嫉之窃其书而奏焉上召视诸儒仲舒弟子吕歩舒不知其师书以为大愚于是下仲舒吏当死诏赦之仲舒遂不敢复言灾异仲舒为人廉直是时方外攘四夷公孙𢎞治春秋不如仲舒而𢎞希世用事位至公卿仲舒以𢎞为从设𢎞嫉之胶西王亦上兄也尤纵恣数害吏二千石𢎞乃言于上曰独董仲舒可使相胶西王胶西王闻仲舒大善待之仲舒恐久获辠病免凡相两国辄事骄王正身以率下数上疏谏争敎令国中所居而治及去位归居终不问家产业以脩学着书为事仲舒在家朝廷如有大议使使者及廷尉张汤就其家而问之其对皆有明灋自武帝初立魏其武安侯为相而隆儒矣及仲舒对册推明孔氏抑黜百家立学校之官州郡举茂材孝廉皆自仲舒发之年老以夀终于家家徙茂陵子及孙皆以学至大官仲舒所着皆明经术之意及上疏条敎凡百二十三篇而説春秋事得失闻举玉杯蕃露清明竹林之属复数十篇十余万言皆传于后世掇其切当世施朝廷者着于篇赞曰刘向称董仲舒有王佐之材虽伊吕亡以加筦晏之属伯者之佐殆不及也至向子歆以为伊吕乃圣人之耦王者不得则不兴故颜渊死孔子曰噫天丧余唯此一人为能当之自宰我子赣子游子夏不与焉仲舒遭汉承秦灭学之后六经离析下帷发愤潜心大业令后学者有所统壹为羣儒首然考其师友渊源所渐犹未及虖游夏而曰筦晏弗及伊吕不加过矣至向曾孙龚笃论君子也以歆之言为然前汉书卷五十六卷五十六考证前汉书卷五十六考证董仲舒传广川人也按志广川属信都国今直𨽻枣强县有广川镇与景州相近即汉广川故县书曰白鱼入于王舟有火复于王屋流为乌注今文尚书泰誓之词按伏生今文无泰誓篇此伪泰誓文也西京诸儒并信以为真故白鱼赤乌之説司马迁亦据以入周本纪今临政而愿治七十余嵗矣按仲舒对䇿之年先儒疑而未定汉书武纪载于元光元年与公孙宏并列既失之太后通鑑据史记武帝即位为江都相之文载于建元元年与严助并列亦失之太前若以仲舒此文推之则在建元五年也计汉元年至建元三年为七十嵗而五年始置五经博士即传所谓推明孔氏抑黜百家立学校之官也至元光元年初令郡国举孝廉各一人即传所谓州郡举茂才孝廉也若在建元元年岂得云七十余嵗乎与大夫泄庸种蠡谋伐呉按泄庸师古无注疑即国语所谓舌庸者与苦成文种范蠡臯如并为大夫称五大夫呉晋之㑹黄池也舌庸与蠡率师沿海泝淮以絶呉路泄与舌音相近而字异耳仲舒弟子吕歩舒宋祁曰古人舒作昌按人字当作本又按吕歩舒本书儒林传及史记并同宋祁所见之古本作歩昌者非也其对皆有明法按艺文志有公羊董仲舒治狱十六篇王充曰仲舒表春秋之义稽合于律无乖异者应劭曰朝廷遣廷尉汤问得失于是作春秋决狱二百三十二事动以经对即其事也隋唐志尚有十卷玉杯蕃露清明竹林之属注师古曰皆其所着书名也按玉杯以下并是书名而今所传十七卷玉杯第二竹林弟三凡八十二篇总名蕃露此先儒所以疑其书或后人採缀以成也蕃露之义崔豹曰古冕之旒似露而垂前汉书卷五十六考证前汉书卷五十七上钦定四库全书前汉书卷五十七上汉兰台令史班固撰唐正议大夫行秘书少监琅邪县开国子颜师古注司马相如传第二十七上司马相如字长卿蜀郡成都人也少时好读书学击劒名犬子相如既学慕蔺相如之为人也更名相如以訾为郎事孝景帝为武骑常侍非其好也㑹景帝不好辞赋是时梁孝王来朝从游説之士齐人邹阳淮隂枚乗吴严忌夫子之徒相如见而説之因病免客游梁得与诸侯游士居数嵗乃着子虚之赋会梁孝王薨相如归而家贫无以自业素与临卭令王吉相善吉曰长卿久宦游不遂而困来过我于是相如徃舍都亭临卭令缪为恭敬日徃朝相如相如初尚见之后称病使从者谢吉吉愈益谨肃临卭多富人卓王孙僮客八百人程郑亦数百人乃相谓曰令有贵客为具召之并召令令既至卓氏客以百数至日中请司马长卿长卿谢病不能临临卭令不敢甞食身自迎相如相如为不得已而强徃一坐尽倾酒酣临卭令前奏琴曰窃闻长卿好之愿以自娱相如辞谢为鼓一再行是时卓王孙有女文君新寡好音故相如缪与令相重而以琴心挑之相如时从车骑雍容闲雅甚都及饮卓氏弄琴文君窃从户窥心説而好之恐不得当也既罢相如乃令侍人重赐文君侍者通殷勤文君夜亡奔相如相如与驰归成都家徒四壁立卓王孙大怒曰女不材我不忍杀一钱不分也人或谓王孙王孙终不聴文君久之不乐谓长卿曰苐俱如临卭从昆弟假貣犹足以为生何至自苦如此相如与俱之临卭尽卖车骑买酒舍乃令文君当卢相如身自着犊鼻裈与庸保杂作涤器于市中卓王孙耻之为杜门不出昆弟诸公更谓王孙曰有一男两女所不足者非财也今文君既失身于司马长卿长卿故倦游虽贫其人材足依也且又令客奈何相辱如此卓王孙不得已分与文君僮百人钱百万及其嫁时衣被财物文君乃与相如归成都买田宅为富人居久之蜀人杨得意为狗监侍上上读子虚赋而善之曰朕独不得与此人同时哉得意曰臣邑人司马相如自言为此赋上惊乃召问相如相如曰有是然此乃诸侯之事未足观请为天子游猎之赋上令尚书给笔札相如以子虚虚言也为楚称乌有先生者乌有此事也为齐难亡是公者亡是人也欲明天子之义故虚借此三人为辞以推天子诸侯之苑囿其卒章归之于节俭因以风谏奏之天子天子大説其辞曰楚使子虚使于齐齐王悉发车骑与使者出田田罢子虚过姹乌有先生亡是公存焉坐定乌有先生问曰今日田乐乎子虚曰乐获多乎曰少然则何乐对曰仆乐王之欲夸仆以车骑之衆而仆对以云梦之事也曰可得闻乎子虚曰可王驾车千乗选徒万骑田于海濵列卒满泽罘罔弥山掩菟辚鹿射麋格麟骛于盐浦割鲜染轮射中获多矜而自功顾谓仆曰楚亦有平原广泽游猎之地饶乐若此者乎楚王之猎孰与寡人仆下车对曰臣楚国之鄙人也幸得宿衞十有余年时从出游游于后园览于有无然犹未能徧覩也又乌足以言其外泽乎齐王曰虽然畧以子之所闻见言之仆对曰唯唯臣闻楚有七泽甞见其一未覩其余也臣之所见盖特其小小者尔名曰云梦云梦者方九百里其中有山焉其山则盘纡岪郁隆崇律崪岑崟参差日月蔽亏交错纠纷上干青云罢池陂陁下属江河其土则丹青赭垩雌黄白坿钖碧金银衆色炫燿照烂龙鳞其石则赤玉玫瑰琳珉昆吾瑊玏𤣥厉礝石武夫其东则有蕙圃衡兰芷若穹穷昌蒲江离蘪芜诸柘巴且其南则有平原广泽登降陁靡案衍坛曼縁以大江限以巫山其髙燥则生葴析苞荔薜莎青薠其埤溼则生藏莨蒹葭东蘠彫胡莲藕觚卢奄闾轩于衆物居之不可胜图其西则有涌泉清池激水推移外发夫容䔖华内隐鉅石白沙其中则有神龟蛟鼍毒冒鼈鼋其北则有隂林巨树楩柟豫章桂椒木兰檗离朱杨樝梨梬栗橘柚芬芳其上则有宛雏孔鸾腾逺射干其下则有白虎𤣥豹蟃蜒貙豻于是乎乃使剸诸之伦手格此兽楚王乃驾驯駮之驷乗彫玉之舆靡鱼须之桡旃曵明月之珠旗建干将之雄㦸左乌号之彫弓右夏服之劲箭阳子骖乘孅阿为御案节未舒即陵狡兽蹵蛩蛩辚距虚轶野马騊駼乗遗风射游骐倐胂倩浰雷动猋至星流电击弓不虚发中必决眦洞胷逹掖絶乎心系获若雨兽揜屮蔽地于是楚王乃弭节俳佪翺翔容与览乎隂林观壮士之暴怒与勐兽之恐惧徼受诎殚覩衆物之变态于是郑女曼姬被阿钖揄纻缟杂纎罗垂雾縠襞积褰绉郁桡谿谷衯衯裶裶扬衪戍削蜚襳垂髾扶舆猗靡翕呷萃蔡下摩兰蕙上拂羽盖错翡翠之葳㽔缪绕玉绥𦕈𦕈忽忽若神之髣髴于是乃羣相与獠于蕙圃媻姗勃窣上金隄揜翡翠射鵔鸃微矰出孅缴施弋白鹄连鴐鵞䨇鸧下𤣥鹤加怠而后游于清池浮文鹢扬旌枻张翠帷建羽葢㒺毒冒钓紫贝摐金鼓吹鸣籁榜人歌声流喝水虫骇波鸿沸涌泉起奔扬㑹礧石相击琅琅礚礚若雷霆之声闻乎数百里外将息獠者击灵鼓起熢燧车案行骑就队纚乎淫淫般乎裔裔于是楚王乃登阳云之台泊乎无为澹乎自持勺药之和具而后御之不若大王终日驰骋曽不下舆脟割轮焠自以为娱臣窃观之齐殆不如于是王无以应仆也乌有先生曰是何言之过也足下不逺千里来况齐国王悉境内之士备车骑之衆与使者出田乃欲戮力致获以娱左右也何名为夸哉问楚地之有无者愿闻大国之风烈先生之余论也今足下不称楚王之徳厚而盛推云梦以为骄奢言淫乐而显侈靡窃为足下不取也必若所言固非楚国之美也有而言之是章君之恶也无而言之是害足下之信也章君恶伤私义二者无一可而先生行之必且轻于齐而累于楚矣且齐东陼鉅海南有琅邪观乎成山射乎之罘浮勃澥游孟诸邪与肃慎为邻右以汤谷为界秋田乎青邱仿偟乎海外吞若云梦者八九其于匈中曽不蔕芥若乃俶傥瑰玮异方殊类珍怪鸟兽万端鳞崪充仭其中者不可胜记禹不能名卨不能计然在诸侯之位不敢言游戯之乐苑囿之大先生又见客是以王辞不复何为无以应哉亡是公听然而笑曰楚则失矣而齐亦未为得也夫使诸侯纳贡者非为财币所以述职也封彊画界者非为守御所以禁淫也今齐列为东蕃而外私肃慎捐国隃限越海而田其于义固未可也且二君之论不务明君臣之义正诸侯之礼徒事争于游戱之乐苑囿之大欲以奢侈相胜荒淫相越此不可以扬名发誉而适足以君自损也且夫齐楚之事又乌足道乎君未覩夫巨丽也独不闻天子之上林乎左苍梧右西极丹水更其南紫渊径其北终始霸产出入泾渭酆镐潦潏纡余委蛇经营其内荡荡乎八川分流相背异态东西南北驰骛往来出乎椒邱之阙行乎州淤之浦径乎桂林之中过乎泱莽之壄汨乎混流顺阿而下赴隘陿之口触穹石激堆埼沸乎暴怒汹涌彭湃滭弗宓汨偪侧泌瀄横流逆折转腾潎洌滂濞沆溉穹隆云桡宛潬胶盭踰波趋浥涖涖下瀬批巖冲拥奔扬滞沛临坻注壑瀺灂霣队沈沈隐隐砰磅訇礚潏潏淈淈湁潗鼎沸驰波跳沫汨㴔漂疾悠逺长懐寂漻无声肆乎永归然后灏溔潢漾安翔徐佪翯乎滈滈东注大湖衍溢陂池于是蛟龙赤螭䱴䲛渐离鰅鰫鰬魠禺禺魼鳎揵鳍掉尾振鳞奋翼潜处乎深巖鱼鼈讙声万物衆伙明月珠子的皪江靡蜀石黄碝水玉磊砢磷磷烂烂采色澔汗丛积乎其中䲨鹔鹄鸨鴐鵞属玉交精旋目烦鹜庸渠箴疵䴔卢羣浮乎其上汎淫汜滥随风澹淡与波揺荡奄薄水陼唼喋菁藻咀嚼菱藕于是乎崇山矗矗巃嵸崔巍深林巨木崭巖参差九嵕巀嶭南山峩峩巖阤甗锜崣崛崎振溪通谷蹇产沟渎呀豁閜阜陵别隝崴磈嵔廆邱虚堀礨隐辚郁㠥登降施靡陂池貏豸允溶淫鬻散涣夷陆亭臯千里靡不被筑揜以绿蕙被以江离糅以蘼芜杂以留夷布结缕攒戾莎掲车衡兰藁本射干茈姜蘘荷葴持若荪鲜支黄砾蒋芧青薠布濩闳泽延曼太原离靡广衍应风披靡吐芳扬烈郁郁菲菲衆香发越肹蠁布冩晻薆咇茀于是乎周览汜观缜纷轧芴芒芒怳忽视之无端察之无涯日出东沼入虖西陂其南则隆冬生长涌水跃波其兽则庸旄貘牦沈牛麈麋赤首圜题穷奇象犀其北则盛夏含冻裂地渉氷掲河其兽则麒麟角端騊駼橐驼蛩蛩驒騱駃騠驴䯁于是乎离宫别馆弥山跨谷髙廊四注重坐曲阁华榱璧珰辇道纚属歩櫩周流长途中宿夷嵕筑堂絫台増成巖突洞房頫杳𦕈而无见仰橑而扪天奔星更于闺闼宛虹拖于楯轩青龙蚴蟉于东箱象舆婉僤于西清灵圉燕于闲馆偓佺之伦暴于南荣醴泉涌于清室通川过于中庭磐石裖崖嵚巖倚倾嵯峩㠎嶫刻削峥嵘玫瑰碧琳珊瑚丛生珉玉旁唐玢豳文磷赤瑕驳荦杂臿其间鼌采琬琰和氏出焉于是乎卢橘夏孰黄甘橙楱枇杷橪柿亭柰厚朴梬枣杨梅樱桃蒲陶隐夫薁棣荅沓离支罗乎后宫列乎北园貤邱陵下平原扬翠叶扤紫茎发红华垂朱荣煌煌扈扈照曜鉅野沙棠栎槠华枫枰栌留落胥邪仁频并闾欃檀木兰豫章女贞长千仞大连抱夸条直畅实叶葰楙攒立丛倚连卷欐佹崔错癹骫坑衡閜砢垂条扶疏落英幡纚纷溶萷蔘猗柅从风藰莅芔歙盖象金石之声管籥之音柴池茈虒旋还乎后宫杂袭絫辑被山縁谷循坂下隰视之无端䆒之亡穷于是乎𤣥猨素雌蜼玃飞蠝蛭蜩玃蝚獑胡豰蛫栖息乎其间长啸哀鸣翩幡互经夭蟜枝格偃蹇杪颠隃絶梁腾殊榛㨗垂条掉希间牢落陆离烂漫逺迁若此者数百千处娱游徃来宫宿馆舍庖厨不徙后宫不移百官备具于是乎背秋渉冬天子校猎乘镂象六玉虬拖蜺旌靡云旗前皮轩后道游孙叔奉辔衞公参乘扈从横行出乎四校之中鼓严簿纵猎者江河为阹泰山为橹车骑靁起殷天动地先后陆离离散别追淫淫裔裔縁陵流泽云布雨施生貔豹搏豺狼手熊罴足壄羊䝉鹖苏绔白虎被斑文跨壄马陵三嵕之危下碛歴之坻径峻赴险越壑厉水推蜚廉弄觧廌格虾蛤鋋勐氏羂要褭射封豕箭不茍害觧脰䧟脑弓不虚发应声而倒于是乗舆弭节徘徊翺翔徃来睨部曲之进退览将帅之变态然后侵淫促节鯈夐逺去流离轻禽蹵履狡兽白鹿捷狡莵轶赤电遗光耀追怪物出宇宙弯蕃弱满白羽射游枭栎蜚遽择肉而后发先中而命处弦矢分蓺殪仆然后扬节而上浮陵惊风歴骇猋乘虚亡与神俱蔺𤣥鹤乱昆鸡遒孔鸾促鵔䴊拂翳鸟捎凤皇捷鹓鶵揜焦明道尽涂殚廻车而还消㨱乎襄羊降集乎北纮率乎直指揜乎反乡蹷石闗歴封峦过䧴鹊望露寒下堂棃息宜春西驰宣曲濯鹢牛首登龙台掩细柳观士大夫之勤略钧猎者之所得获徒车之所閵轹骑之所蹂若人之所蹈借与其穷极倦惊惮詟伏不被创刃而死者它它借借填阬满谷掩平弥泽于是乎游戱懈怠置酒乎颢天之台张乐乎胶葛之㝢撞千石之钟立万石之虡建翠华之旗树灵鼍之鼓奏陶唐氏之舞聴葛天氏之歌千人倡万人和山陵为之震动川谷为之荡波巴俞宋蔡淮南干遮文成颠歌族居递奏金鼓迭起铿鎗闛鞈洞心骇耳荆吴郑衞之声韶濩武象之乐阴淫案衍之音鄢郢缤纷激楚结风俳优侏儒狄鞮之倡所以娱耳目乐心意者丽靡烂漫于前靡曼美色于后若夫青琴虙妃之徒絶殊离俗妖冶闲都靓荘刻饰便嬛繛约柔桡嬽嬽妩媚孅弱曳独茧之䄖䄁眇阎易以恤削便姗嫳屑与世殊服芬芳沤郁酷烈淑郁皓齿粲烂宜笑的皪长眉连娟微睇緜藐色授魂予心愉于侧于是酒中乐酣天子芒然而思似若有亡曰嗟乎此大奢侈朕以览聴余闲无事弃日顺天道以杀伐时休息以于此恐后世靡丽遂往而不返非所以为继嗣创业垂统也于是乎乃觧酒罢猎而命有司曰地可垦辟悉为农郊以赡氓隶隤墙填壍使山泽之民得至焉实陂池而勿禁虚宫馆而勿仞发仓廪以救贫民补不足恤鳏寡存孤独出徳号省刑罚改制度易服色革正朔与天下为始于是歴吉日以斋戒袭朝服乗法驾建华旗鸣玉鸾游于六蓺之囿驰骛乎仁义之涂览观春秋之林射貍首兼驺虞弋𤣥鹤舞干戚戴云䍐揜羣雅悲伐檀乐乐胥脩容乎礼园翺翔乎书圃述易道放怪兽登明堂坐清庙恣羣臣奏得失四海之内靡不受获于斯之时天下大説乡风而聴随流而化芔然兴道而迁义刑错而不用徳隆于三皇功羡于五帝若此故猎乃可喜也若夫终日驰骋劳神苦形罢车马之用抏士卒之精费府库之财而无徳厚之恩务在独乐不顾衆庶忘国家之政贪雉莵之获则仁者不繇也从此观之齐楚之事岂不哀哉地方不过千里而囿居九百是草木不得垦辟而民无所食也夫以诸侯之细而乐万乘之所侈仆恐百姓被其尤也于是二子愀然改容超若自失逡廵避席曰鄙人固陋不知忌讳乃今日见教谨受命矣赋奏天子以为郎亡是公言上林广大山谷水泉万物及子虚言云梦所有甚衆侈靡多过其实且非义理所止故删取其要归正道而论之前汉书卷五十七上卷五十七上考证前汉书卷五十七上考证司马相如传上素与临卭令王吉相善云云凌穉隆曰刘知几谓此传相如自作子长录之班氏曽无増损如果相如自作何以自述鄙事而不讳耶观赋后有非义理所尚故删取其要数语此子长㫁语自作之説未可据也衡兰芷若注师古曰今流俗书本芷若下有射干字妄增之也按史记有射干二字文选亦有之然则俗本妄増有自来矣据下文腾逺射干是兽名又稾本射干是草名此文是香草名如史记文选则此赋凡三用射干字诸柘巴且史记作诸蔗猼且文选作诸柘巴苴其上则有宛雏孔鸾按史记有赤猨玃猱四字在鸳雏孔鸾之上又蟃蜒貙豻之下史记有兕象野犀穷奇獌狿八字此孟坚所删也右夏服之劲箭注伏俨曰夏后氏之良弓名烦弱按烦弱应作繁弱左传封父之繁弱是也襞积褰绉按此句下文选有纡徐委曲一句又眇眇忽忽若神之髣髴史记作缥乎忽忽若神仙之彷彿又怠而后游于清池史记作怠而后发游于清池又奔扬㑹文选作奔物㑹南有琅邪注张揖曰台名也在渤海间按琅邪在东海濵不在渤海张揖注讹地理志云琅邪郡琅邪越王尝治此起台馆自齐国言之在南若如揖説反在齐北境矣紫渊径其北注文颕曰西河谷罗县有紫泽在县西北按地理志谷罗武泽在西北据颕此注则彼武字讹也东注大湖注郭璞曰在吴县云云按此大湖自指闗中巨泽言之非吴地震泽也颜引郭説非是凡巨泽潴水俱可称大湖不必震泽前汉书卷五十七上考证卷五十七下钦定四库全书前汉书卷五十七下汉兰台令史班固撰唐正议大夫行袐书少监琅邪县开国子颜师古注司马相如传第二十七下相如为郎数嵗会唐䝉使略通夜郎僰中发巴蜀吏卒千人郡又多为发转漕万余人用军兴法诛其渠率巴蜀民大惊恐上闻之乃遣相如责唐䝉等因谕告巴蜀民以非上意檄曰告巴蜀太守蛮夷自擅不讨之日乆矣时侵犯边境劳士大夫陛下即位存抚天下集安中国然后兴师出兵北征匈奴单于怖骇交臂受事屈膝请和康居西域重译纳贡稽首来享移师东指闽越相诛右弔番禺太子入朝南夷之君西僰之长常效贡职不敢惰怠延颈举踵喁喁然皆乡风慕义欲为臣妾道里辽逺山川阻深不能自致夫不顺者已诛而为善者未赏故遣中郎将徃宾之发巴蜀之士各五百人以奉币卫使者不然靡有兵革之事战鬭之患今闻其乃发军兴制惊惧子弟忧患长老郡又擅为转粟运输皆非陛下之意也当行者或亡逃自贼杀亦非人臣之节也夫边郡之士闻㷭举燧燔皆摄弓而驰荷兵而走流汗相属惟恐居后触白刃冒流矢议不反顾计不旋踵人懐怒心如报私讐彼岂乐死恶生非编列之民而与巴蜀异主哉计深虑逺急国家之难而乐尽人臣之道也故有剖符之封析圭而爵位为通侯居列东第终则遗显号于后世传土地于子孙事行甚忠敬居位甚安佚名声施于无穷功烈着而不灭是以贤人君子肝脑涂中原膏液润埜屮而不辞也今奉币使至南夷即自贼杀或亡逃抵诛身死无名谥为至愚耻及父母为天下笑人之度量相越岂不逺哉然此非独行者之罪也父兄之教不先子弟之率不谨寡亷鲜耻而俗不长厚也其被刑戮不亦宜乎陛下患使者所司之若彼悼不肖愚民之如此故遣信使晓谕百姓以发卒之事因数之以不忠死亡之罪让三老孝弟以不教诲之过方今田时重烦百姓已亲见近县恐逺所谿谷山泽之民不徧闻檄到亟下县道咸谕陛下意毋忽相如还报唐蒙已略通夜郎因通西南夷道发巴蜀广汉卒作者数万人治道二嵗道不成士卒多物故费以亿万计蜀民及汉用事者多言其不便是时卭莋之君长闻南夷与汉通得赏赐多多欲愿为内臣妾请吏比南夷上问相如相如曰卭莋冉駹者近蜀道易通异时尝通为郡县矣至汉兴而罢今仍复通为置县愈于南夷上以为然乃拜相如为中郎将建节徃使副使者王然于壶充国吕越人驰四乘之传因巴蜀吏币物以赂西南夷至蜀太守以下郊迎县令负弩矢先驱蜀人以为宠于是卓王孙临卭诸公皆因门下献牛酒以交驩卓王孙喟然而叹自以得使女尚司马长卿晩乃厚分与其女财与男等相如使略定西南夷卭莋冉駹斯榆之君皆请为臣妾除边闗边闗益斥西至沬若水南至牂柯为徼通灵山道桥孙水以通卭莋还报天子大说相如使时蜀长老多言通西南夷之不为用大臣亦以为然相如欲谏业已建之不敢乃着书借蜀父老为辞而已诘难之以风天子且因宣其使指令百姓皆知天子意其辞曰汉兴七十有八载徳茂存乎六世威武纷云湛恩汪濊羣生霑濡洋溢乎方外于是乃命使西征随流而攘风之所被罔不披靡因朝冉从駹定莋存卭略斯榆举苞蒲结轨还辕东乡将报至于蜀都耆老大夫搢绅先生之徒二十有七人俨然造焉辞毕进曰葢闻天子之于夷狄也其义覊縻勿絶而已今罢三郡之士通夜郎之涂三年于兹而功不竟士卒劳倦万民不赡今又接之以西夷百姓力屈恐不能卒业此亦使者之累也窃为左右患之且夫卭莋西僰之与中国并也歴年兹多不可记已仁者不以徳来强者不以力并意者殆不可乎今割齐民以附夷狄弊所恃以事无用鄙人固陋不识所谓使者曰乌谓此乎必若所云则是蜀不变服而巴不化俗也仆尚恶闻若说然斯事体大固非观者之所觏也余之行急其详不可得闻已请为大夫粗陈其畧葢世必有非常之人然后有非常之事有非常之事然后有非常之功非常者固常人之所异也故曰非常之元黎民惧焉及臻厥成天下晏如也昔者洪水沸出汜滥衍溢民人升降移徙崎岖而不安夏后氏戚之乃堙洪原决江疏河洒沈澹灾东归之于海而天下永宁当斯之勤岂惟民哉心烦于虑而身亲其劳躬傶骿胝无胈肤不生毛故休烈显乎无穷声称浃乎于兹且夫贤君之践位也岂特委琐握拘文牵俗循诵习传当世取说云尔哉必将崇论谹议创业垂统为万世规故驰骛乎兼容并包而勤思乎参天贰地且诗不云乎普天之下莫非王土率土之滨莫非王臣是以六合之内八方之外浸滛衍溢懐生之物有不浸润于泽者贤君耻之今封疆之内冠帯之伦咸获嘉祉靡有阙遗矣而夷狄殊俗之国辽絶异党之域舟车不通人迹罕至政教未加流风犹微内之则犯义侵礼于边境外之则邪行横作放杀其上君臣易位尊卑失序父兄不辜㓜孤为奴虏系絫号泣内乡而怨曰葢闻中国有至仁焉徳洋恩普物靡不得其所今独曷为遗已举踵思慕若枯旱之望雨盭夫为之垂涕况乎上圣又乌能已故北出师以讨强胡南驰使以诮劲越四面风徳二方之君鳞集仰流愿得受号者以亿计故乃闗沬若徼牂柯镂灵山梁孙原创道徳之涂垂仁义之统将博恩广施逺抚长驾使疏逖不闭曶爽闇昧得燿乎光眀以偃甲兵于此而息讨伐于彼遐迩一体中外禔福不亦康乎夫拯民于沈溺奉至尊之休徳反衰世之陵夷继周氏之絶业天子之急务也百姓虽劳又恶可以已哉且夫王者固未有不始于忧勤而终于佚乐者也然则受命之符合在于此方将增太山之封加梁父之事鸣和鸾扬乐颂上咸五下登三观者未覩指聼者未闻音犹焦朋已翔乎寥廓而罗者犹视乎薮泽悲夫于是诸大夫茫然丧其所懐来失厥所以进喟然并称曰允哉汉徳此鄙人之所愿闻也百姓虽劳请以身先之敞罔靡徙迁延而辞避其后人有上书言相如使时受金失官居嵗余复召为郎相如口吃而善着书常有消渇病与卓氏婚饶于财故其事宦未尝肯与公卿国家之事常称疾闲居不慕官爵尝从上至长杨猎是时天子方好自击熊豕驰逐壄兽相如因上疏谏其辞曰臣闻物有同类而殊能者故力称乌获㨗言庆忌勇期贲育臣之愚窃以为人诚有之兽亦宜然今陛下好陵阻险射勐兽卒然遇逸材之兽骇不存之地犯属车之清尘舆不及还辕人不暇施巧虽有乌获逢蒙之技不得用枯木朽株尽为难矣是胡越起于毂下而羌夷接轸也岂不殆哉虽万全而无患然本非天子之所宜近也且夫清道而后行中路而驰犹时有衔橜之变况乎渉丰草骋丘虚前有利兽之乐而内无存变之意其为害也不难矣夫轻万乗之重不以为安乐出万有一危之涂以为娱臣窃为陛下不取葢眀者逺见于未萌而知者避危于无形旤固多藏于隠微而发于人之所忽者也故鄙谚曰家絫千金坐不垂堂此言虽小可以谕大臣愿陛下留意幸察上善之还过宜春宫相如奏赋以哀二世行失其辞曰登陂陁之长坂兮坌入曾宫之嵯峩临曲江之隑州兮望南山之参差巖巖深山之谾谾兮通谷乎谺汨淢靸以永逝兮注平臯之广衍观衆树之蓊薆兮览竹林之榛榛东驰土山兮北掲石濑弭节容与兮歴弔二世持身不谨兮亡国失势信谗不寤兮宗庙灭絶乌乎操行之不得墓芜秽而不修兮魂亡归而不食相如拜为孝文园令上既羙子虚之事相如见上好僊因曰上林之事未足羙也尚有靡者臣尝为大人赋未就请具而奏之相如以为列僊之儒居山泽间形容甚臞此非帝王之僊意也乃遂奏大人赋其辞曰世有大人兮在乎中州宅弥万里兮曾不足以少留悲世俗之迫隘兮朅轻举而逺游乘绛幡之素蜺兮载云气而上浮建格泽之修竿兮总光燿之采旄垂旬始以为幓兮曵彗星而为髾掉指桥以偃寋兮又猗抳以招揺㩜搀抢以为旌兮靡屈虹而为绸红杳眇以𤣥愍兮猋风涌而云浮驾应龙象舆之蠖略委丽兮骖赤螭青蛇之蚴蟉宛蜒低卬夭蟜裾以骄骜兮诎折隆穷躩以连卷沛艾赳螑仡以佁儗兮放散畔岸骧以孱颜跮踱輵螛容以骫丽兮蜩蟉偃寋憷以梁倚紏蓼呌奡踏以朡路兮薎蒙踊跃腾而狂趭莅飒芔歙焱至电过兮焕然雾除霍然云消邪絶少阳而登太隂兮与真人乎相求互折窈窕以右转兮横厉飞泉以正东悉徴灵圉而选之兮部署衆神于揺光使五帝先导兮反大壹而从陵阳左𤣥㝠而右黔雷兮前长离而后矞皇厮征伯侨而役羡门兮诏岐伯使尚方祝融警而跸御兮清气氛而后行屯余车而万乘兮綷云葢而树华旗使句芒其将行兮吾欲徃乎南娭歴唐尧于崇山兮过虞舜于九疑纷湛湛其差错兮杂沓胶輵以方驰骚扰冲苁其纷挐兮滂濞泱轧丽以林离攅罗列聚丛以茏茸兮衍曼流烂痑以陆离径入雷室之砰磷郁律兮洞出鬼谷之堀礨崴魁徧览八纮而观四海兮朅度九江越五河经营炎火而浮弱水兮杭絶浮渚渉流沙奄息葱极汜滥水娭兮使灵娲鼓琴而舞冯夷时若暧暧将混浊兮召屏翳诛风伯刑雨师西望崑崙之轧沕荒忽兮直径驰乎三危排阊阖而入帝宫兮载玉女而与之归登阆风而遥集兮亢鸟腾而壹止低徊隂山翔以纡曲兮吾乃今日覩西王母暠然白首戴胜而穴处兮亦幸有三足乌为之使必长生若此而不死兮虽济万世不足以喜回车朅来兮絶道不周㑹食幽都唿吸沆瀣兮餐朝霞咀噍芝英兮叽琼华僸䘲寻而髙纵兮纷鸿溶而上厉贯列缺之倒景兮渉丰隆之滂濞骋㳺道而修降兮骛遗雾而逺逝廹区中之隘陜兮舒节出乎北垠遗屯骑于𤣥阙兮轶先驱于寒门下峥嵘而无地兮上嵺廓而无天视眩泯而亡见兮聼敞怳而亡闻乗虚亡而上遐兮超无友而独存相如既奏大人赋天子大说飘飘有陵云气游天地之间意相如既病免家居茂陵天子曰司马相如病甚可徃从悉取其书若后之矣使所忠徃而相如已死家无遗书问其妻对曰长卿未尝有书也时时着书人又取去长卿未死时为一卷书曰有使来求书奏之其遗札书言封禅事所忠奏焉天子异之其辞曰伊上古之初肇自颢穹生民歴选列辟以迄乎秦率迩者踵武聼逖者风声纷轮威蕤堙灭而不称者不可胜数也继昭夏崇号谥略可道者七十有二君罔若淑而不昌畴逆失而能存轩辕之前遐哉邈乎其详不可得闻已五三六经载籍之传维见可观也书曰元首眀哉股肱良哉因斯以谈君莫盛于尧臣莫贤于后稷后稷创业于唐公刘发迹于西戎文王改制爰周郅隆大行越成而后陵迟衰微千载亡声岂不善始善终哉然无异端慎所由于前谨遗教于后耳故轨迹夷易易遵也湛恩庬洪易丰也宪度着眀易则也垂统理顺易继也是以业隆于繦保而崇冠乎二后揆厥所元终都攸卒未有殊尤絶迹可考于今者也然犹蹑梁甫登太山建显号施尊名大汉之徳逢涌原泉沕潏曼羡旁魄四塞云布雾散上畅九垓下泝八埏懐生之类沾濡浸润恊气横流武节焱逝迩陿㳺原迥濶泳末首恶郁没闇昧昭晣昆虫闿怿囬首面内然后囿驺虞之珍羣徼麋鹿之怪兽导一茎六穂于庖牺双觡共抵之兽获周余放龟于岐招翆黄乘龙于沼鬼神接灵圉宾于闲舘竒物谲诡俶傥穷变钦哉符瑞臻兹犹以为薄不敢道封禅葢周跃鱼陨杭休之以燎微夫斯之为符也以登介丘不亦恧乎进攘之道何其爽与于是大司马进曰陛下仁育羣生义征不譓诸夏乐贡百蛮执贽徳牟徃初功无与二休烈液洽符瑞衆变期应绍至不特创见意者太山梁父设坛场望幸葢号以况荣上帝垂恩储祉将以庆成陛下嗛让而弗发也挈三神之欢缺王道之仪羣臣恧焉或谓且天为质闇示珍符固不可辞若然辞之是泰山靡记而梁甫罔㡬也亦各并时而荣咸济厥世而屈说者尚何称于后而云七十二君哉夫修徳以钖符奉符以行事不为进越也故圣王弗替而修礼地祗谒欵天神勒功中岳以章至尊舒盛徳发号荣受厚福以浸黎民皇皇哉斯事天下之壮观王者之卒业不可贬也愿陛下全之而后因杂缙绅先生之略术使获曜日月之末光絶炎以展采错事犹兼正列其义袚饰厥文作春秋一蓺将袭旧六为七摅之无穷俾万世得激清流扬微波蜚英声腾茂实前圣之所以永保鸿名而常为称首者用此宜命掌故悉奏其仪而览焉于是天子沛然改容曰俞乎朕其试哉乃迁思回虑总公卿之议询封禅之事诗大泽之博广符瑞之富遂作颂曰自我天覆云之油油甘露时雨厥壤可游滋液渗漉何生不育嘉糓六穂我穑曷蓄匪唯雨之又润泽之匪唯偏我汜布䕶之万物熙熙懐而慕之名山显位望君之来君兮君兮侯不迈哉般般之兽乐我君圃白质黒章其仪可喜旼旼穆穆君子之态葢闻其声今视其来厥涂靡从天瑞之徴兹尔于舜虞氏以兴濯濯之麟游彼灵畤孟冬十月君徂郊祀驰我君舆帝用享祉三代之前葢未尝有宛宛黄龙兴徳而升采色𤣥耀炳炳煇煌正阳显见觉寤黎烝于传载之云受命所乘厥之有章不必谆谆依类託寓谕以封峦披蓺观之天人之际已交上下相发允答圣王之事兢兢翼翼故曰于兴必虑衰安必思危是以汤武至尊严不失肃祗舜在假典顾省厥遗此之谓也相如既卒五嵗上始祭后土八年而遂礼中岳封于太山至梁甫禅肃然相如它所着若遗平陵侯书与五公子相难草木书篇不采采其尤着公卿者云赞曰司马迁称春秋推见至隠易本隠以之显大雅言王公大人而徳逮黎庶小雅讥小已之得失其流及上所言虽殊其合徳一也相如虽多虚辞滥说然要其归引之于节俭此亦诗之风諌何异扬雄以为靡丽之赋劝百而讽一犹骋郑卫之声曲终而奏雅不已戏乎前汉书卷五十七下卷五十七下考证前汉书卷五十七下考证司马相如传下今闻其乃发军兴制注师古曰以发军之法为兴衆之制也许应元曰发军兴制即前所谓用军兴法颜注非除边闗边闗益斥宋祁曰淳化本无下边闗二字按史记作除边闗闗益斥文选亦然似淳化本脱一闗字而今本又衍一边字也西至沬若水注张揖曰沬水出蜀广平徼外若水出旄牛徼外按蜀郡有广都广柔二县无广平县平字讹也但地理志于广都广柔二县下不云沬水出徼外未知张揖所据又按沬水即大渡河志曰渽水出汶江县徼外南至南安东入江而大渡水出青衣县东南至南安入渽渽水即水经注之涐水也若水今名打冲河通灵山道注张揖曰凿开灵山道置灵道县按史记作通灵闗道以地理志証之越嶲有灵闗道则本文山字讹也张揖注置灵道县亦脱一闗字乃湮洪原文选作湮洪塞原躬傶骿胝无胈肤不生毛注臣佖曰云云按张佖之上当有一圏以别于颜注又宋祁曰此文难得句按史记作躬胝无胈文选作躬腠胝无胈句亦不齐魂亡归而不食此文下史记有夐遂絶而不齐兮五句葢班氏删之也继昭夏史记作继韶夏又维见可观也文选作维风可观也匪唯偏我史记作非惟濡之文选作非惟徧之又其仪可喜文选作可嘉前汉书卷五十七下考证前汉书卷五十八钦定四库全书前汉书卷五十八汉兰台令史班固撰唐正议大夫行祕书少监琅琊县开国子颜师古注公孙𢎞卜式儿寛传第二十八公孙𢎞葘川薛人也少时为狱吏有罪免家贫牧豕海上年四十余乃学春秋杂説武帝初即位招贤良文学士是时𢎞年六十以贤良征为博士使匈奴还报不合意上怒以为不能𢎞乃移病免归元光五年复征贤良文学葘川国复推上𢎞𢎞谢曰前已尝西用不能罢愿更选国人固推𢎞𢎞至太常上策诏诸儒制曰盖闻上古至治画衣冠异章服而民不犯隂阳和五谷登六畜蕃甘露降风雨时嘉禾兴朱屮生山不童泽不涸麟鳯在郊薮龟龙游于沼河洛出图书父不丧子兄不哭弟北发渠搜南抚交阯舟车所至人迹所及跂行喙息咸得其宜朕甚嘉之今何道而臻乎此子大夫脩先圣之术明君臣之义讲论洽闻有声乎当世敢问子大夫天人之道何所本始吉凶之效安所期焉禹汤水旱厥咎何由仁义礼知四者之宜当安设施属统垂业物鬼变化天命之符废兴何如天文地理人事之纪子大夫习焉其悉意正议详具其对着之于篇朕将亲览焉靡有所隐𢎞对曰臣闻上古尧舜之时不贵爵赏而民劝善不重刑罚而民不犯躬率以正而遇民信也末世贵爵厚赏而民不劝深刑重罚而姦不止其上不正遇民不信也夫厚赏重刑未足以劝善而禁非必信而已矣是故因能任官则分职治去无用之言则事情得不作无用之器则赋敛省不夺民时不妨民力则百姓富有徳者进无徳者退则朝廷尊有功者上无功者下则羣臣逡罚当罪则姦邪止赏当贤则臣下劝凡此八者治民之本也故民者业之即不争理得则不怨有礼则不暴爱之则亲上此有天下之急者也故法不逺义则民服而不离和不逺礼则民亲而不暴故法之所罚义之所去也和之所赏礼之所取也礼义者民之所服也而赏罚顺之则民不犯禁矣故画衣冠异章服而民不犯者此道素行也臣闻之气同则从声比则应今人主和徳于上百姓和合于下故心和则气和气和则形和形和则声和声和则天地之和应矣故隂阳和风雨时甘露降五谷登六畜蕃嘉禾兴朱草生山不童泽不涸此和之至也故形和则无疾无疾则不夭故父不丧子兄不哭弟徳配天地明并日月则麟鳯至龟龙在郊河出图洛出书逺方之君莫不説义奉币而来朝此和之极也臣闻之仁者爱也义者宜也礼者所履也智者术之原也致利除害兼爱无私谓之仁明是非立可否谓之义进退有度尊卑有分谓之礼擅杀生之柄通壅塞之涂权轻重之数论得失之道使逺近情伪必见于上谓之术凡此四者治之本道之用也皆当设施不可废也得其要则天下安乐法设而不用不得其术则主蔽于上官乱于下此事之情属统垂业之本也臣闻尧遭鸿水使禹治之未闻禹之有水也若汤之旱则桀之余烈也桀纣行恶受天之罚禹汤积徳以王天下因此观之天徳无私亲顺之和起逆之害生此天文地理人事之纪臣𢎞愚戆不足以奉大对时对者百余人太常奏𢎞第居下策奏天子擢𢎞对为第一召见容貌甚丽拜为博士待诏金马门𢎞复上疏曰陛下有先圣之位而无先圣之民有先圣之民而无先圣之吏是以势同而治异先世之吏正故其民笃今世之吏邪故其民薄政弊而不行令倦而不聼夫使邪吏行弊政用倦令治薄民民不可得而化此治之所以异也臣闻周公旦治天下期年而变三年而化五年而定唯陛下之所志书奏天子以册书答曰问𢎞称周公之治𢎞之材能自视孰与周公贤𢎞对曰愚臣浅薄安敢比材于周公虽然愚心晓然见治道之可以然也夫虎豹马牛禽兽之不可制者也及其教驯服习之至可牵持驾服唯人之从臣闻揉曲木者不累日销金石者不累月夫人之于利害好恶岂比禽兽木石之类哉朞年而变臣𢎞尚窃迟之上异其言时方通西南夷巴蜀苦之诏使𢎞视焉还奏事盛毁西南夷无所用上不听每朝㑹议开陈其端使人主自择不肻面折庭争于是上察其行慎厚辩论有余习文法吏事缘饰以儒术上説之一岁中至左内史𢎞奏事有所不可不肻庭辩常与主爵都尉汲黯请间黯先发之𢎞推其后上常説所言皆听以此日益亲贵尝与公卿约议至上前皆背其约以顺上指汲黯庭诘𢎞曰齐人多诈而无情始为与臣等建此议今皆背之不忠上问𢎞𢎞谢曰夫知臣者以臣为忠不知臣者以臣为不忠上然𢎞言左右幸臣每毁𢎞上益厚遇之𢎞为人谈笑多闻常称以为人主病不广大人臣病不俭节飬后母孝谨后母卒服丧三年为内史数年迁御史大夫时又东置苍海北筑朔方之郡𢎞数谏以为罢弊中国以奉无用之地愿罢之于是上廼使朱买臣等难𢎞置朔方之便发十策𢎞不得一𢎞廼谢曰山东鄙人不知其便若是愿罢西南夷苍海专奉朔方上廼许之汲黯曰𢎞位在三公奉禄甚多然为布被此诈也上问𢎞𢎞谢曰有之夫九卿与臣善者无过黯然今日庭诘𢎞诚中𢎞之病夫以三公为布被诚饰诈欲以钓名且臣闻管仲相齐有三归侈拟于君桓公以霸亦上僭于君晏婴相景公食不重肉妾不衣丝齐国亦治亦下比于民今臣𢎞位为御史大夫为布被自九卿以下至于小吏无差诚如黯言且无黯陛下安闻此言上以为有让愈益贤之元朔中代薛泽为丞相先是汉常以列侯为丞相唯𢎞无爵上于是下诏曰朕嘉先圣之道开广门路宣招四方之士盖古者任贤而序位量能以授官劳大者厥禄厚徳盛者获爵尊故武功以显重而文徳以行襃其以髙成之平津乡戸六百五十封丞相𢎞为平津侯其后以为故事至丞相封自𢎞始也时上方兴功业娄举贤良𢎞自见为举首起徒歩数年至宰相封侯于是起客馆开东合以延贤人与参谋议𢎞身食一肉脱粟饭故人賔客仰衣食奉禄皆以给之家无所余然其性意忌外寛内深诸常与𢎞有隙无近逺虽阳与善后竟报其过杀主父偃徙董仲舒胶西皆𢎞力也后淮南衡山谋反治党与方急𢎞病甚自以为无功而封侯居宰相位宜佐明主填抚国家使人由臣子之道而诸侯有畔逆之计此大臣奉职不称也恐病死无以塞责乃上书曰臣闻天下通道五所以行之者三君臣父子夫妇长幼朋友之交五者天下之通道也仁知勇三者所以行之也故曰好问近乎知力行近乎仁知耻近乎勇知此三者知所以自治知所以自治然后知所以治人未有不能自治而能治人者也陛下躬孝弟监三王建周道兼文武招倈四方之士任贤序位量能授官将以厉百姓劝贤材也今臣愚驽无汗马之劳陛下过意擢臣𢎞卒伍之中封为列侯致位三公臣𢎞行能不足以称加有负薪之疾恐先狗马填沟壑终无以报徳塞责愿归侯乞骸骨避贤者路上报曰古者赏有功襃有徳守成上文遭祸右武未有易此者也朕夙夜庶几获承至尊惧不能宁惟所与共为治者君宜知之盖君子善善及后世若兹行常在朕躬君不幸罹霜露之疾何恙不已乃上书归侯乞骸骨是章朕之不徳也今事少间君其存精神止念虑辅助医药以自持因赐告牛酒杂帛居数月有瘳视事凡为丞相御史六岁年八十终丞相位其后李蔡严青翟赵周石庆公孙贺刘屈氂继踵为丞相自蔡至庆丞相府客馆邱虚而已至贺屈氂时坏以为马廐车库奴婢室矣唯庆以惇谨复终相位其余尽伏诛云𢎞子度嗣侯为山阳太守十余岁诏征鉅野令史成诣公车度留不遣坐论为城旦元始中脩功臣后下诏曰汉兴以来股肱在位身行俭约轻财重义未有若公孙𢎞者也位在宰相封侯而为布被脱粟之饭奉禄以给故人賔客无有所余可谓减于制度而率下笃俗者也与内厚富而外为诡服以钓虚誉者殊科夫表徳章义所以率世厉俗圣王之制也其赐𢎞后子孙之次见为适者爵关内侯食邑三百户卜式河南人也以田畜为事有少弟弟壮式脱身出独取畜羊百余田宅财物尽与弟式入山牧十余年羊致千余头买田宅而弟尽破其产式辄复分与弟者数矣时汉方事匈奴式上书愿输家财半助边上使使问式欲为官乎式曰自小牧羊不习仕宦不愿也使者曰家岂有寃欲言事乎式曰臣生与人亡所争邑人贫者贷之不善者教之所居人皆从式式何故见寃使者曰茍子何欲式曰天子诛匈奴愚以为贤者宜死节有财者宜输之如此而匈奴可灭也使者以闻上以语丞相𢎞𢎞曰此非人情不轨之臣不可以为化而乱法愿陛下勿许上不报数岁乃罢式式归复田牧岁余㑹浑邪等降县官费衆仓府空贫民大徙皆卬给县官无以尽赡式复持钱二十万与河南太守以给徙民河南上富人助贫民者上识式姓名曰是固前欲输其家半财助边乃赐式外繇四百人式又尽复与官是时富豪皆争匿财唯式尤欲助费上于是以式终长者乃召拜式为中郎赐爵左庶长田十顷布告天下尊显以风百姓初式不愿为郎上曰吾有羊在上林中欲令子牧之式既为郎布衣草硚而牧羊岁余羊肥息上过其羊所善之式曰非独羊也治民亦犹是矣以时起居恶者辄去毋令败羣上竒其言欲试使治民拜式缑氏令缑氏便之迁成臯令将漕最上以式朴忠拜为齐王太傅转为相㑹吕嘉反式上书曰臣闻主媿臣死羣臣宜尽死节其驽下者宜出财以佐军如是则强国不犯之道也臣愿与子男及临葘习弩博昌习船者请行死之以尽臣节上贤之下诏曰朕闻报徳以徳报怨以直今天下不幸有事郡县诸侯未有奋繇直道者也齐相雅行躬耕随牧畜蕃辄分昆弟更造不为利惑日者北边有兴上书助官往年西河岁恶率齐人入粟今又首奋虽未战可谓义形于内矣其赐式爵关内侯黄金四十斤田十顷布告天下使明知之元鼎中征式代石庆为御史大夫式既在位言郡国不便盐铁而船有筭可罢上由是不説式明年当封禅式又不习文章贬秩为太子太傅以儿寛代之式以夀终儿寛千乗人也治尚书事欧阳生以郡国选诣博士受业孔安国贫无资用尝为弟子都飬时行赁作带经而鉏休息辄读诵其精如此以射策为掌故功次补廷尉文学卒史寛为人温良有廉知自将善属文然懦于武口弗能发明也时张汤为廷尉廷尉府尽用文史法律之吏而寛以儒生在其间见谓不习事不署曹除为从史之北地视畜数年还至府上畜簿㑹廷尉时有疑奏已再见郄矣掾史莫知所为寛为言其意掾史因使寛为奏奏成读之皆服以白廷尉汤汤大惊召寛与语乃竒其材以为掾上寛所作奏即时得可异日汤见上问曰前奏非俗吏所及谁为之者汤言儿寛上曰吾固闻之久矣汤由是乡学以寛为奏谳掾以古法义决疑狱甚重之及汤为御史大夫以寛为掾举侍御史见上语经学上説之从问尚书一篇擢为中大夫迁左内史寛既治民劝农业缓刑罚理狱讼卑体下士务在于得人心择用仁厚士推情与下不求声名吏民大信爱之寛表奏开六辅渠定水令以广溉田收租税时裁阔狭与民相假贷以故租多不入后有军发左内史以负租课殿当免民闻当免皆恐失之大家牛车小家担负输租繦属不絶课更以最上由此愈竒寛及议欲放古巡狩封禅之事诸儒对者五十余人未能有所定先是司马相如病死有遗书颂功徳言符瑞足以封泰山上竒其书以问寛寛对曰陛下躬发圣徳统楫羣元宗祀天地荐礼百神精神所乡征兆必报天地并应符瑞昭明其封泰山禅梁父昭姓考瑞帝王之盛节也然享荐之义不着于经以为封禅告成合祛于天地神祗祗戒精专以接神明总百官之职各称事宜而为之节文唯圣主所由制定其当非羣臣之所能列今将举大事优游数年使羣臣得人自尽终莫能成唯天子建中和之极兼总条贯金声而玉振之以顺成天庆垂万世之基上然之乃自制仪采儒术以文焉既成将用事拜寛为御史大夫从东封泰山还登明堂寛上寿曰臣闻三代改制属象相因间者圣统废絶陛下发愤合指天地祖立明堂辟雍宗祀泰山六律五声幽赞圣意神乐四合各有方象以丞嘉祀为万世则天下幸甚将建大元本瑞登告岱宗发祉闿门以候景至癸亥宗祀日宣重光上元甲子肃邕永享光辉充塞天文粲然见象日昭报降符应臣寛奉觞再拜上千万岁寿制曰敬举君之觞后太史令司马迁等言歴纪坏废汉兴未改正朔宜可正上乃诏寛与迁等共定汉太初歴语在律歴志初梁相褚大通五经为博士时寛为弟子及御史大夫缺征褚大夫自以为御史大夫至洛阳闻儿寛为之褚大笑及至与寛议封禅于上前大不能及退而服曰上诚知人寛为御史大夫以称意任职故久无有所匡谏于上官属易之居位九岁以官卒赞曰公孙𢎞卜式儿寛皆以鸿渐之翼困于燕爵逺迹羊豕之间非遇其时焉能致此位乎是时汉兴六十余载海内艾安府库充实而四夷未賔制度多阙上方欲用文武求之如弗及始以蒲轮迎枚生见主父而叹息羣士慕向异人并出卜式拔于刍牧𢎞羊擢于贾竖衞青奋于奴仆日磾出于降虏斯亦曩时版筑饭牛之朋已汉之得人于兹为盛儒雅则公孙𢎞董仲舒儿寛笃行则石建石庆质直则汲黯卜式推贤则韩安国郑当时定令则赵禹张汤文章则司马迁相如滑稽则东方朔枚臯应对则严助朱买臣厯数则唐都洛下闳协律则李延年运筹则桑𢎞羊奉使则张骞苏武将率则卫青霍去病受遗则霍光金日磾其余不可胜纪是以兴造功业制度遗文后世莫及孝宣承统纂脩洪业亦讲论六蓺招选茂异而萧望之梁邱贺夏侯胜韦𤣥成严彭祖尹更始以儒术进刘向王襃以文章显将相则张安世赵充国魏相丙吉于定国杜延年治民则黄霸王成龚遂郑𢎞召信臣韩延寿尹翁归赵广汉严延年张敞之属皆有功迹见述于世参其名臣亦其次也前汉书卷五十八卷五十八考证前汉书卷五十八考证公孙𢎞传公孙𢎞按史记云字季汉书于名字里居往往视史记加详此文独脱何也菑川薛人也顾炎武曰汉鲁国有薛县史记列传齐菑川薛县人也言齐又言菑川而薛并不属二国殊不可晓正义曰表云菑川国文帝分齐置都剧括地志云故剧城在青州寿光县南三十一里故薛城在徐州滕县界按薛与剧隔兖州及泰山儒林传言薛人公孙𢎞是𢎞审为薛人上言齐菑川者误耳按顾説甚确但以本传核之云牧豕海上惟菑川北近海若鲁国之薛县则东去海絶逺矣又云菑川国复推上𢎞史汉二文并合然则𢎞为薛人尚可疑而其为菑川人似无可疑也但薛县属鲁不属菑川则志可据耳谈笑多闻史记作恢竒多闻其以髙成之平津乡按志髙成县属勃海郡宋白曰沧州盐山县古髙成县也有平津乡又户六百五十表作三百七十三户表传互异数年至宰相封侯通鑑考异曰史记将相名臣表汉书百官公卿表𢎞为相皆在元朔五年建元以来侯者表恩泽侯表皆云元朔三年封侯按三年𢎞始为御史大夫盖误书五为三因置于三年耳卜式传使者曰茍子何欲按平凖书作茍如此子何欲而然此传节去数字意似不了又按卜式始末本无足称班氏但节取平凖书中数段为传与食货志复矣且賛语以式质直配汲黯尤觉不伦儿寛传陛下躬发圣徳统楫羣元注师古曰虞书曰楫五瑞其字从木按师古解辑楫与集三字并同是也但虞书作辑五瑞其字从车未知师古所据何本前汉书卷五十八考证前汉书卷五十九钦定四库全书前汉书卷五十九汉兰台令史班固撰唐正议大夫行祕书少监琅琊县开国子颜师古注张汤传第二十九张汤杜陵人也父为长安丞出汤为儿守舍还䑕盗肉父怒笞汤汤掘熏得䑕及余肉劾䑕掠治传爰书讯鞫论报并取䑕与肉具狱磔堂下父见之视文辞如老狱吏大惊遂使书狱父死后汤为长安吏周阳侯为诸卿时尝系长安汤倾身事之及出为侯大与汤交徧见贵人汤给事内史为寗成掾以汤为无害言大府调茂陵尉治方中武安侯为丞相徴汤为史荐补侍御史治陈皇后巫蛊狱深竟党与上以为能迁太中大夫与赵禹共定诸律令务在深文拘守职之吏已而禹至少府汤为廷尉两人交驩兄事禹禹志在奉公孤立而汤舞知以御人始为小吏干没与长安富贾田甲鱼翁叔之属交私及列九卿收接天下名士大夫已心内虽不合然阳浮道与之是时上方乡文学汤决大狱欲傅古义乃请博士弟子治尚书春秋补廷尉史平亭疑法奏谳疑必奏先为上分别其原上所是受而着谳法廷尉挈令扬主之明奏事即谴汤摧谢乡上意所便必引正监掾史贤者曰固为臣议如此上责臣臣弗用愚抵此罪常释间即奏事上善之曰臣非知为此奏乃监掾史某所为其欲荐吏扬人之善觧人之过如此所治即上意所欲辠予监吏深刻者即上意所欲释予监吏轻平者所治即豪必舞文巧诋即下户羸弱时口言虽文致法上裁察于是徃徃释汤所言汤至于大吏内行脩交通賔客饮食于故人子弟为吏及贫昆弟调䕶之尤厚其造请诸公不避寒暑是以汤虽文深意忌不专平然得此声誉而深刻吏多为爪牙用者依于文学之士丞相𢎞数称其美及治淮南衡山江都反狱皆穷根本严助伍被上欲释之汤争曰伍被本造反谋而助亲幸出入禁闼腹心之臣乃交私诸侯如此弗诛后不可治上可论之其治狱所巧排大臣自以为功多此类繇是益尊任迁御史大夫㑹浑邪等降汉大兴兵伐匃奴山东水旱贫民流徙皆卬给县官县官空虚汤承上指请造白金及五铢钱笼天下盐铁排富商大贾出告緍令鉏豪彊并兼之家舞文巧诋以辅法汤每朝奏事语国家用日旰天子忘食丞相取充位天下事皆决汤百姓不安其生骚动县官所兴未获其利姦吏并侵渔于是痛绳以辠自公卿以下至于庶人咸指汤汤尝病上自至舍视其隆贵如此匈奴求和亲羣臣议前博士狄山曰和亲便上问其便山曰兵凶器未易数动髙帝欲伐匈奴大困平城乃遂结和亲孝惠髙后时天下安乐及文帝欲事匈奴北边萧然苦兵孝景时吴楚七国反景帝徃来东宫间天下寒心数月吴楚已破竟景帝不言兵天下富实今自陛下兴兵击匈奴中国以空虚边大困贫由是观之不如和亲上问汤汤曰此愚儒无知狄山曰臣固愚忠若御史大夫汤乃诈忠汤之治淮南江都以深文痛诋诸侯别疏骨肉使藩臣不自安臣固知汤之诈忠于是上作色曰吾使生居一郡能无使虏入盗乎山曰不能曰居一县曰不能复曰居一鄣间山自度辩穷且下吏曰能廼遣山乗鄣至月余匈奴斩山头而去是后羣臣震詟汤客田甲虽贾人有贤操始汤为小吏与钱通及为大吏而甲所责汤行义有烈士之风汤为御史大夫七歳败河东人李文故尝与汤有隙已而为御史中丞荐数从中文事有可以伤汤者不能为地汤有所爱史鲁谒居知汤弗平使人上飞变告文姦事事下汤汤治论杀文而汤心知谒居为之上问变事从迹安起汤阳惊曰此殆文故人怨之谒居病卧闾里主人汤自徃视病为谒居摩足赵国以冶铸为业王数讼铁官事汤常排赵王赵王求汤隂事谒居尝案赵王赵王怨之并上书告汤大臣也史谒居有病汤至为摩足疑与为大姦事下廷尉谒居病死事连其弟弟系导官汤亦治它囚导官见谒居弟欲隂为之而阳不省谒居弟不知而怨汤使人上书告汤与谒居谋共变李文事下减宣宣尝与汤有隙及得此事穷竟其事未奏也会人有盗发孝文园瘗钱丞相青翟朝与汤约俱谢至前汤念独丞相以四时行园当谢汤无与也不谢丞相谢上使御史案其事汤欲致其文丞相见知丞相患之三长史皆害汤欲陷之始长史朱买臣素怨汤语在其传王朝齐人以术至右内史边通学短长刚暴人也官至济南相故皆居汤右已而失官守长史诎体于汤汤数行丞相事知此三长史素贵常陵折之故三长史合谋曰始汤约与君谢已而卖君今欲劾君以宗庙事此欲代君耳吾知汤隂事使吏捕案汤左田信等曰汤且欲为请奏信輙先知之居物致富与汤分之及他姦事事辞颇闻上问汤曰吾所为贾人輙知益居其物是类有以吾谋告之者汤不谢又阳惊曰固宜有减宣亦奏谒居事上以汤懐诈面欺使使八辈簿责汤汤具自道无此不服于是上使赵禹责汤禹至让汤曰君何不知分也君所治夷灭者几何人矣今人言君皆有状天子重致君狱欲令君自为计何多以对为汤廼为书谢曰汤无尺寸之功起刀笔吏陛下幸致三公无以塞责然谋陷汤者三长史也遂自杀汤死家产直不过五百金皆所得奉赐无它赢昆弟诸子欲厚葬汤汤母曰汤为天子大臣被恶言而死何厚葬为载以牛车有棺而无椁上闻之曰非此母不生此子乃尽按诛三长史丞相青翟自杀出田信上惜汤复稍进其子安世安世字子孺少以父任为郎用善书给事尚书精力于职休沐未尝出上行幸河东尝亡书三箧诏问莫能知惟安世识之具作其事后购求得书以相校无所遗失上竒其材擢为尚书令迁光禄大夫昭帝即位大将军霍光秉政以安世笃行光亲重之㑹左将军上官桀父子及御史大夫桑𢎞羊皆与燕王盖主谋反诛光以朝无旧臣白用安世为右将军光禄勲以自副焉久之天子下诏曰右将军光禄勲安世辅政宿卫肃敬不怠十有三年咸以康宁夫亲亲任贤唐虞之道也其封安世为富平侯明年昭帝崩未葬大将军光白太后徙安世为车骑将军与共徴立昌邑王王行滛乱光复与安世谋废王尊立宣帝帝初即位襃赏大臣下诏曰夫襃有徳赏有功古今之通义也车骑将军光禄勲富平侯安世宿卫忠正宣徳明恩勤劳国家守职秉义以安宗庙其益封万六百戸功次大将军光安世子千秋延夀彭祖皆中郎将侍中大将军光薨后数月御史大夫魏相上封事曰圣王襃有徳以懐万方显有功以劝百寮是以朝廷尊荣天下乡风国家承祖宗之业制诸侯之重新失大将军宜宣章盛徳以示天下显明功臣以填藩国毋空大位以塞争权所以安社稷絶未萌也车骑将军安世事孝武皇帝三十余年忠信谨厚勤劳政事夙夜不怠与大将军定策天下受其福国家重臣也宜尊其位以为大将军毋令领光禄勲事使专精神忧念天下思惟得失安世子延夀重厚可以为光禄勲领宿卫臣上亦欲用之安世闻指惧不敢当请间求见免冠顿首曰老臣耳妄闻言之为先事不言情不逹诚自量不足以居大位继大将军后唯天子财哀以全老臣之命上笑曰君言泰谦君而不可尚谁可者安世深辞弗能得后数日竟拜为大司马车骑将军领尚书事数月罢车骑将军屯兵更为卫将军两宫卫尉城门北军兵属焉时霍光子禹为右将军上亦以禹为大司马罢其右将军屯兵以虚尊加之而实夺其衆后歳余禹谋反夷宗族安世素小心畏忌已内忧矣其女孙敬为霍氏外属妇当相坐安世瘦惧形于颜色上怪而怜之以问左右乃赦敬以慰其意安世恐职典枢机以谨慎周密自着外内无间毎定大政已决輙移病出闻有诏令乃惊使吏之丞相府问焉自朝廷大臣莫知其与议也尝有所荐其人来谢安世大恨以为举贤逹能岂有私谢邪絶弗复为通有郎功髙不调自言安世应曰君之功髙明主所知人臣执事何长短而自言乎絶不许已而郎果迁莫府长史迁辞去之官安世问以过失长史曰将军为明主股肱而士无所进论者以为讥安世曰明主在上贤不肖较然臣下自修而已何知士而荐之其欲匿名迹逺权埶如此为光禄勲郎有醉小便殿上主事白行法安世曰何以知其不反水浆邪如何以小过成罪郎滛官婢婢兄自言安世曰奴以恚怒诬污衣冠告署适奴其隐人过失皆此类也安世自见父子尊显懐不自安为子延寿求出补吏上以为北地太守歳余上闵安世年老复徴延寿为左曹太仆初安世兄贺幸于卫太子太子败賔客皆诛安世为贺上书得下蚕室后为掖庭令而宣帝以皇曾孙收养掖庭贺内伤太子无辜而曽孙孤幼所以视养拊循恩甚密焉及曽孙壮大贺教书令受诗为取许妃以家财聘之曽孙数有徴怪语在宣纪贺闻知为安世道之称其材美安世輙絶止以为少主在上不宜称述曽孙及宣帝即位而贺已死上谓安世曰掖庭令平生称我将军止之是也上追思贺恩欲封其冢为恩徳侯置守冢二百家贺有一子蚤死无子子安世小男彭祖彭祖又小与上同席研书指欲封之先赐爵闗内侯故安世深辞贺封又求损守冢戸数稍减至三十戸上曰吾自为掖庭令非为将军也安世乃止不敢复言遂下诏曰其为故掖庭令张贺置守冢三十家上自处置其里居冢西鬬鸡翁舍南上少时所尝游处也明年复下诏曰朕微眇时故掖庭令张贺辅道朕躬修文学经术恩惠卓异厥功茂焉诗云无言不雠无徳不报其封贺弟子侍中闗内侯彭祖为阳都侯赐贺谥曰阳都哀侯时贺有孤孙霸年七歳拜为散骑中郎将赐爵关内侯食邑三百戸安世以父子封侯在位太盛乃辞禄诏都内别臧张氏无名钱以百万数安世尊为公侯食邑万戸然身衣弋绨夫人自纺绩家童七百人皆有手技作事内治产业累积纎微是以能殖其货富于大将军光天子甚尊惮大将军然内亲安世心密于光焉元康四年春安世病上疏归侯乞骸骨天子报曰将军年老被病朕甚闵之虽不能视事折冲万里君先帝大臣明于治乱朕所不及得数问焉何感而上书归卫将军富平侯印薄朕忘故非所望也愿将军彊餐食近医药专精神以辅天年安世复强起视事至秋薨天子赠印绶送以轻车介士谥曰敬侯赐茔杜东将作穿复土起冢祠堂子延夀嗣延夀巳歴位九卿既嗣侯国在陈留别邑在魏郡租入歳千余万延夀自以身无功徳何以能久堪先人大国数上书让减戸邑又因弟阳都侯彭祖口陈至诚天子以为有让廼徙封平原并一国戸口如故而租税减半薨谥曰爱侯子勃嗣为散骑谏大夫元帝初即位诏列侯举茂材勃举太官献丞陈汤汤有罪勃坐削戸二百㑹薨故赐谥曰缪侯后汤立功西域世以勃为知人子临嗣临亦谦俭每登阁殿常叹曰桑霍为我戒岂不厚哉且死分施宗族故旧薄葬不起坟临尚敬武公主薨子放嗣鸿嘉中上欲遵武帝故事与近臣游宴放以公主子开敏得幸放取皇后弟平恩侯许嘉女上为放供张赐甲第充以乘舆服饰号为天子取妇皇后嫁女大官私官并供其第两宫使者冠盖不絶赏赐以千万数放为侍中中郎将监平乐屯兵置莫府仪比将军与上卧起宠爱殊絶常从为微行出游北至甘泉南至长杨五莋鬬鸡走马长安中积数年是时上诸舅皆害其宠白太后太后以上春秋富动作不节甚以过放时数有灾异议者归咎放等于是丞相宣御史大夫方进奏放骄蹇纵恣奢滛不制前侍御史修等四人奉使至放家逐名捕贼时放见在奴从者闭门设兵弩射吏距使者不肯内知男子李游君欲献女使乐府音监景武强求不得使奴康等之其家贼伤三人又以县官事怨乐府游徼莽而使大奴骏等四十余人羣党盛兵弩白昼入乐府攻射官寺缚束长吏子弟斫破器物宫中皆犇走伏匿莽自髠钳衣赭衣及守令史调等皆徒跣叩头谢放放乃止奴从者支属并乘权势为暴虐至求吏妻不得杀其夫或恚一人妄杀其亲属輙亡入放第不得幸得勿治放行轻薄连犯大恶有感动隂阳之咎为臣不忠首罪名虽显前蒙恩骄逸悖理与背畔无异臣子之恶莫大于是不宜宿卫在位臣请免放归国以销衆邪之萌厌海内之心上不得巳左迁放为北地都尉数月复徴入侍中太后以放为言出放为天水属国都尉永始元延间比年日蚀故久不还放玺书劳问不絶居歳余徴放归第视母公主疾数月主有瘳出放为河东都尉上虽爱放然上迫太后下用大臣故常涕泣而遣之后复徴放为侍中光禄大夫秩中二千石歳余丞相方进复奏放上不得巳免放赐钱五百万遣就国数月成帝崩放思慕哭泣而死初安世长子千秋与霍光子禹俱为中郎将将兵随度辽将军范明友撃乌桓还谒大将军光问千秋战鬬方略山川形埶千秋口对兵事画地成图无所忘失光复问禹禹不能记曰皆有文书光由是贤千秋以禹为不材叹曰霍氏世衰张氏兴矣及禹诛灭而安世子孙相继自宣元以来为侍中中常侍诸曹散骑列校尉者凡十余人功臣之世唯有金氏张氏亲近宠贵比于外戚放子纯嗣侯恭俭自修明习汉家制度故事有敬侯遗风王莽时不失爵建武中歴位至大司空更封富平之别乡为武始侯张汤本居杜陵安世武昭宣世輙随陵凡三徙复还杜陵赞曰冯商称张汤之先与留侯同祖而司马迁不言故阙焉汉兴以来侯者百数保国持宠未有若富平者也汤虽酷烈及身蒙咎其推贤扬善固宜有后安世履道满而不溢贺之隂徳亦有助云前汉书卷五十九卷五十九考证前汉书卷五十九考证张汤传汤掘熏得鼠掘熏史记作掘窟周阳侯为诸卿时注师古曰姓赵按师古注讹恩泽侯表固有周阳侯赵兼以淮南王舅得封然当孝文六年即以有罪免矣此周阳侯即田蚡弟田胜孝武初以皇太后弟得封徐广注史记是也下文言武安侯为丞相徴汤为史可知汤由田氏进身谓周阳侯姓赵不亦误乎迁御史大夫通鑑考异曰百官公卿表元狩三年三月壬辰廷尉张汤为御史大夫史记将相名臣表元狩二年御史大夫汤按李蔡既迁汤即应补其缺史记表是张安世传无子子安世小男彭祖顾炎武曰谓贺无见存之子而以安世小男为子也贺早死之子别有一子乃下文所谓孤孙覇贺非无子也前汉书卷五十九考证前汉书卷六十钦定四库全书前汉书卷六十汉兰台令史班固撰唐正议大夫行秘书少监琅邪县开国子颜师古注杜周传第三十杜周南阳杜衍人也义縦为南阳太守以周为爪牙荐之张汤为廷尉史使案边失亡所论杀甚多奏事中意任用与减宣更为中丞者十余嵗周少言重迟而内深次骨宣为左内史周为廷尉其治大抵放张汤而善候司上所欲挤者因而陷之上所欲释久繋待问而微见其寃状客有谓周曰君为天下决平不循三尺法専以人主意指为狱狱者固如是乎周曰三尺安出哉前主所是着为律后主所是疏为令当时为是何古之法乎至周为廷尉诏狱亦益多矣二千石繋者新故相因不减百余人郡吏大府举之廷尉一嵗至千余章章大者连逮证案数百小者数十人逺者数千里近者数百里㑹狱吏因责如章告劾不服以掠笞定之于是闻有逮证皆亡匿狱乆者至更数赦十余嵗而相告言大氐尽诋以不道为上廷尉及中都官诏狱逮至六七万人吏所增加十有余万周中废后为执金吾逐捕桑𢎞羊卫皇后昆弟子刻深上以为尽力无私迁为御史大夫始周为廷史有一马及乆任事列三公而两子夹河为郡守家訾累巨万矣治皆酷暴唯少子延年行寛厚云延年字㓜公亦眀法律昭帝初立大将军霍光秉政以延年三公子吏材有余补军司空始元四年益州蛮夷反延年以校尉将南阳士撃益州还为谏大夫左将军上官桀父子与葢主燕王谋为逆乱假稻田使者燕仓知其谋以告大司农杨敞敞惶惧移病以语延年延年以闻桀等伏辜延年封为建平侯延年本大将军霍光吏首发大姦有忠节由是擢为太仆右曹给事中光持刑罸严延年辅之以寛治燕王狱时御史大夫桑𢎞羊子迁亡过父故吏侯史吴后迁捕得伏法会赦侯史吴自出繋狱廷尉王平与少府徐仁杂治反事皆以为桑迁坐父谋反而侯史吴藏之非匿反者廼匿为随者也即以赦令除吴罪后侍御史治实以桑迁通经术知父谋反而不谏争与反者身无异侯史吴故三百石吏首匿迁不与庶人匿随从者等吴不得赦奏请覆治劾廷尉少府纵反者少府徐仁即丞相车千秋女壻也故千秋数为侯史吴言恐光不聼千秋即召中二千石博士㑹公车门议问吴法议者知大将军指皆执吴为不道眀日千秋封上衆议光于是以千秋擅召中二千石以下外内异言遂下廷尉平少府仁狱朝廷皆恐丞相坐之延年乃奏记光争以为吏纵罪人有常法今更诋吴为不道恐于法深又丞相素无所守持而为好言于下尽其素行也至擅召中二千石甚无状延年愚以为丞相乆故及先帝用事非有大故不可弃也间者民颇言狱深吏为峻诋今丞相所议又狱事也如是以及丞相恐不合衆心羣下讙譁庶人私议流言四布延年窃重将军失此名于天下也光以廷尉少府弄法轻重皆论弃市而不以及丞相终与相竟延年议论持平合和朝廷皆此类也见国家承武帝奢侈师旅之后数为大将军光言年嵗比不登流民未尽还宜修孝文时政示以俭约寛和顺天心说民意年嵗宜应光纳其言举贤良议罢酒𣙜盐铁皆自延年发之吏民上书言便宜有异輙下延年平处复奏言可官试者至为县令或丞相御史除用满嵗以状闻或抵其罪法常与两府及廷尉分章昭帝末寝疾征天下名医延年典领方药帝崩昌邑王即位废大将军光车骑将军张安世与大臣议所立时宣帝养于掖廷号皇曾孙与延年中子佗相爱善延年知曽孙徳羙劝光安世立焉宣帝即位襃赏大臣延年以定策安宗庙益戸二千三百与始封所食邑凡四千三百戸诏有司论定策功大司马大将军光功徳过太尉绛侯周勃车骑将军安世丞相杨敞功比丞相陈平前将军韩增御史大夫蔡谊功比颍隂侯灌婴太仆杜延年功比朱虚侯刘章后将军赵充国大司农田延年少府史乐成功比典客刘掲皆封侯益土延年为人安和备于诸事乆典朝政上任信之出即奉驾入给事中居九卿位十余年赏赐赂遗訾数千万霍光薨后子禹与宗族谋反诛上以延年霍氏旧人欲退之而丞相魏相奏延年素贵用事官职多姦遣吏考案但得苑马多死官奴婢乏衣食延年坐免官削戸二千后数月复召拜为北地太守延年以故九卿外为边吏治郡不进上以玺书让延年延年乃选用良吏捕繋豪强郡中清静居歳余上使谒者赐延年玺书黄金二十斤徙为西河太守治甚有名五凤中征入为御史大夫延年居父官府不敢当旧位坐卧皆易其处是时四夷和海内平延年视事三嵗以老病乞骸骨天子优之使光禄大夫持节赐延年黄金百斤酒加致医药延年遂称病笃赐安车驷马罢就第后数月薨谥曰敬侯子缓嗣缓少为郎本始中以校尉从蒲类将军撃匈奴还为諌大夫迁上谷都尉鴈门太守父延年薨征视丧事拜为太常治诸陵县每冬月封具狱日常去酒省食官属称其有恩元帝初即位糓贵民流元光中西羗反缓輙上书入钱糓以助用前后数百万缓六弟五人至大官少弟熊歴五郡二千石三州牧刺史有能名唯中弟钦官不至而最知名钦字子夏少好经书家富而目偏盲故不好为吏茂陵杜邺与钦同姓字俱以材能称京师故衣冠谓钦为盲杜子夏以相别钦恶以疾见诋廼为小冠髙广财二寸由是京师更谓钦为小冠杜子夏而邺为大冠杜子夏云时帝舅大将军王凤以外戚辅政求贤知自助凤父顷侯禁与钦兄缓相善故凤深知钦能奏请钦为大将军军武库令职闲无事钦所好也钦为人深博有谋自上为太子时以好色闻及即位皇太后诏采良家女钦因是说大将军凤曰礼壹娶九女所以极阳数广嗣重祖也必乡举求窈窕不问华色所以助徳理内也娣姪虽缺不复补所以养夀塞争也故后妃有贞淑之行则𦙍嗣有贤圣之君制度有威仪之节则人君有夀考之福废而不由则女徳不厌女徳不厌则夀命不究于髙年书云或四三年言失欲之生害也男子五十好色未衰妇人四十容貌改前以改前之容侍于未衰之年而不以礼为制则其原不可救而后倈异态后倈异态则正后自疑而支庶有间适之心是以晋献被纳谗之谤申生䝉无罪之辜今圣主富于春秋未有适嗣方乡术入学未亲后妃之议将军辅政宜因始初之隆建九女之制详择有行义之家求淑女之质毋必有声色音技能为万世大法夫少戒之在色小卞之作可为寒心唯将军常以为忧凤白之太后太后以为故事无有钦复重言诗云殷监不逺在夏后氏之世刺戒者至廹近而省聼者常怠忽可不慎哉前言九女畧陈其祸福甚可悼惧窃恐将军不深留意后妃之制夭夀治乱存亡之端也迹三代之季世览宗宣之飨国察近属之符騐祸败曷常不由女徳是以佩玉晏鸣闗睢叹之知好色之伐性短年离制度之生无厌天下将蒙化陵夷而成俗也故咏淑女㡬以配上忠孝之笃仁厚之作也夫君亲夀尊国家治安诚臣子之至愿所当勉之也易曰正其本万物理凡事论有疑未可立行者求之徃古则典刑无考之来今则吉凶同卒揺易之则民心惑若是者诚难施也今九女之制合于徃古无害于今不逆于民心至易行也行之至有福也将军辅政而不蚤定非天下之所望也唯将军信臣子之愿念闗睢之思逮委政之隆及始初清眀为汉家建无穷之基诚难以忽不可以遴凤不能自立法度循故事而已㑹皇太后女弟司马君力与钦兄子私通事上闻钦慙惧乞骸骨去后有日蚀地震之变诏举贤良方正能直言士合阳侯梁放举钦钦上对曰陛下畏天命悼变异延见公卿举直言之士将以求天心迹得失也臣钦愚戆经术浅薄不足以奉大对臣闻日蚀地震阳微隂盛也臣者君之隂也子者父之隂也妻者夫之隂也夷狄者中国之隂也春秋日蚀三十六地震五或夷狄侵中国或政权在臣下或妇乘夫或臣子背君父事虽不同其类一也臣窃观人事以考变异则本朝大臣无不自安之人外戚亲属无乖刺之心闗东诸侯无强大之国三垂蛮夷无逆理之节殆为后宫何以言之日以戊申蚀时加未戊未土也土者中宫之部也其夜地震未央宫殿中此必适妾将有争宠相害而为患者唯陛下深戒之变感以类相应人事失于下变象见于上能应之以徳则异咎消亡不能应之以善则祸败至髙宗遭雊雉之戒饬已正事享百年之夀殷道复兴要在所以应之应之非诚不立非信不行宋景公小国之诸侯耳有不忍移祸之诚出人君之言三荧惑为之退舎以陛下圣眀内推至诚深思天变何应而不感何揺而不动孔子曰仁逺乎哉唯陛下正后妾抑女宠防奢泰去佚游躬节俭亲万事数御安车由辇道亲二宫之饔膳致昬晨之定省如此即尧舜不足与比隆咎异何足消灭如不留聼于庶事不论材而授位殚天下之财以奉滛侈匮万姓之力以从耳目近谄谀之人而逺公方信谗贼之臣以诛忠良贤俊失在巖穴大臣怨乎不以虽无变异社稷之忧也天下至大万事至衆祖业至重诚不可以佚豫为不可以奢㤗持也唯陛下忍无益之欲以全衆庶之命臣钦愚戆言不足采其夏上尽召直言之士诣白虎殿对策策曰天地之道何贵王者之法何如六经之义何上人之行何先取人之术何以当世之治何务各以经对钦对曰臣闻天道贵信地道贵贞不信不贞万物不生生天地之所贵也王者承天地之所生理而成之昆虫草木靡不得其所王者法天地非仁无以广施非义无以正身克己就义恕以及人六经之所上也不孝则事君不忠涖官不敬战陈无勇朋友不信孔子曰孝无终始而患不及者未之有也孝人行之所先也观本行于乡党考功能于官职达观其所举富观其所予穷观其所不为乏观其所不取近观其所为逺观其所主孔子曰视其所以观其所由察其所安人焉廋哉取人之术也殷因于夏尚质周因于殷尚文今汉家承周秦之敝宜抑文尚质废奢长俭表实去伪孔子曰恶紫之夺朱当世治之所务也臣窃有所忧言之则拂心逆指不言则渐日长为祸不细然小臣不敢废道而求从违忠而耦意臣闻玩色无厌必生好憎之心好憎之心生则爱宠偏于一人爱宠偏于一人则继嗣之路不广而嫉妬之心兴矣如此则匹妇之说不可胜也唯陛下纯徳普施无欲是从此则衆庶咸说继嗣日广而海内长安万事之是非何足备言钦以前事病赐帛罢后为议郎复以病免征诣大将军莫府国家政谋凤常与钦虑之数称达名士王骏韦安世王延世等救解冯野王王尊胡常之罪过及继功臣絶世填抚四夷当世善政多出于钦者见凤専政㤗重戒之曰昔周公身有至圣之徳属有叔父之亲而成王有独见之眀无信谗之聴然管蔡流言而周公惧穰侯昭王之舅也权重于秦威震邻敌有旦暮偃伏之爱心不介然有间然范睢起徒歩由异国无雅信开一朝之说而穰侯就封及近者武安侯之见退三事之迹相去各数百嵗若合符节甚不可不察愿将军由周公之谦惧损穰侯之威放武安之欲毋使范睢之徒得间其说顷之复日蚀亰兆尹王章上封事求见果言凤専权蔽主之过宜废勿用以应天变于是天子感悟召见章与议欲退凤凤甚忧惧钦令凤上疏谢罪乞骸骨文指甚哀太后涕泣为不食上少而亲倚凤亦不忍废复起凤就位凤心慙称病笃欲遂退钦复说之曰将军深悼辅政十年变异不已故乞骸骨归咎于身刻巳自责至诚动衆愚知莫不感伤虽然是无属之臣执进退之分絜其去就之节者耳非主上所以待将军非将军所以报主上也昔周公虽老犹在亰师眀不离成周示不忘王室也仲山父异姓之臣无亲于宣就封于齐犹叹息永懐宿夜徘徊不忍逺去况将军之于主上主上之与将军哉夫欲天下治安变异之意莫有将军主上昭然知之故攀援不遣书称公毋困我唯将军不为四国流言自疑于成王以固至忠凤复起视事上令尚书劾奏亰兆尹章章死诏狱语在元后传章既死衆庶寃之以讥朝廷钦欲救其过复说凤曰亰兆尹章所坐事宻吏民见章素好言事以为不坐官职疑其以日蚀见对有所言也假令章内有所犯虽陷正法事不暴扬自亰师不晓况于逺方恐天下不知章实有罪而以为坐言事也如是塞争引之原损寛眀之徳钦愚以为宜因章事举直言极谏并见郎从官展尽其意加于徃前以眀示四方使天下咸知主上圣眀不以言罪下也若此则流言消释疑惑着眀凤白行其策钦之补过将羙皆此类也优㳺不仕以夀终钦子及昆弟友属至二千石者且十人钦兄缓前免太常以列侯奉朝请成帝时乃薨子业嗣业有材能以列侯选复为太常数言得失不事权贵与丞相翟方进卫尉定陵侯淳于长不平后业坐法免官复为函谷闗都尉会定陵侯长有罪当就国长舅红阳侯立与业书曰诚哀老姊垂白随无状子出闗愿勿复用前事相侵定陵侯既出闗伏罪复发下雒阳狱丞相史搜得红阳侯书奏业聼请不敬坐免就国其春丞相方进薨业上书言方进本与长深结厚更相称荐长陷大恶独得不坐茍欲障塞前过不为陛下广持平例又无恐惧之心反因时信其邪辟报睚眦怨故事大逆朋友坐免官无归故郡者今坐长者归故郡已深一等红阳侯立坐子受长货赂故就国耳非大逆也而方进复奏立党友后将军朱博鉅鹿太守孙宏故少府陈咸皆免官归咸故郡刑罸无平在方进之笔端衆庶莫不疑惑皆言孙宏不与红阳侯相爱宏前为中丞时方进为御史大夫举掾隆可侍御史宏奏隆前奉使欺谩不宜执法近侍方进以此怨宏又方进为亰兆尹时陈咸为少府在九卿髙第陛下所自知也方进素与司直师丹相善临御史大夫缺使丹奏咸为姦利请案騐卒不能有所得而方进果自得御史大夫为丞相即时诋欺奏免咸复因红阳侯事归咸故郡衆人皆言国家假方进权太甚案师丹行能无异及光禄勲许商被病残人皆但以附从方进常获尊官丹前亲荐邑子丞相史能使巫下神为国求福㡬获大利幸赖陛下至眀遣使者毛莫如先考騐卒得其姦皆坐死假令丹知而白之此诬罔罪也不知而白之是背经术惑左道也二者皆在大辟重于朱博孙宏陈咸所坐方进终不举白専作威福阿党所厚排挤英俊託公报私横厉无所畏忌欲以熏轑天下天下莫不望风而靡自尚书近臣皆结舌杜口骨肉亲属莫不股栗威权㤗盛而不忠信非所以安国家也今闻方进卒病死不以尉示天下反复赏赐厚葬唯陛下深思徃事以戒来今会成帝崩哀帝即位业复上书言王氏世权日久朝无骨骾之臣宗室诸侯微弱与繋囚无异自佐史以上至于大吏皆权臣之党曲阳侯根前为三公辅政知赵昭仪杀皇子不輙白奏反与赵氏比周恣意妄行譛愬故许后被加以非罪诛破诸许族败元帝外家内嫉妬同产兄弟红阳侯立及淳于氏皆老被放弃新喋血亰师威权可畏髙阳侯薛宣有不养母之名安昌侯张禹姦人之雄惑乱朝廷使先帝负谤于海内尤不可不慎陛下初即位谦让未皇孤独特立莫可据杖权臣易世意若探汤宜蚤以义割恩安百姓心窃见朱博忠信勇勐材畧不世出诚国家雄俊之寳臣也宜徴博置左右以填天下此人在朝则陛下可髙枕而卧矣昔诸吕欲危刘氏赖有髙祖遗臣周勃陈平尚存不者㡬为姦臣笑业又言宜为恭王立庙亰师以章孝道时髙昌侯董宏亦言宜尊帝母定陶王丁后为帝太后大司空师丹等劾宏误朝不道坐免为庶人业复上书讼宏前后所言皆合指施行朱博果见㧞用业由是徴复为太常嵗余左迁上党都尉㑹司𨽻奏业为太常选举不实业坐免官复就国哀帝崩王莽秉政诸前议立庙尊号者皆免徙合浦业以前罢黜故见濶略忧恐病发死业成帝初尚帝妹颍邑公主主无子薨业家上书求还亰师与主合葬不许而赐谥曰荒侯传子至孙絶初杜周武帝时徙茂陵至延年徙杜陵云赞曰张汤杜周并起文墨小吏致位三公列于酷吏而俱有良子徳器自过爵位尊显继世立朝相与提衡至于建武杜氏爵乃独絶迹其福祚元功儒林之后莫能及也自谓唐杜苖裔岂其然乎及钦浮沉当世好谋而成以建始之初深陈女戒终如其言庶㡬乎闗睢之见微非夫浮华博习之徒所能窥也业因势而抵陒称朱博毁师丹爱憎之议可不畏哉前汉书卷六十卷六十考证前汉书卷六十考证杜周传为执金吾逐捕桑𢎞羊卫皇后昆弟子顾炎武曰按百官表天汉三年二月执金吾杜周为御史大夫四年卒而卫太子巫蛊事乃在征和二年周卒巳四嵗矣又十一年昭帝元凤元年御史大夫桑𢎞羊坐燕王旦事诛书事之谬如此而两子夹河为郡守按唐书宰相世系表曰周三子延夀延考延年延年最㓜昭帝初始为吏则夹河为郡守者延夀延考也杜延年传廷尉王平与少府徐仁按公卿表平字子心仁字中孙俱齐人杜钦传小卞之作可为寒心按今诗作小弁与孟子同葢卞弁二字古通用故师古音盘与陆氏毛诗音义同合阳侯梁放按汉代列侯具见于表此合阳侯梁放功臣恩泽二表不见何也师古亦无注及继功臣絶世按功臣表杜业纳说云云于是成帝复绍萧何是建议继功臣絶世乃钦兄子业之事非钦事也表传互异如此前汉书卷六十考证前汉书卷六十一钦定四库全书前汉书卷六十一汉兰台令史班固撰唐正议大夫行祕书少监琅邪县开国子颜师古注张骞李广利传第三十一张骞汉中人也建元中为郎时匈奴降者言匈奴破月氏王以其头为饮器月氏遁而怨匈奴无与共撃之汉方欲事灭胡闻此言欲通使道必更匈奴中廼募能使者骞以郎应募使月氏与堂邑氏奴甘父俱出陇西径匈奴匈奴得之传诣单于单于曰月氏在吾北汉何以得徃使吾欲使越汉肯聼我乎留骞十余歳予妻有子然骞持汉节不失居匈奴西骞因与其属亡乡月氏西走数十日至大宛大宛闻汉之饶财欲通不得见骞喜问欲何之骞曰为汉使月氏而为匃奴所闭道脱亡唯王使人道送我诚得至反汉汉之赂遗王财物不可胜言大宛以为然遣骞为发译道抵康居康居传致大月氏大月氏王已为胡所杀立其夫人为王既臣大夏而君之地肥饶少㓂志安乐又自以逺逺汉殊无报胡之心骞从月氏至大夏竟不能得月氏要领留歳余还竝南山欲从𦍑中归复为匈奴所得留歳余单于死国内乱骞与胡妻及堂邑父俱亡归汉拜骞大中大夫堂邑父为奉使君骞为人彊力寛大信人蛮夷爱之堂邑父胡人善射穷急射禽兽给食初骞行时百余人去十三歳唯二人得还骞身所至者大宛大月氏大夏康居而传闻其旁大国五六具为天子言其地形所有语皆在西域传骞曰臣在大夏时见卭竹杖蜀布问安得此大夏国人曰吾贾人徃市之身毒国身毒国在大夏东南可数千里其俗土着与大夏同而卑溼暑热其民乘象以战其国临大水焉以骞度之大夏去汉万二千里居西南今身毒又居大夏东南数千里有蜀物此其去蜀不逺矣今使大夏从𦍑中险𦍑人恶之少北则为匈奴所得从蜀宜径又无冦天子既闻大宛及大夏安息之属皆大国多竒物土着颇与中国同俗而兵弱贵汉财物其北则大月氏康居之属兵彊可以赂遗设利朝也诚得而以义属之则广地万里重九译致殊俗威徳徧于四海天子欣欣以骞言为然廼令因蜀犍为发间使数道竝出出駹出莋出徙卭出僰皆各行一二千里其北方闭氐莋南方闭巂昆明昆明之属无君长善宼盗輙杀略汉使终莫得通然闻其西可千余里有乘象国名滇越而蜀贾间出物者或至焉于是汉以求大夏道始通滇国初汉欲通西南夷费多罢之及骞言可以通大夏廼复事西南夷骞以校尉从大将军撃匈奴知水草处军得以不乏廼封骞为博望侯是歳元朔六年也后二年骞为卫尉与李广俱出右北平撃匈奴匈奴围李将军军失亡多而骞后期当斩赎为庶人是歳骠骑将军破匈奴西边杀数万人至祁连山其秋浑邪王率衆降汉而金城河西竝南山至盐泽空无匈奴匈奴时有候者到而希矣后二年汉击走单于于幕北天子数问骞大夏之属骞既失侯因曰臣居匈奴中闻乌孙王号昆莫昆莫父难兜靡本与大月氏俱在祁连敦煌闲小国也大月氏攻杀难兜靡夺其地人民亡走匈奴子昆莫新生傅父布就翖侯抱亡置草中为求食还见狼乳之又乌衔肉翔其旁以为神遂持归匈奴单于爱养之及壮以其父民衆与昆莫使将兵数有功时月氏已为匈奴所破西撃塞王塞王南走逺徙月氏居其地昆莫既健自请单于报父怨遂西攻破大月氏大月氏复西走徙大夏地昆莫略其衆因留居兵稍彊㑹单于死不肯复朝事匈奴匈奴遣兵撃之不胜益以为神而逺之今单于新困于汉而昆莫地空蛮夷恋故地又贪汉物诚以此时厚赂乌孙招以东居故地汉遗公主为夫人结昆弟其势宜听则是断匈奴右臂也既连乌孙自其西大夏之属皆可招来而为外臣天子以为然拜骞为中郎将将三百人马各二匹牛羊以万数赍金币帛直数千鉅万多持节副使道可便遣之旁国骞既至乌孙致赐谕指未能得其决语在西域传骞即分遣副使使大宛康居月氏大夏乌孙发译道送骞与乌孙使数十人马数十匹报谢因令窥汉知其广大骞还拜为大行嵗余骞卒后嵗余其所遣副使通大夏之属者皆颇与其人俱来于是西北国始通于汉矣然骞凿空诸后使徃者皆称博望侯以为质于外国外国由是信之其后乌孙竟与汉结婚初天子发书易曰神马当从西北来得乌孙马好名曰天马及得宛汗血马益壮更名乌孙马曰西极马宛马曰天马云而汉始筑令居以西初置酒泉郡以通西北国因益发使抵安息奄蔡牦靬条支身毒国而天子好宛马使者相望于道一軰大者数百人少者百余人所赍操大放博望侯时其后益习而衰少焉汉率一嵗中使者多者十余少者五六軰逺者八九嵗近者数嵗而反是时汉既灭越蜀所通西南夷皆震请吏置牂柯越巂益州沈黎文山郡欲地接以前通大夏廼遣使嵗十余軰出此初郡皆复闭昆明为所杀夺币物于是汉发兵撃昆明斩首数万后复遣使竟不得通语在西南夷传自骞开外国道以尊贵其吏士争上书言外国竒怪利害求使天子为其絶逺非人所乐聼其言予节募吏民无问所从来为衆遣之以广其道来还不能无侵盗币物及使失指天子为其习之輙覆按致重罪以激怒令赎复求使使端无穷而轻犯法其吏卒亦輙复盛推外国所有言大者予节言小者为副故妄言无行之徒皆争相效其使皆私县官赍物欲贱市以私其利外国亦厌汉使人人有言轻重度汉兵逺不能至而禁其食物以苦汉使汉使之絶责怨至相攻撃楼兰姑师小国当空道攻劫汉使王恢等尤甚而匈奴竒兵又时时遮撃之使者争言外国利害皆有城邑兵弱易撃于是天子遣从票侯破奴将属国骑及郡兵数万以撃胡胡皆去明年撃破姑师虏楼兰王酒泉列亭鄣至玉门矣而大宛诸国发使随汉使来观汉广大以大鸟卵及牦靬眩人献于汉天子大说而汉使穷河源其山多玉石采来天子案古图书名河所出山曰昆仑云是时上方数廵狩海上廼悉从外国客大都多人过之则散财帛赏赐厚具饶给之以览视汉富厚焉大角氐出竒戏诸怪物多聚观者行赏赐酒池肉林令外国客徧观各仓库府臧之积欲以见汉广大倾骇之及加其眩者之工而角氐竒戏嵗増变其益兴自此始而外国使更来更去大宛以西皆自恃逺尚骄恣未可诎以礼羁縻而使也汉使徃既多其少从率进孰于天子言大宛有善马在贰师城匿不肯示汉使天子既好宛马闻之甘心使壮士车令等持千金及金马以请宛王贰师城善马宛国饶汉物相与谋曰汉去我逺而盐水中数有败出其北有胡寇出其南之水草又且徃徃而絶邑乏食者多汉使数百人为軰来常之食死者过半是安能致大军乎且贰师马宛寳马也遂不肯予汉使汉使怒妄言椎金马而去宛中贵人怒曰汉使至轻我遣汉使去令其东边郁成王遮攻杀汉使取其财物天子大怒诸尝使宛姚定汉等言宛兵弱诚以汉兵不过三千人彊弩射之即破宛矣天子以尝使浞野侯攻楼兰以七百骑先至虏其王以定汉等言为然而欲侯宠姬李氏廼以李广利为将军伐宛骞孙勐字子游有俊才元帝时为光禄大夫使匃奴给事中为石显所谮自杀李广利女弟李夫人有宠于上产昌邑哀王太初元年以广利为贰师将军发属国六千骑及郡国恶少年数万人以徃期至贰师城取善马故号贰师将军故浩侯王恢使道军既西过盐水当道小国各坚城守不肯给食攻之不能下下者得食不下者数日则去比至郁成士财有数千皆饥罢攻郁成城郁成距之所杀伤甚衆贰师将军与左右计至郁成尚不能举况至其王都乎引而还徃来二嵗至敦煌士不过什一二使使上书言道逺多乏食且士卒不患战而患饥人少不足以㧞宛愿且罢兵益发而复往天子闻之大怒使使遮玉门闗曰军有敢入斩之贰师恐因留屯敦煌其夏汉亡浞野之兵二万余于匈奴公卿议者皆愿罢宛军专力致胡天子业出兵诛宛宛小国而不能下则大夏之属渐轻汉而宛善马絶不来乌孙轮台易苦汉使为外国笑廼案言伐宛尤不便者邓光等赦囚徒扞宼盗发恶少年及边骑嵗余而出敦煌六万人负私从者不与牛十万马三万匹驴橐驼以万数赍粮兵弩甚设天下骚动转相奉伐宛五十余校尉宛城中无井汲城外流水于是遣水工徙其城下水空以穴其城益发戍甲卒十八万酒泉张掖北置居延休屠以卫酒泉而发天下七科适及载糒给贰师转车人徒相连属至敦煌而拜习马者二人为执驱马校尉备破宛择取其善马云于是贰师后复行兵多所至小国莫不迎出食给军至轮台轮台不下攻数日屠之自此而西平行至宛城兵到者三万宛兵迎撃汉兵汉兵射败之宛兵走入保其城贰师欲攻郁成城恐留行而令宛益生诈廼先至宛决其水原移之则宛固已忧困围其城攻之四十余日宛贵人谋曰王毋寡匿善马杀汉使今杀王而出善马汉兵宜觧即不廼力战而死未晚也宛贵人皆以为然共杀王其外城壊虏宛贵人勇将煎靡宛大恐走入中城相与谋曰汉所为攻宛以王毋寡持其头遣人使贰师约曰汉无攻我我尽出善马恣所取而给汉军食即不聼我我尽杀善马康居之救又且至至我居内康居居外与汉军战孰计之何从是时康居候视汉兵尚盛不敢进贰师闻宛城中新得汉人知穿井而其内食尚多计以为来诛首恶者毋寡毋寡头巳至如此不许则坚守而康居候汉兵罢来救宛破汉军必矣军吏皆以为然许宛之约宛廼出其马令汉自择之而多出食食汉军汉军取其善马数十匹中马以下牝牡三千余匹而立宛贵人之故时遇汉善者名昧蔡为宛王与盟而罢兵终不得入中城罢而引归初贰师起敦煌西为人多道上国不能食分为数军从南北道校尉王申生故鸿胪壶充国等千余人别至郁成城守不肯给食申生去大军二百里负而轻之攻郁成急郁成窥知申生军少晨用三千人攻杀申生等数人脱亡走贰师贰师令搜粟都尉上官桀往攻破郁成郁成降其王亡走康居桀追至康居康居闻汉巳破宛出郁成王与桀桀令四骑士缚守诣大将军四人相谓郁成汉所毒今生将卒失大事欲杀莫适先撃上邽骑士赵弟㧞劔撃斩郁成王桀等遂追及大将军初贰师后行天子使使告乌孙大发兵撃宛乌孙发二千骑往持两端不肯前贰师将军之东诸所过小国闻宛破皆使其子弟从入贡献见天子因为质焉军还入玉门者万余人马千余匹后行非乏食战死不甚多而将吏贪不爱卒侵牟之以此物故者衆天子为万里而伐不録其过廼下诏曰匈奴为害久矣今虽徙幕北与旁国谋共要絶大月氏使遮杀中郎将江故鴈门守攘危须以西及大宛皆合约杀期门车令中郎将朝及身毒国使隔东西道贰师将军广利征讨厥罪伐胜大宛赖天之灵从泝河山渉流沙通西海山雪不积士大夫径度获王首虏珍怪之物毕陈于阙其封广利为海西侯食邑八千戸又封斩郁成王者赵弟为新畤侯军正赵始成功最多为光禄大夫上官桀敢深入为少府李哆有计谋为上党太守军官吏为九卿者三人诸侯相郡守二千石百余人千石以下千余人奋行者官过其望以适过行者皆黜其劳士卒赐直四万钱伐宛再反凡四歳而得罢焉后十一歳征和三年贰师复将七万骑出五原撃匈奴度郅居水兵败降匈奴为单于所杀语在匈奴传赞曰禹本纪言河出昆仑昆仑髙二千五百里余日月所相避隐为光明也自张骞使大夏之后穷河原恶睹所谓昆仑者乎故言九州山川尚书近之矣至禹本纪山经所有放哉前汉书卷六十一卷六十一考证前汉书卷六十一考证张骞传居匈奴西史记大宛传作居匈奴中益寛立其夫人为王按史记作立其太子为王外国固时有女王然以下文推之似史记是去十三歳惟二人得还通鑑考异曰史记西南夷传曰元狩元年张骞使大夏来言通身毒国之利按年表骞以元朔六年二月封博望侯必非元狩元年始归也或者元狩元年始令骞通身毒国疑不能明大夏去汉万二千里居西南史记作居汉西南此汉字似不可省出駹出莋出徙卭出僰史记作出駹出冉出徙出卭僰廼复事西南夷胡三省曰元朔四年罢西夷元狩元年复通西并南山至盐泽按盐泽即蒲昌海于阗及葱岭二河之所滙也今名洛普池本与大月氏俱在祁连敦煌间小国也注师古曰祁连山以东敦煌以西按西域传曰月氏逺去过大宛撃大夏而臣之其余小衆不能去者保南山𦍑号小月氏然则本文祁连即指酒泉张掖金城之南山霍去病所夺者地在敦煌之东注当云祁连以西敦煌以东也骞即分遣副使使大宛康居月氏大夏大夏下史记有安息身毒于窴杅诸国而汉使穷河源此句下史记有河源出于窴五字而盐水中数有败胡三省曰裴矩西域记盐水在西州髙昌县东东南去𤓰州一千三百里并沙碛之地道路不可凖惟以人畜骸骨及驼马粪为标騐由此数有死亡李广利传故浩侯王恢徐广曰恢先受封一年坐使酒泉矫制国除按此王恢以撃破车师功封浩侯与元光中设计马邑以大行令为将军下狱死者不同此在后乌孙轮台易苦汉使轮台史记作仑头贰师令搜粟都尉上官桀按外戚传并不言左将军桀从贰师伐宛有功则此搜粟都尉后为少府者另是一人百官公卿表太初元年搜粟都尉上官桀为少府年老免即合此传而师古注乃谓疑此非上官桀表误何哉左将军上官桀与霍光同辅政者在此人后姓名偶同耳前汉书卷六十一考证前汉书卷六十二钦定四库全书前汉书卷六十二汉兰台令史班固撰唐正议大夫行祕书少监瑯邪县开国子颜师古注司马迁传第三十二昔在颛顼命南正重司天火正黎司地唐虞之际绍重黎之后使复典之至于夏商故重黎氏世序天地其在周程伯休甫其后也当宣王时官失其守而为司马氏司马氏世典周史惠襄之间司马氏适晋晋中军随㑹犇魏而司马氏入少梁自司马氏去周适晋分散或在卫或在赵或在秦其在卫者相中山在赵者以传劔论显蒯聩其后也在秦者错与张仪争论于是惠王使错将兵伐蜀遂㧞因而守之错孙蕲事武安君白起而少梁更名夏阳蕲与武安君阬赵长平军还而与之俱赐死杜邮葬于华池蕲孙昌为秦王鐡官当始皇之时蒯聩𤣥孙卬为武信君将而狥朝歌诸侯之相王王卬于殷汉之伐楚卬归汉以其地为河内郡昌生母怿母怿为汉市长母怿生喜喜为五大夫卒皆葬髙门喜生谈谈为太史公太史公学天官于唐都受易于杨何习道论于黄子太史公仕于建元元封之间愍学者不逹其意而师誖乃论六家之要指曰易大传曰天下一致而百虑同归而殊涂夫隂阳儒墨名法道徳此务为治者也直所从言之异路有省不省耳尝窃观隂阳之术大详而衆忌讳使人拘而多畏然其叙四时之大顺不可失也儒者博而寡要劳而少功是以其事难尽从然其叙君臣父子之礼列夫妇长㓜之别不可易也墨者俭而难遵是以其事不可徧循然其彊本节用不可废也法家严而少恩然其正君臣上下之分不可改也名家使人俭而善失真然其正名实不可不察也道家使人精神专一动合无形澹足万物其为术也因隂阳之大顺采儒墨之善撮名法之要与时迁徙应物变化立俗施事无所不宜指约而易操事小而功多儒者则不然以为人主天下之仪表也君唱臣和主先臣随如此则主劳而臣佚至于大道之要去健羡黜聪明释此而任术夫神大用则竭形大劳则敝神形蚤衰欲与天地长久非所闻也夫隂阳四时八位十二度二十四节各有教令曰顺之者昌逆之者亡未必然也故曰使人拘而多畏夫春生夏长秋收冬藏此天道之大经也弗顺则无以为天下纪纲故曰四时之大顺不可失也夫儒者以六蓺为法六蓺经传以千万数累世不能通其学当年不能究其礼故曰博而寡要劳而少功若夫列君臣父子之礼序夫妇长㓜之别虽百家弗能易也墨者亦上尧舜言其徳行曰堂髙三尺土阶三等茅茨不翦棌椽不斵饭土簋歠土刑粝粱之食藜藿之羮夏日葛衣冬日鹿裘其送死桐棺三寸举音不尽其哀教䘮礼必以此为万民率故天下共若此则尊卑无别也夫世异时移事业不必同故曰俭而难遵也要曰彊本节用则人给家足之道也此墨子之所长虽百家不能废也法家不别亲踈不殊贵贱壹断于法则亲亲尊尊之恩絶矣可以行一时之计而不可长用也故曰严而少恩若尊主卑臣明分职不得相踰越虽百家不能改也名家苛察缴绕使人不得反其意剸决于名时失人情故曰使人俭而善失真若夫控名责实参伍不失此不可不察也道家无为又曰无不为其实易行其辞难知其术以虚无为本以因循为用无成埶无常形故能究万物之情不为物先后故能为万物主有法无法因时为业有度无度因物兴舍故曰圣人不巧时变是守虚者道之常也因者君之纲也羣臣并至使各自明也其实中其声者谓之端实不中其声者谓之款款言不听姦廼不生贤不肖自分黒白廼形在所欲用耳何事不成廼合大道混混冥冥光耀天下复反无名凡人所生者神也所託者形也神大用则竭形大劳则敝形神离则死死者不可复生离者不可复合故圣人重之由此观之神者生之本形者生之具不先定其神形而曰我有以治天下何由哉太史公既掌天官不治民有子曰迁迁生龙门耕牧河山之阳年十嵗则诵古文二十而南游江淮上㑹稽探禹穴窥九疑浮沅湘北渉汶泗讲业齐鲁之都观夫子遗风乡射邹峄阸困蕃薛彭城过梁楚以归于是迁仕为郎中奉使西征巴蜀以南略卭筰昆明还报命是嵗天子始建汉家之封而太史公留滞周南不得与从事发愤且卒而子迁适反见父于河雒之间太史公执迁手而泣曰予先周室之太史也自上世尝显功名虞夏典天官事后世中衰絶于予乎女复为太史则续吾祖矣今天子接千嵗之统封泰山而予不得从行是命也夫命也夫予死尔必为太史为太史毋忘吾所欲论着矣且夫孝始于事亲中于事君终于立身扬名于后世以显父母此孝之大也夫天下称周公言其能论歌文武之徳宣周召之风逹大王王季思虑爰及公刘以尊后稷也幽厉之后王道缺礼乐衰孔子脩旧起废论诗书作春秋则学者至今则之自获麟以来四百有余嵗而诸侯相兼史记放絶今汉兴海内壹统明主贤君忠臣义士予为太史而不论载废天下之文予甚惧焉尔其念哉迁俯首流涕曰小子不敏请悉论先人所次旧闻不敢阙卒三嵗而迁为太史令䌷史记石室金鐀之书五年而当太初元年十一月甲子朔旦冬至天歴始改建于明堂诸神受记太史公曰先人有言自周公卒五百嵗而有孔子孔子至于今五百嵗有能绍而明之正易传继春秋本诗书礼乐之际意在斯乎意在斯乎小子何敢攘焉上大夫壶遂曰昔孔子为何作春秋哉太史公曰余闻之董生周道废孔子为鲁司冦诸侯害之大夫壅之孔子知时之不用道之不行也是非二百四十二年之中以为天下仪表贬诸侯讨大夫以逹王事而已矣子曰我欲载之空言不如见之于行事之深切着明也春秋上明三王之道下辨人事之经纪别嫌疑明是非定犹与善善恶恶贤贤贱不肖存亡国继絶世补敝起废王道之大者也易着天地隂阳四时五行故长于变礼纲纪人伦故长于行书记先王之事故长于政诗记山川谿谷禽兽草木牝牡雌雄故长于风乐乐所以立故长于和春秋辨是非故长于治人是故礼以节人乐以发和书以道事诗以逹意易以道化春秋以道义拨乱世反之正莫近于春秋春秋文成数万其指数千万物之散聚皆在春秋春秋之中弑君三十六亡国五十二诸侯奔走不得保社稷者不可胜数察其所以皆失其本巳故易曰差以豪氂谬以千里故臣弑君子弑父非一朝一夕之故其渐久矣有国者不可以不知春秋前有谗而不见后有贼而不知为人臣者不可以不知春秋守经事而不知其宜遭变事而不知其权为人君父者而不通于春秋之义者必䝉首恶之名为人臣子不通于春秋之义者必陷簒弑诛死之罪其实皆以善为之而不知其义被之空言不敢辞夫不通礼义之指至于君不君臣不臣父不父子不子夫君不君则犯臣不臣则诛父不父则无道子不子则不孝此四行者天下之大过也以天下大过予之受而不敢辞故春秋者礼义之大宗也夫礼禁未然之前法施巳然之后法之所为用者易见而礼之所为禁者难知壶遂曰孔子之时上无明君下不得任用故作春秋垂空文以断礼义当一王之法今夫子上遇明天子下得守职万事既具咸各序其宜夫子所论欲以何明太史公曰唯唯否否不然余闻之先人曰虙戏至纯厚作易八卦尧舜之盛尚书载之礼乐作焉汤武之隆诗人歌之春秋采善贬恶推三代之徳襃周室非独刺讥而已也汉兴已来至明天子获符瑞封禅改正朔易服色受命于穆清泽流罔极海外殊俗重译款塞请来献见者不可胜道臣下百官力诵圣徳犹不能尽宣其意且士贤能矣而不用有国者耻也主上明圣徳不布闻有司之过也且余掌其官废明圣盛徳不载灭功臣贤大夫之业不述堕先人所言罪莫大焉余所谓述故事整齐其世传非所谓作也而君比之春秋谬矣于是论次其文十年而遭李陵之祸幽于累绁廼喟然而叹曰是余之辠夫身亏不用矣退而深惟曰夫诗书隐约者欲遂其志之思也卒述陶唐以来至于麟止自黄帝始五帝本纪第一夏本纪第二殷本纪第三周本纪第四秦本纪第五始皇本纪第六项羽本纪第七髙祖本纪第八吕后本纪第九孝文本纪第十孝景本纪第十一今上本纪第十二三代世表第一十二诸侯年表第二六国年表第三秦楚之际月表第四汉诸侯年表第五髙祖功臣年表第六惠景间功臣年表第七建元以来侯者年表第八王子侯者年表第九汉兴以来将相名臣年表第十礼书第一乐书第二律书第三厯书第四天官书第五封禅书第六河渠书第七平准书第八吴太伯世家第一齐太公世家第二鲁周公世家第三燕召公世家第四管蔡世家第五陈杞世家第六卫康叔世家第七宋微子世家第八晋世家第九楚世家第十越世家第十一郑世家第十二赵世家第十三魏世家第十四韩世家第十五田完世家第十六孔子世家第十七陈渉世家第十八外戚世家第十九楚元王世家第二十荆燕王世家第二十一齐悼惠王世家第二十二萧相国世家第二十三曹相国世家第二十四留侯世家第二十五陈丞相世家第二十六绛侯世家第二十七梁孝王世家第二十八五宗世家第二十九三王世家第三十伯夷列传第一管晏列传第二老子韩非列传第三司马穰苴列传第四孙子吴起列传第五伍子胥列传第六仲尼弟子列传第七商君列传第八蘓秦列传第九张仪列传第十樗里甘茂列传第十一穰侯列传第十二白起王翦列传第十三孟子荀卿列传第十四平原虞卿列传第十五孟尝君列传第十六魏公子列传第十七春申君列传第十八范睢蔡泽列传第十九乐毅列传第二十廉颇蔺相如列传第二十一田单列传第二十二鲁仲连列传第二十三屈原贾生列传第二十四吕不韦列传第二十五刺客列传第二十六李斯列传第二十七䝉恬列传第二十八张耳陈余列传第二十九魏豹彭越列传第三十黥布列传第三十一淮隂侯韩信列传第三十二韩王信卢绾列传第三十三田儋列传第三十四樊郦滕灌列传第三十五张丞相仓列传第三十六郦生陆贾列传第三十七傅靳䣙成侯列传第三十八刘敬叔孙通列传第三十九季布栾布列传第四十爰盎朝错列传第四十一张释之冯唐列传第四十二万石张叔列传第四十三田叔列传第四十四扁鹊仓公列传第四十五吴王濞列传第四十六魏其武安列传第四十七韩长孺列传第四十八李将军列传第四十九卫将军骠骑列传第五十平津主父列传第五十一匈奴列传第五十二南越列传第五十三闽越列传第五十四朝鲜列传第五十五西南夷列传第五十六司马相如列传第五十七淮南衡山列传第五十八循吏列传第五十九汲郑列传第六十儒林列传第六十一酷吏列传第六十二大宛列传第六十三游侠列传第六十四佞幸列传第六十五滑稽列传第六十六日者列传第六十七龟策列传第六十八货殖列传第六十九惟汉继五帝末流接三代絶业周道既废秦拨去古文焚灭诗书故明堂石室金鐀玉板图籍散乱汉兴萧何次律令韩信申军法张仓为章程叔孙通定礼仪则文学彬彬稍进诗书徃徃间出自曹参荐盖公言黄老而贾谊朝错明申韩公孙𢎞以儒显百年之间天下遗文古事靡不毕集太史公仍父子相继籑其职曰于戱余维先人尝掌斯事显于唐虞至于周复典之故司马氏世主天官至于余乎钦念哉罔罗天下放失旧闻王迹所兴原始察终见盛观衰论考之行事略三代録秦汉上记轩辕下至于兹着十二本纪既科条之矣并时异世年差不明作十表礼乐损益律歴改易兵权山川鬼神天人之际承敝通变作八书二十八宿环北辰三十辐共一毂运行无穷辅弼股肱之臣配焉忠信行道以奉主上作三十世家扶义俶傥不令已失时立功名于天下作七十列传凡百三十篇五十二万六千五百字为太史公书序略以拾遗补蓺成一家言协六经异传齐百家杂语藏之名山副在京师以竢后圣君子第七十迁之自叙云尔而十篇缺有録无书迁既被刑之后为中书令尊宠任职故人益州刺史任安予迁书责以古贤臣之义迁报之曰少卿足下曩者辱赐书教以慎于接物推贤进士为务意气勤勤恳恳若望仆不相师用而流俗人之言仆非敢如是也虽罢驽亦尝侧闻长者遗风矣顾自以为身残处秽动而见尤欲益反损是以抑郁而无谁语谚曰谁为为之孰令听之盖钟子期死伯牙终身不复鼓琴何则士为知巳用女为说已容若仆大质巳亏缺虽材懐随和行若由夷终不可以为荣适足以发笑而自㸃耳书辞宜答㑹东从上来又廹贱事相见日浅卒卒无湏臾之间得竭指意今少卿抱不测之罪渉旬月迫季冬仆又薄从上上雍恐卒然不可讳是仆终巳不得舒愤懑以晓左右则长逝者魂魄私恨无穷请略陈固陋阙然不报幸勿过仆闻之修身者智之府也爱施者仁之端也取予者义之符也耻辱者勇之决也立名者行之极也士有此五者然后可以託于世列于君子之林矣故祸莫㦧于欲利悲莫痛于伤心行莫丑于辱先而诟莫大于宫刑刑余之人无所比数非一世也所从来逺矣昔卫灵公与雍渠载孔子适陈商鞅因景监见赵良寒心同子骖乗爰丝变色自古而耻之夫中材之人事闗于宦竖莫不伤气况忼慨之士乎如今朝虽乏人奈何令刀锯之余荐天下豪隽哉仆頼先人绪业得待罪辇毂下二十余年矣所以自惟上之不能纳忠效信有竒䇿材力之誉自结明主次之又不能拾遗补阙招贤进能显巖穴之士外之不能备行伍攻城野战有斩将搴旗之功下之不能累日积劳取尊官厚禄以为宗族交逰光宠四者无一遂茍合取容无所短长之效可见于此矣乡者仆亦尝厠下大夫之列陪外廷末议不以此时引维纲尽思虑今已亏形为埽除之𨽻在阘茸之中廼欲卬首信眉论列是非不亦轻朝廷羞当世之士邪嗟乎嗟乎如仆尚何言哉尚何言哉且事本末未易明也仆少负不覊之才长无乡曲之誉主上幸以先人之故使得奉薄技出入周卫之中仆以为戴盆何以望天故絶賔客之知忘室家之业日夜思竭其不肖之材力务壹心营职以求亲媚于主上而事乃有大谬不然者夫仆与李陵俱居门下素非相善也趣舍异路未尝䘖盃酒接殷勤之欢然仆观其为人自竒士事亲孝与士信临财亷取予义分别有让恭俭下人尝思奋不顾身以狥国家之急其素所畜积也仆以为有国士之风夫人臣出万死不顾一生之计赴公家之难斯已竒矣今举事壹不当而全躯保妻子之臣随而媒孽其短仆诚私心痛之且李陵提歩卒不满五千深践戎马之地足歴王庭垂饵虎口横挑彊胡卬亿万之师与单于连战十余日所杀过当虏救死扶伤不给旃裘之君长咸震怖廼悉徴左右贤王举引弓之民一国共攻而围之转鬬千里矢尽道穷救兵不至士卒死伤如积然李陵一唿劳军士无不起躬流涕沬血饮泣张空弮冐白刄北首争死敌陵未没时使有来报汉公卿王侯皆奉觞上夀后数日陵败书闻主上为之食不甘味听朝不怡大臣忧惧不知所出仆窃不自料其卑贱见主上惨悽怛悼诚欲効其款款之愚以为李陵素与士大夫絶甘分少能得人之死力虽古名将不过也身虽䧟败彼观其意且欲得其当而报汉事巳无可奈何其所摧败功亦足以暴于天下仆懐欲陈之而未有路适㑹召问即以此指推言陵功欲以广主上之意塞睚眦之辞未能尽明明主不深晓以为仆沮贰师而为李陵游说遂下于理拳拳之忠终不能自列因为诬上卒从吏议家贫财赂不足以自赎交游莫救左右亲近不为壹言身非木石独与法吏为伍深幽囹圄之中谁可告愬者此正少卿所亲见仆行事岂不然邪李陵既生降隤其家声而仆又茸以蚕室重为天下观笑悲夫悲夫事未易一二为俗人言也仆之先人非有剖符丹书之功文史星歴近乎卜祝之间固主上所戏弄倡优畜之流俗之所轻也假令仆伏法受诛若九牛亡一毛与蝼螘何异而世又不与能死节者比特以为智穷罪极不能自免卒就死耳何也素所自树立使然人固有一死死有重于太山或轻于鸿毛用之所趋异也太上不辱先其次不辱身其次不辱理色其次不辱辞令其次诎体受辱其次易服受辱其次闗木索被箠楚受辱其次鬄毛髪婴金鐡受辱其次毁肌肤断支体受辱最下腐刑极矣传曰刑不上大夫此言士节不可不厉也勐虎处深山百兽震恐及其在穽槛之中揺尾而求食积威约之渐也故士有画地为牢埶不入削木为吏议不对定计于鲜也今交手足受木索暴肌肤受榜箠幽于圜墙之中当此之时见狱吏则头枪地视徒𨽻则心惕息何者积威约之埶也及巳至此言不辱者所谓彊颜耳曷足贵乎且西伯伯也拘牖里李斯相也具五刑淮隂王也受械于陈彭越张敖南乡称孤繋狱具罪绛侯诛诸吕权倾五伯囚于请室魏其大将也衣赭闗三木季布为朱家钳奴灌夫受辱居室此人皆身至王侯将相声闻邻国及罪至罔加不能引决自财在尘埃之中古今一体安在其不辱也由此言之勇怯埶也彊弱形也审矣曷足怪乎且人不能蚤自财绳墨之外巳稍陵夷至于鞭箠之间廼欲引节斯不亦逺乎古人所以重施刑于大夫者殆为此也夫人情莫不贪生恶死念亲戚顾妻子至激于义理者不然廼有不得巳也今仆不幸蚤失二亲无兄弟之亲独身孤立少卿视仆于妻子何如哉且勇者不必死节怯夫慕义何处不勉焉仆虽怯耎欲茍活亦颇识去就之分矣何至自湛溺累绁之辱哉且夫臧获婢妾犹能引决况若仆之不得巳乎所以隐忍茍活函粪土之中而不辞者恨私心有所不尽鄙没世而文采不表于后也古者富贵而名摩灭不可胜记唯俶傥非常之人称焉盖西伯拘而演周易仲尼戹而作春秋屈原放逐乃赋离骚左丘失明厥有国语孙子髌脚兵法脩列不韦迁蜀世传吕览韩非囚秦说难孤愤诗三百篇大氐贤圣发愤之所为作也此人皆意有所郁结不得通其道故述徃事思来者及如左丘明无目孙子断足终不可用退论书策以舒其愤思垂空文以自见仆窃不逊近自託于无能之辞网罗天下放失旧闻考之行事稽其成败兴壊之理凡百三十篇亦欲以究天人之际通古今之变成一家之言草创未就适㑹此祸惜其不成是以就极刑而无愠色仆诚巳着此书藏之名山传之其人通邑大都则仆偿前辱之责虽万被戮岂有悔哉然此可为智者道难为俗人言也且负下未易居上流多谤议仆以口语遇遭此祸重为乡党戮笑污辱先人亦何面目复上父母之丘墓乎虽累百世垢弥甚耳是以肠一日而九囘居则忽忽若有所亡出则不知所如徃每念斯耻汗未尝不发背霑衣也身直为闺合之臣宁得自引深藏于巖穴邪故且从俗浮湛与时俯仰以通其狂惑今少卿廼教以推贤进士无廼与仆之私指谬乎今虽欲自彫瑑曼辞以自觧无益于俗不信祗取辱耳要之死日然后是非廼定书不能尽意故略陈固陋迁既死后其书稍出宣帝时迁外孙平通侯杨恽祖述其书遂宣布焉至王莽时求封迁后为史通子赞曰自古书契之作而有史官其载籍博矣至孔氏籑之上继唐尧下讫秦缪唐虞以前虽有遗文其语不经故言黄帝颛顼之事未可明也及孔子因鲁史记而作春秋而左丘明论辑其本事以为之传又籑异同为国语又有世本録黄帝以来至春秋时帝王公侯卿大夫祖世所出春秋之后七国并争秦兼诸侯有战国策汉兴伐秦定天下有楚汉春秋故司马迁据左氏国语采世本战国策述楚汉春秋接其后事讫于大汉其言秦汉详矣至于采经摭传分散数家之事甚多疏略或有抵梧亦其渉猎者广博贯穿经传驰骋古今上下数千载间斯以勤矣又其是非颇缪于圣人论大道则先黄老而后六经序游侠则退处士而进姦雄述货殖则崇埶利而羞贱贫此其所蔽也然自刘向扬雄博极羣书皆称迁有良史之材服其善序事理辨而不华质而不俚其文直其事核不虚美不隐善故谓之实録呜唿以迁之博物洽闻而不能以知自全既陷极刑幽而发愤书亦信矣迹其所以自伤悼小雅巷伯之伦夫唯大雅既明且哲能保其身难矣哉前汉书卷六十二卷六十二考证前汉书卷六十二考证司马迁传晋中军随㑹犇魏注师古曰未详迁之所说按奔魏史记作奔秦是也汉书本误作魏耳又按随㑹奔秦时未为中军将也史文以后官冠其名错孙蕲蕲史记作靳又昌生毋怿史记作无泽神形蚤衰蚤衰史记作骚动又因物兴舍史记作因物与合迁生龙门注师古曰龙门山其东则在今秦州龙门县北云云按地理志左冯翊夏阳县故少梁禹贡梁山在西北龙门山在北即迁所生之地师古注所云其西在今同州韩城县北者也龙门一山跨河故注先言东岸耳秦州应作泰州唐武徳元年于隋汾隂县置泰州二年徙治龙门此龙门县在汉为河东皮氏县地与夏阳隔河相望今曰河津县非迁所生地在西岸者也迁报之曰少卿足下文选起句作太史公牛马走司马迁再拜言少卿足下此篇字句与文选多异助语辞亦多不同今但依汉书各本校正若望仆不相师用而流俗人之言按文选作若望仆不相师而用流俗人之言倒用字于而字下甚顺俱居门下文选注云谓同为侍中官不韦迁蜀世传吕览韩非囚秦说难孤愤按吕览为不韦相秦日着故能悬之市门即韩非书亦在游秦之前也此书大意言二人身虽遭难其所着作巳传当世耳下文为自已发愤着书比例故专引孙膑邱明且负下未易居文选作负累之下未易居似较此文为明显前汉书卷六十二考证前汉书卷六十三钦定四库全书前汉书卷六十三汉兰台令史班固撰唐正议大夫行祕书少监琅邪县开国子颜师古注武五子传第三十三孝武皇帝六男卫皇后生戾太子赵婕妤生孝昭帝王夫人生齐懐王闳李姬生燕刺王旦广陵厉王胥李夫人生昌邑哀王髆戾太子据元狩元年立为皇太子年七嵗矣初上年二十九乃得太子甚喜为立禖使东方朔枚臯作禖祝少壮诏受公羊春秋又従瑕丘江公受糓梁及冠就宫上为立博望苑使通宾客从其所好故多以异端进者元鼎四年纳史良娣产子男进号曰史皇孙武帝末卫后宠衰江充用事充与太子及卫氏有隙恐上晏驾后为太子所诛㑹巫蛊事起充因此为姦是时上春秋髙意多所恶以为左右皆为蛊道祝诅穷治其事丞相公孙贺父子阳石诸邑公主及皇后弟子长平侯卫伉皆坐诛语在公孙贺江充传充典治巫蛊既知上意白言宫中有蛊气入宫至省中壊御座掘地上使按道侯韩说御史章赣黄门苏文等助充充遂至太子宫掘蛊得桐木人时上疾辟暑甘泉宫独皇后太子在太子召问少傅石徳徳惧为师傅并诛因谓太子曰前丞相父子两宫主及卫氏皆坐此今巫与使者掘地得徴騐不知巫置之邪将实有也无以自眀可矫以节收捕充等繋狱穷治其姦诈且上疾在甘泉皇后及家吏请问皆不报上存亡未可知而姦臣如此太子将不念秦扶苏事耶太子急然徳言征和二年七月壬午乃使客为使者收捕充等按道侯说疑使者有诈不肯受诏客格杀说御史章赣被创突亡自归甘泉太子使舎人无且持节夜入未央宫殿长秋门因长御倚华具白皇后发中廐车载射士出武库兵发长乐宫卫告令百官曰江充反廼斩充以狥炙胡巫上林中遂部宾客为将率与丞相刘屈氂等战长安中扰乱言太子反以故衆不肯附太子兵败亡不得上怒甚羣臣忧惧不知所出壶关三老茂上书曰臣闻父者犹天母者犹地子犹万物也故天平地安隂阳和调物乃茂成父慈母爱室家之中子廼孝顺隂阳不和则万物夭伤父子不和则室家丧亡故父不父则子不子君不君则臣不臣虽有粟吾岂得而食诸昔者虞舜孝之至也而不中于瞽叟孝巳被谤伯竒放流骨肉至亲父子相疑何者积毁之所生也由是观之子无不孝而父有不察今皇太子为汉适嗣承万世之业体祖宗之重亲则皇帝之宗子也江充布衣之人闾阎之𨽻臣耳陛下显而用之衔至尊之命以迫蹵皇太子造饰姦诈羣邪错谬是以亲戚之路鬲塞而不通太子进则不得上见退则困于乱臣独寃结而亡告不忍忿忿之心起而杀充恐惧逋逃子盗父兵以救难自免耳臣窃以为无邪心诗曰营营青蝇止于藩恺悌君子无信谗言谗言罔极交乱四国徃者江充谗杀赵太子天下莫不闻其罪固宜陛下不省察深过太子发盛怒举大兵而求之三公自将智者不敢言辩士不敢说臣窃痛之臣闻子胥尽忠而忘其号比干尽仁而遗其身忠臣竭诚不顾鈇钺之诛以陈其愚志在匡君安社稷也诗云取彼谮人投畀豺虎唯陛下寛心慰意少察所亲毋患太子之非亟罢甲兵无令太子乆亡臣不胜惓惓出一旦之命待罪建章阙下书奏天子感寤太子之亡也东至湖臧匿泉鸠里主人家贫常卖屦以给太子太子有故人在湖闻其富赡使人唿之而发觉吏围捕太子太子自度不得脱即入室距戸自经山阳男子张富昌为卒足蹋开戸新安令史李夀趋抱解太子主人公遂格鬬死皇孙二人皆并遇害上既伤太子乃下诏曰葢行疑赏所以申信也其封李夀为邘侯张富昌为题侯乆之巫蛊事多不信上知太子惶恐无他意而田千秋复讼太子寃上遂擢千秋为丞相而族灭江充家焚苏文于横桥上及泉鸠里加兵刃于太子者初为北地太守后族上怜太子无辜乃作思子宫为归来望思之台于湖天下闻而悲之初太子有三男一女女者平舆侯嗣子尚焉及太子败皆同时遇害卫后史良娣葬长安城南史皇孙皇孙妃王夫人及皇女孙葬广眀皇孙二人随太子者与太子并葬湖太子有遗孙一人史王孙子王夫人男年十八即尊位是为孝宣帝帝初即位下诏曰故皇太子在湖未有号谥嵗时祠其议谥置园邑有司奏请礼为人后者为之子也故降其父母不得祭尊祖之义也陛下为孝昭帝后承祖宗之祀制礼不踰闲谨行视孝昭帝所为故皇太子起位在湖史良娣冢在博望苑北亲史皇孙位在广眀郭北谥法曰谥者行之迹也愚以为亲谥宜曰悼皇母曰悼后比诸侯王园置奉邑三百家故皇太子谥曰戾置奉邑二百家史良娣曰戾夫人置守冢三十家园置长丞周卫奉守如法以湖阌乡邪里聚为戾园长安白亭东为戾后园广眀成乡为悼园皆改葬焉后八嵗有司复言礼父为士子为天子祭以天子悼园宜称尊号曰皇考立庙因园为寝以时荐享焉益奉园民满千六百家以为奉眀县尊戾夫人曰戾后置园奉邑及益戾园各满三百家齐懐王闳与燕王旦广陵王胥同日立皆赐策各以国土风俗申戒焉曰惟元狩六年四月乙巳皇帝使御史大夫汤庙立子闳为齐王曰呜唿小子闳受兹青社朕承天序惟稽古建尔国家封于东土世为汉藩辅呜唿念哉共朕之诏惟命不于常人之好徳克眀显光义之不圗俾君子怠悉尔心允执其中天禄永终厥有愆不臧廼凶于乃国而害于尔躬呜唿保国乂民可不敬与王其戒之闳母王夫人有宠闳尤爱幸立八年薨无子国除燕刺王旦赐策曰呜唿小子旦受兹𤣥土建尔国家封于北土世为汉藩辅呜唿薫鬻氏虐老兽心以姦巧边甿朕命将率徂征厥罪万夫长千夫长三十有二帅降旗奔师薰鬻徙域北州以妥悉尔心毋作怨毋作棐徳毋廼废备非敎士不得从征王其戒之旦壮大就国为人辩略博学经书杂说好星歴数术倡优射猎之事招致游士及卫太子败齐懐王又薨旦自以次第当立上书求入宿卫上怒下其使狱后坐臧匿亡命削良乡安次文安三县武帝由是恶旦后遂立少子为太子帝崩太子立是为孝昭帝赐诸侯王玺书旦得书不肯哭曰玺书封小亰师疑有变遣幸臣夀西长孙纵之王孺等之长安以问礼仪为名王孺见执金吾广意问帝崩所病立者谁子年㡬歳广意言待诏五莋宫宫中讙言帝崩诸将军共立太子为帝年八九歳𦵏时不出临归以报王王曰上弃羣臣无语言葢主又不得见甚可怪也复遣中大夫至亰师上书言窃见孝武皇帝躬圣道孝宗庙慈爱骨肉和集兆民徳配天地眀并日月威武洋溢逺方执寳而朝增郡数十斥地且倍封㤗山禅梁父廵狩天下逺方珍物陈于太庙徳甚休盛请立庙郡国奏报闻时大将军霍光秉政襃赐燕王钱三千万益封万三千戸旦怒曰我当为帝何赐也遂与宗室中山哀王子刘长齐孝王孙刘泽等结谋诈言以武帝时受诏得职吏事修武备备非常长于是为旦命令羣臣曰寡人赖先帝休徳获奉北藩亲受眀诏职吏事领库兵饬武备任重职大夙夜兢兢子大夫将何以规佐寡人且燕国虽小成周之建国也上自召公下及昭襄于今千载岂可谓无贤哉寡人束帯聼朝三十余年曾无闻焉其者寡人之不及与意亦子大夫之思有所不至乎其咎安在方今寡人欲挢邪防非章闻扬和抚慰百姓移风易俗厥路何由子大夫其各悉心以对寡人将察焉羣臣皆免冠谢郎中成轸谓旦曰大王失职独可起而索不可坐而得也大王壹起国中虽女子皆奋臂随大王旦曰前髙后时伪立子𢎞为皇帝诸侯交手事之八年吕太后崩大臣诛诸吕迎立文帝天下乃知非孝恵子也我亲武帝长子反不得立上书请立庙又不聼立者疑非刘氏即与刘泽谋为姦书言少帝非武帝子大臣所共立天下宜共伐之使人传行郡国以揺动百姓泽谋归发兵临淄与燕王俱起旦遂招来郡国姦人赋敛铜鐡作甲兵数阅其车骑材官卒建旌旗鼓车旄头先敺郎中侍从者着貂羽黄金附蝉皆号侍中旦从相中尉以下勒车骑发民会围大猎文安县以讲士马须期日郎中韩义等数諌旦旦杀义等凡十五人会缾侯刘成知泽等谋告之青州刺史隽不疑不疑收捕泽以闻天子遣大鸿胪丞治连引燕王有诏勿治而刘泽等皆伏诛益封缾侯乆之旦姊鄂邑葢长公主左将军上官桀父子与霍光争权有隙皆知旦怨光即私与燕交通旦遣孙纵之等前后十余軰多赍金寳走马赂遗葢主上官桀及御史大夫桑𢎞羊等皆与交通数记疏光过失与旦令上书告之桀欲从中下其章旦闻之喜上疏曰昔秦据南面之位制一世之命威服四夷轻弱骨肉显重异族废道任刑无恩宗室其后尉陀入南夷陈渉唿楚泽近狎作乱内外俱发赵氏无炊火焉髙皇帝览踪迹观得失见秦建本非是故改其路规土连城布王子孙是以支叶扶疏异姓不得间也今陛下承眀继成委任公卿羣臣连与成朋非毁宗室肤受之愬日骋于廷恶吏废法立威主恩不及下究臣闻武帝使中郎将苏武使匈奴见留二十年不降还亶为典属国今大将军长史敞无劳为搜粟都尉又将军都郎羽林道上移跸太官先置臣旦愿归符玺入宿卫察姦臣之变是时昭帝年十四觉其有诈遂亲信霍光而疏上官桀等桀等因谋共杀光废帝迎立燕王为天子旦置驿书徃来相报许立桀为王外连郡国豪桀以千数旦以语相平平曰大王前与刘泽结谋事未成而发觉者以刘泽素夸好侵陵也平闻左将军素轻易车骑将军少而骄臣恐其如刘泽时不能成又恐既成反大王也旦曰前日一男子诣阙自谓故太子长安中民趣乡之正讙不可止大将军恐出兵陈之以自备耳我帝长子天下所信何忧见反后谓羣臣葢主报言独患大将军与右将军王莾今右将军物故丞相病幸事必成征不乆令羣臣皆装是时天雨虹下属宫中饮井水井水泉竭厠中豕羣出壊大官灶乌鹊鬬死䑕舞殿端门中殿上戸自闭不可开天火烧城门大风壊宫城楼折㧞树木流星下墯后姬以下皆恐王惊病使人祠葭水台水王客吕广等知星为王言当有兵围城期在九月十月汉当有大臣戮死者语具在五行志王愈忧恐谓广等曰谋事不成妖祥数见兵气且至奈何㑹葢主舎人父燕仓知其谋告之由是发觉丞相赐玺书部中二千石逐捕孙纵之及左将军桀等皆伏诛旦闻之召相平曰事败遂发兵乎平曰左将军已死百姓皆知之不可发也王忧懑置酒万载宫㑹宾客羣臣妃妾坐饮王自歌曰归空城兮狗不吠鸡不鸣横术何广广兮固知国中之无人华容夫人起舞曰髪纷纷兮窴渠骨籍籍兮亡居母求死子兮妻求死夫裴囘両渠间兮君子独安居坐者皆泣有赦令到王读之曰嗟乎独赦吏民不赦我因迎后姬诸夫人之眀光殿王曰老虏曹为事当族欲自杀左右曰党得削国幸不死后姬夫人共啼泣止王会天子使使者赐燕王玺书曰昔髙皇帝王天下建立子弟以藩屏社稷先日诸吕隂谋大逆刘氏不絶若髪赖绛侯等诛讨贼乱尊立孝文以安宗庙非以中外有人表里相应故邪樊郦曹灌携劒推锋从髙皇帝垦菑除害耘鉏海内当此之时头如蓬葆勤苦至矣然其赏不过封侯今宗室子孙曾无暴衣露冠之劳裂地而王之分财而赐之父死子继兄终弟及今王骨肉至亲敌吾一体廼与他姓异族谋害社稷亲其所疏疏其所亲有逆悖之心无忠爱之义如使古人有知当何面目复奉齐酎见髙祖之庙乎旦得书以符玺属医工长谢相二千石奉事不谨死矣即以绶自绞后夫人随旦自杀者二十余人天子加恩赦王太子建为庶人赐旦谥曰刺王旦立三十八年而诛国除后六年宣帝即位封旦两子庆为新昌侯贤为安定侯又立故太子建是为广阳顷王二十九年薨子穆王舜嗣二十一年薨子思王璜嗣二十年薨子嘉嗣王莾时皆废汉藩王为家人嘉独以献符命封扶羙侯赐姓王氏广陵厉王胥赐策曰呜唿小子胥受兹赤社建尔国家封于南土世世为汉藩辅古人有言曰大江之南五湖之间其人轻心扬州保彊三代要服不及以正乌唿悉尔心祗祗兢兢廼恵廼顺毋桐好逸毋迩宵人惟法惟则书云臣不作福不作威靡有后羞王其戒之胥壮大好倡乐逸㳺力扛鼎空手抟熊彘勐兽动作无法度故终不得为汉嗣昭帝初立益封胥万三千戸元凤中入朝复益万戸赐钱二千万黄金二千斤安车驷马寳劒及宣帝即位封胥四子圣曾寳昌皆为列侯又立胥小子𢎞为髙宻王所以襃赏甚厚始昭帝时胥见上年少无子有觊欲心而楚地巫鬼胥迎女巫李女湏使下神祝诅女湏泣曰孝武帝下我左右皆伏言吾必令胥为天子胥多赐女湏钱使祷巫山㑹昭帝崩胥曰女湏良巫也杀牛塞祷及昌邑王徴复使巫祝诅之后王废胥寖信女湏等数赐予钱物宣帝即位胥曰太子孙何以反得立复命女湏祝诅如前又胥女为楚王延夀后弟妇数相餽遗通私书后延夀坐谋反诛辞连及胥有诏勿治赐胥黄金前后五千斤它器物甚衆胥又闻汉立太子谓姬南等曰我终不得立矣乃止不诅后胥子南利侯寳坐杀人夺爵还归广陵与胥姬左修姦事发觉繋狱弃市相胜之奏夺王射陂草田以赋贫民奏可胥复使巫祝诅如前胥宫园中枣树生十余茎茎正赤叶白如素池水变赤鱼死有䑕昼立舞王后庭中胥谓姬南等曰枣水鱼䑕之怪甚可恶也居数月祝诅事发觉有司案騐胥惶恐药杀巫及宫人二十余人以絶口公卿请诛胥天子遣廷尉大鸿胪即讯胥谢曰罪死有余诚皆有之事乆逺请归思念具对胥既见使者还置酒显阳殿召太子覇及子女董訾胡生等夜饮使所幸八子郭昭君家人子赵左君等鼓瑟歌舞王自歌曰欲乆生兮无终长不乐兮安穷奉天期兮不得须臾千里马兮驻待路黄泉下兮幽深人生要死何为苦心何用为乐心所喜出入无悰为乐亟蒿里召兮郭门阅死不得取代庸身自逝左右悉更涕泣奏酒至鸡鸣时罢胥谓太子覇曰上遇我厚今负之甚我死骸骨当暴幸而得𦵏薄之无厚也即以绶自绞死父八子郭昭君等二人皆自杀天子加恩赦王诸子皆为庶人赐谥曰厉王立六十四年而诛国除后七年元帝复立胥太子覇是为孝王十三年薨子共王意嗣三年薨子哀王䕶嗣十六年薨无子絶后六年成帝后立孝王子守是为靖王立二十年薨子宏嗣王莽时絶初髙宻哀王𢎞本始元年以广陵王胥少子立九年薨子顷王章嗣三十三年薨子懐王寛嗣十一年薨子慎嗣王莽时絶昌邑哀王髆天汉四年立十一年薨子贺嗣立十三年昭帝崩无嗣大将军霍光徴王贺典䘮玺书曰制诏昌邑王使行大鸿胪事少府乐成宗正徳光禄大夫吉中郎将利汉徴王乘七乘传诣长安邸夜漏未尽一刻以火发书其日中贺发晡时至定陶行百三十五里侍从者马死相望于道郎中令龚遂諌王令还郎谒者五十余人贺到济阳求长鸣鸡道买积竹杖过𢎞农使大奴善以衣车载女子至湖使者以让相安乐安乐告遂遂入问贺贺曰无有遂曰即无有何爱一善以毁行义请收属吏以湔洒大王即捽善属卫士长行法贺到霸上大鸿胪郊迎驺奉乘舆车王使仆夀成御郎中令遂参乘旦至广眀东都门遂曰礼奔䘮望见国都哭此长安东郭门也贺曰我嗌痛不能哭至城门遂复言贺曰城门与郭门等耳且至未央宫东阙遂曰昌邑帐在是阙外驰道北未至帐所有南北行道马足未至数歩大王宜下车乡阙西面伏哭尽哀止王曰诺到哭如仪王受皇帝玺绶袭尊号即位二十七日行淫乱大将军先与羣臣议白孝昭皇后废贺归故国赐汤沐邑二千戸故王家财物皆与贺及哀王女四人各赐汤沐邑千戸语在霍光传国除为山阳郡初贺在国时数有怪尝见白犬髙三尺无头其颈以下似人而冠方山冠后见熊左右皆莫见又大鸟飞集宫中王知恶之輙以问郎中令遂遂为言其故语在五行志王卬天叹曰不祥何为数来遂叩头曰臣不敢隠忠数言危亡之戒大王不说夫国之存亡岂在臣言哉愿王内自揆度大王诵诗三百五篇人事浃王道备王之所行中诗一篇何等也大王位为诸侯王行污于庶人以存难以亡易宜深察之后又血污王坐席王问遂遂呌然号曰宫空不乆祅祥数至血者隂忧象也宜畏慎自省贺终不改节居无何徴既即位后王梦青蝇之矢积西阶东可五六石以屋版瓦覆发视之青蝇矢也以问遂遂曰陛下之诗不云乎营营青蝇至于藩恺悌君子毋信谗言陛下左侧谗人衆多如是青蝇恶矣宜进先帝大臣子孙亲近以为左右如不忍昌邑故人信用谗谀必有凶咎愿诡祸为福皆放逐之臣当先逐矣贺不用其言卒至于废大将军光更尊立武帝曽孙是为孝宣帝即位心内忌贺元康二年遣使者赐山阳太守张敞玺书曰制诏山阳太守其谨备盗贼察徃来过客毋下所赐书敞于是条奏贺居处着其废亡之效曰臣敞地节三年五月视事故昌邑王居故宫奴婢在中者百八十三人闭大门开小门亷吏一人为领钱物市买朝内食物它不得出入督盗一人别主徼循察徃来者以王家钱取卒迾宫清中备盗贼臣敞数遣丞吏行察四年九月中臣敞入视居处状故王年二十六七为人青黒色小目鼻末锐卑少须眉身体长大疾痿行歩不便衣短衣大绔冠恵文冠佩玉环簪笔持牍趋谒臣敞与坐语中庭阅妻子奴婢臣敞欲动观其意即以恶鸟感之曰昌邑多枭故王应曰然前贺西至长安殊无枭复来东至济阳廼复闻枭声臣敞阅至子女持辔故王跪曰持辔母严长孙女也臣敞故知执金吾严延年字长孙女罗紨前为故王妻察故王衣服言语跪起清狂不恵妻十六人子二十二人其十一人男十一人女昧死奏名籍及奴婢财物簿臣敞前书言昌邑哀王歌舞者张修等十人无子又非姬但良人无官名王薨当罢归太傅豹等擅留以为哀王园中人所不当得为请罢归故王闻之曰中人守园疾者当勿治相杀伤者当勿法欲令亟死太守奈何而欲罢之其天资喜由乱亡终不见仁义如此后丞相御史以臣敞书闻奏可皆以遣上由此知贺不足忌其眀年春廼下诏曰葢闻象有罪舜封之骨肉之亲析而不殊其封故昌邑王贺为海昬侯食邑四千户侍中卫尉金安上上书言贺天之所弃陛下至仁复封为列侯贺嚚顽放废之人不宜得奉宗庙朝聘之礼奏可贺就国豫章数年扬州刺史柯奏贺与故太守卒史孙万世交通万世问贺前见废时何不坚守毋出宫斩大将军而聼人夺玺绶乎贺曰然失之万世又以贺且王豫章不乆为列侯贺曰且然非所宜言有司案騐请逮捕制曰削戸三千后薨豫章太守廖奏言舜封象于有鼻死不为置后以为暴乱之人不宜为太祖海昬侯贺死上当为后者子充国充国死复上弟奉亲奉亲复死是天絶之也陛下圣仁于贺甚厚虽舜于象无以加也宜以礼絶贺以奉天意愿下有司议议皆以为不宜为立嗣国除元帝即位复封贺子代宗为海昬侯传子至孙今见为侯赞曰巫蛊之祸岂不哀哉此不惟一江充之辜亦有天时非人力所致焉建元六年蚩尤之旗见其长竟天后遂命将出征略取河南建置朔方其春戾太子生自是之后师行三十年兵所诛屠夷灭死者不可胜数及巫蛊事起亰师流血僵尸数万太子子父皆败故太子生长于兵与之终始何独一嬖臣哉秦始皇即位三十九年内平六国外攘四夷死人如乱麻暴骨长城之下头卢相属于道不一日而无兵由是山东之难兴四方溃而逆秦秦将吏外畔贼臣内发乱作萧墙祸成二世故曰兵犹火也弗戢必自焚信矣是以仓颉作书止戈为武圣人以武禁暴整乱止息兵戈非以为残而兴纵之也易曰天之所助者顺也人之所助者信也君子履信思顺自天祐之吉无不利也故车千秋指眀蛊情章太子之寃千秋材知未必能过人也以其销恶运遏乱原因衰激极道迎善气传得天人之祐助云前汉书卷六十三卷六十三考证前汉书卷六十三考证戾太子传上为立博望苑三辅黄圗曰苑在长安杜门外五里具白皇后发中廐车载射士注中廐皇后车马所在也胡三省曰廐者天子之内廐也秦二世时公子髙曰中廐之寳马得赐之非専主皇后车马也有司奏请礼为人后云云按韦元成传此议本始元年丞相蔡义等所奏也后八嵗有司复言礼父为士云云元康元年丞相魏相等所奏也长安白亭东为戾后园顾炎武曰此文云尔下云后八嵗封戾夫人曰戾后置园奉邑此两收而未贯通者也燕刺王旦传三十有二帅按事见霍去病传上嘉去病之功曰浑邪王及厥衆萌咸奔于率降异国之王三十二大猎文安县顾炎武曰上文言武帝时旦坐削良郷安次文安三县是文安已削不属燕又云昭帝立褒赐燕王益封万三千戸然则文安之仍属于燕必在益封之后也史文之互见者可以恭考得之广陵厉王胥传孝武帝下我注师古云云顾炎武曰言孝武帝降凭其身而言也昌邑王贺传徴王乘七乘传胡三省曰文帝之入立也乘六乘传今乘七乘传尝见白犬髙三尺无头通鑑考异曰传云无头五行志云无尾且云不得置后之象传误也臣敞故知执金吾严延年字长孙按此严延年即公卿表地莭三年所书之执金吾延年与酷吏传严延年字次卿者不同前汉书卷六十三考证前汉书卷六十四上钦定四库全书前汉书卷六十四上汉兰台令史班固撰唐正议大夫行秘书少监琅邪县开国子颜师古注严朱吾丘主父徐严终王贾传第三十四上严助会稽吴人严夫子子也或言族家子也郡举贤良对策百余人武帝善助对繇是独擢助为中大夫后得朱买臣吾丘寿王司马相如主父偃徐乐严安东方朔枚臯胶仓终军严葱竒等并在左右是时征伐四夷开置边郡军旅数发内改制度朝廷多事娄举贤良文学之士公孙𢎞起徒歩数年至丞相开东合延贤人与谋议朝觐奏事因言国家便宜上今助等与大臣辩论中外相应以义理之文大臣数诎其尤亲幸者东方朔枚臯严助吾丘寿王司马相如相如常称疾避事朔臯不根持论上颇俳优畜之唯助与寿王见任用而助最先进建元三年闽越举兵围东瓯东瓯告急于汉时武帝年未二十以问太尉田蚡蚡以为越人相攻击其常事又数反覆不足烦中国往救也自秦时弃不属于是助诘蚡曰特患力不能救德不能覆诚能何故弃之且秦举咸阳而弃之何但越也今小国以穷困来告急天子不振尚安所愬又何以子万国乎上曰太尉不足与计吾新即位不欲出虎符发兵郡国廼遣助以节发兵会稽会稽守欲距法不为发助廼斩一司马谕意指遂发兵浮海救东瓯未至闽越引兵罢后三岁闽越复兴兵击南越南越守天子约不敢擅发兵而上书以闻上多其义大为发兴遣两将军将兵诛闽越淮南王安上书谏曰陛下临天下布德施惠缓刑罚薄赋歛哀鳏寡恤孤独养耆老振匮乏盛德上隆和泽下洽近者亲附远者怀德天下摄然人安其生自以没身不见兵革今闻有司举兵将以诛越臣安窃为陛下重之越方外之地劗发文身之民也不可以冠带之国法度理也自三代之盛胡越不与受正朔非彊弗能服威弗能制也以为不居之地不牧之民不足以烦中国也故古者封内甸服封外侯服侯卫宾服蛮夷要服戎狄荒服远近埶异也自汉初定已来七十二年吴越人相攻击者不可胜数然天子未尝举兵而入其地也臣闻越非有城郭邑里也处谿谷之间篁竹之中习于水鬬便于用舟地深昧而多水险中国之人不知其埶阻而入其地虽百不当其一得其地不可郡县也攻之不可暴取也以地图察其山川要塞相去不过寸数而间独数百千里阻险林丛弗能尽着视之若易行之甚难天下赖宗庙之灵方内大宁戴白之老不见兵革民得夫妇相守父子相保陛下之德也越人名爲藩臣贡酎之奉不输大内一卒之用不给上事自相攻击而陛下发兵救之是反以中国而劳蛮夷也且越人愚戆轻薄负约反覆其不用天子之法度非一日之积也壹不奉诏举兵诛之臣恐后兵革无时得息也间者数年岁比不登民得卖爵赘子以接衣食赖陛下德泽振救之得毋转死沟壑四年不登五年复蝗民生未复今发兵行数千里资衣粮入越地舆轿而隃领柁舟而入水行数百千里夹以深林丛竹水道上下击石林中多蝮蛇勐兽夏月暑时欧泄霍乱之病相随属也曾未施兵接刃死伤者必衆矣前时南海王反陛下先臣使将军间忌将兵击之以其军降处之上淦后复反会天暑多雨楼船卒水居击櫂未战而疾死者过半亲老涕泣孤子謕号破家散业迎尸千里之外裹骸骨而归悲哀之气数年不息长老至今以为记曾未入其地而祸已至此矣臣闻军旅之后必有凶年言民之各以其愁苦之气薄阴阳之和感天地之精而灾气为之生也陛下徳配天地明象日月恩至禽兽泽及草木一人有饥寒不终其天年而死者为之悽怆于心今方内无狗吠之警而使陛下甲卒死亡暴露中原霑渍山谷边境之民为之早闭晏开鼌不及夕臣安窃为陛下重之不习南方地形者多以越为人衆兵彊能难邉城淮南全国之时多为边吏臣窃闻之与中国异限以髙山人迹所絶车道不通天地所以隔外内也其入中国必下领水领水之山峭峻漂石破舟不可以大船载食粮下也越人欲爲变必先田余干界中积食粮廼入伐材治船边城守候诚谨越人有入伐材者辄收捕焚其积聚虽百越奈边城何且越人緜力薄材不能陆战又无车骑弓弩之用然而不可入者以保地险而中国之人不能其水土也臣闻越甲卒不下数十万所以入之五倍廼足輓车奉饟者不在其中南方暑溼近夏瘅热暴露水居蝮蛇蠚生疾疠多作兵未血刃而病死者什二三虽举越国而虏之不足以偿所亡臣闻道路言闽越王弟甲弑而杀之甲以诛死其民未有所属陛下若欲来内处之中国使重臣临存施德垂赏以招致之此必携幼扶老以归圣徳若陛下无所用之则继其絶世存其亡国建其王侯以为畜越此必委质为藩臣世共贡职陛下以方寸之印丈二之组填抚方外不劳一卒不顿一㦸而威徳并行今以兵入其地此必震恐以有司为欲屠灭之也必雉兎逃入山林险阻背而去之则复相羣聚留而守之歴岁经年则士卒罢勌食粮乏絶男子不得耕稼树种妇人不得纺绩织絍丁壮从军老弱转饷居者无食行者无粮民苦兵事亡逃者必衆随而诛之不可胜尽盗贼必起臣闻长老言秦之时尝使尉屠雎击越又使监禄凿渠通道越人逃入深山林丛不可得攻留军屯守空地旷日持久士卒劳勌越廼出击之秦兵大破廼发适戍以备之当此之时外内骚动百姓靡敝行者不还往者莫反皆不聊生亡逃相从羣为盗贼于是山东之难始兴此老子所谓师之所处荆棘生之者也兵者凶事一方有急四面皆从臣恐变故之生姦邪之作由此始也周易曰高宗伐鬼方三年而克之鬼方小蛮夷高宗殷之盛天子也以盛天子伐小蛮夷三年而后克言用兵之不可不重也臣闻天子之兵有征而无战言莫敢校也如使越人蒙死徼幸以逆执事之颜行厮舆之卒有一不备而归者虽得越王之首臣犹窃为大汉羞之陛下以四海为境九州为家八薮为囿江汉为池生民之属皆为臣妾人徒之衆足以奉千官之共租税之收足以给乘舆之御玩心神明秉执圣道负黼依冯玉几南面而听断号令天下四海之内莫不向应陛下垂德惠以覆露之使元元之民安生乐业则泽被万世传之子孙施之无穷天下之安犹泰山而四维之也夷狄之地何足以为一日之闲而烦汗马之劳乎诗云王犹允塞徐方旣来言王道甚大而远方怀之也臣闻之农夫劳而君子养焉愚者言而智者择焉臣安幸得为陛下守藩以身为鄣蔽人臣之任也边境有警爱身之死而不毕其愚非忠臣也臣安窃恐将吏之以十万之师为一使之任也是时汉兵遂出踰领适会闽越王弟余善杀王以降汉兵罢上嘉淮南之意美将卒之功廼令严助谕意风指于南越南越王顿首曰天子廼幸兴兵诛闽越死无以报即遣太子随助入侍助还又谕淮南曰皇帝问淮南王使中大夫王上书言事闻之朕奉先帝之休德夙兴夜寐明不能烛重以不德是以比年凶葘害衆夫以𦕈𦕈之身託于王侯之上内有饥寒之民南夷相攘使边骚然不安朕甚惧焉今王深惟重虑明太平以弼朕失称三代至盛际天接地人迹所及咸尽宾服藐然甚慙嘉王之意靡有所终使中大夫助谕朕意告王越事助谕意曰今者大王以发屯临越事上书陛下故遣臣助告王其事王居远事薄遽不与王同其计朝有阙政遗王之忧陛下甚恨之夫兵固凶器明主之所重出也然自五帝三王禁暴止乱非兵未之闻也汉为天下宗操杀生之柄以制海内之命危者望安乱者卬治今闽越王狼戾不仁杀其骨肉离其亲戚所为甚多不义又数举兵侵陵百越并兼邻国以为暴彊阴计竒策入燔寻阳楼船欲招会稽之地以践句践之迹今者边又言闽王率两国击南越陛下为万民安危久远之计使人谕告之曰天下安宁各继世抚民禁毋敢相并有司疑其以虎狼之心贪据百越之利或于逆顺不奉明诏则会稽豫章必有长患且天子诛而不伐焉有劳百姓苦士卒乎故遣两将屯于境上震威武扬声乡屯曾未会天诱其𠂻闽王陨命輙遣使者罢屯毋后农时南越王甚嘉被惠泽䝉休德愿革心易行身从使者入谢有狗马之病不能胜服故遣太子婴齐入侍病有瘳愿伏北阙望大廷以报盛德闽王以八月举兵于冶南士卒罢倦三王之衆相与攻之因其弱弟余善以成其诛至今国空虚遣使者上符节请所立不敢自立以待天子之明诏此一举不挫一兵之锋不用一卒之死而闽王伏辜南越被泽威震暴王义存危国此则陛下深计远虑之所出也事效见前故使臣助来谕王意于是王谢曰虽汤伐桀文王伐崇诚不过此臣安妄以愚意狂言陛下不忍加诛使使者临诏臣安以所不闻诚不胜厚幸助由是与淮南王相结而还上大说助侍燕从容上问助居乡里时助对曰家贫为友壻富人所辱上问所欲对愿为㑹稽太守于是拜为会稽太守数年不闻问赐书曰制诏㑹稽太守君厌承明之庐劳侍从之事怀故土出为郡吏会稽东接于海南近诸越北枕大江间者濶焉久不闻问具以春秋对毋以苏秦从横助恐上书谢称春秋天王出居于郑不能事母故絶之臣事君犹子事父母也臣助当伏诛陛下不忍加诛愿奉三年计最诏许因留侍中有竒异辄使为文及作赋颂数十篇后淮南王来朝厚赂遗助交私论议及淮南王反事与助相连上薄其罪欲勿诛廷尉张汤争以为助出入禁门腹心之臣而外与诸侯交私如此不诛后不可治助竟弃市朱买臣字翁子吴人也家贫好读书不治产业常艾薪樵卖以给食担束薪行且诵书其妻亦负戴相随数止买臣毋歌呕道中买臣愈益疾歌妻羞之求去买臣笑曰我年五十当富贵今已四十余矣女苦日久待我富贵报女功妻恚怒曰如公等终饿死沟中耳何能富贵买臣不能留即听去其后买臣独行歌道中负薪墓间故妻与夫家俱上冢见买臣饥寒唿饭饮之后数岁买臣随上计吏为卒将重车至长安诣阙上书书久不报待诏公车粮用乏上计吏卒更乞匄之会邑子严助贵幸荐买臣召见说春秋言楚词帝甚说之拜买臣为中大夫与严助俱侍中是时方筑朔方公孙𢎞谏以为罢敝中国上使买臣难诎𢎞语在𢎞传后买臣坐事免久之召待诏是时东越数反覆买臣因言故东越王居保泉山一人守险千人不得上今闻东越王更徙处南行去泉山五百里居大泽中今发兵浮海直指泉山陈舟列兵席卷南行可破灭也上拜买臣会稽太守上谓买臣曰富贵不归故乡如衣绣夜行今子何如买臣顿首辞谢诏买臣到郡治楼船备粮食水战具须诏书到军与俱进初买臣免待诏常从会稽守邸者寄居饭食拜为太守买臣衣故衣怀其印绶歩归郡邸直上计时会稽吏方相与羣饮不视买臣买臣入室中守邸与共食食且饱少见其绶守邸怪之前引其绶视其印会稽太守章也守邸惊出语上计掾吏皆醉大唿曰妄诞耳守邸曰试来视之其故人素轻买臣者入视之还走疾唿曰实然坐中惊骇白守丞相推排陈列中庭拜谒买臣徐出戸有顷长安廐吏乘驷马车来迎买臣遂乘传去会稽闻太守且至发民除道县吏并送迎车百余乘入吴界见其故妻妻夫治道买臣驻车唿令后车载其夫妻到太守舍置园中给食之居一月妻自经死买臣乞其夫钱令葬悉召见故人与饮食诸尝有恩者皆报复焉居岁余买臣受诏将兵与横海将军韩说等俱击破东越有功征入为主爵都尉列于九卿数年坐法免官复为丞相长史张汤为御史大夫始买臣与严助俱侍中贵用事汤尚为小吏趋走买臣等前后汤以廷尉治淮南狱排陷严助买臣怨汤及买臣为长史汤数行丞相事知买臣素贵故陵折之买臣见汤坐牀上弗为礼买臣深怨常欲死之后遂告汤阴事汤自杀上亦诛买臣买臣子山拊官至郡守右扶风吾丘寿王字子赣赵人也年少以善格五召待诏诏使从中大夫董仲舒受春秋髙材通明迁侍中中郎坐法免上书谢罪愿养马黄门上不许后愿守塞捍宼难复不许久之上疏愿击匈奴诏问状寿王对良善复召为郎稍迁会东郡盗贼起拜为东郡都尉上以寿王爲都尉不复置太守是时军旅数发年岁不熟多盗贼诏赐寿王玺书曰子在朕前之时知略辐凑以为天下少双海内寡二及至连十余城之守任四千石之重职事并废盗贼从横甚不称在前时何也寿王谢罪因言其状后征入为光禄大夫侍中丞相公孙𢎞奏言民不得挟弓弩十贼彍弩百吏不敢前盗贼不辄伏辜免脱者衆害寡而利多此盗贼所以蕃也禁民不得挟弓弩则盗贼执短兵短兵接则衆者胜以衆吏捕寡贼其埶必得盗贼有害无利则莫犯法刑错之道也臣愚以为禁民毋得挟弓弩便上下其议寿王对曰臣闻古者作五兵非以相害以禁暴讨邪也安居则以制勐兽而备非常有事则以设守卫而施行阵及至周室衰微上无明王诸侯力政彊侵弱衆暴寡海内抏敝巧诈并生是以知者陷愚勇者威怯茍以得胜为务不顾义理故机变械饰所以相贼害之具不可胜数于是秦兼天下废王道立私议灭诗书而首法令去仁恩而任刑戮堕名城杀豪桀销甲兵折锋刃其后民以耰鉏箠梃相挞击犯法滋衆盗贼不胜至于赭衣塞路羣盗满山卒以乱亡故圣王务教化而省禁防知其不足恃也今陛下昭眀德建太平举俊材兴学官三公有司或由穷巷起白屋裂地而封宇内日化方外乡风然而盗贼犹有者郡国二千石之罪非挟弓弩之过也礼曰男子生桑弧蓬矢以举之明示有事也孔子曰吾何执执射乎大射之礼自天子降及庶人三代之道也诗云大侯既抗弓矢斯张射夫既同献尔发功言贵中也愚闻圣王合射以明教矣未闻弓矢之为禁也且所为禁者为盗贼之以攻夺也攻夺之罪死然而不止者大姦之于重诛固不避也臣恐邪人挟之而吏不能止良民以自备而抵法禁是擅贼威而夺民救也窃以为无益于禁姦而废先王之典使学者不得习行其礼大不便书奏上以难丞相𢎞𢎞诎服焉及汾阴得宝鼎武帝嘉之荐见宗庙臧于甘泉宫羣臣皆上寿贺曰陛下得周鼎寿王独曰非周鼎上闻之召而问之曰今朕得周鼎羣臣皆以为然寿王独以为非何也有说则可无说则死寿王对曰臣安敢无说臣闻周德始乎后稷长于公刘大于太王成于文武显于周公德泽上昭天下漏泉无所不通上天报应鼎为周出故名曰周鼎今汉自高祖继周亦昭德显行布恩施惠六合和同至于陛下恢廓祖业功德愈盛天瑞并至珍祥毕见昔秦始皇亲出鼎于彭城而不能得天祚有德而宝鼎自出此天之所以与汉廼汉宝非周宝也上曰善羣臣皆称万岁是日赐寿王黄金十斤后坐事诛主父偃齐国临菑人也学长短纵横术晚廼学易春秋百家之言游齐诸子间诸儒生相与排傧不容于齐家贫假貣无所得北游燕赵中山皆莫能厚客甚困以诸侯莫足游者元光元年廼西入关见卫将军卫将军数言上上不省资用乏留久诸侯賔客多厌之廼上书阙下朝奏暮召入见所言九事其八事为律令一事谏伐匈奴曰臣闻明主不恶切谏以博观忠臣不避重诛以直谏是故事无遗策而功流万世今臣不敢隐忠避死以效愚计愿陛下幸赦而少察之司马法曰国虽大好战必亡天下虽平忘战必危天下既平天子大恺春蒐秋狝诸侯春振旅秋治兵所以不忘战也且怒者逆德也兵者凶器也争者末节也古之人君一怒必伏尸流血故圣王重行之夫务战胜穷武事未有不悔者也昔秦皇帝任战胜之威蚕食天下并吞战国海内为一功齐三代务胜不休欲攻匈奴李斯谏曰不可夫匈奴无城郭之居委积之守迁徙鸟举难得而制轻兵深入粮食必絶运粮以行重不及事得其地不足以为利得其民不可调而守也胜必弃之非民父母靡敝中国甘心匈奴非完计也秦皇帝不听遂使蒙恬将兵而攻胡郄地千里以河为境地固泽卤不生五谷然后发天下丁男以守北河暴兵露师十有余年死者不可胜数终不能踰河而北是岂人衆之不足兵革之不备哉其埶不可也又使天下飞刍輓粟起于黄腄琅邪负海之郡转输北河率三十钟而致一石男子疾耕不足于粮饷女子纺绩不足于帷幕百姓靡敝孤寡老弱不能相养道死者相望盖天下始叛也及至高皇帝定天下略地于边闻匈奴聚代谷之外而欲击之御史成諌曰不可夫匈奴兽聚而鸟散从之如搏景今以陛下盛德攻匈奴臣窃危之髙帝不听遂至代谷果有平城之围髙帝悔之廼使刘敬往结和亲然后天下亡干戈之事故兵法曰兴师十万日费千金秦常积衆数十万人虽有覆军杀将系虏单于适足以结怨深雠不足以偿天下之费夫匈奴行盗侵敺所以为业天性固然上自虞夏殷周固不程督禽兽畜之不比为人夫不上观虞夏殷周之统而下循近世之失此臣之所以大恐百姓所疾苦也且夫兵久则变生事苦则虑易使边境之民靡敝愁苦将吏相疑而外市故尉佗章邯得成其私而秦政不行权分二子此得失之效也故周书曰安危在出令存亡在所用愿陛下孰计之而加察焉是时徐乐严安亦俱上书言世务书奏上召见三人谓曰公皆安在何相见之晩也廼拜偃乐安皆为郎中偃数上疏言事迁谒者中郎中大夫岁中四迁偃说上曰古者诸侯地不过百里彊弱之形易制今诸侯或连城数十地方千里缓则骄奢易为滛乱急则阻其彊而合从以逆京师今以法割削则逆节萌起前日朝错是也今诸侯子弟或十数而适嗣代立余虽骨肉无尺地之封则仁孝之道不宣愿陛下令诸侯得推恩分子弟以地侯之彼人人喜得所愿上以德施实分其国必稍自销弱矣于是上从其计又说上曰茂陵初立天下豪桀兼并之家乱衆民皆可徙茂陵内实京师外销姦猾此所谓不诛而害除上又从之尊立卫皇后及发燕王定国阴事偃有功焉大臣皆畏其口赂遗累千金或说偃曰大横偃曰臣结髪游学四十余年身不得遂亲不以为子昆弟不收賔客弃我我阨日久矣丈夫生不五鼎食死则五鼎亨耳吾日暮故倒行逆施之偃盛言朔方地肥饶外阻河䝉恬筑城以逐匈奴内省转输戍漕广中国灭胡之本也上览其说下公卿议皆言不便公孙𢎞曰秦时尝发三十万衆筑北河终不可就已而弃之朱买臣难诎𢎞遂置朔方本偃计也元朔中偃言齐王内有滛失之行上拜偃为齐相至齐徧召昆弟賔客散五百金予之数曰始吾贫时昆弟不我衣食賔客不我内门今我相齐诸君迎我或千里吾与诸君絶矣毋复入偃之门廼使人告王与姊姦事动王王以为终不得脱恐效燕王论死廼自杀偃始为布衣时尝游燕赵及其贵发燕事赵王恐其为国患欲上书言其阴事为居中不敢发及其为齐相出关即使人上书告偃受诸侯金以故诸侯子多以得封者及齐王以自杀闻上大怒以为偃劫其王令自杀廼征下吏治偃服受诸侯之金实不劫齐王令自杀上欲勿诛公孙𢎞争曰齐王自杀无后国除为郡入汉偃本首恶非诛偃无以谢天下廼遂族偃偃方贵幸时客以千数及族死无一人视独孔车收葬焉上闻之以车为长者徐乐燕郡无终人也上书曰臣闻天下之患在于土崩不在瓦解古今一也何谓土崩秦之末世是也陈渉无千乘之尊尺土之地身非王公大人名族之后乡曲之誉非有孔曾墨子之贤陶朱猗顿之富也然起穷巷奋棘矜偏袒大唿天下从风此其故何也由民困而主不恤下怨而上不知俗已乱而政不脩此三者陈渉之所以为资也此之谓土崩故曰天下之患在乎土崩何谓瓦解吴楚齐赵之兵是也七国谋为大逆号皆称万乘之君带甲数十万威足以严其境内财足以劝其士民然不能西攘尺寸之地而身为禽于中原者此其故何也非权轻于匹夫而兵弱于陈渉也当是之时先帝之德未衰而安土乐俗之民衆故诸侯无竟外之助此之谓瓦解故曰天下之患不在瓦解由此观之天下诚有土崩之埶虽布衣穷处之士或首难而危海内陈渉是也况三晋之君或存乎天下虽未治也诚能无土崩之埶虽有彊国劲兵不得还踵而身为禽吴楚是也况羣臣百姓能为乱乎此二体者安危之明要贤主之所留意而深察也闲者闗东五谷数不登年岁未复民多穷困重之以边境之事推数循理而观之民宜有不安其处者矣不安故易动易动者土崩之埶也故贤主独观万化之原明于安危之机脩之庙堂之上而销未形之患也其要期使天下无土崩之埶而已矣故虽有彊国劲兵陛下逐走兽射飞鸟𢎞游燕之囿淫从恣之观极驰骋之乐自若金石丝竹之声不絶于耳帷幄之私俳优朱儒之笑不乏于前而天下无宿忧名何必夏子俗何必成康虽然臣窃以为陛下天然之质寛仁之资而诚以天下为务则禹汤之名不难侔而成康之俗未必不复兴也此二体者立然后处尊安之实扬广誉于当世亲天下而服四夷余恩遗德为数世隆南面背依摄袂而揖王八此陛下之所服也臣闻图王不成其敝足以安安则陛下何求而不得何威而不成奚征而不服哉前汉书卷六十四上卷六十四上考证前汉书卷六十四上考证严助传独擢助爲中大夫按助对策在建元元年胶仓按艺文志作聊苍纵横家有待诏金马聊苍三篇班自注曰赵人武帝时又严葱竒志作庄怱竒官常侍郎有赋十一篇班自注曰枚臯同时盖其人本姓庄史因避明帝讳改为严犹庄忌庄助称严忌严助也以问太尉田蚡通鑑考异曰是时蚡不为太尉云太尉误也下云太尉不足与计盖亦追唿其官或亦误耳必先田余干界中注韦昭曰越邑按韦注非也余干卽志所谓余汗属豫章郡非越邑也越人先于余干县接界之地治田耳闽越王弟甲注师古曰甲者闽王弟之名顾炎武曰卽下文所云闽越王弟余善杀王以降者也当淮南王上书时不知其名故谓之甲犹云某甲耳师古注非朱买臣传故东越王居保泉山注师古曰卽今泉州之山也按泉山今曰清源山在泉州府城北去海甚近而下文乃云今闻东越王更徙处南行去泉山五百里居大泽中然则所谓大泽中者卽大海中岛屿欤买臣入室中顾炎武曰卽㑹稽邸中也邸如今京师之会馆受诏将兵与横海将军韩说等按说出勾章浮海从东方往即前买臣所画浮海直指泉山之策也吾邱寿王传连十余城之守地理志东郡领二十二县都尉治东阿寿王时以都尉兼太守则并属都尉矣主父偃传元光元年廼西入关云云通鑑考异曰汉书谓元光元年三人上书按严安书云狥南夷朝夜郎降𦍑僰畧州其事皆在元光元年以后盖误以朔字为光字耳转输北河胡三省曰河水迳安定北地朔方界皆北流至高阙始屈而东流过云中桢林县又屈而南流故朔方云中之河谓之北河徐乐传燕郡无终人也顾炎武曰地理志无燕郡而无终属右北平考燕王定国以元朔二年秋有罪自杀国除而元狩六年夏四月始立皇子旦为燕王其间为燕郡者十年而志轶之也徐乐上书当在此时而无终于其时属燕郡后改属右北平耳前汉书卷六十四上考证卷六十四下钦定四库全书前汉书卷六十四下汉兰台令史班固撰唐正议大夫行祕书少监瑯邪县开国子颜师古注严朱吾丘主父徐严终王贾传第三十四下严安者临菑人也以故丞相史上书曰臣闻邹子曰政敎文质者所以云救也当时则用过则舍之有易则易之故守一而不变者未睹治之至也今天下人民用财侈靡车马衣裘宫室皆竞修饰调五声使有节族杂五色使有文章重五味方丈于前以观欲天下彼民之情见美则愿之是敎民以侈也侈而无节则不可赡民离本而徼末矣末不可徒得故搢绅者不惮为诈带劒者夸杀人以矫夺而世不知媿故姦轨浸长夫佳丽珍怪固顺于耳目故养失而泰乐失而滛礼失而采敎失而伪伪采淫泰非所以范民之道也是以天下人民逐利无已犯法者衆臣愿为民制度以防其滛使贫富不相燿以和其心心旣和平其性恬安恬安不营则盗贼销盗贼销则刑罚少刑罚少则阴阳和四时正风雨时草木畅茂五谷蕃熟六畜遂字民不夭厉和之至也臣闻周有天下其治三百余岁成康其隆也刑错四十余年而不用及其衰亦三百余年故五伯更起伯者常佐天子兴利除害诛暴禁邪匡正海内以尊天子五伯既没贤圣莫续天子孤弱号令不行诸侯恣行彊陵弱衆暴寡田常篡齐六卿分晋并为战国此民之始苦也于是彊国务攻弱国修守合从连衡驰车毂击介胄生虮蝨民无所告愬及至秦王蚕食天下并吞战国称号皇帝一海内之政坏诸侯之城销其兵铸以为钟虡示不复用元元黎民得免于战国逢明天子人人自以爲更生乡使秦缓刑罚薄赋敛省繇役贵仁义贱权利上笃厚下佞巧变风易俗化于海内则世世必安矣秦不行是风循其故俗为知巧权利者进笃厚忠正者退法严令苛讇谀者衆日闻其美意广心逸欲威海外使蒙恬将兵以北攻彊胡辟地进境戍于北河飞刍輓粟以随其后又使尉屠睢将楼船之士攻越使监禄凿渠运粮深入越地越人遁逃旷日持久粮食乏絶越人击之秦兵大败秦乃使尉佗将卒以戍越当是时秦祸北构于胡南挂于越宿兵于无用之地进而不得退行十余年丁男被甲丁女转输苦不聊生自经于道树死者相望及秦皇帝崩天下大畔陈胜吴广举陈武臣张耳举赵项梁举吴田儋举齐景驹举郢周市举魏韩广举燕穷山通谷豪士并起不可胜载也然本皆非公侯之后非长官之吏无尺寸之埶起闾巷杖棘矜应时而动不谋而俱起不约而同㑹壤长地进至乎伯王时敎使然也秦贵为天子富有天下灭世絶祀穷兵之祸也故周失之弱秦失之彊不变之患也今狥南夷朝夜郎降羌僰畧薉州建城邑深入匈奴燔其龙城议者美之此人臣之利非天下之长策也今中国无狗吠之警而外累于逺方之备靡敝国家非所以子民也行无穷之欲甘心快意结怨于匈奴非所以安边也祸挐而不解兵休而复起近者愁苦远者惊骇非所以持久也今天下鍜甲摩劒矫箭控弦转输军粮未见休时此天下所共忧也夫兵多而变起事烦而虑生今外郡之地或几千里列城数十形束壤制带胁诸侯非宗室之利也上观齐晋所以亡公室卑削六卿大盛也下览秦之所以灭刑严文刻欲大无穷也今郡守之权非特六卿之重也地几千里非特闾巷之资也甲兵器械非特棘矜之用也以逢万世之变则不可胜讳也后以安为骑马令终军字子云济南人也少好学以辩博能属文闻于郡中年十八选为博士弟子至府受遣太守闻其有异材召见军甚竒之与交结军揖太守而去至长安上书言事武帝异其文拜军为谒者给事中从上幸雍祠五畤获白麟一角而五蹄时又得竒木其枝旁出輙复合于木上上异此二物博谋羣臣军上对曰臣闻诗颂君德乐舞后功异经而同指明盛德之所隆也南越窜屏葭苇与鸟鱼羣正朔不及其俗有司临境而东瓯内附闽王伏辜南越赖救北胡随畜荐居禽兽行虎狼心上古未能摄大将军秉钺单于犇幕票骑抗旌昆邪右衽是泽南洽而威北畅也若罚不阿近举不遗逺设官竢贤县赏待功能者进以保禄罢者退而劳力刑于宇内矣履衆美而不足怀圣明而不专建三宫之文质章厥职之所宜封禅之君无闻焉夫天命初定万事草创及臻六合同风九州共贯必待明圣润色祖业传于无穷故周至成王然后制定而休征之应见陛下盛日月之光垂圣思于勒成专神明之敬奉燔瘗于郊宫献享之精交神积和之气塞明而异兽来获宜矣昔武王中流未济白鱼入于王舟俯取以燎羣公咸曰休哉今郊祀未见于神祗而获兽以馈此天之所以示飨而上通之符合也宜因昭时令日改定告元苴白茅于江淮发嘉号于营丘以应缉熙使着事者有纪焉盖六鶂退飞逆也白鱼登舟顺也夫明闇之征上乱飞鸟下动渊鱼各以类推今野兽并角明同本也衆支内附示无外也若此之应殆将有解编发削左祍袭冠带要衣裳而蒙化者焉斯拱而竢之耳对奏上甚异之由是改元为元狩后数月越地及匈奴名王有率衆来降者时皆以军言为中元鼎中博士徐偃使行风俗偃矫制使胶东鲁国鼓铸盐铁还奏事徙为太常丞御史大夫张汤劾偃矫制大害法至死偃以为春秋之义大夫出疆有可以安社稷存万民颛之可也汤以致其法不能诎其义有诏下军问状军诘偃曰古者诸侯国异俗分百里不通时有聘会之事安危之埶唿吸成变故有不受辞造命颛已之宜今天下为一万里同风故春秋王者无外偃巡封域之中称以出疆何也且盐铁郡有余臧正二国废国家不足以为利害而以安社稷存万民为辞何也又诘偃胶东南近琅邪北接北海鲁国西枕泰山东有东海受其盐铁偃度四郡口数田地率其用器食盐不足以并给二郡邪将埶宜有余而吏不能也何以言之偃矫制而鼓铸者欲及春耕种赡民器也今鲁国之鼓当先具其备至秋乃能举火此言与实反者非偃已前三奏无诏不惟所为不许而直矫作威福以从民望干名采誉此明圣所必加诛也枉尺直寻孟子称其不可今所犯罪重所就者小偃自予必死而为之邪将幸诛不加欲以采名也偃穷诎服罪当死军奏偃矫制颛行非奉使体请下御史征偃即罪奏可上善其诘有诏示御史大夫初军从济南当诣博士歩入关关吏予军繻军问以此何为吏曰为复传还当以合符军曰大丈夫西游终不复传还弃繻而去军为谒者使行郡国建节东出关关吏识之曰此使者迺前弃繻生也军行郡国所见便宜以闻还奏事上甚说当发使使匈奴军自请曰军无横草之功得列宿卫食禄五年边境时有风尘之警臣宜被坚执锐当矢石启前行驽下不习金革之事今闻将遣匈奴使者臣愿尽精厉气奉佐明使画吉凶于单于之前臣年少材下孤于外官不足以亢一方之任窃不胜愤懑诏问画吉凶之状上竒军对擢为谏大夫南越与汉和亲迺遣军使南越说其王欲令入朝比内诸侯军自请愿受长缨必覊南越王而致之阙下军遂往说越王越王听许请举国内属天子大说赐南越大臣印绶壹用汉法以新改其俗令使者留填抚之越相吕嘉不欲内属发兵攻杀其王及汉使者皆死语在南越传军死时年二十余故世谓之终童王襃字子渊蜀人也宣帝时修武帝故事讲论六蓺羣书博尽竒异之好征能为楚辞九江被公召见诵读益召高材刘向张子侨华龙栁襃等待诏金马门神爵五鳯之间天下殷富数有嘉应上颇作歌诗欲兴协律之事丞相魏相奏言知音善鼓雅琴者勃海赵定梁国龚德皆召见待诏于是益州刺史王襄欲宣风化于衆庶闻王襃有俊材请与相见使襃作中和乐职宣布诗选好事者令依鹿鸣之声习而歌之时汜乡侯何武为僮子选在歌中久之武等学长安歌太学下转而上闻宣帝召见武等观之皆赐帛谓曰此盛德之事吾何足以当之襃既为刺史作颂又作其传益州刺史因奏襃有轶材上廼征襃既至诏襃为圣主得贤臣颂其意襃对曰夫荷旃被毳者难与道纯绵之丽宻羮藜唅糗者不足与论太牢之滋味今臣辟在西蜀生于穷巷之中长于蓬茨之下无有游观广览之知顾有至愚极陋之累不足以塞厚望应明指虽然敢不畧陈愚而抒情素记曰共惟春秋法五始之要在乎审已正统而已夫贤者国家之器用也所任贤则趋舍省而功施普器用利则用力少而就效衆故工人之用钝器也劳筋苦骨终日矻矻及至巧冶铸干将之朴清水焠其锋越砥敛其咢水断蛟龙陆剸犀革忽若彗汜画涂如此则使离娄督绳公输削墨虽崇台五增延袤百丈而不溷者工用相得也庸人之御驽马亦伤吻敝策而不进于行匈喘肤汗人极马倦及至驾啮䣛骖乗旦王良执靶韩哀附舆纵驰骋骛忽如景靡过都越国蹶如歴块追奔电逐遗风周流八极万里一息何其辽哉人马相得也故服絺绤之凉者不苦盛暑之郁燠袭貂狐之煗者不忧至寒之悽怆何则有其具者易其备贤人君子亦圣王之所以易海内也是以呕喻受之开寛裕之路以延天下英俊也夫竭知附贤者必建仁策索人求士者必树伯迹昔周公躬吐捉之劳故有圄空之隆齐桓设庭燎之礼故有匡合之功由此观之君人者勤于求贤而逸于得人人臣亦然昔贤者之未遭遇也图事揆策则君不用其谋陈见悃诚则上不然其信进仕不得施效斥逐又非其愆是故伊尹勤于鼎爼太公困于鼓刀百里自鬻寗子饭牛离此患也及其遇明君遭圣主也运筹合上意谏诤即见听进退得关其忠任职得行其术去卑辱奥渫而升本朝离疏释硚而享膏梁剖符钖壤而光祖考传之子孙以资说士故世必有圣知之君而后有贤明之臣故虎啸而风冽龙兴而致云蟋蟀竢秋唫蜉蝤出以隂易曰飞龙在天利见大人诗曰思皇多士生此王国故世平主圣俊艾将自至若尧舜禹汤文武之君获稷契臯陶伊尹吕望明明在朝穆穆列布聚精会神相得益章虽伯牙操递钟逢门子弯乌号犹未足以喻其意也故圣主必待贤臣而𢎞功业俊士亦俟明主以显其德上下俱欲驩然交欣千载壹合论说无疑翼乎如鸿毛遇顺风沛乎如巨鱼纵大壑其得意若此则胡禁不止曷令不行化溢四表横被无穷遐夷贡献万祥毕溱是以圣主不徧窥望而视已明不单顷耳而听已聪恩从祥风翺德与和气游太平之责塞优游之望得遵游自然之埶恬淡无为之场休征自至寿考无疆雍容垂拱永永万年何必偃卬诎信若彭祖呴嘘唿吸如侨松眇然絶俗离世哉诗云济济多士文王以宁盖信乎其以宁也是时上颇好神僊故襃对及之上令襃与张子侨等并待诏数从襃等放猎所幸宫馆辄为歌颂第其高下以差赐帛议者多以为滛靡不急上曰不有博奕者乎为之犹贤乎已辞赋大者与古诗同义小者辩丽可喜辟如女工有绮縠音乐有郑卫今世俗犹皆以此虞说耳目辞赋比之尚有仁义风谕鸟兽草木多闻之观贤于倡优博奕逺矣顷之擢襃为谏大夫其后太子体不安苦忽忽善忘不乐诏使襃等皆之太子宫虞侍太子朝夕诵读竒文及所自造作疾平复廼归太子喜襃所为甘泉及洞箫颂令后宫贵人左右皆诵读之后方士言益州有金马碧鸡之宝可祭祀致也宣帝使襃往祀焉襃于道病死上闵惜之贾捐之字君房贾谊之曾孙也元帝初即位上疏言得失召待诏金马门初武帝征南越元封元年立儋耳珠厓郡皆在南方海中洲居广袤可千里合十六县戸二万三千余其民暴恶自以阻絶数犯吏禁吏亦酷之率数年壹反杀吏汉辄发兵击定之自初为郡至昭帝始元元年二十余年间凡六反叛至其五年罢儋耳郡并属珠厓至宣帝神爵三年珠厓三县复反反后七年甘露元年九县反辄发兵击定之元帝初元元年珠厓又反发兵击之诸县更叛连年不定上与有司议大发军捐之建议以为不当击上使侍中驸马都尉乐昌侯王商诘问捐之曰珠厓内属为郡久矣今背畔逆节而云不当击长蛮夷之乱亏先帝功德经义何以处之捐之对曰臣幸得遭明盛之朝蒙危言之策无忌讳之患敢昧死竭卷卷臣闻尧舜圣之盛也禹入圣域而不优故孔子称尧曰大哉韶曰尽善禹曰无间以三圣之德地方不过数千里西被流沙东渐于海朔南曁声教迄于四海欲与声教则治之不欲与者不彊治也故君臣歌德含气之物各得其宜武丁成王殷周之大仁也然地东不过江黄西不过氐羌南不过蛮荆北不过朔方是以颂声并作视听之类咸乐其生越裳氏重九译而献此非兵革之所能致及其衰也南征不还齐桓捄其难孔子定其文以至乎秦兴兵逺攻贪外虚内务欲广地不虑其害然地南不过闽越北不过太原而天下溃畔祸卒在于二世之末长城之歌至今未絶赖圣汉初兴为百姓请命平定天下至孝文皇帝闵中国未安偃武行文则断狱数百民赋四十丁男三年而一事时有献千里马者诏曰鸾旗在前属车在后吉行日五十里师行三十里朕乗千里之马独先安之于是还马与道里费而下诏曰朕不受献也其令四方毋求来献当此之时逸游之乐絶竒丽之赂塞郑卫之倡微矣夫后宫盛色则贤者隐处佞人用事则诤臣杜口而文帝不行故谥为孝文庙称太宗至孝武皇帝元狩六年太仓之粟红腐而不可食都内之钱贯朽而不可校廼探平城之事录冒顿以来数为边害籍兵厉马因富民以攘服之西连诸国至于安息东过碣石以𤣥莬乐浪为郡北郄匈奴万里更起营塞制南海以为八郡则天下断狱万数民赋数百造盐铁酒𣙜之利以佐用度犹不能足当此之时寇贼并起军旅数发父战死于前子鬬伤于后女子乘亭鄣孤儿号于道老母寡妇饮泣巷哭遥设虚祭想魂乎万里之外淮南王盗写虎符隂聘名士关东公孙勇等诈为使者是皆廓地泰大征伐不休之故也今天下独有关东关东大者独有齐楚民衆久困连年流离离其城郭相枕席于道路人情莫亲父母莫乐夫妇至嫁妻卖子法不能禁义不能止此社稷之忧也今陛下不忍悁悁之忿欲驱士衆挤之大海之中快心幽㝠之地非所以校助饥馑保全元元也诗云蠢尔蛮荆大邦为雠言圣人起则后服中国衰则先畔动为国家难自古而患之久矣何况廼复其南方万里之蛮乎骆越之人父子同川而浴相习以鼻饮与禽兽无异本不足郡县置也颛颛独居一海之中雾露气湿多毒草虫虵水土之害人未见虏战士自死又非独珠厓有珠犀瑇瑁也弃之不足惜不击不损威其民譬犹鱼鼈何足贪也臣窃以往者羌军言之暴师曾未一年兵出不踰千里费四十余万万大司农钱尽廼以少府禁钱续之夫一隅为不善费尚如此况于劳师逺攻亡士毋功乎求之往古则不合施之当今又不便臣愚以为非冠带之国禹贡所及春秋所治皆可且无以为愿遂弃珠厓专用恤关东为忧对奏上以问丞相御史御史大夫陈万年以为当击丞相于定国以为前日兴兵撃之连年䕶军都尉校尉及丞凡十一人还者二人卒士及转输死者万人以上费用三万万余尚未能尽降今关东困乏民难揺动捐之议是上廼从之遂下诏曰珠厓虏杀吏民背畔为逆今廷议者或言可击或言可守或欲弃之其指各殊朕日夜惟思议者之言羞威不行则欲诛之狐疑辟难则守屯田通于时变则忧万民夫万民之饥饿与逺蛮之不讨危孰大焉且宗庙之祭凶年不备况乎辟不嫌之辱哉今关东大困仓库空虚无以相赡又以动兵非特劳民凶年随之其罢珠厓郡民有慕义欲内属便处之不欲勿彊珠厓由是罢捐之数召见言多纳用时中书令石显用事捐之数短显以故不得官后稀复见而长安令杨兴新以材能得幸与捐之相善捐之欲得召见谓兴曰京兆尹缺使我得见言君兰京兆尹可立得兴曰县官甞言兴瘉薛大夫我易助也君房下笔言语妙天下使君房为尚书令胜五鹿充宗逺甚捐之曰令我得代充宗君兰为京兆京兆郡国首尚书百官本天下真大治士则不隔矣捐之前言平恩侯可为将军期思侯并可为诸曹皆如言又荐谒者满宣立为冀州刺史言中谒者不宜受事宦者不宜入宗庙立止相荐之信不当如是乎兴曰我复见言君房也捐之复短石显兴曰显鼎贵上信用之今欲进弟从我计且与合意即得入矣捐之即与兴共为荐显奏曰窃见石显本山东名族有礼义之家也持正六年未甞有过明习于事敏而疾见出公门入私门宜赐爵关内侯引其兄弟以为诸曹又共为荐兴奏曰窃见长安令兴幸得以知名数召见兴事父母有曾氏之孝事师有颜闵之材荣名闻于四方明诏举茂材列侯以为首为长安令吏民敬乡道路皆称能观其下笔属文则董仲舒进谈动辞则东方生置之争臣则汲直用之介胄则冠军侯施之治民则赵广汉抱公絶私则尹翁归兴兼此六人而有之守道坚固执义不囘临大节而不可夺国之良臣也可试守京兆尹石显闻知白之上廼下兴捐之狱令皇后父阳平侯禁与显共杂治奏兴捐之懐诈伪以上语相风更相荐誉欲得大位漏泄省中语罔上不道书曰谗说殄行震惊朕师王制顺非而泽不听而诛请论如法捐之竟坐弃市兴减死罪一等髠钳为城旦成帝时至部刺史赞曰诗称戎狄是膺荆舒是惩久矣其为诸夏患也汉兴征伐胡越于是为盛究观淮南捐之主父严安之义深切着明故备论其语世称公孙𢎞排主父张汤陷严助石显譛捐之察其行迹主父求欲鼎亨而得族严贾出入禁门招权利死皆其所也亦何排陷之恨哉前汉书卷六十四下卷六十四下考证前汉书卷六十四下考证严安传顾炎武曰邓伯羔谓安自姓严然艺文志曰庄安一篇是安亦姓庄也志之称庄安班氏所未及改也史记之称严安后人所追改也终军传大将军秉钺单于犇幕票骑抗旌昆邪右衽按此对在元狩元年冬十月行幸雍祠五畤获白麟时也昆邪来降其事在二年秋终军此时何以能预言耶当指元朔六年卫青率六将军絶幕克获而霍去病以票姚校尉立功封冠军侯耳况去病至元狩三年始为票骑将军在元年何以预言票骑疑票骑抗旌二语后人所改窜而班氏误承用也王褒传敢不畧陈愚文选愚字下有心字又虎啸而洌风龙兴而致云文选作虎啸而谷风洌龙兴而致云气又获稷契臯陶伊尹吕望下有之臣二字贾捐之传珠厓由是罢按珠厓始为郡在武帝元鼎六年至元帝初元三年而罢凡立郡六十五岁前汉书卷六十四下考证前汉书卷六十五钦定四库全书前汉书卷六十五汉兰台令史班固撰唐正议大夫行祕书少监琅邪县开国子颜师古注东方朔传第三十五东方朔字曼倩平原厌次人也武帝初即位征天下举方正贤良文学材力之士待以不次之位四方士多上书言得失自衒鬻者以千数其不足采者辄报闻罢朔初来上书曰臣朔少失父母长养兄嫂年十二学书三冬文史足用十五学击剑十六学诗书诵二十二万言十九学孙吴兵法战阵之具钲鼔之教亦诵二十二万言凡臣朔固已诵四十四万言又常服子路之言臣朔年二十二长九尺三寸目若悬珠齿若编贝勇若孟贲㨗若庆忌亷若鲍叔信若尾生若此可以为天子大臣矣臣朔昧死再拜以闻朔文辞不逊髙自称誉上伟之令待诏公车奉禄薄未得省见久之朔绐驺朱儒曰上以若曹无益于县官耕田力作固不及人临衆处官不能治民从军击虏不任兵事无益于国用徒索衣食今欲尽杀若曹朱儒大恐啼泣朔教曰上即过叩头请罪居有顷闻上过朱儒皆号泣顿首上问何为对曰东方朔言上欲尽诛臣等上知朔多端召问朔何恐朱儒为对曰臣朔生亦言死亦言朱儒长三尺余奉一囊粟钱二百四十臣朔长九尺余亦奉一囊粟钱二百四十朱儒饱欲死臣朔饥欲死臣言可用幸异其礼不可用罢之无令但索长安米上大笑因使待诏金马门稍得亲近上尝使诸数家射覆置守宫盂下射之皆不能中朔自賛曰臣尝受易请射之廼别蓍布卦而对曰臣以为龙又无角谓之为虵又有足跂跂脉脉善縁壁是非守宫即蜥蜴上曰善赐帛十匹复使射他物连中辄赐帛时有幸倡郭舎人滑稽不穷常侍左右曰朔狂幸中耳非至数也臣愿令朔复射朔中之臣榜百朔不能中臣赐帛廼覆树上寄生令朔射之朔曰是窭数也舍人曰果知朔不能中也朔曰生肉为脍干肉为脯着树为寄生盆下为窭数上令倡监榜舍人舍人不胜痛唿謈朔笑之曰咄口无毛声謷謷凥益髙舍人恚曰朔擅诋欺天子从官当弃市上问朔何故诋之对曰臣非敢诋之廼与为隠耳上曰隠云何朔曰夫口无毛者狗窦也声謷謷者乌哺鷇也凥益高者鹤俛啄也舍人不服因曰臣愿复问朔隠语不知亦当榜即妄为谐语曰令壶龃老柏涂伊优亚狋吽牙何谓也朔曰令者命也壶者所以盛也龃者齿不正也老者人所敬也柏者鬼之廷也涂者渐洳径也伊优亚者辞未定也狋吽牙者两犬争也舍人所问朔应声辄对变诈鏠出莫能穷者左右大惊上以朔为常侍郎遂得爱幸久之伏日诏赐从官肉大官丞日晏不来朔独拔剑割肉谓其同官曰伏日当蚤归请受赐即懐肉去大官奏之朔入上曰昨赐肉不待诏以剑割肉而去之何也朔免冠谢上曰先生起自责也朔再拜曰朔来朔来受赐不待诏何无礼也拔剑割肉壹何壮也割之不多又何亷也归遗细君又何仁也上笑曰使先生自责廼反自誉复赐酒一石肉百斤归遗细君初建元三年微行始出北至池阳西至黄山南猎长杨东游宜春微行常用饮酎已八九月中与侍中常侍武骑及待诏陇西北地良家子能骑射者期诸殿门故有期门之号自此始微行以夜漏下十刻廼出常称平阳侯旦明入山下骑射鹿豕狐兎手格熊罴驰骛木稼稻秔之地民皆号唿骂詈相聚㑹自言鄠杜令令往欲谒平阳侯诸骑欲击鞭之令大怒使吏呵止猎者数骑见留廼示以乘舆物久之廼得去时夜出夕还后赍五日粮会朝长信宫上大驩乐之是后南山下乃知微行数出也然尙迫于太后未敢逺出丞相御史知指乃使右辅都尉徼循长杨以东右内史发小民共待会所后廼私置更衣从宣曲以南十二所中休更衣投宿诸宫长杨五柞倍阳宣曲尤幸于是上以为道逺劳苦又为百姓所患廼使太中大夫吾丘寿王与待诏能用筭者二人举籍阿城以南盩厔以东宜春以西提封顷亩及其贾直欲除以为上林苑属之南山又诏中尉左右内史表属县草田欲以偿鄠杜之民吾丘寿王奏事上大说称善时朔在傍进谏曰臣闻谦游静悫天表之应应之以福骄溢靡丽天表之应应之以异今陛下累郎台恐其不高也弋猎之处恐其不广也如天不为变则三辅之地尽可以为苑何必盩厔鄠杜乎奢侈越制天为之变上林虽小臣尙以为大也夫南山天下之阻也南有江淮北有河渭其地从汧陇以东商雒以西厥壤肥饶汉兴去三河之地止霸产以西都泾渭之南此所谓天下陆海之地秦之所以虏西戎兼山东者也其山出玉石金银铜铁豫章檀柘异类之物不可胜原此百工所取给万民所卬足也又有秔稻梨栗桑麻竹箭之饶土宜姜芋水多䵷鱼贫者得以人给家足无饥寒之忧故酆镐之间号为土膏其贾亩一金今规以为苑絶陂池水泽之利而取民膏腴之地上乏国家之用下夺农桑之业弃成功就败事损耗五谷是其不可一也且盛荆棘之林而长养麋鹿广狐兎之苑大虎狼之虚又壊人冢墓发人室庐令幼弱懐土而思耆老泣涕而悲是其不可二也斥而营之垣而囿之骑驰东西车骛南北又有深沟大渠夫一日之乐不足以危无隄之舆是其不可三也故务苑囿之大不恤农时非所以彊国富人也夫殷作九市之宫而诸侯畔灵王起章华之台而楚民散秦兴阿房之殿而天下乱粪土愚臣忘生触死逆盛意犯隆指罪当万死不胜大愿愿陈泰阶六符以观天变不可不省是日因奏泰阶之事上廼拜朔为太中大夫给事中赐黄金百斤然遂起上林苑如寿王所奏云久之隆虑公主子昭平君尙帝女夷安公主隆虑主病因以金千斤钱千万为昭平君豫赎死罪上许之隆虑主卒昭平君日骄醉杀主傅狱系内官以公主子廷尉上请请论左右人人为言前又入赎陛下许之上曰吾弟老有是一子死以属我于是为之垂涕叹息良久曰法令者先帝所造也用弟故而诬先帝之法吾何面目入高庙乎又下负万民廼可其奏哀不能自止左右尽悲朔前上寿曰臣闻圣王为政赏不避仇雠诛不择骨肉书曰不偏不党王道荡荡此二者五帝所重三王所难也陛下行之是以四海之内元元之民各得其所天下幸甚臣朔奉觞昧死再拜上万歳寿上廼起入省中夕时召让朔曰传曰时然后言人不厌其言今先生上寿时乎朔免冠顿首曰臣闻乐太甚则阳溢哀太甚则阴损隂阳变则心气动心气动则精神散精神散而邪气及销忧者莫若酒臣朔所以上寿者明陛下正而不阿因以止哀也愚不知忌讳当死先是朔尝醉入殿中小遗殿上劾不敬有诏免为庶人待诏宦者署因此对复为中郎赐帛百匹初帝姑馆陶公主号窦太主堂邑侯陈午尙之午死主寡居年五十余矣近幸董偃始偃与母以卖珠为事偃年十三随母出入主家左右言其姣好主召见曰吾为母养之因留第中教书计相马御射颇读传记至年十八而冠出则执辔入则侍内为人温柔爱人以主故诸公接之名称城中号曰董君主因推令散财交士令中府曰董君所发一日金满百斤钱满百万帛满千匹乃白之安陵爰叔者爰盎兄子也与偃善谓偃曰足下私侍汉主挟不测之罪将欲安处乎偃惧曰忧之久矣不知所以爰叔曰顾城庙逺无宿宫又有萩竹籍田足下何不白主献长门园此上所欲也如是上知计出于足下也则安枕而卧长无惨怛之忧久之不然上且请之于足下何如偃顿首曰敬奉教入言之主主立奏书献之上大说更名窦太主园为长门宫主大喜使偃以黄金百斤为爰叔寿叔因是为董君画求见上之策令主称疾不朝上往临疾问所欲主辞谢曰妾幸䝉陛下厚恩先帝遗德奉朝请之礼备臣妾之使列为公主赏赐邑入隆天重地死无以塞责一日卒有不胜洒扫之职先狗马填沟壑窃有所恨不胜大愿愿陛下时忘万事养精游神从中掖庭回舆枉路临妾山林得献觞上寿娱乐左右如是而死何恨之有上曰主何忧幸得愈恐羣臣从官多大为主费上还有顷主疾愈起谒上以钱千万从主饮后数日上临山林主自执宰敝膝道入登阶就坐坐未定上曰愿谒主人翁主廼下殿去簮珥徒跣顿首谢曰妾无状负陛下身当伏诛陛下不致之法顿首死罪有诏谢主簮履起之东箱自引董君董君绿帻傅鞴随主前伏殿下主廼賛馆陶公主胞人臣偃昧死再拜谒因叩头谢上为之起有诏赐衣冠上偃起走就衣冠主自奉食进觞当是时董君见尊不名称为主人翁饮大驩乐主廼请赐将军列侯从官金钱杂缯各有数于是董君贵宠天下莫不闻郡国狗马蹵鞠剑客辐凑董氏常从游戏北宫驰逐平乐观鸡鞠之会角狗马之足上大欢乐之于是上为窦太主置酒宣室使谒者引内董君是时朔陛㦸殿下辟㦸而前曰董偃有斩罪三安得入乎上曰何谓也朔曰偃以人臣私侍公主其罪一也败男女之化而乱婚姻之礼伤王制其罪二也陛下富于春秋方积思于六经留神于王事驰骛于唐虞折节于三代偃不遵经劝学反以靡丽为右奢侈为务尽狗马之乐极耳目之欲行邪枉之道径滛辟之路是乃国家之大贼人主之大蜮也偃为滛首其罪三也昔伯姬燔而诸侯惮奈何乎陛下上黙然不应良久曰吾业以设饮后而自改朔曰不可夫宣室者先帝之正处也非法度之政不得入焉故淫乱之渐其变为簒是以竖貂为滛而易牙作患庆父死而鲁国全管蔡诛而周室安上曰善有诏止更置酒北宫引董君从东司马门东司马门更名东交门赐朔黄金三十斤董君之宠由是日衰至年三十而终后数歳窦太主卒与董君会葬于覇陵是后公主贵人多踰礼制自董偃始时天下侈靡趋末百姓多离农畆上从容问朔吾欲化民岂有道乎朔对曰尧舜禹汤文武成康上古之事经歴数千载尙难言也臣不敢陈愿近述孝文皇帝之时当世耆老皆闻见之贵为天子富有四海身衣弋绨足履革舄以韦带剑莞蒲为席兵木无刃衣緼无文集上书囊以为殿帷以道徳为丽以仁义为凖于是天下望风成俗昭然化之今陛下以城中为小图起建章左鳯阙右神明号称千门万户木土衣绮绣狗马被缋罽宫人簮瑇瑁垂珠玑设戏车教驰逐饰文采樷珍怪撞万石之钟击雷霆之鼓作俳优舞郑女上为滛侈如此而欲使民独不奢侈失农事之难者也陛下诚能用臣朔之计推甲乙之帐燔之于四通之衢却走马示不复用则尧舜之隆宜可与比治矣易曰正其本万事理失之毫釐差以千里愿陛下留意察之朔虽诙笑然时观察颜色直言切谏上常用之自公卿在位朔皆敖弄无所为屈上以朔口谐辞给好作问之尝问朔曰先生视朕何如主也朔对曰自唐虞之隆成康之际未足以谕当世臣伏观陛下功德陈五帝之上在三王之右非若此而已诚得天下贤士公卿在位咸得其人矣譬若以周邵为丞相孔丘为御史大夫太公为将军毕公高拾遗于后弁严子为卫尉臯陶为大理后稷为司农伊尹为少府子赣使外国颜闵为博士子夏为太常益为右扶风季路为执金吾契为鸿胪龙逢为宗正伯夷为京兆管仲为冯翊鲁般为将作仲山甫为光禄申伯为太仆延陵季子为水衡百里奚为典属国栁下恵为大长秋史鱼为司直蘧伯玉为太傅孔父为詹事孙叔敖为诸侯相子产为郡守王庆忌为期门夏育为鼎官羿为旄头宋万为式道候上廼大笑是时朝廷多贤材上复问朔方今公孙丞相儿大夫董仲舒夏侯始昌司马相如吾丘寿王主父偃朱买臣严助汲黯胶仓终军严安徐乐司马迁之伦皆辩知闳达溢于文辞先生自视何与比哉朔对曰臣观其臿齿牙树颊胲吐脣吻擢项頥结股脚连脽凥遗蛇其迹行歩偊旅臣朔虽不肖尚兼此数子者朔之进对澹辞皆此类也武帝既招英俊程其器能用之如不及时方外事胡越内兴制度国家多事自公孙宏以下至司马迁皆奉使方外或为郡国守相至公卿而朔尝至太中大夫后常为郎与枚臯郭舍人俱在左右诙啁而已久之朔上书陈农战彊国之计因自讼独不得大官欲求试用其言专商鞅韩非之语也指意放荡颇复诙谐辞数万言终不见用朔因着论设客难已用位卑以自慰谕其辞曰客难东方朔曰苏秦张仪一当万乘之主而都卿相之位泽及后世今子大夫修先王之术慕圣人之义讽诵诗书百家之言不可胜数着于竹帛脣腐齿落服膺而不释好学乐道之效明白甚矣自以智能海内无双则可谓博闻辩智矣然悉力尽忠以事圣帝旷日持久官不过侍郎位不过执㦸意者尚有遗行邪同胞之徒无所容居其故何也东方先生喟然长息仰而应之曰是固非子之所能备也彼一时也此一时也岂可同哉夫苏秦张仪之时周室大壊诸侯不朝力政争权相禽以兵并为十二国未有雌雄得士者彊失士者亡故谈说行焉身处尊位珍寳充内外有廪仓泽及后世子孙长享今则不然圣帝流德天下震慑诸侯賔服连四海之外以为带安于覆盂动犹运之掌贤不肖何以异哉遵天之道顺地之理物无不得其所故绥之则安动之则苦尊之则为将卑之则为虏抗之则在青云之上抑之则在深泉之下用之则为虎不用则为䑕虽欲尽节效情安知前后夫天地之大士民之衆竭精谈説并进辐凑者不可胜数悉力慕之困于衣食或失门戸使苏秦张仪与仆并生于今之世曾不得掌故安敢望常侍郎乎故曰时异事异虽然安可以不务修身乎哉诗云鼓钟于宫声闻于外鹤鸣于九臯声闻于天茍能修身何患不荣太公体行仁义七十有二廼设用于文武得信厥说封于齐七百歳而不絶此士所以日夜孳孳敏行而不敢怠也辟若䳭鸰飞且鸣矣传曰天不为人之恶寒而辍其冬地不为人之恶险而辍其广君子不为小人之匈匈而易其行天有常度地有常形君子有常行君子道其常小人计其功诗云礼义之不愆何恤人之言故曰水至清则无鱼人至察则无徒冕而前旒所以蔽明黈纩充耳所以塞聪明有所不见聪有所不闻举大德赦小过无求备于一人之义也枉而直之使自得之优而柔之使自求之揆而度之使自索之盖圣人之教化如此欲自得之自得之则敏且广矣今世之处士魁然无徒廓然独居上观许由下察接舆计同范蠡忠合子胥天下和平与义相扶寡耦少徒固其宜也子何疑于我哉若夫燕之用乐毅秦之任李斯郦食其之下齐说行如流曲从如环所欲必得功若丘山海内定国家安是遇其时也子又何怪之邪语曰以筦闚天以蠡测海以莛撞钟岂能通其条贯考其文理发其音声哉繇是观之譬犹鼱鼩之袭狗孤豚之咋虎至则靡耳何功之有今以下愚而非处士虽欲勿困固不得已此适足以明其不知权变而终惑于大道也又设非有先生之论其辞曰非有先生仕于吴进不称往古以厉主意退不能扬君美以显其功黙然无言者三年矣吴王怪而问之曰寡人获先人之功寄于衆贤之上夙兴夜寐未尝敢怠也今先生率然高举逺集吴地将以辅治寡人诚窃嘉之体不安席食不甘味目不视靡曼之色耳不听钟鼓之音虚心定志欲闻流议者三年于兹矣今先生进无以辅治退不扬主誉窃不为先生取之也盖懐能而不见是不忠也见而不行主不明也意者寡人殆不明乎非有先生伏而唯唯吴王曰可以谈矣寡人将竦意而览焉先生曰于戏可乎哉可乎哉谈何容易夫谈有悖于目拂于耳谬于心而便于身者或有说于目顺于耳快于心而毁于行者非有明王圣主孰能听之吴王曰何为其然也中人已上可以语上也先生试言寡人将听焉先生对曰昔者关龙逢深谏于桀而王子比干直言于纣此二臣者皆极虑尽忠闵主泽不下流而万民骚动故直言其失切谏其邪者将以为君之荣除主之祸也今则不然反以为诽谤君之行无人臣之礼果纷然伤于身䝉不辜之名戮及先人为天下笑故曰谈何容易是以辅弼之臣瓦解而邪谄之人并进遂及蜚亷恶来革等二人皆诈伪巧言利口以进其身隂奉琱瑑刻镂之好以纳其心务快耳目之欲以茍容为度遂往不戒身没被戮宗庙崩阤国家为虚放戮贤圣亲近谗夫诗不云乎谗人罔极交乱四国此之谓也故卑身贱体说色微辞愉愉呴呴终无益于主上之治则志士仁人不忍为也将俨然作矜严之色深言直谏上以拂主之邪下以损百姓之害则忤于邪主之心歴于衰世之法故养寿命之士莫肯进也遂居深山之间积土为室编蓬为戸弹琴其中以咏先王之风亦可以乐而忘死矣是以伯夷叔齐避周饿于首阳之下后世称其仁如是邪主之行固足畏也故曰谈何容易于是吴王惧然易容捐荐去几危坐而听先生曰接舆避世箕子被发阳狂此二人者皆避浊世以全其身者也使遇明王圣主得赐清燕之闲寛和之色发愤毕诚图尽安危揆度得失上以安主体下以便万民则五帝三王之道可几而见也故伊尹䝉耻辱负鼎爼和五味以干汤太公钓于渭之阳以见文王心合意同谋无不成计无不从诚得其君也深念逺虑引义以正其身推恩以广其下本仁祖义褒有德禄贤能诛恶乱总逺方一统类美风俗此帝王所由昌也上不变天性下不夺人伦则天地和洽逺方懐之故号圣王臣子之职既加矣于是裂地定封爵为公侯传国子孙名显后世民到于今称之以遇汤与文王也太公伊尹以如此龙逢比干独如彼岂不哀哉故曰谈何容易于是吴王穆然俛而深惟仰而泣下交頥曰嗟乎余国之不亡也绵绵连连殆哉世之不絶也于是正明堂之朝齐君臣之位举贤材布德恵施仁义赏有功躬节俭减后宫之费损车马之用放郑声逺佞人省庖厨去侈靡卑宫馆壊苑囿填池堑以予贫民无产业者开内臧振贫穷存耆老䘏孤独薄赋敛省刑辟行此三年海内晏然天下大洽隂阳和调万物咸得其宜国无灾害之变民无饥寒之色家给人足畜积有余囹圄空虚鳯皇来集麒麟在郊甘露既降朱草萌牙逺方异俗之人乡风慕义各奉其职而来朝贺故治乱之道存亡之端若此易见而君人者莫肯为也臣愚窃以为过故诗云王国克生惟周之桢济济多士文王以宁此之谓也朔之文辞此二篇最善其余有封泰山责和氏璧及皇太子生禖屏风殿上柏柱平乐观赋猎八言七言上下从公孙𢎞借车凡刘向所录朔书具是矣世所传他事皆非也赞曰刘向言少时数问长老贤人通于事及朔时者皆曰朔口谐倡辩不能持论喜为庸人诵说故今后世多传闻者而扬雄亦以为朔言不纯师行不纯德其流风遗书蔑如也然朔名过实者以其诙达多端不名一行应谐似优不穷似智正谏似直秽德似隠非夷齐而是栁下恵戒其子以上容首阳为拙柱下为工饱食安歩以仕易农依隠玩世诡时不逢其滑稽之雄乎朔之诙谐逢占射覆其事浮浅行于衆庶童儿牧竖莫不眩燿而后世好事者因取竒言怪语附着之朔故详录焉前汉书卷六十五卷六十五考证前汉书卷六十五考证东方朔传朔应声輙对变诈鏠出鏠当作锋驰逐平乐观三辅黄图曰上林苑中有平乐观前汉书卷六十五考证前汉书卷六十六钦定四库全书前汉书卷六十六汉兰台令史班固撰唐正议大夫行秘书少监琅邪县开国子颜师古注公孙刘车王杨蔡陈郑传第三十六公孙贺字子叔北地义渠人也贺祖父昆邪景帝时为陇西守以将军击吴楚有功封平曲侯着书十余篇贺少为骑士从军数有功自武帝为太子时贺为舍人及武帝即位迁至太仆贺夫人君孺卫皇后姊也贺由是有宠元光中为轻车将军军马邑后四岁出云中后五岁以车骑将军从大将军青出有功封南窌侯后再以左将军出定襄无功坐酎金失侯复以浮沮将军出五原二千余里无功后八岁遂代石庆为丞相封葛绎侯时朝廷多事督责大臣自公孙宏后丞相李蔡严青翟赵周三人比坐事死石庆虽以谨得终然数被谴初贺引拜为丞相不受印绶顿首涕泣曰臣本边鄙以鞌马骑射为官材诚不任宰相上与左右见贺悲哀感动下泣曰扶起丞相贺不肯起上廼起去贺不得已拜出左右问其故贺曰主上贤明臣不足以称恐负重责从是殆矣贺子敬声代贺为太仆父子并居公卿位敬声以皇后姊子骄奢不奉法征和中擅用北军钱千九百万发觉下狱是时诏捕阳陵朱安世不能得上求之急贺自请逐捕安世以赎敬声罪上许之后果得安世安世者京师大侠也闻贺欲以赎子罪笑曰丞相祸及宗矣南山之竹不足受我辞斜谷之木不足为我械安世遂从狱中上书告敬声与阳石公主私通及使人巫祭祠诅上且上甘泉当驰道埋偶人祝诅有恶言下有司案验贺穷治所犯遂父子死狱中家族巫蛊之祸起自朱安世成于江充遂及公主皇后太子皆败语在江充戾园传刘屈氂武帝庶兄中山靖王子也不知其始所以进征和二年春制诏御史故丞相贺倚旧故乘髙埶而为邪兴羙田以利子弟賔客不顾元元无益边谷货赂上流朕忍之乆矣终不自革迺以边为援使内郡自省作车又令耕者自转以困农烦扰畜者重马伤耗武备衰减下吏妄赋百姓流亡又诈为诏书以姦传朱安世狱已正于理其以涿郡太守屈氂为左丞相分丞相长史为两府以待天下远方之选夫亲亲任贤周唐之道也以澎戸二千二百封左丞相为澎侯其秋戾太子为江充所譛杀充发兵入丞相府屈氂挺身逃亡其印绶是时上避暑在甘泉宫丞相长史乘疾置以闻上问丞相何为对曰丞相祕之未敢发兵上怒曰事籍籍如此何谓祕也丞相无周公之风矣周公不诛管蔡乎乃赐丞相玺书曰捕斩反者自有赏罚以牛车为橹毋接短兵多杀伤士衆坚闭城门毋令反者得出太子既诛充发兵宣言帝在甘泉病困疑有变姦臣欲作乱上于是从甘泉来幸城西建章宫诏发三辅近县兵部中二千石以下丞相兼将太子亦遣使者挢制赦长安中都官囚徒发武库兵命少傅石徳及賔客张光等分将使长安囚如侯持节发长水及宣曲胡骑皆以装㑹侍郎莽通使长安因追捕如侯告胡人曰节有诈勿聼也遂斩如侯引骑入长安又发辑濯士以予大鸿胪商丘成初汉节纯赤以太子持赤节故更为黄旄加上以相别太子召监北军使者任安发北军兵安受节已闭军门不肯应太子太子引兵去敺四市人凡数万衆至长乐西阙下逢丞相军合战五日死者数万人血流入沟中丞相附兵浸多太子军败南犇覆盎城门得出㑹夜司直田仁部闭城门坐令太子得出丞相欲斩仁御史大夫暴胜之谓丞相曰司直吏二千石当先请奈何擅斩之丞相释仁上闻而大怒下吏责问御史大夫曰司直纵反者丞相斩之法也大夫何以擅止之胜之惶恐自杀及北军使者任安坐受太子节懐二心司直田仁纵太子皆要斩上曰侍郎莽通获反将如侯长安男子景建从通获少傅石徳可谓元功矣大鸿胪商丘成力战获反将张光其封通为重合侯建为徳侯成为秺侯诸太子賔客尝出入宫门皆坐诛其随太子发兵以反法族吏士劫略者皆徙敦煌郡以太子在外始置屯兵长安诸城门后二十余日太子得于湖语在太子传其明年贰师将军李广利将兵出击匈奴丞相为祖道送至渭桥与广利辞决广利曰愿君侯早请昌邑王为太子如立为帝君侯长何忧乎屈氂许诺昌邑王者贰师将军女弟李夫人子也贰师女为屈氂子妻故共欲立焉是时治巫蛊狱急内者令郭穰告丞相夫人以丞相数有谴使巫祠社祝诅主上有恶言及与贰师共祷祠欲令昌邑王为帝有司奏请按验罪至大逆不道有诏载屈氂厨车以徇要斩东市妻子枭首华阳街贰师将军妻子亦收贰师闻之降匈奴宗族遂灭车千秋本姓田氏其先齐诸田徙长陵千秋为髙寑郎㑹卫太子为江充所譛败乆之千秋上急变讼太子寃曰子弄父兵罪当笞天子之子过误杀人当何罪哉臣尝梦见一白头翁教臣言是时上颇知太子惶恐无他意廼大感寤召见千秋至前千秋长八尺余体貌甚丽武帝见而説之谓曰父子之间人所难言也公独明其不然此髙庙神灵使公教我公当遂为吾辅佐立拜千秋为大鸿胪数月遂代刘屈氂为丞相封富民侯千秋无他材能术学又无伐閲功劳特以一言寤意旬月取宰相封侯世未尝有也后汉使者至匈奴单于问曰闻汉新拜丞相何用得之使者曰以上书言事故单于曰茍如是汉置丞相非用贤也妄一男子上书即得之矣使者还道单于语武帝以为辱命欲下之吏良乆廼贳之然千秋为人敦厚有智居位自称踰于前后数公初千秋始视事见上连年治太子狱诛罚尤多羣下恐惧思欲寛广上意尉安衆庶廼与御史中二千石共上夀颂徳美劝上施恩惠缓刑罚玩聼音乐养志和神为天下自虞乐上报曰朕之不徳自左丞相与贰师隂谋逆乱巫蛊之祸流及士大夫朕日一食者累月廼何乐之聼痛士大夫常在心既事不咎虽然巫蛊始发诏丞相御史督二千石求捕廷尉治未闻九卿廷尉有所鞫也曩者江充先治甘泉宫人转至未央椒房以及敬声之畴李禹之属谋入匈奴有司无所发今丞相亲掘兰台蛊验所明知也至今余巫颇脱不止隂贼侵身远近为蛊朕媿之其何夀之有敬不举君之觞谨谢丞相二千石各就馆书曰毋偏毋党王道荡荡毋有复言后岁余武帝疾立皇子钩弋夫人男为太子拜大将军霍光车骑将军金日磾御史大夫桑𢎞羊及丞相千秋并受遗诏辅道少主武帝崩昭帝初卽位未任聼政政事壹决大将军光千秋居丞相位谨厚有重徳毎公卿朝㑹光谓千秋曰始与君侯俱受先帝遗诏今光治内君侯治外宜有以教督使光毋负天下千秋曰唯将军留意即天下幸甚终不肯有所言光以此重之毎有吉祥嘉应数襃赏丞相讫昭帝世国家少事百姓稍益充实始元六年诏郡国举贤良文学士问以民所疾苦于是盐铁之议起焉千秋为相十二年薨谥曰定侯初千秋年老上优之朝见得乘小车入宫殿中故因号曰车丞相子顺嗣侯官至云中太守宣帝时以虎牙将军击匈奴坐盗増卤获自杀国除桑𢎞羊为御史大夫八年自以为国家兴𣙜筦之利伐其功欲为子弟得官怨望霍光与上官桀谋反遂诛灭王䜣济南人也以郡县吏积功稍迁为被阳令武帝末军旅数发郡国盗贼羣起绣衣御史暴胜之使持斧逐捕盗贼以军兴从事诛二千石以下胜之过被阳欲斩䜣䜣已解衣伏质仰言曰使君颛杀生之柄威震郡国今复斩一䜣不足以増威不如时有所寛以明恩贷令尽死力胜之壮其言贳不诛因与䜣相结厚胜之使还荐䜣征为右辅都尉守右扶风上数出幸安定北地过扶风宫馆驰道脩治供张办武帝嘉之驻车拜䜣为真视事十余年昭帝时为御史大夫代车千秋为丞相封宜春侯明年薨谥曰敬侯子谭嗣以列侯与谋废昌邑王立宣帝益封三百戸薨子咸嗣王莽妻即咸女莽簒位宜春氏以外戚宠自䜣传国至𤣥孙莽败迺絶杨敞华隂人也给事大将军莫府为军司马霍光爱厚之稍迁至大司农元凤中稻田使者燕苍知上官桀等反谋以告敞敞素谨畏事不敢言迺移病卧以告谏大夫杜延年延年以闻苍延年皆封敞以九卿不輙言故不得侯后迁御史大夫代王䜣为丞相封安平侯明年昭帝崩昌邑王征即位淫乱大将军光与车骑将军张安世谋欲废王更立议既定使大司农田延年报敞敞惊惧不知所言汗出洽背徒唯唯而已延年起至更衣敞夫人遽从东箱谓敞曰此国大事今大将军议已定使九卿来报君侯君侯不疾应与大将军同心犹与无决先事诛矣延年从更衣还敞夫人与延年参语许诺请奉大将军教令遂共废昌邑王立宣帝宣帝即位月余敞薨谥曰敬侯子忠嗣以敞居位定䇿安宗庙益封三千五百戸忠弟恽恽字子㓜以忠任为郎补常侍骑恽母司马迁女也恽始读外祖太史公记颇为春秋以材能称好交英俊诸儒名显朝廷擢为左曹霍氏谋反恽先闻知因侍中金安上以闻召见言状霍氏伏诛恽等五人皆封恽为平通侯迁中郎将郎官故事令郎出钱市财用给文书廼得出名曰山郎移病尽一日輙偿一沐或至岁余不得沐其豪富郎日出游戏或行钱得善部货赂流行传相放效恽为中郎将罢山郎移长度大司农以给财用其疾病休谒洗沐皆以法令从事郎谒者有罪过輙奏免荐举其髙第有行能者至郡守九卿郎官化之莫不自厉絶请谒货赂之端令行禁止宫殿之内翕然同声由是擢为诸吏光禄勲亲近用事初恽受父财五百万及身封侯皆以分宗族后母无子财亦数百万死皆予恽恽尽复分后母昆弟再受訾千余万皆以分施其轻财好义如此恽居殿中亷絜无私郎官称公平然恽伐其行治又性刻害好发人隂伏同位有忤已者必欲害之以其能髙人由是多怨于朝廷与太仆戴长乐相失卒以是败长乐者宣帝在民间时与相知及即位拔擢亲近长乐甞使行事肄宗庙还谓掾史曰我亲靣见受诏副帝肄秺侯御人有上书告长乐非所宜言事下廷尉长乐疑恽教人告之亦上书告恽罪髙昌侯车犇入北掖门恽语富平侯张延夀曰闻前有犇车抵殿门门关折马死而昭帝崩今复如此天时非人力也左冯翊韩延夀有罪下狱恽上书讼延夀郎中丘常谓恽曰闻君侯讼韩冯翊当得活乎恽曰事何容易胫胫者未必全也我不能自保眞人所谓䑕不容穴衔窭数者也又中书谒者令宣持单于使者语视诸将军中朝二千石恽曰冒顿单于得汉羙食好物谓之殠恶单于不来明甚恽上观西阁上画人指桀纣画谓乐昌侯王武曰天子过此一二问其过可以得师矣画人有尧舜禹汤不称而举桀纣恽闻匈奴降者道单于见杀恽曰得不肖君大臣为画善计不用自令身无处所若秦时但任小臣诛杀忠良竟以灭亡令亲任大臣即至今耳古与今如一丘之貉恽妄引亡国以诽谤当世无人臣礼又语长乐曰正月以来天隂不雨此春秋所记夏侯君所言也行必不至河东矣以主上为戏语尤悖逆絶理事下廷尉廷尉定国考问左验明白奏恽不服罪而召戸将尊欲令戒饬富平侯延夀曰太仆定有死罪数事朝暮人也恽幸与富平侯婚姻今独三人坐语侯言时不闻恽语自与太仆相触也尊曰不可恽怒持大刀曰䝉富平侯力得族罪毋泄恽语令太仆闻之乱余事恽幸得列九卿诸吏宿卫近臣上所信任与闻政事不竭忠爱尽臣子义而妄怨望称引为訞恶言大逆不道请逮捕治上不忍加诛有诏皆免恽长乐为庶人恽既失爵位家居治产业起室宅以财自娱岁余其友人安定太守西河孙㑹宗知略士也与恽书谏戒之为言大臣废退当阖门惶惧为可怜之意不当治产业通賔客有称誉恽宰相子少显朝廷一朝以晻昧语言见废内懐不服报㑹宗书曰恽材朽行秽文质无所底幸頼先人余业得备宿衞遭遇时变以获爵位终非其任卒与祸㑹足下哀其愚蒙赐书教督以所不及殷勤甚厚然窃恨足下不深惟其终始而猥随俗之毁誉也言鄙陋之愚心若逆指而文过黙而息乎恐违孔氏各言尔志之义故敢略陈其愚唯君子察焉恽家方隆盛时乘朱轮者十人位在列卿爵为通侯总领从官与闻政事曾不能以此时有所建明以宣德化又不能与羣僚同心并力陪辅朝廷之遗忘已负窃位素餐之责乆矣懐禄贪埶不能自退遭遇变故横被口语身幽北阙妻子满狱当此之时自以夷灭不足以塞责岂意得全首领复奉先人之丘墓乎伏惟圣主之恩不可胜量君子游道乐以忘忧小人全躯説以忘罪窃自思念过已大矣行已亏矣长为农夫以没世矣是故身率妻子勠力耕桑灌园治产以给公上不意当复用此为讥议也夫人情所不能止者圣人弗禁故君父至尊亲送其终也有时而既臣之得罪已三年矣田家作苦岁时伏腊烹羊炰羔斗酒自劳家本秦也能为秦声妇赵女也雅善皷瑟奴婢歌者数人酒后耳热仰天捬缶而唿乌乌其诗曰田彼南山芜秽不治种一顷豆落而为萁人生行乐耳须富贵何时是日也拂衣而喜奋褏低卬顿足起舞诚淫荒无度不知其不可也恽幸有余禄方籴贱贩贵逐什一之利此贾竖之事污辱之处恽亲行之下流之人衆毁所归不寒而栗虽雅知恽者犹随风而靡尚何称誉之有董生不云乎明明求仁义常恐不能化民者卿大夫之意也明明求财利常恐困乏者庶人之事也故道不同不相为谋今子尚安得以卿大夫之制而责仆哉夫西河魏土文侯所兴有叚干木田子方之遗风漂然皆有节槩知去就之分顷者足下离旧土临安定安定山谷之间昆戎旧壤子弟贪鄙岂习俗之移人哉于今廼睹子之志矣方当盛汉之隆愿勉旃毋多谈又恽兄子安平侯谭为典属国谓恽曰西河太守建平杜侯前以罪过出今征为御史大夫侯罪薄又有功且复用恽曰有功何益县官不足为尽力恽素与盖寛饶韩延夀善谭即曰县官实然盖司𨽻韩冯翊皆尽力吏也俱坐事诛㑹有日食变驺马猥佐成上书告恽骄奢不悔过日食之咎此人所致章下廷尉按验得所予㑹宗书宣帝见而恶之廷尉当恽大逆无道要斩妻子徙酒泉郡谭坐不谏正恽与相应有怨望语免为庶人召拜成为郎诸在位与恽厚善者未央衞尉韦𤣥成京兆尹张敞及孙㑹宗等皆免官蔡义河内温人也以明经给事大将军莫府家贫常歩行资礼不逮衆门下好事者相合为义买犊车令乘之数岁迁补覆盎城门候乆之诏求能为韩诗者征义待诏乆不进见义上疏曰臣山东草莱之人行能亡所比容貌不及衆然而不弃人伦者窃以闻道于先师自託于经术也愿赐清闲之燕得尽精思于前上召见义説诗甚説之擢为光禄大夫给事中进授昭帝数岁拜为少府迁御史大夫代杨敞为丞相封阳平侯又以定策安宗庙益封加赐黄金二百斤义为丞相时年八十余短小无须眉貌似老妪行歩俛偻常两吏扶夹廼能行时大将军光秉政议者或言光置宰相不选贤茍用可颛制者光闻之谓侍中左右及官属曰以为人主师当为宰相何谓云云此语不可使天下闻也义为相四岁薨谥曰节侯无子国除陈万年字㓜公沛郡相人也为郡吏察举至县令迁广陵太守以高第入为右扶风迁太仆万年廉平内行修然善事人赂遗外戚许史倾家自尽尤事乐陵侯史高丞相丙吉病中二千石上谒问疾遣家丞出谢谢已皆去万年独留昏夜廼归及吉病甚上自临问以大臣行能吉荐于定国杜延年及万年万年竟代定国为御史大夫八岁病卒子咸字子康年十八以万年任为郎有异材抗直数言事刺讥近臣书数十上迁为左曹万年尝病命咸教戒于牀下语至夜半咸睡头触屏风万年大怒欲杖之曰乃公教戒汝汝反睡不聼吾言何也咸叩头谢曰具晓所言大要教咸讇也万年廼不复言万年死后元帝擢咸为御史中丞总领州郡奏事课第诸刺史内执法殿中公卿以下皆敬惮之是时中书令石显用事颛权咸颇言显短显等恨之时槐里令朱云残酷杀不辜有司举奏未下咸素善云云从刺候教令上书自讼于是石显微伺知之白奏咸漏泄省中语下狱掠治减死髠为城旦因废成帝初即位大将军王凤以咸前指言石显有忠直节奏请咸补长史迁兾州刺史奉使称意征为谏大夫复出为楚内史北海东郡太守坐为京兆尹王章所荐章诛咸免官起家复为南阳太守所居以杀伐立威豪猾吏及大姓犯法輙论输府以律程作司空为地臼木杵舂不中程或私解脱钳釱衣服不如法輙加罪笞督作剧不胜痛自绞死者岁数百千人乆者蛊出腐烂家不得收其治放严延年其廉不如所居调发属县所出食物以自奉养奢侈玉食然操持掾史郡中长吏皆令闭门自歛不得踰法公移勅书曰即各欲求索自快是一郡百太守也何得然哉下吏畏之豪彊执服令行禁止然亦以此见废咸三公子少显名于朝廷而薛宣朱博翟方进孔光等仕宦絶在咸后皆以廉俭先至公卿而咸滞于郡守时车骑将军王音辅政信用陈汤咸数赂遗汤予书曰即蒙子公力得入帝城死不恨后竟征入为少府少府多宝物属官咸皆钩校发其姦臧没入辜𣙜财物官属及诸中宫黄门钩盾掖庭官吏举奏按论畏咸皆失气为少府三岁与翟方进有隙方进为丞相奏咸前为郡守所在残酷毒螫加于吏民主守盗受所监而官媚邪臣陈汤以求荐举茍得无耻不宜处位咸坐免顷之红阳侯立举咸方正为光禄大夫给事中方进复奏免之后数年立有罪就国方进奏归咸故郡以忧死郑𢎞字穉卿泰山刚人也兄昌字次卿亦好学皆明经通法律政事次卿为太原涿郡太守𢎞为南阳太守皆着治迹条教法度为后所述次卿用刑罚深不如𢎞平迁淮阳相以高第入为右扶风京师称之代韦𤣥成为御史大夫六岁坐与京房论议免语在房传赞曰所谓盐铁议者起始元中征文学贤良问以治乱皆对愿罢郡国盐铁酒𣙜均输务本抑末毋与天下争利然后教化可兴御史大夫𢎞羊以为此廼所以安边竟制四夷国家大业不可废也当时相诘难颇有其议文至宣帝时汝南桓寛次公治公羊春秋举为郎至庐江太守丞博通善属文推衍盐铁之议増广条目极其论难着数万言亦欲以究治乱成一家之法焉其辞曰观公卿贤良文学之议异乎吾所闻闻汝南朱生言当此之时英俊并进贤良茂陵唐生文学鲁国万生之徒六十有余人咸聚阙庭舒六蓺之风陈治平之原知者赞其虑仁者明其施勇者见其断辩者骋其辞龂龂焉行行焉虽未详备斯可略观矣中山刘子推言王道挢当世反诸正彬彬然𢎞博君子也九江祝生奋史鱼之节发愤懑讥公卿介然直而不挠可谓不畏彊圉矣桑大夫据当世合时变上权利之略虽非正法鉅儒宿学不能自解博物通逹之士也然摄公卿之柄不师古始放于末利处非其位行非其道果陨其性以及厥宗车丞相履伊吕之列当轴处中括囊不言容身而去彼哉彼哉若夫丞相御史两府之士不能正议以辅宰相成同类长同行阿意茍合以説其上斗筲之徒何足选也前汉书卷六十六卷六十六考证前汉书卷六十六考证刘屈氂传封左丞相为澎侯注晋灼曰东海县按地理志东海郡无澎县侍郎莽通莽通武纪作马通本姓马也后汉明德皇后恶其先人有反者易其姓为莽见孟康注杨恽传廷尉当恽大逆无道顾炎武曰以书中有君父送终语陈万年传方进奏归咸故郡胡三省曰后书陈宠传宠之曾祖陈咸不仕莽世虽亦居沛各是一人郑𢎞传坐与京房论议免按公卿表𢎞以永光二年为御史大夫五年有罪自杀据京房传但言房见道幽厉事出为𢎞言之𢎞坐免为庶人与此传合表云自杀误也前汉书卷六十六考证前汉书卷六十七钦定四库全书前汉书卷六十七汉兰台令史班固撰唐正议大夫行祕书少监琅邪县开国子颜师古注杨胡朱梅云传第三十七杨王孙者孝武时人也学黄老之术家业千金厚自奉养生亡所不致及病且终先令其子曰吾欲臝𦵏以反吾真必亡易吾意死则为布囊盛尸入地七尺既下从足引脱其嚢以身亲土其子欲黙而不从重废父命欲从之心又不忍廼往见王孙友人祁侯祁侯与王孙书曰王孙苦疾仆廹从上祠雍未得诣前愿存精神省思虑进近医药厚自持窃闻王孙先令臝𦵏令死者亡知则已若其有知是戮尸地下将臝见先人窃为王孙不取也且孝经曰为之棺椁衣衾是亦圣人之遗制何必区区独守所闻愿王孙察焉王孙报曰盖闻古之圣王縁人情不忍其亲故为制礼今则越之吾是以臝𦵏将以矫世也夫厚𦵏诚亡益于死者而俗人竞以相髙靡财单币腐之地下或廼今日入而明日发此真与暴骸于中野何异且夫死者终生之化而物之归者也归者得至化者得变是物各反其真也反真㝠㝠亡形亡声廼合道情夫饰外以华衆厚𦵏以鬲真使归者不得至化者不得变是使物各失其所也且吾闻之精神者天之有也形骸者地之有也精神离形各归其真故谓之鬼鬼之为言归也其尸块然独处岂有知哉裹以币帛鬲以棺椁支体络束口含玉石欲化不得郁为枯腊千载之后棺椁朽腐廼得归土就其真宅繇是言之焉用久客昔帝尧之𦵏也窾木为匵葛藟为缄其穿下不乱泉上不泄殠故圣王生易尚死易葬也不加功于亡用不损财于亡谓今费财厚𦵏留归鬲至死者不知生者不得是谓重惑于戏吾不为也祁侯曰善遂臝葬胡建字子孟河东人也孝武天汉中守军正丞贫亡车马常步与走卒起居所以尉荐走卒甚得其心时监军御史为姦穿北军垒垣以为贾区建欲诛之廼约其走卒曰我欲与公有所诛吾言取之则取斩之则斩于是当选士马日监御史与䕶军诸校列坐堂皇上建从走卒趋至堂皇下拜谒因上堂皇走卒皆上建指监御史曰取彼走卒前曳下堂皇建曰斩之遂斩御史䕶军诸校皆愕惊不知所以建亦已有成奏在其懐中遂上奏曰臣闻军法立武以威衆诛恶以禁邪今监御史公穿军垣以求贾利私买卖以与士市不立刚毅之心勇勐之节亡以帅先士大夫尤失理不公用文吏议不至重法黄帝李法曰壁垒已定穿窬不繇路是谓姦人姦人者杀臣谨案军法曰正亡属将军将军有罪已闻二千石以下行法焉丞于用法疑执事不诿上臣谨以斩昧死以闻制曰司马法曰国容不入军军容不入国何文吏也三王或誓于军中欲民先成其虑也或誓于军门之外欲民先意以待事也或将交刃而誓致民志也建又何疑焉建繇是显名后为渭城令治甚有声值昭帝幼皇后父上官将军安与帝姊盖主私夫丁外人相善外人骄恣怨故京兆尹樊福使客射杀之客臧公主庐吏不敢捕渭城令建将吏卒围捕盖主闻之与外人上官将军多从奴客往犇射追吏吏散走主使仆射劾渭城令游徼伤主家奴建报亡它坐盖主怒使人上书告建侵辱长公主射甲舍门知吏贼伤奴辟报故不穷审大将军霍光寝其奏后光病上官氏代听事下吏捕建建自杀吏民称寃至今渭城立其祠朱云字游鲁人也徙平陵少时通轻侠借客报仇长八尺余容貌甚壮以勇力闻年四十廼变节从博士白子友受易又事前将军萧望之受论语皆能传其业好倜傥大节当世以是髙之元帝时琅邪贡禹为御史大夫而华隂守丞嘉上封事言治道在于得贤御史之官宰相之副九卿之右不可不选平陵朱云兼资文武忠正有智畧可使以六百石秩试守御史大夫以尽其能上廼下其事问公卿太子少傅匡衡对以为大臣者国家之股肱万姓所瞻仰眀王所慎择也传曰下轻其上爵贱人图柄臣则国家摇动而民不静矣今嘉从守丞而图大臣之位欲以匹夫徒步之人而超九卿之右非所以重国家而尊社稷也自尧之用舜文王于太公犹试然后爵之又况朱云者乎云素好勇数犯法亡命受易颇有师道其行义未有以异今御史大夫禹絜白廉正经术通眀有伯夷史鱼之风海内莫不闻知而嘉猥称云欲令为御史大夫妄相称举疑有姦心渐不可长宜下有司案騐以眀好恶嘉竟坐之是时少府五鹿充宗贵幸为梁丘易自宣帝时善梁丘氏説元帝好之欲考其异同令充宗与诸易家论充宗乗贵辩口诸儒莫能与抗皆称疾不敢㑹有荐云者召入摄齐登堂抗首而请音动左右既论难连拄五鹿君故诸儒为之语曰五鹿岳岳朱云折其角繇是为博士迁杜陵令坐故纵亡命㑹赦举方正为槐里令时中书令石显用事与充宗为党百僚畏之唯御史中丞陈咸年少抗节不附显等而与云相结云数上书言丞相韦𤣥成容身保位亡能往来而咸数毁石显久之有司考云疑风吏杀人羣臣朝见上问丞相以云治行丞相𤣥成言云暴虐亡状时陈咸在前闻之以语云云上书自讼咸为定奏草求下御史中丞事下丞相丞相部吏考立其杀人罪云亡入长安复与咸计议丞相具发其事奏咸宿卫执法之臣幸得进见漏泄所闻以私语云为定奏草欲令自下治后知云亡命罪人而与交通云以故不得上于是下咸云狱减死为城旦咸云遂废锢终元帝之世至成帝时丞相故安昌侯张禹以帝师位特进甚尊重云上书求见公卿在前云曰今朝廷大臣上不能匡主下亡以益民皆尸位素餐孔子所谓鄙夫不可与事君苟患失之亡所不至者也臣愿赐尚方斩马剑断佞臣一人以厉其余上问谁也对曰安昌侯张禹上大怒曰小臣居下讪上廷辱师傅罪死不赦御史将云下云攀殿槛槛折云唿曰臣得下从龙逄比干游于地下足矣未知圣朝何如耳御史遂将云去于是左将军辛庆忌免冠解印绶叩头殿下曰此臣素着狂直于世使其言是不可诛其言非固当容之臣敢以死争庆忌叩头流血上意解然后得已及后当治殿槛上曰勿易因而辑之以旌直臣云自是之后不复仕常居鄠田时乘牛车从诸生所过皆敬事焉薛宣为丞相云往见之宣备宾主礼因留云宿从容谓云曰在田野亡事且留我东合可以观四方奇士云曰小生廼欲相吏邪宣不敢复言其教授择诸生然后为弟子九江严望及望兄子元字仲能传云学皆为博士望至泰山太守云年七十余终于家病不唿医饮药遗言以身服敛棺周于身土周于椁为丈五坟𦵏平陵东郭外梅福字子真九江夀春人也少学长安明尚书谷梁春秋为郡文学补南昌尉后去官归夀春数因县道上言变事求假轺传诣行在所条对急政輙报罢是时成帝委任大将军王鳯鳯专埶擅朝而京兆尹王章素忠直讥刺鳯为鳯所诛王氏浸盛灾异数见羣下莫敢正言福复上书曰臣闻箕子佯狂于殷而为周陈洪范叔孙通遁秦归汉制作仪品夫叔孙先非不忠也箕子非疏其家而畔亲也不可为言也昔髙祖纳善若不及从谏若转圜听言不求其能举功不考其素陈平起于亡命而为谋主韩信拔于行陈而建上将故天下之士云合归汉争进奇异知者竭其策愚者尽其虑勇士极其节怯夫勉其死合天下之知并天下之威是以举秦如鸿毛取楚若拾遗此髙祖所以亡敌于天下也孝文皇帝起于代谷非有周召之师伊吕之佐也循髙祖之法加以恭俭当此之时天下㡬平繇是言之循髙祖之法则治不循则乱何者秦为亡道削仲尼之迹灭周公之轨壊井田除五等礼废乐崩王道不通故欲行王道者莫能致其功也孝武皇帝好忠諌说至言出爵不待廉茂庆赐不湏显功是以天下布衣各厉志竭精以赴阙廷自衒鬻者不可胜数汉家得贤于此为盛使孝武皇帝听用其计升平可致于是积尸暴骨快心胡越故淮南王安縁间而起所以计虑不成而谋议泄者以衆贤聚于本朝故其大臣埶陵不敢和从也方今布衣廼窥国家之隙见间而起者蜀郡是也及山阳亡徒苏令之羣蹈借名都大郡求党与索随和而亡逃匿之意此皆轻量大臣亡所畏忌国家之权轻故匹夫欲与上争衡也士者国之重器得士则重失士则轻诗云济济多士文王以宁庙堂之议非草茅所当言也臣诚恐身涂野草尸并卒伍故数上书求见輙报罢臣闻齐桓之时有以九九见者桓公不逆欲以致大也今臣所言非特九九也陛下距臣者三矣此天下士所以不至也昔秦武王好力任鄙叩闗自鬻缪公行伯繇余归徳今欲致天下之士民有上书求见者輙使诣尚书问其所言言可采取者秩以升斗之禄赐以一束之帛若此则天下之士发愤懑吐忠言嘉谋日闻于上天下条贯国家表里烂然可睹矣夫以四海之广士民之数能言之类至衆多也然其儁杰指世陈政言成文章质之先圣而不缪施之当世合时务若此者亦亡㡬人故爵禄束帛者天下之底石髙祖所以厉世摩钝也孔子曰工欲善其事必先利其器至秦则不然张诽谤之罔以为汉敺除倒持泰阿授楚其柄故诚能勿失其柄天下虽有不顺莫敢触其锋此孝武皇帝所以辟地建功为汉世宗也今不循伯者之道廼欲以三代选举之法取当时之士犹察伯乐之图求骐骥于市而不可得亦已明矣故髙祖弃陈平之过而获其谋晋文召天王齐桓用其雠亡益于时不顾逆顺此所谓伯道者也一色成体谓之纯白黒杂合谓之駮欲以承平之法治暴秦之绪犹以乡饮酒之礼理军市也今陛下既不纳天下之言又加戮焉夫䳒鹊遭害则仁鸟増逝愚者䝉戮则知士深退间者愚民上疏多触不急之法或下廷尉而死者衆自阳朔以来天下以言为讳朝廷尤甚羣臣皆承顺上指莫有执正何以明其然也取民所上书陛下之所善试下之廷尉廷尉必曰非所宜言大不敬以此卜之一矣故京兆尹王章资质忠直敢面引廷争孝元皇帝擢之以厉具臣而矫曲朝及至陛下戮及妻子且恶恶止其身王章非有反畔之辜而殃及家折直士之节结諌臣之舌羣臣皆知其非然不敢争天下以言为戒最国家之大患也愿陛下循髙祖之轨杜亡秦之路数御十月之歌留意亡逸之戒除不急之法下亡讳之诏博览兼听谋及疏贱令深者不隠逺者不塞所谓辟四门明四目也且不急之法诽谤之微者也往者不可及来者犹可追方今君命犯而主威夺外戚之权日以益隆陛下不见其形愿察其景建始以来日食地震以率言之三倍春秋水灾亡与比数隂盛阳微金铁为飞此何景也汉兴以来社稷三危吕霍上官皆母后之家也亲亲之道全之为右当与之贤师良傅教以忠孝之道今廼尊宠其位授以魁柄使之骄逆至于夷㓕此失亲亲之大者也自霍光之贤不能为子孙虑故权臣易世则危书曰毋若火始庸庸埶陵于君权隆于主然后防之亦亡及已上遂不纳成帝久亡继嗣福以为宜建三统封孔子之世以为殷后复上书曰臣闻不在其位不谋其政政者职也位卑而言髙者罪也越职触罪危言世患虽伏质横分臣之愿也守职不言没齿身全死之日尸未腐而名灭虽有景公之位伏歴千驷臣不贪也故愿壹登文石之陛渉赤墀之涂当戸牖之法坐尽平生之愚虑亡益于时有遗于世此臣寝所以不安食所以忘味也愿陛下深省臣言臣闻存人所以自立也壅人所以自塞也善恶之报各如其事昔者秦㓕二周夷六国隠士不显佚民不举絶三统㓕天道是以身危子杀厥孙不嗣所谓壅人以自塞者也故武王克殷未下车存五帝之后封殷于宋绍夏于杞眀着三统示不独有也是以姬姓半天下迁庙之主流出于戸所谓存人以自立者也今成汤不祀殷人亡后陛下继嗣久微殆为此也春秋经曰宋杀其大夫谷梁传曰其不称名姓以其在祖位尊之也此言孔子故殷后也虽不正统封其子孙以为殷后礼亦宜之何者诸侯夺宗圣庶夺适传曰贤者子孙宜有土而况圣人又殷之后哉昔成王以诸侯礼𦵏周公而皇天动威雷风着灾今仲尼之庙不出阙里孔氏子孙不免编户以圣人而歆匹夫之祀非皇天之意也今陛下诚能据仲尼之素功以封其子孙则国家必获其福又陛下之名与天亡极何者追圣人素功封其子孙未有法也后圣必以为则不灭之名可不勉哉福孤逺又讥切王氏故终不见纳初武帝时始封周后姬嘉为周子南君至元帝时尊周子南君为周承休侯位次诸侯王使诸大夫博士求殷后分散为十余姓郡国往往得其大家推求子孙絶不能纪时匡衡议以为王者存二王后所以尊其先王而通三统也其犯诛絶之罪者絶而更封他亲为始封君上承其王者之始祖春秋之义诸侯不能守其社稷者絶今宋国已不守其统而失国矣则宜更立殷后为始封君而上承汤统非当继宋之絶侯也宜明得殷后而已今之故宋推求其嫡久逺不可得虽得其嫡嫡之先已絶不当得立礼记孔子曰丘殷人也先师所共传宜以孔子世为汤后上以其语不经遂见寝至成帝时梅福复言宜封孔子后以奉汤祀绥和元年立二王后推迹古文以左氏谷梁世本礼记相明遂下诏封孔子世为殷绍嘉公语在成纪是时福居家常以读书养性为事至元始中王莽颛政福一朝弃妻子去九江至今传以为仙其后人有见福于㑹稽者变名姓为吴市门卒云云敞字幼孺平陵人也师事同县吴章章治尚书经为博士平帝以中山王即帝位年幼莽秉政自号安汉公以平帝为成帝后不得顾私亲帝母及外家卫氏皆留中山不得至京师莽长子宇非莽鬲絶卫氏恐帝长大后见怨宇与吴章谋夜以血涂莽第门若鬼神之戒兾以惧莽章欲因对其咎事发觉莽杀宇诛㓕卫氏谋所聫及死者百余人章坐要斩磔尸东市门初章为当世名儒教授尤盛弟子千余人莽以为恶人党皆当禁锢不得仕宦门人尽更名他师敞时为大司徒掾自劾吴章弟子收抱章尸归棺敛𦵏之京师称焉车骑将军王舜髙其志节比之栾布表奏以为掾荐为中郎諌大夫莽簒位王舜为太师复荐敞可辅职以病免唐林言敞可典郡擢为鲁郡大尹更始时安车征敞为御史大夫复病免去卒于家赞曰昔仲尼称不得中行则思狂狷观杨王孙之志贤于秦始皇逺矣世称朱云多过其实故曰盖有不知而作之者我亡是也胡建临敌敢断武昭于外斩伐姦隙军旅不队梅福之辞合于大雅虽无老成尚有典刑殷监不逺夏后所闻遂从所好全性市门云敞之义着于吴章为仁由已再入大府清则濯缨何逺之有前汉书卷六十七卷六十七考证前汉书卷六十七考证胡建传守军正丞注师古曰南北军各有正正又置丞按后文御史穿北军垒垣则建守北军正丞也渭城令建将吏卒围捕按渭城属右扶风在长安稍西即秦故都咸阳也此时盖主第在渭城故建围之以索贼耳朱云传从博士白子友受易按儒林传东海孟喜授同郡白光少子为博士由是有白氏学然则白子友当即白光但彼云字少子此云子友字不同耳梅福传昔成王以诸侯礼葬周公云云注师古曰尚书大传云云按大传伏生所着其説王启金縢在周公既葬之后史记鲁世家即用其说与孔安国古文金縢之説不同云敞传师事同县吴章章治尚书经为博士儒林传吴章字伟君受尚书于许商赞殷监不逺夏后所闻注师古曰谓梅福请封孔子后云云顾炎武曰赞谓福引吕霍上官之事以规切王氏师古谓封孔子后非也前汉书卷六十七考证前汉书卷六十八钦定四库全书前汉书卷六十八汉兰台令史班固撰唐正议大夫行秘书少监琅邪县开国子颜师古注霍光金日磾传第三十八霍光字子孟票骑将军去病弟也父中孺河东平阳人也以县吏给事平阳侯家与侍者衞少儿私通而生去病中孺吏毕归家娶妇生光因絶不相闻久之少儿女弟子夫得幸于武帝立为皇后去病以皇后姊子贵幸旣壮大廼自知父为霍中孺未及求问㑹为票骑将军击匈奴道出河东河东太守郊迎负弩矢先驱至平阳传舎遣吏迎霍中孺中孺趋入拜谒将军迎拜因跪曰去病不早自知为大人遗体也中孺扶服叩头曰老臣得託命将军此天力也去病大为中孺买田宅奴婢而去还复过焉廼将光西至长安时年十余嵗任光为郎稍迁诸曹侍中去病死后光为奉车都尉光禄大夫出则奉车入侍左右出入禁闼二十余年小心谨慎未尝有过甚见亲信征和二年衞太子为江充所败而燕王旦广陵王胥皆多过失是时上年老宠姬钩弋赵倢伃有男上心欲以为嗣命大臣辅之察羣臣唯光任大重可属社稷上廼使黄门画者画周公负成王朝诸侯以赐光后元二年春上游五柞宫病笃光涕泣问曰如有不讳谁当嗣者上曰君未谕前画意耶立少子君行周公之事光顿首譲曰臣不如金日磾日磾亦曰臣外国人不如光上以光为大司马大将军日磾为车骑将军及太仆上官桀为左将军捜粟都尉桑𢎞羊为御史大夫皆拜卧内牀下受遗诏辅少主明日武帝崩太子袭尊号是为孝昭皇帝帝年八嵗政事壹决于光先是后元年侍中仆射莽何罗与弟重合侯通谋为逆时光与金日磾上官桀等共诛之功未录武帝病封玺书曰帝崩发书以从事遗诏封金日磾为秺侯上官桀为安阳侯光为博陆侯皆以前捕反者功封时衞尉王莽子男忽侍中扬语曰帝病忽常在左右安得遗诏封三子事羣儿自相贵耳光闻之切譲王莽莽酖杀忽光为人沈静详审长财七尺三寸白晢疏眉目美须䫇毎出入下殿门止进有常处郎仆射窃识视之不失尺寸其资性端正如此初辅幼主政自己出天下想闻其风采殿中尝有怪一夜羣臣相惊光召尚符玺郎郎不肯授光光欲夺之郎按劒曰臣头可得玺不可得也光甚谊之明日诏增此郎秩二等衆庶莫不多光光与左将军桀结㛰相亲光长女为桀子安妻有女年与帝相配桀因帝姊鄂邑盖主内安女后宫为倢伃数月立为皇后父安为票骑将军封桑乐侯光时休沐出桀辄入代光决事桀父子旣尊盛而徳长公主公主内行不修近幸河间丁外人桀安欲为外人求封幸依国家故事以列侯尚公主者光不许又为外人求光禄大夫欲令得召见又不许长主大以是怨光而桀安数为外人求官爵弗能得亦慙自先帝时桀已为九卿位在光右及父子并为将军有椒房中宫之重皇后亲安女光廼其外祖而顾专制朝事繇是与光争权燕王旦自以昭帝兄常懐怨望及御史大夫桑𢎞羊建造酒𣙜盐铁为国兴利伐其功欲为子弟得官亦怨恨光于是盖主上官桀安及𢎞羊皆与燕王旦通谋诈令人为燕王上书言光出都肄郎羽林道上称䟆太官先置又引苏武前使匈奴拘留二十年不降还廼为典属国而大将军长史敞亡功为捜粟都尉又擅调益莫府校尉光専权自恣疑有非常臣旦愿归符玺入宿衞察姦臣变候司光出沐日奏之桀欲从中下其事桑𢎞羊当与诸大臣共执退光书奏帝不肯下眀旦光闻之止画室中不入上问大将军安在左将军桀对曰以燕王告其罪故不敢入有诏召大将军光入免冠顿首谢上曰将军冠朕知是书诈也将军亡罪光曰陛下何以知之上曰将军之广明都郎属耳调校尉以来未能十日燕王何以得知之且将军为非不须校尉是时帝年十四尚书左右皆惊而上书者果亡捕之甚急桀等惧白上小事不足遂上不听后桀党与有譛光者上辄怒曰大将军忠臣先帝所属以辅朕身敢有毁者坐之自是桀等不敢复言廼谋令长公主置酒请光伏兵格杀之因废帝迎立燕王为天子事发觉光尽诛桀安𢎞羊外人宗族燕王盖主皆自杀光威震海内昭帝既冠遂委任光讫十三年百姓充实四夷宾服元平元年昭帝崩亡嗣武帝六男独有广陵王胥在羣臣议所立咸持广陵王王本以行失道先帝所不用光内不自安郎有上书言周太王废太伯立王季文王舎伯邑考立武王唯在所宜虽废长立少可也广陵王不可以承宗庙言合光意光以其书视丞相敞等擢郎为九江太守即日承皇太后诏遣行大鸿胪事少府乐成宗正徳光禄大夫吉中郎将利汉迎昌邑王贺贺者武帝孙昌邑哀王子也旣至卽位行滛乱光忧懑独以问所亲故吏大司农田延年延年曰将军为国柱石审此人不可何不建白太后更选贤而立之光曰今欲如是于古尝有此不延年曰伊尹相殷废太甲以安宗庙后世称其忠将军若能行此亦汉之伊尹也光廼引延年给事中隂与车骑将军张安世图计遂召丞相御史将军列侯中二千石大夫博士㑹议未央宫光曰昌邑王行昏乱恐危社稷如何羣臣皆惊鄂失色莫敢发言但唯唯而已田延年前离席按劔曰先帝属将军以幼孤寄将军以天下以将军忠贤能安刘氏也今羣下鼎沸社稷将倾且汉之传谥常为孝者以长有天下令宗庙血食也如令汉家絶祀将军虽死何面目见先帝于地下乎今日之议不得旋踵羣臣后应者臣请劔斩之光谢曰九卿责光是也天下匈匈不安光当受难于是议者皆叩头曰万姓之命在于将军唯大将军令光即与羣臣俱见白太后具陈昌邑王不可以承宗庙状皇太后廼车驾幸未央承明殿诏诸禁门毋内昌邑羣臣王入朝太后还乗辇欲归温室中黄门宦者各持门扇王入门闭昌邑羣臣不得入王曰何为大将军跪曰有皇太后诏毋内昌邑羣臣王曰徐之何廼惊人如是光使尽驱出昌邑羣臣置金马门外车骑将军安世将羽林骑收缚二百余人皆送廷尉诏狱令故昭帝侍中中臣侍守王光勑左右谨宿衞卒有物故自裁令我负天下有杀主名王尚未自知当废谓左右我故羣臣从官安得罪而大将军尽系之乎顷之有太后诏召王王闻召意恐廼曰我安得罪而召我哉太后被珠襦盛服坐武帐中侍御数百人皆持兵期门武士陛㦸陈列殿下羣臣以次上殿召昌邑王伏前听诏光与羣臣连名奏王尚书令读奏曰丞相臣敞大司马大将军臣光车骑将军臣安世度辽将军臣明友前将军臣增后将军臣充国御史大夫臣谊宜春侯臣谭当涂侯臣圣随桃侯臣昌乐杜侯臣屠耆堂太仆臣延年太常臣昌大司农臣延年宗正臣徳少府臣乐成廷尉臣光执金吾臣延夀大鸿胪臣贤左冯翊臣广明右扶风臣徳长信少府臣嘉典属国臣武京辅都尉臣广汉司𨽻校尉臣辟兵诸吏文学光禄大夫臣迁臣畸臣吉臣赐臣管臣胜臣梁臣长幸臣夏侯胜大中大夫臣徳臣卬昧死言皇太后陛下臣敞等顿首死罪天子所以永保宗庙总壹海内者以慈孝礼谊赏罚为本孝昭皇帝早弃天下亡嗣臣敞等议礼曰为人后者为之子也昌邑王宜嗣后遣宗正大鸿胪光禄大夫奉节使征昌邑王典丧服斩缞亡悲哀之心废礼谊居道上不素食使从官畧女子载衣车内所居传舎始至谒见立为皇太子常私买鸡豚以食受皇帝信玺行玺大行前就次发玺不封从官更持节引内昌邑从官驺宰官奴二百余人常与居禁闼内敖戏自之符玺取节十六朝暮临令从官更持节从为书曰皇帝问侍中君卿使中御府令高昌奉黄金千斤赐君卿取十妻大行在前殿发乐府乐噐引内昌邑乐人撃鼓歌吹作俳倡㑹下还上前殿撃钟磬召内泰壹宗庙乐人辇道牟首鼓吹歌舞悉奏衆乐发长安厨三太牢具祠阁室中祀已与从官饮㗖驾法驾皮轩鸾旗驱驰北宫桂宫弄彘鬬虎召皇太后御小马车使官奴骑乗游戏掖庭中与孝昭皇帝宫人蒙等淫乱诏掖庭令敢泄言要斩太后曰止为人臣子当悖乱如是邪王离席伏尚书令复读曰取诸侯王列侯二千石绶及墨绶黄绶以幷佩昌邑郎官者免奴变易节上黄旄以赤发御府金钱刀劒玉器采缯赏赐所与游戏者与从官官奴夜饮湛沔于酒诏太官上乗舆食如故食监奏未释服未可御故食复诏太官趣具无闗食监太官不敢具即使从官出买鸡豚诏殿门内以为常独夜设九賔温室延见姊夫昌邑闗内侯祖宗庙祠未举为玺书使使者持节以三太牢祠昌邑哀王园庙称嗣子皇帝受玺以来二十七日使者旁午持节诏诸官署征发凡千一百二十七事文学光禄大夫夏侯胜等及侍中傅嘉数进谏以过失使人簿责胜缚嘉系狱荒淫迷惑失帝王礼谊乱汉制度臣敞等数进谏不变更日以益甚恐危社稷天下不安臣敞等谨与博士臣覇臣隽舎臣徳臣虞舍臣射臣仓议皆曰高皇帝建功业为汉太祖孝文皇帝慈仁莭俭为太宗今陛下嗣孝昭皇帝后行淫辟不轨诗云借曰未知亦既抱子五辟之属莫大不孝周襄王不能事母春秋曰天王出居于郑繇不孝出之絶之于天下也宗庙重于君陛下未见命高庙不可以承天序奉祖宗庙子万姓当废臣请有司御史大夫臣谊宗正臣徳太常臣昌与太祝以一太牢具告祠髙庙臣敞等昧死以闻皇太后诏曰可光令王起拜受诏王曰闻天子有争臣七人虽亡道不失天下光曰皇太后诏废安得天子廼即持其手觧脱其玺组奉上太后扶王下殿出金马门羣臣随送王西面拜曰愚戆不任汉事起就乗舆副车大将军光送至昌邑邸光谢曰王行自絶于天臣等驽怯不能杀身报徳臣宁负王不敢负社稷愿王自爱臣长不复见左右光涕泣而去羣臣奏言古者废放之人屏于逺方不及以政请徙王贺汉中房陵县太后诏归贺昌邑赐汤沐邑二千戸昌邑羣臣坐亡辅导之谊䧟王于恶光悉诛杀二百余人出死号唿市中曰当断不断反受其乱光坐庭中会丞相以下议定所立广陵王已前不用及燕刺王反诛其子不在议中近亲唯有卫太子孙号皇曾孙在民间咸称述焉光遂复与丞相敞等上奏曰礼曰人道亲亲故尊祖尊祖故敬宗大宗亡嗣择支子孙贤者为嗣孝武皇帝曾孙病已武帝时有诏掖庭养视至今年十八师受诗论语孝经躬行节俭慈仁爱人可以嗣孝昭皇帝后奉承祖宗庙子万姓臣昧死以闻皇太后诏曰可光遣宗正刘徳至曾孙家尚冠里洗沐赐御衣太仆以軨猎车迎曾孙就斋宗正府入未央宫见皇太后封为阳武侯已而光奉上皇帝玺绶谒于髙庙是为孝宣皇帝眀年下诏曰夫褒有徳赏元功古今通谊也大司马大将军光宿衞忠正宣徳明恩守莭秉谊以安宗庙其以河北东武阳益封光万七千戸与故所食凡二万戸赏赐前后黄金七千斤钱六千万杂缯三万疋奴婢百七十人马二千疋甲第一区自昭帝时光子禹及兄孙云皆中郎将云弟山奉车都尉侍中领胡越兵光两女壻为东西宫衞尉昆弟诸壻外孙皆奉朝请为诸曹大夫骑都尉给事中党亲连体根据于朝廷光自后元秉持万机及上即位廼归政上谦譲不受诸事皆先闗白光然后奏御天子光毎朝见上虚已歛容礼下之已甚光秉政前后二十年地节二年春病笃车驾自临问光病上为之涕泣光上书谢恩曰愿分国邑三千戸以封兄孙奉车都尉山为列侯奉兄票骑将军去病祀事下丞相御史即日拜光子禹为右将军光薨上及皇太后亲临光丧太中大夫任宣与侍御史五人持节䕶丧事中二千石治莫府冡上赐金钱缯絮绣被百领衣五十箧璧珠玑玉衣梓宫便房黄肠题凑各一具枞木外臧椁十五具东园温眀皆如乗舆制度载光尸柩以輼辌车黄屋左纛发材官轻车北军五校士军陈至茂陵以送其葬谥曰宣成侯发三河卒穿复土起冡祠堂置园邑三百家长丞奉守如旧法旣葬封山为乐平侯以奉车都尉领尚书事天子思光功徳下诏曰故大司马大将军博陆侯宿衞孝武皇帝三十余年辅孝昭皇帝十有余年遭大难躬秉谊率三公九卿大夫定万世册以安社稷天下蒸庶咸以康寕功徳茂盛朕甚嘉之复其后世畴其爵邑世世无有所与功如萧相国眀年夏封太子外祖父许广汉为平恩侯复下诏曰宣成侯光宿衞忠正勤劳国家善善及后世其封光兄孙中郎将云为冠阳侯禹既嗣为博陆侯太夫人显改光时所自造茔制而侈大之起三出阙筑神道北临昭灵南出承恩盛饰祠室辇阁通属永巷而幽良人婢妾守之广治第室作乗舆辇加画绣絪冯黄金涂韦絮荐轮侍婢以五采丝輓显游戏第中初光爱幸监奴冯子都常与计事及显寡居与子都乱而禹山亦并缮治第宅走马驰逐平乐馆云当朝请数称病私出多从賔客张围猎黄山苑中使苍头奴上朝谒莫敢谴者而显及诸女昼夜出入长信宫殿中亡期度宣帝自在民间闻知霍氏尊盛日久内不能善光薨上始躬亲朝政御史大夫魏相给事中显谓禹云山女曹不务奉大将军余业今大夫给事中他人壹间女能复自救邪后两家奴争道霍氏奴入御史府欲躢大夫门御史爲叩头谢廼去人以谓霍氏显等始知忧㑹魏大夫为丞相数燕见言事平恩侯与侍中金安上等径出入省中时霍山自若领尚书上令吏民得奏封事不闗尚书羣臣进见独徃来于是霍氏甚恶之宣帝始立微时许妃为皇后显爱小女成君欲贵之私使乳医淳于衍行毒药杀许后因劝光内成君代立为后语在外戚传始许后暴崩吏捕诸医劾衍侍疾亡状不道下狱吏簿问急显恐事败即具以实语光光大惊欲自发举不忍犹与㑹奏上因署衍勿论光薨后语稍泄于是上始闻之而未察廼徙光女壻度辽将军未央衞尉平陵侯范眀友为光禄勲次壻诸吏中郎将羽林监任胜出为安定太守数月复出光姊壻给事中光禄大夫张朔为蜀郡太守羣孙壻中郎将王汉为武威太守顷之复徙光长女壻长乐衞尉邓广汉为少府更以禹为大司马冠小冠亡印绶罢其右将军屯兵官属特使禹官名与光俱大司马者又收范眀友度辽将军印绶但为光禄勲及光中女壻赵平为散骑骑都尉光禄大夫将屯兵又收平骑都尉印绶诸领胡越骑羽林及两宫衞将屯兵悉易以所亲信许史子弟代之禹为大司马称病禹故长史任宣候问禹曰我何病县官非我家将军不得至是今将军坟墓未干尽外我家反任许史夺我印绶令人不省死宣见禹恨望深廼谓曰大将军时何可复行持国权柄杀生在手中廷尉李种王平左冯翊贾胜胡及车丞相女壻少府徐仁皆坐逆将军意下狱死使乐成小家子得幸将军至九卿封侯百官以下但事冯子都王子方等视丞相亡如也各自有时今许史自天子骨肉贵正宜耳大司马欲用是怨恨愚以为不可禹黙然数日起视事显及禹山云自见日侵削数相对啼泣自怨山曰今丞相用事县官信之尽变易大将军时法令以公田赋与贫民发扬大将军过失又诸儒生多窭人予逺客饥寒喜妄说狂言不避忌讳大将军常讐之今陛下好与诸儒生语人人自使书封事多言我家者尝有上书言大将军时主弱臣强専制擅权今其子孙用事昆弟益骄恣恐危宗庙灾异数见尽为是也其言絶痛山屏不奏其书后上书者益黠尽奏封事辄下中书令出取之不闗尚书益不信人显曰丞相数言我家独亡罪乎山曰丞相㢘正安得罪我家昆弟诸壻多不谨又闻民间讙言霍氏毒杀许皇后寕有是邪显恐急即具以实告山云禹山云禹惊曰如是何不早告禹等县官离散斥逐诸壻用是故也此大事诛罚不小奈何于是始有邪谋矣初赵平客石夏善为天官语平曰荧惑守御星御星太仆奉车都尉也不黜则死平内忧山等云舅李竟所善张赦见云家卒卒谓竟曰今丞相与平恩侯用事可令太夫人言太后先诛此两人移徙陛下在太后耳长安男子张章告之事下廷尉执金吾捕张赦石夏等后有诏止勿捕山等愈恐相谓曰此县官重太后故不竟也然恶端已见又有弑许后事陛下虽寛仁恐左右不听久之犹发发即族矣不如先也遂令诸女各归报其夫皆曰安所相避㑹李竟坐与诸侯王交通辞语及霍氏有诏云山不宜宿衞免就第光诸女遇太后无礼冯子都数犯法上并以为譲山禹等甚恐显梦第中井水溢流庭下灶居树上又梦大将军谓显曰知捕儿不亟下捕之第中䑕暴多与人相触以尾画地鸮数鸣殿前树上第门自坏云尚冠里宅中门亦坏巷端人共见有人居云屋上彻瓦投地就视亡有大怪之禹梦车骑声正讙来捕禹举家忧愁山曰丞相擅减宗庙羔莵鼃可以此罪也谋令太后为博平君置酒召丞相平恩侯以下使范眀友邓广汉承太后制引斩之因废天子而立禹约定未发云拜为𤣥莵太守太中大夫任宣为代郡太守山又坐写祕书显为上书献城西第入马千匹以赎山罪书报闻㑹事发觉云山眀友自杀显禹广汉等捕得禹要斩显及诸女昆弟皆弃市唯独霍后废处昭台宫与霍氏相连坐诛灭者数千家上廼下诏曰廼者东织室令史张赦使魏郡豪李竟报冠阳侯云谋为大逆朕以大将军故抑而不扬冀其自新今大司马博陆侯禹与母宣成侯夫人显及从昆弟子冠阳侯云乐平侯山诸姊妹壻谋为大逆欲诖误百姓頼宗庙神灵先发得咸伏其辜朕甚悼之诸为霍氏所诖误事在丙申前未发觉在吏者皆赦除之男子张章先发觉以语期门董忠忠告左曹杨恽恽告侍中金安上恽召见对状后章上书以闻侍中史高与金安上建发其事言无入霍氏禁闼卒不得遂其谋皆雠有功封章为博成侯忠高昌侯恽平通侯安上都成侯高乐陵侯初霍氏奢侈茂陵徐生曰霍氏必亡夫奢则不逊不逊必侮上侮上者逆道也在人之右衆必害之霍氏秉权日久害之者多矣天下害之而又行以逆道不亡何待廼上疏言霍氏泰盛陛下即爱厚之宜以时抑制无使至亡书三上辄报闻其后霍氏诛灭而告霍氏者皆封人为徐生上书曰臣闻客有过主人者见其灶直突傍有积薪客谓主人更为曲突逺徙其薪不者且有火患主人嘿然不应俄而家果失火邻里共救之幸而得息于是杀牛置酒谢其邻人灼烂者在于上行余各以功次坐而不录言曲突者人谓主人曰乡使听客之言不费牛酒终亡火患今论功而请賔曲突徙薪亡恩泽燋头烂额为上客邪主人廼寤而请之今茂陵徐福数上书言霍氏且有变宜防絶之鄕使福说得行则国无裂土出爵之费臣亡逆乱诛灭之败徃事既已而福独不䝉其功唯陛下察之贵徙薪曲突之策使居焦髪灼烂之右上廼赐福帛十疋后以为郎宣帝始立谒见高庙大将军光从骖乗上内严惮之若有芒刺在背后车骑将军张安世代光骖乗天子从容肆体甚安近焉及光身死而宗族竟诛故俗传之曰威震主者不畜霍氏之祸萌于骖乗至成帝时为光置守冡百家吏卒奉祠焉元始二年封光从父昆弟曾孙阳为博陆侯千戸金日磾字翁叔本匈奴休屠王太子也武帝元狩中票骑将军霍去病将兵击匈奴右地多斩首虏获休屠王祭天金人其夏票骑复西过居延攻祁连山大克获于是单于怨昆邪休屠居西方多为汉所破召其王欲诛之昆邪休屠恐谋降汉休屠王后悔昆邪王杀之幷将其衆降汉封昆邪王为列侯日磾以父不降见杀与母阏氏弟伦俱没入官输黄门养马时年十四矣久之武帝游宴见马后宫满侧日磾等数十人牵马过殿下莫不窃视至日磾独不敢日磾长八尺二寸容貎甚严马又肥好上异而问之具以本状对上竒焉卽日赐汤沐衣冠拜为马监迁侍中驸马都尉光禄大夫日磾旣亲近未尝有过失上甚信爱之赏赐累千金出则骖乗入侍左右贵戚多窃怨曰陛下妄得一胡儿反贵重之上闻愈厚焉日磾母教诲两子甚有法度上闻而嘉之病死诏图画于甘泉宫署曰休屠王阏氏日磾每见画常拜鄕之涕泣然后廼去日磾子二人皆爱为帝弄儿常在旁侧弄儿或自后拥上项日磾在前见而目之弄儿走且啼曰翁怒上谓日磾何怒吾儿为其后弄儿壮大不谨自殿下与宫人戏日磾适见之恶其淫乱遂杀弄儿弄儿即日磾长子也上闻之大怒日磾顿首谢具言所以杀弄儿状上甚哀为之泣已而心敬日磾初莽何罗与江充相善及充败卫太子何罗弟通用诛太子时力战得封后上知太子寃廼夷灭充宗族党与何罗兄弟惧及遂谋为逆日磾视其志意有非常心疑之隂独察其动静与俱上下何罗亦觉日磾意以故久不得发是时上行幸林光宫日磾小疾卧庐何罗与通及小弟安成矫制夜出共杀使者发兵明旦上未起何罗无何从外入日磾奏厠心动立入坐内戸下须臾何罗褏白刃从东厢上见日磾色变走趋卧内欲入行触寳瑟僵日磾得抱何罗因传曰莽何罗反上惊起左右㧞刃欲格之上恐并中日磾止勿格日磾捽胡投何罗殿下得禽缚之穷治皆伏辜繇是着忠孝节日磾自在左右目不忤视者数十年赐出宫女不敢近上欲纳其女后宫不肯其笃慎如此上尤竒异之及上病属霍光以辅少主光让日磾日磾曰臣外国人且使匈奴轻汉于是遂为光副光以女妻日磾嗣子赏初武帝遗诏以讨莽何罗功封日磾为秺侯日磾以帝少不受封辅政嵗余病困大将军光白封日磾卧授印绶一日薨赐葬具冢地送以轻车介士军陈至茂陵谥曰敬侯日磾两子赏建俱侍中与昭帝略同年共卧起赏为奉车建驸马都尉及赏嗣侯佩两绶上谓霍将军曰金氏兄弟两人不可使俱两绶邪霍光对曰赏自嗣父为侯耳上笑曰侯不在我与将军乎光曰先帝之约有功廼得封侯时年俱八九嵗宣帝即位赏为太仆霍氏有事萌牙上书去妻上亦自哀之独得不坐元帝时为光禄勲薨亡子国除元始中继絶世封建孙当为秺侯奉日磾后初日磾所将俱降弟伦字少卿为黄门郎早卒日磾两子贵及孙则衰矣而伦后嗣遂盛子安上始贵显封侯安上字子侯少为侍中惇笃有智宣帝爱之颇与发举楚王延夀反谋赐爵闗内侯食邑三百戸后霍氏反安上传禁门闼无内霍氏亲属封为都成侯至建章衞尉薨赐冡茔杜陵谥曰敬侯四子常敞岑眀岑眀皆为诸曹中郎将常光禄大夫元帝为太子时敞为中庶子幸有宠帝即位为骑都尉光禄大夫中郎将侍中元帝崩故事近臣皆随陵为园郎敞以世名忠孝太后诏留侍成帝为奉车水衡都尉至衞尉敞为人正直敢犯颜色左右惮之唯上亦难焉病甚上使使者问所欲以弟岑为託上诏岑拜为使主客敞子渉本为左曹上拜渉为侍中使待幸绿车载送卫尉舍须臾卒敞三子渉参饶渉眀经俭莭诸儒称之成帝时为侍中骑都尉领三辅胡越骑哀帝即位为奉车都尉至长信少府而参使匈奴拜匈奴中郎将越骑校尉闗内都尉安定东海太守饶为越骑校尉渉两子汤融皆侍中诸曹将大夫而渉之从父弟钦举眀经为太子门大夫哀帝即位为太中大夫给事中钦从父弟迁为尚书令兄弟用事帝祖母傅太后崩钦使护作职办擢为泰山𢎞农太守着威名平帝即位征为大司马司直京兆尹帝年幼选置师友大司徒孔光以眀经高行为孔氏师京兆尹金钦以家世忠孝为金氏友徙光禄大夫侍中秩中二千石封都成侯时王莽新诛平帝外家衞氏召眀礼少府宗伯凤入说为人后之谊白令公卿将军侍中朝臣并听欲以内厉平帝而外塞百姓之议钦与族昆弟秺侯当俱封初当曾祖父日磾传子节侯赏而钦祖父安上传子夷侯常皆亡子国絶故莽封钦当奉其后当母南即莽母功显君同产弟也当上南大行为大夫人钦因缘谓当诏书陈日磾功亡有赏语当名为以孙继祖也自当为父祖父立庙赏故国君使大夫主其祭时甄邯在旁庭叱钦因劾奏曰钦幸得以通经术超擢侍帷幄重蒙厚恩封袭爵号知圣朝以世有为人后之谊前遭故定陶太后背本逆天孝哀不获厥福廼者吕寛衞寳复造姦谋至于反逆咸伏厥辜太皇太后惩艾悼惧逆天之咎非圣诬法大乱之殃诚欲奉承天心遵眀圣制専壹为后之谊以安天下之命数临正殿延见羣臣讲习礼经孙继祖者谓亡正统持重者也赏见嗣日磾从成为君持大宗重则礼所谓尊祖故敬宗大宗不可以絶者也钦自知与当俱拜同谊即数扬言殿省中敎当云云当即如其言则钦亦欲为父眀立庙而不入夷侯常庙矣进退异言颇惑衆心乱国大纲开祸乱原诬祖不孝罪莫大焉尤非大臣所宜大不敬秺侯当上母南为太夫人失礼不敬莽白太后下四辅公卿大夫博士议郎皆曰钦宜以时即罪谒者召钦诣诏狱钦自杀邯以纲纪国体亡所阿私忠孝尤着益封千戸更封长信少府渉子右曹汤为都成侯汤受封日不敢还归家以眀为人后之谊益封之后莽复用钦弟遵封侯歴九卿位赞曰霍光以结髪内侍起于阶闼之间确然秉志谊形于主受襁褓之託任汉室之寄当庙堂拥幼君摧燕王仆上官因权制敌以成其忠处废置之际临大节而不可夺遂匡国家安社稷拥昭立宣光为师保虽周公阿衡何以加此然光不学亡术闇于大理隂妻邪谋立女为后湛溺盈溢之欲以增顚覆之祸死财三年宗族诛夷哀哉昔霍叔封于晋晋即河东光岂其苗裔乎金日磾夷狄亡国羁虏汉庭而以笃敬寤主忠信自着勒功上将传国后嗣世名忠孝七世内侍何其盛也本以休屠作金人为祭天主故因赐姓金氏云前汉书卷六十八卷六十八考证前汉书卷六十八考证霍光传时光与金日磾上官桀等云云按捕莽何罗日磾功也汉书入日磾于功臣表入光桀于外戚恩泽侯表是有深意存焉光为博陆侯注文颖曰食邑北海河东城按河字下脱间字而城字则郡字之譌也恩泽侯表云北海河间东郡师古注曰光初封食北海河间后益封又食东郡可知此注脱误显然桀已为九卿位在光右桀为太仆秩中二千石光为奉车都尉仅比二千石故曰位在光右诈令人为燕王上书按武五子传作旦闻之喜上疏云云则是燕王实使人上书也但下文云调校尉以来未能十日燕王何以得知之又云上书者果亡捕之甚急则此传谓盖主桀安等诈令人为燕王上书正得其实燕刺王传未及刋正耳皇太后廼车驾幸未央承眀殿胡三省曰未央宫有承眀殿天子于是延儒生学士武帝责庄助曰君厌承眀之庐西都赋曰承眀金马着作之庭是也称嗣子皇帝注师古云云胡三省曰贺入继大宗不当于昌邑哀王称嗣子皇帝旣于礼悖三年不祭之义又悖为人后者为之子之义光两女壻为东西宫衞尉按范眀友为未央卫尉邓广汉为长乐衞尉㑹奏上因署衍勿论注师古曰署者题其奏后也按外戚传同此文注李竒曰光题其奏也师古曰言之于帝故觧释耳光不自署也二注并出师古之手而判然不同胡三省曰光薨后帝始闻毒许后事光于是时安敢言于帝耶李竒説是也廷尉李种李种公卿表作李仲字季主雒阳人始元元年为廷尉王平徐仁贾胜胡事详于杜延年传皆雠有功注晋灼曰雠等也师古曰言其功相等类也顾炎武曰注非也此如诗无言不雠之雠左传曰忧必雠焉注雠犹对也律歴志广延宣问以理星度未能雠也郊祀志其方尽多不雠伍被传诈忠不终而诈雠魏其传上使御史簿责婴所言颇不雠金日磾传于是遂为光副按与霍光同传故䝉其文不言拜为车骑将军也前汉书卷六十八考证前汉书卷六十九钦定四库全书前汉书卷六十九汉兰台令史班固撰唐正议大夫行祕书少监琅邪县开国子颜师古注赵充国辛庆忌传第三十九赵充国字翁孙陇西上邽人也后徙金城令居始为骑士以六郡良家子善骑射补羽林为人沈勇有大略少好将帅之节而学兵法通知四夷事武帝时以假司马从贰师将军击匈奴大为虏所围汉军乏食数日死伤者多充国廼与壮士百余人溃围陥陈贰师引兵随之遂得觧身被二十余创贰师奏状诏徴充国诣行在所武帝亲见视其创嗟叹之拜为中郎迁车骑将军长史昭帝时武都氐人反充国以大将军䕶军都尉将兵击定之迁中郎将将屯上谷还为水衡都尉击匃奴获西祁王擢为后将军兼水衡如故与大将军霍光定册尊立宣帝封营平侯本始中为蒲类将军征匈奴斩虏数百级还为后将军少府匈奴大发十余万骑南旁塞至符奚卢山欲入为㓂亡者题除渠堂降汉言之遣充国将四万骑屯縁邉九郡单于闻之引去是时光禄大夫义渠安国使行诸𦍑先零豪言愿时渡湟水北逐民所不田䖏畜牧安国以闻充国劾安国奉使不敬是后𦍑人旁缘前言抵冒渡湟水郡县不能禁元康三年先零遂与诸羌种豪二百余人觧仇交质盟诅上闻之以问充国对曰羌人所以易制者以其种自有豪数相攻击埶不壹也徃三十余嵗西羌反时亦先觧仇合约攻令居与汉相距五六年廼定至征和五年先零豪封煎等通使匈奴匈奴使人至小月氏传告诸羌曰汉贰师将军衆十余万人降匈奴羌人为汉事苦张掖酒泉本我地地肥美可共击居之以此观匈奴欲与羌合非一世也间者匈奴困于西方闻乌桓来保塞恐兵复从东方起数使使尉黎危须诸国设以子女貂裘欲沮觧之其计不合疑匈奴更遣使至羌中道从沙隂地出盐泽过长阬入穷水塞南抵属国与先零相直臣恐羌变未止此且复结聫他种宜及未然为之备后月余羌侯狼何果遣使至匈奴借兵欲击鄯善敦煌以絶汉道充国以为狼何小月氏种在阳闗西南埶不能独造此计疑匈奴使已至羌中先零䍐开廼觧仇作约到秋马肥变必起矣宜遣使者行边兵豫为备敇视诸羌毋令觧仇以发觉其谋于是两府复白遣义渠安国行视诸羌分别善恶安国至召先零诸豪三十余人以尤桀黠皆斩之纵兵击其种人斩首千余级于是诸降羌及归义羌侯杨玉等恐怒亡所信乡遂劫略小种背畔犯塞攻城邑杀长吏安国以骑都尉将骑三千屯备羌至浩亹为虏所击失亡车重兵器甚衆安国引还至令居以闻是嵗神爵元年春也时充国年七十余上老之使御史大夫丙吉问谁可将者充国对曰亡踰于老臣者矣上遣问焉曰将军度羌虏何如当用几人充国曰百闻不如一见兵难隃度臣愿驰至金城图上方略然羌戎小夷逆天背畔灭亡不久愿陛下以属老臣勿以为忧上笑曰诺充国至金城须兵满万骑欲渡河恐为虏所遮即夜遣三校衔枚先渡渡輙营陈㑹眀毕遂以次尽渡虏数十百骑来出入军傍充国曰吾士马新倦不可驰逐此皆骁骑难制又恐其为诱兵也击虏以殄灭为期小利不足贪令军勿击遣骑候四望陿中亡虏夜引兵上至落都召诸校司马谓曰吾知羌虏不能为兵矣使虏发数十人守杜四望陿中兵岂得入哉充国常以逺斥候为务行必为战备止必坚营壁尤能持重爱士卒先计而后战遂西至西部都尉府日飨军士士皆欲为用虏数挑战充国坚守捕得生口言羌豪相数责曰语汝亡反今天子遣赵将军来年八九十矣善为兵今请欲壹鬭而死可得邪充国子右曹中郎将卬将期门佽飞羽林孤儿胡越骑为支兵至令居虏竝出絶转道卬以闻有诏将八校尉与骁骑都尉金城太守合疏捕山间虏通转道津渡初䍐开豪靡当儿使弟雕库来告都尉曰先零欲反后数日果反雕库种人颇在先零中都尉即留雕库为质充国以为亡罪廼遣归告种豪大兵诛有罪者明白自别母取并灭天子告诸羌人犯法者能相捕斩除罪斩大豪有罪者一人赐钱四十万中豪十五万下豪二万大男三千女子及老小千钱又以其所捕妻子财物尽与之充国计欲以威信招降䍐开及劫略者解𣪚虏谋徼极廼击之时上已发三辅太常徒弛刑三河颍川沛郡淮阳汝南材官金城陇西天水安定北地上郡骑士羌骑与武威张掖酒泉太守各屯其郡者合六万人矣酒泉太守辛武贤奏言郡兵皆屯备南山北边空虚埶不可久或曰至秋冬廼进兵此虏在竟外之册今虏朝夕为宼土地寒苦汉马不能冬屯兵在武威张掖酒泉万骑以上皆多羸瘦可益马食以七月上旬赍三十日粮分兵竝出张掖酒泉合击䍐开在鲜水上者虏以畜产为命今皆离散兵即分出虽不能尽诛亶夺其畜产虏其妻子复引兵还冬复击之大兵仍出虏必震壊天子下其书充国令与校尉以下吏士知羌事者博议充国及长史董通年以为武贤欲轻引万骑分为两道出张掖回逺千里以一马自佗负三十日食为米二斛四斗麦八斛又有衣装兵器难以追逐勤劳而至虏必商军进退稍引去逐水入山林随而深入虏即据前险守后阸以絶粮道必有伤危之忧为夷狄笑千载不可复而武贤以为可夺其畜产虏其妻子此殆空言非至计也又武威县张掖日勒皆当北塞有通谷水草臣恐匈奴与羌有谋且欲大入幸能要杜张掖酒泉以絶西域其郡兵尤不可发先零首为畔逆它种劫略故臣愚册欲捐䍐开闇昧之过隠而勿章先行先零之诛以震动之宜悔过反善因赦其罪选择良吏知其俗者拊循和辑此全师保胜安边之册天子下其书公卿议者咸以为先零兵盛而负䍐开之助不先破䍐开则先零未可图也上廼拜侍中乐成侯许延夀为强弩将军即拜酒泉太守武贤为破羌将军赐玺书嘉纳其册以书敕让充国曰皇帝问后将军甚苦暴露将军计欲至正月廼击䍐羌羌人当获麦已逺其妻子精兵万人欲为酒泉炖煌宼边兵少民守保不得田作今张掖以东粟石百余刍槀束数十转输并起百姓烦扰将军将万余之衆不早及秋共水草之利争其畜食欲至冬虏皆当畜食多蔵匿山中依险阻将军士寒手足皲瘃宁有利哉将军不念中国之费欲以嵗数而胜微将军谁不乐此者今诏破羌将军武贤将兵六千一百人炖煌太守快将二千人长水校尉富昌酒泉侯奉世将婼月氏兵四千人亡虑万二千人赍三十日食以七月二十二日击䍐羌入鲜水北句亷上去酒泉八百里去将军可千二百里将军其引兵便道西并进虽不相及使虏闻东方北方兵并来分散其心意离其党与虽不能殄灭当有瓦觧者已诏中郎将卬将胡越佽飞射士歩兵二校益将军兵今五星出东方中国大利蛮夷大败太白出髙用兵深入敢战者吉弗敢战者凶将军急装因天时诛不义万下必全勿复有疑充国旣得让以为将任兵在外便宜有守以安国家廼上书谢罪因陈兵利害曰臣窃见骑都尉安国前幸赐书择羌人可使使䍐谕告以大军当至汉不诛䍐以觧其谋恩泽甚厚非臣下所能及臣独私美陛下盛徳至计亡已故遣开豪雕库宣天子至徳䍐开之属皆闻知眀诏今先零羌杨玉此羌之首帅名王将骑四千及煎巩骑五千阻石山木候便为宼䍐羌未有所犯今置先零先击䍐释有罪诛无辜起壹难就两害诚非陛下本计也臣闻兵法攻不足者守有余又曰善战者致人不致于人今䍐羌欲为炖煌酒泉㓂宜饬兵马练战士以须其至坐得致敌之术以逸击劳取胜之道也今恐二郡兵少不足以守而发之行攻释致虏之术而从为虏所致之道臣愚以为不便先零羌虏欲为背畔故与䍐开觧仇结约然其私心不能亡恐汉兵至而䍐开背之也臣愚以为其计常欲先赴䍐开之急以坚其约先击䍐羌先零必助之今虏马肥粮食方饶击之恐不能伤害适使先零得施徳于䍐羌坚其约合其党虏交坚党合精兵二万余人廹脇诸小种附着者稍衆莫须之属不轻得离也如是虏兵寖多诛之用力数倍臣恐国家忧累繇十年数不二三嵗而已臣得蒙天子厚恩父子俱为显列臣位至上卿爵为列侯犬马之齿七十六为眀诏填沟壑死骨不朽亡所顾念独思惟兵利害至孰悉也于臣之计先诛先零已则䍐开之属不烦兵而服矣先零已诛而䍐开不服渉正月击之得利之理又其时也以今进兵诚不见其利唯陛下裁察六月戊申奏七月甲寅玺书报从充国计焉充国引兵至先零在所虏久屯聚觧弛望见大军弃车重欲渡湟水道阸狭充国徐行驱之或曰逐利行迟充国曰此穷㓂不可廹也缓之则走不顾急之则还致死诸校皆曰善虏赴水溺死者数百降及斩首五百余人卤马牛羊十万余头车四千余两兵至䍐地令军毋燔聚落刍牧田中䍐羌闻之喜曰汉果不击我矣豪靡忘使人来言愿得复还故地充国以闻未报靡忘来自归充国赐饮食遣还谕种人䕶军以下皆争之曰此反虏不可擅遣充国曰诸君但欲便文自营非为公家忠计也语未卒玺书报令靡忘以赎论后䍐竟不烦兵而下其秋充国病上赐书曰制诏后将军闻苦脚胫寒泄将军年老加疾一朝之变不可讳朕甚忧之今诏破羌将军诣屯所为将军副急因天时大利吏士鋭气以十二月击先零羌即疾剧留屯毋行独遣破羌彊弩将军时羌降者万余人矣充国度其必壊欲罢骑兵屯田以待其敝作奏未上㑹得进兵玺书中郎将卬惧使客谏充国曰诚令兵出破军杀将以倾国家将军守之可也即利与病又何足争一旦不合上意遣绣衣来责将军将军之身不能自保何国家之安充国叹曰是何言之不忠也本用吾言羌虏得至是邪徃者举可先行羌者吾举辛武贤丞相御史复白遣义渠安国竟沮败羌金城湟中谷斛八钱吾谓耿中丞籴二百万斛谷羌人不敢动矣耿中丞请籴百万斛廼得四十万斛耳义渠冄使且费其半失此二册羌人故敢为逆失之豪釐差以千里是旣然矣今兵久不决四夷卒有动揺相因而起虽有知者不能善其后羌独足忧邪吾固以死守之眀主可为忠言遂上屯田奏曰臣闻兵者所以眀徳除害也故举得于外则福生于内不可不慎臣所将吏士马牛食月用粮谷十九万九千六百三十斛盐千六百九十三斛茭藁二十五万二百八十六石难久不觧繇役不息又恐它夷卒有不虞之变相因并起为明主忧诚非素定庙胜之册且羌虏易以计破难用兵碎故也臣愚以为击之不便计度临羌东至浩亹羌虏故田及公田民所未垦可二千顷以上其间邮亭多壊败者臣前部士入山伐材木大小六万余枚皆在水次愿罢骑兵留弛刑应募及淮阳汝南歩兵与吏士私从者合凡万二百八十一人用谷月二万七千三百六十三斛盐三百八斛分屯要害䖏氷觧漕下缮乡亭浚沟渠治湟陿以西道桥七十所令可至鲜水左右田事出赋人二十畮至四月草生发郡骑及属国胡骑伉健各千倅马什二就草为田者游兵以充入金城郡益积畜省大费今大司农所转谷至者足支万人一嵗食谨上田处及器用簿唯陛下裁许上报曰皇帝问后将军言欲罢骑兵万人留田即如将军之计虏当何时伏诛兵当何时得决孰计其便复奏充国上状曰臣闻帝王之兵以全取胜是以贵谋而贱战战而百胜非善之善者也故先为不可胜以待敌之可胜蛮夷习俗虽殊于礼义之国然其欲避害就利爱亲戚畏死亡一也今虏亡其美地荐草愁于寄託逺遯骨月离心人有畔志而明主般师罢兵万人留田顺天时因地利以待可胜之虏虽未即伏辜兵决可期月而望羌虏瓦觧前后降者万七百余人及受言去者凡七十辈此坐支觧羌虏之具也臣谨条不出兵留田便宜十二事歩兵九校吏士万人留屯以为武备因田致谷威徳并行一也又因排折羌虏令不得归肥饶之墬贫破其衆以成羌虏相畔之渐二也居民得并田作不失农业三也军马一月之食度支田士一嵗罢骑兵以省大费四也至春省甲士卒循河湟漕谷至临羌以眎羌虏扬威武传世折冲之具五也以闲暇时下所伐材缮治邮亭充入金城六也兵出乗危徼幸不出令反畔之虏窜于风寒之地离霜露疾疫瘃墯之患坐得必胜之道七也亡经阻逺追死伤之害八也内不损威武之重外不令虏得乗闲之埶九也又亡惊动河南大开小开使生它变之忧十也治湟陿中道桥令可至鲜水以制西域信威千里从枕席上过师十一也大费旣省繇役豫息以戒不虞十二也留屯田得十二便出兵失十二利臣充国材下犬马齿衰不识长册唯明诏博详公卿议臣採择上复赐报曰皇帝问后将军言十二便闻之虏虽未伏诛兵决可期月而望期月而望者谓今冬邪谓何时也将军独不计虏闻兵颇罢且丁壮相聚攻扰田者及道上屯兵复杀略人民将何以止之又大开小开前言曰我告汉军先零所在兵不往击久留得亡效五年时不分别人而并击我其意常恐今兵不出得亡变生与先零为一将军孰计复奏充国奏曰臣闻兵以计为本故多算胜少算先零羌精兵今余不过七八千人失地逺客分𣪚饥冻䍐开莫须又颇暴略其羸弱畜产畔还者不絶皆闻天子明令相捕斩之赏臣愚以为虏破壊可日月冀逺在来春故曰兵决可期月而望窃见北边自炖煌至辽东万一千五百余里乘塞列隧有吏卒数千人虏数大衆攻之而不能害今留歩士万人屯田地埶平易多髙山逺望之便部曲相保为壍垒木樵校聫不絶便兵弩饬鬭具㷭火幸通埶及并力以逸待劳兵之利者也臣愚以为屯田内有亡费之利外有守御之备骑兵虽罢虏见万人留田为必禽之具其土崩归徳宜不久矣从今尽三月虏马羸瘦必不敢捐其妻子于它种中逺渉河山而来为宼又见屯田之士精兵万人终不敢复将其累重还归故地是臣之愚计所以度虏且必瓦觧其处不战而自破之册也至于虏小宼盗时杀人民其原未可卒禁臣闻战不必胜不茍接刃攻不必取不茍劳衆诚令兵出虽不能灭先零亶能令虏絶不为小㓂则出兵可也即今同是而释坐胜之道从乘危之埶徃终不见利空内自罢敝贬重而自损非所以视蛮夷也又大兵一出还不可复留湟中亦未可空如是繇役复发也且匈奴不可不备乌桓不可不忧今久转运烦费倾我不虞之用以澹一隅臣愚以为不便校尉临衆幸得承威徳奉厚币拊循衆羌谕以明诏宜皆乡风虽其前辞尝曰得亡校五年宜亡它心不足以故出兵臣窃自惟念奉诏出塞引军逺击穷天子之精兵𣪚车甲于山野虽亡尺寸之功媮得避慊之便而亡后咎余责此人臣不忠之利非明主社稷之福也臣幸得奋精兵讨不义久留天诛罪当万死陛下寛仁未忍加诛令臣数得孰计愚臣伏计孰甚不敢避斧钺之诛昧死陈愚唯陛下省察充国奏每上輙下公卿议臣初是充国计者什三中什五最后什八有诏诘前言不便者皆顿首服丞相魏相曰臣愚不习兵事利害后将军数画军册其言常是臣任其计可必用也上于是报充国曰皇帝问后将军上书言羌虏可胜之道今听将军将军计善其上留屯田及当罢者人马数将军强食慎兵事自爱上以破羌强弩将军数言当击又用充国屯田䖏离𣪚恐虏犯之于是两从其计诏两将军与中郎将卬出击强弩出降四千余人破羌斩首二千级中郎将卬斩首降者亦二千余级而充国所降复得五千余人诏罢兵独充国留屯田明年五月充国奏言羌本可五万人军凡斩首七千六百级降者三万一千二百人溺河湟饥饿死者五六千人定计遗脱与煎巩黄羝俱亡者不过四千人羌靡忘等自诡必得请罢屯兵奏可充国振旅而还所善浩星赐迎説充国曰衆人皆以破羌强弩出击多斩首获降虏以破壊然有识者以为虏埶穷困兵虽不出必自服矣将军卽见宜归功于二将军出击非愚臣所及如此将军计未失也充国曰吾年老矣爵位已极岂嫌伐一时事以欺明主哉兵埶国之大事当为后法老臣不以余命壹为陛下明言兵之利害卒死谁当复言之者卒以其意对上然其计罢遣辛武贤归酒泉太守官充国复为后将军卫尉其秋羌若零离留且种儿库共斩先零大豪犹非杨玉首及诸豪弟泽阳雕良儿靡忘皆帅煎巩黄羝之属四千余人降汉封若零弟泽二人为帅衆王离留且种二人为侯儿库为君阳雕为言兵侯良儿为君靡忘为献牛君初置金城属国以处降羌诏举可䕶羌校尉者时充国病四府举辛武贤小弟汤充国遽起奏汤使酒不可典蛮夷不如汤兄临衆时汤已拜受节有诏更用临衆后临衆病免五府复举汤汤数醉䣱羌人羌人反畔卒如充国之言初破羌将军武贤在军中时与中郎将卬宴语卬道车骑将军张安世始尝不快上上欲诛之卬家将军以为安世本持橐簪笔事孝武帝数十年见谓忠谨宜全度之安世用是得免及充国还言兵事武贤罢归故官深恨上书告卬泄省中语卬坐禁止而入至充国莫府司马中乱屯兵下吏自杀充国乞骸骨赐安车驷马黄金六十斤罢就第朝庭每有四夷大议常与参兵谋问筹策焉年八十六甘露二年薨谥曰壮侯传子至孙钦钦尚敬武公主主亡子主教钦良人习诈有身名它人子钦薨子岑嗣侯习为太夫人岑父母求钱财亡已忿恨相告岑坐非子免国除元始中修功臣后复封充国曾孙伋为营平侯初充国以功徳与霍光等列画未央宫成帝时西羌尝有警上思将帅之臣追美充国廼召黄门郎扬雄卽充国图画而颂之曰明灵惟宣戎有先零先零昌狂侵汉西疆汉命虎臣惟后将军整我六师是讨是震旣临其域谕以威徳有守矜功谓之弗克请奋其旅于䍐之羌天子命我从之鲜阳营平守节娄奏封章料敌制胜威谋靡亢遂克西戎还师于京鬼方賔服罔有不庭昔周之宣有方有虎诗人歌功廼列于雅在汉中兴充国作武赳赳桓桓亦绍厥后充国为后将军徙杜陵辛武贤自羌军还后七年复为破羌将军征乌孙至炖煌后不出徴未到病卒子庆忌至大官辛庆忌字子真少以父任为右校丞随长罗侯常恵屯田乌孙赤谷城与歙侯战䧟陈郄敌恵奏其功拜为侍郎迁校尉将吏士屯焉耆国还为谒者尚未知名元帝初补金城长史举茂材迁郎中车骑将军朝廷多重之者转为校尉迁张掖太守徙酒泉所在着名成帝初徴为光禄大夫迁左曹中郎将至执金吾始武贤与赵充国有隙后充国家杀辛氏至庆忌为执金吾坐子杀赵氏左迁酒泉太守嵗余大将军王凤荐庆忌前在两郡着功迹徴入歴位朝廷莫不信乡质行正直仁勇得衆心通于兵事明略威重任国柱石父破羌将军武贤显名前世有威西夷臣凤不能久䖏庆忌之右廼复徴为光禄大夫执金吾数年坐小法左迁云中太守复徴为光禄勲时数有灾异丞相司直何武上封事曰虞有宫之竒晋献不寐卫青在位淮南寝谋故贤人立朝折冲厌难胜于亡形司马法曰天下虽安忘战必危夫将不豫设则亡以应卒士不素厉则难使死敌是以先帝建列将之官近戚主内异姓距外故姦轨不得萌动而破灭诚万世之长册也光禄勲庆忌行义修正柔毅敦厚谋虑深逺前在边郡数破敌获虏外夷莫不闻廼者大异并见未有其应加以兵革久寝春秋大灾未至而豫御之庆忌宜在爪牙官以备不虞其后拜为右将军诸吏𣪚骑给事中嵗余徙为左将军庆忌居䖏恭俭食饮被服尤节约然性好舆马号为鲜明唯是为奢为国虎臣遭世承平匈奴西域亲附敬其威信年老卒官长子通为䕶羌校尉中子遵函谷闗都尉少子茂水衡都尉出为郡守皆有将帅之风宗族支属至二千石者十余人元始中安汉公王莽秉政见庆忌本大将军凤所成三子皆能欲亲厚之是时莽方立威柄用甄丰甄邯以自助丰邯新贵威震朝廷水衡都尉茂自见名臣子孙兄弟并列不甚诎事两甄时平帝幼外家卫氏不得在京师而䕶羌校尉通长子次兄素与帝从舅卫子伯相善两人俱游侠賔客甚盛及吕寛事起莽诛卫氏两甄搆言诸辛阴与卫子伯为心腹有背恩不説安汉公之谋于是司直陈崇举奏其宗亲陇西辛兴等侵陵百姓威行州郡莽遂按通父子遵茂兄弟及南郡太守辛伯等皆诛杀之辛氏繇是废庆忌本狄道人为将军徙昌陵昌陵罢留长安赞曰秦汉已来山东出相山西出将秦将军白起郿人王翦频阳人汉兴郁郅王围甘延寿义渠公孙贺傅介子成纪李广李蔡杜陵苏建苏武上邽上官桀赵充国襄武亷襃狄道辛武贤庆忌皆以勇武显闻苏辛父子着节此其可称列者也其余不可胜数何则山西天水陇西安定北地䖏埶廹近羌胡民俗修习战备髙上勇力鞍马骑射故秦诗曰王于兴师修我甲兵与子皆行其风声气俗自古而然今之歌謡慷慨风流犹存耳前汉书卷六十九卷六十九考证前汉书卷六十九考证赵充国传以假司马从贰师将军击匈奴按天汉二年事也李广利以三万骑出酒泉击右贤王于天山得首虏万余级即此役也武都氐人反充国以大将军䕶军云云按昭纪元凤元年武都氐人反遣执金吾马适建龙頟侯韩増大鸿胪广明将三辅太常徒皆免刑击之然则充国以䕶军为禆将而战功多耳又按匈奴传匈奴降者言匈奴方发二万骑击乌桓霍光欲发兵要击之以问充国充国以为非计乃拜范明友为度辽将军亦充国为大将军䕶军都尉时事也充国为水衡都尉公卿表在元凤元年而迁后将军在元平元年先零豪言愿时渡湟水北注师古曰湟水之北是汉地刘奉世曰湟北非谓汉地也按师古注是刘奉世説非也胡三省曰羗依南山渡湟水而北固欲与匈奴合而湟北则汉地所以隔絶羌与匈奴通之路正在于此于地形可谓明晓屯备羌至浩亹注师古曰水名也觧在地理志胡三省曰县名也属金城郡有浩亹水出西塞外东至允吾入湟水杜佑云汉浩亹县故城在今金城郡广武县西南臣愿驰至金城图上方畧胡三省曰金城郡昭帝始元六年置唐兰鄯廓州地夜引兵上至落都注服䖍曰山名也胡三省曰据水经注破羌县之西有落都城后汉志浩亹县有雒都谷合击䍐开在鲜水上者按鲜水即西海一名青海又名卑禾羌海地理志金城郡临羌县西北至塞外有仙海盐池者也后书西羌传武帝时先零羌与匈奴通㓂边遣李息徐自为击平之羌乃去湟中依西海盐池左右又本书王莽传羌豪献鲜水海允谷盐池地为西海郡初置金城属国以䖏降羌王应麟曰叚颎言先零作㓂充国徙令居内始服终叛至今为鲠予以地理志考之神爵二年金城置破羌允街二县盖䖏降羌之地羌在湟河之南而汉地在湟河之北谓之属国置都尉以主降者羌为患不自属国始也建武中马援徙羌天水陇西扶风三郡永平中窦固马武徙羌三辅于是始炽或以充国迁先零内地为非而不知金城非内地也不得不为充国辨四府举辛武贤小弟汤胡三省曰丞相御史车骑将军前将军府也并后将军为五府辛庆忌传迁郎中车骑将军刘敞曰是歴郎中兼车骑将史省文总言之耳云云按敞有两説前説军字衍后説车字及军字衍以文义推之后説尤长车骑将军位次大将军未有以郎中兼者观下文云转为校尉迁张掖太守即知非车骑将军矣军字显是衍文又按百官表郎中有车戸骑三将秩皆比二千石此文应云迁郎中骑将又误衍一车字耳卫青在位淮南寝谋顾炎武曰谓伍被言大将军数将习兵未易当又言虽古名将不过是为淮南所惮也前汉书卷六十九考证前汉书卷七十钦定四库全书前汉书卷七十汉兰台令史班固撰唐正议大夫行祕书少监琅邪县开国子颜师古注傅常郑甘陈叚传第四十傅介子北地人也以从军为官先是龟兹楼兰皆尝杀汉使者语在西域传至元凤中介子以骏马监求使大宛因诏令责楼兰龟兹国介子至楼兰责其王教匈奴遮杀汉使大兵方至王茍不教匈奴匈奴使过至诸国何为不言王谢服言匈奴使属过当至乌孙道过龟兹介子至龟兹复责其王王亦服罪介子从大宛还到龟兹龟兹言匈奴使从乌孙还在此介子因率其吏士共诛斩匈奴使者还奏事诏拜介子为中郎迁平乐监介子谓大将军霍光曰楼兰龟兹数反复而不诛无所惩艾介子过龟兹时其王近就人易得也愿徃刺之以威示诸国大将军曰龟兹道逺且验之于楼兰于是白遣之介子与士卒俱赍金币扬言以赐外国为名至楼兰楼兰王意不亲介子介子阳引去至其西界使译谓曰汉使者持黄金锦绣行赐诸国王不来受我去之西国矣即出金币以示译译还报王王贪汉物来见使者介子与坐饮陈物示之饮酒皆醉介子谓王曰天子使我私报王王起随介子入帐中屏语壮士二人从后刺之刃交胸立死其贵人左右皆𣪚走介子告谕以王负汉罪天子遣我来诛王当更立前太子质在汉者汉兵方至毋敢动动灭国矣遂持王首还诣阙公卿将军议者咸嘉其功上廼下诏曰楼兰王安归常为匈奴间候遮汉使者发兵杀略卫司马安乐光禄大夫忠期门郎遂成等三辈及安息大宛使盗取节印献物甚逆天理平乐监傅介子持节使诛斩楼兰王安归首县之北阙以直报怨不烦师衆其封介子为义阳侯食邑七百戸士刺王者皆补侍郎介子薨子敞有罪不得嗣国除元始中继功臣世复封介子曾孙长为义阳侯王莽败廼絶常恵太原人也少时家贫自奋应募随栘中监苏武使匈奴并见拘留十余年昭帝时廼还汉嘉其勤劳拜为光禄大夫是时乌孙公主上书言匈奴发骑田车师车师与匈奴为一共侵乌孙唯天子救之汉养士马议欲击匈奴㑹昭帝崩宣帝初卽位本始二年遣恵使乌孙公主及昆弥皆遣使因恵言匈奴连发大兵击乌孙取车延恶师地收其人民去使使胁求公主欲隔絶汉昆弥愿发国半精兵自给人马五万骑尽力击匈奴唯天子出兵以救公主昆弥于是汉大发十五万骑五将军分道出语在匈奴传以恵为校尉持节䕶乌孙兵昆弥自将翖侯以下五万余骑从西方入至右谷蠡庭获单于父行及嫂居次名王骑将以下三万九千人得马牛驴驘橐佗五万余匹羊六十余万头乌孙皆自取卤获恵从吏卒十余人随昆弥还未至乌孙乌孙人盗恵印绶节恵还自以当诛时汉五将皆无功天子以恵奉使克获遂封恵为长罗侯复遣恵持金币还赐乌孙贵人有功者恵因奏请龟兹国尝杀校尉頼丹未伏诛请便道击之宣帝不许大将军霍光风恵以便宜从事恵与吏士五百人俱至乌孙还过发西国兵二万人令副使发龟兹东国二万人乌孙兵七千人从三面攻龟兹兵未合先遣人责其王以前杀汉使状王谢曰廼我先王时为贵人姑翼所误耳我无罪恵曰即如此缚姑翼来吾置王王执姑翼诣恵恵斩之而还后代苏武为典属国眀习外国事勤劳数有功甘露中后将军赵充国薨天子遂以恵为右将军典属国如故宣帝崩恵事元帝三嵗薨谥曰壮武侯传国至曾孙建武中廼絶郑吉㑹稽人也以卒伍从军数出西域由是为郎吉为人彊执习外国事自张骞通西域李广利征伐之后初置校尉屯田渠黎至宣帝时吉以侍郎田渠黎积谷因发诸国兵攻破车师迁卫司马使䕶鄯善以西南道神爵中匈奴乖乱日逐王先贤掸欲降汉使人与吉相闻吉发渠黎龟兹诸国五万人迎日逐王口万二千人小王将十二人随吉至河曲颇有亡者吉追斩之遂将诣亰师汉封日逐王为归徳侯吉既破车师降日逐威震西域遂并䕶车师以西北道故号都䕶都䕶之置自吉始焉上嘉其功效廼下诏曰都䕶西域骑都尉郑吉拊循外蛮宣明威信迎匈奴单于从兄日逐王衆击破车师兠訾城功效茂着其封吉为安逺侯食邑千戸吉于是中西域而立莫府治乌垒城镇抚诸国诛伐懐集之汉之号令班西域矣始自张骞而成于郑吉语在西域传吉薨谥曰缪侯子光嗣薨无子国除元始中録功臣不以罪絶者封吉曾孙永为安逺侯甘延寿字君况北地郁郅人也少以良家子善骑射为羽林投石㧞距絶于等伦尝超踰羽林亭楼由是迁为郎试弁为期门以材力爱幸稍迁至辽东太守免官车骑将军许嘉荐延寿为郎中谏大夫使西域都䕶骑都尉与副校尉陈汤共诛斩郅支单于封义成侯薨谥曰壮侯传国至曾孙王莽败廼絶陈汤字子公山阳瑕丘人也少好书博逹善属文家贫匄貣无节不为州里所称西至长安求官得太官献食丞数嵗富平侯张勃与汤交髙其能初元二年元帝诏列侯举茂材勃举汤汤待迁父死不犇丧司𨽻奏汤无循行勃选举故不以实坐削戸二百㑹薨因赐谥曰缪侯汤下狱论后复以荐为郎数求使外国久之迁西域副校尉与甘延寿俱出先是宣帝时匈奴乖乱五单于争立唿韩邪单于与郅支单于俱遣子入侍汉两受之后唿韩邪单于身入称臣朝见郅支以为唿韩邪破弱降汉不能自还即西收右地㑹汉发兵送唿韩邪单于郅支由是遂西破唿偈坚昆丁令兼三国而都之怨汉拥䕶唿韩邪而不助己困辱汉使者江廼始等初元四年遣使奉献因求侍子愿为内附汉议遣卫司马谷吉送之御史大夫贡禹博士匡衡以为春秋之义许夷狄者不壹而足今郅支单于乡化未醇所在絶逺宜令使者送其子至塞而还吉上书言中国与夷狄有羁縻不絶之义今既养全其子十年徳泽甚厚空絶而不送近从塞还示弃捐不畜使无乡从之心弃前恩立后怨不便议者见前江廼始无应敌之数知勇俱困以致耻辱即豫为臣忧臣幸得建彊汉之节承圣眀之诏宣谕厚恩不宜敢桀若懐禽兽加无道于臣则单于长婴大罪必遁逃逺舍不敢近邉没一使以安百姓国之计臣之愿也愿送至庭上以示朝者禹复争以为吉徃必为国取悔生事不可许右将军冯奉世以为可遣上许焉既至郅支单于怒竟杀吉等自知负汉又闻唿韩邪益彊遂西奔康居康居王以女妻郅支郅支亦以女予康居王康居甚尊敬郅支欲倚其威以胁诸国郅支数借兵击乌孙深入至赤谷城杀略民人敺畜产乌孙不敢追西边空虚不居者且千里郅支单于自以大国威名尊重又乘胜骄不为康居王礼怒杀康居王女及贵人人民数百或支觧投都頼水中发民作城日作五百人二嵗廼已又遣使责阖苏大宛诸国嵗遗不敢不予汉遣使三辈至康居求谷吉等死郅支困辱使者不肯奉诏而因都䕶上书言居困戹愿归计彊汉遣子入侍其骄嫚如此建昭三年汤与延寿出西域汤为人沈勇有大虑多策谋喜竒功每过城邑山川常登望既领外国与延寿谋曰夷狄畏服大种其天性也西域本属匈奴今郅支单于威名逺闻侵陵乌孙大宛常为康居画计欲降服之如得此二国北击伊列西取安息南排月氏山离乌弋数年之间城郭诸国危矣且其人剽悍好战伐数取胜久畜之必为西域患郅支单于虽所在絶逺蛮夷无金城强弩之守如发屯田吏士敺从乌孙衆兵直指其城下彼亡则无所之守则不足自保千载之功可一朝而成也延寿亦以为然欲奏请之汤曰国家与公卿议大策非凡所见事必不从延寿犹与不聼㑹其久病汤独矫制发城郭诸国兵车师戊巳校尉屯田吏士延寿闻之惊起欲止焉汤怒按劒叱延寿曰大衆已集㑹竖子欲沮衆邪延寿遂从之部勒行陈益置扬威白虎合骑之校汉兵胡兵合四万余人延寿汤上疏自劾奏矫制陈言兵状即日引军分行别为六校其三校从南道踰葱领径大宛其三校都䕶自将发温宿国从北道入赤谷过乌孙渉康居界至阗池西而康居副王抱阗将数千骑宼赤谷城东杀略大昆弥千余人敺畜产甚多从后与汉军相及颇宼盗后重汤纵胡兵击之杀四百六十人得其所略民四百七十人还付大昆弥其马牛羊以给军食又捕得抱阗贵人伊奴毒入康居东界令军不得为宼闲唿其贵人屠墨见之谕以威信与饮盟遣去径引行未至单于城可六十里止营复捕得康居贵人贝色子男开牟以为导贝色子即屠墨母之弟皆怨单于由是具知郅支情明日引行未至城三十里止营单于遣使问汉兵何以来应曰单于上书言居困阸愿归计彊汉身入朝见天子哀闵单于弃大国屈意康居故使都䕶将军来迎单于妻子恐左右惊动故未敢至城下使数徃来相荅报延寿汤因让之我为单于逺来而至今无名王大人见将军受事者何单于忽大计失客主之礼也兵来道逺人畜罢极食度且尽恐无以自还愿单于与大臣审计策明日前至郅支城都頼水上离城三里止营傅陈望见单于城上立五采幡织数百人披甲乘城又出百余骑徃来驰城下歩兵百余人夹门鱼鳞陈讲习用兵城上人更招汉军曰鬬来百余骑驰赴营营皆张弩持满指之骑引却颇遣吏士射城门骑歩兵骑歩兵皆入延寿汤令军闻鼓音皆薄城下四面围城各有所守穿塞门戸卤楯为前㦸弩为后卬射城中楼上人楼上人下走土城外有重木城从木城中射颇杀伤外人外人发薪烧木城夜数百骑欲出外迎射杀之初单于闻汉兵至欲去疑康居怨已为汉内应又闻乌孙诸国兵皆发自以无所之郅支已出复还曰不如坚守汉兵逺来不能久攻单于乃被甲在楼上诸阏氏夫人数十皆以弓射外人外人射中单于鼻诸夫人颇死单于下骑传战大内夜过半木城穿中人郄入土城乘城唿时康居兵万余骑分为十余处四面环城亦相与应和夜数犇营不利辄郄平明四面火起吏士喜大唿乘之钲鼓声动地康居兵引郄汉兵四面推卤楯并入土城中单于男女百余人走入大内汉兵纵火吏士争入单于被创死军候假丞杜勲斩单于首得汉使节二及谷吉等所赍帛书诸卤获以畀得者凡斩阏氏太子名王以下千五百一十八级生虏百四十五人降虏千余人赋予城郭诸国所发十五王于是延寿汤上疏曰臣闻天下之大义当混为一昔有唐虞今有彊汉匈奴唿韩邪单于已称北藩唯郅支单于叛逆未伏其辜大夏之西以为彊汉不能臣也郅支单于惨毒行于民大恶通于天臣延寿臣汤将义兵行天诛頼陛下神灵阴阳并应天气精明陷陈克敌斩郅支首及名王以下宜县头槀街蛮夷邸间以示万里明犯彊汉者虽逺必诛事下有司丞相匡衡御史大夫繁延寿以为郅支及名王首更歴诸国蛮夷莫不闻知月令春掩骼埋胔之时宜勿县车骑将军许嘉右将军王商以为春秋夹谷之㑹优施笑君孔子诛之方盛夏首足异门而出宜县十日廼埋之有诏将军议是初中书令石显尝欲以姊妻延夀延寿不取及丞相御史亦恶其矫制皆不与汤汤素贪所卤获财物入塞多不法司𨽻校尉移书道上系吏士按騐之汤上疏言臣与吏士共诛郅支单于幸得禽灭万里振旅宜有使者迎劳道路今司𨽻反逆收系按验是为郅支报讐也上立出吏士令县道具酒食以过军旣至论功石显匡衡以为延寿汤擅兴师矫制幸得不诛如复加爵土则后奉使者争欲乘危徼幸生事于蛮夷为国招难渐不可开元帝内嘉延寿汤功而重违衡显之议议久不决故宗正刘向上疏曰郅支单于囚杀使者吏士以百数事暴扬外国伤威毁重羣臣皆闵焉陛下赫然欲诛之意未尝有忘西域都䕶延寿副校尉汤承圣指倚神灵总百蛮之君㩜城郭之兵出百死入絶域遂蹈康居屠五重城搴歙侯之旗斩郅支之首县旌万里之外扬威昆山之西扫谷吉之耻立昭眀之功万夷慴伏莫不惧震唿韩邪单于见郅支己诛且喜且惧乡风驰义稽首来賔愿守北藩累世称臣立千载之功建万世之安羣臣之勋莫大焉昔周大夫方叔吉甫为宣王诛猃狁而百蛮从其诗曰啴啴焞焞如霆如雷显允方叔征伐猃狁蛮荆来威易曰有嘉折首获匪其丑言美诛首恶之人而诸不顺者皆来从也今延寿汤所诛震虽易之折首诗之雷霆不能及也论大功者不録小过举大美者不疵细瑕司马法曰军赏不踰月欲民速得为善之利也盖急武功重用人也吉甫之归周厚赐之其诗曰吉甫宴喜旣多受祉来归自镐我行永久千里之镐犹以为逺况万里之外其勤至矣延寿汤旣未获受祉之报反屈捐命之功久挫于刀笔之前非所以劝有功厉戎士也昔齐桓公前有尊周之功后有灭项之罪君子以功覆过而为之讳行事贰师将军李广利捐五万之师靡亿万之费经四年之劳而厪获骏马三十匹虽斩宛王母鼓之首犹不足以复费其私罪恶甚多孝武以为万里征伐不録其过遂封拜两侯三卿二千石百有余人今康居国彊于大宛郅支之号重于宛王杀使者罪甚于留马而延寿汤不烦汉士不费斗粮比于贰师功徳百之且常恵随欲击之乌孙郑吉迎自来之日逐犹皆裂土受爵故言威武勤劳则大于方叔吉甫列功覆过则优于齐桓贰师近事之功则髙于安逺长罗而大功未着小恶数布臣窃痛之宜以时觧县通籍除过勿治尊宠爵位以劝有功于是天子下诏曰匈奴郅支单于背畔礼义留杀汉使者吏士甚逆道理朕岂忘之哉所以优㳺而不征者重动师衆劳将率故𨼆忍而未有云也今延寿汤睹便宜乘时利结城郭诸国擅兴师矫制而征之頼天地宗庙之灵诛讨郅支单于斩获其首及阏氏贵人名王以下千数虽踰义干法内不烦一夫之役不开府库之蔵因敌之粮以赡军用立功万里之外威震百蛮名显四海为国除残兵革之原息邉竟得以安然犹不免死亡之患罪当在于奉宪朕甚闵之其赦延寿汤罪勿治诏公卿议封焉议者皆以为宜如军法捕斩单于令匡衡石显以为郅支本亡逃失国窃号絶域非真单于元帝取安逺侯郑吉故事封千戸衡显复争廼封延寿为义成侯赐汤爵闗内侯食邑各三百戸加赐黄金百斤告上帝宗庙大赦天下拜延寿为长水校尉汤为射声校尉延寿迁城门校尉䕶军都尉薨于官成帝初即位丞相衡复奏汤以吏二千石奉使颛命蛮夷中不正身以先下而盗所收康居财物戒官属曰絶域事不覆校虽在赦前不宜处位汤坐免后汤上书言康居王侍子非王子也按验寔王子也汤下狱当死太中大夫谷永上疏讼汤曰臣闻椘有子玉得臣文公为之仄席而坐赵有亷颇马服彊秦不敢窥兵井陉近汉有郅都魏尚匈奴不敢南乡沙幕由是言之战克之将国之爪牙不可不重也盖君子闻鼓鼙之声则思将率之臣窃见闗内侯陈汤前使副西域都䕶忿郅支之无道闵王诛之不加策虑愊亿义勇奋发卒兴师奔逝横厉乌孙踰集都頼屠三重城斩郅支首报十年之逋诛雪边吏之宿耻威震百蛮武畅西海汉元以来征伐方外之将未尝有也今汤坐言事非是幽囚久系歴时不决执宪之吏欲致之大辟昔白起为秦将南㧞郢都北阬赵括以纎介之过赐死杜邮秦民怜之莫不陨涕今汤亲秉钺席卷喋血万里之外荐功祖庙告类上帝介胄之士靡不慕义以言事为罪无赫赫之恶周书曰记人之功忘人之过宜为君者也夫犬马有劳于人尚加帷盖之报况国之功臣者哉窃恐陛下忽于鼓鼙之声不察周书之意而忘帷盖之施庸臣遇汤卒从吏议使百姓介然有秦民之恨非所以厉死难之臣也书奏天子出汤夺爵为士伍后数嵗西域都䕶叚㑹宗为乌孙兵所围驿骑上书愿发城郭炖煌兵以自救丞相王商大将军王凤及百僚议数日不决凤言汤多筹策习外国事可问上召汤见宣室汤击郅支时中寒病两臂不诎申汤入见有诏母拜示以㑹宗奏汤辞谢曰将相九卿皆贤材通明小臣罢癃不足以策大事上曰国家有急君其母让对曰臣以为此必无可忧也上曰何以言之汤曰夫胡兵五而当汉兵一何者兵刃朴钝弓弩不利今闻颇得汉巧然犹三而当一又兵法曰客倍而主人半然后敌今围㑹宗者人衆不足以胜㑹宗唯陛下勿忧且兵轻行五十里重行三十里今㑹宗欲发城郭炖煌歴时廼至所谓报雠之兵非救急之用也上曰奈何其觧可必乎度何时觧汤知乌孙瓦合不能久攻故事不过数日因对曰已觧矣诎指计其日曰不出五日当有吉语闻居四日军书到言已觧大将军凤奏以为从事中郎莫府事壹决于汤汤明法令善因事为埶纳説多从常受人金钱作章奏卒以此败初汤与将作大匠觧万年相善自元帝时渭陵不复徙民起邑成帝起初陵数年后乐霸陵曲亭南更营之万年与汤议以为武帝时工杨光以所作数可意自致将作大匠及大司农中丞耿寿昌造杜陵赐爵闗内侯将作大匠乗马延年以劳苦秩中二千石今作初陵而营起邑居成大功万年亦当蒙重赏子公妻家在长安儿子生长长安不乐东方宜求徙可得赐田宅俱善汤心利之卽上封事言初陵亰师之地最为肥美可立一县天下民不徙诸陵三十余嵗矣闗东富人益衆多规良田役使贫民可徙初陵以彊亰师衰弱诸侯又使中家以下得均贫富汤愿与妻子家属徙初陵为天下先于是天子从其计果起昌陵邑后徙内郡国民万年自诡三年可成后卒不就羣臣多言其不便者下有司议皆曰昌陵因卑为髙积土为山度便房犹在平地上客土之中不保幽冥之灵浅外不固卒徒工庸以鉅万数至㸐脂火夜作取土东山且与谷同贾作治数年天下徧被其劳国家罢敝府臧空虚下至衆庶熬熬苦之故陵因天性据真土处埶髙敞旁近祖考前又已有十年功绪宜还复故陵勿徙民上廼下诏罢昌陵语在成纪丞相御史请废昌陵邑中室奏未下人以问汤第宅不彻得毋复发徙汤曰县官且顺听羣臣言犹且复发徙之也时成都侯商新为大司马卫将军辅政素不善汤商闻此语白汤惑衆下狱治按騐诸所犯汤前为骑都尉王莽上书言父早死独不封母明君共养皇太后尤劳苦宜封竟为新都侯后皇太后同母弟茍参为水衡都尉死子伋为侍中参妻欲为伋求封汤受其金五十斤许为求比上奏𢎞农太守张匡坐臧百万以上狡猾不道有诏即讯恐下狱使人报汤汤为讼罪得踰冬月许谢钱二百万皆此类也事在赦前后东莱郡黒龙冬出人以问汤汤曰是所谓𤣥门开㣲行数出出入不时故龙以非时出也又言当复发徙传相语者十余人丞相御史奏汤惑衆不道妄称诈归异于上非所宜言大不敬廷尉増寿议以为不道无正法以所犯剧易为罪臣下承用失其中故移狱廷尉无比者先以闻所以正刑罚重人命也明主哀悯百姓下制书罢昌陵勿徙吏民已申布汤妄以意相谓且复发徙虽颇惊动所流行者少百姓不为变不可谓惑衆汤称诈虚设不然之事非所宜言大不敬也制曰廷尉増寿当是汤前有讨郅支单于功其免汤为庶人徙邉又曰故将作大匠万年佞邪不忠妄为巧诈多赋敛烦繇役兴卒暴之作卒徒䝉辜死者连属毒流衆庶海内怨望虽䝉赦令不宜居亰师于是汤与万年俱徙炖煌久之炖煌太守奏汤前亲诛郅支单于威行外国不宜近边塞诏徙安定议郎耿育上书言便宜因寃讼汤曰延寿汤为圣汉扬钩深致逺之威雪国家累年之耻讨絶域不覊之君系万里难制之虏岂有比哉先帝嘉之仍下明诏宣着其功改年垂歴传之无穷应是南郡献白虎邉陲无警备㑹先帝寝疾然犹垂意不忘数使尚书责问丞相趣立其功独丞相匡衡排而不予封延寿汤数百戸此功臣战士所以失望也孝成皇帝承建业之基乗征伐之威兵革不动国家无事而大臣倾邪谗佞在朝曾不深惟本末之难以防未然之戒欲专主威排妒有功使汤块然被寃拘囚不能自明卒以无罪老弃敦煌正当西域通道令威名折冲之臣旋踵及身复为郅支遗虏所笑诚可悲也至今奉使外蛮者未尝不陈郅支之诛以扬汉国之盛夫援人之功以惧敌弃人之身以快谗岂不痛哉且安不忘危盛必虑衰今国家素无文帝累年节俭富饶之畜又无武帝荐延枭俊禽敌之臣独有一陈汤耳假使异世不及陛下尚望国家追录其功封表其墓以劝后进也汤幸得身当圣世功曾未久反听邪臣鞭逐斥逺使亡逃分窜死无处所逺览之士莫不计度以为汤功累世不可及而汤过人情所有汤尚如此虽复破絶筋骨暴露形骸犹复制于脣舌为嫉妒之臣所系虏耳此臣所以于国家尤戚戚也书奏天子还汤卒于长安死后数年王莽为安汉公秉政旣内徳汤旧恩又欲讇皇太后以讨郅支功尊元帝庙称髙宗以汤延寿前功大赏薄及候丞杜勲不赏廼益封延寿孙迁千六百户追谥汤曰破胡壮侯封汤子冯为破胡侯勲为讨狄侯叚㑹宗字子松天水上邽人也竟宁中以杜陵令五府举为西域都䕶骑都尉光禄大夫西域敬其威信三嵗更尽还拜为沛郡太守以单于当朝徙为鴈门太守数年坐法免西域诸国上书愿得㑹宗阳朔中复为都䕶㑹宗为人好大节矜功名与谷永相友善谷永闵其老复逺出予书戒曰足下以柔逺之令徳复典都䕶之重职甚休甚休若子之材可优逰都城而取卿相何必勒功昆山之仄总领百蛮懐柔殊俗子之所长愚无以喻虽然朋友以言赠行敢不略意方今汉徳隆盛逺人賔服傅郑甘陈之功没齿不可复见愿吾子因循旧贯毋求竒功终更亟还亦足以复鴈门之踦万里之外以身为本愿详思愚言㑹宗旣出诸国遣子弟郊迎小昆弥安日前为㑹宗所立徳之欲徃谒诸翖侯止不听遂至龟兹谒城郭甚亲附康居太子保苏匿率衆万余人欲降㑹宗奏状汉遣卫司马逢迎㑹宗发戊巳校尉兵随司马受降司马畏其衆欲令降者皆自缚保苏匿怨望举衆亡去㑹宗更尽还以擅发戊巳校尉之兵乏兴有诏赎论拜为金城太守以病免嵗余小昆弥为国民所杀诸翖侯大乱徴㑹宗为左曹中郎将光禄大夫使安辑乌孙立小昆弥兄末振将定其国而还明年末振将杀大昆弥㑹病死汉恨诛不加元延中复遣㑹宗发戊巳校尉诸国兵即诛末振将大子番丘㑹宗恐大兵入乌孙惊番丘亡逃不可得即留所发兵垫娄地选精兵三十弩径至昆弥所在召番丘责以末振将骨月相杀杀汉公主子孙未伏诛而死使者受诏诛番丘即手劒击杀番丘官属以下惊恐驰归小昆弥乌犂靡者末振将兄子也勒兵数千骑围㑹宗㑹宗为言来诛之意今围守杀我如取汉牛一毛耳宛王郅支头县槀街乌孙所知也昆弥以下服曰末振将负汉诛其子可也独不可告我令饮食之邪㑹宗曰豫告昆弥逃匿之为大罪即饮食以付我伤骨肉恩故不先告昆弥以下号泣罢去㑹宗还奏事公卿议㑹宗权得便宜以轻兵深入乌孙即诛番丘宣眀国威宜加重赏天子赐㑹宗爵闗内侯黄金百斤是时小昆弥季父卑爰疐拥衆欲害昆弥汉复遣㑹宗使安辑与都䕶孙建并力明年㑹宗病死乌孙中年七十五矣城郭诸国为发丧立祠焉賛曰自元狩之际张骞始通西域至于地节郑吉建都䕶之号讫王莽世凡十八人皆以勇略选然其有功迹者具比亷襃以恩信称郭舜以亷平着孙建用威重显其余无称焉陈汤傥不自收歛卒用困穷议者闵之故备列云前汉书卷七十卷七十考证前汉书卷七十考证傅介子传诏曰楼兰王安归此传及昭纪并作安归西域传作尝归必有一误尝为匈奴间候遮汉使者注师古曰言为匈奴之间而候伺按西域传云后数为匈奴反间注云间音居苋反则此间字亦去声注为匈奴之间当作为匈奴反间也反字误作之字耳常恵传名王骑将以下三万九千人西域传作名王犁污都尉千长骑以下四万级而匈奴传作名王犂污都尉千长将以下三万九千余级郑吉传屯田渠黎按渠黎黎字应作犁传冩误耳使䕶鄯善以西南道按西域传出西域有二道自鄯善西行至莎车为南道自车师前王庭西行至疏勒为北道本文西字应读言䕶鄯善以西之南道也下北道亦然都䕶之置自吉始焉通鑑考异曰百官表云西域都䕶加官地节二年初置盖误以神爵二年为地节二年也西域传云神爵三年亦误陈汤传由是遂西破唿偈按唿偈匈奴传作乌揭又乗胜骄胡三省曰郅支尝破杀闰振攻破唿韩邪又杀伊利月屡破乌孙兵故骄也投都頼水中注郅支水名按注稍误盖康居国水名而郅支来筑城其地故下文曰前至郅支城都頼水上也故使都䕶将军来按都䕶不称将军延寿汤自称以耀逺人耳下文见将军受事者同军候假丞杜勲胡三省曰汉制军行有各部校尉部下有曲曲有军候一人又都䕶有副校尉秩比二千石丞一人司马候千人各二人杜勲本为军候而假丞也右将军王商按此乐昌侯王商以右将军后为丞相自有列传非王凤弟成都侯王商也搴歙侯之旗按西域传俱作翖侯师古注翖即翕字则此文歙字误也改元垂歴传之无穷注师古曰上书者附着耳胡三省曰按元纪诏曰匈奴郅支单于背叛礼义既服其辜唿韩邪单于修朝保塞邉垂长无兵革之事其改元为竟宁则改元寔以此非附着也按胡氏纠师古之失是也叚㑹宗传天水上邽人也按地理志上邽县属陇西不属天水即赵充国亦上邽人传曰陇西上邽人可证也此文疑误立小昆弥兄末振将通鑑考异曰乌孙传以末振将为安日弟此传作兄误賛亷褒以恩信称郭舜以亷平着孙建用威重显按亷褒孙建事见乌孙传郭舜事见康居传褒字子上襄武人官至右将军建字子夏官至左将军元始中封成武侯前汉书卷七十考证前汉书卷七十一钦定四库全书前汉书卷七十一汉兰台令史班固撰唐正议大夫行秘书少监琅邪县开国子颜师古注隽疏于薛平彭传第四十一隽不疑字曼倩勃海人也治春秋为郡文学进退必以礼名闻州郡武帝末郡国盗贼羣起暴胜之为直指使者衣绣衣持斧逐捕盗贼督课郡国东至海以军兴诛不从命者威振州郡胜之素闻不疑贤至勃海遣吏请与相见不疑冠进贤冠带櫑具劒佩环玦襃衣博带盛服至门上谒门下欲使解劒不疑曰劒者君子武备所以衞身不可解请退吏白胜之胜之开合延请望见不疑容貌尊严衣冠甚伟胜之躧履起迎登堂坐定不疑据地曰窃伏海濒闻暴公子威名旧矣今乃承颜接辞凡为吏太刚则折太柔则废威行施之以恩然后树功扬名永终天禄胜之知不疑非庸人敬纳其戒深接以礼意问当世所施行门下诸从事皆州郡选吏侧听不疑莫不惊骇至昏夜罢去胜之遂表荐不疑征诣公车拜为青州刺史久之武帝崩昭帝即位而齐孝王孙刘泽交结郡国豪桀谋反欲先杀青州刺史不疑发觉收捕皆伏其辜擢为京兆尹赐钱百万京师吏民敬其威信每行县录囚徒还其母辄问不疑有所平反活几何人即不疑多有所平反母喜笑为饮食语言异于他时或亡所出母怒为之不食故不疑为吏严而不残始元五年有一男子乘黄犊车建黄旐衣黄襜褕着黄冐诣北阙自谓衞太子公车以闻诏使公卿将军中二千石杂识视长安中吏民聚观者数万人右将军勒兵阙下以备非常丞相御史中二千石至者立莫敢发言京兆尹不疑后到叱从吏收缚或曰是非未可知且安之不疑曰诸君何患于衞太子昔蒯聩违命出奔輙距而不纳春秋是之衞太子得罪先帝亡不即死今来自诣此罪人也遂送诏狱天子与大将军霍光闻而嘉之曰公卿大臣当用经术明于大谊繇是名声重于朝廷在位者皆自以不及也大将军光欲以女妻之不疑固辞不肯当久之以病免终于家京师纪之后赵广汉为京兆尹言我禁姦止邪行于吏民至于朝廷事不及不疑远甚廷尉验治何人竟得姦诈本夏阳人姓成名方遂居湖以卜筮为事有故太子舍人尝从方遂卜谓曰子状貌甚似衞太子方遂心利其言几得以富贵即诈自称诣阙廷尉逮召郷里识知者张宗禄等方遂坐诬罔不道要斩东市一姓张名延年疏广字仲翁东海兰陵人也少好学明春秋家居教授学者自远方至徴为博士太中大夫地节三年立皇太子选丙吉为太傅广为少傅数月吉迁御史大夫广徙为太傅广兄子受字公子亦以贤良举为太子家令受好礼恭谨敏而有辞宣帝幸太子宫受迎谒应对及置酒宴奉觞上寿辞礼闲雅上甚讙説顷之拜受为少傅太子外祖父特进平恩侯许伯以为太子少白使其弟中郎将舜监护太子家上以问广广对曰太子国储副君师友必于天下英俊不宜独亲外家许氏且太子自有太傅少傅官属已备今复使舜护太子家视陋非所以广太子德于天下也上善其言以语丞相魏相相免冠谢曰此非臣等所能及广繇是见器重数受赏赐太子每朝因进见太傅在前少傅在后父子并为师傅朝廷以为荣在位五岁皇太子年十二通论语孝经广谓受曰吾闻知足不辱知止不殆功遂身退天之道也今仕官至二千石宦成名立如此不去惧有后悔岂如父子相随出关归老故郷以寿命终不亦善乎受叩头曰从大人议即日父子俱移病满三月赐告广遂称笃上疏乞骸骨上以其年笃老皆许之加赐黄金二十斤皇太子赠以五十斤公卿大夫故人邑子设祖道供张东都门外送者车数百两辞决而去及道路观者皆曰贤哉二大夫或叹息为之下泣广既归郷里日令家共具设酒食请族人故旧賔客与相娱乐数问其家金余尚有几所趣卖以共具居岁余广子孙窃谓其昆弟老人广所爱信者曰子孙几及君时颇立产业基阯今日饮食费且尽宜从丈人所劝説君买田宅老人即以闲暇时为广言此计广曰吾岂老誖不念子孙哉顾自有旧田庐令子孙勤力其中足以共衣食与凡人齐今复增益之以为赢余但教子孙怠墯耳贤而多财则损其志愚而多财则益其过且夫富者衆之怨也吾既亡以教化子孙不欲益其过而生怨又此金者圣主所以惠养老臣也故乐与郷党宗族共飨其赐以尽吾余日不亦可乎于是族人説服皆以寿终于定国字曼倩东海郯人也其父于公为县狱史郡决曹决狱平罗文法者于公所决皆不恨郡中为之生立祠号曰于公祠东海有孝妇少寡亡子养姑甚谨姑欲嫁之终不肯姑谓邻人曰孝妇事我勤苦哀其亡子守寡我老久絫丁壮奈何其后姑自经死姑女告吏妇杀我母吏捕孝妇孝妇辞不杀姑吏验治孝妇自诬服具狱上府于公以为此妇养姑十余年以孝闻必不杀也太守不听于公争之弗能得乃抱其具狱哭于府上因辞疾去太守竟论杀孝妇郡中枯旱三年后太守至卜筮其故于公曰孝妇不当死前太守彊断之咎党在是乎于是杀牛自祭孝妇冡因表其墓天立大雨岁熟郡中以此大敬重于公定国少学法于父父死后定国亦为狱史郡决曹补廷尉史以选与御史中丞从事治反者狱以材髙举侍御史迁御史中丞会昭帝崩昌邑王徴即位行滛乱定国上书谏后王废宣帝立大将军光领尚书事条奏羣臣谏昌邑王者皆超迁定国繇是为光禄大夫平尚书事甚见任用数年迁水衡都尉超为廷尉定国乃迎师学春秋身执经北面备弟子礼为人谦恭尤重经术士虽卑贱徒歩徃过定国皆与钧礼恩敬甚备学士咸称焉其决疑平法务在哀鳏寡罪疑从轻加审愼之心朝廷称之曰张释之为廷尉天下无寃民于定国为廷尉民自以不寃定国食酒至数石不乱冬月治请谳饮酒益精明为廷尉十八岁迁御史大夫甘露中代黄霸为丞相封西平侯三年宣帝崩元帝立以定国任职旧臣敬重之时陈万年为御史大夫与定国并位八年论议无所拂后贡禹代为御史大夫数处駮议定国明习政事率常丞相议可然上始即位关东连年被灾害民流入关言事者归咎于大臣上于是数以朝日引见丞相御史入受诏条责以职事曰恶吏负贼妄意良民至亡辜死或盗贼发吏不亟追而反系亡家后不敢复告以故寖广民多寃结州郡不理连上书者交于阙廷二千石选举不实是以在位多不任职民田有灾害吏不肯除收趣其租以故重困关东流民饥寒疾疫已诏吏转漕虚仓廪开府臧相振救赐寒者衣至春犹恐不赡今丞相御史将欲何施以塞此咎悉意条状陈朕过失定国上书谢罪永光元年春霜夏寒日青亡光上复以诏条责曰郎有从东方来者言民父子相弃丞相御史案事之吏匿不言邪将从东方来者加增之也何以错缪至是欲知其实方今年岁未可预知也即有水旱其忧不细公卿有可以防其未然救其已然者不各以诚对毋有所讳定国惶恐上书自劾归侯印乞骸骨上报曰君相朕躬不敢怠息万方之事大录于君能毋过者其唯圣人方今承周秦之敝俗化陵夷民寡礼谊隂阳不调灾咎之发不为一端而作自圣人推类以记不敢专也况于非圣者乎日夜惟思所以未能尽明经曰万方有罪罪在朕躬君虽任职何必颛焉其勉察郡国守相羣牧非其人者毋令乆贼民永执纲纪务悉聪明强食愼疾定国遂称笃固辞上廼赐安车驷马黄金六十斤罢就第数岁七十余薨谥曰安侯子永嗣少时耆酒多过失年且三十乃折节修行以父任为侍中中郎将长水校尉定国死居䘮如礼孝行闻由是以列侯为散骑光禄勲至御史大夫尚馆陶公主施施者宣帝长女成帝姑也贤有行永以选尚焉上方欲相之会永薨子恬嗣恬不肖薄于行始定国父于公其闾门坏父老方共治之于公谓曰少高大门闾令容驷马高盖车我治狱多阴德未尝有所寃子孙必有兴者至定国为丞相永为御史大夫封侯传世云薛广德字长卿沛郡相人也以鲁诗教授楚国龚胜舍师事焉萧望之为御史大夫除广德为属数与论议器之荐广德经行宜充本朝为博士论石渠迁谏大夫代贡禹为长信少府御史大夫广德为人温雅有醖借及为三公直言谏争始拜旬日间上幸甘泉郊泰畤礼毕因留射猎广德上书曰窃见关东困极人民流离陛下日撞亡秦之钟听郑衞之乐臣诚悼之今士卒暴露从官劳倦愿陛下亟反宫思与百姓同忧乐天下幸甚上即日还其秋上酎祭宗庙出便门欲御楼船广德当乘舆车免冠顿首曰宜从桥诏曰大夫冠广德曰陛下不听臣臣自刎以血汗车轮陛下不得入庙矣上不説先敺光禄大夫张勐进曰臣闻主圣臣直乘船危就桥安圣主不乘危御史大夫言可听上曰晓人不当如是邪乃从桥后月余以岁恶民流与丞相定国大司马车骑将军史髙俱乞骸骨皆赐安车驷马黄金六十斤罢广德为御史大夫凡十月免东归沛太守迎之界上沛以为荣县其安车传子孙平当字子思祖父以訾百万自下邑徙平陵当少为大行治礼丞功次补大鸿胪文学察廉为顺阳长栒邑令以明经为博士公卿荐当论议通明给事中每有灾异当辄傅经术言得失文雅虽不能及萧望之匡衡然指意畧同自元帝时韦𤣥成为丞相奏罢太上皇寝庙园当上书言臣闻孔子曰如有王者必世而后仁三十年之间道德和洽制礼兴乐灾害不生祸乱不作今圣汉受命而王继体承业二百余年孜孜不怠政令清矣然风俗未和阴阳未调灾害数见意者大本有不立与何德化休徴不应之久也旤福不虚必有因而至者焉宜深迹其道而务修其本昔者帝尧南面而治先克明俊德以亲九族而化及万国孝经曰天地之性人为贵人之行莫大于孝孝莫大于严父严父莫大于配天则周公其人也夫孝子善述人之志周公既成文武之业而制作礼乐修严父配天之事知文王不欲以子临父故推而序之上极于后稷而以配天此圣人之德亡以加于孝也髙皇帝圣德受命有天下尊太上皇犹周文武之追王太王王季也此汉之始祖后嗣所宜尊奉以广盛德孝之至也书云正稽古建功立事可以永年传于亡穷上纳其言下诏复太上皇寝庙园顷之使行流民幽州举奏刺史二千石劳倈有意者言勃海盐池可且勿禁以救民急所过见称举奉使者十一人为最迁丞相司直坐法左迁朔方刺史复徴入为太中大夫给事中絫迁长信少府大鸿胪光禄勲先是太后姊子衞尉淳于长白言昌陵不可成下有司议当以为作治连年可遂就上既罢昌陵以长首建忠策复下公卿议封长当又以为长虽有善言不应封爵之科坐前议不正左迁鉅鹿太守后上遂封长当以经明禹贡使行河为骑都尉领河隄哀帝即位徴当为光禄大夫诸吏散骑复为光禄勲御史大夫至丞相以冬月赐爵关内侯明年春上使使者召欲封当当病笃不应召室家或谓当不可强起受侯印为子孙邪当曰吾居大位已负素餐之责矣起受侯印还卧而死死有余罪今不起者所以为子孙也遂上书乞骸骨上报曰朕选于衆以君为相视事日寡辅政未久阴阳不调冬无大雪旱气为灾朕之不德何必君罪君何疑而上书乞骸骨归关内侯爵邑使尚书令谭赐君养牛一上尊酒十石君其勉致医药以自持后月余卒子晏以明经歴位大司徒封防郷侯汉兴唯韦平父子至宰相彭宣字子佩淮阳阳夏人也治易事张禹举为博士迁东平太傅禹以帝师见尊信荐宣经明有威重可任政事繇是入为右扶风迁廷尉以王国人出为太原太守数年复入为大司农光禄勲右将军哀帝即位徙为左将军岁余上欲令丁傅处爪牙官廼策宣曰有司数奏言诸侯国人不得宿卫将军不宜典兵马处大位朕唯将军任汉将之重而子又前取淮阳王女婚姻不絶非国之制使光禄大夫曼赐将军黄金五十斤安车驷马其上左将军印绶以关内侯归家宣罢数岁谏大夫鲍宣数荐宣会元寿元年正月朔日蚀鲍宣复言上廼召宣为光禄大夫迁御史大夫转为大司空封长平侯会哀帝崩新都侯王莽为大司马秉政专权宣上书言三公鼎足承君一足不任则覆乱美实臣资性浅薄年齿老眊数伏疾病昏乱遗忘愿上大司空长平侯印绶乞骸骨归郷里竢寘沟壑莽白太后策宣曰惟君视事日寡功德未效廹于老眊昏乱非所以辅国家绥海内也使光禄勲丰册诏君其上大司空印绶便就国莽恨宣求退故不赐黄金安车驷马宣居国数年薨谥曰顷侯传子至孙王莽败廼絶赞曰隽不疑学以从政临事不惑遂立名迹终始可述疏广行止足之计免辱殆之絫亦其次也于定国父子哀鳏哲狱为任职臣薛广德保县车之荣平当逡遁有耻彭宣见险而止异乎茍患失之者矣前汉书卷七十一卷七十一考证前汉书卷七十一考证隽不疑传暴胜之为直指使者按此天汉二年事也胜之河东人以光禄大夫出为直指使者至太始三年为御史大夫于定国传为廷尉十八岁按定国以地节元年为廷尉至甘露三年迁御史大夫公卿表作为廷尉十七年迁葢从为廷尉之次年实数故与传不同也万方之事大录于君顾炎武曰今所传王肃注舜典纳于大麓云麓录也纳舜使大录万机之政葢西京时有此解故诏书用之薛广德传沛郡相人也唐书宰相世系表曰薛公献䇿灭黥布封千戸侯生瑑瑑生茂宣茂宣生怀则怀则生引孙引孙生广德平当传书曰正稽古建功立事可以永年传于亡穷注师古曰今文泰誓之辞按此文西京所行伪泰誓辞也郊祀志亦引此文云正稽古立功立事可以永年丕天之大律然则传于亡穷四字当所自撰以结引书之意也汉兴惟韦平父子至宰相按此但言由布衣以文学升庸者耳不然绛侯条侯辅佐文景非父子宰相耶赞于定国父子哀鳏哲狱注师古云云顾炎武曰毛诗礼记鳏寡之鳏皆作矜此亦矜之误哲则折之误也师古注非前汉书卷七十一考证前汉书卷七十二钦定四库全书前汉书卷七十二汉兰台令史班固撰唐正议大夫行秘书少监琅邪县开国子颜师古注王贡两龚鲍传第四十二昔武王伐纣迁九鼎于雒邑伯夷叔齐薄之饿死首阳不食其禄周犹称盛徳焉然孔子贤此二人以为不降其志不辱其身也而孟子亦云闻伯夷之风者贪夫亷懦夫有立志奋乎百世之上百世之下莫不兴起非贤人而能若是乎汉兴有园公绮里季夏黄公甪里先生此四人者当秦之世避而入商雒深山以待天下之定也自髙祖闻而召之不至其后吕后用留侯计使皇太子卑辞束帛致礼安车迎而致之四人既至从太子见髙祖客而敬焉太子得以为重遂用自安语在留侯传其后谷口有郑子真蜀有严君平皆修身自保非其服弗服非其食弗食成帝时元舅大将军王凤以礼聘子真子真遂不诎而终君平卜筮于成都市以为卜筮者贱业而可以惠衆人有邪恶非正之问则依蓍龟为言利害与人子言依于孝与人弟言依于顺与人臣言依于忠各因埶导之以善从吾言者已过半矣裁日閲数人得百钱足自养则闭肆下帘而授老子博覧亡不通依老子严周之指着书十万余言扬雄少时从游学㠯而仕京师显名数为朝廷在位贤者称君平徳杜陵李彊素善雄乆之为益州牧喜谓雄曰吾真得严君平矣雄曰君备礼以待之彼人可见而不可得诎也彊心以为不然及至蜀致礼与相见卒不敢言以为从事乃叹曰扬子云诚知人君平年九十余遂以其业终蜀人爱敬至今称焉及雄着书言当世士称此二人其论曰或问君子疾没世而名不称盍埶诸名卿可㡬曰君子徳名为几梁齐楚赵之君非不富且贵也恶乎成其名谷口郑子真不诎其志耕于巖石之下名震于京师岂其卿岂其卿楚两龚之絜其清矣乎蜀严湛㝠不作茍见不治茍得乆幽而不改其操虽随和何以加诸举兹以旃不亦寳乎自园公绮里季夏黄公甪里先生郑子真严君平皆未尝仕然其风声足以激贪厉俗近古之逸民也若王吉贡禹两龚之属皆以礼譲进退云王吉字子阳琅邪臯虞人也少好学明经以郡吏举孝亷为郎补若卢右丞迁云阳令举贤良为昌邑中尉而王好游猎驱驰国中动作亡节吉上疏諌曰臣闻古者师日行三十里吉行五十里诗云匪风发兮匪车揭兮顾瞻周道中心兮説曰是非古之风也发发者是非古之车也揭揭者盖伤之也今者大王幸方与曽不半日而驰二百里百姓颇废耕桑治道牵马臣愚以为民不可数变也昔召公述职当民事时舍于棠下而听断焉是时人皆得其所后世思其仁恩至乎不伐甘棠甘棠之诗是也大王不好书术而乐逸游冯式撙衔驰骋不止口倦乎叱咤手苦于箠辔身劳乎车舆朝则冒雾露昼则被尘埃夏则为大暑之所暴炙冬则为风寒之所匽薄数以耎脆之玉体犯勤劳之烦毒非所以全寿命之宗也又非所以进仁义之隆也夫广夏之下细旃之上明师居前劝诵在后上论唐虞之际下及殷周之盛考仁圣之风习治国之道䜣䜣焉发愤忘食日新厥徳其乐岂徒衔橛之闲哉休则俛仰诎信以利形进退步趋以实下吸新吐故以练臧专意积精以适神于以养生岂不长哉大王诚留意如此则心有尧舜之志体有乔松之寿羙声广誉登而上闻则福禄其轃而社稷安矣皇帝仁圣至今思慕未怠于宫馆囿池弋猎之乐未有所幸大王宜夙夜念此以承圣意诸侯骨肉莫亲大王大王于属则子也于位则臣也一身而二任之责加焉恩爱行义介有不具者于以上闻非飨国之福也臣吉愚戆愿大王察之王贺虽不遵道然犹知敬礼吉乃下令曰寡人造行不能无惰中尉甚忠数辅吾过使谒者千秋赐中尉牛肉五百斤酒五石脯五束其后复放从自若吉輙諌争甚得辅弼之义虽不治民国中莫不敬重焉久之昭帝崩亡嗣大将军霍光秉政遣大鸿胪宗正迎昌邑王吉即奏书戒王曰臣闻髙宗谅闇三年不言今大王以丧事徴宜日夜哭泣悲哀而已慎毋有所发且何独丧事凡南靣之君何言哉天不言四时行焉百物生焉愿大王察之大将军仁爱勇智忠信之徳天下莫不闻事孝武皇帝二十余年未尝有过先帝弃羣臣属以天下寄幼孤焉大将军抱持幼君襁褓之中布政施教海内晏然虽周公伊尹亡以加也今帝崩亡嗣大将军惟思可以奉宗庙者攀援而立大王其仁厚岂有量哉臣愿大王事之敬之政事壹听之大王垂拱南面而已愿留意常以为念王既到即位二十余日以行淫乱废昌邑羣臣坐在国时不举奏王罪过令汉朝不闻知又不能辅道陷王大恶皆下狱诛唯吉与郎中令龚遂以忠直数谏正得减死髠为城旦起家复为益州刺史病去官复徴为博士諌大夫是时宣帝颇修武帝故事宫室车服盛于昭帝时外戚许史王氏贵宠而上躬亲政事任用能吏吉上疏言得失曰陛下躬圣质总万方帝王图籍日陈于前惟思世务将兴太平诏书毎下民欣然若更生臣伏而思之可谓至恩未可谓本务也欲治之主不世出公卿幸得遭遇其时言听谏从然未有建万世之长策举明主于三代之隆者也其务在于期㑹簿书断狱听讼而已此非太平之基也臣闻圣王宣徳流化必自近始朝廷不备难以言治左右不正难以化逺民者弱而不可胜愚而不可欺也圣主独行于深宫得则天下称诵之失则天下咸言之行发于近必见于逺故谨选左右审择所使左右所以正身也所使所以宣徳也诗云济济多士文王以宁此其本也春秋所以大一统者六合同风九州共贯也今俗吏所以牧民者非有礼义科指可世世通行者也独设刑法以守之其欲治者不知所繇以意穿凿各取一切权谲自任故一变之后不可复修也是以百里不同风千里不同俗户异政人殊服诈伪萌生刑罚亡极质朴日消恩爱寖薄孔子曰安上治民莫善于礼非空言也王者未制礼之时引先王礼宜于今者而用之臣愿陛下承天心发大业与公卿大臣延及儒生述旧礼明王制敺一世之民跻之仁寿之域则俗何以不若成康寿何以不若髙宗窃见当世趋务不合于道者谨条奏唯陛下财择焉吉意以为夫妇人伦大纲夭寿之萌也世俗嫁娶太早未知为人父母之道而有子是以教化不明而民多夭聘妻送女亡节则贫人不及故不举子又汉家列侯尚公主诸侯则国人承翁主使男事女夫诎于妇逆隂阳之位故多女乱古者衣服车马贵贱有章以襃有徳而别尊卑今上下僭差人人自制是以贪财诛利不畏死亡周之所以能致治刑措而不用者以其禁邪于㝠㝠絶恶于未萌也又言舜汤不用三公九卿之世而举臯陶伊尹不仁者逺今使俗吏得任子弟率多骄骜不通古今至于积功治人亡益于民此伐檀所为作也宜明选求贤除任子之令外家及故人可厚以财不宜居位去角抵减乐府省尚方明视天下以俭古者工不造琱瑑商不通侈靡非工商之独贤政教使之然也民见俭则归本本立而末成其指如此上以其言迂阔不甚宠异也吉遂谢病归琅邪始吉少时学问居长安东家有大枣树垂吉庭中吉妇取枣以啖吉吉后知之乃去妇东家闻而欲伐其树邻里共止之因固请吉令还妇里中为之语曰东家有树王阳妇去东家枣完去妇复还其厉志如此吉与贡禹为友世称王阳在位贡公弹冠言其取舍同也元帝初即位遣使者徴贡禹与吉吉年老道病卒上悼之复遣使者弔祠云初吉兼通五经能为驺氏春秋以诗论语教授好梁丘贺説易令子骏受焉骏以孝廉为郎左曹陈咸荐骏贤父子经明行修宜显以厉俗光禄勲匡衡亦举骏有专对材迁谏大夫使责淮阳宪王迁赵内史吉坐昌邑王被刑后戒子孙毋为王国吏故骏道病免官归起家复为幽州刺史迁司𨽻校尉奏免丞相匡衡迁少府八岁成帝欲大用之出骏为京兆尹试以政事先是京兆有赵广汉张敞王尊王章至骏皆有能名故京师称曰前有赵张后有三王而薛宣从左冯翊代骏为少府㑹御史大夫缺谷永奏言圣王不以名誉加于实效考绩用人之法薛宣政事已试上然其议宣为少府月余遂超御史大夫至丞相骏乃代宣为御史大夫并居位六岁病卒翟方进代骏为大夫数月薛宣免遂代为丞相衆人为骏恨不得封侯骏为少府时妻死因不复娶或问之骏曰徳非曽参子非华元亦何敢娶骏子崇以父任为郎歴刺史郡守治有能名建平三年以河南太守征入为御史大夫数月是时成帝舅安成恭侯夫人放寡居共养长信宫坐祝诅下狱崇奏封事为放言放外家解氏与崇为昏哀帝以崇为不忠诚策诏崇曰朕以君有累世之美故踰列次在位以来忠诚匡国未闻所繇反懐诈谖之辞欲以攀救旧姻之家大逆之辜举错专恣不遵法度亡以示百僚左迁为大司农后徙衞尉左将军平帝即位王莽秉政大司空彭宣乞骸骨罢崇代为大司空封扶平侯岁余崇复谢病乞骸骨皆避王莽莽遣就国岁余为傅婢所毒薨国除自吉至崇世名清廉然材器名称稍不能及父而禄位弥隆皆好车马衣服其自奉养极为鲜明而亡金银锦绣之物及迁徙去处所载不过嚢衣不畜积余财去位家居亦布衣疏食天下服其廉而怪其奢故俗传王阳能作黄金贡禹字少翁琅邪人也以明经絜行着闻征为博士凉州刺史病去官复举贤良为河南令岁余以职事为府官所责免冠谢禹曰冠壹免安复可冠也遂去官元帝初即位征禹为諌大夫数虚己问以政事是时年岁不登郡国多困禹奏言古者宫室有制宫女不过九人秣马不过八匹墙涂而不琱木摩而不刻车舆器物皆不文画苑囿不过数十里与民共之任贤使能什一而税亡它赋敛繇戍之役使民岁不过三日千里之内自给千里之外各置贡职而已故天下家给人足颂声并作至髙祖孝文孝景皇帝循古节俭宫女不过十余廐马百余匹孝文皇帝衣绨履革器亡琱文金银之饰后世争为奢侈转转益甚臣下亦相放效衣服履绔刀劒乱于主上主上时临朝入庙衆人不能别异甚非其宜然非自知奢僭也犹鲁昭公曰吾何僭矣今大夫僭诸侯诸侯僭天子天子过天道其日久矣承衰救乱矫复古化在于陛下臣愚以为尽如太古难宜少放古以自节焉论语曰君子乐节礼乐方今宫室已定亡可奈何矣其余尽可减损故时齐三服官输物不过十笥方今齐三服官作工各数千人一岁费数鉅万蜀广汉主金银器岁各用五百万三工官官费五千万东西织室亦然廐马食粟将万匹臣禹尝从之东宫见赐杯案尽文画金银饰非当所以赐食臣下也东宫之费亦不可胜计天下之民所为大饥饿死者是也今民大饥而死死又不葬为犬猪所食人至相食而廐马食粟苦其大肥气盛怒至乃日歩作之王者受命于天为民父母固当若此乎天不见邪武帝时又多取好女至数千人以填后宫及弃天下昭帝幼弱霍光专事不知礼正妄多臧金钱财物鸟兽鱼鼈牛马虎豹生禽凡百九十物尽瘗臧之又皆以后宫女置于园陵大失礼逆天心又未必称武帝意也昭帝晏驾光复行之至孝宣皇帝时陛下恶有所言羣臣亦随故事甚可痛也故使天下承化取女皆大过度诸侯妻妾或至数百人豪富吏民畜歌者至数十人是以内多怨女外多旷夫及衆庶葬埋皆虚地上以实地下其过自上生皆在大臣循故事之辠也唯陛下深察古道从其俭者大减损乗舆服御器物三分去二子产多少有命审察后宫择其贤者留二十人余悉归之及诸陵园女亡子者宜悉遣独杜陵宫人数百诚可哀怜也廐马可亡过数十匹独舍长安城南苑地以为田猎之囿自城西南至山西至鄠皆复其田以与贫民方今天下饥馑可亡大自损减以救之称天意乎天生圣人盖为万民非独使自娱乐而已也故诗曰天难谌斯不易惟王上帝临女毋贰尔心当仁不让独可以圣心参诸天地揆之往古不可与臣下议也若其阿意顺指随君上下臣禹不胜拳拳不敢不尽愚心天子纳善其忠乃下诏令太仆减食谷马水衡减食肉兽省宜春下苑以与贫民又罢角抵诸戏及齐三服官迁禹为光禄大夫顷之禹上书曰臣禹年老贫穷家訾不满万钱妻子穅豆不赡裋褐不完有田百三十亩陛下过意征臣臣卖田百亩以供车马至拜为谏大夫秩八百石奉钱月九千二百廪食太官又䝉赏赐四时杂缯緜絮衣服酒肉诸果物徳厚甚深疾病侍医临治赖陛下神灵不死而活又拜为光禄大夫秩二千石奉钱月万二千禄赐愈多家日以益富身日以益尊诚非少茅愚臣所当䝉也伏自念终亡以报厚徳日夜慙愧而已臣禹犬马之齿八十一血气衰竭耳目不聪明非复能有补益所谓素餐尸禄洿朝之臣也自痛去家三千里凡有一子年十二非有在家为臣具棺椁者也诚恐一旦蹎仆气竭不复自还洿席荐于宫室骸骨弃捐孤魂不归不胜私愿愿乞骸骨及身生归乡里死亡所恨天子报曰朕以生有伯夷之廉史鱼之直守经据古不阿当世孳孳于民俗之所寡故亲近生几参国政今未得久闻生之竒论也而云欲退意岂有所恨与将在位者与生殊乎往者尝令金敞语生欲及生时禄生之子既已谕矣今复云子少夫以王命辨䕶生家虽百子何以加传曰亡懐土何必思故乡生其强饭慎疾以自辅后月余以禹为长信少府㑹御史大夫陈万年卒禹代为御史大夫列于三公自禹在位数言得失书数十上禹以为古民亡赋算口钱起武帝征伐四夷重赋于民民产子三岁则出口钱故民重困至于生子辄杀甚可悲痛宜令儿七岁去齿乃出口钱年二十乃算又言古者不以金钱为币专意于农故一夫不耕必有受其饥者今汉家铸钱及诸鐡官皆置吏卒徒攻山取铜鐡一岁功十万人已上中农食七人是七十万人常受其饥也凿地数百丈销隂气之精地臧空虚不能含气出云斩伐林木亡有时禁水旱之灾未必不繇此也自五铢钱起已来七十余年民坐盗铸钱被刑者衆富人积钱满室犹亡厌足民心动揺商贾求利东西南北各用智巧好衣美食岁有十二之利而不出租税农夫父子暴露中野不避寒暑捽杷土手足胼胝已奉谷租又出槀税乡部私求不可胜供故民弃本逐末耕者不能半贫民虽赐之田犹贱卖以贾穷则起为盗贼何者末利深而惑于钱也是以姦邪不可禁其原皆起于钱也疾其末者絶其本宜罢採珠玉金银铸钱之官亡复以为币市井勿得贩卖除其租铢之律租税禄赐皆以布帛及谷使百姓壹归于农复古道便又言诸离宫及长乐宫衞可减其太半以寛繇役又诸官奴婢十万余人戏游亡事税良民以给之岁费五六鉅万宜免为庶人廪食令代关东戌卒乗北邉亭塞候望又欲令近臣自诸曹侍中以上家亡得私贩卖与民争利犯者辄免官削爵不得仕宦禹又言孝文皇帝时贵廉絜贱贪污贾人赘壻及吏坐臧者皆禁锢不得为吏赏善罚恶不阿亲戚罪白者伏其诛疑者以与民亡赎罪之法故令行禁止海内大化天下断狱四百与刑错亡异武帝始临天下尊贤用士辟地广境数千里自见功大威行遂从耆欲用度不足乃行壹切之变使犯法者赎罪入谷者补吏是以天下奢侈官乱民贫盗贼并起亡命者衆郡国恐伏其诛则择便巧史书习于计簿能欺上府者以为右职姦轨不胜则取勇勐能操切百姓者以苛暴威服下者使居大位故亡义而有财者显于世欺谩而善书者尊于朝誖逆而勇勐者贵于官故俗皆曰何以孝弟为财多而光荣何以礼义为史书而仕宦何以谨慎为勇勐而临官故黥劓而髠钳者犹复攘臂为政于世行虽犬彘家富埶足目指气使是为贤耳故谓居官而置富者为雄桀处姦而得利者为壮士兄劝其弟父勉其子俗之壊败乃至于是察其所以然者皆以犯法得赎罪求士不得真贤相守崇财利诛不行之所致也今欲兴至治致太平宜除赎罪之法相守选举不以实及有臧者辄行其诛亡但免官则争尽力为善贵孝弟贱贾人进真贤举实廉而天下治矣孔子匹夫之人耳以乐道正身不解之故四海之内天下之君微孔子之言亡所折中况乎以汉地之广陛下之徳处南靣之尊秉万乗之权因天地之助其于变世易俗调和隂阳陶冶万物化正天下易于决流抑队自成康以来几且千岁欲为治者甚衆然而太平不复兴者何也以其舍法度而任私意奢侈行而仁义废也陛下诚深念髙祖之苦醇法太宗之治正已以先下选贤以自辅开进忠正致诛姦臣逺放讇佞放出园陵之女罢倡乐絶郑声去甲乙之帐退伪薄之物修节俭之化驱天下之民皆归于农如此不解则三王可侔五帝可及唯陛下留意省察天下幸甚天子下其议令民产子七岁乃出口钱自此始又罢上林宫馆希幸御者及省建章甘泉宫衞卒减诸侯王庙衞卒省其半余虽未尽从然嘉其质直之意禹又奏欲罢郡国庙定汉宗庙迭毁之礼皆未施行为御史大夫数月卒天子赐钱百万以其子为郎官至东郡都尉禹卒后上追思其议竟下诏罢郡国庙定迭毁之礼然通儒或非之语在韦𤣥成传两龚皆楚人也胜字君賔舍字君倩二人相友并着名节故世谓之楚两龚少皆好学明经胜为郡吏舍不仕久之楚王入朝闻舍髙名聘舍为常侍不得已随王归国固辞愿卒学复至长安而胜为郡吏三举孝廉以王国人不得宿衞补吏再为尉壹为丞胜輙至官廼去州举茂才为重泉令病去官大司空何武执金吾阎崇荐胜哀帝自为定陶王固已闻其名征为諌大夫引见胜荐龚舍及亢父寗寿济隂侯嘉有诏皆征胜曰窃见国家征医巫常为驾征贤者宜驾上曰大夫乗私车来邪胜曰唯唯有诏为驾龚舍侯嘉至皆为諌大夫寗寿称疾不至胜居諌官数上书求见言百姓贫盗贼多吏不良风俗薄灾异数见不可不忧制度泰奢刑罚泰深赋敛泰重宜以俭约先下其言祖述王吉贡禹之意为大夫二岁余迁丞相司直徙光禄大夫守右扶风数月上知胜非拨烦吏乃复还胜光禄大夫诸吏给事中胜言董贤乱制度繇是逆上指后岁余丞相王嘉上书荐故廷尉梁相等尚书劾奏嘉言事恣意迷国罔上不道下将军中朝者议左将军公孙禄司𨽻鲍宣光禄大夫孔光等十四人皆以为嘉应迷国不道法胜独书议曰嘉资性邪僻所举多贪残吏位列三公隂阳不和诸事并废咎皆繇嘉迷国不疑今举相等过㣲薄日暮议者罢明旦复㑹左将军禄问胜君议亡所据今奏当上宜何从胜曰将军以胜议不可者通劾之博士夏侯常见胜应禄不和起至胜前谓曰宜如奏所言胜以手推常曰去后数日复㑹议可复孝惠孝景庙不议者皆曰宜复胜曰当如礼常复谓胜礼有变胜疾言曰去是时之变常恚谓胜曰我视君何若君欲小与衆异外以采名君乃申徒狄属耳先是常又为胜道髙陵有子杀母者胜白之尚书问谁受对曰受夏侯常尚书使胜问常常连恨胜即应曰闻之白衣戒君勿言也奏事不详妄作触罪胜穷无以对尚书即自劾奏与常争言洿辱朝廷事下御史中丞召诘问劾奏胜吏二千石常位大夫皆幸得给事中与论议不崇礼义而居公门下相非恨疾言辨讼媠谩亡状皆不敬制曰贬秩各一等胜谢罪乞骸骨上乃复加赏赐以子博为侍郎出胜为渤海太守胜谢病不任之官积六月免归上复征为光禄大夫胜常称疾卧数使子上书乞骸骨㑹哀帝崩初琅邪邴汉亦以清行征用至京兆尹后为太中大夫王莽秉政胜与汉俱乞骸骨自昭帝时涿郡韩福以徳行征至京师赐策书束帛遣归诏曰朕闵劳以官职之事其务修孝弟以教乡里行道舍传舍县次具酒肉食从者及马长吏以时存问常以岁八月赐羊壹头酒二斛不幸死者赐复衾一祠以中牢于是王莽依故事白遣胜汉策曰惟元始二年六月庚寅光禄大夫太中大夫耆艾二人以老病罢太皇太后使谒者仆射策诏之曰盖闻古者有司年至则致仕所以恭让而不尽其力也今大夫年至矣朕愍以官职之事烦大夫其上子若孙若同产同产子一人大夫其修身守道以终髙年赐帛及行道舍宿岁时羊酒衣衾皆如韩福故事所上子男皆除为郎于是胜汉遂归老于乡里汉兄子曼容亦养志自修为官不肯过六百石輙自免去其名过出于汉初龚舍以龚胜荐征为諌大夫病免复征为博士又病去顷之哀帝遣使者即楚拜舍为太山太守舍家居在武原使者至县请舍欲令至廷拜授印绶舍曰王者以天下为家何必县官遂于家受诏便道之官既至数月上书乞骸骨上征舍至京兆东湖界固称病笃天子使使者收印绶拜舍为光禄大夫数赐告舍终不肯起乃遣归舍亦通五经以鲁诗教授舍胜既归乡里郡二千石长吏初到官皆至其家如师弟子之礼舍年六十八王莽居摄中卒莽既簒国遣五威将帅行天下风俗将帅亲奉羊酒存问胜明年莽遣使者即拜胜为讲学祭酒胜称疾不应征后二年莽复遣使者奉玺书太子师友祭酒印绶安车驷马迎胜即拜秩上卿先赐六月禄直以办装使者与郡太守县长吏三老官属行义诸生千人以上入胜里致诏使者欲令胜起迎久立门外胜称病笃为牀室中户西南牖下东首加朝服拕绅使者入户西行南靣立致诏付玺书迁延再拜奉印绶内安车驷马进谓胜曰圣朝未尝忘君制作未定待君为政思闻所欲施行以安海内胜对曰素愚加以年老被病命在朝夕随使君上道必死道路无益万分使者要説至以印绶就加胜身胜辄推不受使者即上言方盛夏暑热胜病少气可须秋凉廼发有诏许使者五日一与太守俱问起居为胜两子及门人髙晖等言朝廷虚心待君以茅土之封虽疾病宜动移至传舍示有行意必为子孙遗大业晖等白使者语胜自知不见听即谓晖等吾受汉家厚恩亡以报今年老矣旦暮入地谊岂以一身事二姓下见故主哉胜因敕以棺敛丧事衣周于身棺周于衣勿随俗动吾冡种柏作祠堂语毕遂不复开口饮食积十四日死死时七十九矣使者太守临敛赐复衾祭祠如法门人衰绖治丧者百数有老父来弔哭甚哀既而曰嗟乎薰以香自烧膏以明自销龚生竟夭天年非吾徒也遂趋而出莫知其谁胜居彭城亷里后世刻石表其里门鲍宣字子都渤海髙城人也好学明经为县乡啬夫守束州丞后为都尉太守功曹举孝亷为郎病去官复为州从事大司马卫将军王商辟宣荐为议郎后以病去哀帝初大司空何武除宣为西曹掾甚敬重焉荐宣为谏大夫迁豫州牧歳余丞相司直郭钦奏宣举错烦苛代二千石署吏听讼所察过诏条行部乗传去法驾驾一马舍宿乡亭为衆所非宣坐免归家数月复征为谏大夫宣每居位常上书諌争其言少文多实是时帝祖母傅太后欲与成帝母俱称尊号封爵亲属丞相孔光大司空师丹何武大司马傅喜始执正义失傅太后指皆免官丁傅子弟并进董贤贵幸宣以諌大夫从其后上书諌曰窃见孝成皇帝时外亲持权人人牵引所私以充塞朝廷妨贤人路浊乱天下奢泰亡度穷困百姓是以日蚀且十彗星四起危亡之征陛下所亲见也今奈何反覆剧于前乎朝臣亡有大儒骨鲠白首耆艾魁垒之士议论通古今喟然动衆心忧国如饥渴者臣未见也敦外亲小童及幸臣董贤等在公门省户下陛下欲与此共承天地安海内甚难今世俗谓不智者为能谓智者为不能昔尧放四罪而天下服今除一吏而衆皆惑古刑人尚服今赏人反惑请寄为姦羣小日进国家空虚用度不足民流亡去城郭盗贼并起吏为残贼岁増于前凡民有七亡阴阳不和水旱为灾一亡也县官重责更赋租税二亡也贪吏并公受取不已三亡也豪强大姓蚕食亡厌四亡也苛吏繇役失农桑时五亡也部落鼓鸣男女遮迣六亡也盗贼劫畧取民财物七亡也七亡尚可又有七死酷吏殴杀一死也治狱深刻二死也寃陷亡辜三死也盗贼横发四死也怨讐相残五死也岁恶饥饿六死也时气疾疫七死也民有七亡而无一得欲望国安诚难民有七死而无一生欲望刑措诚难此非公卿守相贪残成化之所致邪羣臣幸得居尊官食重禄岂有肯加恻隐于细民助陛下流教化者邪志但在营私家称賔客为姦利而已以茍容曲从为贤以拱黙尸禄为智谓如臣宣等为愚陛下擢臣巖穴诚兾有益豪毛岂徒欲使臣羙食大官重髙门之地哉天下乃皇天之天下也陛下上为皇天子下为黎庶父母为天牧养元元视之当如一合尸鸠之诗今贫民菜食不厌衣又穿空父子夫妇不能相保诚可为酸鼻陛下不救将安所归命乎奈何独私养外亲与幸臣董贤多赏赐以大万数使奴从賔客浆酒霍肉苍头庐儿皆用致富非天意也及汝昌侯傅商亡功而封夫官爵非陛下之官爵乃天下之官爵也陛下取非其官官非其人而望天説民服岂不难哉方阳侯孙宠宜陵侯息夫躬辨足以移衆彊可用独立姦人之雄或世尤剧者也宜以时罢退及外亲幼童未通经术者皆宜令休就师傅急征故大司马傅喜使领外亲故大司空何武师丹故丞相孔光故左将军彭宣经皆更博士位皆歴三公智谋威信可与建教化图安危龚胜为司直郡国皆慎选举三辅委输官不敢为姦可大委任也陛下前以小不忍退武等海内失望陛下尚能容亡功徳者甚衆曽不能忍武等邪治天下者当用天下之心为心不得自专快意而已也上之皇天见谴下之黎庶怨恨次有諌争之臣陛下茍欲自薄而厚恶臣天下犹不听也臣虽愚戆独不知多受禄赐羙食大官广田宅厚妻子不与恶人结仇怨以安身邪诚迫大义官以諌争为职不敢不竭愚惟陛下少留神明览五经之文原圣人之至意深思天地之戒臣宣呐钝于辞不胜惓惓尽死节而已上以宣名儒优容之是时郡国地震民讹言行筹明年正月朔日蚀上乃征孔光免孙宠息夫躬罢侍中诸曹黄门郎数十人宣复上书言陛下父事天母事地子养黎民即位已来父亏明母震动子讹言相惊恐今日蚀于三始诚可畏惧小民正月朔日尚恐毁败器物何况于日亏乎陛下深内自责避正殿举直言求过失罢退外亲及旁仄素餐之人徴拜孔光为光禄大夫发觉孙宠息夫躬过恶免官遣就国衆庶歙然莫不説喜天人同心人心説则天意解矣乃二月丙戌白虹虷日连隂不雨此天有忧结未解民有怨望未塞者也侍中驸马都尉董贤本无葭莩之亲但以令色谀言自进赏赐亡度竭尽府臧并合三第尚以为小复壊暴室贤父子坐使天子使者将作治第行夜吏卒皆得赏赐上冡有㑹辄太官为供海内贡献当养一君今反尽之贤家岂天意与民意邪天不可久负厚之如此反所以害之也诚欲哀贤宜为谢过天地解讐海内免遣就国收乗舆器物还之县官如此可以父子终其性命不者海内之所仇未有得久安者也孙宠息夫躬不宜居国可皆免以视天下复征何武师丹彭宣傅喜旷然使民易视以应天心建立大政以兴太平之端髙门去省戸数十歩求见出入二年未省欲使海濒仄陋自通逺矣愿赐数刻之间极竭毣毣之思退入三泉死亡所恨上感大异纳宣言征何武彭宣旬月皆复为三公拜宣为司𨽻时哀帝改司𨽻校尉但为司𨽻官比司直丞相孔光四时行园陵官属以令行驰道中宣出逢之使吏钩止丞相掾史没入其车马摧辱宰相事下御史中丞侍御史至司𨽻官欲捕从事闭门不肯内宣坐距闭使者亡人臣礼大不敬不道下廷尉狱博士弟子济南王咸举幡太学下曰欲救鲍司𨽻者㑹此下诸生会者千余人朝日遮丞相孔光自言丞相车不得行又守阙上书上遂抵宣罪减死一等髠钳宣既被刑乃徙之上党以为其地宜田牧又少豪俊易长雄遂家于长子平帝即位王莽秉政隂有篡国之心乃风州郡以辠法案诛诸豪桀及汉忠直臣不附己者宣及何武等皆死时名捕陇西辛兴兴与宣女壻许绀俱过宣一饭去宣不知情坐系狱自杀自成帝至王莽时清名之士琅邪又有纪逡王思齐则薛方子容太原则邭越臣仲郇相稚賔沛郡则唐林子髙唐尊伯髙皆以明经饬行显名于世纪逡两唐皆仕王莽封侯贵重歴公卿位唐林数上疏諌正有忠直节唐尊衣敝履空以瓦器饮食又以歴遗公卿被虚伪名郇越相同族昆弟也并举州郡孝亷茂材数病去官越散其先人訾千余万以分施九族州里志节尤髙相王莽时征为太子四友病死莽太子遣使裞以衣衾其子攀棺不听曰死父遗言师友之送勿有所受今于皇太子得託友官故不受也京师称之薛方尝为郡掾祭酒尝征不至及莽以安车迎方方因使者辞谢曰尧舜在上下有巢由今明主方隆唐虞之徳小臣欲守箕山之节也使者以闻莽説其言不强致方居家以经教授喜属文着诗赋数十篇始隃麋郭钦哀帝时为丞相司直奏免豫州牧鲍宣京兆尹薛修等又奏董贤左迁卢奴令平帝时迁南郡太守而杜陵蒋诩元卿为兖州刺史亦以亷直为名王莽居摄钦诩皆以病免官归乡里卧不出戸卒于家齐栗融客卿北海禽庆子夏苏章游卿山阳曹竟子期皆儒生去官不仕于莽莽死汉更始征竟以为丞相封侯欲视致贤人销寇贼竟不受侯爵㑹赤眉入长安欲降竟竟手劔格死世祖即位征薛方道病卒两龚鲍宣子孙皆见褒表至大官賛曰易称君子之道或出或处或黙或语言其各得道之一节譬诸草木区以别矣故曰山林之士往而不能反朝廷之士入而不能出二者各有所短春秋列国卿大夫及至汉兴将相名臣懐禄耽宠以失其世者多矣是故清节之士于是为贵然大率多能自治而不能治人王贡之材优于龚鲍守死善道胜实蹈焉贞而不谅薛方近之郭钦蒋诩好遯不污絶纪唐矣前汉书卷七十二卷七十二考证前汉书卷七十二考证有园公绮里季夏黄公甪里先生田汝成曰四皓名字当读为绮里季夏而后人误读为夏黄公亦犹乐正裘牧仲之误耳按杜甫诗曰黄绮终辞汉以黄绮并称即知唐人读本不误又按甪里甪字宋史儒林传崔偓佺为直讲太宗顾谓曰李觉甞奏朕云四皓中一先生姓或言用字加撇或云加㸃尔知否偓佺对曰臣闻刀用为角两㸃为甪用上一撇一㸃俱不成字据偓佺此论则俗本作甪字者亦非也宋祁曰甪不成字当作角俗本又误甪作角盖縁不知崔偓佺之论耳其后谷口有郑子真按地理志谷口县属左冯翊王吉传琅邪臯虞人也按吉为琅邪王氏之祖唐书宰相世系表曰秦将王离子元避乱迁琅邪后徒临沂四世孙吉始家臯虞后徙临沂都乡南仁里今者大王幸方与胡三省曰方与县本属山阳郡武帝以山阳为昌邑王国方与县属焉敺一世之民跻之仁寿之域注师古曰以仁抚天下云云胡三省曰此以仁寿并言仁者不鄙诈寿者不夭折也颜注非是吉意以为夫妇人伦大纲云云真徳秀曰吉意以下盖史家撮其大㫖如此非本文也左曹陈咸荐骏贤父子按贤父子犹云贤父之子两龚传常以歳八月赐羊壹头酒二斛按韩福事昭纪作郡县常以正月赐羊酒纪系録诏书原文疑此八月当为正月之讹又按羊壹头壹字应作一各本俱误耳勿随俗动吾冡云云注师古曰若葬多设器偹则恐被掘云云顾炎武曰古人族葬胜必已自有墓若随俗人之意更于冡上种栢作祠堂则是动吾冡也盖以朝代迁革一切饰终之礼俱不欲用鲍宣传勃海髙城人也髙城地理志作髙成薛方尝为郡掾祭酒云云按鲍宣传特附薛方郭钦蒋诩栗融禽庆苏章曹竟皆不仕莽世清节着名者据后书卓茂传茂与孔休蔡勲刘宣龚胜鲍宣六人同志又申徒刚宣秉王丹王良郭丹蔡茂及陈宠之曽祖咸各见本传而儒林传载髙诩包咸独行传载谯元李业王皓王嘉刘茂逸民传载向长逄萌王君公周党谭贤殷谟王覇戴遵皆立志较然不汚新室爵命宜与薛方诸贤牵连书之乃莽大夫扬雄一传累牍连篇而于诸贤聊表一二此则班氏之失也皆见褒表至大官按两龚子孙后书无传鲍宣子永孙昱三世司𨽻后书有传而宣妻桓少君在列女传前汉书卷七十二考证前汉书卷七十三钦定四库全书前汉书卷七十三汉兰台令史班固撰唐正议大夫行祕书少监琅邪县开国子颜师古注韦贤传第四十三韦贤字长孺鲁国邹人也其先韦孟家本彭城为楚元王傅傅子夷王及孙王戊戊荒淫不遵道孟作诗风谏后遂去位徙家于邹又作一篇其谏诗曰肃肃我祖国自豕韦黼衣朱绂四牡龙旂彤弓斯征抚宁遐荒总齐羣邦以翼大商迭彼大彭勲绩惟光至于有周歴世会同王赧听譛寔絶我邦我邦旣絶厥政斯逸赏罚之行非繇王室庶尹羣后靡扶靡卫五服崩离宗周以队我祖斯㣲䙴于彭城在予小子勤诶厥生阸此嫚秦耒耜以耕悠悠嫚秦上天不宁廼眷南顾授汉于京于赫有汉四方是征靡适不懐万国平廼命厥弟建侯于楚俾我小臣惟傅是辅兢兢元王恭俭浄壹惠此黎民纳彼辅弼飨国渐世垂烈于后廼及夷王克奉厥绪咨命不永唯王统祀左右陪臣此惟皇士如何我王不思守保不惟履氷以继祖考邦事是废逸游是娱犬马繇繇是放是驱务彼鸟兽忽此稼苖烝民以匮我王以媮所𢎞非徳所亲非俊唯囿是恢惟䛕是信睮睮谄夫咢咢黄发如何我王曾不是察旣藐下臣追欲从逸嫚彼显祖轻兹削黜嗟嗟我王汉之睦亲曾不夙夜以休令闻穆穆天子临尔下土明明羣司执宪靡顾正遐繇近殆其怙兹嗟嗟我王曷不此思非思非鍳嗣其罔则弥弥其失岌岌其国致氷匪霜致队靡嫚瞻惟我王昔靡不练兴国救颠孰违悔过追思黄发秦缪以霸嵗月其徂年其逮耉于昔君子庶显于后我王如何曽不斯览黄发不近胡不时监其在邹诗曰㣲㣲小子旣耉且陋岂不牵位秽我王朝王朝肃清唯俊之庭顾瞻余躬惧秽此征我之退征请于天子天子我恤矜我发齿赫赫天子明悊且仁县车之义以洎小臣嗟我小子岂不懐土庶我王寤越迁于鲁旣去祢祖惟懐惟顾祁祁我徒戴负盈路爰戾于邹鬋茅作堂我徒我环筑室于墙我旣䙴逝心存我旧梦我渎上立于王朝其梦如何梦争王室其争如何梦我王弼寤其外邦叹其喟然念我祖考泣涕其涟㣲㣲老夫咨旣迁絶洋洋仲尼视我遗烈济济邹鲁礼义唯㳟诵习弦歌于异他邦我虽鄙耉心其好而我徒侃尔乐亦在而孟卒于邹或曰其子孙好事述先人之志而作是诗也自孟至贤五世贤为人质朴少欲笃志于学兼通礼尚书以诗教授号称邹鲁大儒征为博士给事中进授昭帝诗稍迁光禄大夫詹事至大鸿胪昭帝崩无嗣大将军霍光与公卿共尊立孝宣帝帝初卽位贤以与谋议安宗庙赐爵关内侯食邑徙为长信少府以先帝师甚见尊重本始三年代蔡义为丞相封扶阳侯食邑七百户时贤七十余为相五嵗地节三年以老病乞骸骨赐黄金百斤罢归加赐第一区丞相致仕自贤始年八十二薨谥曰节侯贤四子长子方山为高寝令早终次子𢎞至东海太守次子舜留鲁守坟墓少子𤣥成复以明经歴位至丞相故邹鲁谚曰遗子黄金满籯不如一经𤣥成字少翁以父任为郎常侍骑少好学修父业尤谦逊下士出遇知识歩行輙下从者与载送之以为常其接人贫贱者益加敬繇是名誉日广以明经擢为谏大夫迁大河都尉初𤣥成兄𢎞为太常丞职奉宗庙典诸陵邑烦剧多罪过父贤以𢎞当为嗣故勑令自免𢎞懐谦不去官及贤病䔍𢎞竟坐宗庙事系狱罪未决室家问贤当为后者贤恚恨不肯言于是贤门下生博士义倩等与宗家计议共矫贤令使家丞上书言大行以大河都尉𤣥成为后贤薨𤣥成在官闻䘮又言当为嗣𤣥成深知其非贤雅意卽阳为病狂卧便利妄笑语昬乱征至长安旣葬当袭爵以病狂不应召大鸿胪奏状章下丞相御史案騐𤣥成素有名声士大夫多疑其欲譲爵辟兄者案事丞相史廼与𤣥成书曰古之辞譲必有文义可观故能垂荣于后今子独壊容貌蒙耻辱为狂痴光曜晻而不宣㣲哉子之所託名也仆素愚陋过为宰相执事愿少闻风声不然恐子伤髙而仆为小人也𤣥成友人侍郎章亦上疏言圣王贵以礼譲为国宜优飬𤣥成勿枉其志使得自安衡门之下而丞相御史遂以𤣥成实不病劾奏之有诏勿劾引拜𤣥成不得已受爵宣帝髙其节以𤣥成为河南太守兄𢎞太山都尉迁东海太守数嵗𤣥成征为未央卫尉迁太常坐与故平通侯杨恽厚善恽诛党友皆免官后以列侯侍祀孝惠庙当晨入庙天雨淖不驾驷马车而骑至庙下有司劾奏等辈数人皆削爵为关内侯𤣥成自伤贬黜父爵叹曰吾何面目以奉祭祀作诗自劾责曰赫矣我祖侯于豕韦赐命建伯有殷以绥厥绩旣昭车服有常朝宗商邑四牡翔翔徳之令显庆流于裔宗周至汉羣后歴世肃肃楚傅辅翼元夷厥驷有庸惟慎惟祗嗣王孔佚越迁于邹五世圹僚至我节侯惟我节侯显徳遐闻左右昭宣五品以训旣耉致位惟懿惟奂厥赐祁祁百金洎舘国彼扶阳在京之东惟帝是留政谋是从绎绎六辔是列是理威仪济济朝享天子天子穆穆是宗是师四方遐尔观国之煇茅土之继在我俊兄惟我俊兄是譲是形于休厥徳于赫有声致我小子越留于京惟我小子不肃㑹同媠彼车服黜此附庸赫赫显爵自我队之㣲㣲附庸自我招之谁能忍媿寄之我颜谁将遐征从之夷蛮于赫三事匪俊匪作于蔑小子终焉其度谁谓华高企其齐而谁谓徳难厉其庶而嗟我小子于贰其尤队彼令声申此择辞四方羣后我监我视威仪车服惟肃是履初宣帝宠姬张婕妤男淮阳宪王好政事通法律上竒其材有意欲以为嗣然用太子起于细㣲又早失母故不忍也乆之上欲感风宪王辅以礼譲之臣乃召拜𤣥成为淮阳中尉是时王未就国𤣥成受诏与太子太傅萧望之及五经诸儒杂论同异于石渠阁条奏其对及元帝卽位以𤣥成为少府迁太子太傅至御史大夫永光中代于定国为丞相贬黜十年之间遂继父相位封侯故国荣当世焉𤣥成复作诗自着复玷缺之囏难因以戒示子孙曰于肃君子旣令厥徳仪服此㳟棣棣其则咨余小子旣徳靡逮曾是车服荒嫚以队明明天子俊徳烈烈不遂我遗恤我九列我旣兹恤惟夙惟夜畏忌是申供事靡憜天子我监登我三事顾我伤队爵复我旧我旣此登望我旧阶先后兹度涟涟孔怀司直御事我熙我盛羣公百僚我加我庆于异卿士非同我心三事惟囏莫我肯矜赫赫三事力虽此毕非我所度退其罔日昔我之队畏不此居今我度兹戚戚其惧嗟我后人命其靡常靖享尔位瞻仰靡荒愼尔会同戒尔车服无媠尔仪以保尔域尔无我视不愼不整我之此复惟禄之幸于戏后人惟肃惟栗无黍显祖以蕃汉室𤣥成为相七年守正持重不及父贤而文采过之建昭三年薨谥曰共侯初贤以昭帝时徙平陵𤣥成别徙杜陵病且死因使者自白曰不胜父子恩愿乞骸骨归葬父墓上许焉子顷侯寛嗣薨子僖侯育嗣薨子节侯沈嗣自贤传国至𤣥孙乃絶𤣥成兄高寝令方山子安世歴郡守大鸿胪长乐衞尉朝廷称有宰相之器㑹其病终而东海太守𢎞子赏亦明诗哀帝为定陶王时赏为太傅哀帝卽位赏以旧恩为大司马车骑将军列为三公赐爵关内侯食邑千户亦年八十余以寿终宗族至吏二千石者十余人初高帝时令诸侯王都皆立太上皇庙至惠帝尊高帝庙为太祖庙景帝尊文帝庙为太宗庙行所尝幸郡国各立太祖太宗庙至宣帝本始二年复尊孝武庙为世宗庙行所巡狩亦立焉凡祖宗庙在郡国六十八合百六十七所而京师自高祖下至宣帝与太上皇悼皇考各自居陵旁立庙并为百七十六又园中各有寝便殿日祭于寝月祭于庙时祭于便殿寝日四上食庙岁二十五祠便殿岁四祠又月一游衣冠而昭灵后武哀王昭哀后孝文太后孝昭太后衞思后戾太子戾后各有寝园与诸帝合凡三十所一岁祠上食二万四千四百五十五用衞士四万五千一百二十九人祝宰乐人万二千一百四十七人养牺牲卒不在数中至元帝时贡禹奏言古者天子七庙今孝惠孝景庙皆亲尽宜毁及郡国庙不应古礼宜正定天子是其议未及施行而禹卒永光四年乃下诏先议罢郡国庙曰朕闻明王之御世也遭时为法因事制宜往者天下初定远方未賔因尝所亲以立宗庙盖建威销萌一民之至权也今頼天地之灵宗庙之福四方同轨蛮貊贡职乆遵而不定令疏远卑贱共承尊祀殆非皇天祖宗之意朕甚惧焉传不云乎吾不与祭如不祭其与将军列侯中二千石诸大夫博士议郎议丞相𤣥成御史大夫郑𢎞太子太傅严彭祖少府欧阳地余谏大夫尹更始等七十人皆曰臣闻祭非自外至者也繇中出生于心也故唯圣人为能飨帝孝子为能飨亲立庙京师之居躬亲承事四海之内各以其职来助祭尊亲之大义五帝三王所共不易之道也诗云有来雍雍至止肃肃相维辟公天子穆穆春秋之义父不祭于支庶之宅君不祭于臣仆之家王不祭于下土诸侯臣等愚以为宗庙在郡国宜无修臣请勿复修奏可因罢昭灵后武哀王昭哀后衞思后戾太子戾后园皆不奉祠裁置吏卒守焉罢郡国庙后月余复下诏曰盖闻明王制礼立亲庙四祖宗之庙万世不毁所以明尊祖敬宗着亲亲也朕获承祖宗之重惟大礼未备战栗恐惧不敢自颛其与将军列侯中二千石二千石诸大夫博士议𤣥成等四十四人奏议曰礼王者始受命诸侯始封之君皆为太祖以下五庙而迭毁毁庙之主臧乎太祖五年而再殷祭言壹禘壹祫也祫祭者毁庙与未毁庙之主皆合食于太祖父为昭子为穆孙复为昭古之正礼也祭义曰王者禘其祖自出以其祖配之而立四庙言始受命而王祭天以其祖配而不为立庙亲尽也立亲庙四亲亲也亲尽而迭毁亲疏之杀示有终也周之所以七庙者以后稷始封文王武王受命而王是以三庙不毁与亲庙四而七非有后稷始封文武受命之功者皆当亲尽而毁成王成二圣之业制礼作乐功徳茂盛庙犹不世以行为谥而已礼庙在大门之内不敢远亲也臣愚以为高帝受命定天下宜为帝者太祖之庙世世不毁承后属尽者宜毁今宗庙异处昭穆不序宜入就太祖庙而序昭穆如礼太上皇孝惠孝文孝景庙皆亲尽宜毁皇考庙亲未尽如故大司马车骑将军许嘉等二十九人以为孝文皇帝除诽谤去肉刑躬节俭不受献罪人不帑不私其利出美人重絶人类賔赐长老收恤孤独徳厚侔天地利泽施四海宜为帝者太宗之庙廷尉忠以为孝武皇帝改正朔易服色攘四夷宜为世宗之庙谏大夫尹更始等十八人以为皇考庙上序于昭穆非正礼宜毁于是上重其事依违者一年乃下诏曰盖闻王者祖有功而宗有徳尊尊之大义也存亲庙四亲亲之至恩也高皇帝为天下诛暴除乱受命而帝功莫大焉孝文皇帝国为代王诸吕作乱海内揺动然羣臣黎庶靡不壹意北面而归心犹谦辞固譲而后卽位削乱秦之迹兴三代之风是以百姓晏然咸获嘉福徳莫盛焉高皇帝为汉太祖孝文皇帝为太宗世世承祀传之无穷朕甚乐之孝宣皇帝为孝昭皇帝后于义壹体孝景皇帝庙及皇考庙皆亲尽其正礼仪𤣥成等奏曰祖宗之庙世世不毁继祖以下五庙而迭毁今高皇帝为太祖孝文皇帝为太宗孝景皇帝为昭孝武皇帝为穆孝昭皇帝与孝宣皇帝俱为昭皇考庙亲未尽太上孝惠庙皆亲尽宜毁太上庙主宜瘗园孝惠皇帝为穆主迁于太祖庙寝园皆无复修奏可议者又以为清庙之诗言交神之礼无不清静今衣冠出游有车骑之衆风雨之气非所谓清静也祭不欲数数则渎渎则不敬宜复古礼四时祭于庙诸寝园日月闲祀皆可勿复修上亦不改也明年𤣥成复言古者制礼别尊卑贵贱国君之母非适不得配食则荐于寝身没而已陛下躬至孝承天心建祖宗定迭毁序昭穆大礼旣定孝文太后孝昭太后寝祠园宜如礼勿复修奏可后嵗余𤣥成薨匡衡为丞相上寝疾梦祖宗谴罢郡国庙上少弟楚孝王亦梦焉上诏问衡议欲复之衡深言不可上疾乆不平衡惶恐祷高祖孝文孝武庙曰嗣曾孙皇帝恭承洪业夙夜不敢康宁思育休烈以章祖宗之盛功故动作接神必因古圣之经徃者有司以为前因所幸而立庙将以系海内之心非为尊祖严亲也今頼宗庙之灵六合之内莫不附亲庙宜一居京师天子亲奉郡国庙可止毋修皇帝祗肃旧礼尊重神明卽告于祖宗而不敢失今皇帝有疾不豫廼梦祖宗见戒以庙楚王梦亦有其序皇帝悼惧卽诏臣衡复修立谨案上世帝王承祖祢之大义皆不敢不自亲郡国吏卑贱不可使独承又祭祀之义以民为本间者嵗数不登百姓困乏郡国庙无以修立礼凶年则嵗事不举以祖祢之意为不乐是以不敢复如诚非礼义之中违祖宗之心咎尽在臣衡当受其殃大被其疾队在沟渎之中皇帝至孝肃愼宜蒙祐福唯高皇帝孝文皇帝孝武皇帝省察右飨皇帝之孝开赐皇帝眉寿亡疆令所疾日瘳平复反常永保宗庙天下幸甚又告谢毁庙曰徃者大臣以为在昔帝王承祖宗之休典取象于天地天序五行人亲五属天子奉天故率其意而尊其制是以禘尝之序靡有过五受命之君躬接于天万世不堕继烈以下五庙而迁上陈太祖间嵗而祫其道应天故福禄永终太上皇非受命而属尽义则当迁又以为孝莫大于严父故父之所尊子不敢不承父之所异子不敢同礼公子不得为母信为后则于子祭于孙止尊祖严父之义也寝日四上食园庙闲祀皆可亡修皇帝思慕悼惧未敢尽从惟念高皇帝圣徳茂盛受命溥将钦若稽古承顺天心子孙本支陈钖无疆诚以为迁庙合祭乆长之策高皇帝之意廼敢不听卽以令日迁太上孝惠庙孝文太后孝昭太后寝将以昭祖宗之徳顺天人之序定亡穷之业今皇帝未受兹福乃有不能共职之疾皇帝愿复修立承祀臣衡等咸以为礼不得如不合高皇帝孝惠皇帝孝文皇帝孝武皇帝孝昭皇帝孝宣皇帝太上皇孝文太后孝昭太后之意罪尽在臣衡等当受其咎今皇帝尚未平诏中朝臣具复毁庙之文臣衡中朝臣咸复以为天子之祀义有所㫁礼有所承违统背制不可以奉先祖皇天不祐鬼神不飨六蓺所载皆言不当无所依縁以作其文事如失指罪廼在臣衡当深受其殃皇帝宜厚蒙祉福嘉气日兴疾病平复永保宗庙与天亡极羣生百神有所归息诸庙皆同文乆之上疾连年遂尽复诸所罢寝庙园皆修祀如故初上定迭毁礼独尊孝文庙为太宗而孝武庙亲未尽故未毁上于是廼复申明之曰孝宣皇帝尊孝武庙曰世宗损益之礼不敢有与焉他皆如旧制唯郡国庙遂废云元帝崩衡奏言前以上体不平故复诸所罢祠卒不蒙福案衞思后戾太子戾后园亲未尽孝惠孝景庙亲尽宜毁及太上皇孝文孝昭太后昭灵后昭哀后武哀王祠请悉罢勿奉奏可初高后时患臣下妄非议先帝宗庙寝园官故定着令敢有擅议者弃市至元帝改制蠲除此令成帝时以无继嗣河平元年复复太上皇寝庙园世世奉祠昭灵后武哀王昭哀后竝食于太上寝庙如故又复擅议宗庙之命成帝崩哀帝卽位丞相孔光大司空何武奏言永光五年制书高皇帝为汉太祖孝文皇帝为太宗建昭五年制书孝武皇帝为世宗损益之礼不敢有与臣愚以为迭毁之次当以时定非令所为擅议宗庙之意也臣请与羣臣杂议奏可于是光禄勲彭宣詹事满昌博士左咸等五十三人皆以为继祖宗以下五庙而迭毁后虽有贤君犹不得与祖宗竝列子孙虽欲襃大显扬而立之鬼神不飨也孝武皇帝虽有功烈亲尽宜毁太仆王舜中垒校尉刘歆议曰臣闻周室旣衰四夷竝侵猃狁最彊于今匈奴是也至宣王而伐之诗人美而颂之曰薄伐猃狁至于太原又曰啴啴推推如霆如雷显允方叔征伐猃狁荆蛮来威故称中兴及至幽王犬戎来伐杀幽王取宗器自是之后南夷与北夷交侵中国不絶如线春秋纪齐桓南伐楚北伐山戎孔子曰微管仲吾其被发左衽矣是故弃桓之过而录其功以为伯首及汉兴冒顿始彊破东胡禽月氏并其土地地广兵彊为中国害南越尉佗总百粤自称帝故中国虽平犹有四夷之患且无宁嵗一方有急三面救之是天下皆动而被其害也孝文皇帝厚以货赂与结和亲犹侵暴无已甚者兴师十余万衆近屯京师及四边嵗发屯备虏其为患乆矣非一世之渐也诸侯郡守连匈奴及百粤以为逆者非一人也匈奴所杀郡守都尉畧取人民不可胜数孝武皇帝愍中国罢劳无安宁之时乃遣大将军骠骑伏波楼船之属南灭百粤起七郡北攘匈奴降昆邪十万之衆置五属国起朔方以夺其肥饶之地东伐朝鲜起𤣥莬乐浪以㫁匈奴之左臂西伐大宛竝三十六国结乌孙起敦煌酒泉张掖以鬲婼羌裂匈奴之右臂单于孤特远遁于幕北四垂无事斥地远境起十余郡功业旣定廼封丞相为富民侯以大安天下富实百姓其规橅可见又招集天下贤俊与恊心同谋兴制度改正朔易服色立天地之祠建封禅殊官号存周后定诸侯之制永无逆争之心至今累世頼之单于守藩百蛮服从万世之基也中兴之功未有高焉者也高帝建大业为太祖孝文皇帝徳至厚也为文太宗孝武皇帝功至着也为武世宗此孝宣帝所以发徳音也礼记王制及春秋谷梁传天子七庙诸侯五大夫三士二天子七日而殡七月而葬诸侯五日而殡五月而葬此丧事尊卑之序也与庙数相应其文曰天子三昭三穆与太祖之庙而七诸侯二昭二穆与太祖之庙而五故徳厚者流光徳薄者流卑春秋左氏传曰名位不同礼亦异数自上以下降杀以两礼也七者其正法数可常数者也宗不在此数中宗变也苟有功徳则宗之不可预为设数故于殷太甲为太宗太戊曰中宗武丁曰高宗周公为毋逸之戒举殷三宗以劝成王繇是言之宗无数也然则所以劝帝者之功徳博矣以七庙言之孝武皇帝未宜毁以所宗言之则不可谓无功徳礼记祀典曰夫圣王之制祀也功施于民则祀之以劳定国则祀之能救大灾则祀之窃观孝武皇帝功徳皆兼而有焉凡在于异姓犹将特祀之况于先祖或说天子五庙无见文又说中宗高宗者宗其道而毁其庙名与实异非尊徳贵功之意也诗云蔽芾甘棠勿鬋勿伐邵伯所茇思其人犹爱其树况宗其道而毁其庙乎迭毁之礼自有常法无殊功异徳固以亲疏相推及至祖宗之序多少之数经传无明文至尊至重难以疑文虚说定也孝宣皇帝举公卿之议用衆儒之谋旣以为世宗之庙建之万世宣布天下臣愚以为孝武皇帝功烈如彼孝宣皇帝崇立之如此不宜毁上览其议而从之制曰太仆舜中垒校尉歆议可歆又以为礼去事有杀故春秋外传曰日祭月祀时享嵗贡终王祖祢则日祭曾高则月祀二祧则时享坛墠则嵗贡大禘则终王徳盛而游广亲亲之杀也弥远则弥尊故禘为重矣孙居王父之处正昭穆则孙常与祖相代此迁庙之杀也圣人于其祖出于情矣礼无所不顺故无毁庙自贡禹建迭毁之议惠景及太上寝园废而为虚失礼意矣至平帝元始中大司马王莽奏本始元年丞相义等议谥孝宣皇帝亲曰悼园置邑三百家至元康元年丞相相等奏父为士子为天子祭以天子悼园宜称尊号曰皇考立庙益故奉园民满千六百家以为县臣愚以为皇考庙本不当立累世奉之非是又孝文太后南陵孝昭太后云陵园虽前以礼不复修陵名未正谨与大司徒晏等百四十七人议皆曰孝宣皇帝以兄孙继统为孝昭皇帝后以数故孝元世以孝景皇帝及皇考庙亲未尽不毁此两统贰父违于礼制案义奏亲谥曰悼裁置奉邑皆应经义相奏悼园称皇考立庙益民为县违离祖统乖缪本义父为士子为天子祭以天子者乃谓若虞舜夏禹殷汤周文汉之高祖受命而王者也非谓继祖统为后者也臣请皇高祖考庙奉明园毁勿修罢南陵云陵为县奏可司徒掾班彪曰汉承亡秦絶学之后祖宗之制因时施宜自𤣥成后学者蕃滋贡禹毁宗庙匡衡改郊兆何武定三公后皆数复故纷纷不定何者礼文缺微古今异制各为一家未易可偏定也考观诸儒之议刘歆博而笃矣前汉书卷七十三卷七十三考证前汉书卷七十三考证韦贤传至于有周歴世会同按唐书宰相世系表曰韦氏出自风姓颛顼孙大彭为夏诸侯少康封其别孙元哲于豕韦其地滑州韦城也豕韦大彭迭为商伯周赧王时始失国徙居彭城以国为氏其说卽本此诗然豕韦显名夏商国语左传有明文至周以后书传未见若春秋战国数百年中则诸书并无有国名豕韦者韦孟谓歴世会同岂可信哉汉初人去古未远其自谱世系卽已荒畧如此宜无怪乎扬子云之自叙多误也王赧听譛实絶我邦注应劭云云刘攽云云按孟诗已不可解应劭又从而实之愈误刘攽之论确矣但诗中尚有可疑者汉以高祖讳邦为国此句及下文寤其外邦于异他邦凡三用邦字倘所谓临文不讳者耶勤诶厥生注师古曰诶叹声杨愼曰方言云楚谓然曰诶说文诶譍也离骚云欸秋冬之绪风说文欸譍也二字音义并同实一字耳皆楚语也耒耜以耕文选作耒耜斯耕又克奉厥后选作克奉厥次又临尔下土选作照临下土又殆其怙兹选作殆其兹怙又弥弥其失选作弥弥其逸又致队靡嫚选作致坠匪慢韦贤子𤣥成輙下从者与载送之顾炎武曰下字如爰盎传下赵谈之下与之共载复送至其家也周之所以七庙者以后稷始封文王武王受命而王云云按天子七庙祭法礼器家语谷梁传荀子王制无异文也谓自古天子五庙周因文武始加七庙惟韦元成此文而郑康成注礼乃据其说商书不云乎七世之庙可以观徳虞喜曰七庙不始于周伊尹已言之矣元成言礼甚踈故传末详载刘歆七庙之辨以紏其违孝文孝景庙皆亲尽宜毁按景帝初年诏卽尊孝文为太宗是卽百世不祧之庙与髙祖并崇矣可因亲尽而毁乎宜许嘉等駮其议也又悼考立庙非正宜有尹更始之言前汉书卷七十三考证前汉书卷七十四钦定四库全书前汉书卷七十四汉兰台令史班固撰唐正议大夫行秘书少监琅邪县开国子颜师古注魏相丙吉传第四十四魏相字弱翁济隂定陶人也徙平陵少学易为郡卒史举贤良以对策髙第为茂陵令顷之御史大夫桑宏羊客诈称御史止传丞不以时谒客怒缚丞相疑其有姦收捕案致其罪论弃客市茂陵大治后迁河南太守禁止姦邪豪彊畏服会丞相车千秋死先是千秋子为雒阳武库令自见失父而相治郡严恐久获罪乃自免去相使掾追唿之遂不肯还相独恨曰大将军闻此令去官必以为我用丞相死不能遇其子使当世贵人非我殆矣武库令西至长安大将军霍光果以责过相曰㓜主新立以为函谷京师之固武库精兵所聚故以丞相弟为关都尉子为武库令今河南太守不深惟国家大策苟见丞相不在而斥逐其子何浅薄也后人有告相贼杀不辜事下有司河南卒戍中都官者二三千人遮大将军自言愿复留作一年以赎太守罪河南老弱万余人守关欲入上书关吏以闻大将军用武库令事遂下相廷尉狱久系踰冬会赦出复有诏守茂陵令迁扬州刺史考案郡国守相多所贬退相与丙吉相善时吉为光禄大夫予相书曰朝廷已深知弱翁治行方且大用矣愿少愼事自重臧器于身相心善其言为霁威严居部二嵗征为谏大夫复为河南太守数年宣帝即位徴相入为大司农迁御史大夫四嵗大将军霍光薨上思其功徳以其子禹为右将军兄子乐平侯山复领尚书事相因平恩侯许伯奏封事言春秋讥世卿恶宋三世为大夫及鲁季孙之专权皆危乱国家自后元以来禄去王室政繇冢宰今光死子复为大将军兄子秉枢机昆弟诸壻据权埶在兵官光夫人显及诸女皆通籍长信宫或夜诏门出入骄奢放纵恐寖不制宜有以损夺其权破散隂谋以固万世之基全功臣之世又故事诸上书者皆为二封署其一曰副领尚书者先发副封所言不善屏去不奏相复因许伯白去副封以防雍蔽宣帝善之诏相给事中皆从其议霍氏杀许后之谋始得上闻乃罢其三侯令就第亲属皆出补吏于是韦贤以老病免相遂代为丞相封髙平侯食邑八百户及霍氏怨相又惮之谋矫太后诏先召斩丞相然后废天子事发觉伏诛宣帝始亲万机厉精为治练羣臣核名实而相总领衆职甚称上意元康中匈奴遣兵击汉屯田车师者不能下上与后将军赵充国等议欲因匈奴衰弱出兵击其右地使不敢复扰西域相上书谏曰臣闻之救乱诛暴谓之义兵兵义者王敌加于己不得已而起者谓之应兵兵应者胜争恨小故不忍愤怒者谓之忿兵兵忿者败利人土地货宝者谓之贪兵兵贪者破恃国家之大矜民人之衆欲见威于敌者谓之骄兵兵骄者灭此五者非但人事乃天道也间者匈奴尝有善意所得汉民輙奉归之未有犯于边境虽争屯田车师不足致意中今闻诸将军欲兴兵入其地臣愚不知此兵何名者也今边郡困乏父子共犬羊之裘食草莱之实常恐不能自存难以动兵军旅之后必有凶年言民以其愁苦之气伤隂阳之和也出兵虽胜犹有后忧恐灾害之变因此以生今郡国守相多不实选风俗尤薄水旱不时案今年计子弟杀父兄妻杀夫者凡二百二十二人臣愚以为此非小变也今左右不忧此乃欲发兵报纎介之忿于远夷殆孔子所谓吾恐季孙之忧不在颛臾而在萧墙之内也愿陛下与平昌侯乐昌侯平恩侯及有识者详议乃可上从相言而止相眀易经有师法好观汉故事及便宜章奏以为古今异制方今务在奉行故事而已数条汉兴已来国家便宜行事及贤臣贾谊鼌错董仲舒等所言奏请施行之曰臣闻眀主在上贤辅在下则君安虞而民和睦臣相幸得备位不能奉眀法广教化理四方以宣圣徳民多背本趋末或有饥寒之色为陛下之忧臣相罪当万死臣相知能浅薄不明国家大体时用之宜惟民终始未得所繇窃伏观先帝圣徳仁恩之厚勤劳天下垂意黎庻忧水旱之灾为民贫穷发仓廪振乏餧遣谏大夫博士廵行天下察风俗举贤良平寃狱冠盖交道省诸用寛租赋弛山泽波池禁秣马酤酒贮积所以周急继困慰安元元便利百姓之道甚备臣相不能悉陈昧死奏故事诏书凡二十三事臣谨案王法必本于农而务积聚量入制用以备凶灾亡六年之畜尚谓之急元鼎二年平原渤海太山东郡溥被灾害民饿死于道路二千石不豫虑其难使至于此赖眀诏振捄乃得蒙更生今岁不登谷暴腾踊临秋收歛犹有乏者至春恐甚亡以相恤西𦍑未平师旅在外兵革相乗臣窃寒心宜蚤图其备唯陛下留神元元帅繇先帝盛徳以抚海内上施行其策又数表采易隂阳及明堂月令奏之曰臣相幸得备员奉职不修不能宣广教化隂阳未和灾害未息咎在臣等臣闻易曰天地以顺动故日月不过四时不忒圣王以顺动故刑罚清而民服天地变化必繇隂阳隂阳之分以日为纪日冬夏至则八风之序立万物之性成各有常职不得相干东方之神太昊乗震执规司春南方之神炎帝乗离执衡司夏西方之神少昊乗兑执矩司秋北方之神颛顼乗坎执权司冬中央之神黄帝乗坤艮执绳司下土兹五帝所司各有时也东方之卦不可以治西方南方之卦不可以治北方春兴兑治则饥秋兴震治则华冬兴离治则泄夏兴坎治则雹眀王谨于尊天愼于养人故立羲和之官以乗四时节授民事君动静以道奉顺隂阳则日月光眀风雨时节寒暑调和三者得叙则灾害不生五谷熟丝麻遂木茂鸟兽蕃民不夭疾衣食有余若是则君尊民说上下亡怨政教不违礼让可兴夫风雨不时则伤农桑农桑伤则民饥寒饥寒在身则亡亷耻㓂贼姦宄所繇生也臣愚以为隂阳者王事之本羣生之命自古贤圣未有不繇者也天子之义必纯取法天地而观于先圣髙皇帝所述书天子所服第八曰大谒者臣章受诏长乐宫曰令羣臣议天子所服以安治天下相国臣何御史大夫臣昌谨与将军臣陵太子太傅臣通等议春夏秋冬天子所服当法天地之数中得人和故自天子王侯有土之君下及兆民能法天地顺四时以治国家身亡旤殃年寿永究是奉宗庙安天下之大礼也臣请法之中谒者赵尧举春李舜举夏儿汤举秋贡禹举冬四人各职一时大谒者襄章奏制曰可孝文皇帝时以二月施恩恵于天下赐孝弟力田及罢军卒祠死事者颇非时节御史大夫鼌错时为太子家令奏言其状臣相伏念陛下恩泽甚厚然而灾气未息窃恐诏令有未合当时者也愿陛下选明经通知隂阳者四人各主一时时至明言所职以和隂阳天下幸甚相数陈便宜上纳用焉相敇椽吏案事郡国及休告从家还至府輙白四方异闻或有逆贼风雨灾变郡不上相輙奏言之时丙吉为御史大夫同心辅政上皆重之相为人严毅不如吉寛视事九嵗神爵三年薨谥曰宪侯子𢎞嗣甘露中有罪削爵为关内侯丙吉字少卿鲁国人也治律令为鲁狱史积功劳稍迁至廷尉右监坐法失官归为州从事武帝末巫蛊事起吉以故廷尉监徴诏治巫蛊郡邸狱时宣帝生数月以皇曾孙坐衞太子事系吉见而怜之又心知太子无事实重哀曾孙无辜吉择谨厚女徒令保养曾孙置闲燥处吉治巫蛊事连岁不决后元二年武帝疾徃来长杨五柞宫望气者言长安狱中有天子气于是上遣使者分条中都官诏狱系者亡轻重一切皆杀之内谒者令郭穰夜到郡邸狱吉闭门拒使者不纳曰皇曾孙在他人亡辜死者犹不可况亲曾孙乎相守至天明不得入穰还以闻因劾奏吉武帝亦寤曰天使之也因赦天下郡邸狱系者独頼吉得生恩及四海矣曾孙病㡬不全者数焉吉数敇保养乳母加致医药视遇甚有恩恵以私财物给其衣食后吉为车骑将军军市令迁大将军长史霍光甚重之入为光禄大夫给事中昭帝崩亡嗣大将军光遣吉迎昌邑王贺贺即位以行淫乱废光与车骑将军张安世诸大臣议所立未定吉奏记光曰将军事孝武皇帝受襁褓之属任天下之寄孝昭皇帝早崩亡嗣海内忧惧欲亟闻嗣主发丧之日以大谊立后所立非其人复以大谊废之天下莫不服焉方今社稷宗庙羣生之命在将军之壹举窃伏听于衆庻察其所言诸侯宗室在位列者未有所闻于民间也而遗诏所养武帝曾孙名病已在掖庭外家者吉前使居郡邸时见其㓜少至今十八九矣通经术有美材行安而节和愿将军详大议参以蓍龟岂宜褒显先使入侍令天下昭然知之然后决定大策天下幸甚光览其议遂尊立皇曾孙遣宗正刘徳与吉迎曾孙于掖庭宣帝初即位赐吉爵关内侯吉为人深厚不伐善自曾孙遭遇吉絶口不道前恩故朝廷莫能眀其功也地节三年立皇太子吉为太子太傅数月迁御史大夫及霍氏诛上躬亲政省尚书事是时掖庭宫婢则令民夫上书自陈尝有阿保之功章下掖庭令考问则辞引使者丙吉知状掖庭令将则诣御史府以视吉吉识谓则曰汝尝坐养皇曾孙不谨督笞汝安得有功独渭城胡组淮阳郭徴卿有恩耳分别奏组等共养劳苦状诏吉求组徴卿已死有子孙皆受厚赏诏免则为庻人赐钱十万上亲见问然后知吉有旧恩而终不言上大贤之制诏丞相朕㣲眇时御史大夫吉与朕有旧恩厥德茂焉诗不云虖亡徳不报其封吉为博阳侯邑千三百户临当封吉疾病上将使人加绋而封之及其生存也上忧吉疾不起太子太傅夏侯胜曰此未死也臣闻有隂徳者必飨其乐以及子孙今吉未获报而疾甚非其死疾也后病果瘉吉上书固辞自陈不宜以空名受赏上报曰朕之封君非空名也而君上书归侯印是显朕之不徳也方今天下少事君其专精神省思虑近医药以自持后五嵗代魏相为丞相吉本起狱法小吏后学诗礼皆通大义及居相位上寛大好礼让掾史有罪臧不称职輙予长休告终无所案验客或谓吉曰君侯为汉相姦吏成其私然无所惩艾吉曰夫以三公之府有案吏之名吾窃陋焉后人代吉因以为故事公府不案吏自吉始于官属掾史务掩过扬善吉驭吏耆酒数逋荡尝从吉出醉欧丞相车上西曹主吏白欲斥之吉曰以醉饱之失去士使此人将复何所容西曹地忍之此不过污丞相车茵耳遂不去也此驭吏边郡人习知边塞发犇命警备事尝出适见驿骑持赤白囊边郡发奔命书驰来至驭吏因随驿骑至公车刺取知虏入云中代郡遽归府见吉白状因曰恐虏所入边郡二千石长吏有老病不任兵马者宜可豫视吉善其言召东曹案邉长吏𤨏科条其人未已诏召丞相御史问以虏所入郡吏吉具对御史大夫卒遽不能详知以得谴让而吉见谓忧边思职驭吏力也吉乃叹曰士亡不可容能各有所长向使丞相不先闻驭吏言何见劳勉之有掾史繇是益贤吉吉又尝出逢清道羣鬭者死伤横道吉过之不问掾史独怪之吉前行逢人逐牛牛喘吐舌吉止驻使骑吏问逐牛行㡬里矣掾史独谓丞相前后失问或以讥吉吉曰民鬭相杀伤长安令京兆尹职所当禁备逐捕嵗竟丞相课其殿最奏行赏罚而已宰相不亲小事非所当于道路问也方春少阳用事未可大热恐牛近行用暑故喘此时气失节恐有所伤害也三公典调和隂阳职当忧是以问之掾史乃服以吉知大体五凤三年春吉病笃上自临问吉曰君即有不讳谁可以自代者吉辞谢曰羣臣行能明主所知愚臣无所能识上固问吉顿首曰西河太守杜延年明于法度晓国家故事前为九卿十余年今在郡治有能名廷尉于定国执宪详平天下自以不寃太仆陈万年事后母孝惇厚备于行止此三人能皆在臣右唯上察之上以吉言皆是而许焉及吉薨御史大夫黄霸为丞相徴西河太守杜延年为御史大夫会其年老乞骸骨病免以廷尉于定国代为御史大夫黄霸薨而定国为丞相太仆陈万年代定国为御史大夫居位皆称职上称吉为知人吉薨谥曰定侯子显嗣甘露中有罪削爵为关内侯官至衞尉太仆始显少为诸曹尝从祠髙庙至夕牲日乃使出取斋衣丞相吉大怒谓其夫人曰宗庙至重而显不敬慎亡吾爵者必显也夫人为言然后乃已吉中子禹为水衡都尉少子髙为中垒校尉元帝时长安士伍尊上书言臣少时为郡邸小吏窃见孝宣皇帝以皇曾孙在郡邸狱是时治狱使者丙吉见皇曾孙遭离无辜吉仁心感动涕泣悽恻选择复作胡组养视皇孙吉常从臣尊日再侍卧庭上后遭条狱之诏吉扞拒大难不避严刑峻法既遭大赦吉谓守丞谁如皇孙不当在官使谁如移书京兆尹遣与胡组俱送京兆尹不受复还及组日满当去皇孙思慕吉以私钱顾组令留与郭徴卿并养数月乃遣组去后少内啬夫白吉曰食皇孙亡诏令时吉得食米肉月月以给皇孙吉即时病輙使臣尊朝夕请问皇孙视省席蓐燥湿候伺组征卿不得令晨夜去皇孙敖盪数奏甘毳食物所以拥全神灵成育圣躬功徳已亡量矣时岂豫知天下之福而徼其报哉诚其仁恩内结于心也虽介之推割肌以存君不足以比孝宣皇帝时臣上书言状幸得下吉吉谦让不敢自伐删去臣辞专归美于组徴卿组徴卿皆以受田宅赐钱吉封为博阳侯臣尊不得比组徴卿臣年老居贫死在旦暮欲终不言恐使有功不着吉子显坐㣲文夺爵为关内侯臣愚以为宜复其爵邑以报先人功徳先是显为太仆十余年与官属大为姦利臧千余万司𨽻校尉昌案劾罪至不道奏请逮捕上曰故丞相吉有旧恩朕不忍絶免显官夺邑四百户后复以为城门校尉显卒子昌嗣爵关内侯成帝时修废功以吉旧恩尤重鸿嘉元年制诏丞相御史盖闻褒功徳继絶统所以重宗庙广贤圣之路也故博阳侯吉以旧恩有功而封今其祀絶朕甚怜之夫善善及子孙古今之通谊也其封吉孙中郎将关内侯昌为博阳侯奉吉后国絶三十二嵗复续云昌传子至孙王莾时乃絶賛曰古之制名必繇象类远取诸物近取诸身故经谓君为元首臣为股肱明其一体相待而成也是故君臣相配古今常道自然之埶也近观汉相髙祖开基萧曹为冠孝宣中兴丙魏有声是时黜陟有序衆职修理公卿多称其位海内兴于礼让览其行事岂虚虖哉前汉书卷七十四卷七十四考证前汉书卷七十四考证魏相传举贤良以对策髙第按相对策见韩延寿传但彼文云以文学对策又祗举褒崇节义一叚亦非全文也兄子乐平侯山复领尚书事注师古曰山者去病之孙今言兄子此传误按依颜注当如张敞传称兄孙山然下文魏相封事曰兄子秉枢机即説此事蒙霍禹言之可称兄子萧望之传亦曰光薨子禹复为大司马兄子山领尚书与此文同似非误也愿陛下与平昌侯乐昌侯平恩侯及有识者详议乃可苏辙曰三人者非贤于赵充国也然其与国同忧乐无徼倖功名之心则过于充国远甚中谒者赵尧举春云云按此赵尧疑另是一人必非江邑侯代周昌为御史大夫者也上文云相国臣何御史大夫臣昌将军臣陵太子太傅臣通其事当在髙帝十年之初丞相之改称相国周昌之出为赵相而赵尧代为御史大夫叔孙通之由奉常徙为太子太傅皆此年事也据功臣表江邑侯赵尧以汉五年为御史则未尝为中谒者矣丙吉传吉奏记光曰云云按此时定策吉为首功不止从前保䕶曾孙有恩也传详述其奏记云云见杜延年等劝光立宣帝其功实在丙吉之下其封吉为博阳侯邑千三百户按表作千三百三十户又按此诏宣帝纪元康三年吉与史曾史元许舜许延寿及张贺子彭祖同日封前汉书卷七十四考证前汉书卷七十五钦定四库全书前汉书卷七十五汉兰台令史班固撰唐正议大夫行祕书少监琅邪县开国子颜师古注眭两夏侯京翼李传第四十五眭𢎞字孟鲁国蕃人也少时好侠鬭鸡走马长乃变节从嬴公受春秋以明经为议郎至符节令孝昭元凤三年正月泰山莱芜山南匈匈有数千人声民视之有大石自立高丈五尺大四十八围入地深八尺三石为足石立后有白乌数千下集其旁是时昌邑有枯社木卧复生又上林苑中大柳树断枯卧地亦自立生有虫食树叶成文字曰公孙病已立孟推春秋之意以为石柳皆隂类下民之象泰山者岱宗之岳王者易姓告代之处今大石自立僵柳复起非人力所为此当有从匹夫为天子者枯社木复生故废之家公孙氏当复兴者也孟意亦不知其所在卽説曰先师董仲舒有言虽有继体守文之君不害圣人之受命汉家尧后有传国之运汉帝宜谁差天下求索贤人䄠以帝位而退自封百里如殷周二王后以承顺天命孟使友人内官长赐上此书时昭帝幼大将军霍光秉政恶之下其书廷尉奏赐孟妄设祅言惑衆大逆不道皆伏诛后五年孝宣帝兴于民间卽位征孟子为郎夏侯始昌鲁人也通五经以齐诗尚书教授自董仲舒韩婴死后武帝得始昌甚重之始昌明于隂阳先言柏梁台灾日至期日果灾时昌邑王以少子爱上为选师始昌为太傅年老以寿终族子胜亦以儒显名夏侯胜字长公初鲁共王分鲁西宁鄕以封子节侯别属大河大河后更名东平故胜为东平人胜少孤好学从始昌受尚书及洪范五行传説灾异后事蕳卿又从欧阳氏问为学精孰所问非一师也善说礼服征为博士光禄大夫会昭帝崩昌邑王嗣立数出胜当乘舆前谏曰天乆隂而不雨臣下有谋上者陛下出欲何之王怒谓胜为祅言缚以属吏吏白大将军霍光光不举法是时光与车骑将军张安世谋欲废昌邑王光譲安世以为泄语安世实不言廼召问胜胜对言在洪范传曰皇之不极厥罚常隂时则下人有伐上者恶察察言故云臣下有谋光安世大惊以此益重经术士后十余日光卒与安世白太后废昌邑王尊立宣帝光以为羣臣奏事东宫太后省政宜知经术白令胜用尚书授太后迁长信少府赐爵关内侯以与谋废立定策安宗庙益千户宣帝初卽位欲襃先帝诏丞相御史曰朕以渺身蒙遗徳承圣业奉宗庙夙夜惟念孝武皇帝躬仁谊厉威武北征匈奴单于远遁南平氐𦍑昆明瓯骆两越东定薉貉朝鲜廓地斥境立郡县百蛮率服款塞自至珍贡陈于宗庙恊音律造乐歌荐上帝封太山立明堂改正朔易服色明开圣绪尊贤显功兴灭继絶襃周之后备天地之礼广道术之路上天报况符瑞并应寳鼎出白麟获海效鉅鱼神人并见山称万嵗功徳茂盛不能尽宣而庙乐未称朕甚悼焉其与列侯二千石博士议于是羣臣大议廷中皆曰宜如诏书长信少府胜独曰武帝虽有攘四夷广土斥境之功然多杀士衆竭民财力奢泰亡度天下虚耗百姓流离物故者半蝗虫大起赤地数千里或人民相食畜积至今未复亡徳泽于民不宜为立庙乐公卿共难胜曰此诏书也胜曰诏书不可用也人臣之谊宜直言正论非苟阿意顺指议已出口虽死不悔于是丞相义御史大夫广明劾奏胜非议诏书毁先帝不道及丞相长史黄霸阿縦胜不举劾俱下狱有司遂请尊孝武帝庙为世宗庙奏盛徳文始五行之舞天下世世献纳以明盛徳武帝廵狩所幸郡国凡四十九皆立庙如高祖太宗焉胜霸旣乆系霸欲从胜受经胜辞以罪死霸曰朝闻道夕死可矣胜贤其言遂授之系再更冬讲论不怠至四年夏关东四十九郡同日地动或山崩壊城郭室屋杀六千余人上乃素服避正殿遣使者弔问吏民赐死者棺钱下诏曰盖灾异者天地之戒也朕承洪业託士民之上未能和羣生曩者地震北海琅邪壊祖宗庙朕甚惧焉其与列侯中二千石博问术士有以应变补朕之阙毋有所讳因大赦胜出为谏大夫给事中霸为扬州刺史胜为人质朴守正简易亡威仪见时谓上为君误相字于前上亦以是亲信之尝见出道上语上闻而譲胜胜曰陛下所言善臣故扬之尧言布于天下至今见诵臣以为可传故传耳朝廷每有大议上知胜素直谓曰先生通正言无惩前事胜复为长信少府迁太子太傅受诏撰尚书论语说赐黄金百斤年九十卒官赐冢茔葬平陵太后赐钱二百万为胜素服五日以报师傅之恩儒者以为荣始胜每讲授常谓诸生曰士病不明经术经术苟明其取青紫如俛拾地芥耳学经不明不如归耕胜从父子建字长卿自师事胜及欧阳高左右采获又从五经诸儒问与尚书相出入者牵引以次章句具文饰说胜非之曰建所谓章句小儒破碎大道建亦非胜为学疏略难以应敌建卒自颛门名经为议郎博士至太子少傅胜子兼为左曹太中大夫孙尧至长信少府司农鸿胪曾孙蕃郡守州牧长乐少府胜同产弟子赏为梁内史梁内史子定国为豫章太守而建子千秋亦为少府太子少傅京房字君明东郡顿丘人也治易事梁人焦延寿延寿字赣赣贫贱以好学得幸梁王王共其资用令极意学旣成为郡史察举补小黄令以候司先知姦邪盗贼不得发爱飬吏民化行县中举最当迁三老官属上书愿留赣有诏许増秩留卒于小黄赣常曰得我道以亡身者京生也其说长于灾变分六十卦更直日用事以风雨寒温为候各有占验房用之尤精好钟律知音声初元四年以孝亷为郎永光建昭闲西𦍑反日蚀又乆青亡光隂雾不精房数上疏先言其将然近数月远一嵗所言屡中天子说之数召见问房对曰古帝王以功举贤则万化成瑞应着末世以毁誉取人故功业废而致灾异宜令百官各试其功灾异可息诏使房作其事房奏考功课吏法上令公卿朝臣与房㑹议温室皆以房言烦碎令上下相司不可许上意乡之时部刺史奏事京师上召见诸刺史令房暁以课事刺史复以为不可行唯御史大夫郑𢎞光禄大夫周堪初言不可后善之是时中书令石显颛权显友人五鹿充宗为尚书令与房同经论议相非二人用事房尝宴见问上曰幽厉之君何以危所任者何人也上曰君不明而所任者巧佞房曰知其巧佞而用之邪将以为贤也上曰贤之房曰然则今何以知其不贤也上曰以其时乱而君危知之房曰若是任贤必治任不肖必乱必然之道也幽厉何不觉寤而更求贤曷为卒任不肖以至于是上曰临乱之君各贤其臣令皆觉寤天下安得危亡之君房曰齐桓公秦二世亦尝闻此君而非笑之然则任竖刁赵高政治日乱盗贼满山何不以幽厉卜之而觉寤乎上曰唯有道者能以徃知来耳房因免冠顿首曰春秋纪二百四十二年灾异以视万世之君今陛下卽位已来日月失明星辰逆行山崩泉涌地震石陨夏霜冬靁春凋秋荣陨霜不杀水旱螟虫民人饥疫盗贼不禁刑人满市春秋所记灾异尽备陛下视今为治邪乱邪上曰亦极乱耳尚何道房曰今所任用者谁与上曰然幸其瘉于彼又以为不在此人也房曰夫前世之君亦皆然矣臣恐后之视今犹今之视前也上良乆廼曰今为乱者谁哉房曰明主宜自知之上曰不知也如知何故用之房曰上最所信任与圗事帷幄之中进退天下之士者是矣房指谓石显上亦知之谓房曰已谕房罢出后上令房上弟子暁知考功课吏事者欲试用之房上中郎任良姚平愿以为刺史试考功法臣得通籍殿中为奏事以防雍塞石显五鹿充宗皆疾房欲远之建言宜试以房为郡守元帝于是以房为魏郡太守秩八百石居得以考功法治郡房自请愿无属刺史得除用他郡人自第吏千石以下嵗竟乘传奏事天子许焉房自知数以论议为大臣所非内与石显五鹿充宗有隙不欲远离左右及为太守忧惧房以建昭二年二月朔拜上封事曰辛酉以来䝉气衰去太阳精明臣独欣然以为陛下有所定也然太隂倍力而乘消息臣疑陛下虽行此道犹不得如意臣窃悼惧守阳平侯凤欲见未得至己卯臣拜为太守此言上虽明下犹胜之效也臣出之后恐必为用事所蔽身死而功不成故愿岁尽乘传奏事䝉哀见许廼辛巳䝉气复乘卦太阳侵色此上大夫覆阳而上意疑也己卯庚辰之闲必有欲隔絶臣令不得乘传奏事者房未发上令阳平侯凤承制诏房止无乘传奏事房意愈恐去至新丰因邮上封事曰臣前以六月中言遯卦不效法曰道人始去寒涌水为灾至其七月涌水出臣弟子姚平谓臣曰房可谓知道未可谓信道也房言灾异未尝不中今涌水己出道人当逐死尚复何言臣曰陛下至仁于臣尤厚虽言而死臣犹言也平又曰房可谓小忠未可谓大忠也昔秦时赵高用事有正先者非刺高而死高威自此成故秦之乱正先趣之今臣得出守郡自诡效功恐未效而死惟陛下毋使臣塞涌水之异当正先之死为姚平所笑房至陕复上封事曰乃丙戌小雨丁亥䝉气去然少隂并力而乘消息戊子益甚到五十分蒙气复起此陛下欲正消息杂卦之党并力而争消息之气不胜彊弱安危之机不可不察己丑夜有还风尽辛卯太阳复侵色至癸巳日月相薄此邪隂同力而太阳为之疑也臣前白九年不改必有星亡之异臣愿出任良试考功臣得居内星亡之异可去议者知如此于身不利臣不可蔽故云使弟子不若试师臣为刺史又当奏事故复云为刺史恐太守不与同心不若以为太守此其所以隔絶臣也陛下不违其言而遂听之此廼蒙气所以不解太阳亡色者也臣去朝稍远太阳侵色益甚唯陛下毋难还臣而易逆天意邪说虽安于人天气必变故人可欺天不可欺也愿陛下察焉房去月余竟征下狱初淮阳宪王舅张博从房受学以女妻房房与相亲毎朝见輙为博道其语以为上意欲用房议而羣臣恶其害已故为衆所排博曰淮阳王上亲弟敏达好政欲为国忠今欲令王上书求入朝得佐助房房曰得无不可博曰前楚王朝荐士何为不可房曰中书令石显尚书令五鹿君相与合同巧佞之人也事县官十余年及丞相韦侯皆乆亡补于民可谓亡功矣此尤不欲行考功者也淮阳王卽朝见劝上行考功事善不然但言丞相中书令任事乆而不治可休丞相以御史大夫郑𢎞代之迁中书令置他官以钩盾令徐立代之如此房考功事得施行矣博具从房记诸所说灾异事因令房为淮阳王作求朝奏草皆持柬与淮阳王石显微司具知之以房亲近未敢言及房出守郡显告房与张博通谋非谤政治归恶天子诖误诸侯王语在宪王传初房见道幽厉事出为御史大夫郑𢎞言之房博皆弃市𢎞坐免为庶人房本姓李推律自定为京氏死时年四十一翼奉字少君东海下邳人也治齐诗与萧望之匡衡同师三人经术皆明衡为后进望之施之政事而奉惇学不仕好律歴隂阳之占元帝初卽位诸儒荐之征待诏宦者署数言事宴见天子敬焉时平昌侯王临以宣帝外属侍中称诏欲从奉学其术奉不肯与言而上封事曰臣闻之于师治道要务在知下之邪正人诚乡正虽愚为用若廼怀邪知益为害知下之术在于六情十二律而已北方之情好也好行贪狼申子主之东方之情怒也怒行隂贼亥卯主之贪狼必待隂贼而后动隂贼必待贪狼而后用二隂并行是以王者忌子卯也礼经避之春秋讳焉南方之情恶也恶行亷贞寅午主之西方之情喜也喜行寛大己酉主之二阳并行是以王者吉午酉也诗曰吉日庚午上方之情乐也乐行姦邪辰未主之下方之情哀也哀行公正戌丑主之辰未属隂戌丑属阳万物各以其类应今陛下明圣虚静以待物至万事虽衆何闻而不谕岂况乎执十二律而御六情于以知下参实亦甚优矣万不失一自然之道也廼正月癸未日加申有暴风从西南来未主姦邪申主贪狼风以大隂下抵建前是人主左右邪臣之气也平昌侯比三来见臣皆以正辰加邪时辰为客时为主人以律知人情王者之秘道也愚臣诚不敢以语邪人上以奉为中郎召问奉来者以善日邪时孰与邪日善时奉对曰师法用辰不用日辰为客时为主人见于明主侍者为主人辰正时邪见者正侍者邪辰邪时正见者邪侍者正忠正之见侍者虽邪辰时俱正大邪之见侍者虽正辰时俱邪卽以自知侍者之邪而时邪辰正见者反邪卽以自知侍者之正而时正辰邪见者反正辰为常事时为一行辰疏而时精其效同功必参五观之然后可知故曰察其所繇省其进退参之六合五行则可以见人性知人情难用外察从中甚明故诗之为学情性而已五性不相害六情更兴废观性以歴观情以律明主所宜独用难与二人共也故曰显诸仁臧诸用露之则不神独行则自然矣唯奉能用之学者莫能行是岁关东大水郡国十一饥疫尤甚上廼下诏江海陂湖园池属少府者以假贫民勿租税损大官膳减乐府员省苑囿诸宫馆稀御幸者勿缮治太仆少府减食谷马水衡省食肉兽明年二月戊午地震其夏齐地人相食七月己酉地复震上曰盖闻贤圣在位隂阳和风雨时日月光星辰静黎庶康宁考终厥命今朕共承天地託于公侯之上明不能烛徳不能绥灾异并臻连年不息乃二月戊午地大震于陇西郡毁落太上庙殿壁木饰坏败䝠道县城郭官寺及民室屋厌杀人衆山崩地裂水泉涌出一年地再动天惟降灾震惊朕躬治有大亏咎至于此夙夜兢兢不通大变深怀郁悼未知其序比年不登元元困乏不胜饥寒以陷刑辟朕甚闵焉㦧怛于心已诏吏虚仓廪开府臧振捄贫民羣司其茂思天地之戒有可蠲除减省以便万姓者各条奏悉意陈朕过失靡有所讳因赦天下举直言极谏之士奉奏封事曰臣闻之于师曰天地设位悬日月布星辰分隂阳定四时列五行以视圣人名之曰道圣人见道然后知王治之象故画州土建君臣立律歴陈成败以视贤者名之曰经贤者见经然后知人道之务则诗书易春秋礼乐是也易有隂阳诗有五际春秋有灾异皆列终始推得失考天心以言王道之安危至秦乃不说伤之以法是以大道不通至于灭亡今陛下明圣深懐要道烛临万方布徳流惠靡有阙遗罢省不急之用振救困贫赋医药赐棺钱恩泽甚厚又举直言求过失盛徳纯备天下幸甚臣奉窃学齐诗闻五际之要十月之交篇知日蚀地震之效昭然可明犹巢居知风穴处知雨亦不足多适所习耳臣闻人气内逆则感动天地天变见于星气日蚀地变见于竒物震动所以然者阳用其精隂用其形犹人之有五臧六体五臧象天六体象地故臧病则气色发于面体病则欠伸动于貌今年太隂建于甲戌律以庚寅初用事歴以甲午从春歴中甲庚律得参阳性中仁义情得公正贞廉百年之精岁也正以精岁本首王位日临中时接律而地大震其后连月乆隂虽有大令犹不能复隂气盛矣古者朝廷必有同姓以明亲亲少有异姓以明贤贤此圣王之所以大通天下也同姓亲而易进异姓疏而难通故同姓一异姓五廼为平均今左右亡同姓独以舅后之家为亲异姓之臣又疏二后之党满朝非特处位埶尤奢僭过度吕霍上官足以卜之甚非爱人之道又非后嗣之长策也隂气之盛不亦宜乎臣又闻未央建章甘泉宫才人各以百数皆不得天性若杜陵园其已御见者臣子不敢有言虽然太皇太后之事也及诸侯王园与其后宫宜为设员出其过制者此损隂气应天救邪之道也今异至不应灾将随之其法大水极隂生阳反为大旱甚则有火灾春秋宋伯姬是矣唯陛下财察明年夏四月乙未孝武园白鹤馆奉自以为中上疏曰臣前上五际地震之效曰极隂生阳恐有火灾不合明听未见省答臣窃内不自信今白鹤馆以四月乙未时加于卯月宿亢灾与前地震同法臣奉廼深知道之可信也不胜拳拳愿复赐间卒其终始上复延问以得失奉以为祭天地于云阳汾隂及诸寝庙不以亲疏迭毁皆烦费违古制又宫室苑囿奢泰难供以故民困国虚亡累年之畜所繇来乆不改其本难以末正廼上疏曰臣闻昔者盘庚改邑以兴殷道圣人美之窃闻汉徳隆盛在于孝文皇帝躬行节俭外省繇役其时未有甘泉建章及上林中诸离宫馆也未央宫又无高门武台麒麟凤皇白虎玉堂金华之殿独有前殿曲台渐台宣室温室承明耳孝文欲作一台度用百金重民之财废而不为其积土基至今犹存又下遗诏不起山坟故其时天下大和百姓洽足徳流后嗣如令处于当今因此制度必不能成功名天道有常王道亡常亡常者所以应有常也必有非常之主然后能立非常之功臣愿陛下徙都于成周左据成臯右阻黾池前乡崧高后介大河建荥阳扶河东南北千里以为关而入敖仓地方百里者八九足以自娱东厌诸侯之权西远羌胡之难陛下共已亡为按成周之居兼盘庚之徳万岁之后长为高宗汉家郊兆寝庙祭祀之礼多不应古臣奉诚难亶居而改作故愿陛下迁都正本衆制皆定亡复缮治宫馆不急之费岁可余一年之畜臣闻三代之祖积徳以王然皆不过数百年而絶周至成王有上贤之材因文武之业以周召为辅有司各敬其事在位莫非其人天下甫二世耳然周公犹作诗书深戒成王以恐失天下书则曰王毋若殷王纣其诗则曰殷之未丧师克配上帝宜监于殷骏命不易今汉初取天下起于丰沛以兵征伐徳化未洽后世奢侈国家之费当数代之用非直费财又乃费士孝武之世暴骨四夷不可胜数有天下虽未乆至于陛下八世九主矣虽有成王之明然亡周召之佐今东方连年饥馑加之以疾疫百姓菜色或至相食地比震动天气溷浊日光侵夺繇此言之执国政者岂可以不怀憷惕而戒万分之一乎故臣愿陛下因天变而徙都所谓与天下更始者也天道终而复始穷则反本故能延长而亡穷也今汉道未终陛下本而始之于以永世延祚不亦优乎如因丙子之孟夏顺太隂以东行到后七年之明岁必有五年之余蓄然后大行考室之礼虽周之隆盛亡以加此唯陛下留神详察万世之策书奏天子异其意答曰问奉今园庙有七云东徙状何如奉对曰昔成王徙洛盘庚迁殷其所避就皆陛下所明知也非有圣明不能一变天下之道臣奉愚戆狂惑唯陛下裁赦其后贡禹亦言当定迭毁礼上遂从之及匡衡为丞相奏徙南北郊其议皆自奉发之奉以中郎为博士谏大夫年老以寿终子及孙皆以学在儒官李寻字子长平陵人也治尚书与张孺郑寛中同师寛中等守师法敎授寻独好洪范灾异又学天文月令隂阳事丞相翟方进方进亦善为星歴除寻为吏数为翟侯言事帝舅曲阳侯王根为大司马票骑将军厚遇寻是时多灾异根辅政数虚已问寻寻见汉家有中衰阸㑹之象其意以为且有洪水为灾乃说根曰书云天聪明盖言紫宫极枢通位帝纪太微四门广开大道五经六纬尊术显士翼张舒布烛临四海少微处士为比为辅故次帝廷女宫在后圣人承天贤贤易色取法于此天官上相上将皆颛面正朝忧责甚重要在得人得人之效成败之机不可不勉也昔秦穆公说諓諓之言任仡仡之勇身受大辱社稷几亡悔过自责思惟黄发任用百里奚卒伯西域徳列王道二者祸福如此可不愼哉夫士者国家之大寳功名之本也将军一门九侯二十朱轮汉兴以来臣子贵盛未尝至此夫物盛必衰自然之理唯有贤友彊辅庶几可以保身命全子孙安国家书曰歴象日月星辰此言仰视天文俯察地理观日月消息候星辰行伍揆山川变动参人民繇俗以制法度考祸福举错誖逆咎败将至征兆为之先见明君恐惧修正侧身博问转祸为福不可救者卽蓄备以待之故社稷亡忧窃见徃者赤黄四塞地气大发动土竭民天下扰乱之徴也彗星争明庶雄为桀大寇之引也此二者已颇效矣城中讹言大水奔走上城朝廷惊骇女孽入宫此独未效闲者重以水泉涌溢旁宫阙仍出月太白入东井犯积水缺天渊日数湛于极阳之色羽气乘宫起风积云又错以山崩地动河不用其道盛冬靁电濳龙为孽继以陨星流彗维塡上见日蚀有背乡此亦高下易居洪水之征也不忧不改洪水廼欲盪涤流彗廼欲埽除改之则有年亡期故属者颇有变改小贬邪猾日月光精时雨气应此皇天右汉亡已也何况致大改之宜急博求幽隐拔擢天士任以大职诸阘茸佞讇抱虚求进及用残贼酷虐闻者若此之徒皆嫉善憎忠坏天文败地理涌趯邪隂湛溺太阳为主结怨于民宜以时废退不当得居位诚必行之凶灾销灭子孙之福不旋日而至政治感隂阳犹铁炭之低卬见效可信者也及诸蓄水连泉务通利之修旧堤防省池泽税以助损隂邪之盛案行事考变易讹言之效未尝不至请徴韩放掾周敞王望可与圗之根于是荐寻哀帝初卽位召寻待诏黄门使侍中衞尉傅喜问寻曰间者水出地动日月失度星辰乱行灾异仍重极言母有所讳寻对曰陛下圣徳尊天敬地畏命重民悼惧变异不忘疏贱之臣幸使重臣临问愚臣不足以奉明诏窃见陛下新卽位开大明除忌讳博延名士靡不并进臣寻位卑术浅过随衆贤待诏食太官衣御府乆污玉堂之署比得召见亡以自效复时见延问至诚自以逢不世出之命愿竭愚心不敢有所避庶几万分有一可采唯弃须㬰之闲宿留瞽言考之文理稽之五经揆之圣意以参天心夫变异之来各应象而至臣谨条陈所闻易曰县象着明莫大乎日月夫日者衆阳之长煇光所烛万里同晷人君之表也故日将旦清风发羣隂伏君以临朝不牵于色日初出炎以阳君登朝佞不行忠直进不蔽障日中煇光君徳盛明大臣奉公日将入専以壹君就房有常节君不修道则日失其度晻昧亡光各有云为其于东方作日初出时隂云邪气起者法为牵于女谒有所畏难日出后为近臣乱政日中为大臣欺诬日且入为妻妾役使所营闲者日尤不精光明侵夺失色邪气珥蜺数作夲起于晨相连至昏其日出后至日中闲差瘉小臣不知内事窃以日视陛下志操衰于始初多矣其咎恐有以守正直言而得罪者伤嗣害世不可不愼也唯陛下执干刚之徳彊志守度毋听女谒邪臣之态诸保阿乳母甘言悲辞之託㫁而勿听勉强大谊絶小不忍良有不得已可赐以财货不可私以官位诚皇天之禁也日失其光则星辰放流阳不能制隂隂桀得作闲者太白正昼经天宜隆徳克躬以执不轨臣闻月者衆隂之长销息见伏百里为品千里立表万里连纪妃后大臣诸侯之象也朔晦正终始弦为绳墨望成君徳春夏南秋冬北闲者月数以春夏与日同道过轩辕上后受气入太微帝廷扬光煇犯上将近臣列星皆失色厌厌如灭此为母后与政乱朝隂阳俱伤两不相便外臣不知朝事窃信天文卽如此近臣已不足杖矣屋大柱小可为寒心唯陛下亲求贤士无彊所恶以崇社禝尊彊本朝臣闻五星者五行之精五帝司命应王者号令为之节度岁星主岁事为綂首号令所纪今失度而盛此君指意欲有所为未得其节也又塡星不避岁星者后帝共政相留于奎娄当以义㫁之荧惑徃来亡常周歴两宫作态低卬入天门上明堂贯尾乱宫太白发越犯库兵寇之应也贯黄龙入帝庭当门而出随荧惑入天门至房而分欲与荧惑为患不敢当明堂之精此陛下神灵故旤乱不成也荧惑厥弛佞巧依埶微言毁誉进类蔽善太白出端门臣有不臣者火入室金上堂不以时解其忧凶塡岁相守又主内乱宜察萧墙之内毋忽亲疏之微诛放佞人防絶萌牙以盪涤浊濊消散积恶毋使得成祸乱辰星主正四时当效于四仲四时失序则辰星作异今出于岁首之孟天所以谴告陛下也政急则出蚤政缓则出晚政絶不行则伏不见而为彗茀四孟皆出为易王命四季皆出星家所讳今幸独出寅孟之月盖皇天所以笃右陛下也宜深自改治国故不可以戚戚欲速则不达经曰三载考绩三考黜陟加以号令不顺四时旣徃不咎来事之师也闲者春三月治大狱时贼隂立逆恐岁小收季夏举兵法时寒气应恐后有霜雹之灾秋月行封爵其月土溼奥恐后有雷雹之变夫以喜怒赏罚而不顾时禁虽有尧舜之心犹不能致和善言天者必有效于人设上农夫而欲冬田肉袒深耕汗出种之然犹不生者非人心不至天时不得也易曰时止则止时行则行动静不失其时其道光明书曰敬授民时故古之王者尊天地重隂阳敬四时严月令顺之以善政则和气可立致犹枹鼓之相应也今朝廷忽于时月之令诸侍中尚书近臣宜皆令通知月令之意设羣下请事若陛下出令有谬于时者当知争之以顺时气臣闻五行以水为本其星𤣥武婺女天地所纪终始所生水为准平王道公正脩明则百川理落脉通偏党失纲则涌溢为败书云水曰润下隂动而卑不失其道天下有道则河出圗洛出书故河洛决溢所为最大今汝颍畎浍皆川水漂涌与雨水并为民害此诗所谓震电不宁不令百川沸腾者也其咎在于皇甫卿士之属唯陛下留意诗人之言少抑外亲大臣臣闻地道柔静隂之常义也地有上中下其上位震应妃后不顺中位应大臣作乱下位应庶民离畔震或于其国国君之咎也四方中央连国歴州俱动者其异最大闲者关东地数震五星作异亦未大逆宜务崇阳抑隂以救其咎固志建威闭絶私路㧞进英隽退不任职以彊本朝夫本彊则精神折冲本弱则招殃致凶为邪谋所陵闻徃者淮南王作谋之时其所难者独有汲黯以为公孙宏等不足言也宏汉之名相于今亡比而尚见轻何况无宏之属乎故曰朝廷亡人则为贼乱所轻其道自然也天下未闻陛下竒策固守之臣也语曰何以知朝廷之衰人人自贤不务于通人故世陵夷马不伏歴不可以趋道士不素飬不可以重国诗曰济济多士文王以宁孔子曰十室之邑必有忠信非虚言也陛下秉四海之衆曾亡柱干之固守闻于四境殆开之不广取之不明劝之不笃传曰土之美者善养禾君之明者善养士中人皆可使为君子诏书进贤良赦小过无求备以博聚英儁如近世贡禹以言事忠切蒙尊荣当此之时士厉身立名者多禹死之后日日以衰及京兆尹王章坐言事诛灭智者结舌邪伪并兴外戚颛命君臣隔塞至絶继嗣女宫作乱此行事之败诚可畏而悲也本在积任母后之家非一日之渐徃者不可及来者犹可追也先帝大圣深见天意昭然使陛下奉承天统欲矫正之也宜少抑外亲选练左右举有徳行道术通明之士充备天官然后可以辅圣徳保帝位承大宗下至郎吏从官行能亡以异又不通一蓺及博士无文雅者宜皆使就南畆以视天下明朝廷皆贤材君子于以重朝尊君灭凶致安此其本也臣自知所言害身不辟死亡之诛唯财留神反覆覆愚臣之言是时哀帝初立成帝外家王氏未甚抑黜而帝外家丁傅新贵祖母傅太后尤骄恣欲称尊号丞相孔光大司空师丹执政谏争乆之上不得已遂免光丹而尊傅太后语在丹传上虽不从寻言然采其语每有非常輙问寻寻对屡中迁黄门侍郎以寻言且有水灾故拜寻为骑都尉使䕶河隄初成帝时齐人甘忠可诈造天官歴包元太平经十二卷以言汉家逄天地之大终当更受命于天天帝使眞人赤精子下教我此道忠可以教重平夏贺良容丘丁广世东郡郭昌等中垒校尉刘向奏忠可假鬼神罔上惑衆下狱治服未㫁病死贺良等坐挟学忠可书以不敬论后贺良等复私以相教哀帝初立司隶校尉解光亦以明经通灾异得幸白贺良等所挟忠可书事下奉车都尉刘歆歆以为不合五经不可施行而李寻亦好之光曰前歆父向奏忠可下狱歆安肯通此道时郭昌为长安令劝寻宜助贺良等寻遂白贺良等皆待诏黄门数召见陈说汉歴中衰当更受命成帝不应天命故絶嗣今陛下乆疾变异屡数天所以谴告人也宜急改元易号乃得延年益寿皇子生灾异息矣得道不得行咎殃且亡不有洪水将出灾火且起涤盪民人哀帝乆寝疾几其有益遂从贺良等议于是诏制丞相御史盖闻尚书五曰考终命言大运壹终更纪天元人元考文正理推歴定纪数如甲子也朕以眇身入继太祖承皇天总百僚子元元未有应天心之效卽位出入三年灾变数降日月失度星辰错谬高下贸易大异连仍盗贼并起朕甚惧焉战战兢兢唯恐陵夷惟汉至今二百载歴纪开元皇天降非材之右汉国再获受命之符朕之不徳曷敢不通夫受天之元命必与天下自新其大赦天下以建平二年为太初元年号曰陈圣刘太平皇帝漏刻以百二十为度布告天下使明知之后月余上疾自若贺良等复欲妄变政事大臣争以为不可许贺良等奏言大臣皆不知天命宜退丞相御史以解光李寻辅政上以其言亡验遂下贺良等吏而下诏曰朕获保宗庙为政不徳变异屡仍恐惧战栗未知所繇待诏贺良等建言改元易号増益漏刻可以永安国家朕信道不笃过听其言几为百姓获福卒无嘉应乆旱为灾以问贺良等对当复改制度皆背经谊违圣制不合时宜夫过而不改是为过矣六月甲子诏书非赦令也皆蠲除之贺良等反道惑衆姦态当穷竟皆下狱光禄勲平当光禄大夫毛莫如与御史中丞廷尉杂治当贺良等执左道乱朝政倾覆国家诬罔主上不道贺良等皆伏诛寻及解光减死一等徙敦煌郡赞曰幽赞神明通合天人之道者莫着乎易春秋然子赣犹云夫子之文章可得而闻夫子之言性与天道不可得而闻已矣汉兴推隂阳言灾异者孝武时有董仲舒夏侯始昌昭宣则眭孟夏侯胜元成则京房翼奉刘向谷永哀平则李寻田终术此其纳说时君着明者也察其所言仿佛一端假经说谊依託象类或不免乎亿则屡中仲舒下吏夏侯囚执眭孟诛戮李寻流放此学者之大戒也京房区区不量浅深危言刺讥构怨彊臣罪辜不旋踵亦不宻以失身悲夫前汉书卷七十五卷七十五考证前汉书卷七十五考证眭𢎞传从嬴公受春秋儒林传嬴公东平人受公羊春秋于董仲舒故𢎞书称先师董仲舒也至符节令按百官表符节令属少府汉家尧后按以汉为尧后始见此文然则宏虽习公羊亦兼通左氏矣其后刘向父子申明其义而新莽亦因以为簒窃之本京房传补小黄令地理志小黄县属陈留郡时部刺史奏事京师胡三省曰刺史各部一州故曰部刺史今为治邪乱邪按通鑑考异曰故资政殿学士邵亢得两浙钱王写本汉书无乱邪二字有上曰亦极乱耳尚何道房曰今十二字据此则古本无乱邪二字翼奉传与萧望之匡衡同师按儒林传其师东海后苍也诗有五际注孟康曰诗内传曰五际卯酉午戌亥也按孔颍达诗疏曰郑元六艺论引春秋纬孔演圗曰诗含五际六情汎歴枢云午亥之际为革命卯酉之际为改正辰在天门出入候听卯天保也酉祈父也午采芑也亥大明也然则亥为革命一际也亥又为天门二际也卯为隂阳交际三际也午为阳谢隂兴四际也酉为隂盛阳微五际也据此则五际不言戌而亥为二际矣但纬书怪妄百出其是非初不足辨李寻传与张孺郑寛中同师按孺字误也据儒林传张山拊事小夏侯建授同县李寻郑寛中少君山阳张无故子儒此文张孺卽张无故而举其字当云张子儒传写之讹遂合两字为孺字耳五经六纬注孟康曰六纬五经与乐纬师古用孟康说而刘攽驳之谓正说星宿何故忽说五经其论甚合但所云天文六纬名目刘攽亦未尝指实也使侍中卫尉傅喜问寻云云通鑑考异曰按公卿表傅喜为卫尉二月迁右将军十一月罢地震在九月当是时喜已不为卫尉矣歴纪开元哀帝纪作歴数开元未知孰是又夫受天之元命纪作夫基事之元命赞哀平则李寻田终术田终术见翟方进传又见王莽传前汉书卷七十五考证前汉书卷七十六钦定四库全书前汉书卷七十六汉兰台令史班固撰唐正议大夫行秘书少监琅邪县开国子颜师古注赵尹韩张两王列传第四十六赵广汉字子都涿郡蠡吾人也故属河间少为郡吏州从事以廉絜通敏下士为名举茂材平准令察廉为阳翟令以治行尤异迁京辅都尉守京兆尹㑹昭帝崩而新丰杜建为京兆掾䕶作平陵方上建素豪侠賔客为姦利广汉闻之先风告建不改于是收案致法中贵人豪长者为请无不至终无所听宗族賔客谋欲篡取广汉尽知其计议主名起居使吏告曰若计如此且并灭家令数吏将建弃市莫敢近者京师称之是时昌邑王徴即位行淫乱大将军霍光与羣臣共废王尊立宣帝广汉以与议定䇿赐爵关内侯迁颍川太守郡大姓原褚宗族横恣賔客犯为盗贼前二千石莫能禽制广汉旣至数月诛原褚首恶郡中震栗先是颍川豪桀大姓相与为婚姻吏俗朋党广汉患之厉使其中可用者受记出有案问旣得罪名行法罸之广汉故漏泄其语令相怨咎又教吏为缿筩及得投书削其主名而託以为豪桀大姓子弟所言其后彊宗大族家家结为仇雠姦党散落风俗大改吏民相告讦广汉得以为耳目盗贼以故不发发又輙得壹切治理威名流闻及匈奴降者言匈奴中皆闻广汉本始二年汉发五将军击匈奴徴广汉以太守将兵属蒲类将军赵充国从军还复用守京兆尹满嵗为眞广汉为二千石以和颜接士其尉荐待遇吏殷勤甚备事推功善归之于下曰某掾卿所为非二千石所及行之发于至诚吏见者皆输写心腹无所隐匿咸愿为用僵仆无所避广汉聪眀皆知其能之所宜尽力与否其或负者輙先闻知风谕不改乃收捕之无所逃案之辠立具即时伏辜广汉为人彊力天性精于吏职见吏民或夜不寝至旦尤善为钩距以得事情钩距者设欲知马贾则先问狗已问羊又问牛然后及马参伍其贾以类相准则知马之贵贱不失实矣唯广汉至精能行之它人效者莫能及也郡中盗贼闾里轻侠其根株窟穴所在及吏受取请求铢两之姦皆知之长安少年数人㑹穷里空舍谋共劫人坐语未讫广汉使吏捕治具服富人苏回为郎二人劫之有顷广汉将吏到家自立庭下使长安丞龚奢叩堂戸晓贼曰京兆尹赵君谢两卿无得杀质此宿卫臣也释质束手得善相遇幸逢赦令或时解脱二人惊愕又素闻广汉名即开户出下堂叩头广汉跪谢曰幸全活郎甚厚送狱勅吏谨遇给酒肉至冬当出死豫为调棺给敛葬具告语之皆曰死无所恨广汉尝记召湖都亭长湖都亭长西至界上界上亭长戏曰至府为我多谢问赵君亭长旣至广汉与语问事毕谓曰界上亭长寄声谢我何以不为致问亭长叩头服实有之广汉因曰还为吾谢界上亭长勉思职事有以自效京兆不忘卿厚意其发姦擿伏如神皆此类也广汉奏请令长安游徼狱吏秩百石其后百石吏皆差自重不敢枉法妄系留人京兆政清吏民称之不容口长老传以为自汉兴以来治京兆者莫能及左冯翊右扶风皆治长安中犯法者从迹喜过京兆界广汉叹曰乱吾治者常二辅也诚令广汉得兼治之直差易耳初大将军霍光秉政广汉事光及光薨后广汉心知微指发长安吏自将与俱至光子博陆侯禹第直突入其门廋索私屠酤椎破卢罂斧斩其门关而去时光女为皇后闻之对帝涕泣帝心善之以召问广汉广汉由是侵犯贵戚大臣所居好用世吏子孙新进年少者専厉彊壮蠭气见事风生无所回避率多果敢之计莫为持难广汉终以此败初广汉客私酤酒长安市丞相史逐去客疑男子苏贤言之以语广汉广汉使长安丞案贤尉吏禹故劾贤为骑士屯霸上不诣屯所乏军兴贤父上书讼罪告广汉事下有司覆治禹坐要斩请逮捕广汉有诏即讯辞服㑹赦贬秩一等广汉疑其邑子荣畜教令后以他法论杀畜人上书言之事下丞相御史案验甚急广汉使所亲信长安人为丞相府门卒令微司丞相门内不法事地节三年七月中丞相傅婢有过自绞死广汉闻之疑丞相夫人妬杀之府舍而丞相奉斋酎入庙祠广汉得此使中郎赵奉夀风晓丞相欲以胁之毋令穷正已事丞相不听案验愈急广汉欲告之先问太史知星气者言今年当有戮死大臣广汉即上书告丞相罪制曰下京兆尹治广汉知事迫切遂自将吏卒突入丞相府召其夫人跪庭下受辞收奴婢十余人去责以杀婢事丞相魏相上书自陈妻实不杀婢广汉数犯罪法不伏辜以诈巧迫胁臣相幸臣相寛不奏愿下明使者治广汉所验臣相家事事下廷尉治罪实丞相自以过谴笞傅婢出至外第乃死不如广汉言司直萧望之劾奏广汉摧辱大臣欲以劫持奉公逆节伤化不道宣帝恶之下广汉廷尉狱又坐贼杀不辜鞠狱故不以实擅斥除骑士乏军兴数罪天子可其奏吏民守阙号泣者数万人或言臣生无益县官愿代赵京兆死使得牧飬小民广汉竟坐要斩广汉虽坐法诛为京兆尹廉明威制豪彊小民得职百姓追思歌之至今尹翁归字子兄河东平阳人也徙杜陵翁归少孤与季父居为狱小吏晓习文法喜击劒人莫能当是时大将军霍光秉政诸霍在平阳奴客持刀兵入市鬭变吏不能禁及翁归为市吏莫敢犯者公廉不受餽百贾畏之后去居家㑹田延年为河东太守行县至平阳悉召故吏五六十人延年亲临见令有文者东有武者西閲数十人次到翁归独伏不肯起对曰翁归文武兼备唯所施设功曹以为此吏倨敖不逊延年曰何伤遂召上辞问甚竒其对除补卒史便从归府案事发姦穷竟事情延年大重之自以能不及翁归徙署督邮河东二十八县分为两部闳孺部汾北翁归部汾南所举应法得其罪辜属县长吏虽中伤莫有怨者举廉为缑氏尉歴守郡中所居治理迁补都内令举廉为𢎞农都尉徴拜东海太守过辞廷尉于定国定国家在东海欲属託邑子两人令坐后堂待见定国与翁归语终日不敢见其邑子旣去定国乃谓邑子曰此贤将汝不任事也又不可干以私翁归治东海明察郡中吏民贤不肖及姦邪罪名尽知之县县各有记籍自听其政有急名则少缓之吏民小解輙披籍县县收取黠吏豪民案致其罪髙至于死収取人必于秋冬课吏大㑹中及出行县不以无事时其有所取也以一警百吏民皆服恐惧改行自新东海大豪郯许仲孙为姦猾乱吏治郡中苦之二千石欲捕者輙以力埶变诈自解终莫能制翁归至论弃仲孙市一郡怖栗莫敢犯禁东海大治以髙第入守右扶风满歳为真选用廉平疾姦吏以为右职接待以礼好恶与同之其负翁归罚亦必行治如在东海故迹姦邪罪名亦县县有名籍盗贼发其比伍中翁归輙召其县长吏晓告以姦黠主名教使用类推迹盗贼所过抵类常如翁归言无有遗脱缓于小弱急于豪彊有论罪输掌畜官使斫莝责以员程不得取代不中程輙笞督极者至以鈇自刭而死京师畏其威严扶风大治盗贼课常为三辅最翁归为政虽任刑其在公卿之间清絜自守语不及私然温良嗛退不以行能骄人甚得名誉于朝廷视事数嵗无康四年病卒家无余财天子贤之制诏御史朕夙兴夜寐以求贤为右不异亲疏近逺务在安民而已扶风翁归廉平乡正治民异等早夭不遂不得终其功业朕甚怜之其赐翁归子黄金百斤以奉其祭祠翁归三子皆为郡守少子岑歴位九卿至后将军而闳孺亦至广陵相有治名由是世称田延年为知人韩延夀字长公燕人也徙杜陵少为郡文学父义为燕郎中刺王之谋逆也义谏而死燕人闵之是时昭帝富于春秋大将军霍光持政征郡国贤良文学问以得失时魏相以文学对䇿以为赏罚所以劝善禁恶政之本也日者燕王为无道韩义出身彊谏为王所杀义无比干之亲而蹈比干之节宜显赏其子以示天下明为人臣之义光纳其言因擢延夀为谏大夫迁淮阳太守治甚有名徙颍川颍川多豪彊难治国家常为选良二千石先是赵广汉为太守患其俗多朋党故构㑹吏民令相告讦一切以为聪明颍川由是以为俗民多怨雠延夀欲改更之教以礼让恐百姓不从乃歴召郡中长老为郷里所信向者数十人设酒具食亲与相对接以礼意人人问以謡俗民所疾苦为陈和睦亲爱销除怨咎之路长老皆以为便可施行因与议定嫁娶丧祭仪品略依古礼不得过法延夀于是令文学校官诸生皮弁执俎豆为吏民行䘮嫁娶礼百姓遵用其教卖偶车马下里伪物者弃之市道数年徙为东郡太守黄霸代延夀居颍川霸因其迹而大治延夀为吏上礼义好古教化所至必聘其贤士以礼待用广谋议纳谏争举行丧让财表孝弟有行修治学宫春秋乡社陈钟鼓管弦盛升降揖让及都试讲武设斧钺旌旗习射御之事治城郭收赋租先明布告其日以期㑹为大事吏民敬畏趋乡之又置正五长相率以孝弟不得舍姦人闾里阡陌有非常吏輙闻知姦人莫敢入界其始若烦后吏无追捕之苦民无箠楚之忧皆便安之接待下吏恩施甚厚而约誓明或欺负之者延夀痛自刻责岂其负之何以至此吏闻者自伤悔其县尉至自刺死及门下掾自刭人救不殊因瘖不能言延夀闻之对掾史涕泣遣吏毉治视厚复其家延夀尝出临上车骑吏一人后至勅功曹议罚白还至府门门卒当车愿有所言延夀止车问之卒曰孝经曰资于事父以事君而敬同故母取其爱而君取其敬兼之者父也今旦明府早驾久驻未出骑吏父来至府门不敢入骑吏闻之趋走出谒适㑹明府登车以敬父而见罚得毋亏大化乎延夀举手舆中曰微子太守不自知过归舍召见门卒卒本诸生闻延夀贤无因自逹故代卒延夀遂待用之其纳善听谏皆此类也在东郡三嵗令行禁止断狱大减为天下最入守左冯翊满嵗称职为真嵗余不肯出行县丞掾数白宜循行郡中览观民俗考长吏治迹延夀曰县皆有贤令长督邮分明善恶于外行县恐无所益重为烦扰丞掾皆以为方春月可壹出劝耕桑延夀不得已行县至髙陵民有昆弟相与讼田自言延夀大伤之曰幸得备位为郡表率不能宣明教化至令民有骨肉争讼既伤风化重使贤长吏啬夫三老孝弟受其耻咎在冯翊当先退是日移病不听事因入卧传舍闭合思过一县莫知所为令丞啬夫三老亦皆自系待罪于是讼者宗族传相责譲此两昆弟深自悔皆自髠肉袒谢愿以田相移终死不敢复争延夀大喜开合延见内酒肉与相对饮食厉勉以意告乡部有以表劝悔过从善之民延夀乃起聼事劳谢令丞以下引见尉荐郡中歙然莫不传相勅厉不敢犯延夀恩信周徧二十四县莫复以辞讼自言者推其至诚吏民不忍欺绐延夀代萧望之为左冯翊而望之迁御史大夫侍谒者福为望之道延夀在东郡时放散官钱千余万望之与丞相丙吉议吉以为更大赦不须考㑹御史当问事东郡望之因令并问之延夀闻知即部吏案校望之在冯翊时廪牺官钱放散百余万廪牺吏掠治急自引与望之为姦延夀劾奏移殿门禁止望之望之自奏职在总领天下闻事不敢不问而为延寿所拘持上由是不直延夀各令穷竟所考望之卒无事寔而望之遣御史案东郡具得其事延夀在东郡时试骑士治饰兵车画龙虎朱爵延夀衣黄纨方领驾四马傅总建幢棨植羽葆鼓车歌车功曹引车皆驾四马载棨㦸五骑为伍分左右部军假司马千人持幢旁毂歌者先居射室望见延夀车噭咷楚歌延夀坐射室骑吏持㦸夹陛列立骑士从者带弓鞬罗后令骑士兵车四面营陈被甲鞮鞪居马上抱弩负籣又使骑士戏车弄马盗骖延夀又取官铜物候月蚀铸作刀劒钩镡放效尚方事及取官钱帛私假繇使吏及治饰车甲三百万以上于是望之劾奏延夀上僭不道又自陈前为延夀所奏今复举延夀罪衆庶皆以臣懐不正之心侵寃延夀愿下丞相中二千石博士议其罪事下公卿皆以延夀前旣无状后复诬愬典法大臣欲以解罪狡猾不道天子恶之延夀竟坐弃市吏民数千人送至渭城老小扶持车毂争奏酒炙延夀不忍距逆人人为饮计饮酒石余使掾史分谢送者逺苦吏民延夀死无所恨百姓莫不流涕延夀三子皆为郎吏且死属其子勿为吏以己为戒子皆以父言去官不仕至孙威乃复为吏至将军威亦多恩信能拊衆得士死力威又坐奢僭诛延夀之风类也张敞字子髙本河东平阳人也祖父孺为上谷太守徙茂陵敞父福事孝武帝官至光禄大夫敞后随宣帝徙杜陵敞本以乡有秩补太守卒史察廉为甘泉仓长稍迁太仆丞杜延年甚竒之㑹昌邑王征即位动作不由法度敞上书谏曰孝昭皇帝蚤崩无嗣大臣忧惧选贤圣承宗庙东迎之日唯恐属车之行迟今天子以盛年初即位天下莫不拭目倾耳观化聼风国辅大臣未襃而昌邑小辇先迁此过之大者也后十余日王贺废敞以切谏显名擢为豫州刺史以数上事有忠言宣帝征敞为太中大夫与于定国并平尚书事以正违忤大将军霍光而使主兵车出军省减用度复出为函谷关都尉宣帝初即位废王贺在昌邑上心惮之徙敞为山阳太守久之大将军霍光薨宣帝始亲政事封光兄孙山云皆为列侯以光子禹为大司马顷之山云以过归第霍氏诸壻亲属颇出补吏敞闻之上封事曰臣闻公子季友有功于鲁大夫赵衰有功于晋大夫田完有功于齐皆畴其庸延及子孙终后田氏篡齐赵氏分晋季氏颛鲁故仲尼作春秋迹盛衰讥世卿最甚廼者大将军决大计安宗庙定天下功亦不细矣夫周公七年耳而大将军二十嵗海内之命断于掌握方其隆时感动天地侵廹隂阳月朓日蚀昼㝠宵光地大震裂火生地中天文失度祅祥变怪不可胜记皆隂类盛长臣下颛制之所生也朝臣宜有明言曰陛下襃宠故大将军以报功德足矣闲者辅臣颛政贵戚太盛君臣之分不明请罢霍氏三侯皆就第及衞将军张安世宜赐几杖归休时存问召见以列侯为天子师明诏以恩不聼羣臣以义固争而后许天下必以陛下为不忘功德而朝臣为知礼霍氏世世无所患苦今朝廷不闻直声而令明诏自亲其文非䇿之得者也今两侯以出人情不相逺以臣心度之大司马及其枝属必有畏惧之心夫近臣自危非完计也臣敞愿于广朝白发其端直守逺郡其路无由夫心之精微口不能言也言之微眇书不能文也故伊尹五就桀五就汤萧相国荐淮隂累嵗乃得通况乎千里之外因书文谕事指哉唯陛下省察上甚善其计然不征也久之勃海胶东盗贼并起敞上书自请治之曰臣闻忠孝之道退家则尽心于亲进宦则竭力于君夫小国中君犹有奋不顾身之臣况于明天子乎今陛下逰意于太平劳精于政事亹亹不舍昼夜羣臣有司宜各竭力致身山阳郡户九万三千口五十万以上讫计盗贼未得者七十七人它课诸事亦略如此臣敞愚驽既无以佐思虑久处闲郡身逸乐而忘国事非忠孝之节也伏闻胶东勃海左右郡嵗数不登盗贼并起至攻官寺簒囚徒搜市朝劫列侯吏失纲纪姦轨不禁臣敞不敢爱身避死唯明诏之所处愿尽力摧挫其暴虐存抚其孤弱事即有业所至郡条奏其所由废及所以兴之状书奏天子征敞拜胶东相赐黄金三十斤敞辞之官自谓治剧郡非赏罚无以劝善惩恶吏追捕有功效者愿得壹切比三辅尤异天子许之敞到胶东明设购赏开羣盗令相捕斩除罪吏追捕有功上名尚书调补县令者数十人由是盗贼解散传相捕斩吏民歙然国中遂平居顷之王太后数出游猎敞奏书谏曰臣闻秦王好滛声叶阳后为不聼郑衞之乐楚严好田猎樊姬为之不食鸟兽之肉口非恶㫖甘耳非憎丝竹也所以抑心意絶耆欲者将以率二君而全宗祀也礼君母出门则乗辎軿下堂则从傅母进退则鸣玉佩内饰则结绸缪此言尊贵所以自敛制不从恣之义也今太后资质淑羙慈爱寛仁诸侯莫不闻而少以田猎纵欲为名于以上闻亦未宜也唯观览于徃古全行乎来今令后姬得有所法则下臣有所称诵臣敞幸甚书奏太后止不复出是时颍川太守黄霸以治行第一入守京兆尹霸视事数月不称罢归颍川于是制诏御史其以胶东相敞守京兆尹自赵广汉诛后比更守尹如霸等数人皆不称职京师废长安市偷盗尤多百贾苦之上以问敞敞以为可禁敞旣视事求问长安父老偷盗酋长数人居皆温厚出从童骑闾里以为长者敞皆召见责问因贳其罪把其宿负令致诸偷以自赎偷长曰今一旦召诣府恐诸偷惊骇愿壹切受署敞皆以为吏遣归休置酒小偷悉来贺且饮醉偷长以赭污其衣𥚑吏坐里闾閲出者污赭輙收缚之一日捕得数百人穷治所犯或一人百余发尽行法罚由是枹鼓稀鸣市无偷盗天子嘉之敞为人敏疾赏罚分明见恶輙取时时越法纵舍有足大者其治京兆略循赵广汉之迹方略耳目发伏禁姦不如广汉然敞本治春秋以经术自辅其政颇杂儒雅往往表贤显善不醇用诛罚以此能自全竟免于刑戮京兆典京师长安中浩穰于三辅尤为剧郡国二千石以髙第入守及为真久者不过三二年近者数月一嵗輙毁伤失名以罪过罢唯广汉及敞为久任职敞为京兆朝廷每有大议引古今处便宜公卿皆服天子数从之然敞无威仪时罢朝㑹过走马章台街使御吏驱自以便面拊马又为妇画眉长安中传张京兆眉怃有司以奏敞上问之对曰臣闻闺房之内夫妇之私有过于画眉者上爱其能弗备责也然终不得大位敞与萧望之于定国相善始敞与定国俱以谏昌邑王超迁定国为大夫平尚书事敞出为刺史时望之为大行丞后望之先至御史大夫定国后至丞相敞终不过郡守为京兆九嵗坐与光禄勲杨恽厚善后恽坐大逆诛公卿奏恽党友不宜处位等比皆免而敞奏独寝不下敞使贼捕掾絮舜有所案验舜以敞劾奏当免不肯为敞竟事私归其家人或谏舜舜曰吾为是公尽力多矣今五日京兆耳安能复案事敞闻舜语即部吏收舜系狱是时冬月未尽数日案事吏昼夜验治舜竟致其死事舜当出死敞使主簿持教告舜曰五日京兆竟何如冬月已尽延命乎乃弃舜市㑹立春行寃狱使者出舜家载尸并编敞教自言使者使者奏敞贼杀不辜天子薄其罪欲令敞得自便利即先下敞前坐杨恽不宜处位奏免为庶人敞免奏既下诣阙上印绶便从阙下亡命数月京师吏民解弛枹鼓数起而冀州部中有大贼天子思敞功效使使者即家在所召敞敞身被重劾及使者至妻子家室皆泣惶惧而敞独笑曰吾身亡命为民郡吏当就捕今使者来此天子欲用我也即装随使者诣公车上书曰臣前幸得备位列卿待罪京兆坐杀贼捕掾絮舜舜本臣敞素所厚吏数蒙恩贷以臣有章劾当免受记考事便归卧家谓臣五日京兆背恩忘义伤化薄俗臣窃以舜无状枉法以诛之臣敞贼杀无辜鞠狱故不直虽伏明法死无所恨天子引见敞拜为冀州刺史敞起亡命复奉使典州既到部而广川王国羣軰不道贼连发不得敞以耳目发起贼主名区处诛其渠帅广川王姬昆弟及王同族宗室刘调等通行为之囊橐吏逐捕穷窘踪迹皆入王宫敞自将郡国吏车数百两围守王宫捜索调等果得之殿屋重轑中敞傅吏皆捕格断头县其头王宫门外因劾奏广川王天子不忍致法削其戸敞居部嵗余冀州盗贼禁止守太原太守满嵗为真太原郡清顷之宣帝崩元帝初即位待诏郑朋荐敞先帝名臣宜傅辅皇太子上以问前将军萧望之望之以为敞能吏任治烦乱材轻非师傅之器天子使使者征敞欲以为左冯翊㑹病卒敞所诛杀太原吏吏家怨敞随至杜陵刺杀敞中子璜敞三子官皆至都尉初敞为京兆尹而敞弟武拜为梁相是时梁王骄贵民多豪彊号为难治敞问武欲何以治梁武敬惮兄谦不肯言敞使吏送至关戒吏自问武武应曰驭黠马者利其衔䇿梁国大都吏民凋敝且当以柱后惠文弹治之耳秦时狱法吏冠柱后惠文武意欲以刑法治梁吏还道之敞笑曰审如掾言武必辨治梁矣武既到官其治有迹亦能吏也敞孙竦王莽时至郡守封侯博学文雅过于敞然政事不及也竦死敞无后王尊字子赣涿郡髙阳人也少孤归诸父使牧羊泽中尊窃学问能史书年十三求为狱小吏数嵗给事太守府问诏书行事尊无不对太守竒之除补书佐署守属监狱久之尊称病去事师郡文学官治尚书论语略通大义复召署守属治狱为郡决曹史数嵗以令举幽州刺史从事而太守察尊廉补辽西盐官长数上书言便宜事事下丞相御史初元中举直言迁虢令转守槐里兼行羙阳令事春正月羙阳女子告假子不孝曰儿常以我为妻妬笞我尊闻之遣吏收捕验问辞服尊曰律无妻母之法圣人所不忍书此经所谓造狱者也尊于是出坐廷上取不孝子县磔着树使骑吏五人张弓射杀之吏民惊骇后上行幸雍过虢尊供张如法而办以髙第擢为安定太守到官出教告属县曰令长丞尉奉法守城为民父母抑彊扶弱宣恩广泽甚劳苦矣太守以今日至府愿诸君卿勉力正身以率下故行贪鄙能变更者与为治明慎所职毋以身试法又出教勅掾功曹各自底厉助太守为治其不中用趣自避退毋久妨贤夫羽翮不修则不可以致千里闑内不理无以整外府丞悉署吏行能分别白之贤为上毋以富贾人百万不足与计事昔孔子治鲁七日诛少正卯今太守视事已一月矣五官掾张辅懐虎狼之心贪污不轨一郡之钱尽入辅家然适足以葬矣今将辅送狱直符史诣合下从太守受其事丞戒之戒之相随入狱矣辅系狱数日死尽得其狡猾不道百万姦臧威震郡中盗贼分散入傍郡界豪彊多诛伤伏辜者坐残贼免起家复为䕶羌将军转校尉䕶送军粮委输而羌人反絶转道兵数万围尊尊以千余骑奔突羌贼功未列上坐擅离部署㑹赦免归家涿郡太守徐明荐尊不宜久在闾巷上以尊为郿令迁益州刺史先是琅邪王阳为益州刺史行部至卭郲九折坂叹曰奉先人遗体奈何数乗此险后以病去及尊为刺史至其坂问吏曰此非王阳所畏道邪吏对曰是尊叱其驭曰驱之王阳为孝子王尊为忠臣尊居部二嵗懐来徼外蛮夷归附其威信博士郑寛中使行风俗举奏尊治状迁为东平相是时东平王以至亲骄奢不奉法度傅相连坐及尊视事奉玺书至庭中王未及出受诏尊持玺书归舍食已乃还致诏后谒见王太傅在前説相䑕之诗尊曰毋持布鼓过雷门王怒起入后宫尊亦直趋出就舍先是王数私出入驱驰国中与后姬家交通尊到官召勅廐长大王当从官属鸣和鸾乃出自今有令驾小车叩头争之言相教不得后尊朝王王复延请登堂尊谓王曰尊来为相人皆弔尊也以尊不容朝廷故见使相王耳天下皆言王勇顾但负贵安能勇如尊乃勇耳王变色视尊意欲格杀之即好谓尊曰愿观相君佩刀尊举掖顾谓傍侍郎前引佩刀视王王欲诬相㧞刀向王邪王情得又雅闻尊髙名大为尊屈酌酒具食相对极驩太后征史奏尊为相倨慢不臣王血气未定不能忍愚诚恐母子俱死今妾不得使王复见尊陛下不留意妾愿先自杀不忍见王之失义也尊竟坐免为庻人大将军王鳯奏请尊补军中司马擢为司𨽻校尉初中书谒者令石显贵幸専权为姦邪丞相匡衡御史大夫张谭皆阿附畏事显不敢言久之元帝崩成帝初即位显徙为中太仆不复典权衡谭乃奏显旧恶请免显等尊于是劾奏丞相衡御史大夫谭位三公典五常九德以总方略壹统类广教化羙风俗为职知中书谒者令显等专权擅埶大作威福纵恣不制无所畏忌为海内患害不以时白奏行罚而阿谀曲从附下㒺上懐邪迷国无大臣辅政之义皆不道在赦令前赦后衡谭举奏显不自陈不忠之罪而反扬着先帝任用倾覆之徒妄言百官畏之甚于主上卑君尊臣非所宜称失大臣体又正月行幸曲台临飨罢衞士衡与中二千石大鸿胪赏等㑹坐殿门下衡南乡赏等西乡衡更为赏布东乡席起立延赏坐私语如食顷衡知行临百官共职万衆㑹聚而设不正之席使下坐上相比为小惠于公门之下动不中礼乱朝廷爵秩之位衡又使官大奴入殿中问行起居还言漏上十四刻行临到衡安坐不变色改容无憷惕肃敬之心骄慢不谨皆不敬有诏勿治于是衡慙惧免冠谢罪上丞相侯印绶天子以新即位重伤大臣乃下御史丞问状劾奏尊妄诋欺非谤赦前事猥歴奏大臣无正法饰成小过以涂污宰相摧辱公卿轻薄国家奉使不敬有诏左迁尊为髙陵令数月以病免㑹南山羣盗傰宗等数百人为吏民害拜故𢎞农太守傅刚为校尉将迹射士千人逐捕嵗余不能禽或説大将军凤贼数百人在毂下发军击之不能得难以视四夷独选贤京兆尹乃可于是凤荐尊征为谏大夫守京辅都尉行京兆尹事旬月闲盗贼清迁光禄大夫守京兆尹后为真凡三嵗坐遇使者无礼司𨽻遣假佐放奉诏书白尊发吏捕人放谓尊诏书所捕宜密尊曰治所公正京兆善漏泄人事放曰所捕宜今发吏尊又曰诏书无京兆文不当发吏及长安系者三月闲千人以上尊出行县男子郭赐自言尊许仲家十余人共杀赐兄赏公归舍吏不敢捕尊行县还上奏曰彊不陵弱各得其所寛大之政行和平之气通御史大夫中奏尊暴虐不改外为大言倨嫚姗上威信日废不宜备位九卿尊坐免吏民多称惜之湖三老公乗兴等上书讼尊治京兆功效日着往者南山盗贼阻山横行剽刼良民杀奉法吏道路不通城门至以警戒歩兵校尉使逐捕暴师露衆旷日烦费不能禽制二卿坐黜羣盗寖彊吏气伤沮流闻四方为国家忧当此之时有能捕斩不爱金爵重赏关内侯寛中使问所征故司𨽻校尉王尊捕羣盗方略拜为谏大夫守京辅都尉行京兆尹事尊尽节劳心夙夜思职卑体下士厉奔北之吏起沮伤之气二旬之闲大党震坏渠率效首贼乱蠲除民反农业拊循贫弱鉏耘豪强长安宿豪大猾东市贾万城西万章翦张禁酒赵放杜陵杨章等皆通邪结党挟养姦轨上干王法下乱吏治并兼役使侵渔小民为百姓豺狼更数二千石二年莫能禽讨尊以正法案诛皆伏其辜姦邪销释吏民说服尊拨剧整乱诛暴禁邪皆前所稀有名将所不及虽拜为真未有殊絶褒赏加于尊身今御史大夫奏尊伤害隂阳为国家忧无承用诏书之意靖言庸违象龚滔天原其所以出御史丞杨辅故为尊书佐素行隂贼恶口不信好以刀笔䧟人于法辅常醉过尊大奴利家利家捽搏其頬兄子闳㧞刀欲刭之辅以故深怨疾毒欲伤害尊疑辅内懐怨恨外依公事建画为此议傅致奏文浸润加诬以复私怨昔白起为秦将东破韩魏南㧞郢都应侯谮之赐死杜邮吴起为魏守西河而秦韩不敢犯䜛人闲焉斥逐奔楚秦聼浸润以诛良将魏信䜛言以逐贤守此皆偏聼不聪失人之患也臣等窃痛伤尊修身絜已砥节首公刺讥不惮将相诛恶不避豪彊诛不制之贼解国家之忧功着职修威信不废诚国家爪牙之吏折冲之臣今一旦无辜制于侥人之手伤于诋欺之文上不得以功除罪下不得䝉棘木之聼独掩怨雠之偏奏被共工之大恶无所陈怨愬罪尊以京师废乱羣盗并兴选贤征用起家为卿贼乱既除豪猾伏辜即以佞巧废黜一尊之身三期之间乍贤乍佞岂不甚哉孔子曰爱之欲其生恶之欲其死是惑也浸润之谮不行焉可谓明矣愿下公卿大夫博士议郎定尊素行夫人臣而伤害隂阳死诛之罪也靖言庸违放殛之刑也审如御史章尊乃当伏观阙之诛放于无人之域不得苟免及任举尊者当获选举之辜不可但已即不如章饰文深诋以愬无罪亦宜有诛以惩谗贼之口絶诈欺之路唯明主参详使白黑分别书奏天子复以尊为徐州刺史迁东郡太守久之河水盛溢泛浸瓠子金隄老弱奔走恐水大决为害尊躬率吏民投沈白马祀水神河伯尊亲执圭璧使巫䇿祝请以身填金隄因止宿庐居隄上吏民数千万人争叩头救止尊尊终不肯去及水盛隄坏吏民皆奔走唯一主簿泣在尊旁立不动而水波稍却廻还吏民嘉壮尊之勇节白马三老朱英等奏其状下有司考皆如言于是制诏御史东郡河水盛长毁坏金隄未决三尺百姓惶恐奔走太守身当水冲履咫尺之难不避危殆以安衆心吏民复还就作水不为灾朕甚嘉之秩尊中二千石加赐黄金二十斤数嵗卒官吏民纪之尊子伯亦为京兆尹坐耎弱不胜任免王章字仲卿泰山鉅平人也少以文学为官稍迁至谏大夫在朝廷名敢直言元帝初擢为左曹中郎将与御史中丞陈咸相善共毁中书令石显为显所䧟咸减死髠章免官成帝立征章为谏大夫迁司隶校尉大臣贵戚敬惮之王尊免后代者不称职章以选为京兆尹时帝舅大将军王凤辅政章虽为凤所举非凤专权不亲附凤㑹日有蚀之章奏封事召见言凤不可任用宜更选忠贤上初纳受章言后不忍退凤章由是见疑遂为凤所陷罪至大逆语在元后传初章为诸生学长安独与妻居章疾病无被卧牛衣中与妻决涕泣其妻呵怒之曰仲卿京师尊贵在朝廷人谁踰仲卿者今疾病困戹不自激卬乃反涕泣何鄙也后章仕宦歴位及为京兆欲上封事妻又止之曰人当知足独不念牛衣中涕泣时邪章曰非女子所知也书遂上果下廷尉狱妻子皆收系章小女年可十二夜起号哭曰平生狱上唿囚数常至九今八而止我君素刚先死者必君明日问之章果死妻子皆徙合浦大将军凤薨后弟成都侯商复为大将军辅政白上还章妻子故郡其家属皆完具采珠致产数百万时萧育为泰山太守皆令赎还故田宅章为京兆二嵗死不以其罪衆庶寃纪之号为三王王骏自有传骏即王阳子也赞曰自孝武置左冯翊右扶风京兆尹而吏民为之语曰前有赵张后有三王然刘向独序赵广汉尹翁归韩延夀冯商传王尊扬雄亦如之广汉聪明下不能欺延夀厉善所居移风然皆讦上不信以失身堕功翁归抱公絜已为近世表张敞衎衎履忠进言缘饰儒雅刑罚必行纵赦有度条教可观然被轻媠之名王尊文武自将所在必发谲诡不经好为大言王章刚直守节不量轻重以陷刑戮妻子流迁哀哉前汉书卷七十六卷七十六考证前汉书卷七十六考证赵广汉传䕶作平陵方上注师古曰方上在张汤传按惠纪作斥上亦作斥土而张汤传作方中地节三年七月中丞相傅婢云云通鑑考异曰盖傅婢死事已数年而广汉追发其事也广汉竟坐要斩通鑑考异曰广汉死在元康元年本纪作二年误也尹翁归传河东二十八县按地理志河东郡统县二十四自安邑至骐可数也此八字当是四字之误案致其罪高至于死顾炎武曰髙谓罪名之上者犹言上刑矣少子岑歴位九卿至后将军按公卿表岑字子河成帝永始四年以䕶羌校尉为执金吾元延元年为右将军此文作后将军必有一误韩延夀传修治学宫按学宫应作学官汉书各传皆然诸本并误耳行县至髙陵按地理志髙陵虽为左冯翊首县而非其治所赵广汉传曰左冯翊右扶风皆治长安中故曰行县至髙陵也使贤长吏啬夫三老孝弟受其耻胡三省曰贤长吏谓县令丞也后汉志注三老孝弟力田三者皆乡官之名也三老髙帝置孝弟力田髙后置所以劝导乡里助成教化也张敞传山阳郡戸九万三千口五十万以上按地理志山阳郡戸十七万二千八百四十七口八十万一千二百八十八与此文大相悬殊盖元始中戸口十倍于宣帝时矣臣前幸得备位列卿待罪京兆胡三省曰西都之制为三辅者列于九卿王尊传上行幸雍过虢刘攽曰虢字是史氏误按顾炎武亦驳此文云今凤翔县古之雍城而虢在陕幸雍何以得过虢当是过羙阳之误按攽及炎武并疑虢地在陕幸雍不当东行而不知右扶风自有虢县也据地理志雍虢羙阳三县并属右扶风虢县故城在今凤翔府城南三十五里雍县即今凤翔府治汉帝西幸雍必过虢道里甚明何乃疑周之虢国东在𢎞农者乎夫汉时于周虢国地置陕县属𢎞农郡固不云虢县也本文不误白马三老朱英等地理志东郡有白马县今滑县也前汉书卷七十六考证前汉书卷七十七钦定四库全书前汉书卷七十七汉兰台令史班固撰唐正议大夫行祕书少监琅邪县开国子颜师古注盖诸葛刘郑孙母将何传第四十七盖寛饶字次公魏郡人也眀经为郡文学以孝廉为郎举方正对䇿髙第迁谏大夫行郎中戸将事劾奏衞将军张安世子侍中阳都侯彭祖不下殿门并连及安世居位无补彭祖时实下门寛饶坐举奏大臣非是左迁为衞司马先是时衞司马在部见衞尉拜谒常为衞官繇使市买寛饶视事案旧令遂揖官属以下行衞者衞尉私使寛饶出寛饶以令诣官府门上谒辞尚书责问衞尉由是衞官不复私使候司马候司马不拜出先置衞辄上奏辞自此正焉寛饶初拜为司马未出殿门断其襌衣令短离地冠大冠带长劒躬案行士卒庐室视其饮食居处有疾病者身自抚循临问加致医药遇之甚有恩及嵗尽交代上临飨罢衞卒衞卒数千人皆叩头自请愿复留共更一年以报寛饶厚德宣帝嘉之以寛饶为太中大夫使行风俗多所称举贬黜奉使称意擢为司隶校尉刺举无所回避小大辄举所劾奏衆多廷尉处其法半用半不用公卿贵戚及郡国吏繇使至长安皆恐惧莫敢犯禁京师为清平恩侯许伯入第丞相御史将军中二千石皆贺寛饶不行许伯请之廼往从西阶上东乡特坐许伯自酌曰盖君后至寛饶曰无多酌我我廼酒狂丞相魏侯笑曰次公醒而狂何必酒也坐者皆属目卑下之酒酣乐作长信少府檀长卿起舞为沐猴与狗鬭坐皆大笑寛饶不説卬视屋而叹曰羙哉然富贵无常忽则易人此如传舍所閲多矣唯谨慎为得久君侯可不戒哉因起趋出劾奏长信少府以列卿而沐猴舞失礼不敬上欲罪少府许伯为谢良久上廼解寛饶为人刚直髙节志在奉公家贫奉钱月数千半以给吏民为耳目言事者身为司𨽻子常歩行自戍北邉公廉如此然深刻喜䧟害人在位及贵戚人与为怨又好言事刺讥奸犯上意上以其儒者优容之然亦不得迁同列后进或至九卿寛饶自以行清能髙有益于国而为凡庸所越愈失意不快数上疏谏争太子庶子王生髙寛饶节而非其如此予书曰明主知君絜白公正不畏彊御故命君以司察之位擅君以奉使之权尊官厚禄已施于君矣君宜夙夜惟思当世之务奉法宣化忧劳天下虽日有益月有功犹未足以称职而报恩也自古之治三王之术各有制度今君不务循职而已廼欲以太古久逺之事匡拂天子数进不用难听之语以摩切左右非所以扬令名全夀命者也方今用事之人皆明习法令言足以饰君之辞文足以成君之过君不惟蘧氏之髙踪而慕子胥之末行用不訾之躯临不测之险窃为君痛之夫君子直而不挺曲而不诎大雅云旣明且哲以保其身狂夫之言圣人择焉唯裁省览寛饶不纳其言是时上方用刑法信任中尚书宦官寛饶奏封事曰方今圣道寖废儒术不行以刑余为周召以法律为诗书又引韩氏易传言五帝官天下三王家天下家以传子官以传贤若四时之运功成者去不得其人则不居其位书奏上以寛饶怨谤终不改下其书中二千石时执金吾议以为寛饶指意欲求䄠大逆不道諌大夫郑昌愍伤寛饶忠直忧国以言事不当意而为文吏所诋挫上书颂寛饶曰臣闻山有勐兽藜藿为之不采国有忠臣姦邪为之不起司隶校尉寛饶居不求安食不求饱进有忧国之心退有死节之义上无许史之属下无金张之託职在司察直道而行多仇少与上书陈国事有司劾以大辟臣幸得从大夫之后官以諌为名不敢不言上不聼遂下寛饶吏寛饶引佩刀自刭北阙下衆莫不怜之诸葛丰字少季琅邪人也以眀经为郡文学名特立刚直贡禹为御史大夫除丰为属举侍御史元帝擢为司隶校尉刺举无所避京师为之语曰间何阔逢诸葛上嘉其节加丰秩光禄大夫时侍中许章以外属贵幸奢滛不奉法度宾客犯事与章相连丰案劾章欲奏其事适逢许侍中私出丰驻车举节诏章曰下欲收之章廹窘驰车去丰追之许侍中因得入宫门自归上丰亦上奏于是收丰节司隶去节自丰始丰上书谢曰臣丰驽怯文不足以劝善武不足以执邪陛下不量臣能否拜为司隶校尉未有以自效复秩臣为光禄大夫官尊责重非臣所当处也又廹年嵗衰暮常恐卒填沟渠无以报厚德使论议士讥臣无补长获素餐之名故常愿捐一旦之命不待时而断姦臣之首县于都市编书其罪使四方明知为恶之罸然后却就斧钺之诛诚臣所甘心也夫以布衣之士尚犹有刎颈之交今以四海之大曽无伏节死谊之臣率尽茍合取容阿党相为念私门之利忘国家之政邪秽浊溷之气上感于天是以灾变数见百姓困乏此臣下不忠之效也臣诚耻之亡已凡人情莫不欲安存而恶危亡然忠臣直士不避患害者诚为君也今陛下天覆地载物无不容使尚书令尧赐臣丰书曰夫司隶者刺举不法善善恶恶非得颛之也免处中和顺经术意恩深徳厚臣丰䪺首幸甚臣窃不胜愤懑愿赐清宴唯陛下裁幸上不许是后所言益不用丰复上书言臣闻伯竒孝而弃于亲子胥忠而诛于君隐公慈而杀于弟叔武弟而杀于兄夫以四子之行屈平之材然犹不能自显而被刑戮岂不足以观哉使臣杀身以安国蒙诛以显君臣诚愿之独恐未有云补而为衆邪所排令谗夫得遂正直之路雍塞忠臣沮心智士杜口此愚臣之所惧也丰以春夏系治人在位多言其短上徙丰为城门校尉丰上书告光禄勲周堪光禄大夫张勐上不直丰廼制诏御史城门校尉丰前与光禄勲堪光禄大夫勐在朝之时数称言堪勐之羙丰前为司隶校尉不顺四时修法度专作苛暴以获虚威朕不忍下吏以为城门校尉不内省诸已而反怨堪勐以求报举告案无证之辞暴扬难验之罪毁誉恣意不顾前言不信之大者也朕怜丰之耆老不忍加刑其免为庶人终于家刘辅河间宗室也举孝亷为襄贲令上书言得失召见上羙其材擢为谏大夫㑹成帝欲立赵倢伃为皇后先下诏封倢伃父临为列侯辅上书言臣闻天之所与必先赐以符瑞天之所违必先降以灾变此神明之徴应自然之占验也昔武王周公承顺天地以飨鱼乌之瑞然犹君臣祇惧动色相戒况于季世不蒙继嗣之福屡受威怒之异者乎虽夙夜自责改过易行畏天命念祖业妙选有徳之世考卜窈窕之女以承宗庙顺神祗心塞天下望子孙之祥犹恐晚暮今廼触情纵欲倾于卑贱之女欲以母天下不畏于天不媿于人惑莫大焉里语曰腐木不可以为柱卑人不可以为主天人之所不予必有祸而无福市道皆共知之朝廷莫肯壹言臣窃伤心自念得以同姓㧞擢尸禄不忠汚辱谏争之官不敢不尽死唯陛下深察书奏上使侍御史收缚辅系掖庭祕狱羣臣莫知其故于是中朝左将军辛庆忌右将军廉褒光禄勲师丹太中大夫谷永俱上书曰臣闻眀王埀寛容之聼崇谏争之官广开忠直之路不罪狂狷之言然后百僚在位竭忠尽谋不惧后患朝廷无讇谀之士元首无失道之諐窃见谏大夫刘辅前以县令求见擢为谏大夫此其言必有卓诡切至当圣心者故得㧞至于此旬日之间收下祕狱臣等愚以为辅幸得託公族之亲在谏臣之列新从下土来未知朝廷体独触忌讳不足深过小罪宜隐忍而已如有大恶宜暴治理官衆共之昔赵简子杀其大夫鸣犊孔子临河而还今天心未豫灾异屡降水旱迭臻方当隆寛广问褒直尽下之时也而行惨急之诛于谏争之臣震惊羣下失忠直心假令辅不坐直言所坐不着天下不可户晓同姓近臣本以言显其于治亲飬忠之义诚不宜幽囚于掖庭狱公卿以下见陛下进用辅亟而折伤之暴人有惧心精鋭销耎莫敢尽节正言非所以昭有虞之聼广徳羙之风也臣等窃深伤之唯陛下留神省察上廼徙系辅共工狱减死罪一等论为鬼薪终于家郑崇字子游本髙密大族世与王家相嫁娶祖父以訾徙平陵父宾眀法律为御史事贡公名公直崇少为郡文学史至丞相大车属弟立与髙武侯傅喜同门学相友善喜为大司马荐崇哀帝擢为尚书仆射数求见谏争上初纳用之每见曳革履上笑曰我识郑尚书履声久之上欲封祖母傅太后从弟商崇谏曰孝成皇帝封亲舅五侯天为赤黄昼昏日中有黒气今祖母从昆弟二人已侯孔乡侯皇后父髙武侯以三公封尚有因縁今无故欲复封商坏乱制度逆天人心非傅氏之福也臣闻师曰逆阳者厥极弱逆隂者厥极凶短折犯人者有乱亡之患犯神者有疾夭之祸故周公着戒曰惟王不知艰难唯耽乐是从时亦罔有克夀故衰世之君夭折蚤没此皆犯隂之害也臣愿以身命当国咎崇因持诏书案起傅太后大怒曰何有为天子乃反为一臣所颛制邪上遂下诏曰朕幼而孤皇太太后躬自飬育免于襁褓教道以礼至于成人惠泽茂焉欲报之徳皥天罔极前追号皇太太后父为崇祖侯惟念德报未殊朕甚恧焉侍中光禄大夫商皇太太后父同产子小自保大恩义最亲其封商为汝昌侯为崇祖侯后更号崇祖侯为汝昌哀侯崇又以董贤贵宠过度諌由是重得罪数以职事见责发疾颈痈欲乞骸骨不敢尚书令赵昌佞讇素害崇知其见疏因奏崇与宗族通疑有姦请治上责崇曰君门如市人何以欲禁切主上崇对曰臣门如市臣心如水愿得考覆上怒下崇狱穷治死狱中孙寳字子严颍川鄢陵人也以眀经为郡吏御史大夫张忠辟寳为属欲令授子经更为除舍设储偫寳自劾去忠固还之心内不平后署寳主簿寳徙入舍祭灶请比邻忠隂察怪之使所亲问寳前大夫为君设除大舍子自劾去者欲为髙节也今两府髙士俗不为主簿子既为之徙舍甚説何前后不相副也寳曰髙士不为主簿而大夫君以寳为可一府莫言非士安得独自髙前日君男欲学文而移寳自近礼有来学义无往教道不可诎身诎何伤且不遭者可无不为况主簿乎忠闻之甚慙上书荐寳经明质直宜备近臣为议郎迁谏大夫鸿嘉中广汉羣盗起选为益州刺史广汉太守扈商者大司马车骑将军王音姊子软弱不任职寳到部亲入山谷谕告羣盗非本造意渠率皆得悔过自出遣归田里自劾矫制奏商为乱首春秋之义诛首恶而已商亦奏寳所纵或有渠率当坐者商征下狱寳坐失死罪免益州吏民多陈寳功效言为车骑将军所排上复拜寳为冀州刺史迁丞相司直时帝舅红阳侯立使客因南郡太守李尚占垦草田数百顷颇有民所假少府陂泽略皆开发上书愿以入县官有诏郡平田予直钱有贵一万万以上寳闻之遣丞相史按验发其姦劾奏立尚懐姦罔上狡猾不道尚下狱死立虽不坐后兄大司马衞将军商薨次当代商上度立而用其弟曲阳侯根为大司马骠骑将军㑹益州蛮夷犯法巴蜀颇不安上以寳着名西州拜为广汉太守秩中二千石赐黄金三十斤蛮夷安辑吏民称之征为京兆尹故吏侯文以刚直不茍合常称疾不肯仕寳以恩礼请文欲为布衣友日设酒食妻子相对文求受署为掾进见如賔礼数月以立秋日署文东部督邮入见勅曰今日鹰隼始击当顺天气取姦恶以成严霜之诛掾部渠有其人乎文卬曰无其人不敢空受职寳曰谁也文曰霸陵杜穉季寳曰其次文曰豺狼横道不宜复问狐狸寳黙然穉季者大侠与衞尉淳于长大鸿胪萧育等皆厚善寳前失车骑将军与红阳侯有郄自恐见危时淳于长方贵幸友寳寳亦欲附之始视事而长以穉季託寳故寳穷无以复应文文怪寳气索知其有故因曰明府素着威名今不敢取穉季当且阖合勿有所问如此竟嵗吏民未敢诬明府也即度穉季而谴它事衆口讙譁终身自堕寳曰受教穉季耳目长闻知之杜门不通水火穿舍后墙为小戸但持鉏自治园因文所厚自陈如此文曰我与穉季幸同土壤素无睚眦顾受将命分当相直诚能自改严将不治前事即不更心但更门戸适趣祸耳穉季遂不敢犯法寳亦竟嵗无所谴明年穉季病死寳为京兆尹三嵗京师称之㑹淳于长败寳与萧育等皆坐免官文复去吏死于家穉季子杜苍字君敖名出穉季右在游侠中哀帝即位征寳为諌大夫迁司隶初傅太后与中山孝王母冯太后俱事元帝有郄傅太后使有司考冯太后令自杀衆庶寃之寳奏请覆治傅太后大怒曰帝置司隶主使察我冯氏反事明白故欲擿觖以扬我恶我当坐之上廼顺指下寳狱尚书仆射唐林争之上以林朋党比周左迁敦煌鱼泽障候大司马傅喜光禄大夫龚胜固争上为言太后出寳复官顷之郑崇下狱寳上书曰臣闻疏不图亲外不虑内臣幸得衔命奉使职在刺举不敢避贵幸之埶以塞视聼之明按尚书令昌奏仆射崇下狱覆治榜掠将死卒无一辞道路称寃疑昌与崇内有纤介浸润相䧟自禁门内枢机近臣䝉受寃谮亏损国家为谤不小臣请治昌以觧衆心书奏天子不説以寳名臣不忍诛廼制诏丞相大司空司隶寳奏故尚书仆射崇寃请狱治尚书令昌案崇近臣罪恶暴着而寳懐邪附下罔上以春月作诋欺遂其姦心盖国之贼也传不云乎恶利口之覆国家其免寳为庶人哀帝崩王莽白王太后徴寳以为光禄大夫与王舜等俱迎中山王平帝立寳为大司农㑹越嶲郡上黄龙游江中太师孔光大司徒马宫等咸称莽功德比周公宜告祠宗庙寳曰周公上圣召公大贤尚犹有不相説着于经典两不相损今风雨未时百姓不足每有一事羣臣同声得无非其羙者时大臣皆失色侍中奉车都尉甄邯即时承制罢议者㑹寳遣吏迎母母道病留弟家独遣妻子司直陈崇以奏寳事下三公即讯寳对曰年七十誖眊恩衰共飬营妻子如章寳坐免终于家建武中录旧徳臣以寳孙伉为诸长母将隆字君房东海兰陵人也大司马车骑将军王音内领尚书外典兵马踵故选置从事中郎与参谋议奏请隆为从事中郎迁谏大夫成帝末隆奏封事言古者选诸侯入为公卿以褒功徳宜征定陶王使在国邸以填万方其后上竟立定陶王为太子隆迁冀州牧颍川太守哀帝即位以髙第入为京兆尹迁执金吾时侍中董贤方贵上使中黄门发武库兵前后十辈送董贤及上乳母王阿舍隆奏言武库兵器天下公用国家武备缮治造作皆度大司农钱大司农钱自乗舆不以给共飬共飬劳赐壹出少府盖不以本臧给末用不以民力共浮费别公私示正路也古者诸侯方伯得颛征伐廼赐斧钺汉家邉吏职在距㓂亦赐武库兵皆任其事然后蒙之春秋之谊家不臧甲所以抑臣威损私力也今贤等便僻弄臣私恩微妾而以天下公用给其私门契国威器共其家备民力分于弄臣武兵设于㣲妾建立非宜以广骄僭非所以示四方也孔子曰奚取于三家之堂臣请收还武库上不説顷之傅太后使谒者买诸官婢贱取之复取执金吾官婢八人隆奏言贾贱请更平直上于是制诏丞相御史大夫交让之礼兴则虞芮之讼息隆位九卿既无以匡朝廷之不逮而反奏请与永信宫争贵贱之贾程奏显言衆莫不闻举错不由谊理争求之名自此始无以示百僚伤化失俗以隆前有安国之言左迁为沛郡都尉迁南郡太守王莽少时慕与隆交隆不甚附哀帝崩莽秉政使大司徒孔光奏隆前为冀州牧治中山冯太后狱寃䧟无辜不宜处位在中土本中谒者令史立侍御史丁元自典考之但与隆连名奏事史立时为中太仆丁元泰山太守及尚书令赵昌谮郑崇者为河内太守皆免官徙合浦何并字子廉祖父以吏二千石自平舆徙平陵并为郡吏至大司空掾事何武武髙其志节举能治剧为长陵令道不拾遗初卭成太后外家王氏贵而侍中王林卿通轻侠倾京师后坐法免賔客愈盛归长陵上冢因留饮连日并恐其犯法自造门上谒谓林卿曰冢间单外君宜以时归林卿曰诺先是林卿杀婢壻埋冢舍并具知之以非已时又见其新免故不发举欲无令留界中而已即且遣吏奉谒传送林卿素骄慙于賔客并度其为变储兵马以待之林卿既去北度泾桥令骑奴还至寺门㧞刀剥其建鼓并自从吏兵追林卿行数十里林卿廹窘廼令奴冠其冠被其襜褕自代乗车从童骑身变服从间径驰去㑹日暮追及收縳冠奴奴曰我非侍中奴耳并心自知已失林卿廼曰王君困自称奴得脱死邪叱吏断头持还县所剥鼓置都亭下署曰故侍中王林卿坐杀人埋冢舍使奴剥寺门鼓吏民惊骇林卿因亡命衆庶讙譁以为实死成帝太后以卭成太后爱林卿故闻之涕泣为言哀帝哀帝问状而善之迁并陇西太守徙颍川太守代陵阳严诩诩本以孝行为官谓掾史为师友有过辄闭合自责终不大言郡中乱王莽遣使征诩官属数百人为设祖道诩据地哭掾史曰明府吉征不宜若此诩曰吾哀颍川士身岂有忧哉我以柔弱征必选刚勐代代到将有僵仆者故相弔耳诩至拜为羙俗使者是时颍川钟元为尚书令领廷尉用事有权弟威为郡掾臧千金并为太守过辞钟廷尉廷尉免冠为弟请一等之罪愿蚤就髠钳并曰罪在弟身与君律不在于太守元惧驰遣人唿弟阳翟轻侠赵季李欵多畜賔客以气力渔食闾里至姦人妇女持吏长短从横郡中闻并且至皆亡去并下车求勇勐晓文法吏且十人使文吏治三人狱武吏往捕之各有所部敕曰三人非负太守廼负王法不得不治钟威所犯多在赦前驱使入函谷关勿令污民闲不入关廼收之赵李桀恶虽逺去当得其头以谢百姓钟威负其兄止雒阳吏格杀之亦得赵李它郡持头还并皆县头及其具狱于市郡中清静表善好士见纪颍川名次黄霸性清廉妻子不至官舍数年卒疾病召丞掾作先令书曰告子恢吾生素餐日久死虽当得法赙勿受葬为小椁亶容下棺恢如父言王莽擢恢为关都尉建武中以并孙为郎赞曰盖寛饶为司臣正色立于朝虽诗所谓国之司直无以加也若采王生之言以终其身斯近古之贤臣矣诸葛刘郑虽云狂瞽有异志焉孔子曰吾未见刚者以数子之名迹然母将污于冀州孙寳桡于定陵况俗人乎何并之节亚尹翁归云前汉书卷七十七卷七十七考证前汉书卷七十七考证葢寛饶传寛饶以令诣官府门上谒辞注文颕如淳云云许应元曰文説非也葢上谒辞阙庭耳尚书主通章奏故得责问衞尉若今报单是也上奏辞即上谒辞也往时不辞辞自寛饶始故自是衞尉不敢私使候司马也先置衞者当出则辍其宿衞之事也如説亦非郑崇传因持诏书案起注师古曰案者即写诏之文胡三省曰按更始时常侍奏事韩夫人起抵破书案则案非文案之案也按胡觧是案即几案故曰持诏书案起孙寳传廼制诏丞相大司空通鑑考异曰哀纪及恩泽侯表皆云傅商以建平二年二月封而寳传云制诏丞相大司空按建平二年已罢大司空官疑传误何并传先是林卿杀婢壻埋冢舍注师古曰婢壻外人与其婢姦者也按婢壻当是使女所嫁之夫如师古注本文应云杀婢私夫而林卿罪亦不重矣前汉书卷七十七考证前汉书卷七十八钦定四库全书前汉书卷七十八汉兰台令史班固撰唐正议大夫行秘书少监琅琊县开国子颜师古注萧望之列传第四十八萧望之字长倩东海兰陵人也徙杜陵家世以田为业至望之好学治齐诗事同县后仓且十年以令诣太常受业复事同学博士白竒又从夏侯胜问论语礼服京师诸儒称述焉是时大将军霍光秉政长史丙吉荐儒生王仲翁与望之等数人皆召见先是左将军上官桀与盖主谋杀光光既诛桀等后出入自备吏民当见者露索去刀兵两吏挟持望之独不肯听自引出合曰不愿见吏牵持匈匈光闻之告吏勿持望之既至前説光曰将军以功德辅幼主将以流大化致于洽平是以天下之士延颈企踵争愿自効以辅髙明今士见者皆先露索挟持恐非周公相成王躬吐握之礼致白屋之意于是光独不除用望之而仲翁等皆补大将军史三岁间仲翁至光禄大夫给事中望之以射䇿甲科为郎署小苑东门候仲翁出入从仓头庐儿下车趋门传唿甚宠顾谓望之曰不肯录录反抱关为望之曰各从其志后数年坐弟犯法不得宿卫免归为郡吏及御史大夫魏相除望之为属察廉为大行治礼丞时大将军光薨子禹复为大司马兄子山领尚书亲属皆宿衞内侍地节三年夏京师雨雹望之因是上疏愿赐清闲之宴口陈灾异之意宣帝自在民间闻望之名曰此东海萧生邪下少府宋畸问状无有所讳望之对以为春秋昭公三年大雨雹是时季氏专权卒逐昭公乡使鲁君察于天变宜亡此害今陛下以圣德居位思政求贤尧舜之用心也然而善祥未臻隂阳不和是大臣任政一姓擅埶之所致也附枝大者贼本心私家盛者公室危唯明主躬万机选同姓举贤材以为腹心与参政谋令公卿大臣朝见奏事明陈其职以考功能如是则庶事理公道立姦邪塞私权废矣对奏天子拜望之为谒者时上初即位思进贤良多上书言便宜輙下望之问状髙者请丞相御史次者中二千石试事满岁以状闻下者报闻或罢归田里所白处奏皆可累迁谏大夫丞相司直岁中三迁官至二千石其后霍氏竟谋反诛望之寖益任用是时选博士谏大夫通政事者补郡国守相以望之为平原太守望之雅意在本朝远为郡守内不自得乃上疏曰陛下哀愍百姓恐德化之不究悉出諌官以补郡吏所谓忧其末而忘其本者也朝无争臣则不知过国无逹士则不闻善愿陛下选明经术温故知新通于几微谋虑之士以为内臣与参政事诸侯闻之则知国家纳谏忧政亡有阙遗若此不怠成康之道其庶几乎外郡不治岂足忧哉书闻征入守少府宣帝察望之经明持重论议有余材任宰相欲详试其政事复以为左冯翊望之从少府出为左迁恐有不合意即移病上闻之使侍中成都侯金安上谕意曰所用皆更治民以考功君前为平原太守日浅故复试之于三辅非有所闻也望之即视事是岁西羌反汉遣后将军征之京兆尹张敞上书言国兵在外军以夏发陇西以北安定以西吏民并给转输田事颇废素无余积虽羌虏以破来春民食必之穷辟之处买亡所得县官谷度不足以振之愿令诸有辠非盗受财杀人及犯法不得赦者皆得以差入谷此八郡赎罪务益致谷以豫备百姓之急事下有司望之与少府李彊议以为民函隂阳之气有好义欲利之心在教化之所助尧在上不能去民欲利之心而能令其欲利不胜其好义也虽桀在上不能去民好义之心而能令其好义不胜其欲利也故尧桀之分在于义利而已道民不可不慎也今欲令民量粟以赎罪如此则富者得生贫者独死是贫富异刑而法不壹也人情贫穷父兄囚执闻出财得以生活为人子弟者将不顾死亡之患败乱之行以赴财利求救亲戚一人得生十人以丧如此伯夷之行坏公绰之名灭政教壹倾虽有周召之佐恐不能复古者臧于民不足则取有余则予诗曰爰及矜人哀此鳏寡上惠下也又曰雨我公田遂及我私下急上也今有西边之役民失作业虽戸赋口敛以赡其困乏古之通义百姓莫以为非以死救生恐未可也陛下布德施教教化既成尧舜亡以加也今议开利路以伤既成之化臣窃痛之于是天子复下其议两府丞相御史以难问张敞敞曰少府左冯翊所言常人之所守耳昔先帝征四夷兵行三十余年百姓犹不加赋而军用给今羌虏一隅小夷跳梁于山谷间汉但令辠人出财减辠以诛之其名贤于烦扰良民横兴赋歛也又诸盗及杀人犯不道者百姓所疾苦也皆不得赎首匿见知纵所不当得为之属议者或颇言其法可蠲除今因此令赎其便明甚何化之所乱甫刑之罚小过赦薄罪赎有金选之品所从来久矣何贼之所生敞备皁衣二十余年尝闻罪人赎矣未闻盗贼起也窃怜凉州被寇方秋饶时民尚有饥乏病死于道路况至来春将大困乎不早虑所以振救之䇿而引常经以难恐后为重责常人可与守经未可与权也敞幸得备列卿以辅两府为职不敢不尽愚望之彊复对曰先帝圣德贤良在位作宪埀法为无穷之规永惟边竟之不赡故金布令甲曰边郡数被兵离饥寒夭絶天年父子相失令天下共给其费固为军旅卒暴之事也闻天汉四年常使死罪人入五十万钱减死罪一等豪彊吏民请夺假貣至为盗贼以赎罪其后姦邪横暴羣盗并起至攻城邑杀郡守充满山谷吏不能禁明诏遣绣衣使者以兴兵击之诛者过半然后衰止愚以为此使死罪赎之败也故曰不便时丞相魏相御史大夫丙吉亦以为羌虏且破转输略足相给遂不施敞议望之为左冯翊三年京师称之迁大鸿胪先是乌孙昆弥翁归靡因长罗侯常惠上书愿以汉外孙元贵靡为嗣得复尚少主结婚内附畔去匈奴诏下公卿议望之以为乌孙絶域信其羙言万里结婚非长策也天子不听神爵二年遣长罗侯惠使送公主配元贵靡未出塞翁归靡死其兄子狂王背约自立惠从塞下上书愿留少主敦煌郡惠至乌孙责以负约因立元贵靡还迎少主诏下公卿议望之复以为不可乌孙持两端亡坚约其效可见前少主在乌孙四十余年恩爱不亲密边境未以安此已事之验也今少主以元贵靡不得立而还信无负于四夷此中国之大福也少主不止繇役将兴其原起此天子从其议征少主还后乌孙虽分国两立以元贵靡为大昆弥汉遂不复与结婚三年代丙吉为御史大夫五鳯中匈奴大乱议者多曰匈奴为害日乆可因其坏乱举兵灭之诏遣中朝大司马车骑将军韩増诸吏富平侯张延寿光禄勲杨恽太仆戴长乐问望之计䇿望之对曰春秋晋士匄帅师侵齐闻齐侯卒引师而还君子大其不伐丧以为恩足以服孝子谊足以动诸侯前单于慕化乡善称弟遣使请求和亲海内欣然夷狄莫不闻未终奉约不幸为贼臣所杀今而伐之是乘乱而幸灾也彼必奔走远遁不以义动兵恐劳而无功宜遣使者弔问辅其微弱救其灾患四夷闻之咸贵中国之仁义如遂䝉恩得复其位必称臣服从此德之盛也上从其议后竟遣兵护辅唿韩邪单于定其国是时大司农中丞耿寿昌奏设常平仓上善之望之非寿昌丞相丙吉年老上重焉望之又奏言百姓或乏困盗贼未止二千石多材下不任职三公非其人则三光为之不明今首岁日月少光咎在臣等上以望之意轻丞相乃下侍中建章衞尉金安上光禄勲杨恽御史中丞王忠并诘问望之望之免冠置对天子繇是不説后丞相司直緐延寿奏侍中谒者良使承制诏望之望之再拜已良与望之言望之不起因故下手而谓御史曰良礼不备故事丞相病明日御史大夫輙问病朝奏事会庭中差居丞相后丞相谢大夫少进揖今丞相数病望之不问病会庭中与丞相钧礼时议事不合意望之曰侯年宁能父我邪知御史有令不得擅使望之多使守史自给车马之杜陵护视家事少史冠法冠为妻先引又使卖买私所附益凡十万三千案望之大臣通经术居九卿之右本朝所仰至不奉法自修踞慢不逊攘受所监臧二百五十以上请逮捕系治上于是䇿望之曰有司奏君责使者礼遇丞相亡礼廉声不闻敖慢不逊亡以扶政帅先百僚君不深思陷于玆秽朕不忍致君于理使光禄勲恽䇿诏左迁君为太子太傅授印其上故印使者便道之官君其秉道明孝正直是与帅意亡諐靡有后言望之既左迁而黄霸代为御史大夫数月间丙吉薨霸为丞相霸薨于定国复代焉望之遂见废不得相为太傅以论语礼服授皇太子初匈奴唿韩邪单于来朝诏公卿议其仪丞相霸御史大夫定国议曰圣王之制施德行礼先京师而后诸夏先诸夏而后夷狄诗云率礼不越遂视既发相土烈烈海外有截陛下圣德充塞天地光被四表匈奴单于乡风慕化奉珍朝贺自古未之有也其礼仪宜如诸侯王位次在下望之以为单于非正朔所加故称敌国宜待以不臣之礼位在诸侯王上外夷稽首称藩中国让而不臣此则羁縻之谊谦亨之福也书曰戎狄荒服言其来服荒忽亡常如使匈奴后嗣卒有鸟窜䑕伏阙于朝享不为畔臣信让行乎蛮貉福祚流于亡穷万世之长䇿也天子采之下诏曰盖闻五帝三王教化所不施不及以政今匈奴单于称北藩朝正朔朕之不逮德不能𢎞覆其以客礼待之令单于位在诸侯王上赞谒称臣而不名及宣帝寝疾选大臣可属者引外属侍中乐陵侯史髙太子太傅望之少傅周堪至禁中拜髙为大司马车骑将军望之为前将军光禄勲堪为光禄大夫皆受遗诏辅政领尚书事宣帝崩太子袭尊号是为孝元帝望之堪本以师傅见尊重上即位数宴见言治乱陈王事望之选白宗室明经逹学散骑谏大夫刘更生给事中与侍中金敞并拾遗左右四人同心谋议劝道上以古制多所欲匡正上甚乡纳之初宣帝不甚从儒术任用法律而中书宦官用事中书令宏恭石显久典枢机明习文法亦与车骑将军髙为表里论议常独持故事不从望之等恭显又时倾仄见诎望之以为中书政本宜以贤明之选自武帝游宴后庭故用宦者非国旧制又违古不近刑人之义白欲更置士人繇是大与髙恭显忤上初即位谦让重改作议久不定出刘更生为宗正望之堪数荐名儒茂材以备谏官会稽郑朋隂欲附望之上疏言车骑将军髙遣客为姦利郡国及言许史子弟罪过章视周堪堪白令朋待诏金马门朋奏记望之曰将军体周召之德秉公绰之质有卞庄之威至乎耳顺之年履折冲之位号至将军诚士之髙致也窟穴黎庶莫不懽喜咸曰将军其人也今将军䂓橅云若管晏而休遂行日仄至周召乃留乎若管晏而休则下走将归延陵之臯修农圃之畴畜鸡种黍竢见二子没齿而已矣如将军昭然度行积思塞邪枉之险蹊宣中庸之常政兴周召之遗业亲日仄之兼听则下走其庶几愿竭区区底厉锋锷奉万分之一望之见纳朋接待以意朋数称述望之短车骑将军言许史过失后朋行倾邪望之絶不与通朋与大司农史李宫俱待诏堪独白宫为黄门郎朋楚士怨恨更求入许史推所言许史事曰皆周堪刘更生教我我关东人何以知此于是侍中许章白见朋朋出扬言曰我见言前将军小过五大罪一中书令在旁知我言状望之闻之以问宏恭石显显恭恐望之自讼下于它吏即挟朋及待诏华龙龙者宣帝时与张子蟜等待诏以行污濊不进欲入堪等堪等不纳故与朋相结恭显令二人告望之等谋欲罢车骑将军疏退许史状候望之出休日令朋龙上之事下𢎞恭问状望之对曰外戚在位多奢滛欲以匡正国家非为邪也恭显奏望之堪更生朋党相称举数譛诉大臣毁离亲戚欲以专擅权埶为臣不忠诬上不道请谒者召致廷尉时上初即位不省谒者召致廷尉为下狱也可其奏后上召堪更生曰系狱上大惊曰非但廷尉问邪以责恭显皆叩头谢上曰令出视事恭显因使髙言上新即位未以德化闻于天下而先验师傅既下九卿大夫狱宜因决免于是制诏丞相御史前将军望之傅朕八年亡它罪过今事久远识忘难明其赦望之罪收前将军光禄勲印绶及堪更生皆免为庶人而朋为黄门郎后数月制诏御史国之将兴尊师而重傅故前将军望之傅朕八年道以经术厥功茂焉其赐望之爵关内侯食邑六百户给事中朝朔望坐次将军天子方倚欲以为丞相会望之子散骑中郎伋上书讼望之前事事下有司复奏望之前所坐明白无譛诉者而教子上书称引亡辜之诗失大臣体不敬请逮捕𢎞恭石显等知望之素高节不诎辱建白望之前为将军辅政欲排退许史专权擅朝幸得不坐复赐爵邑与闻政事不悔过服罪深懐怨望教子上书归非于上自以託师傅懐终不坐非颇诎望之于牢狱塞其怏怏心则圣朝亡以施恩厚上曰萧太傅素刚安肯就吏显等曰人命至重望之所坐语言薄罪必亡所忧上乃可其奏显等封以付谒者敕令召望之手付因令太常急发执金吾车骑驰围其第使者至召望之望之欲自杀其夫人止之以为非天子意望之以问门下生朱云云者好节士劝望之自裁于是望之卬天叹曰吾尝备位将相年踰六十矣老入牢狱茍求生活不亦鄙乎字谓云曰游趣和药来无久留我死竟饮鸩自杀天子闻之惊拊手曰曩固疑其不就牢狱果然杀吾贤傅是时太官方上昼食上乃却食为之涕泣哀恸左右于是召显等责问以议不详皆免冠谢良久然后已望之有罪死有司请絶其爵邑有诏加恩长子伋嗣为关内侯天子追念望之不忘每岁时遣使者祠祭望之冢终元帝世望之八子至大官者育咸由育字次君少以父任为太子庶子元帝即位为郎病免后为御史大将军王凤以育名父子着材能除为功曹迁谒者使匈奴副校尉后为茂陵令会课育第六而漆令郭舜殿见责问育为之请扶风怒曰君课第六裁自脱何暇欲为左右言及罢出传召茂陵令诣后曹当以职事对育径出曹书佐随牵育育案佩刀曰萧育杜陵男子何诣曹也遂趋出欲去官明旦诏召入拜为司𨽻校尉育过扶风府门官属掾史数百人拜谒车下后坐失大将军指免官复为中郎将使匈奴歴冀州青州两部刺史长水校尉泰山太守入守大鸿胪以鄠名贼梁子政阻山为害久不伏辜育为右扶风数月尽诛子政等坐与定陵侯淳于长厚善免官哀帝时南郡江中多盗贼拜育为南郡太守上以育耆旧名臣乃以三公使车载育入殿中受䇿曰南郡盗贼羣辈为害朕甚忧之以太守威信素着故委南郡太守之官其于为民除害安元元而已亡拘于小文加赐黄金二十斤育至南郡盗贼静病去官起家复为光禄大夫执金吾以寿终于官育为人严勐尚威居官数免稀迁少与陈咸朱博为友着闻当世往者有王阳贡公故长安语曰萧朱结绶王贡弹冠言其相荐逹也始育与陈咸俱以公卿子显名咸最先进年十八为左曹二十余御史中丞时朱博尚为杜陵亭长为咸育所攀援入王氏后遂并歴刺史郡守相及为九卿而博先至将军上卿歴位多于咸育遂至丞相育与博后有隙不能终故世以交为难咸字仲为丞相史举茂材好畤令迁淮阳泗水内史张掖𢎞农河东太守所居有迹数增秩赐金后免官复为越骑校尉护军都尉中郎将使匈奴至大司农终官由字子骄为丞相西曹衞将军掾迁谒者使匈奴副校尉后举贤良为定陶令迁太原都尉安定太守治郡有声多称荐者初哀帝为定陶王时由为定陶令夫王指顷之制书免由为庶人哀帝崩为复土校尉京辅左辅都尉迁江夏太守平江贼成重等有功增秩为陈留太守元始中作明堂辟雍大朝诸侯征由为大鸿胪会病不及宾赞还归故官病免复为中散大夫终官家至吏二千石者六七人赞曰萧望之歴位将相籍师傅之恩可谓亲昵亡闲及至谋泄隙开谗邪搆之卒为便嬖宦竖所图哀哉不然望之堂堂折而不桡身为儒宗有辅佐之能近古社稷臣也前汉书卷七十八卷七十八考证前汉书卷七十八考证萧望之传髙者请丞相御史注刘奉世曰误断其文胡三省曰髙者则请丞相御史试事次者则中二千石试事文意固是一贯而分髙次则非颜误断也使侍中成都侯金安上谕意胡三省曰功臣表及霍光传皆作都成侯此传作成都侯误萧望之子育大将军王凤以育名父子按名父子与王吉传贤父子同犹云名父之子也萧育杜陵男子注云云凌穉隆曰是不甘辱之意师古注恐未必然按男子犹言大丈夫言我不以官爵介意以鄠名贼梁子政注师古云云顾炎武曰名贼犹言名王谓贼之有名号者师古注非前汉书卷七十八考证前汉书卷七十九钦定四库全书前汉书卷七十九汉兰台令史班固撰唐正议大夫行祕书少监琅邪县开国子颜师古注冯奉世传第四十九冯奉世字子明上党潞人也徙杜陵其先冯亭为韩上党守秦攻上党絶太行道韩不能守冯亭乃入上党城守于赵赵封冯亭为华阳君与赵将括距秦战死于长平宗族繇是分散或留潞或在赵在赵者为官帅将官帅将子为代相及秦灭六国而冯亭之后冯毋择冯去疾冯劫皆为秦将相焉汉兴文帝时冯唐显名即代相子也至武帝末奉世以良家子选为郎昭帝时以功次补武安长失官年三十余矣乃学春秋渉大义读兵法前将军韩增奏以为军司空令本始中从军击匈奴军罢复为郎先是时汉数出使西域多辱命不称或贪污为外国所苦是时乌孙大有击匈奴之功而西域诸国新辑汉方善遇欲以安之选可使外国者前将军增举奉世以卫候使持节送大宛诸国客至伊修城都尉宋将言莎车与旁国共攻杀汉所置莎车王万年并杀汉使者奚充国时匈奴又发兵攻车师城不能下而去莎车遣使扬言北道诸国已属匈奴矣于是攻劫南道与㰱盟畔汉从鄯善以西皆絶不通都护郑吉校尉司马意皆在北道诸国间奉世与其副严昌计以为不亟击之则莎车日彊其埶难制必危西域遂以节谕告诸国王因发其兵南北道合万五千人进撃莎车攻㧞其城莎车王自杀传其首诣长安诸国悉平威振西域奉世乃罢兵以闻宣帝召见韩増曰贺将军所举得其人奉世遂西至大宛大宛闻其斩莎车王敬之异于他使得其名马象龙而还上甚説下议封奉世丞相将军皆曰春秋之义大夫出疆有可以安国家则颛之可也奉世功效尤着宜加爵土之赏少府萧望之独以奉世奉使有指而擅矫制违命发诸国兵虽有功效不可以为后法即封奉世开后奉使者利以奉世为比争逐发兵要功万里之外为国家生事于夷狄渐不可长奉世不宜受封上善望之议以奉世为光禄大夫水衡都尉元帝即位为执金吾上郡属国归义降胡万余人反去初昭帝末西河属国胡伊酋若王亦将衆数千人畔奉世輙持节将兵追击右将军典属国常惠薨奉世代为右将军典属国加诸吏之号数嵗为光禄勋永光二年秋陇西羌彡姐旁种反诏召丞相韦𤣥成御史大夫郑𢎞大司马车骑将军王接左将军许嘉右将军奉世入议是时嵗比不登京师谷石二百余边郡四百关东五百四方饥馑朝庭方以为忧而遭羌变元成等漠然莫有对者奉世曰羌虏近在竟内背畔不以时诛亡以威制逺蛮臣愿帅师讨之上问用兵之数对曰臣闻善用兵者役不再兴粮不三载故师不久暴而天诛亟决往者数不料敌而师至于折伤再三发軵则旷日烦费威武亏矣今反虏无虑三万人法当倍用六万人然羌戎弓矛之兵耳器不犀利可用四万人一月足以决丞相御史两将军皆以为民方收敛时未可多发万人屯守之且足奉世曰不可天下被饥馑士马羸耗守战之备久废不简夷狄皆有轻边吏之心而羌首难今以万人分屯数处虏见兵少必不畏惧战则挫兵病师守则百姓不救如此怯弱之形见羌人乗利诸种并和相扇而起臣恐中国之役不得止于四万非财币所能解也故少发师而旷日与一举而疾决利害相万也固争之不能得有诏益二千人于是遣奉世将万二千人骑以将屯为名典属国任立护军都尉韩昌为偏裨到陇西分屯三处典属国为右军屯白石护军都尉为前军屯临洮奉世为中军屯首阳西极上前军到降同坂先遣校尉在前与羌争地利又别遣校尉救民于广阳谷羌虏盛多皆为所破杀两校尉奉世具上地形部衆多少之计愿益三万六千人乃足以决事书奏天子大为发兵六万余人拜太常弋阳侯任千秋为奋武将军以助焉奉世上言愿得其衆不须烦大将因陈转输之费上于是以玺书劳奉世且让之曰皇帝问将兵右将军甚苦暴露羌虏侵边境杀吏民甚逆天道故遣将军帅士大夫行天诛以将军材质之羙奋精兵诛不轨百下百全之道也今乃有畔敌之名大为中国羞以昔不闲习之故邪以恩厚未洽信约不明也朕甚怪之上书言羌虏依深山多径道不得不多分部遮要害须得后发营士足以决事部署已定埶不可复置大将闻之前为将军兵少不足自守故发近所骑日夜诣非为击也今发三辅河东𢎞农越骑迹射佽飞彀者羽林孤儿及唿速絫嗕种方急遣且兵凶器也必有成败者患䇿不豫定料敌不审也故复遣奋武将军兵法曰大将军出必有偏裨所以扬威武参计䇿将军又何疑焉夫爱吏士得衆心举而无悔禽敌必全将军之职也若乃转输之费则有司存将军勿忧须奋武将军兵到合击羌虏十月兵毕至陇西十一月并进羌虏大破斩首数千级余皆走出塞兵未决间汉复发募士万人拜定襄太守韩安国为建威将军未进闻羌破还上曰羌虏破散创艾亡逃出塞其罢吏士颇留屯田备要害处明年二月奉世还京师更为左将军光禄勋如故其后录功拜爵下诏曰羌虏桀黠贼害吏民攻陇西府寺燔烧置亭絶道桥甚逆天道左将军光禄勋奉世前将兵征讨斩捕首虏八千余级卤马牛羊以万数赐奉世爵关内侯食邑五百户黄金六十斤裨将校尉三十余人皆拜后嵗余奉世病卒居爪牙官前后十年为折冲宿将功名次赵充国奋武将军任千秋者其父宫昭帝时以丞相征事捕斩反者左将军上官桀封侯宣帝时为太常薨千秋嗣后复为太常成帝时乐昌侯王商代奉世为左将军而千秋为右将军后亦为左将军子孙传国至王莽乃絶云奉世死后二年西域都护甘延夀以诛郅支单于封为列侯时丞相匡衡亦用延夀矫制生事据萧望之前议以为不当封而议者咸羙其功上从衆而侯之于是杜钦上疏追讼奉世前功曰前莎车王杀汉使者约诸国背畔左将军奉世以卫候便宜发兵诛莎车王䇿定城郭功施边境议者以奉世奉使有指春秋之义亡遂事汉家之法有矫制故不得侯今匈奴郅支单于杀汉使者亡保康居都护延夀发城郭兵屯田吏士四万余人以诛斩之封为列侯臣愚以为比罪则郅支薄量敌则莎车衆用师则奉世寡计胜则奉世为功于边境安虑败则延夀为祸于国家深其违命而擅生事同延夀割地封而奉世独不录臣闻功同赏异则劳臣疑罪钧刑殊则百姓惑疑生无常惑生不知所从亡常则节趋不立不知所从则百姓无所错手足奉世图难忘死信命殊俗威功白着为世使表独抑厌而不扬非圣主所以塞疑厉节之意也愿下有司议上以先帝时事不复录奉世有子男九人女四人长女媛以选充后宫为元帝昭仪产中山孝王元帝崩媛为中山太后随王就国奉世长子谭太常举孝廉为郎功次补天水司马奉世撃西羌谭为校尉随父从军有功未拜病死谭弟野王逡立参至大官野王字君卿受业博士通诗少以父任为太子中庶子年十八上书愿试守长安令宣帝竒其志问丞相魏相相以为不可许后以功次补当阳长迁为栎阳令徙夏阳令元帝时迁陇西太守以治行髙入为左冯翊嵗余而池阳令并素行贪污轻野王外戚年少治行不改野王部督邮掾祋祤赵都案验得其主守盗十金罪收捕并不首吏都格杀并家上书陈寃事下廷尉都诣吏自杀以明野王京师称其威信迁为大鸿胪数年御史大夫李延夀病卒在位多举野王上使尚书选第中二千石而野王行能第一上曰吾用野王为三公后世必谓我私后宫亲属以野王为比乃下诏曰刚彊坚固确然亡欲大鸿胪野王是也心辨善辞可使四方少府五鹿充宗是也廉絜节俭太子少傅张谭是也其以少傅为御史大夫上繇下第而用谭越次避嫌不用野王以昭仪兄故也野王乃叹曰人皆以女宠贵我兄弟独以贱野王虽不为三公甚见器重有名当世成帝立有司奏野王王舅不宜备九卿以秩出为上郡太守加赐黄金百斤朔方刺史萧育奏封事荐言野王行能髙妙内足与图身外足以虑化窃惜野王懐国之寳而不得陪朝廷与朝者并野王前以王舅出以贤复入明国家乐进贤也上自为太子时闻知野王㑹其病免复以故二千石使行河隄因拜为琅邪太守是时成帝长舅阳平侯王鳯为大司马大将军辅政八九年矣时数有灾异京兆尹王章讥鳯颛权不可任用荐野王代鳯上初纳其言而后诛章语在元后传于是野王惧不自安遂病满三月赐告与妻子归杜陵就医药大将军鳯风御史中丞劾奏野王赐告养病而私自便持虎符出界归家奉诏不敬杜钦时在大将军莫府钦素髙野王父子行能奏记于鳯为野王言曰窃见令曰吏二千石告过长安谒不分别予赐今有司以为予告得归赐告不得是一律两科失省刑之意夫三最予告令也病满三月赐告诏恩也令告则得诏恩则不得失轻重之差又二千石病赐告得归有故事不得去郡亡着令传曰赏疑从予所以广恩劝功也罚疑从去所以慎刑阙难知也今释令与故事而假不敬之法甚违阙疑从去之意即以二千石守千里之地任兵马之重不宜去郡将以制刑为后法者则野王之罪在未制令前也刑赏大信不可不慎鳯不听竟免野王郡国二千石病赐告不得归家自此始初野王嗣父爵为关内侯免归数年年老终于家子座嗣爵至孙坐中山太后事絶逡字子产通易太常察孝亷为郎补谒者建昭中选为复土校尉光禄勋于永举茂材为羙阳令功次迁长乐屯卫司马清河都尉陇西太守治行廉平年四十余卒为都尉时言河隄方畧在沟洫志立字圣卿通春秋以父任为郎稍迁诸曹竟宁中以王舅出为五原属国都尉数年迁五原太守徙西河上郡立居职公廉治行畧与野王相似而多知有恩贷好为条教吏民嘉羙野王立相代为太守歌之曰大冯君小冯君兄弟继踵相因循聪明贤知惠吏民政如鲁衞德化钧周公康叔犹二君后迁为东海太守下溼病痺天子闻之徙立为太原太守更歴五郡所居有迹年老卒官参字叔平学通尚书少为黄门郎给事中宿衞十余年参为人矜严好修容仪进退恂恂甚可观也参昭仪少弟行又敇备以严见惮终不得亲近侍帷幄竟宁中以王舅出补渭陵食官令以数病徙为寝中郎有诏勿事阳朔中中山王来朝参擢为上河农都尉病免官复为渭陵寝中郎永始中超迁代郡太守以边郡道逺徙为安定太守数嵗病免复为諌大夫使领护左冯翊都水绥和中立定陶王为皇太子以中山王见废故封王舅参为宜乡侯以慰王意参之国上书愿至中山见王太后行未到而王薨王病时上奏愿贬参爵以关内侯食邑留长安上怜之下诏曰中山孝王短命早薨愿以舅宜乡侯参为关内侯归家朕甚愍之其还参京师以列侯奉朝请五侯皆敬惮之丞相翟方进亦甚重焉数谓参物禁太甚君侯以王舅见废不得在公卿位今五侯至尊贵也与之并列宜少诎节卑体视有所宗而君侯盛修容貌以威严加之此非所以下五侯而自益者也参性好礼仪终不改其恒操顷之哀帝即位帝祖母傅太后用事追怨参姊中山太后陷以祝诅大逆之罪语在外戚传参以同产当相坐谒者承制召参诣廷尉参自杀且死仰天叹曰参父子兄弟皆备大位身至封侯今被恶名而死姊弟不敢自惜伤无以见先人于地下死者十七人衆莫不怜之宗族徙归故郡賛曰诗称抑抑威仪惟德之隅宜乡侯参鞠躬履方择地而行可谓淑人君子然卒死于非罪不能自免哀哉谗邪交乱贞良被害自古而然故伯竒放流孟子宫刑申生雉经屈原赴湘小弁之诗作离骚之辞兴经曰心之忧矣涕既陨之冯参姊弟亦云悲矣前汉书卷七十九卷七十九考证前汉书卷七十九考证冯奉世传至伊修城注师古曰伊修城在鄯善国云云按伊修城当作伊循城各本俱误西域传鄯善国中有伊循城其地肥羙汉置都尉所谓伊循田官也通鑑亦作伊循知宋时汉书本尚不悞后来刋本讹循作修耳颜注亦然初昭帝末西河属国胡伊酋若王亦将衆数千人畔按昭帝应是宣帝之讹昭帝时奉世名尚未着安得持节将兵且西河属国始置于五凤四年宣纪可证也当昭帝时尚无西河属国安得有叛人耶于是遣奉世将万二千人骑文义似衍人字典属国为右军屯白石地理志狄道白石山在东狄道陇西郡治也冯奉世子野王御史大夫李延夀病卒即公卿表所云繁延夀也此文作李此人有二姓冯奉世子参参擢为上河农都尉注师古曰上河在西河富平于此为农都尉按地理志西河郡有富昌县无富平县且富昌县下亦不云农都尉治又颜注叙传曰上河地名农都尉者典农事二注自相矛盾按地理志富平有二一属平原郡故名厌次宣帝时更名也一属北地郡有北部都尉浑懐都尉亦不云农都尉治也惟张掖郡畨和县有农都尉治明文前汉书卷七十九考证前汉书卷八十钦定四库全书前汉书卷八十汉兰台令史班固撰唐正议大夫行祕书少监琅邪县开国子颜师古注宣元六王传第五十孝宣皇帝五男许皇后生孝元帝张倢伃生淮阳宪王钦卫倢伃生楚孝王嚻公孙倢伃生东平思王宇戎倢伃生中山哀王竟淮阳宪王钦元康三年立母张倢伃有宠于宣帝霍皇后废后上欲立张倢伃为后久之惩艾霍氏欲害皇太子廼更选后宫无子而谨慎者廼立长陵王倢伃为后令母养太子后无宠希御见唯张倢伃最幸而宪王壮大好经书法律聪逹有材帝甚爱之太子寛仁喜儒术上数嗟叹宪王曰真我子也常有意欲立张倢伃与宪王然用太子起于微细上少依倚许氏及即位而许后以杀死太子蚤失母故弗忍也久之上以故丞相韦贤子元成阳狂让侯兄经明行髙称于朝廷乃召拜元成为淮阳中尉欲感谕宪王辅以推让之臣由是太子遂安宣帝崩元帝即位乃遣宪王之国时张倢伃已卒宪王有外祖母舅张博兄弟三人岁至淮阳见亲輙受王赐后王上书请徙外家张氏于国博上书愿留守坟墓独不徙王恨之后博至淮阳王赐之少博言负责数百万愿王为偿王不许博辞去令弟光恐云王遇大人益解博欲上书为大人乞骸骨去王乃遣人持黄金五十斤送博博喜还书谢为谄语盛称誉王因言当今朝廷无贤臣灾变数见足为寒心万姓咸归望于大王大王奈何恬然不求入朝见辅助主上乎使弟光数説王宜听博计令于京师说用事贵人为王求朝王不纳其言后光欲至长安辞王复言愿尽力与博共为王求朝王即日至长安可因平阳侯光得王欲求朝语驰使人语博博知王意动复遗王书曰博幸得肺腑数进愚䇿未见省察北游燕赵欲循行郡国求幽隐之士闻齐有驷先生者善为司马兵法大将之材也博得谒见承闲进问五帝三王究竟要道卓尔非世俗之所知今邉境不安天下骚动微此人其莫能安也又闻北海之濒有贤人焉累世不可逮然难致也得此二人而荐之功亦不细矣博愿驰西以此赴助汉急无财币以通显之赵王使谒者持牛酒黄金三十斤劳博博不受复使人愿尚女聘金二百斤博未许㑹得光书云大王巳遣光西与博并力求朝博自以弃捐不意大王还意反义结以朱颜愿杀身报徳朝事何足言大王诚赐咳唾使得尽死汤禹所以成大功也驷先生蓄积道术书无不有愿知大王所好请得辄上王得书喜说报博书曰子髙廼幸左顾存恤发心恻隐显至诚纳以嘉谋语以至事虽亦不敏敢不谕意今遣有司为子髙偿责二百万是时博女壻京房以明易隂阳得幸于上数召见言事自谓爲石显五鹿充宗所排谋不得用数为博道之博常欲诳燿淮阳王即具记房诸所説灾异及召见宻语持予淮阳王以为信验诈言已见中书令石君求朝许以金五百斤贤圣制事盖虑功而不计费昔禹治鸿水百姓罢劳成功既立万世頼之今闻陛下春秋未满四十发齿堕落太子幼弱佞人用事隂阳不调百姓疾疫饥馑死者且半鸿水之害殆不过此大王緖欲救世将比功徳何可以忽博己与大儒知道者为大王为便宜奏陈安危指灾异大王朝见先口陈其意而后奏之上必大説事成功立大王即有周邵之名邪臣散亡公卿变节功徳亡比而梁赵之宠必归大王外家亦将富贵何复望大王之金钱王喜説报博书曰廼者诏下止诸侯朝者寡人憯然不知所出子髙素有颜冉之资臧武之智子贡之辩卞庄子之勇兼此四者世之所鲜既开端绪愿卒成之求朝义事也奈何行金钱乎博报曰已许石君须以成事王以金五百斤予博会房出为郡守离左右显具得此事告之房漏泄省中语博兄弟诖误诸侯王诽谤政治狡猾不道皆下狱有司奏请逮捕钦上不忍致法遣谏大夫王骏赐钦玺书曰皇帝问淮阳王有司奏王王舅张博数遗王书非毁政治谤讪天子襃举诸侯称引周汤以讇惑王所言尤恶悖逆无道王不举奏而多与金钱报以好言辜至不赦朕恻焉不忍闻为王伤之推原厥本不祥自博惟王之心匪同于凶已诏有司勿治王事遣谏大夫骏申谕朕意诗不云乎靖恭尔位正直是与王其勉之骏谕指曰礼为诸侯制相朝聘之义盖以考礼壹徳尊事天子也且王不学诗乎诗云俾侯于鲁为周室辅今王舅博数遗王书所言悖逆王幸受诏䇿通经术知诸侯名誉不当出竟天子普覆徳布于朝而恬有博言多予金钱与相报应不忠莫大焉故事诸侯王获罪京师罪恶轻重纵不伏诛必蒙迁削贬黜之罪未有但已者也今圣主赦王之罪又怜王失计忘本为博所惑加赐玺书使谏大夫申谕至意殷勤之恩岂有量哉博等所犯恶大羣下之所共攻王法之所不赦也自今以来王毋复以博等累心务与衆弃之春秋之义大能变改易曰借用白茅旡咎言臣子之道改过自新絜已以承上然后免于咎也王其留意慎戒惟思所以悔过易行塞重责称厚恩者如此则长有富贵社稷安矣于是淮阳王钦免冠稽首谢曰奉藩无状过恶暴列陛下不忍致法加大恩遣使者申谕道术守藩之义伏念博罪恶尤深当伏重诛臣钦愿悉心自新奉承诏䇿顿首死罪京房及博兄弟三人皆弃市妻子徙邉至成帝即位以淮阳王属为叔父敬宠之异于它国王上书自陈舅张博时事颇为石显等所侵因为博家属徙者求还丞相御史复劾钦前与博相遗私书指意非诸侯王所宜䝉恩勿治事在赦前不悔过而复称引自以为直失藩臣体不敬上加恩许王还徙者三十六年薨子文王𤣥嗣二十六年薨子縯嗣王莽时絶楚孝王嚻甘露二年立为定陶王三年徙楚成帝河平中入朝时被疾天子闵之下诏曰盖闻天地之性人为贵人之行莫大于孝楚王嚻素行孝顺仁慈之国以来二十余年孅介之过未尝闻朕甚嘉之今廼遭命离于恶疾夫子所痛曰蔑之命矣夫斯人也而有斯疾也朕甚闵焉夫行纯茂而不显异则有国者将何朂哉书不云乎用徳章厥善今王朝正月诏与子男一人俱其以广戚县戸四千三百封其子勲为广戚侯眀年嚻薨子懐王文嗣一年薨无子絶明年成帝复立文弟平陆侯衍是为思王二十一年薨子纡嗣王莽时絶初成帝时又立纡弟景为定陶王广戚侯勲薨谥曰炀侯子显嗣平帝崩无子王莽立显子婴为孺子奉平帝后莽簒位以婴为定安公汉既诛莽更始时婴在长安平陵方望等颇知天文以为更始必败婴本统当立者也共起兵将婴至临泾立为天子更始遣丞相李松击破杀婴云东平思王宇甘露二年立元帝即位就国壮大通姦犯法上以至亲贳弗罪傅相连坐久之事太后内不相得太后上书言之求守杜陵园上于是遣太中大夫张子蟜奉玺书敕谕之曰皇帝问东平王盖闻亲亲之恩莫重于孝尊尊之义莫大于忠故诸侯在位不骄以致孝道制节谨度以翼天子然后富贵不离其身而社稷可保今闻王自修有阙本朝不和流言纷纷谤自内兴朕甚憯焉为王惧之诗不云乎毋念尔祖述修厥徳永言配命自求多福朕惟王之春秋方刚忽于道徳意有所移忠言未纳故临遣太中大夫子蟜谕王朕意孔子曰过而不改是谓过矣王其深惟孰思之无违朕意又特以玺书赐王太后曰皇帝使诸吏宦者令承问东平王太后朕有闻王太后少加意焉夫福善之门莫美于和睦患咎之首莫大于内离今东平王出繦褓之中而託于南靣之位加以年齿方刚渉学日寡骜忽臣下不自它于太后以是之间能无失礼义者其惟圣人乎传曰父为子隐直在其中矣王太后眀察此意不可不详闺门之内母子之间同气异息骨肉之恩岂可忽哉岂可忽哉昔周公戒伯禽曰故旧无大故则不可弃也毋求备于一人夫以故旧之恩犹忍小恶而况此乎已遣使者谕王王既悔过服罪太后寛忍以贳之后宜不敢王太后强餐止思念慎疾自爱宇慙惧因使者顿首谢死罪愿洒心自改诏书又勅傅相曰夫人之性皆有五常及其少长耳目牵于耆欲故五常销而邪心作情乱其性利胜其义而不失厥家者未之有也今王富于春秋气力勇武获师傅之教浅加以少所闻见自今以来非五经之正术敢以游猎非礼道王者辄以名闻宇立二十年元帝崩宇谓中谒者信等曰汉大臣议天子少弱未能治天下以为我知文法建欲使我辅佐天子我见尚书晨夜极苦使我为之不能也今暑热县官年少持服恐无处所我危得之比至下宇凡三哭饮酒食肉妻妾不离侧又姬朐臑故亲幸后疏逺数叹息唿天宇闻斥朐臑为家人子扫除永巷数笞击之朐臑私疏宇过失数令家告之宇觉知绞杀朐臑有司奏请逮捕有诏削樊亢父二县后三歳天子诏有司曰盖闻仁以亲亲古之道也前东平王有阙有司请废朕不忍又请削朕不敢专惟王之至亲未甞忘于心今闻王改行自新尊修经术亲近仁人非法之求不以奸吏朕甚嘉焉传不云乎朝过夕改君子与之其复前所削县如故后年来朝上疏求诸子及太史公书上以问大将军王凤对曰臣闻诸侯朝聘考文章正法度非礼不言今东平王幸得来朝不思制节谨度以防危失而求诸书非朝聘之义也诸子书或反经术非圣人或眀鬼神信物怪太史公书有战国从横权谲之谋汉兴之初谋臣竒䇿天官灾异地形阸塞皆不宜在诸侯王不可予不许之辞宜曰五经圣人所制万事靡不毕载王审乐道傅相皆儒者旦夕讲诵足以正身虞意夫小辩破义小道不通致逺恐泥皆不足以留意诸益于经术者不爱于王对奏天子如凤言遂不与立三十三年薨子炀王云嗣哀帝时无盐危山土自起覆草如驰道状又瓠山石转立云及后谒自之石所祭治石象瓠山立石束倍草并祠之建平三年息夫躬孙宠等共因幸臣董贤告之是时哀帝被疾多所恶事下有司逮王后谒下狱验治言使巫傅恭婢合欢等祠祭诅祝上为云求为天子云又与知灾异者髙尚等指星宿言上疾必不愈云当得天下石立宣帝起之表也有司请诛王有诏废徙房陵云自杀谒弃市立十七年国除元始元年王莽欲反哀帝政白太皇太后立云太子开明为东平王又立思王孙成都为中山王开明立三年薨无子复立开明兄严乡侯信子匡为东平王奉开明后王莽居摄东郡太守翟义与严乡侯信谋举兵诛莽立信为天子兵败皆为莽所灭中山哀王竟初元二年立为清河王三年徙中山以幼少未之国建昭四年薨邸葬杜陵无子絶太后归居外家戎氏孝元皇帝三男王皇后生孝成帝傅昭仪生定陶共王康冯昭仪生中山孝王兴定陶共王康永光三年立为济阳王六年徙为山阳王八年徙定陶王少而爱长多材蓺习知音声上竒器之母昭仪又幸几代皇后太子语在元后及史丹传成帝即位缘先帝意厚遇异于它王十九年薨子欣嗣十五年成帝无子徴入为皇太子上以太子奉大宗后不得顾私亲乃立楚思王子景为定陶王奉共王后成帝崩太子即位是为孝哀帝即位二年追尊共王为共皇帝置寝庙京师序昭穆仪如孝元帝徙定陶王景为信都王云中山孝王兴建昭二年王为信都王十四年徙中山成帝之议立太子也御史大夫孔光以为尚书有殷及王兄终弟及中山王元帝之子宜为后成帝以中山王不材又兄弟不得相入庙外家王氏与赵昭仪皆欲用哀帝为太子故遂立焉上乃封孝王舅冯参为宜乡侯而益封孝王万戸以尉其意三十年薨子衎嗣七年哀帝崩无子徴中山王衎入即位是为平帝太皇太后以帝为成帝后故立东平思王孙桃乡顷侯子成都为中山王奉孝王后王莽时絶赞曰孝元之后徧有天下然而世絶于孙岂非天哉淮阳宪王于时诸侯为聪察矣张博诱之几陷无道诗云贪人败类古今一也前汉书卷八十卷八十考证前汉书卷八十考证楚孝王嚻传子懐王文按文表作芳东平思王宇传上于是遣太中大夫张子蟜注师古曰蟜字或作侨按艺文志及刘向王褒传并作侨则侨字是也毋念尔祖述修厥德今诗作聿修即汉书他传亦作聿修惟此文作述或齐鲁韩三家所传不同耳无盐危山土自起覆草如驰道状息夫躬传作无盐危山有石自立开道与此稍异赞诗云贪人败类注师古曰大雅荡之诗也顾炎武曰大雅桑柔之诗师古误以爲荡前汉书卷八十考证前汉书卷八十一钦定四库全书前汉书卷八十一汉兰台令史班固撰唐正议大夫行祕书少监琅邪县开国子颜师古注匡张孔马传第五十一匡衡字稚圭东海承人也父世农夫至衡好学家贫庸作以供资用尤精力过絶人诸儒为之语曰无说诗匡鼎来匡语诗解人颐衡射䇿甲科以不应令除为太常掌故调补平原文学学者多上书荐衡经明当世少双今为文学就官京师后进皆欲从衡平原衡不宜在逺方事下太子太傅萧望之少府梁邱贺问衡对诗诸大义其对深羙望之奏衡经学精习说有师道可观览宣帝不甚用儒遣衡归官而皇太子见衡对私善之㑹宣帝崩元帝初即位乐陵侯史高以外属为大司马车骑将军领尚书事前将军萧望之为副望之名儒有师傅旧恩天子任之多所贡荐髙充位而已与望之有隙长安令杨兴说髙曰将军以亲戚辅政贵重于天下无二然衆庻论议令问休誉不専在将军者何也彼诚有所闻也以将军之莫府海内莫不卬望而所举不过私门賔客乳母子弟人情忽不自知然一夫窃议语流天下夫富贵在身而列士不誉是有狐白之裘而反衣之也古人病其若此故卑体劳心以求贤为务传曰以贤难得之故因曰事不待贤以食难得之故而曰饱不待食惑之甚者也平原文学匡衡材智有余经学絶伦但以无阶朝廷故随牒在逺方将军诚召置莫府学士歙然归仁与参事议观其所有贡之朝廷必为国器以此显示衆庻名流于世高然其言辟衡为议曹史荐衡于上上以为郎中迁博士给事中是时有日蚀地震之变上问以政治得失衡上疏曰臣闻五帝不同礼三王各异教民俗殊务所遇之时异也陛下躬圣徳开太平之路闵愚吏民触法抵禁比年大赦使百姓得改行自新天下幸甚臣窃见大赦之后姦邪不为衰止今日大赦明日犯法相随入狱此殆导之未得其务也盖保民者陈之以徳义示之以好恶观其失而制其宜故动之而和绥之而安今天下俗贪财贱义好声色上侈靡廉耻之节薄滛辟之意纵纲纪失序疏者踰内亲戚之恩薄婚姻之党隆苟合徼幸以身设利不改其原虽嵗赦之刑犹难使错而不用也臣愚以为宜壹旷然大变其俗孔子曰能以礼让为国乎何有朝廷者天下之桢干也公卿大夫相与循礼恭让则民不争好仁乐施则下不暴上义高节则民兴行寛柔和恵则衆相爱四者明王之所以不严而成化也何者朝有变色之言则下有争鬭之患上有自専之士则下有不让之人上有克胜之佐则下有伤害之心上有好利之臣则下有盗窃之民此其本也今俗吏之治皆不本礼让而上克暴或忮害好䧟人于罪贪财而慕埶故犯法者衆姦邪不止虽严刑峻法犹不为变此非其天性有由然也臣窃考国风之诗周南召南被贤圣之化深故笃于行而廉于色郑伯好勇而国人暴虎秦穆贵信而士多从死陈夫人好巫而民滛祀晋侯好俭而民畜聚太王躬仁邠国贵恕由此观之治天下者审所上而已今之伪薄忮害不让极矣臣闻教化之流非家至而人说之也贤者在位能者在职朝廷崇礼百僚敬让道徳之行由内及外自近者始然后民知所法迁善日进而不自知是以百姓安隂阳和神灵应而嘉祥见诗曰商邑翼翼四方之极夀考且宁以保我后生此成汤所以建至治保子孙化异俗而懐鬼方也今长安天子之都亲承圣化然其习俗无以异于逺方郡国来者无所法则或见侈靡而放效之此教化之原本风俗之枢机宜先正者也臣闻天人之际精祲有以相盪善恶有以相推事作乎下者象动乎上隂阳之理各应其感隂变则静者动阳蔽则明者晻水旱之灾随类而至今关东连年饥馑百姓乏困或至相食此皆生于赋敛多民所共者大而吏安集之不称之效也陛下祗畏天戒哀闵元元大自减损省甘泉建章宫衞罢珠崖偃武行文将欲度唐虞之隆絶殷周之衰也诸见罢珠崖诏书者莫不欣欣人自以将见太平也宜遂减宫室之度省靡丽之饰考制度修外内近忠正逺巧佞放郑衞进雅颂举异材开直言任温良之人退刻薄之吏显絜白之士昭无欲之路览六蓺之意察上世之务明自然之道博和睦之化以崇至仁匡失俗易民视令海内昭然咸见本朝之所贵道徳𢎞于京师淑问扬乎疆外然后大化可成礼譲可兴也上说其言迁衡为光禄大夫太子少傅时上好儒术文辞颇改宣帝之政言事者多进见人人自以为得上意又傅昭仪及子定陶王爱幸宠于皇后太子衡复上疏曰臣闻治乱安危之机在乎审所用心盖受命之王务在创业垂统传之无穷继体之君心存于承宣先王之徳而裦大其功昔者成王之嗣位思述文武之道以飬其心休烈盛羙皆归之二后而不敢専其名是以上天歆享鬼神祐焉其诗曰念我皇祖陟降廷止言成王常思祖考之业而鬼神祐助其治也陛下圣徳天覆子爱海内然隂阳未和姦邪未禁者殆论议者未丕扬先帝之盛功争言制度不可用也务变更之所更或不可行而复复之是以羣下更相是非吏民无所信臣窃恨国家释乐成之业而虚为此纷纷也愿陛下详览统业之事留神于遵制扬功以定羣下之心大雅曰无念尔祖聿修厥徳孔子着之孝经首章盖至徳之本也传曰审好恶理情性而王道毕矣能尽其性然后能尽人物之性能尽人物之性可以赞天地之化治性之道必审已之所有余而彊其所不足盖聪明疏通者戒于大察寡闻少见者戒于雍蔽勇勐刚彊者戒于大暴仁爱温良者戒于无断湛静安舒者戒于后时广心浩大者戒于遗忘必审已之所当戒而齐之以义然后中和之化应而巧伪之徒不敢比周而望进唯陛下戒所以崇圣徳臣又闻室家之道修则天下之理得故诗始国风礼本冠婚始乎国风原情性而明人伦也本乎冠婚正基兆而防未然也福之兴莫不本乎室家道之衰莫不始乎梱内故圣王必慎妃后之际别适长之位礼之于内也卑不隃尊亲不先故所以统人情而理隂气也其尊适而卑庻也适子冠乎阼礼之用醴衆子不得与列所以贵正体而明嫌疑也非虚加其礼文而已乃中心与之殊异故礼探其情而见之外也圣人动静游燕所亲物得其序得其序则海内自修百姓从化如当亲者疏当尊者卑则巧佞之姦因时而动以乱国家故圣人慎防其端禁于未然不以私恩害公义陛下圣徳纯备莫不修正则天下无为而治诗云于以四方克定厥家传曰正家而天下定矣衡为少傅数年数上疏陈便宜及朝廷有政议傅经以对言多法义上以为任公卿由是为光禄勲御史大夫建昭三年代韦𤣥成为丞相封乐安侯食邑六百户元帝崩成帝即位衡上疏戒妃匹劝经学威仪之则曰陛下秉至孝哀伤思慕不絶于心未有游虞弋射之宴诚隆于慎终追逺无穷已也窃愿陛下虽圣性得之犹复加圣心焉诗云焭焭在疚言成王丧毕思慕意气未能平也盖所以就文武之业崇大化之本也臣又闻之师曰匹配之际生民之始万福之原婚姻之礼正然后品物遂而天命全孔子论诗以关雎为始言太上者民之父母后夫人之行不侔乎天地则无以奉神灵之统而理万物之宜故诗曰窈窕淑女君子好仇言能致其贞淑不贰其操情欲之感无介乎容仪宴私之意不形乎动静夫然后可以配至尊而为宗庙主此纲纪之首王教之端也自上世已来三代兴废未有不由此者也愿陛下详览得失盛衰之效以定大基采有徳戒声色近严敬逺技能窃见圣徳纯茂専精诗书好乐无厌臣衡材驽无以辅相善义宣扬徳音臣闻六经者圣人所以统天地之心着善恶之归明吉凶之分通人道之正使不悖于其本性者也故审六蓺之指则天人之理可得而和草木昆虫可得而育此永永不易之道也及论语孝经圣人言行之要宜究其意臣又闻圣王之自为动静周旋奉天承亲临朝享臣物有节文以章人伦盖钦翼祗栗事天之容也温恭敬逊承亲之礼也正躬严恪临衆之仪也嘉恵和说飨下之颜也举错动作物遵其仪故形为仁义动为法则孔子曰徳义可尊容止可观进退可度以临其民是以其民畏而爱之则而象之大雅云敬慎威仪惟民之则诸侯正月朝觐天子天子惟道徳昭穆穆以视之又观以礼乐飨醴廼归故万国莫不获赐祉福䝉化而成俗今正月初幸路寝临朝贺置酒以飨万方传曰君子慎始愿陛下留神动静之节使羣下得望盛徳休光以立基桢天下幸甚上敬纳其言顷之衡复奏正南北郊罢诸滛祀语在郊祀志初元帝时中书令石显用事自前相韦𤣥成及衡皆畏显不敢失其意至成帝初即位衡廼与御史大夫甄谭共奏显追条其旧恶并及党与于是司𨽻校尉王尊劾奏衡谭居大臣位知显等専权埶作威福为海内患害不以时白奏行罚而阿䛕曲从附下罔上无大臣辅政之义既奏显等不自陈不忠之罪而反扬着先帝任用倾覆之徒罪至不道有诏勿劾衡慙惧上疏谢罪因称病乞骸骨上丞相乐安侯印绶上报曰君以道徳修明位在三公先帝委政遂及朕躬君遵修法度勤劳公家朕嘉与君同心合意庻几有成今司𨽻校尉尊妄诋欺加非于君朕甚闵焉方下有司问状君何疑而上书归侯乞骸骨是章朕之未烛也传不云乎礼义不愆何恤人之言君其察焉専精神近医药强食自爱因赐上尊酒养牛衡起视事上以新即位襃优大臣然羣下多是王尊者衡嘿嘿不自安毎有水旱风雨不时连乞骸骨让位上輙以诏书慰抚不许久之衡子昌为越骑校尉醉杀人系诏狱越骑官属与昌弟且谋簒昌事发觉衡免冠徒跣待罪天子使谒者诏衡冠履而有司奏衡専地盗土衡竟坐免初衡封僮之乐安乡乡本田提封三千一百顷南以闽佰为界初元元年郡图误以闽佰为平陵佰积十余嵗衡封临淮郡遂封真平陵佰以为界多四百顷至建始元年郡廼定国界上计簿更定图言丞相府衡谓所亲吏赵殷曰主簿陆赐故居奏曹习事晓知国界署集曹掾明年治计时衡问殷国界事曹欲奈何殷曰赐以为举计令郡实之恐郡不肯从实可令家丞上书衡曰顾当得不耳何至上书亦不告曹使举也聼曹为之后赐与属明举计曰案故图乐安乡南以平陵佰为界不足故而以闽佰为界解何郡即复以四百顷付乐安国衡遣从史之僮収取所还田租谷千余石入衡家司𨽻校尉骏少府忠行廷尉事劾奏衡监临盗所主守直十金以上春秋之义诸侯不得専地所以一统尊法制也衡位三公辅国政领计簿知郡实正国界计簿已定而背法制専地盗土以自益及赐明阿承衡意猥举郡计乱减县界附下罔上擅以地附益大臣皆不道于是上可其奏勿治丞相免为庻人终于家子咸亦明经歴位九卿家世多为博士者张禹字子文河内轵人也至禹父徙家莲勺禹为儿数随家至市喜观于卜相者前久之颇晓其别蓍布卦意时从旁言卜者爱之又竒其靣貌谓禹父是儿多知可令学经及禹壮至长安学从沛郡施雠受易琅邪王阳胶东庸生问论语既皆明习有徒衆举为郡文学甘露中诸儒荐禹有诏太子太傅萧望之问禹对易及论语大义望之善焉奏禹经学精习有师法可试事奏寝罢归故官久之试为博士初元中立皇太子而博士郑寛中以尚书授太子荐言禹善论语诏令禹授太子论语由是迁光禄大夫数嵗出为东平内史元帝崩成帝即位徴禹寛中皆以师赐爵闗内侯寛中食邑八百户禹六百户拜为诸吏光禄大夫秩中二千石给事中领尚书事是时帝舅阳平侯王凤为大将军辅政専权而上富于春秋谦让方乡经学敬重师傅而禹与凤并领尚书内不自安数病上书乞骸骨欲退避凤上报曰朕以幼年执政万机惧失其中君以道徳为师故委国政君何疑而数乞骸骨忽忘雅素欲避流言朕无闻焉君其固心致思总秉诸事推以孶孶无违朕意加赐黄金百斤养牛上尊酒太官致餐侍医视疾使者临问禹惶恐复起视事河平四年代王商为丞相封安昌侯为相六嵗鸿嘉元年以老病乞骸骨上加优再三廼聼许赐安车驷马黄金百斤罢就第以列侯朝朔望位特进见礼如丞相置从事史五人益封四百户天子数加赏赐前后数千万禹为人谨厚内殖货财家以田为业及富贵多买田至四百顷皆泾渭溉灌极膏腴上贾它财物称是禹性习知音声内奢滛身居大第后堂理丝竹筦弦禹成就弟子尤着者淮阳彭宣至大司空沛郡戴崇至少府九卿宣为人恭俭有法度而崇恺弟多智二人异行禹心亲爱崇敬宣而疏之崇毎候禹常责师宜置酒设乐与弟子相娱禹将崇入后堂饮食妇女相对优人筦弦铿锵极乐昏夜乃罢而宣之来也禹见之于便坐讲论经义日宴赐食不过一肉巵酒相对宣未尝得至后堂及两人皆闻知各自得也禹年老自治冡茔起祠室好平陵肥牛亭部处地又近延陵奏请求之上以赐禹诏令平陵徙亭它所曲阳侯根闻而争之此地当平陵寝庙衣冠所出游道禹为师傅不遵谦让至求衣冠所游之道又徙壊旧亭重非所宜孔子称赐爱其羊我爱其礼宜更赐禹它地根虽为舅上敬重之不如禹根言虽切犹不见从卒以肥牛亭地赐禹根由是害禹宠数毁恶之天子愈益敬厚禹禹毎病輙以起居闻车驾自临问之上亲拜禹牀下禹顿首谢恩归诚言老臣有四男一女爱女甚于男逺嫁为张掖太守萧咸妻不胜父子私情思与相近上即时徙咸为𢎞农太守又禹小子未有官上临候禹禹数视其小子上即禹牀下拜为黄门郎给事中禹虽家居以特进为天子师国家毎有大政必与定议永始元延之间日蚀地震尤数吏民多上书言灾异之应讥切王氏専政所致上惧变异数见意颇然之未有以明见廼车驾至禹第辟左右亲问禹以天变因用吏民所言王氏事示禹禹自见年老子孙弱又与曲阳侯不平恐为所怨禹则谓上曰春秋二百四十二年间日蚀三十余地震五十六或为诸侯相杀或夷狄侵中国灾变之意深逺难见故圣人罕言命不语怪神性与天道自子赣之属不得闻何况浅见鄙儒之所言陛下宜修政事以善应之与下同其福善此经义意也新学小生乱道误人宜无信用以经术断之上雅信爱禹由此不疑王氏后曲阳侯根及诸王子弟闻知禹言皆喜说遂亲就禹禹见时有变异若上体不安择日絜斋露蓍正衣冠立筮得吉卦则献其占如有不吉禹为感动忧色成帝崩禹及事哀帝建平二年薨谥曰节侯禹四子长子宏嗣侯官至太常列于九卿三弟皆为校尉散骑诸曹初禹为师以上难数对已问经为论语章句献之始鲁扶卿及夏侯胜王阳萧望之韦𤣥成皆説论语篇第或异禹先事王阳后从庸生采获所安最后出而尊贵诸儒为之语曰欲为论念张文由是学者多从张氏余家寖微孔光字子夏孔子十四世之孙也孔子生伯鱼鲤鲤生子思伋伋生子上帛帛生子家求求生子真箕箕生子高穿穿生顺顺为魏相顺生鲋鲋为陈渉博士死陈下鲋弟子襄为孝恵博士长沙太傅襄生忠忠生武及安国武生延年延年生霸字次儒霸生光焉安国延年皆以治尚书为武帝博士安国至临淮太守霸亦治尚书事太傅夏侯胜昭帝末年为博士宣帝时为大中大夫以选授皇太子经迁詹事高密相是时诸侯王相在郡守上元帝即位徴霸以师赐爵闗内侯食邑八百户号襃成君给事中加赐黄金二百斤第一区徙名数于长安霸为人谦退不好权埶常称爵位泰过何徳以堪之上欲致霸相位自御史大夫贡禹卒及薛广徳免輙欲拜霸霸让位自陈至三上深知其至诚廼弗用以是敬之赏赐甚厚及霸薨上素服临弔者再至赐东园祕器钱帛策赠以列侯礼谥曰烈君霸四子长子福嗣闗内侯次子㨗㨗弟喜皆列校尉诸曹光最少子也经学尤明年未二十举为议郎光禄勲匡衡举光方正为谏议大夫坐议有不合左迁虹长自免归教授成帝初即位举为博士数使録寃狱行风俗振赡流民奉使称㫖由是知名是时博士选三科高为尚书次为刺史其不通政事以久次补诸侯太傅光以高第为尚书观故事品式数嵗明习汉制及法令上甚信任之转为仆射尚书令有诏光周密谨慎未尝有过加诸吏官以子男放为侍郎给事黄门数年迁诸吏光禄大夫秩中二千石给事中赐黄金百斤领尚书事后为光禄勲复领尚书诸吏给事中如故凡典枢机十余年守法度修故事上有所问据经法以心所安而对不希指苟合如或不从不敢强谏争以是久而安时有所言輙削草槀以为章主之过以奸忠直人臣大罪也有所荐举唯恐其人之闻知沭日归休兄弟妻子燕语终不及朝省政事或问光温室省中树皆何木也光嘿不应更答以它语其不泄如是光帝师傅子少以经行自着进官蚤成不结党友养游说有求于人既性自守亦其势然也徙光禄勲为御史大夫绥和中上即位二十五年无继嗣至亲有同产弟中山孝王及同产弟子定陶王在定陶王好学多材于帝子行而王祖母傅太后隂为王求汉嗣私事赵皇后昭仪及帝舅大司马票骑将军王根故皆劝上上于是召丞相翟方进御史大夫光右将军㢘襃后将军朱博皆引入禁中议中山定陶王谁可为嗣者方进根以为定陶王帝弟之子礼曰昆弟之子犹子也为其后者为之子也定陶王宜为嗣襃博皆如方进根议光独以为礼立嗣以亲中山王先帝之子帝亲弟也以尚书盘庚殷之及王为比中山王宜为嗣上以礼兄弟不相入庙又皇后昭仪欲立定陶王故遂立为太子光以议不中意左迁廷尉光久典尚书练法令号称详平时定陵侯淳于长坐大逆诛长小妻廼始等六人皆以长事未发觉时弃去或更嫁及长事发丞相方进大司空武议以为令犯法者各以法时律令论之明有所讫也长犯大逆时廼始等见为长妻已有当坐之罪与身犯法无异后廼弃去于法无以解请论光议以为大逆无道父母妻子同产无少长皆弃市欲惩犯法者也夫妇之道有义则合无义则离长未知当坐大逆之法而弃去廼始等或更嫁义已絶而欲以为长妻论杀之名不正不当坐有诏光议是是嵗右将军襃后将军博坐定陵红阳侯皆免为庻人以光为左将军居右将军官职执金吾王咸为右将军居后将军官职罢后将军官数月丞相方进薨召左将军光当拜已刻侯印书赞上暴崩即其夜于大行前拜受丞相博山侯印绶哀帝初即位躬行俭约省减诸用政事由已出朝廷翕然望至治焉襃赏大臣益封光千户时成帝母太皇太后自居长乐宫而帝祖母定陶傅太后在国邸有诏问丞相大司空定陶共王太后宜当何居光素闻傅太后为人刚暴长于权谋自帝在襁褓而飬长教道至于成人帝之立又有力光心恐傅太后与政事不欲令与帝旦夕相近即议以为定陶太后宜改筑宫大司空何武曰可居北宫上从武言北宫有紫房复道通未央宫傅太后果从复道朝夕至帝所求欲称尊号贵宠其亲属使上不得直道行顷之太后从弟子傅迁在左右尤倾邪上免官遣归故郡傅太后怒上不得已复留迁光与大司空师丹奏言诏书侍中驸马都尉迁巧佞无义漏泄不忠国之贼也免归故郡复有诏止天下疑惑无所取信亏损圣徳诚不小愆陛下以变异连见避正殿见羣臣思求其故至今未有所改臣请归迁故郡以销姦党应天戒卒不得遣复为侍中胁于傅太后皆此类也又傅太后欲与成帝母俱称尊号羣下多顺指言母以子贵宜立尊号以厚孝道唯师丹与光持不可上重违大臣正议又内迫傅太后猗违者连嵗丹以罪免而朱博代为大司空光自先帝时议继嗣有持异之隙矣又重忤傅太后指由是傅氏在位者与朱博为表里共毁谮光后数月遂策免光曰丞相者朕之股肱所与共承宗庙统理海内辅朕之不逮以治天下也朕既不明灾异重仍日月无光山崩河决五星失行是章朕之不徳而股肱之不良也君前为御史大夫翼辅先帝出入八年卒无忠言嘉谋今相朕出入三年忧国之风复无闻焉隂阳错谬嵗比不登天下空虚百姓饥馑父子分散流离道路以十万数而百官羣职旷废姦轨放纵盗贼并起或攻官寺杀长吏数以问君君无憷惕忧惧之意对毋能为是以羣卿大夫咸惰哉莫以为意咎由君焉君秉社稷之重总百僚之任上无以匡朕之阙下不能绥安百姓书不云乎毋旷庻官天工人其代之于虖君其上丞相博山侯印绶罢归光退闾里杜门自守而朱博代为丞相数月坐承傅太后指妄奏事自杀平当代为丞相数月薨王嘉复为丞相数諌争忤指旬嵗间閲三相议者皆以为不及光上由是思之㑹元夀元年正月朔日有蚀之后十余日傅太后崩是月徴光诣公车问日蚀事光对曰臣闻日者衆阳之宗人君之表至尊之象君徳衰微隂道盛彊侵蔽阳明则日蚀应之书曰羞用五事建用皇极如貌言视聼思失大中之道不立则咎徴荐臻六极屡降皇之不极是为大中不立其传曰时则有日月乱行谓朓侧慝甚则薄蚀是也又曰六沴之作嵗之朝曰三朝其应至重廼正月辛丑朔日有蚀之变见三朝之会上天聪明苟无其事变不虚生书曰惟先假王正厥事言异变之来起事有不正也臣闻师曰天右与王者故灾异数见以谴告之欲其改更若不畏惧有以塞除而轻忽简诬则凶罚加焉其至可必诗曰敬之敬之天惟显思命不易哉又曰畏天之威于时保之皆谓不惧者凶惧之则吉也陛下圣徳聪明兢兢业业承顺天戒敬畏变异勤心虚已延见羣臣思求其故然后敇躬自约总正万事放逺谗说之党援纳断断之介退去贪残之徒进用贤良之吏平刑罚薄赋敛恩泽加于百姓诚为政之大本应变之至务也天下幸甚书曰天既付命正厥徳言正徳以顺天也又曰天棐谌辞言有诚道天辅之也明承顺天道在于崇徳博施加精致诚孳孳而已俗之祈禳小数终无益于应天塞异销祸兴福较然甚明无可疑惑书奏上説赐光束帛拜为光禄大夫秩中二千石给事中位次丞相诏光举可尚书令者封上光谢曰臣以朽材前比歴位典大职卒无尺寸之效幸免罪诛全保首领今复拔擢备内朝臣与闻政事臣光智谋浅短犬马齿臷诚恐一旦颠仆无以报称窃见国家故事尚书以久次转迁非有踔絶之能不相踰越尚书仆射敞公正勤职通敏于事可尚书令谨封上敞以举故为东平太守敞姓成公东海人也光为大夫月余丞相嘉下狱死御史大夫贾延免光复为御史大夫二月为丞相复故国博山侯上廼知光前免非其罪以过近臣毁短光者免傅嘉曰前为侍中毁谮仁贤诬愬大臣令俊艾者久失其位嘉倾覆巧伪挟姦以罔上崇党以蔽朝伤善以肆意诗不云乎谗人罔极交乱四国其免嘉为庻人归故郡明年定三公官光更为大司徒㑹哀帝崩太皇太后以新都侯王莽为大司马徴立中山王是为平帝帝年幼太后称制委政于莽初哀帝罢黜王氏故太后与莽怨丁傅董贤之党莽以光为旧相名儒天下所信太后敬之备礼事光所欲搏击輙为草以太后指风光令上之厓㫮莫不诛伤莽权日盛光忧惧不知所出上书乞骸骨莽白太后帝幼少宜置师傅徙光为帝太傅位四辅给事中领宿衞供养行内署门户省服御食物明年徙为太师而莽为太傅光常称疾不敢与莽并有诏朝朔望领城门兵莽又风羣臣奏莽功徳称宰衡位在诸侯王上百官统焉光愈恐固称疾辞位太后诏曰太师光圣人之后先师之子徳行纯淑道术通明居四辅职辅道于帝今年耆有疾俊艾大臣惟国之重其犹不可以阙焉书曰无遗耉老国之将兴尊师而重傅其令太师毎朝十日一赐餐赐太师灵夀杖黄门令为太师省中坐置几太师入省中用杖赐餐十七物然后归老于第官属按职如故光凡为御史大夫丞相各再壹为大司徒太傅太师歴三世居公辅位前后十七年自为尚书止不教授后为卿时㑹门下大生讲问疑难举大义云其弟子多成就为博士大夫者见师居大位几得其助力光终无所荐举至或怨之其公如此光年七十元始五年薨莽白太后使九卿策赠以太师博山侯印绶赐乘舆祕器金钱杂帛少府供张谏大夫持节与谒者二人使䕶丧事博士䕶行礼太后亦遣中谒者持节视丧公卿百官㑹弔送𦵏载以乘舆輼辌及副各一乘羽林孤儿诸生合四百人輓送车万余两道路皆举音以过丧将作穿复土可甲卒五百人起坟如大将军王凤制度谥曰简烈侯初光以丞相封后益封凡食邑万一千户病甚上书让还七千户及还所赐一第子放嗣莽簒位后以光兄子永为大司马封侯昆弟子至卿大夫四五人始光父霸以初元元年为闗内侯食邑霸上书求奉孔子祭祀元帝下诏曰其令师襃成君闗内侯霸以所食邑八百户祀孔子焉故霸还长安子福名数于鲁奉夫子祀霸薨子福嗣福薨子房嗣房薨子莽嗣元始元年封周公孔子后为列侯食邑各二千户莽更封为襃成侯后避王莽更名均马宫字游卿东海戚人也治春秋严氏以射䇿甲科为郎迁楚长史免官后为丞相史司直师丹荐宫行能高絜迁廷尉平青州刺史汝南九江太守所在见称徴为詹事光禄勲右将军代孔光为大司徒封扶徳侯光为太师薨宫复代光为太师兼司徒官初宫哀帝时与丞相御史杂议帝祖母傅太后谥及元始中王莽发傅太后陵徙归定陶以民𦵏之追诛前议者宫为莽所厚独不及内慙惧上书谢罪乞骸骨莽以太皇太后诏赐宫䇿曰太师大司徒扶徳侯上书言前以光禄勲议故定陶共王母谥曰妇人以夫爵尊为号谥宜曰孝元傅皇后称渭陵东园臣知妾不得体君卑不得敌尊而希指雷同诡经辟说以惑误上为臣不忠当伏斧钺之诛幸蒙洒心自新又令得保首领伏自惟念入称四辅出备三公爵为列侯诚无颜复望阙廷无心复居官府无宜复食国邑愿上太师大司徒扶徳侯印绶避贤者路下君章有司皆以为四辅之职为国维纲三公之任鼎足承君不有鲜明固守无以居位如君言至诚可聼惟君之恶在洒心前不敢文过朕甚多之不夺君之爵邑以着自古皆有死之义其上太师大司徒印绶使者以侯就第王莽簒位以宫为太子师卒官本姓马矢宫仕学称马氏云赞曰自孝武兴学公孙𢎞以儒相其后蔡义韦贤𤣥成匡衡张禹翟方进孔光平当马宫及当子晏咸以儒宗居宰相位服儒衣冠传先王语其醖借可也然皆持禄保位被阿䛕之讥彼以古人之迹见绳乌能胜其任乎前汉书卷八十一卷八十一考证前汉书卷八十一考证匡衡传周南召南被贤圣之化深故笃于行而廉于色注谓乐得淑女云云此概论二南风化之羙耳注以闗雎一诗为解非也此成汤所以建至治保子孙云云按殷武所以颂高宗武丁而衡云成汤事葢齐诗之说如此初衡封僮之乐安乡注属临淮乡当云属临淮郡张禹传及两人皆闻知各自得也注服䖍曰各自为得宜顾炎武曰崇以禹为亲之宣以禹为敬之故各自得上雅信爱禹由此不疑王氏胡三省曰元帝师萧望之成帝师张禹元帝不能聼望之言疎许史而去恭显成帝则聼禹言而不疑王氏望之以此杀身禹以此苟富贵汉祚中衰实由此也孔光传求生子真箕按子真箕史记作箕字子京又穿生顺史记作子慎此皆字画异耳此传云忠生武及安国武生延年史记云武生延年及安国世次不同必有一误领宿衞供飬行内注师古云云胡三省曰行内署门户当为一句此宿衞事也省服御食物则供飬事也文理甚明师古误断其句因曲为之说耳前汉书卷八十一考证前汉书卷八十二钦定四库全书前汉书卷八十二汉兰台令史班固撰唐正议大夫行祕书少监琅邪县开国子颜师古注王商史丹傅喜传第五十二王商字子威涿郡蠡吾人也徙杜陵商父武武兄无故皆以宣帝舅封无故为平昌侯武为乐昌侯语在外戚传商少为太子中庻子以肃敬敦厚称父薨商嗣为侯推财以分异母诸弟身无所受居丧哀慽于是大臣荐商行可以厉羣臣义足以厚风俗宜备近臣繇是擢为诸曹侍中中郎将元帝时至右将军光禄大夫是时定陶共王爱幸几代太子商为外戚重臣辅政拥佑太子颇有力焉元帝崩成帝即位甚敬重商徙为左将军而帝元舅大司马大将军王凤颛权行多骄僭商论议不能平凤凤知之亦疏商建始三年秋京师民无故相惊言大水至百姓奔走相蹂躏老弱号唿长安中大乱天子亲御前殿召公卿议大将军凤以为太后与上及后宫可御船令吏民上长安城以避水羣臣皆从凤议左将军商独曰自古无道之国水犹不冒城郭今政治和平世无兵革上下相安何因当有大水一日暴至此必讹言也不宜令上城重惊百姓上廼止有顷长安中稍定问之果讹言上于是羙壮商之固守数称其议而凤大慙自恨失言明年商代匡衡为丞相益封千户天子甚尊任之为人多质有威重长八尺余身体鸿大容貌甚过絶人河平四年单于来朝引见白虎殿丞相商坐未央廷中单于前拜谒商商起离席与言单于仰视商貌大畏之迁延却退天子闻而叹曰此真汉相矣初大将军凤连昬杨彤为琅邪太守其郡有灾害十四已上商部属按问凤以晓商曰灾异天事非人力所为肜素善吏宜以为后商不聼竟奏免肜奏果寑不下凤重以是怨商隂求其短使人上书言商闺门内事天子以为暗昧之过不足以伤大臣凤固争下其事司𨽻先是皇太后尝诏问商女欲以备后宫时女病商意亦难之以病对不入及商以闺门事见考自知为凤所中惶怖更欲内女为援廼因新幸李媫好家白见其女㑹日有蚀之大中大夫蜀郡张匡其人佞巧上书愿对近臣陈日蚀咎下朝者左将军丹等问匡对曰窃见丞相商作威作福从外制中取必于上性残贼不仁遣票轻吏微求人罪欲以立威天下患苦之前频阳耿定上书言商与父傅通及女弟滛乱奴杀其私夫疑商教使章下有司商私怨怼商子俊欲上书告商俊妻左将军丹女持其书以示丹丹恶其父子乖迕为女求去商不尽忠纳善以辅至徳知圣主崇孝逺别不亲后庭之事皆受命皇太后太后前闻商有女欲以备后宫商言有固疾后有耿定事更诡道因李贵人家内女执左道以乱政诬罔誖大臣节故应是而日蚀周书曰以左道事君者诛易曰日中见昧则折其右肱徃者丞相周勃再建大功及孝文时纤介怨恨而日为之蚀于是退勃使就国卒无憷悐忧今商无尺寸之功而有三世之宠身位三公宗族为列侯吏二千石侍中诸曹给事禁门内连昏诸侯王权宠至盛审有内乱杀人怨怼之端宜穷竟考问臣闻秦丞相吕不韦见王无子意欲有秦国即求好女以为妻隂知其有身而献之王产始皇帝及楚相春申君亦见王无子心利楚国即献有身妻而产懐王自汉兴几遭吕霍之患今商有不仁之性廼因怨以内女其姦谋未可测度前孝景世七国反将军周亚夫以为即得雒阳剧孟关东非汉之有今商宗族权埶合赀鉅万计私奴以千数非特剧孟匹夫之徒也且失道之至亲戚畔之闺门内乱父子相讦而欲使之宣明圣化调和海内岂不缪哉商视事五年官职陵夷而大恶着于百姓甚亏损盛徳有鼎折足之凶臣愚以为圣主富于春秋即位以来未有惩姦之威加以继嗣未立大异并见尤宜诛讨不忠以遏未然行之一人则海内震动百姦之路塞矣于是左将军丹等奏商位三公爵列侯亲受诏策为天下师不遵法度以翼国家而回辟下媚以进其私执左道以乱政为臣不忠罔上不道甫刑之辟皆为上戮罪名明白臣请诏谒者召商诣若卢诏狱上素重商知匡言多险制曰勿治凤固争之于是制诏御史盖丞相以徳辅翼国家典领百寮协和万国为职任莫重焉今乐昌侯商为丞相出入五年未闻忠言嘉谋而有不忠执左道之辜陷于大辟前商女弟内行不脩奴贼杀人疑商教使为商重臣故抑而不穷今或言商不以自悔而反怨怼朕甚伤之惟商与先帝有外亲未忍致于理其赦商罪使者收丞相印绶商免相三日发病欧血薨谥曰戾侯而商子弟亲属为驸马都尉侍中中常侍诸曹大夫郎吏者皆出补吏莫得留给事宿衞者有司奏商罪过未决请除国邑有诏长子安嗣爵为乐昌侯至长乐衞尉光禄勲商死后连年日蚀地震直臣京兆尹王章上封事召见讼商忠直无罪言凤颛权蔽主凤竟以法诛章语在元后传至元始中王莽为安汉公诛不附己者乐昌侯安见被以罪自杀国除史丹字君仲鲁国人也徙杜陵祖父恭有女弟武帝时为衞太子良娣产悼皇考皇考者孝宣帝父也宣帝微时依倚史氏语在史良娣传及宣帝即位恭已死三子高曽元曽元皆以外属旧恩封曽为将陵侯元为平台侯高侍中贵幸以发举反者大司马霍禹功封乐陵侯宣帝疾病拜高为大司马车骑将军领尚书事帝崩太子袭尊号是为孝元帝高辅政五年乞骸骨赐安车驷马黄金罢就第薨谥曰安侯自元帝为太子时丹以父高任为中庻子侍从十余年元帝即位为驸马都尉侍中出常骖乘甚有宠上以丹旧臣皇考外属亲信之诏丹䕶太子家是时傅昭仪子定陶共王有材蓺子母俱爱幸而太子颇有酒色之失母王皇后无宠建昭之间元帝被疾不亲政事留好音乐或置鼙鼓殿下天子自临轩槛上隤铜丸以擿鼓声中严鼓之节后宫及左右习知音者莫能为而定陶王亦能之上数称其材丹进曰凡所谓材者敏而好学温故知新皇太子是也若廼器人于丝竹鼓鼙之间则是陈恵李微高于匡衡可相国也于是上嘿然而咲其后中山哀王薨太子前弔哀王者帝之少弟与太子游学相长大上望见太子感念哀王悲不能自止太子既至前不哀上大恨曰安有人不慈仁而可奉宗庙为民父母者乎上以责谓丹丹免冠谢上曰臣诚见陛下哀痛中山王至以感损向者太子当进见臣窃戒属毋涕泣感伤陛下罪廼在臣当死上以为然意廼解丹之辅相皆此类也竟宁元年上寑疾傅昭仪及定陶王常在左右而皇太子希得进见上疾稍侵意忽忽不平数问尚书以景帝时立胶东王故事是时太子长舅阳平侯王凤为衞尉侍中与皇太子皆忧不知所出丹以亲密臣得侍视疾候上间独寑时丹直入卧内顿首伏青蒲上涕泣言曰皇太子以适长立积十余年名号系于百姓天下莫不归心臣子见定陶王雅素爱幸今者道路流言为国生意以为太子有动揺之议审若此公卿以下必以死争不奉诏臣愿先赐死以示羣臣天子素仁不忍见丹涕泣言又切至上意大感喟然太息曰吾日困劣而太子两王幼少意中恋恋亦何不念乎然无有此议且皇后谨慎先帝又爱太子吾岂可违指驸马都尉安所受此语丹即却顿首曰愚臣妄闻罪当死上因纳谓丹曰吾病寖加恐不能自还善辅道太子毋违我意丹嘘唏而起太子由是遂为嗣矣元帝竟崩成帝初即位擢丹为长乐衞尉迁右将军赐爵闗内侯食邑三百户给事中后徙左将军光禄大夫鸿嘉元年上遂下诏曰夫襃有徳赏元功古今通义也左将军丹徃时导朕以中正秉义醇壹旧徳茂焉其封丹为武阳侯国东海郯之武彊聚戸千一百丹为人足知恺弟爱人貌若傥荡不备然心甚谨密故尤得信于上丹兄嗣父爵为侯让不受分丹尽得父财身又食大国邑重以旧恩数见襃赏赏赐累千金僮奴以百数后房妻妾数十人内奢滛好饮酒极滋味声色之乐为将军前后十六年永始中病乞骸骨上赐策曰左将军寑病不衰愿归治疾朕愍以官职之事久留将军使躬不瘳使光禄勲赐将军黄金五十斤安车驷马其上将军印绶宜専精神务近医药以辅不衰丹归第数月薨谥曰顷侯有子男女二十人九男皆以丹任并为侍中诸曹亲近在左右史氏凡四人侯至卿大夫二千石者十余人皆讫王莽廼絶唯将陵侯曽无子絶于身云傅喜字稚游河内温人也哀帝祖母定陶傅太后从父弟少好学问有志行哀帝立为太子成帝选喜为太子庻子哀帝初即位以喜为衞尉迁右将军是时王莽为大司马乞骸骨避帝外家上既聼莽退衆庻归望于喜喜从弟孔乡侯晏亲与喜等而女为皇后又帝舅阳安侯丁明皆亲以外属封喜执谦称疾傅太后始与政事喜数谏之由是傅太后不欲令喜辅政上于是用左将军师丹代王莽为大司马赐喜黄金百斤上将军印绶以光禄大夫养病大司空何武尚书令唐林皆上书言喜行义修絜忠诚忧国内辅之臣也今以寑病一旦遣归衆庻失望皆曰傅氏贤子以论议不合于定陶太后故退百寮莫不为国恨之忠臣社稷之衞鲁以季友治乱楚以子玉轻重魏以无忌折冲项以范増存亡故楚跨有南土带甲百万邻国不以为难子玉为将则文公侧席而坐及其死也君臣相庆百万之衆不如一贤故秦行千金以间㢘颇汉散万金以疏亚父喜立于朝陛下之光煇傅氏之废兴也上亦自重之明年正月廼徙师丹为大司空而拜喜为大司马封高武侯丁傅骄奢皆嫉喜之恭俭又傅太后欲求称尊号与成帝母齐尊喜与丞相孔光大司空师丹共执正议傅太后大怒上不得已先免师丹以感动喜喜终不顺后数月遂策免喜曰君辅政出入三年未有昭然匡朕不逮而本朝大臣遂其姦心咎由君焉其上大司马印绶就第傅太后又自诏丞相御史曰高武侯喜无功而封内懐不忠附下罔上与故大司空丹同心背畔放命圮族亏损徳化罪恶虽在赦前不宜奉朝请其遣就国后又欲夺喜侯上亦不聼喜在国三嵗余哀帝崩平帝即位王莽用事免傅氏官爵归故郡晏将妻子徙合浦莽白太后下诏曰高武侯喜姿性端悫论议忠直虽与故定陶太后有属终不顺指从邪介然守节以故斥逐就国传不云乎嵗寒然后知松栢之后凋也其还喜长安以故高安侯莫府赐喜位特进奉朝请喜虽外见襃赏孤立忧惧后复遣就国以夀终莽赐谥曰贞侯子嗣莽败乃絶赞曰自宣元成哀外戚兴者许史三王丁傅之家皆重侯累将穷贵极富见其位矣未见其人也阳平之王多有材能好事慕名其埶尤盛旷贵最久然至于莽亦以覆国王商有刚毅节废黜以忧死非其罪也史丹父子相继高以重厚位至三公丹之辅道副主掩恶扬美傅会善意虽宿儒逹士无以加焉及其歴房闼入卧内推至诚犯颜色动寤万乘转移大谋卒成太子安母后之位无言不雠终获忠贞之报傅喜守节不倾亦䝉后凋之赏哀平际㑹祸福速哉前汉书卷八十二卷八十二考证前汉书卷八十二考证王商传下朝者左将军丹等问匡刘攽云云按攽及奉世说是师古误断下朝者为句上文张匡愿对近臣陈日蚀咎所谓近臣即指中朝将军侍中等官也又下文知圣主崇孝逺别不亲后庭之事师古亦误以逺别不亲断句刘敞紏之是也史丹传其后中山哀王薨按建昭四年事也天下莫不归心臣子注师古曰自託为臣子刘奉世曰臣子当属下句不当断之胡三省曰以下文大意观之颜注是也按臣子二字连上连下读并通丹兄嗣父爵为侯让不受分按表丹兄名术即乐陵严侯也傅喜传谥曰贞侯子嗣师古曰史不得其子名按表高武侯傅喜封十五年薨建国二年侯劲嗣然则喜子名劲史特以无闗𦂳要故畧之非不得其子名也前汉书卷八十二考证前汉书卷八十三钦定四库全书前汉书卷八十三汉兰台令史班固撰唐正议大夫行祕书少监琅邪县开国子颜师古注薛宣朱博𫝊第五十三薛宣字赣君东海郯人也少为廷尉书佐都船狱吏后以大司农斗食属察廉补不其丞琅邪太守赵贡行县见宣甚说其能从宣歴行属县还至府令妻子与相见戒曰赣君至丞相我两子亦中丞相史察宣㢘迁乐浪都尉丞幽州刺史举茂材为宛句令大将军王凤闻其能荐宣为长安令治果有名以明习文法诏补御史中丞是时成帝初即位宣为中丞执法殿中外总部刺史上疏曰陛下至徳仁厚哀闵元元躬有日仄之劳而亡佚豫之乐允执圣道刑罚惟中然而嘉气尚凝隂阳不和是臣下未称而圣化独有不洽者也臣窃伏思其一端殆吏多苛政政教烦碎大率咎在部刺史或不循守条职举错各以其意多与郡县事至开私门聼谗佞以求吏民过失谴呵及细微责义不量力郡县相廹促亦内相刻流至衆庻是故乡党阙于嘉賔之懽九族忘其亲亲之恩饮食周急之厚弥衰送往劳来之礼不行夫人道不通则隂阳否鬲和气不兴未必不由此也诗云民之失徳干糇以愆鄙语曰苛政不亲烦苦伤恩方刺史奏事时宜明申敇使昭然知本朝之要务臣愚不知治道唯明主察焉上嘉纳之宣数言政事便宜举奏部刺史郡国二千石所贬退称进白黑分明繇是知名出为临淮太守政教大行㑹陈留郡有大贼废乱上徙宣为陈留太守盗贼禁止吏民敬其威信入守左冯翊满嵗称职为真始高陵令杨湛栎阳令谢游皆贪猾不逊持郡短长前二千石数案不能竟及宣视事诣府谒宣设酒饭与相对接待甚备已而隂求其罪臧具得所受取宣察湛有改节敬宣之效廼手自牒书条其姦臧封与湛曰吏民条言君如牒或议以为疑于主守盗冯翊敬重令又念十金法重不忍相暴章故密以手书相晓欲君自图进退可复伸眉于后即无其事复封还记得为君分明之湛自知罪臧皆应记而宣辞语温润无伤害意湛即时解印绶付吏为记谢宣终无怨言而栎阳令游自以大儒有名轻宣宣独移书显责之曰告栎阳令吏民言令治行烦苛适罚作使千人以上贼取钱财数十万给为非法卖买聼任富吏贾数不可知证验以明白欲遣吏考案恐负举者耻辱儒士故使掾平镌令孔子曰陈力就列不能者止令详思之方调守游得檄亦解印绶去又频阳县北当上郡西河为数郡凑多盗贼其令平陵薛恭本县孝者功次稍迁未尝治民职不办而粟邑县小辟在山中民谨朴易治令鉅鹿尹赏久郡用事吏为楼烦长举茂材迁在粟宣即以令奏赏与恭换县二人视事数月而两县皆治宣因移书劳勉之曰昔孟公绰优于赵魏而不宜滕薛故或以徳显或以功举君子之道焉可怃也属县各有贤君冯翊垂拱蒙成愿勉所职卒功业宣得郡中吏民罪名輙召告其县长吏使自行罚晓曰府所以不自𤼵举者不欲代县治夺贤令长名也长吏莫不喜惧免冠谢宣归恩受戒者宣为吏赏罚明用法平而必行所居皆有条教可纪多仁恕爱利池阳令举㢘吏狱掾王立府未及召闻立受囚家钱宣责让县县案验狱掾廼其妻独受系者钱万六千受之再宿狱掾实不知掾慙恐自杀宣闻之移书池阳曰县所举㢘吏狱掾王立家私受赇而立不知杀身以自明立诚㢘士甚可闵惜其以府决曹掾书立之柩以显其魂府掾史素与立相知者皆予送𦵏及日至休吏贼曹掾张扶独不肯休坐曹治事宣出教曰盖礼贵和人道尚通日至吏以令休所繇来久曹虽有公职事家亦望私恩意掾宜从衆归对妻子设酒肴请邻里壹关相乐斯亦可矣扶慙愧官属善之宣为人好威仪进止雍容甚可观也性密静有思思省吏职求其便安下至财用笔研皆为设方略利用而省费吏民称之郡中清静迁为少府共张职办月余御史大夫于永卒谷永上疏曰帝王之徳莫大于知人知人则百僚任职天工不旷故臯陶曰知人则哲能官人御史大夫内承本朝之风化外佐丞相统理天下任重职大非庸材所能堪今当选于羣卿以充其缺得其人则万姓欣喜百僚说服不得其人则大职堕斁王功不兴虞帝之明在兹壹举可不致详窃见少府宣材茂行絜达于从政前为御史中丞执宪毂下不吐刚茹柔举错时当出守临淮陈留二郡称治为左冯翊崇教飬善威徳并行衆职脩理姦轨絶息辞讼者歴年不至丞相府赦后余盗贼什分三辅之一功效卓尔自左内史初置以来未尝有也孔子曰如有所誉其有所试宣考绩功课简在两府不敢过称以奸欺诬之辠臣闻贤材莫大于治人宣已有效其法律任廷尉有余经术文雅足以谋王体断国论身兼数器有退食自公之节宣无私党游说之助臣恐陛下忽于羔羊之诗舍公实之臣任华虚之誉是用越职陈宣行能唯陛下留神考察上然之遂以宣为御史大夫数月代张禹为丞相封高阳侯食邑千户宣除赵贡两子为史贡者赵广汉之兄子也为吏亦有能名宣为相府辞讼例不满万钱不为移书后皆遵用薛侯故事然官属讥其烦碎无大体不称贤也时天子好儒雅宣经术又浅上亦轻焉久之广汉郡盗贼羣起丞相御史遣掾史逐捕不能克上廼拜河东都尉赵䕶为广汉太守以军法从事数月斩其渠帅郑躬降者数千人廼平㑹卭成太后崩丧事仓卒吏赋歛以趋办其后上闻之以过丞相御史遂册免宣曰君为丞相出入六年忠孝之行率先百僚朕无闻焉朕既不明变异数见嵗比不登仓廪空虚百姓饥馑流离道路疾疫死者以万数人至相食盗贼并兴羣职旷废是朕之不徳而股肱不良也廼者广汉羣盗横恣残贼吏民朕恻然伤之数以问君君对輙不如其实西州鬲絶几不为郡三辅赋敛无度酷吏并縁为姦侵扰百姓诏君案验复无欲得事实之意九卿以下咸承风指同时陷于谩欺之辜咎繇君焉有司法君领职解嫚开谩欺之路伤薄风化无以帅示四方不忍致君于理其上丞相高阳侯印绶罢归初宣为丞相而翟方进为司直宣知方进名儒有宰相器深结厚焉后方进竟代为丞相思宣旧恩宣免后二嵗荐宣明习文法练国制度前所坐过薄可复进用上徴宣复爵高阳侯加宠特进位次师安昌侯给事中视尚书事宣复尊重任政数年后坐善定陵侯淳于长罢就第初宣有两弟明脩明至南阳太守脩歴郡守京兆尹少府善交接得州里之称后母常从脩居官宣为丞相时脩为临菑令宣迎后母脩不遣后母病死脩去官持服宣谓脩三年服少能行之者兄弟相駮不可脩遂竟服繇是兄弟不和久之哀帝初即位博士申咸给事中亦东海人也毁宣不供飬行丧服薄于骨肉前以不忠孝免不宜复列封侯在朝省宣子况为右曹侍郎数闻其语赇客杨明欲令创咸靣目使不居位㑹司𨽻缺况恐咸为之遂令明遮斫咸宫门外断鼻脣身八创事下有司御史中丞衆等奏况朝臣父故宰相再封列侯不相敕丞化而骨肉相疑疑咸受脩言以谤毁宣咸所言皆宣行迹衆人所共见公家所宜闻况知咸给事中恐为司𨽻举奏宣而公令明等廹切宫阙要遮创戮近臣于大道人衆中欲以鬲塞聪明杜絶论议之端桀黠无所畏忌万衆讙譁流闻四方不与凡民忿怒争鬭者同臣闻敬近臣为近主也礼下公门式路马君畜产且犹敬之春秋之义意恶功遂不免于诛上浸之源不可长也况首为恶明手伤功意俱恶皆大不敬明当以重论及况皆弃市廷尉直以为律曰鬭以刃伤人完为城旦其贼加罪一等与谋者同罪诏书无以诋欺成罪𫝊曰遇人不以义而见疻者与痏人之罪钧恶不直也咸厚善脩而数称宣恶流闻不谊不可谓直况以故伤咸计谋已定后闻置司𨽻因前谋而趣明非以恐咸为司𨽻故造谋也本争私变虽于掖门外伤咸道中与凡民争鬭无异杀人者死伤人者刑古今之通道三代所不易也孔子曰必也正名名不正则至于刑罚不中刑罚不中而民无所错手足今以况为首恶明手伤为大不敬公私无差春秋之义原心定罪原况以父见谤𤼵忿怒无它大恶加诋欺辑小过成大辟陷死刑违明诏恐非法意不可施行圣王不以怒増刑明当以贼伤人不直况与谋者皆爵减完为城旦上以问公卿议臣丞相孔光大司空师丹以中丞议是自将军以下至博士议郎皆是廷尉况竟减罪一等徙敦煌宣坐免为庻人归故郡卒于家宣子恵亦至二千石始恵为彭城令宣从临淮迁至陈留过其县桥梁邮亭不脩宣心知恵不能留彭城数日案行舍中处置什器观视园菜终不问恵以吏事恵自知治县不称宣意遣门下掾送宣至陈留令掾进见自从其所问宣不教戒恵吏职之意宣笑曰吏道以法令为师可问而知及能与不能自有资材何可学也衆人𫝊称以宣言为然初宣后封为侯时妻死而敬武长公主寡居上令宣尚焉及宣免归故郡公主留京师后宣卒主上书愿还宣𦵏延陵奏可况私从敦煌归长安㑹赦因留与主私乱哀帝外家丁傅贵主附事之而疏王氏元始中莽自尊为安汉公主又出言非莽而况与吕寛相善及寛事觉时莽并治况发扬其罪使使者以太皇太后诏赐主药主怒曰刘氏孤弱王氏擅朝排挤宗室且嫂何与取妹披抉其闺门而杀之使者迫守主遂饮药死况枭首于市白太后云主暴病薨太后欲临其丧莽固争乃止朱博字子元杜陵人也家贫少时给事县为亭长好客少年捕搏敢行稍迁为功曹伉侠好交随从士大夫不避风雨是时前将军望之子萧育御史大夫万年子陈咸以公卿子着材知名博皆友之矣时诸陵县属太常博以太常掾察廉补安陵丞后去官入京兆歴曹史列掾出为督邮书掾所部职办郡中称之而陈咸为御史中丞坐漏泄省中语下狱博去吏间歩至廷尉中候伺咸事咸掠治困笃博诈得为医入狱得见咸具知其所坐罪博出狱又变姓名为咸验治数百卒免咸死罪咸得论出而博以此显名为郡功曹久之成帝即位大将军王凤秉政奏请陈咸为长史咸荐萧育朱博除莫府属鳯甚竒之举博栎阳令徙云阳平陵三县以高第入为长安令京师治理迁冀州刺史博本武吏不更文法及为刺史行部吏民数百人遮道自言官寺尽满从事白请且留此县録见诸自言者事毕廼发欲以观试博博心知之告外趣驾既白驾办博出就车见自言者使从事明敕告吏民欲言县丞尉者刺史不察黄绶各自诣郡欲言二千石墨绶长吏者使者行部还诣治所其民为吏所冤及言盗贼辞讼事各使属其部从事博驻车决遣四五百人皆罢去如神吏民大惊不意博应事变廼至于此后博徐问果老从事教民聚㑹博杀此吏州郡畏博威严徙为并州刺史䕶漕都尉迁琅邪太守齐部舒缓飬名博新视事右曹掾史皆移病卧博问其故对言惶恐故事二千石新到輙遣吏存问致意廼敢起就职博奋髯抵几曰观齐儿欲以此为俗邪廼召见诸曹史书佐及县大吏选视其可用者出教置之皆斥罢诸病吏白巾走出府门郡中大惊顷之门下掾赣遂耆老大儒教授数百人拜起舒迟博出教主簿赣老生不习吏礼主簿且教拜起闲习廼止又敇功曹官属多襃衣大袑不中节度自今掾史衣皆令去地三寸博尤不爱诸生所至郡輙罢去议曹曰岂可复置谋曹邪文学儒吏时有奏记称说云云博见谓曰如太守汉吏奉三尺律令以从事耳亡奈生所言圣人道何也且持此道归尧舜君出为陈説之其折逆人如此视事数年大改其俗掾史礼节如楚赵吏博治郡常令属县各用其豪桀以为大吏文武从宜县有剧贼及它非常博輙移书以诡责之其尽力有效必加厚赏懐诈不称诛罚輙行以是豪强慹服姑幕县有羣軰八人报仇廷中皆不得长吏自系书言府贼曹掾史自白请至姑幕事留不出功曹诸掾即皆自白复不出于是府丞诣合博廼见丞掾曰以为县自有长吏府未尝与也丞掾谓府当与之邪合下书佐入博口占檄文曰府告姑幕令丞言贼发不得有书檄到令丞就职游徼王卿力有余如律令王卿得敇惶怖亲属失色昼夜驰骛十余日间捕得五人博复移书曰王卿忧公甚效檄到赍伐閲诣府部掾以下亦可用渐尽其余矣其操持下皆此类也以高第入守左冯翊满嵗为真其治左冯翊文理聪明殊不及薛宣而多武谲网络张设少爱利敢诛杀然亦纵舍时有大贷下吏以此为尽力长陵大姓尚方禁少时尝盗人妻见斫创着其颊府功曹受赂白除禁调守尉博闻知以它事召见视其面果有瘢博辟左右问禁是何等创也禁自知情得叩头服状博笑曰大丈夫固时有是冯翊欲洒卿耻抆拭用禁能自效不禁且喜且惧对曰必死博因敇禁毋得泄语有便宜輙记言因亲信之以为耳目禁晨夜发起部中盗贼及它伏姦有功效博擢禁连守县令久之召见功曹闭合数责以禁等事与笔札使自记积受取一钱以上无得有所匿欺谩半言断头矣功曹惶怖具自疏姦臧大小不敢隠博知其对以实廼令就席受敇自改而已投刀使削所记遣出就职功曹后常战栗不敢蹉跌博遂成就之迁为大司农嵗余坐小法左迁犍为太守先是南蛮若儿数为宼盗博厚结其昆弟使为反间袭杀之郡中清徙为山阳太守病免官复徴为光禄大夫迁廷尉职典决疑当谳平天下狱博恐为官属所诬视事召见正监典法掾史谓曰廷尉本起于武吏不通法律幸有衆贤亦何忧然廷尉治郡断狱以来且二十年亦独耳剽日久三尺律令人事出其中掾史试与正监共撰前世决事吏议难知者数十事持以问廷尉得为诸君覆意之正监以为博苟强意未必能然即共条白焉博皆召掾史并坐而问为平处其轻重十中八九官属咸服博之疏略材过人也毎迁徙易官所到輙出竒谲如此以明示下为不可欺者久之迁后将军与红阳侯立相善立有罪就国有司奏立党友博坐免后嵗余哀帝即位以博名臣召见起家复为光禄大夫迁为京兆尹数月超为大司空初汉兴袭秦官置丞相御史大夫太尉至武帝罢太尉始置大司马以冠将军之号非有印绶官属也及成帝时何武为九卿建言古者民朴事约国之辅佐必得贤圣然犹则天三光备三公官各有分职今末俗之弊政事烦多宰相之材不能及古而丞相独兼三公之事所以久废而不治也宜建三公官定卿大夫之任分职授政以考功效其后上以问师安昌侯张禹禹以为然时曲阳侯王根为大司马票骑将军而何武为御史大夫于是上赐曲阳侯根大司马印绶置官属罢票骑将军官以御史大夫何武为大司空封列侯皆増奉如丞相以备三公官焉议者多以为古今异制汉自天子之号下至佐史皆不同于古而独改三公职事难分明无益于治乱是时御史府吏舍百余区井水皆竭又其府中列栢树常有野乌数千栖宿其上晨去暮来号曰朝夕乌乌去不来者数月长老异之后二嵗余朱博为大司空奏言帝王之道不必相袭各繇时务高皇帝以圣徳受命建立鸿业置御史大夫位次丞相典正法度以职相参总领百官上下相监临歴载二百年天下安宁今更为大司空与丞相同位未获嘉祐故事选郡国守相高第为中二千石选中二千石为御史大夫任职者为丞相位次有序所以尊圣徳重国相也今中二千石未更御史大夫而为丞相权轻非所以重国政也臣愚以为大司空官可罢复置御史大夫遵奉旧制臣愿尽力以御史大夫为百僚率哀帝从之廼更拜博为御史大夫㑹大司马喜免以阳安侯丁明为大司马衞将军置官属大司马冠号如故事后四嵗哀帝遂改丞相为大司徒复置大司空大司马焉初何武为大司空又与丞相方进共奏言古选诸侯贤者以为州伯书曰咨十有二牧所以广聪明烛幽隐也今部刺史居牧伯之位秉一州之统选第大吏所荐位高至九卿所恶立退任重职大春秋之义用贵治贱不以卑临尊刺史位下大夫而临二千石轻重不相准失位次之序臣请罢刺史更置州牧以应古制奏可及博奏复御史大夫官又奏言汉家至徳溥大宇内万里立置郡县部刺史奉使典州督察郡国吏民安宁故事居部九嵗举为守相其有异材功效着者輙登擢秩卑而赏厚咸劝功乐进前丞相方进奏罢刺史更置州牧秩真二千石位次九卿九卿缺以高第补其中材则苟自守而已恐功效陵夷姦轨不禁臣请罢州牧置刺史如故奏可博为人㢘俭不好酒色游宴自微贱至富贵食不重味案上不过三桮夜寝早起妻希见其面有一女无男然好乐士大夫为郡守九卿賔客满门欲仕宦者荐举之欲报仇怨者解劔以带之其趋事待士如是博以此自立然终用败初哀帝祖母定陶太后欲求称尊号太后从弟高武侯傅喜为大司马与丞相孔光大司空师丹共持正议孔乡侯傅晏亦太后从弟讇谀欲顺指㑹博新徴用为京兆尹与交结谋成尊号以广孝道繇是师丹先免博代为大司空数燕见奏封事言丞相光志在自守不能忧国大司马喜至尊至亲阿党大臣无益政治上遂罢喜遣就国免光为庻人以博代光为丞相封阳乡侯食邑二千戸博上书让曰故事封丞相不满千户而独臣过制诚慙惧愿还千户上许焉傅太后怨傅喜不已使孔乡侯晏风丞相令奏免喜侯博受诏与御史大夫赵𤣥议𤣥言事已前决得无不宜博曰已许孔乡侯有指匹夫相要尚相得死何况至尊博唯有死耳𤣥即许可博恶独斥奏喜以故大司空汜乡侯何武前亦坐过免就国事与喜相似即并奏喜武前在位皆无益于治虽已退免爵土之封非所当得也请皆免为庻人上知傅太后素常怨喜疑博𤣥承指即召𤣥诣尚书问状𤣥辞服有诏左将军彭宣与中朝者杂问宣等劾奏博宰相𤣥上卿晏以外亲封位特进股肱大臣上所信任不思竭诚奉公务广恩化为百寮先皆知喜武前已䝉恩诏决事更三赦博执左道亏损上恩以结信贵戚背君乡臣倾乱政治姦人之雄附下罔上为臣不忠不道𤣥知博所言非法枉义附从大不敬晏与博议免喜失礼不敬臣请诏谒者召博𤣥晏诣廷尉诏狱制曰将军中二千石二千石诸大夫博士议郎议右将军蟜望等四十四人以为如宣等言可许諌大夫龚胜等十四人以为春秋之义姦以事君常刑不舍鲁大夫叔孙侨如欲颛公室譛其族兄季孙行父于晋晋执囚行父以乱鲁国春秋重而书之今晏放命圯族干乱朝政要大臣以罔上本造计谋职为乱阶宜与博𤣥同罪罪皆不道上减𤣥死罪三等削晏户四分之一假谒者节召丞相诣廷尉诏狱博自杀国除初博以御史为丞相封阳乡侯𤣥以少府为御史大夫并拜于前殿延登受策有音如钟声语在五行志赞曰薛宣朱博皆起佐史歴位以登宰相宣所在而治为世吏师及居大位以苛察失名器诚有极也博驰骋进取不思道徳已亡可言又见孝成之世委任大臣假借用权世主已更好恶异前复附丁傅称顺孔乡事发见诘遂陷诬罔辞穷情得仰药饮鸩孔子曰久矣哉由之行诈也博亦然哉前汉书卷八十三卷八十三考证前汉书卷八十三考证薛宣传都舩狱吏按百官表中尉属官有都舩令丞迁乐浪都尉丞地理志乐浪郡有两都尉其南部都尉治昭明县东部都尉治不而县为宛句令宛句属济隂郡志作冤句上廼拜河东都尉赵䕶为广汉太守云云按成帝纪鸿嘉三年广汉男子郑躬等自号山君四年赵䕶击之迁䕶为执金吾公卿表䕶字子夏以元延元年为执金吾廷尉直按公卿表即廷尉龎真也真字与直字相近而误缺笔耳朱博𫝊封阳乡侯食邑二千户按表作杨乡又下文愿还千户表作还千五十户即召𤣥诣尚书问状胡三省曰丞相御史同奏而独召问𤣥者以博强毅多权诈难遽得其情而𤣥易以穷诘也右将军蟜望等按此哀帝建平二年八月事也据公卿表光禄勲丁望为左将军执金吾公孙禄为右将军至三年蟜望始为右将军此文似应云左将军丁望等或因其名偶同而误也前汉书卷八十三考证前汉书卷八十四钦定四库全书前汉书卷八十四汉兰台令史班固撰唐正议大夫行祕书少监琅邪县开国子颜师古注翟方进𫝊第五十四翟方进字子威汝南上蔡人也家世微贱至方进父翟公好学为郡文学方进年十二三失父孤学给事太守府为小史号迟顿不及事数为掾史所詈辱方进自伤廼从汝南蔡父相问已能所宜蔡父大竒其形貌谓曰小史有封侯骨当以经术进努力为诸生学问方进既厌为小史闻蔡父言心喜因病归家辞其后母欲西至京师受经母怜其幼随之长安织屦以给方进读经博士受春秋积十余年经学明习徒衆日广诸儒称之以射策甲科为郎二三嵗举明经迁议郎是时宿儒有清河胡常与方进同经常为先进名誉出方进下心害其能论议不右方进方进知之候伺常大都授时遣门下诸生至常所问大义疑难因记其说如是者久之常知方进之宗让已内不自得其后居士大夫之间未甞不称述方进遂相亲友河平中方进转为博士数年迁朔方刺史居官不烦苛所察应条輙举甚有威名再三奏事迁为丞相司直从上甘泉行驰道中司隶校尉陈庆劾奏方进没入车马既至甘泉宫㑹殿中庆与廷尉范延夀语时庆有章劾自道行事以赎论今尚书持我事来当于此决前我为尚书时尝有所奏事忽忘之留月余方进于是举劾庆曰案庆奉使刺举大臣故为尚书知机事周密壹统明主躬亲不解庆有罪未伏诛无恐惧心豫自设不坐之比又暴扬尚书事言迟疾无所在亏损圣徳之聪明奉诏不谨皆不敬臣谨以劾庆坐免官㑹北地浩商为义渠长所捕亡长取其母与豭猪连系都亭下商兄弟㑹賔客自称司隶掾长安县尉杀义渠长妻子六人亡丞相御史请遣掾史与司隶校尉部刺史并力逐捕察无状者奏可司隶校尉㳙勲奏言春秋之义王人微者序乎诸侯之上尊王命也臣幸得奉使以督察公卿以下为职今丞相宣请遣掾史以宰士督察天子奉使命大夫甚誖逆顺之理宣本不师受经术因事以立姦威案浩商所犯一家之祸耳而宣欲専权作威乃害于乃国不可之大者愿下中朝特进列侯将军以下正国法度议者以为丞相掾不宜移书督趣司隶㑹浩商捕得伏诛家属徙合浦故事司隶校尉位在司直下初除谒两府其有所㑹居中二千石前与司直并迎丞相御史初方进新视事而涓勲亦初拜为司隶不肯谒丞相御史大夫后朝㑹相见礼节又倨方进隂察之勲私过光禄勲辛庆忌又出逢帝舅成都侯商道路下车立过廼就车于是方进举奏其状因曰臣闻国家之兴尊尊而敬长爵位上下之礼王道纲纪春秋之义尊上公谓之宰海内无不统焉丞相进见圣主御坐为起在舆为下羣臣宜皆承顺圣化以视四方勲吏二千石幸得奉使不遵礼仪轻谩宰相贱易上卿而又诎节失度邪讇无常色厉内荏堕国体乱朝廷之序不宜处位臣请下丞相免勲时大中大夫平当给事中奏言方进国之司直不自敇正以先羣下前亲犯令行驰道中司隶庆平心举劾方进不自责悔而内挟私恨伺记庆之从容语言以诋欺成罪后丞相宣以一不道贼请遣掾督趣司隶校尉司隶校尉勲自奏暴于朝廷今方进复举奏勲议者以为方进不以道徳辅正丞相苟阿助大臣欲必胜立威宜抑絶其原勲素行公直姦人所恶可少寛假使遂其功名上以方进所举应科不得用逆诈废正法遂贬勲为昌陵令方进旬嵗间免两司隶朝廷由是惮之丞相宣甚器重焉常诫掾史谨事司直翟君必在相位不久是时起昌陵营作陵邑贵戚近臣子弟賔客多辜𣙜为姦利者方进部掾史覆案发大姦臧数千万上以为任公卿欲试以治民徙方进为京兆尹搏击豪彊京师畏之时胡常为青州刺史闻之与方进书曰窃闻政令甚明为京兆能则恐有所不宜方进心知所谓其后少弛威严居官三嵗永始二年迁御史大夫数月㑹丞相薛宣坐广汉盗贼羣起及太皇太后丧时三辅吏并徴发为姦免为庻人方进亦坐为京兆尹时奉丧事烦扰百姓左迁执金吾二十余日丞相官缺羣臣多举方进上亦器其能遂擢方进为丞相封高陵侯食邑千户身既富贵而后母尚在方进内行修饬供养甚笃及后母终既𦵏三十六日除服起视事以为身备汉相不敢踰国家之制为相公絜请託不行郡国持法刻深举奏牧守九卿峻文深诋中伤者尤多如陈咸朱博萧育逢信孙闳之属皆京师世家以材能少歴牧守列卿知名当世而方进特立后起十余年间至宰相据法以弹咸等皆罢退之初咸最先进自元帝初为御史中丞显名朝廷矣成帝初即位擢为部刺史歴楚国北海东郡太守阳朔中京兆尹王章讥切大臣而荐琅邪太守冯野王可代大将军王凤辅政东郡太守陈咸可御史大夫是时方进甫从博士为刺史云后方进为京兆尹咸从南阳太守入为少府与方进厚善先是逢信已从高第郡守歴京兆太仆为衞尉矣官簿皆在方进之右及御史大夫缺三人皆名卿俱在选中而方进得之㑹丞相宣有事与方进相连上使五二千石杂问丞相御史咸诘责方进冀得其处方进心恨初大将军凤奏除陈汤为中郎与从事凤薨后从弟车骑将军音代凤辅政亦厚汤逢信陈咸皆与汤善汤数称之于凤音所久之音薨凤弟成都侯商复为大司马衞将军辅政商素憎陈汤白其罪过下有司案验遂免汤徙敦煌时方进新为丞相陈咸内惧不安廼令小冠杜子夏往观其意微自解説子夏既过方进揣知其指不敢发言居亡何方进奏咸与逢信邪枉贪污营私多欲皆知陈汤姦佞倾覆利口不轨而亲交赂遗以求荐举后为少府数馈遗汤信咸幸得备九卿不思尽忠正身内自知行辟亡功效而官媚邪臣欲以徼幸苟得亡耻孔子曰鄙夫可与事君也与哉咸信之谓也过恶暴见不宜处位臣请免以示天下奏可后二嵗余诏举方正直言之士红阳侯立举咸对策拜为光禄大夫给事中方进复奏咸前为九卿坐为贪邪免自知罪恶暴陈依託红阳侯立徼幸有司莫敢举奏冐浊苟容不顾耻辱不当䝉方正举备内朝臣并劾红阳侯立选举故不以实有诏免咸勿劾立后数年皇太后姊子侍中衞尉定陵侯淳于长有罪上以太后故免官勿治罪有司奏请遣长就国长以金钱与立立上封事为长求留曰陛下既託文以皇太后故诚不可更有它计后长隂事发遂下狱方进劾立懐姦邪乱朝政欲倾误要主上狡猾不道请下狱上曰红阳侯朕之舅不忍致法遣就国于是方进复奏立党友曰立素行积为不善衆人所共知邪臣自结附託为党庻几立与政事欲获其利今立斥逐就国所交结尤着者不宜备大臣为郡守案后将军朱博鉅鹿太守孙闳故光禄大夫陈咸与立交通厚善相与为腹心有背公死党之信欲相攀援死而后已皆内有不仁之性而外有儁材过絶于人伦勇勐果敢处事不疑所居皆尚残贼酷虐苛刻惨毒以立威而亡纤介爱利之风天下所共知愚者犹惑孔子曰人而不仁如礼何人而不仁如乐何言不仁之人亡所施用不仁而多材国之患也此三人皆内懐姦猾国之所患而深相与结信于贵戚姦臣此国家大忧大臣所宜没身而争也昔季孙行父有言曰见有善于君者爱之若孝子之养父母也见不善者诛之若鹰鹯之逐鸟爵也翅翼虽伤不避也贵戚彊党之衆诚难犯犯之衆敌并怨善恶相冒臣幸得备宰相不敢不尽死请免博闳咸归故郡以销姦雄之党絶羣邪之望奏可咸既废锢复徙故郡以忧发疾而死方进知能有余兼通文法吏事以儒雅缘饬法律号为通明相天子甚器重之奏事亡不当意内求人主微指以固其位初定陵侯淳于长虽外戚然以能谋议为九卿新用事方进独与长交称荐之及长坐大逆诛诸所厚善皆坐长免上以方进大臣又素重之为隐讳方进内慙上疏谢罪乞骸骨上报曰定陵侯长已伏其辜君虽交通𫝊不云乎朝过夕改君子与之君何疑焉其専心壹意毋怠近医药以自持方进廼起视事条奏长所厚善京兆尹孙寳右扶风萧育刺史二千石以上免二十余人其见任如此方进虽受谷梁然好左氏传天文星歴其左氏则国师刘歆星歴则长安令田终术师也厚李寻以为议曹为相九嵗绥和二年春荧惑守心寻奏记言应变之权君侯所自明往者数白三光垂象变动见端山川水泉反理视患民人讹謡斥事感名三者既效可为寒心今提扬眉矢贯中狼奋角弓且张金歴库土逆度辅湛没火守舍万嵗之期近慎朝暮上无恻怛济世之功下无推让避贤之效欲当大位为具臣以全身难矣大责日加安得但保斥逐之勠阖府三百余人唯君侯择其中与尽节转凶方进忧之不知所出㑹郎贲丽善为星言大臣宜当之上廼召见方进还归未及引决上遂赐册曰皇帝问丞相君有孔子之虑孟贲之勇朕嘉与君同心一意庻几有成惟君登位于今十年灾害并臻民被饥饿加以疾疫溺死闗门牡开失国守备盗贼党軰吏民残贼殴杀良民断狱嵗嵗多前上书言事交错道路懐姦朋党相为隠蔽皆亡忠虑羣下兇兇更相嫉妬其咎安在观君之治无欲辅朕富民便安元元之念间者郡国谷虽颇孰百姓不足者尚衆前去城郭未能尽还夙夜未尝忘焉朕惟往时之用与今一也百僚用度各有数君不量多少一聼羣下言用度不足奏请一切増赋税城郭堧及园田过更筭马牛羊増益盐铁变更无常朕既不明随奏许可后议者以为不便制诏下君君云卖酒醪后请止未尽月复奏议令卖酒醪朕诚怪君何持容容之计无忠固意将何以辅朕帅道羣下而欲久䝉显尊之位岂不难哉𫝊曰高而不危所以长守贵也欲退君位尚未忍君其孰念详计塞絶姦原忧国如家务便百姓以辅朕朕既已改君其自思强食慎职使尚书令赐君上尊酒十石养牛一君审处焉方进即日自杀上祕之遣九卿册赠以丞相高陵侯印绶赐乘舆祕器少府供张柱槛皆衣素天子亲临弔者数至礼赐异于它相故事谥曰恭侯长子宣嗣宣字太伯亦明经笃行君子人也及方进在为闗都尉南郡太守少子曰义义字文仲少以父任为郎稍迁诸曹年二十出为南阳都尉宛令刘立与曲阳侯为婚又素着名州郡轻义年少义行太守事行县至宛丞相史在𫝊舍立持酒肴谒丞相史对饮未讫㑹义亦往外吏白都尉方至立语言自若须臾义至内谒径入立廼走下义既还大怒阳以它事召立至以主守盗十金贼杀不辜部掾夏恢等收缚立𫝊送邓狱恢亦以宛大县恐见簒夺白义可因随后行县送邓义曰欲令都尉自送则如勿收邪载环宛市廼送吏民不敢动威震南阳立家轻骑驰从武闗入语曲阳侯曲阳侯白成帝帝以问丞相方进遣吏敇义出宛令宛令已出吏还白状方进曰小儿未知为吏也其意以为入狱当輙死矣后义坐法免起家而为𢎞农太守迁河内太守青州牧所居着名有父风烈徙为东郡太守数嵗平帝崩王莽居摄义心恶之乃谓姊子上蔡陈丰曰新都侯摄天子位号令天下故择宗室幼稚者以为孺子依託周公辅成王之义且以观望必代汉家其渐可见方今宗室衰弱外无彊蕃天下倾首服从莫能亢扞国难吾幸得备宰相子身守大郡父子受汉厚恩义当为国讨贼以安社稷欲举兵西诛不当摄者选宗室子孙辅而立之设令时命不成死国埋名犹可以不慙于先帝今欲发之乃肯从我乎丰年十八勇壮许诺义遂与东郡都尉刘宇严乡侯刘信信弟武平侯刘璜结谋及东郡王孙庆素有勇略以明兵法徴在京师义廼诈移书以重罪传逮庆于是以九月都试日斩观令因勒其车骑材官士募郡中勇敢部署将帅严乡侯信者东平王云子也云诛死信兄开明嗣为王薨无子而信子匡复立为王故义举兵并东平立信为天子义自号大司马柱天大将军以东平王傅苏隆为丞相中尉臯丹为御史大夫移檄郡国言莽鸩杀孝平皇帝矫摄尊号今天子已立共行天罚郡国皆震比至山阳衆十余万莽闻之大惧廼拜其党亲轻车将军成武侯孙建为奋武将军光禄勲成都侯王邑为虎牙将军明义侯王骏为彊弩将军春王城门校尉王况为震威将军宗伯忠孝侯刘宏为奋冲将军中少府建威侯王昌为中坚将军中郎将震羌侯窦兄为奋威将军凡七人自择除闗西人为校尉军吏将闗东甲卒𤼵奔命以击义焉复以太仆武让为积弩将军屯函谷闗将作大匠蒙乡侯逯并为横壄将军屯武闗羲和红休侯刘歆为扬武将军屯宛大保后丞丞阳侯甄邯为大将军屯灞上常乡侯王恽为车骑将军屯平乐馆骑都尉王晏为建威将军屯城北城门校尉赵恢为城门将军皆勒兵自备莽日抱孺子㑹羣臣而称曰昔成王幼周公摄政而管蔡挟禄父以畔今翟义亦挟刘信而作乱自古大圣犹惧此况臣莽之斗筲羣臣皆曰不遭此变不章圣徳莽于是依周书作大诰曰惟居摄二年十月甲子摄皇帝若曰大诰道诸侯王三公列侯于汝卿大夫元士御事不弔天降丧于赵傅丁董洪惟我幼冲孺子当承继嗣无疆大歴服事予未遭其明悊能道民于安况其能往知天命熙我念孺子若渉渊水予惟往求朕所济度奔走以傅近奉承高皇帝所受命予岂敢自比于前人乎天降威明用宁帝室遗我居摄寳龟太皇太后以丹石之符廼绍天明意诏予即命居摄践阼如周公故事反虏故东郡太守翟义擅兴师动衆曰有大难于西土西土人亦不靖于是动严乡侯信诞敢犯祖乱宗之序天降威遗我寳龟固知我国有呰灾使民不安是天反复右我汉国也粤其闻曰宗室之儁有四百人民献仪九万夫予敬以终于此谋继嗣图功我有大事休予卜并吉故我出大将告郡太守诸侯相令长曰予得吉卜予惟以汝于伐东郡严乡逋播臣尔国君或者无不反曰难大民亦不静亦惟在帝宫诸侯宗室于小子族父敬不可征帝不违卜故予为冲人长思厥难曰乌虖义信所犯诚动鳏寡哀哉予遭天役遗大解难于予身以为孺子不身自䘏予义彼国君泉陵侯上书曰成王幼弱周公践天子位以治天下六年朝诸侯于明堂制礼乐班度量而天下大服太皇太后承顺天心成居摄之义皇太子为孝平皇帝子年在襁褓宜且为子知为人子道令皇太后得加慈母恩畜养成就加元服然后复子明辟熙为我孺子之故予惟赵傅丁董之乱遏絶继嗣变剥适庻危乱汉朝以成三队极厥命乌虖害其可不旅力同心戒之哉予不敢僭上帝命天休于安帝室兴我汉国惟卜用克绥受兹命今天其相民况亦惟卜用太皇太后肇有元城沙鹿之右隂精女主圣明之祥配元生成以兴我天下之符遂获西王母之应神灵之徴以祐我帝室以安我大宗以绍我后嗣以继我汉功厥害适统不宗元绪者辟不违亲辜不避戚夫岂不爱亦惟帝室是以广立王侯并建曽𤣥俾屏我京师绥抚宇内博徴儒生讲道于廷论序乖缪制礼作乐同律度量混壹风俗正天地之位昭郊宗之礼定五畤庙祧咸秩亡文建灵台立明堂设辟雍张太学尊中宗高宗之号昔我高宗崇徳建武克绥西域以受白虎威胜之瑞天地判合干坤序徳太皇太后临政有龟龙麟凤之应五徳嘉符相因而备河图雒书逺自昆仑出于重壄古谶着言肆今享实此廼皇天上帝所以安我帝室俾我成就洪烈也乌虖天明威辅汉始而大大矣尔有惟旧人泉陵侯之言尔不克逺省尔岂知太皇太后若此勤哉天毖劳我成功所予不敢不极卒安皇帝之所图事肆予告我诸侯王公列侯卿大夫元士御事天辅诚辞天其累我以民予害敢不于祖宗安人图功所终天亦惟劳我民若有疾予害敢不于祖宗所受休辅予闻孝子善继人之意忠臣善成人之事予思若考作室厥子堂而构之厥父菑厥子播而获之予害敢不于身抚祖宗之所受大命若祖宗廼有效汤武伐厥子民长其劝弗救乌虖肆哉诸侯王公列侯卿大夫元士御事其勉助国道明亦惟宗室之俊民之表仪迪知上帝命粤天辅诚尔不得易定况今天降定于汉国惟大囏人翟义刘信大逆欲相伐于厥室岂亦知命之不易乎予永念曰天惟丧翟义刘信若啬夫予害敢不终予畮天亦惟休于祖宗予害其极卜害敢不于从率宁人有㫖疆土况今卜并吉故予大以尔东征命不僭差兆陈惟若此廼遣大夫桓谭等班行谕告当反位孺子之意还封谭为明告里附城诸将东至陈留菑与义㑹战破之斩刘璜首莽大喜复下诏曰太皇太后遭家不造国统三絶絶輙复续恩莫厚焉信莫立焉孝平皇帝短命蚤崩幼嗣孺沖诏予居摄予承明诏奉社稷之任持大宗之重养六尺之託受天下之寄战战兢兢不敢安息伏念太皇太后惟经蓺分析王道离散汉家制作之业独未成就故博徴儒士大兴典制备物致用立功成器以为天下利王道粲然基业既着千载之废百世之遗于今廼成道徳庻几于唐虞功烈比齐于殷周今翟义刘信等谋反大逆流言惑衆欲以簒位贼害我孺子罪深于管蔡恶甚于禽兽信父故东平王云不孝不谨亲毒杀其父思王名曰鉅䑕后云竟坐大逆诛死义父故丞相方进险诐隂贼兄宣静言令色外巧内嫉所杀乡邑汝南者数十人今积恶二家迷惑相得此时命当殄天所灭也义始发兵上书言宇信等与东平相辅谋反执捕械系欲以威民先自相被以反逆大恶转相捕械此其破殄之明证也已捕斩断信二子谷乡侯章徳广侯鲔义母练兄宣亲属二十四人皆磔暴于长安都市四通之衢当其斩时观者重叠天气和清可谓当矣命遣大将军共行皇天之罚讨海内之雠功效着焉予甚嘉之司马法不云乎赏不踰时欲民速覩为善之利也今先封车骑都尉孙贤等五十五人皆为列侯户邑之数别下遣使者持黄金印赤韨縌朱轮车即军中拜授因大赦天下于是吏士精锐遂攻围义于圉城破之义与刘信弃军庸亡至固始界中捕得义尸磔陈都市卒不得信初三辅闻翟义起自茂陵以西至汧二十三县盗贼并发赵明霍鸿等自称将军攻烧官寺杀右辅都尉及斄令劫略吏民衆十余万火见未央宫前殿莽昼夜抱孺子祷宗庙复拜衞尉王级为虎贲将军大鸿胪望乡侯阎迁为折冲将军与甄邯王晏西击赵明等正月虎牙将军王邑等自闗东还便引兵西彊弩将军王骏以无功免扬武将军刘歆归故官复以邑弟侍中王竒为扬武将军城门将军赵恢为彊弩将军中郎将李棽为厌难将军复将兵西二月明等殄灭诸县悉平还师振旅莽乃置酒白虎殿劳飨将帅大封拜先是益州蛮夷及金城塞外羌反畔时州郡击破之莽廼并録以小大为差封侯伯子男凡三百九十五人曰皆以奋怒东指西击羌宼蛮盗反虏逆贼不得旋踵应时殄灭天下咸服之功封云莽于是自谓大得天人之助至其年十二月遂即真矣初义所收宛令刘立闻义举兵上书愿备军吏为国讨贼内报私怨莽擢立为陈留太守封明徳侯始义兄宣居长安先义未发家数有怪夜闻哭声聼之不知所在宣教授诸生满堂有狗从外入啮其中庭羣鴈数十比惊救之已皆断头狗走出门求不知处宣大恶之谓后母曰东郡太守文仲素俶傥今数有恶怪恐有妄为而大祸至也太夫人可归为弃去宣家者以避害母不肯去后数月败莽尽壊义第宅污池之发父方进及先祖冡在汝南者烧其棺柩夷灭三族诛及种嗣至皆同坑以棘五毒并𦵏之而下诏曰盖闻古者伐不敬取其䲔鲵筑武军封以为大戮于是乎有京观以惩滛慝廼者反虏刘信翟义誖逆作乱于东而芒竹羣盗赵明霍鸿造逆西土遣武将征讨咸伏其辜惟信义等始发自濮阳结姦无盐殄灭于圉赵明依阻槐里环隄霍鸿负倚盩厔芒竹咸用破碎亡有余类其取反虏逆贼之䲔鲵聚之通路之旁濮阳无盐圉槐里盩厔凡五所各方六丈高六尺筑为武军封以为大戮荐树之棘建表木高丈六尺书曰反虏逆贼䲔鲵在所长吏常以秋循行勿令壊败以惩淫慝焉初汝南旧有鸿隙大陂郡以为饶成帝时闗东数水陂溢为害方进为相与御史大夫孔光共遣掾行视以为决去陂水其地肥羙省隄防费而无水忧遂奏罢之及翟氏灭乡里归恶言方进请陂下良田不得而奏罢陂云王莽时常枯旱郡中追怨方进童謡曰壊陂谁翟子威饭我豆食羮芋魁反乎覆陂当复谁云者两黄鹄司徒掾班彪曰丞相方进以孤童携老母羁旅入京师身为儒宗致位宰相盛矣当莽之起盖乘天威虽有贲育奚益于敌义不量力懐忠愤𤼵以陨其宗悲夫前汉书卷八十四卷八十四考证前汉书卷八十四考证翟方进𫝊受春秋按儒林𫝊方进受谷梁春秋于尹更始又兼左氏春秋胡常与方进同师者也司𨽻校尉陈庆按公卿表庆字君卿后方进为丞相时庆以琅邪太守入为廷尉一年徙为长乐少府庆与廷尉范延夀语按公卿表延夀字子路安成人河平二年以北海太守入为廷尉八年卒矢贯中注云云按孟康注是也如张晏说则与下文狼弓复矣翟方进子义于是以九月都试日注如淳云云按都试日即讲武日也故下文云勒车骑材官汉制常以秋行都试韩延夀传最详如淳以课殿最解之非是泉陵侯上书注应劭曰泉陵侯刘庆也按泉陵王子侯表作衆陵据地理志泉陵侯国属零陵郡则此文是表误也前汉书卷八十四考证前汉书卷八十五钦定四库全书前汉书卷八十五汉兰台令史班固撰唐正议大夫行祕书少监琅邪县开国子颜师古注谷永杜邺𫝊第五十五谷永字子云长安人也父吉为衞司马使送郅支单于侍子为郅支所杀语在陈汤传永少为长安小史后博学经书建昭中御史大夫繁延夀闻其有茂材除补属举为太常丞数上疏言得失建始三年冬日食地震同日俱发诏举方正直言极谏之士太常阳城侯刘庆忌举永待诏公车对曰陛下秉至圣之纯徳惧天地之戒异饬身修政纳问公卿又下明诏帅举直言燕见䌷绎以求咎愆使臣等得造明朝承圣问臣材朽学浅不通政事窃闻明王即位正五事建大中以承天心则庻徴序于下日月理于上如人君滛溺后宫般乐游田五事失于躬大中之道不立则咎徴降而六极至凡灾异之𤼵各象过失以类告人乃十二月朔戊申日食婺女之分地震萧墙之内二者同日俱发以丁宁陛下厥咎不逺宜厚求诸身意岂陛下志在闺门未䘏政事不慎举错娄失中与内宠太盛女不遵道嫉妬専上妨继嗣与古之王者废五事之中失夫妇之纪妻妾得意谒行于内埶行于外至覆倾国家或乱隂阳行昔襃姒用国宗周以丧阎妻骄扇日以不臧此其效也经曰皇极皇建其有极𫝊曰皇之不极是谓不建时则有日月乱行陛下践至尊之祚为天下主奉帝王之职以统羣生方内之治乱在陛下所执诚留意于正身勉强于力行损燕私之间以劳天下放去淫溺之乐罢归倡优之关絶郄不享之义慎节游田之虞起居有常循礼而动躬亲政事致行无倦安服若性经曰继自今嗣王其毋滛于酒毋逸于游田惟正之共未有身治正而臣下邪者也夫妻之际王事纲纪安危之机圣王所致慎也昔舜饬正二女以崇至徳楚庄忍絶丹姬以成伯功幽王惑于襃姒周徳降亡鲁桓胁于齐女社稷以倾诚修后宫之政明尊卑之序贵者不得嫉妬専宠以絶骄嫚之端抑襃阎之乱贱者咸得秩进各得厥职以广继嗣之统息白华之怨后宫亲属饶之以财勿与政事以逺皇父之类损妻党之权未有闺门治而天下乱者也治逺自近始习善在左右昔龙筦纳言而帝命惟允四辅既备成王靡有过事诚敇正左右齐栗之臣戴金貂之饰执常伯之职者皆使学先王之道知君臣之义济济谨孚无敖戏骄恣之过则左右肃艾羣僚仰法化流四方经曰亦惟先正克左右未有左右正而百官枉者也治天下者尊贤考功则治简贤违功则乱诚审思治人之术欢乐得贤之福论材选士必试于职明度量以程能考功实以定徳无用比周之虚誉毋聼寖润之谮愬则抱功脩职之吏无蔽伤之忧比周邪伪之徒不得即工小人日销俊艾日隆经曰三载考绩三考黜陟幽明又曰九徳咸事俊艾在官未有功赏得于前衆贤布于官而不治者也尧遭洪水之灾天下分絶为十二州制逺之道微而无乖畔之难者徳厚恩深无怨于下也秦居平土一夫大唿而海内崩析者刑罚深酷吏行残贼也夫违天害徳为上取怨于下莫甚乎残贼之吏诚放退残贼酷暴之吏锢废勿用益选温良上徳之士以亲万姓平刑释寃以理民命务省繇役毋夺民时薄收赋税毋殚民财使天下黎元咸安家乐业不苦踰时之役不患苛暴之政不疾酷烈之吏虽有唐尧之大灾民无离上之心经曰懐保小人恵于鳏寡未有徳厚吏良而民畔者也臣闻灾异皇天所以谴告人君过失犹严父之明诫畏惧敬改则祸销福降忽然简易则咎罚不除经曰飨用五福畏用六极𫝊曰六沴作见若不共御六罚既侵六极其下今三年之间灾异锋起小大毕具所行不享上帝上帝不豫炳然甚着不求之身无所改正疏举广谋又不用其言是循不享之迹无谢过之实也天责愈深此五者王事之纲纪南靣之急务唯陛下留神对奏天子异焉特召见永其夏皆令诸方正对策语在杜钦𫝊永对毕因曰臣前幸得条对灾异之效祸乱所极言闗于圣聪书陈于前陛下委弃不纳而更使方正对策背可惧之大异问不急之常论废承天之至言角无用之虚文欲末杀灾异满谰诬天是故皇天勃然发怒甲己之间暴风三溱拔树折木此天至明不可欺之效也上特复问永永对曰日食地震皇后贵妾専宠所致语在五行志是时上初即位谦譲委政元舅大将军王凤议者多归咎焉永知凤方见柄用隂欲自託乃复曰方今四夷賔服皆为臣妾北无薫粥冒顿之患南无赵佗吕嘉之难三垂晏然靡有兵革之警诸侯大者乃食数县汉吏制其权柄不得有为亡呉楚燕梁之埶百官盘互亲疏相错骨肉大臣有申伯之忠洞洞属属小心畏忌无重合安阳博陛之乱三者无毛髪之辜不可归咎诸舅此欲以政事过差丞相父子中尚书宦官槛塞大异皆瞽说欺天者也窃恐陛下舍昭昭之白过忽天地之明戒聼晻昧之瞽説归咎乎无辜倚异乎政事重失天心不可之大者也陛下即位逶任遵旧未有过政元年正月白气较然起乎东方至其四月黄浊四塞覆冒京师申以大水着以震蚀各有占应相为表里百官庻士无所归倚陛下独不怪与白气起东方贱人将兴之表也黄浊冒京师王道微絶之应也夫贱人当起而京师道微二者已丑陛下诚深察愚臣之言致惧天地之异长思宗庙之计改往反过抗湛溺之意解偏駮之爱奋干刚之威平天覆之施使列妾得人人更进犹尚未足也急复益纳宜子妇人毋择好丑毋避尝字毋论年齿推法言之陛下得继嗣于微贱之间乃反为福得继嗣而已母非有贱也后宫女史使令有直意者广求于微贱之间以遇天所开右慰释皇太后之忧愠解谢上帝之谴怒则继嗣蕃滋灾异讫息陛下则不深察愚臣之言忽于天地之戒咎根不除水雨之灾山石之异将发不久发则灾异已极天变成形臣虽欲捐身闗策不及事已疏贱之臣至敢直陈天意斥讥帷幄之私欲间离贵后盛妾自知忤心逆耳必不免于汤镬之诛此天保右汉家使臣敢直言也三上封事然后得召待诏一旬然后得见夫由疏贱纳至忠甚苦由至尊闻天意甚难语不可露愿具书所言因侍中奏陛下以示腹心大臣腹心大臣以为非天意臣当伏妄言之诛则以为诚天意也奈何忘国家大本背天意而从欲唯陛下省察熟念厚为宗庙计时对者数千人永与杜钦为上第焉上皆以其书示后宫后上尝赐许皇后书采永言以责之语在外戚𫝊永既隂为大将军凤説矣能实最高由是擢为光禄大夫永奏书谢凤曰永斗筲之材质薄学朽无一日之雅左右之介将军说其狂言擢之皂衣之吏厠之争臣之末不聼浸润之谮不食肤受之愬虽齐桓晋文用士笃密父悊兄覆育子弟诚无以加昔豫子吞炭壊形以奉见异齐客陨首公门以报恩施知氏孟尝犹有死士何况将军之门凤遂厚之数年出为安定太守时上诸舅皆修经书任政事平阿侯谭年次当继大将军凤辅政尤与永善阳朔中凤薨凤病困荐从弟御史大夫音以自代上从之以音为大司马车骑将军领尚书事而平阿侯谭位特进领城门兵永闻之与谭书曰君侯躬周召之徳执管晏之操敬贤下士乐善不倦宜在上将久矣以大将军在故抑郁于家不得舒愤今大将军不幸蚤薨絫亲疏序材能宜在君侯拜吏之日京师士大夫怅然失望此皆永等愚劣不能襃扬万分属闻以特进领城门兵是则车骑将军秉政雍容于内而至戚贤舅执管籥于外也愚窃不为君侯喜宜深辞职自陈浅薄不足以固城门之守收太伯之让保谦谦之路阖门高枕为知者首愿君侯与博览者参之小子为君侯安此谭得其书大感遂辞让不受领城门职由是谭音相与不平永逺为郡吏恐为音所危病满三月免音奏请永补营军司马永数谢罪自陈得转为长史音用从舅越亲辅政威权损于凤时永复说音曰将军履上将之位食膏腴之都任周召之职拥天下之枢可谓富贵之极人臣无二天下之责四面至矣将何以居之宜夙夜孳孳执伊尹之彊徳以守职匡上诛恶不避亲爱举善不避仇雠以章至公立信四方笃行三者乃可以长堪重任久享盛宠太白出西方六十日法当参天今已过期尚在桑榆之间质弱而行迟形小而光微荧惑角怒明大逆行守尾其逆常也守尾变也意岂将军忘湛渐之义委曲从顺所执不彊不广用士尚有好恶之忌荡荡之徳未纯方与将相大臣乖离之萌也何故始袭司马之号俄而金火并有此变上天至明不虚见异唯将军畏之慎之深思其故改求其路以享天意音犹不平荐永为䕶菀使者音薨成都侯商代为大司马衞将军永乃迁为凉州刺史奏事京师讫当之部时有黑龙见东莱上使尚书问永受所欲言永对曰臣闻王天下有国家者患在上有危亡之事而危亡之言不得上闻如使危亡之言輙上闻则商周不易姓而迭兴三正不变改而更用夏商之将亡也行道之人皆知之晏然自以若天有日莫能危是故恶日广而不自知大命倾而不寤易曰危者有其安者也亡者保其存者也陛下诚垂寛明之聼无忌讳之诛使刍荛之臣得尽所闻于前不惧于后患直言之路开则四方衆贤不逺千里辐凑陈忠羣臣之上愿社稷之长福也汉家行夏正夏正色黒黒龙同姓之象也龙阳徳由小之大故为王者瑞应未知同姓有见本朝无继嗣之庆多危殆之隙欲因扰乱举兵而起者邪将动心冀为后者残贼不仁若广陵昌邑之类臣愚不能处也元年九月黒龙见其晦日有食之今年二月己未夜星陨乙酉日有食之六月之间大异四发二二而同月三代之末春秋之乱未尝有也臣闻三代所以陨社稷丧宗庙者皆由妇人与羣恶沈湎于酒书曰乃用妇人之言自絶于天四方之逋逃多罪是宗是长是信是使诗云燎之方阳能或灭之赫赫宗周襃姒烕之易曰濡其首有孚失是秦所以二世十六年而亡者养生泰奢奉终泰厚也二者陛下兼而有之臣请畧陈其效易曰在中餽无攸遂言妇人不得与事也诗曰懿厥悊妇为枭为鸱匪降自天生自妇人建始河平之际许班之贵顷动前朝熏灼四方赏赐无量空虚内臧女宠至极不可上矣今之后起天所不飨什倍于前废先帝法度聼用其言官秩不当纵释王诛骄其亲属假之威权从横乱政刺举之吏莫敢奉宪又以掖庭狱大为乱阱榜箠㿊于炮烙絶灭人命主为赵李报徳复怨反除白罪建治正吏多系无辜掠立迫恐至为人起责分利受谢生入死出者不可胜数是以日食再既以昭其辜王者必先自絶然后天絶之陛下弃万乘之至贵乐家人之贱事厌高羙之尊号好匹夫之卑字崇聚僄轻无义小人以为私客数离深宫之固挺身晨夜与羣小相随乌集杂㑹饮醉吏民之家乱服共坐流湎媟嫚溷殽无别闵免遁乐昼夜在路典门户奉宿衞之臣执干戈而守空宫公卿百僚不知陛下所在积数年矣王者以民为基民以财为本财竭则下畔下畔则上亡是以明王爱养基本不敢穷极使民如承大祭今陛下轻夺民财不爱民力聼邪臣之计去高敞初陵捐十年功绪改作昌陵反天地之性因下为高积土为山发徒起邑并治宫馆大兴繇役重増赋敛徴𤼵如雨役百干谿费疑骊山靡敝天下五年不成而后反故又广旴营表发人冢墓断截骸骨暴扬尸柩百姓财竭力尽愁恨感天灾异娄降饥馑仍臻流散冗食餧死于道以百万数公家无一年之畜百姓无旬日之储上下俱匮无以相救诗云殷监不逺在夏后之世愿陛下追观夏商周秦所以失之以镜考已行有不合者臣当伏妄言之诛汉兴九世百九十余载继体之主七皆承天顺道遵先祖法度或以中兴或以治安至于陛下独违道纵欲轻身妄行当盛壮之隆无继嗣之福有危亡之忧积失君道不合天意亦已多矣为人后嗣守人功业如此岂不负哉方今社稷宗庙祸福安危之机在于陛下陛下诚肯发明圣之徳昭然逺寤畏此上天之威怒深惧危亡之徴兆荡涤邪辟之恶志厉精致政専心反道絶羣小之私客免不正之诏除悉罢北宫私奴车马媠出之具克己复礼毋贰微行出饮之过以防迫切之祸深惟日食再既之意抑损椒房玉堂之盛宠毋聼后宫之请谒除掖庭之乱狱出炮烙之陷阱诛戮佞邪之臣及左右执左道以事上者以塞天下之望且寝初陵之作止诸缮治宫室阙更减赋尽休力役存恤振捄困乏之人以弭逺方厉崇忠直放退残贼无使素餐之吏久尸厚禄以次贯行固执无违夙夜孳孳娄省无怠旧愆毕改新徳既章纎介之邪不复载心则赫赫大异庻几可销天命去就庻几可复社稷宗庙庻几可保唯陛下留神反覆熟省臣言臣幸得备边部之吏不知本朝失得瞽言触忌讳罪当万死成帝性寛而好文辞又久无继嗣数为微行多近幸小臣赵李从微贱専宠皆皇太后与诸舅夙夜所常忧至亲难数言故推永等使因天变而切諌劝上纳用之永自知有内应展意无所依违毎言事輙见荅礼至上此对上大怒衞将军商密擿永令发去上使侍御史收永敕过交道廐者勿追御史不及永还上意亦解自悔明年徴永为大中大夫迁光禄大夫给事中元延元年为北地太守时灾异尤数永当之官上使衞尉淳于长受永所欲言永对曰臣永幸得以愚朽之材为大中大夫备拾遗之臣从朝者之后进不能尽思纳忠辅宣圣徳退无被坚执鋭讨不义之功猥蒙厚恩仍迁至北地太守絶命陨首身膏野草不足以报塞万分陛下圣徳寛仁不遗易忘之臣垂周文之聼下及刍荛之愚有诏使衞尉受臣永所欲言臣闻事君之义有言责者尽其忠有官守者脩其职臣永幸得免于言责之辜有官守之任当毕力遵职飬绥百姓而已不宜复闗得失之辞忠臣之于上志在过厚是故逺不违君死不忘国昔史鱼既没余忠未讫委柩后寑以尸达诚汲黯身外思内𤼵愤舒忧遗言李息经曰虽尔身在外乃心无不在王室臣永幸得给事中出入三年虽执干戈守边垂思慕之心常存于省闼是以敢越郡吏之职陈累年之忧臣闻天生蒸民不能相治为立王者以统理之方制海内非为天子列土封疆非为诸侯皆以为民也垂三统列三正去无道开有徳不私一姓明天下廼天下之天下非一人之天下也王者躬行道徳承顺天地博爱仁恕恩及行苇籍税取民不过常法宫室车服不踰制度事节财足黎庻和睦则卦气理效五徴时序百姓夀考庻蕃滋符瑞并降以昭保右失道妄行逆天暴物穷奢极欲湛湎荒滛妇言是从诛逐仁贤离逖骨肉羣小用事峻刑重赋百姓愁怨则卦气悖乱咎徴着邮上天震怒灾异娄降日月薄食五星失行山崩川溃水泉踊出妖孽并见茀星耀光饥馑荐臻百姓短折万物夭伤终不改寤恶洽变备不复谴告更命有徳诗云乃眷西顾此惟予宅夫去恶夺弱迁命贤圣天地之常经百王之所同也加以功徳有厚薄期质有脩短时世有中季天道有盛衰陛下承八世之功业当阳数之标季渉三七之节纪遭无妄之卦运直百六之灾阸三难异科杂焉同㑹建始元年以来二十载间羣灾大异交错锋起多于春秋所书八世着记久不塞除重以今年正月己亥朔日有食之三朝之㑹四月丁酉四方衆星白昼流陨七月辛未彗星横天乘三难之际㑹畜衆多之灾异因之以饥馑接之以不赡彗星极异也土精所生流陨之应出于饥变之后兵乱作矣厥期不久隆徳积善惧不克济内则为深宫后庭将有骄臣悍妾醉酒狂悖卒起之败北官苑囿街巷之中臣妾之家幽闲之处徴舒崔杼之乱外则为诸夏下土将有樊并苏令陈胜项梁奋臂之祸内乱朝暮日戒诸夏举兵以火角为期安危之分界宗庙之至忧臣永所以破胆寒心豫言之累年下有其萌然后变见于上可不致慎祸起细微姦生所易愿陛下正君臣之义无复与羣小媟黩燕饮中黄门后庭素骄慢不谨尝以醉酒失臣礼者悉出勿留动三纲之严修后宫之政抑逺骄妬之宠崇近婉顺之行加恵失志之人懐柔怨恨之心保至尊之重秉帝王之威朝觐法出而后驾陈兵清道而后行无复轻身独出饮食臣妾之家三者既除内乱之路塞矣诸夏举兵萌在民饥馑而吏不䘏兴于百姓困而赋歛重发于下怨离而上不知易曰屯其膏小贞吉大贞凶𫝊曰饥而不损兹谓泰厥灾水厥咎亡訞辞曰闗动牡飞辟为无道臣为非厥咎乱臣谋簒王者遭衰难之世有饥馑之灾不损用而大自润故凶百姓困贫无以共求愁悲怨恨故水城闗守国之固固将去焉故牡飞往年郡国二十一伤于水灾禾黍不入今年蚕麦咸恶百川沸腾江河溢决大水泛滥郡国十五有余比年丧稼时过无宿麦百姓失业流散羣軰守闗大异较炳如彼水灾浩浩黎庻穷困如此宜损常税小自润之时而有司奏请加赋甚缪经义逆于民心布怨趋祸之道也牡飞之状殆为此发古者谷不登亏膳灾娄至损服凶年不塈涂明王之制也诗云凡民有丧扶服捄之论语曰百姓不足君孰予足臣愿陛下勿许加赋之奏益减大官导官中御府均官掌畜廪牺用度止尚方织室京师郡国工服官发输造作以助大司农流恩广施振赡困乏开闗梁内流民恣所欲之以救其急立春遣使者循行风俗宣布圣徳存䘏孤寡问民所苦劳二千石敕劝耕桑毋夺农时以慰绥元元之心防塞大姦之隙诸夏之乱庻几可息臣闻上主可与为善而不可与为恶下主可与为恶而不可与为善陛下天然之性疏通聪敏上主之姿也少省愚臣之言感寤三难深畏大异定心为善捐忘邪志毋贰旧愆厉精致政至诚应天则积异塞扵上祸乱伏于下何忧患之有窃恐陛下公志未専私好颇存尚爱羣小不肯为耳对奏天子甚感其言永于经书汎为疏达与杜钦杜邺畧等不能洽浃如刘向父子及扬雄也其于天官京氏易最密故善言灾异前后所上四十余事畧相反覆専攻上身与后宫而已党于王氏上亦知之不甚亲信也永所居任职为北地太守嵗余衞将军商薨曲阳侯根为票骑将军荐永徴入为大司农嵗余永病三月有司奏请免故事公卿病輙赐告至永独即时免数月卒于家本名并以尉氏樊并反更名永云杜邺字子夏本魏郡繁阳人也祖父及父积功劳皆至郡守武帝时徙茂陵邺少孤其母张敞女邺壮从敞子吉学问得其家书以孝廉为郎与车骑将军王音善平阿侯谭不受城门职后薨上闵悔之乃复令谭弟成都侯商位特进领城门兵得举吏如将军府邺见音前与平阿有隙即说音曰邺闻人情恩深者其飬谨爱至者其求详夫戚而不见殊孰能无怨此棠棣角弓之诗所为作也昔秦伯有千乘之国而不能容其母弟春秋亦书而讥焉周召则不然忠以相辅义以相匡同己之亲等己之尊不以圣徳独兼国宠又不为长专受荣任分职于陜并为弼疑故内无感恨之隙外无侵侮之羞俱享天祐两荷高名者盖以此也窃见成都侯以特进领城门兵复有诏得举吏如五府此明诏所欲宠也将军宜承顺圣意加异往时毎事凡议必与及之指为诚发出于将军则孰敢不説谕昔文侯寤大鴈之献而父子益亲陈平共壹饭之籑而将相加驩所接虽在楹阶俎豆之间其于为国折冲厌难岂不逺哉窃慕仓唐陆子之义所白奥内唯深察焉音甚嘉其言由是与成都侯商亲密二人皆重邺后以病去郎商为大司马衞将军除邺主簿以为腹心举侍御史哀帝即位迁为凉州刺史邺居职寛舒少威严数年以病免是时帝祖母定陶傅太后称皇太太后帝母丁姬称帝太后而皇后即傅太后从弟子也傅氏侯者三人丁氏侯者二人又封傅太后同母弟子郑业为阳信侯傅太后尤与政専权元夀元年正月朔上以皇后父孔乡侯傅晏为大司马衞将军而帝舅阳安侯丁明为大司马票骑将军临拜日食诏举方正直言扶阳侯韦育举邺方正邺对曰臣闻禽息忧国碎首不恨卞和献宝刖足愿之臣幸得奉直言之诏无二者之危敢不极陈臣闻阳尊隂卑卑者随尊尊者兼卑天之道也是以男虽贱各为其家阳女虽贵犹为其国隂故礼明三从之义虽有文母之徳必系于子春秋不书纪侯之母隂义杀也昔郑伯随姜氏之欲终有叔叚簒国之祸周襄王内迫恵后之难而遭居郑之危汉兴吕太后权私亲属又以外孙为孝恵后是时继嗣不明凡事多晻昼昏冬雷之变不可胜载窃见陛下行不偏之政毎事约俭非礼不动诚欲正身与天下更始也然嘉瑞未应而日食地震民讹言行筹𫝊相惊恐案春秋灾异以指象为言语故在于得一类而达之也日食眀阳为隂所临坤卦乘离明夷之象也坤以法地为土为母以安静为徳震不隂之效也占象甚明臣敢不直言其事昔曽子问从令之义孔子曰是何言与善闵子骞守礼不苟从亲所行无非理者故无可闲也前大司马新都侯莽退伏第家以诏策决复遣就国高昌侯宏去蕃自絶犹受封土制书侍中驸马都尉迁不忠巧佞免归故郡闲未旬月则有诏还大臣奏正其罚卒不得遣而反兼官奉使显宠过故及阳信侯业皆缘私君国非功义所止诸外家昆弟无贤不肖并侍帷幄布在列位或典兵衞或将军屯宠意并于一家积贵之埶世所希见所希闻也至乃并置大司马将军之官皇甫虽盛三桓虽隆鲁为作三军无以甚此当拜之日晻然日食不在前后临事而发者明陛下谦逊无専承指非一所言輙聼所欲輙随有罪恶者不坐辜罚无功能者毕受官爵流渐积猥正尤在是欲令昭昭以觉圣朝昔诗人所刺春秋所讥指象如此殆不在它由后视前忿邑非之逮身所行不自镜见则以为可计之过者疏贱独偏见疑内亦有此类天变不空保右世主如此之至奈何不应臣闻野鸡着怪高宗深动大风暴过成王怛然愿陛下加致精诚思承始初事稽诸古以厌下心则黎庻羣生无不説喜上帝百神收还威怒祯祥福禄何嫌不报邺未拜病卒邺言民讹言行筹及谷永言王者买私田彗星陨石牡飞之占语在五行志初邺从张吉学吉子竦又幼孤从邺学问亦着于世尤长小学邺子林清静好古亦有雅材建武中歴位列卿至大司空其正文字过于邺竦故世言小学者由杜公赞曰孝成之世委政外家诸舅持权重于丁傅在孝哀时故杜邺敢讥丁傅而钦永不敢言王氏其埶然也及钦欲挹损凤权而邺附㑹音商永陈三七之戒斯为忠焉至其引申伯以阿凤隙平阿于车骑指金火以求合可谓谅不足而谈有余者孔子称友多闻三人近之矣前汉书卷八十五卷八十五考证前汉书卷八十五考证谷永𫝊太常阳城侯刘庆忌按庆忌阳城侯刘徳之孙安民之子自宗正徙为太常阎妻骄扇注师古曰阎嬖宠之族也按毛诗说艳妻即指褒姒此则另指一人葢齐鲁韩三家诗字句本有不同不可执毛诗以难三家也班媫妤亦曰哀褒阎之为邮经曰亦惟先正克左右注师古曰周书君牙之辞也按君牙篇作亦惟先王之臣克左右乱四方葢今本之误孔安国𫝊作先正是也其下文又曰乃惟由先正旧典时式即指此先正矣証以此𫝊尤明所可疑者西都祗行伏生今文今文缺君牙篇惟孔安国古文有之然则谷永亦尝见古文尚书者耶骨肉大臣有申伯之忠胡三省曰申伯宣王之舅谷永以之况王凤也急复益纳宜子妇人注如淳云云刘奉世云云胡三省曰此时凤葢已纳张羙人于后宫故永为之言若王章指言凤过则在阳朔初也杜邺𫝊复有诏得举吏如五府胡三省曰丞相御史及车骑左右将军也扶阳侯韦育按育韦𤣥成孙寛子虽有文母之徳必系于子注刘奉世曰文母文王之母也所谓系于子也何预太姒胡三省曰刘説是诗云思齐太任文王之母前汉书卷八十五考证前汉书卷八十六钦定四库全书前汉书卷八十六汉兰台令史班固撰唐正议大夫行秘书少监琅邪县开国子颜师古注何武王嘉师丹传第五十六何武字君公蜀郡郫县人也宣帝时天下和平四夷賔服神爵五鳯之间娄䝉瑞应而益州刺史王襄使辩士王褒颂汉徳作中和乐职宣布诗三篇武年十四五与成都杨覆衆等共习歌之是时宣帝循武帝故事求通逹茂异士召见武等于宣室上曰此盛徳之事吾何足以当之哉以褒为待诏武等赐帛罢武诣博士受业治易以射䇿甲科为郎与翟方进交志相友光禄勲举四行迁为鄠令坐法免归武兄弟五人皆为郡吏郡县敬惮之武弔显家有市籍租常不入县数负其课市啬夫求商捕辱显家显怒欲以吏事中商武曰以吾家租赋繇役不为衆先奉公吏不亦宜乎武卒白太守召商为卒吏州里闻之皆服焉久之太仆王音举武贤良方正徴对䇿拜为諌大夫迁扬州刺史所举奏二千石长吏必先露章服罪者为亏除免之而已不服极法奏之抵罪或至死九江太守戴圣礼经号小戴者也行治多不法前刺史以其大儒优容之及武为刺史行部录囚徒有所举以属郡圣曰后进生何知廼欲乱人治皆无所决武使从事廉得其罪圣惧自免后为博士毁武于朝廷武闻之终不扬其恶而圣子賔客为羣盗得繋庐江圣自以子必死武平心决之卒得不死自是后圣慙服武每奏事至京师圣未尝不造门谢恩武为刺史二千石有罪应时举奏其余贤与不肖敬之如一是以郡国各重其守相州中清平行部必先即学宫见诸生试其诵论问以得失然后入𫝊舎出记问垦田顷亩五谷美恶已廼见二千石以为常初武为郡吏时事太守何夀寿知武有宰相器以其同姓故厚之后寿为大司农其兄子为庐江长史时武奏事在邸寿兄子适在长安寿为具召武弟显及故人杨覆衆等酒酣见其兄子曰此子扬州长史材能驽下未尝省见显等甚慙退以谓武武曰刺史古之方伯上所委任一州表率也职在进善退恶吏治行有茂异民有隐逸廼当召见不可有所私问显覆衆强之不得已召见赐巵酒歳中庐江太守举之其守法见惮如此为刺史五歳入为丞相司直丞相薛宣敬重之出为清河太守数歳坐郡中被灾害什四以上免久之大司马曲阳侯王根荐武徴为諌大夫迁兖州刺史入为司𨽻校尉徙京兆尹二歳坐举方正所举者召见槃辟雅拜有司以为诡衆虚伪武坐左迁楚内史迁沛郡太守复入为廷尉绥和元年御史大夫孔光左迁廷尉武为御史大夫成帝欲脩辟雍通三公官即改御史大夫为大司空武更为大司空封汜乡侯食邑千户氾乡在琅邪不其哀帝初即位褒赏大臣更以南阳犫之博望乡为氾乡侯国增邑千户武为人仁厚好进士奨称人之善为楚内史厚两龚在沛郡厚两唐及为公卿荐之朝廷此人显于世者何侯力也世以此多焉然疾朋党问文吏必于儒者问儒者必于文吏以相参检欲除吏先为科例以防请託其所居亦无赫赫名去后常见思及为御史大夫司空与丞相方进共奏言徃者诸侯王断狱治政内史典狱事相总纲纪辅王中尉盗贼今王不断狱与政中尉官罢职并内史郡国守相委任所以壹綂信安百姓也今内史位卑而权重威职相踰不统尊者难以为治臣请相如太守内史如都尉以顺尊卑之序平轻重之权制曰可以内史为中尉初武为九卿时奏言宜置三公官又与方进共奏罢刺史更置州牧后皆复复故语在朱博𫝊唯内史事施行多所举奏号为烦碎不称贤公功名略比薛宣其材不及也而经术正直过之武后母在郡遣吏归迎㑹成帝崩吏恐道路有盗贼后母留止左右或讥武事亲不笃哀帝亦欲改易大臣遂策免武曰君举错烦苛不合衆心孝声不闻恶名流行无以率示四方其上大司空印绶罢归就国后五嵗谏大夫鲍宣数称寃之天子感丞相王嘉之对而髙安侯董贤亦荐武武由是复徴为御史大夫月余徙为前将军先是新都侯王莽就国数年上以太皇太后故徴莽还京师莽从弟成都侯王邑为侍中矫称太皇太后指白哀帝为莽求特进给事中哀帝复请之事发觉太后为谢上以太后故不忍诛之左迁邑为西河属国都尉削千户后有诏举太常莽私从武求举武不敢举后数月哀帝崩太后即日引莽入收大司马董贤印绶诏有司举可大司马者莽故大司马辞位辟丁傅衆庶称以为贤又太后近亲自大司徒孔光以下举朝皆举莽武为前将军素与左将军公孙禄相善二人独谋以为徃时孝恵孝昭少主之世外戚吕霍上官持权㡬危社稷今孝成孝哀比世无嗣方当选立亲近辅㓜主不宜令异姓大臣持权亲䟱相错为国计便于是武举公孙禄可大司马而禄亦举武太后竟自用莽为大司马莽风有司劾奏武公孙禄互相称举皆免武就国后莽寖盛为宰衡隂诛不附已者元始三年吕寛等事起时大司空甄丰承莽风指遣使者乗𫝊案治党与连引诸所欲诛上党鲍宣南阳彭伟杜公子郡国豪桀坐死者数百人武在见诬中大理正槛车徴武武自杀衆人多寃武者莽欲厌衆意令武子况嗣为侯谥武曰刺侯莽篡位免况为庶人王嘉字公仲平陵人也以明经射策甲科为郎坐户殿门失䦨免之光禄勲于永除为掾察亷为南陵丞复察亷为长陵尉鸿嘉中举敦朴能直言召见宣室对政事得失超迁大中大夫出为九江河南太守治甚有声徴入为大鸿胪徙京兆尹迁御史大夫建平三年代平当为丞相封新甫侯加食邑千一百户嘉为人刚直严毅有威重上甚敬之哀帝初立欲匡成帝之政多所变动嘉上疏曰臣闻圣王之功在于得人孔子曰材难不其然与故继世立诸侯象贤也虽不能尽贤天子为择臣立命卿以辅之居是国也累世尊重然后士民之衆附焉是以教化行而治功立今之郡守重于古诸侯徃者致选贤材贤材难得㧞擢可用者或起于囚徒昔魏尚坐事系文帝感冯唐之言遣使持节赦其辠拜为云中太守匈奴忌之武帝擢韩安国于徒中拜为梁内史骨肉以安张敞为京兆尹有罪当免黠吏知而犯敞敞收杀之其家自寃使者覆狱劾敞贼杀人上逮捕不下会免亡命数十日宣帝徴敞拜为兾州刺史卒𫉬其用前世非私此三人贪其材器有益于公家也孝文时吏居官者或长子孙以官为氏仓氏库氏则仓库吏之后也其二千石长吏亦安官乐职然后上下相望莫有茍且之意其后稍稍变易公卿以下𫝊相促急又数改更政事司𨽻部刺史察过悉劾发扬隂私吏或居官数月而退送故迎新交错道路中材茍容求全下材懐危内顾壹切营私者多二千石益轻贱吏民慢易之或持其微过増加成辠言于刺史司𨽻或至上书章下衆庻知其易危小失意则有离畔之心前山阳亡徒苏令等从横吏士临难莫肯伏节死义以守相威权素夺也孝成皇帝悔之下诏书二千石不为纵遣使者赐金尉厚其意诚以为国家有急取办于二千石二千石尊重难危乃能使下孝宣皇帝爱其良民吏有章劾事留中㑹赦壹觧故事尚书希下章为烦扰百姓证验系治或死狱中章文必有敢告之字廼下唯陛下留神于择贤记善忘过容忍臣子勿责以二千石部刺史三辅县令有材任职者人情不能不有过差宜可阔略令尽力者有所劝此方今急务国家之利也前苏令𤼵欲遣大夫使逐问状时见大夫无可使者召盩厔令尹逄拜为谏大夫遣之今诸大夫有材能者甚少宜豫畜飬可成就者则士赴难不爱其死临事仓卒乃求非所以眀朝廷也嘉因荐儒者公孙光满昌及能吏萧咸薛脩等皆故二千石有名称天子纳而用之㑹息夫躬孙宠等因中常侍宋𢎞上书告东平王云祝诅又与后舅伍宏谋弑上为逆云等伏诛躬宠擢为吏二千石是时侍中董贤爱幸于上上欲侯之而未有所縁傅嘉劝上因东平事以封贤上于是定躬宠告东平本章掇去宋𢎞更言因董贤以闻欲以其功侯之皆先赐爵关内侯顷之欲封贤等上心惮嘉乃先使皇后父孔乡侯傅晏持诏书视丞相御史于是嘉与御史大夫贾延上封事言窃见董贤等三人始赐爵衆庻匈匈咸曰贤贵其余并䝉恩至今流言未解陛下仁恩于贤等不已宜暴贤等本奏语言延问公卿大夫博士议郎考合古今明正其义然后乃加爵土不然恐大失衆心海内引领而议暴下其事必有言当封者在陛下所从天下虽不説咎有所分不独在陛下前定陵侯淳于长初封其事亦议大司农谷永以长当封衆人归咎于永先帝不独䝉其议臣嘉臣延材驽不称死有余责知顺指不迕可得容身湏㬰所以不敢者思报厚恩也上感其言止数月遂下诏封贤等因以切责公卿曰朕居位以来寝疾未瘳反逆之谋相连不絶贼乱之臣近侍帷幄前东平王云与后谒祝诅朕使侍毉伍宏等内侍案脉㡬危社稷殆莫甚焉昔楚有子玉得臣晋文为之侧席而坐近事汲黯折淮南之谋今云等至有圗弑天子逆乱之谋者是公卿股肱莫能悉心务聪眀以销厌未萌之故頼宗庙之灵侍中驸马都尉贤等发觉以闻咸伏厥辜书不云乎用德章厥善其封贤为高安侯南阳太守宠为方阳侯左曹光禄大夫躬为宜陵侯后数月日食举直言嘉复奏封事曰臣闻咎繇戒帝舜曰亡敖佚欲有国兢兢业业一日二日万㡬箕子戒武王曰臣无有作威作福亡有玉食臣之有作威作福玉食害于而家凶于而国人用侧颇辟民用僭慝言如此则逆尊卑之序乱隂阳之綂而害及王者其国极危国家倾仄不正民用僭差不壹此君不由法度上下失序之败也武王躬履此道隆至成康自是以后纵心恣欲法度陵迟至于臣弑君子弑父父子至亲失礼患生何况异姓之臣孔子曰道千乗之国敬事而信节用而爱人使民以时孝文皇帝备行此道海内䝉恩为汉太宗孝宣皇帝赏罸信明施与有节记人之功忽于小过以致治平孝元皇帝奉承大业温㳟少欲都内钱四十万万水衡钱二十五万万少府钱十八万万尝幸上林后宫冯贵人从临兽圏勐兽惊出贵人前当之元帝嘉羙其义赐钱五万掖庭见亲有加赏赐属其人勿衆谢示平恶偏重失人心赏赐节约是时外戚赀千万者少耳故少府水衡见钱多也虽遭初元永光凶年饥馑加有西羌之变外奉师旅内振贫民终无倾危之忧以府臧内充实也孝成皇帝时諌臣多言燕出之害及女宠専爱耽于酒色损德伤年其言甚切然终不怨怒也宠臣淳于长张放史育育数贬退家赀不满千万放斥逐就国长榜死于狱不以私爱害公义故虽多内讥朝廷安平𫝊业陛下陛下在国之时好诗书上俭节徴来所过道上称诵徳美此天下所以囘心也初即位易帷帐去锦绣乘舆席縁绨缯而已共皇寝庙比比当作忧闵元元惟用度不足以义割恩辄且止息今始作治而驸马都尉董贤亦起官寺上林中又为贤治大第开门乡北阙引王渠灌园池使者䕶作赏赐吏卒甚于治宗庙贤母病长安厨给祠具道中过者皆饮食为贤治器器成奏御廼行或物好特赐其工自贡献宗庙三宫犹不至此贤家有賔婚及见亲诸官并共赐及仓头奴婢人十万钱使者䕶视发取市物百贾震动道路讙譁羣臣惶惑诏书罢菀而以赐贤二千余顷均田之制从此堕壊奢僭放纵变乱隂阳灾异衆多百姓讹言持筹相惊被发徒跣而走乗马者驰夭惑其意不能自止或以为筹者策失之戒也陛下素仁智慎事今而有此大讥孔子曰危而不持顚而不扶则将安用彼相矣臣嘉幸得备位窃内悲伤不能通愚忠之信身死有益于国不敢自惜唯陛下慎已之所独乡察衆人之所共疑徃者宠臣邓通韩嫣骄贵失度逸豫无厌小人不胜情欲卒陷罪辜乱国亡躯不终其禄所谓爱之适足以害之者也宜深览前世以节贤宠全安其命于是上寖不説而愈爱贤不能自胜㑹祖母傅太后薨上因託傅太后遗诏令成帝母王太后下丞相御史益封贤二千户及赐孔乡侯汝昌侯阳新侯国嘉封还诏书因奏封事谏上及太后曰臣闻爵禄土地天之有也书云天命有徳五服五章哉王者代天爵人尤宜慎之裂地而封不得其宜则衆庻不服感动隂阳其害疾自深今圣体久不平此臣嘉所内惧也高安侯贤佞幸之臣陛下倾爵位以贵之单货财以富之损至尊以宠之主威已黜府臧已竭唯恐不足财皆民力所为孝文皇帝欲起露台惜百金之费克已不作今贤散公赋以施私恵一家至受千金徃古以来贵臣未尝有流闻四方皆同怨之里谚曰千人所指无病而死臣常为之寒心今太皇太后以永信太后遗诏诏丞相御史益贤户赐三侯国臣嘉窃惑山崩地动日食于三朝皆隂侵阳之戒也前贤已再封晏商再易邑业縁私横求恩已过厚求索自恣不知厌足甚伤尊尊之义不可以示天下为害痛矣臣骄侵罔隂阳失节气感相动害及身体陛下寝疾久不平继嗣未立宜思正万事顺天人之心以求福祐奈何轻身肆意不念髙祖之勤苦垂立制度欲𫝊之于无穷哉孝经曰天子有争臣七人虽无道不失其天下臣谨封上诏书不敢露见非爱死而不自法恐天下闻之故不敢自劾愚戆数犯忌讳唯陛下省察初廷尉梁相与丞相长史御史中丞及五二千石杂治东平王云狱时冬月未尽二旬而相心疑云寃狱有餙辞奏欲𫝊之长安更下公卿覆治尚书令鞫谭仆射宗伯鳯以为可许天子以相等皆见上体不平外内顾望操持两心幸云踰冬无讨贼疾恶主雠之意制诏免相等皆为庻人后数月大赦嘉奏封事荐相等明习治狱相计谋深沈谭颇知雅文鳯经明行脩圣王有计功除过臣窃为朝廷惜此三人书奏上不能平后二十余日嘉封还益董贤户事上乃发怒召嘉诣尚书责问以相等前坐在位不尽忠诚外附诸侯操持两心背人臣之义今所称相等材美足以相计除罪君以道徳位在三公以总方略一綂万类分眀善恶为职知相等罪恶陈列着闻天下时辄以自劾今又称誉相等云为朝廷惜之大臣举错恣心自在迷国罔上近由君始将谓逺者何对状嘉免冠谢罪事下将军中朝者光禄大夫孔光左将军公孙禄右将军王安光禄勋马宫光禄大夫龚胜劾嘉迷国罔上不道请与廷尉杂治胜独以为嘉备宰相诸事并废咎由嘉生嘉坐荐相等微薄以应迷国罔上不道恐不可以示天下遂可光等奏光等请谒者召嘉诣廷尉诏狱制曰票骑将军御史大夫中二千石二千石诸大夫博士议郎议卫尉云等五十人以为如光等言可许议郎龚等以为嘉言事前后相违无所执守不任宰相之职宜夺爵土免为庻人永信少府勐等十人以为圣王断狱必先原心定罪探意立情故死者不抱恨而入地生者不衘怨而受罪明主躬圣徳重大臣刑辟广延有司议欲使海内咸服嘉罪名虽应法圣王之于大臣在舆为下御坐则起疾病视之无数死则临弔之废宗庙之祭进之以礼退之以义诔之以行案嘉本以相等为罪罪恶虽着大臣括发关械裸躬就笞非所以重国褒宗庙也今春月寒气错缪霜露数降宜示天下以寛和臣等不知大义唯陛下察焉有诏假谒者节召丞相诣廷尉诏狱使者既到府掾史涕泣共和药进嘉嘉不肯服主簿曰将相不对理陈寃相踵以为故事君侯宜引决使者危坐府门上主簿复前进药嘉引药杯以击地谓官属曰丞相幸得备位三公奉职负国当伏刑都市以示万衆丞相岂儿女子邪何谓咀药而死嘉遂装出见使者再拜受诏乘吏小车去盖不冠随使者诣廷尉廷尉收嘉丞相新甫侯印绶缚嘉载致都船诏狱上闻嘉生自诣吏大怒使将军以下与五二千石杂治吏诘问嘉嘉对曰案事者思得实窃见相等前治东平王狱不以云为不当死欲关公卿示重慎置驿马𫝊囚埶不得踰冬月诚不见其外内顾望阿附为云验复幸得蒙大赦相等皆良善吏臣窃为国惜贤不私此三人狱吏曰茍如此则君何以为罪犹当有以负国不空入狱矣吏稍侵辱嘉嘉喟然卬天叹曰幸得充备宰相不能进贤退不肖以是负国死有余责吏问贤不肖主名嘉曰贤故丞相孔光故大司空何武不能进恶髙安侯董贤父子邪佞乱朝而不能退罪当死死无所恨嘉系狱二十余日不食欧血而死帝舅大司马票骑将军丁明素重嘉而怜之上遂免眀以董贤代之语在贤𫝊嘉为相三年诛国除死后上览其对而思嘉言复以孔光代嘉为丞相徴用何武为御史大夫元始四年诏书追录忠臣封嘉子崇为新甫侯追谥嘉为忠侯师丹字仲公琅邪东武人也治诗事匡衡举孝亷为郎元帝末为博士免建始中州举茂材复𥙷博士出为东平王太傅丞相方进御史大夫孔光举丹议论深博亷正守道徴入为光禄大夫丞相司直数月复以光禄大夫给事中由是为少府光禄勲侍中甚见尊重成帝末年立定陶王为皇太子以丹为太子太傅哀帝即位为左将军赐爵关内侯食邑领尚书事遂代王莽为大司马封髙乐侯月余徙为大司空上少在国见成帝委政外家王氏僭盛常内邑邑即位多欲有所匡正封拜丁傅夺王氏权丹自以师傅居三公位得信于上上书言古者谅闇不言聼于冡宰三年无改于父之道前大行尸柩在堂而官爵臣等以及亲属赫然皆贵宠封舅为阳安侯皇后尊号未定豫封父为孔乡侯出侍中王邑射声校尉王邯等诏书比下变动政事卒暴无渐臣纵不能明陈大义复曾不能牢譲爵位相随空受封侯增益陛下之过间者郡国多地动水出流杀人民日月不明五星失行此皆举错失中号令不定法度失理隂阳溷浊之应也臣伏惟人情无子年虽六七十犹博取而广求孝成皇帝深见天命烛知至德以壮年克已立陛下为嗣先帝暴弃天下而陛下继体四海安宁百姓不惧此先帝圣德当合天人之功也臣闻天威不违颜咫尺愿陛下深思先帝所以建立陛下之意且克已躬行以观羣下之从化天下者陛下之家也胏附何患不富贵不宜仓卒先帝不量臣愚以为太傅陛下以臣託师傅故亡功徳而备鼎足封大国加赐黄金位为三公职在左右不能尽忠𥙷过而令庻人窃议灾异数见此臣之大罪也臣不敢言乞骸骨归于海濵恐嫌于伪诚慙负重责义不得不尽死书数十上多切直之言初哀帝即位成帝母称太皇太后成帝赵皇后称皇太后而上祖母传太后与母丁后皆在国邸自以定陶共王为称髙昌侯董宏上书言秦庄襄王母本夏氏而为华阳夫人所子及即位后俱称太后宜立定陶共王后为皇太后事下有司时丹以左将军与大司马王莽共劾奏宏知皇太后至尊之号天下一綂而称引亡秦以为比喻诖误圣朝非所宜言大不道上新立谦让纳用莽丹言免宏为庻人傅太后大怒要上欲必称尊号上于是追尊定陶共王为共皇帝尊傅太后为共皇太后丁后为共皇后郎中令泠褒黄门郎叚犹等复奏言定陶共皇太后共皇后皆不宜复引定陶蕃国之名以冠大号车马衣服宜皆称皇之意置吏二千石以下皆供厥职又宜为共皇立庙京师上复下其议有司皆以为宜如褒犹言丹议独曰圣王制礼取法于天故尊卑之礼明则人伦之序正人伦之序正则干坤得其位而隂阳顺其节人主与万民俱䝉祐福尊卑者所以正天地之位不可乱也今定陶共皇太后共皇后以定陶共为号者母从子妻从夫之义也欲立官置吏车服与太皇太后并非所以眀尊卑亡二上之义也定陶共皇号谥已前定义不得复改礼父为士子为天子祭以天子其尸服以士服子亡爵父之义尊父母也为人后者为之子故为所后服斩衰三年而降其父母朞眀尊本祖而重正綂也孝成皇帝圣恩深逺故为共王立后奉承祭祀令共皇长为一国太祖万世不毁恩义已备陛下既继体先帝持重大宗承宗庙天地社稷之祀义不得复奉定陶共皇祭入其庙今欲立庙于京师而使臣下祭之是无主也又亲尽当毁空去一国泰祖不堕之祀而就无主当毁不正之礼非所以尊厚共皇也丹由是浸不合上意㑹有上书言古者以龟贝为货今以钱易之民以故贫宜可改币上以问丹丹对言可改章下有司议皆以为行钱以来久难卒变易丹老人忘其前语后从公卿议又丹使吏书奏吏私写其草丁傅子弟闻之使人上书告丹上封事行道人徧持其书上以问将军中朝臣皆对曰忠臣不显諌大臣奏事不宜漏泄令吏民𫝊写流闻四方臣不宻则失身宜下廷尉治事下廷尉廷尉劾丹大不敬事未决给事中博士申咸炔钦上书言丹经行无比自近世大臣能若丹者少发愤懑奏封事不及深思逺虑使主簿书漏泄之过不在丹以此贬黜恐不厌衆心尚书劾咸钦幸得以儒官选擢备腹心上所折中定疑知丹社稷重臣议罪处罸国之所慎咸钦初傅经义以为当治事以暴列乃复上书妄称誉丹前后相违不敬上贬咸钦秩各二等遂䇿免丹曰夫三公者朕之腹心也辅善相过匡率百僚和合天下者也朕既不明委政于公间者隂阳不调寒暑失常变异娄臻山崩地震河决泉涌流杀人民百姓流连无所归心司空之职尤废焉君在位出入三年未闻忠言嘉谋而反有朋党相进不公之名乃者以挺力田议改币章示君君内为朕建可改不疑以君之言博考朝臣君乃希衆雷同外以为不便令观聼者归非于朕朕隐忍不宣为君受愆朕疾夫比周之徒虚伪壊化寖以成俗故屡以书饬君㡬君省过求已而反不受退有后言及君奏封事𫝊于道路布闻朝市言事者以为大臣不忠辜陷重辟𫉬虚采名谤讥匈匈流于四方腹心如此谓疏者何殆谬于二人同心之利焉将何以率示羣下附亲逺方朕惟君位尊任重虑不周宻懐谖迷国进退违命反覆异言甚为君耻之非所以共承天地永保国家之意以君甞託傅位未忍考于理已诏有司赦君勿治其上大司空髙乐侯印绶罢归尚书令唐林上疏曰窃见免大司空丹䇿书泰深痛切君子作文为贤者讳丹经为世儒宗徳为国黄耉亲傅圣躬位在三公所坐者微海内未见其大过事既已徃免爵大重京师识者咸以为宜复丹邑爵使奉朝请四方所瞻卬也唯陛下财览衆心有以尉复师傅之臣上从林言下诏赐丹爵关内侯食邑三百户丹既免数月上用朱博议尊傅太后为皇太太后丁后为帝太后与太皇太后及皇太后同尊又为共皇立庙京师仪如孝元皇帝博迁为丞相复与御史大夫赵𤣥奏言前髙昌侯宏首建尊号之议而为丹所劾奏免为庻人时天下衰麤委政于丹丹不深惟褒广尊亲之义而妄称説抑贬尊号亏损孝道不忠莫大焉陛下圣仁昭然定尊号宏以忠孝复封髙昌侯丹恶逆暴着虽䝉赦令不宜有爵邑请免为庻人奏可丹于是废归乡里者数年平帝即位新都侯王莽白太皇太后𤼵掘傅太后丁太后冢夺其玺绶更以民葬之定陶隳废其皇庙诸造议泠褒叚犹等皆徙合浦复免髙昌侯宏为庻人徴丹诣公车赐爵关内侯食故邑数月太皇太后诏大司徒大司空曰夫褒有德赏元功先圣之制百王不易之道也故定陶太后造称僭号甚悖义理关内侯师丹端诚于国不顾患难执忠节据圣法分明尊卑之制确然有柱石之固临大节而不可夺可谓社稷之臣矣有司条奏邪臣建定称号者已放退而丹功赏未加殆缪乎先赏后罸之义非以章有德报厥功也其以厚丘之中乡户二千一百封丹为义阳侯月余薨谥曰节侯子业嗣王莽败廼絶赞曰何武之举王嘉之争师丹之议考其祸福乃效于后当王莽之作外内咸服董贤之爱疑于亲戚武嘉区区以一蒉障江河用没其身丹与董宏更受赏罸哀哉故曰依世则废道违俗则危殆此古人所以难受爵位者也前汉书卷八十六卷八十六考证前汉书卷八十六考证王嘉传察㢘为南陵丞注师古曰南陵县名属宣城按此注误刘攽谓汉无南陵县亦非也南陵属京兆尹因薄太后陵得名地理志甚眀至宣城非汉郡则宋祁已言之矣武帝擢韩安国于徒中胡三省曰按韩安国传坐法抵罪㑹梁内史缺汉使使拜安国为梁内史起徒中为二千石此景帝时事也武帝当作景帝亡敖佚欲有国按尚书作毋教佚欲有邦此所引伏生今文也邦字当以避髙帝讳作国注宋祁曰晋文帝谓丞相云云按此指简文帝也刋夲脱简字耳师丹传皇后尊号未定豫封父为孔乡侯按哀帝纪帝以四月即位五月丙戌立皇后傅氏封后父傅晏为孔乡侯则封后父时后已正位中宫矣以外戚恩泽侯表核之阳安侯丁明及晏俱以四月壬寅封在丙戌立后之前四十四日与此传正合盖帝纪系史文类叙不如表为确实也郎中令泠褒刘敞曰按是时无郎中令胡三省曰令字衍文也赞武嘉区区以一蒉障江河云云黄震曰班氏説未然也武嘉以刚正之资居大臣之位茍得中主而事之去董贤如杀狐兔耳何江河一蒉之足云师丹引经义开陈婉切彼董宏何人而以较胜负也赏罸何足计哉君子惟论是非耳前汉书卷八十六考证前汉书卷八十七上钦定四库全书前汉书卷八十七上汉兰台令史班固撰唐正议大夫行秘书少监琅邪县开国子颜师古注扬雄传上第五十七上扬雄字子云蜀郡成都人也其先出自有周伯侨者以支庻初食采于晋之扬因氏焉不知伯侨周何别也扬在河汾之间周衰而扬氏或称侯号曰扬侯会晋六卿争权韩魏赵兴而范中行知伯弊当是时偪扬侯扬侯逃于楚巫山因家焉楚汉之兴也扬氏遡江上处巴江州而扬季官至庐江太守汉元鼎间避仇复遡江上处㟭山之阳曰郫有田一㙻有宅一区世世以农桑为业自季至雄五世而传一子故雄亡它扬于蜀雄少而好学不为章句训诂通而已博览无所不见为人简易佚荡口吃不能剧谈黙而好深湛之思清静亡为少耆欲不汲汲于富贵不戚戚于贫贱不修亷隅以徼名当世家产不过十金乏无儋石之储晏如也自有大度非圣哲之书不好也非其意虽富贵不事也顾尝好辞赋先是时蜀有司马相如作赋甚𢎞丽温雅雄心壮之每作赋常拟之以为式又怪屈原文过相如至不容作离骚自投江而死悲其文读之未尝不流涕也以为君子得时则大行不得时则龙蛇遇不遇命也何必湛身哉廼作书往往摭离骚文而反之自㟭山投诸江流以弔屈原名曰反离骚又旁离骚作重一篇名曰广骚又旁惜诵以下至怀沙一卷名曰畔牢愁畔牢愁广骚文多不载独载反离骚其辞曰有周氏之蝉嫣兮或鼻祖于汾隅灵宗初谍伯侨兮流于末之扬侯淑周楚之丰烈兮超既离虖皇波因江潭而记兮钦弔楚之湘累惟天轨之不辟兮何纯絜而离纷纷累以其淟涊兮暗累以其缤纷汉十世之阳朔兮招揺纪于周正正皇天之清则兮度后土之方贞图累承彼洪族兮又览累之昌辞带钩矩而佩衡兮履欃枪以为綦素初贮厥丽服兮何文肆而质䪥资娵娃之珍髢兮鬻九戎而索頼凤皇翔于蓬陼兮岂鴐鵞之能㨗骋骅駵以曲囏兮驴骡连蹇而齐足枳棘之榛榛兮蝯貁拟而不敢下灵修既信椒兰之唼佞兮吾累忽焉而不蚤睹衿芰茄之绿衣兮被夫容之朱裳芳酷烈而莫闻兮不如襞而幽之离房闺中容竞淖约兮相态以丽佳知衆嫭之嫉妒兮何必飏累之䖸睂懿神龙之渊潜竢庆云而将举亡春风之被离兮孰焉知龙之所处愍吾累之衆芬兮飏煜煜之芳苓遭季夏之凝霜兮庆夭顇而䘮荣横江湘以南兮云走乎彼苍吾驰江潭之汎溢兮将折衷虖重华舒中情之烦或兮恐重华之不累与陵阳侯之素波兮岂吾累之独见许精琼靡与秋菊兮将以延夫天年临汨罗而自陨兮恐日薄于西山解扶桑之总辔兮纵令之遂奔驰鸾凰腾而不属兮岂独飞亷与云师卷薜芷与若惠兮临湘渊而投之棍申椒与菌桂兮赴江湖而沤之费椒稰以要神兮又勤索彼琼茅违灵氛而不从兮反湛身于江臯累既乑夫傅说兮奚不信而遂行徒恐鷤䳏之将鸣兮顾先百草为不芳初累弃彼虙妃兮更思瑶台之逸女抨雄鸩以作媒兮何百离而曾不壹耦乗云蜺之旖旎兮望昆仑以樛流览四荒而顾怀兮奚必云女彼髙丘既亡鸾车之幽蔼兮驾八龙之委蛇临江濒而掩涕兮何有九招与九歌夫圣哲之遭兮固时命之所有虽增欷以于邑兮吾恐灵修之不累改昔仲尼之去鲁兮婓婓迟迟而周迈终回复于旧都兮何必湘渊与涛瀬溷渔父之餔歠兮絜沐浴之振衣弃由聃之所珍兮跖彭咸之所遗孝成帝时客有荐雄文似相如者上方郊祠甘泉泰畤汾阴后土以求继嗣召雄待诏承明之庭正月从上甘泉还奏甘泉赋以风其辞曰惟汉十世将郊上𤣥定泰畤雍神休尊明号同符三皇录功五帝䘏𦙍钖羡拓迹开綂于是廼命羣僚歴吉日协灵辰星陈而天行诏招揺与泰阴兮伏钩陈使当兵属堪舆以壁垒兮梢䕫魖而抶獝狂八神奔而警跸兮振殷辚而军装蚩尤之伦带干将而秉玉戚兮飞蒙茸而走陆梁齐总总撙撙其相胶葛兮猋骇云讯奋以方攘骈罗列布鳞以杂沓兮柴虒参差鱼颉而鸟䀪翕赫曶霍雾集蒙合兮半散照烂粲以成章于是乗舆廼登夫凤凰兮翳华芝驷苍螭兮六素虬蠖畧蕤绥漓虖幓纚帅尔阴闭霅然阳开腾清霄而轶浮景兮夫何旟旐郅偈之旖旎也流星旄以电烛兮咸翠盖而鸾旗敦万骑于中营兮方玉车之千乗声駍隐以陆离兮轻先疾雷以馺遗风陵高衍之嵱嵷兮超纡谲之清澄登椽栾而羾天门兮驰阊阖而入凌兢是时未轃夫甘泉也廼望通天之绎绎下阴潜以惨廪兮上洪纷而相错直峣峣以造天兮厥高庆而不可虖疆度平原唐其坛曼兮列新雉于林薄攅并闾与苃䒷兮纷被丽其亡鄂崇丘陵之駊騀兮深沟嵚巖而为谷离宫般以相烛兮封峦石闗施靡虖延属于是大夏云谲波诡嶊嶉而成观仰挢首以高视兮目㝠眴而亡见正浏滥以𢎞惝兮指东西之漫漫徒回回以徨徨兮魂固眇眇而昏乱据軨轩而周流兮忽軮轧而亡垠翠玉树之青䓤兮壁马犀之瞵㻞金人仡仡其承钟虡兮嵌巖巖其龙鳞扬光曜之燎烛兮乗景炎之炘炘配帝居之县圃兮象泰壹之威神洪台掘其独出兮㨖北极之嶟嶟列宿乃施于上荣兮日月才经于柍桭雷郁律而巖突兮电倐忽于墙藩鬼魅不能自还兮半长途而下颠歴倒景而絶飞梁兮浮蔑蠓而撇天左欃枪右𤣥㝠兮前熛阙后应门隂西海与幽都兮涌醴汨以生川蛟龙连蜷于东厓兮白虎敦圉虖昆仑览樛流于高光兮溶方皇于西清前殿崔巍兮和氏珑玲炕浮柱之飞榱兮神莫莫而扶倾闶阆阆其廖廓兮似紫宫之峥巆骈交错而曼衍兮㟎隗虖其相婴乗云阁而上下兮纷蒙笼以棍成曳红采之流离兮飏翠气之冤延袭琁室与倾宫兮若登高妙逺肃虖临渊回猋肆其砀骇兮翍桂椒鬰栘杨香芬茀以穷隆兮击薄栌而将荣芗呹肸以掍根兮声駍隐而歴钟排玉戸而飏金铺兮发兰蕙与穹穷惟弸彋其拂汨兮稍暗暗而靓深阴阳清浊穆羽相和兮若䕫牙之调琴般倕弃其剞劂兮王尔投其钩绳虽方征侨与偓佺兮犹仿佛其若梦于是事变物化目骇耳回盖天子穆然珍台闲馆琁题玉英蜵蜎蠖濩之中惟夫所以澄心清魂储精垂思感动天地逆釐三神者廼搜逑索耦臯伊之徒冠伦魁能函甘棠之惠挟东征之意相与齐虖阳灵之宫靡薜荔而为席兮折琼枝以为芳噏青云之流瑕兮饮若木之露英集虖礼神之囿登乎颂祗之堂建光燿之长旓兮昭华覆之威威攀琁玑而下视兮行游目虖三危陈衆车于东阬兮肆玉釱而下驰漂龙渊而还九垠兮窥地底而上回风傱傱而扶辖兮鸾鳯纷其御蕤梁弱水之濎濴兮蹑不周之逶蛇想西王母欣然而上夀兮屏玉女而却虙妃玉女无所眺其清卢兮虙妃曾不得施其䖸睂方擥道徳之精刚兮侔神明与之为资于是钦祡宗祈燎熏皇天招繇泰壹举洪頥树灵旗樵蒸焜上配藜四施东烛仓海西燿流沙北爌幽都南炀丹厓𤣥瓒觩䚧秬鬯泔淡肸向丰融懿懿芬芬炎感黄龙兮熛讹硕麟选巫咸兮呌帝阍开天庭兮延羣神傧暗蔼兮降清坛瑞穰穰兮委如山于是事毕功𢎞回车而归度三峦兮偈棠棃天阃决兮地垠开八荒协兮万国谐登长平兮雷鼓磕天声起兮勇士厉云飞扬兮雨滂沛于胥德兮丽万世乱曰崇崇圜丘隆隠天兮登降峛崺单埢垣兮增宫㠁差骈嵯峨兮岭巆嶙峋洞亡厓兮上天之縡杳旭卉兮圣皇穆穆信厥对兮倈祗郊禋神所依兮俳佪招揺灵屖迟兮煇光眩燿隆厥福兮子子孙孙长亡极兮甘泉本因秦离宫既奢泰而武帝复增通天高光迎风宫外近则洪厓旁皇储胥弩阹逺则石闗封峦枝鹊露寒棠棃师得游观屈竒瑰伟非木摩而不彫墙涂而不画周宣所考般庚所迁夏卑宫室唐虞棌椽三等之制也且其为已久矣非成帝所造欲谏则非时欲黙则不能已故遂推而隆之廼上比于帝室紫宫若曰此非人力之所为党鬼神可也又是时赵昭仪方大幸每上甘泉常法从在属车间豹尾中故雄聊盛言车骑之衆参丽之驾非所以感动天地逆釐三神又言屏玉女却虙妃以微戒齐肃之事赋成奏之天子异焉其三月将祭后土上廼帅羣臣横大河凑汾阴既祭行游介山回安邑顾龙门览盐池登歴观陟西岳以望八荒迹殷周之虚眇然以思唐虞之风雄以为临川羡鱼不如归而结罔还上河东赋以劝其辞曰伊年暮春将瘗后土礼灵祗谒汾阴于东郊因兹以勒崇垂鸿发祥隤祉钦若神明者盛哉铄乎越不可载已于是命羣臣齐法服整灵舆廼抚翠凤之驾六先景之乗掉犇星之流旃彏天狼之威弧张燿日之𤣥旄扬左纛被云梢奋电鞭骖雷辎鸣洪钟建五旗羲和司日颜伦奉舆风发飇拂神腾鬼趡千乗霆乱万骑屈桥嘻嘻旭旭天地稠㟼簸丘跳峦涌渭跃泾秦神下詟跖䰟负沴河灵矍踢不华蹈襄遂臻阴宫穆穆肃肃蹲蹲如也灵祗既乡五位时叙絪緼𤣥黄将绍厥后于是灵舆安歩周流容与以览虖介山嗟文公而愍推兮勤大禹于龙门洒沈葘于豁渎兮播九河于东濒登歴观而遥望兮聊浮㳺以经营乐往昔之遗风兮喜虞氏之所耕瞰帝唐之嵩高兮眽隆周之大宁汨低回而不能去兮行睨陔下与彭城濊南巢之坎坷兮易豳岐之夷平乗翠龙而超河兮陟西岳之峣崝云䬠䬠而来迎兮泽渗漓而下降郁萧条其幽蔼兮滃汎沛以丰隆叱风伯于南北兮呵雨师于西东参天地而独立兮廓盪盪其亡双遵逝虖归来以函夏之大汉兮彼曾何足与比功建干坤之贞兆兮将悉总之以羣龙丽钩芒与骖蓐收兮服𤣥㝠及祝融敦衆神使式道兮奋六经以摅颂隃于穆之缉熙兮过清庙之雝雝轶五帝之遐迹兮蹑三皇之高踪既发轫于平盈兮谁谓路逺而不能从其十二月羽猎雄从以为昔在二帝三王宫馆台榭沼池苑囿林麓薮泽财足以奉郊庙御賔客充庖厨而已不夺百姓膏腴谷土桑柘之地女有余布男有余粟国家殷富上下交足故甘露零其庭醴泉流其唐凤凰巢其树黄龙游其沼麒麟臻其囿神爵栖其林昔者禹任益虞而上下和屮木茂成汤好田而天下用足文王囿百里民以为尚小齐宣王囿四十里民以为大裕民之与夺民也武帝广开上林南至宜春鼎胡御宿昆吾旁南山而西至长杨五柞北绕黄山濒渭而东周袤数百里穿昆明池象滇河营建章凤阙神明馺娑渐台泰液象海水周流方丈瀛洲蓬莱游观侈靡穷妙极丽虽颇割其三垂以赡齐民然至羽猎田车戎马器械储偫禁御所营尚泰奢丽夸诩非尧舜成汤文王三驱之意也又恐后世复修前好不折中㠯泉台故聊因校猎赋以风其辞曰或称戏农岂或帝王之弥文哉论者云否各亦并时而得宜奚必同条而共贯则泰山之封乌得七十而有二仪是以创业垂綂者俱不见其爽遐迩五三孰知其是非遂作颂曰丽哉神圣处于𤣥宫富既与地虖侔訾贵正与天虖比崇齐桓曾不足使扶毂楚严未足以为骖乗陿三王之阸薜峤高举而大兴歴五帝之寥廓渉三皇之登闳建道德以为师友仁义与为朋于是𤣥冬季月天地隆烈万物权舆于内徂落于外帝将惟田于灵之囿开北垠受不周之制以终始颛顼𤣥㝠之綂廼诏虞人典泽东延昆邻西驰闛阖储积共偫戍卒夹道斩丛棘夷野草御自汧渭经营酆镐章皇周流出入日月天与地杳尔廼虎路三嵏以为司马围经百里而为殿门外则正南极海邪界虞渊鸿蒙沆茫碣以崇山营合围会然后先置虖白杨之南昆明灵沼之东贲育之伦蒙盾负羽杖镆邪而罗者以万计其余荷垂天之毕张竟壄之罘靡日月之朱竿曵彗星之飞旗青云为纷红蜺为缳属之虖昆仑之虚涣若天星之罗浩如涛水之波淫滛与与前后要遮欃枪为闉明月为候荧惑司命天弧发射鲜扁陆离骈衍佖路徽车轻武鸿絧緁猎殷殷轸轸被陵縁坂穷㝠极远者相与迾虖高原之上羽骑营营昈分殊事缤纷往来轠轳不絶若光若灭者布虖青林之下于是天子廼以阳鼌始出虖𤣥宫撞鸿钟建九旒六白虎载灵舆蚩尤并毂蒙公先驱立歴天之旂曵捎星之旃辟歴列缺吐火施鞭萃傱允溶淋离廓落戏八镇而开关飞廉云师吸嚊潚率鳞罗布列攅以龙翰秋秋跄跄入西园切神光望平乐径竹林蹂蕙圃践兰唐举㶻烈火辔者施披方驰千驷校骑万师虓虎之陈从横胶輵猋泣雷厉驞駍駖磕汹汹旭旭天动地岋羡漫半散萧条数千万里外若夫壮士忼慨殊乡别趣东西南北骋耆奔欲拕苍狶跋犀牦蹶浮麋斮巨狿搏𤣥蝯腾空虚距连卷踔夭蟜娭涧门莫莫纷纷山谷为之风猋林丛为之生尘及至𫉬夷之徒蹶松栢掌疾棃猎蒙茏辚轻飞履般首𢃄修蛇钩赤豹摼象犀跇峦阬超唐陂车骑云会登降闇蔼泰华为旒熊耳为缀木仆山还漫若天外储与虖大溥聊浪虖宇内于是天清日晏逢蒙列眦羿氏控弦皇车幽輵光纯天地望舒弥辔翼乎徐至于上兰移围徙陈浸滛蹵部曲队坚重各案行伍壁垒天旋神抶电击逢之则碎近之则破鸟不及飞兽不得过军惊师骇刮野扫地及至䍐车飞扬武骑聿皇蹈飞豹绢嘄阳追天寳出一方应駍声击流光壄尽山穷囊括其雌雄沈沈容容遥噱虖紭中三军芒然穷冘阏与亶观夫票禽之绁隃犀兕之抵触熊罴之挐攫虎豹之凌遽徒角抢题注䠞竦詟怖魂亡魄失触辐闗脰妄发期中进退履获创淫轮夷丘累陵聚于是禽殚中衰相与集于靖㝠之馆以临珍池灌以岐梁溢以江河东瞰目尽西畅亡厓随珠和氏焯烁其陂玉石嶜崟眩燿青荧汉女水潜怪物暗冥不可殚形𤣥鸾孔雀翡翠垂荣王雎闗闗鸿鴈嘤嘤羣娭虖其中噍噍昆鸣凫鹥振鹭上下砰磕声若雷霆乃使文身之技水格鳞虫凌坚冰犯严渊探巖排碕薄索蛟螭蹈獱獭据鼋鼍抾灵蠵入洞穴出苍梧乗鉅鳞骑京鱼浮彭蠡目有虞方椎夜光之流离剖明月之珠胎鞭洛水之虙妃饷屈原与彭胥于兹虖鸿生鉅儒俄轩冕杂衣裳修唐典匡雅颂揖让于前昭光振燿蠁曶如神仁声惠于北狄武义动于南邻是以旃裘之王胡貉之长移珍来享抗手称臣前入围口后陈卢山羣公常伯杨朱墨翟之徒喟然称曰崇哉乎德虽有唐虞大夏成周之隆何以侈兹太古之觐东岳禅梁基舍此世也其谁与哉上犹谦让而未俞也方将上猎三灵之流下决醴泉之滋发黄龙之穴窥凤凰之巢临麒麟之囿幸神雀之林奢云梦侈孟诸非章华是灵台罕徂离宫而辍观游土事不饰木功不彫承民乎农桑劝之以弗迨侪男女使莫违恐贫穷者不徧被洋溢之饶开禁苑散公储创道徳之囿𢎞仁惠之虞驰弋乎神明之囿览观乎羣臣之有亡放雉菟收罝罘麋鹿刍荛与百姓共之盖所以臻兹也于是醇洪鬯之徳丰茂世之规加劳三皇勗勤五帝不亦至乎乃祗荘雍穆之徒立君臣之节崇贤圣之业未皇苑囿之丽游猎之靡也因回轸还衡背阿房反未央前汉书卷八十七上卷八十七上考证前汉书卷八十七上考证扬雄传上不知伯侨周何别也顾炎武曰谓不知是何王之别子客有荐雄文似相如者宋祁曰雄文则线竹颂也按线竹颂当作绵竹颂厥髙庆而不可虖疆度按疆度昭明文选作弥度注曰弥终也又列新雉于林薄选作新荑又施靡虖延属选作迆靡又軮轧选作坱圠瞵㻞选作璘㻞掍成选作混成棍根选作棍枇王尔选作王茧流瑕选作流霞清卢选作清矑大抵选所用多近字也臯伊之徒冠伦魁能函甘棠之惠刘攽曰能属上句按文选以冠伦魁能为句则刘攽説是也师古误以魁字断句而以能字下连函甘棠之惠甚属牵强灵屖迟兮按选作灵栖迟兮枝鹊露寒按枝鹊应作鳷鹊司马相如传可证也峤髙举而大兴按峤字文选作矫又营合围㑹选作为㑹又建九流选作九旒又校骑万师选作狡骑又娭涧门选作嬉涧间又沈沈容容选作沇沇溶溶又噍噍昆明选作昆鸣又承民乎农桑选作人乎农桑又劝之以弗迨选作弗怠天弧发射注张晏曰天弧虚危上二星也按注误弧星在参星南前汉书卷八十七上考证卷八十七下钦定四库全书前汉书卷八十七下汉兰台令史班固撰唐正议大夫行袐书少监琅邪县开国子颜师古注扬雄传下第五十七下明年上将大夸胡人以多禽兽秋命右扶风发民入南山西自襃斜东至𢎞农南敺汉中张罗罔罝罘捕熊罴豪猪虎豹狖玃狐莵麋鹿载以槛车输长杨射熊馆以罔为周阹纵禽兽其中令胡人手搏之自取其𫉬上亲临观焉是时农民不得收歛雄从至射熊馆还上长杨赋聊因笔墨之成文章故借翰林以为主人子墨为客卿以风其辞曰子墨客卿问于翰林主人曰盖闻圣主之养民也仁霑而恩洽动不为身今年猎长杨先命右扶风左太华而右襃斜㭬嶻嶭而为弋纡南山以为罝罗千乗于林莽列万骑于山隅帅军踤阹钖戎获胡搤熊罢拕豪猪木雍枪累以为储胥此天下之穷览极观也虽然亦颇扰于农民三旬有余其廑至矣而功不图恐不识者外之则以为娱乐之游内之则不以为干豆之事岂为民乎哉且人君以𤣥默为神澹泊为德今乐远出以露威灵数揺动以罢车甲本非人主之急务也蒙窃或焉翰林主人曰吁谓之兹邪若客所谓知其一未睹其二见其外不识其内者也仆尝倦谈不能一二其详请略举凡而客自览其切焉客曰唯唯主人曰昔有彊秦封豕其士窫窳其民凿齿之徒相与摩牙而争之豪俊麋沸云扰羣黎为之不康于是上帝眷顾高祖髙祖奉命顺斗极运天关横鉅海票昆仑提劒而叱之所麾城搟邑下将降旗一日之战不可殚记当此之勤头蓬不暇疏饥不及餐鞮鍪生虮蝨介胄被霑汗以为万姓请命虖皇天迺展民之所诎振民之所乏规亿载恢帝业七年之间而天下密如也逮至圣文随风乗流方垂意于至宁躬服节俭绨衣不敝革鞜不穿大夏不居木器无文于是后宫贱瑇瑁而疎珠玑却翡翠之饰除彫瑑之巧恶丽靡而不近斥芬芳而不御抑止丝竹晏衍之乐憎闻郑衞幼眇之声是以玉衡正而太阶平也其后熏鬻作虐东夷横畔羌戎睚眦闽越相乱遐萌为之不安中国蒙被其难于是圣武勃怒爰整其旅廼命骠衞汾沄沸渭云合电发猋腾波流机骇蠭轶疾如奔星击如震霆砰轒輼破穹庐脑沙幕䯝余吾遂猎乎王廷敺橐它烧蠡分梨单于磔裂属国夷阬谷㧞卤莽刋山石蹂尸舆厮系累老弱兖鋋瘢耆金镞滛夷者数十万人皆稽颡树颔扶服蛾伏二十余年矣尚不敢惕息夫天兵四临幽都先加回戈邪指南越相夷靡节西征羌僰东驰是以遐方疏俗殊邻絶党之域自上仁所不化茂德所不绥莫不硚足抗手请献厥珍使海内澹然永亡边城之灾金革之患今朝廷纯仁遵道显义并包书林圣风云靡英华沈浮洋溢八区普天所覆莫不沾濡士有不谈王道者则樵夫笑之故意者以为事罔隆而不杀物靡盛而不亏故平不肆险安不忘危廼时以有年出兵整舆竦戎振师五莋习马长杨简力狡兽校武票禽廼萃然登南山瞰乌弋西厌月东震日域又恐后世迷于一时之事常以此取国家之大务滛荒田猎陵夷而不御也是以车不安轨日未靡旃从者仿佛骩属而还亦所以奉太宗之烈遵文武之度复三王之田反五帝之虞使农不辍耰工不下机婚姻以时男女莫违出恺弟行简易矜劬劳休力役见百年存孤弱帅与之同苦乐然后陈钟鼓之乐鸣鼗磬之和建碣磍之虡拮隔鸣球掉八列之舞酌允铄肴乐胥听庙中之雍雍受神人之福祜歌投颂吹合雅其勤若此故真神之所劳也方将俟元符以禅梁甫之基增泰山之髙延光于将来比荣乎往号岂徒欲滛览浮观驰骋稉稻之地周流梨栗之林蹂践刍荛夸诩衆庶盛狖玃之收多麋鹿之获哉且盲不见咫尺而离娄烛千里之隅客徒爱胡人之𫉬我禽兽曾不知我亦已获其王侯言未卒墨客降席再拜稽首曰大哉体乎允非小子之所能及也廼今日发蒙廓然已昭矣哀帝时丁傅董贤用事诸附离之者或起家至二千石时雄方草太𤣥有以自守泊如也或謿雄以𤣥尚白而雄解之号曰觧謿其辞曰客謿扬子曰吾闻上世之士人纲人纪不生则巳生则上尊人君下荣父母析人之圭儋人之爵懐人之符分人之禄纡靑拕紫朱丹其毂今子幸得遭明盛之世处不讳之朝与羣贤同行歴金门上玉堂有曰矣曾不能画一竒出一䇿上説人主下谈公卿目如燿星舌如电光壹从壹衡论者莫当顾而作太𤣥五千文支叶扶疎独説十余万言深者入黄泉髙者出苍天大者含元气纤者入无伦然而位不过侍郎擢才给事黄门意者𤣥得毋尚白乎何为官之拓落也扬子笑而应之曰客徒欲朱丹吾毂不知一跌将赤吾之族也往者周罔觧结羣鹿争逸离为十二合为六七四分五剖并为战国士无常君国亡定臣得士者富失士者贫矫翼厉翮恣意所存故士或自盛以橐或凿坏以遁是故驺衍以颉亢而取世资孟轲虽连蹇犹为万乗师今大汉左东海右渠搜前畨禺后陶涂东南一尉西北一候徽以紏墨制以质鈇散以礼乐风以诗书旷以岁月结以倚庐天下之士雷动云合鱼鳞杂袭咸营于八区家家自以为稷契人人自以为咎繇戴縰垂缨而谈者皆拟于阿衡五尺童子羞比晏婴与夷吾当涂者入靑云失路者委沟渠旦握权则为卿相夕失埶则为匹夫譬若江湖之雀勃觧之鸟乗鴈集不为之多䨇凫飞不为之少昔三仁去而殷虚二老归而周炽子胥死而吴亡种蠡存而粤伯五羖入而秦喜乐毅出而燕惧范睢以折折而危穰侯蔡泽虽噤吟而笑唐举故当其有事也非萧曹子房平勃樊霍则不能安当其亡事也章句之徒相与坐而守之亦亡所患故世乱则圣哲驰骛而不足世治则庸夫髙枕而有余夫上世之士或觧缚而相或释褐而傅或倚夷门而笑或横江潭而渔或七十説而不遇或立谈间而封侯或枉千乗于陋巷或拥帚彗而先驱是以士颇得信其舌而奋其笔窒隙蹈瑕而无所诎也当今县令不请士郡守不迎师羣卿不揖客将相不俛眉言竒者见疑行殊者得辟是以欲谈者宛舌而固声欲行者拟足而投迹乡使上世之士处虖今䇿非甲科行非孝亷举非方正独可抗疏时道是非髙得待诏下触闻罢又安得靑紫且吾闻之炎炎者灭隆隆者絶观雷观火为盈为实天收其声地藏其热髙明之家鬼瞰其室攫挐者亡黙黙者存位极者宗危自守者身全是故知𤣥知黙守道之极爰清爰静游神之廷惟寂惟寞守德之宅世异事变人道不殊彼我易时未知何如今子廼以鸱枭而笑鳯皇执蝘蜓而謿龟龙不亦病乎子徒笑我𤣥之尚白吾亦笑子之病甚不遭㬰跗扁鹊悲夫客曰然则靡𤣥无所成名乎范蔡以下何必𤣥哉扬子曰范睢魏之亡命也折胁拉髂免于徽索翕肩蹈背扶服入橐激卬万乗之主界泾阳抵穰侯而代之当也蔡泽山东之匹夫也颔颐折頞涕涶流沫西揖彊秦之相搤其咽炕其气附其背而夺其位时也天下已定金革已平都于雒阳娄敬委辂脱輓掉三寸之舌建不拔之䇿举中国徙之长安适也五帝垂典三王传礼百世不易叔孙通起于抱鼓之间解甲投戈遂作君臣之仪得也甫刑靡敝秦法酷烈圣汉权制而萧何造律宜也故有造萧何律于唐虞之世则誖矣有作叔孙通仪于夏殷之时则惑矣有建娄敬之䇿于成周之世则缪矣有谈范蔡之説于金张许史之间则狂矣夫萧规曹随留侯画䇿陈平出竒功若泰山向若阺隤唯其人之赡知哉亦㑹其时之可为也故为可为于可为之时则从为不可为于不可为之时则凶夫蔺先生收功于章台四皓采荣于南山公孙创业于金马骠骑𤼵迹于祁连司马长卿窃訾于卓氏东方朔割名于细君仆诚不能与此数公者并故黙然独守吾太𤣥雄以为赋者将以风之必推类而言极丽靡之辞闳侈鉅衍竞于使人不能加也既廼归之于正然览者已过矣往时武帝好神仙相如上大人赋欲以风帝反缥缥有陵云之志繇是言之赋劝而不止明矣又颇似俳优淳于髠优孟之徒非法度所存贤人君子诗赋之正也于是辍不复为而大潭思浑天参摹而四分之极于八十一旁则三摹九据极之七百二十九赞亦自然之道也故观易者见其卦而名之观𤣥者数其画而定之𤣥首四重者非卦也数也其用自天元推一昼一夜隂阳数度律歴之纪九九大运与天终始故𤣥三方九州二十七部八十一家二百四十三表七百二十九赞分为三卷曰一二三与泰初歴相应亦有颛顼之歴焉之以三䇿开之以休咎絣之以象类播之以人事文之以五行拟之以道德仁义礼知无主无名要合五经茍非其事文不虗生为其泰曼漶而不可知故有首冲错测攡莹数文掜图告十一篇皆以觧剥𤣥体离散其文章句尚不存焉𤣥文多故不着观之者难知学之者难成客有难𤣥大深衆人之不好也雄觧之号曰觧难其辞曰客难扬子曰凡着书者为衆人之所好也美味期乎合口工声调于比耳今吾子廼抗辞幽説闳意眇指独驰骋于有亡之际而陶冶大鑪旁薄羣生歴览者兹年矣而殊不寤亶费精神于此而烦学者于彼譬画者画于无形弦者放于无声殆不可乎扬子曰俞若夫闳言崇议幽㣲之涂盖难与览者同也昔人有观象于天视度于地察法于人者天丽且弥地普而深昔人之辞廼玉廼金彼岂好为艰难哉埶不得已也独不见夫翠虬绛螭之将登虖天必耸身于苍梧之渊不阶浮云翼疾风虚举而上升则不能撠胶葛腾九闳日月之经不千里则不能烛六合燿八纮泰山之高不嶕峣则不能浡滃云而散歊烝是以宓牺氏之作易也緜络天地经以八卦文王附六爻孔子错其象而彖其辞然后发天地之臧定万物之基典谟之篇雅颂之声不温纯深润则不足以扬鸿烈而章缉熈盖胥靡为宰寂寞为尸大味必淡大音必希大语呌呌大道低回是以声之眇者不可同于衆人之耳形之美者不可棍于世俗之目辞之衍者不可齐于庸人之听今夫弦者髙张急徽追趋逐耆则坐者不期而附矣试为之施咸池揄六茎𤼵箫韶咏九成则莫有和也是故钟期死伯牙絶絃破琴而不肯与衆鼓獶人亡则匠石辍斤而不敢妄斵师旷之调钟竢知音者之在后也孔子作春秋几君子之前睹也老聃有遗言贵知我者希此非其操与雄见诸子各以其知舛驰大氐诋訾圣人即为怪迂析辩诡辞以挠世事虽小辩终破大道而或衆使溺于所闻而不自知其非也及太史公记六国歴楚汉讫麟止不与圣人同是非颇谬于经故人时有问雄者常用法应之譔以为十三卷象论语号曰法言法言文多不着独着其目天降生民倥侗颛蒙恣于情性聪明不开训诸理譔学行第一降周迄孔成于王道终后诞章乖离诸子图㣲譔吾子第二事有本真陈施于亿动不克咸本诸身譔修身第三芒芒天道在昔圣考过则失中不及则不至不可姦罔譔问道第四神心曶怳经纬万方事系诸道德仁谊礼譔问神第五明哲煌煌旁烛无疆逊于不虞以保天命譔问明第六假言周于天地赞于神明幽𢎞横广絶于迩言譔寡见第七圣人聪明渊懿继天测灵冠于羣伦经诸范譔五百第八立政鼓衆动化天下莫上于中和中和之𤼵在于哲民情譔先知第九仲尼以来国君将相卿士名臣参差不齐壹槩诸圣譔重黎第十仲尼之后讫于汉道德行颜闵股肱萧曹爰及名将尊卑之条称述品藻譔渊骞第十一君子纯终领闻蠢迪检押旁开圣则譔君子第十二孝莫大于宁亲宁亲莫大于宁神宁神莫大于四表之驩心譔孝至第十三赞曰雄之自序云尔初雄年四十余自蜀来至游京师大司马车骑将军王音竒其文雅召以为门下史荐雄待诏歳余奏羽猎赋除为郎给事黄门与王莽刘歆并哀帝之初又与董贤同官当成哀平间莽贤皆为三公权倾人主所荐莫不拔擢而雄三世不徙官及莽篡位谈説之士用符命称功德𫉬封爵者甚衆雄复不侯以耆老乆次转为大夫恬于埶利廼如是实好古而乐道其意欲求文章成名于后世以为经莫大于易故作太𤣥传莫大于论语作法言史篇莫善于仓颉作训纂箴莫善于虞箴作州箴赋莫深于离骚反而广之辞莫丽于相如作四赋皆斟酌其本相与放依而驰骋云用心于内不求于外于时人皆曶之唯刘歆及范逡敬焉而桓谭以为絶伦王莽时刘歆甄丰皆为上公莽既以符命自立即位之后欲絶其原以神前事而丰子寻歆子棻复献之莽诛丰父子投棻四裔辞所连及便收不请时雄校书天禄阁上治狱事使者来欲收雄雄恐不能自免廼从阁上自投下几死莽闻之曰雄素不与事何故在此间请问其故廼刘棻尝从雄学作竒字雄不知情有诏勿问然京师为之语曰惟寂寞自投阁爰清静作符命雄以病免复召为大夫家素贫耆酒人希至其门时有好事者载酒肴从游学而鉅鹿侯芭常从雄居受其太𤣥法言焉刘歆亦尝观之谓雄曰空自苦今学者有禄利然尚不能明易又如𤣥何吾恐后人用覆酱瓿也雄笑而不应年七十一天凤五年卒侯芭为起坟丧之三年时大司空王邑纳言严尤闻雄死谓桓谭曰子常称扬雄书岂能传于后世乎谭曰必传顾君与谭不及见也凡人贱近而贵逺亲见扬子云禄位容貌不能动人故轻其书昔老𣆀着虗无之言两篇薄仁义非礼学然后世好之者尚以为过于五经自汉文景之君及司马迁皆有是言今扬子之书文义至深而论不诡于圣人若使遭遇时君更閲贤知为所称善则必度越诸子矣诸儒或讥以为雄非圣人而作经犹春秋吴楚之君僭号称王盖诛絶之罪也自雄之没至今四十余年其法言大行而𤣥终不显然篇籍具存前汉书卷八十七下卷八十七下考证前汉书卷八十七下考证扬雄传下吁谓之兹邪按文选作吁客何谓兹邪又垂意于志宁选作至宁又遐萌选作遐氓兖鋋瘢按张佖谓师古依孟康所説为箭括无所据此兖字合作鈗然文选作吮鋋瘢亦所以奉太宗之烈遵文武之度按太宗文选作太尊谓髙祖也下句文武之度指文帝武帝于理甚顺若此文作太宗则下句为重出矣顾而作太元五千文按顾字下脱黙字文选可证又独説十余万言选作数十余万言又纎者入无伦选作细者入无间或立谈间而封侯文选无间字是以欲谈者宛舌而固声注师古曰固闭也顾炎武曰固声是同声之误有文选可证而必欲训之为固此小颜之癖也乡使上世之士处虖今按选作处乎今世又不遭臾跗扁鹊选作不遭臾跗与扁鹊也又萧规曹随选作夫萧规曹随又唯其人之赡知哉唯字选作虽大抵语助之辞选较本传多所増减东方朔割名于细君顾炎武曰名字是炙字之误文选可证前汉书卷八十七下考证前汉书卷八十八钦定四库全书前汉书卷八十八汉兰台令史班固撰唐正议大夫行祕书少监琅邪县开国子颜师古注儒林传第五十八古之儒者博学虖六蓺之文六学者王敎之典籍先圣所以明天道正人伦致至治之成法也周道既衰壊于幽厉礼乐征伐自诸侯出陵夷二百余年而孔子兴以圣德遭季世知言之不用而道不行廼叹曰凤鸟不至河不出图吾已矣夫文王既没文不在兹乎于是应聘诸侯以答礼行谊西入周南至楚畏匡戹陈奸七十余君适齐闻韶三月不知肉味自卫反鲁然后乐正雅颂各得其所究观古今之篇籍廼称曰大哉尧之为君也唯天为大唯尧则之巍巍乎其有成功也焕乎其有文章也又曰周监于二世郁郁乎文哉吾从周于是叙书则断尧典称乐则法韶舞论诗则首周南缀周之礼因鲁春秋举十二公行事绳之以文武之道成一王法至获麟而止盖晩而好易读之韦编三絶而为之传皆因近圣之事以立先王之教故曰述而不作信而好古下学而上逹知我者其天乎仲尼既没七十子之徒散游诸侯大者为卿相师傅小者友教士大夫或隐而不见故子张居陈澹台子羽居楚子夏居西河子贡终于齐如田子方叚干木吴起禽滑氂之属皆受业于子夏之伦为王者师是时独魏文侯好学天下并争于战国儒术既黜焉然齐鲁之间学者犹弗废至于威宣之际孟子孙卿之列咸遵夫子之业而润色之以学显于当世及至秦始皇兼天下燔诗书杀术士六学从此缺矣陈渉之王也鲁诸儒持孔氏礼器往归之于是孔甲为渉博士卒与俱死陈渉起匹夫敺适戍以立号不满岁而灭亡其事至微浅然而搢绅先生负礼器往委质为臣者何也以秦禁其业积怨而发愤于陈王也及髙皇帝诛项籍引兵围鲁鲁中诸儒尚讲诵习礼弦歌之音不絶岂非圣人遗化好学之国哉于是诸儒始得修其经学讲习大射乡饮之礼叔孙通作汉礼仪因为奉常诸弟子共定者咸为选首然后喟然兴于学然尚有干戈平定四海亦未皇庠序之事也孝惠髙后时公卿皆武力功臣孝文时颇登用然孝文本好刑名之言及至孝景不任儒窦太后又好黄老术故诸博士具官待问未有进者汉兴言易自淄川田生言书自济南伏生言诗于鲁则申培公于齐则辕固生燕则韩太傅言礼则鲁髙堂生言春秋于齐则胡母生于赵则董仲舒及窦太后崩武安君田蚡为丞相黜黄老刑名百家之言延文学儒者以百数而公孙𢎞以治春秋为丞相封侯天下学士靡然乡风矣𢎞为学官悼道之郁滞廼请曰丞相御史言制曰盖闻导民以礼风之以乐婚姻者居室之大伦也今礼废乐崩朕甚愍焉故详延天下方闻之士咸登诸朝其令礼官劝学讲议洽闻举遗兴礼以为天下先太常议予博士弟子崇乡里之化以厉贤材焉谨与太常臧博士平等议曰闻三代之道乡里有教夏曰校殷曰庠周曰序其劝善也显之朝廷其惩恶也加之刑罚故教化之行也建首善自京师始繇内及外今陛下昭至德开大明配天地本人伦劝学兴礼崇化厉贤以风四方太平之原也古者政教未洽不备其礼请因旧官而兴焉为博士官置弟子五十人复其身太常择民年十八以上仪状端正者补博士弟子郡国县官有好文学敬长上肃政教顺乡里出入不悖所闻令相长丞上属所二千石二千石谨察可者常与计偕诣太常得受业如弟子一歳皆輙课能通一蓺以上补文学掌故缺其髙第可以为郎中太常籍奏即有秀才异等辄以名闻其不事学若下材及不能通一蓺辄罢之而请诸能称者臣谨案诏书律令下者明天人分际通古今之谊文章尔雅训辞深厚恩施甚美小吏浅闻弗能究宣亡以明布谕下以治礼掌故以文学礼义为官迁留滞请选择其秩比二百石以上及吏百石通一蓺以上补左右内史大行卒史比百石以下补郡太守卒史皆各二人边郡一人先用诵多者不足择掌故以补中二千石属文学掌故补郡属备员请着功令它如律令制曰可自此以来公卿大夫士吏彬彬多文学之士矣昭帝时举贤良文学增博士弟子员满百人宣帝末增倍之元帝好儒能通一经者皆复数年以用度不足更为设员千人郡国置五经百石卒史成帝末或言孔子布衣养徒三千人今天子太学弟子少于是增弟子员三千人岁余复如故平帝时王莽秉政增元士之子得受业如弟子勿以为员岁课甲科四十人为郎中乙科二十人为太子舍人丙科四十人补文学掌故云自鲁商瞿子木受易孔子以授鲁桥庇子庸子庸授江东馯臂子弓子弓授燕周丑子家子家授东武孙虞子乗子乗授齐田何子装及秦禁学易为筮卜之书独不禁故传受者不絶也汉兴田何以齐田徙杜陵号杜田生授东武王同子中雒阳周王孙丁寛齐服生皆着易传数篇同授淄川杨何字叔元元光中徴为大中大夫齐即墨成至城阳相广川孟但为太子门大夫鲁周霸莒衡胡临淄主父偃皆以易至大官要言易者本之田何丁寛字子襄梁人也初梁项生从田何受易时寛为项生从者读易精敏材过项生遂事何学成何谢寛寛东归何谓门人曰易以东矣寛至雒阳复从周王孙受古义号周氏传景帝时寛为梁孝王将军距吴楚号丁将军作易説三万言训故举大谊而已今小章句是也寛授同郡砀田王孙王孙授施雠孟喜梁丘贺繇是易有施孟梁丘之学施雠字长卿沛人也沛与砀相近雠为童子从田王孙受易后雠徙长陵田王孙为博士复从卒业与孟喜梁丘贺竝为门人谦让常称学废不教授及梁丘贺为少府事多廼遣子临分将门人张禹等从雠问雠自匿不肯见贺固请不得己乃授临等于是贺荐雠结发事师数十年贺不能及诏拜雠为博士甘露中与五经诸儒杂论同异于石渠阁雠授张禹琅邪鲁伯伯为㑹稽太守禹至丞相禹授淮阳彭宣沛戴崇子平崇为九卿宣大司空禹宣皆有传鲁伯授太山毛莫如少路琅邪邴丹曼容着清名莫如至常山太守此其知名者也繇是施家有张彭之学孟喜字长卿东海兰陵人也父号孟卿善为礼春秋授后苍疏广世所传后氏礼疏氏春秋皆出孟卿孟卿以礼经多春秋烦杂乃使喜从田王孙受易喜好自称誉得易家候隂阳灾变书诈言师田生且死时枕喜䣛独传喜诸儒以此耀之同门梁丘贺疏通证明之曰田生絶于施雠手中时喜归东海安得此事又蜀人赵賔好小数书后为易饰易文以为箕子明夷隂阳气亡箕子箕子者万物方荄兹也賔持论巧慧易家不能难皆曰非古法也云受孟喜喜为名之后賔死莫能持其説喜因不肯仞以此不见信喜举孝廉为郎曲台署长病免为丞相掾博士缺衆人荐喜上闻喜改师法遂不用喜喜授同郡白光少子沛翟牧子兄皆为博士繇是有翟孟白之学梁丘贺字长翁琅邪诸人也以能心计为武骑从大中大夫京房受易房者淄川杨何弟子也房出为齐郡太守贺更事田王孙宣帝时闻京房为易明求其门人得贺贺时为都司空令坐事论免为庻人待诏黄门数入説教侍中以召贺贺入説上善之以贺为郎㑹八月饮酎行祠孝昭庙先敺旄头剑挺堕墬首垂泥中乡乗舆车马惊于是召贺筮之有兵谋不吉上还使有司侍祠是时霍氏外孙代郡太守任宣坐谋反诛宣子章为公车丞亡在渭城界中夜𤣥服入庙居郎间执㦸立庙门待上至欲为逆发觉伏诛故事上常夜入庙其后待明而入自此始也贺以筮有应繇是近幸为大中大夫给事中至少府为人小心周宻上信重之年老终官传子临亦入説为黄门郎甘露中奉使问诸儒于石渠临学精熟专行京房法琅邪王吉通五经闻临説善之时宣帝选髙材郎十人从临讲吉乃使其子郎中骏上疏从临受易临代五鹿充宗君孟为少府骏御史大夫自有传充宗授平陵士孙张仲方沛邓彭祖子夏齐衡咸长賔张为博士至扬州牧光禄大夫给事中家世传业彭祖真定太傅咸王莽讲学大夫繇是梁丘有士孙邓衡之学京房受易梁人焦延寿延寿云尝从孟喜问易会喜死房以为延寿易即孟氏学翟牧白生不肯皆曰非也至成帝时刘向校书考易説以为诸易家説皆祖田何杨叔丁将军大谊畧同唯京氏为异党焦延寿独得隐士之説託之孟氏不相与同房以明灾异得幸为石显所谮诛自有传房授东海殷嘉河东姚平河南乗𢎞皆为郎博士繇是易有京氏之学费直字长翁东莱人也治易为郎至单父令长于卦筮亡章句徒以彖象系辞十篇文言解説上下经琅邪王璜平中能传之璜又传古文尚书髙相沛人也治易与费公同时其学亦亡章句专説隂阳灾异自言出于丁将军传至相相授子康及兰陵母将永康以明易为郎永至豫章都尉及王莽居摄东郡太守翟谊谋举兵诛莽事未𤼵康候知东郡有兵私语门人门人上书言之后数月翟谊兵起莽召问对受师髙康莽恶之以为惑衆斩康繇是易有髙氏学髙费皆未尝立于学官伏生济南人也故为秦博士孝文时求能治尚书者天下亡有闻伏生治之欲召时伏生年九十余老不能行于是诏太常使掌故朝错往受之秦时禁书伏生壁藏之其后大兵起流亡汉定伏生求其书亡数十篇独得二十九篇即以教于齐鲁之间齐学者由此颇能言尚书山东大师亡不渉尚书以教伏生教济南张生及欧阳生张生为博士而伏生孙以治尚书徴弗能明定是后鲁周霸雒阳贾嘉颇能言尚书云欧阳生字和伯千乗人也事伏生授儿寛寛又受业孔安国至御史大夫自有𫝊寛有俊材初见武帝语经学上曰吾始以尚书为朴学弗好及闻寛説可观乃从寛问一篇欧阳大小夏侯氏学皆出于寛寛授欧阳生子世世相传至曾孙高子阳为博士髙孙地余长賔以太子中庶子授太子后为博士论石渠元帝即位地余侍中贵幸至少府戒其子曰我死官属即送汝财物慎毋受汝九卿儒者子孙以廉洁着可以自成及地余死少府官属共送数百万其子不受天子闻而嘉之赐钱百万地余少子政为王莽讲学大夫由是尚书世有欧阳氏学林尊字长賔济南人也事欧阳髙为博士论石渠后至少府太子太傅授平陵平当梁陈翁生当至丞相自有𫝊翁生信都太傅家世𫝊业由是欧阳有平陈之学翁生授琅邪殷崇楚国龚胜崇为博士胜右扶风自有传而平当授九江朱普公文上党鲍宣普为博士宣司𨽻校尉自有传徒衆尤盛知名者也夏侯胜其先夏侯都尉从济南张生受尚书以传族子始昌始昌传胜胜又事同郡蕑卿蕑卿者儿寛门人胜𫝊从兄子建建又事欧阳髙胜至长信少府建太子太傅自有传由是尚书有大小夏侯之学周堪字少卿齐人也与孔霸俱事大夏侯胜霸为博士堪译官令论于石渠经为最髙后为太子少傅而孔霸以大中大夫授太子及元帝即位堪为光禄大夫与萧望之并领尚书事为石显等所谮皆免官望之自杀上愍之廼擢堪为光禄勲语在刘向传堪授牟卿及长安许商长伯牟卿为博士霸以帝师赐爵号襃成君传子光亦事牟卿至丞相自有传由是大夏侯有孔许之学商善为筭着五行论歴四至九卿号其门人沛唐林子髙为德行平陵吴章伟君为言语重泉王吉少音为政事齐炔钦幼卿为文学王莽时林吉为九卿自表上师冡大夫博士郎吏为许氏学者各从门人会车数百両儒者荣之钦章皆为博士徒衆尤盛章为王莽所诛张山拊字长賔平陵人也事小夏侯建为博士论石渠至少府授同县李寻郑寛中少君山阳张无故子儒信都秦恭延君陈留假仓子骄无故善修章句为广陵太傅守小夏侯説文恭增师法至百万言为城阳内史仓以谒者论石渠至胶东相寻善説灾异为骑都尉自有传寛中有隽材以博士授太子成帝即位赐爵关内侯食邑八百户迁光禄大夫领尚书事甚尊重会疾卒谷永上疏曰臣闻圣王尊师傅褒贤儁显有功生则致其爵禄死则异其礼谥昔周公薨成王葬以变礼而当天心公叔文子卒衞侯加以美谥着为后法近事大司空朱邑右扶风翁归德茂天年孝宣皇帝愍册厚赐赞命之臣靡不激扬关内侯郑寛中有颜子之美质包商偃之文学严然总五经之𦕈论立师傅之显位入则乡唐虞之闳道王法纳乎圣听出则参冡宰之重职功列施乎政事退食自公私门不开散赐九族田亩不益德配周召忠合羔羊未得登司徒有家臣卒然早终尤可悼痛臣愚以为宜加其葬礼赐之令谥以章尊师襃贤显功之德上弔赠寛中甚厚由是小夏侯有郑张秦假李氏之学寛中授东郡赵𤣥无故授沛唐尊恭授鲁冯賔賔为博士尊王莽太傅𤣥哀帝御史大夫至大官知名者也孔氏有古文尚书孔安国以今文字读之因以起其家逸书得十余篇盖尚书兹多于是矣遭巫蛊未立于学官安国为谏大夫授都尉朝而司马迁亦从安国问故迁书载尧典禹贡洪范㣲子金縢诸篇多古文説都尉朝授胶东庸生庸生授清河胡常少子以明谷梁春秋为博士部刺史又传左氏常授虢徐敖敖为右扶风掾又传毛诗授王璜平陵涂恽子真子真授河南桑钦君长王莽时诸学皆立刘歆为国师璜恽等皆贵显世所传百両篇者出东莱张霸分析合二十九篇以为数十又采左氏传书叙为作首尾凡百二篇篇或数简文意浅陋成帝时求其古文者霸以能为百両徴以中书校之非是霸辞受父父有弟子尉氏樊并时大中大夫平当侍御史周敞劝上存之后樊并谋反廼黜其书申公鲁人也少与楚元王交俱事齐人浮丘伯受诗汉兴髙祖过鲁申公以弟子从师入见于鲁南宫吕太后时浮丘伯在长安楚元王遣子郢与申公俱卒学元王薨郢嗣立为楚王令申公傅太子戊戊不好学病申公及戊立为王胥靡申公申公愧之归鲁退居家教终身不出门复谢賔客独王命召之乃往弟子自远方至受业者千余人申公独以诗经为训故以教亡传疑者则阙弗传兰陵王臧既从受诗已通事景帝为太子少傅免去武帝初即位臧乃上书宿衞累迁一岁至郎中令及代赵绾亦尝受诗申公为御史大夫绾臧请立明堂以朝诸侯不能就其事乃言师申公于是上使使束帛加璧安车以蒲裹轮驾驷迎申公弟子二人乗轺传从至见上上问治乱之事申公时已八十余老对曰为治者不在多言顾力行何如耳是时上方好文辞见申公对黙然然已招致即以为大中大夫舍鲁邸议明堂事太皇窦太后喜老子言不説儒术得绾臧之过以让上曰此欲复为新垣平也上因废明堂事下绾臧吏皆自杀申公亦病免归数年卒弟子为博士十余人孔安国至临淮太守周霸胶西内史夏寛城阳内史砀鲁赐东海太守兰陵缪生长沙内史徐偃胶西中尉邹人阙门庆忌胶东内史其治官民皆有亷节称其学官弟子行虽不备而至于大夫郎掌故以百数申公卒以诗春秋授而瑕丘江公尽能传之徒衆最盛及鲁许生免中徐公皆守学教授韦贤治诗事博士大江公及许生又治礼至丞相传子𤣥成以淮阳中尉论石渠后亦至丞相𤣥成及兄子赏以诗授哀帝至大司马车骑将军自有传由是鲁诗有韦氏学王式字翁思东平新桃人也事免中徐公及许生式为昌邑王师昭帝崩昌邑王嗣立以行滛乱废昌邑羣臣皆下狱诛唯中尉王吉郎中令龚遂以数谏减死论式系狱当死治事使者责问曰师何以亡谏书式对曰臣以诗三百五篇朝夕授王至于忠臣孝子之篇未尝不为王反复诵之也至于危亡失道之君未尝不流涕为王深陈之也臣以三百五篇谏是以亡谏书使者以闻亦得减死论归家不教授山阳张长安幼君先事式后东平唐长賔沛褚少孙亦来事式问经数篇式谢曰闻之于师具是矣自润色之不肯复授唐生褚生应博士弟子选诣博士抠衣登堂颂礼甚严试诵説有法疑者丘盖不言诸博士惊问何师对曰事式皆素闻其贤共荐式诏除下为博士式徴来衣博士衣而不冠曰刑余之人何宜复充礼官既至止舍中会诸大夫博士共持酒肉劳式皆注意髙仰之博士江公世为鲁诗宗至江公着孝经説心嫉式谓歌吹诸生曰歌骊驹式曰闻之于师客歌骊驹主人歌客毋庸归归今日诸君为主人日尚早未可也江翁曰经何以言之式曰在曲礼江翁曰何狗曲也式耻之阳醉逷墬式客罢让诸生曰我本不欲来诸生彊劝我竟为竖子所辱遂谢病免归终于家张生唐生褚生皆为博士张生论石渠至淮阳中尉唐生楚太傅由是鲁诗有张唐褚氏之学张生兄子游卿为谏大夫以诗授元帝其门人琅邪王扶为泗水中尉陈留许晏为博士由是张家有许氏学初薛广德亦事王式以博士论石渠授龚舍广德至御史大夫舍泰山太守皆有传辕固齐人也以治诗孝景时为博士与黄生争论于上前黄生曰汤武非受命廼杀也固曰不然夫桀纣荒乱天下之心皆归汤武汤武因天下之心而诛桀纣桀纣之民弗为使而归汤武汤武不得已而立非受命为何黄生曰冠虽敝必加于首履虽新必贯于足何者上下之分也今桀纣虽失道然君上也汤武虽圣臣下也夫主有失行臣不正言匡过以尊天子反因过而诛之代立南面非杀而何固曰必若云是髙皇帝代秦即天子之位非邪于是上曰食肉毋食马肝未为不知味也言学者毋言汤武受命不为愚遂罢窦太后好老子书召问固固曰此家人言耳太后怒曰安得司空城旦书乎廼使固入圏击彘上知太后怒而固直言无辠廼假固利兵下固刺彘正中其心彘应手而倒太后黙然亡以复辠后上以固亷直拜为清河太傅疾免武帝初即位复以贤良徴诸儒多嫉毁曰固老罢归之时固己九十余矣公孙𢎞亦徴仄目而事固固曰公孙子务正学以言无曲学以阿世诸齐以诗显贵皆固之弟子也昌邑太傅夏侯始昌最明自有传后苍字近君东海郯人也事夏侯始昌始昌通五经苍亦通诗礼为博士至少府授翼奉萧望之匡衡奉为谏大夫望之前将军衡丞相皆有传衡授琅邪师丹伏理斿君颍川满昌君都君都为詹事理髙密太傅家世传业丹大司空自有传由是齐诗有翼匡师伏之学满昌授九江张邯琅邪皮容皆至大官徒衆尤盛韩婴燕人也孝文时为博士景帝时至常山太傅婴推诗人之意而作内外传数万言其语颇与齐鲁间殊然归一也淮南贲生受之燕赵间言诗者由韩生韩生亦以易授人推易意而为之传燕赵间好诗故其易微唯韩氏自传之武帝时婴尝与董仲舒论于上前其人精悍处事分明仲舒不能难也后其孙商为博士孝宣时涿郡韩生其后也以易徴待诏殿中曰所受易即先太傅所传也尝受韩诗不如韩氏易深太傅故专传之司𨽻校尉盖寛饶本受易于孟喜见涿韩生説易而好之即更从受焉赵子河内人也事燕韩生授同郡蔡谊谊至丞相自有传谊授同郡食子公与王吉吉为昌邑王中尉自有传食生为博士授泰山栗丰吉授淄川长孙顺顺为博士丰部刺史由是韩诗有王食长孙之学丰授山阳张就顺授东海髪福皆至大官徒衆尤盛毛公赵人也治诗为河间献王博士授同国贯长卿长卿授觧延年延年为阿武令授徐敖敖授九江陈侠为王莽讲学大夫由是言毛诗者本之徐敖汉兴鲁髙堂生传士礼十七篇而鲁徐生善为颂孝文时徐生以颂为礼官大夫传子至孙延襄襄其资性善为颂不能通经延颇能未善也襄亦以颂为大夫至广陵内史延及徐氏弟子公户满意桓生单次皆为礼官大夫而瑕丘萧奋以礼至淮阳太守诸言礼为颂者由徐氏孟卿东海人也事萧奋以授后仓鲁闾丘卿仓説礼数万言号曰后氏曲台记授沛闻人通汉子方梁戴德延君戴圣次君沛庆普孝公孝公为东平太傅德号大戴为信都太傅圣号小戴以博士论石渠至九江太守由是礼有大戴小戴庆氏之学通汉以太子舍人论石渠至中山中尉普授鲁夏侯敬又传族子咸为豫章太守大戴授琅邪徐良斿卿为博士州牧郡守家世传业小戴授梁人桥仁季卿杨荣子孙仁为大鸿胪家世传业荣琅邪太守由是大戴有徐氏小戴有桥杨氏之学胡母生字子都齐人也治公羊春秋为景帝博士与董仲舒同业仲舒着书称其德年老归教于齐齐之言春秋者宗事之公孙𢎞亦颇受焉而董生为江都相自有传弟子遂之者兰陵褚大东平嬴公广川叚仲温吕歩舒大至梁相歩舒丞相长史唯嬴公守学不失师法为昭帝谏大夫授东海孟卿鲁眭孟孟为符节令坐説灾异诛自有传严彭祖字公子东海下邳人也与颜安乐俱事眭孟孟弟子百余人唯彭祖安乐为明质问疑谊各持所见孟曰春秋之意在二子矣孟死彭祖安乐各颛门教授由是公羊春秋有颜严之学彭祖为宣帝博士至河南东郡太守以髙第入为左冯翊迁太子太傅亷直不事权贵或説曰天时不胜人事君以不脩小礼曲意亡贵人左右之助经谊虽髙不至宰相愿少自勉彊彭祖曰凡通经术固当脩行先王之道何可委曲从俗茍求富贵乎彭祖竟以太傅官终授琅邪王中为元帝少府家世传业中授同郡公孙文东门云云为荆州刺史文东平太傅徒衆尤盛云坐为江贼拜辱命下狱诛颜安乐字公孙鲁国薛人眭孟姊子也家贫为学精力官至齐郡太守丞后为仇家所杀安乐授淮阳泠丰次君淄川任公公为少府丰淄川太守由是颜家有冷任之学始贡禹事嬴公成于眭孟至御史大夫疏广事孟卿至太子太傅皆自有传广授琅邪筦路路为御史中丞禹授颍川堂谿惠惠授泰山𠖇都都为丞相史都与路又事颜安乐故颜氏复有筦𠖇之学路授孙寳为大司农自有传丰授马宫琅邪左咸咸为郡守九卿徒衆尤盛官至大司徒自有传瑕丘江公受谷梁春秋及诗于鲁申公传子至孙为博士武帝时江公与董仲舒竝仲舒通五经能持论善属文江公呐于口上使与仲舒议不如仲舒而丞相公孙𢎞本为公羊学比辑其议卒用董生于是上因尊公羊家诏太子受公羊春秋由是公羊大兴太子既通复私问谷梁而善之其后浸微唯鲁荣广王孙皓星公二人受焉广尽能传其诗春秋髙才㨗敏与公羊大师眭孟等论数困之故好学者颇复受谷梁沛蔡千秋少君梁周庆幼君丁姓子孙皆从广受千秋又事晧星公为学最笃宣帝即位闻卫太子好谷梁春秋以问丞相韦贤长信少府夏侯胜及侍中乐陵侯史髙皆鲁人也言谷梁子本鲁学公羊氏廼齐学也宜兴谷梁时千秋为郎召见与公羊家竝説上善谷梁説擢千秋为谏大夫给事中后有过左迁平陵令复求能为谷梁者莫及千秋上愍其学且絶廼以千秋为郎中尸将选郎十人从受汝南尹更始翁君本自事千秋能説矣会千秋病死徴江公孙为博士刘向以故谏大夫通逹待诏受谷梁欲令助之江博士复死廼徴周庆丁姓待诏保宫使卒授十人自元康中始讲至甘露元年积十余岁皆明习廼召五经名儒太子太傅萧望之等大议殿中平公羊谷梁同异各以经处是非时公羊博士严彭祖侍郎申輓伊推宋显谷梁议郎尹更始待诏刘向周庆丁姓并论公羊家多不见从愿请内侍郎许广使者亦并内谷梁家中郎王亥各五人议三十余事望之等十一人各以经谊对多从谷梁由是谷梁之学大盛庆姓皆为博士姓至中山太傅授楚申章昌曼君为博士至长沙太傅徒衆尤盛尹更始为谏大夫长乐户将又受左氏传取其变理合者以为章句传子咸及翟方进琅邪房凤咸至大司农方进丞相自有传房凤字子元不其人也以射䇿乙科为太史掌故太常举方正为县令都尉失官大司马票骑将军王根奏除补长史荐鳯明经通逹擢为光禄大夫迁五官中郎将时光禄勲王龚以外属内卿与奉车都尉刘歆共校书三人皆侍中歆白左氏春秋可立哀帝纳之以问诸儒皆不对歆于是数见丞相孔光为言左氏以求助光卒不肯唯凤龚许歆遂共移书责让太常博士语在歆傅大司空师丹奏歆非毁先帝所立上于是出龚等补吏龚为𢎞农歆河内凤九江太守至青州牧始江博士授胡常常授梁萧秉君房王莽时为讲学大夫由是谷梁春秋有尹胡申章房氏之学汉兴北平侯张苍及梁太傅贾谊京兆尹张敞大中大夫刘公子皆脩春秋左氏传谊为左氏传训故授赵人贯公为河间献王博士子长卿为荡隂令授清河张禹长子禹与萧望之同时为御史数为望之言左氏望之善之上书数以称説后望之为太子太傅荐禹于宣帝徴禹待诏未及问会疾死授尹更始更始传子咸及翟方进胡常常授黎阳贾䕶季君哀帝时待诏为郎授苍梧陈钦子佚以左氏授王莽至将军而刘歆从尹咸及翟方进受由是言左氏者本之贾䕶刘歆賛曰自武帝立五经博士开弟子员设科射䇿劝以官禄讫于元始百有余年传业者寖盛支叶蕃滋一经説至百余万言大师衆至千余人盖禄利之路然也初书唯有欧阳礼后易杨春秋公羊而已至孝宣世复立大小夏侯尚书大小戴礼施孟梁丘易谷梁春秋至元帝世复立京氏易平帝时又立左氏春秋毛诗逸礼古文尚书所以罔罗遗失兼而存之是在其中矣前汉书卷八十八卷八十八考证前汉书卷八十八考证儒林传故详延天下方闻之士咸登诸朝注师古曰方道也云云按史记作详延天下方正博闻之士义甚明鬯当是汉书冩本脱正博二字而师古因曲为之説耳殷曰庠周曰序史记作殷曰序周曰庠与孟子同郡国县官按史记作郡国县道邑是也此文有脱误耳县有蛮夷曰道列侯公主所食曰邑谓属于郡或国之县及道与邑也汉时称朝廷曰县官故凡言令长不曰县官也而请诸能称者注师古云云按史记作而请诸不称者罚此文祇换一不字省一罚字义遂不同史记言惩儆滥举此文言登进贤才也自鲁商瞿子木云云按史记祇云商瞿传易六世至田何未尝详六世姓字也自桥庇子庸至孙虞子乗皆班氏所𥙷又田何子装史记作子庄班氏当以避明帝讳而改曰装耳要言易者本之田何按史记作然要言易者本于杨何之家费直传琅邪王璜平中能传之按王璜沟洫志作王横高相传东郡太守翟谊按本传作翟义义谊古字通用蔡义亦或作蔡谊伏生传于是诏太常使掌故朝错往受之按朝鼌二字通用据后汉书何敞传敞之祖何比干学尚书于错也齐学者由此颇能言尚书按史记但云学者由此颇能言尚书此文似衍齐字然以上下文推之又似齐字下脱鲁字如云齐鲁学者于文甚顺也申公传弟子自逺方至受业者千余人按千余人史记作百余人下文言申公弟子为博士者十余人大夫郎掌故以百数则此文作千余人是也又按申公为鲁诗之师又为谷梁春秋之师故下文言申公卒以诗春秋授而瑕邱江公尽能传之也辕固传履虽新必贯于足按贯字史记作关胡母生传弟子遂之者按史记作仲舒弟子通者又东平嬴公史记无而广川叚仲史记作殷忠前汉书卷八十八考证前汉书卷八十九钦定四库全书前汉书卷八十九汉兰台令史班固撰唐正议大夫行祕书少监琅邪县开国子颜师古注循吏传第五十九汉兴之初反秦之敝与民休息凡事简易禁罔疏阔而相国萧曹以寛厚清静为天下帅民作画一之歌孝惠垂拱高后女主不出房闼而天下晏然民务稼穑衣食滋殖至于文景遂移风易俗是时循吏如河南守呉公蜀守文翁之属皆谨身帅先居以亷平不至于严而民从化孝武之世外攘四夷内改法度民用彫敝姦轨不禁时少能以化治称者唯江都相董仲舒内史公孙𢎞儿寛居官可纪三人皆儒者通于世务明习文法以经术润饰吏事天子器之仲舒数谢病去𢎞寛至三公孝昭㓜冲霍光秉政承奢侈师旅之后海内虚耗光因循守职无所改作至于始元元凤之间匈奴乡化百姓益富举贤良文学问民所疾苦于是罢酒𣙜而议盐铁矣及至孝宣繇仄陋而登至尊兴于闾阎知民事之囏难自霍光薨后始躬万机厉精为治五日一听事自丞相已下各奉职而进及拜刺史守相辄亲见问观其所繇退而考察所行以质其言有名实不相应必知其所以然常称曰庻民所以安其田里而亡叹息愁恨之心者政平讼理也与我共此者其唯良二千石乎以为太守吏民之本也数变易则下不安民知其将乆不可欺罔廼服从其教化故二千石有治理效辄以玺书勉厉増秩赐金或爵至闗内侯公卿缺则选诸所表以次用之是故汉世良吏于是为盛称中兴焉若赵广汉韩延夀尹翁归严延年张敞之属皆称其位然任刑罚或抵罪诛王成黄霸朱邑龚遂郑𢎞召信臣等所居民富所去见思生有荣号死见奉祀此廪廪庻几徳让君子之遗风矣文翁庐江舒人也少好学通春秋以郡县吏察举景帝末为蜀郡守仁爱好教化见蜀地辟陋有蛮夷风文翁欲诱进之乃选郡县小吏开敏有材者张叔等十余人亲自饬厉遣诣京师受业博士或学律令减省少府用度买刀布蜀物赍计吏以遗博士数岁蜀生皆成就还归文翁以为右职用次察举官有至郡守刺史者又脩起学官于成都市中招下县子弟以为学官弟子为除更繇高者以补郡县吏次为孝弟力田常选学官僮子使在便坐受事毎出行县益从学官诸生明经饬行者与俱使传教令出入闺合县邑吏民见而荣之数年争欲为学官弟子富人至出钱以求之繇是大化蜀地学于京师者比齐鲁焉至武帝时乃令天下郡国皆立学校官自文翁为之始云文翁终于蜀吏民为立祠堂岁时祭祀不絶至今巴蜀好文雅文翁之化也王成不知何郡人也为胶东相治甚有声宣帝最先褒之地节三年下诏曰盖闻有功不赏有罪不诛虽唐虞不能以化天下今胶东相成劳来不怠流民自占八万余口治有异等之效其赐成爵闗内侯秩中二千石未及征用㑹病卒官后诏使丞相御史问郡国上计长吏守丞以政令得失或对言前胶东相成伪自增加以䝉显赏是后俗吏多为虚名云黄霸字次公淮阳阳夏人也以豪桀役使徙云陵霸少学律令喜为吏武帝末以待诏入钱赏官补侍郎谒者坐同产有罪劾免后复入谷沈黎郡补左冯翊二百石卒史冯翊以霸入财为官不署右职使领郡钱谷计簿书正以亷称察补河东均输长复察亷为河南太守丞霸为人明察内敏又习文法然温良有让足知善御衆为丞处议当于法合人心太守甚任之吏民爱敬焉自武帝末用法深昭帝立㓜大将军霍光秉政大臣争权上官桀等与燕王谋作乱光既诛之遂遵武帝法度以刑罚痛绳羣下繇是俗吏尚严酷以为能而霸独用寛和为名㑹宣帝即位在民间时知百姓苦吏急也闻霸持法平召以为廷尉正数决疑狱庭中称平守丞相长史坐公卿大议庭中知长信少府夏侯胜非议诏书大不敬霸阿从不举劾皆下廷尉系狱当死霸因从胜受尚书狱中再隃冬积三嵗廼出语在胜传胜出复为諌大夫令左冯翊宋畸举霸贤良胜又口荐霸于上上擢霸为扬州刺史三岁宣帝下诏曰制诏御史其以贤良高第扬州刺史霸为颍川太守秩比二千石居官赐车盖特高一丈别驾主簿车缇油屏泥于轼前以章有徳时上垂意于治数下恩泽诏书吏不奉宣太守霸为选择良吏分部宣布诏令令民咸知上意使邮亭乡官皆畜鸡豚以赡鳏寡贫穷者然后为条教置父老师帅伍长班行之于民间劝以为善防姦之意及务耕桑节用殖财种树畜飬去食谷马米盐靡宻初若烦碎然霸精力能推行之吏民见者语次寻绎问它隂伏以相参考尝欲有所司察择长年廉吏遣行属令周宻吏出不敢舎邮亭食于道旁乌攫其肉民有欲诣府口言事者适见之霸与语道此后日吏还谒霸霸见迎劳之曰甚苦食于道旁乃为乌所盗肉吏大惊以霸具知其起居所问豪釐不敢有所隐鳏寡孤独有死无以𦵏者乡部书言霸具为区处某所大木可以为棺某亭猪子可以祭吏徃皆如言其识事聪明如此吏民不知所出咸称神明姦人去入它郡盗贼日少霸力行教化而后诛罚务在成就全安长吏许丞老病聋督邮白欲逐之霸曰许丞廉吏虽老尚能拜起送迎正颇重听何伤且善助之毋失贤者意或问其故霸曰数易长吏送故迎新之费及姦吏縁絶簿书盗财物公私费耗甚多皆当出于民所易新吏又未必贤或不如其故徒相益为乱凡治道去其泰甚者耳霸以外寛内明得吏民心户口岁増治为天下第一征守京兆尹秩二千石坐发民治驰道不先以闻又发骑士诣北军马不适士劾乏军兴连贬秩有诏归颍川太守官以八百石居治如其前前后八年郡中愈治是时凤凰神爵数集郡国颍川尤多天子以霸治行终长者下诏称扬曰颍川太守霸宣布诏令百姓乡化孝子弟弟贞妇顺孙日以衆多田者让畔道不拾遗飬视鳏寡赡助贫穷狱或八年亡重罪囚吏民乡于教化兴于行谊可谓贤人君子矣书不云乎股肱良哉其赐爵闗内侯黄金百斤秩中二千石而颍川孝弟有行义民三老力田皆以差赐爵及帛后数月征霸为太子太傅迁御史大夫五凤三年代丙吉为丞相封建成侯食邑六百户霸材长于治民及为丞相总纲纪号令风采不及丙魏于定国功名损于治郡时京兆尹张敞舎鹖雀飞集丞相府霸以为神雀议欲以闻敞奏霸曰窃见丞相请与中二千石博士杂问郡国上计长吏守丞为民兴利除害成大化条其对有耕者让畔男女异路道不拾遗及举孝子弟弟贞妇者为一辈先上殿举而不知其人数者次之不为条教者在后叩头谢丞相虽口不言而心欲其为之也长吏守丞对时臣敞舎有鹖雀飞止丞相府屋上丞相以下见者数百人边吏多知鹖雀者问之皆阳不知丞相图议上奏曰臣闻上计长吏守丞以兴化条皇天报下神雀后知从臣敞舎来乃止郡国吏窃笑丞相仁厚有知畧微信竒怪也昔汲黯为淮阳守辞去之官谓大行李息曰御史大夫张汤懐诈阿意以倾朝廷公不早白与俱受戮矣息畏汤终不敢言后汤诛败上闻黯与息语乃抵息罪而秩黯诸侯相取其思竭忠也臣敞非敢毁丞相也诚恐羣臣莫白而长吏守丞畏丞相指归舎法令各为私教务相増加浇淳散朴并行伪貌有名亡实倾揺觧怠甚者为妖假令京师先行让畔异路道不拾遗其实亡益廉贪贞滛之行而以伪先天下固未可也即诸侯先行之伪声轶于京师非细事也汉家承敝通变造起律令即以劝善禁姦条贯详备不可复加宜令贵臣明饬长吏守丞归告二千石举三老孝弟力田孝廉廉吏务得其人郡事皆以义法令检式毋得擅为条教敢挟诈伪以奸名誉者必先受戮以正明好恶天子嘉纳敞言召上计吏使侍中临饬如敞指意霸甚慙又乐陵侯史高以外属旧恩侍中贵重霸荐高可太尉天子使尚书召问霸太尉官罢乆矣丞相兼之所以偃武兴文也如国家不虞边境有事左右之臣皆将帅也夫宣明教化通逹幽隐使狱亡冤刑邑亡盗贼君之职也将相之官朕之任焉侍中乐陵侯高帷幄近臣朕之所自亲君何越职而举之尚书令受丞相对霸免冠谢罪数日乃决自是后不敢复有所请然自汉兴言治民吏以霸为首为丞相五嵗甘露三年薨谥曰定侯霸死后乐陵侯高竟为大司马霸子思侯赏嗣为闗都尉薨子忠侯辅嗣至卫尉九卿薨子忠嗣侯讫王莾廼絶子孙为吏二千石者五六人始霸少为阳夏㳺徼与善相人者共载出见一妇人相者言此妇人当富贵不然相书不可用也霸推问之乃其乡里巫家女也霸即娶为妻与之终身为丞相后徙杜陵朱邑字仲卿庐江舒人也少时为舒桐乡啬夫廉平不苛以爱利为行未尝笞辱人存问耆老孤寡遇之有恩所部吏民爱敬焉迁补太守卒史举贤良为大司农丞迁北海太守以治行第一入为大司农为人淳厚笃于故旧然性公正不可交以私天子器之朝廷敬焉是时张敞为胶东相与邑书曰明主游心太古广延茂士此诚忠臣竭思之时也直敞远守剧郡驭于绳墨匈臆约结固亡竒也虽有亦安所施足下以清明之徳掌周稷之业犹饥者甘糟糠穰岁余粱肉何则有亡之势异也昔陈平虽贤须魏倩而后进韩信虽竒赖萧公而后信故事各逹其时之英俊若必伊尹吕望而后荐之则此人不因足下而进矣邑感敞言贡荐贤士大夫多得其助者身为列卿居处俭节禄赐以共九族乡党家亡余财神爵元年卒天子闵惜下诏称扬曰大司农邑廉洁守节退食自公亡疆外之交束脩之餽可谓淑人君子遭离凶灾朕甚闵之其赐邑子黄金百斤以奉其祭祀初邑病且死属其子曰我故为桐乡吏其民爱我必𦵏我桐乡后世子孙奉甞我不如桐乡民及死其子𦵏之桐乡西郭外民果然共为邑起冡立祠嵗时祠祭至今不絶龚遂字少卿山阳南平阳人也以明经为官至昌邑郎中令事王贺贺动作多不正遂为人忠厚刚毅有大节内谏争于王外责傅相引经义陈祸福至于涕泣蹇蹇亡已面刺王过王至掩耳起走曰郎中令善媿人及国中皆畏惮焉王尝乆与驺奴宰人游戏饮食赏赐亡度遂入见王涕泣䣛行左右侍御皆出涕王曰郎中令何为哭遂曰臣痛社稷危也愿赐清闲竭愚王辟左右遂曰大王知胶西王所以为无道亡乎王曰不知也曰臣闻胶西王有䛕臣侯得王所为儗于桀纣也得以为尧舜也王説其謟谀尝与寝处唯得所言以至于是今大王亲近羣小渐渍邪恶所习存亡之机不可不慎也臣请选郎通经术有行义者与王起居坐则诵诗书立则习礼容宜有益王许之遂廼选郎中张安等十人侍王居数日王皆逐去安等乆之宫中数有妖怪王以问遂遂以为有大忧宫室将空语在昌邑王传㑹昭帝崩亡子昌邑王贺嗣立官属皆征入王相安乐迁长乐卫尉遂见安乐流涕谓曰王立为天子日益骄溢諌之不复听今哀痛未尽日与近臣饮食作乐鬬虎豹召皮轩车九流驱驰东西所为誖道古制寛大臣有隐退今去不得阳狂恐知身死为世戮奈何君陛下故相宜极谏争王即位二十七日卒以淫乱废昌邑群臣坐䧟王于恶不道皆诛死者二百余人唯遂与中尉王阳以数谏争得减死髠为城旦宣帝即位乆之勃海左右郡嵗饥盗贼并起二千石不能禽制上选能治者丞相御史举遂可用上以为勃海太守时遂年七十余召见形貌短小宣帝望见不副所闻心内轻焉谓遂曰勃海废乱朕甚忧之君欲何以息其盗贼以称朕意遂对曰海濒遐逺不霑圣化其民困于饥寒而吏不恤故使陛下赤子盗弄陛下之兵于潢池中耳今欲使臣胜之邪将安之也上闻遂对甚説荅曰选用贤良固欲安之也遂曰臣闻治乱民犹治乱绳不可急也唯缓之然后可治臣愿丞相御史且无拘臣以文法得一切便宜从事上许焉加赐黄金赠遣乘传至勃海界郡闻新太守至发兵以迎遂皆遣还移书勑属县悉罢逐捕盗贼吏诸持鉏钩田器者皆为良民吏毋得问持兵者廼为盗贼遂单车独行至府郡中翕然盗贼亦皆罢勃海又多劫畧相随闻遂教令即时觧散弃其兵弩而持钩鉏盗贼于是悉平民安土乐业遂廼开仓廪假贫民选用良吏尉安牧养焉遂见齐俗奢侈好末技不田作廼躬率以俭约劝民务农桑令口种一树榆百本䪥五十本葱一畦韭家二母彘五鸡民有带持刀剑者使卖剑买牛卖刀买犊曰何为带牛佩犊春夏不得不趋田畆秋冬课收敛益畜果实蓤芡劳来循行郡中皆有畜积吏民皆富实狱讼止息数年上遣使者征遂议曹王生愿从功曹以王生素耆酒亡节度不可使遂不忍逆从至京师王生日饮酒不视太守㑹遂引入宫王生醉从后唿曰明府且止愿有所白遂还问其故王生曰天子即问君何以治勃海君不可有所陈对宜曰皆圣主之徳非小臣之力也遂受其言既至前上果问以治状遂对如王生言天子説其有让笑曰君安得长者之言而称之遂因前曰臣非知此乃臣议曹教戒臣也上以遂年老不任公卿拜为水衡都尉议曹王生为水衡丞以襃显遂云水衡典上林禁苑共张宫馆为宗庙取牲官职亲近上甚重之以官夀卒召信臣字翁卿九江寿春人也以明经甲科为郎出补谷阳长举高第迁上蔡长其治视民如子所居见称述超为零陵太守病归复征为谏大夫迁南阳太守其治如上蔡信臣为人勤力有方畧好为民兴利务在富之躬劝耕农出入阡陌止舎离乡亭稀有安居时行视郡中水泉开通沟渎起水门提阏凡数十处以广溉灌歳歳増加多至三万顷民得其利畜积有余信臣为民作均水约束刻石立于田畔以防分争禁止嫁娶送终奢靡务出于俭约府县吏家子弟好游敖不以田作为事辄斥罢之甚者案其不法以视好恶其化大行郡中莫不耕稼力田百姓归之户口増倍盗贼狱讼衰止吏民亲爱信臣号之曰召父荆州刺史奏信臣为百姓兴利郡以殷富赐黄金四十斤迁河南太守治行常为第一复数増秩赐金竟寕中征为少府列于九卿奏请上林诸离逺宫馆稀幸御者勿复缮治共张又奏省乐府黄门倡优诸戏及宫馆兵弩什器减过太半太官园种冬生葱韭菜茹覆以屋庑昼夜㸐藴火待温气乃生信臣以为此皆不时之物有伤于人不宜以奉供飬及它非法食物悉奏罢省费歳数千万信臣年老以官卒元始四年诏书祀百辟卿士有益于民者蜀郡以文翁九江以召父应诏书歳时郡二千石率官属行礼奉祠信臣冢而南阳亦为立祠前汉书卷八十九卷八十九考证前汉书卷八十九考证循吏传以寛厚清静为天下帅注师古曰帅遵也按帅是率先之意颜注非也文翁传蜀地学于京师者比齐鲁焉按蜀志秦宓曰文翁遣司马相如东受七经还教吏民然则相如即文翁所㧞以为蜀人师者其语与地理志所云繇文翁倡其教相如为之师者正合但此传及相如传并无明文文翁之化也注师古曰文翁学堂于今犹在益州城内按文翁学堂即石室讲堂也水经注曰文翁为蜀守立讲堂作石室于南城后守更増二石室颜有意益州学馆记曰华阳国志文翁讲堂石室一名玉堂安帝初间烈火为灾惟石室独存至献帝兴平元年太守高联于玉堂东更造一石室为周公礼殿唐志有益州文翁学堂图一卷黄覇传风采不及丙魏于定国按此总计孝宣朝名相而言覇前不及丙魏后不及定国也定国为相实在覇后君何越职而举之胡三省曰丞相职总百官进贤退不肖覇荐史高以为所荐非其人可也以为越职则不可也葢自武帝以来丞相之失其职也乆矣按自武帝以后外廷之官统于丞相中朝之官统于大司马覇以丞相而举史高堪大司马故以越职责之朱邑传少时为舒桐乡啬夫按乡吏之有秩者曰三老曰啬夫曰游徼啬夫职听讼狱收赋税龚遂传拜为水衡都尉按公卿表遂以地节四年为水衡都尉即朱邑以北海太守入为大司农之嵗也召信臣传起水门提阏凡数十处按提应作堤又按信臣于南阳水利无所不兴其最鉅者钳卢陂六门堨并在穰县之南灌溉穰新野昆阳三县后汉杜诗修其故迹民有召父杜母之歌晋杜预复其遗规地有二十九陂之利故读后书晋书及水经注通典而叹信臣功在南阳并于蜀李氷邺史起也颜注太畧前汉书卷八十九考证前汉书卷九十钦定四库全书前汉书卷九十汉兰台令史班固撰唐正议大夫行秘书少监琅邪县开国子颜师古注酷吏传第六十孔子曰导之以政齐之以刑民免而无耻导之以徳齐之以礼有耻且格老氏称上徳不徳是以有徳下徳不失徳是以无徳法令滋章盗贼多有信哉是言也法令者治之具而非制治清浊之源也昔天下之罔尝宻矣然姦轨愈起其极也上下相遁至于不振当是之时吏治若救火扬沸非武健严酷恶能胜其任而媮快乎言道徳者溺于职矣故曰听讼吾犹人也必也使无讼乎下士闻道大笑之非虚言也汉兴破觚而为圜斵琱而为朴号为罔漏吞舟之鱼而吏治蒸蒸不至于姦黎民艾安由是观之在彼不在此高后时酷吏独有侯封刻轹宗室侵辱功臣吕氏已败遂夷侯封之家孝景时鼌错以刻深颇用术辅其资而七国之乱发怒于错错卒被戮其后有郅都寗成之伦郅都河东大阳人也以郎事文帝景帝时为中郎将敢直谏面折大臣于朝尝从入上林贾姬在厠野彘入厠上目都都不行上欲自持兵救贾姬都伏上前曰亡一姬复一姬进天下所少宁姬等邪陛下纵自轻奈宗庙太后何上还彘亦不伤贾姬太后闻之赐都金百斤上亦赐金百斤由此重都济南瞷氏宗人三百余家豪猾二千石莫能制于是景帝拜都为济南守至则诛瞷氏首恶余皆股栗居岁余郡中不拾遗旁十余郡守畏都如大府都为人勇有气公亷不发私书问遗无所受请寄无所听常称曰已背亲而出身固当奉职死节官下终不顾妻子矣都迁为中尉丞相条侯至贵居也而都揖丞相是时民朴畏罪自重而都独先严酷致行法不避贵戚列侯宗室见都侧目而视号曰苍鹰临江王征诣中尉府对簿临江王欲得刀笔为书谢上而都禁吏弗与魏其侯使人间予临江王临江王既得为书谢上因自杀窦太后闻之怒以危法中都都免归家景帝廼使使即拜都为鴈门太守便道之官得以便宜从事匈奴素闻郅都节举边为引兵去竟都死不近鴈门匈奴至为偶人象都令骑驰射莫能中其见惮如此匈奴患之乃中都以汉法景帝曰都忠臣欲释之窦太后曰临江王独非忠臣乎于是斩都也寗成南阳穰人也以郎谒者事景帝好气为少吏必陵其长吏为人上操下急如束湿猾贼任威稍迁至济南都尉而郅都为守始前数都尉歩入府因吏谒守如县令其畏都如此及成徃直凌都出其上都素闻其声善遇与结驩乆之都死后长安左右宗室多犯法上召成为中尉其治效郅都其廉弗如然宗室豪桀人皆惴恐武帝即位徙为内史外戚多毁成之短抵罪髠钳是时九卿死即死少被刑而成刑极自以为不复收廼觧脱诈刻传出闗归家称曰仕不至二千石贾不至千万安可比人乎廼贳貣陂田千余顷假贫民役使数千家数年㑹赦致产数千万为任侠持吏长短出从数十骑其使民威重于郡守周阳由其父赵兼以淮南王舅侯周阳故因氏焉由以宗家任为郎事文帝景帝时由为郡守武帝即位吏治尚修谨然由居二千石中最为暴酷骄恣所爱者挠法活之所憎者曲法灭之所居郡必夷其豪为守视都尉如令为都尉陵太守夺之治汲黯为忮司马安之文恶俱在二千石列同车未尝敢均茵冯后由为河东都尉与其守胜屠公争权相告言胜屠公当抵罪议不受刑自杀而由弃市自寗成周阳由之后事益多民巧法大抵吏治类多成由等矣赵禹斄人也以佐史补中都官用廉为令史事太尉周亚夫亚夫为丞相禹为丞相史府中皆称其廉平然亚夫弗任曰极知禹无害然文深不可以居大府武帝时禹以刀笔吏积劳迁为御史上以为能至中大夫与张汤论定律令作见知吏传相监司以法尽自此始禹为人廉裾为史以来舎无食客公卿相造请禹终不行报谢务在絶知友賔客之请孤立行一意而已见法辄取亦不覆案求官属隂罪尝中废已为廷尉始条侯以禹贼深及禹为少府九卿酷急至晚节事益多吏务为严峻而禹治加缓名为平王温舒等后起治峻禹禹以老徙为燕相数歳誖乱有罪免归后十余年以寿卒于家义纵河东人也少年时常与张次公俱攻剽为羣盗纵有姊以医幸王太后太后问有子兄弟为官者乎姊曰有弟无行不可太后廼告上上拜义姁弟纵为中郎补上党郡中令治敢徃少温籍县无逋事举第一迁为长陵及长安令直法行治不避贵戚以捕按太后外孙脩成子中上以为能迁为河内都尉至则族灭其豪穰氏之属河内道不拾遗而张次公亦为郎以勇悍从军敢深入有功封为岸头侯寗成家居上欲以为郡守御史大夫𢎞曰臣居山东为小吏时寗成为济南都尉其治如狼牧羊成不可令治民上廼拜成为闗都尉嵗余闗吏税肄郡国出入闗者号曰宁见乳虎无直寗成之怒其暴如此义纵自河内迁为南阳太守闻寗成家居南阳及至闗寗成侧行送迎然纵气盛弗为礼至郡遂按寗氏破碎其家成坐有罪及孔暴之属皆奔亡南阳吏民重足一迹而平氏朱彊杜衍杜周为纵爪牙之吏任用迁为廷尉史军数出定襄定襄吏民乱败于是徙纵为定襄太守纵至掩定襄狱中重罪二百余人及賔客昆弟私入相视者亦二百余人纵壹切捕鞠曰为死罪觧脱是日皆报杀四百余人郡中不寒而栗猾民佐吏为治是时赵禹张汤为九卿矣然其治尚寛辅法而行纵以鹰击毛摰为治后㑹更五铢钱白金起民为姦京师尤甚廼以纵为右内史王温舒为中尉温舒至恶所为弗先言纵纵必以气陵之败壊其功其治所诛杀甚多然取为小治姦益不胜直指始出矣吏之治以斩杀缚束为务阎奉以恶用矣纵廉其治效郅都上幸鼎湖病乆已而卒起幸甘泉道不治上怒曰纵以我为不行此道乎衔之至冬杨可方受告缗纵以为此乱民部吏捕其为可使者天子闻使杜式治以为废格沮事弃纵市后一岁张汤亦死王温舒阳陵人也少时椎埋为姦已而试县亭长数废数为吏以治狱至廷尉史事张汤迁为御史督盗贼杀伤甚多稍迁至广平都尉择郡中豪敢徃吏十余人为爪牙皆把其隂重罪而纵使督盗贼快其意所欲得此人虽有百罪弗法即有避回夷之亦灭宗以故齐赵之郊盗不敢近广平广平声为道不拾遗上闻迁为河内太守素居广平时皆知河内豪姦之家及徃以九月至令郡具私马五十疋为驿自河内至长安部吏如居广平时方畧捕郡中豪猾相连坐千余家上书请大者至族小者乃死家尽没入偿臧奏行不过二曰得可事论报至流血十余里河内皆怪其奏以为神速尽十二月郡中无犬吠之盗其颇不得失之旁郡追求㑹春温舒顿足叹曰嗟乎令冬月益展一月足吾事矣其好杀行威不爱人如此上闻之以为能迁为中尉其治复放河内徒请召猜祸吏与从事河内则扬皆麻戊闗中杨赣成信等义纵为内史惮之未敢恣治及纵死张汤败后徙为廷尉而尹齐为中尉坐法抵罪温舒复为中尉为人少文居它惛惛不辩至于中尉则心开素习闗中俗知豪恶吏豪恶吏尽复为用吏苛察淫恶少年投銗购告言姦置伯落长以收司姦温舒多謟善事有埶者即无埶视之如奴有埶家虽有姦如山弗犯无埶虽贵戚必侵辱舞文巧请下戸之猾以动大豪其治中尉如此姦猾穷治大氐尽靡烂狱中行论无出者其爪牙吏虎而冠于是中尉部中中猾以下皆伏有埶者为游声誉称治数歳其吏多以权贵富温舒击东越还议有不中意坐以法免是时上方欲作通天台而未有人温舒请覆中尉脱卒得数万人作上説拜为少府徙右内史治如其故姦邪少禁坐法失官复为右辅行中尉如故操歳余㑹宛军发诏征豪吏温舒匿其吏华成及人有变告温舒受员骑钱它姦利事罪至族自杀其时两弟及两婚家亦各自坐它罪而族光禄勲徐自为曰悲夫夫古有三族而王温舒罪至同时而五族乎温舒死家絫千金尹齐东郡茌平人也以刀笔吏稍迁至御史事张汤汤数称以为廉武帝使督盗贼斩伐不避贵埶迁闗都尉声甚于寗成上以为能拜为中尉吏民益彫敝轻齐木彊少文豪恶吏伏匿而善吏不能为治以故事多废抵罪后复为淮阳都尉王温舒败后数年病死家直不满五十金所诛灭淮阳甚多及死仇家欲烧其尸妻亡去归𦵏杨仆宜阳人也以千夫为吏河南守举为御史使督盗贼闗东治放尹齐以敢击行稍迁至主爵都尉上以为能南越反拜为楼船将军有功封将梁侯东越反上欲复使将为其伐前劳以书勅责之曰将军之功独有先破石门寻陿非有斩将骞旗之实也乌足以骄人哉前破番禺捕降者以为虏掘死人以为获是一过也建徳吕嘉逆罪不容于天下将军拥精兵不穷追超然以东越为援是二过也士卒暴露连嵗为朝㑹不置酒将军不念其勤劳而造佞巧请乘传行塞因用归家懐银黄垂三组夸乡里是三过也先期内顾以道恶为觧失尊尊之序是四过也欲请蜀刀问君贾几何对曰率数百武库日出兵而阳不知挟伪干君是五过也受诏不至兰池宫明日又不对假令将军之吏问之不对令之不从其罪何如推此心以在外江海之间可得信乎今东越深入将军能率衆以掩过不仆惶恐对曰愿尽死赎罪与王温舒俱破东越后复与左将军荀彘俱击朝鲜为彘所缚语在朝鲜传还免为庶人病死咸宣杨人也以佐史给事河东守卫将军青使买马河东见宣无害言上征为廐丞官事办稍迁至御史及丞使治主父偃及淮南反狱所以微文深诋杀者甚衆称为敢决疑数废数起为御史及中丞者几二十嵗王温舒为中尉而宣为左内史其治米盐事大小皆闗其手自部署县名曹寳物官吏令丞弗得擅揺痛以重法绳之居官数年壹切为小治辩然独宣以小治大能自行之难以为经中废为右扶风坐怒其吏成信信亡藏上林中宣使郿令将吏卒䦨入上林中蚕室门攻亭格杀信射中苑门宣下吏为大逆当族自杀而杜周任用是时郡守尉诸侯相二千石欲为治者大抵尽效王温舒等而吏民益轻犯法盗贼滋起南阳有梅免百政楚有叚中杜少齐有徐勃燕赵之间有坚卢范主之属大羣至数千人擅自号攻城邑库兵释死罪缚辱郡守都尉杀二千石为檄告县趋具食小羣以百数掠卤乡里者不可称数于是上始使御史中丞丞相长史使督之犹弗能禁乃使光禄大夫范昆诸部都尉及故九卿张徳等衣绣衣持节虎符发兵以兴击斩首大部或至万余级及以法诛通行饮食坐相连郡甚者数千人数岁廼颇得其渠率散卒失亡复聚党阻山川徃徃而羣无可奈何于是作沈命法曰羣盗起不发觉发觉而弗捕满品者二千石以下至小吏主者皆死其后小吏畏诛虽有盗弗敢发恐不能得坐课累府府亦使不言故盗贼寖多上下相为匿以避文法焉田广明字子公郑人也以郎为天水司马功次迁河南都尉以杀伐为治郡国盗贼并起迁广明为淮阳太守歳余故城父令公孙勇与客胡倩等谋反倩诈称光禄大夫从车骑数十言使督盗贼止陈留传舎太守谒见欲收取之广明觉知发兵皆捕斩焉而公孙勇衣绣衣乘驷马车至圉圉使小史侍之亦知其非是守尉魏不害与廐啬夫江徳尉史苏昌共收捕之上封不害为当涂侯徳轑阳侯昌蒲侯初四人俱拜于前小史窃言武帝问言何对曰为侯者得东归不上曰女欲不贵矣女乡名为何对曰名遗乡上曰用遗汝矣于是赐小史爵闗内侯食遗乡六百户上以广明连禽大姦征入为大鸿胪擢广明兄云中代为淮阳太守昭帝时广明将兵击益州还赐爵闗内侯徙卫尉后出为左冯翊治有能名宣帝初立代蔡义为御史大夫以前为冯翊与议定䇿封昌水侯岁余以祁连将军将兵击匈奴出塞至受降城受降都尉前死䘮柩在堂广明召其寡妻与姦既出不至质引军空还下太守杜延年簿责广明自杀阙下国除兄云中为淮阳守亦敢诛杀吏民守阙告之竟坐弃市田延年字子賔先齐诸田也徙阳陵延年以材略给事大将军莫府霍光重之迁为长史出为河东太守选㧞尹翁归等以为爪牙诛鉏豪彊姦邪不敢发以选入为大司农㑹昭帝崩昌邑王嗣立淫乱霍将军忧惧与公卿议废之莫敢发言延年按剑廷叱群臣即日议决语在光𫝊宣帝即位延年以决疑定䇿封阳成侯先是茂陵富人焦氏贾氏以数千万隂积贮炭苇诸下里物昭帝大行时方上事暴起用度未办延年奏言商贾或豫收方上不祥器物冀其疾用欲以求利非民臣所当为请没入县官奏可富人亡财者皆怨出钱求延年罪初大司农取民牛车三万两为僦载沙便桥下送致方上车直千钱延年上簿诈増僦直车二千凡六千万盗取其半焦贾两家告其事下丞相府丞相议奏延年主守盗三千万不道霍将军召问延年欲为道地延年抵曰本出将军之门蒙此爵位无有是事光曰即无事当穷竟御史大夫田广明谓太仆杜延年春秋之义以功覆过当废昌邑王时非田子賔之言大事不成今县官出三千万自乞之何哉愿以愚言白大将军延年言之大将军大将军曰诚然实勇士也当发大议时震动朝廷光因举手自抚心曰使我至今病悸谢田大夫晓大司农通徃就狱得公议之田大夫使人语延年延年曰幸县官寛我耳何靣目入牢狱使衆人指笑我卒徒唾吾背乎即闭合独居齐舎偏袒持刀东西歩数曰使者召延年诣廷尉闻鼓声自刎死国除严延年字次卿东海下邳人也其父为丞相掾延年少学法律丞相府归为郡吏以选除补御史掾举侍御史是时大将军霍光废昌邑王尊立宣帝宣帝初即位延年劾奏光擅废立亡人臣礼不道奏虽寝然朝廷肃焉敬惮延年后复劾大司农田延年持兵干属车大司农自讼不干属车事下御史中丞谴责延年何以不移书宫殿门禁止大司农而令得出入宫于是覆劾延年阑内罪人法至死延年亡命㑹赦出丞相御史府征书同日到延年以御史书先至诣御史府复为掾宣帝识之拜为平陵令坐杀不辜去官后为丞相掾复擢好畤令神爵中西羗反彊弩将军许延夀请延年为长史从军败西羗还为涿郡太守时郡比得不能太守涿人毕野白等由是废乱大姓西高氏东高氏自郡吏以下皆畏避之莫敢与牾咸曰宁负二千石无负豪大家賔客放为盗贼发輙入高氏吏不敢追浸浸日多道路张弓拔刄然后敢行其乱如此延年至遣掾蠡吾赵绣按高氏得其死罪绣见延年新将心内惧即为两劾欲先白其轻者观延年意怒廼出其重劾延年已知其如此矣赵掾至果白其轻者延年索懐中得重劾即收送狱夜入晨将至市论杀之先所按者死吏皆股弁更遣吏分考两高穷竟其姦诛杀各数十人郡中震恐道不拾遗三歳迁河南太守赐黄金二十斤豪彊胁息野无行盗威震旁郡其治务在摧折豪彊扶助贫弱贫弱虽䧟法曲文以出之其豪桀侵小民者以文内之衆人所谓当死者一朝出之所谓当生者诡杀之吏民莫能测其意深浅战栗不敢犯禁按其狱皆文致不可得反延年为人短小精悍敏㨗于事虽子贡冉有通艺于政事不能絶也吏忠尽节者厚遇之如骨肉皆亲乡之出身不顾以是治下无隐情然疾恶泰甚中伤者多尤巧为狱文善史书所欲诛杀奏成于手中主簿亲近史不得闻知奏可论死奄忽如神冬月传属县囚㑹论府上流血数里河南号曰屠伯令行禁止郡中正清是时张敞为京兆尹素与延年善敞治虽严然尚颇有纵舎闻延年用刑刻急廼以书谕之曰昔韩卢之取菟也上观下获不甚多杀愿次卿少缓诛罚思行此术延年报曰河南天下喉咽二周余毙莠盛苖秽何可不鉏也自矜伐其能终不衰止时黄霸在颍川以寛恕为治郡中亦平娄䝉丰年凤皇下上贤焉下诏称扬其行加金爵之赏延年素轻霸为人及比郡为守襃赏反在已前心内不服河南界中又有蝗虫府丞义出行蝗还见延年延年曰此蝗岂凤凰食邪义又道司农中丞耿夀昌为常平仓利百姓延年曰丞相御史不知为也当避位去夀昌安得权此后左冯翊缺上欲征延年符已发为其名酷复止延年疑少府梁邱贺毁之心恨㑹琅邪太守以视事乆病满三月免延年自知见废谓丞曰此人尚能去官我反不能去邪又延年察狱史廉有臧不入身延年坐𨕖举不实贬秩笑曰后敢复有举人者矣丞义年老颇悖素畏延年恐见中伤延年本尝与义俱为丞相史实亲厚之无意毁伤也馈遗之甚厚义愈益恐自筮得死卦忽忽不乐取告至长安上书言延年罪名十事已拜奏因饮药自杀以明不欺事下御史丞按验有此数事以结延年坐怨望非谤政治不道弃市初延年母从东海来欲从延年腊到雒阳适见报囚母大惊便止都亭不肯入府延年出至都亭谒母母闭合不见延年免冠顿首合下良乆母乃见之因数责延年幸得备郡守专治千里不闻仁爱教化有以全安愚民顾乘刑罚多刑杀人欲以立威岂为民父母意哉延年服罪重顿首谢因自为母御归府舎母毕正腊谓延年天道神明人不可独杀我不意当老见壮子被刑戮也行矣去女东归埽除墓地耳遂去归郡见昆弟宗人复为言之后岁余果败东海莫不贤知其母延年兄弟五人皆有吏材至大官东海号曰万石严妪次弟彭祖至太子太傅在儒林传尹赏字子心鉅鹿杨氏人也以郡吏察廉为楼烦长举茂材粟邑令左冯翊薛宣奏赏能治剧徙为频阳令坐残贼免后以御史举为郑令永始元延间上怠于政贵戚骄恣红阳长仲兄弟交通轻侠臧匿亡命而北地大豪浩商等报怨杀义渠长妻子六人徃来长安中丞相御史遣掾求逐党与诏书召捕乆之廼得长安中姦猾浸多闾里少年羣辈杀吏受赇报雠相与探丸为弹得赤丸者斫武吏得黒者斫文吏白者主治䘮城中薄暮尘起剽劫行者死伤横道枹鼓不絶赏以三辅高第选守长安令得壹切便宜从事赏至脩治长安狱穿地方深各数丈致令辟为郭以大石覆其口名为虎穴乃部户曹掾史与乡吏亭长里正父老伍人杂举长安中轻薄少年恶子无市籍商贩作务而鲜衣凶服被铠扞持刀兵者悉籍记之得数百人赏一朝㑹长安吏车数百两分行收捕皆劾以为通行饮食群盗赏亲閲见十置一其余尽以次内虎穴中百人为辈覆以大石数日壹发视皆相枕籍死便舆出瘗寺门桓东楬着其姓名百日后廼令死者家各自发取其尸亲属号哭道路皆歔欷长安中歌之曰安所求子死桓东少年场生时谅不谨枯骨后何𦵏赏所置皆其魁宿或故吏善家子失计随轻黠愿自改者财数十百人皆贳其罪诡令立功以自赎尽力有效者因亲用之为爪牙追捕甚精甘耆姦恶甚于凡吏赏视事数月盗贼止郡国亡命散走各归其处不敢阚长安江湖中多盗贼以赏为江夏太守捕格江贼及所诛吏民甚多坐残贼免南山羣盗起以赏为右辅都尉迁执金吾督大姦猾三辅吏民甚畏之数年卒官疾病且死戒其诸子曰丈夫为吏正坐残贼免追思其功效则复进用矣一坐软弱不胜任免终身废弃无有赦时其羞辱甚于贪污坐臧慎毋然赏四子皆至郡守长子立为京兆尹皆尚威严有治辩名赞曰自郅都以下皆以酷烈为声然都抗直引是非争大体张汤以知阿邑人主与俱上下时辩当否国家頼其便赵禹据法守正杜周从谀以少言为重张汤死后罔密事丛以耗废九卿奉职救过不给何暇论绳墨之外乎自是以至哀平酷吏衆多然莫足数此其知名见纪者也其廉者足以为仪表其污者方畧教道壹切禁姦亦质有文武焉虽酷称其位矣汤周子孙贵盛故别传前汉书卷九十卷九十考证前汉书卷九十考证酷吏传恶能胜其任而媮快乎注师古曰媮茍且也按媮快史记作愉快此文媮字即愉字意颜以茍且觧之于义不顺言道徳者溺于职矣史记作溺其职矣郅都传河东大阳人也按史记但曰杨人也据地理志杨县与大阳县并属河南郡似此文误杨为阳因遂衍大字寗成传为少吏必陵其长吏按少吏南本作小吏非也少吏自与长吏对言汉制县令长及丞尉二百石以上为长吏百石以下有斗食佐史之秩为少吏武纪元光六年诏曰少吏犯禁即此少吏也义纵传以捕按太后外孙修成子中按史记作修成君子仲但以外戚传证之时本号曰修成子仲则不必有君字也杨仆传使督盗贼闗东按闗东属上句宋本误置宋祁注于督盗贼下咸宣传南阳有梅免百政楚有叚中杜少按百政史记作白政叚中史记作殷中田广明传与廐啬夫江徳按江徳功臣表作江喜又按此传魏不害三人之封并捕斩公孙勇也乃功臣表则云蘓昌以捕故越王子邹起侯事实稍异前汉书卷九十考证前汉书卷九十一钦定四库全书前汉书卷九十一汉兰台令史班固撰唐正议大夫行祕书少监琅邪县开国子颜师古注货殖传第六十一昔先王之制自天子公侯卿大夫士至于皁𨽻抱关击橛者其爵禄奉飬宫室车服棺椁祭祀死生之制各有差品小不得僭大贱不得踰贵夫然故上下序而民志定于是辩其土地川泽邱陵衍沃原隰之宜教民树种畜飬五谷六畜及至鱼龞鸟兽雚蒲材干器械之资所以飬生送终之具靡不皆育育之以时而用之有节草木未落斧斤不入于山林豺獭未祭罝网不布于壄泽鹰隼未击矰弋不施于徯隧既顺时而取物然犹山不茬蘖泽不伐夭蝝鱼麛卵咸有常禁所以顺时宣气蕃阜庶物稸足功用如此之备也然后四民因其土宜各任智力夙兴夜寐以治其业相与通功易事交利而俱赡非有征发期㑹而逺近咸足故易曰后以财成辅相天地之宜以左右民备物致用立成器以为天下利莫大乎圣人此之谓也管子云古之四民不得杂处士相与言仁谊于间宴工相与议技巧于官府商相与语财利于市井农相与谋稼穑于田壄朝夕从事不见异物而迁焉故其父兄之教不肃而成子弟之学不劳而能各安其居而乐其业甘其食而美其服虽见竒丽纷华非其所习辟犹戎翟之与于越不相入矣是以欲寡而事节财足而不争于是在民上者道之以徳齐之以礼故民有耻而且敬贵谊而贱利此三代之所以直道而行不严而治之大畧也及周室衰礼法堕诸侯刻桷丹楹大夫山节藻棁八佾舞于庭雍彻于堂其流至于士庶人莫不离制而弃本稼穑之民少商旅之民多谷不足而贷有余陵夷至乎桓文之后礼谊大坏上下相冒国异政家殊俗耆欲不制僭差亡极于是商通难得之货工作亡用之器士设反道之行以追时好而取世资伪民背实而要名姦夫犯害而求利簒弑取国者为王公圉夺成家者为雄桀礼谊不足以拘君子刑戮不足以威小人富者木土被文锦犬马余肉粟而贫者裋褐不完唅菽饮水其为编戸齐民同列而以财力相君虽为仆虏犹亡愠色故夫饰变诈为姦轨者自足乎一世之间守道循理者不免于饥寒之患其教自上兴繇法度之无限也故列其行事以传世变云昔粤王句践困于㑹稽之上廼用范蠡计然计然曰知鬭则脩偹时用则知物二者形则万货之情可得见矣故旱则资舟水则资车物之理也推此类而脩之十年国富厚赂战士遂报彊呉刷㑹稽之耻范蠡叹曰计然之䇿十用其五而得意既以施国吾欲施之家廼乗扁舟浮江湖变姓名适齐为鸱夷子皮之陶为朱公以为陶天下之中诸侯四通货物所交易也廼治产积居与时逐而不责于人故善治产者能择人而任时十九年之间三致千金而再散分与贫友昆弟后年衰老听子孙脩业而息之遂至鉅万故言富者称陶朱子赣既学于仲尼退而仕卫发贮鬻财曹鲁之间七十子之徒赐最为饶而颜渊箪食瓢饮在于陋巷子赣结驷连骑束帛之币聘享诸侯所至国君无不分庭与之亢礼然孔子贤颜渊而讥子赣曰回也其庶乎屡空赐不受命而货殖焉意则屡中白圭周人也当魏文侯时李克务尽地力而白圭乐观时变故人弃我取人取我予能薄饮食忍嗜欲节衣服与用事僮仆同苦乐趋时若勐兽鸷鸟之发故曰吾治生犹伊尹吕尚之谋孙呉用兵商鞅行法是也故智不足与权变勇不足以决断仁不足以取予彊不能以有守虽欲学吾术终不告也盖天下言治生者祖白圭猗顿用盬盐起邯郸郭纵以铸冶成业与王者埓富乌氏蠃畜牧及衆斥卖求竒缯物间献戎王戎王十倍其偿予畜畜至用谷量牛马秦始皇令蠃比封君以时与列臣朝请巴寡妇清其先得丹穴而擅其利数世家亦不訾清寡妇能守其业用财自卫人不敢犯始皇以为贞妇而客之为筑女怀清台秦汉之制列侯封君食租税岁率戸二百千戸之君则二十万朝觐聘享出其中庶民农工商贾率亦岁万息二千百万之家即二十万而更繇租赋出其中衣食好美矣故曰陆地牧马二百蹏牛千蹏角千足羊泽中千足彘水居千石鱼波山居千章之萩安邑千树枣燕秦千树栗蜀汉江陵千树橘淮北荥南河济之间千树萩陈夏千亩桼齐鲁千亩桑麻渭川千亩竹及名国万家之城带郭千亩亩钟之田若千亩巵茜千畦姜韭此其人皆与千户侯等谚曰以贫求富农不如工工不如商刺绣文不如倚市门此言末业贫者之资也通邑大都酤一岁千酿醯酱千瓨浆千儋屠牛羊彘千皮谷籴千钟薪槀千车舡长千丈木千章竹竿万个轺车百乗牛车千两木器桼者千枚铜器千钧素木铁器若巵茜千石马蹏噭千牛千足羊彘千双童手指千筋角丹砂千斤其帛絮细布千钧文采千匹荅布皮革千石桼千大斗糵麴盐豉千合鲐鮆千斤鮿鲍千钧枣栗千石者三之狐貂裘千皮羔羊裘千石旃席千具它果采千种子贷金钱千贯节驵侩贪贾三之廉贾五之亦比千乗之家此其大率也蜀卓氏之先赵人也用铁冶富秦破赵迁卓氏之蜀夫妻推辇行诸迁虏少有余财争与吏求近处处葭萌惟卓氏曰此地陿薄吾闻㟭山之下沃壄下有踆鸱至死不饥民工作布易贾乃求逺迁致之临卭大憙即铁山鼓铸运筹筭贾滇蜀民富至童八百人田池射猎之乐拟于人君程郑山东迁虏也亦冶铸贾魋结民富埓卓氏程卓既衰至成哀间成都罗裒訾至鉅万初裒贾京师随身数十百万为平陵石氏持钱其人彊力石氏訾次如苴亲信厚资遣之令往来巴蜀数年间致千余万裒举其半赂遗曲阳定陵侯依其权力赊贷郡国人莫敢负擅盐井之利期年所得自倍遂殖其货宛孔氏之先梁人也用铁冶为业秦灭魏迁孔氏南阳大鼓铸规陂田连骑游诸侯因通商贾之利有游间公子之名然其赢得过当瘉于孅啬家致数千金故南阳行贾尽法孔氏之雍容鲁人俗俭啬而丙氏尤甚以铁冶起富至鉅万然家自父兄子弟约頫有拾卬有取贳贷行贾徧郡国邹鲁以其故多去文学而趋利齐俗贱奴虏而刁闲独爱贵之桀黠奴人之所患唯刁闲收取使之逐鱼盐商贾之利或连车骑交守相然愈益任之终得其力起数千万故曰宁爵无刁言能使豪奴自饶而尽其力也刁闲既衰至成哀间临淄姓伟訾五千万周人既孅而师史尤甚转毂百数贾郡国无所不至雒阳街居在齐秦楚赵之中富家相矜以久贾过邑不入门设用此等故师史能致十千万师史既衰至成哀王莽时雒阳张长叔薛子仲訾亦十千万莽皆以为纳言士欲法武帝然不能得其利宣曲任氏其先为督道仓吏秦之败也豪杰争取金玉任氏独窖仓粟楚汉相距荥阳民不得耕种米石至万而豪杰金玉尽归任氏任氏以此起富富人奢侈而任氏折节为力田畜人争取贱贾任氏独取贵善富者数世然任公家约非田畜所生不衣食公事不毕则不得饮酒食肉以此为闾里率故富而主上重之塞之斥也唯桥桃以致马千匹牛倍之羊万粟以万钟计呉楚兵之起长安中列侯封君行从军旅赍貣子钱家子钱家以为关东成败未决莫肯予唯母盐氏出捐千金贷其息十之三月呉楚平一岁之中则母盐氏息十倍用此富关中关中富商大贾大氐尽诸田田墙田兰韦家栗氏安陵杜氏亦鉅万前富者既衰自元成讫王莽京师富人杜陵樊嘉茂陵挚网平陵如氏苴氏长安丹王君房豉樊少翁王孙大卿为天下髙訾樊嘉五千万其余皆鉅万矣王孙卿以财飬士与雄杰交王莽以为京司市师汉司东市令也此其章章尤着者也其余郡国富民兼业颛利以货赂自行取重于乡里者不可胜数故秦杨以田农而甲一州翁伯以贩脂而倾县邑张氏以卖酱而隃侈质氏以洒削而鼎食浊氏以胃脯而连骑张里以马医而撃钟皆越法矣然常循守事业积累赢利渐有所起至于蜀卓宛孔齐之刁间公擅山川铜铁鱼盐市井之入运其筹䇿上争王者之利下锢齐民之业皆䧟不轨奢僭之恶又况掘冢搏掩犯姦成富曲叔稽发雍乐成之徒犹复齿列伤化败俗大乱之道也前汉书卷九十一卷九十一考证前汉书卷九十一考证货殖传昔粤王勾践云云按范蠡子贡白圭猗顿乌氏巴寡妇清其人皆在汉以前不应与程卓诸人并列此则沿袭史记本文未及刋除者也刘知几每讥班氏失于裁断此亦其彰彰者淮北荥南河济之间千树萩史记作淮北常山以南河济之间千树萩又浆千儋史记作千甔又谷籴千钟史记作贩谷籴千钟又木器桼者千枚史记作木器髤者又马蹏噭千史记作蹏躈千桼千大斗顾炎武曰是汉时已有大斗但用之量麄货耳按史记但云桼千斗无大字又蘖曲盐豉千合史记作千瓵徐广曰瓵音贻瓦器受斗六升又鮿鲍千钧史记作鲰千石鲍千钧羔羊裘千石顾炎武曰变皮言石亦互文也按颜注谓狐貂贵故言皮羔羊贱故言石其説甚确盖非互文为平陵石氏持钱顾炎武曰持钱犹今人言掌财也鲁人俗俭啬而丙氏尤甚丙氏史记作曹邴氏安陵杜氏按史记作安陵杜杜氏言安陵县及杜县之杜氏皆富也故秦杨以田农而甲一州云云秦杨史记作秦阳又翁伯史记作雍伯又质氏史记作郅氏又曲叔史记作田叔又稽发史记作桓发前汉书卷九十一考证前汉书卷九十二钦定四库全书前汉书卷九十二汉兰台令史班固撰唐正议大夫行祕书少监琅邪县开国子颜师古注游侠传第六十二古者天子建国诸侯立家自卿大夫以至于庶人各有等差是以民服事其上而下无觊觎孔子曰天下有道政不在大夫百官有司奉法承令以脩所职失职有诛侵官有罚夫然故上下相顺而庶事理焉周室既微礼乐征伐自诸侯出桓文之后大夫世权陪臣执命陵夷至于战国合从连衡力政争彊繇是列国公子魏有信陵赵有平原齐有孟尝楚有春申皆借王公之埶竞为游侠鸡鸣狗盗无不賔礼而赵相虞卿弃国捐君以周穷交魏齐之厄信陵无忌窃符矫命戮将专师以赴平原之急皆以取重诸侯显名天下搤而游谈者以四豪为称首于是背公死党之议成守职奉上之义废矣及至汉兴禁网疏阔未之匡改也是故代相陈豨从车千乘而呉濞淮南皆招賔客以千数外戚大臣魏其武安之属竞逐于京师布衣游侠剧孟郭觧之徒驰骛于闾阎权行州域力折公侯衆庶荣其名迹觊而慕之虽其䧟于刑辟自与杀身成名若季路仇牧死而不悔故曽子曰上失其道民散乆矣非明王在上视之以好恶齐之以礼法民曷繇知禁而反正乎古之正法五伯三王之辠人也而六国五伯之辠人也夫四豪者又六国之辠人也况于郭觧之伦以匹夫之细窃生杀之权其辠已不容于诛矣观其温良泛爱振穷周急谦退不伐亦皆有絶异之姿惜乎不入于道徳茍放纵于末流杀身亡宗非不幸也自魏其武安淮南之后天子切齿卫霍改节然郡国豪桀处处各有京师亲戚冠葢相望亦古今常道莫足言者唯成帝时外家王氏賔客为盛而楼䕶为帅及王莽时诸公之间陈遵为雄闾里之侠原渉为魁朱家鲁人高祖同时也鲁人皆以儒教而朱家用侠闻所臧活豪士以百数其余庸人不可胜言然终不伐其能饮其徳诸所尝施唯恐见之振人不赡先从贫贱始家亡余财衣不兼采食不重味乘不过軥牛专趋人之急甚于己私既隂脱季布之厄及布尊贵终身不见自闗以东莫不延颈愿交楚田仲以侠闻父事朱家自以为行弗及也田仲死后有剧孟剧孟者洛阳人也周人以商贾为资剧孟以侠显呉楚反时条侯为太尉乘传东将至河南得剧孟喜曰呉楚举大事而不求剧孟吾知其无能为己天下骚动大将军得之若一敌国云剧孟行大类朱家而好博多少年之戏然孟母死自逺方送䘮盖千乘及孟死家无十金之财而符离王孟亦以侠称江淮之间是时济南瞷氏陈周肤亦以豪闻景帝闻之使使尽诛此属其后代诸白梁韩母辟阳翟薛况陜寒孺纷纷复出焉郭觧河内轵人也温善相人许负外孙也觧父任侠孝文时诛死觧为人静悍不饮酒少时隂贼感槩不快意所杀甚衆以躯耤友报仇臧命作姦剽攻休乃铸钱掘冢不可胜数适有天幸窘急常得脱若遇赦及觧年长更折节为俭以徳报怨厚施而薄望然其自喜为侠益甚既已振人之命不矜其功其隂贼着于心本𤼵于睚眦如故云而少年慕其行亦輙为报雠不使知也觧姊子负觧之埶与人饮使之釂非其任彊灌之人怒刺杀觧姊子去亡觧姊怒曰以翁伯时人杀吾子贼不得弃其尸道旁弗𦵏欲以辱觧觧使人微知贼处贼窘自归具以实告觧觧曰公杀之当吾儿不直遂去其贼辠其姊子收而𦵏之诸公闻之皆多觧之义益附焉觧出人皆避有一人独箕踞视之觧问其姓名客欲杀之觧曰居邑屋不见敬是吾徳不脩也彼何辠乃隂请尉吏曰是人吾所重至践更时脱之毎至直更数过吏弗求怪之问其故觧使脱之箕踞者廼肉袒谢辠少年闻之愈益慕觧之行洛阳人有相仇者邑中贤豪居闲以十数终不听客廼见觧觧夜见仇家仇家曲听觧谓仇家吾闻洛阳诸公在闲多不听今子幸而听觧觧奈何从它县夺人邑贤大夫权乎廼夜去不使人知曰且毋庸待我去令洛阳豪居间廼听觧为人短小㳟俭出未尝有骑不敢乗车入其县庭之旁郡国为人请求事事可出出之不可者各令厌其意然后廼敢尝酒食诸公以此严重之争为用邑中少年及旁近县豪夜半过门常十余车请得觧客舎养之及徙豪茂陵也觧贫不中訾吏恐不敢不徙卫将军为言郭觧家贫不中徙上曰觧布衣权至使将军此其家不贫觧徙诸公送者出千余万轵人杨季主子为县掾鬲之觧兄子断杨掾头觧入闗闗中贤豪知与不知闻声争交驩邑人又杀杨季主季主家上书人又杀阙下上闻廼下吏捕觧觧亡置其母家室夏阳身至临晋临晋籍少翁素不知觧因出闗籍少翁已出觧觧传太原所过辄告主人处吏逐迹至籍少翁少翁自杀口絶乆之得觧穷治所犯为而觧所杀皆在赦前轵有儒生侍使者坐客誉郭觧生曰觧专以姦犯公法何谓贤觧客闻之杀此生断舌吏以责觧觧实不知杀者杀者亦竟莫知为谁吏奏觧无辠御史大夫公孙𢎞议曰觧布衣为任侠行权以睚眦杀人觧不知此辠甚于觧知杀之当大逆无道遂族觧自是之后侠者极衆而无足数者然闗中长安樊中子槐里赵王孙长陵高公子西河郭翁中太原鲁翁孺临淮儿长卿东阳陈君孺虽为侠而恂恂有退让君子之风至若北道姚氏西道诸杜南道仇景东道佗羽公子南阳赵调之徒盗跖而居民间者耳曷足道哉此廼乡者朱家所羞也萭章字子夏长安人也长安炽盛街闾各有豪侠章在城西栁市号曰城西万子夏为京兆尹门下督从至殿中侍中诸侯贵人争欲揖章莫与京兆尹言者章逡循甚惧其后京兆不复从也与中书令石显相善亦得显权力门车常接毂至成帝初石显坐专权擅埶免官徙归故郡显赀巨万当去留牀席器物数百万直欲以与章章不受賔客或问其故章叹曰吾以布衣见哀于石君石君家破不能有以安也而受其财物此为石氏之祸万氏反当以为福耶诸公以是服而称之河平中王尊为京兆尹捕撃豪侠杀章及箭张回酒市赵君都贾子光皆长安名豪报仇怨飬刺客者也楼䕶字君卿齐人父世医也䕶少随父为医长安出入贵戚家䕶诵医经本草方术数十万言长者咸爱重之共谓曰以君卿之材何不宦学乎繇是辞其父学经传为京兆吏数年甚得名誉是时王氏方盛賔客满门五侯兄弟争名其客各有所厚不得左右唯䕶尽入其门咸得其驩心结士大夫无所不倾其交长者尤见亲而敬衆以是服为人短小精辩论议常依名节听之者皆竦与谷永俱为五侯上客长安号曰谷子云笔札楼君卿脣舌言其见信用也母死送𦵏者致车二三千两闾里歌之曰五侯治䘮楼君卿乆之平阿侯举护方正为諌大夫使郡国护假贷多持币帛过齐上书求上先人冢因㑹宗族故人各以亲疏与束帛一日散百金之费使还奏事称意擢为天水太守数岁免家长安中时成都侯商为大司马卫将军罢朝欲候护其主簿谏将军至尊不宜入闾卷商不听遂徃至䕶家家狭小官属立车下乆住移时天欲雨主簿谓西曹诸掾曰不肯彊諌反雨立闾巷商还或白主簿语商恨以它职事去主簿终身废锢后䕶复以荐为广汉太守元始中王莽为安汉公专政莽长子宇与妻兄吕寛谋以血涂莽第门欲惧莽令归政发觉莽大怒杀宇而吕寛亡寛父素与䕶相知寛至广汉过䕶不以事实语也到数日名捕寛诏书至䕶执寛莽大喜征䕶入为前煇光封息乡侯列于九卿莽居摄槐里大贼赵朋霍鸿等群起延入前煇光界䕶坐免为庶人其居位爵禄赂遗所得亦縁手尽既退居里巷时五侯皆已死年老失埶賔客益衰至王莽簒位以旧恩召见䕶封为楼旧里附城而成都侯商子邑为大司空贵重商故人皆敬事邑唯䕶自安如旧节邑亦父事之不敢有阙时请召賔客邑居樽下称贱子上夀坐者百数皆离席伏䕶独东乡正坐字谓邑曰公子贵如何初䕶有故人吕公无子归䕶䕶身与吕公妻与吕妪同食及䕶家居妻子颇厌吕公䕶闻之流涕责其妻子曰吕公以故旧穷老託身于我义所当奉遂飬吕公终身䕶卒子嗣其爵陈遵字孟公杜陵人也祖父遂字长子宣帝微时与有故相随博奕数负进及宣帝即位用遂稍迁至太原太守廼赐遂玺书曰制诏太原太守官尊禄厚可以偿博进矣妻君宁时在旁知状遂于是辞谢因曰事在元平元年赦令前其见厚如此元帝时征遂为京兆尹至廷尉遵少孤与张竦伯松俱为京兆史竦博学通逹以廉俭自守而遵放纵不拘操行虽异然相亲友哀帝之末俱着名字为后进冠并入公府公府掾史率皆羸车小马不上鲜明而遵独极舆马衣服之好门外车骑交错又日出醉归曹事数废西曹以故事适之侍曹輙诣寺舎白遵曰陈卿今日以某事适遵曰满百乃相闻故事有百适者斥满百西曹白请斥大司徒马宫大儒优士又重遵谓西曹此人大度士柰何以小文责之廼举遵能治三辅剧县补郁夷令乆之与扶风相失自免去槐里大贼赵朋霍鸿等起遵为校尉撃朋鸿有功封嘉威侯居长安中列侯近臣贵戚皆贵重之牧守当之官及郡国豪桀至京师者莫不相因到遵门遵耆酒毎大饮賔客满堂輙闗门取客车辖投井中虽有急终不得去尝有部刺史奏事过遵值其方饮刺史大穷候遵霑醉时突入见遵母叩头自白当对尚书有期㑹状母廼令从后合出去遵大率常醉然事亦不废长八尺余长头大鼻容貌甚伟略渉传记赡于文辞性善书与人尺牍主皆臧去以为荣请求不敢逆所到衣冠懐之唯恐在后时列侯有与遵同姓字者毎至人门曰陈孟公坐中莫不震动既至而非因号其人曰陈惊坐云王莽素竒遵材在位多称誉者繇是起为河南太守既至官当遣从史西召善书吏十人于前治私书谢京师故人遵冯几口占书吏且省官事书数百封亲疏各有意河南大惊数月免初遵为河南太守而弟级为荆州牧当之官俱过长安富人故淮阳王外家左氏饮食作乐后司直陈崇闻之劾奏遵兄弟幸得蒙恩超等歴位遵爵列侯备郡守级州牧奉使皆以举直察枉宣扬圣化为职不正身自慎始遵初除乘藩车入闾巷过寡妇左阿君置酒謌讴遵起舞跳梁顿仆坐上暮因留宿为侍婢扶卧遵知饮酒饫厌有节礼不入寡妇之门而湛酒溷肴乱男女之别轻辱爵位羞污印韨恶不可忍闻臣请皆免遵既免归长安賔客愈盛饮食自若乆之复为九江及河内都尉凡三为二千石而张竦亦至丹阳太守封淑徳侯后俱免官以列侯归长安竦居贫无賔客时时好事者从之质疑问事论道经书而已而遵昼夜唿号车骑满门酒肉相属先是黄门郎扬雄作酒箴以讽谏成帝其文为酒客难法度士譬之于物曰子犹瓶矣观瓶之居居井之眉处高临深动常近危酒醪不入口臧水满懐不得左右牵于纆徽一旦叀碍为瓽所轠身提黄泉骨肉为泥自用如此不如鸱夷鸱夷滑稽腹如大壶尽日盛酒人复借酤常为国器託于属车出入两宫经营公家繇是言之酒何过乎遵大喜之常谓张竦吾与尔犹是矣足下讽诵经书苦身自约不敢差跌而我放意自恣浮湛俗间官爵功名不减于子而差独乐顾不优邪竦曰人各有性长短自裁子欲为我亦不能吾而效子亦败矣虽然学我者易持效子者难将吾常道也及王莽败二人俱客于池阳竦为贼兵所杀更始至长安大臣荐遵为大司马䕶军与归徳侯刘飒俱使匈奴单于欲胁诎遵遵陈利害为言曲直单于大竒之遣还㑹更始败遵留朔方为贼所败时醉见杀原渉字巨先祖父武帝时以豪桀自阳翟徙茂陵渉父哀帝时为南阳太守天下殷富大郡二千石死官赋敛送𦵏皆千万以上妻子通共受之以定产业时又少行三年䘮者及渉父死让还南阳赙送行䘮冢庐三年繇是显名京师礼毕扶风谒请为议曹衣冠慕之辐辏为大司徒史丹举能治剧为谷口令时年二十余谷口闻其名不言而治先是渉季父为茂陵秦氏所杀渉居谷口半嵗所自劾去官欲报仇谷口豪桀为杀秦氏亡命嵗余逢赦出郡国诸豪及长安五陵诸为气节者皆归慕之渉遂倾身与相待人无贤不肖阗门在所闾里尽酒客或讥渉曰子本吏二千石之世结发自脩以行䘮推财礼让为名正复雠取仇犹不失仁义何故遂自放纵为轻侠之徒乎渉应曰子独不见家人寡妇邪始自约敕之时意廼慕宋伯姬及陈孝妇不幸壹为盗贼所污遂行滛失知其非礼然不能自还吾犹此矣渉自以为前让南阳送身得其名而令先人坟墓俭约非孝也廼大治起冢舎周合重门初武帝时京兆尹曹氏𦵏茂陵民谓其道为京兆仟渉慕之廼买地开道立表署曰南阳仟人不肯从谓之原氏仟费用皆卬富人长者然身衣服车马才具妻子内困专以振施贫穷赴人之急为务人尝置酒请渉渉入里门客有道渉所知母病避疾在里宅者渉即徃候叩门家哭渉因入弔问以䘮事家无所有渉曰但洁埽除沐浴待渉还至主人对賔客叹息曰人亲卧地不收渉何心乡此愿彻去酒食賔客争问所当得渉廼侧席而坐削牍为疏具记衣被棺木下至饭含之物分付诸客诸客奔走市买至日昳皆㑹渉亲閲视已谓主人愿受赐矣既共饮食渉独不饱廼载棺物从賔客徃至䘮家为棺歛劳倈毕𦵏其周急待人如此后人有毁渉者曰姦人之雄也䘮家子即时刺杀言者賔客多犯法辠过数上闻王莽数收系欲杀輙复赦出之渉惧求为卿府掾史欲以避客文母太后䘮时守复土校尉已为中郎后免官渉欲上冢不欲㑹賔客宻独与故人期㑹渉单车敺上茂陵投暮入其里宅因自匿不见人遣奴至市买肉奴乘渉气与屠争言斫伤屠者亡是时茂陵守令尹公新视事渉未谒也闻之大怒知渉名豪欲以示衆厉俗遣两吏胁守渉至日中奴不出吏欲便杀渉去渉廹窘不知所为㑹渉所与期上冢者车数十乘到皆诸豪也共説尹公尹公不听诸豪则曰原巨先奴犯法不得使肉袒自缚箭贯耳诣廷门谢辠于君威亦足矣尹公许之渉如言谢复服遣去初渉与新丰富人祁太伯为友太伯同母弟王游公素嫉渉时为县门下掾説尹公曰君以守令辱原渉如是一旦真令至君复单车归为府吏渉刺客如云杀人皆不知主名可为寒心渉治冢舎奢僭踰制辠恶暴着主上知之今为君计莫若堕壊渉冢舎条奏其旧恶君必得真令如此渉亦不敢怨矣尹公如其计莽果以为真令渉繇此怨王游公选賔客遣长子初从车二十乘刼王游公家游公母即祁太伯母也诸客见之皆拜传曰无惊祁夫人遂杀游公父及子断两头去渉性略似郭觧外温仁谦逊而内隐好杀睚眦于尘中独死者甚多王莽末东方兵起诸王子弟多荐渉能得死士可用莽廼召见责以辠恶赦贳拜镇戎大尹天水太守渉至官无几长安败郡县诸假号起兵攻杀二千石长吏以应汉诸假号素闻渉名争问原尹何在拜谒之时莽州牧使者依附渉者皆得活传送致渉长安更始西屏将军申徒建请渉与相见大重之故茂陵令尹公坏渉冢舎者为建主簿渉本不怨也渉从建所出尹公故遮拜渉谓曰易世矣宜勿复相怨渉曰尹君何壹鱼肉渉也渉用是怒使客刺杀主簿渉欲亡去申徒建内恨耻之阳言吾欲与原巨先共镇三辅岂以一吏易之哉賔客通言令渉自繋狱谢建许之賔客车数十乘共送渉至狱建遣兵道徼取渉于车上送车分散驰遂斩渉县之长安市自哀平间郡国处处有豪桀然莫足数其名闻州郡者霸陵杜君敖池阳韩㓜孺马领绣君賔西河漕中叔皆有谦退之风王莽居摄诛鉏豪侠名捕漕中叔不能得素善强弩将军孙建莽疑建臧匿泛以问建建曰臣名善之诛臣足以塞责莽性果贼无所容忍然重建不竟问遂不得也中叔子少游复以侠闻于世云前汉书卷九十二卷九十二考证前汉书卷九十二考证游侠传信陵无忌窃符云云注师古曰矫魏僖侯命按应作矫安釐王命僖字虽与釐通而魏称王乆矣不得云魏僖侯也剧孟传陈周肤按史记作周庸又陜寒孺史记作韩孺郭觧传河内轵人也按史记有字翁伯三字在此文上觧为人静悍按史记作觧为人短小精悍汉书移短小二字于后文又改精字作静又臧命作姦剽攻休乃铸钱掘冢史记作藏命作姦剽攻不休则休字属上句汉书省去不字遂属下句轵人杨季主子为县掾鬲之按杨掾事与史稍异据史则主徙觧之议发于杨掾故觧心恨之不止为隔絶送财也萭章传长安人也注师古曰萭音拒按萭字从草从禹急就章萭叚卿师古注曰萭亦楀字木名因树以得姓也诗曰楀惟师氏汉有萭章今各本或作万章非是酒市赵君都贾子光注服䖍曰酒市中人也顾炎武曰服䖍注非也按王尊传长安宿豪大猾箭张禁酒赵放晋灼曰此二人作箭作酒之家今此文上有箭张回即张禁也君都亦即放也名偶异耳按此文贾子光当即王尊传所云东市贾万矣陈遵传数负进顾炎武曰荀悦汉纪云杜陵陈遂字长子上微时与游戏博奕数负遂上即位稍见进用至太原太守乃赐遂玺书曰制诏太原太守官尊禄重可以偿博负矣按汉书作博进进乃悼皇考之名宣帝不应用之荀纪为长原渉传为大司徒史丹举能治剧为谷口令刘攽曰此原渉为大司徒史耳后人妄加丹字按刘攽説是传言渉由扶风掾入为大司徒史也大司徒史即丞相史丹字衍文又按刘攽注史丹在成帝时为大将军大字系左字之误前汉书卷九十二考证前汉书卷九十三钦定四库全书前汉书卷九十三汉兰台令史班固撰唐正议大夫行祕书少监琅邪县开国子颜师古注佞幸传第六十三汉兴佞幸宠臣髙祖时则有籍孺孝惠有闳孺此两人非有材能但以婉媚贵幸与上卧起公卿皆因关説故孝惠时郎侍中皆冠鵔鸃贝带傅脂粉化闳籍之属也两人徙家安陵其后宠臣孝文时士人则邓通宦者则赵谈北宫伯子孝武时士人则韩嫣宦者则李延年孝元时宦者则𢎞恭石显孝成时士人则张放淳于长孝哀时则有董贤孝景昭宣时皆无宠臣景帝唯有郎中令周仁昭帝时驸马都尉秺侯金赏嗣父车骑将军日磾爵为侯二人之宠取过庸不笃宣帝时侍中中郎将张彭祖少与帝微时同席研书及帝即尊位彭祖以旧恩封阳都侯出常参乗号为爱幸其人谨勅无所亏损为其小妻所毒薨国除邓通蜀郡南安人也以濯舩为黄头郎文帝尝梦欲上天不能有一黄头郎推上天顾见其衣尻带后穿觉而之渐台以梦中阴自求推者郎见邓通其衣后穿梦中所见也召问其名姓姓邓名通邓犹登也文帝甚説尊幸之日日异通亦愿谨不好外交虽赐洗沐不欲出于是文帝赏赐通鉅万以十数官至上大夫文帝时间如通家游戏然通无他技能不能有所荐逹独自谨身以媚上而已上使善相人者相通曰当贫饿死上曰能富通者在我何説贫于是赐通蜀严道铜山得自铸钱邓氏钱布天下其富如此文帝尝病痈邓通常为上嗽吮之上不乐从容问曰天下谁最爱我者乎通曰宜莫若太子太子入问疾使太子齰痈太子齰痈而色难之已而闻通尝为上齰之太子慙繇是心恨通及文帝崩景帝立邓通免家居居无何人有告通盗出徼外铸钱下吏验问颇有遂竟案尽没入之通家尚负责数鉅万长公主赐邓通吏辄随没入之一簪不得着身于是长公主乃令假衣食竟不得名一钱寄死人家赵谈者以星气幸北宫伯子长者爱人故亲近然皆不比邓通韩嫣字王孙弓髙侯穨当之孙也武帝为胶东王时嫣与上学书相爱及上为太子愈益亲嫣嫣善骑射聪慧上即位欲事伐胡而嫣先习兵以故益尊贵官至上大夫赏赐儗邓通始时嫣常与上共卧起江都王入朝从上猎上林中天子车驾䟆道未行先使嫣乗副车从数十百骑驰视兽江都王望见以为天子辟从者伏谒道旁嫣驱不见既过江都王怒为皇太后泣请得归国入宿衞比韩嫣太后繇此衔嫣嫣侍出入永巷不禁以姦闻皇太后太后怒使使赐嫣死上为谢终不能得嫣遂死嫣弟説亦爱幸以军功封案道侯巫蛊时为戾太子所杀子增封龙雒侯大司马车骑将军自有传李延年中山人身及父母兄弟皆故倡也延年坐法腐刑给事狗监中女弟得幸于上号李夫人列外戚传延年善歌为新变声是时上方兴天地诸祠欲造乐令司马相如等作诗颂延年辄承意弦歌所造诗为之新声曲而李夫人产昌邑王延年繇是贵为协律都尉佩二千石印绶而与上卧起其爱幸埓韩嫣久之延年弟季与中人乱出入骄恣及李夫人卒后其爱弛上遂诛延年兄弟宗族是后宠臣大氐外戚之家也卫青霍去病皆爱幸然亦以功能自进石显字君房济南人𢎞恭沛人也皆少坐法腐刑为中黄门以选为中尚书宣帝时任中书官恭明习法令故事善为请奏能称其职恭为令显为仆射元帝即位数年恭死显代为中书令是时元帝被疾不亲政事方隆好于音乐以显久典事中人无外党精专可信任遂委以政事无小大因显白决贵幸倾朝百僚皆敬事显显为人巧慧习事能探得人主微指内深贼持诡辩以中伤人忤恨睚眦辄被以危法初元中前将军萧望之及光禄大夫周堪宗正刘更生皆给事中望之领尚书事知显专权邪辟建白以为尚书百官之本国家枢机宜以通明公正处之武帝游宴后庭故用宦者非古制也宜罢中书宦官应古不近刑人元帝不听繇是大与显忤后皆害焉望之自杀堪更生废锢不得复进用语在望之传后大中大夫张勐魏郡太守京房御史中丞陈咸待诏贾捐之皆尝奏封事或召见言显短显求索其辠房捐之弃市勐自杀于公车咸抵辠髠为城旦及郑令苏建得显私书奏之后以它事论死自是公卿以下畏显重足一迹显与中书仆射牢梁少府五鹿充宗结为党友诸附倚者皆得宠位民歌之曰牢邪石邪五鹿客邪印何累累绶若若邪言其兼官据埶也显见左将军冯奉世父子为公卿着名女又为昭仪在内显心欲附之荐言昭仪兄谒者逡脩敕宜侍帷幄天子召见欲以为侍中逡请间言事上闻逡言显颛权天子大怒罢逡归郎官其后御史大夫缺羣臣皆举逡兄大鸿胪野王行能第一天子以问显显曰九卿无出野王者然野王亲昭仪兄臣恐后世必以陛下度越衆贤私后宫亲以为三公上曰善吾不见是廼下诏嘉美野王废而不用语在野王传显内自知擅权事柄在掌握恐天子一旦纳用左右耳目有以间已廼时归诚取一言以为验显尝使至诸官有所征发显先自白恐后漏尽宫门闭请使诏吏开门上许之显故投夜还称诏开门入后果有人上书告显颛命矫诏开宫门天子闻之笑以其书示显显因泣曰陛下过私小臣属任以事羣下无不嫉妬欲䧟害臣者事类如此非一唯独明主知之愚臣微贱诚不能以一躯称快万衆任天下之怨臣愿归枢机职受后宫扫除之役死无所恨唯陛下哀怜财幸以此全活小臣天子以为然而怜之数劳勉显加厚赏赐及赂遗訾一万万初显闻衆人匈匈言已杀前将军萧望之望之当世名儒显恐天下学士姗已病之是时明经着节士瑯邪贡禹为谏大夫显使人致意深自结纳显因荐禹天子歴位九卿至御史大夫礼事之甚备议者于是称显以为不妬谮望之矣显之设变诈以自解免取信人主者皆此类也元帝晩节寝疾定陶恭王爱幸显拥祐太子颇有功元帝崩成帝初即位迁显为长信中太仆秩中二千石显失倚离权数月丞相御史条奏显旧恶及其党牢梁陈顺皆免官显与妻子徙归故郡忧满不食道病死诸所交结以显为官皆废罢少府五鹿充宗左迁𤣥莵太守御史中丞伊嘉为鴈门都尉长安谣曰伊徙鴈鹿徙莵去牢与陈实无贾淳于长字子孑越本作鸿校本作孺魏郡元城人也少以太后姊子为黄门郎未进幸会大将军王鳯病长侍病晨夜扶丞左右甚有甥舅之恩鳯且终以长属託太后及帝帝嘉长义拜为列校尉诸曹迁水衡都尉侍中至衞尉九卿久之赵飞燕贵幸上欲立以为皇后太后以其所出微难之长主往来通语东宫歳余赵皇后得立上甚徳之廼追显长前功下诏曰前将作大匠解万年奏请营作昌陵罢弊海内侍中衞尉长数白宜止徙家反故处朕以长言下公卿议者皆合长计首建至䇿民以康宁其赐长爵关内侯后遂封为定陵侯大见信用贵倾公卿外交诸侯牧守赂遗赏赐亦絫鉅万多畜妻妾淫于声色不奉法度初许皇后坐执左道废处长定宫而后姊孊为龙雒思侯夫人寡居长与孊私通因取为小妻许后因孊赂遗长欲求复为倢伃长受许后金钱乘舆服御物前后千余万诈许为白上立以为左皇后孊每入长定宫辄与孊书戏侮许后嫚易无不言交通书记赂遗连年是时帝舅曲阳侯王根为大司马票骑将军辅政数嵗久病数乞骸骨长以外亲居九卿位次第当代根根兄子新都侯王莽心害长宠私闻长取许孊受长定宫赂遗莽侍曲阳侯疾因言长见将军久病意喜自以当代辅政至对衣冠议语署置具言其辠过根怒曰即如是何不白也莽曰未知将军意故未敢言根曰趣白东宫莽求见太后具言长骄佚欲代曲阳侯对莽母上车私与长定贵人姊通受取其衣物太后亦怒曰儿至如此往白之帝莽白上上廼免长官遣就国初长为侍中奉两宫使亲密红阳侯立独不得为大司马辅政立自疑为长毁谮常怨毒长上知之及长当就国也立嗣子融从长请车骑长以珍宝因融重遗立立因为长言于是天子疑焉下有司案验吏捕融立令融自杀以灭口上愈疑其有大姦遂逮长系洛阳诏狱穷治长具服戏㑄长定宫谋立左皇后辠至大逆死狱中妻子当坐者徙合浦母若归故郡红阳侯立就国将军卿大夫郡守坐长免罢者数十人莽遂代根为大司马久之还长母及子酺于长安后酺有辠莽复杀之徙其家属归故郡始长以外亲亲近其爱幸不及富平侯张放放常与上卧起俱为微行出入董贤字圣卿云阳人也父恭为御史任贤为太子舎人哀帝立贤随太子官为郎二岁余贤传漏在殿下为人美丽自喜哀帝望见説其仪貌识而问之曰是舎人董贤邪因引上与语拜为黄门郎繇是始幸问及其父为云中侯即日征为霸陵令迁光禄大夫贤宠爱日甚为驸马都尉侍中出则参乘入御左右旬月间赏赐絫鉅万贵震朝廷常与上卧起尝书寝偏借上褏上欲起贤未觉不欲动贤廼断褏而起其恩爱至此贤亦性柔和便辟善为媚以自固每赐洗沐不肯出常留中视医药上以贤难归诏令贤妻得通引籍殿中止贤庐若吏妻子居官寺舎又召贤女弟以为昭仪位次皇后更名其舎为椒风以配椒房云昭仪及贤与妻旦夕上下并侍左右赏赐昭仪及贤妻亦各千万数迁贤父为少府赐爵关内侯食邑复徙为衞尉又以贤妻父为将作大匠弟为执金吾诏将作大匠为贤起大第北阙下重殿洞门木土之功穷极技巧柱槛衣以绨锦下至贤家僮仆皆受上赐及武库禁兵上方珍宝其选物上第尽在董氏而乗舆所服廼其副也及至东园祕器珠襦玉柙豫以赐贤无不备具又令将作为贤起冢茔义陵旁内为便房刚柏题凑外为徼道周垣数里门阙罘罳甚盛上欲侯贤而未有缘㑹待诏孙宠息夫躬等告东平王云后谒祠祀祝诅下有司治皆伏其辜上于是令躬宠为因贤告东平事者廼以其功下诏封贤为髙安侯躬宜陵侯宠方阳侯食邑各千户顷之复益封贤二千户丞相王嘉内疑东平事冤甚恶躬等数谏争以贤为乱国制度嘉竟坐言事下狱死上初即位祖母傅太后母丁太后皆在两家先贵傅太后从弟喜先为大司马辅政数谏失太后指免官上舅丁明代为大司马亦任职颇害贤宠及丞相王嘉死明甚怜之上重贤欲极其位而恨明如此遂册免明曰前东平王云贪欲上位祠祭祝诅云后舅伍宏以医待诏与校祕书郎杨闳结谋反逆祸甚廹切赖宗庙神灵董贤等以闻咸伏其辜将军从弟侍中奉车都尉呉族父左曹屯骑校尉宣皆知宏及栩丹诸侯王后亲而宣除用丹为御属呉与宏交通厚善数称荐宏宏以附呉得兴其恶心因医技进几危社稷朕以恭皇后故不忍有云将军位尊任重既不能明威立义折消未萌又不深疾云宏之恶而怀非君上阿为宣呉反痛恨云等扬言为羣下所寃又亲见言伍宏善医死可惜也贤等获封极幸嫉妬忠良非毁有功于戏伤哉盖君亲无将将而诛之是以季友鸩叔牙春秋贤之赵盾不讨贼谓之弑君朕闵将军䧟于重刑故以书饬将军遂非不改复与丞相嘉相比令嘉有依得以罔上有司致法将军请狱治朕惟噬肤之恩未忍其上票骑将军印绶罢归就第遂以贤代明为大司马衞将军册曰朕承天序惟稽古建尔于公以为汉辅往悉尔心统辟元戎折冲绥逺匡正庶事允执其中天下之衆受制于朕以将为命以兵为威可不慎与是时贤年二十二虽为三公常给事中领尚书百官因贤奏事以父恭不宜在卿位徙为光禄大夫秩中二千石弟寛信代贤为驸马都尉董氏亲属皆侍中诸曹奉朝请宠在丁傅之右矣明年匈奴单于来朝宴见羣臣在前单于怪贤年少以问译上令译报曰大司马年少以大贤居位单于廼起拜贺汉得贤臣初丞相孔光为御史大夫时贤父恭为御史事光及贤为大司马与光并为三公上故令贤私过光光雅恭谨知上欲尊宠贤及闻贤当来也光警戒衣冠出门待望见贤车廼却入贤至中门光入合既下车廼出拜谒送迎甚谨不敢以賔客钧敌之礼贤归上闻之喜立拜光两兄子为谏大夫常侍贤繇是权与人主侔矣是时成帝外家王氏衰废唯平阿侯谭子去疾哀帝为太子时为庶子得幸及即位为侍中骑都尉上以王氏亡在位者遂用旧恩亲近去疾复进其弟闳为中常侍闳妻父萧咸前将军望之子也久为郡守病免为中郎将兄弟并列贤父恭慕之欲与结㛰姻闳为贤弟驸马都尉寛信求咸女为妇咸惶恐不敢当私谓闳曰董公为大司马册文言允执其中此廼尧禅舜之文非三公故事长老见者莫不心惧此岂家人子所能堪邪闳性有知畧闻咸言心亦悟廼还报恭深达咸自谦薄之意恭叹曰我家何用负天下而为人所畏如是意不説后上置酒麒麟殿贤父子亲属宴饮王闳兄弟侍中中常侍皆在侧上有酒所从容视贤笑曰吾欲法尧禅舜何如闳进曰天下廼髙皇帝天下非陛下之有也陛下承宗庙当传子孙于亡穷统业至重天子亡戏言上黙然不説左右皆恐于是遣闳出后不得复侍宴贤第新成功坚其外大门无故自坏贤心恶之后数月哀帝崩太皇太后召大司马贤引见东厢问以丧事调度贤内忧不能对免冠谢太后曰新都侯莽前以大司马奉送先帝大行晓习故事吾令莽佐君贤顿首幸甚太后遣使者召莽既至以太后指使尚书劾贤帝病不亲医药禁止贤不得入出宫殿司马中贤不知所为诣阙免冠徒跣谢莽使谒者以太后诏即阙下册贤曰间者以来阴阳不调菑害并臻元元蒙辜夫三公鼎足之辅也髙安侯贤未更事理为大司马不合衆心非所以折冲绥逺也其收大司马印绶罢归第即日贤与妻皆自杀家惶恐夜葬莽疑其诈死有司奏请发贤棺至狱侯视莽复风大司徒光奏贤质性巧佞翼姦以获封侯父子专朝兄弟并宠多受赏赐治第宅造冢圹放效无极不异王制费以万万计国为空虚父子骄蹇至不为使者礼受赐不拜辠恶暴着贤自杀伏辜死后父恭不悔过乃复以沙画棺四时之色左苍龙右白虎上着金银日月玉衣珠璧以棺至尊无以加恭等幸得免于诛不宜在中土臣请收没入财物县官诸以贤为官者皆免父恭弟寛信与家属徙合浦母别归故郡鉅鹿长安中小民讙譁乡其第哭几𫉬盗之县官斥卖董氏财凡四十三万万贤既见发臝侯其尸因埋狱中贤所厚吏沛朱诩自劾去大司马府买棺衣收贤尸葬之王莽闻之大怒以它辠击杀诩翔子浮建武中贵显至大司马司空封侯而王闳王莽时为牧守所居见纪莽败乃去官世祖下诏曰武王克殷表商容之闾闳脩善谨勑兵起吏民独不争其头首今以闳子补吏至墨绶卒官萧咸外孙云赞曰柔曼之倾意非独女徳盖亦有男色焉观籍闳邓韩之徒非一而董贤之宠尤盛父子并为公卿可谓贵重人臣无二矣然进不繇道位过其任莫能有终所谓爱之适足以害之者也汉世衰于元成坏于哀平哀平之际国多衅矣主疾无嗣弄臣为辅鼎足不彊栋干微挠一朝帝崩姦臣擅命董贤缢死丁傅流放辜及母后夺位幽废咎在亲便嬖所任非仁贤故仲尼着损者三友王者不私人以官殆为此也前汉书卷九十三卷九十三考证前汉书卷九十三考证邓通传邓犹登也按史记无此四字人有告通盗出徼外铸钱注师古曰东北谓之塞西南谓之徼胡三省曰匈奴传侯应上议曰孝武攘匈奴于幕北建塞徼起亭隧是北方之塞亦曰徼也朝鲜传曰朝鲜属辽东外徼是东方之塞亦曰徼也师古殆未深考欤直言徼以要遮为义岂不简而明乎前汉书卷九十三考证前汉书卷九十四上钦定四库全书前汉书卷九十四上汉兰台令史班固撰唐正议大夫行秘书少监琅邪县开国子颜师古注匈奴传第六十四上匈奴其先夏后氏之苗裔曰淳维唐虞以上有山戎猃允薰粥居于北边随草畜牧而转移其畜之所多则马牛羊其竒畜则橐佗驴驘駃騠騊駼驒奚逐水草迁徙无城郭常居耕田之业然亦各有分地无文书以言语为约束儿能骑羊引弓射鸟䑕少长则射狐菟肉食士力能弯弓尽为甲骑其俗寛则随畜田猎禽兽为生业急则人习战攻以侵伐其天性也其长兵则弓矢短兵则刀鋋利则进不利则退不羞遁走茍利所在不知礼义自君王以下咸食畜肉衣其皮革被㫋裘壮者食肥美老者饮食其余贵壮健贱老弱父死妻其后母兄弟死皆取其妻妻之其俗有名不讳而无字夏道衰而公刘失其稷官变于西戎邑于豳其后三百有余岁戎狄攻太王亶父亶父亡走于岐下豳人悉从亶父而邑焉作周其后百有余岁周西伯昌伐畎夷后十有余年武王伐纣而营雒邑复居于酆镐放逐戎夷泾洛之北以时入贡名曰荒服其后二百有余年周道衰而周穆王伐畎戎得四白狼四白鹿以归自是之后荒服不至于是作吕刑之辟至穆王之孙懿王时王室遂衰戎狄交侵暴虐中国中国被其苦诗人始作疾而歌之曰靡室靡家猃允之故岂不日戒猃允孔棘至懿王曽孙宣王兴师命将以征伐之诗人美大其功曰薄伐猃允至于太原出车彭彭城彼朔方是时四夷宾服称为中兴至于幽王用宠姬襃姒之故与申侯有隙申侯怒而与畎戎共攻杀幽王于丽山之下遂取周之地卤𫉬而居于泾渭之间侵暴中国秦襄公救周于是周平王去酆镐而东徙于雒邑当时秦襄公伐戎至始列为诸侯后六十有五年而山戎越燕而伐齐齐釐公与战于齐郊后四十四年而山戎伐燕燕告急齐齐桓公北伐山戎山戎走后二十余年而戎翟至雒邑伐周襄王襄王出奔于郑之汜邑初襄王欲伐郑故取翟女为后与翟共伐郑已而黜翟后翟后怨而襄王继母曰惠后有子带欲立之于是惠后与翟后子带为内应开戎翟戎翟以故得入破逐襄王而立子带为王于是戎翟或居于陆浑东至于卫侵盗尤甚周襄王既居外四年廼使使告急于晋晋文公初立欲脩覇业廼兴师伐戎翟诛子带迎内襄王于雒邑当是时秦晋为彊国晋文公攘戎翟居于西河圜洛之间号曰赤翟白翟而秦穆公得由余西戎八国服于秦故陇以西有緜诸畎戎狄獂之戎在岐梁泾漆之北有义渠大荔乌氏朐衍之戎而晋北有林胡楼烦之戎燕北有东胡山戎各分散谿谷自有君长往往而聚者百有余戎然莫能相壹自是之后百有余年晋悼公使魏绛和戎翟戎翟朝晋后百有余年赵襄子踰句注而破之并代以临胡貉后与韩魏共灭智伯分晋地而有之则赵有代句注以北而魏有西河上郡以与戎界邉其后义渠之戎筑城郭以自守而秦稍蚕食之至于惠王遂㧞义渠二十五城惠王伐魏魏尽入西河及上郡于秦秦昭王时义渠戎王与宣太后乱有二子宣太后诈而杀义渠戎王于甘泉遂起兵伐灭义渠于是秦有陇西北地上郡筑长城以距胡而赵武灵王亦变俗胡服习骑射北破林胡楼烦自代并隂山下至髙阙为塞而置云中鴈门代郡其后燕有贤将秦开为质于胡胡甚信之归而袭破东胡东胡郄千余里与荆轲刺秦王秦舞阳者开之孙也燕亦筑长城自造阳至襄平置上谷渔阳右北平辽西辽东郡以距胡当是时冠带战国七而三国边于匈奴其后赵将李牧时匈奴不敢入赵边后秦灭六国而始皇帝使蒙恬将数十万之衆北击胡悉收河南地因河为塞筑四十四县城临河徙适戍以充之而通直道自九原至云阳因边山险堑谿谷可缮者缮之起临洮至辽东万余里又度河据阳山北假中当是时东胡强而月氏盛匈奴单于曰头曼头曼不胜秦北徙十有余年而蒙恬死诸侯畔秦中国扰乱诸秦所徙适边者皆复去于是匈奴得寛复稍度河南与中国界于故塞单于有太子名曰冒顿后有爱阏氏生少子头曼欲废冒顿而立少子廼使冒顿质于月氏冒顿既质而头曼急击月氏月氏欲杀冒顿冒顿盗其善马骑亡归头曼以为壮令将万骑冒顿廼作鸣镝习勒其骑射令曰鸣镝所射而不悉射者斩行猎兽有不射鸣镝所射輙斩之已而冒顿以鸣镝自射善马左右或莫敢射冒顿立斩之居顷之复以鸣镝自射其爱妻左右或颇恐不敢射复斩之顷之冒顿出猎以鸣镝射单于善马左右皆射之于是冒顿知其左右可用从其父单于头曼猎以鸣镝射头曼其左右皆随鸣镝而射杀头曼尽诛其后母与弟及大臣不聼从者于是冒顿自立为单于冒顿既立时东胡强闻冒顿杀父自立廼使使谓冒顿曰欲得头曼时号千里马冒顿问羣臣羣臣皆曰此匈奴寳马也勿予冒顿曰奈何与人邻国爱一马乎遂与之顷之东胡以为冒顿畏之使使谓冒顿曰欲得单于一阏氏冒顿复问左右左右皆怒曰东胡无道廼求阏氏请撃之冒顿曰柰何与人邻国爱一女子乎遂取所爱阏氏予东胡东胡王愈骄西侵与匈奴中间有弃地莫居千余里各居其边为瓯脱东胡使使谓冒顿曰匈奴所与我界瓯脱外弃地匈奴不能至也吾欲有之冒顿问羣臣或曰此弃地予之于是冒顿大怒曰地者国之本也柰何予人诸言与者皆斩之冒顿上马令国中有后者斩遂东袭击东胡东胡初轻冒顿不为备及冒顿以兵至大破灭东胡王虏其民衆畜产既归西击走月氏南并楼烦白羊河南王悉复收秦所使蒙恬所夺匈奴地者与汉闗故河南塞至朝那肤施遂侵燕代是时汉方与项羽相距中国罢于兵革以故冒顿得自彊控弦之士三十余万自淳维以至头曼千有余嵗时大时小别散分离尚矣其世传不可得而次然至冒顿而匈奴最彊大尽服从北夷而南与诸夏为敌国其世姓官号可得而记云单于姓挛鞮氏其国称之曰撑犁孤涂单于匈奴谓天为撑犁谓子为孤涂单于者广大之貌也言其象天单于然也置左右贤王左右谷蠡左右大将左右大都尉左右大当戸左右骨都侯匈奴谓贤曰屠耆故常以太子为左屠耆王自左右贤王以下至当戸大者万余骑小者数千凡二十四长立号曰万骑其大臣皆世官唿衍氏兰氏其后有湏卜氏此三姓其贵种也诸左王将居东方直上谷以东接貉朝鲜右王将居西方直上郡以西接氐羌而单于庭直代云中各有分地逐水草移徙而左右贤王左右谷蠡最大国左右骨都侯辅政诸二十四长亦各自置千长百长什长裨小王相都尉当户且渠之属嵗正月诸长少㑹单于庭祠五月大㑹龙城祭其先天地鬼神秋马肥大㑹蹛林课校人畜计其法拔刃尺者死坐盗者没入其家有罪小者轧大者死狱久者不满十日一国之囚不过数人而单于朝出营拜日之始生夕拜月其坐长左而北向日上戊巳其送死有棺椁金银衣裳而无封树丧服近幸臣妾从死者多至数十百人举事常随月盛壮以攻战月亏则退兵其攻战斩首虏赐一巵酒而所得卤𫉬因以予之得人以为奴婢故其战人人自为趋利善为诱兵以包敌故其逐利如鸟之集其困败瓦解云散矣战而扶轝死者尽得死者家财后北服浑窳屈射丁零隔昆龙新䔣之国于是匈奴贵人大臣皆服以冒顿为贤是时汉初定徙韩王信于代都马邑匈奴大攻围马邑韩信降匈奴匈奴得信因引兵南踰句注攻太原至晋阳下髙帝自将兵往击之㑹冬大寒雨雪卒之堕指者十二三于是冒顿阳败走诱汉兵汉兵逐击冒顿冒顿匿其精兵见其羸弱于是汉悉兵多步兵三十二万北逐之髙帝先至平城步兵未尽到冒顿纵精兵三十余万骑围髙帝于白登七日汉兵中外不得相救饷匈奴骑其西方尽白东方尽駹北方尽骊南方尽骍马髙帝廼使使间厚遗阏氏阏氏廼谓冒顿曰两主不相困今得汉地单于终非能居之且汉主有神单于察之冒顿与韩信将王黄赵利期而兵久不来疑其与汉有谋亦取阏氏之言廼开围一角于是髙皇帝令士皆持满傅矢外乡从解角直出得与大军合而冒顿遂引兵去汉亦引兵罢使刘敬结和亲之约是后韩信为匈奴将及赵利王黄等数背约侵盗代鴈门云中居无几何陈豨反与韩信合谋击代汉使樊哙往击之复收代鴈门云中郡县不出塞是时匈奴以汉将数率衆往降故冒顿常往来侵盗代地于是髙祖患之廼使刘敬奉宗室女翁主为单于阏氏嵗奉匈奴絮缯酒食物各有数约为兄弟以和亲冒顿廼少止后燕王卢绾复反率其党且万人降匈奴往来苦上谷以东终髙祖世孝惠髙后时冒顿寖骄廼为书使使遗髙后曰孤偾之君生于沮泽之中长于平野牛马之域数至边境愿逰中国陛下独立孤偾独居两主不乐无以自虞愿以所有易其所无髙后大怒召丞相平及樊哙季布等议斩其使者发兵而击之樊哙曰臣愿得十万衆横行匈奴中问季布布曰哙可斩也前陈豨反于代汉兵三十二万哙为上将军时匈奴围髙帝于平城哙不能解围天下歌之曰平城之下亦诚苦七日不食不能彀弩今歌唫之声未絶伤痍者甫起而哙欲揺动天下妄言以十万衆横行是面谩也且匈奴何与得失得其善言不足喜恶言不足怒也髙后曰善令大谒者张泽报书曰单于不忘弊邑赐之以书弊邑恐惧退日自图年老气衰髪齿堕落行步失度单于过聼不足以自污弊邑无罪宜在见赦窃有御车二乘马二驷以奉常驾冒顿得书复使使来谢曰未尝闻中国礼义陛下幸而赦之因献马遂和亲至孝文即位复脩和亲其三年夏匈奴右贤王入居河南地为㓂于是文帝下诏曰汉与匈奴约为昆弟无侵害边境所以输遗匈奴甚厚今右贤王离其国将衆居河南地非常故往来入塞捕杀吏卒敺侵上郡保塞蛮夷令不得居其故陵轹边吏入盗甚骜无道非约也其𤼵边吏车骑八万诣髙奴遣丞相灌婴将击右贤王右贤王走出塞文帝幸太原是时济北王反文帝归罢丞相击胡之兵其明年单于遗汉书曰天所立匈奴大单于敬问皇帝无恙前时皇帝言和亲事称书意合驩汉边吏侵侮右贤王右贤王不请聼后义卢侯难支等计与汉吏相恨絶二主之约离昆弟之亲皇帝让书再至发使以书报不来汉使不至汉以其故不和隣国不附今以少吏之败约故罚右贤王使至西方求月氏击之以天之福吏卒良马力强以灭夷月氏尽斩杀降下定之楼兰乌孙唿揭及其旁二十六国皆已为匈奴诸引弓之民并为一家北州以定愿寝兵休士养马除前事复故约以安边民以应古始使少者得成其长老者得安其处世世平乐未得皇帝之志故使郎中系虖浅奉书请献橐佗一骑马二驾二驷皇帝即不欲匈奴近塞则且诏吏民逺舍使者至即遣之六月中来至新望之地书至汉议击与和亲孰便公卿皆曰单于新破月氏乘胜不可击也且得匈奴地泽卤非可居也和亲甚便汉许之孝文前六年遗匈奴书曰皇帝敬问匈奴大单于无恙使系虖浅遗朕书云愿寝兵休士除前事复故约以安边民世世平乐朕甚嘉之此古圣王之志也汉与匈奴约为兄弟所以遗单于甚厚背约离兄弟之亲者常在匈奴然右贤王事已在赦前勿深诛单于若称书意明告诸吏使无负约有信敬如单于书使者言单于自将并国有功甚苦兵事服绣祫绮衣长襦锦袍各一比踈一黄金饬具带一黄金犀毗一绣十匹锦二十匹赤绨緑缯各四十匹使中大夫意谒者令肩遗单于后顷之冒顿死子稽粥立号曰老上单于老上稽粥单于初立文帝复遣宗人女翁主为单于阏氏使宦者燕人中行説傅翁主説不欲行汉强使之説曰必我也为汉患者中行説既至因降单于单于爱幸之初单于好汉缯絮食物中行説曰匈奴人衆不能当汉之一郡然所以强之者以衣食异无卬于汉今单于变俗好汉物汉物不过什二则匈奴尽归于汉矣其得汉絮缯以驰草棘中衣袴皆裂弊以视不如旃裘坚善也得汉食物皆去之以视不如重酪之便美也于是説教单于左右疏记以计识其人衆畜牧汉遗单于书以尺一牍辞曰皇帝敬问匈奴大单于无恙所以遗物及言语云云中行説令单于以尺二寸牍及印封皆令广长大倨骜其辞曰天地所生日月所置匈奴大单于敬问汉皇帝无恙所以遗物言语亦云云汉使或言匈奴俗贱老中行説穷汉使曰而汉俗屯戍从军当发者其亲岂不自夺温厚肥羙赍送饮食行者乎汉使曰然説曰匈奴明以攻战为事老弱不能鬬故以其肥美饮食壮健以自卫如此父子各得相保何以言匈奴轻老也汉使曰匈奴父子同穹庐卧父死妻其后母兄弟死尽妻其妻无冠带之节阙庭之礼中行説曰匈奴之俗食畜肉饮其汁衣其皮畜食草饮水随时转移故其急则人习骑射寛则人乐无事约束径易行君臣简可久一国之政犹一体也父兄死则妻其妻恶种姓之失也故匈奴虽乱必立宗种今中国虽阳不取其父兄之妻亲属益踈则相杀至制易姓皆从此类也且礼义之敝上下交怨而室屋之极生力屈焉夫力耕桑以求衣食筑城郭以自备故其民急则不习战攻缓则罢于作业嗟土室之人顾无喋喋佔佔冠固何当自是之后汉使欲辩论者中行説辄曰汉使毋多言顾汉所输匈奴缯絮米糵令其量中必善美而已何以言为乎且所给备善则已不备善而苦恶则候秋孰以骑驰蹂廼稼穑也日夜教单于候利害处孝文十四年匈奴单于十四万骑入朝那萧闗杀北地都尉卬虏人民畜产甚多遂至彭阳使骑兵入烧回中宫候骑至雍甘泉于是文帝以中尉周舍郎中令张武为将军发车千乘十万骑军长安旁以备胡寇而拜昌侯卢卿为上郡将军寗侯魏遫为北地将军隆虑侯周灶为陇西将军东阳侯张相如为大将军成侯董赤为将军大发车骑往击胡单于留塞内月余汉逐出塞即还不能有所杀匈奴日以骄嵗入边杀略人民甚衆云中辽东最甚郡万余人汉甚患之廼使使遗匈奴书单于亦使当戸报谢复言和亲事孝文后二年使使遗匈奴书曰皇帝敬问匈奴大单于无恙使当户且渠雕渠难郎中韩辽遗朕马二匹已至敬受先帝制长城以北引弓之国受令单于长城以内冠带之室朕亦制之使万民耕织射猎衣食父子毋离臣主相安俱无暴虐今闻渫恶民贪降其趋背义絶约忘万民之命离两主之驩然其事已在前矣书云二国已和亲两主驩説寝兵休卒养马世世昌乐翕然更始朕甚嘉之圣者日新改作更始使老者得息幼者得长各保其首领而终其天年朕与单于俱由此道顺天恤民世世相传施之无穷天下莫不咸嘉使汉与匈奴邻敌之国匈奴处北地寒杀气早降故诏吏遗单于秫糵金帛绵絮它物岁有数今天下大安万民熙熙独朕与单于为之父母朕追念前事薄物细故谋臣计失皆不足以离昆弟之驩朕闻天不颇覆地不偏载朕与单于皆捐细故俱蹈大道也堕坏前恶以图长久使两国之民若一家子元元万民下及鱼鳖上及飞鸟跂行喙息蝡动之类莫不就安利避危殆故来者不止天之道也俱去前事朕释逃虏民单于毋言章尼等朕闻古之帝王约八刀明而不食言单于留志天下大安和亲之后汉过不先单于其察之单于既约和亲于是制诏御史匈奴大单于遗朕书和亲已定亡人不足以益衆广地匈奴无入塞汉无出塞犯令约者杀之可以乆亲后无咎俱便朕已许其布告天下使明知之后四年老上单于死子军臣单于立而中行説复事之汉复与匈奴和亲军臣单于立嵗余匈奴复絶和亲大入上郡云中各三万骑所杀略甚衆于是汉使三将军军屯北地代屯句注赵屯飞狐口縁边亦各坚守以备胡宼又置三将军军长安西细栁渭北棘门覇上以备胡胡骑入代句注边𤇺火通于甘泉长安数月汉兵至边匈奴亦逺塞汉兵亦罢后嵗余文帝崩景帝立而赵王遂廼隂使于匈奴呉楚反欲与赵合谋入边汉围破赵匈奴亦止自是后景帝复与匈奴和亲通闗市给遗单于遣翁主如故约终景帝世时时小入盗边无大宼武帝即位明和亲约束厚遇闗市饶给之匈奴自单于以下皆亲汉往来长城下汉使马邑人聂翁壹闲阑出物与匈奴交易阳为卖马邑城以诱单于单于信之而贪马邑财物廼以十万骑入武州塞汉伏兵三十余万马邑旁御史大夫韩安国为䕶军将军䕶四将军以伏单于单于既入汉塞未至马邑百余里见畜布野而无人牧者怪之乃攻亭时鴈门尉史行徼见宼保此亭单于得欲刺之尉史知汉谋廼下具告单于单于大惊曰吾固疑之乃引兵还出曰吾得尉史天也以尉史为天王汉兵约单于入马邑而纵兵单于不至以故无所得将军王恢部出代击胡辎重闻单于还兵多不敢出汉以恢本建造兵谋而不进诛恢自是后匈奴絶和亲攻当路塞往往入盗于边不可胜数然匈奴贪尚乐闗市耆汉财物汉亦通闗市不絶以中之自马邑军后五嵗之秋汉使四将各万骑击胡闗市下将军卫青出上谷至龙城得胡首虏七百人公孙贺出云中无所得公孙敖出代郡为胡所败七千李广出鴈门为胡所败匈奴生得广广道亡归汉囚敖广敖广赎为庶人其冬匈奴数千人盗边渔阳尤甚汉使将军韩安国屯渔阳备胡其明年秋匈奴二万骑入汉杀辽西太守略二千余人又败渔阳太守军千余人围将军安国安国时千余骑亦且尽㑹燕救之至匈奴廼去又入鴈门杀略千余人于是汉使将军卫青将三万骑出鴈门李息出代郡击胡得首虏数千其明年卫青复出云中以西至陇西击胡之楼烦白羊王于河南得胡首虏数千羊百余万于是汉遂取河南地筑朔方复缮故秦时䝉恬所为塞因河而为固汉亦弃上谷之斗辟县造阳地以予胡是嵗元朔二年也其后冬军臣单于死其弟左谷蠡王伊穉斜自立为单于攻败军臣单于太子于单于单亡降汉汉封于单为陟安侯数月死伊穉斜单于既立其夏匈奴数万骑入代郡杀太守共友略千余人秋又入鴈门杀略千余人其明年又入代郡定襄上郡各三万骑杀略数千人匈奴右贤王怨汉夺之河南地而筑朔方数宼盗边及入河南侵扰朔方杀略吏民甚衆其明年春汉遣卫青将六将军十余万人出朔方高阙右贤王以为汉兵不能至饮酒醉汉兵出塞六七百里夜围右贤王右贤王大惊脱身逃走精骑往往随后去汉将军得右贤王人衆男女万五千人禆小王十余人其秋匈奴万骑入代郡杀尉朱央略千余人其明年春汉复遣大将军卫青将六将军十余万骑仍再出定襄数百里击匈奴得首虏前后万九千余级而汉亦亡两将军三千余骑右将军建得以身脱而前将军翕侯赵信兵不利降匈奴赵信者故胡小王降汉汉封为翕侯以前将军与右将军并军介独遇单于兵故尽没单于既得翕侯以为自次王用其姊妻之与谋汉信教单于益北絶幕以诱罢汉兵徼极而取之毋近塞单于从之其明年胡数万骑入上谷杀数百人明年春汉使票骑将军去病将万骑出陇西过焉耆山千余里得胡首虏八千余级得休屠王祭天金人其夏票骑将军复与合骑侯数万骑出陇西北地二千里过居延攻祁连山得胡首虏三万余级禆小王以下十余人是时匈奴亦来入代郡鴈门杀略数百人汉使博望侯及李将军广出右北平击匈奴左贤王左贤王围李广广军四千人死者过半杀虏亦过当㑹博望侯军救至李将军得脱尽亡其军合骑侯后票骑将军期及博望侯皆当死赎为庶人其秋单于怒昆邪王休屠王居西方为汉所杀虏数万人欲召诛之昆邪休屠王恐谋降汉汉使票骑将军迎之昆邪王杀休屠王并将其衆降汉凡四万余人号十万于是汉已得昆邪则陇西北地河西益少胡宼徙闗东贫民处所夺匈奴河南地新秦中以实之西减北地以西戍卒半明年春匈奴入右北平定襄各数万骑杀略千余人其年春汉谋以为翕侯信为单于计居幕北以为汉兵不能至乃粟马发十万骑私负从马凡十四万匹粮重不与焉令大将军青票骑将军去病中分军大将军出定襄票骑将军出代咸约絶幕击匈奴单于闻之逺其辎重以精兵待于幕北与汉大将军接战一日㑹暮大风起汉兵纵左右翼围单于单于自度战不能与汉兵遂独与壮骑数百溃汉围西北遁走汉兵夜追之不得行捕斩首虏凡万九千级北至窴颜山赵信城而还单于之走其兵往往与汉军相乱而随单于单于久不与其大衆相得右谷蠡王以为单于死乃自立为单于真单于复得其衆右谷蠡乃去号复其故位票骑之出代二千余里与左王接战汉兵得胡首虏凡七万余人左王将皆遁走票骑封于狼居胥山禅姑衍临翰海而还是后匈奴逺遁而幕南无王庭汉度河自朔方以西至令居往往通渠置田官吏卒五六万人稍𧖟食地接匈奴以北初汉两将大出围单于所杀虏八九万而汉士物故者亦万数汉马死者十余万匹匈奴虽病逺去而汉马亦少无以复往单于用赵信计遣使好辞请和亲天子下其议或言和亲或言遂臣之丞相长史任敞曰匈奴新困宜使为外臣朝请于边汉使敞使于单于单于闻敞计大怒留之不遣先是汉亦有所降匈奴使者单于亦輙留汉使相当汉方复收士马㑹票骑将军去病死于是汉久不北击胡数嵗伊穉斜单于立十三年死子乌维立为单于是嵗元鼎三年也乌维单于立而汉武帝始出巡狩郡县其后汉方南诛两越不击匈奴匈奴亦不入边乌维立三年汉已灭两越遣故太仆公孙贺将万五千骑出九原二千余里至浮苴井从票侯赵破奴万余骑出令居数千里至匈奴河水皆不见匈奴一人而还是时天子巡边亲至朔方勒兵十八万骑以见武节而使郭吉风告单于既至匈奴匈奴主客问所使郭吉卑体好言曰吾见单于而口言单于见吉吉曰南越王头已县于汉北阙下今单于即能与汉战天子自将兵待边即不能亟南面而臣于汉何但逺走亡匿于幕北寒苦无水草之地为语卒单于大怒立斩主客见者而留郭吉不归迁辱之北海上而单于终不肯为宼于汉边休养士马习射猎数使使好辞甘言求和亲汉使王乌等闚匈奴匈奴法汉使不去节不以墨黥其面不得入穹庐王乌北地人习胡俗去其节黥面入庐单于爱之阳许曰吾为遣其太子入质于汉以求和亲汉使杨信使于匈奴是时汉东拔濊貉朝鲜以为郡而西置酒泉郡以隔絶胡与羌通之路又西通月氏大夏以翁主妻乌孙王以分匈奴西方之援国又北益广田至眩雷为塞而匈奴终不敢以为言是嵗翕侯信死汉用事者以匈奴已弱可臣从也杨信为人刚直屈彊素非贵臣也单于不亲欲召入不肯去节廼坐穹庐外见杨信杨信説单于曰即欲和亲以单于太子为质于汉单于曰非故约故约汉常遣翁主给缯絮食物有品以和亲而匈奴亦不复扰边今乃欲反古令吾太子为质无几矣匈奴俗见汉使非中贵人其儒生以为欲説折其辞辩少年以为欲刺折其气每汉兵入匈奴匈奴輙报偿汉留匈奴使匈奴亦留汉使必得当廼止杨信既归汉使王乌等如匈奴匈奴复讇以甘言欲多得汉财物绐王乌曰吾欲入汉见天子面相结为兄弟王乌归报汉汉为单于筑邸于长安匈奴曰非得汉贵人使吾不与诚语匈奴使其贵人至汉病服药欲愈之不幸而死汉使路充国佩二千石印绶使送其䘮厚币直数千金单于以为汉杀吾贵使者廼留路充国不归诸所言者单于特空绐王乌殊无意入汉遣太子来质于是匈奴数使竒兵侵犯汉边汉廼拜郭昌为拔胡将军及浞野侯屯朔方以东备胡乌维单于立十嵗死子詹师庐立年少号为儿单于是歳元封六年也自是后单于益西北左方兵直云中右方兵直酒泉敦煌儿单于立汉使两使一人弔单于一人弔右贤王欲以乖其国使者入匈奴匈奴悉将致单于单于怒而悉留汉使汉使留匈奴者前后十余軰而匈奴使来汉亦辄留之相当是嵗汉使贰师将军西伐大宛而令因杅将军筑受降城其冬匈奴大雨雪畜多饥寒死而单于年少好杀伐国中多不安左大都尉欲杀单于使人闲告汉曰我欲杀单于降汉汉逺汉即来兵近我我即发初汉闻此言故筑受降城犹以为逺其明年春汉使浞野侯破奴将二万骑出朔方北二千余里期至浚稽山而还浞野侯既至期左大都尉欲发而觉单于诛之发兵击浞野侯浞野侯行捕首虏数千人还未至受降城四百里匈奴八万骑围之浞野侯夜出自求水匈奴生得浞野侯因急击其军军吏畏亡将而诛莫相劝而归军遂没于匈奴单于大喜遂遣兵攻受降城不能下乃侵入边而去明年单于欲自攻受降城未到病死儿单于立三嵗而死子少匈奴廼立其季父乌维单于弟右贤王句黎湖为单于是嵗太初三年也句黎湖单于立汉使光禄徐自为出五原塞数百里逺者千里筑城障列亭至庐朐而使游击将军韩説长平侯卫伉屯其旁使强弩都尉路博徳筑居延泽上其秋匈奴大入云中定襄五原朔方杀略数千人败数二千石而去行坏光禄所筑亭障又使右贤王入酒泉张掖略数千人会任文击救尽复失其所得而去闻贰师将军破大宛斩其王还单于欲遮之不敢其冬病死句黎湖单于立一嵗死其弟左大都尉且鞮侯立为单于汉既诛大宛威震外国天子意欲遂困胡廼下诏曰髙皇帝遗朕平城之忧髙后时单于书絶悖逆昔齐襄公复九世之雠春秋大之是嵗太初四年也且鞮侯单于初立恐汉袭之尽归汉使之不降者路充国等于汉单于廼自谓我儿子安敢望汉天子汉天子我丈人行汉遣中郎将苏武厚币赂遗单于单于益骄礼甚倨非汉所望也明年浞野侯破奴得亡归汉其明年汉使贰师将军将三万骑出酒泉击右贤王于天山得首虏万余级而还匈奴大围贰师几不得脱汉兵物故什六七汉又使因杅将军出西河与强弩都尉会涿邪山亡所得使骑都尉李陵将歩兵五千人出居延北千余里与单于会合战陵所杀伤万余人兵食尽欲归单于围陵陵降匈奴其兵得脱归汉者四百人单于廼贵陵以其女妻之后二嵗汉使贰师将军六万骑歩兵七万出朔方强弩都尉路博徳将万余人与贰师㑹㳺击将军説步兵三万人出五原因杅将军敖将骑万步兵三万人出鴈门匈奴闻悉逺其累重于余吾水北而单于以十万待水南与贰师接战贰师解而引归与单于连鬬十余日㳺击亡所得因杅与左贤王战不利引归明年且鞮侯单于死立五年长子左贤王立为狐鹿姑单于是嵗太始元年也初且鞮侯两子长为左贤王次为左大将病且死言立左贤王左贤王未至贵人以为有病更立左大将为单于左贤王闻之不敢进左大将使人召左贤王而让位焉左贤王辞以病左大将不聼谓曰即不幸死传之于我左贤王许之遂立为狐鹿姑单于狐鹿姑单于立以左大将为左贤王数年病死其子先贤掸不得代更以为日逐王日逐王者贱于左贤王单于自以其子为左贤王单于既立六年而匈奴入上谷五原杀略吏民其年匈奴复入五原酒泉杀两部都尉于是汉遣贰师将军七万人出五原御史大夫商丘成将三万余人出西河重合侯莽通将四万骑出酒泉千余里单于闻汉兵大出悉遣其辎重徙赵信城北邸郅居水左贤王驱其人民度余吾水六七百里居兠衔山单于自将精兵左安侯度姑且水御史大夫军至追邪径无所见还匈奴使大将与李陵将三万余骑追汉军至浚稽山合转战九日汉兵陷陈郄敌杀伤虏甚衆至蒲奴水虏不利还去重合侯军至天山匈奴使大将偃渠与左右唿知王将二万余骑要汉兵见汉兵彊引去重合侯无所得失是时汉恐车师兵遮重合侯廼遣闿陵侯将兵别围车师尽得其王民衆而还贰师将军将出塞匈奴使右大都尉与卫律将五千骑要击汉军于夫羊句山狭贰师遣属国胡骑二千与战虏兵坏散死伤者数百人汉军乘胜追北至范夫人城匈奴奔走莫敢距敌㑹贰师妻子坐巫蛊收闻之忧惧其掾胡亚夫亦避罪从军説贰师曰夫人室家皆在吏若还不称意适与狱㑹郅居以北可复得见乎贰师由是狐疑欲深入要功遂北至郅居水上虏已去贰师遣䕶军将二万骑度郅居之水一日逄左贤王左大将将二万骑与汉军合战一日汉军杀大将虏死伤甚衆军长史与决眭都尉煇渠侯谋曰将军懐异心欲危衆求功恐必败谋共执贰师贰师闻之斩长史引兵还至速邪乌燕然山单于知汉军劳倦自将五万骑遮击贰师相杀伤甚衆夜堑汉军前深数尺从后急击之军大乱败贰师降单于素知其汉大将贵臣以女妻之尊宠在卫律上其明年单于遣使遗汉书云南有大汉北有强胡胡者天之骄子也不为小礼以自烦今欲与汉闿大闗取汉女为妻嵗给遗我糵酒万石稷米五千斛杂缯万匹它如故约则边不相盗矣汉遣使者报送其使单于使左右难汉使者曰汉礼义国也贰师道前太子发兵反何也使者曰然廼丞相私与太子争鬬太子发兵欲诛丞相丞相诬之故诛丞相此子弄父兵罪当笞小过耳孰与冒顿单于身杀其父代立常妻后母禽兽行也单于留使者三嵗廼得还贰师在匈奴嵗余卫律害其宠㑹母阏氏病律饬胡巫言先单于怒曰胡故时祠兵常言得贰师以社今何故不用于是收贰师贰师骂曰我死必灭匈奴遂屠贰师以祠㑹连雨雪数月畜产死人民疫病谷稼不孰单于恐为贰师立祠室自贰师没后汉新失大将军士卒数万人不复出兵三嵗武帝崩前此者汉兵深入穷追二十余年匈奴孕重墯殰罢极苦之自单于以下常有欲和亲计后三年单于欲求和亲㑹病死初单于有异母弟为左大都尉贤国人乡之母阏氏恐单于不立子而立左大都尉也廼私使杀之左大都尉同母兄怨遂不肯复㑹单于庭又单于病且死谓诸贵人我子少不能治国立弟右谷蠡王及单于死卫律等与颛渠阏氏谋匿单于死诈挢单于令与贵人饮盟更立子左谷蠡王为壶衍鞮单于是嵗始元二年也壶衍鞮单于既立风谓汉使者言欲和亲左贤王右谷蠡王以不得立怨望率其衆欲南归汉恐不能自致即胁卢屠王欲与西降乌孙谋击匈奴卢屠王告之单于使人验问右谷蠡王不服反以其罪罪卢屠王国人皆寃之于是二王去居其所未尝肯㑹龙城后二年秋匈奴入代杀都尉单于年少初立母阏氏不正国内乖离常恐汉兵袭之于是卫律为单于谋穿井筑城治楼以蔵谷与秦人守之汉兵至无柰我何即穿井数百伐材数千或曰胡人不能守城是遗汉粮也卫律于是止廼更谋归汉使不降者苏武马宏等马宏者前副光禄大夫王忠使西国为匈奴所遮忠战死马宏生得亦不肯降故匈奴归此二人欲以通善意是时单于立三嵗矣明年匈奴发左右部二万骑为四队并入边为宼汉兵追之斩首获虏九千人生得瓯脱王汉无所失亡匈奴见瓯脱王在汉恐以为道击之即西北逺去不敢南逐水草发人民屯瓯脱明年复遣九千骑屯受降城以备汉北桥余吾令可度以备奔走是时卫律已死卫律在时常言和亲之利匈奴不信及死后兵数困国益贫单于弟左谷蠡王思卫律言欲和亲而恐汉不聼故不肯先言常使左右风汉使者然其侵盗益希遇汉使愈厚欲以渐致和亲汉亦羁縻之其后左谷蠡王死明年单于使犁汚王窥边言酒泉张掖兵益弱出兵试击冀可复得其地时汉先得降者闻其计天子诏边警备后无几右贤王犁汚王四千骑分三队入日勒屋兰番和张掖太守属国都尉发兵击大破之得脱者数百人属国千长义渠王骑士射杀犁汚王赐黄金二百斤马二百匹因封为犁汚王属国都尉郭忠封成安侯自是后匈奴不敢入张掖其明年匈奴三千余骑入五原略杀数千人后数万骑南旁塞猎行攻塞外亭障略取吏民去是时汉边郡㷭火候望精明匈奴为边宼者少利希复犯塞汉复得匈奴降者言乌桓尝发先单于冢匈奴怨之方发二万骑击乌桓大将军霍光欲发兵邀击之以问䕶军都尉赵充国充国以为乌桓间数犯塞今匈奴击之于汉便又匈奴希寇盗北边幸无事蛮夷自相攻击而发兵要之招寇生事非计也光更问中郎将范明友明友言可击于是拜明友为度辽将军将二万骑出辽东匈奴闻汉兵至引去初光诫明友兵不空出即后匈奴遂击乌桓乌桓时新中匈奴兵明友既后匈奴因乗乌桓敝击之斩首六千余级获三王首还封为平陵侯匈奴繇是恐不能出兵即使使之乌孙求欲得汉公主击乌孙取车延恶师地乌孙公主上书下公卿议救未决昭帝崩宣帝即位乌孙昆弥复上书言连为匈奴所侵削昆弥愿发国半精兵人马五万匹尽力击匈奴唯天子出兵哀救公主本始二年汉大发闗东轻鋭士选郡国吏三百石伉健习骑射者皆从军遣御史大夫田广明为祁连将军四万余骑出西河度辽将军范明友三万余骑出张掖前将军韩増三万余骑出云中后将军赵充国为蒲类将军三万余骑出酒泉云中太守田顺为虎牙将军三万余骑出五原凡五将军兵十余万骑出塞各二千余里及校尉常恵使䕶发兵乌孙西域昆弥自将翕侯以下五万余骑从西方入与五将军兵凡二十余万衆匈奴闻汉兵大出老弱犇走敺畜产逺遁逃是以五将少所得度辽将军出塞千二百余里至蒲离候水斩首捕虏七百余级卤获马牛羊万余前将军出塞千二百余里至乌员斩首捕虏至候山百余级卤马牛羊二千余蒲类将军兵当与乌孙合击匈奴蒲类泽乌孙先期至而去汉兵不与相及蒲类将军出塞千八百余里西去候山斩首捕虏得单于使者蒲隂王以下三百余级卤马牛羊七千余闻虏已引去皆不至期还天子薄其过寛而不罪祁连将军出塞千六百里至鸡秩山斩首捕虏十九级获牛马羊百余逄汉使匈奴还者冉𢎞等言鸡秩山西有虏衆祁连即戒𢎞使言无虏欲还兵御史属公孙益夀諌以为不可祁连不聼遂引兵还虎牙将军出塞八百余里至丹余吾水上即止兵不进斩首捕虏千九百余级卤马牛羊七万余引兵还上以虎牙将军不至期诈増卤𫉬而祁连知虏在前逗遛不进皆下吏自杀擢公孙益夀为侍御史校尉常恵与乌孙兵至右谷蠡庭𫉬单于父行及嫂居次名王犁污都尉千长将以下三万九千余级虏马牛羊驴驘橐驼七十余万汉封惠为长罗侯然匈奴民衆死伤而去者及畜产逺移死亡不可胜数于是匈奴遂衰耗怨乌孙其冬单于自将万骑击乌孙颇得老弱欲还㑹天大雨雪一日深丈余人民畜产冻死还者不能什一于是丁令乘弱攻其北乌桓入其东乌孙击其西凡三国所杀数万级马数万匹牛羊甚衆又重以饿死人民死者什三畜产什五匈奴大虚弱诸国羁属者皆瓦解攻盗不能理其后汉出三千余骑为三道并入匈奴捕虏得数千人还匈奴终不敢取当兹欲郷和亲而边境少事矣壶衍鞮单于立十七年死弟左贤王立为虚闾权渠单于是嵗地节二年也虚闾权渠单于立以右大将女为大阏氏而黜前单于所幸颛渠阏氏颛渠阏氏父左大且渠怨望是时匈奴不能为边宼于是汉罢外城以休百姓单于闻之喜召贵人谋欲与汉和亲左大且渠心害其事曰前汉使来兵随其后令亦效汉发兵先使使者入廼自请与唿卢訾王各将万骑南旁塞猎相逄俱入行未到㑹三骑亡降汉言匈奴欲为宼于是天子诏发边骑屯要害处使大将军军监治衆等四人将五千骑分三队出塞各数百里捕得虏各数十人而还时匈奴亡其三骑不敢入即引去是嵗也匈奴饥人民畜产死十六七又发两屯各万骑以备汉其秋匈奴前所得西嗕居左地者其君长以下数千人皆驱畜产行与瓯脱战所战杀伤甚衆遂南降汉其明年西域城郭共击匈奴取车师国得其王及人衆而去单于复以车师王昆弟兠莫为车师王收其余民东徙不敢居故地而汉益遣屯士分田车师地以实之其明年匈奴怨诸国共击车师遣左右大将各万余骑屯田右地欲以侵廹乌孙西域后二嵗匈奴遣左右奥鞬各六千骑与左大将再击汉之田车师城者不能下其明年丁令比三嵗入盗匈奴杀略人民数千驱马畜去匈奴遣万余骑往击之无所得其明年单于将十万余骑旁塞猎欲入边宼未至㑹其民题除渠堂亡降汉言状汉以为言兵鹿奚卢侯而遣后将军赵充国将兵四万余骑屯縁边九郡备虏月余单于病欧血因不敢入还去即罢兵廼使题王都犁胡次等入汉请和亲未报㑹单于死是嵗神爵二年也虚闾权渠单于立九年死自始立而黜颛渠阏氏颛渠阏氏即与右贤王私通右贤王㑹龙城而去颛渠阏氏语以单于病甚且勿逺后数日单于死郝宿王刑未央使人召诸王未至颛渠阏氏与其弟左大且渠都隆竒谋立右贤王屠耆堂为握衍朐鞮单于握衍朐鞮单于者代父为右贤王乌维单于耳孙也握衍朐鞮单于立复修和亲遣弟伊酋若王胜之入汉献见单于初立凶恶尽杀虚闾权渠时用事贵人刑未央等而任用颛渠阏氏弟都隆竒又尽免虚闾权渠子弟近亲而自以其子弟代之虚闾权渠单于子稽侯狦既不得立亡归妻父乌禅幕乌禅幕者本乌孙康居闲小国数见侵暴率其衆数千人降匈奴狐鹿姑单于以其弟子日逐王姊妻之使长其衆居右地日逐王先贤禅其父左贤王当为单于让狐鹿姑单于狐鹿姑单于许立之国人以故颇言日逐王当为单于日逐王素与握衍朐鞮单于有隙即率其衆数万骑归汉汉封日逐王为归徳侯单于更立其从兄薄胥堂为日逐王明年单于又杀先贤掸两弟乌禅幕请之不聼心恚其后左奥鞬王死单于自立其小子为奥鞬王留庭奥鞬贵人共立故奥鞬王子为王与俱东徙单于遣右丞相将万骑往击之失亡数千人不胜时单于已立二嵗暴虐杀伐国中不附及太子左贤王数谗左地贵人左地贵人皆怨其明年乌桓击匈奴东边姑夕王颇得人民单于怒姑夕王恐即与乌禅幕及左地贵人共立稽侯狦为唿韩邪单于发左地兵四五万人西击握衍朐鞮单于至姑且水北未战握衍朐鞮单于兵败走使人报其弟右贤王曰匈奴共攻我若肯发兵助我乎右贤王曰若不爱人杀昆弟诸贵人各自死若处无来污我握衍朐鞮单于恚自杀左大且渠都隆竒亡之右贤王所其民衆尽降唿韩邪单于是嵗神爵四年也握衍朐鞮单于立三年而败前汉书卷九十四上卷九十四上考证前汉书卷九十四上考证匈奴传上左右谷蠡史记谷蠡下有王字善为诱兵以包敌包敌史记作冒敌后北服浑窳屈射丁零按浑窳史记作浑庾丁零史记作丁灵本传后文又作丁令冒顿纵精兵三十余万骑三十史记作四十数背约侵盗代鴈门云中史记无鴈门二字孤偾之君注如淳曰偾仆也顾炎武曰偾如左传张脉偾兴之偾仓公传所谓病得之欲男子而不可得也如淳説非前陈豨反于代汉兵三十二万云云按韩王信反诱匈奴攻汉而围髙帝于平城髙祖七年事也若陈豨之反于代事在十年与平城之围了不相涉季布面折樊哙不应误记后事为前事疑陈豨二字系史记传写之讹使骑兵入烧回中宫注师古曰回中地在安定按回中宫秦时所筑始皇二十九年廵陇西过回中宫即此括地志云秦回中宫在岐州雍县西四十里武帝元封四年幸雍通回中道遂北出萧闗又以下文証之则在雍明矣汉亦弃上谷之斗辟县造阳地以予胡注云云按造阳地当在上谷最北即前文所云燕亦筑长城自造阳至襄平者也据后文则造阳之北凡九百里后世如开平小兴州等地疑即古之造阳又北益广田至眩雷为塞注服䖍曰眩雷地在乌孙北也按地理志西河郡增山县有道西出眩雷塞北部都尉治则眩雷塞在西河郡之西北边不得逺在乌孙国也悉远其累重于余吾水北按山海经曰北鲜之山鲜水出焉北流注于余吾疑即此余吾水也穿井筑城治楼以藏谷与秦人守之注师古曰秦时有人云云顾炎武曰颜注非也彼时匈奴谓中国人为秦人犹后世言汉人耳西域传匈奴縳马前后足置城下驰言秦人我丐若马师古曰谓中国人为秦人习言故也彼注甚是又大宛传闻宛城中新得秦人亦谓中国人前汉书卷九十四上考证卷九十四下钦定四库全书前汉书卷九十四下汉兰台令史班固撰唐正议大夫行秘书少监琅琊县开国子颜师古注匈奴传第六十四下唿韩邪单于归庭数月罢兵使各归故地乃收其兄唿屠吾斯在民间者立为左谷蠡王使人告右贤贵人欲令杀右贤王其冬都隆竒与右贤王共立日逐王薄胥堂为屠耆单于发兵数万人东袭唿韩邪单于唿韩邪单于兵败走屠耆单于还以其长子都涂吾西为左谷蠡王少子姑瞀楼头为右谷蠡王留居单于庭明年秋屠耆单于使日逐王先贤掸兄右奥鞬王为乌借都尉各二万骑屯东方以备唿韩邪单于是时西方唿揭王来与唯犂当户谋共谗右贤王言欲自立为乌借单于屠耆单于杀右贤王父子后知其冤复杀唯犂当户于是唿揭王恐遂畔去自立为唿揭单于右奥鞬王闻之即自立为车犂单于乌借都尉亦自立为乌借单于凡五单于屠耆单于自将兵东击车犂单于使都隆竒击乌借乌借车犂皆败西北走与唿揭单于兵合为四万人乌借唿揭皆去单于号共并力尊辅车犂单于屠耆单于闻之使左大将都尉将四万骑分屯东方以备唿韩邪单于自将四万骑西击车犂单于车犂单于败西北走屠耆单于即引西南留闟敦地其明年唿韩邪单于遣其弟右谷蠡王等西袭屠耆单于屯兵杀略万余人屠耆单于闻之即自将六万骑击唿韩邪单于行千里未至嗕姑地逢唿韩邪单于兵可四万人合战屠耆单于兵败自杀都隆竒乃与屠耆少子右谷蠡王姑瞀楼头亡归汉车犂单于东降唿韩邪单于唿韩邪单于左大将乌厉屈与父唿遫累乌厉温敦皆见匈奴乱率其衆数万人南降汉封乌厉屈为新城侯乌厉温敦为义阳侯是时李陵子复立乌借都尉为单于唿韩邪单于捕斩之遂复都单于庭然衆裁数万人屠耆单于从弟休旬王将所主五六百骑击杀左大且渠并其兵至右地自立为闰振单于在西边其后唿韩邪单于兄左贤王唿屠吾斯亦自立为郅支骨都侯单于在东边其后二年闰振单于率其衆东击郅支单于郅支单于与战杀之并其兵遂进攻唿韩邪唿韩邪破其兵走郅支都单于庭唿韩邪之败也左伊秩訾王为唿韩邪计劝令称臣入朝事汉从汉求助如此匈奴乃定唿韩邪议问诸大臣皆曰不可匈奴之俗本上气力而下服役以马上战鬬为国故有威名于百蛮战死壮士所有也今兄弟争国不在兄则在弟虽死犹有威名子孙常长诸国汉虽强犹不能兼并匈奴奈何乱先古之制臣事于汉卑辱先单于为诸国所笑虽如是而安何以复长百蛮左伊秩訾曰不然强弱有时今汉方盛乌孙城郭诸国皆为臣妾自且鞮侯单于以来匈奴日削不能取复虽屈彊于此未尝一日安也今事汉则安存不事则危亡计何以过此诸大人相难乆之唿韩邪从其计引衆南近塞遣子右贤王铢娄渠堂入侍郅支单于亦遣子右大将驹于利受入侍是岁甘露元年也明年唿韩邪单于欵五原塞愿朝三年正月汉遣车骑都尉韩昌迎发过所七郡郡二千骑为陈道上单于正月朝天子于甘泉宫汉宠以殊礼位在诸侯王上賛谒称臣而不名赐以冠帯衣裳黄金玺盭绶玉具剑佩刀弓一张矢四发㦸十安车一乗鞍勒一具马十五匹黄金二十斤钱二十万衣被七十七袭锦绣绮縠杂帛八千匹絮六千斤礼毕使使者道单于先行宿长平上自甘泉宿池阳宫上登长平诏单于毋谒其左右当户之羣臣皆得列观及诸蛮夷君长王侯数万咸迎于渭桥下夹道陈上登渭桥咸称万嵗单于就邸留月余遣归国单于自请愿留居光禄塞下有急保汉受降城汉遣长乐卫尉髙昌侯董忠车骑都尉韩昌将骑万六千又发边郡士马以千数送单于出朔方鸡鹿塞诏忠等留衞单于助诛不服又转边谷米糒前后三万四千斛给赡其食是嵗郅支单于亦遣使奉献汉遇之甚厚明年两单于俱遣使朝献汉待唿韩邪使有加明年唿韩邪单于复入朝礼赐如初加衣百一十袭锦帛九千匹絮八千斤以有屯兵故不复发骑为送始郅支单于以为唿韩邪降汉兵弱不能复自还即引其衆西欲攻定右地又屠耆单于小弟本侍唿韩邪亦亡之右地收两兄余兵得数千人自立为伊利目单于道逢郅支合战郅支杀之并其兵五万余人闻汉出兵谷助唿韩邪即遂留居右地自度力不能定匈奴乃益西近乌孙欲与并力遣使见小昆弥乌就屠乌就屠见唿韩邪为汉所拥郅支亡虏欲攻之以称汉乃杀郅支使持头送都䕶在所发八千骑迎郅支郅支见乌孙兵多其使又不反勒兵逢击乌孙破之因北击乌揭乌揭降发其兵西破坚昆北降丁令并三国数遣兵击乌孙常胜之坚昆东去单于庭七千里南去车师五千里郅支留都之元帝初即位唿韩邪单于复上书言民衆困乏汉诏云中五原郡转谷二万斛以给焉郅支单于自以道逺又怨汉拥䕶唿韩邪遣使上书求侍子汉遣谷吉送之郅支杀吉汉不知吉音问而匈奴降者言闻瓯脱皆杀之唿韩邪单于使来汉輙簿责之甚急明年汉遣车骑都尉韩昌光禄大夫张勐送唿韩邪单于侍子求问吉等因赦其罪勿令自疑昌勐见单于民衆益盛塞下禽兽尽单于足以自卫不畏郅支闻其大臣多劝单于北归者恐北去后难约束昌勐即与为盟约曰自今以来汉与匈奴合为一家世世毋得相诈相攻有窃盗者相报行其诛偿其物有冦𤼵兵相助汉与匈奴敢先背约者受天不祥令其世世子孙尽如盟昌勐与单于及大臣俱登匈奴诺水东山刑白马单于以径路刀金留犂挠酒以老上单于所破月氏王头为饮器者共饮血盟昌勐还奏事公卿议者以为单于保塞为藩虽欲北去犹不能为危害昌勐擅以汉国世世子孙与夷狄诅盟令单于得以恶言上告于天羞国家伤威重不可得行宜遣使徃告祠天与觧盟昌勐奉使无状罪至不道上薄其过有诏昌勐以赎论勿觧盟其后唿韩邪竟北归庭人衆稍稍归之国中遂定郅支既杀使者自知负汉又闻唿韩邪益彊恐见袭击欲逺去㑹康居王数为乌孙所困与诸翕侯计以为匈奴大国乌孙素服属之今郅支单于困阸在外可迎置东边使合兵取乌孙以立之长无匈奴忧矣即使使至坚昆通语郅支郅支素恐又怨乌孙闻康居计大説遂与相结引兵而西康居亦遣贵人橐它驴马数千匹迎郅支郅支人衆中寒道死余财三千人到康居其后都䕶甘延寿与副陈汤发兵即康居诛斩郅支语在延夀汤传郅支既诛唿韩邪单于且喜且惧上书言曰常愿谒见天子诚以郅支在西方恐其与乌孙俱来击臣以故未得至汉今郅支已伏诛愿入朝见竟宁元年单于复入朝礼赐如初加衣服锦帛絮皆倍于黄龙时单于自言愿壻汉氏以自亲元帝以后宫良家子王嫱字昭君赐单于单于驩喜上书愿保塞上谷以西至敦煌传之无穷请罢边备塞吏卒以休天子人民天子令下有司议议者皆以为便郎中侯应习边事以为不可许上问状应曰周秦以来匈奴暴桀㓂侵边境汉兴尤被其害臣闻北边塞至辽东外有隂山东西千余里草木茂盛多禽兽本冒顿单于依阻其中治作弓矢来出为㓂是其苑囿也至孝武世出师征伐斥夺此地攘之于幕北建塞徼起亭隧筑外城设屯戍以守之然后边境得用少安幕北地平少草木多大沙匈奴来㓂少所蔽隐从塞以南径深山谷徃来差难边长老言匈奴失隂山之后过之未尝不哭也如罢备塞戍卒示夷狄之大利不可一也今圣徳广被天覆匈奴匈奴得蒙全活之恩稽首来臣夫夷狄之情困则卑顺彊则骄逆天性然也前以罢外城省亭隧今裁足以候望通㷭火而已古者安不忘危不可复罢二也中国有礼义之教刑罚之诛愚民犹尚犯禁又况单于能必其衆不犯约哉三也自中国尚建关梁以制诸侯所以絶臣下之觊欲也设塞徼置屯戍非独为匈奴而已亦为诸属国降民本故匈奴之人恐其思旧逃亡四也近西𦍑保塞与汉人交通吏民贪利侵盗其畜产妻子以此怨恨起而背畔世世不絶今罢乗塞则生嫚易分争之渐五也徃者从军多没不还者子孙贫困一旦亡出从其亲戚六也又边人奴婢愁苦欲亡者多曰闻匈奴中乐无奈候望急何然时有亡出塞者七也盗贼桀黠羣軰犯法如其窘急亡走北出则不可制八也起塞以来百有余年非皆以土垣也或因山巖石木柴僵落谿谷水门稍稍平之卒徒筑治功费乆逺不可胜计臣恐议者不深虑其终始欲以壹切省繇戍十年之外百嵗之内卒有它变障塞破壊亭隧㓕絶当更发屯缮治累世之功不可卒复九也如罢戍卒省候望单于自以保塞守御必深徳汉请求无已小失其意则不可测开夷狄之隙亏中国之固十也非所以永持至安威制百蛮之长䇿也对奏天子有诏勿议罢边塞事使车骑将军口谕单于曰单于上书愿罢北边吏士屯戍子孙世世保塞单于乡慕礼义所以为民计者甚厚此长乆之䇿也朕甚嘉之中国四方皆有关梁障塞非独以备塞外也亦以防中国姦邪放纵出为㓂害故明法度以专衆心也敬谕单于之意朕无疑焉为单于怪其不罢故使大司马车骑将军嘉晓单于单于谢曰愚不知大计天子幸使大臣告语甚厚初左伊秩訾为唿韩邪画计归汉竟以安定其后或谗伊秩訾自伐其功常鞅鞅唿韩邪疑之左伊秩訾惧诛将其衆千余人降汉汉以为关内侯食邑三百户令佩其王印绶及竟宁中唿韩邪来朝与伊秩訾相见谢曰王为我计甚厚令匈奴至今安宁王之力也徳岂可忘我失王意使王去不复顾留皆我过也今欲白天子请王归庭伊秩訾曰单于頼天命自归于汉得以安宁单于神灵天子之祐也我安得力既已降汉又复归匈奴是两心也愿为单于侍使于汉不敢听命单于固请不能得而归王昭君号宁胡阏氏生一男伊屠智牙师为右日逐王唿韩邪立二十八年建始二年死始唿韩邪嬖左伊秩訾兄唿衍王女二人长女颛渠阏氏生二子长曰且莫车次曰嚢知牙斯少女为大阏氏生四子长曰雕陶莫臯次曰且麋胥皆长于且莫车少子咸乐二人皆小于嚢知牙斯又它阏氏子十余人颛渠阏氏贵且莫车爱唿韩邪病且死欲立且莫车其母颛渠阏氏曰匈奴乱十余年不絶如髪頼䝉汉力故得复安今平定未乆人民创艾战鬬且莫车年少百姓未附恐复危国我与大阏氏一家共子不如立雕陶莫臯大阏氏曰且莫车虽少大臣共持国事今舍贵立贱后世必乱单于卒从颛渠阏氏计立雕陶莫臯约令传国与弟唿韩邪死雕陶莫臯立为复株絫若鞮单于复株絫若鞮单于立遣子右致卢儿王醯谐屠奴侯入侍以且麋胥为左贤王且莫车为左谷蠡王嚢知牙斯为右贤王复株絫单于复妻王昭君生二女长女云为须卜居次小女为当于居次河平元年单于遣右臯林王伊邪莫演等奉献朝正月既罢遣使者送至蒲坂伊邪莫演言欲降即不受我我自杀终不敢还归使者以闻下公卿议议者或言宜如故事受其降光禄大夫谷永议郎杜钦以为汉兴匈奴数为边害故设金爵之赏以待降者今单于诎体称臣列为北藩遣使朝贺无有二心汉家接之宜异于徃时今既享单于聘贡之质而更受其逋逃之臣是贪一夫之得而失一国之心拥有罪之臣而絶慕义之君也假令单于初立欲委身中国未知利害私使伊邪莫演诈降以卜吉㐫受之亏徳沮善令单于自疏不亲边吏或者设为反闲欲因而生隙受之适合其䇿使得归曲而直责此诚边竟安危之原师旅动静之首不可不详也不如勿受以昭日月之信抑诈谖之谋懐附亲之心便对奏天子从之遣中郎将王舜徃问降状伊邪莫演曰我病狂妄言耳遣去归到官位如故不肯令见汉使明年单于上书愿朝河平四年正月遂入朝加赐锦绣缯帛二万疋絮二万斤它如竟宁时复株絫单于立十岁鸿嘉元年死弟且麋胥立为搜谐若鞮单于搜谐单于立遣子左祝都韩王昫留斯侯入侍以且莫车为左贤王搜谐单于立八岁元延元年为朝二年发行未入塞病死弟且莫车立为车牙若鞮单于车牙单于立遣子右于涂仇掸王乌夷当入侍以嚢知牙斯为左贤王车牙单于立四岁绥和元年死弟嚢知牙斯立为乌珠留若鞮单于乌珠留单于立以第二阏氏子乐为左贤王以第五阏氏子舆为右贤王遣子右股奴王乌鞮牙斯入侍汉遣中郎将夏侯藩副校尉韩容使匈奴时帝舅大司马票骑将军王根领尚书事或説根曰匈奴有斗入汉地直张掖郡生竒材木箭竿就羽如得之于边甚饶国家有广地之实将军显功垂于无穷根为上言其利上直欲从单于求之为有不得伤命损威根即但以上指晓藩令从藩所説而求之藩至匈奴以语次説单于曰窃见匈奴斗入汉地直张掖郡汉三都尉居塞上士卒数百人寒苦候望乆劳单于宜上书献此地直断阏之省两都尉士卒数百人以复天子厚恩其报必大单于曰此天子诏语邪将从使者所求也藩曰诏指也然藩亦为单于画善计耳单于曰孝宣孝元皇帝哀怜父唿韩邪单于从长城以北匈奴有之此温偶駼王所居地也未晓其形状所生请遣使问之藩容归汉后复使匈奴至则求地单于曰父兄传五世汉不求此地至知独求何也已问温偶駼王匈奴西边诸侯作穹庐及车皆仰此山材木且先父地不敢失也藩还迁为太原太守单于遣使上书以藩求地状闻诏报单于曰藩擅称诏从单于求地法当死更大赦二今徙藩为济南太守不令当匈奴明年侍子死归塟复遣子左于駼仇掸王稽留昆入侍至哀帝建平二年乌孙庶子卑援疐翕侯人衆入匈奴西界㓂盗牛畜颇杀其民单于闻之遣左大当户乌夷泠将五千骑击乌孙杀数百人畧千余人敺牛畜去卑援疐恐遣子趋逯为质匈奴单于受以状闻汉遣中郎将丁野林副校尉公乘音使匈奴责譲单于告令还归卑援疐质子单于受诏遣归建平四年单于上书愿朝五年时哀帝被疾或言匈奴从上游来厌人自黄龙竟宁时单于朝中国輙有大故上由是难之以问公卿亦以为虚费府帑可且勿许单于使辞去未𤼵黄门郎扬雄上书谏曰臣闻六经之治贵于未乱兵家之胜贵于未战二者皆微然而大事之本不可不察也今单于上书求朝国家不许而辞之臣愚以为汉与匈奴从此隙矣本北地之狄五帝所不能臣三王所不能制其不可使隙甚明臣不敢逺称请引秦以来明之以秦始皇之彊蒙恬之威帯甲四十余万然不敢窥西河廼筑长城以界之㑹汉初兴以髙祖之威灵三十万衆困于平城士或七日不食时竒谲之士石画之臣甚衆卒其所以脱者世莫得而言也又髙皇后尝忿匈奴羣臣庭议樊哙请以十万衆横行匈奴中季布曰哙可斩也妄阿顺指于是大臣权书遗之然后匈奴之结觧中国之忧平及孝文时匈奴侵暴北边候骑至雍甘泉京师大骇发三将军屯细栁棘门覇上以备之数月廼罢孝武即位设马邑之权欲诱匈奴使韩安国将三十万衆徼于便墬匈奴觉之而去徒费财劳师一虏不可得见况单于之面乎其后深惟社稷之计规恢万载之䇿廼大兴师数十万使卫青霍去病操兵前后十余年于是浮西河絶大幕破寘颜袭王庭穷极其地追奔逐北封狼居胥山禅于姑衍以临翰海虏名王贵人以百数自是之后匈奴震怖益求和亲然而未肯称臣也且夫前世岂乐倾无量之费役无罪之人快心于狼望之北哉以为不壹劳者不乆佚不暂费者不永宁是以忍百万之师以摧饿虎之喙运府库之财填卢山之壑而不悔也至本始之初匈奴有桀心欲掠乌孙侵公主廼发五将之师十五万骑猎其南而长罗侯以乌孙五万骑震其西皆至质而还时鲜有所获徒奋扬威武明汉兵若雷风耳虽空行空反尚诛两将军故北狄不服中国未得髙枕安寝也逮至元康神爵之间大化神明鸿恩溥洽而匈奴内乱五单于争立日逐唿韩邪携国归死扶伏称臣然尚覊縻之计不颛制自此之后欲朝者不距不欲者不强何者外国天性忿形容魁健负力怙气难化以善易𨽻以恶其彊难诎其和难得故未服之时劳师逺攻倾国殚货伏尸流血破坚㧞敌如彼之难也既服之后慰荐抚循交接赂遗威仪俯仰如此之备也徃时尝屠大宛之城蹈乌桓之垒探姑缯之壁籍荡姐之场艾朝鲜之旃㧞两越之旗近不过旬月之役逺不离二时之劳固已犂其庭扫其闾郡县而置之云彻席卷后无余菑唯北狄为不然眞中国之坚敌也三垂比之悬矣前世重之兹甚未易可轻也今单于归义懐欵诚之心欲离其庭陈见于前此廼上世之遗䇿神灵之所想望国家虽费不得已者也奈何距以来厌之辞踈以无日之期消徃昔之恩开将来之隙夫欵而隙之使有恨心负前言縁徃辞归怨于汉因以自絶终无北面之心威之不可谕之不能焉得不为大忧乎夫明者视于无形聪者听于无声诚先于未然即䝉恬樊哙不复施棘门细栁不复备马邑之䇿安所设卫霍之功何得用五将之威安所震不然壹有隙之后虽智者劳心于内辩者毂击于外犹不若未然之时也且徃者图西域制车师置城郭都䕶三十六国费岁以大万计者岂为康居乌孙能踰白龙堆而㓂西边哉廼以制匈奴也夫百年劳之一日失之费十而爱一臣窃为国不安也唯陛下少留意于未乱未战以遏边萌之祸书奏天子寤焉召还匈奴使者更报单于书而许之赐雄帛五十匹黄金十斤单于未发㑹病复遣使愿朝明年故事单于朝从名王以下及从者二百余人单于又上书言䝉天子神灵人民盛壮愿从五百人入朝以明天子盛徳上皆许之元寿二年单于来朝上以太岁厌胜所在舍之上林苑蒲陶宫告之以加敬于单于单于知之加赐衣三百七十袭锦绣缯帛三万匹絮三万斤它如河平时既罢遣中郎将韩况送单于单于出塞到休屯井北度车田卢水道里回逺况等乏食单于廼给其粮失期不还五十余日初上遣稽留昆随单于去到国复遣稽留昆同母兄右大且方与妇入侍还归复遣且方同母兄左日逐王都与妇入侍是时汉平帝㓜太皇太后称制新都侯王莽秉政欲説太后以威徳至盛异于前廼风单于令遣王昭君女须卜居次云入侍太后所以赏赐之甚厚㑹西域车师后王句姑去胡来王唐兠皆怨恨都䕶校尉将妻子人民亡降匈奴语在西域传单于受置左谷蠡地遣使上书言状曰臣谨已受诏遣中郎将韩隆王昌副校尉甄阜侍中谒者帛敞长水校尉王歙使匈奴告单于曰西域内属不当得受今遣之单于曰孝宣孝元皇帝哀怜为作约束自长城以南天子有之长城以北单于有之有犯塞輙以状闻有降者不得受臣知父唿韩邪单于蒙无量之恩死遗言曰有从中国来降者勿受輙送至塞以报天子厚恩此外国也得受之使者曰匈奴骨肉相攻国几絶䝉中国大恩危亡复续妻子完安累世相继宜有以报厚恩单于叩头谢罪执二虏还付使者诏使中郎将王萌待西域恶都奴界上逆受单于遣使送到国因请其罪使者以闻有诏不听㑹西域诸国王斩以示之廼造设四条中国人亡入匈奴者乌孙亡降匈奴者西域诸国佩中国印绶降匈奴者乌桓降匈奴者皆不得受遣中郎将王骏王昌副校尉甄阜王寻使匈奴班四条与单于杂函封付单于令奉行因收故宣帝所为约束封函还时莽奏令中国不得有二名因使使者以风单于宜上书慕化为一名汉必加厚赏单于从之上书言幸得备藩臣窃乐太平圣制臣故名嚢知牙斯今谨更名曰知莽大説白太后遣使者答谕厚赏赐焉汉既班四条后䕶乌桓使者告乌桓民毋得复与匈奴皮布税匈奴以故事遣使者责乌桓税匈奴人民妇女欲贾贩者皆随徃焉乌桓距曰奉天子诏条不当予匈奴税匈奴使怒收乌桓酋豪縳到悬之酋豪昆弟怒共杀匈奴使及其官属收略妇女马牛单于闻之遣使发左贤王兵入乌桓责杀使者因攻击之乌桓分散或走上山或东保塞匈奴颇杀人民敺妇女弱小且千人去置左地告乌桓曰持马畜皮布来赎之乌桓见略者亲属二千余人持财畜徃赎匈奴受留不遣王莽之簒位也建国元年遣五威将王骏率甄阜王飒陈饶帛敞丁业六人多赍金帛重遗单于谕晓以受命代汉状因易单于故印故印文曰匈奴单于玺莽更曰新匈奴单于章将率既至授单于印绂诏令上故印绂单于再拜受诏译前欲觧取故印绂单于举掖授之左姑夕侯苏从旁谓单于曰未见新印文宜且勿与单于止不肯与请使者坐穹庐单于欲前为夀五威将曰故印绂当以时上单于曰诺复举掖授译苏复曰未见印文且勿与单于曰印文何由变更遂觧故印绂奉上将率受着新绂不觧视印饮食至夜廼罢右率陈饶谓诸将率曰乡者姑夕侯疑印文几令单于不与人如令视印见其变改必求故印此非辞説所能距也旣得而复失之辱命莫大焉不如椎破故印以絶祸根将率犹与莫有应者饶燕士果悍即引斧椎壊之明日单于果遣右骨都侯当白将率曰汉赐单于印言玺不言章又无汉字诸王已下廼有汉言章今印去玺加新与臣下无别愿得故印将率示以故印谓曰新室顺天制作故印随将率所自为破壊单于宜承天命奉新室之制当还白单于知已无可奈何又多得赂遗即遣弟右贤王舆奉马牛随将率入谢因上书求故印将率还到左犂汗王咸所居地见乌桓民多以问咸咸具言状将率曰前封四条不得受乌桓降者亟还之咸曰请密与单于相闻得语归之单于使咸报曰当从塞内还之邪从塞外还之邪将率不敢颛决以闻诏报从塞外还之单于始用夏侯藩求地有距汉语后以求税乌桓不得因略㓂其人民衅由是生重以印文改易故怨恨廼遣右大且渠蒲唿卢訾等十余人将兵衆万骑以䕶送乌桓为名勒兵朔方塞下朔方太守以闻明年西域车师后王须置离谋降匈奴都䕶但钦诛斩之置离兄狐兰支将人衆二千余人敺畜产举国亡降匈奴单于受之狐兰支与匈奴共入冦击车师杀后成长伤都䕶司马复还入匈奴时戊巳校尉史陈良终𢃄司马丞韩𤣥右曲候任商等见西域颇背畔闻匈奴欲大侵恐并死即谋劫略吏卒数百人共杀戊巳校尉刁䕶遣人与匈奴南犂污王南将军相闻匈奴南将军二千骑入西域迎良等良等尽胁略戊巳校尉吏士男女二千余人入匈奴𤣥商留南将军所良帯径至单于庭人衆别置零吾水上田居单于号良帯曰乌桓都将军留居单于所数唿与饮食西域都䕶但钦上书言匈奴南将军右伊秩訾将人衆㓂击诸国莽于是大分匈奴为十五单于遣中郎将蔺苞副校尉戴级将兵万骑多赍珍寳至云中塞下招诱唿韩邪单于诸子欲以次拜之使译出塞诱唿右犂污王咸咸子登助三人至则胁拜咸为孝单于赐安车鼓车各一黄金千斤杂缯千匹戏㦸十拜助为顺单于赐黄金五百斤传送助登长安莽封苞为宣威公拜为虎牙将军封级为扬威公拜为虎贲将军单于闻之怒曰先单于受汉宣帝恩不可负也今天子非宣帝子孙何以得立遣左骨都侯右伊秩訾王唿卢訾及左贤王乐将兵入云中益寿塞大杀吏民是岁建国三年也是后单于歴告左右部都尉诸边王入塞㓂盗大軰万余中軰数千少者数百杀鴈门朔方太守都尉略吏民畜产不可胜数縁边虚耗莽新即位怙府库之富欲立威廼拜十二部将率发郡国勇士武库精兵各有所屯守转委输于边议满三十万衆赍三百日粮同时十道并出穷追匈奴内之于丁令因分其地立唿韩邪十五子莽将严尤谏曰臣闻匈奴为害所从来乆矣未闻上世有必征之者也后世三家周秦汉征之然皆未有得上䇿者也周得中䇿汉得下䇿秦无䇿焉当周宣王时猃允内侵至于泾阳命将征之尽境而还其视戎狄之侵譬犹蟁蝱之螫敺之而已故天下称明是为中䇿汉武帝选将练兵约赍轻粮深入逺戍虽有克获之功胡輙报之兵连祸结三十余年中国罢耗匈奴亦创艾而天下称武是为下䇿秦始皇不忍小耻而轻民力筑长城之固延袤万里转输之行起于负海疆境既完中国内竭以丧社稷是为无䇿今天下遭阳九之戹比年饥馑西北边尤甚发三十万衆具三百日粮东援海代南取江淮然后乃备计其道里一年尚未集合兵先至者聚居暴露师老械弊埶不可用此一难也边既空虚不能奉军粮内调郡国不相及属此二难也计一人三百日食用糒十八斛非牛力不能胜牛又当自赍食加二十斛重矣胡地沙卤多乏水草以徃事揆之军出未满百日牛必物故且尽余粮尚多人不能负此三难也胡地秋冬甚寒春夏甚风多赍鬴鍑薪炭重不可胜食糒饮水以歴四时师有疾疫之忧是故前世伐胡不过百日非不欲乆埶力不能此四难也辎重自随则轻鋭者少不得疾行虏徐遁逃埶不能及幸而逢虏又累辎重如遇险阻衔尾相随虏要遮前后危殆不测此五难也大用民力功不可必立臣伏忧之今既发兵宜纵先至者令臣尤等深入霆击且以创艾胡虏莽不听尤言转兵谷如故天下骚动咸既受莽孝单于之号驰出塞归庭具以见胁状白单于单于更以为于粟置支侯匈奴贱官也后助病死莽以登代助为顺单于厌难将军陈钦震狄将军王廵屯云中葛邪塞是时匈奴数为边㓂杀将率吏士略人民敺畜产去甚衆捕得虏生口验问皆曰孝单于咸子角数为㓂两将以闻四年莽㑹诸蛮夷斩咸子登于长安市初北边自宣帝以来数世不见烟火之警人民炽盛牛马布野及莽挠乱匈奴与之搆难边民死亡系获又十二部兵乆屯而不出吏士罢弊数年之间北边虚空野有暴骨矣乌珠留单于立二十一岁建国五年死匈奴用事大臣右骨都侯须卜当即王昭君女伊墨居次云之壻也云常欲与中国和亲又素与咸厚善见咸前后为莽所拜故遂越舆而立咸为乌累若鞮单于乌累单于咸立以弟舆为左谷蠡王乌珠留单于子苏屠胡本为左贤王以弟屠耆阏氏子卢浑为右贤王乌珠留单于在时左贤王数死以为其号不祥更易命左贤王曰䕶于䕶于之尊最贵次当为单于故乌珠留单于授其长子以为䕶于欲𫝊以国咸怨乌珠留单于贬贱已号不欲传国及立贬䕶于为左屠耆王云当遂劝咸和亲天鳯元年云当遣人之西河虎勐制虏塞下告塞吏曰欲见和亲侯和亲侯王歙者王昭君兄子也中部都尉以闻莽遣歙歙弟骑都尉展徳侯飒使匈奴贺单于初立赐黄金衣被缯帛绐言侍子登在因购求陈良终帯等单于尽收四人及手杀校尉刁䕶贼芝音妻子以下二十七人皆械槛付使者遣厨唯姑夕王富等四十人送歙飒莽作焚如之刑烧杀陈良等罢诸将率屯兵但置游击都尉单于贪莽赂遗故外不失汉故事然内利㓂掠又使还知子登前死怨恨冦虏从左地入不絶使者问单于輙曰乌桓与匈奴无状黠民共为㓂入塞譬如中国有盗贼耳咸初立持国威信尚浅尽力禁止不敢有二心天鳯二年五月莽复遣歙与五威将王咸率伏黯丁业等六人使送右厨唯姑夕王因奉归前所斩侍子登及诸贵人从者丧皆载以常车至塞下单于遣云当子男大且渠奢等至塞迎咸等至多遗单于金珍因谕説改其号号匈奴曰恭奴单于曰善于赐印绶封骨都侯当为后安公当子男奢为后安侯单于贪莽金币故曲听之然冦盗如故咸歙又以陈良等购金付云当令自差与之十二月还入塞莽大喜赐歙钱二百万悉封黯等单于咸立五岁天鳯五年死弟左贤王舆立为唿都而尸道臯若鞮单于匈奴谓孝曰若鞮自唿韩邪后与汉亲密见汉谥帝为孝慕之故皆为若鞮唿都而尸单于舆既立贪利赏赐遣大且渠奢与云女弟当戸居次子醯椟王俱奉献至长安莽遣和亲侯歙与奢等俱至制虏塞下与云当㑹因以兵迫胁将至长安云当小男从塞下得脱归匈奴当至长安莽拜为须卜单于欲出大兵以辅立之兵调度亦不合而匈奴愈怒并入北边北边由是壊败㑹当病死莽以其庻女陆逯任妻后安公奢所以尊宠之甚厚终为欲出兵立之者㑹汉兵诛莽云奢亦死更始二年冬汉遣中郎将归徳侯飒大司马䕶军陈遵使匈奴授单于汉旧制玺绶王侯以下印绶因送云当余亲属贵人从者单于舆骄谓遵飒曰匈奴本与汉为兄弟匈奴中乱孝宣皇帝辅立唿韩邪单于故称臣以尊汉今汉亦大乱为王莽所簒匈奴亦出兵击莽空其边境令天下骚动思汉莽卒以败而汉复兴亦我力也当复尊我遵与相牚距单于终持此言其明年夏还㑹赤眉入长安更始败赞曰书戒蛮夷猾夏诗称戎狄是膺春秋有道守在四夷乆矣夷狄之为患也故自汉兴忠言嘉谋之臣曷尝不运筹䇿相与争于庙堂之上乎髙祖时则刘敬吕后时樊哙季布孝文时贾谊鼌错孝武时王恢韩安国朱买臣公孙𢎞董仲舒人持所见各有同异然总其要归两科而已缙绅之儒则守和亲介胄之士则言征伐皆偏见一时之利害而未究匈奴之终始也自汉兴以至于今旷世歴年多于春秋其与匈奴有脩文而和亲之矣有用武而克伐之矣有卑下而承事之矣有威服而臣畜之矣诎伸异变强弱相反是故其详可得而言也昔和亲之论𤼵于刘敬是时天下初定新遭平城之难故从其言约结和亲赂遗单于冀以救安边境孝惠髙后时遵而不违匈奴㓂盗不为衰止而单于反以加骄倨逮至孝文与通关市妻以汉女増厚其赂岁以千金而匈奴数背约束边境屡被其害是以文帝中年赫然发愤遂躬戎服亲御鞌马从六郡良家材力之士驰射上林讲习战阵聚天下精兵军于广武顾问冯唐与论将帅喟然叹息思古名臣此则和亲无益已然之明效也仲舒亲见四世之事犹复欲守旧文颇増其约以为义动君子利动贪人如匈奴者非可以仁义説也独可説以厚利结之于天耳故与之厚利以没其意与盟于天以坚其约质其爱子以累其心匈奴虽欲展转奈失重利何奈欺上天何奈杀爱子何夫赋敛行赂不足以当三军之费城郭之固无以异于贞士之约而使边城守境之民父兄缓𢃄稚子咽哺胡马不窥于长城而羽檄不行于中国不亦便于天下乎察仲舒之论考诸行事廼知其未合于当时而有阙于后世也当孝武时虽征伐克获而士马物故亦略相当虽开河南之野建朔方之郡亦弃造阳之北九百余里匈奴人民每来降汉单于亦輙拘留汉使以相报复其桀骜尚如斯安肯以爱子而为质乎此不合当时之言也若不置质空约和亲是袭孝文既徃之悔而长匈奴无已之诈也夫边城不选守境武略之臣脩障隧备塞之具厉长㦸劲弩之械恃吾所以待边㓂而务赋歛于民逺行货赂割剥百姓以奉㓂讐信甘言守空约而几胡马之不窥不已过乎至孝宣之世承武帝奋击之威直匈奴百年之运因其壊乱几亡之阸权时施宜覆以威徳然后单于稽首臣服遣子入侍三世称藩宾于汉庭是时边城晏闭牛马布野三世无犬吠之警菞庶亡干戈之役后六十余载之间遭王莽簒位始开边隙单于由是归怨自絶莽遂斩其侍子边境之祸搆矣故唿韩邪始朝于汉汉议其仪而萧望之曰戎狄荒服言其来服荒忽无常时至时去宜待以客礼譲而不臣如其后嗣逃窜伏使于中国不为叛臣及孝元时议罢守塞之备侯应以为不可可谓盛不忘衰安必思危逺见识微之明矣至单于咸弃其爱子昧利不顾侵掠所获岁鉅万计而和亲赂遗不过千金安在其不弃质而失重利也仲舒之言漏于是矣夫规事建议不图万世之固而媮恃一时之事者未可以经逺也若乃征伐之功秦汉行事严尤论之当矣故先王度土中立封畿分九州列五服物土贡制外内或脩刑政或昭文徳逺近之埶异也是以春秋内诸夏而外夷狄夷狄之人贪而好利被髪左袵人各其心其与中国殊章服异习俗饮食不同言语不通辟居北垂寒露之野逐草随畜射猎为生隔以山谷雍以沙幕天地所以絶外内也是故圣王以徳绥之不与约誓不就攻伐约之则费赂而见欺攻之则劳师而招㓂其地不可耕而食也其民不可臣而畜也是以外而不内疎而不戚政教不及其人正朔不加其国来则惩而御之去则备而守之其慕义而贡献则接之以礼譲覊縻不絶使曲在彼盖圣王制御蛮夷之常道也前汉书卷九十四下卷九十四下考证前汉书卷九十四下考证匈奴传下唿韩邪单于左大将乌厉屈与父唿遬累乌厉温敦通鑑考异曰宣纪唿速累单于帅率来降功臣表信成侯王定以匈奴乌桓屠蓦单于子左大将率衆降侯义阳侯温厉敦以匈奴謼速累单于率衆降侯此即屈与敦也未尝为单于或降时自称单于或纪表二者误也汉遣车骑都尉韩昌迎𤼵过所七郡郡二千骑为陈道上胡三省曰过七郡谓过五原朔方西河上郡北地冯翊而后至长安者也有急保汉受降城按此即公孙敖所筑者也城在五原郡边界因北击乌揭乌揭即前文所谓唿揭雕陶莫臯立为复株絫若鞮单于按自雕陶莫臯以下凡单于号俱冠以若鞮二字后书注曰匈奴谓孝为若鞮自唿韩邪降汉见汉帝常谥为孝慕之至其子复株絫单于以下皆称若鞮自南单于比以下直称鞮也单于遣右臯林王伊邪莫演等奉献朝正月莫演荀悦汉纪作黄浑通鑑作莫浑汉三都尉居塞上士卒数百人胡三省曰张掖两都尉一治日勒泽索谷一治居延又有农部都尉治番和是三都尉也此温偶駼王所居地也注师古曰偶音五口反胡三省曰按后书匈奴有温禺犊王班固燕然山铭曰斩温禺以衅鼓血尸逐以染锷意温偶即温禺也后人妄于禺旁从人耳当读曰禺快心于狼望之北哉注师古曰匈奴中地名也胡三省曰边人谓举𤇺燧为狼火狼望谓狼烟候望之地去胡来王唐兠注师古云云顾炎武曰注非也西域传婼羗国王号去胡来王臣知父唿韩邪单于䝉无量之恩顾炎武曰其时尚未更名应曰臣囊知牙斯作史者从其后更名録之耳故印文曰匈奴单于玺按故印即甘露三年宣帝所赐唿韩邪单于黄金玺也因上书求故印顾炎武曰故印已壊而云因上书求故印者求更铸如故印之式去新字而言玺前汉书卷九十四下考证前汉书卷九十五钦定四库全书前汉书卷九十五汉兰台令史班固撰唐正议大夫行秘书少监琅邪县开国子颜师古注西南夷两粤朝鲜传第六十五南夷君长以十数夜郎最大其西靡莫之属以十数滇最大自滇以北君长以十数卭都最大此皆椎结耕田有邑聚其外西自桐师以东北至叶楡名为巂昆眀编髪随畜移徙亡常处亡君长地方可数千里自巂以东北君长以十数徙莋都最大自莋以东北君长以十数冉駹最大其俗或土着或移徙在蜀之西自駹以东北君长以十数白马最大皆氐类也此皆巴蜀西南外蛮夷也始楚威王时使将军庄硚将兵循江上畧巴黔中以西庄硚者楚庄王苖裔也硚至滇池方三百里旁平地肥饶数千里以兵威定属楚欲归报会秦击夺楚巴黔中郡道塞不通因迺以其衆王滇变服从其俗以长之秦时尝破畧通五尺道诸此国颇置吏焉十余嵗秦灭及汉兴皆弃此国而开蜀故徼巴蜀民或窃出商贾取其莋马僰僮旄牛以此巴蜀殷富建元六年大行王恢击东粤东粤杀王郢以报恢因兵威使番阳令唐䝉风晓南粤南粤食蒙蜀枸酱蒙问所从来曰道西北牂柯江江广数里出番禺城下蒙归至长安问蜀贾人独蜀出枸酱多持窃出市夜郎夜郎者临牂柯江江广百余歩足以行船南粤以财物役属夜郎西至桐师然亦不能臣使也蒙迺上书说上曰南粤王黄屋左纛地东西万余里名为外臣实一州主今以长沙豫章徃水道多絶难行窃闻夜郎所有精兵可得十万浮船牂柯出不意此制粤一奇也诚以汉之强巴蜀之饶通夜郎道为置吏甚易上许之乃拜蒙以郎中将将千人食重万余人从巴莋关入遂见夜郎侯多同厚赐谕以威徳约为置吏使其子为令夜郎旁小邑皆贪汉缯帛以为汉道险终不能有也迺且听蒙约还报迺以为犍为郡发巴蜀卒治道自僰道指牂柯江蜀人司马相如亦言西夷卭莋可置郡使相如以郎中将往谕皆如南夷为置一都尉十余县属蜀当是时巴蜀四郡通西南夷道载转相饟数嵗道不通士罢饿餧离暑溼死者甚衆西南夷又数反发兵兴击耗费亡功上患之使公孙𢎞往视问焉还报言其不便及𢎞为御史大夫时方筑朔方据河逐胡𢎞等因言西南夷为害可且罢专力事匈奴上许之罢西夷独置南夷两县一都尉稍令犍为自保就及元狩元年博望侯张骞言使大夏时见蜀布卭竹杖问所从来曰从东南身毒国可数千里得蜀贾人市或闻卭西可二千里有身毒国骞因盛言大夏在汉西南慕中国患匈奴隔其道诚通蜀身毒国道便近又亡害于是天子廼令王然于柏始昌吕越人等十余辈闲出西南夷指求身毒国至滇滇王当羌廼留为求道四嵗余皆闭昆明莫能通滇王与汉使言汉孰与我大及夜郎侯亦然各自以一州王不知汉广大使者还因盛言滇大国足事亲附天子注意焉及至南粤反上使驰义侯因犍为发南夷兵且兰君恐逺行旁国虏其老弱乃与其衆反杀使者及犍为太守汉廼发巴蜀罪人尝击南粤者八校尉击之会越已破汉八校尉不下中郎将郭昌卫广引兵还行诛隔滇道者且兰斩首数万遂平南夷为䍧柯郡夜郎侯始倚南粤南粤已灭还诛反者夜郎遂入朝上以为夜郎王南粤破后及汉诛且兰卭君并杀莋侯冉駹皆震恐请臣置吏以卭都为粤巂郡莋都为沈黎郡冉駹为文山郡广汉西白马为武都郡使王然于以粤破及诛南夷兵威风谕滇王入朝滇王者其衆数万人其旁东北劳深靡莫皆同姓相仗未肻听劳莫数侵犯使者吏卒元封二年天子发巴蜀兵击灭劳深靡莫以兵临滇滇王始首善以故弗诛滇王离西夷滇举国降请置吏入朝于是以为益州郡赐滇王王印复长其民西南夷君长以百入独夜郎滇受王印滇小邑也最宠焉后二十三嵗孝昭始元元年益州廉头姑缯民反杀长吏牂柯谈指同并等二十四邑凡三万余人皆反遣水衡都尉发蜀郡犍为犇命万余人击牂柯大破之后三嵗姑缯叶榆复反遣水衡都尉吕辟胡将郡兵击之辟胡不进蛮夷遂杀益州太守乗胜与辟胡战士战及溺死者四千余人眀年复遣军正王平与大鸿胪田广明等并进大破益州斩首捕虏五万余级获畜产十余万上曰钩町侯亡波率其邑君长人民击反者斩首捕虏有功其立亡波为钩町王大鸿胪广明赐爵关内侯食邑三百户后间嵗武都氐人反遣执金吾马适建龙頟侯韩増与大鸿胪广明将兵击之至成帝河平中夜郎王兴与钩町王禹漏卧侯俞更举兵相攻牂柯太守请发兵诛兴等议者以为道逺不可击廼遣大中大夫蜀郡张匡持节和解兴等不从命刻木象汉吏立道旁射之杜钦说大将军王凤曰大中大夫匡使和解蛮夷王侯王侯受诏已复相攻轻易汉使不惮国威其效可见恐议者选耎复守和解太守察动静有变廼以闻如此则复旷一时王侯得收猎其衆申固其谋党助衆多各不胜忿必相殄灭自知罪成狂犯守尉逺臧温暑毒草之地虽有孙吴将贲育士若入水火往必焦没知勇亡所施屯田守之费不可胜量宜因其罪恶未成未疑汉家加诛隂勅旁郡守尉练士马大司农豫调谷积要害处选任职太守往以秋凉时入诛其王侯尤不轨者即以为不毛之地亡用之民圣王不以劳中国宜罢郡放弃其民絶其王侯勿复通如以先帝所立累世之功不可堕坏亦宜因其萌牙早断绝之及已成形然后战师则万姓被害大将军凤于是荐金城司马陈立为牂柯太守立者临卭人前为连然长不韦令蛮夷畏之及至牂柯谕告夜郎王兴兴不从命立请诛之未报廼从吏数十人出行县至兴国且同亭召兴兴将数千人往至亭从邑君数十人入见立立数责因断头邑君曰将军诛亡状为民除害愿出晓士衆以兴头示之皆释兵降钩町王禹漏卧侯俞震恐入粟千斛牛羊劳吏士立还归郡兴妻父翁指与兴子邪务收余兵迫胁旁二十二邑反至冬立奏募诸夷与都尉长史分将攻翁指等翁指据阸为垒立使奇兵絶其饟道纵反间以诱其衆都尉万年曰兵久不决费不可共引兵独进败走趋立营立怒叱戏下令格之都尉复还战立引兵救之时天大旱立攻絶其水道蛮夷共斩翁指持首出降立已平定西夷征诣京师会巴郡有盗贼复以立为巴郡太守秩中二千石居赐爵左庶长徙为天水太守劝民农桑为天下最赐金四十斤入为左曹卫将军护军都尉卒官王莽簒位改汉制贬钩町王以为侯王邯怨恨牂柯大尹周钦诈杀邯邯弟承攻杀钦州郡击之不能服三邉蛮夷愁扰尽反复杀益州大尹程隆莽遣平蛮将军冯茂发巴蜀犍为吏士赋敛取足于民以击益州出入三年疾疫死者什七巴蜀骚动莽征茂还诛之更遣宁始将军廉丹与庸部牧史熊大发天水陇西骑士广汉巴蜀犍为吏民十万人转输者合二十万人击之始至颇斩首数千其后军粮前后不相及士卒饥疫三嵗余死者数万而粤嶲蛮夷任贵亦杀太守枚根自立为卭谷王会莽败汉兴诛贵复旧号云南粤王赵佗眞定人也秦并天下略定扬粤置桂林南海象郡以适徙民与粤杂处十三嵗至二世时南海尉任嚣病且死召龙川令赵佗语曰闻陈胜等作乱豪杰叛秦相立南海辟逺恐盗兵侵此吾欲兴兵絶新道自备待诸侯变会疾甚且番禺负山险阻南北东西数千里颇有中国人相辅此亦一州之主可为国郡中长吏亡足与谋者故召公告之卽被佗书行南海尉事嚣死佗即移檄告横浦阳山湟谿关曰盗兵且至急绝道聚兵自守因稍以法诛秦所置吏以其党为守假秦已灭佗卽击幷桂林象郡自立为南粤武王髙帝已定天下为中国劳苦故释佗不诛十一年遣陆贾立佗为南粤王与剖符通使使和辑百粤毋为南边害与长沙接境高后时有司请禁粤关市铁器佗曰髙皇帝立我通使物今髙后听谗臣别异蛮夷鬲绝器物此必长沙王计欲倚中国击灭南海幷王之自为功也于是佗乃自尊号为南武帝发兵攻长沙边败数县焉髙后遣将军隆虑侯灶击之会暑溼士卒大疫兵不能隃领嵗余髙后崩即罢兵佗因此以兵威财物赂遗闽粤西瓯骆役属焉东西万余里廼乗黄屋左纛称制与中国侔文帝元年初鎭抚天下使告诸侯四夷从代来即位意谕盛德焉廼为佗亲冡在眞定置守邑嵗时奉祀召其从昆弟尊官厚赐宠之诏丞相平举可使粤者平言陆贾先帝时使粤上召贾为大中大夫谒者一人为副使赐佗书曰皇帝谨问南粤王甚苦心劳意朕髙皇帝侧室之子弃外奉北藩于代道里辽逺壅蔽朴愚未尝致书髙皇帝弃羣臣孝惠皇帝即世髙后自临事不幸有疾日进不衰以故誖暴乎治诸吕为变故乱法不能独制廼取它姓子为孝惠皇帝嗣赖宗庙之灵功臣之力诛之已毕朕以王侯吏不释之故不得不立今即位乃者闻王遗将军隆虑侯书求亲昆弟请罢长沙两将军朕以王书罢将军博阳侯亲昆弟在真定者已遣人存问脩治先人冡前日闻王发兵于边为寇灾不止当其时长沙苦之南郡尤甚虽王之国庸独利乎必多杀士卒伤良将吏寡人之妻孤人之子独人父母得一亡十朕不忍为也朕欲定地犬牙相入者以问吏吏曰髙皇帝所以介长沙土也朕不能擅变焉吏曰得王之地不足以为大得王之财不足以为富服领以南王自治之虽然王之号为帝两帝并立亡一乘之使以通其道是争也争而不让仁者不为也愿与王分弃前患终今以来通使如故故使贾驰谕告王朕意王亦受之毋为寇灾矣上褚五十衣中褚三十衣下褚二十衣遗王愿王听乐娱忧存问邻国陆贾至南粤王恐乃顿首谢愿奉明诏长为藩臣奉贡职于是下令国中曰吾闻两雄不俱立两贤不并世汉皇帝贤天子自今以来去帝制黄屋左纛因为书称蛮夷大长老夫臣佗昧死再拜上书皇帝陛下老夫故粤吏也髙皇帝幸赐臣佗玺以为南粤王使为外臣时内贡职孝惠皇帝即位义不忍绝所以赐老夫者甚厚髙后自临用事近细士信谗臣别异蛮夷出令曰毋予蛮夷外粤金铁田器马牛羊即予予牡毋与牝老夫处辟马牛羊齿已长自以祭祀不脩有死罪使内史藩中尉髙御史平凡三辈上书谢过皆不反又风闻老夫父母坟墓已坏削兄弟宗族已诛论吏相与议曰今内不得振于汉外亡以自髙异故更号为帝自帝其国非敢有害于天下也髙皇后闻之大怒削去南粤之籍使使不通老夫窃疑长沙王谗臣故敢发兵以伐其边且南方卑溼蛮夷中西有西瓯其衆半羸南面称王东有闽粤其衆数千人亦称王西北有长沙其半蛮夷亦称王老夫故敢妄窃帝号聊以自娱老夫身定百邑之地东西南北数千万里带甲百万有余然北面而臣事汉何也不敢背先人之故老夫处粤四十九年于今抱孙焉然夙兴夜寐寝不安席食不甘味目不视靡曼之色耳不听钟皷之音者以不得事汉也今陛下幸哀怜复故号通使汉如故老夫死骨不腐改号不敢为帝矣谨北面因使者献白璧一䨇翠鸟千犀角十紫贝五百桂蠧一器生翠四十䨇孔雀二䨇昧死再拜以闻皇帝陛下陆贾还报文帝大说遂至孝景时称臣遣使入朝请然其居国窃如故号其使天子称王朝命如诸侯至武帝建元四年佗孙胡为南粤王立三年闽粤王郢兴兵南击边邑粤使人上书曰两粤俱为藩臣毋擅兴兵相攻击今东粤擅兴兵侵臣臣不敢兴兵唯天子诏之于是天子多南粤义守职约为兴师遣两将军往讨闽粤兵未隃领闽粤王弟余善杀郢以降于是罢兵天子使严助徃谕意南粤王胡顿首曰天子廼兴兵诛闽粤死亡以报德遣太子婴齐入宿衞谓助曰国新被寇使者行矣胡方日夜装入见天子助去后其大臣谏胡曰汉兴兵诛郢亦行以惊动南粤且先王言事天子期毋失礼要之不可以憷好语入见入见则不得复归亡国之埶也于是胡称病竟不入见后十余嵗胡实病甚太子婴齐请归胡薨谥曰文王婴齐嗣立即臧其先武帝文帝玺婴齐在长安时取邯郸摎氏女生子兴及即位上书请立摎氏女为后兴为嗣汉数使使者风谕婴齐犹尚乐擅杀生自恣惧入见要以用汉法比内诸侯固称病遂不入见遣子次公入宿衞婴齐薨谥为明王太子兴嗣立其母为太后太后自未为婴齐妻时曾与霸陵人安国少季通及婴齐薨后元鼎四年汉使安国少季谕王王太后入朝令辩士谏大夫终军等宣其辞勇士魏臣等辅其决衞尉路博德将兵屯桂阳待使者王年少太后中国人安国少季往复与私通国人颇知之多不附太后太后恐乱起亦欲倚汉威劝王及幸臣求内属即因使者上书请比内诸侯三嵗壹朝除边关于是天子许之赐其丞相吕嘉银印及内史中尉太傅印余得自置除其故黥劓刑用汉法诸使者皆留塡抚之王王太后饬治行装重资为入朝具相吕嘉年长矣相三王宗族官贵为长吏七十余人男尽尚王女女尽嫁王子弟宗室及苍梧秦王有连其居国中甚重粤人信之多为耳目者得衆心愈于王王之上书数谏止王王不听有畔心数称病不见汉使者使者注意嘉埶未能诛王王太后亦恐嘉等先事发欲介使者权谋诛嘉等置酒请使者大臣皆侍坐饮嘉弟为将将卒居宫外酒行太后谓嘉南粤内属国之利而相君苦不便者何也以激怒使者使者狐疑相杖遂不敢发嘉见耳目非是即趋出太后怒鏦嘉以矛王止太后嘉遂出介弟兵就舎称病不肻见王及使者廼隂谋作乱王素亡意诛嘉嘉知之以故数月不发太后独欲诛嘉等力又不能天子闻之罪使者怯亡决又以为王王太后已附汉独吕嘉为乱不足以兴兵欲使庄参以二千人往参曰以好往数人足以武往二千人亡足以为也辞不可天子罢参兵郏壮士故济北相韩千秋奋曰以区区粤又有王应独吕嘉为害愿得勇士三百人必斩嘉以报于是天子遣千秋与王太后弟摎乐将二千人往入粤境吕嘉廼遂反下令国中曰王年少太后中国人又与使者乱专欲内属尽持先王宝入献天子以自媚多从人行至长安虏卖以为僮奴自脱一时利亡顾赵氏社稷为万世虑之意迺与其弟将卒攻杀太后王尽杀汉使者遣人告苍梧秦王及其诸郡县立明王长男粤妻子术阳侯建德为王而韩千秋兵之入也破数小邑其后粤直开道给食未至番禺四十里粤以兵击千秋等灭之使人函封汉使节置塞上好为谩辞谢罪发兵守要害处于是天子曰韩千秋虽亡成功亦军锋之冠封其子延年为成安侯摎乐其姊为王太后首愿属汉封其子广德为龒侯乃赦天下曰天子微弱诸侯力政讥臣不讨贼吕嘉建德等反自立晏如令粤人及江淮以南楼船十万师往讨之元鼎五年秋衞尉路博德为伏波将军出桂阳下湟水主爵都尉杨仆为楼船将军出豫章下横浦故归义粤侯二人为戈船下濑将军出零陵或下离水或抵苍梧使驰义侯因巴蜀罪人发夜郎兵下牂柯江咸会番禺六年冬楼船将军将精卒先陷寻陿破石门得粤船粟因推而前挫粤锋以粤数万人待伏波将军伏波将军将罪人道逺后期与楼船会廼有千余人遂俱进楼船居前至番禺建德嘉皆城守楼船自择便处居东南面伏波居西北面会暮楼船攻败粤人纵火烧城粤素闻伏波莫不知其兵多少伏波廼为营遣使招降者赐印绶复纵令相招楼船力攻烧敌反敺而入伏波营中迟旦城中皆降伏波吕嘉建德以夜与其属数百人亡入海伏波又问降者知嘉所之遣人追故其校司马苏宏得建德为海常侯粤即都稽得嘉为临蔡侯苍梧王赵光与粤王同姓闻汉兵至降为随桃侯及粤掲阳令史定降汉为安道侯粤将毕取以军降为膫侯粤桂林监居翁谕告瓯骆四十余万口降为湘城侯戈船下濑将军兵及驰义侯所发夜郎兵未下南粤已平遂以其地为儋耳珠崖南海苍梧郁林合浦交阯九眞日南九郡伏波将军益封楼船将军以推锋陷坚为将梁侯自尉佗王凡五世九十三嵗而亡闽粤王无诸及粤东海王摇其先皆粤王句践之后也姓驺氏秦幷天下废为君长以其地为闽中郡及诸侯畔秦无诸摇率粤归番阳令吴芮所谓番君者也从诸侯灭秦当是时项王主命不王也以故不佐楚汉击项籍无诸摇帅粤人佐汉汉五年复立无诸为闽粤王王闽中故地都冶孝惠三年举髙帝时粤功曰闽君摇功多其民便附廼立摇为东海王都东瓯世号曰东瓯王后数世孝景三年吴王濞反欲从闽粤闽粤未肻行独东瓯从及吴破东瓯受汉购杀吴王丹徒以故得不诛吴王子驹亡走闽粤怨东瓯杀其父常劝闽粤击东瓯建元三年闽粤发兵围东瓯东瓯使人告急天子天子问太尉田蚡蚡对曰粤人相攻击固其常不足以烦中国徃救也中大夫严助诘蚡言当救天子遣助发会稽郡兵浮海救之语具在助传汉兵未至闽粤引兵去东粤请举国徙中国廼悉与衆处江淮之间六年闽粤击南粤南粤守天子约不敢擅发兵而以闻上遣大行王恢出豫章大司农韩安国出会稽皆为将军兵未隃领闽粤王郢发兵距险其弟余善与宗族谋曰王以擅发兵不请故天子兵来诛汉兵衆强即幸胜之后来益多灭国乃止今杀王以谢天子天子罢兵固国完不听廼力战不胜即亡入海皆曰善即鏦杀王使使奉其头致大行大行曰所为来者诛王王头至不战而殒利莫大焉廼以便宜案兵告大司农军而使使奉王头驰报天子诏罢两将军兵曰郢等首恶独无诸孙繇君丑不与谋乃使中郎立丑为粤繇王奉闽粤祭祀余善以杀郢威行国中民多属窃自立为王繇王不能制上闻之为余善不足复兴师曰余善首诛郢师得不劳因立余善为东粤王与繇王并处至元鼎五年南粤反余善上书请以卒八千从楼船击吕嘉等兵至掲阳以海风波为解不行持两端阴使南粤及汉破番禺楼船将军仆上书愿请引兵击东粤上以士卒劳倦不许罢兵令诸校留屯豫章梅领待命明年秋余善闻楼船请诛之汉兵留境且往廼遂发兵距汉道号将军驺力等为吞汉将军入白沙武林梅领杀汉三校尉是时汉使大司农张成故山州侯齿将屯不敢击郄就便处皆坐畏懦诛余善刻武帝玺自立诈其民为妄言上遣横海将军韩说出句章浮海从东方往楼船将军仆出武林中尉王温舒出梅领粤侯为戈船下濑将军出如邪白沙元封元年冬咸入东粤东粤素发兵距崄使徇北将军守武林败楼船军数校尉杀长史楼船军卒钱唐榬终古斩徇北将军为语儿侯自兵未往故粤衍侯吴阳前在汉汉使归谕余善不听及横海军至阳以其邑七百人反攻粤军于汉阳及故粤建成侯敖与繇王居股谋俱杀余善以其衆降横海军封居股为东成侯万户封敖为开陵侯封阳为印石侯横海将军说为按道侯横海校尉福为缭嫈侯福者城阳王子故为海常侯坐法失爵从军亡功以宗室故侯及东粤将多军汉兵至弃军降封为无钖侯故瓯骆将左黄同斩西于王封为下鄜侯于是天子曰东粤陿多阻闽粤悍数反覆诏军吏皆将其民徙处江淮之间东粤地遂虚朝鲜王满燕人自始燕时尝略属真番朝鲜为置吏筑障秦灭燕属辽东外徼汉兴为逺难守复脩辽东故塞至浿水为界属燕燕王卢绾反入匈奴满亡命聚党千余人椎结蛮夷服而东走出塞度浿水居秦故空地上下障稍役属真番朝鲜蛮夷及故燕齐亡在者王之都王险会孝惠髙后天下初定辽东太守即约满为外臣保塞外蛮夷毋使盗边蛮夷君长欲入见天子勿得禁止以闻上许之以故满得以兵威财物侵降其旁小邑真番临屯皆来服属方数千里传子至孙右渠所诱汉亡人滋多又未尝入见真番辰国欲上书见天子又雍阏弗通元封二年汉使渉何谯谕右渠终不肻奉诏何去至界临浿水使驭刺杀送何者朝鲜禆王长即度水驰入塞遂归报天子曰杀朝鲜将上为其名美弗诘拜何为辽东东部都尉朝鲜怨何发兵攻袭杀何天子募罪人击朝鲜其秋遣楼船将军杨仆从齐浮勃海兵五万左将军荀彘出辽东诛右渠右渠发兵距险左将军卒多率辽东士兵先纵败散多还走坐法斩楼船将齐兵七千人先至王险右渠城守窥知楼船军少即出击楼船楼船军败走将军仆失其衆遁山中十余日稍求收散卒复聚左将军击朝鲜浿水西军未能破天子为两将未有利乃使衞山因兵威往谕右渠右渠见使者顿首谢愿降恐将诈杀臣今见信节请服降遣太子入谢献马五千疋及餽军粮人衆万余持兵方度浿水使者及左将军疑其为变谓太子已服降宜令人毋持兵太子亦疑使者左将军诈之遂不度浿水复引归山报天子诛山左将军破浿水上军迺前至城下围其西北楼船亦往会居城南右渠遂坚城守数月未能下左将军素侍中幸将燕代卒悍乘胜军多骄楼船将齐卒入海已多败亡其先与右渠战困辱亡卒卒皆恐将心慙其围右渠常持和节左将军急击之朝鲜大臣廼阴间使人私约降楼船往来言尚未肻决左将军数与楼船期战楼船欲就其约不会左将军亦使人求闲隙降下朝鲜不肻心附楼船以故两将不相得左将军心意楼船前有失军罪今与朝鲜和善而又不降疑其有反计未敢发天子曰将卒不能制乃使衞山谕降右渠不能颛决与左将军相误卒沮约今两将围城又乖异以故久不决使故济南太守公孙遂往正之有便宜得以从事遂至左将军曰朝鲜当下久矣不下者楼船数期不会具以素所意告遂曰今如此不取恐为大害非独楼船又且与朝鲜共灭吾军遂亦以为然而以节召楼船将军入左将军军计事即令左将军戏下执缚楼船将军幷其军以报天子许遂左将军已幷两军即急击朝鲜朝鲜相路人相韩陶尼谿相参将军王唊相与谋曰始欲降楼船楼船今执独左将军幷将战益急恐不能与王又不肻降陶唊路人皆亡降汉路人道死元封三年夏尼谿相参廼使人杀朝鲜王右渠来降王险城未下故右渠之大臣成已又反复政吏左将军使右渠子长降相路人子最告谕其民诛成已故遂定朝鲜为真番临屯乐浪𤣥菟四郡封参为澅清侯陶为秋苴侯唊为平州侯长为几侯最以父死颇有功为涅阳侯左将军征至坐争功相嫉乖计弃市楼船将军亦坐兵至列口当待左将军擅先纵失亡多当诛赎为庶人賛曰楚粤之先厯世有土及周之衰楚地方五千里而句践亦以粤伯秦灭诸侯唯楚尚有滇王汉诛西南夷独滇复宠及东粤灭国迁衆繇王居股等犹为万戸侯三方之开皆自好事之臣故西南夷发于唐蒙司马相如两粤起严助朱买臣朝鲜由渉何遭世富盛动能成功然已勤矣追观太宗填抚尉佗岂古所谓招携以礼懐逺以德者哉前汉书卷九十五卷九十五考证前汉书卷九十五考证西南夷传自駹以东北君长以十数白马最大按白马氐居仇池山其山四面斗绝上有平田百顷详后书南蛮传道西北牂柯江江广数里出番禺城下按牂柯江即郁水之上流豚水在后书谓之遯水者也地理志䍧柯郡夜郎县豚水东至广郁入郁郁林郡广郁县郁水首受夜郎豚水东至四会入海是也今曰盘江自贵州东南流迳广西又东迳广东广州入海夜郎侯以竹为姓详见后书南粤𫝊南海尉任嚣按此郡尉也掌一郡兵事故得移檄发兵朕髙皇帝侧室之子注师古云云顾炎武曰注非也左传卿置侧室杜解曰侧室衆子也文公十三年传曰赵有侧室曰穿朕以王书罢将军博阳侯胡三省曰髙祖功臣表有博阳侯陈濞葢于此时为将军也至武帝建元四年佗孙胡为南粤王按后文婴齐嗣立即臧其先武帝文帝玺武帝即佗文帝即胡葢佗之太子早卒而孙胡嗣立也佗至建元三年葢亦寿百嵗矣闽粤传令诸校留屯豫章梅岭待命杜佑曰梅岭在虔州䖍化县界入白沙武林胡三省曰索隠云今豫章北二百里接番阳界地名白沙白沙东南八十里有武阳亭东南三十里地名武林当闽越之京道封居股为东成侯功臣表作东城侯东粤地遂虚按东粤地既虚而地理志会稽郡有治县即故东粤王都也说见沈约宋志朝鲜传朝鲜王满按满姓衞氏朝鲜自周封箕子后传四十余世至朝鲜侯凖始称王汉初其国大乱燕人衞满击破凖而自王也后书传正补此传之缺遣楼船将军杨仆从齐浮勃海兵五万胡三省曰仆从齐浮勃海葢自青莱以北幽平以南皆濵于海其海通谓之勃海非指勃海郡而言也天子许遂按许字误史记作诛遂是也然通鑑考异已谓汉书作许字则旧本已譌矣相韩陶史记作韩阴通鑑从之长为㡬侯功臣表作几侯张䧄楼船将军亦坐兵至列口注苏林曰列口县名也胡三省曰其地当洌水入海之口按乐浪郡有列口县然非洌水入海之口也志曰吞列县分黎山列水所出西至黏蝉入海然则列口在黏蝉县矣前汉书卷九十五考证前汉书卷九十六上钦定四库全书前汉书卷九十六上汉兰台令史班固撰唐正议大夫行秘书少监琅邪县开国子颜师古注西域传第六十六上西域以孝武时始通本三十六国其后稍分至五十余皆在匈奴之西乌孙之南南北有大山中央有河东西六千余里南北千余里东则接汉阸以玊门阳关西则限以葱岭其南山东出金城与汉南山属焉其河有两原一出葱岭山一出于阗于阗在南山下其河北流与葱岭河合东注蒲昌海蒲昌海一名盐泽者也去玉门阳关三百余里广袤三百里其水亭居冬夏不增减皆以爲潜行地下南出于积石爲中国河云自玉门阳关出西域有两道从鄯善傍南山北波河西行至莎车爲南道南道西踰葱岭则出大月氏安息自车师前王庭随北山波河西行至疏勒爲北道北道西踰葱岭则出大宛康居奄蔡焉耆西域诸国大率土着有城郭田畜与匈奴乌孙异俗故皆役属匈奴匈奴西边日逐王置僮仆都尉使领西域常居焉耆危须尉黎间赋税诸国取富给焉自周衰戎狄错居泾渭之北及秦始皇攘郄戎狄筑长城界中国然西不过临洮汉兴至于孝武事征四夷广威徳而张骞始开西域之迹其后票骑将军撃破匈奴右地降浑邪休屠王遂空其地始筑令居以西初置酒泉郡后稍发徙民充实之分置武威张掖敦煌列四郡据两关焉自贰师将军伐大宛之后西域震惧多遣使来贡献汉使西域者益得职于是自敦煌西至盐泽徃徃起亭而轮台渠犂皆有田卒数百人置使者校尉领䕶以给使外国者至宣帝时遣卫司马使䕶鄯善以西数国及破姑师未尽殄分以爲车师前后王及山北六国时汉独䕶南道未能尽并北道也然匈奴不自安矣其后日逐王畔单于将衆来降䕶鄯善以西使者郑吉迎之旣至汉封日逐王爲归徳侯吉爲安远侯是岁神爵三年也乃因使吉并䕶北道故号曰都䕶都䕶之起自吉置也僮仆都尉由此罢匈奴益弱不得近西域于是徙屯田田于北胥鞬披莎车之地屯田校尉始属都䕶都䕶督察乌孙康居诸外国动静有变以闻可安辑安辑之可撃撃之都䕶治乌垒城去阳关二千七百三十八里与渠犂田官相近土地肥饶于西域爲中故都䕶治焉至元帝时复置戊巳校尉屯田车师前王庭是时匈奴东蒲类王兹力支将人衆千七百余人降都䕶都䕶分车师后王之西爲乌贪訾离地以处之自宣元后单于称藩臣西域服从其土地山川王侯户数道里远近翔实矣出阳关自近者始曰婼羌婼羌国王号去胡来王去阳关千八百里去长安六千三百里辟在西南不当孔道戸四百五十口千七百五十胜兵者五百人西与且末接随畜逐水草不田作仰鄯善且末谷山有铁自作兵兵有弓矛服刀劒甲西北至鄯善乃当道云鄯善国本名楼兰王治扜泥城去阳关千六百里去长安六千一百里户千五百七十口万四千一百胜兵二千九百十二人辅国侯却胡侯鄯善都尉撃车师都尉左右且渠撃车师君各一人译长二人西北去都䕶治所千七百八十五里至山国千三百六十五里西北至车师千八百九十里地沙卤少田寄田仰谷旁国国出玉多葭苇柽栁胡桐白草民随畜牧逐水草有驴马多橐它能作兵与婼羌同初武帝感张骞之言甘心欲通大宛诸国使者相望于道一岁中多至十余辈楼兰姑师当道苦之攻劫汉使王恢等又数爲匈奴耳目令其兵遮汉使汉使多言其国有城邑兵弱易撃于是武帝遣从票侯赵破奴将属国骑及郡兵数万撃姑师王恢数爲楼兰所苦上令恢佐破奴将兵破奴与轻骑七百人先至虏楼兰王遂破姑师因暴兵威以动乌孙大宛之属还封破奴爲浞野侯恢爲浩侯于是汉列亭障至玉门矣楼兰旣降服贡献匈奴闻发兵撃之于是楼兰遣一子质匈奴一子质汉后贰师军撃大宛匈奴欲遮之贰师兵盛不敢当卽遣骑因楼兰候汉使后过者欲絶勿通时汉军正任文将兵屯玉门关爲贰师后距捕得生口知状以闻上诏文便道引兵捕楼兰王将诣阙簿责王对曰小国在大国间不两属无以自安愿徙国入居汉地上直其言遣归国亦因使候伺匈奴匈奴自是不甚亲信楼兰征和元年楼兰王死国人来请质子在汉者欲立之质子常坐汉法下𧖟室宫刑故不遣报曰侍子天子爱之不能遣其更立其次当立者楼兰更立王汉复责其质子亦遣一子质匈奴后王又死匈奴先闻之遣质子归得立爲王汉遣使诏新王令入朝天子将加厚赏楼兰王后妻故继母也谓王曰先王遣两子质汉皆不还奈何欲徃朝乎王用其计谢使曰新立国未定愿待后年入见天子然楼兰国最在东垂近汉当白龙堆乏水草常主发导负水儋粮送迎汉使又数爲吏卒所宼惩艾不便与汉通后复爲匈奴反间数遮杀汉使其弟尉屠耆降汉具言状元凤四年大将军霍光白遣平乐监傅介子徃刺其王介子轻将勇敢士赍金币扬言以赐外国爲名旣至楼兰诈其王欲赐之王喜与介子饮醉将其王屏语壮士二人从后刺杀之贵人左右皆散走介子告谕以王负汉罪天子遣我诛王当更立王弟尉屠耆在汉者汉兵方至毋敢动自令灭国矣介子遂斩王尝归首驰传诣阙县首北阙下封介子爲义阳侯乃立尉屠耆爲王更名其国爲鄯善爲刻印章赐以宫女爲夫人备车骑辎重丞相将军率百官送至横门外祖而遣之王自请天子曰身在汉久今归单弱而前王有子在恐爲所杀国中有伊循城其地肥羙愿汉遣一将屯田积谷令臣得依其威重于是汉遣司马一人吏士四十人田伊循以填抚之其后更置都尉伊循官置始此矣鄯善当汉道冲西通且末七百二十里自且末以徃皆种五谷土地草木畜产作兵略与汉同有异乃记云且末国王治且末城去长安六千八百二十里户二百三十口千六百一十胜兵三百二十人辅国侯左右将译长各一人西北至都䕶治所二千二百五十八里北接尉犂南至小宛可三日行有蒲陶诸果西通精絶二千里小宛国王治扜零城去长安七千二百一十里户百五十口千五十胜兵二百人辅国侯左右都尉各一人西北至都䕶治所二千五百五十八里东与婼羌接辟南不当道精絶国王治精絶城去长安八千八百二十里户四百八十口三千三百六十胜兵五百人精絶都尉左右将译长各一人北至都䕶治所二千七百二十三里南至戎卢国四日行地阸陿西通扜弥四百六十里戎卢国王治卑品城去长安八千三百里户二百四十口千六百一十胜兵三百人东北至都䕶治所二千八百五十八里东与小宛南与婼羌西与渠勒接辟南不当道扜弥国王治扜弥城去长安九千二百八十里户三千三百四十口二万四十胜兵三千五百四十人辅国侯左右将左右都尉左右骑君各一人译长二人东北至都䕶治所三千五百五十三里南与渠勒东北与龟兹西北与姑墨接西通于阗三百九十里今名宁弥渠勒国王治鞬都城去长安九千九百五十里戸三百一十口二千一百七十胜兵三百人东北至都䕶治所三千八百五十二里东与戎卢西与婼羌北与扜弥接于阗国王治西城去长安九千六百七十里戸三千三百口万九千三百胜兵二千四百人辅国侯左右将左右骑君东西城长译长各一人东北至都䕶治所三千九百四十七里南与婼羌接北与姑墨接于阗之西水皆西流注西海其东水东流注盐泽河原出焉多玉石西通皮山三百八十里皮山国王治皮山城去长安万五十里戸五百口三千五百胜兵五百人左右将左右都尉骑君译长各一人东北至都䕶治所四千二百九十二里西南至乌秅国千三百四十里南与天笃接北至姑墨千四百五十里西南当罽賔乌弋山离道西北通莎车三百八十里乌秅国王治乌秅城去长安九千九百五十里戸四百九十口二千七百三十三胜兵七百四十人东北至都䕶治所四千八百九十二里北与子合蒲犂西与难兠接山居田石间有白草累石爲室民接手饮出小歩马有驴无牛其西则有县度去阳关五千八百八十八里去都䕶治所五千二十里县度者石山也谿谷不通以绳索相引而度云西夜国王号子合王治唿犍谷去长安万二百五十里戸三百五十口四千胜兵千人东北到都䕶治所五千四十六里东与皮山西南与乌秅北与莎车西与蒲犂接蒲犂及依耐无雷国皆西夜类也西夜与胡异其种类羌氐行国随畜逐水草徃来而子合土地出玉石蒲犂国王治蒲犂谷去长安九千五百五十里戸六百五十口五千胜兵二千人东北至都䕶治所五千三百九十六里东至莎车五百四十里北至疏勒五百五十里南与西夜子合接西至无雷五百四十里候都尉各一人寄田莎车种俗与子合同依耐国王治去长安万一百五十里戸一百二十五口六百七十胜兵三百五十人东北至都䕶治所二千七百三十里至莎车五百四十里至无雷五百四十里北至疏勒六百五十里南与子合接俗相与同少谷寄田疏勒莎车无雷国王治卢城去长安九千九百五十里戸千口七千胜兵三千人东北至都䕶治所二千四百六十五里南至蒲犂五百四十里南与乌秅北与捐毒西与大月氏接衣服类乌孙俗与子合同难兠国王治去长安万一百五十里户五千口三万一千胜兵八千人东北至都䕶治所二千八百五十里西至无雷三百四十里西南至罽賔三百三十里南与婼羌北与休循西与大月氏接种五谷蒲陶诸果有银铜铁作兵与诸国同属罽賔罽賔国王治循鲜城去长安万二千二百里不属都䕶戸口胜兵多大国也东北至都䕶治所六千八百四十里东至乌秅国二千二百五十里东北至难兠国九日行西北与大月氏西南与乌弋山离接昔匈奴破大月氏大月氏西君大夏而塞王南君罽賔塞种分散徃徃爲数国自疏勒以西北休循捐毒之属皆故塞种也罽賔地平温和有目宿杂草竒木檀櫰梓竹漆种五谷蒲陶诸果粪治园田地下溼生稲冬食生菜其民巧雕文刻镂治宫室织罽刺文绣好治食有金银铜钖以爲器市列以金银爲钱文爲骑马幕爲人面出封牛水牛象大狗沐猴孔爵珠玑珊瑚虎魄璧流离它畜与诸国同自武帝始通罽賔自以絶远汉兵不能至其王乌头劳数剽杀汉使乌头劳死子代立遣使奉献汉使关都尉文忠送其使王复欲害忠忠觉之廼与容屈王子隂末赴共合谋攻罽賔杀其王立隂末赴爲罽賔王授印绶后军候赵徳使罽賔与隂末赴相失隂末赴鎻琅当徳杀副已下七十余人遣使者上书谢孝元帝以絶域不录放其使者于县度绝而不通成帝时复遣使献谢罪汉欲遣使者报送其使杜钦说大将军王凤曰前罽賔王隂末赴本汉所立后卒畔逆夫徳莫大于有国子民罪莫大于执杀使者所以不报恩不惧诛者自知絶远兵不至也有求则卑辞无欲则骄嫚终不可懐服凡中国所以爲通厚蛮夷㥦快其求者爲壤比而爲宼也今县度之阸非罽賔所能越也其郷慕不足以安西域虽不附不能危城郭前亲逆节恶暴西域故絶而不通今悔过来而无亲属贵人奉献者皆行贾贱人欲通货市买以献爲名故烦使者送至县度恐失实见欺凡遣使送客者欲爲防䕶宼害也起皮山南更不属汉之国四五斥候士百余人五分夜撃刁斗自守尚时爲所侵盗驴畜负粮须诸国禀食得以自赡国或贫小不能食或桀黠不肯给拥彊汉之节馁山谷之间乞匄无所得离一二旬则人畜弃捐旷野而不反又歴大头痛小头痛之山赤土身热之坂令人身热无色头痛呕吐驴畜尽然又有三池盘石坂道陿者尺六七寸长者径三十里临峥嵘不测之深行者骑歩相持䋲索相引二千余里乃到县度畜队未半阬谷尽靡碎人墯埶不得相收视险阻危害不可胜言圣王分九州制五服务盛内不求外今遣使者承至尊之命送蛮夷之贾劳吏士之衆渉危难之路罢弊所恃以事无用非久长计也使者业已受节可至皮山而还于是凤白从钦言罽賔实利赏赐贾市其使数年而壹至云乌弋山离国王去长安万二千二百里不属都䕶戸口胜兵大国也东北至都䕶治所六十日行东与罽賔北与扑挑西与犂靬条支接行可百余日乃至条支国临西海暑溼田稲有大鸟卵如瓮人衆甚多徃徃有小君长安息役属之以爲外国善眩安息长老传闻条支有弱水西王母亦未尝见也自条支乗水西行可百余日近日所入云乌弋地暑热莽平其草木畜产五谷果菜食饮宫室市列钱货兵器金珠之属皆与罽賔同而有桃拔师子犀牛俗重妄杀其钱独文爲人头幕爲骑马以金银饰杖絶远汉使希至自玉门阳关出南道歴鄯善而南行至乌弋山离南道极矣转北而东得安息安息国王治番兠城去长安万一千六百里不属都䕶北与康居东与乌弋山离西与条支接土地风气物类所有民俗与乌弋罽賔同亦以银爲钱文独爲王面幕爲夫人面王死輙更铸钱有大马爵其属小大数百城地方数千里最大国也临嬀水商贾车船行旁国书革旁行爲书记武帝始遣使至安息王令将将二万骑迎于东界东界去王都数千里行比至过数十城人民相属因发使随汉使者来观汉地以大鸟卵及犂靬眩人献于汉天子大说安息东则大月氏大月氏国王治监氏城去长安万一千六百里不属都䕶戸十万口四十万胜兵十万人东至都䕶治所四千七百四十里西至安息四十九日行南与罽賔接土地风气物类所有民俗钱货与安息同出一封橐驼大月氏本行国也随畜移徙与匈奴同俗控弦十余万故彊轻匈奴本居敦煌祁连间至冒顿单于攻破月氏而老上单于杀月氏以其头爲饮器月氏乃远去过大宛西击大夏而臣之都妫水北爲王庭其余小衆不能去者保南山羌号小月氏大夏本无大君长城邑徃徃置小长民弱畏战故月氏徙来皆臣畜之共禀汉使者有五翖侯一曰休宻翖侯治和墨城去都䕶二千八百四十一里去阳关七千八百二里二曰双靡翖侯治双靡城去都䕶三千七百四十一里去阳关七千七百八十二里三曰贵霜翖侯治䕶澡城去都䕶五千九百四十里去阳关七千九百八十二里四曰肸顿翖侯治薄茅城去都䕶五千九百六十二里去阳关八千二百二里五曰髙附翖侯治髙附城去都䕶六千四十一里去阳关九千二百八十三里凡五翖侯皆属大月氏康居国王冬治乐越匿地到卑阗城去长安万二千三百里不属都䕶至越匿地马行七日至王夏所居蕃内九千一百四里戸十二万口六十万胜兵十二万人东至都䕶治所五千五百五十里与大月氏同俗东羁事匈奴宣帝时匈奴乖乱五单于并争汉拥立唿韩邪单于而郅支单于怨望杀汉使者西阻康居其后都䕶甘延寿副校尉陈汤发戊巳校尉西域诸国兵至康居诛灭郅支单于语在甘延寿陈汤传是岁元帝建昭三年也至成帝时康居遣子侍汉贡献然自以絶远独骄嫚不肯与诸国相望都䕶郭舜数上言夲匈奴盛时非以兼有乌孙康居故也及其称臣妾非以失二国也汉虽皆受其质子然三国内相输遗交通如故亦相候伺见便则发合不能相亲信离不能相臣役以今言之结配乌孙竟未有益反爲中国生事然乌孙旣结在前今与匈奴俱称臣义不可距而康居骄黠讫不肯拜使者都䕶吏至其国坐之乌孙诸使下王及贵人先饮食已乃饮㗖都䕶吏故爲无所省以夸旁国以此度之何故遣子入侍其欲贾市爲好辞之诈也匈奴百蛮大国今事汉甚备闻康居不拜且使单于有自下之意宜归其侍子絶勿复使以章汉家不通无礼之国敦煌酒泉小郡及南道八国给使者徃来人马驴橐驼食皆苦之空罢耗所过送迎骄黠絶远之国非至计也汉爲其新通重致远人终羁縻而未絶其康居西北可二千里有奄蔡国控弦者十余万人与康居同俗临大泽无崖盖北海云康居有小王五一曰苏䪥王治苏䪥城去都䕶五千七百七十六里去阳关八千二十五里二曰附墨王治附墨城去都䕶五千七百六十七里去阳关八千二十五里三曰窳匿王治窳匿城去都䕶五千二百六十六里去阳关七千五百二十五里四曰罽王治罽城去都䕶六千二百九十六里去阳关八千五百五十五里五曰奥鞬王治奥鞬城去都䕶六千九百六里去阳关八千三百五十五里凡五王属康居大宛国王治贵山城去长安万二千五百五十里戸六万口三十万胜兵六万人副王辅国王各一人东至都䕶治所四千三十一里北至康居卑阗城千五百一十里西南至大月氏六百九十里北与康居南与大月氏接土地风气物类民俗与大月氏安息同大宛左右以蒲陶爲酒富人藏酒至万余石久者至数十岁不败俗耆酒马耆目宿宛别邑七十余城多善马马汗血言其先天马子也张骞始爲武帝言之上遣使者持千金及金马以请宛善马宛王以汉绝远大兵不能至爱其寳马不肯与汉使妄言宛遂攻杀汉使取其财物于是天子遣贰师将军李广利将兵前后十余万人伐宛连四年宛人斩其王母寡首献马三千匹汉军乃还语在张骞传贰师旣斩宛王更立贵人素遇汉善者名昧蔡爲宛王后岁余宛贵人以爲昧蔡讇使我国遇屠相与共杀昧蔡立母寡弟蝉封爲王遣子入侍质于汉汉因使使赂赐鎭抚之又发使十余辈抵宛西诸国求竒物因风谕以伐宛之威宛王蝉封与汉约岁献天马二匹汉使采蒲陶目宿种归天子以天马多又外国使来衆益种蒲陶目宿离宫馆旁极望焉自宛以西至安息国虽颇异言然大同自相晓知也其人皆深目多须䫇善贾市争分铢贵女子女子所言丈夫乃决正其地皆丝漆不知铸铁器及汉使亡卒降敎铸作它兵器得汉黄白金輙以爲器不用爲币自乌孙以西至安息近匈奴匈奴尝困月氏故匈奴使持单于一信到国国传送食不敢留苦及至汉使非出币物不得食不市畜不得骑所以然者以远汉而汉多财物故必市乃得所欲及唿韩邪单于朝汉后咸尊汉矣桃槐国王去长安万一千八十里戸七百口五千胜兵千人休循国王治鸟飞谷在葱领西去长安万二百一十里戸三百五十八口千三十胜兵四百八十人东至都䕶治所三千一百二十一里至捐毒衍敦谷二百六十里西北至大宛国九百二十里西至大月氏千六百一十里民俗衣服类乌孙因畜随水草本故塞种也捐毒国王治衍敦谷去长安九千八百六十里戸三百八十口千一百胜兵五百人东至都䕶治所二千八百六十一里至疏勒南与葱领属无人民西上葱领则休循也西北至大宛千三十里北与乌孙接衣服类乌孙随水草依葱领本塞种也莎车国王治莎车城去长安九千九百五十里戸二千三百三十九口万六千三百七十三胜兵三千四十九人辅国侯左右将左右骑君备西夜君各一人都尉二人译长四人东北至都䕶治所四千七百四十六里西至疏勒五百六十里西南至蒲犂七百四十里有铁山出青玉宣帝时乌孙公主小子万年莎车王爱之莎车王无子死死时万年在汉莎车国人计欲自託于汉又欲得乌孙心卽上书请万年爲莎车王汉许之遣使者奚充国送万年万年初立暴恶国人不说莎车王弟唿屠征杀万年并杀汉使者自立爲王约诸国背汉㑹卫侯冯奉世使送大宛客卽以便宜发诸国兵撃杀之更立它昆弟子爲莎车王还拜奉世爲光禄大夫是岁元康元年也疏勒国王治疏勒城去长安九千三百五十里戸千五百一十口万八千六百四十七胜兵二千人疏勒侯撃胡侯辅国侯都尉左右将左右骑君左右译长各一人东至都䕶治所二千二百一十里南至莎车五百六十里有市列西当大月氏大宛康居道也尉头国王治尉头谷去长安八千六百五十里戸三百口二千三百胜兵八百人左右都尉各一人左右骑君各一人东至都䕶治所千四百一十一里南与疏勒接山道不通西至捐毒千三百一十四里径道马行二日田畜随水草衣服类乌孙前汉书卷九十六上卷九十六上考证前汉书卷九十六上考证西域传本三十六国按荀悦汉纪列三十六国名目王应麟谓传旣言三十六国皆在匈奴之西乌孙之南则乌孙不与矣又康居大月氏安息罽賔乌弋之属皆以絶远不在数中难兠属罽賔亦不在数中大率祗就属都䕶者计之也汉使西域者益得职注师古曰赏其勤劳皆得拜职也胡三省曰颜说非也此言汉使入西域诸国不敢轻忽爲得其职耳得职者不失其职也是岁神爵三年也按宣纪是神爵二年事此三字讹通鑑考异已辨之矣都䕶治乌垒城宋白曰伊州伊吾郡汉伊吾卢地宣帝时郑吉爲西域都䕶治乌垒城卽此按本传言乌垒城去阳关二千七百三十八里而车师国西南至都䕶治所千八百七里龟兹国东至都䕶治所三百五十里则乌垒尚在车师西南与龟兹相近非伊州伊吾地在车师之东者也伊吾地卽今哈密城后汉永平中始置宜禾都尉在前汉未闻其名宋白说非也扜弥国传今名宁弥按此孟坚自据作史时言也后书曰拘弥国王居宁弥城西夜国传西夜国王号子合王按西夜与子合是二国后书云西夜国一名漂沙汉书误云西夜子合是一国子合国居唿犍谷此则紏汉书之违也无雷国传北与捐毒西与大月氏接注师古曰捐毒卽身毒天笃也按天笃卽天竺也下文罽賔传曰塞种分散徃徃爲数国师古曰塞种卽所谓释种者也盖卽浮屠氏国其种分散遍于诸国故又云自䟽勒以西北休循捐毒之属皆故塞种后书传之天竺卽此传之捐毒而后世又曰印度国也乌弋山离国传行可百余日乃至条支国临西海按后汉班超遣掾甘英穷临西海而还盖前汉使者但至乌弋莫有至条支者凡言条支所有皆传闻也故后书紏此文之违安息国传治番兜城番兜城后书作和椟城又大月氏国治监氏城后书作蓝氏城康居国传东羁事匃奴注师古云云顾炎武曰言不纯臣但羁縻事之与乌孙羁属同意当用彼注删此注前汉书卷九十六上考证卷九十六下钦定四库全书前汉书卷九十六下汉兰台令史班固撰唐正议大夫行秘书少监琅邪县开国子颜师古注西域传第六十六下乌孙国大昆弥治赤谷城去长安八千九百里戸十二万口六十三万胜兵十八万八千八百人相大禄左右大将二人侯三人大将都尉各一人大监二人大吏一人舍中大吏二人骑君一人东至都䕶治所千七百二十一里西至康居蕃内地五千里地莽平多雨寒山多松樠不田作种树随畜逐水草与匈奴同俗国多马富人至四五千匹民刚恶贪狠无信多寇盗最为彊国故服匈奴后盛大取羁属不肯往朝㑹东与匈奴西北与康居西与大宛南与城郭诸国相接本塞地也大月氏西破走塞王塞王南越县度大月氏居其地后乌孙昆莫击破大月氏大月氏徙西臣大夏而乌孙昆莫居之故乌孙民有塞种大月氏种云始张骞言乌孙本与大月氏共在敦煌间今乌孙虽彊大可厚赂招令东居故地妻以公主与爲昆弟以制匈奴语在张骞传武帝卽位令骞赍金币往昆莫见骞如单于礼骞大慙谓曰天子致赐王不拜则还赐昆莫起拜其它如故初昆莫有十余子中子大禄彊善将将衆万余骑别居大禄兄太子太子有子曰岑陬太子蚤死谓昆莫曰必以岑陬爲太子昆莫哀许之大禄怒廼收其昆弟将衆畔谋攻岑陬昆莫与岑陬万余骑令别居昆莫亦自有万余骑以自备国分爲三大总羁属昆莫骞旣致赐谕指曰乌孙能东居故地则汉遣公主爲夫人结爲昆弟共距匈奴不足破也乌孙远汉未知其大小又近匈奴服属日久其大臣皆不欲徙昆莫年老国分不能专制廼发使送骞因献马数十匹报谢其使见汉人衆富厚归其国其国后廼益重汉匈奴闻其与汉通怒欲击之又汉使乌孙乃出其南抵大宛月氏相属不绝乌孙于是恐使使献马愿得尙汉公主爲昆弟天子问羣臣议许曰必先内聘然后遣女乌孙以马千匹聘汉元封中遣江都王建女细君爲公主以妻焉赐乗舆服御物爲备官属宦官侍御数百人赠送甚盛乌孙昆莫以爲右夫人匈奴亦遣女妻昆莫昆莫以为左夫人公主至其国自治宫室居岁时一再与昆莫会置酒饮食以币帛赐王左右贵人昆莫年老语言不通公主悲愁自爲作歌曰吾家嫁我兮天一方远託异国兮乌孙王穹庐爲室兮旃爲墙以肉爲食兮酪爲浆居常土思兮心内伤愿爲黄鹄兮归故乡天子闻而怜之间岁遣使者持帷帐锦绣给遗焉昆莫年老欲使其孙岑陬尙公主公主不听上书言状天子报曰从其国俗欲与乌孙共灭胡岑陬遂妻公主昆莫死岑陬代立岑陬者官号也名军须靡昆莫王号也名猎骄靡后书昆弥云岑陬尙江都公主生一女少夫公主死汉复以楚王戊之孙解忧爲公主妻岑陬岑陬胡妇子泥靡尙小岑陬且死以国与季父大禄子翁归靡曰泥靡大以国归之翁归靡旣立号肥王复尙楚主解忧生三男两女长男曰元贵靡次曰万年爲莎车王次曰大乐爲左大将长女弟史爲龟兹王绛賔妻小女素光爲若唿翖侯妻昭帝时公主上书言匈奴发骑田车师车师与匈奴爲一共侵乌孙唯天子幸救之汉养士马议欲击匈奴会昭帝崩宣帝初卽位公主及昆弥皆遣使上书言匈奴复连发大兵侵击乌孙取车延恶师地牧人民去使使谓乌孙趣持公主来欲隔绝汉昆弥愿𤼵国半精兵自给人马五万骑尽力击匈奴唯天子出兵以救公主昆弥汉兵大发十五万骑五将军分道并出语在匈奴传遣校尉常惠使持节护乌孙兵昆弥自将翖侯以下五万骑从西方入至右谷蠡王庭获单于父行及嫂居次名王犂污都尉千长骑将以下四万级马牛羊驴槖驼七十余万头乌孙皆自取所虏获还封惠爲长罗侯是岁本始三年也汉遣惠持金币赐乌孙贵人有功者元康二年乌孙昆弥因惠上书愿以汉外孙元贵靡爲嗣得令复尚汉公主结婚重亲畔绝匈奴愿聘马羸各千匹诏下公卿议大鸿胪萧望之以爲乌孙绝域变故难保不可许上羙乌孙新立大功又重绝故业遣使者至乌孙先迎取聘昆弥及太子左右大将都尉皆遣使凡三百余人入汉迎取少主上廼以乌孙主解忧弟子相夫爲公主置官属侍御百余人舍上林中学乌孙言天子自临平乐观会匈奴使者外国君长大角抵设乐而遣之使长罗侯光禄大夫惠爲副凡持节者四人送少主至敦煌未出塞闻乌孙昆弥翁归靡死乌孙贵人共从本约立岑陬子泥靡代爲昆弥号狂王惠上书愿留少主敦煌惠驰至乌孙责让不立元贵靡爲昆弥还迎少主事下公卿望之复以爲乌孙持两端难约结前公主在乌孙四十余年恩爱不亲密边竟未得安此已事之验也今少主以元贵靡不立而还信无负于夷狄中国之福也少主不止繇役将兴其原起此天子从之徴还少主狂王复尚楚主解忧生一男鸱靡不与主和又暴恶失衆汉使衞司马魏和意副候任昌送侍子公主言狂王爲乌孙所患苦易诛也遂谋置酒会罢使士㧞劒击之劒旁下狂王伤上马驰去其子细沈痩会兵围和意昌及公主于赤谷城数月都护郑吉发诸国兵救之廼解去汉遣中郎将张遵持医药治狂王赐金二十斤采绘因收和意昌系𤨏从尉犂槛车至长安斩之车骑将军长史张翁留验公主与使者谋杀狂王状主不服叩头谢张翁捽主头骂詈主上书翁还坐死副使季都别将医养视狂王狂王从十余骑送之都还坐知狂王当诛见便不发下𧖟室初肥王翁归靡胡妇子乌就屠狂王伤时惊与诸翖侯俱去居北山中扬言母家匈奴兵来故衆归之后遂袭杀狂王自立爲昆弥汉遣破羌将军辛武贤将兵万五千人至敦煌遣使者案行表穿卑鞮侯井以面欲通渠转谷积居庐仓以讨之初楚主侍者冯嫽能史书习事尝持汉节爲公主使行赏赐于城郭诸国敬信之号曰冯夫人爲乌孙右大将妻右大将与乌就屠相爱都护郑吉使冯夫人说乌就屠以汉兵方出必见灭不如降乌就屠恐曰愿得小号宣帝徴冯夫人自问状遣谒者竺次期门甘延寿爲副送冯夫人冯夫人锦车持节诏乌就屠诣长罗侯赤谷城立元贵靡爲大昆弥乌就屠爲小昆弥皆赐印绶破羌将军不出塞还后乌就屠不尽归诸翖侯民衆汉复遣长罗侯惠将三校屯赤谷因爲分别其人民地界大昆弥戸六万余小昆弥戸四万余然衆心皆附小昆弥元贵靡鸱靡皆病死公主上书言年老土思愿得归骸骨葬汉地天子闵而迎之公主与乌孙男女三人俱来至京师是岁甘露三年也时年且七十赐以公主田宅奴婢奉养甚厚朝见仪比公主后二岁卒三孙因留守坟墓云元贵靡子星靡代爲大昆弥弱冯夫人上书愿使乌孙鎭抚星靡汉遣之卒百人送乌孙焉都䕶韩宣奏乌孙大吏大禄大监皆可以赐金印紫绶以尊辅大昆弥汉许之后都䕶韩宣复奏星靡怯弱可免更以季父左大将乐代爲昆弥汉不许后叚㑹宗爲都护招还亡畔安定之星靡死子雌栗靡代小昆弥乌就屠死子拊离代立爲弟日贰所杀汉遣使者立拊离子安日爲小昆弥日贰亡阻康居汉徙已校屯姑墨欲候便讨焉安日使贵人姑莫匿等三人诈亡从日贰刺杀之都䕶㢘襃赐姑莫匿等金人二十斤缯三百匹后安日爲降民所杀汉立其弟末振将代时大昆弥雌栗靡健翖侯皆畏服之告民牧马畜无使入牧国中大安和翁归靡时小昆弥末振将恐爲所并使贵人乌日领诈降刺杀雌栗靡汉欲以兵讨之而未能遣中郎将叚㑹宗持金币与都䕶图方略立雌栗靡季父公主孙伊秩靡爲大昆弥汉没入小昆弥侍子在京师者久之大昆弥翖侯难栖杀末振将末振将兄安日子安犂靡代爲小昆弥汉恨不自责诛末振将复使叚㑹宗卽斩其太子番丘还赐爵关内侯是岁元延二年也㑹宗以翖侯难栖杀末振将虽不指爲汉合于讨贼奏以爲坚守都尉责大禄大吏大监以雌栗靡见杀状夺金印紫绶更与铜墨云末振将弟卑爰疐本共谋杀大昆弥将衆八万余口北附康居谋欲借兵兼并两昆弥两昆弥畏之亲倚都䕶哀帝元寿二年大昆弥伊秩靡与单于并入朝汉以爲荣至元始中卑爰疐杀乌日领以自效汉封爲归义侯两昆弥皆弱卑爰疐侵陵都䕶孙建袭杀之自乌孙分立两昆弥后汉用忧劳且无宁岁姑墨国王治南城去长安八千一百五十里戸三千五百口二万四千五百胜兵四千五百人姑墨侯辅国侯都尉左右将左右骑君各一人译长二人东至都护治所二千二十一里南至于阗马行十五日北与乌孙接出铜鐡雌黄东通龟兹六百七十里王莽时姑墨王丞杀温宿王并其国温宿国王治温宿城去长安八千三百五十里戸二千二百口八千四百胜兵千五百人辅国侯左右将左右都尉左右骑君译长各二人东至都䕶治所二千三百八十里西至尉头三百里北至乌孙赤谷六百一十里土地物类所有与鄯善诸国同东通姑墨二百七十里龟兹国王治延城去长安七千四百八十里戸六千九百七十口八万一千三百一十七胜兵二万一千七十六人大都尉丞辅国侯安国侯击胡侯郄胡都尉击车师都尉左右将左右都尉左右骑君左右力辅君各一人东西南北部千长各一人郄胡君三人译长四人南与精绝东南与且末西南与扜弥北与乌孙西与姑墨接能铸冶有鈆东至都护治所乌垒城三百五十里乌垒戸百一十口千二百胜兵三百人城都尉译长各一人与都䕶同治其南三百三十里至渠犂渠犂城都尉一人戸百三十口千四百八十胜兵百五十人东北与尉犂东南与且末南与精绝接西有河至龟兹五百八十里自武帝初通西域置校尉屯田渠犂是时军旅连出师行三十二年海内虚耗征和中贰师将军李广利以军降匈奴上旣悔远征伐而搜粟都尉桑𢎞羊与丞相御史奏言故轮台以东㨗枝渠犂皆故国地广饶水草有漑田五千顷以上处温和田羙可益通沟渠种五谷与中国同时熟其旁国少锥刀贵黄金采缯可以易谷食宜给足不可乏臣愚以爲可遣屯田卒诣故轮台以东置校尉三人分䕶各举图地形通利沟渠务使以时益种五谷张掖酒泉遣骑假司马爲斥候属校尉事有便宜因骑置以闻田一岁有积谷募民壮健有累重敢徙者诣田所就畜积爲本业益垦漑田稍筑列亭连城而西以威西国辅乌孙爲便臣谨遣徴事臣昌分部行邉严勅太守都尉明㷭火选士马谨斥候蓄茭草愿陛下遣使使西国以安其意臣昧死请上廼下诏深陈旣往之悔曰前有司奏欲益民赋三十助邉用是重困老弱孤独也而今又请遣卒田轮台轮台西于车师千余里前开陵侯击车师时危须尉犂楼兰六国子弟在京师者皆先归发畜食迎汉军又自发兵凡数万人王各自将共围车师降其王诸国兵便罢力不能复至道上食汉军汉军破城食至多然士自载不足以竟师彊者尽食畜产羸者道死数千人朕发酒泉驴槖驼负食出玉门迎军吏卒起张掖不甚远然尚厮留甚衆曩者朕之不明以军候𢎞上书言匈奴缚马前后足置城下驰言秦人我匄若马又汉使者久留不还故兴师遣贰师将军欲以爲使者威重也古者卿大夫与谋参以蓍龟不吉不行廼者以缚马书徧视丞相御史二千石诸大夫郎爲文学者廼至郡属国都尉成忠赵破奴等皆以虏自缚其马不祥甚哉或以爲欲以见彊夫不足者视人有余易之卦得大过爻在九五匈奴困败公车方士太史治星望气及太卜龟蓍皆以爲吉匈奴必破时不可再得也又曰北伐行将于鬴山必克卦诸将贰师最吉故朕亲发贰师下鬴山诏之必毋深入今计谋卦兆皆反缪重合侯得虏候者言闻汉军当来匈奴使巫埋羊牛所出诸道及水上以诅军单于遗天子马裘常使巫祝之縳马者诅军事也又卜汉军一将不吉匈奴常言汉极大然不能饥渴失一狼走千羊廼者贰师败军士死略离散悲痛常在朕心今请远田轮台欲起亭隧是扰劳天下非所以优民也今朕不忍闻大鸿胪等又议欲募囚徒送匈奴使者明封侯之赏以报忿五伯所弗能爲也且匈奴得汉降者常提掖搜索问以所闻今邉塞未正阑出不禁障候长吏使卒猎兽以皮肉爲利卒苦而㷭火乏失亦上集不得后降者来若捕生口虏廼知之当今务在禁苛暴止擅赋力本农修马复令以补缺毋乏武备而已郡国二千石各上进畜马方略补邉状与计对由是不复出军而封丞相车千秋爲富民侯以明休息思富养民也初贰师将军李广利击大宛还过扜弥扜弥遣太子頼丹爲质于龟兹广利责龟兹曰外国皆臣属于汉龟兹何以得受扜弥质卽将頼丹入至京师昭帝乃用桑𢎞羊前议以扜弥太子頼丹爲校尉将军田轮台轮台与渠犂地皆相连也龟兹贵人姑翼谓其王曰頼丹本臣属吾国今佩汉印绶来迫吾国而田必爲害王卽杀頼丹而上书谢汉汉未能征宣帝时长罗侯常惠使乌孙还便宜发诸国兵合五万人攻龟兹责以前杀校尉頼丹龟兹王谢曰廼我先王时爲贵人姑翼所误我无罪执姑翼诣惠惠斩之时乌孙公主遣女来至京师学鼓琴汉遣侍郎乐奉送主女过龟兹龟兹前遣人至乌孙求公主女未还会女过龟兹龟兹王留不遣复使使报公主主许之后公主上书愿令女比宗室入朝而龟兹王绛賔亦爱其夫人上书言得尚汉外孙爲昆弟愿与公主女俱入朝元康元年遂来朝贺王及夫人皆赐印绶夫人号称公主赐以车骑旗鼓歌吹数十人绮绣杂缯琦珍凡数千万留且一年厚赠送之后数来朝贺乐汉衣服制度归其国治宫室作徼道周卫出入传唿撞钟鼓如汉家仪外国胡人皆曰驴非驴马非马若龟兹王所谓驘也绛賔死其子丞徳自谓汉外孙成哀帝时往来尤数汉遇之亦甚亲密东通尉犂六百五十里尉犂国王治尉犂城去长安六千七百五十里戸千二百口九千六百胜兵二千人尉犂侯安世侯左右将左右都尉击胡君各一人译长二人西至都䕶治所三百里南与鄯善且末接危须国王治危须城去长安七千二百九十里戸七百口四千九百胜兵二千人击胡侯击胡都尉左右将左右都尉左右骑君击胡君译长各一人西至都䕶治所五百里至焉耆百里焉耆国王治员渠城去长安七千三百里戸四千口三万二千一百胜兵六千人击胡侯郄胡侯辅国侯左右将左右都尉击胡左右君击车师君归义车师君各一人击胡都尉击胡君各二人译长三人西南至都䕶治所四百里南至尉犂百里北与乌孙接近海水多鱼乌贪訾离国王治于娄谷去长安万三百三十里戸四十一口二百三十一胜兵五十七人辅国侯左右都尉各一人东与单桓南与且弥西与乌孙接卑陆国王治天山东干当国去长安八千六百八十里戸二百二十七口千三百八十七胜兵四百二十二人辅国侯左右将左右都尉左右译长各一人西南至都䕶治所千二百八十七里卑陆后国王治番渠类谷去长安八千七百一十里戸四百六十二口千一百三十七胜兵三百五十人辅国侯都尉译长各一人将二人东与郁立师北与匈奴西与刼国南与车师接郁立师国王治内咄谷去长安八千八百三十里戸百九十口千四百四十五胜兵三百三十一人辅国侯左右都尉译长各一人东与车师后城长西与卑陆北与匈奴接单桓国王治单桓城去长安八千八百七十里戸二十七口百九十四胜兵四十五人辅国侯将左右都尉译长各一人蒲类国王治天山西疏榆谷去长安八千三百六十里戸三百二十五口二千三十二胜兵七百九十九人辅国侯左右将左右都尉各一人西南至都䕶治所千三百八十七里蒲类后国王去长安八千六百三十里戸百口千七十胜兵三百三十四人辅国侯将左右都尉译长各一人西且弥国王治天山东于大谷去长安八千六百七十里戸三百三十二口千九百二十六胜兵七百三十八人西且弥侯左右将左右骑君各一人西南至都䕶治所千四百八十七里东且弥国王治天山东兑虚谷去长安八千二百五十里戸百九十一口千九百四十八胜兵五百七十二人东且弥侯左右都尉各一人西南至都䕶治所千五百八十七里劫国王治天山东丹渠谷去长安八千五百七十里戸九十九口五百胜兵百一十五人辅国侯都尉译长各一人西南至都䕶治所千四百八十七里狐胡国王治车师柳谷去长安八千二百里戸五十五口二百六十四胜兵四十五人辅国侯左右都尉各一人西至都䕶治所千一百四十七里至焉耆七百七十里山国王去长安七千一百七十里戸四百五十口五千胜兵千人辅国侯左右将左右都尉译长各一人西至尉犂二百四十里西北至焉耆百六十里西至危须二百六十里东南与鄯善且末接山出铁民山居寄田籴谷于焉耆危须车师前国王治交河城河水分流绕城下故号交河去长安八千一百五十里戸七百口六千五十胜兵千八百六十五人辅国侯安国侯左右将都尉归汉都尉车师君通善君乡善君各一人译长二人西南至都䕶治所千八百七里至焉耆八百三十五里车师后国王治务涂谷去长安八千九百五十里戸五百九十五口四千七百七十四胜兵千八百九十人击胡侯左右将左右都尉道民君译长各一人西南至都护治所千二百三十七里车师都尉国戸四十口三百三十三胜兵八十四人车师后城长国戸百五十四口五百六十胜兵二百六十人武帝天汉二年以匈奴降者介和王爲开陵侯将楼兰国兵始击车师匈奴遣右贤王将数万骑救之汉兵不利引去征和四年遣重合侯马通将四万骑击匈奴道过车师北复遣开陵侯将楼兰尉犂危须凡六国兵别击车师勿令得遮重合侯诸国兵共围车师车师王降服臣属汉昭帝时匈奴复使四千骑田车师宣帝即位遣五将将兵击匈奴车师田者惊去车师复通于汉匈奴怒召其太子军宿欲以爲质军宿焉耆外孙不欲质匈奴亡走焉耆车师王更立子乌贵爲太子及乌贵立爲王与匈奴结婚姻敎匈奴遮汉道通乌孙者地节二年汉遣侍郎郑吉校尉司马憙将免刑罪人田渠犂积谷欲以攻车师至秋收谷吉憙发城郭诸国兵万余人自与所将田士千五百人共击车师攻交河城破之王尚在其北石城中未得会军食尽吉等且罢兵归渠犂田秋收毕复发兵攻车师王于石城王闻汉兵且至北走匈奴求救匈奴未爲发兵王来还与贵人苏犹议欲降汉恐不见信苏犹敎王击匈奴邉国小蒲类斩首略其人民以降吉车师旁小金附国随汉军后盗车师车师王复自请击破金附匈奴闻车师降汉𤼵兵攻车师吉憙引兵北逢之匈奴不敢前吉憙即留一候与卒二十人留守王吉等引兵归渠犂车师王恐匈奴兵复至而见杀也廼轻骑奔乌孙吉即迎其妻子置渠犂东奏事至酒泉有诏还田渠犂及车师益积谷以安西国侵匈奴吉还传送车师王妻子诣长安赏赐甚厚每朝会四夷常尊显以示之于是吉始使吏卒三百人别田车师得降者言单于大臣皆曰车师地肥羙近匈奴使汉得之多田积谷必害人国不可不争也果遣骑来击田者吉廼与校尉尽将渠犂田士千五百人往田匈奴复益遣骑来汉田卒少不能当保车师城中匈奴将即其城下谓吉曰单于必争此地不可田也围城数日廼解后常数千骑往来守车师吉上书言车师去渠犂千余里间以河山北近匈奴汉兵在渠犂者埶不能相救愿益田卒公卿议以爲道远烦费可且罢车师田者诏遣长罗侯将张掖酒泉骑出车师北千余里扬威武车师旁胡骑引去吉廼得出归渠犂凡三校尉屯田车师王之走乌孙也乌孙留不遣遣使上书愿留车师王备国有急可从西道以击匈奴汉许之于是汉召故车师太子军宿在焉耆者立以爲王尽徙车师国民令居渠犂遂以车师故地与匈奴车师王得近汉田官与匈奴绝亦安乐亲汉后汉使侍郎殷广徳责乌孙求车师王乌孙贵将诣阙赐第与其妻子居是岁元康四年也其后置戊已校尉屯田居车师故地元始中车师后王国有新道出五船北通玉门关往来差近戊已校尉徐普欲开以省道里半避白龙堆之阸车师后王姑句以道当爲拄置心不便也地又颇与匈奴南将军地接普欲分明其界然后奏之召姑句使证之不肯系之姑句数以牛羊赇吏求出不得姑句家矛端生火其妻股紫陬谓姑句曰矛端生火此兵气也利以用兵前车师前王爲都䕶司马所杀今久系必死不如降匈奴即驰突出高昌壁入匈奴又去胡来王唐兠国比大种赤水羌数相寇不胜告急都䕶都䕶但钦不以时救助唐兠困急怨钦东守玉门关玉门关不内即将妻子人民千余人亡降匈奴匈奴受之而遣使上书言状是时新都侯王莽秉政遣中郎将王昌等使匈奴告单于西域内属不当得受单于谢罪执二王以付使者莽使中郎王萌待西域恶都奴界上逢受单于遣使送因请其罪使者以闻莽不听诏下会西域诸国王陈军斩姑句唐兠以示之至莽簒位建国二年以广新公甄丰爲右伯当出西域车师后王须置离闻之与其右将股鞮左将尸泥支谋曰闻甄公爲西域太伯当出故事给使者牛羊谷刍茭导译前五威将过所给使尚未能备今太伯复出国益贫恐不能称欲亡入匈奴戊已校尉刁䕶闻之召置离验问辞服乃械致都䕶但钦在所埓娄城置离人民知其不还皆哭而送之至钦则斩置离置离兄辅国侯狐兰支将置离衆二千余人驱畜产举国亡降匈奴是时莽易单于玺单于恨怒遂受狐兰支降遣兵与共寇击车师杀后城长伤都䕶司马及狐兰兵复还入匈奴时戊已校尉刁䕶病遣史陈良屯桓且谷备匈奴寇史终带取粮食司马丞韩𤣥领诸壁右曲候任商领诸垒相与谋曰西域诸国颇背叛匈奴欲大侵要死可杀校尉将人衆降匈奴即将数千骑至校尉府胁诸亭令燔积薪分告诸壁曰匈奴十万骑来入吏士皆持兵后者斩得三四百人去校尉府数里止晨火难校尉开门击鼔收吏士良等随入遂杀校尉刁䕶及子男四人诸昆弟子男独遗妇女小儿止留戊已校尉城遣人与匈奴南将军相闻南将军以二千骑迎良等良等尽胁略戊已校尉吏士男女二千余人入匈奴单于以良带爲乌贲都尉后三岁单于死弟乌絫单于咸立复与莽和亲莽遣使者多赍金币赂单于购求陈良终带等单于尽收四人及手杀刁䕶者芝音妻子以下二十七人皆械槛车付使者到长安莽皆烧杀之其后莽复欺诈单于和亲遂绝匈奴大击北邉而西域亦瓦解焉耆国近匈奴先叛杀都䕶但钦莽不能讨天凤三年廼遣五威将王骏西域都䕶李崇将戊已校尉出西域诸国皆郊迎送兵谷焉耆诈降而聚兵自备骏等将莎车龟兹兵七千余人分爲数部入焉耆焉耆伏兵要遮骏及姑墨尉犂危须国兵爲反间还共袭系骏等皆杀之唯戊已校尉郭钦别将兵后至焉耆焉耆兵未还钦击杀其老弱引兵还莽封钦爲剼胡子李崇收余士还保龟兹数年莽死崇遂没西域因绝最凡国五十自译长城长君监吏大禄百长千长都尉且渠当戸将相至侯王皆佩汉印绶凡三百七十六人而康居大月氏安息罽賔乌弋之属皆以绝远不在数中其来贡献则相与报不督录总领也賛曰孝武之世图制匈奴患其兼从西国结党南羌廼表河曲列西郡开玉门通西域以断匈奴右臂隔绝南羌月氏单于失援由是远遁而幕南无王庭遭値文景𤣥默养民五世天下殷富财力有余士马彊盛故能睹犀布瑇瑁则建珠崖七郡感枸酱竹杖则开牂柯越嶲闻天马蒲陶则通大宛安息自是之后明珠文甲通犀翠羽之珍盈于后宫蒲梢龙文鱼目汗血之马充于黄门鉅象师子勐犬大雀之羣食于外囿殊方异物四靣而至于是广开上林穿昆明池营千门万戸之宫立神明通天之台兴造甲乙之帐落以随珠和璧天子负黼依袭翠被冯玉几而处其中设酒池肉林以飨四夷之客作巴俞都卢海中砀极漫衍鱼龙角抵之戯以观视之及赂遗赠送万里相奉师旅之费不可胜计至于用度不足廼𣙜酒酤筦盐铁铸白金造皮币算至车船租及六畜民力屈财用竭因之以凶年寇盗并起道路不通直指之使始出衣绣杖斧断斩于郡国然后胜之是以末年遂弃轮台之地而下哀痛之诏岂非仁圣之所悔哉且通西域近有龙堆远则葱岭身热头痛县度之阸淮南杜钦扬雄之论皆以爲此天地所以界别区域绝外内也书曰西戎即序禹既就而序之非上威服致其贡物也西域诸国各有君长兵衆分弱无所统一虽属匈奴不相亲附匈奴能得其马畜旃罽而不能綂率与之进退与汉隔绝道里又远得之不爲益弃之不爲损盛徳在我无取于彼故自建武以来西域思汉威徳咸乐内属唯其小邑鄯善车师界迫匈奴尚爲所拘而其大国莎车于阗之属数遣使置质于汉愿请属都䕶圣上远览古今因时之宜羇縻不绝辞而未许虽大禹之序西戎周公之让白雉太宗之郄走马义兼之矣亦何以尚兹前汉书卷九十六下卷九十六下考证前汉书卷九十六下考证乌孙国传元康二年乌孙昆弥因恵上书云云通鑑考异曰传请婚在元康二年而萧望之传云神爵二年按元康二年望之未爲大鸿胪葢误以神爵爲元康也渠犂传宜给足不可之顾炎武曰不可之当作可不乏务使以时益种五谷注师古曰益多也按监本及别本刋此注于下句张掖酒泉下非也张掖酒泉连下遣骑假司马爲斥候读葢以时益种五谷指轮台言不指张掖酒泉言也今从宋本移正焉耆国传治员渠城按后书作南柯城又北与乌孙接近海水多鱼后书曰其国四靣有大山与龟兹相连有海水曲入四山之内周匝其城三十余里即其说也焉耆北接乌孙西去条支绝远所谓海者指大泽巨浸如蒲类蒲昌并称爲海之比非北海亦非西海也狐胡国传治车师栁谷按后汉班勇爲西域长史屯栁中后书西域传诸国道里俱以去长史所居爲率疑即此栁谷也车师后城长国传即驰突出高昌壁按高昌壁始见于此后书云自敦煌西出玉门阳关渉鄯善北通伊吾千余里自伊吾北通车师前部高昌壁千二百里自高昌壁北通后部金满城五百里此西域之门戸也故戊已校尉更互屯焉按拓跋魏时阚爽始立国于高昌号高昌王即以此壁得名赞且通西域近有龙堆按地理志白龙堆沙在敦煌郡正西关外正西关当即龙勒县之玉门阳关矣前汉书卷九十六下考证前汉书卷九十七上钦定四库全书前汉书卷九十七上汉兰台令史班固撰唐正议大夫行祕书少监琅邪县开国子颜师古注外戚列传第六十七上自古受命帝王及继体守文之君非独内徳茂也盖亦有外戚之助焉夏之兴也以涂山而桀之放也用末喜殷之兴也以有娀及有㜪而纣之灭也嬖妲己周之兴也以姜嫄及太任太姒而幽王之禽也淫褒姒故易基干坤诗首关睢书美釐降春秋讥不亲迎夫妇之际人道之大伦也礼之用唯昏姻为兢兢夫乐调而四时和隂阳之变万物之统也可不慎与人能𢎞道末如命何甚哉妃匹之爱君不能得之臣父不能得之子况卑下乎既驩合矣或不能成子姓成子姓矣而不能要其终岂非命也哉孔子罕言命盖难言之非通幽明之变恶能识乎性命汉兴因秦之称号帝母称皇太后祖母称太皇太后适称皇后妾皆称夫人又有美人良人八子七子长使少使之号焉至武帝制倢伃娙娥傛华充依各有爵位而元帝加昭仪之号凡十四等云昭仪位视丞相爵比诸侯王倢伃视上卿比列侯娙娥视中二千石比关内侯傛华视眞二千石比大上造美人视二千石比少上造八子视千石比中更充依视千石比左更七子视八百石比右庻长良人视八百石比左庻长长使视六百石比五大夫少使视四百石比公乗五官视三百石顺常视二百石无涓共和娱灵保林良使夜者皆视百石上家人子中家人子视有秩斗食云五官以下葬司马门外高祖吕皇后父吕公单父人也好相人高祖微时吕公见而异之乃以女妻高祖生惠帝鲁元公主高祖为汉王元年封吕公为临泗侯二年立孝惠为太子后汉王得定陶戚姬爱幸生赵隐王如意太子为人仁弱高祖以为不类已常欲废之而立如意如意类我戚姬常从上之关东日夜啼泣欲立其子吕后年长常留守希见益疏如意且立为赵王留长安几代太子者数赖公卿大臣争之及叔孙通諌用留侯之䇿得无易吕后为人刚毅佐高帝定天下兄二人皆为列将从征伐长兄泽为周吕侯次兄释之为建成侯逮高祖而侯者三人高祖四年临泗侯吕公薨高祖崩惠帝立吕后为皇太后廼令永巷囚戚夫人髠钳衣赭衣令舂戚夫人舂且歌曰子为王母为虏终日舂薄暮常与死为伍相离三千里当谁使告女太后闻之大怒曰乃欲倚女子邪乃召赵王诛之使者三反赵相周昌不遣太后召赵相相徴至长安使人复召赵王王来惠帝慈仁知太后怒自迎赵王霸上入宫挟与起居饮食数月帝晨出射赵王不能蚤起太后伺其独居使人持鸩饮之迟帝还赵王死太后遂断戚夫人手足去眼熏耳饮瘖药使居鞠域中名曰人彘居数月廼召惠帝视人彘帝视而问知其戚夫人廼大哭因病歳余不能起使人请太后曰此非人所为臣为太后子终不能复治天下以此日饮为滛乐不听政七年而崩太后发丧哭而泣不下留侯子张辟彊为侍中年十五谓丞相陈平曰太后独有帝今哭而不悲君知其解未陈平曰何解辟彊曰帝无壮子太后畏君等今请拜吕台吕产为将将兵居南北军及诸吕皆官居中用事如此则太后心安君等幸脱祸矣丞相如辟彊计请之太后说其哭廼哀吕氏权由此起廼立孝惠后宫子为帝太后临朝称制复杀高祖子赵幽王友共王恢及燕灵王建遂立周吕侯子台为吕王台弟产为梁王建成侯释之子禄为赵王台子通为燕王又封诸吕凡六人皆为列侯追尊父吕公为吕宣王兄周吕侯为悼武王太后持天下八年病犬祸而崩语在五行志病困以赵王禄为上将军居北军梁王产为相国居南军戒产禄曰高祖与大臣约非刘氏王者天下共击之今王吕氏大臣不平我即崩恐其为变必据兵卫宫慎毋送丧为人所制太后崩太尉周勃丞相陈平朱虚侯刘章等共诛产禄悉捕诸吕男女无少长皆斩之而迎立代王是为孝文皇帝孝惠张皇后宣平侯敖尚帝姊鲁元公主有女恵帝即位吕太后欲为重亲以公主女配帝为皇后欲其生子万方终无子廼使阳为有身取后宫美人子名之杀其母立所名子为太子惠帝崩太子立为帝四年廼自知非皇后子出言曰太后安能杀吾母而名我我壮即为所为太后闻而患之恐其作乱廼幽之永巷言帝病甚左右莫得见太后下诏废之语在高后纪遂幽死更立恒山王𢎞为皇帝而以吕禄女为皇后欲连根固夲牢甚然而无益也吕太后崩大臣正之卒灭吕氏少帝恒山淮南济川王皆以非孝惠子诛独置孝惠皇后废处北宫孝文后元年薨葬安陵不起坟高祖薄姬文帝母也父吴人秦时与故魏王宗女魏媪通生薄姬而薄姬父死山隂因葬焉及诸侯畔秦魏豹立为王而魏媪内其女于魏宫许负相薄姬当生天子是时项羽方与汉王相距荥阳天下未有所定豹初与汉撃楚及闻许负言心喜因背汉而中立与楚连和汉使曹参等虏魏王豹以其国为郡而薄姬输织室豹已死汉王入织室见薄姬有诏内后宫岁余不得幸始姬少时与管夫人赵子儿相爱约曰先贵毋相忘已而管夫人赵子儿先幸汉王汉王四年坐河南成臯灵台此两美人侍相与笑薄姬初时约汉王问其故两人俱以实告汉王心悽然怜薄姬是日召欲幸之对曰昨暮梦龙据妾胷上曰是贵征也吾为汝成之遂幸有身岁中生文帝年八岁立为代王自有子后希见高祖崩诸幸姬戚夫人之属吕后怒皆幽之不得出宫而薄姬以希见故得出从子之代为代太后太后弟薄昭从如代代王立十七年高后崩大臣议立后疾外家吕氏彊暴皆称薄氏仁善故迎立代王为皇帝尊太后为皇太后封弟昭为轵侯太后母亦前死葬栎阳北廼追尊太后父为灵文侯会稽郡置园邑三百家长丞以下使奉守寝庙上食祠如法栎阳亦置灵文夫人园令如灵文侯园仪太后蚤失父其奉太后外家魏氏有力廼召复魏氏赏赐各以亲疏受之薄氏侯者一人太后后文帝二岁孝景前二年崩葬南陵用吕后不合葬长陵故特自起陵近文帝孝文窦皇后景帝母也吕太后时以良家子选入宫太后出宫人以赐诸王各五人窦姬与在行中家在清河愿如赵近家请其主遣宦者吏必置我籍赵之伍中宦者忘之误置籍代伍中籍奏诏可当行窦姬涕泣怨其宦者不欲徃相彊廼肯行至代代王独幸窦姬生女嫖孝恵七年生景帝代王王后生四男先代王未入立为帝而王后卒及代王为帝后王后所生四男更病死文帝立数月公卿请立太子而窦姬男最长立为太子窦姬为皇后女为馆陶长公主明年封少子武为代王后徙梁是为梁孝王窦皇后亲蚤卒葬观津于是薄太后廼诏有司追封窦后父为安成侯母曰安成夫人令清河置园邑二百家长丞奉守比灵文园法窦后兄长君弟广国字少君年四五岁时家贫为人所略卖其家不知处传十余家至宜阳为其主人入山作炭暮卧岸下百余人岸崩尽厌杀卧者少君独脱不死自卜数日当为侯从其家之长安闻皇后新立家在观津姓窦氏广国去时虽少识其县名及姓又尝与其姊采桑堕用为符信上书自陈皇后言帝召见问之具言其故果是复问其所识曰姊去我西时与我决传舍中匄沐沐我已饭我乃去于是窦皇后持之而泣侍御左右皆悲廼厚赐之家于长安綘侯灌将军等曰吾属不死命乃且县此两人此两人所出微不可不为择师传又复放吕氏大事也于是乃选长者之有节行者与居窦长君少君由此为退让君子不敢以富贵骄人窦皇后疾失明文帝幸邯郸慎夫人尹姬皆无子文帝崩景帝立皇后为皇太后乃封广国为章武侯长君先死封其子彭祖为南皮侯吴楚反时太后从昆弟子窦婴侠喜士为大将军破吴楚封魏其侯窦氏侯者凡三人窦太后好黄帝老子言景帝及诸窦不得不读老子尊其术太后后景帝六岁凡立五十一年元光六年崩合葬霸陵遗诏尽以东宫金钱财物赐长公主嫖至武帝时魏其侯窦婴为丞相后诛孝景薄皇后孝文薄太后家女也景帝为太子时薄太后取以为太子妃景帝立立薄妃为皇后无子无宠立六年薄太后崩皇后废废后四年薨葬长安城东平望亭南孝景王皇后武帝母也父王仲槐里人也母臧儿故燕王臧荼孙也为仲妻生男信与两女而仲死臧儿更嫁为长陵田氏妇生男蚡胜臧儿长女嫁为金王孙妇生一女矣而臧儿卜筮曰两女当贵欲倚两女夺金氏金氏怒不肯与决乃内太子宫太子幸爱之生三女一男男方在身时王夫人梦日入其懐以告太子太子曰此贵徴也未生而文帝崩景帝即位王夫人生男是时薄皇后无子后数歳景帝立齐栗姬男为太子而王夫人男为胶东王长公主嫖有女欲与太子为妃栗姬妬而景帝诸美人皆因长公主见得贵幸栗姬日怨怒谢长主不许长主欲与王夫人王夫人许之㑹薄皇后废长公主日谮栗姬短景帝常属诸姬子曰吾百岁后善视之栗姬怒不肯应言不逊景帝心衔之而未发也长公主日誉王夫人男之美帝亦自贤之又耳曩者所梦日符计未有所定王夫人又隂使人趣大臣立栗姬为皇后大行奏事文曰子以母贵母以子贵今太子母号宜为皇后帝怒曰是乃所当言邪遂案诛大行而废太子为临江王栗姬愈恚不得见以忧死卒立王夫人为皇后男为太子封皇后兄信为盖侯初皇后始入太子家后女弟儿姁亦复入生四男儿姁蚤卒四子皆为王皇后长女为平阳公主次南宫公主次隆虑公主皇后立九年景帝崩武帝即位为皇太后尊太后母臧儿为平原君封田蚡为武安侯胜为周阳侯王氏田氏侯者凡三人盖侯信好酒田蚡胜贪巧于文辞蚡至丞相追尊王仲为共侯槐里起园邑二百家长丞奉守及平原君薨从田氏葬长陵亦置园邑如共侯法初皇太后㣲时所为金王孙生女俗在民间盖讳之也武帝始立韩嫣白之帝曰何为不蚤言乃车驾自徃迎之其家在长陵小市直至其门使左右入求之家人惊恐女逃匿扶将出拜帝下车立曰大姊何臧之深也载至长乐宫与俱谒太后太后垂涕女亦悲泣帝奉酒前为夀钱千万奴婢三百人公田百顷甲第以赐姊太后谢曰为帝费因赐汤沐邑号脩成君男女各一人女嫁诸侯男号脩成子仲以太后故横于京师太后凡立二十五年后景帝十五岁元朔三年崩合葬阳陵孝武陈皇后长公主嫖女也曾祖父陈婴与项羽俱起后归汉为堂邑侯传子至孙午午尚长公主生女初武帝得立为太子长主有力取主女为妃及帝即位立为皇后擅宠骄贵十余年而无子闻卫子夫得幸几死者数焉上愈怒后又挟妇人媚道颇觉元光五年上遂穷治之女子楚服等坐为皇后巫蛊祠祭祝诅大逆无道相连及诛者三百余人楚服枭首于市使有司赐皇后策曰皇后失序惑于巫祝不可以承天命其上玺绶罢退居长门宫眀年堂邑侯午薨生男须嗣侯主寡居私近董偃十余年主薨须坐淫乱兄弟争财当死自杀国除后数年废后乃薨葬霸陵郎官亭东孝武卫皇后字子夫生微也其家号曰卫氏出平阳侯邑子夫为平阳主讴者武帝即位数年无子平阳主求良家女十余人饰置家帝祓霸上还过平阳主主见所偫美人帝不説既饮讴者进帝独説子夫帝起更衣子夫侍尚衣轩中得幸还坐驩甚赐平阳主金千斤主因奏子夫送入宫子夫上车主拊其背曰行矣强饭勉之即贵愿无相忘入宫岁余不复幸武帝择宫人不中用者斥出之子夫得见涕泣请出上怜之复幸遂有身尊宠召其兄卫长君弟青侍中而子夫生三女元朔元年生男据遂立为皇后先是卫长君死乃以青为将军撃匈奴有功封长平侯青三子在襁褓中皆为列侯及皇后姊子霍去病亦以军功为冠军侯至大司马票骑将军青为大司马大将军卫氏支属侯者五人青还尚平阳主皇后立七年而男立为太子后色衰赵之王夫人中山李夫人有宠皆蚤卒后有尹倢伃钩弋夫人更幸衞后立三十八年遭巫蛊事起江充为姦太子惧不能自明遂与皇后共诛充发兵兵败太子亡走诏遣宗正刘长乐执金吾刘敢奉策收皇后玺绶自杀黄门苏文姚定汉舆置公车令空舎盛以小棺瘗之城南桐柏衞氏悉灭宣帝立乃改葬衞后追谥曰思后置园邑三百家长丞周衞奉守焉孝武李夫人本以倡进初夫人兄延年性知音善歌舞武帝爱之每为新声变曲闻者莫不感动延年侍上起舞歌曰北方有佳人絶世而独立一顾倾人城再顾倾人国宁不知倾城与倾国佳人难再得上叹息曰善世岂有此人乎平阳主因言延年有女弟上乃召见之实妙丽善舞由是得幸生一男是为昌邑哀王李夫人少而蚤卒上怜悯焉图画其形于甘泉宫及卫思后废后四年武帝崩大将军霍光缘上雅意以李夫人配食追上尊号曰孝武皇后初李夫人病笃上自临候之夫人蒙被谢曰妾久寝病形貌毁壊不可以见帝愿以王及兄弟为託上曰夫人病甚殆将不起一见我属託王及兄弟岂不快哉夫人曰妇人貌不脩饰不见君父妾不敢以燕媠见帝上曰夫人第一见我将加赐千金而予兄弟尊官夫人曰尊官在帝不在一见上复言欲必见之夫人遂转乡歔欷而不复言于是上不説而起夫人姊妹让之曰贵人独不可一见上属託兄弟邪何为恨上如此夫人曰所以不欲见帝者乃欲以深託兄弟也我以容貌之好得从微贱爱幸于上夫以色事人者色衰而爱㢮爱㢮则恩絶上所以挛挛顾念我者乃以平生容貌也今见我毁壊颜色非故必畏恶吐弃我意尚肯复追思闵录其兄弟哉及夫人卒上以后礼葬焉其后上以夫人兄李广利为贰师将军封海西侯延年为协律都尉上思念李夫人不已方士齐人少翁言能致其神廼夜张灯烛设帐帷陈酒肉而令上居他帐遥望见好女如李夫人之貌还幄坐而歩又不得就视上愈益相思悲感为作诗曰是邪非邪立而望之偏何姗姗其来迟令乐府诸音家絃歌之上又自为作赋以伤悼夫人其辞曰美连娟以脩嫮兮命樔絶而不长饰新宫以延贮兮冺不归乎故郷惨郁郁其芜秽兮隠处幽而懐伤释舆马于山椒兮奄脩夜之不阳秋气㦧以凄泪兮桂枝落而销亡神㷀㷀以遥思兮精浮游而出畺託沈隂以圹久兮惜蕃华之未央念穷极之不还兮惟幼眇之相羊函荾荴以俟风兮芳杂袭以弥章的容与以猗靡兮缥飘姚虖愈荘燕淫衍而抚楹兮连流视而娥扬既激感而心逐兮包红颜而弗明驩接狎以离别兮宵寤梦之芒芒忽迁化而不反兮魄放逸以飞扬何灵魂之纷纷兮哀裵回以踌躇埶路日以逺兮遂荒忽而辞去超兮西征屑兮不见寖淫敞寂兮无音思若流波怛兮在心乱曰佳侠函光陨朱荣兮嫉妬闟茸将安程兮方时隆盛年夭伤兮弟子増欷洿沬怅兮悲愁于邑喧不可止兮向不虚应亦云已兮嫶妍太息叹稚子兮懰慄不言倚所恃兮仁者不誓岂约亲兮既徃不来申以信兮去彼昭昭就冥冥兮既下新宫不复故庭兮呜唿哀哉想魂灵兮其后李延年弟季坐姦乱后宫广利降匈奴家族灭矣孝武钩弋赵倢伃昭帝母也家在河间武帝巡狩过河间望气者言此有竒女天子亟使使召之既至女两手皆拳上自披之手即时伸由是得幸号曰拳夫人先是其父坐法宫刑为中黄门死长安葬雍门拳夫人进为偼伃居钩弋宫大有宠元始三年生昭帝号钩弋子任身十四月廼生上曰闻昔尧十四月而生今钩弋亦然廼命其所生门曰尧母门后卫太子败而燕王旦广陵王胥多过失宠姬王夫人男齐懐王李夫人男昌邑哀王皆蚤薨钩弋子年五六岁壮大多知上常言类我又感其生与衆异甚竒爱之心欲立焉以其年穉母少恐女主颛恣乱国家犹与久之钩弋倢伃从幸甘泉有过见谴以忧死因葬云阳后上疾病乃立钩弋子为皇太子拜奉车都尉霍光为大司马大将军辅少主明日帝崩昭帝即位追尊钩弋偼伃为皇太后发卒二万人起云陵邑三千戸追尊外祖赵父为顺成侯诏右扶风置园邑二百家长丞奉守如法顺成侯有姊君姁赐钱二百万奴婢第宅以充实焉诸昆弟各以亲疏受赏赐赵氏无在位者唯赵父追封孝昭上官皇后祖父桀陇西上邽人也少时为羽林期门郎从武帝上甘泉天大风车不得行解盖授桀桀奉盖虽风常属车雨下盖辄御上竒其材力迁未央廐令上尝体不安及愈见马马多瘦上大怒令以我不复见马邪欲下吏桀顿首曰臣闻圣体不安日夜忧惧意诚不在马言未卒泣数行下上以为忠由是亲近为侍中稍迁至太仆武帝疾病以霍光为大将军太仆桀为左将军皆受遗诏辅少主以前捕斩反者莽通功封桀为安阳侯初桀子安取霍光女结婚相亲光每休沐出桀尝代光入决事昭帝始立年八嵗帝长姊鄂邑盖长公主居禁中共养帝盖主私近子客河间丁外人上与大将军闻之不絶主驩有诏外人侍长主长主内周阳氏女令配耦帝时上官安有女即霍光外孙安因光欲内之光以为尚幼不听安素与丁外人善説外人曰闻长主内女安子容貌端正诚因长主时得入为后以臣父子在朝而有椒房之重成之在于足下汉家故事常以列侯尚主足下何忧不封侯乎外人喜言于长主长主以为然诏召委女入为倢伃安为骑都尉月余遂立为皇后年甫六歳安以后父封桑乐侯食邑千五百户迁车骑将军日以骄淫受赐殿中出对賔客言与我婿饮大乐见其服饰使人归欲自烧物安醉则祼行内与后母及父诸良人侍御皆乱子病死仰而骂天数守大将军光为丁外人求侯及桀欲妄官禄外人光执正皆不听又桀妻父所幸充国为太医监阑入殿中下狱当死冬月且尽盖主为充国入马二十匹赎罪廼得减死论于是桀安父子深怨光而重徳盖主知燕王旦帝兄不得立亦怨望桀安即记光过失予燕王令上书告之又为丁外人求侯燕王大喜上书称子路丧姊朞而不除孔子非之子路曰由不幸寡兄弟不忍除之故曰观过知仁今臣与陛下独有长公主为姊陛下幸使丁外人侍之外人宜蒙爵号书奏上以问光光执不许及告光罪过上又疑之愈亲光而疏桀安桀安寖恚遂结党与谋杀光诱徴燕王至而诛之因废帝而立桀或曰当如皇后何安曰逐麋之狗当顾菟邪且用皇后为尊一旦人主意有所移虽欲为家人亦不可得此百世之一时也事发觉燕王盖主皆自杀语在霍光传桀安宗族既灭皇后以年少不与谋亦光外孙故得不废皇后母前死葬茂陵郭东追尊曰敬夫人置园邑二百家长丞奉守如法皇后自使私奴婢守桀安冢光欲皇后擅宠有子帝时体不安左右及医皆阿意言宜禁内虽宫人使令皆为穷绔多其带后宫莫有进者皇后立十岁而昭帝崩后年十四五云昌邑王贺徴即位尊皇后为皇太后先与太后共废王贺立孝宣帝元帝即位为太皇太后凡立四十七年年五十二建昭二年崩合葬平陵衞太子史良娣宣帝祖母也太子有妃有良娣有孺子妻妾凡三等子皆称皇孙史良娣家本鲁国有母贞君兄恭以元鼎四年入为良娣生男进号史皇孙武帝末巫蛊事起衞太子及良娣史皇孙皆遭害史皇孙有一男号皇曾孙时生数月犹坐太子系狱积五歳乃遭赦治狱使者邴吉怜皇曽孙无所归载以付史恭恭母贞君年老见孙孤甚哀之自养视焉后曽孙収养于掖庭遂登至尊位是为宣帝而贞君及恭已死恭三子皆以旧恩封长子高为乐陵侯曽为将陵侯元为平台侯及高子丹以功徳封武阳侯侯者凡四人高至大司马车骑将军丹左将军自有传史皇孙王夫人宣帝母也名翁须太始中得幸于史皇孙皇孙妻妾无号位皆称家人子征和二年生宣帝帝生数月卫太子皇孙败家人子皆坐诛莫有收葬者唯宣帝得全即尊位后追尊母王夫人谥曰悼后祖母史良娣曰戾后皆改葬起园邑长丞奉守语在戾太子传地节三年求得外祖母王媪媪男无故无故弟武皆随使者诣阙时乗黄牛车故百姓谓之黄牛妪初上即位数遣使者求外家久逺多似类而非是既得王媪令太中大夫任宣与丞相御史属杂考问乡里识知者皆曰王妪妪言名妄人家本涿郡蠡吾平乡年十四嫁为同乡王更得妻更得死嫁为广望王廼始妇产子男无故武女翁须翁须年八九歳时寄居广望节侯子刘仲卿宅仲卿谓廼始曰予我翁须自养长之媪为翁须作缣单衣送仲卿家仲卿教翁须歌舞徃来归取冬夏衣居四五岁翁须来言邯郸贾长儿求歌舞者仲卿欲以我与之媪即与翁须逃走之平乡仲卿载廼始共求媪媪惶急将翁须归曰儿居君家非受一钱也奈何欲予它人仲卿诈曰不也后数日翁须乗长儿车马过门唿曰我果见行当之柳宿媪与廼始之柳宿见翁须相对涕泣谓曰我欲为汝自言翁须曰母置之何家不可以居自言无益也媪与廼始还求钱用随逐至中山卢奴见翁须与歌舞等比五人同处媪与翁须共宿明日廼始留视翁须媪还求钱欲随至邯郸媪归粜买未具廼始来归曰翁须已去我无钱用随也因絶至今不闻其问贾长儿妻贞及从者师遂辞徃二十岁太子舍人侯明从长安来求歌舞者请翁须等五人长儿使遂送至长安皆入太子家及广望三老更始刘仲卿妻其等四十五人辞皆验宣奏王媪悼后母明白上皆召见赐无故武爵关内侯旬月间赏赐以鉅万计顷之制诏御史赐外祖母号为博平君以博平蠡吾两县戸万一千为汤沐邑封舅无故为平昌侯武为乐昌侯食邑各六千户初廼始以本始四年病死后三岁家廼富贵追赐谥曰思成侯诏涿郡治冢室置园邑四百家长丞奉守如法岁余博平君薨谥曰思成夫人诏徙思成侯合葬奉明顾成庙南置园邑长丞罢涿郡思成园王氏侯者二人无故子接为大司马车骑将军而武子商至丞相自有传孝宣许皇后元帝母也父广汉昌邑人少时为昌邑王郎从武帝上甘泉误取它郎鞍以被其马发觉吏劾从行而盗当死有诏募下蚕室后为宦者丞上官桀谋反时广汉部索其殿中庐有索长数尺可以縳人者数千枚满一箧缄封广汉索不得它吏徃得之广汉坐论为鬼薪输掖庭后为暴室啬夫时宣帝养于掖庭号皇曾孙与广汉同寺居时掖庭令张贺本衞太子家吏及太子败贺坐下刑以旧恩养视皇曾孙甚厚及曾孙壮大贺欲以女孙妻之是时昭帝始冠长八尺二寸贺弟安世为右将军与霍将军同心辅政闻贺称誉皇曾孙欲妻以女安世怒曰曾孙廼衞太子后也幸得以庻人衣食县官足矣勿复言予女事于是贺止时许广汉有女平君年十四五当为内者令欧侯氏子妇临当入欧侯氏子死其母将行卜相当大贵母独喜贺闻许啬夫有女廼置酒请之酒酣为言曾孙体近下人乃闗内侯可妻也广汉许诺明日妪闻之怒广汉重令为介遂与曾孙一岁生元帝数月曾孙立为帝平君为偼伃是时霍将军有小女与皇太后有亲公卿议更立皇后皆心仪霍将军女亦未有言上乃诏求㣲时故劒大臣知指白立许偼伃为皇后既立霍光以后父广汉刑人不宜君国岁余乃封为昌成君霍光夫人显欲贵其小女道无从明年许皇后当娠病女医淳于衍者霍氏所爱尝入宫侍皇后疾衍夫赏为掖庭戸衞谓衍可过辞霍夫人行为我求安池监衍如言报显显因生心辟左右字谓衍少夫幸报我以事我亦欲报少夫可乎衍曰夫人所言何等不可者显曰将军素爱小女成君欲竒贵之愿以累少夫衍曰何谓邪显曰妇人免乳大故十死一生今皇后当免身可因投毒药去也成君即得为皇后矣如蒙力事成富贵与少夫共之衍曰药杂治当先尝安可显曰在少夫为之耳将军领天下谁敢言者缓急相护但恐少君无意耳衍良久曰愿尽力即擣附子赍入长定宫皇后免身后衍取附子并合大医大丸以饮皇后有顷曰我头岑岑也药中得无有毒对曰无有遂加烦懑崩衍出过见显相劳问亦未敢重谢衍后人有上书告诸医侍疾无状者皆收系诏狱劾不道显恐事急即以状具语光因曰既失计为之无令吏急衍光惊鄂黙然不应其后奏上署衍勿论许后立三年而崩谥曰恭哀皇后葬杜南是为杜陵南园后五年立皇太子廼封太子外祖父昌成君广汉为平恩侯位特进后四年复封广汉两弟舜为博望侯延寿为乐成侯许氏侯者凡三人广汉薨谥曰戴侯无子絶葬南园旁置邑三百家长丞奉守如法宣帝以延寿为大司马车骑将军辅政元帝即位复封延寿中子嘉为平恩侯奉戴侯后亦为大司马车骑将军孝宣霍皇后大司马大将军博陆侯光女也母显既使淳于衍隂杀许后显因为成君衣补治入宫具劝光内之果立为皇后初许后起微贱登至尊日浅从官车服甚节俭五日一朝皇太后于长乐宫亲奉案上食以妇道共养及霍后立亦脩许后故事而皇太后亲霍后之姊子故常竦体敬而礼之皇后轝驾侍从甚盛赏赐官属以千万计与许后时悬絶矣上亦宠之颛房燕立三岁而光薨后一岁上立许后男为太子昌成君者为平恩侯显怒恚不食欧血曰此乃民间时子安得立即后有子反为王邪复教皇后令毒太子皇后数召太子赐食保阿輙先尝之后挟毒不得行后杀许后事颇泄显遂与诸壻昆弟谋反发觉皆诛灭使有司赐皇后策曰皇后荧惑失道懐不徳挟毒与母博陆宣成侯夫人显谋欲危太子无人母之恩不宜奉宗庙衣服不可以承天命呜唿伤哉其退避宫上玺绶有司霍后立五年废处昭䑓宫后十二岁徙云林舘廼自杀葬昆吾亭东初霍光及兄骠骑将军去病皆自以功伐封侯居位宣帝以光故封去病孙山山弟云皆为列侯侯者前后四人孝宣王皇后其先高祖时有功赐爵闗内侯自沛徙长陵传爵至后父奉光奉光少时好鬬鸡宣帝在民间数与奉光会相识奉光有女年十余岁每当适人所当适辄死故久不行及宣帝即位召入后宫稍进为偼伃是时馆陶王母华偼伃及淮阳宪王母张倢伃楚孝王母衞偼伃皆爱幸霍皇后废后上怜许太子蚤失母几为霍氏所害于是乃选后宫素谨慎而无子者遂立王偼伃为皇后令母养太子自为后后希见无宠封父奉光为卭成侯立十六年宣帝崩元帝即位为皇太后封太后兄舜为安平侯后二年奉光薨谥曰共侯葬长门南置园邑三百家长丞奉守如法元帝崩成帝即位为太皇太后复爵太皇太后弟骏为关内侯食邑千户王氏列侯二人闗内侯一人舜子章章从弟咸皆至左右将军时成帝母亦姓王氏故世号太皇太后为卭成太后卭成太后凡立四十九年年七十余永始元年崩合葬杜陵称东园奉光孙勲坐法免元始中成帝太后下诏曰孝宣王皇后朕之姑深念奉质共脩之义恩结于心惟卭成共侯国废祀絶朕甚闵焉其封共侯曾孙坚固为卭成侯至王莽乃絶前汉书卷九十七上卷九十七上考证前汉书卷九十七上考证外戚传殷之兴也以有娀又有㜪按又有㜪三字及下文太姒二字并史记所无而汉书𥙷之汉兴因秦之称号云云按自此以下详序宫中位号班氏所自撰录也后书云秦爵列九品即据此传高祖薄姬传汉王四年坐河南成臯灵台史记作坐河南宫成臯台孝景王皇后传元朔三年崩史记作元朔四年误也此与纪合前汉书卷九十七上考证卷九十七下钦定四库全书前汉书卷九十七下汉兰台令史班固撰唐正议大夫行秘书少监琅邪县开国子颜师古注外戚列𫝊第六十七下孝元王皇后成帝母也家凡十侯五大司马外戚莫盛焉自有𫝊孝成许皇后大司马车骑将军平恩侯嘉女也元帝悼伤母恭哀后居位日浅而遭霍氏之辜故选嘉女以配皇太子初入太子家上令中常侍黄门亲近者侍送还白太子懽説状元帝喜谓左右酌酒贺我左右皆称万歳久之有一男失之及成帝即位立许妃爲皇后复生一女失之初后父嘉自元帝时爲大司马车骑将军辅政已八九年矣及成帝立复以元舅阳平侯王鳯爲大司马大将军与嘉并杜钦以爲故事后父重于帝舅乃说鳯曰车骑将军至贵将军宜尊重之敬之无失其意盖轻细微眇之渐必生乖忤之患不可不慎卫将军之日盛于盖侯近世之事语尚在于长老之耳唯将军察焉久之上欲専委任鳯廼策嘉曰将军家重身尊不宜以吏职自絫赐黄金二百斤以特进侯就朝位后嵗余薨谥曰恭侯后聪慧善史书自爲妃至即位常宠于上后宫希得进见皇太后及帝诸舅忧上无继嗣时又数有灾异刘向谷永等皆陈其咎在于后宫上然其言于是省减椒房掖庭用度皇后廼上疏曰妾夸布服粝食加以幼稚愚惑不眀义理幸得免离茅屋之下备后宫埽除蒙过误之宠居非命所当託洿秽不脩旷职尸官数逆至法踰越制度当伏放流之诛不足以塞责廼壬寅日大长秋受诏椒房仪制御服舆驾所发诸官署及所造作遗赐外家羣臣妾皆如竟宁以前故事妾伏自念入椒房以来遗赐外家未尝踰故事每辄决上可覆问也今诚时世异制长短相𥙷不出汉制而已纤微之间未必可同若竟宁前与黄龙前岂相放哉家吏不晓今壹受诏如此且使妾摇手不得今言无得发取诸官殆谓未央宫不属妾不宜独取也言妾家府亦不当得妾窃惑焉幸得赐汤沐邑以自奉养亦小发取其中何害于谊而不可哉又诏书言服御所造皆如竟宁前吏诚不能揆其意即且令妾被服所爲不得不如前设妾欲作某屏风张于某所曰故事无有或不能得则必绳妾以诏书矣此二事诚不可行唯陛下省察宦吏忮佷必欲自胜幸妾尚贵时犹以不急事操人况今日日益侵又获此诏其操约人岂有所诉陛下见妾在椒房终不肯给妾纤微内邪若不私府小取将安所仰乎旧故中宫乃私夺左右之贱缯及发乘舆服缯言爲待诏补已而贸易其中左右多窃怨者甚耻为之又故事以特牛祠大父母戴侯敬侯皆得蒙恩以太牢祠今当率如故事唯陛下哀之今吏甫受诏读记直豫言使后知之非可复若私府有所取也其萌芽所以约制妾者恐失人理今但损车驾及毋若未央宫有所发遗赐衣服如故事则可矣其余诚太廹急奈何妾薄命端遇竟宁前竟宁前于今世而比之岂可邪故时酒肉有所赐外家辄上表廼决又故杜陵梁美人嵗时遗酒一石肉百斤耳妾甚少之遗田八子诚不可若是事率衆多不可胜以文陈俟自见索言之唯陛下深察焉上于是采刘向谷永之言以报曰皇帝问皇后所言事闻之夫日者衆阳之宗天光之贵王者之象人君之位也夫以隂而侵阳亏其正体是非下陵上妻乘夫贱踰贵之变与春秋二百四十二年变异为衆莫若日蚀大自汉兴日蚀亦爲吕霍之属见以今揆之岂有此等之效与诸侯拘迫汉制牧相执持之也又安获齐赵七国之难将相大臣褢诚秉忠唯义是从又恶有上官博陆宣成之谋若乃徒歩豪桀非有陈胜项梁之羣也匈奴夷狄非有冒顿郅支之伦也方外内乡百蛮賔服殊俗慕义八州懐徳虽使其懐挟邪意犹不足忧又况其无乎求于夷狄无有求于臣下无有微后宫也当何以塞之日者建始元年正月白气出于营室营室者天子之后宫也正月于尚书为皇极皇极者王气之极也白者西方之气其于春当废今正于皇极之月兴废气于后宫视后妾无能懐任保全者以着继嗣之微贱人将起也至其九月流星如𤓰出于文昌贯紫宫尾委曲如龙临于钩陈此又章显前尤着在内也其后则有北宫井溢南流逆理数郡水出流杀人民后则讹言相𫝊惊震女童入殿咸莫觉知夫河者水隂四渎之长今乃大决没漂陵邑斯昭隂盛盈溢违经絶纪之应也廼昔之月鼠巢于𣗳野鹊变色五月庚子鸟焚其巢太山之域易曰鸟焚其巢旅人先咲后号咷丧牛于易凶言王者处民上如鸟之处巢也不顾䘏百姓百姓畔而去之若鸟之自焚也虽先快意説咲其后必号而无及也百姓丧其君若牛亡其毛也故称凶㤗山王者易姓告代之处今正于岱宗之山甚可惧也三月癸未大风自西摇祖宗寝庙扬裂帷席折㧞树木顿僵车辇毁壊槛屋灾及宗庙足为寒心四月己亥日蚀东井转旋且索与既无异已犹戊也亥复水也明隂盛咎在内于戊巳亏君体着絶世于皇极显祸败及京都于东井变怪衆备末重益大来数益甚成形之祸月以迫切不救之患日寖娄深咎败灼灼若此岂可以忽哉书云高宗肜日粤有雊雉祖已曰惟先假王正厥事又曰虽休勿休惟敬五刑以成三徳即饬椒房及掖庭耳今皇后有所疑便不便其条刺使大长秋来白之吏拘于法亦安足过盖矫枉者过直古今同之且财币之省特牛之祠其于皇后所以扶助徳美为华宠也咎根不除灾变相袭祖宗且不血食何戴侯也𫝊不云乎以约失之者鲜审皇后欲从其奢与朕亦当法孝武皇帝也如此则甘泉建章可复兴矣世俗嵗殊时变日化遭事制宜因时而移旧之非者何可放焉君子之道乐因循而重改作昔鲁人为长府闵子骞曰仍旧贯如之何何必改作盖恶之也诗云虽无老成人尚有典刑曽是莫听大命以倾孝文皇帝朕之师也皇太后皇后成法也假使太后在彼时不如职今见亲厚又恶可以踰乎皇后其刻心秉徳毋违先后之制度力谊勉行称顺妇道减省羣事谦约为右其孝东宫毋阙朔望推诚永䆒爰何不臧养名显行以息衆讙垂则列妾使有法焉皇后深惟母忽是时大将军鳯用事威权尤盛其后比三年日蚀言事者颇归咎于鳯矣而谷永等遂着之许氏许氏自知为鳯所不佑久之皇后宠亦益衰而后宫多新爱后姊平安刚侯夫人谒等为媚道祝謯后宫有身者王美人及鳯等事发觉太后大怒下吏考问谒等诛死许后坐废处昭台宫亲属皆归故郡山阳后弟子平恩侯旦就国凡立十四年而废在昭台歳余还徙长定宫后九年上怜许氏下诏曰盖闻仁不遗逺谊不忘亲前平安刚侯夫人谒坐大逆罪家属幸蒙赦令归故郡朕惟平恩戴侯先帝外祖魂神废弃莫奉祭祀念之未尝忘于心其还平恩侯且及亲属在山阳郡者是歳废后败先是废后姊孊寡居与定陵侯淳于长私通因为之小妻长绐之曰我能白东宫复立许后为左皇后废后因孊私赂遗长数通书记相报谢长书有誖谩发觉天子使廷尉孔光持节赐废后药自杀葬延陵交道廐西孝成班倢伃帝初即位选入后宫始为少使蛾而大幸为偼伃居増成舍再就馆有男数月失之成帝游于后庭尝欲与倢伃同辇载倢伃辞曰观古图画圣贤之君皆有名臣在侧三代末主廼有嬖女今欲同辇得无近似之乎上善其言而止太后闻之喜曰古有樊姬今有班倢伃倢伃诵诗及窈窕徳象女师之篇每进见上疏依则古礼自鸿嘉后上稍隆于内宠倢伃进侍者李平平得幸立为倢伃上曰始卫皇后亦从微起廼赐平姓曰卫所谓卫倢伃也其后赵飞燕姊弟亦从自微贱兴隃越礼制寖盛于前班倢伃及许皇后皆失宠稀复进见鸿嘉三年赵飞燕谮告许皇后班倢伃挟媚道祝诅后宫詈及主上许皇后坐废考问班倢伃倢伃对曰妾闻死生有命富贵在天脩正尚未蒙福为邪欲以何望使鬼神有知不受不臣之愬如其无知愬之何益故不为也上善其对怜悯之赐黄金百斤赵氏姊弟骄妬倢伃恐久见危求共养太后长信宫上许焉倢伃退处东宫作赋自伤悼其辞曰承祖考之遗徳兮何性命之淑灵登薄躯于宫阙兮充下陈于后庭蒙圣皇之渥恵兮当日月之盛眀扬光烈之翕赫兮奉隆宠于増成既过幸于非位兮窃庻几乎嘉时每寤寐而絫息兮申佩离以自思陈女图以镜监兮顾女史而问诗悲晨妇之作戒兮哀襃阎之为邮美皇英之女虞兮荣任姒之母周虽愚陋其靡及兮敢舍心而忘兹歴年歳而悼惧兮闵蕃华之不滋痛阳禄与柘馆兮仍繦褓而离灾岂妾人之殃咎兮将天命之不可求白日忽已移光兮遂晻莫而昧幽犹被覆载之厚徳兮不废捐于罪邮奉共养于东宫兮託长信之末流共洒埽于帷幄兮永终死以为期愿归骨于山足兮依松柏之余休重曰潜𤣥宫兮幽以清应门闭兮禁闼扄华殿尘兮玉阶菭中庭萋兮绿草生广室隂兮帷幄暗房栊虚兮风泠泠感帷裳兮𤼵红罗纷綷縩兮纨素声神𦕈𦕈兮宻靓处君不御兮谁为荣俯视兮丹墀思君兮履綦仰视兮云屋双涕兮横流顾左右兮和颜酌羽觞兮销忧惟人生兮一世忽一过兮若浮已独享兮高明处生民兮极休勉虞精兮极乐与福禄兮无期绿衣兮白华自古兮有之至成帝崩倢伃充奉园陵薨因葬园中孝成赵皇后本长安宫人初生时父母不举三日不死廼收养之及壮属阳阿主家学歌舞号曰飞燕成帝尝微行出过阳阿主作乐上见飞燕而説之召入宫大幸有女弟复召入俱为倢伃贵倾后宫许后之废也上欲立赵偼伃皇太后嫌其所出㣲甚难之太后姊子淳于长为侍中数徃来𫝊语得太后指上立封赵婕伃父临为成阳侯后月余乃立倢伃为皇后追以长前白罢昌陵功封为定陵侯皇后旣立后宠少衰而弟絶幸为昭仪居昭阳舍其中庭彤朱而殿上髤切皆铜沓冒黄金涂白玉阶壁带往往为黄金釭函蓝田璧眀珠翠羽饰之自后宫未尝有焉姊弟颛宠十余年卒皆无子末年定陶王来朝王祖母傅太后私赂遗赵皇后昭仪定陶王竟为太子明年春成帝崩帝素彊无疾病是时楚思王衍梁王立来朝明旦当辞去上宿供张白虎殿又欲拜左将军孔光为丞相已刻侯印书赞昏夜平善郷晨傅绔韤欲起因失衣不能言昼漏上十刻而崩民间归罪赵昭仪皇太后诏大司马莽丞相大司空曰皇帝暴崩羣衆讙譁怪之掖庭令辅等在后庭左右侍燕廹近杂与御史丞相廷尉治问皇帝起居发病状赵昭仪自杀哀帝既立尊赵皇后为皇太后封太后弟侍中驸马都尉钦为新成侯赵氏侯者凡二人后数月司𨽻觧光奏言臣闻许美人及故中宫史曹宫皆御幸孝成皇帝产子子隐不见臣遣从事掾业史望騐问知状者掖庭狱丞籍武故中黄门王舜吴恭靳严官婢曹晓道房张弃故赵昭仪御者于客子王偏臧兼等皆曰宫即晓子女前属中宫为学事史通诗授皇后房与宫对食元延元年中宫语房曰陛下幸宫后数月晓入殿中见宫腹大问宫宫曰御幸有身其十月中宫乳掖庭牛官令舍有婢六人中黄门田客持诏记盛绿绨方底封御史中丞印予武曰取牛官令舍妇人新产儿婢六人尽置暴室狱母问儿男女谁儿也武迎置狱宫曰善臧我儿胞丞知是何等儿也后三日客持诏记与武问儿死未手书对牍背武即书对儿见在未死有顷客出曰上与昭仪大怒奈何不杀武叩头啼曰不杀儿自知当死杀之亦死即因客奏封事曰陛下未有继嗣子无贵贱惟留意奏入客复持诏记予武曰今夜漏上五刻持儿与舜㑹东交掖门武因问客陛下得武书意何如曰憆也武以儿付舜舜受诏内儿殿中为择乳母告善养儿且有赏母令漏泄舜择弃为乳母时儿生八九日后三日客复持诏记封如前予武中有封小绿箧记曰告武以箧中物书予狱中妇人武自临饮之武发箧中有裹药二枚赫蹏书曰告伟能努力饮此药不可复入女自知之伟能卽宫宫读书已曰果也欲姊弟擅天下我儿男也頟上有壮髪类孝元皇帝今儿安在危杀之矣奈何令长信得闻之宫饮药死后宫婢六人召入出语武曰昭仪言女无过宁自杀邪若外家也我曹言愿自杀即自缪死武皆表奏状弃所养儿十一日宫长李南以诏书取儿去不知所置许美人前在上林涿沐馆数召入饰室中若舍一岁再三召留数月或半岁御幸元延二年褱子其十一月乳诏使严持乳医及五种和药丸三送美人所后客子偏兼闻昭仪谓成帝曰常绐我言从中宫来即从中宫来许美人儿何从生中许氏竟当复立邪怼以手自擣以头击壁戸柱从牀上自投地啼泣不肯食曰今当安置我欲归耳帝曰今故告之反怒为殊不可晓也帝亦不食昭仪曰陛下自知是不食谓何陛下常自言约不负女今美人有子竟负约谓何帝曰约以赵氏故不立许氏使天下无出赵氏上者毋忧也后诏使严持绿囊书予许美人告严曰美人当有以予女受来置饰室中帘南美人以苇箧一合盛所生儿缄封及绿囊报书予严严持箧书置饰室帘南去帝与昭仪坐使客子觧箧缄未巳帝使客子偏兼皆出自闭户独与昭仪在须臾开戸嘑客子偏兼使缄封箧及绿绨方底推置屏风东恭受诏持箧方底予武皆封以御史中丞印曰告武箧中有死儿埋屏处勿令人知武穿狱楼垣下为坎埋其中故长定许贵人及故成都平阿侯家婢王业任孋公孙习前免为庻人诏召入属昭仪为私婢成帝崩未幸梓宫食卒悲哀之时昭仪自知罪恶大知业等故许氏王氏婢恐事泄而以大婢羊子等赐与业等各且十人以慰其意属无道我家过失元延二年五月故掖庭令吾丘遵谓武曰掖庭丞吏以下皆与昭仪合通无可与语者独欲与武有所言我无子武有子是家轻族人得无不敢乎掖庭中御幸生子者辄死又饮药伤墯者无数欲与武共言之大臣票骑将军贪耆钱不足计事奈何令长信得闻之遵后病困谓武今我已死前所语事武不能独为也慎语皆在今年四月丙辰赦令前臣谨案永光三年男子忠等发长陵傅夫人冢事更大赦孝元皇帝下诏曰比朕不当所得赦也穷治尽伏辜天下以为当鲁严公夫人杀世子齐桓召而诛焉春秋予之赵昭仪倾乱圣朝亲灭继嗣家属当伏天诛前平安刚侯夫人谒坐大逆同产当坐以蒙赦令归故郡今昭仪所犯尤誖逆罪重于谒而同产亲属皆在尊贵之位廹近帷幄羣下寒心非所以惩恶崇谊示四方也请事穷竟丞相以下议正法哀帝于是免新成侯赵钦钦兄子成阳侯䜣皆为庻人将家属徙辽西郡时议郎耿育上疏言臣闻继嗣失统废适立庻圣人法禁古今至戒然太伯见歴知适逡循固譲委身吴粤权变所设不计常法致位王季以崇圣嗣卒有天下子孙承业七八百载功冠三王道徳最备是以尊号追及太王故世必有非常之变然后廼有非常之谋孝成皇帝自知继嗣不以时立念虽末有皇子万歳之后未能持国权柄之重制于女主女主骄盛则耆欲无极少主幼弱则大臣不使世无周公抱负之辅恐危社稷倾乱天下知陛下有贤圣通明之徳仁孝子爱之恩懐独见之明内断于身故废后宫就馆之渐絶㣲嗣祸乱之根乃欲致位陛下以安宗庙愚臣旣不能深援安危定金匮之计又不知推演圣徳述先帝之志廼反覆校省内暴露私燕诬污先帝倾惑之过成结宠妾妬媚之诛甚失贤圣逺见之明逆负先帝忧国之意夫论大徳不拘俗立大功不合衆此廼孝成皇帝至思所以万万于衆臣陛下圣徳盛茂所以符合于皇天也岂当世庸庸斗筲之臣所能及哉且褒广将顺君父之美匡捄销灭旣徃之过古今通义也事不当时固争防祸于未然各随指阿从以求容媚晏驾之后尊号已定万事已讫廼探追不及之事讦扬幽昧之过此臣所深痛也愿下有司议即如臣言宜宣布天下使咸晓知先帝圣意所起不然空使谤议上及山陵下流后世逺闻百蛮近布海内甚非先帝託后之意也盖孝子善述父之志善成人之事唯陛下省察哀帝为太子亦颇得赵太后力遂不竟其事傅太后恩赵太后赵太后亦归心故成帝母及王氏皆怨之哀帝崩王莽白太后诏有司曰前皇太后与昭仪俱侍帷幄姊弟専宠锢寝执贼乱之谋残灭继嗣以危宗庙誖天犯祖无为天下母之义贬皇太后为孝成皇后徙居北宫后月余复下诏曰皇后自知罪恶深大朝请希阔失妇道无共养之礼而有狼虎之毒宗室所怨海内之雠也而尚在小君之位诚非皇天之心夫小不忍乱大谋恩之所不能已者义之所割也今废皇后为庻人就其园是日自杀凡立十六年而诛先是有童謡曰燕燕尾涎涎张公子时相见木门仓琅根燕飞来啄皇孙皇孙死燕啄矢成帝每微行出常与张放俱而称富平侯家故曰张公子仓琅根宫门铜锾也孝元傅昭仪哀帝祖母也父河内温人蚤卒母更嫁为魏郡郑翁妻生男恽昭仪少为上官太后才人自元帝为太子得进幸元帝即位立为倢伃甚有宠为人有材畧善事人下至宫人左右饮酒酹地皆祝延之产一男一女女为平都公主男为定陶恭王恭王有材艺尤爱于上元帝旣重傅倢伃及冯倢伃亦幸生中山孝王上欲殊之于后宫以二人皆有子为王上尚在未得称太后乃更号曰昭仪赐以印绶在倢伃上昭其仪尊之也至成哀时赵昭仪董昭仪皆无子犹称焉元帝崩傅昭仪随王归国称定陶太后后十年恭王薨子代为王王母曰丁姬傅太后躬自养视旣壮大成帝无继嗣时中山孝王在元延四年孝王及定陶王皆入朝傅太后多以珍寳赂遗赵昭仪及帝舅票骑将军王根隂为王求汉嗣皆见上无子欲豫自结为久长计更称誉定陶王上亦自器之明年遂徴定陶王立为太子语在哀纪月余天子立楚孝王孙景为定陶王奉恭王后太子议欲谢少傅阎崇以为春秋不以父命废王父命为人后之礼不得顾私亲不当谢太傅赵𤣥以为当谢太子从之诏问所以谢状尚书劾奏𤣥左迁少府以光禄勲师丹为太傅诏傅太后与太子母丁姬自居定陶国邸下有司议皇太子得与傅太后丁姬相见不有司奏议不得相见顷之成帝母王太后欲令傅太后丁姬十日一至太子家成帝曰太子承正统当共养陛下不得复顾私亲王太后曰太子小而傅太后抱养之今至太子家以乳母恩耳不足有所妨于是令𫝊太后得至太子家丁姬以不小养太子独不得成帝崩哀帝即位王太后诏令傅太后丁姬十日一至未央宫高昌侯董宏希指上书言宜立丁姬为帝太后师丹劾奏宏懐邪误朝不道上初即位谦让从师丹言止后廼白令王太后下诏尊定陶恭王为恭皇哀帝因是曰春秋母以子贵尊傅太后为恭皇太后丁姬为恭皇后各置左右詹事食邑如长信宫中宫追尊恭皇太后父为崇祖侯恭皇后父为襃徳侯后嵗余遂下诏曰汉家之制推亲亲以显尊尊定陶恭皇之号不宜复称定陶其尊㳟皇太后为帝太太后丁后为帝太后后又更号帝太太后为皇太太后称永信宫帝太后称中安宫而成帝母太皇太后本称长信宫成帝赵后为皇太后并四太后各置少府太仆秩皆中二千石为恭皇立寝庙于京师比宣帝父悼皇考制度序昭穆于前殿傅太后父同产弟四人曰子孟中叔子元幼君子孟子喜至大司马封高武侯中叔子晏亦大司马封孔乡侯幼君子商封汝昌侯为太后父崇祖侯后更号崇祖曰汝昌哀侯太后同母弟郑恽前死以恽子业为阳信侯追尊恽为阳信节侯郑氏傅氏侯者凡六人大司马二人九卿二千石六人侍中诸曹十余人傅太后旣尊后尤骄与成帝母语至谓之妪与中山孝王母冯太后并事元帝追怨之陷以祝诅罪令自杀元寿元年崩合葬渭陵称孝元傅皇后云定陶丁姬哀帝母也易祖师丁将军之𤣥孙家在山阳瑕丘父至庐江太守始定陶恭王先为山阳王而丁氏内其女为姬王后姓张氏其母郑礼即傅大后同母弟也太后以亲戚故欲其有子然终无有唯丁姬河平四年生哀帝丁姬为帝太后两兄忠明明以帝舅封阳安侯忠蚤死封忠子满为平周侯太后叔父宪望望为左将军宪为太仆明为大司马票骑将军辅政丁氏侯者凡二人大司马一人将军九卿二千石六人侍中诸曹亦十余人丁傅以一二年间暴兴尤盛然哀帝不甚假以权埶权埶不如王氏在成帝世也建平二年丁太后崩上曰诗云谷则异室死则同穴昔季武子成寝杜氏之墓在西阶下请合葬而许之附葬之礼自周兴焉孝子事亡如事存帝太后宜起陵恭皇之园遣大司马票骑将军明东送葬于定陶贵震山东哀帝崩王莽秉政使有司举奏丁傅罪恶莽以太皇太后诏皆免官爵丁氏徙归故郡莽奏贬傅太后号为定陶共王母丁太后号曰丁姬元始五年莽复言共王母丁姬前不臣妾至葬渭陵冢高与元帝山齐懐帝太后皇太太后玺绶以葬不应礼礼有改葬请发共王母及丁姬冢取其玺绶消灭徙共王母及丁姬归定陶葬共王冢次而葬丁姬复其故太后以为旣已之事不须复发莽固争之太后诏曰因故棺为致椁作冢祠以太牢谒者护旣发傅太后冢崩压杀数百人开丁姬椁户火出炎四五丈吏卒以水沃灭廼得入烧燔椁中器物莽复奏言前共王母生僭居桂宫皇天震怒灾其正殿丁姬死葬踰制度今火焚其椁此天见变以告当改如媵妾也臣前奏请葬丁姬复故非是共王母及丁姬棺皆名梓宫珠玉之衣非藩妾服请更以木棺代去珠玉衣葬丁姬媵妾之次奏可旣开傅太后棺臭闻数里公卿在位皆阿莽指入钱帛遣子弟及诸生四夷凡十余万人操持作具助将作掘平共王母丁姬故冢二旬间皆平莽又周棘其处以为世戒云时有羣燕数千衔土投丁姬穿中丁傅旣败孔乡侯晏将家属徙合浦宗族皆归故郡唯高武侯喜得全自有𫝊孝哀傅皇后定陶太后从弟子也哀帝为定陶王时傅太后欲重亲取以配王王入爲汉太子傅氏女爲妃哀帝即位成帝大行尚在前殿而傅太后封傅妃父晏爲孔乡侯与帝舅阳安侯丁明同日俱封时师丹谏以爲天下自王者所有亲戚何患不富贵而仓卒若是其不久长矣晏封后月余傅妃立爲皇后傅氏旣盛晏最尊重哀帝崩王莽白太皇太后下诏曰定陶共王太后与孔乡侯晏同心合谋背恩忘夲专恣不轨与至尊同称号终没至廼配食于左坐誖逆无道今令孝哀皇后退就桂宫后月余复与孝成赵皇后俱废为庻人就其园自杀孝元冯昭仪平帝祖母也元帝即位二年以选入后宫时父奉世爲执金吾昭仪始为长使数月至美人后五年就馆生男拜为倢伃时父奉世爲右将军光禄勋奉世长男野王爲左冯翊父子并居朝廷议者以为器能当其位非用女宠故也而冯倢伃内宠与傅昭仪等建昭中上幸虎圏鬬兽后宫皆坐熊佚出圏攀槛欲上殿左右贵人傅昭仪等皆惊走冯倢伃直前当熊而立左右格杀熊上问人情惊惧何故前当熊倢伃对曰勐兽得人而止妾恐熊至御坐故以身当之元帝嗟叹以此倍敬重焉傅昭仪等皆慙眀年夏冯倢伃男立为信都王尊倢伃为昭仪元帝崩为信都太后与王俱居储元宫河平中随王之国后徙中山是为孝王后徴定陶王为太子封中山王舅参为宜乡侯参冯太后少弟也是岁孝王薨有一男嗣为王时未满岁有眚病太后自养视数祷祠解哀帝即位遣中郎谒者张由将医治中山小王由素有狂易病病发怒去西归长安尚书簿责擅去状由恐因诬言中山太后祝诅上及太后太后即傅昭仪也素常怨冯太后因是遣御史丁元案验尽收御者官吏及冯氏昆弟在国者百余人分繋雒阳魏郡鉅鹿数十日无所得更使中谒者令史立与丞相长史大鸿胪丞杂治立受傅太后指几得封侯治冯太后女弟习及寡弟妇君之死者数十人巫刘吾服祝诅毉徐遂成言习君之曰武帝时毉脩氏刺治武帝得二千万耳今愈上不得封侯不如杀上令中山王代可得封立等劾奏祝诅谋反大逆责问冯太后无服辞立曰熊之上殿何其勇今何怯也太后还谓左右此廼中语前世事吏何用知之是欲陷我效也廼饮药自杀先未死有司请诛之上不忍致法废为庻人徙云阳宫既死有司复奏太后死在未废前有诏以诸侯王太后仪葬之宜乡侯参君之习夫及子当相坐者或自杀或伏法参女弁为孝王后有两女有司奏免为庻人与冯氏宗族徙归故郡张由以先告赐爵闗内侯史立迁中太仆哀帝崩大司徒孔光奏由前诬告骨肉立陷人入大辟为国家结怨于天下以取秩迁获爵邑幸蒙赦令请免为庻人徙合浦云中山卫姬平帝母也父子豪中山卢奴人官至卫尉子豪女弟为宣帝倢伃生楚孝王长女又为元帝倢伃生平阳公主成帝时中山孝王无子上以衞氏吉祥以子豪少女配孝王元延四年生平帝平帝年三嵗孝王薨代为王哀帝崩无嗣太皇太后与新都侯莽迎中山王立为帝莽欲颛国权惩丁傅行事以帝为成帝后母衞姬及外家不当得至京师廼更立宗室桃乡侯子成都为中山王奉孝王后遣少傅左将军甄丰赐衞姬玺绶即拜为中山孝王后以苦陉县为汤沐邑又赐帝舅衞寳寳弟𤣥爵关内侯赐帝三妹谒臣号脩义君哉皮为承礼君鬲子为尊徳君食邑各二千戸莽长子宇非莽隔絶衞氏恐久后受祸即私与衞寳通书记教衞后上书谢恩因陈丁傅旧恶几得至京师莽白太皇太后诏有司曰中山孝王后深分明为人后之义条陈故定陶傅太后丁姬誖天逆理上僭位号徙定陶王于信都为共王立庙于京师如天子制不畏天命㑄圣人言壊乱法度居非其制称非其号是以皇天震怒火烧其殿六年之间大命不遂祸殃仍重竟令孝哀帝受其余灾大失天心天命暴崩又令共王祭祀絶废精魂无所依归朕惟孝王后深説经义明镜圣法惧古人之祸败近事之咎殃畏天命奉圣言是廼久保一国长获天禄而令孝王永享无疆之祀福祥之大者也朕甚嘉之夫襃义赏善圣王之制其以中山故安戸七千益中山后汤沐邑加赐及中山王黄金各百斤増傅相以下秩衞后日夜啼泣思见帝而但益戸邑宇复教令上书求至京师㑹事发觉莽杀宇尽诛卫氏支属衞寳女为中山王后免后徙合浦惟衞后在王莽簒国废为家人后岁余卒葬孝王旁孝平王皇后安汉公太傅大司马莽女也平帝即位年九岁成帝母太皇太后称制而莽秉政莽欲依霍光故事以女配帝太后意不欲也莽设变诈令女必入因以自重事在莽传太后不得已而许之遣长乐少府夏侯藩宗正刘宏少府宗伯鳯尚书令平晏纳采太师光大司徒马宫大司空甄丰左将军孙建执金吾尹赏行太常事大中大夫刘歆及太卜太史令以下四十九人赐皮弁素绩以礼杂卜筮太牢祠宗庙待吉月日明年春遣大司徒宫大司空丰左将军建右将军甄邯光禄大夫歆奉乘舆法驾迎皇后于安汉公第宫丰歆授皇后玺登车称警跸便时上林延寿门入未央宫前殿羣臣就位行礼大赦天下益封父安汉公地满百里赐迎皇后及行礼者自三公以下至驺宰执事长乐未央宫安汉公第者皆增秩赐金帛各有差皇后立三月以礼见高庙尊父安汉公号曰宰衡位在诸侯王上赐公夫人号曰功显君食邑封公子安为襃新侯临为赏都侯后立岁余平帝崩莽立孝宣帝𤣥孙婴为孺子莽摄帝位尊皇后为皇太后三年莽即眞以婴为定安公改皇太后号为定安公太后太后时年十八矣为人婉瘱有节操自刘氏废常称疾不朝会莽敬惮伤哀欲嫁之乃更号为黄皇室主令立国将军成新公孙建世子襐饰将毉往问疾后大怒笞鞭其旁侍御因发病不肯起莽遂不复彊也及汉兵诛莽燔烧未央宫后曰何面目以见汉家自投火中而死赞曰易着吉凶而言谦盈之效天地鬼神至于人道靡不同之夫女宠之兴繇至微而体至尊穷富贵而不以功此固道家所畏祸福之宗也序自汉兴终于孝平外戚后庭色宠着闻二十有余人然其保位全家者唯文景武帝太后及邛成后四人而已至如史良娣王悼后许恭哀后身皆夭折不辜而家依託旧恩不敢纵恣是以能全其余大者夷灭小者放流乌嘑鉴兹行事变亦偹矣前汉书卷九十七下卷九十七下考证前汉书卷九十七下考证孝成许皇后传其条刺使大长秋来白之按其条刺三字一读使大长秋来白之为一句监本作刺史非也从汲古阁本改正孝成班倢伃传为倢伃居增成舍注应邵曰后宫有八区増成第三也按黄图武帝时后宫八区曰昭阳飞翔増成合欢兰林披香鳯皇鸳鸯等殿鸳鸯西都西京赋俱作鸳鸾绿衣兮白华注师古曰绿衣诗鄁风按鄁应作邶孝成赵皇后传及壮属阳阿主家按五行志作河阳主家荀纪亦作河阳中黄门田客持诏记胡三省曰诏记与诏书有别诏记后世谓之手记出于上手故曰诏记若诏书则下为之以玺为信耳孝元傅昭仪传以恽子业为阳信侯恩泽侯表作阳新侯定陶丁姬传徙共王母及丁姬归定陶葬共王冢次顾炎武曰丁姬先已葬定陶此及丁姬三字衍前汉书卷九十七下考证前汉书卷九十八钦定四库全书前汉书卷九十八汉兰台令史班固撰唐正议大夫行祕书少监琅邪县开国子颜师古注元后𫝊第六十八孝元皇后王莽之姑也莽自谓黄帝之后其自本曰黄帝姓姚氏八世生虞舜舜起妫汭以妫为姓至周武王封舜后妫满于陈是为胡公十三世生完完字敬仲犇齐齐桓公以为卿姓田氏十一世田和有齐国三世称王至王建为秦所灭项羽起封建孙安为济北王至汉兴安失国齐人谓之王家因以为氏文景间安孙遂字伯纪处东平陵生贺字翁孺为武帝绣衣御史逐捕魏郡羣盗坚卢等党与及吏畏懦逗遛当坐者翁孺皆纵不诛它部御史暴胜之等奏杀二千石诛千石以下及通行饮食坐连及者大部至斩万余人语见酷吏𫝊翁孺以奉使不称免叹曰吾闻活千人有封子孙吾所活者万余人后世其兴乎翁孺既免而与东平陵终氏为怨廼徙魏郡元城委粟里为三老魏郡人徳之元城建公曰昔春秋沙麓崩晋史卜之曰隂为阳雄土火相乗故有沙麓崩后六百四十五年宜有圣女兴其齐田乎今王翁孺徙正直其地日月当之元城郭东有五鹿之虚即沙鹿地也后八十年当有贵女兴天下云翁孺生禁字稚君少学法律长安为廷尉史本始三年生女政君即元后也禁有大志不修㢘隅好酒色多取傍妻凡有四女八男长女君侠次即元后政君次君力次君弟长男凤孝卿次曼元卿谭子元崇少子商子夏立子叔根稚卿逢时季卿唯凤崇与元后政君同母母适妻魏郡李氏女也后以妬去更嫁为河内茍宾妻初李亲任政君在身梦月入其懐及壮大婉顺得妇人道尝许嫁未行所许者死后东平王聘政君为姬未入王薨禁独怪之使卜数者相政君当大贵不可言禁心以为然廼教书学鼓琴五凤中献政君年十八矣入掖庭为家人子嵗余㑹皇太子所爱幸司马良娣病且死谓太子曰妾死非天命廼诸娣妾良人更祝诅杀我太子怜之且以为然及司马良娣死太子悲恚发病忽忽不乐因以过怒诸娣妾莫得进见者久之宣帝闻太子恨过诸娣妾欲顺适其意廼令皇后择后宫家人子可以虞侍太子者政君与在其中及太子朝皇后廼见政君等五人㣲令旁长御问知太子所欲太子殊无意于五人者不得已于皇后彊应曰此中一人可是时政君坐近太子又独衣绛縁诸于长御即以为是皇后使侍中杜辅掖庭令浊贤交送政君太子宫见丙殿得御幸有身先是者太子后宫娣妾以十数御幸久者七八年莫有子及王妃壹幸而有身甘露三年生成帝于甲馆画堂为世适皇孙宣帝爱之自名曰骜字太孙常置左右后三年宣帝崩太子即位是为孝元帝立太孙为太子以母王妃为倢伃封父禁为阳平侯后三日偼伃立为皇后禁位特进禁弟宏至长乐卫尉永光二年禁薨谥曰顷侯长子凤嗣侯为卫尉侍中皇后自有子后希复进见太子壮大寛博恭慎语在成纪其后幸酒乐燕乐元帝不以为能而傅昭仪有宠于上生定陶共王王多材蓺上甚爱之坐则侧席行则同辇常有意欲废太子而立共王时凤在位与皇后太子同心忧惧赖侍中史丹拥右太子语在丹传上亦以皇后素谨慎而太子先帝所常留意故得不废元帝崩太子立是为孝成帝尊皇后为皇太后以凤为大司马大将军领尚书事益封五千戸王氏之兴自凤始又封太后同母弟崇为安成侯食邑万户凤庶弟谭等皆赐爵闗内侯食邑其夏黄雾四塞终日天子以问谏大夫杨兴博士驷胜等对皆以为隂盛侵阳之气也髙祖之约也非功臣不侯今太后诸弟皆以无功为侯非髙祖之约外戚未曽有也故天为见异言事者多以为然凤于是惧上书辞谢曰陛下即位思慕谅闇故诏臣凤典领尚书事上无以明圣徳下无以益政治今有茀星天地赤黄之异咎在臣凤当伏显戮以谢天下今谅闇已毕大义皆举宜躬亲万机以承天心因乞骸骨辞职上报曰朕承先帝圣绪渉道未深不明事情是以隂阳错缪日月无光赤黄之气充塞天下咎在朕躬今大将军廼引过自予欲上尚书事归大将军印绶罢大司马官是明朕之不徳也朕委将军以事诚欲庶㡬有成显先祖之功徳将军其专心固意辅朕之不逮毋有所疑后五年诸吏散骑安成侯崇薨谥曰共侯有遗腹子奉世嗣侯太后甚哀之明年河平二年上悉封舅谭为平阿侯商成都侯立红阳侯根曲阳侯逢时髙平侯五人同日封故世谓之五侯太后同产唯曼蚤卒余毕侯矣太后母李亲茍氏妻生一男名参寡居顷侯禁在时太后令禁还李亲太后怜参欲以田蚡为比而封之上曰封田氏非正也以参为侍中水衡都尉王氏子弟皆卿大夫侍中诸曹分㨿埶官满朝廷大将军凤用事上遂谦让无所颛左右常荐光禄大夫刘向少子歆通逹有异材上召见歆诵读诗赋甚说之欲以为中常侍召取衣冠临当拜左右皆曰未晓大将军上曰此小事何须闗大将军左右叩头争之上于是语凤凤以为不可廼止其见惮如此上即位数年无继嗣体常不平定陶共王来朝太后与上承先帝意遇共王甚厚赏赐十倍于它王不以往事为纎介共王之来朝也天子留不遣归国上谓共王我未有子人命不讳一朝有它且不复相见尔长留侍我矣其后天子疾益有瘳共王因留国邸旦夕侍上上甚亲重大将军鳯心不便共王在京师㑹日蚀凤因言日蚀隂盛之象为非常异定陶王虽亲于礼当奉藩在国今留侍京师诡正非常故天见戒宜遣王之国上不得已于凤而许之共王辞去上与相对涕泣而决京兆尹王章素刚直敢言以为凤建遣共王之国非是廼奏封事言日蚀之咎矣天子召见章延问以事章对曰天道聪眀佑善而灾恶以瑞异为符效今陛下以未有继嗣引近定陶王所以承宗庙重社稷上顺天心下安百姓此正义善事当有祥瑞何故致灾异灾异之发为大臣颛政者也今闻大将军猥归日蚀之咎于定陶王建遣之国茍欲使天子孤立于上颛擅朝事以便其私非忠臣也且日蚀阴侵阳臣颛君之咎今政事大小皆自凤出天子曽不壹举手凤不内省责反归咎善人推逺定陶王且凤诬罔不忠非一事也前丞相乐昌侯商本以先帝外属内行笃有威重位歴将相国家柱石臣也其人守正不肯诎节随凤委曲卒用闺门之事为凤所罢身以忧死衆庶愍之又凤知其小妇弟张羙人已甞适人于礼不宜配御至尊託以为宜子内之后宫茍以私其妻弟闻张羙人未甞任身就馆也且𦍑胡尚杀首子以盪肠正世况于天子而近已出之女也此三者皆大事陛下所自见足以知其余及它所不见者凤不可令久典事宜退使就第选忠贤以代之自凤之白罢商后遣定陶王也上不能平及闻章言天子感寤纳之谓章曰㣲京兆尹直言吾不闻社稷计且唯贤知贤君试为朕求可以自辅者于是章奏封事荐中山孝王舅琅邪太守冯野王先帝时歴二卿忠信质直知谋有余野王以王舅出以贤复入明圣主乐进贤也上自为太子时数闻野王先帝名卿声誉出凤逺甚方倚欲以代凤初章每召见上輙辟左右时太后从弟长乐卫尉𢎞子侍中音独侧聴具知章言以语凤凤闻之称病出就第上疏乞骸骨谢上曰臣材驽愚戆得以外属兄弟七人封为列侯宗族䝉恩赏赐无量辅政出入七年国家委任臣凤所言辄聴荐士常用无一功善阴阳不调灾异数见咎在臣凤奉职无状此臣一当退也五经𫝊记师所诵说咸以日蚀之咎在于大臣非其人易曰折其右肱此臣二当退也河平以来臣久病连年数出在外旷职素餐此臣三当退也陛下以皇太后故不忍诛废臣犹自知当逺流放又重自念兄弟宗族所䝉不测当杀身靡骨死辇毂下不当以无益之故有离寑门之心诚嵗余以来所苦加侵日月益甚不胜大愿愿乞骸骨归自治养兾赖陛下神灵未埋髪齿朞月之间幸得瘳愈复望帷幄不然必寘沟壑臣以非材见私天下知臣受恩深也以病得全骸骨归天下知臣被恩见哀重巍巍也进退于国为厚万无纎介之议唯陛下哀怜其辞指甚哀太后闻之为垂涕不御食上少而亲倚凤弗忍废廼报凤曰朕秉事不眀政事多阙故天变娄臻咸在朕躬将军廼深引过自予欲乞骸骨而退则朕将何向焉书不云乎公毋困我务専精神安心自持期于亟瘳称朕意焉于是凤起视事上使尚书劾奏章知野王前以王舅出补吏而私荐之欲令在朝阿附诸侯又知张美人体御至尊而妄称引羌胡杀子荡肠非所宜言遂下章吏廷尉致其大逆罪以为比上夷狄欲絶继嗣之端背畔天子私为定陶王章死狱中妻子徙合浦自是公卿见凤侧目而视郡国守相刺史皆出其门又以侍中太仆音为御史大夫列于三公而五侯羣弟争为奢侈赂遗珍寳四面而至后庭姬妾各数十人僮奴以千百数罗钟磬舞郑女作倡优狗马驰逐大治第室起土山渐台洞门髙廊阁道连属弥望百姓歌之曰五侯初起曲阳最怒壊决髙都连竟外杜土山渐台西白虎其奢侈如此然皆通敏人事好士养贤倾财施予以相髙尚凤辅政凡十一嵗阳朔三年秋凤病天子数自临问亲执其手涕泣曰将军病如有不可言平阿侯谭次将军矣凤顿首泣曰谭等虽与臣至亲行皆奢僭无以率导百姓不如御史大夫音谨敕臣敢以死保之及凤且死上疏谢上复固荐音自代言谭等五人必不可用天子然之初谭倨不肯事凤而音敬凤卑恭如子故荐之凤薨天子临弔赠宠送以轻车介士军陈自长安至渭陵谥曰敬成侯子襄嗣侯为卫尉御史大夫音竟代凤为大司马车骑将军而平阿侯谭位特进领城门兵谷永说谭令让不受城门职由是与音不平语在永𫝊音既以从舅越亲用事小心亲职嵗余上下诏曰车骑将军音宿卫忠正勤劳国家前为御史大夫以外亲宜典兵马入为将军不获宰相之封朕甚慊焉其封音为安阳侯食邑与五侯等俱三千户初成都侯商甞病欲避暑从上借眀光宫后又穿长安城引内沣水注第中大陂以行舩立羽葢张周帷辑濯越歌上幸商第见穿城引水意恨内衔之未言后㣲行出过曲阳侯第又见园中土山渐台似类白虎殿于是上怒以让车骑将军音商根兄弟欲自黥劓谢太后上闻之大怒廼使尚书责问司隶校尉京兆尹知成都侯商擅穿帝城决引沣水曲阳侯根骄奢僭上赤墀青𤨏红阳侯立父子臧匿姦猾亡命賔客为羣盗司隶京兆皆阿纵不举奏正法二人顿首省户下又赐车骑将军音䇿书曰外家何甘乐祸败而欲自黥劓相戮辱于太后前伤慈母之心以危乱国外家宗族彊上一身寖弱日久今将一施之君其召诸侯令待府舎是日诏尚书奏文帝时诛将军薄昭故事车骑将军音籍槀请罪商立根皆负斧质谢上不忍诛然后得已久之平阿侯谭薨谥曰安侯子仁嗣侯太后怜弟曼蚤死独不封曼寡妇渠供养东宫子莽幼孤不及等比常以为语平阿侯谭成都侯商及在位多称莽者久之上复下诏追封曼为新都哀侯而子莽嗣爵为新都侯后又封太后姊子淳于长为定陵侯王氏亲属侯者凡十人上悔废平阿侯谭不辅政而薨也廼复进成都侯商以特进领城门兵置幕府得举吏如将军杜邺说车骑将军音令亲附商语在邺𫝊王氏爵位日盛唯音为修整数谏正有忠节辅政八年薨弔赠如大将军谥曰敬侯子舜嗣侯为太仆侍中特进成都侯商代音为大司马卫将军而红阳侯立位特进领城门兵商辅政四嵗病乞骸骨天子闵之更以为大将军益封二千户赐钱百万商薨弔赠如大将军故事谥曰景成侯子况嗣侯红阳侯立次当辅政有罪过语在孙寳𫝊上廼废立而用光禄勲曲阳侯根为大司马票骑将军嵗余益封千七百戸髙平侯逢时无材能名称是嵗薨谥曰戴侯子买之嗣侯绥和元年上即位二十余年无继嗣而定陶共王已薨子嗣立为王王祖母定陶傅太后重赂遗票骑将军根为王求汉嗣根为言上亦欲立之遂徴定陶王为太子时根辅政五嵗矣乞骸骨上廼益封根五千户赐安车驷马黄金五百斤罢就第先是定陵侯淳于长以外属能谋议为卫尉侍中在辅政之次是嵗新都侯莽吿长伏罪与红阳侯立相连长下狱死立就国语在长𫝊故曲阳侯根荐莽以自代上亦以为莽有忠节遂擢莽从侍中骑都尉光禄大夫为大司马嵗余成帝崩哀帝即位太后诏莽就第避帝外家哀帝初优莽不听莽上书固乞骸骨而退上廼下诏曰曲阳侯根前在位建社稷䇿侍中太仆安阳侯舜往时护太子家导朕忠诚専壹有旧恩新都侯莽忧劳国家执义坚固庶㡬与为治太皇太后诏休就第朕甚闵焉其益封根二千户舜五百戸莽三百五十户以莽为特进朝朔望又还红阳侯立京师哀帝少而闻知王氏骄盛心不能善以初立故优之后月余司隶校尉解光奏曲阳侯根宗重身尊三世㩀权五将秉政天下辐凑自效根行贪邪臧累鉅万纵横恣意大治室第第中起土山立两市殿上赤墀戸青𤨏逰观射猎使奴从者被甲持弓弩陈为歩兵止宿离宫水衡共张发民治道百姓苦其役内懐姦邪欲筦朝政推亲近吏主簿张业以为尚书蔽上壅下内塞王路外交藩臣骄奢僭上坏乱制度案根骨肉至亲社稷大臣先帝弃天下根不悲哀思慕山陵未成公聘取故掖庭女乐五官殷严王飞君等置酒歌舞捐忘先帝厚恩背臣子义及根兄子成都侯况幸得以外亲继父为列侯侍中不思报厚恩亦聘取故掖庭贵人以为妻皆无人臣礼大不敬不道于是天子曰先帝遇根况父子至厚也今廼背忘恩义以根甞建社稷之䇿遣就国免况为庶人归故郡根及况父商所荐举为官者皆罢后二嵗傅太后帝母丁姬皆称尊号有司奏新都侯莽前为大司马贬抑尊号之议亏损孝道及平阿侯仁臧匿赵昭仪亲属皆就国天下多冤王氏谏大夫杨宣上封事言孝成皇帝深惟宗庙之重称述陛下至徳以承天序圣䇿深逺恩徳至厚惟念先帝之意岂不欲以陛下自代奉承东宫㢤太皇太后春秋七十数更忧伤敕令亲属引领以避丁傅行道之人为之陨涕况于陛下时登髙逺望独不慙于延陵乎哀帝深感其言复封商中子邑为成都侯元夀元年日蚀贤良对䇿多讼新都侯莽者上于是徴莽及平阿侯仁还京师侍太后曲阳侯根薨国除眀年哀帝崩无子太皇太后以莽为大司马与共徴立中山王奉哀帝后是为平帝帝九嵗常年被疾太后临朝委政于莽莽颛威福红阳侯立莽诸父平阿侯仁素刚直莽内惮之令大臣以罪过奏遣立仁就国莽日诳燿太后言辅政致太平羣臣奏请尊莽为安汉公后遂遣使者廹守立仁令自杀赐立谥曰荒侯子柱嗣仁谥曰刺侯子术嗣是嵗元始三年也眀年莽风羣臣奏立莽女为皇后又奏尊莽为宰衡莽母及两子皆封为列侯语在莽𫝊莽既外壹羣臣令称已功徳又内媚事旁侧长御以下赂遗以千万数白尊太后姊妹君侠为广恩君君力为广恵君君弟为广施君皆食汤沐邑日夜共誉莽莽又知太后妇人厌居深宫中莽欲虞乐以市其权廼令太后四时车驾廵狩四郊存见孤寡贞妇春幸茧馆率皇后列侯夫人桑遵覇水而祓除夏游篽宿鄠杜之间秋歴东馆望昆眀集黄山宫冬飨饮飞羽校猎上兰登长平馆临泾水而览焉太后所至属县輙施恩恵赐民钱帛牛酒嵗以为常太后从容言曰我始入太子家时见于丙殿至今五六十嵗尚颇识之莽因曰太子宫幸近可壹往逰观不足以为劳于是太后幸太子宫甚说太后旁弄儿病在外舎莽自亲候之其欲得太后意如此平帝崩无子莽徴宣帝元孙选最少者广戚侯子刘婴年二嵗託以卜相为最吉廼风公卿奏请立婴为孺子令宰衡安汉公莽践阼居摄如周公傅成王故事太后不以为可力不能禁于是莽遂为摄皇帝改元称制焉俄而宗室安衆侯刘崇及东郡太守翟义等恶之更举兵欲诛莽太后闻之曰人心不相逺也我虽妇人亦知莽必以是自危不可其后莽遂以符命自立为真皇帝先奉诸符瑞以白太后太后大惊初汉髙祖入咸阳至覇上秦王子婴降于轵道奉上始皇玺及髙祖诛项籍即天子位因御服其玺世世𫝊受号曰汉𫝊国玺以孺子未立玺臧长乐宫及莽即位请玺太后不肯授莽莽使安阳侯舜谕指舜素谨敕太后雅爱信之舜既见太后知其为莽求玺怒骂之曰而属父子宗族䝉汉家力富贵累世既无以报受人孤寄乗便利时夺取其国不复顾恩义人如此者狗猪不食其余天下岂有而兄弟邪且若自以金匮符命为新皇帝变更正朔服制亦当自更作玺𫝊之万世何用此亡国不祥玺为而欲求之我汉家老寡妇旦暮且死欲与此玺俱葬终不可得太后因涕泣而言旁侧长御以下皆垂涕舜亦悲不能自止良久廼仰谓太后臣等已无可言者莽必欲得𫝊国玺太后宁能终不与邪太后闻舜语切恐莽欲胁之廼出汉𫝊国玺投之地以授舜曰我老已死知而兄弟今灭族也舜既得𫝊国玺奏之莽大说廼为太后置酒未央宫渐台大纵衆乐莽又欲改太后汉家旧号易其玺绶恐不见聴而莽疎属王谏欲谄莽上书言皇天废去汉而命立新室太皇太后不宜称尊号当随汉废以奉天命莽廼车驾至东宫亲以其书白太后太后曰此言是也莽因曰此誖徳之臣也罪当诛于是冠军张永献符命铜璧文言太皇太后当为新室文母太皇太后莽廼下诏曰予视羣公咸曰休哉其文字非刻非画厥性自然予伏念皇天命予为子更命太皇太后为新室文母太皇太后协于新室故交代之际信于汉氏哀帝之代世传行诏筹为西王母共具之祥当为歴代为母昭然着明予祗畏天命敢不钦承谨以令月吉日亲率羣公诸侯卿士奉上皇太后玺以当顺天心光于四海焉太后聴许莽于是鸩杀王谏而封张永为贡符子初莽为安汉公时又谄太后奏尊元帝庙为髙宗太后晏驾后当以礼配食云及莽改号太后为新室文母絶之于汉不令得体元帝堕壊孝元庙更为文母太后起庙独置孝元庙故殿以为文母篹食堂既成名曰长夀宫以太后在故未谓之庙莽以太后好出游观廼车驾置酒长夀宫请太后既至见孝元庙废彻涂地太后惊泣曰此汉家宗庙皆有神灵与何治而壊之且使鬼神无知又何用庙为如令有知我廼人之妃妾岂宜辱帝之堂以陈馈食哉私谓左右曰此人嫚神多矣能久得祐乎饮酒不乐而罢自莽簒位后知太后怨恨求所以媚太后无不为然愈不说莽更汉家黒貂着黄貂又改汉正朔伏腊日太后令其官属黒貂至汉家正腊日独与其左右相对饮酒食太后年八十四建国五年二月癸丑崩三月乙酉合葬渭陵莽诏大夫杨雄作诔曰太隂之精沙麓之灵作合于汉配元生成着其协于元城沙麓太阴精者谓梦月也太后崩后十年汉兵诛莽初红阳侯立就国南阳与诸刘结恩立少子丹为中山太守世祖初起丹降为将军战死上闵之封丹子泓为武桓侯至今司徒掾班彪曰三代以来春秋所记王公国君与其失世稀不以女宠汉兴后妃之家吕霍上官㡬危国者数矣及王莽之兴由孝元后歴汉四世为天下母飨国六十余载羣弟世权更持国柄五将十侯卒成新都位号已移于天下而元后卷卷犹握一玺不欲以授莽妇人之仁悲夫前汉书卷九十八卷九十八考证前汉书卷九十八考证孝元皇后𫝊生成帝于甲馆画堂甲馆成帝纪作甲观二人顿首省户下顾炎武曰省户即禁门也蔡邕独断曰禁中者门户有禁非侍御者不得入故曰禁中孝元皇后父阳平侯名禁当时避之故曰省中前汉书卷九十八考证前汉书卷九十九上钦定四库全书前汉书卷九十九上汉兰台令史班固撰唐正议大夫行秘书少监琅邪县开国子颜师古注王莽𫝊第六十九上王莽字巨君孝元皇后之弟子也元后父及兄弟皆以元成世封侯居位辅政家凡九侯五大司马语在元后传唯莽父曼蚤死不侯莽羣兄弟皆将军五侯子乗时侈靡以舆马声色佚游相髙莽独孤贫因折节为恭俭受礼经师事沛郡陈参勤身博学被服如儒生事母及寡嫂养孤兄子行甚敕备又外交英俊内事诸父曲有礼意阳朔中世父大将军凤病莽侍疾亲甞药乱首垢面不解衣带连月凤且死以託太后及帝拜为黄门郎迁射声校尉久之叔父成都侯商上书愿分户邑以封莽及长乐少府戴崇侍中金渉胡骑校尉箕闳上谷都尉阳并中郎陈汤皆当世名士咸为莽言上由是贤莽永始元年封莽为新都侯国南阳新野之都乡千五百户迁骑都尉光禄大夫侍中宿卫谨敕爵位益尊节操愈谦𣪚舆马衣裘振施宾客家无所余收赡名士交结将相卿大夫甚衆故在位更推荐之游者为之谈说虚誉隆洽倾其诸父矣敢为激发之行处之不慙恧莽兄永为诸曺蚤死有子光莽使学博士门下莽休沐出振车骑奉羊酒劳遗其师恩施下竟同学诸生纵观长老叹息光年小于莽子宇莽使同日内妇賔客满堂须臾一人言太夫人苦某痛当饮某药比客罢者数起焉尝私买侍婢昆弟或颇闻知莽因曰后将军朱子元无子莽闻此儿种宜子为买之即日以婢奉子元其匿情求名如此是时太后姊子淳于长以材能为九卿先进在莽右莽隂求其罪过因大司马曲阳侯根白之长伏诛莽以获忠直语在长𫝊根因乞骸骨荐莽自代上遂擢为大司马是嵗绥和元年也年三十八矣莽既㧞出同列继四父而辅政欲令名誉过前人遂克已不倦聘诸贤良以为掾史赏赐邑钱悉以享士愈为俭约母病公卿列侯遣夫人问疾莽妻迎之衣不曵地布蔽膝见之者以为僮使问知其夫人皆惊辅政嵗余成帝崩哀帝即位尊皇太后为太皇太后太后诏莽就第避帝外家莽上疏乞骸骨哀帝遣尚书令诏莽曰先帝委政于君而弃羣臣朕得奉宗庙诚嘉与君同心合意今君移病求退以着朕之不能奉顺先帝之意朕甚悲伤焉已诏尚书待君奏事又遣丞相孔光大司空何武左将军师丹卫尉𫝊喜白太后曰皇帝闻太后诏甚悲大司马即不起皇帝即不敢听政太后复令莽视事时哀帝祖母定陶傅太后母丁姬在髙昌侯董宏上书言春秋之义母以子贵丁姬宜上尊号莽与师丹共劾宏误朝不道语在丹传后日未央宫置酒内者令为傅太后张幄坐于太皇太后坐旁莽案行责内者令曰定陶太后藩妾何以得与至尊并彻去更设坐傅太后闻之大怒不肯㑹重怨恚莽莽复乞骸骨哀帝赐莽黄金五百斤安车驷马罢就第公卿大夫多称之者上乃加㤙宠置使家中黄门十日一赐餐下诏曰新都侯莽忧劳国家执义坚固朕庶㡬与为治太皇太后诏莽就第朕甚闵焉其以黄邮聚户三百五十益封莽位特进给事中朝朔望见礼如三公车驾乗绿车从后二嵗傅太后丁姬皆称尊号丞相朱博奏莽前不广尊尊之义抑贬尊号亏损孝道当伏显戮幸䝉赦令不宜有爵土请免为庶人上曰以莽与太皇太后有属勿免遣就国莽杜门自守其中子获杀奴莽切责获令自杀在国三嵗吏上书冤讼莽者以百数元夀元年日食贤良周护宋崇等对䇿深讼莽功徳上于是徴莽始莽就国南阳太守以莽贵重选门下掾宛孔休守新都相休谒见莽莽尽礼自纳休亦闻其名与相答后莽疾休候之莽縁恩意进其玉具寳剑欲以为好休不肯受莽因曰诚见君面有瘢羙玉可以灭瘢欲献其瑑耳即解其瑑休复辞让莽曰君嫌其贾邪遂椎碎之自裹以进休休乃受及莽徴去欲见休休称疾不见莽还京师嵗余哀帝崩无子而傅太后丁太后皆先薨太皇太后即日驾之未央宫收取玺绶遣使者驰召莽诏尚书诸发兵符节百官奏事中黄门期门兵皆属莽莽白大司马髙安侯董贤年少不合衆心收印绶贤即日自杀太后诏公卿举可大司马者大司徒孔光大司空彭宣举莽前将军何武后将军公孙禄互相举太后拜莽为大司马与议立嗣安阳侯王舜莽之从弟其人脩饬太后所信爱也莽白以舜为车骑将军使迎中山王奉成帝后是为孝平皇帝帝年九嵗太后临朝称制委政于莽莽白赵氏前害皇子傅氏骄僭遂废孝成赵皇后孝哀傅皇后皆令自杀语在外戚𫝊莽以大司徒孔光名儒相三主太后所敬天下信之于是盛尊事光引光女壻甄邯为侍中奉车都尉诸哀帝外戚及大臣居位素所不说者莽皆傅致其罪为请奏令邯持与光光素畏慎不敢不上之莽白太后輙可其奏于是前将军何武后将军公孙禄坐互相举免丁傅及董贤亲属皆免官爵徙逺方红阳侯立太后亲弟虽不居位莽以诸父内敬惮之畏立从容言太后令已不得肆意乃复令光奏立旧恶前知定陵侯淳于长犯大逆罪多受其赂为言误朝后白以官婢杨寄私子为皇子衆言曰吕氏少帝复出纷纷为天下所疑难以示来世成襁褓之功请遣立就国太后不听莽曰今汉家衰比世无嗣太后独代幼主统政诚可畏惧力用公正先天下尚恐不从今以私恩逆大臣议如此羣下倾邪乱从此起宜可且遣就国安后复徴召之太后不得已遣立就国莽之所以胁持上下皆此类也于是附顺者㧞擢忤恨者诛灭王舜王邑为腹心甄丰甄邯主撃断平晏领机事刘歆典文章孙建为爪牙丰子寻歆子棻涿郡崔发南阳陈崇皆以材能幸于莽莽色厉而言之欲有所为微见风采党与承其指意而显奏之莽稽首涕泣固推让焉上以惑太后下用示信于衆庶始风益州令塞外蛮夷献白雉元始元年正月莽白太后下诏以白雉荐宗庙羣臣因奏言太后委任大司马莽定䇿安宗庙故大司马霍光有安宗庙之功益封三万户畴其爵邑比萧相国莽宜如光故事太后问公卿曰诚以大司马有大功当着之邪将以骨肉故欲异之也于是羣臣乃盛陈莽功徳致周成白雉之瑞千载同符圣王之法臣有大功则生有美号故周公及身在而託号于周莽有定国安汉家之大功宜赐号曰安汉公益户畴爵邑上应古制下准行事以顺天心太后诏尚书具其事莽上书言臣与孔光王舜甄丰甄邯共定䇿今愿独条光等功赏寝置臣莽勿随辈列甄邯白太后下诏曰无偏无党王道荡荡属有亲者义不得阿君有安宗庙之功不可以骨肉故蔽隐不扬君其勿辞莽复上书让太后诏谒者引莽待殿东厢莽称疾不肯入太后使尚书令恂诏之曰君以选故而辞以疾君任重不可阙以时亟起莽遂固辞太后复使长信太仆闳承制召莽莽固称疾左右白太后宜勿夺莽意但条孔光等莽乃肯起太后下诏曰太傅博山侯光宿卫四世世为傅相忠孝仁笃行义显着建议定䇿益封万户以光为太师与四辅之政车骑将军安阳侯舜积累仁孝使迎中山王折冲万里功徳茂着益封万户以舜为太保左将军光禄勲丰宿卫三世忠信仁笃使迎中山王辅导共养以安宗庙封丰为广阳侯食邑五千户以丰为少傅皆授四辅之职畴其爵邑各赐第一区侍中奉车都尉邯宿卫勤劳建议定䇿封邯为承阳侯食邑二千四百户四人既受赏莽尚未起羣臣复上言莽虽克让朝所宜章以时加赏眀重元功无使百僚元元失望太后乃下诏曰大司马新都侯莽三世为三公典周公之职建万世䇿功徳为忠臣宗化流海内逺人慕义越裳氏重译献白雉其以召陵新息二县户二万八千益封莽复其后嗣畴其爵邑封功如萧相国以莽为太傅干四辅之事号曰安汉公以故萧相国甲第为安汉公第定着于令𫝊之无穷于是莽为惶恐不得已而起受䇿䇿曰汉危无嗣而公定之四辅之职三公之任而公干之羣僚衆位而公宰之功徳茂着宗庙以安盖白雉之瑞周成象焉故赐嘉号曰安汉公辅翼于帝期于致平毋违朕意莽受太傅安汉公号让还益封畴爵邑事云愿须百姓家给然后加赏羣公复争太后诏曰公自期百姓家给是以听之其令公奉舎人赏赐皆倍故百姓家给人足大司徒大司空以闻莽复让不受而建言宜立诸侯王后及髙祖以来功臣子孙大者封侯或赐爵闗内侯食邑然后及诸在位各有第序上尊宗庙増加礼乐下恵士民鳏寡恩泽之政无所不施语在平纪莽既说衆意又欲专断知太后猒政乃风公卿奏言往者吏以功次迁至二千石及州部所举茂材异等吏率多不称宜皆见安汉公又太后不宜亲省小事令太后下诏曰皇帝幼年朕且统政比加元服今衆事烦碎朕春秋髙精气不堪殆非所以安躬体而育养皇帝者也故选忠贤立四辅羣下劝职永以康宁孔子曰巍巍乎舜禹之有天下而不与焉自今以来惟封爵乃以闻他事安汉公四辅平决州牧二千石及茂材吏初除奏事者輙引入至近署对安汉公考故官问新职以知其称否于是莽人人延问致宻恩意厚加赠送其不合指显奏免之权与人主侔矣莽欲以虚名说太后白言亲承前孝哀丁傅奢侈之后百姓未赡者多太后宜且衣缯练颇损膳以视天下莽因上书愿出钱百万献田三十顷付大司农助给贫民于是公卿皆慕效焉莽帅羣臣奏言陛下春秋尊久衣重练减御膳诚非所以辅精气育皇帝安宗庙也臣莽数叩头省戸下白争未见许今幸赖陛下徳泽间者风雨时甘露降神芝生蓂荚朱草嘉禾休徴同时并至臣莽等不胜大愿愿陛下爱精休神阔略思虑遵帝王之常服复大官之法膳使臣子各得尽驩心备其养惟哀省察莽又令太后下诏曰盖闻母后之义思不出乎门阈国不䝉佑皇帝年在襁褓未任亲政战战兢兢惧于宗庙之不安国家之大纲微朕孰当统之是以孔子见南子周公居摄盖权时也勤身极思忧劳未绥故国奢则视之以俭矫枉者过其正而朕不身帅将谓天下何夙夜梦想五谷丰孰百姓家给比皇帝加元服委政而授焉今诚未皇于轻靡而备味庶㡬与百僚有成其勗之㢤每有水旱莽輙素食左右以白太后遣使者诏莽曰闻公菜食忧民深矣今秋幸孰公勤于职以时食肉爱身为国莽念中国已平惟四夷未有异乃遣使者赍黄金币帛重赂匈奴单于使上书言闻中国讥二名故名囊知牙斯今更名知慕从圣制又遣王昭君女须卜居次入侍所以诳耀媚事太后下至旁侧长御方故万端莽既尊重欲以女配帝为皇后以固其权奏言皇帝即位三年长秋宫未建液廷媵未充乃者国家之难本从亡嗣配取不正请考论五经定取礼正十二女之义以广继嗣博采二王后及周公孔子世列侯在长安者适子女事下有司上衆女名王氏女多在选中者莽恐其与己女争即上言身亡徳子材下不宜与衆女并采太后以为至诚乃下诏曰王氏女朕之外家其勿采庶民诸生郎吏以上守阙上书者日千余人公卿大夫或诣廷中或伏省戸下咸言明诏圣徳巍巍如彼安汉公盛勲堂堂若此今当立后独奈何废公女天下安所归命愿得公女为天下母莽遣长史以下分部晓止公卿及诸生而上书者愈甚太后不得已聴公卿采莽女莽复自白宜博选衆女公卿争曰不宜采诸女以贰正统莽白愿见女太后遣长乐少府宗正尚书令纳采见女还奏言公女渐渍徳化有窈窕之容宜承天序奉祭祀有诏遣大司徒大司空䇿告宗庙杂加卜筮皆曰兆遇金水王相卦遇父母得位所谓康强之占逢吉之符也信乡侯佟上言春秋天子将娶于纪则襃纪子称侯安汉公国未称古制事下有司皆曰古者天子封后父百里尊而不臣以重宗庙孝之至也佟言应礼可许请以新野田二万五千六百顷益封莽满百里莽谢曰臣莽子女诚不足以配至尊复聴衆议益封臣莽伏自惟念得託肺腑获爵土如使子女诚能奉称圣徳臣莽国邑足以共朝贡不须复加益地之宠愿归所益太后许之有司奏故事聘皇后黄金二万斤为钱二万万莽深辞让受四千万而以其三千三百万予十一媵家羣臣复言今皇后受聘踰羣妾亡㡬有诏复益二千三百万合为三千万莽复以其千万分予九族贫者陈崇时为大司徒司直与张敞孙竦相善竦者博通士为崇草奏称莽功徳崇奏之曰窃见安汉公自初束脩值世俗隆奢丽之时䝉两宫厚骨肉之宠被诸父赫赫之光财饶埶足亡所牾意然而折节行仁克心履礼拂世矫俗确然特立恶衣恶食陋车驽马妃匹无二闺门之内孝友之徳衆莫不闻清静乐道温良下士恵于故旧笃于师友孔子曰未若贫而乐富而好礼公之谓矣及为侍中故定陵侯淳于长有大逆罪公不敢私建白诛讨周公诛管蔡季子鸩叔牙公之谓矣是以孝成皇帝命公大司马委以国统孝哀即位髙昌侯董宏希指求美造作二统公手劾之以定大纲建白定陶太后不宜在乗舆幄坐以眀国体诗曰柔亦不茹刚亦不吐不侮鳏寡不畏彊圉公之谓矣深执谦退推诚让位定陶太后欲立僭号惮彼面刺幄坐之义佞惑之雄朱博之畴惩此长宏手劾之事上下一心䜛贼交乱诡辟制度遂成簒号斥逐仁贤诛残戚属而公被胥原之诉逺去就国朝政崩壊纲纪废弛危亡之祸不隧如髪诗云人之云亡邦国殄顇公之谓矣当此之时宫亡储主董贤据重加以傅氏有女之援皆自知得罪天下结讐中山则必同忧断金相翼借假遗诏频用赏诛先除所惮急引所附遂诬往冤更徴逺属事埶张见其不难矣赖公立入即时退贤及其党亲当此之时公运独见之明奋亡前之威盱衡厉色振扬武怒乗其未坚厌其未发震起机动敌人摧折虽有贲育不及持刺虽有樗里不及回知虽有鬼谷不及造次是故董贤丧其魂魄遂自绞杀人不还踵日不移晷霍然四除更为宁朝非陛下莫引立公非公莫克此祸诗云惟师尚父时惟鹰扬亮彼武王孔子曰敏则有功公之谓矣于是公乃白内故泗水相丰斄令邯与大司徒光车骑将军舜建定社稷奉节东迎皆以功徳受封益土为国名臣书曰知人则哲公之谓也公卿咸叹公徳同盛公勲皆以周公为比宜赐号安汉公益封二县公皆不受𫝊曰申包胥不受存楚之报晏平仲不受辅齐之封孔子曰能以礼让为国乎何有公之谓也将为皇帝定立妃后有司上名公女为首公深辞让廹不得已然后受诏父子之亲天性自然欲其荣贵甚于为身皇后之尊侔于天子当时之㑹千载希有然而公惟国家之统揖大福之恩事事谦退动而固辞书曰舜让于徳不嗣公之谓矣自公受䇿以至于今斖斖翼翼日新其徳増脩雅素以命下国俭隆约以矫世俗割财损家以帅羣下弥躬执平以逮公卿教子尊学以隆国化僮奴衣布马不秣谷食饮之用不过凡庶诗云温温恭人如集于木孔子曰食无求饱居无求安公之谓矣克身自约籴食逮给物物卬市日阕亡储又上书归孝哀皇帝所益封邑入金钱献田殚尽旧业为衆倡始于是小大乡和承风从化外则王公列侯内则帷幄侍御翕然同时各竭所有或入金钱或献田亩以振贫穷收赡不足者昔令尹子文朝不及夕鲁公仪子不茹园葵公之谓矣开门延士下及白屋娄省朝政综管衆治亲见牧守以下考迹雅素审知白黒诗云夙夜匪解以事一人易曰终日干干夕惕若厉公之谓矣比三世为三公再奉送大行秉冢宰职填安国家四海辐凑靡不得所书曰纳于大麓烈风雷雨不迷公之谓矣此皆上世之所鲜禹稷之所难而公包其终始一以贯之可谓备矣是以三年之间化行如神嘉瑞疉累岂非陛下知人之效得贤之致哉故非独君之受命也臣之生亦不虚矣是以伯禹钖元圭周公受郊祀盖以达天之使不敢擅天之功也揆公徳行为天下纪观公功勲为万世基基成而赏不配纪立而襃不副诚非所以厚国家顺天心也髙皇帝襃赏元功相国萧何邑户既倍又䝉殊礼奏事不名入殿不趋封其亲属十有余人乐善无厌班赏亡遴茍有一䇿即必爵之是故公孙戎位在充郎选繇旄头壹眀樊哙封二千户孝文皇帝襃赏绛侯益封万户赐黄金五千斤孝武皇帝䘏録军功裂三万户以封卫青青子三人或在襁褓皆为通侯孝宣皇帝显着霍光増戸命畴封者三人延及兄孙夫绛侯即因汉藩之固杖朱虚之鲠依诸将之递据相扶之埶其事虽丑要不能遂霍光即席常任之重乗大媵之威未尝遭时不行陷假离朝朝之执事无非同类割断歴久统政旷世虽曰有功所因亦易然犹有计䇿不审过徴之累及至青戎摽末之功一言之劳然犹皆䝉邱山之赏课功绛霍造之与因也比于青戎地之与天也而公又有宰治之效乃当上与伯禹周公等盛齐隆兼其襃赏岂特与若云者同日而论哉然曽不得䝉青等之厚臣诚惑之臣闻功亡原者赏不限徳亡首者襃不检是故成王之于周公也度百里之限越九钖之检开七百里之宇兼商奄之民赐以附庸殷民六族大路大旂封父之繁弱夏后之璜祝宗卜史备物典䇿官司彞器白牡之牲郊望之礼王曰叔父建尔元子子父俱延拜而受之可谓不检亡原者矣非特止此六子皆封诗曰亡言不讐亡徳不报报当如之不如非报也近观行事髙祖之约非刘氏不王然而番君得王长沙下诏称忠定着于令眀有大信不拘于制也春秋晋悼公用魏绛之䇿诸夏服从郑伯献乐悼公于是以半赐之绛深辞让晋侯曰微子寡人不能济河夫赏国之典不可废也子其受之魏绛于是有金石之乐春秋善之取其臣竭忠以辞功君知臣以遂赏也今陛下既知公有周公功徳不行成王之襃赏遂聴公之固辞不顾春秋之眀义则民臣何称万世何述诚非所以为国也臣愚以为宜恢公国令如周公建立公子令如伯禽所赐之品亦皆如之诸子之封皆如六子即羣下较然输忠黎庶昭然感徳臣诚输忠民诚感徳则于王事何有唯陛下深惟祖宗之重敬畏上天之戒仪刑虞周之盛敕尽伯禽之赐无遴周公之报令天法有设后世有祖天下幸甚太后以视羣公羣公方议其事㑹吕寛事起初莽欲擅权白太后前哀帝立背恩义自贵外家丁傅挠乱国家几危社稷今帝以幼年复奉大宗为成帝后宜眀一统之义以戒前事为后代法于是遣甄丰奉玺绶即拜帝母卫姬为中山孝王后赐帝舅卫寳寳弟𤣥爵闗内侯皆留中山不得至京师莽子宇非莽隔絶卫氏恐帝长大后见怨宇即私遣人与寳等通书教令帝母上书求入语在卫后𫝊莽不聴宇与师吴章及妇兄吕寛议其故章以为莽不可谏而好鬼神可为变怪以惊惧之章因推类説令归政于卫氏宇即使寛夜持血洒莽第门吏发觉之莽执宇送狱饮药死宇妻焉懐子系狱须产子已杀之莽奏言宇为吕寛等所诖误流言惑衆恶与管蔡同罪臣不敢隐其诛甄邯等白太后下诏曰夫唐尧有丹朱周文王有管蔡此皆上圣亡奈下愚子何以其性不可移也公居周公之位辅成王之主而行管蔡之诛不以亲亲害尊尊朕甚嘉之昔周公诛四国之后大化乃成至于刑错公其専意翼国期于致平莽因是诛灭卫氏穷治吕寛之狱连引郡国豪桀素非议己者内及敬武公主梁王立红阳侯立平阿侯仁使者廹守皆自杀死者以百数海内震焉大司马护军襃奏言安汉公邅子宇陷于管蔡之辜子爱至深为帝室故不敢顾私惟宇遭辠喟然愤发作书八篇以戒子孙宜班郡国令学官以教授事下羣公请令天下吏能诵公戒者以着官簿比孝经四年春郊祀髙祖以配天宗祀孝文皇帝以配上帝四月丁未莽女立为皇后大赦天下遣大司徒司直陈崇等八人分行天下览观风俗太保舜等奏言春秋列功徳之义太上有立徳其次有立功其次有立言唯至徳大贤然后能之其在人臣则生有大赏终为宗臣殷之伊尹周之周公是也及民上书者八千余人咸曰伊尹为阿衡周公为太宰周公享七子之封有过上公之赏宜如陈崇言章下有司有司请还前所益二县及黄邮聚新野田采伊尹周公称号加公为宰衡位上公据史秩六百石三公言事称敢言之羣吏毋得与公同名出从期门二十人羽林三十人前后大车十乗赐公太夫人号曰功显君食邑二千户黄金印赤韨封公子男二人安为襃新侯临为赏都侯加后聘三千七百万合为一万万以明大礼太后临前殿亲封拜安汉公拜前二子拜后如周公故事莽稽首辞让出奏封事愿独受母号还安临印韨及号位户邑事下太师光等皆曰赏未足以直功谦约退让公之常节终不可聴莽求见固让太后下诏曰公每见叩头流涕固辞今移病固当聴其让令眡事邪将当遂行其赏遣归就第也光等曰安临亲受印韨䇿号通天其义昭昭黄邮召陵新野之田为入尤多皆止于公公欲自损以成国化宜可聴许治平之化当以时成宰衡之官不可世及纳徴钱乃以尊皇后非为公也功显君戸止身不𫝊襃新赏都两国合三千户甚少矣忠臣之节亦宜自屈而信主上之义宜遣大司徒大司空持节承制诏公亟入眡事诏尚书勿复受公之让奏奏可莽乃起眡事上书言臣以元夀二年六月戊午仓卒之夜以新都侯引入未央宫庚申拜为大司马充三公位元始元年正月丙辰拜为太傅赐号安汉公备四辅官今年四月甲子复拜为宰衡位上公臣莽伏自惟爵为新都侯号为安汉公官为宰衡太傅大司马爵贵号尊官重一身䝉大宠者五诚非鄙臣所能堪据元始三年天下嵗已复官属宜皆置谷梁𫝊曰天子之宰通于四海臣愚以为宰衡官以正百僚平海内为职而无印信名实不副臣莽无兼官之材今圣朝既过误而用之臣请御史刻宰衡印章曰宰衡太傅大司马印成授臣莽上太傅与大司马之印太后诏曰可韨如相国朕亲临授焉莽乃复以所益纳徴钱千万遗与长乐长御奉共养者太保舜奏言天下闻公不受千乗之土辞万金之币散财施予千万数莫不乡化蜀郡男子路建等辍讼慙怍而退虽文王却虞芮何以加宜报吿天下奏可宰衡出从大车前后各十乗直事尚书郎侍御史谒者中黄门期门羽林宰衡常持节所止谒者代持之宰衡掾史秩六百石三公称敢言之是嵗莽奏起明堂辟雍灵台为学者筑舎万区作市常满仓制度甚盛立乐经益博士员经各五人徴天下通一蓺教授十一人以上及有逸礼古书毛诗周官尔雅天文圗谶钟律月令兵法史篇文字通知其意者皆诣公车网罗天下异能之士至者前后千数皆令记说廷中将令正乖缪壹异说云羣臣奏言昔周公奉继体之嗣据上公之尊然犹七年制度乃定夫明堂辟雍堕废千载莫能兴今安汉公起于第家辅翼陛下四年于兹功徳烂然公以八月载生魄庚子奉使朝用书临赋营筑越若翊辛丑诸生庶民大和㑹十万衆并集平作二旬大功毕成唐虞发举成周造业诚亡以加宰衡位宜在诸侯王上赐以束帛加璧大国乗车安车各一骊马二驷诏曰可其议九钖之法冬大风吹长安城东门屋瓦且尽五年正月祫祭眀堂诸侯王二十八人列侯百二十人宗室子九百余人徴助祭礼毕封孝宣曽孙信等三十六人为列侯余皆益户赐爵金帛之赏各有数是时吏民以莽不受新野田而上书者前后四十八万七千五百七十二人及诸侯王公列侯宗室见者皆叩头言宜亟加赏于安汉公于是莽上书曰臣以外属越次备位未能奉称伏念圣徳纯茂承天当古制礼以治民作乐以移风四海奔走百蛮并轃辞去之日莫不陨涕非有欵诚岂可虚致自诸侯王以下至于吏民咸知臣莽上与陛下有葭莩之故又得典职每归功列徳者輙以臣莽为余言臣见诸侯面言事于前者未甞不流汗而慙愧也虽性愚鄙至诚自知徳薄位尊力少任大夙夜悼栗常恐汚辱圣朝今天下治平风俗齐同百蛮率服皆陛下圣徳所自躬亲太师光太保舜等辅政佐治羣卿大夫莫不忠良故能以五年之间至致此焉臣莽实无竒䇿异谋奉承太后圣诏宣之于下不能得什一受羣贤之筹画而上以闻不能得什伍当被无益之辜所以敢且保首领须㬰者诚上休陛下余光而下依羣公之故也陛下不忍衆言輙下其章于议者臣莽前欲立奏止恐其遂不肯止今大礼己行助祭者毕辞不胜至愿愿诸章下议者皆寝勿上使臣莽得尽力毕制礼作乐事事成以𫝊示天下与海内平之即有所间非则臣莽当被诖上误朝之罪如无他谴得全命赐骸骨归家避贤者路是臣之私愿也惟陛下哀怜财幸甄邯等白太后诏曰可惟公功徳光于天下是以诸侯王公列侯宗室诸生吏民翕然同辞连守阙庭故下其章诸侯宗室辞去之日复见前重陈虽晓喻罢遣犹不肯去告以孟夏将行厥赏莫不驩悦称万嵗而退今公毎见輙流涕叩头言愿不受赏赏即加不敢当位方制作未定事须公而决故且聴公制作毕成羣公以闻究于前议其九钖礼仪亟奏于是公卿大夫博士议郎列侯富平侯张纯等九百二人皆曰圣帝明王招贤劝能徳盛者位髙功大者赏厚故宗臣有九命上公之尊则有九钖登等之宠今九族亲睦百姓既章万国和协黎民时雍圣瑞毕溱太平已洽帝者之盛莫隆于唐虞而陛下任之忠臣茂功莫着于伊周而宰衡配之所谓异时而兴如合符者也谨以六蓺通义经文所见周官礼记宜于今者为九命之钖臣请命钖奏可䇿曰惟元始五年五月庚寅太皇太后临于前殿延登亲诏之曰公进虚聴朕言前公宿卫孝成皇帝十有六年纳䇿尽忠白诛故定陵侯淳于长以弥乱发姦登大司马职在内辅孝哀皇帝即位骄妾窥欲姦臣萌动公手劾髙昌侯董宏改正故定陶共王母之僭坐自是之后朝臣论议靡不据经以病辞位归于第家为贼臣所陷就国之后孝哀皇帝觉寤复还公长安临病加剧犹不忘公复特进位是夜仓卒国无储主姦臣充朝危殆甚矣朕惟定国之计莫宜于公引纳于朝即日罢退髙安侯董贤转漏之间忠䇿輙建纲纪咸张绥和元夀再邅大行万事毕举祸乱不作辅朕五年人伦之本正天地之位定钦承神祇经纬四时复千载之废矫百世之失天下和㑹大衆方辑诗之灵台书之作雒镐京之制商邑之度于今复兴昭章先帝之元功眀着祖宗之令徳推显严父配天之义修立郊禘宗祀之礼以光大孝是以四海雍雍万国慕义蛮夷殊俗不召自至渐化端冕奉珍助祭寻旧本道遵术重古动而有成事得厥中至徳要道通于神明祖考嘉享光耀显章天符仍臻元气大同麟凤龟龙衆祥之瑞七百有余遂制礼作乐有绥靖宗庙社稷之大勲普天之下惟公是赖官在宰衡位为上公今加九命之钖其以助祭共文武之职乃遂及厥祖于戏岂不休哉于是莽稽首再拜受緑韨衮冕衣裳玚琫玚珌句履鸾路乗马龙旂九旒皮弁素积戎路乗马彤弓矢卢弓矢左建朱钺右建金戚甲胄一具秬鬯二卣圭瓒二九命青玉珪二朱户纳陛署宗官祝官卜官史官虎贲三百人家令丞各一人宗祝卜史官皆置啬夫佐安汉公在中府外第虎贲为门卫当出入者傅籍自四辅三公有事府第皆用𫝊以楚王邸为安汉公第大缮治通周卫祖祢庙及寝皆为朱户纳陛陈崇又奏安汉公祠祖祢出城门城门校尉宜将骑士从入有门卫出有骑士所以重国也奏可其秋莽以皇后有子孙瑞通子午道子午道从杜陵直絶南山径汉中风俗使者八人还言天下风俗齐同诈为郡国造歌謡颂功徳凡三万言莽奏定着令又奏为市无二贾官无狱讼邑无盗贼野无饥民道不拾遗男女异路之制犯者象刑刘歆陈崇等十二人皆以治明堂宣教化封为列侯莽既致太平北化匈奴东致海外南懐黄支唯西方未有加廼遣中郎将平宪等多持金币诱塞外𦍑使献地愿内属宪等奏言𦍑豪良愿等种人口可万二千人愿为内臣献鲜水海允谷盐池平地美草皆予汉民自居险阻处为藩蔽问良愿降意对曰太皇太后圣明安汉公至仁天下太平五谷成熟或禾长丈余或一粟三米或不种自生或蠒不𧖟自成甘露从天下醴泉自地出凤皇来仪神爵降集从四嵗以来𦍑人无所疾苦故思乐内属宜以时处业置属国领护事下莽莽复奏曰太后秉统数年恩泽洋溢和气四塞絶域殊俗靡不慕义越裳氏重译献白雉黄支自三万里贡生犀东夷王度大海奉国珍匈奴单于顺制作去二名今西域良愿等复举地为臣妾昔唐尧横被四表亦亡以加之今谨案已有东海南海北海郡未有西海郡请受良愿等所献地为西海郡臣又闻圣王序天文定地理因山川民俗以制州界汉家地广二帝三王凡十二州州名及界多不应经尧典十有二州后定为九州汉家廓地辽逺州牧行部逺者三万余里不可为九谨以经义正十二州名分界以应正始奏可又増法五十条犯者徙之西海徙者以千万数民始怨矣泉陵侯刘庆上书言周成王幼少称孺子周公居摄今帝富于春秋宜令安汉公行天子事如周公羣臣皆曰宜如庆言冬荧惑入月中平帝疾莽作䇿请命于泰畤戴璧秉圭愿以身代蔵䇿金縢置于前殿敕诸公勿敢言十二月平帝崩大赦天下莽徴明礼者宗伯凤等与定天下吏六百石以上皆服䘮三年奏尊孝成庙曰统宗孝平庙曰元宗时元帝世絶而宣帝曽孙有见王五人列侯广戚侯显等四十八人莽恶其长大曰兄弟不得相为后廼选𤣥孙中最幼广戚侯子婴年二嵗託以为卜相最吉是月前煇光谢嚣奏武功长孟通浚井得白石上圆下方有丹书着石文曰告安汉公莽为皇帝符命之起自此始矣莽使羣公以白太后太后曰此诬㒺天下不可施行太保舜谓太后事已如此无可奈何沮之力不能止又莽非敢有它但欲居摄以重其权填服天下耳太后聴许舜等即共令太后下诏曰盖闻天生衆民不能相治为之立君以统理之君年幼稚必有寄託而居摄焉然后能奉天施而成地化羣生茂育书不云乎天工人其代之朕以孝平皇帝幼年且统国政㡬加元服委政而属之今短命而崩呜唿哀哉已使有司徴孝宣皇帝元孙二十三人差度宜者以嗣孝平皇帝之后𤣥孙年在襁褓不得至徳君子孰能安之安汉公莽辅政三世比邅际㑹安光汉室遂同殊风至于制作与周公异世同符今前煇光嚣武功长通上言丹石之符朕深思厥意云为皇帝者乃摄行皇帝之事也夫有法成易非圣人者亡法其令安汉公居摄践阼如周公故事以武功县为安汉公采地名曰汉光邑具礼仪奏于是羣臣奏言太后圣徳昭然深见天意诏令安汉公居摄臣闻周成王幼少周道未成成王不能共事天地修文武之烈周公权而居摄则周道成王室安不居摄则恐周队失天命书曰我嗣事子孙大不克共上下遏失前人光在家不知命不易天应棐谌乃亡队命説曰周公服天子之冕南面而朝羣臣发号施令常称王命召公贤人不知圣人之意故不説也礼明堂记曰周公朝诸侯于明堂天子负斧依南面而立谓周公践天子位六年朝诸侯制礼作乐而天下大服也召公不说时武王崩缞麤未除由是言之周公始摄则居天子之位非乃六年而践阼也书逸嘉禾篇曰周公奉鬯立于阼阶延登赞曰假王莅政勤和天下此周公摄政赞者所称成王加元服周公则致政书曰朕复子明辟周公常称王命専行不报故言我复子明君也臣请安汉公居摄践阼服天子韨冕背斧依于户牖之间南面朝羣臣聴政事车服出入警跸民臣称臣妾皆如天子之制郊祀天地宗祀明堂共祀宗庙享祭羣神赞曰假皇帝民臣谓之摄皇帝自称曰予平决朝事常以皇帝之诏称制以奉顺皇天之心辅翼汉室保安孝平皇帝之幼嗣遂寄託之义隆治平之化其朝见太皇太后帝皇后皆复臣节自施政教于其宫家国采如诸侯礼仪故事臣昧死请太后诏曰可明年改元曰居摄居摄元年正月莽祀上帝于南郊迎春于东郊行大射礼于明堂养三老五更成礼而去置柱下五史秩如御史聴政事侍旁记疏言行三月己丑立宣帝元孙婴为皇太子号曰孺子以王舜为太傅左辅甄丰为太阿右拂甄邯为太保后丞又置四少秩皆二千石四月安衆侯刘崇与相张绍谋曰安汉公莽専制朝政必危刘氏天下非之者乃莫敢先举此宗室耻也吾帅宗族为先海内必和绍等从者百余人遂进攻宛不得入而败绍者张竦之从兄也竦与崇族父刘嘉诣阙自归莽赦弗罪竦因为嘉作奏曰建平元夀之间大统几絶宗室几弃赖䝉陛下圣徳扶服振救遮扞匡卫国命复延宗室明目临朝统政发号施令动以宗室为始登用九族为先并録支亲建立王侯南面之孤计以百数收复絶属存亡续废得比肩首复为人者嫔然成行所以藩汉国辅汉宗也建辟雍立明堂班天法流圣化朝羣后昭文徳宗室诸侯咸益土地天下喁喁引领而叹颂声洋洋满耳而入国家所以服此美膺此名飨此福受此荣者岂非太皇太后日吴之思陛下夕惕之念哉何谓乱则统其理危则致其安祸则引其福絶则继其统幼则代其任晨夜屑屑寒暑勤勤无时休息孳孳不已者凡以为天下厚刘氏也臣无愚智民无男女皆谕至意而安衆侯崇乃独懐悖惑之心操畔逆之宪兴兵动衆欲危宗庙恶不忍闻罪不容诛诚臣子之仇宗室之雠国家之贼天下之害也是故亲属震落而吿其罪民人溃畔而弃其兵进不跬步退伏其殃百嵗之母孩提之子同时断斩悬头竿杪珠珥在耳首饰犹存为计若此岂不誖哉臣闻古者畔逆之国既以诛讨则猪其宫室以为污池纳垢浊焉名曰凶虚虽生菜茹而人不食四墙其社覆上栈下示不得通辨社诸侯出门见之着以为戒方今天下闻崇之反也咸欲褰衣手剑而叱之其先至者则拂其颈冲其匈刃其躯切其肌后至者欲拨其门仆其墙夷其屋焚其器应声涤地则时成创而宗室尤甚言必切齿焉何则以其背畔恩义而不知重徳之所在也宗室所居或逺嘉幸得先闻不胜愤愤之愿愿为宗室倡始父子兄弟负笼倚锸驰之南阳猪崇宫室令如古制及崇社宜如亳社以赐诸侯用永监戒愿下四辅公卿大夫议以明好恶视四方于是莽大说公卿曰皆宜如嘉言莽白太后下诏曰惟嘉父子兄弟虽与崇有属不敢阿私或见萌芽相率吿之及其祸成同共雠之应合古制忠孝着焉其以杜衍户千封嘉为师礼侯嘉子七人皆赐爵闗内侯后又封竦为淑徳侯长安为之语曰欲求封过张伯松力战鬭不如巧为奏莽又封南阳吏民有功者百余人污池刘崇室宅后谋反者皆污池云羣臣复白刘崇等谋逆者以莽权轻也宜尊重以填海内五月甲辰太后诏莽朝见太后称假皇帝冬十月丙辰朔日有食之十二月羣臣奏请益安汉公宫及家吏置率更令庙廐厨长丞中庶子虎贲以下百余人又置卫士三百人安汉公庐为摄省府为摄殿第为摄宫奏可莽白太后下诏曰故太师光虽前薨功效已列太保舜大司空丰轻车将军邯歩兵将军建皆为诱进单于筹䇿又典灵台明堂辟雍四郊定制度开子午道与宰衡同心説徳合意并力功徳茂着封舜子匡为同心侯林为说徳侯光孙夀为合意侯丰孙匡为并力侯益邯建各三千户是嵗西羌庞恬傅幡等怨莽夺其地作西海郡反攻西海太守程永永奔走莽诛永遣护羌校尉窦况击之二年春窦况等击破西羌五月更造货错刀一直五千契刀一直五百大钱一直五十与五铢钱并行民多盗铸者禁列侯以下不得挟黄金输御府受直然卒不与直九月东郡太守翟义都试勒车骑因发犇命立严乡侯刘信为天子移檄郡国言莽毒杀平帝摄天子位欲絶汉室今共行天罚诛莽郡国疑惑衆十余万莽惶惧不能食昼夜抱孺子吿祷郊庙放大诰作䇿遣谏大夫桓谭等班于天下谕以摄位当反政孺子之意遣王邑孙建等八将军撃义分屯诸闗守阸塞槐里男子赵明霍鸿等起兵以和翟义相与谋曰诸将精兵悉东京师空可攻长安衆稍多至且十万人莽恐遣将军王竒王级将兵拒之以太保甄邯为大将军受钺髙庙领天下兵左杖节右把钺屯城外王舜甄丰昼夜循行殿中十二月王邑等破翟义于圉司威陈崇使监军上书言陛下奉天洪范心合寳龟膺受元命豫知成败咸应兆占是谓配天配天之主虑则移气言则动物施则成化臣崇伏读诏书下日窃计其时圣思始发而反虏仍破诏文始书反虏大败制书始下反虏毕斩衆将未及齐其锋芒臣崇未及尽其愚虑而事已决矣莽大説三年春地震大赦天下王邑等还京师西与王级等合击明鸿皆破灭语在翟义𫝊莽大置酒未央宫白虎殿劳赐将帅诏陈崇治校军功第其髙下莽乃上奏曰明圣之世国多贤人故唐虞之时可比屋而封至功成事就则加赏焉至于夏后涂山之㑹执玉帛者万国诸侯执玉附庸执帛周武王孟津之上尚有八百诸侯周公居摄郊祀后稷以配天宗祀文王于明堂以配上帝是以四海之内各以其职来祭盖诸侯千八百矣礼记王制千七百余国是以孔子着孝经曰不敢遗小国之臣而况于公侯伯子男乎故得万国之欢心以事先王此天子之孝也秦为亡道残灭诸侯以为郡县欲擅天下之利故二世而亡髙皇帝受命除残考功施赏建国数百后稍衰㣲其余仅存太皇太后躬统大纲广封功徳以劝善兴灭继絶以永世是以大化流通旦暮且成邅𦍑冦害西海郡反虏流言东郡逆贼惑衆西土忠臣孝子莫不奋怒所征殄灭尽备厥辜天下咸宁今制礼作乐实考周爵五等地四等有明文殷爵三等有其说无其文孔子曰周监于二代郁郁乎文哉吾从周臣请诸将帅当受爵邑者爵五等地四等奏可于是封者髙为侯伯次为子男当赐爵闗内侯者更名曰附城凡数百人击西海者以羌为号槐里以武为号翟义以虏为号羣臣复奏言太后脩功録徳逺者千载近者当世或以文封或以武爵深浅大小靡不毕举今摄皇帝背依践阼宜异于宰国之时制作虽未毕己宜进二子爵皆为公春秋善善及子孙贤者之后宜有土地成王广封周公庶子六人皆有茅土及汉家名相大将萧霍之属咸及支庶兄子光可先封为列侯诸孙制度毕已大司徒大司空上名如前诏书太后诏曰进摄皇帝子襃新侯安为新举公赏都侯临为襃新公封光为衍功侯是时莽还归新都国羣臣复白以封莽孙宗为新都侯莽既灭翟义自谓威徳日盛获天人助遂谋即真之事矣九月莽母功显君死意不在哀令太后诏议其服少阿羲和刘歆与博士诸儒七十八人皆曰居摄之义所以统立天功兴崇帝道成就法度安辑海内也昔殷成汤既没而太子蚤夭其子太甲幼少不明伊尹放诸桐宫而居摄以兴殷道周武王既没周道未成成王幼少周公屏成王而居摄以成周道是以殷有翼翼之化周有刑错之功今太皇太后比遭家之不造委任安汉公宰尹羣僚衡平天下邅孺子幼少未能共上下皇天降瑞出丹石之符是以太皇太后则天明命诏安汉公居摄践阼将以成圣汉之业与唐虞三代比隆也摄皇帝遂开秘府㑹羣儒制礼作乐卒定庶官茂成天功圣心周悉卓尔独见发得周礼以明因监则天稽古而损益焉犹仲尼之闻韶日月之不可阶非圣哲之至孰能若兹纲纪咸张成在一匮此其所以保佑圣汉安靖元元之效也今功显君薨礼庶子为后为其母缌𫝊曰与尊者为体不敢服其私亲也摄皇帝以圣徳承皇天之命受太后之诏居摄践阼奉汉大宗之后上有天地社稷之重下有元元万机之忧不得顾其私亲故太皇太后建厥元孙俾侯新都为哀侯后明摄皇帝与尊者为体承宗庙之祭奉共养太皇太后不得服其私亲也周礼曰王为诸侯缌缞弁而加环绖同姓则麻异姓则葛摄皇帝当为功显君缌缞弁而加麻环经如天子弔诸侯服以应圣制莽遂行焉凡壹弔再㑹而令新都侯宗为主服丧三年云司威陈崇奏衍功侯光私报执金吾窦况令杀人况为收系致其法莽大怒切责光光母曰女自眡孰与长孙中孙遂母子自杀及况皆死初莽以事母养嫂抚兄子为名及后悖虐复以示公义焉令光子嘉嗣爵为侯莽下书曰遏宻之义讫于季冬正月郊祀八音当奏王公卿士乐凡㡬等五声八音条各云何其与所部儒生各尽精思悉陈其义是嵗广饶侯刘京车骑将军千人扈云大保属臧鸿奏符命京言齐郡新井云言巴郡石牛鸿言扶风雍石莽皆迎受十一月甲子莽上奏太后曰陛下至圣邅家不造遇汉十二世三七之阸承天威命诏臣莽居摄受孺子之託任天下之寄臣莽兢兢业业惧于不称宗室广饶侯刘京上书言七月中齐郡临淄县昌兴亭长辛当一暮数梦曰吾天公使也天公使我吿亭长曰摄皇帝当为真即不信我此亭中当有新井亭长晨起视亭中诚有新井入地且百尺十一月壬子直建冬至巴郡石牛戊午雍石文皆到于未央宫之前殿臣与太保安阳侯舜等视天风起尘㝠风止得铜符帛图于石前文曰天吿帝符献者封侯承天命用神令骑都尉崔𤼵等眡说及前孝哀皇帝建平二年六月甲子下诏书更为太初元将元年案其本事甘忠可夏贺良䜟书臧兰台臣莽以为元将元年者大将居摄改元之文也于今信矣尚书康诰王若曰孟侯朕其弟小子封此周公居摄称王之文也春秋𨼆公不言即位摄也此二经周公孔子所定盖为后法孔子曰畏天命畏大人畏圣人之言臣莽敢不承用臣请共事神祇宗庙奏言太皇太后孝平皇后皆称假皇帝其号令天下天下奏言事毋言摄以居摄三年为初始元年漏刻以百二十为度用应天命臣莽夙夜养育隆就孺子令与周之成王比徳宣明太皇太后威徳于万方期于富而教之孺子加元服复子明辟如周公故事奏可衆庶知其奉符命指意羣臣博议别奏以视即真之渐矣期门郎张充等六人谋共劫莽立楚王发觉诛死梓潼人哀章学问长安素无行好为大言见莽居摄即作铜匮为两检署其一曰天帝行玺金匮图其一署曰赤帝行玺某𫝊予黄帝金䇿书某者髙皇帝名也书言王莽为真天子皇太后如天命图书皆书莽大臣八人又取令名王兴王盛章因自窜姓名凡为十一人皆署官爵为辅佐章闻齐井石牛事下即日昏时衣黄衣持匮至髙庙以付仆射仆射以闻戊辰莽至髙庙拜受金匮神嬗御王冠谒太后还坐未央宫前殿下书曰予以不徳託于皇初祖考黄帝之后皇始祖考虞帝之苗裔而太皇太后之末属皇天上帝隆显大佑成命统序符契圗文金匮䇿书神明诏吿属予以天下兆民赤帝汉氏髙皇帝之灵承天命𫝊国金䇿之书予甚祗畏敢不钦受以戊辰直定御王冠即真天子位定有天下之号曰新其改正朔易服色变牺牲殊徽帜异器制以十二月朔癸酉为建国元年正月之朔以鸡鸣为时服色配徳上黄牺牲应正用白使节之旄旛皆纯黄其署曰新使五威节以承皇天上帝威命也前汉书卷九十九上卷九十九上考证前汉书卷九十九上考证王莽𫝊上家凡九侯五大司马注师古曰外戚𫝊言十侯此云九侯以凤本嗣禁为侯按外戚及元后𫝊言十侯自元后亲属计之并数定陵侯淳于长也此専言王氏故云九侯安后复徴召之胡三省曰安定也安后犹言事定后也故事聘皇后黄金二万斤胡三省曰据杜佑通典聘后黄金二万斤吕后为恵帝聘鲁元公主女故事也遣大司徒司直陈崇等八人分行天下览观风俗恩泽侯表王恽阎迁李翕郝党陈崇谢殷逯并陈凤是八人也刘歆陈崇等十二人皆以治明堂宣教化封为列侯按陈崇等八人以宣教化封刘歆平晏孔永孙迁以治明堂封时元帝世絶而宣帝曽孙有见王五人列侯广戚侯显等四十八人胡三省曰见在之王五人谓淮阳王縯中山王成都楚王纡信都王景东平王开明也列侯四十八人谓广戚侯显阳兴侯寄陵阳侯嘉髙乐侯修平邑侯闵平纂侯况合昌侯辅伊乡侯开就乡侯不害胶乡侯武宜乡侯恢昌城侯丰乐安侯禹陶乡侯恢釐乡侯褒昌乡侯且新乡侯鲤郚乡侯光新城侯武宜陵侯封堂乡侯护成陵侯由成阳侯衆复昌侯休安陆侯平梧安侯誉朝乡侯充扶乡侯普方城侯宣当阳侯益广城侯疌春城侯允吕乡侯尚李乡侯殷宛乡侯隆夀泉侯承杏山侯遵严乡侯信武平侯璜陵乡侯曽武安侯㥅富阳侯萌西阳侯偃桃乡侯立栗乡侯元成金乡侯不害平通侯且西安侯汉湖乡侯开重乡侯少柏凡五十人而广戚侯显孺子之父栗乡侯元成先已免侯止四十八人耳当赐爵闗内侯者更名曰附城项安世曰汉人葢以城字解庸也古人庸即墉字后人加土以别之不成国者谓之附城犹今言支郡为属城也以居摄三年为初始元年通鑑考异曰莽𫝊作初始荀纪及韦庄美嘉号録宋庠纪元通谱皆作始初前汉书卷九十九上考证卷九十九中钦定四库全书前汉书卷九十九中汉兰台令史班固撰唐正议大夫行秘书少监琅邪县开国子颜师古注王莽传第六十九中始建国元年正月朔莽帅公侯卿士奉皇太后玺韨上太皇太后顺符命去汉号焉𥘉莽妻宜春侯玉氏女立为皇后本生四男宇获安临二子前诛死安颇荒忽廼以临为皇太子安为新嘉辟封宇子六人千为功隆公寿为功明公吉为功成公宗为功崇公世为功昭公利为功着公大赦天下莽乃䇿命孺子曰咨尔婴昔皇天右乃太祖歴世十二享国二百一十载歴数在于予躬诗不云乎侯服于周天命靡常封尔为定安公永为新室賔于戏敬天之休往践乃位毋废予命又曰其以平原安德漯隂鬲重丘凡戸万地方百里为定安公国立汉祖宗之庙于其国与周后并行其正朔服色世世以事其祖宗永以命德茂功享歴代之祀焉以孝平皇后为定安太后读䇿毕莽亲执孺子手流涕歔欷曰昔周公摄位终得复子明辟今予独迫皇天威命不得如意哀叹良乆中傅将孺子下殿北面而称臣百僚陪位莫不感动又按金匮辅臣皆封拜以太傅左辅骠骑将军安阳侯王舜为太师封安新公大司徒就德侯平晏为太傅就新公少阿羲和京兆尹红休侯刘歆为国师嘉新公广汉梓潼哀章为国将美新公是为四辅位上公太保后丞承阳侯甄邯为大司马承新公丕进侯王寻为大司徒章新公歩兵将军成都侯王邑为大司空隆新公是为三公大阿右拂大司空卫将军广阳侯甄丰为更始将军广新公京兆王兴为卫将军奉新公轻车将军成武侯孙建为立国将军成新公京兆王盛为前将军崇新公是为四将凡十一公王兴者故城门令史王盛者卖饼莽案符命求得此姓名十余人两人容貎应卜相径从布衣登用以视神焉余皆拜为郎是日封拜卿大夫侍中尚书官凡数百人诸刘为郡守皆徙为谏大夫改明光宫为定安馆定安太后居之以故大鸿胪府为定安公第皆置门卫使者监领敕阿乳母不得与语常在四壁中至于长大不能名六畜后莽以女孙宇子妻之莽策羣司曰嵗星司肃东岳太师典致时雨青炜登平考景以晷荧惑司悊南岳太傅典致时奥赤炜颂平考声以律太白司艾西岳国师典致时阳白炜象平考量以铨辰星司谋北岳国将典致时寒𤣥炜和平考星以漏月刑元股左司马典致武应考方法矩主司天文钦若昊天敬授民时力来农事以丰年谷日德元厷右司徒典致文瑞考圜合规主司人道五教是辅帅民承上宣美风俗五品乃训斗平元心中司空典致物圗考度以绳主司地里平治水土掌名山川衆殖鸟兽蕃茂草木各䇿命以其职如典诰之文置大司马司允大司徒司直大司空司若位皆孤卿更名大司农曰羲和后更为纳言大理曰作士太常曰秩宗大鸿胪曰典乐少府曰共工水衡都尉曰予虞与三公司卿凡九卿分属三公每一卿置大夫三人一大夫置元士三人凡二十七大夫八十一元士分主中都官诸职更名光禄勋曰司中太仆曰太御卫尉曰太卫执金吾曰奋武中尉曰军正又置大赘官主乘舆服御物后又典兵秩位皆上卿号曰六监改郡太守曰大尹都尉曰太尉县令长曰宰御史曰执法公车司马曰王路四门长乐宫曰常乐室未央宫曰寿成室前殿曰王路堂长安曰常安更名秩百石曰庻士三百石曰下士四百石曰中士五百石曰命士六百石曰元士千石曰下大夫比二千石曰中大夫二千石曰上大夫中二千石曰卿车服黻冕各有差品又置司恭司徒司明司聪司中大夫及诵诗工彻膳宰以司过䇿曰予闻上圣欲昭厥德罔不愼脩厥身用绥于逺是用建尔司于五事毋隐尤毋将虚好恶不愆立于厥中于戏朂哉令王路设进善之旌非谤之木欲谏之鼓谏大夫四人常坐王路门受言事者封王氏齐缞之属为侯大功为伯小功为子缌麻为男其女皆为任男以睦女以隆为号焉皆授印韨令诸侯立大夫人夫人世子亦受印韨又曰天无二日土无二王百王不易之道也汉氏诸侯或称王至于四夷亦如之违于古典缪于一统其定诸侯王之号皆称公及四夷僣号称王者皆更为侯又曰帝王之道相因而通盛德之祚百世享祀予惟黄帝帝少昊帝颛顼帝喾帝尧帝舜帝夏禹臯陶伊尹咸有圣德假于皇天功烈巍巍光施于远予甚嘉之营求其后将祚厥祀惟王氏虞帝之后也出自帝喾刘氏尧之后也出自颛顼于是封姚恂为初睦侯奉黄帝后梁护为脩逺伯奉少昊后皇孙功隆公千奉帝喾后刘歆为祁烈伯奉颛顼后国师刘歆子叠为伊休侯奉尧后嬀昌为始睦侯奉虞帝后山遵为襃谋子奉臯陶后伊𤣥为襃衡子奉伊尹后汉后定安公刘婴位为賔周后卫公姬党更封为章平公亦为賔殷后宋公孔𢎞运转次移更封为章昭侯位为恪夏后辽西姒丰封为章功侯亦为恪四代古宗宗祀于明堂以配皇始祖考虞帝周公后襃鲁子姬就宣尼公后襃成子孔钧已前定焉莽又曰予前在摄时建郊宫定祧庙立社稷神祇报况或光自上复于下流为乌或黄气熏烝昭燿章明以着黄虞之烈焉自黄帝至于济南伯王而祖世氏姓有五矣黄帝二十五子分赐厥姓十有二氏虞帝之先受姓曰姚其在陶唐曰嬀在周曰陈在齐曰田在济南曰王予伏念皇初祖考黄帝皇始祖考虞帝以宗祀于明堂宜序于祖宗之亲庙其立祖庙五亲庙四后夫人皆配食郊祀黄帝以配天黄后以配地以新都侯东第为大禖歳时以祀家之所尚种祀天下姚妫陈田王氏凡五姓者皆黄虞苖裔予之同族也书不云乎惇序九族其令天下上此五姓名籍于秩宗皆以为宗室世世复无有所与其元城王氏勿令相嫁娶以别族理亲焉封陈崇为统睦侯奉胡王后田丰为世睦侯奉敬王后天下牧守皆以前有翟义赵明等领州郡懐忠孝封牧为男守为附城又封旧恩戴崇金涉箕闳阳并等子皆为男遣骑都尉嚣等分治黄帝园位于上都桥畤虞帝于零陵九疑胡王于淮阳陈敬王于齐临淄愍王于城阳莒伯王于济南东平陵孺王于魏郡元城使者四时致祠其庙当作者以天下初定且祫祭于明堂太庙以汉高庙为文祖庙莽曰予之皇始祖考虞帝受嬗于唐汉氏初祖唐帝世有传国之象予复亲受金策于汉高皇帝之灵惟思襃厚前代何有忘时汉氏宗祖有七以礼立庙于定安国其园寝庙在京师者勿罢祠荐如故予以秋九月亲入汉氏高元成平之庙诸刘更属籍京兆大尹勿解其复各终厥身州牧数存问勿令有侵冤又曰予前在大麓至于摄假深惟汉氏三七之阸赤德气尽思索广求所以辅刘延期之术靡所不用以故作金刀之利㡬以济之然自孔子作春秋以为后王法至于哀之十四而一代毕协之于今亦哀之十四也赤世计尽终不可强济皇天明威黄德当兴隆显大命属予以天下今百姓咸言皇天革汉而立新废刘而兴王夫刘之为字卯金刀也正月刚卯金刀之利皆不得行博谋卿士佥曰天人同应昭然着明其去刚卯莫以为佩除刀钱勿以为利承顺天心快百姓意乃更作小钱径六分重一铢文曰小钱直一与前大钱五十者为二品并行欲防民盗铸乃禁不得挟铜炭是嵗四月徐乡侯刘快结党数千人起兵于其国快兄殷故汉胶东王时改为扶崇公快举兵攻即墨殷闭城门自繋狱吏民距快快败走至长广死莽曰昔予之祖济南愍王困于燕寇自齐临淄出保于莒宗人田单广设竒谋获杀燕将复定齐国今即墨士大夫复同心殄灭反虏予甚嘉其忠者怜其无辜其赦殷等非快之妻子它亲属当坐者皆勿治弔问死伤赐亡者葬钱人五万殷知大命深疾恶快以故輙伏厥辜其满殷国戸万地方百里又封符命臣十余人莽曰古者设庐井八家一夫一妇田百𤱔什一而税则国给民富而颂声作此唐虞之道三代所遵行也秦为无道厚赋税以自供奉罢民力以极欲坏圣制废井田是以兼并起贪鄙生强者规田以千数弱者曾无立锥之居又置奴婢之市与牛马同兰制于民臣颛断其命姦虐之人因縁为利至略卖人妻子逆天心誖人伦缪于天地之性人为贵之义书曰予则奴戮女唯不用命者然后被此辠矣汉氏减轻田租三十而税一常有更赋罢癃咸出而豪民侵陵分田刼假厥名三十税一实什税五也父子夫妇终年耕芸所得不足以自存故富者犬马余菽粟骄而为邪贫者不厌糟糠穷而为姦俱䧟于辜刑用不错予前在大麓始令天下公田口井时则有嘉禾之祥遭反虏逆贼且止今更名天下田曰王田奴婢曰私属皆不得卖买其男口不盈八而田过一井者分余田予九族邻里乡党故无田今当受田者如制度敢有非井田圣制无法惑衆者投诸四裔以御魑魅如皇始祖考虞帝故事是时百姓便安汉五铢钱以莽钱大小两行难知又数变改不信皆私以五铢钱市买讹言大钱当罢莫肯挟莽患之复下书诸挟五铢钱言大钱当罢者比非井田制投四裔于是农商失业食货俱废民人至涕泣于市道及坐卖买田宅奴婢铸钱自诸侯卿大夫至于庻民抵罪者不可胜数秋遣五威将王竒等十二人班符命四十二篇于天下德祥五事符命二十五福应十二凡四十二篇其德祥言文宣之世黄龙见于成纪新都髙祖考王伯墓门梓柱生枝叶之属符命言井石金匮之属福应言雌鸡化为雄之属其文尔雅依託皆为作説大归言莽当代汉有天下云总而説之曰帝王受命必有德祥之符瑞协成五命申以福应然后能立巍巍之功传于子孙永享无穷之祚故新室之兴也德祥发于汉三七九世之后肇命于新都受瑞于黄支开王于武功定命于子同成命于巴宕申福于十二应天所以保佑新室者深矣固矣武功丹石出于汉氏平帝末年火德销尽土德当代皇天眷然去汉与新以丹石始命于皇帝皇帝谦让以摄居之未当天意故其秋七月天重以三能文马皇帝复谦譲未即位故三以铁契四以石龟五以虞符六以文圭七以𤣥印八以茂陵石书九以𤣥龙石十以神井十一以大神石十二以铜符帛图申命之瑞寖以显着至于十二以昭告新皇帝皇帝深惟上天之威不可不畏故去摄号犹尚称假改元为初始欲以承塞天命克厌上帝之心然非皇天所以郑重降符命之意故是日天复决其所以勉书又侍郎王盱见人衣白布单衣赤缋方领冠小冠立于王路殿前谓盱曰今日天同色以天下人民属皇帝盱恠之行十余歩人忽不见至丙寅暮汉氏髙庙有金匮圗䇿高帝承天命以国传新皇帝明旦宗伯忠孝侯刘宏以闻乃召公卿议未决而大神石人谈曰趣新皇帝之高庙受命毋留于是新皇帝立登车之汉氏高庙受命受命之日丁卯也丁火汉氏之德也卯刘姓所以为字也明汉刘火德尽而传于新室也皇帝谦谦既备固譲十二符应廹着命不可辞惧然祗畏苇然闵汉氏之终不可济斖斖在左右之不得从意为之三夜不御寝三日不御食延问公侯卿大夫佥曰宜奉如上天威命于是乃改元定号海内更始新室既定神祇懽喜申以福应吉瑞累仍诗曰宜民宜人受禄于天保右命之自天申之此之谓也五威将奉符命赍印绶王侯以下及吏官名更者外及匈奴西域徼外蛮夷皆即授新室印绶因收故汉印绶赐吏爵人二级民爵人一级女子百戸羊酒蛮夷币帛各有差大赦天下五威将乘干文车驾坤六马背负鷩鸟之毛服饰甚伟每一将各置左右前后中帅凡五帅衣冠车服驾马各如其方面色数将持节称太一之使帅持幢称五帝之使莽䇿命曰普天之下迄于四表靡所不至其东出者至𤣥菟乐浪髙句骊夫余南出者隃徼外歴益州贬句町王为侯西出者至西域尽改其王为侯北出者至匈奴庭授单于印改汉印文去玺曰章单于欲求故印陈饶椎破之语在匈奴传单于大怒而句町西域后卒以此皆畔饶还拜为大将军封威德子冬靁桐华置五威司命中城四关将军司命司上公以下中城主十二城门策命统睦侯陈崇曰咨尔崇夫不用命者乱之原也大姦猾者贼之本也铸伪金钱者妨寳货之道也骄奢踰制者兇害之端也漏泄省中及尚书事者机事不密则害成也拜爵王庭谢恩私门者禄去公室政从亡矣凡此六条国之纲纪是用建尔作司命柔亦不茹刚亦不吐不侮鳏寡不畏强圉帝命帅繇统睦于朝命説符侯崔发曰重门撃以待暴客女作五威中城将军中德既成天下说符命明威侯王级曰绕霤之固南当荆楚女作五威前关将军振武奋卫明威于前命尉睦侯王嘉曰羊头之阸北当燕赵女作五威后关将军壶口捶㧖尉睦于后命堂威侯王竒曰肴黾之险东当郑卫女作五威左关将军函谷批难掌威于左命懐羌子王福曰陇之阻西当戎狄女作五威右闗将军成固据守怀羌于右又遣谏大夫五十人分铸钱于郡国是嵗长安狂女子碧唿道中曰高皇帝大怒趣归我国不者九月必杀汝莽收捕杀之治者掌寇大夫陈成自免去官眞定刘都等谋举兵发觉皆诛眞定常山大雨雹二年二月赦天下五威将帅七十二人还奏事汉诸侯王为公者悉上玺绶为民无违命者封将为子帅为男初设六筦之令命县官酤酒卖盐铁器铸钱诸采取名山大泽衆物者税之又令市官收贱卖贵賖贷予民收息百月三羲和置酒士郡一人乗传督酒利禁民不得挟弩铠徙西海匈奴单于求故玺莽不与遂寇边郡杀略吏民十一月立国将军建奏西域将钦上言九月辛巳戊巳校尉史陈良终帯共贼杀校尉刁䕶劫略吏士自称废汉大将军亡入匈奴又今月癸酉不知何一男子遮臣建车前自称汉氏刘子舆成帝下妻子也刘氏当复趣空宫收繋男子即常安姓武字仲皆逆天违命大逆无道请论仲及陈良等亲属当坐者奏可汉氏髙皇帝比着戒云罢吏卒为賔食诚欲承天心全子孙也其宗庙不当在常安城中及诸刘为诸侯者当与汉俱废陛下至仁乆未定前故安衆侯刘崇徐乡侯刘快陵乡侯刘曾扶恩侯刘贵等更聚衆谋反今狂狡之虏或妄自称亡汉将军或称成帝子子舆至犯夷灭连未止者此圣恩不蚤絶其萌牙故也臣愚以为汉高皇帝为新室賔享食明堂成帝异姓之兄弟平帝壻也皆不宜复入其庙元帝与皇太后为体圣恩所隆礼亦宜之臣请汉氏诸庙在京师者皆罢诸刘为诸侯者以戸多少就五等之差其为吏者皆罢待除于家上当天心称髙皇帝神灵塞狂狡之萌莽曰可嘉新公国师以符命为予四辅明德侯刘龚率礼侯刘嘉等凡三十二人皆知天命或献天符或贡昌言或捕告反虏厥功茂焉诸刘与三十二人同宗共祖者勿罢赐姓曰王唯国师以女配莽子故不赐姓改定安太后号曰黄皇室主絶之于汉也冬十二月雷更名匈奴单于曰降奴服于莽曰降奴服于知威侮五行背畔四条侵犯西域延及邉垂为元元害辠当夷灭命遣立国将军孙建等凡十二将十道并出共行皇天之威罚于知之身惟知先祖故唿韩邪单于稽侯㹪累世忠孝保塞守徼不忍以一知之罪灭稽侯㹪之世今分匈奴国土人民以为十五立稽侯㹪子孙十五人为单于遣中郎将蔺苞戴级驰之塞下召拜当为单于者诸匈奴人当坐虏知之法者皆赦除之遣五威将军苖䜣虎贲将军王况出五原厌难将军陈钦震狄将军王廵出云中振武将军王嘉平狄将军王萌出代郡相威将军李棽鎭逺将军李翁出西河诛貉将军阳俊讨秽将军严尤出渔阳奋武将军王骏定胡将军王晏出张掖及偏禆以下百八十人募天下囚徒丁男甲卒三十万人转衆郡委输五大夫衣裘兵器粮食长吏送自贞海江淮至北边使者驰传督趣以军兴法从事天下骚动先至者屯边郡湏毕具乃同时出莽以钱币讫不行复下书曰民以食为命以货为资是以八政以食为首寳货皆重则小用不给皆轻则僦载烦费轻重大小各有差品则用便而民乐于是造寳货五品语在食货志百姓不从但行小大钱二品而已盗铸钱者不可禁廼重其法一家铸钱五家坐之没入为奴婢吏民出入持布钱以副符传不持者厨传勿舎关津苛留公卿皆持以入宫殿门欲以重而行之是时争为符命封侯其不为者相戏曰独无天帝除书乎司命陈崇白莽曰此开姦臣作福之路而乱天命宜絶其原莽亦厌之遂使尚书大夫赵并验治非五威将率所班皆下狱初甄丰刘歆王舜为莽腹心倡导在位襃扬功德安汉宰衡之号及封莽母两子兄子皆丰等所共谋而丰舜歆亦受其赐并富贵矣非复欲令莽居摄也居摄之萌出于泉陵侯刘庆前煇光谢嚣长安令田终术莽羽翼已成意欲称摄丰等承顺其意莽輙复封舜歆两子及丰孙丰等爵位已盛心意既满又实畏汉宗室天下豪桀而疏远欲进者并作符命莽遂据以即眞舜歆内惧而已丰素刚强莽觉其不説故徙大阿右拂大司空丰託符命文为更始将军与卖饼儿王盛同列丰父子黙默时子寻为侍中京兆大尹茂德侯即作符命言新室当分陜立二伯以丰为右伯太傅平晏为左伯如周召故事莽即从之拜丰为右伯当述职西出未行寻复作符命言故汉氏平帝后黄皇室主为寻之妻莽以诈立心疑大臣怨谤欲震威以惧下因是发怒曰黄皇室主天下母此何谓也收捕寻寻亡丰自杀寻随方士入华山嵗余捕得辞连国师公歆子侍中东通灵将五司大夫隆威侯棻棻弟右曹长水校尉伐虏侯泳大司空邑弟左闗将军堂威侯竒及歆门人侍中骑都尉丁隆等牵引公卿党亲列侯以下死者数百人寻手理有天子字莽觧其臂入视之曰此一天子也或曰一六子也六者戮也明寻父子当戮死也廼流棻于幽州放寻于三危殛隆于羽山皆驿车载其尸传致云莽为人侈口蹷顄露眼赤精大声而嘶长七尺五寸好厚履髙冠以氂装衣反膺髙视瞰临左右是时有用方技待诏黄门者或问以莽形貎待诏曰莽所谓鸱目虎吻豺狼之声者也故能食人亦当为人所食问者告之莽诛灭待诏而封告者后常翳云母屏面非亲近莫得见也是嵗以初睦侯姚恂为宁始将军三年莽曰百官改更职事分移律令仪法未及悉定且因汉律令仪法以从事令公卿大夫诸侯二千石举吏民有德行通政事能言语明文学者各一人诣王路四门遣尚书大夫赵并使劳北边还言五原北假膏壤殖谷异时常置田官乃以并为田禾将军𤼵戍卒屯田北假以助军粮是时诸将在邉湏大衆集吏士放纵而内郡愁于徴发民弃城郭流亡为盗贼并州平州尤甚莽令七公六卿号皆兼称将军遣着武将军逯并等塡名都中郎将绣衣执法各五十五人分塡缘邉大郡督大姦猾擅弄兵者皆便为姦于外挠乱州郡货赂为市侵渔百姓莽下书曰虏知罪当夷灭故遣勐将分十二部将同时出一举而决絶之矣内置司命军正外设军监十有二人诚欲以司不奉命令军人咸正也今则不然各为权埶恐猲良民妄封人颈得钱者去毒蠚竝作农民离散司监若此可谓称不自今以来敢犯此者輙捕繋以名闻然犹放纵自若而蔺苞戴级到塞下招诱单于弟咸咸子登入塞胁拜咸为孝单于赐黄金千斤锦绣甚多遣去将登至长安拜为顺单于留邸太师王舜自莽簒位后病悸寖剧死莽曰昔齐太公以淑德累世为周氏太师盖予之所监也其以舜子延袭父爵为安新公延弟襃新侯匡为太师将军永为新室辅为太子置师友各四人秩以大夫以故大司徒马宫为师疑故少府宗伯凤为傅丞博士袁圣为阿辅京兆尹王嘉为保拂是为四师故尚书令唐林为胥附博士李充为犇走谏大夫赵襄为先后中郎将亷丹为御侮是为四友又置师友祭酒及侍中谏议六经祭酒各一人凡九祭酒秩上卿琅邪左咸为讲春秋颍川满昌为讲诗长安国由为讲易平阳唐昌为讲书沛郡陈咸为讲礼崔发为讲乐祭酒遣谒者持安车印绶即拜楚国龚胜为太子师友祭酒胜不应徴不食而死寕始将军姚恂免侍中崇禄侯孔永为寕始将军是嵗池阳县有小人景长尺余或乘车马或步行操持万物小大各相称三日止濒河郡蝗生河决魏郡泛清河以东数郡先是莽恐河决为元城冢墓害及决东去元城不忧水故遂不堤塞四年二月赦天下夏赤气出东南竟天厌难将军陈歆言捕虏生口虏犯边者皆孝单于咸子角所为莽怒斩其子登于长安以视诸蛮夷大司马甄邯死寕始将军孔永为大司马侍中大赘侯辅为寕始将军莽每当出辄先索城中名曰横是月横五日莽至明堂授诸侯茅土下书曰予以不德袭于圣祖为万国主思安黎元在于建侯分州正域以美风俗追监前代爰纲爰纪惟在尧典十有二州卫有五服诗国十五抪徧九州殷颂有奄有九有之言禹贡之九州无并幽周礼司马则无徐梁帝王相改各有云为或昭其事或大其本厥义着明其务一矣昔周二后受命故有东都西都之居予之受命盖亦如之其以洛阳为新室东都常安为新室西都邦畿连体各有采任州从禹贡为九爵从周氏有五诸侯之员千有八百附城之数亦如之以俟有功诸公一同有衆万戸土方百里侯伯一国衆戸五千土方七十里子男一则衆戸二千有五百土方五十里附城大者食邑九成衆戸九百土方三十里自九以下降杀以両至于一成五差备具合当一则今已受茅土者公十四人侯九十三人伯二十一人子百七十一人男四百九十七人凡七百九十六人附城千五百一十一人九族之女为任者八十三人及汉氏女孙中山承礼君遵德君脩义君更以为任十有一公九卿十二大夫二十四元士定诸国邑采之处使侍中讲理大夫孔秉等与州部衆郡晓知地理圗籍者共校治于寿成朱鸟堂予数与羣公祭酒上卿亲聴视咸已通矣夫襃德赏功所以显仁贤也九族和睦所以襃亲亲也予永惟匪解思稽前人将章黜陟以明好恶安元元焉以圗簿未定未授国邑且令受奉都内月钱数千诸侯皆困乏至有庸作者中郎区愽谏莽曰井田虽圣王法其废乆矣周道既衰而民不从秦知顺民之心可以获大利也故灭庐井而置阡陌遂王诸夏讫今海内未厌其敝今欲违民心追复千载絶迹虽尧舜复起而无百年之渐弗能行也天下初定万民新附诚未可施行莽知民怨廼下书曰诸名食王田皆得卖之勿拘以法犯私买卖庶人者且一切勿治初五威将帅出改句町王以为侯王邯怨怒不附莽讽牂柯大尹周歆诈杀邯邯弟承起兵攻杀歆先是莽发髙句骊兵当伐胡不欲行郡强廹之皆亡出塞因犯法为寇辽西大尹田谭追撃之为所杀州郡归咎于髙句骊侯驺严尤奏言貉人犯法不从驺起正有它心宜令州郡且尉安之今猥被以大罪恐其遂畔夫余之属必有和者匈奴未克夫余濊貉复起此大忧也莽不尉安濊貉遂反诏尤撃之尤诱髙句骊侯驺至而斩焉传首长安莽大説下书曰廼者命遣勐将共行天罚诛灭虏知分为十二部或断其右臂或斩其左腋或溃其胷腹或䌷其两胁今年刑在东方诛貉之部先纵焉捕斩虏驺平定东域虏知殄灭在于漏刻此乃天地羣神社稷宗庙佑助之福公卿大夫士民同心将率虓虎之力也予甚嘉之其更名髙句骊为下句骊布告天下令咸知焉于是貉人愈犯邉东北与西南夷皆乱云莽志方盛以为四夷不足吞灭专念稽古之事复下书曰伏念予之皇始祖考虞帝受终文祖在璇玑玉衡以齐七政遂类于上帝禋于六宗望秩于山川徧于羣神廵狩五岳羣后四朝敷奏以言明试以功予之受命即眞到于建国五年已五载矣阳九之阸旣度百六之㑹已过嵗在夀星塡在明堂仓龙癸酉德在中宫观晋掌嵗龟策告从其以此年二月建寅之节东巡狩具礼仪调度羣公奏请募吏民人马布绵又请内郡国十二买马发帛四十五万匹输常安前后毋相须至者过半莽下书曰文母太后体不安其且止待后是嵗改十一公号以新为心后又改心为信五年二月文母皇太后崩葬渭陵与元帝合而沟絶之立庙于长安新室世世献祭元帝配食坐于牀下莽为太后服丧三年大司马孔永乞骸骨赐安车驷马以特进就朝位同风侯逯并为大司马是时长安民闻莽欲都雒阳不肯缮治室宅或颇彻之莽曰𤣥龙石文曰定帝德国雒阳符命着明敢不钦奉以始建国八年嵗纒星纪在雒阳之都其谨缮脩常安之都勿令坏败敢有犯者辄以名闻请其罪是嵗乌孙大小昆弥遣使贡献大昆弥者中国外孙也其胡妇子为小昆弥而乌孙归附之莽见匈奴诸边并侵意欲得乌孙心廼遣使者引小昆弥使置大昆弥使上保成师友祭酒满昌劾奏使者曰夷狄以中国有礼谊故诎而服从大昆弥君也今序臣使于君使之上非所以有夷狄也奉使大不敬莽怒免昌官西域诸国以莽积失恩信焉耆先畔杀都护但钦十一月彗星出二十余日不见是嵗以犯挟铜炭者多除其法明年改元曰天鳯天鳯元年正月赦天下莽曰予以二月建寅之节行廵狩之礼大官赍糒干肉内者行张坐卧所过毋得有所给予之东廵必躬载耒每县则耕以劝东作予之南廵必躬载耨每县则薅以劝南伪予之西廵必躬载铚每县则获以劝西成予之北廵必躬载拂每县则粟以劝盖臧毕北廵狩之礼即于土中居雒阳之都焉敢有趋讙犯法辄以军法从事羣公奏言皇帝至孝往年文母圣体不豫躬亲供养衣冠稀解因遭弃羣臣悲哀颜色未复饮食损少今一嵗四廵道路万里春秋尊非糒干肉之所能堪且无廵狩须阕大服以安圣体臣等尽力养牧兆民奉称明诏莽曰羣公羣牧羣司诸侯庻尹愿尽力相帅养牧兆民欲以称予繇此敬德其朂之哉毋食言焉更以天鳯七年嵗在大梁仓龙庚辰行廵狩之礼厥明年歳在实沈仓龙辛巳即土之中雒阳之都廼遣太傅平晏大司空王邑之雒阳营相宅兆圗起宗庙社稷郊兆云三月壬申晦日有食之大赦天下策大司马逯并曰日食无光干戈不戢其上大司马印韨就侯氏朝位太傅平晏勿领尚书事省侍中诸曹兼官者以利苖男䜣为大司马莽即眞尤备大臣抑夺下权朝臣有言其过失者辄拔擢孔仁赵博费兴等以敢撃大臣故见信任择名官而居之公卿入宫吏有常数太傅平晏从吏过例掖门仆射苛问不逊戊曹士收繋仆射莽大怒使执法发车骑数百围太傅府捕士即时死大司空士夜过奉常亭亭长苛之告以官名亭长醉曰寕有符传耶士以马箠撃亭长亭长斩士亡郡县逐之家上书莽曰亭长奉公勿逐大司空邑斥士以谢国将哀章颇不清莽为选置和叔敕曰非但保国将闺门当保亲属在西州者诸公皆轻贱而章尤甚四月陨霜杀屮木海濒尤甚六月黄雾四塞七月大风拔树飞北阙直城门屋瓦雨雹杀牛羊莽以周官王制之文置卒正连率大尹职如太守属令属长职如都尉置州牧部监二十五人见礼如三公监位上大夫各主五郡公氏作牧侯氏卒正伯氏连率子氏属令男氏属长皆世其官其无爵者为尹分长安城旁六乡置帅各一人分三辅为六尉郡河东河内𢎞农河南颍川南阳为六队郡置大夫职如太守属正职如都尉更名河南大尹曰保忠信卿益河南属县满三十置六郊州长各一人人主五县及它官名悉改大郡至分为五郡县以亭为名者三百六十以应符命文也縁边又置竟尉以男为之诸侯国闲田为黜陟増减云莽下书曰常安西都曰六乡衆县曰六尉义阳东都曰六州衆县曰六队粟米之内曰内郡其外曰近郡有鄣徼者曰边郡合百二十有五郡九州之内县二千二百有三公作甸侯是为惟城诸在侯服是为惟寕在采任诸侯是为惟翰在賔服是为惟屏在揆文教奋武卫是为惟垣在九州之外是为惟藩各以其方为称总为万国焉其后嵗复变更一郡至五易名而还复其故吏民不能纪每下诏书辄繋其故名曰制诏陈留大尹太尉其以益嵗以南付新平新平故淮阳以雍丘以东付陈定陈定故梁郡以封丘以东付治亭治亭故东郡以陈留以西付祈隧祈隧故荥阳陈留已无复有郡矣大尹太尉皆诣行在所其号令变易皆此类也令天下小学戊子代甲子为六旬首冠以戊子为元日昏以戊寅之旬为忌日百姓多不从者匈奴单于知死弟咸立为单于求和亲莽遣使者厚赂之诈许还其侍子登因购求陈良终𢃄等单于即执良等付使者槛车诣长安莽燔烧良等于城北令吏民㑹观之缘边大饥人相食谏大夫如普行边兵还言军士乆屯塞苦边郡无以相赡今单于新和宜因是罢兵校尉韩威进曰以新室之威而吞胡虏无异口中蚤蝨臣愿得勇敢之士五千人不赍斗粮饥食虏肉渴饮其血可以横行莽壮其言以威为将军然采普言徴还诸将在边者免陈钦等十八人又罢四关塡都尉诸屯兵㑹匈奴使还单于知侍子登前诛死发兵寇边莽复发军屯于是边民流入内郡为人奴婢廼禁吏民敢挟边民者弃市益州蛮夷杀大尹程隆三边尽反遣平蛮将军冯茂将兵撃之宁始将军侯辅免讲易祭酒戴参为寕始将军二年二月置酒王路堂公卿大夫皆佐酒大赦天下是时日中见星大司马苖䜣左迁司命以延德侯陈茂为大司马讹言黄龙堕死黄山宫中百姓犇走往观者有万数莽恶之捕繋问语所从起不能得单于咸既和亲求其子登尸莽欲遣使送致恐咸怨恨害使者廼牧前言当诛侍子者故将军陈钦以他辠繋狱钦曰是欲以我为説于匈奴也遂自杀莽选儒生能颛对者济南王咸为大使五威将琅邪伏黯等为帅使送登尸敕令掘单于知墓棘鞭其尸又令匈奴却塞于漠北责单于马万匹牛三万头羊十万头及稍所略邉民生口在者皆还之莽好为大言如此咸到单于庭陈莽威德责单于背畔之辠应敌从横单于不能诎遂致命而还之入塞咸病死封其子为伯伏黯等皆为子莽意以为制定则天下自平故鋭思于地里制礼作乐讲合六经之説公卿旦入暮出议论连年不决不暇省狱讼寃结民之急务县宰缺者数年守兼一切贪残日甚中郎将绣衣执法在郡国者并乘权埶傅相举奏又十一公士分布劝农桑班时令案诸章冠盖相望交错道路召㑹吏民逮捕证左郡县赋歛递相赇赂白黒纷然守阙告诉者多莽自见前颛权以得汉政故务自㩜衆事有司受成茍免诸寳物名帑藏钱谷官皆宦者领之吏民上封事书宦官左右开发尚书不得知其畏备臣下如此又好变改制度政令烦多当奉行者辄质问乃以从事前后相乘愦眊不渫莽常御灯火至明犹不能胜尚书因是为姦寝事上书待报者连年不得去拘繋郡县者逢赦而后出卫卒不交代三嵗矣谷常贵边兵二十余万人仰衣食县官愁苦五原代郡尤被其毒起为盗贼数千人为辈转入旁郡莽遣捕盗将军孔仁将兵与郡县合撃嵗余迺定邉郡亦略将尽邯郸以北大雨雾水出深者数丈流杀数千人立国将军孙建死司命赵闳为立国将军宁始将军戴参归故官南城将军㢘丹为寕始将军三年二月乙酉地震大雨雪关东尤甚深者一丈竹栢或枯大司空王邑上书言视事八年功业不效司空之职尤独废顿至廼有地震之变愿乞骸骨莽曰夫地有动有震震者有害动者不害春秋记地震易繋坤动动静辟胁万物生焉灾异之变各有云为天地动威以戒予躬公何辜焉而乞骸骨非所以助予者也使诸吏㪚骑司禄大卫脩宁男遵谕予意焉五月莽下吏禄制度曰予遭阳九之阸百六之㑹国用不足民人骚动自公卿以下一月之禄十緵布二匹或帛一匹予每念之未尝不戚焉今阸㑹已度府帑虽未能充略颇稍给其以六月朔庚寅始赋吏禄皆如制度四辅公卿大夫士下至舆僚凡十五等僚禄一嵗六十六斛稍以差増上至四辅而为万斛云莽又曰普天之下莫非王土率土之濵莫非王臣盖以天下养焉周礼膳羞百有二十品令诸侯各食其同国则辟任附城食其邑公卿大夫元士食其采多少之差咸有条品嵗丰穰则充其礼有灾害则有所损与百姓同忧喜也其用上计时通计天下幸无灾害者太官膳羞备其品矣即有灾害以什率多少而损膳焉东岳太师立国将军保东方三州一部二十五郡南岳太傅前将军保南方二州一部二十五郡西岳国师寕始将军保西方一州二部二十五郡北岳国将卫将军保北方二州一部二十五郡大司马保纳卿言卿仕卿作卿京尉扶尉兆队右队中部左洎前七部大司徒保乐卿典卿宗卿秩卿翼尉光尉左队前队中部右部有五郡大司空保予卿虞卿共卿工卿师尉列尉祈队后队中部洎后十郡及六司六卿皆随所属之公保其灾害亦以十率多少而损其禄郎从官中都官吏食禄都内之委者以大官膳羞备损而为节诸侯辟任附城羣吏亦各保其灾害几上下同心劝进农业安元元焉莽之制度烦碎如此课计不可理吏终不得禄各因官职为姦受取赇赂以自共给是月戊辰长平馆西岸崩邕泾水不流毁而北行遣大司空王邑行视还奏状羣臣上寿以为河图所谓以土塡水匈奴灭亡之祥也乃遣并州牧宋𢎞游撃都尉任萌等将兵撃匈奴至边止屯七月辛酉霸城门灾民间所谓青门也戊子晦日有食之大赦天下复令公卿大夫诸侯二千石举四行各一人大司马陈茂以日食免武建伯严尤为大司马十月戊辰王路朱鸟门鸣昼夜不絶崔发等曰虞帝辟四门通四聪门鸣者明当脩先圣之礼招四方之士也于是令羣臣皆贺所举四行从朱鸟门入而对䇿焉平蛮将军冯茂撃句町士卒疾疫死者什六七赋歛民财什取五益州虚耗而不克徴还下狱死更遣寕始将军㢘丹与庸部牧史熊撃句町颇斩首有胜莽徴丹熊丹熊愿益调度必克乃还复大赋歛就都大尹冯英不肯给上言自越巂遂乆仇牛同亭邪豆之属反畔以来积且十年郡县距撃不已续用冯茂茍施一切之政僰道以南山险髙深茂多敺衆远居费以亿计吏士离毒气死者什七今丹熊惧于自诡期㑹调发诸郡兵谷复訾民取其十四空破梁州功终不遂宜罢兵屯田明设购赏莽怒免英官后颇觉寤曰英亦未可厚非复以英为长沙连率翟义党王孙庆捕得莽使太医尚方与巧屠共刳剥之量度五臧以竹筳导其脉知所终始云可以治病是嵗遣大使五威将王骏西域都护李崇将戊巳校尉出西域诸国皆郊迎贡献焉诸国前杀都护但钦骏欲袭之命佐帅何封戊巳校尉郭钦别将焉耆诈降伏兵撃骏等皆死钦封后到袭撃老弱从车师还入塞莽拜钦为塡外将军封劋胡子何封为集胡男西域自此絶前汉书卷九十九中卷九十九中考证前汉书卷九十九中考证王莽传中始建国元年顾炎武曰荀悦汉纪记莽事自始建国元年以后则云其二年其三年以至其十五年以别于正统而尽没其天鳯地皇之号中傅将孺子下殿后书注引前书音义中傅宦者也又置司恭司徒按此司徒当作司从与聪明恭一例旧本别本俱误耳惟王氏虞帝之后也出自帝喾刘氏尧之后也出自颛顼按谓舜出于喾尧出于顼莽于是直诬古帝矣遣五威将王竒等十二人班符命云云按五威将十二人其将一人各有帅五人故下文云五威将帅七十二人还奏事也并州平州尤甚胡三省曰此时未有平州汉末公孙度自称平州牧魏始分幽州置平州平字误也前汉书卷九十九中考证卷九十九下钦定四库全书前汉书卷九十九下汉兰台令史班固撰唐正议大夫行秘书少监琅邪县开国子颜师古注王莽传第六十九下四年五月莽曰保成师友祭酒唐林故谏议祭酒琅邪纪逡孝弟忠恕敬上爱下博通旧闻徳行醇备至于黄发靡有愆失其封林为建徳侯逡为封徳侯位皆特进见礼如三公赐第一区钱三百万授几杖焉六月更授诸侯茅土于明堂曰予制作地理建封五等考之经蓺合之传记通于义理论之思之至于再三自始建国之元以来九年于兹廼今定矣予亲设文石之平陈菁茅四色之土钦吿于岱宗泰社后土先祖先妣以班授之各就厥国养牧民人用成功业其在缘边若江南非诏所召遣侍于帝城者纳言掌货大夫且调都内故钱予其禄公歳八十万侯伯四十万子男二十万然复不能尽得莽好空言慕古法多封爵人性实遴啬託以地理未定故且先赋茅土用慰喜封者是歳复明六筦之令每一筦下为设科条防禁犯者罪至死吏民抵罪者寖衆又一切调上公以下诸有奴婢者率一口出钱三千六百天下愈愁盗贼起纳言冯常以六筦谏莽大怒免常官置执法左右刺姦选用能吏侯霸等分督六尉六队如汉刺史与三公士郡一人从事临淮瓜田仪等为盗贼依阻㑹稽长州琅邪女子吕母亦起初吕母子为县吏为宰所冤杀母散家财以酤酒买兵弩隂厚贫穷少年得百余人遂攻海曲县杀其宰以祭子墓引兵入海其衆浸多后皆万数莽遣使者即赦盗贼还言盗贼解輙复合问其故皆曰愁法禁烦苛不得举手力作所得不足以给贡税闭门自守又坐邻伍铸钱挟铜姦吏因以愁民民穷悉起为盗贼莽大怒免之其或顺指言民骄黠当诛及言时运适然且灭不久莽说輙迁之是歳八月莽亲之南郊铸作威斗威斗者以五石铜为之若北斗长二尺五寸欲以厌胜衆兵既成令司命负之莽出在前入在御旁铸斗日大寒百官人马有冻死者五年正月朔北军南门灾以大司马司允费兴为荆州牧见问到部方略兴对曰荆扬之民率依阻山泽以渔采为业间者国张六筦税山泽妨夺民之利连年久旱百姓饥穷故为盗贼兴到部欲令明晓吿盗贼归田里假贷犂牛种食阔其租赋几可以解释安集莽怒免兴官天下吏以不得奉禄并为姦利郡尹县宰家累千金莽下诏曰详考始建国二年胡虏猾夏以来诸军吏及缘边吏大夫以上为姦利增产致富者收其家所有财产五分之四以助边急公府士驰传天下考覆贪饕开吏告其将奴婢吿其主几以禁姦姦愈甚皇孙功崇公宗坐自画容貌被服天子衣冠刻印三一曰维祉冠存己夏处南山臧薄冰二曰肃圣寳继三曰徳封昌图又宗舅吕寛家前徙合浦私与宗通发觉按验宗自杀莽曰宗属为皇孙爵为上公知寛等叛逆族类而与交通刻铜印三文意甚害不知厌足窥欲非望春秋之义君亲毋将将而诛焉迷惑失道自取此辜呜唿哀哉宗本名会宗以制作去二名今复名会宗贬厥爵改厥号赐谥为功崇缪伯以诸侯之礼葬于故同谷城郡宗姊妨为衞将军王兴夫人祝诅姑杀婢以絶口事发觉莽使中常侍䠠恽责问妨并以责兴皆自杀事连及司命孔仁妻亦自杀仁见莽免冠谢莽使尚书劾仁乘干车驾坤马左苍龙右白虎前朱鸟后𤣥武右杖威节左负威斗号曰赤星非以骄仁廼以尊新室之威命也仁擅免天文冠大不敬有诏勿劾更易新冠其好怪如此以直道侯王渉为衞将军渉者曲阳侯根子也根成帝世为大司马荐莽自代莽恩之以为曲阳非令称乃追谥根曰直道让公渉嗣其爵是嵗赤眉力子都樊崇等以饥馑相聚起于琅邪转钞掠衆皆万数遣使者发郡国兵击之不能克六年春莽见盗贼多乃令太史推三万六千歳歴纪六歳一改元布天下下书曰紫阁图曰太一黄帝皆僊上天张乐崑崙䖍山之上后世圣主得瑞者当张乐秦终南山之上予之不敏奉行未明乃今谕矣复以宁始将军为更始将军以顺符命易不云乎日新之谓盛徳生生之谓易予其飨哉欲以诳燿百姓销解盗贼衆皆笑之初献新乐于明堂太庙羣臣始冠麟韦之弁或闻其乐声曰清厉而哀非兴国之声也是时关东饥旱数年力子都等党衆多更始将军廉丹击益州不能克征还更遣复位后大司马护军郭兴庸部牧李曅击蛮夷若豆等太傅羲叔士孙喜清洁江湖之盗贼而匈奴寇边甚莽乃大募天下丁男及死罪囚吏民奴名曰猪突豨勇以为锐卒一切税天下吏民訾三十取一缣帛皆输长安令公卿以下至郡县黄绶皆保养军马多少各以秩为差又博募有奇技术可以攻匈奴者将待以不次之位言便宜者以万数或言能度水不用舟楫连马接骑济百万师或言不持斗粮服食药物三军不饥或言能飞一日千里可窥匈奴莽輙试之取大鸟翮为两翼头与身皆着毛通引环纽飞数百歩堕莽知其不可用茍欲获其名皆拜为理军赐以车马待发初匈奴右骨都侯须卜当其妻王昭君女也尝内附莽遣昭君兄子和亲侯王歙诱唿当至塞下胁将诣长安强立以为须卜善于后安公始欲诱迎当大司马严尤谏曰当在匈奴右部兵不侵边单于动静輙语中国此方面之大助也于今迎当置长安槀街一胡人耳不如在匈奴有益莽不听既得当欲遣尤与廉丹击匈奴皆赐姓征氏号二征将军当诛单于舆而立当代之出车城西横廐未发尤素有智略非莽攻伐四夷数諌不从着古名将乐毅白起不用之意及言边事凡三篇奏以风谏莽及当出廷议尤固言匈奴可且以为后先忧山东盗贼莽大怒乃策尤曰视事四年蛮夷猾夏不能遏絶㓂贼姦宄不能殄灭不畏天威不用诏命皃佷自臧持必不移怀执异心非沮军议未忍致于理其上大司马武建伯印韨归故郡以降符伯董忠为大司马翼平连率田况奏郡县訾民不实莽复三十税一以况忠言忧国进爵为伯赐钱二百万衆庶皆詈之青徐民多弃乡里流亡老弱死道路壮者入贼中夙夜连率韩博上言有奇士长丈大十围来至臣府曰欲奋击胡虏自谓巨毋霸出于蓬莱东南五城西北昭如海濒轺车不能载三马不能胜即日以大车四马建虎旗载霸诣阙霸卧则枕鼔以铁着食此皇天所以辅新室也愿陛下作大甲髙车贲育之衣遣大将一人与虎贲百人迎之于道京师门戸不容者开髙大之以视百蛮镇安天下博意欲以风莽莽闻恶之留霸在所新丰更其姓曰巨母氏谓因文母太后而霸王符也征博下狱以非所宜言弃市明年改元曰地皇从三万六千歳歴号也地皇元年正月乙未赦天下下书曰方出军行师敢有趋讙犯法者輙论斩毋须时尽歳止于是春夏斩人都市百姓震惧道路以目二月壬申日正黑莽恶之下书曰廼者日中见昧隂薄阳黑气为变百姓莫不惊怪兆域大将军王匡遣吏考问上变事者欲蔽上之明是以适见于天以正于理塞大异焉莽见四方盗贼多复欲厌之又下书曰予之皇初祖考黄帝定天下将兵为上将军建华盖立斗献内设大将外置大司马五人大将军二十五人偏将军百二十五人裨将军千二百五十人校尉万二千五百人司马三万七千五百人侯十一万二千五百人当百二十二万五千人士吏四十五万人士千三百五十万人应协于易弧矢之利以威天下予受符命之文稽前人将条备焉于是置前后左右中大司马之位赐诸州牧号为大将军郡卒正连帅大尹为偏将军属令长裨将军县宰为校尉乘传使者经歴郡国日且十辈仓无见谷以给传车马不能足赋取道中车马取办于民七月大风毁王路堂复下书曰乃壬午晡时有烈风雷雨发屋折木之变予甚弁焉予甚栗焉予甚恐焉伏念一旬迷廼解矣昔符命文立安为新迁王临国雒阳为统义阳王是时予在摄假谦不敢当而以为公其后金匮文至议者皆曰临国雒阳为统谓据土中为新室统也宜为皇太子自此后临久病虽瘳不平朝见㧬茵舆行见王路堂者张于西厢及后阁更衣中又以皇后被疾临且去本就舍妃妾在东永巷壬午烈风毁王路西厢及后阁更衣中室昭宁堂池东南榆树大十围东僵击东阁阁即东永巷之西垣也皆破折瓦坏发屋㧞木予甚惊焉又候官奏月犯心前星厥有占予甚忧之伏念紫阁图文太一黄帝皆得瑞以僊后世襃主当登终南山所谓新迁王者乃太一新迁之后也统义阳王乃用五统以礼义登阳上迁之后也临有兄而称太子名不正宣尼公曰名不正则言不顺至于刑罚不中民无错手足惟即位以来隂阳未和风雨不时数遇枯旱蝗螟为灾谷稼鲜耗百姓苦饥蛮夷猾夏寇贼姦宄人民正营无所措手足深惟厥咎在名不正焉其立安为新迁王临为统义阳王几以保全二子子孙千亿外攘四夷内安中国焉是月杜陵便殿乘舆虎文衣废臧在室匣中者出自树立外堂上良久乃委地吏卒见者以闻莽恶之下书曰宝黄厮赤其令郎从官皆衣绛望气为数者多言有土功象莽又见四方盗贼多欲视为自安能建万世之基者乃下书曰予受命遭阳九之戹百六之㑹府帑空虚百姓匮乏宗庙未修且祫祭于明堂太庙夙夜永念非敢宁息深惟吉昌莫良于今年予乃卜波水之北郎池之南惟玉食予又卜金水之南明堂之西亦惟玉食予将亲筑焉于是遂营长安城南提封百顷九月甲申莽立载行视亲举筑三下司徒王寻大司空王邑持节及侍中常侍执法杜林等数十人将作崔发张邯说莽曰徳盛者文缛宜崇其制度宣视海内且令万世之后无以复加也莽乃博征天下工匠诸图画以望法度算及吏民以义入钱谷助作者骆驿道路坏彻城西苑中建章承光包阳大台储元宫及平乐当路阳禄馆凡十余所取其材瓦以起九庙是月大雨六十余日令民入米六百斛为郎其郎吏增秩赐爵至附城九庙一曰黄帝太初祖庙二曰帝虞始祖昭庙三曰陈胡王统祖穆庙四曰齐敬王世祖昭庙五曰济北愍王王祖穆庙凡五庙不堕云六曰济南伯王尊祢昭庙七曰元城孺王尊祢穆庙八曰阳平顷王戚祢昭庙九曰新都显王戚祢穆庙殿皆重屋太初祖庙东西南北各四十丈髙十七丈余庙半之为铜薄栌饰以金银琱文穷极百工之巧带高增下功费数百鉅万卒徒死者万数鉅鹿男子马适求等谋举燕赵兵以诛莽大司空士王丹发觉以闻莽遣三公大夫逮治党与连及郡国豪杰数千人皆诛死封丹为辅国侯自莽为不顺时令百姓怨恨莽犹安之又下书曰惟设此壹切之法以来常安六乡巨邑之都枹鼔稀鸣盗贼衰少百姓安土嵗以有年此乃立权之力也今胡虏未灭诛蛮僰未絶焚江湖海泽麻沸盗贼未尽破殄又兴奉宗庙社稷之大作民衆动摇今复壹切行此令尽二年止之以全元元救愚姦是嵗罢大小钱更行货布长二寸五分广一寸直货钱二十五货钱径一寸重五铢枚直一两品竝行敢盗铸钱及偏行布货伍人知不发举皆没入为官奴婢太傅平晏死以予虞唐尊为太傅尊曰国虚民贫咎在奢泰乃身短衣小褏乘牝马柴车借槀瓦器又以歴遗公卿出见男女不异路者尊自下车以象刑赭幡污染其衣莽闻而说之下诏申敕公卿思与厥齐封尊为平化侯是时南郡张霸江夏羊牧王匡等起云杜绿林号曰下江兵衆皆万余人武功中水乡民三舎垫为池二年正月以州牧位三公刺举怠解更置牧监副秩元士冠法冠行事如汉刺史是月莽妻死谥曰孝睦皇后葬渭陵长夀园西令永侍文母名陵曰亿年初莽妻以莽数杀其子涕泣失明莽令太子临居中养焉莽妻旁侍者原碧莽幸之后临亦通焉恐事泄谋共杀莽临妻愔国师公女能为星语临宫中且有白衣㑹临喜以为所谋且成后贬为统义阳王出在外第愈忧恐㑹莽妻病困临予书曰上于子孙至严前长孙中孙年俱三十而死今臣临复适三十诚恐一旦不保中室则不知死命所在莽候妻疾见其书大怒疑临有恶意不令得会䘮既葬收原碧等考问具服姦谋杀状莽欲秘之使杀案事使者司命从事埋狱中家不知所在赐临药临不肯饮自刺死使侍中票骑将军同说侯林赐魂衣玺韨策书曰符命文立临为统义阳王此言新室即位三万六千嵗后为临之后者乃当龙阳而起前过听议者以临为太子有烈风之变輙顺符命立为统义阳王在此之前自此之后不作信顺弗䝉厥佑夭年陨命呜唿哀哉迹行赐谥谥曰缪王又诏国师公临本不知星事从愔起愔亦自杀是月新迁王安病死初莽为侯就国时幸侍者增秩怀能开明怀能生男兴増秩生男匡女曅开明生女㨗皆留新都国以其不明故也及安疾甚莽自病无子为安作奏使上言兴等母虽微贱属犹皇子不可以弃章视羣公皆曰安友于兄弟宜及春夏加封爵于是以王车遣使者迎兴等封兴为功修公匡为功建公曅为睦修任㨗为睦逮任孙公明公夀病死旬月四䘮焉莽坏汉孝武孝昭庙分葬子孙其中魏成大尹李焉与卜者王况谋况谓焉曰新室即位以来民田奴婢不得卖买数改钱货徴发烦数军旅骚动四夷竝侵百姓怨恨盗贼竝起汉家当复兴君姓李李音徴徴火也当为汉辅因为焉作䜟书言文帝发忿居地下趣军北告匈奴南告越人江中刘信执敌报怨复续古先四年当发军江湖有盗自称樊王姓为刘氏万人成行不受赦令欲动秦雒阳十一年当相攻太白扬光嵗星入东井其号当行又言莽大臣吉凶各有日期㑹合十余万言焉令吏写其书吏亡告之莽遣使者即捕焉狱治皆死三辅盗贼麻起乃置捕盗都尉官令执法谒者追击长安中建鸣鼔攻贼幡而使者随其后遣太师羲仲景尚更始将军护军王党将兵击青徐国师和仲曹放助郭兴撃句町转天下谷币诣西河五原朔方渔阳每一郡以百万数欲以撃匈奴秋陨霜杀菽闗东大饥蝗民犯铸钱伍人相坐没入为官奴婢其男子槛车儿女子歩以铁鎻琅当其颈𫝊诣钟官以十万数到者易其夫妇愁苦死者什六七孙熹景尚曹放等撃贼不能克军师放纵百姓重困莽以王况䜟言荆楚当兴李氏为辅欲厌之廼拜侍中掌牧大夫李棽为大将军扬州牧赐名圣使将兵奋撃上谷储夏自请愿说瓜田仪莽以为中郎使出仪仪文降未出而死莽求其尸葬之为起冢祠室谥曰瓜宁殇男㡬以招来其余然无肯降者闰月丙辰大赦天下天下大服民私服在诏书前亦释除郎阳成脩献符命言继立民母又曰黄帝以百二十女致神僊莽于是遣中散大夫谒者各四十五人分行天下博采乡里所髙有淑女者上名莽梦长乐宫铜人五枚起立莽恶之念铜人铭有皇帝初兼天下之文即使尚方工镌灭所梦铜人膺文又感汉髙庙神灵遣虎贲武士入髙庙㧞剑四面提撃斧坏户牖桃汤赭鞭鞭洒屋壁令轻车校尉居其中又令中军北垒居髙寝或言黄帝时建华盖以登僊莽乃造华盖九重髙八丈一尺金瑵羽葆载以祕机四轮车驾六马力士三百人黄衣帻车上人撃鼔輓者皆唿登仙莽出令在前百官窃言此似輀车非僊物也是嵗南郡秦丰衆且万人平原女子迟昭平能说经博以八投亦聚数千人在河阻中莽召问羣臣禽贼方略皆曰此天囚行尸命在漏刻故左将军公孙禄徴来与议禄曰太史令宗宣典星歴候气变以凶为吉乱天文误朝廷太傅平化侯饰虚伪以媮名位贼夫人之子国师嘉信公颠倒五经毁师法令学士疑惑明学男张邯地理侯孙阳造井田使民弃土业羲和鲁匡设六筦以穷工商说符侯崔发阿䛕取容令下情不上通宜诛此数子以慰天下又言匈奴不可攻当与和亲臣恐新室忧不在匈奴而在封域之中也莽怒使虎贲扶禄出然颇采其言左迁鲁匡为五原卒正以百姓怨非故六筦非匡所独造莽厌衆意而出之初四方皆以饥寒穷愁起为盗贼稍稍羣聚常思嵗孰得归乡里衆虽万数亶称巨人从事三老祭酒不敢略有城邑转掠求食日阕而已诸长吏牧守皆自乱鬭中兵而死贼非敢欲杀之也而莽终不谕其故是嵗大司马士按章豫州为贼所获贼送付县士还上书具言状莽大怒下狱以为诬罔因下书责七公曰夫吏者理也宣徳明恩以牧养民仁之道也抑强督姦捕诛盗贼义之节也今则不然盗发不輙得至成羣党遮略乘𫝊宰士士得脱者又妄自言我责数贼何故为是贼曰以贫穷故耳贼护出我今俗人议者率多若此惟贫困饥寒犯法为非大者羣盗小者偷穴不过二科今乃结谋连党以千百数是逆乱之大者岂饥寒之谓邪七公其严敕卿大夫卒正连率庶尹谨牧养善民急捕殄盗贼有不同心并力疾恶黜贼而妄曰饥寒所为辄捕繋请其罪于是羣下愈恐莫敢言贼情者亦不得擅发兵贼由是遂不制唯翼平连率田况素果敢发民年十八以上四万余人授以库兵与刻石为约赤糜闻之不敢入界况自劾奏莽让况未赐虎符而擅发兵此弄兵也厥辠乏兴以况自诡必禽灭贼故且勿治后况自请出界撃贼所向皆破莽以玺书令况领青徐二州牧事况上言盗贼始发其原甚微非部吏伍人所能禽也咎在长吏不为意县欺其郡郡欺朝廷实百言十实千言百朝廷忽略不辄督责遂至延曼连州乃遣将率多发使者𫝊相监趣郡县力事上官应塞诘对共酒食具资用以救断斩不给复忧盗贼治官事将率又不能躬率吏士战则为贼所破吏气寖伤徒费百姓前幸蒙赦令贼欲解散或反遮撃恐入山谷转相告语故郡县降贼皆更惊骇恐见诈灭因饥馑易动旬日之闲更十余万人此盗贼所以多之故也今雒阳以东米石二千窃见诏书欲遣太师更始将军二人爪牙重臣多从人衆道上空竭少则亡以威视逺方宜急选牧尹以下明其赏罚收合离乡小国无城郭者徙其老弱置大城中积臧谷食并力固守贼来攻城则不能下所过无食埶不得羣聚如此招之必降撃之则灭今空复多出将率郡县苦之反甚于贼宜尽徴还乘𫝊诸使者以休息郡县委任臣况以二州盗贼必平定之莽畏恶况隂为发代遣使者赐况玺书使者至见况因令代监其兵况随使者西到拜为师尉大夫况去齐地遂败三年正月九庙盖构成纳神主莽谒见大驾乘六马以五采毛为龙文衣着角长三尺华盖车元戎十乘在前因赐治庙者司徒大司空钱各千万侍中中常侍以下皆封封都匠仇延为邯淡里附城二月霸桥灾数千人以水沃救不灭莽恶之下书曰夫三皇象春五帝象夏三王象秋五伯象冬皇王徳运也伯者继空续乏以成歴数故其道驳惟常安御道多以所近为名廼二月癸巳之夜甲午之辰火烧霸桥从东方西行至甲午夕桥尽火灭大司空行视考问或云寒民舍居桥下疑以火自燎为此灾也其明旦即乙未立春之日也予以神明圣祖黄虞遗统受命至于地皇四年为十五年正以三年终冬絶灭霸驳之桥欲以兴成新室统壹长存之道也又戒此桥空东方之道今东方嵗荒民饥道路不通东岳太师亟科条开东方诸仓赈贷穷乏以施仁道其更名霸馆为长存馆霸桥为长存桥是月赤眉杀太师羲仲景尚闗东人相食四月遣太师王匡更始将军㢘丹东祖都门外天大雨霑衣上长老叹曰是谓泣军莽曰惟阳九之阸与害气㑹究于去年枯旱霜蝗饥馑荐臻百姓困乏流离道路于春尤甚予甚悼之今使东岳太师特进襃新侯开东方诸仓赈贷穷乏太师公所不过道分遣大夫谒者并开诸仓以全元元太师公因与㢘丹大使五威司命位右大司马更始将军平均侯之兖州填抚所掌及青徐故不轨盗贼未尽解散后复屯聚者皆清洁之期于安兆黎矣太师更始合将锐士十余万人所过放纵东方为之语曰宁逢赤眉不逢太师太师尚可更始杀我卒如田况之言莽又多遣大夫谒者分敎民煑草木为酪酪不可食重为烦费莽下书曰惟民困乏虽溥开诸仓以赈赡之犹恐未足其且开天下山泽之防诸能采取山泽之物而顺月令者其恣听之勿令出税至地皇三十年如故是王光上戊之六年也如令豪吏猾民辜而攉之小民弗䝉非予意也易不云乎损上益下民说旡疆书云言之不从是谓不艾咨虖羣公可不忧哉是时下江兵盛新市朱鲔平林陈牧等皆复聚衆攻撃乡聚莽遣司命大将军孔仁部豫州纳言大将军严尤秩宗大将军陈茂撃荆州各从吏士百余人乘舡从渭入河至华隂廼出乘𫝊到部募士尤谓茂曰遣将不与兵符必先请而后动是犹绁韩卢而责之获也夏蝗从东方来蜚蔽天至长安入未央宫缘殿阁莽发吏民设购赏捕撃莽以天下谷贵欲厌之为大仓置卫交㦸名曰政始掖门流民入闗者数十万人廼置养赡官禀食之使者监领与小吏共盗其禀饥死者十七八先是莽使中黄门王业领长安市买贱取于民民甚患之业以省费为功赐爵附城莽闻城中饥馑以问业业曰皆流民也乃市所卖粱飰肉羮持入视莽曰居民食咸如此莽信之冬无盐索卢恢等举兵反城㢘丹王匡攻㧞之斩首万余级莽遣中郎将奉玺书劳丹匡进爵为公封吏士有功者十余人赤眉别校董宪等衆数万人在梁郡王匡欲进撃之㢘丹以为新㧞城罢劳当且休士养威匡不听引兵独进丹随之合战成昌兵败匡走丹使吏持其印韨符节付匡曰小儿可走吾不可遂止战死校尉汝云王隆等二十余人别鬭闻之皆曰㢘公己死吾谁为生驰犇贼皆战死莽伤之下书曰惟公多拥选士精兵衆郡骏马仓谷帑藏皆得自调忽于诏策离其威节骑马呵譟为狂刅所害乌唿哀哉赐谥曰果公国将哀章谓莽曰皇祖考黄帝之时中黄直为将破杀蚩尤今臣居中黄直之位愿平山东莽遣章驰东与太师匡并力又遣大将军阳浚守敖仓司徒王寻将十余万屯雒阳填南宫大司马董忠养士习射中军北垒大司空王邑兼三公之职司徒寻初发长安宿霸昌廐亡其黄钺寻士房扬素狂直廼哭曰此经所谓䘮其齐斧者也自劾去莽撃杀扬四方盗贼徃徃数万人攻城邑杀二千石以下太师王匡等战数不利莽知天下溃畔事穷计迫廼议遣风俗大夫司国宪等分行天下除井田奴婢山泽六筦之禁即位以来诏令不便于民者皆收还之待见未发会世祖与兄齐武王伯升宛人李通等帅舂陵子弟数千人招致新市平林朱鲔陈牧等合攻㧞棘阳是时严尤陈茂破下江兵成丹王常等数千人别走入南阳界十一月有星孛于张东南行五日不见莽数召问太史令宗宣诸术数家皆缪对言天文安善羣贼且灭莽差以自安四年正月汉兵得下江王常等以为助兵撃前队大夫甄阜属正梁丘赐皆斩之杀其衆数万人初京师闻青徐贼衆数十万人讫无文号旌旗表识咸怪异之好事者窃言此岂如古三皇无文书号谥邪莽亦心怪以问羣臣羣臣莫对唯严尤曰此不足怪也自黄帝汤武行师必待部曲旌旗号令今此无有者直饥寒羣盗犬羊相聚不知为之耳莽大说羣臣尽服及后汉兵刘伯升起皆称将军攻城略地既杀甄阜移书称说莽闻之忧惧汉兵乘胜遂围宛城初世祖族兄圣公先在平林兵中三月辛巳朔平林新市下江兵将王常朱鲔等共立圣公为帝改年为更始元年拜置百官莽闻之愈恐欲外视自安廼染其须发进所徴天下淑女杜陵史氏女为皇后聘黄金三万斤车马奴婢杂帛珍寳以巨万计莽亲迎于前殿两阶闲成同牢之礼于上西堂备和嫔美御和人三位视公嫔人九视卿美人二十七视大夫御人八十一视元士凡百二十人皆佩印韨执弓韣封皇后父谌为和平侯拜为宁始将军谌子二人皆侍中是日大风发屋折木羣臣上夀曰廼庚子雨水洒道辛丑清靓无尘其夕谷风迅疾从东北来辛丑巽之宫日也巽为风为顺后谊明母道得温和慈恵之化也易曰受兹介福于其王母礼曰承天之庆万福无疆诸欲依废汉火刘皆沃灌雪除殄灭无余杂矣百谷丰茂庶草蕃殖元元驩喜兆民赖福天下幸甚莽日与方士涿郡昭君等于后宫考验方术纵滛乐焉大赦天下然犹曰故汉氏舂陵侯羣子刘伯升与其族人婚姻党与妄流言惑衆悖畔天命乃手害更始将军㢘丹前队大夫甄阜属正梁丘赐及北狄胡虏逆舆洎南僰虏若豆孟迁不用此书有能捕得此人者皆封为上公食邑万戸赐寳货五千万又诏太师王匡国将哀章司命孔仁兖州牧夀良卒正王闳扬州牧李圣亟进所部州郡兵凡三十万衆迫措青徐盗贼纳言将军严尤秩宗将军陈茂车骑将军王巡左队大夫王吴亟进所部州郡兵凡十万衆迫措前队丑虏明告以生活丹青之信复迷惑不解散皆并力合撃殄灭之矣大司空隆新公宗室戚属前以虎牙将军东指则反虏破坏西撃则逆贼靡碎此廼新室威寳之臣也如黠贼不解散将遣大司空将百万之师征伐劋絶之矣遣七公干士隗嚣等七十二人分下赦令晓谕云嚣等既出因逃亡矣四月世祖与王常等别攻颍川下昆阳郾定陵莽闻之愈恐遣大司空王邑驰𫝊之雒阳与司徒王寻发衆郡兵百万号曰虎牙五威兵平定山东得颛封爵政决于邑除用徴诸明兵法六十三家术者各持圗书受器械备军吏倾府库以遣邑多赍珍寳勐兽欲视饶富用怖山东邑至雒阳州郡各选精兵牧守自将定会者四十二万人余在道不絶车甲士马之盛自古出师未尝有也六月邑与司徒寻发雒阳欲至宛道出颍川过昆阳昆阳时已降汉汉兵守之严尤陈茂与二公会二公纵兵围昆阳严尤曰称尊号者在宛下宜亟进彼破诸城自定矣邑曰百万之师所过当灭今屠此城喋血而进前歌后舞顾不快邪遂围城数十重城中请降不许严尤又曰归师勿遏围城为之阙可如兵法使得逸出以怖宛下邑又不听会世祖悉发郾定陵兵数千人来救昆阳寻邑易之自将万余人行陈敕诸营皆按部毋得动独迎与汉兵战不利大军不敢擅相救汉兵乘胜杀寻昆阳中兵出竝战邑走军乱大风蜚瓦雨如注水大衆崩坏号謼虎豹股栗士卒犇走各还归其郡邑独与所将长安勇敢数千人还雒阳闗中闻之震恐盗贼竝起又闻汉兵言莽鸩杀孝平帝莽廼会公卿以下于王路堂开所为平帝请命金縢之策泣以视羣臣命明学男张邯称说其徳及符命事因曰易言伏戎于莽升其髙陵三嵗不兴莽皇帝之名升谓刘伯升髙陵谓髙陵侯子翟义也言刘升翟义为伏戎之兵于新皇帝世犹殄灭不兴也羣臣皆称万嵗又令东方槛车𫝊送数人言刘伯升等皆行大戮民知其诈也先是卫将军王渉素养道士西门君恵君恵好天文谶记为渉言星孛扫宫室刘氏当复兴国师公姓名是也渉信其言以语大司马董忠数俱至国师殿中庐道语星宿国师不应后渉特徃对歆涕泣言诚欲与公共安宗族柰何不信渉也歆因为言天文人事东方必成渉曰新都哀侯小被病功显君素耆酒疑帝本非我家子也董公主中军精兵渉领宫卫伊休侯主殿中如同心合谋共劫持帝东降南阳天子可以全宗族不者俱夷灭矣伊休侯者歆长子也为侍中五官中郎将莽素爱之歆怨莽杀其三子又畏大祸至遂与渉忠谋欲发歆曰当待太白星出廼可忠以司中大赘起武侯孙伋亦主兵复与伋谋伋归家颜色变不能食妻怪问之语其状妻以告弟云阳陈邯邯欲告之七月伋与邯俱告莽遣使者分召忠等时忠方讲兵都肄护军王咸谓忠谋久不发恐漏泄不如遂斩使者勒兵入忠不听遂与歆渉会省戸下莽令䠠恽责问皆服中黄门各㧞刃将忠等送庐忠㧞劔欲自刎侍中王望𫝊言大司马反黄门持劔共格杀之省中相惊𫝊勒兵至郎署皆㧞刄张弓更始将军史谌行诸署告郎吏曰大司马有狂病发已诛皆令㢮兵莽欲以厌凶使虎贲以斩马劔挫忠盛以竹器𫝊曰反虏出下书赦大司马官属吏士为忠所诖误谋反未发觉者收忠宗族以醇醯毒药尺白刄丛棘并一坎而埋之刘歆王渉皆自杀莽以二人骨肉旧臣恶其内溃故隐其诛伊休侯叠又以素谨歆讫不告但免侍中中郎将更为中散大夫后日殿中钩盾土山僊人掌旁有白头公青衣郎吏见者私谓之国师公衍功侯喜素善卦莽使筮之曰忧兵火莽曰小儿安得此左道是廼予之皇祖叔父子侨欲来迎我也莽军师外破大臣内畔左右亡所信不能复逺念郡国欲謼邑与计议崔发曰邑素小心今失大衆而徴恐其执节引决宜有以大慰其意于是莽遣发驰𫝊谕邑我年老无适子欲𫝊邑以天下敕亡得谢见勿复道邑到以为大司马大长秋张邯为大司徒崔发为大司空司中夀容苖䜣为国师同说侯林为卫将军莽忧懑不能食亶饮酒㗖鳆鱼读军书倦因冯几寐不复就枕矣性好时日小数及事迫急亶为厌胜遣使坏渭陵延陵园门罘罳曰毋使民复思也又以墨洿色其周垣号将至曰嵗宿申水为助将军右庚刻木校尉前丙燿金都尉又曰执大斧伐枯木流大水灭发火如此属不可胜记秋太白星流入太微烛地如月光成纪隗崔兄弟共刼大尹李育以兄子隗嚣为大将军攻杀雍州牧陈庆安定卒正王旬并其衆移书郡县数莽罪恶万于桀纣是月析人邓晔于匡起兵南乡百余人时析宰将兵数千屯鄡亭备武闗晔匡谓宰曰刘帝已立君何不知命也宰请降尽得其衆晔自称辅汉左将军匡右将军㧞析丹水攻武闗都尉朱萌降进攻右队大夫宋纲杀之西㧞湖莽愈忧不知所出崔发言周礼及春秋左氏国有大灾则哭以厌之故易称先号咷而后笑宜唿嗟告天以求救莽自知败廼率羣臣至南郊陈其符命本末仰天曰皇天既命授臣莽何不殄灭衆贼即令臣莽非是愿下雷霆诛臣莽因抟心大哭气尽伏而叩头又作告天䇿自陈功劳千余言诸生小民会旦夕哭为设飱粥甚悲哀及能诵策文者除以为郎至五千余人䠠恽将领之莽拜将军九人皆以虎为号号曰九虎将北军精兵数万人东内其妻子宫中以为质时省中黄金万斤者为一匮尚有六十匮黄门钩盾臧府中尚方处处各有数匮长乐御府中御府及都内平凖帑臧钱帛珠玉财物甚衆莽愈爱之赐九虎士人四千钱衆重怨无鬭意九虎至华隂回谿距隘北从河南至山于匡持数千弩乘堆挑战邓晔将二万余人从阌乡南山枣街作姑破其一部北出九虎后撃之六虎败走史熊王况诣阙归死莽使使责死者安在皆自杀其四虎亡三虎郭钦陈翚成重收散卒保京师仓邓晔开武闗迎汉丞相司直李松将二千余人至湖与晔等共攻京师仓未下晔以𢎞农掾王宪为校尉将数百人北度渭入左冯翊界降城略地李松遣偏将军韩臣等径西至新丰与莽波水将军战波水走韩臣等追奔遂至长门宫王宪北至频阳所过迎降大姓栎阳申砀下邽王大皆率衆随宪属县斄严春茂陵董喜蓝田王孟槐里汝臣盩厔王扶阳陵严本杜陵屠门少之属衆皆数千人假号称汉将时李松邓晔以为京师小小仓尚未可下何况长安城当须更始帝大兵到即引军至华隂治攻具而长安旁兵四会城下闻天水隗氏兵方到皆争欲先入城贪立大功卤掠之利莽遣使者分赦城中诸狱囚徒皆授兵杀豨饮其血与誓曰有不为新室者社鬼记之更始将军史谌将度渭桥皆散走谌空还衆兵发掘莽妻子父祖冢烧其棺椁及九庙明堂辟雍火照城中或谓莽曰城门卒东方人不可信莽更发越骑士为卫门置六百人各一校尉十月戊申朔兵从宣平城门入民间所谓都门也张邯行城门逢兵见杀王邑王林王廵䠠恽等分将兵距撃北阙下汉兵贪莽封力战者七百余人㑹日暮官府邸第尽犇亡二日己酉城中少年朱弟张鱼等恐见卤掠趋讙并和烧作室门斧敬法闼謼曰反虏王莽何不出降火及掖庭承明黄皇室主所居也莽避火宣室前殿火輙随之宫人妇女謕謼曰当奈何时莽绀袀服带玺韨持虞帝七首天文郎按栻于前日时加某莽旋席随斗柄而坐曰天生徳于予汉兵其如予何莽时不食少气困矣三日庚戍晨旦明羣臣扶掖莽自前殿南下椒除西出白虎门和新公王揖奉车待门外莽就车之渐台欲阻池水犹抱持符命威斗公卿大夫侍中黄门郎从官尚千余人随之王邑昼夜战罢极士死伤略尽驰入宫间闗至渐台见其子侍中睦解衣冠欲逃邑叱之令还父子共守莽军人入殿中謼曰反虏王莽安在有美人出房曰在渐台衆兵追之围数百重台上亦弓弩与相射稍稍落去矢尽无以复射短兵接王邑父子䠠恽王廵战死莽入室下晡时衆兵上台王揖赵博苖䜣唐尊王盛中常侍王参等皆死台上商人杜吴杀莽取其绶校尉东海公賔就故大行治礼见呉问绶主所在曰室中西北陬闲就识斩莽首军人分裂莽身支节肌骨脔分争相杀者数十人公賔就持莽首诣王宪宪自称汉大将军城中兵数十万皆属焉舎东宫妻莽后宫乘其车服六日癸丑李松邓晔入长安将军赵萌申屠建亦至以王宪得玺绶不輙上多挟宫女建天子鼔旗收斩之𫝊莽首诣更始县宛市百姓共提撃之或切食其舌莽扬州牧李圣司命孔仁兵败山东圣格死仁将其衆降已而叹曰吾闻食人食者死其事㧞剑自刺死及曹部监杜普陈定大尹沈意九江连率贾萌皆守郡不降为汉兵所诛赏都大尹王钦及郭钦守京师仓闻莽死乃降更始义之皆封为侯太师王匡国将哀章降雒阳𫝊诣宛斩之严尤陈茂败昆阳下走至沛郡谯自称汉将召会吏民尤为称说王莽簒位天时所亡圣汉复兴状茂伏而涕泣闻故汉钟武侯刘圣聚衆汝南称尊号尤茂降之以尤为大司马茂为丞相十余日败尤茂并死郡县皆举城降天下悉归汉初申屠建尝事崔发为诗建至发降之后复称说建令丞相刘赐斩发以徇史谌王延王林王呉赵闳亦降复见杀初诸假号兵人人望封侯申屠建既斩王宪又扬言三辅黠共杀其主吏民惶恐属县屯聚建等不能下驰白更始二年二月更始到长安下诏大赦非王莽子他皆除其罪故王氏宗族得全三辅悉平更始都长安居长乐宫府臧完具独未央宫烧攻莽三日死则案堵复故更始至嵗余政教不行明年夏赤眉樊崇等衆数十万人入闗立刘盆子称尊号攻更始更始降之赤眉遂烧长安宫室市里害更始民饥饿相食死者数十万长安为虚城中无人行宗庙园陵皆发掘惟霸陵杜陵完六月世祖即位然后宗庙社稷复立天下艾安赞曰王莽始起外戚折节力行以要名誉宗族称孝师友归仁及其居位辅政成哀之际勤劳国家直道而行动见称述岂所谓在家必闻在国必闻色取仁而行违者邪莽既不仁而有佞邪之材又乘四父歴世之权遭汉中微国统三絶而太后夀考为之宗主故得肆其姦慝以成簒盗之祸推是言之亦天时非人力之致矣及其窃位南面处非所据颠覆之埶险于桀纣而莽晏然自以黄虞复出也廼始恣雎奋其威诈滔天虐民穷凶极恶毒流诸夏乱延蛮貉犹未足逞其欲焉是以四海之内嚣然䘮其乐生之心中外愤怨逺近俱发城池不守支体分裂遂令天下城邑为虚邱壠发掘害徧生民辜及朽骨自书传所载乱臣贼子无道之人考其祸败未有如莽之甚者也昔秦燔诗书以立私议莽诵六蓺以文姦言同归殊涂俱用灭亡皆亢龙絶气非命之运紫色䵷声余分闰位圣王之驱除云尔前汉书卷九十九下卷九十九下考证前汉书卷九十九下考证王莽𫝊下临淮𤓰田仪等为盗贼依阻㑹稽长州胡三省曰今苏州长洲县即长州地遂攻海曲县杀其宰李贤曰海曲故城在宻州莒县东按通鑑即书新市王匡王凤南阳马武颍川王常成丹等南郡张霸江夏羊牧等起兵于吕母之后是嵗赤眉力子都樊崇刘攽曰力当作刁按通鑑作刁子都然本文及后书并作力姓谱曰力姓黄帝臣力牧之后似力字不误翼平连率田况胡三省曰据地理志北海夀光县莽曰翼平又夙夜连率韩博夙夜东莱郡不夜县莽改名也乃身短衣小褏乘牝马柴车胡三省曰汉之盛乘牸牝者禁不得聚会乡闾阡陌皆然朝市之闲从可知矣唐尊为上公而乘牝马亦以矫世也因下书责七公曰七公四辅三公也烧作室门程大昌曰未央宫西北织室暴室之类黄图谓为尚方工作之所者也持虞帝匕首胡三省曰虞帝安得有匕首盖莽自为之以愚人也闻故汉钟武侯刘圣聚衆汝南通鑑考异曰刘圣后书刘元𫝊作朢前汉书卷九十九下考证前汉书卷一百上钦定四库全书前汉书卷一百上汉兰台令史班固撰唐正议大夫行秘书少监琅邪县开国子颜师古注叙传第七十上班氏之先与楚同姓令尹子文之后也子文初生弃于瞢中而虎乳之楚人谓乳谷谓虎于檡故名谷于檡字子文楚人谓虎班其子以为号秦之灭楚迁晋代之间因氏焉始皇之末班壹避墬于楼烦致马牛羊数千羣值汉初定与民无禁当孝恵髙后时以财雄边出入弋猎旌旗鼓吹年百余嵗以夀终故北方多以壹为字者壹生孺孺为任侠州郡歌之孺生长官至上谷守长生回以茂材为长子令回生况举孝亷为郎积功劳至上河农都尉大司农奏课连最入为左曹越骑校尉成帝之初女为偼伃致仕就第赀累千金徙昌陵昌陵后罢大臣名家皆占数于长安况生三子伯斿穉伯少受诗于师丹大将军王凤荐伯宜劝学召见晏昵殿容貌甚丽诵説有法拜为中常侍时上方乡学郑寛中张禹朝夕入説尚书论语于金华殿中诏伯受焉既通大义又讲异同于许商迁奉车都尉数年金华之业絶出与王许子弟为羣在于绮襦纨绔之间非其好也家本北边志节忼慨数求使匈奴河平中单于来朝上使伯持节迎于塞下㑹定襄大姓石季羣軰报怨杀追捕吏伯上状因自请愿试守期月上遣侍中中郎将王舜驰传代伯护单于幷奉玺书印绶即拜伯为定襄太守定襄闻伯素贵年少自请治剧畏其下车作威吏民竦息伯至请问耆老父祖故人有旧恩者迎延满堂日为供具执子孙礼郡中益㢮诸所賔礼皆名豪怀恩醉酒共谏伯宜颇摄录盗贼具言本谋亡匿处伯曰是所望于父师矣廼召属县长吏选精进掾史分部收捕及它隠伏旬日尽得郡中震㮚咸称神明嵗余上徴伯伯上书愿过故郡上父祖冢有诏太守都尉以下㑹因召宗族各以亲疎加恩施散数百金北州以为荣长老纪焉道病中风既至以侍中光禄大夫养病赏赐甚厚数年未能起㑹许皇后废班偼伃供养东宫进侍者李平为偼伃而赵飞燕为皇后伯遂称笃久之上出过临候伯伯惶恐起眡事自大将军薨后富平定陵侯张放淳于长等始爱幸出为微行行则同舆执辔入侍禁中设宴饮之㑹及赵李诸侍中皆引满举白谈关大噱时乘舆幄坐张画屏风画纣醉踞妲己作长夜之乐上以伯新起数目礼之因顾指画而问伯纣为无道至于是乎伯对曰书云廼用妇人之言何有踞肆于朝所谓衆恶归之不如是之甚者也上曰茍不若此此图何戒伯曰沈湎于酒微子所以告去也式号式謼大雅所以流连也诗书淫乱之戒其原皆在于酒上迺喟然叹曰吾久不见班生今日复闻谠言放等不怿稍自引起更衣因罢出时长信庭林表适使来闻见之后上朝东宫太后泣曰帝间颜色瘦黑班侍中本大将军所举宜宠异之益求其比以辅圣徳宜遣富平侯且就国上曰诺车骑将军王音闻之以风丞相御史奏富平侯罪过上廼出放为边都尉后复徴入太后与上书曰前所道尚未效富平侯反复来其能黙虖上谢曰请今奉诏是时许商为少府师丹为光禄勋上于是引商丹入为光禄大夫伯迁水衡都尉与两师并侍中皆秩中二千石每朝东宫常从及有大政俱使谕指于公卿上亦稍厌游宴复修经书之业太后甚悦丞相方进复奏富平侯竟就国会伯病卒年三十八朝廷愍惜焉斿博学有俊材左将军史丹举贤良方正以对䇿为议郎迁谏大夫右曹中郎将与刘向校祕书每奏事斿以选受诏进读羣书上器其能赐以祕书之副时书不布自东平思王以叔父求太史公诸子书大将军白不许语在东平王𫝊斿亦早卒有子曰嗣显名当世稺少为黄门郎中常侍方直自守成帝季年立定陶王为太子数遣中盾请问近臣稺独不敢答哀帝即位出稺为西河属国都尉迁广平相王莽少与稺兄弟同列友善兄事斿而弟畜稺斿之卒也修缌麻赙赗甚厚平帝即位太后临朝莽秉政方欲文致太平使使者分行风俗采颂声而稺无所上琅邪太守公孙闳言灾害于公府大司空甄丰遣属驰至两郡讽吏民而劾闳空造不祥稺絶嘉应嫉害圣政皆不道太后曰不宣德羙宜与言灾害者异罚且后宫贤家我所哀也闳独下狱诛稺惧上书陈㤙谢罪愿归相印入补延陵园郎太后许焉食故禄终身由是班氏不显莽朝亦不罹咎初成帝性寛进入直言是以王音翟方进等绳法举过而刘向杜邺王章朱云之徒肆意犯上故自帝师安昌侯诸舅大将军兄弟及公卿大夫后宫外属史许之家有贵宠者莫不被文伤诋唯谷永尝言建始河平之际许班之贵倾动前朝熏灼四方赏赐无量空虚内臧女宠至极不可尚矣今之后起天所不飨什倍于前永指以駮讥赵李亦无间云稺生彪彪字叔皮幼与从兄嗣共游学家有赐书内足于财好古之士自逺方至父党扬子云以下莫不造门嗣虽修儒学然贵老严之术桓生欲借其书嗣报曰若夫严子者絶圣弃智修生保真清虚澹泊归之自然独师友造化而不为世俗所役者也渔钓于一壑则万物不奸其志栖迟于一丘则天下不易其乐不絓圣人之罔不齅骄君之饵荡然肆志谈者不得而名焉故可贵也今吾子已贯仁谊之覊绊系名声之缰鎻伏周孔之轨躅驰颜闵之极挚既繋挛于世教矣何用大道为自眩曜昔有学歩于邯郸者曾未得其髣髴又复失其故歩遂匍匐而归耳恐似此类故不进嗣之行已持论如此叔皮唯圣人之道然后尽心焉年二十遭王莽败世祖即位于冀州时隗嚣据垄拥衆招辑英俊而公孙述称帝于蜀汉天下云扰大者连州郡小者据县邑嚣问彪曰往者周亡战国并争天下分裂数世然后廼定其抑者从横之事复起于今乎将承运迭兴在于一人也愿先生论之对曰周之废兴与汉异昔周立爵五等诸侯从政夲根既微枝叶强大故其末流有从横之事其埶然也汉家承秦之制并立郡县主有専已之威臣无百年之柄至于成帝假借外家哀平短祚国嗣三絶危自上起伤不及下故王氏之贵倾擅朝廷能窃号位而不根于民是以即真之后天下莫不引领而叹十余年间外内骚扰逺近俱发假号云合咸称刘氏不谋而同辞方今雄桀带州城者皆无七国世业之资诗云皇矣上帝临下有赫鉴观四方求民之莫今民皆讴吟思汉乡仰刘氏已可知矣嚣曰先生言周汉之埶可也至于但见愚民习识刘氏姓号之故而谓汉家复兴疏矣昔秦失其鹿刘季逐而掎之时民复知汉虖既感嚣言又愍狂狡之不息廼着王命论以救时难其辞曰昔在帝尧之禅曰咨尔舜天之歴数在尔躬舜亦以命禹臮于稷契咸佐唐虞光济四海奕世载徳至于汤武而有天下虽其遭遇异时禅代不同至乎应天顺民其揆一也是故刘氏承尧之祚氏族之世着乎春秋唐据火德而汉绍之始起沛泽则神母夜号以章赤帝之符由是言之帝王之祚必有明圣显懿之徳丰功厚利积絫之业然后精诚通于神明流泽加于生民故能为鬼神所福飨天下所归徃未见运世无夲功德不纪而得屈起在此位者也世俗见髙祖兴于布衣不逹其故以为适遭暴乱得奋其劔游说之士至比天下于逐鹿幸㨗而得之不知神器有命不可以智力求也悲夫此世所以多乱臣贼子者也若然者岂徒闇于天道哉又不覩之于人事矣夫饿馑流隶饥寒道路思有短褐之䙝儋石之畜所愿不过一金然终于转死沟壑何则贫穷亦有命也况虖天子之贵四海之富神明之祚可得而妄处哉故虽遭罹阸会窃其权柄勇如信布彊如梁籍成如王莽然卒润镬伏质亨醢分裂又况么䯢尚不及数子而欲闇奸天位者虖是故驽蹇之乘不骋千里之涂燕雀之畴不奋六翮之用楶梲之材不荷栋梁之任斗筲之子不秉帝王之重易曰鼎折足覆公餗不胜其任也当秦之末豪桀共推陈婴而王之婴母止之曰自吾为子家妇而世贫贱卒富贵不祥不如以兵属人事成少受其利不成祸有所归婴从其言而陈氏以宁王陵之母亦见项氏之必亡而刘氏之将兴也是时陵为汉将而母获于楚有汉使来陵母见之谓曰愿告吾子汉王长者必得天下子谨事之无有二心遂对汉使伏劔而死以固勉陵其后果定于汉陵为宰相封侯夫以匹妇之明犹能推事理之致探祸福之机而全宗祀于无穷垂策书于春秋而况大丈夫之事虖是故穷逹有命吉凶由人婴母知废陵母知兴审此四者帝王之分决矣盖在髙祖其兴也有五一曰帝尧之苖裔二曰体貌多竒异三曰神武有徴应四曰寛明而仁恕五曰知人善任使加之以信诚好谋逹于听受见善如不及用人如由己从谏如顺流趣时如向赴当食吐哺纳子房之策㧞足挥洗揖郦生之说寤戍卒之言断懐土之情髙四皓之名割肌肤之爱举韩信于行陈收陈平于亡命英雄陈力羣䇿毕举此髙祖之大略所以成帝业也若廼灵瑞符应又可略闻矣初刘媪任髙祖而梦与神遇震电晦㝠有龙蛇之怪及其长而多灵有异于衆是以王武感物而折劵吕公覩形而进女秦皇东游以厌其气吕后望云而知所处始受命则白蛇分西入闗则五星聚故淮隂留侯谓之天授非人力也歴古今之得失验行事之成败稽帝王之世运考五者之所谓取舍不厌斯位符瑞不同斯度而茍昧于权利越次妄据外不量力内不知命则必丧保家之主失天年之寿遇折足之凶伏鈇钺之诛英雄诚知觉寤畏若祸戒超然逺览渊然深识收陵婴之明分絶信布之觊觎距逐鹿之瞽说审神器之有授毋贪不可㡬为二母之所笑则福祚流于子孙天禄其永终矣知隗嚣终不寤廼避墬于河西河西大将军窦融嘉其美徳访问焉举茂材为徐令以病去官后数应三公之召仕不为禄所如不合学不为人博而不俗言不为华述而不作有子曰固弱冠而孤作幽通之赋以致命遂志其辞曰系髙顼之𤣥胄兮氏中叶之炳灵繇凯风而蝉蜕兮雄朔野以飏声皇十纪而鸿渐兮有羽仪于上京巨滔天而泯夏兮考遘愍㠯行谣终保己而贻则兮里上仁之所庐懿前烈之纯淑兮穷与逹其必济咨孤蒙之眇眇兮将圯絶而罔阶岂余身之足殉兮愇世业之可怀靖潜处以永思兮经日月而弥逺匪党人之敢拾兮庻斯言之不玷魂焭焭其神交兮精神发于宵寐梦登山而逈眺兮觌幽人之髣髴㩜葛藟而授余兮眷峻谷曰勿隧昒昕寤而仰思兮心蒙蒙犹未察黄神邈而靡质兮仪遗䜟以臆对曰乘髙而神兮道遐通而不迷葛緜緜于樛木兮咏南风以为绥盖惴惴之临深兮乃二雅之所祗既谇尔以告象兮又申之以烱戒盍孟晋以迨羣兮辰倐忽其不再承灵训其虚徐兮竚盘桓而且俟惟天墬之无穷兮鱻生民之脢在纷屯亶与蹇连兮何艰多而智寡上圣寤而后拔兮岂羣黎之所御昔卫叔之御昆兮昆为宼而丧予管弯弧欲毙雠兮雠作后而成己变化故而相诡兮孰云豫其终始雍造怨而先赏兮丁繇恵而被戮㮚取弔于逌吉兮王膺庆于所慽畔囘宂其若兹兮北叟颇识其倚伏单治里而外凋兮张修襮而内逼欥中龢为庶㡬兮颜与冉又不得溺招路以从已兮谓孔氏犹未可安慆慆而不萉兮卒陨身虖世旤游圣门而靡救兮顾覆醢其何补固行行其必凶兮免盗乱为赖道形气发于根柢兮柯叶彚而灵茂恐网蜽之责景兮庆未得其云已黎淳耀于髙辛兮芉彊大于南汜嬴取威于百仪兮姜夲支虖三止既仁得其信然兮卬天路而同轨东厸虐而殱仁兮王合位虖三五戎女烈而丧孝兮伯徂归于龙虎发还师以成性兮重醉行而自耦震鳞漦于夏庭兮帀三正而灭周巽羽化于宣宫兮弥五辟而成灾道悠长而世短兮夐冥黙而不周胥仍物而鬼诹兮廼穷宙而逹幽妫巢姜于孺筮兮旦算祀于挈龟宣曹兴败于下梦兮鲁卫名谥于铭谣妣聆哌而刻石兮许相理而鞠条道混成而自然兮术同原而分流神先心以定命兮命随行以消息斡流迁其不济兮故遭罹而嬴缩三栾同于一体兮虽移盈然不忒洞参差其纷错兮斯衆兆之所惑周贾盪而贡愤兮齐死生与旤福抗爽言以矫情兮信畏牺而忌鵩所贵圣人之至论兮顺天性而断谊物有欲而不居兮亦有恶而不避守孔约而不贰兮廼輶徳而无累三仁殊而一致兮夷惠舛而齐声木偃息㠯蕃魏兮申重茧㠯存荆纪焚躬以卫上兮皓颐志而弗营侯木之区别兮茍能实而必荣要没世而不朽兮廼先民之所程观天罔之纮覆兮实棐谌而相顺谟先圣之大繇兮亦厸悳而助信虞韶美而仪凤兮孔忘味于千载素文信而底麟兮汉賔柞于异代精通灵而感物兮神动气而入彻养游睇而猨号兮李虎发而石开非精诚其焉通兮茍无实其孰信操末技犹必然兮矧湛躬于道真登孔颢而上下兮纬羣龙之所经朝贞观而夕化兮犹諠已而遗形若彭而偕老兮诉来哲以通情乱曰天造屮昧立性命兮复心𢎞道惟贤圣兮浑元运物流不处兮保身遗名民之表兮舍生取谊亦道用兮忧伤夭物忝莫痛兮昊尔太素曷渝色兮尚粤其㡬沦神域兮永平中为郎典校秘书专笃志于博学以着述为业或讥以无功又感东方朔扬雄自谕以不遭苏张范蔡之时曾不折之以正道明君子之所守故聊复应焉其辞曰賔戯主人曰盖闻圣人有壹定之论列士有不易之分亦云名而已矣故太上有立德其次有立功夫德不得后身而特盛功不得背时而独章是以圣喆之治栖栖皇皇孔席不煗墨突不黔由此言之取舍者昔人之上务着作者前列之余事耳今吾子幸游帝王之世躬带冕之服浮英华湛道德矕龙虎之文旧矣卒不能摅首尾奋翼鳞振拔洿涂跨腾风云使见之者景骇闻之者享震徒乐枕经籍书纡体衡门上无所蔕下无所根独摅意乎宇宙之外锐思于豪芒之内神黙记恒以年嵗然而器不贾于当已用不效于一世虽驰辩如涛波摛薻如春华犹无益于殿最意者且运朝夕之䇿定合会之计使存有显号亡有美谥不亦优虖主人逌尔而笑曰若賔之言斯所谓见埶利之华闇道德之实守突奥之荧烛未卯天庭而睹白日也曩者王涂芜秽周失其御侯伯方轨战国横骛于是七雄虓阚分裂诸夏龙战而虎争游说之徒风飏电激并起而救之其余猋飞景附煜霅其间者盖不可胜载当此之时搦朽摩钝鈆刀皆能壹断是故鲁连飞一矢而蹶千金虞卿以顾眄而捐相印也夫啾发投曲感耳之声合之律度淫䵷而不可听者非韶夏之乐也因埶合变偶时之会风移俗易乖忤而不可通者非君子之法也及至从人合之衡人散之亡命漂说覉旅骋辞商鞅挟三术以钻孝公李斯奋时务而要始皇彼皆蹑风云之会履颠沛之埶据徼乘邪以求一日之富贵朝为荣华夕而焦瘁福不盈眦旤溢于世凶人且以自悔况吉士而是赖虖且功不可以虚成名不可以伪立韩设辩以徼君吕行诈以贾国说难既酋其身廼囚秦货既贵厥宗亦隧是故仲尼抗浮云之志孟轲养浩然之气彼岂乐为迂濶哉道不可以贰也方今大汉洒埽羣秽夷险芟荒廓帝纮恢皇纲基隆于羲农规广于黄唐其君天下也炎之如日威之如神函之如海养之如春是以六合之内莫不同原共流沐浴𤣥德禀卬太和枝附叶着譬犹木之殖山林鸟鱼之毓川泽得气者蕃滋失时者苓落参天墬而施化岂云人事之厚薄哉今子处皇世而论战国耀所闻而疑所觌欲从旄敦而度髙虖泰山怀氿滥而测深虖重渊亦未至也賔曰若夫鞅斯之伦衰周之凶人既闻命矣敢问上古之士处身行道辅世成名可述于后者黙而已虖主人曰何为其然也昔咎繇谟虞箕子访周言通帝王谋合圣神殷说梦发于傅巖周望兆动于渭濵齐甯激声于康衢汉良受书于邳沂皆竢命而神交匪词言之所信故能建必然之䇿展无穷之勲也近者陆子优繇新语以兴董生下帷发藻儒林刘向司籍辩章旧闻扬雄覃思法言太𤣥皆及峕君之门闱究先圣之壶奥婆娑虖术蓺之场休息虖篇籍之囿以全其质而发其文用纳虖圣听列炳于后人斯非其亚与若廼夷抗行于首阳惠降志于辱仕颜耽乐于箪瓢孔终篇于西狩声盈塞于天渊真吾徒之师表也且吾闻之壹隂壹阳天墬之方廼文廼质王道之纲有同有异圣喆之常故曰慎修所志守尔天符委命共已味道之腴神之听之名其舍诸賔又不闻龢氏之璧韫于荆石隋侯之珠臧于蜯蛤虖歴世莫眡不知其将含景耀吐英精旷千载而流夜光也应龙于潢污鱼鼋媟之不覩其能奋灵德合风云超忽荒而躆颢苍也故夫泥蟠而天飞者应龙之神也先贱而后贵者龢隋之珍也峕闇而久章者君子之真也若廼牙旷清耳于管絃离娄眇目于豪分逢蒙絶技于弧矢班输𣙜巧于斧斤良乐轶能于相驭乌获抗力于千钧龢鹊发精于鍼石研桑心计于无垠仆亦不任厠技于彼列故宻尔自娱于斯文前汉书巻一百上卷一百上考证前汉书卷一百上考证叙传按南史萧琛𫝊琛为宣城太守有北僧南渡惟赍一瓠芦中有汉书序传僧云三辅旧书相𫝊以为班固真夲琛固求得之其中多有异今者而纸墨甚古文字多如龙举之例非隶非篆琛甚秘之及为江夏太守以书饷鄱阳王范献于东宫又刘之遴传太子以汉书真夲令之遴与张缵到溉陆襄等参校异同之遴录其异状数十事其大畧云案古夲汉书称永平十六年五月二十一日己酉郎班固上而今夲无上书年月日子又案古夲叙传号为中篇今夲称为叙传又今夲叙𫝊载班彪事行而古夲云彪自有传臣按此说可疑后书固传固自永平中始受诏潜精积思二十余年至建初中始成然则永平十六年乃初受诏岂容即表上于朝乎又其父彪以建武中为徐令司徒掾望都长自不合列𫝊于前书所谓真夲必非实也意者好事之徒所为耶永平中何由有纸即此足破其妄汉书自初出即已盛行八表天文志阙曹大家且受诏以完其业然则今夲汉书确足据矣称叙传为中篇有何义乎楚人谓虎班其子以为号注师古曰子文之子鬭班亦为楚令尹胡三省曰左传庄三十年申公鬭班杀令尹子元而鬭谷于菟为令尹恐班非子文之子车骑将军王音闻之以风丞相御史通鑑考异曰按放传丞相宣御史大夫方进奏放过恶音以正月乙巳薨方进以三月丁酉为御史大夫然则风丞相御史者疑非音也危自上起伤不及下故王氏之贵云云按后书于此条问答字句稍有增损如危自上起二句后书倒载于王氏擅朝因窃位号之下又方今雄桀带州城者皆无七国世业之资下后书节诗云皇矣上帝四句又王命论全文后书但载其目而不述其文也是故刘氏承尧之祚氏族之世着乎春秋注师古曰谓士会归晋云云顾炎武曰左氏昭公二十九年传陶唐氏既衰其后有刘累者学扰龙于豢龙氏以事孔甲如师古注则又其苖裔也既谇尔以告象兮按文选字句间有异同此谇字选作讯又上圣寤而后拔兮寤字选作迕又发还师以成性兮性字选作命又帀三正而灭周周字选作姬又虽移盈然不忒选作虽移易而不忒又皓颐志而勿营勿营选作勿倾潜神黙记恒以年嵗按文选去此二句又煜霅其间者选作霅煜又说难既酋酋字选作遒又汉良受书于邳沂沂字选作圻又班输𣙜巧于斧斤选作摧巧注摧竭也前汉书卷一百上考证卷一百下钦定四库全书前汉书巻一百下汉兰台令史班固撰唐正议大夫行秘书少监琅邪县开国子颜师古注叙𫝊第七十下固以为唐虞三代诗书所及世有典籍故虽尧舜之盛必有典谟之篇然后扬名于后世冠徳于百王故曰巍巍乎其有成功也焕乎其有文章也汉绍尧运以建帝业至于六世史臣乃追述功徳私作本纪编于百王之末厠于秦项之列太初以后阙而不录故探篹前记缀辑所闻以述汉书起于髙祖终于孝平王莽之诛十有二世二百三十年综其行事旁贯五经上下洽通为春秋考纪表志𫝊凡百篇其叙曰皇矣汉祖纂尧之绪实天生徳聪明神武秦人不纲罔漏于楚爰兹发迹断蛇奋旅神母告符朱旗廼举粤蹈秦郊婴来稽首革命创制三章是纪应天顺民五星同晷项氏畔换黜我巴汉西土宅心战士愤怨乘衅而运席卷三秦割据河山保此怀民股肱萧曺社稷是经爪牙信布腹心良平龚行天罚赫赫明明述髙纪第一孝恵短世髙后称制罔顾天显吕宗以败述恵纪第二髙后纪第三太宗穆穆允恭𤣥黙化民以躬帅下以徳农不供贡辠不收孥宫不新馆陵不崇墓我徳如风民应如草国富刑清登我汉道述文纪第四孝景莅政诸侯方命克伐七国王室以定匪怠匪荒务在农桑着于甲令民用宁康述景纪第五世宗晔晔思𢎞祖业畴咨熙载髦俊并作厥作伊何百蛮是攘恢我疆宇外博四荒武功既抗亦迪斯文宪章六学统壹圣真封禅郊祀登秩百神协律改正飨兹永年述武纪第六孝昭幼冲冡宰惟忠燕盖诪张实叡实聪辠人斯得邦家和同述昭纪第七中宗明明夤用刑名时举傅纳听断惟精柔逺能迩燀燿威灵龙荒幕朔莫不来庭丕显祖烈尚于有成述宣纪第八孝元翼翼髙明柔克賔礼故老优繇亮直外割禁囿内损御服离宫不卫山陵不邑阉尹之呰秽我明徳述元纪第九孝成煌煌临朝有光威仪之盛如圭如璋壸闱恣赵朝政在王炎炎燎火亦允不阳述成纪第十孝哀彬彬克㩜威神彫落洪支底剭鼎臣婉娈董公惟亮天功大过之困实挠实凶述哀纪第十一孝平不造新都作宰不周不伊䘮我四海述平纪第十二汉初受命诸侯并政制自项氏十有八姓述异姓诸侯王表第一太祖元勲启立辅臣支庶藩屏侯王并尊述诸侯王表第二侯王之祉祚及宗子公族蕃滋支叶硕茂述王子侯表第三受命之初赞功剖符奕世𢎞业爵土廼昭述髙恵髙后孝文功臣侯表第四景征吴楚武兴师旅后昆承平亦有绍土述景武昭宣元成哀功臣侯表第五亡徳不报爰存二代宰相外戚昭韪见戒述外戚恩泽侯表第六汉廸于秦有革有因觕举僚职并列其人述百官公卿表第七篇章博举通于上下略差名号九品之叙述古今人表第八元元本本数始于一产气黄钟造计秒忽八音七始五声六律度量权衡歴算逌出官失学微六家分乖壹彼壹此庶研其㡬述律歴志第一上天下泽春雷奋作先王观象爰制礼乐厥后崩坏郑卫荒淫风流民化湎湎纷纷略存大纲以统旧文述礼乐志第二雷电皆至天威震耀五刑之作是则是效威实辅徳刑亦助教季世不详背本争末吴孙狙诈申商酷烈汉章九法太宗改作轻重之差世有定籍述刑法志第三厥初生民食货惟先割制庐井定尔土田什一供贡下富上尊商以足用茂迁有无货自龟贝至此五铢扬㩁古今监世盈虚述食货志第四昔在上圣昭事百神类帝禋宗望秩山川明徳惟馨永世丰年季末滛祀营信巫史大夫胪岱侯伯僭畤放诞之徒缘间而起瞻前顾后正其终始述郊祀志第五炫炫上天县象着明日月周辉星辰垂精百官立法宫室混成䧏应王政景以烛形三季之后厥事放纷举其占应览故考新述天文志第六河图命庖洛书赐禹八卦成列九畴逌叙三代寔寳光演文武春秋之占咎徴是举告徃知来王事之表述五行志第七坤作墬埶髙下九则自昔黄唐经略万国爕定东西疆理南北三代损益降及秦汉革刬五等制立郡县略表山川彰其剖判述地理志第八夏乘四载百川是导惟河为囏灾及后代商竭周移秦决南涯自兹距汉北亡八支文陻枣野武作瓠歌成有平年后遂滂沱爰及沟渠利我国家述沟洫志第九虙羲画卦书契后作虞夏商周孔纂其业篹书删诗缀礼正乐彖系大易因史立法六学既登遭世罔𢎞羣言纷乱诸子相腾秦人是灭汉修其缺刘向司籍九流以别爰着目录略序洪烈述蓺文志第十上嫚下暴惟盗是伐胜广熛起梁籍扇烈赫赫炎炎遂焚咸阳宰割诸夏命立侯王诛婴放怀诈虐以亡述陈胜项籍𫝊第一张陈之交游如父子擕手秦拊翼俱起据国争权还为豺虎耳谋甘公作汉藩辅述张耳陈余𫝊第二三枿之起本根既朽枯杨生华曷惟其旧横虽雄材伏于海隝沐浴尸乡北面奉首旅人慕殉义过黄鸟述魏豹田儋韩信𫝊第三信惟饿隶布实黥徒越亦狗盗芮尹江湖云起龙襄化为侯王割有齐楚跨制淮梁绾自同闬镇我北疆徳薄位尊非胙惟殃呉克忠信𦙍嗣廼长述韩彭英卢吴𫝊第四贾廑从旅为镇淮楚泽王琅邪权激诸吕濞之受吴疆土踰矩虽戒东南终用齐斧述荆燕吴𫝊第五太上四子伯兮早夭仲氏王代斿宅于楚戊实淫缺平陆廼绍其在于京奕世宗正劬劳王室用侯阳成子政博学三世成名述楚元王𫝊第六季氏之诎辱身毁节信于上将议臣震栗栾公哭梁田叔殉赵见危授命谊动明主布歴燕齐叔亦相鲁民思其政或金或社述季布栾布田叔𫝊第七髙祖八子二帝六王三赵不辜淮厉自亡燕灵絶嗣齐悼特昌掩有东土自岱徂海支庻分王前后九子六国诛毙适齐亡祀城阳济北后承我国赳赳景王匡汉杜稷述髙五王𫝊第八猗与元勲包汉举信镇守闗中足食成军营都立宫定制修文平阳𤣥黙继而弗革民用作歌化我淳徳汉之宗臣是谓相国述萧何曹参𫝊第九留侯袭秦作汉腹心图折武关解阸鸿门推齐销印敺致越信招賔四老惟宁嗣君陈公扰攘归汉廼安毙范亡项走狄擒韩六竒既设我罔艰难安国廷争致仕杜门绛侯矫矫诛吕尊文亚夫守节吴楚有勲述张陈王周𫝊第十舞阳鼓刀滕公廐驺颍隂商贩曲周庸夫攀龙附凤并乘天衢述樊郦滕灌傅靳周𫝊第十一北平志古司秦柱下定汉章程律度之绪建平质直犯上干色广阿之廑食厥旧徳故安执节责通请错蹇蹇帝臣匪躬之故述张周赵任申屠𫝊第十二食其监门长揖汉王画袭陈留进収敖仓塞隘杜津王基以张贾作行人百越来賔从容风议博我以文敬繇役夫迁京定都内强关中外和匈奴叔孙奉常与时抑扬税介免胄礼仪是创或悊或谋观国之光述郦陆朱娄叔孙𫝊第十三淮南僭狂二子受殃安辩而邪赐顽以荒敢行称乱窘世荐亡述淮南衡山济北𫝊第十四蒯通壹说三雄是败覆郦骄韩田横顚沛被之拘繋廼成患害充躬罔极交乱𢎞大述蒯伍江息夫𫝊第十五万石温温幼寤圣君宜尔子孙夭夭伸伸庆社于齐不言动民卫直周张淑慎其身述万石卫直周张𫝊第十六孝文三王代孝二梁怀折亡嗣孝乃尊光内为母弟外扞呉楚怙宠矜功僭欲失所思心既霿牛旤告妖帝庸亲亲厥国五分徳不堪宠四支不𫝊述文三王𫝊第十七贾生矫矫弱冠登朝遭文叡圣屡抗其疏暴秦之戒三代是据建设藩屏以强守圉吴楚合从赖谊之虑述贾谊𫝊第十八子丝慷慨激辞纳说㩜辔正席显陈成败错之𤨏材智小谋大旤如发机先宼后害述爰盎鼌错𫝊第十九释之典刑国宪以平冯公矫魏增主之明长孺刚直义形于色下折淮南上正元服庄之推贤于兹为徳述张冯汲郑𫝊第二十荣如辱如有机有枢自下摩上惟徳之隅赖依忠正君子采诸述贾邹枚路𫝊第二十一魏其翩翩好节慕声灌夫矜勇武安骄盈凶徳相挻旤败用成安国壮趾王恢兵首彼若天命此近人咎述窦田灌韩𫝊第二十二景十三王承文之庆鲁恭馆室江都訬轻赵敬险诐中山淫醟长沙寂漠广川亡声胶东不亮常山骄盈四国絶祀河闲贤明礼乐是修为汉宗英述景十三王𫝊第二十三李广恂恂实𫉬士心控弦贯石威动北隣躬战七十遂死于军敢怨卫青见讨去病陵不引决忝世灭姓苏武信节不诎王命述李广苏建𫝊第二十四长平桓桓上将之元薄伐猃允恢我朔边戎车七征冲輣闲闲合围单于北登阗颜票骑冠军猋勇纷纭长驱六举电撃雷震饮马翰海封狼居山西规大河列郡祁连述卫青霍去病𫝊第二十五抑抑仲舒再相诸侯身修国治致仕县车下惟覃思论道属书谠言访对为世纯儒述董仲舒𫝊第二十六文艳用寡子虚乌有寓言淫丽託风终始多识博物有可观采蔚为辞宗赋颂之首述司马相如𫝊第二十七平津斤斤晚跻金门既登爵位禄赐颐贤布衾疎食用俭饬身式耕牧以求其志忠寤明君廼爵廼试儿生斖斖束发修学偕列名臣从政辅治述公孙𢎞卜式儿寛𫝊第二十八张汤遂逹用事任职媚兹一人日旰忘食既成宠禄亦罹咎慝安世温良塞渊其徳子孙遵业全祚保国述张汤𫝊第二十九杜周治文唯上浅深用取世资幸而免身延年寛和列于名臣钦用材谋有异厥伦述杜周𫝊第三十博望杖节収功大夏贰师秉钺身衅胡社致死为福每生作旤述张骞李广利𫝊第三十一呜唿史迁薰胥以刑幽而发愤廼思廼精错综羣言古今是经勒成一家大略孔明述司马迁𫝊第三十二孝武六子昭齐亡嗣燕刺谋逆广陵祝诅昌邑短命昬贺失据戾园不幸宣承天序述武五子𫝊第三十三六世耽耽其欲浟浟文武方作是庸四克助偃淮南数子之徳不忠其身善谋于国述严朱吾丘主父徐严终王贾𫝊第三十四东方赡辞诙谐倡优讥苑扞偃正谏举邮怀肉污殿弛张沈浮述东方朔𫝊第三十五葛绎内宠屈氂王子千秋时发宜春旧仕敞义依霍庻㡬云已𢎞惟政事万年容已咸睡厥诲孰为不子述公孙刘田杨王蔡陈郑𫝊第三十六王孙臝𦵏建廼斩将云廷讦禹福逾刺凤是谓狂狷敞近其衷述杨胡朱梅云𫝊第三十七博陆堂堂受遗武皇拥毓孝昭末命导扬遭家不造立帝废王权定社稷配忠阿衡怀禄耽宠渐化不详隂妻之逆至子而亡秺侯狄孥䖍恭忠信奕世载徳貤于子孙述霍光金日磾𫝊第三十八兵家之䇿惟在不战营平皤皤立功立论以不济可上谕其信武贤父子虎臣之俊述赵充国辛庆忌𫝊第三十九义阳楼兰长罗昆弥安逺日逐义成郅支陈汤诞节救在三悊会宗勤事疆外之桀述𫝊常郑甘陈段𫝊第四十不疑肤敏应变当理辞霍不婚逡遁致仕疏克有终散金娱老定国之祚于其仁考广徳当宣近于知耻述隽疏于薛平彭𫝊第四十一四皓遯秦古之逸民不营不拔严平郑真吉困于贺湼而不缁禹既黄发以徳来仕舎惟正身胜死善道郭钦蒋诩近遯之好述王贡两龚鲍𫝊第四十二扶阳济济闻诗闻礼𤣥成退让仍世作相汉之宗庙叔孙是谟革自孝元诸儒变度国之诞章博载其路述韦贤𫝊第四十三髙平师师惟辟作威图黜凶害天子是毗博阳不伐含𢎞光大天诱其𠂻庆流苖裔述魏相丙吉𫝊第四十四占徃知来幽赞神明茍非其人道不虚行学微术昧或见仿佛疑殆匪阙违衆迕世浅为尤悔深作敦害述眭两夏侯京翼李𫝊第四十五广汉尹京克聪克明延夀作翊既和且平矜能訏上俱䧟极刑翁归承风帝扬厥声敞亦平平文雅自赞尊实赳赳邦家之彦章死非辠士民所叹述赵尹韩张两王𫝊第四十六寛饶正色国之司直丰繄好刚辅亦慕直皆陷狂狷不典不式崇执言责隆持官守寳曲定陵并有立志述盖诸葛刘郑毋将孙何𫝊第四十七长倩懙懙觌霍不举遇宣廼㧞𫝊元作辅不图不虑见踬石许述萧望之𫝊第四十八子明光光发迹西疆列于御侮厥子亦良述冯奉世𫝊第四十九宣之四子淮阳聪敏舅氏蘧蒢㡬䧟大理楚孝恶疾东平失轨中山凶短母归戎里元之二王孙后大宗昭而不穆大命更登述宣元六王𫝊第五十乐安褏褏古之文学民具尔瞻困于二司安昌货殖朱云作娸博山敦慎受莽之疚述匡张孔马𫝊第五十一乐昌笃实不挠不诎遘闵既多是用废黜武阳殷勤辅导副君既忠且谋飨兹旧勲髙武守正因用济身述王商史丹傅喜𫝊第五十二髙阳文法扬乡武略政事之材道徳惟薄位过厥任鲜终其禄博之翰音鼔妖先作述薛宣朱博𫝊第五十三髙陵修儒任刑养威用合时宜器周世资义得其勇如虎如貔进不跬歩宗为鲸鲵述翟方进𫝊第五十四统微政缺灾眚屡发永陈厥咎戒在三七邺指丁傅略窥占术述谷永杜邺𫝊第五十五哀平之䘏丁傅莽贤武嘉戚之乃䘮厥身髙乐废黜咸列贞臣述何武王嘉师丹传第五十六渊哉若人实好斯文初拟相如献赋黄门辍而覃思草法篹𤣥斟酌六经放易象论于篇籍以章厥身述扬雄𫝊第五十七犷犷亡秦灭我圣文汉存其业六学析分是综是理是纲是纪师徒弥散着其终始述儒林𫝊第五十八谁毁谁誉誉其有试泯泯羣黎化成良吏淑人君子时同功异没世遗爱民有余思述循吏𫝊第五十九上替下陵姦轨不胜勐政横作刑罚用兴曾是强圉掊克为雄报虐以威殃亦凶终述酷吏𫝊第六十四民食力罔有兼业大不淫侈细不匮乏盖均无贫遵王之法靡法靡度民肆其诈偪上幷下荒殖其货侯服玉食败俗伤化述货殖𫝊第六十一开国承家有法有制家不臧甲国不専杀矧乃齐民作威作恵如台不匡礼法是谓述游侠𫝊第六十二彼何人斯窃此富贵营损髙明作戒后世述佞幸𫝊第六十三于惟帝典戎夷猾夏周宣攘之亦列风雅宗幽既昬淫于襃女戎败我骊遂亡酆鄗大汉初定匈奴强盛围我平城寇侵边境至于孝武爰赫斯怒王师雷起霆撃朔野宣承其末廼施洪徳震我威灵五世来服王莽窃命是倾是覆备其变理为世典式述匈奴𫝊第六十四西南外夷种别域殊南越尉佗自王番禺攸攸外寓闽越东瓯爰洎朝鲜燕之外区汉兴柔逺与尔剖符皆恃其岨乍臣乍骄孝武行师诛灭海隅述西南夷两越朝鲜𫝊第六十五西戎即序夏后是表周穆观兵荒服不旅汉武劳神图逺甚勤王师驒驒致诛大宛姼姼公主廼女乌孙使命廼通条支之濒昭宣承业都护是立总督城郭三十有六修奉朝贡各以其职述西域𫝊第六十六诡矣祸福刑于外戚髙后首命吕宗颠覆薄姬䃍魏宗文产徳窦后违意考盘于代王氏仄微世武作嗣子夫既兴扇而不终钩弋忧伤孝昭以登上官㓜尊类禡厥宗史娣王悼身遇不祥及宣飨国二族后光恭哀产元夭而不遂卭成乗序履尊三世飞燕之妖祸成厥妹丁傅僭恣自求凶害中山无辜乃䘮冯卫恵张景薄武陈宣霍成许哀傅平王之作事虽歆羡非天所度怨咎若兹如何不恪述外戚𫝊第六十七元后娠母月精见表遭成之逸政自诸舅阳平作威诛加卿宰成都煌煌假我明光曲阳歊歊亦朱其堂新都亢极作乱以亡述元后𫝊六十八咨尔贼臣簒汉滔天行骄夏癸虐烈商辛伪稽黄虞缪称典文衆怨神怒恶复诛臻百王之极究其姦昏述王莽𫝊第六十九凡汉书叙帝皇列官司建侯王准天地统隂阳阐元极歩三光分州域物土疆穷人理该万方纬六经缀道纲总百氏赞篇章函雅故通古今正文字惟学林述叙𫝊第七十前汉书卷一百下卷一百下考证前汉书巻一百下考证为春秋考纪表志𫝊凡百篇注师古云云刘奉世云云按奉世纠师古之违似非也李贤注后书引前书音义曰春秋考纪谓帝纪也言考覈时事具四时以立言如春秋之经较师古注尤明不必以成训考也賔礼故老优繇亮直注亮直谓朱云也按颜注误朱云折槛事在成帝时此言元帝听贡禹之言外割禁囿内损御服云尔连下二句读其义自明賔礼故老谓于定国韦𤣥成薛广徳之属也述异姓诸侯王表第一按南史云刘之遴所校真本本纪及表志列𫝊相合为次总成三十八卷与今本异自兹距汉北亡八支按此则八支湮塞在秦汉之间矣纬书谓齐桓公塞八支以自广终无所据成有平年注韦昭曰王延八世塞之按旧本误衍八字当云王延世塞之信惟饿隶布实黥徒越亦狗盗芮尹江湖云起龙襄化为侯王按刘之遴所校真本云淮隂毅毅伏剑周章邦之杰兮实维英彭仕为侯王云起龙骧与今本大异以理推之邦字是髙祖讳又信越布后并诛灭史官安得盛称其美必好事者为之也又按之遴言真本髙五子文三王景十三王孝武六子宣元六王悉次外戚下外戚次帝纪下如所云是十二纪之后即次外戚𫝊诸王𫝊矣其然岂其然乎贾作行人百越来賔从容风议博我以文注师古云云按师古谓从容二句亦指使越非也此二句指贾着新语每奏一篇髙祖称善李竒说得之前汉书巻一百下考证前汉书考证跋语侍读谨言史之良首推迁固固才似若不及迁者然其整齐一代之书文赡事详与迁书异曲同工要非后世史官所能及故其书初成学者即已莫不讽诵服䖍应劭而下解释音训不异注经更魏晋至唐初名家磊落相望而颜师古注折其𠂻论者以比杜征南注左𫝊称为班氏忠臣不谬也自唐以前书皆手写而校对极精譌脱相承无过数处其有板本自宋淳化中命官分校三史始也雕板染印日𫝊万纸于人甚便人间摹刻以市易者滋多彼此沿袭莫识由来辗转失真乌焉成马故书有板本而读者甚易亦自有板本而校者转难固其势然也以人人所共习之汉书又经师古注释㫖趣毕显校者似易为力乃自淳化歴景徳景祐熙宁百年之中三经覆校当时名儒硕学刁衎晁逈余靖王洙所奏刋正增损之条累百盈千积成卷帙三刘刋误又别为书陈绎是正文字又在宋祁之后亦足以徴善本难得在北宋时已然矣况自宋至明刻本愈杂学士家校讐之精逺不如北宋以前者哉若国子监所存明人旧板于颜注所引二十三家之説十删其五于庆元所附三刘宋祁诸家之说十存其一即本书正文字句亦多譌脱则尤板本中至陋者已夫古人撰述既博不无失检纪表志𫝊或彼此乖违郡国官名或后先错出如髙纪书太上皇后书丞相哙将兵文纪书内史栾布景纪书御史大夫青翟书三辅举不如法者宣纪书元康元年复髙帝功臣后之类皆本书自误非关后人至如地理沟洫成文郦元注水经特多援引贾马渊云辞赋萧统辑文选时有异同艺文志言仪礼之经倒十七篇为七十律歴志载积黍之数增九十分为一千孔颕逹贾公彦并师古同时人而所据书本各别斯则𫝊写失真之明验也衍文脱字离句辨音三刘于师古注铢较寸量未尝少假借焉校古人书义当如是尔干隆四年奉勅校刋经史于是书尤加详慎等既与诸臣遍蒐馆阁所藏数十种及本朝李光地何焯所校再三讐对积嵗弥时凡监本脱漏并据庆元旧本补缺订譌正其舛谬以付开雕稍还古人之旧复奉勅编为考证谨採儒先论说关于是书足以畅颜注所发明刋三刘所未及者条录以附于每卷云谨识