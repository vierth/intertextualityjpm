盂兰盆经疏新记X卍XXX盂兰盆经疏新记钱唐沙门元照述教是道门孝为行本既沉冥而忘返故恻隐以流慈託彼亲缘兴斯至教且夫行者所以趣道经者所以诠行疏者所以通经记者所以解疏此盖名教发起之大端讲学讨论之要术也叔世浮侈正教支离既阙师承率从狂简事唇吻之铦利逞记问之繁多私节游辞横攻俗典岂念修身报德但知逐利活名辜负生成背违天地斯由传授者鲜能开诱撰述者互有瑕疵X由是輙事操觚集成新记文从简要义取优长教有宗途理归至当庶乎学者由记以达疏由疏以通经由经以起行由行以造道然后敷于四海施之后世而无朝夕者不在斯文乎疏盂兰盆经疏记解释经题疏文自备今略以五门料简初分能所二简通别三辨华梵四明立题五显异同初中依本经题上加佛说共有七字疏为能解上六字并所解经为能诠上五字即所诠盆为能救盂兰为所救佛为能说下并所说二通别者且就经题佛说是通下四字为别又经字是通上三字为别又疏字是通上经题为别揽别简通则局今经今疏矣三华梵者佛与盂兰全是梵语生善不翻说及盆经并翻梵成华疏之一字全是华言四立题者凡经首题不过人法喻三单复全具历为七别此经则以人法喻具足为题佛说人也盂兰喻也X即下疏云魂沉闇道命似倒悬故盆字是法经云吾今当说救济之法即盆供也上依疏解若据经音义盆亦梵语同翻倒悬则人喻为题矣五同异中按应法师经音义云梵语乌蓝婆拏此翻倒悬今详乌蓝即盂兰也婆拏即今之盆也是则三字并是梵言但音之讹转耳疏主且据经文安着盆中之语故作华言解释音义则梵言得实疏家则一往符经疑故两存随人去取疏即训疎谓疎决文义使无壅并序者谓以疏题兼目序首述作从省故注以示之疏充国沙门宗密述记充国即县邑别号今系果州九州地里记云充国汉时巴子国后以人风充盛因以名焉后汉灵帝分为南充西充二县因省下国字耳按晋书地理志巴西郡有西充国县南充国县故知充国乃古全名如谯国沛国鲁国之类疏主西充县人今从古名但云充国耳若据佗文多标居处今以此经宗于孝道故标父母之邦复由归乡致请因记撰述之处也宗密即疏主之名生于唐朝大弘至教平居终南之圭峰故人以圭峰称之宣宗追谥定慧禅师诸余化迹并载宋高僧传沙门与述如常所解疏始于混沌塞乎天地通人神贯贵贱儒释皆宗X之其唯孝道矣记初句叹竖深次四句叹横广下一句结示所叹竖谓推其初始始则莫先于混沌横乃显其该徧偏则无出于三才竖深横广叹孝尽矣言混沌者儒宗谓天地万物本于混元之气元气生天地天地生万物故愚智贵贱贫富苦乐皆推天命死生变化终归一气然天地阴阳未分之前清浊相和故名混沌此即儒宗之至论也其次道家谓虗无大道生成养育道法自然生于元气故云道生一一生二二生三三生万物万物归根复于虗寂此为道教之极致也若论释教且就小乘谓一切众生三毒三业造立器界成住坏空四相循环各二十劫且从空劫初成世界者俱舍颂曰空界大风起傍广数无量金刚不能坏此名持界风光音金藏云布及三千界雨如车轴下风遏不听流先成梵王界乃至夜摩天风波清水成须弥七金等滓浊为山地四州及泥犂醎海外轮围方名器界立时经一增减乃至二禅福尽下生人间初食地饼林藤后飡粳米不消大小便利男女形别分田立主求臣佐等种种差别总十九增减兼前总二十增减名为成劫圭峰云空界劫中道教指为虗无之道大风即彼儒家混沌一气是知混X沌即成劫之初此时孝道巳蕴其中故云始于也问今释佛经反依儒宗云混沌者答行孝报亲正存诱俗况归乡设会道俗同闻若指劫初则俗流难晓故标混沌则四众通知以至下明二教同异多引儒书意亦同此孤山云此经宗旨是人天乘故得附近儒书而言混沌今谓不然佛教人天巳明报应一途方便诱接钝根岂与儒书而相附近纵是人天犹非比拟况复此经非人天乎次明横广即约三才初句天地下三句并就人中以论差别或可天地约无情下并有情塞天地者即孝经云夫孝天之经也地之义也谓天之常德下临区宇天之孝也地之所利养于生灵地之孝也则知孝道充乎天地之间明矣通人神者人则可知神谓鬼神总收四趣天修鬼狱虽分幽显皆有君亲则验幽灵咸知孝敬若准下云慈乌鹦鹉尚解酧恩是则孝道通于六趣矣贯贵贱者且就人论天子最贵庶人唯贱诸侯卿土望下则贵望上为贱孝经五章各明孝行五用虽别孝行不殊故后结云自天子至于庶人孝无终始而患不及者未之有也儒释皆宗者即下彰孝道中通明孝为二教之宗本疏自委释不复繁词讲者临文探引此说人神约趣贵贱X据位儒释约教三结中唯即训独意谓余行局在一端独兹孝道该贯彼此举上诸义对历可知尔雅云善父母为孝凡为人子当行其中故云孝道疏应孝子之恳诚救二亲之苦厄酧昊天恩德其唯盂兰盆之教也记应犹称也孝子者通语末代报亲之人恳诚言其专至苦厄目于恶道恩德不出乳养文有四句初句标举所应之机末句结示能应之教也中间二句则通机教在机则是所应之事在教则为能应之功准下经宗备有四义一孝顺二设供三捘苦四报恩引对今文唯缺设供义必具之以见佗经不具诸义故云唯也疏宗密罪舋早年丧亲每履雪霜之悲永怀风树之恨记初二句叙幼岁丧亲次一句示以时追慕下一句恨不及侍养舋亦训罪意谓失于侍养遂致丧亡引过归巳是罪逆人也早年即童稚之时雪霜悲者礼记祭义云秋霜露既降君子履之必有悽怆之心非其寒之谓也春雨露既濡君子履之必有憷惕之心如将见之今略举秋时仍易露字则通于秋冬也风树恨者鲁史云孔子出行见虞丘子哭于路问其故对曰吾有三失是以哭之少游学周流天下父母巳终阙于侍养是吾一失素高其志不事庸君而臣节不遂是吾X二失少择交游寡于亲友老无所託是吾三失夫树欲静而风不止子欲养而亲不待往而不返者年也不可再见者亲也设以此辞遂立哭而死孔子顾谓左右曰记之可以为诫于是弟子辞归养亲者十有二焉今止用文中一句以喻事与心违故长怀叹恨疏窃以终身坟垄卒世蒸甞虽展孝思不资神道记初二字标能思之心窃以谓私自虑之下四句示所思之事上二句明依儒行终身卒世语变义同古之人父母既丧负土为坟植柏成列庐墓三年以尽孝诚坟垄者封土为坟平除曰墓垄即墓之茔域蒸甞即祭名礼记祭有四时春曰礿夏曰禘秋曰甞冬日蒸文中略举秋冬且标祭礼然三年庐墓四时祭祀据论礼制未必终身今此举久况近用显无功耳虽下二句彰无益上句是纵谓上二事但可申于巳心下句是夺谓不足助于冥路疏遂搜索圣贤之教䖍求追荐之方得此法门实为妙行年年僧自恣日四事供养三尊记初二句叙寻经求法圣贤教不出三藏律唯佛说经论通弟子诸仙诸天化人等说佛为极圣弟子则通大小圣贤小则七贤四圣大则三贤十圣仍列天仙义通凡矣索亦训求䖍敬方法也下四句明得法称怀上二句标叹功深下二句略示行X相初中经明目连慈母堕鬼时长惑业既深神通莫救而乃假一日盆供少顷修崇能使冥途应时脱苦既彰灵验可谓神方理绝言思故称妙行次示行相即撮下经略示时事四事即房舍衣服饮食汤药三尊即目三宝并世所尊疏宗密依之修崇巳历多载兼讲其诰用示未闻记初二句明设供下二句示讲经修崇在巳是自利行讲示未闻即利佗行诰谓佛勅即指此经疏今因归乡依日开设道俗耆艾悲喜遵行异口同音请制新疏记初二句明归乡启会即唐文宗大和二年征入内殿咨问法要寻请归山后因众请入蜀立先代祖师碑铭由是还乡适值夏末故云依日等开谓开讲设即设盆次二句示二众相从道俗之言通收四部曲礼五十曰艾六十曰耆言悲喜者闻父母深恩而怀感怆故所以悲获酧报胜法巳得遵行故所以喜后二句明制疏缘起异口谓能请不一同音谓所请无异对古所述故云新疏即下引三藏云等是也问古既有疏何必重制答彼文巳亡莫知优劣然立今废古必不徒然或恐宗途不同或是解释差谬或浮华而少实或质野而不文将使适叶群机宣流百世故因众请乃制斯文疏心在松柏岂慢乡闾式𠃔来情发挥要道X记上二句述怀下二句许请松柏即坟墓所植之树盖指物以表父母也乡闾闾即乡里之门即指处以名耆老也式敬𠃔顺也发谓为之发起挥谓使其流布要道与上妙行辞异义同即指此经设供报亲法门以为至要耳疏稽首三界主大孝释迦尊累劫报亲恩积因成正觉记西土此方诸师撰述必先立偈归敬三宝所以须者凡有六义一为荷恩故二求加护故三令生信故四表敬仪故五显胜故六开众生佛法僧念故然三宝多种化相住持理体一体该涉大小如别所明且约化相以释今偈初偈上二字能敬仪谓将撰疏时先致敬故形表心敬头顶至地故曰稽首稽下也又至也三界巳下即所敬境初二句举名下二句叹德三界是所化之境欲色无色统及大千佛为化主即经云今此三界皆是我有其中众生悉是吾子是也大孝是因行释迦尊即果德行虽万别举孝统收德虽无量约姓齐摄释迦别在教主大孝与尊通于诸佛具云释迦牟尼此翻能仁寂默以寂默故不住生死即法身也以能仁故不住涅槃即报应也叹德中上句释上大孝下句释上释迦尊累劫且约三祗报恩须分通别通则六度万行无非报恩别则在处奉亲皆能尽孝至于成道先度慈亲始为摩耶昇天说X法终为净饭躬自舁棺累劫功成故称大孝积因者蹑上报亲成正觉显今果满梵云阿耨多罗三藐三菩提此云无上正等正觉正以简邪觉即昭了觉有二义一者觉察对烦恼障四住如贼唯圣觉知故二者觉悟对所知障无明如睡唯圣独悟故余广如后疏将永钖众类应请演斯经欲使背恩人咸能酧罔极记初句怀机将谓将欲永长也钖即训赐众类即目群生在孝子则远恶迁善在二亲则离苦得乐凡在群伦莫不承赐即下经云是佛弟子修孝顺者又云令一切难皆离忧苦是也次句设教至圣立言非缘不发酧目连请故说是经下二句示教意背恩人通目世间不孝之者且凡负人恩咸须知报况乎父母生育恩深为儒者苟不能立身扬名顺色承志出家者又不能奉戒修心说法开悟皆为不孝尽是背恩此教所兴正摄斯类酧罔极者诗云欲报是德昊天罔极言亲恩至大犹天之无尽也疏我今所赞述愿众圣冥加自佗存没亲离苦常安乐记初句叙撰疏赞谓助彼圣教言其志也述谓循于旧迹示其谦也次句乞加护上申归敬则唯在释尊此求加护则徧祈众圣岂唯诸佛亦总三乘X言冥加者圣力加物有显有冥显谓现覩好相摩顶放光冥谓潜被功能功成事遂不敢輙祈显应故请冥加孤山问曰此经既属小教何得云诸佛耶答云小乘诸部宗计不同萨婆多则不说十方昙无德则许有诸佛今云众圣无违小宗今详此答凡有三非一者偈中但云众圣岂局诸佛二者昙无德部稽首诸佛由此宗中义通大乘故首标诸佛还依大教那云小宗许谈诸佛三者此经大体全非小乘不究经文但循旧判强生和会引误来蒙有智深思幸无自累下二句立弘誓上句所誓人下句所誓事自佗存没是大心拔苦与乐即大行近则出三途苦获人天乐远则脱二死苦得涅槃乐自古科此三偈以为四段初明致敬二赞所归三请冥加四发誓愿又云诸论俱归三宝今但归于佛者以法是佛言僧是佛子举人以摄言明父以包子有人云此之三偈即对三宝初偈归佛自可知之次偈演经即归法也后偈众圣岂非僧也今详古释所敬虽偏而分节文相颇有伦贯然此三偈虽有三宝之义而始末叙事文理相由然非一向专谈三宝故今科释去取从中三宝具含文义宛顺但知稽首两字文局在前义须该后最后二句文局于后义必承前疏将解此经先开四段一教起所因二藏乘所摄X三辨定宗旨四正解经文记标分为四初叙教起究其发端次辨藏乘显其所属三定宗旨指其归趣四解经文释其名相前三示总义后一释别文又初后是能诠中二属所诠或可初缘次义三行四文次第相由判释尽矣疏初中复分为四一酬宿因故二酬今请故三彰孝道故四示胜由故记初科通于诸教下三别在今经初是填愿二即赴感三明行深四显法要疏初酧宿因者悉达太子不绍王位舍亲去国者本为修行得道报父母恩然菩萨用心不务专巳故开盂兰法会以福自佗二亲此经所兴本意如此记初正明此下结示初中又二初叙宿因然下明酧报悉达此云一切义成即净饭王之嫡嗣故名太子不绍王位厌世荣也舍亲去国踰城入山也及乎得道即还本国启悟父王又昇忉利度脱亡母即知修道本为报亲疏二酧今请者大目犍连因心之孝欲度父母报乳哺之恩故出家修行神通第一观见亡母堕饿鬼中自救不能白佛求法方陈盆供救母倒悬由爱其亲施及一切故为道俗弟子请佛留此教门酧目连所问即是说经之由致也记初正明酧目连下二结示初中即是撮略一经X始终文相如后自释不劳预解就文为三初是序分自救下即正宗由爱下即流通天性本有非佗使然故曰因心方大也施字音异训移谓移及于他也疏三彰孝道者复有其二一通明孝为二教之宗本二别明二教行之同异疏初通明中记通明者对下同异别开科目故疏且明儒教以孝为本者谓始自天子至于士人家国相传皆立宗庙虽五孝之用则别而百行之源不殊记初标谓下释此准孝经尊卑五位总收天下并须行孝则儒教以孝为本明矣文中两段初别举宗庙以明立庙存祀为尊祖考国家之大事故先举此以彰本义家国相传者国对天子诸侯家对卿士庶人无庙但收四人按礼记祭法天子立七庙一考二王考三皇考四显考五祖考远庙为祧有二祧诸侯五庙一考二王考三皇考四显考五祖考卿大夫三庙一考二王考三皇考士立二庙一考二王考庶人无庙然此且局周家宗祖故有文武二祧若据商书云七世之庙可以观德则知宗庙自古通规且举大纲以遣文相寄言后学须究本X宗无劳广引俗书妄生穿凿虽下次通约行相以显上句明事别下句示心同孝经云爱敬尽于事亲德教加于百姓天子孝也行无危溢长守富贵能保社稷和其人民诸侯孝也服饰言行皆遵礼制能守宗庙卿大夫孝也爱敬君父忠顺不失能保禄位守其祭祀士之孝也谨身节用以养父母庶人孝也此所谓五孝别也百行者趣举大数源即是本疏故开宗明义章中标为至德要道道德以之为体教法由是而生何有君子而不务本既为天经地义须令企及俯从虽论礼坏乐崩终呵衣锦食稻记初至而生正示本义何有下明在人必行虽论下明事不可废初中开宗明义章即孝经首章也至德要道即目孝行此引仲尼首告曾子之言故云标也经曰先王有至德要道以顺天下民用和睦上下无怨道德下二句亦见此章上句明行本由所依故下句明教本以从生故经曰夫孝德之本也教之所由生也次段初二句出论语彼云君子务本本立而道生孝悌也者其为仁之本欤仁是五常之首孝为仁行之本是知非孝则仁义道德无所依矣既下一句出孝经三才章经曰夫孝天之经也地之义也民之行也X言孝既是天常地利人生天地间固当法而行之须下一句出礼记彼云曾子谓子思曰伋吾执亲之丧也水浆不入于口者七日子思曰先王制礼过之者俯而就之不至者跂而及之故君子执亲之丧水浆不入于口者三日此明先王立法通贤不肖则知孝道不择于人后段中二句并出论语彼云宰我问三年之丧期巳久矣君子三年不为礼礼必坏三年不为乐乐必崩子曰食夫稻衣夫锦于汝安乎曰定子曰汝安则为之夫君子之居丧食旨不甘闻乐不乐居处不安故不为也今汝安则为之虽论谓宰我申问终呵即孔子重责疏甚哉孝之大也圣人之德又何以加于孝乎记三句并孝经初句出三才章曾子闻上五孝故惊而叹之今用彼语总结前文下二句出圣治章经曰夫圣人之德又何以加于孝乎疏次释教以孝为本者然一切诸佛皆有真化二身释迦化身说随机权教舍那真身说究竟实教教者经律也经诠理智律诠德行记初句标然下释初二句通举释迦下别示真身即报化身即应若约三身即真中兼法若论四身即化中分应或处说生法二身生即是应法中含X报若离若合随宜不定古今用与各据宗途无以巳宗校佗同异随机权教总收鹿苑鹤林一代时经究竟实教唯局华严一部然此且据贤首一家所判耳舍那者具云卢舍那此翻满净满谓果圆净即障尽教者下总释教义权教经律各有大小经则可知二部五部是小乘律善戒璎珞即大乘律实教纯一大乘经是华严律即梵网理智即定慧德行即戒业真化二身权实两教并推孝道则知释教宗孝明矣疏故我卢舍那佛最初成正觉时便说华严大经菩萨大戒戒虽万行以孝为宗故初标云尔时释迦牟尼佛初坐菩提树下成无上正觉初结菩萨波罗提木叉孝顺父母师僧三宝孝顺至道之法孝名为戒亦名制止记真身实教则梵网为最先化身权教则涅槃为终极故引初后摄尽中间初料为二初悬叙说华严者总举大部也菩萨戒者别举最初也故下引示为四初标化主问舍那真身而云释迦者答一以化身从舍那传来故二谓释迦即是舍那故戒经偈云如是千百亿卢舍那本身是也二标处所谓坐菩提树树下得道因名道树三明得道谓成正觉四出所结法谓菩萨波罗提木叉此云别别解脱就第四中复有四初标所结名即是木叉二能成胜因即孝顺父母等三位六别父母生X育恩师僧法乳恩三宝度脱恩此谓重恩下云六道众生皆是我父母则于一切通须孝顺三明能得胜果谓至道法四结名字孝名戒者以菩萨戒无非顺物皆孝行故名制止者于众生上断诸恶故疏涅槃云奇哉父母生育我等受大苦恼满足十月恼抱我身既生之后推干就湿除去不净大小便利乳哺长养将护我身以是义故当须报恩随顺供养记初叙恩以是下劝报初中上三句通标苦恼满下别列苦相阿难问经说识託母胎凡经三十八箇七日每七一日各有一风吹令变易计三十八箇七日总二百六十六日成九箇月又准五王经自此巳前与母同气尔后四日将欲趣产与母别气则九月四日涉于十月今云满足且论月满然人受胎长短不定如罗云六年生死苦比丘六十年老聃八十年亦有五七月者故知十月多分为言疏上通明二教以孝为本竟疏次别明二教行孝之同异者于中初明其异后显其同记大论二教在事皆异论心并同故初明异不妨自同及后明同还须见异显儒释之优劣彰事用之浅深欲使儒流归心释典故也X疏初谓生前侍养异后谓没后追思异疏侍养异者儒宗则慎护发肤扬名后代故乐春不出曾子开衾释教则祝发坏衣法资现世故优陀通信净藏回邪是谓为善不同同归于孝记初总标二别释又为二先儒后释巳后诸条分文皆尔是谓下后结示儒宗初二句出孝经经曰身体发肤受之父母不敢毁伤孝之始也立身行道扬名于后世以显父母孝之终也乐春者礼记云乐正子春下堂而伤其足数月不出犹有忧色弟子问其故答曰吾闻诸曾子曾子闻诸夫子曰天之所生地之所养唯人为大父母全而生之子则全而归之可谓孝矣不亏其体不辱其身可谓全矣君子顷步之间而不敢忘孝也是以有忧色曾子开衾论语云曾子有疾召门弟子曰启予足启予手诗云战战兢兢如临深渊如履薄氷而今而后吾知免夫释教中祝发祝即训断谓断绝也坏衣青黑木兰三如法色如物故坏不同世俗五方正间故也法资现世谓说法开悟令归三宝优陀者普耀经云佛告优陀我初出家与父母誓若得佛道还度父母今巳得佛必当还国汝以神足变现迦维罗卫令信吾身巳成大道优陀奉教化现多瑞父乃信佛道果巳成王问如来几时还国优陀即答七日后来王喜严路合国欣仰时佛领X四众八部归国入宫受王供养说法化导王得道证一切亲族皆受戒法净藏回邪即法华经妙庄严王夫人名净德有二子一名净藏二名净眼其父信受外道婆罗门法二子现种种神变父王心净信解共诣宿王华智佛所发菩提心彼佛即授王记当得作佛号娑罗树王于是以国付弟与夫人二子出家修道等结中上句示异下句显同尚书云为善不同同归乎治为恶不同同归乎乱今借而用之疏没后异者有其三疏一居丧异儒则棺椁宅兆安墓留形释则念诵追斋荐其去识记棺椁者周尸曰棺周棺曰椁宅兆即墓穴安墓谓置于墓中留形谓不使速朽念诵即通佛名经呪追斋谓追慕修斋去识即神灵所住之处疏二斋忌异儒则内斋外定想其声容释则设供讲经资其业报记内斋等者儒中凡欲行祭祀先修斋戒礼记祭义云致斋于内致斋于外斋之日思其居处思其语咲思其志意思其所乐思其所嗜设供讲经与上念诵追斋皆一往趣举随力修崇不必楷定业报即所生处X疏三终身异儒则四时杀命春夏秋冬释则三节放生施戒盆会记且举四时须兼月祭三节节即时也註中初示三节随力下次教须行一七至七七且约至少更多为善初七下明余时卒哭即百日祥日即周年三年据今至于终身而世中不行故云然今等施即布施戒谓受戒疏良由真宗未至周孔且使系心今知理有所归不应犹执权教记杀命祭先违仁垂教欲令儒士咸禀佛言不唯亡过者脱苦生天抑使生存者怀仁受福初科真宗即佛教佛出周时教行西竺故云未至至于后汉始流此方若论祭法出于往古且取文典垂世故推周公孔子然而周孔皆是大权先制礼法使人从善然后佛化易可弘通四时祭祀非本圣意故云且使系心註引论语证成权意彼云子贡欲去告明之饩羊子曰赐也尔爱其羊我爱其礼上二句出立祭本意下二句劝舍儒从释理有归者放生施戒等必能拔苦故权教者儒释相望则儒教为权释典皆实就释教中自分权实如别所明疏且福之大者莫大于施生是梵释之本因是天X地之大德今杀彼祭此岂近仁心是若可忍孰不可忍虽云祈福实是立讐自徇虗名殃于神道记初四句叙放生之德上二句标放生者谓不杀物命是与其生下二句释言福无如梵释论德岂过天地此二备举三才复兼两教梵王修四等则慈心为首帝释修十善则不杀居初易曰天地之大德曰生又曰大哉干元万物资始天资地成品物全生生生无极德莫大焉今下次显行杀之过又二初斥其违行儒宗以推爱及物为仁今既杀害他命祭我祖考深乖仁行行既不仁则非君子矣是若等者谓若此不仁之事尚忍为之则更有何事是不可忍耶虽下责其妄执初句标所执祈福之言出礼记月令祈求也註中每月有二气寒露为九月节霜降为九月中日在氐谓太阳躔氐宿命有司谓掌祭之官合秩刍合聚也秩刍即草牺牲纯色牛羊豕乃至者略中间三句彼云以供皇天上帝名山大川四方之神次句彰非净名云是杀生是杀生报佛说因果报应丝毫不差故云实也讐谓怨对下二句正责徇循也虗名即祈福之言神道即祖上幽灵註引事证出譬喻经彼云饿鬼五百歌舞而行好人五百啼泣而过或有问佛佛言饿鬼家子孙为其作福当得解脱故歌好X人家子孙唯行杀害将受大苦故哭疏问若父母生于余趣则可改祭为斋如堕鬼中宁无飨祀答黍稷非馨苹蘩可荐应知礿祭胜于杀牛况鬼神等差岂皆受飨记问中以生鬼趣容受飨祀若令改祭则非考诚答中有二初明行祭在诚宜用蔬素替之不必杀命初句出尚书武王命君陈曰我闻至治馨香感于神明黍稷非馨明德惟馨次句出左传文云苟有明信㵎溪沼沚之毛苹蘩蕴藻之菜筐筥锜釜之器潢污行潦之水可荐于鬼神可羞于王公应下二句出周易文曰东降杀牛不如西隣之禴祭实受其福况下二明鬼趣不同不必皆飨且用蔬素亦可表心矣下明三品九类唯多财鬼有食可噉又中含云人死祭祝者若生入处饿鬼中者得食余趣不得由各有活命故疏上明异竟疏次显其同者复有二初明存没同后明罪福同疏今初约纪孝行章中五句之文以辨其同即摄于生前没后也记纪孝行章即孝经第十章五句中前三摄生前后二属没后X疏一云居则致其敬者儒则别于犬马释则举身七多记居谓平居之时儒中别犬马者论语云子游问孝子曰今之孝者是谓能养至于犬马皆能有养不敬何以别乎释中即佛初成道还本国时净饭王严驾出迎见佛作礼佛即踊身虗空高七多罗树礼讫下地发言起居等佛为世间慈父犹故敬亲不正受礼意使将来以此为法疏二养则致其乐者儒则怡声下气温清定省等也故有扇床温席之流释则节量信毁分减衣钵等也故有割肉充饥之类记儒中曲礼云父母有过下气怡声以谏之又云凡为人子之礼冬温而夏清昏定而晨省故下举事东观汉记云黄香孝廉无婢仆躬执勤劳竭力侍养暑则扇床枕寒则以身温席释中节谓节约量即观量信毁谓信与不信僧祇律云父母不信三宝即少供信即恣与减衣钵者若三衣一钵理无与俗或恐字误合云衣食然今世俗谓僧长物以为衣钵或恐疏主随俗为言此谓贫乏故须分减必自富足不须强与施物难消反成罪累割肉充饥大报恩经云须阇太子父母被贼所篡逃逝外国失路绝粮乃割巳肉供须父母令达前路X疏三病则致其忧者儒中如文帝先甞汤药武王不脱冠带释中如太子以肉为药高僧以身而担记儒中汉书云文帝母疾病踰年文帝目不睫不解衣冠汤药不甞不进礼记云文王有疾武王不脱衣冠而养文王一饭亦一饭文王再饭亦再饭旬有二日乃间释中大报恩经云忍辱太子父母病重毉者云须不瞋人肉为药太子自念生来不瞋因名忍辱可充此药又念国中设有不瞋者如何取彼救我亲乎遂自割肉充药厥疾乃瘳唐僧传云高斋道纪往必荷担不耻微行经书塔像为一头老母扫帚为一头齐佛境内有塔斯扫每语人曰经不云乎扫僧地如阎浮不如佛地一掌者由智田胜也亲供母者福与登地菩萨齐也至于便利女人经理不许人兼或有助者纪曰母吾母也非他之母形骸之累并吾身也有身必有苦何得以苦劳人所以身为苦先幸勿相助疏四丧则致其哀者儒有武丁不言子臯泣血释有目连大唿调御舁棺记儒中武丁殷高宗名论语子张问曰高宗谅阴三年不言何谓也子曰何必高宗古之人皆然子臯即高柴礼记云高子臯执亲之丧也泣血三年未甞见齿释中目连缘如后释调御即佛通号对举曰舁增一阿含经云净饭王崩白氎棺殓佛与难陀在前阿难罗云在后X难陀白佛父王养我愿听担棺阿难罗云亦尔佛念当来兇暴不报父母故躬自担棺大千六反震动释梵诸天皆来赴丧代佛担之佛执香鑪前引就山註中以此门明同而引事全别故特点之上句示事异下句明哀同而哀又过之故云有余后註亦然准前三句例须通会儒释事别敬乐忧同疏五祭则致其严者儒有荐笋释有饷饭之类也记严谓精严儒中孝德传云西晋孟宗为郎中母丧委官而归母性嗜笋宗每当时供奉母亡后冬至欲以笋祭乃入竹园哀告天地乃得以荐之饷饭即目连事如下引饷犹献也疏以至教未来难弘报应故先且立于祭法令敬事于神灵记至教即佛法报应即三世因果言且立者示权义也疏神灵则父母之识性是显祖考之常存既形灭而神不灭岂厚形而薄神乎余如前辨记上二句会异前引月令云四方之神宗庙之灵儒谓神灵即佛教识性灵识不灭所谓常存下二句反责儒教尚形生事死葬及祭等礼皆为重形言厚形者谓但行祭祀言薄神者谓不严去识若禀佛教则厚神而薄形矣形同朽木不足可贵神是心灵特须济拔下句指前即明异中X疏上来存没同竟疏次辨罪福同疏罪同者儒则条越五刑犯当五擿而恩赦不该释则名标七逆戒黜七遮而阿鼻定入记儒中五刑者墨劓剕宫大辟此古五刑笞杖徒流死为今五刑古今虽殊而五逆罪不在其内故云条越孝经云五刑之属三千而罪莫大于不孝五擿以五车系五体纵横裂之三十国春秋云池汤用妻言将母于山中杀之秦王闻令以五车杀之恩赦不该者纵有大赦必先除五逆例不该赦赦即放也释中小乘五逆杀父害母杀阿罗汉出佛身血破和合僧大乘更加杀和尚阇黎名为七逆戒黜者谓七逆之人戒法简退并是戒障故名七遮梵网云若有七遮者师不应与受戒无者得受观佛相好经说犯逆为阿鼻因阿鼻此翻无间涅槃云间无暂乐故云无间又一人独堕此狱身徧狱中间无空处疏福同者儒则旌于门闾上天之报释则莹于戒德净土之因记儒中国家凡于州县有行孝者即赐旌表榜其门闾斯亦劝奖之意上天报者以释校儒尽诚行孝必得生天上句现福下句来报释中莹戒德者孝名为戒行孝则戒德清白註中文略应从父母字下接云奉事师长慈心不杀修十善业二者受持三归具足众戒不犯威仪三者发菩提心深信因果读诵大乘劝进行者如是三事名为净业余如註引疏上来总彰孝道竟疏次当第四示胜田者疏喻如世间人欲得仓廪中五谷丰盈岁岁不乏者必须取谷麦种子以牛犂耕于田地而种之不种则竭尽也记举喻可解五糓谓麻黍稷麦荳也疏法中亦尔以悲心敬心孝心为种子以衣食财帛身命为牛犂以贫病三宝父母为田地记悲心对贫病悲田敬心对下三宝敬田孝心对下父母恩田衣食为外财身命为内财疏有佛弟子欲得藏识中百福庄严生生无尽者须运悲敬孝心将衣食财帛身命敬养供给于贫病三宝父母名为种福也不种即贫穷无福慧入生死险道谓种福之田如种谷之田名为福田也记佛弟子合上世人藏识合仓廪等须运下合上取种子等不下合上竭尽谓下示名上云三田皆可种福通号福田福田之名法喻合举疏然种子有精新干焦田有肥浓确瘦如悲敬孝心有恳切闲慢贫有浅深病有轻重佛有真化化X有住世入灭法有小大教有权实僧有持毁父母有所生七世一一配肥瘦之田昭然可见记初举喻确瘦谓瘠薄之地如下配法初配种子恳切如精新闲慢如干焦贫下二配田地有三初配悲田浅轻如瘦深重如肥佛下配敬田佛则真住为浓化灭为瘦法则权小为瘦实大为肥僧则毁戒为瘦持奉为肥父母下配恩田所生为肥七世为瘦疏今盂兰供会具三种肥田故云胜也谓佛欢喜日供养自恣净戒大德敬田胜也报父母恩恩田胜也父母在厄难中悲田胜也为欲示此胜田故说此经记初总标谓下别示敬田中佛欢喜是佛宝自恣是法宝净戒大德是僧宝恩田是今正宗悲田本济贫病今举厄难以意取之即下经云当为七世现世父母厄难中者是也为下结显疏第二藏乘所摄者藏谓三藏乘谓五乘记藏能含蕴乘能运载故以比焉三藏约教五乘约行疏三藏者疏一修多罗此云契经契者契理契机经者佛地论云贯摄为义谓贯穿所应知义摄持所化众生故此教于三学中诠于定学记初翻名亦名修妬路契者下次释义初释契义X契理者皆如实故契机者能随宜故契即合也次释经义论中贯穿义者持于名理也摄持众生者被于物机也此下结判诠即显也疏二毗奈耶此云调伏调谓调练三业伏谓制伏过非此教诠于戒学记翻名释义并据一端亦云毗那耶毗尼等古翻为灭正翻为律调练对治是作持行制伏离过即止持行疏三阿毗达磨此云对法法谓涅槃四谛对谓对向对观其能对者即无漏慧此教诠于慧学记初翻名亦云阿毗昙法谓下释义涅槃是所向果四谛即所观理二皆属境对向配涅槃对观配四谛二并属智无漏慧者初果巳去断惑智也疏然经是化教开诱化导也律是制教制约行业也论则推征解释记开诱化导者但开信解任物违从制约行业者必使修持不容违背论中推征解释该上化制经律各局论则两通X疏今此盂兰盆据其名题即化教所摄属于经藏据其义意亦制教摄属于律藏记据名题者题云经故据义意者如註显故今详后判诚所未安且约藏摄经要知所属若依两判未审此经定属何藏一不可也又题标经义义必应题若谓据题属经据义属律是则题与义别两不相应二不可也又经中但云行慈孝者皆应先为父母作盂兰盆又云是佛弟子修孝顺者应念念中常忆父母为作盂兰盆等此乃通途劝导正是化义何甞定制比丘等年年行耶三不可也又南山云化教通于道俗行教唯局内众准下具列国王太子百官万民通明道俗非专内众四不可也又下疏云制令必为不为即是违制且律明违制必须结犯今不行兰盆为结何罪五不可也此由不达化制遂致乖疎义学存公无宜执旧疏五乘者乘以运载为名五谓人天声闻缘觉菩萨此五力有大小载有远近记初示名五下列位人乘力小载近菩萨力大载远中间三位望前则大远望后则少近菩萨乘者从此因名云佛乘则从果号疏一人乘谓三归五戒运载众生越于三涂生于人道其犹小艇过溪㵎记初标二释释中先法后喻法中有所乘法所越境所感报下三例此分之三归则从师作法归投X三宝五戒谓不杀不盗不邪淫不妄语不饮酒才犹略也疏二天乘谓上品十善及四禅八定运载众生越于四洲达于上界如次舩越小江河记十善分三品下品修罗中品生人上品生欲界天四禅别举色界异上界故八定总色无色俱不动业故四洲欲界下地是所越境上界通指三天即所感报若第论所越则十善越四洲四禅越欲有四空越色有疏三声闻乘谓四谛法门四缘觉乘谓十二因缘法门皆运载众生越于三界到有余无余涅槃成阿罗汉及辟支佛皆如大船越大江河记声闻缘觉乘法虽殊所越所到二皆无异故合明之结惑巳尽若依身在名有余涅槃化火焚身身智俱亡名无余涅槃疏五菩萨乘谓悲智六度法门运载众生总超三界三乘之境至无上菩提大般涅槃之彼岸如乘舶过海记下化故悲上求故智施戒进忍禅智为六修此六法能至彼岸故云六度越三界出分段也越三乘出变易也菩提涅槃即佛果菩提翻觉拣二乘自觉菩萨未满故云无上涅槃翻寂灭拣前小乘故云大也舶大船也疏今此经者是人天乘所摄在小乘藏中X记圭峰判释依贤首宗彼立小乘有二一者人天二即二乘此经犹非小乘但摄属小乘耳今应问曰如此判经为从何义若谓目连母脱苦生天而云人天者且目连母亦止生天那得兼人又生天之语徧诸大乘如法华云书写是经命终当生忉利天上受持读诵即往兜率天等又梵网云讲说菩萨戒福资亡者生人天上又云受持菩萨戒者常生人道天中等即应皆属人天教耶又上所明人天两乘行果全别如何一混而云人天既云摄教须定所归毕竟此经为归何摄又彰孝道中引华严涅槃对明释教以孝为本既引圆顿终穷了义而彰孝道如何判教止在人天又归敬偈云累劫报亲恩积因成正觉则显孝行深通佛乘及乎判经而云人天岂非前后自相违耶又孤山记中释归敬偈则明同体三宝乃云真如性中有觉了轨持和合义故又释离苦安乐乃云得无上菩提大涅槃常乐我净四德之乐又释主成就即云了迷即真而妄菩提即烦恼故了悟即妄而真烦恼即菩提故又释异熟果即明八识真异熟等既用大乘名义释上诸文则不当判为人天小教既约人天小教判此一经则不当用大乘名义释上诸文又释十地大人权现乃云即同法华内秘菩萨外现声闻仍自问云今经与法华何别既以此经判属人天那将法华挍其同别是知疏X记宗途紊乱始末差讹历代同迷莫知体究且夫人天为教唯被极钝之机令脱三途容可受道未免生死非佛本怀是故天台四教不列人天南山二疏唯存圣道乃曰为道制戒本非世福天主人王咸兴有教佛还说有则与凡同等请寻祖训深究佛心岂唯洞晓一经抑乃通明大化矣今详此经三藏之中定属经藏化教所收五乘之中定属菩萨大乘所摄然凡论判教一观正宗所诠行相二考听众结益浅深三求文义意趣优劣行是一经之主益乃被物之功文即能诠之体用斯以判无往不通初明行者且通论孝行则有多途若同儒宗纯孝奉亲止是世报人天行也若如目连为亲修道果成罗汉即是小乘声闻行也若同前引华严涅槃十六观经并是菩萨大乘之行次局就今经唯专大行良以于自恣日设供报恩一运巳诚二兼他力无论存没不简自他悯物倾财拔苦与乐既非小行须归大乘故经云吾今当说救济之法令一切难皆离忧苦且一切之语徧该生境岂止吾亲离苦之言毕超二死非唯鬼趣即梵网云一切众生皆我父母我生生无不从之受生即前所谓累劫报恩积因成佛准斯明据大教何疑二明结益谓经家结示同闻之众开悟证入故云结益非谓约彼所救之人即如经云目连比丘及大菩萨众皆大欢喜若是小行人天凡福岂得大X菩萨众闻皆欢喜既云欢喜即是开悟增发大心故下引恩重经结益云帝释诸天发菩提心岂非明证彼经又云若善男女能为父母受持此大乘摩诃般若一句一偈一经耳目五逆重罪悉得消灭二经同类而彼明标大乘决无疑矣三明文义一者如上示行文二者即前结益文三同闻之众有大菩萨四受供僧中有十地权化安有小教而谈十地示权耶五智昇法师大藏目录判在大乘深符经旨而孤山记中輙斥为谬秉笔垂训率易若此且录中所判一代时经如何此经独指为谬世多执诤不免繁辞幸依法而勿依人岂闻义而不能从所虑淹沉至教抑塞来蒙诚不遑安固非好辩宗师不党试为裁之疏三辩定宗旨者此经以孝顺设供拔苦报恩为宗今以二门分别一释行相二配句数记总分有四孝顺是心设供是事拔苦是功报恩是用今详经宗宗是主义国无二主安得有四今立报恩为宗余三任运自摄经文首标欲报父母乳哺之恩斯一证也又疏引三译第三立题为报恩经斯二证也且依疏释学者宜知疏初者谓目连本为孝诚欲酬恩德力所未及故先出家是以始得六通便观三界见其亡母生饿鬼中虽饷香飡旋成勐火悲号投佛奉教设盆拔冥涂身脱一劫苦不X辜生育大报劬劳细详经宗备斯四义记初叙孝顺註文遮疑恐疑诸圣入道皆因亲故始得便观故云即验虽下叙设供旋字平唿寻也拔下叙拔苦不下叙报恩末后二句总结疏二配句数者有四四句疏一孝顺两字自有四句一孝而非顺如三牲之养等二顺而非孝如病索禁忌之食而即供欲行非为之事而不谏等三亦孝亦顺谓有隐无犯三谏而随顺色观志三年无改四非孝非顺如水中葬父之类记第一句孝经云居上不骄为下不乱在丑不争居上而骄则亡为下而乱则刑在丑而争则兵三者不除虽日用三牲之养犹为不孝也第二句供忌食恶不谏是顺而非爱亲故非孝孝经云父有争子则身不陷于不义故当不义则争之从父之令又焉得为孝乎第三句中礼记云事亲有隐而无犯事君有犯而无隐事师无犯无隐三谏随者礼云子之事亲也三谏而不听则号泣而随之顺色者论语云子夏问孝子曰色难註云承顺颜色乃为难也观志者礼记曾子曰君子之谓孝者先意承志谕父母孝道三年无改者论语云父在观其志父没观其行三X年无改于父之道可谓孝矣四中世传昆子水葬父在昆明池中由子不孝多违于父父令弃水意使土葬而子特顺之反是不顺疏二以孝顺与设供相对复为四句一孝顺非设供如董黯王祥等二设供非孝顺为巳求福而修齐等三俱是即盂兰盆会四俱非谓逆而悭也记初句孝德传云董黯会稽人少孤养母承颜致乐虽贫而充邻有恶人令母常忧虽富而顇因相问之邻人怒候黯不在遂击其母母告黯黯恨至母终葬讫遂杀邻人将头以献之曰孃知始在侍养今养终讐讫自投官声罪会赦免之王祥母嗜鱼严凝氷冻祥即卧氷得鱼奉母第三中二俱句指兰盆者欲简经宗故也下二亦尔例前孝顺双亦一句收盂兰盆四中逆故非孝悭不设供疏三以孝顺对拔苦亦为四句一孝顺非拔苦谓董永等二拔苦非孝顺谓救佗人之苦厄三俱是即盂兰会也四俱非谓逆小之人也记初句董永家贫母丧遂佣身葬母感天女为妻织绢以赎之四中逆即非孝小人不济佗苦疏四以孝顺对报恩亦为四句一孝顺非报恩护发肤不骄危非法不言等二报恩非孝顺扶轮报一食修行报施主等三俱是盂兰盆会也四俱非谓辜恩逆人X记初句引事并出孝经余如前引卿大夫章云是故非法不言非道不行然后能守其宗庙次句扶轮报飡者左传云晋侯饮赵盾酒伏甲将攻之初盾田于首山见灵輙饿问之曰不食三日矣食之舍其半问之曰官三年矣未知母之存否今近焉请以遗之既而为公介倒戟以御公徒而免之问曰何故对曰翳桑之饿人也问其名居不告而退遂自亡也按左传史记并无扶轮之说唯类林有之彼云盾走出乘车车巳脱一轮公先令人脱之輙扶盾上车以臂承轴躯驾而行疏今修此一门即圆四行所得功德何可挍量实由境胜心弘彻于神理故也记初显功胜实下推所由境胜即三田心强即三心彻通也神理谓幽冥之处盂兰盆经疏新记卷上X盂兰盆经疏新记X卍XXX盂兰盆经疏新记卷下疏四正解经文于中复二疏初释题目佛说盂兰盆经疏述曰此经总有三译一晋武帝时剎法师翻云盂兰盆经二惠帝时法矩法师译云灌腊经应以文云具饭百味五菓汲灌盆器香油挺烛等故三旧本别录又有一师翻云报恩经约所行之行而立名故今所释者即初译也记初译晋武即西晋第四帝剎法师具云竺昙摩罗剎竺字是姓下翻法护言翻云者谓翻经置题次译惠帝武帝子即第五帝法矩字误合作炬具云般泥洹后灌腊经灌谓浴佛腊即夏满经明佛灭后二时供养之法故以为名经云佛泥洹后四辈弟子四月八日七月十五日灌腊等是也藏录又云古录皆谓重译云与兰盆经同本异译者误也今寻文殊异故为单译则知今疏犹循古耳三中旧本别录即古藏录开元录云附X东晋录是也又失译主故但云一师准经具云报恩奉盆经上文通列今下别指疏义净三藏云倾自我口畅之彼心以教合机故称佛说记以教对上倾我口合机对上畅彼心疏盂兰是西域之语此云倒悬盆乃东夏之音仍为救器若随方俗应曰救倒悬盆记倒悬者状其极苦也孟子云当今之时万乘之国行仁政民之悦之如解倒悬今用彼语以译此名盆是华言未见梵语且依疏释余广如前疏斯由尊者之亲魂沉闇道载饥且渴命似倒悬纵圣子之威灵无以极其涂炭佛令盆罗百味式贡三尊仰大众之恩光救倒悬之窘急即从此义以制经名记载则也且兼也涂炭喻其苦迫如泥涂火炭尚书云有夏昏德民坠涂炭窘穷也疏经者正名为线义曰契经线能贯华经能持纬谓所诠之义似纬似华能诠之文能持能贯今顺此方典诘是以目之为经借义助名仍加契字记初依西土翻释西天风俗以线贯华带于顶上经即纵经能持横纬今下次取此方俗典则训法训常法则尊卑共遵常乃古今不易疏此释扶佛地论二义中贯穿之义杂心论X五义中结鬘之义也记佛地论贯摄二义贯义同此或可线同贯义经同摄义杂心结鬘即同贯华註涌泉取无尽义出生取生善义绳墨取楷定义显示取明了义疏次解本文分三第一序分二正宗分三流通分以三分之兴弥天高判冥符西域今古同遵记初分三分以下示本缘弥天即东晋道安法师襄阳习凿齿初访安云四海习凿齿安对曰弥天释道安因是人以弥天为称安始以三分判经后佛地论至果分三分与彼暗合故云冥符疏初序分中诸经多有二序一证信序谓如是之法我从佛闻标记说处分明大众同闻非谬以为证据令物信受经无丰约非信不阶由是经初必须证信故智度论云说时方人生信故二发起序发明生起正宗之法如净名宝盖法华毫光之类记初总标一下别释初证信序丰约犹广略阶犹入也智论问曰何以不直说般若而说住王舍城答如疏引方即是处人即是众论中略标三种余三亦然发起中净名因五百长者献五百宝盖如来合之为一法华佛放眉间白毫相光照东方万八千世界等疏然证信亦云通序诸经皆同故亦云经后序佛说法时未有故发起亦云别序诸经各别故亦云经前序佛先自发起方说正宗故X记通别前后名义可解疏初证信者闻如是一时佛在舍卫国祇树给孤独园疏述曰则佛临灭度阿难请佛令置此言也所问四事佛一一答谓一令依四念处住二以戒为师三默摈恶性比丘四一切经初皆云如是我闻一时佛在某处与某众若干人等记初文阿难问四事一问依何修道二问以谁为师三问恶性比丘以何摈治四问一切经首当安何语疏引佛答注中四法破众生四倒由诸众生谓身为净以苦为乐无常计常无我计我故以四法反而破之一观身不净二观受是苦三观心无常四观法无我是中四智为念见正破倒即是其处初观色阴二观受阴三观识阴四观想行二阴及余诸法此乃一切大小圣贤X入道初门佛令依住当自留心疏诸经多具六种成就文或阙略义必具之谓一信二闻三时四主五处六众六缘不具教则不兴必须具六故云成就今经阙于列众也记初文二初通列六种通名成就者由假彼六缘成此一经故今下别点疏又闻成就为初异余经者各是译人之意谓或云如是之法我从佛闻或云我于佛边闻如是法皆是指法之辞也记初示异谓下出译人意皆下会同指法之辞法即所集之经疏又无我者意彰圣人皆证无我余经有者即阿难自指五蕴假者不同情计之我亦无过也记初释今无之意余下次通余有所以五蕴假者智论云凡夫三种我学人二种无学一种阿难结集时巳证无学但有名字故上文云皆证无我疏闻谓耳根发识听彼外声记根境识三和合成闻缺一不成智论云耳根不坏声在可闻处作心欲闻即闻也疏次云如是者信成就也夫信者言是事如是不信者言是事不如是故肇公云信顺之辞记初标示夫下释相故下引证肇公即秦时僧肇法师註净名经释如是文X疏一时者师资合会说听究竟总名一时拣异余时谓如来说经时有无量不能别举一言略周故但云一诸方时分延促不定故言一也记初通示一切经文不问广略但取说经始终究竟皆名一时拣余时者非说他经之时谓下别释有二初约说经不一释次约方土不定释西竺或有国土一年三时十二月十六去为春分四月十六去为夏分八月十六去为冬分或立四时更加秋分如光明中三月是夏等同此土也相传或立六时正月十六去渐热时三月十六去盛热时五月十六去雨时七月十六去茂时九月十六去渐寒时十一月十六去盛寒时又每一日或立十二时或十八时春秋二分昼夜各九时夏至昼十二时夜六时冬至反之或三十须臾等故云延促不定也疏然诸经皆不指定时而必指定处者记举处征时欲申教意註中标示他解但未尽理故云招难示今删去故云不用疏今详其意以处则不过十六国中游化住止之处而有其数易为标指时则年月春秋寒热昼夜寅卯须臾等时变易迅速积数无量不可说录难为标指故也记初示处定十六国出长阿含一央伽二摩竭提X三迦尸四拘萨罗五䟦祗六末罗七支提八䟦沙九尼楼十盘阇罗十一阿湿波十二婆蹉十三苏罗十四干陀罗十五剑浮沙十六阿盘提游化是国土住止即伽蓝时下次明时不定寒热即冬夏疏佛者梵云佛陀此云觉者谓觉了真妄性相之者觉有三义一自觉我空拣异凡夫二觉佗法空拣异二乘三觉满俱空合于本觉名究竟觉或名大觉妙觉拣异菩萨记初翻名谓下释义真妄真即所证涅槃妄即所除惑业性相者谓了性如实了相如幻此之四字须约大小教门以释不可笼通凡夫都不觉二乘不觉法空菩萨未能究竟故并为所拣觉满非菩萨俱空非二乘众生本性名本觉从迷获悟名始觉万行熏修究竟果满即合本觉言究竟对菩萨大则对二乘妙则对三乘疏在舍卫等者处成就也真谛记云住处有二一境界处为化在俗之流二依止处为统出家之众初即舍卫后即祇园又婆沙论云举舍衡令远人知举祇园令近人知记初文真谛记中初引示境界是国土依止即寺舍婆沙令远人知拣他国故令近人知拣别寺故疏舍卫此云闻物谓具足欲尘财宝之物多闻解脱之人远闻诸国故也义净三藏译金刚经云名称大城X记初翻名次引证闻物言本国之美名称谓他国所称疏祇树等者即祇陀太子所施之树给孤长者所买之园疏祇陀此云战胜波斯匿王太子也生时王与外国战胜因以为名给孤独者是臣之号本名须达多此云善施谓给孤给独即是善施又常行施故名善施乡人美之号给孤独记列名为二初太子名波斯匿此翻和悦次长者名翻释可解疏然园是须达所买树是祇陀所施园总树别先合标园今以礼别尊卑故树先园后记约总别则宜先园后树据君臣则先树后园礼别尊卑语出曲礼疏西国唿寺为僧伽蓝此云众园以佛教东流初至中国止鸿胪寺宾异域僧僧既渐多散置别舘存其本号皆曰寺焉记初示西土以下次示此方寺即国家司存之名鸿胪寺本礼四夷远国之舍腾兰初至即止其中因以为名疏其买园施树者涅槃经说须达长者为儿娉妇诣王舍城因见佛发心请入舍卫说法佛令舍利弗随归先拣住处拣得祇陀太子之园长者问买太子戏云侧布黄金满即卖之长者便欲交付太X子云是戏言共请断事之人被断令依先语长者载金侧布唯余一隅太子见其不惜财宝知佛殊胜遂施所余之地置立门屋施园中树以为林荫二人共成精舍请佛居之故云祇树等也记初买园缘初须达虔请娉娶也此时佛在王舍城往彼因见佛下二遣人择处长下三布金买园共请断事者彼方俗法令依先语太子君上理无戏言故太子见其下次施树缘二人下总结可知疏阙众成就者但文略也如无常经等然有其时必具徒众故经末云四辈弟子欢喜奉行记初示文略无常经亦名三启经亦不列众余应更有故云等也然下明义具师资说听故名一时则知有时其必有众仍引末文可验前略疏二发起者此经既以孝顺拔苦为宗故託救母之缘而为发起文分为六第一知道巳证第二知恩欲酬第三攀慕徧寻第四得见所在第五恸哭往救第六恶习现前记初叙意二分文疏今初大目犍连始得六通疏述曰此人姓大目犍连唐言釆菽氏彼国上古有仙常食菉豆尊者是彼种族故也名尼拘律陀即树名也尊者二亲因祭此树神而生尊者故名此也是王舍城中辅相之子时人贵其种所以称X其氏也记若据姓氏本无大字以同名者多故加标简余处或加摩诃者即翻大也尼拘律陀此翻杨柳疏始得六通者疏始即是初初得圣道便度二亲者本因亲而修道故也道虽无异本愿各殊故诸圣者不必皆尔记初示目连本因道下明诸圣各异道无异者断证同故本愿殊者发心不一故疏六通者一神境通知证神境故亦名如意通身如其意欲往即到故二天眼通三天耳通谓能见能闻若近若远障内障外色声等故四宿命通能知宿世本生本事故五佗心通谓于定散漏无漏心一切能知故六漏尽通谓身中漏尽而能知故六皆无壅故总名通记神境亦名如意此摄二种一能转变自身佗身世间所有随心自在即神境也于深禅中发智证得故云智证二能飞行速到山障无碍即如意也天眼天耳谓于定中发得色界四大清净造色住眼耳根中即能见闻六道众生及一切世间形色音声近远对声障内外对色宿命者谓于定中发智能知自佗过去一世二世百千万世乃至八万大劫宿命及所行之事佗心者谓定中发智能知六道众生心种种缘念事即定散等定散摄三界漏无漏总世出世漏尽者谓于定中发X无漏真智断尽三界漏结即身中漏尽也六皆圣人修得前五亦通业报得疏第二知恩欲酬欲度父母报乳哺之恩疏述曰度谓度脱然报恩两字但是通标虗位度脱正是其报乳谓母乳哺是嚼哺记初释上句然下报恩二字未见定实故云通标虗位欲显度字是的指报恩之实耳乳下次释下句註中举事类显如前巳引疏然父母有远近恩有轻重报有分全记通标可解疏远者七世乃至多世近者即生此身记初文且一往麤分若以七世展转相望乃至多世一一皆有远近疏七世者外教所宗人以形质为本传体相续以父母巳上为七世故偏尊于父佛教所宗人以灵识为本四大形质为灵识所依世世生生皆是父母生养此身巳去乃至七生所生父母为七世寄託之处唯在母胎生来乳哺怀抱亦皆是母故偏重母是以经中但云乳哺之恩也记初儒教尚形不知灵识故父祖为七世不知三世故次明佛教反上二义寻文可知疏乃至多世者于中偏取归依佛巳来所生身之X父母以能生我修道之器故诸佛成道之时多生父母皆相会遇闻法获益记未归三宝虽有劬劳未为至重故取归佛以为分齐若准梵网一切众生皆我父母则其多世通于无始也疏恩轻重者此生父母最重余渐轻也记前生巳上转转相远七世至于多世展转相望故云渐轻疏报有分全者侍养一生为分度脱多生为全记侍养一生通二教度脱多生局佛教疏经云左肩担父右肩担母徧行大地亦不能报恩故知此生所报设同孟宗董黯董永之类亦为分也今经云欲度者明其全也若总不报便是不孝罪人况加逆事记初明分报俗以左为上故父在左右为下故母在右此盖经家特举劳苦以彰难报未必担也孟宗等事并如前引今下次明全报疏且汎论一切人恩华严经云不知恩者多遭横死观佛相海经云是阿鼻因诸恩尚然况于父母之恩无可校量记华严示现报观佛相海明生报横死谓不能尽寿夭殇而死疏故诗云蓼蓼者莪匪X莪伊蒿哀哀父母生我劬劳乃至无父何怙无母何恃出则䘖恤入则靡至父兮生我母兮鞠我拊我长我育我顾我复我出入腹我欲报之德昊天罔极记註第十三卷诗有六章四章章四句二章章八句第一章四句蓼蓼长大貌莪字书云草名似斜蒿匪非也伊是也莪巳长大视之反谓之蒿喻在忧思心不精别其物哀哀者恨不得终养报其生巳之苦第二章四句蓼蓼者莪匪莪伊蔚日口注云青蒿谓有子者蔚牡薮娄日口注云即无子者薮娄日口去刃反哀哀父母生我劳瘁第三章八句瓶之罄矣维垒之耻鲜民之生不知死之久矣即接疏中无父下四句怙恃并依赖也出门则思而忧故云䘖恤入门未见则心无所诣故云靡至第四章八句父生我者本其气也鞠养也拊拍也畜藏也长谓长大育谓覆育顾回视也复反覆也腹怀抱也之犹是也罔无也X第五章四句南山烈烈飘风发发民莫不糓我独何害第六章四句南山律律飘风弗弗民莫不糓我独不卒旧记误云前四章章四句后二章章八句故具引正之想无惑矣疏故三藏云父母义高天地恩深巨海是以系仰顾腹之恩思答劬劳之德记系犹系也顾腹见前诗中疏父母恩重云父母怀抱和和弄声含笑未语饥时须食非母不哺渴时须饮非母不乳十指甲中食子不净计论母恩昊天罔极呜唿慈母云何可报至于行来东西邻里井灶碓磨不时还家母忽心惊两乳流出即知我儿家中忆我即便还家记从初至不净叙恩深和和学语之声指甲受秽食之不恶计下叹难报至于下乃至后段莫复过是来并彰爱重此叙寒贱之家为人佣作故云井灶等不时谓不及时註中即曾子出外人传曾参杀人母啮指念之参即心痛此即母感于子经中子感于母复云反如疏问详此经文浅朴偏诫贫贱之流何也答君子自孝故偏诫小人又君子有箪瓢之贫何妨碓磨等事偏叙艰勤之语始彰鞠养之劳耳X记问词浅朴二字宜乎删之由是佛言深所不便答中初约小人答又下次通君子答君子小人约行分异不取贫富簟瓢即颜子论语云子曰贤哉回也一箪食一瓢饮在陋巷人不堪其忧回也不改其乐贤哉回也疏又云其儿遥见母来或在阑车摇头弄脑或复曳腹随行呜唿向母母为其子曲身下就长舒两手靡拂尘土鸣和其口开怀出乳用以与之母见儿欢儿见母喜二情相交恩爱慈重莫复过是既至长大朋友相随梳头摩发欲得好衣覆盖其身弊衣故破父母自着新好緜帛先与其子至于行来官私急疾倾心南北逐子东西横簪头上既与索妇得佗女子父母转疎私房屋室共妻语乐父母年高气力衰老终朝至暮不来借问或复父孤母寡独守空房犹如客人寄止佗舍常无恩爱或无襦被寒冻苦辛厄难遭之太甚年老色衰多铙蚤虱夙夜不卧长吟叹息何罪宿𠍴生此不孝之子或时唿唤瞋目惊怒妇儿骂言低头含笑帝释梵王诸天人民一切众会闻经欢喜发菩提心号哭动地泪下如雨记即接上文曳腹俗谓匍匐鸣和即口相接至于等者谓行往出外忽有公私急疾之事既与下明悖逆父孤无妻母寡无夫或无襦被下传文脱误正本云单寒苦辛饥羸之甚夙早也帝释下示听X众得益文中发菩提心可例今经非人天明矣疏评曰细思其事诚哉是言或有母不如此儿不如彼者百中之一也良由众生无始无明迷真执妄既根本颠倒故枝末一一皆然祸哉凡愚云何可度记初叹事实母不爱子儿不悖逆百中之一言其少也良下推所以妄起无端故云无始懵然不觉故曰无明不达自心常住寂灭故曰迷真反认四大六情为巳身心计我我所故云执妄上二句明惑故云根本从惑起业故云枝末且约上经于亲反疎于疎却亲等非唯背亲一切颠倒故云一一皆然末后二句伤其痴暗教所不被疏三攀慕徧寻即以道眼观视世间疏述曰观求生处是天眼通由证道而得故云道眼也记或可显示修得简非业报故加道字疏世间有二谓三界是器世间六道是有情世间记亦名无情有情二种世间疏然尊者丧亲之日犹是凡夫不知父母生于何道今成圣果力可追求故以天眼上下观视于三界处寻六道身得通便观故云即也记可解疏四得见所在X见其亡母生饿鬼中不见饮食皮骨连立疏述曰本观世间俱寻父母父生乐处不假施劳既非经宗故此不述母生鬼道巳属三涂复在饿中是鬼之极苦拔济苦者唯盂兰盆发起正宗意在斯也记施劳犹用功也疏生饿鬼中是异热果酬引业故不见饮食是等流果酬满业故是悭食之业也皮骨连立是增上果记所明三果二业理趣深微故当委示义门分三初释名异类而熟故名异熟以因通善恶果唯无记故等流者与因同类故增上者更甚于因故二明体者异熟有二一真异熟即第八识最初结生展转相续至舍寿时亦最在后为总报主名真异熟二异熟生之异熟谓从真异熟中种子发现今即今无记报得色心名生之异热今此具兼二种不可偏判等流增上并依生之异熟而分异耳三明因中又三初云二业名引业谓有胜力牵引趣生满业谓于总报之上庄严圆满因唯有二果则有三增上无因即上二业余势所成二辨二业体凡善恶业皆有三品三位明之一约境于劣不杀为上如蚊蚁等于胜不杀为下如父母等余者为中二约心勐利心作X为上泛尔心作为下余则为中善恶业皆尔三约时若善若恶但三时无悔为上二时无悔为中一时无悔为下今并取上品为引业下皆满业三明二义相大约三归五戒生人八戒十善四禅四定生欲色无色天强胜多疑者生修罗嗔心造十恶业引生地狱贪心造者生饿鬼愚痴心造生畜生引业所感名总报满业所感名别报由此互作四句一总善别不善二别善总不善三总别俱善四俱不善俱舍云一业引一生多业能圆满是也问此二种业何识所造答通大小乘并第六识造以强胜故前五识亦能造满不能造引以力微故第七识但与前六为染污第八止能含藏巳成业种并不能造文中三果二业分对可知是悭食业者即青提缘也皮骨连立言其枯瘁唯皮连骨而住耳疏准正理论中说鬼本住在于此下五百由旬纵广亦尔有琰魔罗界从此展转散趣余方以人间一月为一日乘此积月积年寿五百岁记此下即指南州琰魔罗亦云阎罗具云阎魔罗社此翻双王兄及妹皆作地狱主兄治男事妹治女事故曰双王或云苦乐并受故云双也余方山林树庙等註中示异不同上论限数量X故日月岁数且据一相不必一定疏然鬼有三种一无财鬼亦无福德不得食故二少财鬼少得净妙饮食故三多财鬼多得净妙饮食故记财即饮食净妙食者虽是秽物饿鬼难得自谓净妙疏此三种中复各有三疏初无财三者一炬口鬼谓火炬炎炽常从口出由前生烧坏村栅焚炙贤良以此求财堕于地狱从地狱出堕此鬼中故正法念经云若人贪嫉枉夺人财破人城郭杀害抄掠得财奉王大臣转增凶慕堕炽然饿鬼中二针咽鬼谓腹大如山咽如针孔谓破斋夜食盗窃众僧之食故故斋法清净经说目连路逢数百万人头如太山等三臭口鬼谓口中腐臭自恶受苦以多贪名利自是非佗赞叹恶人毁谤贤善故据此三种宁吞铁丸不食信施记初炬口者即行军劫盗多受此报先出报相后云业因余八皆尔临文自点贤良谓善人余二可解据下申诫疏小财三者一针毛鬼毛利如针行便自刺为贪利故妄行针炙及刺畜生但为求财不能愈疾故二臭毛鬼毛利而臭自拔受苦以贩卖猪羊烹宰鹅鸭汤烂刀剥痛楚难堪地狱罪终堕斯鬼趣三大瘿鬼咽垂大瘿自决噉脓由嫉妬于人常怀瞋X恨故记愈音雨病差曰愈瘿于郢反瘤也决音穴下流也疏多财三者一得弃鬼谓常得祭祀所弃食故以罪多福少少施多悭弃掷之物方能惠施故二得失鬼谓常得巷陌所遗食故以于现财常生悭着拟欲失者方起舍心故三势力鬼谓夜叉罗剎毗舍阇等所受富乐类于天人或依树林或住山谷或居灵庙或处空宫形竖而行属于鬼趣此等变化多端者以因地罪福不精故惑乐相杂故付法藏传中说僧伽耶舍比丘游大海边见妙宫殿其家鎻二鬼等记夜叉此云轻捷罗剎此云可畏毗舍阇此云啖精气形竖行者异于畜趣皆旁行故惑乐者惑谓多疑乐谓不受饥渴等苦今时作福不识因果互用三宝强胜过人虽徒役力多堕斯类故下引证见宫殿等者彼云见一宫殿七宝庄严食时巳至即往乞食是时舍主出迎请入就座耶舍见其家内有二鬼倮黑饥瘦鎻其身首各着一床耶舍悭问舍主答曰斯鬼过去一是吾息一是儿妇我昔布施而彼夫妻常恚恼我因立誓曰如此罪业必受恶报若受罪时我当看汝由是因缘得斯苦恼所鎻二鬼自属无财今引舍主是势力鬼疏今尊者之亲是无财鬼中炬口鬼也记然今目连之母临食变火口无火炬据相非类且从疏解疏又有处说饿鬼有三种一外障以得遇水时即见人执刀杖等障故二内障口有火炬或咽如针故三无障见河是勐火或食粪秽或自拔自噉等记初二即无财鬼三即少财鬼疏今尊者之亲当内障也疏上来诸鬼等皆出自心因行既招果报必应譬如影响由于形声虽父母至亲不相替代记初二句推能造次二句示所造即因果也譬下引喻影响如果形声似因虽下彰自受疏故诸智者宜各励心傥遇善缘不应空过一朝去世谁为修崇纵託子孙七分获一况无孝子悔恨何追记励谓勉励七分获一者随愿往生经云普广菩萨白佛若有父母亲族命终堕三途八难受诸苦恼得为修福否佛言七分之中唯获一也何故尔缘去世不信道德故若以亡者严身具以施三宝此福最多可拔地狱之殃往生净土有子修崇尚获少分子孙不孝则冥路茫茫孤魂独游三途受苦悔不可及故云况无等追及也疏具浊世凡流鲜怀仁孝唯忧妻子岂念幽灵贫贱者迫以饥寒富贵者荒于财色设能追福厌课X者多竭力罄心万中无一世途目击岂不昭然记鲜少也迫谓逼迫荒迷也厌课谓事不得巳而为之竭罄皆训尽击犹对也疏故恩重经云夫妻和合同作五逆或时唿唤急速走使十度九违不相从顺骂詈瞋毒生存尚尔没后可知身既不仁儿岂能孝故昔有送祖林野乃持舆回归以古观今虽迹异而心同也记初引经急速走使谓父母有急切之事欲使其子十度经作十唤毒字写错经作瞋恚生下举存况没身下推巳所致送祖林野者孝德传云元启年十岁其祖年老父母令启舆送深山启苦谏不从既而送往乃收舆而返父曰此何用耶启曰复当送父父遂感之方复收养然启本欲感动其父而非不孝今且取子孙倣上之义耳迹异谓古今事别心同谓相承不孝疏五恸哭往救目连悲哀即以钵盛饭往饷其母疏述曰悲哀者生育恩重如上所陈死别隔生忽然再见纵使颜容仍旧亦可涕泣悲伤况覩鬼形皮骨连立喉中烟𦦨腹里空虗苦似倒悬命唯喘息岂不能碎身擗踊竭气号咷恨罪逆之偷安痛慈亲之受苦经标总意但曰悲哀细察当时疑不尔X记拊心曰擗跳身曰踊号跳大唿也父母在难子不能救谓之偷安经标下示经略意疏故三藏科云摧恸释云感激彻于骨髓号呌动于天地记三藏即慧净三藏旧疏科为摧恸往救所以今疏不依用者以经文语简但曰悲哀科须贴经故易之耳然犹可证碎身等义故复引之恸音洞哀过也疏钵饭往饷母既气緜夕漏厄在朝饥饥而且渴理须救济济此之急饭食为先故以钵盛饭持饷于母记下并旧疏故註示之緜微也谓微微喘息以过长夜漏即更漏厄苦也谓苦在终朝之饥疏六恶习现前母得钵饭便以左手障钵右手抟食食未入口化成火炭遂不得食疏述曰境随心变果借业成饿因未除饱缘宁致鬼是炬口食近口而炽然水作坚氷氷近汤而确尔即知神力不禁业力除饥要且除悭故六通往饷而招殃百味盆罗而拔苦大哉业熟可思者焉记初叙恶习初句明食化次句推宿因饿下二句明不得食鬼下四句举喻对显水喻宿因氷喻今果近汤确尔喻圣力不能救确坚也即下次彰业重初二句标示禁字平唿胜也故下二句配释对X上二句文义可见即知盆供为除悭习悭即鬼业业尽果亡是以目连奉教以追严慈母应时而解脱大慈救济要在于慈大下二句伤叹业果成熟圣力莫加理越凡情故非思及疏今左手障钵悭恐余侵右手抟食贪于自给悭贪勐盛如此现行饭食劣缘若何充济故化为火不得食也记可解疏上来序分竟疏自下正宗文分为二初目连悲陈苦危后如来广示因缘疏今初目连大呌悲号涕泣驰还白佛具陈如此疏述曰子急告父臣急告君自力不如理宜投佛弟子勤观四谛巳证三明可以反覆山河回转日月岂料母萦极苦命若倒悬竭其孝诚尽其神变竟不能令除恶报暂济饥膓所以呌泣奔还备申哀恳记初明告上之意上二句引况下二句正明即资急告师也弟子下次明陈告之辞为三初叙巳功力初句叙因次句示果三明者谓过去宿命明二现在漏尽明三未来天眼明即六通中三余三但有通义故不称明岂下次明母业重力不能加所下三明投佛据此经文合在序分彼宗判教大途X皆尔意欲发后佛言故节序文在正宗耳疏后如来广示因缘中且依三藏大分八段第一彰母罪深第二明子德薄第三斥邪无力第四显正有能第五许以救方第六示其正法第七孝子领悟第八慈母获益疏今初彰母罪深佛言汝母罪根深结疏述曰有经说定光佛时目连名罗卜母字青提罗卜欲行嘱其母曰若有客来孃当具饍去后客至母乃不供仍更诈为设食之筵儿归问曰昨日客来若为备拟母曰汝岂不见设食处耶从尔巳来五百生中悭悭相续故云罪根深结记八段始终次第可解初段引缘中未定所出故标有经定光远古佛也未见解释今以意求寂而常照故曰定光疏罪谓身口之业根谓悭贪之心多生相续为深交固难解为结从悭所起皆是罪业非唯彼时一X度妄语记身口是业道悭贪是烦恼道相续难解是苦道从下转释深结之义五百生悭造业无量故云从悭起等疏谓悭贪是苦根所作是苦业饿鬼是苦果为三道也若准十重戒中悭亦是业唯贪为惑记初示三道苦根即烦恼业果由生故云根也若下辨异十重即菩萨戒十波罗夷所制彼云若佛子自悭教人悭等戒所制者即属业非而不制贪故知属惑疏问五百生悭为人为鬼答人鬼相间造受相资若唯人身不名恶报若唯鬼身不应造业或亦为畜于理无妨但悭习不除即名相续记初二句正答若下四句互显以人是善道故不常为人鬼不能造业故不常为鬼或下示余趣文出畜生义该地狱疏问目连自定光佛世巳来所生之母不一如何偏救彼之青提答青提与目连缘深今生复为其母但救此身所生之母非谓救彼远世青提余论云云皆为未达记准上经文今生之母即远世青提故须问释答文可解余下斥非即应古疏别有解释彼文巳亡未知所说疏第二明子德薄X非汝一人力所奈何疏述曰汝母悭心悭于一切时经多世事历多人岂汝一人力可济拔记悭一切者谓所悭物非唯食也疏第三斥邪无力汝虽孝顺声动天地天神地祇邪魔外道道士四天王神亦不能奈何疏述曰三藏云纵汝感天灵于上界激地祇于下方纵摄邪魔横罗外道统六合以同家总八部为一众併其神力亦不奈何记激动也纵竖也罗谓包罗四方上下为六合八部者四天王下各有二部鬼神或可天龙夜叉等併合也疏外道道士者外道中之道士也拣内道中之道士佛教初传此方唿僧为道士故也记道士者本释子之美称晋宋巳前多唿僧为道士故翻译之家特须标简疏四天王者毗沙门等护持世界者也记毗沙门即北方天王等取东方提头赖咤南方毗留勤叉西方毗留博叉疏第四显正有能当须十方众僧威神之力乃得解脱疏述曰三藏云一缕不能制象必假多丝一人不能除业必资众德X记喻法相对可解疏今详前后解文以邪正一多相对乃有四句一正而非多此不能救故前非汝一人奈何二多而非正亦不能救即前神祇邪魔外道等也三亦多亦正方可救拔即十方僧也四不多不正居然不可故经无文记前后经文者初二两句是前文第三一句是当科望前为后居犹必也疏第五许以救方吾今当说救济之法令一切难皆离忧苦疏述曰今当说者正是许辞救济法者是所许事令一切等者千钧之弩不独为鼷鼠发机三界之尊岂偏令汝母离苦记第五所许事即次科示正法也三十斤为一钧鼷鼠说文云小鼠也机即弩牙法合可解疏第六示其正法于中分二初教孝子献供之法后教众僧受供之仪疏初中复有五段一定胜时二发胜意三设胜供X四赞胜田五获胜益谓自恣日为胜时如春阳之月孝心为胜意如精新种子百味百果等为胜供具如好牛犂以之供养如能耕垦贤圣为胜田如膏腴之地存亡父母六亲眷属乃至七代离苦生天为胜益如千厢万斛秋收冬藏经文意势岂不然乎智者详之如指其掌记开章五段次第有序膏腴肥地也厢合作箱车也如指掌者言其易见也疏今初第一定胜时佛告目连十方众僧七月十五日僧自恣时疏述曰梵语僧伽此云众和合谓若众而不和如群商群吏及军众等不名僧宝若和而不众如二人同心之类亦非僧宝众而和合为福之因方名僧宝记初翻名僧伽止翻为众复加和合乃是义用非对翻也谓下释义群吏即公吏二人同心者此周易系辞明同人卦彼云君子之道或出或处或默或语二人同心其利断金同心之言其臭如兰疏和合者有六种谓身和同事语和同默意和同忍戒和同修见和同解利和同均也记六和上三是相和下三即体和此六并号事和均等也X疏儒说小人君子或和或同今释子比丘和而同也记论语云君子和而不同小人同而不和释子和而又同则与儒中君子优劣可见矣疏今云十方者法无限局岂隔亲疎众僧者唐梵重标译人之拙记法无限局谓该一化据通余法且指自恣众僧之言联緜成句未必为拙如似忏悔可以例之疏七月十五日前三月夏安居竟故可自恣自恣有三日或十四或十五十六今举中间也记初正释安居通三位四月十六为前五月十六为后中间二十九日为中前安居七月十五夏满后安居八月十五夏满中安居随日不定今云七月十五即当前安居也自恣三日出四分律增三中文准南山事钞定须十六自恣非谓前二不通恐谓解制向前出界成破夏故安居自恣律部广之非学不知故不繁引疏此剩僧字去之又句阙亦是译之失也何不云共自恣时记剩僧字者今谓不然上僧字通标一化下僧字局在一集疏指译失考文不细疏自恣者自巳之过恣他所举谓一夏安居九旬加行不阶四果亦得四禅佛设教门本意如此正法像法僧等阶然虽后五百岁亦有持戒修福然将超苦海谨护浮囊犹恐当局者迷必借旁观得失纵不断惑证果还希罪灭福生故偏袒于众中白大德长老或见我过或闻我罪或疑我犯恣任所举哀愍语我我当忏悔如此则身心清净犹如琉璃况禅定解脱或有之矣记初略示谓下广释又三初叙佛教意正法下二显被三时正像各一千年末法万年后五百岁即金刚般若经语大集经中明五五百岁第一五百解脱坚固第二五百禅定坚固第三五百持戒坚固第四五百多闻坚固第五五百鬪诤坚固今指第五为后五百即末法之初也然将下三明自恣功益初叙制意三界苦逼无有边底故喻如海浮囊谓熟皮为囊以鸟毛实之或以气吹用此度海无虑没溺即喻菩萨所受戒体出涅槃经彼云罗剎乞浮囊初全乞喻犯四重二乞半喻犯十三三乞三分之一喻犯偷兰四乞手许喻犯舍堕单提五乞微尘许喻犯吉罗菩萨皆不与喻谨护遮性故也当局谓临境旁观谓他人故下明行相偏袒示有罪也白大德者求他证也见闻疑者举过根也过罪犯者语之变也如下显益戒定慧学随人有所得也疏供养此者力用可知岂不拔济先亡资熏现在故三藏云比丘受岁之日大众自恣之时僧多获道于四果故能济厄于七代X记初正示故下引证夏竟入腊故云受岁疏二发胜意当为七世父母及现在父母厄难中者疏述曰当为者能救之心七世下所救之境约境明心故云胜也记约境明心者境是父母异余人故疏七世者所生父母不同儒教取上代祖宗厄难中者通于存没没则地狱鬼畜存则病痛枷禁皆名厄难记前释七世简异儒宗如上巳示次释厄难通存没者没即七世存即现在若作现世生身释者则通存没疏七世生身虽似转疎皆是生我修道之器既蒙鞠育岂负深恩故三藏云天地覆载既无惮于劬劳幽显沉沦理合答于罔极记经文且举七世准上归佛巳来则通多世矣天地即父母惮犹厌也幽显即存没沉沦即厄难疏三设胜供具饭百味五果汲灌盆器香油挺烛牀敷卧具尽世甘美以着盆中供养十方大德众僧疏述曰具饭百味者总标也如人盛馔盘筵邀命宾客唯云喫饭故饭为总统于百味百者大数非定一百五果者一核果如枣杏桃李等二肤果如爪棃奈椹等三声耳邪果如胡桃石榴等四糩果如苏X荏等五角果如菱豆等上皆舌所甞也汲灌盆器者沐浴等所用并下牀敷卧具皆身所觉也香者鼻所嗅也油挺烛者照燎等用即眼所见者亦可香油涂身亦属身摄西域如此尽世甘美者亦属舌也上来于五欲境中唯阙声也记初至舌甞味尘也汲下触尘香即香尘油下即色尘挺谓挺直今之蜡烛香油涂身西域虽然而非经意不须此释上下示阙今时或以音乐螺钹歌赞等则五尘备矣而言五欲语似非便思之疏尽世之言详其意趣有二种尽谓富贵则尽世所有有即须求贫贱则尽力所及及则须覔即知不定少多之物但在竭尽其心亦类彼享于克诚馨于明德也记初约贫富两释即下示其要义尚书云鬼神无常享享于克诚馨于明德如前所引疏着盆中者译经讹错如何牀等可置盆中应云着盂兰盆供会之中也记初牒示如下斥非应下改正今详疏家未善经意今为科释经文从初至盆中示能供之物末后二句明所供之境初中又二初通列四尘尽世下别点味尘虽通众物正在盆供恐其轻略特举嘱之智者无党勿谓讹错疏供养二句者正明行也X记正明行者设盆正意为供圣故救亲拔苦由此力故经云众僧三乘总摄如下列故疏据经本意但可以受用物供艰大德之僧不必彫镂金玉剪割缯綵高耸阑架等也故三藏云汝须物华四事盆美八珍历十方而运想澄一心而供养记初示经意不下斥滥行在古尚然今时罔冐无足怪矣故下引证四事是通举八珍是别标疏四赞胜田当此之日一切圣众或在山间禅定或得四道果或在树下经行或六通自在教化声闻缘觉或十地菩萨大人权现比丘在大众中皆同一心受钵和罗饭具清净戒圣众之道其德汪洋疏述曰初二句约人赞时而总标末二句以威仪赞人总结记经标当此之日故云赞时后云其德汪洋即是威仪人下脱而字疏中间人法有其五对但文不次谓处有山间树X下对证有四果六通对行有自利利佗对学有戒定对人有大小对亦名权实对记初总示谓下别列自佗对中准知二乘非不化佗但不如菩萨弘誓深广所以佗文但云自利耳戒定对中註各有其文前云山间禅定后云具清净戒大小对中註二乘为实谓是实行非权现也据论受供须通大小贤圣及与凡夫经举三乘且从胜说疏又总束之不出人法为三学三乘对也从初至四果禅定也次从或在下至自在教化智慧也皆同下三句净戒也三乘者即声闻缘觉十地大人也记人法者法即三学人即三乘言十地者初欢喜二离垢三明四炎五难胜六现前七远行八不动九善慧十法云今详分对前后参乱文相难晓更为科释大分为三初二句总标或在下别列皆同下通结就别列中又二初至声闻缘觉是二乘僧或十地下至在大众中即大乘菩萨僧就二乘中又二前四句叹德末一句指人又四句中上三自行下句化佗又自行中禅定可解得果断惑即慧学经行调身义属戒学又禅定经行必须託处得道教化不局方所通结中上二句明受供下三句叹道德上句叹行下二X句叹所证汪洋水深广之貌如此析文方见经旨孤山云十地权现即同法华内秘菩萨行外现是声闻又自难曰此经与法华何异答此但密云权现不显其人故知大异有人破曰虽不指人而明云权现岂是密耶识者试为评之疏皆同一心者是意和合谓受供时皆同运惭愧殷重心慈悲报因救济心人虽位有凡圣德有优劣而所运心一而无异故云同也记据律意和同忍乃约法事为言今此一往且取同义惭愧是自利慈悲等即利他疏受钵和罗饭者钵中饭也梵云钵多罗此云应器和字讹也今时但云钵者略也记钵和罗疏作应器解之若准应法师经音义云钵和兰此翻自恣食颇合文意疏经题云盆即是钵也译时随俗题之云盆盆之与钵皆器故也三藏释题翻为救器记下引三藏者彼释题云倒悬救器疏此一句经正明自恣大德受盂兰盆供也记圣众受饭即是设盆故疏五获胜益其有供养此等自恣僧者现世父母六亲眷属得出三涂之苦应时解脱衣食自然若父母现在者福乐百年若七世父母生天自在化生入天华光疏述曰此一唱经有两节意初一半者蒙悲愿之X力而离苦后一半者蒙慈愿之力而得乐乐中有存亡之异疏初云此等自恣僧者指前五对所说也记初文指前五对不出三乘疏现世父母者生此身之父母也非谓未亡名为现世故指得益云出三涂其现在未亡之父母下自有文云福乐百年是也不应重举三藏错会故作异释甚非文意记次科初示今释非谓下遮滥三藏下斥谬解彼疏问曰何故现在能出三涂答验因之果所谓异释也疏六亲者父母兄弟夫妻眷属者一切姻戚通于表里记六亲依老子註出之注中或云未详何典若准汉书註云六亲者父母兄弟妻子盖随人所立故有不同姻戚皆亲也表即母族里即父族疏出三涂解脱者总明离苦也衣食自然者且翻三涂生于人道故属拔苦之文亦可便得乐属于后也记衣食自然文有两释前义为正后释据文在前约义兼后疏若父母下明存亡得乐文相可知天华光者天上妙华光明也略指快乐之相矣记妙华光明即上界依报庄严之事非唯此二故X云略指疏自上第二教众僧受供之仪时佛勑十方众僧皆先为施主家呪愿愿七世父母行禅定意然后受食初受食时先安在佛前塔寺中佛前众僧呪愿竟便自受食疏述曰此中前半净三业后半具三宝记从初至然后受食为前半初受巳下即后半据此科分文意未显今详前半勅令运意后半正教受仪寻之可见疏前中呪愿口业禅定意业受食身业疏后中塔前是佛呪愿是法受食是僧从佗受而后食法律如此即受字亦属法也记律制比丘凡食必从净人受不受自捉犯波逸提故云法律如此经云先安佛前据俗舍也塔寺佛前约伽蓝也疏塔者边国讹语正云窣堵波此云高显处此中意通殿塔塔安舍利殿安佛像记合云塔婆单云塔者讹而复略此下示通意疏自下大文第七孝子领悟时目连比丘及大菩萨众皆大欢喜目连悲啼泣声释然除灭疏述曰净业既成必知离苦观因验果声响不差故喜而止啼也如处世刑狱嘱大力人财贿既行其心巳喜X记言既成者从佛受教审后所修必无疑故观因验果配上二句声响不差喻上因果谓如声答响决定相应故经云释然谓消散也下引世事以显经意贿唿罪反亦财也疏第八慈母获益是时目连母即于是日得脱一劫饿鬼之苦疏述曰目连闻经且是受教施设盆供合在余时今说经次便云脱饿鬼者译经阙略也应于正宗终处叙结集家文云尔时目连闻是法巳至七月十五日施设盆供自恣僧巳其母即于是日得脱一劫饿鬼之苦则文义俱显矣记初叙阙应下义补或恐说经正当夏满即时营设故云是时等又前示正法中五科委示盆供之法故此但云是时是日义含设供则非阙矣疏故三藏云孝子既献供于此辰慈母乃除殃于是日大哉圣力速疾如斯疏其饿鬼受苦年劫时分待捡叙之记器界一增减为一劫目连亡母合堕一劫鬼趣岁月与人不同劫数长短未见所出故云待捡也疏自下大文第三流通分也文中有三记谓此教法被及无穷有同江河流而无雍故曰流通疏一申请目连复白佛言弟子所生母得蒙三宝功德之力众X僧威神之力故若未来世一切佛弟子应亦奉盂兰盆救度现在父母乃至七世父母为可尔否疏述曰详此语时亦是设供之后非一场之事至毕钵罗窟方始总集为经也记设盆巳后方复申请故非一场之事诸经多然毕钵罗窟阿难结集之所在王舍城灵鹫山中疏目连爱其亲而及佗人如颕考叔谏庄公云云记下引考叔以况目连註云云者左传云郑武公娶于申曰武姜生庄公及共叔段庄公寤生惊姜氏遂恶之爱共叔段欲立之亟请于武公公弗许及庄公即位姜氏与叔段谋篡庄公公闻师兵伐之叔段奔共遂寘姜氏于城颕而誓之曰不及黄泉无相见也既而悔之考叔为颕国封人闻之有献于公公赐之食食舍肉公问之对曰小人有母皆甞小人之食矣未甞君之羮请以遗之公曰尔有母遗繄我独无考叔曰敢问何谓也公语之故且告之悔对曰君何患焉若X阙地及泉隧而相见其谁曰不然公从之公入而赋大隧之中其乐也融融姜氏出而赋大隧之外其乐也洩洩遂为母子如初君子曰颕考叔纯孝也爱其母施及庄公然考叔止及于一人尊者广被于群有应知大士现作声闻方便度生故为发起人到于今咸受其赐疏举故事且欲通文细校行功实非伦匹疏二赞请佛言大善快问我正欲说汝今复问疏述曰初句标赞大善快者深契圣心后二句释所以以正欲说即遇问辞机感相投潜通密应故言快也记大善谓其理当快问谓适我心潜通谓机投于佛密应谓感赴于机不谋而自合故云潜密也疏佛意本者欲说孝道最大故拔苦事重故盂兰法胜故众覩尊者胜缘机熟可教化故记四义以求佛意总括所归无非利物权巧方便何止于数端拯济慈悲岂专于一类孝道最大者道德本故拔苦重者大士行故兰盆法胜者心境异故众覩胜缘者应验速故疏三答请于中有五疏一教起行善男子若比丘比丘尼国王太子大臣宰相三公百X官万民庶人行慈孝者皆应先为所生现在父母过去七代父母于七月十五日佛欢喜日僧自恣日以百味饭食安盂兰盆中施十方自恣僧疏述曰虽贵贱品隔僧俗道殊自非化生湿生无不有父有母慈鸟鹦鹉尚解思恩岂况人伦而不济拔孝之利害巳具悬谈既识是非须依正道故云应先为所生等也记贵即国王宰相贱即万民庶人僧即局在僧尼俗即通收贵贱六道不出四生谓胎卵湿化若胎卵二生定有父母慈鸟者说文云孝鸟也以能反哺于母故鹦鹉者杂宝藏经说佛过去世于雪山中曾为鹦鹉父母俱盲常釆华菓稻穗以奉养之其盲父母即净饭及摩耶也然慈鸟是现事鹦鹉乃昔缘今之鹦鹉则非其类利害具悬谈者即彰孝道中罪福同也未入经文义章先说故曰悬谈悬即先也经云三公者周官立大师太傅太保也疏据制令必为不为即是违制故亦当于制教是以前亦属律藏记经曰皆应非制必为不为无犯复非违制前文据此故复重明上巳指非不可承用疏然佛无悲喜今于此日示现欢喜者应机缘也以佛本出世祗为劝人修行见人造业则悲见人修道则喜今比丘九旬加行日满倍更恳诚三千界中皆同如此称佛本意宁不欣欢此日设盆其X福甚也记佛无悲喜者据自行也示欢喜者约化他也三千界者一化境也疏二教发愿愿使现在父母寿命百年无病无一切苦恼之患乃至七世父母离饿鬼苦生人天中福乐无极疏述曰所修必假行门所获必由心愿愿者心之乐欲欲得存没咸安存者保寿于人间常无病恼没者迁神于天上永绝冥涂行愿相资无所不利记经文愿使二字是能愿现在七世等即所愿初释能愿上可蹑前段次句即当科乐字去唿存者下次释所愿存即现在没即七世一一配经可见后二句总结无不利者言必有所获人有目足所往必至事有愿行所未必遂故疏三教常作是佛弟子修孝顺者应念念中常忆父母乃至七世父母年年七月十五日常以孝慈忆所生父母为作盂兰盆施佛及僧以报父母长养慈爱之恩X疏述曰是佛弟子修孝顺者反明非佛弟子及不孝者即任不设盆也念念常忆者无终始也长养是事慈爱是心故前起行及发心愿以报之也余文可解三藏云父母结爱既念念不离心孝子报恩须年年不绝供记初释所教人佛弟子者禀师教故修孝顺者知恩重故念念下次释所教法父母长养慈爱既无终始孝子起行发愿故须尽世以行报事以愿报心对待法尔不可阙一下文引证可解疏四劝受持若一切佛弟子应当奉持是法疏述曰智度论云信力故受念力故持今云奉者即受之义皆应者勗此二力记非信不能受非念不能持勗谓诫勗疏五喜而奉命时目连比丘四辈弟子欢喜奉行疏述曰四辈者僧尼士女或云人天龙鬼疑故两存记言两存者各有所出故疏然凡厥生灵皆依恃怙故父母恩均于天地此虽至孝不得其门今受神方兼覩灵验必能除七世之厄难报二亲之劬劳自知心有所之是以欢喜承命记初叙恩深厥其也生灵语通且目四辈恃怙即X父母向引诗云无父何怙无母何恃是也此下次释众喜初二句叙群机无法此之一字指上生灵不得门者若非佛说余无知故今下明得法欢喜神谓神妙方即是法序云得此法门实为妙行与此颇同覩灵验者即目连现事之犹诣也命谓教命盂兰盆经疏新记卷下