古今词论清王又华杨守斋词论杨守斋曰作词有五要第一要择腔腔不韵则勿作如塞翁吟之衰疯帝台春之不顺隔浦莲之寄煞斗百花之无味是也第二要择律律不应月则不美如十一月须用正宫元宵词必用仙吕宫为相宜也第三要填词按谱自古作词能依句者少依谱用字者百无一二若歌韵不协奚取哉或谓善歌者能融化其字则无疵殊不知制作转折用或不当则失律正旁偏侧凌犯他宫非复本调矣第四要随律押韵如越调水龙吟商调二郎神皆用平入声韵古调俱押去声所以转折乖异苟或不详则乖音昧律者反加称赏是真可解颐而启齿也第五要立新意若用前人诗词句为之此蹈袭无足奇也须作不经人道语或翻前人意始能惊人若炼字句才读一过便无精神不可不知也更须忌三重四同始为具美张玉田词论张玉田曰填词先审题因题择调名次命意次选韵次措词其起结须先有成局然后下笔最是过变勿断了曲意要结上起下为妙词中句法贵平妥精粹一曲之中安能句句高妙只要衬副得去于好发挥处勿轻放过自然使人读之击节句法中有字面生硬字切勿用必深加锻炼字字推敲响亮歌之妥熘方为本色语方回梦窗精于炼字者多从李长吉温庭筠诗中取法来故字面亦词中起眼处不可不留意也词要清空勿质实清空则古雅峭拔质实则凝涩晦昧姜白石如野云孤飞去留无迹吴梦窗如七宝楼台眩人眼目拆碎下来不成片段此为清空质实之说词中用事要融化不如东坡永遇乐云燕子楼空佳人何在空锁楼中燕用张建封事白石疏影云犹记深宫旧事那人正睡里飞近蛾绿用寿阳事又云昭君不惯胡沙远但暗忆江南江北想环月下归来化作此花幽独用少陵诗皆用事而不为所使诗难咏物词为尤难体识稍真则拘而不畅摹写差远则晦而不明须收纵联密用事合题如邦卿东风第一枝咏雪双双燕咏燕白石齐天乐赋促织全章精粹了然在目而不留滞于物者也词之难于小令如诗之难于绝句盖十数句间要无闲字句要有闲意趣末又要有有馀不尽之意语句太宽则容易太工则苦涩故对偶处却须极工字眼不得轻泛正如诗眼一例若八字既工下句便须少宽约莫太宽又须工致方为精粹王元美词论王元美曰花间以小语致巧世说靡也草堂以丽字取妍六朝俞也即词号称诗馀然而诗人不为也何者其婉娈而近情也足以移情而夺嗜其柔靡而近俗也诗︿缓而就之而不知其下也之诗而词非词也之词而诗非诗也言其业李氏晏氏父子耆卿子野美成少游易安至矣词之正宗也温韦艳而促黄九精而刻长公丽而壮幼安辨而奇又其次也词之变体也词兴而乐府亡曲兴而词亡非乐府与词之亡其调亡也杨升庵词论杨升庵曰玉田清空二字词家三昧尽矣学者必在心传耳传以心会意有悟入处又须跳出窠臼时标新意自成一家若屋下架屋则为人之臣仆填词平仄及断句皆有定数而词人语意所到时有参差如秦少游水龙吟前段歇拍句云红成阵飞鸳换头落句云念多情但有当时皓月照人依旧以词意言当时皓月作一句照人依旧作一句以词调拍眼但有当时作一拍皓月照作一拍人依旧作一拍为是也又如水龙吟首句本是六字第二句本是七字陆放翁此调首句云摩诃池上追游路则七字下云红绿参差春晚却是六字又如瑞鹤仙冰轮桂花满溢为句以满字叶而以溢字带在下句又如二句分作三句三句合作二句者尤多然句法虽不同而字数不多出妙在歌者上下纵横取协尔秦少游踏莎行杜鹃声里斜阳暮极为东坡所赏后人病其斜阳暮为重复非也见斜阳而知日暮耳犹韦应物诗须臾风暖朝日暾既曰朝日又曰暾当亦为宋人所讥矣此非知诗者也古诗明月皎夜光明皎光非复乎李商隐诗日向花间留返照皆然又唐诗青山万里一孤舟又沧溟千万里日夜一孤舟宋人亦言一孤舟为复而唐人累用之不以为复也东坡贺新郎词乳燕飞华屋云云后段石榴半吐红巾蹙以下皆咏榴卜算子缺月挂疏桐云云缥缈孤鸿影以下皆说鸿别一格也徐天池词论徐天池曰作词对句好易得起句好难得收拾全借出场凡观词当先辨古体制雅俗脱尽宿生尘腐气者方取咀味陈眉公词论陈眉公曰制词贵于布置停匀气脉贯串其过叠处尤当如常山之蛇顾首顾尾张世文词论张世文曰词体大略有二一婉约一豪放盖词情蕴借气象恢弘之谓耳然亦在乎其人如少游多婉约东坡多豪放东坡称少游为今之词手大抵以婉约为正也所以后山评东坡如教坊雷大使舞虽极天下之工要非本色徐伯鲁词论徐伯鲁曰自乐府亡而声律乖谪仙始作清平调忆秦娥菩萨鬟诸词时因效之厥后行卫尉少卿赵崇祚辑为花间集凡五百阕此近代倚声填词之祖也放翁云诗至晚唐五季气格卑陋千人一律而长短句独精巧高丽后世莫及此事之不可晓者盖伤之也然诗馀谓之填词则调有定格字有定数韵有定声至于句之长短虽可损益然亦不当率意为之璧诸医家加减古方不过因其大局而稍更之一或太过则失制方之本意矣沈天羽曰调有定名即有定格其字数音韵较然中有参差不同者一曰衬字因文义偶不联畅用一二衬字按其音节虚实间正文自在如南北剧这那正个却字之类亦非增实落字面借口为衬也一曰宫调所谓黄钟仙吕正宫歇指高平诸调词有名从同而所令宫调异字数多寡亦因之异者如北剧黄钟水仙子与双调水仙子异南剧越调过曲小桃红与正宫过曲小桃红异之类是也一曰体制唐人长短句皆小令耳后演为中调长调一名而有小令复有中调长调或系之以犯近慢别之如南北剧名犯赚破之类又有字数多寡同而所入之宫调异名亦因之异者如玉楼春与木兰花同以木兰花歌之即入大石调之类又有名异而字数多寡则同如蝶变花一名凤栖梧鹊踏枝如念奴娇一名百字令酹江月大江东去之类不能殚述词名多本乐府然去乐府远南北剧名多本填词然去填词亦远今按南北剧与填词同者如青杏儿即北剧小石调忆王孙即北剧仙吕调生查子虞美人一剪梅满江红意难忘步蟾宫满路花恋芳春点绛唇天仙子传言玉女绛都春卜算子唐多令鹧鸪天鹊桥仙忆秦娥高阳台二郎神谒金门海棠春秋蕊香梅花引风入松浪淘沙燕归梁破阵子行香子青玉案齐天乐尾犯满庭芳烛影摇红念奴娇喜迁莺捣练子剔银镫祝英台近东风第一枝真珠帘花心动宝鼎现夜行船霜天晓角皆南剧引子柳梢青贺圣朝醉春风红林檎近蓦山溪桂枝香沁园春声声慢八声甘州永遇乐贺新郎解连环集贤宾哨遍皆南剧慢词外此鲜有相同者俞仲茅词论俞仲茅曰词全以调为主调全以字之音为主音有平仄多必不可移者间有可移者仄有上去入多可移者间有必不可移者倘必不可移者任意出入则歌时有棘喉涩舌之病故宋时一调作者多至数十人如出一吻今人既不解歌而词调染指不过小令中调尚多以律诗手为之不知执为音孰为调何怪乎词之亡已遇事命意意忌庸忌陋忌袭立意命句句忌腐忌涩忌晦意卓矣而束之以音屈意以就音而意能自达者鲜句奇矣而摄之以调屈句以就调而句能自振者鲜此词之所以难也小令佳者最为警策令人动蹇裳涉足之想第好语往往前人说尽当何处生活长调尤为染指较难盖意窘于侈字贫于复气竭于鼓鲜不纳败比于兵法知难可焉刘公勇词论刘公勇曰词亦有初盛中晚不以代也牛峤和凝张泌欧阳炯韩鹿虔辈不离唐绝句如唐之初未脱隋调也然皆小令耳至宋则极盛周张柳康蔚然大家至姜白石史邦卿则如唐之中而明初比晚唐盖非不欲胜前人而中实枵然取给而已于神味处全未梦见词起结最难而结尤难于起盖不欲转入别调也唿翠袖为君舞倩盈盈翠袖英雄泪正是一法然又须结得有不愁明月尽自有夜珠来之妙乃得美成元宵云任舞休歌罢则何以称焉夜阑更秉烛相对如梦寐叔原则云今宵剩把银照犹恐相逢是梦中此诗与词之分疆也重字良不易如错错错与忡忡忡之类须另出不是上句意乃妙词有警句则全首俱动若贺方回非不楚楚总拾人牙后慧何足比数上脱香奁下不落元曲斯称作手竹枝柳枝不可径律作词然亦须不似七言绝句又不似子夜歌又不可尽脱本意盘江门外是侬家及曾与美人桥上别俱不可及工调芜累与痴重同忌衬字又不可少然忌浅熟中有对句正是难处莫认作衬句至五七言对句使观者不作对疑尤妙红杏枝头春意闹一闹字卓绝千古字极俗用之得当则极雅未可与俗人道也湿红娇暮寒亦复移易不得古人多于过变乃言情然其意已全于上段若另作头绪不成章矣贺黄公词论贺黄公曰词家多翻诗意入词虽名流不免李后主一斛珠末句云绣床斜凭娇无那烂嚼红绒笑向檀郎唾杨孟载春绣绝句云闲情正在停针处笑嚼红绒唾碧窗此却翻词入诗弥子瑕竟效颦于南子写景之工者如尹鹗尽日醉寻春归来月满身李重光酒恶时拈花蕊嗅李易安独抱浓愁无好梦夜阑犹剪灯花弄刘潜夫贪与萧郎眉语不知舞错伊州皆入神之句词虽宜艳冶亦不可流于秽亵吾极喜康与之满庭芳寒夜一阕兼词令议论叙事三者之妙首云霜幕风帘闲斋小户素蟾初上雕笼写其节序景物也玉杯还与可人同古鼎沈烟篆细玉笋破橙橘香浓梳妆懒脂轻粉薄约略淡眉峰则陈设济楚ゾ核精良与夫手爪颜色一一如见换头云清新歌几许低随慢唱语笑相供道文书针线今夜休攻莫厌兰膏更继明朝又纷冗匆匆则不惟以色艺见长宛然慧心女子小窗中喁喁口角末云酩酊也冠儿未卸先把被儿烘一段温存旖旎之致咄咄逼人观此形容节次必非狭斜曲里中人又非望宋窥韩者之事正希真所云真个怜惜也此等处举一以概其馀在读词者自知之小词以含蓄为佳亦有作决绝语而妙者如韦庄谁家年少足风流妾拟将身嫁与一生休纵被无情弃不能羞之类是也牛峤须作一生拚尽君今日欢抑其次矣柳耆卿衣带渐宽终不悔为伊消得人憔悴亦即韦意而气加婉词家须使读者如身履其地亲见其人方为蓬山顶上词之最丑者为酸腐为怪诞为粗莽以险丽为贵矣又须泯其镂刻痕乃佳作险韵者以妥为贵如史梅溪一斛珠用惬蹑叠接等韵语甚生新却无一字不妥韩画马而身作马形凝思之极理或然也作诗文亦必如此始工如史邦卿咏燕几于形神俱似姜白石咏蟋蟀蟋蟀无可言而言听蟋蟀者正姚铉所谓赋水不当仅言水当言水之前后左右又如张功甫月洗高梧一阕不惟曼声胜其高调形容处亦心细如发皆姜词之所未发尝观姜论史词不称其软语商量而赏其柳昏花暝固知不免项羽学兵法之恨长调最忌演凑如苏养直兽钅半掩前半皆景语至渐迤逦更催银箭以下则触景生情缘情布景节节转换稼丽周密譬之织锦家真窦氏回文梭矣词有如张融危膝不可无一不可有二者如刘改之天仙子别妾诸词再若效颦宁非打油恶道乎然篇中雪迷村店酒斜固非雅流不能道无名氏青玉案曰落日解鞍芳草岸花无人戴酒无人劝醉也无人管语淡而情浓事浅而言深真得词家三昧苏子瞻有铜琶铁板之讥然其浣溪沙春闺曰采索身轻常趁燕红窗睡重不闻莺如此风调令十七八女郎歌之岂在晓风残月之下卓珂月词论卓珂月曰昔人论词曲必以委曲为体雄肆其下乎然晏同叔云先君生平不作妇人语夫委曲之弊入于妇人与雄肆之弊入于村汉等耳顾宋梅词论顾宋梅曰词虽贵于情柔声曼然第宜于小令若长调而亦喁喁细语失之约矣必慨慷淋漓沈雄悲壮乃为合作其水转韵者以调长恐势散而气不贯也彭骏孙词论彭骏孙曰词以自然为宗但自然不从追琢中来便率易无味如所云绚烂之极乃造平淡耳若使语意淡远者稍加刻画镂金错绣者渐近天然则为绝唱矣作词必先选料大约用古人之事则取其新僻而去其陈因用古人之语则取其清隽而去其平实用古人之字则取其鲜丽而去其浅俗词虽小道然非多读书不能工方虚谷之讥戴石屏杨用修之论曹元宠古人且然何况今日董文友词论董文友曰金粟谓近人诗馀能作景语不能作情语仆则谓情语多景语少同是一病但言情至色飞魂动时乃能于无景中着景此理亦近人未解艾庵乃谓仆自道试以质之阮亭邹程村词论邹程村曰俞少卿云郎仁宝谓填词名同而文有多寡音有平仄各异者甚多悉无书可证三人古则从二人取多者证之可矣所引康伯可之应天长叶少蕴之念奴娇俱有两首不独文稍异而多寡悬殊则传流抄录之误也乐章集中尤多其他往往平仄小异者亦多吾向谓间亦有可移者此类是也又云有二句合作一句一句分作二句者字数不差妙在歌者上下纵横所协此自确论但子瞻填长调多用此法他人即不尔至于花间集同一调名而人各一体如荷叶杯诉衷情之类至河传酒泉子等尤甚当时何不另创一名耶殊不可解愚按此等处近谱俱无定例作词者既用某体即注于本题下可也朱承爵存馀堂诗话云诗词虽同一机杼而词家意象与诗略有不同句欲敏字欲捷长篇须曲折三致意而气自流贯乃得此语可为作长调者法盖词至长调变已极矣南宋诸家凡偏师取胜者莫不以此见长而梅溪白石竹山梦窗诸家丽情密藻尽态极妍要其瑰琢处无不有蛇灰蚓线之妙则所谓一气流贯也小调换韵长调多不换韵间如小梅花江南春诸调凡换韵者多非正体不足取法咏物固不可不似尤忌刻意太似取形不如取神用事不若用意咏古非惟着不得宋诗腐论并着不得晚唐人翻案法反复流连别有寄托如杨文公读义山珠箔轻明一绝句能得其措辞寓意处便令人感慨不已王阮亭词论王阮亭曰空得郁金裙酒痕和泪痕舒语也锺退谷评闾丘晓诗谓具此手段方能杀王龙标此等语乃出渠辈手岂不可惜仆每读严分宜钤山堂诗至佳处辄作此叹平芜尽处是春山行人更在春山外升庵以拟石曼卿水尽天不尽人在天尽头未免河汉盖意近而工拙悬殊不啼霄坏且此等入词为本色入诗即失古雅可与知者道耳唐无词所歌皆诗也宋无曲所歌皆词也宋诸名家要皆妙解丝肉精于抑扬抗坠之间故能意在笔先声叶字表今人不解音律毋论不能创调即按谱征词亦格格有心手不相赴之病欲与古人较工拙于毫厘难矣或问诗词词曲分界予曰无可奈何花落去似曾相识燕归来定非香签诗良辰美景奈何天赏心乐事谁家院定非草堂词也沈去矜词论沈去矜曰词不在大小浅深贵于移情晓风残月大江东去体制虽殊读之皆若身历其境惝迷离不能自主文之至也白描不可近俗修饰不得太文生得真色在离即之间不特难知亦难言僻词作者少宜浑脱乃近自然常调作者多宜生新斯能震动男中李后主女中李易安极是当行本色前此太白故称词家三李李后主拙于治国在词中犹不失为南面王觉张郎中宋尚书直衙官耳张祖望词论张祖望曰词虽小道第一要辨雅俗结构天成而中有艳语隽语奇语豪语苦语痴语没要紧语如巧匠运斤毫无痕迹方为妙手古词中如秦娥梦断秦楼月小楼吹彻玉竹寒香老春芜偿尽迷楼花债艳语也对桐阴满庭清昼任老却芦花秋风不管只有梦来去不怕江阑住隽语也试问琵琶胡沙外怎生风色河星潋滟春云热月轮桂老撑破珠胎柳锁莺魂奇语也卷起千堆雪任天河水泻流干银汁易水萧萧西风冷满座衣冠如雪豪语也泪花落枕红绵冷黄昏却下潇潇雨杨柳梢头能有春多少断送一生憔悴能消几个黄昏断魂千里夜夜岳阳楼苦语也海棠开后望到如今惟有楼前流水应念我终日凝眸蟋蟀哥哥倘后夜暗风凄雨再休来小窗悲诉痴语也这次第怎一愁字了得怕无人料理黄花等闲过了一寸相思千万结人间没个安排处没要紧语也此类甚多略拈出一二至如密约偷期把灯扑灭巫山云雨好梦惊散等字面恶俗不特见者欲呕亦且伤风败俗大雅君子所不道也即录天词序李东琪词论李东琪曰小令叙事须简净再着一二景物语便觉笔有馀闲中调须骨肉停匀语有尽而意无穷长调切忌过于铺叙其对仗处须十分警策方能动人设色既穷忽转出别境方不窘于边幅诗庄词媚其体元别然不得因媚辄写入淫亵一路媚中仍存庄意风雅庶几不坠论古词而由其腔则音节柔缓无驰骤之法故体裁宜妩媚不宜庄激论古词而由其调则诸调各有所属后人但以小令中长分之不复问某调在九宫某调在十三调竞制新犯名目矜巧争奇不知有可犯者有必不可犯者如黄锺不可先商调商调亦不可与仙吕相出入苟不深知音律莫若依样葫芦之为得也张砥中词论张砥中曰凡词前后两结最为紧要前结如奔马收缰须勒得住尚存后面地步有信而不住之势后结如众流归海要收得尽回环通首源流有尽而不尽之意一调中通首皆拗者遇顺句必须精警通首皆顺者遇拗句必须纯熟此为句法之要李笠翁词论李笠翁曰作词之难难于上不似诗下不类曲立于二者之中致空疏者作词无意肖曲而不觉彷彳弗乎曲有学问人作词尽力避诗而究竟不离于诗一则苦于习久难变一则迫于舍此实无也欲去此二弊其究心于浅深高下之间乎毛稚黄词论毛稚黄曰词家刻意俊语浓色此三者皆作者神明然须有浅深处平处忽着一二乃佳如美成秋思平叙景物已足乃出醉头扶起寒怯便动人工妙李易安春情清露晨流新桐初引用世说全句浑妙尝论词贵开宕不欲沾滞忽悲忽喜乍远乍近斯为妙耳如游乐词须微着愁思方不痴肥李春情词本闺怨结云多少游春意更看今日晴未忽尔拓开不但不为题束并不为本意所苦直如行云舒着自如人不觉耳前半泛写后半专叙盖宋词人多此法如子瞻贺新凉后段只说榴花卜算子后段只说呜雁周清真寒食词后段只说邂逅乃更觉意长北宋词之盛也其妙处不在豪快而在高健不在艳亵而在幽咽豪快可以气取艳亵可以意工高健幽咽则关乎神理骨性难可强也艺苑卮言云填词小技尤为严紧夫词宜可自放而元美乃云严紧知词固难作词亦不易也柴虎臣云指取温柔词归蕴借而闺帷勿浸而巷曲浸而巷曲勿堕而屯阝鄙又云语境则咸阳古道汴水长流语事则赤壁周郎江州司马语景则岸草平沙晓风残月语情则红雨飞愁黄花比瘦可谓雅畅词家意欲层深语欲浑成作词者大抵意层深者语便刻画语浑成者意便肤浅两难兼也或欲举其似偶拈永叔词云泪眼问花花不语乱红飞过秋迁去此可谓层深而浑成何也因花而有泪此一层意也因泪而问花此一层意也花竟不语此一层意也不但不语且又乱落飞过秋迁此一层意也人愈伤心花愈恼人语愈浅而意愈入又绝无刻画费力之迹谓非层深而浑成耶然作者初非措意直如化工生物笋未出而苞节已具非寸寸为之也若先措意便刻画愈深愈堕恶境矣此等一经拈出后便当扫去东坡大江东去词故垒西边人道是三国周郎赤壁论调则当于是字读断论意则当于边字读断小乔初嫁了雄姿英发论调则了字当属下句论意则了字当属上句多情应笑我早生华发我字亦然又水龙吟细看来不是杨花点点是离人泪调则当是点字断句意则当是花字断句文自为文歌自为歌然歌不碍文文不碍歌是坡公雄才自放处他家间亦有之亦词家一法吴梦窗唐多令第三句纵芭蕉不雨也飕飕此句谱当七字上三下四句法则也字当为衬字观后燕辞归客尚淹留又刘过词二十年重过南楼文天祥词叶声寒飞透窗纱可见词统注纵字周清真少年游题云冬景却似饮妓馆之作只起句并刀似水四字若掩却下文不知何为陡着此语吴盐新橙写境清晰锦幄数语似为上下太淡宕故着浓耳后阕绝不作了语只以低声问三字贯彻到底蕴借袅娜无限情景都自纤手破橙人口中说出更不必别着一语意思幽微篇章奇妙真神吕也清真衣染莺黄词忽而欢笑忽而悲泣如同枕席又在天畔真所谓不可解不必解者此等最是难作作亦最难得佳夜渐深笼灯就月仔细端相义仍之就月笼灯衫袖张出此晚唐诗人好用叠字语义山尤甚殊不见佳如回肠九叠后犹有剩回肠地宽楼已回人更回于楼行到巴西觅谯秀巴西唯是有寒芜至于三叠者望喜楼中忆阆州若到阆州还赴海阆州应更有高楼之类又如菊诗暗暗淡淡紫融融冶冶黄亦不佳李清照声声慢秋情词起法似本于此乃有出蓝之奇盖此等语自宜于填词家耳填词长调不下于诗之歌行长篇歌行犹可使气长调使气便非本色高手当以情致见佳盖歌行如骏马蓦坡可以一往称快长调如娇女步春旁去扶持独行芳径徙倚而前一步一态一态一变虽有强力健足无所用之宋人词才若天纵之诗才若天绌之宋人作词多绵婉作诗便硬作词多蕴借作诗便露作词颇能用虚作诗便实作词颇能尽变作诗便板沈伯时乐府指迷论填词咏物不宜说出题字余谓此说虽是然作哑谜亦可憎须令在神情离即间乃佳如姜夔暗香咏梅云算几番照我梅边吹笛岂害其佳周美成词家神品如少年游马滑霜浓不如休去直是少人行何等境味若柳七郎此处如何煞得住秦楼月仄韵调也孙夫人以平声作之岂二调原皆可平可仄抑二妇故欲见别逞奇实非法邪然此二词乃更俱称绝唱者又何也南曲将开填词先之花间草堂是也北曲将开弦索调先之董解元西厢记是也此即是北填词也然填词盛于宋至元末明初始有南曲其接续之际甚遥弦索调生于金而入元即有北曲其接续也相踵斯又声音气运之微殆有不可以臆测者词句参差本便旖旎然雄放磊落亦属伟观成都太仓稍胪上次而足下持厥成言又益增峻遂使大江东去竟为逋客三迳初成没齿长窜揆之通方酷未昭晰借云词本卑格调宜冶唱则等是以降更有时曲今南北九宫犹多鼙铎之音况古创兹体原无定画何必抑彼南辕同还北辙抽儿女之狎衷顿壮士之愤薄哉仲雪亭词论仲雪亭曰作词用意须出人想外用字如在人口头创语新炼字响翻案不雕刻以伤气自然远庸熟而求生再以周清真之典丽姜白石之秀雅史梅溪之句法吴君特之字面用其所长弃其所短规模研揣岂不能与诸公争雄长哉古人论和韵有不可者三非必不可和盖为才短者言耳若果天才正于盘错以别利器奚和韵之足云查香山词论查香山曰古今诗馀前辈评骘甚多然好尚不同取舍互异未尝确有定见以余论之其命名本意贵乎骨格风雅声调卓越非可以传奇谱曲一味靡曼如妖童冶女抹粉涂脂悦人观听而已