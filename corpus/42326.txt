维七月日具官欧阳修谨遣尚书都省令史李敡至于太清以清酌庶羞之奠致祭于亡友曼卿之墓下而弔之以文曰呜唿曼卿生而为英死而为灵其同乎万物生死而复归于无物者暂聚之形不与万物共尽而卓然其不朽者后世之名此自古圣贤莫不皆然而着在简册者昭如日星呜唿曼卿吾不见子久矣犹能髣髴子之平生其轩昂磊落突兀峥嵘而埋藏于地下者意其不化为朽壤而为金玉之精不然生长松之千尺产灵芝九茎奈何荒烟野蔓荆棘纵横风凄露下走燐飞萤但见牧童樵叟歌唫而上下与夫惊禽骇兽悲鸣踯躅而咿嘤今固如此更千秋而万岁兮安知其不穴藏狐貉与鼯鼪此自古圣贤亦皆然兮独不见夫累累乎旷野与荒城呜唿曼卿盛衰之理吾固知其如此而感念畴昔悲凉悽怆不觉临风而陨涕者有媿乎太上之忘情尚飨门下朕承大行之遗命嗣列圣之丕基践祚之𥘉衔哀罔极遂罹疾恙未𫉬痊和而机政之繁裁决或壅皇太后母仪天下子育朕躬辅佐先朝练逹庶务因请同于听览蒙曲赐于矜从俾缓忧勤冀速康复候将来听政日皇太后权同处分文武百官并放朝叅候朕平愈日如故故兹诏示想冝知悉嘉祐元年夏大雨水奉诏祈晴于醴泉宫闻鸣蝉有感而赋云肃祠庭以祇事兮瞻玉宇之峥嵘收视听以清虑兮斋予心以荐诚以静而动兮见乎万物之情于时朝雨骤止微风不兴四无云以青天雷其余声乃芳葯临华轩古木数株空草闲爰有一物鸣于树颠引清风以长啸抱纎柯而永叹嘒嘒非管泠泠若絃裂方号而复咽凄欲断而还连吐孤韵以难律含五音之自然吾不知其何物其名曰蝉岂非因物造形能变化者邪出自粪壤慕清虚者邪凌风高飞知所止者邪嘉木茂树喜清者邪唿吸风露能尸解者邪绰约双鬓修婵娟者邪其爲声也不乐不哀非宫非征胡然而鸣亦胡然而止吾尝悲夫万物莫不好呜若乃四时代谢百鸟嘤兮一气候至百虫惊兮娇儿姹女语鹂庚兮鸣机络纬响蟋蟀兮转喉咔舌诚可爱兮引腹动股岂勉彊而爲之兮至于汚池浊水得雨而聒兮饮泉食土长夜而歌兮彼虾蟇固若有欲而蚯蚓又何求兮其余大小万状不可悉名各有气𩔖随其物形不知自止有若争能忽时变以物改咸漠然而无声呜唿逹士所齐万物一𩔖人于其间所以爲贵盖巧其语言又能传于文字是以穷彼思虑耗其血气或吟哦其穷愁或发扬其志意虽共尽于万物乃长鸣于百丗予亦安知其然哉聊爲乐以自喜考得失较同异俄而隂云复兴雷电俱击大雨旣作蝉声遂息茶爲物之至精而小团又其精者録序所谓上品龙茶者是也盖自君谟始造而岁贡焉仁宗尤所珍惜虽辅相之臣未尝輙赐惟南郊大礼致斋之夕中书枢密院各四人共赐一饼宫人翦金爲龙凤花草贴其上两府八家分割以归不敢辗试相家藏以为宝时有佳客出而传翫尔至亲享明堂斋夕始人赐一饼余亦忝预至今藏之余自以谏官供奉仗内至登二府二十余年才一获赐而丹成龙驾䑛鼎莫及毎一捧翫清血交零而已因君谟着录輙附于后庶知小团自君谟始而可贵如此治平甲辰七月丁丑庐陵欧阳修书还公期书室