表凡例总目职名目录第一卷后妃肇祖靖皇后太祖嘉裕皇后熙宗孝文皇后神宗孝昭皇后太宗孝哲朱皇后孝哲宋皇后英宗孝义皇后显宗孝明皇后阮敬妃肃宗孝宁皇后世宗孝武皇后慧凈圣母元师陈贵人第二卷皇子肇祖长子尊室太祖诸子尊室熙宗诸子尊室神宗诸子太宗诸子英宗诸子显宗诸子尊室肃宗诸子世宗诸子尊室公主肇祖一女太祖诸女熙宗诸女神宗一女太宗诸女英宗诸女显宗诸女肃宗诸女世宗诸女睿宗一女第三卷诸臣一阮于己子廷勇孙廷雄宋福治宋福洽宋福和莫景贶子荣陈德和陶维慈裴佐汉张茶妻陈氏梁文政阮有进子有威阮有镒阮有豪阮有镜阮有镈第四卷诸臣二阮久乔子应翊阮久世子贵通阮久云阮久霑阮久潭阮久法子策愼阮久逸阮久俊张福奋张福雄张福岗张福识张福攀张福愼宋有大阮德宝子德康阮有允雄禄阮杨林阮延附孙富政成宋文魁子福盛孙明裴公继仆库附阮有名潘福恩杜有仪武文维附第五卷诸臣三阮登第阮登盛阮居贞子佾孙仕阮登进子登匡登辉阮登谨子登通内赞范武丕承阮科占阮科登阮科䀬阮科坚陈廷恩子庆顺孙熹献武廷芳武春浓弟潭范有敬女蓝瑛阮光前胡光大孙福祹黎光代枚公香邓大度陈福成黎春正子春曦孙春暄阮有尊阮登场裴有礼阮名旷陈文识段德协杜文晃黎多蕴子莲第六卷诸臣四鄚玖鄚天赐子沿泩添孙柄榆陈上川子定隐逸阮登坛武长缵邓德述黎达阮香附黄光高僧谢元韶石濂达本圆光觉灵黄笼宋氏裴邓祥附逆臣姦臣洽泽渶忠惠聪张福峦大南列传前编凡例一首后妃次皇子公主重伦序也次诸臣表勋业也次隐逸旌恬退也次高僧备录也次逆臣姦臣惩恶也一南服启宇始于太祖而长发其祥则自靖皇帝基之故靖皇后列于后妃传之先明所自也一后妃传但书尊谥姓氏以妇讳不出门倣明史传体也一皇子公主有事蹟可攷者悉书无则据长幼行次存其寔也一诸臣姓名下明着籍贯失详者阙之一诸臣功业显着及有节义可取者不论官职大小悉登传余或以小附大或以卑附尊各以类从一事同人异各有本传其敍事处此详则彼略以事见某传明之一人名遇庙讳诸尊字皇子公主依谱左从右从书诸臣则改别字一庆谱中人如有犯叛逆大罪则削而书名不与属籍也一列传事蹟竝依寔录及参考诸行状家谱此外旁询博访凡有事寔可据者併採之大南列传前编凡例止大南列传前编卷之一后妃列传肇祖靖皇后肇祖靖皇后阮氏异族其先海阳四歧人后徙居清化贵县父明辨仕黎官至特进辅国上将军署衞事明命四年追封祐正扶平中等神兄于己亦仕黎官至太傅威国公后归我肇祖皇帝诞子一是爲太祖皇帝春正月年缺崩世传合葬长原陵在清化天尊山世宗皇帝六年甲子追上尊谥曰慈信昭懿德妃后加弘仁二字嘉隆五年丙寅复追尊爲慈信昭懿弘仁淑德靖皇后册文略曰坤元光大所以配干后德纯全故能相帝表显尊崇礼宜兼擧钦惟慈信昭懿弘仁阮德妃殿下恭德温温徽音秩秩螽斯之庆溢于门庭鸡鸣之勤洽乎闺阃肆今凭借灵贶滋贲弘休懿行丰功铺扬敢后谨奉金册上尊号曰慈信昭懿弘仁淑德靖皇后合祀于肇庙太祖嘉裕皇后太祖嘉裕皇后阮氏异族事迹失详诞子一是爲熙宗皇帝夏五月年缺崩葬永基陵属海葛山分嘉隆七年始追上陵名后倣此世宗皇帝六年甲子追上尊谥曰慈良光淑懿妃后加明德二字嘉隆五年丙寅复追尊爲慈良光淑明德懿恭嘉裕皇后册文略曰钺旄定国寔由圣功琚瑀齐家率资后德钦惟慈良光淑明德阮懿妃殿下以圣配圣胥宇新邑勖勤劳于戎伍式贞静于庭闱化被邦家庆延胤嗣肆今仰凭余荫增贲前休顾此绥成敢稽崇报谨奉金册上尊号曰慈良光淑明德懿恭嘉裕皇后合祀于太庙熙宗孝文皇后熙宗孝文皇后阮氏谨按初姓莫氏改赐姓阮氏其先海阳宜阳人谦王莫敬典之长女也初敬典败亡随季父景贶挈眷南投隐居蓝山寺因籍于广治景贶妻阮玉杨熙宗皇帝之姨母也因进后侍濳邸后性敏淑言动皆有绳矩上宠重之诞子五长子淇爲右府掌府事鎭守广南赠少保庆郡公二子是爲神宗皇帝三子忠四子安五子义惟义早殇女三长玉莲次玉万次玉夸庚午黎德隆二年冬十一月崩寿五十有三赠盈姬谥雅节葬永衍陵属广南瞻山社世宗皇帝六年甲子追上尊谥曰徽恭慈愼顺妃嘉隆五年丙寅复追尊爲徽恭慈愼温淑顺庄孝文皇后册文略曰至哉坤元上配干体铺扬懿铄所以答厚贶而隆达孝也钦惟徽恭阮顺妃殿下静一端庄含弘光大化施及远德洽无疆钟毓凝休繁昌流庆今仰借宠灵重延嗣服式稽典礼祗荐鸿嘉谨奉金册上尊号曰徽恭慈愼温淑顺庄孝文皇后合祀于太庙左一室神宗孝昭皇后神宗孝昭皇后段氏广南延福人石郡公段公雁之第三女也母夫人武氏后性敏睿年及筓因夜月採桑洲上对月而歌会我熙宗皇帝驾幸广南我神宗皇帝扈从夜乘月泛舟泊殿洲矶卽今殷富西洲垂钓闻歌声异之使人访知其爲段氏女进侍濳邸尤见宠幸诞子一是爲太宗皇帝辛丑黎永寿四年夏五月崩葬永延陵属广南瞻山社上谷雄岗世宗皇帝六年甲子追上尊谥曰贞淑慈静惠妃后加敏睿二字嘉隆五年丙寅复追尊爲贞淑慈静敏睿惠敬孝昭皇后册文略曰宗庙之礼敬其所尊爱其所亲于以报功而崇德也钦惟贞淑慈静敏睿段惠妃殿下齐媚芳仪贞纯韪范坤元合德化始庭闱震夙凝祥庆延社稷福履绥成奕世无极今仰凭灵贶再造鸿图虔奉徽章式隆美业谨奉金册上尊号曰贞淑慈静敏睿惠敬孝昭皇后合祀于太庙右一室太宗孝哲朱皇后太宗孝哲皇后朱氏乡贯失详初侍濳邸爲正夫人诞子二女一长子演晋封福郡公次子淳封协郡公女玉曹甲子黎正和五年冬十一月崩寿六十赠赞国正夫人葬永兴陵属香水县安宁坊山分世宗皇帝六年甲子追上尊谥曰慈敏昭圣庄妃后加庄烈二字嘉隆五年丙寅复追尊爲慈敏昭圣恭静庄愼孝哲皇后册文略曰有继治之圣君必有齐家之淑德兼尊竝贵礼之正也钦惟慈敏昭圣庄烈朱庄妃殿下贞静令仪齐庄懿范干元合德坤厚流光化洽关雎恩覃樛木仪型可则圣善难名今克集大勋追怀美业式稽典礼仰答休嘉谨奉金册上尊号曰慈敏昭圣恭静庄愼孝哲皇后合祀于太庙左二室太宗孝哲宋皇后孝哲皇后宋氏清化贵县人父宋福康赠少傅郡公母范氏后性慈顺初入宫爲诸姬日见宠幸诞子二长是爲英宗皇帝二子溱赠少傅纲郡公春三月年缺崩葬光兴陵属香茶县定门社山分世宗皇帝六年甲子追上尊谥曰慈僊惠圣静妃后加贞顺二字嘉隆五年丙寅复追尊爲慈僊惠圣贞顺静仁孝哲皇后册文略曰敍伦庸礼报本尊亲子孙之达孝也钦惟慈僊惠圣贞顺宋静妃殿下寳婺凝辉纯坤合德闺仪娴习宗事恪襄上配干元笃生震嗣继承衍绵长之统庆泽开昌大之基肆今仰借余灵恢拓提封臻兹大业载稽盛典礼擧竝尊谨奉金册上尊号曰慈僊惠圣贞顺静仁孝哲皇后合祀于太庙左二室英宗孝义皇后英宗孝义皇后宋氏清化贵县人父宋福荣赠少傅郡公母黎氏后初进侍濳邸寻晋宫嫔及有身所居之上西南方天开一窍祥云缭绕中有圆光异常从空而下其光烛天识者以爲圣瑞居期而生男祥光满室是爲显宗皇帝阮嘉妃无子因爱而抚之丙子黎正和十七年春三月崩寿四十有四显宗皇帝追尊国太夫人葬永茂陵属香茶县定门社山分世宗皇帝六年甲子追上尊谥曰慈节静淑宪妃后加孝慈二字嘉隆五年丙寅复追尊爲慈节静淑慧敏宪顺孝义皇后册文略曰业建西岐壬姜笃庆基开东雒马邓绍休远媲前徽式隆厚报钦惟慈节静淑孝慈宋宪妃殿下百行纯备万善攸兼含弘上配干元治内正琚珩之范祥发诞生震嗣传家绵盘泰之宗肆今凭借余灵重新耿命尘扬懿铄仰答休光谨奉金册上尊号曰慈节静淑慧敏宪顺孝义皇后合祀于太庙右二室显宗孝明皇后显宗孝明皇后宋氏本姓胡氏入宫后赐姓宋氏承天香茶人掌营胡文梅之女入宫得幸赐居第四右宫嫔寻晋昭仪后性仁顺恭敬宫中化其德诞子二长是爲肃宗皇帝生而异香满室二子泗封伦国公丙申黎永盛十二年春二月崩寿三十有七赠明妃列夫人谥慈慧葬永清陵属香茶县竹林社世宗皇帝六年甲子追上尊谥曰慈惠恭淑敬妃后加懿德二字嘉隆五年丙寅复追尊爲慈惠恭淑懿德敬穆孝明皇后册文略曰承干曰坤配帝曰后礼起于义敬施所尊所以正宗庙之礼也钦惟慈惠恭淑懿德宋敬妃殿下簮珥芳仪琚珩淑德齐媚肃椒宫之范鸡鸣克相忧勤钟毓征华渚之祥麟趾永垂昌大肆今仰承余泽光启丕基载考礼文廑扬懿美谨奉金册上尊号曰慈惠恭淑懿德敬穆孝明皇后合祀于太庙左三室阮敬妃阮敬妃参政阮有祫之女显宗初年进侍内廷晋第三右宫嫔寻晋正内府甲午黎永盛十年秋薨赠敬妃尊序夫人谥慈德葬竹林社名立祠于河溪祀之妃以令家子入侍见宠相传妃生十一子今存一系余无攷及薨之期年上思悼不已爲修大斋坛于天姥寺亲制悼亡诗四章书于斋壁其一问天何事折吾妃花谢三宫月厌辉不特女中亡壶范还知期内失容仪辰当七夕银河暗愁寄千年薤露晞谩道笑人儿妇态古今谁更此情违其二去年织女入窗明却被重云就地生制锦未完丝在轴穿针才罢线飘楹空怀五夜琼楼笛岂望双吹玉殿笙一片迷离疑此际𪂦鸯绣枕梦难成其三内助曾经忆旖旎惟予同汝两难期非因慕色濳挥泪只爲尊贤重赋诗越海虽宽难载恨寝陵宜近易观碑长堤且莫栽杨柳好待清明纵目左从日右从寺其四汝寿虽微福自长人传福泽阮宫香抛斯金玉盈双箧畱此儿孙满一堂对景几回含别泪怜才一世动衷膓今凭妙法空王力荐拔幽魂达上方当辰宫嫔薨逝者无如此宠异人争传以爲盛事云肃宗孝宁皇后肃宗孝宁皇后张氏清化贵县人父张福攀官至鎭边营畱守掌营赠国公有别传后初入侍濳邸晋雅姬诞子二长是爲世宗皇帝二子浟又名曮赠少保郡公庚子黎保泰元年秋七月崩寿二十有二赠修容亚夫人谥慈懿葬永丰陵属香茶县隆湖社山分世宗皇帝六年甲子追上尊谥曰慈懿光顺淑妃后加昭宪二字嘉隆五年丙寅复追尊爲慈懿光顺昭宪淑惠孝宁皇后册文略曰天地之道干坤合德宗庙之礼帝后竝尊钦惟慈懿光顺昭宪张淑妃殿下齐媚徽音端庄懿德宝婺光联宸极琚珩端肃穆之仪型扶舆秀毓圣躬磐泰衍悠长之宗统肆今仰凭灵贶增贲前休廑荐徽称式彰懿德谨奉金册上尊号曰慈懿光顺昭宪淑惠孝宁皇后合祀于太庙右三室世宗孝武皇后世宗孝武皇后张氏清化贵县人父张文创官至掌奇母宋氏后初入侍濳邸晋右宫嫔性畏愼训厉内职有古后妃之风诞子三女一长子暲赠成公二兴祖皇帝三子昱赠懿公女玉瑶丙辰黎永祐二年冬十月崩寿二十有五赠修仪夫人后追赠温诚张太妃葬永泰陵属香水县杨春社山分嘉隆五年丙寅复追尊爲温诚徽懿庄慈毓圣孝武皇后册文略曰涂山启夏有娀肇商美竝媲于前徽礼宜隆于厚报钦惟温诚张太妃殿下四德攸兼百行纯备含弘配帝贞顺承天琚瑀之节和鸣在公发肤之利流庆于后今仰仗宠灵重延嗣服载稽典礼祗荐鸿称谨奉金册上尊号曰温诚徽懿庄慈毓圣孝武皇后合祀于太庙左四室慧凈圣母元师慧凈圣母元师阮氏初入宫最得宠幸诞子二长子曜赠少保郡公二子是爲睿宗皇帝甲午之乱投禅居于福成寺嘉隆三年甲子夏薨册赠爲慧凈圣母元师号绍隆教主葬于安旧社名属香水县四年给祀田十五亩尊室柴监其祀陈贵人陈贵人广平丰禄人勘理能才侯之女也世宗在青宫日贵人年二十以容行进侍濳邸性警敏善承颜色夙宵祗敬无少违忤雅爱禅静每朝退亲诣祗园拈香礼佛戊午上嗣位晋贵人宠幸日隆生子四长曔次昄次晙次㬫各有传女二失详庚午秋卒年三十有五贵人爲人淑愼言动有则闲于内训初得病恐上垂顾严勅左右不以闻迨病剧犹彊起饮食无一语及后事及卒上深爲惋惜勅赠昭仪列夫人谥慈敏葬于杨春令词臣撰碑文镌于石竖墓侧至今犹存大南列传前编卷之一止大南前编列传卷之三诸臣列传一阮于己子廷勇孙廷雄宋福治宋福洽宋福和莫景贶子福荣陈德和陶维慈裴佐汉张茶妻陈氏梁文政阮有进子有威阮有镒阮有豪阮有镜阮有镈阮于己阮于己字无事其先海阳四歧人后从居清化黎特进辅国上将军署衞事阮明辨之子肇祖靖皇后是其胞妹也于己仕黎官至太傅威国公丙戌黎爲莫氏所篡我肇祖靖皇帝入哀牢起兵以复黎太祖皇帝年甫二岁畱养于己家于己尽心保护太祖年弱冠常以树立功业劝之肇祖崩太祖仕黎以军功晋封太保端国公郑检忌其功尝欲谋害于己知之劝太祖佯爲得心疾擧止失常以释其意检谋士阮兴隆复劝检除之人密以告太祖大惊谋之于己于己曰检包藏祸心当远避之顺化险固可以自保今宜托于姊玉宝言于检求领其地然后别图大计太祖然之令人告妃妃乘闲言于检检亦以顺化恶瘴地且有莫将屯札欲假手于莫乃请黎帝以其地封之授以镇节是爲南服肇基之始戊午冬太祖赴鎭于己率子弟以从之至爱子沙墟民有献清水七壜者于己进曰天赐也天事必象今主上初就国而民以水献其有国之征乎太祖受之乃建营于爱子癸巳夏太祖如东都畱八年累次讨贼于己左右扈跸庚子夏太祖驾海南还舟至神符民多从之于己闻郑兵追急挥军疾棹棹索绝有安谟人范氏工者献生丝一篓爲之索舟乃遄行旣至顺化居数载归自贵乡太祖厚赆之于己悉以分给将士后复诣顺化朝侍寻卒于己以眷戚之亲保护圣躬首建大计入鎭之初根本未固又与鎭抚宋福治统兵莫景贶协心辅佐多方筹画以奠王基开国功臣于己其首云贵乡旧庙以于己配嘉隆二年改建原庙廷议以于己姻戚遂罢其祀绍治五年东阁大学士武春谨请追录其功宪祖章皇帝谕礼部稽考事状以闻寻追赠开国功臣特进壮武将军中军都统府掌府事太师谥忠贞仍封威国公赐从祀太庙列在右庑第一子廷勇从父南入累从征伐有大功历官至太保郡公辛未秋广南土目作乱互相杀掠廷勇讨平之畱鎭其地收抚余众百姓安之廷勇子廷雄爲人沈毅有将帅才以军功爵至郡公熙宗皇帝十七年郑人阮籍守南布政州廷雄领兵袭击斩籍于阵遂据有其地立爲布政营宋福治宋福治清化贵县人仕黎爲顺化鎭抚伦郡公政治宽和百姓爱慕称爲本处公太祖皇帝南鎭顺化治首献境内图籍乃与威国公阮于己统兵莫景贶同心戮力翊赞王室国初寔有功焉病卒于官嘉隆四年以开国功臣事状在二等荫其孙一人爲次队长世袭使监祀事给祀田六亩墓夫三人子福东官至掌奇福东子福康以世阀尝将兵征伐有功官至掌营郡公卒赠少傅福康子二长福荣官至中军都督府卒赠少傅郡公次福石官至前军都督府郡公福荣子福智官至内右掌营福石子福耀官至外右掌营兼艚务福耀子福颖尚公主肃宗第三女玉珊官驸马掌营宋福洽宋福洽福治之裔也世宗皇帝朝福洽爲龙湖畱守睿宗皇帝六年冬暹人寇河僊鄚天赐走鎭江告急福洽闻报率兵船赴援次朱笃暹兵退却误入穷江大兵追逼之斩首三百级暹人弃船走甲午九年西山贼起侵掠平顺嘉定调遣阮久潭委福洽与该簿阮科䀬领五营将士及檄召诸道义兵水陆竝进与贼战破之克复平顺延庆平康三府遂次于云峯原名烟岗与贼相拒其年冬郑兵犯都城驾幸广南乙未春幸嘉定御舟至云峯海门福洽与科䀬往迎上卽授福洽爲节制敬郡公进克富安闻东宫爲西贼所获福洽乃使知县白允朝令于贼曰还我东宫不然大兵且至无路走矣贼首阮文岳大惧佯遣人乞降福洽信之不爲备遂爲阮文惠所袭退保云峯令福和等守乌甘贼将李才以富安降于福洽上令纳之仍从福洽节制先是富安之役贼将名义爲前驱大挫我师福洽深以爲恨因尊室晊诱义降遂杀之及其党五十余人丙申西贼入寇嘉定福洽入援旣至谒行在其夏卒初福洽鎭龙湖有惠政民爱之如父母爲人慷慨有才略尝以讨贼爲己责人倚爲重及卒闻者莫不奔走痛苦田爲辍耕贾爲罢市凡三日上悼惜不已赠右府国公建祠龙湖春秋致祭稔着灵应香火不绝嘉隆九年列祀忠节功臣庙明命初封中等神祀会同庙宋福和宋福和福洽从弟也初爲该奇隶福洽军富安失利退保云峯使福和按守乌甘丙申春西贼入寇嘉定睿宗皇帝幸鎭边福洽使福和率所部入援屯于谅坡与诸道兵协力攻贼贼众奔溃遂复柴棍陞掌水营郡公会降将李才与杜清仁不和上深以爲虑乃命福和与宋福添屯兵龙湖以备之丁酉春西贼复入寇柴棍失守上幸龙川诸将从新政王退保巴越福和管领诸军衞阵以御贼会诸将多病卒福和独与贼拒累战皆克贼畏之旣而贼犯巴越福和叹曰主忧臣死义不可避乃告其部曲曰汝等年少力健今且四散以图后功我年迈无能爲纵欲图存报効亦未可必况身爲大将社稷不保而忍辱偷生其可乎遂死之寻追赠掌营郡公嘉隆九年列祀忠节功臣庙莫景贶莫景贶海阳宜阳人谦王莫敬典之弟我孝文皇后乃其姪女也戊午冬太祖南鎭顺化景贶挈家从之历官统兵参筹帷幄国初佐命景贶与阮于己宋福洽同功卒于官子荣本姓莫初赐从国姓爲阮福氏其后又改赐爲阮有氏熙宗皇帝朝尚公主玉莲官至副将十六年富安畱守文封人名叛荣讨平之拓地至平康立鎭边营界首称鎭边以功特赐朱印陈德和陈德和平定蓬山人祖玉窄仕黎赠荣禄大夫父玉芬亦仕黎官广南营副将和爲人豪迈以将家子初荫授弘信大夫迁锦衣衞都指挥使署衞事以军功封归仁勘理贡郡公太祖皇帝四十三年庚子夏驾还自东都今河内德和入谒太祖嘉其恭顺优礼遣还熙宗皇帝嗣位德和尝与军国谋议甚见亲信上每以义弟称之会南北用兵境内多事德和在归仁日久内抚居民外给军饷爲朝廷所倚重其爲人有藻鑑拔陶维慈于牧竖妻以女而进于朝卒爲功臣之冠语见维慈传卒后赠福神蒲提民立祠祀之显宗皇帝丙申二十五年免其孙姪徭役又给祀田十亩嘉隆四年追录开国功臣列在一等荫其裔一人爲队长世袭使监祀事给祀田九亩墓夫四人子德仪官至归宁后改归仁府副提督陶维慈陶维慈清化玉山人倡者陶佐汉之子生而颖异博通经史善属文尤精象纬术数之学应黎乡试考官以其出于倡斥之维慈愤悒而返闻我太祖皇帝爱民好士豪杰归心乃决意南向行至武昌居月余人未之知闻归仁勘理陈德和爲上所亲信乃往焉托丛珠富家牧牛一日富翁置酒会诸名士觞咏爲乐维慈晚牧回执鞭立其前与之谈论古今及经史百家无不通畅一座尽惊富翁甚骇异言于德和德和与语见其博洽多闻奇爱之遂改馆于家妻之以女维慈尝吟卧龙岗一篇用国音以诸葛亮自况德和见之曰维慈其今之卧龙乎熙宗皇帝十四年丁卯我师败郑兵于日丽德和闻捷入贺从容出袖中卧龙岗吟以进曰此臣家塾师陶维慈所作上览而奇之促令召见居数日维慈来谒上白衣绿鞋出掖门以待维慈望见却立不进上知其意卽整衣冠然后召入维慈趋拜上与语大悦曰卿来何晚也卽拜爲衙尉内赞爵禄溪侯管内外军机参理国政尝召入内谈论维慈展尽底蕴知无不言己巳冬郑梉谈欲南侵先使阮克明赍勅晋封上爲太傅国公促令诣东都讨贼克明旣至上召羣臣议维慈曰此郑氏假黎帝之命以饵我也受而不来则彼有辞若不受彼必动兵边隙一开非生民之福况我城郭未固军士未练敌来何以御之莫若姑受之使之不疑我得以专意封守然后用计还之彼将无柰我何矣上从之厚款其使遣还维慈劝上勿输贡赋于郑上难之维慈对曰臣闻虽有智慧不如乘势先王英武睿谋非不能据有其地然往者三司属将皆自郑差除一有擧动爲所牵制所以隐忍至此今主上专制方面官僚皆自𨐓署一言出口谁敢有违臣愿献一策则无事岁赋而能保守境土大业可成矣上问其策对曰夫图王霸之业要在万全古称不一劳不久佚不暂费不永宁臣请发二处军民筑长垒上自长育山下抵涸海沙渚因地设险以固边防敌兵虽来无能爲也上从之庚午春大发兵民筑长育垒月余垒成维慈请于上作垒底铜盘藏勅其中具金币品物以将臣吏文匡充谢恩使维慈预拟问答十余条授之以往文匡至东都郑梉召问之文匡持辨不屈梉大惊待文匡甚厚文匡因以金币铜盘献之乘闲而去及噼见内藏一勑与一帖云矛而无腋覔非见迹爱落心膓力来相敌梉以示其臣皆莫能辨独少尉冯克宽知之曰此予不受勑之隐语也梉大怒使人追文匡则已去矣梉欲发兵会高平海阳有警遂止文匡回上喜曰维慈今之子房孔明也重赏之陞匡该合是年冬劝发兵取南布政以固南圉上乃命阮廷雄袭击斩知州阮籍而据其地以𤅷江爲界籍民爲兵置二十四队船辛未秋维慈言于上曰臣观自日丽海口至洞洄兜鍪山外有溪涧深淤泥泞因爲之壕堑内筑长垒其险胜于长育十倍上颇难之维慈乃称疾托诸吟咏以讽辞甚激切上乃许之命与有镒董其役程功鸠民起筑长垒俗号柴垒卽今定北长城数月垒成高一丈五尺长三千余丈遂截然爲南北大扼塞处又于日丽明灵诸海口布铁锁横截之维慈善几谏上多曲意从之尝劝立阅选之法以拣丁壮行考试之法以收人才又因梦黑虎生翼得阮有进荐之爲将语详有进传甲戌冬维慈病剧上亲临视维慈泣曰臣遭遇圣明涓埃未报今病至此尚复何言寻卒年六十有三上悼惜不已赠协谋同德功臣特进柱国金紫荣禄大夫太常寺卿禄溪侯谥忠良归葬丛珠命立祠祀之累世加封纬国嘉谋扶运赞治之神以蓬山同曳坊给爲寓禄又许同姓孙姪十人复其身使奉祀嘉隆四年以国初功臣事状在上等赐从祀太庙给祀田十五亩墓夫六人荫其孙维情爲该合令世袭队长监守祀事九年列祀于开国功臣庙明命十二年追赠开国功臣特进荣禄大夫东阁大学士太师封弘国公十七年命所在修理坟墓维慈有文武才略辅政八年勋业炳然爲开国功臣之冠所着有虎帐枢机集卧龙冈吟行于世远孙维慜中兴初官至钦差参赞裴佐汉裴佐汉广义彰义人仕黎以土官历至北军都督府掌府事总鎭广南少保鎭郡公佐汉在职务施恩惠和辑兵民百姓爱之号鎭北公戊午初我太祖皇帝南鎭顺化尝有东寇佐汉率广南兵策应贼不敢犯又尝提兵讨广义石壁恶蛮沿山设六堡控御之边境以宁国初预有劳焉戊辰十一年病卒赠太保其后稔着灵应令所在立祠祀之赐以眞衣眞器奉祀明命十三年加封匡国静边树德上等神其裔辅丰绍治初官至山西布政坐累免起复弘安知府卒张茶张茶不详所出初从太祖皇帝南入历官至副将爵茶郡公会有康禄人美良与其弟文阑义山俱以入粟得官黎以美良爲参督文阑义山爲署衞郑因密使之袭武昌辛未十四年秋美良使文阑义山将兵伏于明灵而自率兵暗由山路赴海陵瓦桥设伏刻日夹攻上知其谋乃命茶攻义山文阑而亲往袭击美良于瓦桥焚其寨美良遁走追获斩之茶至福市与贼战爲义山射死其妻盐场人陈氏闻之愤激男服督战军前射杀义山文阑遁走贼党悉平上还师策勋封陈氏爲郡夫人嘉隆四年以国初功臣事状列二等荫授其裔一人世袭次队长主夫人祀事又给祀田六亩墓夫三人梁文政梁文政富安绥和人其先北河人政初仕黎官天武衞都指挥使戊午初从太祖南鎭戊寅年闲占人来侵政进兵沱演江攻拔胡城以军功陞特进辅国上等将军爵扶义侯再迁绥远县安边鎭官政招集流民垦辟荒地虬蒙婆苔卽今春台徙民居之又于沱演江上下募民辟荒田分立村邑日渐繁庶卒赠前鎭营参将扶郡公保国之神稔着灵应乡人立祠祀之世宗庚申二年追赠保国护民祐顺之神甲子六年加赠保国护民祐顺丰功静节之神明命三年勅封壮猷共武灵应上等神子孙侯爵者二人政国初功臣拓土开边茂着劳绩但事蹟晚出故寔录逸其名云阮有进阮有进其先清化玉山人后徙居平定蓬山县状貌魁杰虎肩脚心有七黑子早孤家贫佣于人沈毅有大志常自言我若逢辰当削平祸乱以显其才人皆笑之以爲痴熙宗皇帝辛未十八年内赞陶维慈一日梦见黑虎从南方入促军围捕虎忽生两翼腾云飞舞旣觉整服以待俄而有进从外来黑服羽扇侍立阶下维慈见其采貌不凡问之以姓名对问其年曰生年壬寅维慈心喜暗与梦合畱与语器之妻以女因荐于上授队长率内水迪勤船有进常乘夜演军有违律者立斩旗长以徇一军皆惊维慈闻之骇愕入侍上方闲坐观书与之谈论古今兵法维慈语及孙武子吴宫教战斩爱姬事上盛称吴王之断孙武子之严故能成霸业维慈因以有进斩旗长事请罪上曰兵不齐者杀之何罪焉寻陞该队自是士卒莫不畏服累迁该奇历掌奇神宗皇帝戊子十三年春从世子卽太宗皇帝御郑兵于日丽海口有进先率雄象百余夜袭敌营大兵继至大破之斩其将十余人俘获甚众追至𤅷江而还有进领兵三千屯武舍以备之号畱屯道俗号十营太宗皇帝乙未七年春郑将郑梼遣守将范必仝过河侵布政营上议欲北征思得贤才委以边事梦神人遗之诗曰先结人心顺后施德化昭枝叶堪摧落根本也难摇上以爲顺义昭武之应阮有进称顺义侯阮有镒称昭武侯故凡兵事悉与二人谋之乃授有进爲节制与督战阮有镒率兵进讨渡𤅷江先遣旧营鎭守宋有大出屡登社名击走郑参督邓明则夺其营又遣扶阳人名出芙蒥地名攻破三号营必仝走巄芃地名又分遣春山人名爲下道先锋阮久乔等属焉遇郑将黎有德于横山击破之收获象马器械无算乘胜直抵河中营郑梼悉力拒战有进大兵继至斩郑裨将蓁沛于阵郑兵败走遂克河中营扶阳追及必仝于巄芃必仝以州降郑梼从横山后走初有镒度梼败必从白石岗山路走先引所部于此设伏及梼至顾其属曰此处如有伏我辈无去路矣言未已伏兵猝起有镒亲射梼中左臂梼遂弃象马器械与有德走回安场有镒欲乘胜长驱有进不可乃会兵河中以捷闻上喜曰有进有镒眞虎将也遣使至军赏劳军士且令按兵招抚以俟机会于是有进立招安牌以收众心郑将邓明则等诣军降有进分隶诸营又籍新降将士之数以献有镒以书诱降郑梼梼不听乃纵反闲于郑郑梉疑梼执之还梼道死事闻上大悦赏有进黄金三十两白金一百两有镒黄金三十两白金八十两又加赏有镒锦衣一宝剑一诸将赏赐各有差其夏郑梉遣太保郑杖爲统领陪从阮文濯给事中阮性爲督视领十八将收复河中营武文添领战船五十艘次奇罗海口有进闻之与有镒计有镒曰彼众我寡难与争锋且暂还𤅷江示之以弱密遣步兵伏于巄芃水兵驻洊海口以待之杖等见我南还必谓我怯不爲备因而攻之必取全胜此策之得也有进然之乃遣该奇张福雄率兵伏巄芃尊室壮率兵船出洊海口而自撤兵还𤅷江杖等至河中疑不敢进问文濯文濯曰有进与有镒智勇将也北渡以来乘胜远鬬锐气益壮今无故撤兵诱我也不如左次乐川水步相接杖如其言退屯乐川有进与有镒闻之上言曰昔者曹兵百万见挫东吴郝昭三千能拒诸葛多寡非所论也今郑杖南来踰月未尝一战乃弃奇华今奇英之地退据乐川是兵多而无鬬志必矣臣等请发兵击之大军随后策应且列水兵于𤅷江以爲声援上善之其秋有进令诸将分道竝进郑将望风遁郑杖退保安场我师乘胜进至彬舍社名属天禄县北河爲之震动郑梉闻之又遣郑宁陶光饶率兵援杖我师退屯河中郑将遂驱奇华民之降我者以归有进遣兵出石河邀击大破之复攻接武屯郑将申文觥败走乘胜进至三制江郑兵合力拒战有镒别击郑将文添于敏墙地名破之有进进次明良地名郑将光饶走保安场遂收兵屯云葛以捷闻上遣使赍金帛赏劳将士有进复遣其将弘荣人名等率水军攻郑将郑椿于南界海口有镒督兵鏖战获椿及战船三十艘郑兵遁走退保恬渡有进闻郑宁援兵已至三弄社名乃列水战于石浮三岐诸津次遣弘信人名领战船伏于明良有镒率步兵伏于南岸社名以截宁归路宁闻有镒军南岸笑曰彼孤军深入如网中鱼可供吾与诸将一鲙遂分兵突出南岸与我军战皆爲我伏兵所杀宁引兵过平湖地名复爲弘信水兵截击死者甚众宁乃退屯安场旣而郑柞疑宁召还以郑根代我师亦退屯河中据守乂安七县之地与郑兵阻蓝江相拒有进奉命招抚居民又选才学设官职阅民籍征军饷于是士乐爲用兵有余粮我师累战皆捷郑根欲弃乂安寻以我师久顿思归有进又与有镒不和因以安恬失利引兵南归仍鎭畱屯道壬寅春郑兵来侵我师击破之有进与有镒董筑鎭宁垒数月垒成边备益固甲辰夏有进因病请归召回鎭旧营调养以有镒代丙午秋有进病笃召诸属将谓曰我受国厚恩郑氏未除是吾遗恨也言讫而卒年六十有五上闻而悼之赠协谋佐理功臣特进左军都督府掌府事节制顺郡公厚赐锦帛银钱以公礼葬之有进爲将累立战功北河号爲虎威大将与阮有镒齐名爲开国功臣云卒后民人追思立祠于壮捷邑属广平祀之显宗皇帝甲戌三年追给祀田十九亩祀民一百人嘉隆四年以国初功臣事状列上等赐从祀太庙荫其后一人爲队长令世袭监守祀事给祀田十五亩墓夫六人九年列祀开国功臣庙明命十二年追赠开国功臣特进壮武将军左军都统府掌府事太保谥襄武封英国公从祀庙庭如故十六年又赐从祀武庙十七年令所在修理坟墓子有威初授该奇辛未春显宗嗣位陞掌奇迁平康营鎭守甲戌春顺城起变围潘郎朱兼胜告急有威引兵赴援围解寻病卒子有奉官至内队长阮有镒阮有镒清化贵县人参将掌奇阮朝文之子年数岁尝与羣儿嬉戏布阵伍设奇正自号大将朝文心喜以爲他日必成令器使之读书会有异人授有镒兵法由是学益进熙宗皇帝己未六年有镒年十六以文学召补文职寻以奏对忤旨遣归自是深自刻励术业愈精丙寅复入文职参机务练达政体上爱重之丁卯春郑梉来侵上命节制尊室衞领步兵御之以有镒监战累破郑兵又纵闲谍流言郑嘉郑岳兄弟谋作乱梉闻而疑之遂引去辛未秋与陶维慈董筑日丽垒癸酉冬郑梉复率水步兵来侵直抵日丽海口上命有镒将兵御之筑长沙垒以衞正垒郑兵隔垒相持旬余有镒见郑兵稍懈突出大战破之死者太半梉乃以克埓守北布政州自引兵还克埓寻遣人通款神宗皇帝庚辰五年秋克埓复叛归郑扰南布政州上召羣臣议有镒进曰克埓背叛小人梉虽见用内寔相疑请爲闲书于郑言克埓与我相约佯爲不和我兵袭击则佯败走回诱梉来而杀之以激怒梉我因遣兵濳渡𤅷江邀克埓会复申前约乘其无备而袭击之克埓不爲我擒则爲郑所杀矣上用其计梉得书果大怒卽遣太尉郑桥领兵五千入北布政擒克埓至则克埓已爲我将阮久乔张福奋等击走桥以爲克埓佯败执送梉杀之我师遂取北布政之地上大飨将士陞有镒爲监战戊子春郑遣其将郑梼大擧南侵水兵进次武舍上命世子节制诸营分道进讨有镒与尊室禄领步兵爲先锋至广平安代社名会逆风大起禄欲按兵固守有镒见离方赤云如盖闪烁光明坎方有白云散落如雪喜谓禄曰验此天象南方大胜之兆也何以守爲禄犹以爲疑有镒曰彼军虽众沿山而行未识地形险易我扼险冲击败之必矣遂整军急进遇郑步兵攻破之军势大振世子继至乘夜令有进率象兵擣敌垒大破之郑梼在南布政屯弃军走俘获甚众太宗皇帝戊子元年春陞有镒爲该奇领布政营记录庚寅春尝令诸将士装作北河衣服旗帜谋乱郑兵再作诈降书投于郑约爲内应未及以闻尊室壮与有镒有隙因濳之上命逮繋狱有镒乃述明初英烈志作花云郜氏传花云骂贼而死其妻郜氏亦殉义以明其志因司狱以进上览而赦之复以爲文职宠遇如初乙未春郑将范必仝纵兵过河侵扰上议欲北征因以有镒名应梦诗甚加亲用寻命有镒行边勘看山川形势及还召对因献计曰近来连岁用兵我军未尝北渡今臣请分兵三道上道先攻必仝中道继进以爲声应郑梼在河中闻之将谓我兵之来其意惟在必仝而已必空壁赴援下道兵濳出横山袭破黎有德乘虚夺河中营是谓调虎离山一擧可获全胜矣上喜曰观卿妙论虽古之谋臣亦不过是有镒又请于广平诸海口设火号台以敏边报及修长育仓运粟贮之仍令广平布政诸营将士各整军需以待征发上皆从之授有镒爲督战与节制阮有进率水步兵渡𤅷江进讨所向皆克遂据有乂安七县之地详阮有进传丙申夏驾幸广平驻跸于安宅有镒诣谒行在上问以兵事对甚悉因进曰二年来用兵始略定乂安七县得之甚难而所费甚广今势未可乘请于蓝江南岸筑垒爲守以俟机会且用兵在先论将今典兵者多是亲旧或有不闲纪律进退乖宜亦有纵军掳掠以失民望此皆非全胜之道也昔者韩彭英布俱以智勇爲汉将立功业岂丰沛人乎臣愿精选诸将有方略者不拘疎戚皆使典兵其亲故而不知兵者厚与俸禄以终其身毋使得司兵柄如是则用当其才而战无不胜矣上善之赐黄金白金宝剑复令就军丁酉夏我师屯蓝江南岸郑将黎宪黄义胶邓世功等相约分三道渡河越清漳踰南金袭宋有大军郑根率兵接应以掩我后有镒知其谋卽密报有大列阵以待已而郑兵登岸未数里遇有大兵与战有大佯走宪等追之伏兵猝起郑兵奔溃追至河边而返捷闻上令赏赉诸将金帛有差其年秋郑根以胜巖缺姓屯同昏垒其地卑湿恐秋潦爲我兵所袭议将移屯于土山下谍者以告有镒谓有进曰吾已推算二十五日癸亥轸星值日必有暴风疾雨又黑气串于北斗之次日云掩于震宫北方必有水潦可乘此袭胜巖屯破之必矣至日风雨果大作江水涨溢有镒引兵直擣同昏乘潦攻破之胜巖上土山遁走收获器械甚众有进喜谓有镒曰君可谓神算矣有镒曰赖主上之灵羣帅之力有镒何能焉戊戌秋有进谋挠郑兵乃分兵更出东城兴元南塘诸地方郑兵亦严爲之备我兵复引还与之相拒俄有范凤诣有进军言去年胜巖守同昏爲督战所败郑根使参督云可缺姓领兵代守云可爲人贪暴可以计取之有进令言于有镒有镒喜曰昨者我观天文黑云掩于魁星十一日戊辰六龙日也必有雨潦乘水涨而攻之蔑不济矣遂约有进以兵会至日果大雨有镒先率舟师奄至同昏垒急击郑兵惊溃云可逃回安场有镒引兵还己亥秋郑柞以师徒屡败深忧之谋欲诱有镒乃遣人赍珍珠金块竝密书遗之有镒得书大怒佯应曰次月请王自提兵接我于江上郑使旣去有镒卽以郑柞来书餽物以闻且曰臣事主上恩犹父子敢有异图今欲将计就计以擒此贼惟恐此意不白罪莫大焉上报曰我素知卿忠诚郑人所餽姑受之勿以嫌疑介意有镒大喜整军以待会降者祚隆人名自北来言我兵不进机会可惜有镒厚待而遣之卽诣有进议出师且述祚隆语有进询知有镒自遣去祚隆不与己谋甚不悦属将尊室壮等窥知其意又忌有镒之功因进曰大兵征伐令在元帅督战私遣祚隆何也况前者密书虚寔未详祚隆之言何可轻信莫若按兵以待有进称善有镒勃然起曰仆与诸将奉命出师志在报国曩者郑书密诱卽以事闻正欲将计就计以成大事诸公柰何见疑有进曰我等受国厚恩但须同心报効有何疑焉然诸将俟机之言亦有理督战从之可也由是有镒郁悒不乐忧愤成疾庚子秋我师久驻思归乂安新降卒亦多亡去有镒则锐意进兵诸将多与不合有进亦以有镒数蒙奖赏心忌之扶阳言于有进曰有镒白面书生以言语得用自比管乐我辈尝耻之又闻郑使密与往来恐有他意有进阳斥之曰公言过矣人臣之道忠爱爲先忠以事君爱以结友岂可互相疑忌以负朝廷之委寄乎旣而有进渡兵三制江战少利遂撤兵回有进初与诸将会兵不令有镒知之及有镒闻礮声使人驰问有进𧼈令有镒进攻同昏垒有镒卽率所部击走郑兵郑兵复遶出山后突攻之会有进大兵继至郑兵不敢拒战走回安场于是有进督兵急渡蓝江屯札有镒屯兵自同昏至朗溪社名以爲犄角之势又令造浮桥跨江南岸兵威益震郑根闻之大骇欲弃乂安退保清华属将阻之乃止有镒与有进以捷闻且请益兵以图乂安上以秋冬之交风雨寒湿又军次无险可恃人情久顿思归今若用兵诚有未利乃命撤回旧垒俟来春再擧于是有镒与有进令解浮桥回兵南岸固守已而郑根复遣其将陈公栢爲先锋营攻吝山分遣黄义胶等由兴元黎宪由宜春自提兵登勇决山接战义胶等渡河抵安乐山公栢夺据吝山有镒引兵从林中突出截击公栢战死余皆望风遁根悉出战士拒战我师退保宜春其年冬有进以乂安新降将士各怀异心会诸将问计宋有大曰兵事尚严当究出叛者戮其一二以警其余尊室壮亦劝之有镒避席言曰二公所言乃行兵之法也若夫用兵之要在于人和人心和则战无不克但当结之以恩感之以信则人自乐用何以杀爲武廷芳亦劝有进撤兵还有进乃密定班师之计然终以有镒之言爲憾俄而郑根遣黎宪等由海岸经刚㵎社名进黄义胶等由陆道经巄邹幔长二社名进我师与战于安恬芙蒥二社名俱失利于是有进遂决归计乃佯与有镒订日攻郑营而私嘱诸将夜回南布政州是夜有镒被甲坐待及知有进退师则郑兵已近营外矣有镒遄命歌唱爲乐而密令诸军徐徐撤还郑根闻有镒营丝竹之声疑不敢迫有镒全师而回至横山与有进兵合复令人于林中曵柴扬尘悬旗树上以爲疑兵郑追兵见之疑有伏遂引退辛丑春陞掌奇鎭守布政营修城堡抚军民边备益固寻命移屯福禄社名筑垒自安袅海至朱市俱社名山接洞洄大垒造礮台治道路爲守御计其年冬郑根来侵有镒爲清野计护南布政民入大垒固守壬寅春有镒移屯武舍郑数挑战我师不动月余郑兵粮匮有镒令张文云领兵装作郑兵乘夜濳出洞洄溪掩击郑将陶光饶营杀郑兵百余诸将各于城中鼓噪以应之光饶大惊以爲大兵掩至弃垒走平明有镒率水步兵齐进郑根亦弃营遁我师追至𤅷江尽获其象马器械捷闻上曰有镒能破大敌眞将才也吾复何忧哉命赍金帛赏赉将士其年秋与有进董筑鎭宁垒以御海道与沙埠垒相对爲犄角之势甲辰夏有进因病请归乃以有镒爲掌营节制畱屯道壬子夏郑根领兵十万号十八万来侵郑柞挟黎帝董后道兵接应上命皇子协爲元帅以御之遣有镒守沙埠垒旣而郑兵逼鎭宁垒将陷者数矣守将张福岗告急协令人𧼈有镒往援有镒曰我职守沙埠鎭宁非分事也我不敢往登垒望之遥见火焰蔽天礮声如雷知郑兵攻鎭宁急乃复念曰我若不行元帅必亲往矣岂可以敌遗元帅哉卽引兵前进于途闲榕树斫白书曰有镒已赴鎭宁请元帅移兵代守沙埠及至鎭宁垒已缺陷三十余丈几不能支会日暮夜气昏黑咫尺不相辨有镒令结薪草爲炬燃火放光照耀如昼郑兵知有援不敢进有镒乃令兵民树木爲栅运土补垒之缺陷者诘旦郑兵悉锐进攻则垒已完固不可拔矣先是协闻有镒辞不赴援卽率军直夜兼行见有镒斫树书迹乃移兵沙埠上驻跸全胜闻鎭宁危急遣使驰问军事有镒对言昔我兵深入乂安客地郑兵犹不能犯况今高垒深地以主待客又何惧焉卽上书曰臣愿出力固守破敌以报国恩倘有疎虞请以军法正臣罪上得书曰有镒自登坛以来画计献谋战无不胜今复闻此言吾无患矣是冬郑柞以连月攻鎭宁不拔乃撤兵回自是遂画𤅷江爲界不复来侵有镒仍鎭畱屯道辛酉春病卒年七十有八有遗表辞甚激切上览表叹息赠赞治靖难功臣特进辅国上将军锦衣衞左军都督府掌府事昭郡公谥勤节有镒爲人明达有才略初以文职监战名望素着及爲将屡建大谋所向克捷人倚爲重比之孔明伯温云卒后广平民追思之号爲菩萨立祠于石舍祀之显宗皇帝甲戌三年追给祀田三亩祀民一百人嘉隆四年赐爲功臣上等从祀太庙荫其后一人爲队长令世袭监守祀事给祀田十五亩墓夫六人九年列祀于开国功臣庙明命十二年追赠开国功臣特进壮武将军右军都统府掌府事太傅改谥毅武封静国公仍从祀庙庭十六年赐从祀武庙十七年令所在修理坟墓子有豪有镜阮有豪阮有豪有镒之长子也自少从父征伐习知兵事有勇略英宗皇帝爲旧营该奇己巳二年副将枚万龙伐眞腊以无功罢归上谋择帅掌奇宏器人名荐有豪命爲统率与参谋和信人名等进讨眞腊有豪次碧堆分列营垒军令严肃诸将无不畏服眞腊国王匿秋遣人求纳款和信欲击之有豪曰彼旣归命攻之不武旣而眞腊以金银犀角雄象来献象匹皆卑小视战曜德人名曰眞腊所献非眞情也不如击之有豪曰绥怀远人贵礼不贵物古者包茅之贡岂以物耶乃受所献而还和信等具言有豪逗遛误军之状上怒黜之显宗皇帝朝起复爲该奇率右铳奇寻陞掌奇甲申十三年出爲广平鎭守有豪旣抵鎭爱养士卒抚循百姓吏民皆亲爱之会边境无事游意翰墨常着双星不夜传用国音人传诵之癸巳秋卒赠敦厚功臣谥柔慈嘉隆四年赐爲功臣二等荫其后一人爲次队长令世袭监守祀事给祀田六亩墓夫三人子恢官至记录阮有镜阮有镜有镒之次子也少从父征伐有功授该奇显宗皇帝壬申元年占城国王婆争反侵掠延宁上以有镜爲统兵与参谋阮廷光领兵进讨击破占众擒婆争以归改其国爲顺城鎭会清人阿班诱顺城余众作乱有镜又讨平之陞掌奇领平康营鎭守戊寅春上命爲统率将兵经略眞腊取东浦之地置嘉定府分其地以鹿野爲福隆县建鎭边营柴棍爲新平县建藩鎭营拓土千里得户逾四万乃招募布政以南流民寔之设立社村坊邑垦田土定租税修丁籍及还领鎭如故己卯秋眞腊国王匿秋反鎭边守臣以闻复命爲统率讨之庚辰春至其地列阵于鱼溪筑华峯垒使人觇虚寔分道进讨逼南荣碧堆垒匿秋迎战有镜戎服立船头督诸军急战匿秋惊走匿淹出降有镜入城安抚其民匿秋亦诣军降有镜开诚抚慰令匿秋回罗壁招集流民还军梢木洲以捷闻会大风雨洲前牢堆山崩有镜夜梦神人告曰将军宜早回辕久畱不利有镜笑曰命乃在天岂在此地耶旣觉身体倦惫适端午节有镜力疾与诸将佐欢饮忽呕血一块因以袖掩之不令众知以安军心及疾笃叹曰吾欲继祖父之志竭力报国柰天数有限岂人力能爲哉引兵回至岑溪而卒年五十有一上闻之悼惜赠协赞功臣特进掌营谥忠勤赐金帛厚葬之眞腊人于南荣洲头立祠祀之又于停兵洲处及所过东口道江人思其德皆爲立祠因名其洲爲礼公洲其江爲礼公江以有镜爵礼才侯故也鎭边大舖洲停柩处亦立祠焉在在灵应俱着肃宗皇帝十二年追给寓禄民五十人中兴初追给祠夫五人岁支库钱十缗以供祀事嘉隆四年追赠宣力功臣特进辅国上将军锦衣衞都指挥使司都指挥使都督府掌府事副将掌奇列在功臣上等从祀太庙荫其后一人爲队长令世袭监守祀事给祀田十五亩墓夫六人九年列祀于开国功臣庙明命十二年追赠开国功臣壮武将军神机营都统改谥壮桓封永安侯从祀如故子有锈累官至掌奇鎭守阮有镈阮有镈阮有镒四世孙记录有恢之子也以父荫历授右中奇该奇世宗皇帝戊辰十年冬以该奇兼刑部壬申十四年春有镈与陈廷憙均充钦差巡察畿内三县及武昌海陵明灵康禄布政诸州县凡官吏爲民所控皆得按问武该队文记录以上奏闻定夺队长该案知县以下按法治罪及还寻卒子钦官至该奇大南列传前编卷之三止大南列传前编卷之二皇子列传公主列传皇子列传肇祖皇帝长子皇长子汪生母失详乙巳黎元和十三年荫封浪川侯后进封左相郡公寻爲郑检所害薨年缺子渊从太祖皇帝南入官至提领上库队长渊子二洮清俱官掌营郡公洮子壮有勇略常从征伐累立军功戊子秋太宗皇帝初嗣位以广平水营参将阮朝文素恇怯召还以壮代之壮旣至修器械训士卒边备益严丙申夏从节制阮有进率兵进取乂安与副将阮久乔率舟师攻郑水兵于丹涯海口大破之丙午十八年冬陞旧营鎭守丁卯夏英宗皇帝嗣位陞掌营郡公卒嘉隆四年以国初功臣列在三等荫其孙一人世袭次队长使之监祀给祀田三亩墓夫人二人子六定达仝永顺敬定仝俱官至掌营达敬俱官该奇永顺俱官该队太祖皇帝诸子皇长子河母端国太夫人公仕黎以军功官至左都督郡公戊午黎正治元年冬公挈眷从入顺化丙子夏薨赠太保和郡公子六禄衞弘宣仝义惟禄衞宣义官最显禄官至掌营衞常率军讨贼多战功历官掌奇熙宗皇帝七年庚申郑兵来侵上使衞御之郑兵不敢近十四年丁卯郑梉复大举来侵遣其将阮启列营于日丽江北上命衞节制步兵御之尊室忠节制水兵策应两军对垒相拒郑兵犯衞阵衞令发大礮击之郑兵辟易尊室忠率水兵乘潮逼启营郑兵惊溃死者甚众梉遂引去衞有将才仗节专征多着劳绩官至掌营卒无嗣宣初授该奇累迁掌奇熙宗皇帝七年庚申逆洽逆泽谋作乱密书于郑约内应郑人信之屯兵日丽以待洽泽发兵反上乃命宣爲先锋自统大兵讨之洽泽败走宣追擒以献神宗皇帝初卽位逆渶据广南以叛筑俱低垒爲固守计命宣讨之引步兵从闲道直擣广南焚其栅渶惊走大占广南海口宣追擒之械送于京宣智勇过人料敌制胜两平内难兵机神速战辄成功人服其将略云卒无嗣义官至掌营赠锦衣衞都指挥使义子醇官至鎭守掌奇赠前军都督掌府事郡公醇子缗赠锦衣衞都指挥使署掌衞事掌营缗子富亦赠锦衣衞都指挥使掌营皇二子汉生母失详勇敢善战仕黎以军功官至左都督莅郡公癸巳黎光兴十六年夏上自顺化率舟师谒黎帝于东都会莫余党建义二人名缺姓等聚众数万据山南下今南定上移兵讨之公率兵以从至林僊洲与莫将敬恭力战薨于阵黎帝深惜之追赠莅仁一作忠公归葬清化子二潶泳黎帝荫其子潶庚子黎愼德元年夏上还自东都畱潶与皇子海质于黎语见皇子海传潶历官至太傅熙宗皇帝二十二年乙亥黎阳和元年冬潶薨于东都黎帝赠太宰其后子孙繁衍籍于清化嘉隆元年赐其系爲阮祐氏皇三子成生母失详十七岁薨无嗣皇四子演生母失详仕黎官至左都督豪郡公丁酉黎光兴二十一年冬海阳土匪礼琼瑞等三人名均缺姓结党数千袭杀守将掳掠水棠宜阳诸县公与诸将黎文金潘彦等与匪战于虎芒河公率所部兵船先入冲击刺死名礼贼合众战阵薨黎帝追赠太傅谥义烈子四俊棠基富俱从我太祖皇帝南鎭熙宗皇帝十九年壬申俊爲广平鎭守号令严肃吏民案堵寻召还历官都督棠基历官掌营富官队长皇五子海生母失详仕黎官至左都督锦郡公太祖皇帝四十三年庚子夏上自东都率所部将士由海道南还因畱公及皇孙潶爲质于黎郑松疑上入据西都遂拥黎帝还守根本行至安山县公邀道具言所以还军顺化者但思保境土备他盗原无异心黎帝慰之使管兵如故熙宗皇帝三年丙辰黎弘定十七年冬薨于东都黎帝赠太傅谥雄俊子四严隆彊质仍籍清化嘉隆元年赐其系爲阮祐氏皇九子洋生母失详初仕黎官至左都督郡公人称义郡公戊午冬从入顺化薨年缺无嗣皇十子溪母明德王太妃公素有机略善谋断初授掌奇祥光侯熙宗皇帝十三年丙寅黎永祚八年春晋封总鎭祥郡公令裁决国政惟死囚重案然后奏覆及上不豫召公受顾命谓曰我承先业志在上扶王室下救苍生今世子历阅未周凡诸军国大事一委贤弟裁决之公顿首泣曰臣敢不竭驽骀之力以图报効神宗皇帝初立广南鎭守渶反渶熙宗第三子也上犹豫不忍加诸公请断以大义遂发兵捕渶诛之语见渶传上以公有大功赐之铜印黑轿十一年丙戌黎福泰四年秋薨年五十有八上深惜之赠佐理尊臣特进上柱国平章军国大事总鎭郡公谥忠谊立祠于南浦社名属富荣县祀之显宗皇帝赐南浦民爲子孙寓禄嘉隆四年以国初功臣列在上等荫其孙一人世袭队长使之监祀给祀田十五亩墓夫六人复赐从祀太庙明命十二年追赠开国尊臣尊人府尊人令谥忠直封义兴郡王公初以懿亲辅政前后四十余年敭历三朝硕德大勋爲世倚重云子十三清严泩添寔渡泖明议法使朝耀俱官至掌营泩又名达常领兵讨贼有军功卒赠左军都督掌府事郡公耀官至外左掌营熙宗皇帝诸子皇长子淇母皇后阮氏公初授掌奇熙宗皇帝元年甲寅黎弘定十五年陞右府掌府事鎭守广南公至鎭务施恩惠抚恤军民境内晏然十八年辛未黎德隆三年夏薨公在广南恩威兼着及薨士民咸痛惜之赠少保庆郡公嘉隆四年给墓夫五人子四锐春才智俱官至掌营五世孙愼官该队睿宗皇帝九年甲午春从掌奇尊室昇讨西贼于广南昇怯先溃愼力战死于阵愼弟二焕登俱官队长从左军阮久逸讨贼于广南与贼战俱阵死皇五子安皇长子淇同母帝缺传无嗣皇六子永官授都督右府郡公薨年失详子七越科平天下盛壹皇七子禄薨年事迹失详无嗣皇八子泗生母失详公初爲广南副将神宗皇帝初嗣位广南鎭守渶发兵反筑俱低垒公不从遂免于罪亡薨年无嗣皇九子绍缺传皇十子荣生母失详初官掌奇郡公其冬薨年缺子嘉皇十一子敦生母失详初官授掌奇其秋薨年缺子俊神宗皇帝诸子皇长子武早薨无嗣皇三子琼事迹失详无嗣太宗皇帝诸子皇长子演又名汉母皇后朱氏公初立爲世子拜掌营甲子黎正和五年冬薨年四十有五上悼惜之赠佐理扬武功臣上柱国掌府事少师福郡公立祠于世赖祀之世宗皇帝五年癸亥追给寓禄民二百人春和上鲁东野三社村嘉隆四年以国初功臣列在三等荫其孙一人世袭次队长使之监祀给祀田三亩墓夫二人子六治历惠聪翼濳俱官授掌奇三子惠四子聪得罪附尊谱后明命十四年削籍别爲阮顺氏语见逆臣传皇三子溱又名玄母皇后宋氏初授掌奇乙丑黎正和六年秋薨年三十有五赠少保纲郡公子沱皇四子淳又名协皇长子演同母弟初授掌奇公素有才略诸将所畏服壬子黎阳德元年夏郑人来侵众号十八万布政鎭守阮朝信以闻上谓诸将曰御敌必先谋帅今谁可皆曰皇四子雄略过人可爲元帅上深然之命爲元帅年甫二十秋七月出师至广平仝胜府分遣列寨屯守阮有镒等咸受节制号令严明诸将相语曰真将才也八月郑兵侵𤅷江列自正始至山头自富舍至鎭宁筑长垒达海岸又于𤅷江海口排列战船千艘势甚猖獗公令筑礮台于鎭宁垒募土兵分屯守源头诸要路以备之十一月郑将黎宪逼鎭宁垒公军渠河诸将分屯沙觜堡及日丽海口相爲声援郑兵攻之不能克郑柞召其将佐切责之宪复督众薄垒下塡壕夷堑悉力急攻一日闲垒几陷者数矣守将张福岗欲弃鎭宁退每耐堡公报曰我军一退敌必乘之不可复制矣宜勉力固守我必赴援乃遣人驰至沙埠垒令阮有镒援鎭宁遂移兵守沙埠郑复遣其将名胜缺姓战船三十艘从海口入据江津以断鎭宁援路公卽令该奇坚礼缺姓乘夜直至沙觜堡礮台置大礮伺名胜船过击之复令参将才礼缺姓率战船出海口夹攻名胜果爲坚礼兵所败鎭宁兵势复振郑兵累攻不克十二月黎宪复整众攻鎭宁公遣该奇胜林缺姓调象六十余匹从长沙海渚回绕而行出入沙埠垒又令水军飞掉出洋对弥沦海口潮往汐返以爲疑兵宪连日攻垒不拔又闻郑柞至𤅷江感恶风疾笃而回宪益惧遂撤兵走公率师追至隶弟山而还自是南北休兵是役也郑人倾国来侵势亦孔亟公年才及冠受命董戎调度得宜诸将用命故能以寡制众靖难安边厥功伟矣敌旣退凡所获北军公悉令给与钱粮衣服放回不戮一人又于鎭宁城内设一坛犒祭阵亡将士城外设一坛慰祭北军阵亡将士公引兵回石舍以捷闻上大喜曰吾儿几扼北寇今后郑家不敢正视南朝矣乃遣官賷金银钱帛厚赏将士及宴劳诸军癸丑春公凯还至艮福府谒见上大悦赏黄金一百两白金一千两锦五十疋公辞曰此乃主上之威诸将之力臣何能焉上曰有大功当受重赏何辞爲公乃拜谢公初奉命出师帐下常用甲士侍左右有广平人弼义缺名家有一女姿色绝美因进之公曰美色恶德何用此尤物却之又怜其贪赐钱十襁闻者皆服其德量逮平贼归屛绝女谒构小庵奉佛谈玄以自乐乙卯夏出痘薨年二十有三上甚悼之曰吾儿爲国靖难有大功于社稷天何夺之速耶赠明义宣力功臣开府辅国上将军锦衣衞都督府掌府事少尉协郡公谥全节立祠于云梯社名祀之睿宗皇帝三年戊子追给祀民三百人祀田五百亩嘉隆四年列在开国功臣上等荫其孙一人世袭队长监祀事给祀田十五亩墓夫六人复赐从祀太庙明命十二年赠开国尊臣尊人府左尊正特进壮武大将军中军都统府掌府事改谥宪毅封国威公子四润醴韶攀惟长子润三子韶最显俱官至掌营赠少傅郡公皇五子年早薨无嗣皇六子遶早薨无嗣英宗皇帝诸子皇二子遵早薨无嗣皇三子上从人下从王缺传无嗣皇四子贞官授外左掌营薨年失详无嗣皇五子广早薨无嗣显宗皇帝诸子皇二子体母陈氏赠修容夫人公初授水奇掌奇壬午黎景兴二十三年秋薨年七十有四赠掌营子七敏赏造会瞻汨湤皇三子缺皇四子龙母右宫嫔黎氏公官授掌衞事癸亥黎景兴四年夏薨年五十有一子四晖昞曔昕皇五子海生母失详其秋薨年缺子二依拒皇六子缺皇七子濂生母失详其冬薨年缺子二墨炽皇八子泗又名旦母宋皇后乙未黎永盛十一年授内右该队公体丰肥有器局博涉书史尤长国音诗世宗皇帝卽位公以才爲众所忌乃致事上爲治邸于香芹属香茶县以居之公不预政放怀风月觞咏自娱所着花情传用国音辞极悽惋人传歌之癸酉黎景兴十四年夏薨年五十有五赠少师伦国公子五昱靖昇肃护长昱爲人博学有才略睿宗皇帝朝爲掌奇领刑部事朝廷倚以为重三年戊子乡科昱爲监试黎正烨白允朝居首选人称爲得士国傅张福峦以昱爲国尊臣有盛名欲引爲助乃妻以女昱守正不阿峦恶之使人诬昱谋反按之无状遂罢归私第昱旣归号所居堂曰静远堂日与幕客吟咏爲乐绝口不言国事昱工于诗尤善奕解音乐人传南琴是其所制云辛卯年卒年四十四次靖又名晸官授外左掌营郡公甲午冬从睿宗皇帝南幸乙未春至广南与尊室晊请立皇孙旸爲东宫以繋人望东宫旣立靖等属焉旣又从东宫入平定其年秋西贼阮文岳使靖往广义招慰军民结诸蛮众寻爲贼所害次昇历官布政营鎭守掌营郡公甲午春西贼扰掠广南昇调拨诸军讨之畏贼势大连夜奔回及郑人入顺化昇诣黄五福军降寻卒昱次子曦初授队长壬寅年从入嘉定官至中营监军靖长子斌官该奇癸巳冬西贼据广义斌率兵拒战不克引还甲午冬从南幸奉诏往征六道兵与贼战死于阵嘉隆九年追赠掌奇次晖官至侍中右二衞衞尉领平定鎭守皇九子泚又名棠母黄氏公初授掌奇鎭抚癸未黎景兴二十四年秋薨年六十有六赠掌营子七讲会五信欢构智皇十子麟生母失详其春薨年缺子允皇十一子振戊午黎永祐四年春薨子六硕潭雪云伯谅皇十二子沺母敬妃阮氏公初官右水该队己未黎永祐五年夏薨年四十赠太保胤国公子四长爰官至掌水奇性喜酒沈醉废事次昑官至该队次䀬官至右水该奇甲午冬从睿宗南幸丙申夏与贼战死于阵次曮官右中奇历陞内右掌营管吏兵二部领广南营左府掌府事郡公性奢丽后房常百数十人专事宴昵不以国事爲意甲午夏西贼扰掠广南曮提大兵进讨俄召还癸卯秋卒皇十三子登母右宫嫔黎氏公初授掌奇癸未黎景兴二十四年春薨年六十有二赠掌营子二槿蕴皇十四子缮母阮氏公初授该队己巳黎景兴十年春薨年四十有七赠该奇子二德嘉皇十五子庆母张氏公初授该队戊辰黎景兴九年夏薨年四十有五赠该奇子三道鹤田皇十六子上从日下从木母宋氏公初授该队壬午黎景兴二十三年夏薨年五十有七赠该奇子六美祥元继嘉议皇十七子平官至掌奇薨年缺子敬皇十八子秀母阮氏公于秋薨年缺赠掌奇郡公子三胜渊溢皇十九子传皇子泚同母弟官授该奇逸薨年赠掌衞事郡公子二倕仪皇二十子旵生母失详乙酉黎景兴二十六年夏薨年五十有九子二坚顺皇二十一子郡生母不详官授该队亡薨年子昱皇二十二子伦又名偃生母失详公初授该队戊辰黎景兴九年秋薨年四十有一赠该奇子三宝意儒皇二十三子柄母黎氏公初授该队乙酉黎景兴二十六年夏薨年五十有八赠该奇子四匡宣良夷皇二十四子上从宀下从示生母失详亡薨年子汉皇二十五子曮又名孟母黎氏公官授掌奇亡薨年公园居云杨后人称爲园公其市爲园公市子二奇春皇二十六子椿生母失详官授掌奇亡薨年子泰皇二十七子澧又名脉母阮氏赠昭妃列夫人公初授右翼奇掌奇甲戌黎景兴十五年秋薨年四十有六赠少保晟郡公子二进道皇二十八子昊生母失详亡薨年子谅皇二十九子纪皇子传同母弟官授掌奇癸亥黎景兴四年夏薨子二昭虽皇三十子䀬生母失详公官授掌奇逸薨年子暄皇三十一子亨缺传子庆皇三十二子禄皇子柄同母弟公初授该队甲午黎景兴三十五年夏薨年六十有三赠该奇子二合晙皇三十三子霑生母失详俗称笃公戊申黎景兴四十九年秋薨年六十有四子三萃䨎𩅽𩅽有别传皇三十四子谦亡薨年子谅皇三十五子缺皇三十六子缺皇三十七子度母宋氏公官授掌奇壬申黎景兴十三年夏薨年二十有八子兼皇三十八子财亡薨年子二壮盛肃宗皇帝诸子皇二子浟又名曮母皇后张氏公官授掌奇辛未夏薨赠少保郡公子三𣋑暸庆皇三子㬕母右宫嫔阮氏公初授该队丁丑冬薨年三十赠该奇子晖世宗皇帝诸子皇长子暲又名茶母皇后张氏癸未黎景兴二十四年冬薨年三十有二嘉隆四年给祀田十五亩以供祀事五年追封成公谥刚正祀展亲祠无嗣皇三子昴又名文母阮氏官授内左步营掌奇睿宗皇帝七年壬辰公钦命阅选归仁甚得民心八年癸巳国傅张福峦擅政尊室大臣多怨峦欲害之令翰林吴廷恕知府陈佳盗用峦印诈爲峦通伪岳书弃于道参谋佐缺姓得之以告公公言于上请治峦狱峦力辨其诬上不之罪峦疑此书爲佐所作囚而杀之复以此怨公诈爲贼书言公与贼通使人告公反按治甚急公惧出亡至甘露连山脚肿不能行峦使该队尊室香追获沈于三江海儿人皆𡨚之公薨年四十有一嘉隆元年世祖高皇帝以公曾有阿保之功赐祀田三十亩子廉又名同癸丑夏入嘉定官至该队嘉隆十七年卒赠壮武功臣辅国武烈将军该奇皇四子㫛又名诚生母失详甲午授节制水步诚郡公其年冬郑兵至胡舍公与阮久法执国傅张福峦送黄五福军乙未春扈从睿宗皇帝幸广南及驾幸嘉定公病弗克从畱广南其年夏薨年四十有一子五昭贵昙晃曜晃有别传皇五子昱又名宝母皇后张氏其春薨年缺赠锦衣衞都指挥使司都指挥使谥正直嘉隆四年给祀田十五亩十三年加赠懿公祀展亲祠子三暽晖旪晖有别传皇六子晊生母失详甲午郑兵来侵陷良福屯公爲步兵节制拒之败绩乙未从驾幸广南畱辅东宫旸丙申年入嘉定陞少傅丁酉年从新政王避敌于巴越病薨年四十有一子二晥长皇七子曔母昭仪夫人陈氏初授后翼奇该队甲午秋睿宗皇帝观兵于思贤原思容海口陞公掌营郡公权监国事乙未春公扈从驾南幸嘉定遇风沈于海薨年三十有八子三晴䀬道皇八子昄皇子曔同母弟逸其薨年子朔皇九子昊母左宫嫔张氏公初立爲世子岁八月十八日恭遇圣诞节尊室文武臣僚各以珠玉锦锈献世子独进粟子一盘上怪问之世子对曰谷乃生民之本臣以爲贵于珠玉故以进上奇之庚辰黎景兴二十一年春薨年二十有二上悼惜不已赠太保郡公葬龙湖禁歌唱百日中兴初谥爲孝宣王祀嘉定太庙第五案嘉隆三年改谥爲濬哲温良英睿明达宣王建祠于龙湖祀之子一旸号皇孙旸年少美丰姿眉目如画有贤德舆情属焉甲午冬郑将黄五福南侵从睿宗皇帝幸广南乙未春驻跸架津尊室晊等进曰皇孙旸贤德内外属望愿早卜贰以图恢复乃立旸爲太子称东宫鎭抚广南总理内外兵民诸事务睿宗南幸嘉定东宫畱屯俱低尊室靖尊室晊阮久愼等皆隶之西贼阮文岳与其党谋得东宫挟以惑众乃分兵三道邀截之东宫乃遣谋士贵缺姓往说上道贼将统率面人名等曰西山虽猖獗然北有郑兵南有嘉定大兵腹背受敌久必难保尔等与其爲盗贼党曷若早图反正从我南入共图恢复垂功名于竹帛顾不韪欤面等受命其年夏东宫由上道行百姓从之者众贼将集亭李才等追至污耶与面等战破之逼迎东宫归会安庯集亭每欲害之李才爲劝解乃止岳遂迎东宫还归仁会宋福洽率嘉定兵进克富安军声大振使人要还东宫岳大惧迁东宫于河𦼔安泰以避之岳谋立东宫以收众望乃迎还芃江以其女寿香配之厚赐金银锦綵以平山一县爲嫁赀屡请正王位东宫不许丙申春岳迁东宫于什塔寺其年冬东宫欲濳往嘉定乃密与家臣议曰西山假我以惑众我若苟安于此则五营将士及诸道义兵以有我在投鼠忌器不敢急攻何日国贼可灭旧业可复不若决计去之出彼笼络以图大事会有船户名进者泊虎矶东宫密使谋士贵约进备船以待癸卯夜雨甚东宫与张福颖谋士贵等冒雨出舟人曰风逆柰何东宫应曰去则顺矣舟出风果顺帆疾如箭至渭泥洋分尊室春自广南乘舟适至遂同南入诣谒行在东宫请于睿宗遣参谋阮名旷往谕李才先是李才从宋福洽入援福洽卒李才与东山党有隙遂据昭泰山以叛至是旷往李才心疑畱于军尽率所部下柴棍睿宗命驾避之李才分兵四道擂鼓而进东宫令开旗示之旗有东宫奉命招安六字李才军望见皆弃鎗罗拜欢声如雷乃迎东宫如油蔑东宫先遣内左阮敏往柴棍慰探官军招安黎庶居数日与李才还柴棍令张福愼奏请睿宗幸金璋寺相率称贺睿宗大会文武禅位于东宫东宫以事势交迫不得已受命称新政王尊睿宗爲太上王寻陞尊室晊爲少傅尊室春爲掌奇李才爲保驾大将军宋福淡爲监军陈文和爲内殿参谋丁酉春西贼阮文惠入寇王畱李才守柴棍自将兵进次鎭边贼步兵濳入上道副节制阮久俊掌长舵阮大吕俱战死李才在柴棍屡与贼战水军不利王会诸将议参赞阮登场以爲贼众我寡难与争锋不若退守柴棍以图战守之策王从之乃畱掌奇宋福良屯鎭边而自引兵还命李才率兵出旭门与贼拒战斩贼巡察宣缺姓贼兵稍退适张福愼自芹渤提兵赴援李才疑爲东山兵卽撤回贼乘之李才军遂溃王得福愼兵退守争江睿宗幸橙江初李才恃功骄横世祖高皇帝知其必败言于睿宗请往三埠招集东山兵至是率东山兵四千余人赴援睿宗乃令建东山上将军旗号进至才阜命王曰才阜前路我自当之争江后路王自当之夏四月贼兵攻争江王退保茶律掌奇宋福添率水军迎至巴越王遣宋福祐守美笼福添守香堆宋福和领诸军衞阵以御贼其年秋少傅尊室晊内左阮敏掌奇宋福祐俱以病卒掌奇宋福和独与贼拒战旣而阮文惠益兵攻香堆福添奔巴越王以兵少食尽议奔平顺与朱文接兵合竟不果贼犯巴越诸将皆散福和死王恐屯陷军民不免屠戮乃约于贼曰汝能全我屯中军民性命吾当自来贼许诺王乃诣贼庚戌王遇害薨从官十八人俱爲贼所害中兴初谥爲孝惠王列祀嘉定太庙第六案嘉隆三年改谥恭敏英断玄默伟文穆王八年归建山坟于隆湖合祀宣王园寝给二王祀田各一百亩以尊室曜爲该队监祀事明命六年罢祀田给库钱以供祀事皇十子晏又名昭母邓氏公初授水奇该队壬辰春薨年三十有三赠该奇子三昞暲伸昞暲俱有别传皇十一子晙小名多旧石旁皇子曔同母弟甲申夏薨年二十有三赠该队无嗣皇十二子㬫又名炎小名𥐧旧石旁皇子曔同母弟甲午年授节制掌营郡公丙申夏薨年三十有四子三汉晋晃皇十三子暺又名长母陈氏甲申年授节制掌营郡公丙午春薨年四十有三子二曙谨皇十四子鬈生母失详乙未冬与弟春就广南起兵讨贼用张福佐爲谋主又得清商名悉以家资亿万助之招集义勇据有升奠二府兵势大振西贼阮文岳悉众拒战相持二月余会岁饥军乏食贼乃乘之兵遂溃公不知所终无嗣弟春自有传皇十五子曜母慧凈圣母元师阮氏早殇赠少保郡公皇十七子春母武氏丙申公与兄鬈讨贼于广南爲贼所败遂泛海走至平顺之渭泥遇东宫同入嘉定睿宗皇帝见之喜甚卽授掌奇守香福屯丁酉春西贼阮文惠入寇公随睿宗皇帝避兵于龙川及失守公得脱乃与鄚天赐奔暹罗乞援不得遂畱于暹腊人匿螉胶反闲于暹谓得嘉定密书言公与鄚天赐爲内应谋取望阁城暹王疑之公遂遇害薨年二十有四嘉隆二年归葬杨春赠少傅郡公九年列祀忠节功臣庙给墓夫四人子曎有别传皇十八子昇母右宫嫔宋氏甲午之变睿宗皇帝南幸公年甫十三弗克从寻爲西山所执有贼将统领阮眞欲妻以女乃力爲之救解得免拘禁然亦未能远出惟托渔钓以度日癸丑夏公钓江上见一男子浮尸因被以己衣服托爲钓溺贼至不能辨信以爲眞使瘗之以故得遁去闻世祖高皇帝亲征归仁乃与尊室廉僦船泛海濳诣云峯军次旣至帝且喜且悲执手垂泪曰运遭多难亲戚暌违不图今日复得相见岂非先王余庆使之危而福难而全乎于是开宴尽欢而罢寻加公爲国叔掌奇郡公恩礼优厚廉亦授钦差该队辛酉春公自嘉定召诣行在从驾收复旧京是年冬西贼阮光缵入寇洞海车驾亲征公畱守京城嘉隆元年壬戌大驾北伐公与阮文谦畱京听便宜行事寻知尊人府事务公尝列尊室谱系以进请令八岁以上十二岁以下皆给廪饩使入监读书帝许之十六年丁丑封福隆公赐册印冠服十八年己卯夏薨年五十有八公帝室懿亲尊宠无二帝尝以国叔公唿之而不名每燕见辄爲之起延坐御榻公固辞曰天无二日臣昇何敢当帝命席地与之坐出起送之帝于公礼遇愈隆而公秉礼愈谨二十余年常如一日郡公阮文仁黎文悦尝相语曰我皇上亲亲之恩国叔公谦谦之德古今罕见至是薨帝悲悼不已用宋制亲王丧辍朝五日赐谥和靖支官帑治其丧命皇子定远公昞谕祭又谓礼臣曰国叔于家爲耆德于国爲元臣今不幸溘逝其子尚幼竢年长议袭以延公祀子四晟永祥垂长子晟早卒次子永明命年闲袭封福隆侯祥垂俱荫授助国郎公主列传肇祖皇帝一女皇女玉宝太祖皇帝姊也适郑检初太祖爲将检忌其功尝欲谋害之主知其意爲之调停又以美言劝检请于黎帝授以顺化鎭节丙戌秋郑宫灾薨赠王太妃谥慈仪子郑松太祖皇帝诸女皇女玉僊下嫁巖郡公缺姓皇女玉秀适郑梉立爲西宫熙宗皇帝十年主密令阮久乔賷书及宝印南入顺化以献又修隆恩寺于昇隆广布坊追述肇祖太祖功德立碑志之明命二年改寺名崇恩寺绍治元年又改弘恩寺辛未春薨赠正妃谥慈顺子桥女玉爲黎神尊皇后熙宗皇帝诸女皇女玉莲皇子淇同母姊下嫁鎭边营鎭守副将阮福荣莫景贶长子赐国姓后赐改爲阮有氏皇女玉万皇长子淇同母娣缺传皇女玉夸皇长子淇同母娣缺传皇女玉鼎生母失详下嫁副将阮久乔甲子黎正和五年冬薨神宗皇帝一女皇女缺名下嫁掌奇明缺姓太宗皇帝诸女皇女玉曹母朱皇后主薨年失详皇女缺名下嫁掌奇壮缺姓皇女缺名下嫁掌奇德缺姓英宗皇帝诸女皇女缺名下嫁信郡公缺姓皇女缺名下嫁才郡公缺姓皇女玉冉下嫁掌营张福攀癸亥黎景兴四年秋薨赠宋山郡君淑夫人皇女玉嬝事迹失详显宗皇帝诸女皇女玉创母右宫嫔宋氏下嫁该奇赠掌衞宋文春辛丑黎保泰二年秋薨赠宋山郡君贞夫人谥慈懿皇女玉凤下嫁内右掌营阮久世阮久乔之孙有别传壬寅黎保泰三年冬薨赠宋山郡主序夫人谥慈雅皇女玉日下嫁该奇阮久阅阮久乔之曾孙皇女缺名下嫁掌奇眞缺姓肃宗皇帝诸女皇女玉赏母左宫嫔张氏下嫁该队阮福毛或系当年赐姓庚戌秋薨年七十有八皇女玉珊生母失详下嫁掌营宋福颖丁亥黎景兴二十八年夏薨年五十有一皇女玉玧又名创下嫁外右掌营焕郡公阮久法甲午之变睿宗皇帝南幸主与久法挈家入广南从驾旣而久法以病归富春主从驾南入嘉定及嘉定失守又从世祖高皇帝如暹其夏薨缺年后归葬杨春皇女玉玣下嫁该队张福信皇女玉琬下嫁该奇阮久政阮久通之子世宗皇帝诸女皇女玉瑄母左宫嫔宋氏下嫁节制掌营阮久统甲午之变统旣殁公主畱居云杨属香水县削发爲尼人号云杨尼姑适西贼无礼犯及列圣陵寝主密令其壻阮德濬与亲信老尼各濳诣定门金玉居正等社暗嘱民人使之随方保护故居正社人阮玉諠濳奉基圣陵安于净处辛亥年主濳使信人名善搭商船诣嘉定以事闻又以贼情动静兵粮多少一一陈奏邰阳人黄光所撰怀南曲亦录进以见民心思望世祖高皇帝得书甚悦于是密差人往来侦探贼势皆濳住主家主又散其家赀委阮德濬招诱忠义良民及伪党使之归顺帝亦遣人賷密谕及空纸令主随事缮写旨差旨传以给之后事洩伪都督逸率兵围其家幸密差诸人不在贼搜拿无所得因掠其财而去丁巳年伪兵部阮大朴往鎭归仁城德濬与朴善知朴阴有归附之意及行主令德濬送之途中诵彻语辰乎辰乎不再来朴首肯而去伪都督黎质贼健将也朋党事起质诈死犹濳隐归仁茶同山中主闻之乃遣亲信人名厚往诱质归降主复探知贼兵悉调往归仁都城空虚因画思贤顺安海口屯所形势密令范有心阮可凭等由上道诣行在以闻己未夏段文葛使朴姊氏训賷勅旨入城谕降朴得旨卽与总管黎文清以归仁城归顺辛酉夏御驾克复旧京卽令宋福樑迎主诣御舟主泣拜帝亦泣自是数幸其第赏赐甚优嘉隆初优给岁俸卽所在起甲第又听自募立常班队爲随兵八年主薨年七十有二遣官治其丧葬杨春给墓夫五人后以所居爲祠祀之岁忌日给钱三十缗嗣德三年荫曾孙恩爲百户监守祀事皇女玉愿下嫁旧营鎭守掌奇张福嵊张福峦之子癸巳冬薨年四十有八皇女玉城下嫁内左掌营管吏礼二部兼管图家琉郡公阮久琯阮久乔之孙阮久渊之子癸卯春薨年四十有四皇女玉瑷下嫁节制掌奇阮久策阮久法之子乙未秋薨年三十有三皇女玉玥下嫁该队张福道主于明命六年秋薨年七十有七谥婣慈皇女玉珺下嫁掌营赠太保国公宋福匡有别传主以琴瑟不调而归寻往广义至板津爲贼所获溺杀于广南会安江薨年二十有五其仆收葬之嘉隆五年归葬安旧皇女玉璹母左宫嫔张氏下嫁该奇张福岳张福峦第三子乙未春主与张福岳同入嘉定岳死主随世祖高皇帝居富国因往河僊辨军需爲贼所获遂遇害薨年三十有七皇女玉玔又名辉下嫁该奇阮久秀久通之子皇女玉瑶母张皇后其冬薨年缺嘉隆五年赠第一宫皇女谥贞淑祀展亲后祠皇女缺名下嫁该队沼缺姓皇女玉玑事迹失详皇女缺名下嫁该奇信缺姓睿宗皇帝一女皇女玉淑母阮氏下嫁威武衞衞尉宋文盛嘉隆十七年秋薨年四十有三谥惠贞大南列传前编卷之二止诸臣列传四大南前编列传卷之六诸臣列传四鄚玖鄚天赐子沿泩添孙柄榆陈上川子大定鄚玖鄚玖广东雷州人明亡淸人令薙发玖独畱发而南投于眞腊爲屋牙见柴末府汉人唐人与眞腊阇婆人商贾凑集玖乃移居芳城开赌塲谓之花柭而征其税又得坑银骤致富因招流民于富国芹渤架溪陇奇香澳哥毛等处立七社村以所居地有僊人出没河上因名河僊其地附山沿海可以聚商生财会暹人侵眞腊腊人素怯弱闻敌来便走暹帅见玖因诱使归暹玖不得已从之旣至暹王奇其状貌悦而畱之居玖万岁山寻因暹国有内变玖潜回陇奇流民归附日众玖以陇奇迫狭不可居聚复移回芳城四方商旅多归之有谋士苏君说玖曰腊人性狡诈少忠厚非可久依闻南朝天王仁声义闻威德素孚不若叩关称臣以结蟠根之势万一有变倚以爲助玖善之显宗皇帝戊子十七年秋玖与其属张求李舍等奉玉帛诣阙上表称臣求爲河僊长上见其人相貌魁杰进退恭愼嘉其忠诚敕爲属国名其鎭爲河僊鎭授之总兵官颁赐印绶又命内臣饯之都门外人皆荣之玖归鎭建城郭起营伍具僚佐多置幕署以延接贤才民日居聚遂成一小都会焉初玖母蔡氏思子日切自雷州航海而来玖孝养备至居久之一日其母入三宝寺谒礼金身俨然于佛前坐化玖因铸宝像起龛于寺奉之今遗像尚存云乙未春眞腊匿深引暹兵侵河僊玖拒之不克走据陇奇匿深掠其财物而去玖寻归河僊筑堡远斥堠严爲防守之计肃宗皇帝乙卯十年夏玖病卒年八十余赠开鎭上柱国大将军武毅公子天赐鄚天赐子沿泩添孙柄榆鄚天赐子士麟玖之长子也生而有奇兆先是陇奇地所居江中倏然涌见七尺金身光射水面蛮僧见之惊异言于玖云此国出贤人之兆其福德无量玖令往迎起之百计不能动遂依岸建小寺祀之天赐亦生于是年人传称菩萨出世云天赐幼聪敏博洽经典通武略肃宗皇帝丙辰十一年春以天赐爲河僊鎭都督赐龙牌船三艘免其征税又命开铸钱局以通贸易天赐乃分置衙属拣军伍起城堡广街市诸国商旅凑集又招来四方文学之士开招英阁日与讲论唱和有河僊十咏风流才韵一方称重自是河僊始知学焉世宗皇帝己未元年春眞腊匿盆侵河僊眞腊以失地故怨鄚玖玖卒天赐初领鎭节盆遂举兵来侵天赐率所部击之夙夜鏖战其妻阮氏率兵妇转饷饭军军得宿饱天赐遂奋击盆兵大破之捷闻上大加奖异特授天赐都督将军赐赤袍冠带阮氏亦封爲夫人由是眞腊不敢窥河僊矣丁卯九年夏天赐遣人乘龙牌船赍递品物以进上嘉之赐以从鎭该队队长告身四道竝锦绣器皿遣还会有海匪名德刧掠龙川洋外天赐得报卽遣其壻该队徐有用率战船是搜捕获匪党四人名德奔巴忒爲暹卒所获斩之余党悉平丙子春眞腊侵崑蛮上命五营将士讨之眞腊王匿原走依河僊言于天赐请献寻奔雷巤二府之地竝补三年前所欠职贡以赎罪天赐爲之题请上许之次年匿原死其族叔匿润权监国事边臣奏请因而立之上令献茶荣巴忒二府然后许之适润之壻馨弑润篡立润之子匿尊奔河僊天赐亦爲之奏请上乃封匿尊爲眞腊国王令天赐护送归国匿尊乃献寻枫龙之地又割香澳芹渤眞森柴末灵琼五府以谢天赐献于朝上令隶归河僊管辖天赐乃置架溪处爲坚江道哥毛处爲龙川道各置官吏招居民立村邑于是河僊幅𢄙日广睿宗皇帝丙戌元年秋暹罗疯王整备战船刻日来侵河僊天赐侦知之乃关报嘉定调遣宋文魁请兵应援丁亥春缅甸攻暹掳疯王次子昭翠奔河僊天赐复致书文魁撤回援兵会有淸潮州人名霍然聚党于古公屿有阴窥河僊之意天赐遣兵潜往围捕霍然爲众所杀余党悉散戊子秋暹茫萨长郑国英自立爲王索贡于眞腊匿尊不从国英乃遣将攻眞腊掳掠其民天赐闻之益严边备己丑春又有淸潮州人陈太纠众于巴马山谋袭河僊密结鄚族人鄚崇鄚宽爲内应天赐伏兵擒崇宽追勦其党于香山寺陈太奔暹庚寅秋河僊逃兵范儖聚香澳芹渤与阇婆荣离麻眞腊屋牙稽合众至八百余人船十五艘分水陆袭击河僊天赐击破之剌毙范儖于江中擒稽庐斩之河僊屡遭兵燹兵食虚耗民心骚动天赐上疏自劾上赐书宽慰劳之又敕嘉定调遣凡河僊有事警报当速策应辛卯秋暹王以昭翠投居河僊恐爲后患乃简阅兵甲谋袭河僊天赐侦得其状请援于嘉定调遣宋文魁以年前虚报边警徒劳王师遂迟回不赴顷者河僊城中见南方赤虹二交作十字长三十丈余又于北帝楼下旧有沙堆忽爲回风卷沙飞上半空城中昏翳须臾撒下成堆形如十字术者知其爲十月失城之兆旣而暹兵猝至围城城中兵少不能抵敌城遂陷乃在十月期也天赐与其子子黄子淌子沿等由水道走鎭江自陈失守之由上疏请罪上赐书宽免之仍厚加廪给令调遣以兵送回镇江道使招抚流民再图讨贼壬辰夏暹王复乘胜击眞腊调遣阮久潭等提兵进至南荣大破之暹王走还河僊致书于天赐求和天赐郄之暹王遂委其将陈联守河僊而自率兵掳天赐子女及昭翠以归癸巳春天赐遣舍人鄚秀赍书如暹讲和暹王大喜送回所掳子女召陈联还河僊城堡庐舍尽爲暹兵残破天赐仍畱鎭江使子黄回鎭整理甲午冬西贼阮文岳势甚猖獗郑人又引兵南侵天赐在鎭江闻变使其属载粟上京以供军饷船至归仁洋外贼兵邀夺之乙未春驾幸嘉定驻跸于牛渚天赐卽率诸子诣谒行在上奖劳之特进爲国老都督郡公以子黄爲掌奇子淌爲胜水该奇子沿爲参将该奇各令回鎭江道按守丙申西贼累次入寇王师数战不利丁酉上幸芹苴与天赐兵合乃命参将子沿率本部兵入东口道合诸勤王兵夹攻西贼贼败之子沿复回鎭江设险守御天赐侍跸恭顺备至上以所部兵力寡弱难与贼抗遣杜淸仁潜往平顺召朱文接入援先是西贼将举大兵犯鎭江天赐陈避敌之策曰鎭江非据险拒战之地请奉驾由芹苴浅江出坚江地倘有不测则出幸洋岛俟势而动其秋天赐扈驾先行遣子沿入狭江地面斫伐大木塞去水路上忧患日切召天赐谓曰今贼势猖獗国事如此安能冀其再造乎天赐叩头拜泣曰然则当召属臣郭恩洋艚来奉圣驾及宫眷臣请竭犬马之劳远投淸朝广东告乞中国兴师殄灭羣凶复我疆土臣愚以爲非此远图则无着足之地上允其奏驾幸龙川天赐乃遣属臣五戎该奇宽护驾先往天赐畱坚江汛口以待郭恩船至俄而龙川失守贼遣人往诱天赐天赐不肯从移驻富国岛及闻贼奉驾还嘉定天赐唿天大恸曰我今而后无面目见天王矣会暹王郑国英遣船来迎天赐遂如暹尊室春亦从海岛如暹请援暹王厚款畱之戊戌春世祖高皇帝初摄政遣该奇刘福征如暹修好竝询访天赐等消息庚子夏又遣该奇参该奇静等聘于暹会有暹商船回言自广东还经河僊洋分爲畱守昇所杀尽掠货物暹王迁怒遂将参静等下狱适眞腊人逋翁胶谮于暹王称获嘉定密书令鄚天赐尊室春爲内应谋取望阁城暹王惑之卽逮系天赐等鞠问鄚子沿辨其诬暹王杀之天赐遂自死年七十余尊室春与该奇参该奇静从军五十余人皆遇害天赐之子子黄子淌亦爲所杀尊室春别有传子泩天赐之季子也初遭难从父入暹自天赐爲暹王郑国英纵毒其子孙长成皆爲所害惟子泩及弟子浚子添姪公柄公榆公栖尚幼暹大臣𣘁罗歆见而怜之救得免徙远边壬寅年暹王郑国英爲其臣𡨚产所弑暹大将质知自立爲佛王始召泩等回望阁城养赡之甲辰春驾幸望阁因念功臣遗裔乃授子泩参将其秋帝以暹兵还复嘉定子泩扈从大兵进克茶温命子泩守之俄移守鎭江其年冬官军失利驾幸鎭江子泩备船三艘迎驾及扈从官军往土朱屿驻跸乃命子泩奉国书如暹关报乙巳夏驾复如暹子泩仍畱奉侍丁未秋从驾还嘉定以子泩畱守河僊大兵进讨子泩奉献石机鸟鎗三百杆以助兵用戊申夏子泩卒赠特进辅国上将军锦衣衞掌衞事都督掌奇公柄子黄之子天赐之孙也子泩旣殁乃召公柄于暹还授龙川畱守居无何公柄卒子添天赐之子也年幼躲居暹民间久之己未年暹人送子添及其姪公榆回河僊子添诣嘉定拜见授钦差统兵该奇及公柄旣殁乃授子添爲河僊鎭守嘉隆四年陞钦差掌奇领鎭如故六年授公榆该队俄遣子添如暹以公榆权领鎭务八年子添卒公榆以事下议公栖公材皆幼未堪民政各荫授该队职衔以守鄚祀给墓夫五十三人寻命公栖等从鎭公务十年春召公榆公材等来京复其家五十人徭役十二年以公榆充如暹乙副使十五年冬陞河僊协鎭十七年秋陞鎭守明命三年秋圣祖仁皇帝追念天赐父子有功于国追封鄚玖爲树功顺义中等神天赐爲达义之神子泩爲忠义之神准河僊美德社依旧奉事十年公榆以老病休致十一年以公材爲河僊守管守十四年夏逆党黎文𠐤据藩安城公榆公材及其子侯熺侯耀俱受伪职事觉敕逮京鞠问公榆公材寻病死乃送其子侯熺侯耀于京狱寻释侯耀使侦暹久之不返又释侯熺往乂安上道侦探不达而还瘐死乂安狱中嗣德元年荫曾孙鄚文烽爲队长使监天赐祀事陈上川子大定陈上川字胜才广东人仕明爲总兵明亡义不臣淸太宗皇帝三十一年己未春与龙门总兵杨彦迪副将黄进陈平安等率弁兵门眷三千余人战船五十余艘投泊思贤及沱㶞诸海口自陈大明国逋播臣爲国矢忠力尽势穷明祚告终不肯臣事大淸南来投诚愿爲臣仆朝议以彼异俗殊音猝难驱使而穷迫来归不忍拒绝眞腊东浦地方沃野千里朝廷未暇经理不如因彼之力辟地以居一举而三得也上从之乃宴劳嘉奖授以官职令往东浦居之陈上川与彦迪等诣阙谢恩而行上川往芹蒢海口驻札于盘辚彦迪黄进往雷巤海口驻札于美湫辟闲地构舖舍淸人及西洋日本阇婆诸国商舶凑集由是汉风渐渍于东浦矣英宗皇帝元年戊辰夏黄进杀其主将彦迪于美湫海口自称奋勇虎威将军拥兵难溪掳掠眞腊事闻上乃命鎭边营副将枚万龙将兵讨之进走死万龙招袭龙门余众使上川管领爲先锋驻兵瀛洲寻进攻眞腊克之显宗皇帝八年己卯秋眞腊匿秋反上川以事闻上乃命阮有镜爲统率该簿范锦龙爲参谋领平康鎭边二营兵及广南七船属兵同龙门将士伐之九年庚辰春上川与贼连战皆克之有镜师至南荣匿秋诣军门降二十年辛卯冬匿深自暹还谋害匿淹匿淹使人驰报鎭边藩鎭请兵赴援上川与副将阮久云以闻语在久云传二十三年甲午冬匿深发兵围匿淹匿淹兵少求援于藩鎭鎭边二营乃以上川爲藩鎭都督发兵赴柴棍鎭边副将阮久富发兵驻雷巤水军驻美湫遥爲声援使人具事驰奏上报曰阃外之事悉委二卿当审其攻取之宜以安藩服旣而上川久富等率将士与匿淹协兵围匿深于罗壁城匿秋具书请罪请立新王以守其国上川等以事闻上大喜曰阃外将军制之当临敌决胜制服远人至如请立新王待后徐议二十四年乙未春匿深在罗壁城势日穷促放火烧城中庐舍潜出南门遁去匿秋闻之亦遁上川久富督兵入城尽收其器仗复侦得匿秋在冰水塔使匿淹招之匿秋惧不敢出愿以位让匿淹上川等上其状上命封匿淹爲眞腊国王夏四月暹使人责匿淹起衅又欲发兵以助匿深匿淹告急上川久富以事入奏上以兵难遥度令二将随宜措置又虑匿淹兵力不给悉以所获器仗赐之併还所俘人口上川寻病卒鎭边人思其功立祠祀之子大定以父荫历官统兵肃宗皇帝六年夏牢人诧卒以眞腊兵寇嘉定大定率龙门属将破贼于芙园贼退走虬澳又与调遣张福永监军阮久霑分兵三道竝进贼大溃大定进据南眞腊匿他惧走山甫七年壬子春贼复扰掠求南大定与福永率兵攻之大定寻进炉越击贼杀获甚众先是贼未平上降书切责福永福永初旣受匿他赂引兵还及闻严旨又以逗军归罪大定及大定捷还知其事欲诉于朝遂乘夜驾海至笔山其从弟⿱山成以爲福永世臣不可与争曲直劝之去大定曰我一门父子受国厚恩今以边帅蒙蔽之故倖然而去自取恶名不但爲臣不忠爲子亦不孝矣⿱山成固阻之使船望东去大定拔劒斩⿱山成船反入沱㶞海口具陈情表由广南营臣以闻廷议欲寘诸法上犹不忍命拘大定于广南遣官前往嘉定鞠状福永罗织欲成大定之罪独久霑力辨其寃案上大定已病死于狱上甚怜之追赠都督同知谥襄敏子大力官至该队隐逸列传隐逸列传阮登坛武长缵邓德述黎达阮香附黄光阮登坛武长缵邓德述黎达阮香附黄光高僧列传高僧列传谢元韶石濂达本圆光觉灵黄笼宋氏裴邓祥谢元韶谢元韶字焕碧广东潮州程乡人年十九出家投报资寺乃旷圆和尚之门徒也太宗皇帝乙巳十七年元韶从商舶南来卓钖于归宁府建十塔弥陀寺广开象敎寻往顺化富春山造国恩寺筑普同塔寻奉英宗皇帝命如广东延请石濂和尚及法像法器还奉敕赐住持河中寺临病集僧众嘱秘语援笔作喝曰寂寂镜无影明明珠不容堂堂物非物寥寥空勿空书罢端然而寂法腊八十一岁受戒宰官门徒众等造塔化门藏舍利奏请记铭奉显宗皇帝赐谥曰行端禅师因爲之记而铭焉其铭曰优优般若堂堂梵室水月优游戒持战栗湛寂孤坚卓立可必视身本空弘敎利物遍覆慈云普照慧日瞻之严之泰山屹屹石濂石濂和尚号大汕厂翁氏淸淅西人博雅恢奇凡星象律历衍射理数篆隶丹靑之属无有不会而尤长于诗明季淸人入帝中国濂义不肯臣乃拜辞老母剃发投禅杖钖云游凡山川名胜足迹几遍英宗皇帝尝令谢元韶如东求高僧闻濂饱禅学乃往请濂喜遂与元韶航海南来旣至居之天姥寺显宗皇帝朝尝召见与谈禅敎上爱其精博甚宠异之善几谏亦有补益顷者都城外人家常夜失火上亲督兵往救之濂谏曰夜间昏黑乘舆岂可轻出白龙鱼服占人垂戒愿畱意焉上深嘉纳自是不复夜出久之濂辞归广东赆赠甚渥又赐名木归建长寿寺自是不复往后因商舶南来作寄怀诗四绝恭进有引略云一江烟浪道限重云八度春光雪添花鬂数人间之夏腊忆天外之因缘遥知绀殿蒲团已证黄梅消息爰遣渡江之苇少伸缩地之怀夜月通潮驰来远信新诗赠远愧乏长言诗其一云东风新浪满江苹想见湖山雨露新自是阳和归草木太平人醉海天春余见原集所着有离六堂诗集海外记事集行世明命年间张好合奉派如东登游其寺住持僧犹能言石老故事达本圆光觉灵黄笼宋氏裴邓祥逆臣姦臣列传逆臣姦臣列传洽泽渶忠惠聪张福峦洽泽渶忠惠聪张福峦大南列传前编总目第一卷后妃肇祖靖皇后太祖嘉裕皇后熙宗孝文皇后神宗孝昭皇后太宗孝哲朱皇后孝哲宋皇后英宗孝义皇后显宗孝明皇后阮敬妃肃宗孝宁皇后世宗孝武皇后慧凈圣母元师陈贵人第二卷皇子肇祖长子尊室太祖诸子尊室熙宗诸子尊室神宗诸子太宗诸子英宗诸子显宗诸子尊室肃宗诸子世宗诸子尊室公主肇祖一女太祖诸女熙宗诸女神宗一女太宗诸女英宗诸女显宗诸女肃宗诸女世宗诸女睿宗一女第三卷诸臣一阮于己子廷勇孙廷雄宋福治宋福洽宋福和莫景贶子荣陈德和陶维慈裴佐汉张茶妻陈氏梁文政阮有进子有威阮有镒阮有豪阮有镜阮有镈第四卷诸臣二阮久乔子应翊阮久世子贵通阮久云阮久霑阮久潭阮久法子策愼阮久逸阮久俊张福奋张福雄张福岗张福识张福攀张福愼宋有大阮德宝子德康阮有允雄禄阮杨林阮延附孙富政成宋文魁子福盛孙明裴公继仆库附阮有名潘福恩杜有仪武文维附第五卷诸臣三阮登第阮登盛阮居贞子佾孙仕阮登进子登匡登辉阮登谨子登通内赞范武丕承阮科占阮科登阮科䀬阮科坚陈廷恩子庆顺孙熹献武廷芳武春浓弟潭范有敬女蓝瑛阮光前胡光大孙福祹黎光代枚公香邓大度陈福成黎春正子春曦孙春暄阮有尊阮登场裴有礼阮名旷陈文识段德协杜文晃黎多蕴子莲第六卷诸臣四鄚玖鄚天赐子沿泩添孙柄榆陈上川子定隐逸阮登坛武长缵邓德述黎达阮香附黄光高僧谢元韶石濂达本圆光觉灵黄笼宋氏裴邓祥附逆臣姦臣洽泽渶忠惠聪张福峦大南列传前编总目止大南列传前编奉勅开载诸臣职名总裁顾命良臣辅政大臣太保勤政殿大学士领兵部尚书充机密院大臣管理钦天监兼领国子监事务充经筵讲官绥盛郡公臣张登桂原御前大臣太保东阁大学士管理吏部事务兼充皇亲师保兼领国子监事务臣武春谨副总裁太子少保协办大学士领户部尚书充机密院大臣臣何维藩辅政大臣协办大学士领礼部尚书充机密院大臣协理京畿水师臣林维义纂修翰林院掌院学士充经筵日讲官臣苏珍詹事府詹事充经筵日讲官臣范有仪原翰林院直学士臣阮有做太仆寺卿臣范伯迢原鸿胪寺卿臣陈着鸿胪寺卿臣裴樻考校翰林院编修臣阮公瑞翰林院从八品笔帖式臣阮德懿誊录翰林院从八品笔帖式臣阮祥讲翰林院从九品笔帖式臣陈曰开翰林院从九品笔帖式臣黎文韶翰林院从九品笔帖式臣黎文眞收掌翰林院检讨臣黎光詅翰林院从九品笔帖式臣阮文颖充史馆总裁纂修臣等谨奏爲将钦修列传前编告成请行刊刻用昭懿典事窃惟国之有史所以详一代之规模体统史之有传所以述一人之本末始终故史体有四传其一也内而后妃皇子公主尊室外而诸臣循吏文学忠义以至隐逸高僧与夫酷吏逆臣姦臣皆类登之所以存往跻而昭鉴戒者也钦惟我国家受天眷命太祖嘉裕皇帝肇基南服神传圣继二百余年凡其懋德盛功宏纲大用固已炳然于方册中惟一代有一代之贤佐一人有一人之事状虽世代久远事迹多所阙略然苟存一二亦可以备考镜于将来绍治元年钦修列圣寔录前编经奉面勅併行修辑列传钦此臣等业经行咨诸地方查访事迹再参稽寔录博採传闻悉心商订汇辑成编首后妃传次皇子传次公主传次诸臣传次隐逸传次高僧传次附逆臣姦臣传凡七目该六卷经奉将样本呈进钦奉朱批已览了着再加检究付梓以传来许钦此臣等悉心研究闲有检出遗逸奉已增加润补请付剞劂嗣列传正编纂成另奉呈进续刻其此次奉行刊刻事宜请由所司各行办理谨奏嗣德五年三月二十九日题旨着有司蠲吉付梓仍由有司详检装潢成帙以传来许余依奏钦此臣张登桂臣何维藩臣林维义臣苏珍臣范有仪臣阮有做臣范伯迢臣陈着臣裴樻