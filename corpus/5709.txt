炽盛光道场念诵仪炽盛光道场念诵仪拾遗序宋云间沙门灵鑑述宋天竺法师慈云尊者以行光教示灭于钱塘天竺道场门弟子灵鑑以所禀法师道德化乎当世三昧行法施于后代发扬四种三昧在乎斯文行法之盛不可以不纪于是拾其遗编独有炽盛光道场念诵仪未广流布遂更釆诸文补助始末因旧五章增为七科示方法乃取于本经令造修者有据释疑则华梵功等道俗兼该其间坛场仪轨今皇朝译经三藏大卿图纪行世此不委明余皆沿袭旧文不忘乎本云尔炽盛光道场念诵仪宋天竺寺传天台教观沙门遵式撰夫法仪施设在乎必当为主若言理有归何须诤论除传者不肖醍醐杀人炽盛光大威德真言者大圣垂愍别示神方虽言小异持盖功深难测专心暂诵立见有功岂在载言第一设坛场供养自有三意初示清净处者经文但云于清净处不别指方隅又云于国于家及分野处若定须闲静离于阓闹别求净地者或若一家灾难起时贫庶之士屋但逾寻室唯方丈四迫隣含傍远精蓝岂亦专令别求净地若其无者便合坐受灾耶理而推之决不然矣今作二意若贫者秖于所住选于胜处便于净地安立道场若国王大臣及豪富者选取上处避喧远秽逈绝之室及先非秽染或新立堂宇最为第一若苾刍精舍亦选可知当于其处作诵呪场二立道场法若国王臣庶并须预空其屋净洁扫洒香泥涂地随看广狭而安道场于香坛上正面安释迦像以曼殊普贤观音等像从之四方安护世四天王像坛中佛前安忿怒明王像以设覩噜形对之余绕四壁列诸星曜净居天等位供养取意自裁三供养者并悬新缯盖旛华珍果名香饮食种种精美竭诚尽力若实贫乏亦随己所有尽出供养无令隐惜诳圣欺心第二示方法经云我今说过去娑罗王如来所说炽盛光大威德陀罗尼除灾难法若有国王及诸大臣所居之处及诸国界或被五星陵逼罗睺彗孛妖星照临所属本命宫宿及诸星位或临帝座于国于家及分野处陵逼之时或退或入作诸障难者但于清净处置立道场念此陀罗尼一百八遍或一千遍若一日二日三日乃至七日依法修饰坛场至心受持读诵一切灾难悉皆消灭不能为害乃至云若有苾刍苾刍尼族姓男族姓女受持读诵此陀罗尼者能成就八万种吉祥事能除灭八万种不吉祥事等据于经文具乎四义一所消三障二能消胜法三明力用四显陀罗尼经云一切灾难悉皆消灭一切之言包乎三障而业障经分明然由烦恼故有业业必招报也又内身外报灾难等事是报障也专明内心是烦恼障也若起决定心动发身口必牵来报者是业障也若尔恶星灾星异都不关心云何是业障答此乃外相表业将起是业责报之相业障感报故其相现前业障外彰报对不久若无方法何以禳之所以第二有能消方法若一日二日三日乃至七日诵此陀罗尼一百八遍表破一百八烦恼成就百八三昧或一千遍成就千种法门故约三业持呪作三德方法以事表理但于清净处置立道场处清净身须沐浴以外明内表作法身念此陀罗尼欲知智在说表作般若至心受持信力故受念力故持拟作解脱作法若成必恶灭善生故第三明于力用夫人身本于不净莲华本于淤泥今近因三业规矩远成三德妙义身业成能禳报障口业成能禳烦恼障至心能禳业障三业既消即成三德故第四显陀罗尼体三障既其以转理数成于三德报障转成法身德烦恼障转成般若德业障转成解脱德如此三法即陀罗尼三德妙体非空而空慧光炽盛非寂而寂具大威德遮九界恶持佛界善遮持不二举一具三言三即一苟非三德祕呪安能成就八万种吉祥事能除灭八万种不吉祥事耶略示如此委陈行相如摩诃止观具明第三拣众清净经云若有国界不安灾难竞起请清净众拣众为二一旧行清净二入道场行清净旧即出家已来精翫律范定慧循修遍检七支曾无一过大集开其悔净尚名污道近世三学难具四仪易颓但取随分如法之僧不犯重戒曾无丑露檀越信奉亦得清净恐拣众太精世少良导若尘埃过甚三业彰露及为贪供养诳说清净南山云人前似人屏处如鬼天龙恶见鬼魅嗤诮如此又何能持呪却灾乎又何能使列宿收光妖怪灭影乎二入道场行清净者众虽旧行净洁堪为福田至入道场更加严肃先须洗染新净衣服料理威仪令去就安庠生人善敬每日沐浴饮食洗漱勿得语笑为施主调谑瞻望堂室道场未满预筹信施喜恚多少非时汤果无度须索饮食麁细勿起恚爱勿睡勿倚謦咳弹指警喧俗舍当可意知勿使生人讥诮或为国王大臣弥加至诚肃清三业可以意知第四诵呪法夫诵呪法者历览念诵部诸文设轨不同今取大意略示或礼佛前及礼后诵皆须一上满一百八遍据此文须厉声令声不得有间如钻火法若运手间断则烟燧歇灭取火不成今亦如是又如虫莆蠦祝虫为子声声不绝呪成方罢今亦如是若一上发声呪未满百八则呪功不成所作空过兼有障难若水火事急起时须心念言我呪法未断即来续之至去须心悬不断中间不得接人言语来时复心念言我已复来续满呪数除此急外余事不得辄开若故开者定得障难宜专慎之切不得行来做作手运口诵及正诵持应接人语快须满数然后作事兼并须界内或跪或坐诵之辄不得离界又坛内若一日若二日至七日不得一弹指顷阙人诵呪唯除礼佛及饮食时多见时僧不识触犯任意乱为笑语不拘出入无度饮食不节恣飡药石果蓏及食供养三宝并鬼神斋食坐立行住皆口诵呪不拘界内界外眼耳不禁声色身心不奉节度非唯自生障道亦令施主返得灾殃纵未现应亦全无益虚消信施不念地狱哀哉苦哉望善思之恶切之语不在读过意在行持近世滋彰卒难改革有识之者寒心思之第五三业供养礼请陈意自为七一者三业供养二者奉请三宝三者赞叹三宝四者作法持呪五者礼佛六者忏悔七者行道旋绕将入道场先令一人持呪结界护持恐有留难结界竟然后可以作法第一行者修三业供养法一切恭敬信礼常住三宝严持香华如法供养愿此香华诸佛受用遍满一切佛法僧前诸天仙众日月星宫为光明台广作佛事供养已一切恭信第二行者召请三宝方法一心奉请总持教主释迦牟尼佛一心奉请南无过去娑罗王佛一心奉请南无过去七佛未来弥勒贤劫千佛十方三世一切诸佛一心奉请南无陀罗尼藏一切密言清净法宝一心奉请南无忿怒明王金刚手菩萨摩诃萨一心奉请南无曼殊室利菩萨普贤菩萨观世音菩萨大势至菩萨摩诃萨一心奉请南无总持王菩萨金刚藏菩萨及十方一切菩萨摩诃萨一心奉请南无声闻缘觉一切贤圣僧一心奉请南无梵释天等净居诸天护世四镇一切天众一心奉请南无游空天众九执大天二十八宿十二宫神一切圣众一心奉请阎罗王界十八狱主主善罚恶一切灵祇行病行药行灾鬼王一切圣众一心奉请此所住处护伽蓝神守正法者一心奉请此一境邑灵坛社庙五圣王子城隍神等一切圣众一心奉请施主宅内护宅龙神方隅禁忌坊务库店守护神众宅中长幼宫宿元辰除灾注福一切神众上所奉请一切三宝释迦牟尼娑罗王佛惟愿不舍大慈大悲领诸眷属到我所居受我供养及诸星曜一切灵祇各承三宝威光皆来集会我今此处作大吉祥诵持神呪惟愿守护使无留难令诸有情获福无量如是至三此召请法但只入时用余则削之须当恳告希望降临第三赞叹三宝法如来妙色身世间无与等无比不思议是故今敬礼如来色无尽智慧亦复然一切法常住是故我归依第四依法持呪南无佛南无法南无僧南无释迦牟尼佛南无过去娑罗王佛我今当诵过去娑罗王佛所说炽盛光大威德陀罗尼曰曩谟三满哆母驮喃阿钵罗底贺多舍娑曩喃但儞也他唵佉佉佉呬佉呬吽吽入嚩啰入嚩啰钵啰入嚩啰钵啰入嚩啰底瑟姹底瑟姹瑟致哩瑟致哩娑发咤娑发咤扇底迦室哩曳娑嚩贺此陀罗尼者一切如来同共宣说若有苾刍苾刍尼族姓男族姓女受持读诵此陀罗尼者能成就八万种吉祥事能除灭八万种不吉祥事乃至一切四众闻佛所说皆大欢喜第五礼佛方法行者既持呪意应一心正身威仪次第礼诸佛法身犹如虚空应物现形如对目前一一皆然行者自知身心空寂影现法界一一佛前悉有此身头面顶礼令施主随礼一一起伏齐整勿令失仪唱云一心顶礼本师释迦牟尼佛遍法界诸佛一心顶礼过去娑罗王佛遍法界诸佛一心顶礼过去毘婆尸佛遍法界诸佛一心顶礼过去尸弃佛遍法界诸佛一心顶礼毘首尸佛遍法界诸佛一心顶礼迦求村佛遍法界诸佛一心顶礼迦那舍牟尼佛遍法界诸佛一心顶礼迦叶佛遍法界诸佛一心顶礼当来弥勒佛遍法界诸佛一心顶礼十方三世诸佛贤劫千佛遍法界诸佛一心顶礼十方诸佛舍利形像支提宝塔一心顶礼总持法藏大威德神呪及一切尊经清净妙法一心顶礼忿怒明王金刚手菩萨摩诃萨一心顶礼总持王菩萨金刚菩萨藏摩诃萨一心顶礼观世音菩萨大势至菩萨摩诃萨一心顶礼十方一切诸大菩萨摩诃萨一心顶礼声闻缘觉得道贤圣僧普为梵释四王游空天等及一切众生悉愿消除三障归命忏悔第六忏悔方法行者既礼佛竟即于法座前正身威仪烧香散华存想三宝畟塞虚空如对目前一心一意普与众生行忏悔法生重惭愧发露无量劫来及至此生与一切众生三业所造一切恶业断相续心从于今日乃至尽未来际终不更造一切恶业所以者何业性虽空果报不失了空之人尚不作善况复作罪若造罪不止悉是颠倒因缘则受妄果是故行者以知空故生大惭愧发露忏悔至心忏悔我比丘归命顶礼十方一切常住三宝释迦牟尼娑罗王佛曼殊室利忿怒明王金刚手菩萨摩诃萨等愿起哀怜现前明证我与法界一切众生心性平等威德炽盛具足总持同佛所证清净涅槃最上安乐我无始来迷惑不了随无明流于生死中受诸热恼为身口意造诸恶业十不善法五逆七遮破佛律仪侵损常住谤法谤人谤无因果如是罪障无量无边当堕阿鼻及诸地狱畜生饿鬼恶道受身百劫千劫永无出期以恶业故现感灾殃五星陵逼本命宫宿及诸星位罗睺彗孛妖怪恶星作诸障难或现身疾病王法所加水火盗贼劫夺漂烧冤家谋害诸恶横事厌祷呪诅一切不祥今奉本师释迦文佛教我诵持威德神呪如是灾难皆悉灭除一切吉祥令得成就惟愿世尊诸大菩萨受我忏悔满我所求令我熏修庄严福慧弘通佛法开化众生三宝光扬法灯相续诸天星宿增长威权风雨以时护持国界圣君圣化臣宰忠贤万姓四民各臻福寿十方信施父母师僧法界众生一切含识三障消除同成佛道为施主当诵此文至心忏悔我在家弟子稽首归命十方三世三宝本师释迦牟尼佛等娑罗王佛七佛世尊惟愿大慈大悲受我忏悔我与法界一切众生无始迷妄随贪瞋痴造诸恶业由恶业故堕在三涂受诸苦报罪毕得出偶受人身恶习难除余业残报及以今生更造杀生劫盗嗜酒贪非欺诳无道背理求财以是因缘未来恶报现感灾殃横罗恶事或五星陵逼罗睺计都彗孛妖怪镇临宫宿灾难并起种种侵陵及宿世冤家竞相谋害诸恶横事口舌厌祷呪诅毒药官事所牵禁系枷锁受诸楚痛水火盗贼劫夺漂焚钱财舍宅一切破坏所有眷属离间鬪诤互相残害如是等种种恶报由心所生惭愧克责今日严净道场归命三宝诸佛贤圣惟愿悉来受我忏悔发露众罪不敢覆藏烧香散华诵持神呪作除障难法求大吉祥一切恶曜灾星傍临正照冤家呪诅诸不吉祥永得消除无使侵害又愿十方三宝菩萨天仙威德呪王加持覆护变灾为福皆得吉祥富足钱财充盛眷属所求皆得一切随心饮食丰盈寿命长远六亲和穆围苑滋荣长幼同心常奉三宝深信因果无敢为非读诵大乘愿求净报生生之内常住佛家受受之身行菩萨道又愿皇帝圣主仁慈广大覆育黎甿雨顺风祥边安中静州县官属常受宠恩弥加清显境邑之内百姓咸安彗孛诸星不兴灾难然后虚空法界六道四生我此道场所有福业一切回向同成佛道第七行道方法南无佛南无法南无僧南无释迦牟尼佛南无娑罗王佛南无过去七佛南无十方诸佛南无炽盛光陀罗尼南无总持王菩萨南无金刚手菩萨南无曼殊室利菩萨南无普贤菩萨南无观世音菩萨南无大势至菩萨南无十方一切菩萨摩诃萨自归依佛当愿众生体解大道发无上心自归依法当愿众生深入经藏智慧如海自归依僧当愿众生统理大众一切无碍和南圣众第六释疑疑者曰斯经作法专以持呪为主近孤山法师于请观音记中不许梵诵故令华音不遵梵诵有梵诵者排彼华音疑既在心功何成就释曰华梵雨存适时之变依法持诵功力弗殊其有偏弘恐妨通论如无梵学指教可以从华若其专据华音不许梵诵则二合三合之例无用空翻荆溪云当知西方有三合声如翻译流类有音字俱翻如如是我闻等诸显教能诠若翻字不翻音如陀罗尼或句绝处引或有须急唿斯皆译人指示此方声势故僧传十科翻译为首智者详之无劳致惑或日变灾为福报应之说出乎释典儒宗则天命所赋何所祈禳解曰尚书金縢历代所宝遇有灾变开取其法以禳之又曰作善降之百祥作不善降之百殃周易所谓一言善千里之外应之一言不善千里之外违之况其迩者乎如宋景公一言善荧惑三徙布在方册明如日星有见作法持呪即引仲尼云吾祷久矣且仲尼圣人也圣人无过言岂虚哉仲尼之徒皆其弟子同乎圣人无过岂免滥圣之非且子夏丧明乃云天乎予之无罪友人谓曰子居河上人疑汝如夫子而罪一也亲奉圣师尚或惑之狥名之徒坚守偏见虽曰排释实是破儒或云此法专为国主大臣一切庶民及诸眷属除灾难法得大吉祥出家之人视身如寄小乘乃无常苦空念念生灭大乘则心安实相造境即中何灾可消何福可禳今谓不然经云若有苾刍苾刍尼族姓男族性女受持读诵此陀罗尼者能成就八万种吉祥事能除灭八万种不吉祥事据乎经文何隔道俗圣人以祕密语诠微妙法非凡所知况三乘行人引道修行或遇梵命及诸灾难障乎道法不得熏修讵有守愚弗遵胜法世有苟名之徒挟邪拒正如经所谓口虽说空行在有中见有变灾为福之言又弗细寻经旨便云俗事岂非偏执且生善灭恶诸经率同何非此而是彼乎如金光明中恶星灾异令当听是经请观音经生身十地未免虎狼师子等难当须称名持呪在圣尚然居凡奚舍纵是内有实德必须外假熏修障道因缘以之寂灭是故经云功德无比良在兹焉第七诫劝檀越夫修福慧之门置于菩提之道实难实易得之即易失之即难如善钻摇醍醐可获其不善者浆犹难得此亦如是善用心者一华一香功等虚空一偈一句累灭道成其不善者人天近果尚失何况菩萨胜因夫沙门者名世间眼世间盲瞑即须导之不然则非沙门如来遗嘱令无悭悋法财施人既奉圣言故斯诫劝近见檀越之家深有信向请僧归舍设食读经望其福慧势力损财无善仪则敬慢不分是非宁别或倚恃豪富或放纵矜高反言衣食庇廕门僧请唤道场便言恩幸趋瞻失节朗责明诃铺设法筵稳便驱使门僧无识恐失依栖苦事先为免劳施主纵有法则岂敢辄言檀越不询门僧不说讹谬之迹自此滋彰不扫厅堂便张法席未断荤秽辄请圣贤至于迎像延尊殊不避座旋踵致敬儒典所谓过尊之位必趋况其三宝荆溪大师云凡建道场应先严净然后请像世人口云求道灭障置道场时令愚童慢竖猥服躶形云将像来取像去以此观之可悲之甚又云虽置道场傲慢尊像反招罪累灭障良难又经云佛灭后供养像者与在世无别云何世人视同土木迎之大慢礼时薄敬而怪无福报者可弗暂思又石壁大师云断奠斋筵不如礼席诚哉此言谁肯暂听徒丧财力实无福报故使世间贫穷者多富足者少由此而然今观檀越常亲有识请问佛法甚深福慧云何修行下气低心屈膝接足敬奉为师凡设法筵先往取则严洒厅观斋洁身心名香异华珍果美食预备支储请迎勤重承按众僧虔想十方三宝众圣来入我家惭悚惊惶如仆奉大家如婆罗门事火遵依法式不得师心勿惮勤劳事事供给皆可意裁此事千条不可尽说今略示五事粗可行持第一欲陈法会家中长幼尽须同心去其酒肉五辛等物施主每日随僧礼佛陈吐忏悔第二当斋僧次躬须给侍不得坐于僧上称是主人放纵谈笑第三佛前供养须倍于僧凡圣等心事事精细第四尽其所惜施佛及僧勿得隐细用麁世世招失意果报第五道场缓急不得使僧此是福田翻为僮仆岂得然乎我今此说智者知之有愚者为檀越之家嫌难遵奉门僧无识见有拣众之言恐为所鄙不能尽行吾知此文将被烧灭愿十方三宝及有识者用力护持