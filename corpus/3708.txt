清微丹诀正统道藏三家本一卷洞真部众术类清微丹诀芥八清微隐眞合道章第一上药三品神与气精保精生气炼气生神形炼其神则可以留形住世而形者神气宅也是故身安者其精固精固则其气盈气盈则其神全神全故长生若乃精虚则气竭气竭则神迁神迁则死矣故不死者炼精成气炼气成神炼神合道能事毕矣道法云乎哉全形者即炼精之谓也须其六根断絶一念眞纯以时入室端坐凝神定息良乆即鞭赤龙上击七十二天龙则离火自降坎水自升往来结于黄庭伏其眞气炼其阴邪冷汗自出如此五遍合周天三百六十五之数阳光遍体爲纯阳则全形气之道宿殃自解万病消除不憎不𡜍不慾不婬然后炼气合神也夫炼气者冥心定息元寂绵绵神室内守炁入丹田脐中动息绵绵续续两手抱脐丹火温温六根定安物我两忘乃炼气之道行无狂步言无疾声然后炼神合道也夫炼神者入室端坐神气既息不出不入心无二用一念无着视而不见听而不闻炁住而爲息神入而成胎昏昏默默杳杳冥冥意游长空见一景物光如金橘非内非外守其物矣如月之光如镜之影操之存之初不相离恍惚自然大如车轮形见其神神见其形形神相杂心生踊跃其光自散如日月照虚空形神俱妙与道合眞矣神归体则眞神自灵若守千日之功离形飞升百日之功超凡入圣不枢不机其理自然也入室功夫章第二此窍非凡窍干坤共合成名爲神炁穴内有坎离精心下肾上处肝西肺左中非肠非胃脘一炁自流通盖此窍世传脐下一寸三分者非也正对脐上一寸三分者是也所谓脐之后肾之前大肠之左小肠之右其中空洞意到即开乃干父之精坤母之血结胎之黄房也名爲神炁穴中藏水火精其中左有火窍居常昼夜不拘时三五七次或逐时趺坐左足上右足下瞑目定时凝神于混沌之中不出运赤龙上击七十二天则眞火自降灵泉上涌即以舌柱上腭俟华池水满盥漱五七通咽下其中想见一炁混融灵光浩荡或奏师炼神持呪述事如此随意行持即用离形去知物我两忘如此用工三七日或一月以手按窍两傍如火之热觉左右掷掷而动是其验者所谓收爲胎息守爲窍也半年一载勤而不怠宿殃悉去向上工夫金丹大道不外是矣临坛召合章第三瞑目凝神聚气于混沌之中不出不入一炁七遍剑诀火鍊眞文嚥下祖宫过三关升入天门意游长空张目直视见三字金光迸出照天烛地放出号令万眞禀行发用章第四雷囦眞人曰耳热生风眼黑生云腹中震动即雷鸣汗流大小皆爲雨目眩之时便火生入息静定良乆神息既调直待内境不出外境不入但觉身非我有天地虚然入定光中或见祖师出令雷霆万眞随行意欲五事皆集丁宁发遣次复收敛运一炁七遍之妙近视天炁下降地炁上腾蒸山煮海交合混沌于黄中酿成五事临坛之际拨动关捩随窍而发也耳热则双手玉文运起从腰肾间上升至耳一拂而上即南风下北风前东而后西也眼黑即如上运升以目光直视长空散云沥黑目动而止腹霆动即以局运从腰间上升至耳以局提提耳三按而发汗流不止或大小迸急则以身振动窍穴俱开大雨如注目眩之时即如上运升以目闪左则左右则右已上关捩在大静定中所谓无中生有不可以爲无心作不可以有心求平日工夫纯熟至此自然而神不知其所以神祈祷芟邪应如桴鼓此玄之外更无玄矣千金不传得此寳之坐功睡法玄化之门在两肾中间名曰大海又爲弱水其爲丹田左青右白上赤下黑中黄男以藏精女以藏血乃孕毓之地爲人之根本五炁之元始也中有神龟唿吸元气流行则爲风雨激搏则爲雷霆通贯四肢无所不至左右肾爲日月之精华爲龙虎之变化前脐则爲崑崙爲大山爲渊爲五城中有眞人即五帝也五城之外有八使即八卦大神人使并大一爲九卿上有十三重楼楼中十二子并三焦神爲二十七大夫又并四肢神爲八十一元士太一至眞人居脐中主身中一万三千神将郊在头上脑户中庙在项后顶上社在脾左端稷在大肠穷处风伯在脐轮下右傍雨师在小肠尽处雷公在大海右肾电母在八门右上弱水之顚一身之中神宫凡三十有六各有官僚宰辅皆受命于太一眞人凡人当睡法守之集身神斩三尸勘六贼方可混合造化窥测干坤天地虽大皆在吾身中也敛身趺坐目视鼻心守玄牝然后定精神形体气神气相守命神念之所至运炁神自然而然降心神专至诚一唿集身中之神时以眼视鼻端就观祖府静而又静一炁七遍泰珠造化颂曰一法生万法万法归一无太上云如于内毫釐有差天壤异处功有等级达无先后后学详之勿爲易得决欲行之此法乃万法之关津三洞之枢机当颐神养炁炼体凝精屏杂念絶嗜慾斩三尸舍一炁内念莫作外念莫生纯一守素正定无爲方可安手顿脚敬而行之保命长生先以两手大煞运上顶漱一口三口咽下第三口漱了使津液满口前二口乃五味所生稠唾故取第三口金液还丹是也以舌卷下藏味凝香二穴关闭目内观泥丸存五色云气却平坐左手覆右手左足叠右足存思中一神通万神俱通一窍通九窍齐通罡法中之要非专于符非泥于呪先以我之正炁合将之灵法之系在乎斗斗之所统参于正罡乃四正之炁中正之谓也炁罡乃斗之煞也以天之斗随身之转罡亦如之然我之斗我之罡在于何处须明我之罡我之斗三合用之无不验无不通者也凝则窍妙可见动则运默可知神炁清明朗如秋月静中之妙法中之玄其默能知将本居天合之何也但居二斗之中定光之内吾以神炁相贯合将爲将则万病俱消万邪賔伏故德者道之符诚者法之本道无德不足爲道法非诚不足言法守道者正正法化行循法无私将必听役驱役法乃正己也道者守己也如此二事不亏一心不易虽王公大臣亦可坐伏此道之所以爲法也今传法时祖师所以江湖之姓游天下爲伎能徒有其名而无其实皆法以道行法亦法以法行法也遂使后学之人法俱不明何有于道心而悖道何有于法夫天不言而默运地不言而发生道不言而包罗法不言而灵应天以炁而降地以炁而升道以炁而爲主法以炁而化天之将即地之神道之符即法之印入道从法先明天地之根次究神炁用天之默运则轰雷雨电春生秋煞变化无穷地之默载则果荄根苗发生长养厚载无量道之包罗上而天下而地中而人无所不包必如是然后可以明道可以行法是必正己诚意神炁冲和故道即法也法即道也天将守律地祇卫门元辰用事灵光常存可以驱邪可以治病可以达帝可以啸命风雷可以斡旋造化初不必许多枝蔓惟正一字而已无所不达不可以道爲门以法爲户而生诸障恐神将爲邪所使则无救也脩眞学道之士审此爲戒行天地大造化总在一窍中人能知此窍万法悉皆通中宫指玄之图又名玄关一窍又名爲玄化之门前对脐后对肾其白如绵其连如环方广一寸二分一身之精粹皆聚于此在脐上约寸吸天河之水入我身中黄河水再运从夹嵴双关倒贯入符急用淡墨水得天地之中炁十五画吸一口噀在符中乃爲云雨玄武水火龟蛇在玄武下玄关一窍乃先天一炁此乃万法英华金丹之枢纽在于灵寳谓之玄珠在于神霄谓之眞王在于雷法谓之雷祖在于炼度谓之水火在于南极谓之圆光在于老君谓之法主在于符水谓之灵光此是眞一之炁变化无量大神可降伏六天魔鬼可追九地精灵炼度亡灵以生天解释多生罪咎此道法之至祕不宜轻泄即招天谴罪非轻也清微坐功凡入静室跣足端身正坐两手握固万縁放下定心如在太极混沌未判之先虚空圆光之内又如在圆光一窍之中混沌一同身心俱无澄澄湛湛普照十方天地莫测鬼神莫知早晚静坐亦然常要运用内炼阴阳雷神右法先存坎离上升自泥丸宫出成二斗混合妙在其中矣坎离混合出泥丸二斗相交照项前心火肾水随升降璇玑一出在两边炼得二帅不须言元始三合变自然须臾雷雨霶霈降化运千千万万年急晴祈晴四时俱用指坎余则随事按卦所指清微丹诀