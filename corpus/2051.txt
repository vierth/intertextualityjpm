唐摭言提要钦定四库全书子部十二唐摭言小说家𩔖一提要等谨案唐摭言十五卷五代王定保撰旧本不题其里贯其序称王溥为从翁则溥之族也陈振孙书録解题谓定保为吴融之壻光化三年进士䘮乱后入湖南五代史南汉世家称定保为邕管巡官遭乱不得还刘隐辟置幕府至刘䶮号号之时尚在其所终则不得而详矣考定保登第之嵗距朱温簒唐仅六年又序中称溥为丞相则是书成于周世宗显徳元年以后故题唐国号不复作内词然定保生于咸通庚寅至是年八十五矣是书葢其暮年所作也同时南唐乡贡士何晦亦有唐摭言十五卷与定保书同名今晦书未见而定保书刻于商氏稗海者删削大半殊失其真此本为松江宋宾王所録末有䟦语称以汪士鋐本校正较稗海所载特为完备近日扬州新刻即从此本録出惟是晁公武读书志称是书分六十三门而此本实一百有三门数目差舛不应至是岂商维濬之前已先有删本耶是书述有唐一代贡举之制特详多史志所未及其一切杂事亦足以觇名塲之风气騐士习之淳浇法戒兼陈可为永鑑不似他家杂録但记异闻己也据定保自述葢闻之陆扆呉融李渥颜荛王溥王涣卢延让杨赞图崔籍若等所谈云干隆四十三年五月恭校上总纂官纪昀陆钖熊孙士毅总校官陆费墀唐摭言卷一钦定四库全书唐摭言卷一五代王定保撰统序科第周礼乡大夫具乡饮酒之教考其徳行察其道艺三年举贤者贡于王庭非夫乡举里选之义源于中古乎夫子圣人始以四科齿门弟子后王因而范之汉革秦乱讲求典礼亦解循涂守辙以须贤俊考徳行则升孝廉而激浮俗抡道艺则第隽造而广人文故郡国贡士无虚岁矣繇是天下上计集于大司徒府所以显五教于万民者也我唐㳂隋法汉孜孜矻矻以罗草泽琴瑟不改而清浊殊涂丹漆不施而丰俭异致始自武徳辛巳岁四月一日勅诸州学士及蚤有明经及秀才俊士进士明于理体为乡里所称者委本县考试州长重覆取其合格每年十月随物入贡斯我唐贡士之始也厥有㳂革録之如左贡举釐革并行乡饮酒开元二十五年二月勅应诸州贡士上州岁贡三人中州二人下州一人必有才行不限其数所宜贡之人解送之日行乡饮礼牲用少牢以官物充㑹昌五年举格节文公卿百寮子弟及京畿内士人寄客外州府举士人等修明经进士业者并𨽻名所在监及官学仍精加考试所送人数其国子监明经旧格每年送三百五十人今请送二百人进士依旧格送三十人其𨽻名明经亦请送二百人其宗正等进士送二十人其东监同华河中所送进士不得过三十人明经不得过五十人其鳯翔山南西道东道荆南鄂岳湖南郑滑浙西浙东鄜坊宣商泾邠江南江西淮南西川东川陜虢等道所送进士不得过一十五人明经不得过二十人其河东陈许汴徐泗易定齐德魏博泽潞幽孟灵夏淄青郓曹兖海镇冀麟胜等道所送进士不得过一十人明经不得过十五人金汝盐丰福建黔府桂府岭南安南邕容等道所送进士不得过七人明经不得过十人其诸支郡所送人数请申观察使为解都送不得诸州各自申解诸州府所试进士杂文据元格并合封送省准开成三年五月三日勅落下者今缘自不送所试以来举人公然拔解今诸州府所试各须封送省司检勘如病败不近词理州府妄给解者试官停见任用阙述进士上篇永徽已前俊秀二科犹与进士并列咸亨之后凡由文学举于有司者竞集于进士矣繇是赵傪等尝删去俊秀故目之曰进士登科记古者闾有序乡有庠以时教行礼而视化焉其有秀异者则升于诸侯之学诸侯岁贡其尤着者移之于天子升于太学故命曰造士然后命焉周礼大乐正论造士之秀者以告于王而升诸司马司马论辨官材论进士之贤者以告于王而定其论论定然后官之任官然后爵之位定然后禄之若列之于科目则俊秀盛于汉魏而进士隋大业中所置也如侯君素孙伏伽皆隋之进士也明矣然彰于武徳而甲于贞观盖文皇帝修文偃武天赞神授尝私幸端门见新进士缀行而出喜曰天下英雄入吾彀中矣若乃光宅四海垂祚三百何莫由斯之道者也述进士下篇元和中中书舍人李肇撰国史补其畧曰进士为时所尚久矣是故俊乂实在其中由此而出者终身为文人故争名常为时所重其都会谓之举场通称谓之秀才投刺谓之乡贡得第谓之前进士互相推敬谓之先辈俱捷谓之同年有司谓之座主京兆府考而升者谓之等第外府不试而贡者谓之拔解将试各相保谓之合保羣居而赋谓之私试造请权要谓之闗节激扬声价谓之还往既捷列名于慈恩寺塔谓之题名大宴于曲江亭子谓之曲江会借而入选谓之春闗不捷而醉饱谓之打眊矂匿名造谤谓之无名子退而肄业谓之过夏执业以出谓之夏课挟藏入试谓之书䇿此其大畧也其风俗系于先达其制置存于有司虽然贤者得其大者故位极人臣常十有二三登显列十有六七而元鲁山张睢阳有焉刘辟元翛有焉散序进士进士科始于隋大业中盛于贞观永徽之际搢绅虽位极人臣不由进士者终不为美以至岁贡常不减八九人其推重谓之白衣公卿又曰一品白衫其艰难谓之三十老明经五十少进士其负倜傥之才变通之术苏张之辨説荆聂之胆气仲由之武勇子房之筹画𢎞羊之书计方朔之诙谐咸以是而晦之修身慎行虽处子之不若其有老死于文场者亦所无恨故有诗云太宗皇帝真长䇿赚得英雄尽白头独孤及撰河南府法曹参军张从师墓志云从师祖损之隋大业中进士甲科位至侍御史诸曹员外郎损之生汯以硕学丽藻名动京师亦举进士自监察御史为会稽令两监按实録西监隋制东监龙朔元年所置开元以前进士不由两监者深以为耻李华员外寄赵七侍御诗畧曰昔日萧邵友四人才成童邵后二年擢第以寃横贬卒南中又郭代公崔湜范履氷辈皆由太学登第李肇舍人撰国史补亦云天宝中𡊮咸用刘长卿分为朋头是时常重两监尔后物态浇漓稔于世禄以京兆为荣美同华为利市莫不去实务华弃本逐末故天宝二十载勅天下举人不得言乡贡皆须补国子及郡学生广徳二年制京兆府进士并令补国子生斯乃救压覆者耳奈何人心既去虽拘之以法犹不能胜矧或执大政者不常其人所立既非自我则所守亦不坚矣繇是贞元十年已来殆絶于两监矣贞观五年已后太宗数幸国学遂增筑学舍一千二百间增置学生凡三千二百六十员无何高丽百济新罗高昌吐畨诸国酋长亦遣子弟请入国学之内八千余人国学之盛近古未有至永淳以后乃废龙朔二年九月勅学生在学各以长幼为序初入学皆行束脩之礼各绢三匹四门学生各绢二匹隽士及律书算学州县学各绢一疋皆有酒脯其分束脩三分入博士二分助教又每年国子监所管学生国监试州县学生当州试并艺业优长者为试官仍长官监试其试者通计一年所授之业口问大义十条得八已上为上得六已上为中得五已下为下𩔖三不及在学九年会昌五年正月勅公卿百寮子弟及京畿内土人寄修明经进士业者并宜𨽻名太学外州寄学及土人并宜𨽻名所在官学永为常制西监元和二年十二月奏两京诸馆学生总六百五十员每馆定额如后西京学生五百五十员国子馆八十员太学七十四员四门馆三百员广文馆六十员律馆算馆各十员又奏伏见天宝已前国学生其数至多并有员额至永泰后西监置五百五十员东监近置一百员未定每馆员额今谨具每馆定额如前伏请下礼部准格补置勅㫖依东监东监元和二年十二月勅东都国子监量置学生一百员国子馆十员太学十五员四门五十员律馆十员广文馆十员书馆三员算馆二员乡贡乡贡里选盛于中古乎今之所称盖本同而末异也今之解送则古之上计也汉武帝置五经博士太常选民年十八已上好学者补弟子郡国有好文学敬顺于乡党者令与计偕授业太常如弟子一岁辄课通经艺补文学掌故上第为郎其秀异等太常以名闻其下才不事学者罢之若等虽举于乡亦由于学两汉之制葢本乎周礼者也有唐贞观以前两监之外亦颇重郡府学生然其时亦由乡里所升直补监生而已尔后膏粱之族率以学校为鄙事若乡贡盖假名就贡而已景云之前乡贡岁二三千人盖用古之乡贡也咸亨五年七世伯祖鸾台鳯阁龙石白水公时任考功员外郎下覆试十一人内张守真一人乡贡开耀二年刘思𤣥下五十一人内雍思泰一人永淳二年刘廷竒下五十五人内元求仁一人光宅元年闰七月二十四日刘廷竒重试一十六人内康廷芝一人长安四年崔湜下四十一人李温玉称苏州乡贡景龙元年李钦让称定州乡贡附学尔来乡贡渐广率多寄应者故不甄别于牓中信本同而末异也明矣大厯中杨绾疏请复旧章贵全乎实寻亦寝于公族垂空言而已广文天宝九年七月诏于国子监别置广文馆以举常修进士业者斯亦救生徒之离散也始其春官氏擢广文生者名第无高下贞元八年欧阳詹第三人李观第五人尔来此𩔖不乏暨大中之末咸通干符以来率以为末第或曰乡贡宾也学生主也主宜下于宾故列于后也大顺二年孔鲁公在相位思矫其弊故特置呉仁璧于蒋肱之上明年公得罪去职及第者复循常而已悲夫两都贡举永泰元年始置两都贡举礼部侍郎官号皆以知两都为名每歳两地别放及第自大厯十一年停东都贡举是后不置试杂文进士科与隽秀同源异𣲖所试皆答䇿而已两汉之制有射䇿对䇿二义者何射者谓列䇿于几案贡人以矢投之随所中而对之也对则明以䇿问授其人而观其臧否也如公孙𢎞董仲舒皆由此而进者也有唐自高祖至高宗靡不率由旧章垂拱元年呉师道等二十七人及第后勅批云畧观其䇿并未尽善若依令式及第者唯秪一人意欲广收其材通三者并许及第后至调露二年考功员外刘思𤣥奏请加试帖经与杂文文之高者放入䇿寻以则天革命事复因循至神龙元年方行三场试故常列诗赋题目于榜中矣朝见国朝旧式天下贡士十一月一日赴朝见长夀二年拾遗刘承之上疏请元日举人朝见列于方物之前从之见状台司接览中使宣口勅慰谕建中元年十一月朝集使及贡士见于宣政殿兵兴以来四方不上计内外不㑹同者二十五年矣今计吏至一百七十三人矣仍令朝集使每日二人待制谒先师开元五年九月诏曰古有宾献之礼登于天府扬于王庭重学尊师兴贤进士能美风俗成教化盖先王之繇焉朕以寡徳钦若前政思与子大夫复臻于理故他日访道有时忘餐乙夜观书分宵不寐悟専经之义笃学史之文永懐覃思有足尚者不示褒崇孰云奖劝其诸州乡贡明经进士见讫宜令引就国子监谒先师学官为之开讲质问其义宜令所司优厚设食两馆及监内得举人亦准其日清资官五品已上及朝集使徃观礼即为常式易曰学以聚之问以辨之诗曰如切如磋如琢如磨此朕所望于习才也进士归礼部隽秀等科比皆考功主之开元二十四年李昻员外性刚急不容物以举人皆饰名求称揺荡主司谈毁失实窃病之而将革焉集贡士与之约曰文之美恶悉知之矣考校取舍存乎至公如有请託于时求声于人者当首落之既而昻外舅常与进士李权隣居相善乃举权于昻昻怒集贡人召权庭数之权谢曰人或猥知窃闻于左右非敢求也昻因曰观衆君子之文信美矣然古人云瑜不掩瑕忠也其有词或不典将与衆评之若何皆曰唯公之命既出权谓衆曰向之言其意属我也吾诚不第决矣又何借焉乃隂求昻瑕以待之异日㑹论昻果斥权章句之疵以辱之权拱手前曰夫礼尚往来来而不往非礼也鄙文不臧既得而闻矣而执事昔有雅什尝闻于道路愚将切磋可乎昻怒而嘻笑曰有何不可权曰耳临清渭洗心向白云闲岂执事之词乎昻曰然权曰昔唐尧衰耄厌倦天下将禅于许由由恶闻故洗耳今天子春秋鼎盛不揖让于足下而洗耳何哉是时国家宁谧百寮畏法令兢兢然莫敢跌昻闻惶骇蹶起不知所酬乃诉于执政谓权风狂不逊遂下权吏初昻强愎不受嘱请及是有请求者莫不允从由是廷议以省郎位轻不足以临多士乃诏礼部侍郎専之矣论曰永徽之后以文儒亨达不由两监者稀矣于时场籍先两监而后乡贡盖以朋友之臧否文艺之优劣切磋琢磨匪朝伊夕抑扬去就与衆共之有如赵邵萧李娄郭苑陈靡不名遂功成交全分契洎乎近代厥道寖微玉石不分薫莸错杂长我之望殊缺逺方之来亦乖止谓羣居固非瓦合是知生而知之者性也学而知之者习也浑金璞玉又何追琢之劳乎潢污行潦又何版筑之置乎纻衣之献彼迹疎而道亲也画龙之劾斯面交而心贼也后之进者定交择友当问道之何如唐摭言卷一唐摭言卷二钦定四库全书唐摭言卷二五代王定保撰京兆府解送神州解送自开元天宝之际率以在上十人谓之等第必求名实相副以滋教化之源小宗伯倚而选之或至浑化不然十得其七八茍异于是则往往牒贡院请落由暨咸通干符则为形势吞嚼临制近同及第得之者互相夸诧车服侈靡不以为僭仍期集人事贞实之士不复齿所以废置不定职此之由其始末録之如左元和元年登科记京兆等第牓序天府之盛神州之雄选才以百数为名等列以十人为首起自开元天宝之世大厯建中之年得之者抟跃云衢阶梯兰省即六月冲霄之渐也今所𫝊者始于元和景戌嵗次序名氏目曰神州等第録废等第开成二年大尹崔珙判云选文求士自有主司州府送名岂合差等今年不定高下不锁试官既絶猜嫌暂息浮竞差功曹卢宗囘主试除文书不堪送外便以所下文状为先后试杂文后重差司録侯云章充试官竟不列等第明年崔珙出镇徐方复置等第大中七年韦澳为京兆尹牓曰朝廷将裨教化广设科场当开元天宝之间始専明经进士及贞元元和之际又益以荐送相高当时唯务切磋不分党甲絶侥倖请託之路有推贤让能之风等列标名仅同科第既为盛事固可公行近日以来前规顿改互争强弱多务奔驰定髙卑于下第之初决可否于差肩之日曾非考覈尽系经营奥学雄文例舍于贞方寒素增年矫貌尽取于朋比羣强虽中选者曾不足云而争名者益炽其事澳叨居畿甸合贡英髦非无藻鑑之心惧有爱憎之谤且李膺以不察孝㢘去任胡广以轻举茂才免官况在管窥实难裁处况礼部格文本无等第府解不合区分其今年所合送省进士明经等并以纳䇿试前后为定不在更分等第之限置等第干符四年崔涓为京兆尹复置等第差万年县尉公乘亿为试官试火中寒暑退赋残月如新月诗李时韦硎沈驾罗𨼆刘纂倪曙唐骈周繁呉廷𨼆贾涉府元落郭求杨正举唐炎髙釴平曾崔伸韦鋋郑从谠韦瑑等第末为状元李固言等第罢举刘隲田鬯张傒韦元佐孟夷韦璟辛谅崔殻薛浑韦澌李余郭崖李景方卢镒韦敖元道韦衍殷恪刘筠崔濆胡澳樊京温岐苏俊韩宁李謩韩肱魏镣孙玙韦硎沈驾罗隐周繁为等第后久方及第韦力仁赵蕃黄颇刘纂论曰孟轲言遇不遇命也或曰性能则命通以此循彼匪命从于性耶若乃大者科级小者等列当其角逐文场星驰解试品第潜方于十哲春闱断在于一鸣奈何取舍之源殆不踵此或解元永黜或髙等寻休黄颇以洪奥文章蹉跎者一十三载刘纂以平漫子弟汨没者二十一年温岐滥窜于白衣罗𨼆负冤于丹桂由斯言之可谓命通性能岂曰性能命通者欤茍怫于是何姦宄乱常不有之矣海述解送荆南解比号天荒大中四年刘蜕舍人以是府解及第时崔魏公作镇以破天荒钱七十万资蜕蜕谢书畧曰五十年来自是人废一千里外岂曰天荒争解元同华解最推利市与京兆无异若首送无不捷者元和中令狐文公镇三峯时及秋赋牓云特加置五场盖诗謌文赋帖经为五场常年以清要书题求荐者率不减十数人其年莫有至者虽不逺千里而来闻是皆寖去唯卢𢎞正尚书独诣华请试公命供帐酒馔侈靡于往时华之寄客毕纵观于侧𢎞正自谓独步文场公命日试一场务精不务敏也𢎞正已试两场而马植下解植将家子弟从事辈皆窃笑公曰此未可知既而试登山採珠赋畧曰文豹且异于骊龙採斯疏矣白石又殊于老蚌剖莫得之公大服其精当遂夺𢎞正解元后𢎞正自丞郎将判鹾俄而为植所据𢎞正以手札戏植曰昔日华元已邅毒手今来鹾务又中老拳复日试破竹赋咸通末永乐崔侍中廉问江西取罗邺为督邮邺因主解试时尹璞自逺来求计偕璞有文而使气邺挟私黜之璞大恚怒疏邺云罗邺讳则则可知也邺父则为余杭盐铁小吏白乐天典杭州江东进士多奔杭取解时张祐自负诗名以首冠为己任既而徐凝后至㑹郡中有宴乐天讽二子矛楯祐曰仆为解元宜矣凝曰君有何佳句祐曰甘露寺诗有日月光先到山河势尽来又金山寺诗有树影中流见钟声两岸闻凝曰善则善矣奈无野人句云千古长如白练飞一条界破青山色祐愕然不对于是一座尽倾凝夺之矣大中中纥干峻与魏争府元而纥干屈居其下翌日暴卒时峻父方镇南海由是为无名子所谤曰离南海之日应得数斤当北阙之前未消一捻因此峻兄弟皆罢举张又新时号张三头国朝自广明庚子之乱甲辰天下大荒车驾再幸岐梁道殣相望郡国率不以贡士为意江西钟傅令公起于义聚奄有疆土充庭述职为诸侯表式而乃孜孜以荐贤为急务虽州里白丁片文只字求贡于有司者莫不尽礼接之至于考试之辰设㑹供帐甲于治平行乡饮酒之礼常率宾佐临视拳拳然有喜色复大㑹以饯之筐篚之外率皆资以桂玉解元三十万解副二十万海送皆不减十万垂三十载此志未尝稍怠时举子有以公卿闗节不逺千里而求首荐者歳常不下数辈合淝李郎中羣始与杨衡符载等同𨼆庐山号山中四友先是封川李相迁阁长㑹有名郎出牧九江郡者执辞之际屡以文柄迎贺于公公曰诚如所言庐山处士四人傥能计偕当以到京先后为齿既而公果主文于是拥旌旗造柴闗激之而笑时三贤皆胶固唯合淝公年十八矍然曰及其成功一也遂束书就贡比及京师已锁贡院乃搥院门请引见公问其所止答云到京后时未遑就馆合淝神质瓌秀主司为之动容因曰不为作状头便可延于吾庐矣杨衡后因中表盗衡文章及第诣阙寻其人遂举亦及第或曰见衡业古调诗其自负者有一一鹤声飞上天之句初遇其人颇愤怒既而问曰其一一鹤声飞上天在否前人曰此句知兄最惜不敢辄偷衡笑曰犹可恕符载后佐李隲为江西副使失意去从刘辟髙贞公郢就府解后时试官别出题目曰沙洲独鸟赋即援笔而成曰鴥有飞鸟在河之洲一饮一啄载沈载浮赏心利涉之地浴质至清之流得失以道李翺与弟正辞书其书曰知汝京兆府取解不得如其所懐念勿在意凡人之穷达所遇犹各有时尔何独至于贤丈夫而反无其时哉此非吾人之所忧也吾所忧者何畏吾之道未到于古人之际耳其心既自以为到且无谬则吾何往而不得所乐何必与夫时俗之人同得失忧喜而动于心乎借如用汝之所知分为十焉用其九学圣人之道而和其心使其余者以与时进退俯仰如可求也则不啻富且贵也如非吾力也虽尽用其十秪益动其心尔安能有所得乎汝勿信人号文章为一艺夫所谓一艺者乃时俗所好之文或有盛名于近代者是也其能到古人者则仁义之词也恶得一艺而名之哉仲尼孟轲没千余歳矣吾不见其人能知其圣且贤者以吾读其词而得之者也后来者不可欺安知其读吾词也而不知吾心之所存乎亦未可诬也夫性于仁义者未见其无文也有文而能到者吾未见其不力于仁义也由仁义而后文者天性也由文而后仁义者习也由诚明之必相依尔贵与富在乎外者也吾未能知其有无也非吾求而能至者也吾何爱而屑屑于其间哉仁义与文章生乎内者也吾知其有也吾能求而充之者也吾何惧而不为哉汝虽天性过于人然而未能浩浩于其心吾故书其所懐以张汝且以乐言吾道云尔恚恨太和初李相回任京兆府㕘军主试不送魏相公謩深衔之㑹昌中回为刑部侍郎謩为御史中丞尝与次对官三数人候对于合门謩曰某顷岁府解䝉明公不送何幸今日同集于此囘应声答曰经如今也不送謩为之色变益懐愤恚后囘谪牧建州謩大拜囘有启状謩悉不纳既而囘怒一衙官决杖勒停建州衙官能庇徭役求𨽻籍者所费不下数十万其人切恨停废后因亡命至京师接时相诉寃诸相皆不问㑹亭午憩于槐隂颜色憔悴傍人察其有私诘之其人具述本意于是诲之曰建阳相公素与中书相公有隙子盍诣之言讫魏公导骑自中书而下其人常懐文状即如所诲望尘而拜导从问对曰建州百姓诉寃公闻之倒持麈尾敲檐子门令止及覧状所论事二十余件第一件取同姓之女入宅于是为魏相极力锻成大狱时李相已量移邓州刺史行次九江遇御史鞫却回建阳竟坐贬抚州司马终于贬所卢吉州肇开成中就江西解试为试官末送肇有启谢曰巨鳌屓赑首冠蓬山试官谓之曰某昨限以人数挤排虽获申展深慙名第奉凂焉得翻有首冠蓬山之谓肇曰必知明公垂问大凡顽石处上巨鳌戴之岂非首冠耶一座闻之大笑华良夫常为京兆解不送良夫以书让试官曰圣唐有天下垂二百年登进士科者三千余人良夫之族未有登是科者以此慨叹愤惋从十歳读书学为文章手写之文过于千卷王泠然与御史髙昌宇书曰仆之怪君甚久矣不忆往日任宋城县尉乎仆稍善文章每蒙提奖勤勤见遇又以齐甿叨承恩顾铭心在骨复闻升进不出台省当为风波可望故旧不遗近者伏承皇皇者华出使江外路次于宋依然旧逰门生故人动有十辈蒙问及者衆矣未尝言泠然明公纵欲髙心不垂半面岂不畏天下窥公侯之浅深与着绿袍乘騘马跄跄正色谁敢直言仆所以数日伺君望尘而拜有不平事欲图于君莫厌多言而彰公短也先天年中仆虽幼小未闲声律辄参举选公既明试量拟㸃额仆之枉落岂肯缄口是则公之激仆仆岂不知公之辱仆仆终不忘其故亦上一纸书蒙数遍读重相摩奖道有性灵云某来年掌试仰取一名于是逡巡受命匍匐而归一年在长安一年在洛下一年坐家园去年冬十月得送今年春三月及第往者虽蒙公不送今日亦自致青云天下进士有数自河以北唯仆而已光华籍甚不是不知君须稍垂后恩雪仆前耻若不然仆之方寸别有所施何者故旧相逢今日之谓也仆之困穷如君之往昔君之未遇似仆之今朝因斯而言相去何逺君是御史仆是词人虽贵贱之间与君隔阔而文章之道亦谓同声而不可以富贵骄人亦不可以礼义见隔且仆家贫亲老常少供养兄弟未有官资嗷嗷环堵菜色相看贫而卖浆值天冷今冬又属停选试遣仆为御史君在贫途见天下文章精神气调得如王子者哉实能忧其危拯其弊今公之富贵亦不可多得意者望御史今年为仆索一妇明年为留心一官幸有余力何惜些些此仆之宿憾口中不言君之此恩顶上相戴傥也贵人多忘国士难期使仆一朝出其不意与君并肩台阁侧眼相视公始悔而谢仆仆安能有色于君乎仆生长草野语诚触忤并诗若干首别来三日莫作旧眼相看山东布衣不识忌讳泠然顿首论曰子曰不怨天不尤人下学而上达又曰求己不责于人君子振迹发身咸觊善地反之于己何得丧之不常望之于人则爱憎之竞作王泠然之负气推命何踈魏丞相之复仇尤人太过凌轹险诐二子得之有若李文公诲弟之书华良夫干时之气所谓君子之儒也徐凝马植岂非得之且武当垂名于不朽矣尹璞所谓虽文何益后之学者得不以为炯戒哉唐摭言卷二唐摭言卷三钦定四库全书唐摭言卷三五代王定保撰散序定保生于咸通庚寅岁时属南蛮骚动诸道徴兵自是聨翩冦乱中土虽旧第太平里而迹未尝达京师故治平盛事罕得博闻然以乐闻科第之美常谘访于前达间如丞相呉郡公扆翰林侍郎濮阳公融恩门右省李常侍渥颜夕拜荛从翁丞相溥从叔南海记室涣其次同年卢十三延让杨五十一賛图崔二十七籍若等十许人时蒙言及京华故事靡不録之于心退则编之于简䇿始以进士宴逰之盛案李肇舍人国史补云曲江大㑹此为下第举人其筵席简率器皿皆隔山抛之属比之席地幕天殆不相逺尔来渐加侈靡皆为上列所据向之下第举人不复预矣所以长安逰手之民自相鸠集目之为进士团初则至寡洎大中咸通已来人数颇衆其有何士参者为之酋帅尤善主张筵宴凡今年才过闗宴士参已偹来年宴逰之费由是四海之内水陆之珍靡不毕偹时号长安三絶团司所由百余辈各有所主大凡谢后便往期集院院内供帐宴馔甲于辇毂其日状元与同年相见后便请一人为録事其余主宴主酒主乐探花主茶之𩔖咸以其日辟之主乐两人一人主饮妓放榜后大科头两人小科头一人常诘旦至期集院常宴则小科头主张大宴则大科头纵无宴席科头亦逐日请给茶钱第一部乐官科地毎日一千第二部五百见烛皆倍科头皆重分逼曲江大㑹则先牒教坊请奏上御紫云楼垂帘观焉时或拟作乐则为之移日故曹松诗云追逰若遇三清乐行从应妨一日春勅下后人置被袋例以图障酒器钱绢实其中逢花即饮故张籍诗云无人不惜花园宿到处皆携酒器行其被袋状元録事同㸃检阙一则罚金曲江之宴行市罗列长安几于半空公卿家率以其日拣选东牀车马阗塞莫可殚述洎巢冦之乱不复旧态矣谢恩状元已下到主司宅门下马缀行而立敛名纸通呈入门并叙立于阶下北上东向主司列席褥东面西向主事揖状元已下与主司对拜拜讫状元出行致词又退着行各拜主司答拜拜讫主事云请诸郎君叙中外状元已下各各齿叙便谢恩余人如状元礼礼讫主事云请状元曲谢名第第几人谢衣钵谢讫即登阶状元与主司对坐于时公卿来看皆南行叙坐饮酒数巡便起赴期集院三日后又曲谢其日主司方一一言及荐导之处俾其各谢挈维之力茍特达而取亦要言之期集谢恩后方诣期集院大凡勅下已前每日期集两度诣主司之门然三日后主司坚请已即止同年初到集所团司所由辈参状元后便参衆郎君拜讫俄有一吏当中庭唱曰诸郎君就坐只东双西其日醵罚不少又出抽名纸钱每人十千文其敛名纸见状元俄于衆中蓦抽三五箇便出此钱铺底一自状元已下每人三十千文㸃检文书状元録事具启事取人数主司于其间㸃请三五人工于八韵五言者或文字乖讹便在㸃窜矣大约避庙讳御名宰相讳然三十所制分为两卷以金铜轴头青缥首进上过堂其日团司先于光范门里东廊供帐备酒食同年于此候宰相上堂后参见于时主司亦召知闻三两人㑹于他处此筵罚钱不少宰相既集堂吏来请名纸生徒随座主过中书宰相横行在都堂门里叙立堂吏通云礼部某姓侍郎领新及第进士见相公俄有一吏抗声出主司乃登阶长揖而退立于门侧东向然后状元已下叙立于阶上状元出行致词云今月日礼部放牓某等幸忝成名获在相公陶铸之下不任感惧言讫退揖乃自状元已下一一自称姓名称讫堂吏云无客主司复长揖领生徒退诣舍人院主司襕简舍人公服靸鞋延接主司然舍人礼貌谨敬有加随事叙杯酒后于阶前铺席褥请舍人登席诸生皆拜舍人答拜状元出行致词又拜答拜如初便出于廊下候主司出一揖而已当时诣宅谢恩便致饮席闗试吏部员外其日于南省试判两节诸生谢恩其日称门生谓之一日门生自此方属吏部矣䜩名大相识次相识小相识闻喜樱桃月灯打毬牡丹看佛牙闗䜩今年及第明年登科郭代公十八擢第其年冬制入高等何扶太和九年及第明年捷三篇因以一絶寄旧同年曰金榜题名墨尚新今年依旧去年春花间每被红粧问何事重来只一人慈恩寺题名逰赏赋咏杂纪进士题名自神龙之后过闗宴后率皆期集于慈恩塔下题名故贞元中刘太真侍郎试慈恩寺望杏园花发诗㑹昌三年賛皇公为上相其年十一月十九日勅谏议大夫陈商守本官权知贡举后因奏对不称㫖十二月十七日宰臣遂奏依前命左仆射兼太常卿王起主文二十二日中书复奏奉宣㫖不欲令及第进士唿有司为座主趋附其门兼题名局席等条疏进来者伏以国家设文学之科求贞正之士所宜行敦风俗义本君亲然后申于朝廷必为国器岂可懐赏拔之私恵忘教化之根源自谓门生遂成胶固所以时风寖薄臣节何施树党背公靡不由此臣等商量今日已后进士及第任一度参见有司向后不得聚集𠫭谒及于有司宅置宴其曲江大㑹朝官及题名局席并望勒停縁初获美名实皆少隽既遇春节难阻良逰三五人自为宴乐并无所禁唯不得聚集同年进士广为宴㑹仍委御史台察访闻奏谨具如前奉勅宜依于是向之题名各尽削去葢賛皇公不由科第故设法以排之洎公失意悉复旧态曲江逰赏虽云自神龙以来然盛于开元之末何以知之案实録天宝元年勅以太子太师萧嵩私庙逼近曲江因上表请移他处勅令将士为嵩营造嵩上表谢仍让令将士创造勅批云卿立庙之时此地闲僻今傍江修筑举国胜逰与卿思之深避喧杂事资改作遂命官司承已拆除终须结搆已有处分无假致辞萧颖士开元二十三年及第恃才傲物夐无与比常自携一壶逐胜郊野偶憩于逆旅独酌独吟㑹风雨暴至有紫衣老父领一小僮避雨于此颖士见其散冗颇肆凌侮逡巡风定雨霁车马卒至老父上马呵殿而去颖士仓忙觇之左右曰吏部王尚书也颖士常造门未之面极所惊愕明日具长牋造门谢尚书命引至庑下坐而责之且曰所恨与子非亲属当庭训之耳复曰子负文学之名踞忽如此止于一第乎后颖士终于扬州功曹小归尚书牓裴起部与邠之李抟先辈旧友抟以诗贺廷裕曰铜梁千里曙云开仙籍新从紫府来天上已张新羽翼世间无复旧尘埃嘉祯果中君平卜贺喜须斟卓氏盃应笑戎藩刀笔吏至今泥滓曝鱼腮既而复以二十八字谑之曰曾随流水化凡鳞安上门前一字新闻道蜀江风景好不知何似杏园春裴有六韵答曰何劳问我成都事亦报君知便纳降蜀栁笼堤烟矗矗海棠当户燕双双富春不并穷师子濯锦全胜旱曲江高卷绛纱扬氏宅半垂红袖薛涛窗浣花泛鹢诗千首静衆寻梅酒百缸若説絃歌与风景主人兼是碧油幢太和二年崔郾侍郎东都放牓西都过堂杜牧有诗曰东都放榜未花开三十三人走马回秦地少年多酿酒却将春色入闗来胡証尚书质状魁伟膂力絶人与裴晋公度同年度尝狎逰为两军力人十许辈凌轹势甚危窘度潜遣一介求救于証証衣皁貂金带突门而入诸力士睨之失色証饮后到酒一举三钟不啻数升盃盘无余沥逡巡主人上灯証起取铁灯台摘去枝叶而合其跗横置膝上谓衆人曰鄙夫请非次改令凡三钟引满一遍三台酒须尽仍不得有滴沥犯令者一铁跻証复一举三钟次及一角觝者凡三台三遍酒未能尽淋漓逮至并座証举跻将击之羣恶皆起设拜叩头乞命唿为神人証曰鼠辈敢尔乞汝残命叱之令去崔沆及第年为主罚録事同年卢彖俯近闗宴坚请假往洛下拜庆既而淹缓久之及同年宴于曲江亭子彖以雕幰载妓㣲服亸鞚纵观于侧遽为团司所发沆判之畧曰深搀席帽密映氊车紫陌寻春便隔同年之面青云得路可知异日之心咸通中进士及第过堂后便以骡从车服侈靡之极稍不中式则重加罚金蒋泳以故相之子少年擢第时家君任太常卿语泳曰尔门绪孤微不宜从世禄所为可先纳罚钱慎勿以骡从也卢文焕光化二年状元及第颇以宴醵为急务常俯闗宴同年皆患贫无以致之一旦绐以逰齐国公亭子既至皆解带从容文焕命团司牵驴时栁璨告文焕以驴从非已有文焕曰药不瞑眩厥疾弗瘳璨甚衔之居四年璨登庸文焕忧戚日加璨毎遇之曰药不瞑眩厥疾弗瘳曲江亭子安史未乱前诸司皆列于岸浒幸蜀之后皆烬于兵火矣所存者唯尚书省亭子而已进士闗宴常寄其间既彻馔则移乐泛舟率为常例宴前数日行市骈阗于江头其日公卿家倾城纵观于此有若中东床之选者十八九钿车珠鞍栉比而至或曰干符中薛能尚书为大京兆杨知至侍郎将携家人游致书于能假舫子先是舫子己为新人所假能答书云己为三十子之鸠居矣知至得书怒曰昨日郎吏敢此无礼能自吏部郎中拜京兆少尹权知大尹开成五年乐和李公榜于时上在谅闇故新人逰赏率常雅饮诗人赵嘏寄赠曰天上髙髙月桂丛分明三十一枝风满懐春色向人动遮路乱花迎马红鹤驭逈飘云雨外兰亭不在管絃中居然自是前贤事何必青楼倚翠空宝厯年中杨嗣复相公具庆下继放两牓时先仆射自东洛入觐嗣复率生徒迎于潼闗既而大宴于新昌里第仆射与所执坐于正寝公领诸生翼坐于两序时元白俱在皆赋诗于席上唯刑部杨汝士侍郎诗后成元白览之失色诗曰隔坐应须赐御屏尽将仙翰入高𡨕文章旧价留鸾掖桃李新隂在鲤庭再岁生徒陈贺宴一时良史尽传馨当年疏𫝊虽云盛讵有兹筵醉醁汝士其日大醉归谓子弟曰我今日压倒元白大顺中王涣自左史拜考功员外同年李徳邻自右史拜小戎赵光𦙍自补衮拜小仪王拯自小版拜少勲涣首唱长句感恩上裴公曰青衿七十牓三年建礼含香次第迁珠彩乍连星错落桂花曽到月婵娟玉经磨琢多成器剑拔沈埋便倚天应念衔恩最深者春来为夀拜尊前裴公答曰谬持文柄得时贤粉署清华次第迁昔岁䇿名皆健笔今朝称职并同年各懐器业宁推让俱上青霄岂后先何事老来犹赋咏欲将酧和永留𫝊王起于㑹昌中放第二牓内道场诗僧广宣以诗寄贺曰从辞鳯阁掌丝纶便向青云领贡宾再辟文场无枉路两开金牓絶寃人眼看龙化门前水手放莺飞谷口春明日定归台席去鹡鸰原上共陶钧起答曰延英面奉入青闱亦选功夫亦选竒在冶只求金不耗用心空学称无私龙门变化人皆望莺谷飞鸣自有时独喜向公谁是证弥天上士与新诗周墀任华州刺史武宗㑹昌三年王起仆射再主文柄墀以诗寄贺并序曰仆射十一叔以文学徳行当代推高在长庆之间春闱主贡採摭孤进至今称之近者朝廷以文柄重难将抑浮华详明典实由是复委前务三领贡籍迄今二十二年于兹亦缙绅儒林罕有如此之盛况新榜既至衆口称公墀忝沐深恩喜陪诸彦因成七言四韵诗一首辄敢寄献用导下情兼呈新及第进士文场三化鲁儒生二十余年振重名曾忝木鸡夸羽翼又陪金马入蓬瀛虽欣月桂居先折更羡春兰最后荣欲到龙门看风水闗防不许暂离营时诸进士皆贺起答曰贡院离来二十霜谁知更忝主文塲杨叶纵能穿旧的桂枝何必爱新香九重每忆同仙禁六义初吟得夜光莫道相知不相见莲峯之下欲徴黄王起门生一榜二十二人和周墀诗嵩髙降徳为时生洪笔三题造化名鳯诏伫归専北极骊珠搜得尽东瀛褒衣已换金章贵禁掖曾随玉树荣明日定知同相印青衿新列栁间营公心独立副天心三辖春闱冠古今兰署门生皆入室莲峯太守别知音同升翰苑时名重遍立朝端主意深新有受恩江海客坐聴朝夕继为霖三年竭力向春闱塞断浮华衆路岐盛选栋梁称昔日平均雨露及明时登龙旧美无斜径折桂新荣尽直枝莫道只陪金马贵相期更在鳯凰池昔年桃李已滋荣今日兰荪又发生葑菲採时皆有道权衡分处且无情叨陪鹓鹭朝天客共作门阑出谷莺何事感恩偏觉重忽闻金榜扣柴荆当年门下化龙成今日余波进后生仙籍共知推丽则禁垣同得荐嘉名桃谿蚤茂夸新蕚菊圃初开耀晚英谁料羽毛方出谷许教齐和九皋鸣孔门频建铸颜功紫绶青衿感激同一篑勤劳成太华三年恩徳重维嵩杨随前辈穿皆中桂许平人折欲空慙和周郎应见顾感知大造意无穷常将公道选羣生犹被春闱屈重名文柄久持殊岁纪恩门三启动寰瀛云霄幸接鸳鸾盛变化欣同草木荣乍得阳和如细栁参差长近亚夫营满朝簮绂半门生又见新书甲乙名孤进自今开道路至公依旧振寰瀛云飞太华清词着花发长安白屋荣忝受恩光同上客唯将报徳是经营满朝朱紫半门生新榜劳人又得名国器旧知收片玉朝宗转觉集登瀛同升翰苑三年美继入花源九族荣共仰莲峯听雪唱欲赓仙曲意怔营一振声华入紫㣲三开秦镜照春闱龙门旧列金章贵莺谷新迁碧落飞恩感风雷皆变化诗裁锦绣借光辉谁知散质多荣忝鹓鹭清尘接布衣龙门一变荷生成况是三𫝊不朽名美誉蚤闻喧北阙颓波今见走东瀛鹓行既接参差影鸡树仍同次第荣从此青衿与朱紫升堂侍宴更何营恩光忽逐晓春生金榜前头忝姓名三感至公禆造化重扬文徳振寰瀛伫为霖雨曽相贺半在云霄觉更荣何处新诗添照灼碧莲峯下栁间营二十二年文教主三千上士满皇州独陪宣父蓬瀛奏方接颜生鲁卫游多羡龙门齐变化屡看鸡树第名流升堂何处最荣美朱紫环樽几献酬三开文镜继芳声暗接云霄接去程曾压洪波先得路蚤升清禁共垂名莲峯对处朱轮贲金牓𫝊时玉韵成更许下才聴白雪一枝今过郄诜荣常将公道选诸生不是鹓鸿不得名天上宴回聮步武禁中麻出满寰瀛簮裾尽过前贤贵门馆仍叨后学荣看着鳯池相继入都堂那肯滞闗营重徳由来为国生五朝清显冠公卿风波久伫济川檝羽翼三迁出谷莺绛帐青衿同日贵春兰秋菊异时荣孔门弟子皆贤哲谁料穷儒忝一名文学宗师心称平无私三用佐贞明恩波旧是仙舟客徳宇新添月桂名兰署崇资金印重莲峯髙唱玉音清羽毛方荷生成力难继鸾凰上汉声科文又主守初时光显门生济㑹期美擅东堂登甲乙荣同内署待恩私羣莺共喜新迁木双鳯皆当即入池别有倍深知感士曾经两度得芳枝儒雅皆𫝊徳教行几敦浮俗賛文明龙门昔上波涛逺禁署同登渥泽荣虚散谬当陪杞梓后先宁异感生成时方侧席徴贤急况説謌谣近帝京圣朝文徳最推贤自古儒生少比肩再启龙门将二纪两司莺谷已三年蓬山皆美齐荣贵金榜谁知忝后先正是感恩流涕日但思旌斾碧峯前春闱帝念主生成长庆公闻两歳名有诏赤心同雨露无私和气浃寰瀛龙门乍出难胜幸鹓侣先行是最荣遥仰髙峯看白雪多慙属和意屏营长庆曾收间世英早居台阁冠公卿天书再受恩波逺金榜三开日月明已见差肩趋翰苑更期聮步掌台衡小儒谬迹云霄路心仰莲峯望太清曹汾尚书镇许下其子希干及第用钱二十万榜至镇开贺宴日张之于侧时进士胡锜有启贺畧曰桂枝折处着莱子之綵衣杨叶穿时用鲁连之旧箭又曰一千里外观上国之风光十万军前展长安之春色杨汝士尚书镇东川其子知温及第汝士开家宴相贺营妓咸集汝士命人与红绫一匹诗曰郎君得意及青春蜀国将军又不贫一曲髙歌红一匹两头娘子谢夫人华州榜薛侍郎诸门生诗曰时君过聴委平衡粉署华灯到晓明开卷固难窥浩汗执心空欲慕公平机云笔舌临文健沈宋篇章发韵清自笑观光浑昨日披心争不愧羣生卢相国钧初及第颇窘于率费俄有一仆愿为月佣服饰鲜洁谨干不与常等覩钧褊乏往往有所资时俯及闗宴钧未办醵率挠形于色仆辄请罪钧具以实告对曰极细事耳郎君可以处分最先后勾当何事钧初疑其妄既而将觇之绐谓之曰尔若有伎吾当主宴第一要一大第为备宴之所次则徐图其仆唯而去顷刻乃回白钧曰已税得宅矣请几郎检校翌日钧强往看之既而朱门甲第拟于宫禁钧不觉欣然复谓曰宴处即大如法此尤不易张陈对曰但请选日启闻侍郎张陈某请専掌钧始虑其非反覆诘问但微笑不对或意其非常人亦不固于猜疑既宴除之日钧止于是俄观幕帟茵毯华焕无比此外松竹花卉皆称是钧之醵率毕至由是公卿间靡不夸诧诘朝其仆请假给还诸色假借什物因之一去不返逮旬日钧异其事驰往旧游访之则向之花竹一无所有但见颓垣壊栋而已议者以钧之仁感通神明故为曲賛一春之盛而成此终身之美卢肃钧之孙贞简有祖风光化初华州行在及第洎大冦犯阙二十年搢绅靡不褊乏肃始登第俄有李鸿者造之愿佣力鸿以锥刀暇日往往反资于肃此外未尝以所须为意肃有旧业在南阳常令鸿徴租皆如期而至往来千里而未尝侵费一金既及第鸿奔走如初及一春事毕鸿即辞去新进士尤重樱桃宴干符四年永宁刘公第二子覃及第时公以故相镇淮南勅邸吏日以银一铤资覃醵罚而覃所费往往数倍邸吏以闻公命取足而已㑹时及荐新状元方议醵率覃潜遣人厚以金帛预购数十石矣于是独置是宴大㑹公卿时京国樱桃初出虽贵达未适口而覃山积铺席复和以糖酪者人享蛮榼一小盎亦不啻数升以至参御辈靡不霑足罗玠贞元五年及第闗宴曲江泛舟舟沈玠以溺死后有闗试前卒者谓之报罗宣慈寺门子不记姓氏酌其人义侠之徒也咸通十四年韦昭范先辈登第昭范乃度支侍郎杨严懿亲宴席间帟幕器皿之䫫皆假于计司杨公复遣以使库供借其年三月中宴于曲江亭供帐之盛罕有伦拟时饮兴方酣俄覩一少年跨驴而至骄悖之状旁若无人于是俯逼筵席长耳引颈及肩复以巨箠振筑佐酒谑浪之词所不忍聆诸君子骇之际忽有于衆中批其颊者随手而坠于是连加殴击复夺所执箠箠之百余衆皆致怒瓦砾乱下殆将毙矣当此之际紫云阁门轧开有紫衣从人数辈驰告曰莫打莫打𫝊唿之声相续又一中贵驱殿甚盛驰马来救门子乃箠迎击中者无不面仆于地勅使亦为所箠既而奔马而返左右从而俱入门亦随闭而已座内甚欣媿然不测其来仍虑事连宫禁祸不旋踵乃以缗钱束素召行敺者讯之曰尔何人与诸郎君谁素而能相为如此对曰某是宣慈寺门子亦与诸郎君无素第不平其下人无礼耳衆皆嘉叹悉以钱帛遗之复相谓曰此人必须亡去不则当为擒矣后旬朔座中宾客多有假途宣慈寺门者门子皆能识之靡不加敬竟不闻有追问之者裴思谦状元及第后作红笺名纸十数诣平康里因宿于里中诘旦赋诗曰银釭斜背解鸣珰小语偷声贺玉郎从此不知兰麝贵夜来新惹桂枝香郑合敬先辈及第后宿平康里诗曰春来无处不闲行楚闰相看别有情好是五更残酒醒时时闻唤状头声卢肇袁州宜春人与同郡黄颇齐名颇富于产肇幼贫乏与颇赴举同日遵路郡牧于离亭饯颇而已时乐作酒酣肇䇿蹇邮亭侧而过出郭十余里驻程俟颇为侣明年肇状元及第而归刺史以下接之大慙恚㑹延肇看竞渡于席上赋诗曰向道是龙刚不信果然衔得锦标归薛监晚年厄于宦途尝䇿羸赴朝值新进士榜下缀行而出时进士团所由辈数十人见逢行李萧条前导曰回避新郎君逢冁然即遣一介语之曰报道莫贫相阿婆三五少年时也曾东涂西抹来许昼者睢阳人也薄攻五字诗天复四年大驾东幸驻驆甘棠昼于此际及第梁太祖长子号大卿郎君者常与昼属和昼以卿为奥主随驾至洛下携同年数人醉于梁祖私第因折牡丹十许朶主吏前白云凡此花开落皆籍其数申令公秀才奈何恣意攀折昼慢骂久之主吏衔之潜遣一介驰报梁祖梁祖闻之颇睚眦独命械昼而献于时大卿窃知间道先遣使至昼遂亡命河北莫知所之郑光业新及第年宴次有子女卒患心痛而死同年皆惶骇光业撤筵中器物悉授其母别徴酒器尽欢而罢干符四年诸先辈月灯阁打毬之㑹时同年悉集无何为两军打毬军将数辈私较于是新人排比既盛勉强迟留用抑其鋭刘覃谓同年曰仆能为羣公小挫彼骄必令解去如何状元已下应声请之覃因跨马执杖跃而揖之曰新进士刘覃拟陪奉可乎诸辈皆喜覃骤驰击拂风驱雷逝彼皆眎俄䇿得毬子向空磔之莫知所在数辈慙沮僶俛而去时阁下数千人因之大唿笑久而方止咸通十三年三月新进士集于月灯阁为蹙鞠之㑹击拂既罢痛饮于佛阁之上四面看棚栉比悉皆褰去帷箔而纵观焉先是饮席未合同年相与循槛肆览邹希囘者年七十余牓末及第时同年将欲即席希回坚请更一巡厯衆皆笑或谑之曰彼亦何敢望回大中十年郑颢都尉放牓请假往东洛觐省生徒饯于长乐驿俄有纪于屋壁曰三十骅骝一烘尘来时不锁杏园春杨花满地如飞雪应有偷逰曲水人干符丁酉岁闗宴甲于常年有温定者久困场屋坦率自恣尤愤时之浮薄设竒以侮之至其日蒙衣肩舆金翠之饰夐出于衆侍婢皆称是徘徊于栁隂之下俄顷诸公自露棚移乐登鹢首既而谓是豪贵其中姝丽因遣促舟而进莫不注视于此或肆调谑不已羣兴方酣定乃于帘间垂足定膝胫伟而毳衆忽覩之皆掩袂亟命㢠廻舟避之或曰此必温定矣干宁末驾幸三峯太子太师卢知猷于西溪亭子赴进士闗宴因谓前达曰老夫似这闗宴至今相继赴三十箇矣李峣及第在偏侍下俯逼起居宴霖雨不止遣赁油幕以张之峣先人旧庐升平里凡用钱七百缗自所居连亘通衢殆及一里余参御辈不啻千余人鞯马车舆阗咽门巷来往无有霑湿者而金碧照耀颇有嘉致峣时为丞相韦都尉所委干预政事号为李八郎其妻又南海韦宙女宙常资之金帛不可胜纪神龙已来杏园宴后皆于慈恩寺塔下题名同年中推一善书者纪之他时有将相则朱书之及第后知闻或遇未及第时题名处则为添前字或诗曰曽题名处添前字送出城人乞旧诗苖台符六歳能属文聪悟无比十余歳博览羣籍着皇心三十卷年十六及第张读亦幼擅词赋年十八及第同年进士同佐郑薫少师宣州幕二人尝列题于西明寺之东庑或窃注之曰一双前进士两箇阿孩儿台符十七不禄读位至正卿李汤题名于昭应县楼韦蟾覩之走笔留谑曰渭水秦川拂眼明希仁何事寡诗情只因学得虞姬壻书字才能记姓名裴晋公赴敌淮西题名华岳之阙门大顺中户部侍郎司空图以一絶纪之曰岳前大队赴淮西从此中原息战鞞石阙莫教苔藓上分明认取晋公题白乐天一举及第诗曰慈恩塔下题名处十七人中最少年乐天时年二十七省试性习相近逺赋玉水记方流诗携之谒李凉公逢吉公时为校书郎于时将他适白遽造之逢吉行携行看初不以为意及览赋头曰噫下自人上达君咸徳以慎立而性由习分逢吉大竒之遂写二十余本其日十七本都出论曰科第之设㳂革多矣文皇帝拨乱反正特盛科名志在牢笼英彦迩来林栖谷𨼆栉比鳞差美给华资非第勿处雄藩剧郡非第勿居斯乃名实相符亨达自任得以惟圣作则为官择人有其才者靡捐于瓮牖绳枢无其才者讵系于王孙公子莫不理推画一时契大同垂三百年擢士衆矣然此科近代所美知其美之所美者在乎端已直躬守而勿失昧其美之所美者在乎贪名巧宦得之为荣噫大圣设科以广其教奈何昧道由径未旋踵而身名俱冺又何科第之庇乎矧诸寻芳逐胜结友定交竞车服之鲜华骋杯盘之意气沽激价誉比周行藏始胶漆于羣强终短长于逐末乃知得失之道坦然明白邱明所谓求名而亡欲葢而彰茍有其实又何科第之阙欤唐摭言卷三唐摭言卷四钦定四库全书唐摭言卷四五代王定保撰节操裴晋公质状眇小相不入贵既屡屈名场颇亦自惑㑹有相者在洛中大为搢绅所神公时造之问命相者曰郎君形神稍异于人不入相书若不至贵即当饿死然今则殊未见贵处可别日垂访勿以蔬粝相鄙候旬日为郎君细看公然之凡数往矣无何阻朝客在彼因退逰香山佛寺徘徊廊庑之下忽有一素衣妇人致一缇䌌于僧伽和尚栏楯之上祈祝良久复取茭掷之叩头瞻拜而去少顷度方见其所致意彼遗忘既不可追必料其再至因为收取踌躇至暮妇人竟不至度不得已携之归所止诘旦复携至彼时寺门始开俄覩向者素衣疾趋而至逡巡抚膺惋叹若有非横度从而讯之妇人曰新妇阿父无罪被系昨告人假得玉带二犀带一直千余缗以遗津要不幸遗失于此今老父不测之祸无所逃矣度怃然复细诘其物色因而授之妇人拜泣请留其一度不顾而去寻诣相者相者审度颜色顿异大言曰此必有隂徳及物此后前途万里非某所知也再三诘之度偶以此言之相者曰秪此便是隂功矣他日无相忘勉旃勉旃度果位极人臣卢大郎补阙升平郑公之甥也晖少孤长于外氏愚常诲之举进士咸通十一年初举广明庚子歳遇大寇犯阙窜身南服时外兄郑续镇南海晖向与续同庠序续仕州县官晖自号白衣卿相然二表俱为愚钟爱尔来未十稔续为节行将晖乃穷儒复脱身虎口挈一囊而至续待之甚厚时大驾幸蜀天下沸腾续勉之出处且曰人生几何茍富贵可图何须一第耳晖不答复请宾佐诱激者数四复虚右席以待晖晖因曰大朝设文学之科以待英俊如晖之能否焉敢期于饕餮然闻昔舅氏所朂常以一第见勉今旧馆寂寥奈何违夙昔之约茍白衣没世亦其命也若见利改图有死不可续闻之加敬自是龙钟场屋复十许岁大顺中方为𢎞农公所擢卒于右衮孙泰山阳人少师皇甫颖守操颇有古贤之风泰妻即姨妹也先是姨老矣以二子为託曰其长损一目汝可娶其女弟姨卒泰娶其姊或诘之泰曰其人有废疾非泰不可适衆皆伏泰之义常于都市遇铁灯台市之而命洗刷即银也泰亟往还之中和中将家于义兴置一别墅用缗钱二百千既半授之矣泰逰呉兴郡约回日当诣所止居两月泰回停舟途步复以余资授之俾其人他徙于时覩一老妪长恸数声泰惊悸召诘之妪曰老妇常迨事君姑于此子孙不肖为他人所有故悲耳泰怃然久之因绐之曰吾适得京书已别除官固不可驻此也所居且命尔子掌之言讫解维而逝不复返矣子展进士及第入梁为省郎论曰范宣之三立徳居其首夫子之四科行在其先矧乃五常者搃之于仁百虑者试之于利祸福不能回至徳贫富不能窥至仁夫炯戒之伦而穷达不侔者其惟命与茍届诸道又何穷达异致矣与恩地旧交刘虚白与太平裴公蚤同砚席及公主文虚白犹是举子试杂文日帘前献一絶句曰二十年前此夜中一般灯烛一般风不知岁月能多少犹着麻衣待至公孟棨年长于小魏公放牓日棨出行曲谢沆泣曰先辈吾师也沆泣棨亦泣棨出入场籍三十余年长孙籍与张公旧交公兄唿籍公常讽其改图籍曰朝闻道夕死可矣师友李华以文学名重于天宝末至徳中自前司封员外起为相国李梁公岘从事检校吏部员外时陈少游镇淮阳尤仰公之名一旦城门吏报华入府少游大喜簪笏待之少顷复曰云已访萧公功曹矣即颖士也庐江何长师赵郡李华范阳卢东美少与韩衢为友江淮间号曰四䕫裴佶字𢎞正宰相耀卿之孙吏部侍郎综之子卒于工部尚书郑余庆请先行朋友服私谥曰贞子曰泰章乔潭天宝十三年及第任陆浑尉时元鲁山客死是邑潭减俸礼葬之复䘏其孤李华三贤论云潭昂之孙有古人风李华称元徳秀张友略志如道徳行如经术贞元十二年李贽以大宏词振名与李敏同姓同年同登第又同甲子又同门贽尝答行敏诗曰因縁三纪异契分四般同陇西李舟与齐相国映友善映为将相舟为布衣而舟致书于映以交不以贵也时映左迁于䕫舟书曰三十三官足下近年以来宰臣当国多与故人礼絶仆以礼处足下则足下长者仆心未忍欲以故人处足下则虑悠悠之人以仆为诡欲修书逡巡至今忽承足下出守䕫国于苍生之望则为不幸为足下谋之则名遂身退斯又为佳仆昧时者谨以为贺但鄱阳云安道阻且长音尘寂蔑永以増叹仆所疾沈痼方率子弟力农为世疎矣足下亦焉能不疎仆耶足下素达仆所知之其于得丧固怡如也然朝臣如足下寡矣明王岂当不察之耶惟强饭自爱珍重珍重李华祭萧颖士文维干元三年二月十日孤子赵郡李华以清酌之奠敬祭于亡友故扬府功曹兰陵萧公之灵呜唿茂挺平生相知情体如一歳月之别俄成古今天乎丧予此痛何极华衅罚深重艰难所钟殊方永慕触目号裂途穷易感况哭故人以足下才惟挺生名盖天下道孤命屈沦阨终身避乱全絜忠也冒危迁祔孝也有王佐之才先师之训而没于道路何负于天乎痛哉华畴昔之岁幸忝周旋足下不弃愚劣一言契合古称管鲍今则萧李有过必规无文不讲知名当世实𩔖无人循环往复何日忘此存实等泣血千里羇旅相依闻其一哀心骨皆断夫痛之至者言不能宣虽欲寄词秪益填塞茂挺君其降灵尚飨韩文公瘗砚文陇西李元宾始从进士贡在京师或贻之砚四年悲欢否泰未尝废用凡与之试艺春官实二年登上第行于褒谷间役者误坠之地毁焉乃匣归埋于京师里中昌黎韩愈其友人也赞而识之土乎成质陶乎成器复其质非生死𩔖全斯用毁不忍弃埋而识之仁之义砚乎砚乎瓦砾异杜工部交郑广文尝以诗赠䖍曰诸公衮衮登台省广文先生官独冷甲第纷纷厌粱肉广文先生饭不足先生有道出羲皇先生有才过屈宋徳尊一代常壈坎名垂万古知何用杜陵野老人更嗤短褐身窄鬓如丝日籴太仓五升米时赴郑老同襟期得钱则相覔沽酒不复疑忘形到尔汝痛饮真我师清夜沈沈动春酌灯前细雨檐花落但觉高歌有鬼神焉知饿死填沟壑相如逸才亲涤器子云识字终投阁先生蚤赋归去来石田茅屋荒苍苔儒术于我何有哉孔盗跖俱尘埃不须闻此意惨淡生前相遇且衔杯又曰广文到官舍系马堂阶下醉则骑马归频遭官长骂垂名三十年坐客寒无氊赖得苏司业时时与酒钱及䖍即世甫赋八哀诗其一章诔䖍也崔羣字敦诗贞元八年陆贽下及第与韩愈为友羣佐宣州幕时愈与羣书论交略云考之百行而无瑕尤窥之阃奥而不见畛域明白淳粹辉光日新者唯吾崔君一人仆愚陋无所知晓然圣贤之书无所不读其精麄巨细出入晦明虽不尽识抑不可谓不涉其源者也以此而推之而度之诚知足下出羣拔萃无谓仆从何而得也刘驾与曹邺为友俱攻古风诗邺既擢第而不即出京俟驾成名同去果谐所志毛杰与卢藏用书月日云梦子毛杰谨致书于卢公足下杰闻君子所贵者道也所好者才也故才髙则披襟而论翰墨道狎则言事而致谈笑何必鸡鸣狗盗始资侥倖之能箪食瓢饮不顾清虚之用自公立名休代博物多能帝曰尔谐擢为近侍所以从容禁省出入锁闱忠弼在躬优柔荐及杰时在草莽运厄穷愁思折俎而无因嗟扫门而不逮岂知羣邪遘逆聨声嗷嗷紫夺我朱逺诣恶土赖公神色自若心行不渝饵芝术以养闲坐烟篁而收思杰梁鸿逺旅闵仲未归畱恋徳音徘徊失路互乡童子当愿接于宣尼苏门先生竟未言于阮籍公于杰者如彼仆于公者若此百年朝夕何事惜于交逰四海兄弟何必轻于行路贾生不云乎达人大观物无不可小智自私贱彼贵我况公拂衣髙尚习静闲局世事多捐尤精道意岂有自私而已无大观者哉倘能怜云壑奖无知慜张良小子说鸿蒙之偈遗黄石之书虚往实归霑雾露之微润裒多益寡落丘山之一毫则知足下之眷深焉小人之庆毕矣卢答毛书毛子足下勤身访道不毒氛瘴裹粮鬼门放荡云海有足多矣一昨不遗猥辱书札期我遐意询子道真使人惭愧也仆知之矣士之生代则有𡨕志深蔽灭木穹窒鍊九还以咽气味三秀以咏言固将养蒙全理不以能鸣夭性则其上也义感当途説动时主懐全徳以自达裂山河以取贵又其次也至于诚信不申忠孝胥缺独御魑魅永投豺虎无面目以可数椎心膺以问天斯最下也仆在壮年尝慕其上先贞后黩卒罹忧患负家为业置身于此何颜复讲道徳哉虽然少好立言亟闻长者之説老而弥笃犹怜薄暮之晷加我数年庶无大过览庄生鵾鹏之喻则干坤龙马之㫖可好矣培风运海则六九之源无差矣隳聪黜明则洗心藏宻有由矣开卷独得恬然㑹真不知寰宇之寥廓不知生之与谢斯亦暧昧所守何必为是倘足下起予指掌而説今之𨼆几不亦乐乎道在稊稗理无相阻曷为区区过劳按剑也顷风眩成瘵不复属笔力此还答无所铨次淹迟之期庶不我责卢藏用顿首方干师徐凝干常刺凝曰把得新诗草里论反语曰村里老李频师方千后频及第诗僧清越赠干诗云弟子已得桂先生犹灌园韩文公名播天下李翺张籍皆升朝籍北面师之故愈答崔立之书曰近有李翺张籍者从予学文翺与陆修员外书亦曰韩退之之文非兹世之文也古之文也其人非兹世之人古之人也后愈自潮州量移宜春郡郡人黄颇师愈为文亦振大名颇常覩卢肇为碑版则唾之而去案实録愈与人交其有沦谢皆能䘏其孤复为毕婚嫁如孟东野张籍之𩔖是也李义山师令狐文公唿小赵公为郎君于文公处称门生气义郭代公年十六入太学与薛稷赵彦昭为友时有家信至寄钱四十万以为学粮忽有一缞服者扣门云五代未葬各在一方今欲同时举大事乏于资财闻公家信至颇能相济否公即命以车一时载去畧无存者亦不问姓氏深为赵薛所诮元振怡然曰济彼大事亦何诮焉其年为粮食断絶竟不成举熊执易赴举行次潼闗秋霖月余滞于逆旅俄闻邻店有一士吁嗟数四执易潜伺之曰前尧山令樊泽举制科至此马毙囊空莫能自进执易造焉遽辍所乗马倒囊济之执易其年罢举泽明年登科代公为通泉县尉掠卖千余人以供过客天后异之召见大惬意㫖并口占古剑一篇以进上竒之命缮写当直学士杨虞卿及第后举三篇为校书郎来淮南就李鄫亲情遇前进士陈商启䕶穷窘公未相识问之倒囊以济李北海年十七携三百缣就纳国色偶遇人启䕶倒囊济之许棠久困名场咸通末马戴佐大同军幕棠往谒之一见如旧相识留连数月但诗酒而已未尝问所欲一旦大㑹宾客命使者以棠家书授之棠惊莫知其来启缄即知戴潜遣一介䘏其家矣赞曰孰以显亷临财不茍孰以定交𢎞道则久穷乃益坚达以胡有无得无丧天长地久君子行之小人则否唐摭言卷四唐摭言卷五钦定四库全书唐摭言卷五五代王定保撰切磋大居守李相读春秋误唿叔孙婼为婼日读一卷有小吏侍侧常有不怿之色公惟问之尔常读此书耶曰然胡为闻我读至此而数色沮耶吏再拜言曰縁某师授误唿文字今闻相公唿婼为婼方悟耳公曰不然吾未之师也自捡释文而读必误在我非在尔也因以释文示之小吏因委曲言之公大慙媿命小吏受北面之礼号为一字师韩文公着毛颖𫝊好博簺之戏张水部以书劝之凡三书其一曰比见执事多尚驳杂无实之说使人陈之于前以为欢此有累于令徳又高论之际或不容人之短如任私尚胜者亦有所累也先王存六艺自有常矣有徳者不为犹不为损况为博簺之戏与人竞财乎君子固不为也今执事为之以废弃时日籍实不识其然文公答曰吾子讥吾与人言无实驳杂之説此吾所以为戏耳比之酒色不有间乎吾子讥之似同浴而讥裸体也若高论不能下气或似有之当更思而悔之耳博簺之讥敢不承教其他俟相见羊绍素夏课有画狗马难为功赋其实取画狗马难于画鬼神之意也投表兄呉子华子华览之谓绍素曰吾子此赋未嘉赋题无鬼神而赋中言鬼神子盍为画狗马难于画鬼神赋即善矣绍素未及改易子华一夕成于腹笥有进士韦彖池州九华人始以赋卷谒子华子华闻之甚喜彖居数日贡一篇于子华其破题曰有丹青二人一则矜能于狗马一则夸妙于鬼神子华大竒之遂焚所着而绍素竟不能以已下之其年子华为彖取府解陈峤谒安陆郑郎中三年方一见諴从容谓峤曰识闵廷言否峤曰偶未知闻諴曰不妨与之还往其人文似西汉呉融广明中和之际久负屈声虽未擢科第同人多贽谒之如先达有王图工词赋投卷凡旬月融既见之殊不言图之臧否但问图曰更曾得卢休信否何坚卧不起惜哉融所得不如也休图之中表长于八韵向与子华同砚席晚年抛废归镜中别墅李翺与陆傪书李观之文章如此官止于太子校书年止于二十九虽有名于时俗其卒深知其至者果谁哉信乎天地鬼神之无情于善人而不罚罪也甚矣为善者将安所归乎翺书其人赠于兄赠于兄盖思君子之知我也予与观平生不得往来及其死也则见其文尝叹使李观若永年则不逺于扬子云矣书巳之文次忽然若观之文亦见于今也故书苦雨赋缀于前当下笔时复得咏其文则观也虽不永年亦不甚逺于扬子云矣书苦雨之词既又思我友韩愈非兹世之文古之文也非兹世之人古之人也其词奥其意适则孟轲既没亦不见有过于斯者当下笔时如他人疾书之写诵之不是过也其词乃能如此常书一章曰获麟解其他亦可以𩔖知也穷愁不能无述适有书寄弟正辞及其终亦自觉不甚下寻常之所为者亦以赠焉亦唯读观愈之词冀一详焉翺再拜李元宾与弟书曰年不甚幼近学何书拟应明经为复有文明经世𫝊不可坠也文贵天成强不髙也二事并良茍事立汝择处焉景福中江西节度使钟傅遣僧从约进法华经一千部上待之恩渥有加宣从约入内赐斋面赐紫衣一副将行太常博士戴司颜以诗赠行畧曰逺来朝鳯阙归去恋元侯时呉子华任中谏司颜仰公之名志在属和以为从约之资融览之抚掌大笑曰遮阿师更不要见便把拽出得其承奉如此矣皇甫湜答李生二书第一书辱书适曛黑使者立复不果一二承来意之厚𫝊曰言及而不言失人粗书其愚为足下答幸察来书所谓今之工文或先于竒怪者顾其文工与否耳夫意新则异于常异于常则怪矣词髙则出于衆出衆则竒矣虎豹之文不得不炳于犬羊鸾鳯之音不得不锵于乌鹊金玉之光不得不炫于瓦石非有意先之也迺自然也必崔巍然后为岳必滔天然后为海明堂之栋必挠云霓骊龙之珠必固深泉足下少年气盛固当以出拔为意学文之初且未自尽其才何遽称力不能哉图王不成其弊犹可以霸其仅自见也将不胜弊矣孔子讥其身不能者幸勉而思进之也来书所谓浮艳声病之文耻不为者虽诚可耻但虑足下方今不尔且不能自信其言也向者足下举进士举进士者有司髙张科格每岁聚者试之其所取迺足下所不为者也工欲善其事必先利其器足下方伐柯而舍其斧可乎哉耻之不当求也求而耻之惑也今吾子求之矣是徒涉而耻濡足也宁能自信其言哉来书所谓急急于立法宁人者迺在位之事圣人得势所施为也非诗赋之任也功既成泽既流咏歌纪述光扬之作作焉圣人不得势方以文词行于后今吾子始学未仕而急其事亦太蚤计矣凡来书所谓数者似言之未称思之或过其余则皆善矣既承嘉恵敢自固昧聊复所为俟见方尽湜再拜皇甫湜与李生第二书湜白生之书词甚多志气甚横流论説文章不可谓无意若仆愚且困迺生词竞于此固非宜虽然恶言无从不可不卒勿怪夫谓之竒则非正矣然亦无伤于正也谓之竒即非常矣非常者谓不如常乃出常也无伤于正而出于常虽尚之亦可也此统论竒之体耳未以言文之失也夫文者非它言之华者也其用在通理而已固不务竒然亦无伤于竒也使文竒而理正是尤难也生意便其易者乎夫言亦可以通理矣而以文为贵者非他文则逺无文即不逺也以非常之文通至正之理是所以不朽也生何嫉之深耶夫绘事后素既谓之文岂茍简而已哉圣人之文其难及也作春秋㳺夏之徒不能措一词吾何敢拟议之哉秦汉以来至今文学之盛莫如屈原宋玉李斯司马迁相如扬雄之徒其文皆竒其传皆逺生书文亦善矣比之数子似犹未胜何必心之高乎𫝊曰其言之不出耻躬之不逮也生自视何如哉书之文不竒易之文可为竒矣岂碍理伤圣乎如龙战于野其血𤣥黄见豕负涂载鬼一车突如其来如焚如死如弃如此何等语也生轻宋玉而称仲尼班马相如为文章案司马迁𫝊屈原曰虽与日月争光可矣生当见之乎若相如之徒即祖习不暇者也岂生称误耶将识分有所至极耶将彼之所立卓尔非强为所庶几遂雠嫉之耶其何伤于日月乎生笑紫贝阙兮珠宫此与诗之金玉其相何异天下人有金玉为之质者乎披薜茘兮带女萝此与赠之以芍药何异文章不当如此説也岂谓怒三四而喜四三识出之白而狺入之黑乎生云虎豹之文非竒夫长本非长短形之则长矣虎豹之形于犬羊故不得不竒也他皆倣此生云自然者非性不知天下何物非自然乎生又云物与文学不相侔此喻也凡喻必以非𩔖岂可以弹喻弹乎是不根者也生称以知难而退为谦夫芜难而退谦也知难而退宜也非谦也岂可见黄门而称贞哉生以一诗一赋为非文章抑不知一之少便非文章耶直诗赋不是文章耶如诗赋非文章三百篇可烧矣如少非文章汤之盘铭是何物也孔子曰先行其言既为甲赋矣不得称不作声病文也孔子云必也正名乎生既不以一第为事不当以进士冠姓名也夫焕乎郁郁乎之文谓制度非止文词也前者捧卷轴而来又以浮艳声病为説似商量文词当与制度之文异日言也近风偷薄进士尤甚迺至有一谦三十年之説争为虚张以相髙自谩诗未有刘长卿一句已唿阮籍为老兵矣笔语未有骆宾王一字已骂宋玉为罪人矣书字未识偏旁髙谈稷契读书未知句度下视服郑此时之大病皆当嫉者生美才勿似之也𫝊曰唯善人能受尽言孔子曰君子无所争必也射乎问于湜者多矣以生之有心也聊有复不能尽不宣湜再拜以其人不称才试而后惊韩文公皇甫补阙见李长吉时年七岁二公不之信因面试髙轩过一篇蒋凝咸通中词赋絶伦随计涂次汉南谒相国徐公公见其人么么不信有其才因试岘山懐古一篇凝于客位赋成公大竒之令狐文公镇三峯时及秋赋特置五场试第一场杂文第二场试歌篇第三场表檄先是卢𢎞正一人就试来者皆慄缩而退马植以将家子弟求荐文公与从事皆鄙之専令人伺其词句既而试登山採珠赋曰文豹且异于骊龙採斯疎矣白石又殊于老蚌剖莫得之衆皆大惊遂夺𢎞正解元矣黎逢气貌山野及第年初场后至便于帘前设席主司异之诮其生疎必谓文词称是専令人伺之句句来报初闻云何人徘徊曰亦是常言既而将及数聨莫不惊叹遂擢为状元王勃着滕王阁序时年十四都督阎公不之信勃虽在座而阎公意属子壻孟学士者为之已宿构矣及以纸笔延让宾客勃不辞让公大怒拂衣而起専令人伺其下笔第一报云南昌故郡洪都新府公曰亦是老生常谈又报云星分翼轸地接衡庐公闻之沈吟不言又云落霞与孤鹜齐飞秋水共长天一色公矍然而起曰此真天才当垂不朽矣遂亟请宴所极欢而罢论曰书云人无常师主善为师于戏近世浮薄率皆贵彼生知耻乎下学质疑问礼者先懐愧色深微赜奥者翻汨沈流风教頽圮莫甚于此由是李华自曰师于茂挺李翺亦曰请益退之于时名遂功成才髙位显务乎矫俗以遏崩波盛则盛矣方之缪公以小吏一言北面而师之者可谓旷古一人而已有若考覈词艺之臧否振举后生之行藏非唯立贤所谓报国噫今之论者信侥倖之贼欤唐摭言卷五唐摭言卷六钦定四库全书唐摭言卷六五代王定保撰公荐崔郾侍郎既拜命于东都试举人三署公卿皆祖于长乐𫝊舍冠葢之盛罕有加也时呉武陵任太学博士䇿蹇而至郾闻其来微讶之乃离席与言武陵曰侍郎以峻徳伟望为明天子选才俊武陵敢不薄施尘露向者偶见太学生十数辈扬眉抵掌读一卷文书就而观之乃进士杜牧阿房宫赋若其人真王佐才也侍郎官重必恐未暇披览于是搢笏朗宣一遍郾大竒之武陵曰请侍郎与状头郾曰已有人曰不得已即第五人郾未遑对武陵曰不尔即请还此赋郾应声曰敬依所教既即席白诸公曰适呉太学以第五人见恵或曰为谁曰杜牧衆中有以牧不拘细行间之者郾曰已许呉君矣牧虽屠沽不能易也韩文公皇甫湜贞元中名价籍甚亦一代之龙门也竒章公始来自江黄间置书囊于国东门携所业先诣二公卜进退偶属二公从容皆谒之各袖一轴面贽其首篇説乐韩始见题而掩卷问之曰且以拍扳为什么僧孺曰乐句二公因大称赏之问所止僧孺曰某始出山随计进退唯公命故未敢入国门答曰吾子之文不止一第当垂名耳因命于客户坊僦一室而居俟其他适二公访之因大署其门曰韩愈皇甫湜同访几官先辈不遇翌日自遗阙而下观者如堵咸投刺先谒之由是僧孺之名大振天下卢延让光化三年登第先是延让师薛许下为诗词意入癖时人多笑之呉翰林融为侍御史出官崃中延让时薄逰荆渚贫无卷轴未遑贽谒㑹融表弟滕籍者偶得延让百篇融览大竒之曰此无他贵不寻常耳于是称之于府主成汭时故相张公职大租于是邦常以延让为笑端及融言之咸所改观由是大获举粮延让深所感激然犹因循竟未相面后值融赴急徴入内庭孜孜于公卿间称誉不已光化戊午岁来自襄南融一见如旧相识延让呜咽流涕于是攘臂成之矣将仕郎守太子校书郎王泠然谨再拜上书相国燕公阁下孔子曰居是邦也事其大夫之贤者则仆所以有意上书于公为日久矣所恨公初为相而仆始总角公再为相仆方志学及仆预乡举公左官于巴丘及仆参常调而公统军于沙朔今公复为相随驾在秦仆适効官分司在洛竟未识贾谊之面把相如之手则尧舜禹汤之正道稷契䕫龙之要务焉得与相公论之乎昔者公之有文章时岂不欲文章者见之乎公未富贵时岂不欲富贵者用之乎今公贵称当朝文称命代见天下未富贵有文章之士不知公何以用之公一登甲科三至宰相是因文章之得用于今亦三十年后进之士公勿谓无其人何者长安令裴耀卿于开元五年掌天下举擢仆髙第以才相知今尚书右丞王丘于开元九年掌天下选授仆清资以智见许然二君者若无明鉴宁处要津是仆亦有文章思公见也亦未富贵思公用也此非自媒自衒恐不道不知有唐以来无数才子至于崔融李峤宋之问沈佺期富嘉谟徐彦伯杜审言陈子昂者与公连飞并驱更唱迭和此数公者真可谓五百年后挺生矣天丧斯文凋零向尽唯相公日新厥徳长守富贵甚善甚善是知天赞明主而福相公当此之时亦宜应天之休报主之宠弥缝其阙匡救其灾若尸禄备员则焉用彼相矣仆闻位称燮理者则道合隂阳四时不愆则百姓无怨岂有冬初不雪春尽不雨麦苖继日而青死桑叶未秋而黄落蠢蠢迷愚嗷嗷愁怨而相公温眠甲第饱食庙堂仆则天地之一生人亦同人而怨相公也京房易𫝊曰欲徳不用兹谓张言人君欲贤者而不用徒张此意厥灾荒云大旱也隂阳不雨复曰师出过时兹谓旷其旱不生夫天道逺人道迩仆多言者也安知天道请以人事言之主上开张翰林引纳才子公以傲物而富贵骄人为相以来竟不能进一贤拔一善汉髙祖云当今之贤士岂独异于古人乎有而不知是彰相公之暗知而不用是彰相公之短故自十月不雨至于五月云才积而便散雨垂落而复收此欲徳不用之罚也仍闻羌浑为孽日冦边陲邦家连兵来往塞下巴西诸将必不出师过时之咎也四郊之多垒卿大夫之辱也不知庙堂肉食者何以谋之相公在外十余年而复相国险阻艰难备尝之矣民之情伪尽知之矣今人室如悬罄野无青草何恃而不恐天则不雨公将若之何昨五月有恩百官受赐相公官既大物亦多有金银器及锦衣等闻公受之面有喜色今岁大旱黎民阻饥公何不固辞金银请赈仓廪懐宝衣锦于相公安乎百姓饿欲死公何不举贤自代让位请归公三为相而天下之人皆以公为亢极矣夫物极则反人盛必衰日中则昃月满则亏老子曰功成名遂身退天之道也今公富贵功成文章名遂唯身未退耳相公昔在南中自为岳阳集有送别诗云谁念三千里江潭一老翁则知虞卿非穷愁不能着书以自见贾谊非流窜不能作赋以自安公当此时思欲生入京华老归田里脱身瘴疠其可得乎今则不然忘往日之栖迟贪暮年之富贵仆恐前途更失后悔难追主上以相公为贤使辅佐社稷若弃徳不让是废明君之举岂曰能贤仆见相公事方急不可黙诸桃李公闻人之言或中犹可收以桑榆诗曰投我以木𤓰报之以琼琚此言虽小可以喻大相公五君咏曰凄凉丞相府余庆在𤣥成苏公一闻此诗移相公于荆府积渐至相由苏得也今苏屈居益部公坐庙堂投木报琼义将安在亦可举苏以自代然后为方朔之行抑又闻屋漏在上知之在下报国之重莫若进贤去年赦书云草泽卑位之间恐遗贤俊宜令兵部即作牒目徴召奏闻而吏部起请云试日等第全下者举主量加贬削条目一行仆知天下父不举子兄不举弟向者百司诸州长官皆无才能之辈并是全躯保妻子之徒一入朝廷则恐出暂居州郡即思改岂有轻为进举以取贬削今闻天下向有四百人应举相公岂与四百人尽及第乎既有等差由此百司诸州长官惧贬削而不举者多矣仆窃谓今之得举者不以亲则以势不以贿则以交未必能鸣皷四科而裹粮三道其不得举者无媒无党有行有才处卑位之间仄陋之下吞声饮气何足算哉何乃天子令有司举之而相公令有司拒之则所谓欲徳不用徒张此意事与京房易𫝊同故天以大旱相试也去年所举县令吏部一例与官举若得人天何不雨贤俊之举楚既失之县令之举齐亦未得夫有贤明宰相尚不能燮理隂阳而令庸才宰君岂即能缉熙风化相公必欲选良宰莫若举前仓部员外郎呉太𤣥为洛阳令必欲举御史中丞莫若举襄州刺史靳蕲清辇毂之路非太𤣥不可生台阁之风非蕲不可仆非呉靳亲友但以知其贤明相公有而不知知而不用亦其过深矣抑又闻之昔闵子骞为政曰仍旧贯如之何何必改作凡校书正字一概不得入畿相公曽为此职见贞观已来故事今吏部侍郎杨滔眼不识字心不好贤芜秽我清司改张我旧贯去年冬请奏自今已后官无内外一例不得入畿即知正字校书不如一乡县尉明经进士不如三卫出身相公复此改张甄别安在古人有坐钓登相立筹封侯今仆无尚父之谋薛公之䇿徒以仕于书苑生于学门小道逢时大言祈相仆也幸甚幸甚去冬有诗赠公爱子协律其诗有句云官微思倚玉文浅怯投珠吕氏春秋云尝一脔之肉知一鼎之味请公且看此十字则知仆曾吟五言则亦更有旧文愿呈作者如公之用人葢已多矣仆之思用其来久矣拾遗补阙宁有种乎仆虽不佞亦相公一株桃李也此书上论不雨隂阳乖度中愿相公进贤为务下论仆身求用之路事繁而言不典理切而语多忤其善也必为执事所哂其恶也必为执事所怒倘哂既罢怒方解则仆当持旧文章而再拜来也韩偓天复初入翰林其年冬车驾出幸鳯翔偓有扈从之功返正初上面许偓为相奏云陛下运契中兴当复用重徳镇风俗臣座主右仆射赵崇可以副陛下是选乞回臣之命授崇天下幸甚上嘉叹翌日制用崇暨兵部侍郎王賛为相时梁太祖在京素闻崇之轻佻賛复有嫌衅驰入请见于上前具言二公长短上曰赵崇是偓荐时偓在侧梁主叱之偓奏云臣不敢与大臣争上曰韩偓出寻谪官入闽故偓有诗曰手风慵展八行书眼暗休看九局图窓里日光飞野马案前筠管长蒲卢谋身拙为安蛇足报国危曾捋虎须举世可能无黙识未知谁复试齐竽崔颢荐樊衡书夫相州者九王之旧都西山雄崇足是秀异窃见县人樊衡年三十神爽清悟才能絶伦虽白面书生有雄胆大畧深识可以轨时俗长䇿可以安塞裔藏用守道实有岁年今国家封山勒崇希代罕遇含育之𩔖莫不踊跃况诏徴𨼆逸州贡茂异衡之际㑹千载一时君侯复躬自执圭陪銮日观此州名藩必有所举当是举者非衡而谁伏愿不弃贤才赐以甄奖得奔大礼升闻天朝衡因此时䇿名树绩报国荣家令当代之士知出君侯之门矣颢不胜区区敢闻左右俯伏阶屏用增战汗颢荐齐秀才书某官至辱垂下问令公举一人可管记之任者愚以为军中之书记节度使之喉舌指事立言而上达思中天心发号出令以下行期悦人意谅非容易而可専据窃见前进士髙阳齐孝若考叔年二十四学必専授文皆雅正词赋甚精章表殊健疏眉目美风姿外若坦荡中实畏慎执事倘引在幕下列于宾佐使其驰一檄飞书必能应马上之急求言腹中之所欲夫掇芳刈楚不弃幽逺况孝若相门子弟射䇿甲科家居君侯之宇下且数年矣不劳重币而获至宝甚善甚善雄都大府多士如林最所知者斯人也请为阁下记其若此唯用与舍髙明裁之谨再拜李翺荐所知于徐州张仆射书翺载拜齐桓公不疑于其臣管夷吾信而霸天下合诸侯匡周室亡国存荆楚服诸侯无不至焉竖刁易牙信而齐国乱身死不及葬五公子争立兄弟相反者数世桓公之信于其臣一道也所信者得其人则格于天地功及后世不得其人则不能免其身知人不易也岂唯霸者为然虽圣人亦不免焉帝尧之时贤不肖皆立于朝尧能知舜于是乎放驩兠流共工殛鲧窜三苗举禹稷臯陶二十有二人加诸上位故尧崩三载四海之内遏宻八音后世之人皆谓之帝尧焉向使尧不能知舜而遂尊驩兠共工之徒于朝禹稷臯陶之下二十有二人不能用则尧将不能得无为尔岂复得曰大哉尧之为君也唯天为大唯尧则之荡荡乎民无能名焉者哉春秋曰夏灭项孰灭之葢齐灭之曷为不言齐灭之为桓公讳也春秋为贤者讳此灭人之国何贤尔君子之恶恶也疾始善善也乐终桓公尝有继絶存亡之功故君子为之讳也继絶存亡贤者之事管夷吾用所以能继絶存亡用贤耳矣竖刁易牙用则不能也向使桓公始不用管夷吾末有竖刁易牙争权不葬而乱齐国则幽厉之诸侯也始用贤而终身讳其恶君子之乐用贤也如此始不用贤以及其终而幸后世之掩其过也则微矣然则居上位流徳泽于百姓者何所劳乎劳于择贤得其人措诸上使天下皆化之焉而已矣兹天子之大臣有土千里者孰有如阁下之好贤不倦者乎盖得其人亦多矣其所求而得而不取者则有人焉陇西李观竒士也伏闻阁下知其贤将用之未及而观疾死昌黎韩愈得古人之遗风明于理乱根本之所由伏闻阁下复知其贤将用之未及而愈为宣武军节度使之所用观愈皆豪杰之士也如此人不时出观自古天下亦有数百年无如其人者焉闻阁下皆得而知之皆不得而用之翺实为阁下惜焉岂惟翺一人而已后之读前载者亦必多为阁下惜之矣兹有平昌孟郊贤士也伏闻阁下旧知之郊为五言诗自前汉李都尉苏属国及建安诸子南朝二谢郊能兼其体而有之李观荐郊于梁肃补阙书曰郊之五言其有髙处在无上其有平处下顾两谢韩愈送郊诗曰作诗三百首杳黙咸池音彼二子皆知言者岂欺天下之人哉郊穷饿不得安养其亲周天下无所遇作诗曰食荠肠亦苦强歌声无欢出门即有碍谁谓天地寛其穷也甚矣复有张籍李景俭者皆竒才也未闻阁下知之凡贤士竒人皆有所负不茍合于世是以虽见之难得而知也见而不能知如勿见而已矣知其贤而不能用如勿知其贤而已矣用而不能尽其才如勿用而已矣能尽其才而容谗人之所间者如勿尽其才而已矣故见贤而能知知而能用用而能尽其才而不容谗人之所间者天下一人而已矣兹有二人焉偕来其一贤士也其一常常之人也待之礼貌不加隆焉则贤者往而常常之人日来矣况其待常常人加厚则善人何求而来哉孔子曰吾未见好徳如好色者也贤人不好色而好徳者也虽好色而不如好徳者次也色与徳均好者复其次也虽好徳而不如好色者下也最甚不好徳而好色者穷矣人有告曰某所有女国色也天下之人必竭其财求之而无爱矣有人告曰某所有人国士也天下之人则不能一往而先焉是岂非不好徳而好色者乎贤者则宜有别于天下之人矣孔子述易定礼乐删诗书作春秋圣人也奋乎百世之上其所化之者非其道则异端人也而孔子之庙存焉虽贤者亦不能日往而拜之以其益于人者寡矣故无益于人虽孔圣之庙犹不能朝夕而事焉有待于人而不能礼善人良士则不如无待也呜唿人之降年不可与期郊将为他人所得而大有立于世与短命而死皆不可知也二者卒然有一于郊之体其为惜之不可既矣阁下终不得而用之矣虽恨之亦无可奈何矣翺穷贱人也直辞无让非所宜至于此者也为道之存焉耳不直则不足以伸道也非好多言者也翺载拜赞曰举孤弃雠圣人所美下展蔽善匹夫所鄙懿彼数公时行时止守道克勤荐贤不倚泠然所尚鸿儒不为矣唐摭言卷六唐摭言卷七钦定四库全书唐摭言卷七五代王定保撰起自寒苦武徳五年李义琛与弟义琰从弟上徳三人同举进士义琛等陇西人世居邺城国初草创未定家素贫乏与上徳同居事从姑定省如亲焉随计至潼闗遇大雪逆旅不容有咸阳商人见而怜之延与同寝处居数日雪霁而去琛等议鬻驴以一醉酬之商人窃知不辞而去义琛后宰咸阳召商人与之抗礼义琛位至刑部侍郎雍州长史义琰相髙宗皇帝上徳司门郎中王播少孤贫常客扬州恵昭寺木兰院随僧斋飡诸僧厌怠播至已饭矣后二纪播自重位出镇是邦因访旧逰向之题已皆碧纱幕其上播继以二絶句曰二十年前此院逰木兰花发院新修而今再到经行处树老无花僧白头上堂已了各西东慙愧阇黎饭后钟二十年来尘扑面如今始得碧纱笼郑朗相公初举遇一僧善气色谓公曰郎君贵极人臣然无进士及第之分若及第即一生厄塞既而状元及第贺客盈门唯此僧不至及重试退黜唁者甚衆而此僧独贺曰富贵在里既而竟如所卜李绛赵郡賛皇人曾祖贞简祖冈官终襄帅绛为名相绛子璋宣州观察杨相公造白檀香亭子初成㑹亲宾落之先是璋潜遣人度其广狭织一地毯其日献之及收败璋从坐璋子徳璘名过其实入梁终夕拜徐商相公常于中条山万固寺泉入院读书家庙碑云随僧洗钵韦令公昭度少贫窭常依左街僧録净光大师随僧斋粥净光有人伦之鉴常器重之好放孤寒元和十一年歳在丙申李凉公下三十三人皆取寒素时有诗曰元和天子丙申年三十三人同得仙袍似烂银文似锦相将白日上青天李太尉徳裕颇为寒进开路及谪官南去或有诗曰八百孤寒齐下泪一时南望李崖州昭宗皇帝颇为寒进开路崔合州榜放但是子弟无问文章厚薄隣之金瓦其间屈人不少孤寒中唯程晏黄滔擅场之外其余以程试考之滥得亦不少矣然如王贞白张蠙之诗赵观文古风之作皆臻前辈之阃阈者也升沈后进太和中苏景𦙍张元夫为翰林主人杨汝士与弟虞卿及汉公尤为文林表式故后进相谓曰欲入举场先问苏张苏张尤可三杨杀我大中咸通中盛𫝊崔慎由相公尝寓尺题于知闻或曰王凝裴瓉舍弟安潜朝中无唿字知闻㕔里絶脱靴宾客凝终宣城瓉礼部尚书潜侍中太平王崇窦贤二家率以科目为资足以升沈后进故科目举人相谓曰未见王窦徒劳漫走竒章公始举进士致琴书于灞浐间先以所业谒韩文公皇甫员外时首造退之退之他适苐留卷而已无何退之访湜遇竒章亦及门二贤见刺欣然同契延接询及所止对曰某方以薄技卜妍丑于宗匠进退唯命一囊犹寘于国门之外二公披卷卷首有説乐一章未閲其词遽曰斯髙文且以拍板为什么对曰谓之乐句二公相顾大喜曰斯髙文必矣公因谋所居二公沈吟良久曰可于客户坊税一庙院公如所教造门致谢二公复诲之曰某日可逰青龙寺薄暮而归二公其日聮镳至彼因大署其门曰韩愈皇甫湜同谒几官先辈不遇翌日辇毂名士咸往观焉竒章之名由是赫然矣论曰马不必骐骥要之善走浴不必江海要之去垢茍华而不实以比周皷誉者不为君子腹诽鲜矣知巳张燕公知房太尉独孤常州知梁补阙二君子之美出于李翺上杨中丞书云窃以朝廷之士文行光明可以为后进所依归者不过十人翺亦常伏其门下举其五人则无诱劝之心虽有卓荦竒怪之贤固不可得而知也其余或虽知欲为荐言于人复惧人不我信因人之所不信复生疑而不信自信犹且不固矧曰能人之固是以再往见之或不如其初三往复不如其再若张燕公之于房太尉独孤常州之于梁补阙者万不见一人焉李翺感知巳赋序贞元九年翺始就州序之贡与人事其九月执文章一通谒右补阙梁君当此时梁君誉塞天下属词求进士奉文章走梁君门下者葢无虚日梁君知人之故也亦既相见遂与翺有相知之道焉谓翺得古人之遗风期翺之名不朽于无穷许翺以拂拭吹嘘翺初谓其面相进也亦未幸甚十一月梁君遘疾殁翺渐逰于朋友公卿间往往皆曰吾既借子姓名于补阙梁君也翺乃知其非面进也当时意谓先进者遇人特达皆合有此心亦未谓知已之难得也梁君殁于兹五年翺学圣人经籍教训文句之为文将数万言愈昔年见梁君之文弗啻数倍虽不敢同徳于古人然亦幸无怍于中心每歳试于礼部连以文章罢黜名声晦昧于时俗人皆谓之固宜然后知先进者遇人特达亦不皆有此心乃知知已之难得也夫见善而不能知虽善何为知而不能誉则如弗知誉而不能深则如弗誉深而不能久则如勿深久而不能终则如勿久翺虽不肖幸辱梁君所知君为之言于人岂非誉欤谓其得古人遗风岂非深欤而逮及终身岂非久欤不幸梁君短命遽殁是以翺未能有成也其谁将继梁君之志而成之欤巳焉哉天之遽丧梁君也是使予之命久迍邅阨穷也遂赋知巳以自伤其言怨而不乱葢小雅骚人之余风也李元宾曰观有倍年之友朱巨源李华撰三贤论或曰吾读古人之书而求古人之贤未获遐叔谓曰无世无贤人其或世教不至沦于风波虽贤不能自辨况察者未之究乎郑卫方奏正声间发极和无味至文无采听者不达反以为怪谲之音太师乐工亦失容而止曼都之姿杂于憔悴被緼絮蒙萧艾美丑夷伦自以为陋此二者既病不自明复求者亦昏将割其善恶在迁政化俗则贤不肖异贯而后贤者自明而察者不惑也予兄事元鲁山而友刘萧二功曹此三贤者可谓之达矣或曰愿闻三子之畧遐叔曰元之志行当以道统天下刘之志行当以六经谐人心萧之志行当以中古易今世元齐愚智刘戚一物不得其正萧唿吸折节而获重禄不易一刻之安元之道刘之深萧之志及于夫子之门则达者其流也然各有病元病酒刘病赏物萧病贬恶太亟奖能太重元奉亲孝居丧哀抚孤仁徇朋友之急涖职明于赏罚终身贫而乐天知命以为王者作乐崇徳殷荐上帝以配祖考天人之极致也而词章不称是无乐也于是作破阵乐词协商周之颂推是而论则见元之道矣刘名儒史官之家兄弟以学着称乃述诗书礼易春秋为古文五説条贯源流偹古今之变推是而论则见刘之深矣萧以诗书为烦尤罪子长不编年乃为列𫝊后代因之非典训也将正其失自春秋三家之后非训齐生人不録次序纉修以迄于今未就而殁推是而论则见萧之志矣元据师保之席瞻形容不俟见而见其人刘备卿佐之服居宾友之地言理乱根源人伦𨼆明参乎元精而后见其妙萧若百鍊之钢不可屈抑当废兴去就之际一生一死之间而后见其大节视听过速欲人人如我志与时多背常见诟于人取其中节之举是可以为人师矣学广而不徧精其贯穿甚于精者文方复雅尚之至尝以律度百代为任古之能者往往不至焉超絶蹈厉不可为不知者言也茂挺父为莒丞得罪清河张惟一时佐亷使按成之茂挺初登科自洛还莒道邀使车发辞哀乞惟一涕下即日舍之且曰萧賛府生一贤方资天下风教吾由是得罪无憾也夫如是得不谓之孝乎或曰三子者各有所与游乎遐叔曰若太尉房公可谓名人矣毎见鲁山即终日叹息谓余曰见紫芝眉宇使人名利之心尽矣若司业苏公可谓贤人矣毎谓当时名士曰仆不幸生于衰俗所不耻者识元紫芝广平程休士美端重寡言河间邢宇深明操持不局宇弟宙次宗和而不流南阳张茂之季丰守道而能断赵郡李㟧伯髙含大雅之素㟧族子丹叔南诚庄而文丹族子惟岳谋道沈逺㢘静梁国乔泽徳源昂昂有古风𢎞农杨拯士扶敏而安道清河房垂翼明志而好古河东栁识方明遐旷而才是皆慕于元者也刘在京下常寝疾房公时临扶风闻之通夕不寐顾谓宾从曰即若不起无复有神道尚书刘公每有胜理必诣与谈终日忘返退而叹曰闻刘公清言见皇王之理矣殷直清有识尚恨言理少对未与刘面常想见其人河东裴腾士举朗迈真直弟霸士㑹峻清不杂陇西李廙敬叔坚明沖粹范阳卢虚舟幼真质方而清颖川陈谠言士然淡而不厌渤海呉兴宗秀长専静不渝颖川陈兼不器行古人之道渤海髙适达夫落落有竒节是皆重刘者也工部侍郎韦述修国史推萧同事礼部侍郎杨俊掌贡举问萧求人海内以为徳选汝南邵轸纬卿有词学标干天水赵骅云卿才美行纯陈郡殷寅直清达于名理河南源衍季融粹而复微㑹稽孔至惟微述而好古河南陆据徳隣恢恢善于事理河东栁芳仲敷该博故事长乐贾至幼隣名重当时京兆韦牧仲成逺虑而深南阳张友畧维之履道体仁友畧族弟邈季遐温其如玉中山刘颖士端疎明简畅颖川韩拯佐元行修而文乐安孙益盈孺温良忠厚京兆韦建士经中明外纯颖川陈晋正卿深于诗书天水尹微之诚贯百家之言是皆厚于萧者也尚书颜公重名节敦故旧于茂挺少相知茂挺与赵骅邵轸洎华最善天下谓之萧李之交殷寅源衍睦于二交之间不幸元罢鲁山终于陆浑刘避地逝于安康萧归𦵏先人殁于汝南今复求斯人有之无之是必有之而察之未克也三贤不登尊位不享下夀居易委顺贤人之达也不蒙其教生人之病余知三贤也深故言之不怍云一云李华复友权皋张友畧颜真卿与陆据栁芳善杜紫微览赵渭南卷蚤秋诗云残星几㸃雁横塞长笛一声人倚楼吟味不已因目嘏为赵倚楼复有赠嘏诗曰今代风骚将谁登李杜坛灞陵鲸海动翰苑鹤天寒今日访君还有意三条氷雪借予看紫微更寄张祐畧曰睫在眼前长不见道非身外更何求谁人得似张公子千首诗轻万户侯贞元中李元宾韩愈李绛崔羣同年进士先是四君子定交久矣共逰梁补阙之门居三歳肃未之面而四贤造肃多矣靡不偕行肃异之一日延接观等俱以文学为肃所称复奖以交逰之道然肃素有人伦之鉴观愈等既去复止绛羣曰公等文行相契他日皆振大名然二君子位极人臣勉旃勉旃后二贤果如所卜李华着含元殿赋萧颖士见之曰景福之上灵光之下白乐天初举名未振以謌诗谒顾况况谑之曰长安百物贵居大不易及读至赋得原上草送友人诗曰野火烧不尽春风吹又生况叹之曰有句如此居天下有甚难老夫前言戏之耳李太白始自蜀至京名未甚振因以所业贽谒贺知章知章览蜀道难一篇扬眉谓之曰公非人世之人可不是太白星精耶蒋凝江东人工于八韵然其形不称名随计途次襄阳谒徐相商公疑其假手因试岘山懐古一篇凝于客次赋成尤得意时温飞卿居幕下大加称誉论曰夫求知者匪言不通既通者匪节不合得之于内失之于外万万不能移也所以越石父免于羁束未旋踵而责以非礼善窥其合而已矣其有属词叙事言虽讦直知之者不其咎欤茍异于是其如险诐何唐摭言卷七唐摭言卷八钦定四库全书唐摭言卷八五代王定保撰通牓贞元十八年权徳舆主文陆傪员外通牓帖韩文公荐十人于傪其上四人曰侯喜侯云长刘述古韦纡其次六人张苰尉迟汾李绅张浚余而权公凡三牓共放六人而苰绅浚余不出五年内皆捷矣陆忠州牓时梁补阙肃王郎中杰佐之肃荐八人俱捷余皆共成之故忠州之得人皆烜赫事见韩文公与陆傪员外书三牓裴公第一牓拾遗卢参预之第二第三牓谏议柳逊起居舍人于竞佐之钱紫微珝亦颇通矣郑颢都尉第一牓託崔雍员外为牓雍甚然诺颢从之雍第推延至牓除日颢待牓不至陨获且至会雍遣小僮夀儿者𫝊云来蚤陈贺颢问有何文字夀儿曰无然日势既暮夀儿且寄院中止宿颢亦懐疑因命搜夀儿懐袖一无所得颢不得已遂躬自操觚夜艾夀儿以一蜡弹丸进颢即牓也颢得之大喜狼忙札之一无更易主司挠闷贞元十一年吕渭第一牓挠闷不能定去留因以诗寄前主司曰独坐贡闱里愁多芳草生仙翁昨日事应见此时情隂注阳受杨嗣复第二牓卢求者李翺之壻先是翺典合淝郡有一道人诣翺自言能使鬼神翺谓其妖叱去既而谓翺曰使君胡不惜骨肉翺愈怒命系于非所其夕内子心痛将絶颇为儿女所尤亟命召至谢焉道人唯唯而已翺待之以酒其人能剧饮数斗不能乱翺心敬惮以孺人之危为乞因请为翺奏章其妻寻愈翺叩头致谢复谓翺曰所写章不谨某向甚惧谪罚翺对以自扎固无错悞其人微笑即探懐中得向所焚章果注一字翺益神之后翺任楚州其人复至其年杨嗣复知举求落第嗣复翺之亲表由是颇以求为慊因访于道人道人言曰此细事亦可为奏章一通几砚纸笔复置醇酎数斗于侧其人以巨杯引满而饮寝少顷而觉觉而复饮暨罍耻即整衣冠北望而拜遽对案手疏二缄迟明授翺曰今秋有主司且开小卷明年见牓开大卷翺如所教寻递中报至嗣复依前主文即开小卷词云非头黄尾三求六李翺竒之遂寄嗣复嗣复已有所贮颇疑漏泄及放牓开大卷乃一牓焕然不差一字其年裴俅为状元黄价居榜末次则卢求耳余皆契合后翺镇襄阳其人复至翺䖍敬可知也谓翺曰鄙人载来盖仰公之政也因命出诸子熟视皆曰不继翺无所得遂遣诸女出拜之乃曰尚书他日外孙三人皆位至宰辅后求子携郑亚子畋杜审权子让能为将相梦钟辐䖍州南康人也始建山斋为习业之所因手植一松于庭际俄梦朱衣吏白云松围三尺子当及第辐恶之尔来三十余年辐方䇿名使人验之松围果三尺矣沈光始贡于有司尝梦一海舩自梦后咸败于垂成暨登第年亦如是皆谓失之之梦而特地不测无何谢恩之际升阶忽尔回飈吹一海图拂光之面正当一巨舶即梦中所覩之物孙龙光偓崔澹下状元及第前一年尝梦积木数百偓践履往复既而请一李处士圆之处士曰贺喜郎君来年必是状元何者已居衆材之上也予次匡庐其夕遥祝九天使者俄梦朱衣道人长丈余特以青灰落衣襟霏霏然常自谓鱼透龙门凡三经复透矣私心常虑举事中辍既三举矣欲罢不能于是四举有司遂倖忝矣听响卜毕諴相公及第年与一二同人听响卜夜艾人稀久无所闻俄遇人投骨于地羣犬争趋又一人曰后来者必衔得韦甄及第年事势固万全矣然未知名第髙下志在鼎甲未免挠懐俄听于光徳里南街忽覩一人叩一版门甚急良久轧然门开唿曰十三官尊体万福既而甄果是第十三人矣自放状头杜黄门第一牓尹枢为状头先是杜公主文志在公选知与无预评品者第三塲庭叅之际公谓诸生曰主上误听薄劣俾为社稷求栋梁诸学士皆一时英隽奈无人相救时入䇿五百余人相顾而已枢年七十余独趋进曰未谕侍郎尊㫖公曰未有牓帖对曰枢不才公欣然延之从容因命卷帘授以纸笔枢援毫斯须而就每札一人则抗声斥其姓名自始至末列庭闻之咨嗟叹其公道者一口然后长跪授之唯空其元而已公览读致谢讫乃以状元为请枢曰状元非老夫不可公大竒之因命笔亲自札之郑损舍人光启中随驾在兴元丞相陆公扆为状元先是扆与损同止逆旅扆于时出丞相文忠公之门切于了却身事时已六月恳叩公希奏置举场公曰奈时深夏复使何人主司扆曰郑舍人其人也公然之因请扆致谢于损扆乃躬诣损拜请其牓帖皆扆自定遭遇贞元二年牛钖庻谢登萧少保下及第先是昕寳应二年一榜之后尔来二纪矣国之耆老殆非俊造驰骛之所二子久屈场籍其年计偕来主文颇以耕凿为急无何并驰人事因回避朝客误入昕第昕岸帻倚杖谓二子来谒命左右延接二子初未知谁也潜访于阍吏吏曰萧尚书也因各以常行一轴面贽大蒙称赏昕以久无后进及门见之甚喜因留连竟日俄有一仆附耳昕盼二子冁然既而上列继至二子𨼆于屏后或曰二十四年载主文柄国朝盛事所未曾有二子闻之亦不意是昕犹虑数刻淹留失之善地朝士既去二子辞昕面告之复许以髙第竟如所诺友放王相起长庆中再主文柄志欲以白敏中为状元病其人与贺拔惎为交友惎有文而落拓因宻令亲知申意俾敏中与惎絶前人复约敏中为具以待之敏中欣然曰皆如所教既而惎果造门左右绐以敏中他适惎迟留不言而去俄顷敏中跃出连唿左右召惎于是悉以实告乃曰一第何门不可致奈轻负至交相与欢醉负阳而寝前人覩之大怒而去恳告于起且云不可必矣起曰我比只得白敏中今当更取贺拔惎矣误放包谊者江东人也有文词初与计偕到京师后时趂试不及宗人祭酒佶怜之馆于私第谊多游佛寺无何唐突中书舍人刘太真覩其色目举人也命一介致问谊勃然曰进士包谊素不相识何劳要问太真甚衔之以至専访其人于佶佶闻谊所为大怒而忌之因诘责遣徙他舍谊亦无怍色明年太真主文志在致其永弃故过杂文俟终场明遣之既而自悔之曰此子既忤我从而报之是浅为丈夫也必矣但能永废其人何必在此于是放入䇿太真将放牓先巡宅呈宰相牓中有姓朱人及第宰相以朱泚近大逆未欲以此姓及第亟遣易之太真错趋出不记他人唯记谊尔及谊谢恩方悟已所恶也因明言乃知得丧非人力也盖假手而已郑侍郎董主文误谓颜标乃鲁公之后时徐方未宁志在激劝忠烈即以标为状元谢恩日从容问及庙院标曰标寒进也未尝有庙院薰始大悟塞黙而已寻为无名子所嘲曰主司头脑太冬烘错认颜标作鲁公忧中有喜公乗亿魏人也以词赋着名咸通十三年垂三十举矣尝大病乡人误𫝊已死其妻自河北来迎丧会亿送客至坡下遇其妻始夫妻濶别积十余嵗亿时在马上见一妇人麄缞跨驴依稀与妻𩔖因睨之不已妻亦如是乃令人诘之果亿也亿与之相持而泣路人皆异之后旬日登第矣为乡人轻视而得者许棠宣州泾县人蚤修举业乡人汪遵者幼为小吏洎棠应二十余举遵犹在胥徒然善为絶句诗而深自晦宻一旦辞役就贡会棠送客至灞浐间忽遇遵于途中棠讯之曰汪都何事至京遵对曰此来就贡棠怒曰小吏无礼而与棠同砚席棠甚侮之后遵成名五年棠始及第以贤妻激劝而得者彭伉湛贲俱𡊮州宜春人伉妻即湛姨也伉举进士擢第湛犹为县吏妻族为置贺宴皆官人名士伉居客之右一座尽倾湛至命饭于后阁湛无难色其妻忿然责之曰男子不能自励窘辱如此复何为容湛感其言孜孜学业未数载一举登第伉尝侮之时伉方跨长耳纵游于郊忽有僮驰报湛郎及第伉失声而坠故𡊮人谑曰湛郎及第彭伉落驴已落重收顾非熊况之子滑稽好辩凌轹气熖子弟为衆所怒非熊既为所排在举场三十年屈声聒人耳长庆中陈商放牓上怪无非熊名诏有司追牓放及第时天下寒进皆知劝矣诗人刘得仁贺诗曰愚为童穉时已解念君诗及得髙科晚须逢圣主知元和九年韦贯之牓殷尧藩杂文落矣杨汉公尚书乃贯之前牓门生盛言尧藩之屈贯之为之重收或曰李景让以太夫人有疾报堂请暂省侍路逢杨虞卿恳称班图源之屈因而得之也贞元中李缪公先牓落矣先是出试杨员外于陵省宿归第遇程于省司询之所试程探靿中得赋藁示之其破题曰徳动天鉴祥开日华于陵览之谓程曰公今年须作状元翌日杂文无名于陵深不平乃于故䇿子末缮写而斥其名氏携之以诣主文从容绐之曰侍郎今者所试赋奈何用旧题主文辞以非也于陵曰不止题目向有人赋次韵脚亦同主文大惊于陵乃出程赋示之主文叹赏不已于陵曰当今场中若有此赋侍郎何以待之主文曰无则已有则非状元不可也于陵曰茍如此侍郎已遗贤矣乃李程所作亟命取程所纳面对不差一字主文因而致谢于陵于是请擢为状元前牓不复收矣或曰出牓重收放老天复元年杜徳祥牓放曹松王希羽刘象柯崇郑希颜等及第时上新平内难闻放新进士喜甚诏选中有孤平屈人宜令以名闻特勑授官故徳祥以松等塞诏各受正制略曰念尔登科之际当予反正之年宜降异恩各膺宠命松舒州人也学贾司仓为诗此外无他能时号松启事为送羊脚状希羽歙州人也词艺优博松希羽甲子皆七十余象京兆人崇希颜闽中人皆以诗卷及第亦皆年逾耳顺矣时谓五老牓及第与长行拜官相次杨敬之拜国子司业次子戴进士及第长子三史登科时号杨三喜崔昭矩大顺中裴公下状元及第翌日兄昭纬登庸王倜丞相鲁公损之子倜及第翌日损登庸王倜过堂别见归黯亲迎拜席日状元及第牓下版巡脱白期月无疾而卒别头及第别头及第始于上元二年钱令绪郑人政王悌崔志恂第四人亦谓之承优及第杨严等会昌四年王起奏五人杨知至源重郑朴杨严窦缄恩㫖令送所试杂文付翰林重考覆续奉进㫖杨严一人宜与及第源重四人落下时杨知至因以长句呈同年曰由来梁鷰与𡨕鸿不合翩翾向碧空寒谷谩劳邹氏律长天独遇宋都风此时泣玉情虽异他日衔环事亦同三月春光正揺荡无因得醉杏园中及第后𨼆居费冠卿元和二年及第以禄不及亲永懐罔极之念遂𨼆于九华长庆中殿中侍御史李行修举冠卿孝节征拜右拾遗不起制曰前进士费冠卿尝与计偕以文中第归不及于荣养恨每积于永懐遂乃屏迹丘园絶踪仕进守其至性十有五年峻节无双清飈自逺夫旌孝行举逸人所以厚风俗而敦名教也宜承髙奖以警薄夫擢参近侍之荣载伫移忠之效可右拾遗施肩吾元和十年及第以洪州之西山乃十二真君羽化之地灵蹟具存慕其真风髙蹈于此常赋闲居遣兴诗一百韵大行于世皇甫颕早以清着称干符中及第时四郊多垒颕以垂堂之诫絶意禄位𨼆于鹿门别墅寻以疾终入道戴叔伦贞元中罢容管都督上表请度为道士萧俛自左仆射表请度为道士蒋曙中和初自起居郎以弟兄因乱离遂屏迹丘园因应天令节奏请入道从之顾况全家𨼆居茅山竟莫知所止其子非熊及第归庆既莫知况宁否亦𨼆于旧山或闻有所遇长生之秘术也论曰士之谋身得之者以才失之者惟命达失二揆𢎞道要枢可谓勤于修己者与茍昧于斯系彼能否临深履薄岐路纷如得之则恃已所长失之则尤人不尽干禄之子能不慎诸及知命也者足以引之而排觖望不足倚之而圗富贵倚之则事怠怠则智性昏引之则感通通则尤怨弭故孔孟之言命盖阨穷而已矣有若立身慎行与圣哲同辙者则得丧语黙复何虿芥乎复何穹隆乎然士有死而不忘者恩与知而已矣包子之误放李翺之奏章足以资笑谈不足以彰事实有功成身退𡨕心希夷者吾不得而齿矣唐摭言卷八唐摭言卷九钦定四库全书唐摭言卷九五代王定保撰防慎不至张岘妻颜荛舍人犹女岘有樊表兄者来自江之南告岘请叩荛求宰字岘许之而荛久不应樊谓诳已中心衔之颇切一旦谓岘曰弟卷轴不鄙恶札可以佐弟岘欣然以十余轴授之皆要切卷子延引逼试每轴头为札三两纸而授之岘郁悒而已房珝河南人太尉之孙咸通四年垂成而败先是名第定矣无何写録之际仰泥落击翻砚瓦污试纸珝以中表重地祗荐珝一人主事不获已须应之珝既临曙更请叩副试主司不诺遂罢李廷璧干符中试夜于铺内偶获袄子半臂一对廷璧起取衣之同铺赏之曰此得非神授逡巡有一人擒捉大唿云捉得偷衣贼也误掇恶名华京建州人也极有赋名向游大梁尝预公宴因与监军使面熟及至京师时已登科与同年连镳而行逢其人于通衢马上相揖因之谤议喧然后颇至沉弃终太学博士刘纂者髙州刘舍人蜕之子也嗣为文亦不恶干宁中寒栖京师偶与一医工为隣纂待之甚至往往假贷于其人其人即上枢吴开府门徒嗣薛王为大京兆医工为知柔诊脉从容之际言纂之穷且屈知柔甚领览会试官以解送等第禀于知柔知柔谓纂是开府人来嘱斯必开府之意也非解元不可由是以纂居首送纂亦不知其由自是纂落数举方悟万计莫能雪之裴筠婚萧楚公女言定未㡬便擢进士罗𨼆以一絶刺之略曰细看月轮还有意信知青桂近嫦娥杨篆员外干符中佐永宁刘丞相淮南幕因游江失足坠水待遣人归宅取衣久而不至公闻之命以衣授篆少顷衣至甚华靡问之乃䕶戎所赐公闻之无言后除起居舍人为同列谮改授驾部员外郎由是一生坎轲好知己恶及第邵安石建州人也髙湘侍郎南迁归阙途次连江安石以所业投献遇知遂挈至辇下湘主文安石擢第诗人章碣赋东都望幸诗刺之曰懒修珠翠上髙台眉月连娟恨不开纵使东巡也无益君王自领美人来郑𨼆者其先闽人徙居循阳因而耕焉少为律赋词格固寻常咸康末小魏公沆自阙下黜循州佐于时循人稀可与言者𨼆贽谒之沆一见甚慰意自是日与之游𨼆年少懒于事因傲循官寮由是犯衆怒故责其逋租系之非所沆闻大怒以钱代𨼆输官复延之上席未㡬沆以普恩还京命𨼆偕行𨼆禀性趦趄沆之门吏家仆靡不恶之往往唿为乞索儿沆待之如一行次江陵𨼆狎游多不馆宿左右争告沆召𨼆征辩𨼆以实对沆乃资以财帛左右尤不测也行至商颜诏沆知贡举时在京骨肉闻沆携𨼆皆以书止之沆不能舍遂令就䇿试然与诸亲约止于此耳暨牓除之夕沆巡廊自唿𨼆者三四矍然顿气而言曰郑𨼆崔沆不与了却更有何人肯与之一举及第然𨼆逺人素无闗外名足不迹先达之门既及第而益孤上过闗䜩䇿蹇出京槃桓淮浙间中和末郑续镇南海辟为从事诸同舍皆以无素知闻𨼆自谓有科第志无复答既赴辟同舍皆不睦续不得已致𨼆于外邑居嵗余又不为宰君所礼会续欲贡士以幕内无名人迎𨼆尸之其宰君谓𨼆恨且久仇之必矣遂于饯送筵置鸩𨼆大醉吐血而卒崔元翰为杨崖州炎所知欲奏补阙恳曰愿进士由此独步场中然不晓呈试先求题目为地崔敖知之旭日都堂始开盛气白侍郎曰白云起封中赋敖请退主司于帘中卒愕换之是嵗二崔俱㨗好及第恶登科许孟容进士及第学究登科时号锦袄子上着莎衣蔡京与孟容同论曰古人举事之所难者大则赴汤火次则临深履薄李少卿又曰空弮冒白刃闻者靡不胆寒发竖永为子孙之戒噫危矣彼之得因我也失亦因我也殊不知三百年来科甲之设草泽望之起家簪绂望之继世孤寒失之其族馁矣世禄失之其族絶矣愧彼为裘之义腼乎析薪之喻方之汤火深薄空弮白刃危在彼矣是知𤓰李之嫌薏苡之谤斯不可忘若邵郑二子单进求名之志先其𩔖虽顺坂之势可惜而揠苗之戒难忘名既靡扬得之不求崔公胁制仁者所不为也许蔡二人所取者道也非为名也莎锦之譬谑浪而已敕赐及第韦保乂咸通中以兄在相位应举不得特敕赐及第擢入内庭永宁刘相邺字汉藩咸通中自长春宫判官召入内庭特敕赐及第中外贺缄极衆唯郓州李尚书种一章最着乃福建韦尚书岫之词也于是韦佐郓幕略曰用敕代牓由官入名仰温树之烟何人折桂泝甘泉之水独我登龙禁门而便是龙门圣主而永为座主又曰三十浮名每年皆有九重知己旷代所无相国深所慊郁盖指斥太中的也杜昇父宣猷终宛陵昇有词藻广明嵗苏导给事刺剑州昇为军倅驾幸西蜀例得召见特敕赐绯导入内韦中令自翰长拜主文昇时已拜小谏抗表乞就试从之登第数日有敕复前官并服色议者荣之秦韬玉出入大阉田令孜之门车驾幸蜀韬玉已拜丞郎判鹾及小归公主文韬玉准敕放及第仍编入其年牓中韬玉置书谢新人唿同年略曰三条烛下虽阻文闱数仞墻边幸同恩地王彦昌太原人家世簪冕推于鼎甲广明嵗驾幸西蜀恩赐及第后为嗣薛王知柔判官昭宗幸石门时宰臣与学士不及随驾知柔以京尹判鹾权中书事属近辅表章继至切于批答知柔以彦昌名闻遂命权知学士居半载出拜京尹又左常侍大理寺卿为本寺人吏所累南迁表荐及第干宁中驾幸三峰殷文圭者携梁王表荐及第仍列于牓内时杨令公镇维扬奄有宣浙扬汴榛梗久矣文圭家池州之青阳辞亲间道至行在无何随牓为吏部侍郎裴枢宣谕判官至大梁以身事叩梁王王乃上表荐之文圭复拟饰非遍投启事于公卿间略曰于莬猎食非求尺璧之珍鶢鶋避风不望洪钟之乐既擢第由宋汴驰过俄为多言者所发梁王大怒亟遣追捕已不及矣然自是屡言措大率皆负心常以文圭为证白马之诛靡不由此也何泽韶阳曲江人也父鼎容管经略有文称泽干宁中随计至三峰行在永乐崔公即泽之同年丈人也闻泽来举乃以一絶振之曰四十九年前及第同年唯有老夫存今日殷勤访我子穏将鬐鬛上龙门时主文与夺未分又会相庭有所阻因之败于垂成后漂泊闗外梁太祖受禅泽假广南幕职入贡敕赐及第恶得及第于棁旧名韬玉长兴相国兄子贵主视之如己子莫不委之家政往往与于闗节由是衆议喧然广明初崔厚侍郎牓贵主力取鼎甲牓除之夕为设庭燎仍为宴具以候同年展敬选内人美少者十余辈执烛跨乗列于长兴西门既而将入辨色有朱衣吏驰报曰胡子郎君未及第诸炬应声掷之于地巢冦难后于川中及第依栖田令孜矣或曰棁及第非令孜力后依其门耳髙锴侍郎第一牓裴思谦以仇中尉闗节取状头锴庭谴之思谦回顾厉声曰明年打嵴取状头明年锴戒门下不得受书题思谦自懐士良一缄入贡院既而易以紫衣趋至阶下白锴曰军容有状荐裴思谦秀才锴不得已遂接之书中与思谦求巍峩锴曰状元已有人此外可副军容意㫖谦曰卑吏面奉军容处分裴秀才非状元请侍郎不放锴俛首良久曰然则略要见裴学士思谦曰卑吏便是思谦词貌堂堂锴见之改客不得已遂礼之矣黄郁三衢人蚤游田令孜门擢进士第厯正郎金紫李端曲江人亦受知于令孜擢进士第又为令孜賔佐俱为孔鲁公所嫌文徳中与郁俱陷刑网芳林十哲沈云翔亚之弟也林缮改名绚闽人光化中守太常博士郑玘刘业唐珣吴啇叟秦韬玉京兆人父为左军军将韬玉有词藻亦工长短歌有贵公子行曰堦前莎毯緑不卷银龟喷香挽不断乱花织锦柳捻线粧㸃池台画屏展主人功业𫝊国初六亲聮络驰朝车鬭鸡走狗家世事抱来皆佩黄金鱼却笑书生把书卷学得颜囘忍饥面然慕柏耆为人至于躁进驾幸西蜀为田令孜擢用未期嵗官至丞郎判盐铁特赐及第郭薰者不知何许人与丞相于都尉向为砚席之交及综居重地复绾财赋薰不能避讥嫌而乐为半夜客咸通十三年赵隲主文断意为薰致髙等隲甚挠沮而拒之无名会列圣忌辰宰执已下于慈恩寺行香忽有綵帖子干余各方寸许随风散漫有若蜂蝶其上题云新及第进士郭薰公卿览之相顾冁然因之主司得以黜去咸通中自云翔辈凡十人今所记者有八皆交通中贵号芳林十哲芳林门名由此入内故也然皆有文字盖礼所谓君子达其大者逺者小人知其近者小者得之与失乃不能纠别淑慝有之矣语其蛇豕之心者岂其然乎四凶陈磻叟者父名岵富有词学尤溺于内典长庆中尝註维摩经进上有中㫖令与好官执政谓岵因内道场僧进经颇抑挫之止授少列而已磻叟形质短小长喙疎齿尤富文学自负王佐之才大言骋辩虽接对相公旁若无人复自料非名教之器弱冠度为道士𨽻名于昊天观咸通中䧏圣之辰二教论义而黄衣屡奔上小不怿宣下令后辈新入内道场有能折冲浮图者许以自荐磻叟摄衣奉诏时释门为主论自误引湼槃经疏磻叟应声叱之曰皇帝山唿大庆阿师口称献夀而经引湼槃犯大不敬初其僧谓磻叟不通佛书既而错愕殆至颠坠自是连挫数辈圣颜大悦左右唿万嵗其日帘前赐紫衣一袭磻叟由是恣其轻侮髙流宿徳多患之潜闻上听云磻叟衣冠子弟不愿在冠帔颇思理一邑以自効耳于是中㫖授至徳县令磻叟莅事未终考秩抛官诣阙上封事通义刘公引为羽翼非时召对数刻磻叟所陈凡数十节备究时病复曰臣请破边瑊家可以赡军一二年上问边瑊何人对曰宰相路巖亲吏既而大为巖恚怒翌日敕以磻叟诬罔上听讦斥大臣除名为民流爱州磻叟虽至颠蹶辄不敢以其道自屈素有重坠之疾厯聘藩后率以肩舆造墀庑所至无不仰止及巖贬磻叟得量移为邓州司马时属广明庚子之后刘巨容起徐将得襄阳不能磻叟待以巡属一州佐耳磻叟㳂汉南下中途与巨容幕吏书云已出无礼之乡渐及逍遥之境巨容得之大怒遣步徤十余辈移牒潭鄂追捕磻叟时天下丧乱无人为隄防既而为卒伍所凌全家泝汉至贾堑后门三十余口无噍𩔖矣刘子振蒲人也颇富学业而不知大体尤好凌轹同道诋讦公卿不耻干索州县稍不如意立致寒暑以至就试明庭稠人广衆罕有与之谈者居守刘公主文嵗患举子纳卷繁多牓云纳卷不得过三轴子振纳四十轴因之大掇㓙誉子振非不自知盖不能抑压耳干符中官为博士三年释奠礼毕令学官讲书宰臣已下皆与听焉时子振讲礼记陆鸾周易李沼者封川相犹子也其妻乃董常侍禹之女也大顺中邠州节度使尚父王行瑜外族董氏以舅事于禹沼乐游行瑜之门行瑜唿沼李郎会与计偕仆马生生之具皆行瑜所致沼负是大恣未㡬按甲来觐讽天子诛大臣缙绅间重足一迹沼出入行瑜之门颇有得色及行瑜败诏捕沼沼亡命秦陇论曰才者璞也识者工也良璞授于贱工器之陋也伟才任于鄙识行之缺也由是立身扬名进徳修业茍昧乎识未有一其行藏者也矧乃时之不来命或多蹇善恶蔽于反已得失倖于尤人岂不骤达终危虽荣是辱非夫克明躁静之本洞究存亡之域临财无茍得临难无茍免而能索身于坦夷者未之有也扬子云曰治亦凤也美才髙识其唯君子欤唐摭言卷九唐摭言卷十钦定四库全书唐摭言卷十五代王定保撰载应不捷声价益振太和二年裴休等二十三人登制科时刘蕡对䇿万余字深究治乱之本又多引春秋大义虽公孙𢎞董仲舒不能肩也自休以下靡不歛衽然亦指斥贵幸不顾忌讳有司知而不取时登科人李郃诣阙进疏请以已之所得易蕡之所失疏奏留中蕡期月之间屈声播于天下干符中蒋凝应宏词为赋止及四韵遂曵白而去试官不之信逼请所试凝以实告既而比之诸公凝有得色试官叹息久之顷刻之间播于人口或称之曰白头花钿满面不若徐妃半粧贞元中乐天应宏词试汉髙祖斩白蛇赋考落盖赋有知我者谓我斩白帝不知我者谓我斩白蛇也然登科之人赋并无闻白公之赋𫝊于天下也论曰无义而生不若有义而死邪曲而得不若正直而失虽抱屈于一时竟垂裕于千载者蕡得之矣比夫天地无全功圣人无全能者白得之矣麟肝凤髓不登于俎者其惟蒋君乎海叙不遇宋济老于词场举止可笑尝试赋误落官韵抚膺曰宋五坦率矣由此大着后礼部上甲乙名明皇先问曰宋五坦率否或有客讥宋济曰白袍何纷纷答曰为朱𫀆紫袍纷纷耳张倬者柬之孙也尝举进士落第捧登科记顶戴之曰此即千佛名经也平曾谒华州李相不遇因吟一絶而去曰老夫三日门前立珠箔银屏昼不开诗卷却抛书袋里譬如闲看华山来刘鲁风江西投谒所知颇为典谒所阻因赋一絶曰万卷书生刘鲁风烟波千里谒文翁无钱乞与韩知客名纸毛生不为通罗𨼆光化中犹佐两浙幕同院沈嵩得新牓封示𨼆𨼆批一絶于纸尾曰黄土原边狡兔肥矢如流电马如飞㶚陵老将无功业犹忆当时夜猎归庄布谒皮日休不遇因以长书疏之大行于世温宪先辈庭筠之子光启中及第寻为山南从事词人李巨川草荐表盛述宪先人之屈略曰蛾眉先妒明妃为去国之人猿臂自伤李广乃不侯之将卢汪门族甲于天下因官家于荆南之塔桥举进士二十余上不第满朝称屈尝赋一絶颇为前辈所推曰惆怅兴亡系绮罗世人犹自选青娥越王解破夫差国一箇西施已太多晩年失意因赋酒胡子长歌一篇甚着序曰二三子逆旅相遇贳酒于旁舍且无丝竹以用娱賔友兰陵掾淮南王探嚢中得酒胡子置于座上拱而立令曰巡觞之时人心俛仰旋转所向者举盃其形𩔖人亦有意趣然而倾侧不定缓急由人不在酒胡也作酒胡歌以诮之曰同心相遇思同欢擎出酒胡当玉盘盘中危臬危瓦不自定四座亲賔注意看可以不在心否以不在面徇俗随时自圆转此物五藏属他人十分亦是无情劝尔不耕亦不饥尔不蚕亦有衣有眼不曾分黼黻有口不能明是非鼻何尖眼何碧仪容本非天地力雕镌匠意若多端翠帽朱衫巧装饰长安斗酒十千酤刘伶平生为酒徒刘伶虚向酒中死不得酒池中拍浮酒胡一滴不入肠空令酒胡名酒胡罗𨼆梁开平中累征夕郎不起罗衮以小天倅大秋姚公使两浙衮以诗赠𨼆曰平日时风好涕流谗书虽盛一名休寰区叹屈瞻天问岛屿闻诗过海求向夕便思青琐拜近年寻伴赤松游何当世祖从人望蚤以公台命卓侯𨼆答曰崑崙水色九般流饮即神仙憇即休敢恨守株曾失意始知縁木更难求鸰原谩欲均余力鹤发那堪问旧游遥望北辰当上国羡君归棹五诸侯孙定字志元涪州大戎之族子长于储定数举矣而储方欲就贡或访于定定谑曰十三郎仪表堂堂好箇军将何须以科第为资储颇衔之后储贵达未尝言定之长晚年丧志放意杯酒景福二年下第游京西出开逺门醉中走笔寄储诗曰行行血泪洒尘襟事逐东流渭水深愁跨蹇驴风尚𦂳静投孤店日初沈一枝犹挂东堂梦千里空驰北巷心明日悲歌又前去满城烟树噪春禽定诗歌千余首多委于兵火竟无成而卒欧阳澥者四门之孙也薄有词赋出入场中仅二十年善和韦中令在阁下澥即行卷及门凡十余载未尝一面而澥庆弔不亏韦公虽不言而心念其人中和初公随驾至西川命相时澥寓居汉南公访知行止以私书令襄帅刘巨容俾澥计偕巨容得书大喜待以厚礼首荐之外资以千余缗复大䜩于府幕既而撰日遵路无何一夕心痛而卒巨容因借澥答书既呈于公公览之怃然因曰十年不见灼然不错刘得仁贵主之子自开成至大中三朝昆弟皆厯贵仕而得仁苦于诗出入举场三十年竟无所成尝自述曰外家虽是帝当路且无亲既终诗人争为诗以弔之唯供奉僧栖白擅名诗曰忍苦为诗身到此氷魂雪魄已难招直教桂子落坟上生得一枝寃始销李洞唐诸王孙也尝游两川慕贾阆仙为诗铸铜像其仪事之如神洞为终南山诗二十韵句有残阳髙照蜀败叶逺浮泾复曰斸竹烟岚冻偷秋雨雹腥逺平丹凤阙冷射五侯㕔大约全篇得唱又赠司空侍郎云马饥飡落叶鹤病晒残阳又曰卷箔清溪月敲松紫阁书又送僧云越讲迎骑象蕃斋懴射鵰复赠髙仆射曰征南开府汉功臣提剑归来万里身闲倚凌云金柱看形容消瘦老于真复曰药杵声中擣残梦茶铛影里煮孤灯复送人归日东云岛屿分诸国星河共一天时人但诮其癖澁而不能贵其竒峭唯吴子华深知之子华才力浩大八面受敌以八韵着称游刃颇攻骚雅常以百篇示洞洞曰大兄所示百篇中有一聮絶唱西昌新亭曰暖漾鱼遗子晴游鹿引麛子华不怨所鄙而喜其所许洞三牓裴公第二牓䇿夜帘献曰公道此时如不得昭陵恸哭一生休寻卒蜀中裴公无子人谓屈洞之致也赵牧不知何许人大中咸通中斆李长吉为短歌可谓蹙金结绣而无痕迹对酒诗曰云翁耕扶桑种黍养日乌手挼六十甲子循环落落如弄珠长绳繋日未是愚有翁临镜捋白须饥魂弔骨吟古诗冯唐八十无髙车人生如疟在须㬰何乃自苦八尺躯裂衣换酒且为娱劝君日饮一瓢夜饮一壶杞天崩雷腾腾纣非舜是何足慿桐君桂父岂欺我醉里走龙多上升菖蒲花开鱼尾定金丹始可延君命其余尤工轻巧词多不载崔橹慕杜紫微为诗而橹才情丽而近荡有无机集三百篇尤能咏如梅花诗曰强半瘦因前夜雪数枝愁向晚来天复曰初开已入雕梁画未落先愁玉笛吹山鹊诗曰云生柱础降龙地露洗林峦放鹤天如此数篇可谓丽矣若莲花诗曰无人解把无尘袖盛取残香尽日怜此颇形迹复能为应用四六之文词亦深侔章句刘光逺不知何许人慕李长吉为长短歌尤能埋没意绪竟不知其所终姚巖杰梁国公元崇之裔孙童心聪悟絶伦弱冠博通坟典慕班固司马迁为文时称大儒尝以诗酒遨游江左尤肆凌忽前达旁若无人干符中颜标典鄱阳鞠场宇初搆巖杰纪其事文成粲然千余言标欲刋去一二字巖杰大怒既而标以睚眦已勒石遂命覆碑于地以车拽之磨去巖杰以一篇纪之曰为报颜公识我么我心唯只与天和眼前俗物闗情少醉后青山入意多田子莫嫌弹铗恨甯生休唱饭牛歌圣朝若为苍生计也合公车到薜萝卢子发牧歙州巖杰在婺源先以着述寄肇知其人性使酒以手书褒美赠之以束帛辞以兵火之后郡中凋弊无以迎逢大贤巖杰复以长牋激之始以文友相遇千载一时肇不得已辍所乗马迎至郡斋馆糓如公卿礼既而日肆傲睨轻视子发子发尝以篇咏诧于巖杰曰明月照巴山巖杰笑曰明月照天下奈何独照巴山耶子发渐不得意无何会于江亭时蒯希逸在席子发改令曰目前取一聮象令主曰逺望渔舟不阔尺八巖杰遽饮酒一器凭栏呕哕须㬰即席还肇令曰凭栏一吐已觉空喉有集二十卷目曰象溪子中和末豫章大乱巖杰苦河鱼之疾寓于逆旅竟不知其所终周贺少从浮圗法名清塞遇姚合而反初诗格清雅与贾长江无可上人齐名岛哭柏巖禅师诗籍甚及贺赋一篇与岛不相上下岛曰苔覆石牀新师曾占㡬春写留行道影焚却坐禅身塔院闗松雪房廊露隙尘自嫌双泪下不是解空人贺曰林迳西风急松枝讲法余冻须亡夜剃遗偈病时书地燥焚身后堂空着影初此时频下泪曾省到吾庐缪岛云少从浮图才力浩大有李杜之风其诗尤重竒险至如四五片霞生絶壁两三行鴈过疎松复曰抛芥子降颠狒狒折杨枝洒醉猩猩庐山瀑布曰白鸟逺行竖玉虹孤饮潭皆夐出前辈开成中尝游豫章武宗朝准勅反初名甚喧然胡玢不知何许人尝𨼆庐山苦心于五七言桑落洲一篇曰莫问桑田事但看桑落洲数家新住处昔日大江流古岸崩欲尽平沙长未休想应百年后人世更悠悠又月诗云轮中别有物光外更无空玢与李隲旧交隲㢘问江西弓旌不至叚维或云忠烈之后年及强仕殊不知书一旦自悟其非闻中条山书生渊薮因往请益衆以年长犹未发蒙不与受经或曰以律诗百余篇俾其讽诵翌日维悉能强记诸生异之复受八韵一轴维诵之如初因授之孝经自是未半载维博览经籍下笔成文于是请下山求书粮至蒲陜间遇一前资郡牧即世请维志其墓维立成数百言有燕许风骨厚获濡润而乃性嗜煎饼尝为文会每箇煎饼才熟而维一韵赋成咸通干符中声名籍甚竟无所成而卒剧燕蒲坂人也工为雅正诗王重荣镇河中燕投赠王曰秖向国门安四海不离乡井拜三公重荣甚礼重为人多纵凌轹诸从事竟为正平之祸李涛长沙人也篇咏甚着如水声长在耳山色不离门又扫地树留影拂床琴有声又落日长安道秋槐满地花皆脍炙人口温飞卿任太学博士主秋试涛与衞丹张郃等诗赋皆牓于都堂任涛豫章筠川人也诗名蚤着有露团沙鹤起人卧钓船流他皆倣此数举败于垂成李常侍隲㢘察江西特与放乡里之役盲俗互有论列隲判曰西江境内凡为诗得及涛者即与放邑役不止一任涛耳罗虬词藻富赡与宗人𨼆邺齐名咸通干符中时号三罗广明庚子乱后去从鄜州李孝恭籍中有红儿者善肉声尝为贰车属意会贰车聘隣道虬请红儿歌而赠之缯綵孝恭以副车所贮不令受所贶虬怒拂衣而起诘旦手刃絶句百篇号比红诗大行于时周缄者湖南人也咸通初以词赋擅名缄尝为角觝赋略曰前冲后敌无非有力之人左攫右拏尽是用拳之手或云缄善角觝周繁池州青阳人也兄繇以诗篇中第繁工八韵有飞卿之风何涓湘南人也业词尝为潇湘赋天下𫝊写少游国学同时潘纬者以古镜诗着名或曰潘纬十年吟古镜何涓一夜赋潇湘章碣不知何许人或曰孝标之子咸通末以篇什着名干符中髙侍郎湘自长沙携邵安石至京及第碣赋东都望幸以刺之复为焚书坑诗曰竹帛烟销帝业虚昔年曾是祖龙居坑灰未冷闗东乱刘项从来不读书来鹄豫章人也师韩柳为文大中末咸通中声价益籍甚广明庚子之乱鹄避地游荆湘南返中和客死于维扬闵廷言豫章人也文格髙絶咸通中初与来鹄齐名王棨尝谓同志曰闵生之文酷似西汉有鱼腹志一篇棨尤所推服张乔池州九华人也诗句清雅夐无与伦咸通末京兆府解李建州时为京兆参军主试同时有许棠及乔与俞坦之剧燕任涛吴罕张蠙周繇郑谷李栖逺温宪李昌符谓之十哲其年府试月中桂诗乔擅场诗曰与月长洪蒙扶疎万古同根非生下土叶不坠秋风每以圆时足还随缺处空影髙羣木外香满一轮中未种青霄日应虚白兔宫何当因羽化细得问神功其年频以许棠在场席多年以为首荐乔与俞坦之复受许下薛能尚书深知因以诗唁二子曰何事尽参差惜哉吾子诗日令销此道天亦负明时有路当重振无门即不知何曾见尧日相与啜浇漓谢廷浩闽人也大顺中颇以词赋着名与徐夤不相上下时号锦绣堆李巨川字下已姑臧人也士族之鼎甲工为燕许体文广明庚子乱后失身于人佐兴元杨守亮幕守亮大阉复恭养子守亮败为华帅韩建所擒建重其才奏令掌书奏凡十余年名振海内干宁中驾幸三峰巨川自使下侍御史拜工部郎中稍迁考功郎中谏议大夫时建奏勒诸王放散殿后都雪岐下宋文通皆巨川之谋也上返正转假礼部尚书充黄州节度判官上至华清宫遣使赐建御容一轴时巨川草谢表以示吴子华其中有彤云似葢以长随紫气临闗而不度子华吟咏不已因草篇与巨川对垒略曰雾开万里克谐披覩之心掌抜一峰兼助捧持之力天祐初大驾幸岐梁太祖自东平拥师迎驾至三峰单骑出降既而素忌巨川多谋遣人害之陈象𡊮州新喻人也少为县吏一旦愤激为文有西汉风骨着贯子十篇南平王钟𫝊镇豫章以羔鴈聘之累迁行军司马御史大夫传薨象复佐其子文政为淮师攻䧟象被擒送维扬戮之象颇师黄老讫至于此莫知所自也汤篔润州丹阳人也工为应用数举败于垂成李巢在湖南郑续镇广南俱以书奏受恵晚佐江西钟𫝊书檄阗委未尝有倦色𫝊女适江夏杜洪之子时及昏暝有人走乞障车文篔命小吏四人各执纸笔倚马待制既而四本俱成天祐中逃难至临川忧恚而卒陈岳吉州庐陵人也少以词赋贡于春官氏凡十上竟抱至寃晚年从豫章钟𫝊复为同舍所谮退居南郭以坟典自娱因以博览羣籍常着书商较前史得失尤长于班史之业评三传是非着春秋折衷论三十卷约大唐实録撰圣纪一百二十卷以所为述作号陈子正言十五卷其词赋歌诗别有编帙光化中执政议以蒲帛征𫝊闻之复辟为从事后以谗黜寻遘病而卒李凝古给事中损之子冲幼聪敏絶伦工为燕许体文中和中从彭门时溥溥令制露布进黄巢首级凝古词学精敏义理该通凡数千言冠絶一时天下仰风无何溥奏诸将各领一麾凝古获濡润而不之谢溥因兹减薄韦庄奏请追赠不及第人近代者孟郊字东野工古风诗名播天下与李观韩退之为友贞元十二年及第佐徐州张建封幕卒使下廷评韩文公作志东野谥曰贞耀先生贾岛诗曰身殁声名在多应万古𫝊寡妻无子息破宅带林泉冢近登山道诗随过海船故人相弔处斜月下寒天李贺字长吉唐诸王孙也父瑨肃边上从事贺年七嵗以长短之制名动京华时韩文公与皇甫湜览贺所业竒之而未知其人因相谓曰若是古人吾曹不知者若是今人岂有不知之理会有以瑨肃行止言者二公因连骑造门请见其子既而总角荷衣而出二公不之信因面试一篇承命欣然操觚染翰旁若无人仍目曰髙轩过曰华裾织翠青如葱金环压辔摇冬珑马蹄𨼆耳声隆隆入门下马气如虹云是东京才子文章鉅公二十八宿罗心胷殿前作赋声摩空笔补造化天无功元精炯炯贯当中龎眉书客感秋蓬谁知死草生华风我今垂翅负冥鸿他日不羞蛇与龙二公大惊以所乗马命聮镳而还所居亲为束髪年未弱冠丁内艰他日举进士或谤贺不避家讳文公特着辨讳一篇不幸未登壮室而卒皇甫松着醉乡日月三卷自叙之矣或曰松丞相竒章公表甥然公不荐因襄阳大水遂为大水辨极言诽谤有夜入珍珠室朝游瑇瑁宫之句公有爱姬名真珠李羣玉不知何许人诗篇妍丽才力遒健咸通中丞相修行杨公为奥主进诗三百篇授麟台讐校陆龟蒙字鲁望三吴人也幼而聪悟文学之外尤善谈笑常体江谢赋事名振江左居于姑苏藏书万余卷诗篇清丽与皮日休为唱和之友有集十卷号曰松陵集中和初遘疾而终颜荛给事为文志其墓吴子华奠文千余言略曰大风吹海海波沦涟涵为子文无隅无边长松倚雪枯枝半折挺为子文直上巅絶风下霜晴寒钟自声发为子文铿锵杳清武陵深閴川长昼白间为子文渺茫岑寂豕突禽狂其来莫当云沈鸟没去其倐忽腻若凝脂软于无骨霏漠漠澹涓涓春融冶秋鲜妍触即碎潭下月拭不灭玉上烟赵光逺丞相𨼆弟子幼而聪悟咸通干符中以为气熖温李因之恃才不拘小节常将领子弟恣游狭斜着北里志颇述其事李甘字和鼎长庆四年及第登科记已注矣温庭皓庭筠之弟词藻亚于兄不第而卒刘得仁陆逵傅钖平曾贾岛刘稚珪顾邵孙沈珮顾蒙宛陵人博览经史慕燕许刀尺亦一时之杰余力深究内典繇是屡为浮图碑倣欧阳率更笔法酷似前人庚子乱后萍梗江浙间无何有美姬为润帅周寳奄有蒙不能他去而受其豢养由此名价减薄甲辰淮浙荒乱避地至广州人不能知困于旅食以至书千字文授于聋俗以换斗筲之资未㡬遘疾而终蒙颇穷易象着大顺图三卷罗邺余杭人也家富于财父则为盐铁小吏有子二人俱以文学干进邺尤长七言诗时宗人𨼆亦以律韵着称然𨼆才雄而麄疎邺才清而绵致咸通中崔安潜侍郎㢘问江西志在弓旌竟为幕吏所沮既而俯就督邮因兹举事阑珊无成而卒方干桐庐人也幼有清才为徐凝所器诲之格律干或有句云把得新诗草里论反语云村里老谑凝而已王大夫㢘问浙东干造之连跪三拜因号方三拜王公将荐之于朝请吴子华为表草无何公遘疾而卒事不谐矣前件人俱无显遇皆有竒才丽句清词徧在时人之口衔寃抱恨竟为冥路之尘但恐愤气未销上冲穹昊伏乞宣赐中书门下追赠进士及第各赠补阙拾遗见存明代唯罗𨼆一人亦乞特赐科名録升三级便以特勅显示优恩俾使已升寃人皆霑圣泽后来学者更厉文风论曰工拙由人得丧者命非贤之咎伊时之病善不为名而名随之名不为禄而禄从之茍异于是不曰而小人之儒也尤人君子之儒也反已诗曰风雨如晦鸡鸣不已唐摭言卷十唐摭言卷十一钦定四库全书唐摭言卷十一五代王定保撰反初及第刘轲慕孟轲为文故以名焉少为僧止于豫章髙安县南果园后求黄老之术𨼆于庐山既而进士登第文章与韩柳齐名反初不第张䇿同文子也自小从学浮图法号藏机粲名内道场为大徳广明庚子之乱赵少师崇主文䇿谓时事更变求就贡籍崇庭谴之䇿不得已复举博学宏词崇职授天官复黜之仍显扬其过䇿后为梁太祖从事天祐中在翰林太祖颇竒之为谋府䇿极力媒㜸崇竟罹寃酷无官受黜襄阳诗人孟浩然开元中颇为王右丞所知句有微云淡河汉疎雨滴梧桐者右丞吟咏之常击节不已维待诏金銮殿一旦召之商较风雅忽遇上幸维所浩然错愕伏床下维不敢𨼆因之奏闻上欣然曰朕素闻其人因得诏见上曰卿将得诗来耶浩然奏曰臣偶不赍所业上即命吟浩然奉诏拜舞念诗曰北阙休上书南山归卧庐不才明主弃多病故人疎上闻之怃然曰朕未曾弃人自是卿不求进奈何反有此作因命放归南山终身不仕贾阆仙名岛元和中元白尚轻浅岛独变格入僻以矫浮艶虽行坐寝食吟咏不辍常跨驴张葢横截天衢时秋风正厉黄叶可扫岛忽吟曰落叶满长安志重其冲口直致求之一聮杳不可得不知身之所从也因之唐突大京兆刘栖楚被系一夕而释之又尝遇武宗皇帝于定水精舍岛尤肆侮上讶之他日有中㫖令与一官谪去乃授长江县尉稍迁普州司仓而卒开成中温庭筠才名籍甚然罕拘细行以文为货识者鄙之无何执政间复有恶奏庭筠搅扰场屋黜随州县尉时中书舍人裴坦当制忸怩含毫久之时有老吏在侧因讯之升黜对曰舍人合为责词何者入䇿进士与望州长马一齐资坦释然故有泽畔长沙之比庭筠之任文士诗人争为词送唯纪唐夫得其尤诗曰何事明时泣玉频长安不见杏园春凤皇诏下虽霑命鹦鹉才髙却累身且饮緑醽销积恨莫辞黄绶拂行尘方城若比长沙逺犹隔千山与万津荐举不捷张祜元和长庆中深为令狐文公所知公镇天平日自草荐表令以新旧格诗三百篇表进献辞略曰凡制五言苞含六义近多放诞靡有宗师前件人久在江湖蚤工篇什研机甚苦搜象颇深辈流所推风格罕及云云谨令録新旧格诗三百首自光顺门进献望请宣付中书门下祜至京师方属元江夏偃仰内庭上因召问祜之词藻上下稹对曰张祜雕虫小巧壮夫耻而不为者或奖激之恐变陛下风教上颔之由是寂寞而归祜以诗自悼略曰贺知章口徒劳説孟浩然身更不疑长沙日试万言王璘词学富赡非积学所致崔詹事亷问特表荐之于朝先是试之于使院璘请书吏十人皆给笔砚璘缜絺扪腹往来口授十吏笔不停辍首题黄河赋三千字数刻而成复为鸟散余花落诗二十首援毫而就时忽风雨暴至数幅为回飈所卷泥滓沾渍不胜舒卷璘曰勿取但将纸来复纵笔一挥斯须复十余篇矣时未亭午已搆七千余言詹事传语试官曰万言不在试限请屈来饮酒黄河赋复有僻字百余请璘对衆朗宣旁若无人至京师时路庶人方当钧轴遣一介召之璘意在沽激曰请俟见帝巖闻之大怒亟命奏废万言科璘杖䇿而归放旷于盃酒间虽屠沽无间然矣已得复失杨知至会昌五年王仆射重奏五人源重杨知至杨严郑朴窦缄奉勅特放杨严其余四人皆落知至感恩自弔诗曰由来梁鷰与㝠鸿不合翩翾向碧空寒谷谩随邹氏律长天独遇宋都风当时泣玉情虽异他日衔环事亦同二月春光花澹荡无因得醉杏园中张濆会昌五年陈商下状元及第翰林覆落濆等八人赵渭南贻濆诗曰莫向春风诉酒盃谪仙真个是仙才犹堪与世为祥瑞曾到蓬山顶上来以徳报怨裴垍举宏词崔枢考之落第及垍为宰相擢枢为礼部笑谓枢曰聊以报徳也贾泳父翛有义声泳落拓不拘细碎常佐武臣倅晋州昭宗幸蜀三牓裴公时为前主客员外客游至郡泳接之傲睨公尝簪笏造泳泳戎装一揖曰主公尚书邀放鹞子勿怪如此倥偬而退贽颇衔之后公三主文柄泳两举为公所黜既而谓门人曰贾泳潦倒可哀吾当报之以徳遂放及第恶分疎宋人许昼闽人黄遘遘尝宰滑州衞南与昼声迹不疎光化三年二人俱近事遘谤昼尝笞背矣昼性卞急时内翰吴融侍郎西铨独孤损侍郎皆昼知己一旦昼造二君子自辨因袒而视之二公皆掩袂而入昼遘其年俱落光化中苏拯与乡人陈涤同处拯与考功苏郎中璞初叙宗党璞故奉常涤之子也拯既执贽寻以启事温卷因请陈涤缄封涤遂误书已名璞得之大怒拯闻之苍黄复致书谢过吴子华闻之曰此书应更懽也文徳中刘子长出镇浙西行次江西时陆威侍郎犹为郎吏亦寓于此进士禇载缄二轴投谒误以子长之卷面贽于威威览之连有数字犯威家讳威因拱而矍然载错白以大误寻以长牋致谢略曰曹兴之图画虽精终慙误笔殷浩之兢持太过翻达空函怨怒李义山师令狐文公大中中赵公在内廷重阳日义山谒不见因以一篇纪于屏风而去诗曰曾共山公把酒巵霜天白菊正离披十年泉下无消息九日樽前有所思莫学汉臣栽苜蓿还同楚客咏江蓠郎君渐贵施行马东阁无因更重窥张曙崔昭纬中和初西川同举相与诣日者问命时曙自恃才名籍然人皆唿为将来状元崔亦分居其下无何日者殊不顾曙目崔曰将来万全髙第曙有愠色日者曰郎君亦及第然须待崔家郎君拜相当于此时过堂既而曙果以惨恤不终场昭纬其年首冠曙以篇什刺之曰千里江山陪骥尾五更风水失龙鳞昨夜浣花溪上雨緑杨芳草属何人崔甚不平会夜饮崔以巨觥饮张张推辞再三崔曰但喫却待我作宰相与你取状头张拂衣而去因之大不叶后七年崔自内廷大拜张后于三牓裴公下及第果于崔公下过堂崔珏佐大魏公幕与副车𡊮充常侍不叶公俱荐之于朝崔拜芸阁讐校纵舟江浒会有客以丝桐诣公公善之而欲振其名命以乗马迎珏共赏絶艺珏应召而至公从容为客请一篇珏方懐拂郁因以发洩所蓄诗曰七条絃上五音寒此艺知音自古难唯有河南房次律始终怜得董庭兰公大慙恚张楚与达奚侍郎书公横海殊量千霄伟材郁为能贤特负公望雄笔丽藻独歩当时峻节清心髙迈流俗其为御史也则察视臧否纠遏姦邪其为郎官也则弥纶旧章发挥清议其拜舍人也则専掌纶綍翺翔掖垣其迁侍郎也则综覈才名规模礼物良由心照明镜手握纯钩龙门少登鹏翼孤运犹且谦能下士贵不易交顷辱音书恍若会面眷顾之重宿昔不渝执翫徘徊缄藏反覆伐木之诗重作採葵之咏再兴何慰如之幸甚幸甚仆诚鄙陋素乏异能直守愚忠每存然诺背憎噂少小不为蘧蒢戚施平生所耻故得从游君子厠迹周行欢会之间常多企慕聊因翰墨辄写蒭荛公往在临淄请仆为曹掾喜奉颜色得接徽猷美景良辰必然邀赏㪷酒脔肉何曾暂忘分若芝兰坚逾胶膝时范穆二子俱在属城仆滥同人见称四友尝因醉后遂论晩慕官资衆识许公荣阳勃然不顾公诚相期于下郡咸及为荣志气之间悬殊久矣今范郎中永逝穆司直寻殂唯仆尚存得观荣贵此畴昔之情一也寻应制举同赴洛阳是时春寒正值雨雪俱乗欵段莫不艰辛朝则齐镳夜还连榻行迈靡靡中心揺揺及次新乡同为口号公先曰太行松雪映出青天仆答曰淇水烟波半含春色向将百对尽其一时发则须酬迟便有罸并无所屈斯可为欢此畴昔之情二也初到都下同止客坊蚤已酸寒复加屯踬属公家䜿逃逸窃藏无遗赖仆侨装未空同㸑斯在殆过时月以尽有无巷虽如穷坐客常满还复嘲谑颇展欢娱公咏仆以衣袖障尘仆咏公以浆粥和酒复有憨妪提携破筐频来扫除共为笑㺯此畴昔之情三也公授郑县归迎板舆仆已罢官时为贫士于焉贳酒犹出荒郊候得轩车便成野酌留连数日欵曲襟懐旋怆分离逺行追送他乡旅寓掺袂悽然虽限山川常懐梦想此畴昔之情四也公在畿甸仆尉长安多陪府庭是称聨吏数游魏十四华馆频诣武七芳筵婉娈心期绸缪䜩语应接无暇取与非他车公若无悒然不乐黄生未见鄙吝偏形此畴昔之情五也公迁侍御仆忝起居执法记言连行供奉举目相见为欢益深焕烂玉除之前馥郁香炉之下仰戴空极尽覩朝仪若在钧天如临𤣥圃此畴昔之情六也仆转郎署先在祠曹公自台端俯临礼部昔称同舍今则同㕔退朝每得陪行就食寻常接坐攀由鸿鹄倚是蒹葭咫尺余光环回末职官连两载事等一家此畴昔之情七也复考进士文䇿同就侍郎㕔房信宿重闱差池接席掎摭之务仰止弥髙于时贤郎幼年词翰公以本司恐谤不议祁奚仆闻善必惊是敬王粲骤请座主超升甲科今果飞腾已迁京县虽云报国亦忝知人此畴昔之情八也凡人有一于此犹有可论况仆周旋若斯足成深契所以具申前好用呈寸心非欲称扬故为繁冗今公全徳之际愿交者多昔公未达之前欲相知者少于多甚易在少诚难则公居甚易之时下走处诚难之日本以义分相许非势利相趋蚤为相国所知累迁官守其在铨管也用仆为京兆掾其在台衡也用仆为尚书郎只字片言曾蒙激赏连谗被谤备与辨明察于危难之情知在名教之地后縁疎惰自取播迁顾三省而多慙甘一黜而何赎歴司马长史再佐任治中万里山川七周星嵗从闽适越染瘴纒疴比先支离更加枯藁尽作班鬓难为壮心常情尚有咨嗟故旧能无叹息非辞坎壈但媿揶揄徧观昔人沉沦多因推荐其有超然却贵自达十不二三以管仲之贤须逢鲍叔以陈平之智须遇无知以诸葛之才见称徐庶以祢衡之俊见借孔融如此之流不可称数其于樗散必待吹嘘如公顾盻生光剪拂增价岂忘朽株之事而轻连茹之词乎即有言而莫从未有不言而自致世称王阳在位贡禹弹冠彼亦何哉非敢望也复恐傍人疎间贝锦成章仆既无负于他人人岂有嫌于仆愚之窃料当谓不然彼欲加诸复难重尔尝试大抵如之或在苍黄或于疑似都由聴授不至分明便起猜嫌俄成衅隙亷蔺独能生觉萧朱杳不深知偹出时谈可为殷鉴且今之从政必也择人若非文儒祇应吏道仆于藻翰留意则下笔成章仆于干蛊専精则操刀必割歴官一十五任入事三十余年夫琢玉为器者尚掩微瑕僝木为轮者犹藏小节仆縦有短身还有长至如髙班要津聴望已乆小郡偏州常才为之嗟乎不与其间益用惆怅要欲知其某郡太守以示子孙未知生涯几何竟当遂否天不可问人欲奚为然则同时郎官及余亲故自仆贬黜之后亡者三十余人皆负声华岂无知己不与年夀相次殁于泉扃有若范宣城等就中深宻最与追从亦思题篇匪朝即夕索然皆尽非恸而谁不奈吾侪多从鬼录独求荣进实愧无厌向前借誉于公是谬自顷探释氏若空之说覧荘生齐物之言宠辱何殊喜愠无别希求速进者未必以前有永甘弃废者未必以后无倚伏难知吉㓙何定朝荣暮落始富终贫范卷箦而后荣邓赐钱而饿死当黥而贵折臂犹亨翻覆何定波澜飘飘风雨任运推转何必越性干祈但以邺城最当官路使命往来賔客纵横马少憇鞍人当倒屣俸禄供币盖不足云筋力渐衰故难堪也倘少乖阻即起憾词诚兼济之义存若屡空而理在加以物务牵率形役徒劳幸有田园在于河内控带泉石交映林亭宻迩太行尤丰药物素书数千卷足覧古今子姪五六人薄闲诗赋兼令佐酒何处生愁更引围碁别成招𨼆风来北牖月出东岑往往观鱼时时梦蝶唯开一径懒问四隣潘岳于是闲栖梁竦由其罢叹行将谢病自此归耕倘不遂微诚明神是殛逺陈本末之事庶体行藏之心秋中渐凉唯纳休谧出处方异㑹合无期愿以加飱匪惟长忆不具张楚白任华戅直上严大夫牋逸人姓任名华是曾作芸省校书郎者辄敢长揖俾三尺之童奉牋于御史大夫严公麾下仆𨼆居巖壑积有嵗年销宦情于浮云掷世事于流水今者辍鱼钓诣旌麾非求荣非求利非求名非求媚是将观公俯仰窥公浅深何也公若带骄贵之色移夙昔之眷自谓威足凌物不能礼接于人则公之浅深于是见矣公若务于招延不隔卑贱念半靣之曩日回青眼于片时则公之厚徳未易量也惟执事少留意焉且君子成人之美仆忝士君子之末岂敢不成公之美事乎是将授公药石之言疗公膏肓之疾未知雅意欲闻之乎必欲闻之则当先之以卑词申之以喜色则膏肓之疾不劳扁鹊而自愈矣公其善听之何者当今天下有讥谏之士咸皆不减于先侍郎矣然失在于倨阙在于怒且易曰谦谦君子卑以自牧论语曰君子之道忠恕而已矣公之顷者似不务此道非恐乖于君子亦应招怒于时人祸患之机怨雠之府岂在利剑相击㧞㦸相撞其亦在于辞色相干拜揖失节则潘安仁以孙季获罪嵇叔夜为钟㑹所图古来此𩔖葢非一也公所明知之又安可不以为深诫乎必能遇士则诫于倨抚下则𢎞以恕是可以长守富贵而无忧危公成人之美在此而已矣念之哉任华一野客耳用华言亦唯命不用华言亦唯命明日当拂衣而去矣不知其他华与庾中丞书中丞阁下公乆在西掖声华满路昨迁拜中宪台阁生风甚善甚善华窃有所怪请试言之何者华自去冬拜谒偏承眷顾幸辱以文章见许以补衮相期衆君子闻之当仁矣华请陪李太仆诣阙庭公乃谓太仆曰任子文辞可为卓絶负寃已乆何不奏与太仆丞华也不才皆非所望然公之相待何前𦂳而后慢若是耶岂华才减于前日而公之恩遇薄于兹辰退思伏念良增叹惋耳况华尝以三数赋笔奉呈于公展手札云足下文格由来髙妙今所寄者尤更新竒公言之次敢忘推荐朝廷方以振举遗滞为务在中丞今日得非公言之次乎当公言之次曾不闻以片言见及公其意者岂欲弃前日之信乎华本野人常思渔钓寻常杖䇿归乎旧山非有机心致斯扣击但以今之后进咸属望于公公其留意焉不然后进何望矣任华顿首华与京尹杜中丞书中丞阁下仆常以为受人恩不易何以言之昔辟阳侯欲与朱建相知建不与相见无何建母丧家贫假贷服具而辟阳侯乃奉百金往税焉及辟阳侯邅谗而竟获免者建之力也其后淮南王以诸吕之故诛辟阳侯而建以曾往来亦受其祸是知相知之道乃是祸福存亡之门固不易耳仆一到京华常以孤介自处终不能结金张之援过卫霍之庐茍或见招辄以辞避所以然者以朱建自试耳昨不意执事猥以文章见知特于名公大臣曲垂剪拂由是以公为知己矣亦尝造诣门馆公相待甚厚谈笑怡如仆由是益知公懿徳𢎞逺必能永保贞吉而与人有终始之分不然何乃前日辄不自料而有所丐于公哉若道不合虽以王侯之贵亲御车相迎或以千金为夀仆终不顾况肯䇿款叚﨑岖傍人门庭开强言乎矧仆所求不多公乃曰亦不易致即当分减然必若易致则己自致矣安能烦于公且凡有济物之心必能辍于己方可以成济物之道公乃曰分减岂辍已之义哉况自蒙见许已经旬日客舍倾聴寂寥无声公岂事繁遗忘耶当不至遗忘以为闲事耶今明公位髙望重又居四方之地若失于信而薄于义则四方无所取唯公留意耳任华顿首华告辞京尹贾大夫书大夫阁下昔侯嬴邀信陵君车骑过屠门而信陵为之执绥此岂辱公子耶乃所以成公子名耳王生命廷尉结袜廷尉俯偻从命无难色此岂辱廷尉乎亦以成廷尉之名耳仆所邀明公枉车过陋巷者岂徒欲成君子之名而已哉窃见天下有识之士品藻当世人物或以君子之才望美则美矣犹有所阙焉其所阙者在于恃才傲物耳仆感君国士之遇故以国士报君其所以报者欲洗君恃才傲物之过而补君之阙宜其允迪忠告恵然来思而乃踌躇数日不我顾意者耻从卖醪博徒者游乎观君似欲以富贵骄仆乃不知仆欲以贫贱骄君君何见之晚耶抑又闻昔有躄者耻为平原君家美人所笑乃诣平原君请笑者头平原君虽许之终所不忍居无何宾客别去过半君怪之有一客对曰以君不杀笑躄者因君为爱色而贱士平原君大惊悔过即日斩美人头造躄者门谢焉賔客由是复来今君犹惜马蹄不顾我况有请美人头者岂复得哉仆亦恐君之门客于是乎解体仆即解体者也请从此辞任华顿首崔国辅上何都督履光书崔国辅谨上书于都督何公节下昨有自府庭而退者云君公垂责以为怠于奉上之礼死罪死罪窃闻礼不妄恱人为近佞媚也不好狎自全仁义也故教训正俗非礼不偹君臣上下非礼勿定宦学事师非礼勿亲所以君子恭敬撙节退让以明礼修身践言合道以成礼今人无礼多涉于佞媚不全于仁义故以难进而易退孜孜善行者为失礼悲夫古之有礼者贵今之有礼者贱虽然君子终身不弃礼为茍容诗云风雨如晦鸡鸣不已言善人不拘俗也国辅常见君公有谋賛之能明恤之量敢以大雅之道而事君公殊不知君公以凡徒见待君公闻叔向乎闻张良乎夫叔向者不能言退然不胜衣为晋国之望张良妇女之状未尝临阵为汉庭之杰萧曺为刀笔吏碌碌无竒节百里奚在虞而虞亡在秦而秦霸屈原之忠贞逐于楚张仪之利口鞭于梁皆士之屯蒙莫能自异仆今日复何言哉朱湾别湖州崔使君书湾闻蓬莱之山藏杳冥之中行可到贵人之门无媒而通不可到骊龙之珠潜于瀇滉之中或可识贵人之颜无因而前不可识某自假道路问津主人一身孤云两度圆月凡载诣执事三趋㦸门门人谓某曰子私来耶公来耶若言公小子寔非公若言私公庭无私不得入以兹交战彷徨于今信知庭之与堂不啻千里况寄食漂母夜眠渔舟门如龙而难登食如玉而难得食如玉之粟登如龙之门如龙之门转深如玉之粟转贵寔无机心翻成机事汉阴丈人闻之岂不大笑属谿上风便囊中金贫望甘棠而叹自引分而退论曰夫子云口无择言身无择行言之逊人不以为谄言之危人不以为讦盖言与行契行由言立故生人以来未有如夫子之圣者儒有用言干进几乎若乃交道匪终得言纪之者时则有其人矣唐摭言卷十一唐摭言卷十二钦定四库全书唐摭言卷十二五代王定保撰自负杜甫莫相疑行男儿生无所成头皓白牙齿欲落真可惜忆献三赋蓬莱宫自怪一日声辉赫集贤学士如堵墻观我落笔中书堂往时文彩动人主今日饥寒趋路傍晚将末节契年少当面输心背面笑寄谢悠悠世上儿莫争好恶莫相疑甫献韦右丞纨袴不饿死儒冠多悞身丈人试静听贱子请具陈甫昔少年日蚤充观国賔读书破万卷下笔如有神赋料扬雄敌诗将子建亲李邕求识面王翰愿卜隣自谓颇挺生立登要路津致君尧舜上再使风化淳此意竟萧索行謌非𨼆沦骑驴三十年旅食京华春朝叩富儿门暮随肥马尘残盃与冷炙到处潜悲辛主上顷见征欻然欲求伸青冥却垂翅蹭蹬无纵鳞甚愧丈人厚甚知丈人真每于百僚上猥诵佳句新窃效贡公喜难甘原宪贫焉能心怏怏只是走踆踆今欲东入海即将西去秦尚怜终南山㢠廻首清渭濵常拟报一饭况懐辞大臣白鸥没浩荡万里谁能驯崔仁师之孙崔湜并涤及从兄涖并有文翰列居清要每私宴之际自比王谢之家谓人曰吾之门人及出身歴官未尝不为第一丈夫当先㨿要路以制人岂能黙黙受制于人故进取不已而不以令终开元中薛据自恃才名于吏部参选请受万年録事流外官共见宰执诉云赤録事是某等清要官今被进士欲夺则等色人无措手足矣遂罢郑起居仁表诗曰文章世上争开路阀阅山东拄破天张曙拾遗与杜荀鹤同年尝醉中谑荀鹤曰杜十五公大荣荀鹤曰何荣曙曰与张五十郎同年争不荣荀鹤应声答曰是公荣小子争得荣曙笑曰何也荀鹤曰天下祇知有杜荀鹤阿没处知有张五十郎卢延让业癖澁诗吴翰林虽以赋卷擢第然八面受敌深知延让之能延让始投贽卷中有说诗一篇断句云因知文赋易为下者之乎子华笑曰上门恶骂来薛保逊好行巨编自号金刚杵太和中贡士不下千余人公卿之门卷轴填委率为阍媪脂烛之费因之平易者曰若薛保逊卷即所得倍于常也刘允章侍郎主文年牓南院曰进士纳卷不得过三轴刘子振闻之故纳四十轴元次山中兴颂序云天寳十四年安禄山陷洛阳明年犯长安天子幸蜀太子即位于灵武明年皇帝移军鳯翔其年复两京上皇还京师夫立圣徳大业者必有謌颂若今謌颂圣徳刻诸金石非老于文学其谁宜为卢肇初举先逹或问所来肇曰某𡊮民也或曰𡊮州出举人耶肇曰𡊮州出举人亦由沅江出龟甲九肋者盖稀矣王适侍郎元和初举贤良方正直言极谏科太直见黜故韩文公志适墓云上初即位以四科募天下士君笑曰此非吾时耶即提所作书縁路歌趋直言试既至对语惊衆不中第益乆困矣薛能尚书题集后曰诗源何代失澄清处处狂波污后生常感道孤吟有泪却縁风壊语无情难甘恶少欺韩信枉被诸侯杀襧衡纵有缑山也无益四方聨络尽蛙声王贞白寄郑谷郎中曰五百首新诗缄封寄去时祇凭夫子见不要俗人知火鼠重烧布氷𧖟乍吐丝直须天上手裁作领巾披袁参上中书姚令公元崇书曺州布衣袁参顿首谨上梁公阁下参将自託于君长为君用欲之乎且参之託君何以利君也若使君常懐相印不失通侯夀客满堂黄金横带则参请以车轨所至马首所及而掩君之短称君之长使天下之人不能议君矣若使君当不测之时遘不测之祸身从吏讯妻子满狱则参请以翳翳之身眇眇之命伏死一劒以白君寃使酷杀之刑不能陷君矣若使君因縁谤书不得见察卒至免逐为天下笑则参以一寸之节三寸之舌抗义犯颜解于阙庭使逐臣之名不得污君矣君有盛忿之隙睚眦之怨朝廷之士议欲侵君则参请以直词先挫其口不尔则更以眦血次污其衣见凌之羞不能丑君矣若使君事至不可知千秋万嵗后而君门阑卒有饥寒之虞则参请解参之裘推参之哺勉勉不怠终身奉之使子孙之忧不能累君矣此五者参之所以利君而自託也君其可乎夫人不易知知人不易参于君非有食客之旧门生之恩今便欲自託于君长为君用得无不知参意而疑参妄乎然妄人实亦有以何也参行年已半春秋客复数载黄金尽乌裘敝脣腐齿落不得成名而亲之在堂终莫有慰日暮途逺不知所为然独念非君无足依者故今敢以五利求市于君冀君一顾见诚使得慰亲恐惧参闻言为必听者出义为知己者行丈夫雄心能无感激况今以亲亲之故而祈徳于君使君欢然卒不见拒尔后即参尚何靣目遂得黙黙然而已哉本向时之言终不负徳夫幽则有鬼天则有神鬼神之间参所必有如使参敢负于君者则鬼神之灵共诛之敬以自盟惟君之惠信也且君以伟才四入为相艰难情伪君尽知之至于进人亦多矣然亦能有以参之五利而许君乎参必愚侪鲰生而自守取咎尔则君之相士何其备耶至愚殆欲窥君之鉴矣顿首顿首参今亦不敢盛称誉上绐于君然窃自言之正参亦非天下庸人也今君若见相以义则参之本图若见相以才则惟君所识今幸君之力能必致参顾此时坐而相弃语曰厚利可爱盛时难再失利后时终不有悔君独不闻蒯人之泣乎昔蒯人为商而卖氷于市客有苦热者将买之蒯人自以得时欲邀客以数倍之利客于是怒而去俄而其氷亦散故蒯人进且不得氷二者俱亡自泣而去今君坐青云之中平衡天下天下之士皆欲附矣此亦君卖冰之秋而士买冰之际有利则合岂宜失时茍使君强自迟囘至冰散则君尚欲开口其事焉得哉愿少图之无为蒯人之事也参顿首轻佻顾云大顺中制同羊昭业等十人修史云在江淮遇髙逢休谏议时刘子长仆射清名雅誉充塞搢绅其弟崇望复在中书云以逢休与子长旧交将造门希致先容逢休许之乆矣云临岐请书逢休授之一圅甚草创云微有惑因潜启阅之凡一幅并不言云但曰羊昭业等拟将一尺三寸汗脚踏地烧残龙尾道懿宗皇帝虽簿徳不任被前人罗织执大政者亦大悠悠云吁叹而已李白戏赠杜甫曰长乐坡前逄杜甫头戴笠子日卓午借问形容何痩生祇为从来学诗苦郑光业中表间有同入试者于时举子率皆以白纸煳案子面昌图潜记之曰新煳案子其白如银入试出试千春万春光业弟兄共有一巨皮箱凡同人投献之词有可嗤者即投其中号曰苦海昆季或从容用资谐戏即命二仆舁苦海于前人阅一编靡不极欢而罢光业常言及第之嵗策试夜有一同人突入试铺为吴语谓光业曰必先必先可以相容否光业为辍半铺之地其人复曰必先必先谘仗一杓水光业为取其人再曰便干託煎一椀茶得否光业欣然与之烹煎居二日光业状元及第其人首贡一启颇叙一宵之素略曰既取水更煎茶当时之不识贵人凡夫肉眼今日之俄为后进穷相骨头罗𨼆谢裴廷翰诗卷云泽国佳人唯粧半面营邱辨士或献空笼贾岛不善程式每自叠一幅廵舖告人曰原夫之辈乞一聨乞一聨薛保逊大中朝尤肆轻佻因之侵侮诸叔故自起居舍人贬洗马而卒其子昭纬颇有父风常任祠部贠外时李系任小仪王荛任小賔正旦立仗班退昭纬朗吟曰左金乌而右玉兔天子旌旂荛遽请下句昭纬应声答曰上李系而下王荛小人行缀闻者靡不闹哂天复中自台丞累贬澄州司马中书舍人颜荛当制略曰陵轹诸父代嗣其㓙咸通末执政病举人仆马太盛奏请进士举人许乗驴郑光业材质瓌伟或嘲之曰今年策下尽骑驴短辔长秋满九衢清痩儿郎犹自可就中愁杀郑昌图论曰语云当仁不让于师颜氏子亦曰舜何人也予何人也茍得其道自方于舜不为之太过茍失其道五尺童子能不鄙其妄欤参以五利受售不系能否儒行缺矣轻薄之徒终丧厥徳旅獒之戒人子其惟慎诸设竒沽誉咸通中郑愚自礼部侍郎镇南海时崔魏公在荆南愚着锦袄子半臂袖卷谒之公大竒之㑹夜饮更衣宾从间窃谓公曰此应是有慙不称耳既而复易之红锦尤加焕丽衆莫测矣王璘举日试万言科崔詹事观察湖南因遗之夹缬数匹璘翌日以中单襜褕衣之以诣崔公接之大惊矣酒失崔橹酒后失忤䖍州陆郎中肱以诗谢之曰醉时颠蹶醒时羞曲蘖催人不自由叵耐一双穷相眼不堪花卉在前头宋人卫元规酒后忤宋州丁仆射谢书略曰自兹囚酒星于天狱焚醉日于秦坑人多记之杜工部在蜀醉后登严武之牀厉声问武曰公是严挺之子乎武色变甫复曰仆乃杜审言儿于是少解韩衮咸通七年赵隲下状元及第性好嗜酒谢恩之际赵公与之首宴公屡赏欧阳琳文学衮睨之曰明公何劳再三称一复姓汉公愕然为之彻席自是从容不过三爵及杏园开宴时河中蒋相以故相守兵部尚书其年子泳及第相国欣然来突衆皆荣之衮厉声曰贤郎在座两头着子女相公来此得否相公错而去及泳归公庭责之曰席内有颠酒同年不报我岂人子耶自是同年莫敢与之欢醉矣史苌上李中丞书祸之将至鬼神夺魄岂有委身府幕尘忝下僚而扺犯威重前后非一中丞审苌岂非知礼之人岂非感恩之人自拜揖马尘十有三载盃酒歌咏乆䝉提携未省竟有差失中丞因赐赏鉴辟书俯及陪接万里星霜二年正当策名之时岂愿固有干触此葢命之牵陷一至于此实非常情之所料也岂非十二年间东驰西走肝胆涂地竟无所成鬂发斑白幸逢推荐恩命垂至自贻颠危昏昏薄言㒺知攸处岂非命矣岂非命矣且初坐之时每举一盏酒未尝不三思其过似觉体中有酒亦哀请矜量既对衆宾复不敢苦诉俄而迷乱乍合若怪魅以凭心人事且不知死亦宁悟哀哉微命有此舛剥中丞縦寛以万死苌亦无所施其面目不即引决者伏念累世单绪一身蚤孤中年未婚晚乏儿息封树何日先灵靡安痛此纒廹乞哀残喘今髠剪首髪自为毁责期在粉骨永知此过中丞旋斾之日愿随一卒步走后尘洗节布诚以期他効伏愿少垂旧惠恋恋故人无任忧悸感切之至谨投书阁下荒辞无叙万不申一仍凭押衙口哀谢不宣苌再拜元相公在浙东时宾府有薛书记饮酒醉后因争令掷注子击伤相公犹子遂出幕醒来乃作十离诗上献府主驯扰朱门四五年毛香足浄主人怜无端咬着亲情客不得红丝毯上眠越管宣毫始称情红笺纸上撒花琼都縁用乆锋头尽不得羲之手里擎云耳红毛浅碧蹄追风曾到日东西为惊玉貌郎君坠不得华轩更一嘶陇西独自一孤身飞去飞来上锦裀都縁出语无方便不得笼中更唤人出入朱门未忍抛主人常爱语咬咬衔泥秽涴珊瑚簟不得梁间更垒巢皎洁圆明内外通清光似眼水精宫都縁一㸃瑕相秽不得终宵在掌中戏跃莲池四五秋常摇朱尾弄轮钩无端摆断芙蓉朶不得清波更一游爪利如锋眼似铃平原捉兔称髙情无端窜向青云外不得君王手上擎蓊郁新栽四五行常将贞节负秋霜为縁春笋钻墻破不得垂隂覆玉堂铸㵼黄金镜始开初生三五月徘徊为邅无限尘蒙蔽不得华堂上玉台马上同擕今日盃湖边还折旧年梅年年祇是人空老处处何曾花不开歌咏每添诗酒兴醉酣还命管絃来罇前百事皆依旧㸃检唯无薛秀才论曰萧琛以桃杖虎靴邢绍以绛绵纠发所务先设竒以动衆后务能以制人振天下之大名为一时之口实者也郑公之服锦王公之衣缬得无意于彼乎茍名实相逺则服之不𠂻身之灾也沉之失圣人所戒虽王佐之才得以赎过其如名教何唐摭言卷十二唐摭言卷十三钦定四库全书唐摭言卷十三五代王定保撰敏捷王勮绛州人开耀中任中书舍人先是五王同日出合受册有司忘载册文百寮在列方知阙礼勮召小吏五人各执笔口授分冩一时俱毕开元中李翰林应诏草白莲花开序及宫词十首时方大醉中贵人以冷水沃之稍醒白于御前索笔一挥文不加㸃温庭筠烛下未尝起草但笼袖凭几每赋一咏一吟而已故场中号为温八吟段维晩富辞藻敏赡第一常私试八韵好吃煎饼凡一箇煎饼成一韵灿然昭宗天复元年正旦东内反正既御楼内翰惟吴子华先至上命于前跪草十余诏简备精当曾不顷刻上大加赏激短李镇扬州请章孝标赋春雪诗命札于台盘上孝标唯然索笔一挥云六出飞花处处飘黏窗拂砌上寒条朱门到晩难盈尺尽是三军喜气消白中令镇荆南杜藴常侍亷问长沙时从事卢发致聘焉发酒酣傲睨公少不怿因改着词令曰未得凌烟列画圗也曾金阙掌洪炉少年从事夸门第莫向罇前喜气麄卢答曰曽入君王梦里圗文章官职胜崔卢暂来闗外分忧寄不称宾筵语气麄公极欢而罢张祜客淮南幕中赴宴时杜紫微为支使南座有属意之处索骰子赌酒牧微吟曰骰子廵廵裹手拈无因得见玉纎纎祜应声曰但知报道金钗落髣髴还应露指尖栁棠谒梓州杨尚书因赴社宴杨公逼棠巨杯棠坚不饮杨公口占一篇曰文章谩道能吞鳯杯盏何曾解喫鱼今日梓州陪社宴定应邅着老尚书棠应声曰未向燕台逢厚礼幸陪社宴接余欢一鱼喫了终无愧鲲化为鹏也不难栁公权武宗朝在内廷上常怒一宫嫔乆之既而复召谓公权曰朕怪此人然若得学士一篇当释然矣目御前有蜀牋数十幅因命授之公权畧不伫思而成一絶曰不分前时忤主恩己甘寂寞守长门今朝却得君王顾重入椒房拭泪㾗上大恱赐锦綵二十疋令宫人拜谢之山北沈侍郎主文年特召温飞卿于帘前试之为飞卿爱救人故也适属翌日飞卿不乐其日晚请开门先出仍献启千余字或曰潜救八人矣裴䖍余咸通末佐北门李公淮南幕尝游江舟子刺船误为竹篙溅水湿近座之衣公为之色变䖍余遽请彩牋纪一絶曰满额鹅黄金缕衣翠翘浮动玉钗垂从教水溅罗衣湿知道巫山行雨归公览之极欢命讴者传之韦蟾左丞至长乐驿亭见李汤给事题名索笔纪之曰渭水秦山豁眼明希仁何事寡诗情祇应学得虞姬婿书字才能记姓名郑仁表起居经过沧浪崃憇于长亭邮吏坚进一板仁表走笔曰分陜东西路正长行人名利火然汤路傍着个沧浪崃真是将闲搅撩忙裴廷裕干宁中在内廷文书敏捷号为下水船梁太祖受禅姚洎为学士尝从容上问及廷裕行止洎对曰顷嵗左迁今闻旅寄衡水上曰颇知其人搆思甚捷对曰向在翰林号为下水船太祖应声谓洎曰卿便是上水船也洎微笑深有慙色议者以洎为急滩头上水船也矛楯令狐赵公镇维扬处士张祜常与狎䜩公固视祜改令曰上水船风又急帆下人须好立祜应声答曰上水船船底破好看客莫倚柂沈亚之尝客逰为小辈所试曰某改令书俗语各两句伐木丁丁鸟鸣嘤嘤东行西行遇饭遇羔亚之答曰如切如磋如琢如磨欺客打妇不当喽啰元和中长安有沙门善病人文章尤能捉语意相合处张水部颇恚之冥搜愈切因得句曰长因送人处忆得别家时径往夸扬乃曰此应不合前辈意也僧微笑曰此有人道了也籍曰向有何人僧乃吟曰见他桃李树思忆后园春籍因抚掌大笑张处士忆柘枝诗曰鸳鸯钿带抛何处孔雀罗衫属阿谁白乐天唿为问头祜矛盾之曰鄙薄问头之诮所不敢逃然明公亦有目连变长恨词云上穷碧落下黄泉两处茫茫都不见此岂不是目连访母耶章孝标及第后寄淮南李相曰及第全胜十改官金汤镀了出长安马头渐入扬州郭为报时人洗眼看绅亟以一絶箴之曰假金方用真金镀若是真金不镀金十载长安得一第何须空腹用髙心方干姿态山野且更兔缺然性好凌侮人有龙丘李主簿者不知何许人偶于知闻处见干而与之传盃酌龙丘目有翳改令以讥之曰干改令诸人𧰼令主措大喫酒㸃盐军将喫酒㸃酱只见门外着篱未见眼中安障龙丘答曰措大喫酒㸃盐下人喫酒㸃鲊只见半臂着襕未见口唇开㡁一座大笑惜名李建州尝游明州慈溪县西湖题诗后黎卿为明州牧李时为都官贠外託与打诗板附行纲军将入京蜀路有飞泉亭亭中诗板百余然非作者所为后薛能佐李福于蜀道过此题云贾掾曾空去题诗岂易哉悉打去诸板惟留李端巫山髙一篇而已韩文公作李元宾墓铭曰文髙乎当世行出乎古人李缪公贞元中试日有五色赋及第最中的者赋头八字曰徳动天鉴祥开日华后出镇大梁闻浩虗舟应宏词复赋此题颇虑浩赋逾已専驰一介取本既至启缄尚有忧色及覩浩破题云日丽焜煌中含瑞光程喜曰李程在里裴令公居守东洛夜宴半酣公索聨句元白有得色时公为破题次至杨侍郎曰昔日兰亭无艳质此时金谷有髙人白知不能加遽裂之曰笙歌鼎沸勿作此泠淡生活元顾曰白乐天所谓能全其名者也湖南日试万言王璘与李羣玉校书相遇于岳麓寺羣玉揖之曰公何许人璘曰日试万言王璘羣玉待之甚浅曰请与公聨句可乎璘曰惟子之命羣玉因破题而授之璘覧之畧不伫思而继之曰芍药花开菩萨面㯶榈叶散野叉头羣玉知之讯之他事矣论曰搆思明速禀生知乎用不以道利口而已矛楯相攻其揆一也惜名掩善仁者所忌尧舜其犹病诸无名子谤议贞元中刘中州任大夫科选多滥进有无名子自云山东野客移书于刘吏部足下公总角之年竒童入仕有方朔之专对无枚臯之敏才佳句推长竿妙入神善谑称名字不正过此以往非仆所闻徒以命偶良时身居显职方云好经术重文章卖此虗名负其美称今年圣上虚天官之署委平衡之权所期公有独见之明清平为首岂意公有専恣之行髙下在心且数年以来皆无大集一昨所试四方毕臻公但以捜索为功纠讦为务或有小过必陷深文既毁其髪肤又贬其官序孝子亏全归之望良臣絶没齿之怨岂以省闼从容之司甚于府县暴虐之政所立严法树威胁人云奉徳音㒺畏上下使圣主失含𢎞之道损寛仁之徳岂忠臣之节耶主上髙拱穆清之中足下每以烦碎之事奏请无度尘黩颇多呈三接以示人期一言以悟主朝臣气慑选士胆惊内以承宠承荣外以作威作福岂良臣之体耶且两京常调五千余人书判之流亦有硕学之辈莫不风趋洛邑雾委咸京其常衮之徒令天下受屈且衮以小道矫俗以大言夸时宏词曾下登科平判又不入等徒以窃居翰苑谬践掖垣虽十年掌于王言岂一句在于人口以散铺不对为古以率意不经为竒作者见之痛心后来闻之抚掌奈何轻蔽天下之才以自称为己髙以少取为公道故郗至自伐称兵处父尚云终丧其族以兹偏见求典礼闱深骇物情实乖时望故诗曰济济多士文王以宁夫圣人用心异代同体衮云亲奉宻㫖令少取入等岂圣人容衆之意耶为近臣而厚诬干处士之横议甚不可也况杜亚薄知经籍素懵文词李翰虽以词藻擢第不以书判擅名不慎举人自贻伊咎又常衮谓所亲曰昨者考判以经语对经以史语对史皆未㸃对考为下等先翰有常无名判云卫侯之政由寗氏鲁侯之令出季孙又常无欲云在凌室而须开阙夷盘而不可岂以经对史耶又严迪云下樊姬之车曳郑崇之履岂以史对经耶数十年之间布衆多之口縦世人可罔而先贤安可诬也今信四竖子取彼五幽人且吉中孚判以大明御宇为头以敢告车轩为尾初𩔖是颂翻乃成箴其间又金盘对于玉府非惟问头不识抑亦义理全乖据此口嘲堪入覼缕张载华以江皋对瀍洛朱邵南以养老对乞言理目未通对仍未识并考入等可哀也哉王申则童子何知裴通则因人见录茍容私谒岂谓公平夫有西施之容方可论于美丑无太阿之利安可议其断割使五千之人嚣然腾口四海之内孰肯甘心况宏词大国光华吏曺物色公明立标榜令尽赴上都东京者弃而弗收常衮大辱于国岂以往来败绩自丧秣陵之师今日复雠欲雪㑹稽之耻虽擢须贾之发衮不足以赎罪负廉颇之荆公不足以谢过况所置科目标在格文尽无宏词固违明勑欺天必有大咎凌人必有不祥足下以此持衡实负明公以此求相寔负苍生况公为主司自合参议信衮䓁升降由已取舍在心使士子含寃不得申结舌不得语㒺上若是欺下如斯岂以天听葢髙帝阍难呌亦由宰臣守道任公等弄权呜唿使朱云在朝汲黯当位则败不旋踵安得保家宰辅侍郎非公等所望也无名子长揖诗曰三铨选客不须嗔五箇登科各有因无识伯和怜吉獠㺯权虞候为王申载华甲第归丞相裴子门徒入舍人莫怪邵南书判好他家自有景监亲颜标咸通中郑薰下状元及第先是徐冦作乱薫志在激劝勲烈谓标鲁公之后故擢之巍峩既而问及庙院标曰寒素京国无庙院薰始大悟塞黙乆之时有无名子嘲曰主司头脑太冬烘错认颜标作鲁公崔澹试以至仁伐至不仁赋时黄巢方炽因为无名子嘲曰主司何事厌我皇解把黄巢比武王赵隲试被衮以象天赋更放韩衮为状元或为中贵语之曰侍郎既试王者被衮以象天更放韩衮状元得无意乎隲由是求出华州刘允章试天下为家赋为拾遗杜裔休駮奏允章词穷乃谓与裔休对时允章出江夏裔休寻亦改官光启中蒋嶓以丹砂授善和韦中令张鹄吴人有文而不贫或刺之曰张鹄只消千䭾绢蒋嶓唯用一丸丹论曰飞书毁谤自古有之言之公足以改过不公足以推命睚眦之雠无益于己夫子之谓桓魋孟子之称臧仓其是之谓与唐摭言卷十三唐摭言卷十四钦定四库全书唐摭言卷十四五代王定保撰主司称意天宝十二载礼部侍郎杨浚四牓共放一百五十人后除左丞至徳二年驾临岐山右补阙兼礼部员外薛邕下二十一人后至大厯二年拜礼部侍郎聨翩四牓共放八十人贞元二年礼部侍郎鲍防帖经后改京兆尹刑部侍郎元和十一年中书舎人权知贡举李逄吉下及第三十三人试策后拜相令礼部尚书王播署牓其日午后放牓元和十五年闰正月十五日太常少卿知贡举李建下二十九人至二月二十九日拜礼部侍郎天祐元年杨涉行在陕州放牓后大拜二年张文蔚东洛放牓后大拜主司失意大厯十四年改元建中礼部侍郎令狐峘下二十二人及第时执政间有怒荐记不得势拟倾覆峘惶恐甚因进其私书上谓峘无良放榜日窜逐并不得与生徒相见后十年门人田敦为明州刺史峘量移本州别驾敦始陈谢恩之礼长庆元年二月十七日侍郎钱徽下三十三人三月二十三日重试落第十人徽贬江州刺史㑹昌六年陈商主文以延英对见辞不称㫖改授王起咸通四年萧倣杂文榜中数人有故放牓后发觉责受蕲州刺史主司其年二月十三日得罪贬蕲州刺史五年五月量移虢略中书舍人知制诰宇文瓒制敕朕体至公以御极推至理以临人举必任才黜皆由过二者之命吾何敢私中散大夫守在散骑常侍权知礼部贡举上柱国赐紫金鱼袋萧倣蚤以艺文荐升华显清贞不磷介节无徒居多正直之容动有休嘉之称近者擢司贡籍期尽精研既紊官常颇兴物论经询大义去留或致其纷拏牓挂先场进退备闻其差互且昧泉鱼之察徒懐氷蘗之忧岂可尚列貂蝉复延骑省俾分郡牧用示朝章勿谓非恩深宜自励可守蕲州刺史散官赐如故仍驰驿赴任萧倣蕲州刺史谢上兼知贡举败阙表臣某言臣谬掌贡闱果兹败失上负圣奖下乖人情实省已以兢慙每自咎而惶灼犹赖陛下猥矜拙直特贷刑书不夺金章仍付符竹荷恩宥而感恋奉严谴以奔驰不驻羸骖继持舟棹臣二月十三日当日扵宣政门外谢讫便辞进发今月一日到任上讫臣诚惶诚惧顿首顿首臣性禀朴愚材昧机变皆为叨据果窃显荣一心惟知効忠万虑未尝念失是以顷升諌列已因论事去官后忝琐闱亦縁举职统斾身流岭外望絶中朝甘于此生不到上国伏遇陛下临御大宝恭行孝思询以旧臣徧霑厚渥臣逺从海峤首还阙廷才拜丹墀俄捧紫诏任抡材于九品位超冠于六曹家与国而同归官与职而俱盛常思惕厉粗免悔尤已尘铨衡复忝贡务昨虽有过今合具陈臣伏以朝廷所大者莫过文柄士林所重者无先词科推公过即怨讟并生行应奉即语言皆息为日虽乆近嵗转难如臣孤微岂合操剸徒以副陛下振用明时至公是以不听嘱论坚收沉滞请托既絶求瑕者多臣昨选择实不屈人杂文之中偶失详究扇衆口以腾毁致朝典以指名缄深恳而未得敷陈奉诏命而须乗邮𫝊罢逺藩赴阙还乡国而只及一年自近侍谪官歴江山而又三千里泣别骨肉愁涉险艰今则已逹孤城唯勤郡政缉绥郭邑训整里闾必使狱絶寃人巷无横事峻法钤辖于狡吏寛𢎞抚育于疲农粗立微劳用赎前过伏乞陛下特开睿鉴俯察愚衷臣前后黜责多因于奉公秉持直诚常逢于党与分使如此时亦自嗟冩肝胆而上告明君希衰残而得还帝里岂望复升荣级更被宠光愿受代于蕲春遂闲散于辇下臣官为牧守不同藩镇谢上之后他表无因达天听而知在何时备烦词而併陈今日驰魂执笔流血拜章形神虽处于遐陬梦寐尚驰于班列臣无任感恩惶恐涕泣望阙屏营之至谨差军事押衙某奉表陈谢以闻倣与浙东郑商绰大夫雪门生薛扶状某昨者出官之由伏计尽得于邸吏乆不奉荣问惶惧寔深某自守孤直蒙大夫眷奨最深辄欲披陈其事略言首尾冀当克副虚襟鉴雪幽抱伏以近年贡务皆自阁下权知某叨歴清崇不掌纶诰去冬遽因铨衡叨主文柄珥貂载笔忝幸寔多遂将匪石之心冀伸藻镜之用壅遏末俗荡涤讹风刈楚于庭得人之举而腾口易唱长舌莫箝吹毛岂惜其一言指颊何啻于十手既速官谤皆由拙直窃以常年主司亲属尽得就试某勅下后牓示南院外内亲族具有约勒并请不下文书敛怨之语日已盈庭复礼部旧吏云常年例得明经一人某面责其事即严釐革然皆阴蓄狡恨求肆蠧言致杂文之差互悉羣吏之搆成失于考议敢不引过又常年榜帖并他人主张凡是旧知先当垂翅灵蛇在握弃而不收璞鼠韬懐疑而或取致使主司胁制于一时遗恨遂流于他日今春此辈亦有数人皆朝夕相门月旦自任共相掎角直索文书某坚守不听惟运独见见在子弟无三举门生旧知才数人推公擢引且既在门舘日夕即与子弟不生为轻小之徒望风𫝊说曰笔削重事闺门得专某但不欺知白之诚岂畏如簧之巧顷年赴广州日外生薛廷望荐一李仲将外生薛扶秀才云负文业穷竒岭峤到镇日相见之后果有词藻乆与宴处端厚日新成名后人传是蕃夷外亲岭南巨富发身财赂委质科名扶即薛谓近从兄弟班行内外亲族絶多岭表之时寒苦可悯曾与月给虚说蕃商据此谤言岂粗相近况孔振是宣父胄绪韩绾即文公令孙苏鹚故奉常之后雁序双髙而风埃乆处栁告是栁州之子凤毛殊有而名字陆沉其余四面捜罗皆有乆居艺行之士烦于简牍不敢具载某裁断自己寔无愧懐敦朝廷厚风去士林时态此志惶挠岂惮悔尤今则公忠道消奸邪计胜衆情犹有惋叹深分却无悯嗟何直道而遽不相容岂正徳而亦同浮议乆猜疑闷莫喻尊崇幸无大故之嫌勿信小人之论粗陈本末希存旧知临纸冩诚含毫增叹时垂鉴宥无轻弃遗幸甚干宁二年崔凝榜放贬合州刺史先是李滚附于中贵既愤退黜百计推之上亦深器滚文学因之藴怒宻㫖令内人于门搜索懐挟至于巾履靡有不至唐摭言卷十四唐摭言卷十五钦定四库全书唐摭言卷十五五代王定保撰杂记髙祖武徳四年四月十一日勅诸州学士及白丁有明经及秀才俊士明于礼体为乡曲所称者委本县考试州长重覆取上等人每年十月随物入贡至五年十月诸州共贡明经一百四十三人秀才六人俊士三十九人进士三十人十一月引见敕付尚书省考试十二月吏部奏付考功员外郎申世宁考试秀才一人俊士十四人所试并通敕放选与理人官其下第人各赐绢五匹充归粮各勤修业自是考功之试永为常式至开元二十四年以员外郎李昂与举子矛楯失体因以礼部侍郎专知贞观初放牓日上私幸端门见进士于牓下缀行而出喜谓侍臣曰天下英雄入吾彀中矣进士牓头竖黏黄纸四张以毡笔淡墨衮转书曰礼部贡院四字或曰文皇顷以飞帛书之或象阴注阳受之状进士旧例于都省考试南院放榜张牓墻乃南院东墙也别筑起一堵髙丈余外有壖垣未辨色即自北院将牓就南院张挂之元和六年为监生郭东里决破棘篱坼裂文榜因之后来多以虚榜自省门而出正榜张亦稍晚开成二年髙侍郎锴主文恩赐诗题曰霓裳羽衣曲三年复前诗题为赋题太学石经诗并辞入贡院日面赐大中中都尉郑尚书放牓上以红牋笔札一名纸云乡贡进士李以赐镐文贞公神道碑太宗之文时征将薨太宗尝夣见及觉左右奏征卒故曰俄于髣髴忽覩形仪复曰髙宗昔日得贤相于夣中朕今此宵失良臣于觉后髙祖唿裴寂为裴三明皇唿宋济作宋五德宗唿陆䞇为陆九髙祖唿萧瑀为萧郎宣宗唿郑镐为郑郎裴晋公下世文宗赐御制一篇置于灵座之上白乐天去世大中皇帝以诗弔之曰缀玉聨珠六十年谁教㝠路作诗仙浮云不系名居易造化无为字乐天童子解吟长恨曲将军能唱琵琶篇文章已满行人耳一度思卿一怆然元和十三年进士陈标献诸先辈诗曰春官南院院墻东地色初分月色红文字一千重马拥喜欢三十二人同眼看鱼变辞凡水心逐莺飞出瑞风莫怪云泥从此别总曾惆怅去年中令狐赵公大中初在内庭恩泽无二常便殿召对夜艾方罢宣赐金莲花送归院院使已下谓是驾来皆鞠躬阶下俄𫝊唿曰学士归院莫不惊异金莲花烛柄耳惟至尊方有之韦澳孙宏大中时同在翰林盛暑上在太液池中宣二学士既赴召中贵人颇以絺绤为讶初殊未悟及就坐但觉寒气逼人熟视有龙皮在侧寻宣赐银饼饀食之甚美既而醉以醇酎二公因兹苦河鱼者数夕上窃知笑曰卿不禁事朕日进十数未尝有损银饼饀皆乳酪膏腴所制也王源中文宗时为翰林承㫖学士暇日与诸昆季蹴踘于太平里第毬子击起误中源中之额薄有所损俄有急召比至上讶之源中具以上闻上曰卿大雍睦遂赐酒两盘每盘贮十金碗每椀容一升许宣令并椀赐之源中饮之无余略无醉态白乐天以正卿致仕时裴晋公保釐夜宴诸致仕官乐天独有诗曰九烛台前十二姝主人留醉任欢娱飃䬙舞袖双飞蝶宛转歌喉一索珠坐乆欲醒还酩酊夜深临散更踟蹰南山賔客东山妓此㑹人间曾有无长庆初赵相宗儒为太常卿赞郊庙之礼罢相三十余年年七十六衆论其精健有常侍李益笑曰仆为东府试官所送进士也开成中户部杨侍郎检校尚书镇东川白乐天即尚书妹婿时乐天以太子少傅分洛戏代内子贺兄嫂曰刘纲与妇共升仙弄玉随夫亦上天何似沙哥领崔嫂碧油幢引向东川又曰金花银椀饶兄用罨画罗裙尽嫂裁觅得黔娄为妹婿可能空寄蜀茶来李石相公镇荆崔魏公在賔席未㡬公擢拜翰林明年登相位时石犹在镇故贺诗曰賔筵初起曾陪罇俎之欢将幕未移已在陶钧之下薛能尚书镇彭门时漙刘巨容周岌俱在麾下未数嵗溥镇徐巨容镇襄岌镇许俱假端揆故能诗曰旧将己为三仆射病身犹是六尚书崔安潜镇西川李铤为小将广明初驾幸西蜀铤乃蜀帅带平章事安潜乃具僚耳曾趋走人皆美之庾承宣主文后六七年方衣金紫时门生李石先于内庭恩赐矣承宣拜命之初石以所服紫袍金鱼拜献座主令狐赵公在相位马举为泽潞小将因奏事到宅㑹公有一门僧善声色偶窥之谓公曰适有一军将参见相公是何人公以举名语之僧曰窃视此人他日当与相公为方面交代公曰边方小将纵有军功不过塞垣一镇柰何以老夫交代僧曰相公第更召与语贫道为细看公然之既去僧曰今日看更亲切并恐是扬汴公于是稍接之矣咸通元年公镇维扬举破龎勋有功先是上面许成功与卿扬州既而难于爽信即除举淮南行军司马公闻之即处公所司排比迎新使羣下皆曰此一行军耳公乃以其事白之果如所卜光化二年赵光逢放柳璨及第光逢后三年不迁时璨自内庭大拜光逢始以左丞征入未几璨坐罪诛死光逢膺大用居重地十余嵗七表乞骸守司空致仕居二年复征拜上相韦承贻咸光中策试夜潜记长句于都堂西南隅曰褒衣博带满尘埃独上都堂纳试回蓬巷几时闻吉语棘篱何日免重来三条烛尽钟初动九转丹成鼎未开残月渐低人扰扰不知谁是谪仙才又白莲千朶照廊明一片昇平雅颂声才唱第三条烛尽南宫风景画难成赵渭南嘏尝有诗曰蚤晚粗酧身事了水边归去一闲人果渭南一尉耳嘏尝家于浙西有美姫嘏甚溺惑洎计偕以其母所阻遂不擕去㑹中元为鹤林之游浙帅窥之遂为其人奄有明年嘏及第因以一絶箴之曰寂寞堂前日又曛阳台去作不归云当时闻说沙咤利今日青娥属使君浙帅不自安遣一介归之于嘏嘏时方出闗途次横水驿见兜舁人马甚盛偶讯其左右对曰浙西尚书差送新及第赵先辈娘子入京姬在舁中亦认嘏嘏下马揭帘视之姬抱嘏恸哭而卒遂葬于横水之阳条流进士咸通中上以进士车服僣差不许乗马时场中不减千人虽势可热手亦皆跨长耳或嘲之曰今年敕下尽骑驴短胄长秋满九衢清痩儿郎犹是可就中愁杀郑昌圗闽中进士薛令之闽中长溪人神龙二年及第累迁左庶子时开元东宫官僚清淡令之以诗自悼复纪于公署曰朝旭上团团照见先生盘盘中何所有苜蓿长阑干飰澁匙难绾羮稀筯易寛无以谋朝夕何由保嵗寒上因幸东宫览之索笔判之曰啄木嘴距长凤凰羽毛短若嫌松桂寒任逐桑榆暖令之因此谢病东归诏以长溪嵗赋资之令之计月而受余无所取欧阳詹卒韩文公为哀辞序云徳宗初即位宰相常衮为福建观察使治其地衮以时进乡县小民有能读书作文辞者亲与之为主客之礼观逰宴飨必召与之时未几皆化翕然于时詹独秀出衮加敬爱诸生皆推服闽越之人举进士繇詹始也詹死于国子四门助教陇西李翺为𫝊韩愈作哀词贤仆夫萧颕士性异常严酷有一仆事之十余载颕士每以箠楚百余不堪其苦人或激之择木其仆曰我非不能他从迟留者乃爱其才耳武公干常事蒯希逸十余嵗异常勤干洎希逸擢第干辞以亲在乞归就飬公坚留不住公既嘉其忠孝以诗送之略曰山险不曾离马后酒醒常见在牀前同人醵绢赠行皆有继和卢钧仆夫李元賔与弟书云赖一仆佣以资日给其文颇勤勤叙之而不记姓名李敬者本夏侯谯公之佣也公乆厄塞名塲敬寒苦备歴或为其𩔖所引曰当今北面官人入则内贵出则使臣到所在打风打雨你何不从之而孜孜事一穷措大有何长进纵不然堂头官人丰衣足食所往无不克敬冁然曰我使头及第后还拟作西川留后官衆皆大笑时谯公于壁后闻其言凡十余嵗公自中书出镇成都临行有以邸吏託者一无所诺至镇用敬知进奏既而鞅掌极矣向之笑者率多投之矣旧话一曰闻多见少迹静心勤卷头有眼肚里没嗔二曰貌谨气和见面少闻名多三曰上等举人应同人举中等举人应丞郎举下等举人应宰相举切忌就门生手里索及第求僧道荐属姑息对人前説中表在重位夸解作客爱享后进酒食没用处天寳二年吏部侍郎宋遥苗晋卿等主试禄山请重试制举人第一等人十无一二御史中丞张倚之子奭手持试纸竟曰不下一字时人谓之拽帛髙涣者锴之子也久举不第或谑之曰一百二十个蜣螂推一个屎块不上薛昭俭昭纬之兄也咸通末数举不第先达每接之即问曰贤弟蚤晩应举昭俭知难而退论曰七情十义靡不宗于仁而祖于礼者矧乃四科之本文不居先三益之门徳常在首又何片言小善辨口利词垂于简编侔于粉缋者也或曰不然夫人顶天踵地惟唿最灵有徳者未必无文其上也文不胜徳其次也徳不胜文有若文徳具美含光不耀者其唯圣人乎奈何近世薄徒自为岸谷以含毫吮墨为末事以察言守分为名流洎乎评品是非适较古今竟不能措一词发一论者能无媿于心乎故仆虽题亲咏折冲罇俎者皆列于门目斯所以旌表赡敏而矛楯榛芜也亦由辱以马鞯而俟之莺谷知我者当免咎与若乃先达所𫝊臧否人物虽不研究根本皆可蓍鑑行藏莫匪正言足方周谚其有迹处皂𨽻而行同君子者茍遗而不书则取舍之道贱贤而贵愚忠孝之本先华而后寔七十子之徒其臣于季孟者亦其𩔖而已唐摭言卷十五唐摭言跋唐摭言跋唐以进士为重摭言所载最为详备刋之宜春郡斋与好事者共之嘉定辛未重午日柯山郑昉跋唐重科目举措分殊有国史未具析者借王氏摭言小大毕识后代得闻其遗制奈流𫝊者寡又为末学所删存不及半是编一十五卷获之京师慈仁寺集乃定本也卷尾有柯山郑昉跋称嘉定辛未刋于宜春郡吴江徐电发近録棠村相国所藏与此本略同当就其校讐譌字发雕焉朱彞尊竹垞跋摭言足本十五卷从朱竹垞翰林借钞视稗海所刻多什之五唐人説部流𫝊至今者絶少此书洎封氏闻见记皆秘本可贵重当有好事者共表章之王士祯阮亭跋唐摭言跋