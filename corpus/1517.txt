脉诀刊误提要钦定四库全书子部五脉诀刋误医家类提要等谨案脉诀刋误二卷元戴启宗撰启宗字同父金陵人官龙兴路儒学教授考隋书经籍志载王叔和脉经十卷唐志并同而无所谓脉诀者吕复羣经古方论曰脉诀一卷乃六朝髙阳生所撰托以叔和之名谬立七表八里九道之目以惑学者通真子刘元賔为之注且续歌括附其后词既鄙俚意亦滋晦其説良是然以髙阳生为六朝人则不应隋志唐志皆不着録是亦考之未审文献通考以为熈宁以前人伪托得其实矣其书自宋以来屡为诸家所攷驳然泛言大略未及一一核正其失且浅俚易诵故俗医仍相𫝊习启宗是书乃考证旧文句句为辨原书伪妄始抉摘无遗于脉学殊为有禆明嘉靖间祁门汪机刋之又以诸家脉书要语类为一卷及所撰矫世惑脉论一卷并附録于后以其説足相发明仍并载之资㕘考焉干隆四十六年十月恭校上总纂官纪昀陆钖熊孙士毅总校官陆费墀脉诀刊误卷上钦定四库全书脉诀刋误集解卷上元戴启宗撰六朝髙阳生剽窃晋太医令王叔和撮其切要撰为脉诀蔡西山辨之详矣世医因人相授咸曰王叔和脉诀既不能正其名又不能辨其非讹承惑因是以罔觉今刋其误曰脉诀不以王叔和加其首者先正其名也窃取灵素内经秦越人张仲景华陀王叔和及歴代名医之书以証又述诸家所解集长辨短知我者其惟脉诀乎罪我者其惟脉诀乎诊候入式歌左心小肠肝胆肾右肺大肠脾胃命十二经动脉循环无端始于手太隂终于足厥隂一昼夜五十周朝于寸口㑹于平旦内经诊以平旦难经独取寸口寸口者即手太隂之经渠穴也上古诊法有三其一各于十二经动脉见处分为三部天地人以候各臓腑其二以寸口与人迎参之以騐引绳四时之大小以决其病其三独取寸口以内外分臓腑以髙下定身形斯王叔和之所取以为寸口臓腑之位脉诀述之有差脉经两尺并属肾与膀胱今脉诀以命门列右尺通真子注又以三焦为命门合并属右尺是不可以不辩十八难曰手心主少阳火生足太隂阳明土土主中宫故在中部也亦未尝言手心主少阳火在何部也二十五难曰心主与三焦为表里灵枢铜人并同又未尝以三焦合命门也且持脉有道因动脉而有别假使以右肾为命门之臓外无经络其动脉何在且命门之説始于扁鹊亦不分男女左右考之内经肾未尝分为两脏未尝有命门也惟铜人有命门穴在十四椎下灵枢言两目为命门既无动脉何以为诊又非正脏何以列部肾有两枚均为肾尺内以候肾同列左右尺斯黄岐之正论习医者不夲内经而信末世昧理之谬论安能悟其非而造其妙三因方以右肾左右尺中属手厥隂经与三焦手少阳经合则又差之甚矣心主非右肾也手厥隂虽与三焦经合其经起于心中出属心包络终于手小指次指其经不行尺部之下也何以列在右尺黎氏曰扁鹊以心主与三焦为表里而脉诀以命门与三焦为表里者以肾为精之舎三焦为精之府也命门虽系一脏外别无经与肾俱属足少隂经与足太阳膀胱相为表里以此推之三焦之气与命门通而三焦之经不与命门合也扁鹊之论为正然则寸口之部位以何为正也脉要精微论曰尺内两傍则季脇也尺内以候肾尺外以候腹中附上左外以候肝内以候膈右外以候胃内以候脾上附上右外以候肺内以候胷中左外以候心内以候膻中前以候前后以候后上竟上者胷喉中事也下竟下者少腹腰股膝胫足中事也此寸口部之定位也或曰必以动脉为诊则手厥隂少阳二经当列何部也曰经云手少隂独无腧乎其外经病而脏不病也故治痛者治包络之经无犯其经则手厥隂同手少隂经部诊也手少阳为三焦则各分于上中下部以诊也则十二经动脉皆可诊于寸口矣洁古以地道自古逆行言脉三部自手少隂君火心始逆而至厥隂风木肝逆而至太阳寒水外应十一月内应于左尺肾与膀胱接右手肺应九月居右寸逆至太隂土为脾应右闗又逆至手厥隂与三焦以愚考之此乃地六气之步位故歳首于春初之气亦始厥隂风木君火不任令退居二气而少阳相火当夏为三之气四气太隂五气阳明六气太阳乃取地之六气依四时而至难以言寸口三部之位且六节气位乃地理之应也经曰显明之右君火之位君火之右退行一步相火治之复行一步土气治之虽始以君火亦顺次而行未尝逆杨仁斋以右尺其经手厥隂其脏心包络其府三焦其名命脉决非右肾之命门以愚考之十二经脉自上古立名今不悟脉歌非王叔和之本经又立命脉以附和之且本于内经尺内以候肾原不曽分左右是合左右之尺皆以候肾亦无所谓命脉矣仁斋直指于医方发明甚髙惜乎于此未明女人反此背看之尺脉第三同断病歌首二句只言部位未论脉女人反此背㸔云者原其惑于男左肾右命门女左命门右肾故言反此又继之曰尺脉第三同断病则反此背㸔者只论尺脉耳男女有异同者脉形尔如男脉闗上盛女脉闗下盛男左大右小为顺女右大左小为顺男女脉位即无异同也以十二经脉所行之终始五脏之定位成形则一也惟茎戸及胞门子户精血之不同耳安可言脉位女人与男子反而背者乎脉诀之误因于肾与命门有男女之别不知肾有两其左为肾右为命门难经虽有左右之别亦无男女左右之分其实皆肾脏非命门也至褚氏遗书则又以女人心肺自尺始倒装五脏则谬又甚焉或曰南政北政三隂司天在泉而尺寸亦或易位褚氏之论或原此乎曰不然也司天在泉以天之六歩为客脉也故随南北政以分尺寸之不应耳其地之六部为主脉即随候以见而不移也心肺在上肝肾在下脾脉在中自三才分而为人亘古今何尝异无求子曰所谓反者男子尺脉常弱今反盛女子尺脉常盛今反弱故谓之反耳李晞范因之虽于反字义明不同于衆论然反盛反弱乃男女之病脉今入式歌方言部位而遽以病脉牵解似非本㫖特作歌者不善行文故以反此背㸔传惑于世耳今刋而改之如上心与小肠居左寸肝胆同居左闗定肾居尺脉亦如然用意调和审安静肺与大肠居右寸脾胃脉从闗里认命门还与肾脉同用心仔细须寻趂此脉诀重分左右寸闗尺部所出也其曰命门还与肾脉同以此句观之命门即肾也既知其非动脉前何必以命门为脏而列部耶察病指南以右手尺为命门却又曰一名手心主包络则又差以命门为心主也心为藏小肠为府以府配藏者实以手少隂心经与手太阳小肠经二经脉相接故同一部其余藏府同部皆同然藏府之脉实以浮沉之位别之府阳也故因浮而见藏隂也故因沉而见然以难经一脉十变推之如云心急甚者肝邪干心心微急者胆邪干小肠是又以本藏之脉微甚别藏府也察病指南以七难六气循甲子旺脉分六府者非也阳明脉浮大而短安得为胃脉形也浮大而短阳明燥金脉也若诊他脉覆手㸔要自㸔时仰手认古人诊病必仰病人手而诊医者覆其手以三部九候菽重之法取之惟反其诊者不然盖南北二政之歳三隂司天在泉尺寸或有不应者反其诊则应矣不应者脉沉不应诊也覆病人手诊之则脉见也沉者为浮细者为大舍此之外无覆手之诊按脉诀之言谓诊他则覆手自诊则仰手取手便而已刋误盖误认歌意以医之覆手诊人为覆病人之手也自此以后有似此者节去之而不辩三部须教指下明难经曰脉有尺寸何谓也然尺寸者脉之大要㑹也从关至尺是尺内隂之所治也从关至鱼际是寸口内阳之所治也故分寸为尺分尺为寸故隂得尺中一寸阳得寸内九分尺寸终始一寸九分故曰尺寸也蔡氏曰手太隂之脉自腕中横纹至鱼际横纹得同身之一尺一寸自腕中横纹前尽一尺为隂之位自鱼际后一寸为阳之位太隂动脉前不及鱼际横纹一分后不及腕中横纹九寸故古人于寸内取九分尺内取一寸㝠契阳九隂十自然之数尺寸之间谓之闗关者隂阳之限也索氏曰诸家论脉部位或曰尺寸或曰寸关尺或曰三寸为三部或尺寸三部通论其不同者何也素问言脉之部位止言尺寸未言闗也至扁鹊难经乃言有闗部在尺寸之交盖扁鹊假设闗位而寓于尺寸之交以为三部也其实只有尺寸而已逮仲景本论及王叔和言脉之部位或以尺寸通论某藏某府受病者是确言诸藏府之脉只一之意也乃合黄帝之説矣或以三部分论某藏某府受病者是假言诸藏府之脉各出之意也乃合扁鹊之説矣今究仲景叔和既宗黄帝言只有尺寸又从扁鹊三部之説何哉盖黄帝言尺寸者约度之义扁鹊言三部者亦约度之义仲景叔和所以兼取并用非疑而两存之也千金载黄帝问曰何谓三部脉也岐伯曰寸闗尺也今考黄帝书无此説思邈假托耳通真子曰素问三部九候论所述三部言身之上中下部非谓寸关尺也九候了然心里印素问曰人有三部部有九候乃各于动脉现处候之分九候今脉诀所歌以寸闗尺三部每三部内有浮中沉三候浮以候府中以候胃气沉以候藏通一手三部为九候也大肠共肺为传送素问曰大肠者传导之官变化出焉肺者相传之官治节出焉传送者大肠之职非与肺共也大肠以肺为藏供送应副而已心与小肠为受盛素问曰小肠者受盛之官化物出焉小肠配心藏与之相应非心与小肠同受盛也脾胃相通五谷消素问曰脾与胃以膜相连耳胃受五谷脾气磨而消之膀胱肾合为津庆肾之所摄者精胞之所藏者溺精溺之洩同为一径窦而出若曰津庆膀胱虽为津液之府然五藏六府皆有津液非肾膀胱所専主也三焦无状空有名寄在胸中膈相应此段皆以藏府配合为歌至三焦却不以命门为配其以三焦附于尺诊欤且心主与三焦为表里心主脉歴络三焦手少阳脉徧属三焦其治各有所上焦如雾中焦如沤下焦如渎各有法象不偏在下安可诊于尺也且难经曰上部法天主胸以上至头之有疾即上焦之部中下部即中下焦分诊甚明矣三因方之好异也云三焦有形如脂膜附于两肾夹嵴若果如此则内经难经言之矣其经脉又何徧属歴络之云乎肝胆同为津液府能通眼目为清浄素问曰膀胱者州都之官津液藏焉则津液府施于膀胱为当以为肝胆则非又肝藏胆府今云同为府辞又害意今改之同为津液居乃言肝胆之津液耳五藏各有液肝之液泣其候目五府皆有出入惟胆无出入其胆之精气则因肝之余气溢入于胆故藏在肝短叶间相并而居内藏精汁三合其汁清浄经曰胆者清浄之府肝藏血开窍于目肝受血而能视故上通眼人年老目昏者血衰肝叶薄胆汁减也智者能调五藏和自然察认诸家病素问曰常以不病调病人医不病故为病人平息以调之为法陈氏曰凡欲诊脉先调自气息压取病人息以候其迟数过与不及所谓以我医彼莫之敢违掌后髙骨号为闗骨下闗脉形宛然以次推排名尺泽三部还须仔细㸔尺泽者手太隂之合穴在肘中约纹上其取一寸九分之法上始鱼际大渊下终尺泽一尺一寸于尺取一寸于寸取九分为三部之位通真子云三部寸口在上闗脉在中尺泽在下尺泽者尺脉一寸之外余脉所不出不见如入深泽而穴故曰尺泽安可以穴名而言尺部今改之无求子于三部每部以浮中沉及四旁分为七候先浮按消息之次中按消息之次重按消息之次上竟消息之次下竟消息之次推指外消息之次推指内消息之此无求子合经中诸法以为定法也凡诊平人之脉常以平旦凡诊病脉则不以昼夜王贶子亨法也闗前为阳明寸口闗后为隂直下取阳弦头痛定无疑隂弦腹痛何方走阳数即吐兼头痛隂微即㵼脐中吼难经曰数则为热脉经曰阳数则吐血阳实应知面热风隂微盗汗劳兼有阳实大滑应舌强隂数脾热并口臭脉经云尺脉数恶寒脐下热痛尺主下部今云脾热口臭脾在中州非尺所系阳微浮弱定心寒隂滑食注脾家咎脉经曰尺脉滑血气实妇人经脉不利及尿血食注脾咎当诊于闗上闗前闗后辩隂阳察病根源应不朽此总结闗前为阳名寸口以下之文也脉经辩隂阳大法云闗前为阳闗后为隂阳数吐血隂微下利阳弦头痛隂弦腹痛阳微自汗隂微自下阳数口生疮隂数加微必恶寒而烦燥不得眠阳微不能唿隂微不能吸今脉诀所述或遵或违何也洁古曰阳弦为脉浮而弦隂弦为脉沉而弦但言隂阳者乃脉之浮沉也经曰浮为表沉为里非止寸口独浮尺独沉尺寸俱有浮沉今按洁古论浮沉表里则是而以论此段隂阳则非盖脉经脉诀皆以闗前阳闗后隂启之中论脉証后又以闗前闗后辩隂阳结之安可以浮沉论一息四至号平和更加一至大无疴素问曰人一唿脉再动一吸脉再动唿吸定息脉五动闰以大息命曰平人难经曰脉来一唿再至不大不小曰平二经之言不同何也盖难经因论损至之之脉而概举也故于至脉则云一唿再至曰平不言一吸者举一使反三隅也及后再举则兼唿吸总论不大不小者息数调匀也然不若内经理备言详其曰闰以大息者闰在气盈朔虚之间大息在唿吸之间犹歳之闰非一唿一吸之外再有唿吸也大息者唿吸定息在唿吸之间脉因而又一动以成五动之数亦如唿出心与肺吸入肾与肝而脾受谷气于中在唿出吸入之间也三迟二败冷危困六数七极热生多八脱九死十归墓十一十二絶魂瘥三至为迟一二败两息一至死非迟败前已言矣今重出况下文两息一至正论损损有四等故改之以举其凡例十四难曰何谓损一唿一至曰离经二唿一至曰夺精三唿一至曰死四唿一至曰命絶损脉从下上自一唿一至而至四唿一至也然离经夺精则必死矣何待三唿四唿一至故脉诀两息一至即言死仲景曰脉有四损三日死平人四息病人脉一至也五损一日死平人五息病人脉一至也六损一时死平人六息病人脉一至也此仲景于四损之上又増五损六损为一日一时死期迟冷数热古今同难经越度分明载难经曰数则为热迟则为寒越度者秦越人之法度也热即生风冷生气用心指下丁宁记热岂能生风热积之多则风生冷不能生气冷积之多则动气然冷热亦能动血而为病不可专泥也春弦夏洪秋似毛冬石依经分节气素问曰春脉如弦其气来耎弱轻虚以滑端直以长故曰弦夏脉如钩其气来盛去衰故曰钩秋脉如浮其气来轻虚以浮来急去散冬脉如营其气来沉以抟故曰营难经曰春弦脉来厌厌聂聂如循榆叶曰平益实而滑如循长竿曰病急而劲益强如新弓弦曰死夏钩脉来累累如环如循琅玕曰平来益数如鸡举足曰病前曲后倨如操带钩曰死秋毛脉来蔼蔼如车盖按之益大曰平不上不下如循鸡羽曰病按之消索如风吹毛曰死冬石脉上大下锐如雀之啄曰平啄啄连属其中微曲曰病来如解索去如弹石曰死今按四时之脉皆取法象本乎难经夏脉不当改作洪阿阿缓若春杨柳此是脾家居四季四时之末土旺十八日此脾土之本位然而四时之候四藏之脉皆以脾土胃气为夲难经曰脾者中州其和平不可得见衰乃见耳来如雀之啄如水之漏下是脾家之衰见也脉经曰六月季夏建未坤之间土之位脾旺之时其脉火阿阿而缓名曰平脉今脉诀増春杨栁以为法象蔡氏曰凡脉不大不细不长不短不浮不沉不滑不澁应手中和意思欣欣难以名状为胃气亦可谓善于形容者矣今按脉经所言四时之平脉者有胃气之脉也病脉者四时脉多而胃气少者也死脉者但有四时脉而无胃气者也如此则胃气之脉随四时而寓于当时之脉之中为平脉也不可得而见亦不可得而形容其曰阿阿而缓者専以四季十八日中所诊而见者言之耳在意专心察细微灵枢晓解通𤣥记浮芤滑实弦紧洪七表还应是本宗微沉缓濇迟并伏濡弱相兼八里同脉不可以表里定名也惟浮沉二脉可以表里论黄岐越人仲景叔和皆不言表里脉经王氏所作无七表八里九道之名今脉诀窃託叔和之名其论脉却悖于脉经自六朝以来以七表八里九道为世大惑未有言其非者王裳着阐微论谓脉诀论表不及里于脉之形状大有发明至于表里则不言其非尚拘拘増数长二脉为九表加短细二脉为十里以九与十为隂阳数之极呜唿脉之变化固从隂阳生然安可以名数拘之哉从来之论脉有以浮沉长短滑澁为三隂三阳者有以大小滑澁浮沉可以指别者有以大浮数动滑为阳沉澁弱弦微为隂者有以按尺寸观浮沉滑濇而知病所生以治者是皆以隂阳对举而互见也未尝云七表八里九道也但七表八里九道果可以尽脉之数乎内经曰鼓曰抟曰喘曰横曰急曰燥仲景曰偞卑荣章刚损曰纵横逆顺岂七表八里九道之能尽也然其名虽异实不出乎隂阳故脉当以隂阳察形不当以表里定名内经曰脉合隂阳又曰善诊者察色按脉先别隂阳诸脉因浮而见者皆云表不拘于七表诸脉因沉而见者皆曰里不拘于八里沉而滑亦曰里浮而濇亦曰表详辩在衆脉条下血荣气卫定息数一万三千五百通素问曰荣者水谷之精气也和调于五藏洒陈于六府乃能入于脉也故循脉上下贯五藏络六府也卫者水谷之悍气其气慓疾滑利不能入于脉也故循皮肤之中分肉之间熏于肓膜散于胸腹灵枢曰人受气于谷谷入于胃以𫝊与肺五藏六府皆以受气其清者为荣浊者为卫荣行脉中卫行脉外营周不休五十而大㑹又曰谷气津液已行荣卫大通乃化糟粕以次𫝊下又曰谷始入于胃其精微者先出于胃之两焦以溉五藏别出两行荣卫之道其大气之抟而不行者积于胸中命曰气海出于肺循喉咽故唿则出吸则入又曰其浮气之循于经者为卫气其精气之行于经者为荣气又曰五谷入于胃也其糟粕津液宗气分为三队故宗气积于胸中出于喉咙以贯心肺而行唿吸焉营气者泌其津液注之于脉化以为血以荣四末内注五藏六府以应刻数焉卫气者出其悍气之慓疾而先行于四末分肉皮肤之间而不休者也荣气卫气皆津液之所行又曰荣卫者精气也血者神气也故血之与气异名而同类焉又曰荣出中焦卫出上焦又曰上焦开发宣五谷味熏肤充身泽毛若雾露之溉是谓气中焦受气取汁变化而赤是谓血又曰经脉者所以行血气而营隂阳濡筋骨利闗节者也卫气者所以温分肉充皮肤肥凑理司开阖者也灵枢曰人经脉周身十六丈二尺漏水下百刻分昼夜人一唿脉再动气行三寸一吸脉亦再动气行三寸唿吸定息气行六寸十息气行六尺二百七十息气行十六丈二尺一周于身下水二刻二千七百息气行十周于身下水二十刻一万三千五百息则气五十周水下百刻故五十营者备得天地之寿矣凡行八百一十丈也又曰卫气之行一日一夜五十周于身昼行于阳二十五周夜行于隂二十五周周于五藏是故平旦隂尽阳气出于目目张则气上行于头循项下足太阳循背下至小指之端其散者别于目鋭眦下手太阳下至手小指之间外侧其散者别于目鋭眦下足少阳注小指次指之间以上循手少阳之分侧下至手小指之间别者以上至耳前合于颔脉注足阳明以下行至足附上入五指之间其散者从耳下下手阳明入大指之间入掌中其至于足也入足心出内踝下行隂分复合于目故为一周是故日行一舎人气行身一周与十分身之八其始入于隂常从足少隂注于肾肾注于心心注于肺肺注于肝肝注于脾脾复注于肾为周是故夜行一舎人气行于隂藏一周与十分藏之八亦如阳行之二十五周而复㑹于目此五十周卫气之行也昼行阳二十五度夜行隂二十五度五十周而后大㑹于平旦者荣卫息数同也其始从中焦注手太隂阳明阳明注足阳明太隂太隂注手少隂少阳少阳注足太阳少隂少隂注手心主少阳少阳注足少阳厥隂厥隂复还注手太隂此经脉行度终始也与卫气之行则各异三因方云血为脉气为息一唿一吸一定息脉行六寸二百七十息行尽十六丈二尺者血之脉也气之息迟于脉八息三分三釐三毫方行一寸一万三千五百息方行尽十六丈一尺今按经云气积于胃以通荣卫各行其道宗气流于海下者注气街上者走息道如此则荣卫各道如上文灵枢所言荣者水谷之精气出于中焦变化为赤入于脉与息数唿吸应卫者水谷之悍气出于上焦行于脉外温分肉充皮肤司开阖不与脉同行不与荣同道不与息数同应荣卫也其异如此然而行于身也昼夜五十周则荣与卫一也三因以血为脉指荣言以气为息指卫言而谓荣血之脉昼夜五十周卫气之息昼夜一周不知何据而与古经如此其异也又按难经曰荣气之行常与卫气相随上下卫由息而动巢元方谓气行则血行气住则血住皆疑其𫝊误王冰谓刺络通荣卫不当兼言卫在络之间也心藏歌一心藏身之精小肠为弟兄心者君主之官一身之主宰也经曰主明则下安曰身之精不见心为尊矣精有两义有生之来谓之精经曰两神相抟合而成形常先身生是谓精非心之专主也有五藏六府之精经曰肾受而藏之肾为精之处非心之所主也心藏小肠府大言隂与阳小言夫与妇不可以兄弟言小肠为受盛之官象离随夏旺属火向南生任物无纎巨多谋最有灵内行于血海外应舌将荣冲脉为十二经之海灵枢曰血海者冲脉也又手太阳少隂二经为表里心主血上为乳汁下为月水经曰二阳之病发心脾女子不月心歌云内行血海以此李晞范以肝为血海而牵合之非也七孔多聪慧三毛上智英反时忧不解顺候脉洪惊洪脉见于夏为顺候平脉何惊之有液汗通皮润声言爽气清伏梁秋得积如臂在脐萦心之积名伏梁出难经若内经腹中论所载伏梁乃风根也非心积也顺视鸡冠色凶㸔瘀血凝诊时须审委细察要叮咛实梦忧惊佈虚翻烟火明灵枢曰正邪从外袭内而未有定舎与荣卫俱行而与魂魄飞扬使人卧不得安而喜梦秤之十二两小大与常平心藏歌二三部俱数心家热舌上生疮唇破裂狂言满目见鬼神饮水百杯终不歇心藏歌三心脉芤阳气作声或时血痢吐交横溢闗骨痛心烦燥更兼头面赤骍骍池氏曰溢闗者隂气上至于闗而未溢于闗前阳部肾之隂水欲胜心火火不受邪水火交争而两伤肾伤则骨痛心伤则烦燥以致气上攻而头面赤大实由来面赤风燥痛面色与心同微寒虚惕心寒热急则肠中痛不通实大相兼并有滑舌强心惊语话难单滑心热别无病澁无心力不多言沉紧心中逆冷痛弦时心急又心悬肝藏歌一肝藏应春阳连枝胆共房色青形象木位列在东方含血荣于目牵筋运爪将逆时生恚怒顺候脉弦长泣下为之液声唿是本乡味酸宜所纳麻谷应随粮实梦山林树虚㸔细草芒积因肥气得杯覆脇隅傍翠羽身将吉颜同枯草殃四斤余四两七叶两分行肝藏歌二三部俱弦肝有余目中疼痛苦弦虚怒气满胸常欲叫翳蒙童子泪如珠肝藏歌三肝软并弦本没邪紧因筋急有些些细㸔浮大更兼实赤痛昏昏似物遮溢闗过寸口相应目眩头重与筋痛芤时眼暗或吐血四肢瘫痪不能行澁则縁虚血散之肋胀脇满自应知滑因肝热连头目紧实弦沉痃癖基微弱浮散气作难目暗生花不耐㸔盛浮筋弱身无力遇此还须四体瘫脾藏歌一脾藏象中坤安和对胃门王时随四季自与土为根磨谷能消食荣身性本温应唇通口气连肉润肌敦形扁才三五膏凝散半斤难经曰脾广三寸长五寸脉诀止言扁三寸失长五寸之文今合广长着三五之数顺时脉缓慢失则气连吞素问曰五气所病脾为吞又曰刺中脾十日死其动如吞李晞范曰连吞者所以形容紧数之脉状乖于内经失脉诀意实梦歌欢乐虚争饮食分湿多成五泄肠走若雷奔痞气冬为积皮黄四体昏二斤十四两三斗五升存脾藏歌二三部俱缓脾家热口臭胃翻长呕逆齿肿龂宣注气纒寒热时时少心力脾藏歌三脾脉实并浮消中脾胃虚口干饶饮水多食亦肌虚单滑脾家热口气气多粗濇则非多食食不作肌肤微浮伤客热来去乍微疎有紧脾家痛仍兼筋急拘欲吐即不吐冲冲未得蘓若弦肝气盛妨食被机谋大实心中痛如邪勿带符溢闗涎出口风中见羁孤肺藏歌一肺藏最居先大肠通道宣兑为八卦地金属五行牵皮与毛通应魂将魄共连鼻闻香臭辨壅塞气相煎语过多成𠻳疮浮酒灌穿猪膏凝者吉枯骨命难存本积息贲患乗春右脇邉顺时浮濇短反即大洪弦实梦兵戈竞虚行渉水田灵枢曰厥气客于大肠则梦田野今按脉诀以水田为肺虚之梦非也大肠虚为厥气所客则梦田野府虚致藏虚或可连称若曰水田则肾梦也三斤三两重六叶散分悬肺藏歌二三部俱浮肺藏风鼻中多水唾稠浓壮热恶寒皮肉痛颡干双目泪酸疼肺藏歌三肺脉浮兼实咽门燥又伤大便难且澁鼻内乏馨香实大相兼滑毛焦涕唾粘更和咽有燥秋盛夏宜砭沉紧相兼滑仍闻咳𠻳声微浮兼有散肺脉本家形溢出胸中满气泄大肠鸣弦冷肠中结芤暴痛无成暴痛无成是不痛也洁古解得之解作痛者又非改为失血为当沉细仍兼滑应知是骨蒸皮毛皆总澁寒热两相承肾藏歌一肾藏对分之膀胱共合宜旺冬身属水位北定无疑两耳通为窍三焦附在斯三焦非肾所附説见前篇肾开窍于二隂与两耳皆为肾窍味咸归藿豆精志自相随沉滑当时本浮摊厄在脾色同乌羽吉形似炭煤危冷积多成唾焦燥水易亏奔豚脐下积究竟骨将痿实梦腰难解虚行溺水湄曰难解是不解也一斤余一两脇下对相垂难经曰肾形如江豆相并而曲附于嵴膂外与脐相对脇下肝之部位非肾位亦不垂肾藏歌二三部俱迟肾藏寒皮肤燥澁髪毛干忽梦鬼神时入水觉来情思归无欢肾藏歌三肾散腰间气尿多更滑精软为膝胫痛隂汗岂无凭实滑小便澁淋痛濇骍骍脉濇精频漏恍惚梦魂多小肠疝气逐梦里涉江河实大膀胱热小便难不通滑弦腰脚痛沉紧病还同单匀无病惫浮紧耳应聋左右手分诊五藏五时脉歌左右须候四时脉四十五动为一息难经曰脉不满五十动一止一藏无气脉诀生死歌云五十不止身无病数内有止皆知病正本难经今此乃曰四十五动为一息及六部脉歌皆以四十五动为凖乖于内经谬于名数今于后六歌皆当改作五十动为是且一息者一唿一吸也四十五动非止一息也若以息为止息则脉经所谓五十动不止者五藏六府皆受气即无病五十动一止五歳死五动一止五日死四十五动除去五动而不及五十不知何意今详此句想因四时脉而言或本于内经冬至夏至各四十五日为隂阳上下之期一时六气九十日三气得四十五日今改为四十五日以合内经李晞范脉髓作四十五动图说亦巧而未敢信通真子洁古诸解穿凿皆非盖脉之流行如环无端无一息之停未尝以五十动一止为限但止即为病依数而止期以歳死不依数而止则为结促代三病脉矣指下弦急洪紧时便是有风兼热极忽然匿匿慢沉细冷疾纒身无他事贼脉频来问五行屋漏雀啄终不治左手寸口心脉歌左手头指火之子四十五动无他事左手者病人之手头指者医者按脉初下第一部之指下凖此心火为木之子三十一动忽然沉顿饭忽来还复此春中候得夏须忧夏若得之秋絶体秋脉如斯又凖前冬若候之春必死脉沉顿饭之乆然后来乃絶止之脉见于三十一动之间三十动一止应在三年死今云在三月一时之后是以月为年也此下六歌之非皆然当以在后生死候歌为正左手闗部肝脉歌左手中指木相连脉候还须来一息二十六动沉却来肝藏有风兼热极曰沉却来即是止脉不可为风热之诊此歌盖𫝊误大抵止脉皆不吉之兆诸家穿凿以求符合皆非今直据诊生死候歌断之二十动一止二歳死下倣此不再论三十九动濇匿匿本藏及筋终絶塞一十九动便沉沉肝絶未曽人救得左手尺部肾脉歌左手肾脉指第三四十五动无疾咎动弦时便是热风之脉候忽然来徃慢慢极肾藏败时须且救此病多从冷变来疗之开破千金口二十五动沉却来肾絶医人无好手努力黄泉在眼前纵在也应终不乆右手寸口肺脉歌右手头指肺相连四十五动无忧虑极急明知是中风更㸔二十余七度忽然指下来徃慢肺冷莫言无大故一朝肺絶脉沉沉染病卧牀思此语十二动而又不来咳𠻳唾浓兼难补发直如麻只片时扁鹊也应难救䕶髪直如麻小肠絶也改作毛折皮枯以合难经手太隂脉絶之証仲景云若汗髪润喘不休者肺先絶右手闗上脾脉歌右手第二指连脾四十五动无诸疑急动名为脾热极食不能消定若斯欲知病患多为冷指下寻之慢极迟吐逆不定经旬日胃气冲心得几时右手尺部命门脉歌右手命脉三指下五十动足不须怕一十九动黙然沉有死无生命絶也指下急急动如弦肾藏有风犹且治七动沉沉更不来努力今朝应是死七表一浮者阳也指下寻按之不足举之有余再三寻之如大过曰浮主咳𠻳气促汗自出背膊劳倦夜卧不安脉诀曰如太过曰浮既曰举之有余矣如何而太过曰太过则浮洪浮紧浮弦之脉如何诊之脉经并无如太过之文又寻与按不同按者重手于肌肉筋骨部也寻则或上或下或左或右随脉部以寻之浮脉按之不足非寻之不足也按之不足举有余再再寻之指下浮藏中积冷荣中热欲得生精用补虚寸浮中风头热痛闗浮腹胀胃虚空尺部见之风入肺大肠干澁故难通二芤者阳也指下寻之两头即有中间全无曰芤主淋沥气入小肠芤草名其叶类葱中心虚空故以指按芤草叶喻失血之脉芤之名不见于内经又曰安卧脉盛谓之脱血至仲景伤寒论曰脉弦而大弦则为减大则为芤减则为寒芤则为虚虚寒相抟此名为革亦未尝以芤为定名但附见于革至王叔和始立芤脉脉经曰芤脉其象两边似有中间全无今脉诀乃曰两头则有中间全无则误矣夫尺脉上不至闗为隂絶寸口下不至闗为阳絶若两头似有中间全无则是隂阳絶脉也安得为芤脉乎经曰荣行脉中是血在脉中行脉以血为形血盛则脉盛血虚则脉虚故芤脉中空者血之脱也芤脉先举指时浮大而软因按而中空今脉诀首言指下寻之非也仲景云脉浮而紧按之反芤其人本虚若浮而数按之不芤此人本不虚是皆于按上以见芤脉寻者在浮举沉按之耳下倣此指下寻之中且虚邪风透入小肠居患时淋沥兼疼痛大作汤丸必自除诸家论芤皆为失血之诊今曰邪风入小肠而淋沥非其証也盖是尿血之証矣寸芤积血在胸中闗内逢芤肠里痈尺部见之虚在肾小便遗沥血凝脓三滑者阳也指下寻之三闗如珠动按之即伏不进不退曰滑主肢体困弊脚手酸痛小便赤澁脉经曰轻手得之为浮滑重手得之为沉滑其象徃来流利应指圆滑若珠之隐指今脉诀曰按之即伏不进不退则是有浮滑而无沉滑也经曰一隂一阳者谓脉来沉而滑也是沉中亦有滑也故王裳言脉诀论表不及里也且脉有独见于一部者有通三部见者今曰三闗如珠动非也按之即伏不进不退则是脉不徃来而定岂所谓滑乎今取脉经所载而去其浮中而有力之语盖此语只言浮滑亦一偏之言夫血多则脉滑滑之本体也若气血和顺其动不澁不急不缓和滑之脉为不病妇人为妊子今若曰滑为阳为病热为实则此滑字当带数及小实言之大抵此脉诀言脉之形状徃徃未当今据经改正之而脉下所主之証多与本脉不类改之则不胜改姑置之可也滑脉如珠动曰阳腰中生气透前肠胫酸只为生寒热大㵼三焦必得康滑脉寸居多呕逆闗滑胃寒不下食尺部见之脐似氷饮水下焦声沥沥前脾藏歌云单滑脾家热今云胃寒不下食何也脉经曰闗滑胃中有热又云中实逆滑为热实故不欲食食即吐逆可明为热池氏谬言肝木尅脾土致寒弦为肝脉滑岂肝脉乎脉经曰尺滑不利少气脉赋解义云男子尺滑主膀胱冷气小腹急胀便旋利数又云尺滑主胞络极冷月经不调直以滑脉为隂主冷不当不若脉经所谓尺滑血气实妇人经脉不利男子尿血为得今脉诀云脐似冰则滑为隂証又曰饮水则滑为阳热又曰沥沥作声则滑为停水之証既言冷又言热不知何谓今正之四实者阳也指下㝷之不絶举之有余曰实主伏阳在内脾虚不食肢体劳倦桞氏曰实者气结不通欠疎快意上部实则气壅下部实则气胀中部实中腕不快素问曰气来实强是谓太过病在外气来虚微是谓不及病在内此表里虚实之诊也今脉实而曰脾虚未敢信实脉寻之举有余伏阳蒸内致脾虚食少只縁生胃壅温和汤药乃痊除举有余止言浮实故改之实脉闗前胸热甚当闗切痛中焦恁尺部如绳应指来腹胀小便都不禁如绳非实脉之比乃紧脉也故改之脉经曰尺实小腹痛小便不禁又云小便难少腹牢痛盖气来实强者太过之脉与淋沥相应若云小便不禁则膀胱不固水泉不止为下焦剧寒之証矣脉经用当归汤加大黄盖因热而用也小便不禁必𫝊写之误后云小便难者是也洁古于此一用姜附一用承气为两可之辞将以为寒乎以为热乎五弦者阳也指下寻之不足举之有余状若筝弦时时带数曰弦主劳风乏力盗汗多出手足酸疼皮毛枯藁指下左右皆无从前中后直过挺然于指下曰弦此血气收敛不舒之候脉诀以弦为阳伤寒论以弦为隂脉赋解义亦云弦滑虽属七表皆主于隂活人书云若弦而洪数者为阳弦疾而沉且微细者为隂主拘急以愚观之经曰隂中之阳肝也当为半隂半阳之脉脉诀曰指下寻之不足举之有余则是有浮弦而无沉弦也经曰脉沉而弦者主悬饮内痛是沉中亦有弦又曰时时带数则是弦数二脉相兼非单弦脉也素问曰气来耎弱轻虚以滑端直以长曰弦今不取轻虚以滑恐有弦数弦迟兼他脉之诊故止以弦本状端直以长为弦然有弦而细有弦而粗㸔在何部弦而耎其病轻弦而硬其病重大率弦脉急强血气不和之所生也又有偏弦双弦之诊弦脉为阳状若弦四肢更被气煎煎三度解劳风始退常须固济下丹田弦浮数大四者皆劳也大者易治脉气未衰可敛而正也弦者难治血气已耗而难补双弦则贼邪亲脾尤为难治加数则殆矣内经曰劳者温之不可用解寸部脉紧一条弦胸中急痛状绳牵闗中有弦寒在胃下焦停水满丹田既歌弦脉又言脉紧非也此歌脉証未是未尽今改作脉经曰寸弦心下幅幅微头痛心下有水气一云胸中拘急闗弦胃寒心下厥逆一云心下拘急此胃气虚故尔尺弦小便痛小腹及脚中拘急一云脐下拘急六紧者阳也指下寻之三闗通度按之有余举指甚数状若洪弦曰紧主风气伏阳上冲化为狂病内经难经未言紧也内经曰急不曰紧曰来而左右弹人手有紧脉之状未有紧脉之名至仲景曰紧者如转索无常又曰紧脉从何而来假令亡汗若吐以肺里寒假令咳者坐饮冷水假令下利以胃中虚冷皆因寒而脉紧故脉急为寒诸紧为寒至王叔和脉则又増如切绳状故愚合三书所论以形容之左右弹人手者紧脉来之状左右弹人手也转索无常者索之转动不常在一处或紧转在左或紧转在右此举指而得紧脉之状也切绳状者绳以两股三股纠合为徽纒又以物切之其辗转之紧得之于按指而见以指按脉犹如切绳合此三者论之方备脉经曰重手得之为沉紧轻手得之为浮紧故咳𠻳之脉沉紧则死中恶之脉浮紧则死今脉诀曰状若洪弦此误也紧为寒为痛弦为寒为饮洪为气为热主疾既殊治之亦异一槩言之为害甚矣且弦小于紧数大于弦洪则不然举按盛大非与二脉同也又紧而迟为寒紧而数为热若曰按有余举甚数则又类实脉若紧迟紧细又何以诊又总曰三闗不曰三部又昧于寸尺之名今悉改之论此紧脉者或曰在筋肉之间通度或曰按之实数是有三部之通紧而无各部之独紧有按之紧而无浮之紧皆一偏之辞仲景曰脉至如转索者其日死为其紧急不软无胃气也转索一也有死生之分宜详辨之紧脉三闗数又弦上来风是正根元忽然强语人惊怕不遇良医不得痊前言状若洪弦今曰数又弦是见之不明而频移其説以迁就也前云主风气伏阳化为狂今去伏阳独言风仲景及脉经皆曰诸紧为寒非可以为风狂伏阳之诊难经曰重阳者狂岂紧脉为重阳乎重阳者谓阳部更有洪大滑长数等脉见耳内经曰隂不胜其阳则脉流薄疾并乃狂薄疾者极虚而急数并谓盛实亦非紧脉也紧脉闗前头里痛到闗切痛无能动隠指寥寥入尺来缴结遶脐长手捧脉紧如转索非隐指寥寥之状缴结非痛之状今改之李氏曰阳脉至隂部自然隐伏指下寥寥入来若在寸部则不寂寥以愚观之脉随病而见不随部而改小腹痛必寒气固结攻击于下焦所以脉紧安有因在尺部而脉变形乎七洪者阳也指下寻之极大举之有余曰洪主头痛四肢洪热大肠不通燥热粪结口干徧身疼痛指下寻之极大举之有余是浮沉皆大之象有类实脉矣脉经曰极大在指下不言举按可以见洪之本状诊者自当随其见于浮沉以参求耳极大在指下者指下前后左右四旁脉来皆盛大满指是言本体之形大也来大去长言其来去之形大也洪脉根元本是阳遇其季夏自然昌若逢秋季及冬季发汗通肠始得凉仲景曰立夏得洪大脉是其本位为应时之脉今曰季夏池氏迁就以为季夏心火渐退得脾土偃之其热病自退若然则秋冬只在九月十二月得洪脉方可发汗通肠乎今季字皆改为月字洪脉闗前热在胸当闗翻胃几千重更向尺中还若是小便赤澁脚痠疼八里一微者隂也指下寻之极微冉冉寻之若有若无曰微主败血不止面色无光若有若无欲絶非絶所以形容微之不可见按之如欲尽谓必轻手诊则可见重手按则欲尽而无也微与濡弱相类极软而浮细曰濡极软而沉细曰弱极细而软无浮沉之别者微脉也微与濇细何以分细而又短于微来往蹇滞曰濇细而稍大常有曰细细而稍长似有似无曰微合五脉相类者详分之则微脉可知矣阳微恶寒隂弱发热微浮虽甚不成病不可劳脉经曰脉者气血之候气血既微则脉亦微矣沉微则补隂浮微则补阳调补之道以此为凖凡得是脉必羸弱气虚为宜故风劳气虚之病多得是脉桞氏曰脉分四时春夏发生长旺畏见此脉秋冬见尚庶几又曰人禀气以生若微脉太过阳亏气乏何足以生指下寻之有若无漩之败血小肠虚崩中日乆为白带漏下时多骨肉枯微脉闗前气上侵当闗郁结气排心尺下见之脐下积身寒饮水即呻吟微在尺为隂盛阳虚故为身寒不可饮水若饮水则两寒相抟痛而呻吟也通真子曰多声池氏曰身寒饮水李氏曰好饮冷水皆非也三沉者隂也指下寻之似有举之全无缓度三闗状如烂绵曰沉主气胀两脇手足时冷轻指于皮肤间不可得徐按至肌肉中部间应指又按至筋骨下部乃有力此沉脉也沉与浮相反与伏相近沉脉重按乃得于筋骨下部若伏脉则虽重按至筋骨下部亦不见必用指推开筋方可见脉难经曰伏者脉行筋下也内经曰推而内之推而外之皆是用指推筋脉以求之非一定其指于病人臂上俟其脉之自见也此持脉口诀也脉经曰沉者隂脉之始也其象按之至筋骨得之者是也其体沉潜深居诸脉之下有地之气焉凡诸脉即沉而见则知其在隂而里受之今脉诀曰按之似有状如烂绵曰沉如此则沉弱沉微沉细之脉又当何如而诊之甚失脉经之意矣经曰闗以后者隂之动也脉当见一寸而沉过者法曰太过减者法曰不及岂有按之似有状若烂绵之不及也按之似有举还无气满三焦藏府虚冷气不调三部壅通肠健胃始能除按之似有是沉微脉非独沉也今改云按之即有沉为隂通肠宜温药利之寸脉沉兮胸有痰当闗气短痛难堪若在尺中腰脚重小便稠数色如泔气短者气不能相续似喘而实非气上冲似呻吟而无痛乃气急而短促也今曰痛难堪则非气短脉经曰闗沉心下有冷气苦满吞酸则痛者气痞不通而痛也三缓者隂也指下寻之往来迟缓小于迟脉曰缓主四肢烦闷气促不安缓者二义去来亦迟小驶于迟每居中部或下部间柔软而慢但小于沉脉兼之缓软此有邪之诊为不及之缓隂阳气和阳寸隂尺上下同等同浮大而软无有偏胜此无邪之诊为隂阳和缓之缓缓与迟二脉相类缓脉大而慢迟脉小而衰缓者卫有余而荣不足迟者隂气盛而阳气衰二诊不同迟脉一息三至缓脉一息四至脉经曰缓脉小驶于迟今脉诀反云小于迟脉误矣四肢烦闷气促不安皆非缓脉之証来徃寻之状若迟肾间生气耳鸣时邪风积气来冲背脑后三针痛则移缓脉闗前搐项筋当闗气结腹难伸尺上若逢症冷结夜间常梦鬼随人四濇者隂也指下寻之似有举之全无前虚后实无复次序曰濇主腹痛女子有孕胎痛无孕败血为痛脉来蹇澁细而迟不能流利圆滑濇者澁也与滑相反如刀刮竹竹皮澁又有节刀刮而行澁遇节则倒退有濇脉徃来难之意如雨沾沙沙者不聚之物雨虽沾之其体亦细而散有濇脉徃来散之意或一止复来是因澁不流利之止与结促代之止不同玉函经曰切脉定知生死路但向止代濇中取㸔取濇脉与止代此是死期之大槩濇脉与外有形証未可断他殂大命若是形証与代同尺部见之皆死定黎氏曰代者止也一藏絶他藏代至为真死脉不分三部随应皆是濇者三五不调如雨沾沙为精血不足之候与代相似然三秋诊得濇而有胃气为平脉右手寸口浮短而濇为肺正脉二者皆非死脉若尺寸俱浮紧而濇外証必发热恶寒项强腰痛牵连百节俱痛乃太阳经伤寒汗之愈举此数端以见濇脉与代脉不可例观尺脉者人之根本濇为精血不足之候若独于尺中见濇则死候也脉经曰濇脉之象徃来蹇滞行而多碍夫脉者资血气而行血气损伤荣卫行澁故脉亦澁脉诀曰按之似有举之全无是有沉濇无浮濇经曰一隂一阳谓脉来浮而濇也则是浮中亦有濇岂独沉有濇乎盖浮而濇者荣卫伤沉而濇者精血损表里之証不同故脉亦异岂独有里而无表乎难经曰前小后大前大后小其前后以尺寸论也今云前虚后实濇为少血其形蹇滞细短且散安能后实若后实则非濇矣其曰无复次序即内经所谓参伍不调上下如参春之脉是脉之乱脉乱则死矣今以脉经改之濇脉如刀割竹行丈夫有此号伤精妇人有孕胎中痛无孕还须败血成濇脉闗前胃气并当闗血散不能停尺部如斯逢逆冷体寒脐下作雷鸣五迟者隂也指下寻之重手乃得隠隠曰迟主肾虚不安中风口㖞脉浮而迟则生今脉诀于迟脉曰重手乃得是无浮迟之脉乎立脉之名曰迟以其比平人一息四至减去一至故也今曰隠隠果何所似且如珠丝曰隂衰如风吹毛曰肺死微甚欲絶伏甚不出则庶可隠隠形容之三至为迟何隠隠乎迟脉人逢状且难遇其季夏不能痊神工诊着知时候道是脾来水必干迟脉一息三至以至数之至为易见通真子曰迟脉属肾肾水忧在土土季夏王洁古云迟本土也当倣此一脉为时胜故长夏胜冬土克水池氏曰季夏现迟季夏土正旺胜其肾水水必枯病不痊抑脾土滋肾水方为良工以愚考之内经曰脉迟者为藏病难经曰迟者隂也迟为在藏非脾旺脉亦非属肾之脉假使季夏土旺脾能克肾不縁脉迟阿阿和大而缓是脾之正脉是因季夏时而旺不病之脉若素有肾虚之病则忧之若曰四时王脉能克所胜则是春肝脉旺必克脾土四时旺脉因序而见人人四时皆病矣今此脉诀之意盖以夏月万物盛大阳现之时而得迟脉为失时反証隂气大盛脾者隂中之至隂也迟在脾则脾冷肾者亦隂也迟在肾则肾冷内经曰未有藏形于春夏而脉沉濇秋冬而脉浮大命曰逆四时今迟脉在夏亦逆四时也寸口迟脉心上寒当闗腹痛饮浆难流入尺中腰脚重厚衣重复也嫌单六伏者隂也指下寻之似有唿吸定息全无再再㝷之不离三闗曰伏主毒气闭藏三闗四肢沉重手足时冷伏脉者初下指轻按不见次寻之中部又不见次重手极按又无其象直待以手推其筋于外而诊乃见盖脉行筋下也若如常诊不推筋以求则无所见昧者以为脉絶矣芤脉因按而知伏脉因推而得伏与沉相似沉者重按乃得伏者重按亦不得必推筋乃见也若重按不得推筋着骨全无则脉絶无而死矣脉诀曰指下寻之似有则非伏也唿吸定息全无则脉絶也再再寻之不离三闗三闗三部一寸九分之位也岂他脉之诊乃离舍三闗乎此脉诀言伏脉之状最谬隂毒伏气切三焦不动荣家气不调不问春秋与冬夏徐徐发汗始能消伏为积聚有物为积有荣积有卫积有藏积随所积而施治可也今曰不动荣家气不调是先治荣血而气自调也必也治荣积而见伏脉者方可若夫气积及食物积藏积又当各治其本且气为是动血为所生者难经曰气留而不行者为气先病血滞而不濡者为血后病故先为是动后为所生病以此论之当先调气而血自顺亦有血先病而气后病者随病施治可也难乎执一其因物聚者又必以所恶者攻之以所喜者诱之亦不専于先动荣也通真子曰伏脉不可发汗更宜消息诚哉是言内经曰其有邪者渍形以为汗其在皮者汗而发之仲景曰脉浮者病在表可发汗又曰表有病脉当浮今伏脉乃在里之病岂宜发汗虽曰徐徐其动表一也非其治也洁古又引阳盛隂虚汗之则愈以升麻汤麻黄汤附子细辛麻黄汤为治亦非也难经所云仲景所述曰阳盛隂虚者谓伤寒之邪在表为阳在里为隂邪入皮肤恶寒发热是表虚而受邪曰阳虚未𫝊入里里未受邪故曰隂盛故云汗之则愈非论伏脉为隂盛也假使隂毒为病正当随浅深用温药祛逐岂可发汗耶积气胸中寸脉伏当闗肠癖常㝠目尺部见之食不消坐卧非安还破腹七濡者隂也指下寻之似有按之依前却去曰濡主少气五心烦热脑痛耳鸣下元冷极有余于上曰浮既浮而细曰软浮而软细曰濡按之无有举之则浮细而极软必轻手乃可得脉经曰如帛衣在水中帛漫在水虚浮见于水面若用指按之则随手而软散不与手应此濡脉之状也濡与迟弱相近一息三至随浮沉而见曰迟极软而浮细轻手乃得不能沉曰濡轻软而沉细按之乃得重按欲絶指下不能起伏不能浮曰弱濡弱迟微之脉皆气血之不足者也大病后或产妇喜见此等脉平人强人忌见之更随时随病消息之脉诀曰指下寻之似有与言伏脉同何是何非耶且诸脉之应皆一来一去如曰来疾去迟曰来盛去不盛以别钩脉外实内虚之诊今曰按之依前却去其状果何如耶内经曰软脉经曰濡同一脉也难经曰春脉弦濡弱而长按之濡举之来实者肾也沉濡而滑曰石是皆兼他脉以濡在中和之为胃气之本为平脉旺脉若濡脉独见则病脉也内经曰心脉耎散当消环自已肝耎散病溢饮胃耎散病食瘅脾耎散食不泽足胻肿肾耎散病少血其言耎散脉与抟坚而长对言病也独言气来虚微来强实对言之非所谓濡与虚弱之诊也按之似有举之无髓海丹田定已枯四体骨蒸劳热甚藏府终𫝊命必殂脉诀首句全非濡诊活人书曰按之似无举之全无力曰濡今从之濡脉闗前人足汗当闗少气精神散尺部绵绵却恶寒骨与肉踈都不管八弱者隂也指下寻之如烂绵相似轻手乃得重手乃无怏怏不能前曰弱主气居于表生产后客风面肿弱者扶持不起之状不能起伏不任寻按大体与濡相类濡脉细软而浮弱脉则细软而沉以此别之病后见此脉为顺强人平人见之为损为危独见一部或二部犹庶几三部六部见之甚矣脉经论弱云按之乃得举之无有今脉诀云轻手乃得重手乃无与经相反今改之又弱为虚候气血损减今云气居于表果何証乎表病脉必因浮而见今弱脉沉细在下何以诊表素问曰面肿曰风不拘于产后也弱脉亦难以验风三闗怏怏不能前只为风邪与气连少年得此须忧重老弱逢之病却痊闗前弱脉阳道虚闗中有热气多疎若在尺中隂气絶痠疼一变上皮肤脉经曰闗弱胃气虚胃中有客热脉弱为虚热作病有热不可大攻之热去则寒起矣池氏曰闗乃隂阳分处脉弱则隂阳隔絶主气喘李晞范因之今按气喘者脉必实脉弱则气乏不足以息今依脉经改之栁氏曰气虚羸弱弱脉乃见寸弱为阳气虚尺弱为隂气虚闗弱为胃虚仲景曰诸弱发热乃弱为阳虚虚而发热非实热也大抵阳少隂多皆为不足之候脉经曰弱为虚为悸内经曰脉弱以滑是有胃气命曰易治脉小弱以濇谓之乆病同一弱也以滑濇相兼而易诊脉经曰尺弱阳气少发热骨烦又云少血脉经曰骨烦者肾主骨髓也脉诀作皮肤乃肺之合非肾所主今改之九道通真子曰七表八里为隂阳正脉外有九种脉相通而见者经所谓脉来浮滑而长沉濇而短浮大而牢之类是也以愚观之脉无正不正之定名也为邪为病而见则二十四字皆不正之脉因时而旺随藏而应则皆正脉也脉合隂阳难以七表八里为隂阳正脉难经曰浮滑长皆阳脉沉濇短皆隂脉非别以长短为隂阳正脉之外也是长短与浮沉滑濇同为隂阳也又曰外有九种脉相通而见故曰九道且脉之相通乃衆脉参互为一以示証也二十四字除浮沉结促代伏居于上下止于缓急不能相通其他皆相通难经曰一阳一隂谓浮而濇是八里通乎七表也一隂一阳谓沉而滑是七表通乎八里也内经所载仲景所论多通衆脉而言病脉经二十四字有散数无短长脉诀去散数増长短亦以足二十四字脉经论二十四字通为一处亦无次序之定盖脉随变而见但宜以阳脉从阳类隂脉从隂类不可以一浮二芤为定序且三至为迟六至为数迟隂在藏数阳在府经文皆对言也今取迟去数其可乎是知脉不可以二十四字为定数也亦不可立表里道之异名也陈氏沈氏并用散数为九道用脉诀九道之名数而不取长短亦非也今増散数二脉于后以足脉经之所论而不去长短者脉之所当述者也既不拘于表里道二十四字之数则脉之以一字立名皆详论可也或曰子既辨表里道之非不删而述其旧文何也曰此朱文公作孝经刋误程子述大学亲民之例也不删者存其旧也用墨圈者当删者也辨其下者使人皆知其非不复为旧文所惑不删之删也一长者阳也指下寻之三闗如持竿之状举之有余曰长过于本位亦曰长主浑身壮热坐卧不安从尺至闗连寸口直过如横竿之状此三部之长脉过于夲位谓或尺或闗或寸过于一指之外此各部之长脉欲知其病则必于浮沉迟数大小之间求之若不大不小不浮不沉不迟不数则气自治而无病经曰长则气治是也大概平人病人脉长为吉深且长寿脉也尺脉长根深蔕固心脉长神气有余内经心脉抟坚而长病舌卷不能言至肾脉抟坚而长病折腰此六脉者非以长为病以抟坚相合为病也春肝脉软弱轻虚而滑端直以长肝脉如循长竿末稍曰平如循长竿曰病有余而过故也长脉迢迢度三闗指下来时又却还阳毒在藏三焦热徐徐发汗始能安通真子曰此云来时又却还者似一隂三阳之脉愚曰非也来而还只可谓脉之来去然诸脉皆如是若不能自还则代而死矣一隂三阳者谓脉来浮滑而长时一沉也是四脉共见也洁古曰此阳明脉尺寸俱长当汗阳化气也今按假使是阳明証亦难専于发汗正阳阳明当下太阳阳明当汗少阳阳明随証解利当依表里分汗下二短者隂也指下寻之不及本位曰短主体虚恶寒腹中冷气宿食不消寸口尺中皆退促附近闗中见一半如龟缩头曳尾之状以其隂阳不及本位故曰短若闗中短上为寸脉下不至闗下为尺脉上不至闗是隂阳絶脉此皆不治决死故闗中不以短脉为诊脉经曰短脉之象应指而回不能满部浮而短者荣卫不行沉而短者藏府痞塞短与长对知长则知短矣短脉隂中有伏阳气壅三焦不得昌藏中宿食生寒气大㵼通肠必得康通真子曰脉诀以一阳三隂脉来沉濇而短时一浮乃云有伏阳耳今按脉诀单论短为隂中伏阳盖以短为隂脉短为气病气不得舒畅则阳气郁伏于内非论沉濇短浮四脉共见也内经曰疎其血气令其条达而致和平今曰大㵼通肠亦当随病浅深用药可也三虚者隂也指下寻之不足举之亦然曰虚少力多惊虚脉因按而知其虚其诊法与芤同皆以按而见浮大而软按之中无旁有为芤迟大而软按之隠指豁豁然空为虚内经曰脉虚血虚二脉皆因血而见失血则中无血虚则中空脉诀言寻之不足举指亦然乃微濡之脉非所以形容虚也虚与实对实于中为实故浮中沉皆有力内不足为虚故按之豁豁然空恍惚心中多愕惊三闗定息脉难成血生藏府生寒热补益三焦便得宁四促者阳也指下寻之极数并居寸口曰促渐加则死渐退则生促脉尺微闗细寸口独实而滑数并居于上或来去数时一止复来黎氏曰促脉虽盛疾必时一止复来者如趋之蹶也故徐疾不常促脉前来已出闗并居寸口血成班忽然渐退人生也若或加时命在天血成班非促脉証五结者隂也指下寻之或来或去聚而却还曰结主四肢气闷连痛时来迟而小驶为缓应指暂歇为止缓而止为结通真子曰据经谓往来缓时一止复来为结其言是也此云或来或往聚而却还与之稍异来去者脉之常也聚而还何以见脉之结今依仲景所论改之脉经只云来缓时一止难经又云无常数今依难经増之盖止而复来数至间或三两至或又一止无常数若有常数如五动一止又五动一止依数而止则为死脉可依止数尅死期矣详见下代脉辨仲景曰蔼蔼如车盖曰阳结乃阳气郁结于外不与隂气和杂也累累如循长竿曰隂结乃隂气郁结于内不与阳气和杂也又曰脉浮数能食不大便此为实曰阳结脉沉迟不能食身体重大便反鞭曰隂结亦以隂阳气偏结因兼証而分之不以脉止为结也内经曰结阳者肿四肢四肢者诸阳之夲也结隂者便血隂主血也二阳结谓之消谓大肠胃热三阳结谓之隔谓小肠膀胱热三隂结谓之水谓脾肺寒一隂一阳结谓之喉痺谓心主三焦热是亦分隂阳之结也王氏脉经盖因仲景之文于脉缓止却为结阳数止却为结隂悞甚详述在代脉下其实脉诀之结脉为隂与促脉为阳相对非若内经与仲景所言有隂阳之分也若必论隂阳结则缓而止为结隂数而止为结阳方允当积气生于脾藏旁大肠疼痛卒难当渐宜稍㵼三焦火莫漫多方立纪纲六代者隂也指下寻之动而复起再再不能自还曰代主形容羸瘦口不能言代者此脉已絶他脉代其至之义一藏气絶而他藏之气代而至也代与止异者止者按之觉于指下而中止代者忽还尺中停乆方来则是歇至数动止而复来因其唿吸隂阳相引乃复动也今脉诀曰动而复起则不代矣是不明动而中止为代也再再不能自还之下却不言因而复动是不能自还之后脉絶不来矣今以仲景原文改之内经曰代则气衰脾脉代注云耎弱也仲景曰伤寒脉结代心动悸炙甘草汤主之皆不以代为死脉也王氏脉经始曰脉结者生代者死仲景言结代脉曰脉按之来缓时一止复来名曰结又脉来动而中止更来小数中有还者反动名曰结隂也脉来动而中止不能自还因而复动名曰代隂也得此脉者必难治王氏脉经述之而与仲景本文有差仲景两明结脉总曰隂也脉经分前一论来缓时一止名曰结阳多添一阳字于后一论中有还者反动改作不能自还举之则动却依夲文曰结隂也以前为结阳则脉缓非阳也以后为结隂则脉数乃阳也且不能自还与代脉同何以为结脉且结代同而中止皆同自还为结不能自还为代正以分二脉之异今混而同之不可也代则血气衰虚不能相续因其唿吸相引复动此所以代为难治活人书云隂盛则结主胸满烦燥阳则促主积聚气痞忧思所成大抵结促二脉虽时一止为病脉非死脉也代则真死矣或曰死脉必代而代脉未必皆死者止也人见其脉动摇来往畧有一止便以为代便以为死鲜有不失者盖代脉固以其有止而有止者未可便以为代何也诸脉有止者四濇促结代也脉细而迟往来难时一止者为濇脉来数时一止者为促脉来缓时一止者为结凡此三者均谓之止而其所以止者迥然不同为病亦异而皆非死脉也甄别于此毫髪不爽见其所谓止者不过于濇促结中之止则随脉生病真见其止如代中之止然后断之为死则不失矣代脉之止其止有常数而不忒如十动一止则数十止皆见于十动之后如二十动一止则数十止皆见于二十动之后及加进亦如是方为代脉王氏脉经于代脉依仲景却改脉来作来数则又混促脉之止必全依仲景夲文方是代脉时时动若来再而复动似还无三元正气随风去魂魄寘寘何所拘曰动若来则不止也一作动若浮尤悖理洁古亦随缪解之何也曰似还无于脉状何似故改之七牢者隂也指下寻之则无按之则有曰牢主骨间疼痛气居于表寻之则无按之则有则沉脉也可以言牢脉所见之位而失言牢脉之本状似沉似伏者牢脉所居之位也实大而长微弦者牢脉之形也脉经曰有似沉伏沈氏分言似沉似伏尤为明着又曰低而不浮曰沉按之极下曰伏隠指偪偪曰实满指洪盛曰大过于本位曰长紧而直曰弦兼是数者为牢脉黎氏曰牢者坚也固围之象气之郁结故如此桞氏曰牢实不转移主有积聚主疼痛不移其处得此一脉病邪牢坚其病难愈沈氏曰隂阳革否其气沉伏在下固结不移其气欲上出而不得故曰革也今按古今多以革与牢混论素问云浑浑革至如涌泉绵绵其去弦絶死曰革至如涌泉流出之甚也绵绵其去流而不返义如絶弦者若弓弦琴瑟弦断絶不可再续义故云死生贶曰革脉浑浑如涌泉谓出而不返也为隂气隔阳又为溢脉溢脉盖自尺而出上于鱼际离经无根夲又有覆脉自寸口下退过而入尺皆必死此等脉见于两手或一手难以逐部求或曰牢脉即黄帝之所谓革脉千金翼亦以革为牢是以革牢同一义然内经浑浑革至如涌泉则此革不与脉经沉伏之革同矣然则牢革两义也难经曰牢而长者肝也牢隂长阳因沉而得为肝之平脉又曰脉之虚实濡者为虚紧牢者为实以邪气甚为实也此牢也仲景曰脉弦而大弦则为减大则为芤减则为寒芤则为虚寒虚相抟此名为革妇人则半产漏下男子则亡血失精此革也或又曰如按鼓皮鼔皮可以言革而于实大弦长难以取象脉经曰三部脉革长病得之死卒病得之生兼病以断也难经曰病若吐血复鼽䘐血者脉当沉细反得浮大而牢者死脉病相违也仲景曰寒则牢坚脉书往往以革牢为一有牢则无革有革则无牢究而言之诸书所谓牢者坚也紧牢为实仲景所谓革者虚寒相抟也脉形脉理二者不同不可混也因牢论革及此若内经浑浑革至云者又别作一様㸔可也脉入皮肤辨息难时时气促在胸前只縁水火相刑尅若待痊除更问天牢脉居沉伏之位非入皮肤之浮部也牢以脉形固结郁而在下不与迟数辨息多少以立名故改之牢脉亦难以为水火相刑之象五行各有相刑皆有死症八动者隂也指下寻之似有举之还无再再寻之不离其处不往不来曰动主体弱虚劳崩中血痢仲景曰动脉若数脉见于闗上上下无头尾如豆大厥厥动摇王氏脉经依文而去若数脉及上下五字止云见于闗上无头尾如豆大厥厥动摇夫动必因数而后见此五字不可除也脉诀并不遵依却自云㝷之似有举之还无乃微弱沉之状动脉厥厥动摇出于衆脉岂举之还无乎不离其处果何处也动见于闗不能如衆脉通三部而见内经曰脉不往来者死若不徃不来则脉定而死矣衆书以动为阳脉诀以动为隂此脉居闗上隂阳相抟为动当以阳动为阳隂动为隂方当内经曰手少隂脉动甚者妊子也谓手少隂俞神门穴中脉动甚为有妊之兆非言动脉之状言动脉始于仲景曰隂阳相抟名曰动阳动则汗出隂动则发热形寒恶冷此三焦伤也成无已曰方其隂阳相抟而虚者则动阳虚则阳动故汗出隂虚则隂动故发热如不发热汗出而反形冷恶寒为三焦伤阳气不通龎安常曰闗位占六分前三分为阳后三分为隂若当阳连寸口动而隂静法当有汗而解素问曰阳加于隂谓之汗若当隂连尺动而阳静则发热素问曰尺麄为热中若大汗后形冷恶寒者三焦伤此是死証动脉只在闗上见惟龎说分明成氏又曰阳出隂入以闗为界闗为隂阳之中也若数脉见闗上无头尾如豆大动摇者是隂阳之气相抟也厥厥动摇者自为动摇不与三部混也如人在衆中不与衆合名之厥厥沈氏曰阳动者阳不能卫于肤腠故汗出也隂动者隂不能荣于肌肉故发热又仲景云阳微则恶寒隂弱则发热是也动脉根源气主隂三闗指下碍沉沉血山一倒经年月智士名医只可寻动脉见闗上不见于三闗厥厥动摇不沉沉碍指下也池氏承讹谬解故改之内经曰隂虚阳抟谓之崩隂脉不足阳脉盛抟则内崩血流下此动脉为血崩者即仲景所谓隂动也隂虚内损动数见焉岂非阳抟乎九细者隂也指下寻之细细如线来往极微曰细主足胫髓冷乏力少气脉经曰细者隂也直细而软若丝线之应指主血少气衰有此症则顺非此而得之为逆故吐䘐血得沉细则生盖血行脉中血既减少脉所以细也然虽血少未至于失血故脉出于细未至于无血失脉亦失故芤主失血是知芤为失血细为血少今脉诀言细脉乃云来往极微则微之又微非细矣今改之乏力无精胫里酸形容憔悴髪毛干如逢冬季经霜月不疗其疾必自痊冬季后阳气生或可复其生理耳亦不可言不疗自痊今増散数二脉以足脉经之本㫖数者阳也一息六至又曰去来促急为数经曰数则为热必审其浮沉知其热在表里察其大小知其热之盛衰亦有如数之脉经曰脉至如数令人暴惊且细详之沈氏曰以隂阳言数为阳脉以藏府言数为府病论邪则为热论病则为虚若夫微数之脉伤寒则谨不可汗无病则谨不可劳此前贤之格言内经曰数为烦心惟小儿之脉一唿吸间八至而细数者为平耳散者大而散者是也气失血虚有表无里故脉散也沈氏曰散者不聚之名仲景曰伤寒咳逆上气其脉散者死也若脉有邪气风也难经曰浮而大散者心也最畏散脉独见独见则危矣桞氏曰是散漫无统纪无拘束之义指下见得来动一二至中又至一至更不曽来往整齐或动来即动去或来至多去至少或去至多来至少是解散不收聚精血走作根夲脱离不佳之兆若产妇得之则生子孕妇得之为堕伤寻常心脉及夏月最不宜独见此脉脉诀刋误集解卷上脉诀刊误卷下钦定四库全书脉诀刊误卷下元戴启宗撰经曰知者一言而终不知者流散无穷脉之为说前已论辨于各脉之下今又以分合偶比类五字以经纶错综之庶无惑矣分有脉之形分谓脉各有形状当先明辨便了然不疑大小浮沉滑濇可以指别迥然各异辨之于毫釐之间使其形不相混如举有按无为浮按有举无为沉之类有脉之证分谓脉之一字独见为証如寸浮中风头痛之类不杂他脉独为証今脉诀歌在各脉之后者是也或独见一部或通见三部或两手俱现合有合衆脉之形为一脉者谓如似沉似伏实大长弦之合为牢极软浮细之合为濡之类有合衆脉之形为一証者谓浮缓为不仁浮滑为饮浮洪大而长为风眩颠疾有二脉合者有三四脉合者大抵脉独见为証者鲜参合衆脉为証者多今脉诀独取平三闗一脉论証而遗其合衆脉以论証者今各补註于后以全其脉証且一脉虽独见而为証亦不一如浮为风又为虚又为气各不同此又一脉之証合也必备论之以証相参而考脉则思过半矣洁古张元素医学启源云右寸大肠肺脉之所出也先以轻手得之是大肠属表后以重手得之是肺属里肺合皮毛肺脉寻皮毛而行持脉指法如三菽之重按至皮毛而得为浮稍稍加力脉道不利为濇又稍加力脉道缩入闗中上半指不动下半指㣲动为短此乃浮濇而短肺不病三脉也肺脉本部在于皮毛之上见于肤表是其浮也入于皮毛之下见于血脉肌肉之分是其沉也六部倣此此诊之定法可以合衆脉之形矣偶脉合隂阳必有偶对经曰善为脉者必以比类竒恒从容知之浮沉者脉之升䧏也浮升在上沉降在下为诸脉之根本为隂阳之定位为表里之定诊浮法天有轻清在上之象沉法地有重浊在下之象浮为风为虚体髙而气浮也沉为中坚为内藴体聚而不散也论诸脉者必先此二脉迟数者脉之紧慢也脉以四五至为平减一至为三至曰迟増一至为六至曰数难经曰迟隂为在藏数阳为在府迟则为寒数则为热亦偶言之也中藏经曰数在上阳中之阳在下隂中之阳迟在上阳中之隂在下隂中之隂数在中则中热迟在中则中寒寒用热助热用寒助本乎隂阳也虚实者脉之刚柔也按之浮中沉皆有力为实迟大而软按之豁豁然空为虚虚实之由皆以有余不足占之故以按而知经曰其气来实强为太过病在外气来虚㣲为不及病在内血实脉实血虚脉虚亦皆偶而言之论表里虚实必以此二脉中藏经曰脉举之滑按之㣲看在何部以㫁其藏又按之沉小弱㣲短濇软濡俱为藏虚其脉举按皆盛者实也又长浮数疾洪紧弦大俱曰藏实其脉浮而实大者府实也轻手按之滑重手按之平者府虚也左右寸口沉结实大者上实也左右寸弱而㣲者上虚也左右尺脉伏而濇者下实也尺中脉滑而濡者下虚也尺中㣲濇短小者俱属下虚也许叔㣲曰浮缓为表虚伤风解肌浮紧濇有力为表实伤寒发汗脉沉无力为里虚可温沉而有力紧实为里实可下此论伤寒表里虚实凡此皆非单论脉虚实之理长短者脉之盈缩也脉盈过于本位曰长脉缩不及本位回短长有见于尺寸有通见于三部短只见于尺寸盖必质于中而后知过于中为长不及于中为短经曰长则气治短则气病脉有三隂三阳而长短在其中是亦偶而言之又曰人长脉长人短脉短又因人形体而别滑濇者脉之通滞也脉通则流利无碍曰滑脉滞则蹇澁不流曰濇内经曰滑者隂气有余濇者阳气有余难经三隂三阳滑濇对举千金曰滑者多血少气濇者多气少血皆偶言也以二义攷之隂气有余者血多也血多则气少脉者血之府也荣行脉中今血多故流利圎滑阳气有余者气多也气多则血少故艰澁而散一止复来先明气血之多少斯知滑濇之理洪微者脉之盛衰也血热而盛气随以溢满指洪大冲涌有余洪为脉之盛也气虚而寒血随而澁应指㣲细欲絶㣲为脉之衰也紧缓者脉之急慢也紧为伤寒寒则伤荣荣受寒邪脉络激抟若风起水涌既如切䋲又如转索缓为风结皮肤不仁荣血不流卫气独行不能疾速血虚顽痺脉为缓慢荣受寒邪则脉紧荣血蹇澁则脉缓二脉由荣而见沈氏曰紧为隂隂主寒寒则物敛而有拘挛之象又主痛诸痛皆原于寒又主宿食由胃虚挟寒不能腐化故也缓为阳热主血虚血虚则脉体弱又主气虚气虚则脉体无力又主风风者阳邪主舒启纵弛故也动伏者脉之出处也出见于外故数见闗上如豆大出类而异于三部者动也虚藏于内不见其形脉行筋下者伏也二者犹人物之出处也结促者因止以别隂阳之盛也阳盛则促脉疾而时止隂盛则结脉徐而时止虽有止非死脉也代则死脉也促结为偶而代无对脉不可以偶对言者不敢凿也三因方尽为偶名而以弦弱芤㣲濡革散代亦为偶非一隂一阳也因知其不可尽以偶言也必一隂一阳而后可偶然又有脉偶而同见者如大小缓急疾徐疎数之类经曰前大后小前小后大来疾去徐来徐去疾去不盛来反盛去盛来不盛乍大乍小乍短乍长乍踈乍数是二脉偶见也亦有两手偶见者如左大右小左小右大之类比比者所以明相类之脉比其类而合之因其疑也辨其异而分之决其疑也内经曰脾虚浮似肺肾小浮似脾肝急沉似肾此皆三者之所乱也然从容得之以知其比类也注云以三藏相近故脉象参差而相类是以三惑乱为治之过失矣必从容比类而得三藏之形状故浮缓曰脾浮短曰肺浮而滑曰心急紧而散曰肝抟沉而滑曰肾不能比类则疑惑弥甚是以脉经立相类之脉今立比字为纲使从容比类先明于未诊之先免交疑于持脉之际脉经曰浮与芤相类一曰与洪相类弦与紧相类滑与数沉与伏㣲与濇软与弱缓与迟革与实千金云牢与实今细详之有弦细有芤虚有濡芤有洪散有牢伏有数脉同类者洪散俱大也而散无力濡弱同极软而细也有浮沉之异㣲细俱小也而㣲无力芤类浮也按之边有中无濡类芤也按之如无沉伏牢同居下也按有余曰沉按实大长弦曰牢按不见脉行筋下曰伏弦细同直长之形同收敛之义也亦有大小之分弦如弦之直细如线之细迟缓同慢也有三至四至之异大慢小衰之别濇㣲易识也何疑乎相类牢与实革与实非相类也脉赋云洪与实形同彷彿是相类也洪实同有力而大也洪分沉浮之异实合浮沉而皆有力弦与紧之异弦左右无而中直如弦紧左右弹而有如转索虽相类而甚相逺也又有数脉之相类如濇促结代同一止也而全不同他如濡弱迟如芤虚如㣲细濡弱濇已辨于各脉条下类易曰方以类聚又曰本乎天者亲上本乎地者亲下则各从其类也内经曰脉合隂阳又曰察之有纪从隂阳始衆脉隂阳各以类从知乎此则七表八里九道之非不胶固于先入之言矣㫖哉蔡西山之论也曰凡中脉不大不细不长不短不浮不沉不滑不濇应手中和意思欣欣难以名状者为胃气其太过为大为长为实为坚为强为浮为芤为滑为洪为急为促者皆阳也其不及为细为短为虚为软为沉为结为伏为濇为㣲者皆隂也阳抟隂为弦隂抟阳为紧隂阳相抟为动寒虚相抟为革隂阳分离为散隂阳不续为代难经曰诸阳为热诸隂为寒数则为热迟则为寒浮为表沉为里三因方云博则二十四字不滥丝毫约则浮沉迟数总括纲纪故知浮为风为虚沉为湿为实迟为寒为冷数为热为燥风湿寒热属外虚实冷燥属内内外既分三因顿别三㸃刘立之亦以浮沉迟数四字为纲以教学者浮风沉气迟冷数热分别三部为証此诚初学入门然必博学反约然后能知脉之妙若遽以此自足则今汝画矣故述此于分合比偶类五字之后诊杂病生死候歌五十不止身无病数内有止皆知定四十一止一藏絶却后四年多没命三十一止即三年二十一止二年应十五一止一年殂以下有止看暴病柳氏曰以动数候脉是喫紧语候脉须候五十动知五藏之气有无缺失今人手指到病人腕臂便以为见了殊不知五十动见岂弹指间事相习成风以疾速为神竒庐山刘立之号曰三㸃以手中指㸃人三部脉生死吉凶多验学徒相传亦用之刘果三㸃之神耶抑亦声色得之耶色可传脉不可传古人以切脉为上工如扁鹊饮上池水能洞见人藏府间病如华陀刳骨剔胃是岂切脉而得之欤后世圣神之术不常有所当学者诊脉以知内参以问証察言观色以知外则可耳脉经曰脉来五十投而不止者五藏皆受气即无病四十投而一止者一藏无气却后四嵗死以至十投一止者四藏无气嵗中死其言㡬藏无气以分别㡬嵗之死期予窃疑之内经曰肾絶六日死肝絶八日死心絶一日死果此藏气絶又安䏻待四嵗三嵗乎大抵五十动者脉之大数要必候五十动不可不及五十动而遽不候也或问候止脉何处数起曰得止脉后再从始至脉数起看得㡬至而止为数诊暴病歌两动一止或三四三动一至六七死四动一止即八朝以此推排但依次此是十动内有止脉者然难必谓暴病有此久病亦有见此者但当以至数定死期不必专于诊暴病也形脉相反歌健人脉病号行尸病人脉健亦如之短长肥痩并如此细心诊候有依稀内经曰形气有余脉气不足死脉气有余形气不足生仲景曰脉病人不病名曰行尸以无王气卒眩仆不识人则死人病脉不病名曰内虚以无谷神虽困无苦今脉诀曰亦如之是与行尸同也故改之仲景曰肥人贵浮痩人贵沉肥人当沉今反浮故贵之痩人当浮今反沉故贵之脉经曰当视其人大小长短皆如其人之形性则吉反之则为逆肥人脉细小如丝身澁而脉来往滑身滑而脉来往澁皆死前言形脉相反又有脉病相反不可不备举难经所谓脉不应病病不应脉者是也素问曰形盛脉细少气不足以息者死形瘦脉大胸中多气者死形气相得者生三五不调者病形肉已脱九候虽调犹死病热脉静泄而脉大脱血而脉实病在中脉实坚病在外脉不实坚者皆难治难经曰病若闭目不欲见人脉当得肝脉弦急而长而反得肺脉浮濇而短者死病若闭目而渇心下牢者脉当得紧实而数反得沉濡而㣲者死此类皆脉病相反脉诀所缺今改此歌末句以着之诊四时病五行相克歌春得秋脉定知死死在庚辛申酉里夏得冬脉亦如然还于壬癸为期尔严冬诊得四季脉戊己辰戌还是厄秋得夏脉亦同前为縁丙丁相刑尅季月季夏得春脉克在甲寅应病极直逢乙卯亦非良此是五行相鬼贼内经难经并以天干五行论克贼脉诀又以地支并论若用支干上下纯为鬼邪之日为死必六十日方遇若死期之近何以克之不若以天干一旬为期依内经为㫁不失之拘也内经又曰夫邪气之客于身也以胜相加至其所生而愈至其所不胜而甚至其所生而持自得其位而起必定五藏之脉乃可言间甚之期诀四时虚实歌一藏有五邪今只取虚实㣲三邪作歌及立名又只取二邪而遗其一今改作诊五邪歌春得冬脉只是虚兼令补肾病自除若是夏脉縁心实还应泻子自无虞夏秋冬月皆如是在前为实后为虚春中若得四季脉不治多应病自除难经曰虚则补其母实则泻其子虚当补母人所共知千金曰心劳甚者补脾气以益之脾旺则感于心矣若乃劳则补其子人所未闻盖母生我者也子继我而助我者也方治其虚则补其生我者与郭氏塟书本骸得气遗体受䕃同义方治其劳则补其助我者与荀子所谓未有子富而父贫同义此补虚与治劳之异也伤寒歌伤寒热病同看脉满手透闗洪拍拍出至风门遇太阳一日之中见脱厄过闗㣲有慢腾腾直至伏时重候覔掌内迢迢散漫行瘥轧㾉疔多不的大凢当日问途程迟数洪㣲更消息热病须得脉浮洪细小徒费用神功汗后脉静当便差喘热脉乱命应终此歌未足以括伤寒之纲要也三百九十七法一百一十三方学者以仲景伤寒论为祖成无已注及明理论许叔㣲百証百问薛宋二氏铃则又发明仲景之㫖奥外此则兰台寳鑑金匮要畧无求子百问南阳百问龎安常王仲弓卢昶韩祗和孙用和及诸家之书遍覧参攷守之以正条用之以活法方为尽善此歌其能尽乎予又病世之医者往往以活人言自足不复祖之仲景之论况南阳失仲景之㫖者有之不特宋氏所讥况伤寒为大病生死在五六日间可不尽心乎阳毒隂毒歌阳毒健乱四肢烦面赤生花作㸃班狂言妄语如神鬼下利频多候不安汗出遍身应大差鱼口开张命欲翻有药不辜但与服能过七日渐须安隂毒伤寒身体重背强眼痛不堪任小腹痛急口青黒毒气冲心转不禁四肢厥冷惟思吐咽喉不利脉细沉若能速灸脐轮下六日看过见喜深隂阳二毒病有轻重治有浅深仲景畧言于金匮要畧后世传述备载诸书亦难以二歌尽诊诸杂病生死脉候歌病源各不一今歌本诊生死之脉故不论病原只论脉之生死腹胀浮大是出厄虚小命殂须努力此篇大抵以脉病相应不应言生死然亦不可专执临病参攷可也如中恶腹胀脉紧细者生浮大者死之类下痢㣲小却为生脉大浮洪无差日下痢脉代絶者不死杂色恶痢脉㣲弱暴冷伤阳脉细欲絶冷热不调者洪大易治㣲迟小细难治恍惚之病定颠狂其脉实牢保安吉寸闗尺部沉细时如此未闻人救得恍惚颠狂三病也恍惚心不宁隂颠而阳狂也脉经曰颠病脉虚可治实则死盖重隂为颠谓隂部内见沉濇㣲短脉是阳脉不见而隂独盛故为颠疾经曰隂气从下下虚上实故作颠疾则沉细脉是脉病相应而不逆矣消渇脉数大者活虚小病深厄难脱三消之証内消渇一証沉小者生实坚大者死此外如少隂自利而渇脉必沉中暑渇脉虚产后渇脉多弱难専以虚小为渇之凶水气浮大得延生沉细应当是死别水病之証不一脉亦不一三因方曰沉伏相抟名曰水盖沉者乃水之病脉但风水皮水脉浮石水脉沉黄汗沉迟当参病原病証为㫁况水病肌肉为水所胀脉元多沉若脉出必死脉病相反也今曰浮大延生更冝参审霍乱之候脉㣲迟气少不语大难医三部浮疾必救得古今课定更无疑病原曰脉伏及代而乱者霍乱也不乱犹不治㣲细不可治霍乱吐下脉㣲迟气息劣口不欲言者不可治脉经所无脉诀自创之例也通真子曰清浊相干霍乱时脉如㣲细是相宜不言气劣㣲迟小此候神工亦莫医通真子註脉诀不遵之而自作歌一曰浮洪可救一曰㣲细相宜何哉盖病原不同脉随而见以病原参之勿一例但曰霍乱而已也鼻衂吐血沉细宜忽然浮大即倾危吐衂証中有卒中恶吐血脉沉数细者死浮大疾快者生又杂病衂贵里热伤寒衂贵表热表热者脉必浮咳而尿血羸瘦形其脉疾大命难任唾血之脉沉弱吉忽若实大死来侵金疮血盛虚细活急疾大数必危身此六句参错在后今移于此从失血类脉诀所论金疮本于脉经中蔵经皆论已出血之脉若金疮未出血则又别坠压内伤坚强安小弱凶顿仆内伤同笞榜内有结血实大生虚小死跌扑伤损浮大易安谓血散外沉细紧实多死谓恶血攻藏病人脉健不用治健人脉病号行尸病人脉健此云不用治者是前形脉相反歌何其谬也心腹病脉沉细差浮大弦长命必殂仲景曰假令病人云腹内卒痛浮而大知其差也何以知之若里有病者脉当浮细今浮大故知愈也病原曰若其人不即愈者必当死以脉病相反也然心痛与腹痛各异凡痛五藏相干而心痛脉各异见惟真心痛不问脉旦占夕死夕占旦死腹痛内原亦不一虚寒紧弦积寒沉紧而实肝肾弦大为寒痛故知弦长亦难以死㫁头痛短濇应须死浮滑风痰必易除脉诀此言只可㫁风痰头痛一証而已头痛具八经又有伏暑积聚痰厥伏痰肾痰产后失血风寒在脑邪热上攻气虚气攻诸証不同随証诊脉㫁生死可也中风口噤迟浮吉急实大数三魂孤鱼口气粗难得差面赤如粧不久居中风髪直口吐沫喷药闷乱起复苏咽喉曳锯水鸡响摇头上窜气长嘘病人头面青黒暗汗透毛端恰似珠眼小目瞪不须治喘汗如油不可苏中风口噤至此皆言中风之死候简易方云风邪中人其状奄忽故六脉多沉伏亦有脉随气奔指下洪盛者当此之际脉亦难辨但以証参为是中风目闭口开手撒遗尿声如鼾睡者必难疗内实腹胀痛满盈心下劳强干呕频手足烦热脉沉细大小便澁死多真素问曰五实死脉盛皮热腹胀前后不通闷瞀此谓五实自汗得后利则实者活今脉诀増干呕去闷瞀又以脉沉细与病反决以为死此条冝参之内经外实内热吐相连下清注谷转难安忽然胗得脉洪大莫费神功定不痊协脉下利胃热呕吐脉亦洪大不可遽以死㫁内外俱虚身冷寒汗出如珠㣲呕烦忽然手足脉厥逆体不安宁必死拚素问曰五虚死脉细皮寒泄利前后饮食不入若浆粥入胃泄注止则虚者活今脉诀内外俱虚与内经多异全本脉经上气浮肿肩息频浮滑之脉即相成忽然㣲细应难救神功用尽也无生脉经曰上气面浮肿肩息其脉大不可治加利甚者必死今脉诀以㣲细为难救似与脉经相悖上气喘急候何寕手足温煖浄滑生反得寒澁脉厥逆必知归死命须倾通真子改差无因作命须倾贵协韵也中恶腹胀紧细生若得浮大命逡巡脉经曰卒中恶吐血数升脉沉数者死浮大疾快者生卒中恶腹大四肢满脉大而缓者生紧大而浮者死紧细而㣲亦生然中恶之候脉亦不等鬼疰脉滑或紧长过寸或尺寸有脉闗中絶不至或乍大乍小乍长乍短遁尸三部紧急或沉重不至寸客忤三部皆滑洪大凡脉尺寸紧数形又似钗直吐转増此患蛊毒急须救速求神药命难停依脉经换末句中毒洪大脉应生细㣲之脉必危倾吐血但出不能止命应难返没痊平他証吐血皆以沉细为生惟中毒吐血以洪大为生大凡要看生死门大冲脉在即为凭若动应神魂魄在止便干休命不停铜人经大冲二穴土也在足大指夲节后二寸动脉陷中凡诊大冲脉可决男子病死生足厥隂脉之所注也为俞灵枢曰胃之清气上注于肺故气之过手寸口也动而不止其悍气上冲头者合阳明并下人迎故隂阳俱动俱静若引绳相倾者病冲脉者十二经之海也与少隂之大络起于肾下出于气冲循隂股内亷邪入骨中循胫骨内臁并少隂之经下入内踝之后入足下其别者邪入踝出属跗上入大指间此脉之常动者也经脉十二而寸口人迎大冲独动不休故以此三处诊百病决生死灵枢作并足少隂之动脉铜人作足厥隂之俞穴皆冲脉之所合并而经过者其实以候冲脉也仲景谓当时之人握手不及足故立趺阳大谿以候胃肾之病李睎范引活人书所列冲阳穴以解大冲失其穴矣仲景以趺阳専诊足阳明大谿専诊足少隂察色观病人生死候歌欲愈之病目眦黄仲景曰若脉和其人大烦目重脸内眦黄者此为欲解必当依仲景以脉参之眼胞忽陷定知亡耳目口鼻黒色起入口十死七难当赤白黒黄色起目更兼口鼻有灾殃耳目口鼻有黒色起入于口者必死病人及健人黒色若白色起入目及鼻口死在二日中脉经同扁鹊曰按明堂察色入门戸为凶不得为吉所谓门户者阙庭肺门戸目肝门戸耳肾门戸口心脾门户若有色气入者皆死白色见冲眉上肺有病入阙庭夏死黄色见鼻上者脾有病入口者春夏死青色见人中者肝有病入目者秋死黒色见颧上者肾有病入耳者六月死赤色见頥者心有病入口者冬死盖备五藏五色各入夲藏门戸至被尅之时为死期脉诀四句分作二处夲论一理今移相附添赤去起以备五色脉改兼为穿以明色入门戸为殃李晞范及洁古不知扁鹊所论随各藏色入门户定死期为脉诀所述之源故以意误解面色忽然望之青近之如黒卒难当此二句移在此从气色类靣赤目白忧息气待过十日定存亡面青目黄中时死余候须看两日强面黄目青衆恶扬荣卫不通立须亡据脉经改添此句内经曰凡面色见黄为有胃气皆不死面黄目青酒乱频邪气在胃衮其身面黒目白命门败困极八日死来侵此四句并上面赤目白定存亡二句刋误本无据刋夲添之在此面无精光如土色不能食时四日亡目无精光齿牙黒面白目黒亦灾殃口如鱼口不能闭气出不返命飞扬肩息直视及唇焦面肿苍黒也难逃妄语错乱及不语脉经曰病人不能语者不治热病者可治又有风瘖不语而卒不死者有妊娠胞脉絶不语俟产后自能言尸臭元知寿不髙人中尽满兼唇青三日须知命必倾两颊颧赤人病久灵枢曰赤色出两颧大如拇指者病虽小愈必卒死黒色出于庭大如拇指必不病而卒死庭者首面也颧者眼直下髙骨处也灵枢千金翼皆以庭黒颧赤对言今脉诀取颧赤而舍庭黒又两颊为赘词今改为庭黒以备经㫖此必死之兆难以病乆为文口张气直命难停足趺趾肿膝如斗十日须知难保守项筋舒展定知殂掌内无文也不久唇青体冷又遗尿背面饮食四日期手足爪甲皆青黒许过八日定难医脉经有爪甲白者不治之文脉诀遗之今改添嵴疼腰重反覆难此是骨絶五日看体重尿赤时不止肉絶六日总髙拚体重溺赤未可便以为肉絶内经曰大肉陷下大骨枯藁脱肉破腘难经曰唇反方可为肉絶更宜参审手足爪青唿骂多筋絶九日定难过髪直如麻半日死中蔵经曰肠絶髪直汗出不止不得屈伸者六日死髪眉俱冲起者死髪如麻喜怒不调者死髪直者十五日死今脉诀作半日死与本文不协盖有六日十五日之异今改曰应是死脉诀只歌骨肉筋肠四絶除心肝絶在前又有肾絶小便赤澁下血不止耳干脚浮舌肿六日死足肿九日死脾絶载脾藏歌中肝絶汗出如水恐惧不安伏卧目直面青八日死胃絶齿落面黄七日或十日死今附注于此庶具载不遗肉絶中藏经元无而脉诀自増故碍理寻衣语死十知么脉经曰寻衣缝讝语者不可治隂阳俱絶寻衣撮空妄言者死论五藏察色候歌面肿苍黒舌卷青四支乏力眼如盲泣出不止是肝絶八日应当命必倾此云八日从甲数至庚为八日此言则胶柱矣从直改为庚辛面黎肩息直视看又兼掌肿没文斑狂言乱语心闷热一日之内到冥间脐趺肿满面浮黄洩利不觉汚衣裳肌肉粗澁兼唇反一十二日内灾殃口鼻气出不复回唇反无文黒似煤皮毛焦干爪枯折途程二日定知灾面黒齿痛目如盲自汗如水腰折频皮肉濡结髪无泽四日应当命不存改结为却本难经诊妇人有妊歌肝为血兮肺为气血为荣兮气为卫隂阳配偶不参差两藏通和皆类例血衰气旺定无娠血旺气衰应有体已上论成妊之原尺㣲闗滑尺帯数流利往来併雀啄小儿之脉已形见数月怀胎犹未觉上云尺㣲下云尺数可见上尺为误女脉在闗下尺脉常盛若尺㣲则无隂为病矣脉经云妊娠初时寸㣲小唿吸五至三月而尺数也内经曰手少隂脉动甚者妊子也又云隂抟阳别谓之有子隂谓尺中抟谓抟击于手尺脉抟击与寸口殊别则隂气挺然为妊之兆此即所谓寸㣲尺数也脉指南云脉动入产门者有胎也谓出尺脉外名曰产门又云尺中脉数而旺者胎脉也为血盛也闗滑雀啄脉经并不载素问曰滑为多血少气故有子此脉诀所自増也流利往来滑脉之形雀啄者脉指南云闗上一动一止者一月二动一止者二月余倣此推之万不失一此所谓雀啄雀啄在他病为死形三部沉正等无疑尺内不止真胎妇脉经曰三部浮沉正等按之无絶者有妊也今脉诀去浮以疑易絶云沉正等无疑误甚今改之夫正等者即仲景所谓寸闗尺三处大小浮沉迟数同等也仲景以同等为隂阳平和之脉虽剧当愈叔和以正等又按无絶为有妊之兆真吉徴也内经腹中论曰何以知怀子之且生也岐伯曰身有病而无邪脉也所谓身有病谓经闭也尺脉来而㫁絶者经闭月水不利今病经闭而脉反如常㫁絶者妊娠也滑疾不㪚胎三月但疾不散五月母脉经曰脉滑疾重手按之㣲者胎已三月也重手按之不散但疾不滑者五月也今改上句从脉经已上论三月内有胎之兆然未知男女之兆也四月方可以别故此以下乃分男女之诊分作两类乃明左疾为男右为女流利相通速来去两手闗脉大相应已形亦在前通语脉经曰妊娠四月欲知男女法左尺偏大为男右尺偏大为女左右尺俱大生二子大者如实状左疾为男右疾为女俱疾生二子既分左右脉疾又云流利相通又云两手闗脉大相应乃是左右尺脉疾大上与闗大相应又流利相通与寸通应但分左右尺以别男女左阳右隂以位定也池氏以左疾为左寸心部属太阳经以右疾为右寸肺部属太隂经盖惑于脉赋太隂洪而女孕太阳大而男孕不知脉赋惑于脉诀之差盖脉赋脉诀皆窃叔和之名以行世所述之脉醇疵相半声律之赋晋代未有而世鲜知其非明于医者间亦改之一二而未能尽正云左手太阳浮大男右手太隂沉细女脉经曰得太隂脉为男得太阳脉为女太隂脉沉太阳脉浮又云左手沉实为男右手浮大为女左右手俱沉实猥生二男左右手俱浮大猥生二女李氏虽改脉诀沉细为沉大犹未知太阳脉浮非男脉经作女诊也太隂脉沉非女脉经作男诊也又以太阳为左手心部太隂为右手肺部是又惑于脉诀脉赋之差徇池氏以舛注舛之非也脉经虽曰大阳脉沉为男太隂脉浮为女亦不明言以何经为太阳太隂当于何部诊之不若脉经后条浮大为女沉实为男为明白故依后条改之诸阳为男诸隂女指下分明长记取脉经曰左右尺俱浮为产二男不尔则男作女生左右尺俱沉为产二女不尔则女作男生前云右浮大为女左沉实为男是独以左右脉各异立言今左右俱浮为二男俱沉为二女是并左右两尺脉一同以立言其于诸阳男诸隂女未当差也左沉实左疾左偏大与俱浮或以脉或以位皆阳也右浮大右疾右偏大与俱沉或以脉或以位皆隂也此二句总结男女分诊定法也已上辨四月之后妊娠男女之诊母乘子兮纵气露妻乘夫兮横气助子乘母兮逆气参夫乘妻兮顺气䕶仲景谓脉有相乘水行乘火金行乘木曰纵谓其气直恣乘其所胜也火行乘水木行乘金曰横谓其气横逆反乘所不胜也水行乘金火行乘木曰逆谓子加于母其气逆也金行乘水木行乘火为顺谓由母至子其气顺也李晞范不知此论相乘脉中夫妻母子却作人身形之夫妻母子解之理不能通然脉诀引此以诊别男女妊形据脉经别载于前不载在诊妊娠之条夲只是取仲景所论相乘之脉脉诀不䏻甄别混引以歌妊娠今姑依仲景解之此四句元在后今移在此与纵横逆顺从类其纵顺二脉改作仲景元文左手帯纵两箇儿右手帯横一双女左手脉逆生三男右手脉顺生三女寸闗尺部皆相应一男一女分形証已上十句皆脉诀自撰之辞恐难以诊妊娠男女之别也且相乘之脉乃五藏之邪发为病証见之于脉妊娠乃隂阳和平阳施隂化以成形岂有逆于理乘于蔵现于脉用为男女之诊又寸闗尺皆应即是左右手前后如一也即脉经所谓三部浮沉正等之脉何以应一男一女乎已上系脉诀差取仲景所论相乗之脉以论妊娠今条其非如前往来三部通流利滑数相参皆替替阳盛隂虚脉得明遍满胸堂皆逆气此言恶阻之証之脉小儿足日胎成聚身热脉乱无所苦汗出不食吐逆时精神结备其中住此亦谓恶阻証也脉乱盖为滑数而躁疾也非谓恶乱无次序者此八句皆谓妊娠疾脉有时子死母身存或即母亡存子命牢紧强弦滑者安沉细而微归泉路沉细而微谓三部俱如此凶兆也此四句论妊妇生死脉証之别妊妇杂病生死歌血下如同月水来漏极胞干主杀胎亦损妊毋须忧虑争遣神丹救得回通真子曰此只论漏胎候也夫胎之漏或食动胎之物或因热毒之气侵损或因入房劳损损轻则漏轻损重则漏重但漏血尽则死然安胎有二法因母病而动胎但治母疾其胎自安若胎有不坚致动母因以病但治胎则母自安妊娠心腹急痛歌心腹急痛面目青冷汗气絶命必倾血下不止胎冲上四肢冷闷定伤身妊娠倒仆损伤歌堕胎倒仆或举重致胎死在腹中居已损未出血不止冲心闷痛母魂孤妊妇伤寒歌伤寒头痛连百节气急冲心溺如血上生㸃班赤黒时壮热不止致胎灭呕吐不止心烦热腰背俱强脑痛裂六七日来热腹中小便不通大便结见此証不损胎而妊母亦或致死治法详见活人书产后伤寒歌产后因得热病临脉细四肢煖者生脉大忽然支逆冷须知其死莫留停脉盛身热得之伤寒产后热病脉必洪大难便以脉大为死証必遵内经仲景诸书依法汗下若脉不为汗衰而仍大是为隂阳交乃可㫁死汗后脉静乃可㫁生岂可以病在表里未行治去遽以脉细为生四肢冷煖当参以病証或阳厥隂厥或作汗而厥今脉诀所歌胶柱刻舟之论产难生死歌欲产之妇脉离经沉细而滑也同名夜半觉痛应分诞来日日午定知生脉经曰离经其脉浮设腹痛引腰嵴为欲生也但离经者不产也又云其脉离经夜半觉日中则生也经者常也谓离其常处为离经假如妊妇昨日见左沉实为男之脉今日或脉浮是离其寻常之脉而异于平日又且腹痛是知将诞也通真子引难经一唿三至曰离经为解李晞范又引难经一唿一至曰离经以解沉细而滑皆非也难经言损至二脉虽同名离经其脉与理则不同且脉经明言离经其脉浮也不曽引援难经之文今脉诀因其言脉浮又添沉细而滑同名离经盖以前所诊男女脉或云浮大为女若只脉浮为离经若平常见浮大为女之脉何以辨离经故又増沉细而滑以见离浮大之常经为沉滑也圣恵方云夜半子时觉腹痛来日午时必定生产谓子午相冲正半日时数也通真子曰夜半痛日午生此言恐未为的又曰腹痛而腰不痛者未产也若腹痛连腰痛甚者即产所以然者肾系于腰胞击于肾故也诊其尺脉转急如切绳转珠者即产也生产有难易痛来有紧慢安可定半日当㫁以活法身重体热寒又频舌下之脉黒复青及舌上冷子当死腹中须遣母归冥面赤舌青细寻看母活子死定应难唇口俱青沬又出母子俱死总髙拚面青舌青沫出频母死子活定知真不信若能看应验寻之贤哲不虚陈脉指南作面青舌赤盖面以候母舌以候子今云子活合以舌赤为是若云舌青则与前面赤舌青母活子死之候相反若胎先下其子得活如未下子母俱亡自身重体热寒又频至此并不用脉只以外候参决子母生死盖以临产脉不可攷但当以察色而知之新产生死歌新产之脉缓滑吉实大弦急死来侵若得沉重小者吉忽若坚牢命不停寸口濇疾不调死沉细附骨不絶生审看此候分明记长须念取向心经脉经曰产后寸口脉焱疾不调者死沉㣲附骨不絶者生今脉诀𫐠脉经作歌既用其文不明其理擅改焱为濇其意以为濇滞疾驶并行方可言不调反以焱疾为非是不知脉濇则不疾脉疾则不濇其不调者以焱疾也产后失血多五藏虚故以缓滑沉㣲不絶为脉应病濇为少血亦应病之脉惟焱疾不调匀则脉形之速焱浮于上故云死一字之差生死顿异小儿生死候歌通真子曰经云六嵗以下为小儿十八以下为少年二十以上为壮年五十以上为老年其六嵗以下经所不载是以乳下婴儿病难治者皆无脉可以考也中古有巫方立小儿颅𩕄经以占夭夀疾病生死相𫝊习有少小方焉迄乎晋宋推诸苏家又有巢氏作小儿病源候论今脉诀此歌乃万分之一尔愚谓自宋以来専小方脉者稍多如钱氏朱氏张氏㓜㓜新书全婴书婴孩寳鑑活㓜口议冯氏妙选寳秘方及诸家名方必博覧方可况小儿之脉当以大指展转分按三部且其脉未定当以察形色为上工诸胎中诸变蒸五疳急慢惊风疮疹与大人殊其他杂病与大人治疗则同但药剂有大小轻重小儿乳后辄呕逆更兼脉乱无忧虑脉经曰是其日数应变蒸之时身热脉乱汗不出不欲食食辄吐哯者脉乱无苦也弦急之时被气纒脉缓只是不消乳脉经曰小儿脉沉者食不消脉诀云缓非也紧数细快亦少苦虚濡邪气惊风助脉经曰紧为风痫本事方同今脉诀作虚濡非利下宣肠急痛时浮大之脉归泉路此非脉经小儿脉内所述已详解在下利㣲小却为生下脉经畧举数脉立証以备其书是一脉自为一証李晞范乃总为吐后脉証何见之不明且小儿吐有数等今脉乱之吐乃歌变蒸之候小儿外証十五候歌眼上赤脉下贯瞳人𩕄门肿起兼及作坑鼻干黒燥肚大筋青目多直视覩不转睛指甲黒色忽作鵶声虚舌出口啮齿咬人鱼口气急啼不作声蛔虫既出必是死形用药速急十无一生附録辨竒经脉两手脉浮之俱有阳沉之俱有隂阳隂皆实盛者此为冲督之脉也冲督之脉者十二经之道路也冲督用事则十二经不复朝于寸口其人皆苦恍惚狂痴否者必当犹豫有两心两手阳脉浮而细㣲绵绵不可知俱有隂脉亦复细绵绵此为隂硚阳硚之脉此家曽有病鬼魅厥死苦恍惚亡人为祸诊得阳硚病拘急隂硚病缓尺寸俱浮直上直下此为督脉腰嵴强痛不得俛仰大人癫疾小儿风痫脉来中央浮直上下痛者督脉也动苦腰背膝寒大人颠小儿痫尺寸脉俱牢此为冲脉胸中有寒疝也已上元具浮脉条下脉来中央坚实径至闗者冲脉也动苦小腹痛上抢心有瘕疝絶孕遗失溺脇支满烦横寸口边丸丸者任脉也若腹中有气如指上抢心不得俛仰拘急脉来紧细实长至闗者任脉也动苦少腹绕脐下引横骨隂中切痛已上元具实脉条下吴先生云五蔵六府之经分布手足九十二脉鱼际下寸内九分尺内十分者手太隂肺经之一脉也医者于寸闗尺辄名之曰此心脉此肺脉此肝脉此肾脉非也两手三部皆肺藏脉而分其部位以候他藏之气焉耳其说见于素问脉腰精㣲论而其所以之故则秦越人八十一难之首章发明至矣是何也脉者血之流𣲖气使然也肺居五藏之上气所出入门戸也脉行始肺终肝而后复㑹于肺故其经穴名曰气口而为脉之大㑹一身之害必于是占焉脉诀刋误卷下脉诀刊误附録钦定四库全书脉诀刋误附録明汪机撰诊脉早晏法歧伯曰诊法常以平旦隂气未动阳气未散饮食未进经脉未盛络脉调匀气血未乱故乃可诊有过之脉切脉动静而视精明察五色观五藏有余不足六府强弱形之盛衰以此参伍决死生之分十二经皆有动脉独取寸口以决五藏六府死生吉凶之候者然寸口脉之大㑹手太隂之动脉也脉行五十度周于身而复㑹于手太隂太隂者寸口也即五藏六府之终始故取法于寸口寸闗尺脉经曰从鱼际至髙骨却行一寸其中名曰寸口从寸至尺名曰尺泽故曰尺寸寸后尺前名曰闗阳出隂入以闗为界阳出三分隂入三分故曰三隂三阳阳生于尺动于寸隂生于寸动于尺五藏六府脉所出左寸心小肠脉所出左闗肝胆脉所出左尺肾膀胱脉所出右寸肺大肠脉所出右闗脾胃脉所出右尺命门三焦脉所出五藏平脉心脉浮大而散肺脉浮濇而短肝脉弦而长脾脉缓而大肾脉沉而软滑六府平脉左寸手太阳小肠脉洪大而紧左闗足少阳胆脉弦大而浮左尺足太阳膀胱脉洪滑而长右寸手阳明大肠脉浮短而滑右闗足阳明胃脉浮长而滑右尺手少阳三焦脉洪㪚而急四时平脉凡诊病须先要识时脉胃脉与蔵府平脉然后及于病脉三部所主诊脉之时人臂长则疎下指臂短则密下指寸为阳为上部闗为隂阳之中为中部尺为隂为下部凡此三部之中毎部各有浮中沉三候三而三之为九候也持脉之要有三曰举曰按曰寻诊候推移指法察脉须识上下来去至止六字不明此六字则隂阳虚实不别也诊脉须辨表里虚实四字脉者血气之先也气血盛则脉盛气血衰则脉衰气血热则脉数气血寒则脉迟气血㣲则脉弱气血平则脉治又长人脉长短人脉短肥人脉沉瘦人脉浮性急人脉急性缓人脉缓左大顺男右大顺女男子赤脉常弱女子赤脉常盛此皆其常也反之者逆脉贵有神凡取脉之道理各不同脉之形状又各非一凡脉之来不必单至必曰浮而弦浮而数沉而紧沉而细之类将何以别之大抵提纲之要不出浮沉迟数滑濇之六脉也脉之提纲不出六字者盖以其足以统夫表里隂阳冷热虚实风寒燥湿藏府血气也八段锦第一平铺三指濶第二三部准髙骨第三指法定宗源第四通融叶于一第五观形勿泥形第六闻声不在声第七发言须当理第八慈悯济苍生怪脉雀啄连来三五啄屋漏半日一㸃落弹石硬来寻即散脉经曰脉来如弹石去如解索者死搭指散乱真解索鱼翔似有一似无虾游静中跳一跃寄语医家子细看此脉一见休饵药矫世惑脉论夫脉者本乎荣与卫也而荣行于脉之中卫行于脉之外茍藏府和平荣卫调畅则脉无形状之可议矣或者六滛外袭七情内伤则藏府不和荣卫乖谬而二十四脉之名状层出而叠见矣是故风寒暑湿燥火此六滛也外伤六形之脉则浮为风紧为寒虚为暑细为湿数为燥洪为火此皆可以脉而别其外感之邪也喜怒忧思悲恐惊者此七情也内伤七情之脉喜则伤心而脉缓怒则伤肝而脉急忧则伤肺而脉濇思则伤脾而脉结恐则伤肾而脉沉以至悲则气消而脉短惊则气乱而脉动此皆可以脉而辩其内伤之病也然此特举其常而以脉病相应者为言也若论其变则有脉不应病病不应脉变出百端而难一一尽凭于脉矣试举一二言之张仲景云脉浮大邪在表为可汗若脉浮大心下硬有热属藏者攻之不令发汗此又非浮为表邪可汗之脉也又云促脉为阳盛宜用葛根黄芩黄连汤若脉促厥冷为虚脱非灸非温不可此又非促为阳盛之脉也又云迟脉为寒沉脉为里若阳明脉迟不恶寒身体濈濈汗出则用大承气此又非诸迟为寒之脉矣少隂病始得之反发热而脉沉宜麻黄细辛汤㣲汗之此又非沉为在里之脉矣凡此皆脉难尽慿之明验也若只凭脉而不问症未免以寒为热以表为里以隂为阳颠倒错乱而夭人长夀者有矣是以古人治病不専于脉而必兼于审症良有以也柰何世人不明乎此往往有病讳而不言惟以诊脉而试医之能否诊之而所言偶中便视为良医倾心付托笃意委任而于病之根源一无所告药之宜否亦无所审惟束手听命于医因循遂至于死尚亦不悟深可悲夫彼庸俗之人素不嗜学不识义理固无足怪近世士大夫家亦未免狃于此习是又大可笑也夫定静安虑格物致知乃大学首章第一义而虑者谓处事精详格物者谓穷致事物之理致知者谓推极吾之所知凡此数事学者必甞究心于此先正又曰为人子者不可以不知医病卧于牀委之庸医比之不慈不孝夫望闻问切医家大节目也茍于临病之际惟以切而知之为能其余三事一切置而不讲岂得为知医乎岂得为处事精详乎岂得为穷致事物之理而推极吾之所知乎又岂得为父而慈为子而孝乎且医之良亦不専于善诊一节茍或动静有常举止不妄存心而忠厚发言而纯笃察病详审处方精専兼此数者亦可谓之良矣虽据脉言症或有少差然一脉所主非一病故所言未必尽中也若以此而遂弃之所谓以二鸡子而弃干城之将乌可与智者道哉姑以浮脉言之脉经云浮为风为虚为气为呕为厥为痞为胀为满不食为热为内结等类所主不下十数余病假使诊得浮脉彼将㫁其为何病耶茍不兼之以望闻问而欲的知其为何病吾谓戞戞乎其难矣古人以切居望闻问之后则是望闻问之间已得其病情矣不过再诊其病看病应与不应也若病与脉应则吉而易医脉与病反则凶而难治以脉参病意盖如此曷甞以诊脉知病为贵哉夫脉经一书拳拳示人以诊法而开卷入首便言观形察色彼此参伍以决死生可见望闻问切医之不可缺一也岂得而偏废乎噫世称善脉莫过叔和尚有待于彼此参伍况下于叔和万万者耶故専以切脉言病必不能不至于无误也安得为医之良抑不特此世人又有以太素脉而言人贵贱穷通者此又妄之甚也予甞考其义矣夫太者始也初也如太极太乙之太素者质也本也如绘事后素之素此盖言始初本质之脉也始初本质之脉果何脉耶则必指元气而言也东垣云元气者胃气之别名胃气之脉蔡西山所谓不长不短不疎不数不大不小应手中和意思欣欣难以名状者是也无病之人皆得此脉以此脉而察人之有病无病则可以此脉而察人之富贵贫贱则不可何也胃气之脉难以形容莫能名状将何以为贵贱穷通之诊乎窃视其书名虽太素而其中论述畧无一言及于太素之义所作歌括率多俚语全无理趣原其初志不过託此以为徼利之媒后世不察遂相传习莫有能辩其非者或又为之语曰太素云者指贵贱穷通禀于有生之初而言也然脉可以察而知之非谓脉名太素予曰固也然则太素之所诊者必不出于二十四脉之外矣夫二十四脉皆主病言一脉见则主一病贫富贵贱何从而察之哉假如浮脉其诊为风使太素家诊之将言其为风耶抑言其为贵贱穷通耶二者不可得兼若言其为风则其所知亦不过病也若遗其病而言其为贵贱穷通则是近而病诸身者尚不能知安得谓之太素则逺而违诸身者必不能知之也盖贵贱穷通身外之事与身之血气了不相干安得以脉而知之乎况脉之变见无常而天之寒暑不一故四时各异其脉不能必其久而不变是以今日诊得是脉明日诊之而或非春间诊得此脉至夏按之而或否彼太素者以片时之寻按而㫁人一生之休咎殆必无是理然纵使亿则屡中亦是捕影捉蛇彷彿形象安有一定之见哉噫以脉察病尚不知病之的而犹待于望闻问切况能知人之贵贱穷通乎使脉而能知贵贱穷通则周公之易邵子之数希夷之相子平之命皆不必作矣何圣人之不惮烦也何后世不从其脉之简便而犹以卜占风鑑星命而谈不絶口哉且脉肇于岐黄演于秦越而详于叔和徧考察难脉经并无一字语及此者非𨼆之也殆必有不可诬者矣若果如太素所言古人当先为之矣又何待后人之驰骋耶巢氏曰太素脉者善于相法特假太素以神其术耳诚哉言也足以破天下后世之惑矣又有善伺察者以言餂人隂得其实故于诊按之际肆言而为欺罔此又下此一等无足论也虽然人禀天地之气以生不能无清浊纯驳之殊禀气之清者则必形质清血气清而脉来亦清清则脉形圎浄至数分明吾诊乎此但知其主贵与富而已若曰何年登科何年陞授何年招财何年得子吾皆不得而知矣禀气之浊者则必形质浊气血浊而脉来亦浊浊则脉形重浊至数混乱吾诊乎此但知其主贫与贱而已若曰某时招悔某时失财某时损妻某时尅子吾亦莫得而知矣又有形浊而脉清者此谓浊中之清所主得意处多而失意处少也质清而脉浊者此谓清中之浊所主失志处多而得志处少也又有形不甚清脉不甚浊但浮沉各得其位大小不失其等亦主平穏而无大得䘮也富贵而夀脉清而长贫贱而夭脉浊而促其或清而促者富贵而夭也浊而长者贫贱而夀也其他言有所未尽义有所未备学者可以准此而类推是则吾之所谓以脉而知人富贵穷通者一本于理而论也岂敢妄为之说以欺人哉噫予所以着为是论者盖以世之有言太素脉者靡不翕然称美不惟不能以理折又从而延誉之于人纵使其言有谬隂又与之委曲而影射此所谓误已而误人者也果何益之有哉又有迎医服药者不惟不先言其所苦甚至再三询叩终于黙黙至有𨼆疾而困医者医固为尔所困不思身亦为医所困矣吁可慨也夫此皆世之通患人所共有故予不得不详论之以致夫叮咛之意俾聋瞽者或有所开发焉孟子曰予岂好辩哉予不得已也论濇脉弦脉脉大必病进论脉说脉诀刋误附録