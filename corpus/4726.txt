龙虎精微论正统道藏三家本一卷正一部三篇同卷龙虎精微论三要逹道篇六根归道篇龙虎精微论粤若太易未分莫之名状太极既始遂有混成中含眞一之精实爲天地之母四象因之而建立万物由之以生成炎烈火中出飞龙之矫矫泓澄水底跃走虎以耽耽阴阳莫能测其情鬼神无以窥其迹圣人有作潜开造化之源学者精心遂启希徴之旨则金丹之道可得而言且夫眇觌幽深秘在铅火离宫有气向甲乙以生华坎位腾精入庚辛而结粹金胎神室肇建丹台圣母华池爰开药祖所以阳鑪阴鼎法天地之元规刚火柔符凝寒暄之大柄回旋八表依约五行取三百八十之卦爻循环火内盗四千三百之正气来入鼎中春夏秋冬顷刻而更相代谢子午卯酉逡巡而不越准绳任二十四气以推迁俾七十二候之罗络促岁功于月内寒暑无差陷月候于日中弦望有则从子至已纯阳用事而进阳符乃内阴而求外阳也自午至亥纯阴方兴而退阳火乃外阳而附内阴焉周流六虚往来上下水火运转动静无常故得龙虎相交向鸿蒙而有象夫妻合体从恍忽以成形是以坎作阳男而居阴位阴中阳附故金虎见于水间遂爲月魄离者阴女而处阳方阳中阴生乃汞龙出于火内故曰日魂至于神室范围象如鸡子两弦相合一体混同爰从否泰之中承兹交感之气养鄞鄂树立根基以至凝然遂成神物其或抽添过度进退失期符火有差寒暑不应则阴阳乖殊四方成水旱之灾天地分崩万物有流离之变和气由兹而不降眞精自此而莫留盖运火之失宜匪用药之有异也必若辨铅认汞识水知金躬受秘闻亲传大诀取黄芽于铅内化出金田散白雪于砂间搆成神室中央作鼎法象干坤四面行符循环日月阳升阴退阴进阳错蟾光盛而金水成形兔影灭而龙虎伏体岁月既满功用方神浸以澄波浴之寒夜半圭入口向五内以云蒸一剂才终已金身而霞举此得之者也夫铅火之始终虽得其铅复难其火每精思于至理固难测于玄机苟不从师终无自悟徴矣妙矣神哉圣哉若自得其眞则不言而可信或终迷其趣必忠吿而见疑遂有妄出胷襟恣爲穿凿依约经旨饰说虚谈虽强名略同而至道殊邈窃唿二气诳号灵砂以磂黄爲阳铅用水银作阴汞亦运水火还设鼎鑪徒成殷鲜之形可供藻绘之用而又桑霜雪水各见煎熬草汁木灰竟闻收採或以便液而鍊或以粪秽而烧或将古井之污泉认爲神水或取草头之露颗唤作河车鍊咸爲铅抽砂作汞或以金银之合杂或将砂汞之调和五金平用于鑪中八石同烹于鼎内如此则虚劳岁月枉费资财遂使白首成空死心神之不实丹台莫到向沦谢以何逃此失之者也殊不知至药者乃天地之极灵爲出世之要道採阴阳五行之气取日月四象之精自无形而入有形从有物而至无物死生永度变化无穷向云汉以高跻与穹昊而齐久岂将凡朽之用可并神灵者哉愚窃慕长生深探至理虽莫窥其堂奥亦粗晓其津涯终冀获遇高眞恭闻寳训证成妙道以拔尘笼常默默以爲怀每兢兢而在念藏于绛府莫漏徴言今乃覼缕再三敷舒不已者岂敢评量于天道固非泄慢于天机其如着怀亦有所自盖欲招同志养素之士结絶俗深识之流共弃浮荣相期巖谷耳复以诗一十首系之于末其一识汞知铅辨火金还丹深旨杳难寻若将世上凡常物白首虚劳枉用心其二泓澄水底深藏虎烈火光中密有龙调燮阴阳无舛错自然蟾彩入乌中其三五行妙用循环转相贼相生变化成若遣世人皆会得便应倾国彩云迎其四震龙张鬛欲腾方兑虎神威又捉将二气混成归一体可知金鼎道非常其五化女成男事可论转南成北道弥尊人间无限神仙药指与翻疑是诳言其六四千三百眞精炁上帝潜移顷刻中火记盈编藏祕旨谁知年月日时同其七星堂独照满皇都万里天河注玉湖碧浪腾波归大海黑云叆叇化玄珠其八朝元羽液频将鍊莫把灵乌暗处舒往往求生多此用迷徒失路怨清虚其九癸水连天济海涯庚辛产鍊木精华坎离二女调和聚同化相生共一家其十志操兴功修寳殿碧霄池畔长铅花复来再会成姻眷日日常般渐渐加庄老火候凡人欲行此周天火候先须絶嗜欲减食味若常洁食方爲合宜也不可贪财逐利凡欲行持之时先行导引凡事略略爲之要开关脉能引多般尤更良矣又勿使疲困致损精神殊不妙也导引大纲略云下项摆掣四肢以手大摆以足大踏歩行又以一脚踏地一脚悬空向前踏空令响手托山势以手交扠指掌仰上放脱手直上托以两脚用力踏地少时拽弓势以两手左右挽如搜弓之势又侧身如射鵰之势左右为之又以两手交抱项后揺上截身连头动也脚膝亦要摩拢赤泽并干浴更以手相摩热熨气海穴之上下亦握固两手指历历令响然后叩齿集神又振天皷三十六下以左右手按鼻左右是制七魄也又唿三魂名爽灵胎光幽精数遍或只一遍先闭定气久然后呵遂出败宿食秽气又直舒展手足令气出指梢又想青龙白虎朱雀玄武于前后左右黄气罩身此即五脏眞形然后息定意欵乃作用打爻阳爻每一爻以息定来去匀俟出息时留一半便闭息以意助取自己元气上至层环已上乃鼓住咽下咽时取左边下转面向右咽取三十六足如初行三两歇了三十六亦可仍须想咽下田层环穿胃神口过入丹田却放气出入再调息候又打一爻每三十六咽下想时依上法过神口直入丹田中每咽下时令气嗢嗢汩汩历历而作声如此打尽六爻计合二百一十六数然后想一齐聚于丹田中将身左右摇动五七遍更以手摩气海上下助之于十二时中阳时打阳爻阴时打阴爻打时须闭目万虑俱絶不得鑯毫挂心卯酉二时属沐浴不行若或以午后尽为阴子后尽为阳之时只是背着阴阳五行眞的矣今须且依他此本午后五时行阴卦子后五时行阳卦所以此本中言午后行坤每一时一卦除数目在前本目共一百四十四是外其余次第皆一般每一季一次起火烧之发火行径一如君侯所烧法一般略而不书所行炁已是火候所烧滞浊也行一年小成二年中成三年变质六年六阴退六阳备名系仙籍九年可以超昇初时须服饵以助之阴德以扶之淡默以养之同道一二以借之复不拘山林与城市而皆可居也不可借自己所着者鞋履衣冠与人恐损功力或依水靠林得为中若城樊𠪨市即其上耳夫庄老之本道德之源铭之佩之珍之守之自然成功也龙虎精微论