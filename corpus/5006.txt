吕帝文集重刋道藏辑要吕帝文集目录大洞玉经序玉皇本行集经直解序太上慈凡度厄千眞雷懴序文昌帝君孝经序玄帝七品经序西河萨祖元阳大帝救苦经序文昌帝君玉局心懴序北斗九皇新经自序慈航无极宝懴原序金丹示掌初编序葫头集自序金丹内炼自序放生会序自序传终南得道记江州亭自记东岳庙碑记问松子仙游记八仙巖赋羣仙高会赋内丹赋登仙赋黄鹤赋忠孝诰总论人道论叅同论孝养荐先合论力行功过论士子遇合因缘论道魔问答杂说训世说叅说诵经说度斗疏戒性文戒贪文戒杀文戒心术文戒口罪文戒刀笔文戒争讼文求子文戒淫文造就文劝孝文劝弟文劝信文劝义文劝读书文劝教子文劝积善文劝知命文重示教孝文重示戒淫文炼心文叅一通三文纒绵之文所以愁文夀文一夀文二夀文三无声之文夀周子吕帝文集题词夫文以载道而人道法天天之文见于日月星辰云汉昭垂而爲宇宙所共尊仰焉吾帝师人天之一至文不二凡游行三界之中随在指点接引羣伦至言至文散佈者何可编纪顾人卽见闻所及收辑成帙以名之爲集亦犹卽覆载而见天地天地自大而覆载固如是也卽照临而见日月日月自广而照临固如是也今卽文以证道卽道以合天庶几乎可以由偏印全由浅得深矣故合而观之经亦文也潜而玩之文亦经也此一帙也谓与三洞眞文交光可也宏教弟子柳守元熏沐题词吕帝文集序亮以生逢汉季承命出山日征逐于南北东西而希心静沕未尝一日忘草庐风度也因是奉诏重霄幸从诸眞各圣后赞化金阙得闻紫极玄元之祕万原归极三教合符诸天大法之宗总不外此度人超刼之旨我道祖吕慈尊屡奉玉勅普度众生上下千古此心此愿无穷期无息地也说法遍大千飞鸾游寰宇厯坛地以数百千计其隐见至神而莫测其愿力至广而难量山之巓水之涯阛市都城一日厯遍一身化万征于法力见乎歌謡极之凡有血气之伦罔不叨慈济之恩愿是以天下后世无不共仰慈尊此亦如日月之丽天人人共瞻而共戴慈尊之化度也不易端倪而流传人间之集几家喻而戸晓矣集中文章之可得而闻者极人伦日月之常经寓玄元微妙之秘谛上中下士得其门者皆在济度无遗之列此岂以文章显着哉然卽此以进求之深造自得之士必有相与抚卷而神会者矣亮于圣会趋班适同光照大觉法坛坛中士爲慈尊重订全集迺爲序于第五卷之简端汉丞相诸葛亮书吕帝文集重刋道藏辑要文集孚佑上帝纯阳吕祖天师着大洞玉经序道可得而言乎不可得而言也道可得而秘乎不可得而秘也道不容终秘又难以言传二者之所不居而经典之所由宣示也经之旨有在于言字之内者由浅以厯深有在于玄微之际者由表以窥里得其解者抉经之心司道之契卽经中之语言文字符箓咒诀均可不存得言忘象筌蹄可弃然知之者鲜矣故古来高眞上圣有不能不由解识而入则经之爲予以津梁使登彼岸其度济之益莫可名言至于消灾救劫拔厄延生乃灵通所藴万古不磨其神妙固出于言思拟议之外者也兹编乃元始天王爲神禹治水鎭伏诸渎而传厥后一授于天台再授于七曲奉而行之皆证妙果不特爲救护小劫也今夏南水盛涨侍坛超子曾爲河帅故欲其积诚感召以应天和幸觉子等同志赞勷发愿刋刻大洞玉经以弭患于未然志良善也夫此经之足以消弭水厄已着于文帝前叙征信已久自不必更述故爲阐传道之初旨更爲述复刋之由以付诸子尙望读是经者窥测玄奥其大义不外以人合天其究竟归于以天从人学道者知人所固有之天复无始以来自然之天天外之天旣得而本心之天全矣玉皇本行集经直解序经以载道有经而道始显注以阐经有注而经始明道固赖有经也而经尤赖有注欲道显而经明舍注无由也玉皇本行集经所言者在人合天之功成已成物之理其意深其旨远苟非有注以表章之则后学之人何所缘而入圣眞之路然远行者必先自迩登高者必先自卑置其卑者迩者而图其高者远者玄门中无是躐等之学也盖作经者有文中之意有意中之文以在天之玉皇譬在人之玉皇心之有主者卽爲帝座身之从令者便是诸眞此文中之意高且远者也天尊凭几而钖命淸众侍侧而请业权十七之光明圣凡解脱成三十种功德人鬼超昇此意中之文迩且卑者也卑迩者人之所可知高远者人之所不可知发明其所可知俾读者了然于心目之间而其所不可知者俟读者静会语言之外层累而升由渐而入则道于此显经于此明成眞作圣于此而得路若夫侈陈虚无高谈𣺌冥丛杂芜秽使诵习之士烦闷厌倦掩卷而不欲竟其观殊非黄子正元付梓之心亦非予传注之心也刻成问世谓爲痴人说梦予所不辞谓爲隔靴搔痒予亦所不辞太上慈凡度厄千眞雷懴序天不言示之以行与事圣有言传之以经与典知行与事而悟不言之理者世有几人哉读经与典而感有言之教者我庶几遇之故淸甯各奠以后三教并谈儒明五伦释宣九品道立三乘无非觉凡子之迷途爲上达者作指南耳奈何世风愈下人心日漓帝训王谟爲取功名之捷径而恶端滋矣仙经佛典爲起贪痴之根本而幻惑多矣太上所以哀悯凡愚垂是宝文先谈虚皇高圣而道脉之由来着次谈治世神眞而道力之弥纶广终言阴山果报而道法之功行宏俾世上诸生之懴罪有由悔心有路其感善创逸之功岂浅鲜哉由是知日月之临有照有不照三光之明有及有不及而雷声所发惊于耳惕于心愚智皆同人各合一世间君子读斯文者直使三教已陈之迹于此更新上帝好生之意由斯益振则过化存神之妙此懴眞与天地同流岂云小补已哉文昌帝君孝经序夫孝者天经地义自天子至庶人莫有能外者也末世士夫每以庸近忽之故或事绩表着寰区而庭帏不无遗憾试思功名未立犹可诿之时命若伦常少舛本之不植遑问枝叶乎夫当我身成立之际父母之精力渐已衰零虽孳孳爱日犹恐时不我待而忍蹉跎荏苒贻他年风木之悲静言以思泪下涓涓矣虽然处富贵之孝易处贫贱之孝难处康甯之孝易处疾痛之孝难孝之在养口体者易孝之在养志者难富贵者备物聚顺谅不爲靳若箪瓢菽水则惓惓之隐愈切康甯者从容色笑可以承欢若侍寝延医则恳恳之情弥笃至于养在口体卽中人尙可勉爲若亲意所注亲力未逮必委曲以全之神相契而气相孚可谓视听于无形声矣总之此身爲父母之身此心卽父母之心守其身斯无负其身一其心斯不愧其心顺之中不忘规敬之中有深爱咫尺不间于千里一日卽可以百年推之一出一入有爲亲辱者造次不敢妄作一言一事可爲亲荣者竭蹶在所必爲斯不愧孝子之目与所以出则爲国家之良臣处则爲鄕闾之庄士孝岂不切于人而人顾可庸近忽之也耶我梓潼帝君顺理推情凖今酌古作爲是经垂诸不朽实牖世之金鑑度人之宝符与世所传孝经十八章相表里滇南董子良材曾作直解以便愚蒙崔大夫杰者寄任封疆素敦伦纪于部署之暇发心梓行此不独尽一巳之孝且教人人同尽其孝而并欲后之君子咸臻于孝域也予嘉其衷因爲之序玄帝七品经序臣巖恭遇元始天主慈悯浊世苦恼勅允卑员演经度劫䝉颁天懴芸香珥笔抉金简瑶函之祕发洞微明宸之奥开臣等臆障释多生积愆下及尘寰法雨溥润日月所照风雷所至一切含灵无不被泽援拯万世苦海无等无伦诚宝典也臣灵一粟之莹光厯多生之幻㲉仰精大道得出轮回始还丹于阆苑继备员于玉淸慙玄功之难极愧行力之未充矢志普度吁请玉宸勅龙沙显迹阐八品警世之文于金陵复叩金阙允演度劫之章于鄂渚欲令人人体行日日进善是臣心矣实所愿也无如近世愚盲多染欲障难捐结习有舌架慈航心运剑㦸者有泽惠及于昆虫而忠孝踈于君亲者有轻施好济而亏心暗室者犯金科玉律而罔顾闻地府天曹而不畏万罪千条罗成重刼水火旱蝗兵疫叠收南赡惟最仁威恻怛表奏九重允演七品灵章重宣化导经旨幽邃阐明生化升降出入妙理慈悲广大指示顺逆善恶祸福报应昭彰至于虙疫威力念佛功德裕国夀民无踰斯典复䝉发天懴括诸经之髓旷劫难逢宣列圣之功焚顶莫酬惟期娑婆世界人人信受戸戸传诵俾灵风溥播仁威博济之诚梓潼代演之功永不朽矣臣亦愿彰圣谛援引羣氓谨序西河萨祖元阳大帝救苦经序代天说法悯一切众生不明本来不知觉路如行大荒之中及至半途后路忽䧟惟有向前而已当前又有铜墻铁壁无可着脚处欲向左行深堑万丈若于右行悬涧千寻苟若于此一失足跟悔之无及何以说欲障易化理障难除非明明现现认贼作子则死木稿灰无想爲眞一谓弄虚灵一谓断种性岂非一左一右丧身之地须欲仍放本辉念兹在兹一破疑团自现觉体自然意入无意意无所意情归不情情无所情不见不闻无声无臭若至于此仍莫认着一着总非百无一是所谓望道而未之见眞尙不着何况幻妄觉尙不着何况虚假所以此中境界非色非空非显非微只有疑处无有信处实有所在当观念之所自起自何所了知起处便知落处久久而见起念之始久久而见念始之先所谓悯一切众生者有畏其高矣美矣未可几及远哉大哉未可卒至有轻其寸茎之璧甯云照乘可比味淡无滋岂可琼瑶相配此所以知者过而愚不及故因西河救苦经而爲之序文昌帝君玉局心懴序盖闻着书立说讲道明心自昔圣贤其揆一也浮词组织杂技缤纷识者忧之况在天阶又奚取哉孔子犹曰述而不作信而好古后世载籍曰烦义理阙如五经四书置勿复道而徒借以博功名夸声誉又从而託及异端呜唿其亦勿思耳矣予儒人也晚参大道脱弃尘缘名曰修炼成仙实尽本于孝弟忠信高大精微之学故得气行宇宙岂漫言飞昇尸解者流耶世不察以爲方外旁门天高地厚日升月恒又恶用此鬼诞爲也昔吾立教频引孔孟之言与河洛相表里必待学者积累修成无愧无怍然后心神甯灾厉退内功可成天恩可遇卽不幸而杀身成仁亦自贯虹霓驱神鬼安得尽入深山游穷海以爲至人再出耶至于尘凡托迹时隐时现不过悯凡夫之愚谜而稍引之正又安得执途人而语以幽明之故耶每欲自明其说而无从相授幸及今日见元皇命眞官成此心懴整巾肃容再拜而读之不释喟然叹曰是予之志也孔孟之言习而不行以其言虽在其神不灵耳何爲入梵宫见神像又輙从而稽颡祈祷此昧心也亦敬心也反而推之合而行之道在于是玉局之心如此其仁故发而爲文振金玉挟风云沁心脾动肝胆易曰观乎天文以察时变犹是无言之教也夫敬展卷而作颂曰炳炳训言来于玉宸羲文之祕洙泗之眞濯尔魄贯尔神圅关仙尹圯上老人齐俯首觉斯民幽疑扫辟万物皆春北斗九皇新经自序大道浑沦无名无形大道显微有象有声谓之有形有名非大道也谓之无象无声非常道也道在天地未判之先干坤依此而淸甯日月倚此而光明风雷赖之而变化人物借此而成形道在太极旣分之后两仪奠定者此也四象阖辟者此也八卦分列者此也九宫呈现者此也圣人得之而爲圣贤人得之而爲贤神将得之而爲神天仙得之而爲仙愚昧背之而爲愚鬼邪反之而爲鬼固有方土之不同亦关气数之有异淸可以浊淸者自浊也浊可以淸浊者自淸也爲仁由已善由乎自逃乎五行之数出乎二气之外吾今怜尔凡夫之强持不由大道之自然体太上好生之德演元始恩慈之意不惮木铎之震醒而摇金铃以唤发阐玄藴抉秘语继千秋垂万古旣启方便之门戸何敢隐其程途是经也探斗宫之玄奥出九皇之秘密人有一心心有七窍面有七孔孔应乎窍窍应乎斗受南宫之熬炼取北方之温养人无此窍而迷窍不应斗而死元始哀悯众生故垂教法孚佑姑念羣魂故演奥义下方蒸民各各自凛身中主人时时若存符乎元始之炁感乎七元之星庶几乎与大道合一矣慈航无极宝懴原序三代以前有经无懴所最着者道德五千言而已降及后世浑噩日忘浇风日炽卽有经典无以济之遂有懴之一说懴也者所以懴罪也亦以补经之不及也惜当世罔知懴罪反缘爲求福计或谋利或希名私心滔滔异端䗬起其不落于旁门左道也盖已鲜矣故信释崇玄辈每多不振虽日事礼拜而破败相随属斯亦大可悲痛岂懴之无补于人世欤抑彼苍上帝竟不鉴临乃心欤盖先天之道心与道合后天之道道与心通若徒诵诸口而不会诸心此直道之蟊贼耳至于市井庸劣谬称法师倡作𣺌茫邪说辗转传授非但自愚且以愚人遂使凡氓之心汨而莫挽仙圣之道晦而不彰名曰懴罪适以获罪名曰补经之不及实以毁经之成功不亦谬哉不亦谬哉迩因紫阳仙子纂慈航无极宝懴成请序于予予惧世之不察也爰述数言弁夫懴首金丹示掌初编序予自䝉恩师正阳帝君亲授金丹正眞法派得以解脱尘寰证眞成道位列仙班率行相事厯数百载不改初心念念度人挽下愚于沉溺方方阐教指觉路于迷津上柄五雷号令协理阴阳下济三途疾苦去邪归正淸心一点万里俱明静坐参玄无幽不烛非正心以修身大道莫见不存心以养性至理难穷今看世人业染深沉道难化度惟以现身说法第愿脱去凡心助道赞化所谓欲开度人劫先立度人心特设长生图像旣立上达云梯流传尘世斯子孙得云巖而长步秘法亲传使兆民永渡于慈航从兹进列仙班同体太上好生之德兴行妙道共开万类生化之门望弟子等曲体道心咸成妙法庶几流传后世分身化度云尔是爲之序葫头集自序止源以诗字求予者曷故以其句之工字之精而求之乎非也得无以久寄尘寰目皆烟火不谓人间有天上鸾驻喷辞吐秀于影响之间不乏推敲之句讵非世所难觏耶止源之求殆爲是欤虽然未也天有莫测之机世有莫穷之道欲究其机于微奥之中乃不出乎声色之外在声色者卽道之寓也天之风雷云雨地之江湖河汉人之喜怒哀乐此声色之自有者也要如空空入目振振临耳摹其神则心旷冩其意则情怡披之有相读之有音诗固声色中之幻化也然世有声色而道莫之知道之莫知则虽雄词秀句风雨成文不过繁华争艳而不知火𣕤交梨爲何物故曰止源久寄尘寰目皆烟火烟火世之必需不知有烟火者山人之乐趣也山人旣得乐趣于烟火之外则可随机运道于声色之中以故片刻寸管之下而不用推敲所由来也不然山人逸况何独托诸影响之间而与世人唱和争奇乎止源可以知予之婆心也故屡叩而未尝稍拒止源之意谓千古之下得此奇觏恐后日之湮没而不我知敢力爲恳之而镌布流传俾世间翰墨之俦庶识烟霞乐趣而请则非也嗟乎意与世旷而才愧文人有以哜咀微旨如登彼岸而羡止源之高致者未可知也有以自堕孽波未甫一披而鄙止源之好事者抑未可知也金丹内炼自序盖自鸿蒙觉世广开法度于有情帝道遐昌指引迷津以逸世重阳受道派自终南始误上阳遥传失祕今者兰塲设备重建金丹接上世之祥光继下嗣之仙诀乃兹缘聚玩眞整书传于觉路鸠集同嗣得方明于见式功寻玄祕重知袖里干坤静悟虚无自得壶中日月从此云衢有路法指天阶功成上昇风雷拥护上承帝泽之洪恩下济三途之疾苦冠裳整肃同来聚乐仙鄕草野凡夫尽霑恩施法界特发䖍心以传后派庶几下嗣无误以觉出凡入圣之阶云尔是爲之序放生会序纯阳闻放生有会而喜作序曰上天好生死卽生之生种生类生在死矣是境境含生趣地地具生种时时完生机候候足生意物物怀生根气气节生序灭之无可灭之法故有恶类之不除长之有可长之方故有贵品之恒传生恶得以放而生生岂可以不放而卽不生欤呜唿有放之者曰肥鲜过三寸本与秽汚等口腹何足尊害及诸性命似矣抑知生类中有鉅啖其细凶啄其驯者不可胜量放生者见之将恶其伤生以杀之杀之不可尽杀而伤生者起曰子放生我独非生乎主其生者非天而何夫天未尝杀恶人以刀斧而恶人不无生卽有杀恶人以警世亦人之诬天以杀戮子放生而有恶心恐未善子将何辞呜唿如是则放生之无益于放当任饕餮之嗜慾不爲过畏愼惜福以澹泊不爲功矣是眞无善恶而废祸福之报也放之云者体天地好生之心尔故天不欲人之杀其生也水以生之山以生之又设江湖河海以藏之峻岭谷穴以潜之吁嗟抑何人之不好生而令天地之用心有若是吁嗟人之不好生而天地乃若是此独好生是卽水之有可藏山之有可潜而佐天地之用心也我安得不爲合天地之心以爲心者序自叙传吕氏者仙也有迹以传于世久矣诸子恐其未眞而又索余亲笔以爲之传然余之逢诸子与诸子之逢余皆非偶然也故不肯辞乃直述之曰余本唐之一宗人耳名琼字伯玉配金氏生四子长曰甘次曰美次曰丰次曰充余少也有相士尝相余眉稜目濶鼻耸项长面修而润须茂而踈眞儒者之气象但山根上一痣则当尅妻太阴下一痣则当尅子皆不善也独喜鹤行龟息声自丹田中出是乃遇仙得仙而非凡庸之比矣时余尙未悟复思予十𡻕能文章十五好剑二十卽名时五十始登第且授官而治邑惟以德化人妻孥之胥庆也如彼长少之偕荣也如彼于是始疑夫相者之人爲劣于相者也不意唐有日月当空之祸凡我同宗触之者灭邅之者亡余甚恐是以弃四子而挟一妻流移于山卜筑于洞时惟两口故更其姓曰吕因在山下故易其名曰巖时处洞中因声其字曰洞宾其后妻亦亡而身亦孤故扁其号曰纯阳子肆观于宇宙之间寄傲于烟霞之外朝访仙朋暮谒道侣瞻方壶眺圆峤游十洲玩三岛云乘鹤驭虎啸龙吟而富贵功名之私理乱安危之冗举不足在余之念矣于是始信夫相者之人爲善于相者也自今考之由唐而五代而宋而金而元而明世代不觉其九迁自艾而耆而耄而耋而颐而期洎夀已厯乎十变则遇仙得仙之言盖至是而益验矣于戱以千载有余之秘而一旦爲知已者洩之然余尙有十八字伏列在旁似人而非人挽拘在下似靝而非靝未可以尽洩之也必候诸子三与之契而又至于十月之久然后可以与言然后可以与言谨按此传乃孚佑上帝悬笔示济南太守樊时英文也时有葛守礼殷士儋杨博王家屏星聚邸第专诚已久敬迓吕帝降临遂得如是宝训予曩过宿潜与普济大师论系喻言䝉賛叹称快且曰须详志于后否则空空说系喻言恐人未必信也此大有关系不可不辨予曰然此吾孚佑上帝一点慈心贯彻三界曲传妙道万古奇文须使昭着天壤间方不负当年妙语垂示之至意普济师曰善善予敬识已久今试着眼亦甚易见耳不观宗人之名与字及配氏爲金乎又不观子以甘美丰充名乎且竟直指上下二窔有识者已觉妙用显然进观未悟云云及尙劣于相之说则其时原系出神以后入化以前事至日月当空而后山下洞中借传精微逮声号肆观则阳神出入法界洞天之内层层妙运已将金碧参同悟眞丹道之秘中秘玄中玄切实指明矣至此而飞行天壤相乌有不眞者乎故曰善于相者也且将九转之谛十变之机完成天仙妙道眞传故自下注脚曰千载有余之秘一旦爲知已者洩之读圣训煌煌当共晓然矣否则但述生平之阅厯耳何以云洩秘也况十八字之偈语了了明明早已恐人竟误以爲宗人耳夫至三与之契十月之久则宗人将爲大觉金仙可以言可以行矣此尤显然易见者盖至功之妙用如是特借宗人之说以传之宗人者作宗门之宗观焉亦无不可非眞爲唐之宗人也予小子于道茫无所窥谨仰溯慈心阐明斯传窃以爲大有关于是非之辨而又亟宜表章乎道妙微言也爰不避谬妄附识数语畧证禅玄相通之梗槪以质后之明眼人焉广化弟子惠觉薰沐谨识终南得道记噫大道眞不负人予昔䝉师引至终南师折足坐于榻上童子焚香于几点山茗以进命予坐榻后对坐茶毕童子取玉管吹之如凤凰鸣于梧桐环珮击于云汉三弄而神淸气爽凡虑一空师命瞑重轮闭心戸调槖籥服虚嘘转天河于元局运地轴于黄泥辟十二之烟关通九曲之回路暑来则寒往寒往则暑来互根而见动极则归静静极则归动迭运而行指示旣明用功亦谙凡在菴百二十日鎭坐不彻食以𣕤梨饮以雨露至忘寝食矣一日师云气足矣浊者消而淸者凝矣人者去而天者复矣子归省亲再来可也予曰弟子并无思也家鄕永绝尘事了无何以归爲师竹而止又旬日游翠虚洞登峻岥巉峦险壁危石松楸满目鹤鹿成羣紫芝琪树交错于道香风习习巧鸟锵锵至巓则平基一方石凳石几云栖爲幔嶂列爲屏与师坐凳上抚景盘桓师曰有二师约游此故挈子偕须待焉无何见东南松栢深处隐隐白鹤飞舞前导二靑衣执拂尘后二先生一短发鬅松大眼虬须衣皂袍系锦丝绦面黑而大身胖而长跛一足拄一铁杖约有五旬一瘦骸鹤骨皓发朱颜衣白袍挂蓝衫头带角巾朿靑丝绦手执如意约有七旬之上皆穿草履飘飘而至相见稽首师曰此李张二师吾欲与评道子试识焉李曰吾与若辈寄迹浮土寓形块中坚不如金植不如树活泼不如川渊凝峙不如恒岱随野马之纷纭等蜉蝣之存没此其槪也若夫喜怒哀乐之感不及花之荣悴穷通得丧之遇不及时之一寒暑翻掌功名覆掌邱土又忽尔隙尔莫可测尔故自其形言天地吾之大者也吾乃天地之小者也自其机言干坤一息者也吾身不息者也知身之不息愈干干坤之有息知其所息又知其所不息则吾身天地天地吾身一爲三三爲一而大者不大小者不小无形无机万古如斯矣予起而扣不息之说李请吾师言钟师曰小子听之把棕尘一拂朗然唱曰川脉在源头不停机昼夜流洪波涌出崑崙窦不遗浍沟淹及九州载承干德无渗漏这根由静中识破万古一春秋张师手击渔鼓敲竹简和声曰个个有源头试看他川上流琼珠滚出浮梁窦百络似沟九曲似州田中停畜休教漏这根由决之使活混混不知秋李师干座上挥起如意击石一下铿然有声亦和之曰祖炁是关头出眞源日夜流可怜塞了从来窦泥淤这沟汚塡那州几番破了坯儿漏把根由从今透郄一派演长秋师云小子识之乎余会饭顷答云少悟李张二师云旣如此可依韵和之以卜所涵予躬身叩首侍立和曰川上漫囘头逝如斯不断流而今破得关机窦湫渠𤀹沟通江达州混沦磅礴何曾漏得根由澄渊彻沚厯尽万年秋李师大悦云此子可以教矣可以教矣吾且问你那里来予应曰来处来曰有何如物曰光光碌碌李笑曰光光碌碌这个动作的是甚么子予无答李曰听吾道本来何处覔行踪二五凝成体质融日出扶桑红一点树栽上苑影千樷老蚌明珠甯有种高台宝镜郄无容套出几多媸美象寂然境界总空空这箇实的是他虚的是我有的是他无的是我感而动者是他寂而不动者是我然有箇我必然有箇他无他则作了钉钉的物是匏瓜耳无我则做了栽植的样那里有许多东东西西又煞要他自他我自我少他不得不吃他害我自一毫不动恁他去千番百计做出圈套我郄端严凝重如大君拱坐于九重则来者不去去者尽是他认得这个来的路头则去的路也不错原处来原处去如此则要来也是我要去也是我那个拘管得我着要上天也由我要入地也由我要小也由我要大也由我那一个朿缚得我定如今世上人从这条路上来初走不远还认得这路数些子儿看看走到广途大境人多之处就忘记了急急囘转还不甚差岂知被那途中景致许多炫燿夺目诱心朝勾暮引赁得一间房儿住着积得许多金宝恰好做个人家那六贼钻穴踰墻百般巧计来思量偷盗不搬尽了家财不肯休歇弄到一个贫穷汉子房儿破损朝爲轻风穿戸暮当细雨飘窻垣塌墻崩梁摧柱折他那哄诱我的抛我自去我郄无处安身欲寻来的原路囘去都是茫茫𣺌𣺌的所在那里认得无可奈何只得东支西吾随着个去处就安了身也不管好歹可以放下身了也便罢了甚至被他拖下钱债结下𡨚讐东不肯收西不肯留南边要打北边要骂苦楚万端狼狈特甚只得寻个草堆土垣中安歇越走差了路与那来处原所在如隔华夏再也不认得囘去岂不可怜可怜这个都是吃他的亏吃他的害故要我自做张主寻访来头便是返本还原归宗复祖干坤我的住居阴阳我的夫妇日月我的灯炬江湖我的杯斚恒岳我的土块风云我的发舒雨露我的津唾何以始何以终何以来何以往何爲生何爲死纵观秦楚旁视贲获窃睍蚩项祗足爲一笑耳其得失爲何如哉予曰敢问何术而至是乎师曰功术不同归原亦异当参伍错综以寻至上至玄至微至渊乃爲精品也试爲子言有如飡松服饵不能遽脱死生定息忘形岂可宗归百脉丹田存想调唿吸于緜緜到底胎儿难结息气凝思见先天于渊默究竟飞昇不成认口鼻爲玄牝者包风破网以方寸爲心田者见祖忘宗若积精爲铅汞丹汞不完以神气爲子母仙台迷隔开鼎以爲鍊养空劳功力之施鍊乳兼乎缩龟乃是邪妄之术三年九载火候何堪闭息服元阴风作响识心见性者虽则有头而终做阴灵之物坐子坐午者固是功夫而乃爲拘执之玄舌头岂是赤龙闭眼郄同狐息顶作黄庭肾爲造化泥而不通尾宫爲命足窍爲源物而不化更有服水火以还元差讹之途尤甚吸精婬于採补从入之路更差仰天吸日月之精不识天魂并地魄一飡终昼夜之食反招肢瘦与形羸曲身偃仰叩玉戸以长鸣似也何益内修之道守元抱一运双睛以反观近也殊非入诀之门竦肩耸项运嵴骨之流通此百脉可畅而一窍昏书符念咒立劵契之明言此百邪可袪而一神蔽礼斗瞻星枉受辛劳无补吁呵摩按徒行法术何功持科箓而拜醮设坛全非德行用槖籥而吸精聚魄反堕孽途盖先天之祖炁不在形模象倣太乙之灵药非缘铅鍊汞烧是必超众界而悟觉于无无入玄关而叅详于有有打开火里莲拔出水中珠龙虎鼎中不用擒拿而自然降伏龟蛇炉内无须煅炼而暗里陶镕动动之中不动而眞静虚虚之际不虚而成坚有物先于天地无形郄在胚胎十二时中是气一腔子内藏神要知炼石可以补天始信昇云而能变化这些儿活活泼泼似个滚地的圆珠毫忽子朗朗晄晄胜那照天的明月不泥着淤塞之中不掩于朦胧之境识破机关殻跳出死生门天地共我升沉宇宙相爲久暂打不破揉不断火不焦水不湿恁他掀江倒海不干心动神惊这是最一玄玄郄非多方术术自家的事自家去寻若问他人便错一路子来一路子去如从别处卽迷子也有缘吾焉能无语论毕二童子捧果核餚斚列于磐石之上予稽首谢诲复命之坐视其所列桃如巨瓯藕如扁舟河北之梨较胜交州之𣕤更殊斗瓜容釜盎橘藏棊琼浆玉液香侵琥珀玻璃麻菰靑精味拂苍穹碧落劝酬良久有白鹤靑鸾羣舞低昂中节俯仰有度翩翩然过于八风雍雍然愈于七德舞毕分立左右数靑衣小童序列于下击笻以歌其一歌曰二气唿吸兮谷有声扫千山之落叶兮开九漠之阴云寻之无影兮察之无形忽然而寂兮忽然而存不可以迹拘束兮又难乎其与行勿疾而速兮勿存而神从茂林而舒音兮从啸虎而卽生开我襟而一披拂兮始觉思爽而神淸其二歌曰得干坤之丽气兮独盛于阳春得化工之巧制兮独媚于晴明粧千红与百紫兮鬬枝上之奇英藴淸芬与秀质兮吐芳心之秾馨恁狂蜂之乱扑兮不斵其精由浪蝶之纷扰兮弗丧其眞培根蒂之坚固兮实而复生厯𡻕月而恒久兮霜露高擎其三歌曰如二气之絪緼兮万物化醇弥得淸得甯兮上下纷纭遍六合以飞旋兮不同野马之奔腾覆九有以庇护兮不惜雕琢之琼英散则可以无管束兮聚则可以成形炼阴魄以布两间兮化阳神而卒莫知其所存妙变化以不定兮喜僧舍与旗亭何以爲此肤骨兮乃鷴羽而鹤翎其四歌曰秉此阴精兮映乎太阳耿耿不昧兮灼灼其光似龙吐于宝珠兮滚出乎汉洋丽中天而常明兮幸淸晖之独扬无一物之不烛兮如晰是非之智囊无一处之不及兮如敷惠德之圣王羡灵台之一点兮厯万古而如寻常有盈虚而无止息兮觉乎斯世之䝉盲众童歌阕又爲奏逍遥乐金笙玉管凤笛龙箫锦瑟之和氷絃玉柀之调花鼓高声如九皐唳鹤而彻层霄低声如万壑细泉而流重涧或时翕然而并奏也如羣工列辟当会同之期而莫敢不朝于天子或时希焉而少间也如洋洋圉圉当方苏之顷而未免鳞尾之停摇加之以鹤舒颈而和鸾鼓翅而鸣凤调舌而作声鹦淸喉而步韵倾耳之下忘天地之高深泯人已于俱乐不容述也乐终三师大饮巨觞开怀酬劝方辰至申殆不知其人世之几易月日矣杯盘已残餚核将尽师起李张二师谓曰今日之会爲吕公开一窍也可以脱可以化卽可与偕至毋滞时嵗以失事期钟师唯唯李张二师顾予曰子坚持坚持速悟速悟吾候子也卽跨鹤望西而去予怅望久之师曰二先生已去吾与汝盍徃菴乎今日之会乐乎否乎子能不以乐爲乐而不以忧爲忧不以聚爲聚而不以㪚爲㪚视我而彼之视彼而我之斯乐其乐而我自若忧其忧而我自休聚者聚而我无系㪚者散而我无放是实实空空空空而实实也言言行行子皆不可饶过而予受旨抵菴与师居久事礼无二恭心克一严祇之忱日新时茂昼则共师谈诀于松阴竹覆之下夜则参玄于冥思默想之间见本来面目之眞容破三昧七盗之妄像万丈潭中跳出双睛玉虎一坑火内长起九品金莲圆珠盘上走大剑匣间开混混沌沌露现胚胎萌蘖烦烦扰扰澄彻浊浪浑波不有而不不有不空而不不空果是作爲成幻象信然光朗乃眞机傀儡场前枉自牵丝拽线陶冶手里空劳铸铁镕铜有迹之眞都是假无形之假总成眞到此处勐火炉中飞片雪沸汤釡里下毫氷舍屋时空几度出游于六合墻垣枉立数番觔斗上三台存卽神念卽化不俟搜求无劳摩揣师知予行到功满一日唿谓之曰无者本来已见有者本来当知予深得其妙后复于武当山扣龟蛇水火之诀是夜亲面北极与之谈太乙之旨得玄虚上乘妙法遂赋一诗云窍里圆珠衬玉翘琼浆顶上湿金袍春风不动窻前竹夜雨能滋海上桃虎啸龙吟铅汞合蛇蟠龟息坎离交证成不昧三光宝照得灵犀万丈高又曰谁向岩前鉄杵磨成功不惮用功多三千六百劫行满铸就降魔一太阿今畧言大槪以示学人万古以来第一至人传万古以来第一盛事乃有此万古以来第一妙文此帝师拔宅飞昇而后特垂示金丹道法以慈济世人故叙述精微绘影绘声借以曲传妙道直使洞天福地宛在目前小子觉得遇斯宝实大不易藏诸箧中者有年所矣今归入集中俾昭昭然悬日月于宇宙之间有缘幸覩当作一则天书𤑔香敬诵万遍定有诸天护持默启心源于以入道成眞原非难事也谨志数言以告来者广化弟子惠觉谨识江州亭自记吾京川人唐末三举进士不第因游江湖间遇火龙子授延命之术寻又遇苦竹眞君传日月交并之法久之适终南山再见钟离子得金液大丹之功年六十四道始成身长五尺二寸面黄白鼻耸直左眉有黑子服白襕衫系皂绦变化不可测或爲进士或爲兵世多称吾能飞剑戮人者吾闻之笑曰慈悲者佛也仙犹佛耳安有取人命乎吾固有剑盖异于彼一断贪嗔二断爱慾三断烦恼此其三剑也吾道成以来所度者何仙姑郭上灶二人性通利吾授之以归根法吾尝谓世人奉吾眞何若行吾行又行吾法不必见吾自成大道不然日与吾游何益哉东岳庙碑记大块芸芸寄而人归乃神以人之灵瞻神之明非倩山河瑞霭色相庄严爲冥冥栖托又何以依仰也燕台龙秀四海维区应圣脉于苍苍会钟灵于郁郁西峯焕彩东壁流光诚至灵之脉也遂建东岳之宫巍峩𡻕月其如燕梁泥满荆草阶萋弔乌控月卷砾敲云炉冷烟沉桑沧增感乃宋鉴源辈秉丹缔会起兀乍新爲人民见柑之悟以昭神天杳冥之灵俯见襟山带阙抱雉怀松翠耸长天阴披远干人杰络绎于四时花鸟馨翔于九极昭昭爽气炯炯高风岳帝乃悦云驭俯临隆世鎭基赫然今古予以樵沙之度鸾驻燕山诸子有善叩予爲铭铭曰圆天方地物我化行南赡一粟燕冀最崇龙流余脉筑东岳宫角星在野甲属岱宗神光弼鉴感而遂通兆民熙熙无不赖灵白驹一瞬孰与景同神其来兮斯卽苍穹人苟不悟三尸神明电雾泡影宠辱枯荣胡自筹画在天所容西商南火此生主东蜉蝣小伎慢藐幽冥皇皇二气交结乎中问松子仙游记九德道人之仙游也天朗气淸灵魄直上九霄而不坠有霞垂童子来自九华于云中值之叩曰子何仙乃得至是道人不及对霞垂童子从定光中一视曰子不过世间一老实作善子有何汲引直上如是说未竟有一紫衣天君从东来稽首前进曰此君平曰好善居心无异人处亦无胜人处条直本来无尘囘首时出金示子广行善事其心犹若未尽将乃支宫监斗者过其子道琦所居知其种种行事告终之时特与人异因卽挈之上升顷偶值陶天君过往送暂留此今将挈之净土以告支宫霞垂童子竹曰留作弟子何如将唯唯告去霞垂带之入芙霜净土以居焉后冥有启事者至说法以了冥案今居芙霜日念佛静坐了无尘念亦世间不易得之善种也时当瑶池翦綵日子琦偕弟佩叩以父因因卽命紫衣从芙霜宣道人来道人初至家有哀色旣久余从容示曰尘心久断今复乃尔耶试有所得盍爲余告道人从仓皇中见庭中鸾鸣鹤舞童子数十辈将吏十行綵仗霞幢不计队伍且黄金铺地屋宇皆琉璃宝色百和香焚珍羞馔列种种奇异在道人亦不知余爲何如仙佛稽首顿首心若有答而不敢手若有指而不能鼻若有嗅而不闻舌若欲展而矻矻口若欲言而期期身若欲起而战战四顾傍徨而默如紫衣者曰是卽尔嗣琦道者所皈奉之兴行妙道大天尊世所称吕祖是也道人于是再稽首顿首觉五官百骸皆灵动生色徐声降气前跪以进曰弟子居恒不求善不称善静以明吾心虚以空吾识朴以善吾身不慕富贵不袪贫贱寂守此中以善后来而已又常惧一生那得事事尽善时存惕厉心时畏轮回转告戒三子行藏爲法事子果承先经法现在也生时信师时刻在念登问松斗阁未尝不转盼师驾今得遥临愿依师转启九华爲之加赉不入轮回苦常登祇树林弟子之愿斯慰矣因卽以问松名之遂其志也善其缘也爰拈一偈以坚其志趣曰问松何者名乃曰阿罗汉罗汉五百尊尊尊厌世见常侍大佛前是汉本来愿汝意意云何问松勿转念方是三教子努力爲世羡八仙巖赋乙酉之秋八月旣望桂魄初升蟾精晃亮洞宾与海岛羣仙会于霞城之上其城有巖称爲八仙云根秀削山骨钧连搆以凌虚之阁拱以白鹤之田雉堞四围环其外人烟万戸罗于前当此良夜列以琼筵千巖万壑玉润霞鲜洞宾顾而乐之爰作赋焉尔乃六固蟠岗九松擎碧天台倚望剑池流液茅盈之丹井一泓皇华之石床千尺巾峯插翠而綵笔双标松鹤巢云而竹房高阙山僧去兮晚烟靑诗客归兮江月白有如千年澜井一勺玉泉仙桥分水沸渎成川玲珑塔耸磊落巖悬盐顚之度平叔文殊之会普贤壁号虾蟆灵迹尙在街名璎珞仙宅犹传点顽石兮种无根之铁树养活火兮栽不死之金莲至若焦桐靑葱蚕巖峍屼湖水澄澄江流汨汨云迷司戸之居露冷钱王之碣考亭之笔冩瀛洲逸菴之文悬天阙沉𡨚十族还怜正学丹心大义一肩独爱樵夫烈骨沧海桑田变更倐忽正气难磨淸风不没吾侪抽长生之秘于丹台栖飞仙之踪于蓬岛摘王母之蟠桃拾安期之巨𣕤缚龙虎以取精煮蟾乌而成宝出造化兮会元后天地兮不老然褒忠惜节亦天之道也于是南望盖竹西眺云峯北瞻石鼓东指芙蓉山千龙而顾祖水万派以朝宗时夜将半其乐如何㵼以琼浆酌以海螺金尊未竭玉颜微酡逍遥灵境颐养太和乃命碧桃仙子唱以明月之歌歌曰微云净兮碧天寛月在天兮天香寒照台城兮辉斗⬤仙人列坐兮巖之端瞰东海兮海漫漫钓金鳌兮珊瑚竿歌罢万籁无声光涵四野洞天白鹤翩翩飞下诸仙欲归吾亦去也乙酉春余署篆霞城署后百武有八仙巖每当公余尝登览游玩于其地焉越秋八月旣望月白风淸偕同人于署后隙地燕集俄闻巖山笙音飘𣺌鹤韵淸越知非人间境也然问诸同人俱无闻无见旣而月益明风益淸洗耳亭泉万籁无声遂擕一童子迳至巖巓适僧人慧智早起询之僧亦曾有所闻见而诧焉因共登阁见一方纸铺陈几上墨光如宝读之始知爲吕帝夜来所赋也呜唿吕帝之触目寓意深且远矣予小子曷敢自私爰鸠工重新殿阁卽泐⻏巳方石于阁之上以示鉴临有赫云知台州府事婺源弟子陈正铎敬跋羣仙高会赋甲子之春三月八日洞宾与海上诸仙复叙于山岛之舍天朗气淸惠风和畅座开云母之屏炉爇金㹸之篆蔬果交罗馨香毕荐顾而乐之于是与诸仙举海螺之杯酌洪梁之醖歌曰苎之词赋黄梁之曲觥筹交错赓和竞逐吹洞箫击渔鼓敲檀板舞𥱧竹楚綵袖翩而云飜羽扇挥而月舞玉山未頽氷壶不竭虽琼府丹宫瑶台玉阙亦何异于今霄之宴也旣而夕阳西坠新月半吐楚岫云低晚江烟鎻而羣仙至此兴复不浅高秉银烛再歌再咏庆千载之奇逢叙人间之乐事胜会非常佳期难再自钟离老师以至列班仙友无不欢欣交畅也且吾侪得长生之术于蓬莱寄飞仙之迹于海岛与麋鹿而相游对风月以爲侣採洞口之丹芝煮松间之白石拔毛洗髓导饮服食名山异岛无不遍及天上人间顷刻而集或秦汉之英豪或风尘之逸客道骨仙风淸姿芳格固不知有人间之乐也而今皆名标丹箓位列飞仙岂偶然哉今吾与诸仙相遇于仁夀之室盖亦夙分时夜方半万籁无声闻有白鹤飞鸣于九皋之表翺翔于云汉之间四顾而下端集庭阶余熟视之思欲归洞羣仙亦相推而起于是联列洞乘羽轮指归涂而共适泝杳霭于祥云余迺爲赋之以记其事洞宾撰内丹赋云海漫漫岐通广寒毓巨蚌以怀宝铄灵乌以化丹铅里生金倘根源之尽识沙中孕汞谅配合以非难用能化尘凡于轻举救耆艾之衰残者也原夫药本自求炉湏躬炼飞神水以𤃉液注华池而激溅水火抽添阴阳运扇周三百六旬之内厯坎经离踰七十二候之中驱雷走电深沉九宫踞虎蟠龙启三才之关键造八卦之门墉进火发爻始因冬而泊夏顺天成物爰自夏以终冬默运神机潜符圣矩轮环十二周旋三五控制阴阳降伏龙虎探七返九还之妙下积良金採一水二火之华上归眞土岂不以旣周复始自有生无化刚柔之药物满干坤之鼎炉资之以金英玉屑育之以阳火阴符权造化于形身两轮圣象溢光明于洞府一颗灵珠妙用潜施眞源暗契浸赤酒于枝叶沃黄苏于根蒂犬饵龙骧人飱蝉蜕点凡爲圣非差出世之功驻貌留颜不减后天之𡻕故得髓凝霜白骨化金坚比浮华于宻网指归路于寥天不拘百六之期休嗟短晷逃出阴阳之外任变流年勉哉达士宜亲眞精可保念浮生之易暮何知机之不早君看荣辱与升沉北邙邱壠长安道登仙赋尔其性眞神一行洁情闲志常游乎乐境身独寄于仙寰千靑云以上下驾白鹤而往还伊立心之旣定果求道而可攀企予望之接天颜于鸾路进吾往也炼竹炉于蓬山试观垂玉带之文华披云衫之采藻持以锦囊之书愿餐金光之草太霄之环珮与三淸世界而耀辉碧海之芝童同六甲风雷而长抱养毛鍊魄游八极而流光驾影骑龙列三台而载宝但见靑瑶局上五凤参差谁知算鹤程中八鸾合好当其法四时之默运同万化之潜迁仰干象以分位乘箕尾而升天思建安之才子企南华之老仙世上有同情何难挹兰樽之酒人间岂无路亦还思杖端之烟愿学靑溪挥羽袖而飘洒来访赤县驾白鹿而蹁跹夫乌鹊桥头仙子宛在鸳鸯机畔羽客何之笑语和药草之香岂升天无术衣襟染烟霞之气而得道有时或立紫鸾之车玉趾高照或回神霄之辇星步初移将见琼浆堪食非惟凤管可吹然则倚权势逞豪华求利名贪顺适皆此世之浮文非吾身之秘策形空影灭曾与四海何关济世度人郄爲万民受益斯眞气宇圆灵光辉洁白岂与斯人爲徒而无超俗之格也哉黄鹤赋粤以最上一乘乃无作而亦无爲还丹七返因有动而方有静上德以道全形乃纯干之未破下德以术延命乃撅坎之已成是以用阴阳之道须依世法而修出世之法效男女之生必发天机而作洩天之机方期性命之双修须仗法财而两用先结同心爲辅佐次觅巨室以良图然欲希至道必密扣玄关择善地愼作事之机密置丹房造器皿之相当安炉立鼎譬内外两个干坤炼己筑基固彼我一身邦国𦂳关对境忘情凭锐气之勇勐大抵煨炉铸劒借金水之柔刚若运用若抽添虑险而须当沐浴若鼓琴若敲竹逢争而更宜守雌百日功灵曲直而能应物一年工熟追摄而已由心能盗彼杀中之生炁以点我阳里之阴精金液玉液一了性而一了命二候四候半在坎而半在离始也将无入有以见龙居虎位终焉流戊就已始知虎会龙宫要知药物之老嫩在辨水源之浊淸炼已待时者务待阳生于赤县察机临炉者先须癸动于神州若观见龙在田宜勐烹而急炼忽闻虎啸出窟可倒转而逆施所谓火逼金行出坤炉故名七返金因火炼归干鼎是曰九还还者干所失而复得之物返者我已去而复来之眞殊不知顺则生人生物逆则成佛成仙虽曰彼家非闺丹御女之术故知一已有鹏鸟图南之机坎中一点黑铅号曰先天非同类终不能得离内七般朱汞是名孤阴无眞种一刻难留是以用干坤立鼎炉觅太乙所含之始炁赖阴阳作筌蹄求水府所藴之玄珠𧼴拂时卒补我干之一缺俄然间已还彼坤之六虚到此水归神室位列天仙丹落黄庭千灵舒惨上帝加赞天地咸惊抱元守一温养十月神有象调神面壁坐忘九载体无形斯其道术造端似依正而行邪就中火候托始如倚奇而用兵铅与汞无丙叟东西间隔婴与姹非黄婆咫尺参差识缓急辨吉凶在匠手以斟酌察进退知止足岂愚昧而能爲认消息如海之潮信策造化比月之盈亏三日出庚乃一阳生于坤体十五圆甲则六爻周于干元洩金窍凿混沌露老庄之肺腑明坤炉饮刀圭吐平叔之心肝今遇龙江子夙有道骨仙丰名着丹台玉室遂结烟霞同志之友愿发龙虎秘藏之机究寻火候早饵玄珠阆苑崑圃他日可兾忠孝诰总论混沌之初未有物先有道旣有道卽有物道无形物有形有形之物必载无形之道何物无道何道离物因物命名因名思义因义思道名归物物归义义归道无名天地之始有名万物之母合而言之何物何名何义总括之曰道无道卽无物无物卽无名无名卽无义道也者在天地未生之前卽在天地旣生之后道亦一物也天地亦一物也万物总一物也一物分万物也洪荒初辟天地生而万物生万物生而人最灵故易曰有天地然后有万物有万物然后有男女有男女然后有夫妇有夫妇然后有父子有父子然后有君臣有父子君臣然后有忠孝之名盖人未生之前漠然无朕而道在于天地人旣生之后秉气成形而道卽藴于性中是天地之道俱在于人身无有参差偏漏无有阻碍间断举一身之心思耳目手足鼻息脉络筋骨宰于心而发于意发于意而形于事本身一天地也天地一太极也太极一无极也于以知道中不止于忠孝而忠孝爲行道之始孝又爲忠之始忠孝之德自赋质之时蚤已具于性中宜人人爲孝子爲忠臣人人爲孝子则世永无忤逆之事人人爲忠臣则世永无反乱之日乃天运不常人心多故胞胎之时忠孝之心浑然焉婴孩之时忠孝之心油然焉及长而嗜慾惑其心妻子变其心财帛摇其心爵禄动其心得失横其心利害间其心而忠孝之良能已尽失其本来矣使予今日欲世人生而爲忠臣孝子则难劝世人学而爲忠臣孝子则易至于学之之法当读书以明其理持敬以养其心积诚以动其意举念以察其私独行独寝如君亲之临也一行一动如君亲之训也入而家庭出而朝廷竭其力而不敢自以爲孝人自称其孝致其身而不敢自以爲忠人自称其忠然忠孝未有不相因者古云求忠臣于孝子之门能孝卽能忠能忠必先孝虽成名各有不同或以忠显或以孝显要其理则一也故纯忠纯孝非生知圣人不能而大忠至孝智愚皆可勉至所谓纯者全体大德至精至微无丝毫间议天地以道付我我卽以道全还于天地天地且赖其参赞化育其殆圣之神乎所谓大与至者就其大叚而言忠行孝德脍炙人口天地以道付我我无愧于天地之道且有功于纲常名教其殆贤人以上者乎神圣不可妄希贤哲宜爲效法庸常之道功不求之远而求之近事不取之难而取之易同爲天地所生之人彼则神灵千古已则湮没无闻于此当大加勐进欣然改过每见世之人学佛学仙发心发愿苦加修行一念之不忠孝仙佛卽时弃絶妄废其功盖古今无不忠孝之神仙无不忠孝之佛祖仙佛必自忠孝中来木有根水有源离忠离孝非佛非仙余特爲世人指出忠孝之至可以格天地可以泣鬼神可以动风雷可以致雨雪可以蹈江河可以开金石可以化鸟兽可以感草木可以遗子孙可以爲贤圣可以成佛仙报应无穷功德无量余因作此忠孝之诰举此忠孝之神果有能信心者朝夕拜诵熟之于中见之于事余必偕众神临坛听诵以佑斯人以成善果以致吉祥福神长照灾祸不临岂不善哉岂不善哉人道论吾尝遍寰区而阅历焉见盈天下皆人也盈天下而人甚少人而人乃所以爲人人而不人则亦名爲人而实非人然人名爲人而非人者以其人有人之人道而人道之未尽何以爲人彼人道莫大于忠人而臣臣而人也尽乎忠则臣道尽而人道尽人道莫大于孝人而子子而人也尽乎孝则子道尽而人道尽由此而推莫不皆然而古今来大圣大贤亦何莫非忠臣义士孝子悌弟之所爲乎人果随在而尽乎人道以仁宅衷以义处事以积德爲根本以方便爲措施卽此可以希圣希贤卽此可以成眞作则又何必区区焉别求一了道成仙之法而妄希于不可知之数哉是在人之三思而已矣参同论人之必借夫爲也原有实功如将此身看轻便失爲人之道在释寂坐以了生死在道修炼以出生死在儒以暗室屋漏之无愧以毕一生是道是功人人勉之人人昧之究世所谓释何者是释所谓道所谓儒何者是道是儒我所语非无释无道无儒之谓是少眞释眞道眞儒之谓眞释非无识之者少眞道非无敬之者少眞儒非无宗之者少能识能敬能宗则眞者自出卽不出自能遇一遇而有能识能敬能宗始眞爲我益益则爲人之道具爲人之功全若倚于释则有枯藁之病倚于道则有放浪之病全乎儒则释之道在其中道之道亦在其中然人孰能之乎纯阳师则独辟三教参同之道以爲道人有进而叩我者卽语之曰修行布施与释之道通与道之道亦无不通复语之曰孝悌忠信记过功与儒之道尤切近精实人能读我文细细领畧爲人之道具爲人之功亦全世之爲释爲道爲儒遍天下师岂得而非之人人非之岂得而是之人人是之总在遇之者能识之敬之宗之始不负夫出而使之有是遇以得尽夫爲人孝养荐先合论孝养父母一条子辈知之乎知其义乎若父母在堂每食必养养以志斯谓之孝非因有条例不拘食之粗者不甚佳者卽进之以註功也然身处贫士安得物之尽精而无粗乎尽佳甚而无不佳甚者乎不知身处是境我力所办卽粗卽不甚佳胜精胜甚佳者精则言其物之本来佳则论其味之如何如是物之精粗随在有定评味之如何卽如夏时食物不论蔬果些微之品偶隔一夕必须细辨其味之堪否应进否言夏而春秋冬该之矣又如进斯食必因其素爱之物竭心从事以进之亦随力随境不拘定精者佳甚者要知父母而爲若子之父母则其所好之物亦是随常物必非谋过分之想矣更要知父母爲若子之父母则其所好之物必非寻常物自无落贫之想矣各因其志以养之方是教做孝志之时义大矣微矣人而无父母者必须视父母在堂时一般日日如是刻刻如是精佳不废晨夕供养有若生初方是个孝子人生祖父母双白在堂能几人哉旣不能孝养因有荐先之例如父母孝养是我生分内事旣不能竭力一生以养父母虽死之日犹生之年毕此生以孝养之又焉可谓其存亡哉嗟嗟昊天罔极之义谓何而人子顾可忽乎哉愿子辈其力行之荐先一条子辈知之乎知其义乎以先而曰荐其不生可知矣以祖若先而云亡则有孝享之仪文在人之于春秋二祭有之于四时叠祭有之于四时中生死忌祭有之未尝知有荐新之义今统曰荐先而其实荐新时物也如至春而荐春物荐春物而爲人子者旣知有春而孝享爲子先者亦知有春而来格春不止一物统一春中凡爲物之春者无不物物享之则祖先亦于一春中无不物物来格一点血肉时时痛痒相关默契默佑存亡如在家岂有消索之日运岂无兴隆之时哉一言春而夏秋冬该之矣荐新有然马鬣未封逆嗣也愿子辈其遵奉之力行过功论我之定过功格非徒在字面作外观全从心窝里洁淸其得失所以心之未可对人卽未可对天若谓天可瞒也便瞒其心心之弗瞒卽是天不可瞒卽心卽天过功自白故师仙不若师心师心方足师仙仙之取人最喜眞心盖心之不眞心卽爲贼贼害其心亦云师心犹之日造孽而自谓功可乎不若日洗心而自寡过之卽爲功矣然则未可卽人而与之格亦未可与格而卽爲全人庶几乎八子可三四而五六安可不恪遵夫格渐至十分乎我更望夫一二之未足者亦法八子以洗心则我弟皆贤矣夫修炼成眞爲何要千修百炼人尽从功里得人身郄又在身里造罪过一世二世或至三四世过世积而功世减减至于无则人身顿失修炼之者恐人身之顿失也故消罪过爲急务罪过何由可消则出苦行以消之乃有此方消而罪又造此不足以偿彼彼又得以削此可胜惜哉则惟坚此刻刻苦行之心以修之炼之则有见爲此苦行之一节彼苦行之一端千之百之独能尝之而惟恐其不消抑惟此一心之克坚也惟此一心之克坚又何害数世之罪过尙有不消之愳乎吁嗟乎惧则无惧未有不积数十年之修炼而消得尽消我愿子辈尽消其罪过以爲全人子辈将曰日思月省但有过焉安得夫功应作云何消法卽云有法今生之罪过恐难消尽安得尽消夫数世抑知一心可消消可尽消消之之法在时时凛惟恐造过心遇一事而思之思之其不能知过中之有功功中之伏过何如也乃于伦常道理上求之求之而不安卽诫诫之而不敢犯不敢犯之心必丝忽之无有自欺如此而过自绝绝而熟之自然自与过绝至自然自与过绝始一心一事间之可言功将不功而所之无非功又安限夫一夫二夫十夫百而功无不圆立地成仙我故先过而后功子辈当力行之士子遇合因缘论文章之子尽学有年贫穷一世不得一伸志气岂天之不怜才乎抑知生平举念作事其不可对人言者正多则天亦从而暗中记註削其福禄减其功名计轻计重无有丝爽人则不知每当校考之时窃幸功名之必报我苦学也断无或遗伤矣哉悲矣哉有是理乎我固知其不然而读书明道之子亦知其不然必不然也尽有学力未久图功未深偶意试之而宠荣一旦岂其学未久功未深而天姿独秀功学已造其极耶抑知祖功宗德已行父修早有以裕之矣我知其必然读书明道之子益信其必然无不然也勤修家贫之子天亦每怜而鉴之从其不意而与以功名积功好道之子亦从其衷𤍠而钖以福禄巧于斡旋而有旋有不旋者亦其现在福量应受与未受耳冥心一思中卽可必矣愿读书明道之子绎我言而信其必然必不然道魔问答囘道人阅今古降紫极阐正教举婆心而假笔指迷监坛点化嗟阎浮之自堕怜人欲之难除奸巧日益增灵虚日益昧乃设爲道魔问答而爲言曰混元之始无形无名三才旣立人我始分孰爲太极孰爲眞人孰爲生死孰爲鬼神世皆自取致入其门如明哲之子不及憨愚动言求道灭我魔宗恶我如仇视我如毒割我欲爱断我贪痴夺我迷疆破我疑城更欲以德行伐我以礼义敌我以无妄离我以淸净绝我不知已非反谓我恶我魔处世久不变心依人内外交久而诚同一念之机而协七情之政则我魔之实有大造于人者也如尔道之𣺌茫劳人心意旣瞻在前忽焉在后本无有相之可归复乃灵虚而难覔使人朿手无爲步步循矩由老子而至释氏三圣人各是其说至于良知可以修圣淸静可以修仙见性可以成佛我魔第不知今世有其人否更哂尔道以三圣人之宗汲汲遑遑刻无甯晷週乎宇内遍乎苍穹靡不欲人归诸教化参悟本源然得其门者止于进知其机者忽于微而欲人之乐从不啻百千万亿而鲜一若我魔则不然恩体人情爱敷所欲随其意趣可纵可驰知此身之难得任喜怒而无拘钱乃养生之本逞妄以助其谋色乃乐生之余资淫以济其慾庶淫庇妄随道难克入兼之忿兵坚守惑将威张三尸遶列七魄纵横虽道以忠爲帅以孝爲军举天下之信诚敬善而爲师旅恐亦不能挫我魔之万一也已以惠之及人者如此其作爲者如此虽不屑教而俛首心降者又如此孰谓非我魔之根深源远不几与两大并垂于不朽欤如尔三圣人之道汲汲遑遑欲人归诸教化而人未之乐从岂圣人之道不足法欤抑圣人之教化有不善欤抑亦我魔之坚甲利兵而道难动摇欤抑又人心之安于世习而以道爲难及欤固常辟我魔也岂辟我魔者有其能而度人者无其术欤魔不揣请道答我道曰噫世之不能立性命之基而困阴阳之术者必子之言夫居吾语汝夫天地未判孰爲究穷道之未名魔从何有魔道爲仇贵人自择故上智不用除而魔自远中智除之而退惟下愚与尔相终始然道本于静魔处于动静乃养生动乃伤生此必然之理也夫欲以养生之术而行诸动作之机魔之生所由来矣故三圣人究其须臾之微而参天地之理不敢独私行诸教化岂若纵欲任情违天之命而悞生身之本者尔谓道之渺茫灵虚难觅不知一点自然之机昭昭乎日月同升降使人可景仰而不可思议者吾道之用大也人之所以不能进道而亲汝者如在黑暗地里不知天色之明惟苟依于土石故也魔曰不然日月交辉逈乎不已行于天下谁曰不知若道则曾有遵之如日月而行之于天下否间有其人或不遇我魔耳如遇我魔亦安用道爲也道曰然非欤世之遇尔而违吾道者固多其因尔而行吾道者亦有向善之子一念之错一时而悞易其前修迷其后果此遇尔而然也如作恶之子与尔绸缪偶尔一语恍然若悟决绝尘思虽内侵外感之无边乃守一抱源而自益如是之人尔魔曰逼其处日杂其心斯人也未必与尔相亲也安谓日之不可仰月之不可瞻也夫可瞻可仰则又安知其不可行也故曰中智除之而退除尔之术无他在一慧劒耳尔谓不可挫锋又何谓割我断我夺我破我如是等等耶可知皆从慧所发耳又奚虞尔之遇而易其初心哉所谓下愚能与尔处不能与道处诚然也魔曰否天地之理本诸性情性之所好不同而心之所尙有别或随其情性而不信虚无意者得无以道爲劳而以魔爲逸道反是魔而魔反是道欤道曰性情原是不错劳逸固是有分有因劳而至逸者谓之静有因逸而至劳者谓之动静道也动魔也然动非外之动静非外之静虚无者乃静之机也苟能心静而身动则可以知魔道之微其谓魔反是道道反是魔皆人心无慧见疑团结就耳此等之流路头认错偏性偏情乃自堕者安足与语魔曰守一之中则可与天地并世之道多矣有邪道有正道则安择乎则何以知其邪与正乎不若不信之爲宜也道曰守一之中与天地并此太上之言正谓道也世之道一而已矣甯有多乎道惟正而已矣讵有邪乎邪者卽魔之用也其知之鉴参乎理其信之心存乎天故三圣人之教其有同异之分在行事上看之耳若心则未尝稍异今之人信佛者背圣尊道者辟佛俱由夙根浅薄未明天地之理不知三圣人何曾有分也若是一偏者卽谓之魔也魔曰三圣人之教人人知而尊之独三圣人之用则又不能使人无疑其他不必言如尔纯阳之道依于纯阳其自称曰囘道人分明以道自任矣今观汝得道以来已多年𡻕其隐见世间种种不一闻而信者十之一二见而信者十之二三其见闻而皆未信者十之八九起人之疑端固已多矣独降悬笔事令人触机恍忽若有若无信者有之疑者有之其疑信交半者有之剌剌终朝说不尽千万语言而人未尝遵行一字况善恶之报虽言之凛凛而观诸影响又属玄虚矧託诸三寸之管而假马子之请以一几之窄而批数千之语一请卽降闻召卽临又求画求字者挥毫而不拒岂一池之墨足敷若是之用乎片刻之下能如此之多乎且人又不能眼见而尙有尘凡之隔隐见之间虽欲谓其人曰尔诚尔无欺尔诚则德汝则道之不远则报之不远尔忠尔孝示尔悌示尔信人之始终奉其言而行之者我魔实未之信也夫知是纯阳而犹有未必然者况疑非纯阳而欲遵纯阳之教岂易得哉魔固知纯阳之道实有媿于我也道曰吁咈哉醒一贯之机而充诸宇内者仲尼也悟色空之相幻而归诸无生者佛子也宣太上之好生洩还丹之奥旨立宏愿而指迷者纯阳也纯阳之道度人而已不能与三圣人并但三圣人之道纯阳固不能谢其爲无知也夫隐见者卽道之用道也者岂尽托诸隐见之中人不我信而尽我功行庶上帝无责而完我之夙愿也降笔临坛虽云不可测而亦有可测者在焉夫当空一日光㪚万川虽破室蓬门未尝不照曜岂以一几之窄一池之墨而批数千之语爲疑惑之端乎苟如蜉蝣伎俩五字捻须则灵魄犹然可逞抑何异于仙凡之隔也若假马子之手因请卽至闻召卽临此因缘有在抑岂尘情之易测耶嗟今之人曾有未及马子而疑马子者吾不知其何也至于善恶之报有极彰明处惜人未之觉耳不然世之高车大马安享遐龄而穷陋夭亡病灾莫数曷由而来也抑旦夕之祸福何由而生也岂天预以其报语于人哉可知玄虚影响实非玄虚也若乃字画淋漓亦兴之所至耳虽非与笔墨争横聊示烟霞逸况然亦各有意焉非无爲也嗟乎婆心空切魔道同舟枉吐靑莲谁生觉悟知我纯阳疑非我降不知纯阳降亦生疑道之不明也夫人也道之不行也夫天也魔乎魔乎将安除乎其信吾道可也其不信吾道亦可也魔乃喟然曰圣人之道至矣魔不敏敬谢闻教杂说圣人济世以切世之急务应时之要则如噼面一鍼临波一犀不复赘论矣故太上说五千言而辞尹喜佛乘说十二部而归湼槃孔子治鲁三月而行此圣人济世之良功也如道人婆心普愿掉舌鼓唇说法传经敲诗绘素借世人之贪爱而度之假幻相之好恶而化之道人之感应于众生者亦要众生勐悟于道人也嗟尔众生犹不谓然以道人之婆心普愿则曰慈悲掉舌鼓唇曰妙用说法传经曰未解敲诗绘素曰不足如此终朝贪爱日增好恶更长道人宏愿无成口过自染一切婆心皆爲虚诞以度世之道人作尔侪戏谑之墨客矣于戏道人驻世千万载悠悠放浪何爲不可但众生百年𡻕月前去几何道人说话未完恐众生不能待我矣虽寻声赴感之大士普愿垂慈之道人只可弔白杨而悲狐穴耳又何有功于众生道人手倦舌干婆心尽矣又何复与世伍耶且尔辈以流传卽功德以诚信卽皈依欲求勐悟修持𤍠閙场中喫一剂淸凉㪚者千万之中一不可得道人又有何面目称度世耶乃今列名者虽有七十遵崇者不过三十四人仅可度者七子而已如七子始勤终怠则亦吾末如之何也已矣故曰人心险于山川难于知天欲引道机先除魔障试之不懈始与道谋然道非眞功德则不可如一念一举当以太上感应篇功过格爲则时刻登记功竣一千叩坛自有直指若能行三千善满亲度有期岂忍以隐见之间爲凡情之莫测耶如仍悠悠忽忽顾盼寻常失此缘机后追莫迨又修功立行三教中第一法门惟行立则过自寡功修而恶自远故曰过恶不生而功行两立所以古先圣贤出人头地者务在寡过去恶恶念不生则善行自足有志之士欲求道而归正觉莫不从功过上着力行来惜乎叔世之人视爲迂濶自堕下流或以善爲仇而终身行恶或有知善不爲而恶念难除或以怀谋爲得计或以背理爲无妨未举心而先商利已初发意而已属欺人诞语诞情不义犹称有义旣奸旣诈亏心自谓无亏伤哉淫虐日增而天人不惧悲乎孝忠罔顾而廉耻莫修间有小善之流外躭声望内媿瑕疵未勉寸修先矜已善欲期实行实功难谓谁非谁是是以只得把功过一端从新说法天之报应固自不爽第三千之约八百爲期初有视之爲易而不知进之甚难苟能知其难而行之又不觉进之甚易无他在愿力何如耳故积善之道有三焉有行其善而不知其爲善者有行人所难能之善而不自以爲善者善之善也有知其善而勉强行之者有行其善而存其念者平常之善也有图善之美称必行人所知者有小善爲之大善则不能者有过不改第行善以希福者不善中之善也善之一念不同彼苍之报应有别亦各从其所修轻重而应之夫何有虚也然人不难自奋所谓苦海无边囘头卽是彼岸果能于不善中之善渐至于平常之善由平常之善勉而进又何难至于至善之善也人苟至于善不知善之行则浑然天理古圣贤无异乃功行充满之验抑何所求而不遂哉功过格传世已久因果之报太上感应篇俱已昭悉但诸子向往之念能自奋兴庶不负道人度世之婆心若以此爲难妄贪㨗径道不易言言亦徒虚语耳诸子图之又万缘皆空一丝不挂不染尘情养精育炁如是受持能爲戒行又一念不兴诸趣莫作守其灵台如水浴月淸光浩浩映乎四区又斩魔断障郄欲消贪洞然昭彻万类不侵认得不错守得不踈行得不迂进得不怠又处纷不纷居乱不乱神淸气逸总出自然虽遇物而以物应中不动摇循循进步又囘光返照参破世迷因言了觉寸寸揣摩不落人相不滞人情奋于自进又不怠不躁养气养元调和内外运以阴阳形神牢固爱欲力降此心如死忘机可以成道守一可以得仙又苦志苦爲旣进复进苦不辞苦进不辞进开门若闭对面若无外行善事内躭善行依功恒习遵谕敬持忘其尔我纯乎道德又已知假合解得源头归源复顾假应是现旣假克除眞能可保可保厥眞眞亦自固又花落水流试问当年司马云收雨㪚追思昔日巫山守我灵台之镜何虞幻泡之形因果前生原是今生所作是非后世还归斯世之爲悟得玄关之奥参通尘障之疑奔走风前酷似𨶒君幌子忧愁宇内宛然魔帝招牌视汹涛卽可知扬帆之险欲恬退乃能明採药之淸孽造由来功成始去梦中占梦以堪悲形外逃形而可笑止源伊止静湖待静静之可遇止也宜求后果前因到头觉悟又古镜一轮照尘而碧新霞万缕处世而空龙虎啸风云于物外利名劳灵性于迷中眼底慧光拟于冷电身中奥诀误也寒飈樵沙𡻕月已将期忠孝人天何咫尺披亘古不阐之玄悟于今未明之化道人饶舌莲蕊含羞世子忘机桃香吐艳果能奋羽恪守吾规弃凡碍于蜉蝣了正觉于鸾鹤将见白云绕膝靑杏罗胸忠孝旣全生死顿了谁谓顽石不可点头枯松弗克靑老耶又鹤长凫短人生事业不齐蜉死蝣生世界悲欢莫测竹叶无忧醒后中山已老黄花有约归来上苑才春白云牵去野心机丹凤尙然饶舌靑牛会来初智慧紫霞卽便囘头叆叇烟中古丈夫秦之小役浮沉石上老毛女汉也间仙视形体之无无知而且悞了身心之默默悟矣忘情孤鸾啣九极之霓洪水泛三元之境功名富贵碌碌红尘担子干坤𡻕月忙忙黄土婴儿愁塜上之⬤萝怀花间之鸟雀太虚有尽本愿无穷忆美玉之烟蓝田日暖怀眞金之色赤水风柔倩我同人愿君合道又古有观于𣺌介山夜如昼月明吾侪尝甯止焉东坡自宋乃从华山寺西一眞皈吾今尙在又道者就是这箇这箇本无言若求说这箇这箇卽是这箇又昔吾修炼于云房石室中立誓愿而证果今隐现世间已屡惜诸子犹不敏奈何又浮生大梦何以能醒本来面目认错刧刧报还难赎故当空一点应作如是观又终南鹤岭多异树直者耸天曲者环谷中有虎兕栖止风生时山鸣林吼有道者则恬然否则阬途又炼丹先须炼元不然试鸡化凤主人犹然不得名曰丹奴又吾徒虽多自何仙姑而下七十八人今成道从靑城丈人游者居多焉粤西恒有遗迹世可採又遇庐则居遇钟则叩八字足了万世之因今道人饶舌多矣尔侪不悟尙曰再问问呵呵吾亦不解又学道者原不在山处世尘隐金马方是大修行人故曰山惟静而巳训世说世间士子尊神仙以爲师岂好虚无而鲜实行哉土子读书无过达道之良能神仙证果亦惟伦德之无亏所以别者儒以入世道以出世入世则嗜慾情浓出世则儿女意空夫浓情以致损忠孝之行则何若空意以消贪恋之苦与道爲友者安可不去贪不去恋哉诸子曰我将爲去贪去恋计不能日与师疎曰在爲师亦岂忍与诸子疎抑知疎与不疎非在形迹间也使求形迹而无节是去礼也使求形迹而不敬是失礼也使求形迹而犹肆是不信也使求形迹而弗解是无智也使求形迹而鲜终是远忠也使求形迹而善怒是不仁也使求形迹而不孝不友不慈是丧德也亦何有于道哉今有条约有一不遵非我弟也读书者晨起弗卽出卧室静坐记佳篇一自三背静想昨所记篇神会前背旣贯方出饭可一闻家政卽入看书详註义必达必再且三习书字画记史勿多务熟或闲步与同学论史频温所习未卧须温旧卧而思惟此外无思或思师可也当不以拜跪重若不书则惟勤业弗逐儿戏见利思师遇慾惧师念善有师意恶凛师闻乐切师闻苦体师有疑质师事困求师不明顺师他言会师师之所示无不遵之毋愁贫毋慕富毋刻剥毋奢侈毋傲惰毋轻狂毋妒忌毋猜疑毋后言毋骂詈毋低银毋鬬赌毋善嗔毋好嬉毋私已毋损人念念师严是卽道矣诸子凡规谏同志须和颜轻语低声下气卽父子兄弟夫妻皆然不可直遂辩别自是已说互相争议竟无裨益入道者将此粘诸座右参说天地间一逆旅也谁能借寓而善其身志乎能知来因自有去果知之道难言之矣有不俟引接而知之者上乘修人也有必待接引而悟之者中乘修人也有必经引接而知接引之爲功知接引而怠于引接者下乘修人而终于人而竟不成其爲人是也子等好参爲师发参亦将以中乘修人待子也子等有知之者乎悟之者乎不以坐功苦子等以子等非殊等耳如曰纯阳不以坐功课弟而以参学教弟毋乃野狐禅乎非仙家本等也则不知师心因材教育之心也夫参卽坐也参功卽坐功能于参处打破亦能如坐得珠成功之一辙耳参岂慢参耶仍有内功使之把握人未得之卽得未造之卽造未深造之卽深造未沐浴之卽沐浴之而百不能一之沐浴耳嗟嗟人之未见纯阳不知纯阳之化度弟子爲何若旣见纯阳止见纯阳之化度弟子仅此也嗟嗟尔之所谓仅此者正纯阳之化度弟子之出生死反天眞之上上玉淸秘旨耳人亦何可忽耶子等亦何可不从此勐力耶此法总不碍名碍利趁名利之公而暇则从事焉眞有胜珠之以坐爲功同功而一辙也能不勐省则箇偈曰眼前箇箇若英才只是当头未见孩要使三千孽案倒除非一粟再还胎我之去参而仍用参者从儒参也一落禅话便习混参搪塞儒参原有一团灵机在内使子辈据见在识始从着落处见根继从见根处明性明得性本来自见不用知识无非知识流行不用虚空贯会无非廓落四照到此三教便同源矣子辈其识之诵经说嗟乎我自证道以来旷怀天地间低囘千古而不能已也岂好劳哉自一片婆心满腔佛念至酉年分宿后愈觉日日难离尘世上时时忘倦笔乩头非曰现身说法也而引经论懴亦将有过乎此而爲功者时有若闻纯阳号而洗心者焉时有若读纯阳经而皈念者焉时有若与纯阳法会而始洗心者焉时有若经纯阳救度而始皈念者焉嗟乎在昔爲然于今犹烈如某某者心灵素蠢一闻余号立地洗心余亦从而点首深加劝护如某某者心地素悭一读余经顿刻破吝余亦从而垂照曲爲安全如某某心虽与道暌违自与法会后道心愈炽道念愈坚余不觉喜由中出乐自天生不惟消其已往之愆益复裕其后昆之福如某某心虽与释爲邻而与我道素不惯习自经救度后初淡尘怀旣眈道趣日复一日年复年来将有与余相终始之意将有与余忘尔我之形余不禁喜之深忧之切喜则喜其皈命之旣䖍而不倦忧则忧其家贫而道难喜也终不如其戚也爲是某者能体余心而弗使我忧将戚也易之以喜矣顷者我从戍鎭来阁闻诵我经陡触着经初念心焉喜之乐焉从之笔焉志之文焉表之表是文则不能不念及诸子念及诸子则不能不表诸子之性情表诸子之性情则不能不曲表诸子之心迹心迹旣明性情愈见性情见而某某之不及某某者将不容掩矣某某之胜乎某某者亦不容掩矣某也勉乎哉莫谓不及胜将在后某也勉乎哉莫谓旣胜不及随之某也勉乎哉莫谓不及胜胜从不及得莫谓业已胜胜从胜里失胜也谁耶不及也谁耶问诸子不知问之我亦不知客曰则将问之谁余曰还问之诸子之心客曰诸子心从何处见余曰能诵余之经者卽见云度斗疏伏以道满干坤在在皆载道之区气包三界人人具养气之质气不养则道体潜消而不着道不修则气元疏率以难宏身虽似人性同若偶叩之不灵触之不应施之则近于俗而浮嚣无本守之则固于愚而朴陋失眞所以三教圣人甯取朴陋而还与救援毋取浮嚣而吝于施济吁嗟吁嗟予独不忍特发宏愿广度朴陋兼及浮嚣不论朴陋之有上下不计浮嚣之有去取槪以我行我仁而不伤于忍我施我义而不失之不情人一朴陋诸慾牵之其见累于物情者多矣人一浮嚣诸孽附之其脱郄夫本来者众矣思所以去其慾累者莫若先种道根思所以还其本来者莫若先解诸孽一解诸孽便见本来一见本来便有道气一有道气便得修眞一能修眞便得证果懃懃恳恳莫非爲是如弟子某等专勤拜请手勒登名细细註明殷殷恳祷者何非望解诸孽以存道气以见本来以修道愿以证眞果伏祈五斗星君照册嘉赉一如上愿愿愿如是道气常存渐得证果以副救刧初心戒性文天地赋性万物惟人最灵故曰性灵灵者不执惟人知理故曰性理理者不偏世人不明二者动曰性气不知人性卽天地之性人气卽天地之气天地之性煦拂生养之气多虐戾消亡之气少人之动性使气如勐天之熖如毒葯之发如劲矢利刀之离弦出鞘伤人实多是性爲暴性气爲杀气安得不执不偏无伤天地之和也哉吾今爲世人痛言暴性之害不当暴而暴无事激成有事小事激成大事大事决裂而不可营爲事务由此坏矣不可暴而暴大人长者之前言语不逊失尊卑之序亡长幼之礼不顾干名犯义之愆声誉由此损矣不必暴而暴逆耳者微拂意者小可忍不能忍可容不肯容易燥易怒怒气伤肝燥火攻心日累月积病根由此伏矣不宜暴而暴病中酒后食饱睡起神魂未复气魄方安躁怒忽生大伤摄养年寿由此促矣至于宾客在堂友朋在座一言不合一事不宜卽头面火赤口舌雷轰不特失礼失体使座客窥之知无涵养无优容心浅量窄非致远之材非任重之器生平由此可轻矣抱负由此可测矣富贵者性暴人皆畏之䝉蔽愈多离心不少欲处人十分虽至九分犹不快莫敢谏阻者非伤天理卽害阴隲一朝失势忍爲十分磨稜亦已晚矣贫贱者性暴人皆弃之傲肆难容狂愎寡合遇机缘十分虽到九分终不就莫肯援引者非困饥寒必遭顚沛百事无成思求十分将就亦已晚矣对父母而性暴虽平日善养不得称孝子待子孙而性暴虽平日善教不得称慈亲处手足而性暴虽平日称相敬相爱不得称难兄难弟凡此者皆性暴之害也吾愿世人敬听吾言受益不浅老者火性犹存少者刚性宜制设或彼此争持我有性彼亦有性使火逢火熖必迷天刚遇刚锋必陨地取祸招灾莫非性起小者赀财损焉大者身命殉焉此害尤爲非细而更宜深戒者也或曰人无烈性何以爲丈夫人无刚肠何以爲男子鸣唿过矣天地赋性与人刚肠烈性之中亦须不执不偏斯不失天地之性灵斯不失天地之性理斯不失爲丈夫男子焉耳虽然不执不偏又不若能忍世间大事业未有不从涵蓄宽容之人成之躁暴褊急之人败之者果能忍焉又不止爲丈夫男子吾将称其爲英雄豪杰人矣戒贪文世间惟贪最爲害事古云知足不辱知止不殆此是名言不可不省奈吾见未富者必求其富已富者必求其极富右思左算朝夕营营其设心非聚天下之财尽归我手不止也是以非廉非耻非礼非义一切行之妨人害人盘人算人一切行之贱入贵出放轻收重一切行之料家估产准奴折婢一切行之殊不知汝心愈贪天心愈恶汝手愈毒天手愈辣贪一分有一分之祸贪十分有十分之祸祸不旋踵而来又见未贵者必求其贵已贵者必求其极贵劳精费神寤寐遑遑其设心非极朝廷之爵尽尊我身不止也是以营求钻剌弥逢迎合一切行之朘剥聚歛苛求勒索一切行之求知乞怜媚颜謟膝一切行之苞苴贡献取下赂上一切行之殊不知汝位愈高天视愈卑汝爵愈大天视愈小贪进一步有一步之害贪进十步有十步之害害必反掌而见是故贪爲祸胎贪爲怨府所以贵知足知止而能不辱不殆也此二者贪之大者他如贪于酒必病于酒贪于色必死于色贪于赌必败于赌贪于鬬必伤于鬬贪于讼必破于讼有一事之贪行之而玷行有一利之贪争之而倾家有一味之贪食之而致疾是故贪无大小均有害焉不可以贪之大者爲祸大而愼之贪之小者爲祸小而忽之也戒杀文世人不惜物命图彼甘美资我贪饕不知人物同生天地各知痛痒各具性灵贪生畏死莫不皆然忍令汤燖刀割血肉狼借一日之内一家杀一命百家杀百命以至成千累万杀气血光上昏天日天心好生人心好杀积惨旣久所以灾伤刑戮盗贼刀兵杀人如草聚爲恶刧此自然之公案也彼富贵者宾筵肆设烹鲜击肥罗列奇馐调和异味厨中痛楚堂上欢唿一盘数命一食万钱爲天地鬼神所痛恨或至斩绝宗嗣灭其血食或至育生枭獍倾覆家门一身死后三尺孤坟半盂麦饭不可得矣此自然之因果也彼疾病者不知保精寡慾惜福延生妄希滋补杀物之命活已之身孰知杀物疗生反促年夀卽不速死淹延牀笫万苦千疼呻吟昼夜以受活身地狱此自然之报应也至于父母新丧人非上圣平生岂无过恶正宜蔬食菜羹爲之生前懴罪何可杀生害命增彼地下𡨚讐延僧请道又何益乎子孙新娶所望緜緜爪瓞蛰蛰螽斯后嗣昌盛若杀物过多生理先伤欲求世代繁衍其可得耶虽礼不可缺亦当樽节省俭惜一命是惜一倍福正是爲子孙地耳至遇诞辰产日尤宜念父母艰难生死顷刻茹素修持省躬追过不宜刀砧樽爼戕杀物类上干天和下益神怒冥冥之中减算削夀试问可庆乎可弔乎宾朋亲戚乍至我不杀生欵接不过谓我吝耳要知我非吝物实乃吝福人怒犹可违天怒不可测寻常餚酌彼此俱无罪孽利孰大焉吾厯厯明言不杀有益独不言祭祀者何儒教圣人深言不丰不洁爲不孝丰之一字与不杀相反吾不可辩其是非耳虽然地下祖父果能来食人间肥腯乎子孙明德馨香祖父享之方爲无尽再思之可也吾愿普天下不杀二字人人存心事事存心自然天地淸甯刀兵不作富贵久长疾病无苦子孙繁盛天公公案生死因果阴阳报施皆可不必言矣世人其勉力行之戒心术文人生世上爲善者惟心爲恶者亦惟心故佛书云一切由心造此言诚是也吾见人生脱胎堕地时此心浑浑噩噩有善无恶一种天良毫无缺欠及至有识有知习染旣深机械乃作而心术生人非堕地之人心非堕地之心矣或存心于刻或存心于毒或存心于诈或存心于险或存心于贪或存心于邪或存心于妒或存心于侮或存心于欺凡此者皆心术也心术不正良由利已之心胜不顾妨人之害大故也然不必见诸行事也而其刻也毒也诈也险也贪也邪也妒也侮也欺也心意一萌天地鬼神昭明显着皆已知之大过大恶何所逃焉有人于此考其生平无损人利已之事无残忍刻薄之行而且言称道德语法圣贤宜其吉祥骈集世叶緜长家道昌而禄食厚矣乃致灾祸牵⬤子孙凌替贫穷困苦疾病艰难者何也以世人观之必谓天地不公鬼神不灵善恶报施有不足凭矣是盖听其言不能察其心观其外不能测其内虽未有损人利已之事而时怀我强彼弱之思虽未有残忍刻薄之行而时萌幸灾乐祸之意乃其心术之不正故天使人事之不齐耳是以此等人推其心术特无际遇事权纵有恶不能爲若一朝得意所谓笑中刀蜜中毒柔而害物阴贼险狠何恶不可爲哉且人之一身最难制者心也大抵遇利则刻遇讐则毒遇懦则诈遇怨则险遇财则贪遇色则邪遇能则妒遇老则侮遇幼则欺凡此过恶非天生之非人教之尽由心造况可又加之以术乎术者我愚人而人不知我害人而人不觉暗弄机关阴图侥倖默地用心背人造意意恶之条冥曹最重盖暗害甚于明伤阴凶深于阳恶故也故士君子学修身者先须正心正心之法刻则化而爲厚毒则化而爲和诈则化而爲实险则化而爲平贪则化而爲介邪则化而爲正妒则化而爲谦侮则化而爲敬欺则化而爲诚心旣正矣术又何从而生焉是心之所造者善也福也天良也又何忧吉祥不骈集世叶不緜长家道不昌禄食不厚也哉太上曰一念之善善神随之一念之恶恶神随之此正教人端心术之谓也可不戒诸可不戒诸戒口罪文鸣唿口舌之祸大矣哉有一言而伤天地之和有数语而生鬼神之怒有片词而折平生之福或扬人之过或讦人之私或形人之短或妒人之才而损其声誉或嫉人之能而败其成功或忌人之富而唆其讦讼或间人父子而使天性有戾或离人夫妇而使情爱相乖或疎人友朋而使交谊不笃或端士而谤之曰邪或善人而毁之曰恶或贞女而汚之曰淫或令同室操戈或令连枝挟刃或令相知按剑或令骨肉持刀或令孝义难明而刎颈或令节烈不白而投缳或令忠直见斥而饮恨或可信者而使之疑或可让者而使之争或可生者而使之死或不能排难而益难或不能解纷而加纷或不能释怒而增怒凡此或出之无心或蓄之有意逞贝锦之文夸如簧之巧如此谗佞阳爲投𢌿阴爲⬤舌口罪⬤毫天刑莫逭至于谑词谐语儇利尖酸不过谓口头游戏无关大过或戯及父母谑及妻孥忘尊卑之序失交游之体便于人伦有害天和有伤鬼神怒之禄算减之而况因谑而怒怒而闹闹而成终身之大隙者不少也安可不戒哉吾愿世人戒谗言以寡孽戒邪言以正心戒讥言以远怨戒忿言以释讐戒狂言以避祸戒傲言以近情戒谑言以消隙三缄其口一卷其舌可以隐不可以言福由斯积禄由斯厚夀由斯长吾且敬之曰吉人之辞寡戒刀笔文伏羲画卦苍颉制字原以阐道明理彰文教也后世人心不古诈伪日兴于是先王有爰书之作法律虽严总以警戒民人以期不犯云耳岂知人心愈诈愈险卽于法律之中习爲刀笔一家混淆曲直顚倒是非诬轻作重簸虚爲实字字刀锋言言虿毒瞀迷耳目蛊惑听闻虽明察如赵颕川决断如神寛仁如于廷尉平反无枉而刁词易信诳语易欺亦难片言折狱一訉得情以故片纸一入公门屈人之杖枉人之刑费人之财破人之家荡人之产杀人之命能使其人至死而不悔者其故何也大凡搆讼者自盗贼人命而外余者不过一时之愤耳其讐易解其隙易消也操刀笔者从中主之于不讼处激成必讼小讼处激成大讼于无罪中织成有罪小罪中织成大罪遂使两讐不解两隙难消争强角胜势不能罢气不肯降惜名声不惜赀财顾体面不顾性命至有破家荡产死而不悔者虽搆讼者之愚实刀笔者害之也是刀笔祸人最烈其罪岂不大哉世人习此一家不过觅蝇头之利以养身养家不知䧟人之身以养已身破人之家以养已家天地鬼神焉肯容之果报昭昭有不身遭刑宪家灭灰尘者吾见亦罕矣呜唿古人造此笔也何艺不可习何技不可专使其混淆曲直顚倒是非心思之巧习爲文章文章之工何患功名使其瞀迷耳目蛊惑听闻言语之巧专爲词赋词赋之妙何忧声誉小而书画名家大而论议名世皆此笔所爲此笔所学何必以此笔爲刀伤人杀人阴毒害人爲天地鬼神所不容因果报应所不免爲祸烈而获罪大故吾愿斯世人人不习刀笔搆讼者自然无刁词无诳语听讼者自然无屈杖无枉刑世界不必求治而自治人心不必求平而自平上古制文作字无诈之风岂不复见于今也耶戒争讼文世间损财破家结讐成怨莫甚于争讼有司民牧卽未必淸饮廉泉平同盂水其于讼也必利于息而不利于争也乃吏胥差役未必公门修善手不名钱利于争而不利于息讼师干証未必心因义激鸣出不平利于争而不利于息故一纸入公庭爲官者耳目最长访闻最确某也家产约有若干欲求必胜必须若干送我方可不然理本长也我幻之以短词本直也我幻之以曲吹毛求疵事权在手孰敢违乎爲吏役者生发无穷求索无厌某也使费止得若干欲得讼胜必须若干再用方可不然事可审也我偏不教官审案可结也我偏不教官结舞文弄弊犴猾随心孰能逃乎爲讼师者其初两造原属小愤輙恐之曰彼怒不解矣宜先发制人原属小事輙唆之曰彼小题大做矣宜大题应之原肯和处輙阻之曰居间愚我也彼布置已定原易审结輙疑之曰钱神力少也莫轻易就审甚而受一家之财佯爲劝止而实以鼓进得两家之赂明爲竭忠而暗以输敌一告可止而动经数告一倍可了而花费十倍呜唿上产不过万金中产不过千金下产不过百金一经争讼官长吏胥差役讼师莫不沾沾惟利是图惟财是索势不由已不容不费争得讼胜而财已失家已破一毫无所得讼果有益耶无益耶何况两相争者两相恨其恨终身不忘也不止终身不忘也两姓子孙亦必怀恨曰我祖父爲彼祖父争讼爲彼祖父失财爲彼祖父破家故我子孙无财无家贫苦无聊非争讼害之而何不恨官长吏胥差役讼师得财得利之人而恨彼祖父对争对讼之人争得讼胜而讐已结怨已成数世不能解讼果有益耶无益耶愚哉世人而好争讼者何不一省也至于争财而讼交道浇漓争产而讼骨肉残伤争妻争妾而讼婚姻丑播不胜所失倍于所争胜之所得不偿所失是故讼之必不可争争之必不可讼也盖如此世之人何不愼旃痛戒之求子文不孝有三无后爲大接千年之血脉享百世之烝尝天律最重绝嗣之报人道尤隆似续之儿今世人但知求子于神佛而不体神佛之心则求犹不求也能体神佛之心于万一则虽不求神佛犹之求也自古无信祈祷之圣贤天上岂有专取拜跪之神佛神佛首重忠孝求子则依忠孝忠不必立朝致身始忠也士人以读书明理守分待时培养人材以望爲国家出力卽忠也恪守王章恭畏国宪毋作聪明乱旧章弄笔墨舞文法出入有司衙门欺侮前辈鄕里亦忠也忠之理无穷可以类推佛经云毋忘国王水土恩诗云普天之下莫非王土率土之滨莫非王臣念及此有一人不当忠乎今爲愚人先示戒三言一曰早完国课以竟公二曰不许忘分谈朝政三曰不许恣肆轻忽地方父母官师孝之理彻天彻地无所不包终身之孝一日之孝时时之孝念念之孝自古劝孝文多矣文昌经云天地是孝德结成日月是孝光发亮二语尤广大流通今试思求子爲何吾欲爲父母也吾欲爲父母吾岂无父母乎言及此而不动心者是眞无子者也万求无益也试思吾生子非爲吾欲爲父母吾正欲报吾父母正以报吾父母之父母则益推益广上古圣帝明王仁人孝子之用心无异是矣虽得子有早迟得子有多少之不同由命数使然不必求而自胜于求也吾有语云父还有父追远必极其诚儿更生儿贻谋务尽其善良有味也求子者依此忠孝二字时时体之念念行之则求子得子吾当令送子元帅衞房圣母抱送麟儿宋王曾明王守仁是显证也天道无私惟佑善人吉人爲善惟日不足凡求子者何不勉而思之戒淫文人性惟淫难戒人罪惟淫最重世间淫孽不一吾今细爲拈出之见好妇女时时注念刻刻存思废饮食而形梦寐谓之想淫见好妇女言语轻挑口角逗引恣谐谑以动心情谓之语淫见好妇女有心凝视着意偷觇眼目射而神魂飞谓之视淫见好妇女假託慇懃诈爲周匝饰礼节而图媚悦谓之意淫若此之类虽袵席不交形骸未接而淫心已荡淫恶已彰止恨无便可入无隙可乘耳阴律实已着之岂得谓无罪哉兹犹爲未成私狎者言之幼妇少女贞心未固烈志未坚狂且朝而引夕而诱食物投其所嗜衣饰迎其所好容止笑貌得其欢心心非木石不能无情邪肠一软苟合遂成于是玷门风坏名节夫耻其爲妻子耻其爲母翁姑耻其爲媳父母耻其爲女宗族耻其爲本姓妇辱及三宗汚流数代淫罪滔天天地断难宽纵者也婺妇孀妻遥遥𡻕月守节原难或逢逗引捐红颜于顷刻拒白刃于须臾如此烈肠能有几人哉月夕花晨较有夫之妇爲易诱不知数载氷心片时扫地新姦眠于黑夜故夫哭于黄泉祖宗发䜿鬼神眦裂淫罪滔天天地尤难寛纵者也闺姝处子及笄之年情事已知慾心渐觉夭桃未赋标梅将咏或遇勾挑断臂以见贞刳心以示烈如此刚志能有几人哉穴隙踰墙较已嫁之女爲易动不知一旦失身终生抱耻有慙花烛之宵殊媿奠雁之礼琴瑟必乖家门非吉淫罪滔天天地更难寛宥者也至于靑衣使婢亦妇人身也勿谓受我豢养奸宿无妨靑楼红粉亦妇人身也勿谓受我赀财淫慾无害虽罪有差等而淫则一也呜唿世人淫罪易犯卽平昔硁硁以道自居以操自守以正人君子自命者猝遇邪缘不能定情鲜有不失足汚池沉身慾海中矣何不一思我之妻妾被人思念被人挑逗被人偷觇被人媚悦甚而被人私狎我必非常忿怒虽手刃其人而恨未洩也人之妻妾被我思念被我挑逗被我偷觇被我媚悦甚而被我私狎人之非常忿怒亦必思磨刃以杀我此心此理与我同也是淫人妻妾者不独阴律有犯实性命攸关之事也何苦以顷刻之欢情而蹈性命不测之祸哉而况淫行报施⬤毫不爽我今夜淫人妻妾而妻妾今夜未必不被人淫我今夜淫人子女而子女今夜未必不被人淫卽或不然是天必积怒迟之愈久报之愈刻后世妻妾子女爲妓爲娼皆不可知之事矣吁可畏也哉以故不淫之人天地重之鬼神敬之不犯阳条不违阴律后世贞女必生其家烈妇必出其门闺房肃而帷薄谨妇道正而坤仪顺子孙之兴可立见矣设或不幸而有邪缘相逼学鲁男子闭戸可也学柳下惠坐怀可也学谢端明卧不解衣可也遇此能坚忍不及乱爲圣爲贤在是矣成仙成佛在是矣世人何不勉而切戒之造就文师之造就夫弟子犹天地之覆载夫万物无不欲其生且成之爲大愉快苟飞潜动植中有一物自能振拔卽从而爱护安养使其尽夫一物之量而止师弟之情之义亦无不如是是以弟之事师全要从晨昏定静中默默深讨爲师至意如何而刻责我如是如何而赏鉴我如是如何而提唱我如是如何而接引我如是如何而解𡨚释结如是如何而证祖超先如是不探讨则已畧一省觉未有不内惭外赧涕泣之无地矣嗟嗟我生而前天地主之我生而后君亲师主之亲之爱护安养已无不至师之教习诗书亦无不已夫师等耳而独师于仙仙而肯爲师教之不倦乃若此则其刻责赏鉴种种无倦之心盖必欲人人必尽爲人之实爲人人必使上契乎天之时契乎天者必使天鉴赏欣植而亦无倦施始可以副我师多年造就慈悲血肠能如是始眞我弟子也劝孝文世之人善莫大于孝不善莫大于不孝试思人子堕地时口舌难言手足难动无识无知爲之含哺怀抱体察饥寒万惜千怜非亲而谁也则亲之耳聋眼暗齿落筋衰步履艰难之日囘想从前当孝乎不当孝乎再思襁褓时患疮患瘖遗矢遗溺与死爲邻爲之抚摩调治推干就湿万痛千疼非亲而谁也则亲之疾病龙钟淹纒床笫宛转呻吟之日囘想从前当孝乎不当孝乎又思长成时爲之求衣食完婚娶立财产万计千筹非亲而谁也则亲之形骸瘦瘁精神耗散非帛不温非肉不饱之日囘想从前当孝乎不当孝乎夫在富贵者父有家业之丰饶母有婢媪之使令而生我鞠我顾我复我教诲诒谋我罔极深恩犹难酬报而况贫贱者乃忍饥以食之忍寒以衣之劬劳辛苦以养之哀哀父母欲报之恩甯有涯涘耶至于嫠母存孤茕茕矢志一⬤血𦙍育养成人天地爲之改色鬼神爲之含悽设有不孝罪大寻常十倍或有妾媵生子遭嫡妇之妒虐母命险在深渊子女危如累卵侥倖成立艰苦备尝设有不孝恶加忤逆三重是故不孝之愆阳律所不赦阴律所难原吾观人子自幼而长长而壮亲之养子之日颇长父母自衰而耄耄而死子之养亲之日甚短崦嵫暮矣桑榆迫矣尽心尽孝曾几何时矣思念及此有不悲不惧者其人天理已绝人性已灭不死则殃此自然之事矣吾普劝世人我能孝自无逆子子能孝自无逆孙绳绳克继叶叶永昌善孰大焉利孰厚焉诗曰孝思不匮永钖尔类洵不诬也勉哉劝弟文人生最亲切者无如兄弟同此父母同此血气同此胞胎安可不同此天怀乎幼时总角斑衣糕果共食竹马同骑出入嬉游不离跬步何其相爱相乐也及至长成分居授室或因妻妾枕言蛊惑或因朋友簧语动摇或因财产利心攘夺有此三者遂使友爱顿成嫌隙手足化作戈矛讐心切齿阋墙之鬬由是来矣不知朋友势衰则去利尽则疏一有患难畏避不暇谁肯赴汤蹈火爲之拯救兄弟虽大怨大恨者义难坐视情难恝然理上说不去亦当挺身而出爲之百方营解而后已故吾见朋友援溺者甚少而兄弟救难者实多也是朋友不如兄弟者如此妻妾情意相孚恩爱交笃或有不幸中道死亡安保琵琶不上别船此时亲戚流涕而送子女牵裾而哭毅然另嫁曾不囘头遗孤在室属之何人兄弟情关骨肉义难弃捐理上行不去自当爲之抚养教诲使之成人而后已故吾见妻妾弃子者尽多而兄弟存孤者不少也是妻妾不如兄弟者又如此呜唿世人亦何苦溺妻妾而讐兄弟信朋友而疏手足哉至于财产乃祖父所遗争之夺之或鬬或讼各不甘休祖父在堂者岂不痛心殁地者焉能瞑目谓一生辛苦勤劬本作儿孙之久计反爲豚犬之争端安耶否耶而况兄弟者同气同根譬如一树两枝一枯一荣譬如一身两足一能行一不能行彼枯而不能行者则已矣彼荣而行者势能久乎何不思之甚也孰若互推互让不夺不争上以安祖父之心下以敦同气之好使根枝敷荣手足扶助其爲计不亦大而可久哉吾愿世人有兄弟者当囘想幼年总角时糕果竹马嬉游曾几何时离离白首霜染须眉正宜相友相爱培田氏之荆温姜家之被书张公之忍字犹恐不及矣思之思之其毋忽劝信文夫信者天地之经人心之本也月晕而风日晕而雨𤍠极则雷冷极则雪四时节候之寒暑温凉未尝或爽苟不如然则灾生生焉此天之信也土湿则风础润则雨朝而有潮暮而有汐四时草木之敷荣零落未尝或失苟不如然则怪异见焉此地之信也天不信于地地不信于天则阴阳失调而万物殃旱涝疫疠山崩水决之变毕出矣是天地不可无信故曰信者天地之经也人禀天地阴阳之气而生安可无信哉君信于臣则圣臣信于君则忠父信于子则慈子信于父则孝夫信于妻必贤妻信于夫必淑兄弟相信必友恭朋友相信必直谅自然奸诈不兴邪伪不作人道正而世风湻君子多而小人寡是人不可无信故曰信者人心之本也吾见世人内而居家外而涉世往往有语不由衷言不顾行或面是而背非或朝许而暮改或爱则诺之憎卽吝焉喜则诺之怒卽忘焉醉则诺之醒卽悔焉或因其老而诈之或因其幼而欺之或因其愚而侮弄之二三其心反覆其行遇利则不约而趋逢害虽有期而避呜唿是人信之不立心本已失安望其能忠能义能孝能弟哉然是人或自解曰我不足信者不过一言耳不言言如是也不过一事耳不事事如是也殊不知一言不信人将言言疑之一事不信人将事事疑之信可或失耶是人又自解曰我不足信者言之小者耳大者不如是也事之小者耳大者不如是也殊不知言小不信人并言大者疑之事小不信人并事大者疑之信可或失耶是故天不失信雨旸时若而四时顺地不失信水土滋膏而万物生人不失信忠义孝弟五伦由此而立何也信也者诚也实也苟不诚实虽处君臣父子兄弟夫妇朋友之间惟多诈而已矣则信之一字岂非参天经赞地纪正人心之大纲欤所以先师孔子有言曰人而无信不知其可也吾故亦作是言广爲世人劝劝义文世人称孝曰孝心称忠曰忠心称义则曰义气夫义不言心而言气何也盖义者有一往坚贞不拔之气天地赋之于人审能行焉则富贵不能夺贫贱不能移刀锯刑罚不能动金玉货利不能摇海枯石烂不能变可以塞干坤可以光日月大而成圣爲神小而完名全节莫非此义此气爲之是义气乃天地间之正气也然吾见世人亡失者多矣顾家不顾国爲臣之义亡顾妾不顾妻爲夫之义亡顾财产不顾手足爲兄爲弟之义亡顾势力不顾肝胆爲朋爲友之义亡于是天地间之正气日消邪气日长犹之人身元气衰百邪俱入不死则病良可哀已吾愿世人理会义气两字譬如人有气则生无气则死人而无义虽生犹死也必须食人之禄忠其事受人之託尽其心记人之恩勿使讐报怀人之惠勿使怨酬借人之培植扶持勿使根本或忘是曰义人一饭之德必酬一饮之惠必报一言相诺始终不渝一身相许患难不避胸中𤍠心颈上𤍠血思报有恩是曰义士幼丧怙恃赖人抚养及其成立事若亲生生养尽礼死葬尽哀是曰义子一富一贫愈笃交情一贵一贱交情不厌乘车戴笠相逢饮泣骑马步行相见泪倾是曰义友或属葭莩或系爪葛我有余彼不足周之给之彼有求我必诺许之与之无嫌心无厌意是曰义亲衣食于人恩同父母倚靠于人分若君臣勿以势力衰而心变勿以门祚薄而他图无荣无枯竭心竭力是曰义仆凡此等人观其五伦五伦必备观其百行百行必全是得天地之正气而不失一身之元气者也生斯世也可以完名全节而逝斯世也何难成圣爲神也哉然吾所言者人也殊不知物亦有之犬之湿草也马之垂缰也牛之拒虎也猿之攀舆也兽也何其知义也雀之投印也鸽之传书也鸭之啣衣也雁之寄信也禽也何其知义也龟之援溺也鼈之救病也蚁之护尸也蝇之抱笔也昆虫也何其知义也紫荆花也连理枝也漠北靑靑塜也草木也何其知义也呜唿由此观之天地间何物而无义哉故曰义气者天地之正气也当思禽兽昆虫草木尙且有义而况于人乎人而无义曾禽兽昆虫草木之不若矣吾实爲世人耻深爲世人劝耳劝读书文自阴阳开辟干坤定位天地人曰三才试问何以谓之才云霞变幻星辰罗布天之文章也山川茁秀草木生华地之文章也诗书语言礼乐制度人之文章也如是谓之三才不亦宜乎人不读书安能有文无文则不得谓之才是天地所鄙弃安可与三才并称乎吾今以读书十益不读书五可惜普劝世人曰明伦三纲五常莫不有伦不知书者蚩蚩然犯伦者多知书者畏名义犯伦者必少一益也曰明理天下事物莫不有理不知书者瞶瞶然背理者多知书者识顺逆背理者必少二益也曰知礼行止周旋各有礼存焉非繁文也不知书者不顾行止越礼者多知书者能愼周旋失礼者必少三益也曰知耻君子小人之别在耻不耻之分耳小人不知书敢怀无耻之心君子知书能行有耻之事四益也曰有涵养卒然临之卽惊无故挠之卽怒无含藏无积蓄非知书善养者也宠辱不惊喜怒不形汪汪千顷莫测其深乃知书善养者也五益也曰有智识古今得失成败之故具载典籍不知书者一事茫无把握事事毫无卓见知书者证古裁今如悬火灼龟了如指掌六益也曰不俗不知书者形状猥语言鄙面目可憎不可近也知书者秀聚眉峯俊生口角神淸雅度眞可亲也七益也曰不愚不知书者交朋接友跼蹐难容语往言来缄默无对土形木偶块然一物知书者揖让雍容应酬次第谈锋辩垒粲花竞吐玉屑皆飞八益也曰取今之富贵十年勤苦一旦蜚鸣长安道上走马看花荣亲贵子俱是书来九益也曰得后之声名或致君泽民功在天壤或着书纂籍名在人间骨可朽而名不可朽事可传而人与俱传皆因书得十益也富贵之家家风未替家学有传遗金可守遗经可读不读书一可惜父母壮盛之年衣食不必子分心经营不必子移志身暇心闲不读书二可惜资性聪明丰标秀雅心灵智巧饱食煖衣无所用心不读书三可惜无病无忧非老非幼良师在座益友同堂切磨不少砥砺恒多人生聚㪚未必日日如然不读书四可惜有静居有深馆左名花右净竹茗熟香淸无非书味风轻月皎总助文思不读书五可惜呜唿吾言此十益五可惜世人亦何苦而不读书哉彼限于人事阻于家势不能读书者无论彼可读而不读者如面墻而立如䝉头而卧如灭烛而行目盲心塞无识无知是谓不才不才之人安得与三才共称吾谓是人其去禽兽也几希劝教子文吾前篇旣劝世人读书矣彼不读之故罪不全在于子弟而父兄亦有过焉吾今再爲言之夫人生可爱者贤子弟耳然爱不可溺譬如玉树琼枝不加培植则珍贵自殄与朽木不殊矣人生可憎者不肖子弟耳然憎不可弃譬如焦禾枯稼不加耰锄则收成何望与稗草无分矣故子弟之贤不肖父兄善教贤者愈贤不肖者不至于终不肖父兄不善教贤者流爲不肖不肖者无所不至矣善教者教子弟之时在舞象以上弱冠以下善教者教子弟之法甯严无寛甯督责无纵弛也盖人年未至二十嗜欲未深习气未染品行可修根基可立失此不教悔将何及及其授室便属成人严督则离离则怨怨则天性乖矣吾见诲言不遵诫言不入子弟不肖已成始喟然叹曰天也命也无可如何也天下尽有此吁气之父兄闻善卽从闻过卽改父兄之教是听必循然应曰道也理也不敢有失也世间恐无此虚心之子弟是以溺爱之病深入膏盲姑息之爱过于鸩毒若非教诲在先安望成人在后哉然而世人不教之故吾固知之贵者谓以我之贵子孙必不至于贱任其不循理人将畏予势而莫予侮也子弟之失教由是来矣富者谓以我之富子孙必不至于贫任其不近义人将畏予财而莫予欺也子弟之失教由是来矣贫者贱者谓以我之贫贱无忧失势无忧损财也子弟安往而不得贫贱任其不循理不近义人将畏予之无赖而莫予欺也子弟之失教由是来矣暮年得子掌上之珍谓承祧有人家赀有主万事足矣䑛犊情深不忍过督此所以失教也宠妾有子心头之血谓妒者恒多嫉者不少专房兼爱不肯过严此所以失教也以致可学而不学可读而不读一诿之曰功名有命焉何必读书再诿之曰文章误人多矣何必读书不知读书原以立身原以明理不专爲功名也愚哉父兄失教如此于是富贵子弟必致耽情花柳败废赀财贫贱子弟必至手无技艺难疗饥寒二者之外甚至交结侠邪亲昵宵小非礼非义违法违条势所必有此时彼反咎父兄何故不严教我何故不督责我也呜唿是谁之过欤吾故曰罪不全在子弟而父兄亦有过焉吾愿世人有子弟者善教无如读书读书须要尊师尊师则教严而子弟率从不尊师则教惰而子弟游佚如视师爲可有亦不必有之人子弟将视书爲可读亦不必读之事而师之视子弟又在可教亦不必教之列矣安能使子弟除嗜慾去习染修品行立根基变不肖而爲贤也哉若夫书则读矣教则成矣子弟则贤矣功名之济不济则天也劝积善文经曰积善之家必有余庆积不善之家必有余殃信斯言也未尝或爽吾见处贵者事权在手苛刻由我鞭扑由我堂上一怒堂下号𡨚不知凡几曾几何时我之苛酷人者人亦苛酷我子孙矣我之鞭扑人者人亦鞭扑我子孙矣处富者利欲迷心刻剥人财盘算人产顾已饱煖不顾人饥寒不知凡几曾几何时我之刻剥人者人亦刻剥我子孙矣我之盘算人者人亦盘算我子孙矣彼处富处贵时虽位至公卿赀累千万其心未有餍足者也曾不一思祖父几经积善以及我然后天报之以贵也祖父几经积善以及我然后天报之以富也我苟不积善以培之养之护持之则祖父之厚泽自我而败坏祖父之元气自我而斵丧天祸贯盈人祸扑满盈满太过患难必作子孙只止于贫贱而无他亦可谓之大幸焉已故贵者惟寛惟恕惟厚惟平无枉贿无𡨚刑将见善之日积而于公之仁门闾昌大可知也富者能施能济能惠能均无吝心无悔志将见善之日积而范公之义奕世显荣可知也不必爲子孙计而子孙自然贤者多不肖者少自然能富能贵而不至于贫且贱矣是积善之利孰有大于此哉彼处贫处贱者冻馁忧愁劳瘁困苦妻号寒而子啼饥亲戚疏而朋友绝无非恶境也无非苦味也是必祖父几经不善以及我然后天报之以贫也祖父几经不善以及我然后天报之以贱也我仍不善以承之继之踵而行之是祖父之恶案未消而我复犯焉祖父之恶熖未烬而我复燃焉天恨愈笃人恨转深天人交恨患难之来子孙必至绝灭而无救恐不止于贫贱焉已故贫者贱者能操能守无怨无尤不妄取不强求非礼勿作非义勿爲怀惠不怀怨念恩不念讐亦见善之日积安知门闾不昌大奕世不显荣消祖父之祸而积子孙之福也是积善之利又孰有大于此哉呜唿人生无百年富贵乃朝槿之荣耳贫贱乃蜉蝣之苦耳积善犹恐时日无多而况恣行不善乎譬如卢生梦觉富贵何有黔娄被盖贫贱何在由此进思之世人不独善念当深而道念亦当转笃矣劝知命文人生世间主宰者命耳命中合有造化不能夺之爲无命中合无造化不能私之爲有不必妄想不容强求者也彼智巧者身无锥立鲁拙者家有余赀通才者白首穷经寡学者靑云早步形劣者坐享千金貌伟者手无半镪钻求者欲得反失安分者不谋自成若此之类人事之相反世道之不公举以问天天有何辞以对哉殊不知人脱胞胎以至耄耋大而荣枯夀夭小而口食身衣一一要天公主持一一要天公筹算世人之多过于恒沙天公肯如此不惮烦乎乃一人有一人之命存焉愚夫不自知日夜筹思谓我之才学非不若某某也而某某何以立登荣显我之智巧非不若某某也而某某何以骤得富豪我之钻求非不若某某也而某某何以先踞要津我之形貌非不若某某也而某某何以广有赀财于是怨天者有之嫉人者有之并不一思非才学智巧钻求形貌之不若其不若者命焉耳怨嫉又何益耶吾见不知命者非妄则愚疾驰而踬躁进而退贪得而失求富而贫不义而取祸非礼而招殃如蝇之投汤如蛾之赴火如痴兽之入阱䧟死且不顾遑知有命噫嘻亦可哀已吾今畧示世人知命之法曰造命譬如颓房败舍修造不施工倒则难爲矣我命当败积德以造之积善以造之命必完固有成矣曰惜命譬如刀糖砒蜜贪嗜不知休伤乃实多矣我命宜惜知止以惜之知足以惜之命必悠久无忧矣曰安命譬如临深履薄稍不经心堕则无救矣我命欲安听天以安之由人以安之命必自在无危矣夫如是虽一人有一人之命天亦不得而主曰造曰惜曰安天可得而主之矣命中当贱天得与之以贵命中当贫天得与之以富命中当祸天得与之以福命中当妖天得与之以夀也虽然贵贱贫富祸福夀殀究竟非天主之非命主之乃人心自主之耳人心自主之若何所贵达人知命而巳矣重示教孝文吕帝曰舜命契敷五教首在父子有亲而孝之名以立然则孝之道自唐虞而始有乎非也自有生民卽有父子自有父子卽有孝慈父之慈不待学也子之孝亦不待学也上古维浑维穆有情无文孝道最眞中古文明继起有情有文孝道斯全后世人心日漓有文无情孝道乃薄世运殊所以爲孝亦殊然其出于性生则无殊故夫孝之爲道与天地相终始者也嗟乎天不变地不变则人亦不变而天不能不爲运变地不能不爲运变人亦不能不爲运变然运变而孝不变孝卽以运而变而吾人终不可任其变吾于人之幼也见其有情无文如太古然则吾愿人之壮及老也亦当如中古之有情有文而不移于后世之有文无情焉可矣况无情亦无文也伤哉重示戒淫文吾奉命廵游遍察善恶功过分示赏诛随据靑衣童子呈上黑籍内开男女淫恶累千万条悯兹众生顚迷罔悟降笔作戒淫文宣示咨尔有众咸听余言今夫儒者持躬廉耻是尙士人立志正直爲先谨名节而惜身躯淫邪悉屏从匪彝而图逸乐嗜慾潜滋踯足迷城叹穷途其莫返沈身苦海悲浊浪之难平若非慧手垂擕怎得囘头悟道特宣大戒广示羣生彼夫名闺处子深室娇娥玉质无瑕金钩屡钓在幼女性贞未固漫疑人尽可夫而狂童欲念方张不思畏我诸父致使承颜膝下秽形贻白发之羞合𢀿房中残质益新婚之丑后此谢兰燕桂终媿母仪就令投井悬梁难全妇节一朝失足没世怀惭彼狡童兮罪何如之若夫婺妇孀妻靑年独守孤灯黯淡矢志爲难半枕凄凉牵情尤易逞我满腔𤍠火镕他一片氷心鸾凤才分琵琶别抱盟山誓海新奸快黑夜之眠疾首痛心故夫含黄泉之恨我亦人也夫独何心至于绿鬂了鬟靑衣仆妇品殊贵贱分别尊卑怒色厉声任指颐于白日甘言蜜语图欢会于黄昏旦晚恍若两人囘颜可耻上下浑如同辈负楚房帷含惭而节大亏事败而身几殒淸夜思之毒亦甚矣降而靑楼名妓翠馆佳人难论节操当权利害倾囊倒槖徒博他数日绸缪暮雨朝云罔恤我一生精血何异拥百城之富开门而揖绿林是犹抱六尺之躯俯首而撄白刃迨至萧条行李笑脸难逢耗㪚元神泣痕谁带一场春梦庻其醒乎更有编造淫词流传闾里虚人虚事原属梦里空花村女村男认作前贤美蹟花前递简居然千载留名月下偷书竟尔一朝登第阅传奇而心动魂飞半天想彼美而神移身安无地蹈水火而不顾捐躯命其奚辞揆厥所由咎将安在至若附影依声蜃楼海市迹邻疑似无端而证据昭然言出萋菲顷刻而丑声邮布借人一生之大节快已半刻之狂谈言者无心只供宾朋闲话听者忘倦争传风月奇情片语蜚声百舌腾熖罪深孽重诚难逭矣卽如床笫友朋深闺琴瑟当效如宾于冀氏莫学内乱于崔家况于性爱偏房心嫌正室得丑妻而嗟命薄须知红颜是薄命之缘娶美妾而逞风流当思罪过乃风流所酿倡随不率诟谇时闻亦足以上怒天神下关身命也嗟乎坐怀不乱千秋垂贤士之名秉烛通宵奕世仰高人之行凛纸牕之易补玉节氷操感琴韵之难挑风淸月白奈何昧彼芳躅争入邪途黄卷靑灯功隳于歌楼舞馆靑蚨白镪财縻于柳巷花街纵负盖世之名书终滞于十上卽绾半通之绶带难免于三褫甚者气散神昏早叹安仁不禄或至形单影只致嗟伯道无儿欲收效于参苓膏盲难治思乞灵于冥漠神鬼谁欺兴言至斯可悲也已抑思苦海无涯迷城易破拨开铁瓮𤍠地生凉放下屠刀戒时增慧身䧟妖魔之宅随在皆毒蝮莽蛇神游淸净之鄕到处是镜花水月普愿皈依正觉勘破迷尘素口蛮腰消英雄之孽火红粉白面堕才子之沉坑巫山雨后回思味如嚼蜡罗刹台前追悔痛矣噬脐与其片刻欢娱折尽平生之福泽何如一时坚忍克绵数世之箕裘健以袪邪恒以贞性柔情才动神鉴在旁妄念偶萌鬼瞰其室休言神思无害忘飱废寝元精耗于无形莫谓目送是虚色动情移丑态呈于有象及早斩除魔障共明生死之关休教沈溺爱河自昧人禽之界红颜不再白首难期黑籍有名靑云无路凡在士人切宜愼之炼心文修人始基全在立功奋行一心光明爲上若此心尘碌觉惘惘无之无有捉摸光景在外虽勉强积功究竟于此中不合领格习心也守中炼心也习有习功人那能拘禁一室对心参考如学而时习一般若果能如此上等矣卽如不能出门涉世应一事不使此心昧一理交一友不使此心有一欺卽把盏吟诗不使此心有一失总之随地随境自养此心天机一派口然而心亦然不着一毫拘执卽使俗人不识吾修人中敬吾爱吾踪迹所至觉春风秋月满地嘘育爽快耸人耳目此心明明白白光光亮亮赤心可以置人腹中无有泥沙之染方是修人习心之法炼心有道焉心从何来自未有我时卽有此心若一有我而此心反随乃来者旣随之来又若窥视我而必不可使之一昧者从此则有炼心之道在如有一物焉非水火不生活日滋之以水使物得润而不枯日温之以火使物得煖而不寒晨一顾夕一顾时时一顾物亦喜我之顾而爲之欣欣向荣矣始而花旣而果结到熟时爲味何如乎甘甜淸韵凉快出尘饮一下得百分之精神再一下得千年之长夀且再且三此身不轻举乎仙而昇昇而上物岂负我哉此心亦然炼之道亦然炼不在外又在中非吾炼吾主之者又将炼吾矣𤍠之煎之味之可生畏谨此心眞正是能随我窥我能窥吾必能主吾能主吾必能使吾见吾使我见我必能合我化我诸子焉得薄视此心乎又焉得薄视此心而不立功奋行乎参一通三文我与子辈谈甚深欲再谈以启子辈令有觉路知所入手然人性爲俗尘所昧难见虚灵使卽以我之金丹授子子辈候非其时卽授之犹若昔之人以四书教子日读而不知觉教犹不教也教亦奚爲哉虽然岂欲教而竟弃之乎使不弃而仍以昔之人四书令子辈再读是令子辈背教而必且自非之曰我侪从师是厌俗以就元也敦修功也我侪从师而听师凛师是超凡以入圣也参上乘也曷爲乎而仍以是书教我侪耶不几诞我而迂我之实甚也则金丹授之也宜矣必矣设或以其宜而必授之卽将授之曰如何而名丹也如何而金丹可出世也如何而金丹可出世上证也子辈喜之者必将曰是道也我所欲而特如是犹有难焉厌之者曰是道也仙所难竟若如是不几妄乎是师非欲教子辈出俗以入圣是教子辈去性以昧性乌乎可乌乎可何勿于三教中参一教于一教中参三教之理见性而不昧性爲有得也哉授金丹一教也读四书一教也参寂坐悟一教也我所爲参三教以启之者不从寂见以启悟不从坐见以启悟并相忘参见以启悟试从寂则虚以扰虚寂生枯试从坐则静以乱静坐生魔试从参则勐以济勐参生扰必如何而使子辈愚智皆可启悟贤不肖皆可不昧性耶愿子辈一参以俟日启之缄纒绵之文仙人相与贵有其纒绵无已之情默契于胸出至情以相吿无不从纒绵中得来人一纒绵则行住坐卧自有一种相见难爲情隔寤如同梦而绵绵纒纒之不已将有一见生怜一见生悲一见生喜状一生怜则提𢹂之心出一生悲则救苦之情生一生喜则奖赏之念无已时此中默契奚止结于胸而竟其纒绵耶更有与子辈之生死相终始与天地之厯刧相终始我之遇缘而得子子辈爲其有纒绵无已之情也我之遇子子而得子子之俦岂其别有所取而云然乎抑更有进于此而取之之若是而云然乎亦无不因其纒绵之情而生怜生悲生喜之若是也人之以纒绵无已之情立心其人必有情而可交将与仙等奚止人交之得尽愿子辈交友亦若我之相见难爲情隔寤如同梦而各各生其纒绵无已之情而各各竟其纒绵无已之情之量同生始终愿同堂中有以眞切恳至而生其纒绵无已之情者子等是也有以一时感动而生其纒绵无已之情者子子等是也有以喜同气之多俦而生其纒绵无已之情者子等是也有以老成积久而不得已其纒绵无已之情者子子等是也有以性本风雅一见如故而复出其纒绵无已之情者子子等是也有以忽而敬而慢而学爲其纒绵无已之情以动人者伊何人乎子辈无从思议我亦无从思议以爲无是人也可以爲有是人也不可将果有其人乎子辈曰思议不得我曰我思议得而子辈亦从我得而得得岂多乎哉得岂有乎哉我将曰得不如否有而若失失可兾得无可兾有有可兾其改而无不得呵呵我取子辈以纒绵无已之情子辈亦敬我有纒绵无已之情而故无已其纒绵无已之情耳道以类聚言冝以同投愿子辈各无已其纒绵无已之情以相交相爱我有怜共怜之我有悲共悲之我有喜共喜之与纒绵无已之情相终始我将与子辈生死相终始与天地厯刧相终始所以愁文整日愁贫整日愁穷何益哉使贫可以愁而富五禾可以不生使穷可以愁而通三皈可以不事然愁能益人亦能害人益人者何居每当晨修昏定时自参自究身从何来道从何来问一句答一句参一句悟一句活泼机生天缘辐辏道不卽得道趣自深日如是月𡻕纪皆如是道岂终不得乎要晓此心私慾净尽天理流行道虽不云大得易趣以几渊流不竭偶然一触泉源肆泛大地皆到道在目前何不取而参究之爲愁之有得也哉害人者何居假如斯人素心向道每对人前矜夸道胜他人游移我能把握且曰师不教我入火则已火则随之不令我入水则已水则随之穷通得失皆由天命乐道自如我所优爲斯人也不知几经本师赞赏诸天降眷我亦从而叹服者久之窃谓斯人性实志诚心虚道近改絃易辙事所必无不谓师未令斯人入水偶着天灾犹若水之濡其首犹若火之焚其身而室家相爲愁苦之不置于是愁贫愁穷出无好怀入无好言日坐愁城日食愁饭夜寝愁枕夜思愁事从此诵典诰皆作愁经宣偈咒皆爲愁佛其声本大听之者凄小其音本嘉聆之者哀悲诸天尊诸菩萨极喜与欢喜者作缘最忌与愁苦者相对不是诸天尊诸菩萨不怜愁不救苦如斯人昔当愁苦之时亦曾怜而救之今日卽有水厄乃是运数乃是天时不因斯人一愁而运数天时卽爲改更如曰斯人一愁而裨于已犹可一愁而竟有裨于天下也则不可何则因斯愁而天下果得裨焉也犹可因斯愁而天下仍不得裨焉也如何可毋似愁万万年之末年之厯劫者乎我之诲斯人不愁乐道耳若善斯人之愁是乱道耳不观烈风雷雨弗迷之圣人乎勿迷者能操其性涵养其心养其身于有爲耳假如圣人斯时亦如子愁将涕泗滂沱之不暇又暇治礼义乎大凡作文题目须要看明才可下笔学道主意须要把握方能入手若因境界可愁而卽愁之是随波上下之人并无见道出尘之想此等志量此等道趣归儒儒不爲担当之人归释释不爲空相之师还道道不爲神仙种子谚云靠墙墙倒靠壁壁斜道如何矣伤如何矣使斯人而不依自玉淸内相之班金阙选仙之列我自成我尔自成尔随斯人之爲耜人随波上下相习成风与我亦何系哉惟斯人自系也甚重则我之系斯人也不得独轻使斯人因我诲而卽长跪请教曰道果如斯乐道果应如是前之执言不敢言也师之诲言其将绎也则犹赤松师之遇圯上师孺子可教也愿斯人细心参究乐道于晨夕之间养趣于崆峒之内日焉休焉游焉习焉朋焉友焉仙焉师焉式歌式舞且笑且欢与天地相忘于浑寂与我身相照于无言将见鸾飞于丹阙檐前鹤舞于紫霞天际看之不穷聆之不病易贫以富易富以贵道在斯乎道在斯乎嗟嗟我几见道人而富者乎我至今见诸天尊诸菩萨不应称臣者犹曰贫道况子而斯人者乎甚矣愁之无益也明甚卽令斯人作所以愁文看斯人题目看得眞否看得眞当引斯人入手处夀文一天位乎上而有天之夀地位乎下而有地之夀人处乎中而亦有人之夀天之夀何在廓然淸朗卽其夀地之夀何在屹然鎭静卽其夀人之夀何在宴然自足卽其夀风之夀人祝之者不曰多福卽曰多男不曰多男卽曰多夀夀果在多福多男乎抑果在多福多男并多夀乎而孰知人之吝福者祝之以多福也可人之寡男者祝之以多男也可人之鲜夀者祝之以多夀也可风之夀我祝之而不与人同者何居言其福则华堂仆从向也曾得其乐康言其男则长桂㓜兰今也彰明其头角言其夀则蒿山秀柏未来也炳着于靑编则祝之者当不与人同而更有进乎此高乎此者进乎此而祝之得毋以地之屹然鎭静者祝之耶祝之不如是其迂也高乎此而祝之得毋以天之廓然淸朗者祝之耶祝之不如是其远也我祝之而进乎此高乎此者不借天地之夀以爲夀卽实取人之夀以爲夀爲切近而得旨也风之处乎今之境也尘牵孽固之境也以尘牵孽固之境则不得不以淸凉一剂㪚之以宴然者处境卽得以宴然者居心此中休休自得状将有日安于不足日自进于自足之境耳风之夀于此其庶几乎祝之差慰爲弟之殷勤求师之至意然而夀之意则有然矣夀之情又何如则将採芙蓉以爲夀愿秋水多情光摇灿烂则将翦秋纱以爲夀愿色添圃趣缀以新⬤则将餐菊实以爲夀愿露浥仙姿神充养得我愿固如是也而风愿亦如是耶风愿果如是耶而我愿何不如是也如是者终有望乎人夀宴然之有得夀文二夀之于人所系重矣大矣人之爲人参天参地而与爲同久天不可无其人地所以立其体而天生地养诸物以供其用人之所系于天地重且大之有故也而天地之心则云何天之心若曰我之生人犹父之生子子不皆善势也而皆善之必有教教之将谆谆然命之乎不乎要惟行赏行罚以令其警而悟乎安得人人而警悟之乎盖将以得能警能悟之人言无不善行自无恶心归于道克由仁由义而敦伦常顺以爲人望夫人而能爲人望安有无法而去恶从善乎去恶则人无戾气从善则物有祥心犹之家庭和乐子孙相育而免败绝之咎我之赖人赖有道之实重且大地之心亦曰祯祥灾变之见于天也由众善众恶之积久而广多乃溃裂而莫可解故相形以见赏罚之意难乎有鎭定之人难乎有鎭定之众且多使我大块之永甯则我之望人于善犹母之望子得师也而人能心心于道爲孝爲弟于仁善忠信纲常伦理之得其道以爲世仰岂非师之卽人而具乎且也其心其事果无相间而出其诚则思圣而圣格慕贤而贤臻内体法而正法之克固我气外着行而德行之克聚我精𡻕华得以无恙春秋莫不遂生人之所系重大莫重于致道之人莫大于体道之心由此以观则人宜与天地同其夀而有不然者何也有道主之而天与地不得而主之也天与地之与人无有私而善恶之悉欲其夀也善固欲其久于善以恒行天地之心恶则欲其久于生而改其生平之行而道则不然善恶之必择而夀夭之由心每有善不足取而恶不忍弃前之旣怒后之复喜事之可畧意之可原圣与贤惜其来遇之迟师与友虞其暂朂之浅于尘味不得不与夀与夀而与天地之无私则又同我与云軿子而若异軿今五旬矣亦何喜亦何惧惧今可以无惧喜今足以深喜不喜其往业之犹起喜其昔心之俱去不喜其畏害而善全喜其乐道而重义不喜其安常而克夀喜其出死而道遇不喜其守拙以远忒喜其心一以道处则五旬而夀夀其得夀以积高行夀其得夀以消前过夀其得夀以全妙法夀其得夀以足道果夀其得夀以励友心夀其得夀以广修路夀其得夀以大行功夀其得夀以洪济渡夀其得夀以裕儿孙夀其得夀以传宗祖故卽五旬之心知其六十而能加广卽加广之心知其七十而能入道卽入道之心知其八十而能証眞卽証眞之心知其九十而能见圣见圣而知其夀不可以数量而基则基于五旬是安得不以夀庆而疑之者则曰此君性近豪公子之傲妄类狠男子之施爲酒色曾云恣纵财气几爲愆尤乌得至此而卽称无媿斯岂见其心哉斯岂见其心哉事固出于可疑心可必其入道世人言心而未见其心曷可以言心世人欲见其心而一鉴夫道始足以征心心之所征夀卽与爲征而可无疑我言当其势足有爲之时诱之者众则爲之者不一若心之尽失得毋任逢迎而过当乎则势移时换之速其夺也则无词而不尔而卒不尔其心不由之可征乎仙之善全其仙金不能运其锋火不能威其熖水不能勇其溺土不能深其䧟木可爲用而爲舍所谓五行之神失其主一道之气神于化者也而此君都犯之而弗伤夫岂无庇之者乎抑自爲之乎由人言之则曰庇由仙言之则曰自爲自爲必于心而言曰庇不能舍心乃观此君受其毒苦亦云备尝无可伤损安有无庇而能然者也安有心之不善而庇之悉周也庇之悉周正爲今日而卽先爲之计也此君宜喜而不宜怒矣于此而益足以观心其于五年前亡其长子而今称綘桃子者乃仰天而号曰我生奚爲我生奚爲奚不于绳縳死奚不于火逼死奚不于飞䧟死奚不于逐夺死奚不于怨集死乃死我佳儿死我佳儿我生奚爲则此日之心何有乎今日之爲夀哉不知今日之爲夀由此日而已成盖无此日之心则今日之心不卽发今日之心赖其发由此日之心可入道也故不欲生正生生于莫可已而生生于莫已实不欲生之眞心所致其如生生之莫已于难自主而无可问则悔从前之立心将不善悔而善亦悔终无可以问其心则直出其心曰今而后譬之失生断不违心以作愆事我生奚爲将更昔作以保素心我谁师我其叩穹苍而听命世上之人笑其行世外之人取其心随云而下凭木而云挥尘唤梦谈诗究心此日心觉心与道亲一心向道懴悔日新朝斯夕斯法课晨昏接奉圣贤引动羣眞实行懴悔道会频陈诚屡达天仙箓书名一度二度三度由勤七祖受超不仅先君且克推广庇及在亲友恭犹孝劝善逢人犹愁德薄学法救生蔬水忘计安知爲贫如是之人生无已而道法有归生无已而济度无住生无已而眞叙有时生无已而众善恒明生无已而党族知道生无已而天地传心是天地人中之所乐有而我道之所攸赖者也云軿之所系爲重大信不诬也云軿得其夀以副我道夀之所系于云軿亦重且大安可已我文哉夀文三人生而夀皆天授之自已生之子若孙保之诚非易授易生易保也天之得以夀授之必非无故自已之得以生必非无因子若孙之得以保必非无因之所由作甚矣授夀之难而易生夀之难而易而仍难保夀之易而难而究竟不难祝期知之审矣子构知之熟矣孙而良善而恭而庭其知之乎一知则无不知无不知则保因之作合乎天大其生也无疑昔西池圣有㪚花女名掬芳子理花果事以有尘想谪而爲闽中闺女颕秀绝伦未字而长斋绣佛而爲尼其未字而尼守贞也人所难也斋三十余守戒未踰会有知识恒过至闽依之名修颐得寂坐法渐得禅理生平寡言笑谨厚持重禅理虽解积刧有因未能绝尘年五十四而终爲结善缘之报尘劳复降而终期与君子配完前因也君子之初亦㪚花史也而复完聚天使之也一去一在符前数也在而夀天授之也授夀而生已结已修前因之所由报也忆掬芳昔在西池时餐霞煮石钓月浴日日与在侪㪚花诸女史吟咏争胜棋奕争奇掇英兮于泉流掬芳兮于枕石笑傲兮不知年适情兮忘晨夕何仙之足乐也而迺尘心乎而迺尘心之下谪乎而迺下谪而尼乎尼而复尘而复聚乎而迺复聚而君子而爲蒋子祝期乎下而祝期惜也幸也惜尔仙根下爲凡女幸尔仙根诞尔贤子之子贤哉无愧乎儒儒而证道无愧乎文宫之再来子而孙孙多贤豪良能文善恭亦能文济济三杰多克孝克道眞无愧构子祝期孙也庭独立卓然少知道刋施功过格长向道朝礼攴尊斗且勤尔家不废祖父业较彼孙行爲何如哉孙而孙孙现在未来政未有艾也期而已身身若子子若孙孙若孙孙皆我弟也皆恂恂奉教之弟子也何孰非子构一人陶淑训诲造就一行纯师之佳弟子哉世人不皆纯师弟而构同行焉得卽爲纯师弟有兄焉讳道求读书君子人也传经魁天下祖业复振横经而谈鸣琴而坐仕路一何长乎孙辈雍雍亦复可喜爲期所欣赏也夀之日恰八旬人生七十古来稀矣况八旬乎天之授夀未已期之受生无穷构之子若孙保之之心刻刻无间天人合一揆厥因由将百年期不足爲多佳哉夀之日仍遇纯师叙其自来满堂燕乐宾朋相庆知戚言懽肆华筵之酒浆煌香灯之上格纯师待钟师以共叙众子跪纯师以乐观相与竟夕日不去周旋中厨承色笑而理外则皆构之贤媳贤女也佳哉夀之日之合戸克孝也天之报孝独厚此而闲适将见昌大门闾宾朋知戚其拭目以俟之无声之文夀周子至人无文以不言爲文何爲乎不言乎言而有声是爲有言有言卽有文矣我尝言之矣曾有文乎有声之文爲文无声之文不爲文无声入妙妙在可解不可解可解文也不可解道也軿知之乎否乎知之一举一动卽道知之一画一字卽道道有寄乎无寄也子见煦煦之爲太阳乎寂寂之爲太阴乎处乎中各顺其正者之爲道人乎道人象阴无有矜能体寂寂若也道人象阳时有作爲用煦煦若也体与用皆道之不可不参稽而论考也所操持而无失者妙在乎心与心相见之端神与神相会之际而又奋焉从事而使之精足炁旺至不可说不可说而后道人之体用始备体用备而道人夀矣夀能自主矣又何借乎师之有言乎有文乎吾故曰至人无文吕帝文集后䟦易贲之彖曰观乎天文以察时变观乎人文以化成天下艮五之繇曰言有序家人之象曰言有物盖未有无物而能有序者又未有不通乎天人而能有物者昔人谓文章贯道之器也又曰爲文必与道俱亦近于有物之旨矣先儒犹或非之以爲是政文自文而道自道也是故圣人之文章卽圣人之性道也孚佑上帝古圣临凡总持三教敷言修道普度世人诗集四卷旧刻唐音统籖中惟文章未有专本今诸子荟萃成帙谨受而读之如日月终古常见而光景如新也如山川之出云雨而黍稷之发华实也如钧天九奏被金石而流管絃也大苞羣生黼黻政化如元气之入人心脾也写天地之辉光晓生民之耳目至矣极矣𤓰以加矣隋书曰道者精微纯粹莫知其体圣人体道成性淸虚自守爲而不恃长而不宰故能不劳聪明而人自化不假修营而功自成岂知觉世牅民之心言之不足而长言之者固若是其惓惓哉至于仰钻高坚涵泳道涯虽有志焉未之逮也志懋弟子戴均元谨䟦