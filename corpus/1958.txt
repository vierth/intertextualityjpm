意林御题意林三絶句御题意林三絶句集録裁成庾颍川意林三轴用兹传漫嫌撮要失备载尝鼎一脔知味全都䕶安南政不颇用儒术致政平和奇书五卷铜柱二无忝祖为马伏波六经万古示纲常诸子何妨取所长节度岂徒事佔毕要知制事有良方目録钦定四库全书子部十意林目録杂家类五卷一鬻子一卷太公金匮二卷太公六韬六卷曽子二卷晏子八卷子思子七卷孟子十四卷管子十八卷道徳经二卷荀卿子十二卷鲁连子五卷文子十二卷邓析子一卷范子十二卷胡非子一卷墨子十六卷纒子一卷随巢子一卷尸子二十卷韩子二十卷卷二列子八卷庄子十卷鹖冠子三卷王孙子一卷申子三卷慎子十二卷燕丹子三卷鬼谷子五卷尹文子二卷公孙文子一卷陆贾新书二卷晁错新书三卷贾谊新书八卷吕氏春秋二十六卷淮南子二十二卷卷三盐铁论十卷説苑二十卷新序三十卷法言十五卷太𤣥经十卷新论十七卷论衡二十七卷正论五卷潜夫论十卷卷四风俗通三十一卷商君书四卷阮子四卷正部十卷士纬十卷通语八卷抱朴子四十卷巻五周生烈子五卷荀悦申鉴五卷仲长统昌言十卷典论五卷魏子十卷人物志三卷任子十卷笃论四卷体论四卷傅子一百二十卷太元经十四卷化清经十卷邹子一卷成败志三巻古今通论三卷中论六卷唐子十卷秦子二卷梅子一卷物理论十六卷等谨案意林五卷唐马总撰案梁庾仲容取周秦以来诸家杂记凡一百七家摘其要语为三十卷名曰子钞总以其繁畧失中増损成书宋髙似孙子畧称仲容子钞毎家或取数句或一二百言马总意林一遵庾目多者十余句少者一二言比子钞更为取之严録之精今观所采诸子凡世所不传者惟赖此仅存其概其传于今者如老庄管列诸家亦多与今本不同不特孟子之文如容斋随笔所云也前有戴叔伦栁伯存二序与文献通考所载相同戴序云三轴而栁序云六卷今书乃止五卷且子钞一百七家此所録止七十一家又多有録无书洪氏载总所引书名尚有蒋子谯子钟子张俨黙记裴氏新书袁准正书袁子正论苏子张显析言干子顾子诸葛子陈子要言符子诸书又通考称今本相鹤经自意林抄出而永乐大典有风俗通姓氏篇亦云出意林今此本并无之合计卷帙当已失其半非总之原本矣然残璋断璧固益可宝贵也总扶风人此本题云字元㑹而唐书及通志皆作㑹元未知孰是元和中为岭南都䕶本管经畧使后至户部尚书陈振孙书録解题称总仕至大理评事者偶未考耳唐书总本传云总所着有子钞葢即此书殆因原出仲容故史文偶袭旧名也干隆四十五年三月恭校上总纂官纪昀陆钖熊孙士毅总校官陆费墀原序意林原序三圣相师大易光着天地之功立矣经传之功生焉辅成一徳谓之六学汉收秦业其道方兴置讲习训授之官明君臣父子之体虽礼乐文缺亦足以兴忠孝仁义之大纲至如曽孔荀孟之相述盖数百千家皆发挥隐㣲羽翼风教祖儒尊道持法正名纵横立权变通其要崇俭而有别即农而得序傍行而不流小説去泥而篇简繁伙罕备于士大夫之家有梁颍川庾仲容略其要㑹为子书抄三十卷将以广搜採异而立言之本或不求全大理评事扶风马总元㑹家有子史㓜而集録探其㫖趣意必有归遂増损庾书详择前体裁成三轴目曰意林上以防守教之失中以补比事之阙下以佐属文之绪有疏通广博洁浄符信之要无僻放拘刻譤蔽邪盪之患君子曰以少为贵者其是之谓乎余元㑹之执友故序而记之贞元二年五月二十一日也抚州刺史戴叔伦撰子书起于鬻熊六韬盛于春秋六国时庄老道宗起覆载之功横日月之照髙视六经为天下式故絶于称言矣墨翟大贤其㫖精俭教垂后世名亚孔圣至矣管晏文荀议论闳肆淮南鸿烈词章华赡皆纚纚数万言可谓富矣而部帙繁广寻览颇难梁朝庾仲容抄成三帙汰其沙石簸其粃糠而犹兰荪杂于萧艾璠玙隐于璞石扶风马总精好前志务于简要又因庾仲容之抄略存为六卷题曰意林圣贤则糟粕靡遗流略则精华尽在可谓妙矣隋代愽陵李文博攓掇诸子编成理道集十卷唐永兴公虞世南亦採前史着帝王略论五卷天后朝宰臣朱翼祖则又述十代兴亡论一帙洎扶风意林究子史大略者盖四人意矣予扁舟涂水留滞庐陵扶风为余语其本尚且日编録所取先务于经济次存作者之意罔失篇目如面古人予懿马氏之作文约趣深可谓懐䄂百家掌握千卷之子用心也逺乎哉旌其可羙述于篇首俾传好事贞元丁夘嵗夏之晦文废瞍河东栁伯存重述意林卷一钦定四库全书意林卷一唐马总撰鬻子一卷艺文志云名熊着子二十二篇今一卷六篇发政施令天下福谓之道上下相亲谓之和不求而得谓之信除天下之害谓之仁信而能和者帝王之器圣王在位百里有一士犹无有也王道衰千里一士则犹比肩也知善不信谓之狂知恶不改谓之惑昔文王见鬻子年九十文王曰嘻老矣鬻子曰若使臣捕虎逐麋臣已老矣坐䇿国事臣年尚少太公金匮二卷武王问太公曰殷已亡其三人今可伐乎太公曰臣闻之知天者不怨天知己者不怨人先谋后事者昌先事后谋者亡且天与不取反受其咎时至不行反受其殃非时而生是为妄成故夏条可结冬氷可释时难得而易失也武王平殷还问太公曰今民吏未安贤者未定如何太公曰无故无新如天如地得殷之财与殷之民共之则商得其贾农得其田也一目视则不明一耳聼则不聪一足歩则不行选贤自代上下各得其所武王问五帝之戒可得闻乎太公曰黄帝云余在民上揺揺恐夕不至朝故金人三缄其口慎言语也尧居民上振振如临深渊舜居民上兢兢如履薄氷禹居民上慄慄如恐不满汤居民上翼翼惧不敢息道自㣲而生祸自㣲而成慎终与始完如金城行必虑正无懐侥倖忍之须臾乃全汝躯刀利皑皑无为汝开源泉滑滑连旱则絶取事有常赋敛有节太公六韬六卷有求贤之名无用贤之实文王曰君务举贤不获其功何也太公曰举不容易文王曰举贤若何太公曰案贤察名选才考能名实得之也涓涓不塞将成江河两叶不去将用斧柯荧荧不救炎炎奈何文王曰国君失民者何也太公曰不慎所与也君有六守三寳六守者仁义忠信勇谋三寳者农工商六守长则君安三寳完则国昌国柄借人则失其威渊乎无端孰知其源天下非一人天下天下之天下也取天下若逐野鹿而天下共分其肉太公云伏羲神农教而不诛黄帝尧舜诛而不怒圣人恭天静地和人敬鬼文王在岐召太公曰吾地小奈何太公曰天下有粟贤者食之天下有民贤者牧之屈一人下伸万人上唯圣人能行之冠虽弊加于首履虽新履于地武王问太公曰士髙下有差乎太公曰人有九差恶口舌为衆所憎夜卧早起此妻子之将知人饥渇习人剧易此万人之将战战慄慄日慎一日此十万之将知天文悉地理理四海如妻子此天下之主军中之事不闻君命武王问太公曰吾欲令三军亲其将如父母攻城则争先登野战则争先赴闻金声而怒闻鼓音而喜可乎太公曰作将冬日不服裘夏日不操扇天雨不张幔过泥涂将先下歩军未举火将不食士非好死而乐伤其将知饥寒劳苦也用兵之害犹与最大起之若惊用之若狂当之者破近之者亡使如疾雷不暇掩耳也贫穷忿怒欲决其志者名曰必死之士辩言巧辞善毁善誉者名曰间谍飞言之士曽子二卷君子爱日以学及时而成难者不避易者不从旦就业夕自省可谓守业年三十四十无艺则无艺矣至五十不以善闻则无闻矣鄙夫鄙妇相㑹于墙之隂可谓宻矣明日或有知之故云执仁与义莫不闻也蓬生麻中不扶自直白沙在涅与之皆黒君子之游苾乎如入兰芷之室久而不闻则与之化矣小人之游戯乎如入鲍鱼之室久亦不闻而亦化矣故君子慎其去就也与君子游如日之长加益不自知也与小人游如履薄氷㡬何而不行陷乎天圆地方则是四角不掩也闻之夫子曰天道曰圆地道曰方晏子八卷景公作台台成复欲作钟晏子諌曰敛民作钟民必哀敛哀以谋乐不祥景公嬖妾死名曰婴子公守之三日不食肤着于席而不去晏子曰外有良医将作鬼神之事公信之屏而沐浴晏子令棺入殓死者公大怒晏子曰已死不复生公乃止仲尼闻之曰星之昭昭不如日月之叆叆景公时雨雪三日披狐白之裘坐于堂侧谓晏子曰三日雨雪天下何不寒晏子曰夫贤君饱则知人饥温则知人寒公乃去裘冠足以修敬不务其饰衣足以掩形不务其羙土事不文木事不镂足以示民也景公曰吾欲霸诸侯若何晏子曰官未具也臣闻仲尼处陋巷亷隅不正则原宪侍志意不通则仲由侍徳不辱则颜回侍今君未有能侍故未具也君择臣使之臣虽贱亦择君事之一心可以事百君百心不可以事一君事贵人不能过礼贵人恶之晏子治阿三年毁声于国景公召而问之对曰婴举俭罚偷惰民恶之决狱不畏强贵强贵恶之是二邪毁于内二䜛去于外臣请改辙更治三年必有誉也景公病水数十日梦与二日鬭而不胜使召梦者占之占者至门晏子使对曰公病隂也与二日鬪日阳也不胜疾将退也三日而愈公赏占梦者占梦者辞曰晏子之力也公问晏子晏子曰臣若自对则不信也景公病疽在背欲见不得问国子国子曰热如火色如日大如未熟李也公问晏子晏子曰色如苍玉大如璧公曰不见君子不知野人之拙也晏子使楚楚王令左右缚一人作盗者过王问何处人也对曰齐人也王视晏子齐国善盗乎晏子曰橘生江南江北则作枳地土使然也今民生长于齐不盗入楚则盗臣不知也楚王自取弊耳晏子使楚楚王以晏子短作小门于大门之侧晏子曰往诣狗国从狗门入今来使入楚不可从狗门入也遂大门入楚王问齐之临淄都无人耶对曰临淄三百闾张袂成帷挥汗成雨比肩继踵何容无人也曽子将行晏子送之曰赠人以财不若以言和氏之璧井里璞耳良工修之则成国寳习俗移性可不慎乎晏子殁后十有七年景公封诸侯大夫皆称善公曰自晏子殁后不复闻不善之事弦章对曰君好之则臣服之君嗜之则臣食之尺蠖食黄则黄食苍则苍是也公曰善吾不食谄人之言也以鱼五十车赐弦章固不受是弦章有晏子之遗行也子思子七卷慈父能食子不能使知味圣人能悦人不能使人必悦国有道以义率身无道以身率义荀息是也言而信信在言前令而化化在令外圣人在上而迁其化终年为车无一人之轮则不可驰百心不可得一人一心可得百人君本也臣枝叶也本羙则叶茂本枯则叶凋君子不以所能者病人不以人之不能者愧人小人溺于水君子溺于口也繁于乐者重于忧厚于义者薄于行见长不能屈其色见贵不能尽其辞虽有风雨吾不入其门也君子以心导耳目小人以耳目导心孟子十四卷蜀郡赵台卿作章句章句曰指事孟子谓惠王曰虐政杀人何异刃耶庖有肥肉廐有肥马民有饥色野有饿莩此谓率兽食人且人恶之况虐政乎敬老爱㓜推心于民天下运掌中也故推恩足以保四海不推恩不足以保妻子虽有智慧不如乘势虽有镃基不如待时孟子云齐人讥管晏饥者易为食渇者易为饮若久涂炭则易政如渇不择饮也宋人有闵其苖不长揠㧞之使其长其子趋而视之苗则藁矣非但无益乃有害也见孺子入井非孺子之父母亦有恻隐之心无恻隐之心非人也无羞恶之心亦非人也无辞让之心亦非人也无是非之心亦非人也孟子云子路人告之有过则喜禹闻善言则拜用夏变夷不闻用夷变夏枉己者未能直人当以直矫枉若自曲何以正人景春曰公孙衍张仪岂不诚大丈夫一怒而诸侯惧安居而天下息孟子曰是焉得为大丈夫乎富贵不能淫贫贱不能移威武不能屈此之谓大丈夫天子不仁不保四海诸侯不仁不保社稷士庻人不仁不保四体今恶死亡而乐不仁犹恶醉而强酒民之归仁犹水就下存乎人莫良于眸子眸子不能掩其恶胷中正则眸子了焉胷中不正则眸子眊焉淳于髠曰男女不亲授受若嫂溺援之手乎孟子曰若不援是豺狼也天下溺则援之以道嫂溺必援以手子产以其乘舆济人于溱洧孟子闻之曰不知政也齐人有一妻一妾其夫出行则餍饱而反欺其妻云与富贵人共饮食耳妻后伺之见乞人祭余食之妻乃告妾相与泣于中庭其夫自外来未知犹骄其妻妾由君子枉道得富贵而骄人也伊尹不以一芥与人亦不取一芥于人非其道在野曰草莽之臣在国曰市井之臣性犹湍水决东则东决西则西白羽白性轻白雪白性消白玉白性贞虽俱白其性不同也冬日饮汤夏日饮水仁义忠信乐善不倦天爵也公卿大夫人爵也古之人修天爵而人爵从之今之人修天爵以要人爵得人爵弃天爵终亦亡矣孟子曰仁之胜不仁也犹水胜火今之为仁者犹一杯水救一车薪之火也不熄则谓水不胜火此又与于不仁之甚者也亦终必亡而已矣君子有三乐父母具存一乐仰不愧天俯不怍人二乐得天下英才而教育三乐鸡鸣而起孜孜为善者舜之徒也鸡鸣而起孜孜为利者跖之徒也九仭无泉犹弃井也古人之闗御暴今人之闗为暴恶似而非者恶莠乱苗恶佞乱义恶利口乱信恶郑声乱雅乐恶紫乱朱恶郷原乱徳尧至汤汤至文王文王至孔子孔子至孟子各五百余嵗管子十八卷仓库实知礼节国多财逺者来夜食足知荣辱野无积草府不积货市不成肆朝不合衆治之至也观其交游则贤不肖可察一年之计莫若树谷十年之计莫若树木终身之计莫若树人爵禄满则忠衰室富足则行衰釜鼔满则人槩之人满则天槩之故先王不满也凡赦者小利而大害故久而不胜其祸无赦小害而大利久而不胜其福惠者民之仇雠法令民之父母惠者多赦先易后难法者无赦先难后易堂上逺于百里有事十日而君不知堂下逺于千里有事一月不知门庭逺于万里有事朞年不闻桓公谓管仲曰寡人有大邪三不幸好畋晦夜从禽不反一不幸好酒日夜相继寡人污行二不幸好色姑姊妹有未嫁者三不幸管仲曰恶则恶矣非其急也人君唯不爱与不敏不可耳不爱则亡衆不敏则不及事齐水躁而复故民贪而勇楚水溺而清其民轻果好赋越水浊而重其民疾妬秦水汩而滞其民贪戾晋水滞而杂其民好诈宋水劲而清其民简易有法度之制者不可巧以诈伪有权衡之称者不可欺以轻重先王治国威不两措政不二门有寻尺之数者不可差以短长也桓公问廐吏何事最难吏未答管仲曰臣尝作圉人唯赋马栈最难先搏曲木则直无所施先搏直木则曲无所施冬日不盥非爱水也夏日不炀非爱火也为不适于身明王不治宫室非爱小也为本矣楚王好小羙人省食吴王好劎国士轻死故主好宫室则工匠巧主好文彩则工女靡利之所在虽千仞之山无所不上深泉之下无所不入商人通贾倍道兼行夜以继日千里不逺利在前也渔人入海海水百仞冲波逆流日夜不出利在水也蛟龙得水而神立人主得民而威成海不辞水故能成大山不辞土故能成髙主不厌人故能成衆士不厌学故能成圣乌合之衆初虽有懽后必相吐虽善不亲也杀生之柄不制于主而在羣下也五谷民之司命黄金刀币民之通施农有常业女有常事一农不耕民有饥者一女不织民有寒者桓公谓管仲曰吾欲伐楚楚强不可下如何曰王但铸钱于庄山徃楚贵市生鹿楚王闻之喜必废农而猎鹿公藏粟五倍楚足钱而无粟公闭关楚降者十分有四地大而不耕非其地卿贵而不仁非其卿民衆而不亲非其民无翼而飞者声也无根而固者慎也公但谨声耳道徳经二卷生而不有为而不恃挫其鋭解其纷和其光同其尘多言数穷不如守中圣人后其身而身先外其身而身存金玉满堂莫之能守富贵而骄自遗其咎絶仁弃义民复孝慈絶巧弃利盗贼无有曲则全枉则直少则得多则惑善行无辙迹善言者无瑕谪知足者富死而不亡者寿将欲噏之必固张之将欲弱之必固强之将欲废之必固兴之将欲夺之必固与之是谓㣲明人之不善何弃之有故立天子置三公报怨以徳图难于易失道而后徳失徳而后仁失义而后礼夫礼者忠信之薄而乱之首贵必以贱为本髙必以下为基上士闻道勤而行之中士闻道若存若亡下士闻道大笑之不笑不足以为道明道若昧进道若退夷道若类上徳若谷广徳若不足大方无隅大器晚成大音希声大象无形物或损之而益益之而损名与身孰亲身与货孰多得与亡孰病甚爱必大费多藏必厚亡大成若鈌大巧若拙大辩若讷不出户以知天下不窥牖以见天道其出弥逺其知弥少为学日益为道日损损之又损之以至于无为无为而无不为善者吾善之不善者吾亦善之信者吾信之不信者吾亦信之善摄生者陆行不遇兕虎入军不被甲兵塞其兊闭其门终身不勤开其兊济其事终身不救大道甚夷而民好俓善建者不拔知者不言言者不知其政闷闷其民淳淳其政察察其民缺缺直而不肆光而不耀深根固蔕长生久视之道以道莅天下者其鬼不神非其鬼不神其神不伤人夫两不相伤故徳交归焉夫轻诺必寡信多易必多难其安易持其未兆易谋为之于未有治之于未乱以智慧治国国之贼不以智慧治国国之福善为士者不武善战者不怒代大匠斵者希有不伤其手矣天之道损有余而补不足人之道则不然损不足以奉有余隣国相望难犬之声相闻民至老死不相徃来知者不博博者不知荀卿子十二卷青出于蓝而青于蓝氷生于水而寒于水君子居必择郷游必择士防邪僻也肉腐出虫木枯生蠧骄慢在身灾祸作矣君子之学入乎耳着乎心布乎四支动静皆可法则小人之学入乎耳出乎口口耳之间才四寸耳何足以羙七尺之躯夫骥一日千里驽马十驾则亦及之穷无穷极无极也跬歩不休跛鼈千里累土不辍丘山崇成三不祥㓜而不肯事长贱不肯事贵不肖不肯事贤是也天不言人推其意地不言人归其厚四时不言百姓期焉与人善言煖若锦帛与人恶言深于矛㦸枉而求直影犹不能察明而务见幽也伯乐不可欺以马君子不可欺以人川泉深而鱼鼈归之山林茂而禽兽归之刑政平而百姓归之礼义备而君子归之天行有常不为尧存不为桀亡浅不足与测深愚不足与谋智埳井之蛙不可与语东海之乐圣人无两心天下无二道鸟兽失亡其匹越月逾时必反过故郷徘徊鸣号踯躅踟蹰然后而去何况人乎嵗不寒无以知松柏事不难无以知君子妻子具而爱衰于亲爵禄盈而忠衰于君唯舜及贤者不然荀卿子名况齐宣王时人春申君再请作兰陵令因家焉为李斯师后卒于兰陵鲁连子五卷白刃交前不救流矢急不暇缓也财者君之所轻死者士之所重君不能以所轻与士欲得士之所重不亦难乎百足之虫断而不蹶持之者衆也人心难知于天天有春夏秋冬以作时人皆深情厚貌以相欺不知宜与不宜将以锦纯荐不知时与不时犹冬耕也不知行与不行犹以方作轮也文子十二卷先唱者穷之路后动者达之源齿坚于舌而齿先弊刚强者死之徒柔弱者生之榦立井而饮耕田而食不布施以求徳不髙下以相倾此古人之徳也河不满溢海不涌波景云见而黄龙下祥风至醴泉出此圣人顺天道也昼㝠夜光山崩川涸冬雷夏霜此国之将亡也水浊则鱼噞政苛则民乱上多欲下多诈冬日之隂万物归之而莫使臯陶喑而大理天下无虐刑何贵言乎君子犹射差此毫末于彼寻丈神者智之渊神清则智明智者心之府智公则心平精神难清而易浊犹盆水也清之终日乃能见眉睫不过一挠即不能见方圆也量腹而食度形而衣节乎己者贪心不生山生金反自刻木生蠧还自蚀人生事还自贼使信士分财不如探筹使亷士守财不如闭户全封有心于平不如无心之不平善游者必溺善骑者必坠上学以神聼之学在骨髓矣中学以心聼之学在肌肉矣下学以耳聼之学在皮肤矣铎以声自毁膏以明自煎一渊无两蛟有必争得鸟者罗之一目一目之罗不可得鸟欲致鱼者先通于谷欲来鸟者先树于木水积鱼聚木茂鸟集目见百歩之外不能自见其眦水之势胜火一勺不能救一车之薪金之势胜木一刃不能残一林土之势胜水一块不能塞一河饥马在廐寂然无声投刍其傍争心乃生农夫劳而君子食之愚者言而智士择之日月欲明浮云翳之河水欲清沙土秽之丛兰欲茂秋风败之人性欲平嗜慾害之济溺者以金石不如尺索花太早者不须霜而自落入水憎濡懐臭求芳不可得也乳犬噬虎伏鸡搏狸冶不能销木匠不能斵氷金石有声不扣不鸣箫管有音不吹不声事者难成而易败名者难立而易废徃古来今谓之宙四方上下谓之宇孔子无黔突墨子无煖席非其贪禄慕位欲为天下除害耳兽穷则触鸟穷则啄人穷则诈人主之有民犹城之有基木之有根根深则本固基厚则土安屈寸而伸尺小枉而大直圣人为之今人贵不许其大功而求其小善失贤也贵则观其所举富则观其所欲贫则观其所爱霸王之道扶义而动尊其秀士显其贤良百姓开户而待之渍米而储之不义之兵至于伏尸流血而不服也冬日之扇夏日之裘无用于己则生尘垢邓析子一卷刘向云非子产杀邓析推春秋騐之修名责实君之事也奉法宣令臣之职也君有三累亲所信以名取士近故疎亲臣有四责受重赏而无功臣居大位而不治为理官而不平在军阵而奔北势者君之舆威者君之䇿臣者君之马民者君之轮势固则舆安威定则䇿劲臣顺则马驯民和则轮利治国者失此必有覆舆奔马折䇿败轮轮败䇿折马奔舆覆则载者亦倾矣虑不先定不可以应卒兵不预整不可以当敌庙筭千里帷幄之竒百战百胜黄帝之师凶饥之嵗父死于室子死于户而不相怨者无所顾也同船渉海中流遇风救患若一所忧同也张罗之畋唱和不差者其利同也故体病者口不能不唾心悦者颜不能不笑自见则明借人见则暗自闻则聪借人闻则聋一言而非驷马不能追一言而急驷马不能及明君之治民若御奔而无辔负而履氷喜而便赏不必当功怒而便诛不必值罪忠怠于宦成孝衰于妻子范子十二卷计然者蔡丘濮上人姓辛名文子其先晋国公子也为人有内无外形状似不及人少而明学隂阳见㣲而知着其行浩浩其志汎汎不肯自显诸侯隂所利者七国天下莫知故称曰计然时遨游海泽号曰渔父范蠡请见越王计然曰越王为人鸟啄不可同利也掩目别白黒虽时时一中犹不知天道论隂阳有时误中耳范子问何用九宫计然曰隂阳之道非独于一物也圣人之变如水随形形平则平形险则险胡非子一卷负长劒赴榛薄析兕豹搏熊罴此徒猎之勇也负长劒赴深泉斩蛟龙搏鼋鼍此渔人之勇也登髙陟危鹄立四望颜色不变此陶缶之勇也剽必刺视必杀此五刑之勇也齐桓公以鲁为南境鲁公忧之三日不食曹沬请击颈以血溅桓公公惧不知所措管仲乃劝与之盟曹沬匹夫之士布衣柔履之人一怒却万乘之师存千乘之国此君子之勇也墨子十六卷君子自难而易衆人自易而难灵龟先灼神蛇先暴君子虽有学行为本焉战虽有阵勇为本焉䘮虽有礼哀为本焉墨子见染丝而叹曰染于苍则苍染于黄则黄非独染丝然人固亦有染舜染许由桀染子辛纣染崇侯也圣人为舟车完固轻则可以任重致逺子自爱不爱父欲亏父而自利弟自爱不爱兄欲亏兄而自利非兼爱也盗爱其室不爱异室故窃异室以利其室亦非兼爱节葬之法三领之衣足以朽肉三寸之棺足以朽骸深则通于泉诸侯不得恣己为政有三公政之三公不得恣己为政有天子政之天子不得恣己为政有天下政之断指以存胫以免于身者利君子如钟扣则鸣不扣则不鸣羙女处不出则争求之行而自衒人莫之娶墨子劝弟子学曰汝速学君当仕汝弟子学朞年就墨子墨子曰汝闻鲁人乎有昆弟五人父死其长子嗜酒不肯预𦵏其四弟曰兄若送𦵏我当为兄沽酒𦵏讫就四弟求酒四弟曰子𦵏父岂独吾父也吾恐人笑欺以酒耳今不学人自笑子故劝子也遂不复求仕墨子谓门人曰汝何不学对曰吾族无学者墨子曰不然岂谓欲好羙而曰吾族无此辞不欲邪欲富贵而曰吾族无此辞不用邪强自力矣甘瓜苦蔕天下物无全羙古之学者得一善言附于其身今之学者得一善言务以説人言过而行不及君子服羙则益敬小人服羙则益骄纒子一卷纒子修墨氏之业以教于世儒有董无心者其言修而谬其行笃而庸言谬则难通行庸则无主欲事纒子纒子曰文言华世不中利民倾危缴绕之辞者并不为墨子所修劝善兼爱则墨子重之董子曰子信鬼神何异以踵解结终无益也纒子不能应随巢子一卷执无鬼者曰越兰问随巢子曰鬼神之智何如圣人曰圣也越兰曰治乱由人何谓鬼神邪随巢子曰圣人生于天下未有所资鬼神为四时八节以纪育人乘云雨润泽以繁长之皆鬼神所能也岂不谓贤于圣人有疎而无絶有后而无遗大圣之行兼爱万民踈而不絶贤者欣之不肖者则怜之贤而不欣是贱徳也不肖不怜是忍人也尸子二十卷鹿驰走无顾六马不能望其尘所以及者顾也水积则生吞舟之鱼土积则生豫章之木学积亦有生焉农夫比粟商贾比财烈士比义卑墻来盗荣辱由中出敬侮由外生树葱韮者择之则蕃仁义亦不可不择也唯善无基义乃繁滋敬灾与凶祸乃不重鸡司夜狸执䑕日烛人此皆不全自全日在井中不能烛十歩目在足下不可以视逺虽明何益尧瘦舜黒皆为民也陈绳则木之枉者有罪措准则地之废险者有罪审名分则羣臣不审者有罪农夫之耨去害苗者贤者之治去害义者虎豹之驹未成文而有食牛之炁鸿鹄之羽翼未合而有四海之心见人有善如己有善见人有过如己有过此虞氏盛徳也买马不论足力而以白黒为仪必无走马矣买玉不论羙恶必无良寳矣举士不论贤良则无士矣孔子云诵诗读书与古人居读诗诵书与古人谋玉者色不如雪泽不如雨润不如膏光不如烛取玉甚难越三江五湖至崑崙之山千人徃百人反百人徃十人至中国覆十万之师解三千之围车轻道近鞭䇿不用鞭䇿所用道逺任重见骥一毛不知其状见画一色不知其羙屠者割肉则知牛长少弓人𠢐筋则知牛长少雕人裁骨则知牛长少各有辨焉草木无大小必待春而后生人待义而后成韩子二十卷刘向云秦始皇重韩非书曰寡人得与此人游死不恨矣李斯姚贾害之与药令自杀始皇悔遣救之不及无与祸隣祸乃不存臣所以难言者滑泽洋洋见者以谓华而不实敦厚祗恭见者以谓虚而无用省而不饰见者以谓讷而不辩激意亲近探知人情见者以谓譛而不让宏大广博深而不测见者以谓夸而无用臣所以为难言而患重也二柄刑罚也虎所以能伏犬者爪牙也若虎释其爪牙则反伏于犬也故田常请爵禄大㪷斛施百姓比齐简公失徳而田常得之韩昭侯醉甚而卧典冠见君寒加衣其上昭侯觉乃罪典衣杀典冠以典衣失事以典冠侵官侵官甚于寒也故明王畜臣不得越官而有功不得陈言而无当越官则死不当则罪香羙病形皓齿损精去甚去㤗身乃无害使鸡司夜令狸执䑕物有所宜才有所施各处其宜故上下无为上失肤寸下失寻常君不可不慎託宴处之娱乘醉饱之时求其所欲则必聼也隣国有圣人敌国之忧弥子瑕有宠于卫君窃驾君车君闻之曰子瑕母病而矫驾孝子也与君游果园食桃不尽以半啖君君曰爱我也及其色衰得罪于君君曰是矫驾吾车者啖我余桃者以前所贤而后获罪爱憎变也爱人不得独利待誉而后利之憎人不得独害待非而后害之舆人欲人富贵棺人欲人死䘮人不贵则舆不用人不死则棺不价非有仁贼利在其中相爱者则比周而相誉相憎者则比党而相诽诽誉交争则生惑矣家有常业虽饥不饿国有常业虽危不亡若舍法从私意则臣下饰其智能饰其智能则法禁不立矣君以计畜臣臣以计事君害身而利国臣不为也害国而利身君不为也譬之如水溺者饮之则死渇者饮之则生桓公伐孤竹失道管仲曰老马之智可用遂纵马从而得归桓公伐孤竹行出山中无水隰朋曰蚁冬居山之阳夏居山之隂蚁壤寸而有水使掘之果得水焉以人言善我者必以人言罪我也置猿于槛则与㹠同势不能呈能也刻削之道鼻莫如大目莫如小鼻大可小小不可大目小可大大不可小举事亦然古人目短于自见故以镜观面身短于自知故以道正已失镜无以正须眉失道无以知迷惑耳西门豹性急佩韦以自缓董安于性缓佩弦以自急断手续之以玉故世有易身之患舜为匹夫不能正三家有才而无势虽贤不能制也故立木于髙山之上下临千仞之溪材非长也其位髙也不蔽人之美不言人之恶韩昭侯掘𤓰而佯亡求之甚急左右而取备之昭侯以此察左右之虚实卫嗣君使人过闗市闗吏乃呵之因以金与闗吏闗吏乃舍嗣君谓闗吏曰汝何得受客金以明察之僖侯时宰人上食羮中有生肝乃问之宰人曰当是人置之欲去宰自处也后僖侯将浴汤中有砾僖侯曰有人欲代汤者文公宰上食䏑而有发绕之文公召宰人曰汝使吾哽乎宰人顿首曰臣有三罪刀利如干将切肉而发不断臣一罪也援锥贯脔而不见发臣二罪也炽洪炮肉尽赤而发尚绕臣罪三也有人欲代臣也齐景公恶仲尼为鲁政黎且曰去仲尼如吹毛耳乃使黎且以女乐六遗鲁哀公哀公乐之果怠于政仲尼諌不纳去而之齐郑人相与争年一人云吾与尧同年一人云吾与黄帝兄弟同年争此不决以后罢为胜客有为齐王画者王问何者最难对曰画狗马为最难鬼魅最易狗马人共知鬼魅无形像也冠虽穿决必戴于上履虽五彩必践之地齐宣王问匡倩曰儒者鼓瑟乎对曰不也瑟者小弦大声大弦小声大细易位贵贱易序故儒者不为以骨去蚁蚁愈多桓公问管仲曰官少而索多如何管仲曰君勿聼人人有请因能而授禄録功而与官宋人有酤酒者斗槩甚平遇客甚谨醖酒甚美悬帜甚髙而酒不售遂致于酸问闾长倩倩曰汝狗恶也孺子懐钱挈壶往酤取有狗啮之犹大臣啮有道之士也故桓公问管仲治国何患患社䑕焚则木焚也税勿轻勿重重则利入于上轻则利归于民也晋文公与楚战问舅犯曰楚衆我寡奈何对曰君其诈之又问雍季曰以诈御民一时之利也与楚战大胜而归行赏先雍季而后舅犯曰舅犯之言权也雍季之言万世之利也齐桓公饮酒醉遗其冠耻之三日不朝管仲曰此有国之耻公何不雪之以政因发仓赐贫穷三日而民歌之曰公何不更遗其冠也古谚曰政若沐虽有弃发之费而有长发之利也饥嵗之春从弟不让穰嵗之秋踈客必食非踈骨肉多少之心异也墨子死后有相里氏之墨相芬氏之墨邓陵氏之墨孔墨之后儒分为八墨离为三也待自直之箭则百世无矢矣待自圆之木则千嵗无轮矣法度赏罚国之脂泽粉黛也三寸之管无当不可满也意林卷一意林卷二钦定四库全书意林卷二唐马总撰列子八卷天有所短地有所长圣有所否物有所通思士不妻而感思女不夫而孕鬼者归也归其真宅真宅太虚也贫者士之常死者民之终醉者坠车虽疾不死死生惊惧不入其胷中禽兽之智亦有与人同者牝牡相偶母子相亲避平依险违寒就温居则有羣行则有列饮则有携食则鸣侣宋人养猿号曰狙公欲与狙芧先诳之曰朝三而暮四衆狙皆怒又许朝四而暮三而衆狙皆喜圣人以智笼羣愚亦犹狙公以智笼羣狙矣觉有八征梦有六候隂气壮则梦渉水而恐惧阳气壮则梦渉火而燔焫饱梦与饥梦取借带而寝则梦蛇鸟衘髪则梦飞天将隂则梦火身将疾则梦食饮酒者忧歌舞者哭昼想夜梦神形所遇陈大夫云吾国有亢仓子能以耳视而目聼鲁侯闻之大惊以上卿礼致之亢仓子曰臣体合于神心合于无颜回能仁而不能反赐能辩而不能讷由能勇而不能怯师能庄而不能同兼四子之有以易仲尼仲尼不许也目将眇者先睹秋毫鼻将窒者先觉燋朽故物不至则不反冥灵以五百嵗为春五百嵗为秋荆南上古有大椿以八千嵗为春八千嵗为秋菌芝生于朝死于晦蠓蚋因雨而生见阳而死越东有輙沐国生长子则食之谓之宜弟其大父死则负其大母弃之谓鬼余孔子东游见两小儿辩鬪问其故一儿曰我以日始出去人近日中时去人逺一儿云日初出逺日中时近一儿曰日初出大如车轮及日中才如盘盂岂不为近则大逺则小者乎一儿曰日初出苍苍凉凉至日中有若探汤岂不为近而热逺而凉者乎孔子不能决小儿曰丘谁谓汝多智乎杨朱曰人得百年之夀者千中无一疾病哀苦居其半矣慎耳目之观聼䂓死后之余荣失当年之乐不肆意于一时何异乎缧梏也勤能使逸寒能使温晏子曰吾一死之后岂闗我耶焚之亦可沉之亦可瘗之亦可露之亦可弃之沟壑亦可纳诸石椁亦可唯所遇耳人不婚宦情欲失半人不衣食君臣道息杨朱曰生民之不得休息为四事故一为夀二为名三为位四为货有此四者畏鬼畏人畏威畏刑此之谓遁人也出不由门行不从径也以是求利不亦难乎晋文公欲伐衞公子锄笑之问其故对曰臣笑隣之人有送妻归家者道见桑妇悦而与之言顾视其妻已有人招之公乃引师还未至而有伐其北鄙者孔子之劲能举国门之闗而不肯以力闻狐丘大夫谓孙叔敖曰人有三怨子知之乎爵髙者人妬之官大者主恶之禄厚者人怨之孙叔敖曰吾爵益髙吾志益下吾官益大吾心益小吾禄益厚吾施益溥可以免乎杨子隣人亡一羊相率追之岐路之中复有岐矣曰大道以多岐亡羊学者以多方䘮生本一末异也人有亡鈇者意隣子盗之视隣子行歩颜色皆将窃也俄而相其谷得鈇见隣子无似窃鈇者齐人有欲得金者清旦徃市适见货金者因攫夺而去吏捕问之对曰取金之时不见人但见金也庄子十卷水之积也不厚则其负大舟也无力至人无已神人无功圣人无名日月出矣而爝火不息其于光也不亦难乎时雨降矣而犹浸灌其于泽也不亦劳乎鹪鹩巢于深林不过一枝偃鼠饮河不过满腹瞽者无以与乎文章之观聋者无以与乎钟鼓之声岂唯形骸有聋盲哉夫智亦有之形固可使如藁木心固可使如死灰大智闲闲小智间间其寐也魂交其觉也形开道恶乎隐而有真伪言恶乎隐而有是非可乎可不可乎不可六合之外圣人存而不论六合之内圣人论而不议春秋经世先王之志圣人议而不辩不就利不违害梦饮酒者旦而哭泣梦哭泣者旦而畋猎方其梦也不知其梦梦之中又占其梦焉觉而后知其梦昔者庄周梦为蝴蝶栩栩然蝴蝶也自喻适志与不知周也俄然觉则蘧蘧然周也不知周之梦为蝴蝶与蝴蝶之梦为庄周与吾生也有涯而智也无涯以有涯随无涯殆已遁天倍情忘其所受适来夫子时也适去夫子顺也安时而处顺哀乐不能入颜回曰回之家贫唯不饮酒不茹荤者数月矣若此则可以为心斋乎曰是祭祀之斋非心斋也回曰敢问心斋仲尼曰若一志无聼之以耳而聼之以心无聼之以心而聼之以炁聼止于耳心止于符炁也者虚而待物也唯道集虚虚者心斋也天下有大戒二其一命也其一义也子之爱亲命也不可觧于心臣之事君义也无适而非君也无所逃于天地之间颜阖将傅卫灵公太子而问蘧伯玉曰与之无方则危吾国与之有方则危吾身如何伯玉曰善哉问乎正汝身哉形莫若就心莫若和就不欲入和不欲出山木自㓂也膏火自煎也桂可食故伐之漆可用故割之人皆知有用之用而莫知无用之用人不忘其所忘而忘其所不忘此谓诚忘古之真人其寝不梦其觉无忧不知悦生不知恶死其心志其容寂凄然似秋暖然似春役人之役适人之适泉涸鱼相与处于陆相呴以湿相濡以沫不如相忘于江湖与其誉尧而非桀不如两忘而化其道夫大块载我以形劳我以生佚我以老息我以死得者时也失者顺也父母于子东西南北唯命之从隂阳于人不啻为父母也鱼相忘于江湖人相忘于道术长于上古而不为老隳支体黜聪明离形去智同于大通此谓之坐忘至人之用心若镜不将不迎应而不藏故能胜物而无伤凫胫虽短续之则忧鹤胫虽长断之则悲自三代以下天下莫不以物易其性矣小人则以身殉利士则以身殉名大夫则以身殉家圣人则以身殉天下此数者亊业不同殉身一也臧与谷二人相与牧羊而俱亡羊问臧奚事则挟策读书问谷奚亊则博塞以游二人者亊不同亡羊均也伯夷死名于首阳之下盗跖死利于东陵之上二人死虽不同其于残生伤性一也何必伯夷之是而盗跖之非则天下尽殉也彼其所殉仁义也则俗谓之君子其所殉货财也则俗谓之小人其所殉一也至于残生损性又恶取君子小人于其间哉夫不自见而见彼不自得而得彼是得人之得而不自得其得也适人之适而不自适其适也虽盗跖伯夷是同为淫僻纯朴不残孰为牺罇白玉不毁孰取珪璋道徳不废安为仁义性情不离安用礼乐夫残朴以成器工匠之罪也毁道徳以成仁义圣人之过也跖之徒问于跖曰盗亦有道乎跖曰夫妄意室中之藏圣也入先勇也出后义也知可否智也分均仁也五者不备而能成盗者天下未之有也絶圣弃智大盗乃止摘玉毁珠小盗不起焚符破玺而民朴鄙剖斗折衡而民不争喜怒相疑愚智相欺善否相非诞信相讥而天下衰矣至道之精杳杳冥冥至道之极昏昏黙黙慎汝内闭汝外多智为败世俗之人皆喜人之同乎已而恶人之异于己也大人之教若形之于影声之于响有问而应之尽其所懐子贡教汉隂为圃者作桔橰圃者忿然作色而笑曰夫有机械者必有机事有机事者必有机心机心存乎胷中则纯白不备纯白不备则神生不定神生不定则道不载吾非不知羞而不为事求可功求成用力少见功多者圣人之道也三人行而一人惑所适者犹可致也惑者少也二人惑则劳而不至惑者多也视而可见者形与色聼而可闻者名与声悲夫世人以形色名声为足以得彼之情夫形色名声果不足以得彼之情也夫播糠眯目则天地四方易位矣蚊虻噆肤则通夕不寝鹄不日浴而白乌不日黔而黒平易恬憺则忧患不能入邪气不能袭故其徳全而神不亏矣不为福先不为祸始感而后应廹而后动不得已而后起故无天灾无物累无人非无鬼责其生若浮其死若休喜怒者道之过好恶者徳之失一而不变静之至也不与物交淡之至也形劳而不休则弊精用而不已则劳野语有之曰衆人重利亷士重名贤士尚志圣人贵精附之以文益之以博文灭质博溺心古之所谓得志者非轩冕之谓也今之所谓得志者轩冕之谓也轩冕之在身非性命也物之傥来寄也寄之其来不可御其去不可止故不为轩冕肆志不为穷约趋俗井蛙不可以语于海者拘于墟也夏虫不可以语于氷者笃于时也曲士不可以语于道者束于教也自细视大者不尽自大视细者不明骐骥骅骝一日而驰千里捕䑕不如狸狌言殊伎也鸱鸮夜撮蚤察毫末昼出瞑目而不见丘山言殊性也道无终始物有死生庄子钓于濮水楚王使大夫二人徃先焉曰愿以境内累矣庄子持竿不顾曰吾闻楚有神龟死已三千嵗矣王巾笥而藏之庙堂之上此龟者宁其死为留骨而贵乎宁其生而曳尾涂中乎惠子曰子非鱼安知鱼之乐耶庄子曰子非我安知我不知鱼之乐耶惠子曰我非子固不知子矣子固非鱼也子之不知鱼之乐全矣奚为奚据奚避奚处奚就奚去奚乐奚恶髑髅曰死无君于上无臣于下亦无时之事从然以天地为春秋虽南面王乐不能过也庄子不信曰吾使司命复生汝骨肉肌肤反汝父母妻子闾里知识子欲之乎髑髅曰吾安能弃南面王乐而复为人间之劳乎夫畏途者十杀一人则父子兄弟相戒以盛卒徒而后出焉不亦智乎故人之所畏者祍席之上饮食之间而不知戒者过也庄子行于山中见大木枝叶茂盛伐木者止其旁而不取问其故曰无所可用庄子曰此木以不材得终其天年出山舍故人之家故人命竖子杀鴈竖子曰其一能鸣其一不能鸣请奚杀主人曰杀不鸣者明日弟子问庄子曰山中之木以不材得终主人之鴈以不材死先生将何处焉庄子曰周将处夫材与不材之间似之而非也故未免乎异直木先伐甘泉先竭鸟莫知于鷾鸸其畏人也袭诸人间舜让天下于子州攴伯子州支伯曰余适有幽忧之病方且治之未暇治天下也春耕种足以劳动秋收敛足以休息能尊生者虽富贵不以养伤身虽贫贱不以利累形帝王之功圣人之余亊也非所以完身养生也今世俗之君子多危身弃生以殉物岂不悲哉有人于此以随侯之珠弹千仭之雀世必笑之是何也其以所用者重所要者轻也夫生者岂特随侯珠之重哉列御冦不受郑子阳遗粟曰君非自知我也以人之言而遗我粟至其罪我也又恐以人之言吾所以不受也子贡问原宪先生何病也原宪应之曰吾闻无财之谓贫学而不能行之谓病今宪贫也非病也子贡退有愧色知足者不以利自累审自得者失之而不惧行修于内者无位而不怍穷于道之谓穷抱仁义之道而遭乱世之患何穷之有智者谋之武者遂之仁者居之古之道也废上非义也杀民非仁也人比其难我享其利非亷也摇脣鼓舌擅生是非好面誉人者亦好背而毁之也汤放其主武王杀纣自是之后以强凌弱以衆暴寡汤武以来皆乱人之徒也人之情目欲视色耳欲聴声口欲察味志气欲盈人上夀百嵗中夀八十下夀六十除病瘦死鹖冠子三卷王孙子一卷申子三卷刘向云申子名不害河东人郑时贱臣学术以干韩昭侯秦兵不敢至学本黄老急刻无恩非霸王之事三寸之箧运而天下定六寸之基正而天下治妒妻不难破家乱臣不难破国一妻擅夫衆妻皆乱一臣専君羣臣皆蔽智均不相使力均不相胜鼓不豫五音而为五音主百世有圣人犹随踵千里有贤者是比肩慎子十二卷小人食于力君子食于道诗往志也书往诰也春秋往事也爱赤子不慢其保絶险者不慢其御措钧石使禹察之不能识也悬于权衡则釐髪识矣两贵不相事两贱不相使家富则疎族聚家贫则兄弟离非不相爱利不足相容也不聪不明不能王不瞽不聋不能公海与山争水海必得之有权衡者不可欺以轻重有尺寸者不可差以长短有法度者不可巧以诈伪一兎走百人追积兎于市过而不顾非不欲兎分定不可争也孝子不生慈父之家忠臣不生圣君之下匠人成棺不憎人死利之所在忘其丑廊庙之材非一木之枝狐白之裘非一狐之腋藏甲之国必有兵遁市人可驱而战安国之兵不由忿起燕丹子三卷丹者燕王喜之子身质于秦始皇之世丈夫耻于受辱贞女羞于节亏血勇怒而面赤脉勇怒而面青骨勇怒而面白田光云光知荆轲者神勇也怒而不变髙行厉天美声盈耳荆轲之燕谓太子曰光扬太子髙行厉天羙声盈耳轲出衞都望无路歴险不以勤望逺不以遐今太子礼之以旧故之恩接之以新人之敬所以不复让者信知已故也风萧萧兮易水寒壮士一去兮不复还轲曰太子若以燕当秦犹以羊捕狼轲乃请樊于期曰将军得罪于秦父母妻子皆见焚轲为将军痛之今愿得将军之首与燕督亢地图进之秦王必喜喜必见轲轲因左手把其䄂右手揕其胷数以负燕之罪责以将军之讐于期执刀自刎头坠背后两目不瞑太子闻之伏尸而哭函盛于期首与燕督亢地图以献秦武阳为副轲不择日而发太子宾客皆素衣冠送之易水之上轲起为夀歌髙渐离击筑宋臆和之为壮声则发怒冲冠作哀歌则士皆流涕二人皆升车终已不顾也荆轲至咸阳秦王大喜陛㦸见荆轲轲捧樊于期首柙并地图以次进羣臣皆唿万嵗秦武阳大恐荆轲顾笑武阳前谢曰北蕃蛮夷之鄙人未见天子愿陛下少假借之使得毕事于前秦王曰轲起督亢图进之荆轲发图图穷而匕首见因左手把秦王䄂右手揕其胷数之曰从我计则生不从则死秦王曰乞聼琴声而死召姬人鼓琴琴声曰罗縠单衣可掣而絶八尺屏风可超而越辘轳之劒可负而㧞轲不觧音秦王从琴声负劔㧞之秦王断轲两手轲因倚柱而笑箕踞而骂曰吾为竖子所欺事不济也鬼谷子五卷总按其书云周时有豪士隐者居鬼谷自号鬼谷先生无乡里族姓名自古及今其道一也变化无穷各有所归或隂或阳或柔或刚或开或闭或弛或张是以圣人守司其门戸审察其先后口者心之门户智谋皆从之出或遥闻而相思或前进而不御世无常责事无常师抱薪赴火燥者先燃平地注水湿者先濡此类相应也智者不用其所短而用愚人之所长也不用其所拙而用愚人之所工也墙壊于有隙木毁于有节人动我静人言我聼能固能去在我而问知性则寡累知命则不忧忧累去则心平心平而仁义着矣以徳养民犹草木之得时以仁化人犹天生草木以雨润泽之尹文子二卷序云文子出于周之尹齐宣王时居稷下余黄初末始到京师缪熈伯以此书见示聊定之名有三科一曰命物之名方圆白黒是也二曰毁誉之名善恶贵贱是也三曰况谓之名贤愚爱憎是也法有四呈一曰不变之法君臣上下是也二曰齐等之法能鄙同异是也三曰理衆之法庆赏刑罚是也四曰平准之法律度权量是也有理而无益于治者君子不言有能而无益于事者君子不为倕不贵独工贵与衆共巧今世之人行欲独贤事欲独能辩欲出羣勇欲絶衆田骈曰天下之士莫不处其门庭臣其妻子必游宦诸侯之朝名利引之也彭䝉曰雉兎在野衆皆逐之分未定也鸡豕满市莫有志者分定故也两智不能相使两贵不能相临两辩不能相屈力均势敌故也专用聪明则功不成专用晦昧则事必悖一明一晦衆之所载禄薄者不可与经乱赏轻者不可与入难处上者不可不慎尹文子见宣王宣王不言而叹尹文子曰何叹王曰吾叹国中寡贤尹文子曰国中悉贤谁处王下谁为王使人有字长子曰盗少子曰敺盗出行其父在后追而唿之曰盗盗吏闻因而缚之其父唿敺喻吏遽而声不转但言敺敺吏因而敺之几至于死公孙文子一卷心者衆智之要物皆求于心修心而不知命犹无室而归君子行善必有报小人行不善必有报乐者先王所以饰喜也军旅者先王所以饰怒也舟从流于河而无维檝求安不可得也人有三百六十节当天之数形体有骨肉如地之厚有孔窍血脉如川谷也多食甘者有益于肉而骨不利多食苦者有益于骨而筋不利多食辛者有益于筋而气不利陆贾新书二卷阳出雷电隂成雪霜善言古者合之于今能述逺者考之于近道为智者设马为御者良贤为圣者用辩为智者通秦以刑罚为巢故有覆巢破卵之患文公种米曽子牧羊智者所短不如愚者所长近河之地湿近山之木长山出云而丘阜生气四渎东流而百川无西衆口毁誉浮石沈木羣邪相抑以直为曲犬不夜吠鸡不夜鸣家若无声官府若无事亭落若无人闾里不讼耆老不愁君子之治也玉斗酌酒金椀刻镂所以夸小人非厚己也晁错新书三卷髙皇帝不用同姓为亲故能以诛暴乱令之所加莫不从兵之所诛莫不服吕后专制社稷不倾若髪汉书云如带公羊云如线善为政者士实于朝野牛马实于陆鸟兽实于林上及飞鸟下及虫鱼载之如地包之如海陛下之地东西尽冠盖之民南北极寒暑之和匈奴不得当一县号令不时命曰伤天焚林斩木不时命曰伤地㫁狱立刑不当命曰伤人贾谊新书八卷寒者利裋褐饥者甘糟糠秦二世立天下莫不引领而观其政是故劳民易为政也主之与臣若日与星贵之与贱若白与黒如身使臂臂之使指天子如堂羣臣如堦衆庶如地若经制不定犹渡江无维檝也中流遇风波船必覆矣採铜者弃其田畴家铸者损其农事建武函谷临晋三闗以备山东诸侯也不如定地势使无可备天下一通也与正人居不能无正人也犹生长于楚不能无楚语志有四兴朝廷之志清以严祭祀之志思以和军旅之志精以厉䘮纪之志忧以愁言有四术敬以正朝廷之言和以序祭祀之言併声气军旅之言悲不足䘮纪之言翟王使使至楚楚王夸使者以章华之台台甚髙三休乃至楚王曰翟国亦有此台乎对曰翟王茅茨不剪綵椽不刻犹以为作之者劳居之者佚楚王大怍吕氏春秋二十六卷靡曼皓齿郑卫之音伐命之斧肥肉厚酒烂肠之食雷则掩耳电则掩目耳闻所恶不如不闻目见所恶不如无见强令之笑则不乐强令之哭则不悲流水不腐户枢不蠧动也形气亦然水泉东流日夜不休上不竭下不满耳有所闻不学而不如聋目有所见不学而不如盲戎人生乎楚楚人生乎戎则楚人戎言戎人楚言亡国之主则可化成贤主也樱桃之为鸟所含故曰含桃勇㓙徳兵㓙器今有利剑刺则不及与恶剑无异也水出于山而归于海恶山而欲海髙下使然也人谓兔丝无根其根不连属耳茯苓是也磁石召针皆相引犹圣人南面而立则天下莫不延颈周文王使人相地得枯骨令吏衣冠葬之天下闻之曰文王贤矣泽及于枯骨齐人好勇者其一人居东郭一人居西郭幸而相遇饮酒曰酒须肉乎各抽刀自割相啖遂至于死石可破不可夺坚丹可磨不可夺赤性受于天也鲁有丑者其父出见羙者商咄反而告其隣曰商咄不如吾子也是至羙不如至恶爱子不知其丑也人有臭者其亲戚兄弟妻妾知识无能与居者自屏乎海海上有人悦其臭者昼夜随之不离也赵襄子攻翟胜方饮而有忧色曰江河之大不过三日一朝而下翟胜两城亡将及我矣孔子闻之曰忧所以昌喜所以亡管仲为鲁所缚槛车载之使役人送于齐皆讴歌而引车管仲恐鲁悔而止之又欲速至齐国谓役人曰我为汝唱汝和我也役人不倦取道甚速管仲可谓能因矣有道之士贵以近知逺以今知古以所见知所不见故审堂下之隂而知日月之行见瓶水之氷知天下之寒尝一脔之肉知一镬之味有人方且过江引婴儿欲投于水人问其故对曰其父善游其父虽善游其子未必能邪楚国之政有似如此不如吾者吾不与处与我齐者吾不与处无益我也周旦云君子屈于不知已而伸于知已穴深一寻则人臂不及智亦有不至者乐羊伐中山归有责功之色魏文侯以谤书两箧示之乐羊北面再拜曰一寸之书亦止何须两箧人骥俱走则人不胜骥居于车上则骥不胜人犹人主争官事与骥俱走无异也目之见也借于照心之智也借于理无骨之虫不可令知氷十里之间耳不能闻帷墙之外目不能见三畆之间心不能知而欲东至开悟南抚多鷃西服夀靡北懐弭耳何以得哉管夷吾百里奚覇王之船骥絶江者託于船致逺者託于骥楚王问詹何治国之道对曰何闻治身不闻治国国之本在身也管仲曰君子有三色懽然喜乐者钟鼓之色愀然清净者缞绖之色沸然充盈者兵革之色洧水大有富人溺者有人得富者尸请赎而求金甚多富人党以告邓㭊㭊曰但安之必无买此者得尸者患其不赎又告邓㭊㭊曰但安之必无人更卖又必无不赎言不欺心言所以喻心言于相离则不祥也以绳墨取木则宫室不成引其纪万目起引其纲万目张治民如此也决积水于千仭之溪谁能当者戎夷去齐往鲁天大寒与弟子一人宿于郭外寒转甚谓其弟子曰可以衣活我我国士也天下所惜子不肖不足惜也弟子曰不肖人安能与国士衣乎戎夷叹息乃觧衣与弟子戎夷至夜半而死弟子乃活晏子遭崔杼之患援绥而乘其仆将驰晏子曰安之疾不必生徐不必死鹿生于山命悬于厨今晏命有所悬矣以龙致雨以形逐影类同则相召气同则相合声比则相应故鼓宫商应王徳不通民欲不逹此国之郁也树欝则蠧水欝则污国欝则万灾聚矣天为髙矣日月星辰云气雨露未尝休也地为大矣水泉草木毛羽未尝息也冠所以饰头衣所以饰身今人㫁首以易冠杀身以易衣则不知所为矣世之趋利似此亦不知所为也黄帝之贵亦死尧舜之贤亦死孟贲之勇亦死相玉者患石似玉相剑者患剑似呉干将贤主患辩者似通人亡国之主似智亡国之臣似忠子夏过衞有读史记者曰晋师三豕渡河子夏曰非也是己亥得十良马不如得一伯乐得十良剑不如得一欧冶得地千里不如得一贤人夏不衣裘非不爱裘也煖有余冬不用翣非不爱翣也清有余火烛一隅则半室无光骨节早成身心不长淮南子二十二卷以汤沃沸乱乃愈甚犹鞭噬狗捶踶马而欲教之虽伊尹造父不能化任数者劳而无功色者白立而五色成道者一立而万物成聋者学歌无以自乐夫内心不开而强如聋者校歌出于口越而散矣氷迎春则释为水水向冬则凝为氷以道为竿以徳为纶礼乐为钩仁义为饵投之江浮之海万物皆得歴阳之都一夕成湖越舼蜀艇不能无水而浮乌号弓溪子弩不能无絃而射人主诛暴则多飘风法苛则多虫螟杀不辜则多赤地令不时则多淫雨南方有不死之草北方有不释之氷食水者善浮而耐寒鱼属也食土者无心而惠蚯蚓是也食木者多力而愚麋鹿是也食桑者有丝而蛾蚕属也食肉者勇敢而悍虎豹是也食气者神明而夀龟蛇之类王乔赤松是也食谷者智慧而夭人是也昼生者类父莫生者似母勇士一人为三军雄圣人若镜不将不迎应而不藏乞火不若取燧寄汲不如凿井譬羿请不死之药于西王母姮娥窃而食之不知不死之药所由生也生有七尺之形死为一棺之土安知喜憎利害耶天地虽大可以短长知之星月之行可以律歴知之仓颉作字天雨粟鬼夜哭今执政者薄徳増刑有似执弹而欲来鸟椑棁而欲狎犬假舆马者足不劳而致千里乗舟檝者不假游而絶江海譬智不任己才力木击折轴水戾破舟不怨木石而罪巧拙何也智有不周债少者易偿职寡者易守风疾而波兴木茂而鸟集相生之势文王智而好问故圣武王勇而好问故胜力胜其任则举之者不重智能其事则为之者不难天下之物莫㓙于溪毒良医藏之有所用也草莾犹不可弃况复人乎十围之木能持千钧之屋五寸之楗能制门阖非材有巨细所居要耳使孔墨为天下天下尽儒墨得其要也圣人之道若中衢置罇过者斟酌虽多少不同而各得其宜也三月婴儿未知利害而慈母爱焉情也慈父爱子圣王养民若火自热若氷自寒性使然也及其用力頼其功如失火舟中矣车无三寸辖则不可驰戸无五寸楗则不可闭故君子所须要也治国者若张琴瑟大絃絙小絃絶治国者若设网引其纲万目张多欲亏义多忧害智多惧妨勇虎豹以文彩射猨狖以㨗来刺故子路以勇死武仲以智困吹灰而欲无眯渉水而欲无濡不可得也广厦宏屋连闼通房人所安也鸟入之而忧深林藂薄人入而畏鸟入之则安深溪峭岸峻木寻枝猨狖所乐人则慄也翻基丸于地圆者走泽方者处髙戴哀者闻歌而泣戴乐者见哭而笑强哭者虽戚不哀强欢者虽笑不乐刍狗土龙始成则衣以绮绣及其用毕则弃之土壤禀道通物名异得道一也犹屠牛而烹其肉或廿剂万方本一牛也伐豫章或为棺椁或为梁柱亦一木也萧条者形之君寂寞者音之主客有见子贱贱曰客独有三过望我而笑是慢也交浅而言深是患也语不称名是反也客一体耳或为君子或为小人此视之异也待腰褭飞兎而驾之则世莫有乗者待毛嫱西施而配之则终身无家矣待古英俊而用之则无人矣骥千里一日而通驾驽马十驾旬日亦至犹人才不足专恃鸟穷则啄兽穷则触人穷则诈峻刑严法不可以禁姦道徳之论譬如日月江南河北不能易其指驰骛千里不能改其处趣舍礼俗犹宅之居也东家谓之西西家谓之东扣门求火无不与者饶足也故林中不货薪湖上不鬻鱼者有余也不乗人不利不廹人之险叔向云墨者曰鸠欲见秦惠王三年不得见一至楚楚王悦之物固有近之而逺逺之而近故大丈夫行不可掩未得兽者唯恐创少已得唯恐创多古人婚礼不称主人必称父母兄弟舜不告瞽叟而娶非礼文王立伯邑考非制礼三十而家文王十六而生非法治国有常利民为本政教有经令行为上茍利其心不必法古茍周于事不必循常法度制令各因其宜变古未可非循俗不足多百川异源皆归于海百家异业皆务于治盲者行于道人谓左则左谓右则右遇君子则得其平易遇小人则䧟于沟壑东面而望不见西墙南向而视不覩北方唯无向者无所不通父溺则揽父髪而拯之非敢骄侮以救死也至赏不费至刑不滥乘船遇风波至而恐死自投于水中非不贵生畏死惑于畏死而反忘生也人之嗜慾者亦复如此熘水足以溢壶榼江河不能满漏巵醉者赴淮以为寻常之沟俛入城门以为七尺之闺酒浊其神也马免人于难者死葬之以盖䝉之以衾牛有徳于人葬之以大车用兵之道示之以柔乗之以刚示之以弱乗之以强若欲西者示之以东使知吾所出而不知吾所入若鬼无迹若水无创若电之激不可备也髙城深池矢石如雨广泽平原白刄交接士卒争先者为其赏信罚明也暑不张盖寒不披裘古之善将也军通井而后饮军食而后食所以同饥渇也矢石所及之处所以同安危也天下莫相憎于胶漆胶漆相贼天下莫相爱于氷炭氷炭相思兰生幽谷不为莫服而不芳舟在江河不为莫乗而不浮人有嫁其女而教之曰慎无为善女问其故曰善尚不为况不善乎拘囹圄者患日长当死市者患日短嫁女于消渇者夫死则言女妨狐白之裘天子披之在狐计者不如走泽先鍼而后缕可以成帷先缕而后鍼不可以成衣因媒而嫁不因媒而成顾人而交不因人而亲披羊裘而赁顾其事过也衣貉裘而负笼甚可恠也君子不容非类日月不应非气非礼而礼譬躶而追狂人盗而与乞者窃简写法律蹲踞诵论诗书马似鹿者千金天下无千金之鹿画孟贲之目大而不可不畏画西施之面羙而不可不悦同汚无异泥衆曲不容直衆枉不容正故人衆则食狼狼衆则食人郢人买屋栋与之车毂大虽可而长不足孕妇见兎则子缺脣文公弃祍席咎犯辞归知天将赦而多杀人或知天赦多活人人望欲同刑罚异也侏儒问天髙于长人长人曰吾不知也曰尔去天近于我也问事当问近者自卖其母而请买者曰此母老矣望善饴之此大不义而欲为小义狂人伤人莫之怨婴疾无心也佳人不同体羙人不同面而皆悦于目梨橘枣栗不同味皆调于口一棊不足以见智一絃不足以见悲遗腹不思父无爱心也汤沐具而蚁蝨相弔大厦成而鷰雀相贺钓者静之网者动之罩者抑之罾者举之为道异得鱼一田中之水流入海附耳之语闻千里中夏用䈉至冬不去举衣过水至陆不下此不知变也靥䩉在颊则好在颜则丑绣为被则冝为冠则秽山云蒸柱础润茯苓抽兎丝死兎丝无根而生蛇无足而行鱼无耳而聼蝉无口而鸣鹤千嵗亦极其乐蜉蝣朝生暮死亦尽其乐明珠蚌之病也我之利也百星之明不如一月之光十牖之开不如一戸之明披簑救火凿渎止水乃益多也鸿鹄在卵也一指蔑之则破及其羽翅成也背负青天膺磨赤霄哺且予不能得也㦸以攻城镜以照形宫人得㦸则以刈葵盲人得镜则以盖巵尧八眉人有烹狙召隣隣者以为狗羮食甚羙后闻其狙据地吐之未始知味也邯郸有吹者託名李竒人争学之后知其非皆弃其曲未始知音者李奇赵之善音者原蚕一嵗再熟非不利也王法禁之为其残叶离稻熟农夫耨之不以小利伤大获也屠者食藿羮为车者多歩行陶人用缺盆匠人居狭庐舟覆乃见善游马奔乃见良驭林木茂而斧斤入质的张而弓矢集意林卷二意林卷三钦定四库全书意林卷三唐马总撰盐铁论十卷并是文学与大夫相难善克者不战善战者不师善师者不阵工不出则物用乏商不出则宝货絶川原不能实漏巵山海不能赡溢欲宅近市则家富富在术数不在力耕善歌者使人续其声善作者使人治其功孔子能方不能圆故饥于黎丘茂林之下无丰草大块之间无羙苗行逺者假于车济海者因于舟成名者因于资欧冶能因国君铜铁作金鑪大钟而不能自作壶鼎盘盂香饵非不羙龟龙闻而深藏鸾凤见而髙逝玉屑满箧不成其寳仲尼之门七十子去父母捐家负荷而随孔子不耕而学其乱愈滋犹玉屑满箧也若能安国利人宁须文辞者哉有粟而不能食无益于饥观贤而不能用无益于利歌者不期于利声而贵于中节论者不期于丽辞而务在事实公卿者四海之仪表神化之丹青上有辅明主之任下有随圣化之治诸生抱枯竹守空言不知趋舍之宜时世之变林中多疾风富贵多謏言古者君子思徳小人思利今人坚额健舌代以致业九层之台倾公输子不能正大朝一邪伊望不能复吏道杂而不选富贵以财买官垂青绶擐银龟擅杀生之柄专万民之命乗肩驱良列骑成行者不知负担歩行之劳中国与邉境犹支体与腹心肌肤寒于外腹心疾于内以仁义阻之道德塞之贤人守之则莫能入也秦法繁于秋荼网宻于凝脂然而上下相遁姦伪并生廐焚孔子问人不问马贱畜贵人也秦法盗马者死盗牛者刑苛也説苑二十卷东风则靡而西西风则靡而东上之化下如风靡草禹见罪人下车而泣左右曰此人不恭故得罪君王何痛之禹曰尧民以尧为心今百姓各以其心为心故痛之齐景公出猎上山见虎下山见蛇问晏子曰此不祥耶晏子曰有贤而不知知而不用用而不任此不祥也山是虎之室泽是蛇之穴何不祥也晏子侍景公公朝寒请进煖食于寡人对曰婴非厨养之臣社稷之臣晋平公问师旷曰吾年七十欲学恐晚如何师旷曰日暮岂不炳烛耶臣闻少而学者如日之出阳壮而学者如日中之光老而学者如炳烛之明岂不愈于暗乎公曰善哉曽子衣弊而耕鲁君使人致其邑不受曰吾闻受人者畏人与人者骄人安知君能不骄我我能不畏乎遂不受夫仕者身归于君禄归于亲忠臣不仕二君贞女不更二夫居无垣墙人莫之毁伤行无防卫人莫之暴害此君子之行也楚庄王赐羣臣酒烛灭有引羙人衣者羙人援絶其缨告王王曰赐人酒醉乃显妇人之莭吾不取也乃命左右勿上火凡与寡人饮者不絶缨者不尽欢也羣臣遍絶缨而后举火后与晋战引羙人衣者五合以报庄王阳虎得罪于卫北见赵简子曰自今以后不复树人矣堂下之人臣所树者过半今反危臣矣简子曰树桃李者夏得休息树蒺藜者秋得其刺今子所树蒺蔾也自今以后择人而树之夫政者无迎而拒无望而许临财莫如亷临富莫如平亷平之守莫能攻国不务大务得民心佐不务多务得贤俊齐宣王谓淳于髠曰先生云寡人何好对曰古者所好者四而王所好者三古者好马王亦好马古者好玉王亦好玉古者好色王亦好色古者好士王不好士王曰国无士耳若有寡人亦好之对曰骅骝骐骥本无王求之豹象之胎本无王求之毛嫱西施本无王求之而不求士何也杨回见赵简子曰臣居乡三逐亊君五去闻君好士故来左右曰居乡三逐是不容于衆也亊君五去是不忠于上也简子曰羙女者丑妇之仇也盛徳君子者乱世所疎也正直之行邪枉所憎也遂用之作相衣成则缺祍宫成则缺隅示不成也鬼神害满也周公诫伯禽示无以鲁骄人国有五寒冻不预焉一曰政二曰厉三曰谋泄四曰不敬士而国败五曰不能治内而务外官不与势期而势自至势不与富期而富自至富不与贵期而贵自至贵不与骄期而骄自至骄不与罪期而罪自至鲁有恭士行年七十其恭益甚鲁君问曰长年恭可以释也对曰君子恭以成名小人恭以除刑一言不安尚有蹉跌一饭虽羙尚有哽咽鸿飞于天矰者得之虎豹虽勐人食其肉誉人者少恶人者多得不恭乎嵗饥民疾疫不足患也大臣禄重而不极谏近臣畏罪而不敢言此大患也赵襄子谓子路曰吾尝问孔子曰先生事七十君岂无明君耶孔子不对何谓贤也子路曰建天下之鸣钟撞之以梃岂能发其声乎善夜居者不能早起盛于彼者衰于此长于左者短于右一贵一贱交情乃见一死一生乃知交情口者兵也出言不当反自伤丹所藏者赤漆所藏者黒君子慎所藏也飞鸟爱羽虎豹爱爪所以辅身也积恩曰爱积爱曰仁积仁曰灵台灵台者积仁也神灵者天之本晏子为上卿妾不衣帛马不食粟何以华国对曰徳以华国不闻以妾与马赵简子乗弊车痩马衣羖羊之裘其宰曰车新则安马肥则疾狐裘则温君宜改也简子曰君子服善则益恭小人服善则益踞子贡谓子石曰何不学诗子石曰父母求吾孝兄弟求吾悌朋友求吾信何暇学哉子贡曰损吾诗学子诗河平四年都水使者谏议大夫刘向上言曲弥髙者和弥寡水所以载舟亦能以覆舟楚丘先生年七十披裘见孟尝君君曰先生老矣何以教寡人先生曰欲使追车趂马逐鹿搏虎吾即死矣何暇老耶若使决嫌疑定犹预吾即少也何老之有孟尝乃有愧色魏王欲筑中天之台曰敢有谏者死许绾负蔂操畚入曰闻王欲为中天之台愿効力焉臣闻天去地一万五千里今王因而半之应髙七千五百里基广八千里尽王之地不足以成台址王宜起兵伐诸侯尽有其地犹不足也又伐西夷乃足之矣须且材木人徒称此乃可作也魏王黙然后乃罢筑有遗郑相鱼不受人曰子嗜鱼何故不受对曰惟嗜鱼故不受受鱼失禄无以食鱼不受鱼得禄终身食鱼以老者智少者决必能治阿子竒年十六齐君使治阿既而君悔之遣使追追者反曰子竒必能治阿共载皆白首也子竒至阿铸库兵以作耕器魏闻童子治邑库无兵仓无粟乃起兵击之阿人父率子兄率弟以私兵战遂败魏师新序三十卷法言十五卷务学不如务求师师者人之模范睎颜之人亦颜之徒睎骥之马亦骥之乗诗人之赋丽以则辞人之赋丽以婬若孔氏之门而用赋则贾谊升堂相如入室矣四重何谓四重言重则有法行重则有徳貎重则有威好重则有观四轻何谓四轻言轻则招忧行轻则招辜貎轻则招辱好轻则招婬刀不利笔不铦宜加砥削天可度则覆物浅矣地可测则载物薄矣説天者莫辩乎易説地者莫辩乎书説礼者莫辩乎诗説理者莫辩乎春秋孔子东国之逐臣夷齐西山之饿夫不屈其志不辱其身不夷不惠可否之间仲尼之道犹四渎经营中国终入大海太𤣥经十卷鹰萃于林獭入于泉鸣鸠在林笑彼衆禽淮南王安多华少实齐桓晋文之覇如日继月孔子文足老君𤣥足山川薮泽万物归焉君子得位则昌失位则良小人得位则横失位则䘮新论十七卷三皇以道治五帝以德化三王由仁义五覇用权智无制令刑罚谓之皇有制令无刑罚谓之帝赏善诛恶诸侯朝事谓之王兴兵衆约盟誓谓之伯王者往也言其惠泽优游天下归往也王道纯粹其徳如彼覇道驳杂其功如此俱有天下而君万民垂统子孙其实一也图王不成亦可以伯治国者辅佐之本其任用咸得大才大才乃主之股肱羽翮也明镜龟䇿也章程斛斗也铨衡丈尺也前世俊士立功垂名图画于殿阁宫省此乃国之大寳亦无价矣虽积和璧累夏璜囊隋侯箧夜光未足喻也伊吕良平何世无之但人君不知羣臣勿用也贤有五品谨勑于家事悌顺于伦党乡里之士也作健晓惠文史无害县廷之士也信诚笃行亷平公理下务上者州郡之士也通经术名行髙能达于从政寛和有固守者公辅之士也才髙卓絶疎殊于衆多筹大畧能图世建功者天下之士也贾谊不左迁失志则文彩不发淮南不贵盛富饶则不能广聘骏士使着文作书太史公不典掌书记则不能条悉古今扬雄不贫则不能作𤣥言殷之三仁皆暗于前而章于后何益于事何补于君世有围碁或言兵法之类上者张置疎逺多得道路而胜中者务相遮絶争便求利下者守邉隅趋作罣目生于小地犹薛公之言黥布反也上计取吴楚广地道中计塞城皋遮要争利下计据长江以临越守邉隅趋作罣目者也更始将相不防卫罣中死碁中生也文王葬枯骨无益衆庶衆庶悦之恩义动人也王翁观人五藏无损生人生人恶之残酷也东方朔短辞薄语以为信验人皆谓朔大智后贤莫之及谭曰人有以狐为狸以瑟为箜篌此非徒不知瑟狐又不知狸与箜篌乃非但言朔亦不知后贤也夫以人言善我亦必以人言恶我王翁使都尉孟孙往泰山告祠道过徐州徐州牧宋仲翁道余才智陈平留侯之比也孟孙还喜谓余曰仲翁盛称子徳子乃此耶余应曰与仆逰四五嵗不吾见称今闻仲翁一言而竒怪之若有人毁余子亦信之吾畏子也余前作王翁掌教大夫有男子杀母有诏燔烧其子尸余谓此事不宜宣布余封事云宣帝时公卿大夫朝㑹丞相语次云枭生子子长食其母乃能飞时有贤者应曰但闻乌子反哺其母丞相大慙自悔也人皆少丞相多彼贤人贤人之言益于化也鸟兽尚与之讳况于人乎不宜发扬也龙无尺木无以昇天圣人无尺土无以王天下䜟出河图洛书但有兆朕而不可知后人妄复加増依託称是孔丘误之甚也张子侯曰扬子云西道孔子也乃贫如此吾应曰子云亦东道孔子也昔仲尼岂独是鲁孔子亦齐楚圣人也画水镂氷与时消释孔子以四科教士随其所喜譬如市肆多列杂物欲置之者并至闻东里语云人闻长安乐则出门西向而笑肉味羙对屠门而嚼此犹时人虽不别圣亦复欣慕颜渊所以命短慕孔子殇其年也如庸马与良骏相追衘尾至暮良马鸣食如故庸马垂头不食何异颜孔优劣余少时见扬子云丽文欲继之尝作小赋用思大剧立致疾病子云亦言成帝诏作甘泉赋卒暴遂倦卧五藏出地以手收内之及觉气病一年由此言之尽思虑伤精神也庄周病剧弟子对泣之应曰我今死则谁先更百年生则谁后必不得免何贪于须臾子贡问蘧伯玉曰子何以治国答曰弗治治之古孝经一卷二十章一千八百七十二字今异者四百余字左氏云经与传犹衣表里相待而成尧能则天者贵其能臣舜禹二圣刘子政子骏骏兄弟子伯玉俱是通人尤重左氏教授子孙下至妇女无不读诵此亦蔽也举网以纲千目皆张振裘持领万毛自整治大国者亦当如此以贤伐贤谓之烦以不肖谓之乱王平仲云周谱言定王五年河徙故道今所行处非禹所穿扬子云工于赋王君大习兵器余欲从二子学子云曰能读千赋则善赋君大曰能观千劔则晓劔喭曰伏习象神巧者不过习者之门五福夀富贵安乐子孙衆多百足之虫共举一身安得不济曲阳侯迎方士西门君惠从其学却老之术君惠曰龟称三千嵗鹤言千嵗以人之材何乃不及虫鸟耶余应曰谁当久与龟鹤同居而知其年嵗耳圣人何不学仙而令死耶圣人皆形觧仙去言死者示民有终也昔神农伏羲王天下梧桐作琴三尺六寸有六分象朞之数厚寸有八象三六数广六寸象六律上圆而敛法天下方而平法地上广下狭法尊卑之礼琴者禁也古者圣贤玩琴以养心穷则独善其身而不失其操故谓之操达则兼善天下无不通畅故谓之畅尧畅经逸不存舜操其声清以微微子操其声清以淳箕子操其声淳以激论衡二十七卷操行有常贤仕宦无常遇贤不贤才也遇不遇时也才髙行洁不可保以必贵能薄操浊不可保以必贱或同操而异主伊尹箕子是也二人俱命世之臣伊尹遇成汤作相箕子遇商纣作奴故知遇与不遇也清受尘白受垢青蝇所污常在练素邑犬羣吠吠所怪也絃者思折伯牙之指御者愿断王良之手恶彼胜已也玉变作石石化作砾毁谤使然也採玉者破石取玉选士者弃恶取善命不勉也智者归之于天取富贵若凿沟伐薪凿不休则沟深斧不止则薪多亦有沟未成而遇湛薪未多而逢火乐贫胜祸勉已勤事以致富砥才明操以取贵农夫力耕得谷多商贾逺行得利深命富之人筋力自强命贵之人才智自髙若千里马气力自劲头目蹄足自相副鲁城门朽顿欲頽孔子疾行而过之左右曰如此久矣孔子曰吾恶其久也脱遇壊则不幸虫堕一器酒弃不饮䑕残一筐饭损不食墨家云人死无命儒家云人死有命歴阳之郡一宿化成湖白起坑赵卒四十万衆此并有命耶言命者曰命当溺死故相聚于歴阳命当压死故相聚于平原沛公初起相攻人入丰沛之市云多封侯人也人命繋于国物命繋于人齐人舒缓秦人慢易楚人促急燕人戅敢四国之民更相出入张次公娶隣巫女卜工曰女相当贵公后位至丞相乃是次公亦贵遂与女相合也世谓宅有吉㓙徙有嵗月余谓天道难知假令有触犯者命吉㓙之人也按相黥布当先刑而后王卫青当封亚夫而饿死邓通当贫饿此骨节皮肤各异也文王在母腹中便有四乳非长大修道徳乃生也后稷作儿以种树而戏孔子能行以爼豆而弄石生而坚兰生而香生禀善气长大乃成就也蚊蝱不如牛马之力牛马困于蚊蝱有势也十围之牛为牧竖所驱数仭之象为越僮所钩无便也孔子吹律自知殷后项羽重瞳虞舜苗裔圣人自有种族尧与髙祖安得是龙子也宋景公有三善言获二十一年燕丹执于秦天雨粟马生角杞梁妻哭城崩汤旱剪髪作牲致雨南阳卓公作缑氏令蝗虫不入境孙叔敖埋两头蛇有隂徳已上并云虗也龙若遁逃在树中为天所败则非神也若必有神则不应有龙肝豹胎故立知水火相薄作雷龙闻雷声即起武王伐纣兵不血刄虗言也晨举脂烛血流漂杵何谓不血刄耶汉诛王莾军至渐台血流没趾用天下兵未有不血刄也纣糟丘酒池牛饮者三千人长夜之饮亡其甲子车行酒骑行䏑百二十日作一月按纣或是覆酒滂沲于地因名作池醸酒积糟因名作丘以酒作池以车行酒以肉悬林因谓骑行炙男女祼而逐林中奔走侍者恶之故言三千人实非也町町若荆轲之闾言秦王诛轲九族夷其一里一里皆灭故曰町町按秦虽无道不应尽诛轲里也始皇幸梁山宫见李斯车骑盛出怪之左右私告李斯斯损车骑始皇不知左右谁告止杀在傍荆轲之里必不尽诛之鲁班刻木鸢飞三日不下为母作木车木人御之机闗之发去而不还此恐不实孔子游説七十余国按孔子自卫反鲁在陈絶粮削迹于卫伐树于宋不过十国子羔泣血三年未尝见齿言其不笑语岂得不见齿耶禽息碎首荐百里奚于秦缪公恐是叩头流血谓之碎首祖伊諌纣云天下之人无不欲王亡者此増益也恐纣不惧耳若天下皆愿纣亡即当时瓦觧不应与周战血流漂杵也子谓子贡曰汝与囬也孰愈子贡曰回也闻一以知十按孔子知颜渊愈子贡则不须问问则子贡何敢言胜孔子意者恐子贡凌颜渊故此问以抑之鲤也死有棺而无椁其时作大夫乗三马何不截而货之作椁也作士之时乘二马截一以赙旧馆旧馆不赙未乱制葬子无椁实非法何重旧人之恩乃轻父子之礼不货车以葬子岂不以贪官仕乎伯夷叔齐为庶兄夺国饿死首阳山非让国与庶兄也岂得称贤人乎共工与颛顼争天下不胜怒而触不周山天柱折地维絶女娲鍊五色石以补苍天㫁鳌足以立四极按共工有力折山战何不胜女祸能以石补天天审是玉石耶天本以山作柱鳌足何能柱之鳌必长大则女娲不能杀之必被其所杀何能补天天门在北地戸在东方地最下者扬兖二州洪水之时二土最被水害天有日月星辰谓之文地有山川陵谷谓之理地理上向天文下向天地合气而万物生焉天地夫妇也天南方髙北方下日出髙故见日入下故不见天之形若倚盖盖倚地则不能运悬之树然后能运日不入地譬人把火夜行平地去人十里则不见非灭也日亦如此云雾雨雪皆由地发不自天降夏则作雾冬则作霜温则作雨寒则作雪才能之士随世驱驰节操之人守隘迸窜驱驰日以巧迸窜日以拙非才智不及狎习异也齐郡世刺绣恒女无不能者襄邑能织锦恒女无不巧者目见而手狎也朝廷之人㓜称干吏者以朝廷作田畆以刀笔作耒耜以文书作农桑犹家人子弟生长狎习具知曲折愈于宾客虽孔墨之才不能分别手中无钱而欲市货货主死不与之胷中无学而欲求仕犹无钱市货不可得也知古不知今谓之陆沈知今不知古谓之盲瞽见骥足不异衆马之蹄蹑平陆而驰千里方可知也有人于此其智如源其徳如山力不能自举须人举之人莫之举窜于闾巷无由逹矣器空无食饥者不顾胷虗无懐朝廷不御兰台之史班固贾逵扬雄傅毅之徒名芳文羙无大用也夫能説一经者儒生博览古今者通人採掇书传能奏记者文人能精思着文结连篇章者鸿儒若刘子政父子扬子云桓君山之徒犹文武周公并出一时班叔皮续太史公书百篇已上纪事详悉读者以谓甲子以太史公作乙子孟坚文比叔皮非徒五百里也龟三百嵗大如钱蓍七十嵗生一茎此神物故生迟生亦长久贤儒在世犹灵蓍神龟也枫桐之树生而速长故其皮肥不能坚檀栾后荣强劲可作车轴湍瀬廻沙转石而大石不动者是石重而沙轻大儒俗吏同在世有如此也上天之心在圣人之胷其谴告在圣人之口世无圣人安能知天人在天地之间如蚤蝨在衣裳之内若蚁蝼于巢穴之中正朝占四方风从南来旱从北来湛从东来疫从西来兵秦将灭都门崩霍光将败茅墙亦壊杞梁之妻崩城何也亡猎犬于山林大唿犬名则号唿而应人犬异类而相应者识其主也东风至酒湛溢按酒味从酸东方木其味酸故酒湛溢将有赦狱钥动感应也蚕合丝而商絃易新谷登而旧谷缺人子生而父母气衰乱龙者乱有终也刘子政董仲舒説龙不尽论衡终之故曰乱龙钓者刻木作鱼丹漆其身迎水浮之起水动作鱼谓之真并来㑹聚土龙之事何得不能致雨少政卯在鲁与孔子并孔子之门三盈三虚唯颜渊不去知孔子圣也屈轶生于庭见侫人则指必若如此舜何用令臯陶陈知人之术尧汤水旱岂二圣政所致也天理歴数自然耳犹慈父治家亦不能使子孙皆孝也瑯琊子明兄曽为饥人欲食弟自缚叩头代兄饥人善其义皆舎之后兄卒养其孤遇嵗㓙饥杀巳子活兄之子临淮许君升亦饿杀已子全兄之孤人贵鹄贱鸡者谓鹄逺而鸡近也画工好画上古之人不画秦汉之士者重古也扬雄作太𤣥法言张伯松不肯一观与其人并肩故贱其言也若扬子云生周金匮矣武王伐纣太公隂谋食小儿以丹令身赤长教言殷亡殷亡殷人见儿身赤谓是天神又言殷亡谓其必亡周人讳其事古之帝王建鸿徳者须鸿笔之臣褒颂纪徳也龙无云雨不能参天鸿笔之人国之云雨文章载人之行传人之羙岂徒调弄笔墨空驭英丽哉人生者精气也能作精气者血脉也人死血脉竭精气亡骨肉化灰土何能作鬼耶若言死者无知圣人恐开不孝之门故不言死者无知其实无知也讳举五月子言不利父母按田文不害田婴砺刄井上恐坠井中又刀边井刑字砺刀井上恐被刑人意也无偃寝象尸也无似着相受不固也子日沐令人爱卯日沐令人白头爱憎白黑不由沐耳使嫫母子日沐人能爱乎使十五童子卯日沐能令白髪乎子路见孔子猪肩牛膊可以得兆何必蓍龟孔子曰蓍者耆也龟者旧也狐疑之事当问耆旧蓍龟者未可神也取其名耳武王伐纣卜筮大㓙太公推蓍蹈龟曰枯骨死草何能知吉㓙乎商家门不宜向南征家门不宜向北堂尽南向何不择也圣人前知千嵗后知万世孔子将死遗书曰有一男子自云秦皇上我之牀颠倒我衣裳至沙丘而亡后秦皇果至沙丘而亡孔子又云董仲舒乱我书后仲舒论春秋传记又云亡秦者胡后胡亥亡秦此孔子后知万世也吹律自知殷后此孔子前知千嵗也唐者荡荡也民无得而名焉虞者乐也夏者大也殷中也周至也志有所存顾不见泰山知屋漏者在宇下知政安者在草野知经误者在诸子论衡者铨轻重立真伪非茍论文饰奇丽所以𢎞世俗也王充㑹稽上虞人字仲任王充书形露易观文语不与俗通石多玉寡寡者为珍龙少鱼衆少者为神人有难充书繁重如此充答云文衆胜寡财富愈贫世无一引吾有百篇人无一字吾有万言孰者可贵充章和二年徙家避难歴年寝废年渐七十时可悬舆髪白齿落俦伦弥素贫无供养志不虞快乃作养性书六十篇正论五卷见信之臣括囊守禄疎逺之臣言以贱废是以王纲纵弛于上智士伊欝于下夫君政陵迟如乗弊车若能求巧工使葺理之折则接之缓则揳之可复新矣世主莫不愿得尼轲以辅佐及得之未必珍也夫贞一之士不曲道以媚时不诡行以邀名耻乡原之誉絶比周之党必待题其靣曰鲁仲尼邹孟轲不可得也命世之士常抑于当时无不见思于后日以徃揆来亦何容易圗王不成弊犹足覇图覇不成弊将如何农桑勤而利薄工商逸而利厚故农夫辍耒而彫镂女工投杼而刺绣上行下效然谓之教陈兵䇿于安平之世譬令未病者服药昔人有慕让财之名推田业与弟俄而贫乏反以威力就弟强贷此不当也举弥天之网以罗海内之士同类翕集而蛾附计士频踧而胁从党成于下君孤于上马不素养难以追逺士不素简难以趋急叶公之好攘羊虽可发姦君子不贵也国不信道工不信度亡可待也无赏罚之君而欲世治犹不着梳而求髪治不可得也术家曰冬荣者春必杀里语曰州郡记如霹雳得诏书但挂壁洗濯民心湔浣浮俗潜夫论十卷仁义不能月昇财帛而欲日増余所恶也一犬吠形百犬吠声世之疾此固已矣婴儿有常病贵臣有常祸父母有常失人君有常过婴儿病饱贵臣伤宠父母失于媚子人君过于骄臣十歩之间必有茂草十室之邑必有俊士攻玉以石治金以盐濯锦以鱼濯布以灰夫物固有丑治好也君之明者兼聼所暗者信南面之大务莫急于知贤知贤之近涂莫若于考功谚曰曲木恶直䋲重罚恶明政欲知人将病不嗜食欲知国将亡不嗜贤也病非无嘉馔病不能食至于死国非无贤人君不能用故速亡理世不得真贤犹治病不得真药治病当得真人参反得萝菔服之増剧非药无效也先世欲赦先遣马分行市里聼乎路隅咸云当赦是谓天赦遂乃施行孝明帝尝问曰今旦何故无上书者左右曰为反支日也帝曰民庶逺来诣阙不可夺其日使受章者无避反支此明王为民爱日也圣王之政普覆兼爱不私近宻不忽疎逺吉㓙福祸与民同之排帘障风探沙拥河无益于事徙自弊耳犹不命大将扫除丑虏而州县兴兵不息也扁鹊治病审闭结而通欝滞虚者补之实者㵼之犹邉境犬羊不可久荒以开敌心一宅同姓相代或吉或㓙一官同姓相代或迁或免成康居之而兴幽厉居之而衰吉㓙兴衰在人不由宅矣师旷曰赤色不夀姓大者易灭姓或有因官因号因居因地者司马司徒中行下军因官也东门西都南宫北郭因居也三乌五鹿青牛白马因地也季胜造父以善御事周穆王逰西海忘归徐偃作乱造父王御者日行千里以征之王封造父于赵因以得氏昆弟世疎朋友世亲此人情也富贵人争附之贫贱人争去之与富贵交者上有称举之用下有货财之益与贫贱交者大有赈货之费小有假借之损夫官人有跖之恶结驷而过士以谓荣况实有益乎处子有颜闵之贤被褐造门人以谓辱况实有损乎故富贵易为客贫贱难得适好服谓之奢僣恶衣谓之困阨徐行谓之饥餧疾行谓之逃责不候谓之倨傲数来谓之求食空造以谓无意奉贽以谓欲贷恭谦以谓不肖抗阳以谓不徳此处子贫贱之苦酷也凡今之人言方行圆口正心邪君上治世先其本后其末慎其心治其行则姦慝不生古训着三皇五帝多以伏羲神农二皇其一或云燧人或云女娲我又闻古有天皇地皇人皇未可知也意林卷三意林卷四钦定四库全书意林卷四唐马总撰风俗通三十一卷序云风者天气有寒煖地形有险易水泉有羙恶草木有刚柔俗者含血之类象之而生百里不同风千里不同俗周秦常以八月遣輶轩使者採异代芳言藏之祕府及嬴氏之亡遗弃殆尽蜀人严君平有千余言林闾翁孺才者有梗槩与扬雄注云续二十七年凡九千字张竦云悬诸日月不刋之书余虽不才敢比隆于斯人神农者神信也农浓也其徳浓厚若神五帝黄帝颛顼帝喾尧舜也黄光也颛专也顼信也喾考也尧髙也舜推也修也言推徳行修尧之绪三王礼号谥云夏禹殷汤周武王禹辅也汤昌也王往也言天下所归往五伯春秋云齐桓晋文秦缪宋襄楚庄伯者白也长也言其咸建五长功实明白覇者把也言其把持天下之政按秦昭王太后始临朝也牧守长不宜数易按尚书有考绩孔子曰如有用我者期月而已三年有成郑子产从政三年民乃歌之贤圣尚须渐进况中才乎数易岂不纷错道路也古制本无奴婢奴婢皆是犯事者奴者劣婢者卑陋里语云取官漫漫怨死者半昔在清平之世使明恕君子哀矜折狱尚有怨言况在今时耶光武车驾徙都洛阳载素简纸经凡二千两董卓盪覆王室天子西移中外仓卒所载书七十车于道遇雨分半投弃卓又烧焫观阁经籍尽作灰烬所有余者或作囊帐先王之道㡬烟灭矣俗説有功得赐金者皆黄金也按孙子兵书日费千金千金百万钱也陈平间楚千金赠二䟽金五十斤并黄金也或云一金亦是一万钱也不养併生三子俗说似六畜妨父母按春秋国语越王时民生二子与之饩生三子与之乳母遂灭强吴何害之有不举父同月子俗云妨父按左传鲁桓公子与父同月因名子同生汉明帝亦与光武同月生不宜归生俗云令人衰按人妇好以女易他男故不许归封泰山俗説岱宗上有金箧玉䇿能知人年寿修短武帝探得十八因倒读之曰八十按岱宗封者立石髙一丈二尺刻之曰事天以礼立身以义事父以孝成名以仁四方之内莫不师服刻石纪号着功绩也其时武帝巳年三十七因何更得十八若言倒读神无福矣余承乏东岳忝素六载数经祈祀咨问长老更上泰山者云无金箧玉牒探寿之事东方朔是太白精黄帝时作风后尧时作务成子后又生于越在越作范蠡在齐作鸱夷子言其变化无常也按朔滑稽之雄俗人因以怪语附之安得神耶彭城相袁元服父伯楚作光禄卿于服中生子自谓年长不孝莫大于无后故收举之君子不隐其过因以服作字按元服名贺母汝南人祖名京作侍中安帝时生元服百官来贺垂老而孙儿生喜其嘉㑹因名作贺字元服服父伯楚厯典三郡早䘮妻不肯娶临终勑子便留𦵏无取汝母䘮柩若亡者有知徃来不难若无知只为烦耳清髙若此岂有服中生子而名作贺汝南王叔汉父子方出游二十余年不还叔汉作尚书郎有人告子方死于汝南即遣兄伯三往迎䘮叔汉即发哀诏书赙钱二十万既而子方从苍梧还叔汉诣阙乞纳赙钱受虚妄罪灵帝诏将相大夫㑹议之博士任敏议云凡人中寿七十视父同侪亡可制服也子方在逺人指其处不可验也罪不可加焉诏书还钱复本官汝南张妙㑹杜士士家娶妇酒后相戏张妙缚杜士捶二十又悬足指士遂致死鲍昱决事云酒后相戯原其本心无贼害之意宜减死也汝南周翁仲妇产一女㑹屠者妻产一男翁仲妻宻以钱易屠者之男后翁仲作北海相使见鬼主簿周光与儿同祭先茔主簿回谓翁仲曰祭所但见屠儿弊衣繿缕持刃割肉别有人带青绶仿偟东厢不进何也翁仲乃持劔问妻妻具陈其事翁仲曰凡有子者欲承先祖先祖不享何用遂以车马送还屠家乃迎其女女已嫁卖饼人取归适安平李文思文思官至南阳太守神不歆非类明矣岂得养他人子乎陈留有富翁年九十无男娶田舍女一宿身死后产一男至长女曰我父娶一宿身亡此子非父之子遂争财数年不决丞相丙吉决云老翁儿无影不耐寒其时八月中取同嵗小儿俱觧衣试之老翁儿独唿寒日中行果然无影遂以财与之颍川有兄弟同居两妇俱懐姙长妇数月胎伤不言知产期至俱卧产房候弟妇产得一男夜盗之因争三年不决丞相黄霸殿前令以儿去两母各十歩叱两妇令争取之长妇把持甚急儿大啼弟妇恐伤放之长妇色喜弟妇怆然霸曰此弟妇子也即劾长妇果然伏罪临淮有一人持一疋缣到市卖之遇雨披之后有一人求庇廕一头之地雨霁共争之丞相薛宣决曰缣直数百何用纷纷遂中断各与半续察之缣主称寃不已后人有喜色宣知其情考而伏之周公乐曰勺勺者斟酌先祖之道武王乐曰武武功定天下也舜乐曰韶韶者绍尧也尧乐曰大章章者彰也帝喾乐曰五英英者华也刘向云商章也物成就可章度也角触也物触地载芒角而生也宫者中也徴者祉也物盛大而繁祉羽者宇也物聚藏宇覆之闻宫声使人温润而广大闻商声使人方正而好义闻角声使人齐整而好礼闻徴声使人隐恻而博爱闻羽声使人善养而好问琵琶近世乐家所作不知谁也以手琵琶因以得名长三尺五寸法天地人与五行也四絃象四时易云利见大人大人与圣人其义一也论语云君子上达臧孙纥曰后有达者将在孔丘乎儒者区也别古今贤愚章帝时以贾逵曰通儒时人语曰问事不休贾长头礼云羣居五人长者必异席今唿权贵作长者非也管子云先生施教弟子则之非知古之道是师者之称诸生弟子学者非一故曰诸先生者当如醒学者譬如醉言生俱醉独有醒者祭酒礼云饮酒必祭尊其先也孙卿在齐最是师老故三称祭酒士诗云殷士肤敏髦士俊秀雅士博达列士有不易之分处士隐居放言易云师贞丈人吉非徒尊老须徳行先人也传云杖徳莫如信者其恩徳可信杖也礼云十尺曰丈成人之长也夫者肤也言其智肤敏𢎞教也故曰丈夫论语云匹夫匹妇传云一昼一夜成一日一男一女成一室按古人男女作衣用二疋今人单衣故言疋夫人当龙变起不繋郷里若止系风俗见善不徙故谓之俗人礼言简不肖按生子鄙陋不似父母曰不肖今人谦辞亦曰不肖方言人不事事而放荡谓之无赖不可恃赖也犹髙祖谓太上皇云大人以臣无赖也司徒中山祝恬字伯休公车徴在道得温疾过友人谢着着拒不受至汲郡止客舍舍六七日诸生见恬转剧欲告汲令恬曰友人尚不相容汲令不相识告之何益死生命也不须医药诸生潜告汲令令即汝南应融闻之大惊至疾所泣曰伯休不世英才当作国家干辅何乃黙止客舍不遣人知融遂躬御而归亲自侍疾疾渐损融谓伯休曰吉凶不讳忧怖交心已备凶具对之悲喜伯休停传舍数十日遂去拜侍中尚书令又拜司𨽻荐融自代厯典五郡谢着不为公府所取上古之时草居霜宿冬则山南夏则山北彭城孝亷张子矫议云若君臣不得相袭作名周穆王讳满至定王时有王孙满厉王讳胡庄王之子名胡俗云五月到官至免不迁今年有茂才除萧令五月到官破日日入舍视事五月四府所表迁武陵令余为营陵令正触太嵗主簿令余东北上余不从在事五月迁太山守楚辞云风伯飞亷也按周礼祀风师箕星也主簸扬能致风气戊戌之神作风伯故丙戌日祀于西北按周礼雨师毕星也土中之衆莫若水故雨称师丑之神作雨师故己丑日祀之桓帝元嘉中京妇女作愁眉啼粧坠马髻折腰歩龋齿笑愁眉者细而折啼粧者薄拭眼下似啼痕坠马髻侧在一邉折腰歩足不在体龋齿笑若齿痛此事并出梁冀传曰赵王好大眉人间皆半额齐王好广领国人皆没项楚王好细腰后宫有饿死者京师有胡服胡帐胡牀胡箜篌胡笛胡舞按董卓时兵填塞是也灵帝宫中逰西园驾四白驰躬自操辔公卿倣效价与马齐桓帝世謡言直如絃死道邉曲如钩反封侯梁冀欲树㓜主李固欲立清河王梁冀遂奏李固死于狱中曝尸路邉如钩梁冀如絃李固千里草何青青十日卜不得一日生此董卓字也青青暴盛貌秦汉以来尊者号作宫室已前贵贱无别按世本鮌作城郭城盛也郭大也按天子有外屏令臣下屏气息菀菀藴也薪蒸之所藴积孙子云金城汤池而无粟者太公墨翟不能守之郡者羣也左传云上大夫受县下大夫受郡至始皇方以郡监县县平也传舍按使者传言乃得舍于传也南北曰阡东西曰陌按易传上古有恙由善与人作患城门失火祸及池鱼俗説池与鱼人姓字居近城门也按城门失火取池水故鱼皆死狱自三王制肉刑始有狱夏曰下台周曰囹圄令人思諐改恶狱字二犬守言无情状犬亦得之囚罪人置诸圆土故囚字从口中人罪字本从自辛苦忧之秦皇谓辠字似皇故改作罪㑹稽多滛祀家贫不得牛祀者死作牛鸣太守第五伦严科絶之桂阳太守李叔坚少时作州从事家有狗作人立叔坚曰此狗喻人人行何害叔坚作县令解冠榻上狗戴之而走叔坚曰此狗误触冠缨冠缨挂其耳矣犬复与人灶前畜火隣里告之叔坚曰狗能畜火幸不烦人犬遂暴死叔坚至大位商君书四卷夫有髙人之行见非于世有独知之明见怨于人螟螣春生秋死一出而民数年乏食今一人耕百人食有甚于螟螣矣农者少而游食衆逰食者衆则农怠农怠则治荒以强去弱者弱以弱去强者强上世之士衣不暖肤食不满腹苦其心意劳其四支古者民丛生而羣处乱乃立君蠧衆则木折隙大则墻壊不胜而生不败而亡自古及今未尝有也使见战者如饿狼之见肉则可用矣圣人制民也如髙下制水如燥湿制火阮子四卷渔人张网于渊以制吞舟之鱼明主张法于天下以制强梁之人立法以隄民百姓不能干立防以隄水江河不能犯防而可犯则江河成灾法而可干则百姓成害不树者死无棺不蚕者身无帛不绩者凶无缞君子暇豫则思义小人暇豫则思邪髙鸟相木而集智士择土而翔一盗不诛害在穿窬修誉不诛害在词主正部十卷凡人蒙蒙㝠㝠学以启志行以处身进于道则成君子非于礼则曰小人君子之举履徳而荣光小人之动陷恶而伤刑皎皎练练得蓝则青得丹则赤得蘗则黄得湼则黒玉不琢则南山之圆石穿窬之徒不避腰领奔北之士不惮斧钺汉家穷天涯究地圻左汤谷右虞渊前炎楚后塞门祁连以北黄山以南碣石以东合黎以西莫不襁负来贡仲尼叙书上谓天谈下谓民语兼该男女究其表里淮南浮伪而多恢太𤣥幽虚而少效法言杂错而无主新书繁文而鲜用玉符云赤如鸡冠黄如蒸栗白如脂肪黒如淳漆此玉之符也言成雅训辞作典谟此人之符也山神曰螭物精曰魅土精曰羵羊水精曰罔象木精曰毕方火精曰游光金精曰清明天下有道则衆精潜藏天以仙人曰子衆人曰刍狗爱其子私其寿贱刍狗听其夭若不学譬如无目而视无胫而走无翅而飞无口而语不可得也桀纣虽有天子之位而无一人之誉犹朽株枯树逢风则仆明刑审法怜民惠下生者不怨死者不恨谚曰政如氷霜姦宄消亡威如雷霆冦贼不生士纬十卷孔文举金性太多木性不足背隂向阳雄倬孤立丝俱生于蚕铜等出于石作缯则贱作锦则贵铸铃则小铸钟则大经渐车之水厯绕轮之沙趾迹髙下不可论凡水温则成汤寒则成氷氷汤异气而水性犹同蚕能投练匪汤不绵人性推移葢此比也琴瑟张而郑卫作五色成而绮縠生孟轲驱世事于仁义之域行者歩中正之涂若使南海无採珠之氏崑山无破玉之工则明珠不御于椒室羙玉不佩于桂宫通语八卷轮者车之迹檝者舟之羽身之须道如此二物毁彼者雷同而鸣噪称此者火燎而波骇或问陈蕃忠乎答云单车作讨贼之斧直阶非乱世之资知其忠不知其智也才贵精学贵讲质胜文石建文胜质蔡邕文质彬彬徐干庶㡬也抱朴子四十卷清醪芳醴乱性者也红华素质伐命者也班狄不能削石作芒针欧冶不能铸铅钖作干将汉中起居注云李少君欲去武帝梦与同登嵩山半道有使者乘龙持节从云中来云太一请少君帝曰少君将舍我去矣数日而少君死乆之发㸔唯衣冠在焉以蚁鼻之缺捐无价之淳钩分寸之瑕弃盈尺之夜光朱公所以郁邑薛烛所以永叹犹人不学仙也道术乃令变形易貎吞刀吐火坐在立亡兴云起雾召致蛇虫聚合鱼鼈入渊不溺蹴刃不伤陈仲弓异闻记云同郡人张广遭乱有女四嵗不能行弃冡中以数月粮与之后三年乃还欲收𦵏之女犹坐冡中问其故女曰粮尽以后见冡角有一物申颈吞气乃效之转不复饥寻㸔乃大龟也将女还食食饮初小腹痛乆乃习之汤师蜘蛛而结网金天据九扈以正时唐尧见蓂荚而知月道能登虚蹑影饮玉醴食翠芝彭祖云天上多尊官新仙者位卑奉事非一也农夫得彤弓以驱乌南城得衮衣以负薪犹世人得仙丹而不贵也元君老君师也世人唯竞飞苍走黄依荣逐利上士得道成天官中士得道栖集崑崙下士得道长生世间朱草茎如珊瑚刻之汁流如血以玉投汁中丸之如泥乆即成水以金投之曰金浆以玉投之曰玉醴服之长生石先生丹法取乌未生毛者以真丹和牛肉饴之长毛羽赤色煞隂干服之寿五百嵗素颜红肤惑其目清商流徴乱其聼此真理之徳也龙渊以靡豁常新斧斤以日用速弊寸蛕泛滥迹水之中则谓天下无四海之广芒蝎宛转果核之内则谓天下无八极之大漏脯救饥酒止渇非不暂饱死亦及之贵明珠而贱渊潭爱和璧而恶荆山不知渊潭是明珠所出荆山是和璧所生方今士有待次之滞官无暂旷之职景风起则裘鑪息世道夷则竒士退肉芝是万嵗蟾蜍头上有丹书八字五月五日中时取之以足画地则水流带之左手则辟兵行山中见小儿乘车马长七八寸者肉芝也服之得仙千嵗蝙蝠白如雪住则倒悬脑重故也千嵗燕窠门向北云英云珠云液云母云沙服之用玉水成帝猎于终南山见一人无衣身生黒毛合围取之絶坑踰岸有如飞鸟及得是妇人自云秦时宫人闗东贼至秦王出降惊走入山垂当饥死有老翁令食松实遂不复饥乃是秦王子婴宫人至成帝二百许嵗人将还以谷食之毛稍脱落转老而死欲长生服山精山精术也陵阳子仲服逺志二十年有子三十七人读书不忘得圣人是黄老世圣是周孔二人善围碁者谓之碁圣故严子卿马绥明有碁圣人之名彭祖自喾佐尧厯夏至殷殷王遣宫女受房中之术有验乃欲杀之以絶其法彭祖知之乃逃七十年有人见于流沙欲得长生腹中清欲得不死腹无屎里语云人在世间日失一日如牵牛羊诣屠所每进一歩去死转近老君姓李名耼字伯阳长九尺黄色鸟喙隆鼻眉五寸住金楼玉堂鸡舌香黄连乳汁治目中百病谚曰无肥仙人富道士虽能作金银皆自贫谚曰书三写鱼成鲁帝成虎亦如神符今用少验白石似玊姦佞似贤鸾不挂网麟不堕穽寸胶不能治黄河之浊尺水不能却萧丘之热穿舟以息漏勐爨以止沸不可得也若使素士行耕以餬口夜薪火以修业则游夏不足多矣大厦既烧取水于沧海洪潦凌空伐舟于长川则不及矣臣犹手足履氷执热不得辞焉髙巖将陨非细缕所缀龙门沸腾非掬壤所遏劒㦸不长于缝缉可以剸割牛马锥鑚不可剸割牛马而长于缝缉材有大小不可弃也六军如林未必皆勇仁者政之脂粉刑者世之辔䇿当杀不杀大贼乃发鑚端之火口水可灭鹄卵未乳指掌可糜及其乘冲颷燎巨野奋六翮凌朝霞虽智勇不能制也委辔筴而乘奔马于险途舍柂橹而泛轻舟于江海岂不险哉金舟不能凌阳侯之波玉马不任骋千里之迹或输自售之寳或卖要人之书或父兄贵显望门而辟命或低头屈膝积习而见收语曰举秀才不知书察孝亷父别居寒素清白浊如泥髙第良将怯如黾谚曰古人欲达勤读书经今世图官免治生余谓朋友之交不宜浮杂面而不心扬雄所讥明镜举则倾冠见羲和照则曲影觉周勃社稷之臣不能答钱谷之数识珎者必拾浊水之明珠赏气者必将秽薮之芳蕙自非悬鑑谁能披泥抽沦玉澄川掇沈珠智大者盘桓以山峙器小者蓬飞而萍浮直绳枉木之所憎清公姦慝之所讐文王之接吕望桑隂未移而知其可师矣𤣥徳之见孔明晷景未改而腹心以委矣貎望丰伟者不必贤形气尫𦍕者不必愚伯喈识絶音之器于烟烬之余平子别逸响之竹于未用之前威仪如龙虎盘旋成规矩酒后体轻耳热冠脱带解迟重者蓬转而波偃整肃者鹿勇而鱼跃口讷者皆揺掌以谱声不竞者皆禆胆而髙发以九折同蚁封以吕梁同牛迹禁之弥极不可向也君若畏酒如畏疾憎醉如憎大病则无荒沈之咎矣民有穴地而酿酒囊懐酒者法轻利重安能令絶乎管辂顿仰三斗而清辩绮粲扬雄酒不离口而太𤣥乃就慕恶者如宵虫之赴明烛学恶者如轻埃之应飈风有斧无柯无如之何以倾倚屈申者妍媚以风格端严者田舍岂不惑也穷巷诸生吟诵而向枯简匍匐而守黄卷低眉屈膝趋事豪贵毛成翼长蝉脱泉壤自乃轩昻此鄙俗之徒也昔西施以心痛卧于道侧兰麝芬芳人皆羙之隣女慕焉人皆憎之犹世人效戴叔鸾阮嗣宗也逢世所贵则蹇驴蒙龙骏之价狐白不可以当暑龙艘不可以乘陆夫良将刚则法天可望而不可干柔则象渊可观而不可入去如收电可见而不可追住如丘山可观而不可动春以长矛在前夏以大㦸在前秋以弓弩在前冬以刀盾在前此行军四时应天法也太公云从孤击虚万人无余一女子当百丈夫风鸣叶者贼在十里鸣条者百里揺枝者四百里金器自鸣及焦器鸣者军疲也气如惊鹿败军气也雨露霑衣裳者谓润兵不霑衣裳者谓泣军军兵太一玉帐之中不可攻也兵地生蟹者宜速移余尝问嵇生曰左太冲张茂先可谓通人乎君道答曰通人者圣人之次也其间无所复容余问班班云吕氏望云而知髙祖所在天岂独开吕氏之目而掩衆人之目耶阉官无情不得谓贞倡独不饮不可谓亷文王食子羮佯不知非甘也董仲舒学见深而天才钝以蜉蜂是神龙者非但不识神龙亦不识蜉蜂王仲任抚班固背曰此儿必为天下知名五岭无冬殒之木南海晋安有九熟之稻老君玉䇿云松脂入地千年作茯苓千年作琥珀琥珀千年作石胆石胆千年作威喜炙鼔使鸣绞絃令悲实鼔使速穿絃早絶磨刀杀马立可验也蜉蜂窠作蜡水沫作浮石落星堈谓吴时星落汲冡书云黄帝仙去其臣有夫彻者削木作黄帝之像帅诸侯奉之食鹄胎令人能夜书河伯华隂人以八月上庚日渡河溺死天帝署作河伯鵞鬼吴景帝有疾召巫觋帝试之乃杀鵞埋于苑中架小屋施牀帐以妇人履着其前巫云但见一白鵞不见妇人也帝乃重之猕猴鬼余友人胶永叔尝养一大猕猴以鐡锁锁之于牀间犬啮杀经百日许鬼见者云承尘上有猕猴被疮流血余从祖得道能分形坐上有一葛公与客谈话又一葛公迎来送去余见二陆之文百卷许似未尽也方知他人若江汉与潢污也嵇生云每读二陆之文未尝不废卷而叹恐其卷尽也陆子十篇诚谓快书其辞富者虽精思不可损也其理约者虽鸿笔不可益也观此二人岂徒儒雅之士文章之人也抱朴子曰秦时不觉无鼻之丑阳翟憎无瘿之人陆君深识文章放荡不作虚诞之言非不能也陆君之文犹𤣥圃玉无非夜光却后数百年若有干迹如二陆犹比肩也不谓疎矣孔郑之门耳聼口受者皆已灭絶唯託竹素者可谓世寳覊鞍仁义缨锁礼乐余友人𤣥伯先生以儒墨作城池以机神作干戈上世之人氷结而不寒资粮絶而不饥獭多则鱼扰鹰衆则鸟乱盈丈之尾必非咫尺之躯寻仭之牙必非肤寸之口祢衡常云孔融荀彧强可与语余人酒瓮饭囊洪字稚川丹阳句容人其先葛天氏洪累遭火典籍尽乃负笈徒歩借书抄写卖薪买纸然火披览所写皆反覆有字人少能读之性质容易冠缨垢弊或广衣大带或促身修袖或长裙曵地或短不蔽膝时人咸称抱朴之士因以着书名焉洪贫无仆童篱落不修常披榛出门排草入室洪性不干犯官长不烦扰亲族嵇君道作广州刺史表洪参军乃非所乐利得避身于南地也洪不围碁摴蒱见人博奕了不观之洪年十五大作诗赋自谓可行于代至弱冠寻览殊不称意一时毁之意林卷四意林卷五钦定四库全书意林卷五唐马总撰周生烈子五卷序云六蔽鄙夫炖煌周生烈字文逸张角败后天下溃乱哀苦之间故着此书以尧舜作干植仲尼作师诫御马失节其车是碎御天下失节四海失坠桀纣是汤武之梯秦项是大汉之阶四逆不兴则四顺不昇贤哲不可以色貎诱之犹张罗恤鳯施穽诱麟伯乐相马取之于痩圣人相士取之于踈听讼不如使勿讼善断不如使勿乱理天纲仗八柄运元象撮衆有者天子也抚人物参天意者三公也执名节事修理者士也临死修善于计已晚事迫乃归于救已㣲有阶者易成基无因者难成时鸠傅隼翼羔披豹皮类似质违表是里非人者天之舌物者神之口天髙地厚报应故晚辞者主之弓弩教者君之机关矜赏若春重罚若秋行礼若火流教若水让一得百争十失九荀悦申鉴五卷序云夫道本仁义五经以经之羣籍以纬之前鉴既明今又申之故曰申鉴君臣亲而有礼百官和而不同此治国之风也礼俗不一庶人作议此衰国之风也君臣争盟大夫争名此乖国之风也上多欲下多端法不定政多门此乱国之风也以割下作能附上作忠此叛国之风也小臣争宠大臣争权此害国之风也上不访下不谏妇言用内政行此亡国之风也善禁者先禁身而后人不善禁者先禁人而后身三曰致武事四曰禁数赦秦之灭学也书朽于屋壁义絶于朝野学圣不至圣可以尽生学寿不至寿可以尽命君子有三鉴鉴乎前鉴乎人鉴乎镜下不钳口上不塞耳则有所闻矣思唐虞于上世瞻仲尼于中古乃知小道者足羞也思伯夷于首阳想四皓于商山乃知秽妄者足耻也存张骞于西极念苏武于朔方乃知懐安者足鄙也仲长统昌言十卷教化以礼义为宗礼义以典籍为本常道行于百世权宜用于一时髙辛巳往则闻其人不见其书唐虞夏殷则见其书不详其事周氏已来载籍具矣后嗣愚王见天下莫与之违奔其私情骋其邪欲君臣宣滛上下同恶目极角觝之观耳穷郑卫之声入则骋于妇人而不反出则驰于田弋而不还信任亲爱宠贵后妃命移运去不自知也建旗伐鼔髙烽明候守邉之勐将非中国之良吏和銮法驾清道而行便辟揖让诸夏之威仪非夷狄之有也董贤之于哀帝无骨肉丝发之亲又不能传其气类定其继嗣以丈夫宴接之欢自成胶漆也景帝显位刺史者皆是宦臣子弟犹如豺狼守肉鬼魅侍疾曰在天之内在人之外人爱我我爱之人憎我我憎之天下士有三俗选士而论族姓阀閲一俗交游趋富贵之门二俗畏服不接于贵尊三俗天下之士有三可贱慕名而不知实一可贱不敢正是非于富贵二可贱向盛背衰三可贱天下学士有三姦焉实不知详不言一也窃他人之记以成已説二也受无名者移知者三也知言而不能行谓之疾此疾虽有天医莫能治也同于我者何必可爱异于我者何必可憎知足以立难成之事能足以图难致之功附者不党踈者不遗妇人有朝哭良人暮适他土渉厯百庭颜色不愧今公侯之宫羙女数百卿士之家侍妾数十昼则以醇酒淋其骨髓夜则以房室输其血气人之性有山峙渊渟者患在不通严刚贬絶者患在伤士广大阔荡者患在无检和顺恭慎者患在少断端悫清洁者患在拘狭辩通有辞者患在多言安舒沈重者患在后时好古守经者患在不变勇毅果敢者患在险害䟽濯胷臆澡雪腹心使之芬香皓洁白不可汚也道徳仁义天性也织之以成其物鍊之以致其精莹之以发其光幽暗则巧人之所短㑹同则述人之所长负我者我又加厚焉疑我者我又加信焉难必相恤利必相反事君不为君所知忠未至也与人交不为人所信义未至也父母不好学业恶子孙学之可违而学也父母不好士恶子孙友之可违而交也英辞雨集妙句云来爱恶相攻理之自然也快惬如志人之所欲也嗽舌下泉咽之名曰胎食得道者生六翮于臂长毛羽于腹飞无阶之苍天度无穷之世俗北方寒而人寿南方暑而人夭如蚕寒而饥则引日多温而饱则引日少汤契后秦益后益即臯陶子也典论五卷尧崩舜避尧子于南河之南舜崩禹避舜子于阳城禹崩益避禹子于箕山之隂事见史记如彼登山乃勤以求髙如彼浮川乃勤以求逺惟心弗勤时亦靡克应玚云人生固有人心答云在亲曰孝施物曰仁仁者有事之实名非无事之虚称善者道之母羣行之主序云侫邪秽政爱恶败俗国有此二事欲不危巳不可得也桓灵之际阉寺专命于上布衣横议于下干禄者殚货以奉贵要名者倾身以事势位成乎私门名定乎横巷由是户异议人殊论论无常检事无定价长爱恶兴朋党夷吾侈而鲍叔亷此其志不同也张竦洁而陈遵汚此其行不齐也主与民有三求求其为己劳求其为己死求其为己生法者主之柄吏者民之命法欲简而明吏欲公而平诗刺艳妻书诫晨妇司𨽻冯方女有国色避乱扬州袁术登城见而悦之遂取焉甚宠之诸妇教之曰将军贵人重其志节宜数涕泣示忧愁也若如此加重冯氏后每见术垂泣术果以谓有心益宠之诸妇乃共绞杀悬之于厠言其哀怨自杀术以其不得志而死厚加殡殓袁绍妻刘氏甚妬忌绍死未殡刘氏杀其妾五人恐死者有知复能宠之乃髠头黒面以毁其容上洛都尉王琰以功受封其妻泣于内恐琰富贵更取妻妾荆州牧刘表跨有南土子弟骄贵以酒器名三爵上者曰伯雅受七胜中雅受六胜季雅受五胜又设大鍼于杖端有醉者輙以劖刺之验其醒醉然人形性同于庶类劳则早毙逸则晚死余喜弹碁略尽其巧少尝作赋昔京师有东方世安张公子尝恨不得与彼数子对之太子篇序云余蒙隆宠忝当上嗣忧惶踧踖上䟽自陈欲繁辞博称则父子之间不文也欲略言直説则喜惧之心不达也里语曰汝无自誉观汝作家书言其难也魏子十卷源静则流清本正则末茂内修则外理形端则影直天生君子所以治小人天生小人所以奉君子无君子则无以畜小人无小人则无以养君子録人一善则无弃人採材一用则无弃材人皆易华岳以谓卑小故登之而摧伤难天以谓髙大故不昇而无殃鼎以希出而世重之釜铛常用而世轻之古有弟子病师数往㸔之师至弟子輙起因劳而致死师非不仁弟子非无礼伤于数也薄氷当白日聚毛遇勐火虽欲逺害其势不可蓼虫在蓼则生在芥则死非蓼仁而芥贼失于本不可也谚曰已是而彼非不当与非争彼是而已非不当与是争君子表不隐里明暗同度苦穷富贵之梯阶仲尼无契劵于天下而徳着古今善恶明也镜照丑好而人不怨法明善恶而人不恨人物志三卷草之精秀者英兽之将羣者雄张良是英韩信是雄任子十卷学所以治已教所以治人喜能歌舞怒能战闘一人之智不如衆人之愚一目之察不如衆目之明生于治长于治知世之所以治者君子也生于乱长于乱知世之所以乱者君子也若不知治乱之所因者凡民也道徳之懐民犹春阳之柔物履深氷而不寒结木条而不折天之圆也不中䂓地之方也不中矩山必有阜河必有曲江汉东流必有廻复直木无隂直士无徒是以贤人直士常不容于世登泰山见天下之大不察细者视逺故也处髙位知人主之贵不䘏卑贱者意满故也治已审则可以治人治人审则可以治天下累世一圣是继踵千里一贤是比肩水可干而不可夺湿火可灭而不可夺热金可柔而不可夺重石可破而不可夺坚谚云富不学奢而奢贫不学俭而俭人情皆能唯圣人能节之木气人勇金气人刚火气人强而燥土气人智而寛水气人急而贼神龙不处网罟之水鳯凰不翔罻罗之郷贤人不入危国智者不辅乱君萧何守文法曹参务无苛相继作相天下获安武帝轻人命重武功餙宫室厚赋敛土地益广徳恵弥狭桓谭云王者易辅伯者难佐笃论四卷水性胜火分之以釡甑则火强而水弱人性胜志分之以利欲则志强而性弱考实性行莫过于郷闾校才选能莫善于对䇿杜氏始出帝尧在周为唐杜氏汉世有杜周杜钦杜笃畿字伯侯魏书有传畿长子理字务仲少而机察故名曰理少子恕字务伯陛下谓以今世无良才朝廷乏贤佐岂可追望前世之稷契坐待后来之俊乂可能治乎恕在河东坐卧恒避父住处恕子预字元凯晋书有传体论四卷不动如山难知如隂人有厚徳无问小节人有大举无訾小故隋侯之珠不能无颣夫人臣犹如土也万物载焉而不辞其重水渎汚焉而不辞其下草木植焉而不有其功夫行者荣辱之皂白君子居必选郷游必择士至人之治也处国于不倾之地积政于万全之郷载徳于不止之舆行令于无竭之仓使民于不争之涂开法于必得之方庶民水也君子舟也水所以载舟亦所以覆舟恕性踈惰但饱食而已家有书传颇尝涉厯父忧行䘮在礼多愆孝声不闻后除中郎又作黄门郎同朝友人问余志余答曰见大臣论议或党甲苦乙所亲或党乙谤甲所亲余处甲乙之间幸无毁誉耳傅子一百二十卷木大者发越小者敷扬土是人之母也故人有恋土之心买隣人价贵宅宅可买隣不可得也冠尧之冠行桀之行亦桀也服桀之服行尧之行亦尧也处市井之肆服君子之服在小人之中行贤哲之事犹夜行珮珠玉也亦灼然矣蜘蛛作罗蜂之作窠其巧亦妙矣况复人乎黄金累千不如一贤人而无亷犹衣服之无杀食味之酸咸郭林宗谓仇智季曰子尝有过否智季曰暮饭牛牛不食搏牛一下语曰士非璧也谈者谓价耳谈者之口犹爱憎之心智慧多则引血气如灯火之于脂膏炷大而明明则膏消炷小而暗暗则膏息息则能长乆也雄声而雌视者虚伪人也气急而声重者敦实人也蒙恬筑长城人不堪苦白骨山积乃有歌曰生男慎勿举生女哺用餔不见长城下白骨相撑拄作黄金者是方士取草屑合金烧之故草屑燃金落下太元经十四卷怒如烈冬喜如温春鸾鶵鳯子养甡髙峙隐耀深林不食滓秽内清外浊弊衣裹玉十里九坎牛马低昻天气左转星辰右行隂阳运度报返相迎强梁者亡掘强者折大健者䟦大利者缺激气成风涌气成雨浊雾成雪清露成霜化清经十卷浊者不信渊生之清而甘濯之浊矣动则虎发静如鳞潜若彼赫赫若此洋洋将飞者翼伏将奋者足跼将噬者爪缩将言者口黙将文者且朴邹子一卷欲知其人视其朋友蒺藜在田良苗无所措其根佞邪在朝忠直无所容其身寡门不入宿临甑不取尘避嫌也成败志三卷水性虽能流不导则不通人性虽能智不教则不达学犹植也不学将落宻者天地之际㑹成败之机要故隂阳不宻者寒暑不能以成嵗栋宇不宻则九层不可以庇身古今通论三卷崑崙东南方五千里谓之神州州中有和羮郷方三千里五岳之域帝王之宅圣人所生也仓颉造书形立谓之文声具谓之字字者取其孳乳相生在于竹帛谓之书中论六卷倚立而思逺不如速行而必至矫首而徇飞不如修翼之必获孤居而愿智不如积学之必达君子不䘏年之将暮而忧志之有倦道之于人甚简遂没不言彪殊异马迁也人之渉世譬如奕棊茍不尽道谁无死地但不幸耳唐子一十卷舟循川则游速人顺路则不迷大木百寻根积深也沧海万仭衆流成也渊智达洞累学之功也君子以道成冠以道成舆出门不冠则不敢行行非舆则不可歩有父不能孝有兄不能敬而论人父子之义昆弟之节犹弯弓而自射也人性茍有一孝则无所不包犹树根一植百枝生焉或问齐桓晋文优劣唐子答曰论功则桓兄而文弟论徳则文兄而桓弟大晋应期一举席卷犹震霆摧枯千钧压卵无余类矣人多患逺见百歩而不自知眉颊知眉颊者复不能察百歩也君子守真仗信遭时不容虽有讪辱之耻幽垢之谤犹伤体毛耳鹰隼羣飞鳯凰逺游小人成列君子深藏谚曰脂粉虽多丑面不加膏泽虽光不可润草古人目短于自见故以镜观形心短于自治故以礼自防君子不以昏行易操不以夜昧易容夫士有髙世之名必有负俗之累有絶羣之节必婴谤嗤之患白骨拟象鱼目似珠遥听逺望无不乱也祸福相转利害相生如循环而运丸耳其兆不可见其端不可觉良将如山如渊人不知其慼亦不知其欢将勿离鼔旗师之耳目暴至之荣智者不居守财不施谓之钱奴佐闘者伤预事者亡秦子二卷欲显白于雪中驰光于日下不可得也颜彦先难云有味如醽而不醉人其味如黍饮之则醉何也秦子曰醉在小人不在君子吾欲锦中而纻表不欲绣外而麻里犹论者宁匮于辞不匮于理逺难知者天近难知者人因斧以得柯因柯以成用种一粟则千万之粟滋种一仁则衆行之羙备矣鍼虽小入水则沈毛虽大入水则浮性自能也梅子一卷伊尹吕望傅説箕子夷齐栁恵颜渊庄周阮籍易地而居能行所不能行也阮籍孝尽其亲忠不忘君明不遗身智不预事愚不乱治自庄周已来命世大贤其惟阮先生乎按其书晋人也物理论十六卷欲定天下而任小人者犹欲捕麞鹿而张兎罝不可得也忿飊焚衣其损多矣忿㸑之熟推甑而弃之损益多语曰上不正下参差古者所以不欺其民也割剥富强以养贫弱何异饿耕牛乘马而饱吠犬弃干将而砺铅刃也论语圣人之至教王者之大化郷党篇则有朝廷之仪聘享之礼尧曰篇则有禅代之事夫文彩之在人犹荣华之在草给事中与髙堂隆秦朗争指南车二子云古无此车记虚言耳先生曰争虚空言不如及试之效也言于明帝明帝诏使作之车乃成翻车先生居在京师城内有地作园而患无水可溉乃作翻车令童儿转之其功百倍天地成嵗也先春而后秋人君之治也先礼而后刑救婴孩之疾而不忍鍼艾更加他物以至死也今除肉刑死者更衆何异服他药也肉刑虽斩其足犹能生育也张仓除肉刑每嵗所杀万计钟繇复肉刑嵗生二千人也肉刑名者犹鸟兽登爼而作肉今有弱子当陷大辟问其慈父必乞以肉刑代之茍可以生易死也有道之君能不以此加百姓乎蛇螫在手壮夫断其腕谓其虽断不死也曹义曰絷驯驹以縿绊御悍马以腐索今制民以轻刑亦如死也但知管子借耳于天下不知尧借人心而后用其耳目昔燕赵之间有三男共娶一女生四子后争讼廷尉延寿奏云禽兽生子逐母宜以还母尸三男子于市塞一蚁孔而河决息施一车辖而覆乘止立法令者亦宜举要礼云继父服齐衰傅子曰母舍己父更嫁他人与己父甚于雨絶天也又制服恐非周孔所制亡秦焚书以后俗儒造之妄进者若卵投石逃诛者若走赴深蔚若春华之并发馥若秋兰之俱茂树上悬瓠非木实也背上被裘非嵴毛也此似而非九日养亲一日饿之岂得言孝饱多饥少固非孝乎谷马十日一日饿之马肥不损于义无伤不可同之一日饿母也汉末有管秋阳者与弟及伴一人避乱俱行天雨雪粮絶谓其弟曰今不食伴则三人俱死乃与弟共杀之得粮达舍后遇赦无罪此人可谓善士乎孔文举曰管秋阳爱先人遗体食伴无嫌也荀侍中难曰秋阳贪生杀生岂不罪邪文举曰此伴非㑹友也若管仲啖鲍叔贡禹食王阳此则不可向所杀者犹鸟兽而能言耳今有犬啮一狸狸啮一鹦䳇何足怪也昔重耳恋齐女而欲食狐偃叔敖怒楚师而欲食伍参贤哲之忿犹欲啖人而况遭穷者乎见虎一毛不知其斑道家笑儒者之拘儒者嗤道家之放皆不见本也止响以声逐影以形姦争流荡不知所止也傅子曰夫孟轲荀卿若在孔门非唯游夏而已乃冉闵之徒也积薪若山纵火其下火未及燃一杯之水尚可灭也及至火勐风起虽倾河海不能救也秦昭王是积薪而纵火其下始皇燃而方炽二世起风而怒也秦人视山东之民犹勐虎之睨羣羊何所惮哉范蠡字少伯楚三户人也使越灭吴已后乘轻舟游五湖王令人写其状恒朝礼之列仙云徐人也傅氏之先出自陶唐傅説之后𤣥字休奕子咸字长虞晋书有传楚汉之际有好事者作世本上録黄帝下逮汉末班固汉书因父得成大孝养志其次养形养志者尽其和养形者不失其敬割地利己天下讐之推心及物天下归之以信接人天下信之不以信接人妻子疑之见疑妻子难以事君君子修身居位非利名也在乎仁义人皆知涤其器莫知洗其心君子审其宗而后学明其道而后行或云𤣥衡以善诗至宰相张禹以善论作帝师岂非儒学之荣乎傅子曰学以道达荣不以位显吾观班固汉书论国体则餙主阙而抑忠臣叙世教则贵取容而贱直节述时务则谨辞章而略事实非良史也墨子兼爱是废亲也知䘮是忘忧也汉太宗除肉刑匹夫之仁也非天下之仁也不忍残人之体而忍杀人故曰匹夫伊尹耕于有莘孰知非夏之野人吕尚钓于渭濵孰知非殷之渔者遇汤武文王然后知其非也面岐路者有行迷之虑仰髙山者有飞天之志或乘马车而俱至秦者所谓形异而实同也若谓黄帝后方有舟檝庖羲之时长江大河何所用之经巨海者终年不见其涯测虞渊者终世不知其底故近者不可以度逺也汉世贱轺车而今贵之青与赤谓之文赤与白谓之章白与黒谓之黼黒与青谓之黻五彩谓之绣始皇塜令匠人作机弩有人穿者即射之以人鱼膏作烛逐兎之犬终朝寻兎不失其迹虽见麋鹿不暇顾也汉髙祖度阔而网踈故后世推诚而简直光武教一而网宻故后世守常而礼义魏武糺乱以尚勐天下修法而贵理形自正不求影之直而影自直声之平不求响之和而响自和徳之崇不求名之逺而名自逺西国胡言苏合香是兽便中国兽便而臭忽闻西极兽便而香则不信矣必得崑山之玉而后寳则荆璞无夜光之羙必须南国之珠而后珍则隋侯无明月之称始皇逺游并海而不免平䑓之变及𦵏骊山寻见发掘今有铅钖之铤虽欧冶百錬犹不如瓦刀有驽骀之马虽造父驾之终不及飞兎絶景质钝故也土不可作䥫而可以作瓦相者曰三亭九侯定于一尺之面愚智勇怯形于一寸之目天仓金匮以别贫富贵贱光武鳯翔于南阳燕雀化作鹓鶵二汉之臣焕烂如三辰之附长天长平之卒磊落如秋草之中繁霜势使然也长人数丈身横九亩两头异颈四臂共骨老人生角男女变化何益于贤愚耶岂有太一之君坐于庶人之座魁罡之神存于匹妇之室傅子曰诸葛亮诚一时之异人也治国有分御军有法积功兴业事得其机入无遗刃出有余粮知蜀本弱而危故持重以镇之若姜维欲速立其功勇而无决也马先生绫机先生名钧字衡天下之名巧也绫机本五十综五十六十综六十先生乃易二竒文异变因感而作自能成隂阳无穷也指南车见周官亦见鬼谷子先生作辩上下者莫正乎位兴国家者莫贵乎人统内外者莫齐乎分宣徳教者莫明乎学秉纲而目自张执本而末自从善赏者赏一善而天下之善皆劝善罚者罚一恶而天下之恶皆除矣世质则官少时文则吏多有虞氏官五十夏后官一百殷有二百周有三百国典之坠犹位䘮也位之不建名理废也以誉取人则权势移于下而朋党之交用以功进士则有徳者未必授而凡下之人或见任也君子内洗其心以虚受人外设法度立不易方今人称古多贤患世无人退不三思坐语一世岂不惑邪人之性如水焉置之圆则圆置之方则方澄之则渟而清动之则流而浊先王知中流之易扰乱故随而教之谓其偏好者故立一定之法龙舟整檝王良不能执也骥騄齐行越人不敢御也各有所能构大厦者先择匠而后栋材治国家者先择佐而后定民人之学如渇而饮河海大饮则大盈小饮则小盈大观则大见小观则小见金以利用钱以轻流此二物饥不可食入粟补吏是卖官也罪人以赎是纵恶也世富钱流则禁盗铸钱世贫钱滞则禁盗壊钱天下之害莫害于女餙一头之餙盈千金之价婢妾之服亦重四海之珍公卿大夫刻石作碑镌石作虎碑虎崇伪陈于三衢妨功䘮徳异端并起撞亡秦之钟作郑卫之乐欲以兴治岂不难哉赏不避踈贱罚不避亲贵贵有常名而贱不得冐尊有定位而卑不敢逾经之以道徳纬之以仁义织之以礼法既成而后用之谓有孝亷秀才之贡或千里望风承声而举故任实者渐消积虚者日长闻一善言见一善事行之唯恐不及闻一恶言见一恶事逺之唯恐不逺悬千金于市市人不敢取者分定也委一钱于路童儿争之者分未定也三皇遗道而尚徳五帝先仁而后义三王先义而后辞鸿毛一羽在水而没者无势也黄金万钧在舟而浮者託舟之势也拟金人铭作口铭曰神以感通心由口宣福生有兆祸来有端情莫多妄口莫多言蚁孔溃河淄川倾山病从口入患自口出存亡之机开阖之术口与心谋安危之源枢机之发荣辱随焉夫有公心必有公道爱己者不能不爱憎己者不能不憎民富则安郷重家敬上而从教贫则危郷轻家相聚而犯上饥寒切身而不行非者寡矣我欲战而彼不欲战者我鼔而进之若山崩河溢当其冲者摧值其锋者破所谓疾雷不暇掩耳则又谁御之吴起吮疮者之脓积恩以感下也史记云吴起吮臃昼战目相见夜战耳相闻得利同势失利相救陆田者命悬于天人力虽修水旱不时则一年之功弃矣水田制之由人人力茍修则地利可尽傅子曰圣人之道如天地诸子之异如四时四时相反天地合而通焉且易不同採金攻玉渉艰难也路不险则无以知马之良任不重则无以知人之材君子相见非但兴善将以攻恶恶不废则善不兴疗暑莫如亲水救寒莫如重裘止谤莫如修身善钓者不易渊而钓君子不隣席而追道小人耻其面不如子都君子耻其行不如舜禹故小人贵明鉴君子尚至言射以平志御以和心书以缀事数以理烦利如激风之至暴雨之集不论是非不议直曲期于不穷激于必胜辩者别也言其善分别事类非谓言辞㨗给而凌善人也圣人蹈机掘杼织成天地使万物顺焉人伦正焉登髙而建旗则所示者广顺风而奋铎则所闻者逺非旌色益明铎声逺长所託得地而况富贵施政令乎良农不患疆埸之不修而患风雨之不节君子不患道徳之不建而患其时之不至圣人之世不交逰也周道衰而交逰兴古之交也近今之交也逺古之交也求贤今之交也为名取不由郷党考行不本闺阈多助者则称贤才少爱者则谓不肖马必待乘而后致逺医必待使而后愈疾贤者待用而后兴理意林卷五