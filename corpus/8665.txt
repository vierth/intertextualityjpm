洪山俞昭允汾禅师语录俞昭禅师语录目录卷首序文目录卷住江西庐山西林干明寺语录二卷住郢州潼泉山法兴禅寺语录三卷住武昌东巖广慧禅寺语录住竟陵紫芝菴语录四卷住鄂渚洪山宝通报国禅寺语录五卷住齐安天台赤城禅寺语录示众机缘颂古塔铭重修洪山寺疏佛事六卷杂偈目录终啸堂和尚语录叙啸堂汾和尚挟复子上灵巖时予在侍寮典记见其敝衣楚音翛然自得绝无近世禅壳子陋习退翁先师心赏之俾居不租寮朝夕勤恳不自废椎拂之下有所证入然性谦抑秘其芒耀不喜以所长病人故人亦莫知其所得也未几典藏钥陞掌书记会同门古嶷和尚唱灭于匡庐之干明山中缁白咸谓丈室不可久虚专使赍牍至吴门请先师遴主法者以慰群望先师集群弟子于广堂瞬顾一匝语和尚曰汾汝堪此任和尚亦欣然请行自携瓶钵长揖故山惟知师命尊严不计众缘缺乏一众错愕始悟其久蒙记莂特时至而理彰耳予尝有诗送之曰下板沉埋苦自持囊锥颖露众方知但令勐虎驮行橐当有神龙献住基随事不妨加损益乘时何必问艰危此回只作看山想竹杖芒鞋任所之领院三阅月知事有梗化者和尚拂衣径行或者进曰盍少贬以顺机宜无致山林岑寂和尚笑曰庄生尝谓观德人之容令人意消今噼腹剜心朝夕与之提训不能少变其习染自愧德凉未敢学蚖蛇之恋窟宅也识者闻而韪之自是声望愈高列剎争致如黄安之赤城竟陵之芝紫京山之桐泉武昌之东巖最后应楚抚大中丞张公之请中兴洪山宝通禅寺和尚不出户庭庄严毕备顾瞻叹嗟以为神运前后皆有上堂示众等语门人住京都翊教楚林睿公编次共若干卷将寿诸梓以广流布不远数千里走山中乞一言弁其首予嘉其志而叙夙昔之同在师门一段以表终始翛然自得事皆缘会而兴非若屈巳从人丧其固有卒被声利所束缚而为智人之所深愍者可同日语也昔人有言曰沙门华言离欲离欲则方寸自虚而万景毕入入必有所展泄垂慈应物发为心声此教之所由兴道之所由立也譬如洪钟在虡有扣则鸣细梴巨杵判然自别而钟则初无限约于其间惟赴来机而成其应耳讵非古人虚灵寂妙之旨併所谓识取无依佛亦无得者乎輓近说法必主摹仿否则以为杜撰而共非之墨数行循一摸脱出虽充栋汗生真如像龙不能行雨虽多亦巳奚为读斯录者盖可少悟其翛然自得之旨矣时康熙丙寅秋日前住灵巖同门法弟晓青题于华山之卧云深处俞昭允汾禅师住庐山西林干明禅寺语录卷之一住北京翊教寺嗣法门人上睿等编师顺治丁酉十一月十七日在苏州灵巖受请十二月二十二日到寺山门无门之门阿谁篆额看得分明君子可入佛殿太尊贵生自号满觉三拜不施令人疑着伽蓝用汝全心推我半面礼尚往来随家丰俭祖堂东土西天一堂风冷接响承虚有人不肯据室拈拄杖云打开青嶂踞虎头按下白云收虎尾一掌一握一棒一条皮下有血底自不怪新长老手脚毒辣且道毕竟图个甚么卓一卓云不入虎穴争得虎子拈当道请疏昔日灵山亲付嘱直须当道与人看绅衿疏一毫头上文彩全彰有眼者见三千里外音响各别有耳共闻顾左右云此回不是梦真箇到庐山山门疏相随来也言端语端山僧要放此话大行诸人切须记取这转指法座云大宝华王座究竟如虚空作礼而陞忒煞难为作者因地而起还他本分宗师喝一喝云出头天外看谁是我般人遂陞拈香祝圣罢又拈香云此一瓣香着甚来由特地惊群骇众既然心不负人难免痛定思痛今朝落在手里单为穿过灵巖山头面无惭色这老和尚一双鼻孔特与诸人出气插入炉中便揽衣就座上首白槌云法筵龙象众当观第一义师云第一义谛放下槌来早巳千里万里扪空追响劳汝心神有不离当处直下取证底衲僧出来乘风起舞相席打令看僧问机先一着到者方知有一句子请师答话师云香谷林中风飒飒进云作家宗师再乞端的师云虎溪桥下水淙淙僧呈起坐具云这边的又作么生师打一棒云领过得也未问远离鹫岭来振济宗双峰峰顶上相见意如何师云腊月火烧山进云新干明旧法令向上向下作么提持师云龙蛇易辨进云信知佛种从缘起拈花始验箇中人师云真箇那僧以坐具打一圆相师打云百杂碎问天寒日短滴水冰生如何是和尚家风师云彻骨彻髓进云客来将何款待师云两人共一碗僧便礼拜师云来日更与一顿问如何是干明境师云横看成岭侧成峰进云如何是境中人师云不住孤峰顶常件白云闲进云未审人在境中境在人中师云你向甚处去来进云人境巳蒙师指示祖意西来更若何师云五九尽日又逢春又一僧出师云且住三世诸佛横说竖说徒逞词锋历代祖师全提半提虚张意气山僧今日打头贵遇作家实情好与伊二十拄杖何以广大门风威德自在权衡在手生杀临机十地到此魂惊二乘闻之胆裂若也未有奔流度刃底眼目总不劳拈出跳脱一步地阔天宽便可十方剎土应缘而至百千三昧无作而成一切时焕古腾今一切处骑声盖色独超象外迥绝罗笼譬如宝剑挥空空空绝迹骊珠鑑物物物流煇七穴八穿四通五达十成好箇没量汉子更说甚千圣不携万机寝削随喝一喝云无烦久立冀自知时上首复白槌云谛观法王法法王法如是便下座当晚小参佛祖之道一切现成众生日用不知遂致自生违背家中舍父衣里忘珠驰逐天涯伶俜辛苦诸圣问出头来千般言万种喻只要时人知有果然知有总是碧眼胡僧黄面老子一齐教伊且向背后立地其余七十三八十四当甚茄子瓠子在汝诸人面前又作得箇甚么伎俩山僧道业荒疏才识短阇胸中实无丝毫见处齿缝亦不挂箇字脚愿居学地岂欲称师无端被人推出鼻地滥膺斯席大家相聚喫茎虀随分有盐兼有醋饥餐渴饮且恁过时江东西湖南北行脚高士挟复到来入门贵须辨主方见参学眼正若是佛法的的大意山僧未出灵巖早与诸人道过了也午间上堂是第二头适才小参是第三首干明方当入院之初肯教诸人落七落八只得倒行此令返流旋一去也随顾侍者云收取拄杖子便起身归方丈次日请两序头首上堂恁么恁么鹤鸣子和不恁么不恁么虎啸风生恁么中不恁么昨日住持事繁不恁么中却恁么今朝量才补职喝一喝云俊快底自肯承当本分底放他闲去堪作人天眼目便与祖佛为师琢玉烹金有权有实变生为熟无党无偏符到奉行客来须看我若坐时你应立彼彼显出身之机我开口时你即闻剎剎惊险崖之句髑髅常于世界鼻孔摩触家风唱拍相随一多无碍纪纲毕正宾主克谐直得白牯黧奴助扬佛化丛林草木现瑞放光且大功不赏一句作么生道回而更相涉不尔依位住开炉上堂问炉鞴洪开烹凡煅圣出格人来如何施设师云上座每日拈匙把箸甚有气力进云掀倒禅床又作么生师云打了拖声势进云看取令行时师便打僧一喝师云知汝不易问火种和烟得柴头品字堆不与万法为侣底还觉嵴背汗出么师云破皮厚三寸进云和尚慈悲何在师云静处踝了打僧无语师云且去别时来乃云西江丛林剎竿相望或有栴檀丛林栴檀围绕或有荆棘丛林荆棘围绕或有荆棘丛林栴檀围绕或有栴檀丛林荆棘围绕火炉头一千五百坐得骨臀生胝不见冷灰豆爆祗听热碗鸣声干明这里斩新握方外钳鎚乘时开作家炉鞴无论栴檀荆棘一齐投入喝一喝云直得陜府铁牛通身汗下嘉州大象满面光生诸禅德当炉不避火迸眨上眉毛看是甚么火色便下座上堂冰枯雪藁天寒人寒一有多种二无两般少室铁牛常甘水草黄梅石女子母团圆惟有物外闲人衲被蒙头围炉打坐得失是非一时放却堪笑韶阳跛足师把得云箫缭乱吹千古万古和难齐拍手一下云即今还和得齐么刚被风来吹别调知音知外更谁知除夜小参大尽三十日小尽二十九露柱挂灯笼僧堂佛殿后恁么会得随例餐鎚子未有衲僧气息在干明今夜不似北禅烹露地白牛大惊小怪但向红炉上拾一点雪枯木上糁些子花与诸人赴箇时节遂于身上拈起布毛吹云短烛看随残腊尽春风转入我门来岁旦上堂问深山里佛法罕逢新年头家风平展如何是和尚最初一句师云今朝正月旦进云斩新条令更请施行师云伏惟知事头首起居万福进云天雨四花盈宝座拈香祝圣庆昇平师云重说偈言问元正启祚万物咸新一句无私请师便道师云拄杖抽条丈二长进云果然恩大难酬师随声便喝僧罔措师云恼乱春风乃云化育之本物我同途生佛之元古今不易卓拄杖一下云山僧今日巳是打开门户了也干坤大地日月星辰草木昆虫森罗万象总在这里𨁝跳山门头合掌佛殿里烧香揖释迦拜弥勒祷祝咒愿递相庆贺直是有意气时添意气不风流处也风流复卓一下喝一喝云吾助汝喜上堂昨夜雪上更加霜今朝佛面增百丑文殊普贤行路难黧奴白牯却知有寒山烧火满头灰拾得风前拈起帚良久顾众云你这一队汉冷冰冰地在这里讨甚么碗古嶷和尚生忌上堂大善知识以无边虚空为正体以香水海不可说尘剎为化境卷舒九有出没四生是以去年七月一叶落天下秋今年正月一花开大地春其落也随处释迦其开也千身弥勒虽然犹是我古嶷师兄应缘化物时节若论本分提持坐断死生不通凡圣诸人又向甚处相见撺下拄杖云直下来也上堂问但得雪消去自然春到来是否师云花须连夜发莫待晓风吹进云狼借不少师云脚跟下扫来看僧一喝师云过犹不及乃云天地与我同根万物与我一体爪生发长筋转胍摇露结为霜云腾致雨那有些子违时失候诸人到这里何不勐着精彩进前三步踏一踏则须弥起舞唾一唾则香海兴波若更呆椿椿地坐定布袋里老鸦虽活如死元宵上堂奇怪诸禅德然灯佛与月光童子在中庭里相争佛法甚闹撞倒功德天把黑暗女髑髅一击百杂碎过去正法明如来以平报不平椎钟告四方直得清凉山里万菩萨有马骑马无马步行一时走入闹篮中独有普贤愿王端坐高楼呵呵大笑云你这一队弄影汉面皮厚多少现前诸仁尽是傍观者且道有恁么事无恁么事蓦顾众云明眼人难瞒上堂问久雨不晴山门头金刚浑身湿透父母未生面目为甚针札不入师云一年春过一年春进云觅火和烟得担泉带月归是神通妙用是法尔如然师云墙壁有耳问云横大野水满清溪略彴不是赵州桥未审行人如何得过师云拽脱鼻孔进云毕竟借谁之力师云你眼在甚么处僧作礼云和尚三寸甚密师便打僧云须到如此师云天地悬殊乃云释迦掩室于摩竭推门落臼净名杜口于毘耶咬定牙关须菩提唱无说而显道莫谤如来正法轮天帝释绝视听而雨花未必心头事悄然干明慈悲之故有落草之谈前廊下与你说后架上与你说这里声钟伐鼓竖拂拈椎也与你说那里开单展钵运水搬柴也与你说你更不会却近前就我觅我噼嵴与你一棒有一棒到你彩凤舞丹霄无一棒到你铁蛇横古路拟看脚下多少人丧身失命若是箇不受人处分底点着便转撩起便行南北东西如云似鹤山河大地有甚么过上堂问山青水绿打开金刚眼睛日上月下捩转衲僧巴鼻学人今日要与和尚作境话会师云桃花杏花斗开进云还有指点处也无师云柳条桑条憋破进云果然车不横推理无曲断师竖起拄杖云几人信得他及进云虎溪桥下月光接汉王峰师便打僧一喝师云诈明头乃云见色明心心不是佛闻声悟道道不属知不属不知景物欣荣山川晴媚桃花一树两树红自红脩竹三丛四丛绿自绿唤作色得么鸦鸣鸦鸦鹊噪鹊鹊郭公鸣郭公姑恶鸣姑恶唤作声得么山僧明明向你道尚自不会何况盖覆将来兄弟日月易流应是从前肯重处尽情飏却大用现前不存轨则尽十方世界有甚么物与你为缘为碍如只倚他门户傍他墙东觑西觑明听暗听得些小知小解其实半瞽半聋他时后日也要开这两片皮向声前色后鼓弄人家男女莫言无事好上堂问千林耸翠万岳攒奇向上一机请师别转师云葱岭那边有进云为甚么这边无师云日头出来看进云九万里鹏斯展翼百千年鹤便翱翔师云不必问有一人常在欢喜中不受赞叹有一人常在冤苦中偏爱谤毁只此二人那箇为亲师云赏不避仇雠进云快人一言师云寻思去僧便归众师云眼不见鼻孔问日日是好日时时是好时大通智胜佛十劫坐道场为甚么佛法不现前师云略无些子衲僧气息进云钝置杀人师云有甚饆饠䭔子快下将来僧拟议师便打僧云莫教屈着师又打云总是山僧罪过乃云眼睫横亘十方眉毛上透干坤下透黄泉诸人未得箇入头须得箇入头既得箇入头须得箇出头祗如到江吴地尽作么生去隔岸越山多向那里住有人道得转身句不着还草鞋钱上堂世尊三昧迦叶不知迦叶三昧阿难不知阿难三昧商那和脩不知商那和脩三昧优波麴多不知恁般说话颟顸佛性儱侗真如且作箇模子搭却诸人晨朝热水洗面夜间脱袜打眠食办击鼓众集撞钟烧香扫地合掌摇头菜园墙倒晴方筑房舍篱穿雨过脩东廊上上西廊下下并不曾差了一步错了一事因甚不知有分缁素识好恶底衲僧及早解开胸怀笑一声子惺惺直言惺惺历历直言历历干明自知你不是箇谩人自谩汉上堂好雨知时节春无三日晴沩山五百头真箇可怜生溪东溪西一任横拖倒拽且道这片田地始终属阿谁一僧出云和尚岂得问别人师下禅床把住云道道僧拟议师便掌云感你不彻上堂滴水滴冻道一句善言言者言所不能言崖崩石裂示一机善迹迹者迹所不能迹诸人终日区区有口只是喫饭干明冷地相为不妨好手彰名遂拈拄杖卓一下云巳是彻困向汝也上堂拈拄杖云丁一卓二有手脚放两抛三无背面明眼人看不见看得见山僧实落分付与你卓一卓云切忌谩承当佛涅槃日上堂僧问宴寂熙连河侧金棺特示双趺正恁么时莫便是佛否师云夜半须弥安鼻孔僧云赖遇和尚证明师云疑杀天下人乃云二月十五日以前有佛处不得住二月十五日以后无佛处急走过正当二月十五日黄面瞿昙做尽肠肚犹自死不甘心以手摩胸告众曰汝等善观吾紫磨金色之身瞻仰取足勿令后悔大似灵龟曳尾拂迹迹生诸仁二千余年后诵伊之言服伊之服行伊之行一箇箇眼光烁破四天下且道释迦老子即今甚处去也拍禅床一下云时人只看丝纶上不见芦花对蓼红上堂夫学般若菩萨直须谛当去始得千里万里至此行立总在人前宾则始终宾主则始终主宾无二宾主无二主拟议思量即没交涉顾左右云要会干明宾主句么鹤冷移巢还避月龙寒出洞早生云大士诞日觉心道人请上堂僧问浅绿深红莫非文殊妙境啼莺语燕尽是观音普门未审宝华座上是第几应身师云山僧常念观音僧云百千手眼利济无边因甚么高丽不去师云观音观音僧云翠柳拂开金世界红莲涌出玉楼台师云不劳赞叹乃云惟一坚密身一切尘中现竖起拂子云观世音菩萨来也即今在山僧拂子头上揭示圆通妙门以不思议无作妙德成就一切众愿上合十方诸佛本妙觉心与佛如来同一慈力下合十方六道众生与诸众生同一悲仰令诸众生不涉情解意想顿获十四无畏汝等诸人有智若闻则能信受遂击拂子一下便喝一喝云非唯观世音我亦从中证上堂久雨熟梅天柴生满灶烟林间泥滑滑时叫屋头边铜䤬锣里满盛油底途中善为不遗一滴何处见他渗漏来是你问凡答凡问圣答圣为甚随他舌头转良久云脚下泥深上堂诸仁在此饥餐渴饮闲坐困眠一箇浑身若无事事与汝骊龙明月珠却道分文不直与汝蜣螂粪弹子却道价重千金是颠倒情深是转移力重于此分疏得下足表智眼洞明若只儱侗颟顸切忌口衔羊角走区区不是好生涯上堂三周寒暑远泛重溟十万里西来直上梁王殿虽是小过令人大怒何故不合欺我唐土人山僧与么说话是肯老胡不肯老胡若道肯易掩当门齿难藏盖胆毛若道不肯达磨一宗扫土而尽诸人到这里作么生为祖师出气良久云还我骨髓来上堂僧问道也者不可须臾离也可离非道也如何是不离底道师云碓捣东南僧云无声无臭又作么生领师云磨磨西北乃云一径直二周遮衲僧会得万别千差是你诸人认着门前屋后便乃叉手当胸这边称杨那里称郑进一步即迷其理退一步又失其事殊不知平田庄里草色青随杖险峻岩头蓝光碧照衣何处客来闲共语免教望断夕阳西精进七内上堂僧问百年三万六千日返覆元来是者汉请和尚验过师云胡地冬抽笋僧云现前大众沾恩有分师云得到口也未僧一喝师便打又僧问有物先天地无形本寂寥能为万象主不逐四时凋如何是万象主师云山高路远到这里甚不容易僧云等闲模着虚空鼻生死犹如戏一场师打一棒云免怪空疏乃云去却一拈得七上下四维无等匹逼得鲶鱼上竹竿俊鹘迅鹰趁弗及诸人未得箇入处但向巳求有箇入处莫就他觅绝罗笼脱羁勒不风流处也风流大抵还他好丰骨这边与那边许汝放胆说喝一喝解制上堂今朝正月十五雪霁云收天宇丛林制解放行究竟无法可取山僧起倒因人欢喜无过直与各携杖笠出松门万里溪山谁共语蓦拈拄杖卓一下云咦春风渐见花狼籍珍重还须带眼看上堂行脚衲僧也须识取去底识取住底如何是去底离家舍不在途中者是如何是住底在途中不离家舍者是说甚你有则与你无则夺直饶说得去住分明三千里外犹被拄杖子穿却鼻孔靠拄杖下座上堂劫外灵机悟心者始显声前活路达道者能行云在岭头乍舒乍卷水流涧底可浅可深花开叶落岂是荣枯春去秋来原非迁变复生居士二十五年前与山僧欣逢白鹤古寺早巳闻斯道矣今秋七月廿六正值从心之辰特到山中斋我一众山僧更说箇甚么以资绵远良久朗吟曰佛法人情不用分抬头撞着自家底火枣冰梨信手拈子子孙孙皆可喜便下座俞昭禅师语录卷之一洪山俞昭允汾禅师语录俞昭允汾禅师住郢州潼泉山法兴禅寺语录卷之二住北京翊教寺嗣法门人上睿等编师于顺治辛丑冬住寺今康熙乙巳二月初一日郡邑绅衿护法远近檀信诸剎耆宿入山敷座同请开堂指法座云妙宝庄严众香围绕坐断报化直踏毘卢从上也有人行转法轮提祖印山僧一步更高更阔便陞座拈香云此一瓣香根蟠劫外价重须弥端伸供养始祖释迦文佛大和尚奉祝今上皇帝圣躬万岁伏愿一人有庆万国咸宁明见佛心永延帝祚此一瓣香凡圣齐荣隐显同味怀藏则无声无臭拈出则为盖为云普同供养饮光以下西天东土六十九世诸祖大和尚奉为巖廊宰辅方面勋臣督抚司道府县尊官阖郡绅衿在筵檀护伏愿和羹圣时股肱仁主曰文曰武乃孝乃忠雨露优昙播馨香于无尽金汤佛法仰山斗于大年此一瓣香多子塔前承荫曹溪路上分枝今为供养当寺开山孤标祖师递代重兴大洪山主妙空禅师宪洪修藏了传禅师诸山耆硕本派宗师旧住寮德首领知事伏愿后先扶道古今一揆列剎相望千峰并秀东涧水流西涧南山云起北山既是同源了无异见末上拈香云此一瓣香别无伎俩必有地头道是郢州土宜迥超江南尊贵冷眼曾觑见热心实难忘广众中第五回亲拈剎尘海做一炉满却正为供养见住苏州灵巖山崇报禅寺本师退翁老和尚用酬法乳歛衣就座上首白槌云法筵龙象众当观第一义师云第一义谛上下四维春风包裹不得山僧拄杖子久默斯要不务速说今朝事不获巳全身出现为诸人打开蛰户云行雨施不论横点竖点有击头知尾者便请出众相见僧问深山古剎涧冷云封今日生面重开未审作何宗调师云一曲少林无孔笛逆风吹了顺风吹僧云实谓罕闻师云也要阇黎接拍乃云我此法印为欲利益世间故说如钟在𥵂扣之则鸣似镜临台物来斯鑑揭露灵山奥旨洞明少室真机离相离名破尘破的非寂默无言可造岂譬喻分别能知妙德空生只可从傍赞叹龙天释梵惟有动地雨华诸仁若也听能出声见能超色方知尽干坤是沙门双眼遍十方皆自巳光明不妨随处立宗应缘接物于有为境示无为道而不坏有为之相居一佛国作多佛事而不碍一佛之身自然水到渠成风行草偃虽然如是建化场中观光足矣衲僧门下据令奚堪且衲僧家凭箇甚么过人得恁威权自在蓦拈拄杖卓一下云不知谁是我但觉世无他上首复白槌云谛观法王法法王法如是下座当晚小参寒灰枯木衲子家风碧嶂丹岩道人居处山僧数载兹山其几本色徒众刀耕火种涧饮木食只图深藏拙讷不欲衒耀见知老屋败檐东撑西拄残砖断瓦平砌高堆有时孤标塔头栽松带雨有时仲舒桥上啸月披云珍珠泉万斛川流铁石峰千仞壁立落红满地左右回顾象王芳绿垂庭出入使令虎子麻三斤干矢橛没星秤尾懒较重轻金刚圈栗棘蓬生辣手中浑忘抛掷无端霜前雪后裂破娘生面皮诸仁者今朝是开法之始此夜乃聚首之初御冷弗赠冰救渴不进火就实而论绝无奇特从古天地日月草木山川现今老幼尊卑僧俗男女喫饭穿衣夜眠蚤起看山玩水瞬目扬眉送客迎宾低头举手匪借他力惟凭巳为春夏秋冬应其时士农工商居其业事事成办物物变通诸圣同途群灵一辙何迷何悟谁欠谁余倘能依而行之自解转身吐气遂喝一喝云仲春犹寒参退喫茶结制示生阇黎上莲书记请上堂问水到渠成风行草偃孤标古塔今日是横点头竖点头师云你见我见进云根尘迥脱能有几人师云不是苦心人不知进云德山后句掀翻临济先声截断乞师别展一筹师云莫要惊众么僧便喝师便打又僧问尽大地撮来如粟米粒抛向法兴堂前还当得境话会么师云一条古路穿岩走两派清泉抱寺流僧云一掷浑身俱是眼家无四壁不知贫师打云分明记取乃云把定干坤日月坐断意想情尘峭巍巍深密密没丝缝罅只箇浑崙三世诸佛到此进步无门历代祖师于中出身少路汝诸人脚跟下一向唤不回头只管贪程太速有朝撞入他家膝桶队里潼泉虽则棒头有眼那时正恐猝急救你不得随卓拄杖一下云宁为顽石毋效假玉上堂雪峰辊毬两箇三箇还有么禾山打鼓千槌百槌巳破也秘魔擎又好勇少谋道吾舞笏足恭堪耻潼泉铁壁排衙清流遶座不用如许闲家具北往南来底入门领览验在目前良久喝一喝云有甚么讳处丰谷街信女蔡门贺氏法名常月李氏法名宗依孟门刘氏法名常明姚门邹氏法名性明请上堂尽大地是箇餬饼一口百杂碎舌头若在口里咸酸苦辣定然知些滋味无论江南两浙关西河北烜赫禅和掌钵盂向香积世界为甚么出身无路舍近趋远良久云鱼鼓声动也漆桶快下去沱潜弟子吴成之罗秀林熊元之领众请上堂问答毕乃曰万法归一一归何处海水不可斗量虚空不可尺度净地不可撒沙烂泥不可着脚青州衫子重七斤其所薄者厚十字街头一片砖其所厚者薄不快漆桶更莫提来穿破草鞋直须掉却以拄杖一时打散云千错万错是伊不错虎爪山湛一典客率徒顿超睿生请上堂干坤既位世界巳形拥之令聚而不聚虚空粉碎大地平沉拨之令散而不散一出一入全灭全生侧耳欲闻而不闻半合半开同明同暗瞪目欲见而不见拈拄杖卓一下云岂更替他说道理为本寺勤旧性悟馥莲设荐上堂二月清明寒食节子规啼断枝头血家家冢上土添新铁打心肝痛不彻潼泉寺里有两箇僧一名宗伦一名道裕同一姓氏三二十载于此祖师基业尽力支持昨年仲夏日长绿树浓阴里添得黄鹂四五声忽尔脚跟不稳爱他莲华国土安养快乐不再踌躇相继而往岩头念佛石半思半恨忍泪到今特请山僧就伊熟处下一转遂喝一喝云好再来也定波菴慈摩慈止二大德领众请上堂食办击鼓阿谁无分饭后普请到即不点观音势至文殊普贤毘卢师法身主总在这里运水搬柴一担两桶静地躲跟底师僧若能撩起便行许汝粗餐易饱细嚼难饥若只管闲坐困眠七棒对十三领得也未拈拄杖喝一喝云巡炤何得当面讳却度僧上堂僧问花香鸟语日煖风和学人上来请师一接师云光剃头僧云百尺竿头如何进步师云净洗脚僧云直得百艺百穷师打一棒云壹是皆以修身为本乃云脱俗离尘知惭识愧始名出家尔诸大德既巳顿舍世间深重恩爱光剃头净洗脚父母非我亲谁是最亲者诸佛非我道谁是最道者袈裟下一坐具地从旷劫来四至界畔一一分明中心树子更要汝覆荫天下人去在何故不见道本大者其叶茂瞬目法印西印脱凡慈若五禅德领众居士请上堂好诸禅德春山叠叠春日迟迟春鸟关关春泉濯濯春花似锦春草如茵春雨忽晴春云乍卷春服既成春游正始荷诸禅侣垂访绿转春灶边生柴旋斫旋烧春盘里野菜时挑时煮正法眼藏从教七穴八穿圆通妙门一任东开西扇都没思量实为庆快这里忽有箇恼乱春风底衲僧出来道和尚来年更有新条在潼泉可谓令不虚行天池慧门二禅德请上堂僧问学人有一问向坐具边忘却请和尚验看师云穿过髑髅磕破脑盖僧云元来是揞黑豆老汉师连棒打趁乃云蚤朝不审晚后和南一似无孔铁鎚水边经行林下宴坐喜共你平交七尺单前钉钉唤甚么作自性了事衲僧长安路上辊辊地有甚么碑记喝一喝竟陵吴延皋法护同邹殿生戴小宋二居士至山请上堂潼泉古剎路远山幽涧水潺湲洞云匼匝石头大底大小底小竹子细底细麤底麤向无佛法身心宁有人情世谛今者竟陵诸硕名儒蓝舆垂访入寺看额自喜到来山僧主道虽麤幸从一地所生乡谈未改面面相对不事囊藏始信夫子鼻孔达磨眼睛原同一致那有两般忘其陋劣不妨直与遂喝一喝云惟凭青嶂留知巳恰际春深笋蕨肥嘉鱼弟子李志玳法名久端皮氏法名久章请上堂忽然忽然海口难宣奇特奇特真成越格金刚脚下铁崑崙捉得明州憨布袋千般巧说莫益其心万种思量是何道理昨日转一位法堂上参请今朝转一位方丈里商量要觅箇解交句子山僧道渠侬肚皮大放待冷来看果见呵呵大笑走向龙华树下去也是你还信得及么良久云梦见圆菩萨戒慧空道人率二孙马门范氏佛子佛音二菴主请上堂问久雨初晴长空一色叠叠春云卷归何所师云戒香定香慧香解脱香解脱知见香进云阿谁作证师云明人忍慧疆能持如是法乃云灵机廓彻智鑑洞明万法何私十虚无间尘尘普应剎剎全彰闻声不随声惑是你观音三昧见色不逐色走是你文殊法门居一切事不为事碍涉一切理不被理拘是你普贤境界诸大德诸法真实相性戒福慧满有缘非无因勿生分别想这里成禠得去受用得行山河大地与你证明成臼莲华寺文陵慎以二师请上堂列竖临济三门满地华狼籍分张曹洞五位一堂风冷澹诸方粗心转胜潼泉大笑不巳蓦唤维那维那应诺师云今日几人新到维那云几人新到师云若问老僧佛法但道开口不在舌头上遇茶祗喫茶遇饭祗喫饭但不得从东过西从西过东何故切忌乱走师受业师终七师弟天然请上堂平生快性罕人俦蓦地藏锋理事休不重巳灵不慕圣又乘好月过沧洲得自由且自由万里神光顶后相何须更上一层楼朝香夕灯继志述事天然师弟可谓孝矣潼泉山高水远眼折心枯无法当情但知怀义五味拈来蘸秤锤千秋万世无人用以拂子敲香炉云伏惟伏惟便下座善信王祖禹请上堂僧问禅喜殿里古文殊白竹林中观自在日炙风吹兼程到此未审如何接待师云黑漆牧童不展手银笼鹤伴野云飞僧顾众云满堂是客无人顾尽解穿衫作主来师云须弥顶上更翻身僧伫思师便喝又僧问一拳拳倒黄鹤楼一踢踢翻鹦鹉洲有意气时添意气不风流处也风流未审是甚么人境界师云忙中那得闲僧云菩提树茂优钵花开复何祥瑞师云无木挂千金乃云西天四七东土二三差之毫釐谬以千里古今天下老和尚撩钩搭索路布葛藤成人者少败人者多拈拄杖云山僧近日改絃易辙去也卓一卓云一条界破青山色谁敢当头正眼看解制寒河禅喜菴非异阇黎请上堂僧问四月初三日巳前干坤把定四月初三日巳后日月放行正恁么时学人是东去是西去师云山高岂碍白云飞僧云瀑布崖前亲荐得随行得路总逍遥师云直是千里万里乃云三月以来诸兄弟在我这里不为看山水过时单单要明生死大事坐则共你坐行则其你行曾无箇佛字到你分上亦无箇禅字安汝胸中如今春末夏初圣制解也脚跟下那有一法系缀得你人人八面玲珑箇箇十方通畅遂喝一喝云直下知归须要箇护身符子作么毘卢殿落成檀越冯符石率公郎文悦请上堂百千法门祗从一门而入无量妙义要在一义而宣乃横按拄杖云此岂不是一门卓一卓云此岂不是一义一门既入百千法门顿开一义能宣无量妙义斯演正恁么时祖佛齐到人天共知毘卢师法身主根尘中妙体独露色声外正坐当阳应物应机随事随理直得万峰仰止众派流通楼阁庄严林泉安隐扇真风于世表聚禅侣于云中广作无等等殊胜因缘显示无上上圆融宗旨诸仁有眼则见有耳则闻且壁立万仞处凭何建立文殊普贤一拽石观音势至二搬土鲁斑绳墨不施功最好一梁对一柱安陆府太音印文耆宿报恩石诠自如长老吉祥若池隐凡了凡长老三贤阇黎润慈禅硕暨诸菴师德请上堂千峰顶上出身一路十字街头不知十字街头觌面一机千峰顶上不会千峰顶上若会静悄悄中闹浩浩即是十字街头十字街头若知闹浩浩中静悄悄即是千峰顶上同得同用共见共闻有卷有舒全宾全主髑髅常千世界鼻孔摩触家风古之今之甚生标格彼也此也扶竖丛林如是则衲僧正眼流通佛祖真规不坠且就中还有竭力相为处也无拈拄杖卓一下喝一喝云我只要这话行德山和尚讣至上堂高高峰顶把住南岳深深海底放行曹溪明然临济灯恢扩天山道善说无上法要单提大统纲宗群魔异见悉潜踪万象森罗齐起舞其唯我德山法兄和尚乎潼泉法弟打从灵山一会里分化此界郢水湘云同心共照兹听遗音痛伤何及乃抚几者三复云谁人知此意令我忆南泉佛成道日弟子马文举法名行智周氏法名行慧请上堂僧问无量劫来巳成佛道深山午夜悟箇甚么师云三更失却牛僧云今日事如何师云天明拾得马僧云屈屈师打一棒云要骑便骑要下便下乃云释迦老子冷坐垢面蓬头经历六载昨夜睹明星豁然称大悟只知拈得鼻孔不省打失眼睛全身跌入荒草丛中两手扯住葛藤不放五千余卷绊倒无数英贤四十九年缚杀几多好汉汝诸人日日日东上日日日西没循环三百六十几箇解知窠窟拈起拄杖云若向山僧拄杖头上洞开双眼便可与万象森罗同暗同明齐起齐倒星移斗转日照天临大千沙界海中沤一切圣贤如电拂咄释迦老子寝语住也未掷拄杖下座开炉竟陵死心吴道人一念胡道人请上堂拈香祝圣毕次拈香云此一瓣香奉为华顶之高以作始朱陵之厚以成终十五省内七十年间自东自西自南自北法无足相道出常情先师退翁大和尚一往不着思惟敢言面目现在爇向炉中用酬法乳遂就座二僧搀出师打云一箭落双雕前僧进云红炉大启宝剑重挥上将到来以何应敌师又打云立破僧云谢与一龙骑出洞若逢天旱便为霖师云总是预搔待痒乃云年年十月十五诸方尽道开炉一队来来往往不论两浙三吴多于冷地坐煞寒灰藁木何殊潼泉今日不是衒曜已见只图光显先宗以重重华藏世界海为一炉鞴百亿须弥山作枚炭墼拈发无烟之火运起没量之锤直饶煅了精金到此更须镕过遂拈拄杖卓一下云大器还他真本色谁云跃冶是祥金靠拄杖便起维那复白槌云谛观法王法法王法如是下座天目宁知藏请上堂僧问伐鼓声钟龙象齐集大座当轩如何验取师云路不拾遗僧一喝师云吾这里没甚掉下来底又僧问拨草瞻风耑为此事四众临筵请师明示师便打僧云根不立尘不染功用何施师又打又僧问临济道有一人常在途中不离家舍有一人常在家舍不离途中那箇合受人天供养和尚今日如何指令师云不掩蓬门任往来僧云水流东涧还西涧云起南山复北山师云肘后不曾传师乃举僧问南泉摩尼珠人不识如来藏里亲收得如何是藏泉云王老师与汝往来者是藏僧云直得不往来时如何泉云亦是藏僧云如何是珠泉召僧僧应诺泉云去汝不会我语师云这僧发问大似怀宝迷邦南泉善酬到底犹存护惜检点将来无人过价潼泉两手空索诸人十字纵横往来与不往来如来藏何曾出得应诺与不应诺摩尼珠原白有之伶俐汉一拨便转路不拾遗更用会我语作么弟子李方来方先请上堂僧问如何是第一义师云尖斗量不尽僧云树高千尺叶落归根未审根在甚么处师打云一榼在手僧云似多却这一棒师云有人喫在又僧问狮子吼无畏说百兽闻之皆脑裂声未绝师便喝僧云和尚莫压良为贱师云惯得其便又僧问千眼观音窥觑难见八背那咤摸索不得四众临筵愿闻提唱师云满面无惭色僧转身拟进师咄云看脚下乃云真谛以言非有俗谛以言非无真俗不二是名圣谛第一义咄咄咄力口希禅子讶中眉垂脚瘦艹鞋宽腰粗皮带阔相逢把手上高山天外出头谁受屈第一义不落言诠如何只靠山僧说蓦拈拄杖卓一下云若要说最直截虽亲父子不相传自是神仙真妙诀复一信禅者荐严受业师请上堂僧问身心俱无未审近日是何世界师云奇怪石头形似虎火烧松树势如龙僧云彼此无面目作么生相待师云绝倒旁观又僧出将问师云莫说莫说僧云掀倒禅床喝散大众骇众惊众岂无一示师云打了不曾嗔万中无一箇僧云与么则掬水月在手弄花香满衣师云前倨后恭惹人怪笑僧无语师云了乃举天衣怀和尚云百骸俱溃散一物镇长灵百骸溃散皆归上一物长灵甚处安南堂静和尚云一物长灵甚处安长空云散碧天宽莲宫佛剎华无数眨起眉毛子细观师云一华一佛国一叶一如来贬起眉毛早巳蹉过唤甚么作一物喝一喝云若晖大德惺惺着三千大千世界乃至无有如芥子许非是菩萨舍身命处九年前潼泉广座十位高僧人人相着保解脱别解脱汝为第一果能不昧当初领取山僧一偈真诚度得好儿孙果解知恩即报恩只管因行闲掉臂这边那畔各称尊三尖山禅悦老比丘率徒是一请上堂僧问拄杖子是衲僧寻常用底因甚却道途路不得力师云几人于此茫然僧云龙袖拂开全体现象王行处绝狐踪师云用这许多气力作么僧一喝师云夜饭从来不饱人乃云千峰色寒百林声悄水自冷冷月自皎皎前三与后三一老一不老无絃琴上弹出五音六律无底钵中饤成七珍八宝未闻者闻未饱者饱诸仁一向在诸方煖室商量说迦叶无端谈达磨未了文殊普贤休咎罔谙癞狗泥猪缁素甚晓喝一喝云是真金是荒草这里风头稍硬且向别处寻讨青山方秀之居士雁门金茂明居士领众请上堂潼泉古道场法幢重启建山门八字开一殿高一殿厨库对僧堂叠叠峰峦现毘卢顶上释迦尊多年尘土黄金面监院副寺功不浪施维那悦众理无曲断典座变生为熟知宾客来须看监修直岁先之劳之知藏侍者请益无倦眼目人天自有首座西堂号令佛祖惟许方丈老汉远近缁素怀信心随喜今朝设饡饭开单展钵衲子难谩伐鼓声钟龙蛇易辨蓦拈拄杖卓一下云一冬更有好商量南山红烧北山炭弟子卢门高氏法名久省率男卢廷镇法名力亨请上堂心如工伎儿意如和伎者五识为伴侣妄想观众伎诸仁者玉本无瑕雕文丧德尽十方世界无一微尘许法与汝作见闻觉知心意识妄想甚处得来随喝一喝云唤取机关木人问求佛施功蚤晚成俞昭禅师语录卷之二洪山俞昭允汾禅师语录俞昭允汾禅师住鄂州东巖广慧禅寺语录卷之三住北京翊教寺嗣法门人上睿等编上堂拈拄杖云我说法要譬彼天泽卓一卓云点点不落别处诸仁若也根本端正何须更论得失拈香底只管拈香揖客底只管揖客维那院主竖透金圈直岁典客横吞栗棘监修司库行者人力齿镞破关斩钉截铁立处常教眼似眉鼻孔还伊高突兀喝一喝云共振祖佛家声何待他时异日死心一念二道人至山请上堂僧问虚空落地也安放某甲向甚处则得师云潼泉许多山水也不恶僧云更不恁么几成埋没师打云切忌从前被眼谩尼问高广座上缁素同瞻请和尚噼开面门放出先师形相师云分明垂手处不碍众人看足伫思师便打乃拈起拄杖云甚生标格独存真文理条然日见新直截根源少枝叶打开胸臆任施陈卓一下云一句当机普天齐应把住也则槛前山深水寒风规凛凛放行也则天际日上月下意气融融大地山河摇撼不动森罗万象指点分明这边那边用来成现全提半提举起便知箇箇出头天外抑他谁是旁观良久云汝等真正要与齐肩并躅者么复卓拄杖一下云一念不生休合伴死心无法可传持登山到顶凭谁力脚下何曾别有师荷湖悟心阇黎七十请上堂天机圆活黄河三千年一清正眼洞明蟠桃五百年一熟平田浅草峭巍巍带水拖泥净裸裸千差靡间一味寻常在巳在人头头今时枢要涉事涉理法法上古风规日用自来现成年深何有变易分明真实箇汉端的无量寿王山僧与么称道也只是因斋庆赞拄杖子相席打令虽然不以戒腊推无妨多处添些子遂拈拄杖卓一下云替他说不尽师到沱潜荷湖度生菴佛诞日野潜知藏率本处绅衿檀越居士等请陞座僧问释迦出世独自称尊和尚陞堂人天景仰是好日多同是今古一致师云彼彼住山人不曾较长短僧云海众临筵得何利益师云地灵步步雪山草僧宝人人沧海珠僧一喝师便打又僧问莫高匪天天不能盖莫厚匪地地不能载独尊之旨果何如耶师云甜浆苦汁重新澡恶水香汤一例浇僧一喝师打云替人唤棒岂是男儿僧无语归众师云更不叫皇天谁人能似你乃就座连喝两喝云道远乎哉触事而真圣远乎哉体之即神麻三斤干矢橛杖林山下竹筋鞭踏着秤槌硬似铁僧堂中佛殿里大者如兄小者如弟长底长法身短底短法身浩浩商量那处不是尔诸仁从朝至暮筑着磕着知道错过多少山僧今日应时及节要与尽大地人同入普光明殿不费纤毫气力与黄面老子同坐同行同起同倒诸人切不可自生退屈好么良久蓦拈拄杖卓一下云楼阁门开春画永大家齐唱太平欢径山老和尚讣至上堂在今天下具大眼目真善知识无如我径山法叔老师者允汾昔年行脚首于灵隐觉场得亲炉鞴深受钳鎚兹忽讣闻化缘巳毕于广陵道示般涅槃四众失所依归百万松杉双径杳诸山罕闻继美三千楼阁五峰寒遂失声作哀云和尚和尚讵不念此正宗澹泊异道峥嵘识海涛翻见河云涌群迷未度孰能济之小姪饮泣搥膺苦辞难吐心香一瓣聊以酬恩惟冀乘大愿轮分身遍应庶不失少室祖花凋瘁三峰灵叶摧残慰我怡台厚怡台厚鉴兹款款元日上堂喝一喝云春风荡荡物欣荣佳气人人满面迎看取千花生碓嘴太平端不在麒麟付楚林睿首座上堂拈起拄杖云拈一机则机机透脱卓一下云垂一句则句句流通丽万象于当阳耀天光彩融千差于一智掷地金声越祖超师顺物齐巳正恁么时事存函盖理应箭锋祗合与汝平展不合与世商量且阿那箇解身里出门遂掷下云分付今朝首座睿竟陵尹何方郭茂行二文学请上堂山僧自小不曾入学堂至年十七顿舍世间深重恩爱出家到今三十年矣钵盂当枕头袈裟裹草鞋天下名山不忘先迹脚何似驴脚随云舒卷接引后机手何似佛手撞着道伴交肩过容易那肯说生缘现前诸兄弟谁不是爷娘养底且道山僧生缘毕竟是甚处蓦卓拄杖云有读书人来报值监寺量侍者为众黄安丐米归请上堂问答毕乃曰拄杖头击节扣关逢人则出草鞋跟千山万水到即不点谁家灶里火无烟下载清风香满路喝一喝云东巖今日大普请厨库奔忙出门闹彩檀越信施船来陆来丰俭随家大非容易是汝诸人福利门中不得不作一字两头垂尖斗量不尽大堤江口平湖门外轻重多寡任力而行祗如前三三与后三三且道那箇合受人天供养祚西堂楫副寺会典客为众化柴归请上堂白苹之洲芳草之岸明月芦花不作境看副寺太无厌生西堂惯得其便东家六六成堆西家九九足算知客两片脣皮动说多多益善一搕总收来主宾谁落赚尔禅流莫须乱人搬柴一束两束柴搬人三转五转齐放下真堪羡且道羡箇甚么且喜一冬烧不尽寒山那管满头灰腊八上堂东巖长笑老释迦成道当初指腊八雪山深处枉用心一睹明星眼皮热智慧德相碗脱丘妄想执着没交涉无端开口叹奇哉敢对众生漫饶舌今古同此干坤古今同此日月箇箇不曾眼花谁来踏你覆辙喝一喝下座师五十诞辰观察娄公则山居士孔月恒太翁胡内宁暨云杜竟陵沱潜南嘉齐安远迩护法绅衿缁素弟子等普设大斋请上堂拈香毕歛衣就座云㘞只者条通天活路千圣共行万灵同辙乃古乃今无彼无此山僧自出母胎密之三寸不曾容易与人道破今朝承诸护法宰官居士远迩缁素以兹辰是山僧五十初度逼上曲彔木床要尽娘生气力重说一转㘞不是心不是佛不是物上大人可知礼四十九年过五十今朝始因一事长一智明明百草头明明祖师意遂拈拄杖卓一下喝一喝云一华开绽劫前春千叶芬芳熏大地兴化长老睿楚林归觐请上堂蓦拈拄杖卓一卓云西天四七东土二三古今天下老和尚无不以此顶𩕳上一着流通正法眼藏显示涅槃妙心捏聚放开总由者里掉臂因行乘风起舞勘尽差别门户不落玄妙机关独步大方善能转智处处超情越见头头接物利生八面玲珑通身绵密若是恁么事须归恁么人恁么人既归恁么事必委复卓拄杖一下云快意相将振祖风道无偏隐日当中操持临济金刚剑倜傥杨岐栗棘蓬天台澹然和尚八十诞日观察娄公就修静寺设斋称寿请陞座天台古佛八旬诞辰镜湖文星设斋荣祝群贤毕至海众齐临瑞蔼祥云堆堆叠叠奇特殊胜甚非小缘多因法苑成知巳曾记灵山一会来故有此以佛祖为标准而佛祖尊师之老宿即有此以圣贤归自巳与圣贤作主之宰官蓦拶相逢天然意气一以坚心智力一以无碍辩才夫子鼻孔达磨眼睛展拓纵横游刃磅礡提持前佛慧命揭示后圣纪纲若杲日丽乎中天无不被其光照东巖今日极无边虚空为口摄无际江海为舌称扬莫及赞叹何穷直将须弥山作管笔信手拈来向太虚空中捷书箇寿字直得万象森罗一时起舞遂震声喝云快看文彩全彰处宝掌千龄运独新师至汉阳水洪口弟子曹烍法名久问预为女弟子李氏法名久信五十初度请就双岳菴陞座僧问法不孤起遇缘即宗江东西湖南北有一句子请和尚举师云滚滚长江流不尽僧云铁眼铜睛难觑破师云阴阴夏木啭黄鹂僧进语稍迟师打云欠少你甚么僧礼拜归众师拈拄杖卓一卓云无量寿王如来有大陀罗尼门流出一切清净妙法是法平等非思量分别之所能解现前诸人果能见色不为色牵闻声不随声走自然古岸风生澄波月现凡圣贤愚道非物外陶渔耕稼人在境中存诸内而宽若太虚发乎用而明如杲日亘古如今长年不变暑退凉初秋香满院寿筵同庆赠与伽陀复卓一卓云霞觞奚借彩舆斟经案茶铛岁月深不出户庭参佛祖中中流入是兹心孝子孔兴禧荐严请上堂真性圆常正体凝寂曾无变易匪可相求喝一喝云果能向者里透脱得去截生死之根株离圣凡之窠臼千差坐断了了常知八面通途明明不昧万象以不见而见诸法以不闻而闻不见见而见见无向背不闻闻而闻闻无起灭尘尘剎剎是箇大解脱门出没纵横往复无间且道即今孝子孔兴禧所荐先严亨衢先生圆机妙应更于何处显露九品莲中成胜果十方世界现全身师到江州普涧菴佛诞日弟子文行远征远为母祝寿请陞座僧问香烟匼匝花雨缤纷是庆赞因斋是独尊现瑞师云开五百桃熟三千进云一条拄杖扶双曜万里清风匝地生师云巳在言前又僧问须弥喝彩宝掌呈祥正坐当堂冀垂指示师示古锦写回文进云而今拈却风幡句请师别展透时机师云一字不着画乃云千华现瑞亘古同春不涉诸缘全彰正体识情莫到处祖佛于此出生受用无穷时圣贤以之成立包含万有衣被群灵略露风规则珠回玉转放一线道而锦上花铺法法自融通头头非取舍然后儿孙得力室内闲闲主伴和谐眉前秩秩声阆婢使是慈悲等心菩萨奴唿为施忍中事四思不报众德皆圆蓦拈拄杖召众云看看山僧拄杖子固是与威音那畔更那畔善来齐庚今朝四月初八好日多同到这里也合着指地指天底为伊因斋庆赞去也卓一卓云证取金刚无量寿彩霞尝荫抱苓松弟子马相宇胡新之请上堂德山入门便棒一人传虚临济入门便喝万人传实大丈夫汉一等是踏破草鞋举步超东胜神州退身入西瞿耶尼回首望北郁单越捻拳触南阎浮提肯在他人手里着口里转便恁么去直是上旷人稀数片白云笼古寺一条绿水绕青山不嫌家风冷淡还来此处向火俞昭允汾禅师住景陵紫芝菴语录住北京翊教寺嗣法门人上睿等编华严道场开启本菴功德主周范肃同监院伊潭请上堂拈香白椎竟师乃云大统纲宗迢然正句巍巍独运荡荡无私日月未足喻其明虚空讵能量其广一大藏教广诠密注尽扯烂葛藤古今佛祖半举全提总弄闲家具诸仁并肩挨足簇簇向前气宇昂霄脚跟点地便好一一从自巳胸襟流出与我盖天盖地去岂肯有口只堪喫饭就中要妙转处孤危不立一尘不舍一法到者里即委灵山奥旨非可泥言沉默少室真印何关杜见绝闻闹市里耳窍洞开百草头眉毛荣起理随事变事得理融物物新机尘尘活路同游华藏性海共入毘卢道场潼泉自是故说即无说知而无知拄杖子亦不是无知而说无知故无说即说适逢华严之胜会快睹紫芝之重兴放一线道与众露箇音响遂拈拄杖卓一下喝一喝云但知开口易不觉舌头长穆峰徐居士法名道章三十初度请就家庭陞座问及尽知也三世诸佛口挂壁上祗如有意气时增意气不风流处也风流底还许伊开口么师云到他家里与他说家里话进云漠漠水田飞白鹭阴阴夏木啭黄鹂作境会得否师云谩人眼不得进云因斋庆赞请师更道师云蓂开五百桃熟三千问东湖水满良苗蔚然毕竟承谁之力师云你每日喫饭穿衣不在空里进云实为恩大难酬师打云将谓吾辜负汝乃云群贤毕集长老陞堂鼓罢香焚因斋庆赞既承道谊慇慇岂应袖手默默只得借释迦老子手中一枝与伊重铺锦上遂举起拂子召众云大众见么击一击云闻么闻见分明是箇甚么果能于此一立一切立一成一切成虎啸龙吟珠回玉转遍界无纤毫过患触处悉自巳光明日照天临云腾雨致甚生标格越样风流如是则可与山僧拄杖子齐肩并躅头头响顺声和处处形端影直业大名崇福圆寿永且拄杖子更有过人处也无拈拄杖纵横作舞云长长提不尽学佛乃知儒乡绅胡勉斋护法请上堂问伐鼓声钟人天普集临济面门出入底为食来耶为法来耶师云这僧见怪进云争奈旁观者亲师云是甚么干矢橛僧一喝师不顾僧罔措师便喝问处处绿杨堪系马去即印住家家门首透长安住即印一切总由和尚旧时车子要请横推师垂左足示之进云大人境界果尔不同师垂右足示之进云要津把断不漏丝毫露柱藏窜无地灯笼窥觑无门选佛场中还许伊纵横得路否师打云放过则不可进云烦恼海中为雨露无明山上起云雷师云三千里外绝淆讹问好雨知时点点不落别处干曝曝底和尚还有么师云那里掠这虚头来进云一人有庆兆民赖之师打云知恩者能有几箇乃云道不囿方随方化行理无碍事因事显用以拄杖向前一划云大众随山僧拄杖看有世界以庄严为佛事有世界以光明为佛事有世界以香饭为佛事有世界以音声为佛事紫芝者里譬如閟终日喫饭弗曾嚼着一粒米终日穿衣未尝挂上一缕丝十二时中不依倚一物且以何为佛事堪忍界中当以无诤为佛事诸佛以无诤成一切种智具正遍知菩萨以无诤获无生忍行诸波罗蜜辟支独觉以无诤出无佛世现神通光明声闻罗汉以无诤得八解脱不受后有天人以无诤增长十善修罗以无诤除其憍慢一切世人以无诤清净三业永延慧命四大调适诸根勐利乃至八难三途四生九类草木昆虫情与无情各各以无诤启解脱门获菩提道随顺觉性受用无极所以道不与一法作对便是无诤三昧多三昧中此三昧最胜现前诸仁一一眉横鼻直眼里有睛耳中有窍拜言红日影缓缓到窗纱那须翻转面皮但请一时证取喝一喝下座乡绅吴晞斋法护请上堂问古者道遇人即鼻孔撩天未审遇箇甚么人师云释迦不在先弥勒不居后进云和尚诚言师云蹑足进前须急急执鞭当鞅莫迟迟乃云田地稳密底抬脚不起神通殊胜底放脚不下天无门地无户钵盂鐼子多是囫囵吞却拈一放一这边那边胶盆子相似蓦卓拄杖一下云山僧久惯管他闲事与诸兄弟净洁打叠了是句亦铲非句亦铲直下峭绝通上险峻不须于一毫端现宝王剎坐微尘里转大法轮信手揭开释迦老子青莲华眼徐步踏断达磨大师生铁嵴梁有如是自在具如是威德且道毕竟是何三昧靠拄杖休去复举庞居士问马大师不昧本来人请师高着眼大师直下觑士曰一种没弦琴惟师弹得妙大师直上觑士礼拜大师归方丈士随后曰适来弄巧成拙师云庞家老子好箇本来人无端走向明白路上遭他马大师上觑下觑回避稍难若非别转宫商几至胶拄鼓瑟马大师亦自知探头太过故尔收身欲速检点将来彼此弄一解险争却我晞斋老居士一道平怀胸无宿物巧则巧于都卢不会拙则拙至彻底难谩今朝入紫芝院里饭僧食办击鼓众集撞钟山僧幸是寻常见惯不讲声应气求宾主历然试弹一曲横按拄杖云翕如也纯如也缴如也绎如也不消礼拜归方丈相逢自有知音知若问本来人十余年前有箇跨虎松门要骑便骑要下便下自云担雪老汉始从天台来却往南岳去西澨江头蓦拶相逢蚤巳勘验过潼泉更不必与露柱添眉取笑识者仍靠拄杖休去欧阳则明居士请上堂问十方俱击鼓十处一齐闻未审是声来耳边耳往声处师云几与阇黎道理进云三十年来曾不识直至于今始得亲师打云喫棒到驴年问尽大地是沙门一只眼因甚么同眠各梦师云神前木虎子进云寸草不生纤尘不立是什么田地师云小儿不着鞋进云外不放入内不放出其中还有转身句么师云雨下街头溼晴干又少泥僧一喝师便打乃卓一下云道远乎哉触事而真圣远乎哉体之即神木鱼口里明珠吞却山河大地泥像手中如意指挥日月星辰所以从观音门入者虾蟆蚯蚓与汝发机从文殊门入者墻壁瓦砾与汝发机从普贤门入者一亘晴虚万象森罗与汝发机蓦拈拄杖云从这里入者将甚么发机卓一下云悟了同未悟归家寻旧路信女聂门丁氏法名广德请上堂问鹿门作斋请疏回向拈梳插髻便乃出去是有所求是无所求师云别人口里讨不得进云今朝作斋底当于甚处回向师云好日多同进云没弦琴上无生曲有语分明说向谁师打一棒云和烟搭在玉栏干问王令巳行天下遍将军塞外绝烟尘眨上眉毛是何境界师云没镫驴子夜三更进云不是与人难共住大都缁素要分明师云万里崖州君自去不妨长作岭南人问法幢高建禅苑重新学人上来乞师指示师云大洋海底钻龟卜僧拈香云曩谟三漫哆没驮喃师随声打云习气也不除乃举六祖慧能大师受道之后至广州法相寺寓止廊庑间暮夜风飏剎幡二僧对论一曰风动一曰幡动往复酬答曾未契理祖乃前曰可容俗流辄预高论否二僧曰愿闻其义祖曰不是风动不是幡动仁者心动师喝一喝云大小祖师元来小胆非风动非幡动怕不是心动可惜二僧是法相涅槃堂里汉闻与么说莽莽卤卤还同天鼓诸兄弟并非流俗阿师风动幡动心动为你拈却了更向甚处见祖师弟子吴福普萧福恒崔福海同宝参大德请上堂闹浩浩中静悄悄十字街头石敢当无人起动静悄悄中闹浩浩月晕而风础润而雨芭蕉闻雷长葵花随目转不静不闹天平地成蓦拈拄杖云是汝诸人鼻孔眼睛总穿在者里临危不悚底近前速道众无出者师遂卓拄杖一下云万里白云未是远古复乡绅谢子麟护法偕缘吴氏法名岳静请上堂问答毕乃云薰风南来凉生殿角四面楼台映月万家烟火炊云渔父讴歌农人荷䦆芳草入谢公之句黄莺调叔夜之琴语密难藏心真莫测虽然意不在言宁免来机亦赴喝一喝顾众云有么有么两两三三看玉立千重百匝转光辉俞昭禅师语录卷之三洪山俞昭允汾禅师语录俞昭允汾禅师住鄂州大洪山宝通报国禅寺语录卷之四住北京翊教寺嗣法门人上睿等编康熙十六年丁巳秋巡抚部院张公方伯徐公遣使持书至云杜潼泉山请师中兴洪山三辞不免于十七年戊午二月八日入院至山门云施设闲门庭难道诸方莫越于此踏开向上窍尽较新洪山一级地佛殿释迦老子不说说说得甚显迦叶师兄不闻闻闻得最亲山僧信手拈一炷香佛法到者里也要人伽蓝殿正当今日全借渠力有照有用有权有实公王殿至大至刚惟德是辅事存函盖合理应箭锋拄祖堂是你者一队汉将错就错非你者一队汉以讹传讹据室勘过了打有理难伸别时再来堪作甚么诸人到此立不得坐不得以手自指云若是者汉别处安置伊不得喝一喝当日巡抚张公方伯徐公云南巡抚王公守宪吴公粮宪李公学宪蒋公暨府县文武众护法请陞座拈香祝圣毕上首白槌云法筵龙象众当观第一义轮菴和尚出众顾左右问云圣凡同聚宾主历然当日三峰恁么道灵巖恁么道未审和尚今日作么生道师云不惜眉毛许近前进云祗如黄鹄山还肯点头也无师云知老弟在灵巖也曾嵴背汗出进云若不同床睡焉知被底穿师云作者难瞒菴复顾左右云大众要识先师宾主句西河师子吼分明便礼拜归众乃云大道离言如天普盖真机密运似地普擎众生日用不知诸圣所以问出德山临济探头太过睦州云门收身欲速山僧今日遇缘即住得令随行建法幢立宗旨以佛祖为标准与佛祖为师以人天为梯航与人天作眼不解空中着彩何妨锦上铺华历历孤明当阳显示诸人幸是人人慷慨箇箇英灵宁迷顾鉴之端肯滞识情之内妙圆超悟正在此时遂喝一喝云谁敢错误丝毫上首复白槌云谛观法王法法王法如是次日巡抚部院暨司道府县文武诸大护法请开堂拈护法宰官绅衿请疏以我为隐乎是处是慈氏吾无隐乎尔无门无善财碧天明月下青嶂白云来拈山门请疏宾主历然当场展演没量大人语默里转指法座云不自镫王借来宝通殿里本有平地休去未免钝置诸人更上一层看有几多光彩遂陞拈香祝圣云此一瓣香爇向炉中端为祝延今上皇帝圣躬万岁伏愿金轮永御宝祚长隆德冠羲轩道齐尧舜又拈香云此一瓣香奉为阖省抚部司道文武现位护法宰官伏愿膺简在而陟巖廊则位镇磐石副具瞻以居方面乃功济维城处处畅发凡圣宗旨头头扩扬古佛家风末上拈香云此一瓣香必有说焉惟自肯耳记丙午佛诞先师退翁老和尚日午从东巖篮舆登洪山大雄宝殿礼佛周视感慨系之值年长老明若怀香率众请陞座会城内外随喜者万人晚然光明幢命允汾曰此处在汝中兴今岁戊午允汾果来住此遂插香云爇此栴檀用酬远记上首白槌云法筵龙象众当观第一义师云第一义谛观即不无山僧有愿不撒沙顶门具正眼底试出众相见僧问今古洪山巨剎三楚名蓝和尚中兴将说何法师云满眼满耳僧云若不问过争知端的师便打僧一喝师云譬如闲歛衣就座乃云形问答立机境意句交驰主宾互换总是宗乘末边事山僧今日也是知而故犯由为初机与诸人开方便门示真实相举起拂子召众云见么祖师提不起处提来击案云闻么诸佛说不到处说出启无为之化行不言之教高低普应前后无差譬如帝力不弃一民不谓不知而不容不谓知之而含育诸人若也迥绝见知顿超情量自然常光现前壁立千仞处生死流骊珠独耀于沧海踞涅槃岸桂轮孤朗于碧天三界拘系不得而常居三界利生万类摄授无门而能为万类作主有如是自在具如是威德且知恩报恩一句作么生道万里山河归有道一人端拱贺无私复举僧问投子如何是一大事因缘投子云刀司空与老僧开堂师云问不违时答亦中节若于理上会者僧谩投子不得于事上看投子巳是话行仔细检点将来犹涉理事未为圆通山僧则不然设有人问如何是一大事因缘但向道我不敢轻于汝等汝等皆当作佛者里承当得下担荷得行世出世恩一时报足上首复白槌云谛观法王法法王法如是下座立两序上堂举一手云独掌不浪鸣拍手云两掌鸣掴掴随时任卷任舒觌体何偏何正高路世表下视尘寰撮大地如陶家轮移剎海向眉缝里如是则法社幸乎得人丛林自然增气应缘化物起舞乘风于以兴慈运悲于以解粘去缚于以入净入染于以越圣超凡于以广度众生于以承事诸佛总在诸知识各就自巳本分依而行之喝一喝云还信得及么倒跨杨岐三脚驴黧奴白牯无惊异结制开炉汉口江善人汝达居士请上堂问答不录喝一喝云陈烂火种巳见光辉大冶精金应无变色三世诸佛于此拈却炙脂帽子六代祖师于此脱却鹘臭布衫古今天下老和尚百匝千重联芳续燄你禅和子十箇五双江之南淮以北齐鲁燕赵吴越闽广总恁么去不知踏破多少草鞋今朝因甚么风吹到洪山门里不肯自弃自谩稍有些子气息洪山断不把汝放荐蓆厚煖处安排使汝耽延岁月蓦拈拄杖卓一卓云一锤便就未为性懆机先得地岂不庆快卓拄杖下座重新佛殿众护法檀越请上堂选佛觉场为选佛所以重兴大人境界遇大人始能显赫契物契机如理如事洪山古剎三楚名蓝奇引潇湘秀连庐岳巍峨广殿多年巳被尘封委宛长廊尽日惟凭风扫今者时节既至檀护斯临土石为之发光草木亦当稽首顿使烟霞烜彩梵宫高峙层霄金碧流辉鸿业永垂胜壤山僧安能伸颂万一遂喝一喝云古寺缘逢此日新联翩锦绣露天真愿将补衮调羹手拨转如来正法轮复喝一喝下座佛殿上梁陞座天清气朗水阔山高好日多同巨梁陞起祝一人无疆之寿开十方选佛之场法苑增辉禅宗不坠此皆我大中丞大方伯与阖省文武宰官护法不忘灵山付嘱种智圆明胜心坚固之所致也是以一佛出世多佛赞扬一华敷时千华围绕见闻历历主伴重重山僧忝居斯席不觉乘风起舞有一句子盖地盖天曷惜张口吐向人前遂震声一喝云巍巍宝殿雄三楚赫赫成功永万年竟陵死心吴道人一念胡道人设斋请上堂百千法门同归方寸河沙妙德总在心源洪山九间佛殿七间僧堂行也任你行坐也任你坐东廊上上西廊下下人境虚闲家风疏淡二六时中一切事上无你左遮右掩处亦无私衷与你说底禅道佛法诸仁在此高挂钵囊直须是雪上不怕加霜放舍从前护惜取箇彻头忽然风吹石裂冷灰豆爆便见缺齿老胡一场话堕度僧竟陵女弟子法名广德请上堂师唤第一位沙弥近前来沙弥近前师云汝名甚么云某甲师云过左边立唤第二位沙弥近前来沙弥近前师云汝名甚么云某甲师云过右边立乃召众沙弥沙弥齐举首师云头圆像天足方似地古貌崚层丈夫意气隹作仁士尚志礼之用和为贵识取自巳本名箇箇争先及第洞庭无盖钵盂无底勿以小缘妨于大事遂喝一喝云山僧苦口更叮咛不妨又是从头起佛者心清净是法者心光明是道者处处无碍净光是良久云可知礼也佛诞日云南巡抚王公请上堂师陞座拈香毕就座高声唤维那妳女口那云在复唤监寺妳女口寺云在师云今日是如来降诞之日灌沐金躯之时汝等各各眼亲手办东家杓柄长西家杓柄短一总谩你们不得更要山僧泼郎泼赖作么虽然有大檀越惯于好日生懽定然庆时纳祐炊香梵宇斋惠缁流释迦老子巳是满面增光洪山野僧亦且随列得益你诸人还识随随三昧么欲知千古意岂惜一盆汤巡抚部院张大护法寿诞司道众宰官修建延生道场请陞座卓拄杖云古剎云兴至人岳降方外干坤独露域中正体全彰大野风清当空日丽伐鼓声钟诵经礼忏一一眼所共见耳所共闻天之普覆地之普载日之普照月之普临风之普吹雨之普润森罗万象明暗色空一切诸法无不是自巳般若智光发现处治国齐家修身诚意经天下之大经立天下之大本无不是自巳金刚妙心圆转时行住坐卧语默动静接物利生随根授道何理不契何事不成何德不周何恩不报故经云如来者即诸法如义又云应无所住而生其心尔诸禅德异口同音诵到者里山僧陞座举到者里木上座从旁忍俊莫禁也要道一句子普应来机遂拈拄杖卓一下云了然一句该全藏寿量无边福聚高端午上堂今朝五月五佛法同遍普江汉关龙舟震天槌画鼓高楼纵笙歌遶岸盈士女水上卓红旗艾人骑艾虎虾蟆不出头将谓众生苦主中宾宾中主眼里尘沙耳里土喝一喝云争先夺取锦标回孟八郎汉真莽卤开炉张成之居士请上堂冬令当行落叶打窗粗里细天寒水肃冷风吹帽正中偏齿牙敲磕处一字元无父母未生前三心莫得大家在者里有甚别商量洪山炉冶新开抑不获巳要使诸人嵴背汗出箇箇光扬宗眼若是跃冶之流不祥莫甚众中有本色赤纯底快就山僧好手卓拄杖下座竟陵吴晞斋老居士七十寿诞请上堂日月星辰系于天而天不高江河淮济注于海而海不溢草木丛林发于地而地不厚耳目手足见于身而身不大众生虽迷无二心诸佛虽悟无二道明如杲日霓若太虚以之修身即以之齐家以之利巳即以之导物以之报君亲以之教子弟以之广慧命以之敦福基言无展事玉转珠回语不投机川流岳峙头头非取舍处处弗张乖大众洪山与么播扬出我口入你耳跃然者多多益善毕竟躬行君子谁是其人良久云晞斋寿量方无极竖点庭前柏子头度僧本寺新戒可解八佛菴新戒纯心小塔寺新戒苍湄请上堂身中有生老病死念上有生住异灭国上有成住坏空此十二种事亦能迷却天下人亦能悟却天下人亦能钝置古今人亦能转移古今人若是倚他门户靠他墙空拳指上生实解底决不能独脱无依翛然自得汝诸佛子既巳割爱辞亲出家学道光剃头净洗足终日拈香择火不知真箇道场地灵步步雪山草病者仍旧病在膏盲僧宝人人沧海珠贫者依前贫彻骨髓直须奋决烈之志启特达之怀向父母未生前眨上眉毛一眼觑透此十二种事只是一法一法亦无可得于无可得处瞥起繁兴大用则钵盂倒覆干坤拄杖横担日月脚脚踏着实地口口吞尽虚空说外那有丝毫行不尽底行外那有少许说不尽底用心若此则何恩不报何德不圆遂震声喝云依而行之所作巳办上堂一滴滴水一滴滴冻天寒人寒风动幡动内不住受想行识外不着声香味触入息不居阴界出息不涉众缘不是心不是佛不是物是甚么喝一喝云唤起窗全曙催归日未西上堂苏州人言在绍兴人说动武昌人相唾这箇脸汉阳人厮骂我怕你大众且道山僧是何处人开口便打乡谈毕竟是甚语话喝一喝云平生肝胆向人倾相见还如不相识授比丘戒竟陵死心吴道人一念胡道人设斋请上堂拈起拄杖云不离真际建一切剎南山起云卓一下云不坏假名而谈实相北山下雨点翻圣凡窠窟拔脱生死根株日星河岳节义文章不语怪力乱神久绝意必固我孤峰顶上竖卓横眠中心树子无摇十字街头带水拖泥掣颠风骨全露才与么便不与么钵盂当圆枕保解脱更别解脱袈裟里草鞋有事则上令下从闲行亦小出大遇过溪度岭拨草只要蛇惊拄户搘门打地自然贼走长长在手往往如斯得益人时且益人非关巳事何关巳遂喝一喝云诸比丘能持否尔衲僧休莽卤传法度迷情吾故来兹土复卓拄杖下座上堂日日日东上日日日西没头上是天脚下是地眼临绿水背靠青山人人道我会也仔细看来十里大王相似忽若拽取占波共新罗关额南辰与北斗交参掀翻澥岳求知巳拨乱干坤见太平又作么生商量拈拄杖卓一下云明眼人难瞒上堂饭箩边漆桶里金不博金水不洗水诸仁在处参方佛祖如生冤家月里走金乌可惜许迅速光阴还打得箇翻车筋斗到梵天去么苟或放胆不来钵盂鞋袋免劳摊出箬笠炊巾掷向一边也无外遗世界也无内脱身心为无为益无益梯航九有津济四生万般此道一信前缘任运腾腾惺惺到老众中若有难谩衲子冲前云某甲何人洪山拄杖子未免恶发不信自巳好怪得他弟子曹思赞法名久依请上堂今朝腊月中巳到大寒节江河有冻痕地皮多折裂陜府铁牛不行心处路嘉州大象靡蹈圣凡辙物外无为僧蒙头一布衲忘却祖师禅有口真闲煞旭口照高林烂烂黄金色开门看远山忽至一檀越谓是久皈依礼拜勤请法行者即声钟拄杖忙拖拽欲将如意珠换却止啼叶围遶数百人知伊彻未彻顿时没思量教我如何说拈拄杖卓一卓云消息春风近欲来糁花枯木重新活复卓一卓下座天台澹大师至上堂问善来文殊赤心片片家贫难办素食和尚将何款待师云煮茶山下水烧鼎洞中樵进云青芥除黄叶红姜带紫芽还充得头供养么师云不妨多处添些进云分明一样窗前月才有梅花便不同师云彷彿山家风味在不烦装点恰清华乃举金陵宝志公令人传语南岳慧思禅师曰何不下山教化众生目视云汉作么禅师曰三世诸佛被我一口吞尽更有甚众生可教化师云是何言欤宝公眼里有筋思大舌头无骨一双脚能上不能下一张口能吞不能吐争似我植圣大师狮筋象骨鹤貌云心嗒焉似忘其偶窅然莫测其涯上山也是伊下山也是伊吞尽也得伊吐出也得伊圆如明月珠宁留滞迹利似金刚剑难犯全锋千峰顶上着足却在十字街头垂手十字街头相见却在千峰顶上说话今朝光贲洪山实情庆幸嫩草承趺坐长松响梵音昔年游履处历历总记得山僧素承爱教敢忘提携郑州梨青州枣别地果实云门饼赵州茶从上馊残总总不成供养只得将钵袋里所藏一品聊呈漆器非大师知我鲜有不唾而掷之者遂抬手云啰逻招啰逻哩啰逻摇顾左右云且道是甚物事成家当日原无物知味今朝只有师便下座为徐太夫人本净道人对灵小参拈拄杖云金刚宝剑截结使缠缚之忧卓一卓云般若智光破生死昏迷之暗修短夭寿出没纵横何去何来离名离相迥绝依倚放之自然苟能一念不落诸缘便可多方随流认性鸟啼无关花落水绿讵碍山青密密绵绵惺惺历历既归根以得旨宜就位而转身且道即今孝子徐尊显迎请山僧陞座说法以资先慈本净道人高超三界独步大方觌面相亲可曾见否遂喝一喝云撒手到家人不识九莲开合自庄严竟陵吴太夫人死心觉道人七十寿诞请就湖亭陞座灵机密运妙智无私一句当阳万仞壁立迥超物表透出形声高于天而生天厚于地而育地即众生境界中作不思议事向尘劳窠窟里放无畏宝光暧顾大众云总是箇娘生面目三百六十骨节巍巍卓立八万四千毛窍孔孔洞彰一日十二时一岁十二月阴阳寒暑语默动静种种三昧皆吾心之常分非有假于他术也今朝东湖园庭有斋乃吴太夫人本觉道人七十诞辰饭僧营供特请山僧陞座说法利益一切洪山口门阔大巳如实说了现前诸仁复云何赞叹苟或赞叹不尽无量寿王如来从山僧舌本上涌出全身重伸其义汝等谛听善思念之遂震声一喝云百年三万六千日日日日头东畔出六根门头常放光各各具有大威德复喝一喝下座中秋上堂举马祖西堂百丈南泉翫月次祖云正恁么时如何堂云正好供养丈云正好修行泉拂袖便行祖云经入藏禅归海惟有普愿独超物外师云此夜一轮满清光何处无正恁么时马家父子看即有分其奈老簸箕不耐闲情教人捏目引出者一队弄光影汉说好供养掉棒打月说好修行水中捞月两个既然漏逗一箇又更懡㦬拂袖便行犹存护惜道经入藏禅归澥惟有普愿独超物外大似怜儿不觉丑洪山今日中秋门户未致寥寂亦不要好供养亦不用好修行但搭得几箇云门餬饼烹得数碗赵州浓茶大底大圆小底小圆有功者罚无功者赏诸人拂袖便行总与本分草料打七上堂大事未明如丧考妣相骂饶你接嘴大事巳明如丧考妣相唾饶你泼水拈却钵盂匙箸喫饭不得併却咽喉脣吻出气不得诸人也没量罪过山僧也没量罪过拄杖子也没量罪过遂拈起拄杖云罪过深复何凭提来胜得丰城剑报尽人间两不平下座上堂好诸和尚子千山云静遍野风清扫门叶下旧林堆对客泉飞深涧响箇箇抱荆山之壁人人怀沧海之珠斡旋佛祖枢机提掇衲僧巴鼻透顶透底亘古亘今即有为而显无为借俗谛而见真谛不遗一物不立一尘咸承此箇威光特示大人境界乃鼓掌三下云自从舞得三台后拍拍原来总是歌上堂供养百千诸佛不如供养一箇无心道人者样说话直是好笑举世间人眼睛鼻孔最亲最近喜则满面生光怒即双眉陡竖开口未全抛举意便知有好所好碓嘴生华恶所恶佛面百丑阿那箇是无心者蓦指露拄云你是脚跟点地底近前来解开胸怀道一句看良久自掴口云几令教坏人家男女比丘湛源荐亲请上堂有情之本依智海以为源含识之流总法身而成体要识此源么以拂子作流水势云不离当处尝湛然觅即知君不可见要识此体么击禅床云一击忘所知更不假修持澄澄绝照凛凛孤危本生父母处处逢渠现前诸人莫不是爷娘养底未必铁打心肝因甚全忘奉重山僧慈悲之故与你直截提撕遂拈拄杖卓一卓云为人子止于孝诸山师友见访请上堂与么来者风生百谷不与么来者水肃千江与么不与么来者日照寒光澹不与么与么来者山摇翠色新拈拄杖卓一卓云者里捱开线路便见自他一致宾主互融以白云为盖以流泉作琴松间石上不妨举古论今水际山颠岂碍抛沙撒土会心处万象开颜点头时森罗起舞敢问诸仁毕竟其中事作么生良久云谩说人情如太华人情难比道情高上堂拈拄杖卓一卓云心不是佛佛与心俱非又卓一卓云智不是道道与智俱遣山门外石幢子雨洗风吹青又黄猝然讨他头鼻不着祗如钵盂口向天露拄脚踏地从来不曾转变你道又成得甚么边事喝一喝俞昭禅师语录卷之四洪山俞昭允汾禅师语录俞昭允汾禅师住齐安天台山赤城禅寺语录卷之五住北京翊教寺嗣法门人上睿等编示众赤城这里峰峦峻异鸟道虚玄虎啸幽巖猿吟古木白云为盖流泉作琴风回清晓之松露滴中宵之月见无见色闻无闻声一味萧然何可趣向是汝诸人江东西湖南北大屋宽堂称㫰皮草惯了更恁千里万里跛跛挈挈来此图箇甚么喝一喝下座示众举无着往台山礼文殊殊问大德从何方而来着云南方殊云南方佛法如何住持着云末法比丘少奉戒律殊云多少众着云或三白或五百无着却问和尚此间佛法如何住持殊云凡圣同居龙蛇混杂着云多少众殊云前三三后三三师云大小文殊自家山里人也分疏不落直恁讹言乱众蓦顾众云此间莫有从南来者么试与文殊作主示众举白云端和尚上堂云古人留下一言半句未透时撞着铁壁相似忽然一日觑透方知自巳便是铁壁且道如今作么生透乃云铁壁铁壁师云铁壁铁壁自巳不识转得身来未有棒喫蓦拈拄杖卓一下云一言半句我也弗惜示众举僧问风穴如何是清净法身穴云金沙滩头马郎妇师云扬帆出帝都草木尽扶苏春色无高下谁人入画图示众举仰山一日指雪狮子云还有过此色者么云门云当时但与推倒雪窦云云门只解推倒不能扶起师云大家弄箇雪狮子彼此机关无可比登山到顶不知休入海更须穷到底示众举云门上堂云释迦老子与天帝释在中庭里相争佛法甚闹师云三千条罪国有宪章释迦老子何故与天帝释在中庭里相争云门大师虽然诣实指陈争奈人天众前未肯断他胜负赤城今日法堂上将这一段公案对众为伊结绝蓦提拄杖云七十二棒且轻恕一百五十难放伊掷下拄杖示众今朝五月十五平地三尺洪雨拄杖忽化为龙一口吞尽佛祖有不惜性命底与我活捉将来敲骨取髓管你无咎乃撺下拄杖一众定动师云柴也愚参也鲁见义不为何勇之有示众举僧问仰山法身还解说法也无山云我说不得别有一人说得僧云说得底人在甚么处仰山推出枕子沩山闻云寂子用剑刃上事师云昨夜三脚驴踏破虚空背万象尽喫惊露柱犹瞌睡喝一喝示众诸方三百五百说禅浩浩地言多去道转远争如我这里栽田博饭喫昨日雨今朝晴东谿牵犁释迦不先西溪拽耙弥勒不后水牯牛瞌睡也未曾打箇担版汉岂有闲工夫门前交脚坐现成公案放你三十棒蓦拈拄杖掷下云分付与直岁示众世问诸法如幻生死犹若雷电法身白在圆通出入山河无间师云勘破了也或云勘破后如何但向道志公不是闲和尚示众举莲华峰祥菴主拈拄杖示众云古人到这里为甚么不肯住众无语自代云为他途路不得力复云毕竟如何又自代云楖枥横肩不顾人直入千峰万峰去师云我本山中人爱说山中话五月卖松风人间恐无价示众举云门道若说菩提涅槃真如解脱是烧枫香供养你若说佛说祖是烧黄熟香供养你若说超佛越祖之谈是烧饼香供养你皈依佛法僧下去师云云门老汉口似鼻孔示众举道吾和尚云高不在绝顶富不在福严乐不在天堂苦不在地狱相识满天下知心能几人大慧和尚云高在绝顶富在福严乐在天堂苦在地狱谁知席帽下元是昔愁人师云二大老一人放憨一人乱走赤城若也撞见朝打三千暮打八百示众深山藏独虎浅草露群蛇不许夜行投明须到你诸人三十年破草鞋穿一双提一只乱踏向前暂时岐路便千里万里近日世界不好贼是小人智过君子打破大散关几箇迷逢达磨示众举临济一日同普化赴施主斋次济问毛吞巨海芥纳须弥为复是神通妙用为复是法尔如然化趯倒饭床济云太麤生化云这里是甚么所在说粗说细来日又同赴斋济复问今日供养何似昨日化又趯倒饭床济云得即得太粗生化喝云瞎汉佛法说什么粗细济乃吐舌师云两箇无惭愧汉食到口边祗宜随分却乃鼓粥饭气以较精麤巳是不着便是汝诸人更作佛法商量彼彼有何利益示众云山聚会意为平生十箇五箇两道行缠走上走下被他诸方甜唇美齿说作配当旦旦而鸣宵宵而语这边那边玄会妙会彻与不彻到兼未到几曾踏着正脉赤城不惜好手为诸兄弟一举竖起拳云这箇因甚唤作拳头众拟对师云槌折你腰示众举赵州和尚至桐城县投子出山途中相遇乃逆而问云莫是投子山主么子云茶盐钱布施将来州先归菴中坐子后携一瓶油归州云久向投子到来只见箇卖油翁子云汝祗识卖油翁且不识投子州云如何是投子子提起油瓶云油油师云莫怪相逢不相识隐隐犹怀旧日嫌示众三世诸佛骨髓敲磕将来有漏笊篱无漏木杓六代祖师眼睛突出难辨今日也恁么明日也恁么列在三条椽下有什了期狗嵴坡头老鸦线断行到水穷处坐看云起时尚有人不放伊过闹市里一箇两箇君往西秦我之东鲁示众古路少人行孤峰无宿客后会罕逢南岳让和尚嵩山安国师往来不易在天天中尊在人人中尊但莫憎爱洞然明白衲僧到此便道不妨我东行西行忽然暗地里撞着露柱傍人直唤你作瞎汉你心还甘也未示众至孝是重华老僧有过阇黎须知坐则共你坐立则共你立为甚么平地喫交都扶不起一僧进前云和尚年尊某甲无气力师打一棒云不可教老僧自倒自起也示众举南泉上堂云王老师卖身去也还有人买么一僧出云某甲买泉云不作贵不作贱汝作么生买僧无语卧龙代云和尚属某甲去也禾山云是何道理赵州云明年与和尚作领布衫雪窦云别处容和尚不得师云日中则市争之不足退一步看南泉未免叫悔何故不见道从来滞货没人争示众举龙济云是柱不见柱非柱不见柱是非巳去了是非里荐取师云才得南收又北征长安道上未停兵从前汗马功无惜只要重题盖代名示众举大愚上堂云大家相聚喫茎虀若唤作一茎虀入地狱如箭射师拈拄杖顾众云我不敢轻于汝等众拟思师一时趁下示众举雪峰一日普请自负一束藤路逢一僧峰便抛下僧方拟取峰便踏倒归举似长生乃云我今日踏者僧快生云和尚替者僧入涅槃堂始得峰便休去师云者僧若不是铁作嵴骨几乎两段不同长生拟扶这僧怎奈陷人以死赤城饭后普请东山西岭青一一束缚归来置之闲处敢有一人动着藤条未到折在示众举杨岐老祖上堂云杨岐乍住屋壁疏师云七穿八穴满床尽布雪真珠师云少卖弄缩却项师云笑多哂少暗嗟吁师云只道得一半翻忆古人树下居师云又恁么去也示众佛法无多般今朝甚好雪林下何曾见一人千溪万派舌头结纳子自难谩老胡犹隔绝赤城炉燄中不用茱萸橛掉向墙南宁免眼热示众举兴化谓克宾维那云汝不久为唱导之师宾云不入这保社化云会了不入不会了不入宾云总不与么化便打云克宾维那法战不胜罚钱五贯设饡饭一堂次日化自白椎云克宾维那法战不胜不得喫饭即便出院师云出院罚钱作者知失便宜处得便宜如今四海波涛静塞北江南不着伊示众潼泉一路瀑水千寻放却担簦截流相见干坤把定不把定日月放行不放行一种平怀客是主人相师若祗爱佛念法有少希求三回两度转见不堪虽叨香积之餐难下陈蕃之榻示众少室峰高洛阳城古天台仅有南岳绝无明月炤见夜行人草鞋祗栽三箇耳大丈夫汉即今休去便休去欲觅了时无了时喝一喝云相随来也潼泉与你一碗茶喫示众不知日月之大小不知时分之延促这汉本是山中人不省人间事灰头土面听与么过诸德到处经冬度夏一口针三尺线长年在手里衲衣下事究竟如何脱体道将来许你裁长补短机缘师竖起竹篦问僧曰唤作竹篦则触不唤作竹篦则背不得有语不得无语速道速道僧云开口见胆师张口云山僧开口也你见底胆聻僧无语师便打师问僧大死底人却活时如何僧云总瞒他不得师云眼在甚么处僧拟议师蓦面一掌云何不道与鼻孔为邻众参师云道得也三十棒道不得也三十棒一僧云心不负人面无惭色一僧云龙得水时添意气虎逢山势长威狞一僧云正是时一僧云火里蝍蟟吞大虫师云德山令行并须瓦解师垂问搅长河为酥酪变大地作黄金未是好手饭是米做一句作么生道一僧云金牛不是好心师云过在甚么处僧无语师云少问闻版声不得赴堂饭头从傍云苍天苍天师云你自手作底何得叫冤叫屈头亦无语师云劳而无功师垂问恁么也不得不恁么也不得恁么不恁么总不得自巳胸中流出一句来一僧云展一僧云切师云前者落节后者拔本复一僧出拟进语师即以手掩其口云路不拾遗师出山适雨下问众云天晴不肯出直待雨淋头即今雨下也不涉泥水道将一句来一僧云和尚前行某甲后随师便起身拈拄杖僧罔措师打云将谓我盖覆得你师唤僧僧应诺师云此去汉阳不远师问僧不思善不思恶正恁么时那箇是你本来面目僧云风从华里过来香师云隔僧摆手云洒洒落落去也师云他时方信路行难僧参师便喝僧亦喝师又喝僧无语师云巳后不得学老僧师问一居士不是心不是佛不是物是甚么士云和盘托出大家看师便打士拟议师又打士作礼云学人到者里却没奈何师云盏子扑落地碟子成七片师问僧如何是你父母未生前本来面目僧一喝师云能老能大当门无齿僧又喝师打云果不关风师问僧万法如何归一僧云学人自来不曾离和尚师云毕竟一归何处僧无语师云全靠山僧不得师问僧如何是诸佛出身处僧云僧堂前佛殿后师云如何是你出身处僧云露柱灯笼师云好箇师僧被露柱灯笼吞却僧云和尚莫错会师打一棒云你更错会师下堂一居士出师搊拄云道道士云不道师云不用不道士云墙壁有耳师拓开云将谓你是箇俗汉士云平地起波澜师云到山僧袈裟角下也未士拟议师便打僧问有佛处不得住无佛处急走过学人到这里为什么去不得师云春无三日晴僧云大似水长船高师噼面一掌云消得龙王多少风师下堂问一居士不思善不思恶正恁么时那箇是你本来面目士云半夜日头红师云见怪不怪其怪自坏师下堂僧出师搊住问大死底人却活时如何僧云贼是小人智过君子师云因甚不许夜行投明须到僧云金色头陀解破颜师云未在更道僧云正是某甲放身命处师云钩在不拟之地颂古汾阳昭禅师上堂谓众云夫说法者须具十智同真若不具十智同真邪正不辨缁素不分不能与人天为眼目决断是非如鸟飞空而折翼如箭射的而断弦弦断故射的不中翼折故空不可飞弦壮翼牢空的俱彻作么生是十智同真与诸上座点出一同一质二同大事三总同参四同真智五同遍普六同具足七同得失八同生杀九同音吼十同得入又云与甚么人同得入与阿谁同音吼作么生是同生杀甚么物同得失阿那箇同具足是甚么同遍普何人同真智孰能总同参那箇同大事何物同一质有点得出底么点得出者不吝慈悲点不出来未有参学眼在切须辨取要识是非面目现在不可久立珍重厨库三门同一质露柱开口笑灯笼春光不耐床头捡晓起临窗抹日红大事难将琐细陈谢家郎不在渔津白云日抱青山走眼里无筋一世贫放过前三与后三云山海月总同参虽然不展吹毛利六月严霜满口含真智无生拟即差红炉燄上雪飞花鬼家活计焦头额大用临机辨作家东山西岭同遍普须弥槌打虚空鼓火烧松树势如龙奇怪石头形似虎珍异无惊同具足拈来瓦砾尽黄金当门莫插垂丝柳恐惹千条万绪心即当生缘同得失帆回九面看衡湘怪来一夜西风恶掷去芦花浅水旁生杀权衡得自繇霜花飞满一天秋月明江上人无影濯濯寒光射斗牛犬吠驴鸣六不收同音吼处没来由年来双耳龙钟甚听事无心听水流黑漆屏风石磊磊松萝亮槅玉珊珊东西南北门相对同得入时两被瞒汾阳老汾阳老西河说法天寒蚤果然面目得人憎济上纲宗尽底倒啸堂和尚塔铭师名允汾字俞昭啸堂其别号也出竟陵吴氏父嵒邑诸生母许早寡长斋奉佛日课莲经师每侍侧拱而听有所感发誓为僧以酬高厚母首肯之族人皆以为不可强之娶至年二十丧偶获遂初志投郢州莲台寺玄萃法师薙染寻诣沱潜法云社从三昧律师受具遭世丧乱隐荆南之玉泉山学经论三年一日阅法华至火宅喻有大白牛肥壮多力行步平正其疾如风疑甚就一老宿质之是何物而行步平正其疾如风耶老宿叱之曰下坡不走快便难逢师茫然莫识其旨老宿复顾谓曰博通三藏尚落筌蹄圣心未通难脱生死汝器识沉邃天资粹美南方禅宗大盛何惜一緉草鞋了兹大事乎师念老宿语非徒然遂发意南询过里门值母疾革留侍汤药毕后事乃腰包而行至汉口值圆鉴居士耿玉齐适有兵备台海之命片言投契邀与同舟抵武林首参灵隐礼和尚问以佛法大意礼握竹篦便打师不荐因渡钱塘将别参时庚寅春也适退翁先师赴台州天宁之请遇于旅次师具威仪入见翁问曰大德拟何往师曰天童雪窦翁曰将何所求师曰求了生死翁曰即今山河大地明暗色空法法现前各不相借作么生说箇了底道理又唤甚么作生死试语我师乃再拜求指示翁曰途路中无暇为汝说得且随我去天台许多山水也不恶师自是得与筹室每有咨问翁即凭陵曰我这里无一字挂他齿颊苦要向人口里讨甚么漆桶速退曾不少假辞色师以巳事未明复遭诟骂殊愤愤不乐辛卯元日会同参八九辈起精进七师亦与焉午后值翁下堂师近前作礼翁便打师拟伸问翁又打曰汝儗作佛法会耶师于言下洒然领旨遂拈古诗作投机颂曰朝辞白帝彩云间千里江陵一日还两岸猿声啼不住扁舟巳过万重山翁笑曰我助汝喜子今得达故乡也一日翁上堂师出问曰昨日有人从淮扬来报道怀州牛喫禾益州马腹胀直得世医拱手敢请别选官方翁曰事久多变师于地上拈一茎草曰祗这箇黄檗可为邻翁曰草本不劳拈出师曰黄连未是苦翁打曰辛辣底且随分用些师顾众曰若不是这老汉怎下得这副手脚从此机锋颖脱号称啮镞岁丁酉庐山干明虚席翁命师往师欣然而行瓶盂杖履犹夫在众日也山中耆旧翕然称之未几转黄安之赤城天台嘉鱼之夏田广贤又转京山之潼泉景陵之紫芝卞孝旨居士同今江南廉宪令之创东巖精舍延师为第一世时退翁先师有浮湘之行过鄂渚众请说法于此遂额其堂曰同真以表师资道协楚抚大中丞张公朝珍籓伯徐公惺钦师道范专使赍书至潼泉往复者三必欲得师中兴洪山宝通禅寺将併甲乙为十方院中丞殚心区画堂搆维新寺所宜有无不毕备武昌乃楚之都会地当冲要时朝庭方问罪湖南兵马络绎惟师宴然无营虚怀等视上至节越方镇下至舆台隶卒见师慈气薰人爱语导物无不投戈膜拜而去至庚申正月五日示微疾乃谓左右曰老僧知得汝辈不知乘小肩舆遍辞檀护二月八日为先师生忌烧香设馔併上历代祖供讫遂移居东巖别室据座索笔书一偈曰世间憎爱关芳菲底事何曾善赴机要识洪山真旨趣临行但听雪花飞至十三日泊然长逝门外果雪深三尺远近骇异谓师真不测人乘愿再来桥船末世者也师世寿五十有九僧腊三十有八门人上睿理祚等奉师全身塔于京山潼泉之东南隅以予与师同门中交契最深睿公不远三千余里来乞塔上之铭予谨按其岁月编次其行事序而铭之铭曰师诞于楚祥钟延陵母氏圣善俾从大僧慧刀裂纲玉泉扃户习学贯花荆门独步露地白牛如风旋转心忽生疑是称勇敢老宿者谁弗彰名字特为指南其志以肆灵隐发机灵巖脱鞴临济来源特明授受出领干明匡卢云晓法鼓一挝佛日杲杲江汉风高湖湘化溥归根无口万物皆我洪山再开勋居元席师示大公人难企及雪花飞彩冰燄腾辉藏身无迹用告真归落落团团黄金充国潭北湘南千秋永式时康熙岁次丙寅秋月前住三峰灵巖同门法弟华山晓青谨撰重修洪山寺疏鄂渚形胜湘泽通都峰壑潆洄古剎环错东接方域十里洪山飞翠霭西临汉水千层宝塔放光明在昔紫殿浮烟青癯与丹霞竞采于今断垣丛莽野鸽共饥乌乱啼遂使历世壮观永叹缁尘浩劫绿禾遍陇头大中丞爰命劝农之驾青枫盈道左群属吏趣承问俗之踪抚景动心感通冥契忆汉宫宵梦曾对丈六金身追梁代芳规适符四八弘誓始知真佛子定属大宰官念兹讲堂风微梵王徘徊而不下何当剎竿日暖释帝踯躅以言归余负质钝蒙劳形尘鞅颓烟寒雨空赋曩哲招提之诗画栋朱甍敬遵大人布金之愿欲开大乘福地端借禅宿耆贤夙闻武昌洪山左侧东巖俞昭和尚承源鹫岭振钖精蓝白石清泉久巳凿山开道法幢方丈时钦杖策登峰缅怀夏口崇峦慧居回新法界瞻言渚宫荒阜乐土讵少同心邀龙象以经行披榛辟艹盻珠幡而至止准古开今翘首策绀马于阎浮广缔三生胜果延伫转金轮于忍土蚤成六度良因从此玉节辉煌偕众生同登仁域将见金城雄峙普慈航俱仰宗风矣时康熙丁巳菊月既望楚北承宣使者徐盥沭敬书佛事为湛首座封龛铁骨撑撑生平自许力在祖庭千古万古末后一着全提更见胸怀超举掩龛云可道身心不动入于无量义处起龛二月二十九日以前你欲离此位里其奈车不横推争敢起动二月二十九日以后你欲住此位里须知理无曲断甚处安排正当二月二十九日东西南北上下四维净裸裸赤洒洒没可把自有通方一路遂以拄杖击龛云徐行踏断流水声纵观写出飞禽迹举火昨日犹风雨今朝最吉祥高云开远岫鸟语送晴香把火炬云首座人天眼目合宜如是威光撺火炬云清机历历烈燄煌煌玄微销烁尽文彩见全彰入塔稳密田地隹秀林峦一锥独露白云堆千嶂奇攒青宰堵基成劫外样越今时到底到尖浑没丝缝摩空摩日愈见孤高棒起骨石云湛首座犹有者箇在山僧常怀论实不惜腕头之力定然放得你着送入搭中喝一喝云水绕山长层落落龙回虎顾影团团为悟心阇黎举火般若大火聚本光瑞如此悟公我戒兄雪肠直数你腊高祗树法护鹅珠吴水层层惯汲铜瓶秋漱月越山叠叠恒持宝杖夜鸣霜崇报堂中曾经当机领话赤城句下便肯竖点其头栖旧隐于荷湖洁孤行于尘表后半生履未出户二六时心无异缘满口白莲飞香通身杂华自礼允矣须菩提之标格卓哉优波离之仪型儿孙看有克家教化正宜勿倦蓦地克日以归根四众惊闻而泪雨真人十八界元空百骸一灵何所倚以火炬画此相旋拂之喝一喝云潼泉直与么来不为旁观助哀要使辉腾烈燄撺下火炬云齐看燄发寒灰为性闻菴主起棺喝一喝云性闻老大德尔生年八十经案霜清茶铛月皎居菴不出与世无萦谷易陵迁等是惟心净土寒来暑往寻常只念观音终养既有儿孙转身好箇时节万机寝削六用全收者里何欲何依那边自由自在灵床高广实相杳矣难窥华柩庄严幻骸恰可安置一尘入正受诸尘三昧起无妨举动愈见光辉以拄杖击棺三下云舁葬无阴阳地上从教水绿与青山为檀质上座火性空真火性火真空三百六十骨节节节通上崄峻八万四千毛窍窍窍彻下孤危檀质上座是你有如是威光点着便照天照地若肯自信我助汝喜便撺下火炬为非二关主封龛天上无弥勒地下无弥勒且道弥勒在甚么处掩龛云莫使外人知起龛藏身处没踪迹渔父栖巢没踪迹处莫藏身巡人犯夜直饶黄金为世界白银为壁落也未是透关人居处拊龛三下云十方薄伽梵一路涅槃门且从春色满园便请丹霄独步举火昨日雨今日晴灼然灼然弄假像真撺火炬云万里神光顶后相一槭百杂碎看伊四大五蕴何处有也俞昭禅师语录卷之五洪山俞昭允汾禅师语录俞昭允汾禅师语录卷之六住北京翊教寺嗣法门人上睿等编诗偈周注西剌史北旋赠别般若缘深一见真暖风和日对相亲此归凭豁金刚眼去看嵩华翠色新技尽悬河义未该入门一喝笑盈腮潼泉也合遭人怪错与周公说破来东吴延皋孝廉三绝小雨溼松花披衣巖下坐起身谢白云不觉莓苔破荳叶开新亩藤花烂旧棚庭分朝树色溪转夜泉声终朝看瀑流夜复坐空阁明月上高峰幽人不寂寞赠卞令之廉宪一会灵山法道亲利生权现宰官身三千里外擎香饭正使金牛笑转新补衮调羹信自优文情天宇至风流楚江宽阔行相订为与空王启壮猷赠孔月恒居士频来问祖意雪夕与花阴寡过无他伎修名但了心意消忘觌面疑失笑披襟松下时烹茗濡毫作孝箴赠孔魏公居士篮舆重至意翩翩满口平倾不涉诠况是鸿儒能慕道方期振起两宗传夫子达磨元一贯多门谬解岂其然人穷返本方堪语试看昌黎问大颠赠陈昙侯郑公常二居士调高人和寡二子信知音不有大儒口安明古佛心素行常格物卓立见垂箴剩有林泉美相期一放吟辛丑除夜示诸禅徒万峰深处结幽关道出常情用不悭松火一炉当岁尽总输我辈得真闲壬寅元日示众历木常年原未办纵多好日少他求出门闲向石桥步两派清泉抱寺流客普润菴镫巖文吏部同公郎允信右献过聚垂杨近冰绿千条最喜幽人冷挂瓢乞食江千容懒拙放参湖上问渔樵深山有社堪招炳今日相逢宛似陶风雨匡庐登未得好将真意论逍遥示诸行务山居家风别无络索厨库僧堂寻常矩矱放下笊篱提起木杓饭是米炊面是麦作茄看花开瓠连蒂落逐日生涯大好不恶悼解菴张新愚居士沙路环菴琐旧苔高山何梦不君来军持带有寒泉水忍向风前奠一杯悼张尔岁文学借语庭空影尚陪愁生细柳绿成堆也将一陌钱焚去日暮河风卷净灰鄂州夏伏不雨寄湛智水极暑难为画打眠江流稍引到池莲何人不爱山中寺日午时闻树里泉赠一菴居士游夏公则菴居士游赓臣两兄弟游家兄弟表人龙格外金提肯过从莫谓不情还打与出林正好话千峰客嘉鱼有怀檗菴法兄石床支倦水云间楖枥摩挲影自闲一宿凤凰峰顶夜也曾清梦到鱼山萋萋古道荷长鑱风落横江织暮帆独上幽巖仍打坐浪花平涌湿衣衫宿普度菴逢任仙孟词林水落江天净山城一水连正思过别浦相识有奇缘宿望名垂远斯文道借传好怀言不尽且共佛灯眠与苏菴豁菴大心分韵书怀得笻字作客多时宾似主竹炉炊茗解疏慵是非不上闲名牒去住难羁了事笻落日鸣蝉增旅况平湖秋水照衰容叠来清坐知何意午饭前头到夜钟宿李氏书馆东岭连嘉渚书声载草堂远山蓝泼几近水绿回觞里静门无钥沙宽月似霜我来勤下榻恰好值新凉客夜别友风雨留人又一宵别君烧烛度溪桥百钱买得舟人醉明日虽晴莫放桡陶溪过访戴小宋文学同广生兄山深春浅共驱车攻苦人真似仲舒侧理旧藏宣德制花时再到倩君书再过小宋郊居澹圃疏篱菊正扶秋香掠径好朋俱新诗半在黄梅里收尽奇峰入画图许衡叔尹兰友甸方秋试访寓东巖赋赠乘涨轻来一夜船快移行李就林边选官选佛名杂异观海观河见不迁几处弟兄团此日闲窗风雨忆当年摊书问我如何说为指秋空月正圆过访王报菴解元廿年师友梦相关鹤泽今看喜破颜曾忆截江风雨句手缄曾寄玉泉山寿王报菴南国人文合逊尊都来鹤泽讯寒暄疏经日暖花成巷爱客荷香水到门藜拥多男森树玉霜清两鬓健加餐长龄不借安期枣一粒真丹内久存题龙门寺壁涧道盘蜒上霜根结断霞鼓钟开佛地鸡犬静人家竹榻橙香雨松铛石火茶别山秋到叶轻重落平沙柬黄安植圣澹老师竹帘茅屋一身闲只为闲多复闭关怪底白云风不问仍来覆我藓苔斑寄怀秦茂林居士光黄奇胜昔曾探植圣松门至再三最爱清溪秦处士好山遍舍作精蓝寿郭些菴春日花香透水流补山晴色上眉稠七旬四海称元老一衲深林法比丘洁净躬行谁与等虚闲心境复何求古今多少存疑史检定精神日见优示死心道人夜行不许投明到正是出身转位时更把吹毛挥向上空轮无迹刃无亏付睿首座楚林法偈天山法道巍寰宇奕叶芬芳祖气钟十载求人今得子直承大统启纲宗坐润慈开士郭北静室放住闲心自不群石城精舍锁重云一声午磬高寒里雪路何人驻马闻付祚西堂慈裔法偈信知汝力能担荷是我寻常惯用伊会向深峰深处卓抽条成荫见施为留别禅喜非异依依杨柳采茶天又欲之吴问晓船七十二峰青正好归期多半在来年忆匡山伊菴禅师玉门擎出满壶冰向日开窗榻远朋笑指鄱湖千顷月当余莲社一枝灯与卞令之廉宪燕子矶头正遇时箭锋相拄句无私春江春色洵空阔大笑声先忘所知妙转大机超佛祖倒施密用度贤愚迦文尼父道无二全赖高高两手扶尹兰友嵩山甸方屏山覃谷育有郭茂行至山微雨洒高林同人枉屐寻有怀劳梦寐得聚感秋阴居僻容逃礼来稀苦索吟果然怡此道一宿可明心送友往天台先于镜水汲新瓶木叶飞黄打眼青桐柏仙踪华顶日归来说与弟兄听与孔则山居士拈来妙用凭好手授与则山意不轻向上古今无二路为人指点甚分明送友归里侵晓来言别孤笻出翠微反愁春色好偏引故人归共折河边柳谁分身上衣也当寻旧隐耕破白云肥寄五峰怡然师木落空山万虑忘病兼风雨度重阳宝林秋色隹无恙记许霜柑欲就尝胡内宁朱元公和前贤游洪山诗因步其韵选胜懽吟唱和随调高今古若同时春晴柔柳牵条绪云净归鸿见羽仪岁月俱从花里度宫商渐向遂中移会当境旷心忘处问取谁为造物师夏田寺作示宛然夏田江上寺绀殿耸云峰静夜涛声落长途客梦重高林巢老鹤古岸护神龙安得年丰稔常鸣说法钟宿洪初洲头柳菴层林青似嶂沙路识通津净绿摇龛影床头月色新再过耿氏书馆林下有高士重来话远情移篱宽菊圃听雨度书声江外峰千朵阶前月二更相期惟此道讵欲浪闲名持钵嘉渚憩张于海馆中胡为不自嬾六月暑行廛野巷逢人指深林借榻眠农经言可试圣学讲稀传幸遇箪瓢隐重论秋水篇寓去瑕阇黎旷菴作客江村里茅菴且共投淡烟浮远水秀色起平畴总似情无着非关苦见留门门斋欲赴何日定归舟岳菴苏菴豁菴以德为邻兼赠一偈绿树垂垂覆短溪一家东住两家西有时罢展莲华帙彼此忘言听鸟啼簰洲众居士求偈蓬门问络似山菴返照参差一水涵芳草渡头船子泊何分两两与三三壬子六月再到广贤与端公夜话赋此留别倒指十年说法曾幽怀未隔水层层青溪照影重来访白屋炊香取次应宿鸟林深归似舍炎宵话久冷如冰杂华书就秋随至斫额峰尖望一登客中连雨与端公言怀张常伯皮瑶庭适至不待晴来屐辗泥知因久客句无题沙村雨闹官过驿草树宵凉水到堤蓟北远书孤雁带江南隹话野僧提一瓢独往无深意旧结萝菴在郢西示死心道人越格堂堂悟处深自能死却圣凡心一肩济北家风峻竭力斯宗正在今示一念道人履道无过一念纯众中跃出见天真珠回玉转祖师意历历明明用到亲甲寅岁朝试作启户晨钟接响圆春来松色倍悠然高峰云拥千层磴古寺桥回两道泉佛祖并拈红燄雪王侯远逊绿萝烟因人不识唐朝塔指点梅花当拜年六日犹雪应是寒威重连朝六不收齐腰人鲜立拥涧客稀投炙火听春沸顽吟喜病瘳深山闲衲子曷羡有重裘雪夜围炉柬孔则山取性然松每夜阑深山不见有重寒砂锅煮烂石头汁品字龙膏火未残付野潜柱知藏风吹石裂与么来按过重关了不猜真实方堪行祖道头头止眼为人开马贲玉居士以笻杖见贻大宛笻何得遗来目未曛一寻刚少尺九节自生文指月晴无翳敲空响特闻好山随徙倚还可划秋云付闻思綮维那病眠佛法身心何处着也能自巳笑愚狂沙弥唤起无他炙一盏姜汤稳肚肠余病稍愈绍徙忽冒风热幸得汗晨起示彻徒树引泉声病觉安四山春好试行看必须汝弟芒鞋健去理东巖旧药栏寄怀抱法师半塘白水贮新月又种前湾柳一隄想对高云晴说法自将如意指莺啼寄怀别云和尚唱提祖道曾无倦同自南归住复开但与青松衡友谊关心还是水西梅漫作池上松花落人间事日非斫林迁虎卧步岭喝云飞世乱先还拙名浮可息机病余闲镜影犹喜对晨晖赠恰菴居士刘是玉七十懽登选佛场心空及第好能强随随恰恰别无妙丈室何容置一床付则文磷书记示凝虚益先师徒人情日下思前哲法运垂秋倚大僧接待不嫌云水广胜他九上与三登刘济孝廉以诗见访依韵答之豁尽南来山水眼更逢萧寺岂徒然一窗风雨声摇梦半壁图书影伴禅宇内今知名未老天涯独信句重妍高冠大别长相对与子删霞挽月镌梦归竟陵家惊移住惟添井竹喜成藂可荫门老母扶将霜雪影为儿拂去水云痕寄怀云水居士毛子霞旧仪部地老天荒只着书延陵肝胆孰能如种松别院思招隐六月新凉动草庐自提蜡屐遍名山幕府才高旧梦删黄鹤不飞红树底野情常寄翠微间寄怀素巖傅兄柴门虽设画常开别岫飞云入望来近日光黄峰色好武林春到亟须回赠耿二户部公府蕉叶离披醒蝶梦榴华烂熳点苔痕东林社里虽寥落三笑余音听尚存柬耿远情文学点易先应瘳癖病解庄别自有精神感君下榻成知巳延我来山作主人智泓尼日诵华严偈以示之华藏海底穿针孔绣出鸳鸯看有谁五十三人没意智大家赚箇善财儿买石得云饶不是华山山顶骨亦非鬼斧削鸿蒙一钱博得千峰色喜见龙吟出袖中夜读鲁论至颜回章桐华月影疏愧读古人书孰以回为死谁从子所居箪瓢流岁月风雨坏门庐师弟存知巳斯文未丧子柬嵩杲古寺宵寒发素琴高梧露滴答空音怀人海国鸿无影作客天涯岁渐深杖策拟寻芳草径披云更选绿萝阴出门几度犹回首为尔长年共此心赋沖云鹞眼底秋声惊到树好风不借翼偏牢凌虚始见孤标格在野何殊众羽毛岂为牵群常落影肯随轻举尚回翱儿童那解骞飞意拍手惟论燕雀高基隆山礼无念有禅师遗像塔竖别峰影在兹楸杉秋满碧参差苔荒古砌虫啼冷烟锁闲龛月上迟机里无言全杀活骂中有药丧情痴比来此道多文藻拜起怆然长忆师题五峰寺壁我悦山中住栽成五岭松种田秋博饭说法午鸣钟遶屋流清涧长吟醒睡龙举头云影外明月上高峰赵公远夏言读书紫云山秋光寸寸写幽奇别业深云护作篱白日山中天地老清宵月下弟兄宜图书代主先留客花木因人亦笑时近得好峰堪置我免从风雨起遐思怀国清昙兄能仁无兄二和尚昨书云其丹丘隐又转剡溪走一回好镜新机酬唱尽明春定到楚山来赠桐巖静主三十余年住此山渠侬意气果能闲支笻且趁月明夜种得青松耐老看喜秦公蘧文学至山天台卓出万山中君到山头秋正红为问十年得力句夜深清露滴枯桐示湛维那草菴忽卸琉璃瓦万丈深寒彻底穷独有梅华知此意一枝斜放短墙东示学副寺大统纲宗须识句多年古灶冷重搘家风切莫嫌疏澹想像杨岐乍住时岁朝示众年头佛法无多子拄杖抬头又见春莫谓青山能放嬾青山惯肯笑闲人怀宝安去兄和尚钖山华里寺别忽逾三年默坐枯肠响还思第一泉示喻君华赤城深固谁能到到者应须息万端归去逢人直举似从教平地起波澜赠解菴居士林间常听说张三无事于心只放憨今日相逢重接过深山应许结萝菴寄怀玉泉东旭师闻将葛叶来炊釜赖得泉声可息机岁晚宁无风雨倦山寒徒有梦魂飞雪天示诸禅者寒寒寒胡僧两耳带金环草鞋踏破赤脚走那许闲名落世间寒寒寒古庙香炉灰冷残大意西来觅不得推出神前酒台盘寒寒寒万壑千巖行路难五九尽日春自至碧眼黄头带笑看示楞侍者春无三日晴独坐两眉横拄杖抽枝后法堂前草生悼圆鉴居士耿三兵宪秦越官尊致隐迟柩回始获拜灵祠伤心最是双溪水耳畔声寒下哭时付运机璇记录山居杂咏百卉青青二月春梨华绽处只如银雨晴随意经行入万树寒香拥一身不嫌眼冷眉撑月且放篱荒水过林新竹才成低户影晓云惯作覆巖阴一日天晴两日雨藤华未摘巳春阑枝头小鸟声如渴报我西谿欲放完芳草离离覆石根无端终日雨烟屯时人那解飞龙处轻作寻常埜水论翠壁如屏启户前落华晓砌石幢边钵盂有口平吞尽折脚铛中栗棘圆天涯身寄绿萝菴雨过群峰似泼蓝几点客云归远岫杜鹃声里忆江南阁笔聊成他日史灰心犹忆去年梅鹤鸣阶下吟初稳华压枝梢梦正回深林无暑倍精神石上披云忆古人长啸一声天地裂不知何处着浑身荷华开尽紫荆开无事闲行上古台日暮路长骑马走利名谁放入出来南山云起北山头王老东村笑不休白荳华开天又雨今年秋胜去年秋扇子芭蕉自剪为幽居是事获便宜秋心不在梧桐上叶落空庭晓未知石田数亩刈方休不上高峰即负秋红叶几家村影乱穿来一串杖头收幸有残霞笺寄远堪从鴈语识行藏一时道大名还老高枕山隈水更香双桂香飘几叶孙撩天鼻孔漫寻真皮肤脱尽无多子始信渠侬意气新霜作须眉纸作衣德凉巳较古人非几回坐落山尖月不觉疏烟湿翠微苔径斜晖侵钖影石床华雨放闲身敲空作响翻成拙道在何方此日贫都知傀儡倒棚休宇宙劳劳事更悠洞口纵无黄叶出灵源端在古溪头三更还自煮云芽挂壁青灯照影斜手接南星忘把盏为伊一伴惜年华地炉烟稳火犹红坏衲情深肯伴穷几处寒声惊落木故人千里自同风老屋三椽仅盖头春泉脉脉遶床流白云不放青山嬾出入松门意未休横钩新月较眉粗曾照华亭江上夫夜静纶斜霜坠饵竿头跃出化龙鱼闹市城中热万端数来相对眼同寒问余祖意秋江上一曲渔歌过远滩自棹轻舟自扫除清晨迓我过松庐一湖秋水当门碧大富还他长者居莫待身闲事始休干坤终不置闲邮直须剔起眉毛看大地山河一指头莫谓吾宗法社寒东西各住好峰峦闲行指点松千树特过平分月一团俞昭禅师语录卷之六