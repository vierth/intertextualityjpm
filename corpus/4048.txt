梅仙观记梅仙观记梅仙事实仙坛观道士杨智远编昔梅仙君河南寿春府人名福字子眞乃西汉成帝时受命洪州南昌县尉居官清节志厌浮华每以恤民爲念未尝加鞭朴于民时值王莽作乱僭窃神器王凤专政浸盛灾异数见群下莫不言福不忍天下生灵坐于涂炭乃奋忠义之气上灾异书以陈治乱书曰臣闻箕子佯狂于商而爲周陈洪范叔孙通遁秦归汉制作仪品夫叔孙先非不忠也箕子非疏其家而畔其亲也不可与言也昔高祖纳善如不及从谏若转圜听言不求其能举功不考其素陈平起于亡命而爲谋主韩信拔于行陈而建上将故天下之士云合归汉争进奇异知者竭其策愚者尽其虑勇士极共节怯夫勉其死合天下之知并天下之威是以举秦如鸿毛取楚如拾遗此高祖所以无敌于天下也孝文皇帝起于代谷非有周召之师伊吕之佐也循高祖之法加以恭俭当此之时天下几平繇是言之循高祖之法则治不循则乱何者秦爲无道削仲尼之迹灭周公之轨坏井田除五等礼废乐崩王道不通故欲行王道者莫能致其功也武帝好忠谏说至言出爵不待廉茂庆赐不须显中是以天下布衣各厉志竭精以赴阙庭自衒鬻者不可胜数汉家得贤于此爲盛使武帝听用其计昇平可致于是积尸暴骨快心胡越故淮南王安缘间而起所以计虑不成而谋议泄者以众贤聚于本朝故其大臣势陵不敢和从也方今布衣迺窥国家之隙见闻而起者蜀郡是也及山阳亡徒苏令之羣蹈名都大郡求党与索随和而无逃匿之意此皆轻量大臣亡所畏忌国家之权故匹夫欲与上争衡也士者国之重器得士则重失士则轻诗云济济多士文王以甯庙堂之议非草茅所当言也臣诚恐身涂草野尸并卒伍故数上书求见辄报罢臣闻齐桓之时有以九九见者桓公不逆欲以致大也今臣所言非特九九也陛下距臣者二矣此天下士所以不至也昔秦武王好力任鄙叩关自鬻缪公行伯由余归德今欲致天下之士民有上书求见者辄使诣尚书问其所言言可采取者秩以斗升之禄赐以一束之帛若此则天下之士发愤懑吐忠言嘉谋日闻于上天下条贯国家表里灿然可睹矣夫以四海之广士民之数能言之类至众多也然其俊杰指世陈政言成文章质之先圣而不谬施之当世合时务若此者亦无几人故爵禄束帛者天下之砥石高祖所以厉世磨钝也孔子曰工欲善其事必先利其器至秦则不然张诽谤之网以爲汉欧除倒持太阿授楚其柄故诚能勿失其柄天下虽有不顺莫敢触其锋此武帝所以辟地建功爲汉世宗也今不循伯者之道迺欲以三代选举之法取当世之士犹察伯乐之图求骐骥于市而不可得亦以明矣故高祖弃陈平之过而获其谋晋文公召天王齐桓用其雠无益于时不顾逆顺此所谓伯道者也一色成体谓之醇黑白杂合谓之駮欲以承平之法治暴秦之绪犹以乡饮酒之礼理军市也今陛下旣不纳天下之言又加戮焉夫䳒鹊遭害则仁鸟争逝愚者蒙戮则知士深退闻者愚民上疏多触不急之法或下廷尉而死者众自阳朔以来天下以言爲讳朝廷尤甚群臣皆顺承上旨莫有执正何以明其然也取民之所上书陛下之所善试下之廷尉廷尉必曰非所宜言大不敬以此卜之一矣故京兆尹王章资质忠直敢面引廷诤孝元皇帝擢之以厉直臣而矫曲朝及至陛下戮及妻子且恶恶止其身王章非有反畔之辜而殃及家折直士之节结谏臣之舌羣臣皆知其非然不敢争天下以言爲戒最国家之大患也愿陛下循高祖之轨杜亡秦之路数御十月之歌当效无逸之戒除不急之法下无讳之诏博弗询之谋及疏贱令深者不隐远者不塞所谓辟四门明四目也且不急之法诽谤之微者也往者不可及来者犹可追方今君命犯而主威夺外戚之权日以益隆陛下不见其形愿察其景建始以来日蚀地震以率言之三倍春秋水灾妄兴比数阴盛阳微金铁爲飞此何景也汉兴以来社稷三危吕霍上官皆母后之家也亲亲之道全之爲右当与之贤师良传教以忠孝之道今乃尊宠其位授以魁柄使之骄逆至于夷灭此失亲亲之大者也自霍光之贤不能为子孙虑故权臣易世则危书曰无若火始庸庸势陵于君权隆于主然后防之亦无及已又言国舅王慢事帝俱不纳复建三统书曰臣闻不在其位不谋其政政者职也位卑而言高者罪也越职触罪危言世患虽伏质横分臣之愿也守职不言没齿身全死之日尸未腐而名灭虽有景公之位伏枥千驷臣不贪也故愿壹登文石之陛涉赤墀之涂当戸牖之法坐尽平生之愚虑无益于时有遗于世此臣寝所以不安食所以忘味也愿陛下深省臣言臣闻存人所以自立也壅人所以自塞也善恶之报各如其事昔者秦灭二周夷六国隐士不显逸民不举絶三统灭天道是以身危子杀厥孙不嗣所谓壅人以自塞也故武王克殷未下车存五帝之后封殷于宋绍夏于杞明着三统示不独有也是以姬姓半天下迁庙之主流出于戸所谓存人以自立者也今成汤不祀殷人无后陛下继嗣久微殆爲此也春秋经曰宋杀其大夫谷梁传言其不称名姓以其在祖位尊之也此言孔子故殷后虽不正统封其子孙以爲殷后礼亦宜之何者诸侯夺宗圣庶夺嫡传曰贤者子孙宜有土而况圣人又殷之后哉昔成王以诸侯礼葬周公而皇天动威雷风着灾今仲尼之庙不出阙里今孔氏子孙不免编戸以圣人而歆匹夫之祀非皇天之意也今陛下诚能据仲尼之素功以封其子孙则国家必获其福又陛下之名与天无极何者追圣人素功封其子孙未有法也后圣必以爲则不灭之名可不勉哉帝亦不报于是有归休之志乌乎所谓臣之于君再三谏而不从则逃之此岂虚言哉遂解衣挂冠东都门纳官弃妻子去九江恐国舅摄之易姓名爲吴门市卒以保其身厥后求师慕道访山採药多隐名山广谷之间尝与张留侯子房执版唱无生曲以快其情也访鴈荡诸山即会稽之南也游南闽入支提山修鍊数年未就爲尼所触愤然曰灵丹九转愈久愈精何厌成功之晩遂入仙霞山即武夷之东也徬徨乎无人之境逍遥乎尘埃之外猿啼古木虎啸幽岩有竹曰瘦腰有草名黄芽灵苗异种杂然莫能尽识遂依岩结庵坚心苦志辟谷餐松慕学神仙积有年矣每望闽越间有紫气颇异复往建城立坛修鍊未几一日山色溟蒙烟霞满室瑞气浮空紫云盖覆于山顶天乐嘹喨有一神人语福曰空洞仙君至须㬰仙乐近仙君临福拜而迎之仙君曰念子学道志坚吾故下临授汝外烧内鍊还返大丹之法九老仙都济世之文汝可择名山依法修鍊方得成仙言竟而梅君谢焉彩云散空天乐自鸣仙君乃隐隐而去梅君精视天文数日下山行济世之法无不灵验初至鸡笼山修鍊被尸鬼相魔次至毛竹洞夜梦神人曰此山非先生修鍊之所遂入演仙山修鍊又爲野火所烧继往玉华山修鍊昔神人居焉方欲修鍊而羣贼四起次至乌石山修鍊樵妇触之梅君叹曰道缘浅薄障魔羣起遂再行济世之法数年至剑江西岭修鍊一日祥云瑞气覆于山巅开房视之乃道师空洞君降梅君拜而迎之告道师曰弟子恭依师旨广行济世之法游历名山修鍊多爲魔苦适至于此道师曰汝之道缘在飞鸿山也再授汝八神却魔灵丹乃召二光童子控赤𩦲白马于山前君可急乘马领童至飞鸿山精修成功之日吾当举汝使汝骨像同昇也言讫道师隐于云中梅君遂乘马领童至飞鸿山卓庵修鍊千日神游体外丹光烛天而道成矣遂开炉出丹一丸祭天天神收之一丸祭地地神护之一丸自服服讫拜谢天地毕地神奏于三官三官奏闻天阙言西汉梅福成道于飞鸿山梅君乃乘白马领童欲回九江二童马前抚掌吟诗隐于山溪巨石之下须臾红光射日紫雾漫空甘露天花一时飞降云中仙乐嘹喨金童持节玉女执旛力士控鸾侍仙捧诏向梅君曰天阙诏下令汝乘鸾上昇梅君拜谢天恩弃马乘鸾昇天而去白马坠于水中自后飞鸿山号曰梅仙山是也山之西有坠马州三十里有遗鞭蓍山山之下有登仙里山之东溪有逃童石骖马渡山之侧有甘露源山之后有天花岭石上有花迹自后乡人号曰癞石岭是也至今丹光隐伏犹存山根有梅君道院崇奉香火自后浮屠占之爲居址弃仙像塑佛像改名观音院将梅仙像移入开山堂安奉郡之民相传只唿梅仙院不从其额其院中有护法五圣公显灵立庙院侧人只唿作梅君庙梅君同其名乃仙圣迹也自汉至今厯二十二丙寅矣自元始中至今贞元二年丙申计壹千二百五十九年不泯矣时依建宁府梅仙堂传本彼有梅山鍊丹之所故云尔梅先生碑唐浙江东道观察判官检校戸部郎中兼御史中丞赐紫金鱼袋罗隐撰汉成帝时纲纪頽坏先生以书谏天子者再三夫火政须去而剑履间健者犹数百位尚不能爲国家出力以断佞臣头复何南昌故吏愤愤于其下得非南昌远地也尉下僚也苟触天子网突倖臣牙止于殛一狂人噬一单族而已彼公卿大臣有生杀喜怒之任有朋党蕃衍之大至于出一言作一事必与妻子谋苟不便其家虽妾人婢子亦撄挽相制而况亲戚乎况骨肉乎故虽有忧社稷心亦噤而不吐也乌乎宠禄所以劝功而位大者不语朝廷事是以天下有道则正人在上天下无道则正人在下予读先生书未尝不爲汉朝公卿恨今南游复过先生里吁何爲道之多也书梅先生碑阴大山萧山明丰城梅仙山道观有梅先生碑唐诗人罗隐文也昨观与碑俱燬道士熊应祥叶力鼎新之碑再立友罗永之来委予书之问之曰君昭谏远孙扬前文人文勤如是爲楷书竟思汉事追叹之乌乎天欲福漠之天下故生一福之贤畀之汉弃天福乃弃人之福两自弃是自祸也金铁交飞天无如汉何老凤变妖汉亦无如新之移汉何乌乎失士则亡得士则存存以从诤亡以玩言壮哉气节贯于干坤视我泥土藏我玙璠辞汉去坐隐吴市门驰迹仙路诉情帝阍泯泯者刘长空无痕永永者梅徧祠共尊祠碑可灰仙道不燔青瑶重镌可字可扪昭谏有知醒如氷魂子眞如生日月不昏书梅先生碑后小山萧泰来读昭谏碑非惟得先生心抑增先生气今梅坛在处有之尊其人故多其祠苏长公有云神在天下如水之在地中无所往而不在耶宋勅诰尚书省牒中书省奏尚书省送到祠部奏据太常寺状准送下鎭南军奏状据丰城县申勘会到宣风鄕南岐里梅仙坛观委是国家逐年祭醮每遇水旱人民祈祷皆有感应委得诣实州司检会昨据梅仙坛观道士杨智远状本观元系汉朝梅福遗迹之所古坛丹井庵基见存观宇已是汉代兴建名垂典祀乞奏闻赐眞君名号州司所据前项申述切以福之伟节忠论布在史策可考而见晚避逆莽弃妻子去九江全性吴市门世传以爲仙今遗迹具存观宇严饬水旱疾疠有祷即应伏望特赐宠号以称远民祈报之意会到本州自来只称唿梅眞人当寺参详汉朝梅福眞人加封申候指挥本部今据太常寺状伏候勅旨加封牒奉勅梅福在汉之际数以孤远极言天下之事其志壮哉晩而家居读书养性卒于遗俗高蹈世传爲仙今大江之西实存庙像祷祠辄应能泽吾民有司上闻是用钖兹显号光灵不泯其服朕恩宜特封夀春眞人牒至准勅故牒尚书礼部勘会近据尚书省送下录黄镇南军丰城县梅仙观汉朝梅福勅特封夀春眞人其勅牒令本观收掌及差官往彼精䖍祭告及造牌额安挂已符本处具已施行及收管勅牒文状申省去讫今来多日未见回申须议催促镇南军主者详前去今来符内事理疾速囘申不管准前稽迟符到奉行洪州元丰五年八月二十三日准本年七月二十九日太常寺牒准尚书礼部符准元丰五年七月十八日尚书省送下画黄中书省奏尚书省送到祠部奏据太常寺状准送下镇南军奏状据丰城县申勘到宣风南岐里梅仙坛观委是国家逐年祭醮每遇水旱人民祈祷皆有感应委是诣实州司检会昨据夀圣梅仙观道士杨智远状本观元系汉朝梅福遗迹之所古坛丹井庵基见存观宇乃是汉代兴建名垂典祀乞奏闻赐眞君名号州司所据前项申述切以福之伟节忠论布在史策可攷而知晩避逆莽弃妻子去九江全性吴市门世传以为仙今遗迹具存观宇严饰水旱疾疠有祷辄应伏望特赐宠号以称远民祈报之意会到本州自来只称号梅眞人当寺参详汉朝梅福眞人加封申候指挥本部今据太常寺状伏候勅旨今月十四日奉圣旨如前应有合行事件检会旧例施行奉勅如右牒到奉行前批已降勅命封号讫七月十八日未时付礼部依圣旨指挥施行仍关合属去处太常寺主者详画黄指挥应有合行事件疾速施行符到奉行牒到请详前项尚书礼部符内圣旨指挥施行者勅梅福在汉朝之际数以孤远极言天下之事其志壮哉晩而家居读书养性卒于遗俗高蹈世传爲仙今大江之西实存庙像祷祠辄应能泽吾民有司上闻是用钖兹显号光灵不泯其服朕思宜特封寿春眞人洪州所准尚书礼部符内详画黄指挥差官往丰城县寿圣梅仙坛观精虔祭告勅封寿春眞人及造牌额安挂其所降到勅牒令本观收掌讫具已施行收管文状申省者右具上件牌额州司制造用金贴字号已于今月十九日了当交付本观道士归观及差人赍祭文一道前去外帖丰城知县张长官仰照会候到依时尚书礼部符内前项指挥速便前去本观精虔祭告及安挂牌额讫具事状申州勅朕向巡狩于南国以豫章爲东朝母后率掖庭而行舟楫冒风波之险凡所经涉必有护持爰钖褒恩以答神贶洪州丰城大江北岸梅福昇仙坛观夀春眞人正谏不用高名独存悯汉室之不纲去吴市而不返旣严祠馆亦赐封名兹复益于美称盖少敷于新渥其歆异眷用慰平生可特封寿春吏隐眞人奉勅如右牒到奉行题咏梅先生赞梅仙子眞补吏南昌去求假传爰贡皁囊指世陈政厉志竭精美高绌秦斥凤伸章谓当察景亡失其柄允矣多士爲国重器众贤聚朝人斯畏忌何以徕之道在砥砺䳒鹊遭害仁乌增逝毋爲按图求骥于市爰述孔裔宜后成汤绵嘉崇德自我推明由凤及莽遂解汉纲防之无及吾言有征逝将远游乘云帝鄕题梅仙馆孟水部仙界路遥云缥缈古坛风冷叶萧骚后来岂合言淹滞一尉昇腾道最高梅先生故居黄太史吴门不作南昌尉上疏归来朝市空笑拂巖花问尘世故人子是国师公寄梅仙观杨道师苏黄门道师住在眞人峰欲往见之路无踪去年许我入城市尘埃暗天待不至莫往莫来劳我心道书寄我千黄金蠒衣肉食虑谋短文字满前看不见口传指授要有时脱去罗网当见知梅翁汉朝南昌尉手摩龙鳞言世事一朝拂衣去不还身骑白麟翳红鸾我今虽复堕尘土道师何不与我语他年荣足投名山相逢拍手一破颜题梅仙馆杨次公天下人心爱至忠天心还与世人同自生羽翼三清去不独丹砂九转功汉代变名游越国道家遗像立萧公石坛正是飞昇处老鹤一声松桧风题梅仙观洪龟父炎灵夫其御四海无安税乌乎梅南昌脱屣元始嵗小臣披肝胆宫掖事严秘上书竟渺茫弃掷江湖外一朝厌蜗角万里寄鹏背向来杀青上此事美无对到今瑶池地风露翔孔翠仰瞻神界游干载想生气愿爲龙鳞婴勿学蝉骨蜕题梅山陈阐先生吏隐寄南昌千里来寻物外鄕汲水尚怜春井渫藏丹犹发夜坛光鹤归华表人何在犬吠深云日自长我拟重来访遗迹手搘笻杖少徜徉题梅仙馆朱令粹书投北阙言无用吏隐南昌寄此间身陟九霄归紫府名垂千古寄青山夜坛星斗谁瞻仰晓殿云烟自往还几叠高峯人罕到分明眞境异尘寰乙卯祷雨梅坛严令大隐清名格帝阍眞人新宠粲王言南昌补吏官虽小北极通班道更尊谏疏不容强汉室仙风聊复傲吴门我来物色朝元处山遶星坛水遶村题梅坛临川令封事悠悠即挂冠苍烟古木锁空坛当时不识蓬莱客祗作南昌一尉看题梅仙观尝读子眞传掩卷屡长叹如何忠正资适在元成间危言论时政条畅穷根源直节破姦胆愤气冲儒冠上书辄报罢九九惭齐桓是时公卿辈曾不爲厚颜雄文灿方册至今日星攒深机识祸福拂衣九江千一朝弃妻子变姓抱吴关位卑而言高自古爲尤难斯人能保身出处何其艰繄子偶得邑驾言謁仙坛坛侧千丈松凛凛清风还寿春下新诏高蹈翠琰刊壁间罗隐记中理极可观当年康乐公游览逼名山云何此佳蹟未被金石言眞人久怅望伫看西飞鸾题梅仙观马内翰汉纲解宏纽国命移权臣太阿有神锋顚倒柄在人公卿虽满前有语各自吞张禹爲帝师此是祸乱根天子辟左右决机在一言不爲社稜计祗乞儿女恩上方斩马剑当时负朱云谷永对直言天庭策灾氛阴谋助元恶归咎昭阳嫔豺狼自此纵白昼当路蹲先生当是时上书叩帝阍耿耿祸福语皎皎星与辰天门锁九重一门万夫屯小臣江湖心何由达至尊贼莽果盗国忠烈遭烹焚先生变名姓爲卒吴市门浮云去无踪世人以爲仙蓬山在何处此事且勿论但爱清风高凛凛久益新我来拜遗像旧宅荒基存元丰发新诏玉牒封寿春老松益劲色嵗饱霜当痕直上绝顶坛天风吹衣巾细读壁间书颇喜罗隐文恨叹有鲠语使我气益振回视饱食徒茫茫如埃尘寄题梅坛御史蒋昔我承乏江西官豫章圣迹无不观如何复有此遗恨独我不到梅仙坛梅仙坛在丰城界眞风爽气埃尘外当年补尉向南昌才誉虽高官未大汉成帝时纲纪坏先生谏书至于再前擢王章矫曲朝戮及妻子仇党快羣臣知非不敢争遂令天下言爲戒乌乎此语诚甚危讥切权强何慷慨借令触突倖臣牙噬一覊单未爲害公卿大臣噤不吐彼爲私谋安足怪正人在下吁可悲变名吴市复谁知元丰勑书爲旌表故庵丹井存遗基寿春眞人钖显号称其高蹈与俗遗先生虽不遇于昔而遇于今蒙奖饬令丞作书誉忠直潜德幽光燀无极题梅山天师张作尉南昌日投书北阙频忠言不悟主直节耻爲臣汉室多灾异吴门念隐沦挂冠忘宠辱蒙袂出埃尘虹屈英雄气鸥羣自在身永怀三洞诀高谢九江春择地开仙馆看云剪寿巾玄台秋步月虚室夜凝眞无梦生芳草留年养大椿碧茸香不断青马性偏驯太液刀圭就中黄道路新武夷空坠马郁木竟栖神绛节虽朝帝灵波尚济民一石传旧史千古事严禋瑞气生仙药清风付羽人坛遗金鼎像井锁玉华津地接洪崖府溪通剑水滨鹤归云抖擞龙起石鳞皴已悟身爲患元期德有邻青山不忘我今日是天亲题梅山范仁仲袖凛摧姦剑拂霜奈何不报疏三章南昌一尉孤忠日西汉诸王百沸汤便觅赤松爲伴去何求青史把名扬想疑九转丹成后愤吐精裹诉玉皇说到神仙事渺茫寿春亘古此灵场松边白隐千年鹤岭外红拖几夕阳霞驭月寒时弄影斗坛风冷夜闻香先生不必眞人号自与干坤共久长题梅仙观陈藏一进了忠言隐姓名万年香火此山灵可怜沉醉功名者血染咸阳唤不醒题梅坛左蜀王梅尉孤忠揭芳名千古传官卑奚意隐心正即神仙敢谏忧时切爲臣愿主贤旌阳称令尹对峙是丹泉题梅仙坛清江刘吏隐清风几百年长松脩竹满坛前汉皇若听三书谏未必先生便肯仙题梅坛火德中微否未倾朝阳一疏凤先鸣如公忠论能旋听彼莽姦谋未可成万古仙名香宇宙几人遗臭腐公卿至今风吼松声怒似爲先生诉不平王朝喑仗马夕笺天汉事于今已几年一片孤忠应尚在定须耿耿斗牛边宿梅仙坛夜宿梅坛境山寒万籁空无才供吏隐有梦忆仙翁石齿含残雪松髯奋急风灶烟如可䑛跨鹤问鸿蒙题梅坛钟訧万松护岭与天齐中有眞人旧隐栖井冷尚留丹汞暖坛高近拜斗星低回思汉事成惆怅浪费今人爲品题我欲从之无路去同昇不似许仙鸡胡发忠肝一点炳如月世事难将道眼看驾取云軿昇斗府惟遗巖壑拱仙坛游梅坛有感临川吴小立仙坛挹斗箕着身高处觉天低南昌吏隐清风在唤醒时人局面迷赓梅山壁间韵古旴邓愧我身名堕褐冠无因安得到仙坛子眞虽隐名难隐万古高风凛凛寒题梅山东嘉赵一隐吴门访此山深怜汉鼎尚多艰片言倘得回天听未必仙名满世间题梅坛曹仙家汉代梅君此鍊丹古坛翠驳藓花斑目穷鸟道青天远榻转松阴白日闲烟隔楼台分象外风吹钟磬落人间不知乘诏冲昇后几度飞鸾到旧山新昌张上疏归来日已西山中旋制薜萝衣谋身岂爲金丹祕去国应知火祚移风露满林蝉几蜕松杉遶屋鹤孤飞瓣香仆仆非公愿自有忠诚天地知古树枯藤知几年衣冠来此岂徒然波涛平地难囘首风雨深山旦熟眠吾道有灵终用世此心无愧可通天功名分定从吾好未许驱驰效执鞭立春寄梅坛杨逸老范太中仕路蹉跎又见春区区深厌走红尘未能解脱无穷事长忆逍遥自在人瓦缶汲泉朝灌药羽衣蒙露夜朝眞洒然物外清虚境唿吸淳元养气神题梅坛毛庆甫云悦楼萧泰来楼立梅峯最上头日随元气与浮游道心快活云心似飞去飞来得自由一收二百里间云诗几琴窗总向君独乐何如同乐好阑干欠着老夫分题梅山云悦楼约山朱和衣高卧白云堆门倩云封不妄开留向山中自娱悦莫教一片出山来自堂陈白衣苍狗无情物翻手悲懽变古今输与道人长快活看渠起灭不关心后林李云本无心悦者谁华阳去后少人知欲分半席无因到一片飞来是覔诗蜀人王一生活计一身闲日与白云相往还五百年间知此味华山去后到梅山林隐罗曾读杨诗识懒云只今云悦即云孙龙无怒色常归匣鹤有懽颜独守门春态乐寻吟客伴心闲喜共野人言要知出岫晴方好楼外蒙蒙烟雨昏初堂胡世人之所悦多在纷华间毛仙得趣处白云满青山飞楼俯空旷登眺长怡颜迹与云俱高心与云俱闲八极梅眞人乘云相往还我亦懒出岫时归坐云关清吟抱幽独何当共凭阑崔次周仙人好楼居天上多琼楼祥氛结紫炁磅礴常周流道人仙之裔居然梅山头山头耸百尺日与云从游静嘿观内景缭绕云气浮轩豁挹西爽天净云影收倚阑畅今情笔砚云烟稠领客谭又玄满吸云腴瓯不用分半间盘结任相谬怡然自可悦澹然亦何求悦则动静随唿吸听去留我欲乘之叩太虚相与上下追仙斿鞭鸾笞凤汗漫去下视八表挥斥凌九州钟訧我匪悦云云悦我云兮与我一无心知君只爱云中隐不肯出山无处寻李君式无心出岫道人闲身在虚无飘缈问可惜云霓人在望卷将云雨入梅山题梅山薛修竹薜荔坛高秋十分汉时笙鹤杳无闻平明一觉西风梦吹落人间半是云