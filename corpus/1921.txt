玉堂嘉话提要钦定四库全书子部十玉堂嘉话杂家类三提要等谨案玉堂嘉话八卷元王恽撰恽有承华事略已着録是编成于至元戊子纪其中统二年初为翰林修撰知制诰兼国史馆编修官及调官晋府秩满至元十四年后入为翰林待制时一切掌故及词馆中考核讨论诸事始于辛酉终于甲午凡三十四年之事所记当时制诰特详足以见一朝之制如船落至祭文太常新乐祭文之类皆他书所未见他如记唐张九龄李林甫告身之式记平宋所得法书古画名目宋聘后六礼金科举之法以及论宣谕制诰之别据栁公权跋知唐时已有广韵辨米芾之称南宫以曽官太常记秦桧家庙之制摘颜真卿书出师表之伪谓金史天文志出于太史张中顺与张徳辉述塞北之程刘郁述西域之事皆足以资考证而宋辽金三史之议尤侃侃中理其中如论日月五星则不知推步之法谓古妇人无谥则不知声子文姜之例论六帖则勦袭演繁露论野合则附㑹博物志皆为疵累唐六典女伯女叔一条二卷五卷再见亦失检校然大致该洽不以瑕掩全书已收入秋涧集中此乃其别行之夲也干隆四十六年十月恭校上总纂官纪昀陆钖熊孙士毅总校官陆费墀序玉堂嘉话序中统建元之明年辛酉夏五月诏立翰林院于上都故状元文康王公授翰林学士承㫖已而公谓不肖恽曰翰苑载言之职莫国史为重遂复以建立本院为言允焉仍命公兼领其事时不肖侍笔中书两院故事凢百草创经营署置略皆与知其年秋七月授翰林修撰同知制诰兼国史院编修官方帝泽鸿龎赉及四海诰命宣辞颇与定撰再閲月蒙二府交辟不妨供职兼左司都事自后由御史里行调官晋府秩满复入为翰林待制时则有若左丞相修国史耶律公承㫖霍鲁忽孙安藏前左辖姚公大学士鹿菴王公侍讲学士徒单公河南李公待制杨恕修撰赵庸应奉李谦不肖虽承乏㡬于一考其获从容侍接仰其祖宗对天之鸿休圣训无穷之睿思皆闻所未闻者至于文章髙下典制㳂革朝夕餍饫所得亦云多矣今也年衰气耄尽负初心因䌷绎所记忆者凢若干言辑为八卷题之曰玉堂嘉话其或灯火茒堂之夜尊罍心赏之间吐嘉话于目前想玉堂于天上鸣息有时盛年不再良可叹也然昔人有宅位钧衡不得预天子私人为恨顾惟此生不为未遇用藏家柜以贻将来至元戊子冬季二日前行台侍御史王恽谨序玉堂嘉话卷一钦定四库全书玉堂嘉话卷一元王恽撰大元中统二年秋七月恽自中省详定官用两府荐授翰林修撰其宣词云行已无忝博学能文顾超絶之逸材足铺张于伟蹟宜司纶命以賛皇猷可特授翰林修撰同知制诰兼国史院编修官当振斯文以宣朕命其修撰雷膺词云昔年诗礼已闻鲤过于庭前今日丝纶复见凤毛于池上二词㕘政杨公笔也既拜命谒承㫖王公于寓馆公曰唐人题名记为三千佛名经其充词臣者即为一佛出世国家文治伊始汝等首膺是选于士林有光矣八月上都文庙告成公命某官作释菜诸文颇立论其间公曰如此文字有称功颂徳而已又云作文亦有三体入手当如虎首中如豕腹终如虿尾虎首取其勐重豕腹取其楦穰虿尾取其螫而毒也此虽常谈亦作文之法也初公既草诸相宣辞通作一卷实封细衔书名上用院印付恽呈省问焉曰白麻盖自中出今实封防其漏洩亦唐人锁院之意也其立史院奏帖有云自古有可亡之国无可亡之史兼前代史册必代兴者与修盖是非与夺待后人而可公故也公又亲笔作史大略付恽如帝纪列𫝊志书卷帙皆有定体其传须三品有显烈者立又云太史张中顺金一代天变皆有纪录就此公未老可亟与论定亦是志书中一件难措手者窃念太史公讳鹗字百一曹之东明人正大元年甲申获承牓状元第遂应奉翰林文字殊为金主眷顾天兴二年官通议右司员外郎后遇圣上宠光益隆如谘大计以斯道觉民为先论日蚀以撤乐罢宴为对开礼乐之源则释菜先师明庆威之权则张皇治本又以𦵏祭故主为请允马后为位哭汝水上哀动左右天日为变色仍私谥为义宗据法君死社稷曰义其忠不忘君如此冬十月侍中和者思传㫖都堂与文字召静应姜真人去者恽时为左司都事宰相命具诏草其词曰静以知来智能藏往念前言之有效方庶事之惟㡬遐想仙标载勤驿传幡然而至暂辞嘉遁之乡罄尔所怀与复细氊之论至元十四年丁丑嵗春二月庚申朔复授翰林待制是日赴院供职为春旱禁酒诏汉赐大酺嵗有常数周申文诰饮戒无彛况糜粟者莫甚于斯崇饮者刑则无赦近縁春旱朝议上陈宜禁市酤以丰民食朕详来奏实为腆民可自今年某月日民间毋得醖造酒醴俾暴殄天物重伤时和故兹诏示想宜知悉为春旱祈雨青词伏以万物盈于两间亭毒必资于帝力皇天佑于一徳精诚可格于高穹比者时雨愆常秋种不下重念无辜之衆将罹荐至之灾循省内修庶囘哀眷爰因雩祭崇建灵坛伏望列圣垂仁九天降鉴易隂阳之恒数斡造化之𤣥机下勅丰隆霈流甘㴻苏藁麦于南亩播嘉谷于东郊一涤昏霾溥洽生意岂惟大赉三农免失业之忧嘉与多方髙廪享有年之庆同诸公观唐张九龄等诰于玉堂其词曰门下春秋之义尚重卿才王国克桢莫先相位用増其命必正其名中奉大夫守黄门侍郎同中书门下平章事𢎞文馆学士赐紫金鱼袋上䕶军裴耀卿正议大夫中书侍郎同中书门下平章事集贤院学士副知院事兼修国史赐紫金鱼袋上柱国曲江县开国男张九龄经济之才式是百辟正议大夫检校黄门侍郎赐紫金鱼袋上柱国李林甫泉源之智迪惟前人既枢宻载光而亲贤称首审能羣㑹所莅有孚宁惟是日畴咨故已多年厯选国钧繄頼邦礼克清宜命曰鼎臣置之廊庙耀卿可银青光禄大夫守侍中学士勲封如故九龄可银青光禄大夫守中书令学士知院事修国史勋封如故林甫可银青光禄大夫守吏部尚书同中书门下三品勋封如故主者施行开元二十二年五月二十七日上用尚书吏部之印凢五颗制可下傍作细字书某月日某时都事某左司郎中光以后细衔相臣与部官同列去姓而名名作大字署曰尚书左丞相曰金紫光禄守尚书右丞相集贤院学士修国史上柱国徐国公嵩曰吏部尚书上柱国武都县开国伯暠曰朝请大夫检校吏部侍郎上柱国豫曰吏部侍郎曰朝议大夫守尚书左丞赐紫金鱼袋挺之后书年月日印同前后稍下以细衔书银青光禄大夫守中书令集贤院学士知院兼修国史上柱国曲江县开国男臣张九龄宣曰中书侍郎曰朝议大夫中书舍人内供奉集贤院修撰上柱国臣徐安贞奉行复作髙行细衔曰银青光禄大夫守侍中𢎞文馆学士上柱国臣耀卿曰黄门侍郎曰朝请大夫给事中内供奉臣昱等言复大字与衔平头书制书如右请奉制付外施行谨言复大字与前平书告银青光禄大夫守中书令集贤院学士知院事兼修国史上柱国曲江县开国男张九龄奉被制书如右符到奉行自告字已下作五行用印二十九颗唯制字上空后上与前平头书郎中恽下细字书主事怀琛令史王烈书令史姚元开元二十二年五月二十一日下印同前用告用柿黄斗底绫作卷凢七幅上下约一尺或者谓曲江与林甫通作一告除拜以鸾枭并集驽骥同皁为嫌予曰帝尧在上咎䕫与驩鲧同列恐自昔有所未免正在明君别其贤否用与不用耳然唐自开元后九龄竟罢而相林甫治乱之分于斯已见矣二月壬戌题唐李绅拜相门下兴化致理必资作砺之功纳诲弼违实頼辅台之效茍非材标人杰道茂时宗藴经济之宏规积巖廊之素望则何以光我注意允于具瞻其惟至公式举成命淮南节度副大使知节度事管内营田观察处置等使银青光禄大夫检校尚书右仆射兼扬州大都督府长史御史大夫上柱国賛皇县开国男食邑三百户李绅气禀清刚体含沖用抱金石之正性挺松桂之贞姿识达古今虑周㣲隠词源濬发洞学海之波澜智刃髙挥森武库之矛㦸中立不倚方严寡徒长庆一朝委遇斯极入参禁宻出总纪纲王猷多润饰之能邦宪着肃清之称洎领版图之任尤彰均节之宜而又宠辱靡惊得䘮齐致河洛留神明之政浚郊恢将帅之谋威令播于军戎豪黠屏迹惠泽洽于封部疲羸息肩俗变阜安人知礼义日者钖其髙第换彼雄藩当淮海之要冲控舟车之都会风望并峻佥谐莫踰朕䖍恭寳图梦寐良辅爰膺审象果副虚求尔宜践台席之崇严司中枢之宻勿外以底绥华夏内以勤恤黎元视同列犹埙箎期君臣如鱼水无使仲山补衮独见美于周诗汲黯匡时常推髙于汉史祇率训典往惟戒哉可守中书侍郎同中书门下平章事散官勲封如故主者施行会昌二年二月十二日年月日上下凢用印五颗其文即尚书吏部之印傍近下细衔书中书令次右仆射兼中书侍郎平章事臣珙宣奉次中书舍人臣孔温业行复作髙行与告文齐细衔曰侍中次司空兼门下侍郎平章事臣徳裕次给事中臣泰章等言作大字与细衔齐制书如右请奉制付外施行谨言㑹昌二年二月日印文同前大字平书制可下细书月日时都事及左司郎中复作髙行与制可齐书细衔曰吏部尚书次吏部侍郎次尚书左丞已上皆阙后大书与衔平头曰告银青光禄大夫守中书侍郎同中书门下平章事上柱国賛皇县开国男食邑三百户李绅奉被制书如右符到奉行自告字至行字用印一十九颗全空制字后复平书司勋郎中判懿下细衔书主事次张𢎞亮次令史杨温次书令史会昌二年二月日下印同前徽宗御䟦云恭读太祖皇帝实录载伪蜀李昊自言绅之后仕孟昶至司空赵国公方昶与江南通好时遣其臣赵季札使景季札囘得李绅唐武宗朝自淮南节度使入相告以遗昊昊欲夸诧其事结綵为楼置告于中朝服前导尽唿声妓杂奏歌乐迎归私第即召将相大臣宴饮仍以帛二千疋谢季札详閲告文正昊所诧之告也然自武宗逮今三百年茍人以忠谅功业闻于时有不必金石而坚者可不勉哉因节文以载其实后有复古殿三字上用御书之寳人有范仲淹富弼呉中复韩缜玉汝巳未季秋观于承㫖东㕔先儒论汉人大纲正节目不备唐人大备而纯正谓此等制耳秋涧云洛阳竹斋先生李得之云制诰二体不同宣辞必须散诰词乃用四六今宣词皆作四六非也盖宣则王言亲谕诰则牒奉勅行如蔡正甫作道陵谕孟宗献词云朕新即大寳诏有司以取天下士卿自乡选至于殿陛四为举首非材之髙学之博识之优何以臻此今畀以北门应诏之职朕之待卿不薄然君子志于逺者大者无以此为自足尔其勉旃又谕沁州刺史李楫云有司以卿资应未当得郡朕以识卿最乆爱卿专对详明进止审当故有此授卿当悉力为民政成以称朕意尔其勉之是也其诰如狄梁公颜少师李文饶等词唐人纯用四六是也又云知制诰为三字词臣故唐诗有云三字词臣求识面九重天子望低颜之句得之先生名国维淄川人浮阳王頔文叔説初鹿庵先生奉勅定撰赵秘书先世碑文才毕先生旋车过予于崇宁里迎视若有喜色未审何为坐定出此文至其论説噫古人有言风霜别草木之性危乱显贞良之节夫危乱世常有而全节死义之士不可常得或相去数百年或相望数千里时有一二马独赵氏一门之内父子兄弟乃有四人真可尚哉昔比干效忠于殷而受封于周尧君素尽节于隋而唐太宗为文祭之盖天下之善一也圣人一视同仁宁有彼此之分哉今赵氏父子兄弟尽忠于金而圣天子为之立碑渊𠂻睿鉴盖与夫周武王唐太宗之心不谋而同矣敢对扬休命系之以铭先生不觉自读者再公养气素厚且复尔耳谅以自得用事切当为喜乃知文士气习至其适意不知手舞足蹈古今通一致也乂记吕逊尝谈赵着吕鲲以诗鸣燕朔间二人皆出耶律相门下虎巖每得一聫一咏即提掷其㡌于几龙山从傍谓曰不知李杜平时费多少㡌子闻者为捧腹待制杨恕金文献公杨尚书子尝谈其父正大间所陈奏议今录于此臣伏读圣㫖节文六品以下官有许诣登闻检院进奏帖者圣训广大盖将博询兼览以尽羣下之智也臣实愚懵无妙谋长策仰禆圣听之万一独取事之切于今日者列为二事以言之一曰简卒二曰理财简卒之説复有三马一曰取人材二曰募愿为三曰括驱丁理财之説复有二马一曰纳官从便二曰和买可罢臣请言简兵之説臣去嵗在乡里见其简卒之时不以人材优劣为等差而以物力多寡为次第故所得富民之子弟彼生长于衣食丰裕之中居则役仆𨽻行则策坚肥未尝谙习天下劳苦之事使之负斗区之重徒歩数十里则惫且颠矣况能被坚执鋭以为我军之前行而逆战哉仓卒之际非徒无益适足为我军之累不若无之之为愈也为今之计莫若行三説以简卒则庶乎其可用矣何谓取人材盖十人所聚必有为之雄者在千万人亦然如总州县之丁男不以物力多寡为先后惟躯干勇壮是求则所得皆能战之人矣何谓募愿为盖天下之民虚为㳺手不业者甚衆平日无事则使气以侮人无頼而犯法其中或有果敢勇健奋不顾身良民所不及者可予以束帛之赏募之为兵则所得皆乐战之人矣何谓括驱丁盖天下之奴𨽻自幼及壮备尝勤劳艰苦之事其筋体气力之所服习驰走负任之所惯狃岂常人之所能及哉如简其人材之胜甲胄者免当房之贱籍之为兵则所得皆能战之人且有乐战之心矣简卒如是则与夫富民之子弟僝弱而不能战恇怯而不乐战者相去岂不逺哉臣请言理财之説臣窃见数年前北边有事之时天下钱钞遏塞不通交钞库不胜换易之多乃逻卒持梃力与胜之当是时小民有懋迁之艰商旅有不行之病比年以来渐无此弊者但以多取故也今以南鄙军兴支给浩繁户部乃日増印钞之数以救目前之急然所出者方来而无穷所入者虽増而有限以有限而待无穷则钞有时而不通矣为今之计莫若行二説以理财则庶乎其无滞矣何谓纳官从便国家利钞之不行不若钱之通也故院务所输之课皆使入之其术固善矣能限之以路分拘之以分数则所入之钞伤太少耳夫已收大半之钞而臣犹谓之少者诚恐后日所出者太多故也如使凢入官之数银钞钱三者一聴民便或全以银钞入者亦聴之如此则三者之价常平而不偏钞法以通流矣且以目前银价论之不及钱钞者毎两盖二三百钱如纳从民便则银入者多而价与钱钞适平矣此取之之法也知所以收矣则所支之法又不可不知臣窃见国家之取于民有曰和买有曰和顾者徒爱其虚名之美而不究其利害之实也盖和顾和买之有损于国无补于民适足为吏卒之利耳且科歛之限方急州县之官以鞭笞捶楚从事于怱遽之间小民奔走趋命之不暇故出数倍之直以应上之求心恐然惟以不得罪于州县为幸国家悯小民趋办如是之劳故出直以偿之意固善矣奈何州县官之明干者少胥吏乡里正主首之属因縁为姦官直之及于民者十才二三则是官有费损之实民无饶益之利也为今之计莫若罢和顾和买之虚名凡有科歛一騐贫富多寡之数而均之民不必出直以偿之国家方事殷之时虽户赋口歛亦不为过何必取公帑不及支之财欲以益当赋之民而要和顾和买之名哉且以括马一事言之前年马之取于民者既议与之直今嵗所括之马如又偿之则所费益不赀矣况畜马者皆有余力之家待南方平定之后而偿之亦未晩也若夫边方攻守之䇿兵家竒正之术固非愚臣所能识也虽然臣窃料宋人为此无名之举者上无竒谋秘䇿可以揺动中国者特以过聴逋逃之言以为彼军朝发则我民夕应矣然兵交已来所过败衂我民之心安然不动则是狂狡之素计巳屈矣如秋髙马肥之后鼓行而进则淮南可折箠而定也虽然臣窃有私忧过计者国家之虑不在于未得淮南之前而在于既得淮南之后何以言之盖得淮南则江之南北尽为战地进而相与争利于舟楫之间我之劲弓洞贯之卒不得环冦而发飞骑越蹂之足不得望风而骋当是时宋人扼江为屯潜师于淮以断我军之粮道或决水以潴淮南之地则我军当如何应援使彼计不知出此则固善矣如使能为此计圣主岂可不与二三大臣预为之谋哉虽临敌制宜千变万化然如臣之所言者上宜先有成筭也臣愚狂瞽不识国之大计冐昧陈列不胜恐悚待罪之至时每㑹集日课读平宋事迹若干编类者其间机画三二显事多归贾杨二人安藏意不能平至有言鹿庵先生徐谓曰无庸异时修辑正史岂容及此从繁就简不得不然安公色为夷予且会体要之有方也䟦僧花光梅后语蜀僧超然字仲仁居衡阳花光山避靖康乱居江南之柯山与㕘政陈简斋并舍而居山谷所谓研墨作梅超凢入圣法当冠四海而名后世尝有移船来近花光住写尽南枝与北枝之句其丰度可想见矣云梦赵复题云如王谢子弟倒冠落珮举止欹倾自有一种风味此盖前金髙丞相家藏旧四幅暗香疎影溪雪春风今失其溪雪见为宋子玉所收古者妇人无谥虽后妃之贵止从其氏至东汉显宗始加隂后以谥自是遵为定制宋相李昉春日玉堂即事有云一院有花春昼永四方无事简书稀予夏日玉堂即事亦有二絶句隂隂槐幄羃闲庭静似蓝田县事㕔细草近縁春雨过映阶侵户一时青日长上直玉堂庐思入闲云待卷舒重为明时难再遇等闲羞老蠧鱼书颁髙丽厯日诏云云唯厯象日月星辰乃能成嵗自侯甸男邦采卫要欲同文髙公学士词也古墓中玉器血渍者盖尸以水银烹其血能渍其尸沁者盖尸之膏油所沁也其玉器以手拭光衬生白晕者即尸沁也玉堂嘉话卷一玉堂嘉话卷二钦定四库全书玉堂嘉话卷二元王恽撰看古玉器当觧其刀刻碾刻者刀刻为上碾与刀盖相去甚逺丞相史公尝収太康墓中玉环名曰泥湫龙系昆吾刻也磨李廷珪墨法商台符尝云向抄合万戸用聚星玉版研磨李廷珪墨求木庵书研为墨所画木庵亟止之曰用李氏墨有法若用一分先以水依分数渍一宿然后磨研乃不伤研论研先观其石性粗细枯润不必须有眼者其腻润视之有紫芒而不拒笔者即端之佳者也看画当观其气次观神而画笔又次之用漆㸃睛朱砂红石緑者皆唐画也予尝观阎立本老子西昇如此许鲁斋云古人看汉书皆有传授不然有难晓者岂律厯天文之谓乎太康冢或云汉梁孝王墓或云晋何曽墓以地里物色考之恐皆非也予向与呉教授会真定因及此呉曰此晋司马文王陵也曰何据呉曰昔居太康时冢前有庙晋文王祠至田夫野叟皆以文王唿之及发其龟趺皆刻南征并寿之字以史攷之文王南征数矣岂其然欤鹿庵先生曰前汉列传多少好様度于后插一铭词篇篇是箇碑表墓志作者观此足矣不必他求曹南湖亦尝説作铭辞法度谓如一人有数事好处取其重者论之及详史汉论賛其原盖出于此坡诗虽二十字者皆有莫大议论欧公文尊经尚体于中和中做精神鹿庵曰文章以自得不蹈袭前人一言为贵曰取其意而不取其辞恐终是踵人足迹俱不若孟轲氏一字皆存经世大法其辞庄而有精彩也南湖又云非庄无以䧺其辩非骚无以清其气予尝问匡衡相业于先生先生曰汝以为何如曰学术有余而忠謇不足先生为首肯地震说周语伯阳父曰阳伏而不能出隂迫而不能烝于是有地震孔晁云阳气伏于隂下见迫于隂故不能升以至于动以地道安静反动为异也又灵台秘苑云地本于隂而生万物其形至厚其徳至静定而不动者也若忽震动是谓臣强阳伏而不能出隂迫而不能入隂有余也若外戚擅权后妃专政则土为变异小人用下有谋及民扰则地震其分多兵饥若动于宗庙宫庭或动而不已者国有叛臣谗佞并进大臣数动诛罚不以理而上下不相亲或政在女子或秋行冬令则地裂若裂而有声四方不宁地忽陷臣专政民离散亦为失地若火燃者火为阳精地为隂主若或燃则越隂之道行阳之政伤而不克之象臣专恣而终以自害也若地忽生毛为金失其性人将劳役乂汉应奉云人气内逆则感动天地天变见于星气日蚀地变见于奇物震动者阳用其精隂用其形犹人之有五脏六体五脏象天六体象地故脏病则气色发于面体病则欠伸动于貌前世术者乃以日辰分配国土为占嵗日月时辰及灾见所在之地皆同用之又有只以日时相加为占者如汉成建始三年日蚀地震杜钦云殆为后宫何以言之日以戊申蚀时加未戊未土也土者中宫之部也其夜地震未央宫殿中今本朝大臣无不安之人外戚无乖刺之心诸侯无强大之国四方无逆理之节此必嫡妾将有争宠而相害者其法甲为齐乙为海外东夷丙为楚丁为江淮南蛮海岱戊为韩魏中州河济已为韩魏庚为秦辛为华山以西之国壬为燕赵卫癸为常山以北北方之国子为周丑为翟魏亦主辽东寅为赵楚夘为郑辰为晋邯郸赵巳为卫午为秦未为中山梁宋之国申为齐晋魏酉为鲁戍为赵呉越亥为燕天鸣有声人主惊忧而百姓劳失厥土五福太乙所在每嵗须利一事大斿三十六年一交十二年司天十二年司地十二年司人小斿三年一交大斿所在天开眼小斿所在人相食以上皆东平占星刘明之説如此日月径一千里周三千里何以知之曰周天三百六十有五度以太阳日行一度攷之则知矣周公以阳城土圭测日自王城四面去千里则减一寸凢日食于忩隙间穿纸如钱许取影视之可见食之多寡东缺则西见西缺则东见枢府典故唐初典兵禁中出于帷幄之议故机宻名官开元中设堂后五房而枢宻自为一司其职秘独宰相得知舎人官属无得预也贞元之后藩镇旅拒重以兵属人乃以中官分领左右神䇿军而枢宻之职归于北司然常寄治省寺庑下延英㑹议则屏立殿西势犹奄奄𫝊道官省语而已至其盛时其贵者号中尉次则枢宻使皆得贴黄除吏唐末乃除北司并南北军于枢宻使遂总天下之兵五代以来多以武人领使而宰相知院事至宋复置副贰签书直学士之名大略文武㕘用间以宰相兼领故得进退大吏预闻机政其任职盖重矣西使记壬子嵗皇弟实喇统诸军奉诏西征凢六年拓境㡬万里己未正月甲子常徳驰驿西觐自和林出乌逊中西北行二百余里地渐髙入站经瀚海地极髙寒虽酷暑雪不消山石皆松文西南七日过瀚海行三百里地渐下有河濶数里曰罕木纳夏涨以舟楫济数日过龙骨河复西北行与巴实伯里南以相直近五百里多汉民有二麦黍谷河西注潴为海约千余里曰赫色勒巴实多鱼可食有碾硙亦以水激之行渐西有城曰伊玛又西南行过博啰城所种皆麦稻山多栢不能株络石而长城居肆囿间错土屋忩户皆琉璃城北有海铁山风出往往吹行人堕海中西南行二十里有关曰特穆尔彻辰守关者皆汉民关径崎岖似栈道出关至阿里玛图城市井皆流水交贯有诸菓惟𤓰蒲萄石榴最佳囘纥与汉民杂居其俗渐染颇似中国又南有齐黙克城居民多并汾人有兽似虎毛厚金色无文善伤人有虫如蛛毒中人则烦渇饮水立死惟过醉蒲萄酒吐则觧有㗜酒博啰城迤西金银铜为钱有文而无孔方至玛哈忠以马撁拖床逓铺负重而行疾或曰竒尔济蘓易马以犬二月二十四日过伊都两山间土平民多沟洫映带多故垒壊垣问之盖契丹故居也计其地去和林万五千里而近有河曰伊逊流汹汹东注土人云此黄河也二十八日过塔喇寺三月一日过城有浮图诸囘纥祈拜之所三日过丕实南诸囘纥贸易如上已节四日过唿展河渡船如弓鞋然土人云河源出南大山地多产玉疑为崑崙山以西多龟蛇行相杂邮亭客舍甃如浴室门户皆以琉璃饰之民赋嵗止输金钱十文然贫富有差八日过塔实干城大而民繁时羣花正坼花唯梨蔷薇玫瑰如中国余多不能指名城之西所植皆蒲萄粳稻有麦亦秋种又其满地产药十数种皆中国所无药物疗疾甚效曰阿哲尔状如苦参治马䑕疮妇人损胎及打扑内损用豆许嚥之自消曰阿钖尔状如地骨皮治妇人产后衣不下又治金疮脓不出嚼碎傅疮上即出曰弩格萨尔形似桔梗治金疮及肠与筋㫁者嚼碎傅之自续余不能尽録十四日过安巴河夏不雨秋则雨溉田以水地多蝗有飞鸟食之十九日过淋沁城其地有桑枣征西鄂啰屯驻于此二十六日过玛勒城又过诺尔桑城草皆苜蓿藩篱以栢二十九日过塔舒尔城满山皆盐如水晶状近西南六七里新得国曰穆钖其牛皆驼峰黒色地无水土人隔山岭凿井相沿数十里下通流以溉田所属山城三百六十已而皆下惟檐寒西一山城名竒塔卜孤峯峻絶不能矢石丙辰年王师至城下城絶髙险仰视之㡌为坠诸道并进敌大惊令相大哲古纳实哩来纳欵已而乌尔古纳蘓勒坦出降蘓勒坦犹国王也其父领兵别据山城令其子取之七日而陷金寳物甚多一带有直银千笏者其国兵皆刺客俗见男子勇壮者以利诱之令手刃父兄然后充兵醉酒扶入窟室娱以音乐美女纵其慾数日复置故处既醒问其所见教之能为刺客死则享福如此因授以经呪日诵盖使蛊其心志死无悔也令潜使未服之国必刺其主而后已虽妇人亦然其穆钖国在西域中最为兇悍威胁邻国霸四十余年王师既克诛之无遗类四月六日过竒拉尔城所产蛇皆四跗长五尺余首黒身黄皮如鲨鱼口吐紫艶过阿勒鼎城密藏达尔人被髪率以红帕勒首衣青如鬼然王师自入西域降者㡬三十国有佛国名克实宻尔西在印毒西北盖𫝊释迦氏衣钵者其人仪状甚古如世所绘逹磨像不茹荤酒日啖粳一合所谈皆佛法禅定至暮方语丁巳嵗取布达国南北二千里其主曰哈里巴其城有东西城中有大河西城无壁垒东城固之以甓绘其上甚盛王师至城下一交战破胜兵四十余万西城陷皆尽屠其民寻围东城六日而破死者以数十万哈里巴以舸走获焉其国俗富庻为西域冠宫殿皆以沉檀乌木降真为之壁皆以黒白玉为之金珠珍贝不可胜计其妃后皆汉人所产大珠曰太嵗弹兰石瑟瑟金刚鑚之类𢃄有直千金者其国六百余年𫝊四十主至哈里巴则亡人物颇秀于诸国所产马名托必察哈里巴不悦以橙浆和糖为饮琵琶三十六絃初哈里巴患头痛医不能治一伶人作新琵琶七十二絃聴之立觧土人相传布达诸国之祖故诸国皆臣服布达之西马行二十日有天房内有天使神国之祖𦵏所也师名班巴尔其房中悬铁絙以手扪之心诚可及不诚者竟不得扪经文甚多皆为班巴尔所作辖大城数十其民富实西有宻实勒国尤富地产金人夜视有光处志之以灰翼日发之有大如枣者至布达六千余里国西即海海西有富浪国妇人衣冠如世所画菩萨伏男子炫服皆善寝不去衣虽夫妇亦异处有大鸟驼蹄苍色鼓翅而行髙丈余食火其卵如升许其实喇斯国出珍珠其王名乌蘓阿逹必云西南海也採珠盛以革囊止露两手腰絙石坠入海手取蛤并泥沙贮于囊中遇恶虫以醋噀之即去既得蛤满囊撼絙舟人引出之往往有死者印毒国去中国最近军民一千二百万户所出细药大胡桃珠寳乌木鸡舌賔铁诸物国中悬大钟有诉者击之司钟者纪其事及时王官亦纪其名以防姦欺民居以蒲为屋夏大热人处水中己未年七月乌林国阿必鼎蘓勒坦来降城大小一百二十民一百七十万山产银黒契丹国名竒勒扬王名和达玛鼎蘓勒坦闻王大贤亦来降其巴尔斯大城狮子䧺者鬃尾如缨拂伤人吼则声从腹中出马闻之怖溺血狼有鬃孔雀如中国画者唯尾在翅内每日中振羽香猫似土豹粪溺皆香如麝鹦鹉多五色风驼急使乗日可千里鹁鸽传日亦千里珊瑚出西南海取以铁网髙有至三尺者兰赤生西南海山石中有五色鸭其价最髙金刚鑚出印毒以肉投大涧底飞鸟食其肉粪中得之萨巴尔出西海中盖瑇瑁之遗精蛟鱼食之吐出年深结为香价如金其假者即犀牛粪为之也骨笃犀大蛇之角也觧诸毒龙种马出西海中有鳞角牡马有驹不敢同牧骝马引入海不复出皁鵰一产三卵内一卵生犬灰色而毛短随母影而走所逐禽无不获者壠种羊出西海羊脐种土中溉以水闻雷而生脐系地中及长惊以木脐㫁啮草至秋可食脐内复有种又一妇人觧马语即知吉凶甚验其怪异等事不可殚纪往还凡一十一月郁叹曰西域之开始自张骞其土地山川固在也然世代浸逺国号变易事亦难攷今之所谓瀚海者即古金山也印毒即汉身毒也曰驼鸟者即安息所产大马爵也宻实勒即唐拂菻地也观其土产风俗可知己又新唐书载拂菻去京师四万里在西海上所产珍异之物与今日地里正同盖无疑也中统四年三月浑源刘郁记堂叔伯者是并父之兄弟也父之姊妹谓之女叔女弟鄂王岳飞谥忠武文主尔忘身兹谓人臣之大节谥以表行必稽天下之公言申钖賛书追告幽穸故太师追封鄂王谥忠武岳飞威名震于遐迩智略根乎诗书结髪从戎前无坚敌枕戈励志誓清中原谓恢复之义为必伸谓忠愤之气为难遏上心宻契诏札具存夫何权臣力主和议未究凌烟之伟绩先罹偃月之隂谋李将军口不出辞闻者流涕蔺相如身虽已死凛然犹生宜髙皇眷念之不忘肆孝庙哀矜之备至还故官而礼𦵏颁祠额以旌褒逮于先帝之时襚以真王之爵既觧诬于累圣可无憾于九京然而易名之典虽行议礼之言未一始为忠愍之号旋更武穆之称朕获覩中兴之旧章灼知皇祖之本意爰取危身奉上之实仍采克定祸乱之文合此两言节其一惠昔孔明之志兴汉室若子仪之光复唐都虽计效以或殊在秉心而弗异垂之典册何嫌今古之同符頼及子孙将与山河而并乆英灵如在茂渥有承鹿庵先生曰作文之体其轻重先后犹好事者以画娯客必先示其寻常而使精妙者出其后予偶悟曰此倒食甘蔗之意也作文字亦当从科举中来不然岂惟不中格律而汗漫披猖无首无尾是出入不由户也又云后学虽不业科举至于唐一代时文律赋亦当披閲而不可忽其中体制规模多有妙处二王行书其蜿蜒欹倾之状若行云流水似不拘于律然即以笔意求之其端庄流丽皆有余韵唯具眼乃能识之鹿庵先生尝以厯代史学试问于不肖恽对曰自史汉而下文字率猥併无法如新唐书虽事増于前辞省于旧字愈竒而气愈索不若新五代一唱而三叹有余音者矣先生为忻然西方之地物香而人臭或者谓饮食致然与草木之气所夺故也予曰不然西方者乃中国之隂也阳为馨香隂为臭秽西方气偏不得中和之正故香臭异常辛殿撰小传弃疾字幼安济南人姿英伟尚气节少与泰安党怀英友善肃慎氏既有中夏誓不为金臣子一日与怀英登一大丘置酒曰吾友安此余将从此逝矣遂酌别而去既归宋宋士夫非科举莫进公笑曰此何有消青铜三百易一部时文足矣已而果擢第孝宗曰是以三百青蚨博吾爵者耶其为授观文殿修撰及议边事主和者衆公曰昔齐桓公雪九世之耻春秋韪之况我与金人不同戴天雠邪今日之计有战伐而已时丞相侂胄当轴与公议合自是败盟开邉用兵于江淮间者数年公力为居多开禧二年除知绍兴府至陛辞复以金人危乱宜亟攻为言辞情慷慨义形于色继侂胄再议恢复乃以枢宻都承㫖召公于越中道以疾卒道号稼轩居士今文集中寿南涧翁者盖侂胄也初公在北方时与竹溪尝逰泰山之灵巖题名曰六十一上人破辛字也至元二十年予按部来游其石刻宛在圣上御极十有八年当至元十一年丙子春正月江左平冬十二月图书礼器并送京师勅平章太原张公兼领监事寻诏许京朝官假观予遂与左山商台符叩合披閲者竟日凡得书画二百余幅今列于左王羲之四月帖献之三帖王羲之与谢安石评书帖后有䟦云古人作字悉平生用功安有不絶出于古今者邪观王谢首所争若此况他哉葢帖中有云自于山谷中临学钟氏张芝等书二十余年竹叶树皮山石板木不可知数至縠牋藤纸反复书之佳者收採自书皆记不能得而云此公何时用功夫深不逹耳献之鄱阳帖右军威畧帖八十二字入梁唐御府至宋入苏大简家崇寕癸未襄阳米芾审定真迹其图书有秘玩手临智永禅师临右军四帖后东坡䟦云辨书如聴响切脉知其美恶则可谓必能名之者过也予观秘合墨迹皆唐人硬黄临本但得临本皆可蓄惟鹅羣一帖似是献之真笔熈宁五年子瞻书褚遂良临黄庭南唐昇元三年装背纸则黄硬米芾学右军书并论其笔法后一幅亦学右军书退之诗俗书趂姿媚此公不为石鼔发想亦见此等物耳献之草洛神赋纸极残缺向明视背万绽纵横谢安东山帖右军快睛帖米襄阳临本兰亭五言帖后䟦云唐虞世南临本晋王恬帖晋王敦帖作草圣书皆晋史中语献之书洛神赋后有梁普光间题䟦云唐人临本不名何人献之书陆士衡文赋钟太傅墨蹟议事表后钱惟演范尧夫薛道祖题钱文僖公题尚父尝寳此帖尚父谓武肃王镠也唐太宗二帖一两行十字若珠还合浦劔入延平泰和二年三月司封贠外郎栁公权记唐𤣥宗赐道士李涵光勅李阳氷墨迹篆侍御帖上有李后主合同印李阳氷篆二十六字后有韦处厚李商隐题商隐字体絶类黄庭经时开成三年也髙闲上人诧得韩序帖后有韩琦刘敞富弼欧阳修宋敏求题云此卷蜡纸书非摹本也欧云如此韩公称实録云书系颠草欧阳率更帖二临本度尚帖襄阳审定真蹟秘玩智永禅师春雨帖真草千文墨迹唐相李憕聨句帖后䟦云笔势似李北海李北海毒热帖临本李邕手简后题观者黄鲁直张浮休邵王诜张舜民等凡六十九人僧髙闲观张旭颠逸帖唐史惟则墨迹篆𨽻韵系小篆体例修狭后张浮休李公麟䟦李太白醉归墨迹后自题云吾头懵懵试书此不能自辨贺生为我读之汝年少眼明上有四世三公之印怀素草千文草圣游京师帖论草字帖自叙帖布帘帖上林花发帖唐髙宗已下诸帝墨迹手诏李北海休休帖白少傅墨迹六偈子唐元和大理评事呉通㣲行书千文唐人草北山移文垂拱二年写贞元甲戌陆贽观笔法似是孙过庭唐僧亚栖书呉彩鸾龙鳞楷韵后栁诚悬题云呉彩鸾世传谪仙也一夕书广韵一部即鬻于市人不测其意稔闻此説罕见其书数载勤求方获斯本观其神全气古笔力遒劲出于自然非古今学人可及也时泰和九年九月十五日题其册共五十四叶鳞次相积皆留纸缝怀素洛中帖近于洛中得王右丞苔矶静钓水阁闲棊二画其林野之思物景之清不觉身在其间信精笔感人也如此李白墨迹送贺八归越诗颜书与兄常山太守书乞米帖与宗室李太保勉奉辞帖与卢八仓公快雪晴时帖二十八字与李太保状后有唐陈铨印志祭濠州文孙过庭墨迹草书谱过庭字䖍礼陈留人髙宗垂拱二年书徽宗书谱云孙草书皆逼羲献妙于用笔隽㧞刚㫁出于天材非积习所可至孙思邈书计二十一字东坡书洗玉池铭擘窠真书瘦劲神奎合碑墨迹及上清储祥宫碑墨迹皆后书老泉撰商左山云盖避党祸故改云东坡醉书卢仝诗为团练使书东坡观世音賛靖康元年五月书盖公殁前二月絶笔书也玉堂嘉话卷二玉堂嘉话卷三钦定四库全书玉堂嘉话卷三元王恽撰杨凝式小字诗式字虚白五代时人号希维居士又云闗西老人心印帖李老君枕中经招客同饮帖皆唐人书韩魏公书杜少陵画鹘诗擘窠大字墨迹山谷书继月帖云继月学书未知其要处东坡先生云大字难于结宻而无间小字难于寛绰而有余又云学书时临摹可得形似大要多取古书细看令入神乃到妙处惟用心不杂乃是入神要格山谷为甥张大同书擘窠大字一卷中云涪翁自黔南迁于僰道二年矣寓舍在城南屠儿村侧蓬藋柱宇鼪鼯同迳然颇为诸少年以文章翰墨见强尚有中州时举子习气未除耳至于风日晴㬉策杖蹇蹶雍容林丘之下清江白石之间老子于诸公亦有一日之长时涪翁年五十六病足不能拜心腹中蔕芥如怀瓦石未知后日复能作如此字否其笔势从横意韵潇散絶类瘗鹤铭书少陵画鹘等诗山谷练湖夜雨草圣瘦藤草圣十三篇辛未人日书皆公诗也草圣赠元亮姪两首草书亷颇传书韩非子十六篇后䟦云姪从万里来求书法此不急务也以万里来故不能已山谷书一十幅内此君轩诗擘窠大字体极瘦劲又起草墓铭一草圣诗三首书王摩诘诗山谷书一十幅内草圣一为李华重试南丰郑熈枣核笔崇宁四年南楼书盖公絶笔也达观台诗草圣六言诗内行书五首皆摩诘王建王介甫东坡诗后自云老眼昏花书不能佳如丑妇昏镜中梳妆似亦妍耳苏才翁草圣少陵二首苏氏寳章东坡黄门迈迟等帖迟即颍濵子也逺渉帖予二十年前观于大名魏氏家未敢必为孔明书及入秘监见宣和书谱乃知宋御府所収为武侯书明矣米书黄龙寺碑襄阳书一十幅内两卷佳蔡襄元祐续帖凡九帖帖帖笔法不同宋少卿𢎞道説尝见李徳新所藏碑本云书学之传蔡邕得之于神人邕传女文姬文姬传钟繇繇传卫夫人夫人传羲之羲之传献之献之传羊欣欣传萧子云子云传王僧䖍僧䖍传智永智永传智果智果传虞世南世南传欧阳询询传张长史长史传颜鲁公阎立本画古帝王一十四人汉文昭帝光武皇帝魏文帝蜀昭烈皇帝呉孙权晋武帝陈宣帝陈文帝陈废帝后主叔寳齐文宣帝周武帝隋文帝炀帝前宋杨褒家藏后入秘阁富弼韩琦题识其后但文昭帝有觧云汉文庙乐曰昭徳故曰文昭帝又云伪蜀李寿曽立号曰汉兴庙谥曰昭文此文昭又恐非也十四帝除汉文陈宣废帝后主炀帝余皆衮冕若五方帝之仪其曹丕司马炎宇文邕容色皆严毅可畏其宇文邕髯糢煳满颔两颧上亦有长须下垂晋顾恺之青牛道士图画洛神赋呉道子䕶法善神阎立本阮孚䗶屐图老子出门图老子西昇经下虞世南楷书各段事迹王维山水图辋川图骊山图李思训崆峒山图李昭道避暑宫图戴嵩牛李将军鹘唐人翦鬃马贯休竹韩干正面马韦偃羣卫图唐人化行天竺荆浩江村早行韩干四马图李昇水墨滕王阁图合幅上画人物宴张萱界画宫合侍女图及醉女图韩干三花御马真张萱虢国夫人夜逰图小李将军翠微宫图合幅一幅画骑者十四人歩者二一幅骑者十人牧马者十四人曹将军霸猎骑图人物结束类开元初羽林守捉衣杂色锦袍裹方平巾𢃄长刃两鞬箭左手握弧右抽矢于房骅骝马豹鞯红锦襕胷鞅同勒有镳朱丝绦鞚马迅疾殆逐兽然笔画劲硬如铁屈者御题神品上上宋诸帝御容自宣祖至度宗凡十二帝内怀懿皇后李氏用紫色粉自眉已下作两方叶涂其面颊直鼻梁上下露真色一线若紫纱羃者后见古今注魏文帝宫人有巧笑者以妬锦丝作紫粉涂拂其面宋郊天仪仗图衮冕图车辂图易元吉獐猿蓼花草虫杨棐象黄筌猨李伯时水墨马羣马图丘庆余花禽钟隠双禽图黄筌碎金图崔白梅竹寒雀李公年桃溪春色艾宣竹鹤胡瓌马骑契丹人凡画毛尾取狼毫疏渲张戡騉马图崔悫江鸭李伯时着色马郭忠恕避暑宫作界画黄居宷鹿艾宣鸡冠黄葵杜鹃花图崔白秋塘戯鸭郭忠恕界画着色宫合图李伯时着色夜逰宫图徽宗临张萱宫骑图李伯时渊明图李伯时莲社图赵大年小景郭忠恕飞仙图郭熈秋山图因念人与事机㑹合皆有数存其间九年春予一夕梦谒平章公于府第之东堂酒数行发书一柜示予皆粉图绘本金文玊牒今观中秘所有璀璨溢目与梦中所见略同吁亦异哉传曰嗜慾将至有开必先信哉斯言也作书画目录序王晋卿烟江叠嶂图并和坡诗李伯时画明皇乘三鬃赤骠后䟦云昔李将军思训画明皇拥嫔御数十骑摘𤓰伯时仍为山路小桥至元元年与翟处正观于东平武济之家又观东坡与蒲资政传正书并觅柿霜无核枣四帖有张行简董师中元遗山䟦语僧传古坐龙至元元年宣慰张顺斋为春旱于范大师观迎此龙于严东平北宅每旱张是图輙雨此日亦然龙苍胡蹲坐火云中项与鳞甲间皆有緑髪世所画皆蝤蚓耳赵邈搠噀墨虎至两目夹镜睛随人转同史左丞观于田尚书和卿家以上二画皆有诗人意古人欲以一艺名世者必精思入神极古今之变而后已故能洞达天机气随物在至观之者亦有感格相应之理如摩诘苔矶静钓水阁闲棊令人不觉身在其间传古龙出雨应气来噀墨虎睛逐人转邻姬颦蹙马践家具之变此长沙云精笔感人有如此者盖非虚谈也秋涧老人题丁丑秋奉御脱烈传㫖本院定撰顺徳资戒碑及普门塔碑铭鹿庵曰老夫作资戒文乃令不肖撰塔铭恽谢不敏先生曰但作吾深意存焉及毕闻奏颇称㫖今日乃悟先生其诱掖成就后生如此陈希夷尝有诗云我见世人忙箇箇忙如火忙者不为身为身忙却可商左山云颜平原中兴颂葢变玉筯大篆为真楷耳刘房山尝説海陵欲南征先以十八人服御与上一同私行抵淮上以觇虚实号曰黒䕶卫前次相下宿南郭逆旅张灯置酒闻有新进失职刘其姓者先在邸中召与饮刘素善讴能诗即以歌侑觞辞气忼慨礼貌甚恭上喜甚遂询其所以至此之意而黙识之黎明刘复持酒饯谢上既乗以手札付刘曰府尹我亲知也可用此投献取钱㡬千缗刘依命谒府尹疑通刺乆不报见左右遑遽具仪物受㫖方悟畴昔为海陵云及还宫即特㫖起复刘为京朝官后从南狩同殁江上至元十五年戊寅正月甲寅乙酉朔同李侍讲徳新应奉李谦陪百官就位望拜行在所凢七拜其侍仪司先一日于端门两阙间灰界方所以板书百官号随各司依品秩作等列班定以次入宫行礼礼毕由左掖门出风埃大作所谓出门尘涨如黄雾始觉身从天上归曽有口号一絶隔夜端门分板位平明簮笏列鸳行紫云低覆千官入润作金炉百和香读韩文孔戣墓铭孔子三十八世孙戣字音作苏回反王承㫖庆八秩诗西庵云人材落落自天成千佛经中第一名已令贰膳常珍进但入朝行以杖行商左山云药裹封灾随腊去酒杯称寿逐年新胡紫山云坚辞不允老而传几杖恩光又十年勇折桓文匡政弊力扶周孔上经筵又云塞破干坤享重名玉堂东观又尊荣香山如砺泸沟带才与斯文作主盟宋人画琼花图花蘂团团作九叶如聚八仙花杨州人説近嵗其花已枯朽矣米元晖所藏古端研其背刻云此研色青紫而润下岩石也先公得于山谷若文室中磨李廷珪墨试诸葛氏笔世间真有扬州鹤也后题曰元晖山谷云虎儿笔力能扛鼎好着元晖继阿章米因以字之亦羲之献之例也祠尧舜禹于所都唐开元五年为始从褚无量请也见无量传王黄华称香品有蟠螭小月夜忩幽几之辞公寿止五十三官至承务郎翰林修撰黄华论汴河前宋以洛河入汴为京西漕路其后黄河渐南洛水旧道断絶今汴河名存其实止是京索须三水自荥泽南入汴河故道行流徽宗临张萱宫骑图其侍从有挈金驝驼者盖唐制宫人用金驼贮酒玉龟藏香赵同签説髙丽东北有第五头城其地有五城此盖从南第一城也宋克温説今隂山古金山也古于阗今曰鄂端古乌孙今俄罗斯瀚海今杭爱薛良河今索隆噶囘鹘今辉和尔囘纥今囘囘不谷寒必里克汗身毒印都吐蕃上波柘枝舞本拓㧞舞金人以名不佳改之屈原湘中庙题曰清烈公唐车服志带拖尾取顺下之义鱼袋取其清洁鱼目不瞑勤而不懈也契丹以其国产镔铁乃为国号故女真称金以胜之或谓以水生金非也髙丽盖州盖葛牟城也明昌初易名曰辰州有㫖讲究光禄寺职掌寺与卿汉官也应劭曰光明禄爵勋功也言光禄典郎谒者虎贲羽林举不失徳赏不失劳故曰光禄勋郎中令秦始置掌宫殿门戸及诸郎在殿中之侍卫者故曰郎中令汉因之不改北齐隋唐止掌肴膳许左丞作新定官制图大抵以唐为则品从略与金同杭州画工潘氏写真其法不用朽先草直以笔写又不粉背言形似易容色难晦庵云周之肃拜今之长揖也唐检校名盖正官上加官沅州安抚使郭彦髙大名人説广中风土其地皆山如水之波浪然盖古盘瓠国在夜郎西南数百里与大理东境相接郭有诗地连两广多蛇窟水隔三湘絶雁书丁丑嵗二月初黄河自陜州灵宝清澄至河南府或云自潼关至三门集津王子年拾遗记丹丘千年一烧黄河千年一清又曰圣人生鹿庵曽命拟中省贺表天开昌运统一车书地应休徴河清陜洛恭惟徳昭天汉恩溥渊泉覆帱何止于中华洋溢逺沾于方表以致润涵九折镜浄两涯自陜至巴㡬千里之余由乙踰丙殆三旬之久鳞介之泳㳺可鑑山林之形影皆分跃图马于龙宫未容専美舞冯夷于鳞屋时出効灵顾兹上瑞之方臻特表吾皇之至圣臣某等叨居华省幸覩荣光敢倾葵日之诚用代词人之颂遐荒向慕百川宗沧海而王寳祚洪延万寿等丹丘之固正月上旬歌括甲子风灾丙子旱戊子蝗虫庚子叛唯有壬子最丰穰正月上旬子细看窦先生云近嵗颇有应验故録闻㨗鹿庵命撰中省贺表天网虽疏曽恢恢而不失罪人斯得迓穆穆以来平外侮既消颂声交作恭惟仁含动植徳嫓生成振长䇿而用三驱念天显而惇九族荐雷之震逺惊而迩惧大风之举歌动而云扬侧闻喜自于日邉岂止威加于海内臣某等职叨省署阻奉鸾舆伫目龙旂遥伸虎拜归牧武成于周马歌功美迈于唐铙六辔言还喜动两都之和气千官饮至懽腾万岁之霞觞冯渭金诏赦録序有云灞陵森栢荒凉白露之中明惠寝园寂寞苍梧之逺又云荏苒十霜竟摧一战东坡我有帖云外郡虽麄俗然每日惟早衙一时辰许纷纷余萧然皆我有也内慰字不挑心写宋人萧山则题云今专官横将肆咆哮于庭太守色羞对吏民岂复有画㦸清香意象耶然坡非置公事不问时平事少耳为颍州时乆雪一夕不寐欲造炊饼救饥人又发义仓数千石作院炭数万称酒务柴数十万称济之未必常萧然也所谓皆我有者特不以外物之有累我内乐之有而已惟以逸处心以劳处事是之为能官太常少卿宋𢎞道以先农燔肉来致适李应奉受益㩦毛诗青蝇至甫田诸图请䟦其后有云观其禽鱼草木车服笾豆之盛而经国备物之制令人想见三代忠厚气象如在其间亲承其事孰谓丹青形似起予至于斯耶大都城隍庙设醮保祐青词天鉴虽髙曾惕显思之命基图寅绍敢忘奉若之诚爰自君临颇厯年所顾眇躬之上託致至理之维艰岂期外侮潜消复荷天休滋至朔雪炎风大开一统金穰玉烛屡致丰年而又云静祈连春囘沙漠昼日有平安之报霜风无偃薄之虞匪凉徳之能然皆神灵之所祐乃即青阳之月恭修金箓之科诰演琅函真临玉境导含景苍精之驾覆垂云洪廕之仁监兹报谢之䖍重以保持之福干戈止息永维四海之清邦国荣怀以尚一人之庆新船落至祭嵗君文惟神灼知一歳之事泛彼中河转致厥载上下安输非神曷頼修端门前桥启土告岁君地祗文应门将将前临天津玉辂所经虹梁必陈爰构爰缔筑之陾陾神惟垂祐迄于有成五方帝祭文因方殊号尊以帝称殿临五部有赫其灵维桥之作鞭石驾梁所冀拥卫大来百祥减江南冗员诏草谕江淮军民人等夫张官置吏本以为民非扰民也朕自混一江淮于今五年忧卹元元之心不遑夙夜期于抚定安集以承上天全付所覆之意比闻陈奏不图设立之际官冗人滥重致烦扰念之悯然罔副朕志今者上自行省宣慰司下及摠府州县等官酌量轻重去处其一切冗滥几有扰于民者尽行革去尔其各安恒业永底尔生既清旧染之风共乐维新之治其有作姦犯科似前不应者已勅行御史台纠察中书省究治外咨尔黎庻体予至怀诫谕官吏诏草朕自统一南北以来设置羣官小大毕备俾上下承宣慰安元元而已近縁冗滥省併一新自是厥后各慎攸司以兴滞补弊为心以便国益民为事务施实惠毋尚虚文夙夜在公尚期予治若有狃习故常贪残蠧害者国有常刑朕其敢赦故兹诏示想宜知悉唐申王六马图一曰奔虹赤二曰飞霞赭三曰腾霜白四曰凝露骢五曰决波骝六曰发电乌内奔虹赤与决波骝绾结其尾络首皆鞗衔皆有镳撁笼者服色皆以朱砂红石緑粧染苏门郭氏家藏西溪折槛铭直言骨鲠天威雷霆非頼此槛资斧曷胜槛既折矣从修不修佞臣见之面腼心羞槛谓直臣可无结舌尔气不挠吾宁惮折世多张禹代无朱云直槛横槛整整而陈噫徐子方蚕瓶诗一窍鬼工开混沌八蚕神茧堕扶桑玉堂嘉话卷三玉堂嘉话卷四钦定四库全书玉堂嘉话卷四元王恽撰谷梁子曰独隂不生独阳不生独天不生阳也隂也天也三者合然后生天极谓南北极天之枢纽常不动处譬则车之轴也河图言崑崙者地之中也下有八柱互相牵制名山大川孔穴相通素问曰天不足西北地不满东南注云中原地形西北髙东南下今百川满凑东之沧海则东西南北高下可知或问邵子曰天何依乎曰依乎地地何附曰附乎天天地何所依附曰自相依附天依形地附气其形也有涯其气也无涯但天之形圆如弹丸朝夜运转其南北两端后髙前下乃其枢轴不动之处其运转者亦无形质但如劲风旋之当昼则自左旋而向右向夕则自前降而归后当夜则自右转而从左将旦则自后升而趋前旋转无穷升降不息是为天体而实非有体也地则气之渣滓聚成形质者但以其束于劲风旋转之中故得以兀然浮空甚久而不坠耳黄帝问于岐伯曰地有凭乎岐伯曰大气举之亦谓此也曰九重则自地之外气之旋转益逺益大益清刚究阳之数而至于九则极清极刚而无复有涯矣岂有营度而造化之者先以干维系于一处而后以轴加之以柱承之而后天地乃定位哉鹿菴先生江南平告天地文伏以时逢丧乱岳渎分疆运属休明干坤一统睠靖康之余孽据江表以偷生依阻山谿动揺戈甲不修歳币久亏事大之仪留止行人永絶亲邻之好既兴师而问罪即列阵而长驱戈船浮鄂渚之波铁马渡松闗之险方知力屈始悔前非遂奉表以求哀愿纳地而入觐宋主某已于某月日来至阙下其江南郡县人民已委官抚治了当是皆上帝垂祐灵祗降祥欲康功普被于黔黎故盛事施及于沖𣺌尚祈昭监永钖休嘉告太庙文伏以践阼守文虽奉已成之业继志述事敢忘未集之勲睠靖康亡㓕之余擅吴㑹膏腴之壤依凭江险壅隔皇风累兴问罪之师犹守执迷之意逮戈船飞渡列戍土崩始悟前非方图改过遂称臣而奉表愿纳地以归朝宋主某已于某月日来至阙下其江南郡县人民已委官抚治了当朔雪炎风尽书轨混同之地商孙夏裔皆烝尝助祭之臣顾冲𦕈以何功实祖宗之余廕尚祈昭监永钖休嘉封瀛国公制辞时逢屯否岳渎分疆运值休明干坤一统睠靖康之余裔㩀吴㑹之奥区逺隔华风久暌邻好我国家诞膺景命奄有多方炎风朔雪之乡尽修职贡若木虞渊之地靡不来庭罄六合以混同岂一方而独异用慰徯苏之望爰兴问罪之师戈船飞渡而天堑无凭铁马长驱而松闗失险宋主赵某乃能察人心之向背识天道之推移正大奸悞国之诛斥羣小浮海之议决谋宫禁送欵军门奉章奏以祈哀率亲族而入觐是用昭示大信度越彛章位诸台辅之尊爵以上公之贵可开府仪同三司检校司徒瀛国公主者施行凉威肃酒与甘张沙是炖煌𤓰晋昌至元六年行用元宝钞止七十余万锭于时为御史曾照刷提举司文案故知至元七年天下军民并析居总二百三十二万戸天干地支天有五隂五阳为十干地有六柔六刚为十二支九州地畆数后汉郡国志注九州之地凡二千四百三十万八千二十四顷定垦者九百二十万八千二十四顷不垦者一千五百万二千顷哲宗孟后元祐七年太皇太后以六礼仪制聘入宫奉迎使发䇿使告期使纳成使纳吉使纳采使六帖説白乐天作类书名六帖通典选举门载唐制开元中行课试之法帖经者以所习经掩其两端中间微开一行裁纸为帖凡帖三字随时增损可否不一或得四得五得六者为通此六帖之名所从起也六帖云者取中帖之数以名其书期于必中选也鹿菴命拟复立按察司手诏以一身之微惟万事之统不遑夙夜常切忧勤顾七道之提刑扩六条而从事近因省革偶值停闲然非违稽缓之愆纵令弗问恐伺便诪张之习为害滋深仍转侧以详思非监临而罔益据所在按察司照依巳降条画依旧设立施行于戏鹰隼当搏击之任不与䕶恐反为伤琴瑟既更张之余识大体乃为称职乐天毎作歌诗成须令其家老妪聴读能通解其㫖意辞为之定体此无他不过通俗近人情而已特表而出之且为艰澁无谓之戒正大七年亳州节度使赵庭玉诏别有擢用其子贽时为省知除掾既定省公问以召之之意贽曰以嫌疑故特廻避既而公拜礼部尚书贽入贺子婴年见神川刘先生三苏文读不去手因问于先大夫曰古人有言苏文熟啖羊肉苏文生啜菜羹岂此之谓也宋未下时江南谣云江南若破百雁来过当时莫喻其意及宋亡葢知指丞相巴延也夫荧惑之精下散而为童謡不尔何先事如此宋真宗东封升中图岳顶有五色云下环卫以甲马金道陵元会图及郊天仪仗图郊天圜丘图曽闻某官説当时掌礼者房千里中外几用人三万未知方泽制度与此何若唐张説家藏明皇开元初东封图宋范石湖揽辔録记兴陵见宋使仪卫戊子早入见循东西御廊北行廊几二百间廊分三节每节一门将至宫城廊即东转又百许间其西亦然亦有三出门中驰道甚濶两傍有沟上植柳廊嵴皆以青琉璃瓦覆宫阙门戸即纯用之北即端门十一间曰应天之门下开五门两掖有楼如左右昇龙之制东西两角楼端门内有左右翔龙门日华月华门前殿曰大安殿使人自左掖门入北循大安殿东廊入敷徳门东北行直东有殿宇门曰东宫直北面南列三门中曰书英是故寿康殿母后所居西曰会通门自会通北入承明门又北则昭庆门东则集禧门尚书省在门外东西则左右嘉会门门有楼即大安殿后门之后至幕次黑布拂庐待班有顷入宣明门即常朝后殿门也门内庭中列卫士二百许人贴金䨇凤幞头团花红锦衫散手立入仁政隔门至仁政殿下团凤大花氊可半庭殿两傍有朶殿朶殿上两髙楼曰东西上阁门两廊悉有帘幕中有甲士东西御廊循檐各列甲士东立者红茸甲金纒竿枪黄旗画青龙西立者碧茸甲金纒竿枪白旗画黄龙至殿下皆然惟立于门下者皂袍持弓矢殿两阶杂列仪物幢节之属如道家醮坛威仪之类使人由殿下东行上东阶却转南由露台行入殿阈谓之栏子金主幞头红袍玊带坐七宝榻皆有龙水大屏风四壁帟幕皆红绣龙栱斗皆有绣衣两楹间各有大出香金狮蛮地铺礼佛毯可一殿两傍玉带金鱼或金带者十四五人相对列立遥望前后殿屋崛起甚多制度不经工巧无遗力炀王亮始营此都规模出于孔彦舟役民夫八十万兵夫四十万作治数年死者不可胜计和宋书皇天眷命大䝉古国皇帝致书于南宋皇帝爰自平金之后蜀汉荆扬挐兵几三十年交兵非一卒无成约比者川蜀擣虚荆湖批亢生灵有涂炭之苦战士有暴露之劳朕甚悯焉是以即位之始首议寝兵用示同仁以彰兼爱期于休息元元俾天下共享有生之乐而已且南交广而西巴蜀北长江而东沧海分兵守险彼所恃以为国者也今战舰万艘既渡江以扼海铁骑千羣复踰广而出蜀四塞无结草之御六军有破竹之威人所共知不必徧举于此时也非不能犄角长驱水陆并进秋风虎旅指挥看浙江之潮春露䲔杯谈笑挹吴山之翠盖以佳兵不祥素所不喜守位以仁今之本心又况靖康南北衅端初无盘错大故非如女真西夏恶积仇深而不可解者也徃者彼我胜负之事徃来曲直之辞各有攸当置而不论自今作始咸取一新故先之以信使申之以忱辞告宝位之初登明朕心之已定惟亲王上宰能报聘之一来则保国乐天必仁智之两得茍尽事大之礼自有歳寒之盟若乃忧大位之难继虑诡道之多方坐令失图甘心絶弃则请修浚城池增益戈甲以待秣马利兵会当大举论天时则炎瘴一无畏惮论地险则江海皆所习知必也穷兵极讨一决存亡而后已力之所至天其识之祸自彼挑此无可歉在我者至诚可保在彼者听所择焉毋循前例止作虚文时荐清和善绥福履不宣白庚申年四月七日开平府行李翰林钦叔一日与杜仲良在茶肆中有司召公甚急公曰无他多是要撰文字渠留此勿去少当即来已而果至曰为戒谕百官草诏适当笔者应奉程天翼程初入供职有猝不易称者公遂立草五百余字允协事宜甚称上意其辞曰朕新即大位肇统万机国事实为未明政统犹惧多阙尚赖尔文武多士内外庶寮上下同心始终戮力以副遗大投艰之託共成兴滞补废之功然而养资考者毎务于因循嗜闲逸者或託于疾病因之积弊习以成风事至于斯朕将何頼葢尝深维百姓勤劳之意上不能忘累圣涵养之仁服田力穑而以给租庸輓粟飞刍而不惮征缮况尔等世膺髙爵身享厚恩夫有国乃可以有家而为臣亦犹夫为子未有国不安而家可保必须臣竭力而君以宁加之事属方殷时丁多故旧疆待乎恢复强敌期于削平正当经营之秋难行姑息之政朕既夙宵轸念庶几宏业以昭功尔其朝夕在公岂宜玩歳而愒日夫汤刑以儆具位周典以正百官兹出话言以为明训掌刑者有法可奉毋使有寃抑之情典选者有格可循毋妄求䟽驳之节钱谷当审知取予毋吝于出纳之间台谏当指陈是非毋涉于细碎之事司农以敦本察吏不可茍且而旷职司牧民以扶弱抑强不可聚敛而营私计至于大而分阃小而掌兵固当志殄冦讐日辟土宇受朝廷之託必思报国念功臣之后常恐辱先又岂可平居或冒于糗粮临事或生于畏惧视郡县之官妄分于彼此役部伍之卒不计于公私凡我有官所当共戒其敬遵于邦宪务恪慎于官箴享富贵于当年垂功名于身后且赏罚期于信必而功罪贵乎正明兹诚前代之良规亦我祖宗之已事今当仰法要在决行呜唿任贤使能周室果闻于兴复综名核实汉家遂至于肃清公勤者赏不敢私弛慢者刑兹无赦各勤尔职明听朕言故兹诏示想宜知悉赐国用安铁券文皇帝若曰咨尔内族英烈戡难保节忠臣仪同三司都元帅兼平章政事兖王完颜用安大邦维屏古有格言王府藏勲赏存旧典卿台阶孕秀海岳储灵天赋忠贞性资明敏初为儿戏营垒已成长学神机风云暗晓方将提挈义旅勤劳王家服金革以不辞冒矢石而有勇顷遭逢于多垒偶陷没于他邦而能临事见机去伪从正变疾风雨谋先鬼神一举而患难殄殱不时而州县皆复听闻如此叹瞩久之朕方总揽英雄兴建功业体天地含𢎞之徳厚君臣终始之恩胙尔以诸王之封宠尔以上公之位氏族已书于玉牒勋业复纪于太常同三司之威仪建大将之旗鼓葢欲宥及于十世何嫌恩积于一门泰山黄河永及尔裔皇天后土实闻斯言肆申白马之盟庸示丹书之约呜唿谓予不信鍳诗人皦日之辞弗与同心如文公白水之誓尚奉非常之渥以保无疆之休此是左丞李实之子介然所作时为翰林修撰鹿菴云世称米南宫者言礼部也自唐已来见称或云指太常也米芾尝为太常官宋高宗善书学择诸王命史弥逺教之视可者以继统孝宗其一也髙宗因出秘府兰亭使之各书五百本以试其能孝宗不旬日临七百本以进司马公注古文孝经首章作仲尼闲居曾子侍坐广扬名篇于故治可移于官后有闺门之内具礼矣乎严父严兄之辞续夷坚志载广府某官苦蛇毒取雄黄贮纱囊中挂四壁间既而承尘上日流黑汁视之有巨蛇一衆蛇十数皆腐溃而死自是府舍清安絶无毒物蟠蛰鹿菴云青词主意不过谢罪禳灾保祐平安而已宋史王安石𫝊安石谓天变不足畏祖宗不足法人言不足恤虽少正卯言伪而辨行僻而坚王莽以六经文姦言不是过也东坡论浩然之气在身为气见于行事为节合而言之为道故刚而不馁欧阳公云韩愈不获用于世修用于世而不尽青阳梦炎说春秋书春王正月本无深意周虽建子其纪年实用夏正观豳国风为可见矣只为左氏书周正月故后人说谓以夏时冠周月又谓谷梁虽迂逺义理最明左氏尚文辞却差了义理许鲁斋说班固作古今人表分九等恐昔人心术行事不易知也如孔子称四科言语宰我子贡至哀公问社食稻衣锦曰安皆为失对称管仲之器小哉而曰如其仁如其仁伊尹谓不以尧舜之道事君治民是贼君民也而佐汤伐桀其前后不同如此又云闻获玉山贼首害陈宣慰祐者斩扬州市予即曰若陈为善之心不宜罹此今若是命也如果得其贼天理为不泯矣鲁斋为首肯柳文五就桀賛序云伊尹圣人也不夏商乎心心乎生民而已曰孰能由吾言由吾言为尧舜而吾生人尧舜人矣退而思曰汤诚仁其功迟桀诚不仁朝吾从而暮及于天下可也于是就桀至于卒不可乃相汤伐桀俾汤为尧舜而人为尧舜之人吾所以见伊尹急生人之大唐会要贞观十四年陜州刺史房仁裕奏臣所管界内正月九日河变清者首尾三百余里京房云河水清天下平宋少卿云所清处天地之气上下澄澈故清亦如霜降水潦收而清也𢎞道又说文与可送东坡通判杭州诗云北客若来休问事西湖虽好莫吟诗坡初以为常及遭事乃知与可为知㡬相如传云倒景者谓人在天上下视日月故曰倒景课税所立于合罕皇帝即位之元年谚云平生避车不逺一舍李受益说宋人文庙位次列子思于孟子上徳州城壁堑高深城门内起直城前障掩蔽内外左右幔道其尾相属俗𫝊云皆颜鲁公制也宋校正礼部韵説廿字本音入今人作二十字用卅字本音钑今人亦作三十字用近杭州遗火烧五万余家延及御史台少府监烬焉至秘书监救得免有人作赋一聫云公道不行台遂焚于御史斯文未丧省仅存于秘书观颜鲁公忠义堂等帖偶悟公书劲而润盖笔善转而韵胜故也何参政继先説大名宣抚司参议乌古论贞区处事机甚有决㫁时奉朝㫖死囚呈省待报其余边闗杂犯皆从便处决时围李璮于济南人心中外不安乌议一切重刑欲皆戮之使由子明已下皆以违制不从乌与左丞濶子清谋曰璮贼未下魏为西邻不便宜从事无以震詟衆庶竟戮之市人称临事知权变云贞字正卿小字四和马前朝近侍局大使晦翁明道论性説生之谓性止生之谓也天之付与万物者谓之命物之禀受于天者谓之性然天命流行必二气五行交感凝聚然后能生物也性命形而上者也气则形而下者也形而上者一理浑然无有不善形而下者则纷纭杂揉善恶有所分矣故人物既生则即此所禀以生之气而天命之性存焉此程子所以发明告子生之说而以性即气气即性者言之也皆水也止各自出此又以水之清浊譬之水之清者性之善也流至海而不污者气禀清明自幼而善圣人性之而全其天者也流未逺而已浊者气禀偏驳之甚自幼而恶者也流既逺而方浊者长而见异物而迁焉失其赤子之心者也浊有多少气之昏明纯驳有浅深不可以浊者不为水恶亦不可不谓之性也然则人虽为气所昏流于不善而性未尝不在其中故人不可以不加澄治之功惟能学以胜气则知此性浑然初未尝壊所谓元初水也东坡云昔之为性论者孟子以为善而荀子以为恶扬子以为善恶混而韩愈氏又取夫三子之说而折之以孔子之论离性以为三品曰中人可以上下而上智与下愚不移然孔氏之所谓中人可以上下而上智与下愚不移者是论其材也而至于言性则未尝㫁其善恶曰性相近也习相逺也而已晦庵象刑说周穆王五刑皆赎复舜之旧不察舜之赎初不上及五刑而穆王之法亦必疑而后赎穆王之事以予料之殆必由其巡游无度财匮民劳至其末年无可为计乃特为此一切权宜之术以自丰而又託于轻刑之说以违道而干誉耳观蜀工孙知㣲造様渡海观音像足前有谓小百花者葢作一大青荷叶上布散诸天花故云又观马云卿临呉道子转山北斗图凡七人中有被甲者入观周宣王台榭敦考其欵文至至元戊寅二千年矣颜鲁公书出师表后题干元元年戊戌歳蒲州刺史颜真卿奉勑书予以为虽颜氏童仆尚不至此恐是世俗好事者为之卢挚説尝闻诸先辈汉去三代最近髙祖有为之主不能革去秦弊复井田封建之制此最何之可责因与论作文当于易中求难难中求易相鑑之作当以萧何为首一日左丞姚公谓余不若自皋䕫始而下自无首尾为间余详思处变之极反经而不失其正者莫伊周为大故自阿衡为首宋賔客云河水清河隂精本浊而反清不惟异常亦水气之极盛也李受益云祖宗次序自曾祖以上为五代祖增而上之也鹿菴云今之声韵始自沈约及观今礼部韵如十灰十三元殊不恊何以知其自约始以文选前声韵不谨严知之镇国寺栢上生芝中宫有㫖令院官究其祥以进因与李受益具事实如左论衡云芝生于土土气和故芝草生古瑞命记王者慈仁则芝草生瑞应图王者敬事耆老不失故旧则芝草生酉阳杂俎云屋柱木生芝黄者为喜陶隠居云今世用芝此是树木枝上所生状如木檽抱朴子云木芝者生于栢脂名曰木威喜夜视有光本草经云霍山生赤芝名曰丹芝常山生黑芝曰天芝泰山生青芝曰龙芝华山生白芝曰玉芝嵩山生黄芝曰金芝唐公逺灵芝经曰芝木之精也芝四季皆生名曰春精夏精秋精冬精又曰青芝一枝应木酒也宋敏求春明宫退朝録唐礼部郎中知省中词翰为南宫舍人百日后必知制诰又载初学记唐𤣥宗为诸王从学时命徐坚定撰虽名初学终身观之可也雪庵李禅师与余观柳诚悬书何进滔碑李云柳书法度最备予曰然然诚悬书令人易厌不若鲁公笔法愈观而意无穷也柳窘于法度取媚于一时中枯而无物颜意无穷葢以忠义之气中贯之故也雪庵为首肯刘太保常云中兴颂雄伟如驱之一字若千金骏马倚丘山而立欧阳率更三帖一姚将军墓志二化度寺碑三追赠隋谭国公诏时贞观五年也化度碑李百药文率更规模一出黄庭至竒古处乃𨽻书一变耳李禅师説作字有得笔意时有得布置时赵大中庸説尝见遗山与张纬文相谑见碑文过余曰遗山又货了一平天冠也鹿菴説董奉御近赠一歙砚殊发墨且増其色马云汉説大庾麦无芒圆大谓之和尚麦后宋宰相韩侂胄尝改诸州后园莲沼为放生池词臣髙文虎作记有云鸟兽鱼鼈咸若汤王所以基商后高作主司出硬题困举子一科生以髙用事悞作一小词嘲云髙文虎夸伶俐万苦千辛作个放生池记从头无一字説及朝廷只把侂胄归美夏王道我不是商王鸟兽鱼鼈是你刘元城与司马先生论𤣥宗初年焚珠玉于前殿时有云焚之前殿葢欲人知此好名之心也一日侈心复回其弊有甚于此者晩年果如其言司马公云惜乎史失其人姓名至今为恨又云人君去贤任佞譬如治病饮良药可愈非良药即死明知之止饮恶药既饮恶药非至死不已葢𤣥宗暮年用相知林甫萧嵩之佞用之甚久知张九龄韩休之贤退之甚速张萱画则天朝六蕃图其布置取则天游上苑诗意明朝游上苑火速报春知花须连夜发不待晓风吹又太宗朝蕃王横轴文皇乘一花舆四近侍肩舁云阎立本笔有诏集百官问钞轻物重事大学士王鹿庵对云物贵则不足物贱则有余要以节用而不妄费庶物货可平宋少卿𢎞道説𦵏书分五姓九星又有碁旋正式风水土丈二尺下为土龙界又丈二尺下为水龙界过此则吉又説唐太真改𦵏祖墓上有紫藤一株隂影甚茂既伐去藤流赤津如血不数年刘氏灭之殆尽因记徃歳改𦵏先妣夫人靳氏初启𤣥堂其棺葢上露珠交布成文如所结璎珞然甚可观也复有二黄蝶飞出其露华移时方晞宋公云在𦵏书此子孙润泽文华之兆别有记以书其详庆寿长老满公曾住泰安天保寨闻土人説党竹溪未第时家甚窘至令其子为人牧猪燕城西南门曰端礼有大定末刘无党所撰左丞唐括安礼碑有云尹大兴时迎午休吏燕雀语堂下人不知有官府之词康节与客游嵩山中涂客指所憇树问曰此何日枯悴先生久不对客疑焉曰非不答吾有所俟也俄一叶坠先生曰比吾二人还亡矣既回树已为人伐去占法葢取叶堕时刻而定其存亡者焉鹿菴与颙轩论事颙轩曰天下事亦有不可以理槩知者鹿菴大为不然徒单公曰谓如大城南栁树若不亲睹如何知东西几行大小几株鹿菴为黙然一座大笑晦菴云张良曹参二人皆学黄老子房体用兼备曹得其体而不得其用又云汉自武帝朝宰相但行文书而已玉堂嘉话卷四玉堂嘉话卷五钦定四库全书玉堂嘉话卷五元王恽撰燕展筑南城系金海陵天徳二年见蔡无可大觉寺碑史记不载萧何修未央宫事此非细事马迁汉史而不见书何谓青居山古果州也唐张嘉贞为相弟嘉祐为金吾将军毎上朝轩葢驺导盈闾巷时号所居为鸣珂里源干曜为相建言大臣子併求京职俊乂率任外官非平施之道臣二息俱任京官请出以补外以示自近始诏可又议者言执政与国同休戚不崇异无以责成功上乃诏中书门下共食实戸三百堂封自此始裴耀卿迁长安令旧有配戸和市法人厌苦之裴一切责豪门坐买豫给以直僦欺之弊遂絶李之仪端叔説遗教经系徐季海书李善尺牍东坡所谓手简三昧者也三昧者正定也李屏山释迦賛葢出王勃成道记李但约散文而为韵语耳其达摩賛曰楖枥者称杖也遗山新渠记有云水至平而善利物今以至平而为不平不争而为必争虽有万折必东之心终有七遇皆北之势佛书曰狮子吼者言说法与无畏也四万八千言大数也尝读后汉布衣徐理所进律鑑书其序云律者以实统虚者也何谓虚气与声也气之在天地间或聚或散声之无色无形故气成于管声成于乐首取司马迁法度又説班固所作律志全取对韵説期于必中选也鹿菴先生説为学务要精熟当镕成汁㵼成锭团成块按成饼恽以为作文字尤当如是又云东坡草字为冩时肘着纸上故笔转处多不圆草书体贵轻笔当持重楷书笔贵精谨而体尚寛绰又説颜子寿天不当只去颜子身上论他自尧舜已降皋䕫稷契周孔和气所生者多矣至于颜子命数偶夭亦不足怪譬如人家昆仲五人有三个贤的必有两个不肖的郭若思説天之分界南至临郡北至铁勒部日去地八万里交趾国日中人影向南王黄华西京留守题名记説赵武灵王既破林胡始城云中秦绍汉袭其名不改元魏之兴也为京师焉西际大河东连上谷南扼中山北控五原广袤千余里规以为甸服逮辽徳于晋晋割山前代北十有六州以赂之辽即魏之故基改位为宫阙是曰西京六典云父之姊妹其姪称之曰女伯女叔唐卢坦传旧制官阶勋俱三品始听设㦸后虽转四品非贬削者㦸不夺自贞元已来京师立㦸者才十八家唐陆贽传云人君合徳于天曰皇合于地曰帝合于人曰王父天母地以养人治物得其宜者曰天子皆大名也三代而上所称象其徳不敢有加焉至秦乃兼曰皇帝流及后世昬僻之君始有圣刘天元之号故人主重轻不在称谓视其徳何如耳宋𢎞道説其舅刘景元先生善记一日友人与游市取染工歴令读数遍面试之一览背诵不差一字又徒单侍讲与孟解元驾之亦善诵记取新刻稼轩乐府吴子音前序一阅即诵亦一字不遗详定官张孝纯说一士人候某官疾既去遗一稿于坐视之葢预作祭文也一日又问一病友友曰且休放入待探懐无祭文相见闻者大笑米先生端州斧柯山石説端州石出髙要县斧柯山山前临大溪其絶顶匠者于此凿石歳久乃成洞穴今已极深邃洞中常有水至春冬水涸採石中隂黑无所覩但以手扪石随大小取之凡石理之精粗即良工往洞中且不能别至于瑕玷璺脉须出洞乃可识故有累日月而不得一佳者大抵以石中有眼者为最贵世谓之鸜鹆眼葢石文精美如木之有节也不知者反以为石病吁可痛哉凡取石之地曰上岩下岩西坑后厯上岩之石最精下岩次之惟上岩之石乃有眼眼之美者皆緑黄二色相重多者自外至心凡八九重其状皆圆以色鲜美重数而圆正者为上其大者尤为希有絶大者乃如弹丸有布列砚中或如北斗或如五星心房之形者价不减数万其生于墨池之外谓之髙眼其内者为低眼曰髙眼者以其不为墨所渍淹常可覩于前也无眼者虽资质甚美不出千钱石之品有数种其色正紫而微有青润无芒叩之无声此近水者也其色㣲紫而不深重近日视之略似有芒叩之有声此岩壁之石二者最为发墨乃石至精者其次青紫参半或紫而近赤或青多紫少皆石之下也端人为砚凡色之不佳者须用佛桑花染渍之初亦可爱经水即如故又山有自然团子或云剖其璞而得焉谓之子石又谓石之有金线者为美此正其病也端人亦不取云惟材之大者尤为难得毎购求方六七寸而无病脉者固亦少矣比歳所贡方砚者五皆以尺为凖然止于岩石之中品或有眼工人輙錾去之恐异日复求不可必致也太常新乐祭祖宗于籓邸文其辞曰惟我烈祖诞受上帝之命肇造区夏先皇帝嗣守大业卒其戎功图维奉答神祐光昭前烈而祀典阙如爰命多方旁求先王之乐八音遏逸未溃于成今予小子肃将天子之明命俾殿南服闻时周礼将具于我鲁邦钦命攸司是徴是举匪攸敢私闻庶用毕我先志以对天之休神其格思金登科记序道散而有六经六经散而有子史子史之是非取証于六经六经之折𠂻必本诸道道也者适治之路天下之理具焉二帝三王所传是已三代而上道见于事业而不在于文章三代而下道寓于文章而不纯于事业故乡举里选取人之事业也射䇿较艺取人之文章也两汉以经术取士六朝以荐举得人莫不稽举于经传子史焉隋合南北始有科举自是盛于唐增光于宋迄于金又合辽宋之法而润色之卒不以六艺为致治之成法进士之目名以乡贡进士者本周之乡举之遗意也试之以赋义䇿论者本汉射䇿之遗法也金天会改元始设科举有词赋有经义有同进士有同三传有同学究凡五等词赋于东西两京或蔚朔平显等州或凉庭试试期不限定月日试处亦不限定州府词赋之初以经传子史内出题次又令逐年改一经亦许注内出题以书诗易礼春秋为次盖循辽旧也至夭眷三年浙津府试迨及海陵天徳三年亲试于上京贞元二年迁都于燕自是止试于浙津府収辽宋之后正隆二年以五经三史正文内出题明昌二年改令羣经子史内出题仍与本传此词赋之大略也经义之初诏试真定府所放号七十二贤榜迨及蔚州浙津令易书诗礼春秋专治一经内出题葢循宋旧也天徳三年罢去经义及诸科止以词赋取人明昌初诏复兴经义此经义之大畧也天眷二年令大河以南别开举场谓之南选贞元二年迁都于燕遂合南北通试于燕正隆二年令毎二年一次开辟立定程限月日更不择日以定为例府试初分六路次九路后十路此限定月日分格也天徳二年诏举人乡府省御四试中第明昌三年罢去御试止三试中第府试五人取名合试依大定间例不过五百人后以举人渐多会试四人取一名得者常不下八九百人乡试取奏㫖此限定场数人数格也自天眷二年浙津放第于广阳门西一僧寺门上唱名至迁都后命宣阳门上唱名后为定例此唱名之格也明昌初五举终场人直赴御试不中者别作恩榜赐同进士出身㑹元御试不中者令榜末安挿府元被黜者许来举直赴部初贞祐三年终场人年五十以上者便行该恩此该恩之格也大定三年孟宗献四元登第特授奉直大夫第二第三人授儒林郎余皆从仕郎后不得为例明昌间以及第者多第一甲取五六人状元授一十一官第二第三人授九官余皆受三官此授官之法也进士第一任丞簿军防判第二任县令此除授之格也近披阅金国登科显官陞相位及名卿士大夫间见迭出代不乏人所以翼賛百年如大定明昌五十余载朝野闲暇时和歳丰则辅相佐佑所益居多科举亦无负于国家矣是知科举岂徒习其言説诵其句读摛章绘句而已哉篆刻雕虫而已哉固将率性修道之人文化成天下上则安富尊荣下则孝弟忠信而建万世之长䇿科举之功不綦大乎国家所以稽古重道者以六经载道所以重科举也后世所以重科举者以维持六经能传帝王之道也科举之功不綦大乎庚子歳季秋朔日东原李世弼序唐人黄金台诗燕昭北筑黄金台四方豪俊乘风来秦家烧书杀儒客肘腋之间千里隔去年八月幽州道昭王墓前哭秋草今年五月咸阳闗秦家城外悲河山河上闗头车马路残日青烟五陵树图克坦颙轩云此诗议论深长甚可学也皇甫湜编年纪传论古史编年至汉司马迁始更其制而为纪传相承且编年之作岂非以事系日以日系月以月系时以时系年者哉司马作纪以项羽承秦以吕后接之亦以厯年不可中废故也均输法起桑𢎞羊谓市井百货皆输官坊商贾不复贸易唐礼部员外郎为瑞锦窠员外前有大石碎诸州废印于上又掌图写祥瑞令狐楚元和初任此员外郎尝有诗曰移石几回敲废印开箱何处送新图是也退朝録疏广云贤而多财则损其志愚而多财则益其过且富者衆之怨也吾既无以教子孙不欲益其过而生怨待君子以诚治小人以术反是为不仁不智矣东铭似乎兼爱其实理一而分殊汉制州郡佐史自长史以下皆太守刺史自辟如杜髙则杨震所辟李膺则胡广所辟唐制採访节度官属自判官已下得自辟举未报则称摄已命则同正如杜甫则严武所辟韩愈则董晋所辟三司使谓盐铁度支置制条例司欧参政云天下之事惟宰相得行惟台谏得言汉时长安北七百里即匈奴之地长城始筑自赵简子议者亘千里人治一步役三十秦制商鞅佐秦以为地利不尽更以二百四十步为畆百亩给一夫又以秦地旷而人寡晋狭而人伙诱三晋之人耕而优其田宅复其子孙使秦人应敌于外非农与战不得入官大率百人以五十为农五十人习战故兵强国富汉故事汉兴七年长乐宫成诸侯朝毕复置酒侍坐殿上别尊卑以次起上寿故事上寿四会曲注言但有钟鼓无歌诗魏青龙二年以古置酒曲代四会曲又易古诗为羽觞行用为上寿古者司会今之尚书也周官司会以参互考日成以月要考月成以歳会考歳成以周知四国之治以诏王及冡宰废置笮复引一索其名为笮人悬半空度彼絶壑此独孤及招北客辞也天子之门以通十二子谓甲与子为支干之首总而言之也六壬壬为水其数皆六如六丙六丁之类百六之会章会统元汉以黄帝上元甲子为首至太和元年所积之数至百六十年为一厄也髙丽官制其品从论穿执伞有陪盖为从伞也金国初问宋索金文玉册宋曾册为东懐国温公通鑑无髙祖废孝恵留侯招四皓从太子事伊川易传取之者善其智而能谏以明纳约之义温公去之者为后世虑逺矣去取之意两不相悖学者当黙识之杨龟山云箕子疑亦可死而佯狂以避葢以父师之义死之则伤勇矣老庄之学衡麓胡先生云老庄见周末文胜人皆从事于仪物度数不复以诚信为主故欲扫除弊迹以趋乎本真而矫枉过正立言有失𤣥虚幽𣺌不切事情遂使末流遗略礼法忽弃实徳浮游波荡其为世害更甚于文㓕质汉开西域三十六国后稍分至五十余国皆在匈奴之西乌孙国之南逺者万有二千余里近者不下九千余里或问上蔡先生讲论经典二三其説者当何从谢答曰用得即是騐之于心而安体之于身而可行斯是矣如求之或过于幽深证之或出于穿凿徒将破碎大体不见圣贤之用心宜无取焉刘元城云説得一丈不如行取一尺杨龟山语游执中云常以昼验之于妻子以观其行之笃与否也夜考之于梦寐以卜其志之定与否也伊川先生云读书当平其心易其气阙其疑则圣人之意见矣东坡先生云圣人之言当以数句成文而求其意若学者率以一字为㫁遇其不同则异说生焉朱文公语学者观书法云且当玩味大意就自己分上着实体騐不须细碎计较一两字异同学问之道无他求其放心而已东坡论老庄之教君臣父子夫妇之间汎汎乎若萍游于江湖而适所值者商鞅韩非得其所以轻天下齐万物之术是以敢为残忍而无疑大扺于所厚者薄则无所不薄理势然也陈履常云士大夫视天下不平之事不当懐不平之意平居愤愤切齿扼腕诚非为己一旦当事而发之如决江河其可御耶必有过甚覆溺之势窃谓陈子之论有大学有所忿懥则不得其正之义要当廓然大公物来而顺应之胡文定公曰有志于学者当以圣人为则有志于天下者当以宰相自期降此不足道矣石徂徕曰士之积道徳富仁义于一身葢假权位以布诸行事利于天下也岂有屑屑然谋夫衣食者与侯师圣曰事君者以行道为志非为禄也然亦有时而为贫若专以禄为事则厮役之志也胡衡麓曰士之器大概有之志于道徳者功名不足以累其心志于功名者富贵不足以累其心志于富贵者茍富贵而已则亦无所不至矣孔子所谓鄙夫之事横渠曰徳未成而先以功业为事是代大匠斵鲜不伤手也尧夫诗曰慎勿轻言天下事伊周原不是庸人陈述古曰大丈夫当容人勿为人所容伊川云别事人都强得惟识量不可强如邓艾位三公年七十处得甚好及因下蜀有功便动了谢安当谢𤣥破符坚对客围棋报至不喜及归折屐齿强终不得又云尧舜事业亦祇如太虚中一点浮云过目胡文定公语杨训曰人家切不要事事足意得常有些不足处便好人家才事事足意便有不好事出亦体消长之理言也青苗钱如今之预取麦钱也假如即日麦价一贯借与五百将来徴麦一石助役钱国家遇有大役均取钱于民官为雇佣也唐故事奉使四夷其印章曰大唐入某国之印见蜀王建世家五代吴越贡赋朝廷遣使皆由淄莱泛海歳常漂没其使吴越王钱镠尝游衣锦军作还乡歌歌曰三节还乡兮挂锦衣父老逺来相追随牛斗无孛人无欺呉越一王驷马归唐开元二年制选京官有才识者除都督刺史都督刺史有政迹者除京官使出入常均永为恒式汉制由郎官而出宰百里由郡守而入为三公汉少府掌山海陂泽之税以备天子私奉大司农掌国货以供军国之需汉制武帝北伐乃置万骑太守而马政兼于郡二千石魏崔浩考汉元以来五星行度并讥前史之失以示髙允允曰汉元年冬十月五星聚于东井此乃厯术之浅今讥汉史而不觉此谬浩曰所谬云何允曰按星𫝊金水二星常附日而行冬十月日旦在尾箕其昏没于申南而东井方出寅北二星何因背日而行是史官欲神其事不复推之于理后歳余浩谓允曰先所论者本不经心及更考䆒果如君言以前三月聚于东井非十月也颁髙丽厯日诏云惟厯象日月星辰乃能成岁自侯甸男邦采卫要欲同文字同叟淮南髙邮之隠君子也身骨如削石瞳子碧色有光尝卖缯于市遇华山元翁从授鍊丹铸劔长生之术元翁名碧天其师海蟾海蟾之师曰吕洞賔洞賔之师曰钟离权五世矣云龙不识石人不识风鬼不识土鱼不识水先生云阳不冬藏春气发而无力十一年十二月十四日阳罗洑渡江明年十二月临安降度宗二庶子陈宜中文天祥两淮张世杰拥入许浦口时立昰为主因改号景炎凡十八月十六年为帅臣张战于山口执文天祥至大都囚之上屡欲赦出相之竟不从十九年十二月初九日戮于燕南城柴市钱谱刘更生传舜父盲其母常鬻薪以自给舜时粜米返置钱于米囊中以还其母则重华之世钱已行矣此唐代钱之騐也贾逵注夏商金币三等钱为下等先儒所传有钱明矣梁大司马顾协所撰钱谱序云汉尚书郎主作文书起草月赐赤管一䨇玉堂嘉话卷五玉堂嘉话卷六钦定四库全书玉堂嘉话卷六元王恽撰野合女子七七四十九隂絶男子八八六十四阳絶过此为婚为野合时叔梁纥过六十四娶颜氏少女故曰野合宋绍兴中衍圣公渡江而东者孔玠也蚕为龙之精按马质云禁原蚕注天文辰为马蚕书曰蚕为龙精月值大火则浴其种是蚕与马同气李林甫月令释曰先蚕天驷也先蚕之神或以为苑窳妇人寓氏公主或以为黄帝或以为西陵氏或以为天驷歴论不一而蚕与马同气其性喜温恶湿其浴火月而再养则伤马此固与马同出于天驷矣然天驷可为蚕祖而非先蚕者也蚕妇人之事史记黄帝娶西陵氏始蚕汉祀苑窳妇人寓氏公主此或有所传然其祭设坛或少牢或太牢或一献或三献礼必皇后亲享北齐使公卿祀之非也其曰龙精见荀子赋蚕开府仪同三司谓置府辟吏仪同三公也感生帝唐王仲丘传引郑𤣥注云天之五帝递王王者必感以兴故夏之正月祭所生于郊以其祖配之因以祈谷感帝之祀贞观用之矣庙制古者天子七庙自虞至周不易之制也七庙者各庙前庙后寝汉自明帝诏遵俭约无起陵寝藏魏立二庙晋宋齐隋及唐皆同一庙而异朝所以象生之有朝寝所以象生之有寝也建之观门之内不敢逺其亲也位之观门之左不忍死其亲也诸侯五庙谓二昭二穆与太祖之庙五郑氏曰太祖始封之君王者之后不为始封之君庙葢诸侯不敢祖天子故王之子弟始为诸侯不得立出王之庙后世子孙祖其始封者而其或有大功徳特命祀其祖先而立庙可也鲁有姜嫄文王之庙郑祖厉王是也若王者之后始封之君非有功徳不可为祖则祖其先代之王也宋祖帝乙是也大夫三庙王制大夫三庙一昭一穆与太祖之庙三郑氏曰太祖是别子始爵者虽非别子始爵者亦然郑志答赵商谓王制商制故虽非诸侯之别子亦得立太祖之庙周制别子为太祖若非别子之后虽为大夫但立父祖曾三庙随时而迁不立始爵者为太祖也然左氏曰大夫有二宗荀卿曰大夫士有常宗则大夫有百世不迁之大宗有五世则迁之小宗是太祖之庙常不迁也祭法曰大夫三庙考与王考皇考有庙显考祖考无庙太祖正东向之位刘歆曰孙居王父之处以正昭穆则与祖相代此迁庙之杀也张纯曰父子不并坐而孙从王父决疑要注曰凡昭穆父南面故曰昭昭者明也子北面故曰穆穆者顺也杜佑曰太祖于室之中奥西壁下东面太祖之子南面为昭次之昭之子北面相对为穆张纯曰元始中禘礼父为昭南面子为穆北面相对为穆父子不并坐也藏主开元礼义鑑曰藏主合在何处按五经异议云藏主于庙西壁中备水火之灾必在西者长老之处地道尊右鬼神幽隂也祭荐檀弓有荐新如朔奠王制大夫士宗庙之祭有田则祭无田则荐祭二以首月荐二以仲月士用特豚大夫用羔庶人春荐韭夏荐麦秋荐黍冬荐稻韭以卵麦以鱼黍以豚稻以鴈髙堂隆曰天子诸侯月有祭事其孟月四时之祭也大夫以上将之以羔或加犬而已士以豚庶人则惟其时宜鱼鴈可也又荐新虽在庙皆不出神主五礼精义曰但设神座陈氏曰人子之于亲饮食与药必先甞而后进四时新物必先献而后食寝庙之荐新亦推其事先之礼以尽诚敬而已宋秦益公桧家庙制绍兴中命立家庙于私第中门之左一堂五室世祖居中东二昭西二穆堂饰以黝垩神版长一尺博四寸五分厚五寸八分大书某官某夫人神座贮以帛嚢藏以漆圅用神幄歳四享用孟月柔日具三献有司言时享用常器常馔上倣政和故事命制祭器赐也舞雩台雩祭盖龙见建巳之月巳乃阳亢之时隂气难达用女巫舞雩女隂也舞所以达阳中之隂也又吁嗟而祷雨曰雩社稷位社五土之神稷五谷之长首种先成故长蔡邕曰其位在中门之右社主隂其壝故北向天子曰大社诸侯为百姓立社曰国社诸侯自为立社曰侯社大夫为民族居百家以上共立一社曰里社各以所宜木立而表之大社广五丈诸侯半之盖方广二丈五也皆冒以黄土其主以石谓石土类也其位社东而稷西王之祭也南面其服也絺冕其牲黝其祭血取其隂类其罇大罍其乐应钟其舞帗舞其鼓灵鼔凡皆因其物以致其义庶人蒙其社功故亦祭之春有祈而秋有报也稷非土无以生土非稷无以见生生之效以其同功均利养人故也地载万物天垂象取财于地取法于天是以尊天而亲地故教报焉家主中霤田主社示本也诸侯城郭之制典命云上公九命子男五命其国家宫室车旗衣服礼仪皆以命数为节国家国之所居谓城方也公之城方九里宫方九百步侯伯之城方七里宫方七百步子男之城方三里宫方三百步五土所宜鸿烈子曰土地各以类生故山气多男泽气多女障气多喑风气多聋林气多癃木气多伛岸下气多肿石气多力险阻气多瘿暑气多天寒气多寿谷气多痺丘气多狂衍气多贪轻土多利重土多迟清水音小浊水音大湍水人轻迟水人重坚土人刚弱土人肥垆土人大沙土人细息土人美耗土人丑七水所宜汾水蒙浊而宜麻济水通和而宜麦河水重浊而宜菽洛水轻利而宜禾渭水多力而宜黍汉水安重而宜竹江水肥仁而宜稻平土之人慧而宜五谷尔雅曰太平之人仁丹穴之人智太蒙之人信倥侗之人武释菜郑司农云古者士相见于君以雉为贽见于师以菜为贽释即舍也始入学必舍菜礼先师也菜苹藻之属葢以泮宫有芹藻犹子事父母有堇荁也诗曰振振公姓振振公族书曰钖土姓左氏衆仲曰天子建徳因生以赐姓胙之土而命之氏诸侯以字为氏因以为族官有世功则有官族邑亦如之周语曰伯禹疏川导滞钟水丰物皇天嘉之祚以天下赐姓曰姒氏曰有夏谓其能以嘉祉殷富生物也胙四岳国命为侯伯赐姓曰姜氏曰有吕谓其能为禹股肱心膂以养物丰人也姓非天子不可以赐而氏非诸侯不可以命姓所以系百姓之正统氏所以别子孙之旁出族则氏之所聚而已古者或氏于国则齐鲁秦吴是也氏于谥则文武成宣是也氏于官则司马司徒是也氏于爵则王孙公孙氏于字则孟孙叔孙氏于居则东门北郭氏于志则三乌五鹿氏于事则巫土匠陶是也葢别姓则为氏氏则有族族无不同氏氏有不同族故八元八凯出于高阳氏高辛氏而谓之十六族是氏有不同族也啇氏条氏徐氏之类谓之六族陶氏施氏之类谓之七族宋氏华氏谓之戴族向氏谓之桓族是族无不同氏也贽礼帛有衣被之仁皮有炳蔚之文故孤执之羔有跪乳之礼有羣而不党之义故卿执之进必以时行必以序雁也故大夫执之交有时别有伦被文以相质死分而不变者雉也故士执之可畜而不散迁者鹜也故庶人执之可畜而不违时者鸡也故工商执之食邑说秦爵二十级惟彻侯乃得食县其闗内侯本无食邑其加异者列之闗内之邑食其租税汉初七大夫以上皆令食邑食者除租毎戸一歳更输钱二百货殖传所谓千戸之君则二十万是也汉因乡评取士谓因人共推之也如公孙𢎞以充赋万石君以谨孝闻汉初入仕者不限年如刘向陈咸以八十为郎刘辟疆以八十为卫尉公孙𢎞以八十为相赵充国以七十为将军贡禹八十迁御史大夫汉集议汉置大夫专掌议论事茍疑似未决合中朝之士杂议之自两府大臣以下至博士议郎皆得议之不嫌于卑抗尊也如唿韩邪单于欵塞卒用郎中侯应之䇿朱博得罪议狱者五十八人王嘉得罪议狱者六十人故曰汉集议有公天下之心汉封侯号有宰相封侯者公孙平津是也有妇人封侯者萧何夫人同封鄼侯樊哙妻吕须封临羌侯是也以地名封者平陵宜春是也以功封者冠侯骠侯是也以美名封者博望博陆是也太行山水皆洑流地中闗中诸水皆行流地上金银鱼袋唐高宗给五品上随身银鱼袋以防诏命之诈出内必合之三品以上金饰袋垂拱中都督刺史始赐鱼中宗景龙中令特进佩鱼散官佩鱼自此始宋张师正倦游録云鱼袋者取事君夙夜匪懈之义以金为饰亦身之华也上公桓圭侯信圭伯躬圭镇圭冒圭公谓二王之后及王之上公䨇植谓之桓桓宫室之象所以安其上也信当为身与躬圭葢皆象以人形为瑑但文有麄缛耳欲其慎行以保身也镇圭尺二寸天子守之郑氏曰镇安也所以安四方以四方镇山为饰崇高敦厚而万物附焉者山也冒圭孔氏曰冒以齐瑞信方四寸邪刻之执冐所以知诸侯之信伪犹今之合符也子谷璧男蒲璧谷所以飬人蒲为席以安人璧皆径五寸子男不执圭者未成国也盖桓强立不挠而安上为任故公圭瑑之身伸而躬屈伸者尊足以捍外而蔽内屈者卑足以长人故侯伯之圭瑑之子不足以长人而可以养人故璧瑑以谷男不足以养人而可以安人故璧瑑以蒲圭者天之用璧者天之体尽其用者必尽其体得其体未必尽其用此圭璧所以不全也王后驵琮作方玉五寸上有鼻以组系之因名焉葢古者建国王立朝后立市用以为权也牙璋中璋典瑞曰牙璋起军旅以治兵守郑司农曰牙璋瑑以为牙牙齿兵象故以牙璋发兵又牙璋中璋皆有钮牙之饰贾公彦云军多用牙璋军少用中璋白虎通曰璋位南方南方阳极而隂生兵亦隂也故以兵起为义如汉有铜虎符魏有兵符以发郡国兵岂牙中之类与白琥刻虎为形者以形成于秋也琥礼西方之玉也以盐为虎形者亦示武之谓也瑗说文曰瑗大孔璧也人君上除陞以相引环玦荀子曰絶人以玦反絶以环范寗释谷梁曰君赐之环则还赐之玦则徃葢环之为物或施于佩或施之于帯反絶佩环则不佩玦六币相合行人合六币圭以马璋以皮璧以帛琮以锦琥以绣璜以黼何也昔太王事狄人以皮币继之以犬马终之以珠玊是珠玉重于犬马犬马重于皮币则合圭以马合璋以皮宜矣绣黼皆隂功也绣则五色之全黼则白黑而已是绣备于黼也则合琥以绣合璜以黼宜矣婚礼纳徴以束帛飨礼赠送者以束锦聘礼享君夫人以束帛觌以束锦上大夫与下大夫致宾介饔饩皆以束帛宾介傧之以束锦食礼君侑币以束帛大夫相食以束锦是帛宜于锦也则合璧以帛合琮以锦宜矣圭东方也马动物璋南方也皮文物故以为合琥西方也万寳之成莫备于此故以绣璜北方也隂阳之辨莫㫁于此故以黼此六币所以合之之意也皮马不上堂故圭璋特达于上然则璧琮琥璜皆非特达者与伏日厯忌释曰伏者何也金气伏藏之日也四时代谢皆以相生立春木代水水生木立夏火代木木生火立冬水代金金生水至于立秋以金代火金畏于火故至庚日必伏庚者金故也腊日风俗通曰礼传夏曰嘉平殷曰清祀周曰大蜡汉改曰腊腊者猎也因猎取兽祭先祖也汉火行衰于戍故曰腊也汉旧仪曰腊者报诸神鬼古圣贤有功于民者礼记伊耆氏始为蜡蜡者索也歳十二月合聚万物而索享之也周礼祭蜡则吹豳颂击土鼓以息老物节有八节玉节玉节之制以玉为之以命数为大小守邦国者用之角节用犀角角在鼻上是角中之贵守都鄙者用之虎节山多虎者用之谓晋国之类以金为节铸象焉必自以其国所多者于以相别为信人节平地多人者用之谓卫国之类龙节泽多龙者用之谓郑国之类皆以金为之以英荡辅之英荡画圅也以竹为之而有饰焉盛饰器也辅之者使节不损也旌节道路用之道路谓乡遂大夫也符节都鄙用之都鄙谓公之子弟及卿大夫采地之吏也管节以竹为之析节竹为符节全竹为管节如今之竹使符也其有商者通之以符节门闗者与市聨事节可同也康诰曰越小臣诸节春秋宋司马握节以死司城效节于府人而去司马牛致其邑与珪而适齐则守节不特于邦国都鄙虽官府小臣亦有之矣汉竹使符铜虎符各分其半右留京师左付郡守传司闗凡所达货贿者则以节传出之如今移所过文书凡通达于天下者必有节以传辅之汉制门闗用传作两行书缯帛上各持其一出入合之岂古之遗制与玊堂嘉话卷六玉堂嘉话卷七钦定四库全书玊堂嘉话卷七元王恽撰丧服小记别子为祖继别为宗继祢者为小宗有五世而迁之宗宗其继髙祖者也是故祖迁于上宗易于下尊祖故敬宗敬宗所以尊祖祢也大传曰别子为祖继别为宗继祢者为小宗有百世不迁之宗有五世则迁之宗百世不迁者别子之后也宗其继别子之所自出者百世不迁者也宗其继高祖者五世则迁者也祢小宗小宗祢小宗小宗小宗祢小宗小宗小宗祢小宗小宗小宗大宗大宗大宗大宗诸侯君君君君君陈氏礼书云公子不得祢先君故为别子而继别者族人宗之为大宗逺虽至于絶属犹为之服衰三月庶子不得祭祖故诸兄弟宗之为小宗以其服服之大宗逺祖之正体则一而已小宗高祖之正体其别有四则继祢者兄弟宗之继祖者从兄弟宗之继曾祖者从祖兄弟宗之继髙祖者从曾祖兄弟宗之四世亲尽属絶而不为宗矣然言继别为宗又言继别子之所自出者言继祢为小宗又言宗其继高祖者则继别子者子之子也继别子之所自出者即别子也继祢者庶子之子继高祖者五世之孙也继祢言其始继高祖言其终继别言其宗继别子之所自出言其祖经言继别子之所自出颕达言别子之所由出然则别子之所由出即国君也其可宗乎玺卫宏汉官旧仪曰玺白玊螭虎纽文曰皇帝行玺天子信玺凡六又曰诸侯玊印黄金槖驼纽文亦曰玺列侯黄金印龟纽文曰印丞相将军黄金印龟纽文曰章中二千石银印龟纽文曰章千石六百石四百石铜印鼻纽文曰印孙坚得传国玺方围四寸上纽盘五龙然则汉天子之玺其方不过四寸诸侯王已下其小可知土牛制义月令季冬命有司出土牛以送寒气正义曰出犹作也丑为牛牛可牵止也送犹毕也其月建丑又土能克水持水之隂气故特作土牛以毕送寒气也土胜水故可以胜寒又且以升阳唐月令季冬出土牛以示农耕之早晩若立春在十二月望则䇿牛人近前示其农早立春在十二月晦及正月朔则䇿牛人当中示其农平立春在正月望则䇿牛人近后示其农晩也后汉志季冬作土牛六头于国都郡县城外丑地其牛色以歳之干色为首甲乙木其色青丙丁火其色赤戊己土其色黄庚辛金其色白壬癸水其色黑以支色为身寅卯木其色青巳午火其色赤申酉金其色白亥子水其色黑辰戌丑未土其色黄纳音色为腹若甲子乙丑金其色白丙寅丁卯火其色赤余皆倣此以立春日干色为角耳尾支色为胫纳音色为蹄设令甲子歳甲为木其色青则青为牛耳子为水其色黑则黑为身纳音金其色白则白为腹又若丙寅日立春丙为干其色赤则赤为角耳尾寅为支其色青则青为胫纳音火其色赤赤为蹄九州释义兖州兖信也五行星流而为兖豫州豫舒也乂序也言隂阳分布各得其序荆州荆彊也阳盛物坚其气急冀州冀近也尔雅云河两间曰冀青州元命苞曰虚危星精流而为青雍州雍壅也唐地纪曰雍兼得梁州之地西北位阳所不及隂气壅遏故取名焉益州益谓溢也徐舒也扬轻也钟山徐爰曰建康北十余里有钟山汉末金陵蒋子文讨贼战亡灵发于山因立蒋侯祠故世号蒋山神赤县张衡灵宪图曰崑崙东南有赤县之州风雨有时寒暑有节茍非此土南则多暑北则多寒东则多隂故圣王不处焉史记邹衍曰中国于天下八十一分居其一分耳中国名赤县赤县内自有九州禹之叙九州是也不得为州数中国外如赤县州者又有州乃谓九州也有神海环之如一区中者乃为一州也如是者九乃有大瀛海环其外天地之际焉三川河洛伊也司马光言行録有司奏言日当食光言食不满分或京师不见皆贺臣以为日食四方见而京师独不见天意人君为隂邪所蔽天下皆知而朝廷独不知其为灾当益省不当贺诏从之后以为常汉宫室有宣室武台召文臣则于宣室召武臣则于武台春夏秋冬释义礼乡饮酒云春之为言蠢也产万物者圣也夏之为言假也养之长之假之仁也秋之为言愁也愁之以时察守义也冬之为言中也中者藏也天地严凝之气始于西南而盛于西北此天地尊严之义气也温厚之气始于东北而盛于东南此天地盛徳之仁气也按地志今卫州城即殷牧野之地周武王伐纣筑也又云武王至于商郊牧野乃筑此城祭说唐韦彤议曰祭非外至生于心者也是故圣人等牲牢布笾豆昆䖝草木可荐者莫不咸在所以享宗庙交神明而全孝敬也遗山尝与张哝斋论文见有窃用前人辞意而复加雌黄者遗山曰既盗其物又伤事主可乎一座为絶倒作论法鹿菴云语与义体式一般亦是冒原讲证结但论入作独句直下不似义两句扇对而入如麻先生汉书贯五经论最明白得体金清漳老人南宫人曾撰本县二阆神庙碑遗山见之谓进士张和之有读得行之语光武同冯异遇雨燎衣处在今南宫东北二十里冯村内外制翰林学士所撰者为内制中书舍人定撰者为外制金哀宗朝有亲军杀其子者法家㫁不至死上曰亲军宿卫之人父子之间残忍如此与常人不同竟坐死论徐大卿云诏命之体莫如两汉以其典实故也又大卿等论及子告母事孟徳卿有庄公文姜之説徐公主义重于母李侍讲说中和真人在龙庭时以瞻对无时恒备物以充咀嚼时一士人同在邸舍师毎与之分甘一日师复求之彼辞无有托便旋食焉师知之因曰沙漠之羊与中土桑用畧同肉充饥毛作氊皮为裘角为杯匜此人所共知不忆近来羊尿又可以配饼食也闻者为大笑彼徐悟其方已甚有愧色杨劝农春卿夜读书有䑕出跃书几上忽投膏中杨子取一方木覆之随突以出环书册走不辍作人语曰油着油着杨笑起曰吾避汝燕城阁前晌午市合更忙猝不能过即擎虚器云油着油着人即避开故䑕亦云云闻者为笑图克坦侍讲说石丞相琚大定末致仕居乡中一日㑹客间闻司録呵喝过门公即起立既逺复位客曰丞相何若此公曰叅军虽微国家命官也吾敢不敬衆客为叹息王西溪尝云表章体臣无居首之理故今之表式皆以帝㫖冠首王西溪云元遗山録册中云东平范尊师菴内见化饭王先生说渠海州为吏时歳贡糟姜糟蟹海棠出州东入海八百里崃岛岛是龙宫地生海棠作矮树花色深红大如茶盌面而百叶香韵殊絶开时可持一月久既衰不落而萎毎歳自岛中移百本入海州御园明年再移百本而以先所种者供御毎花一金籖牌记之脚花乃得入州官民家毎一花必三叶承之重九开鹿菴先生为学士日命应奉编脩辈取金实録内名臣事蹟欲集为长编俾士大夫家易于观録或问其去取法曰大抵人之功劳必须具载如西汉曹参樊哙传此其例也又曰西汉列传是多少好墓志碑铭格様学之有余师矣既而侍讲某多略去其人勲效鹿菴闻之曰某不解此平日于书多谩读过去了玉堂嘉话卷七玉堂嘉话卷八钦定四库全书玉堂嘉话卷八元王恽撰甲午九月望日东原五六友人㑹于孙侯小轩话及前朝得失之渐坐客问云金有中原百有余年将来国史何如尔或曰自唐以降五代相承宋受周禅虽靖康间二帝蒙尘缘江湖以南赵氏不絶金于宋史中亦犹刘石符姚一载记耳衆颇惑焉仆曰正闰之论愚虽不敏试以本末言之夫耶律氏自唐已来世为名族延及唐末朱温篡唐四方幅裂辽太祖安巴坚乗时而起服高丽诸国并燕云以北数千里改元神册与朱梁同年即位在位十九年辽太宗嗣位改元天显十一年河东节度使石敬瑭为清泰来伐遣使求救于辽奉表称臣仍以父礼事之辽太宗赴援以㓕后唐石氏号晋晋以燕云十六州献于辽太宗歳贡帛三十万疋天福七年晋髙祖殂出帝嗣位大臣议奉表称臣告哀于辽景延广请致书称孙而不称臣与辽抗衡太宗举兵南下㑹同九年入汴以出帝为负义侯置于黄龙府石晋遂㓕大同元年太宗北还仍以萧翰留守河南刘知逺在河东乗间而发由太原入汴自尊为帝及乎宋受周禅有中原一百六十余年辽为北朝世数如之虽辽之封域褊于宋校其兵力而澶渊之战宋几不守因而割地连和歳贡银绢二十万两疋约为兄弟仍以世序昭穆降及晩年辽为翁宋为孙至天祚金朝太祖举兵西来平辽克宋王坐受四方朝贡百有余年今以不可不辨夫刘渊石勒皆晋之臣庶叛乱国家以臣伐君纵能盗据一隅僣至姚泓终为晋将刘裕所虏斩于建康市返本还元兹作记载理当然也夫完颜氏世为君长保有肃慎至武元时而天下南北敌国素非君臣若依席上所言金为载记未审辽史复如何耳方辽太祖神册之际宋太祖未生辽祖比宋前期五十余年已即帝位固难降就五十年之后包于宋史为载记其世数相悬名分颠倒㫁无此法既辽之世纪宋不可兼其金有中原更难别议以公论处之据五代相因除庄宗入汴复雠伐罪理势可观外朱梁篡逆甚于竆新石晋因辽有国终为辽所虏刘汉自立父子四年郭周废湘隂公而立以五代之君通作南史内朱梁名分犹恐未应辽自唐末保有北方又非篡夺复承晋统加之世数名位逺兼五季与前宋相次而终言北史宋太祖受周禅平江南収西川白沟迤南悉臣大宋传至靖康当为宋史金太祖破辽克宋帝有中原百有余年当为北史自建炎之后中国非宋所有宜为南宋史或曰欧阳宋之名臣也定立五代不云南史当时想曽熟议如何今日复作此论仆曰欧阳公作史之时辽方全盛岂不知梁晋汉周授受之由故列五代者欲膺周禅以尊本朝而然至于作十国世家独称周汉之事可谓难矣请事斯语厥有㫖哉愚谓读李屏山咏史诗咏五代郭周云不负先君持节死举朝惟有一韩通愚尝惊哀此诗命意宋自建隆以来名臣士大夫论议篇章不为不多未尝有此语非不能道也故列五代者良可知隋季文中子作元经至晋宋以后正统在中原而后大唐南北一统后至五代天下扰扰无由再议降及今日时移事改商确前人隠约之迹当从公论议者又曰金有中原虽百余年宋自建隆于今几三百年况乎今年春正月攻陷蔡城宋有复讐之迹固可兼金愚曰元魏齐梁世数已逺恐诸公不以为然请以五代之事方之汉隠帝干祐三年遇弑太后诏立帝弟武宁军节度使嗣位后虽废为湘隂公旻亦寻即皇帝位于晋阳终旻之世犹称干祐四帝二十九年至宋太祖兴国四年归宋依今日所论旻系刘髙祖母弟在位四年其子承钧嗣位改元天㑹五年郭周已絶东汉四主逺兼郭周郭亦不当称周固当为闰宋太祖不曰受周禅传至太宗方承东汉之后欧阳不合作五代五代史合作四代史司马光通鑑当列东汉为世纪欧阳不宜作十国世家呜唿国家正闰固有定体不图今日轻易褒贬在周则为正在金则为闰天下公论果如是乎况蔡城一事葢大朝征伐之功是时宋之边将专权率意自撒籓篱快斯须之忿昧唇齿之理自谓爱已而恶佗延引强兵深入遵行覆辙媒孽后祸取笑万世何复讐之有也宋自靖康以来称臣姪走玉帛歳时朝贡㡬于百年岂期今日私论遽称尊大果使宋庙有灵必可其议也泰和间南宋寒盟起无名之师侵汉唐邓宿泗章宗分遣应兵其淮汉川蜀之间大为所破宋遣臣方信孺等卑辞告和请叔为伯进增歳币献权臣之首至于阙下信孺有古调一篇予能草畧记之大朝君相仁且慈小麦未熟休王师姦臣岂足赎民命既徃不咎来可追此诗书于上源驿壁间馆伴使入朝题奏上颇哀怜是时中原连年旱蝗五谷不登山东尤甚章庙自责之心深重形于歌咏者颇多毎以偃兵为念故诏百官议曰朕闻海陵有言我国家虽受四方朝贺宋犹假息江左亦天下两家耶故有亲征之行去歳宋人兵起无名摇荡我边鄙今已败衂哀恳告和朕思海陵之言宜如何尔时臣下本希上意故进言曰先于靖康间宋祚已衰其游魂余魄今虽据江左正犹昭烈之在蜀不能绍汉氏之遗统大可见也和议乃定今日校之此语乃当时继好息民之大略非后世正闰之定论或曰何以知之曰夫昭烈之于汉虽云中山靖王之后其族属踈逺不能纪録世数名位南宋髙宗乃徽宗之子钦宗之弟歳月不易以即位奄有江南似与昭烈颇异若以金史专依泰和朝议特承宋统或从今日所论包为记载二论俱非至公坐客又云辽之有沟桥以达于燕居旬日而行北过䨇塔堡新店驿入南口度居庸闗出闗之北口则西行经榆林驿雷家店及于懐来县县之东有桥中横木而上下皆石桥之西有居人聚落而县郭芜没西过鸡鸣山之阳有邸店曰平舆其岭建僧舍焉循山之西而北沿桑干河以上河有石桥由桥而西乃徳兴府道也北过一邸曰定防水经石梯子至宣徳州复西北行过沙岭子口及宣平县驿出得胜口抵栀胡岭下有驿曰博啰自是以北诸驿皆蒙古部族所分主也毎驿各以主者之名名之由岭而上则东北行始见毳幕氊车逐水草畜牧而已非复中原之风土也寻过抚州惟荒城在焉北入昌州居民仅百家中有廨舍乃国王所建也亦有仓廪𨽻州之盐司州之东有盐池周广可百里土人谓之狗泊以其形似故也州之北行百余里有故垒隠然连亘山谷垒南有小废城问之居者云此前朝所筑堡障也城有戍者之所居自堡障行四驿始入沙陀际陀所及无块石寸壤逺而望之若冈陵丘阜然既至则皆积沙也所宜之木榆栁而已又皆樗散而丛生其水尽盐卤也凡经六驿而出陀复西北行一驿过鱼儿泊泊有二焉周广百余里中有陆道达于南北泊之东涯有公主离宫之外垣髙丈余方广二里许中建寝殿夹以二室背以龟轩旁列两庑前峙眺楼登之颇快目力宫之东有民匠杂居稍成聚落中有一楼榜曰迎晖自泊之西北行四驿有长城頽址望之绵延不尽亦前朝所筑之外堡也自外堡行一十五驿抵一河深广约什滹沱之三北语云竒鲁尔汉言驴驹河也夹岸多丛柳其水东注甚湍勐居人云中有鱼长可三四尺春夏及秋捕之皆不能得至冬可凿冰而捕也濒河之民襍以蕃汉稍有屋室皆以土冒之亦颇有种艺麻麦而已河之北有大山曰喀喇敖拉汉言黑山也自一舍外望之黯然若有茂林者迫而视之皆苍石也葢尝有隂霭之气覆其上焉自黑山之阳西南行九驿复临一河深广皆竒鲁尔三之一鱼之大若水之捕法亦如之其水始西流深急不可涉北语云托赉犹汉言兔儿也遵河而西行一驿有契丹所筑故城可方三里背山面水自是水北流矣由故城西北行三驿过伯勒赫图乃弓匠积养之地又经一驿过大泽泊周广约六七十里水极澄澈北语谓乌蘓彻尔诺尔自泊之南而西分道入和林城相去约百余里泊之正西有小故城亦契丹所筑也由城四望地甚平旷可百里外皆有山山之隂多松林濒水则青杨丛柳而已中即和林川也居人多事耕稼悉引水灌之间亦有蔬圃时孟秋下旬麻麦皆藁问之田者云已三霜矣由川之西北行一驿过马头山居者云上有大马首故名之自马头山之隂转而复西南行过唿兰齐勤乃奉部曲民匠种艺之所有水曰塔宻尔河注之东北又经一驿过石堠石堠在驿道旁髙五尺许下周四十余步正方而隅巍然特立于平地形甚竒峻遥望之若大堠然由是名焉自堠之西南行三驿过一河曰唐古以其源出于西夏故也其水亦东北流水之西有峻岭岭之石皆如铁也岭隂多松林其阳帐殿在焉乃避夏之所也迨中秋后始启行东由驿道过石堠子至唿兰齐勤东北迤逦入陀山自是且行且止行不过一舍止不过信宿所过无名山大川不可殚述至重九日王师麾下㑹于大牙帐洒白马潼修时祀也其什器皆用禾桦不以金银为饰尚质也十月中旬方至一山崦间避冬林木甚盛水皆坚凝人竞积薪储水以为御寒之计其服非毳革则不可食则以羶肉为常粒米为珍比歳除日輙迁帐易地以为贺正之所日大宴所部于帐前自王以下皆衣纯白裘三日后方诣大牙帐致贺礼也正月晦复西南行二月中旬至东行及马头山而止趁春水飞放故也四月九日率麾下复㑹于大牙帐洒白马潼什器亦如之每嵗惟重九四月九凡致祭者再其余节则否自是日始回复由驿道西南徃避夏所也大率遇夏则就髙寒之地至冬则趋阳煖薪水易得之处以避之过此以徃则今日行而明日留逐水草便畜牧而已此风土之所宜习俗之大畧也仆自始至迨归游于王庭者凡十阅月毎遇燕见必以礼接之至于供帐衾褥衣服食饮药饵无一不致其曲则眷顾之诚可知矣自度衰朽不才其何以得此哉原王之意出于好善忘势为吾夫子之道而设抑欲以致天下之贤士也徳辉何足以当之后必有贤于隗者至焉因纪行李之本末故偹志之戊申夏六月望日太原张徳辉谨志商司业録到太常诸杂仪礼文徳殿宿斋仪注差官等景灵宫行礼仪注差官等太庙行礼仪注差官等明堂大礼陞降玉辂仪注明堂殿行礼仪注明堂殿星图明堂大礼毕紫宸殿称贺仪注明堂大礼毕登门肆赦仪注明堂升陪事并礼馔差官等明堂降御札鎻院并奏告事明堂大礼修筑路道图明堂大礼笏记明堂大礼排日祭祀明堂降御札修路教车按辂等年代月日明堂大礼逐次䟎那更㸃明堂大礼差五使等官年代例明堂大礼总差官头冠法服様玉辂图玉辂件叚尺寸逍遥平辇图并尺寸等太常乐图祭器图黄麾大仗图明堂大礼文武官合着服色等御尨直执从物图明堂大礼鼓吹鸡唱惊场图明堂大礼乐章乐曲明堂大礼合降指挥等明堂大礼为值雨降过生剏指挥例明堂大礼诸杂事例等明堂大礼祇应并铺分人数等熙朝盛典诗大安辇件叚明堂大礼教象申请事节计三十七册曰明堂大礼景定四年蓝大正记至元三十年三月二十九日商琥録宣和卤簿图祀圜丘图东封太山图监修国史例忠斋刘承㫖说宋朝监修国史宰相初任者谓之开局一月一至院谓之过局至元三十一年甲午七月初四日右丞相谔勒哲受开府仪同三司监修国史右丞相如故窦俨水论周世宗南伐驻跸临淮因览唐贞元中泗州大水记诏窦俨论其事俨献文其畧曰夫水沴所具厥有二理一曰数一曰政天地有五德一曰润二曰暵三曰生四曰成五曰动五徳者隂阳之使也隂阳者水火之本也隂阳有常徳故水火有常分竒耦收半盈虚有凖谓之通正羡倍过亢极无不至谓之咎徴二者大期率有常数除之主始于渊献水之行纪于九六凡千有七百二十有八歳为浩浩之㑹当是时也隂布固阳澍雨天下百水灌注涨其通川岸不受余则旁吞原隰科坎平概则漂垫方割虽尧舜在上皋䕫佐政亦不能弭其沴也过此以还则系于时政如其后辟狂妄以自率权臣冒昧以下专政不明贤不章则苦雨数至潦水积厚非隂阳之数也贞元壬申之水非数之期乃政之感也徳宗之在位也启导邪政狎暱小人裴延龄专利为心隂潜引纳陆贽有其位弃其言由是明明上帝不骏其徳乃降常雨害于粢盛百川沸腾壊民庐舍固其宜也王者茍能修五政崇五礼礼不渎政不紊则五日一霏微十日一霡霂十五日一滂沱谓之时雨所以正五运之制节占象晷刻无有差则神农之世其騐与世宗嘉之国初迁礼部侍郎依前学士判太常如故是时祠祝乐章宗庙谥号皆俨所定撰人服其该愽俨冲淡寛简好贤乐善平居怡怡如也未尝失色于僮仆优游文翰凡十数年着大周正乐三十卷诏藏于史阁其大周通礼未及编纂会俨卒议者惜之至元贞元年歳六月十三日宋太祖实録抄并校勘无差时开真定野河事甚不便金史王文康公定夺帝纪九太祖太宗熙宗海陵庶人世宗章宗卫绍王宣宗哀宗志书七天文地理礼乐刑法食货百官兵卫列传忠义隠逸儒行文艺列女方技逆臣诸王后妃开国功臣在先书示仲谋王相修史事宜急不宜缓多半採访窃恐老人渐无费用不可惜当置厯令一人専掌元裕之萧公弼奏用银二千锭今即编修书写请俸饮食纸札费用若干定撰三五百定都了凡採访文字令言者旌赏隠者有罚仲谋所宜着心编修且要二员直须选择魏太初周干臣本把合用儒人兼管不宜用他色目如他日同修编修人来房屋决少目今便合商议起盖盖下房屋都在文庙已后也得用谓如仲谋兼编修徒单云甫受直学士兼同修李仁卿学士兼同修胡绍开年小也宜唤去比至定俸且与批支若家小来更好都教文庙里住史事早成其他不预史事者在于文庙自当退去此明年话也仲谋宜知之书写典史杂使以后必须用谓文字未集且定编修二人若踏逐书写二名更佳杂使亦不可缺将来院官不要人使唤中统二年示玉堂嘉话卷八