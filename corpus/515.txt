御定孝经注序御制孝经序朕惟孝者首百行而为五伦之本天地所以成化圣人所以立教通之乎万世而无斁放之于四海而皆准至矣哉诚无以加矣然其广大虽包乎无外而其渊源实本于因心遡厥初生咸知孺慕虽在颛蒙即备天良故位无尊卑人无贤愚皆可以与知而与能是知孝者乃生人之庸徳无甚𤣥竒抑固有之秉彛非由外铄诚贵乎笃行而非语言之间所得而尽也虽然降衷之理固根于凡民之心而觉世之功必赖夫圣人之训苟非着书立说以迪天性自然之善抒人子难已之情使天下之人晓然于日用之恒行即为大经大法之所存而敦行不怠以全其本始夫亦孰由知孝之要尽孝之详以无忝所生也哉此孔子孝经之书所由作也朕万几之暇时加三复自开宗明义迄于终篇见其言近而指逺理约而该博本之立身以行道推之移风而易俗爱敬所着公卿士庶皆得循分以承欢感应所通东西南北罔不渐被而思服诚万世不刋之懿矩百圣不易之格言自天子以至于庶人不可一日阙者夫子所谓吾志在春秋行在孝经良有以也自汉以来去圣日逺诠释滋多厥㫖寖晦孔安国尚古文郑𤣥主今文互有异同各矜识解魏晋而降诸儒羣兴析疑阐奥代不乏人源流攸分不无繁芜迨及开元更立註疏亦既萃一代之菁英垂表章于奕世矣而详畧或殊讵云至当宋之邢昺元之呉澄辈标新领异间有发挥然揆之美善或未尽焉至于明季着述纷纭或拾前贤之绪余文其谫陋或摘古人之纰缪肆彼讥弹不知天怀既薄问学复疎因心之理未明空文之多奚补其于作经之意均未当耳夫亲恩罔极髙厚难酬徳至圣人犹虞未尽同为人子孰不佩至教而兴永钖之感乎然则训诂未确渐摩弗力欲其相观而善厥路无由朕为此虑爰集古今之註更互考订其得中而窽綮者採辑之其妄逞而臆说者删除之譬诸沙砾既披美镠始出稂莠尽剪嘉禾乃登至若流览之余时获一是或足以补未发之藴者辄为増入聊备参观总以孝之为道甚大而平故不必旁求隠怪用益髙深夸示繁缛徒滋复赘惟以布帛菽粟之言昭广大中正之理虽未知于作者之㫖能尽脗合可无枘凿与否然而前代诸儒之书瑕瑜难掩与夫近代羣言之失淆乱不稽者于兹正之庶几发蒙启锢四方亿兆咸知傚法而允迪共底于大顺之休焉夫如是将见至徳要道由此而广和睦无怨由此而成矣顺治丙申仲春朢日序提要钦定四库全书经部六御定孝经注孝经类提要等谨案孝经注一卷顺治十三年大学士蒋赫徳恭纂仰邀钦定御制序文冠首孝经词近而㫖逺等而次之自天子以至于庶人推而广之自闺门可放诸四海专而致之即愚夫愚妇可通于神明故语其平近则人人可知可行语其精微则圣人亦覃思于阐绎是编御定注一万余言用石台本不用孔安国本息今古文门户之争也亦不用朱子刋误本杜改经之渐也义必精粹而词无深隠期家喻户晓也考歴代帝王注是经者晋元帝有孝经传晋孝武帝有总明馆孝经讲义梁武帝有孝经义疏今皆不存惟唐𤣥宗御注列十三经注疏中流传于世司马光范祖禹以下悉不能出其范围今更得圣制表章使孔曽遗训无一义之不彰无一人之不喻回视𤣥宗所注度而越之不啻万倍矣干隆四十六年八月恭校上总纂官纪昀陆钖熊孙士毅总校官陆费墀御定孝经注御定孝经注钦定四库全书御定孝经注大学士蒋赫徳恭纂开宗明义章第一仲尼居曾子侍子曰先王有至徳要道以顺天下民用和睦上下无怨汝知之乎曾子避席曰参不敏何足以知之子曰夫孝徳之本也教之所由生也复坐吾语汝身体髪肤受之父母不敢毁伤孝之始也立身行道掦名于后世以显父母孝之终也夫孝始于事亲中于事君终于立身大雅曰无念尔祖聿修厥徳天子章第二子曰爱亲者不敢恶于人敬亲者不敢慢于人爱敬尽于事亲而徳教加于百姓刑于四海盖天子之孝也甫刑云一人有庆兆民頼之诸侯章第三在上不骄高而不危制节谨度满而不溢高而不危所以长守贵也满而不溢所以长守富也富贵不离其身然后能保其社稷而和其民人盖诸侯之孝也诗云战战兢兢如临深渊如履薄氷卿大夫章第四非先王之法服不敢服非先王之法言不敢道非先王之徳行不敢行是故非法不言非道不行口无择言身无择行言满天下无口过行满天下无怨恶三者备矣然后能守其宗庙盖卿大夫之孝也诗云夙夜匪懈以事一人士章第五资于事父以事母而爱同资于事父以事君而敬同故母取其爱而君取其敬兼之者父也故以孝事君则忠以敬事长则顺忠顺不失以事其上然后能保其禄位而守其祭祀盖士之孝也诗云夙兴夜寐无忝尔所生庻人章第六用天之道分地之利谨身节用以养父母此庻人之孝也故自天子至于庶人孝无终始而患不及者未之有也三才章第七曾子曰甚哉孝之大也子曰夫孝天之经也地之义也民之行也天地之经而民是则之则天之明因地之利以顺天下是以其教不肃而成其政不严而治先王见教之可以化民也是故先之以博爱而民莫遗其亲陈之以徳义而民兴行先之以敬让而民不争道之以礼乐而民和睦示之以好恶而民知禁诗云赫赫师尹民具尔瞻孝治章第八子曰昔者明王之以孝治天下也不敢遗小国之臣而况于公侯伯子男乎故得万国之懽心以事其先王治国者不敢侮于鳏寡而况于士民乎故得百姓之欢心以事其先君治家者不敢失于臣妾而况于妻子乎故得人之欢心以事其亲夫然故生则亲安之祭则鬼享之是以天下和平灾害不生祸乱不作故明王之以孝治天下也如此诗云有觉徳行四国顺之圣治章第九曾子曰敢问圣人之徳无以加于孝乎子曰天地之性人为贵人之行莫大于孝孝莫大于严父严父莫大于配天则周公其人也昔者周公郊祀后稷以配天宗祀文王于明堂以配上帝是以四海之内各以其职来祭夫圣人之徳又何以加于孝乎故亲生之膝下以养父母日严圣人因严以教敬因亲以教爱圣人之教不肃而成其政不严而治其所因者本也父子之道天性也君臣之义也父母生之续莫大焉君亲临之厚莫重焉故不爱其亲而爱他人者谓之悖徳不敬其亲而敬他人者谓之悖礼以顺则逆民无则焉不在于善而皆在于㓙徳虽得之君子不贵也君子则不然言思可道行思可乐徳义可尊作事可法容止可观进退可度以临其民是以其民畏而爱之则而象之故能成其徳教而行其政令诗云淑人君子其仪不忒纪孝行章第十子曰孝子之事亲也居则致其敬养则致其乐病则致其忧䘮则致其哀祭则致其严五者备矣然后能事亲事亲者居上不骄为下不乱在丑不争居上而骄则亡为下而乱则刑在丑而争则兵三者不除虽日用三牲之飬犹为不孝也五刑章第十一子曰五刑之属三千而罪莫大于不孝要君者无上非圣人者无法非孝者无亲此大乱之道也广要道章第十二子曰教民亲爱莫善于孝教民礼顺莫善于悌移风易俗莫善于乐安上治民莫善于礼礼者敬而已矣故敬其父则子悦敬其兄则弟悦敬其君则臣悦敬一人而千万人悦所敬者寡而悦者衆此之谓要道也广至徳章第十三子曰君子之教以孝也非家至而日见之也教以孝所以敬天下之为人父者也教以悌所以敬天下之为人兄者也教以臣所以敬天下之为人君者也诗云恺悌君子民之父母非至徳其孰能顺民如此其大者乎广扬名章第十四子曰君子之事亲孝故忠可移于君事兄悌故顺可移于长居家理故治可移于官是以行成于内而名立于后世矣谏诤章第十五曾子曰若夫慈爱恭敬安亲扬名则闻命矣敢问子从父之令可谓孝乎子曰是何言与是何言与昔者天子有争臣七人虽无道不失其天下诸侯有争臣五人虽无道不失其国大夫有争臣三人虽无道不失其家士有争友则身不离于令名父有争子则身不䧟于不义故当不义则子不可以不争于父臣不可以不争于君故当不义则争之从父之命又焉得为孝乎感应章第十六子曰昔者明王事父孝故事天明事母孝故事地察长㓜顺故上下治天地明察神明彰矣故虽天子必有尊也言有父也必有先也言有兄也宗庙致敬不㤀亲也修身慎行恐辱先也宗庙致敬鬼神着矣孝悌之至通于神明光于四海无所不通诗云自西自东自南自北无思不服事君章第十七子曰君子之事上也进思尽忠退思补过将顺其羙匡救其恶故上下能相亲也诗云心乎爱矣遐不谓矣中心藏之何日忘之䘮亲章第十八子曰孝子之䘮亲也哭不偯礼无容言不文服美不安闻乐不乐食㫖不甘此哀戚之情也三日而食教民无以死伤生毁不㓕性此圣人之政也丧不过三年示民有终也为之棺椁衣衾而举之陈其簠簋而哀慼之擗踊哭泣哀以送之卜其宅兆而安厝之为之宗庙以鬼享之春秋祭祀以时思之生事爱敬死事哀慼生民之本尽矣死生之义备矣孝子之事亲终矣御定孝经注