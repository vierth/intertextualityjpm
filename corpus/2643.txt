莆阳黄仲元四如先生文藁莆阳黄仲元四如先生文藁序有宋福建莆阳黄仲元四如先生文藁前序莆前一辈四如黄先生爲名进士爲经学老师爲词章大家数异时艾轩翁以经学鸣遭际阜陵致身法从莆士之谈性理者率皆其徒二刘后人则有若樗庵翁以词章着穆陵嵴之厚当两制跻文昌莆士之工词章者多师之若四如翁则瓜山先生之嫡孙行家庭师友究之经学䆳矣演迤而爲词章汪洋大肆若记序若碑铭若题跋苍然之光渊然之色未尝求合于古也而制雅未尝务去陈言也而意新未尝求异于人之说也而自不能不异盖以诗书礼易春秋爲之本而旁推交通若国语之博离骚之幽太史公之洁无不备焉昌黎所谓仁义之人其言蔼如者也违丗屏居戸屦常满使其逢则旃厦扉垣盖先生劵内物惜乎兼经学词章之长而卒不施宰物者孰从诘之哉吾又观于莆有夹漈郑渔仲先生白首穷经尤精于史学郷也虽以布衣召而终老丘园爲可恨四如翁不爲艾樗之显甘同渔仲之晦然位虽不显而书则传身虽晦而名则彰通志之行夹漈之显也文集之传四如翁之显也士君子患无令名之难穷逹显晦不足计也夫不在其身必在其子孙公之子子材学世其家而文彪于时今爲长汀郡幙以翁与予咸淳辛未岁聮榜帖稡翁之文若干篇将锓而传之不鄙嘱予叙予于翁何能爲役辞不获命乃喟然曰翁之文传则湛辈亦托不杇幸也遂忘其僣而爲之叙云元至治三禩清明后一日前进士清源傅定保书有宋福建莆阳黄仲元四如先生文藁前序濂成童时即读四如先生诸经说见立论精㣲凿凿过人逺甚未尝不慕艳之稍长历求先生之事蹟然后志其渊源之所自而凝道之有方也盖先生居莆阳唐御史滔之十二代孙世爲儒家其父绩师事瓜山潘公柄复斋陈公宓二公实考亭朱子勉斋黄公之髙弟子也先生夙承父训年十二试举子业郷校多占前列后二十九年始擢咸淳辛未进士第调监瑞安府比较务未上名公鉅卿争聘之爲讲师而丞相江公万里挽之尤力声誉翕然动于一时德祐乙亥冬始之官与签枢陆公秀夫遇陆公一见极器之明年丙子杭都已涵国事不可爲陆公趣先生至行都充益王府撰述官兼处置使司干办公事改刑工部架阁以通直郎陞武学谕遂转朝奉郎国子监簿兼福建路招捕使司都叅议官先生皆辞不就宋旣改物归隐重山密林不与世接四方有受学者先生爲敷绎濂洛关闽之说而开导之其爲文辞务以理胜不暇如他文士驰骋葩藻以爲工而当时求者纷如也门人武夷詹清子类次六经四书讲义爲六卷刋之先生之子元汀州路总𬋩府知事梓又分记序墓铭字训之属爲五卷而刋之先生年八十二而终遗文流落于荐绅者尚多其曾孙郷贡进士至又裒聚为十卷将刻诸梓介楚王府伴读陈子晟征濂爲叙以传濂闻濂洛中㣲考亭未兴艾轩林公光朝独倡道莆阳从者如归市江泉东井之学乃闻于天下网山林公亦之实绍艾轩之传网山之后乐轩陈公藻又起而继之乐轩家长乐网山居福清咸来讲学东井而风声所被气泽所薰人皆有邹鲁之行及乎瓜山复斋之起推阐考亭经训东西角立化行而教敷文质尤彬彬可观先生产于艾轩之郷耳目之所濡染固巳先立乎其大者复因父师之教矻矻穷年遂探考亭之正绪则其所着皆六经之㣲㫖所宣皆天地之秘藏有未涯涘者奈何道未及行而宋祚巳移识者不能不爲之惜先生之所藴与不可传者固巳随物俱化若併其遗文同就泯灭不亦重可惜哉先生之子若孙孜孜以传世爲务可谓不死者矣濂年耄而昏避求文者若避讐敌甚不得巳多令学子代之今以童年慕艳之乆勉循至等所请而躬叙之如此然先生之集自能行世亦不借区区之文而后传也先生黄氏讳仲元字善甫名渊字天叟号韵郷老人云洪武八年秋七月已未朔翰林侍讲学士中顺大夫知制诰同修国史兼太子賛善大夫金华府宋濂谨序莆阳黄仲元四如先生文藁目録有宋福建莆阳黄仲元四如先生文藁目录卷之一梦笔记族祠思敬堂记学稼轩记半山精舍记葯房记居安堂记小孤山记一粟窝记刘氏厚堂记委成斋记读书堂记还笏楼记孝节郭公祠堂记仙逰县学尊道堂记莆田县庙学圣像记自得斋记虚已逰世之堂记篔谷记昭武危西仲寄傲轩记命隐室记灌畦记愚丘记二友亭记意足亭记万竹胡希道见思堂记刘氏复夲堂记尹氏萃贞堂后记东埜书房记鱼我亭记南劒路新社稷坛记将乐县桃源桥记圣墪顺济祖庙新建蕃釐殿记张天师正殿记汀州路重造府治定光吉祥寺记韵郷记卷之二蒙古字学题名记序郑云我存藁序题漫翁林春山草韵序郑云我孔子年谱序讲春秋序忍经辑要后序李氏家集序通志序姚野庵诗觧序表兄陈可山序送欧阳臣夫序送术者龟峰序序赠吴丹阳赠杨愚谷序送林理斋序春台易图序忍经序题宋蜀翁北游诗卷后题黄耕叟存藁䟦方正巖正通庸言刘畏独答何卷之三诲林于髙冠辞欧阳学脩字训方天觉字重甫字训学孔字训夹谷可与字训姚平山仲一字训字汝亦说梦云梦雷伯仲字训伯俊字训彦圣字训明卿字训林则时字说顾舜可字说傅弥年字训林于髙三子字祝辞引师说祝辞师孔祝辞师旦祝辞以辩以顺字训林起东字训甥孙郭启翁智逺字训林景惠字说洪与我字说陈汝作字说陈耀卿字叙大年字训昌年字训乔年字训卷之四清逸处士春山林君墓志铭韶溪姚君墓铭书宋故龙川史君姚公墓志后欧阳君厚墓志铭李仁可墓铭故中山处士林明甫墓铭故进士谢春塘墓志铭架阁通直刘君墓志铭太学録此堂叶公墓铭隐君子林君亨之墓铭贡士洪德章墓志铭夏宣武将军墓志铭薛君立墓志铭故通守太学博士介山林公墓铭故梅西先生郭教授墓铭太孺人林氏墓志铭寿藏自志卷之全上古心先生书祭文祝文事𫐠世次莆阳黄仲元四如先生文藁莆阳黄仲元四如先生文藁卷之一有宋福建莆阳黄仲元四如先生文藁卷之壹夣笔记丙戌岁夏五八日午漏三刻后学黄天叟渊课儿讲易罢坐而假寐夣一神人坐于龛谛视之吾夫子燕居像也亟再拜稽首子曰女来前吾授女笔二渊敬受又拜子曰勿拜退怀其一窥其一围径三寸许渍墨浓甚䄂而请业于夫子偶角丱来觅句遂觉惊喜相半廼自占曰笔者述也述事而书之者也其斯文之祥乎吾夫子笔絶于获麟今一千八百年矣当时阙里弟子贤哲七十七人此笔奚不授孟子车而后五季而上岂无大儒此笔奚不夣夫子尝谓文王旣没文不在兹乎必如吾夫子而后以斯文爲已任夣者夫人所有而圣人之夣与夫人不同吾夫子旧尝夣见周公于斯文闻而知之乎哉必如吾夫子而后精神心术与周公胥契于寤寐之间渊于斯文未闻万分一世古人今思执笔从二孺子后不可得安敢歩趋吾夫子虽然吾夫子所以授笔于渊者何春秋感麟而作作起于获麟则笔止于所起春秋经也续之僣或书帝正月或书阳正月皆叛经者然获麟以后之史犹可得修乎汉司马子长史记始黄帝终麟止而十二国世表起成周共和庚申以上传疑矣班孟坚专志西汉史而秦伯莽盗世经㣲寓书法廼以更始帝着纪宜削迁固而下无讥焉唐陈伯玉自汉武迄唐爲后史记未及竟亦不传宋邵尧夫皇极经世书上稽唐尧受命甲辰爲编年谱黜吕娥姁进孺子婴以土后魏附梁以字文周附陈夫岂无见而书少帝恒山王书曹魏接献帝或者疑焉张敬夫经世纪年夏少康出处复国甚悉所假立惠帝子不得纪元关渉世运稍大而最可议者山阳公尚存即絶汉而予蜀司马君实先约战国至秦二世如左氏体名爲通志后作通鑑刘道原之力居多而是非予夺一出光手秦以前或即通志也举要历稽古录歴年图俱助此书之不及其曽孙伋经纬离析图又惟与两汉西晋隋唐以一綂然一綂与正綂异一綂而正者若唐虞夏啇周其次汉唐与宋若西晋若隋虽一而未正朱元晦纲目于始皇二十六年大书而不分註意谓前亡后系朝觐皆归即爲正綂当送一难左氏传终鲁悼之四年实周贞定王之五年也繇贞定王戊寅距威烈王丁丑六十载间于史阙如此大欠事吕伯恭以鲁史左氏国䇿史记説苑诸书修之曰大事记上接西狩下止征和系楚义帝系高后一失一得识者自识然于周鲁七国事迹疎畧此史之所以不可不修继周者百世可知或者吾夫子授笔之意其在兹乎虽然史未易脩也乹坤未毁老身长在无忧衣食乱其心此夣决不贫负独念家无屋壁之藏世多遗轶之书畜眼未见下笔恐未精妙惟吾夫子隂隲之俾昌斯文又昌我后之人渊遂次前语爲夣笔记渊旧读一书记夫子作孝经时簮笔拜北辰老忘所出何休序公羊传曰孔子有云吾志在春秋行在孝经此二经者夫子二笔与孝经当时授之子舆而春秋笔削子夏不能賛一辞朱元晦谓孝经曾氏门人所记若以爲夫子自着可笑之尤吾乡郑渔仲又疑夫子所取鲁史之笔适至获麟时欲修之而未及修然非与后乎此复夣夫子记问此事记成之明日渊敬䟦族祠思敬堂记堂以祠名即古家庙或曰影堂东里族黄氏春秋享祀岁节序拜之所也堂以思敬名何祭之所思主乎敬也所以有斯堂者何堂即族伯通守府君讳时之旧㕔事某与弟仲固日新直公姪现祖与权得之不欲分而有之愿移爲堂而祠吾族祖所自出御史公讳滔以下若而人评事公讳陟以下大宗小宗继别继襧若而人上治旁治下治序以昭穆凡十三代亦曰天之生物一本也子孙孙子亲亲故尊祖尊祖故敬宗敬宗故收族不则何以奠世系联族属接文献而相与维持礼法于永年哉虽然不敬恶恶可敬所以致爱也所以致悫也而所以致爱致悫者又存乎心惟有憷惕悽怆之心故祭之前期思其居处笑语思其所乐所嗜以已之精明而与慌惚交然后祭之质明其立敬以诎其进敬以愉其荐敬以欲彻退敬齐之色陶陶遂遂夫如是则所思者敬而各敬尔思也若悠悠而来不蠲不享祭毕馂余汎汎而去此岂足以称斯堂之名之义仲元窃念花树韦家宗法畜眼所未及见封畛演迤扶将勿替有引学稼轩记癸未六月哉生魄天叟记学稼轩何以记记爲传君德阳作也德阳者何心田翁景周之子也不名而字之何前进士也以学稼名轩何稼农事士学之志常业也昔之民无不农之士后之民皆不士之农故九井废四民分农之子常爲农士之子常爲士农农而已兾缺携俪沮溺结耦虽农不农问稼于士哆然而对吾食旧德非服先畴士士而巳此格物之学所以不明也农夫以百畆不易爲忧君子以一物不知爲羞不必种粟而后食也神农二十篇宰氏十七篇亦不必谈与不必耒耜吾家操也丈夫二犂童五尺一犂亦不必问与稼者稼也有生之义稼之地某宜一易某宜再易某宜三种某宜五种稼之名某种当早某种当晚某种最先某熟最后稼之噐曷爲钱镈曷爲苃曷爲枪刈曷爲椎铚稼之政曷用人耦曷用牛耦曷用貆麋曷用羊豕止水以何写水以何先雨何待时雨何挟又当稼事所当简稽也有爲国乡者于苗曰少也㫬眴乎何其孺子壮也庄庄乎何其士成也由由乎何其君子有爲王子者于田曰深耕概种立苗欲疏非其种者鉏而去之士何事曷不尚论古之人于耜纳禾始播百谷与豳父老爲周旋人卒焉起焉作劳无一日之休斾斾穟穟幪幪唪唪模冩稷躬稼时物物景状后老师耆儒涂易一字不得二诗者非周公决不能作此等趣味千载下何人独解平畴交逺风良苗亦懐新领此惟一元亮冬菁饭之半牛力晚来新识此惟一子羙东臯下潠官张杜曲或视获或𥙷畦﨑岖徃来奚空自苦亦曰士而未仕则耕仕巳又耕常也今章逢者以首苎蒲身袯襫爲耻山林者以载嫔息服疆畆爲名不倡书中有粟之高谈则出豆落爲箕之怨语回视陶杜孰眞孰伪德阳仕而巳者也俯不耻细民之贱前不慕退士之名有溪可搒有田可饘旣耕且种还读我书如读山海经时在家早起忧国愿丰又如咏吾宗孙子时信居宠之虚荣不如爲农之可乐虽然井饮田食出作入息农曰稼士曰学百畆五畆以事父兄农曰稼士曰学耕野皆尧舜之道农桑即王道之始百姓日用由之而不知仁者见之谓之仁智者见之谓之智陶杜可谓知稼穑之兴语学未到周公地位古今无两周公德阳愿学者何年年秔熟约叟重客往来阡陌㝷浣花溪酌彭泽酒相与歌风雅于碑山之南使田更野叟击壌群和曰吾侪小人亦学稼者而有此乐乎不也岂不爲山中清话叟叟何黄姓渊名自号韵乡老居士半山精舍记癸酉岁莆邑昉起学宫愽士张君肖季实来丙子冬学宫成时枢相宣阃如心陈公以愽士名闻于朝巳改合入宫矣居无何莆更兵燬余舘外弟宇下距环泉尺有咫后三年庚辰春愽士寓环泉之南过存相劳苦夜䦨语软时或酬倡余贫到骨愽士父子不相聊少日蹙頞相吿吾违父母国有年昔昔舄吟秋半戒途无以实槖小人有阖庐曰半山精舍愿征子文辉润卷枢余冁曰子谓吾文其与可竹廷珪墨与迁何甚后五月又相促迫子廼更端而问曷名乎半山博士曰昔王文公筑第白下门外爲道之中后舍报宁人以半山名寺黄太史遂称公爲半山老人吾精舍在莒溪山半因用其名名之非慕此老也然则孰名之曰杜公康侯名之且大书然则靣势何乡曰一水护田将緑遶两山排闼送青来然则经营何始断手何年曰先君子庀徒于甲午落祭于乙未岁丙午漂于水唯栋扁坋污泥淤中濯漑如新殆若隂相遗我后人又四年己酉六月诛茅编竹苟完一区吾精舍虽不加辟成先志也然则精舍之名昉于何时曰汉仲承文有子良诸儒以之讲授蜀元直以之听习魏谯东宋石璧以之读书逮晋武帝奉佛引沙门内殿名义胥失之句吾精舍书室也非缁庐也有田可耕有池可鱼莆虽信羙然非吾土携书归隐不失故吾则走也幸余蹴然曰莒山之半甲午以前樵夫野老之所同有甲午以后巖处竒士之所独擅端平距淳祐甲午㡬何时而此舍巳荒田野草丙午距已酉又㡬何时而荒田野草又爲幽人之庐已酉距庚辰又㡬何时间关濡滞在天一握安知伊威不在室蟏蛸不在戸也愽士于癸卯壬子两随计吏俱试奉常屈戊辰叨恩仅授县师家食六载方告戌期何分寸之难跻攀宦莆终更遄脱选调宠晋两阶又何朝适而昔至突未黔事乃大谬不然盎无储米囊悭一钱栖栖万状又何头方命薄举翮触四隅使瞽者揣听又未知博士相法当何如隂阳储与千变万紾曷爲从类曷爲居方索之不得求之招摇之下然昔人观园囿之兴废知洛阳之盛衰博士行归故都视城郭而犹如故苍生而各环堵岂惟爲平泉一树一石喜过比隣访故旧或各隔异方或无家可问晨烟夕露莽苍㓕没使人意象惘然甫也草堂亦无颜色直有感也夫然予闻管仲父曰定心在中耳目聪明四支坚固可以爲精舍愽士春秋高精力完无一点老人衰惫气夀犹方将未已不知返子之舍种瓜采蕨穿花借草尚忆吾天叟否天叟名渊姓黄自号韵乡愽士樵之挐川人名靖夫李出也爲处士夣庚叔建后可谓能爲之子矣因记而授之归且与莒山结縁庻他日不作生客葯房记房书室也命以葯何喻芳㓗也正则九歌谓芷爲葯芷楚草也一名白茞一名泽芬蜀与楚接壌而蜀产尤多然草之芳洁者何限而独取于葯者又喻检束约敕之义此公所以葯命房也公意若曰天地间阳爲君子隂爲小人君子者礼义束其心廉耻敕其躬故明光俊伟正大洞逹烺烺炳炳如青天白日磊磊落落如高山大川师师仪仪如瑞麟祥鳯严李辈抱道怀德无营当世使人油油翼翼歆慕不已千载下芬犹未沫与小人肆而无忌惮顽而无羞恶溺深壊速然后泄泄沓沓甚虺蝪蜩螗之幽隂幡幡捷捷贪槿花石灰之荣利子云允南伯玉诸人粪壤同腐识者爲之喙唾胸呕矣人之爲人而不别芳臭不辩清浊可与不也以公之识趣如此则公之律身可知巳公孝友如密信义如忳诚直如辅非但以政事文学表表自见于世者襟怀光霁无一点宿生荤酒而又沃以经传芳润故处乐如处约人不得以是颠倒之乹坤回互岷峨怆悽浮家江南澼絖之封支离之粟茍活其孥而公嚼蒚麻飡苻蓠不改度也天外飞鸿偶留方壶回首白云浩然谢事昔人以官满譬热行得清凉舘况脱冠珮访林泉顾平生无一可恨者岂不菲菲兮其弥章龟鹤翁史祐陵目爲八叶公亲擢乙科见可翁史坡老以师事之蜀非无贤士大夫要非其极也公以学斋之嫡超诣诸老之右万卷遶坐不知年数于其将行赋长短句一笻双屦吃了离支归去然而离支不如葯也离支三日则色香味俱变芷未尝变而不芳也仆歛祍清芬有年矣因记葯房以爲公别公采馨香以遗所思否公名某少中大夫前兴化路总管仆则莆四如居士黄渊也年月日大德阏逢执徐岁白露节旦居安堂记居安者吾友居之所居之堂之名也居之铁庵先生之世也承先绪如捧盈视浮荣不满睫宜狐黄而緼𫀆败絮宜膏梁而脱粟寒𦵔以是爲居安乎居之曰贵者仞轩冕爲素有不知包周身之防吾就吾闲居庻乎安富者谓金玉可长守不知非无贿之患吾散吾积居庻乎安世故忧患来如疾风甚雨在彼者常漂揺在我者常静以俟其定时乎携琴觞问松菊燕喜寿母乐尔妻孥此一安也时乎驾长舸并惊澜与渔争隈延縁苇间此又一安也时乎巾履徜徉对弥明联句採松煑瀑解腰共饭此又一安也时乎蒲团曲几共逺公入社青山白云开遮自在此又一安也万事随縁是安乐法客共曰然虽若此险易之相㝷也聚散之无定也幽赏之未能遂其极也心思之不可囿而滞也尚有大方之家数仞之墻长高深广平阔无阂藏脩息游惟意所适是中固非坐驰所能止止亦岂视爲蘧庐者所能托宿肯堂肯构嗣前人功岀门如见大賔入虚如有人敬常胜怠志常帅气我常爲主物常爲客则安居也广宅也余敢以是爲居之勉易曰君子所居而安者易之序也孟子曰君子深造之以道欲其自得之也自得之则居之安君子一也由易而进孟子之天居之安者浑然之本所居而安者粲然之用由孟子而进易之地居之安者至之之事所居而安者终之之事非所居而安奚居之安惟居之安故所居而安富贵行乎富贵贫贱行乎贫贱患难行乎患难斯谓居易以俟命爲子止孝爲臣主忠然后东西南北不择地而安予敢以是爲居之勉虽若此相与居由乎诗书之府安处乎道德之奥岂可无孟献子之友哉孟献子有友五人皆无孟献子之家者也必得无献子之家者而与之友则仁者助守义者助行智者助谋勇者助决使闲居不爲不善宴安不怀耽毒又使贤子弟日见所未见闻所未闻来者弗纳于邪庻㡬称斯堂之名之义余敢以是爲居之勉虽若此时运之盛巳隔天外文献之遗犹在眼边丁斯时也四月维夏六月徂暑秋日凄凄冬日烈烈升斯堂也思昔之遗我以安者今如之何燕燕居息勿替引之也其爲感咏深矣何如居之曰愿识斯语以俟他日居之名广翁予则四如居士黄善甫年月日则已卯丁丑小孤山记天叟知命之年外兄孤山处士记余韵乡授使者曰爲我语天叟以孤山记见还诺之宿明年夏五孤山又自以记来风月花鸟松篁泉石一一在眼携孙课诗对客论文二三社翁乞火煑茗如画入图想吾孤山杖屦相羊其间岂复更知有尘事抑前此日舒风薫居虽㝷常之室食虽苟简之田古梅横前老栢树后云谷春亭或钓或弋或琴或歌或同鸡豚或持杯螯睥睨天壌评裁古今借有问予何事栖碧山笑而不答心自闲吾孤山不失爲幽人之贞龙蛇起陆天地反覆贵岂不仁视汝蓬蒿跼高嵴厚犹恐鎭厌溅泪惊心何可赏识孤云纵海都无定出个青山入个山吾孤山虽有此不乐也今水云黒白霜树青红吾孤山之景物犹前也吟中看山睡起引鹤吾孤山之闲静犹前也踈影横斜暗香浮动吾孤山之清淡犹前也非秦甲子有晋春秋吾孤山之文之学又犹前也山叟寄药野僧留诗吾孤山之友之客又犹前也所居无古杭西湖之胜吾孤山独甘陈藁之味其世非景德天圣之旧吾孤山独成啸傲之趣于此可以言有道矣和靖千载人后来者未能或之双吾孤山与之并行清亦清乎哉高亦高乎哉虽然前孤山易后孤山难心事数茎白发生涯一片青山焉知此乐不自苦中间来乎俗人不知吾孤山者叟知吾孤山者造庐有约当分孤山一半对兄剧谈且以记往记到童子放鹤俟孤山归刻之石上曰黄渊作一粟窝记大化起伏隂阳错置人民草木澌澌泯泯而农不废天下学士逃难解散而书不废隘巷平林稷独成人千载下爲田家师始皇斧六国肉老伏生窦氏抱遗经倚巖穴汉一再传犹活廼知人生定分不应饿死沟壑死兵革者天与人俱不能杀而忧患风雨穷通寒暑正农者之时也进士方君芳年华月坎壈于时屋隘如困书富如京磨丹渍墨日田其间暇日语余秦菁曰种一粟而千万之粟滋吾以命吾书窝庻生意兮方将四如居士幸印可居士曰一粒之粟道何从来生于寅壮于午老于戌其蓄而弱也欲相与俱其熟也欲相与扶坚好颕栗然后刈之盈手㫪榆簸蹂然后米而藏之可易易得乎圣而少壮老坚如仲尼十有五至于七十犹非一朝一夕之故夫人焉可须臾不学深耕熟耰穰穰在秋寒之落矣然而有稷有黍有禾有秬农视其获先视其播人莫不读书六经欤五谷也诸子百家欤稊稗也世有一辈人漫不省立身行巳大丈夫事日出小技骄穉朋侪文章沧海一粟尔焉能名世又有一軰人好利恶衰厌苦逐乐色色堕无名种子中虚名浮利世界一粟耳何足介意皆非读书者吾家山谷尝云吾軰但勿令书种断絶若夫成功则天居士试着转语看下何种某曰此眞一粟窝记大岁巳卯土正月丙寅火十六甲子金书于种读所刘氏厚堂记刘氏厚堂成有年矣岁壬午吉月之阳朔吾友有实始来谒记韵乡老人黄渊曰古立厚爲垕字从土宇宙间最厚者莫如土故居中宫而生百昌古尚书说吕氏春秋以土爲心心官天地府万物故厚前千载巳往后千载未来人所傅者心耳世之论人子孙尝推本其父祖曰世德之积也书泽之深也余谓父祖之有子孙不过传身子孙之肖父祖斯谓传人传身者一气而属同体而夀传人则心之广大实似之父祖犹夏屋有传人则后弗弃基父祖犹乔木有传人则枝叶类本根忠信孝悌皆爲世德后之人亦必行忠言信入孝出弟以培其厚否则陵矣仁义礼乐皆爲书泽后之人亦必率仁由义立礼成乐以养其厚否则不肖矣虽然传人难事也伊之后一陟吕之后一伋曾之后惟参与西孟之后惟轲上而世德之厚莫厚于周公其从来非一朝一夕伯禽君陈于书僖公于诗差强人意大而书泽之厚莫厚于孔圣庙食㡬二千年鲤也诗礼伋也中庸次则安国也颕逹也傅䟽间代迺始一见俗日下无西周之文献道日䘮无洙泗之渊源传人抑又难难建庆隆贵时万石君尚无恙未再传而孝谨衰太丘声誉如雷公慙卿卿慙长位益高名益下德渥于前而薄于后也韦孟至贤一经始振邹鲁少子爲相殊又不及廼翁河汾家世畤传中说勃名文章成就堇堇耳耳学于昔者未深而今尤浅也人又有言传人非难天分良难便儇皎厉非进道之资硕大且俨斯载道之具望之太山乔岳必廊庙人听之黄钟无间必礼乐噐吾多之濯濯春柳类美少年飘飘游云类浅丈夫吾劣诸昔退之叙北平王三世鸾鹄之停峙视龙虎之杰魁兰芽之茁秀视竹梧之翠碧人物巳有次第书泽世德又不与焉余曰比目论非以心论德胜气虽言呐不出口而称爲长者学变质虽容貌不能动人而人不敢轻其书色厉内荏者无德以将外泽内麄者无学以充资禀政不足恃也刘名家福门有实雅子闻孙前徽未沬手泽犹存然徳难嗣也细不矝大之累惟四端可以广心书难继也术少差学之偏惟六经可以养心两汉而下不足学孔周而上不易学余愿有实之滋世德近如韩门之持国范氏之淳夫马家之公休然后谓之传人又愿有实之衍书泽近如吏部之文公太史之成公忠献之宣公然后谓之传人谁谓华高企其齐而且诏子孙孙子无斁有实梅翁北山先生尝目之爲良壻云委成斋记天叟记厚堂之明年有实更名希夷且命其息游之室曰委成斋斋一榻旦盥靧巳炉熏燕坐徐呻呫毕少倦假寐觉又繙架上之书矣性淡泊未免与世阔踈客去亦睡客来亦睡知者不以爲简时升沉所以卷舒由我是非一切断絶日夣游乎无何知者不以爲放叟曰委成二言于书奚自于义何居委和委顺宋人子休外篇语也郭子玄曰明委结而自成耳成玄英曰天地隂阳结聚和顺之气成汝身形性命委成之名昉此乎人身藐然与天地通干坤吾体坎离吾用坎精离气坎泉离火以神运精与气自然凝成内丹后汉伯阳故借爻象纳甲之法以寓行持进退之候委成之义昉乎此有实曰唐儒孔氏疏儒行记以委训聚近世贾氏群经音辩以委训随聚一义也随又一义也宇宙中间成者自成果孰爲之又孰使之天地有时倾䧟山川有时震坠日星有时陨蚀苍狗浮云沧海桑田古有此事气运有㤗有否世事有险有易人境有逆有顺前侯后瓜朝畊暮相又有此事详言之万事万理随其自然约言之强曰委成吾之委成意而子之乗成冉相氏之随成也叟又曰随其自然爲天理行其自然爲人事天理通彻人事弃置以栩栩然爲梦蘧蘧然爲觉吾谓汝梦亦梦汝觉亦觉有实曰无视无听抱神以静所以正形无劳尔形无摇尔精所以长生广成子之卧非卧也卧时工夫起时受用吾之委成如广成子然后可以言天叟又曰子舍伯阳而学子休乎有实曰学伯阳而不成则不运吾身自然之水火而术流于幻妄学子休而不成则不逹吾生自然之性命而谈入于玄空亦非也吾全吾眞吾养吾气在我者存其自然在彼者随其自然不必学伯阳不必学子休但学希夷先生斯可矣杂家小说多谓先生睡或半载数月近亦不止月余不知眞人无梦至人无睡东方未晞颠倒裳衣不容不欹枕㸔儿戯耳叟亟摇手愼勿多言且打一觉睡扺别人三觉睡读书堂记堂以读书名何吾宗春台居士至乐之所也堂祠文公朱氏读书二字公墨蹟也春之韶夏之薰冬之余居士课子若孙各治一经非城南灯火之陋有彭泽种读之闲异流俗矣虽然读书二言昉于何昉乎鲁论书何书文籍旣生以来岂无书乎唯诗书礼乐易春秋耕桑之文行世杲杲人谁不读所读者又何秦焚项炬汉儒𥙷葺乐竟亡传他非全书传註固不可无然亦难以尽信书存孔礼守郑易宗辅嗣诗主毛郑春秋惟优左杜抵牾半矣䜟讳杂之骛高逺者欲径造不屑读安卑近者止记诵茍焉读穿穴新竒者读之僻勦说雷同者读之杂皆非也我思古人尚友千载鲁中叟由志于学至不踰矩或十五或十年自觉其进而人不知颜氏子𥘉仰鑚瞻忽中愽文约礼终欲罢不能曾之至善自格知正心诚意始思之明诚自学问思辩笃行入孟之闻知自居安资深逢原来言言六经句句六经后乎此文公集周邵程张之大成者也诗传凡㡬折衷本义最爲简要经传通解卷犹未完书止三篇与皇极辩春秋不敢直下注脚于四书用功良多虽暮年犹屡删改惟山林之日长故学问之功深斯文之宰止有斯人居士喜读文公书者然当循序致精居敬持志因文公师贤圣因贤圣师六经虚心泳迺得自趣之妙切已省察庻不当仁之让书特陈迹耳虽然天下未有无用之体亦未有无体之用讲道抚世元非两事㫷月之可今时之易圣贤正患不用用则臯䕫稷契伊傅周召击壌云欲爲天下屠龙手肯读人间非圣书居士其印可余言余即记文峯书堂者于居士爲同姓伯仲遂笔而授之俾刻于堂之左还笏楼记前民曹省吾叶君书楼藏诸峯间以还笏扁徴余记一再余曰环楼皆山独名笏何省吾曰笏山起于东南环内而面斯楼也矗矗又山之杰然者古字假借环还通用音亦相通故名余曰笏君家故物也取义于还犹还氊之义与虽然古者以适公所执笏书思对命备遗忘也大夫鱼须士竹象本制有等差岂以此爲龙光哉下之世歳时家宴积笏榻上臣主问答亦曰笏今甘棠犹谓此家寳也爲子若孙而知寳之则知得之难而守之又难䇿天子廷中进士第然后赐笏通籍陞朝银绯金紫然后以象易槐得之难如叚秀实如顾少连如孔道辅然后无负此笏不者倒持手板汗流沾衣岂不有辱此笏信夫守之难难或曰还笏有固实乎曰昔有諌立昭仪叩头还笏丐归田里芳名姱节焜燿史册守之矣若但以昔之得兾今之还此特浅浅者夸诩庸孺耳一时富贵如槿如灰孔光张禹軰不爲三公邪省吾名崧甫文昌东石公之嗣东石之学之行之节乡前脩尚能言之正不以奋高科登禁从爲此笏荣也省吾学圣人学乆处约而不移长处乐而不滛亦不在笏之还未还也余语省吾酌酒祝此山曰山亦有知日当料理又酌酒祝此笏曰笏如有知勃然而起是爲还笏楼记年月则大德丁未孟陬余名渊字天叟自号四如老人七十七醉作此笔孝节郭公祠堂记天下前代名人遗迹不得毁折此至元十三年闲令甲也行台杨监察某过莆廉访商副使某案部俱诿愽士郭廷伟重建廼祖孝子坊祠此大德元禩孟冬二公所敎属也人世有新故民彛无今昔孝之原情性关风俗如此圣上之宅天衷位人极以此君倡臣和气感机应兴化厉贤铄乎盛哉昔孝节公之葬母夫人而庐于墓也亦曰母之于子也常𥙿子之于母也𥙿犹不𥙿子贡心丧其师冡傍筑室尚未忍离况母䘮未期乎瑞露䧏慈乌驯明神知之殊类知之公不知也若国子生若邑大夫若守师悉以氏名送官朝省知之公不知也表门闾传国史复其身及子孙天子知之史官知之公不知也是心何来事亡若存诚至虑一唯知有母耳今愽士君之敬其五世祖也亦曰自高以上服简情疎此陋儒耳目之学人而忘夲非薄则诬小戴礼云显扬先祖而不论撰先世之美何以朂后之人愽士君之名亦岂待记而重然精神气貌议论风指有光庆胄家庭愉恱洞洞属属前乎此迫从王事祗畏简书朝望夕思与云俱至昉乎此有荐于朝辞牒归养此岂慕人爵以爲亲荣哉昔齐聘曾子舆爲卿而不就曰吾父老食人之禄则忧人之事吾不忍逺亲而爲人役子舆所以爲孝博士君之学子舆之学者如之何不书四如翁黄渊于是喜爲公记且羡公之有闻孙也公讳义重字处仁行义年则乡先逹艾轩老笔炯炯此不书博士字景文沧边其号前甲戍进士两任清漳儒学教授堂颜则儒学提举吴涛书年月日则辛丑孟春初吉仙游县学尊道堂记莆邑三仙游爲壮邑旧庙学直县南百歩许学有尊道堂世变风移讲肆马队过者唶唶至元丙戍邑长官虽搆礼殿于讲堂犹未皇也大德壬寅秋文学掾方平释菜云初职思其忧亟谒之郡府佐孟某幕掾孔某檄县起废虑材计庸揆日攻位是年冬也癸卯春令尹王某来官官事事李賛府某又从臾之逮良月轮奂羙凡爲间五楹廿有八深尺五十广倍其三不侈不陋袊佩䜣䜣然曰是不可不记学耆宿征记于天叟黄仲元叟谨记曰夫子之道日月万古着在人心不以有堂而后尊士而自尊其道是即尊夫子也与夫子并世者尊吾道独子贡一人耳去夫子未逺者尊吾道独孟氏一人耳爲子贡且难难况孟氏乎升斯堂者如子贡与孟氏而后夫子之道尊不者武叔子禽之徒此堂得以移之夷之相辛之学此堂得以攻之虽然此爲学子言也若夫宰百里者皆以吾夫子学道之语而俾习弦歌此堂孰得而议之长庠序者皆如吾夫子学不厌而诲不倦此堂可得而誉之必如是而后夫子之道尊子曰尊五羙斯可以从政矣宰百里者而记斯言又曰谦尊而光卑而不可踰长庠序者而记斯言又曰君子尊德性而道问学爲学者而记斯言庻无负昔人命堂之意堂颜今孰书之佥事张公某也又孰立之郡侯史公某也令佐后期㑹先教化文学贤前于永阳修泮水惬舆诵今斆兹邑获上信友又起学宫俱可记年月日甲辰清明旦莆田县庙学圣像记莆邑旧未有学儒隷郡愽士弟子员逮学官成天地舆薪矣学左爲庙庙者貌也先圣先师之所宴娭官吏师生朔望奠谒春秋荐币唯谨至元癸巳教谕高元子感梦之明月始绘泗水侯右方三十五人于庑之右单父侯左方之十五人于庑之左巳事舍菜颂礼威如按孔象唯家庙小影爲眞圣胄亦曰先君生无须眉天下王侯不以此损敬生并世者又曰脩上趍下末偻后耳汉成都学始有石刻席地跪坐唐开元像先圣堂西东向先师则东北南向有神位而无像设下之世雍泮都邑偶塑转异羙髯长髭未审奚据从祀虽应礼图岁深人古太史公亦谓钧之未覩容貌不知有子果似圣人子羽果状甚恶子羔果长不盈五尺不也然道貌天形非有纵目卭鼻四手八足之怪但生知者爲圣学知者爲贤耳形状末也心之诚与洋乎如在心不诚与视而不见诸贤来于宋齐衞陈蔡秦楚之邦与鲁君子学道洙泗之上立问坐答更唱迭和论语二十篇儒羮墻也游斯庙者求诸心践诸身有孝弟爲仁崇德辩惑者不有三复白圭克伐怨欲不行者不有君子若人吾斯未能信者不有行不由径舍瑟咏归者不皆入或教不先承不谨侗好佚迩宵人颠冥富贵相盐以利者勿入非裘点之于旅语亦鲁薛之令弟子辞也元子莆之良奥者当事自当尔何敢以阙牢禀辞讲堂斋庐门序瓴磩俱欲华好尚借力于令长贰朂哉无斁月日不书自得斋记自得二言何始乎始于放勲命契之辞也然犹有待于使然而后然也宇宙中间鸢飞鱼跃虫兮能天物之所自得者也昭文于琴柴桑于酒谪仙于诗人之自得者也扁斵轮梓削鐻痀瘘累丸又精于伎者之自得也况有道者乎子思子无入而不自得此以人事言也子车子深造欲其自得此以天理言也天下无事外之理亦无理外之事素位而行触事而与理俱左右逢原理熟而随事见由上下察而极于无声无臭之至由根于心而形四体不言而喻之妙之二子者所得有自来矣进而求之子渊子其未得也仰瞻鑚忽既得则欲罢不能如有所立卓尔上而求之吾夫子生知而犹志学其未得也发愤忘食旣得则乐以忘忧不知老之将至岂但箪瓢陋巷䟽食饮水而寓自得哉前二子者之言自得趣固不浅一圣一贤之不言自得味犹深长自之爲言由巳而不属乎人得之爲言诚中而无待乎外晞圣与贤正未易易下之世元凯晋士耳其序左氏传谓将令学者优而柔之使自求之餍之饫之使自趣之若江河之浸膏泽之润涣然氷释怡然理顺然后爲得此岂惟读左氏法凡读六经四书皆然元凯恶足语此河东李侯以文献之余袭风声之旧穷理之学常惺惺经世之志活泼泼盖难与俗人言故命其书斋曰自得夫岂自得之名之赘记之又赘然不记则无以见左右逢原之天素位而行之地又无以见所乐者何于是濡笔记之余即记虚巳游世之堂者名氏与年月日不书虚巳游世之堂记贠峤李侯名所居堂曰虚巳游世余耄矣不及登侯之门儿梓至自镡津传侯教曰归语而翁爲记数语余答梓曰斯堂斯名合内外之道廓乎大哉虚巳者无爲也游世者无不爲也巳之所以虚者心心之所以虚者道犹之水以虚而明须眉可烛犹之镜以虚而鉴肝胆亦见不知巳之有我但见宰之者天巳之外皆人也巳生于人世不能不与世接旣与世接不能皆静而无动皆休而无作皆处而无出于是乎时与之游焉然是游也非奔车之上非尘垢之外彼爲婴儿此亦与之爲婴儿彼无町畦此亦与之无町畦而是非不乱于心利害不变于巳未尝爲种种者役役者虽人之合即天之合也孔孟之道不行学郑列宋庄书者皆曰吾虚湛寥泊可以游方之外不知之二子所谓虚者有仁义无嗜欲不将不迎以道集虚㤗宇定而发天光又不知二子所谓游者观其所变非观所见或出入六合九州或纵观江海山林顺人而不失已莫非与天者游学是书者何尝梦到庄列妙处侯无书不读眇乎二书亦造其㣲谓庄即列也养生主即虚巳之道人间世即游世之方唯虚巳故能游世虽游世而实虚巳故摭庄书四言以扁斯堂反而求之易大传寂然不动感而遂通天下之故之二子且反高阁梓其爲余谢侯之属可则书于堂颜之左不者虽帐下儿勿与之读侯倜名士弘字河东人前集贤侍读学士今中大夫南劒路总管员峤眞逸其自号也岁至大戊申月孟冬癸亥日庚子望莆四如老人黄渊彦安七十八笔篔谷记莆之支邑曰游洋其西有山两谷对峙俗号谷目境与人胜而陈氏族于斯西轩先生与老艾同一辈人邑庠祠之裔孙仲和名以节字屋后有竹一亩取文与可名竹之名自号篔谷两爲儒祭酒今兹再调鄞江学正此岂足爲以节荣哉将之戍吿别于叟叟赠言曰竹之类三十九而名亦伙篔当其一也房千里竹室以气爲主白乐天养竹以贤爲异然皆不如衞诗之兴君子去之二千余载想其人而不可见而竹亦无知音者晋贤之游溺于酒流于虚于竹秪辱独二仲差强人意又不可得而友矣唐贤咏竹最多唯锦里翁净香一联最爲絶唱竹之净易吟也竹之香谁嗅哉大抵人生斯世同流合汚皆非豪杰之士唯特立独行而㧞乎流俗然后可以对此君也孰不种竹而比之以千戸侯陋矣孰不爱竹而比之以十万丈夫鄙矣坡仙云无竹令人俗士俗不可医篔谷非俗士也知谷者爱谷者第以词翰器之则俗矣竹惟净故不俗以素衣而染缁尘乎竹惟香故不俗不流芳而遗臭乎其知竹者爱竹者当以此而观篔谷谷家有留隂堂西轩赋之雅子解褐班斑有文王谢子弟生长见闻霜雪贸贸不改其度羙哉斯堂伯夷之筑叟敢以此赠君知谷者爱谷者如羊裘则持以出客不则不顾主人而去时屠维作噩岁余月芒种日韵乡七十九翁黄彦安记昭武危西仲寄傲轩记静寄东轩春醪独抚此避俗翁停云四言也啸傲东轩下聊复得此生此避俗翁饮酒五言也东轩翁畴昔琴书之所故时时寄傲于其间翁之寄以天翁之傲以天倚南牕以寄傲审容膝之易安此又翁归去来兮第一章也不知翁者赏识其文知翁者以退爲高无有觧翁韵者翁辞三章俱寄傲者也停云四言乎哉饮酒伍言乎哉此翁胸中度世于道悟入悟入神闲意逺邈出宇宙未可与俗人言坡老和翁四言五言风味大畧相似及和翁辞自许爲翁后身毕竟道着翁意落在何处后来坡以寄傲爲轩翁千载人坡亦百世士也坡去翁㡬何年叟去坡又㡬何年掲天地以趍新负山岳而舍故宦于东嘉之岁叟以归去来爲幸活于环泉之岁叟以得此生爲幸门无旧雨之车时诵停云之句新吾大殊故吾寄傲之乐无有乎尔后十年丁亥客至自樵曰族危氏不逺徴记于天叟黄渊叟问所以记何曰记寄傲轩轩以寄傲名何曰先世闻家也今犹鐡鑪歩拏川福地也今非小桃源矣禽恋旧林鱼思故渊人兮能无情乎背山面溪架楼敞轩畧容卧起烟云献状风月入懐差侑觞咏樵渔寄此生不是傲当时叟曰子不诵避俗翁语乎寄非如子休所谓轩冕物之倘来寄也傲非如退之所谓旣傲翰林又傲相国也亦非视世直逆旅与夫林泉人物草木虫鱼託兴以爲寄亦非离人立于独与夫谈谐杂俗醒醉相笑以爲傲倘觧翁韵唯我与尔或忱唐虞上或问鲁中叟或结耦沮溺或多谢绮角子之寄此翁之寄或称葛天民或乗蓝舆入州或与田父饮或掉头逺公社子之傲此翁之傲或仕则求吏不爲嫌或隐则解绶不爲矫或无则扣门而谒食或有则鸡黍以迎客子之寄傲此翁之寄傲虽然子车马有行色韵处恐落翁后有兄可友有亲可娯有田可粟有溪可渔有轩可吟有案可书在世无须言息其庐庻㡬乐此翁之乐欤不尔畏途驰狂归路梦迷子身客寄乎东西何时傲笑乎山溪廼记翁语以壮客归客名公镇字西仲乡贡郎南仲之季在轩黄君之后也命隐室记命隐室何处士林君读书所也隐之名多矣其上圣隐其次贤隐谈隐斯爲下不耀天隐未及于圣季斋名隐殆庻乎贤曼倩人隐谈者之流非天非名非人而以命隐盖不怨天不尤人而不求名之人也之人也伯休邪君平邪伯休隐于医君平隐于卜隐于医者活人隐于卜者知天然而二子者不可得兼昔有河汾隐者以铜川夫人好药始着方以芮城府君好隂阳始着暦儒固无不通也之人也殆若人与虽然学医者人费谈何容易视色而名不出家视毫毛而名不出门今有斯人乎否太史公传秦民淳于氏不与日者龟筴传接或者疑之过矣三命是律五星是暦律暦犹可谈也人爲万物灵虽天之高星辰之逺千歳之日至人能测之律造于伶伦历造于容成甲子始于大挠星筭专于师旷迨轨革之书出前千万年之已往后千万年之方来兴废盛衰治乱祸福皆于此乎占凡人𥘉生年月日辰生胜衰旺穷通夀夭亦于此乎推谓有耶未必有谓无耶非果无圣人不言命贤者安乎命人不能皆圣贤也然后决于命惟决于命召之在前命之在后斯自取尔善言命者莫如易泽水困君子以致命遂志水在泽下拗堂尔所以困君子居之以莫之致者听之命以所得爲者遂其志不恐惧于险难不陨获于穷厄从吾所好而巳故困而不失其所亨此吾处士名其室曰命隐之意记者谁韵乡老人黄天叟渊也年月日不记灌畦记州东行不百歩有进士家曰欧阳氏治其书室榜曰灌畦盖当家事也来速予记凡四月余眂畦之斋纵横一席地经史笔研外无败意物畦之所广四㝷有半深半畦之𬞞早韭晚菘可𦵔可湘畦之花春兰秋菊可佩可觞夫妇持瓮出汲老奚剖竹走泉稚子掬水弄月可入图画客时外来酒三行嗅花而去斯人也而有斯乐也然吾闻勺水濡沫不如甘泽之流澍机舂潺湲不如天瓢之滴沥人力所至不及则渇过则溓不如空中挥洒无有踈宻天有时以生有时以杀日出杲杲时田汚莱民菜色一草一木亦爲燋卷枯藁赐也桔橰俯仰随人㡬何膏润甫也连筒南北羇游不皇寓息乐乎不也春膏脉脉尧之壌周之野惟夭惟条实苞实茂东阡西陌件件生意奚独此畦之人之𬞞之花主人逌然曰斯时也富者园池不复守贫者置圚无所吾灌吾畦犹有䓤肆可业有饥未及夌者有致书吾求薤者吾灌吾畦犹有菜根可咬夏屋渠渠壊垣纳车汚败縻毁吾灌吾畦有马逸践吾葵否井邑聚落旦暮吏来呌嚣堕突吾灌吾畦有催租人败吾菊否天公愦愦殊不可暁吾致吾力无妨吾畦余对以易坎阳一隂二爲云爲雨雷与云薄于卦爲屯天造草昧此一时也雨与雷交于卦爲觧甲者皆折此一时也屯必解天之道子之畦吾将贺姑少俟灌此畦者臣夫名梓记此畦者四如居士愚丘记氏吟杖折委笄时吾衣鲁逢掖青衿顦顇时吾为汉愽士生匪鸢匪鲔于天于渊未离人世有此倒颠吾而号吾曰愚也宜蹉跎陶唐鞭挞日月推数歩暦吾不如西州智士妙术通玄吾不如竺国澄公揲蓍布卦吾不如河东关生经世观物吾不如伊川丈人一灯万卷盲人观棋纵浪大化喜惧不知吾而号吾曰愚也宜嗟嗞乎生之后不如生之𥘉廼暇豫之吾吾不蘧蒢而戚施甘拥肿之与居太行王屋奔车覆车自鞭古心庻归夷涂惟愚故道可载与俱然而通国靳儒不孰何予此吾所以专承曰愚叟试谐语昔有愚夫十袭石以爲寳冕玄服以出客客见之而卢胡主人犹忘爲石子之愚母若宋人然虽然叟惧其不果愚也矰弋上罻罗下法重心骇室交徧讁或未免于投虎自衞也木石居鹿豕游离人立独群吠所怪或亦难乎休隂息影也昔芳草今萧艾贤者齐民变俱俗流或不得以脩吾𥘉服也前讲肆后马队咈耳搔心憷迫西东或何暇而归㝷旧书也子之于愚且喜且笑窃不自料吾言而中悔前辙之不遂偭常度而遽改愚不辱子子能辱愚柰何乎丘虽然佹诗不云乎弟子勉学天不忘圣人共手时㡬将子母以愚爲疑叟尚能爲子歌之丘名某字臣甫莆良士叟无名族故与岁月日不记愚丘之号不过如昔人称短李迂辛耳记者类于丘姓辞费且用回寗柳子爲故实然回之愚着一如字似然以不然寗之愚着一则字时然而后然柳之愚其然岂其然叟此作上不及回中不及寗下不及柳不欲屋下架屋也客有问丘请代叟对如前云云二友亭记亭名二友何主人志也賔曰孟献子之友乐正裘牧仲与李元礼之友旬淑陈寔与主人曰非也賔敢问主人曰木植物也木之有心者莫如松可冬可夏木之有节者莫如竹宜风宜雪二陶爱松而不爱竹二仲喜竹而不喜松俱有其一而遗其一杜陵野老东西南北所至诛茅覔松分竹净香一联人道不到千年老意相期华皓成都若非故居来往往来入门而四松在歩堞而万竹踈竒可知已吾守莆客莆第之左小亭踈明仅墨尺许牎之北松槮槮而有拄明堂之规左右乡竹畟畟而可等封君之荣吾朝夕斯坐卧斯二羙合并如宿素交吾是以名吾亭賔曰淇奥緑竹衞人以兴武公时公九十有五德盛善至民不能忘徂徕之松鲁邦以羙僖侯祝侯黄髪儿齿何以使人称愿如此虽然俱一也而非二也我主人心立独故畸于人侔于天节高世故贵不滛贱不移可冠劒而廷议可兵甲而环侍或处或逸或公或相无适而不与二友俱鲁衞风斯下矣昔左史李公牧庐陵日手植松竹堂扁二友命郡人胡澹庵记之我主人政成化舒不减左史賔退士岂庵前一辈主人有命賔安敢辞遂笔答问爲斯亭记主人族信氏名世昌号中隐东平人莆州尊也賔谓谁四如老叟黄渊也主人韵二友韵老叟亦韵此岂可与俗子道年月日至元甲午孟夏戊子也意足亭记天叟毎诵司马公花庵独坐诗荒园才一亩意足已爲多语儿孙曰意足二言可命吾亭第不窥园三十载非旧种读时也异日叟访友人德辅林兄开樽延坐亭上亭之前架蒲卜小盆池三植以菡蓞级石爲台台之上与左右山皆竒石也有海棠南天竹有茶柳月季花亭之后架荼䕷东西则木香刺红而那悉茗四缭其旁兰松杂花百余本竹与拒霜又在亭之南它果木不登数虽不丘壑如隐薜萝吾德辅可以适意矣德辅曰斯亭名何亭爲吾择令名名之叟遂命曰意足德辅曰曷谓之足叟曰士或以功名爲足而未免浪泊之叹悔或以衣食爲足而不知郭墦之羞讪或以林泉爲足而又贻北山之嘲谢之三者皆未知所谓足也德辅非汲汲于青紫印绶者非区区于肥甘轻暖者又非枯藁于飡霞煑石者坐斯亭也四时静佳衆芳暄妍山石之崷崒草木之葱倩迎风揖月课儿觞客洒然无累于外而充然有得于中此不爲足又奚足德辅又曰余深顾长虑而兾永年子孙孙子勿替引之斯亭若不得天叟记于颜间岂得方之东池之胜叟逌然对柴桑翁不云乎此中有眞意欲辩已忘言于是欣欣落笔德辅名某唐忠义藴之裔孙望族也亭在少府听事之左世羙堂之右广深各六丈有竒繇大德𥘉迄甲辰冬始完天叟则四如老人黄仲元是日曷日日南至万竹胡希道见思堂记歳甲申夏六月莆黄渊天叟异姓兄可山陈文翁客温陵胡君希道所以书抵叟吾主人文雅醖借羙无可㨂吾里如心陈公竒贵之今爲相国尊客所居有玉槊万堂颜见思字羡尺日坐其下使意也消愿属叟记其秋句叟爱友平山姚勉至自泉申主人之辞曰天地间何物最韵曰抱节君晋士雅爱此君自子猷诸贤始然其弊也不恭后三百年唐词人俱喜吟咏少陵净香一联郄退余子然未免求于声料简淇奥则如逺根宿干声阳质亮老岁月饱雪霜然后以羙君子瞻瞻向慕之切猗猗盛羙之极诗人工于兴物如此君子成德之名不可谖不能忘之至诗人深于爱贤如此后来者子曽子犹好他人不好余十四五时有晋士之雅而无晋士之弊年强仕慕香山之节而得香山之趣今耆老诵武公之诗则师武公之德叟吾同甲又同好敢温前请叟读巳逌然曰此人有此韵烦吾两山问信希道叟号韵乡有圃种读歳寒老伴数竿自足彼羙丈夫盈庭鸾鹄谁欤戸外羊求隣卜人各天方姢姢在目彼心我心我竹彼竹晋风流迂唐文章俗大学典刑老成淇奥鹤鸣子和君倡余读努力华皓元身圭玉幽人之贞大过之独党印斯言持扣九曲两山曰是即见思堂记当爲叟报希道龛于壁刘氏复本堂记刘氏之堂以复本名何用简复乃祖知本名之旧也人生乎祖一念之复祖其相而子孙孙子书泽演迤方将未艾堂之东西有亭各二浩浩者养夲然之气怡怡者全一本之贞小小者心诚以事本𥘉之元悠悠者力乆以充夲体之实由身及家事天如亲是夲也根于方寸溥之万有鉅无不包细无或遗迩而无间逺而不测其中庸所谓大本者乎虽然谈何易易惟学问可以配浩浩惟孝友可以乐怡怡惟严㳟可以翼小小惟纯一可以致悠悠谈何易易虽然在易之复𥘉九一爻爲德之夲造化由是复元气之𥘉人心由是复真性之𥘉进而上之二临三泰皆𥘉爻所生也天运复则人事复则君子之朋亦复而亨矣君子之亨则刘氏声名赫奕又象乃祖可以爲斯堂之光余记旧年后村桃衖相颉顽时二老夀俱八袠之上城市陵谷之后禁从家声空有铁炉歩之名实重乌衣巷之叹惟桃衖堂宇浩浩儿孙怡怡跼天蹐地畏心小小课子读书尊礼贤士未尝付吾道于悠悠以家观家复刘氏者其在用简乎落笔至此感慨亦当何如至大庚戌小雪后记尹氏萃贞堂后记尹氏郑圃官族也良臣彦士也萃贞堂尹氏先茔孝享之地也名斯堂记斯堂者谁西畴埜人施某安庆郡愽士谢某也此复记何情无穷文亦无穷也然则堂所以命萃贞者于义何曰萃之义一贞之义四萃者聚也人之身父祖之身也隂精阳神二气之聚斯爲人若父若祖魂升魄降气之变则散矣散者曷使之聚于是祠之有其心信于礼无一毫而不中斯之谓正祭不欲数又不欲䟽春雨而憷惕秋霜而悽怆或朔望或荐新以时思之斯之谓常天地有升降而贞者常观日月有盈亏而贞者常明人世有新故而贞者常一夫如是然后可以言固不者视时汚隆爲巳敬简僾忾之心何自而生岂先民报夲反始之义哉亦岂尹氏翁季所望于来昆云仍哉或曰萃之繇爲有天下者设尹氏名斯堂何曰易不可爲典要圣人有圣人用贤人有贤人用学者有学者用公卿大夫士农工贾随所用而用之斯堂独不可以萃贞名乎遂濡毫而记其义于后若夫尹氏之家乗堂之年月此不书是记也莆四如老人黄渊彦安七十九笔东埜书房记叟曩客樵川富沙汇江芝山瑞安时倾嚢置书归里朱墨校雠唯谨丙子戊寅间兵蹂其半盗藏其半然后叹藏书之难廿余年来新进小生以科举不行而辍读与刀笔相从事者不暇读吟风月以爲工者又他读间知课儿灯火㝷行数墨而不知其所以读叟虽未离清净业然聦明不及中年开卷如生掩卷旋忘廼又叹读书之难或喜搉订讹缺穿穴丛琐骋韶妍钓声誉而斵木不胜任制锦不中度不爲行河之禹贡则爲理财之周官惟读错故用错叟髪种种不谐于时益重叹用书之难噫嘻藏而不善读犹不藏也读而不善用犹不读也三山谳掾汪君学仕俱优有房庋书万卷朝夕彷徉其间慨然忻慼今古介愽士凃君嘱叟记数语叟喜君之善藏又善读且善用也故以其所感叹乐爲君道之前代元夫鉅人宅三事者惟受用论语一句两句用书正不在多此语又惟东埜领㑹幸勿他客见曰我辈学问止论语汪君名某新安人叟谓谁莆四如老人黄渊字天叟记已授凃君复之俾留东埜壁间以爲吾儿异日邂逅一笑话柄鱼我亭记孟子曰万物皆备于我则物物皆我性分之所有也以物观物则物自物以道观物则物即我鱼虽天地间物眇然小哉而大易之信可及中庸之至可察在渊或渚则知理之无定在潜伏孔昭则又独之所当谨孰谓我自我而鱼自鱼庄惠二子亦豪快士惠曰子安知鱼之乐庄曰安知我不知鱼之乐惠固辩矣庄未爲真知鱼其设爲吾夫子之言曰鱼相造乎水人相造乎道然不过谓鱼与人各自足而相忘耳圣贤之学不然东埜汪君穿池养鱼盖悟诗易中庸之理而非惠庄洒落玄虚之夸但此我与我道而我难与俗言叟与埜俱不相知以道观我则埜同乎我而非异乎我独鱼我之谓我而非我之谓我乎彼鱼也独庾氏之鱼而非辛氏之鱼乎遂笔以授鱼我埜寄声曰贤者亦乐此乎叟又复曰傥与我共我将鱼我从而听叟即记东埜书房者年月不书南劒路新社稷坛记河东李侯以前集贤侍读学士中大夫守南劒路总管府政成之明年喜溪山之如昨慨社稷之弗称与侯之簉程侯谋撤而新之程亦愿庀其事计徒于巳酉某月讫役于某月某日坛在郡西山之麓靣势址壝丈尺崇杀斋庐门垣一如礼法左右掖则公风雨雷而坛之尊祀典重农事也侯寓书征莆黄渊记渊敬记曰社稷之示各一而所配之神亦各一社与稷若二而实一也百昌皆生于土而土爰稼穑于谷爲重谷非土不长土无谷则耗故稷与社等祭社必祭稷风雷天之号令雨其水泽也土非雷风奚其动奚其散谷非雨奚其润奚其化岁之上下系焉于是郡国得以通祭祭于北墉答隂义也祭日惟戊用刚辰也独阳不生独隂不成土谷得冲和之气然后由贞而元亨利也窃尝怪下之世春秋祭外隂阳之或沴雨旸之不时高士泥闭纵之术齐民信巫觋之祷于社稷漫不省至谓箕毕之不神百里之不足震惊吁陋矣农所依者二侯二侯所依者神土谷之神与天同功而能召风雷上雨泽者也不此神之告若何弥水旱顺豊年哉我二侯之仁于民敬于神神亦体二侯之意不疚尔农且庥于民田更野叟乐岁终身饱虽神之赐亦二侯之赐也而今而后语僚属府史曰予二侯者非干誉以徼福也爲尔后之人后之人繇上逮下以和召和庻证咸若万分一潦若早有谒从欲非渎非僣勿怠勿壊李侯名倜自号贠峤眞逸程侯名文沆号西楼南劒总管府判官渊号四如老叟年月日至大二年立冬乙巳将乐县桃源桥记将乐南劒路支邑也邑十里南曰桃源溪古渡也溪有桥汀广午道也东西行者利之岁异月殊水矶横断并溪之民或涂以茅庋以木绳以筰夏潦秋霖茅杇木蠧筰亦解坼渉者病焉今总管李侯士弘始下车恻然曰桥梁不脩谁之过诿邑簿徐某前广德路同知呉某董其事堂僧觉德首受役要繇是善胜金明等有输财者捐粟者助上庸者絫石爲址椭而方之酾渠爲洪导而四之不低不祚架梁其上左右埂丈六十有咫环筑以石直栏横槛崇丽坚致舆者行者如行九逵靡楮一万万余而民不以爲苦且劳兴役于大德丁未十月竣事于至大戊申七月祭饮之日仕于此邑者邑之巳任未仕者田更野叟共祝桥夀余于是贺此桥之遭也不可不记记巳赋以诗曰穹壌间水有利有害其害横流其利沃溉川陂泽梁关国之政昔人以此觇陈议郑仁哉我侯说以使民相厥桃源通旅敬賔水旣昏正土功乃兴梁空以行不夙而成鎭蛟龙渊跨鳌背上天造地设蓬瀛荡荡万口一词我侯之德侯曰当然牧守之职旄倪祝侯如传植鳍济彼巨川舟之楫之谁能诗乎泳汉以歌俾侯黄耇等桥之高圣墪顺济祖庙新建蕃釐殿记妃号累封前此有年矣宇宙趍新眞人启运祀秩百礼命申一再护国者功庇民者德明着则神之诚不可掩也盛矣哉圣墪庙㡬三百禩岁月老正殿陋李君清叔承先志敬神揄龟筮卿士庻民恊从繇寝及殿易而新之鸠工于大德巳亥祭落于癸卯腊月五六年间始充就难矣哉按旧记妃族林氏湄州故家有祠即姑射神人之处子也泉南楚越淮淛川崃海岛在在奉尝即𥙷陁大士之千亿化身也而莆圣墪实源庙之祖墩以圣命之何妃冯浮槎现祥光徧梦于墩之父老遂祠之赐顺济始于何时妃护夕郎路公允迪使高丽丹国使李公振请于朝也庙前曰殿半以后曰寝乙殿居甲丙间建于何年自制干李公富奉妃像正位序始殿曷名蕃釐地示称媪釐者福也百顺故蕃笔则法从陈公谠立则李令尹茹存旧也殿之木焉须妃隂隲民之精爽不贰者曰山之西有木鉅甚工师求之果如神言尽售其材以归殿之费焉出四方之善信乐施也殿之役谁助教役属功则鄕之寓士耆宿奔走䟽附则里之千夫百夫长也虽人也亦神使之也始者乗槎而宴娭于斯今兹指木而轮奂于斯吁异矣哉或曰神妙万物御风乗云变化无方奚必留琼舘于人间曰不然妃犹日也日必有次妃犹星也星必有舍他所谓神者以死生祸福惊动人唯妃生人福人未尝以死与祸恐之故人人事妃爱敬如母中心郷之然后于庙飨之庙言貌也其求诸神于彼乎于此乎廼有寝有殿有正殿神之报乎人犹亲之爱其子孙故是飨是宜谷我士女䧏福而亦穰简此殿之所以扁蕃釐于是大书特书若夫妃御大菑捍大患应在祀典此不书清叔廉静谦和而老于事庙东湄屿移星转汉有识者巳亦不书前殿观瞻未称清叔有志竟成将不一书某甲午冬尝梦妃以记相诿忽焉十载而李君奉妃之命来不敢以老丑辞故墨笔以印前梦书旣系以诗曰穆穆天子前圣后圣上昭下漏靡神弗敬洒泽龙宫河图辉映莆僻海陬矑欢拜命公家有齐季女生也贤哲岳钟渎聚殁也神灵云飞电吐不识不知自成功所天回地游否㤗消息殷墟周京化爲黍麦大哉干元坤顺合德斯庙眈眈千年血食福地仙居珠帘玉坐帝子天孙容衞右左木从西来神受人造駊騀嶙峋方壶翠﨩春秋歳时谒欵穰穰迎兮何至送兮何徃神而宇之其中曶蠁听尔六祝嘏尔景贶张天师正殿记昔有船访蓬莱日候神人见迹甚巨喜以爲仙者又有老翁拆叶爲舟与客泛渭登旬抵家者谓无邪载之史及他书谓有邪知者盖未尽信孰有驾鐡舸留灵迹如我仙师与师以仙名分形散景通神变化岂尘凢所能测识舸虽焱腾爲虬爲龙而歩嶟留石可尺二许甚彰彰也易溪流而平岗驱黎民于境上农祈谷麦而雨应商祷䑺樯而风若盗贼不作呰疠不生此又有功于民者捍灾御患于祀典宜师之庙福清州峯头玉蜍山之左始剏于天禧𥘉重搆于治平三前殿则首事于绍兴二其赐额昭灵则又八禩也师之钖号保禧熈宁之十进封妙应显祐惠应妙济福顺皆绍兴三十年以后淳祐德祐间也记是宫者进士陈良宦族黄颜荣也然前记谓按图史而无所载未知何许时人后记书师之讳曰存或有所考与抑以疑传疑遂信而徴与甞闻翊圣眞君䧏言于守眞之子汝父遭逢于吾故令子孙受福正一眞人亦逢圣代得道之后世世不絶窃意师非翊圣之裔即正一二十三代诸孙行故亲传秘诀与道合眞乗云御风其来勃勃其去缥绎入鐡透鐡入石透石有如飞鸣偶留指爪夫岂凝滞于物以人间冕服宫室爲恋哉虽然此一福地与他葆祠不同党非后寝前庙若何而栖神灵繇是姚勉募编列新正殿敞阁室辟歩廊僝功于至元乙酉祭落于丙戍碧牎朱栱聈聈皇皇非前日之柱穿蜂熘燕舞帷尘矣洎丁亥春改塑神仪瑞气彻天侍衞导从如朝通明无有有无恍然上界官府今登天矣余旧游斯庙览江山之竒羡蓬莱之乐裴回乆不忍去因记太史公曰嗟乎仙者非斯人而谁爲之遂脩辞纪实于丽牲之石而系以诗曰至人学道师赤松神姿逸气心夫蓉手五明扇腰雌雄冯虚驾鐡超鸿蒙玉距㾗深雕鏉工巨迹千古镇蜍峰狂飓怒涛鎻鱼龙夜醒月凉水笙镛骑吏无鞅鸾鹤从朝侍玉堂云朶红天乐隐隐声彻空俗耳可闻不可逢渺视齐州等蠛蠓沧海有时扬尘风独此琼舘留人封神仙之说非梦梦士民尸祝社禝同椒醑鞠瓜枣供余非紫阳山人翁若爲诗之铭新宫汀州路重造府治定光吉祥寺记鄞江府治之东寺曰吉祥白衣菩萨伏虎禅师主賔眞相奉尝于兹有年矣俗姓法名地产僧腊先后封号有铭塔者有状事蹟者有碑记者有賛颂歌咏之者具载实录此不书第偈句九十五首各书赠以之中或隐语或名氏不可测知耳二师大抵以本尊本而心法胜以愿爲愿而气力大故觉道威灵豪出诸大士之右若贵贱若贤愚若小中大乗人游我门绕我座礼我足皆倾府空藏以侈其祠宇攻木礲石以纪其功德至元丙子不幸竒刼寺于兵岂物巨细各有数师亦不得仞而有邪然壊固有数兴亦有时郡侯黄公去疾诿僧寳兴起废未成而去同知薛公元稹亦诿之构均庆院都元帅李公梅刺孙端请见堂老以性庀事繇是大殿前后殿成天寳阁成三门两庑言言嶷嶷上凌烟空性老戊戌年西归属护者西堂宏刻意专用力勤营度有序宏弟子慧镜𥙷见堂处质伟行洁对师发誓了大庄严以次法轮藏殿罗汉堂毗卢观音二阁寝殿坐禅亭丈室水火池一时壮观寳相𣑽仪宛如本来靣目然宏之功居多抑师有相之道欤宣慰刘公巡部又于北坡架万岁亭以表嵩唿之祝逺迩走集唯见佛尊猗与盛哉莆四如居士黄渊耄矣戸懒去乞水洗眼至大巳酉秋镜介乡友汀庠学正陈仲和前莲邑典史方元善征余记余恐当笔不过遅半载而速至再三余乃叹曰于戯道之盛师以诚动宫之侈师兮何心师与诸佛不生不灭镜爲龙象出势力心下始大安隐起戊戍迄庚戍拮据蓄租亦十三载甫就岂不难难居士尝闻佛法似一只船祖师东来付儿孙大家把䌫要到彼岸直待时节因縁燥性撑向须弥峯顶下观三千大千世界镜老驾舟不至须弥峯顶不歇且与后人作古居士又窃叹大浮屠办坚固心如水穿石儒童菩萨直下传灯㡬宫㡬人能如居士前所闻佛法否又能如镜老光辉道塲放黒月成白月否居士虽喜爲镜老记亦重爲斯文媿遂併书于记末镜莆游洋林司业之后自号明心法门尊足也记巳系之辞曰白衣隐去是空非空魔化爲檀岿岿祠宫满山泉石十里松风千万亿年庇䕃人封日月神通相百岁翁覔偈四句赠之以中至大三年清明日莆四如居士黄渊记韵乡记此乡何乡四逹皇皇山润川媚月湛霜明有天叟者游处中央宇泰定而发乎天光四如居士一日径造主人叟杖藜应门颜色种哙而眼如点妙处正在阿堵举止寒涩若无甚技解然不言而四时之气备坐良乆沃三蕉叶情浩浩笑云云饮罢荐茗啇较一水两水居士曰昔叔度何如人并世者时月不见鄙吝复萌或往从之累日方还莫议其将少间愿闻此乡之风叟曰春之朝缟花凈擢香入肌骨夏之日竹隂清閟门自可欵秋之月鲜鲜寒荣愈晚愈好冬之雪踈枝令蘂恠恠竒竒此乡之胜致也蓬茨桑枢牖室褐塞门庭藩落皆着纸笔一榻炷香人意幽逺堂上九十余尊含饴弄孙眉间漏出喜色伯仲如坡如颕夫妇如鸿如光此乡之居室也架无多书古文六经外惟左氏语蒙庄书马迁史子云玄渊明少陵诗昌黎柳州集不贮他物此乡之简素也湮罍沈鼎遗欵坠刻偶有流落人间者收于几按余则无絃琴一折脚铛一老瓦盆一此乡之噐玩也暑𬒳白练裙寒着百衲衣时捉蒲葵掷麈尾炊雕胡饭酿眞一酒送菊苗虀芦服鲊此乡之服食也或安山林内枕流漱石不缨尘垢氛太鹏六月而有间意或着富贵中一龟一鹤旁无姬侍清规粹德与云俱洁或寓京师未尝候公卿门人欲即之终不可即或浮湛里闾同鸡豚社对田父饮坐深而乡党敬或遇儁人胜流饮酣论豪语古纯孝贞烈从臾尚友千载或耻徇财每生之失慷慨剧诋直欲不与同世胸中虽竟一𥿄识不肯读人间非圣书文虽未至小好大好古气可以叅彖系诗虽不能天然可爱口中时有稷契辈语硕肤几几之似周公威仪抑抑之似衞武侃如誾如䄡如翼如似夫子手之舞之足之蹈之似孟轲陋巷箪瓢不改其乐似回春莫舞雩浴沂咏归似点道学自脩盛德至善似参简文温理似伋不屈其志不累其身夷惠之间似蜀贤人鼓有虞琴𢋫文王操优游高明似唐儒生此乡之老成人也居士曰入其国其敢不知其爲人也温柔敦厚深于诗䟽通知逺深于书广慱易良深于乐恭俭庄敬深于礼此乡此人之谓与虽然愿闻先生之风叟曰良如金玉重如丘山仪如鸾鳯气如芝兰知居士之所以爲居士者此则知叟之所以爲叟者亦此居士曰不知叟之爲居士兮不知居士之爲叟与相视一笑乃相与忘言乎此乡之天退而书爲韵郷记天叟名渊与居士同姓同时人黄四如先生文藁卷一莆阳黄仲元四如先生文藁莆阳黄仲元四如先生文藁卷之二有宋福建莆阳黄仲元四如先生文藁卷之二蒙古字学题名记序蒙古字学者何上之人所以逹书名于四方也是学也以韵起字非以字起韵韵耳学字眼学韵有经讳字有子母正未易精也学之所何莆地𥚹小以旧广文馆爲之礼殿頖宫居其左可以观爼豆可以迩弦诵肃如也学之斋何斋有四曰同文者今天下书同文也曰正心者心正则笔正也曰升俊者升于学曰俊士也曰兴贒者攷其艺而兴贒者也孰书之又孰名之翰林直学士云溪张公也孰董之博士黄梦举则行甫也学其学者谁国之贵游子弟与秀才之能爲士者余五十员学是学者复其身设科爲最优藏于斯脩于斯母茍免学是学者必以时术业然后专用而志凝而神母自欺口试宜熟墨试宜精日课宜宻月课宜最尚书御史实繇兹选徴令而比之劝戒而紏之必有籍虽然字艺也学道也无艺无道无道无艺古人小学教以六书形声假借一一皆理六经中有竒字有俗字有读如某字有平音有侧音又读如某音而一字或该𢾗义君子之道孰先孰后艺云乎哉裘点之语语也鲁薛之令令也告而诸生字字从子学字从子事父母则爲人子必孝侍先生则爲弟子必㳟循天理则爲君子必义孝者㳟者义者皆籍非斯人者勿籍题漫翁林春山草韵序岁辛已冬十月漫翁草韵成出示黄渊天叟开卷诡然蔚然似清臞似峭劲实精宻实妙巧盘蹙廻干字字中度叟曰何不书急就何不作文选翁曰随人作计恐终后人叟又试翁平上去入字凡若干与若干韵翁应声答韵二百有六字一万七百有竒世间万书横冩竖冩词人墨客长歌短歌尽在箇里叟服翁敏口呿而退又一年翁序引成来征叟文诺未上藁又一年翁索叟逋叟乃语翁书六艺之一形声六书之一艺也有道焉习之童丱皆能不习老宿亦难俗之趋科斗散轶易爲篆隷草书之变廼始秦末气之殊风土不同操音亦异切韵之学来自西北世有秦有周而字书不能少异乎秦地有东西有南北而韵学不能不祖西北汉以来至于今皆然前乎此识古文惟一杨雄后人大类蒙瞍然一法通万法变草虽便急速视壁藏犹彷彿万分之一前乎此识古韵惟一韩愈后人如调哑钟然一音通百音叶韵虽约以四声视傍韵皆可岀入翁虽后千年生于草书犹可以想禽兽虫鱼草木之群态与雷霆风雨山云之万状而意在笔前笔随兴到于韵书犹得因翕辟清浊之异纵横经纬之妙别字义训读之名而醉后入吟吟时入腔草韵之所以作与昔曹景宗不觧书又不喜问卒以意造晋帖操多作掺百冩类七时师惟不暁音故不识字当走笔时波戈点画岂能一如古法草韵所以作与叟又尝攷汉𥘉太史试学童能讽书九千字以上乃得爲史是时未有韵书所讽者何抑苍颉爰历博学章欤又试六体课最者以爲尚书御史史书令史廼皆古文竒字篆隷缪虫又不教以草书何也或秦草未落人间与翁此书与篆隷韵并行恐与汉𥘉不合翁曰第书之以俟后身张芝叟廼笔翁问答于集端峕癸未臯月端午郑云我存藁序唐人语言竗天下者莫若韩柳氏韩以李汉一序传柳以刘賔客一序传二序之所以传者序乎文也文者天地之正气亦天地之竒气天地间惟正人能养天地之正气故其文正韩氏似之惟竒人能发天地之竒气故其文竒柳氏似之柳之醇正固不及韩柳之竒崛亦韩所不及天对文义声牙难读山水诸记岀语崔嵬似宭边幅若叚逸事状老史笔当避三舍晋问峭㧞高妙夐岀魏晋南涧田家等诗絶有泉明风味囘视淮西碑中丞傅后叙鳄鱼文毛颕传南溪秋怀前后差相颉颃其与中立书作文源委一一有所自来殆如答李翔与诲馆下诸生时政未可少柳而多韩韩亦正患不能竒柳亦正未易歩趍也吾友云我芳年韶妍凌霄一武谲堕人间叹沧海之爲桑田醉六经而营四海于易独论筮变占以测天机之乗除于史专论汉蜀晋以阅人世之新故于人则论箕子子车以明道统之絶续韵语掀鼍倒鲸散语峭崖恠石对语争氷掷㦸𥿄上皆见光恠前无俗人号文章家余尝以云喻云之文或如玉叶或如氷纹或如车盖或如鱼鳞千态层层万状纷纷不能皆长空万里一匹如练也而行者行止者止去自去留自留此云之所以爲云而云我之所以爲文也未知云我悟入得之韩欤得之柳欤正乎竒哉竒乎正哉予犹省童丱时君家世父方叔以书贽迂斋楼公问古文法楼复书曰学古文难识古文滋难子读世本国语战国䇿否又读易爻辞书盘诰礼檀弓内则否方叔早年文声儠儠气吞学舘惜其人与可传者不得而见见方叔犹子云我亦竒人也文恶乎而不竒韩柳而上更有人在云我文豪未已方将余无一毫可论序何可传然云我之文传余之序亦传余之序传云我之文必传载之末年附之青云又一竒事余名渊天叟字云我中外表序敢辞郑云我孔子年谱叙夫子儒之祖也儒而不知谱其祖恐如晋公之不知以并官氏对矣夫子生于鲁襄二十二年而公谷书于前一年年已非月亦讹左氏又不书三家胥失之谱夫子惟司马迁之史徴世家年表多相乖忤然于鲁书夫子本末㝡详深矣乎惜乎史迁亦未修之史也后乎此编年有书东家杂记有书今郑君又有谱是谱也首以聊大夫二事压卷前书之所未有谓仪封人请见爲由鲁适衞时谓鲁公问政及答季康子数问皆归鲁以来事此见又确谓夫子未尝师郯子谓行乎季孙三月不违斯言非知夫子者此论又高虽然吾十有五而志于学一章此吾夫子自作行状以㒒观之留而殿于卷之左方郑君曰何如讲春秋序谈经难谈春秋尤难高妙者诞幽深者晦新竒者巧皆非也记经觧虽非孔子语属辞比事直勘得破孟子事文义三语一大断案汗漫如庄周只把道名分说最直截马迁谓子夏之徒不能賛一辞不待賛也诸儒之说出其辞费矣费则差差则害道徐旷发题偏举先儒异论分别是非乃出已意折衷不知合乎夫子也否孙莘老与一时名胜爲经社虽不主一人之臆说其间卓然独见者爲谁胡旦编年先经后传柳仲涂欲赠一劔意尊经也程伊川𥘉令门人刘质夫作传后来却又亲笔未知何以窥圣人用心胡文定潜心三十年而传始成夏时冠周月之论至今可疑朱晦庵从诸先生长者闻春秋义例终不敢措辞独于大论大法爲有感焉陈止斋欲着后传于诸生中择能诵者一人自随似不草草谓书王存周正未免又落科林艾轩主春秋无褒然大虚即六经若何而求春秋郑夹漈曰春秋者先后伦理之书而谓春秋意出鲁史非出于仲尼殊不可暁信矣春秋未易谈也某老矣无闻旧读遗忘兹辱朋友愿相磋磨仰观天道俯察人事欲以春秋温习何如又尝闻网山麦斜开讲衆以春秋请山曰经未可遽言当自传始舍经读传恐不就纲领处看敢质诸同志曰可渊时乎此当绎所闻以求是正通志序代山川出云开必先也屋壁科斗藏有待也曷先乎人先时而巳生曷待乎书待时而后出宇宙趍新主上右文崇儒以道化风四方东宫濬哲仁孝以好学闻天下气数清明之㑹光岳贤哲之盛书于是时与人相値时乎人也莆夹漈郑先生着二十略外取历代史稡爲一书命曰通志某旧守莆求而未获今兹省椽王某奉命求书郡国是志与在数中盐使方公出所写本以授书于帅府宪台喜剧敦请博古之士郑钺陈子修刋谬正讹某适弭节八闽从臾兹事晦者明隐者彰亦此书之当出欤书乎书乎昔炬于咸阳至汉而后置写书之官覆于底柱至唐而后完庋书之目则遗书之出信有时邪时乎时今其时乎人乎人上而甲观次而翰林集贤国史院又次而行省帅宪二府非人孰能致之夹漈先生多子长之爱聮比诠次于前郑陈二士以更生之才校雠缉缀于后某于是贺此书之遭且知二士用心之苦遂书于集之右方年月日某官孙泽叙忍经辑要后叙忍之义二忍于我则律已之严不忍则忿不能惩慾不能窒矣忍于物则待人之恕不忍则疾之已甚乱也克已复礼忍于我也犯而不校忍于物也颜氏之子盖两得之子畏匡则曰其如予何壤也夷踞则以杖叩胫来几日见长者则责以餔啜谓从者爲窃则于业屦不怒孔孟于此或忍或不忍自有权度下之世此义不明避兄离母者岂爲能充其类乎箪豆不得见于色者又不若好名之人也无它矢人岂不仁于函人惟无是非之心故无恻隐之心此忍经辑要所以爲世戒也深且切矣其余夷白郑叟详言之李氏家集叙河东贠峤李侯倜之大父某父某国𥘉之劳臣也然亦仁知人也度别合之机乗事势之㑹识权变之宜使玄黄者箪壸者侯服以附厥角稽首此岂孱夫弱子所能了在韩村则一邑之旄倪活在交城则三寺之黔黎活参陪行省转输蜀道则四川之兵民活是心所以不忍者何恻懚之心也它谋臣䇿士懐云起龙骧之想二父尚可爲而不爲未可已而中已尽蹇之节有豫之戒商羊乎家居啸咏乎犀浦上之人难强以仕则暗合于道所养可知矣天啬之龄或仅止下夀或未登五十罗江北去之异又其昭明焄蒿之着也二父之劳之仁之智如此爲子若孙论譔先祖德善功烈庆赏声名于记有之侯所以自状其大父行义年而请名于当世通显者侯之父则宋某也铭二父姚某也赵某也传二父者刘某序犀浦遐观者刘某也具见集中侯若曰人生东西南北不常味人善于齿牙者极不过数十年歇矣铭藏诸幽集传诸逺庻不没没同烟云变灭然后可以成二父之令名侯之思深矣侯之孝贤矣侯前集贤侍读学士今中大夫南劔路总管莆四如老叟黄渊览侯斯文钦诵旧德张中丞传后叙叚太尉逸事状笔法亦不是过侯差可与韩吏部柳贠外比肩矣于是爲侯序于集之右方时至大已酉良月𥘉吉姚野庵诗觧叙心活动物也诗亦活动物也岂可以言语求哉惟不说者爲上夫子絃歌而取三百十有一篇断之以思无邪一语即诗论诗它无文字洙泗言诗特子贡子夏见于鲁论耳齐鲁韩毛四家出传兴而经废矣序文不知果谁所作毛于序犹无所与郑惟序是信叔世讲师又岀入毛郑间眇跛相迓笑者孩之虽然语𥘉学者不爲诂释彼岂知或大或小或博或约或显或晦或抑或扬之妙此野庵诗觧所以作也是觧也参之李迂仲订之张敬夫序之可者从之否则正之谓风雅颂皆始于文王谓风关雎鹊巢迺应其声谓二雅声有大小非政有大小谓王风廼王城之声谓国风无变风二雅无变雅谈诗只消如此平易野庵姚姓某名某字玉融之韶溪人表兄陈可山序昔人以山号者多然俱不过因其居焉名无择焉近世有曰此山曰亦山曰自山于名择矣或所居非山而名轩与庭又皆取可之义今吾力行新筑一室扁以可山虽因其居名义亦两得之吾仲㢸序谓可山取退之盘谷序语而首尾以不一到爲叹如退之新修滕王阁记止五百五字篇终寄不尽意于言外也吾力行乃又求一语于余余非子由岂觧作赋使坡兄叹服然不尽之意余尚能爲可山言之可止可仕吾仲㢸谓善学者学孔子不知子谓仁者可以乆处约可以长处乐则止而约仕而乐惟体仁而尽性者安之何者山水外物之可乐者尔非眞乐也眞乐之所寓而巳来者爲其景而用其乐可山盖用其景以寓其乐者也用其乐者山水之可乐者尽则寂寥之态生非山水能使人寂寥也其所以乐山水者伪故尔寓其乐者山水之乐在性之乐外物之可乐者相爲感发适然有契则好乐之所形在我而不在彼也然则可山之寓其乐于山其得夫子之仁欤语曰仁者乐山可山仁者也故自山而观之峩峩其高者皆中之故物反而求之巍巍其中者亦雄峙之形着寂然不动者俱乎其静也屹然独立者同乎其夀也禽鸟之和鸣松栢之茂恱又与之均乎生息也仁根于性山触于目四时有以契吾可山之乐则以我之可对彼之可而乐之自不能巳也惟吾可山不知山之爲仁仁之爲山故时之可止于此山而处约可也时之可仕于此山而处乐亦可也眞孔子之所谓无可无不可此可山之所以名可颜回善学孔子者用行舍藏夫子亦惟谓颜子而可而农山之顚景山之趾似不容屑屑乎其游者回之志愿至此呈露盖亦自其心三月不违仁者得之耳吾仲㢸勉可山以学孔子之可余独许吾可山以颜子之仁颜子之仁师吾夫子之仁也故有问吾可山于余者余必以是对虽未登可山之山而山已在仁中矣虽然可山之下有溪焉则水亦知者乐也吾可山何不以适类于余而名是溪曰可溪也盖吾可山愿有仁之名不愿有知之名此溪所以因其居曰䂬溪而不敢以名可若夫见仁谓之仁见智谓之智可山自领会于次难与俗人言也昔老泉作木假山记犹谓魁岸踞肆意气端重庄栗刻峭凛乎不可犯而岌然决无阿附意其可敬也夫其可以有所感也夫则吾于可山之山其不曰可山其可敬也夫其可以有所感也夫可山其必印可是年重阳后一日爲兄可山再序送欧阳臣夫序斯文于宇宙间前水后水古今相续何尝一息顷不行哉尧舜禹汤文武周公不作与斯文者吾夫子当在人世时困悴无聊尝十八九虽绳枢瓮牗中道必行迨去人间乆天下像而祠之如前昨日道之行如前昨日人事覆却万方州县学废亦尝十八九春秋祠遂俱废而逢掖者道吾夫子仁义忠信如取诸左右材父兄犹以吾夫子书诏子弟矧坐讲肆于马队时邪学不学祠不祠不论夫子之道水之在地中也六学缺伏机发新豊絶儒履迹此时犹有挟经爲博士者金甲排荡青衿憔悴谁复知爼豆事衡山闻读书声便有西河风味人以爲夫子之道不行废兴絶续存乎人如何尔㳺洋旧学在县之震学㡬圯独吾夫子祠在风雨所逼丁丑夏燬于盗董学者熈熈来壌壤徃纵扫地而奠夫子犹不歆止假无官官之事无事事之心夫子临而炙之乎求夫子顾非寝宫偶像非殿庐无以栖神明求斯文顾非庠序圗书非斋庑无以寓絃歌又非必肖尧䫙禹要臯陶顶子产肩竒竒怪怪使人号爲圣且异然后爲吾夫子又非必学老子浮图法金碧绮绣光烱凌乱张皇尊严然后爲其道行邑必有学学必有庙废者必兴絶者必续然后爲职思其居职思其忧游洋士汪汪也又毋曰十室之邑不如吾夫子之好学此事姑少湏君四门裔孙㧞君子林居诸生上盖有志斯文者此行朋侪觞之诗之或授首简俾余庄之余故勉之异时立石庙门又当爲君书之卯年辰月戍日东里四如居士黄仲元叙送术者龟峯序龟峯一日敂戸访叟剧谈辗然笑曰天下惟儒者爲知五行非儒不知也人者五行之端礼运六言老宿或道不岀木神则仁火神则礼正义中语俗师有不经眼数七数八谁不读吕令问之独阳不生独隂不成则昧其来处天时地利谁不诵轲书诘之一画爲孤无画爲虗则茫然莫对五胜生一五壮终九不知祖于淮南子甲丙戊庚壬子爲之夲不知原于管夷吾水准木触火化金禁土吐甲已九丁壬六丙辛七戊癸五已亥四此皆出于汉诸儒之口言天者求之气言地者求之位俱不离胜复去化出入升降之竗素问一书最爲精宻谓谈五行非儒家事恶可乎叟亦口呿徐发一难五行化眞前脩甞言之已六甲纳音海中天上此爲何义或曰一三五七九其数或曰一二三四五其声峯将何从峯白此即十二律还相爲宫也叟唯唯又送一难九畴一曰水以下箕子文也此千万世五行之本领儒家之嗣适七篇见知闻知之论言太公望散宜生而不及箕子者何峯曰夫子定书洪范专爲武王箕子设七篇于是乎略叟起曰峯儒而愽学者它人不知峯者也峯独五行乎哉峯曰叟知音者吾今贺吾之遭矣序赠吴丹阳丹阳吴兄某富沙人精于课易扣之则曰易占卜之书昔人以䕃丛蓍千龄蔡卜之占之余用钱卜重交单拆盖出仪礼䟽非讲师说且简易也课外工拆字扣之又曰昔人谓日月爲易此拆字之祖日月以隂阳论余以五行论字外工星数扣之又曰易于七十二候始中终卦俱与经宿合谈易而不知星辰之逺可坐而致恶恶可然吾夫子引易不恒其德或承之羞曰不占而已矣易非专用占也蜀赵賔以箕子爲荄兹于字何义杨雄太玄参太𥘉历论休咎而出处语黙之义则未之知末矣丹阳客莆将归寓士交赆以诗余不能诗且不能易唯大书一时字于卷之左时即易也数也年月日大德丙午秋社戊申四如老叟黄渊七十六岁作赠杨愚谷序愚鄙人之称非聦明者所宜谷山人之居非市㕓者所宜以山人而隐市㕓叟知子有不获已者矣以聦明而学鄙人叟于子又有不获已者矣昔犹有续命田今也硗瘠㡬何昔犹有止啼钱今也分釐亡有山虽深无树可以挂许由之瓢性虽逹无帐可以读玉充之书子所以有不获巳而又不获巳者也二不获巳而资人以果其腹子又大不获已者矣游成都市日得百钱子之计固未爲左人世偪仄有卜卖天津桥者子之术胡爲而神谷曰愚不能皆愿中也十不失六七尔叟曰谷不愚矣但自信其学勿视人而二三何门不可拽裾送林理斋序友人理斋林兄谒叟有行色叟叩奚之曰之清源叟曰吉一而已动可不愼乎叟爲熏沐命筮遇蒙䷃之旅䷷盖蒙二三四爻俱变也筮法占本卦及之卦繇辞䝉以内卦爲主其繇曰䝉亨童䝉求我利贞旅以外卦爲主其繇曰旅小亨旅贞吉蒙有亨之理所以亨者我发之也然必求者之意专然后应者之意亦专旅寡助之至所以亨者处之有道也时非我所能爲义者我所当尽虽然决疑者䝉不贞何以筮人方致精诚以求于我我当视可否以应乎彼与子言孝与臣言忠然后贞逆境者旅不贞何以安高亢而与物无偶则絶物非暗而所比匪人则失巳或可爲主或不可主可乆则乆可速则速然后贞孟子之去齐滕夫子之客宋卫善用易者也用即理理即用亨者其用贞者其理果贞矣蒙以亨乎人旅以亨乎我有不动动斯吉遂书以赠其行郡人韵鄕黄渊天叟春台易图叙理者太虗之实义𢾗者太虗之定分未形之𥘉因理而有𢾗因𢾗而有象旣形之后因象而推𢾗因𢾗以推理论理遗𢾗恶恶可此朱文公启蒙所以作也文公易得于康节邵先生爲多春台黄君之图又启蒙之义䟽辨析精宻神智尽在是矣譬如枝头树底一一见花活处不止檐头㸔卖桃杏岂心勐气粗者所能了了然窃有疑戴九履一之象圆五行生成之象方安知邵不以九爲图十爲书乎图书自图书大衍自大衍以图书而合大衍拘矣天地定位此八卦立图帝岀乎震此八卦舒图或以前爲羲后爲文失之邵观物吟干遇巽时地逄雷处天根月窟来徃都春此觧先天圆图大易吟否泰咸损恒益旣未四象相友成六十四此觧先天方图不止干一坤八也𢾗徃者顺知来者逆谓天地山泽风雷水火此已徃之象知来者逆谓曰雷曰日曰兊而干以君之曰风曰雨曰艮而坤以藏之此方来之事以左爲顺以右爲逆然乎不也九十九者蓍之体𢾗用四十九者以其圜而神也或以五行言之何哉岁月易迈义理无尽长江浩溔欲遡从之邈不可即何时一樽与吾春台细论此事爲快敬书右方以荅来辱大德丁未清明莆四如老人黄某七十七笔也忍经叙臯陶明刑而曰好生之德洽于民心孟侯义杀而曰若保赤子惟民其康乂盖刑者君子之尽心有当忍者有所不忍者当忍者岂仁人之得已不忍者乃仁人之本意我㢘使懒斋孙公职司风宪于哀矜庶戮之时寓慈祥恻怛之实比出忍经示寮寀椽史与闽惟多士意在言外刑故无小是当忍者罪疑惟轻所不忍也不孝不友刑无赦是当忍者无或劓刵人所不忍也孟侯臯陶之心即我公之心此忍经之所以作欤吁阳气嘘而靡草死于夏雨露之中乃有至忍隂气吸而荔挺出于冬霜雪之后有所不忍天道且然况人其代天工者乎曰辟勿辟曰宥勿宥隂阳生杀时措之宜孰知我公之用心莆后学四如黄渊敢僣爲公叙于篇端题宋蜀翁北游诗卷后仆莆士也壮年客游江浙虽吴门京口苕霅亦不能买舟纵观况淮以北乎犹记枢相陆实翁酒边谈维扬事悲歌慷慨令人泪堕言之梦矣大德壬寅郡博士宋蜀翁来踰期月示仆北游诗卷然后知阅人世之险与求功名之难遇忻感戚或笑或吁寄兴深逺似冲澹实壮烈而京师桂玉之地借书温故岂易易得日日杨花家家芍药春夏之景自佳狂颷早雪莆帘土炕北南之气或异惜仆老矣前乎此不能奔车从蜀翁后然召伯之坊犹昨九鼓之石亡恙此又仆畜眼之未见暇日蜀翁党缉御剧话不犹胜于登峰造极也诗卷妄意朱笔数聮幸母曰此老僣且缪小寒已已日韵乡四如居士黄渊书于卷之左方题黄耕叟存藁时文小技耳然试之中否系乎文之工拙吾宗耕叟赋浏亮论朗畅䇿明整而前军尤萃其良不试则巳试则愿中政未可以技小之虽然文谓之时与其高下时之春丽泽百篇一变也时之夏精骑再变也时之秋濯锦三变也迨秋而冬变之极则爲已效体矣天运囘旋冬转而春安知不复变而爲丽泽百篇乎变而丽泽百篇犹有老成人端章甫气象变而爲唐明水披沙拣金则如囊沙背水非老将不能吾畊叟灯牎课児试拾一二篇何如庻异时可籍此爲行卷䟦方石巖正通庸言石巖此书中庸之义䟽也以正通合庸而并言者何君子之道唯中故庸天下之理唯正故通中者其体正者其用庸则有常通则无弊但曰正通而不言庸恐不知言者以爲竒但言庸而不曰正通恐不知言者以爲俗所以合正通与庸而并言也或曰是言也又加中庸二章者何叟曰言岂若是其规规然巖书末章评史最有深意春秋一经犹权于衡故百世以俟圣人而不惑马迁好竒是非多谬况迁而下叟喜巖之善于立言也不显言之而微言之知者自知不知者自不知吁无党无偏者荡荡平平之道诐滛邪遁者蔽䧟离穷之失甚矣言之未易立也亦甚矣言之未易知也巖善于立言叟何足以知之刘畏独答问前进士刘姓肩吾名畏独其号也闽人韵鄕黄渊天叟字莆人有笔砚之雅一日韵乡问畏独之说于畏独畏独曰愼独二字自中庸大学始愼者畏也独者我也中庸言见隐显㣲于愼独之先示之以当畏大学言视指其严于愼独之后甚之以可畏韵鄕曰所当畏所可畏者何畏独曰理是已理即天之所赋于我者也无物不有无时不在天下之至当畏与至可畏者莫如理我之爲我毫釐或悖乎理则不足以言人故吾夫子曰畏天命舆思之学其有自来乎韵乡曰是独也人人之所谓独必曰君子愼其独者何畏独曰小人不知畏天命故中慙者掩其不善自肆者无所忌惮君子知天之所以与我者甚重故内省不疚于潜虽伏矣之地诚母自欺于恶恶好好之时韵乡曰暗室屋漏慎则慎矣造次颠沛则如之何畏独曰易天命之书也素履独行中行独复若指所居之地言日用之常而下系三言九卦正教学易者以处忧患德吾德也夫岂易自易我自我哉九卦隂阳自干坤来干至徤而恒易以知险坤至顺而恒简以知阻物有情伪吾无作爲吾惟知闲邪存诚而已吾惟知终日干干夕惕若而已吾惟知敬以直内而已吾惟知括囊无咎无誉而巳善观人情世变者莫如诗善言天命者亦莫如诗平居暇日上帝临女小心翼翼如护元气而及尔岀王及尔游衍无曰不显莫予云觏不愧于人不畏于天跼高蹐厚临深履薄如集于木如临于谷多于变雅见之亦谓穷通之序如寒如暑世故之来如风如雨明理逹变者一付之自然而仁人事天孝子诚身如执玉如奉盈如弗胜如将失之则不顺逆异其境哀乐贰其心也韵乡曰言愼独必言中庸大学吾畏独又言诗言易者何畏独曰恐惧忧患人不能无大学曰不可使吾心之不正贫贱患难或所不免中庸曰不可失吾身之正鹄曰心曰身即畏吾独诗也易也大学也中庸也无二理也韵郷曰畏涂者父子兄弟相戒而后岀袵席之上至可畏也人不知戒独行不愧影独寝不愧衾此事大难君子必慎其独畏独怃然曰我辈读书理㑹何事命之矣遂笔其语爲畏独答问有宋福建莆阳黄仲元四如先生文藁卷二莆阳黄仲元四如先生文藁莆阳黄仲元四如先生文藁卷之三有宋福建莆阳黄仲元四如先生文藁卷三诲林于高冠辞前进士林用可之仲子于高冈冠父执友黄渊诲之冠属嘉礼请以冠喻初缁冠再皮弁三爵弁所以庄其首也凡人首高于身冠高于首所加弥尊欲成人者徳进而又进也譬诸山焉地势之顺而高莫如山山嵴曰冈顺而愈顺高而愈高者也诗兴高冈者四独卷阿之九鳯凰鸣矣于彼高冈与君子游如长日益而不自知与小人游如履薄氷每履每下㡬何不䧟此则而大父矩轩先生敬而名之义冈拜而对诗意不然余曰闲居记赋诗凡二而崧高惟岳峻极于天吾夫子训爲文武之徳表记引诗十有七而高山仰止景行行止吾夫子释曰诗之好仁如此中庸记言豋高自卑而及于兄弟旣翕和乐且湛言极高明道中庸而及于旣明且哲以保其身学诗一一泥于文义皆臆书也于高听叟之辞然后知人之有冠犹宫室之有墻屋志在子欧阳学脩字训四门愽士来裔臣夫梓之子至孙冠韵鄕老叟字之曰学脩学有小有大十五则志于大学况成人乎至孙学大学矣亦知子曾子止至善以诗淇奥取兴乎至善者理义精㣲之极如切如磋者讨论穷理之事故曰道学如琢如磨者省察克治之功故曰自脩由百能而千能然后莹彻切而不磋脱墼耳触之则散由四勿而四无然后粹精琢而不磨燕石耳察之则赝舜大圣人犹无一日不学舜之学虽无书传可见然常如深山野人一切皆不能以动其心必至于此然后爲之至学夫子亦圣人也聚天下之贤豪而传其所传犹曰徳之不脩学之不讲是吾忧也俛焉孳孳不知老之将至则道学也自脩也岂易易事学与脩一本学所以爲脩之之地脩所以验学之之功敢以学脩而敬尔名愿爲舜母爲跖愿爲孔母爲墨千里日至始于足下学脩工夫尔其朂哉不则行百里者半九十至犹不至非所以望吾臣夫之雅子方天觉字重甫字训人心之所以知觉者何天牗之也人眇然小天牗之若孔易天旷然大人任之则甚重天若何牗之室以牗而明心无窍则塞心与耳目皆天与我耳耳听目视觉之小心通衆理觉之大不立其大而从其小觉者昏矣重如之何天者人之天父者子之天子之身父之枝天牗之父教之思也若起行也若翼觉不知其爲觉重亦不知其爲重暴者弗克荷弃者鲜克举犹正墻靣画且息胥失之重甫重甫来前语汝一贯忠恕逹则参唯士弘且毅仁任诸巳鑚仰虽劳学博入约囘竭吾才如立也卓大学一书在先明明充拓职分脩齐治平干称一篇事亲如天或乐或畏子责当然宇宙趋新乌山如故元气清淑岂惟尔父天分学力两遗后人重甫重甫拱璧尔身学孔字训天叟之友君善留兄之子异丰姿清令性识机警冠前二日语叟曰夫人处世不能特异者俗不能大同者介余字异曰仝叔何如叟复曰伯夷伊尹扵孔子未尝不同而丑也独以所以异问孟以有若之言对盖出扵其类者生与人同㧞乎其萃者徳与人异吾夫子所以不独贤于尧舜而又自生民以来未有不独未有而又盛也然则人患不能异耳虽吾夫子扵逸民七人以下亦曰我则异扵是无可无不可无可者不以可爲主而有不可者存无不可者不以不可爲主而有可者存此吾夫子所以异叟请易以学孔字孔何余何钧之人也然正唯弟子不能学也善学孔者莫如颜犹末由犹而㣲犹未逹况由赐啇偃乎虽然圣无二道人无两心孔虽万世而一人心通千古于一息论语二十篇皆吾夫子之道亦吾夫子之心也而学论语者自乡党入学乡党然后容体正颜色齐辞令顺斯可以语成人于是乎冠异名今冠矣所以异于人者何曰异所愿学者孔子惟学孔子故与人异否则与人同奚其异夹谷可与字训夹谷可与之在门也度而文日以四书爲问暇时请曰立以可与敬名愿先生训其义授之叟曰论语二十篇唯子罕二十九章最难体认此章重在权字自汉以来谈经者俱以反经合道爲权先儒谓权只是经又谓权与经亦当有辩吾子不字与权而字可与者何可与曰盖欲识权之义必先知立之方立者自守之固也立也齿未学与适道虽粗知趣守苟不固前功俱弃叟因训之曰颜子得夫子博约之诲旣竭吾才如有所立卓尔孟子之荅公孙丑亦曰中道而立能者从之颜之所谓立者中也孟子之所谓立者亦中也惟知所谓中然后知所谓权中未易知也执一则非中矣学道立权四字而立居其三此正是过闗处学道而不能立则转而之它亦易从矣立而不中安知权之爲义哉权者所以称轻重而取中也虽然夫子曰可与者可者当其时之谓与之爲言许也盖学而适正道然后许之以自立许之以自立然后许之以权吾夫子十五而志于学三十然后而立立之一字不亦难难可与年骎三十从孟之所谓立而见颜之所谓立庻㡬可以进吾夫子之所谓立岁月未艾工夫尽长可与朂哉异时人皆与之不独吾与之姚平山仲一字训夫子生知安行者也犹曰庸徳之行庸言之谨有所不足不敢不勉此语原从何来盖得于易之干干徤故一诚故一夫子自志学至不踰矩无一刻一时不下工夫徤而诚所以一学干自中庸始庸者常也惟常乃一学夫子至于一然后庻㡬夫子彼曰唯者何人哉谁谓华高企其齐而仲一进之又进之字汝亦说平山犹子俱韶润骥于第爲孟骥名马佳子弟肖之骥冠毕友人黄渊曰汝来前吾语汝晞骥易亦骥难晞愿学焉亦斯齐矣骥之可称者徳非谓日致千里曷谓徳调不骇舆良不踶啮闲之维则翼翼斯臧人于子弟愿爲良不愿爲驽愿爲骏不愿爲不迟顿不跅弛不龌龊亦不厉搏教则指毛命物旅立相驯则风騣雾鬛驾雪来下非人中骥乎颜渊于舜曰有爲者亦若是杨雄于囘曰晞颜亦颜之徒余敢字汝曰汝亦梦云梦雷伯仲字训魁枢忠肃公之子伯梦云仲梦雷公在之日命之也云也雷也于公名同类而相感者也公之意深乎哉然则曷敬二子名云之闲抱幽石依深谷云之中沛雨而徧干坤捧日而端至尊吾字云曰祥父雷之伏孕根荄保蛰藏雷之起发骇响于地中腾百川于天下吾字雷曰泽父云属坎大象言云者二将作而未大故屯虽小而未垂故需何以故险犹入而未出也出乎险则施平矣人世有平有险险则隠绚然五色贤人祥也平则见烂然轮囷朝廷祥也忠肃公之名汝云也以此震爲雷象于纯卦独曰洊雷一而再故曰洊敬天之怒当恐当惧何以故气犹逆而未解也逆者解则雨作矣人境有逆有顺逆则困衡拂乱动心忍性辟隂飬阳卷之泽一身顺则发潜振藁阗阗天衢莫我敢遏鼓之泽八方忠肃公之名汝雷也以此祥父从忠肃公以死生险阻备尝矣泽父思忠肃公之不生还创巨痛甚矣忧不极者智不明困不深者思不发天之成就大才也每于穷困爲造化䧏之祥泽汝后必矣二子者慎而身勉而学以荅天意世故风雨何足以动汝哉伯俊字训实父亚余十嵗余有子伯俊冠余不及从賔賛后贺之日伯俊以见鄕先生之礼见眉字轩轩韶举居然是出群器实父曰有可以善善否余按尔雅曰髦俊也註云士中之俊如毛中之髦然则诗所谓誉髦斯士者其俊士欤又按淮南子曰知过千人谓之俊十人谓之杰夫一人而盖十人之上难矣又盖千人之上愈难矣然杰以天资言俊以学力言杰以才言俊以徳言资不可恃湏学以将才不可衒须徳以充人岂易爲哉学者学爲人而已未冠教之小学所以飬才而育徳已冠教之大学所以长才而成徳冠责成人之道人孰大人身爲大又孰大人伦爲大冠义记诚身爲上尽伦次之大贤地位由此阶升颜子之爲颜子者由谨视听言动之四曽子之爲曽子者由敬容貌颜色辞气之三故囘居四科之首参于晚年传道最先夫子犹曰囘其庻乎孟子犹曰事亲若曽子者可二者咸无焉衆人矣何以爲髦士何以盖千人之上伯俊勉之若夫年少气盛色矜意高谓能文章爲俊角胜于觜距之场谓取功名爲俊挺立于风浪之津如天边鹘飞有息时如兾北马驰有止时窃窃乎何足长雄一世伯俊戒之彦圣字训干坤轩豁日星明穊人生其间或一值焉舜臣五武臣十唐虞之际于斯爲盛山川出云有开必先当之者维申及甫东周仲尼七雄子车斯文之传千万万古然当年老身未尝一日㤗犹之润溽也而禾盛蛰坏也而鞠黄闭塞也而芸生俱不如勾毕出萌尽逹之时惟人亦然天之生人也不偶将福祐而家扶将而身必禀之以中和之气必卑之以贤圣之资必开之以明昌之运人生于中国又生爲人又生爲丈夫此身不赀夫岂易得爲雅子然后贻父母以令名爲吉士然后副国人之幸愿爲良臣然后爲清朝之瑞物非但曰饥食渇饮夏葛冬裘而已非但曰服备可以成人矣吾友戴君存厚之嗣适曰宜春孩名也问字于余春字六经何训余以鄕饮酒义六言对春产万物者圣敢奉字曰彦圣甫彦羙也圣生也君与先大夫种徳未食其报有子如春生意方将羙哉羙哉诗曰彼其之子邦之彦兮果如是余与存厚闲我弟兄老伴愿见之子如唐虞成周也岂不羙哉羙哉明卿字训吾鄕庄敏龚公之族子惟月冠其叔景阳请字于其师闲我闲我以明卿字天叟爲之训曰月受日光故与日贞明而不息古人制字所以从日从月爲明虽然日无盈亏月有圆缺自哉生明而之望明者渐盛而渐满自旣生魄而之晦明者渐减而渐消然消者固未尝消而明之本体卽在人虽负隂抱阳以生阳爲一身之主㓜而冠冠而壮自哉生明而之望之月也壮而衰衰而老自旣生魄而之晦之月也养之以理义充之以学问一点光明皦皦生白何少何老昏于情蔽于慾入岁以来卽有蒙气矧及耄乎昔谢重侍王道子坐月夜明白道子叹以爲佳重曰不如㣲云点缀道子曰卿居心不净乃欲滓秽太清耶此事虽小可以喻大明卿戒之母斁林则时字说韵鄕老人黄渊天叟之友清逸处士林伯雨之良子宜韶妍警敏有苍老气处士爱之叔父冲素处士尤异之歳己丑十一月丙午朔日南至之明日冠前期处士语叟某以则时爲吾子敬名请所以训叟曰宜者当然之理时者介然之㡬理若典要几有变易以权合经则存乎人易彖传于頥大过解革言时于坎暌蹇言时用而言时义者四时与义皆两事独于随曰随时之义与豫遯姤旅不同义者宜也随时之宜不系于人故随贵变也随之义大在学者则审已而随于人临事而择所随皆随也有可随有不可随是谓时措之宜苟以无可无不可爲随恶乎宜乎人性皆理不能无欲气质之用狭问学之功浅于是公私非是刚柔缓急长短小大先昩乎介然之㡬动静损益出处语黙取予辞受俱越乎当然之理惟不识时故不逹宜随之爻丈夫皆阳小子皆隂系阳失隂居正者也系隂失阳从邪者也已居于正凡事皆正已从于邪凡事皆邪苟随乎哉则时春秋尚富难骤语易然旣以成人见丈夫小子当谨所随叟敢申时之义而祝以词曰圣人卽干惟一仲尼稷囘参伋贤者之随轲深于易其庻乎㡬杨墨子莫三者俱非改而它师陈相夷之正乎不也善恶两岐而则时甫谓起家儿昨丱今弁如墻筑基大体小体慎从尔思舎贱就贵清斯浊斯称量寻尺范我驱驰学道立权惟君子时衣兹徳言福禄来宜顾舜可字说天地人物通一气耳木之受气有浅深厚薄松也禀天地之英气故爲百昌之杰人之受气有昏明清浊舜也禀天地之正气故爲群伦之冠是皆自然而然者虽然君子不论气木心不正脉理皆邪松惟有心贯四时而不叚柯易叶人所以虚灵知觉者心心之精神是谓圣圣岂异于人哉顺其天尽其性耳舜此仁义我亦此仁义舜此孝弟我亦此孝弟此心之存曰我卽舜犹之松焉中坚致而润泽自根实而神王岂必注沆瀣之华薄日月之光然后可以柱明堂而栋大厦余友闲我之子松老冠以舜可敬名千岁之材养于拱把昨视如婴今视如龙虬角虽弁鳞髯未苍积之以年月培之以学问老之以师友勿蚀之以好乐而害其长勿薫之以声誉而耗其实勿深之以嗜欲而摇其本天真全而本性得松乎舜哉舜乎松哉叟亦阅世卧云壑者爱吾舜可如子姓愿吾舜可封殖之傅弥年字训傅元楚之孙与点之子九成名清令可爱踰就外传之年二受业于余启发之资逹愤悱之志迟长善救失余之职也设之旦乃先吾鲁中叟一日余心竒之虽未冠预爲之字曰弥年弥之爲言益也乆也年之爲言夀也耇也舜乐九成逮周之东㡬二千年而鲁中叟犹在齐闻之徳之深者乐之入人亦深岂可以岁月计之虽然年弥高难难徳弥邵又难难礼经冠字之词祝之以成徳祝之以麋夀盖欲其徳与年俱进进不已也徳者何事亲孝敬长弟存心仁制事义尽已忠待人信而又诗以养其情性礼以束其肌肤择正人之居逰远损者之友乐藏脩息游不离乎师夫然后徳偕身长日益而不自知昌而炽耆而艾不知老之将至也年弥高徳弥邵惟鲁中叟一人当之或曰衞武公亦其人也余于是训其义以授弥年弥年志夫子之学者也武公事业又系乎时之我以尔听余言母忽林于高三子字祝辞引前进士年家子林于高之子伯肖祖仲肩祖叔肯祖㓜而知学娄语叟曰晋人唿名爲小字柴桑翁之子孩名之曰俨字之求思余欲援陶例爲三子请所以字先生其惠敎之叟诺而未暇一日过于高所唿三子前诲之曰材衖宗薄公而曽大父也松湖宰公而大父也而知尔父名汝之意否叟爲若各训以字而祝以辞若其听之母忽师说祝辞昔傅氏说审象惟肖待以师臣置之廊庙问荅三篇如天两曜兴学二言君道体要矧人子者聿念厥绍诗礼传家用功在少敬内义外父敎师诏母侗好佚母浪谑笑字尔师说期尔英妙庻肖而祖之才之邵师孔祝辞昔端木赐喻墻及肩衞圣人道日月与天虽未至孔得孔之传性及闻道晚异早年矧人子者笔耕书田养正于蒙习惯自然母爲物诱母爲欲迁必弘必毅任重力专字尔师孔期尔圣贤庻肩而祖复旧家氊师旦祝辞昔周公旦堂播曰肯大诰告玉明训炳炳特友其辞以敎以儆俾无弃基历年有永矧人子者学爲本领礼戒四非日常三省透善恶闗造圣贤境当仁不让做第一等字汝师旦期汝忠骾庻肯而祖盛名鼎鼎以辩以顺字训叟祝于高三子以字高之兄于野又请曰行可叔父之子二曰井曰升俱可教先生亦赠以言叟荅野曰易大传三言九卦其三于井曰井以辨义井虽居其所而不移汲者徃徃来来所以汲者或大或小或木或缶应之多少各随其宜此谓辨义人之酬酢事物亦然敢字井曰以辨辨卽明辨之谓善恶不辨宁合于义易大象言君子五十三有言在上者有言在下者有兼上下言者各有受用处升曰君子以顺徳积小以高大木生地中日高一日此升之象而必曰顺者盖惟积故高由小而大木之势顺也君子观象而顺自有之徳性于小者日日积之未有不极其高大者此心此身至切工夫不善学者每于小善多不屑爲逆矣又安能积又安能高敢字升曰以顺先儒读大学诚意章方透善恶一闗尔辨尔顺戒之戒之野命二子拜曰敢不承教林起东字训叔父林某爲其兄时轩之子寅生冠字则朋友命之礼也易说卦曰帝出乎震震东方也汉律暦志曰引逹扵寅寅于方爲东于时爲春天时人事于此乎始书言东作者谓万事至东而俱作非止农功也一岁之计在春一日之计在寅一生之计在少少而学者大明东生然后晋而中天不学则晦明者损矣昔晋赵文子冠见韩献子韩戒之曰此谓成人始与善善进不善蔑由进始之一字旭日始旦之义也戒尔寅生字尔起东此余所以覆露子也起东朂哉甥孙郭启翁智远字训启之爲言开也譬之戸焉辟则通阖则塞人之所爲人者心也心之所以通逹者识也仁义礼智皆心所有虽仁爲先而智实重于仁是非之心不明则仁义礼智皆失其本心矣诗云天之牗民如壎如箎天之启乎人者在一牗字伊尹曰先知觉后知先觉觉后觉人之启乎人者在一觉字牗惟虚故明心惟虚故智心之智在觉惟觉则悟入甥郭之仲子曰启翁余爲字之曰智逺人而不智心孔其开乎虽然启之者天也使之知所以启而启者人也人非学不成学非师不启人谁不智气贰之欲参之启者塞也吾夫子之扵门弟子曰不愤不启俟其自愤而后启也愤则智之天卽在启则智于理必明愈广太愈高明智其远乎然则智之所以远者自学始学日废则识日卑智若何而致远师之良友之胜前之键今之通启矣知奚止于一室之内宇宙豁如古今昭如远矣若夫传巖老子启沃一事余未敢遽言之高智远智远母爲人下朂哉朂哉林景惠字说余友林徳符之仲子小名佛奴盖感吉梦名之也将冠谓与伯子之名不类更名曰和字景惠属余训其义余曰人扵天地之性一而气质或失之偏卽之也温听其言也厉人不皆吾夫子也中节之和十人中八九失之况制行乎和而不以礼有子患其不可和而不流子思然后许以强哉矫生斯世爲斯民同流合污以此爲和不然昔者高辛氏子豹之惠貍之和各尽其一俱谓之元之二言而欲兼有之不亦难难后来鲁展氏季百世之下闻其风者薄夫犹可使敦鄙夫犹可使寛和㡬于圣矣孟子车尚虑学之者其弊流于不恭盖学之者但知季之和而不知季之介季䧏志辱身矣而言中伦行中虑事人以直断不枉道虽三公莫易其介徒和乎哉景惠景惠而知而大人命汝字汝之意否而质过于狷狷虽行已有守恶乎和而量失于𥚹𥚹则待人太狭矫其𥚹而归之和如鲁男子之学惠也斯可谓之和矣汝听余言可当佩韦母忽洪与我字说先友洪徳章之孙恩祖命之名也将冠乃翁问字于叟叟曰人生在三君父师也戴履中间食土衣毛此君之恩也鞠我育我顾我腹我此父之恩也匡之直之辅之翼之此师之恩也入而侍亲知所以孝出而就师知所以敬仕而事君知所以忠此爲人之大闲也虽然有此身则有此性性孰命之天命之则此恩若何而报之乎四端五实天旣全而与之人而爲人亦当全其所赋付而有其所有视听言动之勿非礼而后谓之奉天容貌辞气颜色之贵乎道而后谓之顺天侗好逸则亵天矣迩宵人则逆天矣君者臣之天东西南北唯命之从可也父者子之天不亏其体不辱其亲可也门弟之师夫子盖受罔极之赐喻以日月而未足又喻之以天不可阶则事师犹天也天岂易事哉虽然知天之与我以斯道也当自学问中来学有二曰知与行孟子车曰知性则知天知之事也养性所以事天行之事也又谓耳目心三者皆天之所与我者先立乎其大者则其小弗能夺此其爲大人而已矣大者曰心之官则思也恩将冠则学爲大人矣叟扵是字汝曰与我盖以天兼君父师言也事天则知所以事君父师矣张远公西铭一篇尽之乃翁其以此诲而子与我而衣斯言陈汝作字说鄞江陈耀卿之雅子芳年华月清令可爱慕道而劬书不远访天叟于莆叟扣其名若字以雷霖国济对叟曰济者舟揖之事不如霖雨之难雨所以泽天下苍生也国云乎哉爲之更曰汝作易屯解二卦俱震与坎雷之鼓则爲雨其未作也屯之象其旣作也解之象屯者君子以经纶之时屯之亨则施光矣解者君子有攸徃之时解之动则夙吉矣虽然易不言霖者何雨三日以徃爲霖霖卽雨也虽然干言云雨而不言雷者何干之𥘉爻爲震震爲雷时方就潜而未跃故霖亦渇而未作飞则雨施平矣虽然见龙在田徳愽而化是亦大人作霖之事也维昔高宗中兴啇室此飞龙之大人也有臣曰说起于傅巖此见龙之大人也以大徳之君遇大徳之臣作霖之寄不仰诸说则仰诸谁时之未则潜时之以则见声应气求霖其作乎爰敬汝字曰汝作甫汝作归而复于乃翁翁必曰作霖相业也说之相业盖自学始叟诲汝以学今日之学异日之行汝作其以此字爲字陈耀卿字叙易小象传曰君子之光其晖吉也光者明之体晖者明之用光至于晖其明着矣晖至于耀明又盛矣尝譬之日光其质也晖旭旦也耀则中天而明无不照也天地始判日卽生焉若非日昱乎昼宇宙晦冥万物何所覩哉人之所以光明俊伟者以阳明之气塞吾其体也故积中发外如日之晖学问之充事业之见炳炳烺烺照人耳目又晖之耀书曰爽邦由哲哲即晖之义爽即耀之义爽以事言哲以人言以哲人而理邦政事事爽快明白决矣吾曜卿之名之字以此或曰前脩名褒字贬今曰晖又曰耀母乃非用晦而明之理曰不然君子未尝不晦其明也而明之诚形自不可揜丈夫礌礌如日有豁逹无晦昩不者幽隂之小人耳昔裴耀卿字焕之于唐正观开元间有直声后来官至平章㒒射岂拘拘以名褒字贬爲例乎吾耀卿之名之字以此耀卿名晖族陈氏鄞江人今佐清漳府幕余因字其子汝作并叙耀卿所以名字之义余莆四如老人黄渊天叟大年字训从子身道之子焴孙设弧日伯祖名之年十八将加元服伯祖又字之大年糓熟则人民育五糓皆熟斯大有年焴字从火从育糓虽生于土润于雨炊㸑者火餴饍者亦火也非是恶乎育农之殖苗苗兾其秀秀兾其实然后谓之有年蓄之豊积之高又谓之大有年人之于学亦然学所以育徳也如坎之泉飬于蒙如离之火进于昼则充实而有光辉之谓大年弥高徳亦弥邵矣而知伯祖名汝之意不也而气质非不羙刚或失之过而问学非不谆时或失之怠过非中也怠自弃也皆徳之累旭日始旦母寒于隂雨雪萌方茁母失于野烧而欲爲大人者当防人心之危深虑旦气之桔亲正士则谨绳墨就良师则知诗礼磋之磨之缉之熈之犹农力田年年而大有年老伯祖岂不愿吾孙之爲佳児乎八十翁下笔至此感慨不少大年其衣此徳言母谓我耄乔年字训翁老矣欲见一孙六十四岁梓也房下得长头児时至元甲午四月二十三日也喜剧醉剧弧矢之旦命以畴祖盖翁号书畴亦蕲此孙耕书中之田享书中之寿也元贞丙申甫三晬翁语畴曰汝若冠翁名汝焘字汝乔年梓而父也从木焘从火又取生生不穷之意未及援陶翁字子例外表孤山闻之远寄字义谓吾道之传与天覆照同一悠乆似大而夸或者疑之畴年十七翁又及见汝冠矣一日㣲熏快着数语人身难得男子身又难状貌有雄伟者有竒恠者俱不若精神之淳容止有重迟者有皎厉者俱不若气象之雅识见有旷远者有深沉者俱不若学问之高精神阘飒岂胡耇之相气象便儇岂致远之器学问卑陋岂典刑之老焘字从寿火翁祝尔寿汝精神淳则生于色见于靣尔气象雅则望之俨卽之温尔学问高则过则圣及则贤学问二字又精神气象之本领养自家心济自家身始则十五年一进自三十年每十年而一进至从心所欲不踰矩地位然后等而上之且八十且九十且百岁不知老之将至岂不光明俊伟哉不则悠悠失之于前又不汲汲偿之于今精神气象俱不惶惶枉过岁月夫奚益翁年八袠蕲汝爲起家児又爲保家儿使邦人士称愿然曰四如之孙岿岿乔岳翁与而父喜当如何乔年朂哉慎哉焘再拜曰敢不佩服大父之训昌年字训天叟以五行阙水请于先君更名渊梓以子材字水生木也子材之子孩名畴祖光祖俟其冠也孟名焘字乔年仲名熈字昌年卜于先圣而恊木又生火也熈于书传训广于周颂郑笺俱训光明独昊天有成命篇毛传训广而郑谓广当爲光酌篇郑又训兴广也光也兴也字训虽异于义可贯而一熈字从火地二生火质若微而未着及其炎上大有之在天上而文明重离之照四方而丽正岂不炽而昌乎辰爲大火于人犹少之年也午爲鹑火于人犹壮之年也人之年学问贵少事业贵壮少而学问始旦之旭大昕之朝煇如也壮而事业昼日之接庭燎之㑹则有光矣然事业之系乎天者不可必学问之尽诸巳者不可废学问缉熈于光明则可以续诗书之灯可以嗣父祖之徽不惟亢身而又亢宗不者影响昧昧老而无闻与夜行而不以烛者何异若夫事业之来行其素学不必矜察察之政不必求赫赫之誉亦必炳炳烺烺爲一光明俊炜底人庻㡬熈熈乎广哉功名乆逺理义悠长而昌尔年熈也允臧时大徳癸邜秋光祖第二晬之旦大父四如老人作示子材教昌年昔尔大父命名曰熈爰字昌年预作训辞熈字从火昌字从日火日光明义训则一汝今冠矣惟学则明如火始然如日方升传书传人祝尔遐寿旣昌而身复昌厥后至治𥘉元清明后一日父梓书有宋福建莆阳黄仲元四如先生文藁卷三莆阳黄仲元四如先生文藁莆阳黄仲元四如先生文藁卷之四有宋福建莆阳黄仲元四如先生文藁卷之四清逸处士春山林君墓志铭呜唿天人革命之际仗节守义世自有人直少耳山林臯壤之士履洁髙蹈又一軰人若夫城是民非火水焦没人皆远嫌谤算成败事如虮虱谁梳之士有不幸身值时危浪惊柂旋若山楫维春山林君伯雨雷龙所以冒风尘而不辞君岂乐谐附邀显融者姑尚抑齐陈公开阃秉枢君朝夕侍何官弗可廼廻翔随计甘垂翅于青冥仙冦鼎沸君迯难客止北山方公思练事逹变者左右之檄君叅録令莆田无何陞佐郡改宣教郎北骑环城来之皆坎命只患深堕乎樊中舆图混官制行君以治中署郡事不年余流离集震撼定君精神倦闭门郄扫而清逸之褒渥矣鸿巳冥飞犹离矰缴虽家事落然而赋诗怡然耕吟前藁予䟦醉吟漫吟后藁予叙本生父大有母叶氏更葬予铭巳系家牒最可痛者世父大存卒君后之伯氏霖龙卒君元妃黄夫人子世雄后之世雄与季敏孙死兵夫人前卒继陈氏子犹子宜翁宜温恭善爲子妇贡士黄铠女十年君卒又五年宜夭母陈氏以宜兄伯竒次男富孙主宜䘮彼苍廻斡胡爲是区区者不卑于君殊未可晓君貌魁梧襟坦夷诗精毛氏故史熟司马治鑑书工颜笔天文地理贯穿融液辰冬末疾帐坐犹校唐诗明夏端午再作手教嘱宜学礼于余余亟存问连唿易箦者三死生大聚散矣君生乙未正月殁癸巳五月年五十九宜生癸酉四月殁丁酉三月年二十五伯竒卜是歳閠腊庚申葬君延寿罗峰原以宜祔女子子四长婿教谕陈大雅男良焘次与侧出住奴许嫁傅黄宦族㓜恃其母孙男富孙女二伯竒饮泣谒铭予书曰先贱后贵者多壮逹晚穷者㡬穷似逹贵似贱者此莫之致而致君䟦疐于景定驱驰乎丑寅无须臾之乐有宠辱之危殆如沐而求解未有骑而不下觉今昨之是非付春华之开谢虽令客之不来幸处士之可书竹风燥兮霜梧雄鳯去兮唿雏造物者未定君父子竟制于天欤造物者果定君子孙其必振欤呜唿韶溪姚君墓铭屠维单阏之岁阏逄阉茂之月前福清尉姚勉将葬其父走人以善状来谒铭曰铭所以系名传世先生讳淇字景瞻世居莆之韶溪因号韶溪曰朝嗣者晦德不仕曾大父也曰野庵先生隆赠朝散大夫者大父也曰龙川府君直夫阶至朝奉大夫者父也配魏氏息九人男君钖君焕俱夭君举为伯贡士元泰后君厚业于文勉也女适魏节孙益敬顾成父郭元善皆士大夫族愿书之以附系名传世之义铭所以论譔先美先人蚤读世书侍龙川府君之治所御冦捍城士之甚武之甚晚学空竺不牵六欲自束脩至耆指使爲子孝为弟弟于僚友称长者于闾巷称善人愿书之以附论譔先美之义铭所以志卒葬月日先人不幸甲戍腊月十七日以疾终礼踰月而葬何以缓乱故勉未即死危不得葬今兹筮宅于鳯蹟山占曰从卜日癸酉占曰从卒窆有期愿书之以附志卒葬月日之义渊曰嗟嗟乎景瞻之光系如此不书恶恶可景瞻之爲人如此不书恶恶可嗟嗟乎景瞻之有子如此不书恶恶可勉以京学进士恩免受初阶属车蒙尘承诏扈从特循一资景瞻亦㫖赠从事郎惜景瞻之不及见也夫书而予之铭曰后土湿兮天隂隂山河在兮草木深东西兮乞命大王南北兮校尉摸金人何生兮可借骨何土兮可托思沧海兮欲倾叹亲朋兮凋落若景瞻者积善之余死顺其正葬归其居凄凄寒风苍苍宰木泉石有知护一团玉书宋故龙川史君姚公墓志后公官至二千石而清贫如韦布士德弥厚葬弥薄后三十载或犹寻阳翟藏处呜唿时危世难干戈接聮泉下德人有幸不幸非关葬厚薄也公之孙勉偕诸昆弟忍痛更葬事已泣曰丈夫得一幅汗青足矣事谬不然史笔悠悠昔志吾祖者其人最强项廼大书曰善人曰君子曰循吏曰老壮穷坚陵迁谷易一切毁壊此𥿄幸留吾将重刻宰上以识吾哀愿征辞于石隂余尝铭公之子景瞻之墓三叹兹事忍书之乎虽然自有龙坡有此山川人朽名芳公何憾焉诸孙雅雅书种绵绵时之来兮当复家氊如一株桂散花万千秋香未歇更有年年维女后之人慎旃慎旃岁辛巳后中秋里后学韵郷老人黄渊志更葬月日不书欧阳君厚墓志铭汉重儒林学尚书者班固着以欧阳氏唐尚进士官四门者韩愈号以欧阳生曷爲氏若生尊异之也问其人与可传者问名不问位士有不第进士置籍儒林伍中亦可书已况四门苗裔乎或问某生曰吾里井上君厚也井上粤若来登年矣君厚曾大父渭卿欝林州博白县令大父祺父起莘世食旧德君厚讳德载以质行称财五十有九卒君厚持家约与人信诲子弟以诚块处一室对圣贤书目谨敕士偶快意饮酣歌永叔醉翁亭记坡老赤璧赋义风尘表物初署博士生浮屠氏归我田博士以文功比扵武事命题君厚赋出声籍甚后二十年浮屠氏复取我田君厚持左契白大阃卒我归某甲㥏墨去君厚孺人此事未见侪軰犹交诵义籍弃塲屋试州县什出二三恐未可少弄笔生不幸老死罣衡堇堇耳耳君厚未死前七日趣具觞客与诀参悟死生如雨日霁此岂无所养者党逮耇兮留今视东门其可芜未知尚端坐读书或拊缶而唿乌乌唉君厚之弟似㓜孤字之诲之岁甲子果荐名娶吴氏子男四椿寿梓稚圭泰吉女二皆归士族孙至孙丙子秋吴夫人亦亡亡之四月椿寿有兵难明年又明年仲子梓卜竁桃枝岭吉玄月己酉双合窆椿寿从祔缓以乱故梓也才来谒铭涕满匡问所以表于原上吾曰先大夫之可传与子之可传先大夫也氏亦可生亦可不者郷人之于先大夫也君厚之我其亦君厚之乎公羊子曰称字褒之也然则亦尊异之辞与梓唯唯吾于是书君厚之墓曰君厚而与铭曰彼冈然有宅隆然藏者瞢瞢然来者颙颙然昔之日匔匔然今之日蓬蓬然而我铭之然李仁可墓铭呜唿义士李君之墓君讳汝文字仁可其先温陵北镇人六世祖以武功显析居莆仙逰太平溪遂爲大族甲溪上大王父某王父某父某承信郎出出树德君倜傥有节槩遇事当否立决盘错无窘色视之量汪汪扵人自青白眼一试进士屈即弃场屋中燬者再不悒悒人以缓急扣俱足分愿去或累负劵亦不挂口晚年牀头金尽有谒犹获狠者柔之冤者平之饿者活之尸者殣之于是此邑称义士必曰李君李君闲居由由然与郷人皆迎师教子非国士不我乎馆精舍规抚视学宫先圣先师像设其间东西斋寝偃庖湢备置都养来衿佩于是学子称义士必曰李君李君丙子夏西郷弄兵掀簸而南逼溪市二里许君率民伍勇前魁者手之徒有年少仞曰此李官人义士义士挟君挺身迯亡何忠肃陈公以枢参出爲抚谕使辟君授初阶君嘱予以好辞谢诚不愿官忠肃公语余曰此时而有此人义士义士丑冬寅春兵南北来死者坻京君脱竒厄寄止湄隖不一月重遇攻刼穷空甚兵退君还溪浒招流逋化龙蛇爲赤子变榛莽为聚落虽北人亦曰李官人义士义士溪北居者稍宁君翛然南山盖茅三间爲莵裘计病已藏不安谷君适子师古衣不解带医祷万方里父老俱蹙曰李官人义士义士办香北向爲君祈生君竟不起疾其卒也人有欠君债者无有欠君泪者君所识多胜流独敬余为法度士庚午西上君爲治装乙亥之戍君又治装比君逋播犹资送余余亦曰君义士君义士每岁荔子丹走一力到城是年伻不来余心怪吾朱甥语君病故余亟寓书问无恙君病在席但寄声云非止失食饮节恐有死生分前夕君见梦于余上帝授我山主余觉唶曰吾故人将如白云在天不可唿不可唿又八日朱甥书言君死廼吾梦之明日又明日余爲位哭且哭以文此故人死无已知者师古日谋葬君戸外事或如疾风甚雨只手梳保先人遗体不暇葬以此故缓今卜宅于某里某山之原食先一月师古哭征铭余亦哭曰余尚忍铭此故人也夫然余不君铭又谁铭君元妃梁氏前卒继室黄氏春秋六十六死当辛巳七月二十九日葬在某年某月某日师古黄出乆从余学颉颃词章不与髽俱髽不与咻俱咻可谓克世其家它姬子某九岁女某四岁君平生厚亲故里闬而汾曲之田不足供子舍饘粥然后人人知君爲龎公人人知君于死之年余知君于生之前君所以嗜予至老不衰今无此故人矣徙倚溪桥兴懐旧事晴风佳日并辔班荆把酒持螯雨浪之时促膝语软鸡鸣未散俛仰巳爲陈迹环溪观傍此土人尚有义士如吾故人李君者乎否不待弔君新坟然后洒泪向西风也悲夫铭曰人促促以争名君视如涴人刼刼以营生君弃如唾藐若视乎公卿其交有道若混世于埃尘其身皓皓前此酣歌升平洒扫击考后乎蜩螗沸羔青山眊矂岁月忽兮流星死生事大无老成兮典刑科斗琐琐埋斯人于幽扄九原者不可作些下马者读吾铭不沃酹车勿过故中山处士林明甫墓铭国清林氏之昭曰回年府君赠承奉郎国钧于艾轩爲诸父行穆曰存庵先生浦生雷震震生丞丞生梦其嗣适讳遵文字明甫自号中山处士生于甲辰四月娶朱氏生丈夫子二曾度曾赡女子一归吴遯山次男公老孙男三实寳潜以大德庚子九月某日考终年五十七余闻而哭之三丁未仲春卜某日窆于其原前期明甫亲友存厚戴君元吉爲其孤来征铭且告缓故余对存厚泣霑襟曰余尝铭明甫先君子定斋矣尚忍铭吾明甫乎哉敢不诺呜唿明甫家声之懿世学之传余初意爲快士及门授业廼衣服朴而无华辞观德而有度识髙趣正余大噐识每月两讲雨甚亦至耳听手抄退质所疑涣然怡然则于吾言无不说举子业中方幅间得前軰绪论扣所自以网山乐轩宏斋三先生对结字小楷不俗五七言妥帖深逺爲子弟无违礼处伯仲皆顺德暇日校雠经史客来开樽觞咏春初秋九湖上宴集族戚怡如风月佳时买舟速余耕乐堂前濯缨亭上爵油油后赋程伯子四时佳兴殊不减舍瑟人兵火后明甫孤苦负土中犹遣伻来劳余戊戍酌余谷城炰鳖擘蟹明甫语余轩冕无分湖山有縁今犹旦暮明甫已不可作明甫虽事作业非赐之殖最乐周急非啇之恡与人立然诺非求之辟凡事务平实非师之过贡法久停择师教子惟圣哲之书乃读马复有令计租受庸于刀笔之习必戒箕裘吾世业圭璧尔元身此明甫过庭之诲可以知所学所存矣婚嫁之债甫毕钟鼎之养不待世运浩溔人寿尔夭奈何乎明甫追念畴昔落月屋梁如见颜色不惟存厚痛吾明甫余弥痛吾明甫铭曰忠信笃敬若而人文质彬彬若而人之人也斯可谓之处士命子以曾欲其孝兄弟友于信其孝之子也斯可谓之雅子二孤皇皇相厥隂阳有封若堂归燕尔藏德厚者流光善积者庆长书种兮不断来裔兮永昌故进士谢春塘墓铭南劒将乐有进士谢景云讳汉章号春塘者笃实君子也春塘性资聪颕十三通诗毛氏学弱冠兼治春秋三传与老成人相颉颃二十有七以诗经㧞解太常报闻还山着书有诗集传春秋分国事类春塘小藁八卷不幸年三十二蚤世孰予其有不使其施悲夫先春塘病逾旬自忖不可讳唿冡子中笔授之曰嗟有生而有死兮适昼夜之常理惜祖父之托重弓依后人以爲卫旣未见于朝市兮合于山林而肆志嗟贯山之无钱吁卷茅之可虑无一名一位之可恋兮无好田良宅之可羡所恋者明师而今不可复亲所羡者佳友而今不可复交生不得以遂丘水之愿死必欲亲身于丘水之逰后人成人以成余谋笔已浩叹而诀仆讽诵喟然曰春塘之所养可知巳然此春塘之学之文也其大者孝爲百行之先春塘六岁失怙八岁而母赵嫁十四而大父母继殁嫁母与后夫突如来如阳曰恤孤隂则剥庐鬻产而去家事落矣他人不堪其忧春塘一身百难自童儿至没齿无怨言昔孟子车谓凯风亲之过小而七子曰母氏劳苦母氏圣善不知其母之过春塘甚似甚似盖又难于凯风矣有学有文而啬于年世固有之醇孝而不胡耇未之有也薫致烧膏见天何爲哉此可爲春塘嗟叹也仆于春塘雅不相识于其子闻誉处而已无疑号也不逺裒春塘行义年寓书徴文于后死者曰诗云明发不寐有懐二人传礼者曰父母之谓中于日月将改葬先父母敢泣以请仆拊心语我不知其人人奚我知欲辞之而逺不可辞廼摭家乗系其世出谢方雅之族晋末散居江左入闽则五代之季于泉爲着姓有讳履者官至工部春塘鼻祖也占籍惠安菱溪多闻人有讳瑞者宦学古镛乐其风土家焉曾大父维清结庐邑南三十里许大父如晦又于泉狮巖下卜宅四载而返古镛二父业诗爲经师大父娶赵不宜男父炎刘出褁粮旴江受业名未就而夭母亦赵氏生春塘及女子子一春塘妃吴氏丈夫子中前顺昌双峯山长仲文逺季不成殇女昭奴下殇春塘生于某年某日卒以乙亥八月某日吴矢靡它后春塘三十三年卒中娵李氏文逺娵伍氏孙男三襄询子一未名孙女三长未行余㓜二孤奉春塘吴氏匶合葬于瑞龙山之原至大己酉某月某日也无疑慷慨有大志学赡而工诗文前此迯难春塘平生所着十无二三无疑收拾残断广求魁人韵士印可以慰春塘于九京吾家山谷叙谢师复遗藁方行万里出门而车轴折可以陨涕余于春塘亦云吁嗟乎春塘难乎其爲子也子如无疑又䏻爲子来者观谢氏世世不失令名当求之文墨之外不铭恶恶可铭曰春塘小字曰骞兮终身之孝国称贤德行虽列四科兮可恸者似颜之年后之人后之人兮如松之茂兰之滋后之人其谓谁兮五马山下谢无疑相丘水而塴新阡兮是爲无疑之父之墓铭春塘者又谁兮莆四如黄渊彦安甫架阁通直刘君墓志铭呜唿丙申之难岷峨悽怆衣冠屑播于江浙湖广者伙独闽最尠丙子之变山岳舍故舆徒奔凑于七闽又多惟莆罕见己卯春余坐文峯下有一士巾履俨如歩趋翼如意其官人也揖与之言气下语温粹德君子也询族出则曾森讳存畔字蜀简池后溪文节刘公之曾孙也交臂而散犹未相知且相善君时侨爲莆人郡庠学正虚席金賛君氏名于博士曰愿借蜀产之珍以爲莆泮之望博士即延致之余寄食西东贫故之以君抽裳金舘胜彦买书教子经缉生计虽不丰亦苟美且养先夫人文氏所生杨氏如母而尚平之债俱了时相过存唿樽对牀啸咏谈赏君善余余亦知君矣君靖厚淳质慎交逰遵涯分而意外之来有如疾风甚雨不数年物之倘来皆寄百年之身寄而又寄前孰翼之后孰颠之天公似太愦愦遂以存吾自号然忍人所不能忍有无畧不挂口笃郷情者今玉融守梅庵母公前莆田尉菊存班君二人耳岁丙申来往延平良苦至未越月冡讼复起君心勦形瘵疾于是乎作余于君虽悃悃然亦奈君何哉少间君愀然曰吾祖与父寿俱五十八吾年相符恐止此数余对母恐亡何君果不起伦莫大于朋友痛莫大于死生呜唿君之世系大王父光祖即后溪先生学禁中魁人韵士也王父某秘阁监丞父某大理正母邓氏君之宦学繇䕃𥙷铨注泰州民曹调三衢谳掾摄龙游令遄剡爲真在有政称人唿活佛改通直郎刑工部架阁洎长涵江书院非君志也君之岁月庚子十月二十六日生于霅川丁酉五月十二日卒于莆田寓舍君之妃㣧平舟杨公之外孙女即文氏先巳卯二月卒男季源季深女适前宗正丞蒲公某之子杭前进士赵时之子佛孙佛家奴女珠娘外孙旂孙嗣祖续祖女圣奴先是君自度竁于常太里芳莲塘辰山葬其配而虚其左今二孤筮庚子六月甲寅奉匶即窆昔有父没而不克葬后好事者改卜新宅文士多之君家弊矣源也深也垢衣削食复君于土则爲有子矣虽然此子道之当然是则铭铭曰时之来兮显融时之去兮穷空日未昳兮数终宴其归兮幽宫极必复兮变则通后人弗弃基兮庻扬乃祖乃父之清风重曰瞻彼墓门云谁之思彼西方之美人兮九京若何起之噫太学録此堂叶公墓铭呜唿天下事有幸不幸惟士亦然士之进身先郷贡次舍法偶中鹄则谓之幸非知得也不贯革则爲不幸非愚失也月书岁攷健者升梯或再优或三优犹黄甲郎堂下再拜释褐去余于此堂叶公君选见之君选樵之泰寕人讳必茂妙年异群儿侍父宦逰师东莞谢某习周礼学己酉预计偕次年𥙷太学生乙卯魁监举三舍积优调温陵郡博士四考循从政郎监行在卓料塲未上改转文林郎除太学録兵戈横放蒲海云以招抚幙辟儒学提举辟俱不就邑燬于盗公居深宻而强梗不敢犯门温故书邑宰张梅溪某来即家起领学事公勉一出新庙学振文风张爲行省都事以公行蹟荐闻公巳勇退淡泊无宦情矣自号此堂寡言慎行居郷事上信友无贵贱老少一以谦和所谓泰而不骄者耄虽及而未尝一食息废学所谓俯焉孳孳者儒书外喜读关老子缮生养性所谓修身以俟者其可敬也夫公之先大将军从辉自富沙领军镇归化即令邑因家焉洎公十二世矣曾大父某监潭州南岳庙大父某通直郎父某从政郎容州判官母三华陈封州某之女所生母萧氏配亦庐陵尉萧某之女公之栖辟雍也孺人治家课儿一不以诿公丈夫子二长继与南劒路延平书院山长次某孙某某孺人甲午冬先卒葬于蟇湖生扵丙戌二月某日乙未十一月二十一日终于家寿八十二卜以戊申腊某日窆公三湖祖茔之右承公志也余间居无四方之役于公无一靣之雅公之孤某不逺寓书儿梓以铭文属余后死者得托名于不焉敢以衰涸辞廼叙公世族行义年而铭曰天何爲哉夺有道士人生大齐百旦夜耳譬诸流水流者止矣譬诸行客行者归矣然而归者未尝归止者未尝止诗书之泽流圣贤之道行不在其身则在其子孙孙子旭日东升又旦之始呜唿此堂死乎不死隐君子林君亨之墓铭莆士大夫郡仙逰莆巖邑罗峰林氏仙逰右姓有以文艺官其族者有以耋老望其里者有以诗书世其家者余心慕之忻忻然一日过诗人春山许堂上画像甚古望之鹤骨松貌川渟谷虚萧然如云水人使余巳在尘壒之外曰此方山子季常与春山曰吾先君紫阳翁也像之右楷法端劲峭快即之贫贱自若玉公不趋以此自处是名村夫翁自賛也曰此东郊仲涂与呜唿可以想见其爲人矣问先讳曰大有名亨之字以字行紫阳翁其别号也问世出曰唐侍御史藻逺祖也太中公茂宗五世祖也累赠朝散大夫巨曾王父也朝奉郎添差通判江州一鹗王父也宣教郎知南康郡都昌县涣考也问年曰三百九十有二甲子也问娶曰夫人叶氏正简公颙之曾孙女也问子姓曰男霖龙终承信郎监潮州鮀浦塲爲伯父后者雷龙也妻进士叶国佐者女也世雄承信郎闽广宣抚大使司计议死于兵者孙也问学行年曰先君年十六即弃举子业曰三塲焉能名世千里求师授六经学不肯爲章句儒老犹书眼如月暇则觞客赋诗深酌细论自觧谪仙坡老妙处殆异乎弄笔生皓首不能离塲屋者先君女兄弟抑斋忠肃陈公领招捕使时求士可客者先君甫弱冠练事若素宦噐爲伟人以官闻于朝揺手止止勿破戒殆异乎豪士侠客夤縁侥倖以发身者咸淳改元宠秩髙年先君以雷龙名荐书故恩钖初阶命书下一御冠棠拜于庭退觧褐如它日语子孙曰生称善人死表于墓曰处士吾愿毕矣殆异乎纎夫窭人晚名一官沾沾自喜者余曰不试进士如伊阳伯不拜聘爵如击壤翁夫也中之矣春山又曰先君事亲孝持身洁耆义乐施志节可託缓急莫年辟藏室编读方外书人疑其爲三景弟子而不知学伯阳也将谢人封抚琴谈笑端坐委蜕视家人无恋恋意人疑其爲仙台郎而不知似东明也余乃问卒葬曰卒则戊辰四月二十八日葬则其年十月二十日也邑之慈孝里西明山所葬之麓也后一星终十一月庚申更葬之年月日也葬者霖龙更葬者雷龙也楄柎窀穸如初礼虽更葬不改宅也不改宅何有旧也春山又涕下不能禁曰葬也者藏也子而藏其亲孝斯终矣易墓非古䘮不可不深长思也葬之又更葬于余心有大不获巳者昔人有云盖棺事了由今言之了犹未了干巛惨惨盗贼攘攘百室之邑生者或可以隐死而埋藏地下者曾不得安乎若堂若坊荒炬野草雨夜风晨昭明焄蒿不与万物共尽安知不怒号而悲鸣人间别无冤事孝子创鉅痛甚宜于此焉变矣更葬云乎哉十余年间天祝予天祝予吾所生父不幸大故吾兄死吾从子又死春余展墓孑立捧奠思卜所以爲后者不可食息少辽缓更葬云乎哉元祐子孙一片精白后軰不知给事胡公知之子知我者愿卑斯文光此壤树余亦有怆于子懐不知哀之来处遂以所闻于春山者书曰有宋隐君子林君亨之墓廸功郎不书成君志也春山即君之仲子雷龙世其学者官侵贵显矣今食于家爵以不书书已掲铭宰上曰吁嗟夫君友羊裘鼻端不齅利名钩死生夜旦等浮休泠然御风逍遥逰空余骏骨扃巖幽寒沙卷地岠齐州苍生破碎天爲愁九京纷纷离此邮星飞枕化託留侯椟而藏之难也收体魄旣宅神栖留白鹤柱头嗟井丘表独立兮山之陬一酹寒泉苹藻羞有来者那问松楸仰㸔河汉占斗牛时雨将降云油油诗书之泽百世流贡士洪德章墓志铭丁卯贡士洪德章讳巖虎余亲友也自号吾圃里人但以字行弱冠拜郷先生郑献翁爲师言呐呐然如不出口而以词赋鸣世郷校选塲余子俱避三舍晚年工五七言诗日鍜月錬妙处入神有小技存藁轩渠集余爲之序外有讲藁二卷余赏识之德章大父奕孙自孝义里宁海镇析居郡右父一之月书季攷娄占魁亚有屋一间介于诸林之侧湫隘嚣尘辟而新之左右丈尺不可得诸林门戸热时以气凌人独于此老敬其长者曰此丁宋杰僚友迨诸郎竞爽林戒儿姪曰隣家子有铮铮异日俱青云噐尔曹宜折节下之德章果㧞解天廻地游林泠如灰洪升如日仲叔季不幸早世独德章为第一流授门徒累束脩买隣地治圃种花浇𬞞视箪瓢犹山雌然士无科目舍学校焉之㑹师阃选诸县学官人竞善地德章退注兴化县教谕嘱伯子譍门戸仍挈仲子坐万山中朝晡盂饭烧芋咬菜课诸生外翁季唱和人或不知无愠色大德丙午代者将至衿佩歌饯亦无喜色秋丁后㣲得滞后疾别归问医及门信宿整巾而逝九月十二日己卯也生于己亥十一月丁亥年六十有八性不憙饮每好饮余饮半谈星行娄语余曰某事先生之日尚长渠料德章命止于斯前娶陈氏其母族也生男珠继陆氏生男希文女二适林清父林员孙孙恩年甫十四德章在时爲其配卜葬灵川里洪庄涧之原盖四世乐斯丘也二孤卜丁未某月某日奉匶窆余不待孤之请而铭其宰曰后之逹县慱士不如前之荣郷贡郎区区升斗之禄而俾寿之不将伸于彼而屈于此愦愦不可晓兮彼苍陟彼岵瞻望父兮痛哉厚夜之长稽诸卜筮终然允臧子孙孙子书种绵绵留待坟前桂子之芳夏宣武将军墓志铭天运有别合山岳有故新从汉逰者多勐士隷秦府者俱将才而籍飞骑歌都护孰无云起龙骧之思若夏宣武盖以豪隽而乗明时而成荣闻者也宣武讳璟字元臣其先自淮入闽占籍于泉帐前总辖隐夫之孙合门宣賛必胜之子宣武旧忠训郎殿前司左翼军綂领智足应变勇足御军功足决胜海云蒲平章噐爱之河汉改色车书共道帅殷士而侯服篚玄黄而臣附是时奔走先后捷瑞安捷温陵捷三阳宣武之力居多观其所使知在上之德观其所主知在下之能平章举最太史书勲廼刻符印以偿优劳宣命下𥘉武德将军管军千戸再宣武将军管军总管三管军上千戸散官如故若省都镇抚福泉兴化镇守又行省累署表也宣武号存斋资厖厚性寛慈持身㢘勤同士甘苦时平固圉虽惮单骑之严明文书省约亦乐将军之简易鞍马余闲喜延胜彦絃壷娱笑扵郷党姻旧敬尊巳者慈下已者友敌已者一无间言骥踠鸿坠大德庚子十一月二十一日感㣲恙终于三山治所其生之年戊申九月𥘉六寿五十三娶曾氏继丁氏男定保丁出以父任赐黄组昭信校尉福州新军上千戸捧万戸府檄镇守兴化路娶尤宣慰孙女它姬子观僧失明应保尚㓜长女归庄刑部子在次归陈天赐孙男大顺女一定保卜以丙午某月某日奉匶窆晋江楞伽山前期下马访余泣曰孤不孝抱陟岵之痛旧尝执经师门愿丐令辞俾光壤树余怜其言哀诺而铭曰呜唿宣武奋身右科宠功之典不一犹未脱矢石之劳嗣爵之德至渥宜尔受山河之褒不假之年者天西风嘘送于云萝克济其美者子异时积阀于节旄呜唿宣武死奚可憾䰟即安乎茧窠薛君立墓志铭兴化吉了薛自侍御史廷覇给事中元鼎来莆前埭薛南海令之穆又自吉了来穆生一兴兴生阿小小生君立讳鸾晬而孤母郑氏携就外家敎飬严教李天隐噐爱之余与君立居相近知相谂髫齓诵数百言成童命题立就弱冠志锐塲屋迨至元改物余捕播深宻解后君立号泣旻天吾母未知存否祷之吉余酌以酒别去君立访母果无恙孝通神明如此戸外事殷征繇趣迫勉受钞库使无何以母老辞母䘮甫祥又科治赋君立因号鐡耕道人痛念先庐弗忍弃基撒旧起废堂寝虽安事未完里中子航海遭冦死君立曰吾旧也讐必复间关瘴区获冦抵罪暑归发疮郄医遂不起病年四十五大德己亥八月二十五日也君立生于某月某日佚荡有胆畧凡事不与神谋唯决诸心皂白人物无铢两差葬诸父以礼待亲旧以诚雅不憙饮风月佳时觞客少饮而未尝醉娶彭氏生男二长乌公次白公女学道𬗋泽观孙女一乌公卜丙午腊月庚申柩于常太里沧溪桥西原哭征铭余犹记天隐酒边语余君立踰三十福力未可量第恐发之骤享之浅今知天隐之言信哀而予铭诗曰妇持门戸胜大丈夫儿肯堂构异六尺孤随时听屈信之运应变无悔吝之虞呜唿君立有子也夫瞻彼堂坊山川萦纡君立体魄其安之乎诗书苗裔其兹兹乎故通守太学博士介山林公墓铭故介山林公讳㝱恊字若山丙辰大对鳌峯陈公某读公䇿曰得此士可魁天下参详官以言太直沮公对人语状元不做何恨吾母不见吾一第大可恨又八年以太学博士添差建宁府通判又四年冬不候代归劒守迎公溪镡饮饯赋诗直声曾向榻前塼先帝褒加已十年不是主司迷李廌只縁通判属齐贤守即鳌峯意犹以前事爲公惜便道之福清县舘内子孺人方氏家䟦渉无恙又明年己巳正月感末疾卒累官承议郎年五十四孤陶累累返匶说輤后渴葬甚化变而嬗衣冠荡析壬午腊月丙申始塴于尊贤里秋竹原葬迫陶书来曰先生父执幸赐铭余逋播不暇诺比一再泣告余先君宰木之叶再易不表兹阡陶非孝余退考公氏族三山石井人初从游洋后占籍郡左王大父某成忠郎王父某松门居士父赠宣教郎爲儒闻家至公则门益大公七岁失怙家穷约母赠孺人游氏督敎有方公不好弄委巳从师日手抄夜暗诵少长文宿意新妙年与计偕升辟雍㧞胄解魁舍选中进士乙科青霄歩武健者登梯举足愈髙逺调郢州教授改监京局未上尹漕继卒幙事殷参决无留不茹不吐居无何除工部架阁文字国子録太学博士凡所荐皆名侍从劵内官职如稼而获不丐而有郄授员外司马家食课儿时贵不知有此寄公暨簉㑹府七邑讼累政不能决公譬祸福晓理义两造交让冶司纲五年不及𥙷公却例卷捐已俸官吏愧服夏五水漂民民仰存活公白庾台曰孰重廼开义廪恩贡增额郡欲扞格公护棘围曰宜寛果得异能朔斋刘公召公被㫖承乏半钱勺酒不支府帑嬴数千缗终更出关耆宿遮道有百余人殿拥一大旗书彻底清三字留去余每侍饮从颂语公士夫持身如玉湏无点涴科第官爵可致欲无慙难公惟无慙故不受涴学有本原矣莆自艾轩老仙去朱晦翁客复斋陈公仰止堂吾道尽付沧洲后翁门人瓜山潘公来复斋帅里居良士礼东向席时西岳顾君立先君德逺号尊足潘陈二师继殁公拜西岳西岳又殁公拜先君永矢靡它公需次先君屈公书堂月讲先后未三载先君与公下世天乎公本孝友实践履严进退审义利扵是八九岁时谓郷校人人先夺即不肯入客京师时束脩奉母粗粝费外悉归仲氏伯父囿山公当台时公以子姪侍书䇿谒请一不听内舍积优欠进士级伻报母疾公亟辍试驾湍南下入门不见母哀㡬毁将徙月乐舍期复迫公宁迟迟一诏掌固实时平湖陈公榻前特奏林某道德文章超异流俗公初不知后亦不谢拜学官时北地薄福建子无贤否例罢独噐赏公公不爲动丐外𥙷时西涧叶公强留少须一除可得美郡公以书生宁不求多对在富沙时西涧登庸同寅劝公问钧公以一字不入帝城郄彼诡御者贯小人乗疾颠者败覆车下视公所学所乎可以少愧公白而长身安恬和易饮止桮杓偶㣲醺即哦杜诗坡词上下倨句皆中律同散语平粹俪语雅则邈有清韵殊啬厚福陶送死皇皇事生业业大者旣识公志必传陶之子女于公爲孙余追念死友犹记轶事收涕次其语铭曰昔坐斋牎书罢杓移梦汝先人对床话私士甲乙伍尔雄衆雌官止别驾见州勿爲后两大试前言中之建古三刀越爼而尸以占法原数尽化期介山讯予成是邪非越再星终琴鹤归里一夕舘甥老兵假寐闻万喏声曰迎福师视之乃公觉相惊异明日而五疾不可讳气体流通咸陟觭致司何心非醉非寐彼冥之间疑有是事聪明正直柱国阎罗玉堂给札诀语又何贤如精气非物焄蒿不骑箕去麟鳯那千万亿年如水行地龙鱼去矣科斗琐尾相尔耒裔故书盈庋竟尔绪业吉祥止止重曰梦之占向可征兮蓍之命今如神兮墨笔操牍问所以然兮于卦遇同人之干兮故梅西先生郭教授墓铭梅西先生魁垒士也于夷白郑钺异姓兄弟于沧边郭廷炜同宗兄弟大德乙巳秋先生客二兄所走也周旋其间视予犹叔度也先生和余十声韵岁晚七絶余亦有重约十年又十年之诗别半朞旧对自北来过门语余莆新博士又我先生余唿樽喜剧时丙午岁后陬月也无何先生书来它日党堪一行去秋之约殆天启之未一月先生凶问至人能料生渠能料死呜唿先生昔陆子寿再调郡文学椽未上而殁区区寻尺之禄弃如脱屣宰物者亦不与之年命与数也然子寿所以传不杇者正不计官资之崇岁月之脩短我先生似之先生旧客授时以方石巖公权为爱友余爲畏友风日佳时登时觞咏石巖偕商确理义磋磨平粹唯余访问氊寒灯青握手软语四如礼学精䆳愿叩两端易与四书仆虽有述然不敢示吾四如迟六七十脱藁就正然否未晚也前于泉山继于吴江闲居于里闬与守令佐矜佩讲画者皆学问之大端经济之要务长篇近体乐府散语翰墨余事耳晚軰以此知我先生浅之爲丈夫也先生之学得于家传先生之行无一不可以语人者其事母孝生业业死皇皇其待人恕内偲偲外怡怡又余耳目所暏记此先生所以爲先生先生讳堂字德基其世出自光之固始来家长乐芝山曾王父某王父某以文学称号书厨家父存斋翁某春秋传论尽扫尘腐登壬辰第终合浦教授先生甫十一岁母夫人林氏力贫教督以至成立甲戌𥙷国子生将积外优贡举停矣知先生者冯公某张公某啇公某赵公某陈公某潘公某贾公某最最者翰林学士雪楼程公某也或輓或推先生淡与泊遭苟焉为贫奚意奔车之上所养者大也初号梅西居士中号息斋末后号六平山人公卿大夫士但以梅西称以是知先生之心先生以乙巳九月二十九日生今春清明诣张令尹某燕席翊日徧谒亲旧归犹课仆种葵丙夜赴玉楼召二月十八也春秋六十二呜唿先生二丈夫子长履行入书学博士选遽夺所天次鼎女子一适进士陈某先一年夭履下五月二十七丙申奉柩塴于获岭原先茔之侧不逺伻来征铭余日以诗哭尚忍铭乎哉然前此余铭先生之母夫人今焉敢辞收涕铭曰呜唿先生贞不絶俗近于时行危言逊近于知奨士成名近于仁其类有道者欤唯有道而谐乎古故尽道而令其终也固可重爲斯文惜惟有子而续其世也又可爲斯文幸先生之期其子盖异乎人之期余之期先生之子亦然遂铭先生之窽庶人与先生之书而俱传太孺人林氏墓志铭莆郡文学椽梅西郭先生之母太孺人林氏以至元癸巳五月六日卒于寓舍年七十七先庚寅冬梅西载道来南仅一苍头自随明年春始迎养太孺人学如舟室如斗粝饭茹薇母子怡如设帨之旦诸生讲升堂拜太孺人简脂泽胜杯杓不类谆谆者暇日佐妇箴缕课孙吾伊三端午犹酌艾诘朝日加午无它恙遽为归人梅西授代未能归室不幸亲䘮未即返輤贫故之以梅西言语妙天下莆士友孰不爱之而莫助之龟毛成氊岂不难难梅西号泣语叟曰先君存斋丞萧山时吾母相其贫不废礼成其㢘不失义视官禄上下节缩供賔祭余则置苟简之田先君晚年懒宦未㡬无禄隚甫年十有一吾母单持督从师严脱簮珥致束脩夜对膏火必从旁纫缉逹曙不寐岁甲戌隚𥙷国学生吾母喜曰吾今可以见乃翁九京矣天运回旋人世故新吾母戚戚唯恐吾之不显融盖期以逺者大者不但一博士耳痛哉吾母䘮矣亡矣隚若何酬母之志隚将以是年某月奉匶归葬于先君获岭西之原叟知余者幸与吾母铭以写余哀吁闺阃常德志妇人不宜书太孺人教子如轲有欧阳氏母家训独不宜书欤莆距长乐倍三舍草冻树枯丹旐凄凄梅西望国望郷哭如何其呜唿太孺人讳道静存斋先生之次妃存斋精春秋学魁辛卯郷书第壬辰进士官止㢘州教授男隚也孙履鼎孙女一人铭曰闺门恭约得温温家以善积子名闻存斋之书今故存露楸云塜藏瑶琨相厥夫君利后昆涵晖发祥纷轮囷寿藏自志唐御史黄文江滔之十二代孙仲元字善甫辛卯十月廿八日生髙大父兖漕贡进士曾大父必彰大父汝守脩职郎父绩表德逺爲郷先生晚号独不惧翁二母俱宋监丞藻之孙沙丞克刚之女余十二䘮母然已工举子业郷校娄占魁亚壬子预计偕太常报罢与孤山陈端然可山陈文翁中外表刻意读潘陈二先生书虽不甚解然必穷㫖趣使自得之翁集四书为近思本録未脱藁余日夕删𥙷翁有诗曰深爲助我喜敢作誉儿痴余力自韩柳欧曾文外手抄二百四十二家汪龙溪洪景卢题于集后妄意贬剥翁语仲元曰吾儿万一成立末节必不漏逗及掇邵尧夫善人吟以四如自号翁又喜曰难难但勿过饮于号斯称逮聚徒发䇿吕周元公问行义多大成集所不载翁代季子仲固答且谓非吾儿不能问非老父不能对乌山一见噐赏舘樵川山殁余坐家不殖生产事如母起孝起敬岁辍学职俸及束脩四之三爲菽水欢寄食富沙樗翁三荐逹于朔斋刘公余不谒见公语材太博曰此兄当于古君子中求之岁辛未省闱文本心以论䇿寘第五廷对以直言忤时宰赐同进士出身四十有一矣调监瑞安府比较务需次食贫如心贻书常斋俾就二刘祠堂一月两讲爲学者师董之者后坡刘求志也癸酉捧檄考类试㱕过镡津古崖江公留郡斋载之汇江席未温古心先生买舟速余芝山将及期告假省亲抵里门十日鄙𬒳兵龙颠虎倒余幸苟活时甲戌腊月也乙亥冬之官守相陈山泉虚经博士席相处不就屈余入幙有强民挟贵不礼税官者有顽佃廿载不纳主租者有妄首富家造曲者一见剖决泉喜得人无何泉罢以书别余君来我去彼此无福丙子春端明陆君实至自平江偶同邸一交臂再三褒叹古雅可敬待如子姓饮食必俱入夜炙烛对酌剧谈曙动共饭廼出及闻杭䧟挑包辞归旣资送余又留行槖夏五趣余行都充益王府撰述官兼处置使司干办公事又改刑工部架阁以通直郎陞武学谕不兼旬得五京剡处置使杨公刑侍应公祭酒许公少傅张公一实翁也遂转朝奉郎国子监簿兼福建路招捕使司都叅议官虽荷已知窃天宠然未尝供一日职升斗不批劵历斯时何时谷而耻也实斋拜枢使犹命抚谕使毛公邀余同舟将有异除余力以母老辞及闻公全家投海余哭公诗人皆传已死仆尚爱其生公忠义终古不朽而余犹爲人猗古崖于余异姓兄弟有四如吟最简古实翁于余异姓父子题种读诗极理致卓乐山以易解嘱余叙篇端未七日而乐山亦以兵死末着渠不可料如此余当潮汐汹涌之冲尝着梼杌集识此邦之仕于朝者与士而求仕及他州士夫仕于此邦者不敢出客丁丑屠城之变此集与前后告身无存言之如梦然老身自甲戌冬混迹大化阽死者数客芝山而免客瑞安而免客䂬溪王洋而免客环泉而免可谓不幸之大幸非宰物者孰相之尺丝寸缕不留着身又孰念之家世清白石田茅屋二亲殁后余不与叔季分财东西南北又不殖生产家道敝又敝矣余三十方娶斗轩先生丁南一之女辛巳岁以同产弟仲㑹之子子材为嗣余命属木于五行欠水人世趍新余以四字从水䖍卜先君拈得渊字北山方公爲字天叟改号韵郷水生木故子材名梓余旧旅食它州即倾囊买异书㱕干戈横放盗窃兵燬虽欲读无可借所着学记农谈欠改春秋说止闵公欠续他散杂寸片亦未上藁盖无暇披拣亦无佣书者尝梦感麟翁遗余双笔志欲脩史而未果大槩见于梦笔记矣一生不能歌乐府诗亦不甚工尝自以四端差欠智六极占居贫一聮爲得句暮年雪鬂书案黏黐戸外事不到耳间有听谈经者大抵如越人之视章甫道世交䘮殊亦可叹孙畴祖名焘字乔年光祖名熈字昌年义又取木生火也女孙名应娘皆子材妇林氏出林癸卯秋中蚤世仰事俯育子材殊亦难难子材于乙巳腊月爲余营一貉之丘于篠塘原余甚乐焉殆天作地藏吾祖留以遗余犬马之齿行耄及矣书债未了俛焉孳孳万一应尽便尽何忧何惧昭武在轩黄公绍尝许余文艾夜之太白残年之卷施子材异时当爲余彚稡遗文以成余志子材课两儿郎读本分书母差涂辙得夀斯文一脉以昌我后之人此则老夫区区愿望不然目不瞑于九京大德十禩丙午立春第三日四如老叟自志有宋福建莆阳黄仲元四如先生文藁卷四莆阳黄仲元四如先生文藁莆阳黄仲元四如先生文藁卷之五有宋福建莆阳黄仲元四如先生文藁卷全上江古心先生书古者士之摰雉若见于师以菜爲摰曷爲或以雉或以菜雉言介也菜言㓗也士不介不㓗不敢见然士之见于周公者十人三十人百余人千余人何多周公于十人三十人百余人千余人中仅得三士何少周之士俱自好亦㳺大人以成名乎公好士如不及亦爲之厚薄貌乎舎三士他无人乎汉不古挚礼废扫门者艰于一见不嫁者礼之上賔宰天下士者必有所择唐之士摰以文贵之甚贱之甚以古文倡者光范之伏其气馁释言之辨其辞费刍米㒒赁之急其得小不免爲今之人我朝诸贤荦荦可外文字犹用片言挚于王公矧碌碌者畴能自异然则某固愿闻名于将命者何也古心先生一代不数人百年能㡬见者也某生长东南非不知有伯淳云山堑隔伏谒无路今诣康庐登龙门矣然与其相羊于某丘某水先生旧所钓㳺之处使人意遐而清不若侍坐于书册琴瑟之前得见宗庙百官之富崑崙在望沧海在前而犹不即犹空此生如获一见相国矣将与四方竒士交誉盛德欤某言呐辞柮政不能誉纵誉之一把㤗山不加益国忧如发士低如䑕时人之耳目在先生公论之标表在先生世道之轻重天下之安危在先生九州四海孰不期先生之再提一笔入福苍生也大臣身在江湖心在魏阙一处一出与隂阳相爲消长亦必有道又非儿童走卒之所能知前脩伟人魏野一诗独劝子明以退明允一书独爱富公以德某也始见安敢轻浮作此躁语将谓孙家同榜子弟当以礼拜沂公欤寒门落落望云霄阀如梯天政不敢自陈家世事分于相国也将谓文潜客于少公亦当与眺秦黄学士师事长公欤顦顇视姬姜自觉形秽政不敢居叅门馆下士于相国也否则以所业彻于相国欤某生爲人又爲丈夫固不可与空生物秽天壌间然书可成也仲涂十年一书不遽语之门人程易传㝡晚出且谓说得七分史可脩也唐鑑多有好处亟戒开封毁板新唐书经欧宋名笔犹无一毫前汉义理微宻工夫浩大二事俱难草草文可工也语言妙天下者读同列一䟽乃遂不复自爲人目爲夫子者作六经阁记终不可主公意诗可学也建安黄初暨晚唐㡬千百家独子羙不可拟议江西宗派传衣付钵不如西湖处士以水影月香一聮行世茍焉引笔行墨髣茀声嗽恐非当行家非不欲爲之不敢易爲也就爲之如北方竫人见者齿矧今之世惟古心先生传逺之书名世之史金石之文絃歌之诗与易诗书礼乐春秋等不知可与陈无已尽言否某愿执经焉又否则见相国当谈政事不谈文学欤某谓六经四书言言是理言言是用一部论语后先可事两朝正心诚意四字中涂可持告君彼行河之禹贡复雠之春秋伤财害民之国服爲息惟读错故用错读书正要有用书亦正未易读冠仕冠弃壮仕壮弃某则不敢一行试吏成公之官箴西山之政经一一可以爲训若临大事当扵六一翁处学来今之世惟古心先生清忠粹德豊功盛烈载旂常铭鼎彛与皐伊傅吕周召并不知可与苏子言容平生本末否某愿问爲邦焉然则某之来无所摰而敢见乎曰不介不㓗不敢见某于道之秋毫百未得一然某之学传于先君子先君子传扵瓜山潘复斋陈复斋瓜山亲传文公勉斋之学者也学孰大立身行已爲大时若命谋位与材㑹不忧不通显欲得汗青一幅芬芳百世则实难难故脱凡近志高明陋希世友千古居于家凛凛乎如处女之在闺处于鄕兢兢乎如懐千金之璧而行不待谒刺餙游声人故识靣者少不作一皱眉事亦不受人指点以廷对见君父第一歩直透刚膓所欲言者一落千丈无戚容以一命之士皆可行志求爲歩兵而归麄冗淹速不屑意人或朝得轩裳暮驰奔车之上乃独退然戸与孔门冠童者游人或倚一郡爲北道主人窃窃焉爼豆从事之列乃独谢以爲烦愿从子弟寻刘公父子读书处则某之所存亦少异乎人也昔黄叔度之贤无一见于外而林宗重之李仲元不持一字于杨雄之门而法言书之淆之不浊者其志洁不屈不累其行介故可重可书今有人焉氏名与二子同志行与二子同古崖旣取之于骊黄牝牡之外矣古心先生天眼一盻傥歆然曰若士也爲子必孝爲臣必忠必不读父书而败必不游师门而叛必不两来必不三变进而教之又幸也仰惟古心先生之心先知觉后知先觉觉后觉之心也巳欲立而立人巳欲逹而逹人之心也此心流行天地并生物我同体相国之门未有一人不爲道周德全之士岂但荐借华宠其身哉某故愿先生辅之翼之振德之某之挈挈而来也思拜羽仪如渇如饥五歩十歩盘纡樊中脩摰师门又何迟也若曰子来几日然后求见长者则克之罪大若曰彼亦人耳傲将何求则愈之过小恃此无恐先生傥与其介也㓗也某敢不立雪以请惟先生亮之有宋莆阳黄四如先生考终东里黄族祭文则阳四七维公初度綵闱洗腆致用清酤岂伊异人耋少和儒公于是时烝衎乐胥促席鸣俦咏犹斯舞油油三爵灿灿霞炬筵空坐散醉极而窹谓公徥福百龄未暮后骑勿驱前山可数畅月生明阳囘一缕讶公不庭鼾睡卓午翼旦候公琅琅耳语谓公介疾犹可以愈荧枯糟沉何夺之遽全归胡惭示别有𥙿所不粹者井蛇树䑕公真至人逹于死生昼夜之故鸣唿公之学问不守训诂公之词章自谐律吕五韺六䪫九易十鼓弗图末伪见此竒古后孔而生曷探其绪茫茫堪舆能言㡬许于乎乡失典刑族无长锥八壸水遶孰斯文主品树隂成谁读书祖琐琐林林百千何𥙷公像在前䰟兮来雨盏斚序行殽核维旅公宁不来我涕如雨噫嘻嗟嗞有宋莆阳黄四如先生窆穸东里族祭文方春和时鸟鸣花香念玆不见使我恻怆翁逰化城无何有乡濶视八极俗物茫茫遐想畴昔鸠枝㐮羊或哦一聮或酬一觞遗韵如存俾也可忘白日千年埋玉陇冈云树窈深囘首坊堂东过腹痛谅母我伤惟翁德厚奕叶流光一杯黄壌发爲词章风水惟真子孙其昌依依活酹蘅若荐芳精灵不昧庻其愿享讫鍳此忱视翁不忘呜唿黄四如先生并二先生升侑乡贤兴化郡学祝文乡贤祠于学者惟忠惟孝以德以文表表在人耳目者可得而仰也迩者荐绅之士议以乌山宋先生四如黄先生石厓方先生升侑斯堂同时位置尸祝而爼豆之某职教于玆敢不以告明荐馨香伏惟尚飨黄四如先生升侑乡贤兴化郡学东里孙子祝文乡先生祠于学古也以吾祖道脉之传经学之邃蔚爲儒宗迩者庠序建言谓宜爼豆于诸贤之列聿新绘事㳙吉妥灵殷荐苾芬有宋莆阳黄四如先生事述见文献通考黄仲元字善甫号四如绩之子也少刻志读濂洛关闽及父绩所传潘陈二师之书抄拾唐宋名人之文凡二百四十二家文学爲人推重第咸淳进士前后五除官最后除国子监簿皆不赴宋亡后更其名曰渊字天叟又併改四如之号而以韵乡声翁彦安爲称怡然穷居深入理奥学文必檀弓谷梁学诗必三百篇陶韦桞州推广先志凡其口讲心授莫非仰止传习之懿而尤严东湖之祠晨必谒朔望必参二仲释菜暇则课守者洒扫风雨则视其盖障虽老不少废年八十二卒仲元说经间与先贤异同其爲文亦类艰深至扵竒古处殆不可句云有四书讲稿䓁书藏于家有宋莆阳黄四如先生卋次见三脩黄氏族谱万百十七朝奉郎国子监簿四如先生讳仲元字善甫㓜名犀児号四如居士后改名渊字天叟号韵乡聱翁晚年又号彦安十三贡士房千百三学正独不惧翁之次子也以宋绍定四年十月二十有八日已时生年十二攻举子业乡校屡占魁亚淳祐十二年预荐书明年寳祐改元省试报罢咸淳七年中省闱第五廷对以直言忤时宰寘名张镇孙榜第五甲赐同进士出身拜迪功郎监瑞安府比较务需次食贫如心因贻书常斋延先生扵二刘祠堂一月两讲爲学者师九年捧檄考类试归过镡津古崖江公时守劔州留郡斋载之汇江未几古心先生江万里招致芝山十年请假归省明年德祐改元先生始之官守相陈山泉屈致幕下有强民挟贵不礼税官者又有顽佃二十年不归田主之租者又有妄首富家造曲者先生一见悉爲剖决山泉深喜得人无何山泉罢去以书别先生曰君来我去彼此无福又明年春端明陆公君实秀夫至自平江偶与先生同邸极加噐重三月杭䧟先生遂辞归五月陆公趣先生赴行都充益王府撰述官兼处置使司干办公事是月端宗即位改元景炎迁刑工部架阁以通直郎陞武学谕不兼旬得五京荐处置使杨公刑部侍郎应公祭酒许公少傅张公其一即陆公也遂转朝奉郎国子监簿兼福建路招捕使司都参议官先生虽受知诸公屡膺超擢然未尝供一日聀未尝食升斗之禄曰斯时而禄耻也及陆公拜枢使命抚谕使毛公邀先生同舟将有异除先生力以母老辞旣易代先生遂更其名字隐居教授泊如也元皇庆元年十一月八日丑时卒享年八十有二葬尊贤里吴车南山之原先生少刻意读周程张朱吕真魏及父独不惧翁先生所传潘陈二师之书翁集四书爲近思本录先生日夕删𥙷翁有诗曰深爲助我喜敢作誉児痴复以以其余力手抄唐宋名人文自韩柳欧曽外凢二百四十二家逮聚徒发䇿以周元公问行义多大成集所不载翁代季子仲固答且谓非吾児不能问非老父不能对乌山方一见称赏舘扵樵川乌山殁先生家居不殖生产岁辍学职俸及束脩以事如母孝敬兼尽尝寄食富沙樗翁三荐扵湖斋刘公先生不徃谒刘公语人曰此兄当扵古君子中求之穷居怡然深入理奥文必檀弓谷梁诗必三百篇陶韦栁州下此弗论也独不惧翁扵潘陈二师生爲仰止之讲殁有东湖之祀及卒先生推广先志凢其见于脩巳教人者无非仰止之懿而于东湖之崇奉尤拳拳焉族伯千三十通判殁所居㕔事先生与诸弟姪得之因倡率剏以爲祠以祀吾御史府君而下之祖尝着梼杌集识此邦之仕于朝者与士而求仕及他州士夫仕于此邦者景炎二年屠城之变此集与前后告身俱亡又着学记农谈未及脩春秋说止闵公未及续尝夣宣尼遗之䨇笔又欲脩史而未果其着述巳成而行于世者惟经史辨疑四如讲稿及文稿经史辨疑今亦亡配丁氏懐安尉斗轩先生南一之女也以弟万百三十一仲㑹季子梓爲后先生今祀于郡学乡贤祠莆阳黄仲元四如先生文藁莆阳黄仲元四如先生文藁跋有宋福建莆阳黄仲元四如先生梦笔记后䟦梦笔之事王元琳江文通纪少瑜李太白軰也史不絶书异哉四如之梦是笔也实授于孔子觉而诊之曰夫子之笔既絶于获麟矣而又予授岂絶者将使之续欤梦笔记成持以示仆惟君平素讲明于麟笔后有感于二千年间世运之变尝欲稡㑹温公之通鑑康节之经世晦翁之纲目南轩之纪年东莱之事记拆衷而爲一书盖志在春秋乆矣思虑之极通于神明君之梦孔子犹孔子之梦周公皆其思之所存也夫春秋编年之书年必书王者所以明其大一綂之义然二百四十年一周正也王纲缺裂世道分纶泮合禅仍班班见史汉唐得国近正犹可以綂书外乎是有以势力而帝天下者秦隋之类是也有以虚名而帝天下者汉少帝孺子婴之类是也有以女主篡臣盗贼夷狄而帝天下者如吕武莾懿后梁后唐之类是也其事皆春秋之所未有使吾夫子见之将诛絶屏黜之不暇是区区者奚足以言綂而诸儒论载有所不容焉大抵则以年相次以綂相承綂之者不能皆汉唐也虽各持一说求以通之率不免于扞格切谓秉春秋之笔难续春秋之编尤难必也用春秋经世之法变春秋编年之体庻㡬其可通乎皇皇先圣梦寐临之亦旣觉悟君之心矣何当成书仆愿自附于余无党于君用意深处而爲之注释焉咸淳甲戌年宗簿余一谦譔有宋福建莆阳黄仲元四如先生文藁后跋曩仆客授莆阳获从监簿四如先生黄公游尝熟其议论凡天地万物万事之理古今治乱兴亡之变若江汉之滔滔莫诘其极而其文闳深髙古精义入神好作一字二字或三字四字句势迫曲礼檀弓不造不止盖其学上接艾轩乐轩网山诸老之传言言根据字字渊源汪洋奇崛自成一家近世作者诚罕及也爰擢髙官辙所至如吾郷古心江公庐陵须溪刘公皆一时文章宗伯莫不倾盖愿纳交焉则其他名胜从可知已更代以来戸扫读教授郷里立雪讲下者率多奇才今三岁大比巍叠出有自来也呜唿贞元朝士不可复得矣以公之学虽不及见用于当时而只字片言流落人间者真足以淑后进而范将来其功岂寻常夸一时沽一名者之可拟哉仆朅来延平甫一载公之子子材适赴汀幕而其孙乔年又来爲延平録邂逅道旧且出公生平所着文若干卷俾㒒叙其顚末㒒非才何足以当之追惟别公几三十年而㒒亦老矣思芹泮之嬉㳺怀咏觞之酬酢风廊灯火共话短长犹一日也壶山在眼独无情乎姑勉叙畴昔交情之旧书其后若夫公之高风雅操与夫雄文巨册自有燕许大笔发扬编首且将锓梓上之太史氏备采录云至治癸亥秋九后学庐山曹谨䟦有宋莆阳黄四如先生文集后识吾翁四如先生生平文章自问学中来尝谓学文难学古文尤难退之子厚正竒竒正自出一家机轴然韩柳而上更有人在六经之文文也又谓爲文不在多一颂了伯伦多乎哉晚岁杜门读来世书逺方士友来谒文者戸屦常满酬应宿诺迄不誊藁仆东西南北不及时侍笔砚侧八袠有二山木頽坏片𥿄流落衿佩寳惜亲友家收拾遗文堇堇未满百篇传人传书此檐甚重䆠学它鄕巾箧自随今又十年余矣朝夕思所以传而困于力山城公假督儿缮冩亟遣镂板不惟思所以传者逺而又欲广其传异时携书归里搜访裒稡当爲续集与四书讲藁经史辨疑并行庶人与书俱传而未艾也翁名仲广善甫字取尧夫善人吟以四如自号举辛未进士第景炎徳祐后名渊字天叟号韵鄕聱翁彦安又晚年别号云时至治癸亥立秋日男将仕郎汀州路总管府知事黄梓百拜谨识有宋莆阳黄四如先生文藁后序夫文以气爲主气以理爲主理何在聚于书气无形丽于理主之者谁欤曰心也文者心之声也不至乎此则奴乎彼矣天地间惟气与理亘万古而长存凡天地隂阳四时之运日月星辰河汉之光此气也其所以妙变化而神出入现光怪而发精华者非自然之理乎一以贯之文其形而下之噐乎孔子元气也文章可得而闻者賛易删诗定书修春秋而已曰作则未也文欤理欤孟子英气也自谓我知言我善养吾浩然之气观其七篇浩博而豪肆文欤气欤后之立言君子舍孔孟奚主哉莆阳自艾轩后以文鸣世者不少以理爲文者吾得一人焉黄四如先生是已先生抱道藏噐戴仁履义不偶于人而逹于天立言以垂后肆笔而成文此风行水上之文也惟其心孔孟救时之心学孔孟明道之学由体逹用着书满家尝诵其诸书讲义详明似经觧记笔森严似檀弓铭笔竒崛似三传皆充其刚大配义之气而见于嬉笑怒骂之间特绪余耳徒文乎哉余以年家子不及拜公牀下从书畴先生借一帙得寓目焉他日编帙彚成获见其大全又一快也非敢曰观止此矣他不敢请敬识大槩附于卷末大明后学三山陈光庭拜书有宋莆阳黄四如先生文藁后序黄仲元字善甫号四如莆田人唐御史滔之后父绩师陈宓潘柄氏爲性命道德之学虽布衣而名重东南着四书遗说近思録义类及读畧续畧新畧传习问荅畧凡数百卷仲元少刻志读濂洛关闽及父绩所传潘陈二师之书手抄唐宋名人之文若韩柳欧鲁外凡二百四十二家以文学盛爲一时诸老所推重至谓当于古君子中求之第宋咸淳进士前后五除官最后调国子监簿皆不赴宋亡后更其名曰渊字曰天叟又併改其四如之号而以韵郷赘翁彦安爲称亦可槩见其志云怡然穷居深入理奥文必檀弓谷梁诗必三百篇陶韦柳州皆以向上自处自绩北靣潘陈生爲仰止之讲没有东湖之祠绩卒而仲元推广先志凡其口讲心授莫非传习仰止之懿而尤严东湖之崇晨必谒朔望必参二仲必释菜暇则课守者洒扫风雨则视其盖障惟恐有穿漏可谓善继善志而白首父师不忘矣年八十二卒所着有经史辩疑四书讲藁文藁然仲元说经四书间与先贤异同其爲文亦类以艰深至于竒古絶处读者殆不可句云四书讲藁等书藏于家大明洪武某年月太子賔客诏充国子司业奉训大夫莆阳呉源编有宋莆阳黄四如先生文集后识吾东里文献之传肇唐干宁吾御史公稽之艺文志旧载泉山秀句集三十卷巳不存迨宋绍兴状元考功公所刻者惟今黄御史集十卷耳考功公所着知稼翁集序于洪景卢者皆无由见至宋庆元之间九世祖独不惧公所着四书遗说近思録义类读畧续畧新畧传习问答畧凡数百卷咸淳之间八世祖四如公所着有经史辩疑四书讲藁等书藏之家者今皆多逸失传者惟此记序铭说所刻百余篇而已呜唿传集之难若是哉仰献追逺得无兴深长之思乎钺敬甫窃念东里楼下房祖始十三贡士公至监簿四如公爲七世公之子罗源尹子材公嫡孙乔年公爲楼下伯房仲孙昌年公爲楼下仲房泝流而源今去元大德二百四十禩则四如公实二伯仲房道学祖思吾道学祖不可得得见者惟兹一二遗文而已兹集始刻汀幕公癸酉秋希英弟令上海刻之官斋间多鱼鲁钺敬甫续家谱时繙録兹文薫盥而读之窃爲订其讹释其音义稽其故实第孱才末识齿敝神短订弗精释弗详稽者十遗八九欲再梓以传未能也重怏怏不克逺绍之虑岁乙酉儿文炳文蔚应郷闱黙庆以卒业辛卯夏文炳儿释服上礼部廼出手稿授之曰黙若祐道学祖而当爲闻孙异日有禄俸之入当无负吾志尝忆吾四如公记思敬堂曰吾家有显融者良奥者脩之庀之犹今之年庻俾勿壊又志寿藏曰黄在轩尝许予文艾夜之太白残年之卷施子材异时当爲余彚稡遗文以成余志余旣落落籍甚私于而有厚望文炳跪而受曰敢不服以寿先德谨志之以竢大明嘉靖十年四月八日八代孙钺敬甫顿首百拜识吾诸孙东松地官旣善继吾师承德郎木斋翁志新梓九世祖四如公文集以书㝡便道过家扫祭公墓尊贤里岭口方患眼疾不能偕行念公去后二百三十年有孙克世其家振扬遗落此家庆也因而有作用见慰喜之私乌石山之前世家称东黄品树枝以繁印池流且长述者惇叙㕔作者思敬堂追逺跨隆栋无谋掣道傍圭田荐宏敞私第捐安详宪宪旣在上言言亦在廊后人非木石家如琳琅艾轩尾蹊径考亭闯门墙绍闻独不惧仰止耿相将父子崇道德秦汉无文章註䟽採国史学殖锄天荒线绪者谁子九代生贤郎挺身甲科显出门郎官扬得无念尔祖端可肩平当迢迢鱼鸟迹恻恻虫䑕伤跻之翼经史胜于陈衣裳茂草鞠周道枯藤挂斜阳手持日星文歩出狐兎场下书化冥货扫地倾椒浆疾予闻苏息观骇走傍徨贤贤而亲亲作法永不忘嘉靖壬寅岁六月六日赐进士出身奉议大夫广东按察司佥事裔孙东村顿首书跋右莆阳黄仲元四如先生文稿四卷明嘉靖刻本乃四明范氏天一阁故物今归北平图书馆考仲元擢咸淳辛未进士与陆秀夫交善德祐之变秀夫趣仲元赴行都充益王府撰述官及兼福建路招捕使司都参议官等职皆辞不就宋社旣屋归隐山林以濓洛关闽之说教于学者其子汀州路总管府知事梓分辑记序墓铭字训之属爲五卷刊之然遗文流落于外者尙多其曾孙至又裒爲十卷再刊之嘉靖辛卯八代孙钺及其子文炳等又辑刻爲四卷卽此本也盖至是其集凡三付剞劂矣今五卷本十卷本均佚传世者当以此爲最古最备之本四库全书本卷数与此本同惟割裂第一卷自得斋记以下至韵鄕记爲第二卷又合卷二卷三两卷爲第三卷爲异耳仲元别着四如讲稿六卷有嘉靖丙午刻本版式与此本略同他日当别谋印之海宁赵万里