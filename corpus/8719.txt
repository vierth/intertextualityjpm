频吉祥禅师语录频吉祥禅师语录目录卷第一住衡阳云峰佛国禅寺语录卷第二住衡阳云峰佛国禅寺语录卷第三住宁州云巖无住禅寺语录卷第四住宁州云巖无住禅寺语录卷第五住湖州弁山龙华禅寺语录卷第六住湖州弁山龙华禅寺语录卷第七小参晚参卷第八示众普说卷第九佛事卷第十牧麟堂集卷第十一机缘垂问卷第十二像赞示语卷第十三拈古卷第十四颂古卷第十五颂古频吉祥禅师语录目录频吉祥禅师语录卷第一嗣法门人德能等编住衡阳云峰佛国禅寺语录上堂康熙庚戌夏六月十日云巖老和尚令达源大师赍源流衣拂手札至山命师开堂本境檀护同门昆季两序耆旧于十五日恭请上堂师至座前举衣曰者是释迦老子二千年前亲嘱饮光教合分付弥勒的因甚落在云峰手里要知来处么苏州有常州有指法座曰三贤四果人总不奈箇灯王老子何看新长老直蹋顶𩕳去也便陞拈香曰此一瓣香罩古笼今该天括地散之彻沙界无边聚之出毛端有剩炳向炉中熏破释迦鼻孔裂开诸祖眼睛以此祝一人有道庆万国雍熙报不报亲恩助无为圣化复怀中出香曰此香种植得地灌溉有源正芬芳于狮子峰头被一阵风吹落两浙三吴星霜历尽末后移到弁岳山中顿使气消叶尽今朝忽遭人于千里外拨动寒灰放出辽天恶气就此熏他现住江西云巖堂上传洞山正宗第二十九世睦堂莹老和尚不是报德酬恩且要明冤理屈遂敛衣就座达源大师白椎竟师卓拄杖曰好箇第一义谛却被拄杖子吞却了也拄杖子横山河大地一时横拄杖子竖山河大地一时竖即今略展神通要与诸人相见有么僧问理彰时至箇事如何师曰大虫戴纸帽曰如是之法佛祖密付今日向人天众前一时显露还有密意也无师曰薰风匝地杲日辉天曰向上一路千圣不传云巖与么持来且道是传耶非传耶师曰特煞逼压人作么曰与么则云巖一枝见于今日也师曰人天众前何必如是乃曰云峰峭削万仞崔嵬水洩不通孤鸿莫度山僧一向于此攫雾拏云直得七十二峰俱倒卓金鞭倒握夜街行冷看大唐国里狼烟匝地纵有五位三玄金圈栗棘总是尸祝樽俎设有举着者一路子便教朝三千暮八百何故只为不识我居山活计举拂子曰者是山僧高卧白云难通鸟道的去处不惟夏月冰生更喜龙吟枯木祇如今朝金襕远钖高客临门如何是祝圣开堂一句掷拂子曰大开折脚炊松火细煮新丰月一团当晚小参睦州担板汉血心为着厮儿杨岐孝顺子至诚补弼慈明虽则云龙风虎要知总为着箇正法眼如何是正法眼栲栳无底谢两序上堂临济入门便喝不是好心德山入门便棒不是好心云巖千里致书不是好心新长老特地陞堂是好心不是好心殷勤无可答聊赠一枝花结制上堂竖拂子曰祇者些子名不得状不得波斯折断珊瑚枝骊龙搅碎沧溟窟逢贵即贱比毫未犹轻遇贱则贵尽人天无敌山僧曾于欢喜亭边借路还家已自放开者些骨董今朝不奈业事临门只得向棚子头击鼓吹螺抽三换五昨日已告香结制了也设有箇汉出来呵呵大笑道杜撰长老好不识羞饶你扮得花攒锦簇于衲僧分上了没交涉山僧不禁抚掌曰海神知贵不知价留与人间光照夜上堂僧问清净本然云何忽生山河大地师曰岂有与么事曰教有明言师曰莫信莫信曰某甲有疑乞为开示师曰待疑破来再行捡点僧礼拜师良久曰清净本然拈拄杖曰忽生山河大地了也会得的信知教有明言不会者掷拄杖曰少间再行捡点便下座冬至上堂达磨不会禅夫子不识字两箇讶郎当家私都狼借竟不管君子道亨小人道息阴尽阳生书云彩笔阿呵呵甜者甜苦者苦冬到清明一百五腊八上堂流云石压倒珍珠峰了梦巖吞却宋家嘴严风厉雪火炉头才说箇不要妄想执着忽然云罅里吐出箇明星刺到眼中恶奇哉一切众生俱有智慧德相挥拂子曰可惜许僧问既降皇宫名悉达未生名字请师名师曰雨后梅花香更远烟笼晴树晓方疏曰谢师答话师曰几多人错会师诞日上堂以手轮曰甲已之年丙作首遂高声曰还有属牛的人问命么一僧出礼拜起师便打僧一喝师曰山僧三十六岁限行到坎五鬼临身僧曰葵展丹心向日荷飘嫩绿垂波还是西来的意还是为祝华诞师曰父无子而不独子有父而返孤僧又喝师打曰用神不可损伤日主最宜健旺僧礼拜师便下座上堂无上医王善开我心是则是病不投方云峰诊得汝等本元耗散如今要应方验疾佛病祖病攒簇不得的四百四种膏肓病弹指曰百杂碎了也若向含元殿里弹鹊系定驴橛子弄髑髅壳我即针汝炙汝好好上来修事着瘥病不假驴驮药也不错千年故纸好合错上堂雨久菜园篱尽破年深灶烂火多烟芒鞋纸帐都零落脱脚绳床没半边四句中一句旋岚偃岳而常静一句江河竞注而不流一句野马飘鼓而不动一句日月历天而不周若简辨得出别炊香饭供养除夕上堂今夜旧随残雨去明朝新逐晓风来三十六句消算了到头无事可安排格外句是破艹鞋向上机是烂麻索那管驴事马事笊篱木杓我者里别有三般奇特厨房内柴干水足僧堂中有香有烛更有一般聻明早出行放喜爆时你来听元旦上堂尧天普被舜日高悬衲僧家正好向光天化日之下别转机轮千差坐断祇奉一人天地贵更无余事乐耘锄如何是普利均霑一句且喜今年麻麦熟罗睺罗儿与一文上堂举杜顺和尚曰怀州牛喫禾益州马腹胀天下觅医人灸猪左膊上乃曰者般说话煞有淆讹近日风闻七颠八倒老鼠对月生土蛇钻入艹好好也不必深究其情才有是非纷然失心解制上堂雪覆万山孤峰不白好箇消息无人会得堂司烧香启请只得应箇时节今朝长期告满须要与汝从头漏洩山前花鼓频催狮子弄尽奇特如何是解制的事长安市上多风月清明上堂清明时节雨纷纷路上行人欲断魂借问酒家何处有牧童遥指杏花村遂高声曰主人在么良久曰赚我来赚我来便下座佛诞日上堂僧问如何是第一义师曰落花三月节曰今朝四月八皇宫生悉达未审即今在甚么处师曰残梦五更天曰祇如拈花微笑意旨如何师曰江村四月闲人少老少安排学种瓜曰谢师答话师曰且放你一棒乃曰九十七种大人相拈拄杖曰不异落花三月节复卓曰庄严微妙净色身还如残梦五更天打相曰示现降神出母胎即今在甚么处江村四月闲人少复呈拄杖曰为众生故作佛事莫是拈花意旨么老少安排学种瓜且道是庆祝耶酬唱耶掷下拄杖曰且放者一棒上堂还有问话者么顾视曰道泰不传天子令时清休唱太平歌山僧岂肯好肉剜疮卓拄杖下座盂兰会上堂太阳门下日日三秋明月堂前时时九夏目犍连馈饭青提面然王端受供养十世古今不离当念无边剎海靡隔毫端一味高低普应何故衡阳城里好养民米贱柴多足四邻上堂祖祢不了殃及儿孙衔铁负鞍鞭挞方行我也识得你良弓之子善为箕良冶之子善为裘结制上堂庭前翠竹砌下黄花明明百艹头明明古佛面者里荐得犹是依稀越国彷彿杨州更须别着只眼始好向毘卢顶上竖五横三跨灯笼来佛殿里趁须弥于海水上说甚么法住法位实相常住三藏十二部总是祭鬼神茶饭饶他文殊弥勒势至普贤且教下位安排若是目连鹙子满慈空生纵能广运神力也只到得珍珠岭畔要见云峰犹隔山在你道云峰有何胜处曾经大海难为水除却须弥不是山诞日上堂僧问如何是庆祝华寿的事师曰下载清风付与谁曰僧问仰山法身还解说法也无山曰我说不得别有人说得为甚仰山说不得师曰你也须出一身白汗始得曰说得的人今在何处师举拂子僧曰千江有水千江月万里无云万里天师曰天倾东南地亏西北问寿逾尘劫请师指示师曰陇上腊梅刚吐玉曰与么则大地均霑去也师曰睦州只担板南泉惯卖身曰天地同根真有道师曰三十年后此话大行乃曰祖宗门下事须是你出得一身白汗始知下载清风虽则仰山道说不得只顾天倾东南未瞻地亏西北纵有说得的亦不许与陈睦州王老师同参在要知寿逾尘劫意直待三十年后自有人举去解制上堂与么与么易分雪里粉不与么不与么难辨墨中煤与么中不与么千峰势到岳边止不与么中却与么万派声归海上消者般说话一似渠塘夜月深秋底几箇渔郎觅得归东家杓柄长西家杓柄短金刚手里八楞棒总拈过一边九十日饭钱作么生料理呵呵从来欠债的还钱怪山僧又怎得荐亡上堂拈拄杖曰动步喫交扬眉错过不见新丰老子道峰峦秀异鹤不停机灵木迢然凤无依倚者里还有通死生一贯视身相如云的么有则淡影不须描摸如无试看伊迥脱罗笼去也遂掷下拄杖出队归上堂常在途中不离家舍担头处处挑明月离了家舍不在途中艹鞋步步蹋清风山僧在洞庭湖北值一雁南来曾寄一函可曾到么教你好好撑拄门户篱破应须捡点慎防鼠窃狗偷更有深深机密句打钟深夜漫登楼宗印施供僧田上堂举拂子曰者一片田地分付来多少时也祇缘一切人旷大劫来赁佃不真致使丛生荆棘今日契劵巳在云峰手里有能如法耕植者么不归归便得烟景有谁争结制上堂十五日前锥不用十五日后钩不施正当十五日中点水滴冻捏雾成团燄发冰河花开碓觜且道是甚境界原是住居西腊八上堂今日是瞿昙翁二千年前正觉山中打失鼻孔的一场败缺凡受伊处分者都要泼些子秽露彼羞颜云峰忝为脚下六十七代远孙腕终不外曲且与据款结案一上遂喝一喝云巖老人讣至上堂举讣曰者是两浙三吴一箇葛藤椿子五十年东葛西葛绊倒天下英灵山僧也曾喫一交来昨从显圣堂中折倒了也快活快活免得来钝置我虽然抚胸曰一回举处一回伤血染秋霜红似火瞿白禅人报母请上堂拄杖子化为龙吞却干坤了也闻说山下人家昨夜三更失却牛天明起来失却火东讨西寻不见踪原来贼是家亲做蓦指曰你是何人恶恶万里青天祇一鹗解制兼为云巖老人礼忏上堂拈拄杖曰云巖先师来也即今入普现色身三昧出广长舌谓今朝长期告满不得有辜行脚高流老僧特为法施卓拄杖曰解开布袋头放出百千头蹋遍南丘又北丘老僧终自乐优游设有问云峰佛法何似一条白棒空今古迥地遮天那一筹师起立合掌曰南无三满哆没驮喃伏惟尚飨端午上堂五月五山深不见龙舟鼓门前不用钉桃符驱邪自有云门普喝一喝结制檀越忏藏经请上堂僧问结制安禅即不问者一大藏从何处得来师曰法会因由分第一曰如何是第一义师曰崑崙骑大象乃曰今日檀越启请举扬般若要道法随法行法幢随处建立是接龟毛于铁牛尾上若说功超异域福利人天是安钵柄于鈯斧腰边恁么不恁么总不得毕竟如何是两处成龙的句安禅不必隹山水消得闲情水亦香复举赵州禅师因婆子令人送钱请转藏州受施已下禅床绕一匝曰转藏已竟婆闻曰比来请转全藏为甚只转半藏大慧曰若论那半藏纵饶赵州绕百千万亿匝也只得半藏乃至尽恆沙国土若艹若木各出广长舌相说到尽未来际也只得半藏师曰要识那半藏么遂下座便归方丈师诞曰谢化主上堂举五祖演禅师曰释迦已灭弥勒未生森罗万象推过一边作么生是诸人常住法身复曰有功无功莫使腹空师曰五祖虽则道贵连城却犹倜傥不及惜乎在生灭有无中着倒云峰也不管释迦生弥勒出日晒窗櫺青山满目化主归来也不问伊常住法身但道那一人因甚不到他道不曾动着事因叮嘱起展转见淆讹且道与古人相去多少一僧出曰和尚多口作么师曰山僧祇得打退鼓曰适来拈香庆祝未审悉达在什么处师曰牡丹树下花猫子结夏上堂喝一喝曰鸡足峰前无忧林里若说一义二义即是以藕丝风系崑崙足立教石笋抽条冰生六月还有知时识候者么巢知风穴知雨不是狐便是鼠铸法钟上堂万煅炉中铁疾藜等闲拈起要人知平生自得施奇策妙密钳锤在此时卓拄杖曰干三连坤六段水流溼火就燥驴儿只拣溼处尿看锢鏴着生铁终不是望空启告曾经敏手者自然玉振金声若是跃冶之金依旧白云万里结制上堂法昌力士挝鼓云峰九众开炉非图热闹门庭祗贵祖网不坠闲神野鬼守古冢寒巖本色袖僧应四稜着地法身二种病二种光须是一一透过始好归家稳坐若是穷途异客劝君更尽三杯酒西出阳关无故人上堂嘉州大象瞎七瞎八陜府铁牛脱蹄脱角青州做箇七斤衫傀儡偷来屋里着好羞惭好快活门门一切境回互不回互莫守寒巖异艹青坐却白云宗不妙腊八普光薙发请上堂僧问如何是有身无事句师曰齐一变至于鲁曰如何是有事无身句师曰蓝田虎须是李将军射曰如何是身事齐捐句师曰今朝正腊八曰如来成道普光落发意旨如何师曰花根本艳虎体原斑乃拈拂子曰会么与么会去便知花根本艳虎体原斑说甚么身事齐捐正好腾蹋向千圣顶𩕳头阔步高行不然未免画蛇添足竖拂子曰普光如来离三垢诸吉祥中最无上彼佛曾来入此殿是故此中最吉祥释迦老子忍俊不禁将闺合中陈年骨董彻底掀翻捏目生花去也且道以何为验遂掷下拂子上堂扬声止响声是响根弃妄求真真为妄本南赡部洲经行北郁单越打坐有佛处也错无佛处也错你和南我稽首有什么错水长船高泥多佛大解制上堂僧问如何是结师曰乌龟无背面曰如何是解师曰鼻孔漫撩天曰向上一路又作么生师曰卢同月蚀诗最难读乃曰挥戈佛日扫踪灭迹截水停轮不容出气上无攀仰下绝己躬正是时人公干今日一任你赤脚去衡阳也得袈裟里艹鞋也得有伴即来也得到处不合伴也得何故国清才子贵家富小儿娇上堂薰风南至殿阁正凉一味袓腹高眠那管东山水上行胡僧赤脚走尽大地是一只眼尽虚空是一箇身总恒沙为寿量蟪蛄岂识春秋秕糠十圣尘垢三贤犹是云峰安居余绪毕竟如何嘘一嘘下座邵陵威德寺请说戒上堂拈香毕衣忽垂下侍者整衣师曰侍者拾起袈裟山僧欲重说破海坛马子大如驴潘阆倒骑颠折角蓦顾侍者曰山僧与么说话也是将错就错栖贤和尚至上堂举洞山寒暑因缘师曰老祖箇妙协宗通法门若不是广南蛮焉知镇海明珠白月即现黑月即隐的道理中菴法兄是渠直下嫡骨儿孙你要知尊贵位中遍行三昧须怀香礼请元旦上堂僧问云门干矢橛意旨如何师曰山僧今年更无他说曰祗如祝圣一句又作么生师曰风以时雨以时曰恭惟和尚起居多福师曰渔父歌樵人舞乃曰炉里栴檀香乍爇衲僧来问干矢橛山僧答话甚依稀只道今年无别说要知祝延圣寿乐享平安但愿风以时雨以时渔父歌樵人舞是谁恩力上大人丘乙已上堂举巖头雪峰钦山同到德山钦山问天皇也恁么道龙潭也恁么道未审德山作么生道德山曰你试举天皇龙潭道的看钦山拟议德山便打钦山被打归延寿堂曰是即是打我特煞巖头曰你恁么他后不得道见德山来雪窦拈曰诸禅德钦山致箇问端甚是奇特怎柰龙头蛇尾你试举天皇龙潭道的看以坐具便摵大丈夫汉捋虎须也是本分他既不能德山令行一半令若尽行雪峰巖头总是涅槃堂里汉师曰雪窦只得登东山而小鲁又岂知令若尽行不啻填沟塞壑还知么石头路滑人难到到者方知不易登建新禅堂上堂一茎艹上现玉殿琼楼陋巷不骑金色马玉殿琼楼被一茎艹盖覆犹然身拄本来衣天地玄黄宇宙洪荒磉子念咒露柱放光向上一路别有商量卓拄杖曰锦鳞不得风雷送争透龙门万丈高法堂落成谢两序上堂欲知佛性义当观时节因缘云峰不屑与么道者一向来行德山棒用临济喝唱云门普插仰山锹驱大沩水牯磨南岳镜砖鞭顽石上峰教枯木解痛到今朝总与你各各回向破笊篱收拾了烂生姜晒眼了云堂里煎点已毕菩萨子喫饭来上堂闷守化城故是痴汉坐证实所犹为钝机是人先世罪业应堕恶道待彼身上生毛肢生牙爪驼着一切人蹄蹋蹄觜对觜泥水通身为人轻贱先世罪业即为消灭若谓云峰说人过恶遂擎拳曰莫怪偶然一时之说开炉上堂僧问三玄要旨请师开示师曰我不是他群队曰如何是第一玄师曰波斯嚼月法堂前曰如何是第二玄师曰泥牛角上起苍烟曰如何是第三玄师曰炉头截角小方砖曰如何是第一要师曰破艹鞋𨁝跳曰如何是第二要师曰灯笼没孔窍曰如何是第三要师曰轮椎打得叫曰玄要蒙师指开炉事若何师以拂子摵曰惜取眉毛乃曰旷劫无明生死结根灰飞烟灭无处存身喝一喝便下座师四旬诞日上堂僧问圆同太虚无欠无余因甚教列三乘师曰昨日风今朝雪曰彼此俱是达磨儿孙何得禅分五派师曰鸡上树鸭下水曰有一人不列三乘不分五派和尚如何接待师便打乃曰好笑云峰孟八郎雪朝应请特陞堂年虽不惑犹蒙懂每向人前道大荒今朝冻得口似匾担有一段如月上孤峰秋临万壑的光景都说不出遂拨开胸曰幸是者几茎盖胆毛不曾零落便下座诞日上堂僧问如何是意到句不到师曰剎竿头上风车子曰如何是句到意不到师曰日出东方又落西曰如何是意句俱到师曰拶曰如何是意句俱不到师曰露乃曰今日有一件不平的事意欲对众举扬山僧若不是母难必要兜底说出他道睹星证得箇智慧德相正是逐鹿者不见其山岂知坐在净白地上要问明星落后如何是身里出门的意拟议不来和座掀倒教知二千年后寥寥日干蛊而今亦有人供法物上堂好一段真风被他化母漏洩殆尽山僧虽则露箇面目也是虾因子屈自小养一头水牯涬是可怜生如今被人曳到曲彔床上祇得要撒放一遍卓拄杖喝一喝下座上堂灵源明皎洁枝派暗流注拆东篱补西壁未免作死马医设有箇汉掀倒禅床喝散大众不唯剿绝葛藤免见云峰话堕为母金莲老人七旬上堂僧问如何是为亲祝寿句师举拂子曰能扶衰老益气长年曰祇如无量寿又如何庆曰紫金丹能瘳众病曰祝与不祝又作么生师曰有箇类圣散方子与你僧礼拜师曰可惜不善服用乃曰那咤析骨肉瞿昙转法轮总是囊中滞货云峰打开布袋你看紫金丹能瘳众病类圣散诸毒消除更有扶衰仙凤酒补中益气又长年有善于服用的么云峰今日开舖更无一人下顾可惜三尺龙须唤作寻常破布不如收拾与蒲菴老人异日庄严净土阿呵呵罗罗招罗罗摇莫怪空疏端午上堂今朝日面佛下界庆云弥布定无蛊毒端公扫开柱下精灵土地分付江神讨卜曼殊师利狮子筋疼善财童子遍处药向我珍珠峰拈得箇茯苓根作杜仲子被山僧一唾只得掩面而归上堂黄檗捧钵坐南泉座穿靴水上行不曾打溼脚王老师眼光烁破四天下儿孙犹在威音那边行脚且道虚席过第二位有淆讹无淆讹毕竟瞒云峰不过狮峰和尚周年上堂僧问三世佛俱巳礼过如何是先师面目师曰雨洗淡红桃萼嫩曰未审即今在甚么处师曰风摇浅碧柳丝轻曰原来原来师曰更要知春色恼人眠不得乃曰雨洗淡红桃萼嫩好看三世诸佛万德庄严风摇浅碧柳丝轻须知先狮峰面目现在臣退位朝君子转身就父也难当春色恼人眠不得即今狮峰老汉于星宿劫中绍位巳竟落得我业就功忘恩怨断竟成不孝阐提人佛修剃落请上堂举疏山仁禅师常握木蛇有僧问和尚手中是甚么疏山曰曹家女师拈拄杖曰设有问云峰手中是甚么向他道德成端的曹家女洗出如来旧法身古帆五旬请上堂举拂子曰新丰一曲和者难赓雪曲阳春知音罕搆还有和得的么击拂子唱曰乌隆隆古公机有意在高山流水白云黯黯处笑花生碓觜诵遍了杂华铺着破蒲团曰里睡管什么地老天荒人不识大众若是陶渊明才闻便归去云巖老人于周上堂大事三朝小事一七十年来者些子肝肠尚如黐桼怨不入骨恨不深恩不切髓情不极若使外人闻知毕竟儿孙不济特以此片栴檀上复阿家老爹年年此恨难消七月二十四日赞伯居士六旬上堂一僧才出师曰你向山僧未出方丈道取看曰须是和尚自道师曰情知你道不得曰白日烘筵增瑞色一庭松竹倚清风师曰早知你有此一问曰松鸣朱顶千年鹤山长苍条万岁藤师曰犹落春秋乃曰者一则因缘自崇祯已巳冬月初二为先君少嵩先慈金莲与伊狼借殆尽如今更要山僧重为漏洩其实家丑不可外扬祇好借席呈情举赵州因僧问和尚年多少州举数珠曰数珠一百八师曰美则美矣未超数量今日设有问为居士庆诞未审寿量多少乃举拂子曰有什么数量上堂举风穴沼禅师曰若立一尘家国兴盛野老颦蹙不立一尘家国丧亡野老安甜识得此意便好消兵器为农器放马归牛若有些子汗臭气脱下衲衣向山门头领取帚柄解制上堂僧问如何是的指单传句师曰牡丹花下睡猫儿曰南泉斩却了也师曰还取头来僧展手曰多少分明师曰赵州意作么生僧拟议师打曰伎死禅和乃曰结向然灯前拶断湘江水一帘解向然灯后艹色花颜俱漏逗正然灯急须荐上元定是正月半火树银花烂熳红自己家园都蹋遍蹋遍后如何咄看脚下是心玅生剃度请上堂僧问不二门开新气象华顶峰前月正圆如何是峰前境师曰鹤归天表烟浸寒林曰如何是境中人师曰破碎伽黎撩乱搭曰只如人境不立时如何是转凡成圣的事师曰今日有人出家曰与么则历历相承去也师曰黄河三千年一度清乃曰一句了然顿超十地男子身中入正定女子身中从定起好笑他觉城东际见文殊礼慈氏终是箇鼻孔出气如何是转凡成圣的句一双鸿雁孤飞两只鸳鸯独立频吉祥禅师语录卷第一终频吉祥禅师语录频吉祥禅师语录卷第二嗣法门人德能等编忏藏经请上堂僧问露地白牛即不问五位王子事如何师曰且识露地白牛着曰如何是诞生王子师曰九重宫里亲依父曰如何是朝生王子师曰骨气生来的似君曰如何是未生王子师曰志节巳登龙凤阙曰如何是化生王子师曰威权迥震万邦名曰如何是内生王子师曰紫罗帐合无人识玉殿深宫不见踪曰未审诸王的父是甚么面目师曰明日向不借床头相见乃曰摩诃衍法离四句绝百非说甚么真性光般若光自家宝藏不守向人家口边舐唾如何是藏干矢橛上堂冷地里思量一件事真箇好笑如今也要大家知释迦老子无端拈一枝花作什么竟不知省钱易饱喫了还饥上堂杜子美极爱作诗李太白情耽着酒山僧酷好说禅只是临机掣肘因甚如此究竟他说的都是驴前马后天寄病起请上堂举五祖演禅师病起上堂曰病来病去皮黏骨抖擞起来无一物行不成步语声低鼻孔依然高突兀健则健矣且不能忘病天寄维那病已病了健又健了如何是活鱍鱍地句遂举拂子曰花发鸡冠觅早秋谁人能染紫丝头有时风动频相倚似向街前斗不休喝一喝下座诞日上堂山僧未出母胎有则因缘今因沤度人徒请为欲利益世间故说卓拂子曰猫有歃血之威虎有起尸之德张公喫酒李公着跌才有梅花便不同分明一种窗前月结制上堂诸方十五开炉云峰廿四结制虽则事无一向也要诸缘毕备料掉秤鎚飞上天拆去东篱补西壁嗄忘却了还有数百箇冬瓜不曾收拾遂摇手曰且莫忙明日廿五后日廿六小尽廿九大尽三十日待我从头一一打起腊八解制上堂米尽油干那事如何消算天寒地冻衲僧鼻孔殊长一向封疆把断水洩不通如今放开些子一任暖律回春你好将智慧德相妄想执着一囊收贮便好一钵千家供随缘与么游本来无箇事不必按牛头上堂天正秋事已毕杖挑烟水心何极秋云秋色雨蒙蒙叶子飞来寒𩗱𩗱只如树凋叶落不得道体露金风作么生别得一语忽打喷嚏曰好好且得出些子气师至常德栖贤中菴和尚请上堂适来法兄和尚道有箇千圣不携万灵罔测的句子要山僧与你们说破云峰抖擞尿肠竟说者一句子不出何故本是山中人爱说山中话六月卖松风人间恐无价上堂举径山洪諲禅师因僧问奄息如灰时如何山曰犹是时人公干曰干后如何山曰耕人田不种曰毕竟如何山曰禾熟不临场师曰问的如翫月生纹答的似入幽涉海惜乎者僧不善转变当时更进一语立地向矮子国里为王去也且道更进甚么语遂起身曰丰干道的栖贤两序请上堂僧问世尊不动寂场而游鹿苑和尚离却云峰特入栖贤未审还同鼻孔出气么师曰你欠伶俐曰骊龙搅破沧溟月波斯擎得夜明珠师便打曰竹篦子𨁝跳触着东海龙王恶发尽四天下张旗布鼓还识其中夺标者么师曰门前朗水依然绿院后梁山只么青曰与么则蜗牛角上三千界云月溪山共一家师打曰又恁么去也问多宝如来分半座栖贤老汉请登堂未审古今之意是同是别师曰谢十三郎着象棋曰现前大众久向雷音毕竟以何接待师曰半边街上有曰谢师答话师曰恁么郝问键锤巳整旧话方新证得的复是阿谁师曰金沙滩头马郎妇曰坐断化机的人来如何安置师曰倒退三千里复有僧出师以拄杖约住曰衲僧家有借不借机同不同句若只抱箇不哭的孩儿按图索马有甚交涉岂不见适才问话的有一箇照用同而权实不会有一箇玄要具而宾主不分有一箇虽则照用权实俱备只是铲地不会你更要来问又岂知青萝夤缘直上寒松之顶白云淡泞出没太虚之中所以赵州道有佛处不得住无佛处急走过若果是坐断化机的人说骊龙搅破沧溟月也得竹篦子𨁝跳上天也得不动寂场而游鹿苑的消息也得分半座与释迦说法的意思也得虽然更须知有三千里外摘杨花的一着如或不然逢人切忌错举出队归上堂离山七月日客梦一百五趁起三脚驴踏杀玄沙虎鬓边生白眼生花说话由来多莽卤今日归来旧院清带得和风兼细雨设有问向上宗乘如何举似昨过潇湘南岸忽见驴子饮江滨上下相看嘴对嘴方丈上梁上堂卓拂子曰深一丈拂一拂曰阔一丈包括虚空无背向忽然走出空王老子教马鸣王喝彩山僧便问他还知向上尊贵一路么你看他扬声大叫曰阿辘辘起方丈厨库落成谢两序上堂僧问如何是向上一机师曰乌龟稽首空王足乃曰秋老寒巖霜流野水不萌枝上都教果熟香飘无影林中总见风清月皎相头买帽土旷人稀作灶漆泥通烟合火如何是业就功忘句冬不寒腊后看上堂一念万年寒灰枯木俱是静沉死水电卷雷轰精光透露不异捏目生花作么生是活泼泼地句家住海门东扶桑最先出腊八上堂千峰万峰咸积雪早起明星俱没得而今幸喜日头光更有一桩穷快活是甚么事斑白猫儿爪距狞养来堂上绝虫行分明上树安身法切忌遗言许外甥喝一喝曰低声低声上堂举楚石琦禅师曰一毫吞却山河大地则易山河大地吞却一毫则难也不难也不易铺着破蓆日里睡料想上方兜率宫也无如此日灸背美则美矣只知有已不知有人云峰则不然携取诗书归旧隐野花啼鸟一般春解制上堂竖拂子曰一向恁么地鸟道不逢人玄途绝消耗只有一元和二佛陀三达磨其余是甚么碗跶丘掷拂子曰五九尽日又逢春上元定是正月半金色马陋巷不骑破褴衫回途肯着左搓龟毛搏玉象也应随例看花灯春尽上堂九十春光日巳经过去了人生浑似梦劳劳苦不晓子规啼得血淋淋声声报道春去了好向虚空辟道途送春来日归海岛途中若遇观世音与你餬饼切不可换取馒头何故明年仍有春来到依旧桃花满院开东林眉浪和尚至引座建法幢立宗旨明明佛敕曹溪是与么说话大拘执生山僧昔年赤双脚踏遍虎穴龙宫突遇眉法兄掀眉一笑便知他法幢建而宗旨立从是分袂廿余年虽则兄南弟北其实看花的看花走马的走马昨来被箇戴冠碧兔牵来忽到者里山僧一时措情不及只记得无边身菩萨以竹杖量如来顶量至梵天竟莫能得乃合掌说偈曰虚空不可量佛功德亦然若有能量者穷劫不可尽汝等端略处肃好看东林和尚放出顶相来也奯舟和尚送狮峰老人衣钵入云峰塔请上堂多子塔前活埋迦叶于鸡足山中大庾岭上死制道明于黄梅室内总祇是者些子无端被人向龙华寺里收得竟不管平推五岳三山势倾出云山几万重今日既落在云峰手里不管是佛的祖的指塔曰一齐收向者里从教他层落落影团团千古万古与人看浴佛上堂年年四月八恶水当头泼究竟不得干净返添许多邋遢小子今朝不敢造次大展坐具至诚作礼无量寿胜王菩萨上堂一僧才出师便打僧即喝师又打僧又喝师曰再喝喝看僧礼拜归位又僧问一二三四五五四三二一翻覆有千般如何是第一义师打曰者一棒定要喫的曰道无方所明之在人法离见闻证之在智从上源流所传何事师曰狤獠拄杖三千丈问新霁山川野色妍经寒梅蕊绿新藓晓嶂晴岚机不论五家宗旨请师宣师曰你也要棒喫曰上下和平针来线去如何是曹洞宗师打曰绵密不通风曰驱耕夺食玄要齐施如何是临济宗师又打曰拄杖活如龙曰关山崎崄剑刃相当如何是云门宗师复打曰脑后见晴空曰暗合机施不留朕迹如何是沩仰宗师亦打曰痛处与人同曰山色溪声全体独露如何是法眼宗师以杖拄口曰口里出清风曰五家宗旨蒙师指象外归家有几人师掷拄杖曰且放你一棒便下座重阳上堂寒渐威叶亦落篱菊经霜香流梦破一句该万象九日见花新老汾阳错下註脚风流客由他落帽郎当儿灸灯暗坐达磨老子的五叶一花其实坐成类堕你们登高时可见祝融那边的花色么阿耶阿耶笑破虚空口白巖位老和尚讣至上堂师拈香入炉中曰千钧之弩巳有人发了看箭良久曰过也举讣曰掷得箇果子一切人观瞻有分见么者是我洞祖门下一位有力功臣不惟举鼎拔山且得使佛祖光明亘百世而常存岂不见大统祖灯摘珠玉而颣贯无穷汇集无限人鼻孔眼睛直得花铺锦上即今天下孰不钦闻山僧纵以须弥聚笔海水量墨欲书法叔和尚生平所证之道所怀之德所建之功所有之名于百万阿僧祇中不得少分不如向者片栴檀中与伊烧却何故不见道至人无已神人无功曾来夜宿花枝上直至而今赤手归结制上堂僧问如何是第一句师曰今曰离章义曰如何是第二句师曰胡僧夜渡关曰如何是第三句师曰合水和泥乃曰承言须会宗毋自立规矩惟此一真宗不易为君举恁么也不得新罗一似占波国不恁么也不得波斯踏碎黄金窟若欲总不恁么怎奈黑漆灯笼鬼夜争今与诸人约定第一出入行来不得踏着常住地第二喫粥喫饭不得嚼着檀信米更有一庄要紧十二时中不得向鼻孔里出气若能依我教言向上句祖师机都将掉在后架头从他阁起冬至上堂一阳初复万类咸甦不惟大地春回且得日长一线正恁么时苔封古路叶覆寒巖轻霜渍淡月流辉古井浸长天一色要得敲开金锁玄关普请大家着力上堂融百千剎海作箇禅床是云峰本分炼三百骨节作箇话头是诸人紧要正当融炼之际如何是急急如律令句卓拄杖曰眨上眉毛早巳白云万里久雨上堂近来四十天雨幸喜不曾湿脚只见水长船高处处泥深路阔东海龙王尽喜欢破浪金鳞俱活泼以拂子指日天色似有晴意好把冬瓜瓠子黄瓜茄子一一从头检点若有漏溼山僧不管俆有过无过元旦上堂山僧自受先云巖密印已来迄今二十一年竟未曾向人举着即今癸亥春王第一日敬为拈出用祝当今皇帝遂拈香曰口部𡄦啮𡄦哔唎迦娑婆诃解制上堂冬不用解春不用结公案现成不须重说不重说君须决昨宵虎咬大虫惊起南山鼻鳖遂撺下拄杖浴佛上堂僧问瞿昙老子年年降诞未审寿量多少师曰风吹烟柳条条绿曰未离兜率已降皇宫及至下来未审是出耶不出耶师曰雨洗桃花片片红曰指天指地逞功逞能一棒打杀废古忘今云门老汉还具通天正眼也无师曰东海鲤鱼打一棒雨似盆倾曰假若和尚当时又且如何决断师曰山僧没伎俩曰即今四众临筵是庆赞如来耶是道合云门耶师曰旧文章不必再读曰与么则云山解说法凡圣共知音师曰好箇话端乃曰云山解说法凡圣共知音好箇同条句无人解得听五更头倾甘露不止九龙俱吐出年年生箇小瞿昙巳为诸人总沐浴雨洗桃花红风吹烟柳绿向下旧文章不必重新读便下座狮峰和尚十周忌日上堂与师十载成长别零落家私不可说抖落蓬尘满簸箕盏子碟子俱狼借遂拈香曰得人一牛还人一马当初涂抹我大煞今朝供养你不假解夏法因居士忏藏经请上堂举昔有老宿一夏不说话一僧曰今夏已来不道佛法欲闻着正因两字也难得宿曰若是正因一字也无又一老宿闻曰好一锅羹却被一颗鼠粪污却云峰今夏只为着法因两字昼说夜说炽然无间又岂止将蚖蛇蝮蝎砒霜鸩毒撒向者锅羹里教一切情无情物一时毒杀然后开却眼来好看担头黄叶秋容瘦林下溪声彻底寒为蒲菴师太三周上堂三年正月今朝雨添得愁思海漾深不是偶然求合得天教寒色洗空林前年十九泥深没处走去年十九对着南辰礼北斗且道即今有何意致藕丝孔里玉龙吟乌鸡啄落天边月腊八上堂僧问今朝腊八隹节昨晚瞿昙解结明星剌破眼中尘狼借家私天不夜如何是粉碎虚空句师曰夜半好消息曰麒麟掣断黄金锁如何是不设牢关句师曰古路如弦直曰木马嘶开古洞春如何是登堂入奥句师曰晴空只悄然曰夜半金乌腾海底如何是透顶透底句师曰木人穿玉户曰晓来犹是旧时人如何是觌面无私句师曰石女扣金钟又僧出师曰不涉廉纤试道一句僧便喝师曰正是廉纤曰透出威音外风光遍界新因甚当阳一着佛祖犹迷师曰廉纤不尽曰人情尽处难留迹家破从教四壁空师拈拄杖曰你岂不是见弹而求鹗灸便下座甲子元日上堂此一炷香无声无嗅非木非烟统恒沙众圣之灵起无尽含生之敬就此拈来遥向北阙以伸供养伏愿龙楼凤阁端居九五之尊四海八肱共乐羲轩之化遂敛衣就座乃曰即今一元再复甲子重登教二万一千六百箇日月箇箇光辉使一统两京十三省苍生人人乐业只如重巖之下尔我道人有何祥瑞拈拂子曰山门跨玉象佛殿驾金鳌迦叶才方起舞山河大地鸣琴直使诸人箇箇眉毛卓竖始见得元正启祚万物咸新上堂拈拄杖曰山僧此时前不让释迦后不管弥勒直使灵通海岳气运阴阳任他随堕类堕尊贵堕一一据款结案遂卓拄杖喝一喝曰验在临时中秋上堂拈拂子曰此夜一轮人尽望不知秋色落谁家呵呵大笑曰南岳七十二峰峦衡阳数十万人家那里没有若有私于已者即所以私于人也遂掷下拂子解夏上堂九十日前默时说九十日后说时默九十日中不默不说那畔今时非心非佛秋空漠漠白云飞万顷长空天一色蒋秀卿居士忏藏经请就指南菴上堂法不孤起仗境方生雨洗疏林白云自异青青黯黯处密不通风光明灿烂时囊藏不住真性光般若光头头透露但将一只摩天眼看尽三山五岳春还有因斋庆赞者么僧问香烟叆叇灯烛辉煌般若真宗请师举示师曰藕丝系住金乌足曰一切诸佛及诸佛法皆从此经出敢问如何是此经师举拂子曰题是佛说曰未审三千诸佛毕竟居何国土师曰吾常于此切上堂举云巖老人住弁山日上堂未就座乃曰提持此事二千年前释迦老子先我一着无端被文殊一椎不胜狼借及后药山依样画猫又被院主一拶转见不堪弁山今日更不雪上加霜何故字经三写乌焉成马便归方丈师曰先师与么巳涉繁词云峰今日因事出山且不闲与你们说得拽拄杖竟出谭门众山主请上堂转山河大地为自己则易收卷残霞荡虚碧转自已为山河大地则难趁却泥牛出海南者般说话不免在难易上起见山僧未出山时只见白云淡荡绿水漂摇山河大地与自己本来无问及至出山之后但见村歌社舞朱紫骈阗处处弥勒下生头头释迦出现如是山河大地又何须转今日众居士以无作妙力转山河大地为自己了觅一毫难易之相俱不可得作么生是响顺声和一句挥拂子曰但把一枝无孔笛主宾颠倒两头吹结制上堂九旬禁足鱼游网三月安居鸟入笼生杀尽时蚕作茧如何透得者三重云峰则不然九旬禁足风吹网三月安居水出笼生杀尽时云过树有何难透此三重虽然瞒诸人即得若是那方人但将冷眼瞧着看你如何开口不见道镬汤无冷处击拂子下座冬至上堂喝一喝曰一阳复也又喝曰群机动也还有向群机未动已前道得一句的么顾左右曰既善知时节吾今不再三便下座上堂举拂子曰风不鸣条雨不破块是羲皇时世我者里事不如此疾雷破山䫻风震海乃坏劫将临我者里事不如此且不贵宜僚弄丸乘鹄黏鸠但能唱拍相随便见风清月皎遂掷下拂子上堂夜船拨转已见云笼海岱眉毛眨上依然鹞过新罗直饶寸丝不挂脱体无依正是寒蝉抱枯木泣尽不回头要得琉璃殿上光生八而你诸人正好着力解制上堂箭穿红日影水赴百川潮好生去无毛铁鹞飞天戴角泥牛入海好生去三脚驴子弄蹄行崑崙跨鹤汀洲下好生去新妇骑驴徐六担板一任你东去西去只是那一行骑牛的不许动着若动着即打折你驴腰上堂廿四五年终朝打睡惟有今年益奇益瑞泥牛产得玉麒麟木人唱绝商山偈春风不到处绝渗绝漏鸟不衔花时难状难名到者里只好随例投餐云峰有一十八拍如今要与诸人唱出遂以拄杖三卓曰曲终人不见槛外数峰青腊八上堂师拈拄杖曰有么僧出礼拜起师便打僧即喝师又打僧曰早知有此机要师曰放汝口通汝气曰轻烟满地寒侵骨万里长空一倍晴如何是他一只眼师曰骑虎头收虎尾曰明星落后又作么生师又打曰紫云峰顶别有一句请师垂示师曰崑崙奴着铁裤打一棒行一步曰谢师指示师曰最苦是新罗问闲言剩语即不问宝镜三昧事如何师曰一似破沙盆曰如何是重离六爻师曰解弄死蛇也应活曰如何是叠而为三师曰将汝头作汝尾曰如何是变尽成五师曰陀罗尼章句曰因甚有许多差别师曰山僧不曾有差别到你曰等闲夺转空王令千圣还他立下风师曰也是鳖背猢狲乃曰重离六爻偏正回互叠而为三变尽成五者是今日一箇藓活瞿昙你若道本不生今亦不灭是弄蛇头的家具若道心生法生心灭法灭是搬猢狲子的活计毕竟如何是偏正回互的意饶你道子夜星河雾气浓依旧青山不露顶此犹是雪山坐的要知藓活瞿昙么抚禅几曰过桥村酒美隔岸野花香解制上堂九十日前结羊头车子推明月九十日后解无底船儿甚潇洒正当今日如何是不解不结的人顾左右曰明朝更献楚王看德清优婆夷忏藏经请上堂举赵州因婆子请转藏公案乃曰婆子可谓去国一身轻似叶赵州嘉名千古重如山云峰今日与德清转藏又作么生以拂子卓禅床曰青山只解磨今古流水何曾洗是非上堂钟楼上念赞骨董挑来不满担床脚下种菜葫芦贮满三千界昨日栽茄子霸陵桥上英风起今日种冬瓜黧奴晓夜扑菱花云峰者四转语可以仰答先师其实有两负门若简别得出许与云峰相见若使不然万古碧潭空界月再三捞摝始应知结制上堂去年结今年结暑往寒来好时节去年桃李也开花今岁梅花将喷雪秪有李将军射中石虎用在机先韩大伯放箇苍鹰有些妙诀山僧近来说禅不是潦艹实不耐得寒灰枯木死蛇头烂贱生姜总不要阿呵呵真好笑蓝采和没孔窍冬至请西堂书记上堂僧问古德曰逢人即出出则不为人未审和尚还有为人处也无师即拈香入炉中僧曰逢人即不出出则便为人又且如何师曰脚跟下勘较三十乃举疏山仁禅师因僧问如何是冬来意山曰京师出大黄师曰若识得者一句子如饮沧公上池之水洞见肝腑倘或辩验不真问取他东来南来的行户上堂韩信斩关不免伤锋犯手张良烧栈还如曳尾灵龟怎似他金台宝网从不系着箇闲家具从他烂却便见蓆卷三吴尘氛敛尽如何是啐啄不相应的句六月雪冻杀鳖立春值雪上堂尽大地是云峰箇眼尽干坤是云峰箇身一切人坐卧经行着衣喫饭疴屎放尿总任云峰眼里身里如何不成碍去只为云峰是箇空的春风吹起时云峰便水绿山青暖气遍临时云峰便锦簇花攒秋声萧索处云峰飞来无限零星叶寒云冻锁时云峰冷浸重巖拨不开若使云峰是箇实的又岂肯受渠四序迁流即今大地春回且云峰又作何面目拈拂子曰早朝雪子落纷纷一箇乌盆变白盆中间忽然日头出白盆依旧是乌盆还会么遂掷下拂子结制上堂全机敌胜落二落三电掣飞云堕七堕八生銕铸弹子要伊打破疑团灵鹤得翀霄莫教白云缚杀牛过窗櫺尾巴何曾过得佛既作了不须捏目生花现成句不用拈提真实处的宜道取上堂举龙潭信参天皇悟禅师曰崇信自到来不蒙指示心要皇曰自汝到来吾未尝不指汝心要信曰何处是指示崇信心要处皇曰汝擎茶来吾为汝接汝行食来吾为汝受汝和南时吾便低头何处不是指示汝心要处信低头良久皇曰见则便见拟思即错信即有省师曰我怪一班黄口儿祇推上奇言怪语以为险巖句陷虎机闻着者般说话便不经心属眼殊不知天皇答的正是碎璧析檀你拟着何尘非宝那片非香总是绝妙绝奇的骨子若是胶柱鼓瑟流且站过一边长至日上堂寒流野水看清波渔人不渡疏林云渍觅古路樵者忘踪暖室里莫错商量贴肉衫当炉脱却只如冬至一阳生因甚点水滴冻若道得分明吾道大亨设使必要逢庚数九侍者与我掇退果桌何故不见道一九二九相逢不出手腊八上堂僧以左手举坐具曰者是妄想执着将甚么唤作智慧德相师曰韩干马嘶芳艹渡僧以坐具度右手曰者是智慧德相又将甚么唤作妄想执着师曰戴嵩牛卧绿杨阴曰离此二途请师直指师曰掩耳偷铃汉曰头头显露法法全彰因甚必要睹星方悟师曰两面三头不好看乃曰鸲鹊巢顶笋蛇贯膝肯綮修证一团滞气虽则不依妄想也因难免固执指天指地已称尊何事寒巖坐冷地今日实向你说顶礼无上医王暂借鼻孔出气解制上堂僧问闭门打睡接上上机顾鑑嚬呻屈为中下即今挝鼓陞堂所为何事师曰扫径清风迎白日曰才有言诠即落是非不涉语言终难妙证正此之时把住好放行好师曰不把住不放行曰未审是正中出偏偏中立正师曰舌头已在梵天曰此所谓但能不触当今讳也胜前朝断舌才师曰的的不假言诠乃曰但能不触讳即胜断舌才说什么不涉语言终难妙证语着结也三十棒语着解也三十棒又何况立正立偏分三道五一向只见山门合掌佛殿烧香那管兔走乌飞青天头上如今春色萧然天台去也得南岳去也得笑看闭门打睡绝虑忘缘好一似竹篾三条蓦肚缠遂喝一喝曰途中善为请霁峰首座上堂峰问天寒人寒总在里许拄杖子寒时如何师曰抓着山僧痒处曰金牛昨夜遭涂炭直至如今不见踪师曰已是七穿八穴曰藏身处没踪迹没踪迹处莫藏身为甚道箇普天匝地师曰何处可囊藏曰任从三尺雪难压岁寒心师曰莫把琵琶强遮面遂举灵树和尚数不安首座人有问乃曰我首座生也有顷曰我首座牧牛也又曰我首座出家也我首座行脚也一日击鼓集众曰山门头迎取首座适云门至便请充第一座云峰二十年虚此一位不是无人只是首座未到而今月霁峰晴寒光可掬而况山僧年牙衰朽那更有闲巴鼻洗象调龙自此之后你诸人饶过山僧凡有捏不碎的咬不破的去寻他东楼头箇汉已巳腊月十日退院上堂拈拄杖曰从上诸圣亲行此令山僧得自云巖三十年用他不尽即今移南斗入北只得借功明位去也遂卓拄杖曰拄杖今年五十五生平孟浪忘机触而今转位借功勋威震寰中看步武山僧落得千自在百无为寒则向火热则乘轩得闲寒兴上峰巅且如何是忘功罢业一句掷拄杖下座频吉祥禅师语录卷第二终频吉祥禅师语录频吉祥禅师语录卷第三嗣法门人德能等编住宁州云巖无住禅寺语录康熙壬申四月廿六日师于南岳云峰受江西宁州云巖栎山和尚并州主绅衿檀护请至十月朔一日入院三门微尘剎海祇此一门驴到马到总向者里入遂卓拄杖弥勒天上无地下无眼眼相窥浑成露布十字街头等箇人且道是你不是你韦驮有你有我不愁不怕宝杵光铓彻万机千年祖剎斯担荷佛殿同体异体掷过一边有相无相收归那畔以手指曰者箇聻日出数峰青似染人皆说是汝州山伽蓝灵山相托的事想应记得公既得人之牛须当还人以马末世风规整顿难大家于此圆前话祖师乘芦渡水错了也立雪折肱错了也石室里求人错了也今日有箇不错的句特伸举似几度木兰舟上望不知原是此华身毘卢本身卢舍那净瓶掇过了山僧不安钵柄你莫捏目生花影堂拈香曰昔年恁么去撺掇泥牛拽水磨今朝与么乘鞭回玉象趁麒麟正此之际不用三语不竖两拳如何是报恩一句人心难满丘壑易盈据室横按拄杖曰宝镜如此阔世界如此阔晟祖高悬此镜起亿祀灵辉先师到来拂而拭之顿使玉殿琼楼涌出一茎艹上诸兄继拭更见光流八表山僧今日拈来照鳖群狐肝胆尽佛魔无处可潜踪即日上堂拈疏曰铿金戛玉锦绣天成曾于南岳峰头已见山腾水立倘未见闻重新宣过指座曰三万二千箇不免有借怎似者箇尊无极高无上不须作礼灯王十尺还他一丈遂陞拈香日金轮王种就旷大劫栽培花敷果茂影荫人天僧遥对北阙用伸供养又拈曰此香奉为满朝文武公卿本省督抚宪守州主臧公镇府栗公列位尊官惟冀庄崇品位福寿齐增次拈曰无影林中乘玉露不萌枝上更馨香奉为青原落脉第四世本寺开山晟祖并历代住持法兄和尚当山护法两序大众伏愿灯灯续焰联芳处处欢歌不尽复怀中拈出曰者一些子三十年前在者里翻覆得七颠八倒狼狼借借冷伤热痛不堪重叙第二回供养八座道场中兴本寺曹洞二十九世睦堂莹老和尚栎山和尚白椎竟师曰迎锋敌胜落二落三锦绣胸怀堕七堕八若是当家种艹自然接拍相承还有恁般人么僧问三通鼓罢四众临筵学人上来请师说法师曰有口已借人了曰白云生满座瑞气拥禅堂少室真消息当机愿举扬师曰更要山僧说些甚么曰颓纲重整即不问旧店新开事如何师曰买卖现成问千里乘帆即且置高辉宝镜事若何师曰半年不雨今日方雷曰如何是开堂祝圣句师曰南山起舞北岭垂云曰新丰一派荷玉分流老祖家声如何举似师曰石女已穿无缝袄木人齐唱紫芝歌乃曰摘虎铃惊群动众截骊角水涌波腾山僧且不现十二面相见只好平实商量不见道明明无悟有法即迷从上来佛佛祖祖俱不曾以实法累赘于人诸人亦不得作实法领悟你若解绣鸳鸯我便金鍼密度山僧数千里水陆间关来此聚头不为别事只要诸人直下承当赤肩担荷红尘犬吠吐出祖师眼睛白昼鸡鸣吞却嘉州大象临危不变的安着者边见义勇为的下风排列要知新长老令行一半叙谢毕复举王山体禅师示众曰既有尊贵之位须明尊贵之人须知尊贵之人不处尊贵之位方明尊贵不落阶级师曰者般说话若向星攒碧落月浸丹墀翡翠帘垂烛香人静处觅渠起止大远在何故渔歌惊起沙河鹭飞入芦花不见踪结椎下座当晚小参憨布袋与阿逸多相信远亲不如近邻水含月山戴云鸡足山前金风悄悄夜明帘外紫气沉沉者路子破落家私已经料掉山僧今晚入院之初斩新条行新令一尘入正受诸尘三昧起设有能成褫山僧建立云巖宗旨者不妨赤身挨白刃锦上绣鸳鸯请两序上堂僧问三千烟水离衡岳一带雄风振凤山直至到来老祖风规作何施设师曰钟作钟鸣鼓作鼓响曰老祖风规即且置君臣五位请师宣师曰你只好噇粥噇饭曰如何是君师曰一亘晴光含万象曰如何是臣师曰千山寒色遶孤峰曰如何是臣向君师曰白云覆尽青山色曰如何是君视臣师曰孤月依然上艹庐曰如何是君臣道合师曰直得五无分疏不下问折脚铛新丰曲赖师提唱只如鸟道不逢渠作么生行履师曰犀津潭底月三更乃曰云龙风虎气节相乘擘破华山巨灵好手八万四千凤毛一时来入虎穴山僧有时现胜身应地上机七佛也应退位有时现劣相接三乘众大地等如赤子有时教你拦翻北斗有时教你倒转南辰有时推多闻为上首有时以神通为第一有时要议论当先有时让密行为首总只要镜镜相对光光相然若使你五百箇箇箇相似一任天上人间龙宫海藏皆随山僧去得共伊随例餐䭔子也有三文买艹鞋结制上堂僧问祖翁遗下箇噼不开捏不碎的陈年旧案请师批判师曰两箇猢狲垂四尾曰南岳山头传正令云巖堂上阐真宗如何是接物利生的句师曰遇茶即茶遇饭即饭乃竖拂曰好箇囫囵无缝罅的山子惜乎被儵忽七凿而破如今要转其山为自己须是坐杀释迦弥勒摈出文殊普贤将老云巖捶教骨出从他血流满地好将天龙的指香严的竹灵云的花仰山的粟一时撒向街头有待异时从头打算复举大明宝祖上堂轮王宝藏如赤穷的人酒店腰带如大富的事掉转身来撞着没面目深要拳便拳要踢便踢又谁知我洞岭家风别有擒虎头收虎尾底手段会么玉大彻夜行不知天巳晓师曰宝祖掇出者一座七金山子拟要人直下担取又岂知翻成特地何故隔岸桃花风雨后马蹄何处避残红受云巖请上堂拈疏曰缄封未启消息难通千里持来家声有在要识其中事么且听维那宣读僧问凤衔宝诏来衡岳千里同风事若何师曰舌头不出口曰如何是子承父业的事师曰将要累及你曰掀翻五位捏碎三玄旧日家声如何整顿师曰高处高平低处低平曰恁么则铁骨撑云空宇宙破沙盆子赖师扶师曰全火祇候乃曰从兜率降皇宫八相成道是第一场丑拙离印土泛重溟辞梁入魏是第二场狼借山僧谢事深巖自许枕席相安又岂知者场祸事凭空特地今日大似临嫁医瘿措情不及还有能致力扶危者么良久抚香台曰今日业缘无可避临风卷折旧衣裳上堂开彰约法之初不可空口告诉一尺青天盖一尺黄土遂卓拄杖曰碓觜夜生花石头朝上树甜瓜只是甜苦瓜一味苦会得的毛骨生香若不会后五日看取冬至起七上堂挥拂子曰智不到处切忌道着玉象含辉金乌合喙长一线南北东西无背面一线长朔风吹绽腊梅香未归客思故乡且待三日五日后露柱放光好趁日南长至洗浣布裆鼎全大师为金峰和尚终七请上堂师陞座堂司烧香毕师曰堂司烧香了也金峰和尚已于香烟堆里为诸人转大法轮了也山僧更要举赞伊生平盛德翻为唐突便下座腊八上堂妄想执着七零八落智慧德相全无榜样灵峰老子无端撞入荆棘林中致令后人牵枝引蔓座上的只顾道王三千赵八百争奇逞富座下人也来横冲直撞东疴西疴致令支那国里大半狼借山僧今日入此群队偶然椎碎珊瑚枝嬴得清光满林麓击拂子曰明星现也复掷下曰吽吽上堂前日十三今日十五向先说过而今再举不是借水行舟亦非拙将勤补东海鲤鱼善喜欢吞却南山只勐虎有般依艹附木的只管照样画猫每每道五五还他二十五殊不知蚯蚓有时化百合后园甘艹方出土好笑醇醴不解酬末后一句聻良久曰苦苦元旦上堂僧问春风吹有地慧日照无私恭祝当今主弥天寿算齐正恁么时如何是臣退位朝君师曰万年床子上香气染帘栊曰金鍼暗度密不通风如何是子转身就父师曰午夜清钟度轻寒欲上眉曰即今君臣道合父子投机朝宰光临如何接拍师曰栗护法为汝证明了问如何是应时及节一句师曰今年恰值癸酉鸡曰只如劫外一枝还假春力也无师曰山僧只要贵有机乃曰若论佛法一切现成新云巖不说现成的法只如适才问臣退位朝君子转身就父便好信万年床子上香气染帘栊是甚么时节若要道劫外一枝不资春力山僧更无别说只要一切人贵有机若明得此机便知戌犬亥猪子鼠丑牛寅虎卯兔以至尽未来俱是新的不然且仍将现成法来说些应箇时节元正启祚万物咸新恭惟在座护法各位尊官两序大众起居多福人日上堂僧问天得一以清地得一以宁未审衲僧得一时如何师曰眼里着得须弥山耳里着得四大海曰只如今朝人日如何是不迁之义师曰天在你头上地在你脚底曰与么则皇风成一片何处论封疆师曰善于言者乃曰昨日雨今朝晴晓来红日出东林石牛眠古路一马产三寅须菩提本爱脱空普化师一味撦谎落得孤城古寺清闲把栴檀烟静放欲学山僧闲毋别寻榜样遂喝一喝解制上堂结含元殿扃踞弥勒乌鸡子夜梦初醒万里清光无晓色解十里五里春光蔼前村昨日雨蒙蒙拄杖横云好潇洒其中有箇不属结解一句自古今来无人道出山僧普施诸人去也遂卓拄杖一下曰前途自应通车马此去逢人再问津上堂键椎在握正令当行别转机轮千差坐断若谓尽十方空荡荡赤洒洒没可把此正是无绳自缚的公验山僧要与诸人平分海岳倒转干坤如深雪夜里直扺蔡州向艹榻上擒取吴元济了自应露布驰檄教诸人奏凯还乡去也上堂威音王鼓音王周吴郑王与谢十三郎的眉目不增几希于其间岂复有迷悟生死去来始终之相只知道七九六十三行人莫被眼睛瞒云巖者里终不压良为贱何故自是桃花贪结子错教人恨五更风扫晟祖塔栎山和尚请上堂拈拄杖曰法兄和尚曰拄杖头上有一句子要山僧与诸人道破须是剑呈敏手价足当行有跨海擎天之力定有转岳旋干之功者箇宝华王座子从来登据者俱有批龙鳞破虎胆的作用自应锋前有路阵后埋机山僧既登此座又岂堪藏头露尾只得率性与诸人展演一上遂卓两卓曰已涉繁词复举僧问投子曰父不投为甚投子子曰不是别人家里事师曰投子翁虽则语赴来机要且廉纤不杀今日设有问但向道帘卷珍珠忘祖父花开枯木有奇逢复卓拄杖入洞山扫睦堂老人塔古辉和尚请上堂卓断千谿直拽孤笻游鸟道拨开双石还从云水入新丰阿耨池头风清月皎逆流桥外源远流长圣谛不为阶级何落书信不达鈯斧有由庐陵米价贵贵贱贱药峤前树枯枯荣荣宝华冠子却忆洞上之言寒暑真机透过今时那畔灵锋远着慧炬悬辉二十八传至我先师睦堂老人愿乘再世悲智重轮家声大振全超不借之机宝镜重辉显出当阳之旨药山之云开月皎云门之石伞重张脚下儿孙千花竞茂迄今廿祀春秋人天路上竟无一人觅得者老汉箇消息惟我法兄金鍼密度玉线横穿放出金鸾收来玉凤真可谓克勤克俭弘祖弘宗山僧本为奠扫主令客从适承法兄道心耶境耶时节耶因缘耶挥拂子曰片片飞来黄叶乱几多狼借在秋风庐山北苑普同塔合尖请上堂举选佛颂毕乃曰者俗汉可惜不曾行脚所以尽力只道得一半既是十方聚会便知东来南来西来北来总皆归到者里者里又有甚无为可学既无可学佛从何选佛无可选又说甚心空及第且道者里是甚么所在竖拂子曰层层碧落青霄外绿影重重水国中今日罗山师兄运普济慈窣堵告成教山僧来酬匠价毕竟还他多少拍案曰团圞妙得忘宾主千古罗山榜样新至海藏栎山和尚请上堂僧问仲尼谓吾道一贯除此更有何言师曰雨后看山山转好曰如何是在家舍不离途中的事师曰尊贵峰独露曰芙蓉深有意隔水使人看师曰一般山色春无限几箇峰峦画不齐乃曰适承法兄命与诸人放开线道殊不知者里本来尊贵三十年行不与人同步坐不与人同堂任是七佛祖师以两山相击托至梵天亦觅丝头起处不得山僧到来只见云笼翠岫月皎丹霄林木池沼交光相罗山色谿声圆音历历又何必重为饶舌只记得云巖老祖一日煎茶次道吾问师兄煎茶作甚么祖曰有一人要吾曰何不教伊自煎祖曰幸有某甲在师竖拂子曰今日新云巖出一臂力堆斟满酌伏惟大众随情饮啜解制上堂僧问九旬把住即不问今日放行事若何师曰春风牵柳线处处旧痕青曰只如前途有人问云巖近日如何为人向他道甚么师曰者拂子是三百钱买的问千峰势到岳边止万派声归海上消如何是云巖境师曰门连万户歌声细曰四大本空五蕴非有如何是境中人师曰舌头垂地乃曰说法有所依谓之野干鸣说法无所依是名师子吼今朝上元节届解制时临城头炮鼓喧天市上金灯满地猪肉案头鲜血淋漓酒肆场中高歌遍座好大哥好大哥蓦地撞着廖胡子莫教错认作达磨清明常德栖贤中菴和尚讣至上堂僧问凤山竞势吞声修水浩然长泣如何是不涉尘缘一句师曰此心只有鹧鸪啼曰那咤析骨肉还父母然后现本身说法即今为栖贤和尚陞座未审施何三昧师曰寒山子问过拾得来乃举讣曰者是栖贤和尚于春江浪里罢艇停桡钓丝头空索索地便要趁着涅槃山里皎月清风坐断支那的公验伤哉冤哉何其疾也才闻谢影潜踪便见狐吟兔走山僧悔不与伊当头坐断致令五十九年无风起浪还知云巖路绝也无掷讣曰武林渡口桃花落狼借春风恨怎消华严会请上堂僧问三根同集此实难量如何是难量的句师曰重云里碎青山色曰遮那妙相体遍十方凡圣同居宁无二相师曰久雨滴开绿水心乃曰四十九年不说一字五千余卷无有一言摩竭掩室毘耶杜口嵩山九年面壁者路子风范行之于古皇时则得山僧乍住云巖不可作此冷淡气象今者将无尽香水海无量宝王剎拈来作箇如意宝轮轮中显现善财童子坐大月轮向弥勒楼阁中处处受生拈拂子曰长眉尊者向道善财童子与我眉毛结挽他既分形散影老僧也坐不安席只要世间男女诚信果通天地我者里如洪钟𥵂受音响齐彰有什么隔碍山僧不禁合掌曰且喜且喜如意轮动也端阳上堂僧问龙舟竞渡时节不饶汨罗消息意旨如何师曰波摇山色虎云战水光龙僧提坐具曰夺得锦标归有兴却于浪里占波涛去也师曰打溼眉毛乃举龙牙和尚偈毕师曰赢得赢不得飞龙水上争明月鸟鸡啄碎琉璃云将跨步空劫云巖不管胡张三寸丝不挂黑李四通身似血一味饱着丹砂大书符节五月五日天中节摄尽世间毒蛇恶蝎更有一事不须说留待当来问弥勒中秋上堂僧问雨过山留翠遥天气象新如何是应时及节一句师曰适才到家便下雨曰只如灵山话曹溪指百丈翫俱未清其源和尚如何施设师曰山僧不打者鼓笛曰情知惯用此机师曰吽吽乃曰两大块间古古今今椎拂之下无不簸弄此片清光话的指的翫的比的见不管月巢鹤作千年梦雪屋人迷一色功山僧今因迎迁先师灵塔从洞山至李台六十里波波挈挈归来且没闲情弄他光影伏惟现前大众宽此一限便下座请头首上堂纪纲法社肱股先宗要须是行家辣手丝去线来令行符到便见他主静宾严南斗六北斗七举目便超千圣牛头没马头回我行荒艹里汝便入深村则见云巖门里尊贵的一是尊贵奇特的毕竟奇特若要八荒交泰诸道来朝更须问取阁下立祖位上堂黄阁迥御香沉谁来者里列二班三妄通家信直待灿灿星罗霁夜英英花吐春时密运化机潜彰空印始见父子功成体无遗照密密才回分化事十方机应又何妨且如何是功位齐彰一句都来到祖堂中分明说破领众入堂乃曰王登宝殿臣已来朝月浸丹墀子归就父即今香遍九垓万机俯伏敬请吾师领同诸位法兄和尚高陞此座一一安位竟顾左右曰先老人与诸位法兄和尚已入常庄严三昧为诸人提纲挈领了也还有知恩报恩者么良久曰普请展具九拜开炉上堂僧问三月安禅则不问重开炉鞴事如何师举拂子曰者不是火种曰正恁么时佛来也煅祖来也锻设有箇没面目的作么生煅师曰已见焦头烂额遂以拂子吹一吹曰者是灵山传迦叶的一星火种三十九传至洞山价祖又二十八传至睦堂先师便见烜天烈焰九处光生而今落在山僧手里又吹曰且将尽干坤为炉冶借四时之吹息以万象作炭煤中间安着锯𨮂秤锤无毛铁鹞六不收三不是还有几多零零碎碎都来炼得通红分付千二百箇守炉神各运金锤山僧牢着键柄左边也打右边也打蓦地里一箇火星迸裂舜若多的鼻孔将十方虚空一时翻转阿大清天子原来姓赵结制上堂僧问如何是函盖干坤句师曰钟声内鼓声里曰如何是截断众流句师卓拄杖曰你作么生分疏曰如何是随波逐浪句师又卓曰你作么生凑泊曰祖师心印状似铁牛之机九十日中如何通箇消息师曰三句外会取问安禅结制从来事曹山四禁事如何师曰犹有安排在曰如何是莫行心处路师曰口缝才开已落第二曰如何是休挂本来衣师曰赤条条地莫商量曰如何是何须正恁么师曰脚下迢迢曰作么生是切忌未生时师曰有恁么驴汉曰四禁已蒙师指示羚羊挂角事如何师曰两重公案乃曰十方聚会普请来参诸方持来许多话柄总教勘过了打纵使机筹密运灵应通方一尘一佛国一叶一释迦云巖门里且列下风不见道万里无云青天犹在其中更有三高两下七十三八十四山僧常在你顶𩕳上出入少失管顾莫言触忤佛成道日上堂僧问超宗越祖即不问五聚净戒事如何师曰莫污口曰一不杀生因甚南泉斩猫师曰慈悲之故曰二不偷盗如何临济白拈师曰仁义之心曰三不邪婬如何阿难入摩登之室师曰俊俏之极曰四不妄语德山为何呵佛骂祖师曰至诚之紧曰五不饮酒曹山为甚贪杯师曰风流之象乃曰睹史陀天作意已见七穿八穴及至下来起手动脚分人立我动众惊群无端又到正觉山中装点着者一场丑拙转见弄假成真致令二千年来人各各倚门傍户云巖今日与他洗其固执破其迷倒不教向明星罅里画他影子顾视曰双乌独立秋江上一队孤鸿写不成你诸人各宜自重元旦上堂师以履安炉上曰者是云巖新年头的佛法若有知得落处分明者山僧分半院与伊住持顾左右曰如无明朝别有新条令袅袅东风拂不休便下座灯节上堂僧问春渐回冻未消山花处处吐银毫请问是何祥瑞师曰一家狮子吼家家狮子随曰开口成双橛扬眉落二三到者里如何分剖师曰火首龙王同转藏问法王登宝座单明向上机如何是向上机师曰一毫头上狮子子百亿毛头狮子露曰一句了然超百亿阿谁不达法王机师顾视曰一句了然超百亿阿谁不达法王机是事果然你若知一毛头上狮子子百亿毛头狮子露自然开口不成双橛扬眉岂落二三拟将西江水一口吸尽竟不知火首龙王转遍了全藏半藏才起佛法知见已贬入銕围了也昨日许多喧闹即今在甚么处递拂子与侍者曰好生收取甲戌春开无住祖塔明堂并复古路上堂诸法从缘生亦复从缘灭吾佛大沙门常作如是说作么生是缘灭缘生的义立案毁碑从前汗马无人识启路开门只要重论往日功如此者只具缘生未了因本怎如今日因缘辐辏时节交欢语其因也黄金舍利鲜如玉论其缘也此日金汤固似山比蒙当道宰官绅衿檀护运举鼎拔山之力挽狂澜欲倒之风拈蒺藜作栴檀回灾星为吉曜开三十年必不开之路卷百不能必欲卷之帘发明无住真宗不使凤萦金网镕缾盘钗钏为一金合彼我见闻于一致明堂启处绿水青山呈旧面古路扬时儿孙脚下好逍遥而今而后使金龟塔院亘古常存室内子孙亿斯瞻侍不肖远孙只落得借水献花少伸怀抱大众此中更有朕兆未分一而不两之句又如何举似打相曰但见皇风成一片了无人我论封疆晒经会程护法供法衣上堂僧问鹫岭相传翻晒从前旧案黄梅亲付光流不夜真灯宁邑宪台供衣未审是何祥瑞师曰普天匝地一般春曰若约法干元道大欲表信至化功深毕竟所图何事师曰雪峰一朿藤曰龙披一缕能免金翅之难和尚全身披着获几所益师曰马祖一缾酱曰干坤有德归王化四海无虞显至勋师曰分付有在乃曰瞿昙师于一微尘里转无尽法轮许多葛藤俱已晒㫰了也达磨十万里迢遥将得者一领衣言是千佛流传一椿公验老维摩特地拈来新云巖通身显露释迦丈六弥勒千丈彼不长此不短者箇消息须是三生六十劫后再参云巖始得设有问既是千佛流传为甚么大庾岭头提掇不起掷衣曰除却华山陈处士谁人不带是非行复喝一喝上堂猿抱子归青嶂里鸟衔花落碧巖前三十年只作境话会不作境话会又如何会一鸡二犬三猪四羊五牛六马数到第七日依旧见的是胡张三黑李四闹市头说什么觅取天子纵饶逢着亦只好鞠躬相送频吉祥禅师语录卷第三终频吉祥禅师语录频吉祥禅师语录卷第四嗣法门人德能等编圣诞上堂僧问民歌华祝物效嵩唿如何是圣寿弥天句师曰春雨洗开桃萼嫩春风吹得柳条青曰龟书五十六字已谶先哲天皇万八千年犹落数量不落数量请师庆赞师曰虚空尚可量清风亦可系曰枢密不得旨凭谁达九重师曰乘槎今喜有张骞曰毕竟以何为验师曰金龙扇在手曰恁么则全身奉重去也师曰更赐酴醾酒一樽乃曰金轮成统御宝殿已称尊看他向上人万邦皆拱手须知圣人应世是事天成福智既严睿基永算午夜一轮金殿扃深宫寂寂玉帘垂且道阳春竞秀枯木争妍毕竟承谁恩力既知海岳归明主定信干坤有吉人结制上堂僧问粪扫堆头古佛全身涌现一茎艹上琼楼自在称尊因甚又向三条椽下无绳自縳师曰葫芦谷断连天火一马为龙有几人乃曰紧把绳头放开搭索鞭起折角泥牛踏倒三山五岳此中谁是负趍人万里长空干暴暴沩山水牯腋下巳书名临济瞎驴且具一只眼只如无位真人抖得眉毛罅里沧海焦干来入保社未审维那安渠在第几位顾侍者曰少间通覆冬至上堂冬至月头卖被买牛冬至月尾卖牛买被衲僧家放下暖帘那管他阳长阴消夜雨催残黄叶乱朔风吹绽老梅香又是甚么时节遂击拂子腊八上堂未离兜率已降皇宫未出母胎度人已毕者是太平游猾不足信也瞿昙睹星悟道云门扫迹灭踪者是乱世奸雄犹宜摈逐纵使不涉迷悟不立功勋犹是时人脚高脚低的行径还识站足处么各自归堂检点元旦上堂三十六旬之始七十二候之初但只烧香祝圣不必者也之乎比来天清地泰雨旸畅适君为尧舜之君世乃羲轩之世干戈息而民歌有道祖运隆而道播天涯当此之际那论他明教有镜清无赵州东壁上葫芦晓来一阵寒风起搅得琼花满太虚喝一喝下座解制上堂南来北来以拂子左卓曰总不出者里东去西去右卓曰总不出者里复卓曰纵饶向者里会得又须知不萌之艹能藏香象出门不出门有艹无寸艹细细检较将来俱为系缚根本云巖今日别开一路拂一拂曰箭穿红日影珊瑚光皎皎崇乡众居士禳虎请上堂僧问乌藤卓处便尔阳回运转麈尾才挥豁然雾敛云收如何是利生一句师曰日不待火而热月不待风而凉曰法座师登龙虎伏通乡人众见吉祥还是神通耶三昧耶师曰春日晴山色媚乃曰青山万朵绿水千溪花发高枝云流洞口牧童唱处白云覆尽青山色樵子归时黄叶堆成古径秋讴歌鼓腹陶陶然乐有虞之世忽有箇焦尾大虫向此间张牙露爪咬杀几多无面目汉致使十年之内土旷人稀山僧到者里去却你虎换却你心还你从前乐境收回皎月清风所谓法随法行法幢随处建立虎事既消如何是遍行三昧举拂子曰休心总是长安道何处青山不可行重修无住祖塔合尖上堂日落暮烟收望里群峦突露万年松最老凤凰山色犹真宝塔粼皴团圞无缝你诸人向甚么处与祖师相见百艹头青苍竞茂闹市里孰敢违颜须知云攒翠络三两文此中没有虽青原三支并秀唯晟祖一脉流长儿孙衍荫室内不知然则义极功忘也要竭忠尽孝只如塔幢重新高亭焕彩作么生是师表人天句金龟好听凤凰鸣万古千秋如此日衡州云峰霁峰和尚为师庆诞请上堂僧问宝座师登运出劫前春色新丰高调唤回古洞清风还是垂情喻法还是别转机轮师曰只要檀郎认得声曰噼非为两捏不成只如何是父作子述的事师曰家丑不可外扬曰唱愈高而和愈寡作么生是同声相应的句师曰你好听乃曰驴事未了马事到来朝迎檀特暮接篷莱虽则家丑不可外扬其实子为父隐则得父为子隐则不可遂举僧问曹山寂禅师子归就父为甚父全不顾山曰理合如是僧曰父子之恩何在山曰始成父子之恩僧曰如何是父子之恩山曰刀斧噼不开师曰山僧年经龙钟无心评量今幸霁子预为庆祝山僧六十年前有箇从来未与人说的句少间听伊举似重修韦驮殿落成上堂僧问古殿重兴复明堂瓦插檐如何是庄严毕备句师曰楼至如来鼻孔端正曰还是天王华屋为复内院弥新师曰莫将闲学解乃曰楼至佛舌拄上腭一举四十九琼楼里称尊依旧灰头土面风吹雨打皮穿骨露却许入得龙华三会无端盖覆将来便见四天王瞋眉怒目不免外扬丑拙只如昔人拈茎艹建梵剎与九十日功干相去多少卓拄杖喝一喝曰横身当宇宙一句定纲宗结制上堂僧问拈花悟笑曰平剜肉成疮面壁安心痛恨重加艾炷从前未了的请师据款结案师曰左搓芒绳缚鬼子曰三乘教外诸祖别传不当一唾岂用安禅结制师曰倒被你泼撒问诸方十五起期云巖廿四结制还是违时失候为复时节因缘师曰究竟不差一毫曰三藏十二部横说竖说一千七百则纵夺自在作么生是离却语默动静一句师曰我正要答你者一转语乃曰卯生日酉生月济苦为良有时节一句潜通八万门众魔不能坏真说去年结十五寒蟾光皎洁今年结廿四为君重打叠此中原不隔丝毫毋似寒蝉抱枯叶章江门首古渡头有一叶扁舟还曾掉过也未良久曰滩下接取庐山云中寺天寄笑拈二大师为师庆诞请上堂僧问芥城斗峻劫石弥坚犹落今时数量不落数量的请师直指师曰六六三十六曰五老峰与旌阳并峙未审春秋多少师曰六六三十六曰即今笙歌溢市杖屦盈阶为是本具天然因斋庆赞师曰四九依然三十六乃曰如来说寿量以尘点记劫说寿不尽天寄倪子率庐山法属要山僧说寿数量只得一一举似大众庐山为天下名胜之区乃匡裕飞身之所仰天坪居山之绝顶曾有敬堂和尚参大千润祖打失布袋向此中拈一茎艹涌出玉殿琼楼山僧曾得燕休今幸天寄笑拈二子继住吾无憾矣汝等但当如是信受如是奉持以至未来说寿亦复如是众中设有必欲问山僧寿量多少卓拂子曰数目分明亘彰禹先慈光三禅师为师庆诞请上堂有三禅客从鼓山来遥知山僧有箇本来面目抑逼着向人天众前吐露若说有物先天地无形本寂寥能为万象主不逐四时凋者是亘彰世界非山僧面目若说空手把鉏头步行骑水牛人往桥上过桥流水不流者是禹先作用亦非山僧面目若说三面黧奴脚踏月两头白牯手拏烟戴冠碧兔立庭柏脱壳乌龟飞上天者是慈光一道又岂是山僧面目遂呵呵大笑曰须知山僧无面目聊借古人鼻孔出气一上拍香台曰打起黄莺儿莫教枝上啼啼时惊妾梦不得到辽西复拍香台下座干菴大师为师庆诞请上堂僧问两彩一赛天然事高峰四句请师宣师曰高峰舌头烂也曰如何是海底泥牛含月走师曰筠袁虔吉头上插笔曰如何是巖前石虎抱儿眠师曰鄱湖左蠡无风浪起曰如何是銕蛇钻入金刚眼师曰武宁赚钱脱裤弄船曰如何是崑崙骑象鹭鸶牵师曰宁州一种头上戴桶僧举坐具曰只如者箇不从千圣得透出威音更那边如何是更那边的句师曰巴蛇吞大象乃曰干菴悟子以今腊月八日祝山僧寿欲冀将瞿昙翁于雪山失身错足的事举扬一上山僧为伊六十八代远孙情切相关岂得不说遂竖拂子曰分明一种窗前月卓一下曰才有梅花便不同师诞日两序请上堂僧问甘霖颂出回天力虎伏难名法力深老幼携扶同喝彩官僚文武祝今辰如何是君臣道合师曰莫牵撦山僧曰南山连日熙怡梅花桂子飘香如何是父子机投师曰犹要一语在乃曰忘却邯郸故步偶来闹市场中古镜未磨前一似钓丝头系碎春风梅花岁岁相似人面年年不同威音前面目许谁通赢得破袈裟三搭五搭暗飞来霜雪两鬓髼松众宰官绅衿居士供锦帐法物上堂法不孤起仗境方生师以手指众物曰山僧福轻如羽何以堪当只有箇从不向人说的句仰答舆情之望以拄杖作人曰蝶穿芳径双眉溼蜂掠残花两股肥元旦上堂僧问年新月新日新时新请师道箇新鲜句师张口曰道不得曰即此一语还是垂慈利物还是赞助皇王师曰你岂不知立春是子初初刻乃曰履端吉立春且喜逢今日干坤万象悉光生拄杖浑身是春意卓一卓曰南天台北五台楼阁门开有善财百艹头上罢却干戈咄可惜许漆桶不会解制上堂僧问佛为最胜之尊因甚有佛处不得住师曰莫来者里放疴曰无佛处正好作主如何又教急须走过师曰蛇窝里安不得身曰三千里外逢人不得错举未审举箇甚么师曰举箇不错举的曰者僧道与么则不去也和尚还许他住即是不住即是师曰脚跟下痛与三十曰赵州又道摘杨花摘杨花此理如何师曰赵州要喫山僧棒在曰后来楚石和尚拈曰门前种莴苣莴苣生火箸火箸开莲花莲花结木瓜木瓜颠落地撒出无限无限芝麻请师指示一句师曰若教频下泪沧海也须干曰拈起一枝无孔笛蒙师吹出凤游云师曰真箇那乃曰把住也由我放行也由我把住时寒流野水冷湫湫万年一念放行时春上花梢闹浩浩穿云踏涧忽然担头上扇子𨁝跳你向甚么处摸索咄莫向棺材里瞠眼浴佛日圆华严会会众求名请上堂举裴相国一日手捧一像跪黄檗前曰请和尚安名檗召裴休公公应诺檗曰与汝安名竟师曰今日浴佛圆经云巖与汝安名了更要说箇甚么麤餐易饱细嚼难饥丙子八月朔一日师将退云巖院阖州护法绅衿居士及诸山道旧遮留不已重请上堂僧闻金钟再震法鼓重鸣如何是复席云巖句师曰日丽长空照岂有二日即此一句如甘霖普注似大地阳回如何是他复请重留的意师曰千尺浪高方见海万方月到始称天曰恁么则买石得玉去也师曰好事不如无乃曰难难难是遣情难情尽圆明一颗寒方便遣情犹不是况离方便太无端山僧四年洒扫方便遣情将拟楖栗横肩万峰直入又缘现前诸人深情难遣要知随情合圣之言么孤光万里寒相烛月到中秋分外明丙子冬十月十四日师受湖州弁山龙华寺请上堂拈疏曰秋鸿南迈足印金章一似故人新手迹不妨揭露大家看陞座白椎竟师曰云巖深邃鸟道难通千里特来有何节目众中可有知音者通箇消息僧问瑶函未展文彩全彰如何是符到令行一句师曰昨日交冬今朝便冷曰葵虽处晦原依日兰自生香不借风因什么和尚一请便诺师曰山僧从来持不妄语戒曰楚水之狂澜既遏西江之道价方增便恁么转功就位师曰好山连岳秀秋水竞长流曰奉重不违固称内绍只如功位俱隐时如何师曰山僧不在明白里曰当轩毒鼓师亲击四海咸闻震祖风师曰也是一场狼借问云巖深邃鸟道难通千里音书如何到此师曰正要你通箇消息曰岳云屡挽回车之恋艾城犹兴复请之诚浙弁相迎如何是的实应缘一句师曰秋月何曾别有私乃拈疏曰者一道公验山僧昔年将谓海东实有苹婆奈果使猢狲上他鳖背被风吹到弁岳山头遇着箇赤臂仙人将颗销金丹系余肘下迄今四十年来直得裈镕裤破山僧其实不曾与伊铸黄金为券烹白马为盟今日无端向二千里外掷一道札子强教向华林园里花铺锦上竟不知比来无家可坐无世可兴那有闲印子印空印水掷疏曰只缘祖父风流甚致使儿孙挂着名即今还有绨袍恋恋从中解释得的么顾视两班点首曰争奈何争奈何结制上堂僧问九十日前南来北来九十日后东去西去正当九十日请师一句师曰有茶与你止渴有饭与你充饥曰炉鞴弘开点銕成金者是和尚寻常作用如何是格外玄机师曰深秋明月夜何必骋团圞乃曰云巖五经结制露出几般驴脣马觜一茎茎眉毛落尽一滴滴心髓干枯虽向死水中捞摝得七箇八箇不免于活水里浸却三双两双今朝与诸人约定一不许行心识路径向鬼窟里商量二不许死守话头沉空滞寂三不许于击石火闪电光举起处承当须是一一生机活泼你若起佛法知见纵饶智过文殊也不免贬向銕围山内举霁峰长老立僧上堂默时说说时默大施门开无壅塞拂一拂曰大施门开也若要知黄阁垂帘内玉炉香遍金殿光寒好去问取霁峰长老冬至上堂六阴极一阳复转地回天是何物金刚山下銕崑崙眉毛浑似黄金铸好看他十字街头有箇赵六郎手里携着高柄伞儿满街叫卖卜还有知否去泰来的么你不见前殿里金刚一一脱下孃生裤以何为验遂掷拂子释迦弥陀观音罗汉太子众圣像就佛成道日开光上堂僧问有人道释迦睹明星成正觉有人道明星换却释迦睛除此二途请师直指师曰昨日天雪今日天睛是一天是二天曰恁么则无佛可成去也师曰谁教你成佛曰既是无佛可成今日因甚么重新特地师拈拂子曰者若是收取去曰一种没絃琴惟师弹得妙师打曰少者一下又争得乃竖拂子曰看看明星现也释迦如来于此放百宝光远照十方国土西方无量寿如来亦放是光普陀洛伽山观音大士亦如是放清凉山里诸罗汉亦如是放直得大地山河林木池沼皆演法音交光相罗如宝丝网其中众生触此光明无不得大自在求官位者得官位求男女者得男女求富饶者得富饶求长命者得长命乃至十类众生睹此光明同成正觉云巖今日只好唱箇菩萨蛮聊为助兴遂挥拂子曰他家自有黄金骨何必栴檀入细雕元旦上堂师拈香曰此香生于天地未有之先尊而无极用于群灵已发之后贵不可伦仰祝九重至尊垂衣端拱乐有虞龄复拈香曰新岁历已揭开了金阶此际退朝班分权自有诸司在赢得深宫尽日闲再拈香曰恭惟泥牛木马起居多福人日上堂新年头初一初二初三不须言初四初五初六不必题今朝第七日拂子要与诸人争彩竖拂子曰动若行云止犹谷神早朝一时吹息顿教万籁齐声红日与舜若多呈色老梅同西王母争春佛向上事不须提起但愿诸人腰缠十万贯跨鹤上杨州不风流处也风流遂卓拂子解制退院上堂僧问十五日已前十方俱坐断十五日已后大地绝遮栏正当十五日主宾互换照用同时又作么生师曰纵观写出飞禽迹曰写出飞禽迹踏断流水声此人且置只如一等寻花问柳的和尚如何着发师曰前村烟浪里别有一枝开乃曰一径直毋行荒艹二周遮莫住深村来来往往几多屈遁不如不动好云巖五经解制俱是为人整履今朝山僧脱卸笼络纵饶良骥追风也趁他不及且万古常存一句又如何举似遂合掌曰伏冀现前大众垂光斯幸频吉祥禅师语录卷第四终频吉祥禅师语录频吉祥禅师语录卷第五嗣法门人德能等编住湖州弁山龙华禅寺语录康熙丙子十月十五日师在江西云巖受湖州长兴护法檀信洎同门两序勤旧请住龙华祖剎至丁丑三月十八日入院正中亭你等欲跻佛祖阃域却不得在者里停机伫足以拄杖指曰向上路从松下去琼楼玉殿好生观山门不须敛念楼阁门开遂弹指曰急着眼弥勒前拈香曰者些子本是平出龙华主宰须还我你少待五十七俱胝三会提持让与君韦驮衲僧家原无资借若谓护法安僧应须借重拈香曰箇是灵山亲付嘱一回拈起一回新佛殿殿里底不是佛且道何者是佛打圆相曰谩谓新长老搀行夺市伽蓝灵山老子所以有嘱有託者为君权衡有准屏翰得宜即今九鼎丝悬也要大家着力龙华百万人天众四事应须具足来祖师祸因恶积起自何来唐突公家不是不才者一片遮羞布子不免从兹打开祖堂七十年前蜗牛角里三千界七十年后明月清风共一家虽然父子堪同席的的根源起自他不肖今日更不借水献花以手作交拳势曰借他香烛称他寿且道他是阿谁便作礼宗堂冤有头债有主四七二三分皮分髓祖父公孙一道行大家推出主中主烧香勘较一回且看是甚脸觜据室者一座宝楼阁瑞师翁起模画样二十二代知识成就庄严新长老今日洞启诸门教人拈却脂帽脱下鹘衫蜕皮换骨作箇洒落丈夫去设有差异皮毛拈拄杖曰山僧者里令行有据即日众请上堂师拈疏曰罗笼不住唿唤不回因甚被他拽到者里维那试检点看指法座涂毒鼓返魂香本是阿家故物何须借彩灯王拽拄杖便陞拈香此一瓣香天然位置尊贵生成臣僧洁尽丹心供养大清世界主最上第一人圣躬万寿太子千秋闱宫永固伏愿垂衣裳而四海欢唿靖干戈而万民乐业复拈曰此香如金刚王能破一切群惑能具一切庄严坚不可磨利不可敌奉为朝堂卿贵文武官僚本省院司道台府邑列列尊官并及本寺檀护山主同门昆季两序勤旧同增福智又拈曰奉为华林园里诸法伯叔法兄和尚拈出使尽未来际学般若菩萨向彼一一光中成就慧身满足菩提又拈曰根盘石伞峰头果结花梢月上为大树王影荫人天不肖于三十六年前分得一枝今日拈来供养开山第一代入就师翁雪大和尚伏愿昙花香遍满干坤奕叶相承无尽日复拈曰此香曾于者里拾去今从那畔拈来三十年中且剥且折中间被人析分三段南岳峰头廿年烧过云巖寺里五度烟蒸今朝既到龙华会上岂敢畏刀避火倾向先师睦堂莹老和尚前尽情烧却免致人言是洞宗二十九叶下特出一花遂敛衣就座灵水和尚白椎毕师曰阵云横海剑戟相当稍涉迟疑丧身失命众中果有奇军不妨特出良久师乃挥拂子曰神锋出匣光腾不夜之天宝镜高悬照彻群狐之胆所以龙华会里知见超然六和泉声流澎湃狮子岭翠泼千寻腾腾瑞气拥弥勒于芳丛皎皎清光透法身于那畔石头路上种青松而鹤归天表夜明帘外对皓月而炉静烟沉更且桃方笑发春风而鸟正啼开雨后花岂不是头头上明物物上显秪如斩新条令一句又作么生道遂卓拂子喝一喝叙谢毕复举石头迁祖下有箇道悟禅师居荆南天皇古寺遇个卖饼翁每以十饼餽供天皇每复以一饼曰复汝以荫子孙师曰龙潭之下三支衍荫良有由矣山僧昔年于先师处无别授受不知因甚打入者箇群队蓦竖拂子曰自来贵胤非常种刀斧何曾噼得开灵和尚结椎师便下座当晚小参钳锤在握正令当行蹄蹋佛祖顶𩕳收摄从前骨董白云笼岳顶崔嵬自尔黄阁玉帘垂尊严莫状山僧入院之初只得别开芳径使一切人向层峦叠巘处处逢渠举如意曰向上一路石伞高撑结角罗纹有何话会诸兄弟须知格外风流句不许凡流造次通请两序上堂问未到龙华象王独露既到龙华独露象王吼破干坤的句请师高举师曰鼻孔巳撩天曰直得三界内外狐踪顿扫师曰得与么恶泼乃曰事是恁么事人须恁么人若是恁么人便成恁么事教外别传的迦叶师兄犹在提纲挈领号令人天转长河为酥酪变大地作黄金自是两班文武若要借饭饱诸人请座来狮子将苍弁为白银世界有老维摩致力新长老落得饥飧渴饮浑无事唱出新丰曲转高慧周尼领程孔二优婆夷祈福请上堂问因斋庆赞亿兆咸知洞上宗风请师的指师曰箭穿红日影珍重目前机曰虚空有口能宣说大地无言尽赞扬如何是妙唱非干舌师曰竹影扫除尘劫梦谷风吹作梵歌音曰夜半明星当午现眼开无处着惭惶如何是死蛇惊出艹师曰折角泥牛云外奔戴冠碧兔火中飞曰作家不在频敲磕别有圆明照胆寒如何是解鍼枯骨吟师曰钟声咬破沧溟舌露柱攒空夜月心曰白云笼岳顶终不露崔嵬如何是銕锯舞三台师曰狮子巖成黄鹄梦象王峰作老猿啼曰箇事虽然无更易一番提起一番新如何是古今无间师曰虚空不解藏他拙日送清光入眼来曰洞上门风蒙师指主宾会合意非常师曰不是孟尝门下客何须舞剑出当阳曰大道本来无彼此相逢的是箇中人师打曰更须喫棒乃曰山僧入院已经六日廪中无米腕头有力伸拳触倒黄鹤楼放脚踢碎精灵窟喜得五百头水牯饱膨脝地灯笼倒翻筋斗露柱暗生欢喜道华林园里新长老第一个请法的是孔门母子未审银碗中雪还他多少咦谁家灶里火无烟苍来禅德领行修见修二菴主为师慧光送灵骨请上堂问大唐国里行令长安路上藏兵即今天下太平请师密示师曰新晴正喜鹧鸪啼曰昔日龙女献珠今朝菴主请法未审是同是别师曰鼻孔由来只下垂乃卓拂子曰向者里坐断报化佛头孤卓卓鸟不街花复卓拂子曰向者里漫撒珠玑空灵灵随群逐队其实都是秋千架子上打不尽的影子若要慧光永燄福智同圆更须山僧别道挥拂子曰一阵翠烟山着色几梢红雨杏花飞智圣松涧师徒送远导自持二大师木主入宗堂请上堂问明月堂前子转身就父太阳门下臣退位朝君如何是转功就位一句师曰露柱吹笙水底行曰华林园里父子同堂叔兄共座如何分班列位师曰三五不成行乃曰法界不容身灵机俱浸削说什么全提半提绝渗绝漏直得花落银床龙眠古洞更教阿谁居功立位要知他二位落处宗堂中别请相见安位曰黄金世界碧玉楼台不及者里无比无对且喜二法姪果满功圆位登不退都监画初领湖城信女杨氏供法服请上堂问如何是寸丝不挂的句师曰泥牛食尽三春艹曰衲僧家罗笼不住唿唤不回和尚因什么受衣施法师曰水马衔来六月冰曰若然者云笼弁狱山常静雨滴珠池水共清师曰好结作乃曰住持巳来今经廿日春气撩人瞌睡不息无端通身被人换过且道弁山毕竟以何法施举拳曰者箇粗大拳头蓄来六十三年如今甚得他力遂大挥一拳下座佛诞上堂举云门湛祖上堂有曰云门偃禅师云将灯笼入山门来移山门向佛殿里恁么提训奇特甚奇特太煞费工夫争似我者里将禅堂安大殿上唤作禅堂却是大殿唤作大殿却是禅堂可谓一举两得师曰老祖恁么建立忒煞现成弁山大殿里浴佛说戒山门中普请陞堂南山石虎处处开单展钵水底泥牛堂堂换水添香华林园里老汉忙打行缠觅他老药山遵布衲与优波离商预其事一个道佛身大小一箇道杓柄短长一箇要性业遮业二俱清净弁山只好总伸回向蓦顾曰维那打钟着维那结椎师笑曰岂不是一椎两当结夏上堂问事存函盖理应箭锋如何是箭锋句师曰夜半日轮当午照曰石火电光错过了也未审错过什么师曰君不见曰设有箇将错就错的又作么生师曰副寺事繁曰几乎错过师打曰大好不错问大彻底人本脱生死因甚命根不断师曰阿修罗王有六臂曰佛祖公案只是一箇道理因甚有明与不明师曰玄沙道的曰大修行人当遵佛行因甚不守毘尼师曰狮子吼时芳艹绿曰杲日当空无所不照因甚被片云遮却师曰象王行处落花红曰人人有箇影子步步不离因甚蹋不着师曰特地一场愁曰尽大地是箇火坑得何三昧不被烧却师曰单为你结夏乃曰弁山结夏胜诸方半乞香斋半插秧更有几班阿辘辘口吞佛祖气如王虽然山僧拄杖子未肯放过何也修心未到无心地万种千般逐水流送饿七化主上堂薄福住龙华入山便无米幸有没量人从他而舍已涤空九折肠乞储百石米有的有的不必向五台山上赊云也不要就大洋海底觅水汝等本是道德之资君子的有成人之美师至海盐众檀护请就天宁寺上堂问法无定相遇缘即宗箭锋相拄是何标格师曰庭前古柏双垂翠曰天宁挝鼓海震潮音还是啐啄同时句么师曰忘却来时道曰灯笼起舞露柱扬眉的的明什么边事师曰楚石和尚原是本寺僧曰即今绅衿檀护恭请堂未审获几所福师曰如其所欲随其所与曰与么则箇箇霑恩去也师曰喝彩有分问暂别山中施凤网却来海上钓烟波离钩三寸即不问随手金鳌得几何师曰波涛千万顷透底悉金钩曰洪波浩渺白浪滔天正与么时直钩是曲钩是师曰总不用曰竿头丝线从他弄不犯清波意自殊师曰如何是不犯清波句曰礼拜有分师打曰是犯不犯问正令当行四圣六凡齐稽首真机独露三乘十地尽钦依正与么时如何是宾主交参句师曰历历分明曰泥牛才吼月木马便嘶风如何是转身吐气句师曰蹋断两头曰拨开群有象端的辩龙蛇如何是丝毫不露句师曰棒头有眼明如日曰蹋翻华藏界风动演摩诃如何是遍界不藏句师曰看脚下曰一句迥超三界外堂堂无物不超伦师曰用不着乃曰欲知佛性义当观时节因缘时节若至其理自彰山僧未到海盐时汝诸人起居食息本自如然及至到来声颜相契岂不是时节至耶中间忽有载如道者劝发成就从一至十从十至百如梵天宝网各各相照岂不是因缘会耶今日蒙诸人请陞此座举扬佛性义海眼历历见耳历历闻岂不是佛性义耶而今而后勐力提持直下信得其理自彰的消息便见东门外大海东西南北无边无际遍能含摄鱼龙宫殿大身众生亦见佛性海中遍能容受世出世法本无增减无动摇无古今无变异老僧说到者里只得都卢举向拂子头上普令诸人同得同证大众还信么挥拂子曰梅因雪冻方知早天为无云始觉高至姑苏东禅圆鑑和尚请上堂问佛以一音演说法众生随类各得解今日和尚举扬未审大众得何胜解师曰咸知老僧自弁山来曰未离龙华说法已竟即今殷勤致请又为何事师曰先师有箇未了公案在问弁岳峰头三印重光耀古东禅寺里一灯续燄腾今随处施为即且置壎箎迭奏事如何师曰多情石女华鍼细曰兄唿弟应本是现成如何是现成底事师曰无舌蟭螟眼界宽曰恁么则拈得一枝无孔笛吹来五月落梅花师曰红虾池里落得几片乃曰一句当天八万门顿超生死闹篮垂手四天下玉转珠回者般境界饶你展九万里负天之翼也随迹无由那羡渠吐虾吐鸽弄巧弄奇且道节文在什么处遂举起扇曰此是睦堂老人在玉笥峰前授我东禅法兄箇得力句子今日客借主威拈来与诸公通箇消息摇扇曰阊门有盘门有云门使来𨁝跳上天盐官用来犀牛落水弁山见你诸人雨汗如汤终不连天索价你看汾阳昭禅师因僧问如何是祖师西来意昭曰青绢扇子足风凉汾阳能举千钧之鼎透九穴之珠可谓巧力极矣若要转热恼作清凉化荆棘为佛国须东禅和尚用处始得以扇击禅床下座分卫归值晒经会上堂问世尊四十九年未曾说着箇元字脚秖如三藏十二部又从甚处得来师曰掉在姑苏城里曰白月辉时碧潭无影师曰甚处去来乃曰晴云初起九夏雪飞大埜风生十方通畅宾头卢尊者应供四天下从清风腹里假道归来向月落后与诸人相见了也将些古佛肝肠从头翻晒且喜蠹鱼无迹字义炳然收拾来还羡你衲僧无事以拂子作垂钓势曰你道山僧无事得么便下座解夏上堂有僧礼拜起竖拳曰这箇是初秋又作相曰者箇是夏末喝一喝曰未审者箇还有春秋也无师曰总见你手忙脚乱曰也不得错下註脚师曰怎奈即今何曰早是压良为贱师曰本心向你道僧便喝师打曰下坡不走快便难逢乃曰大伽蓝里结制岂说无边剎海平等性中安居那论十世古今饶你蹋着破蒲鞋到非非想天定经八万检点将来犹在弁山第六条蓆上遂呵呵大笑曰真箇是虾跳不出斗云巖先老人忌日上堂适来搅长河为酥酪也变大地作黄金也今当奉献先师只要箇师僧与我捧来有么如无殃及先师去也遂举先老人示寂日监院问百年后事老和尚如何分付先师曰百年后事你听我说即抚床曰待江西人到便敛日而逝师曰威音王那边更那边一箇绝渗漏的句子不意先师临行举出即今江西人已到作么生是百年后事辛酸泪作秋山雨惨澹云遮石伞峰中秋上堂今日者一椿事打头错自灵山不合道箇指月示人龙树菩萨闻得便来现箇满月轮相寒山子见了也来说吾心似秋月不知至此乳经三变矣后来幻出九十七箇月马祖翫他盘山举他仰山指他长沙用他甚至无限人以丹砂画他而不知真本俱失所以一人错千人万人俱是错且如何是弁山不错的遂展两手曰胡饼里讨什么汁一念菴主请上堂问请法饭僧即不问高峰四句乞师宣师曰一句也无曰如何是海底泥牛衔月走师曰秋空万顷芙蓉国曰如何是巖前石虎抱儿眠师曰暮雨千家薜荔村曰如何是銕蛇钻入金刚眼师曰古井夜深残月晓曰如何是崑崙骑象鹭鸶牵师曰寒光直射斗牛前曰若不上来伸此问焉知师有活人机师曰可惜许师举台山婆子因缘毕乃曰者则公案婆子可谓富有余而情不足赵州乐极甚而奇巧生二俱于法不了争似一念饭僧请法总不作箇奇特解会纵饶赵州有千手眼也措置伊不下何故家无白泽图不招如是怪栖贤志弘法姪于中秋设斋送道日和尚木主入祖堂请上堂问紫罗帐合暗撒珍珠如何是父子投机的句师曰湖州江口石人蹲曰既是父子投机如何归来时父全不顾师曰本来无间隔谁敢论亲疏曰父子之恩刀斧噼不开因甚道父无子而不独子有父而反孤师曰难得不相识曰即今壎箎互奏父子同堂如何是燄续真灯的事师曰琵琶一曲四十弦客来留饮不拘钱问丛桂香风遍华林秋气深篆烟熏满座说法为何人师曰端的不相知曰即今先师翁在什么处安身师曰你鼻孔里还觉塞么乃曰北溟鹍向南溟起摇荡干坤知几几孤风六息尽逍遥眼放秋空西院里且道是什么眼莫是摩󵒝首罗眼大悲千手眼么不是不是且随我到那边与你打开遂领众入祖堂举位曰大众看看者是诸佛道月祖师智眼昔年在者里当轩大座万象欣瞻明月堂中事已打叠了也花石轩中意已分付了也当度众生已度尽了也世间光出世光已透露了也而今落得闲无事尊贵堂中正眼开金华密印寺牧菴和尚讣至上堂大法垂危哲人往矣晨星落落孤影离离得不令人常生太息只如法兄道诸人莫睹老僧面銕棒横肩不顾人且道不睹的是不顾的是良久曰万里长空天一色黄花满径不成林南浔极乐菴文碧恂午二大师领众送沧溟和尚本主入宗堂请上堂问鲲鹏曾向沧溟起翼展晴空千万里极乐国中留不住依然还宿芦花里如何是久客还乡句师曰安顿着了曰祖师道叶落归根来时无口沧和尚鼻孔打失了也更安顿箇什么师曰折角泥牛蹋倒赵州略杓曰与么则黧奴白牯队中从他全身拶入师曰更须行得的当曰恩大难酬师便打乃曰小阳天霜花结寒江冷浸沧溟月鱼龙几皱断双眉潮去潮来俱哽噎为甚如此不见我昔年满大伯只如古人道生以不生生为生义死以不死死为死义如何是不落生死一句卓拄杖曰我者里别有道处遂下座送位曰月落寒巖众山影寞万境俱闲帘垂黄阁此中有一位佛不曾居祖不曾跼却是什么人当得捧位曰好请我沧溟法兄全身坐镇结制梅峰一念二知浴请上堂问大开罏鞴烈燄亘天无论头铜钝銕拈来一火便成如何是便成的句师曰掀翻海岳拨转干坤曰设有个不假钳锤的到来和尚作么生接待师曰我要他的眼睛僧便喝师曰失却了也乃曰过去佛已去三千余岁未来佛犹着九十俱胝今日锤柄委在弁山手里方圆长短大小曲直以至古释迦毫相光彩新弥勒鼻孔端正总向烈燄中模子里讨取净洁打叠了孤猿叫落三更月钉破鬼门关野客吟残半夜灯此境此时因风吹火忽然金花遍发时你诸人各各惜取眉毛冬节上堂问有物先天地无形本寂寥能为万象主不逐四时凋即今筒管灰飞鲁云书瑞是逐时耶不逐时耶师曰君先曾问几人来曰只如枯木生花冰河发燄又作么生师曰侵陵雪色还萱艹狼借春风有柳条曰恁么则一阳来复后万象悉回春师曰且喜阇黎重添光彩乃曰子之半通一线捏住东风不放拳要君识取渠侬面识面则故是且道他姓箇什么赫连皇甫尉迟公羊义三老宿诞辰请上堂问啸月台边风韵别宝珠池畔绿阴垂如何是龙华境师曰古路迢迢子细行曰狮子巖前云抱石象王峰顶浪滔天如何是境中人师曰不曾现三头六臂与你曰人境已蒙师指示义上座请法殷勤未审获几所福师曰李陵原是汉朝臣乃曰六百人队里有箇睡虎五十年中作意六十年里烧香来入龙华会教弥勒指示得参观自在忽然变作箇金毛狮子向诸人舌尖上打箇筋斗直入九节肠内即说偈曰三德六味供佛及僧法界有情普同供养今日这椿事且待三朝五日七堂里有人吐出哮吼一声惊散群狐种族始信山僧为你陞堂功不浪施佛成道日允中知藏领雷雨苍居士为报恩请上堂问五百戒中杀为第一未审南泉斩猫意旨如何师曰你但恁么疑去曰八万律仪专除戏论因甚迦叶作舞师曰真箇好惭惶曰优波离落二落三高沙弥瞎七瞎八去此二途又作么生师曰好好修事着乃曰瞿昙老人自言我成佛已来已经尔所尘沙劫数何故又道六年之后睹星证得若说睹星证得的是则远劫成佛乃为妄语若说远劫成佛的是则睹星证得便是虚张如何得两不相背去拈起拂子曰昨晚两序大众殷勤请法山僧默然受巳不坐万年床不蹋来时路以拂子左卓曰这是远劫成的供养大众继而雷雨苍到为报亲恩复请山僧又只得重整垢衣重登雪岭以拂子右卓曰这是睹星证的仰答檀施复卓拂曰雷声远震令众悦豫诸恩酬毕寿增福聚毕竟如何是道允执厥中之谓也师诞日两序请上堂问悬弧正诞履霜天五老关呈太极篇如何是冈陵最喜的句师曰老僧眉已白曰某甲将须弥为馒首南海作寿杯略伸庆祝未审和尚还纳受否师曰瘦肠肚总用他不着曰筹添八百鹤算三千犹是时人数量衲僧门下又作么生师曰你要问教老僧下座那问昨宵松树长琼花结箇鸾桃大似瓜作呈势曰今日和盘亲托出请师细嚼勿沾牙师曰老僧不受你者骨董曰承师有言不坐迈年床不蹋来时路父母未生前老汉在什么处师曰少间昳室与你商量曰父母已生后又向什么行履师曰惜取眉毛乃曰六十三年前有一段锦江春色甚是可观无端移家来到秦公岭下开箇生药店子送往迎来生受几多曲折真个可怜生只剩得个天灵盖搬得七华八裂今日又被诸人涂抹真箇可怜生若要问未生前老僧也有个道处一九二九相逢不出手设要出手时如何冻得几处溪西鸡齐啼吹破一张狗走抖擞口阿呵呵真个可怜生大众三个可怜生那个的当天从补后星俱隐海为涛来岛屿深立春值打七上堂尽十方空荡荡何须捏目生花通古今万年一念那用着意寻思恼恨他从前几多老秃无端向平地上掘坑垒堑教人看个话头笼络多少英灵堕坑落堑无自由分老僧今日与你诸人将万法归一本来面目触背不得无梦无想都来缚作一束料向八达衢头一任车轮马蹋教你各人作个洒落丈夫去若信得老僧及有箇最省力句与你道出遂以拄杖连卓三下曰上是天下是地春色满干坤无穷新意趣要识省力句么高声曰放下着元旦上堂问法旌惕弁岭龙象交参毒鼓震苕溪人天普集如何是新年头佛法师曰香已烧了圣已祝了曰爆声喧寰宇春色满干坤如何是新年头气象师曰山门前端的异曰但愿皇风成一片不知何处有封疆师曰难得到恁么田地乃曰天地位矣万物生焉璇玑转而梅开劫外之华玉杼停而春风拂群芳之秀时康道泰是物忻忻庐陵米价消腾镇州萝卜生色佛祖位中留不住的客都来堆斟大白十二时中作得主的人从他满剔银缸阿呵呵好大哥四海浪平龙睡稳九霄云尽鹤飞高卓拄杖喝一喝下座王巽源居士同室钱氏请上堂师举马大师因僧问离四句绝百非请师直指西来意祖曰我今日劳倦问取西堂去僧问西堂堂曰何不问和尚僧曰和尚教某甲来问堂曰我今日头痛问取海兄去僧问海海曰我到者里却不会僧复举似马祖祖曰藏头白海头黑师曰者则因缘可谓字经三写乌焉成马王巽源受持四句深培道种启请龙华举扬此事山僧实向你道莫把是非来辩我浮生穿凿不相干解制浦平嵘居士祈嗣请上堂问堂前露柱久怀胎生下孩儿颇俊哉为是从天降下从地涌出师曰今日分明指示曰未解语言先作赋一操直取状元来为是斯文高选阴骘所致师曰浦居士斯意殷勤曰请法祈嗣陞堂解制如何是两彩的句师曰一点水墨两处成龙曰庭兰馥毓秀丹桂暗抽枝师曰定然定然乃曰九十风光足门前山水清今将未归意付与欲行人我有箇大法王子不在天上即在人间烦寄信教伊早归来平嵘相望无多子要续箕裘继祖风佛涅槃上堂问释迦已灭弥勒未生正恁么时佛法付与阿谁师曰东村王大哥曰少室峰前神光得髓即今座下谁是知音师曰立过一边着曰蹋得故乡田地稳不妨随处现优昙师曰照顾眉毛乃曰桃正红柳方绿幽鸟关关白云断续一带峰峦泼黛青几湾流水春风度尽说释迦师涅槃于二月十五山僧道低声低声莫谤世尊谤世尊者不善但怪伊摩胸告众椁示双足设有箇汉笑弁山老老大大犹作生灭知见蓦卓拄杖曰珊瑚枕上两行泪不是思君是恨君大悲圣诞画初都监领钦门施氏请上堂鸟啼花笑圆通境李白桃红大士身万亿国中全体现几曾说道此时生去年十九日晒林峦现千手今年十九雨洗桃花皆着酒可爱他观世音将钱买餬饼原来却是馒头变则变矣且道是男是女喝一喝曰问取适来人洪文衡居士送四大士像入山请上堂僧问震奋咤沙无向背翻身狮子大家看莫道人间无伴侣却来弁领觅同观狮子翻身即不问且道与阿谁同观师曰开眼说梦曰只如居士请佛入山和尚高登此座未审是何祥瑞师曰宝珠池里木莲生曰千波竞起文殊境界一亘晴空普贤床榻观世音将钱买餬饼放下却是馒头是神通耶妙用耶师曰千闻不如一见乃曰正法明如来降诞恰恰有箇徽州洪文衡欲报罔极之恩便拟远向四大名山求彼菩萨而作利益忽见五台山上月即是南海波心月峨眉峰顶云便是九华山里云始知道溪山虽异云月原同从一念至孝中不觉不知四山菩萨一齐出现大众若道即今的是四山菩萨文衡未作时像在什么处若道不是四山菩萨即今各乘所乘庄严毕备的又是箇什么弁山不论四山五位总皆归向龙华会里一齐安着要使菩萨与文衡融成一箇无二无二分无别无断故併将不尽世界和为一体如是则何恩不报何德不成以及有缘在会若见若闻咸增道种遂挥拂子曰大抵还他肌骨好不施红粉也风流净莲净月二菴主送师宝明灵骨入塔请上堂问十方无壁落四面绝遮栏因甚未山不露顶师曰今朝借一语答你曰不是与人难共住大都缁素要分明如何又道非男女相师曰的的不相欺曰只如四大分散五蕴非有未审宝明在什么处师曰横身当宇宙无处不称尊问春满园林吐露劫前实义鸟啼四埜发明太古淳风际斯韶华愿聆法要师曰今日必要答你曰如何是天中函盖句师曰青山关不住曰如何是目机铢两句师曰白日更何言曰如何是接物利生句师曰象王峰顶云千顷曰即今末山绰约云端无着频首庭畔未审宝明菴主还能同途共辙么师曰鼻孔依然向下垂乃曰世界阔无际古镜阔无际宝明空海亦阔无际世界阔处春风𩗙𩗙古镜光时影露重重只有宝明空海里沤生沤灭了无从可羡他古镜台前转身的儿子携着三条篾系取无限春风与伊完却从前一场特地特地事既已了完此中有箇得力句凭何举似沧海可倾劫石可移三年无改可谓孝矣喻指菴益谦大师为撄宁和尚扫塔请上堂僧问久雨不晴眉毛无处晒㫰今朝日出鼻孔正好撩天未审作么生行履师曰一棹净涵杨柳绿半帆香挂菱荷烟曰一言道断处千古意分明如何是第一义师曰明朝打算乃曰有句无句风吹柳絮即心即佛桃开满坞不是心佛物狤獠舌头本无骨只有出息不涉缘入息不居阴的为甚向庄上喫他油餈此事须是撄宁先法兄和尚自能与一切人解黏去縳今日儿孙得力果见青光益远只如到庄消息又且如何无风荷叶动必定有鱼行施主祈福请上堂僧问鸟啼花发即不问浮山九带请师宣师曰你从甚处闻来曰如何是正法眼藏带师曰到你福建二千里曰如何是佛法藏带师曰春风吹不入曰如何是理贯带师曰峰青如靛曰如何是事贯带师曰雨滴如丝曰如何是理事纵横带师曰狼借春风是柳条曰如何是屈曲垂带师曰春光遍界无消息曰如何是妙协兼带师曰无絃音韵吼如雷曰如何是金针双锁带师曰鸳鸯绣出从君看曰如何是平怀常实带师曰青山依旧白云横曰恁么则浮山千古话句句不欺人师曰何不照顾话头乃曰道源不远性海非遥但向已求莫从他觅是则是未免破波求水不见上已日一雨滂亨直教太湖三万六千顷白浪滔空撼得洞庭山起立不定东海龙王轰箇霹雳撒下一番碗大的雹子令无限人庆快不尽合十指爪曰大法当求福田当植他生异世出头来自然满足菩提成就法身者般奇特事且道节文在什么处以拄杖两卓曰饮水应须知源便下座开山瑞祖忌辰上堂问承师有言欲跳万丈龙门须是一声霹雳昨夜电掣雷奔因甚又有金鳞烧却尾师曰九九还成一曰犹是徒遭点额师打曰情知你少喫棒在乃曰来时无一物绵州附子镔州銕去时无一物泥牛蹋破黄金国要知端的意举国人皆无处觅百丈花梢月千古万古常相忆者是我开山老祖末后所示的满月轮相且喜近州人见伊光影今且虔诚供养你道老祖还来纳受也无遂以手指曰者里少不得一分饭忍生大师请上堂忍生问昨日山门开口笑今朝特地又重宣毕竟宣箇什么师曰雨里见山绿曰掣开大施红炉燄揭示人天正眼看设有箇无面目汉到来和尚作么生煅炼师曰已摄在铁围山间曰声前一句脱体无依末后一机倾肠剖露因什么向上一着千圣不传师曰早已分付着人了曰作家宗师天然犹在师曰是什么语话乃曰雨里绿阴浓看新篁蜕箨浑似玉龙吟山前一片田地早已带雨和烟深耕厚植翠浪千疄黄花满砌惜乎菴内人不知菴外事只顾道南山茅艹多人刈独有爷儿两个知行行止止竟不管鹧鸪声悲百花落尽啼无尽犹向乱峰深处啼蓦顾众大笑曰忍生已爇金炉火齐主重添五分香说沙弥戒道舟菴主请上堂问薰风乍起叠荷钱绿暗红稀四月天目前妙旨虽领略句里藏锋请师宣师曰灵鹫山有五峰曰只如杀活纵横一句又作么生道师曰却被峰峦遮过乃曰律中云佛灭度后应当尊敬波罗提木叉你等作么生会莫是略开心地法门中如毛头许的法么莫是望州亭乌石岭相见的意么莫是天下觅医人炙猪左膊上的事么一总没交涉既然如是老僧今日与汝说的是什么戒汝等领纳的又是什么聻遂举手数曰一元和二佛陀三达磨其余碗脱丘且掷过一边捏起拳曰还识此戒么挥案曰关将军曾在玉泉山上打供来佛诞日旅三和尚请上堂问黄面老子二千年前有一段未了的公案请师判断师曰老僧忘却了曰祖祢不了殃及儿孙曰三十年后乃曰溪水碧青山晓流莺呖呖兼黄鸟紫燕重来觅旧居红黄攀折桑条倒有几般人胶杜鼓瑟有几般人钉桩摇橹何不教九龙吐水向蚕盆里浴他古佛低声低声若使跛脚兄来到定要泼撒他三盆五盆向十字街头扬尘舞蹈竟不知毘蓝园里实无是事若要讨取者箇消息明白除非是我天寿法姪从头露布始得白巖惟直和尚示寂闻讣上堂老僧持钵吴门忽闻白巖山中倒却一株大树况此一株结驷千乘隐将蔽其所赖直使响彻千峰群峦尽白人天以之悲恸辛酸魔外由兹潜生喜跃大众还知么兹我白巖惟直和尚三十脱白力穷此事尽得位老人不传之秘直将诸佛祖师大用全彰始也因本宗差讹谱牒我法兄孤笻弔影茧足天涯历讨群碑得数十种力证宗源此可谓大统金汤法门关钥后入燕京见伪书重刻忿忿归来穷拶细究继晷燃膏为法忘形正名稿竣流通诸方彰彰在目复订待灯又成百卷将拟剞劂流通不意世缘告毕然则一灵真性托境现形六十八年森森面目此形虽谢慧命曷穷要识惟和尚的的不灭的面貌么举起拂子曰长空云散碧天宽千古万古终不异中夏上堂结夏弁山头半期过去了只知摇扇讨风凉不觉春光催我老茶去饭来日日忙那事依然不恰好理虽明无处讨古人废寝忘飧只为其中不妙迩来人性总轻浮生死道中多艹艹设若阴境现前四山来合翻忆从前事不成你要拉老僧下海终是不得云巖先老人忌日上堂我先师降迹维扬但知邗江月浸千年室不觉和衣度水寒曾闻他自万历壬子三月十八日到康熙壬子七月廿四日归中间九竖剎竿将积劫熏修者些子搬得狼狼借借幸然末梢头于法身向上余得一路至今二十七年总见苔封烟锁无人来到不肖几回夜半抽身向他者条路上东望也不见西望也不见即今先师来也汝等诸人善自观瞻且道他来的路还是老僧望的路也无重门休贴卦蘸雪喫冬瓜呵呵金风一阵多狼借扫尽庭前几树花中秋上堂问归根风堕叶照尽月潭空此是衲僧分上直截一路只如月未圆时又且如何师曰东胜神洲有曰圆后又作么生师曰西牛贺洲无曰古人道月落后相见未审月落后毕竟向甚处相见师曰麦畬里曰与么则泥牛饮尽沉潭月石马加鞭不转头师曰更须转位乃曰人之心性最不可比拟比拟即丧本受沦老僧住持三十年每到今夕不免东赊西借作箇月饼供养而今老到弁山扯拽不行又岂肯以残茶剩果亵渎诸人少问正命堂中筵席粗开只是要两序齐到遂唤曰典座在么知事在么堂司在么顾视良久曰两序未到早巳月落了也又争怪得老僧梅峰副寺领蒋振宇居士祝寿请上堂问金风飒飒动巖阿玉露涓涓泻薜萝气爽秋清即不问饭僧请法事如何师曰公案现成曰桂子香浮松花结秀此是向上一着作么生是庆祝良辰句师曰八月秋何处热问古者道信施一粒米大如须弥山今日施主有无数须弥安顿何所师卓拄杖曰百杂碎了也曰是何三昧师曰忘却那曰到是得他一牛还他一马去也师曰岂是分外乃曰一切圣贤皆以无为法而有差别凿井而饮耕田而食头头运出自家珍腊月莲花开济济南山虽高北海虽溢犹不及济人饥拯人急打破祖师关无穷真利益此岂非振宇宙之弘规得仙人之妙密御宾维那为受业印堂和尚小祥请上堂问天地未生已前如何是静师曰赤脚波斯夜度关曰父母巳生之后如何是动师曰眉毛依旧两边横曰即今动静两忘的人未审居何国土师曰波罗奈国南岸畔曰某甲今朝至孝无违敢问如何奉重师曰微雨洒花淡烟笼竹曰承师点出无生旨四众齐霑法雨恩师曰更要问你和尚落处乃举慈受深禅师上堂曰古人道忍忍三世如来从此尽饶饶万祸千殃从此消默默无上菩提从此得受曰会得此三种语了好箇不快活汉弁山今日要伊快活举拂子曰者不是印堂和尚么活中有死千机集死复重生万境空教上高楼观变态此时方见化生龙喝一喝下座重阳上堂休去歇去一念万年去寒灰枯木去古庙香炉去一条白练去者都不是去处弁山教你闲去乐去潇潇洒洒去穿云踏涧去若耶溪中观月去象王峰顶登高去只是莫教风吹落帽若使黄花开口笑茱萸酒醒不成文无替大师送先师啸巖禅师木主入宗堂请上堂向上有路无人踏着楼阁门开好来相见金龙跃碧水玉兔宿蝉娟细看来犹在白云顶上我教渠放开前后三三路到者里岂不清高便下座安位曰绣帘开日中雨能相续主中主此中有箇位次不涉春秋了无向背且道是什么人居得遂举木主曰且让啸巖法兄许氏善人祈嗣酬愿请上堂师卓拄杖曰同声相应又卓曰同气相求者里合不着灵山与少室俱是没相干复卓曰好看者里三世诸佛不曾移易丝头六代祖师不曾拈出些子天下老师横说竖说徒夸敏手怎似我者里东山头鸦鸣西山头鹊噪春风罅里有行踪许是伊人来到且喜名已登了子已成了老僧特特为他打开腊月莲花藏放出乌鸡雪里行频吉祥禅师语录卷第五终频吉祥禅师语录频吉祥禅师语录卷第六嗣法门人德能等编住湖州弁山龙华禅寺语录师至显圣埽塔湘翁和尚请上堂问未离弁岳文彩全彰已到云门洪音遍布此是和尚寻常为人句格外玄机请师指示师曰向在华林园与汝道过了曰恁么则云从龙风从虎师曰又忘却也曰只见千峰拱岳万派朝宗是何祥瑞师曰不妨疑着曰向上宗猷蒙师指祖塔重光意若何师曰古寺无人到云峰隔水深乃曰放风前箭展格外机徒劳顾伫撒一把沙幻出空中世界拈一茎艹涌出玉殿琼楼者些行径今日总不消举出既在老祖座上但拈一片香洁诚供养诸昆仲须知此香名不可名状不可状始自金色老人拈出便见辉今鉴古大龟氏承风续焰焕发天成香至王子以为奇货可居举来到震旦国中依旧道箇不识唯我青原善别差珍博得柄鈯斧琢出一麟转至药山天皇毕竟噼也不开洞山得此权分五位云门拾去妙丽天然法眼根株剖露直见锦簇花攒由此三路香腾万机普被及至我大觉念祖持来到止风涂上植成散木一株荫覆天下养就几多奇麟异凤威振千秋不意弁山师翁拈向花梢上显出一轮又为我云巖先师从三千里外依旧持来归到者里但道百年后事你听我说新弁山今日拈也拈了用也用了依旧名不得状不得不如为我方丈法兄和尚烧出使伊寿同宝掌德愈恒沙教尽未来一切众生于我法兄寿量光中成就慧身满足菩提使弁山从傍也得一场光彩树南和尚讣至上堂九月一看看黄菊笑东篱正要见老出清奇忽报道钱塘江畔倾却一座须弥压倒古南枝苍天苍天痛惜我白巖头春折一枝秋折一枝秋风秋雨若为依冷浸总堪悲争教人不堕秋山泪向来以一条千斤担子定要阁到泰春肩上蕲彼启后光前冀发玄微将拟向白云深处乐熙怡岂知一去竟忘归苍天苍天哲人往矣逝水何期伴老和尚三十周年众法属请上堂问篱边菊笑拈花旨木末风翻向上机可谓华林千古秀奕叶好联芳师曰花落无人扫曰还乡本属儿孙事祖父因何不出门师曰青青黯黯里不许暗停机曰既是不出门为甚又道有伴即来师曰高着眼曰与么则宝镜澄明验正偏玉机转侧看兼到师曰拈花与你证明问臣奉于君子顺于父因甚祖祖不相识师曰难得与么曰子若哮吼祖父俱尽未审尽后如何奉重师曰历历莫商量曰与么则回途复妙持金印正令曾无一字传师曰犹在门里乃曰有一句子秀过六离五色有一句子灵通那畔威音有一句子发于象帝之先遍于群有之内我先法叔向乌那青青黯黯里三十载用之不尽散与诸法兄法姪禅师即今溯本思源合无量世界为一界合无量身心为一体合无量因果为一周合无量供养为一器总皆摄入圆照法界内奉供先师众中可有于三句外识得我法叔别开一路的消息么良久曰三十六峰青入骨东禅圆鑑和尚扫祖塔请上堂僧问昔日谷泉访慈明明问白云横谷口道人何处来泉顾视左右曰夜来何处火烧出古人坟此意如何师曰东禅亲见先师来曰明云未在更道泉作虎声又作么生师曰许是同流曰明拈坐具便摵泉接坐具推明向禅床明便作虎声为复主宾互换为复啐啄同时师曰流水高山意尽知曰泉笑云我见八十余员善知识今日始遇作家且道是抬是捺师曰道得分明出转难曰可谓寒山逢拾得抚掌笑呵呵师曰笑你不唧熘僧礼拜乃曰眉毛眨上早已白云万里若更举着向上向下者边那边定教法身脓滴滴地岂不见东禅和尚四十年打从者里走一周遭脚尖头踏碎几多正偏知觉眼睛里穿透几多明白古锥如今幸喜顺风到岸你诸人要请求大法须是偏袒右肩礼其双足好看他放出广长舌相与你露布葛藤结制兼请首座西堂上堂僧问煅凡炼圣即不问德山托钵事如何师曰站立一边曰口似血盆牙如刚剑为甚被雪峰一拶默归方丈师曰莫谤古人好曰德山唤巖头头密启其意正恁么时二老向什么处着倒师曰疑杀天下人曰来日上堂果与寻常不同未审是卖弄家私举扬末后师曰卖弄家私举扬末后曰巖头抚掌笑曰且喜老汉会末后句也虽然秖得三年活三年后果然迁化莫非遭他受记么师曰你好伶俐乃曰结而复解解复结阳燄波翻鹿奔渴那事依然了没由南面窥他北斗北失不失得不得还他两口无一舌岂不见障蔽魔王一千年随从金刚齐菩萨觅他起处不得若要知者般消息问取堂中二首座众信女祈福请上堂师竖拂子曰一机才露机机发不异之真宗一法方彰法法洞威音之面目脚跟红线拈来绣出鸳鸯脑后圆光放出烛空境界回途复妙鹤山银笼虚空笑倒在前村大地山河俱起舞且道有什么瑞应堂中来日起七佛成道日上堂空花影里千层绿舜若多空没拘朿大千沙界海中沤一切圣贤如电拂我怪他古往今来有多少人𥳽土扬尘有多少人胶柱鼓瑟都道老瞿昙于腊月八夜睹星证得委屈我大觉世尊向迷悟中着倒竟不知将箇指天指地独自称尊的人又置向什么处去良久曰会么夹岸桃花风雨后马蹄何处避残红掷拂子下座师诞日琇琳参头领王瑞卿居士请上堂问寿域弘开人天普集洞帘高卷即不问大人寿量事如何师曰两轮日月干坤眼一亘晴空万古心曰赵州百二甲子宝掌千岁遐龄时人知有如何是不涉春秋的句师曰虚空有口宣不及曰常将日月为天眼指出须弥作寿山犹落限量秪如不落数量的句请师提唱师曰花石轩中万古春曰恁么则天音漫说长生诀海口难宣寿量篇师曰犹落数量乃曰空王令下敕谕九界众生有能向威音王殿里觅得箇消息者王解髻中明珠与之老僧自受王命已来迄今六十三春要求一箇回旨者竟不能得昨晚琇琳长老领得王公居士入山设供你诸人有能乘机乘势直入九重殿里击开金锁透出玄关向深宫里讨取纶音编论群灵者么良久以手数曰二五该一十三三唤作九几多伶俐人傍观俱袖手不如仍借居士以伸回向皇上康熙三十七年腊月十日谨备净资特入龙华敬斋五百大阿罗汉所供诣实遂高声召众曰大众好生念箇波罗蜜元旦上堂师起立卓拄杖顾视曰弁山新年头第一义已为诸人揭示了也所有绪余伏祈垂听复卓拄杖下座立春上堂化母开怀运出劫前风景管流息起吹残片片葭灰正恁么时直得尽十方山河起舞遍大地万象舒颜不萌枝上群葩争发于当阳无影林中异鸟梦回于初劫东方朔只爱他蟠桃生色鬼子母情耽着最后婴儿王母昼下云旗洞宾暗窥北斗蓦地里走出箇须菩提要道他久巳証得箇真空三昧老僧一时把住曰老师兄不须多说万紫千红总带春巳今露出春风面元宵解制值雪南菴琡菴大师请上堂燃灯佛点起无尽光灯直令三千大千世界内外明彻净无瑕秽合微尘国土共一安居统十类含生同一作止遍使南菴北室雨四色天花东岭西村见一光远照更有几多上善根人同声相应来到弁山恰遇圣制告圆启请老僧举扬结解因缘语其结龟毛縳住千峰雪论其解苕溪霅溪船子风多歪大家齐上渡头船西湖太湖春霭霭你好听他舟子唱箇湖州歌儿呜啊杭州歌儿款乃两岸芳丛雪点齐所到处多少潇洒恁么时者麻筋布线的破蒲鞋要他怎的不如撒向壒𡒁堆头任其狼借设有箇伶俐汉拾将去置放担头途中忽有人问弁山解制的句子你好拈起来向他道九十日中幸然而有此也老僧者般说话还当得因斋庆赞的意么良久曰雪后始知松柏操事难方见丈夫心资福事先大师送喝山和尚木主入宗堂请上堂前释迦不灭钉箇虚空大底橛后弥勒不生捏取清江月一轮直得前后际断生灭见忘有一等望见资福剎竿便尔心开有一等来到夹山漾里全身浴出总被我喝山和尚一齐按过而今深入九重城坐断涅槃后有路且不动本际如何是常光三昧戴角泥牛奔海底无毛铁鹞出云霄遂领众入宗堂举位曰万里无片云青天光皎皎请更上层台始见儿孙妙大悲期指禅书记领盛聿昭居士荐父请上堂竖拂子曰突露威音面目揭开无尽家珍称百亿须弥作十二分以一微尘遍能含受无边世界于其中间无今无古非自非他正法明如来何曾过去观自在菩萨不是未来无量国土诸天一时同到者里只如报德酬恩一句如何显露良久曰彩云影里仙人现手把红罗扇遮面他道多谢吾家好大哥锦上添花千万段诸兄弟孝诚既至吾复何言掷拂子下座徐门蒋善人请上堂山静课花蜂股重林深含箨笋肌明倚栏自许闲无事又觉黄鹂唤一声圆通门大启端的待何人太湖波浪如天阔雨雨风风湿却襟观世音菩萨有深重愿凡有礼拜恭敬我者所有愿求悉皆满足却不比杜顺翁必要向天下觅医人炙猪左膊上遂顾视左右下座文辉禅德请上堂世尊有密语迦叶不覆藏日上海门东越山俱在望群峰翠叠青难染溪水声添绿不当一箇祖师闲巴鼻浑仑突露在当阳莫教邯战失步岐路亡羊古镜台前窥落月夜深和露宿鸳鸯元备大师送天穆和尚木主入宗堂请上堂万象之中独露身浅红残绿几般春时当四月风光好又觉黄鹂叫一声天穆法姪临行道石笋夜抽条沉潭龙卧起悬崖撒手行两脚捎空底正恁么时是何消息兔角杖挑潭底月龟毛绳缚树头风即今还有觅得他的踪迹么天穆万机俱有准得来元备总天倪安位曰神光万里摄尽天山位不立玄大方无外长老位既高登脚下儿孙有赖师至松江普照寺众居士请上堂向上句开口巳成双橛格外机扬眉便隔千里纵饶虚空大的口梵天长的舌总无着处老僧到此幸值天中佳节兼承众檀护种种殷勤只得与诸人傍通线道竖起拳曰净法界身本无出没踏碎秤鎚千丑百拙他含怨我羞涩赊千不如现百好看九峰山色从来春绿秋金三泖清波自古风清月白华亭千古事历历仍分明时节既临因缘岂偶千门万户蒲剑殊长戏水神龙峥嵘头角更有箇屈原相公在高标上横翻竖弄与诸人将真机显洩还有会得头头演妙的人么大挥一拳下座鹤曜大师送藻鑑和尚木主入宗堂请上堂僧问夹岫风高喜得子归父室华林瑞霭引来凤宿龙巢就路还家即不问如何是归根得地一句师曰玉麈挥天地红轮耀太虚僧举坐具曰即此一步千圣行不到因甚藻和尚一超直入师曰一翻风有力万顷碧波清曰枢密不得旨作么生与祖父相见师曰眉毛巳拄梵天曰恁么则一灯燄续光无碍刀斧何从噼得开师曰不枉见过云巖乃曰昨从松江来帆吸干三泖拈得大千轮掷过芙蓉岛威音王总要相逢红尘浩浩谁来早蓦地里有箇人道常熟虞山有段奇特因缘要请老和尚归山举似捡点将来藻鑑辉潜银笼鹤杳幸尔曹公福德深远远载着须弥到过去因缘也在者里现在因缘也在者里未来因缘也在者里只有藻法兄不在者里且道在甚么处待老僧下座来与你道破安位曰月明金殿冷古路白云横欲知尊贵位还登最上层功忘业就无他旨枯木花开劫外春解夏上堂僧问拂子名张三竹篦号李四未审拄杖子名个甚么师曰要与他安箇名么曰与他安的即是乳名还要请教法号师曰一是王二亦是王曰既是三人同姓因甚么不同宗师曰何曾有间曰既然不间如何门庭各异师曰珍重目前机曰风吹柳絮毛毬走雨打梨花蛱蝶飞师曰又做了谢十三郎乃曰大圆觉里安居岂敢论乎结解老僧九十日经行一匝走遍四天下欲觅个蜡人检较而不可得且喜诸人终朝兀坐寂尔忘缘水晶宫里白云天内不放出外不放入清风明月天然趣于中有箇洒脱无羁的人今夏还曾相识也未挥拂子曰松篁交奏当门曲苍翠堆成远案青幸尔犀牛头角露闲时高卧绿杨阴喝一喝便下座送浴日能西堂住海印上堂机不离位堕在毒海语不涉玄始是作家老僧三十年牧牛牧马只要觅个讶郎当露些子面目昨来严护法以海郎见挝老僧念是曹山下草菴禅师创立千百年来我不看主本欲躬耕陇亩争柰华林园里犁耙未卸特命西堂子代担风月此子亲炙老僧一十三载不同门外游大明晨仰烦两序诸昆如例焚点躬送登舟且作么是将逐符行的事遂起身曰且向他山头临锋时验取隐翁和尚领孙孚尹护法同荆陆氏为子求寿并功名请上堂僧问若论第一义本自无说亦复无闻即今和尚作么生师曰堂里香烟笼宝座曰玄机独唱三世诸佛奉亦无违大藏繁兴五千余卷言诠莫及应时及节敢请拈出师曰庭前秋雨沥芙蓉曰打破青天突出日面月面掀翻大地掣转风轮水轮未审老古锥着脚还稳么师便喝僧曰某甲则不然师曰要且没交涉僧曰新罗国外生香象踏断黄金索一根师曰依旧跳不出乃曰教观第一义夜雨湿却虚空背法筵龙象众喜得孙公来打供机轮向上祖师禅座上山翁闲打哄不打哄他求富贵即与富贵他求功名即与功名他求长寿即与长寿若不恁么怎能搆教伊舍身珍宝求我哀愍更须知有来由大抵还他肌骨好不施红粉也风流西余山众大师送兰如和尚木主入宗堂请上堂僧问从上宗乘即不问叶落归根是若何师曰好箇消息曰古人道本来无位次何用强安排既无位次大觉和尚向什么处安着师曰撑天拄地太郎当问识得一万事毕如何是一师曰老僧也开口不得曰赵州道我在青州做领布衫重七斤是何意旨师曰特煞与汝道了也曰设有问和尚又作么生师曰狗衔灯盏走鳖咬钓鱼竿乃曰有大觉人入大觉定杳隔青霄难通家信幸此一班大觉弟子出大觉门提大觉印沤花影里解翻身推爷直上千峰顶拈拄杖曰大觉师兄来也卓一卓曰与诸人全提正令还会么老僧与么说话也是钵盂安柄入宗堂曰此中有一位上无攀仰下绝功勋从来未有人居得今请兰法兄高陞此座遂安位曰万年花发不萌枝儿孙箇箇增光彩江阴法华菴愚山大师送偶菴和尚木主入宗堂请上堂僧问泰山颓兮实惨然人天真实无依倚如何是报德酬恩句师曰苕水从来不尽流曰实际理地不受一尘因甚有去来之相师曰山花开亦遍几处不成林曰坐断生死海踏翻圣凡窟只如偶菴和尚即今居何国土师曰湖州城里塔幢高乃曰霜花粼砌寒色冥蒙叶落满长空万机俱寝息直使虚空藏觅迹无由舜若多潜身无地鞭起泥牛逐队行拈得南辰安北斗有箇无位真人曾向者里遭逢辣手搜穷骨董担子脱卸皮毛自此江北江南到处逢场作戏虽则言遍江山其实觅伊箇元字脚了不可得幸尔脚底有一座愚山子且得全身奉重诸兄弟还见伊遍界不藏的面目么顾视两班曰再向宗堂中好生着眼安位曰古释迦新弥勒相待久矣蕃老伯亦从夜明帘底盻望犹勤弁山今日只好向无位次中安位次团圞共瞩古菱花结制上堂日日日东上日日日西沉其中有多少人精奇焕发有多少人满载东风有多少人摘珊瑚于月底有多少人折骊角于沧溟忽见得象王峰顶滔天白浪都拟向者里三跃龙门老僧试选当场万机普到直教一个个透出威音那畔转身枯木寒巖心花灿不夜之光灵舌吐三春之秀好大哥好大哥拈起毫端风雨快者回不做探花郎冬至上堂阴消阳长敲得虚空哔嚗响暗去明生击来枯木了无声鸟牛眠雪里嘘开地轴根源玉凤出烟笼冲破天关锁钥一阳来复机位犹存葭管灰飞何曾转步欲得万户俱开真机突露竖拂子曰须是借伊威光始得且明阴洞阳辅日月挟宇宙又且凭个什么卓拂子曰好向机先分明会取大镬成无替大师开锅请上堂僧问昔日国清锅漏沙不漏米未审是神通是妙用师曰者里别有商量曰今朝弁山锅沙米俱不漏妙用耶神通耶师曰大众饱餐问大冶弘开贵图一火铸就因甚么落在第二师曰虚空安耳朵曰还是炉头有错还是顽物难镕师卓拄杖曰总销在者里曰从来谓只鍜顽铜可成大器如何将箇古镜鍊入其中师曰六和泉底珠千斛曰只如因斋庆赞又作么生师曰人天有赖曰恁么则当时不假炉头力怎得今朝香饭来师曰也少不得一棒曰恩大难酬问一模脱出样团圞百亿须弥纳此间炊作铁钉香积饭黧奴白牯总加餐如何是大功不宰句师曰象王鼻孔巳辽天曰食堂不用金牛舞满座春风胜旧时师曰难得与么曰昔日甘贽行者设供南泉打破粥锅今朝无替大师设斋和尚又作么生师曰与汝百文钱曰与么则南泉未是好手师曰未识伊在曰嬴得匝地清风踏翻满船明月师曰眉毛依旧眼上横乃曰威音王巳前行脚的是儿孙要知王老师高踪阔步须向红炉中镕溢将来始成全器更须知南泉打的弁山作的一抬一搦是什么手脚若不知者般手脚应须向梅峰友嵩惟念三人手里讨取合同合同入手好来受我无替大师供养只如大器巳成如何是普利人天句移来香积天然钵九界都卢饱不休腊八上堂白椎毕师曰维那教你诸人观第一义老僧特为举似遂作修罗掌日月势曰还有善观的么顾视良久曰满船空载月明归维那结椎曰谛观法王法法王法如是师呵呵大笑归方丈诞日两序请上堂僧问倒卓乌藤敲出虚空骨髓横拈白拂点开生佛眼睛去此之外请师别示师曰炉烟篆出青云色曰秪如形名未兆巳前一句又作么生道师曰阇黎口在甚么处僧便喝师曰此犹是第二句曰还有向上事也无师曰有曰如何是向上事师曰大雪满长空问琼花匝地银浪腾空大功一色即且置天开寿域事如何师曰今日方晴曰大椿八百年为一春蟠桃六千岁成一熟未审无根树子算数几许师竖拂子曰总不出者里曰恁么则金鸡唱晓琼楼梦玉树花开劫外春师曰亲言如在乃曰年年一转腊月初十喫茶喫饭劳人力气逗到六十四年来依旧是孃生的鼻孔出气诸兄弟只顾来说贺喜你也哝哝我也唧唧几番春信到寒梅地老天荒俱不识识得后如何大虫戴纸帽好笑又惊人元旦上堂问梅笑春风霭干坤紫气浓箇中端的意花雨散长空海岸三多即且置吉祥句子敢请拈出师曰何不去年问进云恁么则万里江山归有道千秋仁寿乐无疆师曰一气自来含有象万灵何处谢无私进云白尘挥开新日月乌藤拨转旧山河者是老汉寻常作略格外玄机又作么生师便喝进云喝下雷惊万类芳师曰庭前春色风光好进顾左右云大众记取和尚者一语乃曰去年巳卯本属兔呷尽人间多少醋今年庚辰却属龙春风处处好相逢相逢时有何言句衲僧家无别意识得一万事毕果然果然不见道天得一清地得一宁君王得一四海安平拄杖子得一时如何卓一卓曰谛听谛听尧风荡荡舜日融融四海五湖王化里讴歌鼓腹乐雍容奇特奇特大似白衣拜相掷拄杖曰好便下座唯一大师送长生位入宗堂请上堂千尺雪消鱼跃藻春风吹得虚空倒黄云深处又云深闲凿云根开古道古道既开谁人能到既不到老僧亲送一程便下座送位曰唯一师七十九今日生位斯有得入龙华千年永寿房大端居士祈福请上堂僧问因斋庆赞即不问牛过窗櫺事若何师曰正好疑着曰头角四蹄俱过了因甚尾巴过不得师拈拂子曰你怎柰他何曰路远夜长休把火大家吹灭暗中行师曰脚跟下更须子细乃曰万机休罢千圣不携坐断威音前路揭开此日新机画船箫管庆尧天于万里肥马胶车乐千金于顷刻争似我者里锦云遍野绿萼含香谷鸠三声五声不是唿风亦非唤雨陶陶然乐有余欣好笑老瞿昙不识那一通又笑王老师卖身没有主拄杖子分形散影走遍了甸晴峦蓦地遇着房公大端觑破情尘便尔深开钥来者里请法饭僧欲冀将来胜缘成就老僧鉴虔诚有个从未与人举似的佛法今日和盘托出来也卓拄杖曰人天路上作福为先生死海中复卓曰急须荐取解制上堂僧问九包把住牢关只教銕牛眠夜月今朝解开布袋且看木马逐春风且道去住不留踪的又作么生师曰金刚山下銕崑崙乃曰一向结不解捏碎须弥填沧海从今解不结放开灵鹤乘风月灵鹤窥残劫外春千年桃李花俱卸且不管万里无草出门是草不出门草得风流处且风流大抵也须肌骨好今日设有箇出来道老汉三十年与人解制今日始算得一场大结解老僧向道好好修事着掷拄杖下座显圣湘翁和尚扫开山祖塔请上堂僧问耶溪水溯回万派狂澜弁岳峰突出满山春色两彩一赛此意如何师曰黄鹤楼崔灏题后至今无人题得曰伯氏埙仲氏箎同声相应的曲子作么生唱师曰高撑石伞云中出曰相识满天下知音能几人师曰显圣和尚有棒未分付在曰野色更无山隔断天光直与水相通师曰者一联道得恰好乃曰今日是显圣法兄和尚命虽陞此座置啄无由何也九乌巳为伊射尽了天山巳为伊卓转了宗祖宪章巳揭示了散木根元巳披露了剩得一柄石伞子又为伊撑向万仞峰前已见天花响落且看泰春风月好枝枝开遍绿阴深更教老僧说箇甚么蓦举拂子曰看看唯我法兄者道心光放至龙华其来久矣只因不以显圣供作龙华供此可见金石乃心滴水滴冻幸然侍者有力向乌镇城头搜空万有将众檀越一片真诚持来以献宗祖此又见我法兄鞠躬尽瘁孝诚至矣秪如开山老人有箇道不尽的得力句子老僧洒扫三週盘旋八面竟不闲说得幸我法姪未琈禅师奉命来此老僧令伊代我法兄和尚一气道出了也汝诸人当生庆幸盛泽聚福菴弟子不晖心明心圆请上堂乃曰动若行云止犹谷神春风二月花方好小舟直上白云岑插梳髻后回向未称好手指人半藏无功不是真情怎似今朝风韵别一回相见一回亲大士圣诞姚门施氏请上堂僧问掀番五位正偏不立三种根气掣开金锁玄关请师通个消息师曰二月春风似剪刀曰堂奥中事巳闻命了斋主殷勤顶礼观音不审菩萨降诞也未师拈拂子曰不因跨海擎天势怎见千秋柱石功曰大悲千手眼毕竟那个是正眼师竖拂子曰与么则木牛步步火中行真箇法王指处妙师曰也是猫儿喫彩凤乃曰二月九风吹柳絮毛毬走大士身雨打梨花蛱蝶行绿翠松篁桃李面溪流碧浪几般声莫学傅大士夜夜抱佛眠莫学老维摩朝朝弄傀儡不若南岳思大翁三世如来一口吞寂耳忘缘无彼此喝一喝曰若不蓝田射石虎几乎赚杀李将军便下座沈氏德正祈福请上堂诸佛法即非证不了春山泼黛青处处闻啼鸟同参更复问何人灵云不解东西对桃花红李花白万壑千巖俱漏洩诸君如不究根源十字街头问弥勒抚禅床曰观世音菩萨道我得佛心证一切智即今还有同证同解的人么复抚禅床曰去若愚师为莲舫大师送长生位请上堂丰干和尚骑着石虎打碓寒山拾得拈起砧椎扫地三三两两相逢哭的笑的妙极且道他妙在甚么处不游花下径常见洞中春弁山将须弥入藕丝孔内卷洪涛于烈燄堆中为着阿谁特特与莲舫大师送位要他箕裘家声久炉火青灯自见长下座安位曰但有路可上更高人也行宗祖堂中却也少者位不得便入座显圣湘和尚讣至上堂问秧针方剌水麦浪巳经秋荣枯凭代谢心智自优优如何是不迁之义师曰春风吹得柳条青曰一真潜伏万境消忘未审显圣和尚即今入何三昧师曰却又迁了也曰恁么则曾经巴崃猿啼处不是愁人也断肠师曰你正是炙瘢上着艾师举讣召众曰者是支那国里一面涂毒鼓寰中响震巳五十年远近闻之丧不旋踵昨于显圣堂中破了也击不鸣矣抚胸曰苍天苍天将见群狐竞起冲炽人间幸然我法兄临末梢头放得一道拔苦光明语众曰汝等听着我有一句与你轰雷飞闪电我无一句与你遍地放毫光记得者两句一生受用不尽幸矣者便是一切众生起死回生的本据法门不致中衰赖有此也遂合掌曰且喜且喜下座于像前烧香曰威音前布种旷大劫栽培万仞峰头巳见花敷果实五十年香飘异域百万人餐採无穷语其功也名不可名语其益也喻无可喻龙华赤手空拳毫无可献仍借吾兄用不尽的者些子还呈供养憨印师领松江府绣斋翟护法同众信请上堂问马祖陞堂百丈卷席意旨如何师曰好与虚空画两眉曰还是啐啄同时还是如虫御木师曰不是啐啄同时不是如虫御木曰一对无孔銕锤师便打曰弁山连日上堂与马祖是同是别师曰着眼看曰恁么则马祖踞虎头和尚收虎尾师曰是甚么语话曰出群须是英灵汉敌胜还他狮子儿师曰方山未肯点首在问冲锋敌胜用在临时释迦弥勒退身有分未审和尚作何施设师便打曰此所谓功不浪施师曰犹自口喃喃乃曰普现色身头头遇着本来人遍行三昧处处总成观自在是则是随人脚跟转者极多怎似箇憨布袋要结万人缘十字街头等个人死猫头竟无人要今朝持到弁山老僧与伊作一结束且道功归何所良久曰端坐受供养施主常安乐新城福胜菴木山尼请上堂参头出礼拜起师打曰者是荅你昨日的头云今日的重新请问如何是十智同真师曰问者闲家具作么如何是一同一智师曰大地一朝风如何是二同大事师曰乌龟直上须弥顶如何是三总同参师曰春来无处不飞花如何是四同真智师曰山自青水自绿如何是五同遍普师曰何山不戴今宵月如何是六同具足师曰满目青山如何是七同得失师曰倚天长剑逼人寒如何是八同生杀师曰銕轮天子令如何是九同音吼师曰风吹石曰念摩诃如何是十同得入师曰遍界无人识曰十智同真蒙师指秪如第一句下明宗旨如何是第一句师便打曰蒙师点出无生旨万象齐沾雨露恩师曰知恩者少举赵州访二菴主乃曰二菴主拳头本是一箇可怪他赵州老秃头向舌尖上鼓起泼天风浪将谓只有天在上更无山与齐而不知今日被木山尼看破且道那里是木山看破赵州处顾视良久曰少间斋堂里下嚫你诸人各自照顾莫被他瞒去佛诞日德生师为徒剃度请上堂抟得虚空十七八今朝又喜生悉达香水从头浴一回眉毛罅里黄金押云门虽有百千机究竟何曾打得杀打不杀千古万古阿喇喇还识伊面目么光剃头尽洗足与德生同机轴抚禅床一下曰露憨月和尚送本师紫老和尚木主入宗堂请上堂问五日巳前挝退鼓五日巳后复陞堂再转法轮即且置借位明功事若何师曰向十日外道看曰石涧浪高龙莫隐青龙山迥凤难栖因甚却许紫老和尚全身拶人师曰赵州顶却履南泉卖了身曰汉地不收秦不管从教折合此中来师曰无须锁子两头摇曰只如新和尚高登祖席推爷向里和向如何庆赞师曰祖宗有赖曰恁么则祖父从今不出门还家尽是儿孙事师曰更须向里许承当僧遂竖拳曰且道是里是外师曰错过也不知问三座道场行祖令英灵无限被罗笼收纶把钓归深坞留得名喧宇宙中如何是功位俱隐的句师曰且向象王峰那边会取曰千江有水千江月万里无云万里天师曰者是你问我曰妙体本来无处所正因那得有规模秖如紫老和尚向甚么处安排师举拂子曰者不是伊广长舌相曰恁么则树长千尺叶落归根师曰却被汝道着乃曰树高千尺叶落归根此箇时节知音可说更要知千尺花梢月那畔威音机肯借青龙吐箇夜明珠紫室幽巖辉不夜一光直烛上终南香遍林头分两叶俄然功位隐无踪叶落归根此时节你诸人还知我紫谷法兄转功就位的消息么良久挥拂子曰大千何处不春光入宗堂安位曰紫阁洞开玉炉香遍钟敲午夜寒万机俱寝削且王子正登朝时如何遂安座曰万年如此日宝月正当空退院上堂老汉三十年提箇无纹印子东搭西搭罪犯弥天比来到者里喫却檀越几杯羹饮了龙华多少水逗到临末上梢头单单剩得一张嘴快活快活幸喜瘦笻犹有力万山深处且逃名频吉祥禅师语录频吉祥禅师语录卷第七嗣法门人德能等编小参寒食小参僧问春色满园关不住一枝红杏出墙来未审明甚么边事师曰冬至今朝一百五曰还有向上事也无师曰不快漆桶僧一喝师亦喝僧拟议师打曰漆桶不快乃曰春山青春水绿春色满园关不住一枝红杏出墙来云山万叠春光露牧童笛樵者歌说甚威音娄至四辨八音农人笠织女机肯较海剎莲邦三身四土竖拂子曰只者无边光景总在拂子头上且问你诸人钟楼上念赞床脚下种菜昨日栽茄子今朝种冬瓜毕竟明甚么边事不见道冬至今朝一百五小参六六三十六九九八十一神驹追影千峰瞎驴倚墙靠壁大哉干元乌飞兔急赚得无位真人临万仞入萝薜透重云走荆棘忽然向盏子里打箇筋斗出头来道真箇的不知海蚌含珠擂槌可以作笔小参拈拄杖曰举一不举二卖了镇州萝卜换得彬州如意深深拨出一星子火烧尽非非想天人脚迹幸尔达磨大师来说四句偈曰吾本来兹土说法救迷情一花开五叶结果自然成卓拄杖曰若不得他来解遭一场狼借晚参今晚有一段极奇特极得意的事举似大众只是可哂可疑才闻得天花粉就是那东篱上结的屎葫芦始信道杖藜嬾迎征骑客菊花能醉去官人独不爱云门答僧问佛道箇干屎橛所以可哂可疑小参净土诸佛是赤穷汉历代祖师是白拈贼三藏十二部是破故纸一千七百则是系驴橛山僧不是压良为贱只要你诸人洒落无羁作好人去小参举陆亘大夫问南泉弟子家中一片石亦曾坐亦曾卧欲镌作佛得么泉曰得陆曰莫不得么泉曰不得南泉古佛语善来机只是将翁家田园列劵而鬻当时待问欲镌作佛得么但道山门前正要一片桥石分付知事与我扛来大夫若具英灵自然别有长处中秋晚参榴火红篱花白稻香十里来田陌新姜紫菜芋头黄箇是山侬亲置得葫芦马杓尽情烧那有闲心比秋月只有一事追思起来却也闷人你不记得元宵夜大雨打倒东廊角头一倾篱壁至今犹未噼篾缚起小参举达观颖禅师上堂诸方钩又曲饵又香奔凑犹如蜂抱王因圣者里钩又直铒又无犹如水底捺葫芦举拄杖作钓鱼势曰深水取鱼长信命不曾将酒祭江神云峰则不然从来钩饵俱不用怒骂如雷打亦重趁他负命瞎驴僧井臼惟祈常自弄起七小参炉鞴里煅过的顽铜钝銕红焰上演出的不二法门俱已精莹焕发更要拈开炙脂帽脱却鹘臭衫直教通身脓滴滴地赤𨉹𨊛地为甚如此不经大冶重烹炼到底还他是假金小参举鲁祖每见僧来参便面壁南泉闻之乃曰我寻常向僧道佛未出世时会取尚不得一箇半箇他与么驴年去师曰一人淆讹特煞一人特煞淆讹简别将来也是干戈特起何故垂衣裳而治者尧舜也禹吾无间然矣小参千峰势到岳边止万派声归海上消的且止门外野色更无山隔断天光直与水相连的且止门外云峰只顾摇扇取凉倦眠饥食其余是什么热碗鸣声除夕晚参流光易度时不待人转盻之间桃符易旧祖师心印状似銕牛之机默照空劫前湛湛一壶风月坐彻威音际沉沉满目烟光终不免寒潭浸月若要问不涉阴阳造化一句拄杖子留到新年头好发利市小参举云门示众曰闻声悟道见色明心遂举手曰观世音菩萨将钱买餬饼放下手曰却是馒头绝天机塞地阙换斗移星须是云门老子若谓入理深谈犹较云峰百步何故我无如是闲家具解夏小参僧问薰风南至殿角凉生别展家风请师敲唱师曰前村烟浪里别有好商量曰只如东山水上行是何意旨师曰天下觅医人曰和尚也是将南作北师曰知恩者少乃曰九旬事毕箇事稳密殿角凉生薰风南至要知别展家声句拄杖子赤骨条条要知水上东山行脚尖头从来历落到者里也须知恩始得何故特为你天下觅医人晚参举僧问曹山朗月当空时如何山曰犹是阶下汉曰请师接上阶山曰月落后来相见曹山虽有定乱之谋且不能于白刃丛中全一骑之命今晚有问云峰曰请师接上阶师以灯烛一时吹灭下座擒住一僧曰速道速道僧曰开壁放路师托开曰与汝相见了也便归方丈小参我有时道见色闻声的是有时道见色闻声的不是见色闻声的是云峰合喫三十棒不干诸人事见色闻声的不是诸人合喫三十棒云峰不免累及与么会得菩萨龙王行雨润通身上下数重云如或未然不免据实供通以拄杖一时打散晚参以拂子画曰蜗牛角上添斤着两又画曰蟭螟眼里去骨留筋复画曰都爱他持妙喜世界如陶家轮究竟出者里不得何也土星犯牛斗除夕小参先佛曰造诸恶业本是幻修诸善法亦是幻身如聚沫心如风幻出无根无实性云峰别有语在雪花三片两片飞腊梅四枝五枝放不与人问论死生山深无别来供养且宽一步还有造化何也来年更有新条令小参磁石吸铁鹁鸠爱雨性分相需不曾妄举只如覆盃水于坳堂之上以芥为之舟与鸱枭夜撮蚤昼出不见丘山于佛法中有义类否众下语不契师曰撒向阶前来朝打算久雨小参晴空皓月不待指标大浸稽天也须论量檐头不断终朝雨涧下滔天水逆流楼至如来鼻孔浸烂了也迦叶头陀眼睛滴穿了也你们只顾他东家点灯西家暗坐设若落到弥勒下生教者些瓠子冬瓜何处蹲身抚掌曰毘婆尸佛早留心直至如今不得妙小参上无攀仰万里不挂片云下绝已躬青天也须喫棒不是心不是佛不是物是什么系驴橛子山僧独不爱他维摩诘将箇大千世界置向蟭螟眉睫头上从朝至暮只管唿卢唿卢有甚快活分还有为他拈得退的么良久曰试看云峰拈去以拄杖一时打散晚参抚掌曰闻么上士一闻一切了妙哉言乎中下多疑多不信妙哉言乎秪如一切了得的则故是妙为甚不信的也说是妙不见道有利无利不离行市复拍掌曰妙晚参举云门示众曰人人尽有光明在看时不见暗昏昏云峰则不然人人尽有光明在你眼睛对他眼睛无事相将出门去岭头处处看飞云忽然脚下云生时你眼在甚么处一僧曰月落古寒潭一僧曰正一僧曰且礼拜着一僧作掀眉势师起身曰伎之穷力之尽彼则自休也便归方丈晚参好风来入户明月上窗櫺好时节没人行南泉翁卖却身了赵州老行脚去了赚得释迦老子西天也没处蹲东土也没处蹲者几日竟不曾讨得箇着落如无火速要紧大家着力寻寻看晚参儵与忽遇于混沌相谓曰人皆有七窍食息起居此独无有试凿之七日凿而混沌死天上麒麟乘五色人间丹凤喜翀霄混沌如不经凿破低钱一文也不值参晚参如何是佛古墓毒蛇头戴角如何是道一从归后忘却了佛之与道相去几何我只知演兵桥二十里到东山过江来望见别天第一峰折身入岭便是者里竟不知佛与道相去几何晚参山僧自来有可言说的都与你言说了有可指示的都与你指示了逗到今晚小年尽夜更有箇佛祖行说不到的一句举来作箇隹筵管顾大众良久曰一九二九相逢不出手三九四九行人冰上走五九尽日便逢春未审明日交春是什么时刻遂起身曰善来文殊善来佛子各各归堂喫茶去小参举保宁勇禅师示众曰大圆无内大方无外无内无外圣凡普会瓦砾生光须弥粉碎无量法门百千三昧拈拄杖卓一下曰都在者里会么苏噜苏噜㗭唎㗭唎娑诃者老汉当时若不解念者一道甘露水真言云峰要逼教他立地放尿去在且道他过在甚么处小参举殃崛尊者产难因缘曰他的且掷毋论只如拄杖子今日产难还有免得的么卓一下曰生下了也你若迟疑不荐天台南岳洛伽五台到处好生论量晚参举曹山四禁语莫行心处路不挂本来衣何须正恁么切忌未生时曹山老人费却许多气力不如云峰道箇静处娑婆诃知得古人舌头落处的自然事事周足般般恰好冷看他穷厮煎饿厮炒东村西舍忙忙讨若使不然大年尽夜少长欠短莫谓山僧不预为告白小参举祥菴主上堂拈拄杖曰古人向者里为甚不肯住自曰祗为途路不得力复曰毕竟如何又曰楖栗横肩不顾人直入千峰万峰去古人恁么说话可谓棒打石人头嚗嚗论实事若是那短贩行童渔猎得些子腥羶腐块有甚受用只如道楖栗横肩不顾人直入千峰万峰去毕竟是什么境界众下语不契师曰人情尽处难留迹家破从教四壁空小参好看今朝五月六雨雨风风晴不足江头昨竞罢龙舟我爱山间梅子熟汝既喫了须还我核来纵饶道箇百杂碎我即噼头与你一棒曰种毒了也小参举昔有官人入镇州天王院睹神像问院主曰此何功德主曰护国天王人曰祗护此国遍护余国主曰在秦为秦在楚为楚人曰前日打破镇州城天王向甚处去也主无语若是云峰即厉声喝曰者无主孤魂出去他若嗔作但合掌曰莫怪相触忤复低声曰几乎打破镇州小参举百丈因沩山五峰云巖侍立次乃问沩併却咽喉唇吻作么生道沩曰却请和尚道丈曰不辞向汝道恐巳后丧我儿孙又问五峰峰曰和尚也须併却丈曰无人处斫额望汝又问云巖巖曰昙晟有箇道处请和尚举丈再举巖曰和尚今有也丈曰丧我儿孙者则公案云峰秉公直判主司监守自盗不免坐罪沩山不宜把火五峰不合那赃云巖虽有白拈手段不当公䜣朝廷也不免连名解赴当时待百丈再举但以手掩口曰近日王令甚严不许坐守若道得者一语免致丧我儿孙除夕晚参师以拂子作相曰者是三百六十日最初一句者是三百六十日最后一着于中还有如是如是人如是佛如是牛如是如是设使领略得则然灯前然灯后正然灯乃至暗机义海无不了然如不委认急须明取者箇今晚将你诸人平日用的一时举出会得的明年仍有三百六不会的岂止为君白了头僧问如何是然灯前师曰你好不伶俐如何是正然灯师曰不与你分疏曰如何是然灯后师曰寒风严入骨曰谢师答话师曰云居罗汉小参举云巖先和尚因僧问清净本然云何忽生山河大地先和尚答曰我家是广陵奇怪诸禅德从来道箭锋相拄看孔着楔老和尚不依本分合作么生判断理该贬出无生国任彼分身化作牛小参父母未生前十月二十晚凉天不是心佛物两箇虚空着銕裤其余万法归一狗子佛性一口气不来无梦无想干屎橛麻三斤山僧一一与你註破遂咳嗽两声顾侍者曰山僧有些伤风分付典座少下些盐醋便归方丈小参举云居因僧问僧家毕竟如何居曰居山好先师颂曰僧家毕竟居山好一曲临风无不了自是柴扉久不关落花满地从风扫云峰则不然山色湖光併在东扁舟归去有樵风莫道野人无外事开田凿井白云中除夕晚参适来将从前所经过的日子细细算过一到有时运步劫前听泥牛吼月而水寂波澄有时出头峰顶见青霄透露而万里无依有时向烈燄丛中着脚有时在明白路边展手有时出不从门入不由户有时坐不当堂眠不就枕到今朝只好平实商量若见得及便得沉静敛氛白云向幽谷而断灵光破暗明月随夜船而来设使未委请将从前所历过的三百六十日月看即今落在什么处小参刚才说结制便过去了三天也不怪你柴生火着烟怪只怪他赵州道金佛不度炉木佛不度火泥佛不度水真佛内里坐者汉眼光烁破四天下何为出此言也若果有箇真佛内里坐金佛便度得炉木佛便度得火泥佛便度得水须知他说内说外说真说假却不是好心你若主信斯言云峰拄杖子定行严令晚参箇事天然本无途辙未透祖师关应须重打叠无位真人赤肉团眨起眉毛莫打溼三箇孩儿抱花鼓两日三朝齐看取且道看取箇什么大洋海底火烧天除夕晚参僧问年穷岁尽节令推迁有箇不受推迁的如何安置师曰去年放整了曰春风开竹户夜雨滴花心还是向上机么师曰无人孟浪到你曰恁么则龙生金凤子翀破碧琉璃师曰裂破鼻孔乃顾视两班曰如今还有一件紧要事教知事到东村借问王老子看纸钱堆里有多少化不尽的都与我收来俵与那人免至三十夜来手忙脚乱若俵不到教他自家打贴若一一靠倒云峰岂有此理小参有道闻时富贵见后贫穷牛头四祖早晚相逢又有道从天降下则贫穷自地涌出则富贵黄梅六祖独自打碓似者些说话都来与你茶喫秪有昨日偶闻江西出箇水怪向真君借水三丈沿江浸倒三十六村不知浸去多少人者件事果有些怪气他若当时借得百丈那里还有者些虾蚬性命小参举胜思惟梵王谓不退转天子曰天子我常于此佛国土不曾见汝天子曰梵王我亦不曾于此国土不曾见我且道他二人见处如何众下语毕师曰一箇似秋风万顷芙蓉国一箇似暮雨千家薜荔村检点将来各失一只眼只如天子道我亦不曾于此国土不曾见我毕竟是何等见耶好似看花人遇着花间客自言昔是种花人不觉白头花树侧晚参师翘一足曰者里还有祖师么唤来与山僧洗脚一僧曰者是甚么驴脚马脚一僧曰贼身巳露一僧曰犹不尊贵师曰总是与山僧洗脚的奴子众请代语师曰今日风色甚严请和尚着袜去小参举风穴在郢州衙内上堂曰祖师心印状似銕牛之机去即印住住即印破秪如不去不住印即是不印即是时有卢陂长老出曰某甲有銕牛之机请师不搭印穴曰惯钓鲸鲲沉巨浸却嗟蛙步蹍泥沙陂注思穴喝曰长老何不进语陂拟议穴打一拂子曰还记得话头么陂拟开口穴又打一拂子牧主曰信知佛法与王法一般穴曰太守见箇什么道理牧主曰当断不断返招其乱穴便下座者则公案自来作家俱在锦上添花岂识烂泥中有剌卢陂长老明明道我有銕牛之机请师不搭印若印被銕牛机縳杀不印又争奈銕牛机何看他始终用箇銕牛机何曾有些缝罅者里不惟太守夜行踏白即风穴不免彫文丧彩只如风穴下座处是醍醐是毒药试请辨看小参举傅大士曰夜夜抱佛眠朝朝还共起起坐镇相随语默同居止些毫不相离如身影相似欲识佛去处只者语声是云巖则不然夜来伸脚睡早朝饭熟起白昼听松风闲来观流水喫饭疗肚饥脱衣便疴屎欲识佛去处空花生碓觜山僧路见不平只得拔剑相助小参有佛处不得住鹭鸶啄折珊瑚树无佛处急走过泥龙搅水梳头角摘杨花摘杨花自是风流出当家山僧最爱他道三千里外逢人不得错举你看大清国里还有恁般人么晚参唾一唾曰者是第一句还要第二句么举竹篦曰圆明了知不因心念青云门外江流一线更问如何别有方便且道是何方便遂以竹篦一齐打散小年晚参驹隙流光舟移夜壑霜凝寒叶落雪渍老梅香有几般人冲流度刃有几般人寂尔忘缘有几般人凄凉夜月有几般人歌舞南轩都来到者里一时按过不见僧问万松秀禅师撒手那边的人为甚不居正位松曰大功不宰曰回途者边的人为甚不堕偏方松曰至化无为师曰大功不宰至化无为小年尽夜人事周之夜来黑漆屏风上细读卢同月蚀诗除夕晚参此夕年穷腊亦穷天王华屋旧来丰云巖乍住无他供借得笙歌满市中更有几般家宴不妨筵席麤开教女子出定来与我排列神前酒台堆斟曹山大白细酌赵老隹茗更命巖头托出德山钵满盛金牛饭大家喫得饱膨朜地都来到庭前柏树子下脱却青州衫子趁去子湖狗子收回南泉猫子放出瓶中鹅子弄几场端禅师子舞几回祕魔叉子辊出雪峰毬子再唱箇新丰曲子然后一任你钟楼上念赞床脚下开炉山僧落得袖手傍观偷生欢喜只有一条禁约不许烹他露地牛何故者里官长邻近恐致公差来索皮角莫言山僧不预为告白小参文殊仗剑持逼如来五千比丘同悟宿因蓦举竹篦曰猪生象子马产麒麟一下子形山粉碎四稜着地举目望见旌阳峰㘞好消息晚参僧问临机不见佛大悟不存师定干坤剑没人情擒虎兕机忘圣解未审是什么人作略师曰古楼头边李十三曰逆此法为干元顺此法为坤元干坤道大有何欠少师曰幽巖多虎迹鸟道不留踪乃曰五日巳来山僧抖擞尿肠总只是逼猢狲上剎竿而今巳在百尺尖头作么生进得一步遂高声曰啐怀州牛喫禾益州马腹胀要知他吉凶好歹去东门角头问取王和尚小参举石头迁祖示众曰语言动用没交涉药山出众曰直得非语言动用亦没交涉祖曰者里针札不入山曰者里如石上栽花大众你看伊父子针来线去多少绵密一箇云笼晓色山装面一箇月浸寒潭永画眉山僧虽是伊脚下儿孙且不守辙循途少问云堂里有饭汝等一齐放参放参后如何龙楼凤阁休耽恋午夜霜风彻骨寒小参僧问古人道禅不须参道不须悟为甚又要打七炼三师曰要口与你喫饭曰将勤补拙忍不住一张笑口灵利汉如何也来从新抖擞师曰要鼻孔与他出气乃曰心不是佛智不是道结角罗纹别有一窍且道是那一窍深秋帘幕千家雨落日楼台一笛风晚参日往月来不觉老至昨日立春今朝廿四如流岁月将何凭恃喫粥了洗钵盂树倒藤枯句归何处识得马簸箕不少盐酱三十夜一味豁怀大度山僧恁么说话若是陶渊明才闻便归去除夕晚参不向东村酤酒不学北禅宰牛云巖者里家风别歌管青灯满画楼足君乐了君忧比来三百六十日不须频向数中求重阳晚参得逍遥处好逍遥篱菊今年蔋且饶黄叶乍惊霜有色清江初卷暮云高谩说全该一句休言九日花开纵饶拈旌阳峰与鄱湖斗额未免全机泼撒遂喝曰会么山僧恁么告报大似秤锤蘸醋小参僧问无碍清净慧皆从禅定生为甚大通智胜佛不得成佛道师曰知音不在频频举曰设有箇高揖释迦不拜弥勒的又作么生师便打僧便喝师又打僧又喝师复打僧曰不遇钟郎鉴还同野舍薪师曰你道好棒僧复喝师复打曰犹作主在乃曰即心即佛一举四十九非心非佛料掉在谁家不是心不是佛不是物缦天网子百千重直下翻身真箇好晓来红日上窗櫺影子为君打破了会么闭目食蜗牛一场酸涩苦参晚参雪浸长空春回大地冻倒老维摩喜杀风流子山僧只顾人事匆匆竟忘其所以今烦诸公与我细细问一声赵州和尚看柏树子生芽也未若讨得消息明白不唯云巖乐忘忧以致诸公多添光彩遂起身鞠躬曰借重借重中秋晚参以拂子作相曰三十年前曾恁么来即今了无依傍正好修行正好供养料掉没交涉饶伊拂袖便行犹在云中喝彩怎如云巖者里诸人盏子内倾却七箇八箇山僧眉毛边掉下三双五双可惜许但见白云横谷口使他归鸟尽迷巢重阳晚参对一说倒一说九月九重阳节菊花竟不开玄要俱没得山僧也不管有下劣宝儿珍玉有惊异黧奴白牯只教渠口门放窄阿㖿阿㖿忽然几点零星雨直使虚空迸裂箇时节须甄别宝镜堂中事怎生好看伊乌鸡啄雪冬至晚参一阳来复万类咸新水牯牛兴随物转𨍏轹钻用且随宜无位真人在花柳街前逴得九衢春色芙蓉岸上带来八面秋风山僧立望日久将必有以语我也即今还归来也未卓拄杖曰我正忆君君好至寒林烟景不他争除夕晚参见身无实是佛身了心如幻是佛幻了得身心本性空斯人与佛何殊别咦云巖者里唐贞元二年晟祖开基山僧忝为三十一世即今住持正拟无可与诸人分岁恰值云堂板声忽然一阵寒风起吹得梅花箇箇香师至嘉兴维摩室值端节小参出山月未半恰值五月五嘉秀好风声六龙飞复舞遂举拳曰观世音菩萨将钱买餬饼放下手曰元来是甪里先生用过的破笔毂大众好看符到令行大挥一拳曰急急如律令晚参弁山一夏不见有箇高揖释迦不拜弥勒的老僧轻贱你去乃举竹篦曰古人道说似一物即不中者箇因甚唤作竹篦众下语不契乃曰热则普天普地热雨汗如汤扇不歇问君箇事不相当总似寒蝉守残叶若是狮子儿便解咬人试咬老僧看众无出以竹篦一齐打散重九小参问一句明明该万象重阳九日菊花新作么生荐取师曰从前旧话休重举曰明明百艹头明明祖师意因甚有会的有不会的师曰舌头在你口里曰噼开华岳连天秀放出黄河彻底清师曰新晴始见朔风寒僧礼拜乃曰噼开华岳连天秀放出黄河彻底清旧话不须重举似当阳一句尽分明时节不相饶如何成话会重阳节九月九黄花笑发东篱首新晴始见朔风寒几群新雁长空后篱根底突出箇无位真人面黄面赤道你好似古庙里狮子一张大口咦舌尖头一句试与我道看二三如六三三见九仔细算来还欠我些便下座起七小参大冶今开圣凡普集百炼精金钳锤妙密要得宝剑光生普请大家着力起七等闲放下黄河闸直得千山水逆流涨起滔天波浪阔满江俱是锦鳞游欲透万丈龙门须是一声霹雳喝一喝解七小参举临济大师曰逢佛杀佛逢祖杀祖逢罗汉杀罗汉逢父母杀父母逢眷属杀眷属然后始得解脱不为物拘方至自在师曰者老汉竟忘其有个八荒交道万国来宾的太平家国佛祖罗汉父母眷属又岂是别国中有的有什么处不解脱有什么事不自在只管杀气腾腾作么虽然弁山一七已来为什凭空特地顾视曰留待冷来看起七晚参归元性无二喝一喝方便有多门又喝一喝者两喝煞有淆讹有一喝诸佛不知有一喝列祖不会你诸人要识其意明日廿一后日廿二廿三交春暖气渐临各各放出辽天春色好向弥勒峰头看取浙东浙西春气满江南江北水生香解七小参若能转物即同如来身心圆明不动道场释迦老子口门窄只说得到者里吾本来兹土说法救迷情一花开五叶结果自然成达磨大师脚步细只行得到者里怎似我龙华院里六七百尊古佛不开口而言满天下不动步而迹遍十方但有一句子说未透一跬步行不到不免被老僧钝置今日各各放出无见顶相于千叶莲花上好看他金刚密迹擎山持杵更有一说待念到羯罗诃羯尼且莫瞌睡好除夕小参高高山顶立的请下山来深深海底行的请出头去腊尽春回那容各踞好来到者里团圞共聚大家烹箇露地牛同堂分岁岂不如鹤翀霄汉洒脱无羁三千里外句不须钉钉胶黏十字街头主一任阔步高踪三百八十四箇天尊的供养总巳生受了只有箇响炮犹未放在正月十九起七小参春三七现钳锤百炼精全在范围是圣是凡镕尽了大千何处不风规清明小参禁中传蜡烛御柳穴初红且听他鹁鸠唤雨画眉吟风最好一段春光尽大地人没头没脑浸入其中究竟觅渠起处不得且不论花芬上苑日丽长空但看他万绿丛中一点红若道世谛语言皆与实相不相违背则不免错过老僧何也从来买帽相头终不比大脱空小脱空潦倒山翁晒经会小参春已过夏方热人在红尘老不知几多阇黎俱热杀一夏不开口忘却正因开畬种得粟暗讨便宜小乘钱贯大乘井索一一晒了与我高阁无事了你只管摇扇取风凉多少快活频吉祥禅师语录频吉祥禅师语录卷第八嗣法门人德能等编示众出家儿第一要看得箇题目清楚既曰出家便不是昔时那孙三赵五了昔所上者富贵功名今已视如浮云电影矣昔所爱者妻妾儿女今已视如雠仇冤毒矣然既已忘富贵功名弃妻子眷属号曰出家而出家之所上者何物所爱者何缘岂忘其所上弃其所爱而止以圆顶方袍不茹荤酒独已单丁便为得耶又岂是踞高楼广厦美衣丰食致几枚光头大汉唿来唤往以为得耶又岂是瞻风拨艹投丛林入保社依诸知识随例粥饭以当出家耶又岂是经山涉水历州县求名迹以夸示见闻为所得耶若如斯者皆与题目相左匪曰出家故黄檗云出家乃大丈夫事非将相所为然将相尚莫能为岂泛泛所能为既不可以泛泛为而今举世间如沙如粟圆顶方袍者又曰何等斯不过因化门广大借之以安身命是岂真谓出家哉教中云出家有三种曰世俗家三界家无明家若能舍诸恩爱甘心忍苦露宿艹衣离喧杂求寂灭乃出世俗家也能破二十五有生死断见思惑入寂灭有余涅槃居二乘地乃名出三界家也十地已满入等觉位破生相无明圆满菩提归无所证乃名出无明家也汝等即今方始学彼出家其实未即出家好笑如今一班人剃光箇头了便拟住着院子要人来恭敬他装模作样以为人莫能及其贪利慾买徒眷置产业多蓄多聚无厌无足与世之奔竞红尘闾阎负贩之心何异吾不审此辈所谓出何等家也尔等各自忖量看今日之行履心行与昔未剃头时之行履心行同耶异耶今日之所上所爱与昔之所上所爱轻耶重耶请虚心细审无事各各归单不劳久立示众你诸人箇箇都是顶笠腰包名为衲子要当名实相称若不存其实徒有虚名终无所益如今来须听山僧为你据实供通乃卓拄杖曰云幂幂艹茸茸百花敛艳蹈芳丛清净行者不入涅槃破戒比丘不堕地狱说什么转位就功转功就位千闻不如一见剷艹何如而地会得的名与实俱不会的吞声忍气咄伎死禅和速退速退普茶示众佛法遍天下谈禅口不开云巖终不辜负如今要拈出箇枣子你便道是甜的要拈来一片生姜你又道是辣的若总不拈些子你又道长老不通人事山僧只得举则因缘应箇时节昔年在弁山侍云巖先师普茶次先师举如意示众曰用处不换机老僧已唤作如意了汝诸人毕竟唤作箇什么当时山僧在傍打箇喷嚏先师便打一如意山僧曰作么先师曰你道作么山僧曰也不恶先师呵呵大笑你诸人即今要见先师则易要见云巖则难何故先师死却无限人云巖活得无限人你们若向死活里相见也则白云万里不向死活里相见也则白云万里今早典座才开锅饭头便退火佛殿里烧香山门头合掌不说是你无心翻道是我说谎而今实实告报只有者些子供养举如意曰还会么卓一下曰似鹘捉鸠君不信御楼前验始方知鸣法钟示众者一声普请诸人着眼听描他也就画他也成威严勇勐力敌势均齐九有而拔四生若不是箇铁石坚强的行愿怎肯圆成遂击钟云南赡部洲捞得月西瞿耶尼翻着贼东海乌龟变作鳖好笑当门牙齿缺帝释花散不彻羡而今好时节又击云万叠云山风凛冽鞔法鼓示众卓拄杖云震法雷复卓云鸣法鼓作么生是布慈云兮洒甘露复卓两卓云叆叇垂布如何承揽苏噜㗭唎地尾娑诃示众举先老人示众曰昔百丈海禅师岁暮示众曰你者一队后生经律论固是不知也入众参禅禅又不会腊月三十日且作么生折合去云峰悦和尚曰灼然诸禅德去圣时遥人心淡薄看却今之丛林更是说不得也所在之处或三百五百浩浩地只以饮食丰隆寮舍稳便为旺化也其中孜孜为道者无一人设有十箇五双走上走下半青半黄会即总道我会各各自谓握灵蛇之宝孰肯知非泊乎挨拶鞭逼将来直是万中无一元叟端禅师曰兄弟当时早有者箇说话在今诸方岂堪具述据曲盝木者智眼既已不明担囊行脚者信根又复浅薄争人争我以当宗乘行盗行婬而为佛事身披师子皮心行野干行闻禅闻道似鸭听雷视利视名如蝇见血伤风败教靡不有之云巖先师曰诸昆仲看却今之丛林更说不得也你看灵山会上可有箇无行业的佛祖传灯谱上可有箇不持五戒的祖师至于公然饮酒食辛人间应赴口说经法潜行贪欲一类魔子剃却狗头入我法中秪图衣食裨贩如来一盲引众盲相牵入火坑也师曰你看从上者一班汉将片血滴滴的心肝挂在门首只教人来截去上忧祖佛家业极其零落下恨一切人不肯成佛作祖自甘下劣自沉苦海不肯立志做好人诸兄弟到如今来又似好笑而实可恼今日才剃头明日便付法今日才传五衣明朝就称大师甚致一生白衣硬登宝座寮舍里公然付法明瞒暗骗烟酒为生说妙说玄典章不涉闻人美好鼻底辛酸举他过失快心快口心里无明滚滚人前假意惺惺只要自已箱囊充实不怕人家卖骨卖皮如此活祖师人谁不敢敬有等初机见他模样轻易出家三朝五日便道我要行脚半载一年自家点胸点肋争人嚫物传人是非者边称扬称郑那里为子为郎说起佛祖修行返道瘀脓残血再过十年之后不知我法何如言之痛心孰不惊悸惟冀秉大愿者忘身为法沙里拣金一箇半箇人天有赖诸兄弟者些说话乃弁山夜来一时之说是非若欲新新举说到驴年也不清普说结制普说适来已为诸人告香结制了也即今是最初第一夜特举古人言句与诸昆仲作箇参究的榜样龙牙居遁和尚云学道先须有悟由还如争斗快龙舟虽然旧阁闲田地一度嬴来方始休且如何是旧阁田地遂拈起如意曰秪者片田地在威音王那边更那边窅邈无涯竖不止三际横不止十方当时已凭空王老子结契卖与诸人了也你诸人原本契书即今还在也未若是劵契分明遂卓如意曰便好向者里承时领略如或不然云峰只得与你扯尽葛藤重新开砍一上大众须知者片田地人人本具箇箇不无自空劫已来多少受用由汝诸人不守已分妄搆名言向无疆界中立疆界无町畦中立町畦便教者片田地荆棘丛生无明艹长人我山高异见林茂即有八处分场了也所以古者道在胎曰识在世曰人在眼曰见在耳曰闻在鼻嗅香在舌谈论在手执捉在足奔腾变现俱週法界收来在一微尘会者唤作佛性不会唤作精灵只为你不会既认作箇精灵了所以从生至生天上人间马腹驴胎四生六道无不备历又不知经几百千劫幸尔今生出得头来得遇善缘始知有道可修有禅可学正当学此道时向善知识前领取一箇话头起疑情做工夫覆去翻来看他毕竟是箇甚么道理若使疑情勐利始谓之有悟由若疑情不生终日守定一箇死板话头何由得悟故曰学道先须有悟由也你正做工夫时既将万缘放下单单一箇话头勇勐挨拶去如负千斤枷锁求脱的相似如堕深井中求出的相似如乳儿思母的相似如暗求明的相似心心耳念念耳欲要讨箇明白故龙牙和尚喻曰还如争斗快龙舟你诸人孰不知此一喻正于争斗之际那管洪波浩渺白浪滔天但只顾击鼓槌锣红旗大展正恁么时还知有自已么知有家计么有儿女恩爱么有利养得失么惟只一箇要夺锦标子的念头可谓危忘不顾忽一下争出头来夺得彩了便将花桡子一齐竖起从前所有之心全身放下并不见有放下之相拨转船头轻桡细鼓唱箇得胜歌风恬浪稳喜气浓浓方才谓一度嬴来方才得一时休去你若不得箇嬴字到手只管输将去不但今冬不了切恐此生亦无了日也且止葛藤普说参禅人要先着一只别眼看破目前所有风花雪月鸟树烟云田园屋舍重禄高官金银珠宝妻子眷属世间所受用一切最殊胜境总皆如梦如影俱非真实果若是我实受用的如何气绝神离尽为他有决定是幻何用置心于其间也此所谓能外物矣然后又将自已胸中生平所知所解最得意的文章极要紧的学识快心快志如膏似漆的肝胆也要与他一刀两断只剩得者一箇皮袋子又须舍得方才可以行脚若体面心放不下怕辛苦怕澹泊怕人捡责你便不必生心动念何故所谓因心不正枉劳行脚若能一切不顾此所谓外形骸矣既将你者边事看空了然后须仔细看取他那边是何境界如何趋向如何行履如何涉入如何受用若预先认不真行来行去没滋味了便生退席此是你未出门时一番裁置须当着眼譬如一人浑身跌在厕溷中爬得起来先将者些子臭衣服脱尽了方才把箇赤条条的身子去洗三番四复左揩右磨洗得一总没气息了然后想去那净洁处所觅些衣穿要双鞋着岂是脱得一身精光光地便自罢休得耶由是整顿腰包着艹鞋行脚你既担囊负钵拨艹瞻风做个行脚人了又须知所向处有真正师友若打头不遇本色师家入错了门行错了路到老终是箇三家村里撮马粪汉有甚么语话分他若果是箇真正师友时中定以本分一着子教你他戏笑处也是佛法怒骂时也是佛法闲时忙时逆时顺时皆有好消息你便好放下身心久久亲炙但每日举止运为总要存箇真实二字于丛林下侍师待友执劳负役行道领众乃至烧一香扫一地酌一水献一花俱要真实至于参求是道犹宜真实稍涉虚浮到底也只是箇虚头禅客到处撩人犯众皆不自在纵使后来有箇住处得几箇眷属交几箇檀越所作所为俱是虚华所谓因地不真果招纡曲我且为你举些真实参求的样子令你将来依样画猫儿去岂不闻神光二祖抛却十经五论就初祖求安心法门雪积齐腰而忘寒苦断臂表诚而废形骸耶六祖负大石于槽厂中力供五百僧飧沩山只影孤踪以橡栗为食大梅松食荷衣而单丁忍苦慈明和尚每昏沉至引锥自刺智舜禅师或妄想来抱石经行玄沙备行脚芒鞋破衲食才接气圆通讷坐禅初则叉手自如中夜手渐至膺真如哲以圆木为枕曰我于般若缘分素薄若不克苦励志恐为妄习所牵高峰妙居龙须九年缚柴为龛后居天目立死关三年不沾床榻从上古人真实行此道者不可枚举你即今正行此道时世缘已看破了家私都抛掷了父母离了师长别了你便将箇性命付与龙天身形和于大众饭来便喫事到便作胸中单置一箇话头于四威仪里内静乱闲忙只管疑将去切莫与他开了散了有等人静中有工夫动里便做不得便要请益人开示他殊不知是你自已用心不切譬如世间新死了箇父母的人行住坐卧穿衣喫饭送往迎来都与平日里无异只是他胸中实有一段痛不可忍的事在教他丢也丢不得舍也舍不得其实无他只为不见了前日侍奉的父母不知在甚么处去了如何便唤不应了所以痛心难忍你今要见自家本来面目但如孝子用心有甚么动静可问何必苦苦只要问别人作甚么但参禅一路子俱有地步如行路的人相似今日行几十里便见今日的山水池塘楼台人物明日又行几十里又见明日的艹树山川种种境界由是三日五日半月一年凡所到处各有一处的境致岂日日是者一箇山是者一溪水如今禅和子家问着他你工夫做到甚么所在是甚么境界到者里十箇有五双眼目答睊月虫地开口不得纵有一二胡言乱语如猜哑谜的一般将谓唐抵塞了殊不知彼过来人者条路上那里不是他借歇过来的其间店主好好丑丑王和尚赵斋公胡张三黑李四那箇不是相知如何瞒得他一丝毫故古人见学者无着实又只得立箇譬喻曰寻牛曰见迹等十题目也如你昨来才领得箇话头乌天黑地一总不晓得如何参如何究我故教你坐的时节竖起嵴骨捏紧拳头咬定牙关打开眼睛如挑着百斤担子上高峰的相似通身俱要有力先将两眼半开合看定面前地上五六尺远制令眼珠莫动然后向你所参的话头上起疑情看他毕竟是箇什么道理看来看去觉无力了又将话头提起又追看毕竟是箇什么道理偶然妄想来时便向妄生处与他一拶看者妄想无故从何处生如是眼睁睁地看定切莫起第二念若生第二念话头便隐没了我故教你必要眼睛有力眼睛有力话头自现话头现疑情自生如是久久做去你自然知得有些滋味切莫听人教你闭目藏睛向肚皮里作想此病最不可医又有教人眼观鼻鼻观心默默地将箇话头去念此亦是病又有教人向机境上承当向举起处会了翻引他无限业识不得勦绝不信有工夫做不信有悟证时此病则不可救又莫丢却本参别生异想若如此想得自家一下子昏了不数日内成颠成狂此又不可救也或时昏沉浓了便好和身放倒熟睡一觉才醒来时便抖擞精神看我者一觉主人公在什么处如此则又觉清楚一番你若每日行坐中有工夫动静不忘参究即如寻牛的人在荆棘艹莽中始得出身有路故古人喻之为寻牛矣工夫既有路头就此着力莫令间断久久自然与他亲了你自然动用中舍不得恰似有箇甚么意思欲露不露似无不无的样子口里又说不出心里又放不下待人举着者些子恰似领得的一般此所谓见迹也工夫既到者箇时节你自己觉得有事作着得力行得动一法亲了又深入一层了只为你用力勐入得深恐你无量劫来业习深厚就此便有几多境界现起或自生恐怖或身发战惊或寒热病作或头中作响或心生烦闷或贪嗔陡起或时悲生心痛如割或时情起押捺不住又或眼里见光见花或见五色异相或见圆满日轮乃至或好或丑或邪或正此皆是你宿生所积业种于八识田中因你今朝返照其间便自一一发现出来倘有斯境现前你总莫要领揽他便牢牢把住箇话头只管安心做工夫久久自然都隐没去了若使不曾闻人说破你便作主不得依旧又落在者箇圈子里者遭尽你神力总跳不出矣又或宿有灵根的总不见有什么境界安然坐证者亦多故今日预为有此境者说破免被惑乱若是工夫有力入头又深去一层觉得话头忽时出现或隐隐透露如隔窗见箇人的相似虽不大分明却信知是此人来待问着你一时黑了促无可说转过身来便悔不曾如何若何答得他古人喻以为见牛牛虽见了尚且隔山隔水终不得一回入手你要晓得相似之境误人极易有般没师承的三年五载已至大半生浸渍其间出头不得前进不得其故何也只为彷彿见知谓不过是者箇道理见他得的人口里说话也不过如是由此便休歇了殊不知如见得牛了的人转见着忙如是愤力一走到那将得未得之际正要工夫不顾泥水不怕荆棘出得几身白汗勐然一把拏住始得放心故参学人到了者等时节前途又不易入须要勇勐中勇勐精进中精进拼身拼命如那捉牛的人也要出几身白汗逼到气尽神绝如命终人便得形山粉碎方谓之转凡成圣者遭再要觅些子疑处了不可得斯谓之绝后再甦欺君不得至此方为之得牛既得之后鼻绳在你手里东放西放左牵右掣总由你施为问凡答凡问圣答圣也可问凡不答凡问圣不答圣也可只是时中好生保任所谓牧牛工夫又则细于前段古云毫釐系念三途业因瞥尔情生万劫羁锁所以云大事已明如丧考妣此又是何等紧要故云一回入艹去蓦鼻拽将来或云渠侬不是闲相识要在寻常着着亲或云亲近或云奉重或云向里承当或云竭力侍奉或云暂时不在如同死人或教口堆白醭或教尘积眉头此等皆是牧守的工夫也岂是今人才到得门头户底便不肯做工夫胡言汉语只管逗将去十有八九中途成狂总皆为守不住无定力耳你若牧到水足艹足时又须知有骑牛归家时存人忘牛时人牛俱忘时返本还源时如此者皆是你守道行履一节工夫原不是你悟了便罢了故赵州云悟之一字急须吐却若守定箇悟境不忘坐在净洁地上谓之堕尊贵不名了事所以云巖先师谓不明向上事真是法门中大罪人也岂为容易你若将法身二种病二种光一一透露了始解归家稳坐然后说到入廛垂手一段工夫更要大力量发大神通具大三昧运大键锤必要活得死人死得活人有生擎虎兕活捉狞龙的手脚有点銕成金起死回生的神用方可着如来衣入如来室坐如来座乃可为人天抵吾宗门下贵在见到行到若只一味打口鼓子有什么交涉所谓阎罗大王不怕多知伏望诸昆各自珍惜普说师举拂子云者箇不是色你诸人见箇什么复击云者箇不是声你诸人闻箇甚么既不是声色毕竟另有箇主宰所以道即此见闻非见闻无余声色可呈君箇中若了全无事体用何妨分不分虽然如是向者里错认者多何故不见道灵光独耀万古徽猷入此门来莫存知解且如何是知解即汝诸人寻常动用中见色闻声立人立我者是名为生死根亦名业神识故古有云学道之人不识真只为从前认识神无量劫来生死本痴人唤作本来人山僧故谓错认者此也诸兄弟欲明此事须办一片坚固志性勐着精彩乘力乘时向无可把捉处无可用心处无可着力处无可参求处极力参取始得切不可依稀彷彿参若不真悟岂是实若如此蒙蒙懂懂逗到头白齿黄忽然一朝阴境现前前路茫茫不知何往翻思从前所用之心总如空花电露始知依稀念佛持咒的心用不得贪嗔嫉妒的用不得囫囵参究的用不得到此始顿足扼腕追之晚矣在今法道凋残兵戈四起众苦交煎求其与道真实参寻者难得且近来诸方榜样大不堪闻上下依稀诚为法门大变况此事不在机锋言语边论不在奇特玄妙中求须是你打头遇箇本色师家不以声色笼络不以知解穿通只教你力究真参你便好放下孃生面孔于十二时中一直参求如急水滩头逆风撑舟的相似一篙了又一篙篙篙相值手手相乘若不到风恬浪稳处争敢休歇必要撑到水寂波澄布帆稳便的时节㘞地将从前惊疑怖畏之心一齐放下撇转头来始见月明两岸芦花白古渡无人不系舟如不得恁么一回都是死门岂不见圆悟和尚见演祖时机锋何等颖捷祖见即诟骂曰佛法大事岂口头声色所至哉若以机辩为禅则腊月三十日涅槃堂里争奈孤灯独照何后来圆悟到金山遇一场热病始知演祖药头灵验所以你诸人参须真参悟须实悟今既来此深山穷谷聚头不为别事须是生大惭愧将自家教不过的一着子心心念念昼参夜究必期彻证古云此身不向今生度更向何生度此身山僧自来行脚亦不曾广参知识行寡人微只是守定箇本色实愿于万山深处与你诸人同行同坐同起同眠只要令汝向悬巖撒手绝后再甦此外更没有别的长处若论祖师机向上句山僧拄杖子走遍四天下竟不曾遇着一箇会佛法的但只撞倒舜若多神道迩来盐丰米贵官路甚严寄意山头长老慎不可冬行春令久立诸公伏惟珍重普说今朝是结制的最初夜从今巳去八十五日第一要你诸人有箇趣向若或时中无趣向无把柄便名无主孤魂缠空外道诸兄弟道不可以见闻觉知求亦不可离见闻觉知会若以见闻觉知求是认影迷头终不见道若离见闻觉知会即破波求水亦无所获如是即不得离不得离即俱不到毕竟如何即得遂举如意云好向山僧如意子头上会取若会得者一着子不唯知他离即不到亦知如意子有种种神通具种种三昧有时现沩仰身入九十六种三昧说暗机义海圆相法门有时现临济身入总别无碍陀罗尼三昧说玄要宾主纵夺料拣等种种法门有时现云门身入狮子奋迅三昧说一字关六不收顾鉴咦等种种法门有时现法眼身入遍一切三昧说唯心旨诀六相义等种种法门只是不现曹洞身不入重玄三昧不说正偏王子功勋渗漏等种种法门何故卓如意云面目现在山僧如意子有如是神通具如是三昧且道山僧从什么处得来诸兄弟亦如汝等今日如是腰包行脚如是至诚参请飧尽吴山风月楚水烟波末上走到浙江湖州府弁山顶上遇着先老人蒙他亲手提挈把山僧推向净白地上山僧亦便抖得一身干干净净拟便就此作安乐场以为毕竟所归宁地不意忽地又被他推向荆棘林里虽则四方豁落八面通融才动手脚便左罣右碍如是七八年间不得快活偶一日看秘魔禅师每逢僧参便擎箇木叉子云道得也叉下死道不得也叉下死速道速道后一老宿着语云杜撰长老如麻似粟山僧忽然如网子里跳出的相似始得从前所有罣碍一齐勦绝便见芙蓉面上春风烟柳丛中明月博得箇如意子到今来东涌西没无中入有中起拈金鍼抽玉线将襟补领作箇话端所以华严经云虽复不依言语道亦复不离无言说你诸人要得如意子活泼自在便请将父母生来的所有奇特知见好声好色放不下的舍不得的最亲最爱的一路子落索尽情朿作一团抛向北郁单越了然后抖得身心空荡荡地直下将箇本参真实参取且今有一等麻缠纸里的禅客才到丛林下打箇瞌睡忽然眼里火生见光见色便道我得箇见处堂头长老以已之见度人之见亦满口应证他便就学拈学颂学转语如是谓之磨楞合缝的禅不唯生死到来作主不得即病苦时烦恼时乃至一切时皆作主不得汝等诸人要得此事相应须办箇决定信心信得箇本参历历分明开眼也着合眼也着去来坐立时也着放参止静时也着穿衣喫饭时也着搬柴运水时也着如将箇摩尼珠在手的相似如是管顾他爱恋他久久摸索待你做到无可用心处无可着力处左不得右不得切不可生退堕心如是勐力如是专切蓦地一下子扑倒起来依旧天空地阔月皎风清潇湘桃浪如春暖羚羊挂角三山后始有参学分始有话会分山僧说到者里自觉口劳舌惓汝等少间来暖室里更为商量且道商量箇甚么掷下如意云白云影里怪石露流水光中古木青普说适才两序兄弟求山僧作箇法供养仔细思量无物堪献今冬你众昆仲有从数千百里外来到云峰者里参山僧的禅怎奈我者里无禅到你参不唯云峰者里无禅大清国里也无禅一四天下也无禅总娑婆世界俱没有禅又不唯娑婆世界无禅此界之东有密训世界无禅南有丰溢世界西有离垢世界北有丰乐世界俱无有禅如是东南方有摄取世界西南方有饶益世界东北方有藓少世界西北方有欢喜世界下方有关钥世界上方有胜音世界此之谓十方世界于中四维上下无边无等不可数不可说尽法界际欲觅箇禅相了不可得只是当初有箇黄檗禅师示众云你诸人与么行脚尽是噇酒糟的汉须知大唐国里无禅师时有僧问即今诸方拈槌竖拂浩浩说禅的岂不是黄檗此时不觉露头露面向他道不是无禅只是无师你诸兄弟莫道云峰者里有师望教山僧与你们说些甚么着落么错了也不唯今日来到云峰者里是错才出门时便错又不止于此你最初发心行脚时是错才要出家时是错乃至才出孃胎㘞地一声时是错究极而言当初向你孃老子前起爱憎时早已错却路头矣又不但于此一生错百劫千生俱是错非独你诸人是错十类含生亦是错所以阿难尊者道我辈飘零积劫露何心何虑预佛天伦者便是第一箇知错路的人你诸兄弟今日既到者里山僧又岂得密其三寸也只得将错就错与你说箇路径遂举如意云大众且者一条路径又如何说思量起来秪好作箇譬喻若论此事譬如人家作房子的一般先请箇匠人于未举槌凿巳前便与画出箇样子使你于未入室时先知此室大小方圆长短曲直然后横梁竖栋一一安排你诸人即今西望长安尚在遥远便请从今夜立一箇最坚固不退转心以为基本然后发广大信心为磢用慈悲喜舍心为柱以各各所参的话头为梁将布施持戒忍辱精进万善法门以为庄严令此室极妙极奇且如何是大信心先将前半生所作的善恶美丑利名人我恩爱习气一时抛开须信我此身形定难长保一口气不来此回便是虚生浪死有什么可爱处者便是信此身世了无实有的心又要信得者箇话头决定是我破生死关的利器成佛祖事的根本靠着他如一座银山子相似稳的的地昼参夜参行提坐究茶里饭里开眼合眼一切时一切处紧紧密密如失了一件最乐意的宝贝去了一箇极快心的相知一般闷闷忧忧郁结不散由今晚至明日如此十日半月一期半年以至三年五载自然有箇天崩地裂的时节但寻常私地里只要自家照管久久疑情自生话头自现又须知做工夫时有时得力不须强制如顺风行舟的一般有时不得力牵扯也不来如拗驴拽磨的相似究竟凡夫众生的境界得力时少不得力时极多其实不得力处正好着力当自忖我过去生中定不曾行正道不曾做好人来所以今生事事难就实为惭愧果见我道念如此轻微业缘如此深厚由是再加工夫力究力参忽然参到无可参处面前如触着一所壁子相似手无可攀足无可立心无可思力无可着如明目人处大暗室四方八面总无出处心中又如一团勐火煎逼的样子正此之时牢牢把住一箇话头丝毫莫放不得生恐怖心生烦闷心生退堕心生欢喜心倘若于此时见光见花见奇特胜妙境界都莫领受他又不得将心待悟如上心境皆是障道深源你只顾看箇话头于行住坐卧仍旧参究忽尔一朝时节到来扑地一下子打破疑团了方见得出身有路者箇境界如风跃云开如久雨新霁真箇好光境也始知身在含悦殿苦向长安欲问津到者里便好将山僧者箇样子一火烧却始见得你自家一所精舍真箇玉殿琼楼无可比况却不似阿难云譬如天王赐与华屋虽获大宅要因门入且道他入的是你出的是若于此道得分明然后说有禅参也得无禅参也得有师学也得无师学也得三世诸佛是闲和尚历代祖师是传语人便许你归家稳坐若道我也曾参见云峰来呵呵要且未敢相许何故须知目前无阇黎此间无老僧且问你在那里参见云峰来莫是方丈内礼了三拜的是么要且没交涉莫是僧堂前厨库下你来我往觌面相逢的是么要且没交涉莫是朝同飧夜同宿拈槌竖拂说向上向下的是么要且没交涉既总没交涉且道者箇样子又是什么人画的聻试听一偈除却四威仪里内大千总是箇云峰水声山色俱无际不尽烟岚苍霭中今夜设有箇衲僧出来道长老你前来说尽十方无禅参无师学又说他黄檗露头露面因甚到者里又道大千总是箇云峰山僧只好向他冷笑一声云从前汗马无人识只要重论盖代功茶筵短少莫怪空疏频吉祥禅师语录卷第八终频吉祥禅师语录频吉祥禅师语录卷第九嗣法门人德能等编佛事扫石头迁祖塔孤峰绝巘尊贵浑忘满日青山谁来砍额石头路嵌嵌险险若非脚下儿孙毕竟无能至此小孙今日且不敢动问寻思本末即今万里长空在目千江派别朝宗还当得不肖殷勤一爵也未遂上香曰满盘倾不出大块巳先呈南岳让祖塔七载不违颜似物则不中一磨砖镜后大地悉光生即今宝塔孤撑左为丹霞室右即罗汉洞中间一句子不敢向祖师前别通消息遂上香药山俨祖塔峰屯水遶隔断鳌山千里长亭澧阳在即虽有枯荣山色小孙不敢蹈着现成鼓笛不敢击着自来石上栽花手长啸一声天地秋祥孙到者里措手不及但借梁山千顷碧朝朝供献法王前云巖晟祖塔药嘺秀发遍界花敷洞水逆流凤山耸削白云罅里捏就黄金句子併却咽喉奋发狮子全威悬宝镜于当阳弃法身于脑后者犹是老祖半箇鼻孔今日远孙智祥来登此席薰开天下有鼻孔的衲子箇箇向者边吐气洞山价祖塔苍松滴翠绿竹含烟五位桥头金风悄悄玉帘垂消耗谁通有伴来何妨借路虽于宝镜中度影传形犹向碧波里忘功转位更冀吾祖于不萌枝上撒些子花使小孙从不借借处来相见信祖塔尽空法界是吾祖真身谁能动得打圆相曰者箇餬饼是吾祖本据如何换得天皇巷里有行踪四叶青原千古秀拈香曰智祥远自南岳带得些子土仪虽不堪献少尽虔诚深山观祖塔循流直透洞泉深逝水沧沧古木阴逆浪滔天何处起袈裟溼却老僧心智祥远来别无呈献拨开藓石重铺锦洗过山花再点金德山鑑祖塔弃却疏担深入龙潭纸烛灭而大地光寒正眼开而佛魔屏迹不许念聪明咒不教坐明月床一条銕棒只要打折虚空嵴骨那许他尿床鬼子拉扯群哄妄留凑合云峰智祥今将梁山皓月朗水清波聊呈菲献不惟少展孝思贵要宗源有据慈舟念祖塔五乳峰头得的消息持到止风涂畔不意冤家路窄幸然大小石头块块着地致使尘踪凤迹印破苔纹但有路行处无不锦绣花攒小孙智祥曾于南岳峰头踏倒石头古路到者里但借耶溪波底月公孙的的好相逢云门湛祖塔青林烟渍古路苔封鸟道虚玄谁能插足小孙智祥从来不浪闻名今日岂求相见法幢遍布寰中儿孙荫满天下若论老祖神通也三昧也福德也智慧也皆非小孙所敢窥觑但闻道轻打我轻打我者里毕竟尊他一着所以有此一片香志诚烧出尔密老和尚塔金针绣出囊无底玉线穿成锦有花两手持来无处着不成俭也不成奢因甚如此本是自家人何须重特地虽然如是礼不可缺且作么生是不缺之礼遂上香曰礼也玉帛云乎哉乐也钟鼓云乎哉具足老和尚塔炉峰气集终朝火玉伞云蒸不尽飧添得耶溪溪水绿长年供献有诸峦小姪孙赤手空拳到者里只好借花献佛三宜老和尚塔三十年曾到愚菴也被老汉愚污一上今日虽不敢平分五岳也要出者一口气若论老和尚辞舌海口锦绣胸怀纵令以四天下碎为微尘各出广长舌相赞之不尽遂展拜曰玉笥峰顶千秋月也照当初妙德人弁山瑞祖塔佛手才伸捏碎阎浮窠窟灵机方展掀翻去日西来扭脱金粟峰鼻孔挽着玉笥山眉毛嬴他弥勒先一着搅乱支那不记年末后向花梢上拈来明月顿使普天匝地人正眼齐开不肖孙智祥今日登师翁堂据师翁座惟以雪点银花于烟笼晴树里聊呈远意古洞山睦堂莹老和尚塔玉花金果猿鸟无踪白石清泉苔痕有路纵饶将得来未免成狼借不肖今日登师堂据师位仍借先师食不尽的自肉以呈薄供遂烧香曰新丰旧谱重新唱愿展慈光百亿身久默和尚塔春三月鹧鸪天远来犹子无可为言团圞金阙里消耗谁通无影碧林中家声久着小姪蓄得者些子不敢不向老法伯前一一拈出伴我和尚塔曩者从来不合伴今朝我亦伴于师惟祈不负山前约赏鑑殷勤只在兹小姪贫无供养林花烂熳斯时龙山素朴和尚塔金果未呈玉花未献千里特来虚明一片究竟济不得甚么事到不若松花遍发香无限绿水溪添不尽声洞山孤崖和尚塔无缝塔前香烧柏子金牛峰下鸟道谁通论德音久遍寰宇以道谊情同骨肉我来狼借秋山里只得重倾醉后杯伏冀高踞泥牛俯临香席义山且拙和尚塔噼开大义走杀象龙龟毛一寸千斤重者是楚南角头的余韵辩谬原宗捉来酋首劫石千层四两轻者是三吴两浙的话柄俱非老法叔亲受用句小姪昨从回雁峰前带得那一半法身持到弁山圆成者一句子还有识得者一句的么打面还他洲土麦唱歌须是帝乡人金仙蕃光和尚塔霅溪北高斋深隐黄金骨的是金仙老大伯传得洞上二十九代真衣钵机惯见兔放鹰洗象调龙是其所学收回姑苏台畔明月光继起华林园里新丰曲者一炷香毕竟如是为老法伯烧出独园玄素和尚塔大方独步嘉声久震寰区鞭挞泥牛毒手从来最辣继华林之妙唱春风拂翠至今舌相天然噼独园之劫艹春水添蓝毕竟法身俨在此中有箇不落古今生灭句小姪拈来聊呈供养插香曰夹山漾里千层碧绿树光中一涧清佛川离言和尚塔雨里䑣舟觅到水源深处入门见主轩昂古洞家声到者里抖擞衷肝觅一些子虔诚不出玉碗醍醐终非可口银盆蘸雪木不堪餐纵饶捏取虚空骨到老法伯前还成一唾只好将华林旧席铺舒一上遂拈香曰麤席虽呈终不免邯郸学步撄宁和尚塔同根共本气质相孚三十年前曾见在人天座上放百宝光舒撩空舌不唯三峰倒卓还教二水吞声小弟今日要向不借借中借些子以为供养未审老法兄还能舒光散彩么烧香曰已成曲折庐山云中寺敬堂和尚塔云堆无缝塔烟洗不萌枝此中面目是谁亲见卓拄杖曰者是开山敬翁和尚自见大千润祖已后拈一条穷楖栗搂遍诸方末后向匡庐最高顶上云中作寺教尽天下象走龙奔复于群麟中首度无学和尚将他箇破蒲团轮到南岳荆紫峰头便见优昙花尽放鸟道寄书回幸得狮峰浮木老人流分三楚道播寰中即今若子若孙半周天下智祥到者里拟欲细酌松花满堆苍翠却又是老汉平生啜啖的用献何为遂拈香曰固是昔年狼借天花瓣三代传来尚有余伏冀慈光允斯薄献高峰吉菴和尚塔翠竹珊珊寒烟袅袅面目俨然全身靠倒一炷栴檀只是烧儿孙但谓今朝好一水受业师塔蔓艹荒烟积几藂塔幢空教紫云封箇中无限难思句积到殷勤九拜中惟吾师之灵也尽古今而无际遍法界而不迁深藏一具黄金骨塔影依然在那边你诸人如何相见以坐具打圆相曰高着眼觑云巖莹老人周年上供去年今日虽恁么去可煞热今岁今朝方与么来特煞久而今老人垂慈降重无可倾忱惟清泉白菊而已虽则父严子敬其实者些子也少不得遂上香曰青州梨郑州枣大扺无如出处好荆紫无学和尚忌曰举老人最后偈曰五十三年独养机志公不是闲和尚与人同宿不相知显诸仁藏诸用者回独自出山去来时无口鸟道音书寄得归相随来也你们还有识他寄得的音书么遂插香曰鸟篆虫文看不尽寄声伸意里头人至妙高峰上吉菴和尚并受业师供金风体露叶落归根古殿苔封白云自异三十年前何曾恁么去三十年后何须与么来木童儿巴歌唱尽青山父好月深藏今朝既到者里说什么登泰山而小天下但向尊前少呈微奠伏冀慈光真诚允鉴重阳日为岐山嬾放和尚烧香黑白琉璃月下看一双孤影迸人寒夜深古殿无人立掩面羞渠出画栏嬾法兄今日有件因缘要与论量汾阳因甚道重阳九日菊花新良久曰岐山和尚道青山青绿水绿栲栳控来何止十斛插香曰恭惟老兄千自在万自足但祈不舍真慈如空如谷狮峰和尚龛前烧香片片栴檀无尽爇推爷直向里头行那边不坐空王殿岂肯耘苗向日轮恭惟宝龛之内示寂得戒浮木和尚内绍荆峰舌头纵处天花堕亲承百丈藕丝牵得巨鳌归三十年大座当轩压倒诸方曲彔床头槌柄昨来慈舟别棹莲沼缘生不肖退步归来只见帘垂黄阁今日无可倾诚只得献未生芽黑豆供巳结子金花却不比牧羊海畔女贞红拒马河边石榴子惟冀真慈来歆来格为睦堂老和尚烧香着破无缝袄抖乱麻三觔洞山怨渠彻骨彻髓云门喜伊最妙最奇惟有陈睦州半肯半不肯生平冤事犹多钝滞山僧太过烧香证验一回的的商量不错如此败露他不怕招殃祸云巖上睦堂老人供黄花任发当初笑修水犹闻旧日声积怨堆山消不尽人间天上若为情良久曰香烟羃羃灯烛青青说不了的是者一片胸襟为金峰竺关和尚上供一从蹋倒溪声后坐断雄峰不计年捏碎邻虚无剩句五花毬子有人传山僧昨来趁一帆风于九万里鹏程拟向蟭螟眼里入百亿香水海坐大宝轮同声唱箇新丰曲子不知兄入隐身三昧云巖只得放开线道遣化人呈供养顾左右曰且道化人呈的是什么供泥牛肝胆黄金髓玉凤眉毛兔角汤为栖贤中菴和尚设供大巧若拙做得恰好大音希声做得特像只有大仁不仁老兄做得特煞今时人孰不以拈槌竖拂为得意孰不以多继宗嗣为得人孰不以广刻文言为得名唯兄道任从天下乐欣欣我只无有者些子行径瞒他人即得云巖今日从头露布且不管无功无已只要诸方检点而今薄设粟饭野菜黄虀已是刻画无盐遂拈香曰子期不是无知已流水高山总是琴睦堂老人忌辰苕帚粪箕掇过了众生总不奈些何翻思二十三年事破泣为歌恨转多因甚如此怎奈今朝七月二十四上太华成范和尚供维摩病病得极奇太华崩崩得特早比来官路没人行只得全身入荒艹教我毘尼道高物表数十年掉一片舌覆遍潭北湘南昨来向无影林中就路还家云巖具一杯茗一枚枣少屈莲驭聊陈便道为天台梦帆和尚设供白云笼碧岫去住无踪相识满天下知心无几天台普请南岳陞堂箭穿红日影零落夕阳春我梦兄受先师命一住天台二十余载高调新丰曲子走杀四海英灵不意将箇无尾大虫趁向殑伽沙等诸世界外普令人人觅迹无由致使法源枯而法幢折末世宗风由斯一冷云巖虽有妙幢相三昧宝印三昧怎奈孤掌难鸣拈香曰聊作八行用伸芹意惟冀法兄知心少鉴为紫霞山古条和尚上供梅雨喜初晴榴花红似火袁州城里人碎剪春风破吾门今日正寥寥惟斯古木堪担荷岂期忽折倒灵根致使秋风满林壑聊只一盏清茶略款行神少坐同门肝胆若为论月挂松梢清影堕重阳日为湖腾牧石和尚设供重阳雨时偏热相思泪染群花结那边人去杳无踪徒使丹枫沥残血遂拈缾中花曰山僧如此供养还当得也无檀香毬孔雀舌聊当栴檀一炷爇法门落寞不堪论总付秋风撩乱说南昌生生和尚潭州宗直和尚讣至设供不便细截轻云岂堪满斟蠡水借赵老家私屈同人一席江西潭北道路不同曲展新丰从来匪异宝镜堂中位列班班百艹头边霜风𩗙𩗙鄱湖波撼洞庭秋一段伤心言不及为古辉和尚烧香恭惟洞山阿耨堂上古法兄禅师半生行脚一人处半人处无不蹋到十年深隐明头来暗头来俱教把断昨日将祖翁田地西舍东村三玄五位尽皆着付与人便自箝口结舌潜辉度影向无佛处称尊今以道谊情深爇此栴檀一片遂烧香曰可怜宝镜堂前月孤影何从复得双弁山为定修和尚上供昔日闻名今朝觌面宾主相看各各不见既相看为什么不见黄云锁断群峦銕马追风如电银笼鹤起苕霅吞声玉殿光寒人天失怙向承推座云巖只为转身太速飏下者箇骨董担子令人提手难携小弟今朝捏聚须弥掬穷沧海于老法兄前略表殷勤为乐平老和尚及一句和尚上供苍阴古木胜率陀天无着师竹篦有验闹篮垂手一句天然乐平翁乌藤独卓三代礼乐今在兹奕叶相承犹有待拈香曰者一片香烧即是不烧即是遂放下曰留与隐法姪重新继起为道目和尚设供琼花果排不出金莲华簪不就纵饶以赵州家款玻璃缾酱总用不着何故只缘我法兄本来尊贵素厌珍奇自家宝藏尚且受用不尽那堪者些子狼狼借借今日弁山有一段虔敬又如何呈献幸有栴檀香再爇紫罗帐合也相应为资福喝山和尚上供昔时喝得千山退今日千峰落落归既使銕蛇还海底教人特地整寒衣弁山向菊花丛里拈得一枝聊为呈敬遂烧香曰三玄五位俱抛却资福江边两岸秋为金华密印寺牧菴和尚设供金花果结密印心传窥残明月芦花名遍神州赤县以至老兄临行道青山常举足白日不移轮都是功勋边事且如何是忘功罢业一句遂作听势曰侍者更上一瓯茶为大觉兰如和尚上供万牛难挽法门秋几处霜花折玉楼无限伤心言不得白云空荡水空流推我兰翁和尚慈舟久棹慧炬恒辉正中流砥柱诚大夜明灯不期罢钓寒江顿使西山月落龙华向月落后特饯一程聊伸薄献你诸人要识我法兄危然立化的行径么遂烧香曰楖栗横肩不顾人直入千峰万峰去丽章觉性二禅德送霞山古条和尚位入云巖祖堂古干直如弦霞峰光似日喜君调出没弦琴幸有知音心似銕曲终人不见冷浸秋空月沉潭影落鸿迹何存返照家山寒光赫奕即今桥梓同堂壎箎叠奏大家团圞头共说无生话且无生话毕竟作么生说遂安位曰二月春风翦残雪古岸法姪木主入龙华宗堂好只圣箭子射入莲华漏举位曰若谓垛生招箭他家自有行路权借一席以为影艹无位次中明位次夜深和月宿蒹葭为白巖惟直和尚上供先白巖一条千斤担子委命吾兄则老人去无憾矣老兄担未卸肩便乃倒跨泥牛潜踪鸟道比来法门冷浸落落晨星水潦鹤之属扬扬闾里岂不伤心弟久叨道爱心迹俱通只好将一片香如此烧却衷肠不尽谁堪继苕霅苍苍与么流为润千禅师封龛昔年一笻烟水挥碎虎穴龙宫今朝高蹈云峰显示身相如幻遂拈封条曰同条生不同条死要识末后句只者是起龛雨际滂亨蹋倒赵州前略杓不萌花谢凋残无影林春风所以奇特时自有奇特受用何以见得撒手悬巖不顾人直向千峰万峰去举火蒋山拾得的句大梅置得的禅与今剩得的三百六十茎骨子捏成一聚抛向烈燄堆中转尽根本法轮去也且如何是最初一句四溟东海流为云林上座入龛七十五年前花飞雪上藏身有处七十五年后月浸寒潭没处藏身且作么生是全身奉重一句以杖击龛曰者里甚是稳便封龛入灭尽定处处山花含宝月现诸威仪重重烟浪锁寒林藏身得地的消息须是山僧举出拈封条曰銕牛吼月到三更起龛自来脚跟稳实住则不去便能转荆棘为梵室昨夜撒手归家去则不住顿教微雨妒残花只如临行句子凭谁分付卓拄杖曰出头天外望移步跨飞龙为权宜火山僧向来为你说的总是方便权宜今日教你乘此宝乘直至道场遂下火曰春日晴山色媚火光生白莲出灵卓禅士火落叶萧萧金风体露万里一条銕光明赤洞洞掷火炬曰看看乱云横谷秋水含烟纯密上座封龛昔日面目俨然今朝俨然面目犹有者箇在遂掩龛曰从前梦巳圆坐断青山路起龛门里出身易身里出门难朔风寒彻骨消息满长安纯上座时寒途中善为举火目前无阇黎此间无老僧还知火燄与三世诸佛说法三世诸佛立地听么掷炬曰雨乍飞而澹烟起悟空老宿火打圆相曰还识者箇消息么六十八年曾不异今朝撒手绝攀缘掷炬曰腊月火生莲自修尼起龛一步阔一步家家门首长安路而今春暖又花香古路迢迢蓦直去举火花似锦水如蓝无生国尽安闲即今叶落归根如何是体露金风句遂下火曰掣断黄金锁推倒须弥山蒲菴师太封龛二十五年喫佛饭穿佛衣念他拜他不是好事而今不穿他衣不喫他饭就是佛来亦不採他到还有些气概即今安奉全身依旧宝龛妙密遂作礼曰正月春风雨后晴借孃衫子拜孃灵德修尼起龛梦既消悬已解更须知出身有路且毕竟向什么处去喝一喝曰叶缀花联春事水山无不逍遥下圹雨蜕长空风梳碧岫昨夜因缘凭空漏逗放下后如何九莲花里任遨游珪珍禅人火幼志披缁解人说话髫年拨艹参禅未罢你也罢不如将参的学的佛病祖病抛向东洋海底只有箇珪珍与你一火烧却掷炬曰咄看取千寻脑后光心宗禅者火活以死为忧死以活为爱忧爱尽消忘剩得一皮袋既以心为宗何处不自在下火曰要得乐业安家再入火光三昧美彰上座封龛前日我来你睡今日我来你起虽然起睡不同尔我相逢者是且道是箇什么掩龛曰你且聊坐片时少间为你说破起龛适来有箇道未尽的句子率性与你道出家山好家山好秋空漠漠寒云杳前村更有好商量看取后园驴喫艹举火以炬横空曰古佛家风识也么三身四智总淆讹吾今报道归根旨云泛长空水泛波尔苍禅师封龛以手掩龛曰荆峰学得的句义山参得的句寻常置得的句俱已说过了作听势顾众曰还闻尔公末后句么良久曰苍天苍天起龛文殊托上梵天罔明作一弹指云峰今日决不作死马医仰烦行者舁来一火烧却举火有一人长年喫饭不饱尔师终日不喫不饥若论人天路上可谓洒脱逍遥今日遇着云峰驱耕夫牛夺饥人食作么生回避蓦撺炬曰一回饮水一回噎到此方知别有因晏河上座起龛未入云峰时不是晏河既入云峰后亦不是晏河适才洪波浩渺白浪滔天正是阇黎转身的消息欲得禹门三汲浪更须平地一声雷遂喝一喝举火脱体无依时浑然忘朕兆古路直如弦翻身𢋫别调然虽恁么欲透末后牢关须是山僧为汝着力始得遂下火曰此去汉阳八百里万年松在祝融峰洞源上座火一灵皮袋皮袋一灵皮袋已丢在者里且道一灵向什么处去撺炬曰寒添松竹白云深照源沙弥火竹密不妨水山高岂碍云虽则语言断依然月下归不畏夜塘秋水深肯向红莲华里度从此愚痴梦已圆在处人间皆可住不则上座起龛白云堆里有箇去处古路如弦直出门通大路忠上座好去好去举火大半生阎浮好梦四十年水月空花而今落得晚烟斜趁时节早归家无影林那边好开畬博识老宿起龛春正浓君已去东方起定西方入桃花落尽李花飞家家门首长安路举火有佛处不得住无佛处急走过三千里外摘杨花我已为君都说破且道说箇什么费廉岑薛雷贺倪汤正修上座起龛古路銕蛇已为汝摄去翀霄丹凤已为汝安排要透那畔威音以拄杖作曰且从者里着脚举火炬六十八年前不曾恁么六十八年后却也恁么菱花照胆正恁么泥牛钻入箇恁么且看恁么恁么德珍起龛人以三界为家是大桎梏切不可住好去好去举火昨日已前尘劳浪泼天今日已后风光自悄然而今要识归家好看足底莲华遂掷炬火良璞禅德起龛天下名山踏到了辛苦年深病亦恶而今收拾了归家我送君行滴水可酌举火昨朝我正生晚间你便死不是太无情有我没有你迢迢古路好生行火里蝍蟟吞兔子照空老宿起龛灵光透出千年室春雨凋残旧院花八十六年心事了请君直上白牛车下火东胜神洲莫去南赡部洲莫来一条大路如天阔胜热门中有善财遂下火丽严知客起龛去去去早归来阎浮路上风光好只莫因循着脚开举火移身换影拳踢相当拨转上头关透出青霄路者是吾子十八岁时的行径昨来粉碎形山放出翻空銕鹞故尔日前索笔书偈去已复归尚留一七昨于风火交攻之际老僧问你那箇是你本来人你便喝又问即今者一喝落在什么处你道历历分明者便是你生平所参所学的本据老僧不贵你生前有义只贵你死去翛然养成二十七年身孤我衷肝千万段而今送汝出长安着早明晨开旧店遂下火无修老宿火昔有性空菴主说偈曰坐脱立亡不如水葬一省柴烧二省开圹撒手便行何等快畅谁是知音船子和尚高风难继百千年一曲渔歌少人唱性空与么去就美则美矣且未尽善云峰今日要无修从水大中入正定火大起定心不乱举火炬曰火光照彻三千莫向寒潭守寂高原出机和尚起龛阎浮提示六十春秋形迹昨宵风雨催春去无影林现百亿毛头狮子明朝依旧露全身即今别有一句请兄向白云头细细商量入塔塔幢高据碧云霄万水千山俱到目藕丝牵山玉麒麟五月霜花满林麓者是老兄全身放下的去处只如端坐涅槃城如何通信问遂掩塔曰风生大壑月上孤峰潭州岳麓弥嵩和尚起龛潇湘罢棹窥残两岸芦花古渡回舟下载清风明月独跨威音外慵下妙高台艹鞋价足三十载道播江南拄杖光寒千万里嘉声独露所以位老人曰撞破烟楼在汝一足即今转身折影不居正寝好请老法姪乘时高蹈入塔捧骨曰藏身处原无踪迹无踪迹处本莫藏身黄鹤楼崔颢题过老长沙煞有淆讹世界如此阔古镜如此阔象骨师分明露布黄金世界不住涅槃后路不行且如何是高踞白云寂然不动的句安骨曰万年鹤宿高枝上秋水长天一倍清为尔宁侍祖起龛春王后第八日风和日暖堪游戏匆匆行色不能留惟君直蹋莲华地举火日侍祖师身未透祖师意虽则生缘楚水莫觅来时踪迹昔者放去太危今日收来特密撇下髑髅前许多骨董山僧为汝据款结案嘘一嘘遂下人曰红莲生白云起入塔善财参不到莫向那边讨者里好安单为君放下了放下后如何石女讴歌木人起舞聚云大师起龛黑豆已生芽全身吐露了春信上梅梢归家犹太早如何是临行的时节卓拄杖曰五九日便逢春举火新年头一句子一切人总道不出唯有聚云公于八万四千毛头上一一显露且道是什么句遂下火曰西山日落后转眼白云收明远禅德起龛六月炎蒸火云洞彻尽十方空何空不热惟有胜热门清凉最可入举火汝既明远应须知近百日身心是病非病而今足底宝光生汝且看阿閦国众香国极乐国随君取证引衢监院起龛空花结果阳燄成胎八万四千病从空放下来只有者箇壳漏子老僧为汝亲行检较举火紫罗帐合君臣隔明月堂前祖父违四十五年恩育尽阎浮提上又言归昨日问汝即今事作么生汝道只要死得便休我道好好修事着汝即顾视老僧便此长往只如漠漠水田飞白鹭阴阴夏木啭黄鹂引衢又在什么处遂喝一喝下火曰看火润弘上座入塔那边没者边起是向来的人须知灵苗异艹野父慵锄尽大地撮来如粟米粒不是巽山干亦非辛山乙此是润弘老宿久远劫前置得的此回八十年谨始慎终大半生金坚玉立预知报谢撒手回途实有衲僧巴鼻即今微雨洒残花澹烟笼翠竹如何奉重卓拄杖曰上霄峰独卓极乐复何求韬光禅德火昨日今朝死生两别要知一贯两箇五百从今莫恋旧时形我送君归安乐国能言老宿起龛四大本来空五蕴元非有即此幻形骸若箇为承受七十年今梦醒来翛然直入莲华漏举火性火真空性空真火五蕴山头红莲万朵从来蚁子不食銕二月春花满林壑照彻本来人一似破灶堕龙华为自持大师入塔春山绿春水阔湘江曾寄湘翁棹芦花两岸已成秋曾闻你道万里天边飞一鹗真自在真快活切不可听人教你说碧宾班毕剥达源禅师入塔衲僧家扫荡处定有建立建立时必须扫荡你只管插一茎艹建立梵宫那管他土星来犯牛斗即今能事告终归根有地来到弁岳峰头正好和身放倒放倒后如何居然别有好风光道安闻目二老宿入塔云收碧嶂烟落寒巖宗通妙协不在安排人从乌镇来带得空王信且信中道箇什么父是道安师是尊证龙华院里请弥勒送渠佛国取证遂指塔曰二上座者里尽清凉全身宜放下慧光尼入塔尽大地是慧光一道如何收拾得起遂举骨曰汝但返照回光就此安家乐业德盛尼入塔德既盛归来到免教全身入荒艹塔幢矗矗影团圞坐镇其中真箇好启宗尼入塔开不二门鸣指曰示真实相复展两手曰只此样无他样万年床子好安身要启吾宗重开宝帐在宥老宿火在宥于天下而天下自治翛然既脱无尘累胜热门开有善财数百里风帆仰托弁山今朝有箇最清凉最解脱的去处惟公善入遂下火曰烧入塔生死结根闻声见色安乐妙常亦非他物火洗从前幻泡身犹然剩得孃生骨老僧与汝放开落得一场快活本慈老宿入塔百骸溃散后一物镇常存万里长空杳千江秋水深那边虽有空王殿特煞径庭不及者里稳当遂入骨公敏老宿封龛尽大地是汝全身尽十方是箇龛子八面玲珑总无向背又封箇什么遂唤曰公敏者一罅我为汝封却起龛出门通大道双足已撩空明月芦花里珍重且从容举火秋山碧秋水清秋风细细送君行头头俱是无生旨死去生来莫认真要识今日所归的家么遂下火曰从来只说毛长短烧了方知地不平瑞生李居士点主青山常举足白日不移轮一点圆明无向背收来玉线与金鍼显如上座入塔卓拄杖曰十方薄伽梵一路涅槃门且道其中作何境界显上座且向其中入不必遍游法界全身总是毘卢悦可禅人入塔汝既悦可众心正好相随来到袭袭寒风无声便是来时好道智慧禅德火山西子智慧僧向南参生死因如今放出关中主直透千层与万层如何是脚下无私一句下火曰火里白莲生入塔三十四年只有者箇吾今喜汝当处解脱入骨曰此中最吉祥万般俱利乐心载禅德起龛以一重去一重门前处处好春风去去去雨里青山路路通举火前日向老僧讨火的本是心载今日老僧烧却的亦是心载火灭烟消后心载在什么处下火曰上元却是正月半法生老宿入塔一向弁山住今自平湖来且喜从前骨董俱已撒过一边举骨曰剩得者些子是法生不是法生遂入骨曰法生今喜証无生为真修菴主入塔尽十方是解脱门尽干坤是安乐国只缘四大未空所以入他不得如今四大既然空剩得真修同皎月遂指骨曰入为宝明菴主举火五蕴之身本留不住好趁着乌刍瑟摩成队去既到其中不须停伫只如烟灭灰飞后作么生是宝明面目遂下火曰桃花虽落红犹在溪水添声冷亦流入塔如吠琉璃内含宝月那畔今时全超不借欲得万古斯存须是者箇时节入骨云且道是什么时节文殊毕竟出不得为即岸老宿封龛曾封不再封平生心事了无从以封去一封水晶宫室尽玲珑虽然是箇蘧庐其实可以奉重起龛来在我先作哥七十年中意气多去在我先为老白云压碎青山了去来路上尽逍遥何必羡他西方更好必欲要往西方请君乘时着早直上白牛车稳驾来时道举火三十年肯綮修证洗尽凡心开宝镜五千里山水迢迢好梦而今做过了虽幸得入龙华犹是化城欲得宝所及时登须是宝华生足下入塔生来捞得潇湘月兔角龟毛满担挑至此一齐俱放下玉龙吟出海天高且道者是什么境界细入无问大绝方所为慧霑禅师入塔倚天长剑子虽有一至东禅便掣肘临锋不解试吹毛辜负光阴三十九汝虽犹子即吾儿安置应须重厚入骨曰三世如来一道归至此无荣无辱为昙烨明副寺封龛昨来听事不真唤钟作瓮向老僧道纵有百年终归造化是则是争奈未得末后句在且消停再听分付起龛四山合处原不是你零碎虚空证他怎的舟帆准备待君行好趁东风一一起抚龛曰去举火世人都只恋形骸一似黄蜂守残穴虚空粉碎没形踪火里蝍蟟吞却月者些狼狼借借老僧为你收拾遂下火为昙烨德严大光入塔浓霜打湿青松面朔气吹寒落叶心一箇大千浑是骨白云堆作涅槃城者四句偈三人各得一句者一句是阿谁当得入骨曰看为画初都监封龛辅弼龙华仅三十载湖北湖南春风满载而今事尽功忘始名真观自在起龛一路涅槃门当初有一画云门折倒时致骖乘别驾而今一路坦然平更不必东缠西挂举火汝去画初存汝来画初到彼彼不相知如风吹万窍不因章子西丁言几乎忘却来时道入塔老僧前日与你说的是最初一画举骨曰尚余者一点未曾阁置放下从空放下了万年床势本天然为宗蔚老宿封龛公干龙华其事已就临末梢头别行一路且问你去向何所遂封曰少间有箇着处起龛往来四十年辛苦一双足今日捎空去乘牛不跨鹿蔚阇黎途中好去举火三世诸佛在火燄上说法已竟宗蔚阇黎谛听谛听遂下火曰决非因缘与自然性入塔尽十方界寒风飒飒总无你栖泊处指塔曰惟有者里真果自在为隐文知客封龛十方无壁落八面亦无门朔风空大野何处着浑身我今示汝安乐常妙解脱法门起龛三界无安四大非有我送君行千花竞秀举火前岁奉命走江西相迎老僧踏断艹鞋筋骨的本是隐文从前送往迎来的亦是隐文秋间忍苦呻吟的也是隐文四大分张后且道隐文在什么处下火曰看他五热炙身后证得金刚不坏身入塔向来所到之处总是山水行踪今朝归到者里但见长空轮日月了无甲子话春秋频吉祥禅师语录频吉祥禅师语录卷第十嗣法门人德能等编牧麟堂集示居关语一日居关胜三禅乐诸有全空浑成萧索魔佛横推岂容滞着守空斯病耽乐斯恶不系不缘常光闪烁日进之功解黏去縳向上一路凭空开凿丝毫头累终须死过意不在言天空海阔信手拈来任凭展拓大用彰时佛手驴脚得白拈手方堪入作云峰家法极嫌龌龊透露法身碓捣磨磨故教尔曹从头看破双刃全施养成头角如得斯真始堪担荷彷彿依稀銕围易堕僧问大阳有三句如何是平常无生句师曰金乌入水无消耗赤脚波斯夜度关曰如何是妙玄无私句师曰白云巖下无人立鸟不衔花信不通曰如何是体明无尽句师曰寒灰夜发金炉火别有馨香遍九垓复示颂曰平常那句是无生马疾多因带杜蘅九夏霜花千点秀一冬百舌绿阴鸣玄妙无私句若何玉龙吟出碧潭阿万年松下无人已月照空山影更多体明无尽句奇哉灼破龟纹两道开乌石岭头相见了分身各自走尘埃问关主曰近曰有向受用曰饥来喫饭倦则打眠师曰设有人向你乞眼睛还与得他么若与他不得便只是箇喫饱饭睡死觉一枚痴汉有甚么用处者箇说话虽极寻常实不易到若不是亲见作家十箇有五双都作饥来喫饭倦即打眠会去殊不知苏武不入单于帐汉国家声韵转高宗乘中事若不到极头不得转身只似箇钝乌栖于枯芦困鱼止于涸泺有甚么发扬处所以道竿头丝线从君弄不犯清波意自殊师承家语句开口便有杀活之机若不一一明白他时后曰叫冤叫苦有在且毕竟如何是饥来喫饭倦即打眠的意若更迟疑又则三生六十劫僧问洞山正偏五位请师垂示师曰逐一问将来僧曰如何是正中偏师曰古井光含一线天曰如何是偏中正师曰蟾光影落秦台镜曰如何是正中来师曰金鸡突出妙高台曰如何是兼中至师曰用到机灵符肘备曰如何是兼中到师曰红云落后青天倒师复问曰会么僧曰不会师曰不见道权开五位要知只是一位僧曰未审者一位面目毕竟如何师便喝僧即礼拜师曰也是猫儿喫彩凤僧复请颂师颂曰正中偏不动机先有剩天万古长空通一色白云影出寒光殿倔中正雪浸林梢春有信馨香夜吐暗消魂枝枝度出春风令正中来爆着龟文一罅开隐显全该爻象里天然妙事不须裁兼中至文武同声唿万岁珠帘卷起见当今敕下传闻开社稷兼中到丰干只向寒山笑夜深踏倒玉栏杆回头卸却乌纱帽僧问曹山有云学者先须识白宗如何是自宗师曰昨夜一场风吹倒一株松莫将真际杂顽空未审真际与顽空作何分别师曰须知何髼头不是马簸箕妙明体尽知伤触如何得妙明体尽去师曰无人处斫额望汝力在逢源不借中既自逢源如何不借师曰掬水月在掌弄花香满衣出语直教烧不着如何是烧不着的句师曰鱼生虎子蚁食生銕潜行须与古人同未审古人作么生行履师曰饥时喫饭倦到求眠无身有事超岐路不识有何等事师曰白云巖下安眠早梦过从头有几般无事无身落始终既得身事俱忘可谓洒落无羁因甚么犹落始终师云任是深山更深处也应无计避王徭僧乃作礼师曰此事不是说了便休须是一一从头透露始好归家稳坐若是彷彿依稀仍旧白云万里举夹山初住润州鹤林时道吾到遇上堂有僧问如何是法身山曰法身无相师曰钉钉胶黏僧曰如何是法眼山曰法眼无瑕师曰依艹附木道吾不觉失笑师曰傍观者亲夹山便下座请道吾问某甲适来抵对者僧话必有不是处致令上座失笑望上座不吝慈悲师曰艹贼大败吾曰和尚一等是出世未有师在师曰家无白泽图不招如是怪山曰某甲甚处不是望为说破师曰茫茫者匝地普天吾曰某甲终不说请和尚郄往秀州华亭参船子去师曰犹待晓风吹山曰此人如何师曰只是讶郎当吾曰此人上无片瓦下无寸土师曰浑身掷上渡头船吾曰和尚若去须易服装束师曰情知不是好心山乃散众易服直造华亭师曰闻说巫山行不易船子才见便问大德住什么寺师曰果然猿叫断肠声山曰寺即不住住即不似师曰六六三十六船子曰不似又不似箇甚么师曰好一拶山曰不是目前法师曰七七四十九船子曰甚处学得来师曰杀人刀山曰非耳目之所到师曰终自不惭惶船子曰一句合头语万劫系驴橛师曰活人剑船子又问垂丝千尺意在深潭离钩三寸子何不道师曰的中红心山拟开口师曰人急悬梁船子以篙打落水中师曰起死回生见有因山才上船子又曰道道师曰果然不谬山拟开口子又打师曰矢上更加尖山于此有省乃点头三下师曰此回方始瞥地船子曰竿头丝线从君弄不犯清波意自殊师曰钓得了也夹山便问抛纶掷钓师意如何师曰便有食牛气船子曰丝悬绿水浮定有无之意师曰点銕成金山曰语带玄而无路舌头谈而不谈师曰倾湫倒岳来也船子曰钓尽江波金鳞船遇师曰不计功程得便休山乃掩耳师曰俊哉船天下如是如是遂嘱曰汝向去直须藏身处没踪迹没踪迹处莫藏身吾二十年在药山单明此事汝今既得他后莫住城隍聚落但向深山里䦆头边接取一箇半箇接续无令断绝师曰也是怜儿不觉丑夹山礼辞频频回顾船子遂唤曰阇黎山回首子举起桡曰汝将谓别有那乃覆船入水而逝师乃颂曰脱尽连纤头角露翻身踏破水中天锦鳞既获归家了舍郄闲身覆郄船者箇公案是尽未来际一切学人起死回生从凡入圣的关要驱悟中迷全彰大用的妙旨山僧故举来从头着语复为颂出若是箇皮下有血的衲子一看看破然后将云峰老汉埋向深坑里上面更泼一堆屎筑千百槌也不为分外如或未然云峰自成罪过郄怪你诸人不得僧问汾阳十智同真旨诀如何师曰不见道要识是非面目现在遂喝一喝僧曰请和尚慈悲逐一答看师曰直教髑髅穿僧问如何是同真十智师曰九九八十一如何是一同一质师曰山河大地明暗色空如何是二同大事师曰天官头上花冠子如何是三总同参师曰律管灰飞清光匝地如何是四同真智师曰万里一条銕如何是五同遍普师曰桐叶落时天下秋如何是六同具足师曰柳生肘臂茅长当胸如何是七同得失师曰拄杖长七尺如何是八同生杀师曰春生夏长秋熟冬藏如何是九同音吼师曰花红柳绿善财门如何是十同得入师曰要且不相识师复颂曰翻手作云覆手雨同真十智为君举分明面目本无他露出驴脣与马嘴僧礼拜曰不因紫陌花开早怎得春风下柳条师曰如何是下柳春风僧便喝师打曰梦里惺惺僧问昔日南院问风穴云汝道四料拣料拣何法穴云凡语不滞凡情即堕圣解学者大病先圣哀之为施方便如楔出楔学人今日上来请师料拣师曰惯钓金鳌沉巨浸却嗟蛙步展泥沙僧曰方便何在师云莫屎沸鸣僧问如何是夺人不夺境师曰鸡足山前迦叶定夜深空有月华明如何是夺境不夺人师曰石烂松枯山寂寂路边樵子语喃喃如何是人境两俱夺师曰雪侵古渡客宿芦花如何是人境俱不夺师曰断桥金鼓花朝夜拂拭焦桐待子期复颂曰细柳营中莫问君月明画角喜初分静鞭响彻三更已玉露重添虎帐云宫漏沉沉紫气浓五更霜冷浸人风朝臣待晓金阶底差与龙颜咫尺逢机到谁分主与宾蟭螟驱起石麒麟万年松老无人到挂角羚羊不可寻隐显全该意气和相逢俱喜唱巴歌闲听八拍胡笳里吹出乡关梦几多僧问云门纲宗颂中曰咄咄咄力韦希禅子讶中眉垂者箇颂子竟无启口处不识是何道理师曰者一首且置余颂还理会得么僧曰余者还得师曰只如末后颂曰笑我者多哂我者少你作么生会僧拟议师曰又是蚊子上銕牛遂为颂曰咄咄咄四围八表清风度力韦希拟议之间堕銕围禅子讶寒山忘却旧时家中眉垂燄里冰花发几回笑我者多知我者少斗凑将来却也恰好风雨无端弄晓春残花落尽无人扫示门人语曰吾宗的旨事不寻常如洞山价祖谓曹山曰吾在云巖先师处亲印宝镜三昧事穷的要今以授汝汝善护持无令断绝遇真法器方可传授直须秘密不可彰露恐属流布丧灭吾宗末法时代人多干慧若要辩验向上人之真伪有三种渗漏直须具眼一见渗漏二情渗漏三语渗漏此是洞山亲嘱曹山语也今时学此道者不惟具向上机透脱法身者难得即干慧人亦不多见诸方提持此宗者每见土旷人稀便就机境上接伊学家多是起模画样向印板上脱来所以不得光大门风故山僧无时不切切伤怀尔辈幸宜勉旃僧曰如师所述三种渗漏敢望慈悲欢喜法施如何得见不渗漏师曰直须足下无私去拈起南辰打北辰如何得情不渗漏师曰要从凡圣机先举才有些毫便着他如何得语不渗漏师曰妙舞自来无着处青山直得辗为尘复以颂示曰浪泼芦花懒系船白云空荡水中天东西两岸无人己援取琵琶去却絃少小离家不着忧逢场惯喜作风流月明沽得三升酒洗尽平生数丈愁忙杀街头石敢当东家一事恼人肠夜深走出猫儿了老鼠偷油打破缸师举先云峰悦禅师曰肇法师道智有穷幽之鑑而无知焉神有应会之用而无虑焉古人与么道也太煞费力争如诸上座寒即围炉向火热即竹林溪畔坐虽然如是我且问你毕竟事作么生师曰先云峰只知瞻前不解顾后事有甚么毕竟不毕竟若果有毕竟事则成知成虑矣据山僧见处只好道箇无事出门忘计较逢人便好笑相酬举先云峰拈黄檗在南泉会里为首座一日捧钵向南泉位上坐泉见乃问长老什么年中行道檗曰威音王已前泉曰犹是王老师儿孙在下去檗便过第二位坐泉便休峰曰从来丛林极有商量或有道须知黄檗有陷虎之机又道南泉有杀虎之威若据与么说话诚实苦哉殊不知这般老贼有年无德一箇喫饭坐处也不依本分若在翠巖门下说甚么威音王巳前王老师更大直须喫棒了趁出师曰先云峰可谓善于擒纵者也正是半把琵琶强遮面不令人见转风流举先云峰问僧曰古者道剃发着袈裟宜应行圣道自余闲杂事俱为生死因你等诸人横担拄杖拨艹瞻风遶天下行脚还曾踏着田地也无僧无对峰曰虚生浪死汉师曰者老汉平日说禅口辘辘地何得向者僧面前招成死款山僧则不然待僧无对但向道百尺竿头五两垂举先云峰曰祖师道泡幻同无碍云何不了悟达法在其中非今亦非古峰蓦拈拄杖曰三世诸佛历代祖师天下衲僧鼻孔总在者里又打香台一下曰南赡部洲北郁单越师曰者箇说话却有衲僧气概你诸人且将祖师与先云峰鼻孔穿作一串挂向当街看是什么人要举先云峰曰智门和尚道何物苦求而不得何物不求而自来何物銕槌打不破何物昼合而夜开若人会得山僧意琉璃殿上长青苔峰曰会么穿破你髑髅拶破你鼻孔师曰智门拈秤弄斗云峰逐恶随邪山僧将来束缚他向十字路口使来的往的叱他辱他自今而后更不敢私开行户举云门偃和尚示众曰光不透脱有两般病一切处不明面前有物是一又透得一切法空隐隐地似有箇物相似亦是光不透脱又法身亦有两般病得到法身为法执不忘己见犹存坐在法身边是一直饶透得法身去放过即不可仔细检点将来有什么气息亦是病师曰参玄上士须具参学眼始得不可囫囵地噇将去若只管蒙蒙瞳瞳有什么用要在时中微细检点看他云门道光不透脱是病且在我自己分上如何是光如何不得透脱若论一切处不明故是迷境实然是病至如透得一切法空亦为病者犹当细审所言一切法者即山河大地明暗色空以至五蕴十八界之一切法也既于此诸法透得脱得可谓头头上明物物上了便可撒手无依曷得又有隐隐地中之病则此处宜当微细审观试看隐隐地似有物是什么光景方为得旨他又道法身有两般病此亦可疑据教中道法身无相相既无有病亦曷存他今既说箇坐在法身边你便好看如何是坐在法身边的时节如或不然则病复何瘳至若说透得法身去放过即不可亦是病斯可见学道至微而复至险若论透过法身便可于十方世界现全身矣云门犹云检点将来有什么气息亦是病此复何言哉大抵学般若人慎毋麤心得少为足古人不是诳諕汝诸人作此检点无非要使人到大解脱大自在境界中方是受用汝等莫闻如此说话便生艰难退息之想应须加意深穷正如宜僚弄丸久久自然恰好举僧问巖头古帆未挂时如何头曰后园驴喫艹又僧问古帆未挂时如何头曰小鱼吞大鱼今日设有问云峰古帆未挂时如何但向道灯盏里洗澡净瓶中出没此三转语有一转如还丹药得之者是圣是凡无不当处解脱有一转如涂毒鼓得之者是圣是凡无不丧身失命有一转如天鼓音能使远者近散者定懒者勤凡者圣只是不得起心凑泊若起心凑泊则病入膏肓僧问某甲一事启请和尚昔日曹山立三种堕开口便道凡情圣见是金锁玄关直须回互未审如何回互即得不堕师曰汝未问已前早堕了也曰如何是类堕师曰牛头没马头回曰如何是随堕师曰爱行柳巷花街里每见人来乞一文曰如何是尊贵堕师曰丰干着出破伽黎曰据师所语皆是堕意某甲要请如何是不堕的义师曰你者尿床鬼子识甚好恶不见曹山道凡情圣见是金锁玄路直须回互何得不体取言句以所知心测量圣境你只管要得不堕殊不知銕围缠绕百匝千重何时是你出身之日苦哉要知曹山所立堕意乃文殊普贤利生境界岂汝辈所能窥觑今汝如此致问可谓见弹而求鹗炙速退速退僧次日复求三堕颂师即为颂曰头发已髼松眼睛乌律黑不是拽犁耙便是驼生銕打起渔阳鼓唱出莲花乐终朝醉不休翻覆长街卧珍御慵耽着散步花街里即逢殿下人不叙临朝底因僧请益宗旨乃曰吾宗自流东震初无他说惟诸祖以心印心而已如达磨初来此土不立文字但直指人心见性成佛及至末上谓二祖曰自释迦圣师至般若多罗以及于吾皆传衣表法传法留偈吾今授汝衣以表信复付偈曰吾本来兹土传法救迷情一花开五叶结果自然成据偈意便知此土定有五宗之别矣如是次第相传至六祖后首出青原南岳为曹洞临济之祖其应机垂手处便见腔移调别嗣后马祖石头药山天皇百丈黄檗辈亦皆奋狮子威罗龙打凤路路转深是皆由人机渐巧医不拘方乃因病以胗临时耳岂故欲为此奇言异语而别前诸祖所谓是心是性之道哉正如国家兵器皆不得已而用之也至于五宗开演正挈傍提各擅家声防邪拣异又非欲各立门户永异将来斯皆从自己实证中一一拈示与人发向上机各随施设或语为玄要宾主或示为王子功勋或以圆相呈解或致互换投机或藏身北斗或透露色声一皆理由神御玄唱玄提意在为一切人解黏去缚敲枷打锁使其出透玄关不致为悟迷之所笼络亦如贾市中舖头上罗列铺置虽各不同而养家益己无二也愚者见谓东家如何长西家如何短是皆不明养家之道妄从施设中作想而亦不深味施设之所由也嗟嗟祖庭秋晚法道淋漓其不为异见分岐是非关锁者几稀近时一等学家眼目麻瞇地只管分斤析两有从洞上者便谓我宗绵密而余宗所不及从济下者复曰吾宗直捷他家似未能如此者流必是食父母食衣父母衣得现成受用决定不识作养家活计他时异日定卖祖宗田地无疑矣汝辈好心参学幸当各自努力破尽牢关使后生晚进不致堕斯狂解乃为得僧问若论五宗家法如临济之全体大用可谓逆浪千寻白波万顷洞宗之正偏王子宾主功勋亦可谓玉转珠回玲珑活泼云门有驱雷使电之机沩仰亦有赠以黄金饼投之白玉团皆可谓灵锋落落矣独法眼宗人谓以三界惟心万法惟识及华严六相义以为宗本不识果如是否若然者则较余宗便落一层矣未审此外别有奇特提持否师曰大凡宗师演唱多是机用临时乃从无中唱出显本心源有在体中而彰大用有从用处而显妙体元无一定死法汝若能融透三界惟心并六相旨诀则无量法门百千妙义靡不具在厥中岂从此外另觅奇特提持哉况三界惟心与六相义原非法眼出自已意欲立为宗本乃因僧请益则法眼为之颂出人天眼目中具载详明历历可据岂可卜听虚声便为准的而妄拟先圣耶且今欲圆会五宗苦心力任亲见五家宗祖于杖头拂下出没纵横者无多即本宗堂奥中家话尚是支吾儱侗况其余者耶据汝所问只知法眼宗中有三界惟心与六相义而已故不知有奇特提持如僧问法眼声色二字如何透得法眼召大众曰诸上座且道者僧还透得也未若会得者僧问处要透声色也不难恁般说话你且道还是答他问话耶还是越格提持耶于此会得又岂止逆浪千寻珠回玉转以致投之白玉团而已也又不闻法眼宗要云一真收不得万类莫能该蚊子生头角泥鳅上五台试看是何等作略所谓善言者言满天下无口过若只是依语生解则并前诸家语要总是一场拖白宗旨曷有焉僧即唯唯而退师因是作五宗家风颂颂曰有时借得东风令父子牵牛火里耕胁下书名谁解识田中人数子分明机轮暗合投宾主体用潜施活眼睛睡起教儿原梦了动人春色绿盈盈白昼长空忽掣电青天霹雳顶门来群狐路绝金毛吼石火敲空玉练开纵夺机灵光不夜冤家路绝活先埋吹毛用到犹嫌钝玄要中分妙辩才木人手执夜明符玉鼎香生似有无禁殿亦能同御枕深宫不独锁冰壶龙吟枯木花开早凤翥长空月尚孤要得君臣论化日珠帘倒挂上茆庐由来八面展鎗旗活捉生擒上上机北斗深藏何处觅南山虎勐不堪持送人直下千重井示相多吟一字诗扇子忽然𨁝跳起盆倾骤雨打丹墀团圞金弹轻抛出万象之中独露身山色溪光浑是舌填沟塞壑不为尘泥鳅自解翻筋斗蚊子都来咬銕轮闲把一枝无孔笛为君奏出九霄人举玄沙示众曰诸方老宿尽道接物利生忽遇三种病人来作么生接患盲者拈槌竖拂他又不见患聋者语言三昧他又不闻患哑者教伊说又说不得且作么生接若接此人不得佛法无灵验师曰玄沙不唯自病而复病人可惜当时不遇卢医云峰若在但向道念彼观音力释然得解脱管教伊浑身安乐举洞山曰五台山上云蒸饭佛殿阶前狗尿天旛竿头上煎䭔子三箇猢狲夜播钱道吾曰老僧则不然三面黧奴脚踏月两头白牯手拏烟戴冠碧兔立庭柏脱壳乌龟飞上天师唾一唾曰气息逼人何不道桃萼粧成西子面绿杨垂作美人肩昨朝寒食爨薪火烧出古冢头赵五张三箇箇都来索纸钱如意铭箇是天然无造作灵根突出群芳愕萧疏孤影势撑天干坤瞥转机轮大傲霜寒犹珍恪脱尽繁柯只者箇芳丛敛艳雪华妍灵鸟何曾容倚着拾将来掌中搏顿使山河尽寥廓卓出当阳展大机任是英狞慵肯诺论神通语谋略四七二三皆不若杀活潜行冷眼看衲僧由此成关钥绝功勋无倚託纵横妙用空灵魄度刃奔流向上施圣凡情解空图度瘦藤枝锋凛锷走象奔龙忘规模山侬只独掣风狂倒弄横拈输自乐没知音且高阁挂向林泉也不恶任渠日炙与霜蒸免使时人乱穿凿频吉祥禅师语录卷第十终频吉祥禅师语录频吉祥禅师语录卷第十一嗣法门人德能等编机缘僧参师曰觌面相呈事若何僧便作掌势师曰此犹是第二机僧礼拜师与一掌僧曰此是第一第二师便归方丈问僧无梦无想主人公在什么处僧曰遍界不曾藏师曰你因甚向厨房里偷饭喫僧无话师便打问僧那里来僧曰採药来师曰尽大地都是药你向什处採僧举药师曰杀人的活人的僧无语师曰黄连苦不教苦芭蕉大师过访值师作务蕉曰客至为甚不接师以斧作砍势蕉便引颈师曰降将不斩蕉打一扇曰迟了八刻师遂揖曰喏师坐次一僧近前作礼师曰阿谁是你自己僧曰体露堂堂师曰父母未生前聻僧曰昨日好雨师曰昨日雨今朝晴意旨如何僧曰莫瞒学人好师转身向露柱低声语复顾僧曰你且道说箇什么僧拟议师直打出僧问觌面相呈事若何师曰钟声咬破七条衣师山行次拈一枝花谓侍僧曰唤作花即瞎却你眼不唤作花即塞却你喉作么生道得僧无语师曰河里失钱河里漉竺云菴主请斋师语金居士曰今日可与你赴斋去士曰我不去师曰古人道一人所在也须到半人所在也须到者里为什么不去士曰若论者里千圣出头亦不曾踏破师曰既是千圣不曾踏破今日因甚却请客士曰从他弄尽竿头线不犯清波意自殊师曰且与一顿士曰诺师送亡僧归丽严问今日亡僧有龛子么师曰尽大地是他箇龛子严曰亏了众人扛师曰只少了你一箇着力的严曰和尚不记得那师曰你只是说梦师喫藕次僧问莲花未出水时如何师曰藕僧曰出水后如何师曰且得喫茶雪日送亡僧归师问亡僧迁化后毕竟向什么处去古帆曰大地一片白丽严曰古路銕蛇横师曰今日天寒看你们一总缩手缩脚师在别天顶修山次僧问古镜未磨时如何师曰江南酒美曰磨后如何师曰塞北风寒曰磨与未磨时如何师以手指曰那边更与我修开些僧作礼师曰险师在火炉头问僧曰前面一团勐火后有无底深坑左是银山右是銕壁作么生出得僧曰他家自有通霄路师曰且喜没交涉僧曰官不容针私通车马师曰转见不堪僧打破茶罐便行师曰更是好笑僧举前语问师曰我将谓你是箇伶俐衲僧僧乃作礼僧参师曰火云飘缈你因甚抛家失业僧曰和尚那里见得师曰许久不见可惜没了半边鼻孔僧曰甚处得者消息来师以手指曰聻问僧那里来僧曰岐山师曰岐山和尚因什骑着圣僧入泥犁地狱去僧曰和尚又来乱统师顾知客曰者僧远来且向客位安排僧问尽大地是箇火坑向什么处回避师曰向火坑里回避僧曰如何是无火坑处师曰尽大地是箇火坑师从僧堂前过见僧曰作么僧曰作么师曰走却主人公也僧敲禅板三下师曰认奴作郎僧又敲禅板三下师曰兔子何曾离旧窠僧乃归堂师抚掌大笑归方丈有僧问和尚笑什么师曰山僧适来法战一上僧曰还得胜么师曰不得胜僧曰此后更不可东语西话师厉声曰我只望你相助返来推折我其僧面热师又抚掌大笑师问僧曰你我烧作一堆灰向什么处相见僧将灯笼安师前师便踢却曰毕竟作么生相见僧复安灯笼于旧处师曰与么会入地狱如箭又僧礼拜了归位师曰屋里贩杨州师复顾一僧曰却许你道得一句僧才出师便归方丈师一日堂中坐忽抚掌大笑曰我悟也我悟也一僧将师推倒曰看者老汉悟箇什么师起身抚掌曰云峰今日失利忽搊住一僧曰我适被者僧打你因甚不来相救僧拟开口师连掌打下师问霁峰怀州牛喫禾益州马腹胀你作么生会峰礼拜了以师鞋拂两拂师曰赵州无字意作么生峰以衣抖擞曰衣袖长的长短的短师曰你会得炙猪左膊意那峰即拂袖而出师曰放你三十棒一日有沙弥报曰常住死了一头牛师问曰山前一片田地全仗者一头牛今日死了且道者片田地壑谁耕凿众下语不契师代曰家破从教四壁空雪日垂问雪覆千山为什么孤峰不白一僧曰父少儿子老师展两手曰举世所不信众请代语师曰石女不登机暗室无人扫师赴斋归问今日途中遇一怀胎石女且问你诸人既是石女因甚得怀胎众下语不契有僧随入方丈问既是石女因甚得怀胎师曰我今日受筠坪请来曰高提祖印当机用利物应知语带悲师曰樵人迷古路渔父锁孤舟僧喝一喝曰生下了也师曰名甚么僧拟议师直打出方丈僧参师问即今处处安禅结制你因甚犹在途路上走僧拟开口师便喝僧画一圆相托呈师嘘两嘘僧作礼师直与一踏僧参问春来处处垂杨柳夏日炎炎火逆流未审是同是别师曰山僧住持事繁僧曰透体寒风无处避请师直接白牛车师曰向你道没闲工僧曰果然不谬师曰乌龟陆地弄尘行师一日看弄狮子僧问既是金毛狮子因甚不解咬人师曰道什么僧拟议师曰是什么虾蟆声蚯蚓声一步虽活两步即死一僧侍立次师指案上观音曰者是什么僧不语师曰此是阎罗大王你将来要向他手里讨銕棒喫僧作色曰善知识要愿人如此师笑曰南无观世音山僧罪过师在廊下见一僧拈起萝卜问曰你道镇州的是云峰的是僧曰总不是师遂与僧僧接得师曰你喫也死不喫也死僧即打一掌师便低头归方丈师一日喫饭次忽曰你看伊喫一口饭做出几般伎俩遂问众曰且道是那一箇一僧曰更问阿谁一僧云贼不入慎家之门一僧曰家无小子不成师曰你者一队依艹附木的精灵一总未在师代曰七棒打十三师一日捏住虱子曰释迦老子即今在山僧手里教他求生不得求死不得僧曰某甲代他入涅槃堂去师正色曰苦杀你师代曰略较些子登厕逢一僧师曰厕坑头虫子具足三十二相只有肉髻光中不具化佛其僧无语师代曰屎臭气厨下问一僧寒山在么僧曰在师曰拾得在么僧曰在师曰他二人因甚不识文殊僧曰识得即祸生师不肯僧请代语师曰瞎复征曰你且道是寒山瞎拾得瞎僧曰两箇师曰三箇也有锄土次僧问锄头下还具三德也无师曰具曰如何是法身德师举起䦆头曰如何是般若德师拈起䦆头便锄曰如何是解脱德师掷下䦆头便归方丈少间复问僧曰我适来与么道你还会么僧曰不会师曰会得也是无端师一日在方丈骤步经行问侍者曰你会么侍者不语师以脚踏方砖曰者是宝森佛国者是阿閦佛国者是莲花胜幢世界者是种种光明世界者曰方丈又在什么处师曰在方丈里者曰和尚即今在那箇世界里师曰你时常随着和尚竟不晓得在那箇世界里者无语师至桃花函素问举眼俱是儿孙事祖父从来不出门和尚因什么得到者里师曰特与你一面素曰多蒙和尚屈尊就卑师曰莫客气素遂作礼师亦作礼师室中晏坐舒谷入师曰如何是正位谷即礼拜侧立师曰如何是正位中人谷拂袖便出师曰饶你与么地犹较山僧百步朝野再参师曰如何是归家一句野曰已拜过了师曰只拾得半箇鼻孔野曰和尚瞒别人即得师曰西山长老向你道什么野曰多致意和尚师曰你又来瞒我野曰却实的师笑曰抽衣去僧问牛头未见四祖因甚百鸟衔花师曰天王着出宝华冠曰后杳无消息师曰艹鞋公子赤脚走僧问文殊是七佛之师因甚出女子定不得师曰云在岭头闲不彻僧曰罔明是初地菩萨为什么却出得师曰水流涧底大忙生师曰何不更进语僧无对师曰女子不得定却许你得僧问如何是佛师曰山僧自小不曾读书问僧我昨日唤你你总不应想是心里有些烦恼僧云竟不曾闻和尚唤师曰你烦恼未醒在新到参师曰那里来僧曰江西师曰过江时有舟么僧曰遇舟过舟遇水过水师曰过水莫不打湿脚僧曰和尚是什么语话师曰真箇的问僧那里来僧曰西山来师曰西山东岭青意旨如何僧曰某甲不会师曰又道西山来僧曰初参师曰不但初参亦是浪走问僧那里来曰九嶷来师曰彼中有箇不疑的山你还到么僧曰不会师曰果是九疑僧师问僧那里来僧曰神鼎师指香炉曰何似者箇僧曰某甲实从神鼎来师曰驴前马后汉出去师一日与古帆过渡曰今日须是你作渡子帆曰请和尚坐师曰别道一转语来帆曰儿孙得力室内不知师曰古帆未挂时如何帆拈篙曰竿头丝线从他弄师曰放汝一桡帆曰莫犯清波好师曰咦真箇那师问僧你是何处人僧曰闽中师曰你不打乡谈便好僧曰某甲并无乡谈师曰你只是诳老僧又问僧什么处来僧曰翠巖来师曰翠巖眉毛生也未僧曰不会师曰大清国里觅箇不会的也难得师举洞山寒暑因缘淡峰请代语师曰你今日轮牌炒栗峰曰是师曰火放小些峰不领师指炉曰香都烧完了峰便添香师曰欠伶俐在淡峰问如何是云巖境师曰修江清浅碧凤巘古松青曰如何是境中人师曰不作烟霞色仍有白云心干菴参师问何方发足菴曰黄龙师曰见龙么菴便喝师曰龙又不见叫唤作么菴曰亲见和尚师曰两重公案三僧参师曰三人同行必有一智谁是其人一僧曰不敢妄抵对和尚师曰不是问第二僧你是智者么僧便喝师摇手曰亦不是第三位便作礼师曰你却妥当教侍者点碗茶来师问僧甚处来僧曰法昌师曰我闻你被渡子打落水里僧曰不曾师曰丧身失命也不知师一日室中宴坐僧入室作礼师不顾僧侍立少顷师亦不顾僧复作礼师又不顾僧便出师唤回曰你来作什么僧曰看看和尚师曰无你趋步处僧曰得与么幽深师曰跨鳌亭上万万千千僧问学人只是不得稳当师曰过者边来僧从东过西立师曰多少稳当僧大笑而出师曰二十年后更是好笑全云问无梦无想无见无闻主人公在什么处师曰今日天晴好晒谷云曰下雨时如何师打曰只向黑地里躲跟师一日举大随覆龟问淡峰你作么生会峰曰大随到者里也会不得师曰莫牵孃待爷好峰曰未审和尚尊意如何师出舌曰待舌上生毛即向你道峰曰舌上生毛也师曰道什么峰拟议师便打师一日问友嵩曰你好去牧牛嵩曰时清休唱太平歌师曰只为多了者一语嵩曰和尚也多了者一问师曰又来乱统嵩曰且喜不犯他苗稼师作色曰业障水杓也不挂起嵩拟议师便打嵩礼拜起大笑曰得恁么险师曰恶师问僧那里来僧曰庐山师曰五老峰为你得彻困僧曰不会师曰辜恩负德汉出去浴日再参问宝镜重辉照破从前旧案乌藤倒卓拨转向上机轮只如六爻未动已前请师一接师曰昨夜三更月到窗浴曰瞬目扬眉已落时机师便喝浴曰者犹是和尚平日作用毕竟如何是云巖新机师曰你看老僧眉毛还在么浴曰几不问过师又喝浴曰某甲罪过师曰远来且喫一顿载昇行脚归参次打以手托呈曰千里归来呈旧面师曰犹有者箇在昇放下手曰别转机轮又若何师曰勘破了也昇曰如何是宝镜堂前风韵别师曰八角磨盘空里走昇曰作么生是月明帘外古嘉声师曰修水风光旧日长昇曰恁么则顶天履地去也师便打昇便喝师曰山僧退身有分别澜再参问太阳门下日日三秋明月堂前时时九夏未审如何行履师曰芦花两岸白江水一天秋澜曰与么则杖头拨出人天眼喝下掀翻佛祖机师曰未跨钱塘江一句你试道看澜礼拜师曰太煞囊藏师问僧那里来僧曰普陀师曰几时离彼僧曰春间师曰来时大士在什么处僧曰历历分明师曰你道什么僧曰早道了也师曰数千里费却许多艹鞋僧曰和尚莫不承当师曰西天斩头截臂者里自领出去僧问向上宗乘即不问三玄三要请师宣师曰陈年滞货不相干曰如何是第一玄师卓杖曰拄杖风光直插天曰如何是第二玄师左卓曰通身手眼从君试曰如何是第三玄师右卓曰而今为汝通一线曰如何是第一要师横按拄杖曰莫向者里讨曰如何是第二要师拈起拄杖曰知君不得妙曰如何是第三要师掷下拄杖曰全身入荒艹僧作礼师曰领得去么僧曰领不得师曰者一顿棒老僧自喫不干阇黎事僧问青山白云父白云青山儿白云终日倚青山总不知未审此意如何师摇手曰他父子家事不必论量僧曰和尚且莫诈明头师曰现成公案放你三十棒僧问三不是毕竟是箇什么师展开扇曰黄庭经字真果好看僧曰我不看字师打一扇曰云巖今日失利师与浴日游抱子石曰但有路可上更高人也行者里为什么到不得浴曰谁是不到者师曰几不问过友嵩问善知识还入地狱也无师曰入嵩曰善知识如何也入地狱师曰知恩者少师一日与跃峰载昇别澜淡峰诸子于法昌路次闻鹧鸪声问鹧鸪啼在深花里于三句内且道是那一句昇曰看脚下澜曰且莫乱道峰曰莫教外人知峰曰总是道听途说师曰总来喫棒师问友嵩曰我每日波波挈挈为着阿谁嵩曰老不歇心师曰一总没人情嵩曰若有人情转见祸事师曰怎消得怎消得嵩作礼师便打僧问山花开似锦梅雨落如丝如何是龙华境师曰松涛十里吼如雷曰高踞狮王座同归不二门如何是境中人师曰非圣非凡曰动容扬古路不堕悄然机如何是人中意师曰日出连山月圆当户东霁再参师问从先验过的不必拈出试与我道箇新鲜句霁曰今日亲见弁山师曰无你着眼处霁一喝师曰你南询一转几多知识有鼻孔几多知识无鼻孔霁曰天上天下师曰你的鼻孔因甚不见霁曰瞒和尚不得师曰犹是昔时人霁又喝师曰果然僧问佛法遍在一切处因甚大通智胜佛法不现前师曰眼上不栽眉曰参禅学道贵乎妙悟因甚赵州又道悟之一字直须吐却师曰耳里不着水曰独羡追风骏不羁迅然一吸空千里师曰晴空虽是无云染分付行人莫妄窥僧问如何是无生第一义师曰崑崙骑大象曰向上一窍千圣不明世尊陞座因甚文殊独觉师曰叶落知秋曰正是时节师便打曰锦上更添花师曰屈棒也有人喫僧问大唐国里行令长安路上藏兵即今天下太平请师密示师曰新晴正喜鹧鸪啼僧问长庆因僧问如何是合圣之言庆曰山僧被者一问直得口似匾担今日有人问如何指示师曰老僧口不在者里僧曰恁么则銕蛇横古路师曰石虎吼当阳你又作么生僧无语师便打僧问如何是有佛处不得住师曰一度被蛇伤怕见断井索曰如何是无佛处急走过师曰不萌艹里有蚖蛇曰只如有无俱不立佛在什么处师曰交秋来巳一月了僧问如何是海底泥牛衔月走师曰秋空万顷芙蓉国曰如何是巖前石虎抱儿眠师曰暮雨千家薜荔村曰如何是銕蛇钻入金刚眼师曰古井夜深残月晓曰如何是崑崙骑象鹭鸶牵师曰寒光直射斗牛前曰若不上来伸此问焉知师有活人机师曰可惜许僧问黄阁帘垂紫罗帐合正恁么时观听有所不及言诠有所不到如何通得箇消息去师曰未问已前荐去曰夹山道目前无法意在目前不是目前法非耳目之所到即今善法堂中如何唱和师曰迢迢空劫无人到僧问承师有言欲跳万丈龙门须一声霹雳昨夜电掣雷奔因甚又有金鳞烧却尾师曰九九还成一曰犹是徒遭点额师打曰犹少棒在曰几度醉归明月夜笙歌引出画堂前师曰大热闹生垂问云峰垂问六则云峰路坦平到者里为甚不登顶既居佛国寺里皆是补处一生如何又要结制打七珍珠峰与锁翠巖昨夜怎么钻入蟭螟眼里六角亭边垂萝石下且道还具向上事也无祝融峰上生云因甚东山江底水涨流云石生烟定知天将有雨未审流云石得何三昧南岳垂问三则七十二峰千巖万壑无一不为老衲栖真作么生祝融峰顶倒却三间石殿石头一路危磴千寻登陟者孰不胆丧魂飞及至到了依旧风清月白塔幢高竖还有不由斯道得瞻迁祖面貌者么会仙桥棋盘内有一着子自古今来历览者皆奇名硕德何故无一人动着庐山云中寺垂问四则日日寒风朝朝弥雨则且置只如今早帝释宫中大闹未审有什么事不分晓禅师家动辄威音前空劫外总是兔子喫牛奶如今张眼吐舌试与我拈出一机看秋乃天之肃杀万木委瘁如何莱菔偏盛木樨偏香立冬后天气上升地气下降水始冰地始冻既是阴阳各住自位且道五老峰从何建立云巖法堂垂问八则石润原含玉矿异自生金云巖里高悬宝镜且道其中事作么生市廛中垂手闹篮里藏身正好朝三千暮八百未审此人过在什么处衙里梆声寺中板响且道的的意在那一边宝镜池清光可掬因甚有许多泥猪癞狗金龟塔据凤凰峰作么生道箇无宾主句山门前屠猪佛殿里诵经如何得不涉凡圣去衲僧家七纵八横津阳渡为什么过不得龙吟雾起虎啸风生何故来凤菴唿召不应方丈前垂问四则参学人先须知有自己只如担囊负钵的还是自己么威音王已前犹是儿孙如何是父父的面目识得父父更须知出身有路作么生是出身一路既出身了便须向万紫千红处跨步只如荆棘林中如何着脚修弥勒殿师垂问曰弥勒布袋里七珍八宝无不具足因甚要用诸人资借众下语毕别岸曰何妨锦上添花师便归方丈修晟祖塔毕上供礼拜起遂问众曰祖师即今在什么处浴日曰不犯当今讳郢雪礼拜了归众弘彻曰从来道不出引衢曰本欲抵对恐属染污干菴曰和尚瞒某甲不得瞿门曰知恩者少淡峰曰深宫引不出禅隐曰夜明帘外无私照金殿重重显至尊全云曰凤岭白云笼崔嵬不露顶师曰总未见祖师在拽拄杖便归龙华垂问六则正中亭放下的总是客作汉如何是到家消息弁山门首有箇不跨石门句作么生道既入龙华会里即当授记居灌顶位因甚么尚纡疑悔太湖三万六千顷波浪滔天是什么人制得象王峰坐断古今为什么花石溪中长流不息明月堂前怎生是转身就父句频吉祥禅师语录卷第十一频吉祥禅师语录频吉祥禅师语录卷第十二嗣法门人德能等编赞水月像坐水月光轮演无声妙义谓是我师释迦尊龟毛穿却虚空鼻咦君好记有利无利听行市通身是水通身月万象森罗俱照彻分明不是那边人漫谓当初有贤劫普贤洗象图心存物表迹寄空山闲杀石头流水绿余古木苍烟者一段山情只好借穷苕帚洗洗皮顽大士像如居士形手提数珠飘然海岸之上臞鹤兮尔形潜龙兮尔神行行止止寂寂惺惺独来往无古今手中轮出金刚珠脚头踏断水流声要相逢的是那一个人一夕经行月下清光如洗师兴起炙灯书大士于竹林中足双趺经一函一帙经数竿竹清风为乐清籁为曲记之有余拟之不足尔为大𥨯纳千身余曰太仓盈一粟有幅甚小师写童男像高二寸许与数童子于河渚上聚沙为戏下有数船张帆于岸清啸玄谈是同道客不善华言聚沙为舌问操舟君你何时转棹芦花北为我寄言震旦书生侧执柯伐柯是何轨则睡像我尝闻菩萨善住真三昧曷为不自持镇日齁齁睡呀着甚来由熟处忘秋贫穷兮受乐富贵兮耽忧一任俺横眠倒卧白云头入岫的且去倦飞的不留又谁放又谁收管甚清幽大士焚香坐诵经童子侍于右二圣获矣三用发矣根尘脱而妙应周矣胡为乎喃喃然唇不息哉噫嘻小子进焉闭汝啄矣越百世而大圣出焉方为旦暮遇矣鱼篮为此一鳞途劳步步卖尽长街价酬不足一文千百文燕金与卞璞芦花丛月色浸古渡死猫头不在生药舖何时撞着谢家郎教余两手亲分付自在谁谓阒寂兮千峰独露谁谓默然兮万籁俱譁啼断鹧鸪意不在畬香郁寒梅嗅者空嗟曲弯弯兮瓠子直儱侗兮冬瓜冷冷一天新月斜白云流水蓄生涯却怜伊古渡横槎檠光冷鑪篆隳古路迢迢到者谁勿忘柳绿苍松里岁岁逢春叫子规立江头青山泼黛绿水添蓝怪石粼粼拟来不堪暑朝怜蓟北雪夜忆江南到今朝一阵晴岚莫错过燕语喃喃在绿溪湾普光尼名弘寿者就生日觅像余诺之今日方生其形始搆人谓是四大合成我只用两般成就世间无限好男儿几能如法瞻依似他弘寿号半逸者就问心斋求白衣像雅淡梳粧衣片片白骨玉肌冰中天寥廓或大开东阁走东邻坐西舍家家伴客或静倚闲庭香一炉水一盏受些澹泊尽着君几度瞻便不奈我一箇口默文学求嗣请送子像手中儿甚处得来身上衣不立纤埃有时沙汰抛向水中去有时嗣续又向腹中怀㘞地一声万象回秋飘桂子春弄寒梅乘狮子本游诸国土跏趺坐三昧行坐两俱融诚然观自在手中物要与阿谁师子威虚空粉碎不说真观清净观只此亦教通人爱罗汉嗜寂耽空论真论照了本无生千华竞曜都谓汝游戏三昧神通岂识君万叠峰峦峻峭说什么生死牢关说什么尘劳窈窕入水火风是我本有制毒鬼神乃吾家教叱破天关第一重含元殿合君臣妙检点从头笑不休千年滞货谁家要又法印久修无量劫菩提早已证斯名为捐尘际邻虚影故学声闻示小乘入水入泥天上下或凡或圣我曷凭花间露下闲如戏月皎风清诵若僧寂灭致成三界幻神通具与万机腾林穿海度原非想火现风呈实不曾百亿须弥投足下十千三昧任缘称既从感入千江影一任横描倒摸成云门湛祖倒卓石伞峰塞断古今一路放开若耶河涨出青原万派不起定而遍游诸国不动声而普闻天下无端移影人问致使小孙图画谓是吾祖形仪究竟与他不备弁山瑞师翁虚空大箇身比量不成广长相的舌尽说难全既不欣弁峰奴唿十地又岂羡百丈婢使三贤爱只爱末上花梢月更圆寒光遍耀满人天万年鹤宿高枝已剩水残山夕照边荆峰无学和尚法幢建处棋布星分衣钵传来蜂屯蚁聚两浙三吴仰不尽荆紫之风此界他方学不了无学之妙五十三年独养机箇是师翁真秘要为其不舍愿调生复寄音书来鸟道云巖睦堂老人欲语师德古今无并胁不至席神鬼钦敬欲语师行寰宇俱称名蓝九徙金碧交腾杀活权衡祖佛机象走龙奔皆余伎要知南不相耳北不相鼻俱惟瞻师容有口只挂壁又起阿逸多之先出老瞿昙之后逆洞流二十九尽无文宝印剌金针百万亿人四生乞命运机轮而有准豁群迷于不尽皆非不肖所屈膝而服膺独爱渠若仍芳兮夏仍黄隆隆鼻孔亦昂藏胸涵万斛沧浪水流得支那处处香狮峰浮木和尚尽虚空为形总沧海为量双眉卓绝妙高王片舌撩云空荡荡爱放乌鸡啄雪惯使巴蛇吞象一生独镇狮峰直使百川倒障而今展示于人咦即此更无他样湘翁和尚麟角方生触杀万仞峰头壁观叟爪牙才露欣逢夜合山前蒲艹仙生銕舌头撩空古今话柄纯金舖子收穷琐碎诸方屠龙伎取伊肝脑放雀手惯络飞鸢清祖宪条章理栎园瓜瓞竖法幢于三吴两浙赈狂子于秋艹垂年唯其坐镇龙华万指争妍且听伊震旦声传榜样百世人天蒲菴金莲师太真不掩伪认空里沤花着想曲非藏直求水中云影寻商一机突露兮金莲已现十分肯肖兮情谓全彰吾岂敢云戒珠晃朗德业芬芳而今落得眼苍苍珠轮百八岁朝忘若非阿母生来面定是东山水上行奯舟和尚身瘦如藤眼活如电瞿昙嫌伊恶泼弥勒喜渠刚德垂手时寸刃不施平实处别有方便回生起死下顶门针马队驴群添诸生面闲来坐看鲁山云塞断东流倒卷自像咄主人公何不应贼身巳露不必逃遁我看你四十七年中做处却有许多毛病云峰二十载𥳽土扬尘刮虚空背上龟毛支那大半世造精作怪窃无影树头云听借青天以作别天即佛令而行祖令养亲于留云石下蒲叶披离放憨于了梦巖头痴苔尚润你今朝者般模样也要受人礼敬我但逢人为举扬且不管你是凡是圣乘狮子狮子与渠分明两箇添得奇松碧宾斑剥水墨浑身尽可留幸然莫把风吹破又是甚么魔王教你出家是何等野鬼教你行脚凭空撞入阐提门尽底倾来俱是错不唯教坏自家人带累一伙没头脑的不走江西走南岳又生缘楚泽黄州子幼小何曾学读书蓄得乌藤长七尺祝倪天寄上匡庐又春标嫩蕊花如玉秋老苍梧叶似金几点淡烟笼翠竹一天明月到峰青相识者虽满天下知心的能有几人又虚空落落秋水澄澄只此即是破落村僧无端遗下影子妄谓别有奇能而不知掷却了芭蕉拄杖捏碎着五位三乘如今被人把住要教起死回生咦待异日遐昇看宇宙内载有伊人又引汝上衢来老僧有秘要生平肠肚无城府万叠峰峦都踏到不骑三脚驴懒唱招魂调十世古今趁不上彼风流一任脚下儿孙图形写照又德能浴日还吾子学不超方是老侬一等青从蓝里出让余此际发髼松咄不哑不聋做不得你阿家翁又面上无血眼里有珠不学鲁祖一嘿不肯洞山逢渠脱空谩语诳他人必定堕类马驴幸一泓湘水波澜别出落得老头陀以全牛饵向其中出没卷舒又老汉无恩于你何须写照传形云峰打脱你齿天坪换却你心云巖要你吸尽西江弁山使你倒翻东海十余年不令作佛作祖四五处只管为翰为屏汝之所钟谓山僧潇洒问放可凭可仗友松友月友清风想伊不在秋江上又气溶溶清风可尚心寂寂白云出嶂九节肠搜来有嗔有喜五腑内叠开无嫉无谤奇子十年彷彿其丰范百折挫而浩然肯放已矣哉即此于宝镜堂前可珍可望又我生来性多散诞似虚舟随流别岸既无窠窟与人寻岂受法执羁绊若谓大事因缘不必从他打算又箇汉生平没伎俩有口只解将空噇一条拄杖任纵横多少英灵难透网试问全云徒可想不可想若道是洞上三十世吉祥僧此处无银三十两又若是云巖以我为谁若非云巖用此何为除却是非形影外干菴于此最心知又云从龙风从虎三场九载他不如汝顶门头一句子匙挑不上实行深修处甜瓜不苦喫了多少辣棒麤拳曲成着法堂前步武咄你要将者汉展示于人烧香时好生看取又好笑修禅自无巴鼻浪闻人语寻余吐气直上匡庐最上峰参得老僧第一义待入云巖几喫老僧麤拳大棒而今吸尽西江一肚皮冷气难让把老僧来高悬壁上我也只得随其处分听其收放又学我者拙似我者非大火聚中宁容蚊蚋云无心出岫鸟倦矣知归到不若向碧崖前半掩其扉又鲁山峻且高寄室云巖里云巖深且穷落落曷为拟事不如稷契巧乏孙吴比炼五色石不为补天截蜗牛角情因藏嵒恶突然影落闲房究竟渠还是己又郢中雪露出一班晓嶂听孤风又岂翅流声万丈碧粼粼霜花满障忽添箇老山翁髭须浩放人谓是亮座主盘石孤撑竟不想伊是听云和尚又怪生一只白拈手正昼攫金不顾人黑漆竹篦挥似剑断伊性命弗生嗔唯渠大彻证尔全真使愚者智迷者醒积怨人间三十载到今朝剩此闲身又面上无光因老至脚头有路被名牵唯输补缀虚空手每着人诬骂白拈恶你也赃污伊把淡影斯传又法门冤孽洞宗游滑魔魅几多人恨不曾打杀无端有箇阿师谓其得授衣法每把栴檀细细烧但思恩怨如何答又有水还存月无空不露天十年磨一剑不为剿狐禅鼻泥无师肯斲郢手觅且难全唯有老云巖多少业债牵缠又者汉生来无孔窍逢人未语先呈笑而今遗影落人间此曲风吹不成调惺也既识此形不礼于他更妙又心直如絃口快似箭杀活权衡别有方便听南岳七十二峰之云了洞山二十九世之卷报君知空花艳万紫千红总是春好生识取东风面又者汉生来倔强不以文彫德丧赤穷要豢真龙砺磨愚顽钝障画师多爱写皮毛千岁枯枝骨不象只有克肖老僧孙清香几度开屏帐题行乐图形山堆里窥明月五蕴空中捡落花活计只从闲里得无聊坐石数飞鸦奉新花三佩五佩妙看群葩又春风吹起生来面皓月轮成旷劫心眉底一双青白眼逢人只是笑相迎且道伊笑箇甚么千斤担子有人挑大事因缘交阁了又月里藏头墨中露骨放鹤出银笼翩翩和雪曲渠虽是我我不是渠有问伊侬端的面说向他如井觑驴又江南江北桃溪柳陌云上孤峰月流深壑老头陀面目斯彰听云翁全身出没若向华林园里觅伊丰骨帧子上论渠形迹犹是系癞马于枯桩捉水中之明月要知本身卢舍那老僧有口没得说又水含月透出千波俱是借山戴云层层涌出本来身若必欲以眉眼相看的是钉桩摇橹毕竟如何三要印开朱点窄未容拟议主宾分又若论说法口缝未开欲求指示拈掇不来大舒一双白眼紧把十丈龟毛竟不管终年冷浸坐寥寥如此无情谓的影子却亦有人烧香礼拜吾不审何缘而至是也又赞你不可舌头依旧还如火毁又不得圆明双眼高于额开山本有诞生王与你分明无间隔无间隔万象森罗海映涵透底清光只一月又先师元老人维阳降灵迹老僧得受伊洞山真秘密法印宣传遍世间巳与众生成利益转相受授到今朝任付邗江彻豁一又有口无舌何曾言说机用临时搜空巢穴究竟于人看孔大清国里觅者等无舌人其实没得又湖光潋滟东西影秋水澄渟上下天蓦地漾成秋月好又添晴树万家烟且道老僧面目毕竟在什么处掷笔云高着眼示语示孤朗辉侍者学道人时中若依一切有是生死根依一切空是涅槃锁总无依倚即堕二乘无为深坑是焦败种终不能致满足菩提既空有不依二乘莫堕毕竟如何致力始契得他且看盘山道心月孤圆光吞万象光非照境境亦非存光境俱忘复是何物待你吐得气来山僧方与你除郄舌头上十字交纹脚跟下游丝红线好来喫棒示天寄倪维那做者般手脚不似世间学富贵功名的样子教你五经十七史如何若何你但将者一着子稳稳贴贴安心致力逐日如此做去温酿日深自然恰好不必此外作奇作怪求巧求知岂不见沩山云时中但净除现业流识即是修也非是此外别有法门教渠修证者便是第一等入道捷径也示如楫㳷阇黎生死根植非一劫盖从无量生来渐培渐长深不啻金刚水际也如今要和根拔倒第一不得以识心作解必要立足稳根本实入门正卓志高如陶器铸金者尚选良模况学出世道耶更以喻明生死若轮识心如水水竭而轮停声响俱寂明此则斯道自进示彦伦先侍者向上有路不许踏着若踏着以后必丧我儿孙说千圣不传的且喫三十棒说千圣不然的且喫三十棒只如说热碗鸣声的当喫棒不当喫棒你若检点得分明倒跨泥牛鞭石虎捏成金弹打飞鸢示印可涓维那涅槃心易晓差别智难明晓得涅槃心而差别自了况此事如一条泼天大路自古迄今来来往往曷尝改易惟不曾行过的人自未明了不免倒四颠三以南为北只管翻来复去缠绕纡屈与路何咎其实心性无二难易从人明不明晓不晓且拈过一边只如僧问云门如何是一切智智清净门曰扫地泼水相公来且道者一句说心耶性耶又将涅槃心差别智拈过一边只如怀州牛喫禾益州马腹胀天下觅医人炙猪左膊上且道是说心耶说性耶山僧若要与你葛藤终无了日不妨借向开门别拈一机与你道破良久曰还是说箇什么法与你即得遂唾一唾随顾侍者曰将茶来喫示丽严瑞侍者山僧适才向他说的法你还领得么瑞曰茶已奉和尚喫了只是不闻说箇什么法山僧曰你果不闻那瑞即礼拜山僧不禁大笑曰若是今时那一班做师家的便道你领得了有回互机竟不识你是箇赤上涂牛奶的儿子你将谓怀州牛喫禾益州马腹胀的意便是者般做处答却了那又将谓山僧唾一唾向你索茶喫与天下觅医人炙猪左膊上的意拈来无二便是你者般做处一状领过去那且缓缓着殊不知我用的是颗金丹点石点銕何曾那一些子不是金他若将箇铅汞弹子也学我如是点将去不惟自无灵验才入炉时连箇本弹子一时销烁岂不惜哉故古人分皮分髓非是妄较浅深而是中大有旨存不可与弄精魂者同日语也此后如不真实体取言句敢作敢为囫囵吞去大棒打折你嵴骨示旋轮晟知藏人乃万物中最灵之物故所以能上下能好丑能智愚能凡圣汝辈虽禀形托质不昧正因而缘了二因未备所以秪素法身缺庄严耳自古圣贤修福修慧惟恐其一事不週一法不备岂肯顾惜幻形安其愚昧束手求闲荒唐岁月而负天地造化之大成长养妪姁之力耶及至功成德备满二严开六度广七珍财而尘剎遍运兴十智力而万类咸资故九界众生俱称为福智海无量是故应顶礼也既为佛子当行佛事若使翫习愚痴长无利益匪独四恩罔报三有难资惟恐自家亦无措足地也汝宜勉之示穆菴然知藏今时人出得一家又入一家脱得一杻又添一杻不惟红尘羁銕汉即古路上亦跶倒无限英才吾徒既笃志操求是道须是洗刮磨励箇胸怀直下如寒霜夜月冷清清地光皎皎地或时被宿习鼓扬识海或贪嗔风作或爱欲火起便好掉转船来正要向那黑风勐燄中刺头一拶不知不觉风消火息依旧又只是箇冷清清光皎皎的胸怀以如是操守如是坐证自然水到渠成到得者里又不可认定作死马医须是洪波浪里出没的人抖擞通身无涓滴水只可唤作了事不名尊贵倘不以如此胸怀操守任持向袈裟下失其身者无限或谓古人佛不喜闻悟不喜证莫便是如此胸怀耶山僧向道昨日从半边街过见他无限奇男子箇箇精光被眼遮示只峰麟书记鑑觉灵知中才动一念便与自家隔一线道又何况生情着想扰扰昏昏如渴鹿趋阳燄岂止千里万里耶古云差落顾伫动成窠臼又云悟须千圣头边用向三途底下行此所以教人自珍自肯也若果是箇超群逸格的如香象直縻羁锁踏倒空劫前村路触开弥勒后重门恁么不恁么总拈过一边放出胸怀揭开脑盖然后向八百里洞庭中作箇捞虾摝蚬的渔猎户桃花浪里透入清波忽然下一箇霹雳伸出头来曰㘞呵呵元在者里示沤度人阇黎山僧自受云巖先师箇宝镜三昧怀佩三十年不敢斯须怠慢忍疲苦力行箇事未尝苟且自安此吾徒深知吾处己之不怠也参徒往来力提者一着子与之眉毛撕结终未容亲疏其间此吾徒深知吾处人之不欺也既为吾子当倣行风范不惜身命为后学所依赖处己处人亦宜然也若在此广大造化间不卓立孤撑只图软暖饱食安眠匪独生无益死无闻即造化弃你人天笑你直教云峰老汉无着色处汝当知吾心合吾望据此真实之言急早着鞭示斯矣在知客三界二十五有众生山僧都能一一从头处分惟不奈你一人何不独山僧不奈何连你自家亦不奈何于不可奈何处磨磨搓搓忽然一下子奈得何了你只管将老汉送入泥犁狱里交付阿旁使者朝三千夜八百我终不怪你得恁么无情示舒谷畅维那负英气者患失照质愚钝者患忘情是二者得不同而失无两也古人云玉贵洁润丹紫莫能渝其质斯所以尚标致抑亦冀以自强耳卓率风高千花竞秀而零落时殆不堪睹佩纬佩絃惟自省也至于养英气全雄才其中最忌一箇滞字纵见到十成行过万仞若不空不灵终为顽物于吾门曷益示朝野闻监寺以有下劣宝几珍玉以有惊异狸奴白牯祖师将箇舌头阁置太虚空里总不顾日炙风吹无端被王维窃去画作清溪一道穿桃李演漾绿蒲涵白芷谿上人家凡几家落花半落东流水你且将祖师说的王维画的移来放自家头上看相称不相称又将你自家头上的移去到王维画里祖师句里看相等不相等然后将你的王维的祖师的穿作一串抛向四十二恒河沙西瞿耶尼之外转身且与我检点山门厨库驴栏马圈东寮头破箍篱西廊下烂木杓别人不用的料掉的都来一一收下何故恐一时有人索取示古帆今参头学不到无学处誓不可休见不到无见处誓不可歇但安定箇不休歇心做将去自有到头时节惟此不休歇乃为得力铠胃若不放舍愚可以胜智弱可以胜强钝可以胜利下可以胜高更有一句急切相为语替你说佛亦以此不休歇而成示跃峰端知藏见得一法为一法碍不见一法为一法迷破得一法迷始见得一法碍脱得一法碍始证得一法空者是山僧点豁盲迷的灵药只是要人解用若使审症不亲以虚为实转见搅肠闷腹返增症结须知此一法活泼泼转辘辘通天彻地荣卫相随岂不见难经曰合天文通宿度如环无端转相灌溉只是无可把捉又谓学我者死效我者愚若要以金针拨人瞇膜须是好手不然死不旋踵示舌锋剑侍者虎生三日有食牛气只是孟浪不禁无意间一网打下只管吟吟咉咉殊不知还要你脱下皮毛来烂槌几顿示载昇遐书记吾宗有不借机胸中若无一段如深秋雁影磨盪凌虚的清心至理毕竟用不得也瞿昙老子道一人发真归源十方虚空悉皆销殒只如虚空销殒后不借之机如何拈用好将七十二峰头烟光泼乱收拾他些子零碎苍苔安向灶壁角头教老鼠好来打睡免致伊唧唧囃囃又要穴乎灵丘之下示引衢归监院庆喜见阿閦佛国梦里惺惺不如汝昨到了梦巖中光景已见是中有一段钟鼓报新晴之妙汝其委之示浴日能后堂汝所得不寻常吾示汝力相当啐之啄之同一味得者示者各超方报君知须努力鹏抟九万天方佩放开只眼大千间摘去双丸转六极又须知履佛地脚下无私有消息芳丛敛艳白云深神通迅发堪游戏群机被活如龙妙在机先活处通韶阳一字真方便皎皎春山断岸红老僧一语君当记取神仙诀今与汝自兹而后逞驴唇露马觜老僧一一相许示别澜泓维那得吾所得终是不得得吾所不得始可吐箇广长舌嘲风骂月若使老汉闻得毕竟大棒打趁何故当作起家麟莫作丧家狗示别岸超知藏行脚佛不作祖不为已落寒巖第二机象龙蹴踏电光莫及万绿丛中宜韬晦别岸离离看落霞与吾交看岭梅花梅花白春艹芳住者往者各清凉我忆当年有一叟与我居山最长久而今别去不相闻为吾寄意还会否远峰头唤得应他年异处好生听只要不遭人检点何妨高卧白云岑示友嵩继副寺尔旷发一机抽与我相牵意不休欲使长鲸吞巨海还教着雪染乌牛智惭铸印旋销印技妙添筹又减筹豁达胸贮千顷碧藏山以泽众机投学思凿壁囊萤苦道爱身灯布发修潜符密运如春暖巧放灵收若浪投无别句与君酬山有重巖兮深之所致月映万江兮光之所流尔于今后置心处志如虚舟保汝无羞示淡峰奇维那林头万顷秋声恶冷浸风闲难止作丧家乱撒沧海珠门前倒竿声俱堕老僧一臂肯摩天教子真诚启寥廓子不见瑞巖每唤主人公箇段孤灵子当和又不见洞山土地觅无踪影子为人俱打破痛斯门已萧索舌掉秋波冷云壑赵州辣手最高强板齿生毛秪一箇更一言汝斟酌暗里居心休胆大冥冥清迥逼苍穹水本无筋旋转磨示与菴修侍者真如自在正是一箇系驴橛子拔得倒许尔庆快生平若是醉声闻酒滞缘觉城纵饶履水如地身遍虚空也只是箇守古冢的精灵于衲僧分上又则望巖州于万里也若要操兔角弓射落非非想天不动如来的鼻孔须是参透云巖禅始有说话分示郢雪亮侍者近时所争尚者只要竞悄锋利作奇作怪不肯着实履践总是末世时风吹息日久不知古人真实受用白醭流于口边青艹生于舌上是何等行径不唯今时道流即如十地菩萨住首楞严定得诸佛秘密法藏得一切神通妙用至一切处普现色身演无量法度无量众生尚唤作所知愚极微细所知愚古云得坐披衣向后自看且置斯言于座右示弘彻唯侍者学道蕲乎见性见性须是明露秋光皎洁无丝毫膜翳乃为得体若守空闲耽沉冥斯谓出水入火转见病深导师曰法本不相碍三际亦复然无为无事人犹是金锁难必要脱体无依始名丈夫行径若到者般时节可谓到头霜夜月任运落前溪也珍重示全云淀参头新雨溅花枝我爱消残热穴石捡苍苔殷勤投座侧拾花引汝笑颜开漏逗威音前一诀论斯人别不别灵峰始此无他说只因听事不真以至证龟成鳖引来无限好男儿失业抛家俱落节老僧涉尽水泥只不许伊踏白他时若识老僧心一任以伊兰薰渠鼻孔其实也得示鲁山寤书记春山泼乱青春水翻空绿艹鞋踏破千里云孤笻几拨苍龙窟喜来吾室怒而飞吾啄汝壳空灵橐声出群林异众声三年不展群机破大丈夫当努力学尽还源争力气邻家有子久摩天抖乱诸星俱失位蓝田之玉合浦之珠若不逢人竟尔何如望吾子而独立镕尽圣凡睥睨天地挟日月旁宇宙乘六息而高飞运一心而必济示碧崖光知藏道人活计无多子捏聚尘沙坐宝王世出世间俱变后钵盂大展碧云乡尔且看老神光翰海波涛泛渺茫欲学安心甘断臂深埋雪骨冷云房三藏学尔虽持人知良遂总皆知良遂知处无人委满目青山道者谁而今后更何施裂转千差无向背古今旦暮亦忘归示御宾惠维那善学者日益善守者日成如阳春之有脚一花一木一艹一叶无不透顶透底设一叶一花不历阳春即败敝矣所以学般若人须办一片銕石心肝久而勿退若遇罗纹结角时更出一身白汗始得示惺野到书记学佛道者有佛可求有理可证俱为系縳根本若要心解脱一切处解脱须是尽脱福智知解垢净情忘亦不守此忘情境界天堂不欣地狱不畏一味饥飧渴饮然后方说箇一尘入正受诸尘三昧起唿驴唤马不妨受得一分艹料否则总是痴狂外边走示允中杰监院说箇西来意是虚空钉橛说箇第一义是好肉剜疮若果是箇气宇如王的向未出胞胎前一坐坐断那有许多臭气熏人但提一柄金刚宝剑直下杀到金刚水际看他古今者伙冻脓向甚处着倒杀到无可杀处将提剑人一刀两段了始好道箇尽十方空荡荡赤洒洒没可把扭转鼻头来好问杰监院近日苏州米作么生价示昙烨明副寺高天赋汝性而亦示尔形生人于世欲何成磨砺班班见古人君不见雪山翁忍寒苦也炼真空梦眼豁开星月底但言性德与他同又不见少林老九载雄心壁观了等箇人来断臂求何曾别有新奇道自此往若干人孰不因迷入上乘尽力穷追知箇事銕牛嚼月吼三更无价宝莫自弃好把光阴珍细细些毫失念落千巖不是因循等儿戏而今后力须争直使心光一一生花明柳绿沉秋水月皎波空雁影沉顿觉了此心源得来终是旧山川及至机忘情尽巳居然一亘鹧鸪天示鲁璠玉侍者脚尖头踢出微尘数佛已自脚跟点地眉毛上穿透从来鼻孔早知眼睛打开开了眼立定脚好问西天此土一班弄生蛇汉将箇无底篮子拖来拽去即今挂向什么处去稍有迟疑只顾还他三千八百不为分外转过身来你更须是饮水知源得牛还马始是衲僧襟怀不然老僧亦未肯放你在示象涵明知客拱默参束手学宽袍大袖净几明窗处身非不清高其奈与佛训背矣经云未见一法从懒惰懈怠中生未有一法从憍慢自恣中得如是好生珍重示玉楷珪侍者每闻古得道者有亲操井臼躬负樵薪耕云月于穷峰之坞冲寒暑于古寺之墟忍饥渴傲霜雪吾又不审何故欲作此落末卑贱不自尊居之行也示琇琳玟知藏射退潮头的弩逐去太行的箕原无别术在志力不退转耳众生尘劳虽八万四千若志力勐锐不消一唾摄尽无余尘劳摄尽若又要安箇般罗蜜于胸中则其累胜尘劳复倍倍矣示月天鑑知藏诸佛未出世人人鼻孔撩天出世后杳无消息我且问你佛既出了如何箇撩天鼻孔返又不见要知有箇佛出来便是峭稜稜的祸胎以故文殊普贤才起佛法见被世尊摄向二銕围山下你而今要觅箇撩天鼻孔须向佛未出世时究取若待到佛出世了依旧没消息示指禅空书记芭蕉闻雷即长葵花见日方开试看果有情耶果无情耶若谓无情能开能长的是箇什么若谓有情能闻能见的在什么处者里不得作道理不可作机锋不得硬自差排不得囫囵扯过如何得两存不背示如旻谦侍者作世间浅近的事必殚精竭思学到极精极妙的所在尚不肯休歇其故何也由根于名基于利也且名利乃世间最浅近事故可得而学而精至于第一义谛所谓口欲言而辞丧心欲缘而虑忘既无名貌无依倚无方所无程限故致学者茫无所措若非宿有灵根才到者里便自望崖而退示琡菴玉知藏者一件事虽不可以语言造而亦不可以寂默通除非具有咬猪狗的手脚便得他七花八烈你若以心意识领揽时中触境逢缘故无自由不见僧问报慈屿情生智隔想变体殊情未生时如何慈曰隔试看是什么道理示慧霖智知浴古人拈出箇胶盆子最是黏手黏脚若不是伶利汉十箇五双上他机境顶门眼正的衲僧拈他胶盆黏他手脚始好向十字街头开得药舖虽然先须要根本正眼目清不然何以济人示慈润善侍者悟心须得空心旨道证心空境即空折脚铛煨璎珞粥此中清味许谁同更好看绿阴丛千花竞秀林无影万木霜凝六月风示静主住山最先便要得箇住山的方子全身入到青山里又莫教青山遮杀眼睛碍杀胸口须是在青山肚里七纵八横而足下不沾他一点土不带他一点泥其实又要翻青山面樵青山眉镇日里行也是青山坐也是青山喫青山饭饮青山水穿青山衣睡青山床乃至拈的用的茶是青山茶笋是青山笋日久月深不觉不知连一箇住山的人总化作青山了我与青山浑然不间然后始好闲坐山中听幽鸟喃喃韵落花于不夜时登峰顶看白云杳杳空灵魄以曷穷月上蕉窗残经已毕炉开宿火泉响方声正恁么时好将人境双收莫教狼借我道人家计示景霁李居士承以华严法界义询愚所解云峰住持事繁居士不妨自询自解看他理与事如何便得无碍据实而论事有万差理无二致若言理也尽十方法界光皎皎地无些毫过患无些毫少剩无分限无纪记焉得与一切差别大小长短好恶的事相融无碍但时中如此着只眼向头头法法上恁么看去倘一时触着一事与理相融了然后不须问人你自知相即门相入门相遍门乃至因陀罗网门罔不涉入若要更问事事无碍且待山僧检点山中一切繁杂的石头土块竹丝木屑了缓缓来与汝商量示卄毓俊刘居士一大部圆觉经如清凉池四面可入不必着实说定是菩萨所修法门与已无涉试看居一切时不起妄心于诸妄心亦不息灭住妄想境不加了知于无了知不辩真实要知一切时不妄决非守静于妄不息岂是动摇正住妄境时不加箇了知看是何等作略于无了知中又不辩箇真实你又看是何等胸怀若于经意有领解然后又看大慧和尚颂曰荷叶团团团似镜菱角尖尖尖若锥风吹柳絮毛毬走雨打梨花蛱蝶飞将经义颂意融会了始亲到云峰领棒示无诤张居士参禅最忌伶俐又须是第一等极伶俐的方堪领得着会得到参得行悟得妙设使一枚痴顽骨董即世间有名件有物色的事尚且差排不去何况此最幽深最玄妙的无上阃域耶惟居士不用伶俐学而只许伶俐会也时中亦熟思之示晴岚熏参头人有先后道无古今古人体式今人法粝饭荷衣香泼泼潦倒江头船子翁芦花影里话从容江月照人还旧样清波不犯许谁同莲花峰下好菴主直入千峰万峰去玄关不留金锁何拘君不见纸衣道者知权变一裘挂体虑皆亡要行便行健不健岂不识石霜首座有闲伎香烟起处解抽身多少盲龟趁不及我教君知君且信法身莫教增闲病金鎚影动自玲珑宝剑光寒天地静佛祖于中尚且迷说甚么事存函盖理应箭锋你只管看静空孤鹤远又听他高柳一蝉鸣示位焉净知藏人生尚志节所守当归一守至湛然时夫何事不毕守一又当空一空妙难匹守一不能忘灵源胡可及一忘守亦忘忘到无心地大用豁群机头头俱妙义惟子善斟酌语子真秘密履践汝师言可以光门第君不见大鹏一展盖十洲万里孤风添意气示文郁秀知藏灵岳降灵的是假因依四七便成真分披五叶花枝上臾岭何期太险生尽谓抛来提不起孰识风生六极里六极由兹巇险深门门有口润干坤荆棘遍野行踪杳大地山河总不成报君知海南有客来迟迟神驹骤影清风起五色祥麟天岸至用险巖头机上机是圣是凡俱不惜有时倒卓须弥卢有时倾干香海汁而今高卧最高峰六月冰花足底红笑指大鹏抟海隅伊乘六息归何处且遨翔碧云路透出青山天外天且看出头谁与俱示三密印知客春风浴我寒春雨沥我热刚眠枕畔冷风生好梦无由消不得寥寥永夜对残灯伴我惟劳好风月促织唿名有几人自古自今立深雪看他断臂要心安等闲不是轮途劫老胡也教湿双眉为渠几下苍龙窟报君知须勐烈男儿胆志天然别曹溪路上好生机自有波澜天地阔触星斗兮探明月目玑珠两齐坚白隔身换影鹅湖侧或倚孤轮或阡陌霜花点出鹭鸶风吹教干坤似火红绵包特石轻如纸势敌鲸吞海浪同好相逢个山翁万倾河山通变了归来犹在月明中示圣峰真侍者天其极广地其极阔两合之间唯我人独知觉我人间出有奇英二千年外瞿昙大奇奇独指我人头慧兮福兮俱零落从兹杓卜听虚声指向东来成冤祸古也今也多慷慨立机立境俱绝待南山烧火北山红无限清光难比配楚山南角岳云头海运风腾十二洲多少鱼龙头角露雷轰电掣尽风流海水腾波涛阔稳驾孤舟莫停棹待到风清月皎时芦花深处好消停且屈肱一觉到天明管甚么地阔天空乐不禁示翼驹顺侍者道本无方无有色行者莫至而莫睹色兮丹癯着无由方也剎尘无及所唯兹罔忒又崆峒千圣睥睨俱难措须知醯鸡粪壤头搕𢶍堆中千万斛由其得者不轻微往古来先俱有数四七二三本现成南岳青原皆吐露灯灯火火势因依要且智人俱自度珍重行者莫依稀看取班前诸古锥古锥若是等闲流安得名标在上头好来架子上竖五横三莫向净曰中穿衣着裤咄咄咄五四三二数不足频吉祥禅师语录频吉祥禅师语录卷第十三嗣法门人德能等编拈古举药山谓云巖曰与我唤沙弥来师曰好笑我云巖翁是什么折脚铛子轻易与伊出手提挈苦致儿孙当行抵户都谓流清源远其为善述善作竟不知噼开华岳连天秀放出溪流作大川举洞山寒暑师曰洞山老祖向三百六十骨节里放宝光明究竟照不着无目仙人到不若云峰小孙道箇此去衡阳不远犹较些子举云门偃上堂眼睫横亘十方眉毛上透干坤下透黄泉须弥塞却汝咽喉还有人会得么若有人会得拽取占波与新罗斗额师曰者汉说法不依本分平陷人家多少男女应入㴎洛伽耶中三生六十劫还有甘与么说话者么遂以手作交拳势曰聻举莲花峰菴主拈拄杖示众师曰菴主与么说话正谓以道莅天下其鬼不神只为土旷人稀同途者鲜还有奔逸绝尘能随其后者么蓦掷拄杖曰自是不归归便得五湖烟景有谁争举僧问云门如何是一切智智清净门曰扫地泼水相公来师曰人人道云门气宇如王由来是东都城里正画攫金的汉云峰要问渠扫地泼水相公来与一切智智有什交涉喝一喝举忠国师因代宗命试验西天大耳三藏师曰国师虽谓勘破却被伊拶得上天无路入地无门当时不是窃去三藏护身符子安得名标宇宙虽然向前两处见得穿却国师鼻孔截断古今舌头剑刃横身千机坐断若于第三度见得自救不了何故丹凤不栖无影树沉潭岂肯宿苍龙举僧问兴化四方八面来时如何化曰打中间底师曰者僧置箇问头也不容易及见兴化对他说打中间底他倒身便拜咦若非久战沙场定然倒戈卸甲举僧问云门如何是超佛越祖之谈门曰煳饼师曰透九穴珠折丹霄凤须还云门箇汉若谓超佛之谈更买艹鞋行脚举南泉示众王老师自小牧一头水牯牛师曰若向溪东溪西见得堪与佛祖为师若向随分处见得堪与人天为师若向总不见得处见得自救不了山僧与么简别正所谓难得之货令人行妨举大原孚在雪峰掌浴室玄沙问讯雪峰次师曰心直语快多惹人怪一勘破二勘破事因叮嘱起展转见淆讹举雪峰山下一僧卓菴多年不剃头师曰菴主洗头固非好心惜乎全机不展待伊问道得即不剃汝头但以手策发曰和尚道什么他更有语便拊掌大笑纵使雪峰牙如剑树口似血盆也落得一场气闷举宝志公终日拈香择火不知身是道场师曰者队汉弄泥团总没交涉何故我王库内无如是刀举香严上树师曰香严布龙蛇阵满拟坑陷平原岂料虎牢关上已有人亚鎗相待虽然还识伊运筹帷幄的败缺么举百丈三日耳聋师曰说甚耳聋三日直得胆丧万世身奉剎尘黄檗虽恁吐舌也是杓卜听虚举曹山如驴觑井师曰一人密度金针一人横穿玉线不媿与洞下支撑八面虽曰大功不宰犹滞半途还知么满头白发离巖谷半夜穿云入市廛举庞居士辞药山山命十禅客相送师曰庞公来西湖弄狮子全一向夜半放乌鸡惜不遇云峰各与二十拄杖也教知有天物芸芸各复归其根举僧问干峰十方薄如梵一路涅槃门师曰只者一画太煞惊群徒为鼷鼠发机可笑云门杜撰一场漏逗还有不甘云峰与么道的么举百丈野狐师曰有多少鹘眼龙睛汉向不落不昧处趋步堕脱一路里踟蹰满眼都来腥羶可恶众中莫有罗笼迥脱大方独步者么拽拄杖曰楚鸡不是丹山凤便归方丈举洞山与泰首座冬节喫果子师曰洞山有借不借机严不严令惜乎被首座钝滞做出小家气象倘不得真如拈出翻成家丑当时首座若道今蒙和尚赐茶某甲不妨乐意赏用非唯洞山筵不虚张管教尽大地人箇箇饱飧举僧问巴陵鉴如何是道鉴曰明眼人落井师曰宗师家直是虀粉华山而华山兀突倾干沧海而沧海奔流握格外键锤驱域中日月始可与人拔楔抽钉然则明眼人落井意作么生绵包特石銕褁泥团举盘山垂语曰三界无法何处求心师曰盘山倒腹倾肠大似嫫母临镜又岂知绿杨芳艹畔多是觅舟人举云巖因道吾问大悲千手眼那箇是正眼师曰通身遍身罗纹结角纵绕道得十成争奈理无屈断何故延津剑巳成龙去每笑刻舟求底人举秀大师无相偈曰身是菩提树师曰尽谓家无白泽图故招如是怪其奈圣人不死大盗不止何举临济入僧堂两堂首座齐下喝师曰棒打石人头嚗嚗论实事其为古路横秋游人罕及举赵州洗钵盂师曰丛林以洗钵话竞争奇特须知赵州出自偶然者僧出自偶然云峰今日举论也出自偶然诸人即今闻得也出自偶然还领得偶然的意么白沙翠竹秋江暮相送柴门月色新举牛头未见四祖时百鸟衔花献见后窅无消息师曰富而不侥倖贫而适自得天下之难为也图难于其易为大于其细天下之难能也合乎其所以者融公有之举德山托钵师曰旋天机转地轴故是伊父子寻常作用但不可向官路上带作私货末后句密启意即且置只如三年活毕竟作何论量临崖看浒眼特地一场愁举德山小参师曰德山钩头有饵肘后有符惜乎其僧未善作窃致引法眼道大小德山话作两橛圆明道大小德山龙头蛇尾雪窦道德山握门外威权有当断不断不招其乱底剑扶竖门风须是大家着力争奈只助得放行若论把住那有诸老宿话分举遵布衲浴佛师曰者箇那箇浴得浴不得俱置毋论只如药山休去是肯伊不肯伊者里答得分明不惟药山浣盆子任你翻覆即令瞿昙眉目也生光彩举赵州访二菴主师曰古人等闲出一言行一令直得干坤烜赫海岳奔腾龙鱼虾蚬那知有者消息现前大众箇箇具破浪拏云的作用有知落处者么喝一喝曰大鹏欲展摩霄势那顾奔腾六合云举保寿问胡钉铰师曰若是行家相见待问钉得虚空么便拦腮掌曰破碎虚空有甚处钉处不愁寿功价高酬及至赵州落些破铜烂铁殊不知钳鎚柄落在别人手里举风穴上堂若立一尘师曰今时人只知结句钩章盈山塞壑而为得岂思利器之不可示人焉山僧每每举以验人十箇五双悉为狡兔营窟求其如香象之糜羁锁者几人是以吾为之痛伤狂澜不可挽也举南泉至庄师曰只因年老成魔魅惹得腥风动地生云峰见了大棒打趁犹嫌晚在何故蒋九郎做的举黄檗捧钵过南泉位上坐师曰黄檗拟向班门前弄斧岂知欺敌者必伤王老师若非勇于战者其败北几矣山僧与么说话有两负门试检点看举师子尊者因罽宾国王秉剑师曰自古今来作家屡见未有全彼彼之躯云峰今日要与重开生面使伊手眼通身按拄杖良久曰甚爱必大费多藏必厚亡举僧问雪峰古涧寒泉师曰一人明修栈道一人暗度陈仓各各自谓举世而无知者殊不知今日被云峰捉败且道漏逗在什么处举巖头参德山才跨门便问是凡是圣师曰好一棚傀儡甚是可观惜乎其无人点缀致令禾黍不扬艳竞栽桃李春举盘山心月孤圆师曰孙膑门下何用钻龟新丰与么说话大似诱猢狲上树简别将来总是灵龟曳尾举天衣怀示众古人道五蕴山头一段空师曰赁屋不识主贱把黄金如粪土问什么人赁泥猪癞狗一般病大小天衣欲向死活路上捞人岂知和鼻孔失却举鹿门自觉禅师崇宁中出住东京净因示众尽大地是学人一卷经尽干坤是学人一只眼以者箇眼读如是经千万亿劫无有间断师曰好一箇学人无端被他将一卷经遮杀者箇眼致千万亿劫踞黑山里云峰且与烧却经揭开眼教你别作生涯抚儿曰若待是非来入耳致君空自受伶俜举祖师道吾本来兹土说法救迷情一花开五叶结果自然成师曰云巖若在以一条龟毛缆子系放无底深潭教伊开眼吐气不得始知大唐国里个个鼻竖眉横举同安常察禅师因僧问远趋丈室乞师一言安曰孙膑门下徒话钻龟曰名不浪施安曰喫茶去僧便珍重安曰虽得一场荣刖却一双足师曰者僧如此问同安如此答可谓箭锋相拄且道那里是刖却一双足处若定当不出则未有衲僧眼在举禾山解打鼓师曰鸳鸯绣出妙在金针若向禾山解打鼓处会正是郑州出曹门不向者里会又怎得举玄沙上堂众集遂以拄杖一时趁下却回谓侍者曰我今日作得一解险入地狱如箭射侍者曰喜得和尚再复人身师曰我见侍者与么道大棒趁出免致后来人分彼论此虽然侍者已喫三十棒了也举玄沙坐次见面前地上一点白指谓侍者曰见么者曰见如是三问三对沙曰你也见我也见因什么道不会师曰玄沙只知贪程不觉错路却被侍者看破举玄沙因南际长老到雪峰数日次到玄沙沙曰此事唯我能知长老作么生会际曰须知有不求知者沙曰山头老汉费辛苦作么师曰当时好曰雪峰钵袋子分付有在看玄沙作何伎俩举僧问长庆如何是合圣之言庆曰山僧被阇黎一问只得口似匾担曰何故如此庆曰适来问什么师曰长庆何用繁词不消道箇莫举镜清上堂良久有僧问祖歌如何唱清曰拖送醉人酒曰与么则孤负和尚也清曰勐虎不食伏肉师曰若问山僧祖歌如何唱但曰与我将禅板来与么则孤负和尚也但曰却还旧处着者僧若是灵利自然报恩有分举僧问云门如何是西来意门曰长连床上有粥有饭师曰者老汉寻常七珍八宝拈来便用今日无故将常住物做人情若问云巖但道巢知风穴知雨鸦鸣蚁斗来朝决定不晴举云门举马大师道一切语言是提婆宗以者箇为主乃曰好语只是无人问我时有僧问如何是提婆宗门曰西天九十六种你是最下种雪窦曰赤幡被者僧夺了也白巖曰雪窦只见到者里殊不知马祖当时恁么道早是义堕师曰二大老俱是提纲挈领的宗师如何总作外道家奴且作么生得不落外道圈缋去举云门垂语曰古佛与露柱相交是第几机乃自代曰南山起云北山下雨师曰尝闻有机械者必有机心山僧有六十拄杖分付已后不得机心相向举僧问云门如何是道门曰透出一字师曰透出一字七错八错鹘眼龙睛无处摸索举僧问云门十二时中作么生得不空过门曰你向什么处着此一问曰学人不会请和尚举门曰举不顾即差互拟思量何劫悟师曰云门扭捏箇鼻孔极好怎奈无人听信柳丝收不得搭向玉阑干举僧问云门弒父弒母佛前忏悔弒佛弒祖向什么处忏悔门曰露师曰还识老云门么逼塞虚空画不成举云门到库下问僧作什么曰设供门曰你是甚处人曰某处人门乃唤典座与者上座设却供师曰可惜放过待道与者上座设却供便作礼曰恭惟万福看渠又作何支遁举云门上堂拈起拂子曰者里得箇入处去捏怪也日本国里说禅三十三天有箇人出来唤曰特舍儿担枷过状师曰是大神咒是大明咒是无上咒是无等等咒特舍儿道什么去去莫来拦我毬门路举鼓山神晏国师初参雪峰才入门峰便搊住曰是什么山释然契悟举首摇舞峰曰子作道理耶山曰何道理之有峰为首肯师曰雪峰老汉放去较危收来太俭待道何道理之有便热棒趁出管取奋翮摩天举长生因僧问雪峰如何是第一句峰良久僧举似长生生曰此是第二句峰令其僧再问如何是第一句生曰苍天苍天白巖尽神思妙策也只提持得等二句直饶瞿昙掩室毘耶杜口也只提持得第二句且作么生是第一句归堂喫茶师曰白巖自拟满载清风而不知也只提持得第二句如何是第一句以手拽舌曰道不得举太原孚因鼓山问父母未生时鼻孔在什么处原曰老兄先道山曰如今生也汝道鼻孔在什么处原曰恁么又怎得山却问师兄作么生原曰将手中扇子来山与扇再问原但播扇而已山罔测乃欧原一拳师曰古今都道太原有擎龙截角的手段翻致鼓山受屈又岂知鼓山者一拳大有淆讹何故巴歌易和雪曲难赓举金峰志因僧问讯次乃把住曰辄不得向人道我有一则因缘举似你僧作听势峰与一掌僧曰为什么打某甲峰曰我要者话行师曰者则因缘是真谛是妙谛幸遇者僧若是别人狼借殆尽我若见僧作听势即曰丧失了也管取此话大行举曹山慧霞禅师因僧问四山相逼时如何山曰曹山在里许僧曰还求出也无山曰在里许即求出师曰还知曹山意么家住大梁西不知米价贵举同安志先同安临寂上堂曰多子塔前宗子秀五老峰头事若何如是三举莫有对者末后志出曰夜明帘外排班立万里歌谣道太平安曰须是者驴汉始得师曰克家须是英灵子敌胜还他狮子儿志祖以之只如道须是者驴汉始得还是要分付拄杖子耶是答语契机耶试定当看举僧问石门彻如何是伶俐的人彻曰维摩不离方丈室文殊未到早先知又僧问如何是伶俐的人彻曰垢腻汗衫皂角洗又僧问如何是伶俐的人彻曰古墓毒蛇头戴角师曰者三转语玄要宾主俱已具足若要答伊伶俐的人总未有意在举洞山初上堂言无展事语不投机承言者丧滞句者迷复曰于此四句语中见得分明也作箇脱洒衲僧根椽片瓦粥饭因缘堪与人天为善知识于此不明终成莽卤师曰山僧昨因僧问向道桃蕊斗开红玛瑙箨林争奋碧琅玕差可与洞山协韵举梁山观示众曰南来者与伊三十棒北来者与伊三十棒师曰云巖则不然南来者与伊茶喫北来者与伊茶喫凡有羽毛皆鸑鷟更无麟角不蛟龙举大阳玄问僧甚处来曰洪山阳曰先师在么曰在阳曰在即不无请渠出来我要相见僧曰聻阳曰者箇犹是侍者僧无对阳曰喫茶去师曰多少人委曲其僧不知错过久矣大阳道喫茶去是赏鉴语是不肯语明眼衲僧也须斟酌举报恩慧明禅师一日因新到参问近离甚处曰城都恩曰上座离城都到此山则城都少上座此问剩上座剩则心外有法少则心法不周说得道理即住不会请去僧无对师曰据与么某甲只好别参何故不曾学得者些道理举慈明问显英首座近离甚处英曰金銮师曰首座可谓棒打石人头怎奈诸方扶强抑弱致使英老五百年来受屈云巖要与首座出气还有拔剑相助者么有则也点一碗茶与汝湿口举瑯琊觉上堂拈拄杖曰盘山道向上一路滑南院道壁立千仞险临济道石火电光钝瑯琊有定干坤句各各高着眼高着眼卓拄杖下座师曰瑯琊只顾吹毛求疵而不知家产被人借没了举严峰师木禅师因僧问灵山一会迦叶亲闻严峰一会谁是闻者峰曰问者不弱师曰牧人笛漫吹杨柳渔父船犹剌杏花虽然错会者不少举云峰悦上堂汝等诸人与么上来大似剌脑入胶盆与么下去也是平地喫交直饶不来不去朝打三千暮打八百师曰是则是可惜奢而不俭举僧问芙蓉楷师唱谁家曲宗风嗣阿谁蓉曰金凤夜栖无影树峰峦才露海云遮师曰峰峦秀异鸟道幽深足见者里无人能到只如人从怀州来带得许州信就中一段消息要让云巖别露一机始得举僧问芙蓉如何是无缝塔蓉曰白云笼岳顶终不露崔嵬师曰沉沉夜月流辉寂寂轻烟散彩纵饶道得十成依旧鱼踪鸟迹毕竟如何直得五年分疏不下举丹霞淳上堂干坤之内宇宙之间师曰丹霞老汉以殊胜力出珠于神丘之穴觌面拈示可谓极矣怎奈奇珍不富命穷人举僧问丹霞牛头未见四祖时如何霞曰金菊乍开蜂竞採曰见后如何霞曰苗枯花谢了无依白巖拈曰大小丹霞与么答话未免令人向牛头见与未见处话作两橛者里则不然未见四祖时如何曰松直棘曲见后如何曰鹄白乌玄师曰白巖恁般说话也不免话作两橛云巖则不然未见四祖时如何莫眼花见后如何莫眼花举丹霞上堂宝月流辉澄潭布影师曰许多宝惜都掷过了每日除穿衣喫饭外在什么处行履咦桃花渡口波千顷不是渔人不易登举枯木成上堂知有佛祖向上事方有说话分师曰我者里佛祖尚无说什么向上事闲来向百花林里打起黄莺儿莫教枝上啼啼时惊昼梦不得了华胥举长芦了上堂处处觅不得只有一处不觅自得且道是那一处良久曰贼身已露师曰处即不问且道不觅自得的是箇什么若使牙根生涩莫怪相触忤举长芦上堂转功就位是向去的人师曰无端将祖宗家事搬得狼狼借借致令子孙全无巴鼻将来家国如何稳贴泥牛食尽栏边艹木马加鞭不转头举天童觉示众诸禅德吞尽三世佛的人师曰山僧则不然为甚开口不得无口可开为甚合眼不得无眼可合许多病痛一时拈却料掉没交涉若问十成通畅语待我抽解来向你道举僧问天童如何是向去的人童曰白云投壑尽师曰你看他古人等闲被人问着便见机丝绵密锦缝重重那畔令时正偏俱到如今饶你斗斗凑凑终是方木投于圆孔毕竟事作么生万古碧潭空界月再三捞摝始应知举佛果勤上堂迥无依倚超宗越格师曰者般提唱大似五天竺国婆罗门种一半有边一半无边若以为越格超宗大远在举佛眼远一日不安僧问生死到来师曰龙门病中讝语礼首座作的当商量衲僧眼在什么处举僧问岳麓海进前三步时如何麓曰撞头磕额曰退后三步时如何麓曰堕坑落堑曰不进不退时如何麓曰立地死汉白巖曰进前三步时如何金花满酌退后三步时如何紫诰荣归不进不退时如何仙翁顾向慵回首天子招唿不上船师曰一个金风扫尽千林叶一箇细雨招回万国春检较将来各欠一着且道欠的是那一着举吉祥元实禅师参天衣一日偶失笑喧众衣摈之中夜宿田里睹星粲然有省师曰者公案都作实法会去怎如祥公道我者里一位也无可谓尽善尽美及至入室来添盐添醋虽是至当翻成至丑引得后来人分疆列限举鹿门觉因普照参问如何尽干坤是学人一只眼门曰汝被一卷经遮却也照拟对门摇手曰不快漆桶照于是得言外旨师曰普照所得是经中旨经外旨不见道白云投壑尽青嶂倚空寒举普照辨因大明宝问离四句绝百非请师直指西来意照曰昨日有人恁么问被打出去也明曰今日又如何照曰你得恁么不识痛痒明礼拜照曰可惜许棒折也明直得汗下师曰照公费尽腕力打着个汉直是通身粉碎大明虽得一声雷送未能鼓浪兴波待道可惜许棒折也应声喝曰再犯难容使者老汉一时惊倒举普照垂问有口赞不尽无言心自明是则裂破虚空不是则鬼家活计上人端的处道将一句来师曰火炉动也复曰震遍震起遍起举大明宝禅师示众若论此事如人作针线师曰宗师垂手宜应斩钉截銕何得以细腻事使人作想然虽如是仁义尽从贫处断世情巇崄路难行举雪窦鉴参翠山宗宗问道者为众竭力不无其劳窦曰须知有不劳者宗曰尊贵位中留不住时如何窦曰触处相逢不相识宗曰犹是宾中主如何是主中主窦曰丙了吹灭火宗以手掩窦口窦拓开便行师曰宾主论量尽可观光只是各不相到要得话圆更须参取举王山体见雀子啄生台饭师曰幸自可怜生无端七凿而浑沌死矣末后更要栽他头角减他威光转见祸生何不任伊与么去从教天下人疑着举天童净开炉上堂召众打圆相曰箇是天童火炉近前则烧杀退后则冻杀忽有箇汉出来道合作么生㘞火炉动也师曰者老汉费却许多牛筋马力才开得箇火炉便道烧杀冻杀而不知火种犹在云巖手里举雪巖满初参普照宝宝曰兄弟年少正宜力参老僧当年念念以佛法为事巖避席进曰和尚而今如何宝曰如生冤家相似巖曰若不得此语几乎枉行千里宝下禅床握巖手曰作家那师曰满祖可谓奇军特出不意输他筹策当时待普照道作家那便曰将谓将谓岂不是全机敌胜举报恩秀示众机轮转处智眼犹迷宝镜开时纤尘不度开拳不落地应物善知时两刃相逢时如何回互师曰十成好箇金刚钻摊向街头卖与谁举报恩示众踢翻沧海大地尘飞喝散白云虚空粉碎严行正令犹是半提大用全彰如何施设师曰救摄三有众生须是入泥入水所谓捉象捉兔其力亦等举报恩示众向上一机鹤翀霄汉当阳一路鹞过新罗直饶眼似流星未免口如匾担且道是何宗旨师曰我不学伊作者穷乞相头大肚青到老犹贫举报恩问僧俱胝竖指意旨如何僧乃竖一指恩曰只者箇更别有僧无语恩便喝出师曰报恩老人安定箇只有天在上更无山与齐的胸襟竟不管者僧明明竖了一指待问他更有么他便解开怀抱才喝他便出岂可与东京城内撮马粪汉同日语耶举报恩问僧洞山道龙吟枯木异响难闻如何是异响曰不会恩曰善解龙吟师曰报恩大似伯牙以纤指操到高山听流水时傍人点首将谓得其意矣不知点首者蒙然若昧举天童岫上堂闹市红尘里师曰我先祖世尊只拈一枝花那里有炎凉世态论什么城市山林云巖不忍傍观岂是高挥大抹何故葫芦谷断撩天火一马为龙得几人举天童垂语曰天童今日大死去也你作么生救天童今日大死去也你不要相救天童今日大死去也阿谁与我同行师曰诸方见举都来眼目定动殊不知虽有爱璧之心却无割城之意我若在但抚掌大笑曰瞒他人即得管教者老汉生死两难举僧问雪庭裕如何是向上尊贵一路庭曰渔歌惊起沙汀鹭飞入芦花不见踪愚菴曰一字入公门九牛拔不出师曰雪庭老人以无作妙力发明向上尊贵一路愚菴与么道罪过不少举灵隐泰上堂尘劫来事只在于今河沙妙德总在心源诚教伊觌面相承便不解当风拈出且道过在什么处卓拄杖曰只为分明极翻令所得迟师曰者般说话甚不可解明明举了又道不解当风拈出岂不见客来趁狗雨来疾走几多归鸟自迷巢一片白云横谷口举僧问宝应遇如何是西来的的大意遇曰风送泉声来几畔月移花影到窗前师曰宝应翁三百大十骨节节节光明无有少间谁能向风送泉声月移花影时快活一瞬若以功位相询苦哉佛陀耶举淳拙才因僧问如何是理法界严曰虚空扑落地粉碎不成文师曰香严老人答的意与四法界意天地悬殊要知么尽空无世界高柳一蝉鸣举少室契斌禅师因僧问如何是空劫已前的事室曰乌龟向火师曰此话不知自何人作俑倡蹶至今空劫前又有什么事唯我斌祖善说法要不然一盲引众盲相牵落火坑举云门湛然澄禅师在云栖时因津送亡僧回栖问众曰亡僧迁化向什么处去门出众曰谢和尚挂念师曰一言金石传来重须是我祖出语始得举云门澄因僧参乃问你行脚事作么生僧画一圆相门画破圆相僧敲桌三下门却画一圆相僧又敲桌三下门又重画三圆相僧以手抹却门曰离此之外别道一句看僧拟议门即喝出师曰云门老祖以贝多罗叶分作三段者僧只管逐段念去竟不知后一段是孔雀明王真言着实拗口若念得出便请代憍陈如上座应供举僧问云门澄如何是异类中行门曰轻打我轻打我僧曰我会也门曰你作么生会僧遂作驴鸣师曰者是我祖宗家事实不好向人前举论平白地好人不做引带人家作驴作马惟有文殊在度夏处得一角沩山在檀越家得半蹄其余俱畜不得云峰小孙既打入者群队又敢辞劳深泥烂艹中也要去遂嘘一嘘举云门澄因中丞苏云浦问鸳鸯绣出从君看不把金针度与人如何是金针门曰我在京师走一遭不曾遇着一人浦复问门曰古佛过去久矣师曰山僧要问你诸人者一转语于百法明门二十四种不相应中那一种收若辨不出与老祖作供过奴子也不要举云门澄上堂前山头鸦鸣后山头鹊噪只者是圆通沉思即不妙哑子喫黄连有口不解道师曰者老汉拟欲坐断天下人舌头而不知也是李向赤边咬举云门澄同紫柏月川二大师太史陶石篑黄慎轩诸公翫月次轩问马祖与南泉西堂百丈翫月因缘乞师一语门曰你坐我立不得为说轩遂起谢过川曰内翰错过了也柏曰我下语不及此老师曰云门善说法要月川错下名言紫柏意欲雄吞诸国怎奈计较不成其实三大老都在内翰前纳败一上举弁山瑞白雪祖因桃花开指问众曰灵云见桃花悟道诸人见桃花为什么不悟众答不契一僧进曰和尚见桃花未审如何山曰山僧不解眼花曰怎奈即今何山乃作咳𠻳势曰山僧有病出去师曰者僧误入桃源幸喜师翁慈帆高挂信口嘘阵风把者僧吹出洞口不然迷头认影有甚了期举僧问弁山发真归元者十方虚空悉皆销殒如何是销殒的事山曰玉人梦破一声鸡师曰者僧推出座银山銕壁直是百万大力阿修罗王也移不动弁山师翁轻轻移来挂在伊眉睫上教他四威仪中总不奈何虽然要识师翁意么何吕施张举弁山上堂飘零黄叶振古佛之家风游衍行云显当人之面目快睹戒珠晃耀罏岳崔嵬一道神光贯穿今古虽然更须知有转身一路且作么生是转身一路化功归已琴堂冷退位朝君古殿寒师曰芳丛俱敛艳枯木有花开劫外春风吹散一湖冰月则故是若论转身一路须是别让人道去始得举弁山因居士问一念未起时如何山曰石人戴銕帽士曰昏然忘念时如何山曰夜半日头落师曰弁山师翁意将与伊拈却炙脂帽子脱下鹘臭汗衫拟其一发必中又岂知月明山静夜空泪子规声举弁山晚居崆峒时以禅板东敲西唱凡有僧请益亦敲禅板示之师曰虚灵神会妙应无方不知支那国里有几许世界正恁么时还有知老翁的意么霜天月落夜将半谁共澄潭照影寒举云巖元洁莹老和尚因僧问如何是向道莫去巖曰长安竟日无人到曰如何是归来背父巖曰月沉沧海没西东师曰先师此语三十年已遍行寰海竟不曾遇着个知音新云巖今日拈来招扬四海使天下有血性的衲子俱得忘功罢业举云巖上堂夜半乌鸡腾碧汉天明玉兔泛灵槎分明只是目前事又被分明两眼遮还委悉么朔风不解扬家丑裂破龟文大地看师曰不萌枝秀灵鸟机忘月浸丹墀风光满目者是老云巖舌头舌底掉得的余韵若是得力句子不但裂破龟文即使倒转干坤也无趋步的所在毕竟如何千闻不如一到举云巖因僧问涅槃心易晓差别智难明意旨如何巖曰青黄赤白黑师曰无人多知似你举云巖因虎巖主拂参问急切相投句请师通一音巖曰天晓无觅处拂曰恁么则新丰无弦韵虎巖也解拈巖曰归家莫问程拂便礼拜巖曰偏处不逢玄中不失只如正位作么生相见拂侧拱立巖便归方丈拂归客位师曰宾主相见各有体裁若论偏处不逢玄中不失更须别通一路举云巖因僧问无形本寂寥为什么有物先天地巖曰石人腰带不成纹师曰若问山僧但曰我却答得此语举云巖因僧问十方薄伽梵是什么一路涅槃门巖曰百岁翁翁失却父师曰谁人知此意令我忆新丰云巖夜参举黄檗念禅师道尘劳迥脱事非常紧把绳头做一场不是一番寒彻骨怎得梅花扑鼻香又举云门澄祖道竖起嵴梁生銕铸放下面皮莫回顾犹如象王脱金锁若不如是何劫悟乃曰二尊宿可谓医王施药诊候临时若是具百千三昧无量妙义大总持相法门犹未得在新丰亦有一偈只是口唇舌头碍却待拄杖出来作箇通事舍人遂以拄杖向空画于此明得到方丈中通箇消息分付拄杖子师曰二尊宿世事但从公道断云巖老人此心不与月轮齐检点将来用尽自已心笑破他人口若约衲僧分上总不消得何故好肉何须更作疮举云巖拈僧问智门祚莲花未出水时如何门曰莲花出水后如何门曰荷叶云巖曰言无展事语不投机又举僧问净众信莲花未出水时如何众曰菡萏满池流出水后如何众曰叶落不知秋云巖曰承言者丧滞句者迷师曰智门有偷天之略净众有窃地之谋吾老人合乎二者致使国为虚厉若非不肖和赃掇出则汉国衣冠咸为已有矣举云巖拈芭蕉彻因僧问曰有一人不舍生死不证涅槃师还提携也无彻曰山僧麤识好恶天童觉禅师曰若有问长芦便和声打为甚如此我从来不识好恶师曰芭蕉虽识好恶大似醉后添杯要活者僧不得天童不识好恶是则驱耕夺食虽活者僧未免伤锋犯手若有问新丰但向道利剑不斩死汉若是箇衲僧管取别有生涯师曰虽然不免打破蔡州频吉祥禅师语录卷第十三终频吉祥禅师语录频吉祥禅师语录卷第十四嗣法门人德然等编颂古释迦牟尼世尊初降生时一手指天一手指地周行七步目顾四方曰天上天下唯我独尊龙驹出水图方现画破斯文有燧入自此爻分天地位头头俱演六丁神世尊因耆婆善别音响有伴可行堪作息无舟何以济重溟芦花落到秋江上细雨轻烟怎样听世尊于自恣日因文殊三处过夏得上高楼暗惜春万家烟树醒风尘邻家幼妇伤春早细把花针刺断痕世尊命文殊为女子出定万古长空月不磨几番风雨漾秋波晴溪二月山阴道半是村歌半水歌世尊一日见文殊在门外立大千沙界卓针锋总被黧奴耕遍了八极皇风尽底吹有谁更踏长安道世尊在尼俱律树下坐次因二商人问客路崎岖事巳殊频看岳色果含煳一来踏上平芜路水满平坡月一湖楞伽经曰五法三自性皆空独角銕蛇缠古树半头蚁子嚼芝麻大鹏担入南溟去赚使龙王走破靴维摩居士因须菩提持钵树上月树下影苍苍绿散春光景琵琶添得夜深弹谁人不爱思乡井老维摩真箇病杀得人死活得人命维摩示疾毘耶离城因三十二菩萨问疾各说不三法门看残麦浪南风至听尽凄凉夜雨声惯涉穷途忘逆旅几多心迹对孤檠殃崛摩罗尊者救产难宫藏素壁辉如镜写作楞伽七宝山每忆宫人窥蔽影但从笔下数斑斓波罗提尊者因异见王问佛性于我有否菴摩勒果如桃奈春后馨香流古干花固奇开色亦奇飘飘响处同天梵具眼人终当辨拾得来添筹算宾头卢尊者因赴阿育王内宫斋彼以桃投我以珠偿用既宜然宁容鞅掌腔移调别兮雪曲谁𢋫借路还家兮何曾牵强善慧大士因梁武帝请讲经满载东风缆一艭几回邀客启篷窗十年剑水无人渡空使飞花满一江杜顺大师法身颂曰怀州牛喫禾益州马腹胀雪欲消兮风欲寒远峰晴色绿般般分明一幅商山锦尽着人间冷眼看六祖一日谓门人曰吾欲归新州汝等速治舟楫门人曰师从此去早晚却回祖曰叶落归根来时无口羃羃黄云恋素秋新州归后复何俦溪南满目苍烟起送罢孤舟一水流径山道钦禅师因马祖令人送书一井之田众家可食了彼徭役满吾作志获可让耕的必同席悠悠乎我正方歌十月谣君能为我吹角觱嵩山峻极和尚僧问如何是修善行人山曰担枷带锁曰如何是作恶行人山曰修禅入定长安有路任君游远近休将路作雠五里烟墩十里店酒家随处有高楼南阳慧忠国师因肃宗帝问如何是十身调御轻花细叶满林端昨夜春风晚色寒黄鸟不堪愁里听绿杨宜向雨中看国师无缝塔无缝塔兀突玲珑光泼泼宝光面面应风生万古清音时响答碧陵皴苍苔滑天眼摩醯见也难影终不入苍龙窟永嘉玄觉禅师证道歌曰绝学无为闲道人脣亡齿竭水击山空于秦不乐于赵曷封过闾阎兮挟弓矢下朝堂也佩清风不聪明必不能王不聋瞽岂得为公凌行婆谒浮杯猫能歃血虎能起尸即此即彼地利天时水向花间添艳影月来金井照花枝有二菴主旬日不相见忽相会上菴主问多时不相见向什么处去下菴主曰在菴中造个无缝塔从来相信贵知心两地神交岁已深既把真情传递了向人只是整寒襟青原行思禅师参六祖首问当何所务即得不落阶级祖曰汝曾作什么来原曰圣谛亦不为金殿寥然坐碧霄尊严谁敢复来朝万邦无计通诚节午夜清虚月正高青原因僧问如何是佛法大意原顾僧曰庐陵米作么价灵岳相传东西不异独角祥麟神锋大备格故鼎新案翻大义骑虎兕兮驭飞龙忘功业也休钧敌古制风规别展扬礼乐重新彰圣力南岳怀让禅师参六祖祖问甚处来岳曰嵩山来什么物恁么来清风霁月好徘徊十世古今无向背八年方下妙高台似一物即不中寒光直透百千重向时不到嵩山上安识曹溪有路通石头希迁禅师自曹溪来见青原原问有人道岭南有消息头曰有人不道岭南有消息家是长安第一家不从武库赁琵琶君王拟索珊瑚树岂识家藏有六车石头因道悟问曹溪意旨谁人得头曰会佛法人得曰师还得否头曰不得曰为什么不得头曰我不会佛法拭壁张图群邪丧魄必也斯媒引之来宅商羊鼯鼠事非常怪象因之有白泽家清国泰乐羲轩马放牛归好日月石头示众曰语言动用没交涉时药山出曰直得非语言动用亦没交涉头曰者里针拶不入山曰者里如石上栽花本是羲皇上古人对耕田父说家贫各将肺腑轮深浅也被清平道上论石头因药山参问三乘十二分教惟俨初知尝闻南方直指人心见性成佛实未明了头曰恁么也不得不恁么也不得恁么不恁么总不得子作么生山罔措次造马祖一掷不成再掷便到满盘朱紫唿卢大笑吸春风于锦绣花间作歌舞于夕阳西照尽力难推得意时归来满径清风道马祖道一禅师因耽源行脚回于祖前画一圆相就上拜了立祖曰汝莫欲作佛否曰某甲不解捏目祖曰吾不如汝源不对雄风猎猎胆如烧大敌锋前气转高唯有帐中神策稳无声无色缚英豪药山惟俨禅师一日趺坐次石头见乃问汝在者里作什么山曰一物不为金鸭香消寝殿寒玉阶寂寂夜深残禁宫此际无人侍皎皎珠帘月一团药山因遵布衲浴佛偶踏春来花下过金莲步惹轻烟堕邻家织女惯娇情偷身也向花间坐药山看经次柏巖问和尚休猱人得也山卷却经曰日头早晚巖曰正当午山曰犹有者箇文彩在乍上青峦望晓峰山青云白水溶溶不知隔岸深花里出一重兮又一重长髭旷禅师因李行婆来乃问忆得在绛州时事么婆曰非师不委髭曰多虚少实在婆曰有甚讳处一老一不老双明复双暗沿路踏残红溪流把不断落霞飘渺兮雁影翩翩绿水潺湲兮渔舟泛泛迹剩中流声光两岸长髭见僧乃擒住曰师子儿野干属僧以手作拨眉势髭曰虽然如此犹欠哮吼在僧擒住曰偏爱行此一机髭与一掴僧拍手三下髭曰若见同风汝甘与么否僧曰终不由别人髭作拨眉势僧曰犹欠哮吼在髭曰想料不由别人道出常情二俱不借得君以牛还君以马人情极处见交深已得天星返三舍天皇道悟禅师因龙潭信未出家时居寺侧天皇巷卖饼为业日以十饼供天皇迦陵在壳异余音啐啄天然妙此心出壳夜鸣天亦响独生逸格好珍禽百丈怀海禅师再参马祖迅雷不及掩耳毛孔俱作雷声雨滴同于斗大寒光逼倒傍人金鳌泼浪兮干坤摇荡灵翮出笼兮六合奔腾百丈因沩山五峰云巖侍立次乃问併却咽喉唇吻道将一句来却请和尚道一椎击碎青天了和尚也併却勐虎翻飞犹戴角和尚今有也妙事天然看作者大家携手上孤峰笑倒山王老伯百丈因僧问如何是奇特事丈曰独坐大雄峰僧礼拜丈便打雄峰坐镇天门合十万河山水逆流若谓对渠奇特事更参三十六峰头南泉普愿禅师因陆亘大夫谓肇法师也甚奇怪解道天地与我同根万物与我一体泉指庭前牡丹花曰大夫时人见此一株花如梦相似陆罔测孤雁抟云唳夕阳声声叫落楚天霜才经巴崃猿啼处銕打心肝也断肠盐官齐安国师问讲华严座主有几重法界主曰广说则重重无尽略说有四种官竖起拂子曰者个是第几重法界轻沙浅水秋滩急饥鹤孤鸿夜雨寒添得月明连玉露只生愁绪不生欢盐官因僧问大梅如何是西来大意梅曰西来无意官闻乃曰一箇棺材两个死汉西来无意言甘语的十尺龙须千条薜荔盐官好具活棺材是水是山俱集备复云咦归宗智常禅师上堂我今欲说禅汝等总近前来乃曰汝听观音行善应诸方所雪点寒山绿几班诸峰响答水潺潺假银城上三更鼓惊起离人梦不完归宗与南泉相别煎茶次泉曰从来与师兄商量语句彼此巳知此后或有人问毕竟事作么生宗曰者一片地大好卓菴泉曰卓菴且置毕竟事作么生宗乃打翻茶铫便起泉曰师兄喫茶了普愿未喫茶宗曰作者个语话滴水也难消接歌唱入落花村老树枯藤尽可扪啼鸟不禁花下泪使人清夜暗消魂大梅法常禅师僧问如何是佛法大意梅曰蒲花柳絮竹针麻线几曾对客发青囊脉候临时不用方聊折一枝荆芥蕙入炉翻作杏花香大梅因夹山定山同行定曰生死中无佛即无生死夹曰生死中有佛即不迷生死同泛烟波涉渺茫南风人恨北风凉幸当一夜秋山雨洗尽人间落叶黄大梅忽一日示众曰来莫可抑往莫可追从容闻鼯鼠声乃曰即此物非他物汝等诸人善自护持吾今逝矣言讫示寂即此物非他物五四三二数不足声声叫落楚天霜汝不解笑休增哭往莫追来莫拂白云淡荡归巖谷盘山宝积禅师上堂向上一路千圣不传学者劳形如猿捉影青青翠滴当门竹影拂秋阶苔藓绿丹青尽力写轻阴毕竟难成烟断续西堂智藏禅师因普请次曰因果历然争奈何争奈何时有僧出以手托地堂曰作什么曰相救相救堂曰大众者个师僧犹较些子僧拂袖便走堂曰师子身中虫自食师子肉月皎波澄际云空雨霁时一江红叶乱无地寄相思西堂因僧问有问有答宾主历然无问无答时如何堂曰怕烂却那闲云裹碎苍苔石细雨飘残上苑花两片柴门真寂寞随朝随暮宿烟霞百丈惟政禅师问南泉诸方善知识还有不说似人的法也无泉曰有舟藏壑泽藏山更有无藏在岭南常忆故园三月里鹧鸪啼在百花间水潦和尚参马祖问如何是西来的的意祖曰礼拜着潦才拜祖乃当胸踏倒潦太春水洋洋满一湖又添滂霈漾天都明朝忽见滔天水百万山河总太虚杨岐甄叔禅师僧问如何是祖师西来意岐提起数珠僧罔措岐曰会么曰不会行藏难写寄新州每到深秋坐晚楼黄叶乱飞浑是恨满天俱见月光浮兴平和尚问洞山甚么去山曰沿流不定止平曰法身沿流报身沿流山曰总不作此解平乃抚掌丹凤岂栖无影树鹅溪好绢彬州苎沿流不止妙行踪南北东西看去处蒙溪和尚问僧甚处来曰定州溪曰定州近日有甚奇特事曰某甲旦过但闻盐贵米贱苦无奇特事雅淡梳粧色色真眉青目秀总分明幸然不染胭脂气似锦花添数十层云巖昙晟禅师因道吾问大悲千手眼那个是正眼曰如人夜间背手摸枕子通身遍身如此如彼秘魔持又庞公浇水脱羁废兮见全威展垂天翼而南徒尊哉八万四千头觌面相逢谁是你云巖因僧问二十年在百丈秖侍巾瓶为什么心灯不续巖曰头上宝花冠金轮坐镇万年春宝殿谁堪谒至尊一举六街人尽理纶音寂寂听无声云巖煎茶次道吾问煎与阿谁巖曰有一人要曰何不教伊自煎巖曰幸有某甲在竭力朝昏奉一人满倾丹节展殷勤夜深立侍垂帘底不敢宸廷取次行云巖扫地次道吾曰太区区生巖曰须知有不区区者吾曰恁么则有第二月也巖竖起笤帚曰者个是第几月吾休去随时举处绝周遮用得相宜即当家笤帚那边看好月不知转见事如麻云巖因僧问一念瞥起便落魔界时如何巖曰汝因甚却从佛界来人间最贵是黄金落眼还他作一尘踢倒灵床不着孝从伊四壁白云侵道吾宗智禅师沩山问甚处去来吾曰看病来山曰有几人病吾曰有病的有不病的山曰不病的莫是智头陀么吾曰病与不病总不干他事至虚之体是体何基绝相之貌是貌曷依空劫之前前身非渠有末际之后后量固难齐位次本来安不得从伊八面好风吹道吾因僧问久向和尚会禅吾曰苍天苍天僧近前掩却吾口曰低声低声吾遂与一掌僧曰苍天苍天吾曰得与么无理僧却与吾一掌拂袖便出吾曰早知如是悔不如是蓦拶相逢同途共辙乡音颇似心机莫测龙得水而兴波虎啸风而振鬣可中各有便宜毕竟饶伊不得道吾因石霜问如何是触目菩提吾唤沙弥弥应诺吾曰添净瓶水着空山响落悉成秋狼借飞红起树头乐奏湘灵今夜瑟洗人无限古今愁道吾临迁化遣书辞云巖巖以书回吾吾览书了谓洞山密师伯曰云巖不知有我悔当时不向伊道虽然如是要且不违药山之子云巖不知有千圣来时俱落后悔不为伊说岂是当初口门窄末后为君寄一书有谁能痛兄心切岭头云花间月五岳三山齐照彻柏巖明哲禅师因洞山与密师伯到乃问阇黎近离甚处山曰湖南巖曰观察使姓什么山曰不得姓巖曰名什么山曰不得名玉炉香散寂无声紫阁帘垂礼不成深夜暗宫谁得旨寒侵金阙冷沉沉黄檗希运禅师上堂汝等诸人尽是噇酒糟汉与么行脚何处更有今日还知大唐国里无禅师么天外横身只一人金刀斲出玉麒麟长安无限奇男子若个风前解转身古灵神赞禅师参百丈归侍本师一日因澡身命灵去垢灵乃拊背曰好所佛堂而佛不圣敲出凤凰五色髓击开金锁十三重生成好手天然别话到知深意转浓大慈寰中禅师上堂山僧不解答话只能识病时有僧出慈便归方丈天外山高十二峰冷云笼罩万千重旧时到过无行径转出深溪有路通平田普岸禅师访茂源源才起迎田便把住曰开口即失闭口即丧去此二途请师别道源以手掩鼻田放开曰一步较易两步较难水阔舟沉欲渡难相携同济石丹滩行来流急深深里彼此波澜似一般五峰常观禅师问僧甚么处去曰台山去峰竖一指曰若见文殊了却来者里与汝相见僧无语声传禁院钟先出敲落黄昏夜几星无限春心言不得可怜寂立渡江滨龙云台禅师僧问如何是祖师西来意云曰昨夜栏中失却牛昨夜栏中失却牛隔墻倾倒十三头天明趣到平坡上贼是村前二老刘东山慧禅师因大于侍者到乃问金刚正定一切皆然秋去冬来且作么生者曰不妨和尚借问山曰国今即得去后作么生者曰谁敢问着某甲正定金刚千秋永镇秋去冬来不妨再讯其静也乌飞兔走其动也机忘息寝古路风高事悄然梅花已秉东君令赵州从谂禅师到茱萸执拄杖于法堂从东过西沉沉碧水不曾波透底谁能操得过只是法堂前有迹艹鞋溼处杖痕多赵州访二菴主噼海吞龙全意气抟风九万长精神一从六息南溟后犹觉人间海岳浑赵州因僧问如何是祖师西来意州曰庭前柏树子寒关过后故人稀北去萧萧乱马蹄万顷涛飞霜剑泪不堪欢喜只堪悲赵州道喫茶去剑水深深渡者难风高滩险骨毛寒应怜客路艰如此人脱青毡马卸鞍赵州狗子有无佛性四山矗合六水中分涛汹浪滚霆震云奔掉转横流空海岱干坤是处雨花生赵州因僧问如何是道州曰墻外的指出当阳路不迷会须平步蹑云梯几人能自登仙去空使蟠桃折一枝赵州因台山路上有一婆子不似叶公郎弄险还如暗夜度陈仓台山路有双关在愁杀行人艹带霜赵州布衫回雁峰高云作面寒溪沙细水为身轻烟带月来江渚一片秋云泻太清赵州因僧问承闻和尚亲见南泉是否州曰镇州出大萝卜头雪峰毬云明普不若禾山解打鼓从来老将不谈兵甜者仍甜苦者苦赵州实未识南泉何必从伊轮五五赵州因宝寿问胡钉铰一击虚空迸裂开钳椎在手不能用逗到而今粉碎时钉得完全仍有缝赵州问僧发足何处曰雪峰州曰雪峰有何言句僧曰寻常道尽十方世界是沙门一只眼汝等诸人向什么处疴州曰阇黎若回寄个锹子去五峰翠插青天外看到嵯峨险亦奇最好清风流下界吹开万窍响离离长沙景岑禅师僧问本来人还成佛否沙曰汝见大唐天子还自种田割稻么晓钟初发漏声残帘卷轻烟露玉颜尊贵自来无等级不将威烈致诸蛮子湖利踪禅师僧问自古上贤还达真正理否湖曰达僧曰只如真正理作么生达湖曰霍光当时卖假银城与单于契书是什么人作僧无语冷冷浅水碧如油浪涌金风畏泊舟二月花寒风尚恶有谁不起故园愁普化和尚常入市振铎曰明头来明头打残红落尽春枝密满院香流绿叶多极好青山无限色白云影里露嵯峨操禅师请米和尚斋不排坐位舳舻不觉暗成流水未扬波岸已投蓦地忽惊三月梦醒来玉浪打虚舟秘魔巖和尚常持一木乂玉爪金牙銕作身五花点就活麒麟牵来绿翠丛中舞笑倒卢龙塞上人沩山灵祐禅师因百丈举人住沩山长鲸吼折珊瑚树大象冲开不断流别展机轮天外去无穷春色满沧洲沩山因仰山问如何是祖师西来意山指灯笼曰大好灯笼白云深处有仙家玉碗盛来琥珀茶啜到口时香极好犹言却是水飞花沩山上堂仲冬严寒年年事晷运迁移事若何仰山进前叉手而立偶来闲看广陵花琼树双双弄影斜极好邗江春后水年年来到杜陵家沩山问仰山天寒人寒仰曰大家在者里望断长江不见流好风吹得上轻舟数声羌笛秋云杳又看沙汀宿埜鸥沩山坐次仰山入来山以两手握拳相交示之仰作女人拜山曰如是如是乘风点出春光面就水栽成月影花得意人来歌一曲韵终同喫赵州茶洞山良价禅师初参南泉值马祖忌辰设斋泉问众曰未审马祖还来否山曰待有伴即来孤踪未许别人陪赴请终须待伴来无影树头花正放不萌枝上叶方开洞山辞云巖巖曰什么处去山曰虽离和尚未卜所止一路轻风信悄然白云密密锁寒烟青毡不染香痕去万里遥看不动天洞山寒暑立处孤危迥出尘月明帘外急翻身正偏两地双垂手得便归来有几人洞山五位君臣妙协宗通与说通些毫才拟隔千峰正偏已是虚名目果日全禅午夜中洞山因僧问欲见和尚本来师如何得见山曰年牙相似即无阻矣帘卷双轮坐翠微浑身不挂本来衣芙蓉露滴秋香老羞展轻眉对落晖洞山与泰首座冬节喫果子指出华山十二峰离披雪覆艹葺葺行人每爱登高好出一重兮又一重洞山四宾主无家无计苦何支幸遇君王御晏时亲秉纶音身佩旨归来坐断六门机洞山因僧问三身中那一身不堕众数山曰吾常于此切竹郎庙前多古木翠锁斜阳山更绿何处江村有笛声笛声尽是迎郎曲洞山因陈尚书问五十二位菩萨中为甚不见妙觉山曰尚书亲见妙觉劫壶空寒光耀玉女难将针线到秋光多在月明前暮烟盖覆来时道洞山因僧问如何是青山白云父山曰不森森者是江流夜魄两依依风卷芦花带雪飞石女惯乘金凤舞木人喜跨玉龙归洞山嘱曹山宝镜三昧银碗盛雪明月藏鹭轻烟和露冷皓魄入秋光万里长空阔谁能辨人荒洞山不安僧问和尚病还有不病者么山曰有僧曰不病者还来看和尚否山曰老僧看他有分年牙相似不争多踏雪人寒奈若何尊贵堂前无异影神山一曲倩谁和洞山将圆寂谓众曰吾有闲名在世谁人为吾除得众皆无对时沙弥出曰请和尚法号山曰吾闲名已谢宝鼎香消漏已残闲名且喜卸人间剩来一曲无声调孤韵清清和者难洞山问僧离此壳漏子向什么处与吾相见僧无对岭头风卷白云飞夜合山前水一溪忽听半山亭子上夜深添得老猿啼幽溪和尚僧问处处该不得时如何溪曰夜半石人无影像纵横不辨往来源金鞭击碎珊瑚树玉浪冲开水底天折角泥牛连夜吼青峰添得晚来烟石霜庆诸禅师参道吾问如何是触目菩提吾唤沙弥弥应诺吾曰添净瓶水着良久却问霜汝适来问什么霜拟举吾便起去霜于此有省静里看山云路阔闲中对客语偏真头头俱是天然事尽把心思说向人渌清禅师僧问不落道吾机请师道清曰庭前红苋树生叶不生花庭前花是旧时开不见青衣此夕来狼借枝头多少兴空余明月照高台夹山善会禅师上堂闻中生解意下丹青目前即美久蕴成病青山与白云从来不相到机丝不挂梭头事文彩纵横意自殊一牛饮水五马不嘶宝剑横抽群灵自避琉璃殿内化功忘莺啭西山春自媚夹山因僧问祖意教意是同是别山曰风吹荷叶满池青十里行人较一程对机有准穿杨箭问答无殊野水痕春至几番寒食雨仍添碧浪两三层夹山因僧问如何是寂默中事山曰寝殿无人独卓孤峰秀云深一径寒举头明月在万里旧江山夹山上堂金乌玉兔交互争辉坐却日头天下黯黑奇看夜识金银气珠灿灵蛇愧有踪坐却日头无点缝岂知席下有春风夹山因僧问如何是佛山曰此位无宾主黄阁巍然耸一门玉人曲折侍黄昏当头不犯机丝妙玉兔辉时古殿清夹山上堂百艹头荐取老僧闹市里识取天子花茸茸处雨蒙蒙及尽今时路巳通浩浩尘中看变化细腰轻粉舞春风夹山上堂眼不挂户意不停玄直得灵艹不生犹是五天之位珠光月魄不是出头时此间无老僧五路头无阇黎熟处难忘老夹山悬空着架要人攀有时打落乌纱帽笑不成兮哭转难夹山参船子发明后出住夹山道吾仍遣僧问如何是法身山曰法身无相前春浪打艨艟去今岁舟因浪打回来去一江春浪恶月明休听暮猿哀清平令遵禅师参翠微问如何是西来的的意微曰待无人即向汝道着意为渠道不成明传何似暗传真园中绿翠翻新浪长短分明巳付君清平因僧问如何是大乘平曰井索曰如何是小乘平曰钱索曰如何是有漏平曰笊篱曰如何是无漏平曰木杓井索钱索笊篱木杓尽情付汝无处摸索别宝还他碧眼师神鎗用必金牙作清平因僧问如何是清平家风平曰一斗面作三箇蒸饼响落千山事亦真云流夜魄却分明要求绝迹无行地莫向崆峒问广成投子大同禅师僧问如何是十身调御子下禅床金瓯覆着千钟相御手调成醉士羡宝马玉鸾人尽望几多清节隐樵耕投子因僧问如何是出门不见佛子曰无所睹劫前无句朕兆无名空王田地没人耕苔封古殿也视听何从佛祖俱迷时黧奴可信不居宝位自然尊始信从来只一人投子问僧甚处来曰东西山礼祖师来子曰祖师不在东西山僧无语舌头无骨如天阔眼里有珠似镜辉沧海已教干到底祖师元不在东西德山宣鑑禅师到沩山挟复子上法堂从西过东从东过西顾视方丈曰有么有么宝刀吐锷铜马飞灵单骑直入似鹘奔腾八阵图开红日影旌旗展处阵云横贼识贼精识精不动干戈致太平德山凡见僧入门便棒全机不借佛祖难躲点銕为金灵丹一颗入碧潭兮起卧龙破金笼兮出灵鹗轰雷掣电逞神威万别千差一齐堕德山托钵讽花情笃爱花诗儿女多情巧继之似戏似狂还似谑教人清苦不成思德山上堂及尽知也直得三世诸佛曰挂壁上犹有一人呵呵大笑若识得此人参学事毕和山藏尽楚天云独放轻舟浪里行檀板夜敲新月下有谁不动情临济义玄禅师栽松次黄檗曰深山里栽许多松作么敲风打雨竟成痴还是爷儿两个知月里乌鸡飞过了犹言光境待来时临济因黄檗入厨问饭头霸陵桥畔雄如虎五棋山前活似龙无事莫教轻犯着抢旗夺节有神功临济半夏上黄檗路出平阳有险巇行人来往自无疑不知烂踏深泥里石骨粼皴碍马蹄临济凡见僧入门便喝当轩宝剑光如电佛祖于斯影迹亡可有克家麟凤子得来如爇返魂香临济曰无位真人是什么干屎橛晴峦三月看如画红白枝枝绽绿苔江上白鸥多不见树头空惹杜鹃来临济四喝勐燄一堆山岳化干坤无处不通红临机谁具通方手拈得金花出眼中临济因大觉到参举起拂子觉敷坐具济掷下拂子觉收坐具参堂去故乡人道故乡情竹石园林事事真更说隔溪花仍好门前三十六峰青临济因一老宿参便问礼拜即是不礼拜即是济便喝宿便拜济曰好个艹贼宿曰贼贼便出去马是官马休用印撕踏何须苦相禁纵有输嬴总属官山山一任他驰骋临济因赵州到在后架洗脚世故相逢各未闲百年多在别离间昨夜秋风今夜雨不知何故入空山临济临示灭说法偈巳谓众曰吾去后不得灭却吾正法眼眼里从来无佛祖胸中那更有儿孙忽然败露偷天手致使将来定灭门睦州道明陈尊宿一日在廊阶上立僧问陈尊宿房在何处州脱艹履蓦头打僧便走灵锋在握纵横与夺或放或收全杀全活倒骑銕马趁飞龙闪电光中捉乌兔睦州因僧问高揖释迦不拜弥勒时如何州曰昨日有人问趁出了也斗酒忘言良夜深红萱露消鹊惊林欲知别后思今夕汉水东流是寸心睦州因僧问一气还转得一大藏教也无州曰有甚饆饠鎚子快下将来问似移山却乱猜答如倒海不安排黄金铸印悬如斗北去山河尽打开睦州因僧问以一重去一重即不问不以一重去一重时如何州曰昨日栽茄子今日种冬瓜隔岭见烟原是火隔墻见角定为牛人言相隔无端的特地番成一眼愁睦州上堂问曰首座喏众答曰在又问寺主喏答曰在又问维那喏答曰在州乃曰三段不同收归上科向下文长付在来日祖师心要七佛机关尽情指点实不相瞒南人相鼻不相耳大开毡帐不知寒睦州因僧问以字不成八字不是是何章句州弹指曰会么上到高冈好看云一番风起一层纹隔溪更好苍巖底半截飞烟有断痕睦州示众我见百丈不识好恶前舟入浪浪花沉后舟入浪浪花起渔人不怕打头风只管捞虾复捞鲤乌石灵观禅师曹山行脚时问如何是毘卢师法身主石曰我若向你道即别有也曹山举似洞山山曰好箇问头只欠进语凤凰已向云中去步影追踪事最难风卷落霞山色静转教灵水夜生寒灵云志勤禅师因长生问混沌未分时如何云曰露柱怀胎长空阔斗牛寒一亘晴空浸夜澜凤萦金网兮画堂深锁龙宿苍波兮石洞幽攒金鸡啄碎宝花冠万境风光处处宽寿山师解禅师闽帅问寿山年多少山曰与虚空齐年帅曰虚空年多少山曰与寿山齐年雪团打破苍巖骨水沫推开白石心要识虚空多少寿泥龙飞过九霄云峣山和尚僧问如何是丈六金身山曰判官断案相公改开三作五改十为八放去收来是何机筈楚云高卷碧天秋满径黄花香似泼多福和尚僧问如何是多福一丛竹福曰一茎两茎斜曰学人不会福曰三茎四茎曲朱砂点石石流斑火后寻朱即改颜恰似乌金犹似墨至今疑是五龙山仰山慧寂禅师因耽源上堂仰出众作圆相以手拓呈了却叉手立源以两手相交作拳示之仰进前三步作女人拜源点头仰便礼拜浑身相见事非常送往迎来总大方转到异中犹有序好看揖让更趋跄仰山受耽源所传九十七种圆相银山矗矗登难到銕壁重重透者稀拶得眉毛无缝罅古今谁有凤翎衣仰山指雪师子谓众曰还有过得此色者么众无对一向恁么去梅花和雪翩翩聚明白转身难坐对青灯伴影寒天晓后白云宽倾出凤凰五色髓缀开帝释宝花冠仰山问沩山大用现前请师辨白沩下座归方丈弦调分明有几般一歌分作两歌弹似明似暗秋风里听到孤衾枕亦寒仰山因庞居士问久向仰山到来为甚却覆画猫面门班似虎画蝶轻粉细如绵若将颜色分深浅就使丹青也不全径山洪諲禅师僧问掩息如灰时如何山曰犹是时人功干曰干后如何山曰耕人田不种曰毕竟如何山曰禾熟不临场灵苗不是兴家物瑞艹翻为丧国征何似老农忘帝力闲行鼓腹乐余生云居道膺禅师在洞山作务误铲杀蚯蚓山曰者箇聻居曰他不死山曰二祖往邺都又作么生居不对当头一座黄金屋不假公轮手置成结角罗纹飞彩凤茫茫历乱普天人云居因僧问如何是从天降下则贫穷居曰不贵得曰如何是从地涌出则富贵居曰无中或有向人作赁终非有自种桑麻薄也多世事莫如随分好黄庭聊写换苍鹅云居因僧问僧家毕竟如何居曰居山好青峦耸削白云攒万仞巖头鸟道宽千圣也曾行不到时人空被眼睛暪云居示寂日问侍者曰今日是几者曰初三居曰三十年后但曰秪者是彷彿仙踪欲见难通津一去水漫漫空余千载凌霜色长与澄潭白日寒曹山本寂禅师僧问子归就父为什么父全不顾山曰理合如是密密金刀剪不开烟沉古鼎浸寒灰夜深毕竟无人侍户外谁堪着足来疏山匡仁禅师僧问如何是诸佛师山曰何不问疏山老汉僧无对早起来看雁宕山着思惟欲写晴岚到来但见烟光满尽着游人眼界瞒九峰道虔禅师僧问如何是干坤眼峰曰干坤在里许退身有路进步曷升重重拈起截銕斩钉使星三徙情方恰定国安邦见老成蟠龙可文禅师僧问亡僧迁化后向什么处去龙曰石牛沿古路日里夜灯明无底船行四百洲月光影落浅沙头泥龙鼓浪争头角万顷烟波尽放流韶山寰普禅师僧到参礼拜起立山曰大材藏拙户僧过一边立山曰丧却栋梁林龙尾阶头亲展步紫微室里又闻钟幸当御辇重推挽无奈因循落下风三角令珪禅师僧问如何是佛角曰明日来向汝道如今道不得伤心欲问前朝事惟见江流去不回日暮东风春艹绿鹧鸪飞上越王台投子感温禅师僧问父不投为什么投子子曰岂是别人屋里事龙归万顷沧浪窟鹤宿千年涧底松月照淡烟秋色杳清光已透玉帘栊巖头全奯禅师罗山问和尚三十年前在洞山而不肯洞山头曰是洞山好佛只无光记自灵山付大唐多少偷香窃玉者至今犹作守株郎巖头问僧甚处来曰西京来头曰黄巢过后还收得剑么曰收得凛凛神锋用不灵为人倒握奋雷霆才经触着飞符使鞭起清风看令行雪峰义存禅师示众大地撮来如粟米粒大凤林阁里水东流白艹黄榆六十秋边将皆承主恩泽无人解道取凉州雪峰一日登座召众曰看看东边底又曰看看西边底汝若要会拈拄杖掷下曰向者里荐取藕丝牵得崑崙到并州汾州俱便道下方更有十三城罗列于中妙不妙雪峰示众望州亭与诸人相见了也乌石岭与诸人相见了也僧堂前与诸人相见了也陌上唯春水中唯月南辰已正北斗巳侧望州亭乌石岭处处亲题有李白兴化存奖禅师开堂为临济烧香宾主句折却了大觉门中不艹艹良骥追风在跨人狞龙鼓浪奔山岛孤赊为我兮得头得鼻续断之香兮凭空烧到大小师兄竟不成一灯谁继来时道兴化打维那鹄白乌玄狐眼碧相唿相应溪头立于中不奈冷风生吹得腥羶满天地三圣慧然禅师上堂我逢人即出出则不为人好风吹过南来雁骤雨倾从北直流雁去波澄无彼此一般晴色在江头西塔光穆禅师僧问如何是西来意塔曰汝无佛性官马从来无所禁南陌溪西任所驰沿山百里皆传驿处处轻花衬马蹄同安丕禅师僧问如何是和尚家风安曰金鸡抱子归霄汉玉兔怀胎出紫微金针绣出湖山好翠合烟笼又一班雪夜暗中牵得动乌鸡飞在玉阑干同安因僧问依经解义三世佛冤离经一字即同魔说此理如何安曰孤峰迥秀不挂烟萝片月行空白云自异清溪明月漾虚舟山自苍苍水自悠下界无人看鹤立白云空荡万峰头禾山师阴禅师僧问王子未来登谁人当治化山曰阃外不行边塞令将军自致太平年密化经时论至治德流行处有威声十虚八表俱陈款百万山河一鑑清青峰传楚禅师僧问佛魔未现向什么处应蜂曰诸上座听抵对尽说仙都越世尘几般晴雨但唿庚及看花放清溪晚也似人间绿水滨永安善静禅师僧问不可以智知不可以识识时如何安曰鹤鹭并头踏云睡月明惊起两边疑銕馒头上金花昱两不相齐却是金石笋夜抽千尺锐五丝穿得玉光镡桐泉山禅师参黄山山问卞和到处荆山秀玉印从他天子传时如何泉曰灵鹤不于林下憩野老不重太平年信步来鸟道摆手出长安灵鹤归云表千林一眼看钟敲落月秋山瘦洗出青峦箇箇宽密行禅师僧问密室之言请师垂示行曰南方水阔北地风多别去燕京十二秋月光仍照古皇楼而今再上高楼望无限相思惹着愁曹山慧霞禅师僧问佛未出世时如何山曰曹山不如曰出世后如何山曰不如曹山曹山不如金殿寥寥鹤梦除不如曹山走马街前展布单世事几如公道断不从据实只从难瑞巖师彦禅师谒夹山山问甚处来巖曰卧龙来隐隐舌头路明明截流机平生仗忠信昨始牧羊归瑞巖每自唤主人公一声唤到一声应白日轰雷击洞庭潮里君山千丈碧几人能写浪中磷罗山道闲禅师无轸上座问只如巖头道洞山好佛只是无光未审洞山有何亏阙便道无光山召轸轸应诺山曰灼然好佛只是无光洞山古佛只无光逐块韩卢妄较量三人既证龟成鳖那怕长安路尽荒保福从展禅师举盘山道光境俱亡复是何物洞山道光境未亡复是何物福曰据此二尊宿商量犹未得勦绝三月春风柳带烟鹧鸪啼在绿阴边一泓湛水蓝如靛饮满行人不着钱长生皓然禅师雪峰问光境俱亡复是何物生曰放皓然过有箇道处峰曰放汝过作么生道生曰皎然亦放和尚过峰曰放汝二十棒生便礼拜放过皓然牙爪露放过和尚牙爪全打鼓普请都来看舞罢依然下别川频吉祥禅师语录卷第十四终频吉祥禅师语录频吉祥禅师语录卷第十五嗣法门人德南等编玄沙师备禅师问镜清教中道不见一法为大过患携手长堤意更饶就阴折柳赠心交爱渠一段伤心处细听声声语似嘲玄沙因僧问如何是学人自己沙曰用自已作么生本居山不见山于云于月总相关若教买得溪山好仍是青苍绿翠颜玄沙上堂众集遂将拄杖一时趁下谢老生平弄险机此回几误堕泥犁虽然救得人身在暗里犹输旧面皮玄沙因镜清问学人乍入丛林乞师指箇入路沙曰还闻偃溪水声否清曰闻沙曰从者里入路自天涯海角分喜今闻得偃溪声临流洗净当初耳肯向溪西道姓名玄沙见鼓山来作一圆相示之山曰人人出者箇不得沙曰情知你向驴胎马腹里作活计凤旋龙斗郁金香作合研磨有异方若把红纱笼玉蕊便将花石点雄黄镜清道怤禅师僧问学人未达其源请师方便清曰是什么源曰其源清曰若是其源争受方便千尺楼高烟锁重几人遥对望空蒙一声銕笛窗间出吹尽江南五月风云门文偃禅师示众世界与么阔为什么向钟声披七条僧无语门曰七里滩头多蛤子画出冥中大小神展来的实好惊人中间最怕黧牛子一一刀痕血满身云门因僧问如何是尘尘三昧门曰钵里饭桶里水钵里饭桶里水还丹一粒轻拈起点銕为金事不难剜心噼腹谁知已大悲和尚僧问除上去下请师别道悲曰开口即错曰真是学人师也悲曰今日向弟子手里死浅水休言浪不生清幽幽底却难行循流石骨苍苔滑冷浸难禁夜雨声澄心旻德禅师到兴化遇上堂曰若是作家战将便请单刀直入更莫如何若何心出礼拜起便喝芦花叶上窥秋色明月溪头听晚钟一段化机藏不得芙蓉深过海棠红同安志禅师先同安丕临终上堂缕缕愁肠酌一卮不从声色里传持儿郎幸是多伶俐领到风消月落时广德周禅师僧问鱼向深潭难避网龙居浅水却难寻时如何德曰遍体崑崙黑通身一点霜白云坐断体无依灵鹤翻腾直上飞烟锁芦花明月里仙人无目暗中归香林澄远禅师僧问美味醍醐为什么变为毒药林曰导江纸贵锦江西近烟水绿新雨山头荔芰熟万里桥边多酒家游人爱向谁家宿香林因僧问如何是衲衣下事林曰腊月火烧山衲衣下事有千斤报道山因埜火焚口里却无仙子气偶然得句便超群德山缘密禅师上堂及尽去也直得三世诸佛口挂壁上犹有一人呵呵大笑若识此人参学事毕黑漆牧童不展手威音王佛不求参银河此际无人渡斗转星辉正夜阑巴陵颢鉴禅师僧问如何是道陵曰明眼人落井日照平湖夜清光不尽幽渔人窥落月孤棹碧潭流巴陵因僧问如何是吹毛剑陵曰珊瑚枝枝撑着月云开山露顶月出水光生珊瑚枝底下不见夜行人洞山守初禅师初参云门门问近离甚处山曰查度话尽衷肠不再三巳知身久在长安潼关道上重来往玉殿光生万象攒洞山因僧问如何是佛山曰麻三斤绣出麒麟角似杵装成狮子眼如金银桥踏断翻身倒笑杀灵山个老僧风穴延沼禅师上堂若立一尘家国兴盛埜老颦蹙立尘兴盛灭尘亡家破无劳埜老慌拼得一条穷性命随风随雨盪潇湘风穴因僧问如何是佛穴曰杖林山下竹筋鞭杖林山下竹筋鞭五马嘶风踏晓烟回首落霞西上望白云开尽鹧鸪天资福贞邃禅师上堂隔江见资福剎竿便回去脚跟下好与三十棒况过江来云中走马花千树水底鱼行路一旬眨上眉毛飞过了且看百丈玉光腾芭蕉圆禅师上堂三千大千世界夜来被老僧都合成一块辊向须弥顶上帝释大怒拈得扑成粉碎秋深处处醉芙蓉几处西垂几处东不必更教风雨妒高原满径落花红梁山缘观禅师上堂垂丝千尺意在深潭一句横空白云自异孤舟独棹不犯清波海上横行罕逢明鉴秋月照来光十倍朔风吹去重如山一从阿阁香消已玛瑙阶前信步还梁山上堂僧问家贼难防时如何山曰识得不为冤一滴水万丈波云龙风虎竞头过圣人作而物睹妙舞出而群歌节拍相孚余准则屈秦终让老风魔黄龙继达禅师僧问黄龙出世金翅鸟满空飞时如何龙曰问汝金翅鸟还得饱也无好手从来不避人轻轻拈起銕崑崙饶伊八臂那咤力有甚机轮解转身清溪洪进山主一日问修山主明知生是不生之理为什么为生死之所流笑语歌声起画楼阿谁不自洗心愁推窗遥望秋江里对对沙鸥逐水流智门光祚禅师上堂一法若有毘卢堕在凡夫万法若无普贤失具境界千顷良田自主张十年九度作沧桑而今出手招人买尽底根源付当行五祖师戒禅师上方岳到参乃问上人名什么曰齐岳祖曰何似泰山岳无语祖即打趁五祖门风热似霜銕牛机活眼苍苍饶存走石飞沙伎不动威声直下降法眼文益禅师僧问如何是佛眼曰汝是慧超超便有省花暖江城照日阴莺啼绣户晓云深春风不道珠帘隔传得歌声与客心首山省念禅师僧问如何是佛法大意山曰楚王城畔汝水东流楚王城畔水东流玉浪平分鹦鹉洲只剩霸陵桥底月至今炯炯在波头广慧真禅师风穴问会昌沙汰时护法善神向什么处去慧曰常在阛阓中要且无人见穴曰汝彻也东街东巷风流子南陌南溪抱瓮郎日出同来花底坐一般眉目有精光灵泉和尚僧问先师道金沙滩头马郎妇意旨如何泉曰上东门外人无数曰便恁么会时如何泉曰天津桥上往来多胡笳曲子楼头唱白雪琵琶月下弹音律几多人共听静看花影在阑干兴阳词铎禅师僧问佛界与众生界相去多少阳曰道不得曰真箇那阳曰有些子见说黄河彻底浑岂知藏尽百川源毒龙且得潜头角犹送春波到海门修山主因僧问劫火洞然大千俱坏未审者箇坏不坏主曰不坏曰为什么不坏主曰为同大千脱略形骸不拘途辙逢五抛三遇水捞月嵇康好鍜不避炎热有客有风烟飞火叠太阳警玄禅师僧问如何是和尚家风阳曰满缾倾不出大地没饥人玉碗银缸只此陈断桥几处远吹笙南湖又见芙蕖好菱荇分丝锁不成太阳因僧问如何是透法身句阳曰大洋海底红尘起须弥顶上水横流藜杖烧灯菖蒲合药虽有传留却无造作一寸龟毛重九斤南山銕额头生角雪窦重显禅师僧问猿抱子归青嶂里鸟衔花落碧巖前古人意旨如何窦曰来山犹在春至桃花亦满溪灵云见已失双眉而今更向溪头望无奈春风尽夜吹雪窦因僧问山花开似锦涧水湛如蓝学人分上为什么不会窦曰枯木里瞠眼狐涎吐出得人憎漠漠黄沙鬼夜登坛上喜悬青藻鉴九湾七曲有光腾雪窦上堂十方无壁落四面亦无门古人向什么处见客若道得接手句许汝天上天下壁落浑无任往来楼阁门开接善财射虎不真徒没羽一年两度木樨开雪窦上堂田地稳密的佛祖不敢近为什么抬脚不起神通游戏的鬼神不能测为什么下脚不得直饶十字纵横朝打三千暮打八百抬脚不起下不得分明两口无一舌毘耶离城卧病人寥寥泣尽千行血洞山晓聪禅师常自负柴上山路逢一僧问山上有柴何故将去山放柴于地曰会么曰不会山曰我要烧杳杳迳庭路不饶相期途客恨迢遥从来刀斧难藏处负得柴归我要烧汾阳善昭禅师僧问如何是学人着力处阳曰嘉州打大象銕牛踏翻东海大象拽倒天台帝释宫中火起玄要无处安排咄汾阳十智同真十智既同真亦妄三玄虽立有还无汾阳满口冰花碎面目何曾别得渠汾阳因僧问如何是祖师西来意阳曰青绢扇子足风凉青绢扇子足风凉用时拈起没商量惟怜暑退凉生后半箇桦皮笠不当承天智嵩禅师郑工部问百尺竿头独打毬万丈悬巖丝系腰时如何天曰幽州着脚广南厮扑郑无语天曰勘破者汉郑曰二十年江南界里者回却见禅师天曰瞎老婆吹火申酉戌亥起于子广南厮扑谁来此幽州人自不思量弄潮必定潮中死谷隐慈照禅师上堂五白猫儿爪距狞养来堂上绝虫行分明上树安身法切忌遗言许外生作么生是许外生的句莫错举古屏风上画秋山紫绿红黄点翠颜远水残霞多少趣孤舟横在小溪间投子义青禅师因僧问师唱谁家曲宗风嗣阿谁子曰威音前一箭射透两重山命受亲传玉叶枝金鞭响彻御街时德分化育金轮旨遍拂威灵起帝畿投子因僧问和尚适来拈香祝延圣寿且道当今皇帝寿年多少子曰月笼丹桂远星拱北辰高拱默寥寥事太平万机不理乐欣欣凤朝金阙归云表至治何须论主盟投子上堂若论此事如鸾凤翀霄不留其迹斫尽青山樵古洞白云笼处水重重夜深明月来相照千里寒光一鑑通兴阳清剖禅师因僧问娑羯出海干坤震觌面相呈事若何阳曰金翅鸟王当宇宙箇中谁是出头人展托干坤妙有方威声猎猎震朝堂万邦拱手俱承化蛮触之君敢不降白马归喜禅师因僧问如何是佛法大意喜曰善犬带牌天上麒麟牙爪秀陇西鹦鹉嘴通红人家若有真鸡犬养到年深定化龙天平契愚禅师因僧问如何是祖师西来意平曰镇州萝卜石含茶华阳宫里春无限门掩清虚月正斜无限春情消不得满斟浅酌石含茶佛日契嵩禅师熙宁四年六月四日晨兴写偈曰后夜月初明吾今独自行不学大梅老贪随鼯鼠声至中夜而化绿暗红稀浅水明暮云笼罩古今情行人莫听溪中水流尽年光是此声育王怀琏禅师开堂日僧问诸佛出世利济群生猊座高陞将何拯济琏曰山高水阔打破秦台镜掀翻海底天月明初夜静万里一孤圆育王上堂白日束上白日西落罗衣挂处秋烟淡荜户初开埜水清得意且垂三尺钓湘帘高卷一峰青玉泉承皓禅师示众一夜雨滂烹打倒葡萄棚山南客路湾湾曲山北溪流淅淅声中有两间茅艹舍篱头倒挂绣腰裙天衣义怀禅师上堂须弥顶上不扣金钟花簇簇兮锦簇簇无人解把春风浴迢迢古路直如弦每见行人自拘束慧日延寿禅师因僧问如何是永明妙旨日曰更添香着湖水风澄万顷碧六桥花涌空狼借杨花飞雪落江干晴树流烟阴滴滴慧日因僧问学人久在永明为什么不会永明家风日曰不会处会取永明无别底家风杖子挑来两片空昨夜特牛生象子朝来海底火通红天童新禅师因僧问如何是天童境童曰云无人种生何极水有谁教去不回雪曲应知和者难枯桐谁得夜深弹吴王去后琴台冷余得薰风皓月闲石霜楚圆禅师参汾阳经年未许入室寻常饮我浊醪樽未饮先输气不胜蓦地打翻缸瓮了自知醉里好干坤石霜挂榜唿蛇遣虎皆帝讳去魅除妖是鬼名口授灵章真秘密先天一副好精神石霜问翠巖真如何是佛法大意真曰无云生岭上有月落波心故国山河迹俨然华宫旧院总含烟承恩赐发今朝马无限新机鼓角边大愚守芝禅师因僧问如何是佛愚曰锯𨮂秤锤春山一带悉花丛岸上花飞杨柳风旧说长安风月好几人能解惜花容芭蕉谷泉禅师参石霜霜问白云横谷口游人何处来蕉左右顾视曰夜来何处火烧出古人坟两虎相期牙爪俱利明暗互呈主宾共济中原无鹿休相逐好趁春风月下归芭蕉因僧问人言菴主亲见汾阳来是否蕉解衣抖擞曰你道我见汾阳有多少奇特自见汾阳来破衣里穷骨通身抖擞看何曾有奇特山前山后乱如麻那见龙门有宿客芙蓉道楷禅师初谒投子便问佛祖言教如家常茶饭离此之外别有为人处也无孤光泻照出婵娟倒转壶中那一天骑得玉龙天外去不同羽化作飞仙芙蓉上堂唤作一句已是埋没宗风尽却今时不借功空王古殿艹茸茸回途复妙论终始优钵花敷烈燄中大洪报恩禅师上堂五五二十五案山雷主山雨明眼衲僧莫教错举五五元来二十五添得黄连并石监立时地转又天旋好忆蓝田射石虎大洪上堂拈拄杖曰大地雪漫漫春来特地寒当阳举处绝行踪那畔今时迥不同少室灵峰休拟议銕牛深夜吼清风洞山云禅师上堂秋风卷地夜雨翻空不居偏正异难同任运归家信不通万里秋空天际迥青山父老白云中福昌信禅师上堂召大众众举头昌曰南山风色紧便下座僧问如何是佛昌曰东家儿郎西家织女曰学人不会昌曰掷笔抛梭一声唤起梦中人双眼虽开梦未醒掷笔抛梭心事险暗中各自有深情杨岐方会禅师因慈明忌日烧香洞箫声落楚王城又󳵥渔歌两岸生静待月明人寂后有堪听有不堪听黄龙慧南禅师室中垂问三关汉室山川秦国土英雄都向此中消中原鹿逐沙场冷收得归来落下梢蒋山赞元禅师僧问如何是大善知识山曰屠牛剥羊曰为甚如此山曰业在其中大剥微尘小剥牛起家唯用丧家酬不知有底伤心事血渍刀头恨未休道吾悟真禅师因僧问凝然便会时如何吾曰老鼠尾上带研槌榴花开处红如火绿翠堆来重似云最好梨园风味别轻烟细过海棠文道吾因僧问如何是真如体吾曰夜叉屈膝眼睛黑曰如何是真如用吾曰金刚杵打銕山摧雄哉涨复东流水勐矣踏翻海底天极实不劳些子力几如虎战洞庭烟师子净端禅师因僧问羚羊未挂角时如何端曰怕曰既是善知识因何却怕端曰山僧不曾见恁么差异畜生临水临山兴自饶且随玉浪泛轻舠洗空心眼浑无事细捡飞花慰寂寥净因自觉禅师上堂祖师西来特唱此事自是诸人不肯委悉向外驰求三冬莲馥绿荷池雪点梅花六月时古镜含辉光不夜万年松老不萌枝净因示众牛角不用有有也不妨兔角不用无无也不得何故天下事但得其情可恕何妨其理难容卓拄杖喝一喝轻身缓步下阶行撩拂春风也动情折转闲身归洞府月明金殿冷沉沉净因示众尽大地是当人一卷经金鸡唱罢玉龙吟万亿山河悉指呈只眼看来经几劫银河斗柄不曾横丹霞子淳禅师上堂宝月流辉澄潭布影廉纤脱尽体无依尊贵才耽被悟迷不守寒潭清夜影赚成头角落尘泥净因法成禅师上堂灯笼忽尔笑咍咍如何露柱亦怀胎天明生得白头子至今游荡不归来者冤家好归来黄花与翠竹早晚为谁开菱花独弄劫前机户初彰化外仪帘幙烟笼秋锦织蟾蜍待晓上丹墀宝峰惟照禅师僧问承师有言云黯黯处独秀峰挺出月朦朦里泐潭水先生岂不是宝峰境峰曰若是宝峰境凭君仔细看太阳溢目风光好古渡舟横埜水清出脱是非人境外灵松带雨绿阴阴宝峰上堂太阳门下妙唱弥高明月堂前知音益寡金鸡唱晓云如练玉兔含烟月似花正值秋风来入户数声砧杵在谁家石门元易禅师上堂皓月当空沉潭无影紫微转处夕阳辉彩凤归时天欲晓孤顶云笼月色寒芳丛敛艳洞门攒夜深寂寂清光迥玉露飘残琥珀盘梅山已禅师僧问如何是法身边事山曰枯木糁花不犯春曰如何是法身向上事山曰石女不粧眉飘残上院琼枝蕊洗出秋山叶底金石女不来施粉黛斯心能得几知音鹿门法灯禅师僧问虚玄不犯宝鑑光寒时如何门曰掘地深埋百尺梧桐画阁齐箫声落处巩云低平原不借黄金将细雨花骢踏作泥本觉法真禅师上堂折半列三人人道得去一拈七亦要商量正当今日云门道底不要别作么生露得箇消息良久曰日月易流分斤析两少准多错毁斗折衡人情可托有变化无摸索夜雨滴花心朝来看叶落灵隐慧明禅师上堂与上座一线道且作么生持论佛法若也水洩不通便教上座无安身立命处古皇风韵特然清入鸟参行不乱群少有丝头机械在便为贪醉浊醪人曰云守端禅师僧问智不到处切忌道着道着时如何云曰风吹日炙天台普请南岳栽松风吹日炙孤影重重智不到处如相忆踏碎空花研碎风黄龙祖心禅师上堂击禅床曰一尘才起大地全收菱花弄影眉添瘦宝剑挥空腕更柔受用天然成现事几人跨鹤上扬州黄龙室中常举拳问僧曰唤作拳头则触不唤作拳头则背唤作什么冬寒料悄冻杀年少破蓆遮风芦花打帽鞠多室内已盈筹任是黄金也不要泐潭洪英禅师上堂顾众曰青山重叠叠绿水响潺潺遂拈杖曰未到悬崖处抬头子细看卓一下清溪有路人难到古径无苔艹更深望断孤崖千顷碧此中谁解放歌行保宁仁勇禅师上堂有手脚无背面明眼人看不见天左旋地右转拍膝曰西风一阵来落叶两三片兔角弓梢挂绿弢龟毛箭射九天皋干坤捏就如丸弹何处相看有凤毛福严慈威禅师上堂古佛心只如今若不会苦沉吟现成公案孰为打算细雨沥残花秋云笼远涧乍此乍彼兮去住无心或往或来兮沙汀柳岸云盖守智禅师上堂紧峭离水靴踏破湖湘月手把铁蒺藜打破龙虎穴翻身倒上树始见无生灭却笑老瞿昙弹指超弥勒背上生龙鳞人前伸驴脚手把銕蒺藜眉毛都失却恶大似街头王老十夯上的七零八落普照希辨禅师室中垂问有口赞不尽无言心自明是则裂破虚空不是则鬼家活计上人端的处道将一句来满腔情事畏人贫恨不将身赁与人荻幕几翻开又闭自言自语要经纶普照示众声前荐得落在今时句后承当迷头认影作么生是空劫巳前自己粉碎山河不是尘头头谁得与相亲万年玉户无关掩六月霜花冷侵人普照垂问二边不立中道不安且道甚处相见得箇端的君山日出晓烟收一鉴空明上下秋芦蓼乍飞云乍起几般晴色在沧洲长芦清了禅师上堂苔封古径不堕虚凝玉练轻飞一鑑清寒流深浅月光明昆明池下笙歌动举眼全身在帝京天童正觉禅师上堂黄阁帘垂谁传家信孤光炯炯夜沉沉玉露风攒禁殿深洗墨池中金凤舞不萌枝上瑞花生天童上堂僧问如何是向去的人童曰白云投壑尽青嶂倚空寒境从象外空犹迹人在光中尚着迷石磬几敲清夜永啼鸟惊起鹭鸶飞天童上堂诸禅德吞尽三世佛的人为甚开口不得脱体风流道不难横身虎穴面门斑活擒玉象恣游戏倒跨青牛夜渡关大洪慧照禅师上堂进一步践他国王水艹路遶清溪古寺深松篁幽籁响丝琴谁知古木寒崖底雨渍苍苔绿不禁天封子归禅师上堂卓拄杖一下召众曰八万四千法门八字打开了也见得么金凤夜栖无影树峰峦才露海云遮八字打开乘机可入摆手出长安青云路好去蜗牛角上海风高蚊子眉开群鹿聚吉祥法宣禅师僧问如何是祖师西来意宣曰久旱无甘雨田中稻穗枯曰意旨如何宣曰今年米价贵容易莫嫌粗得意人情彻底倾即盐即米可陈情须知待月云山下倚遍阑干话不成智通景深禅师僧问如何是向上事通曰捉得乌龟唤作鳖桃源洞里幽情好鸡犬人家树色间最爱柴门流水碧落花红烂绿溪湾长芦祖照禅师僧问不许夜行投明须到时如何芦曰羊头车子推明月曰便恁么去时如何芦曰銕门路险断岸芦花月影微萧疏叠乱冷渔矶钓丝空荡秋江水古渡无人趁晓归雪峰思慧禅师僧问古殿无灯时如何峰曰东壁打西壁曰恁么撞着露柱也峰曰未敢相许寒不过火热不过雪古殿无灯收回明月笑倚阑干醉未醒几曾滴落相思血资福宝月禅师上堂资福别无所补五日一参击鼓何曾说妙谈玄只是麤言直语甘艹自来甜黄连依旧苦忽若鼻孔撩天逢人切忌错举爱闲不自骑黄鹤随意来看入暮山坐待月明清夜里不知何处有人间云峰志璇禅师上堂休去歇去一念万年去寒灰枯木去古庙香炉去一条白练去大众古人见处如日晖空不着二边岂堕阴界捏碎秤锤俱是水倒栽熨斗悉生花明朝上苑来香辇急使春风尽解葩香严智月禅师上堂僧问法雷已震选佛场开不昧宗乘请师直指严曰三月三日时千花万花折平铺十里青松色短掉千行绿柳丝只此阳春谁解委隔林徒有鹧鸪辞慧林怀深禅师因僧问如何是佛林曰面黄不是真金贴曰如何是佛向上事林曰一箭一莲花僧作礼林弹指三下朦胧月下离金阙手把琵琶任意弹曲尽夜阑何所有诗肠不及酒肠宽开先宗禅师上堂一不做二不休捩转鼻孔捺下云头禾山解打盐官鼓僧繇不写戴嵩牛庐陵米投子油雪峰依旧辊双毬夜来风送衡阳信寒雁一声霜月幽捏住春风无花无柳放开造化有雪有香舌头路已通玄径无影林还着早霜且看伊胸中锦绣礼乐文章五祖法演禅师垂语譬如水牯牛过窗櫺脱尽连纤后掀翻不夜天瞎驴趁大队良马不经鞭阿呵呵牛儿累得四蹄穿终竟尾巴过不得笑到驴年黄龙惟清禅师上堂三世诸佛不知有恩无重报黧奴白牯却知有功不浪施明大用晓全机绝踪迹不思议归去好无人知冲开碧落松千尺截断红尘水一溪坦坦荡荡锦簇花攒胸藏万顷步骤云端寄语陇头蚕路客莫教秋露溼衣冠法云照杲禅师示众老僧熙宁八年文帐在凤翔府供申当年崩了华山四十里压倒八十村人家汝辈后生茄子瓠子几时知得剖出清风骨收藏明月光万般花上色不及舞衣裳华裾织翠青且赤金环压辔响琅琅问伊的是谁家子绿袖翩翩舞夜廊大明宝禅师上堂轮主宝藏如赤穷底人虎啸孤巖青嶂含龙吟枯木洞云深菱花影落无踪蹟夜半秋光冷似冰大明上堂雪峰辊毬云门道普日正午兮天已暮御炉香侵轻烟度冰壶倒影冷光浮夏至霜花满林树报君知急看取归家莫踏来时路天童寒珏禅师上堂劫前运步世外横身钟声敲落秋空月夜气冲开玉漏寒万籁声消谁解听紫罗帐合碧天宽长芦慧悟禅师僧问雁过长空影沉寒水雁无遗踪之意水无沉影之心还端的也无悟曰芦花两岸雪江水一天秋万里长空月正孤澄江清碧已平铺休将水月较颜色冷淡光华似有无北山法通禅师僧问断言语绝思惟处乞师指示通曰滴水不入石来去岭头云路滑嵚嵌落日水声高当轩笛弄秋山里独对雄峰坐寂寥雪窦嗣宗禅师僧问莲花未出水时如何窦曰没却你鼻孔曰出水后如何窦曰穿却你眼睛如何是正法眼窦曰乌豆銕牛机活弄生蛇头倒拈绿水青山外高空月正圆须审实要周旋落霞孤鹜满长川雪窦因僧问如何是转功就位窦曰撒手无依全体现扁舟渔父宿芦花灵花枝上凤凰鸣凤啄花香特有情花落鸟啼何处去白云深覆五花城善权法智禅师上堂三界无法何处求心惊蛇入艹飞鸟出林雨过山堂秋夜静市声终不到孤岑水向石边流云从天际起羊角上行风青空明白里看南陌春晖听西原角征好风来送暮鸦归庭前几树花狼借昭觉克勤禅师僧问古人道楖栗横肩不顾人直入千峰万峰去未审那里是他住处觉曰腾蛇缠足路布绕身前村路直通车马后院风清足晚凉几树碧桃花尽放一年一度作思量太平慧懃禅师僧问承闻和尚亲见五祖是否平曰銕牛囓碎黄金艹红粉易成端正女多钱作能好儿郎銕牛囓碎黄金艹一度思量一断肠太平室中以木骰子六只面面皆书么字僧才入懃掷曰会么僧拟不拟平即打出年老风流弄得行花花朵朵点猩猩搬来嫩绿堰塘里孰不遭他唤一声龙门清远禅师僧问道远乎哉触事而真如何是道门曰顶上八尺五曰此理如何门曰方圆七八寸送过长亭又短亭绿杨深浅覆江苹闲言剩语皆离思无限殷勤总为君南堂元静禅师僧问藏天下于天下即不问乃举拳曰只如者箇如何藏堂曰有什么难曰且作么生藏堂曰衫袖里尽力推将来轻风遣得去彼固是无心我因有钱度村南村北好歌声短褐庞眉闲鼓腹长灵守卓禅师上堂三千剑客独许庄周为什么不出良医之门多病人因甚病不消一札巳透阙者更请辨看语笑能嬴四百洲赚渠英杰白苍头谁人能解丁香结夺去当阳六不收王山体禅师示众既有尊贵之位须明尊贵的人须知尊贵的人不处尊贵之位方明尊贵不落阶级惯从空劫呈头角不向轮王顶上行更入笙歌丛里宿却来日午打三更王山上堂还有冲流度刃者么僧从东过西从西过东山曰未得一场荣先刖两胫足师子教见只弄险万仞崖头看展转弄得行超方便伫足星流过闪电雪窦智鑑禅师上堂世尊有密语迦叶不覆藏一夜落花雨满城流水香轻拈细弄花如雪暗往明来水似天一径深春榴火乱隔墻翻覆紫薇钱虎丘绍隆禅师上堂摩竭陀国亲行此令拈拄杖卓一卓曰大尽三十日小尽二十九行云行雨迷三崃风月还伊弄几遭雨歇云收山更静楚王台殿冷萧萧虎丘因僧问万机休罢千圣不携时如何丘曰未足观光天高月得徙秋光万籁俱清悉渺茫纵有灵花飞不到此时谁复论炎凉径山宗杲禅师僧问明头来时如何山曰头大尾颠纤曰暗头来时如何山曰野马嘶风蹄拨剌曰明日大悲院里有斋又作么生山曰雪峰道的山回路转水声高听去山音似海潮看到暮云投壑尽此中无地寄牢骚育王端裕禅师上堂易填巨壑难满漏卮若有操持了无难易拈却大地宽绰有余放出纤尘碍塞无路勿若不拈不放向什么处履践同诚共休戚饮水须知肥得处孤危用处宽浑身琢就紫金团棂蜂想到明年窟莫向飞尘旧处钻此菴景元禅师僧问三圣道我逢人即出出则不为人意旨如何菴曰八十翁翁嚼生銕曰兴化道我逢人则不出出即便为人又作么生菴曰须弥顶上浪翻空形蹲骨硬情无对口念灵章驱鬼祟天空地阔两茫茫有法教侬何处会此菴上堂威音王已前者队汉七错八错威音王巳后者队溪落二落三小原丛竹绿阴阴溪熘清湍响似琴偶到断桥明月里凄清夜半老猿情仁二幻堂中仁禅师上堂九十春光已半过红颜欲较三春富还掩青毡不见人佯取金钗飞鬓隔帘影出画堂身文殊心道禅师上堂师子嚬呻象王哮吼云门北斗藏身白云因何唤作手一窟三蛇九虺毒杀茫茫傀儡波斯所读梵书竟驴驼不起输与河阳新妇儿似醒似醉花猫觜佛灯守珣禅师僧问如何是向上事灯曰大海若知足百川应倒流僧礼拜灯曰珣上座三十年学得的不曾肯綮事锋铓满散形踪省佩装短褐𣰦毵箕踞坐当风领尽绮囊香竹菴士珪禅师上堂僧问如何祖师西来意菴曰东家点灯西家暗坐舌吐秋香眼瞠明月西风一夜凉狼借青山色人间虽有故园心几个乘机归去得归不得徒教巴歌操白雪高菴善悟禅师上堂诸方浩浩谈玄每日打钟打鼓西禅无法可说勘破灯笼露柱淡粧浓点疏还密树底云头去复还一幅素缣俱是墨行人切莫问邯郸雪堂道行禅师上堂佛说三乘十二顿渐偏圆痴人面前不得说梦点出飞龙睛成就功德舖满载春风还为人间少助向伊桑梓兮饮尽朝欢教人特达兮情彰大度阳春白雪和难齐狼借春山花几树雪巖满禅师上堂举洞山解夏并石霜太阳语毕乃曰三箇老汉虽然异口同音未免撞头磕额绣红枕上重添锦搕𢶍堆头又撒沙摄尽微尘何处是万年松老翠烟遮雪巖初参普照宝宝曰兄弟年少正宜参扣一等弄蛇无背面忽焉浅艹有灵蛇不因篮子空无底定向溪头洗落牙光孝深禅师上堂龙生龙凤生凤老鼠生儿沿屋栋达磨大师不会禅历魏游梁干打闹天然尊贵事非常端拱垂衣在画堂若使龙蛇成变化翻为特地弄刀鎗光孝上堂一九二九相逢不出手三九二十七篱头吹觱栗翻忆小释迦双手抱屈膝知不知实不实摩诃般若波罗密口里波涛生万丈胸中春气涌千寻干坤烂嚼俱无剩吐尽肝肠话更深天童昙华禅师僧问只者是埋没自已只者不是孤负先圣去此二途和泥合水处请师道童曰玉箸撑虎口曰一言金石谈来重万事鸿毛脱去轻童曰莫谩老僧好玉箸撑虎口簸箕作熨斗买卖当行家无钱舒一手舒一手始信奇军俱有后天童上堂九年面壁坏却东土儿孙只履西归钝微黄面老子以杖画一画曰石牛拦古路一马生三寅尽情尽力有纲有纪摄尽天山黄河陡底石牛拦古路是事从何起看到孤山月正秋天上人间能几几简堂行机禅师住圆通上堂圆通不开生药舖单单秖卖死猫头不知那箇无思算喫着通身冷汗流淮阳卧理有清风腊月榴花带雪红闭阁寂寥常对此江湖心在数枝中报恩行秀禅师僧问撒手那边的人为什么不居正位秀曰大功不宰曰回头者畔的人为什么不堕偏方秀曰至化无为万国归怀了没功纶巾羽扇尽从容一从弃绶归来后高枕黄云乐不穷报恩上堂踢翻沧海大地尘飞险崖机峻孰能攀尽令提将只等闲识取运筹帷幄里居然端拱在人间密菴咸杰禅师应菴住明果时一日问杰如何是正法眼杰曰破沙盆菴颔之金针铫出凤凰髓玉线纶成师子筋得意春风堪走马少年人自果超群雪庭福裕禅师僧问如何是向上尊贵一路师曰渔歌惊起沙汀鹭飞入芦花不见踪十洲春到花香老柳色青青入池沼五陵公子倒骑驴踏碎飞花千万朵破菴祖先禅师上堂十五日巳前明似镜十五日己后黑似漆正当十五日又且如何莺迁乔木频频语蝶恋芳丛对对飞明暗都来落一筹銕山燄里觅浮沤欲亲海上明公秀渔父膏灯白蓼洲灵隐文泰禅师僧参拟礼拜隐曰天网恢恢疏而不漏来风一似有端倪事至临期又着迷秪有汉王家法妙随情制度有施为灵隐上堂尘劫来事只在于今渔歌唱处海潮分尽底光铓射日曛一段青山成现事语人舌似一千斤宝应福遇禅师僧问如何是祖师西来意遇曰风送泉声来枕畔月移花影到窗前指石有真玉君当剖面出雕琢恐丧文全璧应斯遇楚王意不在莲城自此归璋果有趣宝应永遇禅师上堂举鹿门老人道尽大地是当人一卷经尽干坤是当人一只眼者卷经几多错认定盘星者只眼千箇万箇俱担板曲江院里有题名一十九人俱潇散看读了休寻讨仙人掌上玉芙蓉金门远达长安道雪巖祖钦禅师上堂唿六为五破二作三眼观西北意在东南仰山门下却不用者般茶饭何故佛法不怕烂寂寂花时开院门美人相并立琼轩含情欲吐宫中事鹦鹉前头不敢言淳拙文才禅师上堂洞山麻三斤云门干矢橛大则塞破虚空小则不成毫末可怪当年船子翁长竿钓破清江月今宵月落潭空切莫唤龟作鳖大众古人道月落后相见且道相见箇什么倒拖拄杖归方丈长安豪富惜春残争赏新开紫牡丹别有玉盘承露冷无人起就月中看天界道成禅师上堂白云万顷卷舒露劫外真机红叶千峰灿烂显箇中妙旨天河垂手柄白练锁长江玉兔争头角尧天尽底荒好看龙韬兼豹略尊严法度有商量高峰原妙禅师上堂万法归一一归何处乃顾视左右便下座艳如初放琼花色巧似新穿九穴珠一段风流遮不得写君直入美人图松庭子严禅师上堂我不学诸方浩浩地魔魅人家男女僧问达么面壁事如何庭曰者便是浩浩底祸胎也曰如何得勦绝去庭曰倒搓芒绳縳鬼子须是其人瑟瑟秋声起夜凉我来于此破天荒教他清白传家子莫作当街白面郎凝然了改禅师上堂莫向言中取则直须句外明宗若能如是会彻古彻今自由自在还知么掷拄杖便下座小峰枝上画胡啼溪水溪山似不齐转眼寻思真好笑才经就枕到辽西少林契斌禅师上堂不思善不思恶云开日出有路当阳驴觑井井觑驴月落潭枯无门可入舌上寒霜眼上云南栅星转读殷勤琼花晏后声名迥海甸何人不载君无方可从禅师上堂倒握吹毛掠阵前霜锋凛凛电玑旋要知八面威光事尽在将军赤胆悬兜鍪闪烁虎风高战倒黄锤压倒曹十二灯楼花鼓夜玉人调鼎尽羊糕月舟文载禅师上堂寸丝不挂赤体尚存万里无云青天犹在不用张弓架箭何须夺鼓搀旗放得下坐致太平万里歌谣随处乐弄得活满天风月通身潇洒不须钱算子打完九九了分釐毫忽总难瞒和盘托出人前看马载驴驼上海船宗镜宗书禅师上堂山僧今日炉头添炭鬓后增貂使大地白汗淋漓通身庆快还知么冻云开岭岫梅蕊喷清香一从砍却月中桂水冷山空夜有余不奈磨盘无处着临江拈起逼风珠幻休常润禅师曰若要识此人有箇真消息无像满虚空有形绝踪蹟曾为诸佛师常作干坤则龟毛拂子清风生兔角杖头明月出秋江清浅人难到到者从教肺腑清万里无云天一色月光流水听无声慈舟方念禅师参你老人于少林一日游初祖面壁处忽然契悟乃曰五乳峰前好箇消息大小石头块块着地骊龙蓦地鼓风雷冲教三山五岳开大小石头俱𨁝跳白云移下妙高来云门圆澄禅师上堂前山头鸦鸣后山头鹊噪秪这是沉思即不妙哑子喫黄连有口不解道玉龙冈上凤凰飞啄碎珊瑚月下归啼得一声天亦动重重海国夜传衣弁山明雪禅师晚居崆峒时以禅板东敲西唱凡有僧请益亦敲禅板示之一声钟彻晓天星拜别丹墀不奉君自此寒光空大野优昙悉向火中生云巖净莹禅师上堂夜半乌鸡腾碧汉天明玉兔泛灵槎分明只是目前事又被分明两眼遮还委悉么朔风不解扬家丑裂破龟文大地看玉缕金彫剑气寒斗牛光泼倚云端回身舞落蟾蜍胆转使金乌出处宽弟子德人德然德在德今德端德闻德剑德泓德能德继德奇德超德南德悟德修德福德亮德唯德明德惠德空德玉德利等捐资敬刻本师频者和尚全录流通吏部候选法弟万遇伯法名智惠弟子王胜干法名德和曾王章法名德省熊元表法名德观项允钖法名德参信士谢启元信女谢从高孙大楫法名行慈各捐资助刻