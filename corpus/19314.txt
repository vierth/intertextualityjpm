德育古鉴清史洁珵辑原序旧序重印序孝顺类和睦类慈教类宽下类劝化类救济类救济类交财类奢俭类性行类敬圣类存心类附录一三破七辩附录二立命说附录三净意说附录四功过格原序清康熙史洁珵功过格之书其来尚已周濂溪先生云正初学入德之门邵尧夫先生云可以扶经翼传杨龟山先生云指点善恶历历醒人读之如闻清夜钟朱晦翁先生云四书为理此格为条初学不可一日不置案头盖古之君子未有不从绳趋矩步日积月累而克底于有成者也乃近世悠悠瞀焉罔觉甚者非笑而诋毁焉或则半信而半疑焉或亦心识其然因循而废阁或又始奋而终怠焉嗟乎斯学之弃置于天下也久矣为是者有本有原不明其理不信其事之过也夫理幽而难知也事显而易见也考之往古而有其事焉其事可传其理可传也采之近今而亦有其事焉其事不诬其理诚不可诬也就其不诬而可传者以为不诬而不必尽传之概以与吾党共信而明之则余功过案之辑所以不病其琐而又不虞其漏也说在乎陈眉公之序世史矣其言曰史者古今之大帐簿也夫作善作恶小德小过总之皆上帐簿之人也二部童子日游夜游并世所称台彭司命皆记帐簿之人也上而天帝下而阎罗算帐簿之人也阳报阴报降殃降祥结帐簿之时也而予则间录其帐簿所传一二宗以为天下后世一称述者也戒之戒之鬼神在上本心难欺入圣入禽无非在我为善纵未必得福世无可不为之善为恶纵未必得祸世无可为之恶而况为善则必得福而可有不为之善为恶则必得祸而可有或为之恶耶凡我人斯庶共勉之康熙九年二月宜兴史洁珵题于贻谷堂附纪先大父手辑感应类钞载阅寒暑书成缮写三巨册躬形弗怠年五十始得嗣又八年书稿克付剞劂基月而产先子后犹及见两子成立弗替诗书先子尝称是编为吾家积庆之验所以训诫不肖崧辈惟恭承大父志是亟崧不逮事大父然遗言往行闻诸庭塾之训甚详缅怀大父蚤弃诸生服偕先哲硕儒游循习复七良规静中有善无恶是编诸所纂辑悉本斯志从事其间而获禔福者弥复不浅今亦何能殚述自雍正癸卯友人吴中杰绍良氏忽有感验为补镌立命说请复印行是编厥后崧家与同善诸子所印行不下万本比因王君瑄汪君庭槐等愿益广其传公捐资费延客续印且将囊百千部以行诸远崧窃喜大父乐善之志久而益着而王君汪君暨诸相好之同善集庆尤为无量也爰略书颠末至大父与先子昆弟两世之文学行谊则已见吾师储画山太史所着之息庵道人传又瞿君时夏尝并撰澹园礼存两先生家传兹弗复赘云干隆二十年岁次乙亥十一月朔旦孙男崧峻升字昭百拜谨识旧序清光绪聂缉规感应类钞一书宜兴史玉涵先生所辑也其书以功过格为之纲叙述往事为功过案以为之目为类十有二为条二百九十有六间以己意评骘之终之以净意立命改过积善诸论说盖将以发明天人感召之理示天下以善恶之分途其心则释迦普度众生之心其道即宣圣有教无类之道其旨微而显其事信而征其语取平易而近人其理合劝惩而并用固宜其如日月之经天江河之行地历百世而不易矣何至于今日而其不绝者乃如线耶盖果报之说向为儒者所不谈近世发明科学由理想而进实验穷极技巧至于不可思议一切吉凶死生鬼神之说胥不足挂通人齿颊有语及者闻之率揜耳走以为非迂即诞论者方幸为民智既开致太平有日而孰知世道人心实已堕坏于冥冥之中岌岌焉不可以终日有心人所为急起直追不得不于举世波靡之余系千钧于一发此余所以有重刊是书之举也夫余亦岂乐为此迂诞之言哉良以福善祸淫尚书之古义优胜劣败天演之公言人非至愚固无不喜福而虑祸好胜而恶败也顾喜之者未必得福而或以之贾祸好之者不必皆胜甚且因而致败此岂其求之有未至哉则以未得求之之道耳夫有求之之道而不知求之者下也率其求之之道以为求者中也心无所求而自然中乎求之之道卒不啻如其求以偿之者上也上焉者有是书可也无是书亦可也下焉者虽有是书而若无焉其诸其为中人者不可无是书乎世界大矣民生众矣圣贤仙佛既旷世不一觏元恶大憝亦戾气之所特锺凡夫圜颅方趾负气含生类皆具可圣可狂之质居近朱近墨之间诱而进之可以胥天下而为善人放而纵之亦可以胥天下而为恶人夫至于胥天下而为恶人则虽有至坚之械舰至巧之工作亦岂可一日立于天地之间吾恐人类将由此而灭绝而岂仅种族强弱云尔哉宜兴史先生之辑是书也成于康熙九年其时鼎革未久海宇骚然不靖其蠢顽者方将啸聚山泽乘间窃发饱锋镝膏原野以为得志而豪杰功名之士亦惟以勘定祸乱辅佐太平夸耀其勋绩谁复留意于是书者而先生独不避迂诞之诮孳孳汲汲而为之以行于当时垂于后世其所以有补于世道人心者功岂在禹下哉以今之时视国初之盛固知其不逮而世局之日变而日新愈趣而愈下其存亡绝续之几更间不容发吾为此惧吾益不得不体先生之意而广是书之传先生有言借富贵福泽以使人积德累功非借积德累功以使人富贵福泽固明明为中材者也天下之人中材为多窃愿与普天下中材人共读是书也其有以吾为迂诞者吾又悉辞光绪三十二年闰四月衡山聂缉规序重印序民国聂其杰德育古鉴原名感应类钞先君尝序而刊之民十八予重刊印改名德育古鉴其时新潮流正激有欲尽打倒旧文化之势于佛法及感应因果之说尤所疾视故将原书中太上感应篇删而不印亦由此苦衷也其书后经印光老法师所称许由弘化社重印多版共数万册之多而原排时讹字极多殊为缺憾久思重印而卧病十年未能着手今春以此意函告江阴钱晓朕居士居士遂为校正讹字爰即付刊并将太上感应篇补入以复其旧太上感应篇者原出抱朴子述汉世道戒之文其言祸福惟人自召报应如影随形详列条戒深切明显其中精理名言多与佛儒经论相发明比之佛法虽大小精粗不同然通俗易解最便初学故宋史收入艺文志宋儒虽多谤佛老然周子邵子及刘屏山先生则崇信佛法躬行实践周子邵子朱子及杨龟山先生皆称美功过格谓可以扶经翼传为初学入德之门功过格实发明感应篇之旨引伸其戒条于日用常行之事者尤为平实切要宜其为诸大儒所推重也干隆时惠定宇先生以五经四书语注感应篇自是士林推重多有能背诵者予幼时遵庭训亦每日背诵斯篇与经书同而其能使人崇信者尤得力于感应篇图说于善恶报应逐条引证事实易于起信先君昔年尝精印数万册于每届科场普赠各考生家慈则于夜间为予兄弟讲之回思数十年来有所忌惮幸免大戾者此书之力为多也感应类钞则以功过格为纲以史料事证为目但取材更精文雅驯而事翔实于文学程度较高者更为适宜在今日一般学生似为难读然吾国文化必有昌明之时此书终必为世所重昔曾文正公早年读袁了凡立命说遂有志学圣贤改号曰涤生公撰纪氏嘉言序深以佛氏因果祸福之说为善谓其警世之功与吾儒同晚年日记犹言生平愆尤丛集撰联自警然则公之学修始终得力于了凡之学即因果祸福之说也故公之为学务实践而不托空言以视一般程朱家之争门户意气而鲜实效可称者度量之相越何其远也程朱学者好为高论动言人不当欣于福而为善畏于祸而始不为恶故了凡之说每为人所讥诋而不知以欣畏劝人莫先于孔子积善之家必有余庆积不善之家必有余殃非孔子言乎作善降之百祥作不善降之百殃非文经乎以文正之贤犹赖于因果祸福之说以资警策而谓凡庸之材不必有所欣畏而自然能为善不为恶乎范文正公撰窦燕山传盖欣慕其为人述之以劝世使人知乐义好善者之终得善报而公之生平行事亦即步趋窦氏之所为范曾两公之学修事业皆震古烁今而其能致此者则由于确知因果之说有征故为善去恶之心出于真实彼不信因果无所欣畏之流能如是乎至于社会堕落道德沦丧以有今日之现象皆由不信因果报应之所致则此辈邪说阶之厉也近日佛法虽较前为盛大抵陈义甚高而忽于实践口常说空心实着有非法之想鲜有能舍亦由不明因果之义所致善乎印光老法师之言曰因果者世出世圣人警世之微权也又常引梦东禅师之言以教人曰凡善言心性者决不离弃乎因果好言因果者终必大明乎心性窃尝思之范曾两公与袁了凡先生皆由因果以明心性者也夫明心性者不必言之太高从儒功言之诚意毋自欺即明心性之澈始澈终功夫也夫毋自欺亦非大难之事然未易一遇其人者何也盖必实有所畏其毋自欺乃真故大学言诚意之功必曰十目所视十手所指其严乎此所谓天视天听也亦即畏天命也换言之即畏因果报应也今日物质学家谓天茫茫无知故赞美程朱之专穷物理诋佛法谓无鬼神无因果故相与造恶犯法为害群众而口称为人民谋幸福他人耳目所不及则彼无事不可为其所以敢自欺欺人者谓因果无凭天道不足畏故也然则今日而言正人心挽颓俗舍发明因果之说将何从哉此书包含感应篇功过格了凡四训诸篇允为因果感应书之最精者爰集好善诸君子精印而广传之予所敢断言者道德之标准千古不变假令有如范曾其人者复生于中国仍当以此类之书为入德之门贤父兄而欲培成子弟之德性亦必有赖于此书以辅翼六经庶几育成美材也民国二十八年己卯孟夏聂其杰倚枕力疾草附录曾文正公联语莫苦悔已往愆尤但求此日行为无惭神鬼休预怕后来灾祸只要暮年心气感召祥和谨按同治八年八月求阙斋日记有云回忆生平愆尤丛集悔不胜悔而精力疲惫更无晚盖之力乃作一联公尝云怀忮心者有不测之祸晚年日记及书扎犹屡言忮心克除未尽并作忮求诗以诫诸子言之痛切盖一切阴恶多从忮心而发此所言灾祸即谓忮心有不可逃之恶果所言祥和心气即从不忮体验而来公日记又云至淡以消忮心一乐也足见公晚年心气无愧无怍而犹以克除未尽告人者正其诚意功夫之表见也圣贤克己功夫至真至切故心气有微细之不纯能自觉知吾辈自恕自欺虽满腔意恶而不自见灾祸之来不知其为自因自果也此联是立命说中感应之义亦即实行俞良臣净意之说两文皆发明佛儒修持之精义而常合刊于一册于此又足见文正之成就实得力于此两文也其杰敬注功过案宜兴史洁珵玉涵评辑孝顺类颜光衷曰天下那有不孝的人虽有不孝的人而称之孝则喜名之不孝则怒且愧充此良知便是大孝根苗只是习心习气不能自化所以依旧不孝也夫不孝之所以习成者约有数端一曰骄宠为父母怜爱过甚常顺他性子让他便宜任他佚豫骤而拂之则便不堪人前出言稍有差错父不忍唐突于子而子乃敢唐突其父积此骄纵他人处展不得手独父母处展得手遂真谓老年人无闻知矣一曰习惯语言粗率惯便敢冲突动作简易惯便敢放肆父母分甘绝少惯遂不复忆其甘旨父母扶病任苦惯遂不复忆其痛痒一曰乐纵见同辈不胜意气对双老而味薄入私室千般趣态映高堂而机窒甚且明以父母兄弟为俗物不乐相对则岂有孝弟之念由中而出也一曰忘恩记怨夫恩习久愈忘怨习久愈积人情然也故一饭见德习久则餍嗛起一施感恩常济则多寡生一迎面见亲累日则猜嫌重况父母兄弟生而习之以亲爱为固常且有忧我而获拂者矣以训迪为聱牙且有誉我而被厌者矣以任劳庇护极念经营为平等且有强与吾事而怒耽者矣眼前大恩恬然罔识况能推及胎养之劳襁哺之苦弱质惊魂之痛者哉一曰私财财入吾手便为吾有而在父母手者又谓应以与吾也财足则忘亲财乏则觊亲求财不得则怨亲亲不能自养而待养吾财则益厌亲甚且以单父只子而因财相夷者矣少长互推而弃亲不顾者矣亦思身谁之身财谁之财我不带一钱来而襁哺无缺以至今日谁为者乎一曰恋妻子有美味钱财欲以娱妻宠子有良辰佳会欲以拥妻抱子而悦亲之念遂微也不思子为我子而我为谁子亲子我而我不顾则我亦何赖有子哉夫妻和好固是一家乐事然当哌哌待哺便溺未分时妻能顾复我耶父母看得子成人娶得媳妇不胜终身之喜乃有妇而亲反不得有子耶一曰争妒天之于物也无私盖而栽培倾覆物自为分父母之于子也无私爱而顺我逆我子自为异若顺我者爱多逆我者爱少此亦天下之大公也人子而失爱于父母便当自怨自艾平心静气深思何以失爱之由纵使大节未尝有异而语言气度声音颜色必有大不妥者但能起敬起孝久之自然和顺若见兄弟之得爱而耽耽侧目齮龁不平父母知之岂不益加嗔怒因而桀骜怨怼其不流为大不孝者几希矣数者为人子者所当时时醒惕事事检点念念克治勿以亲心之慈我可自恕勿以世道之薄我犹胜人日谨一日至孝岂远是乎若夫前后嫡庶之间父母或有偏向而为子者亦易生猜怨期于以至诚格之必得欢心而后已大略销化最急凡人亲生儿女虽有时呵让有时忽略欠缺过则忘矣而异生者一言之忤一事之左便觉展转难化心既不化则气色间不觉拂怒虽百般调娱不能恬如无事时也卑幼尚不能化何况尊长交相责备嫌隙益生左右近习又或构斗其间即欲消遣而不能矣暂时摆脱触则复起矣勐力遏住发乃愈甚矣此仁人于弟所以不敢曰无怒无怨而曰不藏不宿也古云天下无不是的父母父母人子之间原不可一概论理乱臣贼子其始皆见君父有不是处微根不除遂至横决耳岂惟怨怒不可使有宿物即要父母兄弟从天理上行要父母兄弟亲我爱我此是好意亦不可肚肠太急着手太重太急太重则窒而不转矣故化人者化其心而已化人之心者先自化其心而已于至亲尤所重云又曰有名孝而实非孝者能服劳能奉养而有德色此犹情之常也小姓人家止此一室父子朝夕团圆即有语言之伤寻即消释反得率真尽情乃大家知书者多有或嫌其老而称逸以安置之或惮其执而托故以违离之或厌其眊瞶而不耐以语言色笑亲承之遂至日远日疏备物鲜情意色冷淡尊而不亲有自谓孝而不可言孝者但知顺亲于情而不知顺亲于理或任其偏僻而致戾于一家或听其恣睢而取憎于乡里或护其奸私而得罪于天地从亲之欲而忘亲之身遂亲之恶孝经以父有争子为安亲扬名不然即身膺贵显愈扬亲以不义之名反助亲以不义之焰可谓孝乎又曰五刑三千固莫大不孝而有四等父母待孝尤切其不孝之罪特甚他人焉一曰老父母当半衰时食息起居犹能自理乃至龙钟鹄立扶杖易仆卧起因人动遭颠踬二曰病缠绵恶疾历月经时遗溲失溺衣被丛秽子所难奉惟此时亲所赖子亦惟此时三曰鳏寡老境失偶形影相吊寒暖谁问心话莫提就使儿孙满前壮者各拥妻抱子稚者俱甜寝鼾眠长夜漏声不可听寒衾如铁几时温四曰贫乏抚字力竭婚娶财匮健少年经营肥暖老穷人垂首踌躇望一味以流涎丐三餐而忍气不思身从奚来常怨有何遗我此数等之老其怨气尤足动天劝化者于此便吃紧云姚若侯曰凡人父母得子极早须二三十岁子能自家成立手挣钱财身登贵显极早亦必待二三十岁然则为父母者等得子能养时极早已得五六十岁人矣譬如持短烛而行长路奔趋投宿尚恐不及况敢逍遥中路哉为人子者拥妻抱子饱食安眠漏尽鸡鸣同衾共枕宁知堂上白发眼暗之老人又复删除一日耶妻子年方少享用之日正长况妻可再续子可再生而生身父母一去不返上天下地寻觅无门悔何及矣危乎危乎幸未及此一则以喜一则以惧子路见于夫子曰昔者由也事二亲之时常食藜藿之食为亲负米百里之外亲没之后南游于楚从车百乘至粟万锺思欲食藜藿为亲负米不可得也子曰由也事亲可谓生事尽力死事尽思者也兰公名期事父母至孝至斗中真人下降其家自称孝弟王语兰公曰夫孝至于天日月为之明孝至于地万物为之生孝至于人王道为之成子能孝弟不久度世授以秘诀竟证仙果太和杨黼辞亲入蜀访无际大师遇一老僧问所往黼曰访无际僧曰见无际不如见佛黼问佛安在僧曰汝但归见披衾倒屣者即是也黼遂回一日暮夜抵家扣门其母闻声喜甚不及衫袜遽披衾倒屣而出黼一见感悟自此竭力孝亲年八十诵偈而逝徐积字仲车淮安山阴人生三岁父卒晨昏匍匐求其父甚哀幼读孝经辄流涕不能止既冠从胡安定学深得正心诚意之旨事母谨严非有大故未尝去其侧每日衣冠问候备物而养如有所失应举不忍离亲遂徒步载母入京以父讳石生平遇石不践或告以难避曰吾岂故避之吾见之惕然伤心乃思吾亲不忍加足其上耳母卒号恸呕血水浆不入口者数日居丧庐墓率合古礼哀唿问视一如生时卒谥孝节先生淮人至今祀之比于曾闵云姜诗广汉人妻庞氏诗事母至孝妻奉顺尤笃母好饮江水去舍六七里妻常泝流而汲后值风不时还母渴诗责而遣之妻乃寄止邻舍昼夜纺绩市珍羞使邻母以意自遗其姑如是者久之姑怪问邻母邻母具对姑感唿还恩养愈谨其子后因远汲溺死妻恐姑哀伤不敢言而托以行学不在姑嗜鱼鲙又不能独食夫妇常力作供鲙唿邻母共之舍侧忽有涌泉味如江水每旦辄跃出双鲤常以供二母之膳赤眉经其里弛兵而过曰惊大孝必触鬼神遗以米肉受而埋之比落蒙其安全显宗征为江夏令卒于官乡人为立祀唐龙兰溪人性至孝早失怙止母在堂其历宦也每早必具衣冠向拜问安否然后上堂理事晚亦如之太夫人稍有恙即衣不解带目不交睫忧形于色所至以活人为心以祈母寿仕至冢宰子汝楫壮元及第崔沔少有至性母失明倾家求医躬亲奉养不脱冠带者三十年温清适时每美景良辰必扶持游宴笑谈陈说于前母忘其所苦也后年亦高官尊重矣躬与子侄植果以致敬母卒瘠形吐血茹素终身仕至中书侍郎子佑甫为贤相李琼娶妻有子而移居母之室夜常十余起母每谕之曰汝年来筋力颇惫盍求婢以侍我琼曰凡母所欲不亲经手意如有失其母遂不之强以是家人无敢怠惰杨孝子武进圩桥里人也父母贫且病自念不能供亲乃冒耻行乞所得食虽极饿不敢尝必先以奉亲有酒则跪进跳舞唱山歌以悦之如是者十年乡人感其孝与之金雇为佣不受曰吾亲病乌可一日离自是行乞亦无空乏有余钱延医疗亲父母相继亡乞得棺脱己衣殓之时严寒赤身忍冻弗恤也殡于野即露宿棺旁日夜哀号月余死乡有徐道之者病且死摄至冥府立丹墀下紫袍官入报云杨孝子到矣冥王迎入吏人持公服前请更衣道之就视即杨丏也因恳为查杨寿尽否杨登殿冥王尊之上座曰久仰孝行玉帝有旨召君非地府敢惊渎也杨因为徐查阳寿尚当活一年道之苏述其事齐僧道纪道行高迈于邺城东讲经往即担奉其母及经像等语人曰母必亲供者以福与登地菩萨等也衣着饮食大小便利皆躬为经理有助之者辄拒之曰吾母非尔母也道俗闻者多感化焉薛包汝南人父娶继母憎包分出包日夜号泣不去致殴扑不得已庐舍外旦入洒扫父母又逐之乃庐里门晨昏问安不废积岁余父母悟而命还顾态性至孝父娶妾生二子钟爱之态每岁束修悉以奉父庚子春馆于张氏赴馆之日张知其孝行即具一岁修金送之告以今日之银公父未知也此间有田欲售可买之俟秋成可得租若干态曰不可岂可为几石米易其心且欺吾父哉卒持以献其父生子际明少年进士官翰林巴郡杜孝役于成都念母平日喜食生鱼乃以巨竹筒盛鱼二头投中流祝曰我母必当得此其妇在家出汲见筒触岸取视获二鱼笑曰吾婿爱母以是相寄也常州有村媪老而盲惟一子一妇妇方炊未熟子唿往田所嘱姑毕其炊媪盲无所睹饭成误以溺器贮之妇归不敢言先取其洁者食姑次以饷夫其近器臭恶者乃以自食良久天忽昼瞑妇若有人摄去顷之开霁乃在近舍林中怀胁得小布囊一贮米三四升适足供朝餔明日视囊米复如故任元受宋人母老多病元受遍阅方书凡母致疾之由或以饮食或以燥湿或以语话稍多或以忧喜稍过五脏六腑中尽皆洞见曲折不待切脉而知用药必效张魏公欲辟之入幕元受力辞曰使吾有神丹可以长年必以遗母不以献公况能舍母而与公军事耶徐一鹏字季祥鄞人至孝食贫授徒海滨一夕感异梦觉语主人曰吾父殆有恙急驰归夜过一岭猝遇虎当道季祥祝曰吾为父病驰归即劘虎牙吾何怖焉虎返顾曳尾去归而父果病愦季祥至即急苏曰儿适归将无道遇虎乎予顷被摄至一公府见绯衣者曰尔数已当终尔子纯孝所感虎且避不敢前为孝子故特延尔一纪阮孝绪字士宗于钟山听讲母忽有疾兄弟欲召之母曰孝绪至性冥通必当自到果心惊而还母药必须生人参旧传钟山出孝绪躬历幽险累日不值忽见一鹿前行孝绪随之至一所鹿忽灭就视获参母立愈晋陵城东顾成娶钱氏女为媳媳宁母家时疫势甚盛转相传染有一家数口俱毙者有巷不留数人者令人神悸股栗至亲不敢过问成先得是疾妇及诸子凡八人俱伏枕待命媳闻信急欲趋视父母力阻之氏曰夫之娶妻原为翁姑生死大事今翁姑俱病笃忍心不归与禽兽何异吾往即死不敢望父母顾也只身就道成家明见鬼物相语云诸神皆护孝妇归矣吾等不速避受谴非小一家八口俱得活此顺治甲午三月事也六朝潘综乌程人孙恩之乱妖党攻破村邑综与父骠同避贼骠年老行迟贼转迫骠语综曰我不能去汝走可脱万勿俱死骠困乏坐地综迎贼叩头曰父年老乞赐生命骠亦请曰儿年少自能走今为我不去我不惜死乞活此儿贼因砍骠综抱父于腹下贼砍综头面凡四创综已闷绝有一贼从旁来语其众曰此儿以死救父何可杀之杀孝子不祥父子并得免鲍出兴平中人三辅乱出兄弟四人家居奉母无食留母守舍偕行采莲实以食母饿贼数十人略其母以绳贯手驱去出归欲追贼兄弟皆云贼众当何如出曰有母而使贼贯其手将去烝噉用活何为乃独追贼贼布列待之出砍贼四五人贼走复合围出跳越围又砍数人贼驱出母前去出复追击之见其母与邻媪同贯相连出益奋击贼贼问曰卿欲何得出指其母示之贼解还出母邻媪望出求哀出复砍贼贼曰已还卿母何为不止出又指邻媪曰我嫂也贼复解还之母不能行出乃以笼盛母负之而归母年百余乃终出年七十余行丧如礼吉翂字彦霄父为原乡令为吏所诬逮诣延尉罪当死翂年十五挝登闻鼓乞代父命武帝嘉异之以其幼疑受教于人敕廷尉胁诱之翂对曰囚虽幼岂不知死可畏顾何忍见父极刑自延弱息所以内断胸臆上千万乘何受人教耶延尉以闻帝宥其父子丹阳尹王志求议举其纯孝翂曰尹何量翂薄也父辱子死斯道固然翂当此举则是因父买名辱甚矣固拒而止贾直言唐人父道冲德宗朝泄禁中事帝怒赐酖酒直言白中使请自执器以饮其父直言既持杯自饮之立死明日酖泄于足而复苏上闻减道冲死流南海庾子舆父卒官巴西奉丧归时秋水方壮滟滪冈微露水面瞿塘之流尤为湍悍天又将雨舟人大恐子舆仰天痛哭一恸未终而水势顿减二十余丈舟甫过险水复如初矣注滟滪冈又称滟滪堆长江三峡中险滩名在瞿塘峡口堆旁水势湍急激成漩涡舟行为患出版者注宋华宝父戌长安时年十六父临别谓宝曰须我还当为汝上头成亲及长安陷父殁宝年至七十不婚冠或问之辄恸号弥日朱百年家贫母以冬月亡衣无绵絮百年自此不衣绵帛尝寒时就孔顗宿衣悉袷布顗覆以卧具百年初不知既觉引去谓思远曰绵定奇温因流涕悲恸思远亦为感泣予于诸格每条下多采古今格言或先辈名评半参以管见此格惟首列颜姚二先生之论而于每条下绝不能赘一辞盖父母恩同天地既不可以理论又难轻以情言尝咏六条孝顺歌曰我今未说泪先零难报双亲罔极恩真是断肠谈不得那能说与众人听每到古人至性动人处惟有泪涔涔下而已吴二临川小民也母老事之曲尽其欢一夕梦神曰汝明日午刻当为雷击死吴以母老乞救神曰此天命不可免也吴恐惊其母清晨具馔白母云将他适请暂诣妹家母不许俄黑云四暗雷声阗阗然吴益虑惊母趣使闭户自出田野以待其罚顷之云气廓开吴竟无恙亟归拊其母犹危疑未敢以告夜复梦神曰汝至孝感天已宥宿恶宜加敬事也卒孝养终身焉喻氏郪邑支祖宜妻也姑严急难事喻恭顺无间言一夕梦神告之曰汝前生为牟容妻年三十病殗碟逾年汝姑七十余煮糜供汝汝以口苦厌食哭而叱之者数四及临死时对姑唿天曰年七十者不死我方三十而死天乎胡不平司命闻之于天有旨令焚汝尸而气已绝今当结汝宿业死于雷斧之下来日俟之以汝今生孝德故先期告汝喻惊而寤凌晨沐浴新衣拜其姑曰新妇三年事姑无状今请假暂归恐不测身死姑好将息姑讶其言不伦归别父母具述所梦炷香立于屋南树下仰天祝曰妇之死宿孽当尔有所不辞但念姑老夫贫谁为供事一也父母自小教训今被天诛为父母辱二也身有孕七月矣万一得男支氏有后三也二事皆不可避独支氏无后尔乞少延三月分娩而死时阴云昼晦风雷交至遇梓潼帝君察知其情奏取里中凶逆者代之张实妻马氏淫悍悖逆事姑无礼遂被雷震而喻氏获免开封有某翁者长子娶妇别居幼子联某氏未娶适周王选宫女女家促完婚翁姑贫乃典身充聘新妇入门知之大恸曰为妇岂忍令翁为佣耶逐取簪珥质钱将以赎翁长妇不孝而贪乘间窃钱去夫疑妇中悔而匿其钱妇无以自明又伤翁无可赎郁极气闭而卒殓而厝柩他所三日姑令长妇往祭亡妇柩俄雷雨作闻唤门声启之则新妇也姑大惊曰尔鬼也曰新妇人也我初如睡梦中神魂飘摇不知底止适闻大震不觉身乃在此众往柩处视之棺盖揭开长妇跪死于地原钱在手宋世陈廿三者山居犷悍父年老每遭忤触至不能忍数以手加额曰愿不孝之子蛇伤虎咬父没后廿三偕与徒党入深山采木有蜥蝪螫其足又进而前遇虎突出诸人皆奔避之廿三以足螫独迟竟为所噬龙游徐姓者兄弟二人相距十余里五日一轮养母兄贫甚而弟稍饶兄供母轮内缺二日语母曰食乏且往弟家后当补缺母往及门不纳曰兄供未满母语以兄意坚拒如初母闻饭熟乞少止饥弟密令妻取饭置床覆以被母乃垂泪还未里许雷电交发妻死于门夫死于堂邻人阅其床饭尚蒸然在器也民国二十八年六月六日上海申报戴海通社华沙五日电波兰索里卡村昨日发生骇人之逆伦惨案有平民勃里斯图巴者年三十二岁因继承财产关系与其母发生口角竟以利斧将其母砍死勃甫自家中逃出即触雷电而死乡人咸谓雷殛逆子云按古书所载雷殛不孝事多至不可胜数今科学家曰雷乃空中电气偶被其人所触非神所使也幼年学生入校读书教师必以此等言教之谓凡信鬼神祸福因果报应者乃迷信也青年受此等影响肆无忌惮遂造成今日之万恶社会然雷惩隐恶见于左传至诛击不孝古今纪载尤多岂能以一己之主观抹杀多数之事实右录波京专电由外国通讯社所传遍载各国报纸由此可知虽不信雷神之国雷亦显其威神雷之所以有灵即自然因果律之表现耳且逆子出门立被击死报应之速足证明中国各书所记同类之事新学家所视为神话者今可信其非捏造也己卯夏日聂其杰识胡霆桂为铅山主簿时私醋之禁甚严有妇诉姑私酿者霆桂诘之曰汝事姑孝乎曰孝曰既孝可代汝姑受责以私醋律笞之政化大行丁太学嘉靖时人有茍仙姑者谈休咎若券丁将谒选问焉姑不应固问之姑曰不必问我君家堂上人齿高矣即膴仕可唾弃矧赀郎蕞尔耶丁竟谒选领郡幕闻讣匿焉买舟之任怪风起举家溺死注谈休咎若券意指谈吉凶非常准确注矧赀郎蕞尔何况估量你的生命出版者罗巩大观间游太学以前程祷于神梦神告曰子父母久不葬已得罪冥司可亟归前程不必问也巩曰某尚有兄何独获罪神曰子为儒者明知礼义子兄碌碌不足责也是年果卒葬者藏也骨肉得所藏则安尝见世俗有兄弟数辈惑于各房风水之说以致互相阻挠迁延岁月甚至阅子及孙茍且委弃而后已夫葬以安父母父母安则凡所生皆安青龙白虎明堂分管之论予稽之古昔葬经并无有之夫天地无全功原不可十分求备若夫一方偏枯太甚者则此处风吹水走原非吉地也一房不利他房宁得利乎吾愿世之营葬其亲者只一心以安父母为主则葬自然易速阴地不如心地好苟尽孝心子孙何患不贵盛若夫吝财惜费之徒苟且其亲谬托速葬而轻弃亲骨于水泉蚁穴之中者斯乃不孝之尤又不可同日语矣沛国民张义务本力耕常恐有过吁天忏悔既老而病恍然至阴府主者示以黑簿簿中列义所作罪目皆已句破惟余一事不句视之乃义少时父遣刈麦瞪目而拒父微有谇语以此不赦盖天律不孝之罪最为深重不易忏悔故也义苏以此切诫后人若早知悔悟而力行孝道是亦可以句破乎然二亲既没虽欲孝谁为孝是以君子行孝正须及时俞麟太原诸生也同社王用予事帝君甚谨一日梦至帝君前戒谕至切用予既叩己所就为问俞麟帝君曰俞麟应得一科因事亲用腹诽法且溪刻论人不近情理而伪以君子长者自命故黜其科用予问何谓腹诽帝君曰彼父母凡语言举动麟心辄不谓然但勉强不露声色浮沈顺之真性日漓伪心相与是视亲如路人矣假行窃名最撄神怒麟果终身不第论不孝至此纂微矣然孝为心德大顺大逆总分乎此所以言养者必以养志为主而口体次之言孝者必以爱敬为主而牲鼎非所论也和睦类杨桩杨津兄弟友爱旦则聚于厅堂终日相对未尝入内有一美味不集不食厅堂间往往帏幔隔障为寝息之所时就休偃还共谈笑桩年老曾他处醉归津扶持还室假寝阁前承候安否桩每近出或日斜不至津不先饭津为肆州桩在京宅每四时佳味辄因使次附之未寄不先入口一家百口人无间言司马温公与其兄伯康友爱甚至伯康年将八十公奉之如严父保之如婴儿每食少顷则问曰得无饥乎天少冷则拊其背曰衣得无薄乎至老弥笃如此读书录曰法昭禅师偈云同气连枝各自荣些须言语莫伤情一回相见一回老能得几时为弟兄词意蔼然足深人晚年昆季之爱古人谓人伦有五而兄弟相处之日最长君臣遇合朋友会聚久速固难必也父生子妻配夫早者皆以二十岁为率惟兄弟或一二年三四年相继而生自竹马游戏以至鲐背鹤发其相与周旋多至七八十年之久恩意浃洽猜忌不生其乐宁有涯哉乃有不相往来不通耗问遇于途则耻下车阋于墙则思角讼结异姓为弟兄迎谗夫为上客家众操戈野鬼瞰室非所谓第一颠倒相者乎许武字文长早孤有二幼弟武身事耕种二弟虽未胜耰锄必使从旁观看夜则挑灯读书坐二弟于席侧口授句读细为解说无刻不训以道义之方成人之事稍不率教辄跪家庙前云自己无德不能化诲愿父母有灵启牖二弟二弟号泣请改乃起终不以疾言厉色相加也室中止设一榻三人同寝有劝武娶者答曰娶妻易生嫌隙恐伤吾手足之情以荐入朝为议郎随解组归先与二弟议亲后方自娶二弟俱学成并得选举颜氏家训有云二亲既没兄弟相顾当如形之与影声之与响爱先人之遗体惜己身之分气非兄弟何念哉矧藐尔遗孤伶仃困苦为之长者所当以兄之友而行父之严又兼母之慈其教导保恤尤宜无所不至论兄弟者于此固又是一局也王览祥后母朱氏所出也祥事后母至孝而母数欲危之览尽心调和其间每挞祥览辄泣涕抱持尝置酒酖祥而览知其意作取饮状母惊覆酒有以非理使祥览辄与俱又虐使祥妻览妻亦趋而共之卒化母成慈祥后仕至太保而九代公卿则皆览之后也王祥孝王览之格亲更孝王览难得览妻之与夫同心尤难得后母弟至此至矣牛弘字里仁弟弼好酒而酗尝醉射杀弘驾车牛弘还宅其妻迎谓曰叔射杀牛弘直答曰作脯坐定其妻又曰叔射杀牛大是异事弘曰已知颜色自若读书不辍古今论兄弟之失和也必曰言语之忿财产之争妇女之间而二者之衅又多由于妇女盖异姓既非同气之亲闺房曾无远大之见纤悉必达诸夫听甚有因而缘饰者矣指挥一任诸妇言久而恰如根心者矣弘妻一言至再应是世俗常情弘之毫无所怪固由性有真爱薛包事父母至孝及父母殁诸弟求分财异居包不能止奴婢则引其老者曰与我共事久使令所熟也器物取其朽败者曰我素所服食身口所安也田产取其荒芜者曰吾少时所治心意所恋也任弟所愿分之后诸弟数破其产辄复赈给妙在俱与诸弟以可受绝不矫廉求名赵彦霄与兄彦云亲丧同居二十年彦云浪游废业彦霄数谏不听遂求分析分后五年兄之产业荡然逋负盈门渐欲逃亡弟因除夕置酒迎兄嫂饮告曰弟初无分析之心以兄用度不节惟恐悉皆荡尽不得已而分今幸守先业之半尚足供伏腊之需今日兄嫂仍复同居以主家事即取分书焚之仓库管钥悉付兄嫂收掌更出所蓄偿诸负者兄嫂愧谢不已既受之后处事谨节治家勤俭彦霄与子其年同登第此等处全要纯是一片恻怛至诚才得泯然无迹两两相忘若有纤毫介介便触人心目兄嫂受之亦决不能安矣洞云张翁文定公邦奇父也公为学宪时厅事仅二楹上官过访颇不便旁一楹其叔居也适叔有宿逋愿售公倍价买之将重构焉告于翁翁知其倍价也悦甚已忽潸然泪下公讶问故翁叹曰吾想一旦拆彼屋以竖我柱其夫妇何以为情公恻然曰大人宽心儿当还之遽抽身取券翁曰我计其钱已随手偿人去矣公曰并其价不取也翁乃欣然曰若然慰我甚矣郑均字仲虞兄为县吏颇受礼遗均数谏不听乃脱身为佣岁余得钱帛归以与兄曰物尽可复得为吏坐赃终身捐弃兄感其言遂为廉洁均为尚书致仕朝廷高其义赐尚书禄终其身化兄于善尤难于与兄以财斯弟道之至陈世恩夏邑人万历己丑进士兄弟三人长孝廉次即公季弟某少好狎游率日出晏归孝廉辄作色规正不悛公曰徒伤爱无益耳每夜躬守户外候之俟弟入乃手自扃钥问以寒燠饥饱如是者久之弟乃大悔不复暮归及公贵孝廉已卒有吴三者孝廉侧室之弟也一日来省其姊衣帽蓝缕公邀与对食弟自外至请问曰他所饮食之足矣何预客座公曰庶嫂子女俱无少年孀居为吾兄守制吾感之敬之以及其弟一对食何伤弟叹服公二子升陛俱登第庾衮晋咸宁中人岁大疫已亡二兄矣次兄毗复危父母家人皆避于外衮独留不肯去亲自扶持调理汤药昼夜不眠复抚棺哀临不辍十余旬疫势既歇家众乃反毗以得瘥衮绝无恙人当疾病危亡之际正所赖有骨肉至亲之时乃疫气渐染之说世俗惑而不察遂有父子兄弟亦委而去之者扶持偎贴既无其人汤药饘粥亦所不给病者斯无复生望矣隋辛公义刺岷州岷俗畏疫一人病合家避之以故病者多死公义命皆舁置厅事暑月厅廊皆满公义设榻寝处其间捐俸具医药身自省问病者多起乃召其亲戚谕曰死生有命岂能相染若能相染吾死久矣皆惭谢而去风俗为之一变孙棘宋大明中人时抽丁以戌弟萨应充棘妻许氏嘱夫曰君当门户岂可诿罪小郎姑临亡以小郎嘱君今未婚娶家道不立君已有二子死复何恨棘遂诣郡愿代萨行萨辞自引不愿兄代太守张岱疑其不实分置棘萨令吏私察之各报以从其所请颜色并悦甘心赴死焉岱表上之诏特原免兄代弟难矣而出于妻言尤奇又妙在从亡姑身上起见敦睦也更可称笃孝矣郑湜洪武中人时胡惟庸既败人有雠怨告讦者率指为胡党有诉郑兄弟交通惟庸者湜兄弟六人吏捕之急诸兄欲行湜曰弟在其忍使诸兄罹刑耶独诣吏请行仲兄濂先有事京师弟至迎谓曰吾家长当认罪弟无与焉湜曰兄老吾往辩之万一不直弟当伏辜二人争入狱太祖闻之俱召至廷劳勉之谓近臣曰有人如此而肯从人为非耶擢为参议王毓俊侍御复斋之子也复斋尝买妾困于妒妻复斋出按时妻闭之一楼上饥且死毓俊时方八岁绐母曰饥死人谓不贤不如日食以粥汤令其徐死母从之毓俊阴以小布囊藏干食饷之半岁余产子得潜鞠他所及侍御卒毓俊抚幼弟成立无异同产后生子甚多皆显达吴兴莫翁者婢娠惧其妇妒亟遗嫁鬻粉羹者生男翁卒子且十余岁恶少视为奇货命往哭兴端之计甚悉子入哭莫氏长子亟前曰汝非卖羹子乎曰然遂引拜其母又遍指家人曰此汝当拜者此当受拜者既毕欲去长子曰汝既吾弟当在此抚丧安得去即与同寝处群小方聚俟之闻已纳相视大诧计不得施固由盛德亦有急智不然莫氏之家危矣尝论人家流俗相沿每以亲狎侍婢为本分内事不知侍婢一与主翁亲狎多挟此私通仆辈有孕则以主翁借口其是己子与非己子固不可得而明也于是有蓄愚贱之裔以玷谱渎宗者矣况或其妻不容因而遗嫁势必贫贱之家其子既长无有不自认以为主翁之子而日睥睨其家之富厚也专俟主翁去世便求归宗分财又多群小挟之以行其私结祸构讼破家之道也故袁氏有言曰凡有侍婢不可不谨其始而防其终施佐施佑兄弟俱为知州致仕家居田产参差有唇齿之隙亲友日为处分不能解同邑严公名凤素以孝友着闻事兄如父周恤保爱无所不至偶遇施佑于舟中语及产事公颦蹙曰吾兄懦吾正苦之使得如令兄之力量可以尽夺吾田吾复何忧因挥涕不已施佑乃恻然感悟遂拉严公同至兄所且拜且泣深自悔责而施佐亦涕泣慰解各欲以田相让遂友爱终身袁氏君载世范云骨肉失欢有本于至微而终至不可解者止由失欢之后各自负气不肯相下尔有一人能先下气与之趋事与之话言则彼此酬复自然不异平时观此益信郑大郁有云大凡吾人处兄弟之间偶有不相惬处即宜明白说破随时消释无伤亲爱看大舜待傲象只是不藏怒不宿怨所以为圣今人外假怡怡之名而中怀嫌隙至于阴妒明结而不可解是自乖其天性也愚按此论最佳陈几亭所以极言张公艺忍字之非也然忍不必定是藏蓄不发当如俗说耐得事一般或加我所不堪便随而解之不置胸次曰此其不思耳此其无知耳失误耳此其所见小耳其利害能有几何不使之入于吾心则虽日犯我者十数可不至形于言而征于色矣是谓善处忍者此说本司马温公足救忍字之误刘彻家颇饶学亦有声累试不第同邑有朱轼者家贫教学里中岁暮得束修归遇一田夫械系悲泣问其故曰贷青苗钱无偿耳轼尽以束修依数纳官其人得释时彻以前程祷于神梦神告曰汝有微禄奈德亏不可得矣彻问所亏神曰尔弟负官钱坐视不少助几致死非亏德乎彻曰弟自不肖某复何罪神曰行路之人见且不忍尔乃同气何不动心汝不知朱轼代纳青苗事耶行将获阴德之报矣彻觉诣轼访之果有此事惘然自失轼生三子皆显而彻终身不第不济兄弟者举世多刘彻也其以兄弟不肖为辞者举目尽刘彻也亦思兄弟诚贤岂复须汝济乎兄弟而甘心穷困以死冥责固无所逃其不甘心穷困者外而为非致祸岂不贻累一家内而酿怨积嫌甚至寇同气可不鉴哉王僧虔携诸子侄到郡兄子俭中途得病僧虔为之废寝食诸人或慰谕之僧虔曰昔马援子侄之间一情不异邓攸于弟之子更逾所生吾怀其心不异古人亡兄之嗣岂宜忽诸若此儿不救便当回舟谢职兄子寻愈袁氏世范曰父之兄弟谓之伯叔父其妻谓之伯叔母盖以其抚字教育有父母之道与亲父母不相远而兄弟之子谓之犹子亦以其奉承报效有子之道与亲子不相远故幼无父母者茍有伯叔父母则不至于无所养老无子孙者茍有犹子则不至于无所归此圣王制礼立法之本意今或自爱其子而不顾兄弟之子尚有因其无父母而并兼财产百端侵害者何哉宋燕泰肃王轻财厚费常预借料钱多至数岁仁宗诏给者屡矣御史沈邈谓不可以常典奉无厌之求上曰御史误矣太宗子八人今惟王尔先帝之弟朕之叔父也每恨不能尽天下以为养数岁之禄何足计焉标出如许分谊旁人再开不得口矣尝论己之伯叔父之分形同气也薄待伯叔即是薄待其父然世容或有因父之兄弟不和而遂以为失礼于伯叔无伤者不知父之兄弟不和父之过也为子者于此所当婉转劝谕以合其欢尤宜委曲弥缝以补其阙若竟曰本父意而为之恐其父但一目击无有不歉然于中者也张士选幼丧父母依叔以居恩养如子叔生子七祖产未分叔曰吾当与析产为二选请分为八叔固辞选固请卒如选言选年十七入京应举同馆二十余辈有术士遍视之曰南宫高第独此少年诸同馆斥之术士曰文章非某所知但少年满面有阴德气揭榜果独成名士选诚贤叔亦古君子也读之觉一家和气蔼然反似被士选大占了便宜扈铎早孤事伯父如所生伯老无子铎为买妾伯卒遗腹生一男铎诫其家谨视之自处户外中夜审察不敢安寝弟有疾铎夜祷北辰曰吾父子可去一勿丧弟使伯父无后也弟竟愈昌化章氏兄弟俱未有子其兄抱育族人子未几自举一子弟偕妻请曰嫂既生子盍以所抱与我兄以告妻妻曰未得子而抱之甫得子而弃之人谓之何且新生安必可保也弟请不已嫂曰重拂叔娣意宁以吾生子与之娣不敢当嫂曰子固吾子为侄亦犹子也何异之有后二子又各生二孙六进士金生某妻溧阳施氏女也某生家贫游学金陵为上元庠生因赘一小妻而居焉氏独养一子与伯叔一姒居溧阳某生岁止一二归氏从无啧言也金固窘乏伯叔俱力农家费半出某生氏不敢挟为已赀自纺绩舂爨以及收场治圃无不尽瘁视姒又加劳焉一日某生归氏谓之曰尔在省安乐予在家劳苦盍买一婢少代我乎某生与之十金氏因持谓其姒曰念娣岂堪伏役者哉顾思叔尚未有室可与伯经营二三载或可勉强娶也其伯常语人曰吾弟妻之贤阖邑宜一二数矣予尝往来濑水间亲见其事如此嗟乎岂独一邑哉是可以风矣李光进弟光颜先娶而母委以家事及光进娶母已亡弟妇籍资贮纳管钥于姒光进命反之曰娣逮事姑且尝命主家事不可改因相持泣乃如初唐张孟仁妻郑弟仲义妻徐共处一室纺绩寸丝不入私房有所馈俱纳于姑临用则请取之不问孰为己物徐母家富不骄郑贫不谄郑归宁则徐乳其子徐归亦然郡表其门曰二难苏少娣姓崔氏苏兄弟五人娶妇者四矣各以女奴语日有争言甚者阋墙操刃少娣始嫁姻族皆以为忧少娣曰木石鸟兽吾无如彼何矣世岂有不可与之人哉事四姒执礼甚恭姒有缺乏少娣曰吾有即以遗之姑有役其姒者相视不应命少娣曰吾后进当劳吾为之母家有果肉之馈召诸子侄分与之姒不食未尝先食姒各以怨言告少娣者少娣笑而不答少娣女奴以妯娌之言来告者少娣笞之寻以告姒引罪尝以锦衣抱其姒儿适便溺姒急接之少娣曰毋遽恐惊儿也了无惜意岁余四姒自相谓曰五婶大贤我等非人矣奈何若大年为彼所笑乃相与和睦终身无怨语袁君载有云家不和多由妇构其原又多出于婢妾盖此辈愚贱无识以传递他人背后之言为忠于主母稍一听信则必日造虚妄使主母与人深成雠隙而彼且扬扬得意自昵处于心腹也足征苏氏四姒之相争各以女奴语而少娣不笞女奴以告姒女奴之语岂遽肯已也迪吉录曰人家不和每因妇女盖妇女所见不广不远又其所谓舅姑伯叔妯娌者皆人合称唿非自然天属故轻于割恩易于修怨非丈夫有远识则为其役而不自觉于是有亲兄弟子侄至死不相往来者有无子而不肯以犹子为后有多子而不肯与其兄弟者有不恤兄弟之贫必欲供膳如一宁弃亲而不顾葬亲必欲均费宁留丧而不恤者有为小姑则谮嫂于母为嫂妗则谮姑于夫者事难殚述不知我既入人家长与此家传世则其亲者乃我之亲也待舅姑处即是儿妇待我样子待伯叔妯娌处即我儿妇相处家法日与人亲厚好恩情好礼数岂不快活终日与人作对赤面拌舌懊恼争竞有甚佳趣要不过放宽些肚肠时带些忍耐略让些便宜就人人和好矣我以好意待人人必知一时不知过后必知纵彼人不知旁观诸亲感我盛德亦必加亲加敬于我也但要实心相爱积久自能感动不可以我有好意遂责望于彼一不见答而遂谓好意无用也盖感动自有渐尔福建漳浦卫氏妯娌三人最不和顺日诟悖相胜各以恶言唆斗其夫嘉靖辛卯七月中白昼轰雷一声化为牛羊犬三畜惟头面不变雷神现于空中观视良久而后隐三畜见人口不能言惟低头垂泪而已久之方死时陈瀛为令图形刻传其事邹偀宋人继母之女也前母兄娶妻荆氏继母恶之饮食常不给偀私以己食继之母苦役荆偀必与俱荆有过误偀不令荆知先引为己罪母每扑荆则跪而泣曰女他日不为人妇耶有姑若是吾母乐乎奈何令嫂氏父母日蹙忧女之眉耶母怒欲笞偀偀曰愿为嫂受笞嫂无罪母徐察之后适为士人妻归宁抱数月儿嫂置诸床上儿偶坠火烂额母大怒偀曰吾卧于嫂室不慎嫂不知也儿竟死嫂悲悔不食偀不哭为好语相慰曰嫂作意耶我夜梦凶儿当死否则我将不利强嫂食而后食卒劝母成慈偀尝病嫂为素食三年偀五子四登进士年九十三而卒欧阳氏廖宗臣之妻也嫁甫踰年而舅姑死于疫遗一女闰娘才数月欧阳适生女同乳哺之又数月乳不能给乃以其女分邻妇乳而自乳闰娘二女长成欧阳于闰娘每加厚焉女以为言欧阳曰汝我女小姑祖母之女也且汝有母小姑无母何可相同因泣下女愧悟诸凡让姑而自取其余宗臣后判清沔二女及笄富贵家多求己女欧阳曰小姑未字吾女何敢先且聘吾女者非以吾爱吾女乎其问诸邻人卒以富贵家先闰娘簪珥衣服器用罄其始嫁妆奁之美者送之送女之具不及也终其身如是闰娘每谓人曰吾嫂吾母也欧阳殁闰娘哭之至呕血病岁余闻其哭者莫不下泪鲍宣汉渤海人娶妻桓氏字少君宣尝就少君父读父奇其清苦故以女妻之装送资贿甚盛宣不悦谓妻曰少君生富骄习美饰而吾实贫贱不敢当礼妻曰大人以先生修德守约故使贱妾执侍巾栉既奉承君子惟命是从宣答曰能如是是吾志也妻乃悉归侍御服饰更着短布裳与宣共挽鹿车归乡里拜姑礼毕提瓮出汲修行妇道乡邦称之先辈有云余尝见娶富室之女者骄奢淫佚动笑丈夫家之贫务逞华靡以图胜人一切孝公姑睦妯娌惠臧获置弗预闻曾几何时而奁橐俱罄其夫始虽得沾余沫而举动受制笑啼不敢并为其下而不辞矣若少君之谦顺鲍宣之志节得数数见哉刘廷式定邻女为婚俄入太学越五年登第及归则定婚女双瞽矣家又不振廷式涓日成礼女家辞曰女子已为废人何可奉箕帚廷式竟娶之生二子及倅高密盲女得疾死廷式哭之哀时苏轼为守慰之曰予闻哀生于爱爱生于色子娶盲女爱从何生廷式曰某知所亡者妻所哭者妻而已不知有盲若缘色生爱缘爱生哀色衰爱绝于义何有今之扬袂倚市目挑心招者皆可使为妻耶苏为叹服盲女所生二子皆登第文绍祖福州人有子聘柴氏女寻柴女中风绍祖欲更之其妻怒曰我有儿当使顺天理自然长久悖礼伤义是为速祸即娶柴女为妇次年子即登第柴氏风疾竟痊生三子皆登第全副道理几句朴实话头说尽南昌有李某业木段某业针刘某业星命俱以嘉靖岁饥迁湖省金沙洲比邻亲戚至厚也李有侄名乔者依于叔工文章刘视其命当显为作伐聘段女隆庆庚午乔当应试欲娶女偕归而段妻忽中变谓富贵未可期奈何舍爱女远适乎遂以假女代行乔与刘媒皆不知也乔归即联捷擢守成都过湖省馈遗段父女甚厚段女适萧氏子习为贱工日至贫瘁私羡膺者荣显郁愤而死汉王骏为少府丧妻或劝其更娶骏曰昔曾子丧妻不娶其子元请焉曾子曰高宗以后妻杀孝己尹吉甫以后妻杀伯奇吾上不及高宗中不比吉甫庸知其得免于非乎逐终身不娶吾德非曾子子非曾元亦何娶为凡人之丧偶多在中年其继娶者耽少姿入巧言缠爱狃情牢不可拔妻计日行夫势日削因而惨酷遗孤甚至亡人之家者多矣魏管宁丧妻亦不娶或问之宁曰每省曾参王骏之言意尝嘉之岂违其本心哉房氏太守湛女也年十六归魏溥溥疾病谓曰死不足恨恨汝少吾母老家贫子蒙稚无托耳妻泣曰妾承先人遗训事君子义在偕老今如此命也太夫人在堂弱子襁褓妾岂以年少抱长往之恨乎溥卒将敛房刑左耳投棺中曰相期泉壤矣姑哭抚之曰妇何为若是对曰妇年少不幸虑父母未谅至心欲持此自誓耳时子缉生未十旬鞠室内不出户终身不听丝竹不预宴席训子有母仪后成名为济阴守疏母苦节特封夫人郑朝议之从子娶陆氏伉俪甚绸缪郑尝于枕席间谓陆曰我不幸死汝毋得嫁汝死我亦如之陆曰要期百年偕老奚为出此不祥语居数年郑感疾临终与陆对父母腹申言之陆俛首悲泣而已郑死陆竟携赀改适曾工曹一日昏暮独坐恍见一卒投书视之则郑手笔也词曰十年结发夫妻一生祭祀之主朝连暮以相欢俸有余而共聚忽大幻以长往慕何人而轻许违弃我之田畴攘赀财而遂去不惜我之有子不念我之有父义不足为人妻慈不足为人母吾已诉于上苍行对理于幽府陆愧骇流汗未几而卒裴章河东人幼随父裴胄镇荆门州有僧昙照者客其父所能知休咎甚重章言其官位过于父弱冠娶李氏女数年父移镇太原章从职焉弃妻于洛过门不入别有所挈李氏自感薄命褐衣髽髻读佛书饭蔬食一日僧复至太原与章叙旧僧一见惊曰贫道十年前曾言郎君必贵今削尽何也章自以薄妻启之僧曰夫人生魂诉上帝以罪处君矣旬日后为其下所杀史堂微时已娶及登第遂恨不得宦家女为妻因日睽隔其妻郁郁成疾数岁堂不一顾妻深饮恨临终隔壁唿堂曰我今死矣尔忍不一视耶堂终不顾及妻死心不自安乃谋压胜束缚其尸而殓是夕妻托梦与父曰女托非人生怀愁恨死受压胜然彼亦以女故禄寿皆削尽矣明年堂果卒迪吉录曰人生莫作妇人身百般苦乐由他人彼其离亲别爱生死随人所主惟一夫耳饥不独食寒不独衣舍其身而身我舍其父母而我父母一遇远旅之商游学之士孤房独处寒夜铁衾岂易受哉一旦富贵姬侍满前罔念结发恐惧与汝安乐弃予噫嘻何待人以不恕也长舌之妇恣志凭陵失行之女忘身撤泼固宜已矣若乃事舅姑睦妯娌和姑叔以及前后嫡庶间人各有心众皆为政其于忧烦展转忍辱吞声殆未可言而衣食不充之家最夜无炊针黹自活种种艰苦又有不能殚述者岂其终身望我甫得出头遽中道弃之其情理谓何哉洪武中京师有校尉与邻妇通校瞷夫出入门登床夫复归校伏床下妇问夫何故复回夫曰天寒思汝熟寝恐伤冷来添被耳乃加覆而去校念彼爱妻之至乃忍负之拔佩刀杀妇去有卖菜翁供蔬妇家邻里执而抵之狱成将弃市校出唿曰妇是我杀忽累人上闻之曰杀一不义生一无辜可嘉也释之慈教类柳公绰字子宽唐京兆人世为名家最有家法每平旦诸子皆束带晨省于中门公绰出至小斋决私事接宾客与弟公权及群从弟再会食皆不离小斋烛至命子弟执经史躬读一过乃讲议居官治家之法或论文或听琴人定然后归寝诸子复昏定于中门凡二十余年如一日也岁饥饭不过一食诸子平时皆蔬食曰昔吾兄弟侍先君为丹州刺史以学业未成不听食肉吾不忍忘也尝居外藩子来省郡邑不之知夫人韩氏亦最严整常以熊胆为丸令诸子学舍含之以资勤苦公绰卒子仲郢一遵其法事叔父权如事父非甚病见公权未尝不束带出遇于路必下马端笏立候过乃敢上公权暮归必束带候马首三为大镇无良马衣不熏香公退必读书私居未尝不拱手郢子玼复述家训以戒子弟曰凡门第高可畏不可恃也立身有失得罪重于他人无以见先人于地下此所可畏也门高易骄族盛招忌懿行人未之信少有疵隙众指乘焉此所不可恃也故膏梁子弟学加勤行加励仅得比他人尔吕希哲字原明正献公公着长子正献公家居简重寡默不以事物经心申国夫人性严有法度教子事事循蹈规矩祁寒暑雨侍立终日不命之坐不敢坐日必冠带以见长者虽甚热在父母前不得去巾袜裤出入不得入茶坊酒肆市井里巷之语郑卫之音未尝一经于耳不正之书非礼之色未尝一接于目有焦千之者方正士也正献公延之使教诸子诸生小有过差焦端坐竟日不与语诸生恐惧畏服焦方略降辞色时希哲方十余岁内则正献公与夫人教训如此之严外则焦先生化道如此之笃故德器成就大异众人颜光衷有云凡家世茂盛者必以仁厚谦谨立教故能保世滋大不为造物所忌有父兄令仪令范而子弟渐以趋时渐以轻脱便是渐以衰替之道然亦由少年不早教使成性子来故大来教不若小时教教贫家儿稍宽犹可教富贵子弟切须痛绳何则彼其骄贵痴养颐指气使种种已积之胸中非严父良师共加追琢鲜不败也乃有一种人极知要子弟学好一时上心便急厉迫切严挞毒楚顷刻欲其成器一旦放下便任其悠悠荡佚夷然不复记忆如此岂能有成不知教子弟全同养子弟一般不可宽懈而又不可性急必须依规蹈矩循循渐进使之日就检束而全然不觉其苦自然成得好人又有一种人只思教子弟作文而不教子弟作人所学止知有章句吟诵且时常以声色货利权焰威宠激其读书志气而自以为善教也就使遂志居官必傲桀贪婪思以偿其初愿名厕衣冠心忘礼义曷足贵乎茍未能然即为下流不肖人也君子爱子但教之以孝弟忠信其日用持循则惟习之以小学洒扫应对进退揖让之节以默化其乖心戾气使之鞭向入微夫然故才高学瞻者固可望之辅主庇民即才学钝劣者亦自成一端人善士于以寖炽寖昌何有哉程母侯夫人大中公恦之妻明道伊川之母也事舅姑尽孝治家有法而性谦顺自牧虽小事必禀之大中公而后行不喜鞭扑侍婢或诸子小有呵责必戒之曰贵贱虽殊人则一也恕仆妾之色惟恐有伤独诸子有过小则诘大则请命于大中公必求其改而后止尝曰子之所以不肖皆母蔽其过则父不知而无由以正之也母生男六人所存惟二珍惜非不至矣才数岁行而或踣家人急前扶抱恐其惊謕母未尝不呵之曰汝若安徐宁至踣乎饮食常置之坐侧尝絮羹即叱止之曰幼求称欲长当何如与人争忿虽直不右曰患其不能屈不患其不能伸故二程夫子少时便于饮食衣服一无所择绝无恶言骂人及长遂成大儒颜氏家训曰上智不教而成下愚虽教无益中庸之人不教不知也当抚婴稚识人颜色知人喜怒便加教诲使为则为使止则止此及数岁可省笞罚父母威严而有慈则子女畏慎而生孝矣吾见世间无教而有爱每不能然饮食云为恣其所欲无故叫号不知禁止而以罪保母凌轹同辈不知戒约而以咎他人或言其不然则曰小未可责宜诫反奖宜诃反笑至有知识谓法当尔骄傲已习方复制之捶挞至死而无威忿怒日隆而增怨逮于成长终为败德亦可惜哉刘忠肃公挚儿时父居正督课极严动必绳以规矩或谓曰君止一子独不可少宽耶居正曰正以一子不忍纵也家训又曰凡人不能教子女者亦非欲陷其罪恶但重于诃怒伤其颜色不忍楚挞惨其肌肤耳当以疾病为喻安得不用汤药针艾救之哉又思勤督训者岂愿苛虐于骨肉乎诚不得已也司马温公尝语人曰光幼时弄胡桃女兄年亦尚小欲脱其皮不得女兄去一婢代光脱之女兄来问光曰自脱也先公适见之呵曰小子何得谩语光自是不敢谩语长者言云凡小儿嬉戏杀蝶蝇虫蚁之类俱宜禁之非惟伤生亦将炽其杀心长大不知仁恕同一慎微之论陈了翁日与家人会食男女各为一席食已必举一话头令家人答一日问曰并坐不横肱何也孙女方七岁答曰恐妨同坐者李亦人曰凡人日用行常及古人单辞词组皆有一至理寓于其间特习而不察遂视之贸贸耳若为父兄者能处处指点俾为子弟者在在思惟道理有不日熟见解有不日开乎王沂公教子弟求馆宾必博学善士或谓发蒙何必尔曰先入者为之主王阳明先生训蒙大意曰古之教者教以人伦后世记诵词章之习起而先王之教亡今教童子惟当以孝弟忠信礼义廉耻为专务其栽培涵养之方则宜诱之歌诗以发其志意导之习礼以肃其威仪讽之读书以开其知觉今人往往以歌诗习礼为不切时务乌知古人立教之意哉大抵童子之情乐嬉游而惮拘检如草木之始萌芽舒畅之则条达摧难之则衰萎今教童子必使其趋向鼓舞中心喜悦则其进自不能已矣故凡诱之歌诗者非但发其志意而已亦所以泄其跳号唿啸于咏歌宣其幽抑结滞于音节也导之习礼者非但肃其威仪而已亦所以周旋揖让而动荡其血脉拜起屈伸而固束其筋骸也讽之读书者非但开其知觉而已亦所以沈潜反复而存其心抑扬讽讽以宣其志也凡此皆所以顺导其志意调理其性情潜消其鄙吝默化其粗顽日使之渐于礼义而不苦其难入于中和而不知其故也若近世之训蒙稚者日惟督以句读课仿责其检束而不知导之以礼求其聪明而不知养之以善鞭挞绳缚若待拘囚彼视学舍若牢狱而不肯入视师长如寇雠而不欲见规避掩覆以遂其嬉游设诈饰诡以肆其顽鄙偷薄庸劣日趋下流是盖驱之于恶而求其为善也何可得乎凡歌诗须要整容定气清明其声音均审其节调毋躁而急毋荡而嚣毋馁而慑久则精神宣畅心气和平矣凡习礼须要澄心肃虑审其仪节度其容止毋忽而惰毋沮而怍毋径而野从容而不失之迂缓修谨而不失之拘局久则礼貌习熟德性坚定矣凡授书不在徒多但贵精熟量其资禀能二百字者止可授以一百字使其精神力量有余则无厌苦之患而有自得之美讽诵之际务令专心一志口诵心惟字字句句䌷绎反复抑扬其音节宽舒其心意久则义理浃洽聪明日开矣陈几亭龙正有子曰略时年十二以扇请书为书之云问如何是孝弟曰父母言语逐句遵依兄弟姊妹从不争斗此名孝弟孝弟之人自然合家喜欢问如何是惜福曰人人爱惜不轻怒骂物物爱惜不忍破坏此名惜福惜福之人自然寿命延长问如何是勤学曰读书时不带白相白相时常带读书此名勤学勤学之人自然科名易就注白相俗谓嬉游曰白相出版者注浅浅说给最与童子相宜其所训举业数则尤切中学者之病精神散无微弗败精神聚无巨弗成散不特宴安游戏如一日之内既读经又欲翻史又欲观世说小品又欲作时艺头头涉猎便色色粗疏此亦精神散也后生习某经且熟玩某经习举业且专心举业不必以学不博才不高自愧但去浮去杂其成立当在高才博学者之前异日读一书必得一书之用为一事必奏一事之功博才泛滥将贻后悔况才短而效为泛滥是少壮空努力也与无所用心者同归读书不可有欲了心才有此心便只向背后白纸上去了无益须是紧着功夫不可悠忽又不须忙小作课程大施工力如读得二篇只读一篇却于一篇中勐施工夫仔细理会徘徊顾恋如不欲去如此即没有记性人亦记得绝无识见人亦理会得聚谈极害功程凡年少喜谈之人都是浮浪不根全无一点为己意思或骋其记诵或恣其臆见似乎颖悟过人锋辩可爱其实胸中都不领会百难一成者也今汝辈读书除饭食之暇散步少顷余时则各安几席以静观为贵以默想为神遇有疑义疑字特置一小册挨编日月逐时登记饭后相对一一参考既明了者随即勾去余俟多闻广记之士乘便请教如此则实实扩充进益比相聚闲谈者霄壤矣早成者大都一顿奋发晚成者大都分析用功人自十六七岁颇发英慧时笔锋正锐墨气正鲜勤观勤作常如临试约半纪可登作者之堂每见士人常年优游临场数月方自鞭策迨不能及锻羽而止优哉游哉又仍故辙如是者数科每科用功半年亦总有二三载勤劬矣只因不并在一时终于不熟不进较一顿并用愚智天渊此说出钱龙门深切晚成之病吾恨闻此迟二十年汝辈幸早闻之讵甘明犯况少年心不涉俗专功最易长而鲜涉俗者能几人日涉俗而日超然者益无几人劳半功倍必然之理目前延缓曰暂且无害岂知日复一日倏尔岁年望后堪惧抚今能不惜哉朱文公教子曰事师如事父凡事必咨而后行朋友年长以倍丈人行也十年以长兄事之年少于己而事业贤于己者厚而敬之居处须是恭敬不得倨肆傲慢言语须要谛当不得戏笑喧哗凡事谦恭不得尚气凌人自取耻辱不得多饮荒思废业亦恐言语差错失己忤人力当深戒不可言人过恶及说人家长短是非有来告者勿答见人嘉言善行则敬慕而记录之见人好文字则借来熟看或录而咨问之思与之齐而后已此可令初学者佩服谢贺与宾客谈人之长短其母在屏后闻之心甚怒客去笞责一百或劝之曰臧否亦恒情何责之重也母曰孔子爱兄女必取三复白圭之士妻之今我独有一子乃出语妄议人之长短此岂保身之道因涕泣不食贺惧痛自改悔卒为名儒注论语先进南容三复白圭孔子以其兄之子妻之集注诗大雅抑之篇曰白圭之玷尚可磨也斯言之玷不可为也南容一日三复此言事见家语盖深有意于谨言也此邦有道所以不废邦无道所以免祸故孔子以兄子妻之出版者注鬼谷子云口可以饮不可以言是制之使不言也程明道云德进则言自简是自然能寡言也朱晦翁云觉言语多便检点是言而可不至失言也昔人谓人生丧身亡家言语占了八分贺若弼父敦为宇文护所害临刑唿弼谓之曰吾以舌死汝不可不思因引锥刺弼舌出血诫以慎口人之爱子常有过于爱其身者但逊此母几先之识耳沈文端家居将律例中极轻条款尽数摘出与家塾子弟闲中讲解使彼知世俗所谓无伤者皆法之所不能为也而懔然不敢肆矣甚为检身一助云韩山子云吾人生于世间士农工商男女贵贱日用祇有二路曰礼曰刑出于礼则入于刑更无别径容身可不慎诸胡文定公安国子弟或出宴集虽深夜不寝以俟其归验其醉否且问所集何客所论何事有益无益以是为常规家日益曰世人有虑子弟血气未定而酒色博弈之事得以诱其失德破家则拘束之严其出入绝其交游致其无所闻见朴野蠢鄙不近人情殊不知此非良策禁防一弛情窦顿开如火燎原不可扑灭况拘束既久无所用心私下密为不肖与外游何异不若出入程以时候游接尽是端人其事之不肖者耳闻目见自能识破不为小人所摇荡矣又公家至贫然贫之一字于亲故间非惟口不道手亦不书尝戒子弟曰对人言贫其意将何求汝曹志之安贫者不自觉其贫即真贫者亦不肯自言其贫也惟不贫而求富无厌者乃惟见己之贫而常言之其人品卑鄙已甚又有一种人欲诉己之贫而更张人之富以形之其心术益不可问矣疏广为太子傅受赐金归日卖金置酒与族人故旧娱乐或劝为子孙立产业广曰吾岂老誖不念子孙哉顾有旧田庐令勤力其中足供衣食复增以赢余祇教其惰耳贤而多财则损其志愚而多财则益其过且富者怨之府也吾既无以教子孙不欲益其过而招怨并此金者以惠老臣耳吾与族党共享以尽余年不亦可乎昔贤有云举而措之天下之民谓之事业举而措之一家之人谓之产业举而措之害天下之民以利一家之人谓之冤业以事业作产业人怨之以产业作冤业天殃之乃古人于人怨尚避而不为今人于天殃竟趋之若骛矣昔贤又谓非分得财是留冤债与子孙偿留冤债与子孙偿尚自以为爱子孙乎宜兴万古斋公吉子士亨士和同举进士贻书戒之曰愿若辈为好人不愿若辈为好官嗟乎为好人与为好官竟不并行若此哉古者论贤授职其所谓好官者好人也自世以制举取士而士之所日从事者不复求之道德仁义而徒习之学庸语孟夫学庸语孟者诚圣贤教人为好人之方也而士子举以为朝廷用我为好官之资读一章一句必不曰此义理如何行而惟曰此文字如何做言及于为好官则津津然有喜色言及于为好人则淡然无味往往有迂怪而诋毁之者复何望登仕以后为好官而为好人哉然诚以好官而为好人比寻常好人当不啻十倍若不为好人而惟求为好官更借为好官以为不好人天下事尚可言哉尚忍言哉泰和罗文庄公兄弟叔侄相继登朝每谓子弟曰势位非一家物须要看得破后以冢宰归养仲子谒选乞书贻当路图仕南方以便省问公曰数字不足惜惜认义命二字欠确耳平生训汝谓何而有是言竟不与书韩亿知毫州次子为西京判谒告省觐公喜置酒召僚属俾诸子隅坐忽问西京有疑狱奏谳者其详云何舍人思之未得遂索杖大诟曰汝倅贰一府事无巨细皆当究心大辟尚不能记则细务不举可知必欲挞之众宾力解方已为朝廷成得好臣子为百姓成得好官府就家言之则为慈教究其量之所至则功德莫大于此矣若夫为善积德而子孙享之岂非慈之最深者乎立身行己使可作楷模岂非教之最切者乎此又原本之言爱子者所尤当加意也隽不疑为京兆尹于行县录囚徒还其母辄问有无平反活几何人如多所平反母喜笑异他时或无所出母怒为不食故不疑为吏严而不残陶侃母湛氏世贫贱侃就学母纺绩给之侃少为县吏监鱼梁以鲊遗母不受责之曰尔为吏以官物遗我为悦乎是增吾忧也后侃所至以廉干称财非从天降不由地出夫仕宦而多财非取之于官即取之于民也崔玄晖为郎其母卢氏诫曰吾见姨兄辛玄驭云子姓仕宦或闻贫不能自存此好消息若闻赀财充足裘马轻肥此恶消息吾以为确论比见亲表中仕宦者多财以奉亲而亲竟不问所从来必是俸禄余赀诚善如不然与盗贼何别纵免大咎独不内愧于心乎又一陶母哉杨士奇为四朝元老而其子杨稷怙势行恶士奇溺爱之不及知或以实告者则以为诬而疑之其谀其善者则以为实然而喜之由是稷恶日甚致干上听乃付法司而特旨慰士奇曰卿子既乖家训干国纪朕不敢私卿其以理自处士奇感泣乃论其子杀之姚若侯云嗟乎杨公聪明慎密人也而稷能使之溺爱而不知是其才必有大过人者矣凡权贵子弟不幸而不才征歌买妓纵酒唿卢其祸止于败家尤不幸而有才其智术足以结纳官府豪华足以延致宾客聚敛足以增置田产而专于收养奸猾以为爪牙攫取小民以恣鱼肉其父兄且倚之为家干同辈且羡之曰能人一旦祸至则杀其身而危其亲矣若转其才而善用之则国之贤能家之麟凤也许氏家则云生子质敏才俊可忧勿喜便当豫加防检陶习谦厚禁绝浮夸诞傲者与之游处庶可成远大之器陈几亭云累盛之家子弟多浑厚忽生一雕巧自喜之人衰象萌矣知言哉芒山有盗临刑其母来诀盗曰我今死矣愿得我母乳头一含母乳之盗啮断乳头血流母死盗对众曰我少时无知偷得一禾一菜我母见而喜之遂积渐做贼以致有今日也此种爱小便宜光景村媪每时有之其子自多不肖或幸未至盗耳然今富贵之家多有见其子儇薄而喜其聪明见其骄纵而称为官样皆盗母类也幸推类可也宽下类陶渊明为彭泽令不以家累自随送一力给其子书曰汝旦夕之费自给为难今遗此力助汝薪水之劳此亦人子也可善遇之此亦人子全从己之以力给子为自爱其子说来十分体贴近情亦字如此下落后人截来实用遂几忘此原委鲁文恪公铎为举人时远行遇雪夜止旅店怜马卒寒苦令卧衾下因赋诗云半破青衫弱稚儿马前怎得浪驱驰凡由父母皆言子小异闾阎我却谁事在世情皆可破恩从吾幼岂难推泥涂还借来朝力伸缩相加莫漫疑腹联亦用此语文情既好厚道更确可传杨诚斋夫人罗氏年七十余寒月黎明即起诣厨作粥令奴婢遍饮然后使之服役其子东山启曰天寒何自苦如此夫人曰奴婢亦人子也清晨寒冷须使腹中有火气乃堪服役生四子三女悉自乳曰饥人子以哺吾子是何心哉三子皆登第颜光衷曰奴婢亦人子少于我者惟钱耳以乏财故委身于我业已颐指气使惟吾命矣又从而残忍之酷虐之责所不堪已又饥寒之锢蔽之使穷愁无诉至妇女虐婢有炮烙夹指之刑然多起于妒根谁致之纵之则丈夫不得辞其责矣亦思一般出世我得如是彼竟如是使我投入穷胎得免此光景耶试设身思之昔有卖男女诗二首一曰养汝如雏凤年荒值几钱辛勤当自爱不比在娘边又曰哭尽眼中血泪洒身上衣业缘如不断犹望梦来归词甚凄惋读之恻然魏齐谦之子道让好施赡恤言语无亏家居仆隶对其儿女不挞其父母生二子便免其一僮婢不施重刑每谓家人曰此辈俱禀人体纵极愚顽从容教道自然晓悟何忍动加鞭挞袁氏世范曰奴仆小人就役于人者天资多愚作事舛错违背不会有便当省力之处又性多忘嘱之以事全不记忆又性多执所见不是自以为是又性多狠轻于应对不识分寸所以致主于使令之际常多咄叱其性不改其言愈辩其主愈不能平于是有以轻罪而忽致重责者矣为主者于此当云小人天资之愚如此宽以处之多其教诲省其瞋怒则婢仆可以免罪主人胸中亦大安乐省事多矣座右铭云凡使僮仆耳聋其半先顾饥寒后从唿唤置腹推心合离萃涣情恕才原人子可念得使且庸可疑则换勿妄鞭挞致生他患沈心松袁了凡之姑夫也了凡叙之有曰公为人乐易未尝口道人过与人语煦煦惟恐伤之怒詈之声音颜色不加于婢仆尝赴宴浦氏夜深仆从皆醉公自操舟而归既登岸命诸仆之妻各扶其夫安寝及旦公未起吾姑袁夫人促之曰汝何独今日晏起乎公曰恐诸仆见我而惭且俟其下田作业吾徐起未晚也我姑亦厚德未尝疾言遽色予偶作厨中半晌见所行三事不愧古人时表兄有疾姑亲携好酒一碗置桌上仆文成自外入覆之于庭姑询其故曰我将谓茶耳姑曰汝不知原无过自今凡事当仔细千粒米难成一滴酒也其人愧悔可掬盖耿耿数言严于捶楚又有小童持盘尽覆厨下其母自责之姑望见急止之曰此非故意何得责之但弃其碎者勿留以伤人之足可也一田保附舟问病姑为具酒食且送舟金复度所送二物加厚答之语予曰贫人问病大是好心岂可令其折本吁片时所见皆中伦虑如此生子科孙道原皆登进士唐阳城尝绝粮遣奴求米奴以米易酒醉卧于路阳怪其不还与弟迎之未醒乃自负以归及醒谢罪城曰天寒而饮何责焉与公事若相类然公煦煦之意但觉宽和而城未免纵弛矣若夫人所行三事何其厚也然平心思之事理原祇合如是且其中有许多节制在与矫情市宽者不同陆文定公树声云大凡臧获当御之以正抚之以恩平居则恤其饥寒轸其疾苦使令则均其劳逸程其勤惰如此则感恩知劝无不尽心矣最得御下之体按格所称宽下盖为寻常服役者言之耳若夫宦家豪仆倚势作威唿侪引类横行街市渔利撒泼肆毒乡村隶胥串为羽翼簿尉凭其指挥遂使乡愚小户忍气吞声即远族疏亲亦屏息侧目为主者当着意防闲痛加惩究茍执宽下人之常说以优容之是蹈纵豪奴之大恶而不自知也予统为之说曰失误愚戆之罪可原也豪悍狡黠之罪不可宥也得罪于己可宽也得罪于族亲乡里不可恕也庶折衷之法云松陵计举人有仆家累三千金将死子方十岁请献其半于主以保孤举人曰我受之无名但汝下人而致富若此岂无刻事且享福过分致损尔寿安能善后当以半为汝子种德耳仆感泣长逝主人尽散其半行种种方便事延名师与己子同学后仆子与己子同科胡子远之父唐安人家饶财尝委仆权钱得钱引五千缗皆伪也而其仆旋死家人欲讼之胡曰干仆已死岂忍使其孤对狱耶或谓减其半价与人尚可得二千余缗胡不可曰终当误人乃取而火之其家暴贵司徒马森之父年四十始得子生四岁眉目如画夫妇宝若拱璧一日婢抱之出外从高处失手跌下伤左额而死马公见之即令婢奔匿而自抱死儿入曰吾自误跌死者妇惊痛撞公倒者数次索婢挞之无有也婢走母家言其故婢父母感泣日夜吁天愿公早生贵子左年果生子左额宛然赤痕即司徒也子既死矣虽杀婢岂能复生哉然一时哀痛之深决不肯作是解也真人情所难刘弘敬字符漙世居淮淝间修德不耀家甚富利人之财不及怨施人以惠不望报有善相者谓曰更三年子大限至矣如何元漙涕咽曰夫寿夭天也先生其奈我何相者曰夫相不及德德不及度量君虽不寿而德厚度量尤宽且有三年之期勤修令德冀或延之夫一德可以消百灾犹享爵禄而况于寿乎相者行元溥乃为身后计将以女适人求女奴资嫁买得一婢名兰荪风骨姿态不类贱流元溥诘其情久乃对曰某代为名家居本河洛先父卑官淮西遭吴寇跋扈缘姓与寇同疑为近属身委锋刃家仍没官以此淹沈无处告诉骨肉俘掠不可复知矣贱妾一身再易其主今又及此言已潸然元溥太息曰夫履虽新不加于首冠虽旧不践于地汝衣冠之女而又抱冤如此吾若不振拔神明必诛询其亲戚则外氏刘也乃收为甥以家财五百缗先其女而嫁之后数日梦一绿衣怀简者谢曰予兰荪父也感君厚恩知君寿限将尽已力请于帝许延二十五载富及三代子孙元溥犹未甚信后相者复至迎而贺曰君寿延矣是有阴德动于天者元溥始以兰荪父之言告按格占用良家流落子女百过盖良家流落多由其祖父不幸适遭冤横使然或由其祖父作孽子孙受报所致夫冤苦固所当恤即孽报亦自堪悯且极盛之家必有衰时茍非常常修积代代滋培一朝凌替为奴为婢亦非甚异常事也世乃视为固然而下贱指使之或且矜为异种而故狎呢玩侮之其情理谓何哉宪副项希宪原名德棻梦己为辛卯乡科以污两少婢被主科名神削去遂誓戒淫邪力行善事后梦至一所见黄纸第八名为项姓中一字模煳下为原字旁一人曰此汝天榜名次也因易名梦原壬子中顺天乡试第二十九名会试第二名殿试二甲第五名疑梦中名次之爽徐悟合鼎甲数之恰是第八姚若侯云嗟乎污婢者其势顺其事易人几以为家常茶饭矣乃主科名之神如是之严刻何耶不知人家家政不肃家道不和强半由此盖人贱则逢迎必工地近则口舌多有或妒妻鞭挞以伤生或悍仆反唇而叛主况负妖淫之质处骨肉之间至父子不知而聚麀或兄弟交迷而荐寝伤风败检所不忍言愚谓此论诚深悉其害矣疑未见所损于阴骘也吾友吴振夏云按格恃财淫人妻者百过恃家主之势以行无礼使彼夫先无完体之妻其恃其淫不更甚乎且主号义父婢称义女顾名思义尤宜悚然看来于理于情凿凿不可神人之严刻不亦宜乎劝化类郭泰字林宗好奖借士类多所成就茅容避雨危坐劝令就学孟敏破甑不顾泰以为有分决亦劝令学拔申屠蟠于漆工识庾乘于门卒其余或出屠沽士伍因泰奖进成名者甚众贾淑性险仄为里邑患泰遭母丧淑来修吊既而孙威直后至见泰受恶人吊不进而去泰遽追谢曰贾子原诚实凶德然洗心向善仲尼不逆互乡故吾许其进也淑闻感愧卒为善士后党祸作名士俱被祸而泰以隐恶扬善独免世网焉何慎吾曰凡恶之初作只缘一念之差未必不可劝禁恶之既炽犹有一念之明未必不可解救但世每拒绝如雠而渠亦趋死如鹜及沦罔赦悔恨无及任世道之责者所当引为己辜奚啻怜悯而已也若善则人我所同得人每妄分彼此高者惟欲善自己出卑者亦不欲善自人行甚有诬词以抵瑕阴计以败美者矣亦知乐人善者之为善更多乎矧能乐善者不独诱掖于事始奖劝于当机善自我成者为吾善也即彼之善已完满吾力能登吁固以发潜德之光即言可播扬亦以鼓好修之趣使已善者益者益加坚信未善者闻风兴起与人为善君子之所以大哉管宁字幼安尝避地辽东公孙度设馆待之不就而庐山为室邻有牛暴田宁为牵牛着凉处牧之牛主人惭里中男女共汲一井争先有斗者宁多买汲器置井旁待之既闻乃各自悔责所居故旧邻里有穷困者家不盈担石必分赡救之与人子言孝与人弟言悌与人臣言忠貌甚恭言甚顺名行高洁望以为不可及而即之熙熙能因事以导人于善渐之者无不化焉庞统字士元性好人伦每所称述多过其才或咎之士元曰方今雅道凌迟善人常少不美其谈即声名不足企慕而为善者寡矣今拔十得五犹得其半而可以崇迈世教使有志者兴起不亦可乎人服其言卓然自命之器世所实难奖诱之无不成就沮抑之无不摧败齐谢朓好奖人才会稽孔闇粗有文章未为时人所知孔稚圭尝令其草让表以示脁朓嗟叹良久自折简写之语稚圭曰此子声名未立应共奖成无惜齿牙余论虽所取止在文艺然可为前辈汲引后进之法陈瓘字此锡性甚谦和与物无竞对人议论多取人善虽短未尝面折微言警之人多退省愧服尤好奖励后辈一言一行茍有可取者即誉美传扬谓已不及官至宰相王阳明先生有云大凡朋友固以责善为贵然必箴规指摘处少诱掖奖劝意多方是先辈又云语人之短不曰直深足破人似是而非之见文征明性不喜闻人过有欲道及者必巧以他端易之使不得言终其身以为恒昔马伏波诫兄子曰吾愿汝曹闻人有过如闻父母之名耳可得闻口不可得而言也至龟山杨先生则曰口固不可得而言耳亦不可得而闻也与衡山所操同出一头地又先辈有云捏造歌谣非惟不当作且不当听徒损心术长浮风耳若一听之则清净田中亦下一不清净种子矣此言最为入微祝期生好讦人短又好诱人为非人有貌陋者讥笑之俊美者调嘲之愚昧者诳侮之智能者评品之贫者鄙薄之富者讪谤之官僚讦其阴私士友发其隐曲见人奢侈誉为豪士见人狠毒赞为辣手人谈佛理目为斋公人谈儒行嗤为伪学人言一善言则曰渠口中虽如此心上未必如此人行一善事则曰这件事既做那件事如何不做乱持议论颠倒是非晚年忽病舌黄必须针刺出血升许乃已一岁之间发者五七次苦不可言竟至舌枯而死姚若侯曰嗟乎期生之舌美舌也使竭其舌才而善用之必能宣扬大教劝化无边其舌上青莲花且弥天盖地矣天生美才何可易得而竟以枯死惜哉夫舌有二业恣杀物命以供饕餮是谓入业恶言邪论惑人害人是谓出业然入业犹曰有味存焉若出业则吾不知其味之所在矣陈寔字仲弓平心率物乡人争讼辄求叛正寔为谕以曲直开以至诚皆感动至曰宁为刑罚所加毋为陈君所短有盗夜入其室止于梁上寔阴见不发唿之孙训曰人不可不自勉不善之人未必本恶习以成性遂至为非梁上君子是矣盗惊投地规罪寔徐譬之曰视君状貌不似恶人宜深克己反善此当由贫困遗绢二疋以归自是邑无盗者刘庄襄公璲大父曰仲辅自少仁恕爱物与赠夫人初婚之夕家尚贫有一偷儿入室公惊视之乃所识人公曰乃汝耶想以贫故为此检夫人首饰数事给之令去曰我终不言其后夫人讯之公曰已许不言矣何见问及公殁有一族子制衰服头触棺哭极哀人疑其为偷儿而有善行盖愧而改也公既以孙贵累封后甲第不绝仇览字季智汉蒲亭长有陈元者独与母居而母诣览告元不孝览惊曰吾近过元舍庐落整顿耕耘以时此非恶人当是教化未至耳母守寡养孤苦身投老奈何以一朝忿欲致子于不义乎母感悔涕泣而去览乃亲到元家与其母子饮为陈人伦孝行譬以祸福元竟成孝子为元惜身名又为其母惜恩谊有此恻怛至诚焉得不化为陈孝行祸福其余事也马恭敏公作守有兄弟老而争产不休公命取一大镜令兄弟同照之见面庞相似须发皆皓然泣悟交让而出妙处绝不容言孙洪少游太学有同舍生得家报洪索观之内云昨梦一神人传登科录汝与孙洪皆列名籍中洪名下有朱字云某年月日不合代写离书落其籍洪愕然曰果有之不意上天谴责乃尔及试生果中而洪下第洪归访前离婚者夫妇俱未有偶为委曲劝导复合之寻亦登第贺灿然秀水人万历间尝以诸生从同邑御史姚思仁巡按河南时中州大饥灿然目击其艰特草荒疏力劝思仁急上请赈思仁尝历按山东等处持法严正多置不法者于死一日病痁被摄至冥司群鬼索命冥王诘之曰何嗜杀乃尔思仁曰御史为天子执法此辈自死于法耳王曰居官而不体上帝好生之德不存矜恤而草菅民命罪孽自重无从解免思仁曰当河南凶某上疏请赈所活不下千万独不可相准乎王曰此贺灿然所为也已注其中年大富贵矣思仁曰固也非某即贺疏何由上独不可分半乎王颔之命吏诃散群鬼放还后灿然四十成进士官至冢宰思仁亦登八座姚若侯曰按格化豪杰权贵者功尤倍盖豪杰有手权贵有势才势者人中之江河也溃而决之怀山襄陵若引归正道则通舟楫者数千里穿为漕渠则灌田地者亿万顷其害大利亦大是以三教圣人皆急收才势之人而用之幕宾者名为豪杰权贵所用之大而实可以为用豪杰权贵之人也监司守令之幕宾劝监司守令于善则郡县受福矣督抚之幕宾劝督抚于善则一省受福矣部堂宰相之幕宾劝卿相于善则天下受福矣且居官者政成而万民誉之绩奏而朝廷荣之阳世之福报既奢则阴司之记录亦减幕宾则有德无名是为阴德其功最大推此而论凡为要路腹心豪门亲戚及挟一艺一术游于豪贵之家者皆可即此意而善用之杨询性巧媚善揣人意怂恿之以得其欢丹阳尹杨开性暴横果于决责与询最厚每事必访询明知其非不敢有所忤一切赞美而已开一日盛暑中杖公吏及系囚四十余人二人死询犹盛称其快后梦至一处金紫者谴之曰成杨开之恶者汝也罪当坐汝数日果中恶疾而死李小有曰杨开每事必访犹有虚心焉询肯一言劝导必当有救反称快以甚之是杀被杖人也亦并陷杨开矣竟以杨开之罪坐之冥司折狱固为允当张全义唐人治东都出见田畴美者辄下马与僚佐共观之召田主劳以酒食有蚕麦善收者或亲至其家悉唿老幼赐以茶彩衣物民间言张公不喜声伎见之未尝笑独见佳麦良茧则笑耳有田荒芜者则集众杖之或诉以乏人牛乃召其邻里责使助之由是比户丰实称富庶焉按此尚有长民之责也若后汉京兆王丹隐居养志每岁农时辄载酒殽于田间候勤者劳之其惰懒者耻不与皆兼功自励邑聚相率以致殷富其浮荡废业者辄晓其父兄黜责之行之十余年其化大治谁谓匹夫无化俗之权哉士子某赴省试文甚慊意于僧寺访一神相士士摇头不答揭榜果黜因再往问终身相者曰以君骨相岂敢相许莫如种大阴德或可以回造化士子归途自思我贫士也安能济人但我见近日为师者多误人家子弟我从今只留心教道以积阴德后复与试寻前相士再问之相曰君骨相全换矣揭榜果中留心教人乃莫大阴德宜造物之默相也吴中塾师于明英力学强记甚得时名但惟知自为不肯讲论时喜游览不加检束且善于涂饰生徒课艺已恒代草冀以欺其父兄屡试棘闱不中晚遭退黜死子孙无识字者有一友尝语予云骗人财者谓之拐偷人财者谓之贼劫人财者谓之盗三者阳罚茍不及阴戮必加之为师而受人束脯又享人供奉而误人子弟与此三者何异余谓三者尚专攫财耳实无他损于人也为师而误人子弟其攫财损人殆兼人矣然而朝廷不闻设一法以绳之者何也盖尊师重傅立国规模以贤人君子之礼优容之亦责其以贤人君子自处耳若阴司则专补阳世所不及阳法所纵阴律每加严焉然则于生之受报未知如是而止否也嘉兴府某庠生喜隐恶扬善遇子弟亲友谈笑闺门事便正色怒因作口业戒文垂训后学万历年间年迈无科学门生多应试者强邀之同入省偶出犯布政钺因命题试文大受知赏为咨学宪得与棘闱榜发前一夕梦其父曰前月有一士该中为奸室女除名文昌奏汝作口业文劝戒后进请以汝名补之来春还登甲榜务益积德以报天恩果联捷宋时程一德粗知字义孜孜欲人为善每遇嘉言善行辄刊刻施人使世警悟一夕梦梓潼帝君语曰汝有善念诸刻俱录报天庭矣自此三教典借不学而晓子孙悉俊拔多高第二程夫子皆其后也黄庭坚好作艳词人争传之尝谒圆通秀禅师秀呵之曰公翰墨之妙甘施于此乎时秀方戒李伯时画马事庭坚笑曰某但空言初非实践岂亦欲置我于马腹中耶秀曰伯时但以想念在马惰落不过止其一身公以艳语动天下人淫心罪报何止马腹一朝绝笔正恐入泥犁耳庭坚悚然愧谢自是绝笔按山谷以改正实录窜死刚方铁石人也而好作艳词何哉亦其生来有此一种俊才不能自遏抑耳然用以为他述作何遽不妙一朝绝笔虚心勇决可敬世非山谷之才而假以风流自命艳词未审于山谷何如泥犁知先山谷独入矣某郡僚暴卒复苏命请太守群僚至告曰某被摄见阴司主者乞命甚哀主者悯之谓曰汝能劝千人不食牛肉乎限以三日敕予再生图之非诸公为我遍劝百姓不可得也众以为妄过三日复报某官死矣守大惊召僚属共持此戒立一簿于通衢劝百姓愿者书姓名一日得数千人望空焚之少顷报某官生矣往讯之云复被使者摄去主者方怒让有吏持一籍至云是劝戒食牛人姓名主者大喜准延寿四纪太守与众俱受福无量矣朱在庵曰吾人之戒止于一身一家固不若作一缘册时为捧持随身劝化募缘者不费人一钱粒粟而应募者积福寿子孙奚难慨许感应录曰劝百人不食牛肉者增寿一纪救济类上范仲淹字希文少孤甚贫日食虀粥一角勤苦读书便以天下为己任每自诵曰士当先天下之忧而忧后天下之乐而乐尝谒相士问云能作宰相否相士云不也再问能作否医否相士讶之曰何前问之高而今问之卑也曰惟宰相名医可以救人相士赞曰君仁心如此真宰相也举进士第为秘阁校理博通六经学者多从质问为讲解不倦推其俸以食四方游士诸子至易衣而出公宴如也寻为右司谏岁大旱蝗奏遣使循行因请问曰宫掖中半日不食当何如仁宗恻然命公安抚江淮所至开仓赈之奏蠲除弊政十余事后参知政事边陲有警自请行边麟州罹大寇言者多请弃之公为修筑故砦招还流亡蠲其租罢榷酤予民河外遂安性好施与其亲而贫疏而贤者咸施之方显时志欲赡族力未逮者二十年既而自西帅至参大政于其里中买常稔之田千亩号曰义田以赡族人日有食岁有衣婚娶凶丧有助择族之长而贤者一人主其计而时其出纳焉得钱氏南园将徙居之阴阳家谓当踵出公卿乃曰一家独贵孰若吴中之士咸教育于此贵将无已焉以其地为学宫与富郑公当国阅监司簿之不才者一笔句之富曰一笔句之甚易但恐一家哭矣曰一家哭何如一路哭耶此又最得治体不以煦煦为仁者卒谥文正赠魏国公子纯仁复为相纯佑纯礼纯粹俱名卿侍窦禹钧燕山人年三十无子梦亡祖父谓之曰汝命无子寿且促当早行善事公为人素长者于同宗外姻有丧不能举者为出钱葬之前后凡二十七丧孤遗女及贫不能嫁为嫁者凡二十八人故旧相知遇其窘困必择其子弟可委以财者随多寡贷以金帛俾之营运四方贫士赖以举火者不可胜数公每量岁之所入除伏腊供给外皆以济人家惟俭素无金玉之饰衣帛之妾建书院四十间聚书数千卷延礼文行之儒以育四方之俊其贫无供顿者资给之赖以成名者前后接踵复梦祖父告曰数年来上帝以汝有阴德名挂天曹延寿三纪赐五子荣显福寿而终充洞天真人位言讫复嘱公曰阴阳之理大抵不异善恶之报或发于现世或报以来世或受之子孙天网恢恢疏而不漏此无疑也公愈积阴功以谏议大夫致仕年八十二别亲友谈笑而卒子仪俨侃僖皆登卿侍八孙皆显范文正公书其事于册以示子孙善恶之报自有现世来世子孙三者不同三者错出示报正天地之大使人难以捉摸处世人只看得目下乌得无报应或爽之疑因有积疑生惰积惰益生疑而为善之念不坚矣盖善人获福如大贾居货岂必日日见钱只通盘打算决定有十分便宜若窦公者竟三者兼之则亦其为善之不一端而止也大观中有士人于京师铺中见靴一双类其父殡殓时物问之主之曰昨一官人过此令修理者顷当来取士人伫立以待俄一马上郎至乃其父也取靴径去子追唿曰吾父何忍无一言教我父回首曰尔做人当如葛繁问葛为何人曰镇江太守冥司皆设像焚香礼拜之遂不见士因往镇江谒繁具道前事问平生何修繁曰某力行善事日或四五条或至一二十条今四十年并无虚日士问如何为善事乃指坐间踏子曰如此物置之不正则蹙人足某为正之若人渴与之杯水皆利人事也几微言语动作皆有可以利益于人者自卿相至乞丐皆可为之惟行之攸久乃有利益耳后葛以高寿坐化子孙富贵不绝朱在庵曰今人不肯行善非诿之财力不足则曰时势有所不可也抑知时时处处俱有可为之事自上至下原无限量有如是之简便直截者乎自踏子杯水而推之可矣合上二条范文正贵而得行其道者也窦禹钧富而好行其德者也葛繁虽任太守然其所言善乃至纤至悉即贫人妇女俱可为之故首列以为济人统概而兵刑食三者之中尤以济人有无量功也虽原格所不载亦类辑以望慈惠官长鉴其一得其所行一事者次之所济一人者又次之而以爱物终焉邓禹字仲声行师有纪所至辄停车驻节以劳来之父老童稚满其车下尝曰吾将百万之众未尝妄杀一人厥后子孙侯者三十人二皇后显爵不可胜数曹彬帅师征讨未尝妄杀从攻蜀破遂州诸将欲屠城公不可有获妇女者悉闭之一第令密卫之洎事罢访其亲还之无亲者备礼嫁之伐金陵先焚香誓众城下之日毋得妄杀一人凯旋还京舟中惟图籍衣衾而已合门进榜子云奉敕差往江南句当公事回其谦恭不伐又如此族弟曹翰亦为将克江州忿其城不下屠之尽载其金宝以归彬子玮琮璨继领旄钺祀追封王子孙昌盛无比翰死未三十年子孙乞丐于道矣颜光衷曰兵主杀而以救民止暴则生机在焉故能以生用杀则功无在将上者何也抛一死救万生视寻常行善固有不同若以杀用杀则罪亦无在将上者第一无事生事以百万枯骨博封侯印第二鏖战屠害败则多杀己胜则多杀敌第三冒杀平民攘功首级又军无纪律纵其劫掠至有木梳贼篦机兵之谣痛何如乎何怪世之为将者多不良死哉正统间邓茂七倡乱福建延平等处张都宪楷计擒贼首复委布政谢都事搜求东路贼党谢求贼中真党之外凡可疑及胁从者密授白布小旗约搜路兵至各插门首为信仍预戒兵丁不得妄杀全活万人后生子迁状元名相孙丕复中探花姚若侯曰都事领兵自是苦差然都事小官耳非此苦差安能活万人子孙之状元探花何自而来哉都事积德如此受福如此则上而监司以及督抚偏裨以及大将军茍以都事之心为心其子孙之状元探花岂一世再世巳哉人不幸当乱贼窃发之际厕身其境者岂得自主茍一不从未死于官而先死于贼矣故胁从一项诚为可悯后汉虞诩临终谓其子恭曰吾事君直道行己无愧所悔为朝歌长时杀贼数百人其中何能不有冤者自此二十余年家门不增一口获罪于天已可知也夫以虞诩之贤而尚有冤杀之服世之滥杀胁从以为功者其无冥责哉狄仁杰刺豫州时越王兵败其党二千人皆论死仁杰释其械密疏曰臣欲有所陈似为逆臣申理不言且累陛下钦恤至意表成复毁自不能定然此皆非本恶诖误至此诏得谪戍边囚出宁州父老迎劳曰我狄使君活汝耶相与哭碑下三日乃去言言嗫嚅畏慎自然使之倾心入听若侃侃执理极谈恐反未必从也建州章太傅妻练氏素有贤德智识过人太傅出兵有二人违令欲斩之练氏密使亡去二人奔南唐为将后攻建州州破时太傅已死二将重以金帛遗练氏且以二白旗授曰吾将屠此城夫人植旗于门吾戒士卒勿犯练氏返金帛并旗不受曰君幸念旧恩愿全此城之人必欲屠之吾家与众俱死耳不愿独生也二将恐亡练氏又感其言遂止夫人所生八子皆登第大慈悲真胆智须眉男子尚且难之刘大夏为车驾郎中成化间有人言先朝遣郑三保至西洋获宝无算上命兵部查三保至西洋水程时项忠为为尚书使吏检旧案刘先入检得藏之项笞吏令复检三日不得刘终秘不言会有谏者事遂寝后项诘吏以库中案卷焉得失去刘在旁微笑曰三保下西洋时所费钱粮数十万军民死者万计纵得珍宝何益旧案虽在亦当毁之尚追究有无耶项降位再揖而谢指其位曰公阴德不细此位不久属公矣刘果至其位后又议征安南传旨索永乐中调军册籍公尚在前职故匿其籍不以予尚书余子俊为榜吏至再公密告曰衅一开西南立麋烂矣余乃悟力阻其事两次匿籍不知阴救多少生灵何等智术胆气他人纵有此仁心岂能有此妙用洵乎做好人不可无才王韶以取熙河功致位枢密晚年悔之尝游金山寺以因果问众长老皆言以王法杀人如舟行压死螺蚌自是无心韶犹疑之有刁景纯者前辈学佛一日逢于寺韶复举前问刁曰但打得贤者心下过便是无妨韶曰今自打得过否刁曰打得过时自不问也韶益不自安岁余疽发背终日阖眼医者欲令开眸看眼色韶曰安敢开斩头截脚人有许多在前洞见五脏而死颜光衷曰当其热肠图功时不知也一旦灰冷真心自现不必问天证佛已知端的矣人于势位炎赫事业忙中切须稳提住平心一观王贺汉武帝时为绣衣御史逐捕魏郡群盗多所纵舍以奉使不称免叹曰吾闻活千人子孙有封吾后世其兴乎后至一门五侯诸女为后荣贵震天下此与于公高门待封同一自信似有意望报矣然其言竟若左券人只要真正为善耳亦无嫌有意也崔篆王莽时为新建大尹至治见狱犴填满垂涕曰陷人于井彼皆何罪而至此遂理出二千余人掾吏叩头固争篆曰邾文公不以一人易其身君子谓之知命如杀一大尹赎二千人盖所愿也卒释之仁心剀论可泣鬼神史弼为平原相诏举钩党郡国承旨连至数百弼独无所上从事坐传责曰诏书疾恶党人旨意垦恻青州六郡其五有党平原何理而得独无弼曰先王疆理天下画界分境水土异齐风俗异尚他郡自有平原自无胡可相比若承望上司诬陷善良淫刑滥罚以逞非理则平原之人户可为党相有死而已所不能也从事无以诘之不讼党人之冤不言他郡之枉就郡说郡与鲜于侁为利州运副部民不请青苗钱安石遣吏诘之侁曰青苗之法愿取则与部民不愿岂能强之同妙得守士官之体熙宁中新法方行州县骚然邵康节闲居林下门生故旧仕宦者皆欲投劾而归以书问康节答曰正贤者所当尽力之时新法诚严能宽一分则民受一分之赐矣投劾而去何益姚若侯曰宽一分二语可为黯然然宽一分者较宽十分者更难昔人所以论徐有功在张释之之上也欤欧阳观庐陵人有学行历泗绵二州推官留心谳狱惟恐不得其情尝夜对烛治官书屡废而叹夫人郑问之曰此死狱也我求其生而不得耳求之而不得则死者与我俱无恨也矧求而有得耶以其有得则知不求而死者有恨也夫常求其生犹失之死而世常求其死也生子修未及成立而观卒母夫人尝以是语修且曰吾不能必汝之有成但知汝父之必有后也修果及第为贤相追封观郑国公理刑官肯发如此心肯用如此功夫则虽杀人之中皆是活人之仁不然刑曹真不可为也屠康僖公勋浙人为刑部主事宿狱中细询诸囚情罪得其无辜者若干人不自以为功密疏其事以白尚书后朝审尚书摘其语以讯诸囚遂释冤抑十余人一时咸颂尚书之明公复禀曰辇毂之下尚多冤民四海兆姓岂无枉者宜五年差一减刑官核实而平反之尚书为奏允其议时公亦差减刑之列梦神告之曰汝命无子减刑之议深合天心赐汝三子皆衣紫腰金是夕夫人有娠实生应埙次应坤应竣皆显官世言刑官不可为据此则刑官乃求富贵求子孙之快捷方式矣范文正公言惟宰相名医可以救人予于刑官亦云王安石尝与其子雱议复肉刑雱寻死一日与叶涛坐蒋山本府一牙校来参乞屏左右言昨夜恍忽至阴府见待制带铁枷良苦令某白相公意望有所荐拔某恐相公不信迟疑间待制云但说某时某处所议之事今坐此备受惨毒安石悟其事不觉大恸肉刑虽未复而立心惨虐天必殛之与上条一福一罪顶针对照程仁霸为眉山参录有盗芦菔根者所持刃误伤主人尉幸赏以劫闻狱掾受财掠成之公知其冤谓盗曰盍诉冤吾为直之盗称冤遂移狱公直其事而尉掾争不已复移狱竟论杀之公因罢归尉掾暴死后三十余年见盗拜庭下曰尉掾未服待公而决前地府欲召公暂对我叩头争之曰不可以我故惊公今公寿已尽我为公担荷而往暂时即生人天子孙禄寿朱紫满门矣公沐浴衣冠就寝而卒子孙富贵寿考果如其言颜光衷曰盗竟以受诬死则仁霸于盗未霸有功也而其全活人之心系其肺腑至死不忘可见恩怨自有真也巡抚阎公莅南京有诬镇江民周志廉主盗者廉富民畏刑以货属诸权贵请间公反以此疑其真矣竟杖杀之已而镇江郡丞卢仁上谒公曰汝何带囚周志廉来仁茫然不省公复厉声曰皂隶傍边立者廉也即日昏仆自是廉常在目未几卒颜光衷曰阎之杀廉以其行赂疑之可谓公正矣然实非其罪冤死为厉可自恃无私遂妄决断乎哉谨按张南轩有云为政须先平心不平其心虽好事亦错如扶弱仰强岂非好事往往只这里错须如明镜然妍自妍丑自丑若先以其人为丑则相次见此人无往而非丑矣颜光衷又云官府簿书如麻下情阻隔或乘其聪明或乘其火性或乘其忙错种种皆能枉人及文案既定则有明知其枉而无如何者矣昔彭惠安韶居官立身无愧古人只误杀一孝子遂至不振甚矣谳狱之难也其难其慎又不在依违二三而在虚心观察二训居官者宜日读一过陈洎为开封府功曹章献太后临朝有族人杖杀一卒当洎验尸太后遣使谕旨欲宥其罪诸吏请以病死闻洎正色曰彼实冤死待我而伸岂可惧太后之威而不以实奏乎尔曹弗预我独任咎自为牍以白府尹程琳既而太后原其族人亦不罪洎梦一人谢曰某冤非公不伸阴司以公有阴德注位贵显生子孙贤故来相报洎官台省副使孙传道履常皆以文学显仕此伸死者之冤与平反而活人命似异然幽愤所在不堪沉没茍其公正谳罪亦属生理也彼受赇卖放者能逃冥责乎魏钊广东人尝往夷陵验尸道经某镇有乡官徐少卿名宗者素奉梓潼神梦神告曰明旦本府魏推官过此前程远大人也可预识之明日伺之果至徐乃修敬而谒款焉魏去不数日徐复梦神曰可怪魏钊受贿四百金故出人罪使死者含冤之极上帝已尽削其禄寿矣徐甚嗟讶遣人迹其事果然未几丁母忧起复候补卒于京邸人命至重得贿而入人死者非丧尽良心必不至是得贿而出人死者世或借言罪宁失出且事近好生因以得便已私而为之矣抑知冤死不伸与受诬冤死同一性命乎此公以四百金易却大大官并数十年寿惜哉然则世之受赇减福者多矣帝君岂得逐一诏之故没世而不自知也悲夫冤死固宜急伸乃世有借尸图诈一节极为惨酷颜光衷尝极论之曰下辈恃此放刁至奴仆胁主人顽佃梗业主妻妾制夫长一有不虞则乡族乘而攘臂缙绅因而磨牙抢家私辱妇女缚尸灌汁以求贿赂则有子激杀母妻气杀夫恃多男为图赖之根指富家为甘脆之货至有儒绅亲奴婢衣冠族乞丐官告私和朝怒夕喜甚而略借事端抛根滥及贫冤对袖手旁观富亲戚遭殃坐罪种种难以殚述官长每以为尸场一检足辨冤称快而孰知虎噬狼吞鱼糜肉烂已不可言乎此弊不革不惟启人自杀且令父子兄弟以死为利暴尸灭法揣其情由与手刃无异今既难概置不理但严诬告加等之法凡药死缢死投水死而不实首明者拟问如律其系亲人逼死以为图赖之本者勘明抵罪有乘乱搬抢冒认索诈者严究号令庶亲戚无利死之心风俗无诬赖之害其保全不既多乎羊道生为邵陵王参军其兄海珍任溠州刺史道生乞假省之临别祖送见缚一人于树乃故部曲也见道生哀请云溠州欲见杀乞垂救济道生问汝何罪曰造意逃叛道生便曰此最可忿即拔佩刀刳其眼睛吞之须臾海珍至又嘱决斩之坐席良久方觉眼睛在喉内噎不下索酒咽之顿尽数杯终不能去转觉胀塞遂不终席而别在路数日死造意逃叛可死也道生自可不救也乃人既死矣又从而惨虐之在道生不过逞一时刚忿或借此以威其众耳然与其求怜故主之心竟何如乎情上去不得即理上去不得矣若直死于刺史之法无从为厉也杨自惩鄞人为县狱吏存心仁厚守法公平时县宰严肃挞一囚流血满前怒犹未息杨跪而解之宰曰此人越法悖理不由人不怒杨叩头对曰如得其情哀矜弗喜喜且不可而况怒乎宰为之霁威家甚贫私馈一无所受遇囚人乏食多方以济之一日有新囚数人待哺家又缺米与其妇商之妇曰囚从何来曰自杭来沿途忍饥菜色可掬逐辍己之炊而煮粥以食囚生子守陈守址南北吏部侍郎孙茂元刑部侍郎茂仁按察使此一狱吏耳而积德获福如此旧传朱子之训僚役有曰古云公门中好修行何也公门常常比较时时刑罚其间贫而负累冤而获罪愚而被欺弱而受制唿天抢地无可告诉惟公门人下得民隐上知官情艰苦孤危之际扶持宽假一分胜他人方便十分若能释贫解冤教愚扶弱无乘危索骗无因贿唆打无知情故枉无舞文乱法则一日间可行十数善事积之长久自然吉庆日至子孙昌盛如其不然而狐假虎威自负权势作奸犯科争夸胆智而一罹宪网身命顿捐纵或幸免而子孙受之来生偿之怨毒之财岂有安享者哉明池州邵道充郡皂索取财物满意则喜否则拳殴之官命行杖极力施刑力毙杖下者不可胜数后得异病手足窘束遍体肿决如板痕片片烂下痛不可言因唿曰善恶终有报桥南看邵道卒至皮肉俱尽余骨在床方绝韩韶字仲黄为赢长贼闻其贤相戒不入境余县多被寇盗废农桑流民入韶县界韶悯其饥困开仓赈之所廪赡万余户主者争谓不可韶曰长活沟壑之人而以此获罪含笑入地矣太守素知韶名德竟无所坐李膺陈实等立碑颂焉民命至重人心不泯饥馑流离之苦目击者鲜不动念特难得首任其责者耳故自汲长孺矫制发粟以来如范忠宣之擅发常平洪文惠之擅留运米以贤见称者多矣其得罪而死者未之闻也景泰中徐淮大饥王竤为巡抚不待奏报大发广运官储赈之先是大饥疏至上大惊曰奈何百姓其饥死矣及得竤奏大喜曰好都御史不然饥死吾百姓矣此又为君之仁圣明在御谅皆如是当事者何惮而不为此乎富弼字彦国为枢密副使坐谤谪知青州河朔大水饥民流入境弼乃抚所部丰稔者三州虚己以请劝民出粟得十万斛随处贮之括公私闲舍十余万区散处其人以便薪水择待缺官吏廉能者给其禄使循行问老弱疾苦书其劳约为奏请率五日一召奖劳委曲劝谕出于至诚人为尽力山林河泊之利有可取为生者听流民取之主不得禁死者大冢丛葬之至者如归或谓弼非所以处危疑曰吾岂以一身易六七十万人之命乎行之愈力明年麦大熟又各以远近受粮而归仁宗闻之遣使劳弼即拜礼部侍郎寻召相封郑公寿八十谥文忠颜光衷曰处危疑而尽职反以得君祸福何常之有赵抃知越州熙宁八年吴越大旱前民之未饥为书问属县被灾者几处乡民待廪者几人沟防兴筑可僦民治者几所库钱仓粟可发者几何富民可募出粟者几家僧道所食羡粟书于籍乃录孤老病不能自食者人三万余故事岁廪穷民当给粟三千石抃简富民所输及僧道羡余得粟四万八千石自十月朔人日受粟一升幼小者半之忧其众相蹂也使男女异日人各受二日之食忧其且流亡也于城市郊野为给粟之所五十有七使各以便受之而告以去其家者勿给计官为不足用也取吏之不在职而寓于境者给以禄而任以事告富人无得闭籴诸州皆榜禁米价抃令有米者任增价籴之自解金带籴米以施为吏民倡又发官粟平价予民凡五万二千余石为粜粟之所凡十有八以便籴者又僦民修城四千一百人为工三万八千计其佣与粟再倍之明年春人疫病为病坊处疾病之无归者募僧二人属以视医药饮食令无失时死者使就处收瘗之法廪穷人尽三月止是岁五月止事有非便文者一以自任不累其属应上请者遇便宜辄先行早夜惫心力无巨细必躬亲故大旱而继以疫州无失所卒相神宗为名臣救荒诸条惟此最为详尽更为综古策而约论之一曰开仓赈贷二曰截留上供米赈贷谓过往上供粮米截留平粜疏请以价归朝廷或至冬籴米补解则米价自落国赋不亏三曰自出米及设法劝富民赈贷四曰借库银循环粜籴赈贷五曰兴修工作赈贷令饥民有工食可食而官府富民且易于集事也然皆城市之民得蒙周恤而乡村山僻实惠难敷所宜周详曲处者也大略赈济之法旬给升斗官不胜劳民不胜病坐而仰食仓米卒无以继此立毙之术莫若计其道里远近口数多寡人给两月粮归治本业可无妨生理也赵令良帅邵兴盖用此法又李玉治鄱阳将义仓米多置场屋减价出粜既先救附近之民欲以此钱给价计口逐月一顿支给以济村落一物两用其利甚溥盖远者用钱可免减窃拌和之弊转运耗费之艰且村民得钱非惟取赎农器经理生业亦可收买杂料和野菜煮食一日之粮可作数日之粮此二策者俱可行也又所当虑者上人一图赈济则付里正抄札实未有定议也村民望风扶携入郡官司未即散米裹粮既竭馁死纷然浊气熏烝疠疫随作曾无几何而官仓已罄是以赈济之名误其来而杀之也故须先印榜四出谕以方行措置发钱米下乡不可轻动以免饥贫云集之弊然后于各乡分立给粟之所按里照籍分拨使各以便受之壮者不去其故乡则生理依然老弱不艰于远涉可无裹粮露宿奔走负载之苦第给发之际当核奸造报之中当检实而朝夕经营总宜尽心力为之视为万命生死所在应不惮勤劳矣其义仓米用平价恐不足以给更借库银于多米地方循环粜籴则于贵米时减价四方之一而民已有所济然必须多设粜所于乡郊以免无力者壅挤转运之艰更人定所籴之制限以杜有力者转贩专利之害至富民之价切不可抑抑之则闭籴而民愈急势愈嚣其乱可立待也况官仰价则客米不来纵尽发富民之粟而平粜之能得几许昔范仲淹知杭州斗粟百二十文仲淹为增至百八十仍多出榜文具述杭饥增价商贾争利齐集米价顿减盖凡物多则贱少则贵不求贱而求多文正所见过人远甚也至于弃子有收老病有恤强籴必禁盗萌必翦此又慈祥之所自至弭防之所最先者矣明道未吴遵路治通州值岁大饥使民采薪刍官为收置以为直易官米至冬雨雪时仍以原价易薪刍与民时米价大减而薪直则倍矣官不伤财民再获利岁方大荒即有减价之米贫民何处得银钱来薪是将来所必须取于野而甚足似此调度迥越意表然实亦从兴修工作想出当事者更体此意而推广之无不可救之荒矣浙西大饥范文正公为杭守纵民竞渡与僚属日宴湖上自春至夏居民空巷出游又召诸佛寺僧谓曰岁歉工直贱可及时兴造也时舟车伎乐贸易饮食工技服力之人聚者无虑万数监司劾杭州不恤荒政公乃条叙所以宴游兴造之故皆欲发有余之财以惠贫民也诸郡惟杭民不流徙冯子犹曰凡出游者必力足以游者也游者一人而赖游以活者不知凡几往时苏郡大饥当事者以岁俭禁游船富家儿率治馔僧舍为乐而游船数百人皆流徙失业不知随时方便者类如此陈尧佐知寿州岁大饥自出米为糜以食饿者吏民以故皆争出米尧佐曰吾岂以是为私惠哉盖令以率民不若身先之而使之乐从耳仕至平章事寿八十二赠司空为糜乃富民事非官长职也然能以之率民便有作用在叶梦得在武昌值水灾既尽发常平所储以赈惟遗弃孩儿无由得之询左右曰民间无子者何不收畜曰患既长或来识认叶阅法例凡灾伤遗弃小儿父母不得复取遂作空券数千具载本法凡得儿者皆使自明所从来书券给之官为籍记凡活三千八百人乱离之时所在居民奔匿山谷有被婴儿啼声贼得其处故皆弃路傍有教之为绵球随儿大小缚置口中或预以甘物浸入绵内使儿咂之儿口中有物自不能作声而不闭气又绵不伤儿口此法亦不可不知虞允文知太平州旧制民生子必纳添丁钱岁额百万岁祲贫不能纳者生子多不举允文为置荻芦税以补添丁钱由是生子并举先是允文无子明年妻妾双诞二男按贾彪为新息长民贫多不举子时城南有盗劫人者北有妇人杀子者彪出按验掾吏欲引南彪怒曰贼寇害人此则常理母子相残逆天违道遂北行按致其罪窃尝心拟其所坐而不可得后读文昌化书则知阴司直等之杀人偿命矣苏东坡先生与朱鄂州书中载神仙乡百姓石揆妻浸杀两子后一产四子痛楚不堪母子皆毙又润州陈氏因子多复孕心甚恶之有谈媪者以药为陈氏下胎后复孕再谋下之药方合而未服梦一小牛曰我与汝何雠汝必欲杀我我将因而杀汝也寤而未解竟下之血崩不止痛楚月余见小儿缭绕床头乞命而卒盖其年在丑则子属牛梦中之牛乃其子也未几谈媪亦暴死报应如此不可殚述乃近世淹杀其子者百难一二浸杀其女者比比有之不知男女虽殊生命一也昔何慎吾作戒淹女歌予为节其文而广其意曰虎狼性至恶犹知有父子人为万物灵奈何不如彼生男与生女怀抱一而已我闻杀女时其苦状难比胞血尚淋漓有口不能语嘤盆水中良久声乃止吁嗟父母心残忍一至此若本应死者养之听自死何须行恶念所争岁月耳若不应死者天神注籍矣违天及杀人冤罪岂放汝靠男与靠女岂能料到底柔顺兼亲近女或反胜子若还虑遣嫁有生自有所荆钗与裙布随分又何愧我故劝世人毋为杀其女王仆射初为谯幕因按逃田时岁饥而流亡者数千家乃力谋安集上疏论列乞贷以种粒牛粮朝廷从之一夕次蒙城驿梦有紫衣象简者以一绿衣童子遗之曰上帝嘉汝有爱民深心故以此为宰相子寻生一男王后果拜相林机淳熙初为给事中司农少卿王晓尝平旦访之尚在省其妻晓侄女也垂泪而诉曰林氏灭矣晓惊问故曰天将晓梦朱衣人持天符来言上帝有敕林机论事害民特令灭门悸而寤犹彷佛在目也晓慰以梦未足凭无为深戚因留食待林归从容叩近日所论奏林曰蜀郡以部内旱歉乞拨米十万石赈赡寻有旨如其请机以为米数太多蜀道不易致当酌实而后与故封还敕黄上谕宰相云西川往复万里更复待报恐于事无及姑与其半可也只此一事耳晓颦蹙而去未几林以病归至福州卒有三子继踵而亡遂绝此等见识似欲为朝廷省费且凡事必期核实耳而孰知竟以灭门乃孝宗既不从机言矣而米竟减半可见财利之于人无不吝惜故聚敛之言常易入而恩泽每难下逮也然此等臣亦究为林机之续耳洪熙时有使南京还者上问所过地方何似对曰淮徐山东民多乏食而有司征夏税方急上立召杨士奇令草诏免税粮之半士奇请传谕户部上曰姑徐之救民之穷当如救焚拯溺不可迟疑有司虑国用不足必持不决之意卿等姑勿言命中官取纸笔令士奇就前书诏呈览毕用玺遣使赍行因顾士奇曰汝今可语户部朕悉免之矣左右咸言地方千余里其间未必尽无收亦宜有分别庶不滥恩上曰恤民宁过厚为天下主宁与民尺寸计较耶真万世法矣耿寿昌汉宣帝时大司农丞也时岁穰谷一石五钱寿昌奏言岁数丰穰谷贱农人少利故事岁漕关东谷四百万斛用卒六万人今宜籴三辅弘农五郡谷足供京师可省关东漕卒过半又白令边郡皆筑仓以谷贱时增价而籴以利农谷贵时减价而粜以济贫名曰常平仓民甚便之赐昌爵关内侯颜光衷曰此法原无岁不籴无岁不籴上熟籴三而舍一中熟籴二下熟籴一是无岁不籴也小饥则发小熟之敛中饥则发中熟之敛大饥则发大熟之敛是无岁不粜也夫然故不患积久成埃尘亦不患侵用徒文具乃后世循行愈失其初府县配户督米上仓追比鞭挞甚于赋税名埃为和籴其实害民又至救荒之时悭吝不发既发亦多衙门有势力者占之不能遍及乡村也厘而剔之惟在良有司矣随开皇中度支尚书长孙平奏令民间每秋家出粟麦一石以下贫富为差储之当社委社司检校以备凶年名曰义仓储之当社是仍藏之民间也委社司检校则官制其籍故人不得而短少侵盗焉其以济凶年无异发诸故廪而食之也后世并归州郡已不免有申请反复给散艰阻之虞渐而罄为贪官污吏所挪移侵没茍欲行之是于籍外又生一调矣原其初意岂若是乎朱文公熹首立社仓法其自叙云干道戊子余居建宁府崇安县开耀乡时大饥予与进士刘如愚劝豪民发粟减值赈济里人获存俄而盗发浦城近境人情大震藏粟亦且竭则以书请于府知府徐公即以常平粟六百石泝溪来予率乡人迎受之饥民以次受粟欢声动傍邑于是浦城之盗无复随和而束手就擒矣及秋王公淮来代守适丰登民愿以粟偿官而王公曰岁有丰歉不常其留里中而上其籍于府倘后艰食无前运之劳予奉教又明年请于府曰山谷细民无积新陈未接虽乐岁犹称贷豪右而官粟积无用将红腐愿岁一收敛收息什二既以纾民之急又得易新储广积蓄即不欲者勿强岁少饥则弛半息大饥则尽捐之着为例王公报可又以粟分贮民家于守视出纳不便乃捐一年之息为仓三间以贮之十有四年已将原米六百石还府其见管三千一百石则累年所收息也申本府照会永不收息每石只收耗米三升皆予与乡官士人同其掌管遇敛散时即申府差县官一员监视出纳以此一乡五十里内虽遇凶年人不阙食其法以十家为甲甲推一首五十甲推一人通晓者为社首其逃军及无行之士花食不缺者并不得入甲得入者又问其愿与不愿愿者开具大小口若干大口一石小口五斗五岁以下不与置籍以贷之以湿恶还者有罚淳熙八年奏请以其法推广行之他处令随地择人随乡立约申官遵守实为久远之利上布其法于诸路民甚赖之此真乡先生事也今岁颇丰稔民犹艰食一有水旱将何以堪救荒之策前论详矣而常平之基鞠为茂草存留诸仓荡如悬磬发粟以赈知无由也属以军饷旁午鞭扑催科旋征旋解尚恐不及借银以籴是可望乎截留上供势颇难行即肯以身命殉之亦未必有便兴修工作工既无几而迩来州县役民从未尝给食也况敢望直乎若官自出米岂非至幸然廉者欲出而不能贪者能出而不欲惟有借赈富民似可实有其事而劝谕则徒付空文抑勒必致生变乱且各佃之田产既熯没无余则上户之税粮其赔偿岂易势必难贷贷亦不多即有慈惠之有司请之督抚慈惠之督抚请之当宁而待奏待报已淹月旬议折议捐奚补目下望润东海势索枯鱼计惟先事以图在一二乡绅富户纠合同志乘粟贱之岁或百石或数十石率千倡输其小富善良愿助十石数石者咸听设法掌管仿朱子之法以行之十年之外获粟十倍一乡有之一乡永不饥矣一邑有之一邑永不饥矣此种功德视输金辇粟以饭僧塑像者何啻倍蓰也所拭目望焉者矣余于辛亥之春为变通其意作放贷赈说附记之玉涵子曰康熙九年吴越大水吾宜为甚吾乡名东村者为尤甚予有田顷余在焉去冬偶过之行其巷寂无人声非锁门而他出则阖户而就寝余深讶焉或告予曰凡锁门者殆举家行乞他所阖户者殆绝粒而僵卧不起耳予大惊曰然则不皆将死乎曰但未至是也凡吾村之困守家居而不远行丐乞者类皆以网罟作本以虾鱼为资每得虾鱼一斤可买米半升辄得一日活数日来雪大冰坚无可施网又今年巨浸芦苇亦淹没无遗虽欲采薪以沸水亦不可得耳春二月复过之忽有言曰昨有某者三岁儿饿死矣余骇甚而问其状曰吾地迩来惟割野菜马兰杂煮而食虽得些少米不敢以为糜也惟粉之而入于草汤中可以得腻借以稍充饥肠耳是家无撮煳入爨数日矣儿幼不能草餐母绝粒许久岂复有乳是以遄死耳予泪泫然下不能收思上年之水凡隶吾地者真极难矣计予业田二百余亩得租不过十七石有奇因漕米紧急尽数输仓所存欠数谓当卖产借贷以入矣忽遇天恩准以水灾蠲折反领米四石九斗有奇以归岂不可譬之未尝蠲折乎此村立就危亡吾家尚日三餐又三日粥辄欲一餐饭见此光景而私此四石九斗有奇者以独丰义不忍时二月二十四日也中夜以思余持此米将何为而可乎欲施以煮粥也则余见煮粥之弊矣煮粥者环一二十里而设一场饱暖者未必不近饥寒者未必不远也饱暖者不宜食其无耻者未必不食也闻粥一熟群相哄然吾见有大桶小碗而携归以饲其工人者矣又取多积剩而臭腐以及夫犬豕者矣远方饥民在十数里外扶老抱幼冲风冒雨颠蹶而至则锅已罄空相向一恸枵复而归耳夫少壮者得以自达矣衰樨妇女何以自达乎晴天暖日不难早候矣雪霜泥泞岂能早候乎况今春作方殷农务正急若舍一日之田功而往返十数里之遥以就二三碗之薄粥将来秋收宁复有望性命旦夕茍延活计愈加断绝矣故愚谓不如计口分赈领归自煮之便也出米以赈者诚莫大之功然人皆吝财谁肯竟舍有出无入事实难行虽有官府临之急之而严戒切责劝之而礼貌温文终莫肯应也即有十分好义者吾知其出之亦有限矣今使有人于此与之米一升明日即无以继有人借之米五升至冬要还一斗二者不可得兼其人必宁借五升矣盖与而无继究必饿死借重利之债而可以得生将来秋收一熟奚难此一斗乎故愚谓劝赈不如劝借之便也然今日之借不患利息重而惟患不肯放放债者富人之所乐为而在今偏不肯为巨万家赀锱铢以积连廒积囤群视耽耽一人可借十人岂得辞乎一升可借十升宁便已乎岁荒民歉借去尚肯还乎拥粟借钱如负重责嚣嚣群口竟同敌仇幸天下太平众皆明妒暗嫉摩掌嫉视雁行相持而莫敢轻动也一旦有变彼堆千累万者负之将安往乎然以今之势茍不力为斡旋亦未必保能无变也富人齿肥贫无半粟富家厌罗绮贫者衣百结寻常亦诿于命而安之矣同是人耳竟甘心独藁饿以死哉且不借者将谓其必赖乎灶冷烟空朝不谋夕借此救命奚忍负恩计口而给不过升斗秋收一熟等之锱铢崔子曰惠不在大济人之急可也济人只在急时凡衣食不缺之家不过暂值荒歉耳若肯竭力节省岂无一石五斗赢余省得一石出即可救百人三日之饥省得五斗出亦救百人日半之饥矣吾米尚不满五石欲以出放济贫岂不令人齿冷然只要与吾辈作一榜样做一前驱耳计熟矣恨不即曙黎明即起书片纸曰史八房有米五石出放其米作价至冬偿还其息加二凡本村极贫之家论丁分借此白时余仆庄四在傍余语之故且备告以作价加息便宜事庄四曰仆幸邀主庇积省得米一石不须自食亦可搭放以济人乎余喜吾术之得行而此法之果可以行之人人也急颔之曰是极善遂续书其下曰下人庄四亦放一石时值清明余以执事祠祭无暇过彼而已有先余而告之者矣相与踊跃称快晡后余至则益相与叹息致感余愈愧赧不自胜因挟前片纸不敢出忽一人大声言曰审若是我等穷人今兹或者尚有命乎我等平日借贷于人惯矣虽加六加七而未尝一负也乃今者过之而俱谢无有也无已以倍称许之而益谢无有也岂其无有咸以为今岁非放债之时也今秋宁再大水乎若其有收奚至负此担石活命之债也若其无收吾将视其拥此陈陈者而独食矣无非怕有富名耳官人宁富者哉余曰众等皆在是此纸可以无贴矣众曰岂官人是为要欲令通邑式也竟实贴之通衢因请余出放之期余曰今米尚在城中廿九即月尽其次月初一乎众散去独有一人尾予后私请曰官人能有米在此间乎余曰前者因筑圩埂给发饭米尚存数斗又板渎圩佃该我给数斗今还当问我家人周百福耳其人曰官人放米前后等耳余家七口三日无粒米下锅矣遵官人论丁分借法当得二斗有零今可以一斗先惠予乎余曰吾应汝然勿令他人知余先归俄而此人至余视剩米约有三斗即以二斗与之其人向天连叩首曰官人积德如此皇天皇天你必速报余急扶之起谓曰我放米与汝又作价要利钱非舍汝也何至作如此状乎其人曰如余等人今者孰肯借余一勺乎虽加十加廿亦万感也余有一媳十九岁矣有娠因合门将饿死欲出脱一人兼可得众人活媳请曰当此荒年身居贫贱廉耻之事固不足言独恨妇有重身已五月矣将持此谁适乎只待相向同死耳今得官人米又再挨过去矣俄而又有一人至曰见彼尾官人后似有所私者吾家极惨之事且不及言尚有余剩即惠余乎余罄量具及一斗急与之比余入城则前此四石九斗有奇者已为内人买薪市盐杂费用去二石矣急省饭米一石补入而尚少以一石也且下乡再图之初一曰众等将来领米余先令人告曰不须皆来只二三人领去足矣俄而五人棹一破舟至内二人即前日之先支二斗一斗者外又同一人乃余旧佃余识之遥问曰汝非此村人也何以至是其人前致辞曰某实不住此村顷来饥肠欲绝闻官人放米特来相央耳余谓曰吾前许五石今不意自缺一石而无从措也宁尚有余能及汝乎其人力恳添彼一丁以与此村人均分五人者辞曰吾村已论户照丁派定虽勺合曾不相假也吾等虽欲便汝真无由若官人此处能多出必与汝矣其人泪悬悬欲下叹息以视余命先将四石量讫唤周百福取前所收板渎圩米来至则带阴元米六斗命倾之盘中则热气蒸蒸欲烂矣盖余收租必用官斛故每得佳米而彼人见今岁米贵虽稍收亦属贫艰故不觉搀水重耳余曰今无奈只得凑与汝去但不须利有二人者喜曰是竟与我吾视之亦甚甘而可以免息也余少四斗则前已发过三斗矣止缺一斗余入内细检得一上年藏米旧囤粜后尚有少剩也余悉取出见中有空蛀及草屑余命筛之又簸之并归盘中在傍者咸笑曰是殆一斗有余暗察前佃面忽欣欣有喜色余命量清一斗再量得八升前佃急前请曰是宁得不借我乎余曰是畀汝而前领过二斗者忽愀然曰吾此行吾家所分不过数升矣今地下有狼借及蛀屑空头可以施余乎余急命尽扫以去彼四人者出一纸上细开三十三家共一百七十六丁止分所借米共六石耳悲哉夫余之此法既详且稳矣作价以偿防秋熟而米或贱也加二起息以周年计之即加三也既可获利又救人性命天下无此两便事也吾辈要大修行积德舍却此等时再无此好机会也而继余者尚鲜何也意皆实处于不足耳夫下人庄四宁有余之家乎亦放一石毋论一石即一斗二斗皆可济人茍其出之必有受其惠者若自己偶乏而转借以放尤见至心吾辈遇此岁年钱粮赔累食指繁多自难尚有余剩惟是平昔行谊茍足信人但一开口告贷代人生息人之与余不待卑辞而苦口也借来放去仍讨来偿还不过以一担当转换间耳无损于己而大有济于人何惜此点点面情几许筋力任人展转垂危而不一援手耶因义仓社仓之不能旦夕复而欲使出者不伤财受者立有济愚谓此放贷赈法之切实可行可以人人行之为甚便也高玉立曰毋论社仓难复似此随地为社仓随时有社仓不用收贮又无侵盗真前此未有之议后此必传之法其法以十家为甲甲有长通地为村村有长一图为坊坊有正其人必择地之公平有信行者为之一人不能独任再择一二人分任之甲内饥民甲长村长结报邻甲乡村查核达之坊正坊正勘实入册男子全给妇女及七岁以下半给其三岁以下及无行之士与从来乞丐者不与计丁分借其米色必论高低会同牙行三面作价至冬还亦如之其斗斛出入同用流图其息加二放米之家借户书与借券甲长村长作中坊长照数入册本坊之米即放本坊其本坊米少而借之邻坊者借户书借券外坊长村长另立收领任与追清务期有放必还有米乐放或曰其利不可以已乎曰此又子贡赎人不受金子路救溺而受牛之说矣凡立法要使久而可行其刻待借者所以广劝放者而加惠贫民实所以安富民也救济类下黄汝楫越人宣和中方腊犯境乃尽瘗其财将逃避闻贼掠得二千人闭之空室邀金帛赎之否则杀黄乃悉发所瘗直二万缗输之贼营以赎其命二千人皆得归诣黄谢欢声如雷夜梦金甲神从天而下唿曰上帝有敕以汝活人多赐五子登科后其子开阁阅闻誾俱登甲第真会该前人真会使钱人不然瘗定二万缗不用与一堆瓦砾何异又焉知不遭人之发掘哉甚有因而贾祸者矣即竟可以贻之子孙而贤者则无所事此愚者反益其花荡财有聚必有散聚之愈久者其散之必甚速吾未见粟红贯朽之家曾有与其子孙岁衣日食逐渐空乏而后贫困也还望其散得不十分出丑为佳耳姚若侯有云兵荒者世界一劫运也救劫者顺天之心逆天之运天心好生顺以承之天运行杀逆以挽之人道之所以与天地参也人欲一日而行千百善一人而救千百人舍却此等时无处着力矣创论快论至论足空千古伏湛为平原守更始时仓猝兵起天下纷扰岁又大歉乃谓妻子曰天下皆饥奈何独饱乃共食粗粝悉分俸禄以赡乡里后官至司徒封侯子孙世爵不必论所分多少只此一念便堪侯封数世全琮字子瑾越人父柔简默冲退好积聚使琮赍米千余至吴市易值旱荒琮皆以赈饥贫空船而返父责之琮对曰愚以所市非急而吴民方有倒悬之难故因便赈给不及启也父深奇之琮仕吴封钱塘侯袁了凡曰凡系世家未有不由祖德深厚而科第绵延者予旧馆于当湖陆氏见其堂中挂一轴文字乃其先世两代出粟赈饥而人赠之者文中历叙古先济饥之人子孙皆膺高位谓他日陆氏必有显者今自东滨公而下三代皆为九卿其言若为左券云李谦尝值岁歉出粟千石以贷乡人明年又歉人无以偿谦即对众焚券明年大熟人争偿之一无所受明年又大歉复竭家财设粥以济死者复为瘗之或曰子阴德大矣谦曰阴德犹耳鸣己自知之人无知者今子已知何足为德谦寿至百岁子孙多显谦之施济大矣何可复议但遇歉而破券诚盛德也大熟而争偿是亦可以受乎受而遇歉再贷可为乡人长备此千石粟矣不受便不可继后虽竭家财止能设粥以济耳若其所论阴德则发微之言也黄兼济成都人时张咏知成都夜梦紫府真君接语未久忽报西门黄兼济至见幅巾道服入真君降阶接之列坐咏上至旦访得之果梦中所见者因问平生所行何善以致真君礼遇如此黄曰初无善事惟黍麦熟时以钱三百缗收籴至明年禾黍未熟小民艰食时粜之价值不增升斗如故在我初无所损而小民得济危急张公叹曰此宜坐吾上也令吏掖而拜之黄后无疾而逝子孙大显此常平仓遗意也匹夫可以行之矣诚欲济人岂必势位乎然持此三百缗岁籴岁粜其为民辛勤也岂易易哉愚以为是难于不受千石粟者魏时举北魏巨鹿人值岁歉谷价腾贵因发廪出粜价惟取人之半尝语人曰凶岁之半价即丰时之全价虽少取之而又何损使不遇歉将求赢乎生子收节累官仆射绍兴丁卯大饥流民满道饶州富民段廿八积谷数仓闭不肯粜一日方与家人评论物价低昂间正幸踊贵忽天雨晦冥火光满室段遂为雷震死仓所贮谷亦为天火烧尽矣颜光衷曰惯理钱谷者便伏此根段其甚者耳人不可不自勉祝染延平沙县人遇岁饥辄为粥以施贫者后生一子聪慧应举入试春榜将开乡人梦黄衣使者驰报状元手持一旗上有施粥之报四字开榜子果状元又倪闪字奏夫颖悟嗜学用俭好施屡试弗遇人议之曰君以济贫为事何屡屈于春官岂造物有未知耶闪闻益自励绍定四年大饥道殍相枕闪以糜粥济之活者甚众次年赴试人多梦竖旗于闪门上书饘粥阴功四字果大魁天下朱冲多买敝衣择市妪之善缝纫者成衲衣数百当大寒雪时以给冻者冲寿九十余子孙多显崔子有言惠不在大济人之急可也敝衲之所直无几而寒雪时冻者得之不啻重裘之温矣昔陈璲家本清贫每急于行义常戒诸子遇贫者宜随力赈之不必计多寡若待富后行恐终无济人之期人可以财力不及自诿哉薛西原先生好施尝解绵以衣寒者或曰焉得人人而济之先生曰但不负此心耳又曰天地间福禄若不存些忧勤惕励的心聚他不来若不做些济人利物的事消他不去至言也颜光衷曰匹夫存心济人于人必有所济凡救性命所损无多但足衣食者不知饥寒之苦视为可已泛泛置之菜色时既不留意及有病卧危笃者又以为不能复振遂坐视其死即有心人慨叹焉耳其它则侧目之屏逐之矣不知缘饿得病病既不能得食则愈饿愈深此不过一二升米调护之累日便能求趁既能求趁便有生意何惜损太仓一粒不以惠此且均是人耳我若托生非地与此何殊幸得自足乃享丰席盛又为子孙计长久而眼前救人一文不舍亦观昔所称富豪今存者几乎彼其子孙不终享也岂由前人好施而不为远图也哉世间水火盗贼疾病横灾皆能令我家业顿尽稍稍福分亦是天庇之宁一吝啬钱癖能致然乎一旦无常祇供子孙酒色赌荡之资何如积德邀庇于天之为愈哉杨少师荣建宁人先世以济渡为生久雨溪涨横流冲毁民居溺者顺流而下他舟皆捞取货物少师曾祖及祖惟救人而货物一无所取乡人嗤其愚逮少师父生家已裕有神人化为道者语之曰汝祖父有阴功子孙当贵显宜葬某地即今白兔坟生少师封三代皆一品累世贵盛孙三居涞水西涯冬月水浅舟胶往来病涉孙每冬用板七片渡人二十余年因病到冥主者曰此人曾作七星桥当延一纪后享寿八十无病而卒杨雍洛人也兄弟六人以佣卖为业少修孝敬达于遐迩父母没葬无终山长慕追思凄怆欲绝乃卖田宅徒居墓侧山高八十里大道峻坂往来患渴公晨夜辇水浆给行旅兼补履屩不受其直累年不懈天神为致白璧一双钱百万以娶北平徐氏女为妻生十男皆令德俊异位至卿相张仲和善用张仲景法疗治伤寒活人甚多二子相继登科张行甫亦行医救人贫者不取药直子孙显宦数世许叔微毗陵人省试不利祷于神梦神告曰汝欲登科须凭阴德叔微自念家贫无力乃精意学医久遂通妙人无高下皆急赴之贫者厚与药不受其直所活甚多复梦神授以诗曰药有阴功陈楼间处堂上唿卢喝六作五是年以第六名登第因上名不禄升第五上则陈祖言下则楼村方省前梦也医人刘太初治薛司法妻差误致死后数年白昼有绯衣妇人蒙首称薛司法妻来求医刘偶不在家人实告遇于路叙前病症数其用药之误刘惊骇回家入门而死姚若侯云按律庸医杀人有故者斩误者以过失杀论无死法也太初亦误耳而死于此妇何也意其人必忽于审病轻于试药其心几以人命为儿戏矣阳罚可逃冤鬼肯释之哉窃叹医道之衰同于贸贩视金如命视药如金恃己专功嫉妒同道高抬体面忽略贫穷读书草率切脉粗浮药味不精不全制度或假或减以病试方送生入死皆太初类也乃有诈轻为重恐吓钱财甚而故用毒虐使之沈苦而徐收其功以大索其酬多至无术挽回遂致不救真罪不容于死矣宁崇礼性好善常造棺施人贫不能葬者又助以钱米终身不变寿八十余没后其家小奴丁贵童梦礼与语曰我平生多做屋与人住积累阴功庆延子孙汝说与十四郎明年秋试必得解嗣后登科者常不绝十四郎者其子谦光也次年果预荐自是殆无虚榜李之纯为成都转运使专以掩骼埋胔为念吏人徐熙专为宣力计其所藏无虑万计一日金华街民王彬死复苏云见冥官曰汝以误追当还人间阴司事虽禁泄露然为善之效亦欲人知李之纯葬枯骨有功与知成都府一任徐熙督役有劳与一子及第汝宜传与世间后李以直学士知成都徐子果贵欲使人知者冥官之心也而不可泄露者阴司之禁也然则冥官间一使人知亦几冒禁而为之矣世乃以尽知遂并可知者而亦不信不深负冥官一片热心哉周必大庐陵人监临安府和剂局局内失火逮吏论死未报必大问法吏曰设火自官致当得何罪吏曰除为民必大遂自诬服坐失官吏得免死必大归道谒妇翁门外雪交下童子扫于庭妇翁前一夕梦扫雪迎宰相及见必大叹曰今扫雪乃迎失职官也必大归刻苦读书赴博学弘词试至京寓一班直家遇其携小册自外至借观则卤簿图也悉录记之入试适命此题遂中式历官至宰相先是必大梦入冥司见一判官掠一捻胎鬼曰此人有阴德当位宰相貌陋如此奈何鬼请为作宰相须遂起摩必大颏为之种须及觉犹隐隐痛后罢相家居一相士来谒邂逅于门外相者问相公安在必大进揖曰某前此待罪宰相相者曰何宰相貌如此得非诳我耶必大气色愈和延入上坐相者复请见宰相必大答如初相者审视起捋必大须曰真宰相也必大惊服盖前此种须事从未以告人也以一官可换一人命平心思之原得算也以一小官竟换一宰相此番交易竟何如哉诚共详之台州应太犹习业山中夜鬼啸集应不惧也一夕闻鬼云某妇以夫客久不归翁姑逼嫁之明夜当缢于此吾得代矣应急潜卖田得银四两乃伪作其夫书寄银还家其家见书以手迹不类疑之既而曰书可假银不可假想儿无恙遂不逼妇后其子归夫妇相保如初应又闻鬼语曰吾当得代奈此秀士坏吾事一鬼曰尔何不祸之曰上帝以此人心好命作阴德尚书矣吾安得祸之应果登第官至尚书张福州农家子幼时父使持钱入山市斧柯经行林莽见其间有人自缢者急扶而下诘之则为官逋所迫耳尽以所赍钱赠之其人泣谢而去张少憩于盘石俄有操瓢者问云将无渴否倾瓢内浆以饮之曰不惟止渴稍有益也归而顿觉异香遍体精爽非常自此绝粒忽识字能诗久而仙去农家之钱来处甚难其子固未尝学问也矧在幼龄竟能倾手以付知其具大根器矣竟以得仙非幸也新建里长某者丁亥大饥甲内一贫人居窘计无复之乃以木桶易米数升炊饭和以毒药欲与妻孥共饱而死里长因索丁粮过其家遇饭欲噉贫人急摇手曰此非君所食也泣告以故里长大骇曰何遽寻死吾家尚有五斗谷与汝负归舂食尚可少延也贫人受谷而归则五十金在焉贫人曰此必里长官镪也急持还之里长对以无有贫人曰此殆天以报若遂各分二十五金则两家稍稍饶矣赈谷宜报也还金亦宜报均分天赐最妥高邮张百户以公事渡湖至淮其返也望见一舟浮沈波上有人踞舟背唿号求救张心怜之唿渔舟往救不肯张即解装出银十两与之乃行救至则其子也父子抱持恸哭问之曰因有事候父而来遭风被溺稍迟则葬鱼腹矣正德初徽商王志仁年四十余无子遇善相者曰数月内当有大难不可逃矣王素神其术亟往他郡敛赀归途寓旅店时梅雨暴涨晚霁散步河滨见一少妇抱儿投水乃急唿诸渔舟曰救此与二十金渔舟竞出之遂如数与金叩妇故则曰夫佣工度日畜一豕将鬻以偿租昨贩豕者来值夫他出以价赢逐自鬻之不意皆假银也夫归必怒楚且无以聊生故谋死耳王恻然问豕价多少而倍周之妇归其夫亦至泣告其事夫挈妇诣王谢已阖户就寝夫令妇叩门王拒之曰汝少妇我孤客昏夜岂宜相见夫悚然曰我夫妇俱在此王乃披衣起方启户间闻室中轰然回视之则屋墙因久雨而颓正压碎卧榻非此妇唿之出则立毙矣复遇前相者曰子气色迥异是必曾救几人命者后福未可量也果连生十子九十六而终使当时不再遇相者必以为相术之疏耳谁知转移之速有如此乎弘治甲寅有吕琪者春日郊行遇一已故府隶出纸示曰我今又充东岳役夫奉批提人汝亦有名我为汝熟识安忍相逼汝当干毕家事俟我于各处提完将一月至矣琪归以是故语诸子且曰吾平生三事未了吾愿某五丧未举欲代殡未能一也某女二十未嫁欲嫁未能二也某路经年倾圯欲葺未能三也亟出囊命诸子毕此三事继治后事杜门俟死历数月无他异诸子悉意其妄也后除夕复遇前卒云向勾摄至中途忽接免提牌云汝近来有三善加二十年寿矣琪后康健胜前果越二十年方卒祸福之变正同然人纵有吕君等念都泄泄不为到得勾摄来时欲为必无及矣安得尽有一旧识府隶而与之先通信一声哉江西舒翁假馆于湖广二年偕诸乡里同舟归登岸散步闻一妇人哭甚哀问之曰夫负官银十三两将鬻吾以偿吾去幼儿失哺必死是以不胜悲耳翁曰舟中同载者皆江西塾师也每人一两足完汝事矣返而告诸同行皆不应翁遂捐两年束修尽与之未至家三舍赀粮已竭众争非之亦有怜而招之食者翁不敢饱抵家语妇云吾忍饥二日矣速炊饭妇云安得米乎翁云邻家借之妇云借已频专俟汝归偿耳翁告以捐金之故妇云如此则吾有寻常家饭可觅同饱也遂携篮往山中采苦菜和根煮烂同食一饱既就枕闻窗外人唿云今宵食苦菜明岁产状元亟同起披衣向天拜谢明年生子芬果中状元邯郸张翁家甚贫未有子尝以一坛积钱十年坛方满有邻人犯徒拟卖其妻妻生三子俱幼翁虑其妻去而子不能全活也乃谋诸夫人举所积钱代完赎银不足夫人复拔一钗凑之是夕梦神人抱一佳儿送之遂生弘轩先生子孙相继登科吴都宪诚其父济人利物孳孳不倦同里一百户欠官银无措议出妻以偿翁闻而叹曰伉俪中道相背何以为情吾幸不至饥寒且力尚能辗转措办顾袖手以观人离拆乎为曲处代完后数年寻地葬亲择一地乃百户产也复倍价买焉当时尚葬高一穴忽雷雨送下一穴即生都宪兄弟四人皆巍科王曾字孝先咸平中以乡贡赴试礼部居京师一日过甜水巷闻母女二人哭甚哀因询其邻云其家因少官逋四万钱止有一女鬻于商人今当远离无复相见矣曾因谓其母曰汝女可卖与我仕宦往来时得一见遂以原价与之令偿其客约三日取踰期不至访之所馆而曾则行矣是年礼部廷试皆第一脱然竟去省得一番感谢辞却几许称扬少了多少缠扰君子施恩而不望报行善而不居功大宜如此冯商鄂州江夏人壮岁无子将如京师其妻与银数锭调曰君未有子以为买妾之赀至京买一妾立券偿价矣问妾所自出涕泣不言固问之乃曰父居官因纲运欠折鬻妾赔偿商恻然不忍犯之送还其父不索其钱不望其报及归妻问买妾安在具告以故妻曰君用心如此何患无子居数月妻有娠里人皆梦鼓吹喧阗迎状元至冯家是夕生子名京弱冠举三元镇江靳翁年五十无子训蒙于金坛其夫人鬻钗钏买邻女为妾翁归夫人置酒于房以邻女侍告翁曰吾老不能生育此女颇良买为妾或可延靳门之嗣翁颊赤俛首夫人谓己在而翁赧也出而反扃其户翁踰窗而出告夫人曰汝用意良厚不独我感汝我祖考亦感汝矣但此女幼时吾常提抱之恒愿其嫁而得所我老又多病不可以辱遂谒邻而还其女踰年夫人自产子名贵十七岁发解联捷为贤相此非乘人之危及抑良为贱也然自己一段初心却不忍负即此便是恻隐之至者发念甚真故其获报甚速尚霖为巫山令邑尉李铸疾剧霖邻之因请所托尉拭泪以老母少女对及卒霖为割俸送其母及其函骨归河东为嫁其女于士族一夕梦尉如生泣且拜曰公本无子感公之恩为力请于帝今得为公子矣是夕霖妻果孕诞期复梦尉曰某明日当生翌日果然因名曰颖及长敦厚笃孝官至大理寺丞宣城沈少参卜葬地启土乃古冢也有志乃先朝名公之墓急掩之惧复有发者立碑识之夜梦一官峨冠博带来谢曰君掩吾冢蒙德已厚况又立碑无以报德当送一大魁为公嗣已而少林生弱冠及第赵素华亭人往青浦探亲夜行舟次见一人立舟上视之则亡仆也惊问之曰见役冥司今追取三人耳问三人为谁曰一湖广人一则其所探亲也其第三人不答又问莫非赵某否曰然仆忽不见至所探亲门首则已闻室中哭声矣赵骇甚促棹归里复遇仆曰无怖也于路见有为君解者以君阖门戒杀故也及夜吾不至则免矣赵后二十余年方卒人于众生能遇物即慈者上也戒不肉食者次也举家戒杀并不食四等肉介葛卢朝于鲁闻牛鸣曰是生三牺皆用之矣其音云问之而信读此可见禽兽之恋情爱子何异于人且时时以其冤情痛苦向人告诉人自闻之而不解耳其就死时之声更不知作何言语也可为憷然注介葛卢春秋介国之君也能通牛语眉州鲜于氏因合药碾一蝙蝠为末及和剂有数枚小蝙蝠围聚其上面目未开盖识母气而来也一家为洒泪每阅一过便为黯然不怡者竟日母气二字极惨极挚心与性又落第二义矣先辈有云世界之惨莫甚有冤而无言世界之冤莫甚就死而无罪予少时见童子执虾蟆以线缚两足悬篱间急鞭复缓缓鞭复急予心恻恻动若系予足而鞭之也长入市见屠缚豕刀尖从项刺其心盘旋数四鲜血喷尽声乃徐绝予更恻恻动如刀在予腹盘旋而刺也偶经厨下见庖人置足于鳖腹努出其颈斮之余颈不能入而四足与俱出仰天而颠嗟嗟此何景象灵蠢虽殊怖死无二常思及此一块肉其能下咽耶凡物就死之惨无不皆然一经写出便不堪竟读放生戒杀之报不可枚举而所辑止此盖其事虽约其理已甚备也阅者更取二放生文而详玩之亦可以恻然有所动于中矣谨录于左盖闻世间至重者生命天下最惨者杀伤是故逢擒则奔虮虱犹知避死将雨而徙蝼蚁尚且贪生何以网于山罟于渊多方掩取曲而钩直而矢百计搜罗使其胆落魂飞母离子散或囚槛笼则如处囹圄或被刀砧则同临剐戮怜儿之鹿舐创痕而寸断柔肠畏死之猿望弓影而双垂悲泪恃我强而凌彼弱理恐非宜食他肉而补己身心将安忍由是天垂悯古圣行仁解网着于成汤畜鱼兴于子产圣哉流水润枯藁以囊泉悲矣释迦代危亡而割肉天台智者凿放生之池大树仙人护栖身之鸟赎鳞虫而得度寿禅师之遗爱犹存救龙子而传方孙真人之慈风未泯一活蚁也沙弥易短命而长年书生易卑名为上第一放龟也毛宝以临危而脱难孔愉以微职而封侯屈师纵鲤于元村寿增一纪隋侯济蛇于齐野珠报千金拯已溺之蝇酒匠之死刑免矣舍将烹之鳖厨妇之笃疾瘳焉贸死命于屠家张提刑魂超天界易余生于钓艇李景文毒解丹砂孙良嗣矰之危卜葬而羽虫交助潘县令设江湖之禁去任而水族悲号信老免愚民之牲祥符甘雨曹溪守猎人之网道播神州雀解衔环报恩狐能临井授术乃至残躯得命垂白璧以闻经难地求生现黄衣而入梦施皆有报事匪无征载在简编昭乎耳目普愿随所见物发慈悲心捐不坚财行方便事或恩周多命则大积阴功若惠及一虫亦何非善事茍日增而月累自行广而福崇慈满人寰名通天府荡空冤障多祉萃于今生培积善根余庆及于他世矣夫灵蠢者性躯命奚分贪怖者情生死各一凡人临疾病罹水火莫不号唿争命目不瞑不休间遭盗贼临刀锯筋缩股战齿击毛竖见主者意色稍改辄惊辄喜有人出一语从旁解救即感激生悲铭刻至死一旦捕致生物此情都忘震栗惶遽既不遑辨哀鸣怆凄亦复罔闻不知四生轮转物或为人此施彼报易体相噉岂不痛哉所以仁人动念智士镜机损未用之余赀买垂死之肌骨使断魂残喘续命回生其为公德盖可知也然有三无常放两不必放有物生物有人生放有我生放世人放生多刻定时日广购生命射利之夫因网罗钓弋以赴之多致困毙是以杀为放也途间市上耳目所及随便买放是谓放无常期世人放生凿池置苑既有常处人得伺之方脱豫且之网旋作校人之羹是以放为杀也江河林薮地利随宜监以善信攸然而往是谓放无常处世人放生外买生物家中之畜宰割不疑语云经营还债胜于布施结会放生何如戒杀以至草木斩伐有碍生机虮虱虫蛾都关佛性或坏垣而伤蛰时覆巢而毁卵种种伤生道不一途皆当避忌豫护生全是谓不放之放放无常物也若乃遭噬触网颠坠束缚应手而放未必有生更宜调养使其平复即不全活因而瘗之又有勐兽毒鱼恶虫鸷鸟虽困厄可悯而吞噬成性救彼一生实延众毒是当较丧全之多寡量功过之重轻听其自生自死比之不见不闻此二种者不必放也凡若此者随缘随力相机相宜毋以杀小为无伤毋以放小为无益毋惮劳而阻善念毋争价而废善缘所谓有物生放尽于此矣物既有之人亦宜然凡柄国主家莅官当事或遇诖误可悯或遇冤困莫救或厄盗贼水火或遭疾病阽危或营求失利而忘生或逋负莫偿而欲死此能资以物力开其生路惠之周旋图彼解脱人生我放其视物生尤为关切者也故念我困阨望救心自然形骸不隔推我感恩救护心自然功德有归若乃我放我生倍当吃紧凡人未生时面目何在既无四大相缠安有一切苦厄一入凡身骨肉为吾陷阱躯壳为吾牢笼络我以恩爱之网牵我以得失之饵供我以腥秽之豢驱我以功名之策无火而焦不疾而灾是故拘累鞭挞匍匐劳役便是驴驮生牵策在途行与死近便是屠牛生集膻逐臭附势趋炎便是蝇蛾生争长攘臂相啖相噬便是鹰鹞生毒螫害人怨怒作孽便是蛇蝎生淫情炽荡不择男女便是鸽雀生惊网触法游魂汤火便是鸡骛生偷食顽睡痴伏一室便是圈豚生光阴瞬息转盼生死便是蜉蝣生又有疾病水火之虞重以饥馑盗贼之苦前魂未安后肠复断人祸未已天刑洊至甚者宿怨今业难解难分阱上加阱缚更添缚沈沦展转化为异物真是众生真待人放矣倘能六时打磨一切透悟断世谛之网撤尘劳之锢一条洒洒不系去来无迫无拘逍遥自在则非人非物打出四生之中不德不功永超福报之上矣交财类刘大夏自户部侍郎予各归构草堂傍先垄读书其中不通请托薄田仅供衣食常言财货须务农服贾凡力得者获用其余易致之物终非己有子孙视之亦不甚惜况官货悖入者乎深明天理尤历谙世故裴璞韦元方外兄也卒后元方客陇右道逢武吏跃马来视之乃璞也惊喜拜曰兄去人间任何武职耶璞曰吾职山川掠剩使专主世间财之盈缩世间农勤得谷商勤得财士勤得禄只得本分所有不增本分所无不勤则并本分失之子之逢吾亦是前定合得白金二斤过此遗子又当复掠故不敢厚勤得本分所有不勤并失本分可以消经营者之妄心又非怠纵者可借口天命人事两得其平陆象山教家每晨揖三挝鼓子弟一人唱云听听听劳我以生天理定若还懒惰必饥寒莫到饥寒方怨命又唱云听听听衣食生身天付定酒肉贪多折人寿经营太甚违天命二训相参真治生不易之理陈几亭云俗子治生精明之处多是刻宽厚之处多是昏若能琐屑不较而不失精明泾渭了然而务从宽厚虽曰治生抑亦通于学矣又云贫者多高富者多劣亦为古高隐而概言之也其实家业日落未必贤产殖渐滋未必不肖如公子荆日增一日勤俭所致无损于品若汰侈成性入不供出堕尽祖宗之业弥彰其不肖耳岂得自附于洒落以不问家人生产为高致耶愚按凡所贵于有财者为其能用财也毋庸视财太重亦毋庸视财太轻视太重者必欲藏之朽蠹是为守财视财太轻者一径荡费浪用是为弃财然凡彼荡费浪用者一使之济人利物却又不胜吝惜也以此自负轻财其惑不益甚乎四川资县张御吏语其亲邓给事继曾曰予按云南日丙夜独坐有绯衣人至前曰某为公守钱神待公久矣予问金何在神指坐下示之果见白金布地数当千两因语神曰御史岂得携此尔能送我家否神曰不难但要乡贯帖耳遂写焚之神即隐比复命有同年某托荐一官强纳二百两归而夜祷前事神复至获八百两问何以减二百神曰某同年金是也悚然愧谢姚若侯曰嗟乎人之好利无厌者为贪多耳奈何明增暗减如江畔沙洲东长西塌哉凡为官者前世必有功德今世乃有福禄脚跟所到皆必有守钱神以供之然而不闻丙夜相见者何也盖人多性急手痒遇财即攫其同年之金不待纳于复命之后且所纳者又不止二百金以及千金已也则守钱神亦安事以赤手空言相见于灯烛之下哉昔李景让之母早寡而贫尝掘地得金数斛拜祷曰天盖以先君余庆怜氏母子贫苦故赐此若然则愿诸孤学问有成此金不愿取也遽揜之已而景让兄弟皆贵又范文正公亦极贫尝得地埋金而不取也已而为相归有求施造寺者欲出前埋金付之则无有矣只有契细书历仕禄入如其金数然则贪廉所得均不越应分中而顺者迟收之逆者捷得之所得原同而罪福则若霄壤焉人宜何从哉徐孝祥吴江人隐居好学布衣草履泊如也一夕散步后园见树根一坎坷谛视有石甃启之皆白金也亟掩之一毫弗取后二十余年岁大饥民不聊生乃曰是物当出世耶启穴日取数锭收籴散贫全活甚众时有女出嫁惟荆布遣之于藏中物锱铢无犯子纯夫发解官翰林承旨收籴散贫较不取者更进一筹矣又其日取而无犯最难真有坐怀不乱手段兵部员外李约尝舟行与一商舟相次商忽病革邀约相见以一夜光珠遗之因以二女为托二女皆绝色明日商死财宝数万一舟之人莫不窥觊约乃悉籍其数寄之于官二女立为择配当殓之时复以所得夜光含之人无见者后商属来理财约请发视夜光在焉咸为称叹太师杨公博蒲州人也其父服贾淮扬众商服其行谊推为盐祭酒有关中盐商急于还乡将橐中千金寄公处二年不返公取埋花盆中上值时卉遣人于关中物色之则商已谢世矣止有一子不知有金寄公处公邀之至指花盆谓曰此若翁所寄千金也其子愕然不敢取公曰系尔家物何必辞其子叩谢携金而去后生太师历官吏部尚书孙俊民户部尚书如二公真可以死者复生生者不愧矣骨肉亲故间能由斯道者曾有几人奚论泛泛哉舟师姓吴余干人与其子载商至瑞洪商遗金一袋于舟而去吴理船舱得金惧子见之乃收置灶灰中子欲发舟去吴故迟延半日商反觅金吴举以还商请均分吴坚不听商吁天拜谢而去其子恚曰横财入手不能享乃举以还人吴笑曰吾父子终日棹舟尚不能饱暖横财岂易享耶命发舟去其子不用命吴自运舟舟旋转不动如有物碍其舵吴乃入水验之得一皮箱内盛二百余两遂成富室秣陵旱西门回子哈九开饭店有一江浦人假火于哈遗银一袋而去哈九见之自思此人失银未必能记在此遂追至江干还之其人大喜过望随渡江至江浦见大风覆一舟可二十余人其人自思譬如哈九不还我银何不将来做些好事遂唿渔舟救得一人者谢银五两渔舟争捞止救得一人问之则哈九之子也其还处更真而切其报处尤大而奇还遗之报自裴晋公而下旧录有廿余条不胜载也且其人多士人君子读书明理无足深异今录舟师饭店下及僮仆而凡人可以知所自处矣袁尚宝家居时有友蓄一童子甚韶秀且机警尚宝相之以为不利于主使逐焉友虽素神其术然意不忍也数言乃遣之童无所归往来寄食宿古庙中一夕见有墙角破衲裹银百两欲取之忽自叹曰我惟命薄故为主逐今更掩有此物天益不容矣逐守之以待失主旦见妇人掩涕而来四顾傍徨问之答曰吾夫军也犯罪当死某指挥治之妾卖产并借贷得银若干将以献彼过庙少憩不觉失下吾夫死矣童历问皆合遂付还之妇人欲分谢不受携去夫得脱念童子之德遍以告人某指挥闻而异焉访致之育于家悦其美慧年老无子遂子之数年袭职归拜故主主叹曰袁君之术乃疏如此乎留之俟袁至乃使素服捧茶袁一见惊起曰此故某人耶何以致此主谬云逐出无依今又来矣袁笑曰君毋戏我今非君仆矣三品一武官也形神顿异岂尝有善事以至此乎此子备述前故其友益叹袁术之神云此童草草数语竟通身讲出一个知命畏天说来恒似极浅道理守定便是绝大学问罗伦永丰人成化丙戌赴试礼闱仆于途中拾一金钏行已五日伦偶忧路费不给仆曰向于山东某檐下拾一金钏可质为费伦大怒欲亲赍付还仆屈指曰如此往返会试无及矣伦曰此物必婢仆失遗万一主人考讯致死是谁之咎吾宁不会试毋令人死非命也竟返至其家果系一婢泼洗面水钏在水中误投于地主母疑婢所匿鞭笞流血几次寻死夫复疑妻私授根求谇骂忿欲投缳伦出钏还之遂全两命当时见者即咸以鼎元期之急复趋京已三月初四矣仓皇投卷竟得中式廷试果状元及第此亦还遗耳似无足为罗公异者仰思罗公之心何心乎舍己功名忧人性命岂尚区区钏上起见哉且他之还遗往往揆之天命多出于不敢此之还遗念念发之至诚实出于不忍不敢不忍之间安勉之别亦仁与义之分也闽中春元林某万历间会试过杭州谒房师理刑某有一窝主在狱愿以千金释罪理刑属意林林曰纵虎伤人于心何忍誓弗敢为理刑甚重之更许言一事乃富家妻以孕亡而内翁诬以人命令出二百金为贽林访知其诬慨然曰伸冤理枉正吾辈事何必计谢即言于理刑释之夜梦神语曰君却非义之财救无辜之命上帝已赐汝第矣是科果登第迩来游客为害地方安得尽以林君之风耳提面命之定远狄令有富翁死而其妻掌家所遗数万金叔欲之不与告县使人密嘱曰追得若干愿与中分狄立拘其嫂严刑考讯悉追出之狄果得其半焉其妇积恨而死后狄罢归一日昼寝忽见前妇持一小团鱼挂于床上倏然不见未几遍身生疽如团鱼状以手按之头足俱动痛彻骨髓昼夜号唿踰年而死凡五子七孙皆生此疽相继而亡止一孙仅免无立锥之地矣姚若侯曰嗟乎病死者世所谓考终命也乃有如此患病痛楚号唿钻心澈骨经年累月求死不能病之惨固有惨于刀锯鼎镬者矣乃其子讣状不过曰某月某日终于正寝而已愚者横者遂曰某某且得善终天道何知哉死者如哑人受杖无处说苦生者如盲人傍听但闻杖响不闻号声直臆曰官刑不痛而已矣锦衣卫王佐其知友陆松亦掌卫篆后松子某袭居松职势焰甚张而佐子不肖有一别墅极雄丽不欲得之不可乃陷以罪捕及其母其母膝行前诉其子罪过甚详其子恚甚唿母曰儿顷刻死矣忍助彼为虐乎母叱之曰死即死何说指陆坐而顾曰汝父坐此非一日矣作此等事亦非一而生汝不肖子天道也复奚为陆颊赤汗下趣遣之出事遂寝世徒见宦家子为势要所鱼肉莫不恨彼而悯此而不知宦家子被人鱼肉原是宦家之报然今日鱼肉人者他日又必有人鱼肉之所谓后人复哀后人也悲夫绍兴府一布政巧于贪饕积财至数十万及败官归买良田千顷富甲一郡其祖父屡见梦言冥谴将及弗信有一子一孙纵欲嫖赌殀死布政公寻染瘫痪子媳孙妇颇着丑声利其有者趋之若骛公犹目及见之垂死家已罄矣临危忽张目大唿曰官至布政不小田至十万不少我手中置我手中了说毕而死陈探塘曰前辈樊知县毅王司训辅予少时聆其言樊曰吾归囊赀仅五千耳金绘不及一千王曰勿谓学官贫吾积俸并诸生馈遗亦有六百金樊意恨六千为少而王且喜六百为多迨其后也樊三子不相容分异六千金买田筑室悉与三子子疑父有私藏辄不顾养樊取田数亩自衣食焉未谷而粜未丝而卖门无五尺童客至老婢供茶恒戚戚焉愁比卒葬不成礼今诸孙皆凌替不振王四子伯仲治生叔季居庠同居养父甚欢暮年惟花竹为乐客至留饮尽欢乃已无日不开口笑也今诸孙且岐嶷济楚家声骎骎未艾夫樊财十倍于王而王受用顾十倍于樊子孙贤不肖又不啻十倍然则居官者经营宦橐身且未必能享况能谋子孙乎静言思之可以一悟苏掖仕至监司家富而每营产必减其直争一文至失色尤喜乘人窘急以微赀取之尝置一别墅与售者反复甚苦其子在傍曰大人可增少金儿曹他日卖之亦得善价也掖愕然自此少悟贫富无定势田产无定主买产之家当知此理上元有姚三老者赀甲闾右尝买一别墅池馆甚盛一日邀王大痴游酌池上酒酣大痴曰翁费直几何曰千金大痴曰二十年前曾觞咏于此主人告我费且万金翁何得之易耶三老曰我谋之久矣其子孙无奈只得贱售大痴曰翁当效赞皇公刻石平泉垂戒子孙异时无奈不宜贱售其旨与此正同马氏家训曰人之卖产或缺食或负债或疾病死亡或嫁娶争讼故至于此为富不仁之人知其欲用之急则阳拒阴之以重扼其价既成其契则姑予以直之半迟延累日或以些少或以米谷他物高价补偿而卖产之家所得零星随即耗散向之准拟以办此事者今不复能办矣而又往来催取跋涉之费出乎其中富家方自喜以为善谋不知天道好还其子孙自能为之破坏以与他人复谚云富家更替迭相报讵不信夫东海钱翁以小家致富欲卜居城中或言某房者众已偿价七百金将售矣翁阅房竟酬以千金子弟以为言翁曰非尔所知也吾侪小人彼违众而售我不稍溢何以塞众口且欲未餍者争端未息吾以千金获七百之产彼之望已盈而他人亦无利于吾屋从此为钱氏世业无患矣已而他居多以亏价求贴或转赎往往成讼惟钱氏帖然凡宽厚者不占便宜占便宜者不宽厚所行殊路宜毕世而不相谋矣此则步步为己便宜地也而其法只是用一宽厚知宽厚之为占便宜斯善占便宜知占便宜之在宽厚亦可不疑于宽厚矣弘治时有淮民陆氏富而奸计夺其邻郑氏之产撤其居以为园所余惟嘉树一本晚得子而哑一日忽指树而言曰树乎汝犹在耶家人大惊问之则哑如故也及长荒淫赌荡家罄乃死盖郑氏后身也至今里人尚能征之陆氏家本富而夺郑氏之产除郑氏之产外其家所固有及他所营趁者正尚多也郑氏转身来索亦应偿其所夺之旧耳乃直至家罄方死还先所夺竟不知几倍矣人间未必有此重利息也且陆氏百计图维持之何其艰郑氏口都不开安坐淫赌用之何其逸也哉陇右水门村有刘钥匙者以举债为业善规取人赀财如执钥匙开人箱箧不异也故以此得名邻家有借其债者积年不问忽一日执券而算之即积累数倍并其赀财物产皆尽后钥匙死邻家生一犊有其姓名在赚肋之间方通判乳媪周氏性朴直不虑人欺有蔡翁者负其钱每督取率托以他故经数年媪唿责之妄答云欲偿婆钱辄为官事所荡愿宽今岁如背约当为八乳牝狗以报未几蔡死而方家得一犬八乳媪尝戏唿曰汝是蔡翁耶即掉尾而前十年乃死如此业报只是开口一愿耳不愿将如何曰童安玗解奉先竹永通之设誓变牛固已他如宜春姥王稍同一变牛王珍变羊高瑀家之马皆以负债变偿均未尝设愿也且蔡翁口中既不说变狗心中能不说负债乎负债必须要偿心所自知处便见真报应既与设愿无涉亦不待问之转轮王也李玉广陵人少随父贩籴父老玉继之人与籴者授以升斗自量不计贵贱每升只取两文利以养父母岁月既深衣食自足父异之曰吾辈之业每用升斗出轻入重虽官府治之莫绝其弊吾早悟用一升斗出入自谓无偏汝更任之自量吾不及也然衣食丰给岂非神明之助乎八十余不改其业值宰相李玉节制江南乃避讳改名宽李相梦入洞府见彩云瑞霭琼楼玉宇石壁上有金书李玉字甚喜俄二仙童出曰此姓名非相公乃广陵部民也寤而访之得宽旧名玉遂舆入府因请平生何修宽辞无有固问之具以贩籴对后年百余岁尸解而去高忠宪公有言善须自积今日积明日积积小便大升斗自量所惠有几而守此不变竟证仙果谁谓贩籴中便无修仙之路哉陈几亭云贫士不执一业无以为生即为工商贾何害言必信行必公操市井之事绝市井之心工商贾真士品矣若夫避市井之名而奇赢诡诈特甚则一工商贾而已而又加贱焉宋时南城陈策有人从买银器及罗绮者策不与罗绮其人曰向见帑有之何靳耶策曰然有质钱而没者岁月久丝力靡脆恐不堪用闻公欲以嫁女安可以此物病公哉取银器投炽炭中曰吾恐受质人或得非真者故为公验之危整亦南城人买鲍鱼其驵舞秤权阴厚整渔人去驵请留曰公买止五斤已为公密倍之愿畀我酒整大惊追渔人数里而返之酬以直又饮驵酒曰尔所欲酒而已何欺穷人为吕南宫作不欺书述其事瞿嗣兴常熟人仁慈笃厚岁歉有贫人籴栗受其钱五百佯忘曰汝钱十百耶倍与之凡负贩者必多偿其直家人怪问之曰彼胼手胝足求升合利吾忍与较耶自少至老为善之念未尝少怠寿九十八二子一孙同登科世间负贩一流诚为可怜盖其乏商贾之资鲜农夫之力无百工之功而耻为贫丐之行借本营趁冀觅锱铢一条扁挑上举家父母妻子衣食在焉间尝设身代处一番每思瞿公之言深为有理云凡吾所辑交财者谓非己有而不茍取云尔此则微近于能与矣然不常存此能与一念则事事定要公平究竟已稍伤刻薄矣公平为本宽厚行之取与之大致也周妇信州人贤德能干翁才美将以家政付之谕以斗斛秤尺各二样并出纳轻重便宜妇不悦拜辞翁姑不愿为妇恐他日生子败家以为妾之所出枉负其辜才美愕然曰何遽如是妇曰翁所为有逆天道妾心有愧居之不安才美曰汝言诚是当悉除毁妇曰未可问其所用年数曰约二十载妇曰必欲妾留侍奉若许以小斗量入大斗量出小秤短尺买物大秤长尺卖物二十余年以酬前日欺瞒之数妾即愿留才美感悟欣然许诺妇生二子皆少年登第二十余年轻出重入亦二十余年轻入重出前后只合得公平耳而后来便宜已特甚但世人偏只要目下小便宜耳人人皆要便宜而彼苍视之莫有此肯吃亏者二十年秤头斗头换得进士两个便宜乎吃亏耶俞翱者专造钻铅假银正德戊戌至晋陵贸易经卖羊处欲以银一两三钱买四羊主人求益弗许而去明日主人他出复来增价一两八钱买去夫归怪其增价太多视之乃假银也怒骂其妻妻忿经死夫痛其妻亦经死不数日翱被迅雷击死陈于湖滨所存假银在手远近称快注经上吊也出版者姚若侯曰嗟乎俞翱所知者用一两八钱之假银耳岂知毕其夫妻二人之命哉乃夫死妻死而翱亦震矣每人一命约止值假银六钱也悲夫世之贪官污吏横绅士豪虐取人财以快己欲或虚声恫吓或设计罗网未必即有杀人之心也然而被害之家财命相连有以惊怖死者矣忧愤死者矣饥寒死者矣杀人者岂必尽以梃与刃哉阴律甚重概从抵偿不拘阳间真命致死之例也请以俞翱为前车奢俭类范文正公尝曰吾每夜就寝必计一日奉养之费及所为之事若相称则熟寐不然终夜不能安枕明日必求以称之者勋名德业卓越古今嗟乎尽如公所云吾人盏粥亦岂能消也耶天下农工商贾之子无不自食其力而我辈泛泛一编饱食终日劳心劳力两无所居外既不能有益于时内断不可有歉于己端修清操质之衾影而无惭庶几亦是一种消食方法先辈格言云受享知惭愧能知惭愧者差可受享矣自不敢厚享矣又公在杭州子弟知其有退志乘间请治第洛阳树园圃为逸老计公曰人茍有道义之乐形骸可外况居室哉吾今年踰六十乃谋治第顾何时而居乎且西都士大夫园林相望为主人者莫得常游而谁独障吾游者岂有诸己而后为乐耶人俱以有诸己为乐应只乐有诸己耳未必能实享其乐也白乐天诗云多少朱门锁空宅主人到老未曾归公言为主人者莫得常游谁障吾游者正笑尽此辈而公之园林直无边无界矣本分俭啬中煞甚潇洒快活也赵普将营西第遣人于秦陇市良材数万及第成普时为西京留守已病矣诏诣阙将行乘小车一游第中不再来矣陈升之治宅润州极宏壮宅成疾甚惟肩舆一登西楼而已极力经营何用哉胡九韶金溪人造诣洁修家甚贫课儿力耕仅给衣食每日晡时焚香九顿首谢天赐一日清福妻笑曰一日三餐菜粥何名清福九韶曰吾幸生太平之世无兵祸又幸一家骨肉不至饥寒三幸榻无病人狱无囚人非清福而何邵尧夫先生云无疾之安无灾之福举天下人不为之足至哉言也布衣粝食妻子相保则恨不富贵一旦祸患及身骨肉离散回想布衣粝食妻子相保时天上矣聪明强健则恨欲不称心一朝疾病淹缠呻吟痛苦回想聪明强健时天上矣语云上方不足下方有余谚曰别人骑马我骑驴仔细量百不如回头只一看又有赤脚汉人能常作如是观则无入而不自得矣李文靖公沆为相治第于封邱门内厅事前仅容旋马或言其太隘公笑曰居第当传子孙此为宰相厅事诚隘为太祝奉祀厅事已宽矣张文节公为相自奉养如为河阳掌书记时所亲或规之曰公今受俸不少而自奉若此公虽自信清约外人颇有公孙布被之讥宜少从众公叹曰吾今日之俸虽举家锦衣玉食何患不能顾常人之情由俭入奢易由奢入俭难吾今日之俸岂能常有一旦异于今日家人习奢已久不能顿俭必致失所岂若吾居位去位身存身亡常如一日乎司马君实曰鸣唿大贤之深谋远虑岂庸人所及哉御孙曰俭德之共也侈恶之大也共同也言有德者皆从俭来也夫俭则寡欲君子寡欲则不役于物可以直而行小人寡欲则能谨身节用远罪丰家故曰俭德之共也侈则多欲君子多欲则贪慕富贵枉道速祸小人多欲则多求妄用败家丧身是以居官必贿居乡必盗故曰侈恶之大也黄鲁直在宜州尝为人书卷云余所僦城南民舍上雨旁风无有盖障市声喧愦人不堪其忧余以为家本农耕使不从进士则田间庐舍如是又不可堪其忧耶夫方贵而思爵禄之去时既贵而追思农桑之往时虽欲不俭不可得也高景逸曰治生之道只守俭之一字每事辄思曰此亦可已也便斩然已之凡宫室饮食衣服器用受用得有数朴素些简淡些有何不好人心但纵欲如流往而不返耳转念之间每日当省不省者甚多日减一日岂不安静快活不但治生即是寡欲清心之要力持此法更加以一勤终身不取一毫非分之财泰然自得衾影无惭不胜贪秽之富千万倍耶张乖崖为令时尝坐城门外见有负菜归者问安得此曰买之市公怒曰汝居田里不自种而食何惰耶笞而遣之颜氏家训有云生民之本要当稼穑而食桑麻以衣蔬果之甘园场之所产鸡豚之善埘圈之所生爰及栋宇器械樵苏脂烛莫非种植之物也能守其业者闭门而为生之具已足但家无盐井耳夫如此为生尽可称丰赡逸乐矣而尽人勤俭可自致人生何必求多余又何尝有不足耶昔太学生二人同年月日时生又同年发解过省二人约相近差遣庶彼此得知祸福故一人授鄂州教授一人授黄州教授未几授黄州者死鄂州为治其后事祝柩前曰我与公年月日时同出处又同公先我去使我今即死又后七日矣若有灵宜梦以告其夜果梦告云我生于富贵享用过了故死公生寒微未曾享用故生以此知人之享用须留有余后鄂州教授历官至典郡岂非闻此儆悟修省而然耶崇修录曰人生衣食财禄皆有定数若俭约不贪可得延寿奢侈过求受尽则终譬如有钱一千日用一百则可十日日用五十便可二十日若纵恣奢侈一千之数一日用尽矣或难之曰世亦有廉俭而命促贪侈而寿长者何故曰贪侈而寿当生之数多也若更廉俭必愈寿矣廉俭而促当生之寿少也若更贪侈必愈促矣苏东坡谪齐安日用不过百五十曰口腹之欲何穷每加节俭亦惜福延寿之道其在杭州尝书云自今以往早晚食不过一爵一肉又尊客至则三之可损不可增有召我者以此告之一日安分以养福二曰宽胃以养气三曰省费以养财广德守赵次山公崇贤方崖公大佑之大父也方崖髫年夜读怀炭少许欲为烘足之用次山见之叱曰汝少年读书当习勤苦乃尔不能耐寒耶如霜天雪夜朝臣待漏亦不免于寒苦耳人生未老而享既老之福则终不老未贵而享已贵之福则终不贵方崖谨佩斯训官至大司寇怀炭夜读今缙绅家之良子弟也而赵公乃斥其过享前辈之家法如此祝氏训子书云忆昔吾兄弟当尔兄弟之年方且戴斗笠向赤日中采山灌圃形容黧黑吾十九岁始受书尔叔受书更后吾两人夏无葛冬无炉朝夕不辍以有今日而尔兄弟乃得垂髫就傅把旧书向北窗下披风而哦免于樵圃之苦是尔兄弟受享过我兄弟远甚而或勤劬少避可不可乎警吾言勿等于过耳蚋也是且以得读书为受享矣然吾辈寒素之子衣食分心奔走旷业负笈无行李之费求师鲜束修之资楮笔艰难膏火缺乏种种苦楚不可殚述以此而观得如祝氏子者谓之受享诚宜也雪峰岩头钦山至吴山下濯足涧侧钦山见菜叶而喜指谓二人曰此山必有道人可沿流寻之雪峰恚曰汝智眼太浊他日如何辨人彼不惜福如此住山何为哉入山果无名衲杨襄毅公父瞻之言曰现在之福积自祖宗者不可不惜将来之福贻于子孙者不可不培现在之福不惜如灯之焰愈焰愈易竭将来之福能培如添炷油愈添则愈久知言哉唐干符初有朝士谓门僧圣刚曰凡以炭炊饭先令烧熟谓之炼炭不然犹有烟气难飧及被寇乱昆仲数人与僧同窜饿伏山莽中得脱粟升许手折生柴炊之甫半熟争以杓就锅而食以为至味僧笑曰此非炼炭所为朝士惭悔原评云岂口腹先贵而后贱哉彼拣择精好皆矫奢使然耳愚谓矫廉矫俭多矣矫奢二字独奇然如此奢法真奢之不近人情者也争靡斗侈无可翻新只于一饭又生出如许骄贵寇乱之来皆自此种暴殄有以致之而究使斯世亦同被其毒悲夫楝塘陈良谟曰正德三年州中大旱各乡无收吾乡赖堰水大收明年又大水吾乡颇高阜又独收两次州官概申灾俱得免粮因得买各乡所鬻田产及器皿诸物价廉而所值三倍于是诸家奢侈相高旧时朴素之风尽变予告叔兄曰吾村当有奇祸问何也予曰无福消受耳吾家与都与张根基稍厚犹或小可彼俞费芮李四小姓恐不免也叔兄不谓然未几村大疫四姓男妇几无孑遗叔兄稍动念曰吾三家毕竟何如予曰虽无彼四家之甚耗损恐终有之果陆续俱遭回禄姚若候曰嗟唿奢侈之为祸若此雪窦大师每云人无寿夭禄尽则死独尽为灾众尽为劫天以其所甚惜之福与人人不知惜而天自为惜则兵荒疫三劫生焉有父于此以其明月之珠夜光之璧授之于子子不知惜而抵掷之泥秽之中其父见之必夺珠收璧而去加以楚挞乃已兵荒疫三者亦天夺珠收璧之法哉无福消受斯不可享用然则将为守钱儿乎曰积德以益福而已矣盖格之所云俭者非鄙啬之谓也鄙啬之极必生奢男固有祖宗锱铢积之而子孙泥沙用之者矣大凡人生而有些钱财亦是前生种下些福分不可不自惜而又不可不自用其半菽不舍非惜也矫奢暴殄非用也窦禹钧家无金玉之饰衣帛之妾而赖以全活者不可胜数斯真为善惜斯真为善用前辈有诗云忽闻贫者乞声哀风雨更深去复来多少豪家方夜饮欢娱未许暂停杯嗟乎岂特欢娱也甚而腹胀膨脝呕吐秽借思得少减涓滴而不能也故有富人一盘飧足供贫人七日饱者矣一席宴足供贫人终岁食者矣究之一人之下箸曾无几何而谐狎之饕餐婢仆之狼借总折算其一人之禄食也何如少存节省多作几年享受旋行施济以留与子孙领用乎昔甘矮梅先生通五经从学甚众其徒有为御史者谒之留之馔惟葱汤麦饭而已因口畀一诗云葱汤麦饭暖丹田麦饭葱汤也可怜试向城头高处望人家几处未炊烟噫意深矣性行类赵清献抃贞介绝伦巨细不茍昼之所为夜必焚香以告于天其不敢告者不敢行也始终一节如青天白日百世可师纵不以告于天天无不知之也而人恒若以为不知也故必以告为持身制行之至诀按公帅蜀时有妓戴杏花公偶戏曰髻上杏花真有幸妓应声曰枝头梅子岂无媒逼晚公使老兵唿妓几二鼓不至令人速之公周行室中忽高声唿曰赵抃不得无礼旋令止之老兵自幕后出曰某度相公不过一时辰此念便息实未尝往也可见公之端方信及厮役而其得力于克己者诚深矣司马温公尝自言吾生平无他过人但未尝有一事不可对人言者刘安世尝学于公求尽心行己之要公教之以诚且令自不妄语始妄语一事极不可解人于有关系处说谎还是有意欺人乃寻常说话最没要紧事亦偏带几分虚头想来甚是无谓却不觉口中道出自非实曾用力诚未易免也范忠宣公纯仁每戒其子曰人虽至愚责人则明虽有聪明恕己则昏人但常以责人之心责己恕己之心恕人不患不到圣贤地位有友请教于公公曰惟俭可以养廉惟恕可以成德邝子元曰恕之一字固为求仁之要量之一字又为行恕之要学量之功何先曰穷理穷理则明明则宽宽则恕恕则仁矣乎韩忠献公尝言君子小人之际皆当诚以待之知其小人但浅与之接耳凡人于小人欺己处必露其明以破之公独不然明足以照小人之奸然每受之未尝形于色此种局量非大学问不能然全身远怨之道无出于此尚书云必有容德乃大必有忍事乃济一毫之拂即勃然怒一事之违即愤然发是无涵养之力薄福之人也故曰觉人之诈不形于言有无限余味李文靖公沆为相有狂生叩马献书历诋其短公逊谢曰俟归详览生怒遽詈之曰居大位而不能康济天下又不引退以让人久妨贤路能无愧乎公于马上踧踖再三曰某屡求退奈上未允不敢去也终无忤意薛文清公有云辱之一字最为难忍自古豪杰之士多由此败尝考王昶戒子云人或毁己当退而求之于身若己有可毁之行则彼言当矣若己无可毁之行则彼言妄矣当则无害于彼妄则无害于身又何反报焉则其道在反己也陆文定公云或非意相加度其人贤于己者则我当顺受待其自悟其同于己者大则理遣小则情恕至不如己者则以不足较置之是其道在审人也昔贤云逆我者只消宁省片时便到顺境方寸寥廓矣故少陵诗云忍过事堪喜斯忍逆之方也郑孟发云有以横逆加我者譬如行草莽中荆棘在衣徐行缓解而已云游斋录云凡有横逆之来先思我所以取之之故随思我所以处之之法潜不动气而静以守之则患消而祸远矣斯处横逆之道也合数言而可无难于涉世矣夏忠靖公少时有人触犯未尝不怒初忍于色中忍于心久之不觉俱化故知量亦从学问来唐一庵尝语弟子曰人知颜子不校难及不知一犯字学他不来弟子曰何谓先生曰颜子持己应物决不得罪于人故有不是加他方说得是犯若我辈人有不是加来必是自取何曾是犯我辈未须学不校且先学到犯字高景逸曰见过所以求福反己所以免祸常见已过常向吉中行矣自认不是人不好再开口矣非是为横逆之来姑且自认不是其实人非圣人岂能尽善人来加我多是自取但宜反求道理自见如此则吾心愈细密临事愈精详一番经历一番进益省了多少气力长了多少识见小人所以为小人者只是别人不是而已陶侃为广州刺史在州无事辄朝运百甓于斋外暮运于斋内人问其故答曰吾方致力中原过尔优游恐不堪事故自劳耳常语人曰民生在勤大禹圣人乃惜寸阴至于凡俗当惜分阴岂可但逸游荒醉生无益于时死无闻于后真自弃也受横受谤所以降伏火性为反求诸己地耳若一径淡漠置之便易流于悠悠任放故须竖起嵴梁着实奋励一番方是君子为己之学程伊川自省云农人祁寒暑雨深耕易耨吾得而食之百工技艺作为器物吾得而用之介冑之士披坚执锐以守土宇吾得而安之无功泽及人而浪度岁月宴然为天地间一蠹古人云民劳则思思则善心生乐则淫淫则恶心生孟子以饱食暖衣逸居无教为近于禽兽然马牛尚能引重致远直豢豕而已矣从善如登从恶如崩古人叹善难而恶易也朱子云要做好人则上面煞有等级做不好人则立地便至只在把住放行之间耳攀跻分寸不得上失势一落千丈强学者可不畏哉武林张恭懿公名瀚释褐观政都察院其时廷相王公为台长一见即器重公延坐语之曰昨雨后出街衢一舆人蹑新履自灰厂历长安街皆择地而蹈兢兢恐污其履转入贳城渐为泥泞偶一沾濡更不复顾惜居身之道亦犹是尔倘一失足无所不至矣公佩其言终身弗忘苏叔党过读南史东坡因语之曰王僧虔居建业中马粪巷子孙笃实谦和时人称马粪诸王为长者东汉赞论李固云观胡广赵戒如粪土粪之秽也一经僧虔便为佳号而比胡赵则粪有时而不幸汝可不知乎与王公此喻同一真切微婉得风人之遗张九成初年贫寒衣衾不备有送袭衣者却不受曰士当贫苦正是做功夫持节若不痛自砥砺则贪欲心生廉耻丧矣功夫何在伊庵权禅师用功甚锐在昼若未尝与人作一方便至晚必流涕曰今日又只恁么空过西域有胁尊者年八十出家少年诮之尊者闻而誓曰我若不通三藏不断三界欲得六神通具八解脱终不以胁至席乃昼则研穷教理夜则静虑凝神三年悉证所誓时人敬仰号为胁尊者莲池师云世间即一技一艺其始学不胜其难似万不可成者若置而不学则终无成矣故最初贵有决定不疑之心虽能决定而优游迟缓则亦不成故其次贵有精进勇勐之心虽能精进然或得少而足或时久而疲或遇顺境而迷或逢逆境而堕则亦不成故其次贵有贞常永固不退转之心诚能如此存心何事不办哉周孝侯讳处阳羡人少不修行检常出游遇父老问曰今时和年丰而人不乐何也父老曰三害未除何乐之有侯问何为三害父老曰南山白额虎长桥下蛟与子而三矣侯曰若是吾能除之乃射虎斩蛟折节好修就机云学问基年州郡交辟人孰无过过而能改乃大贤矣然如此之决捷勇勐者实罕其俦顾泾阳云李延平初间是豪迈人后来琢磨得与田夫野老一般这便是一个善涵养气质的样子吕东莱少褊急一日诵论语躬自厚而薄责于人平时悁忿涣然冰释这便是一个善变化气质的样子近闻一朝士生平善怒其母与一戒板戒之怒发便持此戒板击人大堪发哂李文正昉丁太夫人忧起复充职窦俨责之曰鱼袋之设取夙夜匪懈之义以金为饰者亦身之华也子居忧虽恩诏抑夺不当有金玉之饰文正遽谢不敏且志于心曰为人子者丧礼固非预习然茍不中礼非惟有亏名教亦何面目处缙绅之列乎固知窦兄真长者也注鱼袋之制始于唐盖以为符契也其始曰鱼符左一右一左者进内右者随身刻官姓名出入合之因盛以袋故曰鱼袋宋因其制以金银饰为鱼形公服则系于带而垂于后以明贵贱非复如唐之符契也出版者注徐存斋阶由翰林督学浙中年未三十一士子文中用颜苦孔之卓徐批云杜撰置四等此生将领责执卷请曰苦孔之卓出扬子法言实非生员杜撰也徐起立曰本道侥幸太早未尝学问今承教多矣改置一等人服其雅量注颜苦孔之卓颜回苦孔子之卓然不可及也扬子法言学行颜不孔虽得天下不足以为乐然亦有苦乎曰颜苦孔卓之至也凡用古书须使不觉其为古书方妙且古书亦自有疵累处苦孔之卓入之制义断乎不妥但杜撰二字批得欠确耳徐公之改等多只悔己少学若以能用古即佳窃未之许也陈白沙访庄定山庄携舟送之中有士人滑稽肆谈无忌定山怒不能忍白沙则当谈时若不闻其声及既去若不记其人定山大服邵尧夫岁时耕稼仅给衣食名其居曰安乐窝因自号安乐先生旦则焚香燕坐晡时酌酒三四杯微醺即已兴至成诗自咏就事欢然出游城中则乘小车惟意所适士大夫家识其车音争相迎候童稚皆驩相谓曰安乐先生至也或留信宿乃去君子以太和元气为主止庵子每教人去杀机甔甔子每教人养喜神大圣人之申申夭夭与兢兢业业初非二义乃有无事而忧对景而不乐即自家亦不知是何缘故岂非便是一座活地狱昔人言景物何常惟人所处耳诗云风雨如晦鸡鸣不已原是极凄凉物事一经点破便作佳境彼郁郁牢愁出门有碍者即春花秋月未尝一伸眉头也程明道伊川各从群弟子同游僧舍明道与伊川自寺门分道会于法堂弟子不觉皆随明道伊川谓人曰此是某不如家兄处杨翥字仲举笃行不欺仁厚绝俗善处人所不堪邻人作室檐熘落其家家人不能平翥曰晴日多雨日少也邻人产子恐所乘驴鸣惊之即郁驴步行墓碑为田家儿推仆墓丁奔告公曰儿伤乎曰无之曰幸矣语田家善护儿勿惧也又或侵其址有溥天之下皆王土再过来些也不妨之句尝夜梦食人二李既觉深自咎曰吾必旦昼义利心不明故至此不餐者三日刘宽字文饶性仁恕虽仓猝未尝疾言遽色有人失牛就宽车认之宽无所言下驾步归有顷认者得牛送还谢罪宽曰物有相类事容错误幸劳见归何为谢之一日当朝会严装讫婢奉肉羹误污朝衣宽神色不异徐言曰羹烂汝手乎官侍中封逯乡侯凡宽以待人而使人惭愧至无可容身其不宽孰甚焉此独替他开解得甚是平常全然不觉有人之不是所以为佳宋元丰六年冬祀群臣导驾即进辇辇中忘设衾褥遽取未至上觉之乃指顾问他事少选褥至遂升辇以故官吏无罪其有意无意俱不可得而名也则又浑然无宽之迹矣罗循号双泉吉水人会试时亡其罽褐同舍生不自安物色其窃去者同循访之比入座故探其囊出褐示循循趋而出谓其人曰物偶相类彼醉语耳归语生曰我失褐初无所损彼得恶声尚得为士人耶生始谢不及循是年登第子即洪先状元郑晓为文选时里中士宦有馈金首饰者承筐以将而上覆以茗公直谓茗也受之入夫人手拨茗知之击柝语公公不动声色第整理其茗覆筐如初出召其人谓曰吾初以家适乏茗故拜君惠顷入内询家尚有余茗心谢尊意矣授之令持归清者极易刻廉者多好名既无二者之病而又出之从容谦婉反觉杨伯起四知直而寡趣庆历间有李京者为小官吴鼎臣在侍从二人相与通家京荐其友于鼎臣鼎臣即缴其书奏之京坐贬官将行京妻谒鼎臣妻取别鼎臣妻惭不敢出京妻召吴仆语曰我来为往还之久欲求一别且乃公尝有数帖与吾夫祷私事恐汝家终以为疑索火焚之而去江阴徐晞由县吏起家为兵部侍郎时同官一主事少年甲科每向胥曹辄骂狗吏意以辱晞晞坦如也未几主事没为棺殓送归人愈服其长者历仕至大司马人自薄我自厚自处地步甚高韩宣子之适楚也楚人弗逆公子弃疾及晋境晋侯亦将弗逆叔向曰楚僻我衷若何效僻同是此种学问杨大年弱冠与周翰朱昂同在禁掖二公时已皤然杨每论事侮之曰二老翁以为何如翰大不堪正色谓曰君莫欺我老老亦终留与君昂从旁摇手曰莫与莫与免为人侮厥后杨不及五旬卒求为老翁何可得也巢道卿为浙漕以母老求养罢长子经从临江来修谒方入客次闻众宾聚首言道卿被罪去位经问得报耶曰传闻耳曰道卿乃某家君以祖母老求便实无过众宾负赧无可容身信知稠人中不可妄谈是非也宋肃王与沈元用同使北地馆于燕山愍忠寺见一唐碑辞甚骈丽凡三千余言元用素强记即朗诵一再肃王且听且行若不经意元用归馆欲矜其能取笔追书不能记者阙之凡阙十四字肃王视之即取笔尽补所阙又改元用谬误四五处置笔他语略无矜色元用骇服语云休夸我能胜人胜如我者更多信不诬也陈几亭曰君子有二耻矜所能耻也饰所不能耻也能则谦以居之不能则学以充之君子有二恶嫉人所能恶也形人所不能恶也能则若己有之不能则舍之萧颖士恃才傲物尝携壶逐胜憩于逆旅风雨暴至有紫衣翁领二童子避雨于此颖士颇轻侮之雨止驺从入翁上马呵殿而去始知为吏部待侍王丘也明日造门谢罪引至庑下坐而责之复曰子负名傲物其止于一第乎果终于杨州工曹江阴张畏岩积学能文有声艺林万历甲午乡试无名大骂试官有一道者在旁微哂曰相公之文必不佳张怒叱曰汝乌知之道者曰闻作文贵心平气和心气如此文安得工张不觉屈服请教道者曰文字固要佳若命不该中文虽工无益也须要自己做个转变始得张曰命已不中如何转变道者曰造命者天立命者我力行善事广积阴功而又加意谦谨以承休命何福不可求哉张曰我贫士也安得钱来行善事积阴功乎曰善事阴功皆由心造常存此心功德无量且如谦虚一节并不费钱如何不自反而骂试官乎张自此感悟折节好修丁酉果中式袁了凡曰举头三尺决有神明趋吉避凶断然由我须使我存心制行毫不得罪于天地鬼神而虚心屈己使天地鬼神时时怜我方有受福之基俗云有志者事竟成盖人之有志如树之有根立定此志须念念谦虚处处方便自然感动天地鬼神而造福由我今之求登第者初未尝有真志不过一时兴到耳兴到则求兴阑则止孟子曰王之好乐甚则齐其庶几乎予于举业亦云易曰天道亏盈而益谦地道变盈而流谦鬼神害盈而福谦人道恶盈而好谦故谦之一卦六爻皆吉王文成公示子正宪曰今人病痛大段是傲千罪百恶皆从傲上来傲则自高自是不肯屈下人象之不仁丹朱之不肖皆只是一傲字便结果了一生汝曹为学先要除此病根方才有地步可进傲字反为谦谦字便是对症之药非但是外貌卑逊须是中心恭敬撙节退让常见自己不足真能虚以受人尧舜之圣只是谦到至诚处便是允恭克让温恭允塞也汝曹勉之其毋若伯鲁之简哉弘治辛酉山西和顺县一粮户上粮讫去布政司取通关夜梦县尹至省城南门撤仪从止一青衣控马谓粮户曰尔且跟我入会议府因随之一省府县官皆在太原平阳大同三知府上坐泽潞汾沁辽五知州前席其余州县以次列坐茶毕俄有符使赍文书至案曰山西新举人榜也一官开而唱名曰第一名李翰臣大同府学生大同府县皆起应曰其人孝友多为人方便至第六名陈桂和顺县应曰其人遵父命事继母能孝至三十四名县官应曰其人放重利私债逼死二人命中坐者遂打一叉至四十一名县官曰其人不孝且逐其弟为人佣中坐者又打一叉至五十九名县官曰其人捏写呈词好唆人讼害者凡几家死者凡几人中坐者打一大叉唱名毕中坐者命众各举所知众举凡二十五人中坐者择九人命写本者写讫复谓符使曰月内进场快去不可误事粮户醒而记之次日领文回路遇陈桂曰公今年中第六名矣为述其事揭榜果然姚若侯曰嗟乎天榜已定之后县官得以纠举而除其名众官各举所知而补其数是阳间所中者文章而阴间所中者德行矣自隋唐以文章取士而周汉以来乡举里选之法阳间不用而阴间用之盖幽明二教彼此相成佐其不逮如车两轮如鸟双翼可偏废哉且和顺县城隍阴间岂少衙役而必借阳世一粮户跟入会议府哉亦是城隍一片婆心指引读书人一条取功名正路特托粮户口中说出即是现身说法活城隍也此城隍何等苦心何等真切而世人只泄泄不信奈之何哉李登年十八为乡贡首后年五十不第诣叶靖法师乞入冥勘之师为叩梓潼帝君恍见一吏持籍示曰李登初生时上帝赐以玉印十八岁魁乡荐十九作状元五十三位至右相缘得举后窥邻女张燕娘系其父澄于狱以此罪展十年降第二甲嗣后侵夺兄李丰屋基至形于讼以此又展十年降第三甲长安邸淫良人妇郑氏成其夫白元之罪又展十年降第四甲复盗邻居室女王庆娘为恶不悛已削其籍矣师以语登登愧恨死颜光衷曰使李生不乞冥勘则少年乡举骄淫横佚自以为福分止此耳旁观者方且曰如此骄淫横佚且得少年乡举也不反谓天道不足信哉林茂先少领邻荐家贫闭户读书邻家巨富妇厌其夫不学慕茂先才名夜奔之茂先呵之曰男女有别礼法不容天地鬼神罗列森布何得以此污我妇惭而退茂先次年登第男女之防人易蔑之鬼神在旁吾能不畏之哉凛凛数言可为闇室箴铭性行之类多端所堪举一以例其余耳中惟淫最重稍广采以谨法戒云高忠宪公曰世间惟色最迷惑人败坏人故自妻妾而外皆为非已之色淫人妻女妻女淫人皆有明验显报少年当竭力保守视身如白玉一失脚即成粉碎视此事如鸩毒入口即死须臾坚忍终身受用一念之差万劫莫赎可畏哉可畏哉余干陈生善医有贫人病怯几危陈治之痊不责其报后陈薄暮过之因留之宿其姑与妇议令伴宿以报恩妇唯唯夜就陈曰君生妾夫此姑意也陈见妇少而美亦心动随力制之曰不可妇强之陈连曰不可不可取笔连书不可二字于桌最后几不能自持又连唿曰不可二字最难迄明乃去后陈子入试考官弃其文忽闻唿曰不可挑灯复阅再弃之又闻唿曰不可不可因又阅决意去之忽闻大声唿曰不可二字最难连声不已因录之榜后房师问其子子不知也归语其父因忆为不淫之报云姚若侯曰嗟乎不可二字最难诚难矣哉旅客卧帷帐之间美人灯月之下漏长烛短境冷情温难矣哉无他忍而已矣坚忍而已矣狠忍而已矣饥不乞虎餐渴不饮酖酒陈生之初曰不可也忍之说也两斗夺刀血流不解败军夺路中箭不回陈生之连曰不可不可也坚忍之说也蝮蛇螫手状士断腕毒矢着身英雄刮骨陈生之大唿不可二字最难也狠忍之说也经云视老如母视长如姊视少如妹视幼如女奸人妻者得绝嗣报奸人室女者得子女淫佚报嗟乎敢不忍乎哉敢不终忍乎哉太仓陆公容美丰仪天顺三年应试南京馆人有女善吹箫夜奔公寝公绐以疾与期后夜女退遂作诗云风清月白夜窗虚有女来窥笑读书欲把琴心通一语十年前已薄相如迟明托故去是秋中式先期其父梦郡守送旗扁扁上题月白风清四字以为月宫之兆作书贻公公益悚然后成进士仕至参政陈生连唿不可以勇胜此绐疾改期以智胜较陈生殊省力矣然此时再一些不得宁以吾之不可学柳下之可焉王海日公华阳明先生父也尝馆一富翁家翁婢妾众而无子一夕一妾就王王峻却之妾出一纸曰此主人意也上书云欲求人间子王即摇笔书其旁曰恐惊天上神终不纳后主人修醮法师拜章伏地久不起主人讶问法师曰适遇天上迎状元榜久乃得达因问状元为谁曰不敢言但马前有一联云欲求人间子恐惊天上神主人疑王薄德故泄前语而王果状元及第此事诸家所记同辞而公本传不载意文成公辈体公盛德特隐之也将以奖劝后学须仍表出之姚三韭博学善诗文馆于怀氏有女常窥之姚岸然不顾一日晒履于庭女乃作书纳其中姚得之即托以他事辞归袁怡杏作诗咏之有一点贞心坚匪石春风桃李莫相猜之句姚不受诗且答书自辩其无此事怡杏缄其书而题云德至厚矣生子谌及孙锡皆登进士浙指挥使延师训子师病寒欲发汗令其子取被将母卧被以来误卷母鞋一只病已还被而鞋堕床下师徒皆不及知使来视疾见鞋疑妻与通夜讯妻不服令婢诡以妻命邀之己持刀伺其后俟门启两杀之师闻叩门问何事婢告以主母命师怒曰是何言与明晨告尔主人将治尔罪使复强其妻亲往师固拒之曰某家东翁延居西塾敢以冥冥堕行哉请速回步门终不启明日师辞去使始释然为述昨宵事始末谢其误师随登第使当时略启门即已见杀在事则诚枉而论心已非枉矣此处念头容不得少差应天某生赴京试日旅邸对门某指挥使第也有女年及笄窥门见生而属意焉使婢授意于生言父已他往期以是夜相会生惧累阴德不敢领略同寓一友窃知之伪为生赴约婢暗莫辨引之入女与就寝欢洽熟睡适挥使归见之大怒拔剑俱杀之明日榜出此生首列因告人曰使吾若往已在鬼录矣生所惧尚远在阴德耳岂知现报竟在目前乎鬼录登科录只争些子可畏哉豫章有双生者其母坐蓐时骈肩而下遂莫分孰兄孰弟相貌笑啼如一父母亦莫能辨及能言因各命名以别之至就塾颖悟文墨又如一甫弱冠同补博士弟子覆试日主司亦讶其莫辨遂分之以庠笑谓之曰庠者序也府庠为兄县庠为弟嗣后遂定某兄某弟暨完娶父母恐二媳莫辨命各以衣履别之踰年又同月生子再试又同时补饩里人咸曰命同相同宜其事事同矣至三十一岁又同取科举赴省试寓邻有丽妇少孀者私挑其兄兄正色拒之恐复挑其弟乃以妇情语弟复戒之曰尔我貌同既挑我必复挑尔尔慎毋惑作损德事弟面是之后竟与妇通焉妇初不知其为兄弟二人也彼此情稔因与妇矢曰我得中必娶尔及榜放兄入彀弟被黜复诳妇曰我今虽中行赴春闱待发甲娶尔尤荣贵且以乏资斧为言妇因以所积尽付之明春兄又发甲妇又以为所私者联捷朝夕望其迎娶而杳不通问郁郁成疾阴以书贻遂殂矣所贻书竟达兄手兄惊诘弟弟不能讳次年弟有爱子即与兄同举者暴殇痛哭不已双目顿盲未几亦殂其兄享福禄多子孙称全祉焉命同相同而心便忽然不同可见祸福皆人自造而非天之生是使殊也敬圣类张九成字子韶年四十游郡庠常闭阁终日比舍生潜穴隙窥之则俨然敛膝危坐对大编若与神明为伍后举进士第一为名臣大儒姚若侯曰若子韶先生者可谓畏圣人之言者矣窃怪古人于圣贤书则肃然敬畏若与神明为伍及至觌面见鬼神殊形异相对之俨然无畏怖心今人二者皆反是何也盖人必有所畏也然后能无所畏能不畏敌者畏将者也能不畏刑者畏法者也能不畏鬼神者畏圣贤者也虽然畏圣贤者非不畏鬼神也不畏之于其殊形异相之时也视之而不见听之而不闻者鬼神之德也戒慎乎其所不睹恐惧乎其所不闻者鬼神之法也今人见鬼神形闻鬼神语无不畏者而闲居则一无所畏反疑报应为荒唐诬神灵为虚诞问其故则曰我不见也不闻也夫不可见不可闻者鬼神之常也其可见可闻者鬼神之变也君子所畏者不见不闻之鬼神也故显则畏之于骏奔对越之间幽则畏之于尔室屋漏之际庸愚所畏者可见可闻之鬼神也故往往畏之于衰败之候笃疾之中然见而后畏畏而后信焉晚矣昔有鬻徐夫人药匕首者曰以之刺人血濡缕立死愚人不信也久乃窃而试之急唿人曰果然声绝而气亦绝矣世之待见鬼神而后信者何以异此管宁自辽东浮海而归风起将覆舟舟中人皆唿天忏罪至管宁云尝一朝科头三晨晏起一次不冠如厕过必在此耳时同行诸舟尽没独宁舟有灯导而前获济以此为过则其平日谨身之道宜何如盖圣贤学问莫先于敬敬之一字原彻内彻外可精可粗之言内而在心则主一无适外而容貌则整肃庄严精之至尧舜之钦明温恭粗之及小学之唯诺拜跪夫唯诺拜跪未便能敬而可以习敬即君子之整肃庄严亦岂便是敬而程子云致敬须自此入张南轩亦云俨若思虽非敬之道而于此时可以礼敬程子又云未有箕踞而心不慢者一反观益可见元珪禅师唐永淳间结庐嵩岳之庞坞忽有异人蛾冠裤褶而至曰我岳神也知师有广大智辩乞受正戒师曰付汝五戒若能奉持即应曰能不能曰否能不淫乎神曰亦娶也曰非此谓也言无纵欲也神曰能曰能不盗乎神曰我正直焉有盗乎曰非此谓也言享而福淫不供而祸善也神曰能曰能不杀乎神曰实司其柄焉得不杀曰非此谓也言有滥误疑混也神曰能曰能不妄乎神曰我正直焉有妄哉曰非此谓也言先后不合天心也神曰能曰能不饮乎神曰我受祭奠焉得不饮曰非此谓也言不乱性也神曰能师曰此佛五戒也神曰谨受教如此说戒谁人不可受谁人可不受其事似于僧戒少宽其理于僧戒较精矣司马温公有云忿怒如烈火利欲如锋铦终朝长戚戚是名阿鼻狱颜子安陋巷孟子养浩然富贵如浮云是名极乐国孝弟通神明忠信行蛮貊积善来百祥是名作因果仁人之安宅义人之正路行之诚且久是名光明藏道德修一身功泽被万物为圣为大贤是名佛菩萨言为百世师行为天下法久久不可掩是名不坏身善言佛理哉蜀太子宾客李郸年七十余享祖考犹亲涤器人或代之不从谓无以达追慕之意温公着之家范曰可谓祭则致其严矣叶氏问祭礼于朱子古今事体不同行之多窒碍何如先生曰有何难行但以诚敬为主其它仪物随家丰约如一羹一饭皆可自尽其诚愚按若此则贫民之盂饭炷香直可与古圣王之合万国欢心以祀其先同一孝矣然决不可能丰而不丰曰吾自可尽吾敬也能丰而不丰又何有于敬乎王沂公曾其父见字纸遗坠必掇拾以香汤洗而烧之一夕梦至圣拊其背曰汝何敬重吾字纸之勤耶恨汝老矣无可成就当令曾参来生汝家显大门户果生沂公因名曾状元名相此事文昌惜字文特引劝谕中复载泸州杨百行坐经文而举家害癞昌郡鲜于坤残孟子而全家灭亡杨全善埋字纸而五世登科李子林葬字纸而一身显官虽不及细详事实大略皆昭昭果报云宋淳佑中南昌先圣庙倾圮知县李纯仁作新庙于县南往移夫子圣像十余人举之不动一士子在旁戏曰是之谓重泥李令正色责之其士惶恐而退至夜忽被阴司追至一官府曰汝何敢慢侮先圣决杖二十及觉如痴人自是便不识一字姚若侯曰谨按嘉靖间张永嘉以塑像非古始奏易木主今之主古之像也二氏之徒每庵每观皆各奉有圣像儒者独专奉之学宫则儒之所以报本反始者舍此公共数椽而外别无勺水之将瓣香之敬矣乃此数椽又往往颓败倾圮议同筑舍而喜舍乐施每数数于玉清绀宇鹿苑招提也殊为失本末云江阴观音寺旧有沈香像甚灵正德中胥隶咸为观音会邑令王某召之不至大怒取像焚之已而王令入觐中途忽患心痛迎一戒僧忏悔其事僧曰大士普照十方幻驱犹舍岂为一像生恨但护法诸神欲彰现前之报知不免矣果不起翟林尝送程伊川先生西迁道宿僧舍坐处偶背圣像先生曰转椅勿背林曰岂以其徒敬之亦当敬耶先生曰诸凡具人形貌皆不当慢夫先生非佛者而其敬谨之心自如此世之谤佛以立异者亦可不必矣或问亵渎神明必有罪矣祭赛神明必有福乎曰常祀则不可废牲牢恶愿格之所深禁也凡聪明正直之谓神其福善祸淫之心岂移于牲楮酒食之私哉惟所谓修善缘者则有之矣然经之所载皆修身养性之言忏之为名乃悔罪省愆之旨是诵经礼忏原不越为善改过四字也又必须斋戒至诚便是洗心涤虑关头释迦老祖固宜从而歆之也子曰敬鬼神而远之又曰丘之祷久矣鸣唿尽之矣存心类赵康靖公概尝置瓶豆于几案间每一念起必随善恶以豆别之善则投一白豆于瓶恶则投一黑豆于瓶初则黑豆绝多既而渐少久则善恶二念俱忘瓶豆二物亦弃而不用治心之法先儒有省察克治二义赵公以黑白豆分别善恶似专属省察一边然既省则自思克矣初则黑豆绝多既而渐少克治之效也中庸以诚意必先致知古哲云不怕念起只怕觉迟同旨哉人非上哲必须有所借以自检固当与赵阅道焚香告帝同奉为克己楷模金陵有数十人渡江中流风骤忽闻空中语曰黑额者黑额者自思空中既指我何为累众人遂跳入水舟随覆黑额者附一漂木至岸不死人异而问其素行曰生平亦无善可纪每思人生坏一贪字贪字才起念便以恕字压之不敢作便宜事耳平常道理精细学问卫仲达初为馆职被摄至冥司官命具呈善恶二录比至则恶录盈庭善录仅如箸小官色变索秤称之则小轴乃能压起恶录官善曰君可出矣仲达曰某年未四十安得过恶如是之多官曰不然但一念不正此即书之不待其犯也曰然则小轴中所书何事曰朝廷尝大兴工役修三山石桥君上疏谏止之此谏稿也曰某虽言之朝廷不从于事何益而能有如是之力官曰朝廷虽不从然念之在君者已是向使听从则君善力何止如是将乘此而获度世矣尚得而摄君乎奈恶念过多力已减半不可复望大拜后果止于吏部尚书此君使由此而更行善焉成就又何可量若由此而一为恶焉吏部尚书其复可得乎善恶之报节节增减当无一定之局也阅者须作如是观孙叔敖楚人儿时出游还告其母曰人言见两头蛇者死儿今见之死无日矣母曰蛇今安在曰恐他人又见已杀而埋之矣母曰汝不死矣吾闻有阴德者必有阳报德胜百殃仁除百祸及长为楚令尹方遇蛇时正忧死之不暇也而遽为后人计若此其用心何如岂止相位相业所自来矣庾亮乘马有的卢相马经所云妨主者也或语令卖去庾曰卖之必有买者宁有己之不安而可移之人哉昔孙叔敖埋蛇以免后人古之美谈效之不亦达乎卒留之不害其为将军元舅也注的卢凶马相马经马白额入口齿者名曰的卢奴乘客死主乘弃市凶马也叔敖诚心自发者也元规思效之未免心着于善矣然其事亦自可传茍能为善不嫌袭迹也吴次鲁年五十余有一子名国彦已受室自念孱弱欲其父更举子为宗祧计请于母母语次鲁鲁曰贫家有子足矣安用多为母子乃私罄衣饰余赢置一妾比入门则赢然病妇也医云不治但亟卖犹可得值母子乃令元媒改遣议已成次鲁知之曰我既为人误安可复误他人且此妾在吾家犹可望生一出吾门万无生理所得不过十金安忍弃之具实以告买者还其值而去妾自是病日愈忽有身踰年产一子颜光衷曰转卖亦是常情一指点出便觉无限残忍锺离仙初授丹于吕纯阳点铁为金可以济世纯阳问终变否曰五百年后当复本质纯阳曰如此则害五百年后人矣吾不愿为也锺离曰修仙要积三千功行此一言三千功行俱满矣锺离之丹本以济世也尚不忍以五百年后之人而易现在之人若思得之以利身肥家者造物岂容之哉而世且万无其术也江北有监司某者谢事悬车尝苦宦囊不足延一丹士信如锺吕其夫人颇知书戏问曰丹成何以谢方士监司曰渠自能点化不须谢夫人曰不须谢何故以丹法传君监司曰渠谓我有仙风道骨耳夫人曰君垂涎点化志在得金岂蓬莱仙岛有贪财神仙耶既而其垿来谒夫人曰垿贫丹成可分之监司有难色夫人曰君不肯以丹分垿君非方士垿独肯相私耶监司终不悟一日方士挚丹鼎夜遁夫人戏之曰夜来方士赴蟠桃会未知乘黄鹤去否监司默然长吁曰勿言勿言吴命应贫耳展阅至此真可冁然一笑尚有惑而不悟者何哉朱文公尝忠足疾有道人为针熨旋觉轻便公喜赠以诗曰几载相扶借瘦笻一针还觉有奇功出门放杖儿童笑不似从前勃窣翁数日后足疾大作追寻道人莫知所往公叹曰非欲罪彼但索前诗恐持此误人耳是夜梦神曰公一念动天矣足疾旋瘳林观莆田人遇异人授一佳地谓曰此地甚佳但未知汝福可堪此否耳观曰吾德薄将此地与宗人共之其间或有一有福者异人曰即此一念福德甚厚观遂取族二十余柩与亲偕葬之生子元美成进士孙翰曾孙廷昂廷机玄孙廉三代四尚书异人只说福林便言德异人乃兼言福德勘得福德二字合离之义思过半矣元自实于缪材有恩而缪材深负之自实不能平夜往欲杀之道经一庵庵主轩辕翁有道士也见自实前往有奇形鬼物数十随之少顷回则金冠玉佩百十从焉翁甚异之天明往询焉自实曰某恨缪材负心往将杀之及到门思彼虽负我其妻子何尤且有老母杀之何依遂隐忍而返翁为述所见之异且曰子一念之恶而凶鬼随之一念之善而福神随之子之事已知于神明将有厚福矣后自实为卢山令而材废绝僧某者焚修关圣祠中行甚精洁时土贼窃发一夕梦神告曰汝明日合死有贼乘白马者名为朱二乃汝宿世怨不可避也僧梦中哀求曰念某今生颇修善事愿垂救护神曰我不能救汝也救则惟汝自救耳天明果有贼入山执僧问以财帛妇女所在胁之引导视其所乘果白马也僧忽自念曰我业已合死若更导之掠财物淫妇女是业上加业矣因大声谓贼曰我不导汝也汝非朱二乎我合与汝杀只杀我可也贼大惊曰汝何由得知我名定是神僧僧具以梦告贼投杖太息曰怨怨相报将何穷已神言不救汝所以救汝也汝不导我行即汝自救也我汝俱解怨有何不可乃向神前再拜而去镇江军范某妻病劳瘵濒死有医者云用雀百头制药末饵之至三十七日服其脑当痊一雀不可减也范依言笼雀妻闻之恚曰以吾一命残物百命宁死决不为也开笼放之未几病自痊且怀生男两臂上各有黑斑如雀形放生之类伙矣然多不忍以生命殉口腹耳此则几愿以性命殉生命矣故其事虽小其仁实莫大也陶隐居功行圆满已证仙位以所着本草参用蛭等物而久稽上升凡处方治病而用生物者亦乌可不慎哉李正松陵人业渔居一港甚僻一夕得鱼沽酒独酌俄有一人立门外正曰子何来曰予鬼也丧此水中数年矣见翁独酌欲觅一杯耳正曰子欲饮可入坐鬼遂入对酌后因常至越半月鬼谓曰明日代我者至矣问何人曰驾船者明日伺之果一人驾船来略无少碍晚鬼至正曰何不代去曰此人少年丧父母养一幼弟吾害之彼弟亦不能生故释之又半月鬼入曰明日代我者至次日果一人来岸徘徊数转而去鬼至复问何以不代鬼曰此人有老母无依故释之正曰子有此心必不久堕泉下又数日鬼曰明日一妇代我特来拜别次日伺之晚有妇人临岸意欲下水复登岸去鬼又至正曰何以舍此妇曰此妇怀孕在身若损之是二命也予为男子没水滨数年尚无生路况此孕妇何日超生故又舍之任予魂消魄散于水中誓不敢损二命也潸然泪下别数日前鬼绯袍冠带侍从甚众来辞正曰上帝以吾仁德好生敕为本处土地言讫不见颜光衷曰宁自忍而不忍人一而至三此心不变善根定矣堕鬼道者犹能格天况生人哉燕相薛瑗持重权立心褊仄见人有得如己有失见人有失如己有得人有才能声誉疾之如雠生子皆盲聋喑哑伛偻颠覆后遇公明子皋教以洗心涤虑尽易前非幸存一子先辈有云见人得意事便当生忻喜心见人有失意事便当生怜悯心皆自己真实受用处忌成乐败何与人事徒自怀心术耳愚谓凡损人而利己不可为也至损人而于己无利则为之甚无谓矣欲人损而人损犹有所用其恶也奈欲人损而人决不因其欲而损空用此恶心肠何为哉闽将吴某将向晋安新铸一剑甚利濒行祷于梨山庙曰某愿以此剑手杀千人其夕梦神谓曰人不可发恶愿吾佑汝使汝不死于人手寻败绩以此剑自刎其以自尽真幸矣神言非滑稽也李生闽人善读书为文赴试过衢州旅店店主梦土地言明日有李秀才科甲人也宜善待之次早李至款待甚厚李问故店主以神语告李生大喜夜思登第作官但贫陋时妻不堪作夫人当易之去后店主复梦神曰此士用心不善功名未遂便欲弃妻今失举矣竟不第而回店主复以告生大惊愧恨而去安福邹子尹平生勤行善果凡救人患难成人好事不可枚举万历己卯病故至阎君殿前心中不服命吏开簿示之开簿即有名利两大字凡子尹一生所做好事戴于名字下犹少载于利字下居多子尹愧服复苏有一僧在旁子尹语之曰汝为我遍告亲友之为善者宜净扫心地也越五日而终唐诗原评云予详知子尹之为人好名或所不免至于利则子尹轻财仗义人也何以有此必其居间请托初念为善比及财物到手偶有挪用之弊或始曰吾暂借之后遂久假不归耳愚谓若此则子尹直一巧于干没人矣是且难以瞒世人况敢欲以质阎君乎盖无为而为是义有为而为即是利小人喻于利何尝尽贪货财尽是一件好事他一段私心只专为有益于己耳乃子尹勤劳一生仅博得此两字可见隐微委曲之处阴司分析甚精甚明为善者不可不谨也浮梁县令黄木疑本县庙神为妖祭之以酒醉而执之果一老猿将戮于市猿俄醒曰某死固其分然数年所积可以备县中之缺木才问处则猿已跃身而去矣后百计踪迹竟不可得俗传吴中有一灵鬼善淫人妇女昆山正仪民女将被污女曰泾西某氏女甚美何不往彼而来此鬼曰彼女心正吾不敢近女怒曰我心独不正耶鬼遂去不复至陆象山先生有云人惟一心发为念虑念虑之正不正只在顷刻之间若一念之不正顷刻而知之即可以正念之正者顷刻而失之即是不正此皆在人一心自审书曰惟圣罔念作狂惟狂克念作圣千古圣贤不过察诸一念之微天地鬼神多于此勘人善恶张令一动于欲而老猿已得行其妖村女一激为贞而邪魅遂不能犯其节殆以是夫长洲庠生某赴友家会文作知者乐水一节题文极得意同辈称赏因醉归作妄想我得第后当取邻女阿庚为妾为阿庚构造曲房织成绮丽衣饰妄想奢侈三鼓忘睡其妻促之生含茶噀其面戏骂醋瓮醋瓮有一佣书人被土地摄去写册见生册有朱批云想虽逐妄境实因人着于正月十七到松陵驿冻饿一日佣书者醒识于壁是日到生家访之生方拭衣整履赴姻家之召将看梅西山舟过通津桥触巡江使者舟舟人皆被执生以青衿免缚拘于船头带至吴江停舟驿前始释之饥冻几死王氏传习录云有友自叹私意萌时分明自心知得只是不能使他即去先生曰这一知便是你的命根当下即去消磨便是立命工夫大慧禅师云学道之人茍或照顾不着偶萌恶念便当急着精彩拽转头来若随他相续不断则障道结业神嗔鬼责矣先生大师之言要为初学制私者下手吃紧切实要诀若夫性体空明本来无妄君子诚养得未发之中则发时只须略一照顾功夫到得省察已不老大费力高景逸先生云真体既显则妄念自除予顷受先生静功之学于吾友汤世调觉至人寂然不动光景实皆吾儒本分内事而精神一向外驰苦难收拾白首闻道仍复置之逝者攸攸每一抚躬殊深颜汗此生见色动心已犯太上明诫而醒入梦境历时滋多心之放佚如是乌得无冥谴哉欧阳修见老僧诵法华经端坐不动问曰每见古人临终有坐脱立亡者何法所致僧答曰古人念念定静临终安得有散乱今人念念散乱临终安得有定静公闻此语不觉其膝之屈也昨非纂曰眉睫才交梦里便不能主张眼光落地死去又安得分明故学道之法无多只在一心不乱古仙云大道教人先止念念头不住亦徒然起信论云心若驰散即便摄来令住正念念起即觉觉之即无修行妙门惟在于此程明道先生在澶州日修桥少一长梁曾博求之民间后因出入见林木之佳者必起计度之心因语以戒学者心不可有一事王阳明先生尝语学者曰心体上着不得一念留滞就如眼中着不得些子沙尘些子能得几多满眼便昏天黑地了又曰这一念不但是私念便好的念头也着不得些子如眼中放些金干屑眼亦开不得了附录一三破七辩明颜茂猷一破安不善者之习心习见读李登案课士以十年其概也科甲成否之大较也使登不闻神言则少年乡举骄淫横佚自以为福分止此耳而旁观者亦莫窥其微遂疑天道不知有根器的人高才绝智实天付之以救济斯民也其人能用之善自然大富贵大寿考一造恶业所减便多世尚见其些小福泽善者不如便谓无报岂识其生前带来分数实饶乎薄福者之勉强为善亦然如本应冻馁而报以温饱本应乏嗣而报以单丁夫温饱单丁岂觉受报讵知其生前带来分数实薄乎惟大力量大功德则自有转旋手段不落寻常格式中矣读喻妇案课众以三十年其概也人生祸福之大限也而前业今受随受随脱变幻不可知如此何怪世人之难悟乎况人生大善恶必自十五岁以上始造之如是又三十年则四十五矣世徒见四十五年内之人善未必福恶未必祸已啧啧不信果报及其天之既定则或不及见也即及见之其寻常顺逆既谓寻常事不之察其大迪吉大逆凶真耸动人者是可信矣又援他事不尽者以自眩自疑犹豫不反就使阅历既久觉悟或生而其人已老习已成矣少年后起者豪气正炽又复不信此世所以多迷途也读冥责案近世病危者亦谈冥报梦魂中或受神谴且以诫其至亲闻之众人而众习不解何也曰此自有说盖其过绝浩大报绝惊心者既不肯言即父子兄弟闻之亦不忍泄间有一二人备知其详转传数人即有诘之者曰汝自听见否便把这话头搪塞鸣唿冥报安得人人而显之哉就其信者新犹儆省数日之后精神稍懈物诱复浓且渐放下矣譬如士人畏考黜爱科第当要时如何愤发久且忘之又如淫妇招刑偷盗被责色风中病岂不千辛万苦羞惭刻责数时之后犹不禁也故往往有显报习久而忘之畏谈而置之瞒心而姑犯之此地狱所以无虚而济恶所以不悟也一破阻善者之习心习见读公善奖善案善何大乎与人同最大今世修善之士有见一事则攘臂争先者然或用人而成或用我而败彼不解也有逢一缘则喋喋恐后者然或共诱而劝或私说而疑彼不察也有见人喜名则求其忘名见人修福则求其忘福而不知鼓舞之根或随之而塞有自入世则厌出世法自出世则厌入世法而不知接引之机或乘之外隘又有自家所不屑做的事便嗤人做彼实鄙其小也不知见大见小随人分量但有纤毫善根祇可引不可沮又有自家所不能为的事便破人做不知人做我做同归一善我若欢欣赞叹便是助彼为善不关财用事也又有善从我倡者即乐从人倡者即不乐此益大错总之起于有我有我之善不能成大善矣如此者皆知为之为而不知不为之为也读救济案有泄泄为善而驾其词曰善在心而已奚论事不知悯人之死而不救与救之者孰是若使如天好生不以仁政能平治乎人有一妻一妾者夫偕妻眠妻恨之曰子身虽在此心却在彼夫曰然则吾身在妾边心来汝处如何此可为心善不用施济者作一笑柄又有谓小惠未遍焉得人人济之者夫限我以不得为既谢不为矣乃若财分得为损我锱铢救人当厄者尚可曰吾不能遍及也姑已之乎又曰后来值此将难继也夫我之衣食奢淫等项据现设施不尽虑前顾后至于救济直计较久远以不能继为解是终无行善时也又有谓善在无心无意偶触为之才作意便不是者此又大错孟子尝云孳孳为善矣武王尝言吉人为善惟日不足矣夫子尝言善不积不足以成名矣今使有饿者于此一人偶尔施之过念即忘一人用意照顾日夕不倦二者孰得此最现前易晓者也如是者借口不为之为而不知为之为也读口业是非案有一等人遇善辄沮见人放生则曰人为重见人助丧则曰生者要食为重见人施济则曰穷亲戚赈之为重果尔则亲亲仁民爱物必一件完而后可做一事耶亦无时可做矣夫施或因其当厄时或就其易举心或触其偏到随在可行随行可满必以此难人者其人必非实心周急可知也又一等人遇善事辄求全见做一事必更援一事以难之曰这件事既做那件事如何不做夫古称尧舜不云犹病耶又遇善人必求疵或做某事必举其不足者比拟之曰莫那事便佳何必尔尔夫人非圣人岂能尽善其美者自美恶者自恶瑕瑜各不相掩而必以是沮其上进乎然则必无过而后可以行善耶又有一等人专谓世人薄恶不可以善化他遇人为善不曰姑息柔软养成人恶则曰是斋公一流语否则又曰忠厚是无用表德彼将神圣好生处都抹过刑杀处即取来借口而不知其心之已化为嗜杀也若此者已不为而又禁人之为者也一破饰善小善善恶两挂善恶双遗者习心习见有一等人明知善之当为自家亦尽去做及论果报则恐人以祸福目之抵死不肯认此等人为名根所护知自利而不知利他有一等人专习持斋施经造像度人而于自家德行本来心术殊不照管此等人为福德所动知利他而不知自利又一等人以天地为大戏场视人世无真面目遇方与方遇圆与圆徇众所趋甘言泉涌以自托于宛转灵妙此等人善恶虽无定向然总之成就一个恶德又有一等人张设自是旁若无人救人救到底杀人杀见血酒色财气明翻无理之案是非毁誉时骋一偏之辩此等人名为物小我大左袒恶业又有等人居高位而施乞丐作奸宄而活虫鱼己自煦煦而假手杀人者不悟善亦累累而末流种毒者不知此之谓顾指失头杀牛放蚁又有等人懈忽超荡专谈名理以有为为迹以德行为粗以不思善恶为奇恐慈悲之缚我则戒行精进不甚着力觉玩好之亲人则喜怒游戏驾言自在此之谓菩萨口波旬心梦游清都极乐而自却在厕池上打盹也七辩或曰业报足信乎恐皆偶然耳孰为记忆孰为分疏之者曰他人有心予忖度之人不可掩而况鬼神乎举心即觉而况见之行事乎响应声影随形惟人自召何烦记忆何烦分疏且行善必自慊造恶必不安亦自为记忆自为分疏语云种瓜得瓜种豆得豆秫之不为黍也稗之不为稻也此必然非偶然也或曰吾见世人淑慝自分而死生不异修士或多坎坷凶顽或终考命是有不报之善恶而且有差报之善恶矣曰世无数百年之人而造物有未即结之案纯善纯恶之人既少而可善可恶之机最圆故有种善未熟而死者矣有积恶未稔而毙者矣有阴德阴过独甚独真冥司核之世人不解者矣其善恶也非人耳目前之善恶也则以为不报也其报也非人耳目前之报也则又以为不报也栾黡之报德在书栾盈之报汰在黡颠之倒之其变多矣则以为不报也前生后生犹之一人人诛鬼诛同是一痛而世不之知也则又以为不报也或曰王者彰善瘅恶岂贵因循天道亦尔曷为不即施行使人警惧乎曰王者不忍必与矜全天心至仁每容悔祸若情真理当必不相宽譬如贷券于人责偿在后其所限之岁月有异焉耳报迟则息必倍焉且以人视之久远天视之旦暮耳或曰子罕言利兹之谈报近于利矣曰报必有施是由本而生非从贪而得也且不求利而求害必非人情矣盖甘穷饿以没世者君子闇修之素心降福禄而寖昌者上天因材之至理人生所享自有分际不能为谋所堪自种自收者独此方寸地耳舍而不芸而空言不耕获不菑畬宁不同卤莽灭裂之报哉或曰报诚有之然积德而至于动天如导引而至于长生皆非常人所能曰长生不死非常也若百岁内之寿则常矣大德受命非常也若履顺迪吉富贵福泽则常矣大圣贤大豪杰可以致非常实修实践独不可收庶常乎今夫大富贵之家其所从出多贩佣侧陋隐德不耀而子孙忽食其报非必尽圣贤也胥靡登高剑侠凌璧神各有所极当其极时即圣人且多让焉患心之不坚无患报也或曰然则无为而善与有为而善孰佳曰无为者佳矣虽然恐借言无为而行善反不力空言甚高而实行不至君子惧焉且引人为善不妨示以所获勉强学问则德日进夫所恶于有意者为其觊报也觊报而不至怠将及焉若时时刻刻主善为师退托不生倦勤不作则与行法俟命者岂异何恶于意哉附录二立命说明袁黄余童年丧父老母命弃儒而学医谓可以养生可以济人且习一艺以成名尔父夙心也后余在慈云寺遇一老修髯伟貌飘飘若仙语余曰子仕路中人也明年即进学矣何不读书予告以故曰吾姓孔云南人也得邵子皇极正传数该传汝余引之归家试其数纤悉皆验予遂起读书之念礼郁海谷为师孔为余起数县考童生当十四名府考七十一名提学考第九名明年赴考名数皆合复为卜终身休咎言某年考第几名某年当补廪某年当贡贡后某年当选四川一大尹在任三年半即宜告归五十三岁八月十四日丑时终惜无子予备录而谨识之自后凡遇考较其名次前后皆不出孔公所悬定者独算予食廪米九十一石五斗当出贡及食米七十余石屠宗师即批准补贡予窃疑之后果为署印杨公所驳直至丁卯年始准贡连前食米计之适九十一石五斗也予因此益信进退有命迟速有时澹然无求矣贡入燕都一年终日静坐不阅文字归游南雍即访云谷禅师于栖霞山对坐一室凡三昼夜不瞑目云谷问曰凡人所以不得作圣者只为妄想相缠耳汝坐三日不见起一妄念何也予曰吾为孔先生算定荣辱死生皆有定数即要妄想亦无可妄想云谷笑曰吾待汝为豪杰原来只是凡夫予问其故曰人未能无心终为阴阳所缚安得无数但惟凡人有数极善之人数固拘他不定极恶之人数亦拘他不定汝二十年来被他算定不曾转动一毫岂不是凡夫予问曰然则数可逃乎曰命由我作福自已求诗书所称的为明训我教典中说求功名得功名求富贵得富贵求男女得男女求长寿得长寿夫妄语乃释家大戒诸佛菩萨岂诳语欺人予进曰孟子言求则得之求在我者也道德仁义可以力求功名富贵如何求得云谷曰孟子之言不错汝自错解了汝不见六祖说一切福田不离方寸从心而觅感无不通求在我不独得道德仁义亦得功名富贵内外双得是求有益于得也若不反躬内省而徒向外驰求则求之有道而得之有命矣内外双失故无益耳因问孔公算汝终身若何予以实告复问曰汝自揣应得科第否应生子否予追省良久曰不应也科第中人类有福相予福薄又不能积功累行以基厚福兼不耐繁剧不能容人时或以才智盖人且轻信妄谈皆薄福相也又好洁善怒多言耗气喜饮烁精好彻夜长坐而不知葆元毓神皆宜无子其余过恶不能悉数云谷曰岂惟科第哉世间享千金之产者定是千金人物享百金之产者定是百金人物饿死者定是应饿死人物天不过因材而笃几曾加纤毫意思即如生子有百世之德者定有百世子孙保之有十世之德者定有十世子孙保之有三世二世之德者有三世二世子孙保之其斩焉无后者德至薄也汝今既知非应将向来不登科不生子之相尽情改刷务要积德务要包荒务要和爱务要惜精养神从前种种譬如昨日死从后种种譬如今日生此义理再生之身也夫血肉之身尚然有数义理之身岂不能格天太甲曰天作孽犹可违诗云永言配命自求多福如孔先生算汝不登科第不生子者此天作之孽也犹可得而违也汝今克广德性力行善事多积阴德此自已能作之福也安得而不受享乎易为君子谋趋吉避凶若言天命有常吉何可趋凶何可避开章第一义便说积善之家必有余庆汝信得真否予信其言拜而受教因将往日之罪在佛前尽情发露为疏一通先求登科誓行善事三千条以报天地祖宗之德云谷出功过格示予令将所行之事逐日札记善则记数恶则退除且教持准提咒以期必验语予曰符箓家有云不会书符被鬼神笑此有秘传只是不动念也凡祈天立命都要从无思无虑处感格孟子论立命之道而先曰夭寿不贰夫夭与寿至贰者也当其不动念时孰为夭孰为寿细分之丰歉不贰然后可以立贫富之命穷通不贰然后可以立贵贱之命夭寿不贰然后可以立生死之命人生世间惟死生最重曰夭寿则一切顺逆皆该之矣至修身以俟之乃积德祈天之事曰修则身有过恶皆当治而去之曰俟则一毫觊觎一毫将迎皆当斩绝之矣汝未能无心但持准提咒无记无数不令间断持得纯熟于持中不持于不持中持到得念头不动则灵验矣予初号学海是日改号了凡盖悟立命之说而欲不落凡夫窠臼也从此而后终日兢兢便觉与前不同前日只是攸攸放任到此自有战兢惕厉景象在暗室屋漏之中常恐得罪天地鬼神遇人憎我毁我自能恬然容受到明年礼部考科举孔先生算该第三忽考第一其言不验而秋闱中式矣然行义未纯检身多误或见义而行之不勇或救人而心常自疑或身勉为善而口有过言或醒时操持而醉后放逸以过折功日常虚度自己巳岁发愿至己卯岁历十余年而三千善行始完遂起求子愿亦许行三千善事辛巳生汝天启予行一事随以笔记汝母不能书每行一事用鹅毛管印一朱圈于历日之上一日有多至至十余圈者至癸未八月三千之数已满九月十三日复起求中进士愿许行善事一万条丙戌登第授宝坻知县予置空格一册名曰治心编所行善恶纤毫必记夜则设桌于庭效赵阅道焚香告帝汝母见所行不多辄颦蹙曰我前在家相助行善故三千之数得完今许一万衙中无事可行何时得圆满乎夜间梦见一神人予言善事难完之故神曰只减粮一节万行俱完矣盖宝坻之田每亩二分三厘七毫予为区处减至一分四厘六毫委有此事心颇惊疑适幻余禅师自五台来予即以梦告之并问此事宜信否禅师曰善心真切即一行可当万善况合邑减粮万民受福乎孔公算予五十三岁有厄予未尝祈寿是岁竟无恙今六十九岁矣书言天难谌命靡常又言惟命不于常皆非诳语吾于是而知凡称祸福无不自己求之者乃圣贤之言若谓祸福惟天所命则世俗之论矣汝之命未知若何即命当荣显常作落寞想即命当顺利常作拂逆想即现颇足食常作贫寠想即人相爱敬常作恐惧想即学问颇优常作浅陋想外思济人之急内思闲己之邪务要日日知非日日改过一日不知非即一日安于自是一日无过可改即一日无步可进天下聪明俊秀不少所以德不加修业不加广者只为因循二字便担阁一生云谷禅师所授立命之说乃至精至粹至真至正之理其熟玩而勉行之毋自旷也立命之学发自孟子经云谷禅师洗发而剖析无余蕴矣然妙在迎头一喝曰吾待汝为豪杰原来只是凡夫使人陡地一惊然后将积德累功以致富贵福泽之理逐一还他根据若可计日得若可操券取虽欲不为好人而不得矣至后论修身以俟直说到无觊觎无将迎只此便是至圣至仁人诚到此地位更何处用着富贵福泽然则禅师之意是借富贵福泽以使人积德累功非借积德累功以使人富贵福泽也必若是然后为真立命也故时而为尧舜天子寿考可时而为孔颜不遇早夭可富贵福泽于彼何加天亦不必定以寻常富贵福泽加之也若夫未能及是而但积德累功其志只在富贵福泽者天亦只仅以富贵福泽报之此如释家所谓得正果得福报之殊矣即了凡先生所自述亦还只认定第二层做然诚做到极精纯处虽圣贤亦岂外是所谓强恕而行求仁莫近焉也至若稍稍修持便思应验应验不至而遂谓修持无益者此则原未尝修持不可谓无应验也辛丑夏四月宜兴史洁珵玉涵氏识圣贤不许人求富贵福泽今人只须人求富贵福泽盖求富贵福泽之念果坚则积德累功之事必力矣天下添一人积德累功于天下必有所济天岂有不以富贵福泽报之以劝人之积德累功者乎玉涵又记附录三净意说明罗桢江西俞公讳都字良臣嘉靖时人也多才博学十八岁为诸生每试必高等年及壮家贫授徒与同庠生十余人结文昌社惜字放生戒淫杀口过行之有年前后应乡试七科皆不中生五子四子病夭其第三子甚聪秀左足底有双痣夫妇宝爱之六岁戏于里中失去不知所之生四女仅存其一妻以哭儿女故两目皆盲公潦倒终年贫窘益甚自反无大过惨膺天罚年四十外每岁腊月终写疏祷于灶神求其上达如是数年亦无报应至四十七岁时除夕与瞽妻一女夜坐举室萧然凄凉相吊忽闻叩门声公秉烛视之见一角巾皂服之士须发半苍长揖就座自云姓张自远路归闻君举家愁叹特来相慰公心异其人执礼甚恭因言生平读书积行至今功名不遂妻子不全衣食不继且以历焚灶疏为张诵之张曰予知君家事久矣君意恶太重专务虚名满纸怨尤渎陈上帝恐受罚不止此也公大惊曰闻冥冥之中忏善必录予与同社诸生誓行善事恪奉规条久矣岂尽属虚名乎张曰即如君规条中惜字一款君之生徒与知交辈多用书文旧册煳房裹物甚至以之拭桌且借口曰勿污而旋焚之君日日亲见略不戒谕一语但遇途间一二字纸拾归付火有何益哉社中每月放生君随班奔逐因人成事倘诸人不举君亦浮沉而已其实慈悲之念并未动于中也且君家虾蟹之类亦登于庖彼独非生命耶若口过一节君语言敏妙谈者常倾倒于君君彼时出口心亦自知伤厚但于朋谈圆熟中随风讪笑不能禁止舌锋所及怒触鬼神阴恶之注不知凡几乃犹以简厚自居吾谁欺欺天乎邪淫虽无实迹君见人家美子女必熟视之心即摇摇不能遣但无邪缘相凑耳君自反身当其境能如鲁男子乎遂谓终身无邪色可对天地鬼神真妄也此君之规条誓行者尚然如此何况其余君连岁所焚之疏悉陈于天上帝命日游使者察君善恶数年无一实善可记但于私居独处中见君之贪念淫念嫉妒念褊急念高已卑人念忆往期来念恩仇报复念憧憧于胸不可纪极此诸种种恶意固结于中神注已多天罚日甚君逃祸不暇何犹祈福哉公惊愕惶悚伏地流涕曰君既通幽事定系尊神愿垂救度张曰君读书明理亦知慕善为乐当其闻一善言时不胜激劝见一善事时不胜鼓舞但旋过旋忘信根原自不深恒性是以不固故平生善言善行都是敷衍浮沉何尝有一事箸实且满腔意恶起伏缠绵犹欲责天美报如种遍地荆棘痴痴然望收嘉禾岂不谬哉君从今后凡有贪淫客气妄想诸杂念先具勐力一切屏除收拾干干净净一个念头只理会善一边去若有力量能行的善事不图报不务名不论大小难易实实落落耐心行去若力量不能行的亦要勤勤恳恳使此善意圆满第一要忍耐心第二要永远心切不可自惰切不可自欺久久行之自有不测效验君家事我甚见虔洁特以此意报之速速勉持可回天意言毕进入内室公即起随之至灶下忽不见方悟为司命之神因焚香叩谢即于次日元旦拜祷天地誓改前非力行善事自别其号曰净意道人志除诸妄也初行之日杂念纷乘非疑则惰忽忽时日依旧浮沉因于家堂所供观音大士前叩头流血发誓愿善念真纯善力精进倘有丝毫自宽永堕地狱每日清晨虔诵大慈大悲圣号百声以祈阴相从此一言一动一念一时皆如鬼神在旁不敢欺肆凡一切有利于人有济于物者不论事之巨细身之忙闲人之知不知力之继不继皆欢喜行持委曲成就而后止随缘方便广植阴功且以敦伦勤学守谦忍辱与夫因果报应之言逢人化导惟日不足持之既熟动则万善相随静则一念不起如是三年年五十岁乃万历二年首辅张江陵居正为子择师人交口荐公遂聘赴京师公挈眷以行张敬公德品为援例入国学万历四年丙子赴京应试遂登科次年中进士一日谒内监杨公杨令养子五人出拜内一子年十六公若熟其貌问其籍曰江右人小时误入粮船犹依稀记姓氏闾里公甚讶之命脱左足则双痣宛然公大唿曰是我儿也杨亦惊愕即送其子随公还寓公奔告夫人夫人抚子大恸血泪迸流子亦啼捧母之面而舐其目双瞽复明公悲喜交集遂不愿为官辞江陵回籍张高其义厚赠而还公居乡为善益力其子娶妇连生七子皆育悉嗣书香焉公手书遇灶神并实行改过事以训子孙身享康寿八十八岁人皆以为实行善事回天之报云同里后学罗祯记篇中云收拾干干净净一个念头只理会善一边去此未能无妄而得除妄之法也盖惟至人为能无思无虑寂然不动感而遂通若学者定不能无思思不善用遂游移浮动触处牵惹而发之为妄想欲屏浮游必须使心先有归着归着便是定定即生静只理会善一边去正归着处也今学者遽欲返之于静而使无不若且实之于动而使有无则摇摇荡荡极难把捉这妄拒住那妄复乘有心不思即此便是思纵强得来亦是一个枯寂有则专意致志要做好人要行善事真切圆满何等实落到得念念皆善自然一念不起矣然则学者亦止有求诚法耳岂别有除妄法哉宜兴史洁珵识附录四功过格费鹅湖云功过格甚精微男女贫富皆可行之且修事修意直接上根受此格者每日自记功过于历日上一功记Θ十功记⊕百功记㊣一过记十过记﹡百过记将功补过算所余者为定朔望焚香告天至满善愿而回向之勤修不已积至百㊣圣贤可成神明钦敬有愿必得无福不臻前辈范文正苏眉山张魏公俱受此格敬信奉行余尊人得之于会稽陶家藏室夜光宝而行之尝梦此格化为金字遂生宏状元又梦此格化为银字生弟寀进士惟贱兄弟深惧不类朝夕虔奉用特公之同志云一日定有十余功可修积至半月则于本等功外加记十功贵纯善也中间若有一二事不合格则不得另记劝亲善以一大事为十功外人祇当一功者重亲善崇孝弟也一日十功半月又得增记则一月可三百二十功一年可四千功也积之甚易获报甚速然须严自刻责微过必录不得详功恕过也所积功皆日用常行不用钱财故贫人妇女俱可行之凡大悖恶逆杀人偷盗败伦及妇人横淫撒泼虐杀异生妒忌绝嗣俱罪重恶极不在过限格内俱家居常事凡大忠大孝大节大义及居官重惠及民一行可当万善者亦不在功限孝顺格一日间事父母公姑服劳承欢亲常喜悦一功赞成诸善解怒舒忧各一事一功孝顺十五日精进不倦劝亲改过迁善一大事各十功化亲行仁成德百功亲伦理有暌劝化之至和乐一事百功劳而怨骄而惰致亲怒各一过为利欺亲忤逆争竞教善不从致亲惊忧各十过阻亲善唆亲恶致亲危辱久淹亲柩各百过和睦格一日间兄弟夫妻妯娌姑妗相爱任劳推逸赞成一善事各一功和睦十五日不倦劝一人改过迁善一大事各十功化一人行仁成德诸亲伦理有暌劝化之至和睦各百功不和悦一过争竞谗谤顺妻子废孝弟一事十过阻善赞恶终身不睦丈夫私宠弃妻妻凌制夫俱百过慈教格每日训子孙甥侄仁慈一体不怒不纵有大事教导见从各一功慈教十五日不倦见其长进求得贤师友化以善各十功化一人至成德百功各占己子一过教打骂人占便宜赞成其恶俱十过酷虐非己生纵子孙成恶习惯俱百过宽下格一日间宽婢仆和侍妾体恤艰苦可怒不怒善教之各一功宽教十五日不倦十功同室养仆一体训化见从一事十功化至忠信慈仁可仗以救济一人百功咒骂冤打各一过饥寒不恤酷刑虐使纵豪奴占奴婢怨尊长各十过妒虐侍妾锢奴婢不嫁娶残其肢体占用良家流落子女奸淫仆婢占婢作妾各百过劝化格一日皆隐恶扬善常说果报劝人一功劝人善见从每事一功印施经教及保益性命经法每费百钱一功劝化十五日不倦得一善人同心共化解息词讼各十功化人伦理亲戚间和好化一人至仁孝劝恶人改行化荡子成家力阻一大害人事刊纂极妙善事俱百功扬过恶讦阴私欺诳一无识见人恶不谏阻好谈淫赌佳趣各一过赞恶唆讼诬善人诱荡子演淫戏变是非各十过刊纂一伤化词传诱善人为恶破一人戒行离间人骨肉诬人闺阃为师训弟子不尽心力岁饥撺掇抬价勒捐各百过救济格以救未然及仁术救众为第一善医善泅富商远游皆可救人一日间遇物辄救求借不吝医药急赴方术疗一轻病留无归人一宿各一功济饥寒乏绝一事一功助造桥修路设渡掘井建立义冢凉亭施棺施茶施药各百钱一功赈济灾厄扶持危病方术活一重病疗一客路人病收养一无依救免一人流离瘗一无主骸骨施地同除民一害白一人冤救一有力报人牲畜生命各十功十五日汲汲救放大命一走兽及大鱼鸟如无以中小命折之中命百小鱼鸟小命千虫虾螺属全者十功拯饥死救缢溺服毒劝人不溺子女堕胎见从设法救养弃儿完一妇女节建设义仓义学倡修紧要桥梁险道俱百功兴一事利及无穷为无量功遇一患告救能救不救见冤得白不白杀虫虐畜妇人私施僧道各一过破一人一婚抛弃一人骸淫一原失节妇女教渔猎倡杀生疑病妄药各十过致一人夫妇分散迫人流离失所失一妇女节溺杀子女教人溺子女堕胎见诸濒死可救不救私烹牛犬偷杀畜物各百过兴一事害及无穷为无量过交财格一日间交关卖买俱从宽厚早完官税各一功放债出当佃田济人危急不论利息一事一功还遗百钱一功十五日利物不倦赦贫债率乡里平衡度斗斛俱十功赦债免人典妻卖子及关性命者拾重宝还人各百功克剥利息滥取非分不问取一针一草各一过乘急多取因公恃势乞索巧伪取财背众受利侈用他钱匿遗俱百钱准一过急迫穷债亏心负财两样秤斗搀杂假伪各十过侥灭重债阴谋破人产业设局诱人赌荡造假银及知而行使者俱百过借名募化自肥千钱百过奢俭格一日间饮食衣服甘淡惜福行施济贫者安心作业不怨不贪各一功十五日绝烹杀忍嗜欲男业女工不虚度衣食化一人勿奢淫一家俭仆好施各十功享用过丰觊图非分各一过暴殄天物百钱一过婚嫁仪饰过盛越礼犯分烹杀多品各十过破产荡业恃财淫人妻女戏妓俊仆在家致启淫邪各百过性行格一日间敬老慈幼亲爱同辈忍辱受劳贵贱平等报恩解冤听逆耳言受一横不嗔受一谤不辩各一功十五日不倦变化一件气质大事难忍而忍各十功火气不生在在欢喜在在感化百功傲慢经侮谑笑尖巧恶口咀咒造一人诨名捏造歌谣两舌离间人负一约窃人之美视事大小大者其过十倍虚言市恩妇人好佚游多言秽骂各一过好谈闺阃侵弱欺愚用机阴图造谤污陷一人毁坏人成功俱十过尝习斗讼侵侮魔魅巫蛊设心伤人妇人魔制丈夫俱百过敬圣格一日间敬事神明祖先或祈亲福求善缘斋戒至诚一功修置梵宇圣像供佛斋僧百钱一功拾字纸焚化百字一功时存想圣贤仙佛庄严在心至十五日十功至寤寐灵通时时光明宝相流转肺腑若游天宫闻神语阐发贤圣经教俱百功亵渎经典作秽字纸泄唾不忌三光祈福禳灾不修善事而许牲牢恶愿妇人好入庙院各一过戏侮诽谤圣贤怠慢祖先各十过打骂神明秽坏梵宇倡说叛圣俱百过存心格一日间言行俱善存心施济天下化导众庶一功善与人同改过日新至十五日十功私念不形寡思息梦生意愈悃至一月百功常常如此恻怛自然存虚圆应为无量功淫念贪念恶念嫉妒念媚世念展转不除一过邪念展转数日形之动作十过颂曰不出门救万命虫蚁随在扶持教成子孙济世是谓不出门救万命不费财行万功孝友方便立地可做忍辱存心功德无量是谓不费财行万功不假法度万人赞扬善人欢喜善事刊刻善书兴起善念是谓不假法度万人