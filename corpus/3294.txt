风月堂诗话提要钦定四库全书集部九风月堂诗话诗文评类提要等谨案风月堂诗话二巻宋朱弁撰弁有曲洧旧闻已着録是编多记元祐中欧阳修苏轼黄庭坚陈师道梅尧臣及诸晁遗事首尾两条皆发明钟嵘思君如流水既是即目明月照积雪羌无故实之义盖其宗㫖所在其论黄庭坚用崑体工夫而造老杜浑成之地尤为窥见深际后来论黄诗者皆所未及前有自序题庚申闰月考庚申为绍兴十年当金熙宗天眷三年弁以建炎元年使金留十七年乃还则在金时所作也末有咸淳壬申月观道人䟦称得于永城人朱伯玉家盖北方所传之本意弁使金时遗其藁于燕京度宗时始传至江左故晁陈二家皆不着録观元好问中州集収録弁诗知其着作散落北方者多固不得以晚出疑之矣其序但题甲子不着绍兴纪年殆亦金人传写不用敌国之号为之削去欤干隆四十六年九月恭校上总纂官纪昀陆钖熊孙士毅总校官陆费墀原序风月堂诗话原序予在东里于所居之东小园之西有堂三楹壁间多皇朝以来诸名卿画像而文籍中多与左司马班韩欧苏数公相对以其地无松竹且去山水甚逺而三径闲寂庭字虚敞凡过我门而满吾座者唯风与月耳故斯堂也以风月得名又予心空洞无城府见人虽昧生平必出肺腑相示以此语言多触忌讳而招悔吝每客至必戒之曰是间止可谈风月舍此不谈而泛及时事请釂吾大白厥后山渊反覆兵火肆虐堂扵兹时均被赭垣之酷风月虽存宾客安徃予复以使事羁绊㶟河閲厯星纪追思曩游风月之谈十仅省四五乃纂次为二巻号风月堂诗话归诒子孙异时幅巾林下摩挲泉石时取观之则曲洧风月犹在吾目中也庚申闰月戊子观如居士朱弁叙风月堂诗话卷上钦定四库全书风月堂诗话巻上宋朱弁撰魏曹植诗出于国风晋阮籍诗出于小雅其余递相祖袭虽各有师承而去风雅犹未逺也自魏晋至宋雅奥清丽尤盛扵江左齐梁已下不足道矣唐初尚矜徐庾风气逮陈子昻始变若老杜则凛然欲方驾屈宋而能允蹈之者其余以诗名家尚多有江左体制至五季则扫地无可言者唐人尚不能及况晋宋乎晋宋尚不能及况风雅乎诗人胜语咸得扵自然非资博古若思君如流水髙台多悲风清晨登陇首眀月照积雪之类皆一时所见发于言辞不必出于经史故钟嵘评之云吟咏性情亦何贵于用事颜谢推轮虽表学问而太始化之寖以成俗当时所以有书钞之讥者葢为是也大抵句无虚辞必假故实语无空字必究所从拘挛补缀而露斧凿痕迹者不可与论自然之妙也诗之重用韵音同义异者古人用之无嫌如民劳诗一章用二休字韵是也后人狃于科举之习遂不敢用唐韩退之荅张彻诗用二庭字石鼓诗用二科字老杜䕫府书懐诗用二旋字即其例也诗人体物之语多矣而未有指一物为题而作诗者晋宋以来始命操觚而赋咏兴焉皆倣诗人体物之语不务以故实相夸也梁庾肩吾应教咏胡牀云传名乃外域入用信中京足欹形已正文斜体自平是也至唐杜甫咏蒹葭云体弱春苖早藂长夜露多则亦未始求故实也如其他咏薤云束比青刍色圆齐玉筯头黄梁云味岂同金菊香宜配绿葵则于体物外又有影写之功矣予与晁叔用论此叔用曰陈无巳甞举老杜咏子规云𣺌𣺌春风见萧萧夜色悽客懐那见此故作傍人低如此等语盖不从古人笔墨畦径中来其所镕裁殆别有造化也又恶用故实为哉诗之句法自三言至七言三百篇中皆有之矣三言如麟之趾夜未央从夏南思无邪之类是也五言如谁谓䑕无牙胡为乎株林或燕燕居息或尽瘁事国之类是也七言如维昔之富不如时维今之疚不如兹学有缉熈于光明之类是也而世之论五言则指蘓李论七言则指栢梁为始是不求其源也然世多作七言五言而三言四言类施于铭颂之中虽间有用七言者独扵韩吏部苏端明集见之前辈云按栢梁之体句句用韵其数以竒韩苏亦皆如此然欧公作孙明复墓志乃与此説不同又未知何如也岂欧公特变前人法度欲自我作古乎当更讨论之耳道林岳麓寺老杜诗云宋公放逐曾题此物色分留遗老夫监察御史唐扶诗云两祠物色採拾尽壁间杜甫真少恩宋考功以诗在天后时与沈詹事齐名唐扶诗亦有闻于世今观甫所自述及扶诗之语则是宋之问犹有未道尽处扶虽𡨕搜不能出其右韩昌黎谒衡岳庙诗云五岳祭秩皆三公四方环镇嵩当中火维地荒足妖怪天假神柄专其雄喷云泄雾藏半腹虽有絶顶谁能穷我来正逢秋雨节隂气晦昧无清风潜心黙祷若有应岂非正直能感通湏㬰净扫衆峰出仰见突兀撑青空东坡作退之庙记云公之精诚能开衡山之云即取此诗也其议论雄伟读者皆竦或谓坡取此似伤于太易予曰三百篇诗中有妇人女子自言志者仲尼不删去以垂训后世乃独疑坡之于退之乎况坡所閲文字过眼无遗者他人纵时有所採不过蓄以为诗材耳必有未作大碑版而能取之以为议论者此便是坡不可及处君又何病哉长安太一湫林木隂森水色湛然鱼游水面不怖人人莫敢取者林间叶落鸟辄衔去逺弃之终年无一叶能堕波上者韩退之诗云鱼虾可俯掇神物安敢寇林柯有脱叶欲堕鸟惊救争衔弯环飞投弃急哺葢实载其事自唐以来已如此今人所传非过论也音寇鸟子生哺者韩退之云余事作诗人未可以为笃论也东坡以词曲为诗之苖裔其言良是然今之长短句比之古乐府歌词虽云同出于诗而祖风巳扫地矣晁无咎晚年因评小晏并黄鲁直秦少㳺词曲甞曰吾欲托兴于此时作一首以自遣政使流行亦复何害譬如鸡子中元无骨头也欧公评圣俞初喜为清丽闲肆平淡久则涵演深逺间以琢刻以出怪巧然气完力余益老以劲其应于人者多故词非一体于他文章皆可喜非如唐诸子号诗人者僻固而狭陋也又为人乐易未甞忤于物至于穷愁感愤有所讥骂笑谑一发于诗然用以为驩而不怨怼可谓君子者也欧公居颕上申公吕晦叔作太守聚星堂燕集赋诗分韵公得松字申公得雪字刘原父得风字魏广得春字焦千之得石字王回得酒字徐无逸得寒字又赋室中物公得鹦鹉螺盃申公得瘿壶刘原父得张越琴魏广得澄心堂纸焦千之得金星研王回得方竹杖徐无逸得月砚屏风又赋席间果公得橄榄申公得红蕉子刘原父得温柑魏广得鳯栖蕉千之得金橘王回得荔枝徐无逸得杨梅又赋壁间画像公得杜甫申公得李文饶刘原父得韩退之魏广得谢安石焦干之得诸葛孔明王回得李白徐无逸得魏郑公诗编成一集流行于世当时四方能文之士及馆阁诸公皆以不与此㑹为恨聚星堂咏雪约云玉月梨花练絮白舞鹅鹤等事皆请勿用杜祁公览之嗟赏作诗赠欧公云尝闻作者善评议咏雪言白匪精思及窥古人今人诗未能一一去其类不将桞絮比轻扬即把梅花作形似或夸琼树鬭玲珑或取瑶台造嘉致散盐舞鹤实有徒吮墨含毫不能既深悼无人可践言一旦见君何卓异又云万状驱从物外来终篇不渉题中意宜乎衆目诗之豪便合登坛推作帅回头且报郢中人从此阳春不为贵祁公耆徳硕望欧公为文章宗师祁公礼所宜厚然前辈此风类多有之所可叹息者后来无继耳苏子美竹轩之集皆当时名士王胜之赋诗人皆属和子美诗其略云君与我同好数过我不穷对之酌绿酒又为鸣丝桐作诗写此意韵如霜间钟清篇与翠榦嵗久日益浓惜哉嵇阮放当世巳不容吾侪有雅尚千载挹髙踪后月余一网打尽之语既喧物论而梅圣俞为赋覆鼎伤衆賔之诗乃悟子美当世已不容之句遂成诗䜟亦可怪也晁美叔秋监以集句示刘贡父贡父曰君髙明之识辅以家世文学乃作此等生活殊非我素所期也吾尝谓集古人句譬如蓬荜之士适有重客既无自巳庖厨而器皿肴蔌悉假贷于人收拾饾饤尽心尽力意欲强学豪奢而寒酸之气终是不去若有不速排闼而入则仓皇败绩矣非如贵公子供帐不移水陆之珍咄嗟而办也美叔深味其言归告其子曰吾初为戯不知贡父爱我一至于此也东坡云诗文岂在多一颂了伯伦是伯伦他文字不见于世矣予尝閲唐史艺文志刘伶有文集三巻则伯伦非无他文章也但酒徳颂幸而传耳东坡之论岂偶然得于落笔之时乎抑别有所闻乎唐张司业籍得裴晋公马谢诗云乍离华廐蹄犹澁初到贫家眼尚惊王介甫曰观诗意乃是一匹不善行眼生驽马耳我若作晋公见此诗当湏大惭也或曰籍为晋公所厚以诗谢马必不敢尔况诗人用意不以此为工自是介甫所以期籍者浅也白乐天自中书舍人出知苏州刘梦得外集有戱酧白舍人曹长寄诗言游宴之盛一篇破题云苏州刺史例能诗西掖今来替左司左司谓韦应物也晁伯宇少与其弟冲之叔用俱从陈无已学无已建中靖国间到京师见叔用诗曰子诗造此地必湏得一悟门叔用初不言无巳再三诘之叔用云别无所得顷因㸔韩退之杂文自有入处无已首允之曰东坡言杜甫似司马迁世人多不解子可与论此矣沈造尝言湖隂有遗鞭驿葢识晋明帝㣲行视王敦营事也温飞卿所赋湖隂辞刻石在驿中前后过客作诗甚多唯一篇最佳而不着姓名其诗云鹢船犀甲下荆州蜂目将军拥碧油虎帐觉来惊日堕龙媒嘶去剧星流姦萌问鼎身何在计中遗鞭事可羞幽草野花埋石径无人为作晋阳秋造为新郑令以差车运粮事不均力争罢去已而朝廷知其爱民不屈俾还本任有识者称其慈惠出扵至诚以比古循吏造字㑹道蔡之西平人霍榜擢第官止于奉议郎良可惜也山行有常程中夜尚未安㣲月没巳久崖倾路何难大江动我前汹若溟渤寛篙师理闇楫歌啸轻波澜霜浓朩石滑风急手足寒入舟已千忧陟险仍万盘回眺积水外始知衆星干逺游令人疲衰疾渐加餐此水㑹渡诗也东坡云老杜自秦州越成都所厯辄作一诗数千里山川在人目中古今诗人殆无可拟者独唐明皇遣吴道子乗传画蜀道山川归对大同殿索其画无有曰在臣腹中请疋素写之半日而毕明皇后幸蜀皆黙识其处惟此可比耳老杜劔阁诗云惟天有设险劒门天下壮连山抱西南石角皆北向宋子京知成都过之诵此诗谓人曰此四句葢劒阁实録也闭门覔句陈无已对客挥毫秦少游正字不知温饱未春风吹泪古藤州此黄鲁直诗也鲁直作此诗时无已作正字尚无恙建中靖国间楼异试可知襄邑县梦无巳来相别且云东坡少㳺在杏园相待久矣明日无已之讣至乃大惊异作书与参寥言其事杏园见道家书乃海上神仙所居之地也仙龛虚室以待白乐天之説岂不信然耶东坡知贡举李豸方叔久为东坡所知其年到省诸路举子人人欲识其面考试官莫不欲得方叔也坡亦自言有司以第一拔方叔耳既拆号十名前不见方叔衆已失色逮写尽榜无不骇叹方叔归阳翟黄鲁直以诗叙其事送之东坡和焉如平生漫説古战塲过眼真迷日五色之句其用事精切虽老杜白乐天集中未尝见也参寥自余杭谒坡于彭城一日燕郡寮谓客曰参寥不与此集然不可不恼也遣官妓马盻盻持纸笔就求诗焉参寥诗立成有禅心已似沾泥絮不逐东风上下狂之句坡大喜曰吾尝见桞絮落泥中私谓可以入诗偶未曾收拾遂为此人所先可惜也坡在余杭日因㑹客以彩牋作墨竹赠官妓且令索诗于参寥参寥援笔立就其诗曰小鳯团牋已自竒谪仙重扫嵗寒枝稍头余墨犹含润恰似梳风洗雨时辩才大师梵学精深戒行圆洁为二浙归重当时无一语文章一日忽和参寥寄秦少游诗其末句云台阁山林本无异想应文墨未离禅东坡见之题其后云辩才生来未尝作诗今年八十一嵗矣其落笔如风吹水自成文理我辈与参寥如巧人织绣耳陈无已与晁以道俱学文于曾子固子固曰二人所得不同当各自成一家然晁文必以着书名于世无已晚得诗法于鲁直他日二人相与论文以道曰吾曹不可负曾南丰又论诗无巳曰吾此一瓣香湏为山谷道人烧也政和以后花石纲寖盛晁伯宇有诗云森森月里栽丹桂厯厯天邉种白榆虽未乗槎上霄汉㑹湏沉网取珊瑚人多传诵伯宇名载之少作闵吾庐赋鲁直以示东坡曰此晁家十郎所作年未二十也东坡荅云此赋甚竒丽信是家多异材耶凡文至足之余自溢为竒怪今晁伤竒太早可作鲁直㣲意谕之而勿伤其迈徃之气伯宇自是文章大进东坡之语委曲如此可谓善成人物者也东坡文章至黄州以后人莫能及唯黄鲁直诗时可以抗衡晚年过海则虽鲁直亦若瞠乎其后矣或谓东坡过海虽为不幸乃鲁直之大不幸也东坡诗文落笔辄为人所传诵每一篇到欧公处公为终日喜前后类如此一日与棐论文及坡公叹曰汝记吾言三十年后世上人更不道着我也崇宁大观间海外诗盛行后生不复有言欧公者是时朝廷虽尝禁止赏钱增至八十万禁愈严而其传愈多徃徃以多相夸士大夫不能诵坡诗者便自觉气索而人或谓之不韵赵眀诚妻李格非女也善属文于诗尤工晁无咎多对士大夫称之如诗情如夜鹊三遶未能安少陵也自可怜人更待来年试春草之句颇脍炙人口格非山东人元祐间作馆职参寥在诗僧中独无蔬笋气又善议论尝与客评诗客曰世间故实小説有可以入诗者有不可以入诗者惟东坡全不拣择入手便用如街谈巷説鄙俚之言一经坡手似神仙㸃瓦砾为黄金自有妙处参寥曰老坡牙颊间别有一副炉鞲他人岂可学耶座客无不以为然草朩之叶大者莫大于芭蕉晁文元咏芭蕉诗云叶外更无叶非独善状芭蕉而对之曰心中别有心其体物亦无遗矣圣俞少时专学韦苏州世人咀嚼不入唯欧公独爱翫之然欧公之论不及者盖有深㫖后有知圣俞者当自知之耳风月堂诗话巻上风月堂诗话卷下钦定四库全书风月堂诗话巻下宋朱弁撰东坡南迁参寥居西湖智果院交㳺无复曩时之盛者尝作湖上十絶句其间一首云去嵗春风上苑行烂窥红紫厌生平如今眼底无姚魏浪蘂浮花懒问名又一首曰城根野水緑逶沱飐飐轻帆掠岸过日暮蕙兰无处採渚花汀草占春多此诗既出遂有反初之祸建中靖国间曾子开为明其非辜乃始还其故服范徳儒崇宁之贬与山谷唱和甚多徳儒有一聫云惯处贱贫知世态饱谙迁谪见家风议者谓此语可以识范氏之名节矣当国者能无愧乎王介甫在舘阁时僦居春眀坊与宋次道宅相邻次道父祖以来藏书最多介甫借唐人诗集日閲之过眼有㑹扵心者必手录之嵗久殆録遍或取其本镂行于世谓之百家诗选既非介甫本意而作序者曰公独不选杜李与韩退之其意甚深则又厚诬介甫而欺世人也不知李杜韩退之外如元白梦得刘长卿李义山辈尚有二十余家以予观之介甫固不可厚诬而世人岂可尽欺哉葢自欺耳杜牧之风味极不浅但诗律少严其属辞比事殊不精致然时有自得处为可喜也元丰之末盗贼蠭起闻司马温公入相衆皆尽散令作对随家鸡晁以道云指唿市人如使儿东坡最得此三昧其和人诗用韵妥帖圆成无一字不平穏葢天才能驱驾如孙吴用兵虽市井乌合亦皆为我臂指左右前却在我顾盻间莫不听顺也前后集似此类者甚多徃徃有唱首不能逮者崇宁间凡元祐子弟仕宦者并不得至都城晁以道自洛中罢官回遣妻儿归省庐独留中牟驿累日以诗寄京师婣旧其落句云一时鸡犬皆霄汉独有刘安不得仙此语传于时议者美之政和戊戌三月雪昭徳诸晁皆赋诗以晋书五行志着为大异颇艰于落笔独晁冲之叔用用王维雪图事云从此断疑摩诘画雪中自合有芭蕉人称其工陈文惠以使相守郑日尝有后园十絶句其间一聫云雨网蛛丝断风枝鸟梦揺议者谓风枝鸟梦揺之语极工惜所对不称耳吾鄊人汪恺伯强易雨网蛛丝断为露叶萤光湿工诗者徃徃多爱之伯强毕榜及第力学不倦仕宦所至皆有声韩师朴元符末自大名入相其所引正人端士徧满台阁然不能胜一曾布而张天觉扵政和初欲以一身回蔡京党绍述之论难矣未㡬果罢去自西都留守徙南阳道过汝州香山谒大悲题长句于寺中其略云大士悲智度有情亦要时节因縁并也应笑我劳经营虽多手眼难支撑读者莫不怜之刘伯夀洛阳九老中一老也筑室嵩山下每登髙顶回则于峻极中院援笔记嵗月捐馆之年题云予今年若干嵗登顶凡七十四次矣精力虽疲而心犹未足也王辅道学士与其孙宣义郎字元静㳺嵩至中院作一絶句示宣义君云烂红一㸃出浮沤夜坐嵩峰顶上头笑对僧窻谈祖徳当年七十四回㳺伯夀既结菴玉华峰下号玉华菴主有妾名萱草芳草皆秀丽而善音律伯夀出入乗牛吹鐡笛二草以蕲笛和之声满山谷出门不言所之牛行即行牛止即止其止也必命壶觞尽醉而归嵩前人以为地仙云张天觉庚寅年六月拜相唐庚子西赋内前行所纪皆当时实事云内前车马拨不开文徳殿下听麻回紫㣲侍郎拜右相中使押赴文昌台旄头昨夜光照牖是夕收芒如秃帚明朝化作甘雨来官家新得调元手周公礼乐未要作致身姚宋也不恶我闻二公作相年人间斗米三四钱蔡嶷见其诗恶之遂中以事贬岭外天觉相继亦出子西又赋益昌道中三月梅花诗云桃花能红李能白春深无处无颜色不应尚有数枝梅可是东君苦留客向来开处当严冬桃花未在交逰中即今已自丈人行勿与少年争春风此诗亦为新进所忌元祐间哲宗皇帝幸太学宰相吕㣲仲有诗四韵其第三聫云再拜新仪瞻鲁圣一篇古训监周王谓是日谒先圣初行再拜之礼及祭酒丰稷讲无逸也然韩退之处州孔子庙碑云自天子而下北面拜跪荐祭进诚肃退礼如亲弟子则唐以来行之矣岂本朝偶未举此礼也邪不然安得谓之新仪哉或云本朝虽曾行而止扵再拜遂着之礼典乃从当时曲台之请也李义山题马嵬一聫云此日六军同驻马当时七夕笑牵牛温庭筠题苏武庙云回日楼台非甲帐去时冠葢是丁年尝见前辈论诗云用事属对如此者罕有李义山文帝庙诗云可怜半夜虚前席不问苍生问鬼神用事如此可谓有功矣本朝赵周翰亦有诗云露台枉惜千金费却把铜山赐幸臣可与义山并驱争先矣唐秦系和韦苏州诗具衔云东海钓客试秘书省校书郎本朝陈恬叔易隠居颕川阳翟涧上号涧上文人大观间宋乔年讽监司荐扵朝起为馆阁书疏间犹不去丈人之号晁以道作诗讥之曰东海一生垂钓客石渠万巻校书郎丈人风味今如此鹤到扬州兴更长其后以道谒叔易扵京师有婢应门严妆丽服熟视之乃故时涧上赤脚也以道又作一絶云处士何人为作牙尽携猿鹤到京华可怜巖壑空惆怅六六峰前少一家王平甫閲韩退之送石洪温造二处士诗序云退之善与处士作牙馆职刘彦祖寄友人诗一聮云别后频芳草愁邉更落花予举示晁以道云此语酷似刘梦得殊可喜也唐张继宿平望诗云姑苏城外寒山寺夜半钟声到客船永叔云句诚佳其奈夜半非撞钟时予覧南史载齐宗室读书常以中宵钟鸣时为限前代自有半夜钟岂永叔偶忘之也江浙间至今有之苏黄门评参寥诗云酷似唐储光羲参寥曰某平生未尝闻光羲名况其诗乎或曰公暗合孙吴有何不可刘梦得嘉话云九日作诗欲用餻字韵苦无故实予观隋五行志载謡言曰八月刈禾伤旱九月食餻正好则不为无故实矣岂梦得偶未见之耶曹暌字彦达慈圣光献太皇太后之再世孙也气直不茍合善属文为曾子开所知张芸叟甞与其父侍读使北暌后见芸叟于长安芸叟赠诗云故人有子早遗孤三十陞朝短丈夫但取声名似祖徳不曾辛苦谒当涂其为名流所器重如此太学生虽以治经荅义为能其间甚有可与言诗者一日同舎生诵介甫眀妃曲至汉恩自浅胡自深人生乐在相知心君不见咫尺长门闭阿娇人生失意无南北咏其语称工有朩抱一者艴然不悦曰诗可以兴可以怨虽以讽刺为主然不失其正者乃可贵也若如此诗用意则李陵偷生异域不为犯名教汉武诛其家为滥刑矣当介甫赋诗时温国文正公见而恶之为别赋二篇其词严其义正盖矫其失也诸君曷不取而读之乎衆虽心服其论而莫敢有和之者崇宁中罗竦叔恭甞为予言顷赴太学秋试时自广陵取道隋隄见官驿中朩槿花过客题诗甚多其间一絶句云朝炊不及黔暮车不生角故应庭下花无人见开落人亦有题字于其侧而赏叹之者但恨不见赋诗者姓名耳竦与兄靖仲谋俱登第亦有诗名杜牧之九日齐山登髙诗落句云牛山何必涙沾衣盖用齐景公㳺于牛山临其国流涕事泛言古今共尽登临之际不必感叹耳非九日故实也后人因此乃扵诗或词遂以牛山作九日事用之亦犹牧之用颜延年一麾出守为旌麾之麾皆失于不精审之故也王立之夏均父俱以宗女夫入仕立之读书喜宾客黄鲁直诸晁皆与之善着归叟诗话行于世均父名倪饶财亦好学立之晚年中风以左手作字均父寄诗云犹喜平生蟹螯手尚能半幅写行书晁以道见其诗遂与之徃还立之名直方为人正称其名然罕有知者朱行中知广州东坡自海南归留广甚疑其唱和诗亦多坡还岭北闻行中到广士大夫颇以亷洁少之至毗陵梦中得诗一首寄行中云舜不作六器谁能贵玙璠哀哉楚狂士抱璞号空山其末章云何如郑子产有礼国自闲至今不贪寳凛然照尘寰纸尾又题云梦中得此诗自不晓其意今写以奉寄梦中分明用此色纸也或言东坡絶笔扵此诗其爱行中也甚矣不欲正言其事聊假梦以讽之耳其后行中果以此免坡真知言哉李义山拟老杜诗云嵗月行如此江湖坐𣺌然直是老杜语也其他句苍梧应露下白阁自云深天意怜幽草人间重晚情之类置杜集中亦无愧矣然未似老杜沉涵汪洋笔力有余也义山亦自觉故别立门户成一家后人挹其余波号西崑体句律太严无自然态度黄鲁直深悟此理乃独用崑体工夫而造老杜浑成之地今之诗人少有及此者禅家所谓更髙一着也郑谷都官在唐号躭句者甞有诗云衰迟自喜添诗学时取前题改数聮是也然气格不髙初以鹧鸪诗得名人谓之郑鹧鸪近世士人有赠一贵官诗云赋令处士惭鹦鹉诗遣都官让鹧鸪世亦多诵之而莫有能道其姓名者东坡言玉川子月蚀诗云嵗星主福徳官爵奉董秦忍使黔娄生覆尸无衣巾详味此句则董秦当时无功而享厚禄者董秦李忠臣也天寳末骁勇屡立战功虽麄暴亦颇知忠义代宗时吐蕃犯阙征兵忠臣即日赴难或劝择日忠臣怒曰君父在难乃择日耶后卒汚朱泚伪命而诛考其终始非无功而享厚禄者不知玉川子何以有此句东坡中秋诗云暮云收尽溢清寒银汉无声转玉盘此生此夜不长好眀月明年何处㸔绍圣元年自録此诗仍题其后云子十八年前中秋夜与子由观月彭城时作此诗以阳闗歌之今后遇此夜宿于赣上方南迁岭表独歌此曲聊复书之以识一时之事殊未觉有今日之悲但悬知为他日之喜也晁察院季一名贯之清修善吐论客言东坡甞自咏海棠诗至雨中有泪亦悽怆月下无人更清淑之句谓人曰此两句乃吾向造化窟中夺将来也客曰坡此语盖戱客耳世岂有夺造化之句季一曰韩退之云语妙斡元造如老杜落絮游丝白日静鸣鸠乳燕青春深虽当隆冬沍寒时诵之便觉融怡之气生于衣裾而韶光美景宛然在目动盪人思岂不是斡元造而夺造化乎贾伋为予言文潞公出鎭长安日吾祖文元公知许昌游公曲水园留诗云夭桃秾李艳芳辰丞相园林潩水滨虎节麟符抛不得却将佳景付游人公得诗甚喜乃作书并封园劵与文元曰可便作园中主人也伋字仲思文元五世孙也郑广文唐诸儒多称其善着书而不及其诗杜甫八哀诗云昔献书画图新诗亦俱徃沧洲动玉陛宫鹤悮一响三絶自御题四方尤所仰则与史官所载亦略相似是能画之外所能亦不少然甫于䖍诗则其相推服之语不及许十四髙三十五元道州辈逺甚岂其诗之工比其画不为愧也耶不然甫于䖍情分如彼论其诗不应如此略也僧惠崇善画人多寳其画而不知其能诗宋子京以书託梵才大师编集其诗则当有可传者而人或未之见恐虽编集而未大行于世耳晁季一检讨甞为子言归田录所记圣俞赋河豚云春洲生荻芽春岸飞杨花河豚于此时贵不数鱼虾则是食河豚时正在二月而吾妻家毗陵人争新相问遗㑹宾客惟恐后时价虽髙无吝色多在腊月过上元则不复贵重所食时节与欧公称赏圣俞絶不相同岂圣俞赋诗之地与毗陵异耶风气所产随地有早晚亦未可一概论也故为记之有论诗者曰老杜以稷契自许而有志于斯人者故于茅屋为秋风所拔歌其词云安得广厦数千间大庇天下寒士俱欢颜又云呜唿眼前何如突兀见此屋吾庐独破受冻死亦足意在是也予曰孟子论士穷则独善其身达则兼善天下又言得志事虽不两立而穷能不忘兼善不得志而能不忘泽民乃仁人君子之用心也白乐天新制布裘诗云安得万里裘温暖被四垠亦其例也然韩退之作谢郑羣簟诗则曰侧身甘寝百疾愈却愿天日长炎曦其意与子美乐天絶不相似然退之岂是无意于斯人者但于援毫之际偶输二老一着耳客大笑曰退之文章不喜蹈袭前人其用意岂出于此耶抑为人朩强于吟咏犹然果如欧梅所论也客或谓予曰篇章以故实相夸起于何时予曰江左自颜谢以来乃始有之可以表学问而非诗之至也观古今胜语皆自肺腑中流出初无缀缉工夫故钟嵘云经国文符应资博古撰徳驳奏宜穷徃烈至于吟咏性情亦何贵于用事思君如流水既是即目髙台多悲风亦唯所见清晨登陇首羌无故实明月照积雪讵出经史其所论为有渊源矣客又曰仆见世之爱老杜者甞谓人曰此老出语絶人无一字无来处审如此言则词必有据字必援古所由来逺有不可巳者予曰论事当考源流今言诗不究其源而踵其末流以为标凖不知国风雅颂祖述何人此老句法妙处浑然天成如虫蚀朩不待刻雕自成文理其鼓铸镕泻殆不用世间槖籥近古以还无出其右真诗人之冠冕也如近体格俯同今作则词不遗竒杂以事实掇英撷华妥帖平稳殆以文为滑稽特诗中之一事耳岂见其大全者耶予每窃有所恨故乐以嵘之言告人吾子诚嗜诗试以嵘言于爱杜者求之则得矣风月堂诗话巻下风月堂诗话跋风月堂诗话跋右风月堂诗话二巻得之于永城人朱伯玉家断烂脱误葢北方所传本也予尝见北客元遗山词谓刘九伯夀骑牛吹笛使二草和之意其得之山中故老本无所出也今其事乃具于此信乎读者之不可以不博也故为钞之楮中而识于篇末如此咸淳壬申嘉平月交年节月观道人志