千手千眼观世音菩萨广大圆满无碍大悲心陀罗尼经御制大悲总持经呪序朕闻观自在菩萨誓愿入微尘国土拯拔一切有情离诸苦趣故说是无量功德总持经呪世间善男子善女人一切众生秉心至诚持诵佩服此经呪者种种恶趣种种苦害咸相远离咸得圆融超登妙道若此海波霑濡下风吹触业释障消获是胜果非但耳之所闻实目之所覩明効大验者也若智慧福德之士根器深厚坚持佩诵勤行不辍又能广为演说是经呪功德不可思议若薄福不信者亦心生信解亦得同超佛境真实不虚夫观世音誓愿弘深发大悲心以济度群生朕君临天下闵众情之昏瞀堕五浊而不知以此经呪用是方便觉悟提撕俾一切庶类皆超佛域又况如来化导首重忠孝凡忠臣孝子能尽心以事君竭力以事亲所作所为无私智陂行广积阴功济人利物又能持诵是经呪则跬步之间即见如来若彼不忠不孝不知敬畏则鬼神所录阴加谴罚转眄之间即成地狱盖善恶两途由人所趋凡我众庶宜慎取舍书此以为劝永乐九年六月日千手千眼观世音菩萨广大圆满无碍大悲心陀罗尼经唐西天竺沙门伽梵达摩译如是我闻一时释迦牟尼佛在补陀落迦山观世音宫殿宝庄严道场中坐宝师子座其座纯以无量杂摩尼宝而用庄严百宝幢旛周匝悬列尔时如来于彼座上将欲演说总持陀罗尼故与无央数菩萨摩诃萨俱其名曰总持王菩萨宝王菩萨药王菩萨药上菩萨观世音菩萨大势至菩萨华严菩萨大庄严菩萨宝藏菩萨德藏菩萨金刚藏菩萨虚空藏菩萨弥勒菩萨普贤菩萨文殊师利菩萨如是等菩萨摩诃萨皆是灌顶大法王子又与无量无数大声闻僧皆行阿罗汉十地摩诃迦叶而为上首又与无量梵摩罗天善咤梵摩而为上首又与无量欲界诸天子俱瞿婆伽天子而为上首又与无量护世四王俱提头赖咤而为上首又与无量天龙夜叉干闼婆阿修罗迦楼罗紧那罗摩睺罗伽人非人等俱天德大龙王而为上首又与无量欲界诸天女俱童目天女而为上首又与无量虚空神江海神泉源神河沼神药草神树林神舍宅神水神火神地神风神土神山神石神宫殿等神皆来集会时观世音菩萨于大会中密放神通光明照曜十方剎土及此三千大千世界皆作金色天宫龙宫诸尊神宫皆悉震动江河大海铁围山须弥山土山黑山亦皆大动日月珠火星宿之光皆悉不现于是总持王菩萨见此希有之相怪末曾有即从座起叉手合掌以偈问佛如此神通之相是谁所放以偈问曰谁于今日成正觉普放如是大光明十方剎土皆金色三千世界亦复然谁于今日得自在演放希有大神力无边佛国皆震动龙神宫殿悉不安今此大众咸有疑不测因缘是谁力为佛菩萨大声闻为梵魔天诸释等唯愿世尊大慈悲说此神通所由以佛告总持王菩萨言善男子汝等当知今此会中有一菩萨摩诃萨名曰观世音自在从无量劫来成就大慈大悲善能修习无量陀罗尼门为欲安乐诸众生故密放如是大神通力佛说是语已尔时观世音菩萨从座而起整理衣服向佛合掌白佛言世尊我有大悲心陀罗尼呪今当欲说为诸众生得安乐故除一切病故得寿命故得富饶故灭除一切恶业重罪故离障难故增长一切白法诸功德故成就一切诸善根故远离一切诸怖畏故速能满足一切诸希求故惟愿世尊慈哀听许佛言善男子汝大慈悲安乐众生欲说神呪今正是时宜应速说如来随喜诸佛亦然观世音菩萨重白佛言世尊我念过去无量亿劫有佛出世名曰千光王静住如来彼佛世尊怜念我故及为一切诸众生故说此广大圆满无碍大悲心陀罗尼以金色手摩我顶上作如是言善男子汝当持此心呪普为未来恶世一切众生作大利乐我于是时始住初地一闻此呪故超第八地我时心欢喜故即发誓言若我当来堪能利益安乐一切众生者令我即时身生千手千眼具足发是愿已应时身上千手千眼悉皆具足十方大地六种震动十方千佛悉放光明照触我身及照十方无边世界从是已后复于无量佛所无量会中重更得闻亲承受持是陀罗尼复生欢喜踊跃无量便得超越无数亿劫微细生死从是已来常所诵持未曾废忘由持此呪故所生之处恒在佛前莲华化生不受胎藏之身若有比丘比丘尼优婆塞优婆夷童男童女欲诵持者于诸众生起慈悲心先当从我发如是愿无南大悲观世音愿我速知一切法南无大悲观世音愿我早得智慧眼南无大悲观世音愿我速度一切众南无大悲观世音愿我早得善方便南无大悲观世音愿我速乘般若船南无大悲观世音愿我早得越苦海南无大悲观世音愿我速得戒定道南无大悲观世音愿我早登涅槃山南无大悲观世音愿我速会无为舍南无大悲观世音愿我早同法性身我若向刀山刀山自摧折我若向火汤火汤自消灭我若向地狱地狱自枯竭我若向饿鬼饿鬼自饱满我若向修罗恶心自调伏我若向畜生自得大智慧发是愿已至心称念我之名字亦应专念我本师阿弥陀如来然后即当诵此陀罗尼神呪一宿诵满五遍除灭身中百千万亿劫生死重罪观世音菩萨复白佛言世尊若诸人天诵持大悲章句者临命终时十方诸佛皆来授手欲生何等佛上随愿皆得往生复白佛言世尊若诸众生诵持大悲神呪堕三恶道者我誓不成正觉诵持大悲神呪者若不生诸佛国者我誓不成正觉诵持大悲神呪者若不得无量三昧辩才者我誓不成正觉诵持大悲神呪者于现在生中一切所求若不果遂者不得为大悲心陀罗尼也唯除不善除不至诚若诸女人厌贱女身欲成男子身诵持大悲陀罗尼章句若不转女身成男子身者我誓不成正觉生少疑心者必不果遂也若诸众生侵损常住饮食财物千佛出世不通忏悔纵忏亦不除灭今诵大悲神呪即得除灭若侵损食用常住饮食财物要对十方师忏谢然始除灭今诵大悲陀罗尼时十方师即来为作证明一切罪障悉皆消灭一切十恶五逆谤人谤法破斋破戒破塔坏寺偷僧祇物污净梵行如是等一切恶业重罪悉皆灭尽唯除一事于呪生疑者乃至小罪轻业亦不得灭何况重罪虽不即灭重罪犹能远作菩提之因复白佛言世尊若诸人天诵持大悲心呪者得十五种善生不受十五种恶死也其恶死者一切不令其饥饿困苦死二者不为枷禁杖楚死三者不为怨家讐对死四者不为军阵相杀死五者不为犲狼恶兽残害死六者不为毒蛇蚖蝎所中死七者不为水火焚漂死八者不为毒药所中死九者不为蛊毒害死十者不为狂乱失念死十一者不为山树崖岸坠落死十二者不为恶人厌魅死十三者不为邪神恶鬼得便死十四者不为恶病缠身死十五者不为非分自害死诵持大悲神呪者不被如是十五种恶死也得十五种善生者一者所生之处常逢善王二者常生善国三者常值好时四者常逢善友五者身根常得具足六者道心纯熟七者不犯禁戒八者所有眷属恩义和顺九者资具财食常得丰足十者恒得他人恭敬扶接十一者所有财宝无他劫夺十二者意欲所求皆悉称遂十三者龙天善神恒常拥卫十四者所生之处见佛闻法十五者所闻正法悟甚深义若有诵持大悲心陀罗尼者得如是等十五种善生也一切天人应常诵持勿生懈怠观世音菩萨说是语已于众会前合掌正住于诸众生起大悲心开颜含笑即说如是广大圆满无碍大悲心大陀罗尼神妙章句陀罗尼曰南无喝啰怛那哆啰夜㖿南无阿唎㖿婆卢羯帝烁钵啰㖿菩提萨跢婆㖿摩诃萨跢婆㖿摩诃迦卢尼迦㖿唵萨皤啰罚曳数怛那怛写南无悉吉利埵伊蒙阿唎㖿婆卢吉帝室佛啰㘄驮婆南无那啰谨墀醯唎摩诃皤哆沙咩萨婆阿他豆输朋阿逝孕萨婆萨哆那摩婆伽摩罚特豆怛姪他唵阿婆卢醯卢迦帝迦罗帝夷醯唎摩诃菩提萨埵萨婆萨婆摩罗摩罗摩醯摩醯唎驮孕俱卢俱卢羯蒙度卢度卢罚阇耶帝摩诃罚阇耶帝陀罗陀罗地利尼室佛啰耶遮罗遮罗摩摩罚摩啰穆帝囇伊醯移醯室那室那阿啰嘇佛啰舍利罚沙罚嘇佛罗舍耶唿嚧唿嚧摩啰唿嚧唿嚧醯利娑啰娑啰悉利悉利苏嚧苏嚧菩提夜菩提夜菩驮夜菩驮夜弥帝利夜那啰谨墀地唎瑟尼那波夜摩那娑婆诃悉陀夜娑婆诃摩诃悉陀夜娑婆诃悉陀喻艺室皤啰耶娑婆诃那啰谨墀娑婆诃摩啰那啰娑婆诃悉啰僧阿穆佉耶娑婆诃娑婆摩诃阿悉陀夜娑婆诃者吉啰阿悉陀夜娑婆诃波陀摩羯悉哆夜娑婆诃那啰谨墀皤伽啰㖿娑婆诃摩婆利胜羯啰夜娑婆诃南无喝啰怛那哆啰夜耶南无阿唎㖿婆嚧吉帝烁皤啰夜娑婆诃唵悉殿都曼哆啰钵驮耶娑婆诃观世音菩萨说此呪已大地六变震动天雨宝华缤纷而下十方诸佛悉皆欢喜天魔外道恐怖毛竖一切众会皆获果证或得须陀洹果或得斯陀含果或得阿那含果或得阿罗汉果者或得一地二地三地四地五地乃至十地者无量众生发菩提心尔时大梵天王从座而起整理衣服合掌恭敬白观世音菩萨言善哉大士我从昔来经无量佛会闻种种法种种陀罗尼未曾闻说如此无碍大悲心大悲陀罗尼神妙章句唯愿大士为我说此陀罗尼形貌状相我等大众愿乐欲闻观世音菩萨告梵王言汝为方便利益一切众生故作如是问汝今善听吾为汝等略说少耳观世音菩萨言大慈悲心是平等心是无为心是无染着心是空观心是恭敬心是卑下心是无杂乱心无见取心是无上菩提心是当知如是等心即是陀罗尼相貌汝当依此而修行之大梵王言我等大众今始识此陀罗尼相貌从今受持不敢忘失观世音言若善男子善女人诵持此神呪者发广大菩提心誓度一切众生身持斋戒于诸众生起平等心常诵此呪莫令断绝住于净室澡浴清净着净衣服悬旛然灯香华百味饮食以用供养制心一处更莫异缘如法诵持是时当有日光菩萨月光菩萨与无量神仙来为作证益其効验我时当以千眼照见千手护持从是以往所是世间经书悉能受持一切外道法术韦陀与籍亦能通达诵持此神呪者世间八万四千种病悉皆治之无不差者亦能使令一切鬼神降诸天魔制诸外道若在山野诵经坐禅有诸山精杂魅魍魉鬼神横相恼乱心不安定者诵此呪一遍是诸鬼神悉皆被缚也若能如法诵持于诸众生起慈悲心者我时当勅一切善神龙王金刚密迹常随卫护不离其侧如护眼睛如护已命说偈勅曰我遣密迹金刚士乌刍君荼鸯俱尸八部力士赏迦罗常当拥护受持者我遣摩醯那罗延金刚罗陀迦毘罗常当拥护受持者我遣婆馺娑楼罗满善车钵真陀罗常当拥护受持者我遣萨遮摩和罗鸠阑单咤半祇罗常当拥护受持者我遣毕婆伽罗王应德毘多萨和罗常当拥护受持者我遣梵摩三钵罗五部净居炎摩罗常当拥护受持者我遣释王三十三大辩功德婆怛那常当拥护受持者我遣提头赖咤王神母女等大力众常当拥护受持者我遣毘楼勒叉王毘楼博叉毘沙门常当拥护受持者我遣金色孔雀王二十八部大仙众常当拥护受持者我遣摩尼跋陀罗散支大将弗罗婆常当拥护受持者我遣难陀跋难陀婆伽罗龙伊钵罗常当拥护受持者我遣脩罗干闼婆迦楼紧那摩睺罗常当拥护受持者我遣水火雷电神鸠槃荼王毘舍阇常当拥护受持者是诸善神及神龙王神母女等各有五百眷属大力夜叉常随拥护诵持大悲神呪者其人若在空山旷野独宿孤眠是诸善神番代宿卫辟除灾障若在深山迷失道路诵此呪故善神龙王化作善人示其正道若在山林旷野乏少水火龙王护故化出水火观世音菩萨复为诵持者说消除灾祸清凉之偈若行旷野山泽中逢值虎狼诸恶兽蛇蚖精魅魍魉鬼闻诵此呪莫能害若行江湖沧海间毒龙蛟龙摩竭兽夜叉罗剎鱼鼋鼈闻诵此呪自藏隐若逢军阵贼围绕或被恶人夺财宝至诚称诵大悲呪彼起慈心复道归若为王官收录身囹圄禁闭杻枷锁至诚称诵大悲呪官自开恩释放还若入野道蛊毒家饮食有药欲相害至诚称诵大悲呪毒药变成甘露浆女人临难生产时邪魔遮障苦难忍至诚称诵大悲呪鬼神退散安乐生恶龙疫鬼行毒气热病侵陵命欲终至心称诵大悲呪疫病消除寿命长龙鬼流行诸毒肿痈疮脓血痛叵堪至心称诵大悲呪三唾毒肿随口消众生浊恶起不善厌魅呪诅结怨讐至心称诵大悲呪厌魅还着于本人恶生浊乱法灭时婬欲火盛心迷倒弃背妻婿外贪染昼夜邪思无暂停若能称诵大悲呪婬欲火灭邪心除我若广赞呪功力一劫称扬无尽期尔时观世音菩萨告梵天言诵此呪五遍取五色线作索呪二十一遍结作二十一结系项此陀罗尼是过去九十九亿恒河沙诸佛所说彼等诸佛为诸行人修行六度未满足者速令满足故未发菩提心者速令发心故若声闻人未证果者速令证故若三千大千世界内诸神仙人未发无上菩提心者令速发心故若诸众生未得大乘信根者以此陀罗尼威神力故令其大乘种子法芽增长以我方便慈悲力故令其所须皆得成办大三千大千世界幽隐闇处三涂众生闻我此呪皆得离苦有诸菩萨未阶初住者速令得故乃至令得十住地故又令得到佛地故自然成就三十二相八十随形好若声闻人闻此陀罗尼一经耳者修行书写此陀罗尼者以质直心如法而住者四沙门果不求自得若三千大千世界内山河石壁四大海水能令涌沸须弥山及铁围山能令摇动又令碎如微尘其中众生悉令发无上菩提心若诸众生现世求愿者于三七日净持斋戒诵此陀罗尼必果所愿从生死际至生死际一切恶业并皆灭尽三千大千世界内一切诸佛菩萨梵释四天王神仙龙王悉皆证知若诸人天诵持此陀罗尼者其人若在江河大海中沐浴其中众生得此人浴身之水霑着其身一切恶业重罪悉皆消灭即得转生他方净土莲华化生不受胎身湿卵之身何况受持读诵者若诵持者行于道路大风时来吹此人身毛发衣服余风下过诸类众生得其人飃身风吹着身者一切重罪恶业并皆灭尽更不受三恶道报常生佛前当知受持者福德果报不可思议诵持此陀罗尼者口中所出言音若善若恶一切天魔外道天龙鬼神闻者皆是清净法音皆于其人起恭敬心尊重如佛诵持此陀罗尼者当知其人即是佛身藏九十九亿恒河沙诸佛所爱惜故当知其人即是光明身一切如来光明照故当知其人是慈悲藏恒以陀罗尼救众生故当知其人是妙法藏普摄一切诸陀罗尼门故当知其人是禅定藏百千三昧常现前故当知其人是虚空藏常以空慧观众生故当知其人是无畏藏龙天善神常护持故当知其人是妙语藏口中陀罗尼音无断绝故当知其人是常住藏三灾恶劫不能坏故当知其人是解脱藏天魔外道不能稽留故当知其人是药王藏常以陀罗尼疗众生病故当知其人是神通藏游诸佛国得自在故其人功德赞不可尽善男子若复有人厌世间苦求长生乐者在闲净处清净结界呪衣着若水若食若香若药皆呪一百八遍服必得长命若能如法结界依法受持一切成就其结界法者取刀呪二十一遍划地为界或取净水呪二十一遍散着四方为界或取白芥子呪二十一遍掷着四方为界或以想到处为界或取净灰呪二十一遍为界或呪五色线二十一遍围绕四边为界皆得若能如法受持自然克果若闻此陀罗尼名字者尚灭无量劫生死重罪何况诵持者若得此神呪诵者当知其人已曾供养无量诸佛广种善根若能为诸众生拔其苦难如法诵持者当知其人即是具大悲者成佛不久所见众生皆悉为诵令彼耳闻与作菩提因是人功德无量无边赞不可尽若能精诚用心身持斋戒为一切众生忏悔先业之罪亦自忏谢无量劫来种种恶业口中馺馺诵此陀罗尼声声不绝者四沙门果此生即证其利根有慧观方便者十地果位克获不难何况世间小小福报所有求愿无不果遂者也若欲使鬼者取野髑髅净洗于千眼像前设坛场以种种香华饮食祭之日日如是七日必来现身随人使令若欲使四天王者呪檀香烧之由此菩萨大悲愿力深重故亦为此陀罗尼威神广大故佛告阿难若有国土灾难起时是土国王若以正法治国宽纵人物不枉众生赦诸有过七日七夜身心精进诵持如是大悲心陀罗尼神呪令彼国土一切灾难悉皆除灭五谷丰登万姓安乐又若为于他国怨敌数来侵扰百姓不安大臣谋叛疫气流行水旱不调日月失度如是种种灾难起时当造千眼大悲心像面向西方以种种香华幢旛宝盖或百味饮食至心供养其王又能七日七夜身心精进诵持如是陀罗尼神妙章句外国怨敌即自降伏各还政治不相扰恼国土通同慈心相向王子百官皆行忠赤妃后婇女孝敬向王诸龙鬼神拥护其国雨泽顺时果实丰饶人民欢乐又若家内遇大恶病百怪竞起鬼神邪魔耗乱其家恶人横造口舌以相谋害室家大小内外不和者当向千眼大悲像前设其坛场至心念观世音菩萨诵此陀罗尼满其千遍如上恶事悉皆消灭永得安隐阿难白佛言世尊此呪名何云何受持佛告阿难如是神呪有种种名一名广大圆满一名无碍大悲一名救苦陀罗尼一名延寿陀罗尼一名灭恶趣陀罗尼一名破恶业障陀罗尼一名满愿陀罗尼一名随心自在陀罗尼一名速超上地陀罗尼如是受持阿难白佛言世尊此菩萨摩诃萨名字何等善能宣说如是陀罗尼佛言此菩萨名观世音自在亦名捻索亦名千光眼善男子此观世音菩萨不可思议威神之力已于过去无量劫中已作佛竟号正法明如来大悲愿力为欲发起一切菩萨安乐成熟诸众生故现作菩萨汝等大众诸菩萨摩诃萨梵释龙神皆应恭敬莫生轻慢一切人天常须供养专称名号得无量福灭无量罪命终往生阿弥陀佛国佛告阿难此观世音菩萨所说神呪真实不虚若欲请此菩萨来呪拙具罗香三七遍烧菩萨即来若有猫儿所着者取弭哩咤那烧作灰和净土泥捻作猫儿形于千眼像前呪镔铁刀子一百八遍段段割之亦一百八段遍遍一呪一称彼名即永差不着若为蛊毒所害者取药劫布罗和拙具罗香各等分以井华水一升和煎取一升于千眼像前呪一百八遍服即差若为恶蛇蝎所螫者取干姜末呪一七遍着疮中立即除差若为恶怨横相谋书者取净土或面或蜡捻作本形于千眼像前呪镔铁刀一百八遍一呪一截一称彼名烧尽一百八段彼即欢喜终身厚重相爱敬若有患眼睛坏者若青盲眼暗者若白晕赤膜无光明者取诃梨勒果菴摩勒果鞞醯勒果三种各一颗擣破细研当研时唯须护净莫使新产妇人及猪狗见口中念佛以白蜜若人乳汁和封眼中着其人乳要须男孩子母乳女母乳不成其药和竟还须千眼像前呪一千八遍着眼中满七日在深室慎风眼睛还生青盲白晕者光奇盛也若患疟病着者取虎豹犲狼皮呪三七遍披着身上即差师子皮最上若被蛇螫取被螫人结𦡲呪三七遍着疮中即差若患恶疟入心闷绝欲死者取桃胶一颗大小亦如桃颗清水一升和煎取半升呪七遍顿服尽即差其药莫使妇人煎若患传尸鬼气伏尸连病者取拙具罗香呪三七遍烧熏鼻孔中又取七丸如免粪呪三七遍吞即差慎酒肉五辛及恶骂若取摩那屎罗和白芥子印成盐呪三七遍于病儿床下烧其作病儿即魔掣迸走不敢住也若患耳聋者呪胡麻油着耳中即差若患一边偏风耳鼻不通手脚不随者取胡麻油煎青木香呪三七遍摩拭身上永得除差又方取纯牛酥呪三七遍摩亦差若患难产者取胡麻油呪三七遍摩产妇脐中及玉门中即易生若妇人怀妊子死腹中取阿波末利伽草一大雨清水二升和煎取一升呪三七遍服即出一无苦痛胎衣不出者亦服此药即差若卒患心痛不可忍者名遁尸疰取君柱鲁香乳头成者一颗呪三七遍口中嚼咽不限多少令变吐即差慎五辛酒肉若被火烧疮取热瞿摩夷呪三七遍涂疮上即差若患蛔虫齩心取骨鲁末遮半升呪三七遍服即差重者一升虫如綟索出来若患丁疮者取凌锁叶擣取汁呪三七遍沥着疮上即拔根出立差若患蝇螫眼中骨鲁怛佉泸取汁呪三七遍夜卧着眼中即差若患腹中痛和井华水和印成盐三七颗呪三七遍服半升即差若患赤眼者及眼中有努肉及有翳者取奢奢弥叶擣泸取汁呪三七遍浸青钱一宿更呪七遍着眼中即差若患畏夜不安恐怖出入惊怕者取白线作索呪三七遍作二十一结系项恐怖即除非但除怖亦得灭罪若家内横起灾难者取石榴枝寸截一千八段两头涂酥酪蜜一呪一烧尽千八遍一切灾难悉皆除灭要在佛前作之若取白菖蒲呪三七遍系着右臂上一切鬪处论义处皆得胜他若取奢奢弥叶枝柯寸截两头涂真牛酥白蜜牛酥一呪一烧尽一千八段日别三时时别一千八遍满七日呪师自悟通智也若欲降伏大力鬼神者取阿唎瑟迦柴呪七七遍火中烧还须涂酥酪蜜要须于大悲心像前作之若取胡嚧遮那一大两着瑠璃瓶中置大悲心像前呪一百八遍涂身点额一切天龙鬼神人及非人皆悉欢喜也若有身被枷锁者取白鸽粪呪一百八遍涂于手上用摩枷锁枷锁自脱也若有夫妇不和状如水火者取鸳鸯尾于大悲心像前呪一千八遍带彼即终身欢喜相爱敬若有被虫食田苗及五果子者取净灰净沙或净水呪三七遍散田苗四边虫即退散也果树兼呪水洒者树上虫不敢食果也佛告阿难若为富饶种种珍宝资具者当于如意珠手若为种种不安求安隐者当于羂索手若为腹中诸病当于宝钵手若为降伏一切魍魉鬼神者当于宝剑手若为降伏一切天魔神者当于跋折罗手若为摧伏一切怨敌者当于金刚杵手若为一切处怖畏不安者当于施无畏手若为眼闇无光明者当于日精摩尼手若为热毒病求清凉者当于月精摩尼手若为荣官益职者当于宝弓手若为诸善朋友早相逢者当于宝箭手若为身上种种病者当于杨枝手若为除身上恶障难者当于白拂手若为一切善和眷属者当于胡瓶手若为辟除一切虎狼犲豹诸恶兽者当于旁牌手若为一切时处好离官难者当于斧钺手若为男女仆使者当于玉环手若为种种功德者当于白莲华手若为欲得往生十方净土者当于清莲华手若为大智慧者当于宝镜手若为面见十方一切诸佛者当于紫莲华手若为地中伏藏者当于宝箧手若为仙道者当于五色云手若为生梵天者当于军迟手若为往生诸天宫者当于红莲华手若为辟除他方逆贼者当于宝戟手若为召唿一切诸天善神者当于宝螺手若为使令一切鬼神者当于髑髅杖手若为十方诸佛速来授手者当于数珠手若为成就一切上妙梵音声者当于宝铎手若为口业辞辩巧妙者当于宝印手若为善神龙王常来拥护者当于俱尸铁钩手若为慈悲覆护一切众生者当于钖杖手若为一切众生常相恭敬爱念者当于合掌手若为生生之众不离诸佛边者当于化佛手若为生生世世常在佛宫殿中不处胎藏中受身者当于化宫殿手若为多闻广学者当于宝经手若为从今身至佛身菩提心常不退转者当于不退金轮手若为十方诸佛速来摩顶授记者当于顶上化佛手若为果蓏诸谷稼者当于蒲萄手如是可求之法有其千条今粗略说少耳日光菩萨为受持大悲心陀罗尼者说大神呪而拥护之南无勃陀瞿那迷南无达摩莫诃低南无僧伽多夜泥底哩部毕萨咄檐纳摩诵此呪灭一切罪亦能辟魔及除天灾若诵一遍礼佛一拜如是日别三时诵呪礼佛未来之世所受身处当得一一相貌端正可喜果报月光菩萨亦复为诸行人说陀罗尼呪而拥护之深低帝屠苏咤阿若蜜帝乌都咤深耆咤波赖帝耶弥若咤乌都咤拘罗帝咤耆摩咤沙婆诃诵此呪五遍取五色线作呪索痛处系此呪乃是过去四十恒河沙诸佛所说我今亦说为诸行人作拥护故除一切障难故除一切恶病痛故成就一切诸善法故远离一切诸怖畏故佛告阿难汝当深心清净受持此陀罗尼广宣流布于阎浮提莫令断绝此陀罗尼能大利益三界众生一切患苦荣身者以此陀罗尼治之无有不差者此大神呪呪干枯树尚得生枝柯华果何况有情有识众生身有病患治之不差者必无是处善男子此陀罗尼威神之力不可思议不可思议叹莫能尽若不过去久远已来广种善根乃至名字不可得闻何况得见汝等大众天人龙神闻我赞叹皆应随喜若有谤此呪者即为谤彼九十九亿恒河沙诸佛若于此陀罗尼生疑不信者当知其人永失大利百千万劫常沦恶趣无有出期常不见佛不闻法不覩僧一切众会菩萨摩诃萨金刚密迹梵释四天龙鬼神闻佛如来赞叹此陀罗尼皆悉欢喜奉教修行千手千眼观世音菩萨广大圆满无碍大悲心陀罗尼经