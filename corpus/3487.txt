太上安镇九垒龙神妙经正统道藏三家本一卷洞真部本文类太上安镇九垒龙神妙经太上元始天尊昔在洞阳天中召集十方圣衆俱来集㑹讲说妙法时有真人端简上告天尊曰爲见阎浮衆生修造宅舍之后频遭厄难作何方便以救凡愚天尊曰善哉汝当谛听于是天尊乃作空洞之音元始结炁混洞之中下成形兮盘礡㝠空地网直根内有灵真号曰土皇君受位于帝宸宫府三十六纲维统万神金石相纒固机㑹緫崑崙虚涵溟渤津风泽常弥纶妙理宗灵寳厚徳坚无倾劫化周大数蛟龙俱负乗正道顺自然妖奸何以兴二仪通至用玄㑹保黄宁天尊告矣人曰若有善男子善女人起造宅舍惊动龙神屋宇鸣唤地华土裂南堂北屋东廊西戸井灶碓磨库藏船车寓止六畜拦圈庄舍寺观但是屋宇房廊窟穴触犯天煞地煞年煞月煞日煞时煞四方诸煞五方地祗青龙白虎朱雀玄武将军太歳黄旛豹尾十二时神六甲禁忌土公土母土府伏龙一切恶煞宜转此经禳谢所犯神煞悉皆隐藏逺还四方各镇方隅不敢爲害念诵此经是诸恶鬼皆自消灭疾病驱除身强体轻念诵此经功德无量若有善男善女匡保𧖟桑念诵此经福徳报应或起造屋宇掘凿动土转诵此经三遍至百遍令土府相生隂阳和合向坐宜良龙神匡賛百福咸臻眷属和平悉无障碍所求皆得所愿皆成于是真人圣衆闻说此经皆大欢喜作礼而退敬奉传行太上安镇九垒龙神妙经