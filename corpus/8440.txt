无门慧开禅师语录X卍XXX无门老子早修杜多行继参临济禅一十五处道场随缘赴感八万四千偈颂信口入玄笼罩古今犇趋缁白雄辩彻九重之听神机感三日之霖虽禅衲半涉于信疑然朝绅竞为之称替争知这老汉一似太虗空两忘是非何有愠喜游戏如幻三昧捞摝有缘众生参徒口传侍者笔授未待涅槃时至巳同结集功成不慕伊化金地于竹林园不重伊挂草鞋于龙床角不赏伊学牛头融入定于石室不羡伊似法华言见礼于槐庭叵耐四面阔无门会使八风吹不动沧洲居士久向声价阻接笑谈有来函书贻我方册须知道信手拈来的为得人解黏释缚么十字街头竿木随身且与逢场作戏三十年后珠玉同价会须有箇知音淳祐己酉季春中澣眉山程公许序X无门开和尚语录卷上无门开和尚住湖州报因禅寺语录侍者普敬录师于嘉定十一年五月初九日入院指三门云父子不传百无一有狭路相逢推门落臼佛殿礼拜即是不礼即是黄面瞿昙在我脚底底帖山围仙壠水遶佳城言中有响句下分明法座一着高一着一步阔一步拨转上头关干坤全体露遂陞座拈香祝圣罢次拈香云此香觑着则眼睛枯嗅着则脑门裂分明拈出爇向炉中奉为两住平江万寿后住乌回先师月林和尚非图报德酬恩且要递相钝置遂趺座乃云昔年曾向山中去千手大悲拦不住今朝又向山中来优昙华向半天开一来一去历历分明今日昔年头头合辙所以道只解旧时人不解旧时行履处正与么时且道不涉去来一句如何话会盘陀石上坐深夜一炷清X香散月林复云茅菴艹舍住山深无奈檀那错访寻了却先师未了底恶声从此满丛林上堂举僧问云门树凋叶落时如何门云体露金风师云者僧开口见胆云门露出心肝山僧亦有一偈举似诸人树凋叶落体露金风更问如何眼瞎耳聋上堂静中消息閙中观閙中消息静中看静閙掀翻行正令倚天长劒逼人寒上堂举五祖演和尚示众云秋云秋水两依依塞鴈声声度翠微多向洞庭青艹岸楚天空阔不知归师云大众演师祖恁么说话意在于何且道今日报因与水云相会声声相应一句又作么生毕竟水须朝海去到头云定覔山归隆兴府天宁禅寺语录侍者普通录三门閙市门头有一句子摆手出漳江全身在里许佛殿稽首老瞿昙担头入閙蓝炷香三拜了天上与人间土地灵从何来圣从何起五通六通不是不是今日天宁如何指示烧香云齐之以礼方丈拈拄杖云閙市红尘入廛垂手才涉思惟噼嵴便搂拈帖夫子眼睛瞿昙巴鼻不是四六文章亦非仁义礼智普请大家齐侧耳法座平沈大地高出虗空释迦弥勒齐立下风遂陞X座祝圣罢乃云十字街头三家村里閙中求静忙里偷闲列岫亭前翠竹引清风滕王阁下长江浸明月恁么会得佛法世法尽在目前其或未然堪咲当年亮座主西山一去杳无闻复举侍郎吴状元见示颂云手中拍板袖中槌赢得逢场弄一回寄语无门开道者挑包便好出山来山僧僭和一首眼如鼻孔口如槌业识忙忙唤不回南浦西山耕未遍披毛戴角又重来上堂举临济示众云四大色身不解脱法听法脾胃肝胆不解说法听法虗空不解说法听法师云临济和尚恁么说话大似嚼饭餧婴儿然虽如是且道是谁解说法听法于斯荐得参学事毕其或未然直待当来问弥勒中秋上堂灵山话月曹溪指月寒山比月从上佛祖纳尽败阙天宁即不然有箇颂子举似大众地黑天昏见得亲肯随光影弄精魂老僧拳下死中活佛与众生一口吞受黄龙请辞众上堂休分廛市与山间静閙闲忙着眼看静閙二途俱泯绝如珠辘辘走金盘隆兴府黄龙崇恩禅寺语录侍者普通录三门一镞破三关坐断江西路佛祖到头俱罔措至竟全凭这一步佛殿殿里底是什么千百化身无处讨礼拜烧香不X勘自破拈帖状元笔下鼓风雷未放游鳞久曝腮激起砚池些子水洗光幕阜翠崔嵬陞座祝圣罢乃云遇缘即宗云从龙随处作主风从虎大地撮来无寸土倒岳倾湫兴云致雨直得三艹二木同霑一雨正与么时且道功归何所一气不言含有象万灵何处谢无私复举志公和尚令人传语南岳思大和尚何不下山教化众生公案师云思大被志公一问直得分踈不下今日忽有人问山僧何不下山教化众生山僧拈拄杖噼嵴便搂且道与古人是同是别谢两班上堂有箇不施寸刃杀人遍野底大将军向黄龙山下札箇硬寨前头把断三关后面重开陷穽差临济为先锋德山为殿后祕魔为左军石巩为右将既是前后左右得人说甚长蛇偃月休夸三略六韬谈咲间狂贼烟飞弹指顷魔军殄灭然虽如是且坐致太平一句又作么生不烦弓失力斜汉月初生上堂释迦顶𩕳一机达磨单传一着崇恩不惜眉毛只作一句道却上堂今朝十月念五黄龙有一转语分明更不囊藏直截当阳为举㘞甜瓜彻蔕甜苦瓠连根苦上堂若人识得心大地无寸土古人恁么道黄龙即不然若人识得心大地尽是土建寿塔归寺上堂举唐肃宗问忠国师百年后所需X何物国师良久云会么肃宗云不会国师云吾有付法弟子耽源却谙此事可召问之国师迁化后肃宗召问耽源源云湘之南潭之北中有黄金充一国无影树下合同船琉璃殿上无知识师云肃宗不忘付嘱国师付嘱不忘耽源起模𦘕样漏逗不少山僧効颦輙成一颂湘南潭北影团团面面檐楹风雨寒突出虗空无缝罅从教千古与人看建圣节上堂金佛不度炉木佛不度火泥佛不度水真佛屋里坐赵州和尚恁么说话当头道着美则美矣要且未有末后句今日黄龙建圣节且道末后一句又作么生大千沙界归皇化亿万斯年祝圣躬上堂举佛性泰和尚道五日一番赴箇程限无道可谈无法可演宁可碎身如微尘莫教瞎却众生眼师云泰和尚恁么说话大似作贼人心虗黄龙又且不然五日一番赴箇程限有道可谈有法可演不顾碎身如微尘只要瞎却众生眼上堂举乳源和尚示众云西来的的意也不易举唱时有僧出云如何是西来的的意源便打云如今是什么时节你出头来师云乳源和尚老婆心切只知重赏之下必有勇夫殊不知将明珠作荳粜却若是黄龙蒿枝也不到他喫何故千钧之弩不为鼷鼠而发机上堂日月循环成底事衲僧切忌眼麻迷直饶透彻X威音外也落侬家第二机急荐取莫迟疑坐看东君行正令大鹏一举到天池上蓝五湖长老到上堂独弄单提向上机机前荐得早迟疑相逢觌面凭谁委父子虽亲各不知卓拄杖云父子既亲为什么不知又卓一下云凤林咤枝谢上蓝长老煎点上堂格外一机万灵莫测向上一着千眼难窥青山白云父白云青山儿春风二三月桃李自成蹊咲杀灵云道不疑上堂举嵩山安国师因僧问如何是祖师西来意国师云何不问取自已意僧曰如何是自已意国师云当观密作用僧曰如何是密作用国师以目开合示之其僧有省师拈云大小国师引人落艹其僧有省未梦见在今日忽有人问黄龙如何是祖师西来意噼嵴便棒说甚自已说甚作用上堂掀翻大地打破虗空口吞佛祖凌蔑宗风莫咲黄龙无伎俩熨斗煎茶铫不同上堂参禅莫滞静工夫閙处相逢在半途静閙两关俱不涉赵州东壁挂葫芦上堂叮咛损君德无言真有功任从沧海变终不为君通古人恁么道大似掩耳偷铃黄龙不惜眉毛重为诸人下箇注脚便下座谢兜率和尚上堂举舍利弗问须菩提梦中说六波罗蜜与觉时是同是别须菩提云此义幽深吾不能说上方兜率宫有弥勒大士却谙此义汝往彼问师X云大众今朝大士亲从兜率而来黄龙遂举前话问之大士答曰三世诸佛说梦六代祖师说梦天下老和尚说梦乃至尘沙诸佛四圣六凡尽在梦中说梦又说偈言修习空华梵行宴坐水月道场降伏镜里魔军成就梦中佛事然虽如是黄龙却有一味白石茶三世诸佛若得霑唇三世诸佛眼开六代祖师若得霑唇六代祖师眼开乃至天下老和尚尘沙诸佛四圣六凡若得霑唇悉皆眼开非但眼开迸却你髑髅烂却你肚肠突出你眼睛岂不庆快上堂目前无法意在目前目前荐得正好喫拳结制上堂天下法窟丛林四月初一结制无门逐恶随邪要俲死心旧例普请诸人脑门着地佛生日上堂兜率未离尘满面王宫才降垢通身儿孙纵有沧浪水洗到驴年也不清月林和尚忌拈香侬家没兴眼无筋错中南方蛊毒深一掬肝膓俱裂破年年此日痛伤心谢新旧两班上堂欲建大厦须假众材欲驾巨舟必资众手众材既辨大厦可成众手能为巨舟必济山野滥尸祖席曲荷诸人相成老慧超法令如存南禅师愿力犹在到这里其进也狞龙得水其退也勐虎靠山何亲何踈无新无旧万事头头合辙一门和气蔼然前三后三日面月面然虽如是且道不动干戈坐致太平一句又作么生一朝权在手看取令行时因事上堂是非长短耳边风切莫于中覔异同要得X八风吹不动放教心地等虗空慈受老人只解顺水张帆不能逆风把柂黄龙又且不然是非都去了是非里荐取何故聻几度黑风翻大浪未曾闻道钓舟倾上堂举云门示众云十五日巳前即不问十五日巳后道将一句来自代云日日是好日师云这跛脚阿师始者与么告报将谓将谓及乎末后露出尾巴元来元来黄龙即不然十五日巳前即不问十五日巳后道将一句来以拂子击绳牀云劒去久矣庄所行道上堂黄龙有一所庄曾到者未举先知落处未曾到者今朝说箇样子也要大家委悉东至东弗于逮西至西瞿耶尼南至南瞻部洲北至北郁单越于其中间有无价珠山堆岳积春耕夏种秋收冬藏尽大地收拾归来八字打开如法布施诸人各各满足无令欠少然虽如是千粒万粒万万粒皆从这一粒出若知这一粒出处不妨庆快平生其或未然也须亲到地头始得重背藏经上堂瞿昙遗下葛藤窠翻覆看来脱处多不是儿孙重检点古今争得绝誵讹上堂参禅要真实直造无疑地闻非未必非说是未必是黄龙设三关曹洞列五位坐断主人公且不落第二上堂循规守短无绳自缚纵横无碍外道魔军存心澄寂默照邪禅恣意忘缘解脱深坑惺惺不昧带鎻X担枷思善思恶地狱天堂佛见法见二铁围山念起即觉弄精魂汉兀然习定鬼家活计进则迷理退则乖宗不进不退有气死人且道毕竟如何履践努力今生须了却莫教永劫受沈沦平江府灵巖显亲崇报禅寺语录侍者了心录方丈烈焰亘天洪涛辊底贬上眉毛劒去久矣陞座祝圣罢乃云诸佛出世见成公案祖师西来无风起浪四七二三说黄道黑转见没交涉开上座今日试与尽情扫除看良久云任大也须从地起更高争奈有天何复举法灯禅师示众有先师未了公案师云眼观东南意在西北即不无法灯者僧烂泥有棘恩返成冤未免二俱不了今日忽有人问灵巖先师有未了公案作么生了只向他道无者闲工夫上堂举嵩山极禅师因僧问如何是大修行底人担枷带鎻如何是大作业底人修禅入定师云极禅师如是夸好手不觉陷重围这僧白日飞昇不妨庆快今日忽有人问灵巖如何是大修行底人只向他道成人不自在如何是大作业底人自在不成人忽问去此二途如何话会只向他道苏嚧苏嚧上堂举僧问白兆如何是万行兆云今年桃核也无说甚烂杏又问如何是玅觉兆云若是玅药见示一服僧云不问这箇兆云你问什么僧云玅觉兆云若X是皂角分付浴头师云且道白兆意在什么处上堂春山叠乱青春水漾虗碧春光漏泄尽谁识春消息多年枯木再抽枝撼动春风生八极卓杖一下上堂三分光阴二早过怀州牛喫禾灵台一点不揩磨益州马腹胀贪生逐日区区去天下覔毉人唤不回头争奈何灸猪左膊上于斯荐得参学事毕其或未然拈拄杖云请木上座与汝诸人说破卓拄杖一下隆兴府翠巖广化禅寺语录侍者普礼录三门拨转玄关一弹指顷看看平地起风云门近洪崖千尺井齐安王庙烧香云死心室内移身移步日日香灯朝朝话堕稽首齐安王铁蛇横大道陞座祝圣罢乃云心不是佛智不是道突兀西山渺弥南浦与么与么翠巖巳是不惜眉毛不与么不与么莫来拦我毬门路拈拄杖看看亮座主只今在拄杖头上说大法要卓一下云汝诸人还闻么其或未然卓一下楖𣗖横担不顾人直入千峰万峰去复举大相国无尽居士张公一日到山问机道者云如何是翠巖境机云门近洪崖千尺井石桥分水遶松杉无尽居士遂成颂云野僧迎客下烟峦借问如何是翠巖门近洪崖千尺井石桥分水遶松杉师云机道者将境示人张相国作境话会千古之下X二俱不了今日忽有人问开道者如何是翠巖境只向他道门近洪崖千尺井石桥分水遶松杉具眼者辨取上堂座断千差勾贼破家壁立万仞老婆心切山僧淈𣸩时太煞淈𣸩分晓处极是分晓大众且道淈𣸩底是分晓底是心不负人面无慙色上堂三分光阴二早过春水满四泽灵台一点不揩磨夏云多奇峰贪生逐日区区去秋月扬明辉唤不回头争奈何冬岭秀孤松大众雪窦和尚三百六十骨节今日被翠巖一时抖出了也于斯明得山僧手中棒未到你喫在何故啼得血流无用处不如缄口过残春涅槃上堂诸行无常是生灭法生灭灭巳寂灭为乐黄面老子四十九年三百余会末后供出死欵后代儿孙随邪逐恶无一箇与他出气今日翠巖远孙番欵去也卓拄杖一下吽吽谢九溪和尚上堂春山叠乱青春水漾虗碧不知天地间更有谁相识师云大众大小雪窦祖师孤陋寡闻只知有己翠巖又且不然春山叠乱青春水漾虗碧寥寥天地间满眼皆相识且道知心是什么人堪咲九溪留不住却来洪井涌波涛谢秉拂上堂一切佛世尊皆说一乘道今此一众皆应除疑惑释迦老子二千年前全机独露可惜无人以至五千退席后代儿孙虽则不众多是当面蹉过X所以道要明恁么事须是恁么人大众要明恁么事么问取堂中第一座清明上堂三月清明节禁烟桃华带雨倍鲜妍皆言当日灵云悟咲破禅和口半边众中莫有为灵云作主底么我且问你那里是他不疑处上堂今朝三月初十击鼓禅徒毕集欲知时节因缘雨落堦头便湿会即各自归堂不会何劳久立上堂举僧问风穴和尚语默涉离微如何通不犯穴云常忆江南三月里鹧鸪啼处百华香师云大众风穴和尚只知开口不觉话堕今日忽有人问翠巖语默涉离微如何通不犯卓拄杖一下上堂百丈有三诀喫茶珍重歇翠巖不学百丈𦘕蛇添足击拂子上堂举资福示众云隔江望见剎竿便回去脚跟下好与三十棒何况过江来才有僧出众福云不堪共语便归方丈师云资福放处较危収来太速若是翠巖又且不然望见剎竿便回去有棒不打这般钝汉纵然过江来者棒亦不打这般钝汉众中忽有人道望见剎竿便回去则且从过江来为甚么也不打这般钝汉但向他道却许你具一只眼赴黄龙辞众上堂举大愚和尚示众云翠巖路崄𡾟举步涉阶梯更有洪源水滔滔在岭西师云大众大小祖师坐在这里无门即不然翠巖绝崄𡾟元不涉阶梯去来无窒碍彼此更何疑珍重洪源湖海众箇X中不隔一毫𨤲再住黄龙禅寺语录侍者法孜录三门无门为法门三关何用立熟处既难忘又从这里入佛殿灵山一会泥团土块问讯烧香和贜捉败方丈热喝麤拳佛来也打临济德山一时擒下拈帖不是护身符亦非断贯索直饶鼻孔辽天也被这箇穿却无门老汉还免得么却请维那下箇注脚拈疏赞叹无门也是这箇骂詈无门也是这箇文彩未彰谁辨得却烦首座通消息法座不动脚头青云独步箇是寻常行履处须知更有通霄路遂陞座拈香祝圣罢乃云八字打开十方坐断去时无踪来时无迹所以道法轮三转于大千其轮本来常清净竖拂云看看黄龙今日再转法轮了也有般汉不识好恶便道再来不直半文钱黄龙却许他具一只眼何故万古碧潭空界月再三捞摝始应知复云掣断绳头欲自由那知定业未容休再偿拽杷拖犁债鼓得西江水逆流谢两班上堂八两还他是半斤陈年桃核旧时仁大家出手共提掇行看丛林气象新预结夏上堂黄龙结制没规绳超过诸方半月程莫怪七颠并八倒大家日午打三更且道以何为验揭翻释迦脑盖擉瞎达磨眼睛X上堂薰风自南来殿阁生微凉百年浑似醉三万六千场休拟议莫思量锦鳞一跃化龙去无限痴人戽夜塘上堂归来一月余日内外人事巳毕恣意饱饭噇眠说甚金圈栗棘分明告报诸禅直下便须委悉更若拟议踌躇照顾脑门霹雳中夏上堂六月炎炎如火聚寂然不动于中住炎炎火聚却清凉清凉却是炎炎处等闲坐断两头关撞墻撞壁通霄路上堂举僧问曹山清税孤贫乞师赈济山云税阇梨僧应诺山云青原白家三盏酒喫了尤道未沾唇师云税阇梨兵行诡道赖遇曹山具透关眼深辨来机要知税阇梨落处么向道莫行山下路果然猿呌断肠声祈雨上堂石跟常有千年润海眼曾无一日干天下苍生待霖雨不知龙向此间蟠卓拄杖一下霹雳一声头角露倾湫倒岳鼓波澜谢雨上堂举马祖问僧甚处来僧云湖南来祖云东湖水满也未僧云未满祖云许多时雨水尚未满在后来道吾云满也云巖云湛湛地洞山云什么劫中曾欠少师拈云马祖好好借问这僧诣实供通可怜道吾云巖洞山三大老纳尽败阙未免性命落在他人手里今日忽有人问黄龙东湖水满也未只向他道聊施一滴湫池水涨起江西十八滩X镇江府焦山普济禅寺语录侍者普巖录三门图列千山开𦘕嶂带围一水遶蓬瀛脚头未举巳先入不用门前弹指声陞座祝圣罢乃云释迦不前弥勒不后正当此日佛法委在山僧手里放行则十圣三贤递相庆贺把住则二三四七仰望无门八面玲珑了无回互遇缘即宗随处作主然虽如是只如不放行不把住又作么生四海五湖龙世界十洲三嶋鹤干坤复举南泉示众云王老师自小牧一头水牯牛公案师云王老师恁么说话不是好心千古之下遭人检点若是无门水牯牛向溪东放也得向溪西放也得何故流水下山非有意白云出岫本无心上堂毫𨤲系念三涂业因瞥尔情生万劫覊鎻恁么说话事因叮嘱起端午上堂举文殊令善财採药因缘师云善财能採文殊解用虽然眼辨手亲检点将来漏逗不少焦山今日终不効他先圣只是各人喫一盃菖蒲茶任是贪病嗔病痴病身病心病佛病祖病一时顿愈虽然如是知恩者少负恩者多谢般若和尚上堂举僧问智门如何是般若体门云蚌含明月又问如何是般若用门云兔子怀胎师云大众智门美则美矣善则未善今日忽有人问焦山如何是般若体只向他道烈焰亘天又问如何是般X若用向他道一味蛊毒近之者燎却面门甞之者丧却性命大众各自照顾上堂举赵州和尚示众云南来者与他下载北来者与他上载大似世情看冷暖人义逐高低又慈受和尚云南来者与他一面咲北来者与他一面咲大似欢喜厮算咲里有刀若是焦山又且不然南来者以平常待之北来者以平常待之也不嗔也不咲也无下也无高何故清平世界不用干戈上堂人情浓厚道情微道用人情世岂知空有人情无道用人情能得几多时龙牙和尚恁么告报太煞老婆心切虽然如是人情即不问如何是道用山僧口门窄烦木上座为诸人说破卓拄杖一下平江府开元禅寺语录侍者普觉录陞座祝圣罢乃云大道只在目前要且目前难覩欲识大道真体不离声色言语拂子击禅牀云这箇是声竖拂子云这箇是色唤什么作大道长将日月为天眼指出须弥作寿山复举三圣道逢人则出出则不为人兴化道逢人则不出出则便为人师云且道开元为人即是不为人即是大事管你不得小事各自担当上堂动絃别曲叶落知秋禾山打鼓雪峰辊毬睦州担板投子提油赵州狗子沩山牯牛青原垂足俱胝指头一队破落户各自逞风流若到开元门下打教X棒折未休何故岂不见道重赏之下必有勇夫解夏上堂布袋头开今日始满目江山秋色里蓦然踏断艹鞋跟元来却是自家底上堂信脚行去绝埃尘信手拈来用得亲信口道出惊天地信心悟入独超羣直饶恁么正好来山僧处喫痛棒何故要识真金火里看冬至上堂阴极阳生日添一线拈拄杖独有山僧拄杖子不属阴阳迁变卓杖一下上堂举僧问香林如何是衲衣下事林云腊月火烧山今日忽有人问开元如何是衲衣下事只向他道伹得雪消去自然春到来元正上堂昨日去年去今朝今岁来去年去不去今岁来不来且道不涉去来一句又作么生楼上巳吹新岁角堂前犹点旧年灯观音生日上堂现种种形说种种法形法皆非假名菩萨更于诸相覔圆通当人正眼俱戳瞎四月八上堂咄这干屎橛生来太妖孽堪咲老云门一棒打不杀开元虽是贼过后张弓要将恶水蓦头泼上堂衲僧今日路头通拄杖生云兴巳浓要探江湖深与浅前途更有玅高峰谢灵巖和尚上堂开炉半月火种全无冷灰豆爆惊动江湖且道以何为验铜像大士低头问讯智积菩萨稽首擎拳X燕国夫人忌上堂燕国当年植福田身如水月印三千渠无生死归何处春早梅华放晓烟建康府保宁禅寺语录侍者光祖录方丈是圣是凡过这边立拟议不来青天霹雳拈帖摧邪显正一印印定尽大地人谛听谛听府疏独角之麟步骤九包之凤翱翔未举巳前会得十分文彩全彰山门疏遇家里人说家里事一句无私龙翔凤翥诸山疏诸方浩浩举古明今送人上树不是好心陞座祝圣罢乃云逢人不出凤凰不是凡间物出便为人不得梧桐誓不栖所以法随法行法幢随处建立直得森罗万象交相庆赞共乐昇平正恁么时且道是何宗旨惯从五凤楼前过手握金鞭贺太平复举僧问巖头和尚浩浩尘中如何辨主巖云铜沙锣里满盛油师云若向这里荐得不妨庆快平生其或未然更听一偈铜沙锣里满盛油故国山河在眼头试向凤凰台上望长江无日不东流小参乃云老来无日不思闲深隐西湖第一山无奈退菴贤制置远移公帖入松关不免倒擕席帽飜着襕衫向金陵閙市大开铺席卖兴买底卓拄杖云这里荐得对九重至尊说第一义谛也只是这箇一十八处住山拈槌竖拂说有道无也只是者箇而今撒向诸人怀里伶俐汉一提提得一生受用不X尽其或未然黄金自有黄金价终不和沙卖与人复举昔日保宁勇禅师颂云鍊得通红打一鎚週遭无限火星飞十成好箇金刚钻摊向门前卖与谁山僧今日不惜眉毛与诸人下箇註脚鍊得通红打一鎚费力不少週遭无限火星飞切忌眼华十成好箇金刚钻唤钟作瓮摊向门前卖与谁分文不直上堂天阴性地昏日出心光耀拄杖咲呵呵禅牀也𨁝跳管甚岁余闰一任月大小淈𣸩几春秋用处非常峭大众且道拄杖咲箇什么可怜五十三知识未曾梦见顶门窍谢痴绝和尚上堂灵山大法王末运希所遇声名遍天下干坤恣独步艹鞋挂龙牀三宣浑不顾凌灭曹源生训徒参活句宗门箇样师熟不生恋慕天庭重降勅黄来凌霄峰顶施甘露孟少保请上堂威镇戎夷扫清魔孽羣灵归敬忠心如铁破蔡灭金守黄勦贼雪百年二帝难雪之耻成中兴四将未成之业直得天回地转海水腾波艹木昆虫悉霑恩惠正恁么时如何彫弓巳挂狼烟息万国歌谣贺太平上堂三教圣人同归一理理长则行理短则止虗空无心墻壁有耳不涉言诠单提直指卓拄杖云口缝才开不是不是上堂举僧问古德如何是西来意古德云山前麦正黄师云山前麦熟巳如云觌面当机为指陈蓦地一X番梅雨过青山洗出𦘕图新开山护国仁王禅寺语录侍者一见录上堂集芳园后开大炉鞴建大法幢转大法轮击大法鼓煅坚镕凡烹佛炼祖然虽如是自从达磨传皮髓灵洞山前别是春上堂举沩山一日问仰山云仲冬严寒年年事晷运推移事若何仰山近前叉手立沩云情知你答这话不得却问香严你又作么生严云某甲偏答得这话沩云仲冬严寒年年事晷运推移事若何严近前叉手立沩云赖遇寂子不会古德云不得不会泥团土块一串穿却元无向背师拈云大众还知沩仰父子相见处么大悲不拈出通身是眼睛雪下上堂举灵隐耸禅师因僧问如何是摩诃般若耸云雪落茫茫僧无语耸云会么僧云不会耸随口颂曰摩诃般若非取非舍若人不会风寒雪下若是护国又且不然江上晚来堪𦘕处渔人披得一簑归元正上堂举僧问镜清新年头还有佛法也无清云有僧云如何是新年头佛法清云元正启祚万物咸新师云元正启祚万物咸新衲僧拄杖黑甐瓦皮皴不属阴阳别是春师于淳祐七年五月十一日门司太尉张允显恭奉圣旨宣引入内起居奉旨先于缉熈殿祈雨道场观音前祝香次奉X圣旨索祈雨偈次奉圣旨宣入选德殿对御陞座祝香云虗空包不住大地载不起爇向炉中恭为祝延今上皇帝圣躬万岁万岁万万岁皇帝陛下恭愿寿同天帝释福等大梵王金轮统御三千界玉历延洪亿万春九重天眷伏愿寿同南高峰北高峰时时添翠福若东海水西湖水日日增波提纲以一统万居高听卑显大机用具大总持如日之照如斗之垂如雷之震如风之吹大千沙界举无一遗且护国臣僧共乐昇平一句又作么生高提祖印归皇化绍续真灯助圣明复举僧问干峰曰十方薄伽梵一路涅槃门未审路头在甚么处干峰拈拄杖划一划云在这里其僧持此语又去问偃禅师十方薄伽梵一路涅槃门未审路头在甚么处偃禅师曰山僧扇子𨁝跳上三十三天𡎺着帝释鼻孔东海鲤鱼打一棒雨似盆倾师云干峰坐在这里寸步不移偃禅师脚不点地全无定力今日佛法委付在臣僧之手把住则真金失色放行则瓦砾生光且道不把住不放行一句又作么生一雨普霑沙界润万姓讴歌喜气回久坐圣躬伏惟珍重师自十一日申时辞禁中归寺入后山灵洞默祷十四日早承直殿陈叔达传旨来问几时雨通等候回奏师即答曰寂然不动感而遂通回奏毕当时有雨十六日伏承枢密吴相X公惠颂曰黑山心历历金殿口巴巴不因渔父引怎得见波查师即以偈答曰出洞昂头角回山露尾巴恩承饶舌力累我受波查上堂举沩山与仰山摘茶次沩云终日祇闻子声不见子形仰山撼茶树沩山云子只得其用不得其体仰山云某甲祇如是和尚作么生沩山据坐仰山云和尚祇得其体不得其用沩山云放子三十棒师颂云针芥相投体用俱全衲僧门下十万八千圣节上堂狮子丛林狮子围绕旃檀丛林旃檀围绕古人恁么说话见处偏枯灵洞又且不然毕竟如何只向他道天高羣象正海阔百川朝基宗二长老煎点上堂掀飜大地基方隐起家还是破家儿杀佛杀祖灭吾宗箇是瞎驴施玅用壁蟧食母慈鵶返哺一放一收同归异路老僧随处设箇钻龟打瓦底铺子三十年后管取有人卜度满散圣节上堂举大宗皇帝幸开宝寺塔院见僧问曰卿是何人僧曰塔主帝曰寡人之塔卿何作主僧无语后雪窦代云阖国咸知山僧敬成一颂举似诸人名高不用镌顽石路上行人口是碑大宋正传天子令直教诸国竖降旗普贤生日上堂普贤行愿等三千正是清明首夏天要见大人真境界月明常照御楼前浴佛上堂悉达太子初生下时周行七步目顾四方一手指天一手指地天上天下惟吾独尊山僧闻知X甚是不甘后闻云门大师道我当时若见一棒打杀与狗子喫贵图天下太平山僧甚是快意又得波旬逼令涅槃颇合公论可怜四圣六凡皆被瞿昙诳惑独有山僧不随他转且道山僧有甚长处龙蛇易辨衲子难瞒开炉上堂烂柴头火一团急着眼莫瞒盰卓拄杜星在秤兮不在盘无门开和尚语录卷上无门慧开禅师语录X卍XXX无门开和尚语录卷下告香普说灵山密付黄叶止啼少室亲传望梅止渴乃至德山棒临济喝雪峰辊毬道吾舞笏祕魔擎叉禾山打鼓清原垂足天龙竖指尽是弄猢狲底闲家具到者里总用不着虽然如是事无一向不免随例开箇皂角生姜铺子兄弟上门要买人参附子甘艹大黄决定是无砒霜巴豆灯心发烛随宜应副更有一炉热铁丸恐有心麤胆大底与他一丸教他通身腐烂求生不得求死不得诸方与人解粘去缚抽钉拔楔开上座只为人添钉着楔用箇筏篰盛却送你在大洋海X里教你自讨条活路出得身方堪为种艹这里不与人过公案教坏人家男女若是平常相见四海皆兄弟若来入室便把你辈作剌客冤家防备我若不先下手脚便被汝害却我性命只如僧问赵州狗子还有佛性也无州云无诸方拈者甚多提撕者不少这一箇无子单提独弄参这一箇无字成佛底如雨点信不及者虗度时光参禅别无华巧祇是通身要起箇疑团昼三夜三切莫间断久久纯熟自然内外打成一片便与虗空打成一片便与山河大地打成一片便与四维上下打成一片岂不见道尽大地是学人自己尽大地是箇解脱门尽大地是沙门一只眼尽大地撮来如粟米粒心包太虗量周沙界空生大觉中如海一沤发东弗于逮西瞿耶尼南瞻部洲北郁单越上至非非想天下至风轮水际不消一箇咳嗽周匝有余若向箇里见得无三界可出无涅槃可证情与无情同成正觉地狱天堂皆为净土智慧愚痴通为般若诸戒定慧及淫怒痴俱是梵行静閙闲忙头头合辙从来喫饭未曾咬着一粒米从来着衣不曾挂着一缕丝从来说话不曾开口终日行未甞擡脚而今兄弟不要効近代长老看他百丈黄檗临济德山自是英气逼人岂不见临济和尚在黄檗会下前堂首座陈尊宿勉他请益方丈三问佛法的的大意三遭痛棒遂辞黄檗因缘不在此间望和尚指见什么人檗遂指去见大愚愚才见便问甚处来济X云黄檗来愚云黄檗有何言语济遂举前话不知某甲过在甚处愚云黄檗老婆心切为汝得彻困济云元来黄檗佛法无多子愚扭住云这尿牀鬼子适来问有过无过如今却道无多子毕竟有多少济便于大愚肋下筑三拳愚云汝师黄檗非干我事济便回黄檗檗云来来去去有甚了期济云只为老婆心切檗云大愚饶舌待他来后与他一顿济云即今不可放过遂打檗一拳檗云这风颠汉敢来这里捋虎须檗吟吟而咲唤侍者引这风颠汉参堂去大众黄檗因何只教他去见大愚何也葢缘大愚在归宗会下多年一日辞归宗宗云汝何处去愚云诸方学五味禅去宗云我这里祇有一味禅愚云如何是和尚一味禅宗便打愚拟开口宗又打愚于此有省后来黄檗云马祖会下出八十四员善知识问着箇箇疴漉漉地独有归宗较些子大众黄檗指临济见大愚意旨如何不见道要知山下路须问去来人缘大愚在归宗棒下打发而今兄弟家多作是非会我临济儿孙以棒喝为佛事以无明三毒当慈悲把你兄弟到空中如生冤家相似不问是佛是祖是凡是圣须与你捩转面皮换却你眼睛宁可以热铁缠身烊铜灌口终不以佛法当人情岂不见古人道任从沧海变终不为君通巖头云却物为上逐物为下箇中无肯路岂可妄许人昔荼陵郁山主常参百尺竿头如何进步话一日骑驴过桥正举话间驴子失脚郁遂有X省作颂曰我有明珠一颗久被尘劳关鎻今朝尘尽光生照破山河朵朵遂遣徒弟端和尚你可去参杨岐会和尚果是有禅否果是有悟门否端遂往见杨岐人事毕会问何处来荼陵来令师阿谁云郁山主杨岐云我闻你师有悟道颂是否端便举前颂岐大咲归方丈端莫晓其意次日又去请问昨日蒙和尚问某甲师长入道因缘是有悟由无悟由望和尚慈悲说破某实疑之岐云你曾见作百戏底么端应云见岐云他只要人咲你怕人咲端于此大悟你看他尊宿有杀有活手段一咲可以起他疑情一句可以破他疑情若无箇般杀活手段执拂柄将何为人见人在高高山顶立便与推向万丈悬崖下去见人在万丈悬崖中可与他提向高高山顶上方有为人处只如开善谦和尚同竹原菴主在大慧和尚会下只参箇无字四十日打发大慧请为藏主他看话头时被雨濯在栏干边他亦不知人向他道原兄原兄雨打湿了身上拖他过来他亦不管兄弟家须是恁么做将去无有不应者谦和尚随大慧十四五年全无入处一日賷香请益藏主某甲全无入头处望藏主慈悲指示做处藏主云书记书记你来探水作么真心参禅谦云某甲实为生死事大岂可戏论主云书记若要做工夫可把从前着述文字如喫了巴豆相似尽底泻出教肚里空索索地且来相伴坐禅待你业识暂歇却与你说话遂同坐半月有余心地安乐X忽一日大慧令请书记賷书去见张丞相谦甚烦恼方有些子好处又被差使主云你但承受我伴你去途中事我都替你只有五件事替你不得记云那五件事主云待同去路中说路间书记复问藏主说五件事替不得望开示云着衣喫饭疴屎送尿记云四件那更有一件是何事主云你驰箇死尸路上走我替你不得谦书记从此打发主云你如今自去下书藏主遂回谦书记见丞相便相投相云书记你这回相见说话与旧时不同复归大慧一见便云且喜书记大事了毕未审大慧具何眼目便言大事了毕谦书记悟处还谛当也未得底人一见便见瞒他不得岂不见道识得自己能验他人无用和尚未为僧时请益大慧和尚令看起灭处未经两月于行廊下听奴子喝云看火烛忽然有省可谓筑着南边动北边也山僧昔日在先师会中只看一箇无字六年下语不得自发志克责我若不明此话更去睡眠时烂却我身才困时或廊下行道将头去露柱上磕一日在法座边立忽闻斋鼓声便理会得这话次日入室欲通所得处先师一见便言见神见鬼了也先师震威一喝山僧亦喝先师又喝山僧又喝自此机锋不让先师圆寂后陈提刑讳贵谦作丧主临时令为先师挂真不容辞避山僧捧起真云老贼一喝虗空迸裂侬家当下如桶底脱连伸三拜纳尽败缺这些怨恨怎生消灭而今高挂祖堂千古号令不绝这些子岂X在记持学解如击石火闪电光拟议不来白云万里而今箇里一堂兄弟尽是江湖四海饱参龙象诸方唿唤不回头牢笼不肯住底其间有一箇半箇如烧未过底炭头相似被些子无明烟焰恼人古有卖油糍婆子见三箇秀才赴试遂买点心一人恬静二人争文章婆云先辈向甚处去二人应云赴科举去婆云这二人秀才试未过那一人定试过二人遂骂詈而去及赴试回果应婆语此二人再来扣问婆子你当时因何得知我二人试不过那一人过得有甚相法婆云我不会相法只因煎油糍便会验得人才云何故婆云我煎得透底沈静无声煎未透者只管作声大众村婆子尚乃会验人况我衲僧家既识得自已分晓人来一见便见谓之目击道存你诸人若真箇要理会此事山僧不免更举一段因缘昔日有僧问云门光明寂照遍河沙语声未绝门却夺云岂不是张拙秀才语僧道是门云话堕也且道那里是者僧话堕处遇挂牌时却来吐露参禅须透祖师关妙悟要穷心路绝祖关不透心路不绝尽是依艹附木精灵所以山僧寻常教兄弟将三百六十骨节八万四千毫窍通身起箇疑团参箇公案葢要诸人透祖师关穷心路绝只如僧问赵州狗子还有佛性也无州云无且道古人意作么生便好向者里起箇疑团参箇无字不得向举起处承当不得向意根下卜度不得作有无之无不得作无无X之无但恁么举举来举去如咬生铁橛相似但觉心头热闷不得放舍求生不得求死不得眠不得坐不得咬来咬去蓦然齿折铁碎开口不在舌头上便见祖关不透而自透心路不绝而自绝便乃与古佛同一方便共一舌头如狮子奋迅谁敢当其威勐似太阿在握孰敢犯其锋铓我为法王于法自在尽大地是解脱门尽大地是自已尽大地撮来如粟米粒尽大地是沙门一只眼无三界可出无涅槃可证上无攀仰下绝已躬亦无人亦无佛大千沙界海中沤一切圣贤如电拂参禅一着要敌生死不是说了便休参禅一着单明大道朝闻夕死可矣参禅一着推门落臼切忌向外驰求参禅一着要起疑情大疑必有大悟参禅一着英灵衲子举起便知落处参禅一着本来面目经文语录难载参禅一着直指人心贵要自肯承当参禅一着如敌万人怯战丧身失命参禅一着如猫捕鼠不许移睛动眼参禅一着大丈夫事非将相所能为慧劒单提日用中天然元不犯磨砻神号鬼哭丧魔胆遍野横尸不露锋直下领略得去平欺释迦下视弥勒德山临济倒退三千历代祖师寒毛卓竖发一言出一令如崖崩石裂傍人祇得贬眼我为法王于法自在杀活自由干坤独步狮王哮吼出窟来百兽千邪皆恐怖小参X百尺竿头坐底人虽然得入未为真百尺竿头须进步十方世界现全身大众须知古人说处便是今人行处山僧不是随人差排其奈理长则就若论正令当行岂拘小节吹毛在握杀活自由这边那边向上向下明头暗头佛界魔界一时截断方具丈夫气槩即今莫有共相证明者么良久云竿头丝线从君弄不犯清波意自殊复举玄沙示众云若论此事譬如一片田地四至界分结契卖与人了也惟有中心树子犹属老僧在师拈云大小玄沙似放不下既结契卖与人了便休更顾什么中心树子何故不见道几度买来还自卖为怜松竹引清风除夜四序循环不暂巳倐尔年穷新岁至衲僧鼻孔大头垂地覆天飜无变异与么与么三世诸佛不与么不与么六代祖师与么不与么天下老和尚不与么中却与么总属老僧从上佛祖同一受用同转法轮送旧迎新横说竖说灯笼露柱互换交参现前大众回避不及虽然如是莫有不甘底么来年更有新条在恼乱春风卒未休复举北禅贤和尚除夜示众云烹一头露地白牛唱村田乐烧搰拙火与诸人分岁免得倚他门户傍他墙壁有僧出众云和尚门前有公人贤云作什么僧云追和尚纳皮角贤掷下头袖僧拾得便行贤云捉贼僧回首云今夜天寒且还和尚帽子北禅如虫御木偶尔成文这僧放屁合成大石调若是黄龙又且不然也不烹露地白牛也X不向搰拙火也不唱村田乐忽有箇汉出来道和尚毕竟将什么与诸人分岁只向他道各人与一箇热铁丸更问除铁丸之外别有什么向他道犹嫌少在结夏十方同聚会一盲引众盲箇箇学无为相牵入火坑此是选佛场阿鼻大地狱心空及第归永劫失人身于斯荐得平欺释迦下视弥勒处处普光明殿头头圆觉伽蓝时时无虗弃之功着着有超羣之举要行便行要住便住饥来喫饭困来打睡说甚九旬禁足三月安居怜鹅护雪腊人如氷正眼观来恰似无绳自缚如蚕作蠒然虽如是且道独脱一句又作么生镬汤炉炭横身入劒树刀山阔步行复云黄龙结制不寻常只用阎罗断命方生铁一团红嚥下死中再活获清凉冬至欲识佛性义当观时节因缘时节若至其理自彰且道即今是什么时节莫是阴极阳生时节么莫是钟鸣鼓响时节么莫是灯烛交光时节么莫是丛林喫冬菓时节么若恁么理论入地狱如箭射不恁么理论亦入地狱如箭射毕竟如何不是一番寒彻骨争得梅华扑鼻香欲把生蛇化活龙先将毒药灌喉咙常教满腹如针刺抛向洪波大浪中敢问诸人唤什么作毒药二六时中你肚里常如针剌么恁么恁么德山临济齐立下风不恁么不恁么释迦弥勒眼瞎耳聋恁么不恁么掀飜大地粉碎虗空不恁么却恁么昨夜南山虎X咬大虫恁么总不恁么指南为北唤西作东不恁么中总恁么阿呵呵熨斗煎茶铫不同复举历代宗师颂狗子佛性话师云老拙亦有一偈举似诸人不取说道理若也信得及举得熟于生死岸头得大自在无无无无无无无无无无无无无无无无无无无无师退黄龙到虎丘众请突出机先一着迅雷不及掩耳德山临济茫然钝根如何插觜便知苍龙隐海眠方稳老虎隈巖睡未醒藏牙伏爪如痴钝动着依然怕杀人所以云从龙风从虎龙虎交参佛魔惊怖直得天回地转海竭山摧羣魔胆碎鬼哭神号然虽如是于我衲僧分上了无交涉且道衲僧有甚长处竖拂子云倚天长劒逼人寒赞佛祖无量寿佛干屎橛兮麻三斤当阳拈出少知音时人不识自家佛却向丹青𦘕处寻佛头圆相生怕云门打杀伊韬光晦迹许多时而今再出头来也天上人间更有谁圆通大士足蹈双莲洒杨柳面目端严世希有梵音妙音海潮音祇这而今谁动口持二十五轮顶弥陀蹈莲叶X机轮才转作者犹迷顶𩕳一着独弄单提自从蹈得这些子便向风波险处施三十二应现种种形说种种法形法皆非假名菩萨更于诸相觅圆通当人正眼俱擉瞎持珠坐石手轮摩尼珠身坐盘陀石普请大地人念彼观音力达磨茎芦脚下茎芦到岸也未随流入流浮逼逼地达磨大师贼身未露罪全彰搅得西干沸似汤项上铁枷无计脱却来东土强摊脏大祖禅师三拜起来依位立普天匝地黑漫漫可怜只臂空输却千古令人作笑端镜智禅师弥天罪犯无门忏红烂通身世莫医巳是四稜俱塌地尽教后代乱针锥大医禅师坚辞凤阙柴泥诏玷辱宗风箇古锥坐断双峰无寸艹爱松留得碍人枝大满禅师再出头来满面尘那堪鼓舌与摇唇松枯石烂凭谁委累及痴獃蹈碓人X大鑑禅师菩提无树镜非台臭口分明鬼擘开幸是卖柴无事獠刚然惹得一身灾思大禅师一生讨头不见二生骨露皮穿三生造成地狱全身活陷黄泉七十二峰俱坐断口吞佛祖在机先骑虎丰干忙忙业识老丰干鼓舌摇唇总自瞒纵踞虎头収虎尾衲僧门下管窥斑志公和尚杖头络索闲家具应谶三朝经几秋生向鹰窠来处异面皮擘破十三头㘞因渠达磨枝条布恼乱春风卒未休白云法师伟哉大法师逢难转坚牢不因登绝顶争见白云高天台四睡既是伏爪藏牙不用三头六臂只图梦里惺惺任疑大虫瞌睡政黄牛资福从来不识羞橘皮熟炙逞风流倚笻懒赴贤侯命又却骑牛更觅牛郁山主百尺竿头话最亲一交桥断绝纤尘死中得活珠离蚌甘作驴前马后人X朝阳穿破衲冷时急用之物趂暖着些针线忽然腊月到来免致脚忙手乱对月了残经始见些儿光影要了末后一段若是无门拳头不打这般钝汉傅大士对御讲经无本可据案上一挥谁知落处知落处拍板与门槌总是闲家具维摩居士毗耶病虎寔难亲触着渠侬便丧身非伹文殊遭毒口吞尽灵山一会人庞居士平欺马祖下视诸方生涯荡却今古无双不与万法为侣一口吸尽西江执劒吕洞宾露刃单提行杀活令斩贪嗔痴羣魔乞命夫是之谓纯阳真人激浊扬清摧邪显正佛母周氏室女生儿真祸胎丛林孰不起疑猜转身术子能灵验再出头来满面埃偈颂谢佛眼师号皇恩颁自九重城雨露才霑艹木荣佛祖门庭增瑞X气四海懽唿万岁声忠心护国成勋业君父开臣佛眼睛寿山福海恩难报永日寥寥贺太平谢宣赐金襕不是鸡足流传亦非黄梅分付九重天上降来千载臣僧一遇中兴佛祖宗风羣魔悉皆惊怖祝延圣寿无疆志愿皇图永固题壁间水波观音曹源正派喜流传涓滴浑无浪拍天任是大悲千手眼探渠深浅待驴年贺吴丞相生日大地春回是诞辰松篁难改四时青寿星不老福无尽常在中天伴月明赵资政号节斋着鞭占得地头宽高节心空立处端多向渭川烟外望这边风月少人看吴尚书尊堂死以偈问师用韵以复身分水月遍三千月落何曾离得天此是夫人行履处摩耶相对共谈禅退步未曾移定时前脚让后脚只这一步子谁人蹈得着题黄龙中途眠松当途偃蹇卧霜枝彷彿黄龙出洞时不是渠侬夸劲节看他来者放头低请行新桥X云根架就咲谈中凡圣如今一路通箇箇脚跟亲蹈着人人足下起清风不似天台滑石半𡾟半崄胜如赵州略彴度马度驴虽然欲行千里要知一步为初从兹不用频题柱来往都乘驷马车吴履斋以脚蹈日影索偈圆陀陀光烁烁明眼人蹈不着蹈得着更买艹鞋去行脚师在南高峰石室中出定作静处干坤窄闲居日月忙虗空即玅体独露法中王师六年举无字一日闻斋皷有省青天白日一声雷大地羣生眼豁开万象森罗齐稽首须弥𨁝跳舞三台总轴罗汉洞𡨥都卢十八头千妖百怪逞风流人间天上称尊汉总被无门一握収圆觉会十二獃郎欲决疑瞿昙嚼饭餧婴儿若教知有衲僧事终不人前皷口皮石牛须弥为骨露纤躯头角峥嵘塞太虗大地耕飜无寸土牧童鞭索岂能拘懒牛不经南陌与西阡犁杷年来怕上肩弃却栏中肥嫰艹绿杨堤畔饱风烟X无际祖翁田地没凭据争许时人取次量但见寥寥成一片不知何处是封疆铁壁巍然一座黑金城缝鏬全无及户扄堪咲英雄难进步圣凡到此绝途程针筒函盖干坤气量周铜睛铁眼一齐収几多利脑尖锋者到此如何敢出头裁缝剪断万丝头工夫巳成片针札不入处为渠通一线净发锋铓未露鬼神号能刬羣牛顶𩕳毛四海聱头俱按下岂容存着一纤毫头袖四海英灵俱夺下铜头铁额总兜来莫恠无门施毒手揭翻脑盖顶门开帐子才得当阳一线通全彰大用显家风直饶鼻孔辽天汉未免从头被罩笼荐蓆乱艹窠中打成一片坐卧寂然真机顿现枕头轮回根本莫着相好铁嵴梁汉因他放倒X舍鞋验尽脚跟长与短箇中宽窄巳先知自从蹈着这些子左右逢原显大机牙药点着些儿玅不可述才开臭口验得骨出医眼开黑暗门通向上窍内外障除神光独耀施汤不是甘艹大黄亦非苦参半夏莫教一滴沾唇直得通身汗下接待洋铜汁羹热铁丸饭滴粒才沾通身腐烂馄钝宽着肚皮急叉手镬汤里面翻筋斗浑身糜烂转馨香那箇禅和不开口真赞孟少保戎装相英雄盖世上将军洞𡨥闻风丧胆魂寸刃不施机莫测看渠谈咲定干坤又道装相灵山付嘱人示现威稜身在欲而无欲居尘不染尘等闲伸出擎天手拨转如来正法轮孟无菴与师同轴请居士身比丘相跷跷踦踦牢牢壤壤蓦然觌面相逢X直是无门可向一拳一喝双收双放无菴居士眼无筋识得这般村和尚履斋枢相钧容湘水之清崑玉之洁和气如春忠心如铁储风月之精禀松篁之节真廊庙楷模行佛祖途辙裴李苏黄总不如柱石明堂渠逈别月泉赵寺丞寿像身为皇族名着南宫孔孟屋里做模打样释老室内谈玄说空似箇般伎俩半钱不直又说甚道理三教俱通从前学解掀飜尽却于无处立宗风天龙更为重饶舌熨斗煎茶铫不同孟少保缯师握拳缺指相请为人手段十分麤拳下搜寻一箇无咄这村僧难凑泊释迦弥勒是他奴牧菴简菴师三人共轴谩说降龙仗虎徒夸对御谈禅莫恠无门担板佛来也喫麤拳法孙天龙长老思贤请咄这村僧百拙千丑用处颟顸举止磔斗秉恶毒钳鎚碎情尘窠臼佛祖饮气吞声魔外望风拱手有时汉语胡言总当谈玄说玅有时把拍板门槌唱云门曲合胡笳调有时指圆觉场作牛拦有时唤普光殿为马廐如斯孟浪为人钝置月林之后日本觉心长老请X用迷子诀飞红炉雪一喝当锋崖崩石裂化生蛇作活龙点黄金为生铁去缚解粘抽钉拔楔更将佛祖不传机此界他方俱漏泄南劒州伏虎巖请师开山箇样村僧也甚奇怪身如椰子胆似天大蟒蛇窟里安禅勐虎穴中札寨无端于微尘国里转大法轮击大法皷却向刀山劒树上成等正觉弄者一解㘞徒弟普显请形如枯木倚巖隈不拟天庭降蛰雷忽遇东君行正令昙华独显一枝开护国嗣源长老请龙牀角畔建古招提一滴浑无嗣曹源正派寸丝不挂付夜半伽棃成家喜见破家儿徒弟普山请头发鬔松耳轮卓朔踞坐当轩权衡在握任你德山临济棒喝交驰到他面前一点用不着护国嗣本长老请法身无相徒更形容本来面目逼塞虗空浩荡十方能变化行看九万自搏风无门开和尚语录卷下X参学比丘慧广化到宝钞伍两参学弟子程普觉丁坚顾觉通女弟子朱氏玅慧共舍宝钞伍两小师嗣源嗣本募缘重新刊行庶广流通至元己卯中秋日谨识师于庚申年三月二十八日辞履斋丞相及诸府第朝士履斋问师何日去师答云佛生日前去也四月一日师命工砌塔至初六日晚问匠毕工也未匠答云巳毕工来早请禅师看塔师于初七日早看塔回方丈索纸写遗书自撰起龛语云地水火风梦幻泡影七十八年一弹指顷孝子顺孙休恋慕八臂那咤拦不住宝所在近休恋化城起入塔语曰东西十万南北八千到处去来不如在此此之描不成兮𦘕不就赞不及兮休生受本来面目露堂堂外面风头稍硬归来暖处商量法身遍界不曾藏毒恶声名播大唐辞世偈云虗空不生虗空不灭证得虗空虗空不别书偈毕跏趺而逝都知王太尉随即敷奏恭奉理宗皇帝圣旨降赐钱三千贯宣葬于护国灵洞山X碧巖集之后评唱公案甚多而不堕解路发明宗旨者独无门开公乎予曾阅无门关四十八则知其然矣今又得此诸会语录遮我睡余之眼则眸子为之活动巖电为之闪烁葢以其痛快破寂如雷惊蛰也而无味之谈如砒霜如狼毒是故无人能下舌头宜乎此录久绝流行或云今也宗风日起不乏其人若下疏决手试令翻刻不但开公法身之设利罗重放不朽之大光明抑亦有知毒用者必能瘳瞑眩疾其久绝流行者原泉之盈科也既盈而后进今正其时也予闻绪言而喜乃干竹绞汁沥这些一滴掷一掷授印生以一任落乎江湖放乎四海若有人道千里乌骓追不得则幸也旹元禄五年壬申春日宝陀峰白卍山撰