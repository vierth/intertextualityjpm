筹海图编提要钦定四库全书史部十一筹海图编地理𩔖五提要等谨案筹海图编十三巻明胡宗宪撰宗宪字汝贞号梅林绩溪人嘉靖戊戍进士官至兵部尚书督师剿倭冦以言官论劾下狱瘐死万厯初追复原官谥襄懋事迹具明史本𫝊是书首载舆地全图沿海沙山图次载王官使倭畧倭国入贡事畧倭国事畧次载广东福建浙江直𨽻登莱五省沿海郡县图倭变图兵防官考及事宜次载倭患总编年表次载冦踪分合图谱次载大㨗考次载遇难殉节考次载经畧考明史称赵文华督察浙江军务宗宪深附之总督张经破倭于王江泾文华尽掩经功归宗宪经遂得罪又陷抚臣李天宠文华还朝力荐宗宪遂擢显秩宗宪又因文华结纳严嵩以为内援其喜功名而尚权诈诚有如𫝊赞所云奢黩䝉垢者书中载胡松撰王江泾㨗事畧专述宗宪之功不及张经与本𫝊符合是其攘功之实証然其他若载嘉靖三十四年五月平望之捷陆泾坝之捷十一月清风岭之捷三十五年仙居之捷七月乍浦之捷十一月龛山之捷及金塘淮扬宁台温之捷又纪勦徐海及擒王直始末大端与明史纪𫝊均相符合则宗宪之保障东南尚不为无功经畧考三巻内凡㑹哨邻援招抚城守团结保甲宣谕间谍贡道互市及一切海船兵仗戎噐火噐无不周宻又若唐顺之张时彻俞大猷茅坤戚继光诸条议是书亦靡不具载于明代海防亦云详备盖其人虽不醇其才则固一世之雄也干隆四十六年四月恭校上总纂官纪昀陆钖熊孙士毅总校官陆费墀筹海图编卷一钦定四库全书筹海图编巻一明胡宗宪撰舆地全图广东沿海山沙图福建沿海山沙图浙江沿海山沙图直𨽻沿海山沙图山东沿海山沙图辽阳沿海山沙图筹海图编巻一筹海图编卷二钦定四库全书筹海图编巻二明胡宗宪撰王官使倭事畧魏正始元年遣使如倭六年赐倭臣绶八年遣使诏谕倭王隋炀帝大业三年遣使倭国唐太宗贞观五年遣使持节抚倭元世祖至元三年遣使往谕日本不逹而还至元四年遣使如日本五年遣使日本至元六年遣使如日本至元十年遣使如日本至元十一年命将征日本至元十二年遣使日本至元十七年日本杀使臣杜世忠至元十八年再征日本至元二十年遣使征日本不果大徳三年遣僧徃说日本国朝太祖高皇帝洪武二年遣使招夷秋使行人杨载赍玺书谕日本国王洪武五年遣僧往谕日本成祖文皇帝永乐九年遣使日本永乐十五年遣使如日本宣宗章皇帝宣德八年遣使弔䘮今上皇帝嘉靖三十四年七月遣使移谕日本太仓使往日本针路太仓港口开船用单乙针一更船平吴淞江用单乙针及乙卯针一更平寳山到南汇嘴用乙辰针出港口打水六七丈沙泥地是正路三更见茶山自此用坤申及丁未针行三更船直至大小七山滩山在东北边滩山下水深七八托用单丁针及丁午针三更船至霍山霍山用单午针至西后门西后门用巽已针三更船至茅山茅山用辰已针取庙州门船从门下行过取升罗屿升罗屿用丁未针经﨑头山出双屿港双屿港用丙午针三更船至孝顺洋及乱礁洋乱礁洋水深八九托取九山以行九山用单卯针二十七更过洋至日本港口又有从乌沙门开洋七日即到日本若陈钱山至日本用艮针福建使往日本针路梅花东外山开船用单辰针乙辰针或用辰巽针十更船取小琉球小琉球套北过船见鸡笼屿及梅花瓶彭嘉山彭嘉山北边过船遇正南风用乙卯针或用单卯针或用单乙针西南风用单卯针东南风用乙卯针十更船取钓鱼屿钓鱼屿北边过十更船南风用单卯针东南风用单卯针或用乙卯针四更船至黄麻屿黄麻屿北边过船便是赤屿五更船南风用甲卯针东南风用单卯针西南风用单甲针或用单乙针十更船至赤坎屿赤坎屿北边过船南风用单卯及甲寅针西南风用艮寅针东南风用甲卯针十五更船至古米山古米山北边过船有礁宜知畏避南风用单卯针及甲寅针五更船至马㞯山马㞯山南风用甲卯或甲寅针五更船至大琉球大琉球那覇港泊船那覇港外开船用单子针四更船取离倚屿外过船南风用单癸针三更船取热壁山以行热壁山南风用单癸针四更船取硫黄山硫黄山南风用丑癸针五更船取田嘉山又南风用丑癸针三更半船取梦加刺山南风用单癸针及丑癸针三更船取大罗山大罗山用单癸针二更半船取万者通七岛山西边过船万者通七岛山用单寅针五更船取野顾七山岛内各唿兵之妙是麻山屿野顾山用巽寅针二更半船旦午山用艮寅针四更船取亚甫山亚甫山平港口其水望东流甚急离此山用艮寅针十更船取亚慈理羙妙若不见此山用单艮针二更船又艮寅针五更船取沿湾奴乌隹眉山沿渡奴乌隹眉山用单癸针三更船若船开时用单子针一更船至而是麻山而是麻山南边有沉礁名套礁东北边过船用单丑针一更船是正路却用单子针四更船取大门山中大门山傍西边门过船用单丑针三更船取兵裤山港兵裤港循本港直入日本国都按已上针路乃歴代以来及本朝国初中国使臣入畨之故道也频年倭冦之入往往取间道突至便利特甚予已稍从入冦图中指画然不欲条书之者恐𫝊者或贻奸孽以倖衅也有志于经世者须以意㑹之而得予之所以不详书焉斯善矣倭奴朝贡事畧汉武帝建武中入贡光武中光六年入贡安帝永初元年入贡魏景初二年朝献正始四年入贡八年入贡晋泰始初年入贡安帝时通表文帝元嘉二年入贡二十年入贡二十八年加封王复入贡顺帝昇明二年入贡隋文帝开皇二年入贡炀帝大业二年遣使入贡大业三年入贡唐太祖贞观五年入贡永徽初年贡寳物永徽二年夷使偕虾蛦入贡咸亨元年入贡长安元年入贡开元初年入贡开元四年入贡开元二十四年入贡元和元年入贡㑹昌元年入贡光启元年入贡大歴十二年入贡天寳十二年朝贡建中元年入贡贞元末年遣使入朝贞元四年入贡后梁龙徳中入贡宋雍熈元年入贡端拱元年夷僧奉表来谢幷贡方物咸平五年来贡景徳元年入贡天圣四年入贡却之熈宁五年夷僧献方物元丰元年入贡干道九年入贡淳熈二年入贡元至元八年遣使入朝至元九年遣使来朝却之至元十四年遣使易钱大明洪武二年入贡洪武十二年入贡洪武十三年入贡洪武十四年入贡洪武十五年入贡洪武十六年诏絶日本之贡永乐二年入贡宣徳元年入贡宣徳七年入贡宣徳十年入贡正统七年入贡天顺二年入贡成化二年入贡成化十一年入贡成化二十年入贡𢎞治八年入贡正徳四年入贡正徳八年入贡嘉靖二年入贡嘉靖十七年入贡嘉靖二十三年入贡嘉靖二十六年入贡倭国事畧日本即古倭奴国也去中土甚逺隔大海依山岛为国邑隋书记在百济新罗东南其地形类琵琶地势东髙西下东西数千里南北数百里九州居西为首陆岙居东为尾山城居中乃彼国之都也其国君以王为姓以尊为号后改称皇初居日向筑紫宫后徙山城国文武僚吏皆世其官有徳仁义礼智信大小十二等及军尼伊尼翼诸名山城以东地方广邈虽倭奴逺服贾者不能阅歴而知况华人乎故其岛之数可考而其间广狭至到有不能考者今姑据予之所闻者而述之山城之南为和泉又其南为沙界沙界之东南为纪伊纪伊之西为伊势山城之西为丹渡左为摄津左之西为摄摩右为但马右之西为因幡丹渡西为美作左为备前左之西为备中右为因幡右之西为伯耆美作之西为备后之北境出云之南境备后之西为安艺出云之西为石见安艺石见之西为山口国即古之周防州也山口之西为长门关渡在焉渡此而西为丰前其南为丰后又其南为日向丰前之西北为筑前西南为筑后筑后之南为大隅大隅之西为萨摩丰后东南悬海为土佐为伊豫为阿波阿波相近悬海为炎路土佐丰后之间为佐加关萨摩之北为肥后又其北为肥前肥前西悬海为平户平户之西为五岛北为多艺为伊岐为对马岛其西北至髙丽也必由对马岛开洋南至琉球也必由萨摩州开洋顺风七日其贡使之来必由愽多开洋歴五岛而入中国因造舟水手俱在愽多故也贡舶回则径収长门因抽分司官在焉故也若其入冦则随风所之东北风勐则由萨摩或由五岛至大小琉球而视风之变迁北多犯广东东多则犯福建若正东风勐则必由五岛歴天堂官渡水而视风之变迁东北多则至乌沙门分䑸或过韭山海闸门而犯温州或由舟山之南而犯定海犯象山奉化犯昌国犯台州正东风多则至李西岙壁下陈钱分䑸或由洋山之南而犯临观犯钱塘或由洋山之北而犯青南犯太仓或过南沙而入大江若在大洋而风歘东南也则犯淮阳犯登莱若在五岛开洋而南风方勐则趋辽阳趋天津大抵倭舶之来恒在清明之后前乎此风候不常届期方有东北风多日而不变也过五月风自南来倭不利于行矣重阳后风亦有东北者过十月风自西北来亦非倭所利矣故防春者以三四五月为大汛九十月为小汛其停桡之处焚刼之权若倭得而主之而其帆樯所向一视乎风实有天意存乎其间倭不得而主之也向之入冦者萨摩肥后长门三州之人居多其次则大隅筑前筑后博多日向摄摩津州纪伊种岛而丰前丰后和泉之人亦间有之乃因商扵萨摩而附行者也日本之民有贫有富有淑有慝富而淑者或登贡舶而来或登商舶而来凡在冦舶皆贫与为恶者也山城君号令不行徒寄空名于上非若我中国礼乐征伐自天子出大一统之治也山口丰后出云开三军门各以大权相吞噬今惟丰后尚存亦不过兼并肥前等六岛而巳山口出云以贪灭亡欲望彼国之约束诸夷断断乎不能也畿内部州五山城太河河内和泉摄津右共统五十三郡畿外郡道七东海道右共统一百一十六郡西海道右共统九十三郡南海道右共统四十八郡北陆道右共统三十郡东山道右共统一百一十二郡山阳道右共统六十九郡山隂道右共统五十二郡海曲郡岛三伊岐对马多艺右各统二郡驿凡四百一十四户可七万余课约八十八万三千三百二十九寄语岛名山城筑前太和筑后河内丰前和泉丰后摄津肥前伊贺肥后伊势日向志摩大隅尾张萨阿三河逺江纪伊炎路骏河阿波伊豆讃耆甲裴伊豫相摩土佐武藏山口安房美作备前上总下总备中常陆备后若佐安艺越前摄摩越中长门越后丹渡加贺丹后能登但马佐渡因幡近江伯耆美浓出云飞弹石见信浓隠岐上野伊岐女岛下野陆岙多艺出羽宫岛五岛男岛小岛对马岛连岛种岛愽多竹岛平户佐加关三岛寄语杂类天文类天日月星风云雨雾雪霜落雨时令类早夜午晚明暗冷煖今日明日后日昨日前日日暮今日来明日来后日来地理类地山水海沙石火乡江方向类东南西北前后珍寳类金银珠钱黄铜红铜水银好铜钱人物类皇帝官百姓公大官婆父母兄嫂弟妹姊婶子姪女孙丈人丈母叔丈夫妇人老男子后生孩亲眷姐夫朋友女壻仆小厮和尚老实人艰难人强盗瞎子独眼人你谁人我徒弟财主妻生得好外甥长子媳妇长年少主人生得丑聪明贵贱富乌贫乞丐好淫年纪麻子村拐贼人事类要不要立等待眠挐来挐去相扰乱説看不送嬉坐病揖骂鼾詈睡去在不在来便来回来便去快来送与我爱惜怕出去前行行喜説话怠慢饮独乐羞愧喫安排不来走快去打人借买卖不吃了唱莫怪多喫酒教喫酒那里去添行路晓得卖呌人老实説话痛起身多多喫了游还了不晓得杀请人慢慢的害不卖恁么卖肚饥哭多少打有情无情醉换无工夫恠死肿唤笑活买输伤寒写字身体类耳口骨上鼻眉手足心头须发肚指齿器用类小刀中刀大刀刀柄甲弓盒子纸砚砂石笔墨薄纸扇鎻厚纸船针钥匙镬磨刀石泥铜扇箒泥金扇等子小箱砚箱酒盏锯碟银朱镜枕麝香漆蓆朩香伞盘沉香筯碗酒瓶梯香衣服类衣服靴鞋箬帽锦氊衫手巾绵布夏布被饮食类茶酒白酒烧酒老酒饭饮酒盐喫饭酱米油大麦小麦谷羮荳肉笋干酱𤓰花朩类杉桧松梅子芥菜𤓰乌麻茄鸟兽类牛狗猪鸡鹅马鱼蟹蝨羊䑕数目类一一箇二三四五六七八九十十一五十百千万通用类有无好极好不好大小少多逺近廋短细相㧈厚薄歪货破不是要𦂳缓无用多有未香臭倭船日本造船与中国异必用大朩取方相思合缝不使铁钉惟聨铁片不使麻筋桐油惟以草塞鏬漏而巳费功甚多费材甚大非大力量未易造也凡冦中国者皆其岛贫人向来所𫝊倭国造船千百只皆虚诳耳其大者容三百人中者一二百人小者四五十人或七八十人其形卑隘遇巨舰难扵仰攻苦扵犁沉故广福船皆其所畏而广船旁陡如垣尢其所畏者也其底平不能破浪其布帆悬扵桅之正中不似中国之偏桅机常活不似中国之定惟使顺风若遇无风逆风皆倒桅盪橹不能转戗故倭船过洋非月余不可今若易然者乃福建沿海奸民买舟于外海贴造重底渡之而来其船底尖能破浪不畏横风闘风行使便易数日即至也凡倭船之来毎人带水四百斤约八百碗毎日用水六碗极其爱惜常防匮乏也水味不同海水咸不可食食即令人泄故彼国开洋必与五岛取水将近中国过下八山陈钱之类必停舶换水所以欲换者冬寒稍可耐久若五六月蓄之桶中二三日即壊虽甚清洌不能过数日也海洋浩渺风涛叵测程不可计遇山而汲亦其势耳盥沭浴海水山水皆可用或云浴海水令人肤裂近访之不然但黑肌肤而巳倭奴有一秘法煮泉一二沸置之缸缶能令宿而不壊然亦不过半月久则不能也其至普陀必登者非换水亦非真欲焚香乃觇兵防虚实耳倭好丝丝绵布绵䌷锦绣红线水银针铁錬铁锅磁器古文钱古名画古名字古书药材氊毯马皆氊粉小食箩漆噐醋按日本所贡倭扇描金盒子类皆异物也其所悦于中国者皆用物也是彼有资于我而我无资于彼忠顺则礼之悖逆则拒之不易之道也若徇其求而愆期许贡无端互市断断乎不可冦术倭夷惯为蝴蝶阵临阵以挥扇为号一人挥扇衆皆舞刀而起向空挥霍我兵苍皇仰首则从下砍来又为长蛇阵前耀百脚旗以次鱼贯而行最强为锋最强为殿中皆勇怯相叅贼毎日鸡鸣起蟠地㑹食食毕夷酋据髙坐衆皆聴令挟册展视今日刼某处某为长某为队队不过三十人毎队相去一二里吹海螺为号相闻即合救援亦有二三人一队者舞刀横行人望之股慄逺避延颈授首薄暮即返各献其所刼财物毋敢匿夷酋较其多寡而嬴缩之毎掳妇女夜必酒色酣睡刼掠将终纵之以焚烟熖烛天人方畏其酷裂而贼则抽去矣愚绐我民勿使邀击自为全脱専用此术贼至民间遇酒馔先令我民尝之然后饮食恐设毒也行衢陌间不入委巷恐设伏也又不敢沿城而行恐城上抛砖石也其行必单列而长缓步而整故占数十里莫能近驰数十日不为劳又阵必四分五裂故能围对营必先遣一二人跳跃而蹲伏故能空竭吾之矢石火砲冲阵必伺人先动动而后突入故乘胜长驱战酣必四面伏起突遶阵后故令我军惊溃毎用怪术若结羊驱妇之类当先以骇观故吾目眩而彼械乘惯双刀上诳而下反掠故难格钯鎗不露竿突忽而掷故不测弓长矢巨近人则发之故射命中敛迹者其进取也张扬者其外遁也故常横破舟以示遁而突出金山之围造竹梯以示攻而旋有胜山之去将野逸则逼城欲陆走则取䑲或为穽以诈坑或结稻秆以绊奔或种竹签以刺逸常以玉帛金银妇女为饵故能诱引吾军之进䧟而乐罢吾军之邀游俘虏必开塘而结舌莫辨其非倭故归路絶恩施附巢之居民故虚实洞知赏丰降掳之工匠故器械易具细作用吾人故盘诘难向导用吾人故进退熟预籍富室姓名而次第取之故多获宿食必破壁而处乘髙而了故袭取无机间常一被重围矣饵以伪䤋而逸之或披簔顶笠沮溺于田畆或云巾纻履荡游于都市故使我军士或遇而投贼或疑而杀良江海之战本非其所长亦能聨虚舟张弱帘以空发吾之先锋捐妇女遗金帛以弭退吾之后逐凡舟之裙墻左右悉褁布帛被褥而湿之以拒焚击交閧间或附蓬而飞越即雷震而风靡矣冦掳我民引路取水早暮出入按籍唿名毎处为簿一扇登写姓名分班㸃闸真倭甚少不过数十人为前锋冦还岛皆云做客回矣凡被我兵擒杀者隠而不宣其邻不知犹然称贺倭刀大小长短不同立名亦异毎人有一长刀谓之佩刀其刀上又挿一小刀以便杂用又一刺刀长尺者谓之解手刀长尺余者谓之急抜亦刺刀之类此三者乃随身必用者也其大而长柄者乃摆导所用可以杀人谓之先导其以皮条缀刀鞘佩之于肩或执之于手乃随后所用谓之大制又有小裁纸设机刀出长门号兼常者最嘉又有作贽礼贺礼不拘大小名虽为刀其实无用上等上库刀次等备前刀如匠人制造之精不论刀大小必于柄上一面镌名一面刻记字号以为古今贤否之辨鎗剑亦然筹海图编巻二筹海图编卷三钦定四库全书筹海图编巻三明胡宗宪撰广东沿海縂图㢘州府图雷州府图髙州府图广州府图惠州府图潮州府图广东兵防官考广东倭变记广东事宜广东兵防官考提督两广军务兼廵抚都御史镇守两广总兵官廵按广东监察御史廵视海道副使整饰琼州兵备副使整饰清远兵备副使整饰清远佥事整饰髙肇兵备佥事整饰恵潮兵备佥事整饰雷廉兵备佥事市舶提举司提举分守琼崖叅将分守髙肇韶广叅将分守恵潮叅将总督广东备倭以都指挥体统行事守备恵潮以都指挥体统行事沿海卫所广州卫镇州所灵山所永安所雷州卫乐民所海康所海安所锦囊所石城后所神电卫宁州所双鱼所阳春所广海卫海郎所新㑹所香山所肇庆卫阳江所新兴所南海卫东莞所大鹏所碣石卫平海所海丰所㨗胜所甲子门所潮州卫靖海所海门所蓬州所大城所海南卫清闲所万州所南山所沿海廵检司廉州府管界长西乡如昔沿海林墟髙仰珠塲永平雷州府东塲清道涠州海宁湛州黑石髙州府凌绿宁村赤水肇庆府直将海陵恩平广州府城岗牛肚沙冈迈迳望髙沙村大瓦潮道三水江浦江村都宁马冈马宁紫泥神安黄鼎香山茭塘五斗口沙湾鹿歩白沙小黄浦福水缺口官冨京山恵州府内外管碧甲长沙甲子门潮州府神泉吉安门辟桑田招宁鮀浦枫洋辟望黄岗琼州府清澜舗前澄迈青蓝调嚣藤桥牛岭抱岁巡徳镇南安海田牌沿海烽堠雷州府髙州府广州府恵州府潮州府沿海卫所战船中路东莞县南头屯门等澳广海卫望峒澳东路潮州府柘林澳碣石靖海甲子门等澳西路髙州府石城具川湾澳廉州府海面琼雷二府海港雷州海港广东倭变纪洪武二年倭冦恵潮诸州四年倭冦海晏下川指挥杨景讨平之永乐七年冬十月倭陷廉州教授王翰死之九年三月倭䧟昌化所千戸王伟死之十九年正月辛巳李珪败倭于潮州靖海海滨嘉靖三十三年海冦何亚八等引倭入冦提督侍郎鲍公象贤总兵定西侯蒋公传讨平之三十七年正月壬午倭犯揭阳入蓬州所官兵击败之十月甲子倭贼自漳州如饶平攻黄岗民镇据其城官兵败之三十八年二月冦围揭阳官兵大破之十一月庚午贼攻海门所官兵败之走犯潮阳复破之三十九年正月官㑹击辟望之贼大破之广东事宜东路广东列郡者十分为三路东路为恵潮二郡与福建连壤漳舶通畨之所必经议者谓潮为岭东之巨镇柘林南澚俱系要区枕吭抚背之防不可一日缓而靖海海门蓬洲大城诸所又皆跬歩海涛所頼以近保三阳远卫东岭者也恵州海丰东南滨海其捷胜平海甲子门皆瞬息生变恵潮守备札于卫治城有以严其防矣然未知柘林为尢要也柘林乃南粤海道门戸㨿三路之上㳺畨舶自福趋广悉由此入旧例风汛之期各澚皆设战舰秋尽而掣回泊水寨此在他澚犹可柘林去水寨一日之远警报未易逹倘贼视我无备批吭捣虚不亦危乎无柘林是无水寨也无水寨是无恵潮也为今之计东路官军每秋掣班必以柘林为堡慎固要津附近大城所戌卒互为声援不得规避空所纵贼驰骤若遇飓雾尘霾尢宜加之意焉其外碣石靖海甲子门海澚虽视柘林稍次而舟师防御各有信地之责者又可少懈乎中路岭南滨海诸郡左为恵潮右为髙雷亷而广州中处故于此置省其责亦重矣环郡大洋风涛千里皆盗贼渊薮帆樯上下乌合突来楼船屯哨可容缓乎尝考之三四月东南风汛日本诸岛入冦多自闽趋广柘林为东路第一关鎻使先㑹兵守此则可以遏其冲而不得泊矣其势必越于中路之屯门鸡栖佛堂门冷水角老万山虎头门等澚而南头为尢甚或泊以寄潮或据为巢穴乃其所必由者附海有东莞大鹏戌守之兵使添置往来预为巡哨遇警輙敌则必不敢以泊此矣其势必歴崃门望门大小横琴山零丁洋仙女澚九灶山九星洋等处而西而浪白澚为尢甚乃畨舶等侯接济之所也附海有香山所戌守之兵使添置往来预为巡哨遇警輙敌则亦不敢以泊此矣其势必歴厓门寨门海万斛山纲洲等处而西而望峒澚为尢甚乃畨舶停留避风之门戸也附海有广海卫新宁海朗所戌守之兵使添置往来预为巡哨遇警輙敌则又不敢以泊此矣夫其来不得停泊去不得接济则虽滨海居民且安枕而卧矣况㑹城乎按今设御之法浪白望峒二所各置战舰慎固封守而南头宜特设海道驻札居中调度似有以扼岭南之咽喉矣应援联哨其中路今日之急务乎西路议者曰广东三路虽并称险阨今日倭奴冲突莫甚于东路亦莫便于东路而中路次之西路髙雷亷又次之西路防守之责可缓也是对日本倭岛则然耳三郡逼近占城暹逻满剌诸畨岛屿森列㳺心注盻防守少懈则变生肘腋滋蔓难图矣可弗讲乎故髙州东连肇广南凭溟渤神电所辖一带海澚若连头港汾州山两家滩广州湾为本府之南翰兵符重寄不当托之匪人以贻保障之羞也雷州突出海中三面受敌其遂溪湛川洄洲乐民等四十余隘固为合卫三道门戸而海安海康黒石清道并徐闻锦囊诸隘所以合防海澚以操纵反侧俾不敢梗化焉者尢可龌龊玩愒已哉若亷州则尤为全广重轻海北扼塞两有攸寄故兵符特札于灵山逹堡増屯于卫北海冦獠外夷之忧视三岭独劳焉西南雄郡如琼为亷之外戸五指腹心尽为黎㨿郡邑封疆无不滨海备倭之制若白沙石琼舘头文昌海安海康对峙畨岛飘风突来防御甚艰近虽驻叅将于厓州责有攸寄而守御营戌旧额歳乆寝弛凡此皆西路今日所当汲汲经画焉者深念预防俾幕南稽颡重译来庭非长民若兵者之责乎一广东兵饷旧制于潮州府民壮数内抽追工食选募打手驾船后生分守三路后因山贼窃发念城池为重寄留民壮守䕶而前项兵食每年于盐利内处补后议以兵贵精而不贵多食宜预而不宜匮于东路兵夫正选三百名防守遇有警报则増僱三百以足六百原数其中西路一千五百名内量减七百名止募八百名通计见该一千一百名约计东路三百名西路二百名中路六百名各路将三之一哨巡三之二营守兵船毎四只则以一官统之日逐守巡或阅月半月更畨相代又于朔望量加鱼盐之犒永为定额所费俱于军饷内取办遇有警报又许径自动支添募应选不必直俟文移动经旬月以致噬脐无及凢所应办逐一登记毎月造报迨掣兵之时截日住支于以釐革浸渔冗滥之弊此岭南海防之大畧也一广东滨海诸邑当禁船只若增城东莞则茶窖十字畨禺则三漕波罗海南海则仰船冈茅顺徳则黄涌头香山新㑹则白水分水红等处皆盗贼渊薮也毎驾峻头小艇藏集兇徒肆行刼掠勾引倭奴残戮甚惨为今之计莫若通行各县令沿海居民各于其乡编立船甲长副不拘人数惟视船之多寡依十家牌法循序应当如船二十只总统于船甲长内以十只分统于甲副仍于船尾外大书某县船某甲下某人十字翻刻黒填为记其甲长副各置簿一扇备载乡中船数并某様船只某项生理一一直书毎歳具呈于县以凭查考如遇刼掠则被害者能识其船速投首于甲长副鸣锣追究俾逺近皆知无字号者即系为非人人俱得拏送旧时沿海居民明知贼盗惧其反攻而不救今后坐视者罪以通同则船有统纪而行刼之徒忌畏况操舟之时可以按簿唿召给价差用而不致卖放之弊乎议者谓欲令毎县取无碍官银千余两造船百艘分给军民生理令河泊等官歳课入息五年当抵造船之银如朽烂更以歳课银更造此法固善终不若无事处事如前法之为善也一南澚当闽广交界之处周围皆山中有田百顷乃国初起遣居民遗弃之地也四面蔽风大潭居中可以聚舟其大视金塘二倍五六年来因浙直攻捕之严倭泊无所容俱于此互市福建捕急则奔广东广东捕急则奔福建定期于四月终至五月终去不论货之尽与不尽也其交易乃搭棚于地铺板而陈所置之货甚为清雅刀鎗之类悉在舟中若能宻令人于滨海沉灭其舟则在岸上之倭生擒也何有筹海图编卷三筹海图编卷四钦定四库全书筹海图编巻四明胡宗宪撰福建沿海总图漳州府图泉州府图兴化府图福州府图福宁州图福建兵防官考福建倭变纪福建事宜福建兵防官考总督军门提督军务兼巡抚都御史巡按福建监察御史巡视海道副使福州兵备副使兴泉兵备副使汀漳兵备副使北路㕘将中路㕘将南路㕘将游击将军汀漳守备行都指挥司铜山水寨把总浯屿水寨把总南日水寨把总小埕水寨把总烽火门水寨把总沿海衞所镇海衞六鳌所福州左衞中左所永宁衞金门所福全所崇武所平海衞莆禧所镇东衞万安所梅花所福宁卫定海所大金所沿海巡检司漳州府洪淡后葛金石古雷盘陀九龙青山漳浦小景井尾岛尾海门栁营濠门泉州府苎溪髙浦塔头烈屿官澚峯上田浦陈坑围头鸟浔深沪祥芝獭窟黄﨑小岞兴化府小屿吉了嵌头青山沖心迎仙福州府壁头牛头泽朗松下小祉石梁闽安镇官母屿北茭福宁州延廷松山青湾大篔筜水澚芦门沿海闗寨台烽堠漳州府水寨二铜山西门澚𤣥钟了望台二烽堠十二泉州府水寨二浯屿烽堠四十四兴化府水寨一南日山烽堠四十五福州府水寨一小埕了望台一烽堠四十四福宁州水寨一烽火门烽堠三十八福建倭变纪嘉靖二十七年正月海冦许二引倭入冦七月官兵讨平之三十四年十一月贼攻镇东卫城官兵御之千户戴洪髙怀徳张銮等死之三十五年三月备倭刘炌千户王月与贼战于石壁岭死之贼亦败遁三十六年三月贼犯省城十月贼攻连江县官兵击退之贼乃宵遁三十七年四月贼入安海城官兵追击大败之陷福清县攻兴化府攻惠安县五月贼攻泉州府入南安县攻崇武所突犯惠安知县林咸与战死之攻镇东卫城提督都御史王公询遣兵追击大败之贼首洪泽珍引倭入冦三十八年三月贼攻福宁州不克遂陷福安县四月叅将黎鹏举大败倭贼于屏风屿海洋五月贼首严山老等遁出海洋㕘将王麟等追击大败之十二月官兵㑹击上迳之贼大败之三十九年三月贼攻平和县攻大金所五月月港之贼败遁出海官兵追击大败之七月贼自广东来冦官兵击败之贼复入广八月贼入安溪县四十年正月安溪倭贼流犯长泰同安等县官兵追击大败之五月贼攻宁化县攻诏安县闰五月贼复攻宁化县按倭冦之患自福建始乃内地奸民勾引之也其时为嘉靖二十五年祸尚隠而未彰微而未大都御史朱公纨用海道副使柯乔议欲以海沧月港等澚耆民充捕盗扑之备倭都指挥黎秀独谓不然上议于巡按御史金公豪曰日本倭夷先年内犯朝廷屡下备倭之诏及委重臣以督海防是以海洋乂安今承平日久军民趋利忘害而各处轻生之徒攘臂向前私通贸易向尝缉絶今复启衅若不预行究治恐祸患日深卒难禁制也既而复上议曰近署安边馆事谂知违禁通畨大船之详其船皆造于外岛而泊于内澚或开驾以通畨或转售于贼党而嵩屿渐尾长屿海沧石马许林白石等澚乃海贼之渊薮也本职欲行禁治恐澚甲势要抗拒不服反速其祸乞行府县巡捕官亲诣各澚密行擒治船只应烧燬者烧燬应留用者留用庶顽民知警而通畨之风少息矣议上秀遂大为漳泉耆民捕盗怨谤致劾免官后十余年倭患大炽沿海数千里生灵靡不荼毒人始服黎逺览而惜其寃抑向使早用其言胡以有是岂非民命之当阨也邪今之士论但知纪录战功而曲突徙薪谩不之及予不能无感故志之福建事宜浯屿水寨福建五寨俱江夏侯所设浯屿水寨原设于海边旧浯屿山外有以控大小屿之险内可以絶海门月港之奸诚要区也不知何年建议迁入夏门地方旧浯屿弃而不守遂使畨舶南来据为巢穴是自失一险也今欲复旧制则孤悬海中既鲜村落又无生理一时倭冦攻刼内地哨援不及兵船之设何益哉故与其议复旧规孰若慎密夏门之守于以控泉郡之南境自岱坠以南接于漳州哨援聮络岂非计之得者哉南日水寨原设于海中南日山下北可以遏南茭湖井之冲南可以阻湄洲岱坠之阨亦要区也景泰以来乃奏移莆田县吉了地方仍以南日为名旧南日弃而不守遂使番舶北向泊以寄潮是又失一险也今之事体与浯屿相倣有兵寄者其思为哨守应援之规以扑冦燄于未炽哉烽火门水寨原设于福宁州三沙海中永乐间倭冦犯境议拨福宁卫大金所官军防守秦屿罗浮官井洋皆辖焉正统九年侍郎焦宏以其地风涛汹涌不便栖舶徙今松山寨地方其后官井洋虽添设水寨而沙埕罗江古镇罗浮九澚等险孤悬无援势不能复旧矣须官井罗浮沙埕南北中三哨罗江古镇两哨聮络䇿应庶可恃为福州之藩户也铜山水寨漳州府所辖地方漳浦一县最近海屿设水寨者二铜山西门澚为把总水寨而𤣥钟则受其节制者也故今止以五寨为名初水寨在井尾澚景泰间移今西门地嵗拨镇海漳州永宁卫及𤣥钟铜山所军分畨巡哨而北自金石以接浯屿南自梅岭以达广东险阨所系匪浅浅也须以铜山𤣥钟巡哨之兵分守南澚云盖寺走马溪金石等处俾倭舶之自浙趋闽及惯徒之勾引接济者严遏其冲则有以控入闽上游之势矣小埕水寨小埕北连界于烽火南接壤于南日连江为福郡之门户而小埕为连江之藩翰也海坛连盘雄踞耸峙若南屏然为贼船之所必泊其所辖闽安镇北茭焦山诸巡司为南北中三哨无事往来探视有警协力出战则此寨之设为不虚矣三四月东南风汛畨船多自粤趋闽而入于海南粤云葢寺走马溪乃畨船始发之处惯徒交接之所也附海有铜山𤣥钟等哨守之兵若先分兵守此则有以遏其冲而不得泊矣其势必抛于外浯屿外浯屿乃五澚地方畨人之窠窟也附海有浯屿安边等哨守之兵若先㑹兵守此仍拨小哨守把𦂳要港门则必不敢以泊此矣其势必趋于料罗乌沙料罗乌沙乃番船等候接济之所也附近有官澚金门等哨守之兵若先㑹兵守此则又不敢以泊此矣其势必趋于围头峻上围头峻上乃畨船停留避风之门户也附海有深扈福金哨守之兵若先㑹兵守此则又不敢以泊此矣其势必趋于福兴若越于福兴计其所经之地南日则有岱坠湄洲等处在小埕则有海坛连盘等处在烽火门则有官井流江九澚等处此贼船之所必泊者也若先㑹兵守此则又不敢泊矣来不得停泊去不得接济船中水米有限人力易疲将有不攻而自遁者况乗其疲而夹力攻之岂有不胜者哉倭冦拥衆而来动以千万计非能自至也由福建内地奸人接济之也济以米水然后敢久延济以货物然后敢贸易济以向导然后敢深入海洋之有接济犹北陲之有奸细也奸细除而后北人可驱接济严而后倭夷可靖所以稽察之者其在沿海寨司之官乎稽察之説有二其一曰稽其船式葢国朝明禁寸板不许下海法固严矣然滨海之民以海为生採捕鱼虾有不得禁者则易以混焉要之双桅尖底始可通畨各官司于採捕之船定以平底单桅别以计号违者燬之照例问拟则船有定式而接济无所施矣其二曰稽其装载葢有船虽小亦分载出海合之以通畨者各官司严加盘诘如果是採捕之船则计其合带米水之外有无违禁器物乎其囘也鱼虾之外有无贩载畨货乎有之即照例问拟则载有定限而接济无所容矣此须海道官严行设法如某寨责成某官某地责成某哨某处定以某号某澚束以某甲如此而谓通畨之不可禁吾未之信也一倭人至福建乃福人买舟至海外贴造重底往而载之舟师皆犯重罪之人也若至沙板双屿等处访之则某家船将至未至及至某澚自有人説而知之一处货到各处无不知者一漳潮乃滨海之地广福人以四方客货预藏于民家倭至售之倭人但有银置买不似西洋人载货而来换货而去也故中国欲知倭冦消息但令人往南澚饰为商人与之交易即廉得其来与不来与来数之多寡而一年之内事情无不知矣一区处福建之法若用福船捕之万万不可须用福船而不用福人架使若用苍山人架使候倭于福建外海而截杀之倭船必非齐来乃一艘二艘以渐而至也至即擒之则后至者将闻风而囘矣一八闽多山少田又无水港民本艰食自非肩挑步担踰山度岭则虽斗石之储亦不可得福兴漳泉四郡皆滨于海海船运米可以仰给在南则资于广而恵潮之米为多在北则资于浙而温州之米为多𤣥钟所専造运船贩米至福行粜利常三倍每至辄几十艘或百艘或二三百艘福民便之广浙之人亦大利焉兵兴山岭戒严担负既难而募调之费又衆大户所积莫肯轻粜海运又厉禁焉民食兵饷如之何而不匮也故经畧福建之策莫先于处糗粮糗粮若缺则五澚之兵虽设譬之衣冠之人外貌可观而五内腐裂四肢痿痺未有不丧亡者葢不待倭攻之而后地方为难保也今日足食之计有二其一须申明祖宗之意止禁双桅船只私通畨货以启边衅所谓寸板不许下海者乃下大洋入倭境也非絶民採捕于内海贩籴于隣省也严其保甲令民沿海运粜则广浙有无相通而福民不患于无食矣其二官府提编银两输解督府春夏给为兵粮时价方贵有银无米兵甚苦之不如令有司以银秋籴贱米则米数多春而随兵所至就以为饷官与兵不两利乎兵饷既备民食亦充军门以别省善战之师三五千人调至于福大振威克岂惟倭夷不能为福建患将使福民之勾引接济与倭为党者永永其不敢矣都御史唐顺之云贼之根本实在闽中海上经畧此第一义况一海相通喘息闽贼亦浙直贼也闽县知县仇俊卿云闽之一省北接浙江之界为烽火门水寨原设官军把守为因势孤援寡军门朱公添设流江寨为犄角之势此诚随时立法之权但官军之数不及各寨之半难以助本乡防䕶议者欲将流江併入烽火门不若增添流江官军形胜并据声援相及此最近是仍令福宁州相近巡司官兵同心哨捕不许役占买闲等弊又浯屿水寨旧址向在海洋之冲可以据险冦不敢近今乃移近数十里在于中左所地方与髙浦所止隔一潮致月港松屿无复门闗之限任其交通其旧浯屿基乃为冦之窠穴漳州海沧之人悍谲尤甚素号难驯嘉靖年间始置安边馆轮委通判一员治之半年一更上下皆无固心无益于地方海防之助况在前之议犹有纷纭者似为可革又走马溪畨船直泊近年官军柯海道等截杀冦盗皆在彼处议者欲令诏安漳浦近县巡捕官十员更畨住守且与铜山寨𤣥钟澚军民官兵协力相机以便剿捕至于泉之安海向虽通畨犹有避忌迩年畨舶连翩径至近地装卸货物皆有所倚也议者欲令府佐贰一员时巡常住或可潜消又云沿海地方人趋重利接济之人在处皆有但漳泉为甚余多小民勾诱畨徒窝匿异货其事易露而法亦可加漳泉多倚着姓宦族主之方其畨船之泊近郊也张挂旗号人亦不可谁何其异货之行于他境也甚至有借其闗文明贴封条役官夫以送出境至京者及其海船囘畨而刼掠于逺近地方则又佯为之辞曰此非此伙也乃彼一䑸也讹言以惑人聴比及上司比责水寨巡司人等间有一二官军捕获冦盗人船解送到官彼为巨盗大驵屯住外洋者反役智用倖致使着姓宦族之人又出官明认之曰是某月日某使家人某姓某处粜稻也或买杉也或治装买疋帛也家人有银若干在身捕者利之今虽送官报贜尚有不尽法合追给或者有司惧祸而误行追惩但据贜证与所言之相对不料所言与原情实不同其官军之毙于狱而破其家者不知其几也彼巧于谗而计行此屈于威而难辨奈之何哉以致出海官军不敢捕获不若得货纵贼无后患也槩以下海之律彼独无可罪乎调停之法亦必有道或欲访广东市舶司及各边开市之利使畨徒报货抽税嵗可得银数万两以充军国之用亦且通商恵民上下咸利但恐海边之人贪利无厌强暴弱智吞愚不免羣聚为姦势所必至似招之为冦也何以禁其后哉况城狐社鼠之相倚有难以尽诘者则税之所入将不在公家而咸归巨室矣又暹罗朝鲜日本𤓰哇等国通事照㑹典各有定数其不通夷语及误事者法禁甚明今漳泉之人冒滥名色假为通事实多通谋而误事之孽有不可逭者亦当察而更革之可也都司戴沖霄云闽中事体与浙直不同惟在抚之得宜而已葢寸板不许下海之禁若行于浙直则海滨之民有鱼盐之利可以聊生而海洋即为之肃清若福建漳泉等处多山少田平日仰给全頼广东恵潮之米海禁严急恵潮商舶不通米价即贵矣民何以存活乎愚闻漳泉人运货至省城海行者毎百斤脚价银不过三分陆行者价增二十倍觅利甚难其地所产鱼盐比浙又贱葢肩挑度岭无从发卖故也故漳泉强梁狡猾之徒货赀通畨愈遏愈炽不可胜防不可胜杀为倭向导者官府系其家属不敢生还嵗嵗入冦是外冦之来皆由内冦纠引之也福建之乱何时已乎福乱不已浙直之患何时而靖乎唐荆川云倭患始于福建福建者乱之根也谅哉言乎如愚见莫若因其势而利导之督抚海道衙门令漳泉巨室有船只者官为编号富者与之保结许其出洋南则哨至广东北则哨至浙江装载货物纳税自卖督之以将官限之以信地交牌报验其囘也南则许贩恵潮之米北则许贩福宁温台之米但不许至外国及载畨货今也海禁太严见船在海有兵器火器者不问是否畨货即捕治之米谷鱼盐之类一切厉禁据其迹虽似犯法论其情海船往来非带兵器火器无以防海冦之刼夺不有可原者乎明乎此则民情得伸而乱源可塞矣虽然亦未也将欲抚之必先威之练兵足食使在我之威足以制贼则民有所惮而聴吾抚治抚治而不从者然后兵以勦之是故能攻而后能抚知抚而不知攻者吾未见其能抚也予按福建经略之术有百年之长䇿有一时之权宜何谓长䇿修复海防旧规处置沿海贫民得所使不为贼内应是也何谓权宜今日福建之患有二曰山冦曰海冦海冦乃本地之民纠之而来苦无兵以殄灭之耳然欲练兵须先料理养兵之费费无从出必加赋于民夫福民不受官府约束其来渐矣常赋之额且不可徴况额外加增乎吾知兵未练而变先激矣若非早为之所万一福建失守则广东将隔絶而不通而浙江与福连壤其祸亦烈矣与其至此时而动各省之兵马钱粮孰若早闻于朝请银十万两募兵一万人到彼操练不假福建之兵不费福建之财先将沿海通畨之人与贼尽行剿灭兵威大振则破竹之势山冦不攻自平矣由是而选练乡兵由是而加赋充饷由是而修复海防旧规以为百年经久之计岂有不可行者乎筹海图编巻四筹海图编卷五钦定四库全书筹海图编巻五明胡宗宪撰全浙沿海总图温州府图台州府图宁波府图绍兴府图杭州府图嘉兴府图浙江兵防官考浙江倭变纪浙江事宜浙江兵防官考总督浙直福军务兼巡抚浙江都御史巡按浙江监察御史督察直浙军务侍郎视军情官总督备倭巡视海道副使整饬杭嘉湖兵备副使整饬温处兵备副使整饬宁绍兵备副使添设台金严兵备佥事镇守浙直地方总兵官分守杭嘉湖㕘将分守温处㕘将分守宁绍㕘将分守台金严㕘将游击将军定海备倭把总以都指挥体统行事昌国备倭把总以都指挥体统行事金乡备倭把总以都指挥体统行事临观备倭把总以都指挥体统行事海宁备倭把总以都指挥体统行事松门备倭把总以都指挥体统行事统领游兵把总沿海卫所金乡卫蒲门所壮士所沙园所温州卫海安所瑞安所平阳所盘石卫宁村所蒲岐所盘石后所松门卫楚门所隘顽所海门卫新河所海门前所徤跳所桃渚所昌国卫爵谿所钱仓所石蒲前后二所定海卫大嵩所霩所穿山后所舟山中中中左二所观海卫龙山所临山卫三山所沥海所绍兴卫三江所直𨽻都司海宁所海宁卫澉浦所乍浦所沿海巡检司温州府龟峯舥艚江口仙口梅头中界馆头蒲岐三山小鹿沙角台州府盘马长浦蛟湖蔓岙窦岙越溪铁塲石浦长亭陈山赵岙塔山鲒宁波府太平霞屿穿山长山甬东管界螺峰岑江岱山寳陀松浦绍兴府向头三山眉山庙山黄家堰三江白洋杭州府赭山石墩嘉兴府澉浦海口镇乍浦白沙湾沿海闗台寨烽堠金乡卫寨十一烽堠十五蒲门壮士二所台二烽堠六沙园所寨四台一烽堠四温州卫海安所寨二平阳所寨三台二烽堠三盘石卫台二烽堠十海村所寨三烽堠六蒲岐所台二烽堠八松门卫台一烽堠十隘顽所台一烽堠九楚门所寨堡一烽堠十五海门卫台三烽堠五新河所烽堠五桃渚所台一烽堠十二徤跳所台一烽堠五昌国卫烽堠九爵谿所烽堠二钱仓所烽堠五石浦前后所烽堠六定海卫寨二闗一烽堠十一大嵩所烽堠八舟山所寨三台一烽堠二十一穿山后所台一烽堠九霩所台一烽堠五观海卫闗三烽堠六龙山所台一烽堠五临山卫台一烽堠九沥海所台一烽堠三三山所烽堠七绍兴卫三江所台一烽堠六直𨽻都司海宁所寨一台六烽堠五海宁卫寨二台六烽堠一澉浦所寨四台二烽堠五乍浦所寨七台七烽堠三浙江倭变纪洪武二年倭犯温州六年掠海滨七年靖海侯呉祯败倭于琉球洋十六年冦金乡小濩亭官兵敌却之二十六年冦小尖亭二十七年冦小尖亭三十四年九月冦蒲岐所永乐二年四月冦穿山百户马兴与战死之二十年冦浙东朱亮祖徐忠击败之二十二年冦象山县县丞宋真教谕蔡海死之正统四年陷大嵩所昌国卫八年六月冦海宁乍浦诸处十月冦壮士所景泰六年冦徤跳所成化二年冦陷大嵩所嘉靖十九年贼首李光头许栋引倭聚双屿港为巢二十七年四月都御史朱公纨遣都指挥卢镗副使魏一恭等捣双屿港贼巢平之贼首李光头就擒五月官兵筑双屿港六月贼首许栋就擒三十一年王直移巢烈港四月攻游仙寨百户秦彪战死五月攻瑞安县百户李潮髙良战死陷黄巖县六月贼攻霩所指挥樊懋力战死之十一月㕘将汤克寛追击贼于马下洋大败之擒贼首邓文俊等三十二年闰三月官兵追擣烈港贼巢王直败走四月贼攻海盐县寻至海宁卫把总马呈图等与战死之㕘将汤克寛破贼于鳖子门贼薄省城指挥呉懋宣御之于赭山死之贼攻松门卫把总刘恩至追击于舟山岑港大败之陷昌国卫百户陈表死之贼犯定海官兵击败之官兵进剿马蹟潭王直败之陷临山所㕘将俞大猷等追击大败之犯长沙湾㕘将汤克寛败之五月贼攻海宁卫破乍浦所百户陈绶指挥陈善道死之攻新河所七月贼攻台州宁海县三十二年八月都指挥刘恩至等迎击直𨽻遁贼于普陀山洋败之九月都指挥卢镗败贼于乍浦十二月贼攻沥海所千户张应奎百户王守正张永死之三十三年三月都指挥刘恩至等败贼于三岳山贼首萧显流突海盐官兵追击大败之于二十里亭追至慈谿平之贼据普陀山分踪流刼内地㕘将卢镗邀击于石墩洋大败之四月㕘将卢镗击贼于平湖败之五月贼攻嘉兴府㕘将卢镗追击石墩之贼大败之六月贼犯金乡指挥王希禹陈区击败之九月浙西之贼分掠浙东萧山临山沥海上虞攻嘉兴府官兵追之与战于孟家堰等处指挥李元律等死之十月百户张曜御贼于湖头死之贼寻至东阳南午岭巡检朱纯死之指挥戴祀等与贼战于芙蓉海口死之贼攻观海卫攻乍浦所十一月贼入嘉善县遂至湖州十二月贼复入嘉善县百户赖荣华死之三十四年贼首徐海攻乍浦所攻平湖县破崇徳县贼至湖州横塘官兵与战败绩福建副理问陶一贯温台守备周奎等死之二月攻嘉兴府四月贼攻乍浦所不克遂至嘉兴府巡按御史胡公宗宪败之于王江泾浙东贼犯绍兴百户叶绅韩纲死之五月贼犯余姚省祭杜文明死之既而贼犯鸣鹤㕘将卢镗败之贼犯平湖指挥李希贤败之攻乍浦所贼攻爵溪所及余姚县贼攻三山所把总指挥刘朝恩击败之六月贼犯省城烧北闗市总督尚书张公经统兵御之大战于塘栖败绩贼寻走呉江之平望浙直官兵㑹击大败之贼従嘉善县遁去严州府推官刘泉复大败之浙东贼犯余姚乡兵击败之贼自观海遁归官兵追败之于霍山洋㕘将卢镗败贼于马鞍山新林复追败于胜山龟鼈洋八月副使孙宏轼等破贼于大陈山岙擒贼首林碧川㕘将卢镗击贼于全塘败之九月贼巢舟山之谢浦十一月官兵追贼于龛山平之贼登犯海盐知县郑茂指挥徐行徤即日讨平之十二月贼犯平阳三港守备刘隆等死之贼寻平乐清贼犯宁海主簿毕清死之寻至平阳壆指挥祁嵩等死之指挥闵溶亦战死于舟山三十五年正月官兵击贼于后梅大破之二月贼围宁海卫三月官兵进击舟山谢浦之贼胜之柘林贼攻乍浦所四月攻嘉兴府指挥程禄死之浙东新贼攻观海衞龙山所进陷慈谿县㕘将卢镗败贼于慈谿之丈亭佐击将军宗礼与贼徐海战于崇徳三里桥贼攻平湖县五月浙东贼复入慈谿焚县治攻龙山所贼首周乙就擒福建流贼破僊居县入据之浙西贼围桐乡县总兵俞大猷卢镗败贼于山马迹洋桐乡围解副使刘焘遣指挥王彦忠等败贼于斜塘六月官兵进击僊居之贼平之应袭管懋充中书罗龙文诱擒贼首叶明陈东等八月官兵败贼于夏葢山三江海洋兵部郎中郭仁副使刘焘擒贼于秦驻山官兵败贼于乍浦贼首徐海乞降既而复叛据沈家庄总督侍郎胡公宗宪率官兵讨平之总督胡公宗宪佯纵贼酋辛五郎出洋命总兵卢镗擒之副使许东望击贼于马墓福山洋败之九月百户郎官追贼于临海两头门死之副使王询总兵俞大猷击舟山贼平之十二月官兵进捣谢浦贼巢平之三十六年四月贼犯定海闗应袭百户俞宪章死之贼亦败遁十一月贼首王直欵定海闗要互市总督胡公诱擒之三十七年二月贼酋毛烈据舟山之岑港都指挥戴沖霄等擒王直谢和余党头目陈秀山等贼攻乐清县城四月贼攻台州府温州贼过太平县典史叶宗与战死之攻宁海县攻温州官兵讨平之八月官兵进剿舟山贼巢平之三十八年三月贼巢象山何家副使谭纶讨平之贼攻桃渚所攻楚门所贼犯乐清㕘将张鈇败绩千户胡鳯等死之贼犯定海把总陈其可与战败绩武生蔡启元死之贼攻松门卫四月贼攻乐清县桃渚围解㕘将张鈇败贼于白沙岭五月栅浦贼夜袭松门卫城副使谭纶等击破之副使刘存徳㕘将张鈇进捣海游贼巢平之九月福宁贼流至桐山指挥卢锜等败之十一月贼遁往福建卢锜等复大败之十二月王直伏诛四十年四月官兵击贼于马岙沙大败之贼犯新河所官兵击败之贼犯台州㕘将戚继光败之五月贼犯大嵩官兵击败之浙江事宜金盘总海港守备黄华水寨江口水寨飞云水寨镇下门水寨白岩塘水寨海岸设备舥艚寨炎亭寨大小渔埜二寨小濩寨程溪寨菖蒲洋寨眉石北寨眉石南寨僊口宋埠二寨黄华山寨沙角寨章岙寨白沙寨屿山寨平山寨后塘寨髙嵩寨下堡寨龙湾寨沙沟寨沙村寨长沙寨丁田前后岗三寨东山上二寨陌城陆路二寨汶路口寨分水隘岭海外设备大巖头山海岛玉环山霓岙南龙山南麂鳯凰山松海总海港设备中州港灵门港松门港新河港海门港桃渚港徤跳港陆路设备楚门所隘顽所松门卫新河所海门卫前所桃渚所徤跳所昌国总沿海设备昌国卫金井头前后二所钱仓所爵谿所海中设备韮山三岳山旦门三门金齿门大佛头山朱门山八排门林门牛栏基坛头山鸡笼屿茅湾竿门青门定海总沿海设备定海卫小浃港后千户所黄﨑港大谢山霩所梅山港大嵩所大嵩港海外设备舟山螺峯巡司鹿头烽堠岑江巡司天同岙碇齿隘竒岙烽堠郎家碶袁家碶山江烽堠岱山巡司吊屿沈家门寨临观总海岸设备三江所沥海所临山卫三山所观海卫龙山所金家岙海港设备三江港蛏浦港临山港泗门港胜山港古窑港金墩浦烈港海宁总海岸设备海宁演武场澉浦镇巡司海口巡司南海口金家湾梁庄寨赭山寨石墩山寨鳯凰山寨黄湾寨海港设备东闗外龙王塘黄道庙港西海口一国初定海之外秀岱兰剑金塘五山争利内相仇杀外连倭夷嵗为边患信国公经畧海上起遣其民尽入内地不容得业乃清野之䇿也赵工侍近奏令民开种以给幕租若兴此利金塘一山即可垦田数万亩嵗入米几万石玉环诸山计之每嵗可得米几十万石大为海防之助但其患二故当道屡议屡止其一是倭人借以为粮结巢于此兵费反多其一是大家争佃秋粮难征且无益于小民以愚计之须丈量为屯田召民耕种输赋军门耕者塔棚厰而居不挈妻孥不得卖买逐嵗更始如大家放租之法则官民两利而争夺之患免矣官差石工伐山造堡海洋有警小民避入贼知堡中无子女财帛自无结巢之念矣一台州沿海近涨滩涂长数十里濶十里若做范蠡围田之法令民耕种外设海塘一条以捍咸潮俾不得伤稻每嵗起科以给幕租可得若干万石一浙江寺田甚多势豪吞占动以千万亩计若每千亩抽其二百亩以给幕租每嵗可得米几万石主事唐枢云杭州居腹里之地而以钱塘港海门为分户南岸为宁绍北为松嘉极西尽底为杭东临大海若战舰严守闻警即出把截贼难直捣副使茅坤云浙江所幕客兵当量缓急以为声援䇿应则可尔恐不得为常而沿海郡县所自部署勒习以为嵗戍之兵必于土着之兵择其膂力勐悍之士若杭嘉湖贩盐处州矿徒并一切亡命者为之大约杭州三千嘉兴三千而湖温台宁绍亦各一二千量多寡以差其费当括十一郡县民壮弓兵之属而通计之腹里郡县则减去其半或三分之二特量留什之二三以给城库刑狱之役而已其余并籍其费以归于官令各兵备道亲为按歴州县或择诸州县长吏破常格而募之且各州县民壮弓兵之所食故额人七两二钱然其民间所私相转雇募一倍再倍者有之追唿道涂之费尤不可算约者请量为每名额征一十五两籍二人之所食而募二人其数可三十金把总指挥蔡汝兰云东南自倭变以来议者不少然于台州独无説焉何也夫台州辽处海滨诚四寨之国南有桃岙金竹北有桑洲桐巖西有闗山卫墅叠嶂层冈重闗鸟道真一大可御之险而且南去盘石楚门仅百五十里东南去松门仅百里东去海门仅八十里设或倭奴弃舟登陆皆可卒至城下自海门而上者则一潮直达实一时难御之变也三面阻山一面濒海孤悬于数百里之外救援接济所难卒至者惟此耳曩者戚㕘将驻兵桃渚而倭奴屯聚桑洲遣输粮银经月不至孤危之势诚可畏也今宜于台州専立督饷方面积聚粮饷训练兵士以为重镇而且西控温处金衢北卫宁绍权非遥制而威可近饬也如是则粮饷无临时输运之难而士卒有先时设备之佚以至出海兵船卫所官军悉知警备而防御益固矣夫督饷既立则粮饷聚粮饷聚则兵士充兵士充则训练精如是则先声足以破其胆而防御足以杜其衅冲突足以挫其锋行之三年而海不扬波矣此督饷所当议也近虽添设兵备㕘将然于粮饷无禆虽增兵亦何益哉总兵俞大猷云自潭岸山以北以西之海水浅沙硬大船误阁则破壊且无避风安岙兵船至彼如遇夜必须当洋下碇碇不能坚每被急流飘去或夜半发风则尤危然多赖天幸非安计然则宜如何曰钱塘江乌嘴头浦内船兵一枝不可无余则练陆兵精卒一枝以待而严龛赭哨探逺谍焉庶救仓猝或曰贼舟何能至此曰贼用单桅小舟径抵山边阁干登刼故必用陆兵追捕方不走脱若以兵船必髙大方能胜贼如与贼舟等则胜负未可必也今言御贼于海也易要非通论海本辽濶舟行全借大风与潮人力能几风顺而重则不问潮候逆顺皆可行若风轻而潮逆甚难夏秋之间西北风起不日必有极大西北风也操舟者见此风候须急收安岙兵船在海海舟遇晚俱要酌量收舶安岙以防夜半发风至追贼亦要预计今晚收舶何岙若一意前追遇夜风起悔无及矣又云沿海之中上等安岙可避四面飓风者凡二十三处曰马蹟曰两头洞曰长涂曰髙丁港曰沈家门曰舟山前港曰浔江曰烈港曰定海港曰黄岐港曰梅港曰湖头渡曰石浦港曰猪头岙曰海门港曰松门港曰苍山岙曰玉环山梁岙等岙曰楚门港曰黄华水寨曰江口水寨曰大岙曰女儿岙中等安岙可避两面飓风者凡一十八处曰马木港曰长白港曰浦门曰观门曰竹齐港曰石牛港曰乌沙门曰桃花门曰海闸门曰九山曰爵溪岙曰牛栏矶曰旦门曰大陈山曰大床头曰鳯凰山曰南麂山曰霓岙其余下等安岙只可避一面飓风如三孤山衢山之类不可胜数必不得已寄泊一宵若停久恐风反别迅不能支矣又潭岸山滩山许山之类皆圑土无岙一面之风亦所难避可不慎乎都御史唐顺之云往时浙直军需多倚各省协济自例罢协济之后而窘急甚矣胡总督近有乞留运米借盐银之奏葢以军需无处甚不得已全仰此一着救急又云江南控扼在崇明浙东控扼在舟山天生此两块土大海中以障蔽浙直门户诸哨船皆自此分而南北总㑹于洋山若会哨严𦂳遇船即打贼何从入都指挥戴沖霄云议者皆谓玉环等山可兴屯田之利以给幕租愚谓此等山古时有民居耕作信国公皆迁之于内地不许其得业岂诚弃地利而不知惜哉亦念荒山起税为利不多即以万亩计之不过千石若冦据此以为巢穴则攻逐之费不知几倍是赍盗粮为小而失大也故舟山止留二所了守而亦不许民屯种其为虑至深逺今日备倭之䇿不必逺求查复信国公之制而已矣筹海图编巻五筹海图编卷六钦定四库全书筹海图编巻六明胡宗宪撰直𨽻沿海总图松江府图苏州府图常州府图镇江府图扬州府图淮安府图直𨽻兵防官考直𨽻倭变纪直𨽻事宜直𨽻兵防官考苏松总督直浙福军务兼巡抚浙江都御史提督应天军务巡抚都御史操江都御史督察侍郎视军情官巡按苏松监察御史巡江监察御史整饬苏松兵备副使整饬常镇兵备副使添设海防佥事镇守浙直地方总兵官协守浙真地方总兵官苏松叅将常镇叅将游击将军南洋逰兵都司刘家河把总以都指挥体统行事吴松江把总南滙把总青村把总柘林把总川沙把总福山港把总镇江把总京口圌山把总沿海卫所金山卫左右前三所后所中所中前所中后所太仓卫左右中前后五所呉松所镇海卫左右中前后五所崇明守御千户所镇江卫沿海巡检司松江府金山戚朩泾三林庄南跄苏州府江湾顾泾刘家港茜泾唐茜泾甘草白茆港唐浦福山沿海营堡台堠松江府营五堡四塘舖二十四烽堠四十三后所三前所四左所三右所三中前所十二中后所十八苏州府营堡三敌台三烽堠四十八淮扬总督漕运兼提督军务巡抚都御史提督淮扬军务巡抚都御史巡按淮扬监察御史整饬淮扬兵备副使总督漕运总兵官提督狼山等处地方副总兵扬州叅将盐城叅将统领兵勇逰击将军北洋逰兵都司仪真守备掘港守备大河口把总周家桥把总狼山水兵把总东海把总管领曹濮民兵把总管领沂州民兵把总沿海卫所扬州卫通州千户所盐城千户所泰州千户所髙邮卫兴化千户所仪真卫大河卫左中右前后中左中右中前八所淮安卫左右前后中左中右六所东海中千户所海州中前千户所沿海巡检司扬州府狼山呉陵张港石港掘港西塲海安西溪安丰黄桥印庄口岸归仁𤓰州淮安府喻口镇马逻庙湾羊寨坝上长乐惠深东海临洪荻水镇沿海营堡台堠扬州府营十五寨九烽堠九十三通州八海门县二十八泰州十一拼茶寨四角斜寨二白驹寨一掘港寨九刘家寨一李家堡五直𨽻倭变纪苏松常镇洪武二年二月倭冦崇明诸处指挥翁徳朱文击败之永乐二年四月对马岐倭冦苏松十四年倭冦崇明嘉靖三十二年闰三月贼首王直犯嘉定破南滙所同知任环守备解明道败贼于呉淞江口四月贼围太仓州五月贼破呉淞所入据之越十日守御解明道复之贼首萧显入上海县镇抚胡贤死之十一月叅将汤克寛败贼于髙家嘴三十三年正月萧显攻嘉定县攻上海县二月都指挥卢镗败贼于史家浜佥事任环败贼于归家港三月贼攻南滙所攻松江府副千户童元巡检李丛禄御战死之四月贼首王直等巢柘林州判金汝舟指挥姜统败贼于刘家河攻太仓州攻崑山县总兵俞大猷败贼于吴淞所贼攻苏州府攻常熟县攻松江府五月贼解苏松围而去州同张魁千戸田应山追败之六月贼犯苏州府七月贼攻南滙所八月贼攻嘉定县叅将许国李逢时败贼于师家浜贼攻青村南滙所金山卫十二月贼陷青村所三十四年正月贼攻南滙所佥事董邦政捣川沙洼贼巢破之贼攻金山卫总兵俞大猷副使任环孙宏轼等败贼于胜墩贼入崇明县知县唐一岑死之贼旋就灭二月贼攻青村所翁时奖等击败之三月贼围上海县贼攻金山卫总兵俞大猷败之四月贼攻常熟县兵备副使任环击败常熟三丈浦之贼常熟知县王鈇与致仕叅政钱泮御贼于上塘港口皆死之柘林贼首徐海分踪出掠贼攻无钖县五月任环复败三丈浦之贼官兵击贼于陆泾坝大破之逰击将军周藩与贼战于朱泾败绩死之贼复巢柘林贼掠浙江取道苏州出海至平望浙直官兵㑹击大败之六月贼攻苏州府常熟三丈浦贼出海太仓知州熊桴败之于登舟沙七月松江府知府方亷计杀柘林贼千人浙江提督都御史胡公宗宪遣叅将卢镗都指挥王沛败贼于刘家河金山洋柘林贼攻屯陶宅八月剧贼五十三人流犯苏州提督都御史曹公邦辅讨平之七丫港呉淞江贼遁出海洋把总杨尚英追败之九月浙直官兵㑹击陶宅之冦指挥邵昇姚泓生员千岳皆死之总督都御史杨公宜遣逰击将军曹克新副使任环捣川沙贼巢击走之闰十一月佥事焦希程率川兵捣周浦贼巢大败之官兵败贼于吴淞江口三十五年正月叅将尚允绍击贼于四桥死之二月贼首徐海复巢柘林三月贼据蔡庙堡叅政任环叅将乔基等大破之官兵击新至贼于七灶洪等处悉败之陶宅之冦为官兵击败遁出海洋叅将娄宇等复追败之叅政任环佥事董邦政击界嘴新至贼平之贼犯西菴董邦政平之贼犯青村把总王应麟讨平之董邦政追击新贼于沈庄平之贼入吴淞江总兵俞大猷大破之贼攻江隂县知县钱錞出御战死之贼攻无钖县贼入杨子江镇江卫千户沈宗玉王世臣战死五月贼攻上海县寻进攻松江府官兵追击于湖败之六月新安卫百户帅印与贼战于青村徳胜港死之总兵俞大猷邀击遁贼于茶山洋大破之总兵徐珏击孟河之贼大破之贼遁出杨子江把总张成己复追败之八月常州贼遁出海总兵卢镗等追击大败之三十八年四月贼据崇明三沙七月遁往扬州淮扬嘉靖三十四年四月贼犯海门知县赵卿败之五月叅将乔基等击贼于吕四塲败之三十五年四月百户戚继爵与贼战于狼山死之都指挥张恒千户罗大爵百户曾沂御贼于扬州死之贼攻𤓰州贼攻扬州府同知朱裒等死之五月无为州同知齐恩与贼战于圌山之北江中死之副使马慎追贼于狼山败之三十六年四月五月贼犯扬州府总兵卢镗等大败之贼入寳应县贼犯天长都指挥沃田把总岳君宠与战死之六月副使于徳昌叅将王元伯刘显击泗州贼破之三十八年四月贼犯如臯官兵击之贼犯卢家塲千户汪时中击却之官兵进捣庙湾贼巢大破之叅将胡宗义与贼战于海安兵溃千户赵世勲镇抚韩𦙍死之贼寻为副使刘景韶所灭七月副使刘景韶叅将丘陞击贼于旧塲败之八月副总兵刘显曹克新等败贼于白驹塲贼遁出了角嘴副使熊桴败之直𨽻事宜江南诸郡松江自金山卫至南滙所官军各分信地各有定额毎歳二月上班十月掣班青衬以东各洪港旧制系南滙官军把守今查修复海塘须照旧分派但太仓镇海嘉兴同有倭患贴守官军似难调发相应于金山青村适中如柘林地方南滙吴淞江适中如七八团地方添设陆路把总二员各领精兵一千如募到狼兵邳兵之类若兵数不敷就于沿海招募义勇照依客兵支给口粮各官兵即于柘林七八团暂借民居札营随路有警相机策应不许潜住卫所城中各设守御官军悉听钤辖此松江海防设备之大畧也若沿海港口金山以东有翁家港蔡庙港柘林漴缺等处南滙以北有四五六七八九团洪口川沙洼清水洼等处皆宜设船防守按旧制金山卫所造船各有定额俱就各卫所派拨巡军在海巡逻正统间因海患宁谧或以船为虚费题准以江船易马而哨船之制遂废矣今议设船只一马之资不足以备一船之用官军穷苦又难陪貱合令毎马二疋造船一只再于卫所查有地租公费银两与松江府库军前银内相兼辏数毎船量贴银十两金山卫总委一官督造其各船应用器械火器合于原议太仓置造军器内给发听用就㸃各卫所知水军人操习水战布列港口各分信地如倭贼突至而纵容其停泊者服以上刑则自无规避之患矣此松江海港设备之大畧也夫沿海设备固为上策万一外守不固则黄浦一带又为苏松险要守浦乃所以守门户犹有愈于守城也今呉淞江口即为黄浦口子既经设备而吴松江所亦设兵一枝以防深入矣而至于上海之髙仓渡沈庄塘周浦闸港闵行华亭之叶谢曺泾张堰等处贼一等岸抢船渡浦甚易除松江府先后打造双塔船鹰船各发上海华亭各召募水兵分布沿浦各港巡逻把截又华上二县各募乡兵䕶守城池有警调至浦邉协守但前项兵夫官无専职则事难青成而沿浦二百里之逺本府巡捕官一人势难管摄合令清军同知一员带管华亭乡兵水兵自丰泾以至闵行皆其信地再设巡捕同知一员住札上海専管该县乡兵水兵自闵行以至嘉定界首皆其信地无事率兵操演有事统兵防守盖同知名位稍尊威令可行又科甲之左迁外补与举行之才望陞迁者皆得为之庶济实用若止设通判则为官非乐就而下亦玩视恐不能振作而有为也此松江内地设备之大畧也然倭舶之来乘风渡海势难聨络毎至海外大山必停泊候齐然后深入照得羊山为本府所属为定海呉淞江二总兵兵船㑹哨之处以地里适均故也本府所造之船数本不多仅可以支把港之用此但可以言守而不可以言战须得福船苍山各数十只沙耆民船二三百只毎至风汛时月分泊港口各住信地更番出至羊山往来逰击昼夜不絶外则为定海呉淞江㑹哨兵船之羽翼内则为海港把守兵船之捍卫遇有海贼齐力奋击将见贼船䑸散而少我兵船䑸合而衆盛衰之气势既分则胜负之分数自判得海防之上策矣抑犹未也查得沿海民灶原有採捕鱼虾小船并不过海通畨且人船惯习不畏风涛合行示谕沿海有船之家赴府报名给与照身牌面无事听其在海生理遇警随同兵船追剿此则官兵无造船募兵之费而民灶有得鱼捕盗之益此松江海洋设备之大畧也已上都御史方公亷前任松江府呈苏州沿海一带险隘甚多举其大者则常熟有福山港白茒塘太仓有刘家河七丫港嘉定有呉淞江黄窑港皆贼之通衢而东吴之门户此则所谓一府之险要长洲则湖浩荡吴江则莺湖相属吴县则太湖交通皆贼之径道而腹里之闗隘此则所谓一县之险要以言其次则福山以西有三丈浦斜桥以东有许浦金泾刘家河以北有新塘浪港茜泾吴松江以南有宝山以东有老鹳嘴均之所谓险要而少次焉者况海濵数百里一望平坦非有山风险阻为之扼塞皆可以泊船登岸要害无邉兵力有限而防御之计当先其大者以海邉惟福山为最以腹里惟胜墩为最故刘家河呉松江福山港舟师防守不可单弱白口七了港黄窑港俱当预设战舰庶与各港相为掎角又如贼自东南而来必由寳山吴松江宜发船一䑸泊于吴家沙以堵截之贼自东北而来必由三沙刘家河宜发船一䑸泊于营前沙以堵截之把总游兵船只往来策应而三丈浦新塘老鹳嘴等处亦得以聨络而并制则苏之外防或可无忧矣至于风汛时月呉松水兵统发胜墪平望以防嘉兴突犯之冦呉县水兵统发太湖以防蠡里突犯之冦长洲团结水兵统发周庄以防泖湖突犯之冦本府相度缓急发遣水陆之兵以为应援则苏之内防或可无忧矣然福山港刘家河吴淞江各该把总之官统领兵船在洋堵截似为有备但贼船之来聨䑸接舰乘风驾潮万一不能尽行邀击或有一二泊浅阁岸则水兵束手旁观任其焚刼无可奈何而把总官亦且以为非所事事矣合于常熟县分拨兵勇一千名屯驻福山港五百名屯驻白茆塘太仓州分拨勇兵一千名屯驻刘家河大镇二卫原练杆子军兵五百名屯驻七了港嘉定县分拨勇兵一千名屯驻吴淞江五百名屯驻黄窑俱听各该把总选官分领相机调度贼在外洋则水兵击之贼若登岸则陆兵堵之彼此夹攻逺迩互应各该州县量为声援如此则贼亦疑畏而不敢犯矣至于腹里如崑山县分拨兵夫三百名屯驻清洋江三百名屯驻千墩吴江县分拨兵夫五百名屯驻胜墩各张声势以助军威各该领兵官听其调遣不许退避万一贼势重大未易为功则各枝之兵又宜聴府州县掌印官调囬守城庶事体专一可以责成兵势聨络不致孤悬矣己上副使温景葵前任苏州府议主事唐枢云松江有海防道佥事住札上海苏州有兵备道副使住札太仓则常熟江隂地方自福山白茅奚浦诸港进泊头山可直趋无钖武进此处颇为空缺应援不及故更设一兵备辖至镇江一带住札江隂贼入海口即为逰击若深入大江即从腹里抵京口截御都御史唐顺之云自来御倭之策无人不言御之于海则易御之于陆则难是以海上㑹哨㑹剿事例甚严所以图难于易也浒山去乍浦金山吴淞江三处各是一潮道里适均系㑹哨所在又云海贼入江由江两岸登陆之路廖角嘴营前沙南北相对海面约濶一百四十五里为第二重门戸周家桥与圌山相对周家桥北岸至顺江洲与江南分界江岸约濶六七里顺江洲至新洲夹江面约濶七八里新洲来至圌山南岸江面约濶十四五里为三重门户三处领水官兵须整备船舰昼夜𦂳守三门勤㑹哨以防春汛门户既固堂奥自安若三门哨有踈虞至不得己而守金焦两岸所谓下策与无策矣又云江北江南事例互相应援况南北共海贼若抢船上岸不冦江南则冦江北是江北之援江南亦自援也若不㑹兵殱之于海中何以独力御之于岸上巡抚都御史翁大立题云今日海防之要惟有三策出海㑹哨毋使入港者得上策循塘距守毋使登岸者得中策出水列阵毋使近城者得下策不得己而至守城则无策矣臣周行海壖分布信地视呉淞所乃水陆之要冲苏松之喉咽也提兵南向可以援金山之急扬帆北哨可以扼长江之险以副总兵统兵镇之自呉淞而北为刘家河为七丫港又东为崇明县七丫而西为白茒港为福山又折而西北为杨舍为江隂为靖江又西为孟河为圌山此皆舟师可居利于水战臣皆设有兵船非统以把总即统以指挥而又以圌山逰兵把总驻札营前沙㑹哨于江北呉淞游兵把总驻札竹箔沙㑹哨于羊山常镇叅将统水陆兵据江海之交镇守于扬舍所以备水战者亦既宻矣但呉淞而南虽有港汊毎多砂碛贼可登岸兵难泊舟非选练步兵循塘距守以出中策不可也今自吴淞所而南为州沙堡以把总练兵一枝守之川沙而南为南滙所以把总练兵一枝守之南滙而西为青村所以把总练兵一枝守之青村而西为柘林堡以都司练兵一枝守之此皆不逺六十里声援易及首尾相应宛然常山之蛇之势也柘林而西为金山卫西连乍浦东接柘林频年皆贼所巢窟添设游击将军一员统领马步游兵往来游徼则北可以䕶松江而西可以援乍浦江北诸郡都御史唐顺之云庙湾剿贼之路原有两条一条从寳应拖船过埧水路自清沟喻口进攻则兵势既便而馈饷亦易一路从淮安至马逻陆路进攻则兵势既迂而馈饷亦难又云通州屯下重兵若有冦则又有客兵屯聚计筭通州所出粮彀得兵吃否恐临期不免腾贵则通州该何路籴买或是先将军饷银上江籴米从江路运至通州积下若米价腾贵则银米兼支与军家为便柴薪亦须预处又云江北局面与江南浙福不同靠不得水战止靠陆战也闽县知县仇俊卿云海冦之来毎自南而北度南麂山则自广入闽矣过流江寨则出闽入浙东矣越海门则又浙之西矣踰寳山至呉淞沙上等处则又自浙入江南直𨽻矣沙上以南不暇泛及兹以海道之要害切于江北者言之狼山当江海之吭而廖角掘港皆扬之东南界也胊山据淮海之首郁州嘤游山皆淮之东北境也中包泰兴之周家桥盐城之射阳湖山阳之云梯闗庙湾等处此皆沿海冲要之区冦盗可以停舶出没之处乃据守所当先者也近奉钦依东西二海所云梯闗麻洋掘港俱设把总惟周家桥庙湾塲二处亦须添设把总其狼山胊山为首尾之势责令叅将分布驻札堵截海冦中间旧设新添官军兵快悉听叅将提调凡遇声息百里之内同日应援不许互相推避致悞军机各照律例重拟庶心力可一盗冦可御又照临清向为北敌添筑外城淮郡西湖嘴正人烟稠宻处所一遇冦至搬移流离况二城所容有限欲将西湖嘴另筑一城又虑财力地势俱有未便聊将夹城中间聨筑为道一自新城东南角楼起抵旧城桃花营一自新城西南角楼起抵旧城北水闗共计四百余丈比之扬外城之工不及十之一二如此则两城相通粮草兼济攻守有备矣呉郡监生金鱼云倭冦之患起于呉浙而沿及淮阳葢扬州富甲天下人所素闻三十五年之夏贼以二百余人突至扬州城下城中谨闭自守任其游逸无如之何大掠而去自是益生歆艳而扬州为贼所必窥之地矣以江北之大势言之东起了角嘴大河口以及吕四卢家等塲沿于杨树港海门里河通州与如臯泰州稍折而北则为扬州矣过扬州而西稍北则天长滁州抵中都踰海门而北则为徐步营又北则为崛港又东北则为新挿港转而西北则金沙盐城庙湾刘庄姚家荡再西北则蛤蜊麻线等港而至大海口矣刘庄东北则安东安东之北则为海州贑榆泰州西北则为髙邮寳应寳应之北为淮安淮安转西则泗州以达凤阳此江北形势之大畧也贼入海之道有二其一新港为一道新港即所谓三江口盖由南江狼山越仪真𤓰州而入登岸则卞家坟周家坟稍折而东则扬州矣此可入以登岸亦可从以出海者也此最为便道其二则蛤蜊麻线等港沿北大海口为一道大海口有水陆路南通庙湾与刘庄姚家荡俱为大镇贼若据此我兵屯于汤潮岸等处贼南寻新港路出不得则必北寻大海口而出势所必然也若安东海州之东北有大北海不惟道里迂逺且砂碛甚多此不可运舟者也崛港新挿港之东亦有北海砂碛亦多不堪重载此但可从以入而不可出者也是贼出海之路止有二途若其登岸之处则不一东则了角嘴吕四塲西则杨树港徐沙营又西则狼山杨树港北则新挿港崛港皆其所从以登岸而入冦之路也夫贼所歆慕惟在扬州一执居民便问其道若登狼山必窥通州而扬州在西使于榆东榆西等处率民以掣其后则贼必敢直前以冦扬州若于了角嘴吕四塲或新挿港崛港以进使于榆东榆西等处屯兵以遏之则扬州可无危故今榆东榆西等处最为要地而当事者欲屯宿重兵以控扼贼锋者有以也按江北之地细港委荡固亦有之而平原浩壤则视吴松为多夫西北骑兵倭冦未易以婴其锋也既得平地则骑兵可施三十八年之㨗以西北骑兵三千为之先冲可见也他有汤潮岸者文范公所筑以捍海溢者也故亦名范公堤东南起四吕荡西北抵姚家塲绵亘㡬三四百里髙冈平衍可用骑兵为之长驱今东闗𤓰州俱己建堡贼若于了角嘴吕四塲及新挿港崛港以进或不能袭取扬州必转之东北而窥淮安安东以据刘庄庙湾我军茍能彼此夹攻逼之使至汤庙岸以西北骑兵冲其锋而以火器继之各路兵随后击之贼可以战成擒矣故我军惟利贼之至此者有以也新挿港东临北海素有盐徒数百艘聚泊崇明北海之冦欲刼盐协徒而不果当事者欲置官于此以提督盐徒使不为贼用而为我用亦一见也夫冦兴以来烧刼屠戮之惨呉浙淮扬所同若获利之多则未有如淮扬者而贼所必不能舍者在是矣况其地运道陵寝在焉所系尤重乎夫江北之地除安丰等三十六塲俱在海内不为要害其要害之处乃通州也狼山也杨树港里河镇也榆东榆西等塲也了角嘴吕四塲也崛港新挿港也庙湾刘庄金沙塲姚家荡也今皆己建城堡设戍守非若往日之无备矣其要害之尤者曰新河出入最便逼近扬州也曰北海所从以通新挿港且有盐徒聚艘于此者也曰庙湾以其为巨镇而可通大海口也故当事者欲以把总三人一住新港一住北海一住庙湾一为陆路逰击住札海安镇若海安在如臯泰州之间东可以控扼狼山通州海门之入而西可以捍卫扬州也筹海图编巻六筹海图编卷七钦定四库全书筹海图编巻七明胡宗宪撰山东沿海总图登州府图莱州府图山东兵防官考山东倭变纪山东事宜辽阳图辽阳兵防官考辽阳事宜山东兵防官考提督军务巡抚都御史巡察海道副使管领民兵叅将总督登莱沿海兵马备倭都指挥登州营把总文登营把总即墨营把总沿海卫所安东卫石旧所灵山卫夏河所鳌山卫浮山所雄崖所大嵩卫大山所靖海卫海阳所宁津所成山卫寻山所宁海卫竒山所威海卫百尺所金山所登州卫福山所莱州卫王徐寨所胶州所青州左卫沿海巡检司青州府夹仓镇信阳镇南龙湾髙家港登州府赤山寨辛汪寨温泉镇东良海口乳山髙山杨家店马停镇孙夼镇行村寨莱州府鱼儿铺古镇逢勐栲栳岛海仓柴葫沿海墪堡安东卫墪九堡八石旧寨所墪十堡三夹仓镇巡检司墪四信阳镇巡检司墪四南龙湾海口巡检司墪三髙家港巡检司墪二灵山卫墪二十堡十三夏河寨所墪七堡六古镇巡检司墪三逢勐巡检司墪三胶州所墪九堡七鳌山卫墪十七堡十八浮山寨所墪九栲栳岛巡检司墪三雄崖所墪八堡三大嵩卫墪七堡五行村寨巡检司墪三大山所墪二堡二乳山寨巡检司墪三靖海卫墪二十堡八赤山寨巡检司墪一宁津所墪八堡九海阳所墪七堡十成山卫墪十堡九寻山所墪八堡七温泉镇巡检司墪二威海卫墪八堡四百尺崖所墪六堡三辛汪寨所墪一宁海卫墪六堡十二金山所墪五堡四清泉所墪二竒山所墪四堡二孙夼镇巡检司墪三登州卫墪六福山所墪三柴葫寨巡检司墪六马埠寨所墪三海仓巡检司墪五鱼儿巡检司墪四塘头寨所墪九山东倭变纪永乐六年倭贼袭破宁海卫冦成山卫入于家庄寨百戸王黼死之入桃花闸寨百戸周盘死之嘉靖三十四年五月贼登犯日照县三十五年四月贼登灵山卫养马岛官兵讨平之犯海阳所官兵讨平之山东事宜登州营登莱二郡凸出于海如人吐舌东南北三面受敌故设三营聨络毎营当一面之寄登州营所以控北海之险也登莱二卫併青州左卫俱𨽻焉其策应地方语所则有竒山福山中前王徐前诸所语寨则有黄河口刘家汪解宋芦徐马停皂河马埠诸寨语巡司则有杨家店髙山孙岕镇马亭镇东良海口柴胡海仓鱼儿舖髙家港诸司三营各立把总二员以总辖之其在海外则岛屿环抱自东北崆峒半洋西抵长山蓬莱田横沙门鼍矶三山芙蓉桑岛错落盘踞以为登州北门之䕶过此而北则辽阳矣此天造地设之险也然诸岛虽登州而居岛中以取鱼盐之利者乃辽阳之编伍非山东之戍卒也呌呶跳梁可畏而不可恃故北海之濵既有府治而设险者复建备倭城于新河海口以为屏翰且有本营之建焉沿海兵防特重其责非若他省但建水寨于岛屿良有以也夫岛屿既不设险则海口所系匪轻自营城以东若抹直石落湾子刘家汪平畅芦洋诸处自营城以西若西王庄西山栾家孙家海洋山后八角城后芝罘莒岛诸处皆可通畨舶登突严外户以绥堂阃其本营典守之责乎文登营文登乃泰山余络突入海中文登县尤其东之尽处也成山以东若捍门滩九峯赤山白蓬头诸岛纵横沙碛聨络潮势至此冲击腾沸议者谓倭船未敢猝达然考之国初倭冦成山白峯寨罗山寨延大嵩草岛嘴等处海侧居民重罹其殃倭果畏海奚而有是哉故文登县东北有文登营之设所以控东海之险也宁海威海成山靖海四卫皆𨽻焉其策应地方语所则有宁峯海阳金山百尺崖寻山诸所语寨则有清泉赤山等寨语巡司则有辛汪温泉镇赤山寨诸司逶而北则应援乎登州迤而南则应援乎即墨三营鼎建相为犄角形胜调度雄且宻矣有干城之寄者其思国初成山之变而儆戒无虞也哉即墨营山东与直𨽻连壤即墨县南望淮安东海所城左右相错如咽喉闗锁迩年登莱海警告宁然淮阳屡被登刼自淮达莱片帆可至犯淮者犯莱之渐也故即墨所系较二营似尤为要自大嵩鳌山灵山安东一带南海之险皆本营控御之责其策应地方语所则有雄崖胶州大山浮山夏河石洞诸所语巡司则有乳山行村栲栳岛逢勐南龙湾古镇信阳夹仓诸司其海口岩唐家湾大任陈家湾鹅儿栲栳天井湾颜武周瞳松林全家湾青岛徐家庄诸处俱为冲要隄防尤难国初倭冦鳌山毒痛甚惨即本营所辖之地也殷鉴不逺封守者其可以弗慎乎一倭患之作岭㠐以北达于淮阳靡不受害而山东独不之及岂其无意扵此哉亦以山东之民便于鞍马而不便于舟楫无通畨下海之人为之向导接济焉耳然迩年青齐之兵多为所掳安知其中无识海道而勾引者乎予观山东诸郡民性强悍乐于战鬭倭之短兵不足以当其长鎗劲弩倭之步战不足以当其方轨列骑万一至此是自䘮其元也所虞者登莱突出海中腹背受敌难于隄备国朝専设备倭都指挥一员巡海副使一员分驻二郡卫所森严墪堡周备承平日久不无废弛申明振厉庶㡬其无患乎一予闻宋以前日本入贡自新罗以趋山东今若入冦必由此路但登莱之海危礁暗沙不可胜测非谙练之至则舟且不保何以迎敌而追击乎故安东以北若劳山赤山竹篙旱门刘公芝界八角沙门三山诸岛乃贼之所必泊而我之所当伺焉者也若白蓬头槐子口桥鸡鸣屿金嘴石仓庙浅滩乱矶乃贼之所必避而我之所当逺焉者也严出洋之令勒㑹哨之期交牌信验习熟有素则他日庙堂或修海运亦大有赖焉独御倭云乎哉一山东今日之患有二其一曰班兵懐䟦扈之志久矣其一曰登莱岛民原系辽阳所徙不受法制地方痈毒宜早治而亟平之不然溃决之虞不能免也一山东闗系大要尤在海运予考元时海运故道南自福建梅花所起北自太仓刘家河起迄于直沽迢迢五千余里永乐以来㑹通河成海运遂废运者皆由漕河所以避开洋之险也然海险莫甚于成山以东白蓬头等处危礁乱矶湍流伏沙不可胜纪非熟识水洪则不敢行宗伯席书云海运一失人不复生河运有失尚幸不死以生易死轻重昭然是海运之罢端为山东之海险也以愚观之漕河自王家闸以北至于徳州千有余里乃国家咽喉命脉其通其塞所系匪轻况黄河渐徙而南或冲而北易为漕患及今承平修复海运以备不虞岂非国家之大计哉今上初年庙堂尝议及此或建议欲于胶州凿山濬土以达海仓以避洋险山东抚巡病其烦难而止惜小害大可慨也夫㑹通河也胶莱新河也登莱海险也皆山东所辖之处今之论山东海患者但知备倭而不知备运愚故及之辽东兵防官考提督军务巡抚都御史镇守总兵官分巡辽东东宁道佥事分守辽海东宁道叅议广宁叅将游击将军叆阳守备备御都指挥沿海卫所广宁前屯卫中右所中前所中后所广宁所屯卫中左所广宁左屯卫广宁右屯卫中左所金州卫复州卫盖州卫义州卫沿海闗城墩台广宁前屯卫闗一墪九堡二十广宁中左二屯卫墪三堡十六广宁右屯卫闗一堡五金州卫城四墪三十六台一堡四复州卫城二墪九堡四盖州卫墪九堡五义州卫城一墪四堡三辽阳事宜辽地负山阻海屹然为东北雄镇北隣沙漠而辽海三万沈阳铁岭之统于开原者足遏其冲南枕沧溟而金复宁盖旅顺诸军聨属海濵者足严守望京师翰屏可谓固矣然观今日辽阳邉防颇为有赖而备倭海防视为虚文盖自辽江金线岛之㨗而海氛久熄自山东海运之费而墪寨益废于是旅顺诸堡亦无复用识者谓辽东沿邉五路得分守应援之规沿海卫所亦当如其制如旅顺而西以金州辖之三岔河而南以盖州辖之三岔河而东以三屯辖之总兵抚按之统其青者秋汛以防邉为重防海为次春汛以防海为重防邉为次则虽岛夷窥伺岂能遽犯哉予按辽东倭患较诸省似可缓所虞者地千余里卫所军旅将十万员名止借山海闗一线馈饷我朝北都燕而逺漕江南粟又自京师达于辽阳飞輓不继邉卒辄呌呶待哺万一歳歉宻迩畿辅突骑乘间何以御之此其患不在兵之不强而在食之不足食足则兵强兵强则守固矣迩者登莱运米达辽甚便惜其不多愚谓国初军屯商中之制至为精当而大壊极弊司国计者深念而亟图之可也筹海图编巻七筹海图编卷九钦定四库全书筹海图编卷九明胡宗宪撰大捷考望海埚之捷永乐已亥中军都督府左都督刘公江总兵镇辽东甫至即相地形势请于金线岛西北之望海埚筑城堡立烟墩一日了者言东南海中王家岛夜有火光计冦将至公亟遣马步军赴埚上小堡备之翼日倭贼二千余人以数十海泊马雄岛鱼贯而上直逼埚下一贼貌甚丑恶指挥诸贼如入无人之境公得报但令犒师秣马畧不为意徐以都指挥徐刚伏兵山下百戸姜隆率壮士潜烧贼船截其归路约曰旗举伏起砲鸣奋击不用命者戮既而贼至公披髪举旗鸣砲伏兵尽起为两翼而进贼遂大败奔匿樱桃园空堡中我师追逼环而攻之且请入堡𠞰杀公不许故开西壁纵之仍分两翼夹击生擒数百斩首千余间有潜脱而逃者复为隆所缚无一人得免者诸将请曰公见敌意气安闲惟饱士马及临阵披髪而战追贼入堡不杀而纵走之何也公曰穷冦远来必饥且劳以逸待劳以饱待饥法也贼始鱼贯成蛇阵故作真武状以镇服之虽愚士卒之耳目亦可借以壮其气贼既入堡有死而已我师临之彼必死鬭我兵宁无伤乎故纵之生路而后掩击之即围师必缺之意耳事闻征至京师面慰劳之封广宁伯食禄一千二百户子孙世袭王江泾之捷国家地广治极文禔武嬉海壖姦商乘时盗贩因縁忿怒转为冦贼民不觌兵为日既久望风奔溃莫之谁何贼既连得利内附外连声应气合徒党滋蔓动以数千万计又善用兵能以少为衆所获四方材勇懻忮武力之士率殱其手势若烈火𦦨𦦨狡焉思启盖自壬子春更癸丑甲寅恣行转掠戕杀燔烧丛萃薮窟新故环迭而两浙三呉之祸变惨矣乙卯春柘林巢贼积増至万余人岀掠嘉善诸处夏四月剧贼徐海麻叶等探知嘉杭兵调松江捣巢率衆数千人水陆并进声言先攻嘉兴次及杭时巡抚李公留守杭总督军门在华亭无兵可恃军民汹汹甚惧御史梅林胡公方巡浙东台温诸郡得报连日夜驰诣嘉兴㑹贼从嘉善来前驱迤逦薄城外衆益惧甚公曰兵法攻谋为上角力为下矧又无兵乃宻属吏取酒百余甖鑚其顚投以毒剂塞如故载两船选兵卒机警而勐者假冠服持赤牍坐船上称觧官觧酒饷军载向贼所从道见贼即褫去冠服走贼信不疑驰报诸酋长诸酋长得酒大欢相率髙㑹痛饮率多死巳又令村市酒家皆入毒瓮中约偿以直民所有米渍药水淅而遗之贼往往争取饮啜輙又死然贼党尚衆我兵寡且恇怯适保靖宣慰彭荩臣所领土兵数千人至可使胡公䇿其恃勇犯忌使人传语之曰贼善伏且知分合我兵常为其诱冝分竒正左右翼击防其突出荩臣不聴乘鋭直前果遇伏堕贼计挫于城南石塘乃始大悔遂有溃志远近震骇大失望胡公深忧之曰如是我技穷矣于是亲诣军营宣谕且劳苦之曰胜负兵家常事恶足介介凡尔所以偾者以不知地利中其伏我闻贼酋多死衆丝棼无纪且久不得食息瑕可攻若等无畏顾兵多无衣与器械乃使人悉索诸质肆故衣颁给之加赐钱帛牛酒饮食召诸金木工昼夜缮造器具悬重赏苗兵感激思奋察可用乃指画石塘地形曲折曰女宜以兵若干为前锋从塘路进若干为竒兵伏道左水兵船若干环列道右防其逸皆后前锋数里候贼将至某处前锋迎敌佯败走俟其过伏伏尽起三面夹击蔑不胜矣荩臣如公䇿贼果偾败北走平望平望故别有苗兵营贼不知㑹总督张公从松江兼程来视师而永顺宣慰彭翼南复从泖湖西岀胡公又同督察赵公部署㕘将卢镗等厉激之且躬擐甲胄径驰马趋岀四面合围军声遂大振贼大沮还走王江泾既连疲于奔又馁且病矧无统纪遂大溃不支土兵与我军乘之斩倭首二十余级堕溺水死者不可胜校盖自是嘉兴杭人始安枕军民主客始知贼犹人非真若鬼神雷电虎豹然不可向迩浸有鬭志贼亦自是稍稍顾忌逆气狂谋渐以亏朒始可诱而图矣嗟乎竒变决而波才破洛涧袭而淮淝捷嘉山合而博陵奔盖自昔祸乱之兴必有忠义材武韬钤之臣以指挥擘画敉宁戡定盖天所以奠安维极绥辑神人鸿徳好生常假手乎鉅公伟人实为之孰云其果梦梦哉武进左子好论次当世事而谓故所收公私牍牒载王江泾战功混淆无纪属余诠次余为诠次而归之庶后经世者有考焉平望之捷嘉靖乙卯夏五月官兵败贼于呉江之平望先是永保之兵既皆失利贼遂肆意猖獗一西北入太湖犯常州一西南犯杭嘉湖其犯杭州者至塘栖二宣慰复失利贼掠北关去欲由苏州入海道呉江之平望浙直乡兵㑹击之贼腹背受敌大败走松江至三店我兵邀击之斩首七百有竒中毒死者千余人是战也巡按御史胡公宗宪副使董士𢎞佥事王询以浙兵至㕘政任环知府林懋举以直𨽻兵至而三店则推官刘泉功居多皆不借客兵之援由是而专任乡兵之议兴矣呜唿客兵之用岂得巳哉盖彼之犷狡不驯非素有礼义之习我之恩威未洽难责以忠爱之心恤之过则骄操之急则变胜敌不足以偿其掠民之害厚赏不足以称其邀求之私前方城宗氏论之详矣虽然冦攘猝起民不知兵虑客兵之祸而徒驱民以战如投羊于虎是畏溺而避舟者耳故调客兵者一时之权恃客兵而忘练乡兵者非经远之䇿调客兵而练乡兵兵可用矣而后酌势之缓急敌之多寡以处客兵遣之则我无乏用之嫌留之又有以制其反噬之毒我师梅翁之底定东南也外立战勲内鲜兵变今日遣客兵数千而贼无玩心明日来客兵数千而民无惧色者用此道也彼谓客兵必不可用而又无练募之法者吾不知其所终矣陆泾坝之捷嘉靖乙卯夏五月松江柘林之冦千余人流突李塔滙歴张庄小崑山趋泖湖而北保靖宣慰彭荩臣兵追之抵苏州之陆泾坝坝离城十里而近兵备副使任环督兵击之擒其枭帅俘斩五六百级水火死者不计尸盈阡陌娄水为赤残㓂仅二百人值暴雨追之不克逸归柘林呜唿往嵗倭贼觇我无备扬㠶深入视吾苏不啻几上肉耳是捷也论者皆谓我兵有死之心无生之气而又益以荩臣善战之兵其胜宜也愚谓不然战之日续亲见之矣抚巡乘城督兵传餐冦矢如雨自娄门以东达于陆泾坝我衆连唿战者三曰今日我任父对敌所不捐生以报者有如此日由是士气百倍总兵俞大猷并二宣慰兵三路并进奋勇夹击遂收全功当是时使非任公身先督战则吾不知民之僇力者何如使战而弗胜则鼓冦之怒其惨吾又不知何如也抑陆泾苏之东境也前此浙江巡按御史胡公宗宪有王江泾之捷则苏之南境后此提督都御史曹公邦辅有横泾之捷则苏之西境未几任公复有三丈浦之捷则苏之北境一嵗而贼四衂于苏盖自是而苏无倭冦矣后梅之捷嘉靖乙卯冬十一月倭贼自福建福宁州之连江洪流入浙境越平阳仙居至宁波奉化与钱仓贼合几七百人深入绍兴势益滋蔓提督都御史胡公宗宪亲督兵备副使许东望容美土目田九霄同知曲入绳等兵往戡之遇贼江桥仅隔一河公谓诸将曰贼见我不顾而南其气未可乘若稍止观望可图也吾兹试之乃于马上自持一帜作指挥状贼果聚观公笑曰此易与耳乃令兵渡河九霄邀其前入绳袭其后贼见两兵迭至大怖而走至后梅匿民家公复大笑曰贼若乘我兵半渡迎击胜负犹未可量今巳投死地复何能为乃悉衆围之三匝纵火焚之死者强半值天雨公与将士立田中夜二鼓大雾咫尺莫辨贼乘黒冲典史吴成器军成器故善战驱兵四面奋击之擒斩复若干人然脱走者犹衆公计贼必由山西岭而遁岭之巅可伏也命设伏以待夜将半贼果至遂大败之斩首及焚死者积五百二十有竒余奔太平蒲岐港官兵复追之贼坚壁不岀乃夜偪贼垒投以霹雳火器讙若刼营者贼惊起自相攻击死者又若干人得脱者无几竟出洋去丙辰春正月也时公新膺简命未浃旬輙有竒捷如此清风岭之捷嘉靖乙卯冬十一月倭舶三艘舣南麂之西麓提督都御史胡公预设海舰封守甚固二舶不能入扬㠶而东其一西走我兵蹑之沈其舟追入岙内相持八昼夜贼窘甚从山后窃划船逸去飓风驱回登刼大岙至三港守备刘隆千户刘纲百户张澄战殁于阵贼势复炽遂越金乡趋台州以渐北向时公方奏乐清之捷㑹台州告急公笑曰冦来有三败我皆得之不足平也初冦登平阳守将不循约束故得深入今台守谭纶干城之将且素受方畧贼玩蹂其疆一兵法小敌之坚大敌之擒冦方得志三港其气骄我兵方捷于乐清其气劲以劲乘骄如拉朽耳二容羙兵精悍甲诸部万里从征朝气正鋭但初未谙险阨今授以布伏邀击之法则为全胜之技三遂命分道布截天台以南纶兵当之新昌以北容美兵当之纶兵逼垒而进以典史呉成器统部署为前哨报効吏章延廪为后哨百戸王世仁陈濠督捷卒伏于小江道左知事张东督乡兵伏于颜坑诸处而又迎贼所向预置药蜜药饼饵之由是贼或中伏或中毒擒获三十余颗伤死者不计始悔入台州境十二月扺新昌知应台关有备去至嵊县三界上馆岭㑹容美兵陈而待田九霄以正兵当其前田九章援兵继进左翼则留守王伦伏兵当之右翼则经歴毕爵伏兵当之指挥呉江率部兵遶贼后背夹击且多张旗帜为疑兵以撼贼势贼四面受敌且战且走我兵追之入清风岭烈女祠俘斩一百七十余是䑸也贼二百余徒歴温台绍三郡始克𠞰灭其敢于深入者犹恃绍兴之倭欲与合伙迨越台州始知旧倭巳破于是既畏谭兵不敢南复畏土兵不敢北卒至于败如公所料云仙居之捷嘉靖丙辰春三月朝廷以都御史胡公累建竒勲命以兵部侍郎总督浙直福建军务㑹福建桐山之贼流逼浙境同知黄钏指挥梅魁御之贼溃围北走公密令副使刘悫预伏兵塔石蕉蒲诸山岙险阨则潜置火器以待仍列舟师于山侧之江濵贼至伏起杀伤甚衆遁由天门埭至平阳青田越小峙沿江而南遂入荆溪荆溪通仙居乐清之孔道也时临海天台业巳受公计集乡兵守黄潭箬孔中渡由是贼不得犯宁绍由乌杭西入仙居乘城筑未完冲突焚刼惨倍他地乃咨提督都御史阮公鹗驰救之复行副使许东望知府谭纶总兵卢镗兵从东路而进贼闻大兵且至遂走断桥彭溪巢于民舎我兵合围攻之俘斩三百余级焚溺死者无筭所存六十余人取道天台之北复为赤城民兵所杀是时浙东西硖石梁湖之贼各万余人俱薄㑹城魁桀难制江南北新旧屯据者数亦逾万公以一身寄诸藩之安危以一心当百万之兵甲随机督𠞰筭无遗䇿直𨽻有寳山之捷两浙有西庵清水洼之捷而桐山流冦亦旋就殄戮谓公今之子仪非耶乍浦之捷嘉嘉靖丙辰秋七月贼徐海陈东之解桐乡围而东也阳为聴抚心实狐疑自吕港新塲移屯乍浦城南营厰络绎改脩旧船以图出海且窥伺我兵强弱为其进止总督侍郎胡公䇿知其计因外示羁縻而密檄副使刘焘图之㑹尚书赵公再命督察至公乃与定议以乍浦西南海塘可通杭州咨浙福提督都御史阮公偕郎中郭仁副使徐洛总兵徐珏等壁海盐以遏犯杭之路东北金山可通松江浦东咨直𨽻提督都御史张公景贤驻松江而㕘政任环佥事董邦政留守王伦同知熊桴容美土官田九霄等扼青村黄浦及出海之路公亲督大兵与叅政汪栢叅议王询等驻平湖与贼偪垒而阵总兵俞大猷卢镗等则以舟师设伏洋山马蹟邀其归路分布既定候间而发适上海之贼由呉淞而西南岀复万余人公恐海或中变与之连衡急㗖海使东岀击贼可得舟还岛海以为然果逆斩贼数百贼遂夜走以故海不及取其舟而返其他酋长脱岀海者公巳别遣大猷伏飞舰海上邀击之溺且尽公又计海书记麻叶不死无以坚其内附之心而陈东者与麻叶声相倚桐乡之役与海相睚眦者也于是又计令海缚麻叶缚陈东以献海遂併有其衆而诸酋长则疑且怨海矣海自度进退无所而赵公簿责海益急公因遣谍私海令其诱衆俘斩之以谢可无罪海不得巳从之遂与定约公乃令副使刘焘引游击尹秉衡兵夜伏乍浦城中而徐珏等兵分为三哨进壁白马庙左灏等兵由平湖间道而岀主簿曹廷慧㕘将丁仅等壁乍浦城以为内援至期珏等移营瓦山海果挈妻走海上艘羣倭争逐之大乱城上举火我兵四合竞进大败之烧贼巢厰二十余里时海执称归顺投梁庄去诸遁岀海洋者大猷兵邀击之前后俘斩七百有竒没海及焚死者无筭乍浦之贼无孑遗矣夫徐海以首恶煽祸而陈东麻叶等为之掎角勾引外夷侵扰中土受其螫毒者五年矣丙辰春拥衆数万分道入冦北犯𤓰扬阻絶运道东掠宁绍牵制我师声言欲下杭州犯留都比之曩时猖獗尤甚公相度机冝不轻与争锋捐千金赏敢死之士用间诱退吕港贼艘以伐其深犯之谋复诱令杀贼立功以剪其羽翼之势擒麻叶擒陈东度其孤危可以取矣犹谓困兽死闘乃故弃船海澨开一靣之缺而卒以游兵邀之无一得脱者后先下着不爽纎㣲岛夷之所以畏服而东南之所以奠安者不以此哉不以此哉纪剿徐海本末嘉靖丙辰徐海之拥诸倭奴而冦也一枝由海门入掠维扬东控京口一枝由淞江入掠上海一枝由定海关入掠慈谿等县衆各数千人而海自拥部下万余人直逼乍浦而登㟁则破诸舟悉焚之令人人各为死战又导故窟柘林者陈东所部数千人与俱併兵攻乍浦城盖四月十九日也当是时朝廷方夺故总督而新总督胡公自提督代之甫八日问幕府麾下募卒仅三千人俱孱弱不可用故总督所徴四川湖广山东河南诸兵俱罢去所为缓急者特容美土兵千人及㕘将宗礼所借河朔之兵八百人耳南北诸倭酋不下数万谍者声言他酋分掠于江淮吴越诸州郡间以扼援兵而海等当窟乍浦下杭州席巻苏湖以胁金陵气恣甚总督胡公方召诸司画计无何故提学阮公代胡公为提督檄未至夜半闻乍浦围巻甲趋之胡公亦分遣兵澉浦海盐之间为声援而自引兵壁塘栖相犄角居顷之海闻新总督胡公即故御史所尝提兵督战于莺湖王泾之间而覆之者气稍阻寻罢乍浦围闻两公方拥兵壁近郊不复敢窥杭于是径略崃石越皂林出乌镇以北乌镇者即海故所犯苏湖旧路也当是时胡公既获谍度苏湖之间惟莺湖为四战之地于是檄河朔兵自嘉兴入驻胜墩阵而待因以呉江水兵遮其前湖州水兵尾其后而公自引麾下募卒及容美土兵衡击之提督阮公自崇徳闻贼且出乌镇也即道挟河朔之兵骑而驰及之于皂林令善射者且蹑且射贼稍稍引去贼纵数百人尝之輙又败去贼怒甚鼓譟而前提督阮公势皇急于是走轻舸入保桐乡而㕘将宗礼与裨将霍贯道等乃自张左右翼厚集其阵以待战数合击杀数十人㑹日暮贼且引去时贼气颇窘而宗礼霍贯道等亦巳絶向道不得择善地便水草以自休止明日饿而战贼遣候者树而望盖孤垒以堑无他援者也大喜复纵兵以半击其前以半绕其背而霍贯道河朔故骁将也大唿衆力战矢砲如雨下无不人人一当十复击杀数十百人而贯道亦手自刃十余人贼益怖海且中砲欲驰去㑹火药尽霍贯道靣宗礼仰天唿曰吾两人再得药数斗可以了此贼矣未几贯道与宗礼俱陷衆大败贼遂乘胜围桐乡时总督胡公巳引兵蹑崇徳闻之澘然流涕曰河朔之兵既败东南之事无复可支矣贼巳困桐乡假令复分兵困崇徳以刼我我两人譬之抱石而自沈也国家且奈何于是还省城檄诸路兵为战守计先是公始为提督时尝与监督赵公谋曰国家困海上之冦数年于兹矣诸倭奴乘潮出没将士所不得斥堠而戌者人言王直以威信雄海上无他罪状茍得诱而使之或可隂携其党也按部题亦尝有用间为䇿者于是遣辩士蒋洲陈可愿及故尝与王直友善者数辈入海谕直直果感悦愿如约遣其养子毛海峰欵定海关谢过间以谕海海已勾萨摩诸岛人入刼故不相及而海峰者云云彼固未之闻也胡公䇿曰直与海虽顺逆不同其势固脣齿也直既悔悟海独不可以大义説之乎不然彼贪人也诱之以利或可狃其心闻桐乡城小而坚缓之数十日则永保戌兵至固可破之矣于是疾走人谕海峰因厚遗谍者隂过海所曰直巳遣子欵定海闗朝廷固且赦之矣若独无意乎新总督威名非曩时比且仰体朝廷徳意推心置人腹若不乘此时解甲自谢他日必为虏矣海颇然其计于是亦遣酋自谢约罢围去因以要公稍出中国货物遗他倭酋而䟽释其罪公佯诺輙以银牌绮币厚遗来谢酋而隂令营中盛兵容私谍者故纵酋瞰之酋既徳公遗又内怖公之兵威也归以报海明日复遣他酋来谢公视之如初凡数复海于是始归心于公愿为公死之矣然陈东独心切疑海私公遗犹鞅鞅未之从也海间遣酋次桐乡城下私城上兵曰某已聴总督胡公约解去矣城东门故柘林贼陈东党也鸷悍不吾从若当谨备之是夕海果道崇徳而西且乞他兵于公以夹击东胡公犹心讶未之许而东独盛为楼橹撞竿以撞城而桐乡令金燕者彊干吏也城中一切兵仗火药诸巳缮备提督阮公复躬厉矢石徇城上人下令散千金募敢死之士督战益亟所杀伤贼亦数十人方撞竿自楼橹中跃而撞城城几坏一男子为缗索圜撞竿所击故窟处竿至即缗挽以上斩之又募冶者煮铁汁灌城下酋城下酋不敢逼东既无何闻海等解去道逺势且孤亦相与稍稍引去围始解而提督阮公出矣时五月二十三日也方阮公困桐乡时固日夜望总督胡公援兵之至而胡公亦重念东南之安危身之祸福与阮公相旦暮情固急业巳遣兵备刘公督同留守王伦宣抚田九霄勒兵自嘉兴入壁斗门分守汪公督同知县张冕勒兵自湖州入壁乌镇㕘将丁仅勒兵自海盐入壁王店指挥乐埙督同千户罗天与勒兵自崇徳入壁石门又令崇徳令崔近思收河朔之散卒入城为声援兵四靣环贼逺者二三十里近者十余里而阵然各以狃皂林之败逡巡惶怖不敢逼而公业遣谍羁説贼亦日夜望永保戌兵之至以决一战也计无可奈何而胡公与阮公两人者为同年故深相结者及援兵不合阮公自围中颇急于是两相猜而他谤者与为飞语撼两公者盈道路矣当是时朝廷闻东南之冦即日出尚书赵公督山东河朔诸兵援之于是日夜引兵而南至扬州则阮公业巳出桐乡围东渡钱塘徇㑹稽诸下邑击他贼胡公亦闻尚书赵公之至且战且南淮扬毘陵之间无足虑海为巨孽间虽狃而内附中固不可测而上海之贼万余人由呉淞江西引方急迺日遣谍者㗖海以金帛而説之东出海上击他贼海亦果收诸倭酋出乍浦道平湖时谍报呉淞江之贼巳鼓行涉嘉善界欲西合海公念海万一卒他变两相合奈何因䇿海始巳焚舟为深入今不得舟必急于是遣谍诇海谓海既内附何不如故约勒兵击呉淞江贼且篡夺其辎掠舟以归海果然其计即日引诸酋逆之朱泾道上斩首若干级余贼遂夜走以故海不及篡夺其舟而还及他酋脱而出海也公又别遣总兵俞大猷伏飞舰海上遮击之溺且尽于是海既徳公不敢背又闻呉淞江贼之出为海兵所遮击益内怖日输欵于公遂辇故所戴飞鱼冠及他坚甲名剑数十种并以输公而间遣其弟洪入质于公公固佯纳之公又谍闻海麾下独书记麻叶为长酋其为人颇黠而悍近与海争一女子有㣲郄非用间急缚之则无以死彼之内附之心于是遣谍就海帐中讽海缚麻叶以出麻叶出而诸酋中故𨽻麻叶部曲者稍稍怨且惧矣怨且惧恐生他衅则又以他罪缚酋几百余人公又䇿陈东于诸部曲中与麻叶声相倚顷以桐乡之役两睚眦者也数遣谍持簮珥玑翠遗海两侍女令两侍女日夜説海并缚东海间诺而陈东者萨摩王弟故帐下书记酋海固未之能也于是出麻叶囚中令其诈为书于东反兵贼杀海其书故不以遗东隂泄之于海激怒之使并缚东海读其书涕双下益徳公之不忍为东所贼杀之也日夜谋缚东以报公于是出所故掠中国货物千余金赂王弟诈请东代署书记海因夜得东即缚以故约复于胡公麻叶与陈东相继缚而诸酋长汹汹内乱矣是时诸酋长既疑且怨海无鬬心故其气日窘海亦自度纵令反故岛当亦必为诸酋长所贼杀故为内附日固而督兵者簿责海益急海既急因念欲掠舟出海恐为海上兵所刼欲列垒拒官兵又业巳内附不忍背且陈东党固日夜袭杀之也公䇿曰彼既乱吾可乘之矣因遣谍私海曰我固欲寛若赵尚书爷以若罪孽大何不聴我舣数十艘海上若且诱之逐海上艘令俘斩千余级以谢赵公而若因得以自完乎海不得巳且疑且诺因约兵备副使刘公引兵伏乍浦城中而某日时某当引衆出海岸去乍浦城半里而阵佯令衆酋逐海上艘某手麾之城中官兵即举燧为号从城中出亟击勿失诸官兵卒如故约乘之诸倭酋逐海上艘如蚁不及还兵鬬于是诸官兵得乘胜蹂而前不伤一卒所俘斩数十百人没海者无筭于是海自以数有功于朝廷愿与部下诸酋长入欵且庭谒胡公与尚书赵公提督阮公及巡按赵公并许之谍往复期以八月初二日然海犹恐间设甲士刼之先期一日卒拥酋数百人胄而阵平湖城外自帅酋长百余人胄而入平湖城中以求四公者计不许恐他变遂许海与诸酋长北向靣四公按次稽首唿天星爷死罪死罪海欲再为欵胡公而未之识因顾谍谍目示之海复靣胡公稽首唿天星爷死罪死罪胡公亦下堂手摩海顶谓之曰若苦东南久矣今既内附朝廷且赦若慎勿再为孽海复稽首唿天星爷死罪死罪于是四公厚犒遗之而出是日城中人无不洒然色变者海既出诸公者固已忿恚海之列欵犹胄而入属彊胁无礼又不及如谍故所期月日而先日卒至也其习行桀黠若此于是阖谋不勒兵诛之他日必为患计部下尚千余人勐鸷难即破永保兵犹迤逦逺道未至也于是佯令海自择便地居之海果自择便地得沈家庄即僦沈家庄与居之是为八月八日当是时衆复喧然譁公何不扑灭海不然且纵之出海上令自解去顾豢虎以自祸也不知公固有待于是私自部署兵又日夜遣使趣永保兵来㑹兵未集恐海惊祸且肘腋间因日遣谍诇海且啗海如曩时公因谋以语诸公曰吾闻善兵者乖其所之海与陈东党业已深仇今合而两附者迫故耳闻沈家庄故东西两处而中绾河为堑何不説海以西沈家庄居陈东党而自择东沈家庄以居部下酋乎谍以谕海海果如其言顷之永保兵至㑹海输二百金于公市酒米公复以药毒其中而归之又令陈东诈为书夜遗其党曰海巳约官兵夹剿汝辈矣陈东党果疑而夜伏逻卒东沈家庄道上瞰之适海皇急因令酋窃两侍女出道上而急则因间道走幕府以自托逻卒瞰知之归以报于陈东党陈东党闻之大惊即勒兵篡两侍女过海所骂曰吾死若俱死耳遂私相矟而鬭海中矟衆大乱明日官兵四靣合墻立而进保靖兵先当之稍却河朔兵乘之又却俄而胡公擐甲厉声叱永保兵左右列大唿而入瞰垒下击㑹风烈公麾衆束千余炬人各持炬纵火焚之海窘甚遂沈河死甫食顷人人鸷而攫千余酋蒐斩殆尽矣中所故饮毒首虏黒色者凡三百余人于是永保兵俘两侍女而前问海何在两侍女者王姓一名翠翘一名緑姝故歌伎也两侍女泣而指海所自沈河处永保兵遂蹈河斩海级以归龛山之捷龛山之贼自温州登岸蔓延于㑹稽经歴文某与战于苦竹岭副使孙宏轼併军门所调竒兵与战于析开岭于翁家村叅将卢镗与战于斤岭于梁衕贼乃败走龚家畈百官渡过曹娥江顺流而西狡黠善鬭噬齚孔棘初总督都御史胡公方在浙西剿川沙之贼移檄诸将竟未有能殄之者至是亲提大兵至欲斩不用命者以徇于是佥事李如桂王询指挥杨永昌知事何常明典史呉成器等兵併力追击于𤓰山战三界战母婆岭朱家溇贼遁萧山之丁村杭湖至陈家湾虽多所杀伤而凶燄愈炽公至择地形壁龛山之巅分诸将信地皆露宿以待时㕘将卢镗战还公促明日再战镗曰士疲矣休养数日乃可公佯许诺而密召亲兵谓曰若曹豢养久未立战功今贼将灭而诸将首䑕不进万一贼得脱此径渡钱塘江奈何今日正若曹立功之㑹能乘其不意而袭之贼可尽也衆皆踊跃请効死巳乃激令成器统之以进不数里遇贼死战无不一当十贼遂大败循海而走登匿山坡堡内我兵四靣奋击不得巳登屋掷瓦砾下瓦尽继之以枪枪尽投刀刀尽乃下死守我兵攻堡破之悉斩首以献时日且暝公喜谓诸将曰此贼流突千里转战无虑数十无能撄其锋者今一鼓荡平真朝廷天威也命取贼心啖之选狰狞首级廿余颗置案上每颗为饮一觥左右皆失色而公谈笑自若也达旦诸营方知破贼相率入贺公谓镗曰再一二日何如镗大钦服乃完师而归时乙夘冬仲既望也金塘之捷辛五郎者宿冦徐海之偏裨也与陈东叶宗满麻叶辈同巢柘林攻乍浦围桐乡毒螫呉诸州郡其志欲吞全浙窥留都势甚勐也总督胡公欲灭之忌海与其党既而海受饵为我用擒其所恶陈东麻叶辈而遣其所懽以归倭岛五郎在焉公密令总兵俞大猷等分布海洋要冲截杀诸冦而五郎则责之卢镗镗接密谕时方对诸客食忽命治舰之金塘山客相顾莫知所谓镗自乘福船令子相督率哨船为前驱次日至金塘了见北洋有大舟扬㠶而南令哨船四散潜泊少选大船舣金塘之麓贼皆登憇镗知其为五郎也令哨船丛射之继以铳砲贼以手且摇且招摇者示勿攻击招者示有所言也相乃飏言曰欲打话湏去尔兵器贼拍掌示无而唿一董有华人从冦者曰吾乃胡总督爷招安放囘者也相问曰有牌验乎曰有镗招衆贼至舟傍慰借之谓五郎曰汝既为军门所遣岂可慢乎请至县欵洽而津送之遂延五郎同舟余𣲖哨船分载每载不过三四人多则不能容也五郎辞镗厚加礼貌五郎不疑宴至深夜镗坐福船上层将台侍者引双灯上桅俄而哨船猬聚镗问之曰如何相对曰是了五郎大惊请下哨船与衆夷同宿镗曰诺令左右送之穴梯而下至蓬户外望维海而巳五郎悟欲赴水死左右不许曰卧塌在地平下五郎度不能免浩叹就卧相缚之翌日入定海闗乃知贼徒俱巳芟尽即前夜起双灯时也是了者乃复命也羣贼死时皆不知军门之谋佥讶哨兵敢行悞杀五郎亦自以偶遇卢镗被执不知其出军门也呜唿神哉后献俘告庙天子赐玺书奖公天下无不称快云擒获王直王直者歙人也少落魄有任侠气及壮多智畧善施与以故人宗信之一时恶少若叶宗满徐惟学谢和方廷助等皆乐与之游间尝相与谋曰中国法度森严动輙触禁孰与海外乎逍遥哉直因问其母汪妪曰生儿时有异兆否汪妪曰生汝之夕梦大星入怀傍有峩冠者诧曰此弧矢星也巳而大雪草木皆冰直独心喜曰天星入怀非凡胎草朩冰者兵象也天将命我以武胜乎于是遂起邪谋嘉靖十九年时海禁尚弛直与叶宗满等之广东造巨舰将带硝黄丝绵等违禁物抵日本暹罗西洋等国往来互市者五六年致富不赀夷人大信服之称为五峯船主则又招聚亡命若徐海陈东叶明等为之将领倾赀勾引倭奴门多郎次郎四助四郎等为之部落又有从子王汝贤义子王滶为之腹心㑹五岛夷为乱直有宿憾于夷欲借手以报及以威慑诸夷乃请于海防将官而剿之无孑遗者而声言宣力本朝以要重赏将官餽米百石直以为薄大诟投之海中从此怨中国频入内地侵盗直又尝以扁舟泊列表㕘将俞大猷驱舟师数千围之直以火箭突围去怨中国益深且眇官军易与也乃更造巨舰聨舫方一百二十步容二千人木为城为楼橹四门其上可驰马往来据居萨摩洲之松浦津僣号曰京自称曰徽王部署官属咸有名号控制要害而三十六岛之夷皆其指使时时遣夷汉兵十余道流刼濵海郡县延袤数千里咸遭荼毒而福清黄巖昌国临山崇徳桐乡诸城皆为攻堕焚燔庐舍掳掠女子财帛以鉅万计吏民死锋镝填沟壑者亦且数十万计比年如是官军莫敢撄其锋但为计狡谲每残破处必诡云某岛夷所为也故东南虽知王直之叛而不知受祸之惨皆由直者独总督胡公前按浙时见贼进退纵横皆按兵法知必有坐遣者且贼酋来者皆直部落也而不闻直来其为坐遣无疑先是间使徽州收其母妻及子于金华府狱中至是出之丰衣食洁第宅奉之以为饵而䟽请以移谕日本禁戢部夷为名其实注意伺察直也上从之乃遣生员蒋洲陈可愿充正副使以行公以密计授洲等曰王直越在海外难与角胜于舟楫之间要须诱而出之使虎失负嵎之势乃可成擒耳又曰王直南靣称孤身不履战阵而时遣偏裨杂种侵轶我边圉是直常操其逸而以劳疲中国也要须宣布皇灵以携其党使穷髪皆知向化则贼之势自不能容然后道之灭贼立功以保亲属此上䇿也洲等领计敬诺而行居无何倭酋董二被擒讯道直事甚悉与公所料不爽毫髪中外始晓然知状于是上以公灼见祸本降玺书襃劳而阃外之事一以委公公得㫖规罗益密御史金淛陶承学交章请立赏格有能主设竒谋生擒王直者封伯予万金部议从之诏曰可嘉靖三十四年十一月洲等至五岛遇王滶道以移谕事滶曰无为见国王也此间有徽王者岛夷所宗令渠传谕足矣见国王无益也明日直出客馆见洲等椎髻左衽旌旗服色拟王者左右簇拥洲等心动坐论乡曲设酒食相对情欵方洽洲等曰总督公遣洲等敬劳足下风波无恙直避席曰直海介逋臣总督公不曳尺纒牵而鞫之而逺劳讯使死罪死罪洲等曰总督公言足下称雄海曲志亦伟矣而公为盗贼之行何也直曰总督公之聴误矣直为国家驱盗非为盗者也洲等曰是何言与足下招聚亡命纠合倭夷杀人剽货坐分掳获而为之辞曰我非为盗者是何异于昏夜操罟以临人之池执之则曰我非盗鱼者为君䕶鱼者也虽三尺童子知其必不然矣直语塞洲等曰总督公统领官军十万益以镇溪麻寮大剌土兵数万艨艟云屯戈矛雨注水陆戒严号令齐一而欲以区区小岛与之抗衡是何异于骋螳臂以当车辙也又曰总督公推心置腹任人不疑㧞足下寿母令妻于狱中馆谷甚厚则公之心事可知矣何不乘机立功以自赎保全妻孥此转祸为福之上䇿也直黙然而罢乃挟州等巡数小岛而还而从此风闻外夷随其頥指者颇少变而叛贾倚直为渊薮者多有离心直始不安于彼矣初直闻母妻为戮心甚忿欲犯金华及闻洲等言无恙又窃喜于是始有渡海之谋日夜集所亲信者计之谢和等曰今日之举未可冐昧以往也当遣我至亲为彼所素信者先往宣力以坚其心待彼不疑然后全师继进始可以逞直笑曰妙筭也遂托宣谕别国为名留蒋洲在岛令叶宗满王汝贤王滶同陈可愿回至宁波诘之皆云宣谕未至时徐海陈东巳拥萨摩洲夷过洋入冦矣今王直归顺先遣叶宗满等投赴效力成功之后他无所望惟愿进贡开市而巳公得报巳揣知其计姑从所请䟽上许之公喜曰虏在掌中矣先是海中倭冦败没有零冦百余据舟山为乱公遣叶宗满等协助官军剿之尽殱焉公疏上功次犒赏有差王滶笑曰此何足赏若吾父至当取金印如斗大嘉靖三十五年三月徐海等果拥衆十余万冦松江嘉兴诸郡甚急声言欲下杭城取金陵势张甚公乃谋之王滶等以观其意滶等初欲小试慇懃故甘心于舟山之冦至于徐海等正其所倚以图大事者且欲速直来共济乃辞曰是非吾所能办须吾父来乃可耳遂留夏正童华邵岳辅王汝贤在军门自以招直为名与叶宗满开洋去是年徐海等以次就擒事见徐海传公恐形迹彰露委心留用王汝贤等抚摩若亲子然叶宗满兄弟并加礼遇时时对将吏士民曰直非反贼顾倔强不一见我见我当有处也直闻公意指谓公诚朴可欺欲乘机以全亲属且未知徐海等败没以为纵不如所料亦可与之应援得志而去遂决䇿渡海先遣蒋洲次遣王滶叶宗满等率鋭卒千余执无印表文诈称丰洲王入贡先泊岑港据形胜分布巳定直乃与谢和等慷慨登舟酾酒誓衆曰俞大猷吾尝破之列表泊岸时须谨备之公当直未至时已度其有隙豫调俞大猷于金山而以总兵卢镗代之卢镗者旧与王滶等从事舟山同饮食抚循倭夷备至直坦然不疑惟日聚羣倭砺兵刃代竹木为开市计且索母妻子弟求官封时公计巳定仍姑列状上请以安其心上巳知直为釜鱼智力俱非胡公敌乃显诏王直既称投顺却挟倭同来以市买为词胡宗宪可相机设谋擒𠞰不许踈虞致堕贼计公奉诏秘而不宣夜驰至宁波城图方畧密调㕘将戚继光张四维等督诸健将埋伏数匝水陆要害星罗棊列鱼鸟莫度乃以夏正等为死间谕直曰汝欲保全家属开市求官可以不降而得之乎带甲陈兵而称降又谁信汝汝有大兵于此即往见军门敢留汝邪况死生有命当死战亦死降亦死等死耳死战不若死降降且万有一生焉直怫然不悦而公与其所亲信王滶叶宗满先遣来见者连床卧因佯露诸将请战书十余篇于几案王滶等窃视惊怖夜半公作醉梦中语云吾欲活汝故禁不进兵汝不来休怨我也含煳其辞吐满床王滶等漏之于直直始疑之又使其子澄啮指血寓直书云军门数年恩养我辈惟愿汝一见使军门有辞于朝廷即许眷属相聚汝来军门决不留汝借令不来能保必胜乎空害一家人耳又使生员方大忠往来游説直犹豫未决公以直执恋岑港巳踰五旬察其心神终属观望乃开闗扬㠶示欲进兵直探知四靣兵威甚盛终无脱计且知徐海等败没孤立无援因叹曰昔汉高祖见项羽鸿门当王者不死纵胡公诱我其奈我何乃曰部兵无统欲得王滶摄之公知海上诸贼惟直多智习兵久雄异域得人心为难制其余皆䑕子辈毋足虑诸将亦云以犬易虎不可失也遂遣滶往直乃桀然诣军门时嘉靖三十六年十一月也公执之付按察司狱乃集三司诸大夫㕘议曰王直始以射利之心违明禁而下海继忘中华之义入畨国以为奸勾引倭夷比年攻刼海宇震动东南绎骚虽称悔祸以来归仍欲挟倭而求市上有干乎国禁下贻毒于生灵恶贯滔天神人共怒问拟斩罪犹有余辜公具疏上请得㫖斩直于市枭示海濵妻子给功臣之家为奴王汝贤叶宗满俱从末减边逺充军王滶洋为飓风所覆其余从贼鱼散鸟惊奔聚山谷公亲督官兵扫除党与皆絶嘉靖三十九年二月兵部始以封赏之议上请诏曰大憝既除海氛巳靖部议报谢徐徐何也胡宗宪可太子太保都察院左都御史兼兵部左侍郎䕃一子锦衣衞副千户其余有功者陞赏有差舟山之捷嘉靖戊午春二月总督侍郎胡公既擒获元兇王直其余党泊舟山之岑港倚险列栅势甚猖獗公命把总任锦指挥甘述宗等进泊江口之南都指挥李泾指挥张天杰等泊港口之北总兵俞大猷等以福船并叭喇乌八桨串纲船往来䇿应指挥周官土官彭志显领大剌土兵由中路小河岭入指挥杨伯乔唐蓥土官张领镇溪麻寮兵由右路碇入㕘将戚继光率部兵由左路小岭入而指挥杨永昌卢锜鲍尚瑾方昇通判呉成器等分道䇿应㕘政王询刘焘副使陈元珂则监督之约期水陆并进直抵贼巢时都指挥戴冲霄先用火攻杀伤颇多公许全捷俱准首功禁取级以妨前进我兵蹂尸而战贼大败奔舟忽港侧砲声大震复拥衆登陆抄后死战我兵后哨稍却前锋四击横冲贼乃歛营固守公以夷僧徳阳称贡而来贼胁为声援可计而离也乃潜纵之令成器遣谍持信票数百入巢散其胁从由是贼势日孤为守益坚公又檄诸将曰贼所以负固死鬭者盖春汛巳及计有新倭可为应援若哨击稍䟽必流突与合矣此非小利害也其督舟师预为哨探之计无何果有倭船泊普陀小道头㕘将张四维推官查光述等督兵且战且逐至乌沙门外洋贼遂溃败俘斩四十余级贼走登乌沙悬山即朱家尖山也公䇿此贼与岑港之冦相距不逺陆路必由碇水路必由向礁门乃檄诸将设伏以待已而贼果由二处奔沈家门与岑港合踪公不得巳亲莅定海分遣将领各与信地福船由岑港南口广船由北口宣抚田世爵都指挥何本源等兵由马岙至张一由寺岭至三官堂一由小岭至聚水塘进而以元珂四维往来监督又遣竒兵由天童迳捣贼船仍近巢半里许列一老营以焘居中调度㕘政胡尧臣防守所城督发粮饷尅期大举时贼依山阻水列栅自卫火器颇多我兵陷阵先登者间多被害公复檄诸将从中逼垒而阵且示以哨伏应援之规更畨迭战以耗其火药折其鋭气又令夷僧辈招之私语贼遂互相猜疑至持刀自击我兵乘隙进攻贼衆大乱夜分纵火焚其舟死者无筭余各奔巢我兵蹑之斩栅而入斩馘百余级复奔柯梅岭我兵迫之火其巢厰贼势窘甚遁出浦口四维与指挥朱尚礼等舟师追至俞山外洋见贼连艘而行遂以兵船潜伏山下而以小艇尝之贼果逐利来追伏兵大起夹击之犁沈四舟擒其渠魁汪印山陈礼等斩首九十余级溺死者不计王直之党至是尽矣是捷也五哨之布公有成筭而大猷等㕘错不进沈家门合踪公料敌如神而诸将不先事追击至厪定海之设非公渊度圆机小挫不折能因败为胜且奈何哉呜唿于是见公之心独苦矣淮扬之捷江北之有倭患自嘉靖乙卯始淮扬故多大贾富戸贼至属厌以去自是嵗以为常丁巳夏贼千余深入天长泗州祖宗陵寝几至震惊廷议特设提督都御史而以丰城李公遂至即立什伍之法定援应之规练乡兵严保甲设将官筑城垣造战舰为水陆战守之计贼知有备船泊掘港者不敢登岸而去江北赖以无事巳未贼万衆连艘分道并入中外震恐时四月一日也公阅兵通州计贼若从海门西亭趋如臯则通州在贼外乃兼程趋通泰州而以副使刘景韶游击丘陞驻兵如臯以扼要害檄各路兵进黄桥海安等处援应巳而贼至益多我兵迎战挫其前锋贼果出西亭知如臯有备遂由通州东趋白蒲镇公计贼深入利在速战戒海防等兵据丁堰东北坚持不出时东南风急我兵不便迎击公吁天以祭风即回连三日乃擐甲誓师斩不用命者人皆踊跃以进又计贼过如臯必由黄桥泰兴犯𤓰仪则粮运阻梗留都摇动若驱之富安以北沿海东出无能为矣乃身当泰州之冲而以黄桥西路责景韶等贼求战不得进据丁堰丘陞从河北纵火焚之边兵冲入贼营毛葫芦兵复从南出首尾夹击贼退屯二十里连日接战斩其金盔贼首一人旦且晡我兵少郄贼进至如臯公计其必奔扬仪趣与海防游击兵从间道越过贼前径趋泰州若以为西路之防其实于泰州待敌也执贼党潜入城为内应者贼未至三十里輙从富安沿海东出我兵追蹑贼后公戒毋轻战昼则逼令不得久驻夜则退屯以防冲突公亲提大衆驰淮安马逻之间约与诸将夹击于庙湾贼觇知之分其衆一由西亭一由白蒲丁堰以牵制我师公令景韶陞专击二贼而身赴淮安以当大敌丁堰流贼至曹家堡与我兵遇逐北至潘庄全伙覆没公至淮安而总督侍郎胡公与视军通政唐公顺之亦提青沂兵至相与合势公乃部分中军马兵为前驱曹克新兵为中哨青州邢镇兵为左哨沂州何本源兵为右哨中军倪禄梅三钖合曹沂徐邳等兵为后继列阵于姚家荡以待初贼计我兵缀于丁堰之贼急走淮安欲掩其无备比至见兵势甚盛相顾惊愕尽鋭冲我左哨公挥兵四靣围击俘斩八百有竒焚溺死者不计贼不得巳奔守庙湾于时西亭之贼夜走海安诸将不能御公以庙湾贼垂尽恐杨仪有失乃亲往扬州而视师唐公援兵亦至时贼已奔张庄因益兵赴援海安而与唐公俱还庙湾督诸将捣巢令军中多具畚先填沟港毁民舍之傍贼巢者我兵分畨进攻斩级一百五十有竒贼乘风雨夜遁而西亭亦以全捷来告无何闽中之贼止近百然沿海转掠来去无定踪不可力取为飓风飘至者公令守备杨缙击灭之斩其酋长八大王孟得山崇明三沙之冦溃围而来时海门狼山如臯泰州扬州俱潜有备贼由七星港焚舟登岸深入拼茶塲杨缙陈忠等兵尾击之自是连战皆捷斩级三百有竒贼乃竟走海涂而公已宿戒沿海无得泊舟以是贼不得去复败之刘庄㑹唐公遣副总兵刘显适至公益以亲兵使与贼战贼连败走竹堰仍沿海北遁我兵追及之于七灶斩级九十有四又及之茅花墩斩级一百七十贼奔唐家堞僻逺无兵复登岸掠食而公故所练乡兵追兵竞逐之斩级一百四十有竒贼遂尽絶矣是役也自夏及秋仅四阅月前后斩戮焚获不可胜纪其成功之伟何如耶予尝宦辽阳闻永乐间都督刘公江镇辽时有倭患望海埚之战斩级千余生擒四百封广宁伯至今海上之烈人犹颂之公以文臣特起其所建立卓卓如此真足以宣扬朝廷之威发舒华夏之气匪直淮扬之利而已夫贼之始至也非公决战通泰则𤓰仪维扬必受荼毒而运饷不免焚掠贼之东奔也非公出贼不意收功姚荡则淮城多不可守而凤泗不免震惊三沙之贼北渡也非公预有成筭厉兵急战则以彼胜势乘我困疲又适我地灾饥幸乱乐祸之人内应必衆事变未可测也记曰以劳定国则祀之能御大灾则祀之能捍大患则祀之公于三者实兼有焉予不文聊述其所见之畧宁台温之捷自倭奴入冦东南惟浙为最甚浙受祸惟宁台温为最甚而我总督军门少保兵部尚书胡公为御史时自王江泾捷后我兵始有生气至今官凡五转而大捷者十有三徐海王直擒而祸本去矣戊午冬舟山既捷而我兵告罢战者二年我总督公安不忘危旦暮东乡望思斫扶桑而湮之海尝曰余不恃倭之不来恃吾所以待倭之来耳益缮甲治舰峙糗选将练士惟谨水陆分地刻期防汛惟谨示战守机宜约束惟谨䇿画万全兵气振厉人人无不乐为死者辛酉夏四月忽并海郡报贼艘从外洋来者日数至而合象山奉化宁海瑞安乐清诸县中山大嵩霩桃渚新河楚门健跳隘顽诸所所报船不下数百艘贼不下一二万人而所登犯地散至数十处人情汹汹檄书人马交错于道公顾从容燕笑自若徐骂曰桀黠奴投死耳扑灭之在旦夕也乃筹笔授方畧密封付使者驰去各海道兵备分守巡总兵㕘将诸官而遣游击将军王应岐何本源即日督发大兵一营六千人并调㕘将吕圻部兵先往同所在官军击之公乃卜日社禡载纛临止厥地至则亲履戎行不逾二旬而捷凡九至所向靡不摧破震赫风霆电扫影灭而白水洋战为最竒云先是四月十九日倭船一艘望小展至马岙沙公所督部兵及守备卢相等兵击杀舟师贼遂奔岸时带管海道副使王春泽调守舟山把总章延廪率陆兵至即伏为应水兵从下急追伏者起夹击之贼大败溺死者无算斩首三十五我兵死者三人越二日洌港中大草撇船一艘来公所督部把总周栗统林仕贵及卢相等船与贼三十余战用发熕佛郎机诸火具毙之溺死者无筭斩首五十而两头洞贼一艘把总童华毙之斩首若干而犯象山者乃王海道奉军门方畧㑹同总兵卢镗调度分守㕘议唐爱协计与前所督发二游击大兵吕折部兵进𠞰之其犯大嵩者我兵逐出横山各水哨又伏候外海故逡巡海口不出五月一日夜烧船奔鲒埼乃王海道㑹同卢总兵何游击兵分南路由奉化入象山而海道兵由大嵩入裘村亦趋象山前贼适入我兵中路二日贼出岳林庄卢总兵何游击鼓行前趋相去二十里各遣鋭兵趋合吕㕘将王游击兵前后继发三日贼至裘村分三阵迎敌海道把总胡良瑶李超等兵先至遂陷阵先登各鋭兵殊死战数合贼大溃斩首百五十七阵亡者三人八日梅山港贼三艘计二百人突入天童小白东呉吕圻追至东湖哨兵汤时茂等斩酋一人遂夜遁石桥湖头横溪奔入山径走海道即遣中军指挥艾升由小路径出贼前吕圻追尾贼后至白杜兵合贼屯余家各兵用火攻之烧死者不计溃出朱家店者各兵夹击之章延廪兵生擒二人斩首五十六吕圻兵斩首二十一阵亡者各营共三人至暮收兵一贼负伤窜山中千总汪廉斩之菩提岭下宁遂平先是海道诸兵前副使谭纶寔训练之极精鋭而谭以忧去居无何㑹王副使来寔能守谭成法较若画一而成功若此前四月十九日又鸟嘴船十六艘由象山从奉化西凤登岸夜突至宁海一都团前是时松门海门俱无警乃台金严兵备佥事唐尧臣㕘将戚继光将原发松海二闗扼守陆兵三枝撤囘继光亲督二枝趋宁海留一枝札海门中地备警分发中军游击兵协守新河㑹行把总任锦兵船速出宁海外洋伏击又行宁波海道总兵各发官兵水陆㑹𠞰二十二日贼知戚㕘将至宁海遂乘虚以大船五艘窜入桃渚大域港里浦登岸计五百人有竒是日又三艘入新河週洋港登岸次日又五艘亦从週洋港登岸与前贼合共计五六百人二十五日又七艘入健跳折头登岸计二千人有竒戚㕘将曰犯桃渚健跳者势尚缓週洋逼近新河所城贼又前后继至冝急击之而㑹军门批唐佥事申列贼状有云贼虽分侵不可堕其计中輙便分兵应䇿当併力合势先讨其重大者然后以次𠞰除乃佥事与戚继光奉令惟谨即部署诸兵疾趋新河击之又令黄太二县号召程梁等姓乡兵助战贼惧夜驾五船遁去余屯城外鲍主簿家二十六日拥衆薄城下攻城唐佥事与戚继光原授军令相与协谋调度曲虑广画以楼楠刘意张元勲胡守仁等分立陈列密授方畧使竒正相㕘各以县尉武生等监督之而给饷秣运器械断要害固封守审坚瑕援桴䇿应者各有属既定乃申明用命不用命诛赏令甚肃驱死士冲锋而先用鸟嘴与贼对击千百总哨队长蒋瑞葵实等奋勇先登力战良久贼遂溃乱伤甚奔原巢死鸟铳者六十余人各哨共得首级三十颗是夜二更贼冐雨由太平走旦日刘意楼楠兵追至温岭大麦坑太平知县徐钺亦督乡兵㑹𠞰共斩首二十二余贼奔田舍中者烧死之突出火者遁温州前犯桃渚里浦贼是日亦流至台州府城外花街戚㕘将即自桐岩岭驰抵城下时各兵尚未炊以大义谕之各兵勇气百倍无不争先跃起乃鼓行而前以丁邦彦为前锋陈大成为右哨陈濠胡大受为中哨赵记孙廷贤为左右翼各置监督竒正冲伏各有指犄角声援各有属乃齐阵而前至花街约二里贼以一字阵迎敌丁邦彦部下列铳分畨铳殪数贼各兵乘势拥杀贼乃分右哨敌我左哨丁邦彦反击其右贼又分左哨敌我右哨陈大成反击其左于是旗鼓尽变竒伏俱出贼乃败北奔陈大成兵追至𤓰陵江下贼奔水死者二百有竒而前阵中斩首三十九丁邦彦兵追至新桥五战五胜共斩首六十一生擒倭酋一人二十九日胡震于邳山下犁沈大倭船一艘死者计百余人生擒倭酋一人斩首八颗三十日前登折头大颗贼二千有竒自烧船南突府城戚继光部兵已分留守新河隘顽可战者千五百人贼衆我寡继光忧之又恐流犯内地势当速灭乃与唐佥事厚犒之悬千金为冲锋者赏光又尽出笥中银酒具散之又监军知县赵大河登坛誓衆申谕大义语棘棘动耳目气烈烈振山岳兵乃踊跃受令靡不一当百五月一日继光即率部至大田设伏待贼贼至亦设伏待我㑹天雨不战二日贼径出大石往僊居戚继光曰贼出中渡由里路至白水洋七十里我兵由官路至白水洋五十里兵法云先处战地而待敌者佚且以寡御衆非谋不克而临敌交锋我少彼多必兵心激发乃胜遂䇿马鼓行四十里至上风岭屯止多令探者出贼前后视其向往知状即率兵上岭伏五日前锋兵出颇早光乃下令令人各砍松枝一树执而坐贼望之为林不介意行列二十里衣甲旗帜甚盛我兵对山了之俟其行过半乃仆松呐喊齐出贼惊以三四百人作一字阵冲来我兵分为一头两翼一尾阵以太学生葵汝䦨左蒸监督而陈惟成陈法陈蚤杨文通等俱赵大河监督以鸳鸯阵冲锋拥杀夙受令不许取首级疾若风雨有前无退贼遂败遁上一小山然犹格鬭不巳丁邦彦兵出里路径擣山下四面仰攻之而戚㕘将乃树白高招一竿于北山下令兵大唿胁从者从招下走走者数百人贼复上大山我兵又仰攻之贼又大败奔上界岭山巅山巅陡峻如柱上平广贼立营其上若蓬麻然只一径可攀陟丁邦彦等首先攀援鱼贯上呉惟忠等继之数贼疾前来从上斫下我兵用长鎗鎗贼堕岩下遂得登顷之我兵尽登贼六七百人齐来交锋我兵戮力大战贼败走四散投落坑堑林谷间死者不计走者奔白水洋朱家我兵乘势急下追围火四面起贼屡突出不可得赵大河亲弟赵豳甫率兵举鸟铳击之死者不计又四面拆墙石投之贼急登屋亦用石与铳投我墙尽各兵逼围屋下乱投石铳诸物如雨贼不支巢内高屋火炎炎起贼益急亦乱投刀鎗诸物出中我我兵鎗筅林立随格之不一中贼烧死者不计而余孽胆怖魂褫捧银物掷首顿额哀号乞生我兵用狼筅挑其银物并所掷首疾杀不一顾诸物居有顷贼尽死积尸高丈六日戚㕘将自战所班师入府城老稚士女欢唿以为自罹倭毒来无如此捷大快也乃壶浆迎道左而唐佥事率府司辈实𤣥黄以迎焚死者不在算而共计斩首三百四十四颗生擒者若干而我兵亡于阵者止三人陈四陈七十即前入巢放火者王华升即前山下冲锋者是时兵寔千五百人而一鼓殄二千贼于唿吸间全师奏凯可不谓竒耶时戚㕘将方入城犒衆未罢楚门又报贼十余艘系泊于港者登梅岙乃急发胡震兵伏截外洋而遣楼楠兵陆走至洋坑冐雨大战楠亲斩贼酋一人而朱文林等共斩贼十二人生擒一人余船尽开至长吊洋㑹前所发胡震兵迎敌犁沈五艘烧残五艘至夜贼拖残船出海继光部下兵船又击沈五艘追犁一艘昏黒不取级而日所斩级二十人生擒贼酋二人次日胡震又于沙镬洋追贼十余艘至仰月沙贼乃遁悬山我兵用三板船载鸟铳弩手伏岙口候击之至三更贼果乘雨雾走我兵犁沈一艘斩首四人余遂奔回悬山我兵围之至旦日五更贼约百余人复渡水走至林头继光乃督楼楠兵由隘顽所迎其前刘意兵由聂王桥径进绍兴府通判呉成器兵继进而知县徐钺督乡兵伏截籐岭至小籐岭三路官兵夹击之贼急径奔吴成器阵成器督战益力贼鎗及成器马腹成器一矢射中贼面死各官兵四面力战尽殱之共斩首五十级而余尽溺死五月十七日又前犯宁海团前遁贼十余艘至长沙登刼约二千人有竒猖獗益甚砍採竹朩欲巢长沙将南攻隘顽北攻太平尽髠钳所掠男子耕作是日继光在新河闻即与呉成器赵大河抚谕兵士示以对大敌之䇿尽出所蓄赀悬给赏格如前下令不许取首级辎货如前乃兵气益扬而继光又曰贼巢逼近隘顽所城城又孤危贼所泊长沙地又北扼太平之路于小籐岭东扼松门之路于漫游岭楚门隘顽二所又势孤路絶止水路浮海可援而又为贼船所出没处奈何乃先令把总李成立单骑驰往松门卫将所练亲兵与罗继祖分船夜浮海入隘顽城守之隘顽固乃用楼楠丁邦彦陈大成等各立军令誓状云事异则分心同则坚遇有征调各营轮日冲锋以一营当前以一营尾后以一营分翼左右同心并力不计斩获多寡功同赏罪同罚等议随用印钤示衆使各遵守如令继光亦誓天明神以发十八日至铁塲大雨十九日夜半至大籐岭分三路进至小岭偃旗息鼓直趋船所贼始觉分兵迎敌我兵齐拥攻杀遂大披靡四走各兵追杀无一遗者共斩首级数百生擒倭酋五郎如郎健如郎前后数十辈是为长沙之捷每临阵戚㕘将率各将士谕以军门好生之仁宁无功级不许妄杀胁从一人以故前后被掳者俱得生还前四月二十日温之瑞安县周岙贼由梅头奔突者五百余人㕘将牛天赐通判杨岳把总梅魁等殱之伤而死者不计生得一人斩首十三人余溃走二十四日牛㕘将同兵备副使凌云翼把总卢骑武生黄允中指挥李光佐千戸张榜等兵分三路进𠞰杀死三百余人衣红衣渠魁二人军中令不许争首级故斩获止五十有竒而是日杨岳梅魁陈应等兵由瑞安后路䇿应生擒斩首共十余人贼溃出海三十日又贼二百有竒自台州流突乐清县界凌云翼预调王钦兵牛天赐督之至窖岙岭伏截贼遂走双陡门天赐兵追击之斩首四十五人余奔江水死而窜林薄中去者三十余人至五月一日追斩于闽浙界上生擒一人温州平而是月四日卢镗水兵船与海道把总黄应选等船分布青龙港遇奉化遁贼七艘向钱仓行外洋去者犁沈三艘值大雷飓昏黒溺死漂失者不计捞斩首二十颗是役也计前后擒斩共千二十四名级而焚溺死者莫之殚计盖无一人生还者而旬日间三郡宁谧疆徼清平脱遗黎于锋镝而帖之席懽声动天地歌舞太平以共戴天子休徳谁之赐欤谁之赐欤我总督公开诚布公能任人善将将赏罚明肃硕画竒计不动声色而出自渊𠂻贼状夷情坐照千里又亲临督调先声夺人所谓心战为上力战为下者非耶以故将领人人得以自効而白水之役以寡克衆而仰攻勍敌兵法所忌然卒取竒胜此其故何欤寔公用戚㕘将赵大河同心选练义乌赤城等兵使之有勇知方见利不动故一可当百足赴水火虽古名将不能出公右矣而忠诚一念食息不忘捐身许国誓不以贼遗君父忧此又其大者臣无似以书生佩刀笔待罪幕下窃所闻于诸将校者退而论撰如左挂一漏万岂足云纪盛事哉聊用稗官所职以备野史氏采择平倭録世庙时南北并急其时竭天下之力以御河套南方急时所输于北者不丝毫减中间悉力拮据终得荡平者胡襄懋力也事平之后襄懋中䜛死同志如茅先生鹿门几至破家有功秀才蒋洲陈可愿至谪戍生平受襄懋卵翼煦沬者皆噤而避匿且讳之不敢出声一切战功惟有鹿门徐海一篇而最难致者王直却又不及间以诘其子孝若曰尊公与襄懋情谊如何乃不详録者何孝若蹙额曰并此篇几削去頼长兄言之得止嗟乎世有缚一草贼捕一叛民因人成事者尚连篇累牍以求必传于世而公半壁之功十余年出生入死辛苦冺冺至此安用一时文士为余老矣每每访求不可得间有谭者年逺未可信近见唐凝菴先生胡少保传极为详赡喜甚订録数欵初为益都知县有贼曰草上飞虎悍甚衆至数千据矿为患久莫能制公召其父母宗族谕以利害示之恩信羣盗解散择其可用者千人编为义勇㑹有诏令巡抚曽铣募青齐兵入卫遂以应焉一不以扰其民也三十三年甲寅江南倭大至官兵屡败南兵书张经带部务总督军务公为巡按方至嘉禾贼至武唐将逼城公出酒百余瓮米五十包毒之封包如故载以二小舟授数健儿赍冠服文牒若犒兵者贼见逐之健儿浮水遁贼入舟见冠服文牒信为犒兵也唿𩔖欢饮且醉复作饭食之一时流血暴死者七八百余贼知中计遂相戒勿食民间遗物㑹雨骤至又无所得食淋漓饥困毙者益衆遂解去三十四年乙卯二月工部侍郎赵文华祭告海神兼视军情四月至松江祭海是时倭据川沙洼柘林为巢涉冬春新倭复日有至者地方甚恐及狼兵至者五千人衆稍安总兵俞大猷遣游击白泫等稍有斩获文华因谓狼兵果可用厚犒之激使进𠞰至曹泾遇倭数百人与战不胜头目钟冨黄维等十四人俱死失亡甚衆于是贼知狼兵不足畏复肆掠如故五月张经蹙倭于王江泾大破之经素贵倨以文华部民也藐之触怒㑹倭冦苏州大掠即奏经畏懦失机玩冦殃民上怒逮经及巡抚李天宠问斩以应天巡抚周珫代经寻以珫衰老黜之以南侍郎杨冝代超公佥都御史代天宠而先四月公上䟽请宣谕日本覆允比得㫖新受事檄宁波选委知海情者得弟子员蒋洲陈可愿二人因令充正副使而先犯海禁系狱朱尚礼胡节中并释令各募二十人辅洲等赍文以往公密授计洲以十月壬午行十一月丙午至日本从山口豊后二道宣谕王直故为舶主原徽州人因令养子毛冽率衆邀洲等至五岛询以故洲等奉计诱之直佯言曰我本非为乱因俞总兵图我拘收家属遂絶归路今军门如是寛仁我将归然毋用人衆也今闻萨摩岛徐海等大纠倭衆来春必犯浙直吾令毛冽叶宗满伴送陈副使朱尚礼先覆军门吾与蒋先生宣谕毕日亦同归顺但倭国缺丝绵必湏开市海患乃平可愿偕毛冽以仲冬闰月泊列港至定海闗已而直𠞰杀海洋流贼数十级効功以窥我意公询得其情奏闻且厚犒之文华遂请还京三十五年丙辰正月冽率倭兵百八十人助卢㕘将捣舟山贼斩首三十余贼奔邵岙山屯于山巅公奉㫖赉冽等金币且令回谕直早归顺冽感激因送商伴夏正童华邵岳报徐海入犯消息遂留为通事隂厚遇之意未尝一日不在直也是月辛酉贼数百自闽连江洪突犯平阳仙居等县趣四明奉化合钱仓新至贼深入上虞转战千里官军望风奔溃海道孙𢎞轼驰檄告急甲子自率标兵渡钱江而东合诸道兵及容美土兵皆㑹丁卯贼由上浦潜渡曹娥江见官兵由对山出海塘转山隂壬申公至江桥遇贼夹河而行从马上操小旗语诸将曰使此贼见我旗指不顾而西胜负未可知若观望迟疑即可扑灭也贼见旗东西交指果聚立公笑曰贼气夺矣麾兵渡河贼惊问谍者知军门自至遂不敢战南走后梅村急麾诸军围之一昼夜用火器力攻贼负伤深匿战益急我兵登屋举火烟焰大起贼多焚死巳而雷雨大至公与诸将冒雨立水田中或劝之少避不听明日五鼓贼乘雾突乡兵我军四合奋击俘斩二百五十九余贼逸走钟村平明追及西岭杀百贼贼又遁轻兵追之少衂复遣土兵及于蒲岐亭斩六十级余贼夜遁入海先是居民闻贼至咸奔避入城公所至炊宿无所薄暮入山巅小菴饥甚道人具酒饼以献方数酌哨者至备询其故巳而问哨者食否答曰枵腹两日矣公泪下尽撤酒饼与之道人进曰菴中仅有此愿少留公曰此探卒吾三军耳目也不得食必毙宁忍饥以食有功左右皆感泣时陈东屯于陶宅知公悉军而东复袭败官军杨冝𠞰新倭又败罢之以南侍郎王诰代而先文华还京言倭大势巳定余零散者诸将𠞰之可立尽既败报踵至上甚疑以问严嵩嵩支吾以对文华大惧而素与吏部尚书李黙有违言因讦黙出题谤讪欲败国事初罢杨冝即当以宗宪代而専愎自用推举周珫珫老悖致残倭复炽上大怒收黙下狱止诰无行陞公兵部侍郎兼佥都总督军务陞阮鹗代巡抚浙江四月鹗败于崇徳陷骁将宗礼等走桐乡被围公谕解之文华兼副都复出督视公授计把总张四维雪夜渡舟山出贼不意大破殱之三十六年丁巳倭入闽广改鹗抚福建公兼两浙巡抚不更设王直忽驾舰拥骁倭突进舟山涔港住泊以送蒋洲为名公遂遣夏正等往觇而自提兵驻绍兴且令画工图涔港形势正还报直语甚肆谓必待奏奉明㫖许其寛宥与以都督职使得稽压海上开市以息兵方图归顺必不效徐海堕牢笼作俘囚也而画工所图形势甚险恶四山峭立海环其外入口仅容一舟别无他道公览之谬曰此絶地也乃令直长子澄述祖母意为书道制府恩厚促直早归顺以全母子之情遣直中表方大忠偕夏正等持往直启书笑骂曰儿騃何至此汝父在故厚汝父归阖门骈首僇矣大忠与正等晓譬百端直意稍动遣王滶叶宗满随方大忠蒋洲至军门输欵公因送监军御史王本固本固䟽其状于朝公念滶乃直之养子用事不还直且疑而生变因言于本固送还将行公故引之卧内留其宿而预为题稿力乞贷直并诸将请战书十余篇置之案间乃出饮大醉还因唿滶入宿而公甫入室大吐牀席俱沾汚侍者皆就寝滶闻鼾声满室窃起翻案间见䟽稿回顾公睡益熟因録其䟽复就榻久之公乃作伸欠状唿茶且易枕席而犹嚈嚈语我为儿子辈苦心开生路乃犹迟疑取死耶晨起滶即于榻前告行复好言慰之隂檄文武诸将吏聨络棊布以防奔逸又密遣谍饵徳阳诸酋长购直首使之自疑直方犹豫不知所出滶等至出䟽稿示之直犹未决滶等力劝之乃留夏正为质自挈妻孥稽颡制府公大喜摩顶曰儿来何晚时长至前三日也乃使朱尚礼童华馆伴至杭㕘谒监军次日即回军还杭具述始末闻于朝又为书达当事言兵机忌泄如上意罪止于直则巳必欲尽其余党乞密启上万勿宣之明㫖时倭贼诸奸多在直舟公将以直为媒渐致之不烦甲兵谈笑以靖祸本监军䟽先至輙奉㫖悉𠞰余党矣然公巳逆虑其然先遣朱尚礼往説诸小酋释夏正及谕王滶叶宗满来杭滶等以候㫖为辞而密遣其骁鋭呉九项松王四等四散探㫖童华以告公分遣将吏密擒之明年二月本兵檄至直遂下狱徳阳走涔港诸酋复叛朱尚礼先闻脱身走夏正遂为所锢公即移师宁波谓集诸将水陆攻𠞰贼坚壁不出我师亦不得入公曰曩谓兵机不可洩正虑今日惟坐困不忧不全胜也时及汛期新倭续至或抵普陀逼沙门或自峒嶕奔东北洋或自洋中超舟山则水兵擒斩之或犯乐清金乡梅头临梅松门或攻太平台州温州永嘉磐石象山仙居平阳四散流突则陆兵擒斩之其追至铁塲山者诸军冐险夺岭三靣奋击贼从山后奔陷海涂中长跪受刃俘斩无遗大都贼之骁悍非徐海陈东比而我将士久战胆力益壮习知贼技不足畏避虽不无一二失律而所至成功卒无有得与直党合者其党困甚闻有贼在朱家尖遣六百余人自涔港奔沈家门援之又从响礁门出碇奔沈家门皆为我师所邀俱败入巢公乃命朱尚礼以先所收抚倭人夷来廷夷来住等驾艇伏砲其中冐为倭船招之贼不疑登舟来廷等佯称还报易八剌虎先行砲从舵后发舟为煨烬水兵乘之俘获二十二名斩级二百五十沈溺者无算贼气日挫因严督诸军分番攻巢杀伤甚衆诸贼积恨为夏正所诱支解之公闻躬至海边望祭恸哭诸军皆为堕泪贼自知势孤援絶焚其余舟将并力出海官兵乘势焚栅厰火光烛天各贼夜奔柯梅候潮官军击之贼乘东仔小舟遁出浦水兵击沈其半斩首九十有七诸将复统苍船追之俞山外洋沈其四舟生擒贼首汪印山陈礼计得脱者不及什一矣是时贼至江南者千余水兵御之不得登陆遂扼之于崇明之三沙江北之贼几七千北枝据淮安之庙湾南枝据扬州之如臯公皆分兵助战前后斩馘俱尽三沙贼为官兵所困不得骋乃卸屋材为小舟以遁飘至江北亦殱焉三十八年十一月本兵再驳王直等罪状下抚按三司详议枭斩于市妻子没官叶宗满免死戍边加公太子太保左都御史廕一子锦衣副千户文武将吏各加陞赏夏正死事赠都指挥使廕一子与朱尚礼童华邵岳俱正千户先是处贼万余盗义乌矿㑹令缺丞尉率乡民逐之贼易丞尉列阵而出戕乡民民怒奋力死鬭贼披靡入山民追破其巢贼悉战死公闻之喜曰处贼称悍乌民一战殱之勇可知巳吾方求其人而不得傥新尹任事淛可不征调而强矣㑹江隂赵大河宰义乌谒制府即语以故大河欣然任之遂令戚继光与之偕给饷甚厚继光行复语曰江南所以不能战者以未谙节制耳吾每思倣六花阵法训练尔喻之乎继光因献鸳鸯阵公曰得之矣自后义乌兵遂以劲名天下今所称南兵是也有事调用遂以为常嘉靖三十九年五月公请定节制礼仪视三边事例上嘉其任事加兵部尚书兼右都悉从所请闽冦告急撤其兵往援行至桐山邵副使尹㕘将舟师来㑹贼巳满载且闻淛兵至急遁出海水兵邀击洋中犂沈贼舟四十有七溺死者无数获贼首严山老等百余名洪泽珍亦焚巢遁入闽解严提督遂以饷乏令舒兵备撤兵还贼闻之复纠衆入冦犯福宁桐山闽兵再败公复发兵攻之战于桐山夀宁追至枫亭血战于仙游前后俘斩几二千余贼遁入海四十年九月讨倭屡捷加少保四十一年十一月被逮停其官不补陞赵炳然兵部侍郎兼佥都抚浙江四十四年再逮疏辨寻卒上怜其功免勘又外録梅林手疏二则胡梅林为总督先后上疏皆手书如一后被劾为上所怜盖不独有御倭之功其一段敬谨心亦自难及孰谓公仅麤豪人物哉凡古人上疏必手书宋时犹然迨至前元始停耳梅林被逮殁歙太守何东序窥时局欲罗织没其家发兵围守嘉禾郁阳川兰为绩溪令知胡公家贫且捍海功不可冺力覆䕶之愿上印绶去乃得免筹海图编巻九筹海图编卷十钦定四库全书筹海图编巻十明胡宗宪撰遇难徇节考永乐二年倭犯穿山百户马兴与战死之六年倭入山东于家庄寨百户王辅死之犯桃花闸寨百户周盘死之七年冬十二月倭陷廉州教授王翰死之九年三月倭陷昌化所千戸王伟死之二十年倭冦象山县县丞宋真教谕蔡海死之嘉靖二年日本使者宋素乡等作乱遁入海洋备倭都指挥刘锦追之战死二十九年冦犯昌国烈妇严氏死之三十一年四月冦入奉化义士汪较死之贼攻游仙寨百戸秦彪死之五月瑞安所百戸李潮高良与贼战于坡南滙了高山死之贼入黄巖县孝子王錉烈妇徐氏死之六月贼陷霩所指挥樊懋力战死之三十二年闰三月官兵与贼战于烈港军人叶七死之四月贼犯海盐孟家堰千戸宋应澜死之贼犯杭州指挥吴懋宣御之于赭山死之贼破乍浦所百户陈绶死之把总马呈图指挥采炼百戸王相姜楫吕鳯姚岑与贼战于海宁教塲死之贼犯平湖百戸刘黄与战死之犯白马庙指挥蔡死之犯南湖把总陈指挥胡死之犯三江港口百戸陈黄死之官兵追贼于海盐海口巡司千户王继隆百戸杨臣康绶死之贼陷昌国卫百户陈表死之孝子刘晋死之参将汤克寛与贼战于乍浦长沙湾指挥陈善道冠带总旗张儒死之十月知事何常明与贼战于杭岛山死之十二月贼登西滙嘴千戸张应奎百户王守正张永死之三十三年四月参将俞大猷与贼战于普陀山武举应袭火斌黎俊民魏本康阜死之贼入上海县指挥武尚文死之贼屯李家岙义士朱汀与战死之贼攻松江府副千戸童元巡检李丛禄死之九月贼攻嘉兴府官兵追之战于孟家堰指挥李元律千戸薛纲贼犯百家山百户赵轩梁踰死之贼冦沈家河都指挥周应祯死之十月百户张曜与贼战于湖头死之贼至东阳南午岭巡检朱纯死之贼犯芙蓉海口指挥戴杞江九山千戸崔海镇抚刘彧百戸易坎死之十二月贼入嘉善县百戸頼荣华死之三十四年正月贼犯湖州官兵败绩副理问陶一贯守备周奎指挥孙勇百戸陆陵周应辰把总官梁鄂武生郭周张景安朱平姚清死之贼陷崇明县知县唐一岑死之四月贼犯瑞安县守备刘隆千戸尹死之贼犯慈谿义士魏镜死之百户刘梦祥与贼战于崇丘死之贼犯鸣鹤镇孝子沈良十死之常熟县知县王鈇致仕㕘政钱泮死之贼攻无钖县孝子监生蔡元鋭烈妇蔡氏死之五月千户韩纲百戸叶绅与贼战于七里店及樟村死之游击将军周藩与贼战于朱泾死之贼犯鸣鹤省祭官杜槐死之八月指挥张大纲生员陈淮与贼战于苏州横泾死之九月官兵进捣陶宅贼巢指挥邵昇姚泓生员于岳死之十月主簿毕清与贼战于枫岭死之监生谢志望与贼战于余姚斤岭死之十一月贼攻镇东卫千戸戴洪等死之百户刘愍与贼战于麻园死之生员胡梦雷与贼战于东关死之儒士金应旸与贼战于母婆岭死之闰十一月千户刘纲百户张澄与贼战于瑞安三港死之贼犯平阳壆指挥祁嵩死之指挥闵镕义士呉徳四呉徳六与贼战于舟山死之三十五年正月㕘将尚允绍与贼战于松江四桥死之三月福建总督备倭刘炌千戸王月与贼战于石壁岭死之贼犯海盐转塘湾指挥徐行健死之四月贼犯青田县百户方存仁死之温州府同知黄钏御贼于分水岭死之贼犯宁波孝子闻宗时死之贼犯崇徳游击将军宗礼镇抚侯槐何衡忠义官霍贯道死之贼犯嘉兴指挥程禄死之千户沈宗玉王世臣与贼战于金山江中死之贼攻江隂知县钱錞死之贼犯扬州都指挥张恒千户罗大爵百户曽沂死之贼犯扬州小铁口同知朱裒高邮卫经歴晏鋭应袭贾思死之贼陷慈谿生员戎良翰死之孝子生员冯履祥向叙王应麒死之烈妇桂氏张氏章氏周氏冯氏柴氏孟氏孙氏烈女茅氏死之五月巡检刘岱宏与贼战于仙居县东岭死之无为州同知齐恩与贼战于圌山江中死之贼犯定海烈女傅氏死之六月百户帅印与贼战于青村得胜港死之八月官兵进捣沈庄贼巢义勇刘进死之九月百户郎官与贼战于临海县两头门死之官兵与贼战于鴈门岭生员倪泰员死之官兵捣乍浦贼巢土官汪相向銮死之十二月官兵与贼战于舟山冠带把总莫翁送死之嘉靖三十六年四月贼攻海门卫应袭俞宪章死之五月都指挥沃田冠带把总岳君宠与贼战于天长死之三十七年正月贼陷蓬州所百户李日芳等死之三月百戸秦杭与贼战于梁湾港死之四月致仕佥事王徳与贼战于龙湾死之贼犯太平县典史叶宗死之良医王沛与贼战于梅头岭死之指挥刘茂朱廷钥千戸周賔百戸季爵刘源等与贼战于白巖塘死之五月贼犯惠安县知县林咸与战死之六月观海卫百戸与贼战于柯梅死之贼犯昌国烈女李氏死之十月贼掠砖头北塔守备杨簠与战死之嘉靖三十八年三月贼犯乐清三窑屿千戸胡凤朱璠胡珊百戸姚宪死之官兵与贼战于奉化之江口桥武生蔡启元死之四月官兵与贼战于湾头千戸萧百戸苏死之千戸赵世勲镇抚韩𦙍与贼战于如臯死之官兵捣庙湾贼巢千总沈儒死之贼犯象山烈妇丘氏死之八月㕘将丘陞与贼战于七灶洪死之十一月指挥夏正为王直党所杀三十九年三月冠带义士沈讲与贼战于走马溪死之四十年五月百戸徐昭与贼战于海山外洋死之百户焦泾追贼出海死之拾遗嘉靖三十三年三月镇抚彭应时与贼战于乍浦死之三十四年正月贼犯归安县双林乡烈女严氏死之二月贼犯湖州乌镇杀畧数千人生员钱钦妇茅氏死之筹海图编巻十筹海图编卷十一目録钦定四库全书筹海图编目録经略一叙冦原除内逆定庙谟择将材实军伍选士卒恤军属精教练足兵饷清屯种汰冗食慎募调集衆谋收圗籍定武畧鼓军气公赏罚禁妄杀处首级恤伤残筹海图编卷十一钦定四库全书筹海图编巻十一明胡宗宪撰经略一叙冦原主事唐枢云天下学未大明人心不正以致有是诸同志欲为得为能为宜再订印功夫先従天下人心上倭冦灭尽然后天人合发以定万化之机御海䇿要云为民御乱莫若絶斯民从乱之心今之海冦动计数万皆托言倭奴而其实出于日本者不下数千其余则皆中国之赤子无赖者入而附之耳大略福之漳郡居其大半而宁绍往往亦间有之夫岂尽为倭也倭有时可使之无遗种而其杂以土人也则吾之攻杀者有限而民之附益者无穷几何而有宁日哉故愚以为今之当事者当一面督兵截杀以治其流一面重抚百姓以治其本钱粮非上供至𦂳者悉与奏免而一切军门用度皆奏请无碍官物以充之无令尽责诸民而其不容或已者则严为㑹计使吏胥粮里人等无有指一科十之弊则斯民不惟身得安生而其心且有父母孔迩之懐固将可杀而不可使之为乱矣今日郊野之间皆嚣然丧其乐生之志夫民不乐生其又将何所不至哉此今日不可不为之计者也兵部尚书胡世宁云自古盗贼起于民穷民穷由于赋役之繁重官吏之贪酷而官吏贪酷又其致盗之大本也盖使官吏循良则部檄虽有征歛而亦为之周旋善处民之被害亦轻官吏贪酷则朝廷虽有寛恩善政而亦被其停废尅削民之受祸不减故盗贼之兴多由贪吏而亦最恨贪吏观方腊之乱所杀官吏备极惨毒此其验也故自古明君良臣平日既以选用良吏为弭盗之本临难亦以委用良吏收平盗之功唐太宗尝言去奢省费轻徭薄赋选用廉吏使民衣食有余则自不为盗而龚遂之治渤海贾琮之平交趾皆是道也近时盗贼所在充斥实由昔日权奸弊政及守令乘机侵尅之所致今朝廷累下恩诏悉更旧弊而盗贼犹未革心者惟以平日贪庸之吏扬扬犹在民上而其一二离职者则又归作富翁而坐享吾民之膏血或反陞要职而更为贪吏之营窟故无以服盗贼之心而散其胁从之党为今计者宜简命风力宪臣出询民瘼而凡旧日贪官暴吏不拘见任去官悉皆重按其罪以快吾民之愤穷追其赃以代吾民之赋而又选用循良之吏委以便宜寛其文法倣龚遂贾琮故事使得推诚布徳散其徒党而一二渠魁及奸民乘间生乱稔恶难宥者轻则就委守令设法擒捕重则选委将帅调兵剿除则盗贼平而患永絶矣计不出此而欲因循荏苒袭用旧人行旧政吾恐盗贼难保其不至于滋蔓也主事唐枢云备倭之法防海之禁斤斤明于国初然冦未尝絶何也夷夏有无之互以通也承平日久市舶之官势胜流职于是为私通之计自天顺末以来安之而海上亦无盗警凡商于海者武具而力齐虽有小冦无所容于其间嘉靖初市舶罢流臣严其私请商市渐阻浙江海道副使傅钥申禁于六年张一厚申禁于十七年六年之有禁而胡都御史琏出十七年之禁流延而有浙江巡按杨九泽之疏乃有朱都御史纨之出视抚设而盗愈不已何也冦与商同是人也市通则冦转而为商市禁则商转而为冦始之禁禁商后之禁禁冦冦势盛于嘉靖二十年后是时居有定处隠泊宫前澳南纪澳双屿澳而已又人有定伙名酋不上六七许栋李光头就擒张月湖蔡未山死陈思眄为王直所杀王万山陈太公曹老又皆不闻矣又况入有定时登岸虏人致其巢责令以赀赎后乃盘据内地随在成居而恶少继发徐明山者三十二年前之樿诠约步遨于浙之西东而莫之识也当夫壬子前盗形已具沿海有司为禁益严内外商物不得潜为出入内地人素与交识者因负其赀而不偿夫然后壬子之变作矣都御史章焕云倭夷安从至哉有首乱有胁从有导引明乎此而后贼可理也故外贼易见内贼难知今以海外蛮夷而深入内境道路之纡曲民间之虚实官府之动静纎息必知者谁为之也又其始至千人四布无一知者及鸣号而须臾毕集贼固善匿匿之谁也此东南之大变也夫吾民重困欲为盗久矣然时有见执之患自贼间入而为之用进有望外之获退无盗贼之形海濵无关隘阻诘柔艪轻舟往来甚捷此贼之由通也与贼连衡与良民杂居贼未至皆良民也贼至则良民去奸民留贼去又皆良民也此祸之所以难测也兵入其地以为居民询贼情问道路悉为所误当此时以为奸民戮之然有良民也以为良民舎之然有奸民也故兵多惑乱而妄行故倭夷有由入也乱贼有由炽也兵行有由误也良民有由扰也城郭有由惊也奸萌有由自也故奸党不消则贼患不止故安攘之计莫要于安反侧夫反侧之初良民也横征暴歛追之耳故奸民不可以形治也治倭冦以兵治反侧以诚故内贼为急外贼次之政事为急甲兵次之诚得良吏而分治之行寛大布恩信问疾苦时拊循明示不校反侧者囘心矣此龚遂所以治渤海之盗也且今良民安居而乐业彼将反本而唿天捐亲戚背乡井冒危险岂其情哉是散贼党而伐贼谋也倭夷安从入哉故良吏优于良将善政优于善战不然兴师百万能驱倭夷不能驱奸民奸民在贼可以复入师不可久留是行奸民之计也且天下宁独倭夷可为乱哉故反侧为要夫反侧者反间之因也敌情所由得也善致之则为我用不善致之则为贼用此尤兵家之要㣲乎㣲乎不可以尽言者也太守严中云海商原不为盗然海盗从海商起何也许二王直辈通畨渡海常防刼夺募岛夷之骁悍而善战者蓄于舟中泊于双屿列表濵海之民以小舟装载货物接济交易夷人欺其单弱杀而夺之接济者不敢自往聚数舟以为卫其归也许二辈遣倭一二十人持刃送之倭人还舟遇船即刼遇人即杀至其本国道中国刼夺之易遂起各岛歆慕之心而入冦之祸不可遏矣都督万表云向来海上渔船出近洋打鱼樵柴无敢过海通番近因海禁渐弛勾引畨船纷然往来海上各认所主承揽货物装载或五十艘或百余艘或羣各党分泊各港又各用三板草撇脚船不可胜计在于沿海兼行刼掠乱斯生矣自后日本暹罗诸国无处不到又诱带日本岛倭奴借其强悍以为䕶翼许二住双屿港此海上宿冦最称强者后被朱都御史遣将官领福兵破其巢穴焚其舟舰擒杀殆半就双屿港筑截许二逸去王直原在许二部下管柜素有沉机勇略人多服之乃领其余党改住烈港渐次併杀同贼陈思盻柴徳美等船伍遂至富强以所部船多乃令毛海峯徐碧溪徐元亮分领之因而海上畨船出入关无盘阻而兴贩之徒纷错于苏杭近地人民自有餽时鲜餽酒米献子女者自陷黄巖屠霩而其志益骄其后四散刼掠不于余姚则于观海不于乐清则于瑞安凡通畨之家则不相犯人竞趋之杭城歇客之家贪其厚利任其堆货且为之打㸃䕶送如铜钱用以铸铳铅以为弹硝以为火药铁以制刀鎗皮以制甲及布帛丝绵油麻酒米等物海道副使谭纶云片板不许下海禁革双桅大船乃屡朝明例以销祸未萌意至深逺奈何沿海灶丁假以採办私造大船违禁下海始则取鱼继则接济甚则通畨十数年来富商大贾侔利交通畨船满海间有朱秋崖任事之臣力行禁捕而大家灶戸浮议横生不曰小民无以聊生则曰国课必致亏损加之监鹾宪臣偏䕶灶戸过抑边官摘拾小愆节次论劾海道备倭勘斥相继遂至避祸迁就海禁愈隳养成大祸莫有敢言者往年倭冦刼掳渔船逼为党羽既得其船以张声势又驱其人以为向导苏松之冦半皆胁从捕获有赃尤多灶戸必须申明严禁仍乞特勅巡盐御史钤束灶戸止于额设海边塲荡採办煎盐遵照节题事例小船编号朝出暮入循涂载卤不许造大船入洋採捕招惹倭夷仍立连坐之法以稽私出之弊如有纵容下海为盗者运司塲官併得坐罪除内逆兵部尚书杨博题云倭贼入冦多因我民为之勾引盖逋逃不归则祸本未拔东南无息肩之期合行督抚诸臣多方招徕务使不轨之徒以次归正又题云蠢尔倭奴敢肆流刼者皆缘我之内逆为之乡导也倭奴非内逆无以逞狼贪之志内逆非倭奴无以遂鼠窃之谋必须禁捕内逆方可消除外冦合行督抚诸臣责令军卫有司将沿海居民逐一清查造册在官稽其生理时加约束敢有仍前不悛从倭为逆许令同里之人赴官告首即于犯人名下追银三十两充赏本犯从重处治拔本塞源此为要务也定庙谟都御史唐顺之题云自海贼入冦以来十余年东南虽苦其毒而贼之被杀者亦积至㡬万今年冦江北冦浙东者且万余而冦福建者𫝊闻不下二三万则是杀者不可胜纪而冦者不为少止夫南倭与北敌异口外砂砾之地从古以来原有邉患腹里膏膄之地二十年前原无倭子今口外尚有一两年无扰而倭子却无一歳不来如此不已非止外患将为内虞古云兵久则变生近者吴淞定海之间水卒唿粮挟官缚吏则兵变之渐矣苏人素怯弱而㳺冶子弟懐毒蓄机日伺倭来里外合应幸早发之犹烧官寺刼狱囚闹然一逞则民变之渐矣此其萌芽也诚不可不深图而熟虑之若谓倭冦之来一歳支却一嵗一番杀却一番便自了事则臣不敢知其所终也伏惟圣明勅下礼兵二部备讲祖宗以来招懐抚谕之略防海固圉之机及勅督抚诸臣徧访倭情集议长䇿二十年前何以絶无倭患十年之间何以倭患若此年年御倭何时是了如何可以永㫁倭冦之路以复东南之旧苟可以利国不必为身家顾虑茍可以便今不必以成説拘牵外内臣工方畧毕上然后圣明与庙堂大臣从中主断而力行之期于三年四年断却此贼臣犹以为速也不然一嵗一来一来一胜臣犹以爲浪战择将才兵部尚书胡世宁云自古将材难得而起自行伍惯歴战阵者尤为难得今彼处边军冲锋破敌者既拘例不得报功而斩获首级者又被势豪夺去不得报陞官级至于指挥千百戸间有谋勇可用者又或家贫不得营干管军事以显其材以是将官起自行伍真能杀贼者不可再得今宜严勅彼处镇巡官公心体访指挥千百戸中间果有谋勇出衆家贫不得差遣者务要公心选任管队把总掌印备御等职至于势豪夺功买功之弊尤宜痛革而行伍士卒果能冲锋破敌或斩获首级者务要实报功次使其得陞官职与选任指挥千百戸俱令积功渐陞品级以备将官之选则在边将领可得真才而缓急有备矣又云武职中固皆可将者矣然而天生智勇当不専在此辈之中故自古国家用兵常乏将材民间盗起多是豪杰臣愚以为莫若即此辈而收之则既获将材又弭盗贼䇿之上也如蒙乞勅兵部计议通行天下军卫有司精加访察凡军民中有膂力过人武艺精熟者悉选在官其良民不愿者不必强逼选在官者军则任以把总管队民则授以总甲教师等项名目略加优给使之随军操练遇贼擒挐积劳多者量授职事以旌赏犯罪重者即发边方以立功至于兵部亦乞比照工部添设主事等官㡬员精选廷臣进士中才略明敏者为之平时则令草薙以习运筹有事则令出差以谙边务才弱弗称者改选别部才能称职者専陞兵备及边郡知府等官惟此二涂之中收养既多其间必有真才出用而能为国家弭大患立大功者矣又云选将责在兵部者盖惟守边常职耳今军政不立久矣若遇中原盗起而専命武将之出贪功好杀盗猝难定而民命已残惟得文臣能帅者监而统之则相机度势抚捕兼施然后胁从可散而首恶就擒贼可早㓕地方不致大残矣兵部尚书张时彻云三军之司命则在将帅今之世禄纨袴固有宣力翼戴长于驭衆者矣宁无脧削以自肥用贿以干进者乎昇之兵柄求无败事不可得已昔者晋悼公使栾紏为戎御以训诸御知义使荀宾为戎右以训勇力之士可以时使山林草泽行伍之间未尝无干城腹心之士也欧阳修所谓求贤劳之士不必限以下位智略之人不必试以弓马山林之士不可薄以贫贱以非常之礼待人人亦以非常之效报国又谓取禁军厢军年少有力者不拘等级因其技同毎百人团为一队而教之校其技精而最勇者百人之中必有一人得之以为禆将合十禆将而教之又于其中择有见识知通变者十人之中必有一人得之以为大将此一人之智勇乃万人之选也推行是説拊髀之思庻㡬可息乎御史徐敦题称先该巡按御史周如斗疏请于沙兵耆民之中照例论功陞赏不愿陞授者许其子弟读书者入学不读者充吏承其举人监生人等叙功加级选用此亦因时处置鼓舞人心之术而未经详议举行者何也议者不过以名器至重岂宜私滥然既与之冠带矣许之援例入监补官矣则何惜乎此而不以劝效死之人心作东南之士气哉且此辈类多粗悍而养之学校荣之禄秩又所以为化诲懐来之方也合无推广前例激励后图仍严行监军御史叙论功次分别等第不致冒滥或许实授或许入学或许叙用而将领之久効劳于海防者仍念人才为今日之急胜负为兵家之常通论功过勿以一失而遽弃之叅议唐爱云今之论任将者不曰使贪使诈随才器使则曰精选贤才不宜轻用愚以为二説皆是而皆未也何也使贪使诈云者非谓贪与诈为当用但云驾驭之有法耳若将而贪汚则虚报兵额侵匿粮银尅剥下人縦容剽掠无所不至矣曽有如此之将其部伍不完号令不行而能立功者乎若必求亷吏而用之拘拘于轨范之内一毫不取一毫不与何以激劝功能结纳人心也昔汉高以千金与陈平纵其出入李牧备边凡幕租聴其飨士莫与稽考故皆能成功今之将官自俸禄外更无舒展何以感动军士而致其死命乎如愚见似冝体恤其情奉为定例总兵歳与者聴其作犒赏之用不问其费之由由是而查其部伍禁其尅剥责之以成功则在上者心无不安而在彼亦得以足兵足饷选练攻守沛乎有余力也或者曰使其妄用与入已如之何曰通计总叅能几何人试以浙江一省计之不过费银六千两而止耳使其能卫生民不受屠戮之惨则敡歴风涛冲冒矢石劳苦万状即以此而优厚之亦岂为过乎不然亷者难望其立功贪者难责其守巳蠧国殃民多靡边费比之明与六千之数损益不大相逺哉举人王文禄云今当选衆之中或将万兵者名之曰万总即借指挥之禄与之有功另行外有将千兵者名之曰千总即借千戸之禄与之有功另行外有将百兵者名之曰百总即借百户之禄与之有功另行外其不能将兵之官止食军之月粮是亦有禄矣其指挥千百戸有能领兵者聴若然则兵皆将也御史张椿云为将须有胆有略有量有徳杀人如刈草从善如转环用财如挥沙保民如恤子故拘泥故常不敢分毫出格者不足与有为也闽县知县仇俊卿云地利既得必贵择将法曰有良将无弱兵今将帅取诸世胄纨绮习深英雄气少虽驰马弯弓有未能者况望其谙韬略乎武举科亦未能尽得其人欲将外卫官员照京卫保举会举之例拔擢聴用其不称任使者照文职扣俸住俸事例或逓减其俸留为军门砺钝之具文职之中有能知兵善陈者叅酌要用不必拘以常格则豪杰之状未必无人或致仕官僚或举监生员或山林韦布诸凡术数小道有能占天文晓兵法闲武艺善游説一切可为海防之禆者皆招致之察其声实之如何随其材品之高下使之各尽所长以神鼓舞则人莫不激发而贾勇效能矣此王阳明于居家握兵之日毎能延揽以寓此意予按诸公论选将之法详矣然犹似欠明也何也将有不同有大将有偏将偏将亦不同有先锋有哨援有守营有竒伏必先正将之名色而后论夫选之之法庶言有归着而法不混施焉耳何谓大将运筹帏幄之中决胜千里之外虚懐而取善不遗用材而器使各当古人所谓善将将者是也何谓偏将恤下而不苛遇敌而不惧奉令而不违沈㡬而不露应变而不穷古人所谓善将兵者是也要之上通天文下达地利中谙人事必兼此三者而后可以言将否则不得乎太乙六壬禽遁之𫝊不知乎驾风鞭霆之术孰为胜地而宜据宜争孰为要路而宜守宜伏敌情有缓急难易如何而攻阵势有竒正分合如何而用孟浪而战是以卒与敌也夫大将以出令为职者也若识不足以范围才不足以驾驭诸将其肯奉行乎偏将以受成筭而不自用为职者也若提兵既逺不能随时出竒而欲一一闗白主帅其能以成功乎昔王晋溪在本兵宸濠之乱谈笑自如人或讶之晋溪曰兹事吾已料理之矣王伯安有大将才吾置之于贑州是也未㡬而全捷疏至人咸称服愚谓选大将者当以晋溪为法仇咸宁之大父为百戸时北骑数万突至都御史李忠宣知其能使率兵御之仇毅然曰兵不必多凭吾自选五十人足矣忠宣从之仇度敌所必驻之处掘地坑令二十人埋伏覆以芦席饰以浮土三十人登山了望以铳为号敌至此果札营夜半铳发坑卒地雷亦起敌疑大军袭之自相蹂杀过半而走质明五十人归报中军遣人驰割首级遂成竒勲可见胜敌不在多人命将亦不必循资格惟存乎知人善任耳矣愚谓选偏将者当以李忠宣为法御将兵部尚书胡世宁云陆贽有言将贵専谋兵以竒胜军机遥制则失变戎师禀命则不威而欲敦以付授之义固以亲信之恩假以便宜之权待以殊常之赏其余细故悉勿开言所赐诏书务从简要苏辙所言宋祖用将之善而欲修其成法择任将帅而厚之以财使多养间谍之士以为耳目此御将之术也又云自古御将莫如宋祖昔人谓其隆之以恩厚之以诚富之以财小其名而崇其势略其细而求其大久其官而责其成功万世御将者所当法也实军伍兵部尚书张时彻云卫所辖于都司都司辖于五府其卒伍之设毎百戸所旗军一百一十有二千戸所一千一百二十卫列五所及卫鎭抚凡五千五百有竒又云清勾之法既坏里书脱漏戸籍勾补者百无一至即有至者本管过为诛求收伍未几旋即窜匿至于犯法充新军所在种种而法网不严曽未有𨽻尺籍荷戈殳者兼之汰黜之令过严异姓充役及无妻者辄俱罢革虽赘壻义子一切不録军安得复旧额乎又云其犯罪充军者严为发解明𨽻尺籍如近年兵部题准事例不得有所隠脱又不足则召募土着之人膂力精壮者程能试补仍复其身而给之食立以程限以二十嵗为始五十而罢复为民有疾病愿复民者聴不苦之以终身不陷之以永逺则人皆鼓舞争为兵矣仍籍应募他郡者责令来归其册籍则歳注之给以悬牌严其虚冒私替之弊当其精壮善鬬之时得以尽力武事而不出二十年后复为平民皆知自爱而重犯法不至呌唿无赖为凶人如此则军无缺额而必无不任战之民死于无罪者矣又云国初沿海建设卫所聨络险要今军伍空缺有一卫不满千余一所不满百余者宜备查缺额之数而补足之其运粮班操等项原因海上无事拨借别用者可悉还之原卫所使自为守卫所之兵常足则备御无患矣都御史唐顺之云逃军许其自首随处收补一节论明决直截仆亦同此意盖与逃而无用不若就近而补之犹得一军之用也既而思之深有未便者苦寒硗确之地人甚不乐居严法羁管严法清勾然犹住者多逃而逃者不获若逃军即许改编则虽素不逃之军亦孰不逃焉是今日逃军之补见役所以酿成异日见役者之作逃军也利少而害多矣是以不敢遽有题请海道副使谭纶云卫所官军既不能以杀贼又不足以自守往往归罪于行伍空虚徒存尺籍似矣然浙中如宁绍温台诸沿海卫所环城之内并无一民相杂庐舍鳞集岂非卫所之人乎顾家道殷实者往往纳充吏承其次赂官出外为商其次业艺其次投兵其次役占其次搬演杂剧其次识字通同该伍放囘附近原籍歳收常例其次舍人皆不操守即此八项居十之半且皆精鋭至于补伍食粮则反为疲癃残疾老弱不堪之辈军伍不振战守无资弊皆坐此至于逃亡故絶此特其一节耳为今之计合无委贤能有司官员公同该把总官前去各该卫所督同掌印等官不必论其伍分先将城中街巷尽行查出计有若干毎街毎巷共有门面若干戸分格眼纸一张谕令自开房屋几间男妇㡬口某系精壮某系老弱至于釜灶床铺若干亦要从实开载贴于大门之上乃各委官亲自持簿带领各伍官旗沿街履戸逐一挨查面诘该管官旗有无隠漏并执结明白然后比对戸口文册庻几可得十之七八于是取其见在人数通行挑选精壮者存留食粮老弱不堪者通行革退即以戸丁精壮余丁选补如果在营故絶无丁者除本省地方照旧行勾外其他省人民屡勾无解者不必驾言单勾即查照近例严选别戸精壮余丁补伍至于充纳吏承违例役占者自今伊始通行禁止其卖放逃出外行商业艺投兵搬戯及隠容在籍收取常例等项俱责令该管官旗及家属人等免其前罪通行勒限招囘一体选补务使食粮者皆精锐之士无复以老弱充数不食粮者照依保甲之法编守城之人如百姓守城之例不得以无粮借口该管守旗招徕补充至五分以上即量行奖赏其始终不改纵容卖放如故者掌印及诸伍官旗聴各道从实查叅轻则问罪降级重则绑解军门治以军法如此庶军政可肃战守有人不至临时纷纷请兵矣御史曹光等题称各该卫所正军戸内余丁有精壮者尽数挑选补伍然补伍又须明言止终其身另行签补与正军永逺者不同其补过各军月粮务从长议处以充其养赡之资如有附近人民骁勇愿役充者亦聴收伍月粮照例支给特勅巡按御史严督守巡道等官亲诣地方着实举行毎遇复命之期将各卫所正军并补过余丁各若干有无充足堪用处给过月粮若干有无缺乏从实具奏以凭查考御史周如斗云沿海卫所军伍缺乏之甚尤当亟为之充补乞照昔年改编附近事例如在嘉靖三十年十二月以前凡南北卫所逃故清勾者及遗失清勾查无名伍发囘聴候者皆准改编附近沿海卫所至于直𨽻江北江南等处其新充附近终身军犯尚未发遣者合无改发各该沿海卫所其有定发卫分永逺充军追賍未完及未发遣者盖以其畏边方之逺且因例有监故免补之条率多延捱前賍以图茍免军伍法固难逭情有可原者合无亦自嘉靖三十三年十二月以前在监追賍者量行改发边海卫分彼将乐于地方之近而无靳于追賍之难不惟有以充实军伍抑亦可以追完宿逋由前则土兵之衆缓急获济由后则军伍之完永逺有赖矣或云今之论兵者有五曰足军额曰选弓兵民壮曰练乡民曰募义勇曰调客兵此五者救时之切务也愚谓皆非探本之论也何也卫所军与弓兵民壮乃官兵也官兵足何事他求乎惟军则缺伍弓兵民壮则不堪用故思练乡民乡民不能遽练也故思召募召募不得人也故思徴调不知向来兵政之敝其原不在于此乃将官畏死不敢擅动官军杀贼之故也我朝大明律一欵云夫兵凶战危胜败者兵家之常也自古名将如太公孙武武侯其人上下数千年落落可计外此虽善战者不能为必胜矣设有所损其数岂可量哉盖我太祖拨乱反正躬亲战伐深知驭将之当严而行师之当慎故以是垂训使为将者常以失机为忧全胜为念则练兵不敢不预临阵不敢不勇耳此其立法之至意所以重人之大命也若其用法则又有权衡于其间而未尝执一如盖人情易怠而难久常恐惧之犹虑其忽若立法不严则丧师失律何所不至也自定律后莫敢不遵凡遇用兵言官引之以紏劾法司据之以问拟将官惴惴焉宁杀其身而不敢损军士非闪奸以规避则顾家兵募义勇以冲锋若有败衂军额不亏则失机之罪免矣古者寓兵于农有事则战无事则耕后世军自军民自民军常设以卫民民常耕以养兵此国用之所以常乏而民力所以难堪者端以养兵之费大也既不用军以战则军为徒设不过聴差㸃名虚文而已矣练之似为徒劳不练亦无为害在班似为徒养逃亡亦为不觉卫官初以兵缺为利而侵月粮法司后查其粮而作羡余兵日渐寡粮日渐缩若遇冦乱抚操兵备见军无适于用欲究之则弊久欲用之则徒使将官受失机之诛耳不得巳权用民壮义勇更广募调以支之冦平官各以功擢去谁复理前任之事也故虽大乱如倭朝廷新设总督提督重臣添设兵备副使海防佥事一时亦不能正其弊不容不用夫义勇民壮弓兵见不堪用不容不更召募召募无良不容不更徴调徴调不可常则又议练乡兵要之乡兵仅可自守而不可为邻援不如复祖宗旧设军额欲复军额须复旧设粮额此相须之事也粮额如旧则足军无难军额如旧则沿海卫所随在有备不必募调而常如募调且实省募调之费矣然有军不练与无军同练而不战与不练同如愚见是在科道官以蒸民之生命为重以一身之利害为轻协议㑹奏逺稽太祖之言近述圣上屡批戴罪杀贼之例严勅兵备海道官専督卫所官练军限以一年半年务有实用仍勅总督提督今后赏罚务查将官功次若获级多而损军少者准其赎罪损获相半者从轻姑令戴罪俟后有功准赎若损军至几人而获级不多则姑容缓死或去其官或行降调俾之戴罪杀贼视后功次大小而量处之若队伍败衂全无斩获者照大明律失机处斩如是则将官莫敢不用军以战而凡战军莫敢不用素练者矣岂非善体太祖立法之意通其变与民宜之乎不然军固命也民壮义勇与募调之兵亦莫非命也军损三人则以犯律而论失机民壮义勇募调之兵而损三十人三百人亦以律所不载而不论可乎科道官以言为贵且碍律而不敢言总督提督奉律以赏罚人者也顾敢自擅乎夫国家设军卫民战死乃其分也今受民之养而不与民捍患民反代之战焉天下之寃孰甚于此愚谓此弊若无人敢言则将官终不用军以战不用军以战则军伍之缺不必查补而沿海设备非广募调何人以布列之耶天下之费吾不知其所穷而倭冦之患吾不知其所终也虽然犹未也兵必土着马牧于官古之良法也欲补军伍须改逺为近则服水土便勾摄如是而逃者乞题照职官谪戍但逃杀了之例着为定法此非变祖宗之制也法久弊生不容不救而通之也或云清查似矣但近来风俗或以贿赂或以嘱託一至地方则计其所获倍其所费以致富者虽强壮而漏籍贫者虽老弱而加名即有清正人贠若不顺人情一切用法多致激变又因循抚葺是清查之法非惟无益而有害矣余毎云古今有治人无治法种种皆验予按向来不敢用军出战端为律法太严而兵难遥度恐少有挫衂则犯失机之罪故但用民兵易于掩覆此诚将官之积弊也然兵部题准已有新例矣大略云但当録其血战之功而不计其失伍之罪军伍缺者亦有例许民充补所在巡抚兵备衙门正宜举行以实军伍以之操练以之征勦可也论者未知新例故尚泥旧制非矣选士卒叅将戚继光云兵之贵选尚矣而时有不同选难拘一若草昧之初招徕之势如春秋战国用武日久则自是一様选法方今天下承平编民忘战卒然之变自是一様选法大端创立之选势在广揽分拣等率均有所用天下一家边腹之变将有章程兵有额数饷有限给其法惟在精第一不可用城市游滑之人但看面目光白形动伶便者是也奸巧之人神色不定见官府藐然无忌者是也第一可用乡野老实之人所谓乡野老实者黒大粗壮手面皮肉坚厚有土作之色此为第一然司选人之柄者或専取于丰伟或専取于武艺或専取于力大或専取于伶俐此不可以为凖何则丰大而胆不充则缓急之际脂重不能疾趋反为肉累此丰伟不可恃也艺精而胆不充则临事怕死手足仓卒至有倒执矢戈先衆而走此艺精不可恃也伶俐而胆不充则未阵之先预思自全之路临事之际既欲先奔复以利害恐人为已避罪之地此伶俐不可恃也力大而胆不充则临时足软眼花唿之不闻推之不动是力大不可恃也兴言及此选士之术荒矣然废四者而别图之不可也谚曰艺高人胆大是言高艺止可添于有胆之人非谓懦弱胆小之人茍熟一技而即能胆大也素负胆气丰伟伶俐而复习以武艺此为锦上添花也然此辈不易得思其次则武艺尚可教习必精神力貌兼收又不若凭各亲识乡里哨队长举首此数者皆选兵之一䇿而必胆为主胆在人腹中不可见何以选为殊不知人之精神露于外选人以精神为主而当兼用相法忌凶死之形重福气之相此尽选人之妙矣使伶俐油滑宁用乡野愚钝乡野愚钝之人畏官府畏法度不测我颠倒之术诚信易于感孚忾气易于振作先以异常之威压之使就我彀中而即继之以重恩收其心结之以至诚作其气则为我用命无疑此万试万効之方也若爱先于前而后继之以威则怨丛而恩不感矣是故遵令奉法临事用命所以成天下之功也但威严不能自行所以使威严之永行无阻坏者恩与信也彼天下之至亲至情莫慈父之于孝子若也设使父必于杀子虽孝子且不能无私言况乌合之衆行伍之兵耶是故必恩以佐威庶恩威为有济此予数年之独秘虽后日名将之出必不易予言也恤军属兵部尚书杨博题云优恤军士着在令甲即如近日山西等处之变固是诸军自干天宪至于处置乖方当事者亦不得不任其责合无备行督抚总兵等官令所属大小将领将部下士卒察其饥寒同其甘苦务使人乐为用阐明信义整肃威严务使人不敢欺则感恩畏义无不愿死以报上矣精教练兵部尚书张时彻云议者欲以乡兵代官兵奏疏文檄积满案牍而迄未有能行者何也以调遣之失业也紏聚之妨农也差官审编又不以贤能正官而率以佐贰首领所至之地冨者行贿求脱强者挟诈求脱故册籍未定而委官之囊槖已满其充数者非贫难下戸则蠢愚无知而乡长甲长则无赖猾氓也谓宜明示号令不调遣逺出不紏聚妨农委贤能正官亲诣关厢村落备查编戸随其住居相近团聚大率以若干家为一甲就中选有力量者二名立为正甲副置牌一面上书甲正某人甲副某人居民某人某人仍于五甲之内选其才能服衆者立为乡长使之统领总置一牌上书乡长某人管领甲长几人某人某人甲副几人某人某人各该居民若干某人某人列于各甲正甲副之后仍令每家书冩排门粉壁互相讥察各备锋利器械几件毎乡长管下置大旗一首及合用铳砲等项听从乡长统领前至空闲处所演习武艺一遇有警即便升旗举砲各率牌内之人同赴要害地方设法把守併力截杀仍于通行街巷路口树立壮固木栅堆积石块以便拒守其居民或多或少随宜团练不拘定数仍照兵部题奉钦依事理保甲领䄂先行给与冠带以为激劝有功之日一体陞赏庻几家自为守人自为战不待调发之劳而收保障之绩矣兵部尚书胡世宁云从地方总甲里老人等将各家五十以下二十以上壮丁不分家主义男家人尽数报出而于各家排门粉壁上各书本家壮丁姓名年貌其六十以下十五以上名中下亦书以备运砖送饭等用仍责一壮丁各置坚利器械二件不分昼夜各请教师演习武艺所制鎗杷务要长短大小一齐弓弩各随气力强弱其间尤分长者学弓学鎗短者学杷学牌仍仰学鎗学铳者各兼学使棍学弓学弩学牌者各兼学使刀前项人丁内除官吏监生生员并见操民壮征进军丁一应在官役占之人外其毎三丁内抽出一丁不及三丁者将别戸朋凑亦要三丁内义让一丁佥为乡夫街夫二项名色仍要毎甲内选立武勇一人为小甲置小招旗一面毎乡毎里内各选立有行止才望能服一乡者二人为正副总甲置大旗一面各置号头锣鼓部领齐集毎五日一次在城者就军伍教塲在乡者就本乡教塲各操练武艺乡市军民之中若有平素胆力过人武艺精熟者须听赴府报名另为义勇名色本府重加优待临用之时与军同给粮赏其各乡原立备贼寨堡亦要趂时修筑完备以防不测又云精选各戸壮丁年二十以下十八以上气力强壮身才矫捷之册籍纪年貌选委教师演习武艺仍编毎十名一甲外立小甲一名另添杂役备缺一名以应古炊家子之制毎甲共十二名毎五甲六十名为一总外立正副总甲各一名以应古正副队头之制分为八总毎二总共选立百长一名统率共该民壮五百名其余二十六名作吹皷手毎总内前一甲十名内五名学牌五名学鎗第二甲十名五名学杷五名学乂第三甲十名俱学弓箭第四甲十名五名学铳五名学弩第五甲十名五名学棍五名学长刀其总小甲俱执旗鎗仍带弓箭或腰刀副总甲执刀并带弩箭在后押队仍选身材长者学弓箭铳弩短者学鎗牌杷棍又云教阅之法在斟酌古今之制而施行之其一当简汰其疲老病弱升择壮健骁勇如胡明仲之言二当先教击技多习弓矢及令厚甲重器演习惯便而后习走阵之法如宋仁宗时议者所谓诸军止教坐作进退虽整肃可观然临敌难用之意又云宋学士苏轼有言天下不免于战无事之时士大夫当尚武勇习兵教庶人之在官者以行阵之节役民之司盗者以击刺之术歳终试之较以胜负以行赏罚一旦有事免以不教之民而驱之战乃今日为世道计者之所当知也巡抚都御史唐顺之云八九年间为督抚者亦几何人中间以练兵为説谓不在増兵而在练兵者仅见总督杨博一疏而已然则兵之积弱已非一日之故而兵之不练弊亦久矣所谓専倚边兵不练土兵者诚如明㫖不敢虚饰窃以为目今权时之宜但可责鎭兵以为守量调客兵几枝以为战待镇兵练得一枝精锐然后将客兵再减一枝至于举军尽练得精锐士争抵掌人贾余勇一旦遇虏必不退慑屹然足为北门倚重然后更议免调之期则望实不失而经权两得也或者云今之议者不思练兵而数欲调兵昔山东兵尝调矣而无救于败狼广兵再调矣而无救于败蕃土兵又调矣无救于败而害益滋其所至如乳虎而其临阵如鸟散居则为民蠧出则长贼威故民苦调兵与被贼等以其遣之不精而驭之无统也夫兵法平原旷野此用衆之地也如羣鹿抗獐以多者胜道狭险要则如两鼠鬬穴以勇者胜虽衆无所用也兵部尚书杨博题云逺调客兵不如团练乡兵此诚不易之论况所调狼土等兵兇狼狂悖十倍倭奴总督既不能节制其将领又不能约束即如近日川贵总督侍郎石某所奏可鉴已但议者动谓乡兵怯懦缓急难恃不知近日浙江扬州之变多系土人何其勇于私鬬而怯于公战哉是在处置得宜耳合行督抚等官严督各该海防兵备守巡将各处乡兵系𨽻行伍者责成军卫募自民间者责成有司如法团练务求实用至于客兵仍遵明㫖不许轻调骚扰地方主事唐枢云古之练兵少而习壮而安不见异物而迁其技能上下相便休戚安危贵贱一体故能如身使臂如臂使指今以乌合之衆驭之者如传舍其事可效而行否主事唐枢云练兵为长久之计海贼实不敢敌近日都是无能之将以统无制之兵贼反素教预习所以肆胆横行深入必须择知兵者随处教演又选差贤能官分投查验必赏罚以为经久可用副使茅坤云浙人不习射当如两河以北悬射银钱之利以诱之使习令弓师而能教百人善弓则善弓者得以一人兼二人之食而弓师且赏之以百金而署之为百人之将矣令弩师而教百人善弩则善弩者亦得以一人兼二人之食而弩师且赏之以百金而署之为百人之将矣如此则不数月而全军皆善射矣其他短兵鎗棒亦率类此又云吴越江海之间㡬二三千里必非朝廷之兵所能遍为戍守者汉患匈奴晁错尝请徙冨民实塞下盖使之家自为守人自为战若今日吴越之间则不必他徙富民而中自有饶田宅千金万金以上者庐相接也以愚计之当倣两广之制其势力可以盖一里而部署百人上下者则命之为百长长有牌分为若干队各籍其所部署百人者之名氏年貌与分执兵仗于其上以待约束其势力可以盖一乡而部署千人上下者则命之为千长长有牌分为若干哨各籍其百长及所分哨之名氏年貌与互相声援之畧于其上以待约束其在官府特罚其不如令者而已不得数令追唿而扰之方其平居无事则千长得以击牛酒㰱血为盟约剂于一乡之中以稍申其声援之约及其贼既逼境则千长得以举火砲为号合各百长之兵以赴援于贼所间入之路以迎其至而击其归有不如约者即听千长百长各得以按军法绑缚而告之官府按军法而治之如各乡之鉅姓大族有能自募膂力伎击之士以为诸乡兵之先者则各书其名于官责其摧锋奋击以为里兵之倡而赏犒之又云吴越之间其鉅家势族往往有为子弟不惜千金而鬻一官者倘疏之于朝凡民间所籍乡兵或鉅家势族所各自募之兵有能奋勇𠞰贼凡斩首级者倍官兵之赏毎级一百两凡手斩三级以上者署爵一级如两广试巡检之类而赏仍半之累功至五级以上得世百戸累功至七级以上得世千户凡所部之兵斩三级以上量为优之冠带有子弟愿补生员及都布按承差知印吏者听五级以上准署爵一级如前或准送子弟一人国子监读书或原系监生准选光录监事署丞及五城兵马等官七级以上亦得世百戸或愿改锦衣世总旗者听十一二级以上得世指挥使或愿改锦衣千户者听或系监生愿补内阁文华武英等殿及两房中书舍人之职亦得剂量如例如此则吴越之间非惟各思保其妻子室庐之有抑且兢得夫爵赏宠禄之及争相家自为守人自为战而其气百倍矣较之官府歳调客兵其所当利害缓急尤有间者举人王文録云衆聚而不申以号令严以约束乱无纪律所谓兵不戢将自焚狼兵则搂妇女贪货财而肆其抄掠邳兵则酗酒逞兇弹丝唱曲而彻夜淫游民壮义勇皆恋家无拘而不习战技徒费养兵之财不熟练之过也必责成统领分布要害日加团练编以队伍五十为队倣吴起一人学战教成十人之法与以坚甲利兵之器齐以坐作进退之度重以信赏必罚之权一人有功一伍赏之一伍有功一队赏之罚亦如是则互相救援而奋发也必以所练之兵拔取冲锋一万取一千一千取一百时加部犒战胜不论首级而赏亦倍之盖冲锋不暇斩首斩首皆借冲锋之人杀而斩之也南京户科给事中高鹤等题称各兵之调非经久之计欲选择客兵之精鋭者分别武艺教练乡兵以一训十以十训百以百训千以千训万不半年而民兵即客兵矣主事唐枢又云练兵如近日教塲下操之类俱虚应故事务令精専齐一而后膂力之强弱技能之长短可以等而上之必求其至古人谓三官不谬五教不乱总是用志不分随着应手此必平居嵗月习成穰苴以他人未教之兵为已率然之用不得已杀其爱姬助长以求速效然亦可济临时之用故练兵之法或暂或久可勉可安两法俱在慎而行之存乎其人叅议唐爱云练兵之事当责之将官而不当任之兵宪何也兵宪不自分领分领者将官也若兵宪练之将官领之则将不识兵兵不识将何以制驭而取胜乎必用此将官管领即用此将官教阅熟演于平日则如身之使臂臂之使指临阵无不顺意矣兵宪不过日省月试孰为当赏孰为当罚孰为可进孰为可斥执监督之权而已矣总督则但总夫握兵调将之权其职掌愈尊则体统愈大也此练陆兵之説也若在海船则以风潮为主有难于操演者其𦂳要惟在舵工转运趋向皆出其手遴选赏罚非总副叅游之所当注意者乎又云使船必用造船之人则不恡工料而且知爱惜领兵必用练兵之将则用心训练而亦相识认故平日宪职练兵而御敌付之武将非计也必令将官自练而兵宪不侵其权不夺其功然后可责其成效耳海道副使谭纶云今之战卒望敌而走往往弃主将不顾盖由将不知兵与兵不素练耳夫将犹心也士卒犹手足也手足无恙则欲持而持欲行而行无不如意使手足而痿痺也则心虽欲为其能以相应乎故选将练兵缺一而不可又云凡言练兵者非但练其艺与坐作进退之法耳其要莫先于练心其法莫善于节制节者如竹节之节节节而制之即人心齐一进非倖成退无速奔而常立于不败之地矣今姑言其概如以三千人分六总计之十人为一队设一队长百人为一哨设一哨长五百人为一总设一把总合五把总为一营设一叅将士卒未练战守无功在一营则责之叅将在一总则责之把总在一哨则责之哨长在一队则责之队长如是则为之主将与长莫敢有退缩不奋勇者矣如使为之将与长奋勇直前以至有失失一叅将则斩五把总失一把总则斩十哨长失一哨长则斩十队长失一队长则斩九卒如是则转弱为强因练变化无不如意古人纷纷纭纭鬬乱而不可乱正是此法但分数要明头目要衆使我所杀者尝不过十人则心与法不相害而法可必行茍徒具是法而行之不果亦与无法等耳松江府同知罗拱辰云陆战之法大率以十人为一队毎队以一人为队长就将原执竿子鎗上縳一号旗以便阵用内牌手三人执牌在前谨蔽敌锋用手牌者执镖一二枝以备飞击镖既发矣随用腰刀其用挨牌者手持长鎗一以护衆一以旋刺而腰刀又随身可用则用也次鎗手四人傍牌而行避身牌后亦各兼带镖鎗一枝次又或弓或弩或铳者共三人藏身于鎗手之后居中立者其面向前左右立者以背相向临敌则先发弓弩铳贼近则牌手竿子手所执飞镖齐发镖发则牌手与弓弩鎗铳等兵乗势并进长短相间彼此相䕶斯能有胜叅将戚继光云今之军士设使平日所习所学的号令营艺都是照临阵的一般及至临阵就以平日所习者用之则是操一日必有一日之效一件熟便得一件之利奈今所学所习通是一箇虚套其临阵的真法真令真营真艺原无一字相合及其临阵又出一畨新法令却与平日耳目闻见无一相同如此就操一千年便有何用且如各色器技营阵杀人的勾当岂是好看的今之阅者看武艺但要周旋左右满片花草看营阵但视戯局套数谁曽考问操法也是此花法胜而对手工夫渐迷武艺之病也虚文张而真营却废制阵之病也司阅者可不端明双目以任习服之人为较量之衡耶又云操兵之道不独执旗走阵于塲肆虽闲居坐睡嬉戯亦操也善操兵者必使其气性活泼或逸而沉之或劳而息之或相其意态察其动静而樽节之故操手足号令易而操心性气难使其气性活泼又须收其心秉畏兢业又有操之似者最为操之害何则讙譁散野似活泼懈苦不振似兢业为将者知此可以语韬钤之秘矣夫好生恶死恒人之情也欲使人乐死而恶生是拂人之情矣盖必有生道存乎其间故所谓恩赏者不独金帛之谓虽一言一动亦可以为恩所谓威罚者不独刑杖之谓虽一语一黙亦可以为威操之于塲肆者筌蹄也而兵虽静处闾阎亦谓之操乃真操也此圣贤之精㣲儒者之能事鎭抚蔡汝兰云兵犹食也欲谈兵请先论食夫嵗大饥宜告籴少服宜艺畆一年积则籴可弗告何也足于已无待于人也客兵犹告籴土着犹艺畆其説甚易明晓也夫燕云之兵以骑射骁雄夺敌气临淄之兵古称进如锋火战如雷霆尤善长鎗而勇于公战故募兵者必以为首谈下此则狼苗诸部以楯弩防突冦而于冲坚长驱之雄或歉焉盖以东南诸郡久安忘兵血刄之惨闻见未及若或海警少扬民将移避不遑有司莫之奈何而募兵之説行焉故不得不赡其犒赏以招来之不得不寛其约束以羁縻之不得不厚其赏赉以激劝之若或警息而遣之惧其春汛之复至也如之何则可夫所重于客兵者为其各有长技也岂夫人之所难能哉是惟弗之习耳茍习焉则东南之衆是亦云淄狼苗矣愚敢曰募兵战不若募兵教今宜于客兵之中精选其技艺之尤者各数人厚其粮饷用以训练骑射长鎗甲楯弓弩分部习学一教十十教百百教千千教万日省月试务肖其真而已由是则艺精气壮而东南之衆要皆云淄狼苗矣如是则五月之内万金之费可壮东南之干城絶倭奴之窥伺滋万姓之脂膏而百世无疆之福由此其造基何也以土产之食养土着之兵以土着之兵御土地之患兵不加多而民皆乐业矣此土着之愈于客兵而募战之不若募教幸较量而取舍之太仓生员毛希秉云盐徒海盗水冦也而我军操练于陆不习海势素怯沙民以其所短攻其所长蔑不败矣朝廷知其然特勑兵备道専重水战议者谓宜造多橹机发巨舰巡捕巡盐官督令于海洋沙塲险要去处上下巡视専习水战之法此练军之法也又云军之克敌者在器兵不完利与空手同射不中的与无矢同海贼之器械惟任短兵我军足以制之者火器弓弩也然善射者寡乞倣种世衡教射之法悬银钱于百步之外不中者宜罚而受责三胜者得银钱又当令其三六九日衍习如镇江㑹手然毎下操之日为数十偶使各官分临之庶不费时日而官军可善射其他应用器械鎗棍弩铳皆以是法校之数月而军成矣此精技之法也御史徐栻云闻兵形象水水因地而制流兵因敌而制胜古兵法也今贼常态每以三五星散诱致我军发伏取胜此惯用竒兵也手挥双刀中者立毙此惯用短兵也胜竒兵者必以正兵胜短兵者必以长兵明部分正约束逺斥堠行如战战如守是为正兵强弓劲弩射疏及逺是为长兵以史思明善野战逰兵及于石桥而李光弼治军严整当桥而进贼不敢犯近闻官军过安亭鸟惊鱼散无复队伍将士相离逺者数里贼若掩袭邀击将可擒也兹岂所谓行如战耶赵充国渡湟使壮士衔枚先渡立营已定引军潜济慎宻如此是以羌零之轻狡不减倭夷而终以万全去年官军出刘家河者轻率赴敌被贼伏兵自芦苇小港中突出冲断首尾我兵大败而将仅以身免兹岂所谓战如守耶自此一败贼益轻我为害愈炽盖既不能用竒而又自弃其正是以百战百败所向丧气甚非长筭也今欲习用正兵先须定十五之法自伍人为伍以上逓相连属以至于将皆如身臂相使首尾相应虽极仓皇不轻相舍而又营寨严整号令明肃动止不乱则贼虽变诈安能挠我纵未即胜敌而我先为不可胜矣此正兵之法也多置毒药弓弩聚集善射勿与短兵相接而常殪诸百步之外此长兵之用也前时我军不能自立无暇乗贼之间今我军坚无隙可乗而贼跳梁既久势必衰沮若觇得其实鼓衆突入乘机掩击立可擒灭此又正能生竒之妙用也故兵法曰竒正皆得则国之辅夫击虏以殄灭为期岂可犯危险而取必旦夕凡此皆所谓致人而不致于人或亦坐得必胜之道欤至于因势利导随时变化则存乎良将之善用而兵未可以遥度也闽县知县仇俊卿云冗兵之费徒糜膏脂自古兵法贵精不贵多所以冗兵当汰法曰兵无选锋曰此在将兵者当练习于平时择用于临事可也虽然羸稚为饵兵亦可诱敌制胜犹上驷中驷下驷例也其最不可用者召募之客兵借调之土兵人谓冦盗之害如风雨不留土兵之害嵗月侵扰不若各乡照戸查起壮勇练为乡兵各有身家地方之念逃亡有里戸可以拘追横肆犹法制可以制御昔于肃愍团练疏有云兵无不精则国威自振而冦盗自平此尤今时之急务练乡兵附近日虚谈兵事者动以阳明先生保甲之法为言殊不知此法止为安新附之民御鼠窃之盗耳自古及今未闻以此制御夷狄也若谓可制御夷狄则古圣帝明王贤臣良将当先为之矣岂待今日二三言事者倡为此説而后知哉我太祖以神武定天下斟酌百王典礼于军制尤留心焉若保甲可以资防御则不当设立若干卫所派处若干兵粮以累百姓矣谚云省钱易饱喫了还饥自古未有不暂费而能久安者况夫豪杰之士决不随人脚后跟假使保甲之法果为阳明先生御冦之䇿今日亦当更之不知此老当时擒宸濠平桶冈捣八寨只用保甲之人乎抑曽借用狼土等兵也世儒不考颠末妄言兵法真所谓恣虚谈而贻实祸也岂不悲哉海道副使谭纶云乡兵之议盖起于先年调到客兵统驭非人所在搔扰百姓厌苦言官建议诏下有司训练土着之兵以省徴调之害此诚庙谟之至计东南地方之厚幸也然数年以来督责虽严明验未覩其故何居岂皆有司奉行之未至与葢缘前后议者止论练乡兵之概而未及养兵之详而境内士民又稍病加赋往往互㑹失指以为练乡兵则不费官帑不用民财不烦素养之劳坐收制胜之䇿且援引某县某乡曽掩杀一二残败之冦以为証据遂使良法美意窒碍难行有司百执事奉行无术反以虚文渐贻实患殊不知乡兵之名则一而其义有二有召募之乡兵有团保之乡兵召募之乡兵谓选其土着之骁健者为之系其名籍于官而又以将臣领之优其饩食明其步伍时其教训严其赏罚之条无事则作其投石超距之气有事则责以抟前击后之功是为素练之乡兵自其对官兵而言又谓之主兵兵之有实用者也至于团保之乡兵不过因其地方之逺近人民之衆寡使之自相团结谕以共保室家小警则虚张声势以幸其贼之不来大警则预行收歛免致受祸之太惨如是而巳矣近年言官亦尝有见于此毎每欲移徴调之费以养本省之兵今给事中何亦止因三省交论客兵之害而遂疏以申明之葢未尝议去本省召募之兵而别练乡兵责之褁粮効义为节省财用计也比者浙江议以全省之粮养本省之兵赋有常经兵有定制未尝与所疏相背且甫及三载屡奏竒効此即练乡兵之明徴也顾当时减省太过议额太狭故当羣倭大举入冦之时不免量调客兵以济一时之急若即以调兵之扰併罢召募之法不求建议者之本意而牵制于含煳不决之虚文以彼力穑之民尽为荷戈之衆诚恐操练无素则为不教之民拣阅以时又有妨农之怨听其自食则人弗乐从给之官帑则所费滋大势既难行事多虚应失安攘之长䇿为东南之隠忧诚不知其可也且团保之法所以禁民为盗以备地方出没无常之咎耳至于制御夷狄古如秦汉唐宋今则九边两广皆借素养之兵而独于今日东南之事乃责之散处难合之民得乎为今之计不若以调客兵之粮増广主兵之额为之慎其委寄核其名实寛其文法而总论其成功将见不出全浙之间自多罴虎之士诚亦计之得者而又责成有司抚字凋残团集保伍平居则齐其心志临事则遥为声援庶几两利而俱存之可以有备而无患矣足兵饷兵部尚书胡世宁云六部之中戸部尤重葢自祖宗开创以来百五十余年天下疆土田赋止是而内外用度比旧加数十倍虽歳常丰收犹且不足而况嵗荒无徴其何能赡故必得通变有才之人理国如家者而后可济也今得吏部善用人戸部善理财则民生自安盗贼不忧其起边境自足敌骑不患其侵兵部得无大事矣不幸二部有欠而盗贼蜂起邉圉交侵不得已而用兵犹赖吏部所用之人以领兵戸部所蓄之财以赡军又云今边储最苦不足而足之道有三一曰广屯种夫屯种孰不欲广然毎差官督劝不能増者急于起科得利也夫嵗收不常而租有定额则开垦者利未得而害已随故人不敢开种今若查比北直𨽻地方钦奉太宗皇帝圣㫖事理听令各屯原额抛荒及空闲地土不拘土客官民军舍尽力开垦永不起科则有利无害而人乐于兴种矣葢所贵乎广种多收民间米谷价贱发银可籴则边储易足矣至于南方谪彼充军为民人犯宜责拘解当房真正家小到彼尽拨各武职员下作为伴当责之收管使为垦田而照名代出本处军伴操守则彼势难逃而人可渐多种可渐广矣今闻戸部始议覆奏又查出永乐二年令各卫所屯田官员军余家人自愿耕种不拘顷畆任其开垦子粒自收不许比较及正统四年令大同宣府辽东陜西沿边空闲之处许官军戸下人丁尽力耕种免纳子粒则臣前奏听其开垦亦不起科明是旧例可行有益边储而该部又欲两请或听开垦永不起科或候三年成熟徴粮则臣前所谓歳收不常而租有定额人不敢开种矣伏乞圣明俯念夫边方田荒歳久储蓄日无特如臣奏施行地方幸甚二曰兴盐利今天下生齿烦于国初数十余倍食盐者衆矣故今私盐盛行而官盐未尝不售其所谓私盐不禁能阻官盐者葢袭旧时之説也故今宜于额外多开商中不限引数听其买补若势要占窝専利则毎嵗开中止将引目发边付巡抚都御史并管粮郎中听其就彼募商责限完粮而后填给违限不完者则转给他人其若都御史郎中召报容私致缓粮饷者听巡按叅究则自无此弊矣至于灶煎私盐宜于出塲总路设立闗市守把止许卖与商人有引之人而本处军民愿买者亦须纳官得引始听如此则公私盐利皆归国用矣然又须低昂其权使输粟于边者量地逺近米价贵贱倍减其数而又得先掣纳银本处者随时旱涝盐价贵贱倍増其数而又与迟掣则商人益劝于输边灶丁益利于煎鬻军民得易于食盐而巡逻之卒可减盐徒意外之祸可弭其为上下之利盖不一而足也三曰预收籴毎常边粮不肯趂贱预买及临用兵发银贵籴且逼人强卖公私劳费不赀今宜妙选各边管粮部官责其月报米价贵贱歳报田收厚薄如年丰米贱之时那借官银数十万两到彼多籴米谷贮仓或计今年所籴可彀后二三年之用宜即扣后二三年该给粮银于他边米贱处所籴之或查应解边粮地方时价米贵则量令折银解边备籴如此通融计处务使逺近官民皆便而边粮易于措积盖亦济变通融之法也但其籴粮全在官司立法简便革弊严明不许减价掯勒难收以致靠损屯农方可常籴臣闻今歳辽东米价甚贱但发一歳之银可籴二歳之用而二年免发其次宣大米尚可籴亦宜差官发银到彼预籴米谷以备客兵添兵之用惟若延缓宁夏毎银一两止可籴米五七斗甘肃毎银一两止可籴米二三斗然闻其地缺乏尤甚军士不可枵腹而战亦宜戸部差官赍银到彼多方设法于有米地方贵籴僱运转搬至彼以救其危急可矣又云昔我成祖皇帝之供边悉以盐利其制盐一引输边粟二斗五升是故富商大贾悉于三边自出财力自招逰民自垦边地自艺菽粟自筑墪台自立堡伍歳时屡丰菽粟屡盈至天顺成化年间遂变其法凡商人引盐悉输银于戸部商贾耕稼积粟无用遂撒业而归墪台遂日頺坏堡伍遂日崩拆㳺民遂日离散边地遂日荒芜戎虏入冦一遭兵创生齿日遂凋落地方日遂困敝然则安边足用之长䇿莫善于太宗皇帝之盐法矣在京各衙门㑹议云各处名山香钱缺官俸银川广盐银广东税银大造黄册过割地畆银俱可取用至于税契银率多侵隠亦可查取徭编银再可借解天下各司府州县赃罚纸价自嘉靖三十五年为始一毫不许别用暂解军门听用其出入务赴巡按衙门挂号查考又各屯田暂纳折银数年且不为例其该纳银六钱七八钱者即使徴收五钱南京应支月粮大约每石俱三钱岂不五分中尚得余利之二以充军饷也及湖广荆州府则云南川贵百货所由之路䕫州府亦当入蜀咽喉江西湖广二省茶货经此达于西畨欲要于荆州照依九江北新关事例添设钞关一所量税舟船并𣙜其住卖之货䕫州责令抚按㑹同委亷官从公摧解又各省府州县预备仓谷酌量时价量籴其半解赴军门又江西福建等处均徭已提编一年但皆十年一役尚可再提一次其余他处五年一役或三四年量为逓减又将巡监御史黄国用奏准工本盐银二十余万量留借发总督处斟酌支用事宁照旧议解戸部以济西北又御史徐敦题称东南之民方困而派常赋之外海防未巳而继之以提编均徭提编未已而又加以民兵工食臣愚以为军需必不可缺而民困尤所当苏非仰借官帑量为给发隣近诸省通融协济恐终无以自赡其东南近日之科派速为议革止令僱募民兵则民不重困于诛求之苦官不牵制于出纳之难蒙赏者益思报效而穷蹙者少延残喘臣等㑹议得用兵以钱粮为本钱谷衣甲器械船只不备赏犒不充威权不着士不用命虽韩白不能成功但东南自嘉靖三十二年兴师以来劳费不备致厪宵旰之忧者凡以为生民也今本处烧刼仅存之民常赋之外海防银两未已而复继之以提编均徭提编未巳而复继之以民兵工食百姓嗷嗷诚有如御史徐敦所陈而提编一节通行数省编及小民不得安生者半天之下至于各省预备仓谷亦当积贮以备不测饥荒㩁商税银恐亦无几俱难轻议查得应天巡抚奏留嘉靖三十五年起运银四十四万余两奉㫖钱粮着戸部议处来説候覆间今徐敦复请于两浙嵗运之数量留二三十万彼岂不念国家京边重务所需哉盖济东南目前之急正所以为国家悠久之计也合无从戸部酌量定数存留若干以给军门再于两淮运司议处工本盐银二十万内借用一半至于各山香银各关钞银缺官俸银川广盐银通听总督移文各该抚按查取不许留难此外又有开纳一节尤为可行合无查照工部开纳事例兵部应给空头札付一千张咨送总督收置军门许令军民照例上纳有愿报效者一体收用其余挂号稽察事宜悉如都给事中丘预达等所议施行及据各官所陈専官管理一节巳经本部题奉钦依咨行总督选委布政司官一员専司出纳无容别议合用钱粮各有头项大率民兵工食除今年在于已徴提编银内取给以后年分各府州县比照原额工食量加一倍通计实数各照丁田多寡量为轻重派徴申呈抚按刋印书册颁布晓谕不许数外多派重困小民士夫之家随例应优免之外一体均派收贮官库按季给发沙兵工食听督抚官酌量于浙直二省不经倭患府分坐派徴解听按察司官以时给发其一应见在地方主客兵行粮及赏犒修造船只置造器械等项俱许于军门弔取并奏留银两数内支用通要造册开註出纳明白以凭巡按御史稽查都御史唐顺之云东南水陆兵粮往往有缺至三四月不给者军士万里捐生日望升数之米而已而又不时给之生心讟语亦何足怪此有故矣浙江军饷银四十七万两江南五十余万两江北一十六万两其初皆筭兵而赋民原无赢余若民间拖十数两则缺却一军之食万军不能一军空腹而万两不能株两无欠加之民赋有灾伤减免而军饷无赢余处补宜其不能准给而生怨讟也古者军兴之费不尽仰于民务取之山泽鼓铸筦𣙜商贾之利故前史称不加赋而用足今民间摉括已尽无可处补而军门亦无所谓山泽筦㩁之利稍可处者惟有盐法而已试举一端如前时浙江巡盐鄢懋卿小票事例嵗亦可得银数万此皆不取之国与商而坐收赢利者也合无勅下戸部转行督抚等官㑹同淮浙巡盐御史委曲计议多方区处但使江北江南浙江毎处得七八万两民赋若足则别储之一有蠲免即以处补此亦国民两便之䇿也圣明轸念东南兵荒万状艰苦勅下工部查得大工银两渐彀乞渐将嘉靖三十九年浙直两处赃罚照数解与军门听其处补兵饷以后年分自行解京如故此外山泽筦㩁之利有可兴者听军门从宜区处再照供给军饷系有司职掌有司往往视为不干已事始则催徴不力继则给发不时堕悮军机多由于此此后若有仍前怠玩者自布政总司管粮道及知府以下听督抚诸臣从重叅劾治罪庻几有司各知干已不敢误事又云沿海卫所旧皆屯田今埋没过半而图册故存宜按图照册尽数查出办纳屯粮及金塘玉环诸山膏膄几万顷皆古来民居之处今可垦为屯田设所戍守一以据险一以固粮此一事与臣所谓足军食者相关旧制当复者三也御史曹光等题欲将巡盐御史黄国用奏准工本盐银二十余万量留借用一半发两浙巡抚一半发苏松巡抚或俱发总督处斟酌支用以济海防事宁照旧解戸部以济西北䇿略云尝思今日坐困之术莫有过于兵多者方其兵之初调县县传送道里之费不可胜言也所过掳掠其扰害之患不可胜言也至则家给而户养之供饷甚烦而掳掠不息其费又不可胜言也今议者不思兵多之费而忧财之乏此所谓舛也因其乏而议加赋益财此又舛之舛者也昔先零之役当其兵集耿中丞籴四十万谷而不足及充国罢骑兵般师不费斗谷而羗平人皆知充国屯田之兴利而不知般师之省费也故调兵一而为练兵之费百调兵一而当土着之兵其费十调益简则费益省以其所费者而练兵何弗强也以其所省者而充费何弗赡也此其不加益而足财之道也海道副使谭纶云足食如行钱法抽寺田广开垦查民壮弓兵募银复卫所额粮甚有所济且行之可久又云钱法行则公私皆利或谓费银铸钱而利苦不多何便于官曰即使费银一两铸钱亦止値一两可也今天下苦于困乏只因银少钱法行铜皆银矣矧铜鑛所出併收民间铜而铸之必本省而利溥矣谓之无利吾不信也又云调兵之法万非得已募兵之法亦难久行惟是复祖宗之旧酌时措之宜使军伍不虚粮有定额民壮弓兵名名得其实用不以许多钱粮置诸无用之地庶几足食足兵之长䇿也知府严中云国初每郡扣除养军若干官吏师生俸禄若干然后定起运之额故军伍缺下口粮谓之羡余积于布政司或谓此项已属于户部作边储之用愚谓不然嘉靖某年户部偶缺用奏取各省羡余浙江遂以军余银若干缺官俸余银若干并别项空闲银两共几十几万解去不闻以此为据以増纳运而常年照数解京也设使一年做例嵗以为常而不存积于布政司昔傅应嘉巡按浙江募民补卫所军额其月粮何所支乎自戸部取用以后卫所军额岁减一嵗布政司果尝嵗歳奏解乎愚恐羡余之银有解部别用者有未尝解部而仍存本省者须细查之以为补军额之用可也举人王文禄云东南之财甲天下之财财之薮也冦乱三年将告匮矣当以天下之财济之可也革侵渔之弊各名山之香钱可取也革借关之弊各驿传之供给可取也国初军制之数即食粮之数国初军多而粮无不足今军少而粮不见余须责督储之司查而取之可也各省缺官之俸折钞之银取之可也冗食之官奢靡之费汰之可也倣周礼束矢钧金之法凡豪右贪残之讼罚而取之可也苏州生员沈拭云当今钱货民皆私铸致坏钱法物价不平利归于下宜奏闻朝廷南直𨽻及浙福湖广等处官自为铸所铸钱文一以嘉靖通宝毎钱七百准银一两非此不行则利归于官钱法不乱而军需有助矣兵部尚书胡世宁云秋成地方素无积蓄者宜出告示晓谕军民不许将米谷浪费及因而粜出外境其若本处军民得过之家收积米谷在家待价粜卖以图利息者听从其便在城人家有能收积稻谷一千石米五百石以上者即系听教良民本府凡事量加优恤乡民屯军人等今后务要掘塘积水趂时勤耕以务多收米谷秋成之后如果谷贱伤农凡民间应纳差银粮价及赎罪等项俱许依时増价折纳稻谷本府另借籴谷银两申禀上司代其纳官又云今虽秋成贫民缺用必将米谷贱粜出境以后再难收回公私积蓄皆空倘遇荒盗乡市军民束手待毙予欲将府库原收义民僧行及积米纸价等银尽数籴在仓中遇荒赈粜遇兵给饷庶不有悮及照常时散银籴米多被奸豪诓领或库吏称散乘机尅落似此领银无实籴谷难完今照所属州县人民该徴均徭等银将谷贱粜煎销上纳未免耗折今欲就将籴谷银两扣收在官抵作民间该纳官银或秋粮折色米价银两陆续支解却令该纳前银人戸毎两照依时价纳谷若干在仓庶免彼此出纳侵分耗折之弊都御史章焕云师行粮从有糇粮有糗糒刁斗自随樵苏自给强者主战弱者主㸑此军中之制也今或临阵而未食或食至而不均或师行境外而食具城中设欲晨炊蓐食卷甲疾趋何以应之事机尽泄士忿不平此养兵之制未定者一也主事唐枢云凡军行若随路关支口粮候到唱名给散昼则担阁行期夜及二三更才得睡息若先给与盘纒静路行时不便买办不无受饥之病北方行军毎每有此必须先立从长良法庶克有济兵部尚书王守仁云沿途该用廪给口粮等项合计筭总支应庻免阻滞及省偏州下邑之扰为此牌行布政司官将官舎头目人等合用廪给口粮等项查取见在确数计筭经过州县若干毎驿该银若干就于军饷银内支给其各州县止是应付人夫再不许别项科派于民兵部尚书王守仁云近因思田二府攘乱该前总镇等官奏调三省汉土官军兵快人等前来南宁府屯住防守军民大小男不得耕女不得织而湖兵安歇之家骚扰尤甚今虽地方平靖湖兵已回然疮痍未起困苦未苏况自三月以来天道亢旱种未入土民多缺食诚可悯念已经遍查停歇湖兵之家开报相应量行赈给为此牌仰同知史立诚即将十名以上七十一家各给米二石盐鱼二十觔五名以上三百五十六家各给米一石三斗咸鱼十三觔五名以下四百五十四家各给米一石咸鱼十觔就于该府军饷米肉内支给开报其余大小军民之家谕以本院心虽无穷而钱粮有限各宜安心生理勤俭立家毋纵骄奢毋习㳺惰比之丰亨豫大之日虽不足而方之兵戈扰攘之时则有余矣御史徐栻云闻兵行粮从食者民之命尤兵之至要也古将如赵充国诸葛亮之用师皆先为足食计然后言用兵耳若驱枵腹之衆以荷戈御敌其不能格可必也近者海上南沙失事祇因犒饷觖望沙民邳兵未协故锋未交而识者已知其必挫矣且闻总兵等官跟随亲兵毎名止日给米一二升尚未得一饱而求其冒波涛婴锋镝乐为用命不亦难乎然东南民力之竭已非一日而库藏积贮又多已解给边储公私匮乏俱难措处然则军前之需其可不预为之备哉设更拘以常格动辄龃龉亦未见其能济缓急也伏乞勅下该部议行海防巡抚都御史各将府州县在官钱粮不拘寄库正库无碍等项官银通行查出酌量听解以备行军赏给或遇𦂳急之际动支未敷仍许巡抚权宜行事将起解钱粮暂借军前应用一面题请事宁处补务要严督监守官毋得放支冒滥以滋冗费有司官毋得分毫科派以病疲民管领官毋得出入尅剥而无实恵访有此等悉从抚按官挐问叅究如此庻军储有备无患而将士可坐而䇿矣伏惟圣裁又云积贮者天下之大命也葢民命以食为天积贮之法在平时且不可废况夫兵荒之后其可不汲汲焉讲图之哉臣尝见国计取给东南者甚厚故天下惟东南民力最竭而东南之民又惟农最苦也未遭冦乱之先毎以赋役繁重视田产如赘疣思欲脱去而为逃亡者大半矧今白刃在前窜伏不暇田地抛荒居十九矣所种者又苦久旱难望有秋将来谷必愈少而农民益困明年田地必尽荒芜不惟边饷可忧虽欲支持本地恐未克济且冬既无处可粜夏又无处可籴民之弱者必馁死强者必羣聚为盗如之何而不预为之所也臣熟思之窃有一事其行甚易其效颇多即倣古常平仓之意为之欲俟秋收之后茍有所入或于他处成熟地方即行府州县动支官银籴米比市价二十分内稍增一分招民自运入城贮之空仓不足则寄贮之空寺院待明年夏米乏时则比市价十分之内稍减一分粜之不拘城内外皆得籴食専委廉官一员司其出入只此一事其利有七米价不壅农人不伤其利一也城中充实胆壮百倍其利二也粟多入城黙寓清野之意冦从焚掠所失亦少其利三也米价常平饥民得食不驱为盗其利四也耕种无资稍给与之秋收可望新陈相接谋食之源不絶其利五也十分灾伤则开仓赈散民命可全其利六也冬米必贱夏米必贵增价犹贱减价犹贵羡入亦多其利七也此事倘有可行乞勅抚按转行各该府州县用心议行今惟苏松杭嘉淮扬被害等处尚可求三年之艾其未被倭地方若早为之均属有益夫既有战士捍卫于外使田者得于耕又积谷预备使民有所恃赖将来田辟谷丰所以足国裕民者在是矣以之安内攘外复何求而不获哉丹阳邵芳云善耕者无穷民善治者无穷国又曰善战者无穷如天地不竭如江河钱谷甲兵皆一意也故善耕者必数歳易种水旱易耨天时有穷而人事无穷善战者竒正叠出强弱叠形客情有尽而主谋无尽善治者亦然彼钱钞皮币金刀之类无不可行者顾上之人何如耳若必于所穷之中而求所以济其穷如絶袖补领割襟补裾惟见其愈穷矣都御史唐顺之云东南事体絶与西北诸边不同西北诸边虽是兵财殚弱而成法具在储粮畜兵歳有画一只是废坠不举耳若东南事体一则以海冦猝起事属于草创一则以连年被冦力尽于支吾取办一切未虑经久其大者臂指相使之体统未明唇齿应援之机宜莫办至如浙直所募之兵则朝南而暮北有今日在浙江应募明日在淮扬应募者如暂时顾倩之人主人不得而有之又安得而用之军需则移东以补西一年之财只彀半年支用无名之费百出于民而军人告缺四月五月缺粮者往往而是大率昔人所谓不终嵗之计祖宗时备倭规制沿海屯田水寨诸法漫然无迹可考矣故西北诸边莫急于振旧废东南海备莫急于定新规此其大较也清屯种兵部尚书胡世宁云自古屯田为足食足兵之上䇿国初各卫皆有屯田军以十分为率七分守城三分屯种是即唐初府兵营田之制葢万世之良法也何虑兵食之不足也今腹里各卫三分之田多有军先抛荒年逺迷失而民垦纳粮者矣若欲一一清夺还军非惟失利而且失民不为有益独念今天下军戸消亡殆半间有存者毎年清勾戸丁随解随逃劳费百端不得军用无计可处议者谓宜上体祖宗置卫立屯之意逺推古人寓兵于农之法通制各卫军士各令有田一分其数江北一顷江南半顷如江北一卫额军五千名必须制田五千顷江南半之先尽原额屯田次清寺观间田及抄没罪人之田其有不足则设法开垦荒田再不足则措银收买民田如宋时役田之制务彀额数分与各军听其有力者自种无力或不便者召佃收租然必量其所入如古上农夫可食九人之数平时操守止令自食必有征差方给行粮其卫所缺军之处则分舎余军余或募民或罚有罪以补之盖彼既有田必皆乐从而逃者少矣此于边卫京卫或不能尽行而腹里卫分必皆可行所省养军之粮歳数百万矣由是论之边方之地必先有人而后田可屯是不患无田而患无人也腹里之地必先有田而后军可募是不患无军而患无田也其轻重所主各有在矣巡抚都御史彭操江都御史史巡按御史孙巡江御史汪㑹议处屯军一名拨田二十畆输粮六石五斗余听本军食用兵农合一国家无养兵之费耕守相兼沿海有屯戍之实奈何军士逃亡甚多海防空虚殆甚屯田在边而屯军却居城郭军人领种而佃种又属民人凡把港守寨之差皆老羸贫弱之卒遂致倭冦侵扰屯田荒芜兵备道亲诣各屯踏勘查理务使军不离屯屯不离海则屯种者皆系军实把隘者尽属屯丁于且耕且守之中寓足食足兵之法工部尚书马坤等题欲通行南北直𨽻并各省清查屯田许其暂纳折银数年且不为例以充军饷也都御史唐顺之云沿海卫所旧皆屯田今埋没过半旧制之当复者三也海道副使谭纶云国初屯田之制军在海滨而田在内地召民佃种本未尽善向来多为大家所占亦有军贫而转典者若清查复旧大为兵饷之助知府严中云国朝屯田之制北方与南方不同南方与中州亦不同北边之屯田重在盐法兼重马政而行之也中州之屯田専重马政而行之也浙直之屯田则以屯军籽粒供造运船之用有余者充补月粮福建则又不然其省屯田至多不若浙直之少故専设一屯田佥事歛之与浙江水利道带管不同大抵屯种之军不守城不上操清查其弊于军饷大为有助太仓生员毛希秉云崇明田若干粮若干海若干实徴若干升合不起运而官吏师生守御官军俸粮犹未能给毎数年大盗一兴动费钱粮数万沿海州县居民刼烧之害又不可以数计然则国家何利哉太镇二卫之设本为崇明盗贼何故缓急未得其用乞于南沙平洋沙増设守御所修古土着屯田法庻有实效若仍旧春秋二班交代惟虚应故事其势安能久乎盖旧制崇明守御所之外又有太仓中所八百戸镇海前后所三百戸在于崇明潭子港备倭后因海改拨刘家河把港既而太仓沙指挥具呈空闲人数取补上班今申明旧制改设南沙守御孰曰不宜或曰边方卫所该守御腹里卫所该运粮今太镇二卫切近海洋毎有盐盗倭冦生发乃坐运船三百艘运军三千名有一缓急兵不足用合无议将太镇金山运船该派腹里卫分即以无额运军定拟南沙等处守御又曰屯田之设本备军储今屯军在太仓而屯田乃在常熟嘉定崑山等县且屯田零坐各区各圩其势安能耕种未免转佃居民而屯军坐食不差有名无实莫若通变宜民择沙上常稔不田与守御军屯种以旧屯军田易银与沙民别置田产实为两便此䇿果行则凡旱寨水寨把港官此实百世之计也闽县知县仇俊卿云征调战攻之日官军行粮口粮照日给发不暇计费若夫敌退盗去之后兵火少息之时各处要冲添设把守员役使其聚之而食则仓廪积蓄莫非小民脂膏何可继也合无倣渭上湟中故事将沿海空闲地土督令开耕不起科徴且屯且守一年之后人将自食其力不惟省养兵之费抑且行寓兵之法时至则务农事去则习武贫而壮者得田可耕未有不愿为兵而又可减召募之虚糜者数千万缗矣昔戸科给事中林士元等奏将抛荒屯田不拘军民僧道之家听其各择所便开耕不许屯官分外科扰夫僧道尚许承佃屯田今于长守之戍顾不可听其开耕空闲土田者耶汰冗食兵部尚书杨博题云国家养育边军极其优厚故居则有月粮出则有行粮寒则有冬衣布花至于获功则又有重大陞赏无非欲得其精健以为敌忾之地耳乃今老弱叅杂所养非其所用逃亡揑冒有名而无其实近户部题称督抚诸臣之奏求应援则曰军马寡弱逃亡过半请粮饷则曰兵马衆多供亿不支观此则坐食民力者岂皆投石超距荷戈彀弦之夫未必无老弱疲癃之士与夫缺伍寄名之人也自今合行督抚诸臣各选风力守巡兵备官员亲歴各该城堡将见在兵马逐一查验精壮者照旧存留老弱不堪者尽行沙汰戸内果有壮丁准与收补其军士逃亡即行开除如敢仍前作弊以蠧边储听各该巡按御史查叅究治慎募调兵部尚书杨博题云今之用兵大率有三曰练曰募曰调调遣之举本非得巳葢缘本地兵力寡少遇有重大声息不能不调若使哨探明酌慎于徴调不惟刍粮一无虚费亦且战守均为有益但迩来边臣多事张皇偶有小警辄行请调恣目前侵冒之奸为日后掩饰之计相应通行申饬督抚等官各将兵马严加操练务致精强遇有警报相机堵截不许辄张虚声妄议调遣果有大举之信径自斟酌量行调援亦不得因而借口反悮军机如或不念国计计处失宜听各该纪功巡按御史叅奏重治又须遵奉明㫖务以团练土兵为主如果目下不堪战守早为计议某处某兵可调某处某兵可募应径行者径自酌行应具奏者以次具奏俟主兵练成即为停罢又题云今日之事不难于御冦而难于驭兵不难于足兵而难于足食故建议者毎以罢客兵为説但各省投募之兵多有㳺民叅杂其间官司未得其用地方反罹其殃亟当计处合咨河南山东湖广广西等处巡抚都御史将本处㳺民严加禁约不许出外务令各安本等生理如无招募明文私自出境投兵者即将家属收禁里隣坐罪仍刋刻告示通行晓谕庻投兵之风少息地方之患不滋矣都御史唐顺之云自倭患以来东南军制最为不定葢以济变未虑经久枭猾之徒方应募于江北忽应募于浙东方以得募价而留忽以满募限而去譬如借倩之人主人不得而羁之安得而练之至于逺方无赖託名土兵报効希图掳掠羣然麋至在此不由军门之徴调在彼不由督抚之遣发坐费粮饷骚扰地方是以人人争言调募不便而以练土兵为説夫土兵之练诚是也然土兵之数不足安得不募募兵不足以当贼锋之锐安得不调如前时王江泾数千倭子乘胜西上非永保之兵力挫其锋则何所不至矣为今之计合以练兵为实事以募兵为权宜以调兵为寄道募兵则逺募不如近募调兵则多调不如少调募兵先尽本地方骁鋭若浙江处兵江南沙兵之类其逺方骁鋭应募者亦须土人保任优其募价什伍聨束而歳番上之不得自去自来如往时则募兵亦土兵也总督军门歳调麻兵立为定额直𨽻几千浙江㡬千専为冲锋之用听川湖军门精选发遣以宪司一员监督前来有不能冲锋及骚扰地方者罪及监督则调兵可以制其毒而得其用也俟土兵训练有成然后募调俱罢募客兵兵部尚书张时彻云闽广诸兵其长技故智利在水者可习而知而吾苍山下八山之人熟闽广之技者亦非少也以一教十以十教百以百教千事在反掌而有勇知方是在上之人使之者何如耳夫吴越之人以舟楫代舆马以江海为坦途伍员对阖闾以舟军之教比陆军之法大翼当陆军之车小翼者当轻车突冒者当冲车楼船者当行楼车走舸者当轻走骠骑况今日之边防恃舟师为长技以火攻为要术乎又云军既销弱势不得不募客兵矧今募兵他省动越数千里徴发仅千百人未及至而已损官帑民需不訾矣况至者未必皆精以之赴鬬往往贪饵致败恐官府之诘之也既又弃戈而窜走所过道路率又逞其狼豕贪残之性白日剽掠昏夜则污渎妇女一或捍拒则露刄而譁杀人无忌故谚曰宁遇倭贼毋遇客兵遇倭犹可避遇兵不得生由此而观客兵有害无益明矣况使之乆居内地间熟道路习知土风民俗之事必有不战自焚之祸如元末苗帅杨完者流毒吴楚盖可鉴也主事黄元㳟云客兵有二有调而至者有募而至者调而至者统领有官籍贯有的用则札之至有不用则札之归即无事矣募而至者乌合无统领之素萍聚无籍贯之眞况多游手好闲无借恶少安知不恃其武习反卫为仇啸聚山谷党附海岛皆不难矣都御史章焕云所募之兵须程其技力而籍其家室守法者厚恤其私犯令而逃者有孥戮之禁至于鳏旷游民给其田庐与之配偶则可以絷其归念臣见狼军毎有受㕓之心而山东恶少甘心従贼者利其掳掠之妇女也茍遂其愿则兵可募可久矣又云分道募兵不择强弱不按名籍游手无赖草窃亡命悉入彀中及至而茫无统纪聚散无稽多寡不问虚糜廪饩豢养无功故募而来来而去去而无兵则又复募府库罄竭道路驿骚终无实用此募兵之制未定者予惟募兵之法但当于本处报选何也其家在是则所获工食便于归寄防春之暇便于归耕其人善恶便于保结召之则聚散之则归然须不限名数如收钱之法日积青蚨几文驯至一贯孰有勇力孰长技艺选其精能汰其懦怯夫然后募得其人也若四方泛募则是乌合之衆无赖之徒招之甚易散之甚难今日之兵夫他日之盗贼也葢离家久逺财不得寄归淫酗赌博恒心亡矣一旦革之非刼夺何以生乎荆川云逺募不如近募亦此意也御史徐栻云客兵之爲地方害夫人而知之但方今之事正如病疽者急则治标以毒攻毒之时也特视制之者何如耳葢狼兵其贪如狼土兵似之而性尤狡谲客兵中狼兵土兵尤甚一胜之后其气必愈骄勐无忌况左江田州之兵与右江南丹那地东兰三洲兵素不相睦散不相顾聚则仇杀虽有二游击白泫邹继芳分辖之然其所见惮者瓦氏家法与该管土官头目若莫崐罗堂黄仁等而已土兵忌狼兵先进以攘其功狼兵忌土兵后至而挫其鋭气态相戾功次相竞乌可于既胜之后而不知所以处之乎如欲一胜而撤去则海冦出没不常况其所素慑而见怯者特此兵耳兹久留而无制则其悍恣之性所过残扰村市为空是去倭之害一间矣为今之计臣愚以为处之有道焉将各兵分派各沿海府州县住札有司官为之崇其犒赏恤其劳苦以深结各该土官头目之欢心俾有所统属而不得肆又于本处应募民兵中择其最骁勇者各照狼兵土兵法编为队伍结为营阵象其衣甲演其技艺习其劲捷随其动止饮食以一教十以十教百推而上之日渐月染若与俱化斯隠然示狼土兵之长技在我又足以分其势制其悍气而资吾实用积之月日两兵相为表里无分主客然后渐次查照发囘以逺客兵之害省养兵之费其或制客兵之要乎调客兵都御史章焕题云今治倭者无他调兵而已臣愚以为非久计也少发之不足多发则用度不计久驻则老师废财暂驻则兵散而贼复入且衆兵杂处争隙易生壮健久旷奸盗自起故客兵协守惟都城塞下可以居之主客相当有所忌也江南民弱客兵所为尫羸视之者也欲其不乱难矣婬妇女刼货物杀良民如是则客兵之乱与倭夷等前世调兵江南皆有明戒又云调至土兵贼颇畏忌然亦犷悍难驯夫以苗攻倭犹以毒攻毒不可轻用亦不可久用者也是在上医国手剂量斟酌对病而攻病去即已今既无鼓舞之方复无调停之法事急则悬赏求之势缓则厌弃置之求之则易骄弃之则生怨此调兵之制未定者也兵部主事黄元恭云唐徳宗借囘纥以解围而遂基旋入之扰石敬塘因契丹以取唐卒酿播迁之祸狼土蛮兵非我族类宁可引致心腹之地哉山东徐邳骑不习步四川广西峝不谙渠用其所短行其所疑则何赖焉且必重费以致之应募则有安家在途则有𫝊食即营则劳来安挿月给行赏计每主兵四五而赡一客兵然乌合无籍恋家寡情故逸使之易劳使之难恱使之从怒使之拂利使之来罪使之叛至其习见我之无内恃而専外借则遂骄恣横所过塞门以防其掳遣发议赏而后行重赏之格不自朝廷出幸胜必获赏而复进速劝之令不自主军军门出首级则伪良为贼冒从为主而不得覈之论功之典不自宪臣出败衂则弃营而逃以避诛再募则逃者重冒以趋利在营者原籍官司不得羁縻而阅实待之如此其厚也养之如此其骄也然汤克寛一试之而徐邳之卒败李逢时许国再试之而山东之卒败至于今永顺保靖麻阳酉阳瓦氏赖阳诸兵溃且散散而尽矣其效已明然犹甘心捐厚畜骄而无变计亦独何哉或曰知非䇿也然主兵训未就绪姑暂爲之噫予闻其言五年于兹矣此当事者无久任责成之重而为目前茍且之图试问月攘一鸡足与改弦易辙也欤哉丹阳邵芳云练本地之兵但可为本处防守而已不能追勦大敌也欲追勦大敌须调客兵何也土兵习知地利顾恋桑梓故选而练之可为常计若别省有事欲望邻省之民团作一处协力以拯之能乎不能乎且如往年徐海陈东辈领冦数万压境而来苏松杭嘉各自保不暇其能相顾而协勦乎故练土兵与调客兵不可偏废御史邵惟中题请勑下该部转行督抚大臣从长计议如徴调客兵必责令大头目统领葢有大头目则所调客兵亦精而法令必行仍以监军等官控制之类造各兵年貌籍贯文册照其实数给以粮饷解赴军门照册查㸃犒赏报効立功果有功次速行奏请陞赏如有退缩即以军法处治其逃归者行彼处巡按提问南京工部尚书马坤等题欲要总督大臣查见在各处客兵如无亲管之官领率者即便转行各省总督抚按坐名查取稍加优厚申送前来如无土官总领照用兵务本管官舎前来督领督领之官中途逃囘如某人辈仍须备行总督及抚按衙门查照律中法例一体查究及称调兵必须精择其可用与经战者少倣古人分兵之法如一省调兵一千则令出兵地方大约可出几千总其大数互相裒益如十中择其一则一嵗十丁之族始出一兵也百中择其一则一嵗百丁之族始出一兵也数千中择其一则一岁数千丁之族始出一兵也都御史章焕云践更以示其信处置以服其心以诸边节制之兵为之凖调到狼土之兵为之辅夫边兵矩度素闲可以消狼苗之逸志狼苗有变而边兵之强足以制之夫药有相佐亦有相制惟兵亦然则可调可用也裕州知州王宇云按边兵习惯苦寒日夜备御不宁寝食以为兵戍皆然一旦调至南方见苏杭冨饶逸乐武备废弛不惟歆羡而不甘抑且玩侮而无忌我祖宗立法止是原调用于北边自正徳间议者不深顾念调擒刘七及江西之冦边兵遂骄边患遂启难于收拾今欲更调之以备倭后患有叵测者湖兵欵兵之当虑也亦然故调客兵不如不调或曰乡兵仅可各守一方调往他处不能也捍御大敌不能也不调客兵何以支倭㓂之大举乎曰春秋之齐国尝受晋楚之师晋师中岂无边兵乎楚师中岂无土兵乎不闻齐借何地之兵以御之也若必欲以夷攻夷齐师中夷何在乎大扺兵之强弱惟系得人与不得人齐桓公用一管仲行内政寓军令之法遂霸天下今若有人能倣其义于保甲法中抽选且如毎甲中一家出丁九家不出丁者出银津贴则不患于无兵与无饷矣就其中更选一班精鋭専一听调谓之逰兵如此岂不攻守皆有备乎副使王春泽云今之议者皆谓补足军伍可以御倭愚谓今之军伍多羸弱不堪上随之人所募勇夫凭吾选择人人精壮可用若移足军伍之费而费于募勇敢为益不既多乎但不可募逺方之人盖地逺则水土不服道途盘费有身家者不肯应募而应募者多无借棍猾之徒其志不在于战而在于掳不在于受约束而在于逃故军士不如勇夫逺募不如近募凡有识者不易吾言也予按今之论御倭者有三曰调客兵曰练乡兵曰募土着之兵愚以为募土着之兵可也调客兵与练乡兵不可也何也客兵性气骄悍不受吾之约束既不肯受约束岂肯出死力而为我杀敌乎故客兵有害而无益所谓不可调者此也欲练乡兵须处钱粮养之今之钱粮甚难区处将欲使民自备与则民因贫而投兵岂能自备乎将欲官给之与则凡民之无依者恐尽起而应募何以支之将欲验田均派与则田多者恐其始倩勇夫以充役后用家丁之无能者以抽代人且不常安能训成兵技乎况防春正值农忙废田事而固结不可也乡民各保其乡调用之于他处不乐也故乡兵保甲之法仅可以防夜警自古迄今未闻以之而御夷狄者所谓不可练者此也夫惟募兵一事执利权以囿民选择之精训练之勤赏罚之严悉由乎我而大有实益然募逺方之民非智也加赋以养兵非仁也须遵奏行新例令贫民补实卫所军额查各州县民壮弓兵之额而三分之留其一与有司自用取其二而团聚于府沿海弓兵亦取而团聚之通计三项毎省若干名用其精强易其单弱大约以三千为率合军伍民壮弓兵之三者岂不足以供其数乎军粮毎歳九斗六升以一卫计之则五万石矣民壮弓兵毎嵗身银七两二钱以一府计之则几千百两矣此国朝定额见在所实费者以是实费而行吾实事分而训之各精一技合而训之使知分合进退之法平居则团练于府有警则分调各州县岂不精壮常在官使不必调兵而兵自足不必扰民而饷自充也哉是之谓土着之兵所当募者此也虽然欲复祖宗之军额须复祖宗之粮额凡卫所缺伍而开作羡余者不奏查之不可也欲团练民壮弓兵须令各州县按季徴解民壮弓兵之身银若听其自索诸民不可也蠡测之见未知然否处客兵主事唐枢云诸客兵毎日供费须集议的当银米数目令可永为遵守其数目须相去不逺使无彼此相形其间若欲厚薄只于犒赏处低昂之又云南北水土异宜近日久旱河水太浑浊须用桃杏仁澄之食麫须淮北麦今江南自有淮麦只要处置司买者的当盖淮麦秋植次年夏收备四时之气麦属金又得佈种之正江以南冬种春收所以异也客兵附録狼兵广西狼兵于今海内为尤悍然不易得眞狼也眞狼兵必土官亲行部署才出其余葢不过栁州所为水东岩之游民与广州新㑹打手之属而已如果则亦无以加于嘉湖贩盐者流也东兰那地丹州之狼兵能以少击衆十出而九胜何者三州土官之兵大畧如昔秦人以首虏为上功其所部署之法将千人者得以军令临百人之将将百人者得以军令临十人之将凡一人赴敌则左右人唿而夹击而一伍皆争救之否则一人战没而左右不夹击者临阵即斩其一伍之衆必论罪以差甚者截耳矣凡一伍赴敌则左右伍唿而夹击而一队皆争救之否则一伍战没而左右伍不夹击者临阵即斩其一队之衆必论罪以差甚者截耳矣不如令者斩退缩者斩走者斩言恐衆者斩敌人冲而乱者斩敌既败走佯以金帛遗地或争取而不追蹑者斩一切科条与世之军政所载无以异而其既也所谓论功行赏之法战没受上赏当临阵跃马前鬭因而摧敌破阵虽不获级而能夺敌之气者受上赏斩级者论首虏以差斩级而能冠所同伍者辄以其人领之故其兵可死而不可败岑氏家法七人为伍每伍自相为命四人専主击刺三人専主割首所获首级七人共分之割首之人虽有照获主击刺者之责然不必其武艺之精絶也我祖宗旧制狼兵调征经过之处不许入城狼兵性贪淫离家逺出罕御酒肉又不获继货色之慾含怨饮恨惟刼于其主之威而已若有司不善遇之掳掠之患所不免也湖兵湖广土兵永顺为上保靖次之其兵天下莫强焉近尝调三千人后调六千此在官之数也实私加一倍共一万二千人其阵法毎司立二十四旗头毎旗一人居前其次三人横列为第二重又其次五人横列为第三重又其次七人横列为第四重又其次七人横列为第五重其余皆置后欢唿助阵若在前者败绩则第二重居中者进补两翼亦然胜负以五重为限若五重而皆败则余无望矣每旗一十六人二十四旗共三百八十四人皆精选之兵也其调法初檄所属照丁抽选宣慰吁天祭以白牛牛首置几上银副之下令曰多士中有敢死冲锋者收此银啖此牛首勇者报名彚而收之更盟誓而食之即各旗头标下十六人是也其节制甚严止许击刺不许割首违者与退缩者皆斩故所战必捷人莫敢撄但沿途剽掠胥谓其不可用不知剽掠之故一是因调来者非止一枝有过得相推委二是因小头目愚弄宣慰谓人不可擅杀杀则言官论之朝廷罪之彼然而听之也若以保永分为二班轮嵗更调每调定以一万二千人毎人月给工食银一两毎嵗十四万四千两先以四万两与调官领给土兵途费不必骚动有司反稽途程其来也以一宪副督之宣慰専主禁令调官専主聚泊毎晚不许舟师乱泊须视调官搴旗然后鱼贯而泊次早即行勿容登岸既至军人以二千人派之温台二千人派之宁绍二千人派之杭嘉二千人派之苏松二千人派之淮扬各以一头目将官领之余二千人宣慰自领以听军门调发随处䇿应有功者照常毎级赏银三十两给与本兵无使土官侵匿宣慰土官大加陞赏其归也宪副与调官仍照前法送之则兵将感激闻风知励何剽掠之有所患者土兵无鸟嘴铳须军门以素演熟者三千人分拨助用其技为十全矣或谓夷性难驯万一生变何以制之是殆不然尝闻二宣慰之言曰吾祖宗相𫝊土地官爵逺自隋唐未尝易姓以奕世谨守忠义故也若恃兵勇谋为不轨朝廷下片纸令邻夷分取吾土朝令而夕亡矣得如今日之富贵乎又尝闻其门帖云心恋九重跬歩敢忘燕阙北手提三尺英风长镇楚天南又一帖云节慾可以延生何必辽天寻洞府守分便是享福却来平地作神仙此其心之明达盖可占矣夫岂不守分量而率意妄为者哉若二司更调各逞贤能各图报効各希爵赏较之并调为益不既多乎湖广九溪等卫容美宣慰等司桑植安抚长官等司麻寮等所上峝茅等峒各有骁勇土兵惯熟战阵宜选各卫谋勇素着指挥统领予按短兵相接倭贼甚精近能制之者惟湖广兵钩䥥鎗弩之技必须动永保二宣慰司精兵使与北兵彼此夹持部五均配器械长短相济河南兵嵩卢等县调取毛葫芦兵懐庆引农二卫调字号官军多骁徤可用雎陈二卫宣武彰徳二卫军兵俱可调用矿夫嵩县李和尚李㫤白廷美卢氏县王九张文广永宁县马雄张吕登豊县王试宜阳县叶张飞灵宝县王九宰等俱堪调取涉县夏时生长其地习知矿塲之事可以统领角脑兵号角脑者坐名取之查照近例量给冠带赏以银牌花红假以把总名色令其自率平日所与之人以来官不必选彼必忻然听命而来者必强壮可用之士其中或旧有罪犯者许令立功自赎计得角脑十人即可得兵一千打手打手须用行文四处选取毎百余名选一骁勇知名之士率领其给赏冠带假以把总名目与矿夫同北方兵山东直𨽻徐邳山西善使双头棍标鎗打手徐州箭手保定箭手涿州河间等兵徐邳淮扬乃劲兵所产之处破贼有徴多可用与经战者就委惯战者叅游督率而来北兵所长优于骑射东南水乡技难独展僧兵今之武艺天下胥推少林其次为伏牛要之伏牛诸僧亦因欲御鑛盗而学于少林者耳其次为五台五台之𫝊本之杨氏世所谓杨家鎗是也之三者其刹数百其僧亿万内而盗贼外而夷狄朝廷下征调之命蔑不取胜诚精兵之渊薮也边兵延绥辽东两镇官兵除已选入卫者不动外其存留本镇者各练若干名镇巡衙门选委谋勇素着惯战将官管领令其多带火药弓箭星驰赴援延绥新游兵二枝内可量拨大同新选听兵与调用游兵可量拨边兵不耐暑热此后涉夏潦湿方盛恐难于用若先行选定仍令在镇蓄养精鋭以俟缓急方可福兵漳兵尝习水战闻其内多从海冦行奸利者多习海冦所鬭于诸兵中为冣特不知今所调者若干耳坑兵浙江以处州为絶勇处州守坑之军其性徤鬭但未尝勒习水战也总兵卢镗云浙中陆兵之善鬭者无如坑兵而迩来应募者卒皆不得其用者何耶盖坑兵惟梁高山为冣自幼开坑盗矿骁悍难制自有重利不乐为官府用也欲顾募之非优其募资厚其粮饷恩信兼至真坑兵其可得乎集衆谋副使吴子孝云乡官举人监生生员人各有识下至耆老总里人等不拘贵贱但有所见许其面陈许其具手本来説虚心以受之下礼以招之则竒计出矣若更许其荐举多能之士毕集军门智䇿不可胜用矣然须有一二名士高才定其可否迂阔狂妄者不用则羣小无以售其奸矣诸葛公开诚心布公道广忠益集衆思専攻吾之阙一字不可少也举人王文録云如至一县必谕知县曰尔为知县必知一县人才有谋者不拘缙绅士庶请之来吾当询之询之一县则一县之谋集矣询之一府则一府之谋集矣府县积而为省省积而为天下则天下之谋集矣然集衆谋必先虚已略去势分屈降咨询迩言不遗寸长必录懽然如家人父子手足腹心之相与唯求靖冦为急则庶乎其可也宋岳武穆谋勇之全者也将出兵也犹且尽召诸统制环坐而饮食之先谋敌之所以败我者至于六七竭智共攻必无败也乃行故毎战而无败况其下者而可不集衆谋乎是故用兵者必以集衆谋为先也吴郡生员盛之化云昔周文襄巡抚江南凡父老士庶无不延访或时在路亦止舆受言始则集衆人之细长终则成一人之大智阳明先生自入仕以至秉钺动随生徒顾问帷幄后遇逆濠之变若龙光黄受诸人或为间谍或潜伺察或通机宻皆以平日腹心为之遂能成功至于封拜迩年东塘毛公征交南大开言路有赏无罚谋士集者八十二人遂能开削故道洞见敌情奋士鼓行蛮王纳欵此皆前事之足验者收图籍都御史唐顺之云古之筹边者敌之所从入与吾之所以制敌皆可以按图而坐筹之是以守固而战克人皆言敌人来去如风雨此亦未必尽然且敌人非万骑不能大举骑不可一日无水草沙碛少水而水草可饮食万骑者尤为难得敌人拥骑南下须是觇得水草便利处然后可入其无水草处敌人亦不能以饥渇马致千里也是以边城虽绵亘千万里敌人虽是风雨来去而其师从入大约可以先定其小小隘口零骑可入处虽不可数而其大举之路大约不过数条而已御敌者常患备多而力分茍图画分明可以必敌之所入与所不入知敌所入与所不入则备可以不多而力可以不分列屯筑堡驾梁按伏省却大半气力矣定武畧兵部尚书胡世宁云自古诘戎练武専备蛮夷盗贼盖以二者皆能戕杀生灵倾覆庙社故为此杀人以救人非得巳也今境外四夷已有祖训不许轻伐先朝惟责边将谨备其来而或近屯百里之外势将入冦则先伐其谋耳自来不曾逺征至于边境叛军即听处决擒杀着律已明别无他议若民间盗起则宜查累朝设立巡抚兵备勅词立为定制务使练兵足食一闻盗贼生发即便举兵扑灭于㣲一面奏闻及其既久则宜抚捕兼行以散其胁从离其党与而必殱其渠魁不许姑息若其一时失计稍有挫衂则当体念胜负兵家之常责图后效以全功其若终无成功或先隠瞒坐视及有事地方等官或先争权曲阻其事或后忌成隂毁其功者皆当重治误事甚者即照先年重例处死鼓军气都御史唐顺之题云战阵之所以精明与中国之所以胜四夷者气也而非甲兵之谓也国家承平日久文吏游谈而养尊武臣恬嬉而寳身闲雅雍容之习成而慷慨果鋭之气亦寝销矣南倭北狄倐然内侵殆若昔人所谓气炎以取之者赖皇上天纵神武赫然一怒诛逐偷惰拔用英竒文臣督帅皆躬自临戎有兔罝﨣﨣之气自此倭虏不敢深入则气之胜也以臣占于行阵之间犹有未尽然者臣视师东南备观怯将情状一闻贼战如浇冷水颜色可怜纵不便走股已先慄虽亦未必尽然而然者固多矣至于倭贼渡洋谈笑饮食若履平地而我将栖泊近岸日遇海风则头捍目眩夜闻潮声则耳詟心愓且夫倭贼有过藐我将之气而我将无必吞倭贼之气则是未战而索然也如此而望长驱海岛扫清大怼臣犹以为难也此气在宇宙间磨砻而时用之则鲜明置之不用则黯无精光谓宜文臣督帅时御戎服出入军中发扬蹈厉以作武将之气武臣大将遇有贼战戎服出入阵中以作偏禆小校之气偏禆小校遇有贼战戎服先登以作士卒之气而督帅武将临阵督战间取溃校逃卒遵奉旗牌事例百万军中忽然斩却一二人以变士卒之耳目使我之气日益精明则贼之气自然销沮此其言若迂阔而实胜敌之要机也李光弼莅军而旌旗变色毎战必胜气之谓也公赏罚兵部尚书王守仁云夫法之不行自上犯之也今总兵官之头目动以若干彼其诚以武勇而收録之也则亦何不可之有然而此辈非势家之子弟即豪右之夤缘皆以权力而强委之也彼且需求刻剥骚扰道路仗势以夺功无劳而冒赏懈战士之心与边戎之怨为总兵者且复资其权力以相后先其委之也敢以不受乎其受之也其肯以不庇乎茍戾于法又敢斩之以殉乎是将军之威固已因此辈而索然矣其又何以临师服衆哉必须提督等官发令之日即以先所丧师者斩于辕门以正军法而所谓头目之属悉皆禁令发回毋使渎扰侵冒以挠将权则士卒奋励军威振肃克敌制胜皆原于此又云赏罚之典虽备然罚典止行于叅提之后而不行于临阵对敌之时赏格止行于大军征𠞰之日而不行于寻常用兵之际又云近年以来如贼攻城掠乡毎每督兵追𠞰而不胜者以无赏罚为之激劝耳今后但遇贼情领兵官不拘军卫有司所领兵衆有退缩不用命者许领兵官军前以军法从事领兵官不用命者许总统兵官军前以军法従事所统兵衆有能对敌擒斩功次或赴敌阵亡从实开报覆勘是实转达奏闻一体陞赏至若生擒贼徒鞠问明白即时押赴市曹斩首示衆庻使人知警畏亦与见行事例决不待时无相悖戾如此则赏罚既明人心激励盗贼生发得以即时扑灭粮饷可省事功可见矣又云古者赏不踰时罸不后事过时而赏与无赏同后事而罚与不罚同况过时而不赏后事而不罚其亦何以齐一人心而作兴士气是虽使韩白为将亦不能有所成又云伏覩大明律内该载失误军事条领兵官已承调遣不依期进兵䇿应若承差告报军期而违限因而失误军机者并斩从军违期条若军临敌境託故违期三日不至者斩主将不固守条官军临阵先退及围困敌城而逃者斩此皆罚典也及查得原拟直𨽻山东江西等处征𠞰流贼陞赏事例一人并二人为首就阵擒斩以次剧贼一名者五两二名者十两三名者陞实授一级不愿者赏十两阵亡者陞一级俱世袭不愿者赏十两擒斩从贼六名以上至九名者正陞实授二级余功加赏不及六名除陞一级之外扣筭赏银三人四人五人以上共擒斩以次剧贼一名者赏银十两均分从贼一名者赏五两均分领军把总等官自斩贼级不准陞赏部下获功七十名以上者陞署一级五百名者陞实授一级不及数百量赏一人捕获从贼一名者赏银四两二名者赏银八两三名者陞一级以次剧贼一名者陞署一级俱不准世袭不愿者赏五两此该赏格也今赏罚之典固在然操纵失宜进而效死无爵赏之劝退而奔逃无诛戮之及则进有必死而退有幸生也何苦而求必死乎凡兵之情畏我则不畏敌畏敌则不畏我今兵皆畏敌而不畏我欲求其用安可得乎都御史方亷云用兵之际冲锋为难斩级次之今海上贼船初来能迎其锋犂沉一船另赏银一百两饱去之贼犂沉一船另赏银五十两如不能对敌摇驾小船捞取首级者不惟不赏即以退缩论陆地之贼初来疲困甚易擒𠞰延至二三日即复强悍但初𠞰之不令贻害地方又不当以难易言也其间能冲锋破阵使贼披靡者另赏银三百两若夫乡村零斩必要倭首相兼仍审地方隣証见贼犯某处从何斩获取有结状方照格行赏查系虚冒即以妄杀平人论都御史唐顺之云贼若从某处海面深入登岸者该总首先坐之论其登岸多少以次罪及总兵又罪及兵备海道而止至于海中击贼初至将领以竒功论已有事例惟军士首级之赏尚未别白臣先具题击来船与击归船不同击归船真倭首级一颗给银十五两自合如故击来船真倭首级一颗合无量増银十两比陆战首级尚少银五两巳足使水卒感恩懐利尽死击贼又云击贼海中以竒功论虽有平倭事例但分别得来船去船欠明且水中首级一槩以十五两论赏不知打来船之难十倍于打去船也去船杀人刼财巳厌其毒杀一贼是止于一贼而已若杀却来贼一人是全了几箇好人性命其功不可同日语也若得该部题覆打来船真倭首级虽不能同于陆地首级三十两亦可量增银五七两则人人争夺打来船者益衆而贼之登岸者少矣又云自来海中获功止击归贼不击来贼归则贼气已惰贼资又满人既乐击击之又易来则贼气方锐贼船又空人不乐击击之又难击贼之归如虎㗖人而人杀虎虎毙而人已残击贼之来如虎未㗖人而人杀虎人不伤而虎毙夫出入波涛冒不测之险人情所甚不堪然臣尝思之地里有险夷而土着者无险人情有利害而利重者忘害若使各陞调官军必于沿海卫所自少生长身履目击虽或稍迁异地事无弗同也至其垂危冒险转战穷追若只同常廪止以常格论功其视内地轻重难易之间殊有不得其平者今须多处行粮丰其犒赏若总兵官能使贼船不得登岸而于海洋擒斩首级得叙异格各军人等比内地所获功次倍论如止获贼船亦以大小论级如此则人皆争夺而无不堪之情矣太常寺卿魏校云临阵不可生擒在野不可妄杀陷阵先登者为上功继而登者次之尚功首虏败亡之道也兵部尚书胡世宁云闻各处兵战多因割取首级及争缚生擒检取妇女财物以致费力悞事乃将钦奉奏例并斟酌事情预定临阵赏罚条格惟临阵先登破敌者第一人赏银十两第二人第三人各赏银五两其先登被贼攅促而后兵进救得胜者亦赏银十两其擒杀诸贼首级俱依钦定赏格外若对敌毎杀从贼一人赏银二两败后擒杀从贼毎一人赏银一两皆以衆见为定即时给赏不论首级若贼来盛独立不退者毎人赏银五钱全队不退者总甲赏银一两其胜贼回军检得贼马一疋者止赏银五钱军器全件一付赏银一钱若与同伙有功人争取首级仍还本人报功者毎级分与该赏银三钱冒认为已功者重打五十不赏对敌阵亡者先给埋葬银二两子孙陞世袭官一级不愿官者另赏银三十两若退阵逃囘被贼赶杀者不赏亦不收葬又云夫以赏言首级论功非国初旧制也两军相敌当先格鬭者手眼瞬息不得差也何暇割首使其取首则再不能战而为敌所乗为后军所争夺死矣故首级非我大胜彼大败奔逺不能割而割之者多或非真也贪军奋死杀贼止望得赏衣食稍足耳岂望陞官也惟论首级陞官故杀贼者不能取首而得首者又为势要所夺又或因争首级自相蹂践而为敌所败此边人之大恨兵战之大患也以罚言则原奏边例交锋伤虏四五人即问充军杀虏十名口以上不报者止降一级轻重不伦隠瞒得利人何苦而实报哉又或两军对敌胜负相当杀伤相抵我军被杀者可验杀彼之人不能取首不得论功亦问前罪故今边将惟以退缩保守为事而墩堡任其攻尅乡民任其杀掳上下相瞒惟事欺隠而已甚者被杀之人舍死逃囘边堡以其先时失报恐被查究而遂杀之尤可痛也如䝉圣明更定赏罚之格惟严隠匿之罪其两军交锋而杀伤相抵不曽割取首级抚按明知回奏者不问其罪其有守备力所不及虽被杀掳二十人以下亦不问充军其若力可敌而不敌虽失四五人亦问充军至于兵力相当退缩败阵及拥衆自卫縦贼深入而又不能击其惰归以取胜者但被杀掳数十人以上俱问失机其他军校小小失事不曾有误地方者轻则听领兵官量情责打重则送巡抚官即时问决不必一一奏勘以致累死边军至于战胜论功止凭巡抚兵备查审衆证某人设䇿某人当先破阵某人杀死几人皆听巡抚官量情即时给赏银两但纪其功不必陞官其有三次设谋或当先破阵或一起连杀三五人之上勇力出衆者方保陞官其若巡抚总兵失事混同隠匿或冒功赏其所私者却从巡按访实紏举必问重罪如此庶几赏罚当而人心思奋又云首级论功之弊有诈冒有攘夺甚至戮平民伤战士其弊有不可胜言者夫自古战败之余固有假遗财物于道以使敌人检拾而缓其追蹑者况当酣战之际格鬭不暇乗胜之余追奔不及而何暇于斩首哉故首级之得或多非奋勇当先真能杀敌之人矣而况奏报随从之人身未常便鞍马目未尝见军阵者哉是盖古今通患而莫之善处盖惟朝廷命将得人而其所任偏禆校领临阵之人自皆奉公而执法其所身经而目覩者某阵得某人之効谋而得胜某阵得某人之奋力而成功其方战也某人敌退某人其既胜也某人斩获几首又某人奋敌不过而被杀某人得功几多而阵亡回营之后复叅之于衆见而报之于纪功之人由是权其难易以第其功赏不専尚于首级也至于凯旋之日则某人书办得用某人随从有劳详以上奏而量加甄録固亦可也若冒报立功之人则面试其谋勇斩敌之状而取证其临敌同事之人其伪立见矣丘公濬所言选任纪功之官更立赏功之式而欲死者一功当生者二功皆良法也兵部尚书杨博题云沿海一带休戚相关若使自分秦越或不行拒堵或不相䇿应希免巳责贻人以祸均属误事交相坐罪合行福浙直督抚诸臣如前通政唐顺之所议若贼巳下船果有冲锋阻遏俾不得登岸四突者虽无首级照依题准事例陞赏松江府同知罗拱辰云各兵懦怯者既不肯前而勇悍者冲锋多因砍取首级以致败事若一兵砍取首级则傍兵见必争之况得首级者欲全赏功银两未免先奔一兵相争则衆兵皆乱一兵既走则衆兵皆摇兵因此而惊溃贼乘此而进冲从来如此今须于将临阵时审其愿冲锋者各给与冲锋小朩牌使衆兵皆知其为冲锋彼虽欲不前谁则容之冲锋者决不许砍取首级若有冲锋先兵挐首级来献者打一百棍仍不准给赏阵后助阵兵夫许令斩级如一阵斩获首级若干颗该给赏功银若干两内以七分给冲锋兵以二分给与助阵砍取首级之兵以一分验其在阵被伤者给之庶赏有差等不致争乱而人皆思奋矣副使吴子孝云凡战鬭之时不须首级为功今因割首级往往误事如一阵海冦尽殪灭之总筭给赏不以首级为贵则破敌必矣举人王文禄云冲锋者先衆兵而杀㓂功之冣也今混于一例而不分惟论首级行赏毎战乱夺首级以致败徒费用兵之财不明赏之过也必以所练之兵抜取冲锋万取一千千取一百时加倍犒战胜不论首级而赏亦倍之盖冲锋不暇斩首斩首皆籍冲锋之人杀而斩之也在京各衙门会议云凡水陆主客官军民快临阵擒斩有名真倭贼首一名颗者陞授三级不愿陞授者赏银一百五十两获真倭从一名颗并阵亡者陞授一级不愿者赏银二十两又云武将自守备把总以下文官自海防练兵同知以下所领军兵民勇五百名部下临阵擒斩真倭毎五名颗陞一级十名颗加一级一千名部下毎五名颗陞署一级十名颗陞实授一级各以则例逓陞至三级而止如获功之前或以后失事革职者准收赎若总兵副总兵之与巡抚叅将之与兵备水陆士卒俱属统领战守机宜俱听调度除在下有违节制者免究外其余功罪叅将以所属分论兵备随之总副合所属通论巡抚随之但今经理之初暂将临山总兵分理海防金山副总兵分理陆地则功罪亦当查照分别重轻俱听总督廵按酌量时势究覈情实明白具题又云凡有官员举监生员义民人等督领家丁赴军门随贼截杀得获功次及仗义输粟济军者俱聴军门及抚按官临时酌拟奏请从厚陞赏以为懐忠慕义者之劝至于耆民统领沙兵或属把总或属府县官管辖其所获功次仍照部下功论拟陞赏兵部尚书张时彻云今奏拟五等赏功之例曰论首级曰论竒功曰分信地曰计职任曰处报効必如是而行之则有功不至于滥赏有罪不容于倖免而将士戮力用命矣巡抚都御史唐顺之云肃队而趋挺矛而舞非以为戯也将责之以临阵御敌之实用也责之临阵御敌之实用而不以临阵御敌之赏罚施之则亦戱而巳矣史𫝊所记子玉治兵斩七人贯三人耳孙武以妇女试阵法而戮其女队长二人然后鼓之而无不如志然则古之治兵者大略可见也请于常廪之外多储金钱以赏其用命者以作其投石超距之气其不用命者纵不能尽如临阵之刑而军令所谓鞭笞贯耳等类许将官督操亦时一行之以示威或聨为伍法罚及同伍纪律既明人心自肃至其临阵庻㡬畏我而不畏敌矣太仓生员毛希秉云欲人出死力不与同其利自古未有能济者也乞依晁错边事胡人入驱能止所驱者以其半与之凡捕巡所获盐船贼船听其照例估料纳银不得如旧惟有势要在官人徴价给领利归他人如此而再犯赃坏法照依文官永不许管军管事庻彼顾利不敢轻犯明宪而可责其尽职矣此使人自为战之法也兵备副使凌云翼云临阵退缩军法甚重今领兵官员畏罪掩饰毎遇贼入犯即妄称领兵追贼其实去贼甚逺不惟不见其形虽贼之衆寡虚实亦不得而知也及尾贼出境乃揑报追至某处与贼血战沈死者不计烧死者不计斩获首级一颗岂有与贼血战而斩获仅一颗者乎此名为追贼实与退缩何异不加敕正遂效尤接踵习为故智岂不败迺事哉今后须申明军法务要从实追𠞰如果贼势重大兵力寡弱径自明白声説以为别图如或穷追连旬累月不闻一战直至贼出境虚饰浮词欺罔观听者聴本道查实叅呈重究与退缩同科庶可以破其躱闪之故态矣闽县知县仇俊卿云羊斟之㣲足以覆床一笠之小可以强吴三略曰军无赏士不往使劝惩通乎人心可以使之赴水火者否则衆心解体矣何以能刼之使鬭哉是故行赏以示恵决罚以立威皆兵家之所尚也后世赏罚不明武备废弛有脂韦襁抱而报功者有手获功级而为人掩夺者亦有丧师矫以为捷而冒赏者有屡建竒功独立而反蒙辜者亦有乘其喜怒爱憎之故而赏不以功罚不以罪者颠倒缪迷如此何以厌服人心振扬武烈哉顾其锋镝纵横之际存亡唿吸之间人以万死博一赏在上者宁不动心矜察之乎若有敌不前交锋不勇者罚固无足议也亦有势孤援寡劳逸饥饱主賔地利之不同者此皆有可原也斩将先登破阵杀贼者赏固在上功也亦有运筹决胜者虽未曽身蒙矢石亦赏之所推首也茍或俘降以邀功诱虏以违令甚至截杀行人老稚以充首级者又皆在所不赦也故将之五徳信赏必罚为之主焉若近嵗王阳明申明赏罚疏虽已事之后犹不亡前功斯可以永昭劝惩者也予按已上诸论皆赏罚之常格未尽其妙也何也今之卫所官乃纨袴子弟而巳矣武艺且多不谙况肯捐躯建功业乎卫所军余世平日久不经训练一旦临敌无技能可恃胆寒气怯非败即走以是常格赏罚待之岂能煅炼淬励而得良将劲兵乎夫赏罚者荣辱之谓也大而官爵之命小而言语之褒皆谓之荣重而斩刖之刑䡖而斥詈之及皆谓之辱施恩而可测者非荣也惟施不测之恩人方以为恩而知所劝耳施威而可测者非辱也惟施不测之辱人方以为威而知所惩耳故有今日为行伍而明日拔之为将领者有侵晨在人上而薄暮降之为役卒者褒贬予夺大公无我颠倒豪杰莫知端倪则人孰肯甘处其辱而不思所以自奋哉周礼爵以驭其贵禄以驭其富正此意也在上者能测乎此则激惰为勤转弱为强不必用卫所之官而民间自有良将可选不必调湖粤之兵而乡闾自有勇夫可练矣禁妄杀兵备副使凌云翼云赏功罚罪劝惩系焉今各领兵官员既不能奋勇运谋为地方保障往往将被掳逃回或穷乡避难之民杀以报功故行路者若非成羣不敢独行是不能御贼而反为民贼矣又从而赏之诚可痛恨今后报首级止一颗二颗者听本道查访果有对敌实迹方转送纪验其或诈冒无据者即鞠究明白坐以抵命至于指称奸细杀以为功者犹为易见盖谓之奸细必至一二人假装吾民或探听消息或潜为内应既巳觉露可缚而致之非临阵血战者比也何至斩首级哉以后奸细止许生擒不许杀害违者一体抵罪盖天理人心昭然难冺而欲欺昧以求灭贼未有能济者也御史徐栻云自古命将出征师还奏凯取魁首以为大戮后世缘此遂尚首功故首级不明非惟功赏不实亦多戕害人命西北边功正患坐此流弊也故我祖宗深鉴兹弊惟海外诸蛮如倭之类得论首级以其种类别而真伪易辨耳近者斩获倭冦得比照流贼事例已该兵部题奉钦依无容别议但臣恐贪冒成风功次失实则未免贻诬杀冒功之害也是可不严为之防乎臣愿我皇上勅下该部议行海防巡抚都御史以后凡遇海上报捷即便详加勘验果系皮肉𦂳缩有血䕃刀痕者方为真正首级顶心门无发又非刀剃者方为真正倭头得以首级论功奏请陞赏其有中国勾引之人虽系有发须在大伙贼内对阵擒斩者方许比照从贼生擒例议赏如有诬杀平民妄冒功次者悉从巡按御史叅究坐罪则庻乎首级申明而慎军功重民命胥得之矣伏惟圣裁处首级都御史唐顺之云鸟铳手不许割首级亦不暇割首级论赏与余军照数分级假如百人为率或鸟铳手十名余军九十名鸟铳手居余军十分之一或余军内得一首级该银三十两则鸟铳手得银亦十分之一共分银三两或鸟铳手五十名余军五十名鸟铳手居余军二分之一余军得一首级则鸟铳手亦得银二分之一共分银一十五两人数搭得多寡分银数多寡率照此例筭恤伤残巡抚都御史彭巡按御史孙等议云优恤军属律有正条隠蔽杀伤例有明禁今后各道并军卫有司部下军兵俱要従实开报阵亡官员给银三十两奏请陞级他乡客死者仍给关文阵亡民兵一名给银五两官军一名给银三两被伤军兵伤重者一两伤轻者五钱被杀民人未埋者五钱已埋者三钱被伤未痊者一钱房烧尽絶十口以上者三两十口以下者一两五钱老小无依者五钱壮丁砍去芦苇者应纳盐课官为处补俱从兵备道呈请查给若有隠蔽不报者从重究治督粮道仍将近者议免太仓嘉定上海崇明四州县荒芜田粮及民运白糙粮米议改折色数目出榜谕衆通知务俾民有实惠筹海图编巻十一筹海图编卷十二目録钦定四库全书筹海图编目录经略二御海洋固海岸勤会哨谨了探重隣援散贼党慎招抚择守令拯民穷严城守筑城堡广团结行保甲降宣谕通贡道开互市卷十二钦定四库全书筹海图编巻十二明胡宗宪撰经略二御海洋予按防海之制谓之海防则必宜防之于海犹江防者必防之于江此定论也国初沿海每衞各造大青及风尖八浆等船一百余只出海指挥统率官军更畨出洋哨守海门诸岛皆有烽墩可为停泊其后弛出洋之令列船港次浙东于定海浙西于乍浦苏州于吴淞江口及刘家河夫乍浦之地海滩浅阁无山岙避风之处前月把总周易等所领战船被贼烧燬仅遗十余只近又报为飓风击碎不若海中洋山殿前窝集反可泊船也吴淞江口及刘家河出海纡回又非泊船防海处所议者欲分畨乍浦之船以守海上洋山苏淞之船以守马蹟定海之船以守大衢则三山品峙哨守相联可扼来冦而又其外陈钱诸岛尤为贼冲三路之要兵部原题副总兵俞大猷统领战船驻札海上防贼截杀则如陈钱乃其所当屯泊而提督军门及海道等官毎于风汛时月相叅巡察有警则我大船火器冲截贼入使不得越过各岛则彼毒无所施衅孽不作而内地安堵矣又云直𨽻与浙江名虽异地而实则一家若不设官总理则彼此自分门戸贼一入内地随风南北可以互犯故必共守陈钱分守马蹟等三道而后贼无遁情兵可夹击必得总兵官正副二员分驻金山临山要会之地先守陈钱以春秋分任更畨出入而叅将分画三道马蹟等三山各督信地则人易为守而守无弗力矣通政唐顺之云御倭上策自来无人不言御之于海而竟罕有能御之于海者何也文臣无下海者则将领畏避潮险不肯出洋将领不肯出洋而责之小校水卒则亦躱泊近港不肯远哨是以贼惟不来来则登岸残破地方则陆将重罪而水将旁观矣臣窃观崇明诸沙舟山诸山各相连络是造物者特设此险以迂海贼入冦之路以蔽吴淞江定海内地港口也国初设县置衞最有深意而沈家门分哨之制至今可考合无春汛紧急时月苏松兵备暂驻崇明宁绍兵备或海道内推择一人暂驻舟山而总兵副总兵常居海中严督各总分定海面南北会哨昼夜扬帆环转不絶其远哨必至洋山马蹟又云国初防海规画至为精密百年以来海烽久息人情怠弛因而隳废国初海岛便近去处皆设水寨以据险伺敌后来将士惮于过海水寨之名虽在而皆是海岛移置海岸闻老将言双屿列港峿屿诸岛近时海贼据以为巢者皆是言国初水寨故处向使我常据之贼安得而巢之今宜查出国初海防所在一一脩复及查沿海衞所原设出哨海船额数系军三民七成造者照数徴价贴助打造福船之用兵部尚书杨博云平倭长策不欲鏖战于海上直欲邀击于海中比之制御北狄守大边而不守次边者事体相同诚得先发制人之意国初更畨出洋之制极为尽善至于列船港次犹之弃门戸而守堂室浸失初意宜复祖宗出洋之制南京工部尚书马坤等题乞聚船于马蹟山以为诸路水军老营仍于扬山设水营以扼贼入乍浦川沙洼由吴淞江口入苏松之路于大衢山设水营以遏贼入宁波台温之路专设海上总兵特造出海大舰如古拏飞舰飞虎舰戈船楼船将军之制仍大申出洋之令脩复大青风尖八浆等船以便行使在京各衙门会议云倭奴长技利于陆我兵长技利于水歴查连年用师凡得捷俱在海战利害较然明矣海中陈钱大衢马蹟扬山诸岛为贼南犯必由之路先该督察侍郎条陈会议海防长策首列此条今又该南京工部尚书马坤左通政何云鴈题相同合咨新任总督令总兵官速集太仓崇明嘉定上海沙兵及福苍东莞等船分为二哨专守扬山马蹟又将绍兴温台捕鱼及下八山採捕福苍东莞等船分为二哨专守普陀大衢其陈钱山为浙直分路之始所宜更畨共守略云诸将海战而胜者常十一其内地战败者常十八何勇于海而怯于内也其故有四士卒入海人无还心皆殊死战无所逃难一也洪艟巨舰易以凌贼势便二也毒药火器且战且焚三也贼载水而饮开口待卤势不能持久四也而其后不能御贼者亦有四犯不测之险以命愽贼而常赏不酬劳其怠心一也海中无人易以为解二也旣不能赏易于姑息将不能驱三也海波不常或利或否四也议者皆言益修战具反言四失守马蹟殿前诸山以控吴守大衢诸山以衞越守陈钱诸岛以制贼往来之冲夹击互救三道鼎峙贼不足防矣南京兵部尚书张时彻云今之水战止能要击去贼而于来者未能遏其烽夫来贼鋭而去贼惰击惰易而攻鋭难人情所习知也然击来贼者譬之扑火于方然之始火灭则栋宇可以无虞击去贼者收燎于旣烬之后此其利害则有间矣自海上用师击来贼者仅一二见而要去贼者亦不过文其纵贼不追之罪耳今若以击来贼之赏优于追去贼之赏以纵来贼之诛严于纵去贼之诛而当事者同心僇力急如救焚尽遏海外方来之冦则边鄙又何不宁耶总兵俞大猷云倭贼自彼岛入冦遇正东风径由茶山入江以犯直𨽻则江内正兵之船可以御之遇东北风必由下八山陈钱里西倒球干邪清水马蹟蒲岙丁兴长途衢山扬山普陀马墓等岙经过然后北犯南直𨽻西南犯浙江请于浙江共设楼船二百只苍船一百只分伏于前项海岙往来巡探攻捕名之曰游兵而远遏之于大洋之外又云大洋以外欲就诸山随处结营随班分哨常得胜势似足以赖然万里风涛不可端倪白日隂霾几如黒夜故有相遇而不可击亦有未必相遇者主事黄元恭云或者曰我兵长于水战短于陆战而倭奴则长于陆短于水故御之莫要于海中陈钱马蹟大衢殿前扬山当倭奴往来之冲诚设总兵官驻陈钱叅将三员分驻马蹟大衢殿前洋山常川督哨御其来而邀其去贼殆尽殱而鱼矣愚窃谓其策甚善而难行盖海栖经月必有飓风巉崕剑峰难于椗泊癸丑春叅将俞大猷围王直于马蹟蛟龙惊砲而起几至覆没师旋贼逸乙卯秋浙直会兵大衢前殿邀贼归路疾风暴雨大作飘没舟师以千万计是亦乗危幸功者也夫大海无际何独称四山为贼出之冲葢航海者必昼行夜止依山宿泊自倭东南而来望中惟此四山相去各一二日程始至陈钱必泊次泊马蹟次泊大衢次泊殿前洋山若驿𫝊驻跸然固非若子午谷东西莫适必由隘中行者贼诚知山有兵东西南北何所不适虽失所依泊然与犯戎兵之必死宁冒风涛之不测且闻长老云起椗扬帆舍山泊而适大洋此避飓风之妙术而岂谓必死地哉知戎地而不避有生途而不趋贼必不然矣然则御其来而邀其去不可为欤曰依此四山但严会哨应援之令潜师伺之万无不中若设官显驻是示趋避之标耳故是策也宜潜不宜露宜邀其归不宜伺其来盖归路可计日候风信故也副使茅坤云方其海冦之舳舻相望必由通海之门戸而入于苏松之吴淞江刘家港之类是也古人云守险者必先设险于险之外守之其所谓海战之重兵如各叅将所提闽广募兵之类当设战舰备火攻而谨斥堠以迎击于淞海之上贼未泊岸则当夹水而阵以遮击之贼旣及岸则当随其贼艘所泊之处而直捣之此则海上格鬭之兵也将之最勐兵之最精者可以当之御海策云备倭之术不过守御二者而已未闻泛舟大海远征岛夷虽以元世祖之威伯颜孛朩儿之勇艨冲千里旌旗蔽空一遇飓作万人皆为鱼鳖此其明验也而况沙石起伏洲渚驱阻风候向背潮汐髙下波涛汹涌至到浅深彼皆素所谙练以我之迷而蹈彼之危能为必胜哉海道副使谭纶云陈钱马蹟洋山在内海之外止可出哨不能设守盖恐粮饷易匮声援莫及不如荆川备倭之説为善且自来水寨设在沈家门遇有缓急战守兼得耳都指挥戴冲霄云浙洋诸山沈家门居定海之东相去二潮乃宁绍之外戸也陈钱马蹟大衢洋山尤为窎远乃沈家门之外藩也外藩设而门戸固门戸固而后堂室安故有识者咸欲设险于陈钱四山以扼来冦以愚观之沈家门水寨乃信国公之所设其才识髙远人所素让岂见不及此故舍远而就近哉必其身亲相视四山太远孤悬海中难于声援不若沈家门与定海哨报易及策应易施熟思审计夫是之处耳不然大海渺茫风潮难犯水兵官可借以躱闪万一四山失备致冦直捣追咎无及反致悞矣不若守之近海易于综覈太祖之所以聴从信国或者在于此耶太祖神明先见毫髪不爽信国公若有疎谬肯遽聴信之而已乎知府严中云外洋御冦岂不是上策但在将官有难于奉行者何也海中无风之时絶少一有风色天气即昏面对不相见矣须十分晴明方能了远岁在已未飓风大作四百战船一齐覆没利害如此将官出哨岂敢远浮大洋必寻岙内收泊令一二小舟行探耳若迎风而上遇敌归报贼使顺风瞬息数百里报至贼亦至矣若顺风而去遇敌归报甚难甚难况遇贼被杀将官不知此常事也故谓海战为可恃者必其未常亲至海洋者也若见海洋自知此説之难行而以固海岸为不易之定策矣又云海防不设险于海岸而设险于海中山沙犹论北方边务者不可但守近边须远守于边墙之外其见同也昔者俞子俊尝因修外边费财甚多其后边墙反易坏而难守何也离内地太远照顾之力自有所不迨也且如北边之制每城垜相去六尺一军守之积而至于六百丈之远不过守以千人而已虏来攻城动以数万计六百丈之间只此千人如何相策应而御乎此与水兵哨船出海太远声援不及备御甚难同一义也国初信国公不肯设险于险之外岂其智不及此哉可以悟矣海道副使谭纶又云今之谈海事者往往谓御之于陆不若御之于海其实大海茫茫却从何处御起自有海患以来未有水兵能尽殱之于海者亦未有能逆之使复回者不登于此必登于彼即十得其一二彼亦视为不幸而遇风者耳侥倖之心固自在也若陆战一胜即可尽殱贼乃兴惧不复犯我此水战陆战功用相殊而将官则力主海战为是者以海战易于躱闪陆战则瞬息生死势不两立且万目共覩不能作弊当事者宜坐照之勿堕将官术中自失长算可也宁波生员陈可愿云吾昔使日本经歴海中诸山注意观之陈钱乃孤山突出极东大洋水深不可下椗又无岙可泊惟小渔舟盪浆至此即以舟拖阁滩涂採捕后仍拖下水而囘欲以此为期会之地恐不便也马蹟大衢洋山则不然盖马蹟有小潭可以泊舟但有龙窟不可放砲遇敌难战此山虽在陈钱之西离大衢尚远贼舟西来一过陈钱即是马蹟以此为会哨之地可也大衢与长涂相对其西有礁无岙不可以泊舟且亦有龙窟宜避之其东面有衢东岙者可容广福船四十只但水震荡不宁舟泊于此久则易坏不如以大舟藏于长涂之北而以哨舟泊于衢东岙遇警举号招广福船𠞰之岂非长久之计乎但大衢在北长涂在南相离不过半潮之远潮从东西行两山束縳其势甚疾哨船战船遇潮来与落时皆难横渡俟潮平然后可行策应亦有不便者御海洋之策有言其可行者有言其不可行者将以何者为定乎常亲至海上而知之向来定海奉象一带贫民以海为生盪小舟至陈钱下八山取殻肉紫菜者不啻万计每岁倭舶入冦五岛开洋东北风五六昼夜至陈钱下八分䑸以犯闽浙直𨽻此辈恒先遇之有被杀者有被掳为乡导者因此诸山旷远萧条无居民守御贼得以深入此御海洋之议所由建也国初以来从来无人发此然事理虽长而未经试练嗣后将官遵而行之或谓其间有不便者何也离内地太远声援不及接济不便风潮有顺逆舶有便否蛟龙之警触礁之险设伏击刺之难将官之命危于磊卵无惑其争执为难行也然自御海洋之法立而倭至必预知为备亦甚易非若乙卯以前倭舶岸人犹未觉其为冦也茍因将官之不欲而遂已之是因咽而废食也乌可哉如愚见哨贼于远洋而不常厥居击贼于近洋而勿使近岸是之谓善体立法之意而悠久可行矣固海岸通政唐顺之云贼至不能御之于海则海岸之守为紧闗第二义贼新至饥疲巢穴未成击之犹易延入内地纵尽殱之所损多矣然自来沿海戍守莫不以拥城观望幸贼空过谓可免罪而不顾内地之残破内地戌守亦幸贼所不到而不肯策应沿海今却不然宜分定沿海保䕶内地内地策应沿海地方沿海力战损兵折将宜坐内地不能策应之罪内地残破沿海幸完宜坐沿海纵贼之罪又如同是一様沿海地方贼由宁绍登岸宁绍却不残破而残破温台贼由温台登岸温台却不残破而残破宁绍自来则坐地方残破者之罪今却不然宜并坐贼所从入其沿海文武将吏有能连次鏖战抵遏贼锋阻贼下船不得登岸深入者虽无首级以竒功论一准平倭事例如此则人知谨于海岸之守不敢幸贼空过以觊免门戸常扄堂岙自安矣主事唐枢云国初汤信国经理海防北起乍浦南迄蒲门萦纡二千余里设九衞及诸所诸巡司总有百城又营寨烽堠彼此联络援应接济血脉贯通谷都司集侍郎嗣为葺润巳甚周密至今絶好能任事者只图自守其城其附近地方有事及乡村杀掠坐视不理殊非立法本意太常寺卿魏校云晋溪在三边欲分军守边邃菴闻而讶之使人往问晋溪答曰三边数千里欲一一守之虽尽天下之兵不能也只是择要害处为朔部素所出入之路把截则可耳晋溪威令素行凡遇有警衆军争相救援无不擒获边境稍安镇抚蔡汝兰云环海兵船之设其法不为不善其备不为不周矣迩年倭冦往来兵船未收全功者必有説焉夫茫茫巨洋极目无际虽于要害之处联舰设备而疾风怒涛不时亦必择善地而停泊焉岂得扬帆起椗常出洋口而能尽阻贼船之不入尽遏贼船之不归哉但能于大数内打得分数中几分耳必欲其尽收全功以为经久不易之图在于水陆夹攻尽之矣夫倭冦之发䑸犯我也毎徒止备一月行粮而飘泊二月者有之毎船可载百徒而满载二百者有之及其抵岸困惫莫甚使得焚舟登陆夺险鼓势养鋭蓄精然后出我兵以临之近者十日远者一月方得与贼相望反主为客转佚为劳岂能得志于彼哉为今之计宜于春汛小汛先期一月将各道兵士督发各海口要害之处如在嘉湖者出三闗在绍兴者出龛山出临山出观海出三江在宁波者出定海出昌国出象山在台州者出海门出新河出松门在温州者出楚门出盘石出金乡等处安营操练与兵船相表里以为防守万全之计设或贼船潜入海口则水兵星罗于其外陆兵云布于其内其将至也击其困惫既至也击其先登既登也击其无备以疲惫仓遑之贼而当我养盛豫备之兵一鼓成擒可不血刅而收其全功矣春汛之期不过三月将终四月将半小汛之期不过九月将终十月将半过此则非风汛所利而倭警不必防矣今宜于毎年三月九月初将各道统兵官分与信地令其督领部兵出沿海兵船停泊之处守营操练防守贼至即击春汛至五月终小汛至十月终方令撤兵归道严立限期通行浙直广福提督总叅衙门永为遵守则防御周而贼无返棹先声播而贼无伺志矣谨了探兵备副使凌云翼云哨探者兵之耳目也哨探既真则先事有备今沿海守把官员遇贼初至皆不闻知及已近岸仓遑失措甚则我船亦有被掳以为贼资者今后把总官务要督同各哨官员多置蜈蚣梭船精选熟知水性之人远出外洋分投哨探如有声息先来传报其附近各港官兵一闻警急随合䑸约㑹截击大洋庶可获制胜之功如贼从某官某信地登岸把守官不先期传报附近官兵闻报不即时策应以致深入腹里贻害地方聴本道查实指名叅究坐以失悞重罪其有与贼相拒衆寡不敌者原情另处庶人心兢惕海防可固矣予按哨探与间谍不同间谍者使人于敌中设法离其腹心觇其虚实之谓也哨探者将欲进兵预分遣人装作田夫渔樵之类于兵所经行险阨路口宵行昼伏窥辑于我兵将到之前夕某处有伏某处无伏逐路预报兵得以安心前进也此惟极其机警熟知道路之人方可任使乃将之腹心所托兵之安危所系也非平日恩信相孚者不可勤会哨广福浙三省大海相连地画有限若分界以守则孤围受敌势弱而危戢捕之谋能不有赖于相须乎曽考入番罪犯多系广福浙三省之人通伙流刼南风汛则勾引夷船由广东而上达于漳泉蔓延于兴福北风汛则勾引夷船由浙江而下达于福宁蔓延于兴泉四方无赖又从而接济之向导之若欲调兵𠞰捕攻东则窜西攻南则遁北急则潜移外境不能以穷追缓则旋复合䑸有难于卒殄此夷船与草撇船之大势也又有一种姦徒见本处禁严勾引外省在福建者则于广东之髙潮等处造船浙江之宁绍等处置货纠党入番在浙江广东者则于福建之漳泉等处造船置货纠党入番此三省之通弊也故福建捕之而广浙不捕不可也广浙捕之而福建不捕亦不可也必严令各官于连界处会哨如在福建者下则哨至大城千戸所与广东之兵会上则哨至松门千戸所与浙江之兵会在浙江者下则哨至流江等处与烽火之兵㑹在广东者上则哨至南澚等处与铜山之兵㑹遇有倭患互为声援协谋㑹捕贼势岂有不孤穷而海患岂有不戢宁者哉福建五寨烽火门水寨设于福宁州地方以所辖官井沙埕罗浮为南北中三哨其后官井洋添设水寨则又以罗江古镇分为二哨是在烽火官井当会哨者有五小埕水寨设于福州府连江县地方以所辖闽安镇北茭焦山等七巡司为南北中三哨是在小埕寨当会哨者有三南日水寨设于兴化府莆田县地方以所辖沖心莆禧崇武等所司为三哨而文澚港哨则近添设于平海之后是在南日当会哨者有四浯㵰水寨设于泉州府同安县地方上自围头以至南日下自井尾以抵铜山大约当㑹哨者有二铜山水寨设于漳州府漳浦县地方北自金山以接浯屿南自梅岭以达广东大约当㑹哨者有二由南而哨北则铜山㑹之浯屿浯屿㑹之南日南日㑹之小埕小埕㑹之烽火而北来者无不备矣由北而哨南则烽火㑹之小埕小埕㑹之南日南日㑹之浯屿浯屿㑹之铜山而南来者无不备矣哨道联络势如常山㑹捕合併阵如鱼丽防御之法无踰于此浙江六总浙海诸山其界有三黄牛山马墓长涂册子金塘大榭兰秀剑山双屿双塘六横韭山塘头等山界之上也滩山浒山羊山马蹟两头洞渔山三姑霍山徐公黄泽大小衢大佛头等山界之中也花脑求芝络华弹丸东库陈钱壁下等山界之下也此倭寇必由之道也海防莫急于舟师旧制边海衞所各造战船有七百料五百料四百料二百料尖之殊向因贼舟不大七百料停造久矣其余五百料之类亦以不便海战改造福清等船复调发广东横江乌尾船顾税苍沙民船又有小哨草撇船军驾八浆船装火器出竒埋伏划网船四叅六总分哨守各洋港毎值春汛战船出海初哨以三月二哨以四月三哨以五月小阳汛亦慎防之其南哨也至镇下门南麂玉环乌沙门等山交于闽海而止其北哨也至洋山马蹟滩浒衢山等处交于直海而止陈钱为浙直分综之处则交相㑹哨远探穷搜复于沈家门列兵船一枝以一指挥领之马墓港列兵船一枝以一指挥领之舟山驻札把总兼督水陆贼若流突中界也则沈家门马墓兵船北截过长涂三姑而与浙西兵船相为犄角南截过普陀青龙洋韭山而与温台兵船相为犄角贼若流突上界也总兵官自列港督发舟师北截之于七里屿观海洋而叅将自临山洋督兵应援南截之于金塘﨑头洋而石浦梅山港兵船为之应援是故今日之设险自内达外有三会哨于陈钱分哨于马蹟羊山普陀大衢为第一重出沈家门马墓之师为第二重总兵督发兵船为第三重备至密也所患者海气溟蒙咫尺难辩风涛歘忽安危叵测兼之潮汐有顺逆哨报有难易奸将往往借以规避吾何从而综覈之哉自海上用师以来击来贼者仅一二见而要去贼者不过文其故纵之愆识者谓宜以击来贼之赏优于追去贼之赏纵来贼之罸严于纵去贼之罚风汛时月正副总兵不拘警报有无而亲出海洋严督各总僇力用命以遏海冦于方来则何边鄙不宁之有福浙直海洋浙东地形与福建连壤浙西地形与苏松连壤利害安危各有辅车相依之势故上命浙江巡抚总督浙直福分哨各官互为声援而不许自分彼已画地有限责任相联此庙谟之所以为善而海防之所以为固也愚考海中山沙南起舟山北至崇明或㫁或续暗沙连伏易于阁浅贼舟大者不能东西乱渡如遇东北风也必由下八陈钱马蹟等山以犯浙江而流突乎苏松如遇正东风也必由茶山西行以犯淮扬而流突乎常镇如遇正北风也必由琉球以犯福建而流突乎温台三途窎远了望难及须总兵官拨游兵把总领哨千百戸等船往来㑹哨其在浙江也南则沈家门兵船哨至福建之烽火门而与小埕兵船相㑹北至马墓兵船哨至苏州洋之羊山而与竹箔沙兵船相会其在苏松也南则竹箔沙兵船哨至洋山而与浙江之马墓兵船相会北则营前沙兵船哨至茶山而与江北之兵船相㑹诸哨络绎连如长蛇羣力合并齐如扛鼎南北夹击彼此不容岂惟逐寇舶于一时殆将靖冦患于无穷矣闽县知县仇俊卿云国初沿海相近地方转相哨报势合情联承平既久人多好逸事机渐疏即以东南沿海直𨽻与各省相近之势言之浙之海宁等处则北与直之金山崇明等界相接其蒲壮等所则南与闽之流江烽火等寨相接闽之铜山𤣥钟等澚则又南与广之柘林寨蓬莱驿相接向来各省自分彼此不相哨报缓急难备今欲与各省相近衞寨转相会哨往来络绎使万里海洋无悬料叵测之患其㑹哨官军船只须各给字号牌票以防憸细混杂为姦併註到销日期以杜偷玩又云兵法地有所必争言其险要也尝闻海冦往来其大船常躱匿外洋山岛之处小船时出而为剽掠在浙常于南麂山住船双屿港出货若东洛赭山等处则皆其别道也在闽常于走马溪旧浯屿住船月港出货若安海崇武等处则皆其游庄也自浙迤北则极于料角而属于直𨽻自闽渐南则湾于南澚而属于广潮中间所泊所经之处可以得其槩也以澚属经广潮重隣援兵部尚书杨博题云南北总督总兵职专阃寄钦奉勅谕一应事宜听其处置并无中制之意至于止以血战应援为功不以损军擅离为罪又节奉俞㫖永为定额合行各官从实举行以后隣封如果有警本镇无警即便发兵策应共保万全如敢自分彼此秦越相视者听巡按御史指名叅奏策略云列地定制犬牙相入所以相卫也封疆相错所以相保也缓则相安急则相救非为自全而已也故春秋隣国不能救则讥之桓公不能恤小则讥之此天下之大谊也汉右渠之伐两将军异同而朝鲜几危唐禄山之变而贺兰拥兵睢阳遂陷此天下之大机也今地壤相接而坐视胜败令贼长驱深入而无顾忌之心此甚不可长也愚以为宜特严其法约曰贼攻西则东出鋭师击其左贼东则亦如之贼攻南则北出鋭师绕其后贼北则亦如之贼攻中则左右前后各出鋭师四面而起非其守地而兵先至者有异赏坐视其隣之败者与同罚则贼腹背受敌我多树兵也贼亦安能肆而不顾哉此最多弭贼之道今日之要务也举人王文禄云今当着为合救之令若攻一省诸郡救之若攻一郡诸邑救之若攻一邑隣邑救之正犹子弟之衞父兄手足之捍头目保家保身而不可缓也夫所谓救之者非尽撤居守之兵以救之也盖毎郡毎邑毎所抽其精者而救之则合少而成多也惟抽其精者而励之以敢死之志歆之以信赏之荣或负砲夜偷或绕击不息则冦腹背受敌惊溃莫支解散而不暇攻矣盖城既被围兵不能出以应敌必得隣境外兵始能救之不然坐待其毙也况东南郡邑有数唇亡齿寒竹破瓦解将安救哉必在位者调元气倡大义震赫斯怒大为之处凡有坐视而不救者与失陷同罪则庶乎衆志一而援助之广可以望其平也散贼党都御史唐顺之云逋逃不特如王𨫼李华山洪迪珍等有名贼首力能搆倭为乱者而已以臣所亲见三沙千余倭子起自𤓰洲一被掳人冯三嗾其扬州取宝遂至闹然远来冯三之在中国不啻一虮虱及在岛中却作此一番风浪虽旋就诛殛而流毒已多矣然则逋逃不归东南诚未可以息肩也太常寺卿魏校云海冦须开其自生之路自古岂有二三千人致死命不开其生路而欲尽殱之者诸人能不以克胜受赏为心方与上帝之心合其事可成功兵部尚书王守仁云出给告示凡胁从皆不问虽尝受贼官爵能逃归者皆免死斩贼徒归降者给赏使内外居民及乡道人等四路传播以解散其党副使吴子孝云中国昔年下海之人不得归其乡土故反为海寇之用彼岂无父母妻子之思哉请开其求生之路出给小方纸榜万张以付彼来间谍之人往彼散给招抚曰昔日吾民胁从海寇原非本心今日执此投降悉免本罪愿充行伍愿归乡土者聴能自相擒杀者赏如前説今松江上海招而杀之失信可恶当以守信为主庶有功也副使茅坤云于闽之漳福泉州浙之宁波等处当行有司严为保甲之法各籍其里之名氏而钩考之而为之钩考者亦非欲据籍而罪之也特令见在土着者不得望风而煽诱入海既羣聚入海者广令招谕曲为缓其罪而出且为之下令大略贼从以下有自缚来归者并得免死有能手刅其党来归者仍按给赏银二十两三级以上仍命爵一级有能诱衆而缚来归者亦如之有能手刅所称佐乱剧贼如某某者赏银五百两仍世袭千戸其尝佐乱剧贼而能率所部来归少或数十人多或百人以上者赏亦如之所部人获免死仍优恤以差其能手刅首乱某某来归者赏银一千两仍世袭指挥使其为首乱能自归者亦除罪免死而能率所部二三百人以上自缚来归者赏亦如之其所部人亦得免死仍优恤以差凡贼中有能自缚告以贼情引导官兵击死得胜者毎二级准手刅一级爵亦如之有能焚溺其舟并辎重兵仗因来归者而告官验实亦赏如手刅佐乱之贼又下令于闽之漳福泉州及吾浙宁波等处各贼犯之父母妻子兄弟朋友隣佑有能自行首鸣者勿连坐其为若父母妻子兄弟朋友隣佑不能首鸣而他人告发验实则以其罪罪之仍量以所犯之赀充赏有能私縳所犯来归者并亦得免死赏如之有能以姓名闻官因而诈入贼党本图诱所犯来归所犯率不听因而谍知贼情告官而令官兵击杀得胜或左计陷贼或自贼中焚溺其舟而出者赏亦如之其故行党而不以告者并得论罪如律又下令传示海岛诸夷有能手刅首乱之贼或击灭其党数十百人以上効首虏以闻者赏万金加之封爵愿岁通贡入市者聴主事唐枢云内地人入贼伙者须许亲识的当人甘结令其自新以散贼党并可因而行间闽县知县仇俊卿云海寇之聚其初未必同情有寃抑难理因愤而流于寇者有凴借门戸因势而利于寇者有货殖失计因困而营于寇者有功名沦落因傲而放于寇者有佣赁作息因贫而食于寇者有知识风水因能而诱于冦者有亲属被拘因爱而牵于冦者有抢掠人口因壮而役于寇者诸如此类中间不无可矜虽在冦盗之日未必皆无求生之心乐于犯法以甘必死者岂人情之通好哉招徕拨乱转移亦易吾将为攻心之谋伐交之计必明掲榜于通衢或书黄旗标插冦所内地之人有愿归籍许令不时投首官给口粮押赴各该乡井有亲隣识认者即时放释并不加罪中有豪杰能以智力取倭首来献者另行重赏若能説诱谋主出降者题封见任官职如此彼心危疑其党易散又闻冦至地方必先掳其土着之人以为乡导吾即以乡人之知巧者遗之掳去反行间谍或假作接济之人与之往来使不相疑或暗贻之财使厚相结兼餽饮食使日相狃如此未有不可得彼情形以行吾计取者也慎招抚兵部尚书王守仁云招抚之议但可偶行于无辜胁从之民而不可常行于长恶怙终之寇可一施于囘心向化之徒而不可屡施于随招随叛之党何也寇乱之始被害之民恃官府之威令犹或聚衆而与之角鸣之于官而有司者以为既招抚之则皆置之不问盗贼习知官府之不彼与也益从而胁之民不任其苦知官府之不足恃亦遂靡然而从贼由是盗贼益无所畏而出刼日频知官府之必将已招也百姓益无所恃而从贼日衆知官府之必不能为已地也夫平民有寃苦无伸而盗贼乃无求不遂为民者困征输之剧而为盗者获犒赏之勤则亦何苦而不彼从乎是故近贼者为之战守远贼者为之向导处城郭者为之交援在官府者为之间谍其始出于避祸其卒也从而利之故曰盗贼之日滋由于招抚之太滥者此也兵部尚书胡世宁云自古盗贼之兴即当扑灭于微若其既久而多则不得不抚捕兼行者盖以情则胁从当罔治以势则延蔓难根诛也故如汉武帝以南征北伐之威不能尽杀盗贼及后轮台下诏休兵恤民盗贼不见其迹又如汉龚遂当宣帝彊盛之时下令渤海诸持田器者为农民吏无得问固不闻其诱使释兵而尽杀之也自古招抚之失有当戒者如唐宋金元之季官其渠帅授以土地假以兵权更或因其懈弛而遂行诱杀见其跋扈而复事妒忌以是威信两失纪纲大坏坐致衰微又云已招者不杀再叛者不招新起者必扑灭于微又云齐民无故首乱必遏絶其萌决不可用招安之策万一不得已而用焉必播告之曰除首恶某人不赦外其同党有能自首及缚其人来者皆宥其罪量加以赏择守令策略云将之所辖者广而守令之所守者专如使守令能用其民则诸郡邑皆兵也否则将以贼所至而用兵兵不得不寡如使守令能率其民以御贼则贼所至皆其敌也否则将御其东而贼转西将御其南而贼转北贼无端而将所向之方有限将不得不劳兵寡而将劳立敝之道也故李广守北平而匈奴避边魏尚为云中守而虏不敢犯龚遂为渤海而盗贼散鲁恭至乐安而渠帅降此其已然之效也其法莫如部使者察东南诸郡守令之宜而易置之又使天下部使者皆察其可为东南守令者上之铨司又使诸台谏徧察中外以请又使铨司按诸察举择其宜而授之如贼小至则各以其地战大至则固其地以待援能守者与胜贼者同赏赏必速玩冦者与将败者同罚罚必重如此则守令与将同心而诸郡邑与幕同体合而为一以御贼尚何贼之不灭哉裕州知州王宇云募调客兵措置钱谷以是御倭非探本之论也治道须有根抵择守令是已盖守令得人则一方之民悉被其泽茍可以利民者无所不用其极食如何而充兵如何而练民心爱戴逃亡自归无有乎勾引无有乎接济无有乎向导倭岂能自至乎即有外患民将乐于效死以战则克以守则固矣若守不贤则倭未至而民先困倭将至而民益扰离心离德咸怀叛乱之思矣兵食虽充何益乎副使吴子孝云治兵以得民心为本今海隅之民富者遇刼掠而尽其资财贫者谋逃遁而死于沟壑田不得种种不得收困不可言矣在城郭者官役其力而无所给取其有而无所偿远近愤怨愁泣不絶上之人何由知之书曰怨岂在明不见是图必须轸恻怛恺悌之念十分抚绥之而后可以得其亲上死长之心抚绥之道奈何曰缓催科轻徭役禁酷暴戒科罚视之如子孙则民视上之人如父母而缓急济用矣副使茅坤云近海郡县有司尤当别议者何则国无鸡犬之警则廉静长厚之吏当为治最矣时有羽檄之驰则长驾远驭之士亦所急使矣故语曰寛则宠名誉之人急则用介胄之士方汉匈奴大入云中上党虽有龚黄卓鲁之贤无益于用矣故汉武帝方闻匈奴如云中上党诸郡并出材官骑士若李广程不识之徒以为守尉窃谓今日近海之州县也亦然为抚巡者当合郡县长吏及其佐贰并量其材而器使之大略近海者则择其彊智精悍之材一切练军实筑城堡谨斥堠严部署皆借之以备缓急而其余腹里郡县则择其寛和柔静之士慎出纳谨筦籥特务与民休息而已此郡县有司之略也太常寺卿魏校云欲重郡守之职惟是拣天下太守治行髙第者拔擢为都御史则监司不敢捃辱之其职自重兵部尚书胡世宁云知府知州知县三等亲民之官使非其人则上司虽有好官行得好事不能实到百姓所以自古国家慎重此职汉制郎官出宰百里郡守入为三公唐制不歴刺史不得任侍郎列卿不歴县令不得任台谏给舍我国初取中进士俱选县官徴至贤才多选守令正统以来知府俱责大臣保举知州知县另委吏部拣选所以得人且又立为定制知府知州见上司不行跪礼以重其职其久任卓异者不次超擢如何文渊由知府即陞侍郎胡俨由知县竟陞检讨所以人多乐为此官𢎞治初年又责其备荒积谷多寡以为殿最所以民受实惠固得邦本如此久长正德以来此官不重轻选骤陞下焉者惟图取贿要钱以防速退上焉者惟事奉承取名以求早陞皆不肯尽心民事以致民竆财尽一遇凶荒多致饿死今宜遵复先朝旧规知府令在京堂上官于京官七品以上在外在闲五品以上官内保举在外抚按及布按二司掌印官于叅议佥事同知知州内保举其知州知县俱聴吏部预行拣选仍责抚按布按二司于府通判推官州同知知县内保举堪任知州之人于判官县丞主簿儒学教职司府衞首领官内保举堪任知县之人俱必其有爱民之诚有守已之操有处事之才三者俱备而后可任此职后有不称举主连坐误举者先能自首则免到任之后察其奉公守廉而不尽心民事才力不称者改任品级相应职事贪酷罢輭者即时罢黜其称职者留以久任知府九年上者即陞四品京堂并布按二司长官次者照常陞叅政副使等职知州九年上者即陞叅议知府郎中佥事次者照常陞员外府同知运同等官知县上者三年行取到京考其文学德行出衆者选翰林忠直刚正识治体者选为科道才识明敏者分任部寺属官其有深得民心愿留久任者超擢府州正职次者九年六年照常迁转如此选任方得民受实惠地方虽遇凶荒盗贼可保无虞矣其在外知府知州知县并凡方面有司等官陞选俱合註于原籍相近地方广西云贵有司尤宜查照𢎞治以前事例只以本省人员内陞选庶免其不服水土且得到任易不致地方旷官悞事严城守唐节度使杜佑守城法在相机以应敌扇栈必涂泥楼橹必芘篱桥有转闗堞有积石乂竿连棒布幔水弩行炉游火灰眯松明燕尾炬鹿角鎗朩栅铁菱陷马坑拒马鎗烽台马铺游奕城池接近蛮冦者不可不豫备也至于攻蛮冦破营寨则有火攻水攻二法焉火攻者火兵又有火战火禽火盗火弩火箭火杏毒药烟毬烟火药毬水攻者以水水平照版度竿凡贼围城必须选募勇敢夜斫其营或夜举铳砲使贼警其围自解一凡贼可结巢去处如松江柘林陶宅等地方必谕令居民尽行搬移入城房屋拆卸务使贼难栖止一大兵进攻贼巢城内不无空虚恐堕诱敌奸计或贼出我之背乗虚来袭吁则危矣必须严加防守仍拨人把截往来要路海道副使谭纶云自来城守攻破者少袭破者多此严夜巡诘奸细为第一要𦂳事也一城守之器佛郎机发熕鸟嘴铳床子弩旋风砲最利弓弩次之到用刀斧是最下策矣然亦不可不备也一凡城有敌台者最好守若无敌台架橹起望台亦善或皆未备则用絮被挑悬出垜外五尺以蔽矢石庶临敌无失耳一凡敌在城外不独当为守具亦当为修城之具如朩石灰砖之料与匠皆不可不备也一守城用烛不如用松明一松明可代十灯也一凡遇勍敌则须在城外为三面垒屯兵拒守与城中为犄角势至为上策敌筑甬道架云梯以攻我或穴地道以袭我则又当随事有应免至临时仓皇无措也一凡敌夜袭我多在五更悉衆攻我多在黎明出我不意也一凡敌环而攻我至旷日持久计内乏薪刍则佯退数舍夜则还袭之或伏贼杂为採薪者入城为内应此皆不可不知也一凡敌用云楼攻我必先驱吾人负土填濠我即当为之备矣一敌毎掳吾人絷其父母妻子使为间谍内应此最难辨识当事者须严察之一凡诘姦须立朩栅在濠之外百歩陈兵守衞而诘之城门之下又严兵以待之遇警则闭今人闻警辄将城门尽开或止开一门或日开二次而诘奸又在城门之内外避难之人一拥而入又孰从而诘具辨之一凡敌在城外攻我不得须悬重赏选敢死士时出竒扰之或焚其资重攻具待其走而邀击之乃为得策也叅议唐爰云一守城之法毎垜口五个为一伍置朩牌牌上写赵甲钱乙孙丙李丁周戊毎夜一人守一更四人穏卧毎更置一小旗上写更分夜巡兵姓名在上如赵甲为一更钱乙为二更之类巡更者执持在手只了望五垜口城下有无奸细一有贼至呌醒同伍四人执持灰瓶石块器械攻打如此庶使五垜不过数步之内易于了望一人巡更四人休息精力不疲缓急有备余垜照此式若毎垜口原编二人牌上备开十人毎更止用二人了望尤为加慎酌行之一守城各垜兵夫勤惰不一不可不稽察使人人㸃名更更喧嚷则守垜者不能睡卧精神困疲非计也城小以城门为限如自东门至南门南门至西门西门至北门毎门用巡逻兵十名毎更分二名巡视垜口不许呌喝摇打梆铃止挑灯巡视若有轮更守垜兵夫熟睡不行了望者则暗掣更旗明早禀治仍唤醒防守不得警扰擅自责打卖法并究五垜之内灯火㫁灭即记轮更之人并治城夫自东门某窝舖至某窝舖巡逻週而复始毎更二人稽查均照前式一设巡逻之役又恐疎虞误事毎门另选职官一员各与以马给以更牌更箭如东门巡至南门时值二更东门巡警官将一更箭交付南门城楼上官验收南门官随付二更牌与东门官为号彼此各收次早送总巡官处查考若各官将牌箭私换不亲巡警者查出以军法重治其巡警官先察巡逻十人为先次查各垜口偶有睡熟失了者许即责治执其更旗次早连巡逻人并送总巡官处究治巡警官止许巡视亦不得唿喝㸃名摇打梆铃以警扰守垜之人此周围夜巡之大略也若城有衞所者衞官有司分门巡警不必另选职官马各自备尤便一城上白日止张旗号非寇临城不许乡夫上城以疲其力临晚登埤俱要雨具器械遶城不许喧嚷屏去铃析若无人者使寇不知城上虚实且城上不譁城外有警庶可传报以便策应各门另设游兵五十人各持利器鸟铳俟有警胁力御敌仍先示约凡遇夜间贼集衆攻门方许放火箭三枝再紧发铳三箇十分紧急鸣锣三通原派本门游兵一面御敌总管另带枝兵应援一门有警各门坚闭固守不得轻动以防声东击西之患尤禁垜兵警扰离次至于疾风暴雨半夜黎明人易懈弛困倦贼毎乗间登城此当严加申谕可也一守城之具甚多急用惟灰瓶石块为便俟围久势急因时出竒又当措备城上灯笼毎五垜口止用灯一盏用新纸油者方明亮灯上用一油纸盖以防雨盖上仍压以一小瓦片以防风毎灯制一挑竿索悬城下离地七尺庶使贼抵城下我能照见我了垜口贼不见我换烛即轮更之人不许误事若官府给烛五人轮管使兵夫自备恐旷日持久所费不给未免误事油烛官处为便不当靳小费可也一守城官兵至城边向内射放箭铳城上不得喧嚷俟贼近城令惯熟铳手善射者乗便打射务要巧发竒中得毙贼人一二其余自退更不知我兵伎俩虚实毋得一槩乱发以穷矢药若四面云梯攻围当并力齐御又难拘泥一闲杂人等不许无故上城垜口窥视扰乱军伍且防城外矢石误中旁人趋避不便惊惑衆心倘有姦细亦难防闲相应严禁如贼向城射箭放铳守城官军各带绵被或用牌盾取便掩挂垜口露隙了望以防矢石一警报紧急城中居民近城者不宜堆积稻草芦苇恐防城外火箭飞入在内柴堆亦易发火故宜禁谕少则收藏多则远置隙地为便倘城中偶有失火去处城上讹言贼入警乱为害不细平日有司分定坊隅编立保长小甲名色各分信地多备水桶籐斗铁钩麻搭竹梯斧锯毎一坊隅火起即以本坊火甲捄之不得乱攘守城兵夫各顾垜口就使本家失火不许离次若系本坊火甲捄援不力致有延蔓及不系本坊居民乗机抢火者查出一体以军法处治如此缓急有备防守无虞此在平日素讲而预备可也一城门多备水缸水桶一以济渇次备火攻楼橹城门当路间设火器品窖蒺痢以防冲突若贼囊土束薪填堑登城者此无别法惟鸟铳并发人不敢近此无庸虑然亦在临时计策之一城包山者峻处城垣宜增培髙厚或内立一敌台瞰外以便了望运发矢石城峻处贼不敢近则城中虚实不得窥测而平城易于防守矣若绕山筑城势若仰盂贼凭髙窥见城内更当尽驱老弱为兵多用鲜明器械旗帜虚张声势使贼不敢易此不得已之策又在临期应变何如耳难以悬谕也一城外民居近城者如贼势重大将逼城下须用拆燬不然贼将借为遮栏且登城尤便于云梯是不当姑息若水门柴米出入所须尤急但要视势缓急委官严加盘诘不致疎虞可矣一槩闭絶适以自困此守城者所深戒也若城中无水宜多穿井无米者宜多预备或劝富戸积粟许其乗时取利官弗为禁或官移币金先期买米以备缓急至于鸟鎗火药灯笼油烛之类边海衞所县分贼毎登犯者尤当早为计处庶为有备一城外沿濠拦马墙此不可不坚筑用髙六七尺内多留穴空以便窥伺更容放鸟铳毎城一面另募敢死士百人各执鸟铳利器潜布在内贼夜攻城必渡濠踰墙而入使内有备不必喧嚷俟半铳击之近墙手刅之城上城下俱不得传唿呌喊使贼不知伏兵故轻犯而多败马墙有备城上更无虞矣松江府同知罗拱辰云频年贼来野获多得是以无攻城之志今各镇刼掠迁移己尽如其再来宁不垂涎于城哉切照各城虽有濠河之险必须附城濠边挑起淤土离城脚丈余临隄围筑五尺髙墙使贼虽或渡濠难抵城下此古人羊马城之制也况不时出竒兵数十人于城下得此遮蔽可以藏伏窥视如贼近对濠我兵即于墙内潜发火器使彼不知我兵在城下者多寡有无所谓有有无无虚虚实实者此也且四乡逃难男女得此可以暂容其身既有此墙只须谨闭城门俟贼到城方去吊桥亦不为晚况贼畏城上铳砲决不敢近毎敌台左右各置小吊车四五架以便兵上下及逃难者吊人之法妇女随即吊上若系男子须审其声音贯址方许吊入其城无敌台则不能眺远顾下何以言守必贴城增筑毎座相去五六百步或七八百步或二三百步各随城势曲直以为远近台下须离濠水丈余有近濠水者钉品字桩朩百余根于水中髙出水面尺许防其楼船临冲我也各城楼设游兵二队毎队约兵二十五名左右往来巡警毎垜派兵一名专守之其敌台上垜口毎垜用兵三名选择精勇者倾身外望以背向里远近彼此互相顾视其守之法最禁諠譁庶临敌不乱又必将各台编以字号分以信地别以号旗金鼓响器之类日则观旗色夜则闻号声各将字号大书垜墙使各熟认各分信地俱以敌台为准如天字号敌台左边向地字号敌台管垜若干地字号敌台右边向天字号敌台管垜若干两台中分信地如天字号该管四十垜以一十为一号第一号十垜用红旗用鼓则大书日观红旗夜聴鼓声八字于垜墙第二号十垜用黄旗用锣则大书日观黄旗夜聴锣声八字于垜墙第三号十垜用青旗用喇叭则大书日观青旗夜聴喇叭八字于垜墙第四号十垜用白旗用朩梆则大书日观白旗夜聴梆声八字于垜墙其余敌台垜口皆然如贼日犯天字第一号信垜城下该管台上摇红旗而该垜亦䜿红旗夜犯天字第一号信垜城下该管台上起鼓而该垜亦擂鼓信守兵夫一齐戒严俟击左右城楼各游兵到彼应援而两边附近敌台相向䕶为催击其余台垜官兵非信地者不许乱动各门虽无警亦加戒严不许擅离应援恐贼声东击西乗虚而上庶防守严备而静治不乱矣又虑贼攻日久我兵疲倦必更番休息又恐乗怠而入须于垜外盖出浮棚毎扇约濶三四尺或长七八尺环城架设其法或朩或竹毎根比棚濶三四尺以一半横出垜外一半敛入垜内其外阁浮棚棚上压以砖石天晴加石灰数包于上其内用绳缚坠石虚悬若贼加梯棚上则棚软不能胜梯缚石将坠击城下而墙内守垜者且自警觉若贼置梯棚下而上登其棚触首移动而乱石又坠矣若欲再加严固沿城垜上坚架柰何朩其制竖立架朩二根机闗横挑朩各一根上阁一朩谓之柰何朩朩上错综钉以竹签其朩之轻重与挑朩相称贼来攀援则其朩自然下击人旣不能攀驾又不能放脱也敌至城下我兵轻动其朩坠下又可击之此棚朩易于成造费又不多今各县城低难守相应速制至于夜间守城灯烛费多且皆髙悬垜上是使贼得视我我不得便视贼利在彼矣必造铁火毬中燃柴朩则柴朩之价比油烛相去倍蓰况火光散远比灯相去十倍毎垜口二十箇或三十箇止该用火毬一枚挑出垜外坠于城半则火光在下我视在上其光不悖我得以见贼而贼不能见我其利在我矣又如制造纸煳圆砲今制者不过震响而已无益也因此旧物而变为新制待煳成纸殻之时中含小铁刺菱二三十枚地火鼠一二十枚入药于内然后紧煳其口毎砲一枚开药线眼四处贼近城下时燃之砲一响而砲中刺菱自然布散其中火鼠飞走贼被焚身必走而刺菱又伤其足城上且击之矣若城中一时火发恐姦细为内应或居民失慎守城兵夫未免惊疑往救家宅必弃所守请先出示禁谕庶免疎虞各乡村镇蓄积米谷之类须于冬末春初尽迁入城则村野既清城郭又固贼不得食则饥攻城不下则劳饥且劳必思去矣我出兵以要击之有不胜乎主事唐枢云守城之法近日东南全不知此女墙不可太髙厚堵空之欲如圭首斜鋭所以便外了便俯瞰城上传箭不敲梆所以便聴闻守者必更番所以养精力陟降有号头夜有火昼有旗所以一衆伍违犯有决罚所以定心志风雨露日有遮避所以安体力火器石块灰油悬槌铁蒺藜诸物毕备所以供急用须叅酌定规遍谕各城守习兵部尚书胡世宁云城门可去土塞止于门扇中当胸开凿五孔以五弓弩守之贼不能近矣又云战卒不睡恐贼夜乗其疲而窃入焉不若昼令轮班休息又云箭将尽不宜乱放有号才放发又云无先闭门以示贼怯而使属邑被残又云僧徒多善少陵棍法宜收进城内毋为贼用举人王文禄云海冦之来我兵俱守城中城外之民弃之而不复顾不敢出一兵以挠之冦反多疑诚恐我兵出城与敌佯以数冦为攻城之势以缀遏我兵使不能出乃得深入内地横行而无阻是皆我兵不知攻守互应之法也自古用兵非执于一攻之中有守守之中有攻攻而无守则为无根守而无攻则为无榦且一城之中不下数万家若定守之而不外攻围困日久食尽兵罢冦虽不攻而我亦自溃矣安用其守乎凡冦攻城不过数次甚急扞御已过冦亦必怠乗其怠而悬兵夜出负砲偷营冦亦挠乱自救之不暇而何暇攻我若狷焉定守冦知我兵虚实併力夹攻旷日不解而援兵不至则我坐守以待毙无益也昔者已已北狩也先南侵攻围京城精兵皆出城外石亨于谦督兵于城北孙堂江渊督兵于城西毎攻也先营杀伤相半也先退去若使文臣谦渊无谋武臣亨堂无勇皆守城中不亦危哉而大事去矣惟其知攻守之一道故攻不忘守而守不忘攻是以克济时艰也镇抚卢云守城之法断不可毎垜口一人守之止许三垜口用一人垜口之下用灰瓶五七箇大石子三五百滚朩擂石皆设备凡守城切不可用贫民预用乡士夫举监生员吏承义官与各有产之家或弟男子姪或家人各带器械编成队伍急则上城缓则敛于教场操练则各自为战各自为守不惟可省有司钱粮而亦不致贫民怨咨矣吴郡生员沈栻云凡冦贼未至城下则城守之夫昼夜不辍者似为赘设宜于昼日止令保长甲长在城俟有冦警约鸣金鼓为号聚集人夫料不误事俾人夫得在家作业酉时方使之乗城其夜间守城亦有法夫人之常情未有能终夜不寝者若使终夜不寝疲惫困倦勇如闗张亦不能操戈赴敌矣是徒自弊其民而无益于用也愚谓夜间城夫宜用五人为伍之法凡城垜口必取大石块方五尺髙称之于五人中止令一人登而击柝站立旣髙得以俯瞰城下其余四人聴之休息俟一更彻捱次番换是名虽终夜之守实则一更之劳劳逸有节彼将励精任役不敢偷安矣如有偷安者巡更官吏痛责记仍罚之达旦不得番代则彼虽昏愚必不肯任竟夕之劳而易一时之安也五垜之间其地甚近一有冦警休息四人唿之即应何误事之有吴郡生员苏献可云倭冦生发大戸有馈饷之烦小民有调遣之役实为民穷财尽柰何城上管夫之官索要常例有银者则老弱不计㸃缺不究无银则百般刁蹬小民旣劳其力而又费其财苦楚何似至于府县吏胥皂甲贿赂尤甚或报大戸或拘舖戸莫不卖放其九而拘认其一拘认者固当其费而卖放者亦损其财官府之所用者有限而吏隶之所取者无穷人民瘠而官吏肥可哀也已又云地方有事之秋所赖者富家而已今富家往往变产迁徙地方若富者尽去贫者仅存其谁与守必将各图里甲人等取具执结不容逃散是亦保城之大端也御史邵惟中奏称要转行督抚二臣严令该府州县衞所出示晓谕沿海居民各将妻女财货粮米及时搬运入城僦居存贮仍留壮丁在家防守并将当年粮长人等预令将应办粮石收送城仓以听运兑如有积粟数多不搬入城者则官为扣粜给偿时价即贮附近屯兵衞堡以充军饷支用此权宜之术民必乐从事宁之日仍复旧业则城中积粟万余财货充盈贼外无所掠而我内有所资矣海道副使谭纶云岛夷志在得财因粮于我无他转运我能坚壁清野则失其入冦初意衆旣可离势亦难久乗其敝而击之在我将易如拉朽在彼且终身创艾矣攘夷安夏计无出于此者顾其事言之甚易而行之甚难何者边氓习知利害故行之辄有成効今浙直之民被害处少倖免处多凡闻冦至则彼此观望不为迁徙即有徙者又近在山林之间计小费而忘大计此行之甚难一也世家宦族蝉联鳞凑一令之出竞相是非煽惑齐民甘同燕雀有司督行之严辄飞语流布此行之甚难二也浙直之地沃野千里宫室器用习为奢僭弃徙为难冦至仓卒各以牛酒镪币开门延纳以图侥倖又预集舟楫以资其去彼此顾其庐舍焉念法度自为一家一时之利曽无远大之谋此行之甚难三也夫安土重迁恶劳好逸古今所同然劳之固所以逸之扰之实所以安之而况乎劳之扰之者暂时之事而所以逸而安之者甚久且大也为今之计惟在责成有司亲诣各乡多方譬晓使之预于二月初旬尽将妇女积聚徙入附近城郭仍㑹同衞所掌印官为之安插得所其仓廪搬运不尽者即及时发卖有司严督粮长籴买上仓一切兵饷有可以征本色者作速改议征收凡城中谷粟止许于城中粜卖不许颗粒粜运出城其有不肯预期搬运临时弃遗在乡致资盗粮及以牛酒镪币开门延冦即系通贼之家查照律例从重问遣其有巳遗弃而偶未遇贼亦通查入官以充兵饷有司务要用心毋事姑息间有成绩者即註以上考部院特加奖励其有偏抝悞事者即与失事武职官员一体从重叅究如此庶法令必行而长䇿毕举成効可臻矣都御史唐顺之云春汛时月倭患虽炽然御之于海御之于江又御之于海塘御之于江岸岂至尽是无策国家平时养兵设官将何用之而稍闻警报只有塞城门塞水闗风缝不通委城外于虎口遂为竒策甚至不论有害无害轻意将城外房屋拆毁除塞城塞门任从有司自行本部不敢干预外其近城房屋茍非倭患逼近及与城垣委实干碍不许轻易拆毁使民无所栖若因不拆屋以致失事本部自认其罪不以累有司丹阳邵芳云善守者必以城视地以人视城以粟视人三相视而墨翟之衞宋可得而言矣何谓以城视地盖无不备则无不寡乌得城而守之必守一处足以保障数十处扼一里足以牵制数百里斯能视地矣何谓以人视城盖除四门中军应敌出竒外毎人辖地几尺而又有几人更代休息几人搬运器械几人轮管炊爨如百雉则用若干人与伍法无异斯能视城矣何谓以粟视人彼探殻煑弓不鬭自困虽古名将不免有此者失于不审也盖必计其积聚料其丁口毎粟几斗可供几月斯能视人矣故余尝曰以城为可恃则古有不破之城乎以城为不可恃则古有必破之城乎亦在乎守城之人何如耳予按城一也有闗系一方之利害有闗系数十里数百里之利害者闗系一方之利害者一守令慎之而足矣此守令之事也闗系数十里数百里之利害者岂宜以一守令支之乎为将帅者须提重兵以镇之合羣帅以援之其城无恙则敌人不敢越此而他攻即有所攻亦无闗系而非敌之所必欲取以为巢者矣是所守者虽一城而所庇者吾不知其若干城也此将帅之事也若为将者不论城之轻重缓急而漫焉以居之其身之所居则力为之救而其所不居者虽有闗系亦聴贼攻取万一失守则枢要为贼所握而其余所守皆无用也曾是为善守城乎譬之海防焉自广至辽迢迢数千里贼舟无处不可登泊港堡无处不当设备若一一而照拂之则将帅之精神有限分用于无闗系之地则其有闗系者反有遗而不到者矣惟谅倭所从来之道哨之于远洋𠞰之于近洋倭在洋先后而来星散而行风涛警其心跼蹐苦其形吾以衆而待其寡以逸而待其劳以饱而待其饥以备而待其所未备至简至易之道也若其近岸也惟择总要之处为水寨陆寨以扼其冲以遏其入其余港堡坚营清野贼进不得攻退无所掠计自穷矣予闻论守城者多矣率局于区区一方之见惟邵子与予合惜其引端而未竟也故详之以为将者之助苏州府守城条件分信地一六门城楼各派定府佐一员专督该门守城夫役府佐不足以所属州县佐内科目出身谪官之才能者充之一城中心本府与长吴二县掌印官住札𤣥妙观一以居重驭轻一以接应各门事宜一以近宪院谋议一以便士友叅谋就以陈把总统兵六百名屯处其中作中军名色府主上城县尹不宜同事但系一邑之主诸事借以奉行故须同处一府有府库县有县库狱囚皆须防守府中用守领官一员县中用佐贰官一员看守一各城门另设府首领或县佐贰有才官一员典守城上一应器用随时给发一分屯守城池之兵于六门附近寺观无寺观者近门公廨屯札一请乡宦分守各城门分职掌一设法大戸米谷进城右一项长吴二县掌印官专督之一设法守城物料进城稻草石灰砖石铅铁火药油烛右六项府佐一员专督之一设法竹朩远去与进城右一项府佐一员专督之一查修城屋城门闸板制造城垜灯架灯笼右一项府佐一员专督之一制器械发鑛佛郎机鸟嘴铳铅钖铳火毬火箭喷筒烟鑵箭匠竹匠朩匠铜匠铁匠右火器府佐一员专督之长鎗刀铁盔铁甲皮披牌纸甲弩弓箭铁匠皮匠竹匠朩匠裁缝弓箭手右兵器府佐一员专督之先拣选旧时所蓄可者用之不可者作急制之某人某人长于拣选者也某人某人长于置造者也与府佐相协赞庶不为各匠所欺备储蓄一区处米谷入城着长吴二县正官先行密访城外及各乡镇大戸有田收米在家者与夫田少用银籴米待价者查审的实密禀察院差官二员着落两县粮塘严催搬运入城任民堆积开粜其时价髙下官府并不叅与期定某日粮塘开报已经搬运入城者几家本官亲行勘验恃顽不搬留资盗粮者治以养倭重罪粮塘囘䕶亲故之家混开己运入城者许贫民出首一体加罪仍给赏首人十分之三其七分没官作养守城兵夫之用一区处铅铁入城铅铁资火器之用闗系匪轻不可弃以资敌苏城客贩冶坊俱在城外须先查铺行及冶坊等姓名贼有警报着本地方总甲押催依期搬运铅铁铁锅铁器入城任从放置专督官再行逐一查访不搬入城者本家治以与贼交通之罪总甲不行开报一体问罪铅铁等入官公用一区处火药入城苏州硝黄之类进城有限务先查定各南货舖行贼有警报着本地方总甲押催依期搬运入城任从堆置如有公用照时价将银见买专督官查访不搬运入城者治以私贩火器与贼交通之罪总甲不行开报一体问罪一区处砖石入城城夫不闲武㙯须用砖石击贼贼警急时城门已设盘诘矣军民人等毎人各城门要带砖一块置于月城内空地守城军搬运上城毎五十垜作一磊以石灰封识聴用如不带砖者盘诘人员不许放入本职仍差湖船装载西山石片交与把门人员运置城上助用如不移运上城作磊罪加把门员役一区处石灰入城灰瓶毒药修砌等项俱资石灰仰各窑戸领价依期送运石灰入城封识沿城寺院以须急用一区处稻草入城城上烧贼必资稻草先期派价与各粮塘领买若干万束不拘芦柴稻柴茅柴堆置空闲仓厫以须急用一区处城外竹朩竹朩行俱附城郭若不迁徙皆贼攻城之具也须仰各商将竹朩行依期轮运入城开卖其在水各排移去五六十里外隠僻港中暂置以待贼退复业如不迁徙俱取入官公用一区处油烛入城贼临城下缺乏油烛必无处置查各城门外一应油行及出贩舖家仰总甲于有警之日押民依期搬运菜油荳油欍油铜油白蜡等项入城聴从开舖交易如有公用照时价将银见买如不依期搬入专督官挨查连总甲枷号问罪其油入官一守城器用明灯灯架三千六百三十副毎副价银五分通计一百八十一两五钱着长吴二县设法处造勿累保长等人蜡烛毎夜二万七百九十枝连六门城楼用通计三万枝以一月计之计九十万枝计银一百一十两长吴二县分备铁锅四百只冶坊备之事已给还行灶四百只毎只价银二分该银八两毎县出银四两置办水缸八百只毎只价银三分该银二十四两以二徒罪赎银办之酒瓶三万毎十箇价银一分该银三十两簔衣篛笠一万一千副毎副价银三分该银三百三十两两县置办勿累城夫草荐二千七百五十条连预备三千条该银十五两大様芦蓆一万一千领毎领价银一分该银一百一十两将賍罚银给各区粮长办之竹朩罸临时不搬竹朩行者用之其余物料先行预置寺观公廨去处差官封识有事随以本官给发慎防御一某官见练兵千余名已有武举三员统领若贼临城某官带兵六百名屯处𤣥妙观中䕶衞以为中军复以原统兵武举一员统兵二百名屯处府前防守库藏并司狱司狱囚再用武举二员各统兵一百名屯处长吴二县前防守二县库藏狱囚若贼未临城之日上司有调遣之事先分若干应命贼入腹里即收其兵入城原如前法处置名曰聴调之兵一择用官生六员俟其俱到即令会议各人平日所知精兵召募一千二百名团聚北寺中以团练府佐一员专督官生六员叅谋其中合聚训练务期可战可守以须实用待贼临城毎门分遣原练兵官生一员各带兵二百名屯处于府近城门寺观中一处有变随以本处兵应之别处不动若贼攻城危急应该用兵攻击亦待中军方略己定有信牌发遣然后行动名曰实用之兵一城中先计道里适均定作十二处派定地方某处某处止分遣省祭杂色等官十二员毎一员率领火夫五十名屯处所分地方庵院中给与水桶水斗挠钩等项以防一方火患假知某方火起止许信地火夫救䕶扑灭城上人夫不许乱动城中居民亦不许喧嚷奔走扰乱地方仍给虎头火牌一面上书专委救火与夫禁缉扰乱地方等字样以专委任亦便夜间救火执照以开巷门其火夫着各该啚举报极贫人戸毎名日给米二升自赡一贼将临城先集保长给与连坐信牌使之各保自行晓谕各甲自相纠察如有容留奸细者一甲连坐军法重罪不得与平时止坐直日者轻罪例论其寺观给与住持使各房互相纠察待贼一退即收信牌不准此例及今闲时着官一员先刻小牌计在城甲数毎甲一张印完以便临时给发一盘诘奸细之法差官带领知事人役在城门外吊桥边逐一仔细认辨各色人并检验物件用衞官一员有精力教官一员省祭杂色官一员兼领其事守门官员再行查验不可但恃官㕔为盘诘之地定夫役一姑苏城垜九千七百九十新増敌台大约不过一千毎一城垜用一人守之通计城夫一万一千人派夫照依先任温公之法大戸五名中戸不过二名下戸用二人三人朋充一名实为情法兼尽今长吴二县除仕宦举监生员外通将居民合二万二千人之数分作两班城夫虽有两班口粮止用一班上城之日第一班直一昼夜至次早第二班人夫更替及今闲时先就居民近住城垜处写定班名于各城垜上贼在百里外先用保长甲长到城看守俟贼近城五十里保长唤集散夫上城其法以百人为率常以五十人分立一百垜口看守将身向外观望五十人食息便厠则二垜常有一人看守至夜间亦用五十人立一百垜口看守五十人睡至半夜代换后半夜巡城官生至则五十人起而交代此劳逸适均之法也一城上各敌楼毎处派定举人一人或监生一人各带家丁生员二人不拘家丁有无专在上歇宿督视本处垜口城夫昼夜防守若各该地方有贼攀援上城坐名申呈宪院提问亦不许科扰保甲长人等一指挥六员毎员派定一门白昼各行巡视以整齐保甲长散夫人等站立观望及防不测之变其官生六人毎人派定一门给与巡视虎头牌面上写遇夜各行巡视信地站立人等至交界处方囘循环不息官生毎人给马一疋一各城楼及对城外冲要之处各置佛榔机一座随用装火器二人带火药一桶备急用其城楼下预置合用火器锋利器械弓矢及坚固防牌使贼临城随取随足官㕔库中置放石灰油烛火药等项备用若库中封识不尽更用沿近居民空房一二间封锁亦可须差官一员常时看取给发一保长毎人青衣装束各带腰刀一把号旗一面其散夫各备长柄鎗刀一把又带铁锥一箇或斧头一把任从其便如缺一件即加重责毎三垜备明灯一碗灯架先置城垜外可照城足其灯毎一保长给与二十三碗毎日着一县佐次第分派本日一夜之灯与保长毎保长派好烛一百八十九枝任其分散丁夫以备一夜之用若保长有弊许丁夫口告罚烛一夜其合用煎油煎粪锅灶等项毎保长一名预给铁锅二只行灶二只水缸四只酒瓶二百箇檑朩二根备用如有警急再行分派物料至于暑雨合备细密坚厚篛笠簔衣毎保长一名给与百付分散丁夫穿用遇夜合备草荐等项毎保长一名给与草荐二十五条大小竹一百根芦蓆一百领以作盖棚歇息城夫之用一打牲船上弩矢百发百中此船吴淞江阳城湖陈湖太湖水乡多有之着各区图报举入城不许容隠其人官府照养兵口粮给与工食计名分派城上紧要去处有功仍加重赏一城外濠内週围空地多有居民占造房屋贼若攻城必先渡濠顿住城足城足有屋贼可隠身城上矢石难施且贼登屋可以发火器矢石攻城前任巡按御史孙下令焚燬实万不得已也不二三年愚民贪昧又行盖屋若姑息之是将在城数万之命而为侥倖之图也今后贼将入境务要拆卸如不从者临时照前院法无悔予按从来城守攻破者十一袭破者十九袭破之説有二其一是伏奸细于城中放火守城者奔救则敌乗间而登其二是暗约奸细上城照㑹疎虞处用云梯登至垜口挥刀杀人守者惊散贼从此上故守城之法须设兵一枝专司救火不许守垜者下城守垜者各持一斧分班专视城足凡贼登城多在下半夜乗人疲倦故也亦多在黎明守者散班故也把守之严贼岂能袭我乎所苦者盘诘奸细甚难盖奸细乃本地之民贼拘其家属刼其内应吾乌从而觉之今之诘者多在城门内使贼假装吾民从此击杀门岂能遽阖乎又或闭城太早止通一二门出入人愈衆则诘愈难不若大开各门门外盘诘而兵衞设于门下方善筑城堡策略云守必以战而守城必以野自法有陷城之诛而未严残野之罸贼至茍负孤城而弃其四境烟焰相望号声相闻所至萧条有不忍见闻者又安望其援乎故李牧备边先收保而不失不能收保是资贼也后将军炖煌先在乗队列阵校联不絶贼不敢犯使疏而可犯是自敝也愚以为略倣墩堡之制使民各聚为市市列为堡约其道里之中使势可相及毎贼至则墪堡固守而郡县急趋而助之而又特严其法使四境残其者与失城同罪则人各为战地各为守贼入而无所得其势自困矣都御史章焕云北边城堡相望凡以防冲突备侵掠也南方之畜侈于北边风帆之力疾于马足茍无城堡贼何畏而不来民何恃而不散且夫贼势之炽凡以乡民奔窜奸民惑乱助其声也有城堡则居者守逃者归耕者敛且远近按堵什伍相保奸民无所容无奸民则无乡导何以能深入居民不散田野不芜赋税不乏根本之要也及今秋冬宜令诸乡大者为城小者为堡而聚民其中城堡罗列贼必不敢越境而内侵东南世世之利也或曰公私俱竭如冗费何夫军兴不止费且不赀民散不复赋将何出城堡所以省军需足国计者也何谓费也昔皇祖尝命汤和视海上择要地筑数十城以备倭使治倭有他策也圣虑当先之矣今安用纷纷为也又云贼远来人持数日之粮未达岸多苦饥者贼之死命制于数歩之内矣徒以海滨廪藏露积故贼至而掩据之因粮以为食因财以为用故奸人为之党而竆民为之役所向无前乗人不备如使蓄积收敛而野无所掠此贼坐困之道也不数日乃成擒耳故议守者莫要于城堡城堡相望远近相倚少则不能攻城多则所掠不足供所食贼不能持久破之必矣夫贼不能宿饱则不能深入不能深入则不能多获不能多获则来者无利而闻风者不来内地可不烦兵而守矣愚闻倭夷挥刅成风天性好鬭诚难与争锋独其久饥乃为易制迩者我师三捷皆乗其饥剖腹视之类多青草御冦之要可知也副使茅坤云近闻嘉善平湖萧山诸县已皆缮城然而桐乡崇德尚未闻议及者此特邑而已至于市镇如湖归安之双林菱湖琏市乌程之乌镇南浔所环人烟小者数千家大者万家即其所聚当亦不下中州郡县之饶者并当按其市居之田宅积贮而量其力之大小为之均其费之多寡各列丈尺而筑之有司特为之约束期㑹钩考布算以责其成功而已而其材不必借入于官入于官则多出没之弊其他敌楼城门并水寨之属非民间可以例辨者官粮借库贮以助之至于鉅姓势族而野处田间者或二三家或五七家或一二十家所愿随便筑堡者亦听近闻甘肃诸边总督杨公尝遍行之虽有数万控弦而下亦不敢窥数家之堡而仰攻何者彼不过利之而已一攻堡则其内伏火器下石非击杀数十百人必不能下彼所得不足以偿其所失故仆窃以为吴越之间凡近海一二百里者并当令着姓居民遍为列堡而守可也兵部尚书胡世宁云择人而守之重其权而久其任使得为万全久远之策可也或举地利不如人和之説及惩秦之灭亡而筑城劳民为病者是不然夫自古王公设险以守其国使倚将和卒练一时善战之功而不为设险守国长久之计智者不为也况戎狄长于野战短于攻城而我中国之人毎与之反故吾乗城拒敌是用所长而乗其所短且以土石而蔽血肉也若无险可恃而专以战为守是勉所短而校其所长且以血肉而代土石也仁者将孰从乎况筑城虽劳而为之以渐则亦不至如秦之害人矣孟子之言为专恃地利而不恤人者发也秦之政乱由其暴虐之极非专由筑城也其筑城之卒数十万余而南戌五岭乃五十万余骊山阿房之役又各七十万余是其劳民致怨岂专在筑城哉后世惩秦之失而忘古设险之制是因噎而废食也广团结城外团结法愚尝广询博访宜以二十家为一团除租房单丁外毎一团令养客兵一名毎家各设器械一件出人丁一丁以为团兵凡二团四十余家各出银一钱造一巷门门上盖一更舖舖内置鼓一面锣一面铁铳三口香盘一方就四十家毎夜轮人夫二名守之居常无事止鸣金鼓巡更一有冦警则本处即连放三铳四十团兵各执器械追截诸团皆应之其所养山东兵官严立法不许擅离本团骚扰团尸毎日有暇即教习本处团兵军门复时时委官查省之责成之衆既以势分而不得为非团兵之布列者又以联络而相为友助况一团有贼诸团应之四郊之外固有随地皆城随民皆兵而大城屯守之卒将有不必用者矣行保甲兵部尚书王守仁云本院近行十家牌谕诚亦弭盗安民之良法而今之有司槩以虚文抵塞莫肯实心举行虽巳造册缴报而尚不知其间所属何意所处地方该道仍要用心督责整理诚使此法一行则不待调发而处处皆兵不待屯聚而家家皆兵不待蓄养而人人皆兵矣工部尚书马坤等题欲将土着之人各就一乡编入保甲尽归团练五人为伍十人为甲五十人为保上下联络委各府州县佐贰官贤能者不时就其一乡团兵阅其武艺又因而稽其人丁如有潜入贼中勾引或探聴者坐罪若有隠弊互相连坐副使谭纶云连年倭患皆为私通贸易而起浙人多诈窃买丝绵水银生铜药材一切通番之货抵广变卖复易广货归浙本谓交通而巧立名曰走广不此之禁则履霜之渐驯至坚冰欲行究诘则奸宄之雄弥缝百端徒滋扰耳为今之计莫若称此议练乡兵之时立为保甲之法委所辖各府佐贰官公同属县掌印官省约舆从亲诘地方不问腹里沿海与城郭乡镇去处官吏生徒举监之家务逐戸挨查毎十家编为一牌牌内分十直格皆以巷道为准如是东巷门起则于牌格内左甲尾下填註东巷门字样从西顺挨一赵甲二钱乙三孙丙四李丁五周戊六吴已七郑庚八王辛九冯壬十陈癸各填註人丁生理明白即于右甲头下填註褚子姓名是为第一甲其第二甲牌格内左甲尾下填註陈癸姓名亦从顺一褚子二衞丑至十家止三牌四牌亦依次联络挨填如一巷之内人家已编十牌外有零者即将大家中人丁烟多者报足编之如村镇无巷道者亦依村镇编之就于本名下坐定日期毎一家轮值三日第一家轮初一十一二十一日第二家即初二十二二十二日以次填註按日于本家门首悬挂仍毎一牌年轮一名为甲长管领九家毎十牌年轮一名为保长领百家其中若有远出不归或私收丝绵火药等物假名走广潜往通番或逋逃海外久不还乡者许牌内值日之人抱牌赴首官为拏究敢有隠不觉举一家有犯十家连坐毋容姑息其有原犯通番但逃囘自首免罪编完之日府县仍将牌毎甲一样再填一张类钉成册存留在官巡捕官时加查考一体稽察若有假公济私乗此害人从重惩治如此庶通番之党自消而地方之不逞亦可以禁絶矣太仓生员毛希秉云凡海贼一起陆地贼乗机窃发假海贼之名以纵暴地方不能抗御惟保甲可以除之如太仓初编保甲陆地贼无所容身逃缢擒首散亡略尽尝有海贼廿人夜刼城南十八都时其家潜报保甲总甲及有船者预待贼出追之且击且行逐至海口天明贼之器械尽矣把港百戸陈璋鼓率人船直追半洋擒囘送道又十五都沿江地方白昼有海贼上岸打刼适潮落舟阁被保长尽数擒获此皆从来未见之事而保甲之功大矣今法久人玩乃复罢宜修饬以保地方但不可使之迎送受词以生事耳降宣谕南京工部尚书马坤等题朝鲜居东北日本居正东偏北故日本诸夷凡由海上入中国交通生事舟必经过朝鲜海面先年倭首宗设等犯我海道大肆叛逆屠害中国军民数多时朝鲜国王李怿闻贼归由彼海愤其作孽尽遮杀之随即具奏倭奴打刼上国致杀官兵不伏天诛过境仰仗皇威𠞰杀几尽并将擒获贼倭中林望古多罗等及贼首级三千颗与长箭船牕等物连抢囘人口王样等差刑曹叅判成洗昌等先后齐献阙下此固未暇深究其故但朝鲜能杀日本之人与日本之人之畏朝鲜则验矣请乞宣谕朝鲜国王查贼经由海面既与日本密迩王须益申初议尽行截杀仍行国王就近转查日本管国者近年倭冦是否由其纵放若果知情速令悔改若系左右奸宄或系中国逋逃假借妄为就令其尽将首恶擒斩献报是亦一策也在京各衙门㑹议云查得先该巡视浙江都御史王忬题臣闻东南之倭冦犹西北之匈奴诅诈勇勐强不可御乗风迅速来不可测故我朝备倭北自山东南抵闽广规画经制不减西北且严通番下海之禁明十年一贡之规使常修举不失岂有边患但数十年来事皆废弛番商海冦俱至浙洋宁绍苏杭姦宄射利之徒接济交通勾引贸易自嘉靖二年宋素卿入扰之后边事日隳遗祸愈重闽广徽浙无赖亡命潜匿倭国者不下千数居民里巻街名大唐有资本者则纠倭贸易无财力则联夷肆刼巨室为之隠讳官府惟务调停日就月将年深岁积识者固知有今日之变矣臣询访在海贼首约有百人其雄狡着名王五峰徐碧溪徐明山毛海峰徐元亮沈南山李华山洪朝坚皆广布奸细包藏祸心计算则未能就擒捕急则逃遁无迹虽恃海洋辽濶亦由倭国为之渊薮也节据被掳在倭归人供称本国酋长请有入贡勘合得行则利归于上今各倭私自贸易利归于下彼中酋长甚是不乐尝禁各倭西犯昨刼黄巖去者多被擒杀今春闗隘亦加严禁曾追囘倭船二十余只并审擒获贼首李哪哒亦称渠魁沈南山等安住倭国分遣其党同倭入冦此辈不除海无宁日若差人晓谕国王定将各逆并岛夷𠞰逐此虽得贼掳之口未可轻信而国王感恩慕义之心亦岂尽无查得永乐年间倭夷入贡又有倭冦犯边令来使追捕得倭贼若干许以彼国法治之以次蒸死数十余年海洋平静海道副使李文进屡以议呈欲臣具请特旨北行朝鲜南行琉球转谕彼国及令布政司咨行述其许贡之由勉以藩屏之义令将中国逋逃尽摉起发严密各岛不得出闗庶使贼势日孤兵力可逞但恐夷性叵测国体攸闗未敢遽陈即今警变异常正多方图济之日乞要查酌议拟务求事体穏便等因本部咨行礼部查议讫又该刑部河南司主事郭仁题云今之倡乱者已经兵部明言有贼首王直盘据海岛招纳叛亡然必竟勾引倭奴张大声势故敢猖獗一至此也臣承乏刑曹凡遇朝鲜国解至日本萨摩州失风流贼望古三甫罗等转行到部有被鎗火铳朩牌刻有军门及松江府字号则倭奴之流刼江南也无疑常考洪武二年遣臣赵秩谕日本来贡五年复遣僧祖阐无逸往宣佛法谕其来贡太祖为赐诗送行实重厥事也乃十余年得安堵焉永乐初命太监郑和等招抚诸番日本独先纳贡并擒献犯边贼二十余人就命来使治以其国之法于鄞地令一人执炊一人上甑尽行蒸杀至十五年复入冦边将执其酋首送京师成祖待以不死遣刑部员外郎李等使日本降玺书责以敬天事大之义次年还其国王源义持亦遣刺史奉表称谢成祖特释其罪宴赉有加嗣是终成祖世不复入冦此仁义并用祖宗驾驭倭奴之长策也即今海岛羣盗旁午使舟或未能达昔太祖尝以三佛齐梗化阻絶使臣商贾命礼部移文暹罗国王转达𤓰哇俾以大义告于三佛齐合无查照故事遣使朝鲜谕令差官赍送玺书前往日本宣扬圣朝威德戒令敛戢属夷该本部覆议移咨总督㑹同操巡抚按等官转相计议题奉圣㫖已经通行督抚等官议处未报近又该督察侍郎赵文华咨送通事一名降倭二名前到兵部译审得入冦海贼俱系日本所属野岛小夷被中国逋逃之徒纠同打刼倭王未必尽知所据南京工部尚书马坤题请前因佀亦有据及要宣谕朝鲜一节又与王忬郭仁所奏大略相同且日本原系朝贡之国载在典制遣官传谕于义无乖合无从礼部酌量查照祖宗故事差官赍捧玺书前至朝鲜谕令传谕日本国王以示君臣之义祸福之机令其禁戢属夷擒斩华逆以効臣节如果罪在夷属国王无预输诚聴命海氛肃清许其遣使奏报另议褒奖是亦不战屈人之一策也海道副使谭纶云照得倭夷诸岛种类虽繁部落相联亦有酋长衆所尊者号曰天文其法最严其威慑衆一人为盗一家尽灭一岛有犯隣岛移平即奉令勘合以时来贡者彼中故事毎遇闰年则诸岛富倭各出已赀输于天文请得勘合方来入贡寔则贸迁有无以侔厚利利权在上天文所欲者后因海禁废弛奸民通番殷实之倭径自贸易不请勘合利权下移天文所不乐者加之王徐林陈辈假称名号窃录勘合妄具礼仪私通酋长遂至招唿益衆往来无稽天文所不知者此皆彼中情状博访似实故本职在昔具呈题请许令省谕盖尝反覆思之审矣若颁降玺书特遣使命恐偶不敬反生事端若令琉球髙丽就近传宣事在彼中难于取必不如止行浙江巡抚得以从宜省谕当如永乐事例取髙僧数人移文乗桴直至天文详为传谕宣累朝许贡之恩禁近来倭夷之扰发王徐之伪收逃叛之民许修常贡操利权天文虽愚必知所择盖日本所需丝绵药物器用之类悉皆仰给中国不能缺者若或海禁皆严通番尽止彼日用不足势必请贡惟命是从而我所欲为亦无不遂此又拔本塞源之术也通政唐顺之云宣谕日本浙江军门常请命遣使矣竟不能尽得其要领使者坐罪而其事遂罢尝考平倭略所载洪武永乐间遣使日本者不一而足髙皇帝又尝与刘基议以倭国重佛特遣僧往谕古之王者于四夷之不贡不臣则有威让之令文告之辞兵交使在其间以深得敌情而处之切中其机也然自叶宗满之坐重罪而逋逃欲自归者不免自疑自蒋洲之得罪而人以使絶域为讳或宜减宗满之罪以示信于逋逃之徒寛蒋洲之狱以留使絶域诇敌情之一路兵部主事黄元恭云策者曰倭夷犯顺乃羣小之僣窃其君不知也诚遣使谕之彼王必能禁其下海境安矣百万之师何如一介之任耶窃恚之昔晋率隂戎伐颍周景王以弁髦之敝告晋辞直获免而説者以为不如东周之伐秦夫君臣上下古今之所以临事统属分也臣有干于其君杀无赦下有犯于其上杀无赦夫其所以杀无赦者乃天宪也周天子颠分坏宪屈体卑辞以祈一日之存孰与拚国举义存纲常于万世之愈哉今堂堂天朝玉帛万国威迅九垓虽倭奴为患譬则蟁蝱之螫耳未若唐之囘纥宋之困金元何至甘衰周之不屑耶或曰是举也请命于天子择布衣之士假朝臣之服而以藩省之辞将之非害大者夫曰请命则实意开于天子而识者黙思之必有元首居下之耻曰假服则名器颁于朝廷而匪人卑用之必有衣冠扫地之辱实意卑名器玷而犹曰无害大可乎且夫中国天子犹家之主也倭王犹家仆也倭之羣小则家仆之台从也台从肆然凌犯其主既不能奋草薙于其来又不能正其根诛于其主而顾修文告之辞岂不忸怩当代含羞百世也哉抑人有言茍可以息干戈而全民命何惮于枉尺夫逋法网以为盗于外境华夷皆有其人吾中国岂不明掲宪典密布机宜迺不能禁吾民之窃出顾责倭王尽禁其窃入者乎势不行矣且倭奴狡猾素无慕义之诚其臣服数十年不为梗特通贡之利足羁縻之耳今入冦之利百倍通贡充其贪心何所不至犹恃中国之威慑服者素而羣小之囘诱説未通若迺遣使谕之假其重以寝其兵示弱明甚矣安知不启通国之贪乎海道副使谭纶云移谕日本之言似不可行何也通查接济乃吾中国沿海之人也中国之官不能自禁而欲倭王禁其所属不为所笑乎欲望倭王之禁其属必先自禁始太常寺卿魏云琉球国未尝亲来朝贡决不可使朝臣往封以致之死地但以勅命封付福建布政司彼国来领可也国初朝臣亲往者以其国主亲来朝故也今不来朝久矣中国岂可使朝臣亲往乎用间谍都御史唐顺之云用间使其自相疑而自为鬭最是攻夷上策然非深得敌情则不能用间非熟于地形则不可以成掎角之势而夜袭敌营且我兵形既露虏人亦日夜为备而匿实示虚匿近示远匿精壮而示羸弱百计以疑我者宜亦深是故得敌情为难通贡道通政唐顺之奏云据总兵官卢镗手本内一欵抚处夷情以尊国体开称祖宗以来给与日本金印勘合十年一贡船不得过三只人不得过百名既申远夷慕义之情远夷亦得交易中国之货以为利而中国亦以羁縻远夷使常驯服不为冦贼百余年来自嘉靖二年宗设宋素卿等争贡讐杀贻害地方因而絶贡至嘉靖十八年正使硕鼎等赍献贡物并进表文伏罪荷䝉皇上扩天地之仁虽非贡期复准入贡嘉靖二十六年正使周良等坐船四只复贡议者计方九年之期有违事例径自阻囘从此贡路不通倭夷素性贪诈利我中国之货既不与贡则无复望矣因此遂被姦徒勾引同利为冦不止则以偶蹉一年贡期阻囘之故也为今之计乞题请圣裁行令各衙门遵照今后夷人复来求贡果有真正表印勘合别无诈伪姑不计其限例就与奏请起送赴京译审来冦之端勅彼国王令其查治恶逆敛戢属夷使不敢再犯则倭夷知有贡路之可通而诡计自销党类自携勾引之徒亦可暂缚矣镗老将也三十余年在海上熟谙夷情其言当不甚妄乞勅该部查议可行与否臣又闻先时陜西总制王琼论西夷事以谓能絶其入贡之路不能絶其入冦之路今亦可借以为喻也兵部尚书张时彻云倭奴悔祸或扬帆称贡而至将何以处之昔杨文懿公尝着却贡之议曰倭奴狙诈狼贪云云且前此入冦之少盖以通番下海勾引向导者多也乃不严禁姦之令而欲开非时入贡之门是止沸而益之薪也况倭王微弱号令已不行于国中即使通贡果能禁诸岛之冦掠乎且贡夷止数百计而冦边者动以千万计岂冦边之贼皆欲贡而不得贡者乎请宣颁明诏申命海道帅臣益严守备贡则却而驱之出境冦则草薙而禽狝之则奸谋狡计破阻不行矣今之议者复曰昔三代盛王九夷八蛮五戎六狄莫不来王圣人之作春秋于荆楚猾夏则书人以黜之至遣椒来聘复书爵以进之招携以礼怀远以德盖王政之所不废也倭奴自祖宗朝効其职贡已非一日迩者朝廷准令遣使移檄往谕实属招来之意以开其补过之门但奉使者不能直达倭王以宣布圣天子威德而徒以简率行之如其欵边纳贡而峻却之恐永塞其自新之路而益坚其稔恶之心东南未知所息肩也夫为是説者犹治疾之标而未察其本者也王者内夏外夷修之有道军志亦曰毋恃其不来恃吾有以待之使在我者未修而疏于所恃也则通之适所以招侮絶之亦足以启衅此岂安攘之长策哉迩者台省部寺会疏奏行九事一曰选武将二曰任文职三曰精选练四曰慎徴调五曰处军饷六曰守要害七曰明职掌八曰明赏罚九曰行抚谕酌以时议之允协者而兼行之于以内收顺治之功而外树威严之绩如其且冦且贡反复不情则用威让之令文告之辞以却絶之是恪遵太祖髙皇帝之明训义之所以为尽也如其引慝伏罪重译効欵必欲率宾王化以自纳于覆载之中则必质其信使坚其誓约勅令禁戢各岛不复犯我边疆期以数年为㫁其命不渝而后如先朝着例容令入贡此成祖文皇帝绥徕之方仁之所以为至也是故明徴定保君子监成宪而行之尔巳是故修治垣隍慎固城守一策也编立保甲内寓卒伍一策也讥察非常严禁出洋一策也绥抚疮痍以固根本一策也此皆所以治内也修复墩堡严明烽堠一策也缮治器械查复战船一策也出哨㑹哨悉遵旧规一策也据险守要联络响应一策也此皆所以治外也至于练土兵而免调募之扰足财用而资军兴之需聚刍粮而给饷以时严赏罚而功罪不掩设画树防出竒应变为吾之不可胜以待敌之可胜则在中外任事之臣加之意可也或云许贡一説决不可行盖成祖之许入贡先有威以制之也今威未行而遽许之非惟无益恐彼借入贡之名来无常期人舟不遵定数反生事端矣尚书杨守陈云倭奴僻在海岛其俗狙诈而狼贪自唐以至近代已尝为中国疥癣矣国初洪武间尝来而不恪朝廷既正其罪复絶不与通着之为训至永乐初始复来贡而后许之于是往来数知我中国之虚实山川之险易因肆奸谲时拏舟载其方物戎器出没海道而窥伺我得间则张其戎器而肆侵夷不得间则陈其方物而称朝贡侵夷则卷民财朝贡则沾国赐间有得不得而利无不得其计之狡如是至宣德末来不得间乃复称贡而朝廷不知其狡诏至京师燕赏丰渥稇载而归则已中其计矣正统中来而得间乃入桃渚犯我大嵩刼仓庾燔室庐贼杀蒸庶积骸流血如陵谷缚婴儿于柱沃之沸汤视其啼号以为咲乐捕得孕妇则计其孕之男女剔视以赌酒荒淫秽恶至有不可言者吾民之少壮与其粟帛席卷而归巢穴城野萧条过者陨涕于是朝廷下备倭之诏命重帅守要地増城堡谨斥堠大修战舰合浙东诸衞之军分番防备而兵威振于海表肆七八年间边氓安堵而倭奴潜伏罔敢揣焉兹者复来窥伺而我军怀夙昔之愤幸其自来送死皆瞑目砺刅欲食其肉而寝处其皮彼不得间乃复称贡而我师遂从其请以达于朝是将复中其计矣今朝廷未纳其贡而吾鄞先罹其害芟民稼穑为之舍馆浚民脂膏为之饮食劳民肋力为之役使防衞昼号而夕唿十徴而九敛虽鸡犬不得宁焉而彼且纵肆无道强市物货善谑妇女貂珰不之制藩宪不之问郡县莫敢谁何民既譁然不宁矣若复诏至京师则所过之民其有不譁然如吾鄞者乎矧山东郡县当河决岁凶之余其民已不堪命尤不可使之譁然也且其所贡刀扇之属非时所急价不满千而所为糜国用弊民生而过厚之者一则欲得向化之心一则欲弭其侵边之患也今其狡计如前则非向化者矣受其贡亦侵不受其贡亦侵无可疑者矣昔西旅贡召公犹致戒于君越裳献白雉周公犹避让不敢受汉通康居罽宾隋通髙昌伊吾皆不免乎君子之议况今倭奴乃我讐敌而于搆衅之余复敢怀其狙诈狼贪之心而施其奸计以罔我其罪不胜诛矣况可与之通乎然彼以贡献为名既入我境而遂诛之则类于杀降不武不义若从而纳其所贡则中其奸计而益招其玩侮不可谓智取一而损十得虚而费实不可谓计弊所恃以事无用俾其不兵甲而骚不水旱而窘不可谓仁有一于斯皆非王者之道窃以为宜降明诏数其不恭之罪示以不杀之仁归其贡献而驱之出境申命海道帅臣益严守备俟其复来则草薙而禽狝之俾无噍类若是则奸谋狡计破沮不行若日之所照月之所临物莫能遁故天下咸知朝廷之明贡献不纳货贿不贪虽有远方珎恠之物无所用之故天下咸知朝廷之廉自浙江以达京畿且数千里之民举不识输运之劳不知征敛之苦父哺其子夫煦其妻而优游衣食故天下咸知朝廷之仁裔夷知吾国有礼义而不敢侮奸宄知吾国有谋猷而不敢发桴鼓不鸣金革不试故天下咸知朝廷之威举一事而衆善备焉斯与劳民费国而幸蛮夷之服者万不侔矣开互市主事唐枢云我太祖髙皇帝定鼎之二年遣使赵秩招谕日本次年国王艮怀奉表入贡五年复遣僧祖阐往谕之随遣人奉方物时祖阐之使也宗渤以诗别而髙皇帝亲和之有同仁无遐迩之句十三年贡使无表文俱发三边安插十四年贡使表有前使姓名乃悉放还自十五年贼臣胡惟庸党备倭指挥林贤入倭搆乱十六年冦金乡十九年进巨烛暗藏火药兵器佐惟庸为不轨于是髙皇帝立训絶其往来夫招之者帝王无外之仁也无验而拘之及得其真而即归之中国柔远之礼也其奸深祸结示以永拒圣人诛罪之义也然不即勤兵于讨以训令代鈇钺明于势之所不及不欲以全律之也况罪以罪乎其人岂终罪其国无可宥之日耶是则艮怀世而圣怒宜息矣故当文皇帝继世定贡加赉遣使给符封其镇山初禁似与全释盖后先殊局彼此异宜而其致一也尝考大明律凡将物私出外境货卖及下海者罪止杖一百将人口军器出境及下海者绞因而走泄事情者斩及考问刑条例擅造二桅以上大船将带违禁货物下海往番国买卖潜通海贼同谋结聚反为向导刼掠良民者处以极刑若止将大船顾与下海之人分取番货及纠通下海之人接买番货发边衞充军若小民撑使单桅小船于海边近处捕鱼採朩巡捕官兵不许扰害钦测皇猷防民以恶交而不强遏其贩贸杜民以奸搆而不直挠其生业故海上境外之货实与夷为市罪惟杖而不过谓不胜其重也其诛斩焉则人口军器恐资冦兵益盗党耳违式巨舰虽成济具而原其所欲为若只从互市罪亦不列死欵夫然后知先皇制律之意严奸宄以沮其渐复因利用以体其情茍当事者不意论慎一切矫枉而踰于直岂先皇大道为公之谓哉通政唐顺之云国初浙福广三省设三市舶司在浙江者专为日本入贡带有货物许其交易在广东者则西洋番船之辏许其交易而抽分之若福建既不通贡又不通舶而国初设立市舶之意漫不可考矣舶之为利也譬之矿然封闭矿洞驱斥矿徒是为上策度不能闭则国收其利权而自操之是为中策不闭不收利孔洩漏以资奸萌啸聚其人斯无策矣今海贼据峿屿南屿诸岛公然番舶之利而中土之民交通接济杀之而不能止则利权之在也宜备查国初设立市舶之意毋洩利孔使奸人得乗其便主事黄元恭云或者云中国繁华之盛四夷慕之吾民之出而勾引彼夷之入而横暴皆此为之媒故浙之定海有闗号称要害诚于此立市多设防兵以通诸番之货易则夷人有自通之便吾民杜窃出之端凡所欲物以好取不以戎取夷酋何惮而不为广中岁通市舶百姓安堵足明征矣难与诸番类观广浙事体大不侔也尝闻海岛诸夷惟倭狡猾为甚出没无时所在登刼故沿海诸郡尽设守备把总等官军以御之曰备倭盖患之深矣广东旧有诸番之舶而无倭故通市无恙若乃定海本倭入贡之道定海通市舶倭奴原在不拒之中矣昔在太祖朝犹虑倭奴通贡之扰而不与成祖嘉其擒献叛冦之忠始许之自刘江擒斩尽絶之后宪臣有司能束以法恪守陪臣之分帖帖者数十年至嘉靖癸未夏宗宋与倭搆孽中国莫能禁自是遂萌骄桀贡不及期献不尽物争屠牛剥狗之故相予环视者屡矣当是时守臣已难禁辑况通市于大乱未惩之后谁复能以纲纪驯扰之昨倭自宁波登刼者八十人南京横行两省而后殱之计市舶之倭当不减八十其或外顺内姦乗吾不备甚易易也就令无他安保吾民不有奸贪愚弄以起隙又安保彼中不有淫酗骄恣以生戎一有不虞将何以御之此端一启朝夕慄慄官除者必挂纳㕓处者必播迁昔人倡为马市之説以弥乱得乎失乎鉴不在远矣兵部尚书张时彻云或谓定海沿边旧通番舶宜准闽广事例开市抽税则边储可足而外患可弭殊不知彼狡者倭非南海诸番全身保货之比防严禁密犹惧不测而况可启之乎况其挟赀求利者即非脯肝饮血之徒而捐性命犯锋镝者必其素无赖借者也岂以我之市不市为彼之冦不冦哉殷监不远元事足征当商舶未至而絶之为易贸易既通而一或不得其所将穷兇以逞则将何以御之矣今之冦边者动以千万计果能一一而与之市乎内地之商闻风胆落果能驱之而使市乎既以市招之而卒不与市将何词以罢遣之乎夷以百市兵以千备夷以千市兵以万备犹恐不足以折其奸谋我之财力果足以办此乎且市非计日限月之可期也彼之求市无已则我之备御亦无已果能屯兵而不散已乎此皆利害之较然者也乃谓可以足边储而弭外患不已大缪乎或云互市之説即入贡之説也若我之威有以制之则彼以互市为恩不然则互市之中变故多矣予按今之论御冦者一则曰市舶当开一则曰市舶不当开愚以为皆未也何也贡舶与市舶一事也分而言之则非矣市舶与商舶二事也合而言之则非矣商舶与冦舶初本二事中变为一今复分为二事混而言之亦非矣何言乎一也凡外夷贡者我朝皆设市舶司以领之在广东者专为占城暹罗诸番而设在福建者专为琉球而设在浙江者专为日本而设其来也许带方物官设牙行与民贸易谓之互市是有贡舶即有互市非入贡即不许其互市明矣西番琉球从来未尝冦边其通贡有不待言者日本狡诈叛服不常故独限其期为十年人为二百舟为二只后虽寛假其数而十年之期未始改也今若单言市舶当开而不论其是期非期是贡非贡则釐贡与互市为二不必俟贡而常可以来互市矣紊祖宗之典章可乎哉何言乎二也贡舶者王法之所许市舶之所司乃贸易之公也海商者王法之所不许市舶之所不经乃贸易之私也日本原无商舶商舶乃西洋原贡诸夷载货舶广东之私澚官税而贸易之既而欲避抽税省陆运福人导之改泊海仓月港浙人又导之改泊双屿毎岁夏季而来望冬而去可与贡舶相混乎何言乎二而一一而二也海商常恐遇冦海冦惟恐其不遇商如隂阳昼夜判然相反为商者曷尝有为冦之念哉自甲申岁凶双屿货壅而日本贡使适至海商遂败货以随售倩倭以自防官司禁之弗得西洋船原囘私澚东洋船通布海洋而向之商舶悉变而为冦舶矣然倭人有贫有富有淑有慝富者与福人潜通改聚南澚至今未已虽驱之冦不欲也此固无待于市舶之开而其互市未尝不行者也贫者剽掠肆志毎岁犯边虽令其互市彼固无赀也亦不欲也此非开市舶之所能止而亦不当反钖之名目者也故不知者谓倭冦之患起于市舶不开市舶不开由于入贡不许许其入贡通其市舶中外得利冦志泯矣其知者哂之以为不然夫贡者夷王之所遣有定期有金叶勘合表文为验使其来也以时其验也无伪我国家未尝不许也贡未尝不许则市舶未尝不通何开之有使其来无定时验无左証乃假入贡之名为入寇之计虽欲许得乎贡既不可许市舶独可开乎或谓日本国王号令不行山口丰后互相雄噬金叶勘合燬于兵久矣如责其期拘其验则彼终无繇贡而市舶终无繇开矣须𢎞包荒之量昭无外之仁可也又不然夫贡而无验招冦之囮也贡而无期弛备之阶也缓其期稽其验隄防犹难矧可频贡而勿验哉大抵善施恩者施之于威伸之后则人知恩今冦犯顺数年虽屡大捷而祸犹未殄倭未知畏也此须肃清之后俟其请罪求贡或如永乐初擒斩对马台岐故事夫然后许之则抚下之仁事上之义两得之矣兵部尚书郑晓云洪武初设市舶于大仓名黄渡市舶司寻以近京师罢改设于福建浙江广东七年九月又罢未几复设盖东夷有马市西夷有茶市江南海夷有市舶所以通华夷之情迁有无之货收征税之利减戍守之费又以禁海贾而抑奸商也市舶不复利归豪强而国家坐受其害若虑各夷并至市舶司难于防闲查照西蕃阐化阐教辅教三王贡使自四川入赞化王贡使自陜西入事例而今日本等国至浙江市舶司琉球等国至福建暹罗满剌加等国至广东亦可近见箬溪先生言都宪陈金西渐集中有开市舶十利疏大抵事体宜然今不设重臣贼必不退退必复来设重臣退贼后因民情震惧可筑城矣不复市舶夷人必欲售货奸民必欲牟利为盗必不已重臣无可召还之期盖非设重臣无以戡目前之棘祸非复市舶无以塞日后之乱源开设市舶㑹典中有之诸巡抚及信国各志墓志行状传中皆有之矣予按倭国服饰器用多资于中国有不容一日缺者安能待十年一贡之期而限以三船所载之数哉若禁其贸易则入冦刼夺一定之势也盖倭国虽小亦有君臣朝贡燕享礼仪使无丝线等物则无礼文而不成乎国矣彼既不容不资于我而利重之处人自趣之岂能禁民之交通乎故官法愈严小民宁杀其身而通番之念愈炽也但朝廷无命孰敢私许互市以干国典哉此只消一海道有机敏有力量者活动行之不失于纵不失于激如某海屿某老歴年商舶之头也欲律以通番死罪罪未必及而乱先激矣必申明朝廷之法寛处而羁縻之且重其责成曰商贩贸易姑听其便但一方之责皆系于汝一方有倭变即汝一人之咎也彼以利为命者利既不失而又不峻绳以法则感恩畏威必不偾事矣一面修吾海防不容夷舶近岸贩货出海者闗口盘诘勿容夹带焰硝之𩔖载货入港者官为抽税以充军需岂不华夷两利而海烽晏如也哉此之谓以不治治之也见今广东市舶司处西洋人用此法若许东洋岛夷亦至广东互市恐无不可筹海图编巻十二筹海图编卷十三目録钦定四库全书筹海图编目録经畧三兵船广东船图説尖尾船图説大头船图説大福船图説草撇船图説海沧船图説开浪船图説髙把梢船图説艟船图説苍山船图説八桨船图説鹰船图説渔船图説网梭船图説两头船图説蜈蚣船图説沙船图説船椗图説兵船总説兵船稍手论兵器粤兵盔甲图説燕尾牌图説挨牌图説藤牌图説铜发贡图説佛狼机图説鸟铳图説铳图説子母炮图説一窝蜂图説天坠炮图説地雷图説大蜂窠图説火妖图説火药桶图説火砖图説喷筒图説火器图説礟图説两广药箭图説边箭图説弩箭图説伏弩图説马箭图説火箭图説神机箭图説标鎗图説长鎗图説梨花鎗图説筅图説棍图説天蓬铲图説偃月刀图説劒图説啣枚图説兵总器卷十三钦定四库全书筹海图编巻十三明胡宗宪撰经略三广船视福船尤大其坚致亦逺过之盖广船乃铁栗朩所造福船不过松杉之𩔖而已二船在海若相冲击福船即碎不能当铁栗之坚也倭夷造船亦用松杉之𩔖不敢与广船相冲但广船难调不如调福船为便易何也广船非我军门所辖不似福船之易制御一也广船若坏须用铁栗朩脩理难乎其继二也造船大户倩人驾使任其毁坏而不惜三也造费浩繁其毁甚易移文脩造理势难行四也将欲重价以僱之则此船在广鱼盐之利自多区区价微不乐于僱五也欲许其帯货则广货之来无资于海盖福建收港溪水甚逆浙直道逺风涛可畏不如一踰梅岭即浮长江四通八达故虽帯货亦非其所愿六也向来通倭境漳泉无生理之人广人自以鱼盐取西南诸畨之利不必如福船之当㗖以取利中国七也此广船之利弊也广东大战舰用火器于浪漕中起伏荡漾未必能中贼即使中矣亦无㡬何但可假此以裭敌人之胆耳所恃者有二发鑛佛郎机是惟不中中则无船不粉一也以火毬之𩔖于船头相遇之时从髙掷下火发而贼舟即焚二也大福船亦然福船髙大如楼可容百人其底尖其上濶其首昻而口张其尾髙耸设柁楼三重于上其傍皆䕶板钉以茅竹坚立如垣其帆桅二道中为四层最下一层不可居惟实土石以防轻飘之患第二层乃兵士寝息之所地板隠之须从上蹑梯而下第三层左右各䕶六门中置水柜乃扬帆炊㸑之处也其前后各设朩椗系以棕缆下椗起椗皆于此层用力最上一层如露台须从第三层穴梯而上两傍板翼如栏人倚之以攻敌矢石火炮皆俯瞰而发敌舟小者相遇即犂沈之而敌又难于仰攻诚海战之利器也但能行于顺风顺潮囘翔不便亦不能逼岸而泊须假哨船接渡而后可叅将戚继光云福船髙大如城非人力可驱全仗风势倭舟自来矮小如我之小苍船故福船乗风下压如车碾螳蜋鬭船力而不鬭人力是以毎毎取胜设使贼船亦如我福船大则吾未见其必济之策也但吃水一丈一二尺惟利大洋不然多胶于浅无风不可使是以贼舟一入里海沿浅而行则福舟为无用矣故又有海沧之设叅将戚继光云海沧稍小福船耳吃水七八尺风小亦可动但其功力皆非福船比设贼舟大而相并我舟非人力十分胆勇死鬭不可胜之二项船皆只可犂沈贼舟而不能捞取首级故又有苍船之设叅将戚继光云开浪以其头尖故名喫水三四尺四桨一橹其形如飞内可容三五十人不拘风潮顺逆者也叅将戚继光云近者改苍山船制为艟比苍船稍大比海沧更小而无立壁最为得其中制遇倭舟或小或大皆可施功但水兵人技皆次于陆兵设使将水兵教练遴选亦如陆兵而后登之舟中则比陆兵战加一舟险其功倍于陆兵必矣司寄者何惮而不为哉苍山船首尾皆濶帆橹兼用风顺则掦帆风息则盪橹其橹设于船之两傍腰半以后每傍五枝每枝二跳每跳二人方橹之未用也以板闸于跳上常露跳头于外其制以板隔为二层下层镇之以石上一层为战塲中一层穴梯而下卧榻在焉其张帆下椗皆在战塲之处船之两傍俱饰以粉盖卑隘于广福船而濶于沙船者也用之冲敌颇便而捷温州人唿为苍山铁叅将戚继光云苍船最小旧时太平县地方捕鱼者多用之海洋中遇贼战胜遂以着名殊不知彼时各渔人为命负极之势亦由贼之入我地是也今应官役便知爱命然此船水面上髙不过五尺就如以朩打棚架亦不过五尺贼舟与之相等既势均不能冲犂若使径逼贼舟两艘相聨以短兵闘力我兵决非长䇿多见悞事但若贼舟甚小一入里海我大福海沧不能入必用苍船以追之此船喫水六七尺与贼舟等耳其捞取首级水潮中可以摇驰而快便三色之中又此为利崇明沙船可以接战但上无壅蔽火器矢石何以御之不如鹰船两头俱尖不辩首尾进退如飞其傍皆茅竹板密钉如福船傍板之状竹间设窓可出铳箭窓之内船之外隠人以盪桨先用此舟冲敌入贼队中贼枝不能却沙船随后而进短兵相接战无不胜矣鹰船沙船乃相须之器也渔船于诸船中制至小材至简工至约而其用为至重何也以之出海毎战三人一人执布帆一人执桨一人执鸟嘴铳布帆轻捷无堑没之虞易进易退随波上下敌舟了望所不及是以近年赖之取胜擒贼者多其力焉此船定海临观象山一帯沿海地方俱有之其形如梭用竹桅布帆仅可容二人冲风冐乱专入大洋抵下八山取殻菜紫菜打鱼之利舟至山麓二三人以舟舁置滩涂避风潮若欲西归仍舁舟下水不能御敌但可为哨探之用乃鱼船之至小者也叅将戚继光云网船形似织梭内容二人前后用二人以罩罩之风浪大可拖之涂上且不能覆喫水七八寸耳此可走报或用之里港窄河动以百数每只内用鸟铳二三人蜂集蚁附沿海沿涂而打之甚妙如贼追逼就可弃走一舟不过一金之费耳两头船按大学衍义补有两头船之説盖为海运为船巨遇风惧难旋转两头制舵遇东风则西驰遇南风则北驰海道诸船无逾其利盖武备不嫌于多虑患不妨于远莫为之前犹将求之而况设之前者有未泯乎以此冲敌则贼舟虽整可乱也船曰蜈蚣象形也其制始于东南夷专以驾佛郎机铳铳之重者千斤至小者亦百五十斤其法之烈也虽朩石铜钖犯罔不碎触罔不焦其达之迅也虽奔雷掣电势莫之疾神莫之追盖岛夷之长技也其法流入中国中国因用之以驭夷狄诸凡火攻之具砲箭鎗毬无以加诸其成造也嘉靖之四年其裁革也嘉靖之十三年数年之间未及一试而莫知其功用之大也葛雉川曰蜈蚣之气能逼蛇夷之制义毋迺为是故与夫海宴河清万世所愿使长蛇之势不能尽偃则蜈蚣之制其能不兴也乎名器尚存述之以俟採用海行甚速而迟者闘风故也如大食国在漳州东南毎岁通番者必候冬初西北风盛而去夏初东南风盛而来所谓海舟无风不可动也惟佛郎机蜈蚣船底尖面濶两傍列楫数十其行如飞而无倾覆之患故倣其制造之则除飓风暴作狂风怒号外有无顺逆皆可行矣况海中昼夜两潮顺流鼓枻一日何尝不数百里哉水战非乡兵所惯乃沙民所宜盖沙民生长海滨习知水性出入风涛如履平地在直𨽻太仓崇明嘉定有之但沙船仅可于各港协守小洋出哨若欲出赴马蹟陈钱等山必须用福苍及广东乌尾等船沙船能调戗使闘风然惟便于北洋而不便于南洋北洋浅南洋深也沙船底平不能破深水之大浪也北洋有滚涂浪福船苍山船底尖最畏此浪沙船却不畏此北洋可抛铁猫南洋水深惟可下朩椗此船当与鹰船説叅看太仓生员毛希秉云太祖旧制深严䨇桅船只私自下海之禁承平既久法度浸弛䨇桅习以为常甚至有五桅者长江大帆一日千里近䝉当道建言申明旧制晓谕改正而未尝着实举行故沙船入港头桅多寄海口或倩人游説官府航海非䨇桅不可冀便其私盖单桅䨇桅无不可行但有大小迟速耳定制沙民止许户船一只廵船宜快便多桅橹如粮船有一定之式以便江海识别沙船宜朴实单桅仍禁双桅眼责令本州县及守御官限一月之内改正违者即系贼船许诸人擒获首告即以充赏惟有副帆副桅以备损坏而桅眼止一者听庶几我常强而彼常弱我常速而彼常迟此造船之良法也船走风捉飓事急追贼车关人力起迟悞备此临急觧系尾泛之以便囘取都御史唐顺之云再三沉思制贼小船冲突之説滩浅处多钉暗桩薄皮船遇之即碎此一説也先发制人一着惟有望斗上做工夫然必须以利使人惜不得银子每夜杨都司邵把总卢守备等各水军编定福船十只每一只望斗人一夜给与银一两使一夜常有人坐在斗上者看贼动静虽月黒之夜若擡船撑船未必无一把两把火光我船便可做手脚不患于大船赶贼不上也月明之夜则斗上纎悉必见正与彼四层望楼是对手至如小船叭喇唬八桨船宜多置铳手既不战亦宜量与给赏多布之八桨叭喇唬中火器既多贼来便死打又有望斗内人先报贼动静不患于小船制贼不下也一只船望斗人每夜与银一两毫釐不可少就是一月浪费银三百两亦説不得支得一月贼必擒矣恐惜费误了大事望斗人若报贼的当水军因以成功则望斗人即当给与冲锋重赏若有误事定以军法斩首盖赏重则罚亦重也每夜与银一两分毫不可与头目人尅落必使望斗人一一得实惠训导薛俊云水战东南长技也故国朝濒海卫所俱置官哨船以偹倭但虚饰美观少遇风色不便行使递年走报声息多頼民船莫使少更无益虚花之制务求坚便实用每官哨船増置小划船或三或四有事则令与大船夹战无事则令与大船樵山渔海以赡器械修补之费又云聴容沿海居民单桅船只附近砍柴捕鱼则边氓便于生理声息便于夹战实备边万一之助也闽县知县仇俊卿云地有南北时有冬夏自春徂夏则时多南风而利于北行自秋徂冬则时多北风而利于南行此畨泊往来出没之候也彼瞰其时辄乗风连云以出洋我当其冲欲逆涛破浪以邀击未必其势之便也盍亦随时以应之时乎北风必先于北道之防以遏其冲而以南舟曳于后而追之其居中间各寨澚之舟又从旁递出而击之时乎北风也亦如前法或遏于前或蹑于后或击于旁此亦迭肄之法长蛇之势冦未有不困疲而就缚者海上可立京观矣又云国初置沿海卫所毎所船五只每船军百名其法备载㑹典自一所推之则合卫之海船海军可知其数也自一卫推之则合省之海船海军可总其实也使法之常存何虑海冦之扰向来脩复一二止可用于哨报难以冲敌御冦及其事急调用不给借发福清盐船併报各澚民船柰彼不思国家之急皆存系吝之私原非官物率不如令虽给价值终不直前况福清海船虽大不可以当海冦之夹板船叭喇船漳州之草撇乐清之大铁等船又不可以当海冦之乌尾尖艚至于东仔铜茭等船又不及也昔人海战之船大小制度不同今当兼用可也如楼艪艨冲此船之大者也如直进露挠此船之中者也又如舴艋海鳅此船之小者也以船之大者为中军座船而当其冲以船之中者为左右翼而分其阵以船之小者绕出于前后两旁之间伏见于逺近聚散之际使挠其计随船器械各须犀利完足固不待赘但海冦所恃全在于铳吾亦以铳为应中军大船之前仍用次等船载佛郎机大铳数架以镇之两翼中船之前亦用再次船以载铜将军大铳数十架以列之其小船亦各载鸟铳铅筒数百以备于四面各船编定字号每数船列为一行每一阵列为数行昼则麾旗为号夜则振鼓为节迭出更进则彼此衆寡劳佚之势不同未有不殱此渠丑者也今䝉委官鸠工大造船只战船之造必有定议但船之外旁必须䕶以牛革鱼网氊絮之𩔖其大者更用列朩为栅可避砲石又有车船之制令战士前后踏轮舟自进退所谓中流上下囘转如飞虏衆相顾骇愕者用此法也又须预募能射与善浮之人一遇畨船或以火箭焚之或以水鑚溺之是或皆可用也至于竒正之变大船中船为正则以小船为竒前队为正则以后队为竒合之为正则以辟之为竒形难预料变不可穷是在临机神应之妙不可测者也总兵俞大猷云或问兵船官造与私募孰便曰造易而脩难也虽督造之官用之海上冲敌激浪不旋踵必议脩矣脩船之弊奚啻万端议脩之后阁岸日多浮水日少以之守港则可以之出洋追捕则全不足恃矣在官府不能立无弊之法在民间不能克不可制之情天下古今岂有视官物为已物者哉此惟熟于海务者自知之乌得而尽言或曰民间安有许多私船可募乎曰厚之以税银使逐利之民争造新船以应募何患其不多责府县以及时给税责船户以及时脩整则经年累月皆可坚船可用然则用官造之船以守港用私募之船以追捕则如何曰必若是然后攻守各适其用也总兵卢镗云沿海战船自国初以来不知㡬易其制矣而备料脩造或出之军或出之民或造或雇又不知㡬易其法矣然而卒无实用可以行之永久者非制法之未善存乎其人耳方今兵久费繁公私匮乏管船官捕支持不足驾船兵稍口给不敷是以船日敝而兵日馁也予久在兵间深知其故尝立麻记疤痕之册以稽代替立薪水通融之法以革虚冐二三年来稍稍就绪为今之计必择人以管船节财以养兵此经久之良法也若曰置简便之法以济缓急之用是治丝而棼之愈棼而愈乱也又何益哉兵船稍手闽县知县仇俊卿云沿海居人多便于舟楫虽未习水战亦易于为教今于出海之数或欲以沿海者居其十七其内地卫所者居十三余拨防边以助守望使渐教习人人皆可为胜兵所谓水虎捷凌波军者不患无其人也如此亦可以节省雇募水稍之费又云水稍之募因军士之不习于水而始议之也窃念国朝养兵之费嵗有常输冀籍其力以为用海军不能効力而又官募兵夫积弊之来不暇追论也访得其初募水稍之时即将本寨军之老羸不堪者发囘该卫所扣除月粮并行粮银两转给水稍是兵得实用而官无重费今皆不然既有廪军之粮又加募夫之费况水稍之夫又有老稚羸弱者杂于其中费于无用之地重为可恤中间情弊犹有可言盖以通畨下海接济窝藏皆沿海之人其人皆水稍之亲故也自小埕以南浯屿铜山等处此辈皆是也我谋未成彼已先洩间遇将令严明不得已从而出兵至于两船相及之际或以口哨为号或以物色为号扬帆转柁故意放开不与交兵或放彼先行而我船曲折其行遥蹑于后或邀截于港内冦计已穷忽突开一门纵之轶去或追赴将及冦乃丢弃一船以为之饵即不直前扑灭各去抢货如此之𩔖情弊百端难以殚述彼以受雇于官役之暂时耳非籍于官终身之役者比也一去则若不统属是以无所顾籍捕盗之弊亦犹是耳甚至有捕盗而为盗者益可慨也或谓周世宗用降人为水师卒頼其力今独不可乎不知周用降人但假之教习于平时不用之操驾于临阵况今之水稍亦皆乡民而非取之于异域者也即令水稍教习沿海军夫如兵志以一人教十人十人教百人之法则朞月之间莫非水稍也兵将一心何虑他患海道副使谭纶云凡水战专系在舵工与管船捕盗舵工使船必近贼捕盗又从而倡之则士卒不得不战战则蔑不胜矣故捕盗舵工不可无破格之赏与必罚之法至于分合节制与陆战同临阵毎占上风使火器得副使茅坤云粤中独田州甲为善自盔以下并以坚生牛皮而油灌之甲特周前后胸背而已两肩两臂手及两股并别为小牛角片置云肩敌手等名色盖取其伸缩如意而便于战鬭者试令诏田州之工氏或广中能敏制者而官自为採料制之大略一盔甲则二三金可办也松江府同知罗拱辰云牌有二式有手牌即燕尾牌也有挨牌用绳索用朩橄㰖者用手牌便于用力先以镖鎗飞击先挫贼锋然后用刀则前后左右隔贼枝器施我刀法此手牌之利也用挨牌则以牌上长绳上朩橄㰖加入绳圈中挂于项上以左手中指缝中夹牌下短绳上朩橄㰖仍以五指挽鎗前半节右手执鎗后半节或伸或缩或出长出短或左或右旋刺非惟䕶自身且䕶从牌之兵又云各兵冲进必列牌于队前以蔽矢石牌乃阵中第一器所不可少者所谓公侯干城所谓干戈戢杨当时子路初见孔子亦执干以为问夫干者质也即今之牌也所以捍外而卫内者也有手牌有挨牌用各不同其利一也副使茅坤云海冦之兵恃强在舞刀每轻我兵不能射反其所轻莫急于习弓弩而破其所疆莫急于倣狼兵燕尾牌之制近日东南之牌皆沉重而不利进退独粤中燕尾牌以铜朩柁朩为之其长如人之身其广不满尺其背如鲫鱼然故侧身前逼虽当利刃而不能㫁其体轻故运如鸟翼而一切矢石皆可蔽广中狼栁之兵善舞牌者其临阵如鸷鸟而进不必盔甲而贼皆墙立不能败此广中所最尚者欲访置在浙中惟温州桐朩柁朩为多可易办也挨牌上鋭而长步兵所用朱漆金字长可蔽身内施鎗朩倚立于地总兵俞大猷云错以步战乃中国之长技今钩刀虎乂二手随时教阅充用惟藤牌手出在福建漳州府龙溪县土名海仓许林嵩屿长屿赤石玷尾月港澳头沙坂等地方此各地方山川风气生人刚勇善鬬重义轻生若责其本府县官用心选募约得三千人每名月给工食银一两五钱行粮四斗五升俱自家起行之月为始又每名另给衣装器械养妻子共银二十两若至军病死给棺朩银六两阵亡给埋𦵏银一十二两今欲募之先将银两解发该府坐委本府佐贰官一员知县一员先募的当头目六十人每月各加工食银五钱责其每人各募前项地方壮兵五十人每十人编为一甲每一甲各领一十人千百户一十五员各分领二百人仍委前项府佐知县兼理钱粮各至军前聴用其各兵在途行粮水路船只陆路挑行李夫各官合用衣装行粮俱要议处此兵可以御北虏而吾广产藤宜依其制以代挨牌若征海冦俟其登陆用之叅将戚继光云千古有圆长二色其来尚矣主卫而不主剌国初木加以革重而不利步以藤为牌近出福建铳子虽不能隔而矢石鎗刀皆可蔽所以代甲胄之用在南方田塍泥雨中颇称极便其体须轻坚密务使遮蔽一身上下四旁无所不备用牌之间复有所谓标者所以夺人之目而为我之疑兵所頼以胜人者也牌无标能御而不能杀欲将进步然后起标勿轻发以败其事腰刀用于发标之后以杀敌非长利轻泛则不能接逺其习牌之人须胆勇气力轻足便捷少年然后可授之以此置于行伍之先为衆人之藩蔽卫以长短之器为彼之应援以之临敌其衆可合而不可离可用而不可疲进退左右无所不离此藤牌之功也又云试牌跳牌旧法聴锣声为度覱牌如壁闪牌如电起伏得宜翻身不露身滚牌不露足惟牌能杀敌能蔽身用之乃拒劲敌以卫兵也毎座约重五百斤用铅子一百箇每箇约重四斤此攻城之利器也大敌数万相聚亦用此以攻之其石弹如小斗大石之所击触者无能留存墙遇之即透屋遇之即摧树遇之即折人畜遇之即成血漕山遇之即深入几尺不但石不可犯而已凡石所击之物转相搏击物亦无不毁者甚至人之支体血肉被石溅去亦伤坏又不但石子利害而已火药一爇之后其气能毒杀乎人其风能煽杀乎人其声能震杀乎人故欲放发鑛须掘土坑令司火者藏身后燃药线火气与声但向上冲可以免死仍须择强悍多人为之䕶守以防敌人抢发鑛之患若非攻坚夺险不必用此也或问用之水战可乎曰贼若方舟为阵亦可用其小者但放时火力向前船震动而倒缩无不裂而沈者须另以朩筏载而用之可也曰城上可用乎曰不可发鑛便于攻高不便于攻下故也刑部尚书顾应祥云佛郎机国名也非铳名也正德丁丑予任广东佥事署海道事蓦有大海船二只直至广城怀远驿称系佛郎机国进贡其船主名加必丹其人皆髙鼻深目以白布纒头如囘囘打扮即报总督陈西轩公金临广城以其人不知礼令于光孝寺习仪三日而后引见查大明㑹典并无此国入贡具本叅奏朝廷许之起送赴部时武庙南巡留㑹同馆者将一年今上登极以其不恭将通事明正典刑其人押囘广东驱之出境去讫其人在广久好读佛书其铳以铁为之长五六尺巨腹长颈腹有长孔以小铳五箇轮流贮药安入腹中放之铳外又以朩包铁篐以防决裂海船舷下每边置四五箇于船舱内暗放之他船相近经其一弹则船板打碎水进船漏以此横行海上他国无敌时因征海冦通事献铳一箇并火药方此器曾于教塲中试之止可百步海船中之利器也守城亦可持以征战则无用矣后汪诚斋鋐为兵部尚书请于上铸造千余发与三边其一种有朩架而可低可昻可左可右者中国原有此制不出于佛郎机每座约重二百觔用提铳三箇每箇约重三十觔用铅子一箇每箇约重十两其机活动可以低可以昻可以左可以右乃城上所用者守营门之器也其制出于西洋畨国嘉靖之初年始得而传之中国之人更运巧思而变化之扩而大之以为发鑛发鑛者乃大佛机也约而精之以为铅钖铳铅钖铳者乃小佛郎机也其制虽若不同实由此以生生之耳其石弹之大如升气力小于发鑛而大于铅钖铳若遇关隘人守坚不可过者以此攻之借势而渡叅将戚继光云此乃天下通有利器制者多未尽精微其妙处在母铳管得法子铳在腹中亦要两口得法使火气不泄又每放得击出子铳数丈伤人必用铁闩者佳其妙处在前后二照星后柄稍从低庶不碍托面以目昭对其准在放铳之人用一目眇看后照星孔中对前照星前照星孔中对所打之物若子马俱大则难出出则力大要座后面人力不能架之若子小则出口松而无力歪斜难准法既省下朩马烦难之功又出口最易凡铸铳之法子铳口大则子难出要破母铳母铳口大而子铳口小则出子无力且歪务要子母二铳之口圆径分毫不差乃为精器造铅钖铳者须知鍊钱盖铁中原有查滓夹杂必鍊之不已融尽查滓底于精纯方免脆折爆碎之患故十觔而鍊用一觔者为上十觔而鍊五觔者次之其管欲圆而凈其臬欲端而直司铳者须择手足便捷之人临敌装药入弹觇臬爇火庶不迟悞若但见臬而不见管则失之仰但见管而不见臬则失之俯皆不能中也此器今人𩔖并立而用之逺攻非也须近敌乃用长短兵相夹乗势速往使贼避铳目睫闪眩之间而我兵已入其队中矣铅钖铳之妙全在此也若恃以攻敌不亦缪乎都御史唐顺之云虏所最畏于中国者火器也天助圣明除兇灭虏而佛郎机子母砲快鎗鸟嘴铳皆出嘉靖间鸟嘴铳最后出而最勐利以铜铁为管木槖承之中贮铅弹所击人马洞穿其㸃放之法一如弩牙发机两手握管手不动而药线已燃其管背施雌雄二臬以目对臬以臬对所欲击之人三相直而后发拟人眉鼻无不着者㨗于神鎗而准于快鎗火技至此而极是倭夷用以肆机巧于中国习之者也叅将戚继光云鸟铳之准在于腹长而直火药之不夺手在于前手拿在铳腹照放之直在于两手俱托执铳身而无㸃火之误铅子之利在于合药之方其神机铳用朩马繁而多误势难再发边铳手执后尾其重在前一手㸃火眼不能照皆不及此铳之妙而速也予按鸟鎗之制自西番流入中国其来逺矣然造者多未尽其妙嘉靖二十七年都御史朱纨遣都指挥卢镗破䨇屿获畨酋善铳者命义士马宪制器李槐制药因得其传而造作比西畨尤为精絶云此用惊营或夜间远远放入贼垒少停于贼垒中铳发无制之兵乌合之衆夺气之冦势必惊惶我得乗之此器最妙其状如鸟铳之铁干而短其管口比鸟铳口稍寛容弹百枚燃药则弹齐出远去四五里把总顾瀛云鸟铳所发止于一弹所中止于一人中则伤人不中则无所伤矣一窝蜂一发百弹漫空散去岂无中伤者乎其力量真可以为佛郎机之亚但佛郎机器重难带一窝蜂轻于鸟铳以皮条缀之一人可佩而行战时以小铁足驾地昻其首三四寸蜂尾另用一小朩桩钉地止之诚行营之利器也若欲为坐营之用则以朩床载于营门床身左右各置二轮以便进退可以为守营之宝丹阳邵守德云其大斗用法升至半天坠于战贼巢震响如雷黑夜令贼自乱相杀内有火块数十能烧贼之营寨必不能救丹阳邵守德云以生铁铸成实药斗许檀朩砧砧至底砧内空心装药线一条择冦必由之地掘地作坑连连数十埋地雷于坑中内用小竹筒通药线土掩如旧机闗藏火贼不知而踏动则地雷从下震起火焰中天铁块如飞蝗着人即死乃孔明之祕器也此器战守攻取水陆不可无者夺心眩目惊胆伤人制宜精妙此兵船第一火器也纸薄拳大内荡松脂入毒火外煮松脂欍油黄蜡然火抛打烟熖藜截脚利水战守城俯击短战叅将戚继光云火器之法制度甚多其实大同小异皆不甚利于用只此数种尽其妙矣故不繁载至如弓射箭头用火之𩔖又不如火箭除水陆通用者先附陆兵技艺之后凡陆所不用只可用于水者故备于此以上药线各处制者俱用一二尺长浮于外每㸃掷之际一掷鬭风其药线便灭或掷至别船如贼见线尚长而㧞之或反掷我舟今用子母铳药线法凡火器一件其药线之处用细竹管一箇直挿于腹内至底药线安于竹腹之内待外㸃火燃线已入竹管之内不见方才掷下则线在竹内燃至竹底方透火器掷下之时药线在竹内燃并无闪灭之事且掷于贼舟只见凝然一物并不知㸃燃何处就掷在水内则线燃于腹火器冲于口水为气所迎亦不能入虽在水底犹能燃放而后已此极妙极验万无一失者叅将戚继光云旧用火药倾下贼舟此固长策然又别用火药或炭火再倾掷使之发药毎毎或连桶掷入水中或被贼乗药桶及伊舟以水沃湿亦皆未中肯綮可以必发不如远则只用飞天喷筒近则只用埋火药桶至易至便万用无差除此之外所谓火箭神机火砖喷筒之𩔖皆远不及此茍用此二种则他种又皆不必用也用地鼠纸筒砲各安药线毎箇排为一层上下二节各二层以薄蔑横束合洒火药松脂硫黄毒烟用粗纸包裹成砖形外用线纸包煳以油涂密另于头上开口下竹筒以药线自竹筒穿入叅将戚继光云截径二寸竹装药制打成饼修合筒口饼两边取渠一道用药线拴之下火药一层下饼一箇用送入推𦂳可髙十数丈远三四十步径粘帆上如胶立见帆燃莫救此极妙极妙万分効策闽县知县仇俊卿云火器所及能加于数百步之外今海冦所恃全在火器縁硫黄出于琉球诸夷制造又多巧思惟硝中原所产严其禁约不许人下海潜通以资其用则彼失所恃擒之亦易矣予按海中战法攻船为上若以吾大船敌小舡触之无不坏者其次则恃火器火器之中火箭铳礟之𩔖亦多无用惟火裘火药桶二者投入贼舟即时焚燬为至妙也或问我以火攻敌使敌亦以火攻我如之何曰以火攻敌全靠柁工得人持柁得法我常夺据上风则敌之火攻将为风所驱而反攻之矣大抵火攻之法须先自为水备假如一舟五十人只用十人持火器其四十人俱执水斗水桶遇敌火攻羣手倾水灭之乌能焚我耶或又曰设使我用火攻而敌知水备何道以焚之曰敌若知备则虽不能焚敌亦必救火而乱矣我乗其乱而击之岂有不胜者乎又按短兵相接乃倭奴所长非中国之民所易敌也其所歉者火器耳今鸟嘴铳反为彼之长技而我兵鸟铳手虽多不能取胜何耶倭人忘命我兵望之辄惧而走或铅子堕地或药线无法手掉目眩仰天空响议者谓宜禁通畨接济火药之人甚善甚善愚谓硫黄出产在彼何禁之有所当禁者熖硝耳此吾中国之物若官司设法不容入畨则倭奴之火器为无用而我以火器攻之彼之短兵岂能加于我哉又按兵家器械甚多有宜于山战者有宜于陆战者有宜于水战者如武经总要所载是也要之利于今日海战无㡬至于火器其名虽有二三百种而海船得用亦惟喷筒火药桶二件盖喷筒发去有一百五十步之逺横占丈余火药桶抛入贼舟贼一时不知取而视之内火发矣未发之先水不及沃临发之后人不能救触之者碎犯之者死故敌舟离逺则用喷筒烧之敌舟相逼则用火药桶烧之此二者皆海船利器今日御倭之切要也礟为守城第一器既省火药之费又有不乏之资弓弩必採两广毒药以灌其镞镞着血缕则立死但浙人不习射当如两河以北悬射银钱之利以诱之使习令弓矢而能教百人善弓则善弓者得以一人兼二人之食而弓师且赏之以百金而署之为百人之将矣令弩师而教百人善弩则善弩者亦得以一人兼二人之食而弩师且赏之以百金而署之为百人之将矣如此则不数月而全军皆善射矣其他短兵鎗棒亦率𩔖此或云毒箭射人遇衣絮沾染药即脱落箭镞着肉际毒已缓矣不能杀人也须于镞上鑚孔以药嵌入则虽透衣而药不脱伤者应弦而絶松江府同知罗拱辰云知射长箭而不知射边箭挐手亦不知用弩之法况各止用竿子虽可取胜殊非长技为照长箭去迟而敌人易见故彼得以闪避且得拾取复射其利在彼边箭去疾而敌人难窥非惟彼不能避抑且不能囘射况边箭所到倍长箭百步有余其利在我长边二箭务令弓手兼习若贼尚远缓则射边箭如来追迫则射长箭各从其便也松江府同知罗拱辰云用弩必须力重而机巧其矢之长短轻重大小要与弩弦相比乃能命中而及远若敌在百步之外我兵必先用弓弩及边铳以制其锋及至来近短兵相接尚在三十步内外则用镖鎗以飞击之叅将戚继光云弩弓不可远远则无益费矢竭力丹阳邵守德云其工价甚简其功用甚大其用有三若伏于营寨要道可以御贼之偷营刼寨若伏于山野僻路可使冦不能逃若伏于富家门戸可使贼不能入造法以檀朩柘朩为身茅竹为担弩后置一朩人上弦或连发二矢或三矢量贼往来必由之路设之以朩架架弩任意髙下或竹径或稻麦丛茂翳密处设百余把止用一丝线作机闗不须人守贼至不疑而动其机百弩齐发一人不能逃生也倭奴善遁荒村穷谷无处不至予按马箭之法有三曰分踪向前射也曰对蹬向傍射也曰末秋向后射也此武士之常技也愚谓分骔者以马之颈骔为界一边挽弓一边发矢乃弄花巧之法边军不然以身俯出马外于此挽弓就于此发矢临敌仓皇之际庶无缪悞对蹬者主左一边而言今北方响马常勒马由道右而行让客于左以便发箭亦此义也然是法但可施于途遇一二人耳设使衆敌丛射或敌左右将旋马以应酬之耶学骑射者须习左右手皆便方可叅将戚继光云火箭亦水陆利器其功不在鸟铳下但造者无法放者无法人鲜知此器之利也大端造法有二或造成用鑚鑚线眼或用铁桿打成自然线眼但鑚者不如打成者妙鑚易而打成费手匠人多不肯用打成之法其肯綮全系于线眼之歪正深浅桿要直翎要劲羽长而髙禙筒用纸间以油纸夏不走硝可留二年此物最不耐久收又云火箭只着棚帆当中一㸃打去常髙中则不可救丹阳邵守德云造法矾纸为筒内入火药筑令满实另置火块油纸封之以防天雨后钻一孔装药线用箭竹为干铁矢簇如燕尾形末装翎毛大竹筒入箭二矢或三矢望敌燃火能射百步利顺风不利逆风水陆战皆可用用之水战能燔舟篷用之陆战能燬巢穴中毒必死标鎗或用稠朩细竹皆可但前重而后轻前稍粗而后稍细为得法叅将戚继光云标鎗非两船相逼不可用往下打更难准叅将戚继光云长鎗后手要粗可盈把庶有力若细则掌把不壮鎗腰要从根渐渐细至头而止如腰粗则硬强不可挐如腰细则软而无力虽手法之妙不能挐打他鎗开去也鎗稍不可辄细要自后渐细方有力最忌太重重则头沈不可举动是自弃鎗也鎗头重不可过两其桿椆朩第一合朩轻而稍软次之要噼开者佳铅开者纹斜易折攒竹腰软不可用梨花鎗者用梨花一筒系于长鎗之首临敌时用之一发可远去数丈人着其药即死火尽鎗仍可以刺贼乃军前第一火具也宋李全昔用之以雄山东所谓二十梨花鎗天下无敌手是也此法不传久矣布政司报効吏许国得其法而造之尝试之沈庄果得其用筅必猎户能使制筅之法用毛竹长而多筜者未鋭包铁如小鎗两傍多留长刺其刺每双用火熨之一直一钩其直者如㦸钩者如矛然后以熟桐油灌之敷以毒药利难犯叅将戚继光云筅之为器也形体重滞转移艰难非若他技之出入便㨗似非利器也殊不知乃行伍之藩篱一军之门户如人之居室未有门户扄键而盗贼能入者故凡用筅须要节密枝坚杪加利刃要择力大之人能以胜此者勿为物之所使夫然后以牌盾蔽其前以长鎗夹其左右举动疾齐必须钗钯大刀接翼然筅能御而不能杀非有诸色利器相资鲜克有济兵中所以必于用此者縁士心临敌动怯他器单薄人胆摇夺虽平日十分精习便多张皇失错忘其故态惟筅则枝稍繁盛遮蔽一身眼前可恃足以壮胆助气庶人敢站定若精兵风雨之势则此器为重赘之物矣少林棍俱是夜乂棍有前中后三堂之外前堂棍单手夜乂也中堂棍隂手夜乂也𩔖刀法后堂棍夹鎗带棒监紫薇山为第一通虚孙张家为第二河南棍赵太祖腾蛇棒为第一贺屠钩杆与西山牛家硬单头皆次之安猴孙棒按自古名将未见有用棍者用棍惟宋江诸人形如月牙内外皆锋刃横长二尺柄长八九尺或一丈兵马步战第一利器也此器直推之可以削手往上推则铲首向下推则铲足或钩败卒之足或于上风扬尘妙不胜述予按使刀无如倭子之妙然其刀法有数艺髙而能识破者御之无难惟闗王偃月刀刀势既大其三十六刀法兵仗遇之无不屈者刀𩔖中以此为第一马上刀要长须前过马首后过马尾方善有五家一曰马明王一曰先主一曰卞庄一曰王聚一曰马超予按古人之战有三有大战者有地战者有人战者盖兵器不外乎金朩水火土五器之用五器之中各藏三战之妙其制器之法制药之方虽见于武经总要多不切于御倭纪効新书所载似切矣而亦惜其不多愚见学士大夫谈经济者多有不传之祕如无形渡之𩔖随时变化出竒制胜尤为将者之所当知也但不可显言以示敌故书之所己刋者愚择而录之书之所未刋者愚不敢录惟提其端以俟将官之自访而自悟云筹海图编巻十三