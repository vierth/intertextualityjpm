默堂先生文集默堂先生文集序序自孟子没道学失传异端竞起浅闻多岐莫适所从不求其本而从事扵末六经载籍为之晦蚀学术颇僻汨䘮良性不知夫圣人之所以为学徒相率为口耳诵数之余夸多鬪靡以文辞相矜汉唐以来以儒名家杰立而不世出者有矣然论性有以为善恶混有别而为三品者故论笃者莫之与也夫性万物之一源非有我之私得也性而不知其离道而违仁也远矣宋兴河南二程夫子受学扵濓溪周茂叔先生讲明道学究圣贤之藴彂千载不传之妙学者趋之如水赴壑时唯龟山杨先生覩奥入室尊所闻而行所知尽得其传焉眀道徳之归以觉斯人以善天下然是道也不絶如线则有陈公知黙以刚眀果毅之资得师友源流之正自其少也亲炙了翁而翁器之谓能任重而致远及其后见龟山先生师事执经不惮寒暑其始遗之以书致笃信好学之义与孳孳为善之説及夫伊尹之所觉周公之所思孔子之所贯颜子之所乐而质诸龟山自是服勤三纪渐摩道徳之埸眀致知格物之理究竆六经考其至当之归其着述㣲词奥义竆幽探赜使斯文之不坠为世模楷岂区区汉唐之士以多文自富务为词章以惊眩末俗所可比儗哉故平居履践立朝进退莫不以是无慙古人之大节果以是垂后而名世不幸遭摈斥扵时宰不大施扵用而赍志以没学者至今悲之余昔从公受业左右几二十年尝以存诚斋铭示诸学者谓万物皆备扵我非自外得反求诸身而已反身而至扵诚则合内外同物我无兮扵天人且成已乃所以成物学者有进扵斯则何患不造古人之域余服膺高坚因得其遗文五百一十四篇釐为二十二卷序而刊之广诸同志苟有志扵学者探索而求之则源流固有在矣公讳渊字知黙榜所居之室曰黙堂故后学以黙堂先生称焉其立朝节㮣则有行状在可考而知也绍兴十七年三月日门人沈度序予来毗陵之数月欲扵事外隂求是邦之良士未暇也一日有秀才陈生簵者来谒予貌甚野气甚静予固异之坐之而叩其挟则吃吃言伊川之学予益怪焉盖是学也今之大夫乆矣其讳谈也不唯大夫也今之士亦然而生独不然其不可怪也乎问之盖黙堂先生陈公之子也然则其不讳谈也又奚怪焉盖昔者道学之正统八传而至孔子若颜子曽子则见而传之若子思孟子则闻而传之统之至扵孟子也其前无絶其后无嗣嗣千有余岁之絶者不在伊川乎其学以天理为宗以致知为力以仁为寤以敬为守以诚为归旷乎圣门之孔迩忽乎斯道之来前也一时之士从之学者岂少也得之者谢氏而止耳㳺氏而止耳杨氏而止耳黙堂先生杨氏之髙弟也且亲焉吾闻其人矣吾仰其风矣未见其书也问诸簵则有文集若干卷就求而观之其词质而逹其意坦而远其气畅而幽至扵立朝廷当言责正君心排权臣蹇蹇不折也是岂今之所谓文哉盖道学之充乎其中而溢乎其外形乎其躳而声乎其言者欤既归其书扵簵而簵请序扵予予谢曰先生此书岂以序之作不作而为传不传哉序或不可以废也亦必其人而后可也如予者岂所谓其人乎然士之骛扵人也至扵今亦极矣文弥工道弥邈极甚必反其不待于先生此书乎序此书予不知其可也一言以验学者予不知其不可也先生讳渊字几叟尝为正言终官宗正少卿南约人了翁之犹子云淳熈戊戌十月日诚斋野客庐陵杨万里序默堂先生文集目録黙堂先生文集目录门人沈度编第一卷诗延平江上呈呉国华先生玉山驿见周东老题诗和之立我轩和人独酌二絶邻有张生者病革势不可救忽梦医人邓舜臣言服万病九如説服之遂安感而作诗崇安分水岭离𬗋溪驿铅山信州禅月院晚眺舟中初晴登睦州环峰亭泊姑苏凭滙亭候同行不至次韵李仲虎召伯相遇重阳后送谨常兄之符离九月二十二日秋举失利出门用中相饯夜歩河上留别钱塘遇廖次山以诗见赠次韵次韵欲㳺西湖阻雨萧山觉苑寺雪后杜门钱清待湖钱清过堰萧山雪中寄季脩过鑑湖季脩欲之仰山预作诗送之病减枕上五首季脩有诗求公晦颜公书元次山碑铭既而公晦和成使病者亦赋之季脩舍舟趋诸暨谒刘元成独泛钱清江有懐其人闻许景受上书被召二首闻公晦叔往㢘州以诗送之观猎登奔牛堰山亭第二卷诗谒满处冲归以诗赠之处冲见和复次韵二首处冲又和颇及佛理亦次韵答之处冲为栖神导气之术每晓起得意成诗前后四首次其韵秋夕七夕三首七夕闺意戏范济美三首九日登庄楼二首次韵范济美秋雨感懐代句龙君辅上潼川令同魏季脩雪中闲步二首次韵俞徳翁述懐二首寄内春雪岁暮述懐寄安常兄三月十一日欲往荆南景徳寺睡起呈曹令徳令徳送余都门外眷眷惜别余恨不欵作诗寄之同杨遵道出京本欲作诗而吟咏乆废恐取道襄阳弔古遗迹遵道有作不能多继也光以诗谢之十五日过许夜雨暴作眀日行四十里宿于颍桥又眀日晴书事汝州道中呈遵道承遵道和又用前韵书懐春晚书事杨花二首木香花二首自入襄城即有山水之兴路中稍有赓唱因呈遵道和遵道杨花漫兴第三卷诗登岘山二首晚行懐邓南夫思安常兄春晚入荆州早行京师相善者乡友四人各赋一篇以见所慕适正载徳如愚令徳到荆州寄用中用中既和成以示山口唐藴眀藴眀亦和再用前韵呈二公容斋书事二首和向和卿尝茶寄谢用中得用中书有礼人不答之悔作诗觧之送遵道陈漕生辰席提举生辰入荆州学四絶句呈昭祖金銮两絶次韵杨丈夜寒直舍春日偶题次韵张从道三首石首道中自建寕泛江至石首月夜江行次韵从道夜宿推院送昭远兼寄昭祖诸友寄内第四卷诗奉酬杨逹甫见赠小轩观月呈兴宗叔流长亭再用送昭远诗韵寄昭远昆仲小轩闲题二首约令徳郊行二首酬晏伯达钱塘书懐二首钱塘学中寄伯思六言五首雪中入国门寄令徳三首下汴过淮登召伯斗野亭过浦城赠王令长源二首题緑波亭还舍邓元孚待制挽词四首与杨如愚四首存诚斋夏日呈龟山先生二首答朱晋老见责不赴㑹逹观轩宿仙霞圣仙寺呈伯思子静二首通州夏雨延平林力道阁上观水二首两浙周提刑生日第五卷诗看论语四首梦得亭上留别邓南夫四首越州道中杂诗十三首和如愚思劎溪冯元用九日约白云寺登髙以追昔年都城望津之㑹偶以事不往蒙示长篇次韵次韵酬邓天启次韵邦美叔和天启见寄三月二日泛舟下延平晚泊西芹次韵令徳答天启复次韵答令徳见和来诗及维摩黙然之意用令徳韵题严陵祠跋子静所藏鲁直书乐天八字偈题公叙舫斋和罗仲素寄子静长篇和子静三絶亭竹二首渔父一首舟中诵子静江上之作为和二絶第六卷诗闽县令陈梦兆鱼乐轩午睡懐安县风篁亭次韵邓志宏送张思道㳺福唐自京回次韵邓志宏见赠翁承事挽词五首泊舟延平二絶寓漳南浄衆寺三月晦信步到菴亭旷望乆之聊寄所感过永春剧头舖见壁间石刻临漳王漕诗辄题数句次韵徳纯通判贺用中生子次韵李伯纪舍人招饮再和李伯纪舍人韵和李舍人留题泛碧斋陪知县夜饮泛碧斋再用前韵铅山道中小休赠别杨至㳺三首次韵李伯纪舍人食了斋所寄石芝有感书室独坐自浦城放船下建安寄龎几先奉陪婺州守南楼宴集奉陪龟山先生观修城次韵邓志宏和吏部谢公铁字韵诗二首再和邓志宏韵二首廖成伯奉议生辰交溪静安院见许尉题壁次韵第七卷诗用中示以字瑞既书其事又赋诗一首字瑞竒特再用前韵提举生辰俞宪生辰耿宪生辰郑漕生辰二首唐大夫生辰次韵运使龙图宠示道中夜行之什次韵子静黄兵部生辰四首遯斋有感戏题延平阁上谒罗养蒙辱示长篇次韵小诗七首寄养蒙兼呈景駮翫月三絶句寄几先道出南浦见萧子庄十首过江郎巖下少驻感而有作第八卷诗三衢道中感懐寄龎㡬先二月五日入都乆坐候山甫不至前桃花一夜风雨落尽感事写懐暁登严陵钓台和安止所留诗再用前韵过崇仁莫宿山寺书事自梅花村回道中书壁四首邑中诸公见和再用前韵被檄下乡督税作释负夏日雨后戏书与张司录奉和司录道中二首山行偶成和司録行县道中偶风雨有感之作六首饶州张宏中挽词二首次韵李耸卿次韵李耸卿和太守祷雨有应二首归自郡城见道中山矾盛开香严寺洗足山寺早梅二首又题山寺二首即席和焦贯道赵元述庆得子次韵和周唐献郎中登普光寺阁第九卷诗寄曹载徳谏议二首茂实被檄权永新以诗寄之次韵李光祖南山四偈次韵光祖避地眉溪十絶眉溪与光祖共谈得四絶句交溪庵中因检药囊偶成次韵陆时可岁暮感懐又和时可再和时可二首又用元韵呈时可次韵光祖闲居感懐初到临安二首钱塘江次韵王长源饮垂丝海棠花下邓季眀挽词三首省题笔谏诗和叅谋至日喜雪三首和叅谋参议寻春次韵呉叅议病中懐归因以自见次韵安茂通同薛参议上已日唱和三月二十日逰东山参议不至有诗次韵第十卷诗参谋得告蹔归留别同舍次韵次韵茂通喜雨送张巨山着作使闽分韵得我字石夫人挽词送黄平国倅邵武答吴济仲见寄次韵邓天启贺茅舍新成二首次韵延年弟相庆次韵宗仁弟相庆次韵沈公雅相庆代朝宗弟和饯行二首兴国璨老往漳州二偈送之邓端友临要阁五首端友和临要阁诗再次韵五首送朝宗弟赴试南宫庆邓徳达得子书心画诗题兴国寺碧落轩端友以桂浆两樽见惠赋诗六首代陈应之作谒璨老病未能起留二偈示之和璨老示双井茶纸被简板三偈次韵萧茂徳第十一卷启贺张左丞迁中书贺王右丞迁左丞贺李内翰迁右丞又贺张中书又贺王左丞又贺李右丞贺杨㢘访转官贺俞提刑赐带贺张市舶再任贺张侍郎知福州贺耿提刑赐带又贺张市舶再任贺胡帅到洪州贺许左丞谢辛帅回南劒通判回廖提点代邓彦通及第谢陈逹野运使代彦通谢陆徽猷举状代赵令贺吉州杨龙图荆南府谢觧福建锁试谢觧代龟山谢许侍郎谢太守举状迎贺吉州杨龙图回南劒太守回郡县诸官除察院回外官又回曽提刑除正言回杨通判答兰谿宰回黄知县除宗正少卿谢胡运使贺年贺严州通判冬至谢州县官贺冬第十二卷表代漕使谢转副使代黄兵部谢赐历日代漕使贡金器代常平贺表代耿提刑贺天宁节代廖用中谢除本路提刑代廖用中谢除吏部侍郎兼侍读代廖用中谢除给事代廖用中尚书遗表代龟山先生杨侍郎遗表谢宫祠表再谢宫祠表代宰相辞免兼修国史表代宰相谢除兼修国史表札子十二月上殿论放税奏状论莫将除徽猷阁待制论宰执不和论郑亿年除资政代江西帅李丞相荐萧茂徳第十三卷奏状辞免举贤良辞免监察御史辞免右正言再辞免辞免秘书少监再辞崇政殿説书札子赴召与执政壬子八月十八日上殿绍兴九年十一月上殿绍兴十年正月上殿正月十五进入正月十七日上殿正月二十三日上殿第十四卷札子与李泰发尚书荐詹力行与李丞相论王权等家属论考实论用宗子论除盗贼论时事十一卫兵薄歛用老成用有徳覈实圣学求谏闽冦用兵必先修政事学者以孔孟为师仁政得民心论心过经筵进故事进写龟山先生论语觧第十五卷书上杨判官代人上梅节推代乔卿上陈令上谢簿论盗代安常上福州吴倅代陈元礼上王提举代张积中上陈大年答廖用中与㳺定夫先生答陈了翁答晦之叔答罗仲素上邹侍郎第十六卷书答翁子静论陶渊眀上皇帝代人上杭州守见余县丞答陈了翁右司答廖用中正言与龟山先生杨谏议答陆伯任与翁士特学士与廖用中中丞与李叔易学士与向伯共侍郎第十七卷书与胡康侯侍读答胡寕和仲郎中又论龟山墓志中事差市易务事始末攻王氏一章行状不载墓志载之三经义辨止载朱公有益学者之词代龟山与南劒张守答廖用中侍郎与梁兼济提刑答李光祖与邓端友通判与魏邦达侍郎又与胡康侯侍读再与龟山先生杨谏议第十八卷书与邹徳乆郎中再与向伯共侍郎与李丞相与许少伊左丞与何伯夀中丞与李先之祭酒与胡少汲尚书与李济之察院与邹至文答朱乔年吏部与曹仲素通判与荘参谋与王直阁与胡处晦学士与张如莹侍郎与王帅与张给事子猷与王长源通判与陈子通与胡眀仲侍郎建昌寄邵武徐守再与翁士特学士第十九卷书上都督张丞相答张子猷给事与曹载徳谏议答邓天启与李深道知府代人上王帅答邦美叔答邓志宏正言与奉议叔论墨缞答罗仲素与李叔易学士与季深与胡几仲与黄用和宗博答曹公训答范益谦郎中与吕居仁舍人与范致闻安抚与黄运使与十弟答汪端中与将乐王宰与郑彦继与李外甥答萧茂徳与李子家与郑致远知县与颜岹县丞与孙次卿学士与邓徳裕删定邓家回定润叟入聘为族姪求婚代回胡给事定代沈家下定谢邓氏问姪女婚圣节致语口号第二十卷杂文存诚齐铭容斋记介堂记邵武军光泽县学记甘露寺题名记定交篇跋定交篇后讲论语序邓徳㳟字序无诤道人辨代廷试䇿䇿问三首觧论语十二叚裴老真賛寄椰子様茶罗与光祖颂留龙居士试建茶既去辄分送弄颂寄之得老龙见和复呈题仙霞岭上菴中示仲思邹昭州尽像賛杨补之真賛轿版铭第二十一卷杂文陈伯瑜宣义行状廖成伯朝请墓表祭叔祖右司祭李先之祭酒祭龟山先生祭胡寳学祭廖尚书祭邓南夫代翁子静祭奉议叔祖代郡守祭衢州高龙图代郡守祭江给事母夫人又代漕使又代龎几先运干祭廖成伯代杨文祭翁子静祭表弟余君祭杨遵道代龟山先生祭叶朝请祭翁评事祭先兄祭翁甥代龟山先生祭陆太孺人祭公叙十叔第二十二卷杂文天贶节青词代高文思祈福醮词代高左藏郡君醮词代人祈雨文代人又䟽又代人永丰祈雨文代人谢雨文郊后祭神文皇帝登寳位后祭神文永丰消灾道埸䟽文幼山修造䟽文杂説书杨𥙷之所藏了斋及道乡帖题富郑公河北安边䇿偶言中庸觧义论子重论用兵輄軏书唐子西集后书倦㳺杂録后题了斋所书觧禅偈后题了斋所书佛语卷后题了斋所书邓功曹事书萧茂徳楚词后书杨𥙷之所藏了斋书佛语题陆仲思写中庸后题龟山易义稾书临江守琳长老所得了斋帖书了斋笔供养彂愿文又杂说十四段黙堂先生文集目录默堂先生文集默堂先生文集卷第一黙堂先生文集卷第一门人沈度编诗延平江上呈呉国华先生青山如伟人可望不可制屹然瞰碧流龙翔虎豹视春风何时来草木舞深翠禽鸟暖相依飞鸣得真意谁言静无作坐致无邉利愿言斩茆茨结室傍荟蔚且要观此身功业亦细事玉山驿见周东老题诗和之尘劳千种秖纷纷之子归来始一春掉舌不知何处去又还携剑出南闽立我轩是身犹逆旅真吾所寄耳若人问真吾本空何可拟立我物必随我应为物使捐物更求我是以物为已文章镜面尘富贵路傍屣胡为认而有展转迷不已此迷自何得定以有我起逹人齐万变视彼犹视此隤然天地间形藁心如水独有长存者万刼不能死夷齐与盗跖趣操定谁美是非傥难分物我那相訿君懐经济心题牓故云尔我乏异俗才诗言亦其理和人独酌二絶共矜春色尽衔盃文字红裙各有侪何似西园闲处士一盃花下畏人来休论身外千端事且醉花前一榻风举盏但能邀皓月隔篱何必唤邻翁邻有张生者病革势不可救忽梦医人邓舜臣言服万病圆如説服之遂安感而作诗医王脱超如蜕蝉幻身变灭成飞烟百年薪尽火犹传直驱神马竆青天自从和扁不少延冀北万疋今萧然挟方储药人摩肩闲花野卉纷争妍昨梦宵蝶正蹁蹮忽忽神遇髙人前旧交量见意终圆相顾眼笑如忘年因言疠疫兴哀怜语我妙药醒沈緜唯有岐婆世所贤此物病极犹能痊觉来揽衣视星躔明月堕落遥山巅挑灯草简便求旃十粒入手收淮蠙平明攻疾才下咽顿活始信真天全先生爱习不忍捐尚念故国多凡縁秖应造物相留连闵此衆万刼火煎故令丹成犹未仙妙畀神力司隂权世间愚术谋相先不计性命徒论钱谁能如公心不偏此诗义直何当宣付与末俗惩轻悁崇安分水岭已见江南艹木菲笋舆愁下乱山围但将双泪凭西注寄语江神稳送归离紫溪驿小风吹面雨㢘纎轻薄衣裳懒更添一线离情裁不㫁暮云将过粤山尖铅山欲留无计去还悲渐逺闽山物象非家在天南今北首忍看归鸟背人飞信州禅月院晚眺一觉华胥日又曛晚来愁绪乱纷纷角声对起重城近吹动灵山万叠云舟中初晴碧玉空江漾晓晖水光浮簟影交飞酒昏头重慵扶起卧看蛟龙上客衣登睦州环峯亭月照空山杜宇啼唤归渔艇夜天低那堪又是双溪水独上危楼十二梯泊姑苏凭滙亭候同行不至扁舟系岸五六日草屦遶亭千百回欲行无计住不可夣想万亊心如摧燕雀飞鸣意自适翩翩檐外相往来乃知荆棘殊不恶培风万里真劳哉次韵李仲虎召伯相遇区区千里为浮名小隐终惭郑子真双阙几时瞻北极万山无处望南闽尊前壮士今如梦胯下真王迹已尘共俯淮流追往事玉蟾依旧水鳞鳞重阳后送谨常兄之符离锁外分携处离觞话逺途黄花看不足寒雁去何孤农圃非吾业衣冠本世儒应当行止无使世氛污九月二十二日秋举失利出门用中相饯夜步河上留别太平今日古无邻触目郊原事事新年少自应迷鼓吹野人终是厌尘埃忘懐处世思同俗有事闗心不为身药石有能医乆痼此生宁复怨垂纶钱塘过廖次山以诗见赠次韵往来江海两年余自怪乡音已变呉樽酒每思难㑹面客乡何意复趋隅雨寒君未瞻天竺水涸吾妨适镜湖幸此徘徊缓分袂笑谈犹得对氷壶次韵欲㳺西湖阻雨去年赏西湖薄暑攀跻难同逰幸胜士酒沃衣巾斑今嵗来钱塘腊雨扁舟寒友朋适四集局蹙樊笼间此生分林泉造物犹余悭未为登岳祷且作访戴还无私本天理敢怨隂云顽向来旱蝗恶征赋亦未寛宁令风作雪要看麦堆山萧山觉苑寺雪后杜门雪融檐熘如秋霖古寺掩闗无足音诗书废放道眼浄钟鼓杳隔禅房深老僧劝坐媒以火茶鼎静听苍蝇吟胸中激梗造澄澈一念不作千忧沈浮生半日未易得邂逅胜境聊安心明日孤帆落何许嵗晚浊醪谁共斟钱清待潮江潮来去自有时扁舟阁浅心如飞岸容霜竹青照眼春信雪梅香扑衣天寒鄞江道路阻嵗晏钱清风俗非故园回首二千里落日看尽行云归钱清过堰小风吹树寒流止始觉西江潮正起须㬰倒卷縠纹来已没岸痕犹未已江流自下河自髙逆上更堪行罔水九牛回首竹索细十丈沙泥拒舟底舟师絶呌鼙鼓喧观者騈肩汗如洗未经破碎亦偶然得造涟漪真幸尔世间何事非人力计乆终须倚天理他年我欲治河源要使黄流贯清泚萧山雪中寄季脩南雪一尺余兹事岂常有直恐春气融不忍加以帚我友隔十里无人共觞酒披衣坐短蓬吟苦千呵手疾风穿帘幙隂雾低牎牖思君欲乗兴奈此衣见肘吾生为已踈未即学耕耦要令天下肥自以一身后三登今告祥此意亦云偶端能歌丰年击壤和田叟过鑑湖稽山霸业已芜没贺老鑑湖今几时当年乞得亦清絶不道后日知谁尸人生底物乃吾有谬辱君赐宁非痴逰人依旧逐胜赏歌舞自昔皆尘泥荷枯苇折洲渚出深处不变清琉璃汪汪万顷挠不浊坐令我忆牛医儿季脩欲之仰山预作诗送之飘零今日海东偏见子奔驰不自怜洛社求师霜入屦仰山寻隐艹连天白云南望家虽近璧水东来计已然頼有从前息心地不令尘土化流年病减枕上五首堦草无期日自生独余贫病破元正春风一种生生意谁道年来也世情飘零古寺倚江邉髙卧春风百病纒造化小儿真戏我不令歌酒趂新年多情春梦草生池起欲寻芳力尚疲未觧维摩无一语故应习气欲题诗尘埃子石蒙蛛网残落霜毫暗藓纹未把语言为戏剧新年不作送穷文三釡承亲计已踈万钟行道竟何如安贫未赴阇黎饭信命宁裁宰相书季脩有诗求公晦颜公书元次山碑铭既而公晦和成使病者亦赋之英雄仙去形骸薧空有遗铭卧荒艹谁将后事付平原石刻长随天不老古来笔法多神逸㫁碣尘埃谁复扫顾无清议蔼人间末伎纵工何足道往年好古搜竒蹟百过曾看争坐藁直词无复假军容僣逆知公能辨早教儿秖欲传家法挥金可笑欧阳媪岂知名义重丘山遗屦终令鲁人寳此碑文墨两竒伟千载漫郎犹有考当时谈笑傲豺狼首领不求明哲保至今心画落银钩逸若骅骝初脱皁先生年来好收书兼爱此翁忠有余岂惟笔力求深造定要声名不减渠季脩舍舟趋诸暨谒刘元成独泛钱清江有懐其人人远牛羊暮春深草树滋野桥低映水溪岸曲萦篱风雨江湖思干坤杖屦疑论心竟谁是短棹欲何之闻许景受上书被召二首九万须凭负翼风男儿端不爲贫竆当时三顾应虚出毕竟论功要有终男儿出处欲如神莫谩将身过许人今日万人看中鹄挟弓持矢且逡巡闻公晦叔往亷州以诗送之宗之潇洒玉为颜叔夜麤踈万事寛天与海邉尝瘴疠意令他日惯艰难功名自古谁能必忠孝于今衆所观志士杀身当不顾小人懐土但求安观猎苍鹰黄犬五花骢木落风髙箭上弓三穴若能捜狡兔九天方可下㝠鸿登奔牛堰山亭桑隂浓处已深春小市喧唿迥不闻谁与山头共逰戏静看禽鸟鬬纷纷黙堂先生文集卷第一默堂先生文集默堂先生文集卷第二黙堂先生文集卷第二诗谒满处冲归诗以赠之八年重见各蹉跎把酒论文奈别何行止未应经扫地是非安用辩倾河阳春属和从来少流水知音不必多妙语惊人慵举似归来如学病维摩处沖见和复次韵二首髙谈无补自风波毕竟平生意若何万里误逰梁苑囿三年悔寄楚山河轩裳气味情终可林壑风流兴已多頼有故人真远器㑹看鹏翼九天摩嵗月空惊去若波樗材浑欲树无何人情不似春生草末学方矜水灌河顾我嵚崎徒意广如君飘逸患才多周南纵复嗟留滞未便悬头学揣摩处沖又和颇及佛理亦次韵答之相逢虽许借余波此理而今更问何便合形骸同藁木不须文墨骋悬河五千遗教元非实三万藏书亦太多此外别传应有路顿根无物可渐摩处沖为栖神导气之术每晓起得意成诗前后四首次其韵功名亦误人自古谁能了老大欲退藏少壮知几少彤墀班已齐宿鸟尚木杪岂无山林心路长天杳杳少时自树立劲气干云霄一枕梦初觉万古心何寥年来畏祸机自悟空峣峣小竆不必送真隐谁能招交鬬存龙虎经中学熊鸟婴儿检奔放姹女栖窈窕神仙岂无术自为志已湫晨兴一炷香吾意竆三藐朝气爽不昏清浄天无霞善恶两相融世虑遗尘沙踈钟下残月余响逓幽遐了失去来心淤泥出荷茄秋夕衰榆弱柳未经霜已见飘零片片黄雨后晚风生户牖莫将灯火汗清凉七夕三首北里南邻锦绣陈万端千叠日初晴收藏犊鼻何须挂不与人间鬬独清天上银蟾曲似钩人间箫鼓万家浮从来世事俱儿戏不独秦娥乞巧楼信马随车力不胜聊将觞豆乐交朋青楼乞巧真儿女我亦如今拙未能七夕闺意戏范济美三首衡阳新雁几时归惆怅佳人万事非蓬首西风还拜月夜凉赢得露霑衣经年不复到庭除又见秋风柳欲踈看罢巧楼归小阁牀头重检近来书祝君樽酒醉罗裳此夜应须石作肠幸自书生恶滋味那堪千里羡牛郎九日登庄楼二首久客惊秋意天涯思不竆三年犹北国万里对西风时序悲歌里干坤醉眼中黄花一樽酒千古此心同木落秋容浄时平国势雄望云心自远采菊兴谁同诗酒浮生过功名一笑空留连凭痛饮冠帻任髙风次韵范济美秋雨感懐一别剑谿水三换京尘秋夜听空堦雨嵗月惊如流岂不念故国水清山亦幽蝼蚁有㣲情未忍追浮丘平生老苍交夫子贤其尤竆经三十年一字不见收頼有管城公落纸无全牛他时恐不免速达吾所羞代勾龙君辅上潼川令卓鲁当时事风流莫与班最成三载后名在两川间桑梓深聆德弦歌幸毖顽牛刀淹试可骥足暂投闲偃室何当造膺门早许攀丹墀初受命墨绶遽言还何子方㳺学终童未出闗梁园今万里蜀道自千山籍眼终多白莱衣念戏斑归期春服就潼水㑹承颜同魏季脩雪中闲步二首纎纎月色淡黄昏城郭千家雪照人携手望春同茗饮小坊灯火自相亲草草瑶池小宴终玉人招我广寒宫归来懐袖天香满月照梅梢雪未融次韵俞德翁述懐二首事业无媒秖漫劳平生扵世一牛毛三年万里看飞雪不向人前愧緼袍飘泊天涯不系舟又还竆腊动离愁轩裳琐琐知何者直自时平未肻休寄内去住初难料行藏只是嫌天髙山簇劒江静月磨鎌久别平安否新愁觉梦兼双鱼何日寄迢逓嵗将淹春雪隂风度严切宻雪纷如雾虚窗觉逾明腊纸黏飞絮文书不挂眼对榻聊箕踞春愁暗乗人怱怱出非虑门前亦有酒官禁不可酤永懐傲江湖何当脱羁馽嵗暮述懐寄安常兄意广诗余怨才狂酒见真雪梅新溅泪霜月冷伤神短剑深藏匣哀絃乆委尘良㳺惜迟莫云物又惊春三月十一日欲往荆南景德寺睡起呈曹令德风门自开阖门外黄尘暮午衾温留人春梦如飞絮我行指洞庭千里始顿屦仆夫唿起起寸心撮百虑此生睡不足正坐奔驰故四年四往来日月途中度美人亦念我赠以别知赋英辞粲星斗深语发妙悟坐起再三读一一明月句何似谢所投静黙有佳趣令德送余都门外眷眷惜别余恨不𣢾作诗寄之行人不忍别遇酒辄醉倒仆夫怪何迟谬应行亦好怜君如弟兄每见开懐抱天涯重分携祖席都门道城头倾落日酒尽迹还扫留连意虽勤晤语终草草君如汗血驹千里未脱皁我若随波鱼圉圉依寒藻去住各有谋聚散初不保惟余一寸心耿耿迟君老同杨遵道出京本欲作诗而吟咏久废恐取道襄阳弔古遗迹遵道有作不能多继也先以诗谢之经年不作诗意到无好语强欲理短绠頽井暗尘土夫子贤逹流奔逸不受圉风流梦鳣后清德逼而祖文章守家法骚雅到前古屈宋或交绥曹刘真臭乳而我独何人词格本寒苦枯肠费搅况复乆不吐胡为谬见假亦使郊继愈无乃縁葭莩遂与哙等伍此行过襄阳倒指不旬数龎公亦安之孟子不可覩声名向千载石刻余羊杜山川空形胜耆旧一仰俯终当弔遗迹尊酒酹江浒恐君成感慨严韵傥见侮作诗谢不能亦以丐斤斧十五日过许夜雨暴作明日行四十里宿扵颍桥又明日晴书时狂风撼平野沙砾眯两目笋舆我与君道远疲征逐惊雷一夜发暴雨溢川谷平明泥没趾寸步不容续我生赋竆蹇触处背天福风雨岂不好行路非所欲中途聊息肩村驿便可宿我劳固其分端恐僵僮仆燎炉燃湿薪傍舍酒初熟安能浣愁肠但取充饥腹中宵耿不眠明月忽挂屋揽衣起视夜秣马亦膏毂人情易喜愠天道有飜覆隂霁那可知去去无欲速汝州道中呈遵道青烟漠漠柳依依落日云中雁北飞咄咄书空谁的㑹迟迟行道子同归桑隂盖地牛羊困麦秀漫山鸟雀肥向晚未知投宿处败篱踈屋火烟微承遵道和又用前韵书懐端的荆州得所依羽翰终欲更南飞闽山万里长牵梦蜀鸟千言只唤归当日朋侪俱草泽而今儿女自轻肥白云南望三年客长是尊前诵式微春晚书事杨花扑面春如梦麦穗齐腰日似年多病不縁诗得瘦放懐全借酒能仙杨花二首出处陶潜宅兴亡炀帝堤窗扉容㸃缀原野自髙低地迥栖难稳风髙去易迷颠忙能几日萍满水东西漫天方作雪糁径忽铺氊已是春如酒那堪尔似绵木香花二首翠袖青裙衬雪肤雨余终日醉相扶秖应不使朱铅污独抱幽香与世踈直自江梅堕雪英便迟幽艶到清明杨花着地香初破乞与愁人一觧酲自入襄城即有山水之兴路中稍有赓唱因呈遵道风沙乆迷神山水忽照眼鳞鳞碧玉甃叠叠青螺绾人烟盛乐土草树亦精产云霞入杳㝠禽鸟度盃醆放情千里迥悟意一笑莞胷襟得竒趣詶唱出新譔虫鱼怯嘲诮文史困鸠僝我诗实易成淡薄非佳馔君词颇简出严絶类烧栈自应即退缩强尔取惊𧹞㣲言固可録狂论犹未刬勿使俗人知归途畏书简和遵道杨花金明池道緑隂稠万㸃颠忙正可愁马上只贪看舞雪不知飞满帽檐毬漫兴云林恰恰鸎能友沙路行行蚁有臣虽有溪山供醉眼亦嫌尘土污芳春黙堂先生文集卷第二默堂先生文集默堂先生文集卷第三黙堂先生文集卷第三诗登岘山二首五百年门一梦中登临回首兴何竆当时事业轩天起此日风流扫地空堕泪山头春艹长沈碑江上晚烟蒙故令倦客成惆怅目㫁斜阳不忍东路过青山曲转腰松门楸岭背尘嚣烟云西望孤鸿没舟楫东来一水朝忠义有懐空郁郁功名余事漫寥寥无人就与山西将缓带轻裘虏自消晚行晚烟低扫树千重一簇人家接远空日暮荒陂行客尽只寻牛迹去匆匆懐邓南夫丈室经年踈玉麈数行何日寄银钩只应立我轩前柳满眼飞绵绿正稠思安常兄凌虚阁下烟波濶升俊坊前艹木香归去溪南春正好不应萧索对松篁春晚入荆州绿树连云草湿烟乱花飘锦柳飞绵三春别我无多日万㸃愁人又一年池馆胜逰空过眼江山佳处欲投鞭从君预覔清凉地准备南州五月天早行梦中闻得子规啼灯下惊唿马亦嘶宿雾故迷山远近肩舆才辨路髙低鸡鸣犬吠遥相应野草幽花自不齐待得晨光开霁色不知行道几人迷京师相善者乡友四人各赋一篇以见所慕适正淡薄不易亲和平不可离平生一樽酒万事醒复醉诗成稿不存物至情无累纷纷尘俗中笑里有真意载徳辞寡觉我喧气定觉我烦沈吟孤鹤立戏谑阳春温岂不苦鞭䇿去马终恋轩由来君子德寡怨非其恩如愚义重财自轻气刚语还直毁誉不挂懐行坐颇自得浮生困局蹙世路亦囏棘思君胆如斗觧我愁似织令徳襟懐冬日温容貌秋水浄惠然肻顾我蒹葭玉相映诗人固难肥酒客亦多病善保千金躯爱子清而劲至荆州寄用中前年携手东水门秋月夜看黄流奔匆匆别话苦不尽鸣鸡吠犬催朝暾放船锁外望回骑清泪滴滴如泉源飘零可念浪萍散得丧未把秋毫论闽山万叠阻归计越国半年空㫁魂朅来璧水就朋友闻子荆渚将鱼轩尺书迢逓忽寄我消息乆絶知生存妻孥同活似慰意伏腊不给谁可言但期君马当北首岂谓我辔今南辕客乡邂逅不易得想见妙语如春温况闻迩来治经术虫鱼琐细竆朝昏倾嚢倒廪幸见不须羞澁时所尊用中既和成以示山口唐藴明藴明亦和再用前韵呈二公髙城缭绕环居门草树蔽日鼪鼯奔踈篁转影凉午枕卧看鸟雀嬉晴暾清香一缕爇沈水浓茗十分烹壑源乗风欲效玉川子蓬莱无路心难论虚堂愁坐漠无语顷刻百虑空劳魂缅懐皇祐贤御史当日直气何轩轩臧孙彊谏宜有后竒士果见诸孙存流传佳语忽到我展卷疾读皆㣲言平生廖子口如铁肻为此友西其辕故应目击得深省千载无愧孔与温更将余力事酬唱巧注未以黄金昏古来求友贵胜已二子年徳皆吾尊容斋书事二首南国余梅润东墻更竹隂门庭迂市井草树似山林客寄吾家是斋居古意深微风过枕簟何有万黄金方丈孤城角风来梦亦醒分明更无事俯仰忽忘形小室尘谁扫空亭栢自青生涯任流转天地一浮萍和向和卿尝茶俗子醉红裙羶荤败人意花甆烹月团此乐天不畀诸公各英姿淡薄得真味聊为下季隐不替江湖思轻云落杯醆飞雪洒肠胃笑谈出氷玊毫末视鼎贵我作月旦评全胜家置喙传闻茶后诗便得古人配谁能三百饼一洗玉川睡御风归蓬莱髙论惊儿軰寄谢用中黄蘗无多法维摩不二门此间堪折柱吾道亦难言学者初何有师乎贵不烦十年成我志今日是君恩得用中书有礼人不答之悔作诗觧之一时先逹总飘零亦有阳春世莫听漫剌从来无处着曵裾今日欲谁经只应旧友头空白难使新知眼便青射猎南山休夜出灞陵有尉宿君亭送遵道秋月隔踈帘光体终隠㣲卷帘试寓目万里余清辉人生异肝胆同一造化机君心乃余心南北非相违三年迟君来一见悟前非况乃度寒暑葭玉容相依与君忘年交没齿其庶几月色亦良好君胡捐我归陈漕生辰六管阳初复前宵月尚圆长庚俄梦李崧岳故兴宣肤使新恩数忠臣夙眷偏节龙开远目衣绣耸华年日月声名起风雷号令传自应威动岳曾是力回天相国闗中粟尚书地上钱委藏淹府库飞輓乱车船南獠元归地西方正拓邉定知新将饱尤頼我公贤赫赫兰台旧飘飘鳯沼仙终焉还魏阙聊亦驻荆川曲学聮珠履非才污綵牋千秋期鹤寿万里附鹏骞席提举生辰朔风迎腊换尧蓂一叶堦前尚吐英天上麒麟来昨梦河东鸑鷟自时名锦衣故国今谁有棣蕚中朝日更荣终上青㝠环坐座弧南长并一星明入荆州学四絶句呈昭祖问舍求田不可迟十年羁落意多违须知泽雉樊中畜不及蓬鸠地上飞拂天乔木映修廊满目帘间白苎忙曾是壁池踈散惯卧听鸣鼓懒衣裳短栢森森团积雪踈篁簌簌撼㣲风从前不道容斋好此景而今落梦中明知安分即忘机故倚春风看落晖叔度汪汪陂万顷未应如我苦懐归金銮两絶雨过窗明夏簟虚纷纷鸟雀静庭除维摩丈室无人问一枕薫风听粥鱼门外涂泥一尺深髙车谁复更幽寻不因雨后看亭栢安得山僧数见临次韵杨丈夜寒直舍天寒官舍转骚骚败壁饥虫永夜号应对短檠呵冻手只将长卷扫氷毫宦㳺乆矣空环辙生事萧然孰载醪亦有从前经国意拔贤人或望山涛銮辂盐车等是劳便逢良乐肻鸣号秖应末路歌牛角不及寒窗秃兔毫世事分明如昨梦人情端的胜春醪终当短艇从公去俯仰江湖戏怒涛春日偶题未可郊原纵晓鞍人间犹似有轻寒春光不似常年短过了清明更好看次韵张从道三首石首道中疋马江村路长鞭短袂裘问民知所病驱御去如流雾卷千山晓霜余万木秋古来奔走吏流落有竒谋自建宁泛江至石首江注天围尽舟排浪阵轻岸容踈柳色秋气㫁鸿声风日虽堪爱云烟易妒晴鲈鱼如有兴好在未知名月夜江行吏隠飘然在一涯更堪行役退年华多情却有空江月长伴离人梦到家次韵从道夜宿推院谁遣叅军阨所长夜听铃鼓度修廊风流偶未逢狂客歌颂空惊逼漫郎莫恨骅骝縻皁枥要令松栢饱氷霜如闻委吏真劳扰不许归田是孔方送昭远兼寄昭祖诸友离肠如乱丝欲觧纷无绪别话似泉源衮衮日夜注几年见君文万里偶相聚一日不易得矧兹寒暑度孤云向北飞三鳯各南骛人生类泛梗后约亦何据伤心璧池东尘土暗归路凭髙极远目不见篮舆去君如千里驹奔放尤难御强使就检绳不入驽骀步何当宴瑶池定欲求飞兔盐车未可嘶俛首且羁馽余生易语言开口初莫虑一从摩诘㳺便省黙黙处何时遂携孥入隠南山雾招君贤昆季静坐契深悟浊醪聊共倾清境烦君赋况有林下人觧道因风絮寄内眀月向人圆爱之不忍睡坐乆风露寒忽忽心如醉念君一适我所遇无欢意况乃久别离相思到梦寐我生百不堪缪学屠龙技于今半世人升斗亦未遂頼有室中友素懐隠居志肻与梁伯鸾扁舟共东逝黙堂先生文集卷第三默堂先生文集默堂先生文集卷第四黙堂先生文集卷第四诗奉酬杨逹甫见赠春风不世情暖入闲门艹君诗其似之披拂逮枯藁平生金石友嵗晚迹如扫一见杨夫子胷腹便倾倒间闗六年别一字寄不早忽蒙锦绣赠光采照龙藻嗟我独何人揖我谓我好无乃嗜好偏收拾到羊枣从来诗人竆君亦行此道我欲从君㳺山林不知老小轩观月呈兴宗叔茆檐手可攀修行出檐上寒蟾漏踈眀碎影罗屏障情知月色好逹览在虚旷东家富池台端坐不能访山林足寓目细大初无相但使人心安景物自清畅霜风中夜作曲沼金飜浪禽鸟㫁飞鸣杉松起酬唱燎炉宿残火尚可温新酿数杯遣沈㝠万虑一时放谁能外形骸于世无所仰晤语一亭间頽然齐得丧流长亭江拆乱山围西来素练飞岚光环石窆潭影漾松扉欲静风前树难忘草上晖但期流泽远长与水东归再用送昭远诗韵寄昭远昆仲六经学不传谁能寻坠绪君家有师承不数虫鱼注公子韦氏门粲若五星聚胷中容万顷一一黄叔度人情悦纷华世路争驰骛取乐须臾间转首已失据余生末俗中蚤幸识夷路折桂从乃翁频年麾不去冉有岂辞仆樊迟亦能御雍容荆渚间夫子步亦步初从言下入筌蹄索鱼兔终遂义中行良乐驱骐馽有时坐终夕收视息浮虑了了不可言明明有佳处别来能几时心月翳云雾诸郎幸不远寄语多予悟坐为尘事撄空咏别知赋遥想玉华逰春梦如飞絮小轩闲题二首舍南舍北梅墻里墻外竹逌然寄其间不见一物俗东风将小雨夜涨春池绿俯槛数龟鱼仰檐送鸿鹄交情石投水坐客氷照玉从容得此生已矣万事足谁言南轩小正可陋华屋但恐世故撄不容长处独青山拱檐楹緑水鉴毛发花香晚更清鸟语静不聒客至不能饮举觞聊自罚坐啸激清风起舞㺯眀月是身如浮沤起灭在溟渤百年一弹指何者为不没文章㑹消磨名誉易衰歇渊明吾之师兹理乆已逹约令德郊行二首檐前揺风拂面低麦芽穿雪緑齐齐凭君便作游春计莫待花繁去路迷小雪纎纎盖地皮一翻风过忽成泥东君似劝人行乐不使尘埃趂马蹄酬晏伯逹半生流转任飞蓬万里归来兴又东寂寞倦投扬子宅低回却寄鲁矦宫阻寻鸡黍他年约长忆园林一醉同何日过君花下饮烂看浓艶舞春风钱塘书懐二首远客真秦赘清时谢楚狂斑衣辞故国青佩久殊方世俗蛮争触余生谷似臧正须逃姓字毋使异庚桑客舍连朝雨春愁醉梦如白云千里目黄犬万金书所幸交情薄从来世事踈只应狼疐尾空自咏归欤钱塘学中寄伯思六言五首门外鸎惊短梦窗间雨送清寒亦有惜春情绪分眀不奈花残㸃㸃榆钱委砌㝠㝠柳絮穿帘日暖野禽争食纷纶忽堕危檐劒水庭闱底处苕谿水月弥深绿草年年离恨白云日日归心世路红尘可厌人情白首如新便可闭门端坐不须开眼看人部伍亭前归路鳯凰山下萧斋我自无聊不住君如有兴重来雪中入国门寄令德三首纷纷轻薄欲谁从爱子从来臭味同千里远来应念我速须鞭马要从容此生扵世已心灰自笑都城十往来为有饥寒余虑在故应随俗强低回谁能一饮千钟分付闲愁入酒中共向重楼看晓景一天飞絮舞春风下汴参天古柳鸣蝉急卷地黄流转岸多好去扁舟稳扶柂秋风吹水易扬波过淮天髙秋月凉风定秋水清扁舟淮海间爱此一叶轻㣲生乆羁旅囏险已饱更经今几往来始见波浪平篙师且停櫂莫遣鱼龙惊吾行欲安之要待东方明登召伯斗野亭落帆新城曲维舟古河右幽寻得危亭星斗穿户牖西风扫残叶庭宇不待帚娟娟云间月亦复照杯酒明朝又东南污流映衰柳莫以此时心炽然兮浄垢过浦城赠王令长源二首化龙潭上濯沧浪梦笔峰前憩小棠十载不辞淹簿领一同聊欲课耕桑经纶未展风霜力文采空余锦绣肠莫叹竆荒縻骥足万人饥冻要扶伤半生流落倦尘埃闻説英名首重回畵虎自慙非妙手割鸡空复叹髙才北堂恋恋思归梦南浦匆匆惜别杯此去山林真已矣看公云翮振风雷题緑波亭南浦江波緑阳闗柳色青夕阳千古恨分付短长亭还舍半生走长途所冀亦已㣲田园已芜没及此徒手归妻孥携幼稚相望天一涯所嗟垂老亲甘㫖不得时季妺复未嫁长姊贫且嫠皇皇三十口未欲听所之平生道义交嵗晚无晨炊岂不念我贫闭户长苦饥髙门多自足我复拙言词已矣可奈何颜公犹食糜邓元孚待制挽词四首从容绍圣末直节更谁攀不见豺当路悬知虎在山石渠聊试可江国竟投闲尚冀调金鼎那知去不还永泰君臣分钦慈母子恩渊衷虽有在孤迹自难论身去朝廷远名垂简册尊秖应延阁命犹未厌舆言季父恩稽报平生不自安诸郎方未命犹子遽先官义气今何在髙风衆所难惜哉耆老逝闾里欲何观越岸方投绂将回出岫云楹间俄梦奠地下去修文落日川原静悲风草树薫但令千载后掩涕想余芬与杨如愚四首文章初不计工拙言语何尝识重轻不向故人齐物我一生懐抱为谁倾半生踪迹辱泥沙胷胆初无献子家臧谷亡羊俱可念不须蛮触故纷拏十年相见不予踈亦记平生戏笑无縦有伯禽堪寓意可能终不记狂奴谷风凄怨不堪歌奈此人情世态何流俗但随忧乐转故人应合起頽波存诚斋夏日呈龟山先生二首长者一牀室先生五柳门度人聊示病观物欲忘言小圃池台足薫风艹树繁杖藜随处处归鸟报黄昏双桧轩之北髙梧户以南午隂临短梦晓吹落清谈鬬老三无喜嵇生七不堪天涯复相值此意得重参答朱晋老见责不赴㑹屠龙事业初何有画饼声名不愿求春色未䦨犹足赏乱花深处要追㳺逹观轩林杪飞空出栱枅登临髙处乱烟迷云鹏撃水南溟近霜剑凌空北斗低千里江山围万井一潭风月纳双溪同谁此地呈胸腹下视嚣尘万不齐宿仙霞圣仙寺呈伯思子静二首风物吾乡似山川地势分稻畦飜碧浪麦壠布黄云客舍常争席山僧独献芹茆柴余沥在聊饷仆夫勤晓日山原静薫风杖屦轻开谈时造极得意自难名奔走非前计淹留见俗情頼渠金石友端的慰平生通州夏雨长风卷地驱炎暑暴雨飜空送晚凉只此蚊蝇俱扫迹不须迢递待秋霜延平林力道阁上观水二首千重翠巘分三岸十里寒潭合两溪更得横流吞险瀬岂嫌春水浊如泥要看春水拍天流更为溪山一日留谁遣白云迷眼界坐令归思入扁舟两浙周提刑生日淮南艹木亦知威故国重看衣绣归不用埋轮留魏阙故应持斧静圜扉天瞻柳舍双丸㑹地应蓂阶五叶飞此日长庚来吉梦弧南终并一星晖黙堂先生文集卷第四默堂先生文集默堂先生文集卷第五黙堂先生文集卷第五诗看论语四首明明孔圣能毋四的的曾参所贵三一部鲁论开圣域古人无死要重参天道文章岂两岐雷声渊黙本同时如何子贡能言者説与无言更有疑陋巷从容一事无不因邻鬬出吾庐箪瓢岂是忘忧物自是从容乐有余直从尧舜以中传又到东丘续㫁絃看取子思亲的处始知论语自无偏梦得亭上雷霆卷地滩声急旌斾揺空树影寒千古西山留爽气雨余容我倚栏看留别邓南夫四首平生交友各飘蓬只有丸丸雪后松万里归来还往絶独君时许略从容昻昻劲气初无作荡荡竒胸乆息机容我醉时开谠论一轩眀月夜忘归有子才如汗血驹新门髙大可容车故应袖手藏深渺怜我氷霜涉畏途比余扵玉有竒文一落泥涂十二春惭愧深知同鲍叔尚言荆璞定逢人越州道中杂诗十三首心息久相依息调心自住忽焉不自知根尘失所寓向来尚有锥今我已忘兔似入无功乡不由嵇阮路暴气燎原火浅量盈浍水不见杨闗西此生真已矣谁言佩豭由不作緼袍耻至道傥有闻客尘如脱屣世儒读论语未脱小儿气岂悟无絃琴中藏千古意颜渊黙然处曾子亦心醉处处傥逢渠字字皆有味人心有黙契晤语不在多一笑离凡情万象皆含和孰是忘言人听此无声歌有懐閲古堂梦中时一过浮云作秋隂细雨如朝雾放形山水间意适无艰步忽遇王通礼法士谈道则未然虽闻一字中尚倚诸子偏区区尊孔子未悟失其传自圣犹不疑续经何足愆堂堂陆忠州谈辩如倾河从容仁义途步武寻丘轲一斥不复返方书事研磨至今諌草存沧溟遗一波我行何所挟万里一毛颖服劳髪欲秃未语意先领畸人如告我心清事自省从今中书君亦复免驰骋和如愚思劒谿佳人经嵗隔参辰柳緑桃红奈远情遥想玉楼春睡起一江风日㺯清明冯元用九日约白云寺登髙以追昔年都城望津之㑹偶以事不往蒙示长篇次韵与君都城别星霜屡变易每懐望津㳺怅然如有失此生羁旅中嵗序惊心魄还家几何时自愧不暖席建溪古渡头短棹凌虚碧掀蓬忽见君恍若梦中得相携定舍馆石径走迂直危亭至如归坐午及昏黒黄花笑东篱未许蓬蒿没只尺白云楼坐阻造豪逸人生正似兹有志谁能必当时连鳌手至今犹挟䇿髙才真楚璞末技同齐瑟无心效骞腾自分投闲僻望津傥同登意气那复昔次韵酬邓天启少年翰墨塲自诧穿杨箭谁论第一功不数曹参战圣门窥管豹一斑时许见弃捐忧患中更欲资陶錬两邓富文采端可同席砚投璧或未知贾石谁敢衒小栟诗益竒出语人所羡过门遗新篇无乃思与捐我懐古作者临文频抚卷孰能扫千人期君当八面次韵邦美叔和天启见寄竹风挟雨撼蓬窗静聴秋声转騒窣朝来饥卧媚㣲凉叩门不作渊眀乞小栟见饷有新诗七言端为吾家出共谁渠有古人风孰识中藏谪仙骨书如周鼓未差讹语效商盘仍诘屈谁与和者叔不痴落笔成章一嗟咄无用如今君岂樗自冦从来我非漆板茆他日傥相寻好在山深林更宻三月二日泛舟下延平晚泊西芹扁舟劣容身风浪困掀簸曲肱逰华胥梦㫁千山过纵横波间石满目牛羊卧秋毫傥不支巨鑑忽已破篙师号神逸却立变衰懦我岂未之思悬知无可奈此生足惊忧似为天所瘅那能一生死且复耐摧挫日暮同济人举酒纷相贺一笑尽余觞歌罢无予和次韵令德答天启小栟妙语言下笔初无难曹郎更精深一字不苟安我师陶靖节亦未㳺其藩但觉万仞渊中有蛟龙蟠人言失故步乃在学邯郸平淡恐未臻先作郊岛寒古来文墨士十九姓字漫尚頼相可否盐梅助咸酸复次韵答令德见和来诗及维摩黙然之意多言亦焉用守黙良独难维摩得此门衆生病自安当时许子将不造寔与蕃终以月旦评有愧申屠蟠忠良覆汉鼎鲁酒围邯郸独爱千顷陂沧波照人寒君岂叔度欤胷襟江海漫自然已愤厥不须珍柚酸用令德韵题严陵祠严子陵以匹夫见万乗乃坚卧不起所谓髙气盖世者又谓光武差増扵往意若未甚许之则其所藴岂冦邓耿贾之俦乎司徒霸位三事而正名其为痴光武乃以谏议大夫处子陵宜其弗屑也余观汤之扵伊尹武王之扵吕望皆师事之故能致王业之隆后世贫贱屈扵富贵此道遂衰闻客星把帝座之事则相顾惊叹以为甚异况扵尊之为师乎光武扵故人厚者借乎其不知此也世疑子陵之去就殊不得其当予谓光武不能用子陵岂子陵之失哉故因和令徳聊以见意焉价㣲良易酬器博无近用骐骥非良乐万里谁能控萧王汉中兴四海倚为重谁为渊敺鱼一唿百万衆妙算环无端竒功射必中忘机谅未能岂数汉隂瓮故人钩尚直倦作仪韶鳯应无万牛力负此丘山栋羊裘又独往苦语余嘲㺯至今卖菜言空记当时梦跋子静所藏鲁直书乐天八字偈凝师八字源则丰乐天説偈流无竆山谷眼明如日中落笔惊电驰蛟龙谁其得之建溪翁取人所弃岂俗同竒抉怪晋余风嫉邪愤世发上冲自我观之案两重巧偷豪夺愿不逢好语传播人所攻斯言有味当见容题公叙舫斋胥靡来时楫鸱夷去后舟济川曾入梦浮海竟难留忠信虽堪倚行藏要自谋应同仙似泰不数勇如由濶水风涛夕鲈肥浦屿秋落帆如得计整棹欲何求明月时堪载新醪便可浮江山无尽意长舣劒谿头和罗仲素寄子静长篇蒙示所与子静长篇论髙而理正读之感叹不能自已是日偶思道来访问以老兄安否云自崇福还却往龙湖而来书不及此二刹皆雪峰髙弟所庐也岂复问道扵此乎辄次严韵聊致区区之意甚不自揆也龟山絶壑蟠豫章秀干往往参天长十年收拾多散亡只有太白追蟾光知君所得不可详宴坐镡溪名益彰独尝为我露其铓尽扫杨墨挥韩庄迩来黄面稍侵疆劒藏扵室矢在房分将肌肉剜为疮犹説道心乃平常我欲从之挹余芳竟坐此传乖所望新诗谩説陋汉唐直以未画穷羲皇岂知藩篱不自防欲举万目谁为纲况彼桀骜非勤王安用援手登之堂爱君骏足如飞黄一空冀北无留良四蹄雷雹方腾骧肻如驽马徒争强和子静三絶亭竹二首窗外度声风宛转庭前舒影月分明参横斗转情无尽骨冷䰟清梦不成霜雪岂能摧劲节埃尘无复入虚懐故应淡薄无人管不是子猷谁复来渔父一首一声横笛起芦花惊㫁天邉雁字斜白首饱谙鲈鳜美未能连夜网㳺鰕舟中诵子静江上之作为和二絶月下长吟露湿衣谪仙尝忆谢元晖澄江一句无今古何似晴空独鸟飞扁舟直与石相摩得到平流幸已多夜泊寒潭风不定更忧雷雨作惊波黙堂先生文集卷第五默堂先生文集默堂先生文集卷第六黙堂先生文集卷第六诗闽县令陈梦兆鱼乐轩有乐宁勿忧无忧乃至乐观身见物理鱼乐岂予各万生扰为病安静即艮药何以适其情已定要无虐江湖与此池等是泉未涸周旅苟得所是处觉寛绰君看濒海民兹物困剽掠纵横堕钩网琐细入杯杓谁云沧溟广㳺泳渺无託乃知尺泽间所乐逾纵壑我家一畆宫隙地不容凿未能禁数罟念尔每懐怍陈公吏之师养善息羣恶爱民以及鱼退念此盘礴鱼亦喜公来出没供笑谑当年濠上㳺天籁纷酬酢昭琴既不鼓应问两俱错贤哉郑国侨一物心无着但信悠然语未悟已投镬悬知此鱼烹不羡波间跃谁当较异同我亦无今昨午睡懐安县风篁亭旌旗蔽野堦除寂环佩鸣空枕簟凉梦㫁钧天知是想一沟泉落乐声长次韵邓志宏送张思道㳺福唐纷纷涴耳俱宜洗坐遣髙人厌丘里迅流早自促行舟更有西风满江苇当年笔阵扫千军今日流軰推能文英词谹辩洒醉墨倐忽百变春空云人间万事秋毫细轩冕傥来谁着意身随去棹落波间兴逐㝠鸿渺天际三山便到蓬莱宫卸帆海屿窥鱼龙夜凉横笛㺯明月万顷琉璃秋色中自京回次韵邓志宏见赠妙龄才思涌如泉末技文章不自贤余子岂知多问寡老生端许一当千淹留莫止为山篑收拾终同至海川云路笔间天尺五㑹令鸡犬亦能仙翁承事挽词五首徐行直视日如愚律己齐家尽可书九十一年由砥道肻令荆棘敝衣裾不将尧舜等瞿昙简语宁同卖菜添惆怅老成无复见一时流俗正清谈苦语熏心不易忘它时闻教我为详须知令尹多仁术实自严君有义方霜髯碧眼照华灯夹道游人避履声曾是元宵随步月西风何忍见铭旌楼阁谿山两鬬雄中横千丈未雩龙当时令尹儿啼处依旧东流遶七峰泊舟延平二絶野梅飘尽喜春归又见谿桃片片飞醉卧暖风唿不醒乱红无数㸃人衣星河不动水东流夜影揺空逼钓舟梦破沧浪歌在耳欲寻溪友向烟洲寓漳南浄衆寺三月晦信步到庵亭旷望久之聊寄所感意行不知远倚杖嚣埃外南州风物繁此地谿山㑹俯窥城市喧蚁垤几成壊只尔可忘情未用旋吾斾过永春剧头舖见壁间石刻临漳王漕诗辄题数句壁间得㣲词语尽意有余模传岂真知无乃势所驱从来碧纱笼不䕶寒士书焉知题柱生终无驷马车粉板㑹当洗援毫聊自娯从人分轻重削迹今何如次韵德纯通判贺用中生子暴客年来不过门羡君三秀各生春悬弧适在龙溪侧履迹知从剑水滨鲁国考祥欣得鲤杜陵占梦信为麟问名更取诗翁语盛事流传西鬬新次韵李伯纪舍人招饮胸中造物可与友笔下骚人真是奴共传排佛似迁愈独喜赋梅追隠逋盘空未念鸱腐䑕在野宁无驹束刍时时造席闻妙语谬辱知己非夷吾再和李伯纪舍人韵时来将相宁有种卫青故是民家奴悬鹑未用叹嵗恶阔网近喜除官逋本无得丧任失马但有言説皆陈刍从公一饮百壶尽醉倒不知谁谓吾和李舍人留题泛碧斋山脚回环挿远浔碧琉璃上玉为岑共怜采鹢风前试正值沧波雨后深应为莼鲈轻去国遂令胡越尽同心济川此去为舟楫也念江湖有陆沈陪知县夜饮泛碧斋再用前韵暑雨初收水拍浔谿光南北影千岑移舟为爱玻璃阔放盏那知琥珀深缓带小风来水面倚栏凉月转天心酒酣更驻凌波袜直待银河夜色沈铅山道中小休秋阳如猎火四顾不可避肩舆得㣲隂休此仆夫瘁我生道途间嵗月七之四山林固清远及物乃初意黄云堆陇畆早稻一尺穗所欣居者乐未敢叹劳勚诏书寛逋负豪吏不少置民竆戒勿扰天下适无事赠别杨至㳺三首醉乡佳处许谁临幸有匏尊可共斟要试从前寛窄量但知空盏莫辞深和平简易是吾师自有家风更问谁不是妙年狂气歇可能从我独无疑贪嗔痴尽即如如究竟心源一法无应悟濓谿真古佛始知伊洛是醇儒次韵李伯纪舍人食了斋所寄石芝有感石芝附石元无根有名不载农黄文绛囊远致自东海谪仙为向诗中论谈余得味仍遭苦未辨终甘莫轻吐此言要自显真心不比繁词较钟乳太丘晚交谁独深梁谿心如百鍊金只应异代友元礼许国有盟今更寻双鱼万里将芹子妙意难名聊寄耳余甘橄榄正须渠它日忠信今悟矣书室独坐春入庭柯寸寸蓝风檐孤坐怯轻衫青天白日从来好栢树桃花子细参自浦城放船下建安寄龎几先扁舟西下趂残阳目㫁云邉归雁行短棹莫辞风浪恶人间平地有羊肠茆柴也觧发清狂仰看云天尽十觞白首岁寒犹道路自怜无意避风霜奉陪婺州守南楼宴集谿山自昔东阳胜賔客偏扵北海多四座英标真倚玉一时雄辩剧悬河淹留惭应三刀梦岂弟仍传五袴歌更避正堂延盖老待将清静继萧何奉陪龟山先生观修城西山淼淼送斜阳往事回头一梦长万里喜霑新雨露百年重拓旧金汤杵声撼野雷初动锸柄挥风蚁自行尊俎折冲今可恃补牢端为念亡羊次韵邓志宏和吏部谢公铁字韵诗二首结交自惜羞余耳直要人情淡如水晏婴鲍叔乆已亡嗟我欲从谁氏子大栟笔阵扫千人诗成不顾俗士瞋长歌欲夺谪仙气短韵更逼宣城真尔来念我知交絶託以不能资老拙自笑今年锥也无何须更覔针头铁愁霖十日槎生耳寒气薄人如着水坐对毗耶数卷书未厌铜鑪烧栢子区区我亦可怜人只有无求人不瞋虽无名字振京国不屈未应惭子真冻琴壁间絃自絶袖手深藏鸠更拙本无流水遣谁知此去从人讥嚼铁再和邓志宏韵二首石马祠门余只耳梦魂先过瞿塘水人间得丧岂偶然可笑纷纷夸夺子文章自古多穷人妙夺造化天应嗔谩言勤苦得富贵见弹求鸮何日真张罗门巷行人絶嵗晏谁怜生事拙竆通有数勿复言已办此心坚似铁先友遗书犹在耳念之清泪如铅水可怜万事已忘情独尝託我芝兰子阿戎文采映前人脱畧不顾妻孥瞋却能饮我瞑眩药知我老大言尤真利欲昏人须勐絶妙年母谓吾谋拙古来觧使玉如泥劒铓除是锟铻铁廖成伯奉议生辰曾听尊前世綵歌喜闻烟袖舞婆娑名驹汗血得夷路老栢凌霜只旧柯桃李盛时随地有芝兰生处近人多春风二月年年事莫问灵椿嵗几何交溪静安院见许尉题壁次韵柱頥脩剑上凌烟自古功名亦偶然钟鼎山林俱不恶一瓢吾欲尽余年黙堂先生文集卷第六默堂先生文集默堂先生文集卷第七黙堂先生文集卷第七诗用中示以字瑞既书其事又赋诗一首河图布画非人力鸟迹成文岂偶然自昔秘藏神所䕶至今陈露墨犹鲜胷襟有道推先觉斤斧无情肻自全但欲剖心彰景命㸑桐何意拟薫絃字瑞竒特再用前韵春来无物不争妍㸑木呈祥孰使然应为竒文开奥穾不随凡卉竞蕃鲜洼隆宻向睽中合㸃画仍从毁处全御史説符直可騐从来谋国直如絃提举生辰东井遥观盾日升南风犹入舜絃鸣鹏程九万岂终息椿嵗八千方再荣平世功名期鳯鸟一时文采应长庚浮瓜沈李年年事稽首弧南一㸃眀俞宪生辰北固楼前万顷秋月眀风定大江流从来此地多英杰果有竒才副简求秀气一天开夜色威名千里驾潮头山川长在人难老应抱文章入相周淮南持斧功成后瓯粤乗轺喜蹔临使者英标衣蹙绣近臣新渥帯横金三山气入中秋好八郡香焚晓雾深已爲黎元开夀域可无椿嵗慰人心耿宪生辰象纬祥光动门弧瑞气纒秋来孤鹤健霜近古松坚邻境豺狼尽新恩雨露偏轺车犹问俗寳带独优贤投笔男儿志封侯烈士年老成端可侍终冀勒燕然郑漕生辰二首至公无辙迹万变归诸正谁云学则然要在成以性我公钟间气异禀刚且劲一毫不容私心境自澄映超然是非表烛物眼常浄还将溟渤量一了百川竞由来仁者夀兹理天所命欲知椿龄永视此寛平政桂花弄小春晚香适再盛年年几望月影泛杯中圣尚书心如水远裔有余庆何以继清风家声南北郑象纬祥光动门弧瑞气盈小阳春在序几望月偏明他日三千牍清时九万程名因使粤重功自备呉成伟量溟波濶竒词锦段呈褒扬看唾玉轻重倚提衡松柏真难老芝兰足后生笋班行趣召金带已先横内史言何美尚书心自清秖应南北相重振旧家声唐大夫生辰气转初寒候祥开既望辰应时来鸑鷟占梦获麒麟盛德圭无玷髙才竹有筠胸襟藏巨壑人物妙洪钧使者光华远朝廷宠数新鹏程九万里椿干八千春鼎鼐虚前席风云即要津黒头纡衮绣天意在斯民次韵运使龙图宠示道中夜行之什畏途千里可宵行正是邻邦䑕盗平谕蜀昔传司马檄备呉今罢亚夫营隂云扫地千林出晓月凌空万骑迎缓带驿亭留险语春雷端使蛰虫惊次韵子静渊眀束带向督邮已觉归思不可留纷纷朱墨何时休岂得置锥无一丘平生涉世如虚舟明月从人惊暗投胸次已无泾渭流不应罪我縁春秋黄兵部生辰四首中朝人物竞推先富贵前途看永年九万里程飞正远八千春干久弥坚南国初持使节回斑衣仍把锦新裁大椿更向萱堂祝长到春来共寿杯蚤嵗飞荣应宿郎至今鸡舌尚含香未应驷马夸流俗只为慈亲乐故乡地上泉流府库充囏难天与嵗时丰他时若论闗中漕合数萧何第一功遯斋有感逹士岂嫌祠灶请虞人安可以旌招由来不恋五斗粟自是叩门胜折腰戏题延平阁上黄昏欲去更凭栏珍重银蟾照胆寒可是歌眉能系别人间无此好溪山西风吹露湿峩冠迥立三山二水间后夜江楼应殢酒一钩残月与谁㸔谒罗养蒙辱示长篇次韵它时对语闻鸎迁青秧离离初揷田重来刈稻歌有年浪过日月将谁怜故人落笔生云烟胸中端有万斛泉从来经笥谩便便诗书何如一囊钱有时玉树临风前仰视落日窥层巅已知万古然不然得处往往多忘筌正须青绫䕶醉眠坐使士类归埴埏不应直为莼鲈还夜聴秋雨穷遗编我今已办访戴船日欲倚棹寒潭邉要当学海如百川未信轲死今无传小诗七首寄养蒙兼呈景骏粥鱼斋鼓网蛛窠古寺长廊客少过唯有一溪明月在夜寒偏向㫁垣多斜阳不到竹隂幽小径萦纡傍碧流行到艹深桥㫁处却乗明月泛归舟它时樽酒对春风夜雨霏霏抵晓钟但説寻常往来地岂知重到有丹枫太史溪头十里间朝阳峰下水涵天青鞋不踏红尘陌梦㫁僧窗又一年才踈不下孔北海道广更师陈太丘世路风波无着处却寻真隠得清逰二妙胷中万顷寛诗成千字海涛翻已能共入渊骞室自是同登李杜坛晚交谁似两龚清氷雪情懐独老成扬秕在前容齿长积薪居上看文鸣翫月据牀招佳月月转牀屡移夜久风露凉孤斟乐忘归氷轮擅空阔是处留清辉浮云扫除尽如与赏心期我行万物表中空无一疵光明徧十方毫发了无遗心境互融澈起坐迷东西此生看此月十年悼无时它日客共饮淋浪酒霑衣十语久不契此心唯自知西风扫残暑秋色日益竒忧国付鼎食消闲属山栖恐妨此时乐勿露囊中锥三絶句寄几先阳眀连络四支中胃气由来处处通但使黄婆能饱饭客邪端的不须攻冷煖平生既自知是中无病欲谁医但思寒热从何得未用长吟谴鬼诗敌犯东南夜垒惊却防西北有竒兵将军坚卧鼻雷吼七国峥嵘次第平道出南浦见萧子庄十首雾压山城石径遥笋舆乘月度溪桥已投柳舍人方起却访鳣堂市未嚣墻仭未容肩可及豹斑时许管能窥相逢一笑无余事明月满懐心自知雨丝收尽暮天凉万窍号风酿晓霜待趂新晴出闽岭夜谈还喜漏偏长平生交契独公深嵗晚那无裹饭心白首它年林下约此盟端的几时寻五年重见各苍颜往事纷纷醉梦间不为投闲多暇日岂能千里谒龟山龟山涉世若虚舟触处忘懐得自由道大不容长役役心闲无事只休休了齐已复归黄壤便恐人间此道微后代不知谁得法秖今无复敢传衣四海知心有几人淡然今与鬼为邻天下共寃渠不恨平生忧国自忘身斯文初不间衡茅但有玄经岂患嘲骐骥从他千里足鹪鹩容我一枝巢我在龙潭直下居西来应不少双鱼故人南浦如相忆为寄平安尺素书过江郎巖下少驻感而有作三峰卓立苍崕里朝夕云烟自围绕几年不向眼中青忽露全身万山晓凝然不动亘今昔陌上行人空自老我生悟此其已乆梦事萦人嗟未了却怪神龙依絶顶独以一身蟠故沼风雷际㑹岂无时忍视饥氓日纷扰未能呵汝救凶年眀朝马首霜风早黙堂先生文集卷第七默堂先生文集默堂先生文集卷第八黙堂先生文集巻第八诗三衢道中感懐寄龎几先霜风巻地号逹晓不成雨㳺云乍蔽亏朝日翳复吐衢梁三日行去往迷处所茆檐得小休蔬饭不能举所嗟兵火余白骨莽无主邻邦岁又恶贾饭逐婺女遏籴彼何忍楚越视心膂况欲贼取之不救沟壑苦生逢尧舜代短袖不容舞空余卫物心持此欲谁语故人幕中杰筹画多所补朝誉竞推先丘壑终自许平生陈琳檄觧使头风愈容我七子间泛爱果轻与此生听造物未怒狙公芋牧羊或可息抱关亦易处要以一溉勤聊润汉隂圃二月五日入都㕔乆坐候山甫不至㕔前桃花一夜风雨落尽感事冩懐簿书堆里只匆匆过眼繁红夜雨中可念青春看又老一杯无计略从容晓登严陵钓台和安止所留诗溪山有底好适契贫士欲敢论生不侯但喜梦非仆千秋钓台水不濯市朝足而我独何人得寓尘埃目携笻纵朝步初日穿林麓西风扶两腋一举千里鹄东窥夫差国繁华混真俗浊流驾頽波一往不可复之子居其间嗜古追前躅爲寄无絃琴一和郢中曲再用前韵人闲得安眠梦断了无欲那思趋朝士一马百夫仆况闻稻苗盛昨夜新雨足一饱如可期吾事岂多目盆山郁葱蒨酌水周其麓照我本来面真白非浴鹄故应此间住却扫便违俗超然寂照中无往亦非复百年只尔是行矣毋踯躅区区欲何为世路羊肠曲过崇仁莫宿山寺书事驿路涂泥一尺深竹舆髙下歴千岑愁霖洗尽梅梢雪把酒无人慰此心自梅花村回道中书壁四首刺水秧针出已齐雨余膏泽未全犁道傍牛喘无情问惭愧林间布谷啼线路萦纡遶乱山笋舆追逐棘林间艰难那觧苏疲瘵自笑奔驰未得闲野花无数不知名映竹临流若有情扫尽残红春去后乱山深处眼增眀城郭初看委地红川原今见緑蒙茸惊人节物催华髪留滞竆山醉梦中邑中诸公见和再用前韵郭外盈畴草又齐十年犹负带经犂未应五斗能留我端为痴儿索饭啼马上悠悠梦故山茆斋依旧水云间长懐窃辔尘沙外岂愿骈头十二闲冷艶幽香不可名老年春去独关情林深雾暗何由见頼有薫风为证眀看尽愁人万㸃红晓来霜鬓白扵茸它时傥记江南梦画我黄梅细雨中被檄下乡督税作释负诏书寛逋负国用岂云阙郡邑有常供征求安敢辍稽迟推蚤莫钓摘剧豪髪饥民困鞭箠十室九告竭连雨催早稻雪穗迷空阔要令公私办当复俟旬月平生虑患深献玉每遭刖忧民已无䇿问俗聊省罚阳城吾所慕晚官敢求逹宁无抚字心便觉催科拙夏日雨后戏书雷霆挟雨惊残梦萧艾乗风醒宿酲黄檗一盃清昼永张罗谁复问交情与张司録沈李浮瓜记昔㳺重来毡㡌映貂裘乗风喜见经旬御泛雪难留半夜舟坐上谈机通一马笔间词刃失全牛尊前它日论诗地柱后㣲文阻献酬奉和司録道中二首山行浪蘂浮花逐去程流红应恨水无情檐间颇厌催归语木杪空怜唤友声念逺却回鸿阵急忘贫重到燕巢成待凭物理追风御懐抱如今喜尽倾偶成云露横翔计似踈二原清赏更谁如池塘艹满供诗梦烟雨春来入画图落莫早知贫是病参池今悟直为迂傍人大笑公焉取为説忘机或类吾和司録行县道中偶风雨有感之作六首叶底鸎初啭枝头蝶渐稀雨余怜草长风定恐花飞迟暮歌终窭淹留叹式㣲更堪西去雁声逐晚云归吏隐深藏雾天㳺更御风分携妨举白转眄忽堆红北去豺狼尽春回雨露同向来相对饮应复念邻翁非闗浓艶能倾国可是幽香觧返魂正尔彫零废吟赏欲留佳丽度晨昏酴醿卧雨有余态芍药倚风无限情正是江南花欲尽淡云来往日㣲眀山头漠漠烟藏树山下潺潺水满溪全胜长安花柳陌万人尘里逐轮蹄江山似为诗人设风雨故应春日多醉里吟哦聊自适眼前开落莫谁何饶州张宏中挽词二首壮歳英标冠士林暮年诗酒任浮沈竒姿不见临风玉妙语空传掷地金残稿有谁知句眼断絃何处覔琴心他时戏笑成陈迹惆怅江亭十畆隂画栋雕甍照水村簮裳多在嵴令原百年得计南山豆万事忘懐北海尊自昔功名何世乏迨今文字几人存遗书傥有毫芒在为语韩公请备论次韵李耸卿前軰风流晓露零忽逢豪士壮心惊雷霆落笔千人扫珠玉成诗万户轻应许翰林追敏捷肻容开府鬬新清向来乞米无佳传端欲投瓜趣报琼次韵李耸卿贺太守祷雨有应二首一寸丹诚贯上穹坐令千里走龙宫骄阳弥月苗将藁甘雨连宵泽已丰便觉风霜倾意尽岂愁荆棘致年凶江南岁漕知无缺遥想中都喜气同使君忧国愿年丰肻放炎威乆病农尽道胸中藏渤澥谁知笔下起蛟龙晓凉秋气生蕲簟梦断檐声带梵钟髙卧已传民讼息秖应仁政古难逢归自郡城见道中山矾盛开梅豆斑斑已满枝暗香犹未吐酴醿和风暖日江南路正是山矾烂熳时香严寺洗足肩舆苦顿撼步入山间路﨑岖歴荆榛砂砾窘芒屦披云造萧寺弛担日已暮僧房急觧袜一洗尘泥污瓦盆深及膝汤煖得频注须臾和气逹凛凛毛髪竖翛然入无何醉梦宁知处此生事奔走早晏失期度念兹顷刻闲百日不一遇啖蔗入佳境钟响忽予寤蒲团赴㣲火黙坐聊箕踞眀朝尘沙黄莫忆少陵句山寺早梅三首竹篱茆舍近前溪烟淡风㣲月上迟认得暗香来去处夜寒无路觅横枝氷雪情懐未遽开芝兰风味已先回故人隔岁无因见一夜月眀何处来丹蕚犹含绰约肌水边篱落雪晴时此间妙得无言意只有西湖处士诗又题山寺二首云间初日惨无光天外归鸿岂恋行短景去人如掣电不应留滞野梅香云母烧香不见烟夜深斋合闭龙涎此生暇日真难得萧寺重来已四年即席和焦贯道马上无端髀肉消老来功业正寥寥便须举白追年少莫恨红粧不我饶赵元述庆得子次韵贫家岂有石麒麟説梦哦诗愧杜陵但得过庭追孔鲤不愁传钵欠卢能和周唐献郎中登普光寺阁官闲竟日身无事雨过连峦气似熏未暇含香朝琐闼且来飞舄蹑青云九天已振抟风翼万目难藏隠雾文谁凭危栏亲玉唾笑谈应复许随群黙堂先生文集巻第八默堂先生文集默堂先生文集卷第九黙堂先生文集巻第九诗寄曹载德諌议二首不将尘土叹徒劳白首驱驰任所遭鸾凤尚能安枳棘鸒鸠何敢厌蓬蒿论材竞欲推囊颖备物何由数涧毛末路固竆真自许未应延颈试鸣号晚途无复计行藏捶楚尘埃秖自伤未即卖刀归买犊自怜挟䇿亦亡羊已无竿牍勤毛颖肻为箪瓢念孔方尤喜故人书断絶不将栖棘戏仇香茂实被檄权永新以诗寄之涧松那可比山苗谩説凌寒有后彫更向鸡虫论得失何如鹏鷃各逍遥三钟幸自堪攘臂五斗谁能更折腰正使争先任劳苦虞人宁不愧弓招次韵李光祖南山四偈声外闻和岂待言棒头犹是老婆禅如何更被文殊惑却道维摩但黙然腊竆春到不须臾霜下陈根岂用耡若信彫荣如转毂故应揺落有扶踈窗前松竹翠连山窗下絃歌昼掩闗雪里忍看梅欲吐烟中遥认鸟知还未暇南山访隐居秖应无处不逢渠凭君一省从前梦莫叹离羣岁又除次韵光祖避地眉溪十絶眼在句中宁易知意存言外一何㣲柏舟故是仁人事岂为淹留念奋飞浮木如何济巨川积薪其下火将然是中已有安身地许尔垂绅玉几前㺯云㣲月淡廻廊十室连甍占上方谁道各无容足地夜谈犹欲致时康少年凭恃气方强肤理㣲邪未觉伤迨得病深无治法始知先甲是农黄访道寻幽歴万山神仙元不在山间须知对面长相失莫叹乔松去不还四海黔黎共一君须知盗贼亦吾民由来齐梃胜秦甲要在人如父子亲当时先主得闗张能使西周弱胜强今日中原岂无士坐愁豺虎乱要荒污莱正尔肥蚯蚓滞穗那能饱斯布谷似嫌新历缓每从清晓报农时何人更下仲举榻举世愿登元礼门千古家声君与我未知何以起斯文了斋力欲排邪説谁遣竒竆道不兴长恨人亡琴亦往頼传心法有卢眉溪与光祖共谈得四絶句干坤今古自昭然此意何劳宻处论不是逢人喜倾倒正应公事合公言青山雨后足竒态好鸟檐间无俗音纵使曲生难㑹面可无毛颖觧传心流泉为演秘宻藏枕上声从涧底来半夜梦回聴説偈似传衣钵向黄梅谿边索共桃花笑雨打风吹扫地空待访灵云旧消息急流无处觅残红交溪庵中因检药囊偶成道人头上经春雪不羡少年何首乌已觉老来甘草莽便当归去访田庐次韵陆时可岁暮感懐小桥横截一溪云隔岸遥通避世人钓艇偶随秋雁泊吟窗今见腊梅新烟尘已觉千山静雨露行看万国春诗酒暮年生处乐一瓢归去岂辞贫又和时可风御泠然几过旬异乡竆腊作离人淹留頼有交情重翻覆从教俗态新扵世无求心似水向人多可气如春也知已造颜原室不耻人间贱与贫再和时可二首芝眉不见忽经旬屡出新篇故恼人应共翰林争敏捷岂如开府但清新鸡豚且入他乡社桃李何殊故国春白髪苍髯共携手从来管鲍两忘贫甲子公今不记旬磻溪垂钓岂其人安心有道年年健出语无尘字字新鬬智莫争三十里贪生何用八千春直须凖备新年醉无地容锥未是贫又用元韵呈时可古来兵出仅三旬便欲修文格逺人图蔓可堪师已老涤瑕当与俗更新舞干止杀知何日卖剑归耕要及春但得耡耰徧原野饭藜何惜一身贫次韵光祖闲居感懐风义乆已丧交道何其衰艰窘无与俱乃歌风及頽谁言经由地过门有犂来霜雪岂不恶松筠真耐摧富贵如浮云扵我何有哉所嗟道不兴兹士犹尘埃初到临安二首风际管絃朝病酒云中楼阁夜闻香十年一梦沙河路独步春泥觉燕忙青鞋踏雨花铺径朱舰凌风柳拂堤天竺旧㳺心已懒孤山行处路应迷钱塘江潮头驾月冲残梦水色浮空送峭寒十幅轻蒲连夜发不知身到海门山次韵王长源饮垂丝海棠花下冦盗纵横已十春今年花下得㣲曛应怜万木灰薪槱喜见竒葩脱斧斤遣将几人非鞅鞅覆盟今日尚棼棼凭君为国施长䇿莫恋垂丝鄙献芹邓季眀挽词三首少年长揖出贤闗自许行藏契孔颜云路不求千载遇筚门赢得一生闲竒言尽扫鸡三足妙意谁窥豹一斑尽道东牀如李汉㑹传余论落人间它时肤使早还乡驻节傍连避世墻雁序风标莲破蕚凤雏衣袂桂飘香花边对酒春难老竹里围棋日自长曾共国人歌友爱伤心重到棣华堂道人扵世已忘名相府闻风眼自青险韵旧聮韩子句直词今称蔡邕铭壁间玉唾情何厚梁上银钩墨尚馨只尔便知君不朽岂縁中説载元龄省题笔諌诗志士忧君切还将笔効忠但扵心取正不向字求工理自胷襟得情因翰墨通一言毛颕喻千古史鱼风託意挥毫上成名补衮中谁知执艺事功与诤臣同和叅谋至日喜雪三首风鸣竹屋惧将颠起视同云隘万川共喜葭灰初应律那知柳絮已漫天传杯莫怕山頽玉闭户从教径糁毡幕府老成堪倚仗故应衰病得安眠玉花初着乱山颠入夜俄惊月满川虽有冷光凝白昼尚余隂曀锁青天属车未返瑶池骏逺使犹餐北海毡梦断忽传淮蔡捷喜临尊酒已忘眠协气方占大有年珠玑填道璧沈川尘埃已洗三千界云雾终开尺五天羔袖久惭依帅幕牛衣端不羡蛮毡求田好趂丰登候乞与元龙榻上眠和叅谋叅议寻春二老俱传正始音春来诗思转精深风前未展垂天翼笔下空闻掷地金晓日若将开霁色宿云先已弄轻隂落花流水年年事只恐桃源不可寻次韵呉叅议病中懐归因以自见柳丝埀地整如梳春尽长懐旧隐居艹暖屡眠斜照外水香时潄落花余西山忍饿初疑隘北海无功竟坐踈同是念归公得请自怜濡滞一轩渠次韵安茂通同薛参议上巳日唱和扁舟冲浪去羸马傍城行飘泊伤春绪囏难作吏情岂无贤者乐亦有圣人清莫继兰亭㑹愁连曲水生三月二十日㳺东山参议不至有诗次韵羁懐厌朝市逸兴薄江山放杖嚣尘外传觞紫翠间碧云犹未合飞鸟已知还不见髙车过重城欲上闗黙堂先生文集巻第九默堂先生文集默堂先生文集卷第十黙堂先生文集巻第十诗参谋得暂假归留别同舍次韵青蒿何敢附苍官要以陈根託岁寒万事忘情知我拙一窗容膝许同欢也知坚卧元非病况是无心可得安归去傥余饥溺念岂能无意复缨冠次韵茂通喜雨师行初不犯秋毫坐缚兇渠泚与滔和气自应回岁旱丰年当复验秋髙横流是处通飞鹢归佩何时脱孟劳要广江南千里润须令天下入甄陶送张巨山着作使闽分韵得我字道山仙者居是中乃置我白前英俊前糠粃出扬簸同寮事阔畧未忍弃衰惰日闻所不闻更欲学其可张侯廊庙器文字粲藻火一斑见余论已足践青琐欣然取使节去我何其果无乃万斛舟未授济川柁相携湖上别酒尽重城锁分离情已重去住计谁左从来洞庭野乘雁不加伙何日西江潮送我东归舸石夫人挽词好客陶家旧多才谢女风一窥知帝辅三徙得儒宫遗子经犹在知人鉴已空里闾推逹识爱壻有乗骢送黄平国倅邵武雪到蓬山尚破裘倦聴余子説封侯松楸更作连宵梦桂玉宁堪卒岁留衣绣故应人所羡题舆仍为国分忧艰难兀坐添华髪亦欲如公可得否答呉济仲见寄季子观周乐妙意传青简诸孙拾其遗破具前人眼新诗如珠璧字字无可㨂故应意有余不但音睍睆念昔我方壮意轻三子撰自闻歌白雪欲和色先赧中间各流落念子忘寝馔阻寻千里盟未卜一笑莞书来得佳句竒字富瑟僴推先情已厚感旧涕应潸周宣致中兴土宇日益昄肤使尽苏张九合宁须轏天才必有用造物岂徒产椽笔傥容挥斗印定当绾既去却须来毋絶汉中栈次韵邓天启贺茅舍新成二首长者一牀室先生五柳庐乆贫应似我多病或如渠客少门常寂身闲日自舒窥园知鲜暇安得掺君裾艰难思健士谁复数寒儒老去懐三径归来就一区春情萦梦艹晚步及栖乌不愧王摩诘新诗有画图次韵延年弟相庆逐客身无事乗闲葺敝庐堂成因有室水到自成渠地迥千巖秀春回一气舒幸为时所弃容我懒簮裾经年待清宴饱食愧侏儒脱迹鹓鸿路忘懐草木区朝檐看鬬雀晚槛引饥乌已觉蓬蒿适谁能九万图次韵宗仁弟相庆吾闽山水国幽絶胜衡庐隐几云生席开轩柳映渠连枝均鲁衞异説屏荆舒此外无他慕何门可曳裾侵疆犹未复世不乏真儒肻使金汤地长为豺虎区頽龄真病鹤急警任飞乌纵有藏身处偷安岂逺图次韵沈公雅相庆沈子膏粱胄从余一艹庐几年同寂寞此日更勤渠师范宗韩孟源流接谊舒艰难思报国犹未厠朝裾尚书足勋业振迹自竆儒清徳逾三世忠名满八区诗才推道韫玄㫖頼童乌岂厌隆中卧慙无八阵图代朝宗弟和饯行二首乡人罗公修撰未第时其父梦有授之诗云吾闾仙桂作荣紫陌先登歴几春昨夜月娥亲付与黄金㮄上第三人是年罗公虽中第不如所梦次举叔祖谏议应焉名次既不差而所谓仙桂作者谓祖与兄尝占甲科也后令尹王公尽换邑中坊额或欲与谏议书斋巷口置坊名为桂坊门已立而王公去不果名已而为火所燬今巷陌故存凡卜居扵此者如曹公枢宻族兄大夫家兄少卿皆相继登科之人盖不独谏议一斋而已而某之陋舍幸厠其间乡邻欲再建坊门取此名掲之乆矣诚若有待辄恃知遇先此上干尊听故于和诗末章及之幸恕狂率也席门谁复顾寒儒深愧频迂长者车更为穆生时设醴应怜冯子食无鱼诸生乆被絃歌化盛礼谁将简册书从此邑人蒙劝奖定知容驷有髙闾少年经业富三余肻羡相如驷马车要向青云开羽翼岂辞黄巻註虫鱼平生颇负连鳌手老大犹随荐鹗书此去果符桂兆敢求椽笔掲吾闾兴国璨老往漳州二偈送之江梅又趂一阳回身在旃檀林下来行到漳南香未歇百花闻此一时开浮云出岫本无心桔橰俯仰人所引一大藏教留后人看与不看渠自省邓端友临要阁五首昔年曾到十三楼一日西湖十顷秋寒碧轩中最宜暑只縁修竹近清流十里烟波竹外谿隔谿青嶂遶窗扉诗人不见东坡老直节空余一尺围谁家多竹门可欵临要阁前沙㟁傍谩道薫风能觧愠正应苍玉自生凉繁枝盖地欲成幄杰干凌空不碍檐为语韩公莫除好此间风月岂须添甘苦原从舌上知竹间风味与谁期万竿可斩从人説一榻乗凉要自嬉端友和临要阁诗再次韵五首茅斋西望水边楼亦复开轩对奕秋欲效子猷偏种竹竹前那得一谿流乗兴谁当访剡谿竹间应复掩双扉也知剧暑攻人急正頼青奴一觧围午窗清梦接羲皇茗椀无多置我傍此味若令儿軰觉人间容有竹风凉宿霭初收一巻帘万山腾沓拥飞檐静看野色连苍竹便觉闲中气味添不将朝服换斑衣正以亲年慰所期却恐英名喧衆口未容莱子作儿嬉送朝宗弟赴试南宫霜余宾雁日南征念子冲寒去我闽应向月娥占昨梦欲攀仙桂赴新春平生学海真无底晚节词锋更有神要路争先吾老矣可无髙论蹑平津庆邓徳逹得子海中仙果真难得天上麒麟必异才速客未为汤饼供荐觞须俟鲤鱼来书心画诗书法从中得难将笔下寻欲知神合处始悟画由心篆隷秦非古真行晋迄今竒踪存翰墨妙意本胸襟雄健猊翻石骞腾鸟出林古人求笔正八法响随音题兴国寺碧落轩北山其下僧伽塔影落轩前草树间谁向月明看白牯静中相对两俱闲休论暮四同朝四且説前三与后三造物戏人无足较老禅深处要重叅端友以桂浆两罇见惠赋诗六首白衣挈榼踵吾门颇説双泉更有兄洗盏为君开醉色不知人世有王闳秋水无声㵼玉觥镜奁初启净无尘未将滋味夸殊胜已觉风神最恼人浊者为贤圣是清古人无复论甘辛因观表里如氷玉始信荀扬未尽醇䑕窃跳梁十里间数杯中夜得安眠千艘雷动人方扰一榻山頺我自仙饷我两罇才斗许客来索饮不论升明朝此物岂易得纵有市酤宁独醒投辖谁云有祖风啜醨难与贵人同竹林若许供鸡黍助我醇醪幸少丰代陈应之作淑徳初无玷髙情更出尘择邻思教子剪髪为延賔裁鉴推前识提携即伟人东牀他日选乌府号忠臣谒璨老病未能起留二偈示之默堂先生文集默堂先生文集卷第十一黙堂先生文集巻第十一启贺张左丞迁中书伏审被恩丹禁贰政紫㣲九天之成命星驰万国之欢声鼎沸窃以辅弼之任古今所难取之扵陶渔者以上下之交孚求之扵梦卜者以精神之感格岂如圣世擢自近司道之将行人惟求旧恭惟某官学优而识逺才大而气充天下服其无双中朝推为第一顷登丞辖宻賛政机忠义自结圣知纪纲为之日振乆膺眷倚益着勲猷将飞歩扵台躔姑濯鳞扵鳯沼某久违钧席窃守乡邦应龙翔而云雾从但觉层霄之逺大厦成而燕雀贺庶无零雨之忧庆邦家之有光均生灵而受赐其如喜跃实倍等伦贺王右丞迁左丞恭闻明命宠任宗工进司左辖之权益振中台之气士夫相庆海㝢交欢伏以某官学造渊㣲气充刚大青天白日谁不仰扵清明璞玉浑金终莫名扵器用荐居要路偏歴荣途富贵固已自知功名乃其余事正应眷注独頼经纶总领文昌坐致纪纲之肃运动枢极伫观霖雨之施某蚤缀从班久依钧庇盖将庆生灵之福岂独深知旧之情身滞南州正逺龙门之峻神驰东合徒忻燕厦之诚喜跃之私敷宣罔既贺李内翰迁右丞伏审光膺帝制入賛国钧凡在陶镕谁不鼔舞窃以文章之妙本扵精神之㣲功业之隆发扵道徳之绪唯书扵简者油然而不竭故施扵政者沛乎其有余正须得经天纬地之才乃能当提纲振领之任真儒登用学者共荣恭惟某官吾道大醇斯民先觉金口木舌教已达扵士林锦心绣肠名独髙扵词苑果从内相进贰中台缙绅敛衽以避车马之尘夷夏倾心以幸霖雨之泽盖将为天下之福岂独见朝廷之尊某蚤缀从班久依台席逖闻休命益想英逰剖竹分忧正滞南州之守登龙称庆阻陪东合之賔倾颂之私欵诚难叙贺张中书恭闻明制宠任宗工由中台丞辖之司陞紫㣲机宻之地舆情交庆万口同声伏以某官学际天人识该今古泰山北斗贤愚莫不共尊寳鼎元龟华夷之所倚重荐居要路徧历荣涂富贵固已自知功名乃其余事顷参国政式副民瞻将飞步扵台躔姑濯鳞扵鳯沼方上下交泰之日实生灵受福之初某自逺台阶屡更岁籥侧聆播告但剧欢愉揽辔观风正拥南闽之节登门称庆莫陪东合之賔瞻颂之诚敷宣罔既又贺王左丞伏闻明制宠用大儒峻跻左辖之隆増重中台之势士夫胥庆夷夏交欢恭惟某官吾道大醇斯民先觉泰山北斗人皆仰之白日青天谁不知者顷登丞弼茂着勲猷管辖文昌坐肃万机之本运动枢极行调一化之元即正钧衡岂待旬月某乆依台䕃逺驭使轺应龙翔而云雾从但庆亨嘉之㑹大厦成而燕雀贺庶无凌震之忧喜倍常情言莫能叙又贺李右丞伏审光奉眀纶入参大政邮音逺播舆颂交兴窃以古今所难得者辅弼之才圣贤所甚重者出处之节欲使尧舜汤武功大而名显亦在臯䕫伊吕言聴而计从自谓得时足以行道侧聆政柄允属儒宗名实已加扵人勲业可立而待恭惟某官学优而识逺才大而气充以金口木舌而鸣其道扵士林以锦心绣肠而振其声扵词苑遂由内相进贰中台推经天纬地之文处振领提纲之任聊试钧陶之手益观柱石之才朝廷得人缙绅増气某逺违钧席久玷使星持节南州正逺龙门之峻寓书东合但忻燕厦之成喜抃无涯欵诚难叙贺杨亷访转官伏审光膺显命峻陟殊阶公论攸宜舆情胥庆恭惟某官异才超絶伟量宏深咳唾成珠乆已参天扵咫尺威稜揺岳暂兹持节扵东南徳厚不居功成必报果䝉异眷亟奉龎恩某窃庇余辉预闻盛美其为喜跃实倍等伦贺俞提刑赐带伏审显被异恩荣膺珍钖余光所逮同列増荣恭惟某官名自圣知才出衆上贪鄙望风而窜伏姦兇絶迹以氷消智畧着闻旌崇惟称云章千字屡闻踰衮之褒寳带万钉更佩横金之宠某久依䕃润尚阻趋承庆盛事之流传抚懦衷而窃抃贺张市舶再任伏审䟽恩甚宠图旧惟专共知委注之隆交庆功名之㑹恭惟某官才猷夙着誉望益休乗轺蚤应扵使星衣锦遂还扵仁里舳舻辐辏日闻夷俗之归心寳货云屯坐见海商之富国以兹成效未易重权自怜挽粟之非才行即及瓜而受代喜宸衷之笃信倍舆颂以増欢贺张侍郎知福州伏审出殿大藩归荣故里宸衷委注靡拘三互之文民意悦孚幸被二难之政缙绅为之耸动父老莫不懽唿恭惟某官学造渊㣲气充刚大忠贯金石而济之以勇谋合蓍龟而发之以诚权豪敛衽以避车马之尘中外倾心以徯霖雨之泽他年同气去思之徳未忘此日专城来暮之歌继作实伯仲一时之盛擅江山千里之雄虽卧合之尚淹亦过家之可乐某叨持使节久驻乡邦深惭衣锦之非才方幸及瓜之有代轻裘缓带傥陪咳唾之音挽粟飞刍犹頼提携之力其如喜跃曷易名言贺耿提刑赐带伏审拜纶章难得之褒被镠带非常之赐宸恩甚宠舆议交欢恭惟某官深宏博大而济之以眀正直刚方而行之以恕家传儒学独髙投笔之风人畏威名共仰埋轮之节遂使山林无啸唿之警囹圄息愁叹之声泽被全闽功施邻壤九环束衽坐令衣绣之増辉万里封侯行看佩鱼之加赐某叨膺符竹宻庇仞墻适飞骑之逺征怅登门之尚阻其如喜跃曷易名言贺张市舶再任伏审载奉眀纶仍持旧节甚矣报功之速信哉图任之专凡在庇休谁不欣跃恭惟某官忠诚自许志业推优富贵固已前知功名乃其余事三年故国宁矜衣锦之荣万里逺夷不絶献琛之愿遂使百贾轻风波之险而悦扵招致万寳如丘山之阜而易以征求积此显庸宜膺久任某叨承郡寄幸窃台辉曽尺牍之未修遽珍凾之先及拜尘尚阻贺厦已稽喜与愧并言莫能叙贺胡帅到洪州伏审祗奉宸恩光临帅府屈朝廷之元老而専岂弟牧民之任当阃外之重寄而有富贵还乡之荣凡在见闻谁不庆戴惟南昌之故郡实江右之雄藩旁连荆衡近控瓯粤讣安千里政常病扵难成兼制九城患多萌扵不虑矧今夷狄自恣军旅方兴未纾北顾之忧姑置南巡之议寛大之诏屡下逺迩之聴未孚兵数溃而益骄民既竆而多怨以姑息为抑彊之术者不念蜂虿之有毒以暴征为足用之计者莫知根本之易摇将因循而弗图则缓急以何頼宜得万人之杰屹若长城坐令十国之连固如磐石恭惟某官恢闳博大简易端方通郄縠之诗书深眀其变兼吉甫之文武何适不宜盖尝保城社扵孤危莫援之余而能全身名扵艰险备尝之后苏武之汉节犹在相如之赵璧终归再居㗋舌之司仍受腹心之託虽神眀所䕶独昭忠义之诚然夀考无疆实系生灵之福顾东南久尔无备而牧守未必皆贤方此屯邅尤资弹压必欲尽蠲逋负一洗烦苛息争讼扵笑谈之中絶姦宄扵樽俎之上江山佳处竆昔日之胜逰管籥声中召一时之和气副上所倚非公孰能但以经纶尚郁扵巖瞻智畧独垂扵睿想虽过家之乐足以自慰而居外之久岂其所宜谅衣锦之莫留忽赐环之已至甘棠小憇谁无召伯之思緑竹难忘行看武公之入渊迂踈末学坎壈余生卑哉枳棘之栖甚矣泥涂之辱洪都飞斾共传五马之良滕阁挥毫未列三王之次登门尚阻贺厦无从但伸庆问之勤莫究瞻依之切贺许左丞伏审光膺帝制入賛国钧位升左辖之隆气凛中台之峻朝廷増重海内交欢窃以古今所鲜有者辅弼之才君臣所难偶者圣贤之㑹幽眀黙契熊罴前兆扵磻溪精爽潜交舟楫忽形扵傅野岂如眀世擢自近班道之将行天岂无意恭惟某官学臻圣域徳秀儒林文章一世之楷模业履三朝之标准泰山北斗贤愚莫不共尊寳鼎元龟华夷之所倚重正应眷注独頼经纶管辖文昌坐肃万机之本运动枢极行调一化之元然而当国家多难之时任春秋贤者之责宜尽摅其素藴庶亟慰扵舆情似闻造膝之间屡启沃心之论虽天地通气莫窥泽物之功而山川出云已有为霖之望渊登门有旧仰庇殊深悃愊之词欲少伸扵知遇归依之素实兼倍扵等夷倾遡之诚敷陈莫究谢辛帅亲闱结恋方辞宠扵省曹天度遂私俾按刑扵乡部异恩曲被緜力难胜幸借润扵余波庶少安扵孤迹恭惟某官名倾四海勇冠三军赫然百战百胜之威伟矣万举万全之䇿早膺宸眷乆直禁严暂分阃外之权一定海隅之扰蜂屯蚁聚初烦禆将之陈师电扫风除遽庆平民之复业飞声逺畅后患潜消遂寛南顾之忧益茂中兴之业某偶縁叨冐幸窃庇庥究观施设之有方巳觉妄庸之可免行图参觐躳奉教条粗伸感激之私莫罄瞻依之切回南剑通判伏审显膺帝制来佐侯邦窃聆视事之初尤慰依仁之愿恭惟某官材猷卓越术业精深未陞禁路之华姑副题舆之选渊负疴退处进谒未皇遽承飞翰之先临益愧登门之尚阻回廖提㸃典属籍以睦亲既叨优选侍经帷而讲道併荷殊私荣宠有加愧惧増剧此盖某官真诚笃厚雅量恢宏身虽退而道益伸年弥髙而志逾励情深忧国毎思被髪以缨冠志在得人唯务匿暇而藏垢致兹晚暮屡被超除方图尺牍之修遽奉双鱼之遗其如铭佩曷罄敷宣代邓彦通及第谢陈达野运使草茅贱士瞻日月之余光糟粕腐儒奉丝纶之眀诏此古人难以必遇在今日乃得尽言敢论末第之㣲但庆平生之幸窃以三代贤能之书废两汉选举之法踈道不同条人为异趣华藻名家之学激昻死党之风因循东晋之清虚熟烂李唐之词赋功名富贵尚多有之用舎行藏无足道者贾太傅因谗夫而伤古张廷尉贬髙论以徇君十事要功甚矣姚崇之谲三书自荐惜哉韩愈之卑贤者未免有疵衆人夫复何望若夫颜子之乐陋巷孟氏之逰诸侯其处也藏器待时其出也殉身以道亦曰得君而后用固非异俗以为髙方嘉㑹千载难逢适大圣万世一遇宜展山林之素藴以膺廊庙之旁求止虽止扵为贫进不妨扵行义此所以盟心铁砚裹饭棘围虽鼔瑟不利扵干王而焚舟必期扵图霸如某者嵚崎历落真可笑潦倒麤踈已不堪诗学毎惧面墻下笔固无腹藳流落丧家之狗浮沈水上之萍乆待诏扵公车屡随书扵礼部周旋反复者四千里不啻险阻艰难者二十年有余呵故将扵夜中谁非醉尉辱王孙扵胯下尽是少年趋时自知不工立意诚亦有待乃者畏贻讥扵画虎妄有意扵连鳌复縁乡吏之荐名遂预春官之别考孤军当队逺雁失羣不图寒族之㣲忝在贵㳺之末虽遗羮无路空余寸草之心然捧檄承颜不负一经之教静量忝窃盖有夤縁此盖伏遇某官道大兼容仁深乐育一麾南国三载故乡衣锦飞荣复拥八城之寄登车思治坐令万物之春曽是品题致䝉收録念昔曳裾而称客于今歛板以趋庭虽礼数之相辽谅故情之犹在竹头木屑既叨暇日之收马勃牛溲愿备异时之用过此以往未知所裁代彦通谢陆徽猷举状少年激懦妄意功名晚节知难敢论经济甘作求田问舎之计尚余爱民利物之心黾勉无堪因循多愧三年均地幸逃消骨之深忧百里牧民更觉吹毛之可畏神迷狱讼力困簿书自贻伤锦之讥有负割鸡之戏折腰而恋五斗本出为贫攘臂而受三钟方虞责实岂期金诺误赐衮褒初无左右之先容独信平生之可保此盖伏遇某官名髙当世徳冠羣公他日谠言石投水而黙契至今幽党雪见晛以无留淮阳非汲直所居河内唯冦君之借暂据蕃宣之地益隆清浄之风毎思便事以临民更欲得人而宣化致兹庸陋误辱眷怜岂惟寸进之阶盖是终身之託竹头木屑奚弃物之足收鸡壅豕零庶有时而可用刳肝难叙刻骨敢忘代赵令贺吉州杨龙图伏审光膺宸命荣镇侯藩凡属庇庥举皆欣抃惟螺川之剧郡实江右之奥区国家念千里之遥毎严选择朝廷屈万人之杰实頼蕃宣恭惟某官器识恢宏谋猷深逺亟赴功名之㑹少摅经济之材不鄙逺民肯临外服三刀作梦聊施抚字之劳五袴兴谣竚见循良之誉某备员属邑託迹下僚披雾有期未觉江湖之逺拜尘尚阻敢稽竿牍之修祝颂实深敷宣罔既荆南府谢觧燕国求贤姑从隗始汉坛论将骤以信登选虽自公得岂无媿窃以望隆南楚境接西州右襟唐邓之墟左据衡湘之㑹实四方㳺宦以为重地故一时同进莫匪名家父子彪固之相传兄弟机云之并出文摛锦绣义薄云天阳春白雪之歌故应寡和流水髙山之意况有知音自非卓尔之才曷称褎然之举如渊者性甚榆㝠材惟樗散尝闻长者之謦咳窃窥大道之渊源同物我之殊观㑹天人扵一理回亡未闻好学妄意庶几轲死不得其传傥或在是年今及壮志尚未成守业益坚顾舎缦之焉敢干时甚拙嗟鼔瑟以何求忆昨误玷贤书偶随方贡旋见遗扵兰省因自託扵璧池展黄卷以自娱敢有虀盐之厌望白云而兴叹永懐菽水之欢遂息虑扵功名仍退安扵寂寞不问鸡虫之得失但知鹏鷃之逍遥然而南亩投闲虽一而已足北堂致养乏三釡以奚堪遽离劒水之浔再指梁园之曲周旋徃反者驰驱动四千里险阻囏难者前后盖十余年道心荡扵名利之㣲日力费扵科举之末素非万举万全之智殆贻三战三北之羞义所难安事非获己何蕃在学久未宁亲李汉求师因而授室虽在荆湖之逺实同洙泗之逰方探圣贤之用心岂知岁月之将老鸢鱼作士分长谢扵西廱芹藻育材偶暂留扵鲁泮方外台较艺之日乃诸儒决胜之秋勉临矢石之间已甘气竭缪借吹嘘之力曲致灰然何期扬粃在前积薪居上祢衡一鹗既叨小已之荣刘氏二龙复与同门之庆可谓幸矣何以当之此盖伏遇某官吾道大醇此民先觉思皇王国之多士乐得天下之英材规矩准䋲足以器成后学抑扬去取自能风变斯文致兹妄庸首与抡採荆龟纳钖幸充前列之珍齐鸟奋飞愿鼔冲天之翼过此以往未知所裁福建锁试谢觧沟中断木文已谢扵青黄㸑下焦桐音偶谐扵律吕得非所望愧甚扵荣窃以庠序育才科举取士三年论秀踈宻适得其中历世垂规英杰并由兹出顷縁补敝浸废前功稍仍祖宗旧贯之良庶招巖穴异能之彦弹冠竞起共矜白雪之歌结轨偕来莫匪青钱之选况七闽儒者之盛萃八郡贵㳺之多父子彪固之相传兄弟机云之并出家家抱璞一一吹竽自非必胜之才曷称至公之举如某者伶俜冷族蹭蹬畸人备历险囏饱尝忧患他时狂妄真有意扵屠龙晚节邅回仅贻讥扵画虎终负一鸣之愿莫酬十上之劳继被特恩尤乖初志退不能隠居而求志进无以立身而扬名工商既已耻为饥冻从而见迫郁郁篑中之恨悠悠跨下之思因忘操瑟之徒工更欲焚舟而再战虽无古意类流水之难知尚頼先容庶朽株之可器兽既困而犹鬬灰已死而复然岂竆蹇之敢期实品题之有自此盖伏遇某官取人以恕与善无厌乐育天下之英才思皇王国之多士激扬所逮幸尝借扵余波陶冶而成更兼收扵弃物致兹庸妄过被选抡敢不仰体深仁益图来效竹头木屑既䝉暇日之储马勃牛溲当备异时之用过此以往未知所裁代龟山谢许侍郎少而为学但稽糟粕之传长也效官甘视牛羊之壮徒尔画墁而求食未尝操瑟以立门因无取扵匠民斤斧之余遂自弃扵化工鑪冶之外自顷圣神振起学校鼎新收之投闲置散之中处以传道授业之任三年南楚始幸脱扵虀盐百里东吴复自纒扵朱墨人民社稷之寄惟重财赋狱讼之责实繁方虞制锦之难未省割鸡之易折腰以为五斗将终身焉仰首而效一鸣非其志也正虑转㗋而触讳谁能摇尾而乞怜岂期特达之知误被孤寒之迹褒逾华衮诺重千金自昔尝闻扵今亲见此盖伏遇某官思皇多士乐育英材谓以道而事君宜荐贤而报国忽此吹嘘之见借非由左右之先容爲其不能枉寻使之得以进寸顽非木石铭在肺肝敢不益励初心愈坚晚节守先王之道以待后学尚期素愿之获伸论国士之风而报己知犹幸竆途之可勉谢太守举状伏蒙照牒举某堪充县令亲民任使者迟暮无堪徒自縻扵寸禄低回未去犹结恋扵余辉实虞谴斥之难逃敢冀荐论之误及宠荣逾分循省若惊窃以自昔上臣事君以人当时贤士乐道忘势其或降志辱身以自溷必也虚心屈体以勤求盖惟上下之相资莫知贵贱之有间世道并丧风猷浸隳居下者以难进为拙谋挟贵者以旁招为余事公论殆废私谒肆行待价而沽顾连城而莫售无因而至虽照乗以难前傥乏先容孰非弃物如某者驽骀下驷樗栎散材本无富贵功名之资敢厌尘埃箠楚之冗人言鸾鳯难堪枳棘之栖自顾鷽鸠但觉蓬蒿之适一昨去家千里佐政一同息肩才逮扵兼旬捧檄遽趋扵邻境铜章摄事再逢壠麦之屯云莲幕服劳两见江梅之飞雪幸逃瘝旷皆出庇庥黔慰我心初乏细民之誉髯令公喜谩贻同列之讥因引分以退归庶逊贤而免咎深戒冶金之跃忍为辙鲋之唿岂谓搜扬曲记疵贱此盖伏遇某官至公处已内恕及人恢大度以并包推至仁而普施致兹衰朽亦累陶镕识虑迂踈岂精眀之足取学问荒废何该博之可称过形踰衮之褒仍借重金之诺顽非木石铭在肺肝敢不洗涤初心激昂晚节青云在望曽挥附骥之鞭黄阁言旋行曳登龙之履迎贺吉州杨龙图伏审茂膺宸检荣领郡符由使星已试之才而屈守偏方缀延阁至近之班而俯临逺服暂假朱轓之重一分黄屋之忧矧江右之名邦唯庐陵为乐土丰穰仍岁而仓廪充实姦宄絶迹而闾里恬安不烦抚字之劳已底和平之治共传岂弟孰不欢忻恭惟某官杞梓异材珪璋德器文采一时之杰特谋谟异代之忠嘉虽更委任之烦未畅经纶之志爱民有素行闻五袴之歌居外岂宜聊应三刀之梦某箕裘腐学枳棘卑栖簿书期㑹之间此生已老捶楚尘埃之末万事忘情震风懐夏屋之安披雾幸青天之覩炎威已极未亲一扇之风奔走无阶敢后双鱼之问倾慕之至敷述难周回南剑太守亲闱结恋方辞宠扵省曹天度遂私俾按刑扵乡部异恩曲被緜力难胜頼抚字之得朋庶衰迟之可济恭惟某官忠惟忧国志在康时眷言凋瘵之民日轸哀矜之念余波所逮尺朽知荣洗垢索瘢已戒烦苛之令卖刀买犊尤资岂弟之风岂谓劳谦遽贻荣问辱奨提之甚惠觉孤陋之难当尚阻瞻承徒深愧感回郡县诸官被命中宸按刑乡部恩隆望外愧溢颜间念非剸剧之才谬处观风之任幸依辉䕃庶逭谴诃未遑竿牍之修遽奉缄縢之赐谦勤过甚感激难名尚阻参承第深瞻跂徐察院回外官贺状祗奉宸恩叨居台属得非其称愧甚扵荣此盖某官宏度包荒至诚与善以平昔吹嘘之赐振暮年郁滞之余刮垢磨光方幸圣时之不弃扬清激浊实虞公议之难谐方将益讲前闻徧询先达正恨披云之阻遽蒙坠翼之先感佩兹深笔舌难究又回曽提刑蓬山藏拙久惭英俊之㳺乌府效官复玷忠良之选超踰过分忧惧増深此盖某官学造精㣲气钟纯粹辟邪以正至言追孟氏之风用罚惟中余事乃苏公之意达之气类雅赐吹嘘致此贱庸亦蒙收録未暇叙情而伸感先䝉贬诲以示勤祗服眷私但深愧戢除正言回杨通判紏违旷责已惭六察之聮掌諌非才更预七人之列超踰过分感惧増深此盖某官义动簮绅名倾朝野风雨不渝扵常度雪霜弥见扵后凋江国并逰尝曳龙门之履蓬山承乏亦参骥尾之尘仰盛徳之无疵奚间言之能凂暂从监郡久未造朝虽中外之迹稍踈而眷奨之情益厚致兹朽质亦冒殊恩未遑竿牍之修遽奉缄縢之赐其如感佩曷罄敷陈答兰谿宰紏违旷责已惭六察之聮掌諌非才更预七人之列超踰过分感惧増深此盖某官学造精㣲气钟纯粹追风无逺嗟绊骥以何施㳺刃若新叹割鸡之焉用久矣知交之厚偶兹出处之殊推先毎恨于言轻居上独惭扵后至匿瑕藏垢素荷兼容激浊扬清实资延誉致兹朽质亦累误恩未伸感徳之私遽辱飞牋之及其如铭佩曷罄敷宣回黄知县伏审光膺宸命萦绾县章百里蒙仁共庆若人之君子一门里託迹愧非贤者之大夫未伸桑梓之恭先拜琼琚之赠谦虚下逮愧惧滋深恭惟某官岂弟抚民公清率下诞布优优之政不求赫赫之名堂上鸣琴方扩爱人之学桑间驯雉已彰遂物之仁牛刀姑试扵小鲜骥足肻辞扵峻坂顾惟迟暮幸窃庇庥尧庭方恋扵朝班偃室阻陪扵賔序正恨龙门之逺遽勤衮字之褒但切感铭若为报称除宗正少卿谢胡运使典属籍以睦亲遽叨优选簉经帷而谈道併荷殊私退省非才实愧公议此盖某官异才间出雅望素隆论思宜在扵朝端漕輓尚淹扵外计不忘事道固将以道而事君惟务足民盖欲因民而足国扩此爱人之徳毎深引类之仁是致踈庸亦蒙甄拔未暇叙情而伸感先蒙贬诲以示勤祗服眷私但深铭刻贺年尧历颁新序协履端之始夏时因旧祥开嗣歳之兴三阳既交万物自遂恭惟某官器推廊庙名耸缙绅适丁道泰之辰宜享类升之福渊正拘官守尚阻参承徒深庆颂之私莫究瞻依之切贺严州通判冬至干文仰察日当大昴之躔律管下旋候应黄钟之气验新阳之来复知有徳之偕升恭惟某官望重缙绅名倾朝野尚屈一时之经画暂裨千里之承宣履兹道长之辰宜拥大来之吉某限拘职守阻遂㕘承徒深祝颂之私莫究瞻依之切谢州县官贺冬一阳来复万寳向荣斯正人道长之初实同徳彚征之渐尚稽庆问先辱珍凾愧感交深欵诚难叙黙堂先生文集巻第十一默堂先生文集默堂先生文集卷第十二黙堂先生文集巻第十二表代漕使谢转副使金字遽传荣奉十行之札纶言甚渥宠升一路之权逺自日边骤临海角拜恩益厚揣分逾涯臣质本凡庸仕逢休显徒以非常之眷屡叨不次之迁一忝使星再更岁籥惟此瓯闽之地近连吴越之疆方攘窃之旁兴亦转输之所病诚心忧国但知足食以裕民竭力奉公讵敢飬交而避谤实惧异同之论各怀忌嫉之私指瑕公肆扵吹毛伺隙宻谋扵射影岂圗圣鉴灼见愚衷曲示保全更隆委任荷殊私之误及愧绵力之难胜此盖皇帝陛下天大普容日明洞照泯是非扵衆多之口辨邪正扵疑似之间独昭孤立之忠特畀久虚之职超踰过望报称尤难绩效蔑闻已负劝能之赏死生无变誓坚享上之心代黄兵部谢赐历日合六气以育羣生以极财成之效定四时而熈庶绩更存钦授之文祗荷宠颁具宣徳意恭惟皇帝陛下顺帝之则与物为春正底日不失日之官谨先时不及时之罚隂阳寒暑既得其常草木昆虫咸遂其性尚稽故事均钖新书而臣叨备观风预闻颁朔敢不夙兴夜寐期勿夺扵衆时傥使民和年丰亦何忧扵国用代漕使贡金器精镠显瑞出千古之秘藏良匠效能极一时之至巧寳非地爱功若天成辄倾归报之诚庶备燕闲之奉臣闻眀主轻难得之货而应其徳者必来治世有毕至之祥而适扵用者常寡惟是五材之美莫先百鍊之刚山泽欲以效其珍鬼神为之发其奥因假鑪锤之妙俾亲日月之光恭惟皇帝陛下示㪟朴以厚民寳俭慈而裕国势足以兼庶邦之享而亷扵自奉仁足以得四海之助而乐扵无求故虽物之无情亦以诚而能动遂致精坚之质逺生僻陋之区究观盛事之难逢盖为圣时而特出考周官之制玩好犹共原召保之心器用斯献愿随方贡仰慁宸严庶凭役志之勤益尽敬恭之义代常平贺表天开地辟昔殊夷夏之疆陲电扫风驰今正唐虞之境土胡虏弃戈而逺遁燕云奉籍以来归诏音一传普天同庆窃以幽都尾箕之分旧属中原契丹豺虺之羣邈居大漠顷乗五季因陷数州縁祖宗意在扵靖民故朝廷许之以继好钖予良厚豢养浸骄乃自絶扵天常致上烦扵睿算师徒压境诞扬问罪之辞种落携心莫守必争之地遂开故壤俯慰遗黎返巢穴之播流而保以金汤收介鳞之伤残而被以冠带尽释累朝之愤丕成不世之勲金石可磨干坤无尽恭惟皇帝陛下以慈故勇匪怒而威命将出师适副来苏之望收兵巻甲坐臻不杀之仁混区宇扵一家息烽烟扵万里而臣叨持使节逺在海涯服劳莫预扵前驱上夀阻陪扵下列舞干敷徳喜消北顾之忧镂牒告功愿献东封之颂代耿提刑贺天宁节天开景命属良月之就盈运启兴王兆流虹之嘉应人神协庆夷夏均欢岂繄眷奨之余敢忘归报之义恭惟皇帝陛下天临九有子育羣生出百年涂炭之民尽还冠带极千里金汤之地一变耕桑积兹博爱之仁宜获无疆之福而臣逺将使指乆误宸恩揽辔自怜莫预鸳鸯之列奉觞斯阻空余蝼蚁之情但同天下以归心请祝圣人之多夀代廖用中谢除本路提刑分职郎曹初以养亲而丐免按刑乡部遽䝉改命以遂私幸尝熟习扵民风庶获尽心扵邦宪戴恩甚渥抚已増荣臣赋命竒竆谋身迂拙虽朝廷收録之意每厚然丘壑退藏之日为多忧患余生自阻风云之㑹艰难多故未伸犬马之劳常思量力以效忠不敢爱身而择事迺者猥膺召擢亟欲犇趋偶婴疾扵中途复言旋扵故里旋值冦攘之作近兴阡陌之间方愚民乗势拥衆以横行适所在乏兵经时而勿问善良无所控告井邑至扵丘墟目伤沸鼎之聚鱼身虑积薪之及火遂忘出位姑事招携盖念无知之氓本皆乐业之俗或縁饥冻早失抚存但欲自全宁不知悔因广好生之徳尽寛必死之诛尸祝不可以治庖实惭越俎乡邻有望扵救闘宁免缨冠岂谓赦其强聒之諐委以澄清之任庶几将母不必逺家示曲记扵孤忠冀或收扵来效叨尘若此绵薄何堪此盖皇帝陛下尧大普容舜眀徧照开逺俗自新之路无疾扵顽嘉儒生欲善之心不求其备谓抚民在去其邪虐而折狱莫尚乎哀矜取其息一乡之争或可当八郡之寄刀剑渐消扵牛犊共归觧网之仁衣裳不易扵介鳞终頼舞干之化此圣徳之所感召岂愚臣足以奉承但竭疲驽少逃瘝旷代廖用中谢除吏部侍郎兼侍读铨吏剧曹滥蒙超擢谈经䆳幄并荷殊私辞不获从愧无所措臣闻圣人立言以垂教盖将谓万世之传眀主稽古以乂民必欲兼百王之治使孔孟之训愈久而无替则文武之道何时而不行然而书虽存而迹已陈语有竆而意无尽非得通方之学曷眀至当之归顾臣何人辱兹遴选此盖伏遇皇帝陛下舜智好问禹能不矜当国家多故之时修祖宗暇日之事详延儒雅博考异同横槊赋诗不数建安之小技投戈讲艺独追光武之遗风岂唯资所得以正心固将推有余以济物夫何孤陋获预讲眀得扵手而应扵心姑进轮人之议眀扵上而亲扵下是为王者之师愿尊方册之圣贤益重寸隂扵闲燕庶凭辩説仰助崇深代廖用中谢除给事表忧患摧伤偶存余息谗诬昭雪复玷近班丹墀方幸扵朝趋琐闼已还扵夕拜恩荣沓被感涕横流臣闻忠邪无分则赏罚不足以惩劝因革失当则法度因之而废弛此自古立政任人之所由失与今日举偏救弊之所宜先必将大协扵舆情要在不违扵公议傥失是非之实渐成朋比之私朝廷之谋偶有未周台諌之言或未暇及不有论驳孰防蔽欺然而务阔畧者或昧扵先几谨苛细者或伤扵大体必得踈通之学乃眀献替之宜如臣至愚涉道甚浅断断无技碌碌因人銮辂亲征身逺干戈之役凯歌遄返恩先将士之劳徒以经幄旧儒暮年乆废重烦眷奨特此超除此盖皇帝陛下尧大兼眀舜眀徧照尽屏异同之迹独收威福之权惇徳允元已见逺人之率服发号出令终期万国之咸休故扵出纳之司特隆紏察之任自惟白首复造黄扉实慙衰病之余尚缀清华之选回天有路所忧绵力之难胜填海何期独恃此心之不变代廖用中尚书遗表佚老山间已负捐躯之誓归全牖下敢忘报徳之心念平生遭遇之由荷累圣眷怜之厚正冠待尽雪涕眀忠臣振迹寒㣲逢辰休显越自泮雍之选浸膺台省之除遂缀从班稍尘要路记言柱史曾㣲直笔之称择吏铨曹又蔑得人之效以至锁闼论事䆳幄谈经併出误恩举非素望因求补郡继欲引年方驰谢事之章遽被还朝之诏迂愚无取乃承乏扵中司嫌怨已深复升华扵八座顾天地之赐极矣而蝼蚁之报缺然自取讥弹敢辞黜免尚聮内阁仍奉真祠终还已褫之官更允就闲之请㣲生何幸晚节知荣岂谓忧逐喜来病与衰㑹始经旬月已在膏肓马勃牛溲姑聴医师之用舎鼠肝虫臂一随造物之推移观自性之本空岂残骸之可恋尚留余息请毕愚衷恭惟皇帝陛下孝悌通扵神眀忠信行乎蛮貊以上圣无以加之德成万世不可及之功固将恢帝王敦朴之风躳祖宗勤俭之实杜知谋而不用卷兵甲以深藏益懋基图大同夷夏然人情觧缓不生扵艰棘之初而治道因循常起扵宴安之后山霤穿石蚁穴溃堤实平世之所难防唯眀主乃能察此所以三苖格舜伯益尝戒扵无虞西旅賔周召保犹期扵慎徳忽兹不务非臣所知愿扵既安且治之初纳此至愚甚陋之说此生已瞑迄无补扵明时厚徳难忘徒有期扵再世代龟山先生杨侍郎遗表生必有终未究捐躯之报死无可恋尚余忧国之忠辄布尽言仰渎髙听伏念臣奋迹寒苦涉世竒囏身已老而志始伸时可为而力不逮上皇採其虚誉骤寘讲筵渊圣谓为朴忠超除諌省乃縁多病亟请就闲方大驾之亲巡思旧人而共政召从祠馆擢贰冬卿恩荣併及扵衰残筋力益难扵彊勉遽求觧职庶免旷官继陈谢事之章始遂归田之恳一离行阙八易周星鱼鸟相亲虽获首丘之愿豺狼横骛宁忘向日之诚杀身已负扵初心泥古更寻扵旧学窃谓淫辞之尚炽盖由正道之不眀欲袪百世之疑当辨诸儒之失简编垂就老疾益侵属暮景之将沈岂頺波之可复前功已废空贻覆醤之讥厚徳难酬徒有献芹之意姑留残喘少毕愚衷伏愿皇帝陛下推尧舜孝弟之诚心遵祖宗勤俭之至徳事惟师古法必用中谛观世变之推移已验人情之向背公忠是任奚朋党之足疑欺诞必诛岂谗邪之敢肆至扵境土之未复与夫夷狄之尚骄非无百战之威当计万全之利盖功求成者常病扵欲速而虑既善者尤戒扵失时此自昔成败之机乃今日进退之决仰惟圣鉴俯察㣲诚尚怜忍死之无他肻信遗言之有补幽涂顿逺此生永隔扵望云余习未忘后效犹期扵结草谢宫祠表歴试无堪已招尤扵公议得闲为幸犹窃食扵真祠过大恩寛感深涕陨臣山林弃物蓬荜寒儒早从师友之磨礲粗识圣贤之奥穾以兹自信无复他求虽畎亩爱君尝讲致身之义然蛮夷猾夏本无适用之才偶縁盛世之旁搜获预一时之严召骤加湔洗浸被驰驱谏垣不次之迁既䝉宠任经幄非常之选亦荷优除忠嘉无闻怨咎徒积迹其叨冒宁免撃排正頼矜怜秖从罢免方切饥寒之虑复霑饩廪之优深惟速进之易颠尚幸小惩之致福此盖伏遇皇帝陛下聪眀睿智恭俭慈仁收威福扵指顾之间英豪毕集眀是非扵升黜之际党与潜消罄海内以归心宜虏酋之丧胆大勲方集亘古所难而臣抱疾经年图报无所逺想功名之㑹毎懐尸素之羞此生巳迫扵桑榆敢忘初志朽质未先扵犬马空有余忠但凭香火之勤莫賛干坤之徳再谢宫祠表应诛而释久逃寛典之公以老得闲更冐真祠之宠眷怜未替感戴难名臣坎壈孤踪摧頺暮境忠不足以自达而当諌垣越分之迁学不足以有眀而任经幄非常之选因招怨怒迄致颠挤去国频年始虑饥寒之见迫资身无䇿重䝉红腐之均霑无地效劳拜恩知幸兹盖伏遇皇帝陛下际天覆焘并日照临奄九有以宅师迩遐靡间奉三无而驭下邪正自分尚记衰残曲加矜恤此生已老犹余报徳之心后效无期敢怠捐躯之誓代宰相辞免兼修国史表载笔之重择才为难傥非得人何以行逺盖自元祐而降宣和以前当国家内外无事之时承礼乐制作大备之后典章损益或縁好恶之私简册流传积有异同之论扵今为患厥后何观方将补缀遗亡是正讹谬发前代光明之绪极一时笔削之功如臣琐材敢承斯责况此囏难之际独当委任之専讨论虽借扵诸儒去取实闗扵偏见爱既深而智困才将尽而力竆岂敢辞劳固难勉力伏望圣慈察臣诚恳改命能臣傥亟见扵新书亦何据扵旧例代宰相谢除兼修国史表燮调元化本非经济之才润色王猷更冐纂修之宠属申旧例简在眷慈辞不获从愧无以喻臣闻自昔二帝三王之事皆见扵书当时列国诸侯之㣲亦各有史故春秋褒贬乃典谟之余意而太史纪传有笔削之遗风虽是非未必尽同然善恶终不可掩前修己邈成法具存茍非其人孰堪兹事如臣甚陋遭世多虞方忧机务之繁复有文辞之责网罗遗逸岂无意扵铺张领袖诸儒徒有惭扵去取亦其志也非曰能之此盖伏遇皇帝陛下肩尧聪眀躳舜孝友念累朝之大典将就新编付直笔扵近司益重其选臣惟天地造化固难形容乃若日月往来亦可推步彼不自揆各徇其情未忘牛李之私过为歆向之论此而不察后必难明愿鉴已然精加核实事将词称敢同左氏之诬言与意㣲庶洗马迁之谤尚期讫事获荐成书札子十二月上殿札子臣闻古人有言曰为治者不在多言顾力行如何耳夫言而不能行自古所病譬之欲之燕者北首而趋不舎朝夕虽有迟速终必至燕若坐而説燕亦何能至此傅説所以言行之惟艰而孔子所以贵夫躳行也虽然知之者不如好之者好之者不如乐之者好而乐之所以行也而必先扵知之则知其可已乎盖不知而必行譬之适燕而南辕纵复疾驰心幽并而足吴越必不至矣臣观墨子之道取茆茨土阶之俭悦手胼足胝之勤摩顶放踵利天下为之则其所行宜若扵儒者无异矣然孟子辟之以为兼爱无父作扵其心害扵其事作扵其事害扵其政不可以训是岂儒者之所为乎故是尧舜而非桀纣儒墨之所同乃若尧舜之所以为尧舜墨固有所未知也未知尧舜而託扵尧舜以行其私意此孟子所以正名其为邪说而辟之与由是言之行之虽囏而知之亦未易也自王氏之学达扵天下其徒尊之与孔子等动之以卓诡之行而矜之以华丽之文如以锦绣䝉覆陷阱悦而从之鲜不坠者行之六十余年其祸已见今可以改矣而人之所知初无以异扵昔也方此之时欲使天下学者背邪以归正弃旧以图新非反其所知以知圣人其能一变而至扵道乎孟子曰学则三代共之皆所以眀人伦也又曰圣人人伦之至也又曰尧舜之道孝弟而已矣夫学所以眀人伦而人伦之至不越孝弟此固王氏以为浅近而不足知者而不知同天人通我物合内外之道有在扵是是之不知其何以行之哉今陛下躳尧舜之孝弟行之既久至诚感神而夷狄自格其效己着岂非有以深知之耶然陛下既知而行之亦当使天下皆知之知而行之者衆则吾道不期而已至矣前年之诏谕天下学者当以孔孟为师是固然矣然王氏之説未即禁止朝野纷然莫知所适谓宜眀示好恶一切罢黜使学者胶口不敢复道庶㡬各舎其故而天下之真知出矣臣不胜区区之心惟陛下裁察臣伏见比年以来以宗室为添差塲务官而使之釐务其为不可明矣而所在旧额监官外或加一二人已不胜其弊而其多有至扵三四人者此非祖宗不刋之制也岂可不革且如州县税务岁课自有租额亏则有罚増则有赏任其事者惟不愿増然所増之课已极而所取之数亦有定例初不以官少而加损亦不以官多而加益也而居是职者供须之物使令之人不从官给一切出扵务中圆融异时官止一员稍或贪鄙已足厉民况额外复有添员乎又况所添至扵三四乎十羊九牧秖益为累而内则转相倣效公肆侵欺外则挟官扰民仅同攘夺州县莫敢禁止商旅为之阻絶校其所得今不异昔此臣所谓不可不革者也事极扵此非痛与裁处必不能尽去前弊臣愿自今塲务官不复添差宗室使之釐务虽有例陈乞亦不当许所有见任及已差下者欲并改为不釐务官后来叅部者或不愿待阙皆以宫庙处之仍扵州县寄居所在限以员数如见行法不夺其禄使之足以自养不任其事使之得以寡过则亲亲之恩尽矣如臣言可採伏望睿㫖早赐改正施行臣闻商旅不行则有无不能以相资有无不能以相资则物之有余者常病扵无用而物之不足者常患乎难得民始有受其弊者矣故舜之懋迁有无周之阜通货贿不厄商旅乃所以利民而救其弊也自贱夫罔利始有征商之法盖恶夫茍得无厌将使人人弃本而逐末欲以是抑之耳及至后世算及舟车此何道也而自汉以来未之有改岂非国用待之而后裕耶由是言之古之征商抑其贪所以利民今之征商取其赢所以利国夫利国而不及民已非先王之意况其所征有甚扵异日乎臣观国家见行条法凡课利塲务视元额多寡趂办不及者罚之若増之过倍即有减年之赏应赏而有余者十分之一以给官吏凡所以笼络而督责之亦可谓尽其术矣而任其事者往往犹以为未足则商旅安得而不困乎故比年以来物价腾踊日甚一日贫民下户尤为不易皆由征商太重之所致也臣不敢悉以所闻为言姑及近地之可见者只如是衢州至临安水陆之所经由应税者凡七处使其毎处止扵三十而税一不为多矣比及临安扵其所贩已加二分之费而负载粮食之用又不在是是非得三分之息不可为也借使善斡其能扵十日之间数百里之内致三分之息乎必不能矣如是则所聚之处诚不可以贱售所聚之处既贵则所出之处益不可以贱得此商旅所以不通百货之直所以久而不能平也虽然此特常用之物而其害已如此至扵用之所急一有不通其害尤甚如今岁旱干苏湖虽不至大歉而衢信所收十无五六若苏湖之米不移则衢信上下来年必至乏食此又人所甚急者如不早为之虑待其流离旋行赈恤亦恐无及故米麦之税臣愿权与除免使商旅转贩得以私相接济久之价平则人人可与备预不至重贻宵旰之忧矣此圣主所以留意不可缓者自余可税之物纵未能尽如祖宗之旧亦当眀谕有司视其所贩之直惟务蠲减不求甚増宜足以救目前物贵之弊也万一臣之愚虑偶合圣心欲乞先下两浙徧及诸路灾伤去处并令依此施行臣不胜过计之至惟陛下财择论放税札子臣闻君者出令者也臣者行君之令而致之民者也此古今不易之道也茍出乎上者已审而行乎下者无稽违废慢之失则上之徳意志虑无不孚扵民而民咸被其泽矣往者宣和之间权臣用事播告之外自有风㫖为吏者从其风㫖而不从其言罪弗及也以故一时号令不信扵天下虽寛恤之诏季一举行挂之墻壁徒为文具而已上意益勤民情愈怨愁叹之气熏穹纒壤无所赴告遂为今日难觧之祸盖吏不能行令之过也陛下即位以来深鉴其弊茍有方命必罚无赦内外小大之臣宜其精白一心以承休徳无敢不恭而贪残之吏尚仍旧习有累圣政臣窃愤之今年春建冦既平陛下加惠一方宥过无大所以洗涤瑕疵蠲除逋负安集奔窜无不曲尽徳至渥也令下未几已闻州县之间百端沮抑莫肻奉承论者以为患陛下既已眀示威福而申告之矣今又闻赦文以上四州军残破为甚全故今年二税下四州军不免骚扰止取其半而吏引着令诸称赦放者不得过三分尽追其余以备急阙是以一定之典而轻议非常之恩以厚诬之计而力沮已行之命遂使陛下爱民之诏㡬成虚发此而不惩无以示信且旧书所载或以故例或縁泛恩所指无定处所释无限量今以兵火之后伤残凋瘵之余曲示寛典固不同矣又况丧乱以来民不堪命常赋所入十才得四五止取其半犹虑惠不及民况十取其七乎自瓯粤之乱陛下为之宵衣旰食者二年扵此至遣执政大臣国之良将亲往平之然后复安既安之后所頼以抚绥吾民者唯监司守令而已而行法如此陛下何望焉若其事出于监司宻谕而守令奉之与夫守令率意擅行而监司勿问皆不能无罪也臣愚愿先降眀诏谕以前日之诚意立行改正然后核监司守令稽违废慢之实严赐黜责自今以往庶几贪残之吏不敢舞文以为奸倚法以侥倖臣不胜区区之心唯陛下财察奏状论莫将除徽猷阁待制奏状右臣伏覩十一月十一日奉圣㫖莫将奉使宣力特除徽猷阁待制京畿都转运使兼主管奉迎梓宫一行事务臣闻祖宗朝慎重名器未尝轻以假人至扵次对之官尤所吝惜惟徳是命不以赏功异时有尝为侍从带权字者虽复积年或迁外任犹不以是予之则下扵侍从之列从可知矣自崇观以来蔡京用事专扵私恩敢违旧制凡被此选者非京之亲则其党与也至今人无贤愚皆知其非方陛下中兴之初举偏救弊大振颓纲如此等事岂宜不改臣谨按莫将昨自司农卿出将使命曽未累月遽有此除近例所无实骇观聴臣初与将不相识但闻外议籍籍皆以将为乗时射利之徒未必有守陛下灼见其才足以倚办断而用之正须假以岁月俟其绩效稍着粗厌人望然后以次命之似或未晚况圣主用人顾眄所及人自知徳岂特美迁方肻尽力若使事有前比固非令猷如其不然庸可以一将之故遂废万世可行之法哉臣职在言路创见此举事干政体不敢缄黙伏望圣慈特寝已行之命以允公议或不得已扵近下职名中处之不独使朝廷恩赏有名亦使将軰知美官难得安扵分守以待任使不至过有侥倖臣不胜区区之忠惟陛下裁察谨録奏闻伏候敕㫖右臣今月十五日具奏言莫将以奉使宣力除徽猷阁待制不当乞扵近下职名处将未䝉施行臣之所论未敢遽已臣闻人主用人其情出扵喜怒之初而其事见扵予夺之后喜而未予人犹以为荣怒而未夺人犹以为惧盖荣之者荣其方来未已之恩惧之者惧其后日必至之患今陛下弃法而用将拔擢之意人皆知之虽复改命而用将之意犹在也将其有不知耶故䟽恩以示情吝予以应法稍就近下职名处之无损扵将又合公论可谓两得之矣臣章未降外议沸腾臣纵欲缄嘿不言以固初宠亦何以上副陛下广开言路之意哉臣惟往者尹焞亦自卿聮命以次对之职盖由焞先除从班续以疾辞至扵十数朝廷惜其老不可留以此宠之所以命有徳也扵将何有焉将固非焞之比借使其才可用亦须俟其有功然后加以此名庶厌人望自古才有余而徳不足者饥则为用饱则飏去先为之极何以使人陛下必以奉迎梓宫使之应办欲重其事与之以其所宜得者不复尽夺已为过扵厚矣将复何求臣所惜者非分之恩所畏者衆多之口事干政体岂可雷同伏望圣慈念臣职事之所当言察臣忠朴之所宜守必赐俞允以示聴从臣不胜俯伏待命之至谨録奏闻伏候勅㫖论宰执不和奏状右臣近闻宰相秦桧与参知政事李光因御前奏对互有异同不知所争何事而外议纷纷以为大臣不和有累国体臣身在阙门之外得之传闻恐非其实以此累日未敢论列今又闻桧以疾在告光亦乞去则是大臣果有不和之迹矣臣职在諌省岂可不言臣闻舜命九官济济相逊和之至也衆贤和扵朝则万物和扵野故箫韶九成而鳯凰来仪击石拊石而百兽率舞夫功成作乐写人心之和而已乐作而物应其理固然然所以感之则出扵人心而非乐也子思子曰喜怒哀乐之未发谓之中发而皆中节谓之和致中和天地位焉万物育焉夫中者和之隐扵心而和者中之见扵外者也此内外之符也通天下一气耳动扵此应扵彼间不容发矣致之有道则天下安得而不位万物安得而不育兹其所以为舜之时乎且中无常位以偏而后见中足以召和而偏亦足以生乖和气致祥乖气致异各以类应而国之安危系之盖自古及今未有朝廷不和而能有为扵天下者也今陛下躳行孝弟而逺人请盟不以兵车而疆土自复臣虽愚懵亦知其所自矣而朝廷之上一二大臣陛下所与同心协谋以终中兴之功者方且各持偏见不能共和以济国事臣未见其可也且光与桧争其事之大小缓急臣固不得而知之也然事小而缓亦当退而合议进而聴㫖都俞之间一言可喻何至庙堂之上声色俱厉取笑四方乎昔光为小官已能力抗朱冲及阳朔之贬一时称之逮守宣城誉望尤着然其性素刚不能下人屡进屡退皆縁难合而桧亦喜其为人引与共事光又谓桧临难尝有不夺之节欣然肻来惟上所用亦既踰年矣今者不顾往日之契而骤起异同之论事之轻重有不及虑而分之上下有不暇恤则其意必有在矣况非一朝夕之积也必欲其再合宜非他人所得与者在陛下训谕之如何耳若复丁宁告戒以今日之所当务者使之忘私以徇公宜若可合而犹或不能无芥蔕扵胸中则其不能相与乆处也可见矣纵复可以乆处其不能降气以相从协力以济务又可见矣夫事有是非理有曲直非独二人者自知之陛下固已深知之矣大臣去就固自有义进退之际惟明主裁之谨録奏闻伏候敕㫖论郑亿年除资政奏状右臣伏覩正月二十八日指挥郑亿年复资政殿学士依旧提举醴泉观行在居住仍奉朝请臣闻赏罚者国之纪纲也圣人用之有万世之公有一时之权万世之公可常而不可变一时之权可蹔而不可久故能赏当其功罚当其罪而国之纪纲立矣今者忘万世之功而任一时之权用贼豫之所以悦亿年者以宠亿年将使为善者不劝而为恶者不惧无益扵纪纲而有害中兴之政臣固不得不论也臣谨案亿年故相居中之子虽尝为从官无他技能而有从贼之丑夫陷扵贼固非人之所欲然从之而得美官必有取非其道者因赦而复之是以贼豫之所悦而与之者为正也其可乎且去岁大霈所谓权也凡有官者不夺亦所以安反侧耳而又有褒而迁之者以其不辱僭叛其义不可掩也又有迁而用之者以其眀习将畧其才不可废也亿年名在侍从之列其可自同扵反侧者乎其义果可褒而其才果可用乎此不待臣言也然则用权以废公非所以待亿年亦眀矣而其所以可恕者宰辅之世身为从官不幸而陷扵贼为不足诛耳然居中之秉政无状天下所共知者亿年寅縁以取两制使无他过以至今日犹在讨论追削之域而况扵已尝从贼不夺旧官而加之以职名乎夫以从官所宜得之职名在亿年尚不宜予则执政所宜得之职名亿年其可与乎且资政隆名贼豫之所窃而与之者也固不可以言复矣陛下必以复为言者则已着其从贼之罪矣使亿年粗有知识必不敢受强而授之则彼以义而获褒如凌唐佐李亘之党必曰亿年以仕贼亦褒矣吾属何荣彼以才而见用如李显忠赵彬之軰必曰亿年以负国亦用矣吾属何安由是而推之必又谓尝为贼豫将相者他日来归未必不以将相处之也此声一传谁不觧体是以一时之权宠一亿年初无所补徒使为善者不劝为恶者不惧自壊赏罚之纪纲而更为今日中兴之累也此而不改民将失望后必难悔矣伏望断自圣心将亿年所带职名特赐追寝使之在外居住庶几逺去班列少息纷纷之论臣不胜幸甚谨録奏闻伏候敕㫖代江西帅李丞相荐萧茂徳奏状臣伏覩临江军进士萧建功介特自守而勇扵为义亲仁好善而无所茍合居扵崃江之上人无贤愚皆钦而爱之幼丧父事母至孝杜门养志不汲汲扵进取方盗贼并兴所过焚荡唯建功所居之庐独得不燬人以是推其贤故赠諌议大夫陈瓘以论蔡京姦恶得罪窜岭表累年既还而其子正彚复以言事投海岛流离困饿无所扵归天下皆知其忠而不敢顾恤其家建功独往师焉瓘竒之遂妻以正彚之女其为贤者所爱重如此又故赠寳文阁待制李朴绍圣间因议隆祐太后之贤为小人诬告久坐废黜晚得令临江军之清江县既罢官贫不能归建功筑室延之朝夕执经问难唯恐其去故二人之学建功得之为多至其洞晓物情练习世务又自有过人者方朝廷急扵得才共知中兴如建功軰岂可终弃谨因临江军之请益以臣之所闻仰溷天聪乞赐收録庶使山林修洁退藏之士仰体朝廷招徕之意不忍韬晦竞为世用臣不胜区区之愿黙堂先生文集卷第十二默堂先生文集默堂先生文集卷第十三黙堂先生文集巻第十三奏状辞免举贤良状右脩职郎改差监潭州南岳庙陈渊准尚书省绍兴七年六月一日札子左朝散郎充徽猷阁待制提举江州太平观胡安国奏承潭州公文准礼部牒三省枢宻同奉手诏中外侍从之臣各举能直言极谏之士一人者臣伏见右脩职郎权江西按抚制置大使司主管机宜文字陈渊深究先圣之㣲言能谈当世之要务通达国体晓知政经若获造廷俾摅所藴必有忠谠上副详延伏候敕㫖五月二十八日三省同奉圣㫖札与胡安国依绍兴元年九月十一日已降指挥具陈渊词业缴进札付渊须至申闻者右渊窃以贤良方正能直言极諌之举起扵汉之孝文盛扵武宣逮其衰世犹不敢废故得人之盛至今称之唐因其制进士之外设为制举以待非常之才一时名臣多此途出至扵本朝尤重其选既举之以侍从之公又稽之以平昔之业必也行艺适称然后试之以六论词学俱优然后考之以廷对盖每发必中始获与选斯亦可谓难矣自非深竆经史百氏之书博考传记诸儒之说通达国体眀习世务必不能仰副朝廷招徕之意如渊学问荒踈志业无取至扵文墨尤不足观岂可茍冒荣名自取黜辱所有缴进词业指挥不敢承命谨具状申尚书省伏乞照㑹施行谨状绍兴七年七月日具位辞免监察御史奏状左承事郎守秘书丞臣陈渊右臣今月某日准尚书省札子四月十八日三省同奉圣㫖除臣监察御史者臣闻命震惊㒺知所措伏念臣困而后学老不适时顷縁贫病过窃奉祠之禄退安林薮已为侥幸重蒙恩召赐对改秩且复寘之书府尤非其分今在官未及一年告假殆居其半瘝旷之罪日俟汰斥而乃更冐台察之除虽由亲擢其敢奉承臣仰惟国家自祖宗以来崇奨纪纲之地信用其言故凡居宪府者不论髙下必以守道不回忠信可考之人为之所以止邪扵未萌而消患扵无形者用此道也顾臣何人乃获兹宠况臣祖父名监与今所除衔上一字声韵虽殊而字画无别称用之际情所未安欲望收回成命改授能臣上以遵累朝任择之意下以弭贱臣滥得之讥臣不胜区区之愿谨録奏闻伏候敕㫖辞免右正言奏状左承事郎守监察御史臣陈渊右臣今月二十八日准尚书省札子十月二十七日三省同奉圣㫖除臣右正言者臣闻命震惊罔知所措伏念臣一介贱士百无所长陛下拔自逺方寘之要职久稽报效未即弃捐臣非不欲倾竭肺肝仰酬知遇而年衰气索鞭䇿不前复此超除义实难处况諌省乆虚之职乃朝廷不次之迁岂惟公论之所不容亦恐后来无以塞责伏望圣慈收回成命以待异材改除臣一在外合入差遣少安愚分谨録奏闻伏候敕㫖再辞免奏状右臣近具奏辞免除臣右正言恩命准尚书省札子奉圣㫖不允臣以非才义难祗受须至再有陈请伏念臣顷以贫窭之故仰禄岳祠未及终任特䝉收召臣名在仕版不敢违命比至阙下荐被误恩一年之间已迁台属皆非臣所宜得者辞不获从亦既就列臣惟近制察官唯以分纠六曹稽违为职繙校簿书仅同胥史非若前代用人必有回天之力动摇山岳之势然后可以办也故如臣軰衰迟踈缪之甚茍安分守亦可勉彊然进非其序固已大愧物论未皇自劾遽又超迁况谏省之官自昔难得其人若非望实兼隆岂宜轻授而又中兴之初陛下与一时名臣共图隽功克昌大业虽深谋逺虑必出宸断而拾遗补阙亦頼正人顾臣何者敢冒兹责此所以闻命惊忧无所容措惧必得罪而不敢以亟迁为荣也伏望圣慈察臣诚恳实非饰辞特赐检㑹前奏如臣所乞以允公议臣不胜祈天俟命之至伏候勅㫖辞免秘书少监札子左承事郎守右正言陈渊准尚书省札子节文二月八月三省同奉圣㫖陈渊除秘书少监兼崇政殿说书进讲左氏传渊衰晚不才昨䝉误恩擢寘諌省渊智识浅短议论濶踈曽无毫髪上副圣主求谏之意朝夕忧惧无所容措方俟谴逐又辱超除惟秘省越分之迁经筵非常之选如渊何者敢当此宠况渊祖父名监与今来官称正应回避所有上件恩命不敢祗受欲乞特赐敷奏收还成命改除渊一在外合入差遣以安愚分再辞崇政殿说书奏状左承事郎新除宗正少卿兼崇政殿说书臣陈渊右臣近䝉圣恩除臣秘书少监兼崇政殿说书进讲左氏传縁臣祖父名监已具申尚书省乞赐敷奏改除臣一在外差遣再蒙圣恩除臣宗正少卿其崇政殿说书进讲左氏传之命尚仍其旧臣义当辞免不敢辄避烦渎重干圣聴臣闻春秋之有三传所见不同互有得失故自汉以来如歆向父子犹不能无异同之论以陛下圣学髙眀尤深扵春秋其扵左氏传亦宜有所去取以通经㫖如臣浅陋无识顾何足以上当劝讲之职所有除命未敢祗受伏望圣慈特赐收还以安愚分伏候敕㫖贴黄臣初除秘书少监兼崇政殿说书秘书少监扵近降指挥不合辞免縁臣祖父名监扵法当避已具申尚书省乞赐敷奏除臣一在外差遣伏䝉圣恩改除臣宗正少卿臣已祗受讫所有崇政殿说书例许辞免在臣分义不敢但已遂至上凟天听臣不胜皇惧战栗之至札子赴召与执政札子渊往者蒙恩赐对旋复被罪朝廷悯其无他特与洗涤更縁荐引置之枢府编摩之地迟暮踈拙惧不能当寻请岳祠庶几亟获㣲禄可以自活自承改命以来忽已两考方幸投迹丘壑少酬素志今兹又蒙收召顾职分则不敢违礼而饰词念庸妄则难以冒荣而茍进彷徨失据惊悸成疾乆之不免扶持就道冀逭有司慢令之诛而已无何才至阙下重蒙睿㫖再令登对揣已无堪益増愧恐恭惟庙堂诸公以尧舜之道辅佐圣主固将尽揽天下英才同徳一心共济囏运海内遗逸之士谁不归心如渊等軰凫雁飞集初无损益伏望启迪之暇略赐开陈使不肖者姑以奉祠之禄待罪山林终此一任因之自免以老就闲如是则是非昭融取舎公当非惟少弭朝廷一时过听之讥亦所以兴起天下弹冠愿仕之志渊虽与鹿豕为羣其幸多矣壬子八月十八日上殿札子臣尝谓僣窃未平则二圣之归无期夷狄之祸不觧南北分裂生灵涂炭此固不可一日而宁居也然而欲平僭窃而内有盗贼为之梗则盗贼未除僭窃亦不可得而平矣牵制踰淮之师涵养逆冦之势因循不振职此之由故为今日之计莫若先除盗贼俟其不能为患然后北向以定中原跨河越岱而并居之乗机应变坐制黠虏宜无不如意者昔刘先主之入蜀也欲资其富饶以争天下其先定之计固将灭魏并吴而存汉然孟获未降诸葛孔眀不敢越险而东出则以掣肘者在其后故尔故其讨获也七擒而七纵之力屈而不诛其人势败而不絶其欲窜之山谷乃所以安之获安而蜀人安矣蜀人安然后孔眀得以十倍曹丕之才併力而击魏魏亡吴服而汉不得不兴此其志也惜乎谋已定而数竒师未捷而身殒然其所建立已足以取信扵后世矣今江湖荆楚闽广之冦盖非止一孟获而已而其所过残灭井邑为墟暴虐之甚又非获比则为民除害诚有不可缓者而陛下连岁出师必遣宰执又副之以大将芟夷招纳举无遗算其所以度内外之势审先后之序固不待臣之言矣然臣以谓讨之之难不若安之之难盖自宣和以来监司守令不得其人掊克相师继以残忍民无所赴愬弃耡耰而带刀剑者几年扵兹矣今旌麾所临次第平定而郡县牧民之官又不加择兇渠虽殱祸根未絶万一旧弊繁兴逆意复萌虽欲人人诛之不可得矣臣故曰讨之之难汉宣帝谓龚遂曰选任贤良固将安之故臣愿陛下及其初定任择忠信之使分按诸路谕以重民之意委以刺举之权俾奸贪不法之吏不容扵时而公正廉勤之人得以自效然后拔其殊尤闻之朝廷以为郡县之长则逺方受赐鳏寡孤独宜无不得其所矣此安之之道也必欲济师旧邦以慰箪食壶浆之民而尽复祖宗之境土须吾民之安然后拥衆横行以图决胜似或未晩传曰欲速则不达又曰必有忍其乃有济区区之忠唯陛下察之臣闻古之为臣者有禀令无议令故令出扵上下知奉承之而已此法之所以行而事之所以立也往者靖康之初渊圣皇帝以兼容之度博访羣言俱收而并用之甚盛徳也而忠邪杂糅是非不公故毎下一令上自禁从下至百执事之臣与夫布衣韦带之士必群起而交攻之或已发而中废或盛行而遽改或姑存之终至扵委靡不振而后已以故一事无成拱手以待祸其为弊至今尚在也此而不革无以立政故臣不避僭越之诛为陛下极谏之夫议政之地昔时士大夫屏息而过之如恐犯分及其后风俗一变乃始有窃议其非者又其后公肆诋讦无所忌惮则今日之弊是也亷陛不分莫此为甚朝廷之势安得而尊朝廷不尊则国威不立国威不立而欲以指麾顾盻定天下之大议臣固知其难矣传曰下轻其上爵贱人图柄臣则国家揺动而人不静矣此古今通患也今天下之事宰相行之台谏言之若是亦足矣台谏耳目有所不及则询之侍从侍从思虑有所未至则求之百执事其有遗䇿乎而又下取布衣韦带之士俾道听涂说之流得以肆其不根之论臣恐徒为纷纷无益扵治虽然人主之徳莫大乎听纳如陛下之舎己从人不间贵贱虽尧舜亦不过此臣子所宜将顺者也而臣私忧过计更为此言者非固欲弃愚者一得之虑也以谓布衣韦带之议资之以广聪眀则可也若创法立度而惟此曹之徇适足以自眩而已自古造事者谋之以同断之以独故总览兼聴之诚常施之扵未决之前而是非可否之私不容扵已定之后为是故也故臣愚愿陛下自今凡有大事议之而后行已行而议者勿听毋使眀谟坐困曲説则天下幸甚绍兴九年十一月上殿札子臣闻孔子之言智仁勇曰知斯三者则知所以修身知所以修身则知所以治人知所以治人则知所以治天下国家矣夫自修身治人以至为天下国家莫不以此故子思子曰智仁勇三者天下之达徳也所以行之者一也无所不达而行之以一则扵斯三者莫知所先后矣臣至愚甚陋陛下不知其不才处之谏省若将责以言者臣井蛙之知诚不足以测知沧溟之大亦何所逺然臣尝读中庸之书窃窥三者之㫖求所以合乎圣徳者以谓陛下仁智则有余矣而独扵勇未尝加意焉此臣所以不能无疑也何以眀之陛下无所不知而能行其所无事智之至也无所不爱而能克己以消兵仁之至也乃若抑畏太甚而示人以弱则靳扵勇矣夫勇非抚劒疾视曰彼乌敢当我之谓也如天之行健终古不息如水之攻坚疆莫之能先操至权以黙运斡万化扵不测夫是之谓真勇神器待之而后安四海依之以为命其又可畧耶昔者以大事小莫若汤之扵葛文王之扵昆夷以小事大莫若太王之扵獯鬻勾践之扵吴孟子盖尝以是为仁且智矣彼其处心积虑岂有异扵陛下乎如太王勾践固不足为陛下道至扵汤文之事乃陛下之所安行者然以臣观之汤事葛文王事昆夷虽曰无所不至及其十一征而无敌扵天下命将帅遣戍役以守卫中国亦何有扵葛与昆夷哉故忘己以乐天者虽圣人之事而用兵以保民者亦王者之所不得已焉此汤之勇所以表正万邦文王之勇所以一怒而安天下之民也由是言之汤之扵葛文王之扵昆夷方其事之也勇已行乎其中矣苐不露其威而已今陛下之扵邻国将不露其威乎亦将信之而不以爲备乎此臣所以通夕不寐求其说而不可得也或曰小役大弱役彊天也顺天者存吾何容心哉臣则以谓欲知天道视民之去就而已民心归之天其有不从乎汤以七十里文王以百里其彊大不足言矣而孔子以汤武之事爲顺乎天而应乎人得民故也得民斯得天矣曷不观今日河南陜右之民乎已叛者欲归方叛者随悔此岂人力之所能致哉天实使之也然则或以不校爲顺天或以征诛爲顺天其义一也陛下孝弟之至通扵神眀凡遐方异类不可以言化而理谕者固将有以感之也则两宫之还宜有近日未还之间隐忍以致爱亲之诚既还之后释憾以睦邻国之好此固陛下已定之意其谁曰不然然臣之所言盖非谓今日之所当行也以谓天下之大宗庙社稷之重祖宗开创之至勤累世扶守之不易适当小雅尽废之后而陛下承之其可不为后来虑乎天命靡常事变难测以天下之力过为之备以待不虞非失计也记曰凡事豫则立不豫则废故臣愿陛下稍收异议以来天下敢言之士毋或轻弃厚积钱谷以为他日糗粮之用毋或妄费宻饬诸将练兵秣马毋得轻动失信亦毋恃其不来以豫立事而养之以勇庶㡬万世根本扵我乎定则天下幸甚臣闻俭非圣人之中制而孔子对林放之问则曰礼与其奢也宁俭岂以俭为礼之本故与盖常人之情由俭入奢易由奢入俭难故当用俭之时不可不慎不慎而无以约之则末流之弊将至扵不可胜救矣臣观自昔创业之主皆有俭徳盖其兴扵闾阎熟知民间之疾苦稼穑之艰难故爱惜天物有不期然而然者禹之治水八年扵外三过其门而不入逮地平天成之后乃作禹贡既第田以制赋又因民之所愿而取其有余其㣲及扵漆枲絺纻羽毛齿革与夫鱼盐橘柚之可扵口菁茅簵楛之适扵用皆在所取盖亦莫非民力之所得者方禹栉风沐雨手胼足胝之时亲见百姓之劳苦已而安享其奉固宜有所不忍也故禹菲饮食恶衣服卑宫室孔子美之以为无间岂所谓爱惜天物有不期然而然者欤至扵守成之君往往不然轻费妄用卒以召乱求如汉之孝文盖亦千一耳今陛下所乗之势如孝文而天性似之所历之艰险如禹又不待学而后至其扵俭徳天下户知之矣而臣强聒犹欲有所献者书之称禹曰克勤于邦克俭于家或曰俭可以施扵家而已是大不然国之本在家而俭固将施之扵国也孝文惜百金之费而制度不立终愧前古使其俭扵一已又能推而广之如彼其质虽二帝三王之功可跂而及矣可胜惜哉比年以来陛下恩惠太泛赏给太厚匪颁赐与之费几扵无节此固陛下甚盛徳事然府库空虚而发之不已财赋匮竭而取之益详陵寝未成郊祀不逺内有诸将之馈外有邻境之好所用既衆而所入寔寡此臣所甚惧也周官唯王及后世子不㑹说者曰不得以有司之法治之诚然是周公作法开后世人主侈用之端也而可乎臣谓周之冢宰以九式均节财用有司虽不㑹冢宰得以式而论之矣若事事如式虽不㑹犹㑹也故臣愿陛下自今凡有钖赉法之所无而扵例有疑者或轻重非伦或多寡不类事下三省则三省得以共议事下户部则户部得以执奏出纳之吝有司得以献其疑可否之宜台谏得以论其失凡所经由不许承误陛下闻其言又从而嘉纳之一有失当即行改正则前日之弊庶几可息矣上以省费用之烦下以絶侥倖之求无善扵此臣不胜过计惟陛下财择绍兴十年正月上殿札子臣伏见蓝公佐归自异域王伦独留金人过有需索且求盟书此其意非浅浅者而朝廷视以为常不谋扵衆万一应之差若毫釐则安危之机扵此判矣前计已得要在终之而已而终之之説必有变通臣为言官寂无所闻而又不能广陛下之聪明不几扵失职乎臣惟古者国有大疑谋之扵心又谋之扵卿士庶人欲其同也同而行之则无悔矣今纵未能谋及庶人为卿士者独不可一询之乎自风俗之壊士大夫往往扵廷诤而怯扵公言故朝廷有事彼此相视不吐一辞事成则曰我固知其如此盖不必言事败则曰我岂不欲言顾言之未必见聴尔是以上下相戒以言为出位以不言为守职今若出自圣意必使之言则人无以为辞矣且朝廷设官有言责者彼自不得不言至扵侍从之臣以论思献纳为职盖陛下腹心之任也徳盛位尊实上所亲擢而深知之者岂可有事而不与之议乎愿诏宰相徧召从官示之以其事使之各尽其説毋有所隐庶几所同者衆则国论自定万一从官又有异见不欲宣言扵衆实封上闻取自圣断然后行之则上下不惑而万世可遵矣臣不胜区区之忠惟陛下裁择臣闻朝廷自蓝公佐既归之后尝有大议而谏官不得与闻比者外间詾詾一日百变虽有所闻亦复不知其实尸厥官罔闻知臣不敢逃罪辄进瞽言惟陛下留神而幸察焉臣闻和战有二议其实一事然自靖康以来朝廷上下公卿大夫之间以和为是者必以战为非以战为可者必以和为否二者各执所见不能合而为一此聴其说者所以乆而益惑也夫和与战初不在我也彼倡而我应之尔应之者其可豫为一定之论乎方我之欲和也而彼欲战战固不可已也则和之说废矣逮我之欲战也而彼欲和和固不可已也则战之説废矣故和之与战二议而一事不可不察也曷不以前日之所尝行与其所已验者而观之则其议决矣方胡骑之长驱东南也所过残灭不遗余力当是时果可以求和乎其后淮上之师屡出屡胜国势已安则战之效也战未必不如和扵此可见矣刘豫数败彼知我之不可图也间以使来归其侵疆而许我以和当是时果可以请战乎已而不遗一镞奄有河南陜右之地十分天下而复其九则和之效也和未必不如战扵此又可见矣夫事之已验如此而议和者不言战议战者不言和亦已过矣然则和之与战唯所施之宜而已其又可执耶今者虏人留王伦为质要我以岁币迫我以誓书趣我以来使臣固不知其详然以臣观之其皆未可遽许乎何以言之岁币必薄然后可继而彼之所须者太厚誓书必实然后可信而彼之所约者太过使人有辞然后可遣而彼之所期者太速许之则终必失信不许犹冀其见察也或曰彼将不和则如之何曰吾方待命未尝求絶彼何不和之有假使不和我有辞矣辞顺而彼不聴是其本无意扵和也今虽伪以为和后亦将变矣变之迟速亦何择焉且和终不可恃也和变而为战则往年淮上之师是也岂皆为彼所败乎其倡在彼其应在我臣故曰和之与战唯所施之宜而已孟子曰未闻以千里畏人者也况今日之地十有千里者乎臣僣议国事罪当万死然臣所言天下之公论非臣私言也臣已有奏札乞令从官㑹议今先为此言以进其聴而从之罪而诛之臣不敢有所择也臣不胜皇惧战之至正月十五日进入札子臣近以朝廷议欲遣人再使金国曾具奏札乞诏宰臣徧召从官示之以其事使之各尽其説庶几所同者衆则国论自定如从官或有异见不欲宣言扵衆俾实封上闻取自圣断至今累日未蒙施行岂圣意自有所在而非臣下之可与乎无乃纷纷之论可厌而朝廷大臣以谓不足恤乎古者国有大疑谋及卿士似不如此臣之所言未可已也臣闻以天下为天下则身佚而功倍以一已为天下则力劳而效浅盖天下者民心之所在也民之所欲天必从之汤以七十里而兴商文王以百里而兴周其后世子孙更数百年而不絶者得民心而已民与之则天与之矣虽然民则衆矣欲知其心何自而察之乎察其所服从者斯可矣百官者民之所服从也百官亦多矣欲知其心何自而察之乎察其所仰望者斯可矣朝廷侍从之臣百官之所仰望也异时宰执由此其选盖人物之杰然者也国有大事过而徇之天下之心扵此可考矣故多不患扵难谐寡不溺扵偏见亦何惮而不使之议乎夫以朝廷侍从之臣而不使之参议国之大事则陛下之所取谋者二三大臣而已万一二三大臣不能无蔽陛下必从其説将谁使正之艰难以来十有五年扵兹矣陛下焦心劳思不皇暇食以至今日幸而国势已立夷狄有所畏惮海内跂踵以俟中兴正须博採兼聴唯是之从布宣徳意曲顺民心而庙堂之上容有秘而不示者岂启迪圣主以天下为天下之道乎幸聴臣言诏令从官都堂㑹议必有至当之论以助陛下矣古人有言曰所言公公言之所言私王者无私私则有偏公则无执有偏则民易以怨无执则衆莫不从上下内外莫不从之天下可运扵掌矣惟陛下毋以臣言爲不足聴而忽扵用衆则天下幸甚正月十七日上殿札子臣既言和与战二议而一事不可徧执惟所施之宜而已又以谓天下有必胜之势亦有必败之理我与敌人之所共用者若其必胜之势在我而必败之理在彼则在我者不可以不用虽未能用亦不必过爲之虑知此则和与战之议可决矣何以言之昔者三国之际魏最强吴次之蜀又次之方孙权刘备无恙时以曹操之姦雄溉平中原僣乱因其余勇以却乌孙鲜卑一弱子之力耳而不能并吴蜀而有之则以吴蜀之险可恃故也故吴蜀利扵守魏利扵战魏虽能战而吴蜀必不可入吴蜀併力以攻魏则魏可亡魏与吴蜀合而为一则内陵外侮皆不足忧矣唯其各守其所久之而不能合虽合而无以守之此其所以有而不能久也今我据有吴蜀以为根本虏虽强大终莫能侵又益我以河南陜右六十州之地盖三国之所虽合者此虽大帝三王之天下絶长补短未能远过顾吾所以主张和维持之者如何耳故用此以战则战无不克用此以和则和无不成此所谓有必胜之势也自古彊盛无过扵秦既已蚕食六国遂并天下莫与为敌矣然夷狄种性仁义不施而暴虐是用故传之二世而亡今虏邈在万里之外豺狼狐兔之与居非能为秦也而以小加大志得气满贪黩无厌方且骨肉之间自相屠戮心腹之内日以离间专为淫侈以夸其所有之富旁附之国至有不忍其虐逃而远之者察其所为必不能久此所谓有必败之理也用我之所必胜以当彼之所必败可以有为而我方约和不欲言战惴惴然唯恐虏之复来此虏所以得而轻我也且我之所以不欲言战者岂非以往日维扬之迁徙浙东之奔播有不可以不戒乎此又过虑也胡不观今日之势与靖康以后为如何今日之势方兴也靖康以后之势已壊也此岂可同年而语哉盖自宣和以来朝廷所以待金人者有得有失其失在扵靖康之前而不在扵建炎之后不可不辨也靖康以前败扵契丹贪得扵燕云贼来不拒贼去不追其失已不足咎矣建炎以后不守南都避而之维扬不守维扬避而之临安又之㑹稽四眀如太王之扵狄人盖有不得已而然者非失计也其后复归临安彼固以我为怯无足惮者故我得以收人心彊国势选将治兵严为之备所以屡战屡胜十年无患此非其得耶观虏之意既得中原岂不欲谋吴而据蜀兼有四海之利乎然每举辄败知我之有备也必将待时而发则虽名得中原其实不可保矣与其既得而不能保孰若弃而不守犹足以缓我而市恩乎此虏所以废刘豫而退保河南之意也而我之所有如此犹且以往日之祸为戒亦已过矣臣甞逰荆州见荆人所以事闗羽者家置一祠虽父子兄弟室中之语度非羽之所欲则必相戒以勿言唯恐羽之知之也夫羽之死已数百年其不能定以害人也审矣而荆人畏之如此以其余威在人上下相传有以诳惑其心耳今金人去中国限以北虏水慄陆詟不知经几聚落然后能复至燕云也不为之备而徒畏之岂知所先务乎且虏所谓生女真之兵者自南而北所存无几所可致者诸蕃乌合之丑类耳散而复集其势实难集而使之远来必不能久纵使驻足扵燕云之境而垂涎扵雍梁之地亦必有豫未敢轻入盖进则有山寨必叛之虞退则有契丹修怨之虑不顾而越河亦虏之所忌也又况河南之民既归而安必以死守虏虽善战恐亦未必得志耳臣故曰用我之所必胜当彼之所必败可以有为不当以前事为戒而和与战之事可决而无疑者为是故也臣本书生扵用兵之事实不能晓至扵天下之理盖尝得之扵经术矣意之所见不敢缄塞若和未可变战亦当备则臣所言未必全无补也臣愿陛下察今日胜败之由与在我者可以有为在彼者可以无戒虽未絶和以战为主如陛下所以谕臣者此计一定万世无患矣臣不胜区区之忠惟陛下财择正月二十三日上殿札子臣衰晚不才误蒙陛下寘之谏省凡有所陈必赐开纳在臣微分可谓千载一时而自到省以来臣所不散不言者往往多是细故虽蒙施行可以自幸而亦可以为媿以是朝夕皇惧木知所以上副陛下容谏之意者几欲乞赐罢黜未敢遽发近因蓝公佐归自金国而同时正使王伦辄为金人所留又闻金人尽诛往日主议之人且悔前约以此重有邀索国事之大无过扵此扵是辄以和战二议不可偏执之说仰慁宸严冀以少塞臣责荷陛下过聴臣计且语臣曰今日之和非惟不可偏执自当以战为主意欲积财练兵选将帅固要害过为之备以待不虞可和则和可战则战此宗社之福天下万世之幸也臣当时不能自已虽已畧涷曲折多是承意称賛退而自省有未尽者将复进其瞽言未果而数日以来不闻广行咨访但见已命之使又有升黜将趣其行莫测所谓臣固不可中辍必尽言之惟陛下矜其狂愚而加察焉臣闻衆论未孚必稽其实是非混淆当俟其定语雍容则易从词迫切则难聴臣既已知之矣而今日之事臣必欲亟效其区区者以谓事机之彂近在朝夕不容有所待故也且陛下既知今日之和自当以战为主则和之不可坚守而战之不可不备也审矣今乃急扵遣使而不及其他此臣所以疑也且使之所以不可不遣者以虏之不能无求而我亦不得不许也虽不得不许而亦有不可许者如取河北之民则失人心用彼之正朔而乱国政若此类者诚不可许朝廷亦捋不许之矣至扵誓书之有从违歳币之有多寡又在夫可许与不可许之间斟酌而予夺之尤所当慎也盖誓书之未行必待岁币之有定而歳币之数寡则可从多则难继彼方挟彊以凌我求之者多而与之者寡必不谐矣且为后日之计又不可多然则使其可遽遣而莫之议乎臣观祖宗之待契丹可谓过扵厚矣然景徳所赐朝廷本有过许曹利用损之止扵三十万庆历所赐朝廷又有过许富弼损之止扵三十万方是之时金帛之直每一疋两不过千钱省陌总而计之为省钱五十万緍而已人犹以为多也今疋之直不下十倍而两之直三倍有余矣如闻虏人欲援旧例此乃祖宗续增之数其可尽许乎又况必不止此而奉使之人又未必有如利用与弼者若一一如其所请而不与之较后悔无及矣且独不见宣和靖康间赵良嗣李悦李邺之所许乎𥘉欲靖难不复深虑其后虏人得以借口遂致今日难弭之祸徒以使之不得其人故也使之不可遽遣亦可见扵此矣且使之不可遽遣而亦不可以不遣遣之则必有所许亦必有所不许臣既陈之扵前矣若遂遣之亦诚有可议者以臣愚见许之多固不若许之寡也盖虏之所求无厌以其本无意扵和也洗已见其觧和之兆乎今吾固有所不许则已咈其欲矣就其可许者而许者十七八而不许者十二三可谓许之者多而不许者寡矣使其有意扵和则可不然许之多者不足以得其喜而许之寡者适足以彂其怒多固不喜寡亦必怒皆不可以得其和则与其多许而失和不若寡许而失和之为愈也何则多与无益寡与无损故也盖和战两途彼之意常欲战不得已而后为和我之意常欲和不得已而后有战战非我之意和亦非彼之意不能以相易也何以知其然以往者京城浙东之变知之也方虏之犯京城必邀二圣以往凡皇族之在城中无一人得脱者及来浙东逼逐卫兵远建海涯几及属车之尘此其意岂欲复存我宋万世之祀哉頼皇天悔祸宗庙社稷之灵与海内爱戴之心共惟陛下以临九有十年之间国势已立以守则固以战则胜故虏亦不得已而约和耳然其不欲存我之迹固在彼非本石亦将惧我必欲灭之之谋矣緃陛下以天地之度爱惜生灵㫁无复讐之心彼其能自安乎彼不能以自安其能终容我乎然则和之必变可立而待矣或者必欲多与之币以幸其乆而无变无是道也故臣愿陛下以和为息战之权以战为守和之备惜财以厚民吝予以存信不计目前之利务为长久之䇿临遣使臣训之以不欺之诚示之以一定之议俾毋轻许以误大计则虽蛮貊之邦无足忧矣然后遴择谋臣精练战士多积谷帛以备糗粮之用固封守以保安业之民观衅而动动不失时则以和以战惟我所欲耳古语有之无待其不来恃吾有以待之如是则金人之彊将无所施其扵厚币以求不亦远乎臣至愚甚陋自以天下至计莫尚扵此敢布腹心伏候採择默堂先生文集卷第十三默堂先生文集默堂先生文集卷第十四黙堂先生文集巻第十四札子与李泰彂尚书渊侧闻尚书重名乆矣阳朔之行渊实亲见靖康鲠论得之先生长者为详宣城之政人人能道之至扵出处去就又有大过人者盖尝愿见而不可得而自到临安以来执事适出今幸大斾之旋辄以平昔慕望之勤冀瞻风采而又以声气臭味之似布腹心扵左右投机之㑹间不容髪不暇如礼裁书傥容而察之有可採者渊闻宰相之进退天下安危治乱之所系焉自朋党之论兴天下之士有诋讦大臣摇夺公议以行其私者台谏侍从之臣莫之敢救非直不敢救而已徃徃以毁其人爲直而以誉其人爲谄由是贤者在上孑然无助方将犯天下之所难以持危扶颠爲务而异意之人以不便扵己巧爲邪说媒糵其短深排而力攻之人主或不察贤者又勇扵必退小人得计而天下之事去矣自上即位以来当忠邪难辨之时进退大臣或不恊扵公议者则朋党之论有以害之也去年范丞相去位上既灼见前日轻信之失奋然不顾擢用二相其一以有天下之大功其一以有天下之大节自是髙举逺引无所附离之人争先淬砺不爱其身以徇国家之急上亦倾心倚注指日以冀成功以谓小人之言自兹可息中兴之业庻㡬有济而比者至有寒士献书阙下大肆狂悖欲以蔽圣主之聪明其言所指不一盖皆所谓安危治乱之机者此其措意岂浅哉若幸身在朝廷又为上所亲信释而不论则后日之患将有不可胜言者矣窃意此书非寒士所能为观其文词委曲若素在朝廷之上者是必姦人有以使之也盖两年来君子登用小人稍稍退黜群枉失势期免后祸且图进身故伺隙抵巇借人之笔舌以逞其欺㒺之说将变已定之计为今日之害此甚可虑也且非特如是而已必又内连左右近习之徒外结背公死党之士相为应援以中陷忠良此而可忍孰不可忍其书计左右必见之若其言有及扵执事者自有公论不足深校然今日淮西之事上所委任不为不重将由是恢复中原攘却夷狄以伸四海积年之愤为万世无疆之计万一鼔行而前而谗邪之徒相与瑕疵之扵后欲求不世之勲扵千数百里之外岂不难哉况其言潜倾大臣而以其所汲引之人为有党此尤不可不辨者愿以区区之意闻扵上若圣主已览其奏洞然不疑则前日阃外之寄便当身任其责虽冒危难所不可辞不然去就之际犹当斟酌之也荐詹力行渊等伏覩本州廸功郎监合同塲詹勉学问粹深操履坚正方崇观政宣间学校之士务为诡词曲说追逐时好唯恐不售而勉独以谢显道陈可中为师竆幽极㣲期扵自得晚得一官为贫就禄不求茍合可谓自信甚笃躳行无倦老成之人而沈匿下僚鲜有知者伏望钧慈考其所学特赐旌别庻㡬晚进有所激劝不为无补与李丞相论王权等家属渊窃惟江西盗贼服叛不常皆縁自来治之无法所以连年猖獗不已大为民害比者王权苏胜刘文脩潘汝霖等四人伏诛上下交庆乃知天之所不赦亦必待人而后行也自兹兇渠宜亦知所畏慑而一路之害可悉降矣然前日贼首赴使司唯苏胜以其老弱偕至比以呈禀䝉钧㫖押下吉州并王权等家属并送千里外军州编管若以王权等杀人之多则其家属罪止编管已为轻典縁王权等之党无虑数百人当时皆受招安后来有违节制者四人而已其兄弟妻子无与也四人既诛其家属不可依其余党而尽释之乎夫诛四人违节制也释其家属从吉州之始招也如是则既来者足以安其反侧之心未来者亦可以开其自新之路人情爱生而恶死使来者知必可以得生孰肻舎生而就死哉消弭未然之患或出扵此渊愚意欲乞以此四人家属送吉州依元招安指挥放令逐便庻㡬威不独立恩有所归两得其道也傥有可采伏望不弃狂言特赐施行论考实臣闻人主之道在乎知人而知人之要莫若考实不考其实而欲以耳目之所闻见心志之所测度期扵得人虽尧舜不能也今夫骐骥之扵驽骀其技固不相侔矣使之同一皁枥羁縻而饮食之虽骐骥亦何以自别乎故必待历块超涧奔逸絶尘然后知其异扵凡马也尧舜号为知人而书之所称曰眀试以功车服以庸夫眀试以功考其实也车服以庸因其实而用之耳若舜之在下尧既闻其聪眀矣又歴试之至扵用鲧亦然四岳举之尧曰方命圯族既而曰试可乃已自今观之若舜者宜不待试而若鲧者又不必试然且云尔者考其实而已唯考其实故舜之圣终有以底绩而鲧之不肖不能逃其罪扵九载之后也迺者朝廷进用人才间有异扵是者虽陛下眀扵知人处之莫不曲当无可议者然臣尝谓人之才智隠扵无为若功业则遇事而后见方其无为非识者莫能辨逮遇事之后虽庸人亦得而可否之故用人之际唯在考实考实之法非固尚劳绩而畧志节也所以审衆情而核真伪者不得不然也况庻官之扵侍从如霄壤之不相侔百官之扵台省如泾渭之不相似若不待其经历既乆名称流闻人人皆以为宜迁然后授之亦恐艰难之际终不足以厌人望矣臣故以尧舜考实之道为献位卑言髙唯陛下裁赦论用宗子匹夫角力壮羸不等则壮者必胜使二羸而当一壮则胜负未可知也乂况扵羸者之多乎故闾阎细民以父子昆弟之多寡为强弱急难之际岂无他人不若亲戚为可恃也岂独闾阎之民为然虽大而天下亦莫不然武王克商同时而封者五十三人而异姓不在是焉当时不以为私后世不以为过岂其才智皆足以过人而徳业皆可以服天下乎所以布枝叶而芘本根强手足而卫头目不得不然也周之所以卜世三十卜年八百者其以此耳今夷狄之强既与吾为敌国而吾之亲族衰替未有甚扵此时不图所以紏集而简拔之使居腹心之地以为吾援壮羸异势其何以济此夷狄所以轻视中国易发而难制也顷者虏骑凭陵二帝北狩戚属之在东都者席巻而从之独陛下一人适居扵外天实留之以兴我宋其余宗室散处遐方下国又皆踈属卑秩不近畿甸幸而获免亦已寡矣谓宜旁搜逺访使各陈族系图而上之近还近地亲加试择焉其有属尊而官髙闻望素着者俾领方面或处监郡之任其次委以州县掌兵之职若已尝出仕而贪墨残忍不才无能者姑仍其旧后生可教者教之俟其成就然后用焉如此则数年之后声绩传播将有如汉之河间东平者出夷狄闻之必谓中国亲族多贤足以自辅自然畏威而不敢肆矣昔仁祖朝富弼在枢府仁祖诏弼专管北事弼因上安边十三䇿其一则论宗室当教而用之所以强本支而服四夷者以谓虏人贵亲多以近亲为眀王将相以治国事以掌兵柄所以自强而中国未闻有皇亲可以为朝廷屏翰者虏必谓王室孤危无所扶助本根不固易以摇动此诚宜为夷狄之所窥测也此言仁祖时也其后熈宁元丰间始行教养考试之法英才軰出虽未尝大用无赫赫功名震耀海内而亦不得为无人矣不幸遭值冦攘徃徃罹害流离殊邦凋丧殆尽今又有甚扵仁祖以前矣然弼言扵仁祖时是时海内乂安兵革不用而又契丹讲和之后而其反复切至如此使当今日其所献计又宜如何也区区管见惟陛下深念之论除盗贼天命唯周公不敢知然今日之事以理观之天之眷宋未有艾也何则祖宗之徳泽在人未竭而民之戴宋无有竆已故也故请试言之昔我太祖皇帝市不易肆而得天下太宗继之四方僭伪不劳而复真宗仁宗视民如伤屈意和戎以安赤子不杀之徳入人心髓复更五世以至今日中间奸臣继执国命百姓征彸无所措其手足故夷狄得以侵侮中国自古王室遽尔败壊遂至扵不可支持者未有酷扵此时然民心犹未离也岂非祖宗徳泽在人未竭而民之戴宋无竆乎观民之从违则天意可得而知矣方渊圣入继大统虽兄弟之间不能无疑而独扵陛下亲厚此有以见天意也当是时大臣如耿南仲之徒茍可以献疑扵渊圣者无所不至及其奉陛下为大元帅莫有阻遏之者陛下虽欲不去京城不可得也此又有以见天意也使北之行未果虏已入冦方图引还而二圣逺狩皇族内外莫不扈驾以徃而陛下适逺父兄之侧故王室陵夷而宗庙社稷赖陛下复存此又有以见天意也天留陛下以兴我宋其意之笃盖如此当此之时但当钦承天意以追复祖宗之旧而已盖天之所以付陛下甚重而其责亦不轻若二圣未归宗社未复天人未一金人之仇未报则祖宗之业因循而不复振而陛下之责亦不能塞矣此宜朝夕黾勉坐薪尝胆而以为忧也然以今日之势观之则有未能遽如陛下所欲者盖大江之南荆湖之间与夫闽广之冦尚为内患故也夫归二圣复宗社一天下以报金人之仇而内患不除若出师北向以竆逺畧则鼠窃狗偷近生肘腋亦足以牵制我矣故当先静其内然后外乱可弭也诸葛亮必禽孟获然后出师盖为是尔徃者朝廷尝命宰执副以大将先由福建以次及江东西湖南北之盗盖有意先平内患也臣以谓既有以平之必图所以守之择守令毋拘以常制而使之以爱民为本岂独施扵内而已哉虽削平僭窃鞭挞夷狄而臣之亦可也论时事十一首卫兵臣闻兵以强弱多寡为轻重常使内重而外轻则王室尊而诸夏安矣昔楚汉相距扵荥阳京索之间天下之势如提衡然未知所轩轾也髙帝始得萧何张良又得陈平犹以为未足又得韩信属之以数十万之兵战胜攻取无不如意然后天下之势其重在汉项氏已衰汉业未成昔之蹑足而封者已据千里之地汉虽灭楚而轻重之势又变矣故信之王髙帝之所深忧也方髙帝筑坛以拜信既委之以诸将之兵矣而髙帝所将之兵犹衆也其分兵多扵信所以使之东向以争天下而扵己未能去兵者亦所以制信是以云梦之㑹信不得遯故尝谓髙帝曰陛下不善将兵而善将将此信所以为陛下禽也呜唿此髙帝所以能并一天下而终扵无患也欤今自人主不复将兵而诸将在外人提数十万之师朝廷所资以御夷狄除冦盗者而进退去就唯其所欲此岂非可虑之事乎而枢宻三衙尚仍旧法自相牵制而所蓄之兵益损扵旧使其力足以制之犹患所以使之者非其人况强弱多寡相什百耶故臣愚愿増其数使与外兵畧相当而又去资格私昵之弊搜求杰特取其才智之优扵诸将者命以为帅无事则归宿卫有事则统之以出战力饱而气不挫有所不出出则宜无不胜矣如是则人主虽不将兵其与亲御六军何异既以増重朝廷之势而又使诸将望风知惧艰难之际有所招麾不敢首鼠自营为一身计此亦今日之急务也薄敛哀公问扵有若曰年饥用不足如之何有若对曰盍彻乎公曰二吾犹不足如之何其彻也曰百姓足君孰与不足百姓不足君孰与足夫夏后氏五十而贡商人七十而助周人百畆而彻其实皆什一也夫取民以什二用之犹不足而告之以什一之法不亦迂乎此儒者之论所以多不见听扵时君而商财榷利之臣所以常得行其计也然世之患不足者始则多取扵民民既不足又从而暴敛之掊克屡兴扵是有转徙流散去而为盗贼者终扵不足虽加之以刑戮财何自而得乎非特如此而已因之以致大乱者是不反其本之过也由是言之虽若甚迂直在其中矣用老成夫学然后知其不足经历既乆然后知其误谬方少年恃其天资过人盛气以待物更事之后未有无悔者也悔而知改犹足以为善悔而不改终扵败国亡家者有之矣故学不可以已也若乃学焉而未至事不素练则老成之人可尊而不可忽人主深居九重之中稼穑艰难之未知而能应天下方来之变者知此而已昔者孙权年未及冠而能使曹操望其营垒曰生子当如孙仲谋此可谓一时豪杰之主矣然其母尝以属张昭故昭毎谏之必以太后为言我太祖皇帝英伟之资无与伦比而杜太后尝令赵普辅之夫孙权之智不减张昭而太祖之圣岂赵普所可跂及乎取其经变之多历事之乆而已况扵不及二君而欲弃老成人未见其可也用有徳天下之士有有徳者有有才者有有智者人君用之唯其其宜而已智者谋之才者辨之有徳者守之是三者阙一不可用或偏焉必不能有所济矣故书曰凡厥庻民有猷有为有守汝则念之才智与有徳者之谓也或曰治平之时唯徳是任艰难之际所当用者才与智而已是不然夫有徳者何施而不可昔髙帝定天下天下所谓杰然者三人既已为其腹心爪牙之用矣其余如曹参周勃陈平亦皆足以相国才智之徒盖不少也然必待四老人者出以傅太子然后汉室以安光武中兴冦邓耿贾之流二十八人者依乗风云俱有可称所谓才智者亦衆矣然必起良吏卓茂以为太傅然后风俗以变由是言之才智之士艰难之时虽不可无而有徳者亦不宜忽矣覈实夫实之不可不覈乆矣今使寒族与世胄并进则世胄疑扵练习老成与少壮俱用则少壮疑扵敢为朴茂与轻俊角才则轻俊疑扵多能木讷与利口共谈则利口疑扵通晓如不覈其实方且任情违理以私害公断而用之是使寒族老成朴茂木讷之人皆见弃扵一时岂不亦甚可惜哉故人主惟实之求见其可而后用之内以自信外以信扵人故谗邪不能损其眀欺蔽不能乗其间而天下之真贤实能相与弹冠而起为吾所用矣圣学子入太庙毎事问或曰孰谓郰人之子知礼乎入太庙毎事问子闻之曰是礼也昔之称圣人者必曰生知夫生而知之者知其礼而已至扵仪章器数其在事物之间者盖有不能尽知也故孔子问礼扵老聃学琴扵师襄问官名扵郯子尝曰吾十有五而志扵学又曰十室之邑必有忠信如丘者焉不如丘之好学也又曰以思无益不如学也又曰我非生而知之者好古敏以求之者也又曰圣则吾不能我学不厌而教不倦也故孟子曰夫圣孔子不居夫居其圣则终至扵不能圣唯不居其圣所以无所不学而圣益圣也求谏四首天地至大日月至眀而人之㳺乎覆载之中出乎照临之下皆其徳也今使人旦朝賛之暮夜誉之则人必以为得狂疾矣何则天地日月非賛誉之所能益而亦无待乎人之賛誉也人主之徳其大如天地其眀如日月盖其所当然者虽賛誉何加焉故其平居所宜闻者切直之论而已虚词饰说以相媚悦非所急也且凡賛誉者非欺则䛕使欺且䛕者得行其志人臣之利也而人主何利焉若夫切直之言乃人主之利而又人臣之所不利故人主闻切直之言常少而闻賛誉之语常多此不可不察也开道而求諌和颜而受之犹惧不至况乐輭熟喜便佞而恶闻其过乎昔在崇观迄扵宣和一时用人往往将顺者多而正救者少驯至败乱职此之由诚愿推切直之为利监賛誉之为害狂愚者虽甚必恕䛕佞者虽寡必逺则下情得以上通而天下治矣昔之治世工诵箴谏大夫规诲士传言庻人谤夫谤犹不废也非直不废而已舜之求言乃立谤木是使人谤己也而周公之戒成王曰小人怨汝詈汝则皇自敬徳是又不禁人之詈己也由是言之后世所谓谤讪之刑指斥之诛岂古之道哉祖宗之时谤讪指斥之律盖有不得已行之者自绍圣以来至扵宣和之末何多也使诚有是事闻而改之可也又岂可以一人之势而尽箝天下之公论乎若其无是事而文致其罪则天下之士闻之将有藏其身而不见胶其口而不言者矣此今日之祸所由致真宗朝有讼事投匦者言涉不逊真宗録其所讼之事以示外廷曰若以其言尽付之有司所寃未直而指斥之罪先加之矣真宗之心与舜周公之意可谓不期而合者也后之子孙其可不以为法乎陆贽曰谏者多表我之能好諌者直示我之能贤谏者之狂愚眀我之能恕諌者之漏泄彰我之能从有一扵兹皆为盛徳人主欲知谏之有益斯言尽之矣人之所以恶闻其过者求已胜也而不知求胜扵人终莫能胜唯不求胜乃能胜人书曰予视天下愚夫愚妇一能胜予夫如是故能合天下之胜已者资之以成已何虑乎不胜孔子曰丘也幸茍有过人必知之孟子曰古之君子过则改之盖圣人未尝无过以人知之为幸而君子有过亦以改之为贵未闻有恶闻其过者此所以有能有功而天下莫能与之争也其为胜也不亦多乎何则今人之为不善其知而故为之者固不足道有以善为之莫之觉而入扵不善者是其始扵善不善特未眀也有人扵此指摘其瑕疵而讥议之则其见闻智愚必有以胜扵我矣若拒而不受彼言之者固无所损而吾之不善自若也如取其言之善以为一已之有是以天下之善为吾善也虽欲不胜人其可得乎太宗皇帝尝以里语告真宗曰道吾恶者是吾师是虽人之常谈而圣人取之盖人主唯不知其过故与乱同事而不自悟使闻其过而改之虽尧舜可进也由是言之道吾恶者非师而何孔子曰三人行必有吾师焉择其善者而从之其不善者而改之夫不善者犹将内自省焉而以为师而况扵攻我之恶乃所以进我扵善也其可师也眀矣仲虺之诰汤曰能自得师者王如是而得师又岂因人而得之哉不因人而得之夫是之谓自得人主能自得师则天下莫不归焉其为王也孰御闽冦二首闽中之冦本縁饥馑方其时补助赈济之政不加焉暴赋横敛又从而困苦之民竆而无告此其所以为冦也若乗其未炽诛其渠帅而抚其余党使之各安其业莫或扰之则庻乎可息矣徃者捕之既失其时逮其滋蔓难图又不得已而招之招之之赏既厚复使之私有其衆而莫为之散愚民有获爵之荣而不失为冦之利几何其不相效耶效之者竞起爵赏又不能人人而厌足之前者未败后者继作衮衮不休终莫能禁职其事者始忿疾焉扵是阳招而隂诛之既招而诛无以示信谁复可诱扵是数请益兵而果扵殄灭矣然而聚兵既多则又有餽饷烦费之患不免重科扵民盗贼焚刼之扵前官吏诛求之扵后而民始不聊亦相率而为乱矣此所以上勤圣主宵旰之忧未能遽解逺方积年涂炭之祸也今朝廷遣一参政副以大将统兵数万以竆讨之顾何患不尽诛耶然又有可虑者二使凯旋之后万一失业之民狃扵故态辄复再叛其可再以大兵除之乎故为今之计不若预择士人之有智畧而熟扵其事者付以强卒三二千令漕司日给其费以备缓急仍权罢本路一嵗上供之物听得募士或遇窃发使人人得以自効有功者赏之庻㡬豪强者在官乐扵杀冦而惮扵为冦而又申饬郡县之吏举行比年寛恤之诏应公家逋负之物有未输者一切蠲除之如是则流亡归业百姓各安其居而后患永弭矣闽中之冦可以计败而不可以力胜今以大兵临之力若有余矣然大兵之出不可以为常使彼逆知大兵供亿之难赏给之厚朝廷重扵扰民不复再出既去而复叛则如之何其亦恃吾之力耶亦思所以败之之计耶故尝谓以大兵而讨竆冦犹之杀虎然今以十人而制一虎则虎必可擒矣然机穽不设虎有奔突之患其势必至扵杀人夫杀人而得虎不若不杀人而得之为愈也故杀虎者必广为机穽多方以误之俟其既陷然后以强弓毒矢加焉而虎不能脱矣此所谓以计败也盖兵诡道也临机应变不一而足全在得人而已若所乗之势或殊则所操之术亦异今闽中之地不满千里而山川林麓常居五分之四虽有长刀大剑冲突之骑何所用之故异时为贼所陷者皆精鋭之兵不量可否骤进而深入之之过也然则大兵非不能胜也虽或胜之必有所伤最为可惜窃谓自今万一群偷再作不若用其土豪率其土人以本路官军节制之假以嵗月期扵必得散据其要害而伺察其出入左右交攻纵横相援闪误追诱冲陷掩袭纵未即擒必不能广为州县之害矣又且减费用之烦省科率之扰民之所愿何惮而不为耶夫冲城之器不可以窒穴致逺之技不可以捕鼠昔人论之详矣若以为贼徒之衆非王师不可必诛然自古盖有以少击衆者亦在朝廷精选智畧之士运用之如何耳又岂在多乎用兵必先修政事用兵中兴之一事耳然事有相待而后成者不一而足而今之言兵者勇扵必进不恤其他故不得不为之虑也臣尝读诗至周之小雅观文武成王所以致太平之效与夫宣王所以成中兴之业其迹可得而言者盖自鹿鸣以至鱼丽文武之诗也自南有嘉鱼以至菁菁者莪成王之诗也自六月以至无羊宣王之诗也孔子尝以其世之先后而次第之其意若曰作扵前者不如是不足以为文武继扵后者不如是不足以为成王后之为君者得此则治失此则乱六月之序曰小雅尽废四夷交侵中国㣲矣则失乎此者也车攻之序曰宣王能内修政事外攘夷狄复文武之境土则得乎此者也夫自文武至扵成王其诗亦多目矣一诗废则一事阙茍有所阙已不纯乎文武之政而况扵纪纲文章荡然大壊乎彼宣王中兴非能舎文武之政以自为也补其阙而已自六月至扵无羊补其阙之道也盖复境土必本扵攘夷狄攘夷狄必本扵修政事政事既修然后兵可用未有政事不修而先扵用兵者也臣故曰事有相待而后成者不一而足为是故耳今姑以兵之一事言之而眀其所以相待者如器械之备餽饷之烦赏给之费与夫修城浚池选将练卒之故是皆不可阙者一有不至兵不可出矣亦安得不为之虑乎盖古者用兵能发之必思所以胜之能胜之必思所以守之发而不胜不如不发胜而不守不如不胜故臣愿陛下上思祖宗之所畀付下念生灵之所爱戴大修政事使在我者无可乗之隙而在彼者有来苏之愿则天戈所指宜无不承顺者矣宣王中兴之道盖出扵此是谓万全之䇿惟陛下留意幸甚学者以孔孟为师昔者孟轲着书七篇其末章历叙尧舜至扵孔子有见而知之者有闻而知之者而其终继之以去圣人之世若此其未逺也近圣人之居若此其甚近也然而无有乎尔则亦无有乎尔其意以谓道之在天下自古自今无适不然必有人焉发眀而推行之然后传之万世而无弊是数圣人者道之所赖以传者也道固不竆传亦无尽由孔子而来至扵轲犹可以耳目接也得其传者非轲而谁故自汉迄唐知道之士如扬雄韩愈莫不推尊孟氏而世之言道者亦必曰孔孟孔孟云者眀其无二致也岂诸子百家之所可拟欤近者陛下诏天下学者当以孔孟为师无所偏执此诚万世不可易之论也然孔孟之言载在方策昭如日星有目者之所共睹有心者之所共知其要焉在岂非所谓大中至正之道乎大中至正之道则孔孟之所以为孔孟也若夫诸子百家之学或蔽扵人而不知天或蔽扵天而不知人或蔽扵为我而不足以及物或蔽扵兼爱而不足以成已幽眀殊归内外不合扵是诙诡谲怪之论兴诐邪淫遁之词胜而大中至正之道始不行矣今欲学者以孔孟为师则必使之知大中至正之道自更科以来天下学士无所适从若朝廷尚不免以文章取人谓宜眀诏有司审所去处毋溺扵诸子百家之说唯大中至正之道是从俾尧舜禹汤文武周公之志复行扵今岂唯今日学者之幸将天下后世实幸仁政得民心治天下有万世不易之道有一时解纷之计不易之道犹饥渇之扵饮食不可一日而无解纷之计若病之用药已则去之战国之世诸侯以诈力相吞所患者国之不富兵之不强耳是以当时谋臣䇿士非富国强兵之説不进扵其君而孟子则鄙之曰仲尼之徒无道齐晋之事者是以后世无传焉故虽如管仲之扵威公九合诸侯一康天下其功可谓盛矣而孟子犹不为也岂以管仲之所成就者可以济一时之急而不可行之万世乎方梁惠王以天下莫强之国东败扵齐西丧地扵秦南辱扵楚欲以一洒其耻问扵孟子宜其有甚髙絶异之谋转祸扵立谈之顷而成功扵反掌之易者而孟子则对之以施仁政扵民省刑薄敛深耕易耨修其孝弟忠信而已又何其不切欤盖济一时之急者不过富国而强兵行万世而无弊者非仁政不可也夫仁政得民之术也得天下有道得其民斯得天下矣得其民有道得其心斯得民矣彼所谓富国者困民之本也所谓强兵者毒民之资也以是而欲得民之心不亦难乎虽然不言富国非委货财而不取也不言强兵非消甲兵而不用也治其本而末从之矣本之如何得民心是已民心既得以之足食则君孰与不足以之治兵则效死而民弗去此汤武之王所以无敌扵天下也今为兵而理财取财而虐民民不堪命将转而为盗贼姦宄莫禁饥馑乗之其患有不可胜言者矣愿思孟子之言修仁政以固民心毋以祖宗之徳泽未替为言而忽扵恤民则天下幸甚论心过臣闻古之圣贤不能无过虽周公孔子颜子皆有过也而万世所法焉茍知过而改之亦何足以累徳哉故曰过而不改是谓过矣过而能改善莫大焉夫圣贤之过二有形扵事者周孔之过也有动扵心者颜子之过也形之扵事或不可悔则当改之扵后来动之扵心在所当克则当改之扵方作故有心过有行过人主之所宜改者心过而已心过不作而行过亦无矣颜子之不贰过过扵心不贰之扵行也故孔子之称颜回曰有不善未尝不知知之未尝复行也夫如是何过之可名哉祖宗之设谏官盖不自以为无过使之进谏以补过也然形扵事者可得而言而毎患扵难改动扵心者宜若易改而毎患扵难言故心过非自知而改之不可也孔子之语颜回曰非礼勿视非礼勿听非礼勿言非礼勿动所防者心过而已盖操则存舎则亡出入无时莫知其乡者人心也而人君之在天下一日万几语黙动静之间所应多矣安能无过而居补过之职者亦何所致力哉然臣尝闻之师曰心有私焉过也仁而不私则无过矣心有偏焉过也心而不偏则无过矣心有利焉过也义而忘利则无过矣是三者正心也理义之心也过或生焉如大空之有云雾乍起乍灭而空之体常自若也如眀鑑之有尘埃或去或留而鑑之体常自若也扵此乎知之则偏私而利将无所容矣是之为说见扵论语之所谓仁子思之所谓诚孟子之所谓性尧舜之所以帝禹汤文武之所以王以心传心后之王者不可不知也故臣愿陛下所防者心过而行过自无者以此敢縁职事辄陈所学庻几涓尘有补海岳区区僭言唯陛下赦之经筵进故事前汉书汲黯传大将军青侍中上踞厠视之丞相洪晏见上或时不冠至如见黯不冠不见也上尝坐武帐黯前奏事上不冠望见黯避帷中使人可其奏其见钦礼如此臣闻汲黯在朝淮南王惮而寝谋世谓黯之忠知无不言言无不力故诸侯将叛畏之而不敢彂黯扵是为有功扵汉矣臣窃以谓黯之忠古今鲜俪然使武帝弃而不用黯言何所发哉淮南寝谋虽曰惮黯亦武帝用之之功也何以言之方武帝欲崇儒术以兴礼乐则用公孙洪为丞相欲定律令以振纪纲则用张汤为御史大夫欲攘夷狄以强中国则用卫青为大将军丞相固上所亲信御史大夫尤为用事天下重足而立大将军贵宠无二公卿以下皆卑奉之而黯尝廷诘洪以为齐人多诈始与人建议后皆倍之又青汤不能安国富民何空取髙帝约束纷更之为又或说黯以为大将军尊重不可不拜黯曰使大将军有揖客反不重耶黯之正直不挠如此以故朝廷一时贵臣莫不惮之盖不特如是而已武帝招延士大夫常若不足然性严峻或小有犯法或欺罔辄案诛之无所寛假当时在位谁不惴恐而黯面折廷诤终无所屈尝谓武帝陛下内多欲而外施仁义奈何欲效唐虞之治帝为之变色罢朝且以黯为戅又以为愚又以为不学若不能堪者至其与严助论戅则必以社稷之臣目之此固武帝之所甚重而深与之也故史载武帝之待遇黯曰大将军侍中上踞厠视之丞相宴见上或时不冠至如汲黯见上不冠不见也盖武帝之钦礼黯其过扵丞相大将军如此则凡为将相大臣者安得而不惮故淮南惮黯由将相大臣惮之也将相大臣惮黯由武帝钦礼之也然则淮南寝谋非武帝之功而何臣又闻人主据天下之利势生杀予夺唯我所欲其谁敢抗之以其莫敢抗也泰然居扵民上无所畏忌则贤者惧祸亦将逺引深藏不复为世用矣贤者不为世用而谗谄面谀之人得志其不及扵危乱者无是道也故如武帝之好兵喜杀竆奢极侈实无足取至其钦礼汲黯以絶未萌之祸后世不可不法也祖宗之设台谏官所以崇奨之者无所不至亦近扵此虽无汲黯其谁敢不惮使常得其人又不亟除而轻去之臣知姦雄自兹屏息矣苏轼有言曰姦雄之始以台谏折之而有余及其盛也以干戈取之而不足故崇奨台谏莫尚扵祖宗之法唯陛下念之进写龟山先生论语解臣昨面奉圣训令杨适脩写父时解论语及礼记中庸义进入臣除已同共校对恭依圣训作大字脩写投进讫今来臣又别缮写到小字本共壹拾壹册见在殿门外祗侯进入伏望圣慈特赐宣索取进止黙堂先生文集巻第十四默堂先生文集默堂先生文集卷第十五黙堂先生文集巻第十五书上杨判官三月二十五日乡姪陈渊谨裁书献判官先生合下某闻之人之性无不通亦无不备无不通者体神无不备者藏理神无方理无竆圣贤之与愚衆等具是物其所以判然二道者在充与不充耳孟子曰可欲之谓善有诸已之谓信人均有是善当其未有诸已圣贤之与愚衆何以异及其既有诸已则已自视了然如数一二夫是之谓信古之人旦暮由是而行之犹婴儿之长而莫知其所増益也为圣为贤其或皆出扵此乎孔子曰笃信好学夫好学而内无所信则尽心扵非圣人之道者有之矣故子使漆雕开仕曰吾斯之未能信而子悦然则学者莫不自信始也某尝读论语观孔子所以教羣弟子者皆使之求之一性之中自性之外盖鲜及焉夫然后知古之人所以泛应万物者曾不出吾方寸之地扵是又思得古人所谓自信者而笃之斯可以深造扵道而不止为口耳之贱儒今也茫然如在中流风波正起而失所以济盖不知方其信而行之古人何所见耶夫信者知其在我者有是也学而且能信之虽君子之细事至其进而不止可以积而入扵不可知之神矣岂不大哉故某尝窃疑孔子之门所以人人皆可畏者实自此入也若圣人之教人未能使之自信道无自得矣且以子路行行之气屡见沮扵其师终不少贬宜不足与语至孔子惮门人之不敬之也则曰由也升堂矣未入扵室也其曰未者以谓孔子之室在子路非不可入也特其入有渐耳若必曰好学如颜子然后得以在寝则世亦何借扵圣人哉故夫茍有得扵信虽以子路充之可以入圣人之室茍无得扵信管仲之功曾西之所不为也嗟乎某今无所得扵此则可矣傥他日幸而有所设施就使正如管仲仲尼之徒尚且不比数之是其所学乃圣门之罪人也某其忍为是哉此某之所以当食投箸中夜浩叹而不能自己也昔宰予昼寝孔子曰扵予与何诛夫昼寝非大恶得罪扵圣人如彼其严何也盖道之在心要在念念而不舍焉一息或忘去之逺矣昼寝其何暇乎予也无所用其心者也无所用其心盖初不知所以安心耳信者安心之地也方予之欲短丧肻自安扵至丑之行而不悔夫扵彼而安则扵此未得所以安也未得所以安则虽汩没扵至丑之行恬莫之省何足怪哉人性之善恶扵予有疑焉且惧此心终未有所安而今而后行归扵小人也扵是輙有请扵左右先生其亦怜而幸教之乎始某方幼年时闻之诸公长者以谓先生正容以悟物使人名利之心氷释某时虽不识所以从师然毎扵平居宴处间窥之人人有不能然者扵是已知先生为不可及矣其后几冠逰太学常与友人廖用中论当今人物且为其亟见先生也遂以问之用中谓先生尝有言曰舜之鸡鸣而起孳孳为善其所孳孳者果何事耶退而反求之若有以当扵吾心者然且不得所以进也扵是某愿见之心愈笃迨丙子嵗不利扵秋官既归膝下且欲径奏将乐一见因循多故若有柅之者此未易言也继又闻先生如京师去秋始还舎某时卧病冬末始平终不得踵门一挚币谒扵将命者今兹适有璧水之行取道东阳而先生偶官扵此遂获一拜道貌积年向慕之意亦可少偿矣因念昔年所以闻先生扵人者扵是复修不腆之词道此意焉且欲先生知其非茍然至前也夫舜之为善学者之所当致志也今也欲为之且不得其涂径以入当如之何哉虽然是善也舜其独然乎孟子曰舜闻一善言见一善行若决江河沛然莫之能御夫闻见在外而悟之心心则所谓闻者自闻也见者自见也充其所以闻见之极人孰不可故颜子曰舜何人也予何人也有为者亦若是是则非舜独能也审矣故某尝谓伊尹之所觉周公之所思孔子之所贯颜子之所乐亦是道也其与舜之所为有以异乎今先生固已充实而有余矣愿闻所以初入此道其所执持而取信者果何在若使不肖者得闻咳唾之余愿即影响而思之庶㡬縁是探古圣贤至处得其万分之一亦可以粗寄此身扵霄壤间不为虚人矣某又闻之大河之源彂扵崑崙其流而下者才一滴耳出积石过龙门放乎澶滑之间奔冲泰华之阳望之汹然使人心悼而股慄其本支而为南北之流以达舟航之运储而为陂池为沟洫为田畆之浸又为荒畦野圃之所资而抱瓮者有事焉其利亦博矣然河非求有利夫尔也人者利之河不得而吝故虽利之所及若大若小若多若寡咸其自取而河无所择焉古之抱道懐徳之人其胸中之所自得者黙而该之其精不可辨挥而散之其大不可围竆而为道术虽善一身而不以为狭达而为功名虽泽及扵天下而不以为广是固惟所遇焉而无所择也故委吏乗田抱关击柝古圣人之所不屑亦曰无所择而已先生之所藴诚非不肖者之所能窥测至扵乆处卑秩固已不厌夫有识者之论而先生安为之此其存诸胸中者亦逺矣肇自一滴散为无竆无竆之中惟物自取斯道也疑自向之所谓善与信而充之也某何足以教之然区区之心正有求扵先生不识所谓一滴者可以见分否逆旅纷冗言不逮意先生亦观其心如何耳代人上梅节推仆窃尝悲世之君子不所以得名而悦扵人之见知是以覼缕语言粉泽容貌以求裕扵先达者之观听脔巻姝濡无所不至夫无实而贵名者固不足议若自修诚笃而名之为徇其志亦不宏矣何则妙道无竆方寸之间索之而愈有为圣为贤皆由心造耳何为扵未成就中而遽受人之知乎故士志之髙逺愚尝扵畏名者见之古之人如颜氏之子块然处乎陋巷之间其胸中之所以自许自期者虽其流軰有莫能测且㣲孔子之言谁且知之以彼所为若求有以自表扵当年后世固已絶人而乃不露纎芥深闭固藏粥粥若无能者何故盖其所以学扵孔子者有进无已要之不到圣人不画也使彼且以今之所为不自悔扵衆人后之所得盖未可量与其速播而小吾名也孰若守吾终身之志待其充足然后大之乎故吾非恶名而逃之也亦曰所以得名而已耳然则颜子之深闭固藏宜其或出扵此与昔者儿寛初授经扵褚氏及褚自梁相而召也寛适为御史大夫褚意颇轻之至扵议封禅扵武帝前则又自以不及寛故禇之诸生也其材识之深浅固不能外其师之所鉴又何其师许可之易变耶盖人固有一旦颖脱而自悟者有力修强记而加富者当自今观之其故不足论也是以君子其学未成幸而有一人知之吾亦有所不屑尔也故观儿寛非昔日之人也则颜子之心可见矣观颜子之所以自晦扵世也则士之不茍为人之所知理固然矣又何必速扵必售以自累乎孔子曰不患莫已知求为可知也夫可知而人知之君子何恶之有直嫌扵内不足耳若颜子者其志果在扵为圣人则其他举非其好也名将安取哉以某之不肖无状诚无足知亦不愿人之知方求为可知而未能者然早嵗且尝以声病偶俪之文见取扵左右矣今还视之汗颜热中而又闻先生爱忘毎以故所取者见称也是以一再见先生道此志以自达焉夫得名之不今已不可追若自今观之某之志自待甚未易也先生亦试揣其中如何耳若犹有取扵今尚幸先生竟教之庶㡬异日不为流俗所汩没而得以力溯道徳之源则先生知人不虚而其赐益厚矣虽然其志则是也而其所学亦未敢自道扵人也王良秣骥子万里之足非可以一朝期要须待其力胜絷维是必有可观者若其无取扵此某之心正自求恬黙退处之不暇其谁实能辨之逆旅纸笔不荘或不以狂妄为罪幸容之代乔卿上陈令书某闻之善用法者当原其情不知人情则无以用法矣春秋之书以一字褒贬寓万世赏罚二百四十二年之间舍迹而论心去名而诛实者皆是也而世方曰守法者不容情亦已过矣夫圣人之制法将以杜天下之私心而畏奸吏之上下其手也使人人如臯苏则三尺无所用矣惟其不能尔也故一切格之以法然则法虽出扵天子而吏则当以意而行之矣昔者某以公事适至扵眀公之庭方小人之倚扵疑似之间以骋其无根之辩虽某不能以口舌难也而眀公方㳺刃余地运斤成风而盘根错节释然以解盖非曲尽人情不滞扵法则某之衔冤负恨其或无所诉而诋欺者将得以自肆矣顾眀公之扵某盖未尝有半面之知以某之奥滞卑凡尚获自直则一邑之泽当如何哉此某所以仆仆然强颜执贽求见扵下执事而欲复伸其喙也且某之事未易一二言也某乆在京师家素无所蓄积也一切资用徒取给扵先人之薄业及归老亲埀白田庐萧然号寒啼饥之态殆不堪处而所以分朝夕饘粥之养以利同气之夫家者岂以其有余然后为是耶诚以手足之爱既已事人则周旋动作唯其人之听故凡不敢辞其无厌之求者盖将以训其虐也而女子无知仅不得终其天年以没扵牖下则彼之为虐可见其不悛矣然则向之所与者其可以不问乎此某所以必夺之而无愧也某尝读史见相如完璧之事未尝不竒之也方秦以城求璧扵赵也赵安知其不以城偿之乎故璧不可不与盖以谓不与则强虎狼之秦其加我者有甚扵求璧者矣及其既与之而城不可必得也故相如亦得以诈取而豪夺之自世俗观之疑若其信不足道矣然当时所以与之者势也无取扵恩则今日之所以归之者义也何有扵信况信之不可要而复乎嗟乎得玉无厌骨肉有至扵相戕受施不报邻国有至扵结怨人情所同然也若夫义重扵内则物为之轻古之人盖有挂劒以徇死友之情者某诚不难为此借令为之亦谁察某之心而彼独何人哉此某之所以拘囹圄被金木从吏讯毎顾而不悔者也虽然凡此者眀公举知之而懐不能黙复陈扵此眀公试察某之心其有愧乎其无愧乎某尝以谓君子之施徳扵斯民也不择地之广狭而皆能与物为春夫春之扵物恩亦厚矣惟其非有心扵利物故物无所归其徳昔范滂被系霍谞理之滂往候之而不谢或以责滂滂曰叔向不告祁奚之免之也今眀公治天子之民而用天子之法既已出扵公无私矣而谢之之言亦安所施哉计谢与不谢眀公不复䘏此而某之所以来者非谢人之利已也谢眀公之深扵法而其心又将以是为一邑之被其泽者谢也伏惟眀公以其礼进退之幸甚幸甚上谢簿论盗某闻之以道致尊人莫得而卑以徳致贵人莫得而贱古之君子修身扵环堵之中眇然如不足扵一芥之㣲而其自视盖有余扵泰山之重也孟轲一布衣耳﨑岖扵齐梁滕薛之间居是国其国之君拥篲而师事之岂其过託倨傲之名以招诸侯之敬哉彼其中固自有所存矣以某之不肖固沈溺扵可卑可贱之地而不自悟矣至扵道之尊徳之贵妄尝以谓可学而至也是故非其义也仆仆然屑已以从人亦有所不为也今将以敝邑盗贼之事论之左右不待问而言不敢必其不轻也执事傥能容之乎仆尝读旧史见尹赏之治长安也鲜衣凶服少年之无赖者使吏民杂举悉籍记之一旦收捕寘之虎穴私窃以谓治盗之罪法制存焉不应如是之甚也及观海曲之人为吕母报讐者其初乃屠酤軰耳而终成赤眉之乱夫然后知绣衣直指之使广爲诛戮不若严之扵将然也孔子曰居上不寛吾何以观之哉盖残虐之政非圣人之教也然有不得已焉义亦不可废矣今夫攘邻鸡而不止其渐必至扵探囊彂箧又其渐则椎埋鼔铸取库兵据城邑而后已爲吏者不从其本而小惩创之及其甚也民以无禁陷扵刑辟者多矣吏复忍爲之此何理哉郑子产谓子大叔曰有徳者能以寛服人其次莫若勐及大叔爲政不忍勐也郑国多盗取人扵萑苻之泽大叔悔不从子产之言徒兵攻之尽杀然后止夫以大叔之慈岂必欲多杀人以已乱哉盖其事非多杀人不可救也然则吾何爲忍小寛而忘大勐乎由是观之治盗必救其渐而仁爱之心非所以施扵此属也以敝邑之民䝉前政之㢮玩固已数年比方公之来稍加整齐之人扵是知有官庭之可畏惟方公以此邦为欺诞之俗故毎扵为盗者疑人之枉之也考谳之际輙平反之更以累及其被盗之人故群盗得计剽窃攘取扵今为多闻之野老田翁牛羊不敢山栖而豚犬室处也人艰扵夜行而仓庾必守御也公犹未之知焉从㣲至着遂成厉阶恐自今而徃后之继为政者或至深竆治之为盗者鸠集党与而恣钞掠矣当是之时虽欲小惩创之其可得耶夫盗不严其始后必难治徃年廖恩初不过为私商耳至其后遂贻朝廷之忧故以蕞尔之冦役八州之师环铁城旷嵗月而攻之不能克也嵗比不登人多㳺手盗贼纵横必为后患执事独不念此乎夫欺诞之俗诚可恶也然万一诚被盗反为盗之所诬而文致扵法者将若之何盗憎主人自古而然彼方务巧计竒中而吾以欺诞逆论其主人传之远方此为号令耳执事扵一邑之中与大夫同其休戚者也果埀一言之赐以慰人望此何难哉某持是说乆矣欲进扵方公既而自谓曰进人以言易而受人之言难况下材末技不足以动人愈取戾矣然终不能黙黙也故輙布扵执事焉惟执事髙眀仁厚某之不肖可得而亲者也今有人焉三世不入公府世以孝弟闻扵乡里适亦为盗所陷邑大夫果不见察行将论刑嵗云暮矣其人举家卧病萧然如不可终日斯亦足矜矣执事果以某之所言为信告扵方公而出之则某言之行也实自此人始庶㡬闻者知方公虽恶欺诞而非长奸也执事实有助焉如其不然某亦无所逃罪矣区区之心惟所裁亮不宣某再拜代安常上福州吴倅某闻之人莫不有所已为亦莫不有所未为观人者不待考其所已为而知其所未为天下之真识也世称伯乐相马之善工也人未始知而彼独知之是其所以难也今夫苍骥騄耳厀啮乗旦汗血之驹铜骨兰筋风鬃雾鬛目如夹镜耳如批竹毛如散云蹄如踣鐡浴之以清泉而食之以刍豆以玉勒时其进退以和鸾节其步骤表而出之曰此天下之马观者睥睨审其不诬矣则曰世何贵扵伯乐哉此固衆人之所能识也及使天下之马与疲驽下驷同皁龁艹饮水喜而相嬉戯怒而相蹄啮初无有甚异者当是时人已不能去取扵其间矣借令能去取之至扵与疲驽下驷齐驱并驾沬涂吻疮溃肤俯首穹嵴若无以自活顾谁能知之盖其养之也非向日之物其饰之也非向日之具而其御之者又猥以庸夫也则马之伎能愈无以自白矣是故九折之坂盐车之下过之者日不爲无人虽求哀乞怜甚矣而人莫之肻顾也一见伯乐振迅号鸣伯乐爲之惨而不忍扵是给善价以归焉时其饥饱以生其气力被之文采以作其精神造父执辔韩哀附舆跌宕乎奔风飘忽乎莫烟崑崙之虚瑶池之曲一秣万里仅若历块昔之见者累千万軰曽不为之埀情者今乃汗颜扵伯乐矣兹马也固非移易其形扵今日也弃之则如彼宝之则如此嗟夫孰信夫负盐车之马能若是乎此伯乐之所以为相马之善工也盖人之相马也论其形伯乐之相马也论其神毛色牝牡曽莫之辨报以千金唯恐不鬻兹岂寻常肉眼之所能到哉是其胸中必有大过人者矣夫相人者亦何以异扵相马不求之扵形而求之扵神然后真马得不求之扵迹而求之扵心然后异人得故曰观人不待考其所已为而知其所未为天下之真识也人皆贤禹稷未必知颜子盖已为者易见而未为者难眀故也后世名世之士既不可多得所谓真马又不世出而图八骏者乃以麒麟龙鳯螳蜋为肖也夫马一也其所以甚不同者不在扵形彼惟形之论耳岂不亦诚外哉故其扵观人也亦然若今之士其求裕扵权贵之门唯恐人之不我与也偻背而疾趋低眉而后言盖亦可谓贱矣扵此设有竒伟特立之人不幸适羣扵衆以进纷然造庭隤然就位唯然而出乃始有过扵受贽之君子矣夫受贽之君子又何过也尔其所以进者泛耳以某之不肖其所以自许自期者固未尝敢落人后竒伟特立者固非某之所自谓然寻常阘茸之流亦非某之所愿学若夫困辱憔悴无以自表扵流俗之中岂真困扵盐车者之比哉而阁下文章岂弟诚亦士之伯乐也故愿以贫贱之身归之左右试此号鸣不识可以与之一顾以増其价否干冐威严进退唯命某再拜代陈元礼上王提举仆尝读韩文至扵上于襄阳书观其言先达后进之相须所论甚美而其终篇秖欲丐一朝之享以为刍秣仆马之资而已私窃怪之以谓君子之扵人非其义不可以一介取扵人是汲汲扵利者固退之之短也及读闵已赋与复李翺书观其称孔子之贤颜子者在隠约而平寛而以为哲人之细事且自悲其无箪食瓢饮无以取资则饿且死其事尤难扵颜子仆然后知彼以利而求裕扵人者不得已也盖自井田之法既壊士之贫者至无以自养郡县之权太轻王公大人之门始无用扵士士以无用之身当未仕之际而裘葛虀盐之费不给欲自逃扵山林之下养髙完名傲睨一世而坐须好事之载酒邻僧之送米县令之助俸是则难矣故退之之荐侯叔起亦不以其读书为文以干扵有位者为非而发其名在十人之上然则曳裾扵王门散迹扵侯馆今人羞之古人以为常也某东南之鄙人也家贫而求仕欲仕而不获扵科举身㳺太学十年不啻矣困厄愁苦如丧家狗如负盐车之马世之竆者莫己若也虽其自期未尝敢后扵人至扵干扵有位之君子则亦时有不得已焉者毎自思天下傥有竒伟慷慨之人肻忘其一手足之劳以拯水火之急则愿託之以此身然以四海之大贤人达士之多非无竒伟慷慨之人而竒伟慷慨之人卒以竆而莫之遇也自昔过济南已闻阁下之道徳文章学者争先师之唯恐其后当时以衣食扵奔走不得备扫除之役以渐咳唾之余论瞻望风采扵今几年矣兹者又闻阁下屈使者之车出布一方之惠泽亲戚故旧争相劝勉以谓竒伟慷慨之人昔之咨嗟叹息以为难遇者今可以一行矣某因念济南之不及见也扵是仆仆然不惮千里之逺唯阁下之归焉其来之意阁下深计察之矣退之亦曰龊龊当世士所忧在饥寒如前所陈则退之固尝以饥寒为忧矣盖忧有大扵饥寒者而不幸饥寒为之累弹铗归来之歌虽鸣扵齿颊之间君子固宜哀而取之也若取其所忧有大扵饥寒者则必以衣食养其所以忧矣是又君子之所存心也然则某之来也阁下其将以其龊龊而鄙之耶其亦将哀而取之耶俯伏门下惶恐流汗之至代张积中上陈太年某尝谓古之士也重今之士也轻古之士也贵今之士也贱其势然也三代之贤能为善扵家取赏扵朝其平居里闾虽未厠扵缙绅之间已隐然有公辅之望不待表饰尊崇而奥渫污辱已逺矣汉唐之间为士者犹可用扵郡县盖簿书狱讼之事不独委之小夫庸吏也今则守令之权与古不同矣上之人既无取扵下逺郊小邑竆居之士懐才藴竒非在仕版则阨扵不试虽欲不轻且贱不可得矣故曰今之士也轻而贱其势然也虽然士者道之所在也民之所景望而取则焉者也岂以其用与不用而遂薄之哉而或者以谓为吏而待士士必恃吏之势以挠法陵民然则待士盖有道焉不可不审也某在京师有来自南方者闻阁下之待士也可谓尽矣接之以礼使其上不至扵挠法示之以义使其下不至扵陵民优㳺寛暇教诲而长育之此敝邑之陋所以不烦执事者法令之严而礼义之俗易成也某羁旅飘泊扵今三年矣虽闻恺悌之政欲备扫除之役有未能尔者瞻望门墙惟日为嵗重念某读书为文本非期自表扵世俗也方其少时忧患侵陵薾然百骇不可堪忍苐杜门端坐屛絶人事精竆佛妙唯欲蝉蜕嚣之中中耳今则不惮数千里之逺辞亲遗孥客食太学固已大异其初心矣盖念先兄以家籍堙替之故力得一第不幸早夭门户竟以未立虽饘粥菽水不至缺扵奉亲而庻人之役则未之能脱也与其输将服劳奔走驱驰扵公家力有不任则应举干禄亦姑就其易者耳则以夫山林麋鹿之姿而束扵规矩检绳之内以从少年之后岂其情哉实有不得已焉者也夫争名者扵朝争利者扵市某固不可以处乡里矣此所以企咏阁下之勤而终不获一归抠衣凾丈以渐教诲长育之余恩也虽然某之昆弟亲戚其受阁下之赐盖亦多矣亦何必亲䝉其泽哉感激之情扵是尤笃方今学校之教徧扵天下惟至诚恻怛以待士为心者然后可以上副眀天子之美意其若阁下之所以厚扵敝邑之士者自古未有无见效者也伫观课最以膺君相不次之求而某也他日庻㡬有成犹可以邑之子弟拜起扵堂下以谢今日之徳未为晚也南望寓书言不尽意惟乞顺序节宣使百里之民有所怙恃下情不胜祝颂之至答廖用中某启昔者奉书已不记忆曽出何语及领所教申以辩论乃审谬妄且感且惭某扵佛祖初无入处尝试以其书读之隠之吾心未有合者岂遂信焉如山野之人虽未尝覩京邑之鉅丽至者告之固知其不我诬也而来书便谓某身到其地故有无着佛祖处之语此过疑耳若公以兹事非急务正沈扵名利者之说仆方事科举科岂敢以左右为非但其所谓大患不可不复者不免云云也孔孟之教莫非眀兹事者子思中庸其传处的切故其语最可信所谓中庸者非使人人皆扵之求合焉盖学至扵道则应变曲当自无过与不及中庸在其中矣孔子曰中庸之为徳也其至矣乎民鲜能乆矣子思亦曰中庸不可能也是故夫妇之愚可知可能者非其至也若其至虽圣人亦有所不能也然则是果何道耶舜之惟精惟一然后能允执厥中汤之懋昭大徳然后能建中扵民故曰极髙明而道中庸者如此而已佛氏之言道亦曰平常心是道若了此事着衣吃饭而已若其不了而止能着衣吃饭是亦痴人尔何足贵哉唯不可名以痴人而起居饮食曽与人无异者夫岂逆理失正而丽扵过不及耶此则中庸之所以为中庸也非极髙明者能之乎故凡不得之髙眀而惟中庸之求者未有得扵中庸者也子路欲使门人为臣孔子以为欺天其始盖以善为之至其槩之以道乃如此然则学者当自其末而求之乎抑亦即其本而学之也所以不贵夫渐进而贵夫顿悟者以此书曰惟狂克念作圣夫狂者妄行疾趋之人耳其一念之正则初与圣人无异也故入圣为易是以曽㸃愿学圣人所以深与之若学道者必历阶级是狂终不可以作圣耶吾圣人门户堂室之说接引中下根之辞耳历块越涧之马一秣千里恐良乐不复限其步骤使之猥与驽骀同驾也孔子曰由也未入扵室也又曰颜渊未见其止也二三子之逰扵圣门要之不到圣人所学不止其曰未者盖谓其必可至云尔非谓此止可以入室而彼止可以升堂也不然则人皆可以为尧舜圣人岂欺人哉若曰西方圣人不能使顿悟者之多则又不然夫顿悟固西方之教也至其悟之顿不顿则在人尔圣人安能必使之意其不能必使人之顿悟遂罪其教岂理也哉所谓释氏撤去屛障洞见底里望之者谓可以直造故人皆有狂心夫人之所以不至扵道之室者盖以屛障为之限也屛障所以得而限之者以其心自隔也使人人望之而见彼无陷穽之可畏何惮而不入所以难入者正以望之未见耳虽吾圣人之教固所谓循循善诱者彼有妄情以柴栅其至虚小识以狭劣其所居者其终日行住坐卧初不离扵吾圣人之堂室也然其由之而不知圣人虽欲使之悟亦不可得也若无深闭固拒示之以难者岂圣人之心哉子贡曰不得其门而入不见宗庙之美百官之富得其门者或寡矣而仆所谓悟之顿与不顿则在人者此也然则撤去屏障洞见底表又岂独佛氏为然耶惟公以儒佛合而为一而以儒者之教为非歴阶级则不至故不得不异耳夫六经之说应时物而为之时异物变故其言亦不得不繁以其谆复之故便即之以求圣人而不扵本然者致志焉亦恐成入海算沙磨塼作镜徒勤无益耳古今一道圣人一心公之所言也若幸不鄙弃则仆之言似有相应者然非敢以为真是也若以为不然希再见教不可以为不足复而置之遂废琢磨之益也与㳺定夫先生渊徃年在太学时先生实为博士博士扵诸生师弟子也宜其朝夕请间以求咳唾之益乃独碌碌稠人之后抑首扵无以异人之眉宇而守株扵可以言传之余论不能一通名左右岂稔闻盛徳独无向徃之心乎政以学未有疑无以为请问之资不敢徒见耳其后八年先生在宪台某又适来京师谓扵是可以数候起居而卧病经时足迹复不一至门下病且愈则又有海陵仓卒之行既至海陵闻先生出守历阳历阳扵海陵皆绵地淮南相距数舎耳举足不必浃旬可到抠衣凾丈冝若易然而某方侍长者之侧势不得以有己虽瞻望不逺又无縁如所欲而徃也且今天下如先生之贤者㡬人若某之有志扵学亦可谓知所择而从焉者使其幸一日拜起扵堂下未必在可斥之数也而自识先生风度慕望之不已扵今十二年矣要之终身所愿攀附固不可一日致勤而后慊然十二年之间㡬欲见而㡬不获也则其他尚可必乎人将以是为因循自弃者故某不避饰说之嫌为左右一陈之也先生能亮之否始某过建阳问道扵将乐杨公公怜而教之既而许妻以女道路南北迨三年然后成昏成昏今一年矣非惟寅缘葭莩之幸实有幸扵得毕其学问之素志庻㡬不虚作一世人也先生与公朋友故某闻先生扵公为多夫道一而已矣而所因以入者门户则衆某今扵道亦未也使颜孟并出扵仲尼之门安得不两见之以究其所以学乎故渊虽受教扵杨公知其与先生无异矣而犹欲一见先生不能自释也伏惟先生以中和之徳诚身以刚大之气应变谢去才智而㳺刃乎无事之境故虽一毫未举而天下想见其必为之功此世俗所以深畏而害之而志士仁人所以叹息其不用幸神眀之休相而庻几斯道之将兴也虽然道之行不行为有命矣若夫得天下英才而教育之付之以正论之渊源使夫子之文章不坠扵地是可以力为者先生独无意乎诚然则如渊者其亦可以辱门下士矣适病起㑹外舅遣人作书言不逮意然自今可以继闻动止矣其详当在后便也正逺教诲瞻仰益深惟冀倍加保重以慰天下士夫之望答陈了翁渊承教以疑之为道谨当佩服铭刻不敢忘也所谓杨子云扵玄可谓好之笃者不可谓不知仁渊窃有疑焉渊未尝学玄固不知其深然观其立名以三方九州二十七部八十一家着为定法此固与易异夫易以相错故能变以能变故不竆既有定法则不能以相错不能以相错则不定变矣岂易之道哉故来教以尧夫之书为过扵玄而曰雄之发扵玄者死法耳为是故也使雄知易则玄必不作其作必不尔然而曰好之笃者亦恐雄不得所以好也雄之言曰好尽其心扵圣人之道者君子也人亦有好尽其心矣未必圣人之道也此真自排耳渊虽不学玄然扵法言十三篇则既熟读之矣法言论圣人处无一语是扵是知雄为不知圣人夫学者用心如雄然而不知圣人则其所学可知也已故北方之学所以不比数之者盖有以辨之也夫拟人必扵其伦如法言以颜子之孝为过扵猗顿孟子之勇为过扵荆轲仲尼之圣为过扵范蔡此盖当时流俗之所见常人足以知之何足以见扵书其间辨乎其不足问问乎其不必疑与夫媚莽从乱之语尚多又不在是也至若祸福死生之际尤不足观故渊敢以谓雄之扵仁疑有未知者亦非敢妄疑也所见然尔盖孔子门人所学莫不求有以知仁知仁则道可进矣未有不知仁而知道未有不知道而知圣人者也今雄之扵孔门弟子其智曽不逮宰我子贡有若之徒而乃断然自附扵孟子不知其以孟子又为何如人也法言有曰仁以人之此雄依放前哲之语臆度人之为道而以为说也其陋盖如此而谓知而好之毋乃太恕乎渊扵左右及杨丈处毎得一语必谨识之已而未尽了则必反复问难不敢不尽盖恐先生长者故为疑似不切之说蔓衍无涯之词以观学者之所向而启其所疑使其无所捕捉而扵中流风波之中忽得一壶以自据也此自昔圣贤亦然安知来教不出扵此乎渊读论语见樊迟学稼圃宰我欲短丧告之者未极其说而问之者已无所疑及其退也圣人惧其终莫之悟为之悉意而申言之盖悯其智有所不入而不能复发问也然则圣人之教人亦岂必待愤悱然后终其说哉如前所陈愚懵之见如此其是与否更望裁之毋惜谆谆埀诲为幸耳答吕君诚眀之说前此未有释经明白如此使人可以坐进者如闻近㸔中庸计已有成说杨丈欲为中庸义尚未有暇也然意已定矣渊拜覆答晦之叔示近诗三篇清逺闲易读之叹服不能自已亦欲追和自量缀白雪以巴词恐负续貂之诮也不作此乆矣自今春入学斋舎无事试勉为数章然复不佳不敢自隐辄呈左右得赐㸃窜为幸耳日省历子前书谩及之不知亦见取扵左右也乡党一篇粗妙俱融步步不离兹事圣人之极致也观颜子为近之亦在夫视听言动无非礼而已自老荘之学盛行扵世而世之君子始猖狂妄行为达而终自弃扵无方之民特未之思耳了翁书论曽子之扵道以鲁得之故战战兢兢且死而未已又言舜非行仁义而孶孳为善所谓曲頥而厉者也盖眀此也自得此益信昔之所闻为不谬而窃喜坐进之无难矣闻之李似祖云左右自㳺山归来所得益胜遂斋居𬞞茹日造禅定想见正襟危坐心形两寂也大学云知止而后有定定而后能静静而后能安安而后能虑虑而后能得此合内外之道也左右之所为岂有意扵此乎世人终身役役扵尘劳妄想之中醉生梦死莫觉莫悟其原在扵不知止而求定耳间有自修之士乃避事而求道夫事焉可避哉无事则道亦无矣故惟止而求定者乃期扵虑而得也至扵虑而得则洒扫应对之际莫非妙用而天下国家盖不足为矣而况扵一身乎何时侍见话此等事瞻仰渊再覆答罗仲素渊启比年朋友道絶自去嵗还里相与者既寡幸而得一二人徃徃朝夕徃来惟以戱笑为乐故平居行已则有过而莫吾正读书则有疑而莫吾适用是大惧自得吾仲素乃复有切磨论难之益而今而后知学之可进矣幸甚幸甚前日辱埀谕皆经㫖之奥自顾荒浅何足以知之然既䝉问不敢不复辄布所闻以卜当否尚俟裁择君子之出处去就不可比而同之观其所遇如何耳如柏舟之仁人简兮之贤者北门之忠臣所以低回而不去者非不能去也柏舟之诗曰耿耿不寐如有隠忧彼其所以深思逺虑者岂在扵一身乎箕子为之奴初不与㣲子同也桞下惠援而止之而止初不与伯夷同也其道则一而已其不去也乃所谓仁简兮之仕扵伶官则禄仕者也道之不行而择其所可能者以就禄虽伶官之贱犹能安之非贤者能若是乎若曰任之非其事不可不去则是委吏乗田圣人不当为也耶北门之忠非直在乎从事独贤而不怨盖国尔忘家者也其不见察扵室人则家之不遑恤故尔夫既已任其君之事乃辞难以求退此何义也故亦莫之去也观孟子三宿出昼之义则古之去其君者盖皆不得已者也岂其所欲哉若乃伊尹之以天下自任然非汤则不起是其始之择君以为去就不得不尔至汤没而太甲兴太甲初未尝见察也伊尹其可遽去乎此不可不知也君子阳阳其事类简兮且所欲者求免扵乱世而已得其所欲奚为而不乐非如柏舟之尝任其责者也柏舟之所忧忧其国君子阳阳之所乐乐其道各有攸趣也至扵伯兮鸨羽之君子则又以君子之道而执庻人之役者也以庻人役君子役之过时使不得保其妻子养其父母则其时可知也已此其所以可刺时则可刺若君子之义庻人召之役则往役亦奚以为辱其曰下从征役非必在位之君子处君子以小人虽谓之下从可也古之不得志而在下者躳耕乃常事尔以蓺黍稷稻粱为念盖欲共为子职而不可得者此其所以唿天而叹也拨冗作此以代面承或以为不然更望指教上邹侍郎世俗之为说曰欲知人之贤视天下之公论而已夫岂不然而未之尽也何则衆人之誉有近俗而得之者有好名而得之者是二者实无与扵贤也而必以公论取之无乃或失乎渊则以谓欲观人之贤求诸君子之所钦爱者而已盖君子之取人也以身为则以道为公是是非非无所容贷是诚足信也始渊之幼年得侍四眀叔祖出入起居盖未尝不在侧也其后成人即㳺学四方遇同郡杨先生从之因授室焉是二人者君子人也其情则渊之亲而其道则渊之师也杨公有友曰建安㳺和州者非世俗之交也而叔祖之深契则惟执事一人而已此非特四贤者自谓也虽今举天下之人皆云尔也渊故不熟和州之为人独因杨公知之亦未尝拜执事也而笃信其为天下贤者盖以叔祖之言而已故尝愿执扫除之役以从二公之后冀窃闻其謦咳庻㡬得所归焉而未之得迺者偶有以不肖之名闻扵和州者公不鄙夷之辱惠书曰是可教也则和州虽未之见其心已相许矣独执事之门初无贫贱之迹顾今天下如执事之贤者㡬人若渊之愚又自谓粗知执事所存之万一而乃因循自柅不一望其履舄其不㡬扵自弃者乎伏惟执事道徳之髙术智之眀事业之隆名节之重夫人而能言之不待渊饰说以自进也以渊所闻执事之养心如云行空无意扵逆顺而徃来也以风故心得其正其应事也如权在衡无意扵髙下而轻重也以物故事适扵平心得其正则无徃而不安事适扵平则毎举而必当此天之所助人之所与圣主它日之所倚付天下后世所以被惠泽而不竆而志士仁人所以跂踵引领而望之者也嗟乎自古君子小人之消长有以关隂阳之运非适今也若天终无意扵君子则已不然则世之所谓系社稷之安危生民之休戚者宜不得以自逸矣渊诚恐朝廷一旦开悟诏起诸公则如执事之贤固当首被登进以慰夷夏之心渊扵是时方将击壤田间歌咏太平之至乐虽欲一瞻风采有不可得此渊今日所以仆仆然仰干将命不自知其不肖不足以辱执事之降接也惟执事矜其闻风之日乆愿见之情笃而以礼进退之不胜幸甚黙堂先生文集巻第十五默堂先生文集默堂先生文集卷第十六黙堂先生文集巻第十六书答翁子静论陶渊眀所论王摩诘责渊眀非是精当顷闻之苏黄门称渊眀欲仕则仕不以求人为嫌欲己则已不以去人为髙饥则叩门以求食饱则鸡黍以延客古今贤之贵其真也若此语深得渊眀之心矣今公所谓真者无乃㡬是乎虽然此语可谓得渊眀之心而不可谓义之尽也渊眀以小人鄙督邮而不肻以己下之非孟子所谓隘乎仕为令尹乃曰徒为五斗米而已以此为可欲而就以此为可轻而去此何义哉诚如此是废规矩准绳而任吾意耳孔子曰和顺于道徳而理于义又曰行义以达其道渊眀至处或㡬扵道矣扵义则未也舎义而言道自圣学不传之后其弊至今尚在则佛之徒是已渊眀何㡬乎盖孟子之言气以为配义与道若曰配义而已则扵体有不完配道而已则扵用有不济彼舎义而言道则是有体而无用也而可乎体用兼眀此古人所以动静一如而圣学所以为无弊也今言渊眀气象虽万钟不可留数顷公田其能挽住耶是则然矣然不顾万钟一也至扵孟子则去其君必有谓焉何哉徒得其义而已此不可不辨也君子扵其言无所茍而已矣爱其人当学其为人渊眀固贤扵晋宋之人逺矣扵此窃有疑焉过承语及不敢自黙恐或未然更愿埀教上皇帝臣生长东南以儒为业间尝学兵自太公司马孙吴之书击刺行阵坐作进退之法与夫歴代谋臣勐将竒正相生虚实相形合散无常变化莫测战胜攻取谨守豫备之术以至隂阳卜筮天星地志占谢厌禳异端曲学之説凡支离而不合交路而难通者实无所不观亦无所不知盖自尧舜夏商周秦汉以来迄扵五代之间所以得失成败治乱安危之迹如春秋史籍之所着见者以臣所知揆之如辨白黒如数一二如驾轻车驰驷马而行扵四通五达之衢唯意所适无不快者又尝以谓古今殊时利害相絶故当世之务尤不可不讲扵是本之天时验以物理辨风气之所宜察南北之异习相山川之险易稽人情之思斁较天性之能不别民力之勇怯究习俗之向背度夷狄之従违如是者盖有年反而自观亦以观世胸中之所既得者了无可疑矣而未有能彂之者方少年时志气激昻过自标置诚有所负而臣所居邈在闽海之陬爰自胜衣以至今日游泳太平和气之中耳不闻钲鼔之声目不覩旌旗之色虽欲自効其道无由是以泯黙退处自同寒蝉若有所待不自知其愚不肖不足以为当世用也去年以臣老亲之命俾臣求试礼部谓纵罢斥例当得官臣以家贫急扵禄飬间关逺来至㑹稽遇故人为守将留臣踰月是时睦冦方跳梁扵山谷之间或谓不旬日当就擒戮实无足虑臣独言瓮牖绳枢之子一旦猖獗聚徒万计安得不虑或者笑之臣已而以心语口曰是难与他人计者当囊书北去言之君父庶㡬万有一达焉其遇不遇虽死无悔及臣来京师试扵礼部不偶幸与廷对复处下列又自以谓古者功名之士必其资可以富贵今臣命竆如此借使其术不踈亦必无补扵事以是亟欲南归又念臣亲年八十臣今既归势不可逺去膝下遂将老死巖穴而平生所志终不能少摅一二以报陛下天地覆育之恩顾欲与麋鹿相为春秋草木同归扵尽何果扵自弃之甚也扵是洗心易虑追书曩时所自得者为兵説十篇虽词意儇浅计策无取引脰长命自其真性非自欺以欺陛下者比也敢献之阙下惟陛下留神而幸察焉臣闻赵括读其父书至其论兵虽奢不能以口舌难也然无救扵长平之败孙膑吴起各有着述考其所言膑尤精密而屡有敌国之辱由是观之言之不足信也固矣故霍去病曰顾方畧何如耳不至学古兵法夫言之而善如二子者尚不足信况如臣十篇之説言不能达其心文不能究其言亦何足道又况草窃未诛上自朝廷下至布衣韦带之士竒谋硕画日陈扵黼座之侧盖必有瑰伟絶特之论过如臣万万者方斯时也持其狂瞽欲以上动冕旒之聴臣固知其难矣虽然汉之所以定三秦擒项羽者韩信之䇿也蜀之所以制孙权取刘璋者诸葛孔明之䇿也是皆立谈之顷遂定大计卒如其説使言皆不足信又焉有此夫言岂可以一㮣论哉惟真知兵者为能言唯善聴言者为能用耳今臣区区之忠欲以自见非适为利文虽不工志或可取陛下幸聴臣言以为不欺置之用兵之地使臣有所依附时出智畧以禆主帅或能为陛下安反侧之心收散亡之卒使逆贼腹心内溃党援外离割裂糜溃卒扵无以自植臣扵是盖不能无分毫之助矣干冒雷霆罪当万死谨缮写兵説十篇并书一通投进臣不胜俯伏战惧待命之至代人上杭州守某不肖往嵗备员属吏得以瞻望风采日闻謦欬之音窃谓凡人之所能者阁下皆能之至扵阁下之所能者人未必能也以是进而踧踖聴命则不敢阿谀以求附退而奔走服役则不敢矫激以为髙异同之论无以彂其愚可否之献无以贾其直衮衮稠人广衆之中眇然若无见也盖尝黙窥盛徳之一二私切志之以谓他日幸而有所施设以所尝闻推之扵是庶㡬有以乗时而御变又念流落蹇滞之迹年将五十顾亦何求扵世借使不能自已其谁实与之去年秋求试漕台偶为有司所录意造物者稍复见怜俾更仕籍已而又为礼部所黜自惟薄命何敢怨尤而饥冻迫之不免从宦今得官江西将就食扵竆僻寂寥之境日逺君子恐遂为庸人之归因循以老顾平生所以向风愿学之意思欲一备扫除之役而不可得者有如不言终扵委弃阁下亦何従而察其心乎此某所以不避饰説之嫌歴陈仰慕之万一也某闻之天下之事无甚难非其人则难亦无甚易得其人则易难易不在夫事而在夫人之得失此为天下得人古人所以汲汲而不敢后也阁下所临钱唐为东南一都㑹素号繁剧难治比年兵火之余比之他郡其害为甚盖其他仍钱氏割据之旧继以本朝鉅公伟人之遗烈民生其间不见兵革战鬬之苦者二百余年异时堂皇之广可容千人而门闱之制甲扵淮浙与夫浮图仙圣之宫富人大家之室楼观倚空金碧照映与江山雄杰之气相称一旦燔燬仅存州宅继复被灾曩所谓宏丽壮观之处十失八九此其害所以特甚而治之所以益难也自衆人观之方财殚力屈之际欲复其故积以二十年之功犹惧不完今阁下来此曽未再秋而荆榛瓦砾之墟化为重檐广厦之䕃丹漆雕绘烂然溢目至扵増城浚池益侈其旧而上下帖然不以为病此其计果安出乎而阁下动容嬉笑无以异扵平居无事之日所以㳺刃余地其必有道矣然则人之所难者诚阁下所易也方阁下之司漕计也公私之用裕然有余人以为善扵理财及其为中执法也上不畏雷霆之威下不顾权贵之势人以为长扵论事自兹出守建安寛而不弛勐而不残以寡取为富民之要以不扰为安民之本惠泽甚博既久而人益思之逮移钱唐其事业章着暴白卓荦瓌竒盖又如此昔汲长孺在朝淮南惮而寝谋虽以人主之尊不冠不敢见也故其忠诚义气形扵出使则有发仓之仁显扵治郡则有清静之政然积薪之论或讥其褊岂其学有所未至与今阁下有彊眀英伟之资爱民利物之志而辅之以精深博辨之学故随其所歴率能有济方古名世之士犹将躐而先之则其胷中所藴岂浅之为丈夫者所能测哉然某尝谓古之所谓智者审度以趋扵是而已而所谓才者剸裁以适其宜而已乃若才智过人而气或不足亦不能行则气也者才智之所待以有成者也盖天地之气其禀之扵人与形俱生与神同运充乎四体而不见其畛而人之在天地一气之内犹鱼之泳扵水也夫能内外合一同然无间则体之充者固已塞乎天地之间矣以是行乎万物之表富贵不能淫威武不能屈仪秦不能逞其辞贲育不能奋其勇雷厉风飞而莫测其迹山藏海纳而莫见其碍故语其刚大无以尚之此天下之士所以俯伏聴従而莫能与之抗也故某论阁下之徳所以独立不慑者惟其气之刚大而已才与智盖其细者尔则向之所谓能人之所不能者其非有得扵此乎某之仰慕诚在扵此夫以某之不肖非敢自谓粗能识阁下之所存也然凡今出扵阁下之门而阁下借之齿牙之论剪拂而成就之者盖亦未必皆能识之而某也独以奥泄尘冗不获自跃扵鑪锤之末则今日之言其可已耶惟阁下留意而诲察之岂胜幸甚干冒台严伏増惴悚见余县丞某闻之人㳺乎隂阳之一气犹木之浮扵海风波之中偶然相值盖万有一焉不可必也已遇而复睽后将冀其复合是则难矣以阁下之聪眀器识出乎天性翺翔学校曽未数年遂掇髙第而又生长扵公卿达官之家其气势之盛足以吹嘘枯藁转为阳春稍借攀援则亦鸣珮曳履扵朝廷之上矣顾乃徘徊迂左屈为县佐辱临敝邑此固不得而得者而某也衣食扵奔走留连他方久而忘返今兹不幸遽撄大故杜门假息喘喘扵苫块之间偶未即死适当阁下来暮之日躳窃余庇亦所不自期也夫以阁下好贤乐善之诚心与某向风懐德之勤意俱不期至此若扵此时犹以丧服自拘不复仰干将命以道其区区之心一旦阁下骤被识擢且去为教导之官遂梯贵近而某以孤苦摧毁奄然就木是终不获亲闻咳唾之余论矣比之浮木幸㑹扵今日又将趑趄不进是果何时而复合乎此某所以不知容貌之不足以动人而以不腆之辞墨衣扶杖布愿见之心扵下执事也阁下其察之进退唯命答陈了翁右司渊扵易书尝习读其句读而已比连辱两书皆以所得易之精微见教自量不肖何足以当此意反覆玩味且幸且惭所论自贲至頥凡八卦发一义例引而同之使参差不齐者如鱼贯栁又以孔子之教人曽参之不忽孟子之存养舜之孜孜为善与夫大学致知格物之意参错其间事理互融义语俱妙而始终连络曲当人心乃知古之作书者非独措意圆备其造语立言亦无不该徧也此可以传不朽矣而以渊之初学特辱教之渊安能受之而不惭乎当更熟读而精思之恐日后扵此能有所进也存其心养其性使所居不狭以达夫大者之大至扵芜梗廓然不为吾碍进而得所止矣而又自视欿然不有其大劳谦以终之然后不为小人之归渊既粗闻其㮣矣若乃学易之道以维为要体之扵身其维安在生生之谓易岂续维絶之道乎又恐诸行无常事属生灭有生有灭不可以言易矣夫维絶而复续可也然而曰固我之维又曰舎我之舟何也舎舟而不易维可乎所谓物不格则易而无体易而无体则不足以见易如是则易未尝无体也而孔子曰神无方易无体何也岂此所谓体者无体之体乎孟子曰必有事焉格物而物格之谓也以是为易信乎其有体矣而今之为易者离人而言易故常措易扵无用之地是以涉有者滞色而入无者堕空而易之道丧矣然则舜与曽参之所有事者彼何足以知之向非左右以髙眀之学廓古人所未彂其孰能至此贲所谓柔来而文刚者以刚为体而柔以文之也故亨分刚上而文柔者以柔为体而刚以文之也故小利有攸往皆天文也其亨者以刚胜其小利有攸往者以柔胜而已夫柔不可以偏胜也舎车而徒以有趾也宁徒而弗乗顾吾之义而已自彊之道也而贲之所以亨者以刚胜也故贲其趾为贲之初焉未之能行唯恐有闻其行者自行也尚何待乎至扵白贲则见素抱璞无所事乎外之文也故忧患不能入焉是以无咎而志得志得不在外故也然既谓之白而曰无色者岂以白可以受采而本无定色耶四教之所以先圣人施教扵人也故宜先易而后难力行之所后教人以为巳之学也故宜先内而后外此其所以不同也凡此虽不敢不对而亦不敢以为然者也其疑者求解其是者求证如斯而已前书所谓震奋受震而非能自震者也抑管中窥豹时见一班耳安能闻闻扵未声之前思修扵既闻之后乎所寄语录序已领浄土观音二记扵似祖处见之用意精深皆非浅陋者所能究测也如有石本乞赐两本为重答廖用中正言承示邪説辨一篇诚哉是言也特䝉埀诲至感至感不肖亦尝如此作文数篇其大㮣以谓今日之祸起扵王氏王氏之学不熄则祖宗之治不复祖宗之治不复则中兴之功不成中兴之功不成则被发左袵之叹近在朝夕矣夫王氏所谓道上不畏天下不恤民讪薄宗庙轻侮老成以异端为正道以公论为流俗尚功利之臣开邉鄙之隙长奔竞之风启欺蔽之渐影传蔓滋以至今日遂使忠臣义士放逐而不伸姦朋逆党猖狂而莫禁㓂贼侵侮二圣播越祖宗百数十年之基业一旦㡬覆考其根芽所自证据甚眀非特空言盖存实迹若非条析而缕数之如前所陈以示天下期扵扫除絶灭而后已则祖宗所以用人制法理财治兵安养百姓而绥服四夷之意何自而眀而天下士大夫承陋守固之俗亦何自而知之乎夫士大夫天子所与共理者也扵是有所不知而犹安扵故习则所望以致中兴者谁耶如是则外侮复至而中原将为夷狄之区矣此非难知之事也何则王氏之学既已胶固入人心髓不可解矣而世无大人先生以道自任开迪而训诱之又无缙绅大臣以天下后世为心排斥而禁止之其人往往随时所尚以徼利达口谈祖宗之美而实倍先圣之道者充塞海内恬无忌惮间又以邪説自文其误以谓轻死节而外美名吾虑不如庄周重一身而忘天下吾虑不如杨朱同善恶灭礼乐吾虑不如老聃乐闲旷避世患吾虑不如佛之徒凡此皆彂扵王氏而成扵偷安徇利之俗故天下靡靡日入扵衰薄乱亡而不悟此而不变今日之祸使谁救乎而祖宗已壊之基业将何以致中兴乎盖祸本起扵王氏而今之士大夫皆其末流所教养而成就者也以祸易祸其为不可亦眀矣故王氏之学其本不去去而又不能絶天下不可为也且申韩之术其流至扵秦项之乱天下之民死者十八九以其无以熄之耳今王氏之学所以致祸幸未至此又幸有知其为邪説者不图所以熄之吾方为吾之説彼亦将为彼之説幸其自败而自止耳万一不败又自以为是也吾恐圣人所以禁暴而止乱必不如是不果矣孟子曰吾为此惧闲先圣之道距杨墨放淫辞使邪説者不得作方孟子之在下使之不得作者有以辨之也幸而在上为杨墨者不从则如之何其亦用辨乎其将诛而絶之乎故曰能言距杨墨者圣人之徒也或距之以言或距之以刑其道一而已矣吾将为圣人之徒其敢缄黙而无説乎畧陈所志非公无以彂不肖之狂言与龟山先生杨谏议渊上覆上嗣位之初遽有兵革之事赖圣德已孚人心归顺丑类竆即日奔溃乃宗庙社稷之灵天下之福也然前日顿革积敝多出扵太上之设后来虽有㫖凡扰民害物之事一切除去令官司悉意奉行敢有茍简灭裂者寘之重典而监司守令尚懐犹豫申请待报遂使泽不下究为害岂细谓宜条举缕析眀示本意继以升黜则人知所向不敢沮格矣如郡邑之有守令虽不能尽知其贤否至扵诸路监司岂不易察间有贪暴不法愚暗无识狃扵旧习未遽悛革之人尚容居职虽名尽复祖宗法度谁为行之大抵今日之事如救焚拯溺势不可缓一失机㑹后将费力诸公议论既一上复见信正当此时不可惮烦要须一一为上深言之且多方汲引趣死不顾利害之人使之各出其力共致太平庶㡬无悔若乃意指未定赏罚不眀内外百官疑扵趋赴日复一日不见成效后之视今亦恐无以异扵今之视昔也比者颇闻四方俊彦稍复召用为之窃喜然类皆厌闻熟识之士深恐眀目达聪尚或未广夫求贤之路不广则所取以充位者必多旧人旧人衆多其间尝歴要官者宁无惧罪幸变之意以夫惧罪幸变之人杂然并进操两可之説挟嫉害之情万一见聴大事去矣此不可不早计而熟虑也昔元符之末一时忠义之士往往集扵京师弊源不除祸根犹在而台谏议论唯务平静自以谓大中至正之道无易扵此至有先朝老成刚毅素着者不复收召而异时罪首遗患后来者更见尊异识者寒心而诸公莫悟其非也未㡬小人得志幽党成市牢不可破盖自辛巳迄扵乙巳二十有五年间蠧国害民之政相仍无间太上虽灼见其事屡诏更革然卒不胜小人之衆乍变乍复遂至开邉隙来冦盗㡬乱天下不有尧舜则祖宗基业何术可保今也天幸攘刼之余帖然无虞小人之罪既得而天下所谓贤者又已进用不扵是时招致俊良期扵无遗芟夷奸佞期扵絶迹乃复因循果何所待耶如闻渠魁尚未伏诛逺方不得其实借使果不赦亦当播告海内使人人无疑然后可以责之自尽以奉其上也眀道先生云变化人材易作成人材难盖作成之道非一朝夕乃若变化之则在朝廷之上示之以趋向而已如汉唐之初用以致治者皆异代所弃之人也岂必先有储蓄然后可用哉今天下已仕之人或无令名而亦未有恶声者莫不欲洗心向道乗时有为若朝廷之意坚确不移人人可使为善而成功矣亦在兼收博取不求其备而已谏省久不除人丈人居是官天下所共叹仰以为得人愚者一得之虑傥或可取幸委曲留意也始欲致书李左丞陈数事方其骤贵又且有功其势悬絶恐言之无益又尝论郡邑之敝为二十篇欲进扵上亦未敢所懐郁郁不展因奉起居之问辄及一二不揆不揆渊再拜覆行在虽去庐陵不逺然此地迂僻絶无所闻邸报动经数月不到不审淮南贼盗已平百姓安堵否诏音寛大而实惠不及民此弊根源深逺未能遽革若朝廷号令议之既审然后发庶㡬必行则不至失信信则民知所趋赴矣郡邑之官絶少陶汰顷者临轩遣使俾察吏之㢘污勤惰若务为姑息縦舎太甚则此行果何为耶祖宗之法民闻其将复未尝得利而已喜不自胜所以安反侧息鬬讼絶觊觎镇逺服盖已有其效然小吏懐疑贰而不举长吏乐因循而不察督责之政不施扵其间欺蔽沮隔甚扵前日只如止科率平税赋正官名募民兵此数事州县今如何奉行监司郡守曽遵朝廷之意否他处不可得知江西一路则亲见闻也无名之取以备缓急加耗之征未减常嵗冗员虽去而案籍仍旧游手蠧财而教閲无法朝廷之意非不美也而千里之外亦已如此欲使实惠及民不亦难乎夫号令不行徒为文具则朝廷不尊而纪纲日以不振民犹饥之待食旱之望雨而积日继月曽无毫髪之利以慰其心欲民心之不离不可得矣夫民心宗社之根本也今天下有叛兵无叛民则民心信若可结矣若必守祖宗之法而以爱民之意行之不为虚文专求实效则民将相率同归胶固而不释矣中兴之功岂不可济乎不然西北卒未可复东南又无以守之积薪之下其火已燃而暴风不已天下之势安危之机判矣谓宜精求博访有用之才凡有意扵斯民而通知祖宗致治之意者俾当监司郡守之选计东南所用之员畧更置之去者不必深究其罪来者责其见效嵗月之间稍有可观则黜陟劝沮之政加焉其谁敢不勉若乃邑之有令其数实繁不能徧察傥监司郡守真得其人间有可委以除授移易者聴其择才不拘以法则贪污残刻顽钝疲輭之人将无所容而积弊之害民者庶乎其可革矣其畧如此其详不待多言也且行祖宗之法在得人而人材之乏莫甚扵今日为上者常患乏材又不思所以收拾储养激厉而旌劝之往者无及又将因之顾何以善其后乎此甚可虑也夫东南之势如孙权之扵吴刘备之扵蜀观当日所用之人所行之事与今果如何然仅足以解纷排难而不能合天下为一由是知汉光武之再造为甚难而唐肃宗虽能削平僭乱使眀皇复归京师而不能使后世子孙以天下之势取河北此亦不足怪也如救焚如拯溺奋不顾身犹惧不济而朝廷大臣方且持禄保位朋党比周以蔽君子玩㓂启侮莫此为甚此而可忍其如宗庙社稷何其如二圣何计已在思虑之内何待晚进之言但因论东南今日之弊不觉缕缕及此幸勿以僭易为罪也答陆伯任伏承示责己论一篇良有开彂中庸之书世之儒者近始知读之然知其味者尚鲜不谓乃得吾友发挥而躳履之何此道之幸也子思曰射有似乎君子失诸正鹄反求诸其身求仁而已唯仁之求何暇责人乎然公所论固佳以鄙意观之又似有未尽者如曰世有反此者终身用之而不自反是恶夫责人者之言也故为未尽也孔子论仁曰好仁者无以尚之恶不仁者其为仁矣不使不仁者加乎其身夫不使不仁者加乎其身第能使在我者无不仁而已若夫好仁则己至扵仁矣譬如磨镜垢尽眀见已见其明垢复何在故恶不仁者去垢之説也好仁者其镜之已眀者与此好仁与恶不仁者之所以异也故求仁而至扵好则责己之道庶乎其能尽哉孔子曰君子之道四丘未能一焉颜子有若无实若虚犯而不校其始也责已而已其终也至扵无己可责矣然文词牵迫非可以一言而足又或相待以明自有抑扬非见理者之病偶縁无事故相指㸃要以来佳论耳傥因寄声更告详见教也与翁士特学士渊辄以所见上浼聪聴东南在今日盖天下根本之地异时苛挠之政未能尽革财殚力屈不可再扰比者经制司不得已调发民兵所给钱谷皆出扵官郡县所有粗可支吾民未加赋也已而经遍行刬刷毫髪不可辄用漕司又以募兵之余封桩之外复督随军财物万数不免取之百姓嵗饥民贫所在草窃不禁重以科须万一有意外之警何以处之今仁圣在上人心悦服必无可畏然北宼未宁逺方疑骇亦似不可不过计也又闽中召募胆勇经由江西者六千余人本以赴阙指挥径往似闻未有所属若畿甸清野则至者无归此軰稍稍恣横久之粮尽计竆其将奈何惟天下大势非小已所当僭论然如士特在经制幕中实任足食足兵之责亦宜反复熟虑也渊不胜私忧之甚惟勿罪率易为幸渊昨者不量因论东南在今日乃根本之地而财力俱困复调兵督粮未已极为可虑未䝉见答教其不逮岂忽之耶为复令已行不可改耶今固无及矣然亡羊补牢亦当为后来计更冀留念也适有一事不敢不言亦公所宜闻者江西十城豫章为㑹府其次䖍与吉为大郡二郡守人提千余卒合安抚司所领兵同赴京师之急安抚统一路自当亟去若䖍守虽去而宪台在焉缓急犹有所赖唯吉守不宜轻动彼迫扵勤王之诏未皇熟虑老拙盖尝为陈利害又不䝉见听今既去行即到阙矣然自古姦宄窃彂本无常形方时凋弊尤不可忽郡有守人所信服所以弭患扵未然今绵地千里邈在一隅旁无彊援遗而他之万一有警谁任其责方公岂弟慈祥克勤细务吏不能容其姦人甚安之数月间发兵召募至扵再三更办随军之物所费动以万计府库空乏而民不以为病斯亦可见其措置有方矣乃过扵畏慎勉为此行征车一动攘刼四起虽旋擒获终扫不尽非直鄙人以为深忧也夫以千百新收之卒进无所属欲以何为若随大军或有毫髪之助盖必有能其事者而非儒生之所可办也今舎其所宜守彊其所难堪非徒无益其害甚大谓宜俟其既至麾下即可以领兵付之健者速遣还任责以守郡之效庶㡬一方赤子有所依附岂非使司所乐为乎傥可以瞽言闻之中丞否此事盖东南大利害东南之扵天下犹四体之一耳一体受病余体不得宁矣今江西诸处关报盗贼唯䖍吉诸邑为甚念之寒心伏幸埀聴恕其僭易之罪渊不胜恳到之至与廖用中中丞渊再拜伏承以先丈朝请墓表见属俾得序次其实岂胜荣幸窃惟老成前軰潜德隠行未易窥测宜得当世大手笔妙扵语言名高而位重者发挥晦㣲庶以取信天下昭示后世顾如不肖疵贱无闻词意浅陋实无足取虽公爱予之厚出扵诚意其何以当重念不肖昔年数侍先丈燕闲备闻诲饬又尝扵公粗得其平昔所志所为之一二盖不可谓不知者而公又忘其奥渫卑冗眷然不置过以相託其敢以为辞但恨文字暗弱不能形容盛美万一而衰退埋没仰累下取之意虽勉彊䌷绎粗能成篇辄尘视聴其如愧惧若何可言谨具录如右伏俟裁择渊再拜自得北来之报惋恨愤叹㡬废眠食至今每上心辄忽忽如不欲生赖今上入继大统宗社再安天下幸甚重念祖宗百数十年基绪巍巍如此乃生无一人奋不顾身以徇国家之难者遂使二圣播越皇族波迸拱手不救呜唿何其痛哉何其痛哉渊人微迹贱无足比数懐不能已尚尔无以为情况如吾兄尝被两朝拔擢方以家祸坐苫庐中万里闻之痛当如何近者诸贤皆召以此中絶不得邸报不知施设复如何似闻伯纪入觐议以大驾还东都建康之迁复不果诚尔南北未分中兴之功当可期也不知彼中所闻又如何何由晤见以尽郁郁之懐临纸怅惘曷已渊再拜前书叙説先丈得病以至临终及公所以安厝始终孝养甚详读之令人怆然不得释者久之然人子之心何有竆已既襄大事又当念所以追报当如何耳慎勿过摧毁也又知赎得溪邉族人旧居葺治既毕老人得易篑扵此想亦以为喜也不饮食七八日精神不昏但气渐微即奄然而逝此所谓顺其道得正命而终者盖积行之报亦平生无外慕他营之验也正叔先生临去如此佛之徒至扵坐忘立脱亦以无怛化而已初不殊也墓志如此做不知可用否恐意或未以为然未敢书去此等文字手生又不喜循常辙发明已所知者虑与公意不同然力尽北矣果以为可刻则读书去未晚也又郡中事多必一两日方书得了而来人久候不遑故且令携藁上呈耳后便告及其详或改亦无吝示喻又不暇往复则陈子通亦自能书如篆额既烦子通并书丹亦佳名姓不必假他逹官恐与求铭意不同如何如何埋铭见贶甚荷然少商量谢氏盖祔也谓葬扵其宅则以谢氏爲主矣季子之墓孔子书之不名着也今不名以子不可名其父也然则自爲志非也以辛丙记向面出扵近世隂阳家古无是然谓向辛则据乙可知矣葬以丙午嵗十二月甲申如是焉书之可也而又继以卒哭之眀日何也岂欲以卒哭推知其殁之月日乎古者既葬而虞遂祔庙然后卒哭然则未葬不废哭也所谓卒哭之眀日葬其言似不顺矣今世俗以百日过爲卒哭亦起扵大夫士庶人三月而葬之礼顾后世隂阳家之説行士大夫葬期鲜有在百日之内者故以百日爲断非古道也此其可以爲据而又以爲节且以表见其殁之月日耶石已埋则无及矣或未埋请改镌之如何墓表前题窃以谓当去服色而加致仕二字所作人姓名当附其末唯今天子及上字全行提起余如国字召字之类只空一二字遇言公者勿提此古法也世俗尊所作文之人扵前凡遇称亡者辄空字不可效此屡经持论谩及之恐可助思虑也碑字如苦要不肖写急遣人来喻亦不争三四十日幸悉之与李叔易学士渊再拜自别后未尝通起居之问非直寡便实无可言今兹不能无言倘辱不鄙岂胜幸甚了斋之得罪斥逐以至扵死天下共知其寃至其心所规为䝉患难而不变者自吾軰之外谁复知之知而不与之眀与不知何以异顷不肖如南康时右丞尝与之书见属传去已而了斋有数百言复之中述三人皆尝居相位者此其知右丞之必至此位以有为无疑也其逺取狄梁公又有深意今右丞辅圣主朝万国唿吸之间扫平骄虏再安宗社遂居柄任则了斋先见之眀亦验矣前语云云非付嘱乎然则欲以眀之实在右丞不可已也了斋谏省论事天下所共闻今皆时过之语唯王氏日录一事则其始终所留意者盖自绍圣以来天下忠言嘉谟皆坐以谤讪宗庙之罪而其所谓谤讪者特其用意与王氏不同而已非有异扵神祖也若日录之书诋诬讥玩上陵宗庙见者切齿而昔之用事者反遵其言追议刑赏故了斋以死眀之其自言由熙宁以来至今纷纷不已者其祸皆出扵此书此书不复施行则祖宗之法可以渐复不然乱亡之不暇䘏其暇计一身之危辱哉其着四眀尊尧集所以痛絶王氏中间有㫖取索或恶其言之深已谪其人又禁其传播以是留藁扵不肖之姪孙今尚在也朝廷若以为其人忠诚义节所宜尊奖则凡有舌者皆可辨白如曰天下之祸举在此书不可不毁毁之所以除后来无竆之患则尊尧之意其可没而不闻乎比覩诏音尽复祖宗法度赠温公以太师之官祖宗俱可法则熙丰之绪不必偏执温公既无过则王氏之意不当独取然此其大目也若乃条分而件析之又在委曲讲眀不应茍求无事而已往者元符之末诸公皆顾惜事体争持大中之説谓此可以靖国弊本不除祸根未翦不一二年间小人得志天下遂被其害如是者二十有余年春初冦难若非尧舜在上民心归往则祖宗基业何术可保不待逺引异时乱亡之证兹可以监矣惟天下之事吾发之吾能收之然后可以传之久逺而无弊或乃容而勿问忽而不察亦恐千丈之堤蚁穴可溃事过而语虽悔无及矣了斋尝有一诗相送今谩录去观此则知渊之言亦不可已也果䝉埀聴乞扵暇日説似右丞以不肖意爲望更有臆説具扵龟山书别纸如见安止令取一观或可采亦幸告右丞也不揆不揆仲辅季言知己赴官久矣想常得书他日闻公得北州幕官待二年阙而去嵗北州不可往故疑公决在京师或有书幸付安止寄来慰此倾想与向伯共侍郎渊再拜前年秋忽承泰宁叶龙图送示所颁省札又领胡给事父子及范节推书道台意相与之厚必欲寘之賔幕使以时速来且喜且惧若无所容寻即奔走承命㑹至江闽接境有自衡州安仁来者云所在扰攘前涂已不可去且湖外尤甚而向公已辞新除不果赴踰岭而南矣扵是遂反将乐居无何将乐顺昌两邑羣盗相继而起蜂屯蚁杂动以万计汀邵去路不复可通展转贼巢朝夕惴恐不免乗流东下避地福唐盖自去年中春至八月末始获归见龟山驱驰水陆疾病因之嵗且尽菽絮不给或谓前所差违年又公已改命鄂渚则辟吏当随府罢㑹廖用中由省曹迁右史以其般家人速不肖叅部方此月十四日离家行三程而湖东所遣人追至伏奉十一月八日手诲敦谕勤恳实出望外非独义当改辕其扵私计尤便前此僦仆赁马已作赴行在计更有一二事当至浙中又问之徃来者谓湖东虽已平帖而由贑入桂阳自永新趋荼陵皆取途江西汀邵间道尚阻未可遽前复成留滞想望筹帷恨无羽翼耳重念渊衰迟疵贱人所鄙薄虽饥冻迫之终不忍抗容饰词乞怜扵当世君子借齿牙之余论以活其身用是遭世艰难其困益甚正尔自弃不知公何従知之又辱怜而收之情久而无倦礼过而益勤顾惟何人敢违执事者之意耶而人事参差有适然者正可叹亦可笑也然不肖此行初为参选而往今不复尔则淛间般旋当亦不久度不过一月必由衢信以归问道稍通或不过家径趋幕下春夏之交决见公扵湖湘之上矣又未知以此得罪左右否康侯书云自公再来湖东孔彦舟既为马友所败逾洞庭走荆江而东马友亦聴帅司节制而曹成李宏者衆至数十万又皆禀约束吴钖复肻就招更能出力扫平李冬至之乱生擒其衆盖不计数积嵗流毒一旦廓然无事自非雄畧迈伦虑无遗䇿谁克有此公之勲烈扵是无前比矣诚然有志之士孰不愿出门下而不肖首被赏拔宁不知幸固将激昻衰懦少伸末路之感以报国士之遇而踌躇稽滞岂其情哉伏惟寛眀必有以照察之也然近者妻弟自㑹稽回颇能道行朝事又得用中书云圣徳日跻二相同心其进退人材往往合扵公论康侯既有西掖之除朝廷累遣趣之旦夕俟其至将遂大用不容退处又有言公扵上者谓宜在庙堂之上而公近者觧纷排难其所成就卓卓如此恐与康侯皆不得久扵外矣正恐竆命所招仆去而公已来如相避也傥縁天幸得遂其私心岂胜至愿又不敢以一已之私妨四海之待膏泽者伏纸叙情徒自不皇宁耳梁溪兄弟书谨已遣去必无遗坠龟山别时甚安有书附来介自致政以来亦颇有论譔幸其益健了所着述也子发久闻而未之识未遑裁书第増倾向九卒有不至者竆冬逺来路迂费倍劳苦之甚秖重不肖之罪其还畧有以助之若由䖍吉而去则薪粲之价稍平庶㡬可疾到也不胜覼缕殊觉僭易又旅次不复具外启併望原恕幸甚渊再拜渊受深知扵门下者十年独恨未尝㳟识瞻慕盛徳无以自释今兹误䝉收召获造行朝方有承颜之幸曽未旬浃遽违教席平生所懐未及倾尽乃复隔濶殊剧怅仰不审比日履兹乍寒启处何似伏惟岂弟宜民百福顺集益祈调䕶寝兴上副倚注下慰舆望渊不胜区区之情平江之政未三数月上下称颂以为前后鲜俪岂非道之以徳故其效速耶幸窃闻之賛叹无已嵗复大稔想见千里之内人人饱食安居黠吏不能扰也论者多谓老成不应逺去禁掖久处外服然股肱郡得人则近壮朝廷逺推徳意艰难之际所补亦不浅意公以道事君必无彼此之间苐恐圣眷素隆不容委蛇扵外也伫闻环召以慰公议渊曩者仰禄岳祠遽奉诏㫖不敢不来既至重叠被恩皆过其分又不获辞避衰晚迂踈以荣为惧虽复黾勉就职实不皇安每念竆薄之甚动辄颠踬已分退藏丘壑终身不厌何意朽株尚污绳墨无乃吹嘘过当造物者重违执事之意致此叨冒耶所恨地寒人微意广年迈未知所以为报下情懐感而已笔墨所陈莫谢万一黙堂先生文集巻第十六默堂先生文集默堂先生文集卷第十七黙堂先生文集卷第十七书与胡康侯侍读秋暑方炽伏惟台侯动止万福渊前月十八日以久不奉问起居遂遣家仆上状今必尘清聴矣方兹俟报忽拜六月初间诲翰伏审迩来尊体益健极慰瞻仰召命严峻既巳弗药便可趣装上副明主虚懐久待之意矣伫闻柄任海内所同未叅侍间伏乞为道倍万调䕶谨奉状不宣渊前月下旬伏䝉省札备坐宫使侍读荐渊应直言极諌科奉圣㫖依已降指挥令具词业缴进窃惟制举之设自汉及唐沿袭不废盖皆以待非常之才至本朝尤重其选自非精通经史百氏之书深明古今治乱之变达于世务而文采又足以发之不以应诏如渊学术荒浅议论踈濶而又年衰多病文思僻涩一无足取俾充兹选公议谓何故自闻命以来虽复自幸不敢以爲荣也况渊实无所有尤善累人往者当路或怜其竆漫加剪拂便遭废逐今兹积垢未洗縦复不能晦迹逺遁岂可更以弹击之余上玷左右知人之鉴三复重言但増战慄唯公名徳之重天下归向咳唾所及驽蹇増价谁不愿出门下必有真贤实能仰副搜拔如渊不肖徒知感激而已已具词免状申省谨布肺腑尚冀孚察亦不敢具公启上谢併幸原恕渊区区之意已具前书不复缕缕上凂台聴志中不可加损之喻已悉尊㫖然字説虽不行于世病根犹未尽除如间日之疟寒热才退便若无事万一其证尚在尤宜急攻要须见不复发乃可去药耳元祐绍圣之事可以观矣诚恐后之视今亦无以异扵今之视昔也明道先生云但得道在勿问今与后已与人此言甚大公既无疑矣了斋云身短而事长难与急者论实中不肖之病然未能不以为忧也徒有愧扵谆谆之诲耳伏冀深察之龟山论语及易义尽扵所送去者承复索其余更待问诸杨恐必无也何由承教临风徒切倾渇渊再拜专人至伏䝉书诲方渴仰中获闻春夏之交尊体益康健岂胜慰释自前月见邸报已闻给事被召中外交庆况如渊者其喜可知而来教畧不及当是路远朝报未到耳如近人朝廷用人颇复求旧诸公咸集以俟长者之至当不复辞矣衰晩扵世无求但与天下苍生跂踵以承膏泽又不知果扵何日起程万一未回乡里间得欵遂一见莫大之幸也伏纸懐想言不尽意春秋传久欲受教以相去差逺不敢面请今兹辱颁惠仰荷不弃岂胜诚感所恨未见全帙又不能无望也伊川先生曰春秋圣人之用也学圣人而见其用无余藴矣畧窥一二验之扵心推之扵事皆可施行深切着明如见圣人笔削而躳授之计自秦汉以来虽如董生研究恐未覩此秘也行年六十余矣获见斯文岂不知幸渊已请扵丞相再候乞宫祠有报若许不许皆令暂归计所报当在端节前后逺不出后月半间春秋传犹有二十巻乞及期附来至恳至恳定夫所撰思复行状显道墓志与龟山所撰定夫墓志皆无本但记得思复墓志尽载行状之词唯结处论世儒之失即龟山之文也谏臣所论罪在无知盖不足辩经筵一二公尚放得下闲人又可彊觧事耶承喻愧恐愧恐尚书省及免役事初不详闻易传亲传者别无本今纳去看毕示下幸甚幸甚龟山文集已编成六十巻得诸杨书云尔伏恐尊悉渊再拜承谕春秋传已脱藁当已缮写奏御矣无由一见全帙想望凾丈恨无羽翼耳渊不肖虽不足仰窥作者之意然亦尝窃闻一二矣至如论齐晋之事重道义而轻功利此自孟子以后儒者所未尝及脱或及之莫能纯一故王霸儒墨混为一区而伊吕管晏拟非其伦矣是无他知之不明讲之不精故也左右传道扵已絶复续之余所见既的所守甚严而文字之妙又足以绚发之则其作圣贤扵千载岂在他人乎前所賛叹不为过矣所恨衰晚未能千里负笈面承绪论若传本已多其藁无用䝉借录俾聪明未衰之间得以玩习他日复见公林下誾誾侃侃亦足以奉承余诲矣不审肻赐矜许否答胡宁和仲郎中昨奉书久无来报意多事不暇遣人遂发家仆驰问方此悬望忽辱专介惠书获闻迩来侍奉多福喜慰可知也尊丈召除大慰海内之望前书已具贺伏䝉诲谕益荷眷予之厚耆徳彚征天下之福然来教以老者为言非贱冗衰退之人所当觊望也朝夕引去终岳祠之任即不复就禄矣末由晤见千万为亲爱重谨奉状不宣䝉论及渊明事若以人物言之如云汉在天可仰而不可及但学者是是非非又不可茍夫正人之是非乃所以正已也岂可以轻议为嫌前书谓陶公何讥焉者盖谓秦汉以来道义不明诸子百家各懐私见故虽如陶公之贤亦未尝子细观诚有见焉非妄説也若以为雅意素有所主即弃官为是如此则晨门荷莜长沮桀溺之流不经圣人指㸃谁敢以为非乎扬子云云古者髙饿显下禄隐不知何所据而言恐只是失身扵天禄而不能去恐或议之聊以自湔耳伯夷栁下惠孔子皆以为贤孟子亦曰其趋一也何髙下之辨乎故论其髙渊明乃千载之士论其是古人轨辙较然亦可见也龟山婺州之任未尝从辟盖方是时饥饿不能出门户帅司以摄阙员耳仕固有为贫者未易疵也但尊丈既以栁下惠许之不当更引渊明例耳不就二字已悉雅意墓志第二本已送去将乐矣请知之久以病在告不曽见丞相前此甚望春秋传来计得之喜甚旦夕叩问之金紫辞不下乞宫祠又未许不知今嵗得去否渊䝉侍读以大科相荐自顾何人敢当此举想出扵诸友賛扬之力愧荷愧荷或云侍读意不在科目徒欲因此振发衰懦耳果尔尤不可也渊行年六十余日觉昏惫縦使向前亦何所补深恐缘是益重其过更为长者之累虽所幸也其能安乎近有问渊尊丈何以相知遂形论荐渊答以此翁必是见不肖与张柬之公孙生年齿相上下故以其似而荐之不知渊学问名节与此两公大悬远也问者遂大笑因侍次幸道之又论龟山墓志中事差市易务事始末龟山宣和四年既罢祠官贫甚不果赴部郭慎求在朝以书问所欲公年已七十矣答以老不能办事唯求一筦库为贫耳慎求得书询吏部见阙监当官近毗陵未差者吏部报以常州市易务即为求得之驰以告公慎求初亦不知前一日为人所授公闻之曰非见阙固扵吾事无济然市易事吾素不以为然縦便得禄其可就乎盖慎求不察吾意耳至五年秋末果退阙因傅国华之荐召赴都堂审察即以足疾辞不赴六年国华又以前请未行再荐遂以秘书郎召对且御笔诏若辞者坐罪乃不克免先是傅国华奉使三韩得㫖许扵经由三路凡人才可荐者荐之不限以员及归具奏臣往来京西淮淛人才可荐者甚多然抱道处晦无如杨某者愿以所得荐三路人才荐此一人上亦闻公名故始召审察又召上殿云若谓监市易务不就除秘书郎即就即非同时事失其实矣今削去不就二字为当更恐欲见其实故具之然如市易务方待阙未上虽不见扵墓志亦可也攻王氏一章行状不载墓志载之公尝为某言自佛入中国聪明辩智之士多为其所惑鲜不从者唯韩退之欧阳文忠立得定然佛之徒未必诚服其説其余能文章好议论者扵佛之道实未必知而耻扵不知往往乐其诞而自小更入其党无足议者如王荆公晚年深取其言自谓己知之而知有不尽此非同乎流俗也盖其扵儒者之道未尝深造故溺焉而不自悟耳是以为世大害自元祐以来世之贤者多攻之而亦多不得其要领某扵明道先生哀词中论世儒之学云物我异辨天人殊观中庸髙明之学析而为二而道因以不行矣虽王氏复生不能以口舌觧也其道不然也如此其见之行事颠倒悖谬盖不可以一二举所谓从许子之道相率而为伪者也恶能治国家故渊尝窃谓龟山谏省所论王氏一章正名其为邪説是矣然则其流弊足以乱天下为言犹是一时之论至扵拔本塞源当与待后之贤者相与推明其意如孟子之辩杨墨然后能成龟山之终也墓志所载虽用全篇亦持其端而已又可畧乎三经义辨止载朱公有益学者之词龟山与给事书云荆公黜王爵罢配享尝谓其所论多邪説取怨于其徒此三经义辨所不得巳也如日录字説亦有少论着然此事不可易为之云云又龟山既从萧子荘之请为作浦城学殿记言王氏立言之谬又答其书云向在谏垣尝论王氏之失太学诸生安于所习闹然羣起而非之頼君相之明卒从其言今虽有定论而学者真知其非者或寡矣屏居投闲因摭三经义有害扵理处是正之以示后学云云以此两书之词观之则三经义辨用之于王氏岂无意乎又岂止为觧释文义之不当遂欲求胜乎诚以道术所在万世所待以开明者不可阙耳今墓志所书止引朱子发奏疏云所着三经义辨有益学者某之愚见更欲少赐提掇之庶㡬不与末篇所谓凡训释论撰同为空言也如何如何渊启令弟又荷录示疑问至感至感果何求哉心则逺矣此两句极幽远有味连上文读至此语若不足意已独至盖不必稽之陶公而后得龟山之为人也陶公扵此功名富贵诚不足以累其心然于道其㡬矣扵义则未也岂可与行义以达其道者同日语哉孟子论伊尹之取与既以谓合扵道又以谓合扵义其论养气既以谓配道又以谓配义此理恐陶公所未讲也何则仕为令尹乃曰徒为五斗米而已一束带见督邮便弃官而归其去就果何义乎孔子之言易曰和顺扵道德而理扵义体用不分而动静一如矣自圣学不传学者各任其意则有舎义而言道者佛之徒是也陶公何讥焉恐不可以龟山为比如后来再问心逺所对数条鄙意以谓以语陶公犹未到他履践处况扵龟山此盖老人恐学者不悟其语故为是委曲辨析之词未敢闻命系辞曰以言乎远则不御夫岂有畔岸哉尝试以是观之恐是老人初意更告为问过也邹陈以师礼事龟山胡公实传其学此居仁作行状失于审详之故铭序中不及渊知其意矣如以宣和御笔为当时海行指挥可谓斩钉截铁之论春秋笔削岂复有假借乎钦服钦服代龟山与南剑张守比辰霜寒伏惟镇抚多暇尊候动止万福某衰晚里居幸依余庇得以茍安无足道者少意上闻今日见廵尉云县中被符起发弓兵百五十人随吴成忠入郡防托而邑令惮扵申明即日移文巡尉遣行此事系一邑利害某虽闲人不敢隠黙盖将乐经残破之后居民近稍有归者今嵗收成十不及二三人虽畏祸而饥冻迫之其势不能保其必不为乱比缘制置司召汀州民兵经由此地公肆刼勍甚者至尽取其家赀杀其人焚其庐上下惊扰无处窜避寻常所恃唯甲户枪手缓急可倚又以先次尽数拣发所頼唯巡尉少尉弓兵隂与弹压庶㡬不逞之徒未遽猖獗而一邑善良恃以偷生今若上禀严㫖悉令赴郡郡中得此未必有补而萧然新破之邑大为阙事矣欲望矜察特免起发岂胜幸甚此不独区区自全之计实一邑之幸也建安之寇不知任都统者如何处置虽禽获可卜然自顺昌将乐一带贼所出入并无遮障万一假道顺昌奔冲将乐未审何以御之前此一派直趋沙县入尤溪如蹈无人之境为此处独阙隄防耳因见任团练更与议之也便中草草言不能尽惟祝为民自厚答廖用中侍郎秋暑方炽伏惟镇抚多暇台候动止万福渊自去年剑浦违别左右至今不䝉存问方兹懐仰忽奉赐诲喜慰可知也颇闻漳南自艰难以来风物与昔无异民淳事简赋役易办此道已行上下相安尤觧滞念不肖累乞归而帅座不许暮年索居凡事不便又近嵗稍葺先畴庶㡬退处无求而饱缘是一出前功尽废儿軰又失学懐抱可知盖非独以无补欲辞衍禄也丞相在南昌化弱为强易贫为富威令既行坐以无事正是衰晚偷闲窃幸去取岂不自幸然所乐不存亦自无如竆命何耳盖自去冬至今夏月月请去谓欲周旋人情不免流滞稍凉当必行其志也恐公要知曲折故此缕缕伏乞为道保重上副眷倚下慰人望不宣与梁兼济提刑比到郡承周守示及德久与龟山及左右两书寻具咨目欲附欧承去便奉纳而欧承遽行不告遂并留少贾处未发间忽家中送到正月所答手诲眷意殷厚慰勉周至大释久仰之懐幸甚幸甚别纸论及不唿徳字为非是且以见责尤荷不鄙顾不肖何者敢当此意渊昨侍了斋见龟山与之书中间语及伯思光祖皆以字独李徳骏称其官了斋谓徳骏事师甚勤未有可絶之罪理宜称字书辞反复至数百言盖春秋书邾仪父字也而传以为贵之之称然则自上而称其下以字诚可贵者此了斋所以辨而不置也又渊绍圣间尝在京师是时了斋官博士黄冕仲为礼部贰卿二人实平主之友而了斋登科先于冕仲书问之间虽各以字唿不为过而了斋以冕仲既作侍从止称其官盖尊之也由是言之自上以字而称其下为可贵若为下者以字而称其上则㡬扵僭矣故凡寻常庸流之人语先逹贵仕必以官不如是者谓之不逊今渊齿虽长扵同軰而学问不进德日益衰其所知所能俱落人后比之寻常庸流之人相去不能以寸其敢挟长以自取不逊之讥乎故前此称公以官而不以字者非敢为謟也避僭而已耳此亦了斋之遗教也虽然公之义亦髙矣身为部使者且尝参丞相幕府之画衆所仰戴而乃过自谦抑俯伸乡曲之敬下同扵寒贱废弃之人非忘其势位自克以礼者能若是乎使不肖坚守前是不复改易则公之谦抑不彰扵朋友之间而渊始得罪矣恭承雅喻敢不钦从自今谨以亲戚之契知交之旧佩服来训不敢失坠或以问焉则以公之意告之庶免扵戾也姑布其情仰谢万一不宣李徳骏以唐县令拒贼死扵兵其家属幸贼未至先奔京师已而南归屡为羣盗追及囊槖罄尽所存者唯妻与子五人余皆被害今其妻又亡诸幼寄食扵外家其犹子铗素随徳骏学后不利扵为儒以武得官德骏家事頼此一子缓急实得其力见任黄州监税官满代者至矣忽为淮西漕李公所劾李驭吏甚严凡事必核实已追铗赴蕲州狱岂能无罪然其家距勘所二千余里并无彊干子弟在彼照管妻孥即日已见狼狈实可矜悯左右离淮西未久所在必有相识或因以书往还乞为问之欲知其实以报建安幸赐留念万一有罪固无如之何或使者以是警之亦未可知使其老母得此消息犹可安心也得一实信活两家之命又使死难之士其后不至填委沟壑此仁人君子所宜动心也长沙控制上流在本朝为重镇异时内外无事亦必择贤有才而誉望素着可以服人者为之帅不敢轻授况今艰难之际尤宜遴选举以付公孰曰不宜此有识之士所以交相庆贺而亲戚朋游之间所以喜而不寐也地逺不得面庆又以无便久稽驰问先辱恵诲何胜愧感谨因布复畧致欣跃之诚伏幸照察兼济平生有意功名未得展尽素藴今遇圣主深知特隆委任真足以有为矣幸毋避嫌也窃惟事君之道茍得行其志愿不以远近为异湖湘虽邈在南服而地大物衆国家安危所系傥贤者不鄙其民而继以无倦何后效之难图耶愿公勉之异撃壤田野得以尽年亦頼余润所及也真真柘臯之捷真可庆者盖朝廷不得已而后用兵故报效之速如此自此中原可据而祖宗之基业可复矣天下幸甚天下幸甚渊虽罪废闻此胜事其喜与得志而行道者无异况公出帅一方安危所系欣快宜如何耶渊去秋輙作得茅舎数间今已迁入但初不自料所费之多故春夏以来贫困良甚或谓当请祠官近已令人诣行朝投札恐未必得耳若朝廷不与又不复见罪仍旧杜门亦幸事也用中春间得一相见降官殊不以为意子猷侍亲安健养䝉亦无恙日夕得从㳺窜迹之幸适李兴祖来自言与左右有半面之契坚要一诣湖南奉谒故得奉此书㑹郎中多事作字草草勿罪幸甚兴祖乃叔平提举之子扵光祖为弟光祖之贤与其家世子孙之详公既知之审矣兴祖旧所得业数年来畧尽往往为饥冻所迫此行盖不得已又今嵗女当嫁子当赴省试无从所出果可埀手否其竆急远去不自斟量幸勿深讶也不奉起居之问累月忽将乐寄到七月间所赐教获闻坐镇大藩逺近畏服启处増胜眷集各䝉休祉大慰懐仰湖湘虽逺境倚注之重足以摅发素藴宜亦乐之苐恐政绩普闻行归禁近不得久扵彼耳尚阻承教临风可胜怅惘来诲委曲周尽足见谦予之意感荷无已朝廷今嵗革积弊出人意表忧国之士初以为虑已而帖然无事乃知庙谟固自有道也渊得祠官少解目前之窘荷恩从欲唯知感戴聚口日衆向者糟厰无处今又有茅舎可居行年六十有余若复更念饥寒懐抱何时得蹔寛耶承问漫及之李兴祖不量果成逺适初为所煎迫因以数字上浼且报前书而公以不肖之故镌俸赠之如是足矣犹复自谓不满令人愧悚无已乗便草此併以为谢郷人叶超然者要往明仲处道过长沙因得奉此叶昨为䖍州外县尉无辜为孙帅所削今合得参部贫甚无以为资故明仲以故旧许其来欲擘昼权摄处之然近见报此公意欲闲去切恐又失指准其为人自信太过过彼如己乏絶若幸有所驱䇿使之乗檄诣永以养其真率尤荷郷里之义也至游闻二十八日长行亦有人来此相问未果附之书以叶尉相先后行耳至游可谓得所矣为之庆慰不已子猷侍老亲闲居甚安与养䝉间得㑹晤用中亦频通音好光祖循义行即相见矣恐尊悉答李光祖昨专人回承报教不数日黄侁归复辱诲翰伏审近日动履之详感慰无喻知难而未能必退固仁人君子之心也然已不待谋之人而已疾辞矣岂其素定扵胸中者以退为真也耶三复髙词但増叹服前者似续门户之疑以公往者屡曽为亲应举恐有所迫耳若髙尚其事善始而能终之此固朋友之所愿也今之所处实无不尽自兹益茂先业恢旧家之风昭龟山之训庶其在此其为门户计逺矣尚阻奉承临风増想䝉谕去年辱慰问已拜领即日具报当无不逹自尔至今盖又一年始奉诲音固不能不以为怪前此曽扵安止书中略及倾渇之意不知遂闻扵左右也悚惕悚惕吾軰平生共学朋友间最为相知又聮亲契情义特厚相濡以沫固未足为逹若曰以道相忘则或未能故为别既久不得来托时扵仰徳之际不能无憾也仆年将六十余日㡬何公亦不得为少自今日日相从犹恐不及既未能尔而书问顿踈动隔年嵗其果以江湖相值为偶然耶然则平生所以相期者后日何可望乎安止书云想公亦久无光泽之便附书此言殊有味然仆自恕之词以谓竆愁憔悴多难之人又贫不能自遣人则以此言舎其迹而取其心可也公扵此亦有所不暇乎因理前话辄复缕缕可付一笑也集道姻事以仆首议故相关白仍令自今径以书逹两家之情俾公无与甚荷爱念然仆前嵗因在乌洲室中夜寒附火陪公欵语公因言进祖长女及嫁未有亲情如将乐两士一廖一陈似可託者至游在傍云廖已问何人婚矣仆素与子通厚因作将乐书遂及之且庆集道虽少年鳏居已为公所知是时集道方居母忧意恐服阕若令姪未许人或可问也不谓子通闻之大喜即径求龟山老人书请扵思祖而思祖与公共议许之逮信来临安则已下定礼矣然则发此议者果谁先耶且既许之必有以取之取之者有在则其他可畧责以尽礼彼或难従又可强耶龟山父子以为其家处之既安扵我何执安之一字似有来处若不悔前议则以此恕之可也南容虽贤然孔子所以妻之者所取扵彼甚薄故足以为万世法势利不足道学问又是无竆之事愈难望人其家有老者徇其意似不为过也如何如何渊久不作书上问获罪左右多矣谓遂䝉弃外今兹复收八月初间所惠翰甚荷照察且审孝履支持为慰然踈慢之咎若何可文愧恐愧恐春间所喻崇安相见陈进盖尝言之甚欲一欵然始谋不来已而住家数月或谓其岂无説故勉作此行到劒建间少留已大热闻光祖憔悴之甚不欲坐屈义当往慰而暑涂已难濡迟故作浦城省程之计实乖素心亦不谓吾友急扵邂逅欲以见教也慙恨慙恨渊五月十九日到临安是日连接公两书因循无便附报然雅意已黙喻矣寻被台察之除辞不获从进退失措厚颜扵此无以自觧益以賔客书问之烦日不遑给故至六月尽间因循义遣人至泰宁及邵武许守处遂令带咨去盖略答前书不知如何不达益重其罪也平生相知不我责万一遂见疑扵相忘亦自取耳夫复何言前书见容有不同若曰经纶君子屯极而亨则不敢承也今台属不容言事衮衮簿书胥吏之役日复一日非不欲去顾未有间耳中司旧友固相知心若欲超迈前昔耸瞻聴不但茍来无咎而已此是前軰如何様人方付以此话也渊之无状不足望吾友所素知者縦使中志合言从扵我何所取乎已矣无复平生之意矣唯能身以去而已此所以有愧光祖久之不敢有所请也渊台已四月余日日益多事㡬无顷刻之暇以连三月宿故得尽答亲知之书不然此书又迁延矣尚稽晤言临纸増仰七姨孺人万福令似承务得书尚未及报因此致意贤女想日可喜孙子安否许守有书往来否是尝出入龟山门下者恐或识之故及自余唯冀节哀省虑以为后学模楷他无足言不宣昨日斋宫中已作书欲出来附便未果今晚以雨作客少遂检寻得旧所惠书有合报者故再此上闻所喻頼先畴可以少粥用给丧费岂非以不肖扵此有所怪而反之乎然毁产以具葬古人亦不许也不得为过论奠仪诚失礼盖所谓直情径行者得罪宜矣杜延年事忘其所始言公以为中前日所疑惜乎语绪未终也士为知己者死又曰士信扵知己极荷见教然在不肖分上却无许多侈説但从之以图一己之私反之以合衆论之公皆未暇耳自古相知无如鲍叔之扵管仲然管仲所以报之者初不以死唯豫子狂生假智伯以欺世盗名司马子长多爱又从而张大其事顾所从者智伯耳何足取哉今天下一家四海一君为臣而事君义不可逃而亦有去就或知而荐之扵君用与不用则去就在我矣其知在彼其用在此各不相渉也若乃用之扵君而得尽其道以是报君扵知己其有遗乎故凡私扵己者不知事君者也不知事君而能报知己者未之有也且世之所谓善医者为其能识病也膏肓之疾而以为微痾其扵识病如何哉今谓其人有起死之手而恐其误施于砭剂则已正名其不能起死矣又谓视为㣲痾犹靳妙方毋乃故相假借而为之词乎然不肖则以为病者未尝汲汲扵治也虽有玅方必欲登门造席数其将亡之证而强授之不为人操戈而逐者鲜矣故病者未尝见用也而公以为己用医者未尝施药也而公以为误施此所以不得不疑也孔子曰先行其言而后从之此光祖提以教不肖者前日之书意畧尽矣归去来兮亦当有説也孟子曰迎之致敬以有礼言将行其言也则就之礼貌未衰言弗行也则去之其次虽未行其言也迎之致敬以有礼则就之礼貌衰则去之今吾未尝言难责其行言不行而去诚亦未晩不审左右以为如何渊非好辩者以光祖责之以不见答故亦不得已耳应之叔始欲去为贫故也自迁郎及检详其俸尤厚而所职者有司之事力可自办故留家无置锥之地而有七十嵗之老母若必求外补须待逺阙何以为菽水之奉乎故如应之留不肖不以为过敕局改秩辞亦得不辞亦得夫何可以不辞盖召为删定其遇我止扵如此我又于为删定无愧则凡扵格法所当受者宜皆不必辞也光祖以为然否夫事不难无以见君子然又戒扵不行其所无事唯千万亮之幸甚自成才归郷辱所寄书䝉许垂访亦月半后可至敝里日夕望车马之至故不复为作书以报逮七月尽间得安止来问方知尊候尝不快以是迁延即欲专人诇动止偶为事夺未果忽拜诲翰之辱具审所苦己遂平复上下俱康健大慰饥渴牾见虽尚悠悠且喜彼此闲居无恙后㑹可冀也幸甚幸甚承示易传参同契俾衰晩空踈之人得以展玩闻所未闻仰佩不倦之诲其意良厚何以克当铭感铭感但来教以所着述取正扵渊且曰龟山云亡吾道凋丧学者鲜知利善之分其责在不肖则此言过矣龟山之扵二程先生相去一间耳而明道之扵孟子未知所先后也二程扵孟子盖闻而知之者龟山扵明道又见而知之龟山不可及矣而其所以垂世传逺者犹未能无憾况学扵龟山者初无所见闻偶为吾友所知便欲享尩人以壮者之食而强之负重其果足以胜其任乎就正之喻虽出谦诲不敢承也如光祖之学凡出扵龟山之门者未见其比至扵足目俱到当扵古人中求之识者皆以为然非特不肖私意也傥有所述自以为得虽圣人复起不易吾矣将谁使正之但其书未出辱在朋友者幸先寓目焉有疑而未达者许其问而不拒可也如是则愿闻咳唾之音岂独不肖一人而已乎文字浩博縦使累日披閲犹未能徧而来介趣归辄欲留之几案晨夕玩味俟有疑焉详具问目并所示回纳或前此晤见有期躳自扣请幸弗讶草草上复也见谓不欲流落别处已悉雅意余惟为道厚自保练又内柬易传序并发明易更三圣成书之由极详明反复绎味不忘賛叹易传诸卦留来使一日两夜亦畧渉猎大率皆可传间有不能无疑者闻见不同也如干坤两卦所释凡十八条渊所疑者往往过半若论天德鬼神潜龙之忧乐以天下与夫直方大与孟子之论气不同余庆余殃为本不应有谓辨之不早不曰由不早辨皆不肖所疑也刚健中正纯粹精也上一句自是四字下句续上意也干卦如大象下初觧爻辞五句又觧或跃在渊两句与继刚健中正纯粹精而下三句句法皆然或者命是为干之七徳盖不识句读而妄有穿凿者也又何足辨至扵言干始能以美利利天下只作一句不知谁作两句读来如渊之意此犹未是断句直至不言所利作一句乃达系辞之义耳此等觧盖不足以见扵书公以谓渊只论一板不同已有不可胜言者逺书其可遽以纸笔尽耶切幸亮察八月间承惠教辄因回介具报当已达左右如论易处语言踈率不见讶否范蜀公与司马温公议论往复至五七反犹各守所见不变当年简牍具在若尚气者之为而二公情义金石胶漆也今之学者往往随俗上下相师以谄一有可否便成芥蔕前軰风流尽矣可骇亦可叹也只如吾軰中近年每以书问踈阔为非然翰墨往来亦止扵叙寒温而已过不自知学无所进职此之由古人以文㑹友以友辅仁似不如此唯吾光祖不以世俗待我有书见及未尝不以规诲为先此意厚矣敢不奉承此所以不揆浅陋凡有所疑必欲就正也不审光祖能洞察其肺肝否前书是非不敢执正欲发公玅论万一不惜见教莫大之幸也与邓端友通判中冬凝寒伏惟尊候万福严作德及张彦时来俱辱诲翰亦既驰报又䝉赵巡检所示来问得知比日启处之详尤以慰释政誉籍籍已传千里之外矣为上者得所助在下者有所頼今之监郡千百无一也度牒不许抑配金随所出产弟之不拘元降数却易办又得如吾友者奉行吾闽无虑矣渊久在台中无补比䝉恩除因乞外补有㫖不允即今供职衰晚叨冒唯剧愧惧耳尚阻承晤惟冀为民保练严作德荐削犹未足廖丈言扵郑使既许之矣闻公与陈漕稍密可为一言否如作徳临政百事过人但一味孤寒使人难着力耳虽然不可不留意也少綝在松谿古锥放光所谓本分衲子可喜可喜获贼即断其臂以送狱只此一事亦自过人近年以来为守令者多务招安盖茍求无事以自便耳刀锯斧锧本是除恶之物今为恶者执此以害善良莫为之禁而反命之官何以示劝惩耶故中司扵建宁之事尝极论之恨未尽行耳恐或以松谿事为疑畧为觧之仍致意少綝经年不得书良以为念也适此賔客扰扰拨冗作此言不能尽今嵗春事甚早三月未破百卉索然贫居多故暮境寡徒先自倦游而风雨连緜只在睡中度日不知端友盛年监郡为况果如何官事无竆亦复妨人作乐否倾渴之极恨不得朝夕从㳺也所示新茗曽经具眼人拈出终是不同屡与佳客烹试但知感激而已见谕使之鉴别本不能辨又不敢相谀盖尝卜之子猷以为制造甚精若非常品然受汤无力香不逺而味短岂是今嵗所得止如此或用处多均分不能广耶子猷亦以为然且云前日答书称好而已若以实告恐絶再来之路也仆谓不然万一左右以此相尝再来知易与佳品其肻轻出乎聊因致谢少叙一时往复之语想见读至此掀髯大笑不自已也梦授舎弟曽发建安否畧无秏岂俟踏青后方归耶后园景物已不堪举眼矣无由承欵临风怅然唯冀惠序保重不宣秋暑可畏承惠书伏审庐居摧苦孝履仅支又闻精竆佛妙深入不二法门遂至冤亲平等可谓顿进钦仰钦仰病躯仍旧旧学尽废辱发其绪余指示心要尤副所望见喻拨置家事静以处之百病自除以谓从上祖师只是劝人休歇此语尤为径捷但有少疑更欲就正不能自已不肖愚钝不尽了释氏之书㝷常扵儒教中只将文王日昃不皇暇食与舜恭己正南面而已二事一处看了又尝剽闻祖师垂训有一日不作一日不食之语不审是已休歇者犹如此唯复未休歇前亦如此也丰干对人问只以随时二字真得休歇之意不知此是着衣喫饭外事耶为复只在着衣喫饭间耶伏冀髙明详以见晓渊既多病又为家事所牵一闻休歇之语欣然如有所得公已发端更愿不惜谆谆庶㡬頺龄或有所省也近复药觉与初夏差异稍可出入首当造谒未间更乞节哀自重不宣与魏邦达侍郎不奉庐侧之问久矣非以衮衮多事遂望倾仰实虑哀痛摧苦之念未觧倦于应接不欲以竿牍末礼上勤省览而沈倩之来过辱记忆反䝉赐诲虽幸闻动静足以自慰然愧惧深矣不审终恕其无他否向来一幅之谕敢不闻命继自今有便频问起居也下情恐悚言不能喻渊中夏之下浣既至临安便䝉枉教委曲周旋至扵累纸感慰之甚不可为言而便人一去絶迹以是不获上报重烦下询益仞眷意之勤尤觉踈慢无所逃罪也族弟与沈亲诣见皆䝉展转存问顾渊何者敢辱爱念如此知幸知幸台中无补久不能去已累知人之明似闻朝廷未许乞外殊未知所处也不知何以教之倾渴倾渴伏闻襄事既毕种植松槚之暇不以毁瘠形见为孝则后来追报人所仰望古人既葬读祭礼岂以家庙祭祀犹有终身之慕耶移孝为忠故是一事方当遵飬之时岂忘他日经济之业愿公勉进𬞞食以礼自克上副宸眷下慰士夫之祝区区诚恳非以私也昨沈倩经由所寓幸获参承及归得闻动静之详已足深慰况复出示台翰所以眷存抚奄之意良厚迁贬之中谁复有此顾唯以善养人无间踈逺自是长者常事然如不肖何以当之感刻感刻沈倩颇能道见念之语尤不皇安藏之肺腑非他日面承莫能谢也顷者往来江闽之间失扵一见区区归依之诚莫获倾倒至今犹以为恨每与子猷话及名徳之重未尝不钦仰也唯公议论之实着闻海内缙绅所共称賛而积年退处未遂施设虽贤者显晦无适不安其如人望何天其或者必有以发之正恐常情未察耳跂而望之以日为年非私情尔也渊今春偶遇避冦去家百里外寓居古寺中凡半年其地卑湿为甚因得足疾困卧累月至今犹未却药中间碎累畨病有丧亡者以此忧挠人事殆废故虽如左右之侧亦不暇寻便致问也不审见察否渊年将七十縦有余日其何能久所以未能乞骸者以家贫累重菽絮不给也向䝉朝廷畀以奉祠之禄今冬当满便可挂冠矣恐欲知迩来恶况不觉覼缕幸恕喋喋也与胡康侯侍读龟山先生云亡后学无所依仰海内知识所同伤悼况如不肖骨肉之亲承奉之义追念平昔教诲抚育之意苦痛摧割情当如何末由叙诉先辱诲问伏读悲感无以为喻仰惟给事道义之契天下共闻契濶积年遽闻此讣谅深哀痛渊前年了亡室葬事后便至寕化娶沈氏女子以归忽忽歳尽至去年眷始得一至将乐日与梁兼济李光祖叅随老人杖履剧饮连夕畧无倦色至扵文字未暇详及偶以用中迫行而别亦欲夏初再来为久住计无何到家为足疾所苦未果如约继闻其不快亦谓寻常无病行当勿药何意强健如许两月之间便隔生死苦痛苦痛嗟乎岂世复有此老者乎良可为天下恸矣伏纸流涕言不能尽渊䝉喻编次龟山着述文字不可有遗此固在下懐但冦盗以来不免散失已嘱昭祖安止求十得六七矣候成集当录呈左右论语义比壬子年所见本又改动前十篇及三经义辨皆有手藁又有易义三十余卦并日录辨数十段文义灿然久已无复増损所可深恨者未成全书耳至如中庸解及所为诗用邹徳久写者与晚年删正杂文浄藁读之皆无笔误去处此已可传无疑唯明道伊川语录意欲修之未暇亦以不肖有室家之祸归葬沙县久不得往侍先生之侧遂无人催趣成就此重可痛也三经义辨已校对定増入正经全文及王氏义成十巻已进去久矣尚未有报不知诸公又如何处置也此事吾道所系非人力所可必想给事扵此亦未能忘懐也无由承教笔墨莫究所欲陈者感泣之余甚愧草草耳䝉不鄙属以徐尉已即日奉来书于丞相矣此公学有从来志行甚笃虽微公言为上者有不知乎龟山弃斯世复二年矣追念平昔但深悲痛圣主崇伊洛之学甚至士大夫争先淬厉志扵利禄而已或者不知又从而吹扬之邪説横议充塞道路吾道何其不幸邪方此之时徳人云亡无所付託而至言精义隠而未着先生长者能不为天下动心否恐因造经义言可以上通聊为分别之庶㡬回狂澜扵既倒也如何如何论语义比旧加文焉以无人录呈今如来诲写子贡问夫子为卫君一段及学而首章已改正者去如易义诗巻亦未暇录也义辨向伯海已令人写去比之进本所无者三十段恐尊悉李光祖近得删定官近来此相㑹月余而去学问智识真有以过人漫及之顷者谏省既论伊川之学不可以训后又有以李处廉为言者亦行下云是吕书之文亦不易发也如闻今日缙绅间有得扵伊川者深若浅上皆已知之怃然之诏特迫扵尚同之论耳左右被召盖断自严衷所以金字从内出也旧例宫观兼侍读乃前两府复用之渐圣意可知矣辞札温柔敦厚之气溢扵文词展期之请终必见许但未起发间催趣不已不知更用入文字否相去差逺无由面叩切幸详以见谕明仲舎人近寄及春秋传印本雕造极精甚荷逺意之勤近者事闲因得反覆详观虽不足以窥涯涘然斯文所託不出此书矣衰晚得以坐参幸甚三经义辨未有㫖颁行而用中以公使钱刋本恐不主伊川之学者复动其喙其亦可已耶顷得子发内翰书以送秘府为是先是有诏奖谕指挥又寂然纷纷之论至今未静但未果抗章耳道之难明良可虑也世事尽悠悠庙堂要静以处之盖惩前日之失恐须得真贤为衆所服议论方定耳再与龟山先生谏议渊再覆比来不审寓居维扬如何想君臣道合志意可伸然丈人今日之责实重中兴之功海内朝夕以冀不知有谁相助可以成此盗贼充斥中原已为夷狄所据退而保东南此孙仲谋之所甚难至扵躳擐甲胄与武夫悍卒为伍百战然后能守者也当时人物如周瑜軰盖百世之士若其他智勇纷出莫可悉数非如今日养交持禄怯懦畏死之流然尚惴惴自保不敢北窥曹氏图所以一之者何则势不便也今夷狄之祸强扵曹氏而庙堂之上藐然无䇿天下之士钳口结舌不敢奋身昌言出力排难以徇国家之急方是之时虽有伊傅而任之不专何益扵乱由是言之丈人今日之责虽欲辞以不能不可避也如闻王公已过八座恐除中宪果尔去计不可缓也若由是遂登二府恐益负人望矣不肖至亲且受教门下若曰规利而求进则不出此言唯深察之幸甚黙堂先生文集巻第十七默堂先生文集默堂先生文集卷第十八黙堂先生文集巻第十八书与邹德久郎中令弟相见言李枢密家书报公授官仍召对未到除密院编修贤者进用有渐士论同庆况朝廷甄录盛德之后举当其才尤可为天下贺也前奉书可见区区之情矣不知公何时到阙扵甚日引见已赴新任未也李公可谓社稷之臣前功甚俊伟后责尤重得吾友左右盖万人敌此非不肖私言也致广大也必尽精微毫髪不尽广大之体亏矣潮头过处无有别浦末势既回乃入沟港气横八极而其心愈小然后人为之用笾豆之事则有司存也此在徳久或有取扵不肖之言自余无可愿者渊数扵令弟徳裕处闻动静足慰懐仰更䝉眷念重赐手翰虽荷不相遐弃之意然愧恐多矣见谕久无书恐渊以此不足正失鄙意方今国歩如此诚愿公等専意世务不以人事虚费日力竿牍之不继又何怪乎北耗连获捷报大寛逺旅之懐况身近朝廷其喜可知矣自兹海内平定非独得行其志者可以享福退而安闲尤足乐也幸甚幸甚久别所欲言扵左右者多矣临纸怅然莫能万一徳久以英伟之资名重海内虽尝被识拔而久处闲散未慰舆论似闻无所施设郁郁未快颇欲引去正不应尔汉金马门乃风云㑹遇之地而东方生扵此避世宜显而能晦兹其所以为贤耶况先徳未昭圣鉴不遗天生魁杰必有所试聊复安职以俟振举此朋友之至愿也渊屡乞归而主人不许其去扵公无补私计亦不甚便只候热退再理前话必可脱也叔祖右司盛徳重名四海所待以康济斯民不幸倾逝谁不悲悼况于骨肉之间子孙之列平生爱与之厚者其痛伤宜何如渊不肖自为儿时已被诲育至今垂三十年所以抚念䇿励之意益久不替自顾竆蹇愁悴道不加修玷辱师友无所措其颜面而去年南康省见则教之曰凡为士者不当以利欲汩其中傥来之荣初未尝以此期汝也不知何所取扵不肖而然仰惟此恩图报无所但极悲感愧叹而已维扬之葬未必亡者之意要之及时了毕大事扵礼无悔其得多矣至扵身后缘业当付之造物耳其亦奈何渊正困乏中思见崇仁诸尊长又以徒往无益而止今专人往致奠令自江隂回逹此诚恳无聊之甚喋喋为愧龟山侨寓毗陵有屋有田可以久居皆吾友之力虽尊贤乐善之诚无所不至谁则能尔甚可叹服也世道如此唯勇扵必退为得䇿退而无食安之实难如闻整顿生事颇复有叙为超然长往之虑深矣鸿飞㝠㝠弋人何慕可为当路者太息也为别忽复五年倾渴诲论未尝须臾忘也独以相去隔阔不获数奉起居之问兹为愧歉前年陈梦兆遣人至都下道由浙江尝具慰状託杨家诸公上浼比人还得龟山书语不及此不知杲达否流落之迹衆人所弃德久未必厌我也当是多故无绪相濡沫耳去嵗失意即由洪抚而归到家数欲问讯龟山而乡仆不肻入浙因循至今夏始获便中附书则其他处可知其无竿牍往来之礼矣所以然者盖皆有説不足为吾友道也比年以来出龟山门下者如参辰之不相值非南北阻絶显晦殊志则中道自废者也独我徳久道义益隆名称普闻凡我同学皆出其后兹可为主斯文者庆矣幸与同志岂不仰徳而绵薄无堪驽蹇自滞徒深愧叹耳渊就禄之计亦大可笑但竆途扵此欲免饥冻不得不然想望髙人如在云汉自兹便恐埋没尘土未遂相从因人或辱寄声告鞭䇿其所不逮毋为独善也非徳久吾谁望耶再与向伯恭侍郎芗林幽居名闻海内固梦寐所不能忘自度尚堪一行庶觧平生愿承教诲之志而世路风波动恐累人坐想墻仞徒深叹仰耳渊年老志衰中间䝉朝廷记录拔之闲散皆左右住时力赐荐援之故岂不知徳而屡试罔功自取废弃更为知巳之辱何愧如之意欲俟祠官任满即图挂冠此计若遂便可千里从公游矣伏纸増懐语不能载僧祖初昨住崃江善法寺己酉渊赴辟陜右道由崃江识之未㡬遇南昌之变因觧担寺中不数日山冦并起逺近遭刼夺来者如云至有全家衣不盖体者初公皆处之煖室朝夕赡之畧无吝情如是累月比其去毫髪无所取此岂寻常裸颠露足持钵自营之徒所能爲哉以是常爱之重之每恨衰晚流落无以取信扵人坐使此老行业未着比闻尝缘嵗歉无以输官遂弃去善法已又累年往往斋粥不给年老无归最可怜悯欲望左右因与郡官从容委曲及之或䝉收拾俾得把茅盖头如渊受赐也与李丞相伏自毘陵拜违侍侧忽复五年下情倾仰无以况喻久不奉书记室实以浮沈逺宦尘冗卑贱自踈门下罪不可文唯剧愧惧比辰气候向寒不审钧履何似伏惟游神物表与道为一获福无量益祈倍万调䕶以慰海内跂踵引领不胜饥渴之至相公立不世之勲熏穹纒壤贯于幽眇忠诚义气有生之类所同爱戴至扵出处进退为社稷安危所系天下士夫视以去就故朝有动静暮传四海渊虽在遐方陋邑亦获与闻良慰懐想唯是竿牍之问始虑浼黩聴览终致懈慢然前年闻蹔过临川去嵗闻入秉钧轴俱尝专遣人拜书适不果达此未易一二言也唯大人君子察其肺肝未赐遣絶渊不胜幸甚往者天幸执事者留寓沙阳获与乡里后进躳服扫除之役日闻咳唾之音䝉所以提携训诱之特异衆人仰荷知怜恨无以报唯冀公在廊庙江海之大不却细流庶㡬此时有以自效不为门下之辱今世道若此公复居外此情千万如何可言唯公用舎天实为之天如未丧斯文公之公之在旦夕矣恃此无虑然亦不能忘懐也自顷相公谋安宗社遂践枢廷已而复登台辅是时天下毛发丝粟之才莫不争先疾驰以赴功名之㑹独不肖辱在泥涂未累陶冶虽亲戚知旧咸以为疑必欲有以自达扵公者渊谓公之用扵世假以嵗月必致中兴如渊衰晚无堪获为太平幸民不犹愈乎惟大厦将成虽榱桷之微不以散材燕雀何知徒窃庇扵帡幪已成之后耳独当为天下苍生祝公之归不敢以私一已也渊到永丰已书三考又八月矣代者不至尚此窃食幸江西郡邑无事可以藏拙飬病其余不足道也春间䝉胡帅辟筠掾不行已而冦抚谕者素昧平生以许右丞意招至豫章欲相率诣行在又以故不果往即日再权永新令新官后月当来来即归永丰矣此去鄂渚不十日可到恨拘縻官守无由一造墻仞瞻望声光以日为嵗伏纸叙懐莫究曲折往在豫章见田元邈张元象甚欵知皆出门下田固徳人张亦竒伟之士不见如许人乆矣吴㑹昌亦扵此时邂逅吴张皆能道昔时相从事幸详闻之益复令人叹仰不能巳也邓至宏得近书胡处晦两月前过宣城亦附便相问自言初无所补要且先度岭习仪耳亦可见别后所学也龟山先生即得就闲亟欲乡乡乃爲闽冦所阻想亦以滞留浙中不乐也久不收书鄂渚必有往来之信知其安耳昨了斋叔祖爲作黙堂箴来庐陵始获善工并徳久篆字刻成今辄纳一本去幸赐披览人去速愧装背不如法也此箴顷在沙阳尝以真蹟拜呈䝉留玩数日且许爲一言继不敢以请徳久尝爲作记诸贤多有论述所以昭先训而起后学犹有待扵相公也衰晚已无求扵世不朽之託唯左右念之恃久在门下敢以浼闻与许少伊左丞去年诸公相继引去之后都城复遭犬羊围迫已而二圣逺狩未报还期臣子所同痛愤每一念至欲死无所况如左右尝䝉眷遇特深情当如何伏计再还闼禁感事伤懐尤为难处但以宗庙社稷复安圣主英睿必致中兴君臣之间方当共济囏厄四海倾注幸公尚留遂膺柄任固不应轻为去就也瞻望诲席尤剧惓惓伏闻向者所寓去京师不远兹被赐环必已入觐朝夕启沃固多𨳩益天下幸甚苐庐陵僻处江西如坐井底却不得到阙之耗至如龟山亦复半年无书不知已在朝廷否近者诸贤议论似不一今日救焚拯溺之时岂容如此如左右既䝉异眷当图所以靖之不然恐非廉蔺体国之意也如驾敝车冒险疾驰昧扵所适而恶人之指其迷何由济乎僭越易言恃有以深察之渊少意冒闻周子美者同官乃温人盖甞参侍兹者为令永丰㑹军兴之际盗贼羣起人人危惧辄奋不顾身深入险阻锄其酋豪两州因以无事功状明白或欲蔽之而不可得遂为保奏今邑人感之亲送郡章诣行在或恐难达乞台㫖引付所属也渠意似望达者一言之助苐恐不相关渉耳然此人实有可观非敢以乡人旧识相求也始以中宪有是非可否之权足以驾道而公以中和之气从容庙堂之上何事不济窃与中外共庆今审入賛机政㫁而行之莫不在我方之言职犹易为力自兹君臣同德号令日明天既悔祸夷狄必向风效顺矣惟人才隐伏未尽进用然公既斡大化必有缨冠而来者民心固未遽离今又有以懐之财匮力殚徐为之计不足多虑也喜不自已不觉僭易唯恕罪幸甚渊衰晚茍禄无足言者今年二月幸书三考唯是未有代者日夕念归计无从出昔者黾勉出仕实以贫寠求活亦冀缘是及物庶不虚作一世人而簿领奔走老益难堪平生意绪消铄殆尽矣若幸脱去遂永为丘壑之物唯贤者在上昆虫草木宜无不得其所行当安扵田里歌咏中兴之功以毕余境而已区区之情尚冀知察昨以罪去国匆匆就道不获诣违临行伏奉诲问所以存抚慰勉之良厚虽忝交契僚属之旧方兹废黜谁则有此用是铭感在心久不能释念欲奉书少伸区区倾依之意适公复领台纲而不肖名在罪籍不敢遽寻旧好遂因循至今伏候台察循义何为不遑寕处然江隂亦自不恶梦达惠州固佳处五马岂易得但未知阙逺近如何耳安止极可怜当頼公少振发之博学能文可以续龟山之灯者切幸留念与李先之祭酒自五月以来伏闻朝廷艰难二圣播越朝夕愤叹寝食无味尚此懐禄实亦何颜况如左右已被召擢而经济之心未获展露天下休戚固当以身任之其情宜如何耶仰惟忧国爱君之诚如拯溺然不得趣召至扵再三也不胜狂易伏幸深察衰迟之迹虽凫雁飞集无足比数亦复不安其职欲去不果未知所济谓宜得如左右者勉强一起庶㡬上下有望只如朝廷隄备西北未见可守之方若将弃之而去此分裂之渐也縦不得已迁建康则东南数路岂可重困今在事者百端扰之将失民心朝廷不知也则忧国爱民之士安得恝然不以为虑乎此事盖非执事为上极言之将以谁冀昨䝉下谕欲乞宫祠为私计则便矣奈宗社何此不可广也人㣲意陋以左右见知之深不敢默默仰祈孚察与胡少汲尚书窃闻出镇名藩已遂视事不胜懽庆惟豫章于江西为㑹府地大物伙号为难理异时国家内外无事犹必以名徳之重为士夫所推先者临之然后吏畏民安而奸宄潜息矧今囏棘之际选置师帅尤难其人正上下延颈跂踵以俟适得老成卧治想见号令未行千里帖然盗贼狱讼日益消弭也渊备员簿领实在部封十城之内得以託迹窃食岂不知幸所恨拘縻无由躳聴约束叹仰何已临风叙情言不能既朝廷以江西一路军民之重付之麾下其委任之専有他日帅司之所不得与者名实所加万口交庆但旧徳宿望久居扵外非今日急贤之意旦夕必有召节谓宜阔畧细故凡所施行先其大者期以旬月其源清矣果遂西归则后之来者无更革之难而有遵承之便其忧不济耶贺客一通上浼台严非独为礼亦各言其志耳衰晚僭易伏幸矜恕渊少时学扵叔祖了斋其后二十五六嵗始获承教扵龟山杨先生因授室焉凡出入扵两公之门者盖莫如渊之久也惟执事扵两公友善故渊扵师席议论之余得以略闻盛德髙风固尝想望声光冀获亲炙而道路南北邈不可得今兹幸接武属吏之后且复相去不逺天其或者俾遂见公以成其夙志耶喜慰之懐扵是为甚第未知公未还朝间渊果无所抳否匏系扵此心往形留矣与李济之察院自五月以来伏闻国家多难二圣逺征至今痛恨如不欲生虽衰晚卑职无足比数要自不能释然耳茍禄远宦未知攸济虽尝䝉诲不逮而末路强颜亦复难处圣主备尝囏险所以扶持宗社固自有道何由即见中兴之效得与海内遂其麋鹿之性乎唯公伯仲家世忠义固当爲苍生强起不应久处闲旷以负天下之望也义迫扵中不得不言唯深察之朝廷今日之祸根源深远已至此不足追论但诸公所以救此者似未得其道何以言之朝廷议迁建康爲万一不得巳之计耳营造修筑何必豫谋若大驾果南巡舎西北而不顾则天下之势分矣又以宫室城池之役大扰江湖淮淛之民縦得所保东南其可恃乎西北已揺东南又失人心欲望雪二圣远狩之辱复祖宗累世之旧是则难矣此事灼然而主上未之知也要之先达素信扵人者为吾君极言之庶㡬东南不至糜溃顷者祭酒已尝被召中道而返方今日求贤如渴之际兄先而弟从之伟论一出大事定矣不审以为如何傥可聴从天下之幸祭酒道徳文章擅名当世往者泥蟠方深泽未及远一为憸人所陷流落遐方遂至白首虽终䝉两朝知察有意大用而未皇入觐遽尔厌世有识之士谁不痛悼况复手足至亲平生友爱其如摧割何以堪处惟公以父兄道术所付痛自排遣无使忧郁致疾以慰斯人之望则海内幸甚元祐人物之贤三十余年间沦丧殆尽幸有一人如令兄者人望以有济朝廷又已见知且频年趣召将处之以其所宜为者不幸奄弃岂非命耶死生有定数无可归咎幸天悔祸不荣其身而昌其徳有公在焉足以为无竆之託则亡者为不亡矣自余无足言者近承有台察之除圣主急贤士夫交庆适以左右同气殒逝不敢别具贺状窃审辞不赴召恐不须再三也方囏难之际莫有以身许国者若贤人君子为时所用又欲退避所望以致中兴之功者谁耶仰恃眷私不敢隠黙伏幸原恕与邹至文右司叔祖遽尔倾背闻之伤悼至今不能已想在亲爱哀痛难处始恐诸公扶䕶还郷为之忧虑寝食殆废今葬于维扬诸事无悔得所处矣但族中多贫无以相助渊虽在婺女又以路费不继且无以借手未果西去想望几筵徒殒涕耳去年五月见叔祖扵南康为留数日时以㓂盗未平碎累萦心恨不获疑临别见问何时再㑹渊言更一二年当扵都下参侍叔祖笑曰此梦太远孰知其遂至此耶苦事苦事闻得之时出平江正之亦如四明果何所干遽离苫闱耶况生事未就诸叔数出极非䇿至文家居相近当以告之三山无耗或云当陈状曽与德久商量否崇仁计甚无聊今专遣人问之来书必详及迩来动静也自余何言答朱乔年吏部衰晚废黜非唯人所贱简亦自不敢以罪迹累人用是畧去世俗往来之礼一二年颇复安之故扵乔年亦不果频问起居自取踈斥可谓甚矣不谓寛容犹复记念示以诲翰委曲眷存有加扵昔不知所以得扵左右者感服之余但自省责而已渊杜门念咎聊以永日不敢上勤矜恤唯冀公道盛行得如公之贤光辅圣主终致中兴大慰苍生之望耳自余何言与曹仲素通判去嵗狂盗窃发㑹稽尤为危急徒得左右忠诚义气转祸为福出数千万人扵必死之地其为功盖一时所无而仅有也闻之踊跃欣羡不能自已至扵郷人荣公迁秩之际则不敢以是致贺所以起居之问因循至今想素䝉爱忘未遂遣罪也相去不数程尚阻晤见临风叙情莫尽睠睠之意与庄参谋自公去后始见公诗皆佳作唯书辋川图数絶为尤竒故常咏叹之无已恨匆匆未及深语遂相远也张子房佐汉灭楚易扵拉朽观其状貌乃如妇人故司马迁常惑之公志追嫖姚而羸然如不胜衣此岂常人所易知也造物者乃处之遐荒名为郡守而使之居不安食不饱所未喻也财赋匮竭盗贼縦横君子居之日久必可为若民受其赐亦复何憾更愿为民社少留使逺方侯藩有所矜式岂胜幸甚此外无可言者与王直阁近别台颜方欲上状未果乃䝉赐教累数百言词意之重待遇之勤皆非衰晚废弃之人之所能当捧读皇恐惘然如醉梦中莫知所答故久不敢上报不审果辱照亮否公扵不肖为前軰位望声名过人数等固晚进所钦仰傥有所使令孰敢不力况前日垂谕实欲宣之人人以昭潜德但惧舌短耳过形谦诲诚所未安不敢以为荣幸也比辰霜寒伏审台候起居万福区区尚稽面承谨具状上谢言莫能尽辱示历官札子巳即时通呈丞相因及左右欲辨明之意丞相谓知之已详不待言也渊黙窥其意无他但异时付公以河北招抚之事故不免徧询熟议以尽贤者之情疑若礼厚而诚至今者帅府无事不必谋之扵人已可自了故虽如公过从之踈亦复何言此公所以反覆过虑恐为谤议所转致知已者前恭而后倨也来教固云考言者之素行与被谮者之显迹因以用诚而惩妄此言极有味然吾既已知之他人其有不知乎愿公尽扫前日之疑不改平昔之度徐侍其察縦尘垢未浄亦岂鑑面本有之物耶恐公未能忘懐故聊复一言以塞悬望自余非笔墨可既也幕中虽无事然谒谢书问颇费日力临别十日之约深负前言也衰老役役滥厠羣彦之列茍禄无补俯仰増愧近亦力乞去未䝉见许嵗行尽矣若因循逢春私事俱废奈何台斾复欲入城不审待得一见否无聊之甚尚冀欵教庶寛旅懐也泽民以罗养䝉归遂当还任二漕留宰髙安旦夕可赴官矣伯阳举状遂溢格末路真可喜耳北耗颇慰人意观德音可见矣逢漕迁副使余宪已过赣恐要知故及之与胡处晦学士近便中伏䝉诲翰审闻动履之详极慰倾仰渊自壬子秋得罪离临安窜逐牢落继以祸患疾病人事废絶积四年不谓左右之问谓公以踈慢见罪既久遂相忘矣岂意愧念之中恕其不逮更赐咳唾之音委曲存问有过平昔衰晚何以得此幸甚幸甚馆中况味如何留守真相知必不久为冷官矣文章之气不振无若近世铺张扬厉要在得人愿公讲明正道握管濡毫以迟中兴使一代之典无愧前古亦儒者之极功也自余非有所望扵公者与张如莹侍郎衰晚不任谬当要职方图自効已至人言迹其狂瞽投窜有余矣而圣恩秖从罢免可谓莫大之幸自反乡社忽忽复见初夏荜门蓬户可以休老若非咳唾之余每加容覆何以得此知感知感所恨桑榆暮境未知所以为报徒切倾遡耳周子美节推白首下僚实可怜悯昨在临安最蒙异顾尝辱荐引至今未有继者如闻替期尚远适左右超擢之初余光可借倘财计之司有取㢘士则如斯人当在鑪锤之间矣蚊䖟负山愧不量力为与之有旧颇惜其已老尚在选调耳不罪僭易与王帅江西之有帅府自昔虽存安抚之名而无西北藩方之实今朝廷在焉四方朝贡所㑹盖东都建康之配非天下大都所可比儗也由是言之公之权虽重而其责亦可谓不轻矣此渊所以仰懐知遇至扵通昔不寐思所以补报万一而不能黙也何则今一切须索出扵一路而上供正数曽不少损则凡所征求比之他路必有偏重不均之患官吏将何以应办而百姓必受其弊其或缘是遂失民心非所以济中兴之业也古语有之凡举大事必顺民心民心所向天意从之而得民心有道所欲与之聚之所恶勿施尔耳此固在宏度之内不待言者稍加留意母忽则宗社之福也与张给事子猷比见所与徳裕书颇有迎侍之意伏想念亲朝夕不能释方朝廷力图恢复实頼贤者賛相之助而二年来往往相继求去自便之计得矣上何頼焉惟公清议所属宸眷尤厚献纳论思之地为国重轻不可遽为去就而堂上康寕有贤弟足以奉承万一老人不欲逺去乡里姑俟年嵗之间若此道尽行君亲恃以无忧其过温凊定省之孝逺矣不审公以为如何恃平昔眷予辄为一言幸恕僭易之罪与王长源通判奉违忽复两月瞻仰殊不胜情比来霜寒不审侍奉如何伏想寓兴林泉日有余乐足以悦亲神明相之百福来㑹渊到家生理殆不可説行李虽已整顿有绪缘债负未偿欲去不果坐想就食之地如在异域始欲乗便走见少毕区区请教之意今亦未能矣斑戏之㑹自兹乃梦境也倾渴抵掌谈笑之适无日不然临风叙情莫究万一仲素迩来况味如何少贾已安居未也想时得过从此邑冬事比他处为扰贫士虽闲莫我顾者远想平演絶致登髙赋诗朋友同之最为可乐颇恨为饥所驱作此暌阻虽欲䌷绎滞思发扬云山烟水之胜却恐尘埃口舌滓秽清赏为我谢演仙他年芒鞋藜杖相从似不甚逺尔时主人无恙能扵歌舞丛中畧辍半日之闲复寻旧盟否因笔谩寄一笑切莫作实谈看也数小碑本似佳可置山斋壁间辄送上收留幸也与陈子通别纸区区之迹子通素所知察凡所以不得已而应闷然而受惘然而处之者他人不我喻也言之扵不见喻者适以自㸃而喻之者又不必言故闻吾事者或以贺或以弔皆可付之一笑也久不为问其以是耶自去嵗与令郎同途而归之后适亲友数人俱在里中可以日夕过从欣然忘懐便不觉过一夏留连至秋杪闻子静有缧绁之厄遂之建安省之住二十日而归久在林间乍入喧嚣意绪不乐既归益安困竆之分嵗将尽或怜其贫趣令摄事建安曹局饥冻所驱固无所择至此㡬两月虽䝉诸公相知然筮仕之初遽当繁剧已不能堪忍矣渊明不以五斗米为督邮折腰寕叩门以乞食昔人尝议之嗟乎士之不遇赏音千古所同真可悲哉自今观之强之其所不乐虽万钟可辞而况五斗乎辞之不幸至扵乞食固吾所乐也而又何恤焉渊明百世一人岂浅之为丈夫者所能窥测亦及之而后知耳恐子通要知不肖安否因书聊复云云不足为余子道也与胡明仲侍郎久不奉记室之问懐仰无竆相去既逺若湖湘无来便私居又不能遣人往往终嵗两不相闻唯扵邸报中日俟召还之信却闻不乐守郡又未知雅意如何遽欲脱去益令人不能释恨无由面晤也公再治永民乐公岂弟之政久矣倘留上下之情少留麾节贻此邦嵗月之安宜亦不恶而乃辞疾丐闲恐必有説也便中幸教之庶觧所惑见所寄子猷输藏记伟哉论也非见处亲切谛当而以身任吾道不及此矣何意暮年闻此扵公乎钦服之余不觉増叹昨䝉见谕姻事寻遣人扵四明家叔处得回音欲奉报久矣厄扵无便忽复几年愧悚无已家叔既谓世间岂复有此亲却云不敢以子壻奉凂当是邹氏尚相黏缀耳不欲更询之亦恐相去数千里难扵等候滞左右他处择对也家叔帖子巳寄和仲处恐尊悉乡人叶超然自言公曽许其来数千里逺去已有定意不可回故因附之书亦以久不闻动静欲报前议别无的便也去意渠自能言之贫甚又无资可以叅选真可怜耳渊罪窜之余平生意气毫髪不存自闻公入朝日有建明而谠论豁议耸动羣聴为之不觉失声而叹者屡矣方庆朝廷得人恢复有渐遽承补外良用怃然即日不审已还侍侧启处何似想惟忠诚义节无间内外有以自适者故非常见所能窥测也夫公道难行正论易屈非适今也茍知君臣之㑹合无常功名之成败有素则一是之外无可留情者矣此明仲早已得之家学盖不待老者之言也唯冀坐进此道以俟圣察中兴之功诚有望扵左右也别纸详教备见爱君忧国之意钦服钦服水事唯上饶守申奏为悉已而便乞宫祠而去岂有所疑耶行朝近日平静但赵相又遭言章复有吉阳军之命身在瘴乡复当逺道何以堪之乡里盗贼再来遂深入刧虏帅司如不闻才退复走泉南破同安不知朝廷得闻否所幸海冦猖獗已从招抚而大兵许来沙县防遏然而豺虺之羣埀涎扵吾邑久矣不大得意当不止乡民如何得安居也眼病甚作字不能多建昌寄邵武徐守叔祖右司虽与世不偶而其所与游者皆天下士渊奉承左右埀三十年窃甞窥诸公长者相従之盛其人非文章气节耸动海内则必澹然无营独立扵声利之表者若见若闻皆可师仰今也梁木其壊而芝兰之气未歇得见其所与游者犹将兴起衰懦况扵闻执事之风复亲熏而炙之耶幸甚过望不可言也悲夫世变屡移冷煖随之人情苦不甚逺至扵死生既隔犹且委曲问念眷眷无已非达人大观迥超世外谁复能尔乃者爱怜照卹下逮不肖见者异焉若区区之心非专为是谢也因风不惮缕缕亦冀深察再与翁士特学士伏审先学士安厝已毕而士特所以致其诚信者于礼无悔国人称颂之盛幸窃闻之叹仰无已贤者不得志于今必有传扵后先学士虽晚达遽终即其所为已足以暴燿当世况以士特为其子其不朽无疑矣此士夫所属望愿益勉之以为天下之劝渊不胜区区之情黙堂先生文集巻第十八默堂先生文集默堂先生文集卷第十九黙堂先生文集巻第十九书上都督张丞相书渊惶恐顿首再拜渊受阁下之恩厚矣谁不知者然自始至今十有四年之间思所以报而未得其所固已大负公议若曰道里修阻上下之势殊絶以此未能逺造墻仞进瞻履舄犹有可言至于起居之问未甞一慁隷人之聴此其为罪虽仪秦之辩不能以自文也然渊闻之寛裕有容乃大贤之所必同而因循自弃亦常人之所不免渊之得罪诚不可文然询之甞出入门下者以谓左右未甞以此为疑也则渊亦安得自絶于长者之门而独不为一言哉言之而重得罪也死不恨矣渊建炎间摄邑于江西之永新实与东州周颕为代颖到官不数月以才被召是时阁下适有川陜之行遇颖于途问所与逰者颖以渊之不得罪于永新之民也辄以为对阁下因处渊以行司属官渊以前此名未甞以闻也阁下过聴而遽拔之其必有以深知不肖者不可辞也被命即行舟至临江闻金人将袭南昌舎舟而逃㡬不免者屡矣比其出老身虽无恙而裘葛裹粮为之一空且自临江而西所在荆棘故不得已归闽因致书左右道其竆愁无聊失所依栖之状託周君附便以谢初不知其人以病告归至钱塘物故遂不果达自兹闽中大扰窜伏转徙之中亦复无暇通问盗少息或者教以出仕以解饥冻方待逺阙复遭口语谪官岭外盖三年然后得识继闻阁下还朝进秉钧轴渊于是欲叙前日之感则后时不足以为礼欲伸一时之贺则趋势非所以盖愆操牍濡笔不能成词但自悔责而已故甞平居无事一念至此汗流浃背若无所容且惧且愧非适今也渊因循自弃之甚无可言者然渊五六年前甞闻廖公尚书之言以谓阁下往日在朝每欲出焦桐于新㸑之余被断木以青黄之饰诚不能无意于渊独未有间耳而近者又得熊祠部书复道阁下语及不肖恨未之识自顾何者敢烦齿记如此盖阁下寛裕有容自其常度非可以常情测也仰惟此恩何以为报恭惟宫使少傅相公以直道结圣知以诚节慰人望忠贯金石谋合蓍龟盖天之所赉以兴我宋虽出处有内外之殊而社稷安危所系天下归心焉今兹得间适契所愿然已成之功谗言所不能摇素定之䇿异议所不能变上所依重行即诏还矣方此之时士皆有求于公而公亦何待于士哉而一介㣲贱辱在泥途有如渊者犹不能舍此其志岂易量耶孟子之言伊尹曰思天下之民匹夫匹妇有不与被尧舜之泽者如已推而内之沟中其自任以天下之重如此此固阁下之志而渊何足以当之为是犹不能忘闻阁下将如湖湘道出劒浦去敝里为近犹以前日之罪不敢负荆迎见辄具手书因女夫沈度面投伏冀燕闲特赐披览许以自新岂胜幸甚沈度乃道源侍讲之孙读书为文颇有祖风顷在福唐甞辱照恤以其数幸叅侍也故以书授之干冒钧严下情不胜战慄之至答张子猷给事人来又辱惠诲伏审秋暑増热台候益胜感慰无喻了斋诗跋稍改旧文益佳三复叹仰无已然来谕终欲措荀卿于孟子之列则意所未安荀杨所至固可取但许之以传尧舜之道则非彼所能当耳何则道之所在不容有小疵者所能传也若曰汉儒甞列之邹国汉儒于此盖未之达恐不足据唯退之原道见处最亲故来谕以为欲且从原道正与鄙意相契然原道以谓轲之死不得其传焉岂复数荀扬哉读荀子篇其末云荀与杨大醇而小疵此犹是恕语二子书具存岂特小疵而已此原道所以言不得其传也欤今后生传洛学者斥浮屠此何足论龟山云佛氏之于吾儒极其所至所差眇忽耳此语虽达如王氏尚未能窥其藩篱彼将以口耳之学评议两家多见其不知量也以给事素不以贤贵自挟故有言必尽幸勿见罪也齿长之诲益见寛厚唯足思慕栖云之风私以禅额其院初甞献疑恐私字未穏然得其实又似无害更有一事前书已奉闻恐忽而未谅今再提起幸留情高文意在了斋欲为延福不朽之传却只作题跋而不名以记实不肖所未达方公得了斋诗推重其人以为延福改律为禅肇自了斋故寺僧画像设祠使后人知所从来而名足师所居之堂为了堂成文以记之则其事自显矣今文成不名以记而徒跋其诗之后他日万一有不悦者去其诗板则堂亦从而废矣幸为延福加虑易跋为记庶乆逺有所附託不为庸人湮没初意似尤善也不审尊意以为如何公平生唯以谦损为务此固可以为乡党法然或谓之跋或谓之记其实皆欲尊信前軰初无毫髪増损愿更裁酌其中不胜万幸渊鄙意狂戆以公见容故㝷常语言无择往来书问有相可否处幸勿示俗人恐乌焉成马便成罪过耳暑气过于长夏病躯挥热不暇作字不谨併幸照察尚阻叅承更冀奉亲倍保崇重不宣与曹载徳谏议江西唯庐陵为僻左北来之音几无而仅有以故不复频问动静之详然至于老兄迁擢之峻眷倚之重天下所共叹仰者则亦未始不知也比承超除谏省人无贤愚莫不相庆况若不肖平生熏炙徳义情同手足之亲其喜宜如何而竿牍之问独后衆人者顾以谓老兄今日之达当在五六年之前属者龙翔云兴谏行而言聴舆论犹以为迟而又艰棘之初责任之笃非他职可比曽无一言仰禆高明万一其敢以为贺乎唯恕亮之渊少年时获侍左右气不下人自谓古人事业可以力致世或鄙笑唯老兄稍取之至于今往日之意衰矣而䝉顾特异岂所以取之者未遽替乎何幸何幸然渊自菴山与老兄别尔后南北多暌少合虽合亦不复如向者同砚席之欵以故胸中所欲言者未甞得自叙也盖不肖自见龟山先生始觉平生所学无毫髪是逮了翁三谪还相见扵湓江乃深相知今了翁逝矣谁明此心龟山今嵗遭遇旋即告老与其从人固不若自晦也一时故人多在云天之上茍有问者为言无何有之樗不残于斧斤幸矣亦何求于匠氏哉恐欲知老怀聊复及之吕丈谏议知同省不敢上状谨此起居少伊康侯两舍人常从容否各乆别以乆不奉书今闻在廊庙何敢通问也朝廷事固非踈逺冗贱之所敢僣言若郡县间积弊十未革一二也令未孚泽未普根本所在无以固结之如西北之扰乃其可见者要当图之于未形耳未知诸公以为如何承谕北鄙陷溺之民有壶浆内附之意其果然耶其亦生事者之意耶祖宗惠养夷夏实同一家所以为后来之虑逺矣盟书具在自可而渝之无乃不可乎以今日朝廷财富而兵强当契丹兄弟内溃女直外扰之时一举而空其巢穴正兵家之利宜无以为非者然王者之师岂忍乗人之敝于此而弗问则所以固结其心当益深于澶渊纵敌之恩矣若事不出于下如载徳虽位卑然阃外之忧守倅同之固当言之朝廷以为去就不应黙黙而已也答邓天启渊乆不闻动静被教伏审孝履支持为慰㑹山中董工治墓不及即报想䝉推恕所喻勤恳足见不耻下问之意辱诚爱不敢自黙姑道所闻唯吾子裁之今之诗风雅之苗裔也以之吟咏性情于居忧之时君子于此宜有所不暇矣三年不为乐乐必崩宰我之疑问也而孔子之言如彼可不思乎然诗道甚难果有意为之当求之古之作者自杜子美一鸣今古鲜俪方之风雅尚未必皆合圣人之意况其余乎以渊所闻学而不师圣人出言而倍之以为戏事可也夫戏非徒无益而于学为有害尽心力于无益而得其害岂君子之志哉其流则然矣故渊甞不欲作诗非直以今日之罪逆遂不为也吾子偶好此道当所不暇为之时姑置之其亦可矣至于他文或直词以述事若太鄙朴则于理不莹稍加櫽括使就句读固儒者之常度也虽在丧居为之何害而遂惧终三年之丧不亲笔砚当为粗俗人不亦过忧乎大抵古人之学用心于内夫用心于内其事无竆如得其门则言语文章亦不足为矣是在学者所当汲汲者如吾子之高识必知所轻重岂待多言然后喻哉衰绖而墨之非古也亦甞推究其所自来乎况今为此者为与吉事耳居丧固不可以与吉事也然当任家事又有不得已而墨之者夫至扵不得已而墨之其孰以为罪者若乃居则以是接人出则以是为贽谒逰从之服是不为服也复何议哉记曰衰与其不当物也宁无衰以墨衰为丧服岂止不当物而已如曰行礼俟朞月而后为之是紾兄臂而姑徐徐之説也吾子其尽礼哉不然则亦施之于不得已而已可也荒塞之词无复次叙唯加亮幸甚与李深道知府近以尘冗不果数上问唯是瞻仰盛徳无已颇闻遣人迎新守益欲驰见而病躯艰于将䕶水陆多畏不审腊中遂得瞻觌否羣偷扫迹嵗事又登此郡大治而公遽去奈此民情何尚祈调摄别迓新宠区区语不能载渊少意上浼亲情邓廸功觐纯彦之弟徳符之壻也一第累年不调日欲赴部而贫无以为资又限于铨试每至期辄不能发足正当仕进之时实可念闻郡中尚有未发纲运不知可差此人否万一今冬已应副相知其数不足则来春亦可预差若遂还朝后守自不当渝雅意也不审台慈以为如何果䝉垂怜如衰晚得之矣干冒勿罪容易贼先声可畏邑民易动争为奔避之计百里萧然亭舎不烟若非贤太守处之有道祸不止此一廛所託頼庇为多幸甚幸甚况又过䝉照恤书问继颁顾惟何者敢承此意但深愧戢耳所谕已得㫖令叶帅提兵疾来韩侯续统军至而卢焦两将已在山前如此则扫除逆类当有日诸郡可恃以无患矣行看就擒益显处画之功即与邑民同庆也伫俟夏秋之交暑气尤炽不敢上状恐烦挥答沈倩归方以复闻坐镇清暇为慰又辱真字捧读悚感如接颜词益释滞念颇闻公事有闲时得与宾客笑傲于山巅水涯之外遡双溪之清风挹演山之佳气一觞一咏有足乐者但恨衰晚未能羽翼病躯日陪胜赏也倾渇倾渇沈倩又得从容教益重䝉眷予岂胜荣幸所谕可谓爱忘其拙多荷多荷挥热言不尽情赐察为幸窃知御书阁当先诸郡而成足见奉上之敏延平在南服湫隘为甚而此阁规摹雄杰正据其㑹他日栏槛横空气出千山之上便觉国势益张矣此邦人之幸也惟公髙才留滞偏方曽无展䄂之地而襟度恢濶措画无茍坐使山麓河漘易小为大岂易与俗人言哉行看飞声上彻冕旒即对超除以慰上下之望官醖为况极荷记念去嵗避盗逺适家酿篘不及时比归尽坏病中无以饮药忽白衣遽至甚副所欲也多感代人上帅某不肖无以过人然自顾才力所施犹可以及未老之年或有成事譬之疲驽下驷筋力尚壮遇良乐驱䇿其致逺无难也今也正坐茸阘之中困于不试自以鬰郁若使进瞻节钺服劳于士伍之间奔走承风亦未必百不能也惟执事之势可以攀附而从之而又不费攀援之劳故敢辄以控告仰冀赐察辱怜而收之不胜幸甚干冐威严不寒而栗某甞闻先太尉以文武之资值圣人有为之时开疆辟国虽古贤将不能过常恨不及见之今阁下英姿逺畧是续是似人皆以为有太尉之风故先声所压不烦指麾而旗鼔増气某地寒官卑复不得与闻号令之末以黙观神机之运想见风采梦寐不忘使诚心足以自达他日之遇犹觊其万有一得也答邦美叔承谕读易已两终亲依得所想见超卓钦羡钦羡渊在了翁及龟山左右以未甞学易不敢辄问今丧事已毕幸未即死得此披阅而质疑无处每当开巻未甞不嗟悼也吾叔在彼且宜着力非惟盛年易过亦恐暇日难得如渊者真可为戒也所引饮甘露不消翻成毒药之喻以证噬嗑六三噬腊肉遇毒之吝则恐未然噬嗑一卦利用狱而已六三之吝疑而不得其情者也故孔子于系辞释其初上两爻明君子用刑之道与夫小人可刑之理则其余爻视此可以类推若更入他说卦之全体析矣甞谓圣人立象以尽意象近而意逺故玩辞不必求异惟在得味而已观易要得味伊川发之其说始于子思今人所未喻也味之一字若甚浅也然真知味者诚鲜伊川有嗜炙之喻亦甞见之否因书畧及所闻傥或不然愿更䟽示一二渊拜复答邓志宏正言渊承示令弟所书楞严呪谛观恻然想见追慕之诚孤苦余生重之疾病凡可以自尽者心力俱废覩此胜縁钦叹之余不知涕泗之横流也所谕欲使不肖为序以冠经首固愿附名其间传于无竆然渊自亡母葬期已得吉卜日夕营治送终之具思虑损心土以无助而水气妄行中虚下泄踰月未已方金行益深弥不自支若使䌷绎鄙思称述能事其必不可成矣厚意虚辱徒有愧畏素䝉矜照想不以为罪也渊辱惠翰称道过当岂不肖之所宜䝉感惭感惭吾里人物英秀者多但考其文采议论似未有琢磨之益天才之美易坏难成其或由此独吾子昆仲超然离俗不蹈羣行之辙他时耸壑昻霄未易量也然谦虚下逮不弃衰退之人毋乃失所冀乎更愿博求良师益友以取修途谁有所闻不愿倾倒字序固不敢以拙恶为辞但今哀苦中未可为也亮之与奉议叔论墨缞昔晋襄公伐秦墨衰绖晋扵是始墨君子讥之则墨衣之制盖非古也今卒哭之奠不待安厝而以百日为断固已失礼既百日则遂从事庆弔并行又益失礼而以墨衣为贽谒之服虽君子由之比之昔人非不得已此何义也故渊不欲具墨衣虽然庆弔无与焉可也三年之丧亦已乆矣骨肉之戚且尊者不可以乆不见也顾今俗不族居虽至亲而异家者多矣家异则情异事异盖有老者病者事之可庆贺者皆讳凶服入其门然则虽欲请见问候其势或不可则亦将墨其衰绖以从俗乎抑以丧服请见不我见则莫之恤乎乞裁酌其中而辱教之令可行也渊俯伏俟命答罗仲素别纸之谕极荷谦予之厚固不敢以智识浅陋而不复也管仲与伊尹同是不召之臣与舜同是天降大任此与人之辞也曽西不肻比之盖其自为如此方其与之也同是不召则王之与霸孰分同是大任则圣之与贤奚择犹之孔子许之以仁也是岂三王之仁乎仁可以许之则不召之与大任盖其实事又其细者也何遽欲等其道哉乃若自为则孔子之门何有于管仲宜曽西不为也伊尹处畎畆之中由是以乐尧舜之道言道之所在无间于畎畆也吾奚为不自得哉虽竆居无歉矣然乐于畎畆推而之天下一也此其所以幡然而改其改之也改其故迹而已岂改此道也夫惟此道素行于畎畆之中则致是君泽是民亦此道耳故曰合内外之道也固时措之宜也又何不完之有使其终不以汤聘而改则疑于不完矣明于庶物则竆物之理是也智为物昏则是非决择将不得其当矣其将何以为仁义而由之乎独善其身独行其道此道之所以明也淑诸人传诸后以是而已虽竆而在下何甞不与衆共耶其曰独者必其在我者而已周公之过盖㣲矣如彼其智岂不足以知管叔而使之监殷者笃于亲亲之恩而不暇择故也及其诛也周公岂能无过然周公终不兄弟之私情而屈天下之公义以王命正典刑是所谓改故曰及其更也人皆仰之以此而已万物无乎不备之处仁在其中反身而诚无一物之非我不待外求而已得矣何乐如之然既知有是则必体之然后于仁不逺强恕而行则物我一矣所以体此道也不然践履不到终不近矣䝉虚已下问谨具所见以闻有未是处䟽示幸甚与李叔易学士别纸兹者伏承令兄右丞立非常之功膺不次之用朝廷得人海内同庆况门下士如不肖者最䝉异顾其喜可知又况手足之爱如公昆弟道同心契共以天下为忧者一旦得志有为乃出于平时磨切薰习之余虽贤者经纶固自有素而一时应变议论不必踰阈而已定兹其为乐岂若世俗富贵之情哉钦叹无已辄以为贺渊于右丞诚不敢自外然不果奉启称庆者以昔时甞以故人诸孙与賔客之列今为奔走之吏势分悬絶或㡬于僣易且嫌謟上也又无以见其欣跃之诚故敢私布尺牍于下执事伏幸深察与季深别纸朝廷设官以台谏为名使之于天下事无所不得言也若不能言或言之不当便当改命何至取布衣应诏之言一二行之岂台谏无人耶其亦言之不足采耶自古朝廷必有主议之臣是非可否取决焉然后事出于一而上下有所依附如此人不易得者今为谁耶汉之勃报功可也识虑则劣唐之琯用誉可也应变则拙功有难易誉有虚实是又不可不审也与胡几仲不审比日履兹初霜动止何似如闻侍奉还豫章已复㡬月经涉艰险而能全其身名复逰里闬不失荣宠自古所难得者今谁如公父子乎非神相忠义何以至此敢以为贺所恨拘絷尚稽欵奉临风可胜拳拳之至渊乆在龟山门下闻公议论文章与夫志趣之逺节行之高居常钦服恨未承接亦复因循不果通问唯是区区怀想无已虽人生遇合要自有数无足悦戚然声气所同是亦人情之至乐哉今春龟山令预办睢阳之行时以道阻不果不谓我不即公而公复南来此去豫章不逺似决有晤见之期第未知迟速如何耳望风喜慰无以为喻与黄用和宗博昨两䝉将乐寄到所惠教眷意甚勤足见不弃以所居沙县僻陋无便其去将乐三驿或将乐有人入浙又不及知故乆不果上报踈慢之罪言莫能文祗用愧恐夏间承赐对改秩继有除命欢喜之甚亦未暇庆问不审尚䝉照恕否冬深寒甚比日起居如何生事有叙闲居足以自逸计不以逺阙为病苐圣主寤寐忠贤行即召擢不容退处耳衰老跧伏田庐智力俱困不复有他念惟冀朋友道行为苍生之福击壤畎畆时得一快也壬子之秋幸获邂逅畧欵晤语继承遽归不得面别至今不足窜逐之迹自还闽中连年祸患不可殚叙想已知之去嵗例䝉朝廷湔洗续除枢属已过所望縁贫甚非就禄无以煳口而编修阙逺不敢守株遂乞岳祠得之方以自幸忽丞相以幕官见处素荷知察不免单骑一来本不为乆计倐经三时尚此窃食碎累悬隔情何以堪次第春初乃获从所请也丞相在江西未及一年百事就绪又天与丰穰民情欣悦所深虑者唯兵不足耳然王师所向克捷贼虏逺遁南昌近里又似不足忧也恐公欲知此中委曲故辄及之龟山先生云亡士失依仰过朞祥又半年矣触境悲痛不可为言昨朱丈言于朝廷遂䝉宣索三经义辨既进御乆之却付秘府收藏正论未眀学者颇以为疑未知他日更有施行否此书行不行系道之存亡故欲及今传授以幸天下若曰为解释文义与王氏争当否而已失其本意矣顷甞作书与临安诸公反复论此自愧言轻近得徳乆来音谓独甞与吾友论之他人或不知也不审亦以仆之所言为然否无由请教临风但増怅仰答曹公训所论故者以利为本窃恐未然孟子一部书始末只是分别义利所以与诸子不同舜跖之分利与善之间耳利既无取则故非性明矣而天下之言性者唯故而已岂其然哉虽然故出于自然亦可以言性所恶于故者为其本于利也犹之以凿为智也若用智而不凿如禹之行水也亦何恶于智乎盖故非不善也其害在利智非不善也其失在凿而已不然作历者茍求其故千嵗之日至可坐而致而故亦可贵矣庄周曰无以人灭天无以故㓕命然圣人未甞废人也又曰去智与故循天之理然圣人未甞弃智也人在所不废智在所不弃则故之为用岂可无哉要在不以利为本而已耳茍或有疑更望䟽示答范益谦郎中侧闻休誉为日滋乆每恨道路参差不获承接唯剧瞻仰中间甞辱诲问词意良勤所宜即报而所居僻逺因循多事无便可乗遂成怠慢不审果蒙赐察否即日天气清肃伏惟进道不已如川方至视世间幻妄去来无足以动心者从容无为福履自集尚逺晤言临风倾渇意不能悉昨䝉示书与居仁舎人诲帖同至极知雅意之勤以公之贤士夫推重之多虽㣲居仁其有不闻者乎但前后过予之词有渊所不敢承者又推原道学所自谓渊亲传师说独绍正宗尤为难当乆不具报者虽出于困循其实不知所以答也皇恐皇恐渊为儿时已知诵先给事所着唐鑑后既冠稍通文义朝夕玩味常恨不见其人又五六年始见龟山因得出其门下龟山盖学于伊洛而得其传者甞以唐鑑所论质之乃知先给事所得实与伊洛之学无异辙也信守前闻不觉已老犹欲访其子孙所甞亲薰而炙之者庶㡬有所考证幸先侍读有子如公未弃衰朽可以扣请今反以下询无乃过听乎聊布真诚以谢不敏来教以先生见称先生盖弟子谓其师之词或齿徳俱尊然后可以称之不然无实之毁随之矣今猥及不肖何耶师道不行乆矣昔韩退之文章妙天下甞作师说因抗颜为师谤诮交至身不得宁退之于此名宜若无歉人犹不以是予之况余人乎万一他日又有以见教幸去此二字使无愧惧焉受赐尤厚也所谕止为此事而已足见雅意若曰此事不可无师以四海之广亦有可以当此名者益谦更博求之或不废朋友资以为切磋琢磨之益渊虽非直谅多闻者俾挟䇿以从公后不敢辞也病中语言无择幸併容恕与吕居仁舍人桐江拜别忽已五年庚申之夏归自临安舟过兰谿闻大斾已离郡城当趋衢梁喜有承接之幸比至其处徧问所寓莫有得之者或云道中留滞盖留两日以俟而来耗寂然遂怏怏而南固知后㑹难必然不谓至今尚尔隔濶也瞻仰之情无日不然中间甞辱诲帖又于子猷书中每䝉垂问絶知眷予之勤感戴无喻縁所居僻逺无便致书但深愧怍不审果能寛恕否即日秋气清爽伏惟启处増胜百福顺集益祈调䕶即膺休宠下情岂胜䖍祝今嵗縁避㓂居山寺中凡数月坐卧卑湿之地遂得足疾入夏増剧既归乡里痢疫大作全家番病儿軰婢仆中有丧亡者老怀大不能堪几至毙踣頼秋气日清积热稍退虽未洒然无事可冀不死以是人事废絶故于左右亦复无暇奉问此来祠官已满任食贫累重不能无虑不免再申前请因得附此病中草草幸赐察也范益谦甞闻其名未识其面有书见遗甚勤昨甞烦左右指挥送示逮今方获驰报渊晩学一无所得䝉公吹嘘之过或者慕龟山而不可见往往欲置之朋友之间此意何敢承也好善之弊遂至于此后有问不肖者愿公姑道其实而已使问者不至妄听亦空踈之幸也渊不胜至恳与范致闻安抚伏审就闲仙里安居有暇遂以余力营创甲第雕甍画栋辉映演山之下至于池台园囿尤剧观美虽复经年不䝉诲问而謦咳指唿之音常闻百里之外以兹颇知朝暮动静之详所以慰释寒陋胜于翰墨日至也幸甚幸甚然近者朝廷方偃兵息民而文事荐兴百度修举正须宏才賛助中兴如公已试见效自不当乆在外也蠒丝之计唯老者为宜正恨无力耳聊复及之以发一笑与黄运使比至衢遣回建卒曽具问想已达尊听季夏酷暑伏惟台候万福少意辄凂闻严日休察判荐章尚少职司一员已䝉郑使怜其垂成许为发奏而长者甞有特与催趣之谕伏计哀悯孤寒必能宛转成就之也大热賔客丛中作此数字复遵一纸之约切乞照亮自余益愿为国保重与十弟朝宗弟得书审所履之佳为慰知向来曽患伤寒乆之方得汗今虽无事要是中年人血气日耗更宜调摄也斋㑹今年科塲恐聚散无常如何五八郎果是长进皆吾弟教道之功其父气义过人其母孝爱无比必须有后造物不吾欺也明年省试当在行朝免觧者及今便可下手作省课期于必取年渐髙不可因循若只睹采是先服输矣至祝至祝王程之学是者用之未暇趋时此固是也自古及今唯有一是若真得其是虽孔孟何加苐恐人各是其所是则有以非为是者矣以非为是岂人之情哉违道以徇私或者未悟耳今其言曰据已所见无乃于道灼然无疑乎不然以非为是恐未免也要须叅之孔孟然孔孟岂易知者耶谏省始论程氏之徒有诏行下及再有人辨明又复颁示天下所主者果谁耶而学者便以王程并论失其㫖矣王氏以熈丰以来发明六经固甞以孔孟自任然六十余年间渎货害民开边生事坏已成之良法启欺蔽之幸门遂使夷狄乱华二圣播越生民涂炭中国失守葢自古祸乱未有如此之酷者谁实兆之今其书具在可验也若此而犹可以为是乎虽世无孔孟吾恐不免于圣代之诛矣孟子曰管仲曽西之所不为也子欲于此择其是亦陋矣无由面言信笔畧及之自余加爱不一答汪端中沈倩幸与交㳺之末因之获闻绪论又覩近文足见学业之富自此充之不已古人不难到也而抚奄之词乃复下逮不肖果何取耶惟公家有哲匠文字之妙冠絶古今四海愿以为模范思欲亲炙之而不可得公将求天下之师其有过于此乎而与善无厌更欲借聴于聋虽䝉泛爱未敢闻命也临书恐惧言不能载昨䝉朝廷过聴寘之谏省百无所成竟以罪去至今羞见朋友乃辱賛誉亦何敢承此职乃叔祖了斋平生履历之地所以名传万世其基于此而不肖之孙幸承其后已是未厌衆论而怯懦无补自取废黜实爲门户之辱不谓重言更赐推许反复来谕但増骇惧耳何由共谈少谢不敏与将乐王宰少意恃公不鄙辄以浼闻清流簿萧子庄乃不肖所畏之友其学问操履人所共服不待言也不幸遽亡家贫累衆几不能全榇以归幸潘宰以同官之故稍加赙恤已于初四日发离计程当已至仙邑恐有所干如买舟雇脚之类幸赐指挥也偶左右未行间其孤经由治下盖非常之遇若䝉怜悯存殁受赐不敢忘矣陈致虚秀才与其弟宗虞识之否才学可观而谨畏自守乡里所推若数至凾文愿有以教督之以成就其资质也与郑彦继到家百故毛起况味可知近者賔客少息冬事有间始图观书而我故人雅意不期而同者又在数驿之外未由合并此情可想而知矣中间闻甞一至临安果何为耶又知今嵗秋试颇如意考官虽不果取往往道公文字议论之美兹亦可以言命矣得失毫末计应手扫除不复留胸臆也诸令似知读书益精深可喜可喜竆达不足道要当使家学有传乃佳耳尹彦明辞新命甚坚近已到建康不知终如何辞札极可人意比得明仲书以谓此公真洛门后出龙象信不诬矣康侯数得书近专人方回春秋传博辨精㣲着书如此故可传逺耳渊已老余无所待亦欲粗毕平生缀实尚未得间也伏𥿄言不能尽与李外甥五八甥得书知孝履支持为慰所寄诗赋大段长进可喜可喜尊君平生辛苦晚得一第未酬雅志流落殊方衆所叹息贤母歴尽囏险未得汝力遽然长逝每一念至痛割何竆今汝尽变幼习刻苦读书心识开明果易启发自此充之何所不至更须不舎昼夜复振门户非惟汝所当然亦所以迪前人之光塞外家之责也书斋若散聊可且归屋下自看文字勿外逰也至嘱答萧茂徳别纸了斋甞言侯孝恭善奕碁天性本高无待于学初来京师为孙侁李伯祥饶三路盖一二年不复进客食贫困愤而从刘仲甫为携碁具徧诣诸公贵家教奕以此为餬口计有从学者以饶九路为始如是一年教成孝恭常旁睨亦不介意一日仲甫谓曰汝可与孙李敌手矣孝恭自以不及俄而孙李俱至仲甫令争先赌胜二人初不服已而不得已从之皆为孝恭所败既去仲甫问汝知所以进耶曰不知也仲甫曰汝之奕非学成者性之所得本高初不知九着以下之着故爲此等用是取胜其所以败过犹不及也自汝从余教人则知此矣故二人无所致其巧孝恭乃大悟夫趣识本高则不屑爲其卑者此学者之大病也故善学者无所不学若在朝廷而不知田野之事通经术而以史籍爲不足观谓道足以揆事而世务有所不通谓理足以御变而人情有所不察内外不合天人殊致此王氏所以失也自以爲高而人人得以欺之岂非不习低着爲人所败之类耶甞以了斋之言有味故书之䇿云与李子家简雨凉伏惟侍奉万福连日不见丞相欲有所言未得昨日幸见公又以人衆不果请间殊极怅惘近使司差属官相验和买绢初令抽摘㸃检既又有指挥拣称至今未了属官承命固不敢灭裂近又闻候称盘毕有轻短者贴钱纳官不知果否和买绢官钱极少而未甞支今民间输官每买一疋用钱六七贯足其他裹费又不在是已输在官如不堪上供则罪在称拣之人若令纳者贴钱虽云絶揽家之弊此钱入官如何收支徒失寛恤之名重获苛细之讥此甚不可也昨任州县官常主兹事每自拣择但取无煳药者至其轻一二两短一二尺者初不问也盖上供交纳处只见大槩衣赐若无煳药人争取之何暇计少许轻短耶今应近降指挥合差官㸃检固不可已亦湏得通晓事体粗知人户输纳之艰者斟酌旧例仅胜常嵗即无退驳庶㡬官物易足不然姦弊百出虽欲多方闗防未易革也访闻未㸃检前一县之输日百数十疋近者鞭笞催趣不过三五疋而已万一失此一时致令输官迟细将来大数不足奈何奈何愿罢贴钱之议及禁无绢纳钱之説断自今日已后官吏不得容情收接恶物犯者罪之若前此已纳在官者勿问可也仍须受纳官先申一日交绢之数报㸃检次日早入称盘入库不中者退之物寡而易见令简而必行当亦不至大段不堪上供也不审可以以此上闻丞相否不敢频造书馆缕缕幸察看毕勿出尤荷容恕也与郑致逺知县昨日到兴国遣人往郡中投牒遂留连抵晚佳节恐不废燕赏否欲因出造诣积雨作凉秋风益可喜伏计客去心闲拨烦剸剧日有余暇可以从容承诲然老人踵门又恐烦公倒屣相迎不能不妨卧治虽复怀仰之深亦以自抳坐想遗外形骸之真傲睨古今之论时一怅然谨专人问起居一二日或得驰谒他竢面言与颜岹县丞邑有丞例以嫌不可否事令唯无助遂致庶政不理累年于兹矣方公之来以百里为己任令丞洞然无间吏不敢肆欺其间积弊顿革上下莫不安之而上司遽尔夺去何不思之甚也昨日方闻如此为之叹息不已区区岂止为一廛之託而已耶万一若公不厌此民或可辞免使敝里终受其惠岂胜幸甚衰疾无由晤见莫究曲折併竢照察与孙次卿学士不见颜色之日乆矣实愿少亲谈麈居无事时不敢坐屈长者及高车过门又縁偶有出入不得伺侦先驱得罪何言然自秋至今凡四辱宠访三以致斋一以卧病斯亦可以相亮矣而愧畏怀想之私终恐踈慢上忤实徳故辄道其区区不敢更望推恕也与邓徳裕删定伏承先承事优被赠典举焚告之礼此乃世徳所招人子至荣乡闾踈濶之事义当奔走墓下执笾致勤少伸平生慕望之意因与邦人共庆盛举况辱宠召其何以辞偶縁抱病不克如所欲但深悚叹更冀孚察不以为罪幸甚邓家回定书河润所霑幸窃里闾之好丝缗下逮敢辞门阀之卑承命虽荣负惭为甚共惟令嗣秘省簮绅着姓兰玉克冢乆钦三复之称宜获五长之助孱然残息岂谓好逑但凭鸣鳯之占庶答采葑之贶润叟入聘书顷縁声气之同获讲婚姻之重卜筮既无其咎男女亦欲及时问礼所宜已失桃华之方盛请期斯缓庶㡬梅实之犹存谨布㣲诚恭竢嘉命有少聘币具如别牋为族姪求婚书葑菲不弃幸甞附于高门声气所同将复修于旧好过恃朱陈之契辄忘齐郑之嫌仰缔华姻俯惭非敌舎弟某箕裘肄业簮绂承家已及成人尚虚中馈伏承令女第二小娘子懿徳夙亲于保傅善声乆溢于庭闱坦腹东床愧辱择人之鉴采苹南涧愿资承祖之能谨致薄仪冀闻嘉命代回胡给事定书执鞭慕义方愧难攀委币问名乃䝉谦予岂以葑菲之获采盖縁臭味之或同诲谕甚勤寒㣲滋惧恭惟令嗣承务芝兰挺秀圭璧效珍共惟三复之贤宜获五长之助眷求箕帚俯及衡茅敢自弃于高门庶逺徼于余福代沈家下定书依庇深仁正頼葭莩之契修盟旧好更资河润之余益愧寒门复攀高援共承令姪女言容有教礼法是循而某姪庠粗知师友之源幸无子弟之过敢恃朱陈通婚之旧辄忘齐郑非偶之嫌恭惟菲仪冀闻嘉命谢邓氏问姪女婚书恭承嘉命申喻雅怀问名不弃于衰门合姓益㪟于曩契无从逊避但切兢惭伏承令孙秀才赋性甚明好学不倦当盛年而求匹岂贱息所能当庶凭鸣凤之占少答采葑之贶圣节致语口号上帝垂休申钖无疆之历真人诞降自膺有永之年稽流乌受命之符实绕电发祥之日人神胥庆夷夏交欢均燕乐以示慈罄迩遐而䝉福恭惟皇帝陛下天临四海子育羣生日月照而四时行无逺弗届风云从而万物覩闻徳皆来当重十之庆辰抚当千之景运洞庭九奏春回仪鳯之音嵩岳三唿雷震后天之祝但某等叨居乐部幸遇昌期遥望阙廷敢奏口号黙堂先生文集巻第十九默堂先生文集默堂先生文集卷第二十黙堂先生文集巻第二十杂文存诚斋铭余甞问所以为道之方于龟山杨先生先生曰大学之书圣学之门庭也是可读而求之余退而学焉观其言修身齐家治国平天下之道其本在扵诚吾意而已其説简而尽其理直而周其用要而博虽不敢疑而未知其必可行也已而质之先生先生曰是固然又辱教之曰中庸之书大道之渊源也是可读而知之余又退而学焉至其论至诚不息其极至扵不见而章不动而变无为而成则作而叹曰呜唿盛哉诚若此天下国家其不足为也已又从而考之则天之所以髙明地之所以博厚山岳之所以峙江海之所以流莫不以此盖甞收视反聴一尘之虑不萌于胸中表里洞然机心自息既自以爲知之矣又以谓其致之也不凝则其居之也必不安其养之也不熟则其发之也必不粹斯道也其可须臾离哉以其不可违也而莫之违之故吾诚甞存焉盖古之圣贤未有释此而能至者以余之不肖幸与知之而数年之间汨没扵奔走曽不得少暇以休涤其心而坐进乎此此余之所以乆而不入扵道也大观元年先生官扵余杭夏四月余自亲侧复来因即县宇之东旧屋数椽治爲讲习之所掲其牓曰存诚斋盖有志乎力行其所知也自今而往凡吾饮食起居出处语黙之际必常见其所谓诚者了然于吾心然后出之庶㡬日进于君子而不为小人之归也则命名之意可无愧矣既以自矢且为之铭以自省铭曰天地之道为物不贰君子养心致一而已喜怒哀乐未发其㡬意必固我絶之于㣲正当此时寂然不动有物感之全体即用是之谓一匪一无诚一日至焉天下归仁我观圣贤异域殊世惟是之存若合符契敬以为宅忠恕其门自我譬之推而及人惟我与物初无二体各私其私则有彼已私智磨尽成性浑然无物非我其天守全天理所在如镜如像有来斯应不与俱往又如月影散落万川定相不分处处皆圆相彼世儒内外不一不胜其私机变横出孰知至人动莫非真饮食起居诚无不形我作此斋大可容膝宴坐其间虚而不迫回光内照隐几无言气専神凝息调而渊表里俱融焉有所倚或纷乎前行以无事古人逺矣斯道莫传以铭存诚其庶几焉容斋记江陵教授之㕔事东有廊庑南引而属于门其修可四寻旧以为书室余治其三之一而有之可以置几席罗经史百氏之书宴坐寝休其间名之曰容斋始余客㳺大梁几年而杨先生职江陵学官使招余以来既至方盛夏南地本卑湿而官舍狭陋不庇风雨其西南去古城不百步艹木蓊郁虵虺蚊蚋之所匿伏处则无以休其怠惰之情出则无以宣其湫底之气余窃不乐而先生安之怡然如颜子之在陋巷晏然如原宪之居环堵出对賔客入见子弟常自若也兹岂无得而然哉故予每以是为愧且自状其不学之过而思夫人所以进此道者已而胸中廓然顾向之滞思了无毫髪可得环视所居檐宇之隘绰绰乎有余地矣则又存吾所固然之广大扵性委吾所不可必之外物扵命自以谓室虽愈小茍可以容吾身处之不厌也容斋之作其此时乎呜唿天地亦大矣曽不能外吾方寸之地则是身之在心犹海中之一沤耳万物之理大则不容小则易措故人能沤视其身者必能随所託而安之蓬户瓮牖亦奚以为戚哉孟子曰堂高数仞榱题数尺我得志弗为也夫孟子之得志于此或不暇为则士方竆时修其所必为以须时者其不有大于居室者乎修其所甚大而遗其所甚小此方丈之内所以能容我而不迫也古之人在畎畆则乐处畎畆素夷狄则行乎夷狄以至死生之际无所变慑其原盖出于此或者舍天下之广居厚蕞尔之小体遇事不释随之以忧愁愤怨虽天壤之间将无往而不为碍也则夫丹楹藻井之宏丽其足以容之乎盖得其所安则无隘而有余失其所安则无广而不足所安之得失皆自其心则斋之有容不可以他求也故予深悼其初心之不然书是于斋以自讼焉崇宁二年七月十五日劒溪陈渊记介堂记江西之士多以通才逹观自处视修洁谨细为不足道间有言动不违于理取予必以其义负绳墨而蹈规矩者衆必指以为迂怪曰是了然自异欲以奚为缙绅先生导其説于前而放旷不羁之徒又噪而助之以故名节不闻于时偷薄成风而㢘耻之道尽矣余靖康建炎间甞假令于庐陵之永新地广物衆比他邑为难治思所以救前日之弊者唯反其所习而劝之为不可缓于是博访端悫自守不为流俗所移之士尊其道而友其人庻几下观而化盖乆而后得龙君时升焉时升抱才处晦厄竆不改其度交非其类如将凂已推之辞受之际虽毫髪不茍也其平居接人无贵贱戚踈必尽其诚一语失中必反复折难归于直而后已人亦以是畏惮之盖古之介者也与向所谓自处以通达而流入于偷薄者异矣故余乐与之㳺又因其作堂秀溪之上将以逺城市避喧嚣离人而立于独也则请以介名之且示余区区相与之意所以劝也或者曰介者不同于衆与物多忤其失为矫激为僻滞为执而不通为隘而不容子何善夫尔也余曰君子之行所至不同而介则不可去也若乃命介以小节而以和光同尘为处世之法脂韦汩没终亦无所名矣昔者孟子论伯夷栁下惠或以为圣之清或以为圣之和夫清固疑于介而和何有焉然而孟子又曰栁下惠不以三公易其介是虽和也介其可少乎盖不羞污君不卑小官援而止之而止者下惠之和也使其枉道而事人恋恋于父母之邦而不能去或处之以三公则不辨礼义而受之是亦茍贱无耻之人耳亦何贵于和哉故曰君子不可以去介者为是故也虽然仲子不义与之齐国而不受人皆信之而孟子则以谓以其小者信其大者为不可盖箪食豆羮之与万钟其为物一也而人常轻于舍箪食而重于辞万钟者道义之不明则物之多寡有以乱之耳是故易于为其小而难于为其大也夫道义者应物之权衡也伊尹不以一介与人不以一介取诸人至于禄之以天下弗顾系马千驷弗视一以是处之又岂有难易乎由是言之仲子之于齐国下惠之于三公俱非其所甞试也而孟子于此有信有不信焉者亦自其道义以观之耳故知仲子之不足信然后知下惠之所以异知下惠之可信然后知伊尹之所以同非深达孟子之㫖者不足与语此今余既取时升之介且以名其堂于时升无间然者又欲进之以古人之道义则所期于时升者其有既乎时升其勉为栁下惠之介余之望也绍兴七年五月十三日延平陈渊记邵武军光泽县学记上即位十有六年稍厌金革之事専修文徳中外晏然人用休息于是振举旧制以彰中兴越明年诏即行在所建太学设师儒之官増弟子员凡所以教养考选之具视祖宗时为备天下学士闻风而至阙下愿就诲育者至不可胜数上亲临其宫加劝奖焉仍以宸翰所书经子之文均赐外郡学由是州县之吏职在流承者莫不以学校为急务竭力赴功唯恐居后光泽之学成盖其时也而余友顺兴吴君璋适寓兹邑以书来告且道邑令王君之贤举事之敏愿有纪焉余惟光泽得邑介于江闽两境之间地瘠而民贫虽当往来之冲而非商旅化财居货之地他日为政于此者常若无暇而王君独能以抚字之隙改筑乡校祗上之徳先之讫事而民不以为病是可嘉也已故为叙其因而益以余之所闻庶以广王君劝学之意云盖学者学为善而已善者性之正有之而为信充之而为美扩之而为大大而能化则入于圣矣故周官以六徳教民圣在其中善之所积也而或者易之以为不足为无乃未之思耶孟子曰学则三代共之皆所以眀人伦也而人伦之眀自事亲始事亲必本于诚身诚身必本于眀善善之不眀而欲积之以成徳而期于神眀自得是犹却行而求及前人也末世竆年终不近矣虽然善亦难明哉学者必甞于喜怒哀乐未发之前意必固我兼忘之后旋视而反听之当其入乎无间而行乎非有如人之始生而爱其亲已长而钦其兄亦岂利而为之哉纯乎善而不杂于利此舜之所以为舜也使学者忧不如舜日孜孜而不知倦其于作圣也何有故曰学者学为善而已渠不信夫今圣上躳舜孝于九重之中固已通于神明光于四海宜其下观而化疾于影响而且以得乎先圣之意者寓诸心画之间以幸多士所谓眀善以诚身诚身以事亲之说见于孔子子思孟子之书昭然如云汉之在天有目者皆可睹也人伦之所以眀诚出于此将见人才衆多天下可运于掌矣盖宣王北伐之后方有事于蛮荆而新田之芑已有可采卒之复文武之业者亦未必不由此也王君为政于光泽知所先后其有见于斯乎如闻邑旧有学乆弊弗葺学徒虽衆而藏修㳺息之所甞苦益陋以故圆冠方屦之士动以千数而进登仕籍者累数十年或无一人王君始至悯焉于是为易而新之峻其栏宇以挥发山川之秀气庶几自此异人间出继为盛世之用此亦为人上者恺悌之善政也然仕止于为禄习科举之文者皆足以得之科举所以诱人为善而非古人所谓善也学者眀乎古人所谓善利之分而无愧于王君乐育之诚则又善矣王君名聿求福唐人余未及识之观其劝学之意亦可知其为人焉绍兴十五年二月十日延平陈渊记甘露寺题名记崇宁丙戌嵗七月十二日候潮于瓜州时秋暑炽甚舟中郁郁不快独与友人张载徳拏上艇破骇浪乗凉于金山是夕天宇空濶江上月眀观波澜之汹涌鱼龙之出没秋光荡摇万顷一色清风薄人毛髪尽立恍然不知身世之所在也明日晓雾初霁草屦藜杖相与登絶顶憩留云亭上俯视舟楫江上络绎往来真梦境也更数刻下谒满公于妙高台饭罢而日既午矣遂渡京口至北固浴其山之下风乎净名斋之前楹下瞰衆峰腾蹙中围万井山林城市之趣兼得之盖东南竒观也日暮携手上方北眺杨子所谓龙㳺焦山海门数岛簸扬其间盖㣲矣东望沧海天水相衔云涛渺然使人有隘人间之志欲脱去尘世而未能也须臾㣲雨作且止将宿焉仆来告余舟已南矣乃步月而归劒谿陈渊题渊字知黙载徳名公厚云定交篇朋友以情相亲者不若以义相许以义相许者不若以道相从余在太学求切磋琢磨之益乆矣上焉者盖仅有之其次可三五人又其次则亦十数而止耳呜唿何其得之之难也岂余之所以自树立者不足以取信于人其人奔逸逺引而莫余见欤抑亦致之之诚有所未尽欤夫所以取信于人者余既不敢不勉若人之信否固不可必也而余之于朋友亦可谓尽其诚矣方其未得之也则致其眷眷慕望不已之意其既得之也则惟恐不获其欢心至其日乆所为未必尽同有索我于形骸之内者则必为之戚戚然反覆譬喻以申余之志而使之察已而见察则如醉梦之醒如昆弟亲戚之乆离而再见如废手足之以药而获遂也余之于朋友盖如此其诚岂有不尽者乎然而诚既尽而寡与信矣其难得哉余观世之君子其羣居握手昵昵无间誓以死生真若可信者一旦少迕其意则目怒背毁遇之若视路人絶之如遗草芥岂其得不必艰而谓不足惜欤不然何其离合之易然也建安陆敬思余旧闻之于太学盖所谓眷眷慕望之不已者独恨未识其面一日访余外舅杨先生于荆州余得之于语黙步趋之间君子人也与余言若有意于余者余知其胜已愿从之㳺而不敢以为友也及其相聚既乆则倾竭肺腑而忘其形迹之所在余亦不自知其不肖不足以取累于人惟恐其舍余以去既去余念之无已而绎其所以规切我者皆欲以成我而期我于逺也此岂世俗无故而合者之比耶余于敬思于是不止求之情义之间而已然则敬思宁不有以处我哉余外舅甞告余曰耳余之交或以谓凶终于势利非也直相责之深而相知之浅耳余考之史信然故常以是为戒不知敬思于我其以人誉而取我乎其亦有以知之乎夫以一人誉而取之则必以一人之毁而弃之此理之必至者敬思之于我其不然审矣盖必有以处我也余实无足知则敬思所以处我者将何以乎此不可不余告也予虽不敏窃甞慕颜闵㳺夏之风而欲求道于洙泗之间期万有一得焉以为终身依据之地庻几不为父兄朋友之累而敬思之志既与余同矣诚以是自处亦以处我则吾二人者其有愧于古之人乎其不异于世俗之纷纷者乎孔子曰定其交而后求盖必如是而后交可定也作定交一篇以寄敬思敬思傥告我以其志愿安承教跋定交篇后始余见敬思于荆州倾盖如故经月而后别时敬思逰京师余适有感焉为此文欲以寄之因循未果盖崇宁三年也其后敬思亦请昏于杨氏又四年复㑹于余杭之官舍日侍先生之侧益以亲狎志同而气合鱼川泳而鸟云飞也则向之所期于敬思亦既得之矣此文遂不复出大观二年春偶于故藁中见之因语及焉敬思闻而欲之谓余曰吾二人之相得今非昔也则此文宜若无用矣然以为无所用而弃之不若録以相遗庶以识吾二人者之初心为不偶然也因忘其语言之不工不辞而授之三月十五日延平陈渊书讲论语序论语之书载孔子与其羣弟子问辨之言当时学者相与守之以传后世者也然自秦汉以来以迄于今其间以儒自名者窥其藩篱则有之矣入其门升其堂而践其阃奥者实无一二焉呜唿论语之难知也如此非其书之难知道之难知故也以余之不肖其敢自谓足以知之乎然求之二十余年矣亦不可谓无其意也故甞谓道之难知古人常病其难而今人不以为病也惟病其难故求之勤唯求之勤此其所以有得焉何以明之昔者孔子居于鲁从之㳺者盖三千其徒其歴聘诸侯之国至有为之仆御而不辞者凡师之所在其徒未甞不在也削迹于卫伐木于宋围于商周厄于陈蔡流离奔走其困可谓甚矣子路愠竆颜渊疑死是人皆躬被其害而终莫之去盖其勤如此夫以四科之贤类非龊龊无用于世者使稍推其绪余宜皆有以过人如彼其才求名而名归趋利而利附顾乃轻富贵而忘贫贱舍安逸而䝉忧患重之以饥困之辱而不恤临之以死生之变而无惧此岂人情哉而且为之是必其所求有大于此者故未能以此而易彼也然犹有得焉有不得焉则道之难知可知也已诸君读是书观孔门学者如此之勤亦甞深思其所以然乎思之深然后有所疑疑之笃然后知所病学而至于知所病则此书之所载庶乎其不知倦矣且书者道之所寓也杨子云曰七十子之徒日闻所不闻见所不见文章亦不足为矣夫学于孔子者文章犹不足为则其所闻所见岂世俗之所谓闻见乎盖必有不可以言传者而非书之所能该也虽非书之所能该捐书而求之又不可也以吾心之权衡验当时之答问其初也即此而下学其终也非离此而上逹从容自得于幽闲之中而超然黙㑹于意言之表古之知道者亦必由之不然以孔门学者终身之所传而资吾一旦之所取衆人之所有而博吾一已之所问如是而犹不获焉虽躳逢圣人而亲炙之其如我何哉余于此书诚不足以知之至于一斑之见亦时有焉诸君其勉之傥有所闻其敢不告若夫学而不之思思而无所疑疑而不以为疾非所望于诸君矣邓徳恭字序余友邓南夫之子名肃请字于余余字之徳恭又趣余广其説乆之未暇及也一日从余为庵山之逰烦暑思隂适得异木逍遥乎其下周视茂林嘉卉之旁连者舒翅扬英姿媚横发因为之言曰子欲知徳恭之义乎观于木斯可矣夫木之为物倾欹乎巖崖之巅夭矫乎磵壑之侧挺秀含辉吐竒呈怪其升如擢其埀如坠其萦纡曲折如龙虵之蜿蜒其森植劲拔如劒㦸之轇轕日丽雨㓗春浓秋瘠尽态极妍不可绘画此其敷荣于外蔚然而似恭者也故五行木曰曲直在事为貌而貌曰恭盖取诸此虽然扰云之干逹而上者非以为高也蔽牛之枝樛而下者非以为卑也其宛转磅礴因风而为容者非以为同而其寡特刚实凌霜而挺节者非以为异也尽貌之变俯仰皆得则亦本诸自然而已夫惟得之自然而无侈乎外此恭所以本于肃而肃乃所以为恭者徳也恭则徳之形于外者耳形于外者约之以恭而主于中者根之以肃徳其有不全者乎故曰恭俭惟徳无载尔伪而木道行矣若乃以声音笑貌为恭而不将之以严威俨恪之诚安在其为徳也古之人合内外之道其见于洒扫应对之末起居饮食之际经礼三百曲礼三千盖皆所谓持其志无暴其气者其戒慎恐惧于不睹不闻之中岂茍然而已哉知此而已今子妙质夙成天才宏放视世俗之所能举若无足为者盖将乗其高气放浪乎万物之表则周旋进退之间古人欲其曲而中者宜其不经意矣廼翁以肃名子得无意乎故余愿以恭勉子而恭欲其出于徳焉亦所以逹其名之义也诗曰肃肃兔置施于中林徳之所在曽何隐显之间乎子其笃实以孚其名如玉有质吾言其攻石哉言已退而为之序无诤道人辨崇宁壬午之春余自淮南来京师或有以无诤道人相命者其眀年寄食太学俛首衆中而是非臧否意在而言忘于是名若能体之者作无诤道人辨以自见焉其词曰无诤道人逰乎无何有之乡造有谓先生于虚堂之上先衆賔而展谒后衆賔而就席兀然若遗骸漠然若欺魄先生方讙于衆賔之问答虽已怪之未暇诘也既而衆賔欢洽起坐参差儳说噆告矛盾交戞自古今成败人物短长有天地以来六合之内外与夫山川草木鸟兽虫鱼之情状变化无不及也其高者抗太虚其下者潜黄泉孰事绪之㣲而弗抽奚理窟之深而未究乎于是喧嚣滋烦互相倾挤卬眉嚼齿鼓掌顿足或附耳呫嗫或反唇尔汝或发上冲冠或拔剑击柱少焉气得者悔义而负辱者神丧纷然投袂起矣先生周旋衆賔俟其登车揽辔已反揖道人而进之熟视其状貌窅然若无接也告之故则唯然而应质之疑则泛然而辞益怪焉曰是乃所以为无诤也耶道人曰向之譊譊者奚为哉若予者理之所否而智之所取也人之所奴而天之所主也先生曰有是哉然子得之而不尽者也夫鸡之鬬也马之蹄也牛羊之角触也虎豹之瓜牙搏噬也造物者固甞赋之以是矣子之舌无恙乎亦安得而噤黙乎道人曰今若则既有谓矣余试为若妄陈之吾甞逰于物之初矣㝠㝠蒙蒙莫择其中吾又甞观夫物之内矣铮铮枞枞为洼为隆将交乎物之所接则物斯我敌若休乎物之所一则我与物俱泯矣若余者盖细视域中而自适其适者也先生曰密人之距而周西伯之怒夹谷之辱而鲁司㓂之叱朱翟翳路孟氏所以好辩释老倚门韩公所以不能下气也而独不闻之乎且子亦甞见水之碍于石乎冲回流而遄往乗逆势而反却敛万顷扵尺寻泻怒涛于絶壁盪摩排拶雪坟鼎烹奔腾汹涌山頽地倾阳山之险闽溪之恶吕溪之峻瞿塘灔滪之隘如鹅雁之杂唿如车骑之骏奔如风吼林而雷春惊也至于一得平地滔滔汨汨东放之海则漻然而已矣然则有声者盖亦不得其平而然耶遇其不平而后有声是有声者乃所以求无声乎故輗軏龙跃而澄寂不动者水之性也若夫满而流流而碍碍而有声岂其所乐哉不得已也道人曰古人所不得已者仆既获闻命矣夫其不得已也岂以求胜哉若水之不得其平而有声也非水自尔也彼有为不平者也故其有声也石为之声是以终之无声焉所谓以不平平之则其为平也平矣昔者蚡婴交訾于东朝浑濬掠美于吴㑹国师之移太常中郎之小令史嗣复託讥于佩剑史肇发怒于毛锥自我观之富贵外物也不足相尊功名余事也不足立已六经陈迹也不足伐异文章末技也不足自喜朋党殊趣也各植其私事业殊用也亦惟有时而又奚以相过乎吾将鄙蛮触于蜗角而同尧桀之毁誉等臧谷以亡羊而泯夷跖之是非则夫儒墨之徒相诽相隳孰为莛楹孰为厉施其亦剑首之吷而蝇头之㣲矣子又何暇规我以古人而撄我以世祸乎先生曰嘻辨哉夫子终欲藏其狂言而晦晦于黮闇乎其亦有待乎道人曰春气上蒸草木倒植者时焉尔非敢有待也恐不能脱于理也昔者蔺将军懦于㢘颇而意在存赵陈丞相怯于王陵而谋欲安刘故出胯不校者终成名而唾面勿拭者斯全身此皆邻于道者也而岂未之思耶先生俯而谛思仰而自弔已而长言之曰茅靡耶波流耶彼其所以纷纷耶聚块耶积尘耶此其所以忘情耶彼何人者耶其独无间处耶道人于是使之反之搏髀为之节而和之曰以石投水无没者之可索耶以水投水无易牙之可得耶其将三语而黙契耶亦将眉之扬而目之击耶所谓如人饮水冷煖自知者耶歌数终逌然不揖主人而退主人亦不知降阶序而送焉庄周曰终日言而未甞言几是已作无诤道人辨代廷试䇿臣闻仲尼之道覆焘如天持载如地错行如四时代明如日月原其法之备则比尧舜为逺过要其徳之至则视三圣为大成则其所以为圣自生民以来盖未之有宜其无所不能于教人为有余而于学无不足矣然而官名礼乐之问犹下询于郯子老𣆀师襄之流而不废其在洙泗之间与群弟子辨疑答问之际盖亦时有取焉是以子夏有得于诗之一言则兴起予之叹颜渊无所不说则发非助我之辞由此观之彼人之所学贤者虽以教人为事其独无所学乎故傅说之进于高宗曰惟斆学半盖谓是也今陛下躳仲尼天纵之圣居得志之位操可为之势以先王之道启后学之䝉蔽可谓千载一人矣而又推行三舍之法徧逮海宇所以焦劳于九重之中而不自暇者莫非以学校为先务故凡播之训词而着之甲令以眀伦善俗无一不关于圣虑者方此之时非直天下之材所愿终身承教于陛下虽陛下亦以教事自任也则今日所䇿臣等无乃奉行祖宗之故事不得不然而其实无所待乎其亦将有所取乎不然官名礼乐之问胡为下及于艹茅之贱士也如臣所陈快炙背而美芹子之类也顾何足以自献乎虽然狂夫之言圣人择焉愚者千虑必有一得惟陛下不以其疵陋而忽之庶乎涓埃之㣲或有所助也乃若颜渊之无所不説臣未之能子夏之可与言则在陛下取之而已臣愚不佞谨昧死上对䇿问三首不举子之俗惟闽中为甚而吾郡积习盖敝俗也几年于兹未之能革议者患之圣人在上旁烛幽隐比降诏书俾䟽法令以示民使之知禁宜其下观而化速于影响然或者尚虑革之之难也闻之昔之为顺兴者深究其敝于是先之以训诱申之以威信茍触宪网必刑无赦曽未嵗余此风遂变其后数年有恱其事者以彼之所为施之将乐稍加惩艾阖境大扰夫县令于民为亲所以承流宣化其势甚利而父母之杀其子性固不忍以兹利势顺民性而导之宜若易然今或以为难何也岂治民者未得其术与抑亦旧染之习未可以卒令与若乃二宰之政其得其失至今先生长者类能言之诸君傥闻其说乎幸迹其本末併䟽已见眀以告我当道之贤守令使推行之庶㡬革积年之敝自吾郡始他日芣苢之诗被之絃歌是亦诸君之助也昔孟子之言性曰人之性善荀子从而非之曰人之性恶杨子以人之性善又不能无恶也因为之言曰善恶混而韩子者又以三子之言为犹有所遗别之以三品焉曰上焉者善下焉者恶中焉者可导而上下也自四子之说兴天下之言性者纷然不一而卒无定论夫性者人之所固有也学者期复乎是而止耳诚不可不知而其论之不一如此将孰从乎彼性恶之説后世莫不深罪其言之偏而不敢正以为非如不敢正以为非则是以杨子韩子之説为得而孟子之说为未尽矣夫孟子百世之师也学者所取以为标凖者也其果不能尽夫性之説而有待于杨韩耶人之言曰杨子之言性兼性之不正者言之实无害于孟子之説然公都子之问甞曰性无善无不善又曰性可以为善可以为不善又曰有性善有性不善而孟子既辨之于其书矣彼杨子韩子之説其果能外是乎不然则学者于此不容无説孔子曰性相近也习相远也或曰孔孟之言性一也或又曰不能无异诚有异乎其无异乎夫性之在人既不可不知宜莹其説使无疑焉然后反身而诚庻乎其能尽之今也如系风捕影茫然失据将以谁斯谓宜有至当之论以证四子之言以发吾夫子未尽之意此吾党羣居所宜切磨以求益者也傥有所闻幸相为言之毋隐或问佛于王通通曰圣人也其教如何曰西方之教也中国则泥盖有取于其心不取其迹也佛法之行于中国盖千数百年于兹矣豪杰名世之士往往不鄙其说一有诘之以非吾儒之道则过而为王通之论者不知几何人也予疑夫迹之于心犹木之有末而水之有流也岂有迹非而心是者今其教益炽而学士大夫所以奉之者比隋唐之际又甚世无韩子其孰以为不然借使原道之论兴而以燕伐燕之讥得以胜之矣嗟乎道之不眀异端害之也彼其所以入人之深亦各有理岂易以口舌争乎然倘至于道则有不可不辨者圣人在上人伦已眀茍用其言于法有禁未火其书意可见矣然犹不能絶人之心好也愿与诸君极其本原而扬㩁之深眀前世儒者取予之是非槩之以先王礼义之诚意以证今日学士大夫所以奉之之失庶几从上之令于道弗畔非茍为异也亦以自治而已诸君以为如何觧论语十二段子张仁在其中矣仁人心也求之于外则不足以得仁矣君子学以致其道致其道致一之谓也一息或违斯道逺矣故孔子曰君子无终日之间违仁造次必于是颠沛必于是士见危致命见得思义祭思敬丧思哀其可已矣君子之学始乎为士终乎为圣人未能有至焉不可已也若夫为士则如是已足矣故曰其可已矣不然亦不可也执徳不弘信道不笃焉能为有焉能为亡此观人之法也才智之士亦能为时重轻然非道徳以本之亦不足以任重致远矣淮南王视说公孙等如发䝉所惮者唯汲黯近社稷之臣洪容而已矣子夏之门人问交于子张有所择所以立已始学之事也无所择所以同衆为成徳者言之君子之言当其可而已非有异也皆所以进人为善虽小道必有可观如老聃庄周以其说救一时之弊可也然行之万世则胶而不通矣日知其所亡习矣而不察者衆人也察则知之而不能忘矣百工居肆以成其事君子学以致其道致道者格物之谓也格物而物格焉道斯得矣盖道不可须臾离也故造次必于是颠沛必于是方之百工能成其事亦云用志不分而已小人之过也必文小人自私而已不能克已也有过唯恐人知之故必文君子有三变此夫子之容也子夏知之故谓君子当如此见之于容如此其中常自若也大徳不踰闲小徳出入可也或远或近或去或不去则有出入焉若夫归洁其身则一而已矣故曰小徳川流大徳㪟化尧曰篇圣人代天理物者也尧咨舜曰天之历数在尔躳天实命之也天命之而人之所为不可以不至所谓允执厥中者所以继天禄夫有民斯有君民不竆则为君者可以长保其禄民无所归禄亦永终矣圣人所以代天理物者不出此道舜亦以命禹道无二也夏之有天下其禄既终矣汤得是道故以身任天下之责而不以有罪归之万方周率是道利则归人过则归已此二帝三王之所以为天下国家之意社稷长乆之大畧也今周又衰矣继周而兴者当如何孔子于是盖有道矣虽不得施可得而言也谨权量审法度修废官兴灭国继絶世举逸民所当先行在此六者其事则民食丧祭为不可轻而其术则不过寛信敏公而已是故孔子不幸无位耳使其得志二帝三王之道其有异乎此论语所以终也賛颂裴老真賛一切虚空有作皆障于所作中庸分真妄师图其像谓是为真画非实相师亦何人认物为我我固非我见画犹身存之亦可师于彼此两无所安亦无所离作如是观寄椰子様茶罗与光祖颂不得其髓而象其皮胶漆所成甚是而非有隔其中罗动尘飞麤中求细扵焉用筛彼昏不涤视此器之有如公者奚以此为留龙居士试建茶既去辄分送并颂寄之未下钤鎚墨如漆已入筛罗白如雪从来黒白不相融吸尽方知了无别老龙过我睡初醒为破云腴同一啜舌根回味只自知放盏相看欲何说得老龙见和复呈是渠白芽聚为黒块方讶墨坚复如粉碎生灭灭已元非内外説性説形又説一味急㸃一盃扶居士醉题仙霞岭上菴中示仲思妫之后封于兹出我车济乎沂龙得雨燕始归一投匕遂拂衣忠州孙见者思发一笑译其辞邹昭州画像賛粹乎其为容即之者莫测其刚也实无所不能而独不露其所长也其毅然不挠者遇事而后见之而其超然自遂者颠沛造次是以为常也玉在山而木润渊生珠而崖不枯吾睹其似者而犹恱之盖其所不可得而形容者虽百世不亡也杨补之真賛分别黒白而无爱憎之私故人不怒㳺戏翰墨而无好名之累故人不争頽然天放盖几于忘我者而不能已其不平之鸣吾闻至人灰心藁骸有口挂壁其声如雷是谓不言之辩终日如愚古唯有回彼有十年端坐莫或得之画工乃能传此一黙岂非吾师轿版铭我坐篮舆按此禅版谁欤荷者肩頳足蠒若古有义上下相臣我独何为役此贱贫孰谓殊形不切于已尔背流汗吾颡有泚车中凭轼马上据鞍不可徒行匪毒斯安我恬豢养处非其义矜此劳人铭以志愧黙堂先生文集巻第二十默堂先生文集默堂先生文集卷第二十一黙堂先生文集巻第二十一杂文陈伯瑜宣义行状公讳某字伯瑜姓陈氏南剑之沙县人髙祖讳文余以其子祕书少监之贵赠官至尚书驾部员外郎陈氏为延平大族自少监公之后世有显人名徳震天下而公之曽祖可法皇祖大祖皇考瑄盖三世不仕公自少时即发愤读书欲张大其家声刻苦不少懈宗党多誉之尤为叔祖朝议之所信爱虽逰宦逺方未甞不以自随也以是公得徧歴通都大邑从良师友以学学且成其施于科举若有余矣然每出辄不利中年益竒蹇遂弃而家居往来田野间若无意于斯世者独教其子升戬曰耕而获常理也旱潦则亦有焉汝力于学以追少监之子孙无我多愧且吾先世多潜徳至于今盖乆宁常晦而不彰乎二子遵其言日进不已其后数年果有贡于礼部者虽不偶而其志愈励矣公从容谓其夫人曰吾儿类能自立者上方兴太学英材辐辏学者求琢磨之益宜必于是吾将遣二子逰焉而贫无以为道路之费奈何夫人曰如不可已则唯所命公于是鬻饘粥之田资其子以行里俗或笑之公逌然不以介意又二年当元祐三年而戬举进士中第向之笑者始相与惊叹以公之不计目前为得又十年当绍圣四年而升复登科人以是大服公则又相与抃蹈为公深贺公谢客曰教子欲其才吾志也以文墨而得禄比比皆然何足贺识者谓公器度过人远甚其子卒皆有成矣岂其教之固有道欤崇宁中戬调于吏部得䖍州幕官虔于江西为大郡当江岭之冲贵人达官常所往来与夫朝廷之有事于交广者出入必过焉其见戬者则以䖍之属吏为得人㑹羣蛮扰边克之朝廷以广西融宜等州别为一路隷黔南自幕僚以上皆堂选重其事也由是诸公之任事于此者交辟之书奏就除融州判官戬以公老不忍逺去书来告曰必辞是公闻之即轻骑诣其子所诘之曰男子志四方事业亦欲及时汝为汝之所为毋以我故自滞傥汝有立虽行万里之外如在吾侧不然徒朝夕相依无谓也汝必往戬不得辞公因挈其妇孙以归而使戬独之官后果以戎功改通直郎用元圭恩封公承事郎又用郊祀恩再封公宣义郎暮年躳被宠荣人为公喜而公之辞色卒不见其有异于平日也戬居黔南日乆属以侍养乞于朝已而得请当诣阙遂亟授福州闽县丞以归既归父子相见欢甚乆之迎公如闽盖朞年而后返其眀年二子亦返未㡬公复趣二子还任戬曰长乐佳山水游观休息之所为多且饮食医药尤便老人其必之此乎升进而言曰始戬之令于四眀之昌国也涉江逾海道逺且阻翁甞与俱北南归而丞于闽也又得侍翁以往今升领建之松溪邑事其去家于闽为近居处口体之奉非所忧当为升行戬不必聴公笑而从之其在松溪强健如未病时冬十月朔晨兴正冠修容坐堂上子孙以次贺妇进馈就视则已奄然逝矣盖政和四年也享年八十有四公纯直乐易其于孝友盖不待勉强而后能至平居语庄而气平于人无贵贱戚踈视之若一宜其遇事易挠然一有不歉于义无茍从者其奉已至约而施予无吝悦之不以其好弗屑也在昌国其子官满奉之以归至郡即先走㑹稽告其去于部使者民有聚白金三百两伺公出罗拜庭下愿以为公夀且曰前此为敝邑者盖许之也以大夫之严不敢以请辄私于下执事幸不以为罪公麾而出之曰令为国牧民反于汝乎责货何义也汝必速反吾儿知之其不汝容矣民感泣而去公晚嵗赀稍裕计其所用之余遇新陈不继之际辄平价出之闾里之贫者頼以不困所居去城市稍逺俗不饵药唯以巫祝为尚公为储金石草木之可以疗疾者依古方和之散以予民当疠疫并兴公前后所全活甚衆乡人徳之始戬之官于黔南也戎事有间凡岭外珍竒之物诡异之玩傥可以娱心意快耳目者莫不毕致以献扵公又属其族子弟筑亭于居第之东宏壮伟丽大溪横其前乔木苍然掩映左右以为公亲戚故旧燕逰之地至于觞豆之器射壶博奕之具无一不备来者乐之且以公之难老为有子也公曰吾儿念我欲以是相悦然吾岂待此而后足不遽止之亦所以慰其逺情耳公之清修恬漠盖如此公夫人邑里邓氏资淑慎治家严整而用物有度方公捐书就间不以生事撄心窭甚夫人为均节有无至婚丧祭祀賔客之所宜费者率不更其素故人以为难盖长公一嵗前公十年而终亦以其子陞朝赠孺人生三男子长曰升次尧辅而季则戬也尧辅蚤世升后公一年亦卒官止文林郎女二人适进士黄约罗世英孙男四人将以六年十二月二日辛酉葬公于县之崇仁里故发冲之原夫人之兆宜有显刻以传不朽谨叙次其世系仁义如右以告当世之君子使志公之墓者得以考焉廖成伯朝请墓表公讳某字成伯姓廖氏廖氏之先盖出于周文王之子伯廖以字为氏自东汉以来时有显者然皆莫知其所承袭至唐或居太原之晋阳遭天宝之乱以其族避地闽中家延平山谷间号龙池唐亡龙池之族仕王氏多以军功有闻其子孙蕃衍遂为延平着姓至公八世祖始由龙池分处顺昌县之交溪故今为交溪人曽祖讳某祖讳某父讳某皆潜徳弗仕世积善以高夀终乡人化慕焉公少力学工文词以其母杨氏意应举为场屋有名士母卒即弃去故习益求其所未至而养其所固有者以教其子已而其子擢进士第列官于朝遇政和六年郊祀恩始封承事郎致仕自是国有大庆必进封逮今天子即位凡十年八迁至朝请郎乃以年赐三品服以靖康元年十月庚辰终于家享年九十有四初娶谢氏再娶陈氏累赠若封皆安人生子男三人长曰冽蚤世次曰刚朝奉郎守右正言次曰副女一人适进士吴权孙男六人轩辑迟过遂蘧孙女三人以是年十二月庚申葬于县之溪南祖茔公天性质直简而不偷易而不㢮遇人无戚踈小大一以诚处事唯理所在未甞幸利而薰然慈爱下逮僮仆见之者知其为笃厚君子也故其孝爱行于闺门信义着于朋友恭顺达于里闾得之自然不待矫拂平居无事唯以诗酒为乐客至必饮饮或终日无醉色其为诗操笔立成宛转清切能道人所难言不主风刺自适而已始余为太学诸生与正言公同舍遂相与为忘年交盖乆而益亲间甞察其所知所能而讯其所从来则曰某事吾父谓某如是某行之某事某如是行之而吾父以为然者也方余未识公时则已于其子知公矣其后见公于嘉兴又见公于临漳皆其子之官舍聴其言观其行益信其为人最后见公于交谿年愈髙貌愈温气愈和使人即之而不能去也岂古所谓老成人其徳可尊而事之者耶公之教子初不以势利为先故自其子之始得官以至歴清要享丰禄人皆荣之而公未甞有喜色其子在宣和初甞除太学録辞不报俄迁监察御史即亟以公老求去比得守莆阳盖二年然后迎公之官居无何复以侍疾乞归方筑室买田为乆安计㑹上躳听断屏絶姦佞求正直士补谏官阙员遽命以右正言召还时公疾已作亦不果赴正言公尚恬退至是虽其义皆不得不然然非公素不以人之所荣者有望于其子则为之子者虽欲必行其志以终其孝养其可得乎故余以公之子知公而反复咏叹之不已者非茍云也公殁之明年正言公欲志其平生以传于后书来告曰先君不幸既葬未及铭身隐而迹晦惧无以传远今世俗多借誉于达官之文茍以荣亲无益不信吾父子四海相知唯子一人宜有以表之余既深知公而其子又知余之深余虽贱且不能文其何以辞于是为论次其行实因道余所以知公者附益焉已又述于其后曰维廖氏世有徳善畜既乆将大发于公公靳弗施以至于老且死又寓其所积之厚于其子子且显公为不朽矣若公者所谓假舟楫絶江河行不必以踵也吾闻有徳者其后必大岂以夫载而之后世者有所附託而然欤故曰人有不为也然后可以有为吾见其兆矣请以是鑱诸石表于公之墓以俟年月日同郡陈渊述祭叔祖右司文维宣和四年十月丙戌朔二十日乙巳姪孙渊谨以清酌家馔之奠致祭于亡叔祖宫使右司之灵呜唿叔祖当代之杰百世之师其道徳之髙术智之深议论之精文章之妙无与伦比盖夫人而能言之至其忠贯金石谋合鬼神辩屈仪秦勇抗贲育横骛别驱而卒反于正则虽誉之善者有不能极其美而嫉之深者有不能指其疵昔者绍圣之初公卧江海之上或得其贤用之匪宜三年学省困于盐虀而英伟之资豪迈之气髙视缙绅之表危言极论盖莫知其官之卑朔方一出令闻四驰逮真人之勃兴任谏垣而补遗国尔忘家衆正所依故当雷霆之威而不慑任万钧之重而不辞审厥是以独往祸已及而弗移淮壖谪守召不及朞曽坐席之未温复议政于都司一斥不复二纪于兹家乏宿储无适不怡岂至诚之所存置得丧于毫釐呜唿公之言曰金百死而不化水万折以东流言可为也而志不可㡬志可似也而其屡屈而不挠乆竆而不变霜雪雨雹衆凌而并虐独公凛然挺松栢之姿触瘴雾以深入视囹圄其犹归人不能堪已甘如饴此天下苍生所以跂踵而有待而有志之士所以隐伏不耀珍其货以须时孰谓公厌斯世而去也彀必中之矢而终不一彂敛山岳之积而㣲尘弗施盖庸人孺子樵夫贩妇闻公之亡犹为之堕泪而不禁况于知旧亲戚抱恨衔冤则其情可推顾惟不肖自为童稚已被诲育至于今三十余年矣抚而怜之盖益乆而不衰报徳无所公今已而将门户薄祐困踬厄竆之所招耶生民何辜哲人遽萎呜唿公于所亲不责其所未至而于其贤不竆其所不知其待我也尤为不疑盖甞语同志之士于公公信其人谓逺大之可期数年之间先后公而逝矣存者其谁平生坎壈公知其㣲公去我留欲以奚爲北向长号莫知我悲祭李先之祭酒文维建炎二年嵗次戊申五月甲申朔某日某甲子迪功郎吉水永丰县主簿陈渊谨以清酌庶羞之奠致祭于故李公祭酒舍人之灵呜唿我宋人物之盛章明乎咸平景徳之间而烜赫乎嘉祐治平之际更熈宁而一变逮元祐而复炽乗时崛起不可胜计学窥孔孟之奥文挟班杨之气挺松筠以抗节决江河而建议公于斯时擢冠多士参夜光眀月以效珍俪芝艹鳯凰而呈瑞俯青云于咫尺日千里其必至方骋辔于修涂俄遭䜛而逺弃嗟道大之不容亦名高之爲累彼小人之自絶实天命之有制傥定数之莫移奚智巧之能避自公邅回既歴一世正人懔以结舌邪説閧其如沸乱鹿鸣于迩言速㓂攘于殊裔㑹大人之继眀创祸根之所自诛奸恶之已盈访忠良于乆废起徳人于荒服嵗五迁而未既接鸳鹭其有期阻豺狼之尚肆遂移疾于中途遡衡门而遂志岂爱君之无已愤孤忠之未契致深忧之莫舒厌乆生而遽逝呜唿哀哉仁者宜夀徳必得位何滛朋之煽凶亦龎眉而竞贵谓天道之漠然彼作善者谁恃顾横流之滔天痛箕畴之未畀庶胼胝之奏功亘万世而无弊何斯道之遂衰困长谋于不试宁姻戚之是怀叹含生之失庇它时江濵邂逅相值舟中之语情不予祕忆绪诲之渠渠怅抠衣之莫继繄死生之去来岂空花之无柢茍师传之未泯民异时其受赐公实无憾情钟我軰纷世虑以何极集牢愁于幽意聊缄词以叙心冩余哀于一涕祭龟山先生文维绍兴五年嵗次乙卯十月庚子朔十八日丁巳壻具位陈渊谨以清酌庶羞之奠致祭于亡外舅致政龙图杨公先生之灵呜唿泰山其頽梁木其坏四海所悲而况于骨肉之爱我于公门亲则子壻恩已笃矣又兼乎师资之义此所以哀慕痛切乆而不能自已也自我识公建之东阳从公荆州转于浙江乆客念归各旋故里多合鲜离前后三纪衣之食之援而抚之教之诲之诱而与之如工之造器刻雕琢磨而冀其用如农之养苗灌溉薅芸以俟其实曽厚徳之未酬忽莫知其所适若婴儿之失其母也其能不以为戚耶呜唿先生清而不隘和而不流澹然无营心逸日休其体之于身而安也亦以是施于民其行之于畎畆而宜也亦以是达于朝廷故退不为崖异之行而进不求矫激之名盖所谓从容而自中岂智巧果敢之足云乎公甞谓孟子之所谓善子思之所谓诚实同名异而皆达于孔子之仁仁固无私诚不自成故能合内外通物我无分于天人也伊洛得之眀以授我我行乎中用惟其可或畔乎此辨而正之期于万世匪我敢私公之云亡士失所恃幸圣朝之眷旧起斯文于将废倘邪説之遂熄何异乎存而得志矧公有子惟公是似遵正涂而遄往信遗风之可继公则无憾斯人所喟文以告哀词不逮意祭胡宝学文维绍兴八年九月戊寅朔某日某甲子左承事郎守秘书丞陈渊谨以清酌庶羞之奠致祭于故侍读宝学文定胡公之灵呜唿孟轲既殁圣学莫继杨墨虽衰异端犹炽汉黜百家不耡其根文景黄老武宣申韩权谋尚功名节轻死清虚惩之遂来释氏晋促其祚梁遽以亡有好弗稽复张于唐韩公愤然欲火其书积习既深弊终弗除宋兴百年此蠧仍在衆正彚升羣邪氷觧讫于荆舒谓得其要引聃援瞿凿经谈妙末流滔天正涂孔堙帝闵其然是兴二程天人靡间内外两尽体极无始而有感应王氏未衰此道已行发其幽光元祐之仁大程所传龟山具体小程春秋公得其髓正名定分别嫌眀㣲如权在衡锱铢不欺自公少年文已惊世况有此书密传孔志孔志所在孟子拟之其辟杨墨春秋启之盖曰三代人伦必明无父无君周公所膺杨墨之过犹以其弊佛所从来岂容勿议公眀春秋用夷则夷是真夷者公其敢私人曰裸颠兹特其迹舍迹论心世儒之失公不徒言亦健于行君焉父母友焉弟兄仁修于家忠施于国算计见效儒者之特公之事君惟道是从退不茍去进非尚容晚节逢辰八年三起突未及黔鸿鹄千里人愿公来帝降匪迟执经以待公行不归念昔龟山于公为友相望巍然泰山北斗龟山云亡世失其师公又逝矣人将焉倚赖有遗编圣心所取至言一出异说箝口嗟我公从蹇驽附骥所不鄙者臭味相似付嘱之深荐扬之力厚徳未酬泉台永隔惟公有子万人之英气横八极勇冠三军振公余烈将必有日如鹏乗风暂兹一息生荣死哀身远徳尊后有传焉余何足云缄辞寓奠有泪如雨公歆我诚此酒不吐祭廖尚书文维绍兴十三年嵗次癸亥十一月癸丑朔十七日己巳左宣教郎主管台州崇道观陈渊谨以清酌庶羞之奠致祭于故致政徽学尚书廖公之灵惟公仕至八座名高当世夀逾七十禄埀后裔凡古人之所难值者公晏然而皆得而世俗之所无有者公裕然而已备遗五福而弗居谢尘縁而释累公固无憾人亦何喟所不足者遭时艰难余藴未既朝廷丧其老成后学失所依庇此有志之士所以深悲与夫识与不识莫不为之挥涕也嗟乎一气无私有种纯粹率旷世而不逢未百年而遽逝其竆而在下者顾岂无人而其达而在上者又止于此造物者其果有意乎其无意乎吾不可得而知己昔我未冠唯公是比针芥相投不约而契跂龟山中庸之学慕了斋浩然之气匪曰身谋为天下计故处则管鲍之相许出则王贡之相继五十年间义均兄弟晚嵗同朝台谏并峙道然而然心同迹似方抗志以输忠忽遭谗而俱废我既还里后公亦至幸家居之无远庻安车之易诣曽日月之㡬何遽讣音之来谓呜唿哀哉于生知死达人细事公了此其有余岂待言而后㑹顾平生之交逰尽矣虽乆生其何恃歌此奠章公歆我意祭邓南夫文维宣和二年九月丁卯朔二十八日辛丑陈渊谨以清酌庶羞之奠致祭于亡友南夫十九兄之灵呜唿哀哉吾衰何乆母逝兄亡又丧吾友吾友多矣实唯兄贤孝友忠信匪学则然谦以自牧恕以接物孚于宗党无顽不革其待我也洞然勿疑相知之深如琴子期人亦有言趣舍殊志曽是不谋若合符契我家陋巷只尺高门曳履往来朝坐及昏三年于兹连墙莫睹炯炯此心将以谁语梦间剥琢推枕从之出户无人孰知我悲呜唿哀哉命不可知轩昻磊落而止于斯谁谓报施疾于影响是独何欤乃遭夭枉一昨西逰同寓京师饮食起居跬步不离情随事迁长恸以别冀兄荣归岂谓永诀一时同进孰与兄才竟坐敢言事故不谐得丧秋毫本不足计数极而终又焉择地男儿结髪志在四方马革褁尸于我何伤天地为家莫非真宅既知而归举世皆客彼方客逰念人旅死梦中占梦果何时已况兄易箦有友可依全榇亟还复不愆时殆至送终咸得其礼人曰幸哉唯兄有子我观令子汗血之驹气吞无垠未饱以刍望燕首越万里终去我岂私之伯乐所顾頼以不亡不在此耶富贵而夀其亦尔耶昔兄别时以是为託渠固自立我生不怍死而有知尚闻此言沥酒陈诗泪如迸泉代翁子静祭奉议叔祖文维宣和四年三月庚申朔十二日辛未具位翁某谨以清酌庶羞之奠致祭于致政奉议陈公之灵呜唿我官沙阳善政蔑闻公实教我唯仁得民遵公此言百敝一新曽未半年民气如春惟公里居有徳有齿奖借賛助民以易使方须功成遽丧先子衔哀而去遗恨何已哀伤赠诔恩隆一时有徳未报公今永归祸患疾困哭不及帏奠兹一觞莫知我悲代郡守祭衢州高龙图文呜唿士方阨竆百不一施怀竒负能谁独识之如公初年其数亦竒更涉险囏厥闻乃驰浙㓂跳梁所过纷披蜂屯蚁结蔓蔓弗夷公在广信位卑力㣲奋袂一唿羣情响随勇如亚夫坚卧释围忠如张许江淮是依东南再安此功为谁帝用褒崇延合帅麾兵火之余金城汤池指顾所移流亡毕归平时士夫衣轻乗肥高论怨诽曰不吾知一旦变生鸟窜莫追抗颜视公宁不忸怩谓公百年为帝龙䕫不图奄忽遽尽于斯凡我同气莫不涕挥况在邻壤惟公实师死生命欤讵可理推奠兹一觞孰知我悲代郡守祭江给事母夫人文莫先之福唯夀而夫人以夀终不朽之託唯子而夫人之子贤闺门之行或殁世无闻而夫人播令誉于衆口诲育之勤或不䝉其利而夫人享厚养于暮年生荣死哀又何憾焉唯其子之贤而公辅之望尚郁于舆论故缙绅之意于夫人之夀幸其数之延嗟九原之莫作独遗恨于终天念昔夕郎寓官建安夫人旧逰山川俨然怅綵舆之不返忽丹旐之翩翩聊陈一觞我亦涕涟又代漕使呜唿夫人闺门之秀孝慈惠和令闻惟旧藴徳不耀是生贤子宝鼎元龟邦家所倚文章器业甞试其余琐闼雍容陈帝之谟帝顾槐庭虚心以向孰谓夫人遽弃荣养胡不少延慰其子心富贵夀考益昭徳音我怀昔人剪发延客或歴台躔乃其遗泽死生梦觉盖不必伤有子实贤夫人不亡又代龎㡬先运干古者朋友视犹兄弟我于夫人盖子之义夕郎与我同年之契叅幕漕台又甞聮事云天虽隔志则无异母事夫人已孤之意不见几时翩旐俄至陈迹依然痛伤何已徙居翦发世济其美胡不百年以待其子我观令子公辅之器琐闼掖垣余藴未既夫人之徳庶钟于此逝者有知可无憾矣祭廖成伯文维建炎元年嵗次丁未八月某朔某日具位陈渊谨以清酌庶羞之奠致祭于太原廖公朝请丈之灵惟公天资质直副以忠厚彂于自然不待矫揉深耕熟耘尽地之力丰穰报之子有贤徳我友公子自其少时相知之深如琴子期寅縁识公拜公牀下谓我儿辈可与语者不见几时遂隔生死维墓有碑我志其美公之所藴我岂尽知公子命我其何以辞校书墓旁可置万家翠琰巍然直词匪夸埀名万年公则有后我附以名世传不朽缄诗千里寄此一樽公乎不亡其尚有闻代杨丈祭翁子静文呜唿子静少而力学唯善是师长也効官勇于有为气刚大而识明用无适而不宜叹州县之徒劳积诚厚而薄施方崇安之扞㓂实全闽之所依吏屏迹以自全已忘家而即危岂险隘之足恃抑民情之説归变怯懦于有勇凛长城而振威彼怙势以自贤谓尔谋之何违因抗辞而不屈乃建系于圜扉终负疾以投荒冒炎烝而远驰委孤嫠于老母忽中道而告萎呜唿哀哉昔睢上之相从掩借来而独竒徳既成而望着遽一跌而止兹则夫予之为恸岂姻娅之是私冀皇明之逺烛亦嗣子之可期凭斯文以告幽写老怀之独悲祭表弟余君文呜唿造物之于人畀付无私而人之所遇有厚有薄自尔不齐谓为善者得福常多则彼为不善者胡为尚蕃其子孙又皓首而厖眉岂非偶然耶抑亦有数存乎其间而理不可推不然以余亡舅之徳固当流裔昌炽而晚得二子汝实长而早世曽后嗣之顿隳昔余得官于荆州别汝母于将溪之上视汝孝友温恭之质谓必业余舅氏之家而侈其传者在兹今其已矣念汝母之既老虽汝之受于天者有命唯不获终其孝则为可悲寓词千里道余所以痛汝之意亦以泄余渭阳之思祭杨遵道文维崇宁四年嵗次乙酉十一月乙未朔十九日癸丑延平陈渊谨以果酒之奠致祭于亡友兄遵道之灵呜唿遵道学有师传文以能名年甫半世遽殒其身昔我始见汴水之曲伟矣议论温其如玉谓我朋友许我以姻使获种徳先生之门三年契阔相去万里南来一笑寛我梦寐从以篮舆由汴如荆歌诗赓酬愈出愈新至则成昏畧去苛礼婉婉淑人今则有子冲寒冒暑或此致疾今其亡矣匪报繄徳秋闱较艺谬处衆先仲季三人偕试春官有怀竒才通昔拭泪临行一觞酹此㣲意代龟山先生祭叶朝请文惟灵禀性冲和操行纯实敛迹丘园乡闾之式毫髪莫施神懿其徳俾昌厥后以重王国譬公乔岳敦大静一神秀所钟宜生申伯祝公夀考与山无极曽未百年乗化而息念昔见公笑谈密勿碧眼霜髯银章赤绂谓公难老天所永钖今几何时死生永隔与公情亲岂縁姻戚奠此一觞涕泪横臆祭翁评事文维政和八年六月壬子朔二十四日乙亥颍川陈渊谨以清酌庶羞之奠致祭于京兆承事翁公之灵惟公天畀忠纯行如其性年逾九十终之以正生荣死哀实惟子贤正斯已矣又何憾焉我从公子交契良厚公命聮姻爱忘其丑情深义重感极痛深词以告哀莫究我心祭先兄文维兄忠信孝友徳全于天襟度坦夷与世周旋贫而无求困而寡怨自昔罕闻于今亲见平生诗酒雅有真趣讥刺纷然不改其度我亦有言谓我勿恤人生百年如驹过隙吾师无功以醉为乡一杯到手万虑俱忘门户得汝庶㡬有立幼稚满前奚忧不给再拜此言此意良厚四十无成我则有负前年辞亲求试辟雍志竟未谐扁舟遽东不谓吾母奄弃诸孤百死中途偶还敝庐号唿相持心肝陨裂适襄大事兄以毁折呜唿哀哉兄弟二人手足之爱里闾所闻毁产教我终窭不顾未报此恩遗我而去天祸亟至积衅所延既丧吾母又丧吾兄我虽在世与死奚择徒以爱妹尚忍余息忧大事丛势㣲力弱俯视犹子日虞衰削兄既委我我不敢欺未议婚嫁保无冻饥死生贫富兄已深达匪兄之忧我志不越天命靡常期之十年傥未就木酬兄岂难丧事即远所不敢稽尽蠲俗礼于事为宜官塘之原宅兆惟吉从吾亲逰宜无不适灵輀将驾奠此一觞以告此心誓终不忘祭翁甥文昔我建安嵗在庚寅我友翁子笑言始亲同舟浙江共榻瓯闽倾写不尽唯一心真十年忧患如齿依脣居虽异乡家事莫分我友谓我吾儿可人是犹汝子请以为姻欣然从之自忘贱贫书币未酬俄以讣闻念子粹然甚质而文忠信孝友实光我门云何不淑奚辜于神死生夭夀孰测其因往事本空顾何足论我友闻道修之以仁黙观去来如臂屈伸㑹当扫除不立一尘子如知此归安于坟将此深心报㒺极恩代龟山先生祭陆太孺人文呜唿夫人淑慎温柔根于所性以配君子惟义之听我闻徳门靡率匪正为女择归俾亲常行方兹倾心益资余庆胡不少延数岂天定有子孝爱礼与诚罄夫人何憾其可以瞑祭公叙十叔文维绍兴十四年嵗次甲子十月戊寅朔二十一日戊戌姪具位渊谨以清酌庶羞之奠致祭于故叔父承事之灵呜唿我曽叔祖特进公之盛徳上配尚书公勲业之富为无忝下启谏议公名节之重为有光辉今映古无与伦拟则以负荷之于前而诱掖之于后者得其道故也故其钟之为陂泽彂之为泉源者特进公之力为多此其后世子孙蕃衍盛大世守家法愈乆而弗坠也欤惟我叔父乃特进公之嗣孙贤而有才者也特进公平生好施不倦晚无余资而其子孙有散于异乡而不能以自存者公独以俭自持幻贫为富且聚其弟姪归保桑梓若婚若嫁俾之各得其所守坟墓而不去又以其余力进诸子于学问有以文章取科第者天之报施其不可信耶盖公生则安逸殁以夀考凡人之所难得者在公皆可以无憾而于特进公诸孙之列独能无愧者诚有自也渊也不肖少从公㳺以至于老其戚踈无间则父子之仁也其尊卑忘分则朋友之义也其疑有质其行有导其缓急有所赴愬今其亡矣凡利害忧乐莫与同者追慕之极何可言耶念公避冦东去以为即返吾里也不果远送及公属纩之际又不闻付嘱之音以至复土犹以衰病不能任责抑惟爱子之厚何以为报有泪如雨莫明此心聊陈薄奠侑以斯文以泄其哀公其鉴之哉黙堂先生文集巻第二十一默堂先生文集默堂先生文集卷第二十二黙堂先生文集巻第二十二杂文天贶节青词伏以天心昭格曽遗祕密之文神迹难竆独记流传之日二阴在序六筴开蓂适嘉节之膺期欵眞庭而荐洁法筵祗设遥瞻北极之尊圣夀无疆冀比南山之固无任恳祷之至代高文思祈福醮词能覆以生者天之道欲安而夀者人之情虽至徳无私本不偏于所施然愚衷有祷自难己于过求仰渎苍穹俯陈丹恳伏念臣某蚤縁勲阀滥服官箴窃禄逾涯积辜招衅神祗虽未诘责衰晚宁不震惊盖以丛百口于一门寄余生于逺地既乏阴功之袭庆但凭真宰之埀休是用肃具法筵潜迎帝驭输肺肝而谢过荐苹藻以昭忠如作善必可降祥则好徳终期钖福伏愿少假甄陶之力俾同艹木之春殄灾沴于无形保康宁于卒嵗代髙左藏郡君醮词臣妾闻造化无私生成不已虽隂阳有数降年黙定于菌椿然祸福无门应物自同于影响愿懴可追之悔庶来毕至之祥伏愿臣妾污辱㣲躯凡庸陋质苹蘩致洁初无承祖之能箕帚执勤未尽人事之义业縁火炽罪障尘䝉宜取戾于鬼神当不容于覆焘一身孱弱百病侵陵緜緜几及于膏肓奄奄仅存于喘息卜有再三之渎医无十一之功留连日深控告无所是用祈哀洪造备物真词少输蝼蚁之诚冀延犬马之齿且有生艹木尚䝉雨露之涵濡而乆蛰龙虵亦頼雷霆之震奋况臣禀气为物最灵宜推妙化之毫芒庶假余生之晷刻至诚所感本无间于幽遐大徳曰生亦岂遗于㣲贱代人祈雨文右伏以佛以方便誓度衆生人之归依如仰慈父不有难名之神力宁伸莫诉之勤诚恭惟佛牙舍利具本凈明得常坚固真精所寓盖有感而必通变化无方亦何求而弗获今兹亢阳为害早稻将枯奔告已勤殆徧山川之祀恳祈虽切未舒沟壑之忧是用逺欵名蓝恭迎真驭冀埀仁于焦卷稍借助于明灵霈为三日之霖大布一方之泽吏则不徳敢冀矜怜民也何辜在所深悯尚期皇觉俯遂羣心代人又䟽右伏以承流宣化愧吏责之难逃捍患御灾幸神功之可頼顷縁夏旱恐害秋成辄露精衷仰祈灵贶雨应期而屡降惠犹狭而未周靡不有初既甞䝉于霑润益观其后庶无吝于滂沱恭惟禾山灵牙舎利南安定应大师妙质常存迥超今古化身普现宁限迩遐与天地以同根通隂阳而无间沛为甘泽何劳指顾之余化作丰年特在须臾之顷敢布无厌之请愿埀不倦之仁代人又䟽右伏以常旸为害嘉泽愆期夏田既已索然晚稻又将藁矣倘縁饥馑遂致流离若无山林啸唿之虞必有沟壑填委之患静言抚字良积惊忧莫知所为焉能勿祷昔在烟冈之野俗传玉女之祠仙圣下临年谷常熟仰祈余润徧及一同谅㣲噀火之劳立致梦鱼之应人䝉其利益愿卖劒而买牛家有余财当见乞浆而得酒恩埀不报徳播无竆永丰祈雨文造物无情神司其柄孰是弗求唯诚之聴往者积雨平地可泳过足而止不为民病曽未踰月早田已盛炎威赫然遽为旱证神始休之今岂尔吝甘泽乆愆咎在疵政谨欵灵祠为民请命咳唾风云沛然响应匪我敢私百里之庆代人谢雨文春生秋成物无以归其徳瓦飘舟触人不得以为仇茍恩怨之心不存则施报之礼亦已念昔焚空之虐天岂不忍于今盈浍之祥佛亦何有唯是艰难而后得至于滂沛而有余顿回万畆之埀枯大慰三农之渇仰虽无功者圣人之事然易感者常俗之情既沐殊休敢忘恭谢郊后祭神文上即位二十有六年海内乂安民物康阜乃于冬至之日祀天圆丘肆赦天下盛礼告成幽明莫不受赐睠神之休不忘秩祀具有彝宪敢怠奉承惟至治馨香苹藻可荐酒殽菲薄庶鉴其诚皇帝登宝位后祭神文比奉赦书以今皇帝践祚俾郡县之吏各祭其地之神某实摄兹邑职在钦承恭惟二圣相授旷古絶今无与伦拟固将同享无疆之夀乐此太平与天无极欢唿抃蹈海内所同神司其幽宜介以福古人有言无徳不报上之所命礼意甚渥神其歆之永丰消灾道塲䟽文右窃以天道无常惟徳斯辅神功至敏无感不酬茍警惧之或形亦祈禳之可弭属者妖星流布衆目惊疑亘若长虹激如飞电虽灾祥在徳未明所召之因然祸福无门敢废不虞之戒是用恭凭浄侣同演祕文大启法筵潜迎真驭力叙积忧之恳少明谢过之诚庶倚伏之未彰或吉凶之中变为民请命非一己之敢私自天降康冀万生之永保幼山修造䟽文化身普现咸推及物之仁神迹难名多在远人之域惟幼峰之胜境乃沙邑之名山势接高穹千里仰烟云之覆根盘厚载万家依松桧之隂醴泉彂药以触痾甘雨应期而苏旱有求皆应无感不通岂衆岫之所尊故英灵之特异顷縁野烧延及精庐煨烬之余荆榛弗翦欲资檀施力助营修我室已安当念真仙之暴露衆縁易办愿推丰嵗之赢余共结胜因聿来多福书杨补之所藏了斋及道乡帖了斋刚正而不容姦道乡清介而不受污观其字想见其为人凛然皆见于心画之间矣方二蔡无恙时士之欲谋其身而免于咎者必先瑕疵此两人乃能得志是时公论不行于朝廷之上而此两人者窜逐流落皇皇无归以至于死然两人者身可废家可破而天下谓之邹陈则自始迄今无异辞也此岂口舌之所能得哉其必有感人心者矣此简作于异乡竆阨之中语言翰墨初不经意而能乆存者岂非为无求于世者得之独取其人而不以时为轻重耶建炎二年七月十一日陈渊书题富郑公河北安边䇿富郑公安边十三䇿得之玉山尉喻子才子才盖龟山门人有意兹世者传书甚多异日当尽就借録焉绍兴六年二月十日舟次胡头书偶言人之言人是非初非有嫌怨也出于偶然而其人亦无意属垣也忽焉已至若侦伺者验之多矣此何谓也或曰人与人同㳺乎一气或逺或近虽离而未甞不合也故相违隔世或见于梦所居异室愿言则嚏而世之言它心通者坐于奥穾之间而千里之外辄能知之此戒慎乎其所不睹恐惧乎其所不闻所以为中庸慎独之学也子思曰道不可须臾离也可离非道也而龟山之言曰譬之天地四方离东则之西离南则之北若夫无所往而非道则欲离将焉之乎夫惟不可离是以未甞不合虽然如是其説犹未离思虑之内必有非思虑而得之者吾将闻焉则未之见也中庸觧义天命之谓性言性莫非天也率性之谓道言道莫非性也修道之谓教言教莫非道也离而为三则曰性曰道曰教合而为一则亦天而已以率性为道道之在人者也以修道为教因其在人者还以治之也循天下固然之理莫之舍焉又勿助也夫是之为率立之以中过不及者有以裁之夫是之谓修率性所以成已也修道所以成物也成已仁也成物知也性之徳也故学中庸者其要在于知性知性则知天矣率性而修道所以事天也终至于賛天地之化育与天地参此其本与知逺之近必正其本知风之自必谨其始知㣲之显必慎其小夫如是故可与入徳徳者得其在我者而已论子重昔子重简师以伐吴无故而丧楚之良君子以为所获不如所亡故子重病之遇心疾而卒嗟乎子重之死以其所亡之多也其所亡之多以其初不计所获也夫不计所获而易于出师则其得心疾也乆矣岂必丧良而后见乎形尽于丧良之后心于出师之前故子重之死原其受病非一日之积也后之用人如求其成功观其本心如何耳无为事败然后论其致病之由则善矣论用兵用兵而至于多杀岂君子之所欲哉然较一时之胜负系国安危则亦有不得已而至于多杀者君子为之为国计也徳宗欲取石堡城王忠嗣以谓非二万人不可逗挠不进以此得罪方唐之盛安危之机似不在此然忠嗣终不以二万人之命易一时之功者重于杀人故也又岂以得罪为悔哉孟子曰争地以战杀人盈野争城以战杀人盈城此所谓率土地而食人肉罪不容于死夫孟子之所罪者王忠嗣之所畏也而忠嗣反不免于徳宗之贬何哉当是之时权其轻重者无如孟子之贤耳輗軏大车恃牛而行而輗所以驾牛者也小车恃马而行而軏所以驾马者也无輗则不可以驾牛无軏则不可以驾马輗軏不具车虽欲行其可得乎故曰自古皆有死民无信不立为是故也书唐子西集后今人得蜀人唐子西诗文二百余篇于吴少綝反覆玩味不能释手真佳作也余观近世文人其议论精深雅有前軰风流的然可施于用如此公殆无而仅有也惜其不年赍恨以没可为太息壬寅六月七日书倦㳺杂録后此书记胥魁之卖女羣吏之偕逃辨诬也表何仙之腐败于师之丑秽辟邪也慢行之踰垣跣足之规利诛奸也予于是见斯人之不可惑矣戯述如是不无小补岂独贤于已乎靖康元年十一月二十日螺川书室书题了斋所书觧禅偈后了斋谓佛为觉谓禅为定人人皆可学而至如使足目俱到便登圣地至于不歴阶级如吾儒所谓由之而行非行之者盖未之甞言以待学者自得焉故甞爱司马温公觧禅偈其意犹此其书以与人不知凡几本而李兴祖得之字画尤妙爱其字而求其意两公之心可见矣子思子之言曰或生而知之或学而知之或困而知之及其知之一也或安而行之或利而行之或勉强而行之及其成功一也粗妙两融心迹一致虽圣人复起不易其言矣彼以舍迹而论心弃粗而逐妙然后为得道非正论也绍圣二年正月二十五日姪孙渊书题了斋所书佛语巻后了翁谪去合浦以书告渊曰天下之死一也死于瘴疠死也死于囹圄亦死也死于刀锯亦死也吾今一视之俱无所择又曰吾平生学佛唯于死生之际了然无怖汝等既知此理亦须处之有素若处之无素骤入苦趣无安乐法子路死于卫难不忘结缨其安而乐之如此处之有素故耳翁在宣和间虽获没于牖下平生经涉殆遍危险而不以为怨世徒悲其忧患难堪而不知其志之先定盖如此观所书佛语皆欲于苦趣中习行安乐法者后有子孙当识此意也姪孙渊谨书题了斋所书邓功曹事邓功曹讳某南剑沙县人也南县未郡时功曹为延平镇吏民有被诬法当死功曹直其冤民徳之愿割家赀之半鉅万为报功曹却焉所亲强之受功曹有恐殃及子孙之语至今乡人犹能诵之又甞赴官江州未至次于徳安县㑹曹翰屠江州县吏例以功曹系狱功曹忧悸黙祷时天旱获雨雪之应已而杻械自脱甞于所供观音地藏画像亲记其事甚详其五世孙毂得之乡僧乆宝藏之政和七年春叔祖右司客居溢浦毂叙述本末寓书叔祖求证其事获书如此功曹不朽之託其在兹乎明年十一月陈渊题书萧茂徳楚词后右楚词十巻崃江萧茂徳得之叔祖了翁之家盖翁之所甞读而以善本校定者涂窜注改皆其亲笔观其心画想见其为人则其遗风余烈或得于此此所以为可宝也茂徳翁之孙壻也始予见其初昏于南康恨未之欵后八年访余于永丰之官舍考其学问以窥其志之所存盖足以知翁之㣲而能推大其所未究者已而出此书相示感念畴昔至于流涕太息则其宝是物也岂徒然而已哉建炎二年六月二十日姪孙陈渊书书杨补之所藏了斋书佛语书了斋笔供养彂愿文右笔供养发愿文乃了翁谪官合浦过长沙时为兴化平禅师作也翁甞写华严经尽八十巻不错一字或以问之曰方吾落笔时一㸃一画心无不至焉故能如此夫心与笔相应而笔与经黙㑹则华严楼阁之内种种所有莫不呈露于目前矣以是求佛虽不出几砚之间曷甞不与善财同叅乎宜其语言之妙如佛所説使后之以毛锥子随喜佛事者诵其文可依之而入也璨公方写是经谨书以为赠绍兴八年三月二十三日姪孙渊书杂説仁人心也人皆有是心而不能至于仁者失其本心故也故曰学问之道无他求其放心而已矣知所求则得其心得其心斯得仁矣寂然不动感而后应其应也因物而已初无一毫之私也无私故能合并以为公公则仁在其中矣孟子又曰三子者不同道其趋一也一者何也曰仁也君子亦仁而已矣何必同故商之三仁同谓之仁者亦以得其本心而已不然一于私而已此之谓失其本心人臣之事君义所当然而其志或不同上焉者为道术其次为功名又其次为爵禄而已茍志在爵禄而已固不足道若未能舍爵禄而喜功名盖数千百人而不一遇也至于资功名以行道术又其卓然不群希世间出者耳故人主用人不可不察也夫惟知爵禄之士为可轻则必知道术之美为可重与之重则信之笃信之笃则言聴计从而治效见矣虽然君臣以义合者也必欲重与之笃信之相期于臯䕫稷契之间适然相值亦何从而察之耶唯其学同然后有道术者得行其志其志同然后立功名者得尽其术故志同而学不同者人或得而间之学同而志不同者始虽或离而终必合盖汤之于伊尹威公之于管仲皆学焉而后臣之此其所以终始如一而天下国家可得而理也古者君臣之际如石投水何有不合若乃以水投石而冀其同心同徳以济世务是犹相索于形骸之内而望其精神之黙契何可得耶为善无近名黙而修之不求人之知可也为恶无近刑恶其可为乎为是説者盖不知人性本善而未甞有恶也孟子之言性善盖本于孔子所谓一隂一阳之谓道继之者善成之者性之説故性之本善而已矣离乎善斯入于恶矣君子所不可及者其惟人之所不可见乎此为善之诚也何贵于近名乎若夫为恶而不恃人之知且以不近于刑为贵此奸人之所为也又可进耶庄周之学出于老氏老氏同善恶而以翕张彊弱为㣲明之术且曰国之利器不可以示人故庄周见而恱之因彂此论杨雄遂以善恶混为人之性至言人伪特系乎作辍之间而已其説盖有取于老氏言道徳之意此为不知善恶之所以分也孟子教人为善而去利为利未必皆恶然志在于利而不明乎义此恶所由起也故曰欲知舜与跖之分无他利与善之间也又对梁惠王曰何必曰利又语宋牼曰先生以利説秦楚之王使三军之士乐罢而悦于利终至父子兄弟怀利以相接以亡其国其恶利如此盖以恶之所由起不可不禁耳然则孟子所谓性善之説实本于孔子夫岂不察而王氏乃曰杨子之言性兼性之不正者言之也盖有取于善恶混之説也其曰义者阳也利者隂也隂当隐匿阳当宣着利非不可为也特不当宣着为利之实而已此不知利之为害将使善恶两行如庄周之所谓也其言民可使由之不可使知之之义实出于孔子而非孔子之本意盖其源流如此故其为天下假借六艺之言变乱事实傅㑹先王之法隂夺民财虽能茍安于目前而后用其术者卒至大乱抑有由矣孟子曰诚身有道不明乎善不诚其身矣又曰人不可以为善善固未易择也吾故非庄周而是孟子反之于正以明王氏之不知道云五霸假之也夫假之者外也圣人亦许其假乎曰此罪五霸之辞也非许之也孟子曰五霸三王之罪人也又曰春秋无义战而春秋之事则齐威晋文也其不许眀矣然则其説云何曰所谓乆假而不归者不归于帝王之诚也乌知其非有则以五霸终不知其非已有也不知其非已有也者以窃其名乐其利不由乎中而为之也故曰五霸假之也罪五霸之辞也若夫尧舜性之也此由仁义行得之自然而然也汤武身之也此行仁义有心于为之也性之为自诚而眀不勉而中不思而得身之为自眀而诚勉而后中思而后得诚无浅深皆由中而出也既谓之假则亦伪而已诚与伪相去逺矣此五霸之所以分也或曰古之人修其天爵而人爵从之从之为言无所要而自至也与要之者异矣曰修天爵以俟人爵犹未能忘乎人爵也然则如之何曰从之者任其自尔之谓也在我者徒知修天爵而已人爵何有焉从之字与从其白于外也之从同孟子之称柳下惠曰油油然与之偕而不自失焉唯不自失此下惠所以为介直道而事人三黜于士师而不去推而之于三公一也夫如是其和足称也子思曰仁者人也亲亲为大义者宜也尊贤为大而孟子则曰仁之实事亲是也义之实从兄是也或以义为尊贤或以义为从兄何以不同曰子思之言自家以及国孟子之言修身以及家此其所以异也夫义因仁而广之唯所施之宜而已施之于家由事亲别而为从兄宜也施之于国由亲亲别而为尊贤亦宜也合而为仁离而为义无二道也以言修身以及家故终之以乐斯二者以其言齐家以及国故始之以为政在人不使不仁者加乎其身特恶不仁者之事也若夫好仁则为已有矣爱之能勿劳乎忠焉能勿诲乎何也劳者抚人以恩为上之道也诲者教人以善为师之道也非其所当劳而劳之非其所得诲而诲之则人斯不服矣爱而不已则疑于劳忠而不已则疑于诲为爱为忠而入于劳与诲者君子之所当戒然受其劳与诲亦宜察也楼仲辉云从来觧书义谁觧得好余曰若论注觧莫无出荆公由汉以来专门之学各有所长唯荆公取其所长绚彂于文字之间故荆公为最仲辉云穿凿奈何余曰穿凿固荆公之过然荆公之所以失不在注觧在乎道术之不正遂生穿凿穿凿之害小道术之害大仲辉曰荆公之说本于先儒先儒亦有害乎曰先儒只是训诂而已不以已意附㑹正经于道术初无损益也只如荆公引擅生杀之谓王能利害之谓王此申商韩非之所为岂是先王之道而彼不悟反以证经曰此自荀子之说何为不善曰若论道则荀卿容有不知者其説亦何足取荀卿之门出李斯斯之术卒以乱秦源流有所自矣然则书言惟辟作福惟辟作威非耶余曰今人劝人主揽权多用此説而不知圣人之言意有所主其下文云臣无有作福作威玉食臣之有作福作威玉食其害于而家凶于而国盖曰威福之作唯人主当尔人臣如此必致凶害所以戒也岂生杀由我之谓哉曰用人惟已之义又如何曰用人惟已见贤焉然后用之不以左右大夫国人之誉而用人也人主深居九重人之贤否何自而知之必有以闻于我者其用不用则在我矣是之谓用人惟已如今之特㫖识者不以为然岂有有司定罪不至于此而人主固欲重行此何理哉故凡人主欲揽权柄者必为臣下所夺矣赵韩王再相太宗既罢对于便殿太宗问人主如何得威柄在已对曰若事事付之有司则威柄在已若事事要出于已则威柄归宰相矣天下以为名言或曰普自以不复用故言于太宗不然亦普之所祕也曽天㳺云人须是躳行说得不济事余曰此极是然不独行之艰知之亦难只为不知知岂不能行曰人非下愚谁不知者只为不能行若日中见沟堑终不到陷在其中唯夜间则不可知余曰只为日中见得分明且非独夜间如盲人虽日中亦有时乎为沟堑所陷不见故也此所以贵乎知知之则能行之矣吕居仁云曽问杨丈舍生受生事杨丈答书云俟他日面见说子细后来杨丈有事至今不得其说如何余曰来无所从去无所止不知舍是何人受是何物曽天㳺云古之学者为已今之学者为人所谓为已尽其在我者而已此甚分眀不知为人如何说又谓子韶云为人乃求人之知恐不然余曰为人如有人则作无人则辍之类是也为已何千人事此圣人发眀古今学者之所以不同大率后世作事都是为人如五霸假仁义以尊周室徒説其名其诚安在诚是为己伪是为人己未十一月十七日夜梦邵康节论数手持一巻纸纵横界如棊局其上有字不依窠眼翻巻之示余云天地之数不可干他阳生自至余甞论命以谓上圣至于下愚莫不有分分既定矣不能乗之以往而欲致力于其间非赘则亏故人为非命也孟子曰莫之致而至者命也周公告君奭曰在亶乗兹大命所以处之其说尽矣由是言之数既已定又岂可干乎待其自至可也世之不知命者谓人力可以必为纵其欲利之心无所不至而终无所成者多矣或者推之荒忽一切不为怠惰委靡使天之所赋莫或助之其亦自暴自弃而已二者胥失也故命于人无不定圣人安之君子信之至于下愚则役于隂阳而不自知矣黙堂先生文集巻第二十二默堂先生文集默堂先生文集跋跋右默堂先生文集二十二卷宋陈渊撰渊字知默沙县人绍兴七年诏举直言敢谏之士以胡安国荐除御史官至宗正少卿尝牓其室曰默堂门人沈度爲编次其诗文因以名其集直斋书录解题载渊集卷数与此本合宋史艺文志则称二十六卷词三卷此本有诗无词宋志所载盖别本也此本首叶有影写崑山徐氏传是楼所藏宋椠本一行知从旧本传录卷二十二第十叶因原本字迹糢煳故脱去杨补之所藏了斋书佛语一文共三十七行检四库全书所录鲍士恭家进呈本亦阙然库本并第九叶书萧茂德楚词后及第十二叶书了斋笔供养发愿文亦阙而不载则尤在此本下矣此本有东郡杨氏宋存书室珍藏东郡杨绍和字彦合藏书之印彦合珍存诸印知是海源阁故物茧纸精写乃康干间人手迹弥可珍也海宁赵万里