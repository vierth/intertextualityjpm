幻住庵清规X卍XXX幻住庵清规普应国师幻住庵清规鲁语谓君子学道则爱人小人学道则易使也蒙庄亦云鱼相忘于江湖人相忘于道术斯入世之道尚能易使而相忘矧佛祖出世之道混彼此齐自佗交彻融摄而无间然者也心存乎道不待礼而自中不俟法而自正矣又何丛林规矩云哉嗟乎人心之不轨道久矣半千载前巳甞瓦解百丈起为丛林以救之迨今不能无弊今菴居处众固不敢效丛林礼法而日用又不可破规裂矩勉置须知一编列为十门为主伴交参之标准自成一家之规非敢与大方共也其有真参实究之士摄念于天真未散之顷终日作而不见其劳终日息而不知其佚外忘礼法内空能所者以是编为疣赘则我何敢辞焉延祐丁巳冬幻住沙门书日用须知十条纲目日资月进年规世范营辨家风名分践履摄养津送X日资教中谓初日分中日分后日分又初夜中夜后夜即古德所谓昼三夜三者也又云日不足继之以夜本色道流寸阴靡弃须臾不离日夜六时宁无资助谓日资者总言二六时中之标准也一菴之务以辨道为先道无始终起于日用一日如是日日皆同惟日不足继之以夜总名日用事也装香一盘且以三炷为率自黄昏烧起至第三炷约四皷时分也灶下烧面汤堂前鸣板三下大众収枕推被于里床収半单下地洗面皈堂坐禅至开静板鸣即折被搭衣佛前礼拜皈钵位坐展钵受粥粥罢佛前讽经经毕小歇堂前复鸣板三下自主至伴皈堂坐禅至斋时火板鸣下地少顷长板鸣皈钵位受食食毕小歇堂前鸣板三下复皈堂坐禅至晡时分鸣板放参至黄昏烧香盘大众搭衣讽经施食事毕堂前鸣板三下皈堂坐禅至放参板鸣开枕展被右脇而息此盖大众日用之常规也大意与丛林清规颇同此但节其要目耳凡一日夜之间四次坐禅之际宜各屏心绝虑息念忘缘深究死生力穷道业除大小便利外不许共语不许洗浣不许补缀不许看读乃至一应杂务非公界普请俱不许作凡上床下地出堂入户如临深履薄然勿使隣单知觉动其道心自然内外相资身心寂默矣X月进积日以成月积月以成岁世相迁流物我同化时节亦相须而会遇既曰建立讵可范然日资不足月以进之非图苟循时缘要且大家知有者矣正月初一日岁旦五更鸣钟板众集大悲呪祝圣罢大众称贺与四节同是日营斋半斋时讽楞严普回向十五日上元灯夕供设随宜此日之早月望祝圣但是一年十二月遇初一十五是谓朔望须就粥前讽大悲呪祝圣周而复始又一年内有六日是本命好日此六日亦与朔望同粥前讽大悲呪祝圣切惟皇恩如天之覆林泉懦弱之古仰承帝泽而获终身之安其赞祝之诚岂可择日而为之盖二六时中俯仰折旋皆是谢恩祈祷之时也今特取本命朔望而为者乃表而出之之意也谨序于此余月不书每月初二十六是众圣衙会之辰常住营备香花灯烛茶果珍羞就土地堂铺设供养大众讽楞严呪月月准此每月后空白纸五六行但有年常合具之事以俟补入二月初三日启建天寿圣节X十五日佛涅槃是日当预备香烛茶果珍羞供养之具亦预书疏文一道半斋时分鸣板众各具威仪集佛前菴主出上香退身三拜不収坐具复进炉前上汤上食毕又退身三拜复炷香上䞋点茶毕又退身三拜収坐具再近炉前插香一炷退身与大众同礼三拜拜起即宣疏毕乃举楞严呪回向云讽诵殊勋回向真如实际庄严无上佛果菩提四恩总报三有均资法界有情同圆种智十方三世一切诸佛诸尊菩萨摩诃萨摩诃般若波罗蜜四月初八日佛生日腊月初八日佛成道此二日皆与佛涅槃同后不复叙惟四月初八日多浴佛之仪十九日观音菩萨生日此日之上供威仪宣疏等略与佛涅槃事同惟大众不讲礼拜然亦随人建立三月初三日满散圣节道场初四日伽蓝庆诞常住设供讽经二十三日高峯和尚愍忌半斋设位供养大众讽楞严呪四月初八日佛降诞预结花亭一座以示生佛相安立X香汤盆内用小杓二柄俟菴主上食大众拜起维那举浴佛偈大众随举而和自菴主首座及大众次第周行至佛前执杓舀汤浴佛僧道俱毕即举楞严呪其上供宣疏及楞严后回向等总与涅槃时同兹不重具十三日起楞严会十四日晚参时土地堂念诵须备香花灯烛茶果珍羞如法庄严菴主烧香上茶汤退身依位立维那念诵诵毕堂前鸣板大众皈堂库司圣僧前烧香煎汤一筵四节念诵皆同准此十五日结制结制主宾人事叙语即日孟夏谨时恭惟座元乡长禅师法候起居多福夙何庆幸获遂同居此日圣制斯临愿依法力资持尚冀道缘克备区区致贺殊愧不专下情无任欣幸之至即日孟夏谨时共惟菴主尊长老师尊候起居纳福某多生有幸得获依栖此日结制令辰仰愿垂慈不倦纳福无时远提佛祖之权衡永作人天之标准拜贺不专下情无任愧感之至五月初五端阳二十八日起青苗经会三日至六月初一日散须X预备香烛供料并立疏文及预出经单请大众结缘披阅然后聚其经目入疏回向六月初一日散青苗会亦中夏人事七月十三日满散楞严会十四日晚参时土地堂念诵十五日解制人事此夜分启建盂兰盆胜会以济幽爽以报劬劳此会亦须预出经单请大众随意披阅解制主宾人事叙语即日孟秋谨时恭惟三世庆幸每荷恲蒙圣制告圆长夏之中多辱资待幸无魔恼所愿声传湖海道播丛林远符佛祖之心永慰人天之望下情不胜至祷之至即日某一介愚蒙极承慈廕九旬制内仰德何多长夏巳周惟冀名德并进道福俱尊振槌拂于名蓝播光明于末运下情不胜荣幸之至八月九月十月初一日开炉初五日达磨大师忌此日营供设位菴主上茶汤设拜讽楞严呪回向X十一月冬至其冬夜土地堂念诵及冬朝讲礼十二月初一日高峯和尚忌其设供养讽经等豊俭随人建立初八日佛成道除夜土地堂念诵年规三人为众话巳遍行一岁之规理宜预备事既关于建立业必假于营为一月精诚无量寿道场开展九旬修证首楞严佛事敷宣众既集于一菴礼可虗于四节调醯合醢右杓柄上岂待既索之后容心种月锄云䦆头边须向未疴巳前具眼一时心悟万古道同盖即事即理者也圣节某月某日启建预备香烛茶果供养于三五日前写榜疏经单至日侵早鸣钟板集众菴主出烧香一炷上茶一瓯再插香一炷退身与大众对佛同礼三拜起即宣疏宣毕即举楞严呪此日满散其意亦然但满散时大众拜起即举经经毕临了宣疏此一月内日日侵早大众大悲呪回向祝圣粥罢轮僧于佛前设经案披阅经文至晚参时即鸣钟下殿每日上殿亦鸣钟菴主每日二时闻钟声即上殿烧香每日库司备茶果供奉上殿之人X盖上下俱表其诚也四节古清规以四节为一年之盛致谓四节者即结制解制冬至岁朝是也近代多以冬至岁朝为俗节惟讲结制解制之礼今菴亦当循例举行特不能全机作用耳如诸方于结制之时出图帐草单及特为茶汤等今菴居悉宜免之惟预于四月十三日备大香烛花果茶汤排列佛前起楞严会九十日至七月十三日满散其起散各具疏文宣白以答神明之森护之权十四日晚参时土地前念诵排例供养伽蓝堂用酬守护九旬修证之功四月十五日早集众讽大悲呪祝圣回向毕菴主与首座对立东西两序各相对立定菴主与首座各出香一片置之炉上菴主与首座大众触礼三拜以表结制之仪拜起叙时暄竟菴主首座大众各分手环坐行堂道者排立于前参头至炉前插香当中同礼三拜起参头道者引众道者先自菴主前问讯次至首座大众前巡绕问讯一迊而退菴主起身烧香一炷与首座大众揖竟点汤一盏毕俱起身谢汤而退其上下人事总在里许各归钵位喫粥一切人更不别讲人事盖菴居事从简约也解制之礼亦然冬至年朝或讲不讲随在当人特不过如此而巳矣X岁计田畴迺一岁之计也蔬圃亦一岁之计也治生之理其可罔诸古人有㘽田愽饭与开田说大义及插锹叉手之风又灌溪与玑禅师俱作园头遗风盛扇道韵充然法久弊生上下偷安之习既盛尸位索飡犹兴嗟怨焉知䦆头边有立地成佛之旨哉以故菴居营务远効古人既有口腹之急敢求形体之安作则同其劳息则同其逸虽不能扶犁荷锸亦须当奉饷供汤要知其作之为我也故百丈有一日不作一日不食之戒岂徒然哉其治田治圃之具须坚淬其锋𨦵实穿其柄杷圆活其机栝茂豊其畔岸举无败事岁有成绩矣冥资道力远助胜因迺发真归源之大本也其可忽诸且作务既周营为必备谓营为者遇暑伏则合酱造醋做豉収椒花晒瓜茄糟藏卤闲等须求酝酿作用之法最良者取而効之庶无损坏而亦美众口也凡缸缶器仗所用之物须时时护惜収贮勿令秽污兹亦岁计之不可免者故书以附之世范菴务既彰化仪必具祈禳祷谢庆慰披宣礼固必于真诚事乃涉乎文彩丛林设掌书记辞章典雅以悦见闻庶几为世范模令法久住者也圣节道场僧众披阅经单式诸品经目开于后大方广佛华严经但以大黄纸一幅大乘X妙法莲华经大方广圆觉修多罗了义经大乘金刚般若波罗蜜经青莲华如意宝轮王神呪消灾妙吉祥神呪经称扬无量寿嘉号所集书挂于榜之右洪目端为祝延今上皇帝圣寿万安今月日菴门具圣节启建疏湖州城西卞山幻住禅菴臣僧某某月某日恭遇天寿圣节菴门预于今月几日启建金刚无量寿道场一月每日轮僧上殿披阅金文宣持密号今辰开启讽诵大佛顶首楞严神呪称扬圣号所集洪因端为祝延今上皇帝圣寿万安右伏以丹书诏世动山河社稷之欢红日丽天慰草木昆虫之望恭临圣诞虔奉佛乘宣秘密之要诠祝绵长之睿筭恭愿日而上月而下发晖极大之圣明山之高海之深巩固至尊之福寿但臣僧等下情无任瞻天望圣激切屏营之至谨疏年月日具位臣僧疏圣节满散疏湖州路菴臣僧今月日恭遇天寿圣节菴门X预于几月几日启建金刚无量寿道场一月每日轮僧上殿披阅金文宣持密号今辰满散营备香花灯烛茶果之仪以伸供养讽诵大佛顶首楞严神呪称扬圣号所集洪因端为祝延今上皇帝圣寿万安右伏以虹垂北极会日月以三三龙现中天应干坤之九九功超列圣泽被多方仰帝瑞之初分光腾宇宙効华封之载祝声满寰区䖍披五千余轴之真诠端祝亿万斯年之睿筭恭愿曰福曰寿等天覆而地擎以圣以神倍海涵而春育但臣僧等下情无任瞻天望圣激切屏营之至谨疏年月日具位臣僧疏启建佥云具位僧谨封满散佥云具位湖州城西卞山幻住菴某月某日恭遇圣节式天寿圣节本菴预于几月几日启建金刚无量寿道场一月每日轮僧上殿披阅金文宣持密号所集洪因端为祝延今上皇帝圣寿万安右共惟X皇觉洞明天龙炳鉴谨榜年月日住菴臣僧谨言佛涅槃疏湖州某菴遗教比丘今月十五日伏遇本师释迦如来大和尚入般涅槃之辰菴门营备香花灯烛如法奉供谨集合菴僧道众讽诵大佛顶首楞严神呪称扬圣号所集殊勋上酬慈廕者右伏以千百亿身遍尘区而不灭七十九载顺世相以无常想满月之慈容对中春而殒涕慨此拈花之微旨輙成蔓草以难图供効纯陀义伸追远本师释迦如来大和尚伏愿觉天空阅荡荡乎无能名焉慧日流辉皜皜乎不可尚矣尽众生法界契涅槃妙心但某等瞻望绀密无任追号之至谨疏年月日具位遗教比丘疏具位遗教比丘谨封观音菩萨生日疏湖州某菴比丘某今月十九日伏遇大慈大悲灵感观世音菩萨示现之辰菴门营备香花灯烛茶果珍羞如法奉供谨集合菴僧道众讽诵大佛顶万行首楞严神呪称掦圣号所集殊勋上酬慈廕者右伏以圆常智体三千剎海内无日而不生湛寂真身微尘国土中有念而皆应因垂形于此界而诞迹于斯辰碧桃花露X湿春风献园林之上供紫竹林声敲夜雨宣海藏之真诠輙罄微诚仰酬慈廕者伏愿万亿香水海流通佛事长为菩萨广大愿王百千日月光洞照普门永作众生清净眼目谨疏年月日具位比丘某疏具位比丘某谨封佛生日疏湖州某菴遗教比丘某今月初八日恭遇本师释迦如来大和尚示现受生之辰菴门营备香花灯烛茶果珍羞以伸供养严持香水灌沐金躯集僧道众讽诵大佛顶万行首楞严神呪称扬圣号所集殊勋上酬慈廕者右伏以春满毗蓝园优钵昙花自天垂降香绕无优树妙菩提果当处示生白玉毫万象仰瞻黄金躯九龙灌沐某等仰承慈廕适会诞辰讽秘密之真诠敢忘遗教献苹蘩之薄供輙罄微诚本师释迦如来大和尚伏愿智慧海宏深荡慈波于无穷无极功德山高耸垂道树而益茂葢荣同十方诸佛大转法轮与法界众生俱成正觉伹某等下情无任瞻望玉毫激切屏营之至谨疏年月日具位遗教比丘某疏具位遗教比丘某谨封结夏启建楞严会疏X湖州某菴遗教比丘某今月十五日恭遇本师释迦如来大和尚结制之辰本菴预于十三日启建楞严胜会九十日一众熏修尅期取证今辰开启营备香烛茶果以伸供养之仪谨集合菴僧道众讽诵大佛顶万行首楞严神呪称扬圣号所集洪因端为祝延今上皇帝圣寿无疆回向真如实际庄严无上佛果菩提大慈大悲灵感观世音菩萨次伸祝贡光明会上护法列廗诸天三界万灵十方真宰今年岁分主执阴阳权衡造化赏善罚恶幽显灵聦五岳四渎名山大川圣帝名王忠臣烈士五方行雨龙王六合雷公电姥主风主雨主百糓苗稼发生万物无量圣贤府县城隍大王当境土地某神近远庙貌遐迩灵祇本菴立地翊应俟周宣灵主护伽蓝神合堂真宰厨司监斋使者主汤火井灶神祇山林界相守护百灵修造方隅周回禁忌建菴檀越本命星君西天此土历代祖师增崇品位合菴僧道各人生身父母养育劬劳酆都界内冥府十殿慈王三涂六趣八难四生诸有情众统三界若幽若显遍十方乃圣乃凡功德平等资倍普皆饶益先愿皇风永扇帝道遐昌佛日增辉法轮常转次冀菴门镇静中外咸安火盗公私诸缘吉庆更冀合菴僧道各各修行有序进道无魔般若智以早明菩提心而不退四恩等报三有均资法界有情同圆种智者右伏以安居三X月効灵山尅期取证之真规禁足九旬明少室密付单传之厥旨诵佛顶万行首光明秘呪答神灵一切时守护威权篆炉吹薝卜之云蜡蚷吐优昙之药惟兹勤策以助证明伏愿以大圆觉为伽蓝念念悟心达本踞菩萨乘修寂灭处处发真皈源期佛果以常圆资法轮之大转但某等下情无任瞻望玉毫激切屏营之至谨疏年四月日遗教比丘某疏具位遗教比丘某谨封青苗经疏湖州某菴住持沙门某情旨菴门岁遇中夏当植物长茂之时启建青苗胜会用保田畴仰祈护祐涓取今月二十八日开启营备香花灯烛茶果之仪以伸供养合日僧道众披阅经文三日至六月初一日满散所看经目谨用具列某经某呪称扬圣号所集功德先伸回向真如实际庄严无上佛果菩提大慈大悲灵感观世音菩萨次伸祝贡光明会上护法列廗诸天大权仙众三界万灵十方真宰上界玉皇大帝北极紫微帝君日月两宫天子南北二斗星君周天列宿河汉星辰今年岁分主执阴阳权衡造化赏善罚恶幽显灵聪五方行雨龙王六合雷公电姥主风主雨主百谷苗稼发生万物无量圣贤府县城隍大王当境土地某神近远庙貌遐迩神祇本菴土地翊应周宣灵王护伽蓝神合堂真宰匝菴香火X有祷圣贤田公田姥田库神祇掌管围岸駈遣虫蟥一切大神山川岳渎社稷灵祇统三界若幽若显遍十方廼圣迺凡功德平等资倍普皆祈祷者右伏以时维中夏植物当茂长之期丰望晚秋庶务指収成之理仰神灵之森护崇圣教以资熏花果列珍于座筵香烛腾辉于屏几经披群典卷第一义千口门功答万灵了胜三昧于性海百神获益众圣垂庥惟愿十雨五风禾稼致丰登之庆四时八节干坤推化育之灵期物务以蕃滋助法轮之大转恭惟佛心印知神灵昭格谨疏年月日具位住持沙门某疏具位住持沙门某谨封满散楞严会疏湖州某菴遗教比丘某今月十五日恭遇本师释迦如来大和尚解制令辰菴门预于十三日满散楞严会九旬之内一众熏修幸无魔恼今辰营备香花灯烛茶果之仪以伸供养谨集合菴僧道众讽诵大佛顶首楞严神呪称扬圣号所集洪因端为祝延今上皇帝圣寿无疆回向真如实际庄严无上佛果菩提神位与启建疏同至同圆种智者右伏以九旬制满浮铁船于动静不该之先三月功成验蜡人于形名未兆之表答神明之森卫宣佛顶之秘诠祥烟销古篆于金炉宝𦦨吐昙花于玉烛道场克遂佛事告周惟愿尽十方世界皆圆X觉伽蓝主伴咸臻于本际与一切众生入平等性智自他俱彻于灵源灿发心花渊澄慧海但某等下情无任瞻望玉毫激切屏营之至谨疏年月日具位遗教比丘某疏具位遗教比丘某谨封佛成道疏湖州某菴遗教比丘某今月初八日伏遇本师释迦如来大和尚成无上道之辰菴门营备香花灯烛茶果珍羞以伸供养谨集合菴僧道众讽诵大佛顶首楞严神呪所集殊勋上酬慈荫者右伏以雪覆千山大地春回寒谷星明午夜觉天云散长空示六年若行之因证历劫进修之果某等生逢末运忝嗣宗猷深惟麻麦之飡兹焉有愧䖍奉苹蘩之供终亦难忘本师释迦大和尚恭愿余光照临警发蒙昧大千国土永延圣主富寿康宁一切众生咸证如来智慧德相但某等下情无任瞻望玉毫激切屏营之至谨疏年月日具位遗教比丘某疏具位遗教比丘某谨封祈晴疏某州某菴住持沙门某意旨切见阴云日积雨水霖霪既恐民心甚妨农务由是谨发诚心启建祈晴道场营备香花灯烛茶果之仪以伸供养谨集合菴僧众讽诵大佛顶首楞严神呪称扬圣号所集功德X专伸祈祷大慈大悲灵咸观世音菩萨次伸祝贡光明会上护法诸天大权仙众上界昊天玉皇大帝北极紫微帝君日月两宫天子南北二斗星君今年岁分主执阴阳权衡造化赏善罚恶幽显灵祇五方行雨龙王六合雷公电姥主风主雨主百糓苗稼发生万物无量圣贤府县城隍大王当境土地某神远近庙貌遐迩灵聪统三界若幽若显遍十方乃圣乃凡功德平等资倍普皆祈祷所求睛霁速赐感彰惟愿阴云散野红日丽天遂万物之生成慰九秋之悬望右共惟佛天印知神龙昭假谨疏年月日具位住持沙门某疏具位住持沙门某谨封自启建日立疏如此宣疏回向了每日粥饭二时讽大悲呪七遍如不感应增至三七遍回向云讽经功德专伸祈祷普皆祈祷处但云所求晴霁速赐感彰十方三世满散祈晴疏某州某菴住持沙门某情旨昨者切见雨水连绵有伤农务遂于某日启建祈晴道场今则克遂感彰营备香花灯烛茶果之仪以伸供养谨集合菴僧道众讽诵大佛顶首楞严神呪所集功德专伸回向大慈大悲灵感观世音菩萨次伸祝贡功德平等资倍普皆答献惟愿五风十雨慰农民播种X种之欢心九稔三登戴天地生成之盛德法轮大转佛事常兴右恭惟佛天印知神龙昭假谨疏年月日具位某疏具位某谨封启建祈雨疏某州某菴住持沙门某情旨切以天时亢旱草木焦枯农望成劳民心实畏由是启建祈雨道场营备香花灯烛茶果之仪以伸供养谨集合菴僧道众讽诵大佛顶首楞严神呪称扬圣号所集功德专伸祈祷大慈大悲灵感观世音菩萨次伸祝贡功德平等资倍普皆祈祷所求雨泽速赐感通惟愿慈云密布慧日潜収垂甘泽以滂沱润焦芽而郁茂右共惟佛天印知神龙昭格谨疏年月日具位某疏封皮同前具位住持沙门某谨封自启建日立疏如此宣白了每日粥饭二时讽大悲呪七遍如不感应增三七遍回向云讽经功德专伸祈祷普皆祈祷所求雨泽速赐感通十方三世满散祈雨疏某州某菴住持沙门某情旨昨见天时久旱农望焦心遂于某日启建祈雨道场今获感通营备香花灯烛茶果之仪以伸供养谨集合菴僧道众讽诵大佛顶首楞严神呪称扬圣号所集功德专伸回向X功德平等资倍普皆答献惟愿天覆地擎宣万劫无穷之化育雨时旸若庆九秋有望之生成仰助真风远资化日右恭惟佛天印知神龙昭格年月日具位某疏封皮同前具位某谨封荐亡烧香疏某州某菴沙门某兹者伏值新故某人之次谨自课诵某经仍备香烛敬诣灵几讽诵真诠称扬佛号所集胜因奉为庄严乐土者右伏以幻海沤倾处世间生无生相觉园果熟旋法界死绝死缘香浮薝卜之云烛吐优昙之穗宣般若之秘典语默全超资解脱之真源迩遐不隔惟愿白玉池花敷四色沉沉香雾妙触无痕黄金地树耸七重荡荡玄音圆闻不住以斯受用如是庄严恭惟佛心印知功德文疏年月日具位某疏送生日功德疏某州某菴沙门某今月某日伏遇某人谨备香烛恭诣寿筵披阅金刚般若波罗密经某经某呪称扬无量寿佛嘉号所集功德祝贡某生本命星君大小二运傍临正照吉威星斗纳兹善利寿命延长者右伏以伟人间世而生适逢此日吉X宿自天而降乃遇斯辰香云腾金鼎之祥烛花现玉台之瑞䖍披贝叶茂长桩龄惟愿满屋欢声颂青山之年不老盈门道气庆绿水之福常流恭惟佛日洞明星天朗鉴谨疏年月日具位某疏封皮用红纸佥头具位某谨封回向朔望祝圣回向某州某菴住持臣僧某令辰谨集合菴僧道众讽诵大悲圆满神呪所集洪因端为祝延今上皇帝圣寿万安金刚无量寿佛仁王菩萨摩诃萨如遇本命好日回向同前但改称甲子令辰如年朝称岁旦令辰冬至称书云令节或初八二十三日但称斋戒令辰上下同前如无量寿道场一月内逐日回向但云讽诵洪因端为祝延今上皇帝圣寿无疆金刚无量寿佛国忌回向具位臣僧某某日恭遇世祖皇帝上天之日营备香烛供养之仪讽诵某经称扬佛号所集洪因仰答圣恩上资仙驾十方三世岁旦普回向X赞叹三宝恭请证明某州路某菴住持僧某岁旦令辰营备香花灯烛茶果珍羞以伸供养谨集合菴僧道众讽诵大佛顶首楞严神呪称扬圣号所集殊勋先伸回向真如实际庄严无上佛果菩提大慈大悲灵感观世音菩萨次伸祝献光明会上护法列席诸天大权圣众三界万灵满空真宰上界昊天玉皇大帝北极紫微帝君日月两宫天子南北二斗星君周天列曜河汉星辰南方火德星君火部圣众普菴寂感妙济真觉昭贶大德禅师今年岁分主执阴阳权衡造化赏善罚恶幽显灵聪五岳四渎名山大川江河淮济溪源潭洞水府龙宫五方行雨龙王六合雷公电姥主风主雨主百谷苗稼发生万物无量圣贤府县城隍大王当境土地某神近远庙貌遐迩灵聪往古来今圣帝名王忠臣烈士一切有祷祀典神祇本菴土地某神护伽蓝神合堂真宰库司护法韦默尊天厨司监斋使者主汤火井灶神祇山林界相守护百灵修造方隅周回禁忌田公田姥田库神祇疏园土地驱遣虫蟥掌管围岸种植一切神祇西天此土历代祖师增崇品位建菴檀越门中三代一祀宗亲合菴僧道生身父母养育劬劳下界酆都大帝冥府十殿慈王善恶诸司功曹典吏𦦨摩罗界牛首马面阿旁等众九品饿鬼十类孤魂有无情等统三界若幽若显遍十方乃圣乃凡功德平等资倍普皆饶益先X愿皇风永扇帝道遐昌佛日增辉法轮常转次冀菴门镇静内外咸安火盗公私诸缘吉庆合菴僧道修行有序进道无魔般若智以早明菩提心而不退不尽功德四恩等报三有均资法界有情同圆种智十方三世每日粥罢讽经回向讽经功德回向真如实际庄严无上佛果菩提大慈大悲灵感观世音菩萨次伸祝贡光明会上护法列席诸天大权仙众三界满空贤圣十方护法龙神近远庙貌神祇守护伽蓝真宰所冀菴门镇静檀那福慧庄严四恩三有均资凡圣同圆种智更冀现前众等修行有序进道无魔般若智以早明菩提心而不退十方三世初二十六伽蓝堂讽经回向仰启圣聪俯垂昭鉴菴门每遇斯辰营备香花灯烛茶果珍羞以伸供养谨集合菴僧道众讽诵大佛顶首楞严神呪称扬圣号所集功德专伸祝贡本菴土地某神护伽蓝合堂真宰所冀菴门镇静中外咸安火盗公私诸缘吉庆十方三世清明日祠堂回向仰启神仪俯垂昭鉴菴门兹遇清明令节营备香花灯烛茶果珍羞以神X供养谨集合菴僧道众讽诵大佛顶首楞严神呪称扬圣号所集功德奉为某神仪承此善因化生乐土十方三世三月初四土地生日仰启圣聪俯垂昭鉴今月初四日菴门伏遇当山土地翊应俟周宣灵王降诞之辰营备香花灯烛茶果珍羞以伸供养谨集合菴僧道众讽诵大佛顶首楞严神呪称扬圣号所集功德奉为神灵仰酬森护伏愿神光叶赞发辉有利之勋梵宇昌隆永钖无私之庆十方三世三月二十三日高峯和尚愍忌回向仰启真慈俯垂昭鉴今月二十三日菴门伏遇高峯和尚愍忌之辰营备香花灯烛茶果珍羞以神供养谨集合菴僧道众讽诵大佛顶首楞严神呪称扬圣号所集殊勋上酬慈荫十方三世四月初八日浴佛偈我今灌沐诸如来净智庄严功德聚五浊众生令离苦同证如来净法身九十日楞严会普回向上来现前比丘众讽诵楞严秘密呪回向护法众龙天土地伽蓝诸圣造X三涂八难俱离苦四恩三有尽霑恩国界安宁兵革消风调雨顺民康乐一众熏修希精进十地顿超无难事菴门镇静绝非虞檀信皈依增福慧十方三世一切佛十月初五日少林忌回向净法界身本无出没大悲愿力示现去来今月初五日菴门伏遇少林初祖菩提达磨大师示寂之辰营备香花灯烛茶果珍羞以伸供养谨集合菴僧道众讽诵大佛顶首楞严神呪称扬圣号所集殊勋上酬慈荫伏愿单传直指神机震非思量之处雷霆一花五叶阳春播尽未来际之日月十方三世十二月初一日高峯和尚忌回向宝明空海湛死生漩澓之波大寂定门融今古去来之相今月初一日菴门伏遇高峯和尚佛日普明禅师示寂之辰营备香花灯烛茶果珍羞以伸供养谨集合菴僧道众讽诵大佛顶首楞严神呪称场圣号所集殊勋上酬慈荫伏愿重提祖印晖佛日于中天再整頺纲扇慈风于末运十方三世四节土地堂念诵切以薰风扇野炎帝司方当法王禁足之辰是释子护生之日恭裒大众肃诣灵祠诵持万德洪名回向X合堂真宰所祈加护得遂安居仰凭大众念清净法身毗卢遮那佛上来念诵功德祝贡当菴土地翊应俟周宣灵王护伽蓝神合堂真宰所冀菴门镇静内外咸安火盗公私诸缘吉庆伏愿神光叶赞发辉有利之勋梵苑昌隆永钖无私之庆再劳尊众念十方三世解夏切以金风扇野颢气凌空当觉皇解制之辰是法岁周圆之日九旬无难一众咸安恭裒大众除夜切以北斗旋杓三十六旬而告毕东风应律七十二侯之更新祈海众以咸安赖神明而密祐恭裒大众冬至切以时临亚岁节届书云当一阳来复之辰乃万彚潜享之始恭裒大众伏愿真俗两融定慧双照心华灿发香风度玉树琼林道果圆成法两润宝园金地望觉城而有路指佛海以为家转无尽轮得不退果劫外春光熟五叶一花之果机前灵鑑开四方八面之门了自己心佩如来印了法界性非男非女不二门处处全彰证清净体无悟无迷三昧海尘尘涉入优昙花敷给孤园摩尼珠献光明藏覔女人相不可得优昙花念念开敷悟真佛身常现X前功德山尘尘高耸空死生于当体了涅槃于自心忉利天宫俱证摩耶无垢世界等超龙女给孤园春和秋肃枝枝开佛性之花不二室日丽星明颗颗结自心之果全超有漏真证无生如来极乐世界以无住而为住场长者给孤独园即故家而为家舍修证如是受用现前以身以心六殊胜见闻不昧曰福曰寿八吉祥左右逢原药病两消身既安而心乐灾魔并遣福骤长而德隆年长岁久吉祥与瑞庆骈臻日居月诸福德与寿龄绵远陶朱公巨富荣资金玉之多广成子遐龄茂衍春秋之盛圣贤回向事宜但祝圣则曰所集洪因所集殊勋回向奉为真慈上酬慈荫所集功德专伸祝贡所集善因胜利专伸资荐专伸济导觉灵神仪淑魂祝圣疏恭遇佛菩萨疏伏遇亡者疏兹值但疏尾于祝圣皇觉洞明天龙X炳鉴佛菩萨疏尾但某瞻望玉毫下情无任激切屏营之至谨疏佛菩极疏佛日洞明神灵昭格伹是诸天神明疏后皆例此但是一切亡者疏佛心即知功德文疏如遇寿疏佛日洞明星天朗鉴谨疏如斋粥二时白槌回向遇祝圣洪因祝延今上皇帝圣寿万安念清净法身如上事宜皆通人所讲意有轻重于其间不可混滥盖不失尊卑之序云更有微细事不暇思究而而弗及书尽在当人自宜体察营备经营备辨凡赋形于世者虽一己皆有所不免故丛林有坐一走七之说其充饥馁固不择其麁粝庇风雨安敢较其陋卑一日必葺任在当人百味具陈福皈自己庶几经大传远之计可仪可则乃见持危扶颠之力有始有终功不浪施道存目击者矣斋馔安众之理事在预为庶免临时迫促如菴中年常斋供所用物料须时时点对常令后手有余或支用不给亦当随宜置辨或求施主或告檀门事在宛转毋露踪迹或不欲外求至日亦当少异于常时乃见辅X众之方便也且寻常粥饭固不在委曲安排亦须日日留心时时整顿方便易改转俭为丰内不致金谷之侵滥外不见氷雪之相看全在用心宛成胜行或不如此何以成住众责哉修葺治叠屋壁欲久为风雨之蔽而不致旁穿上漏之乖须平时损则补之虗则实之穴则塞之坠则支之勿使失时而至坏陋后架乃粪秽之聚其称为东净西净者其净在人不在境也诸方立净头之軄巾以揩拭水以洗涤帚以扫荡灯以照明虽秽而常净也今菴居既无持净之士凡执事之者皆可留心常时管带凡后架种种器具使无缺乏可也浴室乃大众宣明妙触之方洗尘涤垢孰能免之其缸壶桶杓灶镬柴薪常加捡看去水沟渠勿令壅塞开明香洁以悦众心当有抛下筹子拈起杓头者颕悟赵州东司头不是说佛法处之神机脱略古灵为本师揩背之妙用以报无功用行岂小补哉菴前之路径常使廓通菴内之房寮常令整密灶下之风烛常加谨护佛前之供具常用精严毋昏照夜之灯勿佚御寒之火煳窓拭器扫地装香刬草夹篱搬柴运水既不妨于道用亦有助于行门习成本色住菴人乃见古风犹不坠者也家风X道伴交肩不用频施棒喝同参展手且教放下包盂电光里明验主宾髑髅前暗行赏罚宫路当人情只贵眼亲手便开门待知识果然道在人弘展佛祖成现家风布丛林斩新条令与其持钵分卫何如愽饭栽田要教胜行俱圆普请大家着力挂搭菴居本图独处有同志者远来欲相依止须具威仪于菴主前求住如诸方讨挂搭之式不可造次如欲相留菴主自送皈堂与新到就堂中分宾主立定触礼一拜新到就送菴主转身与首座大众人事次第怀香至方丈触礼一拜表谢挂搭之礼凡挂搭人须量其被位有无观其新到在道不在道然菴居五七间动是耳目相及或所住之人心不在道万一事不如意便见差殊盖道人心中一切放下决不与世相流布也凡非在道之士到来但以礼敬或不欲留惟方便却之庶几不见分别也凡堂中挂搭人了其执事者当时时备辨供众安众等事勿令所住之人动念或堂中人到库司有所需索须宛转应酬庶见慰众之心也送新到入堂触礼起叙语主云菴居寂寞境界萧踈以道相忘不胜欣幸客云兹蒙收录巳遂依栖朝夕参承岂胜荣幸谢挂搭叙语主云适间理合拜送为礼不周兹辱近临不胜感X愧客云适蒙降重礼貌过情拜谢不专伏幸慈恕延纳菴居幽寂世路不通雨笠烟包问津而至或三或五远荷迂从菴门即备香烛俟其濯足具威仪主人迎接人事揖坐烧香毕重揖点茶毕起身谢茶主前行送安下旦过虽非广阔湏床榻荐席门帘坐物随宜铺辨茶汤点心汤果等礼不可苟简但随家豊俭古云人情若好喫水也肥在礼不在物也教中谓客僧到伽蓝当种种供养如遇施主有请当先请客僧不则犯禁然既立一方香火当以延纳为先彼此寄身于佛海之中勿堕不顾后群之诮可也用人菴居欲展本分家风一切事务缺人不可然欲用之须审其所能察其所安可也今时用人往往只求一时辨事不究其处心之真伪若存心于真实虽拙亦可用苟留心于虗伪虽巧亦不可亲倘尚通才于须臾决媒诈乱于长久也用人之际可不审乎赏罚贤不肖之进退在赏罚之公不公也赏罚之公虽万人亦不见其多赏罚之不公虽一人亦不能为治之之理也既公矣贤不待召而进不肖者不待贬而退矣其不肖者不惟退者将见慕吾贤明之道而改者X有之斯所以不言而化也近者悦远者来非赏罚之公则何以臻此然菴居乃道人之事赏无玉帛之荣罚无刑宪之辱伹亲之踈之为赏罚之实也夫有功当赏者惟亲敬之益厚有过可罚者但方便劝其改过自亲彼或从劝则亦亲之或再劝不从但徐徐日踈使其自省也倘加颜色决定伤慈甚非和众之道也进退主伴交参合离有分相逢狡路去住由缘理不可专事无定论也菴中执事之人或一年或三五年心力疲倦欲告假皈堂随众主者当再三劝勉且令顺缘或必志不从当随其引退菴主鸣众会茶送皈或寮或堂既送后须过一两日备点心一筵待之少见酬劳之礼也或欲请人补前人之軄须预前令相亲之人密密和会俟其允肯方鸣众会茶菴主白六某軄某人既退此务不可乏人今请其人充之仰望众慈同垂劝请菴主与大众同对所请之人触礼一拜受请之人亦拜就同大众送皈軄所众人就贺毕新軄之人当即怀香诣菴主处致谢明日公界备点心一筵请同执事光伴以表管待之礼或菴主入寂或疲倦或病缘欲引退时于檀越处告说事因请早求补处之人既以得人补替旧人当预于数日前告众引退或他之或就菴中闲房居处其菴中执事之者当备香烛斋馔等或报隣封与檀越怀香就新人处致礼告请择日入菴宜种种严整迎奉之礼不可苟简须X具斋馔会隣封厚嚫于新住持表贺礼并厚嚫旧人表谢礼然后新住持躬诣隣封并檀越处人事以表参谒其旧住持人亦次第往隣封檀家人事以表谢礼庶见进退各不失其宜矣分卫佛世时众虽千二百五十之多不闻置广田建大宅每至食时各持应量器入诸聚落次第巡乞乞食事毕岩穴树林随处栖止后五百岁风俗浇漓华屋以居腴田而食惟知口躰之奉罔究死生之源夫丐食者破佗悭贪折伏我慢未图奉巳先欲利人当巡门行乞之时常念众生悭贪垢重没溺爱河仗我化机令彼生施或多或少皆是福田遇喜遇嗔勿生憎爱弘平等愿兴无缘慈十方世界皆是檀门一切男女同名施主自佗同益食法相资远伐悭贪痴恚之稠林高附解脱无为之逸驾昔慈受和尚送化主有偈云飘然一钵入皇都万户千门境界殊异日三根椽下过粥斋应不较精麤语言虽简当不在仰山饭之下故知持钵分卫乃佛祖终始不移之正行学者或惮卑下而不为则外道无以异也间有衣盂不敷口腹无禁但知恃此为射利之因不觉逐妄成偿债之果名同胜行迹异真源昇沉之道岐焉利害之门辟矣可不鉴诸可不鉴诸普请凡涉安众之所必因众力所成至若执㸑负春锄畬X运土皆有普请之风近代以奢侈从事动以行仆为之变勤劳为安逸也后生晚进相习成风丧坏正因虗延岁月蚩蚩白首何所图哉今菴居勉効古风或营缮屋庐或自持斋馔或採择蔬果或移徙柴薪既无仆𨽻以代劳全伏大家之出手一一消归自巳明明功不浪施惟恐用力不全讵可责人无厌迺修行之正轨入道之通途者也名分名者所称之谓也分者名下所召之实法者也未有分而无名安有名而无分原夫十法界皆名也其法界内悟迷善恶苦乐昇沉皆分也譬如言火之名必当具热性之分今丛林随事立名因名显分重轻得所优劣无差功行以之而圆法道因兹着矣菴主夫为菴主者即丛林所以长老也譬如屋之有梁船之有柁权之有衡也凡菴门一切取舍营为必先谋之于心或不能自决须旁询历事老成之者事无大小一主于公盖主之一言公界之所系焉使一念不存乎公将见上行下効巳私一胜虽常住积糓如山则其废坠不待召而至矣不虑物务之不豊惟虑主心之不存乎公或公心不昧则虗可实弱可强近则方来悦服远则龙神加护所谓公者处心在众而不在巳也凡临事应缘不当执亲踈之分而轻重之不X可循爱憎之情而与夺之须事事圆融尘尘方便纵遇违情悖理之事当一以护善遮恶之道宽厚处之一念伤慈甚非为主之大体也首座首座之称居一众之首也在丛林与长老平分风月在菴中与菴主同展化仪事在精勤行存洁白情忘憎爱念绝是非十方之仪范所钟一众之道业所系凡打板坐参放禅行道种种动静靡不关心惟恐道缘未辨法化不周众有怠堕者当䇿之以精勤犯众者当制之宽厚菴居法令又非大丛林所比凡礼貌供需厨堂受用或丰或俭一切折中常以火种刀耕形影相弔为怀自然不落今时道用在其中矣副菴一菴之务为主者如身也副其主者犹身之有臂也谓副者辅也迺辅佐其正不使偏邪之也凡菴主失于思虑罔于行持当随宜举觉密迩商量使公道日开正因日着物务以之而平礼法以之而用矣或菴主他出事或临巳凡假手以为之须酌量主者之情宛转酬应不可专于巳见不顺主情甚非佐辅之良也然久副不巳主柄将归为副既不夺其主情非但上和下睦佗日必有忍俊不禁者继踵而善辅之是谓形直影端由是观之非副其主乃所以副自己也置身于名分之下者可不尔思知库X古丛林无副寺之名惟称库头掌一切支收出内即知库之軄也凡库司金谷菴门资具物无大小悉书于簿古人谓爱惜常住物如护眼中珠在日用则名果因在佗报乃成罪福凡供众物如米麦油面酱醋茶盐等须时时捡举念念贮藏防护虫侵勿令蒸坏及财帛与所用什物皆随时收拾勿令弃置使一时付之容易万事以之废忘既失为众之诚难逃身后之谴古诸尊宿其播美名成胜行如用大椀宝生姜神照法师之流假道于此即成佛作祖之阶梯也当秤量计筭之顷诚及第心空之捷径若曰尘劳拘绊知其非正因之士也思之思之饭头粥饭乃一众命脉所系不可不留心于其间故丛林自典座而下至应接无虑数十人皆軄司五味供给二时之至公之道也今菴居但设一饭头总柄其事凡任此责者须拳拳以大众心食之重观察时分之早晚酌量食指之寡多捡看米谷之精麤分别水浆之清浊樽节菜蔬之多少顾虑柴薪之有无乃至收藏洗涤等勿令秽污毋致馊淹弗及则食观不充过多则遗弃何益使生熟之得所令醎淡之合宜一朝不动众人心万古积成身后福然出家以利佗为行今此軄务庄严保社安慰众心助转食轮远资法化诚利佗之极致者也前辈如雪峯大随沩山诸老自此而高登祖位盛播遗风岂猥屑之谓哉有力于道X者宜审之互用设东西两序谓量才补軄丛林具有典章今菴居宜从简略不可多设名分以乱道情如回向宣白宾客迎送等既无维那知客但副菴尽可代为或菴主首座从其宜便皆可互用也或施主有佛事见命菴主首座互推其能以当之但不失其化仪便是庄严法社或大众思念法化怀香致请菴主首座亦当互应但据自己之见闻勉顺方来之恳祷随宜开导平实商量特不过递相警䇿耳切忌妄生穿凿批判古今昧自己心瞎学人眼莫若例不依随各自究心本分家风天然奇特一旦天真发露则知过蒲团接禅板展炊巾开饭钵皆法轮大转之时政不待挥尘尾踞猊床为说也或僧道死亡其起龛秉炬小佛事不必拘其能不能则互相指点不则但举无常偈直契理源亦不须杜撰庄严取旁观者哂又如饭头道者惟设一人乃当其名耳古所谓独掌不浪鸣然百务具兴岂只手之能应须行堂清众各奋诚心如运水搬柴提瓶挈钵等惟虑作者之无当但恐身之不先尽其所能皆是互用之方便惟无滥叨名分之念不妨彼此结缘是谓主伴交参功不浪施矣践履菴园设立专为修行本色道流宜从践履谓践履者乃佛祖圣贤不可不由之径也任意则差纵情X则失古德所谓三条椽下各自了一身躰又云谛审先宗是何标格一身万里异辙同途缘该内外之殊事涉公私之异死生莫测轮转何穷必欲尽我根尘切忌犯佗苗稼远攀胜轨力障狂澜不负最初出家心了辨一生奇特事一片陈年铁石心行藏孤寂泠沉沉硬拳紧握栖茆屋那肯轻抛半寸阴衣单下事本来成现切忌自欺虽绝证修仍凭践履谓践履者犹婴孩之必加乳哺犹草木之宁免栽培兄弟家三条椽下七尺单前外绝诸缘内心不动六窓虗静万虑翛然遇憎爱如铁牛见狮子之威对善恶如木女看玉人之貌多生习气荡若轻埃一点身心冷如氷雪弊示詹尘絮随分御寒藿茹蔾飡但知取饱远忘时习追复古风视佛祖如生冤观自己如泡𦦨一箇话头行究坐究百年幻影朝休暮休不惟不起世间心而亦不曾起离世想如山中云迹似水底月痕处空寂不知为闲混尘劳不见其乱孜孜尔兀元尔是以入道之践履也如斯践履念念不差及第心空坐立可待既悟之后又有出世间践履甚非语言可诠古所谓如人到家自能随时作活特不能出此语也学道是要将无量劫中习熟底生死根尘一时连根蔕一翻翻转撒手那边揭身物外岂浅量小识跟浮脚浅者所能跂及光影迅速时不待人菴居不敢以丛林礼貌相拘但只一味与蒲团禅板互为宾主决欲与巳事相应安肎与X诸人打粥饭掠虗妄以资生死轮回之业何所图哉昔尊宿问学者曰子在此作么者曰一物亦不为宿曰不为则闲去也者曰闲则为也你看佗前辈践履此道水泄不通安有缝罅与人摸索苟不如是其生死情习岂有脱略之期今向道之人易于走作特不出内外二种缘兹既相逢于狭路未免曲尽老婆心谓外缘者乃事出于公界者也内缘者事出于自巳者也今将内外二缘开具庶几公私不滥内外无间者也外缘凡有施主请命公界当依戒腊资次前后轮转举而赴之苟循亲疎非安众法也或例不赴檀越之请不出户庭坐进斯道忘缘之念于斯为上矣近代衲僧远赴读诵既非本色摇动利心非所应也或遇施主入菴斋僧但有意旨斋罢就佛前讽楞严呪随意旨回向或公界普请事无轻重均力为之不可执坐守静拗众不赴但于作务中不可讥呵戏笑夸俊逞能但心存道念身顺众缘事毕归堂静默如故动静二相当体超然虽终日为而未甞为也或轮次直病深怀恻隐密运慈悲观彼病缘如自己受寒温饥饱随量观察汤药所需时时问侯病者或妄生异见瞥起嗔心徐语应酬勉其正念庶自利利他也内缘X凡受业本师及父母致命或不可辞徐白公界给假应之事毕亟回母至流逸或剃头泡衣澡浴等公界自有公界自有常程一巳不可独为也或偶乖摄养忽遇病缘宜白之公界移单屏处谨护律仪默想四大本空一心念道勿倚病缘以恣安逸病或少间当具威仪谢直病人皈堂参假如或沉重恐致不救须预自公界抄札行李付嘱后事莫待临时有妨正念盖辨道人以病为良药但念无常勿生忧惧古德所谓老僧自有安闲法八苦交煎总不妨常思此以自省也或住止不便思欲游方远参知识巾单瓶钵远近随身勿附便人勿寄佗室防心驰散乃在于斯亦不动佗人念虑也或欲披阅持念须公界坐禅讽经之暇宜于屏处默自运心无使出声以乱禅寂凡欲礼拜尤宜隐密及忌非时或亲俗相知特来寻访安详祇对道话片时密款盃茶或寮舍汤水不便免之亦见清高或诃斥童稚需其棒给既孤物外取笑傍观相习成风宛成世谛道人思之或参预世缘追从俗务滥叨公界密运私情渔猎文章置藏笔砚愽求玩好趋尚时宜既失正因亦乖道用龙门所谓何暇闲情妄为杂事斯言尽之矣余复何言训童行恩爱缠缚于大圆镜里三界俄兴以故佛制出家令X汝离恩爱也利名抅绊于空寂体上三毒顿现以故佛制入道令汝远利名也口体之奉易长尘劳以故佛制若行令汝藁其形骸而淡其滋味也怠墯之习不生功德以故佛制勤苦令汝朝精暮进而庄严佛海也乃至八万种细行为破汝八万种烦恼而建立非圣人故以难行之行而误为化门令汝虗受其苦也佛心真慈法门最胜非上根利智卒莫知其边岸是你诸人非是今生能出家能入道皆是诸佛于无量劫中眼不耐见伊备甞三界之苦毒直入苦坑中不惜眉毛与你下此菩提种子故今生承其恩力冥资使伊不自知觉脚跨入此真慈最胜法中大不容易你今日须作难遭之想希有之心于此法门生欢喜心生孝顺心生恭敬心生利益心生决定心生勇勐心生无厌心生忍辱心纵使衣不覆躰虽堕指裂肤而不起驰求之心食不充腹虽形消气损而不生愿乐之心乃至劳苦切巳将至命尽而不起厌离之心好教你知三世诸佛历代祖师都曾如是鍊磨得成是你积劫深陷迷途不能返省所以从迷至迷逗到今日在今日既承佛授记力乃是出家这回更不肯硬立脚头𢬵死𢬵生打捱将去更别无方便了也昔沩山择菜次百丈问子在此作么山曰牧牛丈曰牛作么生牧山曰一回入草去蓦鼻拽回来你看古人于作务处何曾少间断向道之正因所以播美名成胜行也今之人且莫说向道之正因X偶你触着些子违情之事当下生出万种颠倒无明似与么出家入道岂有相应底时节你看佗尘劳中人养了三五口老少朝愁暮苦要覔片时之安至死无分彼为恩爱缠缚尚尔奔驰汝为道业未辨仰观古人舍身命行难行苦行处万分无一岂可瞥生异念甘受轮转作无惭愧人且孤负佛祖父母拈向一边前路茫茫有谁替代尔曹思之母令后悔或苟不肎自负方是同门养属也姑为说偈以䇿之氷霜面目苦头陀痛念轮回越爱河须信坠腰顽石脱直教佛不奈伊何摄养身属报缘谁无老病百丈建立意在于斯古宿扁延寿堂为省行使其省察行苦而兴悲智乃有病人易得生烦恼徤者当怀恻隐心之句十方聚会四海同家既无亲踈贫富之殊彼病即巳病人安即我安故教中谓看病乃福田中之最胜者也谓摄养其可罔诸菴居远效丛林建立安得不以老病以怀虽不立延寿省行等所宜于屏处折屋半间使窓牖明洁床榻整严坐物平正荐席厚暖汤火便当瓶钵器用姜枣鸟梅等常加贮蓄以俟所需或病者厌处客櫩思皈乡井须与躰察其路途远近亲族有无衣资厚簿躰貌盛衰病势急缓或可使其动亦须有人扶助迺可津发其皈或种种不齐当方X便劝勉再三安慰使其不起异念存亡付托生死相依庶见左右逢原孰非乡井也或乍病未久粗可支持且令随分将息至苦渐加沉重自不能为须请首座和会乡人轮日供给或无同乡之士但同住者皆可兴慈盖一身万里四海无家既在同家谁分彼此久病之人看者既厌问者亦踈须公界常加捡察事事随心勿令动念或病人不耐痾缠每兴嗟叹频思粥药久不称怀或正念乖踈思毁禁戒或至理自昧暗覔师巫或邪毒攻心致生狂乱依凭影象指说鬼神病有万端事非一状皆是当人夙愆未解智眼不明执与性成卒难治伏须凭公界恻隐存心坚秉至慈曲垂方便百千调护多种维褫或遭病者骂詈而益起非怜或蒙病者怨嗟而愈兴慈忍迺至病者现种种逆当念病人之体与死为隣一失正因万生沦溺岂可妄逐一时之忿而彼此失其抱道之心哉或抱病之人药饵不灵势将顺寂须宛转与首座乡人眼同抄札行李或无首座但乡人与之封记効丛林念诵解释助其往生然依身受病比比皆然彼既如斯我宁不尔如斯体察孰安孰危一念返源同皈真际者矣为病人解释念诵佛身充满于法界普现一切羣生前随缘赴感靡不周而恒处此菩提座今辰即有抱病比丘某为释多生之冤对忏累劫之愆尤特运志诚仰投清众称X扬圣号荡涤深殃念清净法身毗卢遮那佛伏愿某人一心清净四大轻安寿命与慧命延长色身等法身坚固十方三世如重病之人即为十念阿弥陀佛念诵云阿弥陀佛真金色相好端严无等伦白毫宛转五须弥绀目澄清四大海光中化佛无数亿化菩萨众亦无边四十八愿度众生九品咸令登彼岸大众长声念阿弥陀佛十声四圣名号回向伏愿某人诸缘未断早遂轻安大命难逃愿生安养十方三世津送人之生也乐人之死也哀丛林入灭椁示双趺化火自焚幻影何在二千年外之陈迹八万余劫之遗骸无家之客委在丛林彼此有身其谁能免松龛素幙瓦篆青灯事在预为礼宜必备衣盂估唱板帐支收既无间于死生安可昧其因果同趋道要共返真源死生之义昭然建化之功备矣亡僧或自能沐浴更衣坐脱即与入龛供养其病重或不能自了者须待其气绝令烧汤报首座乡人与之沐浴着衣着衣之法无问有无冬夏但旧布中衣一腰浴裙一腰旧袜一双上则旧布衫一领旧布直裰一箇挂络一顶寻常数珠一串就剃须发整顿入龛其余袈裟钵盂并种种行李抄札既定待出龛日估唱钱物入板帐支收以为津送入龛之法须预备麻骨篾等类置叠亡僧两腑之下次用干柴四面挨X排定当然后掩龛用长条合缝公界印押封闭龛门龛前立位牌一座书云新圆寂某上坐觉灵香火灯烛请首座大众讽大悲呪一遍回向讽经功德奉为新圆寂某上座入龛之次庄严报地十方三世既入龛竟即与铺设剪大纸幡四首书无常偈云诸行无常是生灭法生灭灭巳寂灭为乐挂于龛侧雪柳两瓶供养帷幙帐设随宜展布一日三时随公界粥饭供养大众三时各讽大悲呪回向云讽经功德奉为新圆寂某上坐觉灵庄严报地十方其三时讽经乡人亦有大悲呪一遍乡头出龛前烧香乡末举经回向留龛至第三日公界造祭食五味供养至晚念诵方当念诵时分鸣钟磬鸣板众集菴主出烧香上汤茶上食毕退礼三拜即念诵诸方有两序出班烧香菴居不讲念诵云切以生死交谢寒暑迭迁其来也电激长空其去也波停大海是日即有新圆寂某甲上座生缘既尽大命俄迁了诸行之无常乃寂灭而为乐恭裒大众肃诣龛帏诵诸圣之洪名荐精魂于净土仰凭大众念清净法身每一声鸣磬一下举大悲呪一遍回向云上来念诵讽经功德奉为某上座觉灵庄严报地伏愿神超净域业谢尘劳莲开上品之花佛授一X生之记再劳尊众念十方三世复举楞严呪一遍行道回向云讽经功德奉为新圆寂上座觉灵庄严报地十方三世乡人上祭毕大众入坐喫汤诵金刚弥陀等经表伴灵之礼约至二更尽时分回向众散是日或有点心或无点心随亡者有无不拘明日粥罢公界分付扛索举龛装毕乃有起龛念诵云欲举灵龛赴茶毗之盛礼仰凭大众诵诸圣之洪名用表板违上资觉路念清净法身即请起龛佛事举龛出门大众各执雪柳一枝柴薪一段默持经呪送至化坛菴主做佛事下火毕维那举茶毗十念云是日即有新圆寂某上座既随缘而顺寂乃依法以茶毗焚百年行道之身入一路涅槃之境仰凭尊众资助往生南无西方极乐世界大慈大悲阿弥陀佛上来称扬圣号资助觉灵惟愿慧镜分辉真风散彩菩提园内开敷觉位之花法性海中荡除尘心之垢茶倾三奠香爇一炉奉送云程和南圣众即举大悲呪一遍毕回向云上来念诵讽经功德奉为新圆寂上座觉灵茶毗之次庄严报地十方三世复举楞严呪X当日公界为亡僧设供一堂斋罢取出亡僧行李对众验封皮分晓打开铺定维那大众搭袈裟鸣磬一下念诵云浮云散而影不留残烛尽而光自灭今兹估唱用表无常仰凭大众念清净法身至摩诃般若波罗蜜鸣磬一下云白大众唱衣之法用表常规新旧短长自宜照顾钱须足陌毋以新钖相兼磬声断后不得飜悔谨白道者自天字第一号提起置之维那前维那首举公据云亡僧随身公据一道对众剪破缴纳皈官次第拈衣云天字一号黄纱袈裟一顶新多旧少一唱一贯伍伯文次第一一提起如是估唱讫复鸣磬一下回向云上来念诵唱衣功德奉为新圆寂上座觉灵庄严报地十方三世唱衣毕维那据其所估计筭支做板帐公界与乡人往化人坛上收骨皈复以香花灯烛供养仍前一日三时大众讽经至第三日送骨或煅或散之水中或入众塔亦是大众同送有起骨佛事入塔佛事板帐式第一幅口词云抱病比丘某何处人昨挂塔在此随众办道偶涉病缘恐风火不停所有随身行李请公界依例抄札津X送后事伏幸众悆年月日抱病比丘某甲押口词第二幅今抄札亡僧某上座衣钵一一开具于后天字一号黄纱袈裟一顶几贯文天字二号细直裰一顶几贯文天字三号旧钵盂副全几贯文天字四号旧布直裰一顶几贯文天字五号旧布七条一顶几贯文天字六号半旧白绢绵袄一领几贯文天字七号旧鞋子一双几贯文天字八号新细绵袴一腰壹拾几贯文天字九号新苎布衫一领几贳文天字十号北绢纳袄一领几拾贯几伯文地字一号新木绵夹袴一腰几贯几伯文地字二号旧夹布袴一腰几贯几伯文地字三号新鞋子一双几拾几贯文地字四号新韈两双几贯文巳上衣钵共几号估唱到几贯几伯文把帐押主丧押菴主押第三幅今具亡僧某上座收支板帐收几拾贯文收几贯文X支几拾贯文支几拾贯文支几拾贯文支几拾贯文支几贯文支几贯文支几贯文支几拾贯文支几贯文支几贯几陌文支几贯文支几贯文支几贯几陌文支几贯文支几贯文支几贯几伯文支几拾几贯文支几拾几贯几陌文共支中统钞除支外见管无右结讫年月日库子具把帐押主丧押X菴主押诸方板帐随处建立各有定例今菴居事无一向从其宜便而取舍之虽存亡之异途盖因果则同辙也如板帐内抽分一顶乃诸方古例菴居以结缘为重似不须讲九对灵回向但入龛宿夜念诵山头念诵此三遍公界回向称亡僧两字名自余不问公私但称下字回向收骨皈供养讽经回向但称圆寂不称新圆寂或诸方尊宿就菴迁化及本菴住持迁化位牌但书道号不书两字名帷书下字或公或禅师如亡僧绝无衣钵可唱菴门当与结缘津送或亡僧有衣钵寄留佗处不曾遗嘱批付菴门不可以风闻取讨而致多事道者山头佛事是日即有新物故某甲净人既随缘而有尽乃依法以茶毗焚百年苦行之身入一路庄严之境仰凭尊众资助一灵南无西方极乐世界大慈大悲阿弥陀佛十念上来称扬佛号资助往生惟愿草尽堦头花开碓觜选僧堂内无见之顶相常圆古佛园中有漏之尘躯永断茶倾三奠香爇一炉奉送云程和南圣众幻住公界永远交割不许借出X开甘露门普施法食文大悲神呪三遍洒净水切以神心不动法性遍周既无生灭之因安有昇沉之迹无上法王坐宝莲花成等正觉曾何一法之加蠢动含灵入微尘国变化死生曷有纤尘之损由是龙女证果于献珠之顷广额成佛于放刃之间何男女之有分岂善恶之能间当其迷也即宝丝网咸是铁围及至悟时惟劒刃山俱成金地故名教有言生而无生法性湛然无生而生业果俨然是谓法无定相随念变迁者也今则法筵大启妙供前陈然五分之真香请十方之至圣散一器之甘露济六道之同灵宣密语以加持运诚心而拯拔欲明至理故白斯文佛事圆成同皈真际戒香定香慧香解脱香解脱知见光明云台徧周法界一心奉请尽虗空遍法界微尘剎土中过现未来常住佛陀耶众达磨耶众僧伽耶众一心奉请参随三宝拥护一乘光明会上方等位中外现威严内秘慈忍诸天菩萨八万金刚十千天子积菩提因受如来记在在处处严净法筵引领羣龙无边部从X不忘本愿来降道场惟愿普熏证常乐法界人天亦如是仰启大慈悲父无上法王弘无作之至慈鉴有情之微悃南无十方佛南无十方法南无十方僧南无大慈大悲观世音菩萨皈命释迦大慈父无上宝印总持门取传神呪观世音起教阿难诸圣众我今依经诵密语变兹饭食济羣生愿赐威光摄视佗受施功德皆成就曩谟萨嚩怛佗蘖跢嚩路枳帝唵三䟦啰三䟦啰吽神呪加持净饮食普施河沙众鬼神愿皆饱满舍悭心即脱幽冥生善道皈依三宝发菩提究竟得成无上觉功德无边尽未来一切众生同法食南无素噜皤耶怛佗揭多耶怛姪佗唵素噜素噜皤啰素噜皤啰素噜莎诃南无多宝如来南无妙色身如来南无广博身如来南无离怖畏如来南无甘露王如来唵誐誐曩三婆嚩韈日啰斛诸佛子等若人欲了知三世一切佛应观法界性一切惟心造此一偈出华严经昔人对冥官诵之见地狱相皆悉破怀世传为破地狱偈盖言其略也使广言之此偈不惟破地狱至十法界悉皆能破何则原夫三世无佛法界何性依此一心而皆建立了知此心无相无体非色非空不有而有不无而无以不有X故十法界收皈毫末以不无故三世佛随处出生所以云青青翠竹尽真如郁郁黄花皆般若审如是则四生六道全是自心八难三途亢非佗得良由情存爱见迹涉胜缘五戒以之奉持十善以之修进报缘会遇自忉利而至四空是名天道心根欲爱识负聦明动不离于五常居不忘乎百行自三教九流四民万姓贫富贵贱善恶贤愚伹循业轮以之流转是谓人道欲爱兼瞋而生胜见鬪诤不息狠戾奚意有福天伦无福鬼趣是谓修罗道如是三类虽具信根全该有漏随业蹔昇名三善道爱见入心而生贪业妄求不足日夕悬情如是贪业在内则为渴为饥在外则为风为𦦨是为饿鬼道欲贪不息展转成痴情想变动逐业昇沉鳞甲羽毛态状千万名畜生道十习不断六交绕缠劒穽火山铁轮汤镬倒悬飞坠执缚勘磨八寒八热以至无间名地狱道如是三类既罔善因复滋贪等虗空有尽此苦莫穷名三恶道前三善类后三恶伦通名六道如是流转动经尘劫或不回心向道罔有出期何以知之古教谓因业受身身还造业从心起境境复生心故知业由身造境自心生处处迁流念念轮转从生至死自始至终如象溺泥似蚁旋磨是故吾佛大沙门于无所见处兴大哀悯以无作妙力爇而为香则普熏散而为花则遍布然而为灯则俱照洒而为水则均沾献而为果则无不庄严施而为食则皆获充足乃至诸法之财随其X所求而俱获是谓七种妙供一味真慈于诸佛念念出生在众生各各具足以诸佛子深缠业累鲜具正因由神镜之光昏于积尘若精金之体杂于臣鑛我今首为诸佛子忏涤罪障然后皈依三宝乃与受五支净戒具四弘誓愿发菩提道心如上佛事当处周圆各各现优昙花于生寂灭之场此何凡彼何圣熟菩提果于向昇沉之地今非悟昔非迷不惟六趣梦魂消将见四真名字假我今依凭圣教代诸佛子忏悔罪恶普请大众同声称和往昔所造诸恶业皆由无始贪嗔痴从身口意之所生一切我今皆忏悔我今有灭罪障真言诸佛子至心谛听唵萨嚩跛波尾莎普咤捺贺曩嚩曰啰野娑嚩贺汝诸佛子忏悔巳净今当皈依三宝夫三宝者多种不同今但略说金相王毫坐宝莲华名为佛宝琅函贝叶满毗卢藏是谓法宝方袍圆顶不染世尘名为僧宝此系有相住持三宝也须知一念之间具足三宝一念理体离诸名相是谓佛宝从体显用法界森然是名法宝体用交彻理事不二标名僧宝今则先归依住持三宝然后顿明自己一体三宝是谓自浅而深者也我今代汝称扬普请同声唱和归依佛无上尊归依法离欲尊归依僧众中尊归依佛不堕地狱归依法不堕饿鬼归依僧不堕旁生归X依佛竟归依法竟归依僧宽如来至真等正觉是我大师汝今归依誓不归依邪魔外道惟愿三宝慈悯故今有归依三宝真言至心谛听唵步欠汝诸佛子既尔称佛为师当禀受如来净戒我今依教为汝宣说五支净戒之相夫不杀生是五戒相原夫杀生以瞋为本瞋业既盛杀害滋多命命相负展转酬偿自杀教人杀杀心不除轮回不断是故尽形令不杀生不偷盗是五戒相原夫偷盗以贪业为本贪业未尽偷心不妄机关暗启恐怖横生遇去未来互相酬报自偷教人偷偷心不息尘不可离是故尽形令不偷盗不婬欲是五戒相原夫婬业根于痴毒爱水溺心化为欲火受形禀命莫不由斯自婬教人婬婬心不除尘何有尽是故尽形令不婬欲不妄语是五戒相原夫妄语巳如上杀盗婬业交相隐覆使不自知虗妄成就妄业既成复资贪等自妄教人妄缠缚生死安有出期是故尽形令不妄语不饮酒是五戒相原夫饮酒正念能乱正心昏乱无时邪谬交作如上四戒因之而生宁饮毒药勿贪酒味自饮教人饮尽言酒过积劫莫穷是故尽形令不饮酒名教有言五戒不持人天路绝然五戒之外复有十X无尽戒四十八轻垢戒二百五十种大戒及三聚具足净戒无有穷极如人入海渐入渐深汝但信心不退则诸戒自然入心者矣汝诸佛子既得具受如来净戒当发菩提道心具四弘誓愿原夫四弘誓愿即菩提道心之用菩提道心乃四弘誓愿之体三世诸佛无边开士未有不具是愿而得菩提道心不退转者我为唱言当随唱而和众生无边誓愿度烦恼无尽誓愿断法门无量誓愿学佛道无成誓愿成诸佛子誓愿既弘苟不发菩提心䆮成虗设夫菩提心者过去诸佛巳发现在诸佛今发未来诸佛当发盖菩提心即生佛祖之胎孕登佛祖之梯级度佛祖之舟航出佛祖之门户汝诸佛子不发菩提心无以出爱河无以脱苦缚无以清热恼无以证佛乘当知菩提心体离见闻相离言说相离思惟相廼至离一切诸相汝诸佛子欲证此菩提心当观四大无我三界无法八识无主六趣无人如是观察迷是自迷悟亦自悟乐是自乐苦亦自苦故华严云知一切法即心自性成就慧身不由佗悟如斯显示觌体现前只贵当人全机领荷所以道万法是心光诸缘皆性晓本无迷悟人只要今日了诸佛子直下来也菩提心光明徧在眼根菩提心音声全归耳处于三善道不为乐所迷于三恶道不为苦所执惟心佛亦尔惟佛众生然心佛及众生是三X无差别汝诸佛子从今巳往以菩提心为家舍安住自由以菩提心为园林游行无碍以菩提心为牀座宴处逍遥以菩提心为所师三昧成就尘尘入毗卢性海处处会善知识门可谓不移跬步直届觉城不隔一尘全归宝所我今有发菩提心真言至心谛听唵冐地唧多母怛波那野弥诵心经一卷回向云汝等鬼神众我今施汝供此食遍十方一切鬼神共愿以此功德普及于一切我等与众生皆共成佛道若是盂兰盆绝食时可于入座鸣尺一下处改白后文至忏悔偈亦同前文结果诸佛子等梵语盂兰盆此名解倒悬器谓倒悬者乃系形于千仞之颠将坠于无涯之底苦之一言不可云喻原夫平等真法界无佛无众生安有倒悬之说乎良由最初不觉瞥起妄心外形十界染净之殊内蕴八识悟迷之别由是以妄见绳系无明质倒悬于诸根尘识千仞之颠下望轮廻生死无涯之底诸境界风念念撼摇莫之休息圣贤目为可怜悯者是故慈不欲兴而兴哀不欲至而至况是青提犯重而难拔目连感深而欲追启如来之本怀成菩萨之大愿教由斯致相传二千余载有佛住处安得不効良规而攀胜轨也上来加持密呪普施甘露想诸佛子巳皆饱满苟不洞明道本彻见法源不惟饥属倒悬今虽饱足亦未甞非倒悬者岂惟饱足只如六道以天X为最天之本因由舍弃诸恶乐修众善希求福果乃度此伦真心未悟巳涉倒悬况七珍之饮馔随欲念而变生百宝之衣冠任爱心而展布以天众观着而为乐惟佛知见是真倒悬岂待五衰相见而然也今之海内人类充塞乃天道之次者也爱染不息杂诸善行来处此伦身居极品之谓贵家贮多金之谓富博涉文言之谓聦饱𨵃春秋之谓寿或不顿明至理廓悟真常一报忽终倒悬安释而呪癃残鳏寡孤苦流连依正俱空死生无倚此亦岂待报尽而倒悬之迹无时不在焉阿修罗属又人道之次者也由偏求福果纯执胜心聚积欲贪以沉斯类无福鬼趣有福天伦以嗔鬪之不忘处倒悬而自苦何当业极而致报终飘丧有期坠堕无底此三善道之倒悬也是大悲愿王深怜而痛悯者且三善道之倒悬若此况地狱饿鬼畜生三种恶道倒悬之苦可胜道哉是等皆以贪嗔痴为因杀盗婬为缘欲界色界无色界为果报在地狱则乘而为铁轮履而为劒刃动而为飞坠静而为囚缚与夫八寒八热以至无间倒悬之苦备极于斯地狱之报既消散形而入鬼趣形体既虗威光不具常居秽隙每处暗途渴而得水亟变为洋铜饥乃逢食遽化为焦𦦨受饥饿者数百劫沉幽暗者十二时具言其苦辛又不止于倒悬也鬼趣业尽散入畜生来偿宿债空飞水跃树宿山栖以强吞弱以大食小彳矞彳戉之悲无间吞嗜之苦何穷羽毛之类既多鳞介X之族尤盛恶业转炽状皃愈乖蠢蠕飞摇难可枚举腐肝肠于鼎镬碎骨血于刀砧所谓倒悬似未能尽喻畜生之苦也三恶道众倒悬之苦若使广陈穷劫不尽总而言之三善道之昇未明道本昇亦倒悬三恶道之沉不悟苦因倒悬无巳汝等当知诸佛即巳解倒悬之众生众生即未解倒悬之诸佛倒悬既解众生界尽诸佛体空转三善道归第一义天迷云自卷融诸恶趣入真三昧海业浪平沉犹远客之到家若贫人之遇宝名教有言众生迷时指金为铜及至悟时了知金体未解倒悬妄称六道倒悬既解亢是一心故诸佛于无功用中悯诸佛子深投业网久滞冥途于此心内爇而为香散而为花然而为灯施而为食献而为果掬而为涂以至无尽法财满为七种供养与诸佛子特为庄严庄严巳具若不披陈忏悔过去现在身口意业则倒悬不可解既忏悔巳若不归依三宝称佛为师则倒悬不可解既归依三宝若不具受如来真净戒法则倒悬不可解既具戒巳若不设四弘誓愿发菩提心则倒悬不可解当知自忏悔而至发菩提心皆解倒悬之善巧方便也我今依凭圣教首为诸佛子忏悔身口意所作十不善业仰凭大众各运诚心随我称和汝诸佛子生难遭想具希有心谛听谛听往昔所造诸恶业皆由无始贪嗔痴从身口意之所生一切我今皆忏悔我今有灭罪障真言诸佛子至心谛听X唵萨嚩跛波尾莎普咤捺贺曩嚩日啰野婆嚩贺大元国浙西道湖州路城北卞山幻住禅菴沙门右某谨露丹衷上于洪造愿垂哀悯俯赐鉴知七月十五日恭遇本师释迦如来圣制圆成盂兰盆大斋之日思念夙生父母及现世父母师长檀越恩有冤亲及四生六道诸恶趣中受苦众生莫由解脱谨于今宵营备香花灯烛茶果珍羞如法供养常住三宝法界圣贤僧道众披𨵃大方广佛华严经大乘妙法莲华经大方广圆觉修多罗了义经大佛顶如来密因修证了义诸菩萨万行首楞严经维摩诘所说经大乘金刚般若波罗密经大乘方等金光明经大乘般若密多佛祖海藏心经大悲心圆满秘密神呪大佛顶万行首楞严神呪称扬摩诃佛母圣号满散判施X清净平等广大甘露法食一器所集如上功德一心奉为法界之内天道众人道众修罗道众地狱道众饿鬼道众畜生道众愿乘佛力来赴法筵一心奉为过去现在引颂开导劝发提携方便作成亲教薙度一切师友眷属鉴此真诚同趍法会一心奉为同居僧道各各生身父母七世父母及曩劫受形积生禀命一切父母愿乘佛力同霑甘露一心奉为过去劫中现在世内四事供给诸大檀越及外护法门王侯宰辅路州县镇文武官僚长者命妇居士善友问道请益诸弟子等愿乘兹济俱降法筵一心奉为九州分野十二类中远及余方近于当处孤魂滞魄男女老少空居水陆鳞甲羽毛有情无情一切种类同乘佛力共赴法筵一心奉为尽虗空遍法界微尘剎土中过去现在及与未来诸含识等或沉苦海或溺爱河或住邪林或潜幽室或居水际或堕崖巅或处险场或栖秽隙或居孔穴或滞幽冥乃至诸不善处众恶聚中同业所缠靡思悔悟虽累乘良济未获超界愿乘今夜之普慈同了多生之重垢者X右伏以诸佛心内众生结法界海深沉之业众生心内诸佛兴盂兰盆普济之慈由一念之悟迷成三际之苦乐刀山劒穽皆成等正觉之场宝地玉阶乃飘堕轮回之域自业变化而何极心法出现而靡穷所以古宿云扑落非佗物纵横不是尘山河及大地全露法主身于斯领旨当处知归融诸佛子之自心入大涅槃之真际一切处无苦可厌一切处无乐可欣尘尘取舍既忘念念爱憎必尽何冤可解何亲可依烦恼即菩提顿证大圆镜智无明即解脱全该胜功德身紫栴檀影里俯仰折旋水流元在海红菡萏花间见闻知觉月落不离天饱甘露味于此时现优昙花于永劫恭惟佛心即知群灵昭格功德文䟽年月日某菴沙门某䟽封皮盂兰盆齐普施法食功德奉为生身父母六道四生一切思有湖州路卞山幻住禅庵沙门某䟽谨封上来罗列大众同伸日用须知甘露门终