金刚经持验记X卍XXX金刚经持验目录上卷魏博士卢景裕梁释琰法师隋赵文若隋寺丞赵文昌隋博士徐孝克隋书生荀氏隋邑令睦彦通隋参军杜之亮隋宋国公萧瑀隋释法藏唐苏仁钦唐陈昭唐剌史任义方唐赵文信唐大理司马乔卿唐陈文达唐尉白仁哲唐尉陈利宾唐元初唐判司王令望唐将军魏恂唐王陁唐田参军唐丞李丘一唐司马崔文简唐博士吴思玄唐县丞吕文展唐王虞候唐陈哲唐丞苏朗X唐邑令李虗唐吴逵唐王待制唐邑令李惟燕唐孙明唐推司杨旬唐孙翁唐宋参军唐节度张齐丘唐府掾陆康成唐张国英唐徐𤣱唐王孝廉唐别驾周伯玉唐任自信唐太常段成式唐节度吴少阳唐强伯达唐司空严绶唐吴可久唐邢行立唐赵安唐倪勤唐兖州军将唐牙将甯勉唐张政唐房翥唐窦夫人卢氏唐烽子母唐善化县婆唐何轸妻刘氏唐康仲戚母唐宋衎妻杨氏唐释明度唐释明濬唐释䖍慧唐三刀师唐释会宗唐释法正唐释灵幽下卷宋宋承信宋朱进士宋承局周兴宋参军郭承恩宋范文正公宋冯侍御X宋司理柴注宋华友宋陆翁宋李玄宗女宋王廸功妻宋王氏宋蒋大士宋释道宁宋释嵩明教宋释清虗元释聪禅师明孙廿二明道士陈入玄明严江明周廷璋明少保戚继光明冯勤明大参颜光裕明周少岳明进士陈明远明州守李时英明侍中钟复秀徐遵寿明盛在德明进士王泮明县令屠隆明张元明大司𡨥姜宝明王公方麓明沈济寰明沈公光华明晋陵讼师明邹軏明内监张爱明范氏仆明胡燃明宪副项希宪明文伯仁明吴奕德明明郡守蔡槐庭明汪公可受明二府文元发明朱恭靖公明邓少峰明吴君平明明李受伯明施峄阳X明张守诚明挥使朱寿增明别驾唐时明布政冐宗起明庠生高孝缵明钱永明妻张氏明刘道隆母李氏明唐别驾姪女明谭工部母明濮可重妻王氏明费氏明释怀林明释楚石明洞庭寺僧明释普静明释广彻明释寒灰明释法禅明释周净山明独目金刚尼明尼慧贞大清孝廉虞庶颜大清周德闻大清王有义大清袁应和念经仪式若有人受持金刚经者先须净手焚香开卷至心念净口业真言净法界真言各三遍然后启请八金刚四菩萨名号净口业真言脩唎脩唎摩诃脩唎脩脩唎萨婆诃净法界真言唵㘕X请八金刚奉请青除灾金刚奉请辟毒金刚奉请黄随求金刚奉请白净水金刚奉请赤声火金刚奉请定持灾金刚奉请紫贤金刚奉请大神金刚请四菩萨奉请金刚眷菩萨奉请金刚索菩萨奉请金刚爱菩萨奉请金刚语菩萨发愿文稽首三界尊归命十方佛我今发弘愿持此金刚经上报四重恩下济三途苦若有见闻者悉发菩提心尽此一报身同生极乐国开经偈无上甚深微妙法百千万劫难遭遇我今见闻得受持愿解如来真实义金刚经持验纪序佛说般若经六百卷金刚则其中第五百七十七卷也中峰云六百卷广说般若专为小乘人融通陶汰欲其净治心器然后以上乘圆顿甘露之味贮之故此经大旨以无相无住无为为宗重叠翻覆随立随X扫极是谈空究竟不是谈空所谓如来是真实语者不诳语者故又云信心清净即生实相如龟毛兔角只说龟无毛兔无角此语最堪破俗只看中间无实无虗四字世尊巳自道破全经註脚矣实处都虗虗处都实不生不灭灭灭生生尘劳法相一刀齐断勇勐撇脱直寻本来是之谓阿耨多罗三藐三菩提心是之谓金刚般若波罗蜜然经中一边说应住降伏即一边说信心净信一边说经义即一边说果报一片婆心千般苦舌其欲度善男子女人急于护念嘱付诸菩萨其欲度一切众生更急于度善男子女人故凡所言诸法相如潭中云影雪上爪痕空灵脱化说无可说独至来世有人于此经受持演说乃至四句偈等辄盛推荷担赞叹希有极口许以无量无边福德此语前后凡十数见无非鼓舞五百岁以后人一下破除诸相亲证般若故此经者世尊诲人不倦之书也以众生度众生以非众生度众生实则众生各各自度我非度众生众生亦不见为我度众生故众生即佛佛即众生无分相亦无合相或谓果报之说专为第三等人说法似于六祖诸师高占地步将作是纪者不应以第一第二等人待来世耶古云满街是圣即可云满尘界是佛既云是佛何分三等为此说者所称凡夫之以我为见犹之四相未空者耳佛曾说应以某身得度者即现某身而为说法我今亦不论第一第二第三等人只是有三千大千世界X千万亿受持此经者即不难现三千大千世界千万亿佛身而为说法但令得闻是说欢喜奉行是诸佛慧命不断自然虗空落地铁树夜花任搜罗增续繁辞累册如叚柯古以来诸人不过以佛语证明佛语非另添一般说法也佛又云我若具说人或狂乱狐疑不信今日倘有净信无疑之人佛将以所欲具说欢喜向其人倾倒吐之佛固是真实语者不诳语者况此编纪事征信古今又何狂乱狐疑之有虽然菩萨于法应无所住宁福德相可如是住乎知无相无我即知福德不应贪着佛非伹为诸菩萨言也请为受持者转一语曰佛说果报即非果报是名果报佛说不受福德即非不受福德是名不受福德劝流通金刚经引金刚经为最上乘法五祖于般若六百卷中独推此经为见性成佛要门普劝僧俗受持自秦魏诸法师翻译后帝王宰官以迄士庶无不奉行转诵其持验灵应代着明征唐有叚太常鸠异宋太宗有太平广记近代则唐宜之巾驭乘王载生新异录冒宗起受持果报诸编莫不竭力宣扬圣铎广度迷津弘法施而续慧命厥功诚不朽哉集中所载因果缕缕火可使返水可使出疾可使甦厄可使脱算可使绵名可X使成嗣可使续福可使集枷杻可使自开刀锯可使自落上可超拔先亡下可消释宿冤阴吏鬼使不敢近太山神君不敢录诸天设宝葢浮图覆贮之阎罗具金榻银床供奉之更能解脱尘劳往生净土冥府称之曰续命经功德经其为幽明尊礼至极可知即书写诵读功德巳不可思议如是而况能发明心地精进受持者哉所谓护法诸神既护法宝自护阐法载宝之人断断如矣甫发心纂次记事适遇同志善友共发菩提捐费助刊彚古今参闻见颇竭心目之力未能僣谓大成较昔庶云善本念从来诸刻多在吴中他省尚希刊布并生庄严佛土之中未睹法事流通之胜岂非天壤间一缺陷事谨告同志善信获见是纪不吝广为刻施或仍原本或易新编其见闻所及有关持验者尤冀续辑俾足鼓励将来归依不朽昔贤有为噼窠图者劝人念佛卒以他人念佛往往得生净土乃归功施图之人亦生净上又善过格云能以最上乘法授人使之因言省悟传一人者当十善十人当百善传大贵人大力量大豪杰者当千善蒐採缮梓印卷施人者当万善今此般若要典无上密谛诚能羽翼传播自觉觉他将见慧光不断善果同圆八部天龙共拥琅函之轴六尘火宅齐开昙钵之花谨疏短引用劝同人同善道人克复敬恳X凡例八则经文流传久远前后凡六译字句不无稍殊兹一遵姚秦三藏法师原译则诸疑可决矣本经三十二分相传分自昭明太子南唐保大五年寿春所刻遵原藏本不标分数实称融贯近多因之但标分世传巳久中峰略义亦仍彼分便诵持也经中字音梵与华异一字有读作数音本字另读别音者及间有难字俱明註以便初学纪事首叙历朝始自后魏迄昭代古今并列方信从有据但唐及明事颇详而宋元遂尔寥寥以时无叚太常唐别驾诸贤故也善事湮没令名不彰后起纂述之功其可少乎纪事先善男子善女人次比丘比丘尼往刻多广列缁属空门弟子崇信佛典分固应尔唯俗家学道真如青莲出污泥而不染尤叹希有故集中编次为详稗官野史类多荒唐风闻涂说未堪传信兹集考据最严凡事迹稍涉可疑俱行删汰务使表章真实足供激劝每条下详注所出以昭信也评论所以发明本案旨意必言之前后触处醒发X则阅者心眼顿开自然关着痛痒巵言无当之诮庶几免之男石百拜敬述历朝金刚持验纪卷上荆溪周克复重朗纂男周石订吴门陈济生皇士参后魏卢景裕字仲儒节闵初为国子博士崇信释氏註周易论语族兄神礼据乡人谋叛逼裕同力以应西魏系晋阳狱中至心念金刚经枷鎻自脱齐神武作相特见原宥嗟夫人有受阳世阴司之枷鎻桎梏而不求脱者乎然眼前之恩爱枷鎻快乐桎梏何以认为性命而不知脱且重重纠结而不肯脱也大惑不解可悲可怜若能等一受持如景裕则前因后际一齐断绝得大自在矣梁天监中有琰法师居长安招提寺年十一出家偶同寺僧往相士家相士谓琰曰可惜聪明止十八岁耳琰闻不乐归诣藏经殿焚香礼佛愿赐经一卷毕世受持随手于藏函内抽得金刚经昼夜持诵忽一日更深房中有五色光明须臾见一梵僧身长丈五X许语琰曰汝寿十八当亡以真诚持大乘经力增延矣言讫不见琰年踰十九复遇相士愕然曰吾夭师相全消何脩至此琰曰专心持念金刚经相士曰师寿当至九十二矣届期坐化异香满室隋赵文若开皇初病亡经七日家人将殓忽缩一足遂停既苏云被一人追入冥城王问在生有何功德答云惟持金刚经王曰此第一功德算虽尽可延又曰诸罪更重杀生卿每以猪羊充庖遣使领至受苦处北行二三里高墙下有穴仅可容身从此穴出登一高阜四望遥濶一城极高峻烟火接天黑气溢地备闻哀号声文若掩蔽耳目叩头求出仍觉心破口中出血使者引回见王曰汝好啖肉薄罚难免索长钉五枚钉头及两手足痛楚异常从此绝肉持经后因公事至驿忽梦一青衣女求救因问驿吏有何物食报云一羊甚肥嫰视之则青㹀也文若云我不食肉遂赎放之楞严经云以人食羊羊死为人人死为羊乃至死死生生互来相啖赵文若虽持经延算终以嗜肉受长钉若无此功德则杀报轮回无休息矣隋开皇十一年大府寺丞赵文昌暴卒惟心尚煖复活云初死有人引见阎罗王王问曾作福业否文昌答以家贫无力营善事惟专心持诵金刚经王合掌赞言善哉汝持此因果甚大使人引向藏内取经昌西行五六里见屋数十间甚华丽满贮经典信手抽X取一卷即金刚经也捧至王所一人执卷在西文昌东立向诵一字不遗王大欢喜即放昌还令引从南门出见周武帝在门侧房身着三重钳鎻唤昌云汝是我本国人识我否文昌云臣昔宿卫陛下帝曰卿是旧臣还家可向隋皇帝说吾诸罪辩了唯灭佛法罪重难免望代营功德得离地狱昌辞行出南门见一人在大粪坑中头发上出引人指云此是秦将白起寄禁于此罪犹未了昌既苏奏闻诏天下户口钱为武帝转金刚经仍录事状入隋史桉周世宗毁铜佛像曰佛教以头目髓脑有利众生尚无所惜宁复以铜像为爱乎镇州大悲像甚有灵应击毁之以斧钺自胸鑱破其后世宗北征疽发洞胸果报亦何惨也隋国子博士徐孝克自少钦信释典经论多所解释陈天嘉中除剡令大建四年征秘书丞不就遭侯景乱鬻妻养母蔬食长斋持菩萨戒都宫省多鬼怪孝克居之妖变皆息陈亡入长安文帝闻其名行召令于尚书都堂讲金刚般若经时开皇十二年卒年七十三临终念佛室有异香隣里惊异史载孝克徐陵弟性至孝出家改名法整隋书生荀氏居益州新繁县西四十里王李村素行韬晦人莫知之甞于村东空地上遥望虗空手书金刚经遂感诸天龙神覆护此地丈许遇雨不湿如屋覆然诸牧牛小儿皆于此处避雨至唐武德中有异X僧语村人曰此地空中有人书金刚经于此诸天设宝葢于其上不可污亵自是设栏围遶供养佛像每斋日远近设供诵经常闻天乐声震一方按金刚般若体同虗空世人书经多繇福报起念荀子向空书经明是解空榜样书而无书所谓无住相书也证悟从虗空不可思议来感诸宝葢天乐福德亦不可思议隋睦彦通宰武牢邑日持金刚经十卷李密盗起人欲杀之以应义旗彦通遂投身城下贼拔刀逼杀前有深㵎遂跃入空中见金刚神以手接彦通臂置盘石上都无伤损唿曰感汝念经故来相救彦通还家所接右臂奇香累日不散后位至方伯一日无病索笔书偈沐浴而逝偈曰八十九年在世随身做些活计今日撒手便行明月清风自在冒宗起曰今日杀运相续人命如丝余与宜之皆从箭锋头弄弗律也此时闻此因果者急急发愿持诵借刀兵地狱为解脱津梁莫到没巴鼻处呌苦呌屈隋杜之亮仁寿中为汉王谅府参军后谅于并州举兵反败亮与僚属皆系狱日夜涕泣忽夜梦一僧曰汝但念诵金刚经此厄可度至晓取经专诚习念及主者引众就戮唱者俱死惟无亮姓名主者皆坐罚俄以赦免显庆中卒于黄州剌史异哉亮当引颈就戮时忽失姓名转无头之鬼为不坏之身则以专诚胜口诵也视枷鎻自脱者更奇矣X隋萧瑀梁武帝玄孙入隋为中书令封宋国公女为帝后瑀笃信佛法常持金刚经因议伐高丽忤帝旨与贺若弼高颎同禁欲寘于法瑀八日间念金刚经七百遍明日桎梏忽自脱守者失色复为着至殿前瑀独蒙宥弼颎俱重罚瑀因着般若灵验十八条造三尺檀香塔贮经按唐太宗以瑀好佛甞赍绣佛一躯竝绣瑀状于像侧又赐王褒所书大般若经并赐袈裟充讲诵用又甞称瑀不可以利诱不可以死脇想是金刚定力隋沙门法藏居鄜州宝室寺性淳行古开皇中在洛川县建造寺宇变卖衣钵起葢殿屋二所又写经八百余卷至唐武德二年二月染疾昏寐中见金刚神执经一卷谓汝造寺写经有互用之罪我今授金刚经一卷果能至心书写流通读诵互用之罪悉灭矣俄疾愈遂罄鬻所有写经百卷修诸善行不涉世缘寿至九十九岁正月十五日延众念法华金刚各一七卷端坐书偈别大众曰今年九十九看看无所有更莫问如何凭空打筋斗一时缁素咸覩阿弥陀佛化身接引往生极乐按张安道写楞伽寘金山后世转生觉为已书东坡属公书完藏为家宝坡写一卷藏之山中古人写经愿力如此又佛门中因果较世法更严所云砖钱不许买瓦也均之善法尚错不得矧不善法哉昔灵觉寺僧宝明自云出家之前曾作陇西太守造灵觉寺成即弃官入道虽不禅诵礼拜X不缺死后冥王责之曰卿作守时屈理枉法劫取民财虽造佛寺非卿之力合此案观之凡世自谓功德而竟成恶业者多矣宁独造寺写经有互用之罪唐武德间长安富豪苏仁钦恣意宰割烹炮被杀者陈诉阴司追魂系狱仁钦重病经年减算夭亡冥王语曰缘尔前生修善现世富饶尔今恣杀业重恶报当偿即令驱至刀山劒树钦惶怖哀告在生虽未作善曾请金刚经一卷舍与安国寺巳化僧神敬受持僧虽迁化可以对证须臾异香芬馥一僧执经至殿言久与仁钦受持有般若功王即合掌放还得再生因印施法华经一百部金刚经一千卷修水陆大斋济众忽夜梦亡父文忠曰我为富不仁杀生害命老堕厕中死陷地狱因汝修功德得生天界矣唐武德年间江陵人陈昭奉斋持念金刚经累积功行有大蟒每日在座侧听经毕即退隣人力昌勇悍疑为妖击杀之蛇诉冥司追摄力昌令蛇缠身噬囓遂託梦告妻曰蛇愿听经百卷便可昇腾只欠七卷耳我误杀之今受苦厄速请僧写金刚经七卷忏悔救我妻贫甚不能为有五岁男名僧护见母悲泣谓曰何不卖儿救父乎母遂抱儿出市卖蜀客得钱两贯请僧写经礼祝三宝一愿亡夫灭罪二愿母子重逢自是忆子目盲日诵金刚行乞于市其子随客往蜀三十年继父母俱亡忽念生母回江陵寻觅未见X买宅暂居偶值节腊祭祖祝云我不幸幼孤母卖子荐父今寻母无踪愿父母同超三界适其母就斋求乞闻此语大唿云我是汝母当年卖契现在住处篮内护抱母痛哭焚香拜天取水潄口与母䑛目左右皆明唐括州剌史乐安任义方武德年中死经数日而苏自云被引见王王令人引观地狱与佛经所说不殊地下尽夜昏暗如雾中行家人以义方心有温气即请僧诵金刚经义方于地下隐隐闻经声王检其案谓吏曰彼算未尽何错追遂放归送者云但随经声即到舍忽见一大坑当道意欲跳越遂落坑中应时即起既得回生因论说地狱画地成图所得俸禄皆造经像延僧写金刚般若千余部冒宗起曰经声出于僧口便出鬼门关若妙法摄入信心永断生死种矣唐遂州人赵文信贞观元年暴死三日复苏云初死时被人拥逐同伴十人相随至阎罗王所中有一僧王先问云师在世修何功德答云唯诵金刚经王起合掌曰师当昇天何错至此言未讫忽有天衣来下引师上天去王复唤文信问之答言一生不读佛经唯好庾信文章王言庾信是大罪人现受罪于此汝见识否答以虽读渠文章未识其人王令引信出乃龟也随令引去少时复作人来语云我为生时好作文章妄引佛经杂揉俗书又诽谤佛法谓言不及孔X老之教受此恶报不能解脱文信回生为人具述其事按唐扶沟令田霁殁巳岁余见梦其妻云生前叨中科第自恃才俊于往古圣喆之书妄有讥驳遇当世名流摘其所短今在地下日有两蛇三蜈蚣出入七窍历诸苦痛满三百六十日方得託生然则口业不除虽诵经何益唐大理司直司马乔卿天性纯谨有志行永徽中为扬州司户曹母亡毁瘠骨立剌血写金刚经二卷方毕忽见墓侧生二芝草九日长尺有八寸绿茎朱葢日沥汁一升味甘如蜜取而复生唐陈文达郪县人常持金刚经为亡父母诵至八万四千卷多见祥瑞为人转经疾厄皆免铜山人陈约曾追赴阴司见地下筑台曰此般若台待陈文达者其为冥司所敬如此云栖竹窗随笔云予生也晚甫闻佛法而风木之悲巳至虽欲追之末由也巳奉劝世人父母在堂早劝念佛父母亡日诵经报恩唐白仁哲龙朔中为虢州朱阳尉运米辽东过海遇罡风四望昏黑仁哲焚香急念金刚经才数遍忽如梦寐见空中有一梵僧谓曰汝念真经故来救汝须臾风定八十余人俱济唐陈利宾会稽人弱冠擢第善属诗文释褐长城尉少诵金刚经遇厄多获其助开元中宾自会稽江赴东阳天久雨江水弥漫同行二十余船乘风挂帆须X臾天晦风烈至界石窦上水急流而下波涛冲击不得泊前二十余舟皆至窦口败舟人恐惧无措利宾急诵金刚经至急流所忽有一物状如赤龙横出扶舟因得上咸谓诵经之功唐元初九江人贩薪于市年七十常持金刚经晚归江北中流风浪大起同舟俱没惟初浮水上即漂南岸羣舟泊者皆大商见初背上光高数尺疑是贵人争遗之衣服与饭乃知为村叟也因诘光所自云读金刚经五十年矣在背者经也唐王令望少持金刚经还卭州临溪路极险阻突遇勐兽急念此经勐兽熟视曳尾去曾任安州判司过扬子江夜暴风起泊船百艘相接尽没惟令望船独全后终亳州谯令阅此知罡风不能坏大水不能没勐兽不能伤乃见不惊不怖之实际唐魏恂左庶子尚德之子持金刚经神功初为监门卫大将军时京有蔡䇿者暴亡数日方苏自云初至冥司官以追人不得将挞其使者使者云魏将军持金刚经善神拥护追之不得即别遣使复追须臾还报并同冥官曰且罢追恂闻之更加精进唐王陀为鹰扬府果毅因病断荤酒发心诵金刚经日五遍后染瘴疾见羣鬼来闻陀诵经声便退遥曰王令追汝且止诵经陀歇鬼悉向前陀乃昏迷欲绝须臾又来一鬼云念经人王令权放六月既寤遂一心持诵昏旦不息过六月而鬼寂然矣夜闻空中有X声唿曰汝以持经功德当寿九十竟符其数唐易州田参军惯畜鹰犬畋猎为事天宝初易州放鹰于丛林棘上见书一卷乃金刚经也遂发心持诵越数年诵及二千余遍畋猎如故后遇疾暴卒至地府见诸鸟兽周回数亩索命王问作罪何多田无以对因发往吏局推问其徒十人吏令启口以一丸药掷入口便生烈火遍身焦烂须臾灰灭俄复成人如是六七辈至田氏累三丸不见火状吏怪之复引见王具白初好畋猎曾得金刚经于易州棘上持诵二千余遍王云只此灭一切罪命左右检其福簿果如所白王因令诵经才三纸庭中禽兽忽然不见遂放还更延寿十五年葢世人纵然一日戒杀但得今日无业而巳其巳作之冤依然犹在惟持经则息冤仇于既往种善果于将来大有利益唐李丘一好鹰犬畋猎万岁通天元年任高邮丞忽暴死见两人来追一云姓段同被追者男女百余人丘一被鏁前驱行可十余里见数十大槐树下有马槽段云五道大神巡察人间善恶于此歇马丘一方知身死至王门段指一胥云此人姓焦名䇿承行公事遂被领见王曰汝好杀造业忽见所杀禽兽皆作人语乞早处分䇿进云丘一未合死曾造金刚经一卷王云冥间号金刚经为最上功德即令领向经藏亲验至一殿众经充满丘一手抽一卷果是所造既回见王所杀生类求造功德丘一愿写金刚经一百X卷众欢喜尽散王曰放去䇿领出城云尽力如此何以相报丘一许钱三百千不受云与造经二十部至一坑䇿推之遂活身在棺中巳三日矣惟闻哭声惊唿人至破棺而出旬日写经二十卷焦䇿复来谢寻百卷亦毕扬州剌史奏其事敕加丘一五品仍充嘉州招讨使唐崔文简先天中任坊州司马属吐蕃奄至同被驱掠鎻械甚严至心念金刚经三日鎻忽自开吐蕃疑有奸箠挞具以实对复鎻之念未终又解众皆叹异遂送出境昔刘公安世甞取楞严经谓弟子马永卿曰观音大士音性圆通观听返入离诸尘妄能令众生禁系枷鎻所不能着谓人得无畏力则枷鎻不能为害吾友可以此理谕人使后人不至谤佛夫元城从司马温公受学者其言如是可开俗学之眼矣唐吴思玄天后朝为太学博士持金刚经日两遍多有灵应在京有疾有巫褚细儿星下祈祷言事如神思玄往就见细儿惊曰公有何术鬼见皆走思玄知是经力倍加精励日念五遍儿病医无效思玄至心念经三日愈又曾于渭桥见一老人须发皓然着粗缞服怪问之曰为所生母也因言母年四十三时有异僧教云汝欲长寿否但念金刚经母发心日念两遍终一百七岁姨及邻母诵之并过百岁余遵母训年业巳九十矣X唐吕文展开元三年任阆中县丞雅好佛典尤专心持诵金刚经至三万余遍灵应奇异年既衰暮三牙并落忽牙生如旧在阆中时属亢旱剌史刘浚令祈雨才持一遍遂获沛然又苦霖潦别驾又令诵经祈晴应时开霁前后证验不能徧举唐刘逸淮在汴时韩弘为右厢虞候王某为左厢虞候与弘相善或谓二人取军情将不利于刘刘大怒召诘之弘即刘甥控地碎首大言刘意稍解王某年老股战不能辩刘叱杖三十时新造赤棒头径数寸固以筋漆受杖必死弘昏造其家探之无哭声又谓其惧不敢哭直入卧内王竟无恙云我读金刚经四十年今方得力初被杖时见巨手如簸箕翕然遮背因袒示韩都无挞痕弘素不好佛自此与僧来往日自写经十纸积之计数百轴后在中书盛暑有谏官以事谒见弘方洽汗写经怪问之因具述王某事唐临安陈哲家住余杭精一练行持金刚经广德初武康贼宋潭宼余杭哲富于财将移徒避之贼寻至哲谓是官军问贼今近远贼大怒曰何物老奴敢辱我争以劒剌之每下一劒有五色圆光径五六尺蔽哲身不能中贼惊叹惭悔舍之去唐开元间京兆武功丞苏朗持金刚经阖门五十余口历年蔬食妻崔氏亦诵此经有亲表见其因疾减食劝崔暂开肉禁因市羊肉啖之才入一脔忽变为X骨咽塞不下又不能出日暮气绝以体煖未殓六日方苏云冥王言汝夫是大菩萨汝因食肉金刚善神变肉为骨以此警汝合年七十为汝受持金刚般若今增至九十放还氏因悔悟不再犯帝闻御注经文流布天下按唐玄宗开元二十三年亲註金刚经中书令张九龄等请降御文内外传授帝手诏报曰偶有所感疏其所见今请颁布仍虑未惬检校沙门恩有请具幡花奉迎于敬爱寺以示天下宣付史舘从之岂因苏武功之事乎唐开元十五年敕天下佛堂小者并拆除功德移入侧近佛寺一时望风希旨虽大屋大像亦遭残毁敕到豫州新息令李虗嗜酒倔强方醉州符至勒限三日虗见大怒便约胥正毁拆者死一界并全岁余虗暑月病死隔宿即殓明日将殡母与子绕棺号哭夜久闻棺中若指爪戞棺声斯须增甚妻子惊走母独不去即命开棺左右曰溽暑恐坏母怒促开之而虗生矣身颇疮烂沐浴将养月余虗曰初拘摄至王前王不在见堦前典吏乃新息吏也亡经年矣见虗拜问长官何得来此虗曰被录至吏曰长官素多杀害不知罪福今受报奈何虗惶惧请救吏曰长官界内佛堂独全有大功德虽死亦不合此间追摄少间但以此对虗方忆及往事而主者巳引虗见王王命索善恶簿来即有人持一通案到大至合抱王命启牍唱罪阶吏读曰专好割羊脚吏曰合杖一百仍割其X身肉百斤王曰可虗曰去岁有敕拆毁佛堂佛像虗界内独存可折罪否王惊曰审有此乎新息吏进曰有福簿在天堂王命吏登殿前垣南楼上检取未至有二僧至殿前王问师何所有一曰甞诵金刚经一曰甞读金刚经王起合掌请法师登堦王座后右金座左银座王请诵者坐金读者坐银开经诵读将毕忽有五色云至金座前紫云至银座前二僧乘云飞去空中遂灭王谓阶下人曰见二僧乎皆生天矣时吏检福簿至惟一纸读曰十五年敕毁佛堂新息一县独全合折一生之罪延年三十仍生善道言毕罪簿中火出焚尽王敕两吏送归出城南门见夹道皆高楼大屋男女杂坐乐饮笙歌虗好丝竹悦之吏谓曰急过此无顾顾当有损虗伫立观之店中人唿曰来吏曰此非善处既不相信可任其去虗未悟至饮处人皆起就坐奏丝竹酒至乃一杯粪汁也臭秽特甚虗不肯饮即有牛头狱卒出于床下叉剌之洞胸虗连饮数杯乃出吏引虗南入荒田小径中遥见一灯烱然旁有一大坑昏黑不见底吏推堕之遂苏夫李虗素性兇顽罔知罪福以被酒违戾致全佛堂原非从佛起见也然犹身得生天火焚罪簿非护法之报乎若能日夜精勤礼诵既持僧律复行佛事而不脱离生死者未之有也二僧生天诵经胜读经者何诵者背也无经文在前心逾静耳唐天宝年中常州义兴人吴逵每日五更佛前诵金X刚经七卷礼拜念佛有诗曰五更钟动莫贪眠抖搜精神向佛前一拜一声弥陀佛花池巳种一枝莲年至九十二无疾告终引见冥王自述从幼至老专念金刚经王合掌命坐逵朗诵一卷方念至舍卫国口中即出妙香见佛显现王喜曰君有般若功敕送生舍卫国中承品官后享富贵福子孙逵过旧舍空中报儿女曰吾得经力生舍卫国汝等宜受持金刚法华阴府深敬此二经也若不能受持以诸花香恭敬供养得福无量更慎勿杀生能放生得长寿报儿女闻之悲哭曰不用伤感人生世间有一善可凭命尽如夜眠天晓还覩日月一向在恶中行必入黑闇勉之言讫不见唐王待制船至汉江风涛汹涌樯倾楫断人尽惊怖待制不得巳以平日持诵金刚经投江中遂尔风息波平待制深忆此经郁郁不乐踰两月抵镇江见舟尾百步许有物如毬出没无时众异之待制命渔人网取乃螺蛳结聚成团剖之则外湿内干汉江所投之经在焉待制叹曰汉水会于九江至南徐动数千里舟船不可计数经得至此异矣夫以恒情度之不过待制忆经一念所感乃宋清了禅师则曰螺蛳见经不舍其为名耶利耶财耶色耶必求脱轮回生死者也呜唿万物惟人最灵有毕世不闻是经有闻而不见见而不信信而为名利财色役其心不能受持者孰谓之最灵哉读此又增一警䇿X唐建德县令李惟燕少持金刚经天宝末为余姚郡参军秩满北归过五丈店属上虞江埭值水竭难行中夜晦暝四旷无人此路旧多盗惟燕舟中有吴绫数百疋惧为贼取因持一劒至船前诵经三更后见堤上两炬火自远至去船百步却回心颇异之益厉声诵经复念水竭当得水助时内塘竭而外塘满半夕后忽闻船头有流声惊曰塘濶数丈何繇得破久之觉船浮及明河水巳满对船所一孔大数尺乃知水火皆金刚神力所助云惟燕弟惟玉见任虔州别驾效兄诵金刚经后泛舟出崃水急橹拆船将没乃力念经忽见一橹随流而下遂获济唐孙明郑州阳武人世贫贱为卢氏庄客绝荤持金刚经日诵二十遍经二十年后正念诵时忽见二吏来追明谓是县吏便偕往行可五六里至一府门值王出巡吏因闭明空室中甚幽暗经七日王至吏引明入见自陈二十年持金刚经王言此大因果也延算二十年令吏送还巳殡矣神虽复体家人不知会猎者过其棺前闻号唿声报其家人剖棺得活天宝末年事冒宗起曰多才之人自迷识神不悟本性万缘交扰八面应酬一念来一念去如空中风无依止处如石压草旋止旋生安得志诚持诵即谈经说典者不少往往功阙行亏着相陨根良可痛惜孙庄客廿年持诵信心专念其植果甚深政在混沌不凿故妙喜云若使聪明灵俐无担荷分X唐大历中夔州推司杨旬常持金刚经正直积善子年二十三将应试忽夜梦金刚神曰汝子改名杨椿中第六名次年赴省试又梦试题行王道而王中九十六名殿试出又梦云汝子䇿不中主文意置第三甲吾于御榻上换第一名矣此汝生平来念经积德之报也夔守闻旬子中殿元赐坐令解职答曰旬家无资产惟勉积阴德留得三囊乞取开看第一箇有大钱三十九文第二箇有中钱四千余文第三箇计万数小钱守问之旬曰每年鞠勘死囚详其情理可逭定为流即投一大钱有犯流罪者定为徒投一中钱有犯杖罪者量轻或释放之便投一小钱又效周箎行太上感应篇十种善业一收遗弃婴孩倩人看养俟年稍长还其父母二每仲冬朔收贫困无依者六十巳上十五巳下日给升米养之又与钱十五文至季春听其自便三施应验汤药救人疾苦四施棺木周急无力津送之家五女婢长大不计身价量给适人六持杀生戒遇物买放七每遇荒年贵籴贱粜赈济贫民八修造寺观桥梁九资助穷旅还乡十身任推司每遇囚犯无不矜恤今徼倖得子一第或亦旬奉公行善所致岂敢遽尔退职公门而自求安逸耶守闻言叹服不巳语云一命之士苟存心干利物必有所济况行之不倦耶以阴隲得殿元视为儿孙作马牛者何如唐政和中真州石匠孙翁每日持金刚经三卷一日X同二十余人入山凿石山崩尽没惟孙在石罅处历十二年子孙凿石穿山见翁端坐容貌如故子惊拜问何以得生翁曰甞持金刚经问饥否曰初啖一酥饼至今不饥翁曰我昔所诵之经尚在否子曰尚在还家取经视之经上有一圆孔恰如饼大唐坊州宋参军少持金刚经及之官权寓司士宅宅素凶每夕恒诵经忽见妇人立户外宋问非鬼耶曰然又问若有冤乎妇人泣告曰身是前司士妇司士奉使其弟见逼不从遂被杀以毡裹尸投堂西北角溷厕中久欲陈诉俗人见形必惧幽愤难白执事以持念为功大庇含识眷言枉秽岂不悯之宋云吾职卑当为白上官及明掘地及溷不获尸宋诵经妇人又至曰西北只差一尺耳依言获之毡内但存余骨洗濯移之别所其夕又来拜谢曰深恩难答冥昧有知君二子小者有后且有荣位兼言宋后改官当迁桂州别驾皆验宋问何不报讐云其弟今尚为官命未合死是以未也冒宗起曰妇人诉冤于参军宁爱此委蜕哉葢欲借经力拔沉沦也至于命未合死是以未报二语尤堪醒世每见乱臣贼子无不以恶因得恶果而曹阿瞒秦缪丑辈凶恶绝世延祚考终令人致疑于因果之无定不知特数未尽耳一旦眼光落地累劫轮回地狱之苦雷斧之灾牛马蛇虺之腹业报政不知何时得满此妇余骨虽出厕中异日未必不索债于地下也X唐张镒相公先君齐丘䖍奉空王每旦更新衣向佛念金刚经十五遍积数十年不懈永泰初为朔方节度使衙内有小将负罪惧事露乃扇动军人数百谋叛齐丘退衙闲步厅前忽有兵数十露刃突入齐丘遽奔宅门过厅数步回顾无人疑为鬼也将及门其妻女奴婢复羣唿云有两甲士身出厅屋上时衙队军健闻变持兵直至厅前见十数人垂手张口弃兵于地遂擒之五六人瘖不能言余者具首云欲上厅忽见二甲士长数丈怒目叱之忽然中恶齐丘闻之感佛神力遂断酒肉持诵终身凡在家居士一面诵经一面应世跨两头马操作辍心即一日数遍者尚不可得张节度每旦十五遍积数十年每年约有五千余卷善根熟矣怒目甲士即金刚善神摧伏自其余事唐陆康成甞任京兆府法曹掾不避强御公退忽见亡吏抱案数百纸请押问曰汝去世何得来此曰此幽府文簿康成视之但有人姓名无他事吏曰皆来年兵刃死者问曰有我乎吏曰有因大骇曰旧吏得无情乎曰故来启明公耳惟金刚经可解即失之康成遂读金刚经日数十遍明年朱泚反署为御史康成叱曰贼臣敢干国士泚震怒命数百骑环射之康成默念金刚经矢不能伤泚曰儒以忠信为甲冑信矣乃舍去康成遂隐终南山不复仕唐崔宁大历初镇西蜀时会杨林反健儿张国英与X战射中腹镞没不出医曰一夕必死家人将备葬具与同伍泣别国英常持金刚经至夜梦胡僧以一丸药投之及旦泻箭镞出疮便合瘥唐徐王家巨富充浙西府吏每夜五更诵金刚经三卷方入公门有贼百人劫其家缚王箭射王云金刚不坏身今如之何须臾见佛现空中发箭百无一中贼惊问知其为诵经之感遂释之众贼皆弃兵改行合观康成箭猬集而不伤国英镞没腹而得活乃知在必死中仍有全生之捷径唐大历中太原偷马贼以旧怨诬王孝廉同情拷掠旬日苦极强服推吏疑其冤未即成狱孝廉专持金刚经声极哀切昼夜不息忽空中堕竹一段两头有节坠狱中正在王前他囚争取之狱卒惊疑对众噼视乃金刚经中半偈云法尚应舍何况非法书蹟甚工贼首悲悔孝廉得释狱不通风此竹从何处来两头有节此经从何处入岂思议所能及安得不令贼人悲悔唐大历十一年卫州别驾周伯玉日持念金刚经公私不易其心一日忽见梵僧来问曰是何尊者答曰吾是般若会上须菩提也汝诵经数年惜未断肉若果至心求佛非长斋不可伯玉自此蔬食诵经后预事前知至九十坐化唐任自信嘉州人贞元十五年曾住湖南常持金刚经过洞庭湖中忽有异物如云冐舟上俄顷方散舟X中遂失自信不知所在久之乃凌波至云至龙宫谒王命昇殿念金刚经赠珠宝数事二僧相送出宫一僧凭附信至南岳观音台付绍真师云是汝和尚送来令转金刚经比至岳见绍真知附信和尚灭度巳五六年矣唐太常卿叚成式曰贞元十七年先君自荆入蜀应韦臯南康王辟命洎韦暮年为刘辟谗搆遂摄尉灵池县韦寻薨辟知留后先君旧与不合闻之连夜离县至城东门辟寻有帖不令诸县官离县其夕阴风昏黑出郭二里见火两炬夹道百步为导初意县吏迎候且怪其不前高下远近不差将及县郭方灭及问县吏尚未知府帖也向先君念金刚经巳五六年并无虗日所见导火乃经所着迹也后辟逆节渐露诏袁公滋为节度使成式再从叔少从军知左营事惧及祸与监军定计以蜡书通于袁事发悉为鱼肉贼谓先君知其计时先君念经夜久不觉困寐门户悉闭忽觉闻开户而入言不畏者三若物投案爆然有声惊起之际音犹在耳顾视左右吏仆皆睡俾烛四案初无所见向之门扄巳开辟矣先君受持此经十余万遍征应孔着成式近观历代传记足征感应又先命受持讲解金刚灵验三卷日念书写犹希传照罔极摭拾流通以备阙佛事号金刚鸠异成式父讳文昌心空朱氏曰唐世豪杰之士皆去而主法席葢当其时内而妖牝貂雄外则叛藩悍将皆手悬富X贵以鼻息笼天下士士之无识者争趋焉顾可以笯龙槛象乎赵州临济诸人皆具王侯将相才而息心皈佛大机大用煞活自由无俟外学相助也是以金刚果报记载自晋迄宋惟唐最多因上有太宗玄宗之御注大转法轮故朝野士庶无不承风向道虽以傅奕昌黎坚排痛毁如蚍撼大树无损分毫叚太常文章识力柱础一时据所举夹道双炬自明自灭门扃忽启有言有声家庭之实见实闻讵道听而耳食者哉鸠异一书诚般若金汤矣唐宪宗元和八年三月河南节度使吴少阳出巡各郡舟行间远视一驿夫足不蹈地问其姓名对曰小人全信为公差捉充驿夫问何生理答曰夫妇卖酒腐营生素食三十余年每日持诵金刚经三卷得闲念佛又曰汝所看金刚经肯卖否信曰可吴曰每月计银一两三十余年共与汝三百六十两何如即取银与信吴再视之信登岸足着地矣至九年闰月十五日吴病被拘执忽天降一金刚神叱鬼曰此人买有般若经功不得绳缚既数终任散行可也鬼吏跪曰诺吴醒告妻子曰我生不持斋罪业甚大旧年途次买全信经力罪减一半尔等亟宜奉持金刚莫到临终时悔是迟也更嘱以延僧䖍诵救我冥中之苦言讫而终唐强伯达元和九年家房州世传恶疾二百年矣伯达才冠即患风癞嘱父兄曰疾必不起虑贻后患父X兄裹粮置之空山巖下泣而去绝食未几忽有僧过伤之曰汝可念金刚经内偈四句或脱斯苦伯达受教念不绝口数日间忽见一虎至伯达惧甚但瞑目至诚念偈虎遍䑛其疮氷冷如傅药了无他苦虎去而疮渐瘥矣明旦僧复至于山边拾青草一握授之令就㵎水浸草洗疮伯达呜咽拜谢僧推其背去去后洗之风癞如脱归见父兄亲族无不惊异从此传染之疾遂止唐严司空绶元和中在江陵时涔阳镇将王沔常持金刚经因归州勘事回至咤滩船破五人同溺沔入水若有人授竹一竿随波出没三百余里至下牢镇着岸不死视手中物乃受持金刚经也唐吴可久越人元和十五年可久居长安奉摩尼教妻王氏亦从之岁余妻暴亡经三载见梦其夫曰某坐邪见为蛇在皇子陂浮图下明旦当死愿请僧就彼转金刚经脱免业报可久梦中叱之妻怒唾其面惊觉面肿痛不可忍妻复梦于夫之兄曰可于园中取龙舌草捣傅之兄寤取授其弟立愈诘旦兄弟请僧转经有大蛇从塔中出举首徧视经终而毙可久举家皈佛诚奉此经嗟夫世乱则邪教繁兴今日之长生无为涅槃等教通国若狂从之按可久妻王氏奉摩尼教而得蛇报卒以正可治邪转诵金刚经皈依正等正觉为解脱之门亦可唤醒谬迷矣唐邢行立陜州人为商不识一字长庆初甞随善友X口授金刚经一年始能背诵偶贩布帛三百贯出同州过岭遇贼持刀追逼弃箱箧投岭下深㵎中忽见金刚神以手指行立便觉身在水上如履平地行李仅重五六十斤贼举之不能起相视惊异招行立扣问汝果有何法术对曰吾生平只䖍诵金刚经出入不离耳贼发囊出经五色光现众皆合掌悔过尽捐凶器出钱百贯请经持诵誓不作贼天下不识字人读经每优于识字人以其无杂想也背诵经文恒优于看本诵经以其能摄心也佛门始进工夫要在摄心一处唐郭司空钊离蜀之年有百姓赵安甞念金刚经行野外见衣一朴遗墓侧安以无主遂持还隣人告赵盗物捕送县县怒安不承以大关挟胫折三段后令杖嵴杖下辄折令疑有他术问之答云惟念金刚经及申郭郭亦异之遂判放还其妻云某日闻经函中震裂数声惧不敢发安驰视之带断轴折纸尽破裂矣唐倪勤梓州人以武略称太和五年典涪州兴教仓素持金刚经仓有厅事面江称胜槩勤设佛像读经其中六月九日江水大涨不至厅下勤读诵益䖍洎水退周视数里墙屋尽以淹没倾坏惟此厅与仓无恙唐干符中兖州节度使崔尚书法令严峻一军将衙参不到即令左右斩之斩后颜色不变众咸惊异是X夜三更归家妻子疑为鬼军将曰初被斩时如醉如梦不知痛苦夜觉身倒街中遂起还家耳明旦入谢崔咤曰尔有幻术耶答云素无幻术但自少至今读金刚经日三遍昨日失晓诵经过期故悞衙参崔问记得斩时否云初押出戟门外便如醉梦都不记忆崔又问经在何处云在家中佛龛函内急令人取到开函经巳两断矣崔大惊悔慰谕再三赐衣一袭银书此经一百卷诵读供养仍令于兖州延寿寺门外图畵就戮之处及斩经之像以显灵迹军将寿至一百四岁唐甯勉云中人少勇善骑射能力格勐兽不用兵杖时北都守壮其勇署为牙将继以兵四千令守飞狐城值蓟门帅骄悍弃天子法反书闻阙下文宗诏北都守攻其南未至而蓟门兵夜袭飞狐钲鼓震地城中人心汹汹咸求暂退勉自度兵少固不能折蓟帅之锋将听父老之言虑得罪天子欲坚壁自守又虞一邑之人尽屠贼手深忧而䇿未决忽有谍者告曰贼溃散矣勉即登城了望时月颇明见贼众驰走颠踬接踵若有大军追击其后勉大喜不知救兵从何处来开门纵士卒逐之生擒数十人得遗甲器械甚多先是勉好浮图氏甞阅佛书喜诵金刚经既败蓟帅擒叛党鞫之曰是夕望见城上有大将四人长二丈余雄悍可畏下城执劒驱杀众人惊怖走避敢有鬬心乎勉悟四将乃金刚神也益自奇之后官御史X中丞为清塞副使唐张政邛州人开成三年七月暴亡初见四人来拘行半日至大江甚广度深三尺许细看皆脓血便小声念金刚经使者色变入城见僧长八尺余骂使者云汝何得乱捉善人使者惊拜及引见王僧上坐告曰政系本家弟子妄被拘来王曰待略勘问僧色怒王即判放还僧自领出城外不复见所渡之水僧曰吾是汝所宗和尚须菩提始知持经之力合掌叩礼僧曰弟子合眼以杖一击不觉失声乃活死巳三日唯心热故家人未就殓也唐房翥生平崇信觉王每日念佛持金刚经一日暴死至冥司主者谓曰据案簿君有般若功且曾劝一老人念佛巳生净土君承此福力亦合往生翥曰余发愿诵金刚万卷今尚未完俟毕愿往生可也主云诵经满愿固为好事不如早生净土为佳知其志决遣吏送还唐陈国窦公夫人卢氏芮公宽姊素信罪福常诵金刚经未竟忽头痛至夜愈甚自念傥死不得终卷矣力疾索烛而火悉灭忽见烛炬渐升堂陛直入卧内去地三尺许无人执持光明若昼夫人惊喜取经读诵有顷家人钻燧得火烛光即灭自此病痊日诵五卷一日芮公将死谓夫人曰吾姊诵经精恪冥司记注姓名增遐寿矣后年至九十无疾终唐永泰初丰州烽子其母常念金刚经烽子暮出为X党项缚入西蕃易马蕃将赞普令穴肩骨贯皮索以马数百蹄配之经半岁马息一倍蕃将爱其了事赏以羊革数百因转近牙帐令执纛左右有剩肉余酪辄与之居半载因与酪肉悲泣不食问之云有老母频夜梦见赞普闻之怅然夜召帐中语云蕃法严无放还例我与尔有力马两匹于某道纵尔归无言我也烽子得马极骋俱乏死昼潜夜走数日为剌伤足倒碛中忽有风吹物过其前揽之裹足不复痛走如故及丰州界归见其母母悲且喜曰自尔被掠惟念金刚经以祈见尔今果如誓因取经拜之缝断亡数幅矣烽子因道碛中伤足事母解视所裹者乃经也疮亦寻愈凡世间孝慈最能感格幽冥烽子子母更益以金刚神力故能使勐毒蕃汉如赞普者倐回恶意渐转喜心假马纵归卒得母子重逢异矣然赞普帐中数语不灭子情不坏国法岂非宿因大有慧根者乎唐廖等观知善化县时有婆每日诵金刚经于街市乞食夜则归宿山阿忽数日不见羣鸦噪集于其止处人争往视之则怀金刚经傍巖而化羣鸦衔土以覆之遂名鸦葬婆唐何轸妻刘氏年二十六岁生一男三岁一女方周满夜梦入冥司判云来春三月命终觉后忧泣遂绘佛断荤昼夜虔持金刚经惟愿得满四十五岁儿女娶嫁死亦目瞑至三十八岁娶媳及四十三岁嫁女X至太和四年冬恰满四十五岁矣刘悉舍衣资供佛遍告亲戚死期巳至轸以魅语不信至岁除日刘自请沙门受戒沐浴更衣跏趺一室高诵金刚经毕寂然长逝惟顶上热气灼手轸依僧礼葬塔在荆州北郭世人暂时发心学道未几又复退转究其因缘有三种累无论男女僧俗各为身口眷属家计所累忙了一世苦了一世又因此三累起了无量贪嗔痴造种种恶业只是不悟那知此臭皮囊不由你作主炎天暑月一箇健汉夜间忽得急症而死到天明便看闻不得至于眷属谁能替代眼光才合各不相识随他受用家计一毫也将不去何不拨转念头一心学道此善知识一字一血至言也刘氏欲完婚嫁持念金刚是为眷属所累非能顿空尘念者但佛教中最重一信故虽见未明了亦生胜处唐康仲戚于元和十一年别母往海东数岁不归其母唯一子日久忆念有僧化食母具语之僧曰但持金刚经儿即回矣母不识字乞人写经乃凿屋柱以贮之加漆其上晨暮敬礼一夕雷霆大震拔此柱去月余儿果还携巨木至家见母泣拜母问之仲戚曰海中遇风舟破坠水忽有雷震投此木于波上儿抱浮至岸得以再生母惊曰岂即吾藏经之柱乎即破柱得经母子终身诵念凿柱供经事奇震木投波报奇不识字老媪胜于三心两意干打閧者百倍唐杨氏江淮人宋衎妻衎应明经举元和初至河阴X县因病废业为盐铁院书手月钱两千娶氏为妻甚贤安居无事年余有为米纲过三门者请衎同去通管簿书当月给钱八千文衎以告妻妻止之曰三门险恶利不胜害衎不纳而往果遇暴风击没羣船惟衎入水扪得粟藁一束渐漂至岸余数十人皆不救因祝曰吾命藁所赐也誓存没不舍抱之疾行数里投宿于老妪茶舍具白其事妪怜之为设粥明旦于屋南暴衣解晒其藁于中得一竹筒开之乃金刚经也愕然不解其故妪曰自汝出门汝妻蓬头叩祝求人写金刚经持诵诚切故能救汝衎感泣告归妪与米二升指东南一径曰此去二百里后日可到家后二日果达河阴见妻媿谢妻问何以知之衎尽述本末妻益惊异衎乃出经与妻涕泣顶礼又问有记色否妻曰写时执笔者悞罗汉罗字维上脱四遂诣护国寺和尚请添和尚年老眼昏半字独黑十日来不知所去验之悉如所说越日往谢老妪其人及居皆不见诘牧竖曰此处水涨无涯何人鬻茶数岁后郑相国絪留守东都召衎问前事授其男武职月给俸五千因求其经至今为郑氏所尊奉岳州剌史丞相弘农公覩其事遂叙之合观康母宋妻一以礼拜为奉持一以写念为拯救经藏屋柱母所为也经入竹筒籍谁手乎柱木投波上赖有雷神水门如奔马岂客粟藁自非设室授餐步步接引不死于溺亦死于饥矣X唐贞观末僧明度慈济为心勤修净业日诵金刚般若为课有鸽巢于屋楹乳抱二雏度每以余粥哺之复呪曰乘吾经力羽翼速成雏忽学飞坠地皆殒度悯󰢍毕旬余梦二小儿曰儿等本受卵生蒙上人育养诵持回向今幸转生人道距此东十里间某家是也度默志之约过岁余往其家询视果双生二子度因唿为鸽儿二子相视嘻笑如熟识唐永徽元年释明濬暴死见二青衣引见冥王问一生何艺𤀹答以但诵金刚经王曰善哉若诵十万遍明年必生净土弟子不见师也乃放还𤀹愈加精进至二年三月坐化咸闻异香经云众生愚钝观不能解但令念声相续自得往生净国明师精进发异香是也唐干元年中广州僧䖍慧自幼受持金刚经无间寒暑后与十数人泛海往南安都护府风涛大作舟人覆没惟䖍慧在浪中偶遇蓬蒿一丛以手紧抱随浪三日夜得至岸解视蒿中则金刚经一卷也䖍慧拜持弥进年至百三十岁端坐告终其经本自出香烟渐成五色云气徐徐上昇天界僧众与太守官僚远近老幼咸见之唐三刀师者俗姓张名伯英干元中为寿州健儿性至孝以父在颍州窃取官马迎省至淮阴为逻者所得剌史崔昭令押市曹处斩刽手连斫三刀自折剌史问曰汝有何术答曰年十五时即斋食诵金刚经X者十余年以世乱从军遂辍昨罹不测惟至心念诵尔遣人开函经巳作三段遂得释罪出家时人号为三刀和尚经曰我若向刀山刀山自摧折佛语了然而天性至孝其种子也若心作逆而口诵经何异蒸砂作饭唐长庆初荆州僧会宗姓蔡甞中蛊体削骨存发愿念金刚经以待尽至五百遍昼梦有人令开口喉中引出发十余茎夜又梦吐大蚘长一肘余病寻愈荆山僧行坚见其事姚苌河间王之症瘕乃六世余殃悟达师之膝痬为十代冤债此谓定业第患不得道耳得道则何定之有故河间卒逢玄俗悟达终遇诺迦也会宗之业定否未可知而能消垂危之蛊毒信道足胜魔矣唐江陵般若院僧法正日持金刚经三七遍长庆初年六旬得病卒至冥司王诘问答以甞念金刚经王揖上殿令登绣座念经七遍侍卫悉合掌阶下拷掠论对皆停息听诵毕遣吏引还王下阶送云上人更得三十年在人间勿废读诵勉出生死随行数十里至一大坑吏自后推之若陨空焉死巳七日惟面不冷今享年八十余矣荆州僧常靖亲见其事唐释灵幽在京大兴善寺出家长庆二年暴亡七日未殡自见二使者引见冥王敕问所作以一生甞持金刚经为对王合掌赐坐命幽朗诵一遍地狱诸苦一时停息诵毕又问幽曰经中尚少一章师算合终X今增寿十年归劝世人受持真本在濠州钟离寺石碑上幽还魂具表奏闻敕遣中使往濠州碑上无法可说是名说法后增尔时慧命须菩提至如来说非众生是名众生是也补阙真言与石碑真本俱自冥府传授世世众生有佛引其前有阎罗鞭其后始知佛与阎罗都是慈悲功德主唐卢弁有伯任湖城令自东都赴省夜宿邸中梦见黄衣吏摄入冥将见判官会有使至出迎吏领往一所其屋上有石壁下无梁柱内置大磨十数部傍有妇女百余人磨恒自转牛头卒又掷妇人入孔随磨而出血肉淋漓骨亦粉碎号痛之声惨不忍闻弁见湖城伯母亦在其中惊问此等受罪因何伯母曰坐生前妬忌死受此报又痛求曰汝素持金刚经急为我诵或得减罪弁因至诚念经磨遂不转受罪者俱获少息卒持又前向曰何人来此诵经转法度厄弁对曰欲救伯母卒曰急禀主者判官仍遣黄衣吏送弁与伯母还阳初弁唯小奴同行见其死巳半日惊惶无措甦后至湖城入门遇伯方礼忏讽经伯母迎执其手曰不遇汝骸骨巳入磨中矣今得重生大乘与汝力也唐天宝间张无是居布政坊暮归门闭蹲伏大桥下夜半忽数骑至桥云一骑至布政坊取张无是妻及同曲王叟又一骑往某处取数人无是闻之大惊俄取者至云诸人尽得唯无是妻诵金刚经善神护之X故不得唱所得人名皆应无是素识王叟声亦应俄鼓绝急归见妻犹端坐诵经妻曰吾恐汝犯夜诵经相待忽闻南邻哭声则王叟死矣无是因以所见告妻夫妇大惧遂发誓持长斋日诵般若四十九遍得不死金刚持验纪上卷金刚经持验记X卍XXX历朝金刚经持验纪下卷荆溪周克复重朗纂男周石校吴郡陈济生皇士参宋绍兴二年宋承信居秀州华亭县患翻胃疾数年百药无效忽夜梦一梵僧谓曰汝有宿冤今生受此病苦凡世间男女风瘫劳臌盲聋瘖痖疾病缠身经年累月伏枕卧席求死不得者其魂多摄在阴司考较前生今世所作罪恶若能奉施金刚经或自他书写或毕世受持才举心念遂感阴府官曹先放魂魄附体次遇良医其病即愈承信睡觉省悟明旦令妻焚香发愿许施金刚经一千卷复志心受持随梦金刚神赐药一丸令吞之次日病减月余全瘳见者闻者合掌赞叹夫众生从无始以来起诸无明造诸罪业由六根而生三毒作千恶而感千灾种种栽地狱X根缚冤对结世岂有种黄连而不苦者哉承信尽心受持识消智长施经千卷罪灭福生般若是良药如来是大医王勿当面错过宋苏州朱进士平生学举子业未闻佛法偶游虎丘寺闻佛印讲金刚经至一切有为法四句喜未曾有因欲参究全经旨义偶午睡梦青衣押五人朱随其后行二里许至一大街竟入巷门内挂青布帘人家至厨房桶内有汤五人皆饮朱亦将饮青衣喝曰听佛法人不得饮遂惊觉乃信步行至大街入巷果有人家与所梦合朱扣门入主人具言厨房生六犬内有一死者朱惊怖流汗自谓若不闻佛法入犬胎矣因专持念金刚经寿至八十九岁八月望日遍请诸山道友晤别登后园树枝上说偈曰八十九年朱公两手噼破虗空脚踏浮云粉碎立化菩提树东遂化去冒宗起曰人生五浊数十年一日十二时中一念一动作恶造业剎那间不知凡几大约一生之中贻数世之业业愈多则劫愈深朱公若一失足犬业满时又不知复轮何物语云一失人身万劫难又云此身不向今生度更向何生度此身朱公得闻佛法在闻佛印讲经故如来最重为人演说宋淳熈元年杨州府承局周兴自幼日诵金刚经一卷太守莫濠差赍币千余贯往行在寿朝贵至瓜州渡郁三店投宿三与兄郁二谋财害命埋离店五里路旁兴因违限妻子禁责一年矣及太守被召赴行X在将抵瓜州路旁忽见莲花一朵令从者折之斫之不断掘地四五尺见花从死人口中出眼犹能动熟视之乃兴也掖归次日方能言具述客店谋害埋地十八月矣太守问何以不死不饥答曰谋死被埋昏迷如梦见一金刚神将莲花插口中沉睡至今太守叹曰甞闻此经有不可思议功德自愧禁其妻子且念平日所理公案岂尽无枉耶即移牒杨州府官释兴妻子拘郁二弟兄成狱奏闻郁二郁三处死观此死埋地中口内尚生莲花则至心持经不乱者其身坐莲花台上又何疑哉宋绍兴府寄居郭承恩将之温州参军任诣天宁寺焚香发愿挈家九口到任之日力行方便设禁宰牛俟考满回家金书金刚经一卷恭入佛殿供养比三年考满与同僚司法元珍买舟涉海还乡参军眷属居前舱司法居后舱至绍兴府界风涛大作四面昏黑见海内鬼神凿船为两段前舱顺风抵岸后舱沉溺海中葢司法受贿狥私参军奉公执法又承金刚力耳报应之理善恶既分祸福立判一船凿为两段更为奇特郭参军到任三愿诚风波中大法船也宋范文正公原籍四川成都仕苏州府尹遂寄居焉母亡三七梦泣告曰母以阳世造业为泰山府君所羁日夕受苦难言吾儿素孝顺乞诵功德经一藏救拔母罪幸勿迟疑使母一入地狱便永远不得超生X矣去复回顾嘱云功德经即金刚般若也公昧旦惊哭而醒即沐浴斋戒躬就玄墓禅林延僧讽经七日至第六日夜又梦母曰缘儿至诚礼忏感白衣大士降凡持经半卷今母不但消罪更得生天皆佛力也明辰儿入经堂询之自知公候法事完满备䞋厚酬众僧因问第六日讽经内有只持半卷者众俱失色答曰所礼经典俱如数完岂有只持半卷之事旁有一僧从容告云昨日大众念经山僧倚立默看至第十六分倐大人至拈香便归厨作务今承问敢以直对公即稽手下拜僧言莫莫忽腾空不见缁俗无不瞻仰公因是创设莫莫禅堂以志灵异至今不泯宋冯侍御日持诵金刚经三卷至二十八岁有他事疏奏是夜四更忽见两使者追入冥府王曰汝寿合至七十九官至枢府缘汝奏札损民当绝禄除算冯惊愕告曰某既阳寿未尽乞赐再生誓当毕世持经力行阴隲王诫谕曰凡当权柄可置一簿日间作事夜必书之既不可书必不可作此延年术也才举善念惠民恤物必增福寿稍怀刻剥上帝随有严谴矣冯既再生阴德日着寿至九十八官拜丞相忽一日卧疾其第九子方十一岁出厅前见牛头马面无数骇问何来鬼吏答曰吾等特来迎接阎摩天子子以所见白父父笑曰生为上柱国死作阎摩王是吾职也颂曰休将讼笔逞文华廻礼空王乐出家巳发一X心归大道不须六贼苦拦遮欢同妻妾终成疾位至公卿一似花从此晚年凭慧劒愿将名字寄丹霞索浴更朝衣坐化又颂曰大洋海里打鼓须弥顶上闻钟业镜将来灿破翻身透出虗空冯公以宰相为阎摩固是正报亦非上果然每日三卷金刚不能敌他事损民之一疏吁可畏哉宋柴注青州人为寿春郡司理因鞫谋命狱一囚言离城三十里歇客为生每过客𢹂囊重独宿夜分杀之投尸于白沙河中前后不知若干人惟谋一老妪不得注问其故囚曰是年老妪独来投宿某与兄弟见其行李不薄至更深遣长子推户久乃还云若有人抵户不可启某不信携刀自行及门穴壁窥之见红光中一大人与房上下等背门而立某惊惧失声几于颠仆天将明门方启妪理发诵经不巳问何经曰金刚经也乃知昨夜神人葢金刚云宋德祐丙子崇政华家山华友常持金刚经甚有灵验是岁大元军马至友以避难密祷于佛是夜金刚神赐梦云尔前生杀人未偿其人今托生和州历阳姓王名二现在军中尔当死其手数不能救趋避无益友次日端坐诵经不辍近午有二人入将友缚之大唿王二相公我当死汝手一死不争容诵经毕便就戮军问何以知我姓名友以梦告王二曰既金刚神托梦我与汝解却宿冤何如复留衣别去友遂诵经数卷忽无疾坐亡嗟夫大数巳定虽宿结之冤恨X巳消而莫逃一死然得免首领安然坐逝岂非善神救护之功哉宋湖州城南屠户陆翁年二十三岁时见一云水僧称教化有缘人陆不领解僧云汝杀猪羊无数何不改业陆曰承袭祖业遽难弃舍僧曰不改则后世必堕此类观汝宿有善根何不受持金刚般若及妙法莲华经消除恶业言讫忽不见陆遂省悟誓不宰杀素食投师绘像一轴每日就佛前诵金刚经忏悔惟愿所杀众生蚤生净土未及五年自能暗诵年八十一岁预知卒日沐浴端坐作颂而化颂曰六十余年专杀业手提刀秤暗修行今朝得赴菩提路水里莲华火里生人生非善即恶更无别径可容参半以行我辈日甞间自安自便苟且依违若以为无有大过即此便足直入迷涂故狠恶之人放刀证果为力反易而习气薰熟不阴不阳似梦似醒者一刀两段为力反难宋荆州江陵县李玄宗女十三岁时梦一梵僧谓曰汝有善根何不持念金刚经又云世间善男子善女人每日净心能诵一卷阳间增寿命终即生天界若能究竟般若直到涅槃彼岸即或未达经意死去阴府亦不能拘录当生富贵家受诸胜报玄宗女信之遂日诵金刚经三卷年二十四不愿有家忽患伤寒三日卒冥王照勘无罪及见女子头上有佛显现王云此女有般若功即放还魂临放时王嘱曰汝父造X业致先减阳寿二纪不久追来对证因汝父好取生鱼切鲙今有鱼七千余头状诉索命归问汝父每夜梦落网中昼则头痛此鱼求报也女还魂白父父惊无措遂偕女往天宁寺斋百僧断除荤酒手书金刚经四十九卷书毕玄宗忽梦数千青衣童子向之拜曰我等被君杀戮诉冤索命今蒙写经功德咸乘善力出离苦趣生善道矣君既释冤又添遐算后玄宗自此持诵益虔寿至百二十岁无疾沐浴坐逝十三岁女子便能信梦中之语一心受持不愿适人较之壮夫耄叟亲聆法座演说尚生疑谤岂不相隔云泥乃玄宗悔过书经不特切鲙之罪业顿消巳减之原算仍还而且冤结悉生善道遐龄更得善终此又孝女自度度亲度物之弘力也宋王廸功妻日诵金刚经至心向善廸功好鹰猎害众生命一日猎罢归家适值其妻念经因劝廸功同诵功德分第十五分未及终卷廸功竟诣厨房蒸炮饮啖后五年廸功中风经年卧床一日自见二使者追命而卒见阎摩王怒责曰汝受爵禄何不福上增脩却好杀害生命减算绝禄令狱吏驱入镬汤鬼吏检簿告王此人杀业虽重生前曾与妻同念金刚经一分虽片纸重如丘山合免罪放还王敕于镬汤内取一杓汤淋其背使知警戒因得再活后患背疽溃烂痛楚百药不治唿妻佛前代誓不敢再伤物命且愿手书金刚斋素受持廸功彼梦一僧手摩其背三X匝天明其疽即痊弥勒尊佛曰刀割众生身上肉自家面上要添肥与你黄金千万两谁肯将刀割自皮王廸功虽有半分经之善因不得信女为妻能出镬汤地狱哉宋绍兴九年明州王氏日持念金刚经怀孕二十八月多病羸瘦深忧难产偶倚门立一异僧示之曰汝有善根何不印施金刚经千卷王氏印施如数又斋千僧念金刚千卷至夜三更见金刚神以杵指王氏腹及觉巳生二男在床矣相貌圆满令人欣羡王氏遂奉斋受持不辍年至六十一岁无疾而卒见二使者引见冥王自供从幼持念金刚经赐金床命坐殿侧朗诵一遍地狱辛酸之苦一时停歇王又问何不念呪答云世间无本敕鬼吏于藏中取呪本付王氏嘱曰汝至阳间展转流通切勿遗坠汝向后寿终径生极乐世界不复来此处矣王氏二七日还魂后至九十一岁无疾坐化其补阙真言曰唵唿嚧唿嚧社曳穆契莎诃一廻向真如实际心心契合二廻向无上佛果菩提念念圆满三廻向法界一切众生同生净土悲哉世人两眼睛光落地浑如大海去捞针三寸㗋气才回依旧西风过驴耳那得如王氏持经不懈不负真言传授流通至今宋蒋大士江华县人生熈宁甲寅二月廿七日所居近舜祠从幼以亲炙圣容为幸每过竭诚礼叩既长孝父母睦兄弟日诵金刚经崇宁癸未五月豁然顿X悟遂别父母妻子就浪石寺立坛演法踰年回首至期七日前尽蠲火食升姹岩趺坐而化其徒于寺立塔至今真身不坏冒宗起曰蒋大士以孝友至性成金刚不坏真身较之偏空执见成断灭之相者远矣宋道宁禅师者潭州开福寺僧也壮为道人于崇果寺执浴一日将濯足偶诵金刚经至于此章句能生信心以此为实遂忘所知忽垂足沸汤中后祝发蒋山依雪窦老良禅师一年徧历丛林参诸名宿晚至白莲闻五祖小参举忠国师古佛净瓶赵州狗子无佛性话顿彻法源大观中潭帅席公震请住开福衲子景从政和三年十一月四日净发沐浴次日斋罢小参勉众行道辞语诚切期初七示寂至日酉时跏趺逝阇维获舍利五色归藏于塔莲池师云得道人预知时至葢娑婆缘尽净土缘熟自然圣境冥现如远公七日净观师二十七日之类是也世人生无实德死欲效颦扭揑装点取笑识者甚则生身活焚附鬼着邪流入恶趣尤堪怜悯古人往生从无活焚其躯者愿智人普以告世救诸愚民宋嵩明教游康山托迹开光法席主者以其少年锐于文学命掌书记明教笑曰我岂为汝一盃姜杏汤耶去之居杭西湖三十年杜门不妄交嘉祐中撰辅教编定祖图正宗记诣阙上之翰林王公素权开封复表荐于朝仁宗下其书于中书宰相韩公参政欧X阳公阅其文大为赞叹书赐入藏遂名闻天下晚居灵隐每清旦诵金刚不辍夜分诵观世音名号临终安坐微笑索纸作偈曰后夜月初明予将独自行不学大梅老犹贪鼯鼠声宋释清虗立性刚决作事多戾忽廻心诵金刚经无有懈怠甞于山林持讽有七鹿驯扰其侧声息而去又邻居失火连楹灰烬惟虗屋飈𦦨飞过略无焦灼长安二年游蓝田悟真寺北院旧无井泉远取于㵎运致极劳时华严大师法藏闻虗持经灵验乃就请祈泉即入弥勒阁诵金刚彻夜不息至三日后忽见玉女三人在阁西山腹以刀划地虗熟记其处掘之果获甘泉四年少林寺坐夏山顶有佛室甚宽敞人不敢到云鬼神宅焉有律师恃其戒行夜往念律见一巨人以矛剌之狼狈下山又有僧持火头金刚呪者时所推重令賷香火入坐持呪俄而神出以手握足投之㵎下七日不语虗闻之曰下趣鬼物纵恶至此即往彼持十一面观音呪夜闻堂东有声甚厉又如两牛争鬬佛像皆振呪既无效还诵金刚般若须臾影响皆绝自此居者无患神龙二年诏入内祈雨七日雨周千里沟浍皆盈屋墻尽没其院水至即回诸异验不能尽述元无闻聪禅师汝水香山人至元元年辛巳资福寺无碍长老请师註解金刚经三十二分时有紫云覆寺既毕法座庭前连产五色灵芝数本所註经流通X至今聪师每分註解外各缀颂语开人天眼透金刚山宜有紫云瑞芝之应亦有刻经而板中流出舍利者皆智慧人自结智慧果非佛菩萨故现神通明永乐间杨州如臯县城北三十里有孙公廿二者长斋建菴晨昏庄诵金刚经三十卷如是者四十年时当草昧邑濒于海无城郭豺狼为害或往来村墟听经声辄俛首去偶飓风大作隣屋皆荡析公诵经如甞菴岿然无恙室无扄钥诸檀那所施米谷钱帛勿论僧俗遇乏槩分给之深得不住布施之义逝后乡人立祠耑祀二百余年以来每值春秋祭赛巫祝必讽诵金刚经以妥其神今邮亭曰孙公舖者其遗趾也明宣德间川西鹤观道士陈入玄志求长生精思日夜祷神授法夜梦一人形貌异甞自称执金刚神谓玄曰尔求长生速往珉山礼智融和尚当授汝法玄如言往恳指示融云不见金刚经一切有为法如梦幻泡影如露亦如电应作如是观乎玄问云既如梦幻何谓长生融云若见诸相非相即见如来又云即非如来是名如来玄于言下大悟遂辞隐于瓦屋山虎踞巖不废玄摄日必诵金刚经凡满数藏历春秋九十有八一日集邻居隐者告曰吾始求仙长生今竟幸得佛长生矣顾诸公得我所得言讫瞑目而逝近山数百家共建祠肖像祀玄谓仙宗佛果两得之X也苕中许宦为四川观察亲纪其事明严江相城皮工也中年弃业于佛寺担斋饭在路专持金刚经併念阿弥陀佛不绝声年六十余忽绝粒饮水一月乃言曰我当以某日某时去至期沐浴更衣跏趺而化焚之得舍利数合其舌坚如金石扣之有声时正德十三年事也至柔莫如舌心坚则舌坚此金刚不坏之实证明正嘉间滇南周廷璋号楚峰性淳朴归依佛乘生不识衡量治家不计生产有无而雅好施有辄散之贫者人与语多笑或谑之或至詈辱之亦笑每晨起必诵金刚弥陀观音经各一卷时欣然自得曰吾岂借是为行资哉吾不离日用不涉贪爱庶几如是而巳甞昼寝疾有胡僧入室合掌作礼倐不见家人忧之谓翁且逝矣俄而疾愈年八十七以清明日上冢诀辞祖考还谓其妇唐孺人曰弥陀迎我观音室利亦至矣又明日曰观音食我一芋谓我勿茹荤斋五日可西行也自是每食一粥一蔬至期沐而冠令子弟诵七宝如来名号自诵经端坐而逝翊日体香洁如生明嘉靖间少保戚公继光为副总时以倭乱提兵守御三江素虔持金刚经虽在行间不废一夕梦阵亡亲兵某云明日当令妻诣公乞为诵金刚经一卷以资度脱旦日兵妻果来吁如梦中语公次晨斋素为诵经讫是夜兵妻梦夫语曰感主帅为我诵经但其X中夹杂不用二字功德不全尚未得脱苦耳兵妻明旦复以梦吁公大讶因忆诵经时夫人遗婢送茶饼至公遥见挥手却之口虽不言而意中云不用也公时以语幕客事遂传焉滇彻庸禅师曰予病中作梦神人持一簿云此是录诵经杂念者罪过余接按之皆书诵经搀杂俗念人等姓字并罪过也余亦在末篇读巳凛然又谓余曰若一卷经搀杂两个念头试思一生所诵经应搀杂多少念头忽然梦醒汗流浃背吁此僧俗持经之烱戒也屠长卿曰通州顾少司马养谦为人高才倜傥夫人先卒广修佛事数年后公有妾暴亡经宿甦哭不止公问之答曰妾死入冥府见夫人闭一暗室云我在此苦不可言急作功德救我妾曰夫人亡后相公大作善事都无益耶夫人曰经忏荐度在主者斋戒至诚乃能灭罪增福向者沙门持诵堂上相公饮奕室中何益之有公闻之亦大哭择聘戒德名僧清净严肃作道场三昼夜此长卿目覩而笔之者饮奕且不可况酒肉乎近北京鹫峰寺僧济舟一日有青衣者访之告曰我地府无常也某老妪受地狱苦不得脱生前供养老师今托求念法华经一部舟许之随于七月十五日在佛前跪讽法华经至第五卷渴甚觅茶不得厨有冷酒舟饮数口仍至佛前念完三卷十六日无常复来云老妪承师经力金光巳射至地府正将离狱忽五卷经中满地狱皆作酒气仍不能出舟闻之毛骨竦立发愿X至诚为彼补诵然则饮酒食肉持经适增业耳明嘉靖间归安茅鹿门佣仆冯勤日者占其天问一老僧何以延年老僧曰若为下人无力积德惟拾焚字纸併念续命经庶免短折勤问续命经老僧曰即金刚经也乃置竹镊竹簏两事日间遍历街巷凡秽恶字纸悉镊簏中涤以香水曝干焚灰包送清流虽只字不敢遗忽夜归跪念金刚经一卷回向岁以为甞后渐知书通文义鹿门礼貌之家道丰裕子二孙四寿九十五无疾化书同文天下通行易便三教经典无不赖此作践者既有恶报敬惜者自获福因老僧教冯勤以延年舍拾字念经别无他法道理实为真切工夫尤为捷径明颜光裕世袭业儒一日同乡绅耆老入金刚会听经讲论至暮而归踊跃叹服欲究其旨以赴铨未暇后任太和县事忽病梦二青衣拘入阴府景象晦冥森严悽惨少顷见王执簿吏曰光裕阳寿巳尽在生业重好杀恣意烹炙且好食牛犬即有无数生灵对执索命王判押赴油火煎炼牛头又入沸鼎祇见莲花遮体滚沸澄清鬼判禀王合掌请见果何功德化斯罪业令察善簿祇有持论般若一日之功植此金刚不坏之体王曰善哉延尔寿禄还魂普劝世人奉持返魂巳经七日自后课诵不辍刻施金刚六千卷官历大参年至七十临终香闻里巷苦口嘱戒子孙世代受持最上经典言毕而逝颜子六十六代孙博X士伯廉记明崑山周少岳讳之程五十丧明其瞳子反背碧色昼如黑夜自以为废于世矣一心归依佛氏以消宿諐每日清晨庄诵金刚经三卷诵则高声赞扬客至不为礼积十五年忽一日烱然见物旋见旋晦惊疑未定令家人视之见左目眸子摇动露光一发二月余碧瞳渐转两眼清光尽复比之少年更能视远少岳感念金刚神力诵经益虔年至八十考终其先代百十六岁翁号寿谊者多有隐德太祖召见便殿诏天下行乡饮礼自翁始少岳其八世孙也孙日隆百拜志顾伯念曰此余邑中近事童年即闻之今因集灵应恐语焉而不详乃躬叩其的孙隆甫出此授余採入以传信云明陈明远兴化军人甞举进士过泗州游普照寺见老僧敝衣倚树读青纸书书有光射百步许就视则金字金刚经系以梁朝傅大士之颂者僧顾明远曰子亦乐此耶遂以授之明年从父铸官海陵忽病死将大殓体复温移刻乃苏自言见四卒深目虎喙驱之西北行势甚暴所经皆广野尘埃扑面如在雾中渐逼大河府署严密三卒先入一守明远须臾一僧乘空而来即泗州所遇授经者府主趋出迎之旁睨明远僧唿明远前使自忏悔主乃诏吏放还僧前导游两庑见囚系数百更有禽兽诸虫悉能人言与囚对辩又坐沙门五六人前列败坏饮食数十瓮途中X所遇又见里中向日威势孔灼到此不胜狼狈诸状俄及前所过广野溪水涨甚僧执杖端以末授明远挈之行始涉亦浅中忽深陷因惊唿而甦明钱塘李时英为南海钦州守恒诵金刚经隆庆丁卯为分考官于闱中病死三日初见金甲神欲鎻去见泰山府君城隍土地咸在土地以李诵金刚经故坚不肯押字金甲神怒袖出火钉长三尺余从土地顶门钉入立见焚烧尽俄复本形坚执不押如故金甲神曰当同鎻汝往泰山旋见数鬼称冤索命呵时英前世为九江守受赇杀人正急怖间忆诵金刚经忽见吕祖师乘云而下鬼俱奔逝时英伏地乞哀吕祖曰还我老君丹来熟视曰业重业重可惜丹俱坏尽矣汝诵金刚可求救六祖忽然间六祖至覩时英伏地亦曰业重业重待与五祖商量来时英出一手曳六祖袈裟片片飞金光少顷倐异香满鼻闻空中五祖六祖敕曰诵经人且放还随见前金甲神复至提时英一掷汗下如雨而甦时英出场即弃官归湖南净慈寺焚修晨起必诵金刚超度冤鬼无疾终明万历初侍中钟公复秀徐公遵寿俱住京城罗家巷奉佛念金刚经别院净室数间二公联坐诵持钟家有二白鵞闻经闻念佛辄尾二公后作声而行逐之不去昂首若听行止皆随木鱼声逾数年二鵞并对经案立化二公为󰢍于净业寺后地号听经鵞冢X昔净影老沙门慧远初在乡养一鵞相随听经及远入京鵞留寺中昼夜长鸣其徒送入京至寺门放之自能知远房入驯狎每讲经入室伏听泛说他事则鸣翔而出合观二案鵞之灵慧如此彼诵经生杂想闻经若充耳者诚异类不若矣明万历间苏州枫桥盛在德从讲师悬明受金刚经偶病殁追赴冥司则被仇鬼盛之化告郡城隍逮对也在德理直得观冥狱释还时见城隍降阶谕曰我生前荆州人姓曹自登神箓我母张太君转世三度矣咸女身不育若代我恳悬明师虔诵金刚经月上女经各五百部我母转男必矣在德再生礼请悬明诵满牒告管东溟作序纪之弥勒偈曰即今现在双亲就是释迦弥勒若能供养得他何用别求功德故睒魔菩萨割目救亲沉疴即愈慈心童子发愿代苦火轮立消黄梅养母有堂载诸方册莲池师云世间之孝三出世之孝一城隍巳登神位犹然度母转男人子欲报劬劳何不归依大道明王泮山阴人万历甲戌进士其伯父抱幼儿戏于门儿臂带银镯忽失之时泮父适在傍疑为所窃泮父不平引神明为呪取金刚经足践之泮为诸生屡试高等不得第一日晓出城外见两白须翁相语曰大善寺前秀才王泮应登上第为其父亵污金刚经今削籍矣泮不知何故归问父父语以前事泮大惊忏悔于佛前手书经一部是年登贤书归欲再书一X部未讫上春官被放至甲戌续书完经始得第赤水屠隆目击传其事明万历间四明屠公隆代推异才知青浦县狱中骤有厉鬼乱狱囚囚有因而毙者狱吏以闻屠为文以谕狱神曰神在鬼安得尔狱有冤死者官之罪囚何尤乃爇燎火庭内密焚金刚经一部而身坐狱至夜分明日问狱吏卒鬼杳然遂绝蹟冒宗起曰囚即未死之鬼鬼即巳死之囚鬼复毙囚业中造业且挠乱是在动处簸弄密焚金刚却在不动处降伏鬼杳然而囚无恙幽显俱度非赤水那能具此卓识明海盐渔户张元与弟贞撒网夜归至青松塘见水面有异光掩映星月疑其下有蚌珠遂没水取焉得石匣一枚启之乃金书金刚经光彩异甞元置之家堂中夜梦金甲神语曰汝前生为长水法师讲坛作务人因无道心退堕至此然夙因未泯赐汝大法当精进持诵元以不识字为辞神令开口以金丸投之香煖入腹遂惊而觉明旦启诵熟如久习矣时万历甲申年元叩达观大师具陈其事师更勉以诵经必回向西方至丁丑七月元谓亲识曰我杀业除莲台现矣无疾端坐而化世间具有根器之人悟亦易入唤亦易醒譬之以黍作饭火候何难又古来得道者多在愚钝朴鲁而聪明伶俐者反失之张元兄弟得手在不识字上明大司𡨥姜公宝丹阳县人在书室中忽被二使追X入地府一官峩冠博带侍卫森严问姜在生所作宝未对旁出一官对曰此人恶多善少当为异类鬼使遂携牛皮披其身三披三不能覆王怪之官对曰此人但闻金刚经题余无善业姜哀恳求脱如还阳世终身持经王因其悔悟遂放回生宝自此持斋诵经折节缁门讲究金刚大义与人衍说不懈一日告诸亲曰明午我当去矣至期果闻天乐异香合掌而逝万历戊子普门居士曹奉记凡人诵经时着一念夹杂心着一念退惰心便终身不能得力姜公从堕落儆惕后其讽持衍说必有大过恒人者故不特无明罪业消陨而且预知回寂香乐来迎般若之灵应何如明万历间金坛王公方麓病笃时烦躁其子肯堂进曰大人平日存养功夫正于此际得力愿澄心听儿转金刚经方麓首颔颐解命取经朗诵听至无我相无人相四句辄笑曰烦恼本无我相谁恋遂合掌长逝古德有云至人念念定慧临终安得而乱凡人念念散乱临终安得而定方麓先生宿称有养病笃尚尔烦躁不免然能一拨便转其从前之识力可知至损菴公于至尊弥留之际毫不手忙脚乱从容劝亲听经其终事大孝逈出俗情足为人子法也昔文忠欧阳公易簧时唿子弟诫曰吾少以文章名世力诋浮图迩来忽闻奥义方将研究正果不料賷志以殁汝等勉旃无蹈后悔令老兵于近寺借华严经诵至X八卷安然坐逝又袁公宗道暮年深悔所学所行无关生死遂纯提念佛往生以示人二公可谓终悟故乡消息者矣明沈济寰居嘉兴北丽桥开青菓店每晨起必持金刚经或出外则一袋贮经悬胸前不旷持诵万历癸巳冬往洞庭山贩橘太湖中流陡遇龙风湖面昏黑沈船漂荡如叶橹楫尽失巨浪如屋高出于船丈余巳陷没水底矣唿号间忽有巨力提船而起拔出波间夹送如飞顷刻达翁家嘴登岸则岸人共见有两金甲神行水中左右擎船而来船中人知为金刚拯救共感沈德号为青菓沈佛家昌宗起曰黄蘖枝头有甚蜜菓沈翁业菓证果救已救人才不是自了汉明万历间嘉禾沈公光华甞判两淮盐铁归田日偶与同郡运同吴公淞闲坐从容递问日间所为沈云晨朝茹素持诵金刚经积二十年巳踰二藏吴亦漫然置之居无何吴忽晨起疾驰诣沈贺云郎君南闱必第矣沈问何据吴云夜梦神言郡中一士夫以持金刚经功德其子应得隽觉来惟忆公当酬是梦是秋沈公子应明果登应天乡荐传闻沈公持金刚经极䖍行住坐卧不息甞往返东郭季子家涂间一心持诵又以无四相心修一切善法累世积德故子孙蝉联科第为禾郡冠族明嘉兴莫晴虹于经坊遇一晋陵人请经口中喃喃X诵金刚经观其面目甚是可畏因问公何因缘在路诵经其人曰我善刀笔久为代书一日病死至阎罗王所究问生前过恶逞辩不服王命狱卒带仇对悉至质云诸人被你状词累死更有何言我见无可抵饰遂高声念金刚经王肃然起立愈连声诵念不止王即命且放回仇对尽唿号曰受冤几载无繇相报今既追到决放不得王曰彼阳数尚未因造恶拘来今高声诵最上乘法冥府如何处置姑放回阳彼是恶人待其贯满追偿汝命未晚也以此因缘改行从善且惧终逢仇对故日诵金刚经回向以超度之耳万历庚子秋九月晴虹笔记讼狱之害不小刀笔之业最大世多细事参差片言拂戾彼此负气不平幸遇好人从中劝解忿恨便消或投包讼扛讼之家便尔瞒天佈谎希图立准立差因之取利那顾原被破钞倾家且致讼中生讼连岁牵缠鬻妻卖子不能了事性命从此结果悔无及矣讼师搆祸之惨毒如是阳法阴法毋容轻贷晋陵代书倖以诵经再生若非回心向善即金刚经能常作护身符耶明崑山邹軏生而朴实未常识字虽小本营生好行方便凡遇饥人残疾盏饭数文乐施不吝一日途遇化缘行者诵金刚经軏停腐担听之牢记无我相无人相无众生相无寿者相四句出入不忘一日偶病延僧诵金刚经其胞弟轸读书颕敏有文名放僻不信鬼神行多刻薄是日以代兄礼忏勉强从事闻诵X经至第十五分心忽有悟合掌称赞吾儒未甞有此自此信心三宝万历十一年十月初十轸患时疫沉迷不省人事旬日余独胸前未冷突于牀上霍然而起告家人曰我被冥卒押至阊门外李作坊家为牛身尽白色见金甲神云轸得闻最上乘法大有信心安得入此畜胎以宝杵击首一下而醒轸回阳犹觉顶门痛甚遂与兄日夕持斋讽经踰十三年轸无疾先卒七终軏忽谓家人曰明午圣人迎我往西方矣次日至午异香腾空沐浴更衣端坐而逝此案因传闻之误冒宗起刻与王载生稍异余参顾伯念灵应本定之明万历辛丑顺城门内监张爱晚年受持金刚经屇易箦家人嘱曰莫忘持经念头爱心服膺口不能答覩二青衣押之曰汝当往山东投胎其行若飞日中巳到山东见彼土山水及受生父母爱一心惟持经随押至一殿宇心疑是东岳而无牛头狱卒殿上一人冠平顶冠迎爱使前曰汝合到此地投胎爱称某一生持金刚经但愿往生不愿投胎冠者曰汝持经功少爱云曾闻十念成就况某持经巳历数年乎冠者因顾两青衣曰且送回持经爱死巳九日心尚煖未殓复甦遂离家住西山碧云寺耑诵金刚又十一年一日集众云我以持经力今西去矣端坐逝佛能知羣有性穷亿劫事不能化导无缘张监持经愿往生卒得西去固愿力相资亦是因缘成就X明嘉兴府报忠坊范氏仆失记姓名居士王载生幼时见其每日肩菜担行市中喃喃念诵不休闻其蚤起营趂必先于佛前焚香跪诵金刚数卷始出晚必赴金明寺佛殿礼佛回向乃归途次遇生命每减钱买放逢丐乞病者减口食施之家主与之妻不愿遂听出家投三塔大乘禅师薙发为弟子数年辛勤作务凡禅堂苦役悉身任之未甞告倦忽一日示疾告众曰我夙生以诵金刚怠慢故罚作人奴今限满当往善地受生矣遽瞑凡人诵经切须斋肃焚香专志讽持供奉经典必用锦袱瑶函洁净几案毋得放荤酒杂处併携入妇女房中亵凟之罪冥律最重范仆因怠慢金刚而罚作人役必其前生犹有善根故能毕世礼诵以勤易怠以虔易慢往生善地感应信不诬也又每见常人忽然雷击神诛不惟旁观莫知所以即本家亦未悉其罪状不知皆夙业有以取之或云既是夙业何不当时现报而遗之来世是则甲作乙受茫无干涉奈何曰现报为花来报为果或福报未尽业力尚迟或现报难偿世世受罚若白起李林甫诸人是也知即不知受则实受形骸虽换神识不改阴府固不分甲乙彼此耳明万历辛亥间淮北大商胡燃关中人妻吴氏挟赀数十万年四十好善而无子有僧化之曰尔能刻金刚经施舍一藏定产麟儿燃慨如其言又施棺木一藏并掩骴骼之暴露者如是者十余年功行圆满延X僧四十九众建七昼夜道场忽梦神人告曰尔无忧子之迟也上帝细察尔愿诚否始终无替念否将择福寿俱全者以昇之越一载姬妾连举三子皆聪颕夫妇年踰七十家道益隆天下修善人最怕退转渗漏胡公愿力虽弘上帝犹严体察善行纯久自获如意福因也明宪副项希宪初名德棻梦巳为辛卯乡科以污两少婢被主科名籍神乙去遂力行种德事捐赀恳友高松声精楷金刚经刊板岁施之凡十余年梦至一所见黄纸第八名项姓中字糢煳下为原字傍一人曰审视此汝天榜名次也因易名梦原万历壬子中顺天乡试廿九名巳未会试第二名共疑名次不合迨殿试为二甲第五名方悟合鼎甲数之恰是第八乡会榜纸俱白殿榜独黄尤为冥定云按冒公宗起万历丙午年十七即信持太上感应篇朔望庄诵无间戊午临场病痬几殆比入闱昏昏如梦夜燃烛目迷卷格不知从何处下笔出闱沉卧竟日不记一字榜后例赴学院亲供墨卷字字端楷不似愦时笔信神助哉已未下第始发愿增註感应篇每註一段付梓稿则焚之神前因念好色损德尤甚文人故犯者更多特于见他色美起心私之条下备陈报应以助勐省当日佐公缮写则辟疆之塾师南昌罗宪岳者辛酉归入泮相别八年戊辰新正二日罗夜梦仙流三人一翁苍颜黄服中立二少年披紫衣左右侍老X者出一册左顾曰尔读来左立者朗诵过老者曰该中旋顾右立者曰试咏一诗即应声云贪将折桂广寒宫那信三千色是空看破世间迷眼汉榜花一到满城红老翁笑而去罗窃听知此为嵩少感应篇内见他色美二句註也醒作书寄辟疆榜发公果中但未解榜花二字及阅类书云唐大中礼部放榜姓僻者号榜花今合观项公事始信功名予夺皆从色关分别可不慎哉大抵杀盗婬三案婬根尤为难拔锋刃在前肉胸知恻穿窬充类自好不为一溺慾海波中便尔没顶甘心纵有红颜白发恩情露水与夫破产败名少衰中病追悔无及亦复不少惟最易失足魄摄魂飞在艶冶当前勃然难制之一刻此一刻内王法不及加清议不足畏名节不必顾独有因果二字庶几足以制之就因果中又止功名一途足以夺之不过片念忍持遂能感孚天帝较之半世黄卷青灯与他途累仁积德事半功倍如是人非至愚胡不痛加悔励耶否则独擅风流自称情种由此减禄由此夺算由此杀身由此堕劫又何苦以俄顷之欢娱博生死之祸害乎婬报既重则防淫之功与导婬之业其报自当不轻近如烟鬟秽史早登鬼箓金瓶媟编显受谴罚实事彰彰深足令人思且怖也明苏郡五峰文伯仁工于诗畵待诏征明之侄偶诉逃仆诣县少憩民家梦两青衣逮之意县役也随行至一公府殿宇弘厂似非人间始惧上有王者呵曰X讼汝者众奈何文诉平生乃学究无罪王笑曰忘之矣即令判官以一青丸摩其顶寒沁彻心恍悟前身为正统年间管长陵宦者冬凿池杀蛰蛇百余俄有羣蛇攒啮焉王又顾一判官曰此一人耳那能偿此无数生命查彼多生岂无一善判官出书数帙阅之良久曰有之矣永乐中彼曾向鸡鸣山廊畵罗汉二尊又写金刚经一部王曰可矣嘱云汝数未尽亟归写经赎罪度脱众生乃寤五峰素不信佛自是发愿写经念佛寒暑不怠冯具区载之快雪堂集顾伯念曰五峰写经仅一卷耳且在数世之前而数世后犹赖以再生经曰果报不可思议如是如是明万历甲寅年二月徽庠吴奕德随叔闇生读书临塘寺因叩普门大师有省发愿斋素书金刚经三十部传施才书三部五月念九日偶浴琴溪得暴疾一夜气绝因心热家人不敢入棺闇生为诵金刚经越八日忽复活起捧其腰连唿跌痛不止徐气定询之云我昨日浴溪中忽见二青衣押我去渐向幽暗处同行罪人甚众冥卒各执铁棒笞其背惟我生前诵金刚经得不笞渐至黑海边海中似人似畜奇形怪状头出头没惊怖异甞入一城城内旁列栅栏犯人皆在栅内引领外望随见亡过弟妹并来借银分用更乞金刚经一卷曰家中为兄诵经送银来矣顷果至遂分与之二青衣促我前行又进一小城视城外益狼狈刑用刀锯非人间所有须臾至阎君殿前殿X左曰四生司右曰四死司忽见一百八十余人向我索命茫然不省鬼判引至清水潭以水洗胸五脏皆见方知是前生为将所悞杀也仍赴殿前辨理言阵头悞杀岂能偿还阎君震怒唿取极刑划然地裂有火面碧身者从中跃出捧一大铛沸滚油束我将投之忽闻诵金刚经声有金光一道照至森罗殿上鬼判跪云西方到阎君出迎见空中二巨人举杵入铛皆金莲华沸起我发念若得生还即偿书金刚经愿又发念三十卷外更书一百八十卷资度冤对闻堂上唿两黄帻者送归所行皆异前路渐达光明忽行一峻岭两黄帻扑我下觉跌腰大痛而起自是奕德全家茹素写施金刚吴本如中丞记王载生新异录与唐宜之巾驭乘稍殊按优婆塞戒经云若人以纸墨令人书写若自书写如来正典施人诵读是名法施吴奕德发愿书经即得西方救免油铛之苦所谓功不唐捐也或曰阵头悞杀岂能一一偿还昔禅师宿生误伤蚯蚓果熟时欣然偿以一命大兵所过玉石俱焚慈惨一念分头动关生灵千万慎之念之明天台王立毂字伯无领万历丙午乡荐梦其父大中丞公士性谕之有十年五死之期巳而事稍验作纪梦诗乃于嘉禾三宝前誓奉长斋受天台杀盗婬妄四戒后任江西新淦县令此事都废戊午入觐启行之夕复梦其父儆戒叮咛心甚忧之一日舟次荻X港漏下二鼓忽有二青衣持符摄至一处庄严若帝居同摄人数千满庭中有着械者有衣冠者主者冕旒正坐左右二宰官各据案侧坐傍侍者状甚狞恶主者唿王名厉声叱曰若阳算尽丙辰八月矣延至今者斋戒力也尔奈何弃之命取簿以示见名下年月皆有註至丙辰八月辄空毂览毕叩首曰居官势不得不尔主者曰固然奈算尽何命驱入狱即有狞状鬼来若捽缚状左坐宰官起立请曰试取破戒后事稽之须臾侍者肩两巨簏至皆令淦卷宗也凡一揭一柬并平日偶书方寸之纸俱在皆有气腾上有黑色者青色者赤白色者主者命各检一处先检黑与青成聚次检白聚赤聚巳而青者渐隐黑者缩小如箸而赤者赫然独盛毂旁睨聚中见所刻金刚般若及好生编社仓卷俱在主者览毕声稍和顾左官曰是尚知植德者损五官全其躯命可乎乃命前狞卒抉其目置殿柱上有光烱烱毂念目巳被抉安能复视忽然昏暗宫殿吏卒皆无所睹第觉有人拍其背曰速去速去少顷一跌而寤时巳鸡鸣闻家人环救声闹问之云自二更遂魇不寤至今手足氷冷口齿坚合医曰中寒厥灌药凡七度矣毂张目见灯火如剌了不可开次日医进明目药其夜梦有人复以钉钉目痛楚滋甚遂却医药决意乞休归里后日诵金刚法华经弃家修净业庚申年一夕梦观世音以杨枝甘露点其睛晨起礼忏豁然见物两目复明历X游云栖博山之门再生又十二年号璧如大师冒宗起曰此一事可为惩鉴者三一知破戒之必蒙谴一知植善之可续命一知居官者片言寸动皆为冥吏所录其青黑赤白之气不可不时时在念也明阆州民龙义佣力自给偶省亲疾见写金刚经义无故毁斥之忽喑哑不能言医祷无验后又闻邻人有念此经者痛自责曰我前谤经得此哑病今悔罪愿终身敬奉未知复能言否自此每闻经声即倚壁而听专心月余一日入寺逢一老僧敬而礼焉僧问何来义指口哑僧曰吾为汝治之以刀括舌下数次便能语因与诵经声同邻人无二再过候之不遇矣壁有畵像甚肖焉寺僧曰此须菩提也义始悟菩萨显应遂立誓终身捧持大乘畵像礼拜明蔡槐庭楚人守嘉兴洁已爱民长斋奉佛公暇惟持金刚经署内毫无长物公体素羸自言为诸生时遘危疾贫无医药与死为隣发愿尽形诵持是经渐次痊愈得发科甲今以余生作官誓愿携此经而来亦携此经而去故竟任不畏强御视民如伤食惟菜腐未甞市肉衣但布袍未甞市绢每以是经併戒杀文刊行劝化夫士方埋头雪案时矢志洁已爱民者有之一行作吏便落应酬贿赂之中上有所需势不能不取之下贪以酷济慾则不刚鞭扑唿号竭百姓售妇卖儿之钱曾不能博当途之色喜可泣也可叹也蔡公惟署无长物故能视民如伤不畏强御良足X为后人服官之法至莅任去任只携金刚一卷以视琴鹤相随止供娱乐者更为实际课程明万历中黄梅汪公可受于舟中礼梁皇忏至第五日夜半有一石匣触舟舟人以报公取之启视内有三十二分金刚经篆法各体目所未覩公携至北都戊午勒石摩诃菴壁每分后各系正书一段俱一时名笔如黄慎轩焦弱矦董思白米友石邢子愿诸公妙楷精镂备极庄严士绅敲榻无虗日碑遂漫漶菴住僧募赀搆石思乞名笔重刊泰昌九月李少宗伯腾芳教习庶吉士夜忽梦伽蓝神云摩诃菴有金刚经胜缘乞公及门弟子完成李公次日诣菴见精石二十板巳磨砻在禅室矣时舘中三十二人如侯蒙泽何象冈刘蓬玄陈居一姚孟甞顾九畴孔玉横陈秋涛诸公皆善书公特以梦语诸公各就石楷书一分捐俸募名手刻完移置壁间复还旧观昔东坡䟦勾信道书金刚经曰乙巳至今二十八年书经三十二人逝者几三之一惟一念归向之善历劫不磨又幼子过书金光明经资母往生泣告东坡曰书经之劳微矣敢望丰报要当口诵而心通手书而躬践乃能感孚佛祖济拔冥幽此皆得书经之大义者吾辈又不可不知也明万历间卫辉二府文襄南元发长洲人素性耿直不信释氏后因病梦游冥府始知地狱非虗遂留心内典尤笃信金刚每日早起庄诵一过家人伺其诵X至二十分后即为具餐如是为常与老友王公洪冈同在林下相聚即背金刚经差一字罚银一两故两公念诵极熟日或数十卷长君湛持公震孟为大魁亦甞手隶金刚勒石有嘉定吴生者一日卧于馆室梦入幽冥惶怖无措俄有人指入一小门见殿宇严丽中列龙藏旁有甲士守护启视梵帙庄严卷卷标文元发名字询之云皆文某平日所诵也觉而述其梦于同馆文先生乃襄南之叔方信灵异如此自是吴与文亦持诵不辍吴庾生曰天下极信心之人必从不信心始大抵大根器人一拨便转永不退堕如襄南是也明吴门朱恭靖公家居时有游僧乞食斗粟一飡是辰僧连受三斋市人骇之声闻于公公延入与语僧善谈因果公曰不知吾辈可免否僧曰冥报不择贵贱智愚而平施者也公欲知身后因果合祷于所信鬼神祈一梦公留僧宿如其言有异兆公夙兴告僧僧曰必持金刚经方可释也公乃勤诵此经不懈屡有灵验易箦前数日告亲曰吾受金刚经益此行翛然转生贵戚矣八十一翁鲁川曹胤儒志明邓少峰江西人生于嘉靖已酉每逢推命者皆谓其少子少寿遂发心诵金刚经祈寿併祈子至崇祯壬午寿终九十五岁生十三子三十六孙明万历间桐乡吴君平童年能孝早失怙恃舘灵隐寺韬光房累试不第每念亲恩难报痛泣不巳有僧X言人子欲报亲恩写经为最君平遂发心茹淡斋四十九日剌血写金刚经一卷两臂胸前共剌十一刀僧俗齐集观血经莫不叹曰先生诚心苦行诸佛靡不鉴馨以此而酬罔极胜功名之显扬万万也但补阙真言未写君平复于胸前剌一刀书讫夜即梦见父母在云端谓曰赖尔剌血写经孝心感格我二人超生净土矣尔本无子佛又遣一善童子继尔嗣其年果生一男数月后试以荤物闭口不食君平亦誓毕生持斋诵经身上刀痕班班现在也明吴县至德乡计仲伟裔出旧家幼即志超尘俗年十二父欲为订姻力辞至十七岁择日将娶复避入山中励志苦修信持般若金刚经父母不得巳捐聘吐亲伟乃奉亲命而归孑然一身筑室供佛惟讽诵大乘经三十余年顺治壬辰里有巨恶李禹吾揑人命诬伟县令误断议绞闻者冤之方审时若聋若愦绝不辨答一言次日亲友进监问故曰我于彼时竟不省在堂审事又问夹打痛否曰我全不知痛苦众视其足毫无所伤但隐隐有金刚二字在上人莫不赞为诵经之力直指李森先按苏母氏控冤得白禹吾反坐毙于狱今着有金刚解现付梓明太仓高贵居道观巷业褙硬衬卖制鞋舖天启五年六月壁间所褙之衬划然声如裂帛飞入半空观者如堵渐次堕落更有数片直飘向北城外普同塔始下僧取视之悉为金刚经纸葢因贵不识字收取X杂纸旧布不分净秽以之作衬为人践履图利而不知造罪故天神示儆如此当今人奉惜字之训吴门社中举行更力然而珍惜者少亵慢者多沟渠粪壤之中弃掷狼借不以为怪不以为罪稍有识人睹之心神俱恻家大人曾作十劝以导世今节略其文云一劝读书有力之家延师肄业有资食报诗书倍易如量力纠集同心拾遗焚化所费不多植福更大一劝读书无力之家贫贱乃士之常攻苦希图上进凡遇废文逐日收置器中即道途随见遗弃污秽亦不容当面错过器满付之烈炬投灰清流是谓不费功德一劝发达缙绅之家一介巳登仕籍书香福泽巳绵留神惜字须塞其源宜捐赀收买残书散帙勿令误落愚人必遭狼戾一劝现任服官之家疏表启牍既繁呈揭文移更广随处禁谕书役不许只字轻抛一切改抹诸稿併考试文卷事毕即昇炎火母为下人窃市敬字而更怜悯腹笥尤为大德一劝公门吏书之家一管得充效力半命亦可荣身所掌招详案册汗牛充栋作践终遭天谴敬崇日积阴功欲为身与子孙计者所宜时刻醒惕也一劝教授生徒之家达以是道为卿为相穷以是道为师为友义理固为道脉文字亦代圣言门以内人尚尔不知珍重乃欲责之悠悠行路者乎拭几席抹简器悉应禁谕弟子一劝释道修行之侣二氏设教倍尊片楮流通加毖经忏符录出自西方法宝太上灵章非庄肃焚香不X敢披阅捧持乃恣供蠧残鼠啮漫不经心动称戒行精严即此懈忽巳甚如行者道人随缘募食不若化众捐赀拾字人巳均沾福益一劝经坊书肆各店舖户觅利可以兴家积德方能裕后每见经坊褁经即以残经书肆包书动用废书字纸褁物唯南货药材尤甚更有制造爆竹煳窓覆瓮堕落污泥省费几何作孽重大一劝书刻刷印等人衣食所由仰赖精神亦宜护持往往腾梓样稿捐弃如遗割补差讹践踏无忌印板秽地襍投陈编久抛腐朽借以资生不思爱惜问心何忍业报奚辞一劝景德蜀山窰户置器以供世用坚致毋取虗文近造磁器内外描写花鸟人物不巳益以年号斋名又有採录词赋福寿佛字时壶摹勒诗句更精砂钵刻写心经以为观美日久毁弃永远亵凟可不慎哉今观高氏褙䞋之儆前劝详矣犹未及此益见天下为善无穷造业亦无穷斯家大人同善录法戒书所由校梓不倦殷殷问世也男石附记明嘉定李绳之字受伯给谏玉海公子也素茹斋虔信空王日诵金刚经持准提呪不怠崇祯辛未九月廿二日偕友人汪仲起游城曲小径突遇一人持巨斧至前扼其吭斫十数斧方走去巳而受伯故无恙止左臂两浅痕耳时仲起及夹径居人皆惊睹之少顷家丁集縳其人至官乃庄仆甘宠负租税百金度不能还而谋害之者邑令萧山来公方炜廷鞫时问X宠何不直噼其首曰我是时第见莲花数朵不见其首连斫不着花只得斫其茎不知仅伤臂也明嘉兴府角里街施峄阳平日与东塔寺僧有恒交契峄阳年六十五虽老且病跪诵金刚经日必数卷为甞课崇祯丙子正月初八跪诵未终卷遽卒家人开丧受弔巳三日将钉棺矣峄阳忽还魂言曰我死去以诵金刚力不历冥王所竟留地藏王菩萨处适菩萨谓我有一卷经未竟诵放回急完可来此也峄阳气息奄奄势不能自诵复语家人必请有恒上人代诵他人无益偶恒赴别请停一日须之及恒至峄阳自挣起听诵终卷举手谢恒巳笑化去明杭城人张守诚字不易昼夜虔诵金刚经每出入以囊贮经悬佩胸前崇祯壬午年随伴北上贸易途遇响马同伴受伤张被一箭正中胸前经袋不致透心因得全命此黄心符参军语舍桴菴僧慧雨者心符一号定通禅老少读三教书寄迹于商旅仕宦者二十余年晚修禅行生平持诵金刚屡遭大难染危症悉得化脱明苏州卫挥使朱寿增字叔高持金刚经每日无间运粮入黄河巫言必宰牲赛河神否则有谴责寿增不可但日诵经必回向河神而巳一日大风雨龙鬬空中桅篷苇蓆卷尽万艘簸荡不可制寿增焚香诵经益虔须臾风止雨霁简较所部数十百艘无一破漏者至通州寓舍每饭后必酣寝一室中一日偶不X成寐甫步出梁坏室倾牀亦碎矣寿增每向人说此余诵金刚经之验明唐宜之讳时湖州人以明经别驾寿阳继辅襄国崇祯辛巳二月初二日闯贼破襄阳宜之投端礼门左井中家人掖而出气绝复苏窃伤勦抚悞国负痛上疏娓娓数千言时银台徐公宝摩以字逾格令汰之本怀未畅致奉提究属余谳余谓辅国与守疆异应末减未几三台覆奏悉为昭雪乞从宽典宜之随请假还里而襄阳于季冬五日再陷矣葢宜之精通般若证不二果举家眷属皆能背诵金刚普门品昼则各持夜则共集佛前善气薰蒸贯达幽显初不死于𡨥继不死于井而终亦不死于法则讵可思议者耶冒宗起记明如皐冒起宗字宗起崇祯戊辰进士童年列子衿时辄喜诵金刚经辛巳调补襄阳当献闯灰烬之余降兵窟穴于肘腋骄帅嵎负于腹心羽书日儆夜不解带宗起亦自分终陨绝地犹然纂刻金刚受持果报乃以奄奄病骨支撑三百六旬濒死者数四幸免乃解绶甫三月襄阳复陷当时共事者非膏涂锋刃即法吏囊头公独得生全归里岂非金刚之慈荫哉余辑持验纪阅嵩少自叙採入集中明江都庠生高孝缵字子高号申伯乙酉清兵破杨史阁部殉难子高从容服衣巾缢死于大成殿顺治十三年又五月其同庠黄忠荩子自西门夜饮归过X学前偶见一人从学中出二绛纱灯前导黄揖与语则宛然明时巾服也初利其灯与偕行既而疑清时焉得着明服心悸之辞别至再不许因问黄曰乃尊安乎黄曰安叙生平甚欵曲黄既及门询其姓名曰子高某也黄忆其巳死惧益甚急欲叩扉自匿高曰兄毋惧也予与乃翁为密契今有所託烦为传语吾族人黄问所托云何曰求为吾多诵金刚经耳言讫而去黄因告其亲族及同社皆乐助之为延僧诵经一藏回向焉夫以高公大节昭着谓宜超证人天而犹滞冥途资诵大乘后得解脱则金刚经之功德为何如丙申余客广陵胥浦友人路之谦记其事以相授者明绣水钱永明室张氏素诚心奉佛日织一布于布机中诵金刚经十卷以为甞课一日正织间诵至不于一佛二佛三四五佛而种善根巳于无量千万佛所种诸善根句忽停梭合掌子妇觉其有异唿之则巳瞑目坐脱曾无一日疾病时万历庚申年七月初四日也王载生曰正织布时一心念经如此织布便是织经时时念念只在般若之中张氏允称纯修净信者矣忽焉坐脱不沾疾苦岂一梭一缕之所能致哉明刘道隆母李氏年四十发心长斋奉佛不解文字不能诵经修整静室一间供奉观音大士及金刚经朝夕焚香礼拜念佛千声为课虽酷暑隆冬不辍也X冬天寒甚家人以炭火置桌下必挥使去之捐资刻施金刚经听人礼请每遇诞日诫子妇母置酒席惟礼忏一日或三日如此者二十有五年将终之前一岁用督纺所余延僧诵金刚经大修功德梦所奉大士持素珠一串示之曰以此授汝珠数乃汝往生净土之期梦中数之得五十三颗不解其义至庚子五月十三日忽告家人曰吾今日往西矣可举家大声念佛助我西行子妇辈皆坐榻前念佛面西端坐而逝道隆志曰西方杳渺愚何敢知廼大士告期于一载之前定而有征斯亦可为奉佛诵经之劝明湖州府唐别驾时姪女归海宁杨云云能文蚤逝夫家零替别驾有老妾马氏善绣佛女相依为命天启甲子随至凤阳官舍女甞绣花鸟别驾曰汝既长斋宜绣佛绣经摄心三宝女发愿绣金刚经未果乙丑正月十三日之夕陡然昏绝马氏进汤水不纳遍体如氷鼻无出息者竟夜矣至天将晓忽自云我要绣马问故女云黄昏就枕时自觉耳目口鼻无不流血血流遍地身卧其中又见从傍拯救者都无措手处忽金甲大神振钖一声蘧然作响问我云汝还能记绣经之愿否答曰能记又振钖一声问云汝能绣经否答云我要绣遂得醒即至心刺绣金刚经女素羸弱自是虽鍼工勤敏诸病不侵至崇祯壬申岁始得圆满精巧密致如笔写绫上观者骤难辨其为绣也普贤广无边愿海弥陀有六八愿门上古诸佛先X贤皆因愿力成就然发愿必须满愿唐氏绣经未果虽非退转巳涉因循故昏瞶中陡现恶相钖声一振我慢顿除从此鍼鍼相续能从有像悟无相矣不得春风花不开花荣须感春风力请参斯语明崇祯间谭工部贞默母严太夫人持家有法课诸子凛凛义方夫贵子贵布衣蔬食好浮图言于金刚妙法莲华晨夕礼诵晚岁则持华严日必一卷能为子妇讲解大意生平无病忽得疾即知垂殁但时值壬申暑月起更衣沐浴礼佛曰某一生敬佛果有佛缘当令遗体气息不秽随跏趺端坐合掌而逝逝后七日颜色含笑如生丧次无一飞蝇时时香气飘拂弔奠之众莫不叹异工部自作传纪天下最贵者珍宝犹有视为身外之物者只此数尺色躯尽男妇智愚无不加意修饰晨夕濯水焚香顶兰佩𦶜更金珠锦绣极华丽以润色之不以为费不以为疲果得长留在世庶几不负初心谁料一旦无常顷刻都成臭秽诚可叹可悲也必如谭母临终嘱付数言方为爱身榜样宁直闺阁女子所当奉为法座即须眉丈夫亦宜顶礼则傚明秀水庠生濮可重妻王氏子女各一相继痘殇氏哭之过哀双目成瞽遂专心持念金刚经凡数岁忽诵经次左目流水痛割如裂则豁然明矣右目过数日亦然因诵持愈笃夜梦佛语曰汝本无子以诵经故赐汝一子氏后果生子因名经赐冒宗起曰诵经X一门忏悔一法消除五苦超越四生王氏子女双殇自是先世罪业菩提回向破瞽添丁金经即金鍼也明湖州双林镇沈春郊者宦裔也妻费氏少寡织纺自饍持斋四十余年供养三世佛像一轴檀香大士一尊晨昏功课必诵金刚经一卷持诸品呪念佛千声炎寒不辍崇祯戊寅年其地疫疠盛行婿张世茂接氏往居其家止携大士偕行佛像仍留旧居氏每日课诵回向注念虔切祝愿此香直达佛所嗣母女相依迅速三载辛巳春氏所居楼忽空中香绕数日粉墻突现世尊三像庄严精妙畵工摹勒不及远迩诧传瞻礼日众或以净巾擦之色愈光明乙酉春二月氏忽告婿曰吾欲返故居将往西方矣入门即洒扫焚香参佛诵经至第三日早沐浴更衣端坐念佛午刻大唿佛来我巳登莲舟今西行矣别众而逝年七十有三迄今现像巍然今古未有余亲覩其事明弘治间嘉兴府真如塔𡉏佥议大修时一头陀僧名怀林曳三丈长铁链募二十余年塔工始毕即回首于塔中至今肖像祀之头陀初为苏州承天寺僧饮酒茹荤蔑视戒律于暑月乘凉忽覩两冥卒入系其颈则牌拘十余人头陀名亦列焉怀林许赂二卒楮锭各若干幸稍缓期七日俟诸人拘齐偕往二卒许诺头陀泣告徒众市楮锭焚之处分待尽或曰真如某禅师道行高水路仅一日程曷往求救头陀如X言诣师痛哭陈乞禅师曰此间塔将颓矣汝肯诚任募化修葺我当授汝法门保鬼不能拘也头陀即对佛发愿禅师手数珠与之曰汝七日内勿睡但住我房转诵金刚经中当知此处即为是塔二句足矣头陀如言转诵逾七日两冥卒踉跄至禅师处吁曰有合死僧逃此间求指示方便禅师曰渠在房中任汝拘之冥卒入即惊出曰房中止见一座宝塔赫奕光明目谜不能略开禅师曰渠诵最上乘法又发勇勐大愿虽天龙鬼神奈之何汝但回覆冥君某僧某师留之修塔幽明功德分受必不汝罪两卒不得巳去头陀遂制铁链自鎻曳于道途不惮隆冬酷暑叩求善信竟得以再生余年完此大功德云凡世顽狠造业者无论多有见善欲为之人今日待明日今年待明年悠悠忽忽到老终无成就直到眼光垂尽喉气欲绝之时懊悔而殁怀林方七日间便能跳出人鬼关头因其一心怕死求生甚迫故能专勤讽经不寐现光明塔宁直冥使踉跄无奈即阎罗天子亦应肃容顶礼所谓诚能动物不诚未有能动者也天下善果圆熟不问岁月多寡只在发愿勇勐向往直前做去毫不迟疑顾恋随其一念一事自然感格佛祖帝天此古人今人持验不爽之符节也明南岳有大德僧楚石博通三藏专持金刚经为业人有礼之乞佛法者无贤愚贵贱辄大声曰好持金刚经去年一百七十一岁始化同时有白藤和尚无X极和尚亦专劝化持金刚经白藤终一百三十岁无极终一百二十四岁俱正德间事经云祈寿命得寿命祈大涅槃得大涅槃岂诳语耶明嘉靖四十三年东南郡县大荒苏州洞庭山某寺有唐白乐天所书金刚全卷为镇寺至宝是年寺众饥主僧不得巳取此经质山塘王宦米五十石为食越岁王宦唿主僧至家愿舍前米作斋僧用以经还寺僧归过湖对众称扬王宦大德舟众共求一看才展开时风大作竟揭经前数幅飘空入云而去僧懊悔不巳三年后忽有一上官闻此经名陷主僧以他事禁狱逼献经至以非全卷不惬意释僧罪仍以经还之僧过湖风又大作昏黑舣舟入一深村避风登岸索火诣一老渔户家壁间粘前所失经数幅毫无伤损渔户姓姚询之但云前三年有火光一道堕田中惊视之是字纸因粘于壁僧向经悲泣顶礼唿护法韦䭾不休曰非两番神风显异此经必入权门不得完壁镇寺矣因备述颠末渔户惊感遂改业务农又出重赀装裹每岁遇得经还经之日必往寺展礼寿八十二无疾终此视螺蛳千里送经还更为神异渔户具有夙根故得始终最上因果彼陷僧逼经者冥报又不足言矣明庐山僧普静年十余岁便思出家夜梦金刚神抚其背曰尔后当成善知识获正果报自此投师剃度渐通内典朝夕䖍念金刚经数十年如一日忽梦神X人告曰经非如是诵遂说一偈曰有相相非真无法法亦坠撇却旧窠臼即巳了大义师豁然醒悟二六时中止于晨昏朗诵一遍默将三十二分趺坐静参四十年未尝下榻神复来告曰是在箇中矣年逾九十示寂芳香竟夕缁众皆见旛幢导引披紫袈裟持木槵翔空西去冒宗起曰佛有密度有显度显度者幢葢来临是密度者使人心开目明是然临了到底幢葢定来龙华有期灵山未散又闻一僧诵金刚甚虔发愿不记遍数不限岁月但求诵经时返心内照耳无闻目无见念无夹杂如是一卷即为满愿历诵多时目即不别视耳终不能无他闻此僧哀痛自责持诵不巳一夕梦观音大士云汝诵经甚䖍然耳根何能顿塞随以手摩僧顶以二丸塞其耳自后诵经耳目别无闻见此余中表宗彦先闻之一讲师者大士从耳根圆通证道故应有是因缘此与金刚神之告普师同一灵应明杭城有野僧广澈号通天向金省吾中丞丐净地诵经念佛时张元洲尚书有家庙名资福颇净省吾代求得之广澈日则诵金刚经夜则携灯笼绕街念佛省吾一夕夜归遇之为书其灯笼曰沙门广澈念佛通天数年于万历某年月日回首庙中湖广某藩王是夕梦一僧闯宫入曰我杭州资福庙僧来为王子王视其手执灯笼有八字了如惊寤报生世子矣特遣尉至杭物色其事则僧逝之夜即王梦之夕此X所称福因厚重夺舍以逝者耶明万历间楚高衲寒灰讽经䖍肃句字清和闻见竦然起敬尝于天皇寺以香水金末和墨写金刚经至第十六分一夕忘点灯几上若有微光作楷书经直达子夜偶腹饥思食起忆灯烛则眼前黑暗矣惊唿同房僧取火视之字画庄严更胜平时手笔按保宁勇禅师云看经之法后学须知当净三业福因俱集三业者身口意也一端身正坐如对圣容则身业净矣二口无杂言断诸嬉笑则口业净矣三意不散乱屏息万缘则意业净矣明楚中戒僧法禅发愿往庐山建菴修行至九江适有西城外王西溪者欲诵金刚经闻僧名即延请讽诵期满三年奉经资三百两后诵毕止与百金不能建菴且所得之财强半布施仅持空钵偶值分封藩王舟抵九江起夫递送有富室僱僧充纤夫时众舫遇逆风不能前独僧牵挽之舟如驶且足下腾空尺许王见惊骇进询其故僧茫然不知所对王疑为妖欲加刑僧益恐怖无措然王虽欲加刑而心终异之再四诘所从来僧熟思良久答曰贫僧素无他术惟在王西溪家诵金刚经三年耳因述前事王叹曰金刚灵应乃如是哉遂赐银三百两终其建菴之愿僧受赐后足不复履空矣天启辛酉年辞入庐山不知所终明崇祯如臯县治北普度菴僧周净山生而胎斋不X愿婚娶晨昏诵金刚经极其诚信时年方二十与兄同居兄病将革属以抚其幼妻及两襁褓子因念爪李为嫌遂引刀绝阳血去斗许死而再生兄闻之一恸而绝净山躬耕养嫂姪者凡二十年逮两姪皆成立有室子母粗安于是披剃出家建草菴为人讲说金刚经别有解悟人益重之庚辰岁会大饥场灶鸠众焚掠经过其地皆曰无惊我周师即邻近避兵雉窜菴中者悉得保全年七十有五端坐而化气绝良久颈骨挺然不仆懒菴居士余庚详纪之冐宗起曰为兄保孤引嫌绝阳如此力量巳彻金刚大义披拘拘毁形灭性避兄离母必谓世法中无佛法譬如离波觅水必无是理明万历间归德府城外水晶菴有老尼别号独目金刚尼因尝以金刚为业失一目名此天性淡薄自粝食粗衣外人有所遗尽分赡僧尼之不给者每开期会讲善信环集一士子问曰金刚经何以有三十二分答曰一以贯之儒佛皆然何得许多段落说偈曰佛说金刚妙出羣一言了悟绝声闻有人解得金经旨四八何须逐段分一僧问曰何以谓之金刚答曰金刚人皆有的何须恁般问说偈曰金刚果信是金刚百鍊千槌永不伤粉碎虗空些子在祗今惟见佛毫光又有人曰师通晓佛义何以不现男身答曰形有男女性无彼此莫作差等观说偈曰男女何须辨假真观音出现果何人皮囊脱尽浑无用试问男身X是女身随问随应灵敏异尝远迩皈依者无算年踰七十预示化期鼻端有火危坐瞑然而逝示一偈云茶毗一去永归空着处寻空便不空我去我来仍是我电光泡影一般同河南僧祥光述所见以语居士余庚者按六祖闻无所住而生其心一句便豁然大悟曰此真空妙有法性初祖之于慧可心方纷动尝恐未息诸缘才息诸缘又惧顿成断灭息诸缘是无所住不断灭是生其心无住是真空生心是妙有六祖悟此更复何事独目尼四偈巳透夜半宗旨矣明常州尼僧慧贞宦族之女自幼言动不妄愿出家父母听之送入楞伽菴遂朝夕持诵金刚经有同菴尼以秽事败波及贞时适患目因愤恚俱瞽如是三载诵经如故一夜梦金刚神谓曰汝行无亏当还尔明晨起两目忽开历年九十无疾坐化昔崔相公羣问如会禅师曰师以何得师曰见性得师方病眼公讯曰既云见性奈眼何师曰见性非眼眼病何害此尼双瞳再朗特明持验不爽若论得道却不在有眼无眼大清金坛孝廉虞庶颜家世忠孝阖门奉佛萧然头陀无意当世生平常课日诵金刚经礼大悲忏丁酉冬以仇家诬陷逮赴金陵众庶莫不冤之送者多号泣失声庶颜神情湛如但嘿诵金刚经不辍既入狱楚毒备尝庶颜如入禅定但见伍伯纷拏于前极力X掠其股胫竟无所伤惟有黑痕数缳坚如顽石而巳遂得昭雪庶颜常刻观世音经劝人持诵免劫既及于逮人或疑事佛不灵岂知精诚洞彻竟身证金刚不坏体耶子山修甚孝每夜赤身露祷北辰下一时霜凝氷结事解而后巳使佛法无凭则山修亦足死孝况庶颜乎大清吴县周德闻字君升性至孝年逾五十犹刲股以救亲母没哀毁长斋持金刚经至三年欲满若干遍礼忏回向日夕勤渠向苦目眚殆不能视至遍将终豁然复明人以为孝感亦经力也有念珠于路散失数粒时思忆之忽于家中地上拾得恰是故物作还珠记益感神力加被课诵靡间大清王有义苏州阊门人素行朴厚日持金刚经至顺治庚寅巳积二十二年矣是年秋镇帅王燝幕宾与义有旧怜其贫荐领沙船探海实则贸易外洋诸国也八月廿日自老沙出口忽望海中有白布在空摇曳转篷往视乃遭风舟覆者尚有五六人伏抱桅木将毙矣救之达岸入大洋凡七日行三千七百余里至日本界地名长岐脱贷买货至来岁二月初十才回发桨时天色晴和六七日间约行二千里许第八日忽西风大作浪如山涌大小桅连舵尽失后稍折去一截漂没五十六人时义正坐稍上忽若有人提入舱中未几风浪略平众编佳文席为篷操橹作舵始得进口壬辰四月十八复过长岐九月初一日X归帆将近普陀众欲上山修忏因东南风顺未果又行近阳山望见山上有白气长数里咸惊疑未巳忽起飓风飞掷篷木如乌鸟猫鍊悉随浪去顷刻船破溺死一百八十三人仅活义及徐姓陈姓者三命抱住白藤凭浪打上小洋山明辰偶浮到一木箱内有火刀石二事烟艾各一包第三日又浮到破釜半只三人欲烹水饮之苦海味咸不堪用旁见山石缝中出小泉颇清淡渐取煑芦根为食数日赖以不饥但大便闭塞腹中胀甚见水涯有草叶长而大掘之根如萝卜採作羮颇美食过腹鸣而泄神气觉爽徐云此即吾乡杜大黄也共拾薪起烟望人驰救半月后遇张明政巡船询知洋商送上老沙港三人得保余生义归家感金刚神力早暮诵经弥笃夫飘洋系亡命所归有义本分诚笃之人何为履此危险向非金刚救拔不死于五十六人中必死于一百八十三人中矣徐陈二人要亦有善根故脱此大难欤己亥义请金刚经于余自述前事因详询其颠末而笔之大清武林袁应和了凡先生之后住吴山西北麓年六十一持斋八载日诵金刚经不彻顺治辛丑五月十三日子时一陈姓家火起西北风急数刻延烧一百六十余家将至袁居其母八旬兀坐楼中念佛应和亟负母下楼心知不免第大声朗诵金刚宝经时有陈见阳者为人笃实避火于袁居之墻角见一片红光形如帏帐从空降下遮隔袁墻倏尔不见忽风X转东南火光轰天四面绝无火星得免于难应和尚长跪庭中念经甫毕少顷人相称贺见阳特述所见众皆悚然应和自此持诵愈坚会稽徐斗明过杭亲见其异述而记之如此金刚持验纪下卷