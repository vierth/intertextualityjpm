撄宁静禅师语录撄宁大师语录叙喻指和尚荅三峰曹洞十六问序明道贵契乎真虚履践宜切乎真实故法言有三设问有四法言者始寔而终虚道之至也始虚而终实行之至也非寔而非虚化之至也是以至人其心若镜其心若水包括六虚体备群表言而世为天下法行而世为天下则虽终日言而未尝言也终日行而未尝行也至人无已而无所不已也发问者苦临岐而预扣辨真伪以明宗搜玄奥于未始畏浊乱而迷流睹万里之神光急欲知其所止闻一言而冰泮灼然水乳相投饥不择食饱即便休行不论程到家事息学者全是问始忘言技空乃尽舍此别立门墻翻新竖异朱紫之乱害莫甚焉斯道也非深彻乎元始终垂白而未明智者超然愚者自昧适扣喻指和尚参请之余师以荅三峰扣云门博山曹洞十六问示之其问也海内寐然无闻几十年矣喻指续荅万言豁人之所未豁余读之悲喜交集不意垂老得闻极则事和尚以士荐嗜斯道合为弁言余退而辞曰三峰问实中之虚和尚答虚中之寔如麟经载笔尚不能赞一辞况格外音响乎师云此三峰一字诛心不可云权中之实惟公委之余阅之者再退而启曰闻命矣今聊指三峰一言以明其发问之始五宗原叙并结中以曹洞到浮山而率宾归王法眼虽入教而难逃至化唯此一事实余二则非真临济儿孙既专大任敢负前宗每读至此余更愕然岂投子之荷洞上何其不昧任耶岂法眼之引教乘而绝不明其宗耶灭他宗为臣妾任济上独荐王耶当此二桂交阴急欲伐其左以右自竖耶噫是何心哉春秋之世三尺童子耻言五伯况证无我之道一何其陋耶返而思之恐非法门盛典斯哲人之病已夫寥寥诸方绝不与之对偶独得喻指是答诚揭千古隐疑绝万世异议学者断断焉能荷其任者竟篇靡不汗服茫然负我者一字不是为与三峰以洞山未睹影而传宝镜总入室而伏绳床好箇鈯斧子不当断削古人至此诚自负而负人以无我之中叠起人我恐非真我也率宾而欲一当其住不忘过歇余泛旁赞云宾则始终宾主则始终主因其好之也一故顿起空王之玄吼破影响之鸣条大匠运斤不无其举使郢人之垩漫谷绳翼者随风扑落庶不再哓哓白日挑灯汲汲而自失照矣幸天之未丧斯文也丕欤法道干城犹当劲敌一面檇李参学门人姚上士拜撰于穆溪之天与堂兰亭学人刘肇兹书叙夫法运有隆替王化有春秋非独今日为然也当宋兴以来海内宗匠亭亭云涌杰出前人祖印虽为一新未免雕文丧德时有径山杲师振起先猷一扫诸方尽除余蔓不仅他宗可斥即其本师玄义亦不容露布况能并躅于东邻乎然而每输诚于天童觉老人者抑天何耶当阴万时祖道凌夷虽二三主者砥柱其间惯使没意智一着其于玄位旨趣不欲提撕诚恐流入曲学碍正知见五家宗眼晦不复明如三峰藏老力持玄要转叩君臣刀逆排太白为橛头禅如师子儿反搏父肉其能遗象王而不顾乎然而偏折节于云门澄老人者抑又何耶嗟夫藏老去世未遥浚生晚学尚能见闻其志行至于杲师每夜参时呵摘诸方音首座不禁含忍起而数之杲师为之礼谢浚于衡阳得旨返杖淛中谛交天童仰契长芦杲师之意盖可知矣前乎此者虽赴一参之请快一时之舌晚年自省未必无失言之悔也余忝主弁山以来每慨近时学者不识自宗唯务儱侗宾主君臣之旨几子扫地时养痾麻溪亟欲提撕适吾姪撄宁禅师读荅三峰启云门师翁十六问以质余细阅一过且喜丁斯秋晚详悉斯道也而有斯人也吾宗不致寂寥矣第三峰设难喻指覆辞两造之竟不过提掇纲宗庶几开俾来学原非偏逞臆见而然把卷者别开心眼庶有发明且其首以云岩先传宝镜而复以过水得悟为洞山之漏逗再援大慧片言以欺压之夫不知洞山辞云岩时非无悟也于过水时更有玅证也犹夫大慧于圆悟处非无悟也于阅经时更有妙证也不得谓大慧于产难因缘尚未明了天宁遽尔妄授耶又不可谓大慧只会得勤老机缘尚未彻准师用处耶他如南匾额获三昧于狱中洪迁客入无生于海外皆在得法以后之再证未可枚举岂止洞山为然哉今人中道自画一知半解得少为之撞着颟顸长老一印印定便有一种权魔入其心腹自谓证悟无遗者滔滔若与败种又安敢以偃鼠之腹妄测江河耶果能悟洞山之所悟则知两家鼓舞酬唱如红炉片雪阅者自宜审诸席林玄素体道人书于麻溪之明庆寺撄宁禅师语录序佛氏出离生死诱人超劫大指与儒本同顾其作用既别流传浸讹傍佛门户僧非真僧犹假儒衣书士非真士也孝不喜谭佛法独喜读曹溪坛经喜其自为佛而不障佛魔挽诸迷众归之吾道所以云救也故尝谓韩昌黎之排佛卢曹溪之说法其道一也故谓曹溪儒者也其对仕流疑问直教以孝义修行迺真其志也若犹是遗弃伦物是则昌黎之所辟者耳故尝谓护佛法莫昌黎若也撄宁大师受法于曹洞宗源印继以正法眼直指全提所有法录并答三峰曹洞十六问契理契机佛祖慈航圣学至教悉抉统贯世间出世皆有証入之门上智下愚尽受平等之法呜唿尽矣迩来缁流习沿师承大坏杨子之邻人亡羊既率其党又请杨子之竖追之杨子曰亡一羊何追者之众邻人曰岐路之中又有岐焉人有滨河而处者习于水勇于泅操舟鬻渡利供百口里粮就学者成徒而溺死者半本学泅不学溺利害判绝若此嗟乎大道以多岐亡羊学者以多方丧生大方明眼须深知师旨毋徒为心都子所叹哉赐进士第河南道御史于越学人刘明孝拜题夫百尺之枝忽施纤蔓大圆之鑑瞥滓邻尘苟不辞而辟之俾葛藤斩尽浮翳全融深恐兆妄滋惑复增一则未了公案亦后死者之责也然非慧同鹙子语若悬河智过于师正不许轻下註脚何以故南华云彼亦一是非此亦一是非与其誉尧而非桀焉不如两忘而化于道虽然卫道则乌容不辩辩道之言不厌其多非贵于多贵于彻也言彻则多言消归少言少言消归无言矣三峰藏老无事寻事向吾湛祖启问十六自卖破绽祖答姑置以俟来看不答之答业已雷震虚空日炎碧汉初不借后代儿孙补缀狐裘淬磨欧冶峰迺詹詹间间遂谓诸方无可激扬传诸后五百年没眼禅和揣籥摸象以为真有不易答者岂不笑杀井蛙误杀醯鸡耶吾姪撄宁和尚忍俊不住析疑剖惑直穷到底无复剩义重开湛祖之口可使吐舌覆面重提藏老之耳堪令三日耳聋或疑抨驳先哲支离义谛非扫除文字与无诤三昧之旨不知置之不答将启答于无穷有此一答可扫后来欲答之端倪併扫前辈垂问之影迹喻指固忠臣祖祢非操戈藏老也不特喻指未尝有答即谓三峰未尝有问也可弁山睦堂净莹题撄宁静禅师语录目录第一卷蕺山戒珠寺上堂小参吴江喻指菴上堂茶话第二卷黎川罗汉寺上堂第三卷眠牛山结制小参示众第四卷拈古颂古机缘第五卷法语佛事赞和中峰国师乐隐词偈碑记第六卷续荅三峰曹洞十六问目录撄宁静禅师住蕺山戒珠寺结制语录卷第一门人德亮编书记德峨录顺治庚寅岁师于苏州府吴江县罗汉寺受绍兴府山会护法缙绅罗梦章郑望裕邢淇瞻李泰若徐岱渊唐敏一吴期生吴崆峒陶岸生鲁季栗童在公刘嵢嵝刘永侯刘静甫刘伯绳诸大居士同文学裘孙刘诸檀越并法侣妙德圣意等请拄戒珠寺九月二十五日入院法语山门巍然突露顿绝遮拦古今卓立迥别寻常龙象蹴踏作么商量喝一喝云入得此门须奉重不劳门外觅余光王右军像师指像云洒漓丽于枯藤夺崖透石鼓云雷于掌上骤雨旋风犹未是此翁妙用且道斯意如何昔年舍宅为僧寺万古辉煌作栋樑韦驮殿我主正汝摧邪两两行来步不移今日相看担荷此从教祖道彻玄微大殿三千七百年巳前此老不与么三千七百年以后此老却与么与么不与么放过一着且看新长老作何去就展坐具云源远流长遂作礼伽蓝殿昔受灵山付嘱从来毫不放人邪正分于当下那肯绰约疏亲插香云今日煅凡炼圣仗君保护弘深祖师室西天四七总是婆婆和和东土二三两口何无一舌怎奈祖祢不了到处被伊殃及插香云触断两头机三更涌红日方丈正法眼藏一锤击碎涅槃妙心是甚壒𡒁按住杖云拶透石人骨髓剔出金刚眼睛任汝三头六臂到来无地容身是日应林阇黎设供众请上堂师至座前宪副罗梦章捧疏师接得拈起云此是罗居士同诸檀护不忘灵山付嘱要与当人彻头彻尾既然文彩巳彰何必重添眉目顾左右云事因叮嘱起度疏维那宣毕师指座云人人可踏个个堪承更欲山僧扭捏作么不是符到奉行看取一场热乱陞座拈香云此一瓣香根盘大地法遍尘沙芬芳那畔巳前结秀不萌枝上蓦地拈来供养始祖释迦文佛普愿无尽含识闻兹契悟永断疑根此一瓣香天然尊贵不假功勋奉祝九五之至尊伏愿德以时化国以时宁此一瓣香经天纬地左右司衡奉为本省府镇道台府邑各衙文武尊官愿祈共辅皇纲庇恩万姓此一瓣香宿承愿力拥护法坛奉为本山护法大宰官罗王郑邢吴陶鲁刘等大居士共彻劫外风光永作皇畿柱石此一瓣香弁峰砍额蕺岭扬眉供养本山中开法运龙华瑞白师翁惟祈灯灯无尽道利人天复从怀中拈出香云此一瓣香不住正偏宁居玄要昔日紫霞纳败今朝蕺岭款陈第二番拈出供养传菩提达磨正宗第四十三世天台先师啸云老和尚用酬法乳之恩维那白椎云法筵龙象众当观第一义师竖拂云越古超今分外奇个中消息绝思惟当台宝镜无私蔽果自男儿不自欺山僧出吴门登越地船来陆来敲冰踏冻霜花含夜月彻骨且风流越地吴山随方任运所以道是法住法位世间相常住与么担荷何必开眼受瞒诸公闻如是举唱便作平常是道么且喜没交涉应知打面还他州土麦唱歌须是帝乡人殆今参玄之士不务本实惟以装载禅道佛法为事一见师家平实为人便生大我慢若稍立参机如蝇聚唾较量将来有甚底止岂不闻石头大师云执事元是迷契理亦非悟门门一切境回互不回互回而更相涉不尔依位住诸昆仲此是我洞上法幢所由立也五位正偏三种渗漏不出此也上士闻之识病识药中下闻之笑而不顾通身入水不知鼻酸须知死中应发活活中应令死然后通身遍身罗笼不肯住唿唤不回头参学分中少许话会勿则门外支离沿途荆棘山僧事不获巳盖缘先师殃累当时今日不顾拖泥带水向人天众前热乱一番贵在全身领荷知重识轻于中还有共扶玄化者么顾左右良久击拂云高山流水齐争调嬴得白云出岫忙问明暗双机学人不易如何是渠今正是我师云蛊毒之乡水莫尝如何是我今不是渠师云死猫头子几人换进云秪如洞山睹影与高峰堕枕相去几何师便棒云驴唇马嘴汉莫谤他好进云秪如和尚高陞此座法利人天祖父孙源一门超出秦望山还解点首否师云急急如律令又僧问云门鼓笛弁岳巴歌请师别出腔调师摇拂云若遇知音不劳赏鑑进云露柱子𨁝跳击碎宝华王座和尚还许学人再参否师云东壁挂葫芦僧作礼起遶身一匝而出师喝云好个猢狲圈参头结椎云谛观法王法法王法如是当晚小参有一语全规矩拟思量带伴侣新长老口如匾担不解谈玄说妙亦无规矩可全亦无伴侣可带又云一生参学事无成慇勤抱得旃檀树此二句今人错会其意更兼觉范老汉错下註脚总之字经三写乌焉成马何似芦花深处客夜深不坐钓渔矶诸公以入院之初更要蕺山立新条令绝断龙门宿客看来也是醉后添盃喜得堂中班簇簇地尽是饱参耆宿念我法门同相赞化幸然之甚适才出方丈时摸索得一句新鲜佛法欲将来供养大众恰遇竹帘一坠半句都没了搔首顾左右云还是如何不然问取露柱子去傍有一僧才出师推住云堂中有人在僧拟对师一掌便归方丈结制日傅文宇胡清之陈德生居士等设供请上堂师举拂云造入苍龙窟宅为探玄珠截归香象行踪贵除金锁须明掣电之机始可深经炉鞴若依说黄道白处转得身时依然布袋里老鸦有力之士将大千国土横拈倒竖噼空掷得粉碎法我情忘了无纤毫过患方越安隐幢践无忧界知与么事何必九旬禁足活受罗笼勿则倾心将四大交付龙天把从前伎俩去尽奋大意气彻底掀翻不负参学一生不空师友策励等闲线断一切齐休又沩山道有句无句如藤倚树树倒藤枯句归何处盖千古为衲僧彻骨底句后大慧于此脱却贴肉汗衫若非圆悟举几错一生看他先德不尽不住今人岂忍因循放过蕺山不惜唇皮更为一颂请按下云头定其铢两有句无句石虎当途踞如藤倚树嚼碎金刚杵树倒藤枯肘后铁轮孤句归何处鞭起崑崙柱连卓柱杖云相随来也好不堪立地是甚尿溺气参头问昔年弁岳开炉今日天台续燄还是人杰还是地灵师云我不识彼进云子承父业家常事祖令孙行意若何师云须知万代金轮子进礼云一曲无丝韵万籁和声齐师云未堪奉重吉先邢居士问百丈师翁于此开堂有云秦望山头云霭霭鑑湖波底月团团今请和尚斩新条令师云照顾脑门进云不惟紫霞峰顶笑傲烟霞直令蕺岭堂中辉增佛日师云好事不如无进云如何是父子功齐一句师云古殿苔封后调羹知有人士作礼云莫道相逢不出手寒烟绣壁又添新师直视云高不成低不就上堂若论个事适才被上首一槌击碎了也致使山河鼓掌大地闻声何假山僧口漉漉地以为极则事正与么地请休去好若停囚长智转见不堪总之旋岚倒岳不出功勋定国安邦犹存道合应知有异类中事始离渗漏拈拂画牛相复作相云葺葺芳草外展足奋西河复振威一喝下座上堂杲日迥当阳森罗俱透彻法法目前机直下难存迹诸上座道无谄曲唯一真实外不放出内不放入冷地看来是甚屎撅有个关头为伊点出若领会得参学事毕且道是那一关昨日三更时无孔铁锤被蟭螟虫蛀得七穿八穴无孔铁锤奋怒撞入睹史天宫沖破了弥勒内院失却布袋子且道在甚么处还觅得也未竖拂云总在这里复拍案云我尝于此切空生问弥勒弥勒哭苍天布袋笑不歇有甚奇有甚奇九九秪是八十一分付诸人不烦久立僧问白云才出岫弹指凤凤归如何是卧龙风景师云山头鼓白浪进云山门与佛殿未立时和尚那里度生师云北斗里横身如何是戒珠的的意师云千年石吃万年松如何是方丈的的意师云入室不登堂登堂不入室进云与么则跃出一轮满山河悉坦平师云也是平地喫跌马豁如陈无碍二居士率众设供请上堂乘风千里全凭电影攀鞍足下通玄须识目前无法飘空玉露横施枯木生花宝阁珠帘直透冰壶水月尘尘尔剎剎尔展狮子之全威隐隐时密密时挟异类之独步了知达道人不贵通玄路较之从门入者不是家珍奈何土圹人稀相逢者少山僧倒握肘后灵符安忍坐沉英杰昔我弁山师翁以一喝分五位发明洞上真宗蕺山继兹祖室少为续貂以一拂列五位即拈拂击案云正与么时蓦然一击此正中偏也一击之后正眼难窥此偏中正也正当一击迥出无句中有句超越玄路此正中来也拂击齐呈功全祖父此兼中至也拂击俱消生佛不有此兼中到也诸昆仲全提祖令则且置还知越格超方事么复一拂云无毛铁鹞抟空去燄里灵苗结子多应林阇黎问五位君臣即不问如何是宾中主师云檐前雨滴声飘室如何是主中宾师云正令全提建化门如何是宾中宾师云六街人簇簇遥指玉门孤如何是主中主师云垂衣含妙旨密步踢双明进云宾主巳蒙师指示向上还有事也无师云天空海际低进云过在甚么处师云到即不点进云大似红炉飞片雪师云点即不到便踊身下座信解禅人同鲁居士设供请上堂马蹄残迹锁归雪夜芦花画角声孤吹出清霜玉露老船子抛钩撒网末遇神龙任公子七牛作犗不逢虾蟹须得与么人堪承与么事昔云巖和尚示洞山老祖云价阇黎承当个事大须审细山因过水睹影彻见云巖骨髓顿翻旧日所蕴以后建立家声高提密印剪异见邪途破野狐窟宅千古之下相承者希如宝镜三昧云重离六爻偏正回互莫是爻分体用卦配君臣么若如是牛头伏羲早为划断又何待祖师西来洞山举唱若不如是争奈亲承宝镜公验宛然不见道错然则吉不可犯忤当明中有暗非宾中主当暗中有明非主中宾明暗不相乖非妙协亦如前后步非通途亦不是啐啄之机亦不是劫前之旨蕺山一齐按下洞山面目何处立地诸仁当向此处分疏得下始越古人门阃纵夺自如勿则剑去久矣方乃刻舟卓柱杖云咸阳宫阙图神鼎一定河山有沛公郎下座直指和尚同吉先邢居士请上堂师陞座直指和尚白椎毕师云灵木豁鸿蒙霜花越样红夜深渔火烧焦桐冰稜结起响叮咚吹破巫山十二峰跃出猩猩耳又聋猩猩无语过桥东撞着前村王老翁老翁扪虱颇从容扶过断桥流水中忽相应一交跌杀岑大虫正欲相救忽有木上座无端恶发不容下手轰轰撞碎了太虚空直饶女娲氏炼石补天作用秪得袖手傍观冷地走出布袋和尚高声喝住云止止我有个布袋子为虚空塞却向前一掷岂期袋角头裂出个独角水牯牛口似血盆牙如剑戟将大千国土灵苗异种嚼得净尽无余此时佛祖相聚攒眉蹙额无计可施山僧正在丈室齁齁熟睡却值同枝法兄直指和尚过访邀逼蕺山普救这着公案秪得断贯索拈起绝魂符出来判断一回乃顾左一喝云天不缺东南顾右一喝云地不陷西北复正身一喝云杲日丽天依然海晏河清任汝鬼面神头总被吾兄一槌击碎正好解交更添个恶辣吉先公独步梅山首尾俱绝闲闲自适闷时打三盏何处得愁来囊褁不住把个曹山颠酒倾出普同供养诸仁者且道尝是不尝是尝则被他丧身失命不尝则辜负来机还决断得么如或未然蕺山不免官路当人情去也尝者是灵衣不挂语无路打鼓调絃和未齐太平曲奏官街卧不尝是严陵薄视王侯志前村沽得一天醉高卧漫夸金紫赐秪如竭尽今时何处与主宾相见卓拄杖云双枝杰出万峰冷夜半行人过雪山吉先居士问闭门自适独步超方针芥相投未审承谁恩力师云问取露柱进云恁么则两袖云烟翻翠岭一联奎璧焕狮楼师云少加赞叹尔铭问万象之中独露身唯人自肯乃方亲未审蕺山堂中几人点首师云从无此滞货进云恁么则衲子翻身狮儿回踽去也师云木毬子不放你在进云秪如台岭往还事又作么生师云桃源飞古岫白雪压神鹅士作礼云祖孙弘法父子同风师云同曲不同调上堂连朝风雨不歇知寺眉毛厮结天龙不善调停钵盂连声叫屈直得禾山不能打鼓雪峰无力抛毬唯有蕺山越格烟封户绝游优也不要诸人在长连床睁眉努目也不要你向寒灰里吐焰添筹唯要你和心呕却若道有放下倒挂三千劫若道无提起立地三千劫不见香严老汉示众云如人上树口含一枝手不攀枝足不踏枝有人问汝西来大意答他则丧身失命不答则辜负来机诸公作么抵对如或未善回机且看蕺山把断香严唇吻为他点缀一上倚拄杖云透网金鳞绝众流鱼龙虾蟹不同俦香严未举应先丧贼智徒教困玉楼即撺下拄杖和身扑地云救取个救取个维那在傍一喝师起身连掌云大好不唧熘遂趋归方丈长至日两序请小参恰然好个寂静大众续却正命露柱子忽地产下个白发婴儿俏波波舞向堂中拱听致令庭前古柏顿吐未发之机永夜寒灰喷出管中密定唯我衲僧家总不随时令一任小人道消君子道长撮将来掷向火炉头烧却不为急性顾左右云于中有不逐时令者么时有僧从傍一喝师云好一喝未有主在僧问皮肤脱落尽唯有诸真实正当斯时请师选佛师云我这里不选佛进云恁么辜负学人师云金屑虽贵落眼成翳进云如是则人天海会沾恩去花雨缤纷缭乱垂师指帘外云好大雪师复云若道不着时令也是徐六担板汉蕺山有个渔父词不妨应个时节乃舞拂云拍手呵呵两岸芦花并雪过老渔翁侧立披簑要钓个锦鳞归去那管你一线添多低声问你意如何只教你坐断了古今一色再不可做逐块寒卢好大哥好大哥你是何人便与么向伊道我本是越州城里刘庆老赚来此倒挂袈裟善相扶跨洪波撑得一只无底船儿相送汝直教你掀翻海岳趁蟭螟吸尽了四海五湖便下座师诞日两序率众请上堂师竖拂云古今天地古今日月先天不生后天不灭玄中又玄众妙难测拟欲相呈口门甚窄所谓宝阁垂帘那许密移一步琼枝深锁宁容借色明功若是有力大人不避龙巢虎穴今日蕺山本生父母忒不着便脱下个痴骨董彼时未擅决断以后闯入轮王之室冒雨沖风遍参个事拶得性发把钵盂跌做破沙盆袈裟扯似憨布袋被业风一阵吹向十字街头忽地来开个杂货舖子箧中没半文要夸敌国富惯卖死猫头有时拈头作尾有时唤尾作头有时首尾俱换有时首尾俱不换丛中或遇个傍不甘的一声喝住道这厮如是摊街卖弄大好屋里贩扬州即时扭下法座熟捶一顿非为分外饶伊恁么来总是随人脚跟便令那叱太子析骨还父析肉还母然后本身现大神通而为父母说法要且费尽周遮明眼人前更增一笑不若蕺山拈出一种没絃琴令迦叶不能起舞干闼婆王失音可教聋者能听哑者能声把本生父母提起也得推倒也得报无可报酬无可酬复以拂向空连划云裂碎干三连续起坤六断填却离中虚隔断坎中满裂破孃生面皮切忌鸣声热碗遂下座腊八解制上堂踞虎头收虎尾第一句下明斯旨重楼缉宇锁不住午夜寒风剑刃冰稜谁敢立一尘法界老苍梧不栖丹凤明月窟宁舞青鸾忆我始祖当时平地绊倒秪宜自讨其便反至遍蔓葛藤牵连今日幸尔蕺山海众不坐他家床榻口吞佛祖气宇如王放一线道则草鞋似虎拄杖如龙收一线道则水云密布万法潜踪一任他抟风九万里犹霑羽翼去以六月息尚塞程涂不妨撒手便行那管船去陆去是则固是诸公或过望海渡钱塘登保叔窣堵攒攒簇簇排闼不入时忽闹市里迸出个跛足阿师把住道明头来暗头来汝等又将何处分或有个汉云莫乱道谁云清早起更有早行人一捺便走这里犹不许汝在若撞着蕺山更不与么待他问时但一掌云不许夜行投明须到设遇普化觌面来要且退身有分即如放行解制一句作么指陈卓拄杖云掣断玄关金锁去毘卢宝印噼空开癸巳年四月八日吴江黄溪镇众信特建喻指庵迎师掩关进庵日请上堂师陞座拈香祝圣毕瑞云问昔日世尊出世普为群生今日和尚掩关指喻后学一个云兴吐雾一个把住要津除此二途请师举示师打云脑后见腮莫与住来进一喝云泥牛一度云中舞石女携笙海底吹师云空劫巳前如何拍调进云触破千层浪沖开潭底天师云未经返踯在天与问竖指云这个是喻如何是指师云漫向脚跟下寻讨士复竖指云这个是指如何是喻师云碧眼胡僧目射人士复竖指云这个不是喻不是指如何是喻指大意师云舌头无骨进云和风洒幽石甘雨滴疏林师云好句不成曲问今日世尊现瑞喻指呈祥洞上玄宗请师的示师云审细将来进云官不容针私通车马如何是正中偏师云铁女透波心进云但有言说都无实义如何是偏中正师云眉毛碎古镜进云一人有庆兆民乐业如何是正中来师云露柱早怀胎进云王登宝殿野老讴歌如何是兼中至师云夜深挑蜀锦不犯始为奇士良久进云如何是兼中到师云亚目总难窥进云还乡尽是儿孙事祖父从来不出门如何是不出门的祖父师展两手进云祖父既不出门儿孙如何亲近师云奉重方知师乃云慧日高悬豁千生之尘梦玄珠突露彻万丈之洪波古今不易道出平常祖父田园阿谁无分所谓心同虚空界示等虚空法证得虚空时无是无非法此着上祖释迦降迹皇宫示现奇奇特特变怪捏神末后拈花更添狼籍又撞出金色头陀一笑风前倾身酬价祖灯远继法遍河沙无量法门消归言外幸诸公信得真切故乃翻三千年公案舍难舍之缘袛园给孤古今同调竹园精舍点首功齐须知拈一茎草能为建立即可证大解脱力大三昧力不退转力无修证力山僧十载垂钩沿门撒网蓦遇几个瞻风拨草汉噼胸一撞秪得将错就错放下丝纶直教尘封户外别立生涯去也以拂打圆相云憨憨懒唱闲庭曲把断玄关绝主宾还有识得主中主么请着眼看即下座掩关师自封关法语把住要津不通凡圣令行摩竭千圣绝闻垂帘室内不知秪要外缘奉重度封帖云高峰千古案立地话重新遂封丙申佛诞日喻指众信迎师出关请上堂师陞座学人问当年把断关津象王隐迹今朝顿启金锁狮子嚬呻把断放行即且置正当恁么时一句请师举唱师云入室不通耗觌面堕茎眉进云野老讴歌渔翁掷钓为复威音那畔之神通为复今事门头之妙用师云不犯清波时汝试道看进云今日觑破和尚师便棒进云一句迥超千圣外万灵何处谢无私师又打进一喝师连打云犹是阶下汉士连喝归位师云大似败将拖矛僧问豁开户牖宝月流辉逼塞虚空众星拱北作么生普荫群生句师云有水皆含月无山不带云进云尘尘剎剎玉转珠回个里无私如何着眼师云君臣道合犹成昧宾主相逢尚失宗进云一句绝遮拦千机齐烜赫师云看取脚下学人问三年掩室摩竭令行适承和尚举示玄关请通个关中消息师云到来无你下口处进云恁么则但见花开落不知春去来师云不属阴阳造化生作么生道士便喝师云羞也不识进云秪如不合伴的人来关中主如何相见师云放汝三十棒进云和尚也须照顾眉毛师云未识触讳在师乃云独照双泯过尾窗櫺犹堕格入廛垂手玄关直透尚迷津不若随分纳些些免至画蛇添足是以入毘耶之室白醭口生行摩竭之风谈玄无舌惟以坐看阴阳消长闲听花放鸟鸣任性不羁陆沉自适然素志如斯但事无一向千日期圆聊伸款案特借山河大地为演无量妙义还见无情说法么竖拂云新篁解箨节奏桑林之舞梅拖嫩绿浑忘鼎鼐之勋草木挥玄水云共唱得游刃有余地顿消斧凿之痕以此报檀度之恩无恩不报酬佛祖之德无德不酬庆快千生法流万古虽与么道然未透者亦不得等闲放过错却胜因岂不闻裴休丞相云鬼神沉幽愁之苦鸟兽怀狘犹之悲修罗方嗔天人正乐可以整心虑证菩提唯人道能为耳人道不为吾末如之何也巳矣诸菩萨箇箇顶天立地勐烈丈夫何得被八风五欲活埋万劫千生改头换面时何有今日果肯将智慧剑一刀斩断生死魔军五阴怨贼坐致太平宁不深幸哉秪如应节酬恩作么生道卓拄杖云碧玉盘中烹石笋骊珠腹内产云芝烂煮虚空千日醉佛祖无门觑得渠下座黎川菴主印源参常等设供请上堂师陞座僧问一花现瑞多子承恩一句周隆十方庆赞未审和尚如何通信师云持书不到家进云学人顶戴有分师云脚跟下放汝三十棒僧以手呈具云大众看看龙门无宿客香海纵金鳌师打云犹遭点额痕进云明眼宗师天然有在师云切忌诈明头师乃云以斯道觉斯民断碑横古路白月现黑月隐崑崙草里眠南阎浮提打鼓西瞿耶尼闻声东弗于逮扣机北越单那击节非非想天逆击一棒金刚际下扑地翻身其中百亿须弥百亿日月百亿世界纳向一毫孔中十方诸佛演大法义挑豁愚肓诸仁者秪如一毫孔又纳向甚么处咄切忌道着直饶密步移来脚跟下红线未断在南泉大师云三世诸佛不知有狸奴白牯却知有此事直须解向异类中行始可绍隆玄化勿则尽是流俗闺合中物开口便成过患非惟不能与人点病自土也消他不得彼此何益哉于中有知南泉行履处么振纲居士扑地一旋而去师喝云这畜生犹是乱跳卓拄杖云盘空铁磨旋头角芳草丛丛吼石栏大众不烦久立珍重师至石湖金僊老和尚请上堂师陞座拈香云此一瓣香有伦有序唯德唯尊奉为金僊堂上法叔老和尚惟冀法韵振三千祖风垂万亿歛衣就座师拈拂云万顷湖光远驾长空之玉练千枝翠色横推数点之青螺高大门庭水云异色格高调古绵密家风静上座自远趋风怀香叩室顷承玄化千载一时不意我老法叔宠渥太隆恶辣犹甚勿顾外扬家丑命陞此座若今狮子林中何敢扬眉播舌但蒙方命聊塞一时复举拂召众云此是我金僊老人一生受用不尽底句子特借静上座手中拈出为诸公赏鉴由来锦上添花谅诸公久巳得侍法要岂敢再下註脚但老人平日验人道个把定咽喉唇吻除却千态万状不得有语不得无语道将一句来此正验今时之法弊救万世之弘规若能向这里摆脱得来觌面亲见老人赤心片片今不肖续有一偈并为傍敲把住咽喉唇吻万仞悬崖卓立果是狮子之儿当下便能返踯若在某分中拈有三句为供养老人顾左右云且道是那三句第一句五道不通耗何处立三玄第二句眉锋挂利刃裂破率陀天第三句手持火把子潦倒夜明前听其缁素得出犹是门庭边事须知尊贵一路事别且道如何是尊贵的的旨若要深登堂奥共相参请金僊老和尚去即下座吴江文学量如吴居士为荐亡嗣文学不浮请师对灵小参枕断邯郸破吾生之有寄花飘棘苑沉来去以无涯拟将气吐虹霓谁为水云路隔师抚几云不浮公汝髫年学冠德预耆英堪羡孝悌恭身颇奈文福未并寿倾四六之中转盻流光三祀空辜堂上椿萱忍割友恭爱弟杳隔幽沉痛情可愍世既如斯但能知死生不借何妨出没自如到此说圣也不是说凡也不是生也不是死也不是此是公一贯之道吾一谛之理不闻先圣云诸行无常是生灭法庄周梦蝶渠不是我蝶梦庄周我不是渠为公拈出一线顿教全体如如复击案云寂灭场中超性海毘卢界内迥无私戒珠结制茶话僧问十方同聚会个个学无为请问和尚今夕数千指围绕如何得普令成佛去师云家家有路透长安进云如何得独步龙门去师举茶瓯云浅斟满酌不许湿口僧贮立师以杖擉退师乃云虚空含万象大海任鱼龙会得目前法何须探别宗诸公既负笈远参十方云集脚跟下事固是不缺分毫若不亲履践一回如人说食终不能饱英俊者肯将个事自巳颟顸良马见鞭影而行若待人鞭策得来决是个无血性的汉但参玄之士亦必须经一番鎚炼方脱得野狐气味勿然尽为门头户底事学两句口头滑禅弄几节峭利机锋于自巳分上大好没意思非唯虚丧光阴空辜檀信在袈裟之下作地狱因更为可愍山僧不是说老婆禅但今时末运目不奈看恶习遍炽蕺山既据此位平日痛心之谈尽情告报祈把所参所学的都抛向他方世界之外雄纠纠立起新鲜意气提句无味语卓立面前直下如银山铁壁相似通身排闼不入无一丝毫走作扑盲坐断自然和底脱落信不我欺若做模打样来参五味禅万劫千生亦无了日各当照顾住住归堂时切莫撞翻板棰炉柱珍重师于天台送护国先和尚入塔回山示众师竖拂云国师塔样耽原未善图描造塔疏山反惹罗山活葬拣点来俱不作家何似我先师啸老人任将活计付儿孙那管湘南併潭北顺时而化不假安排有偈无偈是甚尿气虽则杰出诸方更添个蕺山不肖子未解奉重将阿爷活埋向千巖万壑之中令教水云绝听众兄弟又道不顺非孝不奉非辅山僧既作洞下儿孙何乃不知忌讳众中可知过患么乃耸身云秋江清浅时白露和烟岛良哉观世音全身入荒草复顿足云猫元章居士为师庆诞请茶话混然至理非言说彻底须知绝意求若识赵州滋味辣何须影里觅生繇举如意云此是万法之源千灵之母若人透得一机任汝横吞竖嚼但要解吞应解吐若吞得吐不得未免被菱角如针刺却口毛栗如弹塞却喉果能裂出神龙之首则佛祖不能安汝名天魔不能窥汝蹟勿则浪沉往返杳丧光阴昔欧阳文忘公官洛中一日游嵩山却去仆吏放意而往至山寺修竹满轩霜清乌啼文忠休于殿陛旁有老僧阅经自若与语不甚顾答公异之问曰道人住山久如对曰甚久也又问诵何经对曰法华公曰古之高僧临生死之际类皆谈笑脱去何道致之耶对曰定慧力耳又问今乃寂寥无有何哉老僧笑曰古之人念念在定慧临终安得乱今之人念念在散乱临终安得定文忠大喜不知膝之屈地师云你看学道者不是徒然泛泛未能决其志终日在人我山中打迸是非场里横身他时如何抵敌盖疑信相半因而随情逐物临穷方悔噬脐何及特此告报须知出母胎从少至老尽未来际未曾离却这个光明果能一脚踏穿桶底何处有死生之所流转但不是说了便休今且乘风快便莫令失却时日蕺山恁地热乱还识好恶否击如意云不离当处常湛然觅即知君不可见解制知浴设茶请示众露柱当天豁双眼未为奇特蟭螟怒发吞大象理亦宜然果是伶俐衲僧便可一捺便倒若随人缁素得来总是倚草附木汉过在红线未断拨着好似浪里抛毬徒费草鞋钱堪作何用上智之士一闻释然中下之流疑而愈滞蕺山与么道自好惭惶煞人复举昔有一官人入寺至禅堂寺主随行官人问曰诸位在此作么生对曰欲图作佛官人笑云金屑虽贵落眼成翳主无语师乃云好笑寺主恁不唧熘被俗汉一问直得口如扁担若遇蕺山但向他道在此换居士眼睛非唯令俗汉屏却咽喉亦见此中凛然难犯诸仁者应知有佛处不得住无佛处急走过转得快便不负蕺山和身一拶如或未然明年更有新条在恼乱春风卒未休修万佛忏圆期上堂师陞座学人问古镜未磨时光临万象磨后为甚么不鑑师云我却不识你进云恁么则是处是弥勒无门无善财师云犹借玉阶行进云如是则学人别道去也以手点空三下便作礼师云料掉没交涉师乃云香花云宝幢云干闼婆王美乐音出生无尽诸功德裂破三贤十地门云从龙风从虎磁石吸针潮长醋情与无情共一真万象森罗镜里布如是知如是住不见一法为伴侣智者能知罪性空坦然不怖于生死大众且道唤甚么作罪性唤甚么作涅槃若向两途冰泮得来则了即业障本来空如循罪福之阶未超向上一着所云未了应须偿宿债莫谓与么便乃看作一切如幻之解总不落莽荡之殃必将沉拨无因果力能脱体一回千佛万佛列圣诸贤悉是空拳诳小儿所谓但以假名字引导于众生如或分疏不下再为汝等下个註脚不见南泉大师因陆亘大夫问云弟子家中有片石或曾坐或曾卧欲镌作佛得么泉云得莫不得么泉云不得师云据南泉老汉虽有先行之势且无绝后之关直被个俗子将一片石全身压倒直至如今无展舒处若喻指门下即不然待他问作佛得么但云言不该典非君子之所谈莫不得么一喝云门临千尺井过者必攒眉于斯捡点得下一期佛事以週如或未然跋涉不少卓拄杖云会么虽然春色没高下无奈花枝有短长即下座师至弁山祝元洁老和尚寿众请上堂师云日丽中天揭破虚空流活眼风生八表拨开万象始明宗事存函盖合回途全祖父功勋理应箭锋柱展手合君臣大用具斯三昧始得运斤成风绝无触犯固知曹洞门庭承当不易作用光大浑似纯金砂汞银铅一时销尽不肖远叩祖山恭遇法叔降迹之期为祝华封渴瞻嘉瑞不意恩宠太过特命两序诸兄邀登此座若论禅道佛法未入门来早巳填沟塞壑了也况兼祖庭之上狮王腾踏龙象纵横又何敢布鼓雷门自遭话堕若论庆赞一事欲以大千界而为寿吾叔早巳坐断十方欲以须弥卢而为寿早巳碎如微尘欲以四大海而为寿早巳一口吸尽欲以玄玅义而为寿又不许立一元字脚在第一义谛不容展舒于伦序分中安可简略是以还有个商量处官不容针蹔通车马乃竖拂云我知虚空不可量寿命不可量世界不可量寿命不可量众生不可量寿命不可量佛法不可量寿命不可量还有个最亲切最要紧不可量中一事诸公能知消息么如或未知今日勿敢越俎作速参取老人去何故聻待得叔孙成礼乐始知不共汝同盘书记问阃外将军多汗马就祖还家事若何师云不宰功勋进云人居大国方为贵水到源头始见清师云明眼自知进云如何是庆诞一句师云人天仰企四海云奔进云香稻啄余鹦鹉粒碧梧栖老凤凰枝师云犹未是公着脚处进云在和尚分中又作么生师云不借借记作礼归位师下座嘉禾李又恂居士为亡室盛氏请师对灵菱花镜破俄沉合浦神珠闺合香消顿失鸾凰良配柳生于肘不知造物暗中移蝶梦为周未识我渠犹问影智者观斯聚散等浮云去来如传舍愚人自昧情关固结汩没爱河将此大光明藏翻为腐草萤星岂不痛哉蓦竖拳高声召云盛氏善人汝会么握则成拳开则成掌一事两名一身两用又如一人左手拈香心知必生善果右手持戟回看定起杀机亦一心两业明暗两分到这里打箇返观未拈香执戟时善恶二境何处生已拈香执戟后善恶二缘何处受既无作者亦无受者此即是如来秘密藏金刚心不妨以萤星腐草复作大光明藏始知本来成现凡情圣见所作俱息以如意画此相云当途截断荆棘林铁壁银山俱踢倒下座云门显圣寺结制示众知藏问一派曹溪水万古遶云门且道曹溪与耶溪是同是别师云细柳营中非正令神尧何必论功高进云滴水作江河还是师的用处么师云若知帝力不见尧天藏礼拜云恁么则云门峰顶滔天浪海底扬尘见作家师云久知阇黎有此机要迺云奇特甚奇特露柱生两翼飞过须弥峰穿却诸人鼻夜半迥红轮天明布黑月正眼不能窥万机俱泯绝天上无弥勒地下无弥勒仔细拈来看是甚干屎橛咄咄咄若向口角觅雌黄错过三生六十劫是以参学之士最初行脚要决择法眼贵有师承一入炉鞴从顶至足去皮去毛敲骨敲髓扑得一点气息也无转过身来向无人处深蓄厚养为人拈一机一境脚尖头也踢出箇佛来近今诸方为人亦拈出一机一境相对学人如纸里麻缠相似遇箇透网金鳞又无捉摸处大似叶公画龙一见真龙退身无地嗟乎盖为不经真师煅炼自救且不暇何能彻底为人故喻指目不奈看收纶罢钓数十年来释口不谈箇事唯我云门法叔同心同眼奖古励今真人不世今继住祖山命为傍分正化屈曲随宜众兄弟若识些子定动则不辜一期方便秪如古人道天上无弥勒地下无弥勒未审谁与安名为甚洞山遇此一问直得火炉震动尔等还知答处否现前有问着喻指便与蓦口一掴云分明记取复拈拄杖云看看勿则葛坡久巳化龙去徒使踪寻费长房不烦久立珍重师诞日两序请陞座参头问仁主好生贞臣执法贤圣继世法律无私昔日世尊初生即今与和尚还有同异否师云夏寒冬热进云后遇云门一棒又如何师云总是贼过后张弓参作礼云恁么则宝树风鸣无量寿金绳霞映妙高峰师云不烦伸赞僧问云门风月万古如新当斯诞日如何应现师云炉峰向后耶水居东进云诞日巳蒙亲指示半千衲子贵何从师竖拂云穿过那边看进云亲得全提后皆成狮子儿师云恐汝不是同流僧作礼云恁么则宝镜堂中提正令双悬日月照干坤师云脑后识取迺云冰河发燄相看犹是涉廉纤石笋抽条拈出早知成话堕轮扁得手要在忘功承蜩意钩贵乎不犯当暗中有明佛殿却跨山门当明中有暗山门骑佛殿得此机用在天而天在人而人一毫头上现宝王剎一微尘内转大法轮如是君亲恩师长恩众生恩一时报毕故居学地须知先圣垂慈一机一境一语一脉必要裂破汝面门干尽汝识浪如黄龙禅师每以三句验人一云我手何似佛手二云我脚何似驴脚三云人人有箇生缘上座生缘在甚么处生平罕有契其机者目之黄龙三关古今拈颂者更多错解者不少今日承此恩力特将此三句颂出为诸人应箇时节我手何似佛手图穷忽现匕首祖龙一见魂惊易水光冲牛斗我脚何似驴脚虎兕忽遭出柙黔驴吞却大虫潘阆几乎笑煞人人有箇生缘寒窗铁砚磨穿直待名登金榜露柱却好同年若人拣点得出三千七百齐捐捐后又如何展两手云㘞即下座为秀水凝兰盛居士对灵持櫆未达荣枯眼旅馆空遗在日思露宿草菴门外冷霜天夜月隐归期凝兰盛公生平风流慷慨之怀末后得撒手便行之快秖空不是玉是玉也大奇在含灵不减分毫在诸佛难增点画如是知如是住贵在回机天上耶人间耶不妨独步业欤福欤圣欤凡欤卓拄杖一喝云分明记取解制陞座僧问冲开碧浪即不问放出神鳌事若何师云脚下波生进云觅火和烟得为甚玅高峰七日不相见师云到即不点僧作礼云今日亲见和尚师云要你知休迺云揭起虚空盖一层收来放去任纵横草鞋似虎威狞甚拄杖如龙活泼生踏倒玄关须转步蓦行鸟道贵抽身诸方若遇谈玄者切莫遭他鬼眼睛众兄弟一期既毕银山铁壁撞得破否勐虎金铃汝解得否骊龙玄珠汝摘得否若得相应不妨东去西去尽大地总是汝毘卢真境稍涉廉纤正好按下云头向冷湫湫地去思箇思不得的觅箇觅不得的思不得的作么思铁网抛空神龙透海觅不得的作么觅夜半筛锣贼身忽露恁么举扬还解交得么遂击拂云能知减灶添兵处终不和身困马陵下座撄宁静禅师语录撄宁禅师住黎川罗汉禅寺语录卷之二门人德因编侍者德玹记录师受苏州府吴江县黎里镇缙绅工部金同太史张刑部韦鸿胪朱文学毛秦沈周吴众檀信并法侣剖初元超等请入院师指山门云玄珠斲象拈来掣古挥今亚目豁机到此越终超始龙象交参秪如入门一句作么生道震声一喝云九万里鹏才展翼百千年鹤便翱翔弥勒殿笑破机微顿绝背向今日相逢原无异样是则固是担荷虽繇此老卷舒还在渠侬韦驮殿举香云护法护人全凭这着这着圆通无处不豁直教魔外不能窥果是狮儿堪蹴踏大殿基碧落青霄未是道人活计墻壁瓦砾岂宜吐舌弄唇毕竟如何折合顾左右云大家扶起空王殿百亿须弥侧耳听毘卢佛殿坐断毘卢方堪话会踏翻玄奥始解抽机到此为甚重添註脚展具云因我得礼汝自倒还自起即拜伽蓝殿拈香云一纸不曾饶全凭验作手亲受灵山嘱提持豁诸有触音法法尽包罗万古丛林好善护祖师殿举香云烧穿鼻孔摵断茎眉殃及儿孙一番话堕灯灯无尽响孤峰海底飞尘漫别弄方丈握肘后灵符剪狐狼狂见挽巳坠之风击寒炉发焰正令当行未归早验遂据座云道合君臣犹未贵深登堂奥始容参是日众请上堂师指法座云触破人天正眼击开无孔铁锤迥露当央万机点首卓拄杖云且看山僧话堕去也遂陞座拈香祝圣毕次拈香云此一瓣香恶恶辣辣孤峭难亲啐啄不唿玄要针芥顿绝暗明捉败紫霞峰顶顿然触发毒声秪得今日对众拈出爇向炉中供养传菩提达磨正宗第四十三世天台山护国堂上啸云大和尚用酬法乳之恩歛衣就座参头白槌云法筵龙象众当观第一义师云玉人梦破一声鸡越起崑崙舞袖归倒溯曹源流足下不萌枝上吼如雷竖拂召众云见么眼看终未是击拂云闻么耳听岂能知然在动用中动用收不得然非声色里声色常迥特直须坐断两头不存玄解始堪证据是以古镜台前贵乎展足白云巖下妙在抽机不远不近总在当人体露堂堂勿须向外寻诗要知大得一以清地得一以宁王侯得一以天下贞百姓得一以安生山僧得此便乃喝石走风云号令无佛处展足通玄随行无碍敢问诸人还相委悉么以手拍案云霜花夜吐镜湖彻杲日高悬古殿鸣僧问若见若闻即不问钟鼓交参人天毕集还是罗汉重辉还是洞山复睹师云无须锁子两头摇进云剡水兴云姑苏普润不知法尔如然不知因缘时至师云随处作主遇缘即宗进云恁么则金毛抖擞孤峰外漏尽嚬呻不二门师云退后看取僧作礼云纵横妙转无私化恰恰行从鸟道归师云没孔笛中好善吹僧归众僧问未离于越巳降姑苏姑苏于越即不问如何是罗汉境师云白云断处家山深进云如何是罗汉体师云古道红尘绝伴侣进云如何是罗汉用师云摩醯亚目惊回首进云体用巳蒙师指示即今古殿重辉森罗庆赞人天普赖一句请师直示师云凡有血气莫不尊亲僧作礼云南岳峰高擎正眼镜湖波底奋泥牛师云透过绝商量参头结槌云谛观法王法法王法如是师下座本镇薛耀云居士同庵主如鑑等设供请上堂师竖拂云旨不堕玄黄意别迥象外坐断有无关事事超无碍达磨大师来此土直指人人本有风光教外别传不立文字奈何尽大地欲觅一个不受惑人了不可得惜乎以正作邪以邪为正金鋀不辨大似认贼为子错过要关举世尊昔日因外道问不问有言不问无言世尊良久外道赞叹云世尊大慈开我迷云令我得入乃作礼而去阿难白佛外道得何道理便乃赞叹世尊云如世良马见鞭影而行师乃云这个外道虽明不惑二字但恐错认定盘星世尊指处也是泥里洗土块竖拂云唤作鞭得么秪恐不是玉是玉也大奇果是个大力量汉握起金刚王宝剑勦绝窠臼不立崖岸生佛尽除具个般手眼则千圣不能罗笼万魔不能潜觑乃至验正削邪洞然作则诚谓罢业忘功故云护生须是杀杀尽始安居大众秪如安居处还作么相见山僧更为下个註脚孤峰云底休落堑回途未是本来面石马嘶归不应山拶出金乌飞夜半卓拄杖云吽便下座腊八日华山周居士率众信请上堂师云朔风恶发吹彻骨漏泄诸人识不识三九廿七意何如门前哑子吹哔呖恰恰是依稀云树月巢冷恰恰非白云巖下转多岐相逢尽力吐不出露柱当先豁一机急荐取莫羁縻当阳突出人天眼正令横施夺化微竖拂召众云此是释迦老子计穷力尽捏目生花夜睹明星道个奇哉不意拈花时撞出迦叶老头陀破颜微笑看他父子一门承虚接响山僧今日既据此位别行条令总不坐他家床榻蓦掷拂云咄不得道着不得动着向此中通得一线始可安邦定国撒手翻机然华山居士为乞拈提个事但山僧口门窄狭不能为众添一元字脚惜今法久弊生雷同上下诚信者更难弄影者遍地是以古德勉于后世先为道破云堪惜今时学道流千千万万认门头却似入京朝帝阙祗到潼关即便休冷地较量大可悲痛总之我眼本正因师故邪今日拈拨处贵乎志勤眼察头头切莫放过复举云巖晟禅师因僧参巖问甚处来僧云石上语话来巖云石还点头也未僧无语巖自代云未语话时点首也师乃云罗汉这里即不然若代此僧下语便云点即不堪非惟为此僧扫除异解云巖亦乃首尾俱应众兄弟此是为古人出格提持处还能拣点得出么良久云苔封古殿忘王化白发童儿舞袖归僧问世尊未离兜率巳降王宫还是他法身边事报身边事师云两头俱不涉进云未出母胎度人巳毕为甚又睹明星得悟师云雪上更加霜僧作礼云恁么则万古碧潭空界月再三捞摝始应知师云太劳生即下座开戒日平望皎然庵主并众信请上堂师云石虎吼孤峰泥牛吞皓月踏破劫前机红炉飞片雪竖拂云此是佛祖说不尽处众生意不到处山僧今日和盘托出普请大家受用喝一喝云此即主即宾全体全用无作无止非犯非持不即不离无偏无正不在戒定慧里安生岂宜功勋位中明旨随处施威头头显露现前大众还受用得来么如或未然且看衣钵下事不烦久立珍重僧问第一义即不问弘开大戒和盘托出毕竟明甚么边事师云前三三后三三进云信手横拈无孔笛请师吹出太平歌师云你眼里还闻么进云灼然韵出青霄外石女阶前侧耳听师云我不会禅僧归众师下座黎镇薛耀云陆晨仲徐继桥居士等设供请上堂师卓拄杖云山僧无力苦支撑为要诸人蓦直行带水拖泥浑不顾画蛇添足可怜生拟不是滞即沉拈来独露堂堂事那个男儿不自真既汝自真何故不会汝等还信得及么若信得及任他八风五慾黑浪滔天毫忽不能鼓动能向个中得大自在始名上士故曰信为道源功德毋长养一切诸善根既巳如是更逼山僧个甚么即倚杖云把手劝君行不得惟人自肯那方亲僧问拖泥带水即不问诸佛未出世达磨不西来举坐具云先有这个消息还有未了一着请师拈出师云汝脚跟点地也未进云此是巳了事还有末后句也无师云今日不能为汝说进云向上宗乘莫便是否师云不遇知音不与谈进云香烟触破太虚空惊得狸奴跌碎额师云三十棒自领去下座四月八日大鑑宋居士请上堂师拈拂云无缝罅里吐出机轮没孔笛中吹开正眼释迦老子大好不谙机宜才出母胎便乃截长补短云门大师固具通天作略也是贼过后张弓若是罗汉门下别有一番判断当时若撞世尊初生时道个天上天下惟我独尊山僧在傍急为掩耳但云好事不如无非惟世尊倒卷旗鎗亦令大地众生亡锋结舌岂不直截兹因大鑑居士一见山僧信知个事即离家叩道今同石屏庵主再四恳乞山僧应个时节仔细较量也是一得一失乃召大鑑云汝若识得时节因缘则知无星秤子横拈竖舞将剎尘国土捏聚一团击不碎跌不破处受用得来始名有血气汉不必与山僧结聚一上师蓦拈拄杖召众云拄杖子近日不受逆顺意欲向深巖活埋孤迥迥地以至情与无情悉为拱束不见道法无定所用岂有方未有常行而不住未有常住而不行何故聻顾视左右云座中不遇同途客君入潇湘我往秦僧问昔日世尊未出母胎度人巳毕为甚又末后拈花累及儿孙师云世尊无此事莫谤世尊好进云土旷人稀莫不是相逢者少么师云亲言出亲口进云有一人扯破袈裟打碎钵盂还有罪过也无师云拟向何处下手僧云秪恐触忤和尚师喝云照顾顶门着僧云薰风觌面吹入骨拽起泥牛鼻孔穿师云此去逢人不得错举下座师过洞庭三峰庵雪鸿关主监院心月率众信请上堂师云缥渺峰头斗额莫釐山顶传声惹得太湖瞠眼滔滔浪底扬尘有时拈大千于足下不知宽阔有时纳须弥于眉睫那有重轻逢场作戏干水随身蓦竖拂召众云会么于中会得饶伊曹山四借云门三句临济一喝这些腐烂葛藤一串穿来抛向太湖浪里如若不能定夺且向父母未生巳前威音那畔更那畔处聿转面皮讨个分晓则冷觑山僧总作笑具还委悉么玉殿不传丹凤诏铁鞭空击五更寒雪鸿关主问请问和尚如何是云门三句师云六机不着便莫向语中看进云如何是函盖干坤句师云藕丝牵断崑崙足石女擎归不夜天进云如何是截断众流句师云海云吹破扶桑外惊落机先大好山进云如何是随波逐浪句师云落霞与孤鹜齐飞秋水共长天一色进云秋风凛凛树凋叶落脱体一句事如何师云八角磨盘空里转进云撞倒银山铁壁正恁么时如何相见师喝云渔父莫栖巢进云恁么则云门面目俨然关中礼拜去也师云打破关来向汝道师诞日黎里德胜善士设供率众请上堂师竖拂云冰雪削寒威大地俱沉迹梅萼未曾舒灵枝笑不歇等闲是事示时人颇奈时人浑不识未生前应蚤彻悟得个中本无别泥牛夜半趁红轮露柱灯笼眼赫赫山僧未离母胎亦如是既离母胎亦如是今日为四众说法亦如是乃至尽未来际不可说不可说亦如是以及过去无量劫不可说不可说亦如是既以如是何故诸人重增枝蔓秪为沉生灭乃被境缘转山僧不惜茎眉与现前大众唱个菩萨蛮去也且道未生前是甚么意以拂画中口相云若也会得石女横吹没孔笛木人鼓掌在庭前巳生前是甚么意以拂画十十相云个中会得毫头涌出无尽藏穷子归途不识贫即今大地众生情与无情尽向十里得大自在浑然踹碎虚空骨跛鳖盲龟着耳听汝等还看个甚么乃呈拄杖云我见灯明佛本光瑞如此史瑞云居士问云正不坐正明星当午现偏不坐偏夜半日轮红不属偏正底人来和尚如何接待师云泥龙奋发千峰外噼破崑崙云梦低士一喝师便打士礼拜云季冬严寒和尚尊重师云汝眉毛今日堕地也姚振纲居士问云请问和尚如何是灵云见桃花的意师云莫被他触却眼进云如何是沩山护持的意师云泥牛擎折角进云玄沙未彻意旨又作么生师云平白更添冤进云若恁么沩山安邦定国玄沙破宅亡家去此二途请师直指师云凤啣丹诏传来远莫向长安国里居士云学人礼拜去也师云看取问头下座黄溪姚振纲史云山居士同众信设供请上堂师云钟鼓交参人天毕集新年头佛法作么商量竖拂云会么三界惟心万法惟识剎竿头上风车子三个猢狲夜簸钱至道无难惟嫌拣择夜半石人无影象纵横谁辨往来源但莫憎爱洞然明白井底虾蟆吞却月三更不惜夜明帘今日山僧为诸仁者斩断绳头汝等会得则世出世间如大鹏金翅鸟噼海吞龙毫无隔碍乃至山河大地僧俗男女贫富贵贱总在汝等自心发现盖因尔等循业昧巳障蔽本有光明故尔先圣曲垂方便普摄群机流出一花五叶分宗设教建立纲旨以至洞山五位临济三玄法眼六义云门顾鉴沩仰圆相拈来一槌击得碎非惟庆快平生亦且不负一队老古锥为人彻困若甘自暴自弃秪恐有鬼神兮减君福有时节兮促君寿也须打算果是千里龙驹便乃奋身霄汉之外坐断报化门头则能事事无碍且如不假脩证一句作么指陈摇拂云万物静观皆自得四时佳兴与人同西堂问新年头佛法百草头边俱漏泄提持旧公案老梅枝上露真机不涉新旧一句请师别道师云两个黄鹂鸣翠柳一行白鹭上青天进云当阳吹出无生曲大地咸归掌握中向个里得通消息么师曰石虎吼春风堂复挺身进前问云寰中不令无为化四海熙雍乐太平如何是君师云玉帘深贮机轮外万象浑忘化育深进云五凤楼前三舞蹈金钟静听晓鸡鸣如何是臣师云和同万籁音无令奉重咸知劫外声进云九重殿内颁天诏俯下群机展玉容如何是君视臣师云苔封玉质延三五宝篆高临下碧墀进云严持妙挟尊方敕仰辅东王号令严如何是臣奉君师云头头不逆通玄手满击金鞭漏永长进云皇风永扇清平界野老讴歌力不知如何是君臣道合师云沉沉深锁含元殿无影枝头烂熳春进云五位君臣蒙师指金针玉线事如何师云木人倒舞秋千急九曲珠垂午夜天堂礼拜云五叶丛中开法韵不萌枝上涌真宗师云无文印子抛空裂祖脉源头顶上看堂归位僧问钟鼓交参人天毕集新年佛法是如何师云一湖野水绿两岸矗山青僧一喝师云喝后如何进云肩挑日月眼盖干坤师云汝脚跟下事作么生僧举坐具云释迦老子来也师云退身三步脑后看是甚么僧便作礼师打云顶门具眼始许汝答话下座平望金姚王诸善士设供请上堂师云日色融和景倍妍春光烂熳鸟翩翩枝头报道君休去颇奈时人耳不便道不难秪要当人自肯担若把万缘俱放下浮生尘梦一齐翻道不易莫把光阴当儿戏此生一着不知源万劫千生更难遇举如意云汝等现前若僧若俗若男若女若大若小皆具此一着眼能见耳能闻鼻能嗅香足能运奔但汝等一口气不来时则又业识茫茫无本可据总是汝被业因蔽巳爱欲缚身业鬼借宅昧却伊本地风光不见云门大师云干坤之内宇宙之间中有一宝秘在形山然不住动用声色里毕竟在何处显现击如意云欲识上大人须明丘乙巳若悟佳作仁便乃可知礼山僧今日借泥团瓦砾大作佛事去也具眼者试出看按拄杖云禹门浪暖贵擎头沖霄切莫遭点额僧问夜半空中击毒鼓吓得须弥颠倒舞天王恶发趁崑崙喝出扶桑一轮古正与么时和尚如何举唱师云不合向汝道进云一音清汛生潮舌万籁倾闻正眼开如何是正眼师云石女天明斜戴帽进云恁么则无舌堪能语谈玄不假音师云满座未闻声僧作礼云谢师答话适二居士出礼拜依位立师云好个消息秪恐不识卓拄杖下座黄溪守防府王虎山居士并史云山居士同嗣君调君灿荐亡请上堂师云金刚透匣那咤失威截断玄微不容毫发总连城之壁难以定其底价似照乘之珠奚能并其光华是以藏身处没踪迹龟毛拂子击龙鼍没踪迹处莫藏身兔角杖头挑日月诸仁者向个里会得吾宗无语句亦无一法与人如或不能荐取秪得向第二门头泼杓恶水去也击拂云闻么此方真教体清净在音闻一历诸人耳根永为道种无价宝珠迥然突露但他日在不萌枝上芬芳吐秀时不得作个般去就何故聻若将耳听终难会眼里闻声方始知盖因防府王虎山居士为荐室人张氏史云山居士以及嗣公为荐亡弟芳山史君假此威神欲超无漏乃召众云若作有荐又是画蛇添足若谓不受荐即今如何结案毕竟作么即得要汝一举两得剖出当下分明以拂画相云咦无漏国中不住足一毫端上展全机僧问云藏身处没踪迹没踪迹处莫藏身且道今日受荐佛子向甚么处安身立命师云无毛鹞子过新罗进云突出虚空眼灵光射碧溪还假接引否师云此犹是阶下汉试别转一路看僧即进前云恁么则扑尽三千及大千师云费力不少僧归位振纲居士问云适才和尚道无价宝珠请为指出看师竖拂云不值半文钱拈来触鼻孔进云恁么则学人放光动地去也师云你向何处放光士作礼云只有天在上更无山与齐师打云犹是假鸡鸣即下座薛德胜善人同嗣耀云设供请上堂师云直心真实菩提道场现成个事不假思量要会便会不须搜索若还不会自巳多错是以目前万法明暗色空乃至山河大地风动云起春生夏长时节迁移总向汝诸人六根门头觌体敷扬但汝自迷本心倒生错乱自悟本心何事不辨所以智人断心愚人断境若能悟心万象一体若也断境狂妄竞生只要汝自肯息心故乃三界大师不吝慈悲头头说法若以比丘身得度者即现比丘身而为说法若以宰官身得度者即现宰官身而为说法若以婆罗门妇女身得度者即皆现之而为说法汝等今日也恁么明日也恁么恐他日诸缘报谢则措手不及自甘撞入昏醉之乡果能将无始业缘一剑截断信知山僧时时上堂刻刻说法何更有僧俗二门法非法也竖拂云触开无尽藏拈出大家看时维那出问云请问和尚一人发真归源十方世界悉皆消殒和尚向何处度生师打云向这里度生进云如此则度生巳毕师连打云汝还知落在甚处那礼拜起呈具师云乱做作么师复云今盖因德胜善人深究此道为求透生死一着特同嗣耀云乞报荐先亲乃召云汝若向一念不生巳前认得面目只汝多生父母顿超劫外世出世间孝道普为圆成不烦久立下座德普善人设供荐亲请上堂师云句超象外韵别宫商高山流水尚乃罕遇知音拨动狮絃群机安不塞耳是以智者超方愚人错乱从上先德阐扬个事离语言绝意识要汝等外息诸缘外息诸缘则内心无喘心如墻壁方可入道即拈起拂云会么会则途中受用不会则眼底生尘急宜照顾惊看时光如箭急虚生浪死一场悲尔等过患不在别人误汝秪为汝刻刻在六根门头播弄业识口说魔话心行魔事秪知检点他人好恶长短不识自巳本命元辰将来眼光一散向铁围山里扯拽不开噬脐何及且道这里还堪救么乃振威一喝云众兄弟这一喝不具杀不具活亦非主亦非宾解交得来则事事皆圆冰河吐焰闹然产出灵苗终不抱赃叫屈诚云从佛口生从法化生即能变生作熟点铁成金岂不庆幸以至今辰德普善人报本一着总教不隔毫釐坐断尘剎去也还证得么卓拄杖云杖头有眼明如日要识真金火里看便下座黄家溪史云山居士同嗣君调君灿荐亲请上堂师云父母所生眼悉见三千界锋前验取顿超调御生佛不立坐断十方拈拄杖云大众莫被他塞却眼根须是别行条令灵槎不遇乘风便焉得渔翁撞玉关拄杖子今日具莫大威神将剎尘国土诸佛一时逼勒出广长舌相演不思议法令恒河沙众生咸知本有证不思议境云山居士同嗣公君调君灿为报先严不意中拾得一个信种供养山僧并现前大众山僧亦不敢囊藏点出古佛心直教个个具足得大自在然汝敬村史君并外父韦公等尽向山僧拄杖子头上放光动地拍手呵呵露柱共为证明山河大地悉霑利乐秪如酬恩普度一句作么生道咦水晶帘里垂甘露明月堂前灿帝珠孤阇黎问黄叶无风自落冻云不雨常阴时节饶他迁变一真迥突诸缘如何是一真迥突底句师云触破毫头进云今辰文铉居士请和尚说法荐亲未审还来受荐么师云一着机先不容合伴孤作礼云石虎啣风吼泥牛带月鸣师云阇黎别道看进云一堂风冷淡千古意分明珍重归位师笑曰好个无尾大虫僧问昔日普贤大愿请佛住世广修供养目今史居士请和尚说法是同是别师云另有同别更道将来进云即今普贤在何处示现师便棒僧一喝师又打云再一喝看僧作礼云远在天边近在目前师云闲言语僧问来如石火去如电光不去不来意旨如何师震声一喝进云棒头指出无生界一轮红日恁东西师云汝知落处么进云万古碧潭云影尽今朝重振旧家风师云只恐不是同流僧归位师下座徽州陈圣先居士酬恩修忏请上堂师竖拂云个事须遇过量人始得奋狮子全威惊群哮吼若神锋出匣立斩妖邪圣凡路绝知见情亡似法药离瓶救膏盲于当下驱耕夺食变生作熟将大地群生蜎飞蝡动从顶至足针拶一上觌面回光咸知本有复向蟭螟眼里建大法幢与千佛万佛握手交参出广长舌演大法义穷劫至劫终莫能尽忽有个汉道这长老恁般话会即今山是山水是水僧是僧俗是俗同途异辙争奈目前何山僧只得低头合掌云我不敢轻于汝等汝等皆当作佛即今圣先陈君久怀道味但于尘缘汩没特入喻指归依山僧之门法名德省复大作佛事恳逼山僧说几句无生话欲酬天地覆载父母劬劳莫大深恩併忏诸业若欲酬报须顾名思义省之一字从上圣贤无不从此中透出若欲忏罪且道罪性毕竟在甚么处举三祖灿大师以处士身来谒二祖言弟子身缠风恙乞师忏罪祖云将罪来与汝忏灿师良久进云觅罪了不可得祖云与汝忏罪竟宜依佛法僧住后即印可师云此是千古忏罪的样子汝能彻其源即古即今同一三昧同一受用何等现成不会听取一偈翻身踏碎须弥卢侧手直掬香水海蓦然坐断一毫头剎剎尘尘事无碍下座秀水文学蛟门李居士为室人于氏德璇请对灵小参三生石上扣角精魂未招鹙子临机月上女身孰转一灵皮袋髑髅未识眼初明皮袋一灵功尽还归于祖父于氏德璇淑人幼长深闺能执妇道以班曹作师傅以梁孟振家声又知世数无常预归三宝至期顺时化去若出笼银鹤直沖霄汉绝不羁縻可谓女中之人杰也大众彼既能如是又何必山僧重为指点以如意一击云精金若不重经矿真伪谁能识得渠撄宁静禅师语录撄宁静禅师语录卷之三眠牛山舜庵结制侍者德琦记录小参聚不成团捏不成碎布鼓当轩击者善会明历历掌上灵机活泼泼狮儿作队于中早下一针锥悬崖返掷超群类急加鞭莫后退以拄杖画相云会么投明那许夜深行勿犯功勋始尊贵即下座小参台前石垒斑生面庭下花残叶满篱阵阵霜风侵入骨衲僧冷煖应须知众兄弟壁立万仞时悬崖撒手时撞破虚空时是个甚么消息振威一喝云错不错休摸索勐虎颔下解金铃推落须弥颠倒缚盲龟跛鳖作同参笑杀峰前老弥勒诚与么地方能转天关回地轴挑剔愚蒙变生作熟不辜现前种种恩一时尽与报毕到这里犹未许汝是家珍如何是出格汉复喝云丈夫气宇如王断不从兹住足僧问云投明那许夜深行弗犯功勋始尊贵请问吾师如何是不犯功勋的的意师云枯木龙吟休着耳进云纤尘脱落全身现万里山河绝倚依师云正好未梦见在僧以坐具作相呈云这个即得么师云切忌投入僧作礼云恁么则千峰齐瞠目万派尽朝宗师云淹杀阇黎下座小参师云也大奇也大奇石女痛流泪滴下涌成溪没头俱浸杀佛祖堕双眉直逼得文殊狮子普贤白象争斗一上撞破虚空半角打倒帝释座八宝床击碎了也扑下地来顿令干坤失色日月无光露柱子忍俊不禁点首聊通一线涌出大光明藏众兄弟还有证据者么如无山僧不合自成钝置以拄杖架肩云楖栗横担不顾人直入千峰万峰去便下座弥陀诞日弘彻禅人请小参师云没弦琴操出宫商别韵无孔笛吹来格外玄机崖前石吼古木花飞千岁老儿起舞万年童子相随竖拂云见么弥陀在蟭螟眼里转大法轮诸佛在一毫头上共相庆赞既云无量寿为甚又加庆赞二字即鼓掌云锦上不妨重着彩受恩深处报恩深兹为弘彻禅人昔者弃舍尘缘今日倾心究道未出门时山僧蚤巳道破秪向汝说个因真果真汝今奋发在般若堂中信知一毫头事自谓总不相欺既以如是正好向万人足底行密藏厚蓄操至秋深果熟将后千圣不奈你何何故聻了得个中无我我始堪接取上头机僧问了得个中无我我即不问请师接取上头机师便打进云向上一着千圣不传和尚即今如何为人师连打云我向你道甚么来僧作礼起拂具云龙袖拂开全体现象王行处绝狐踪一喝归位师云也是野犴鸣下座性乐姚居士六袟请小参师云木钟击碎尘沙梦惊起泥牛侧耳听赖有盲龟掣金锁堂堂卸却往来行拶出圣凡情尽撇始契无生无不生山僧自不着便被性乐居士恳致多方为母难日乞与现前大众结甚深法缘因斋庆赞今日也是客听主裁乃拈拄杖云看看此乃是煅圣炼凡烹佛烹祖的对手姚居士汝能荐得棒头一着了知正法眼无古亦无今故一切法一切方便但以假名字引导于众生若也不会急向未出母胎时识得面目则此甚深法宝顷然而得如是庆赞岂有限量哉毕竟应时一句作么生道拍案云庚庚喜雨露甲甲要晴明僧问南山点首东海扬眉和尚还许甚么人证入师云敕点飞龙马跛鳖出头来进云诸圣到来无卓地惟有阿逸笑酣酣未审笑个甚么师云笑你扯来拽去进云还假接引否师云犹嫌少那进云如是则风梳翠竹和烟去露滴乔松带月归师云也须知剡溪水逆流始得僧归众师下座解制小参师云剑锋匝处胆生寒形影参差即不堪我不是渠渠是我梅开雪夜吐真源往时向深深海底行把断诸人咽喉不容出气今日向高高峰顶立斩缆开船放汝脚下一线任尔卷舒然虽如是于中须识有交参句子如何是交参句钟中无鼓响鼓中无钟声钟鼓不交参句句无前后还识么鸡犀枕子斗鸡鸣啐啄同时急下睛把住放行浑不借掣开金锁绝途程摇拂云哑哑哑吽吽吽若有过关者试出相见看僧问云把住放行即不问掀翻窠臼事如何师云无底篮子须好提进云千岁老儿起舞万年童子相随是甚么人境界师云倒骑驴子笑苍天僧作礼云恁么则竿木随身逢场作戏去也师云钩头丝线从君弄不犯清波意自殊又僧问云遥望乡关忆故人陇头先寄一枝春即今解制一句请师指出师云故乡田地休耕种进云一拳敲出山河眼未审于中作么看师云妄语汉山河眼在甚么处僧作礼云不敢辜负和尚师云也是大虫看水磨僧归众师下座小参师云夜半泥牛吼太虚轻翻皓月照寒溪奋然舞足窥无罅试问禅流知不知急着眼莫停思大道不从心外觅当机失却悔时迟诸昆仲进堂三七那事如何不解转身过在甚处此无他盖缘生处不得熟熟处不得生嗟嗟唐丧光阴何故甘为自昧若自个汉才闻提处便乃单刀直入奋身不顾向万仞崖前拼命一拶直逼至水尽山穷蓦然跌断绳头冷地一看堪笑三藏十二部是甚么拭疮疣故纸乃至天下老和尚谈心说性是甚么梦话阿呵呵正好饥来喫饭困来打眠洒洒落落做一个无为无事散人亦不负汝一番初志饶伊如是正好喫痛棒有分何故不见道长安虽好不是久居毕竟作么生处分卓拄杖云太平本是将军定不许将军坐太平下座示众师过黄溪程信甫居士荐亲请示众师云击碎须弥山吸尽四海水饶伊恁么来犹在程途里是以通天作略尚涉机微金锁玄路反褫肮脏要知此道非心意识所关顿绝理事阶级触则丧拟则犯出格人始明出格事竖拂召信甫居士云此乃格外拈提处尔若会得非惟报本一着至汝本命元辰尽在里许得大受用顿超尘劫复振威一喝云通天豁地绝幽沉亘古亘今无变易当阳迥出照无私万里睛空轰霹雳卓拄杖下座护国古风和尚至南巖访师率众请示众师卓拄杖云这条拄杖泼天伎俩吐雾兴云翻波作浪或时占尽了大千沙界不容生佛安名捏聚虚空眨眼或时收摄在蟭螟眼里还嫌土圹人稀拍手大惊小嚷今日不料被古风法兄越山过岭一把扭住逼勒山僧要与大众决断一上然向上一着昨日古风和尚高升曲彔木床判断巳竟复要南巖露扬家丑转见不堪既是同气连枝鼻孔决无两样但宾主历然一句汝诸仁者作么定夺乃一喝云金凤不栖无影树乌鸡低唱五更前僧问二圣同登古殿山河鼓掌虚空正与么时吾师如何举唱师打云千圣绝知音进云怎奈目前何师云你眼在那里进云和尚许学人旁通一线么师云还要讨甚么干屎撅僧点首云谢和尚慈悲便作礼师云也是死水虾蟆下座古山浮佛庵为密行禅人封关请示众师云放出吞天铁鹞吓得须弥𨁝跳又逢拄杖无端打破毘卢玄奥露柱两眼睁睁直入孤峰喊叫冷视罕遇其人别转一番腔调今朝拈出些须也要惊蛇打草到这里直饶撞着嚼铁咬钉的汉子正好无你下手处无你瞠眼处无你栖泊处果是顶门具眼者始能透此一关则知今日一会底消息知得一会底消息则知佛佛授手祖祖相传底消息知得祖祖相传底消息则知灵山一会俨然未散底消息知得俨然未散底消息则知华严会里演大法音敷大法义全在拂子头上展舒非古今绝去来以至千丈卢舍那身向诸人毫窍里放出大光明藏若也迷却本分生涯正好有眼如盲有耳如聋当机错过甚为怜愍所以道踏翻玄奥举处知归正令全提难瞒作者兹因古山密行禅人久历诸方几经法战其奈不得扳辔入手返掷悬崖是以笃志掩关虔请山僧举扬个事一则为人天结般若缘及巳躬大事汝要透此一关但不得有工用不得无工用不得有心求不得无心求到此自有转身消息师蓦竖拂高召云急着鞭兮紧着弓横跨铁马绝罗笼翻身射透牛皮鼓咫尺丹书下九重到这里传甚么消息即得以拂击案云札僧问卢舍那身即不问玄关一事请师宣师云须向意外知消息进云莫谓无心云是道无心犹隔一重关道即不问如何是关师云逼塞虚空进云如何是关中主师云觌面不容参进云秪如逼塞虚空十方坐断还许学人相见么师振声一喝云不许夜行投明须到僧作礼归众僧问释迦掩室于磨竭净名杜口于毘耶请问吾师意旨如何师云聋人鼓掌和全音进云今日密行禅师掩关古山事作么生师云也要大家知进云一等是个时节未审如何化导师云横端曲木僧作礼云恁么则佛佛道同同致道心心真契契真宗去也师曰弄泥团汉未梦见在下座师过晋溪内行实行复礼诸上座请示众师云山郁郁水潺潺好个维摩不二关两岸桃花开正眼樵歌牧唱指归南山侬出天台入剡水不意中拣得个破木杓收来欲向深山与他过活无端撞着诸公苦逼要拈出与现前赏鉴虽然不敢隐埋但恐拈出时诸公又讨一场热乱即拈起拄杖云看则瞎却你眼动则丧却你胆恁般不近人情拣点要他何用然玄沙三种病人此个惯为痛下针锥拶得尽大地无一芥子许放过诸公还可出来较量他么适有一僧才出师便蓦头一棒云虎来也僧遑然失顾师云拟谓出角虎原来是毛虫复按拄杖云横按青藜烹佛祖当台宝镜岂容私下座结制施敬泉居士请示众师云结中结万仞峰头独足立兀然拶碎死生关拈来不费纤毫力英杰者向这里不假研磨超越古今岂肯寻枝摘叶若然不荐山僧此处有三关汝等一一须透过方无过患觌面来时切莫觑转身不来莫犹豫嚼破疑团切莫住到这里更要勇勐直前人法勦尽正好向红炉中深经煅炼不见道大冶精金无杂色狮王行处绝余迹下座示众师云入火无烟大炽燄里灵苗产秀和泥不染没阴阳地昙蕊芬芳无舌人始解谈玄具眼者休成懵懂竖拂云会么时时向冰稜上行剑刃上走正当恁么时扑地一声乃佛乃祖瞒汝不得山僧这里秪许汝半提全提未梦见在何故岂不闻曹山和尚云莫行心处路不挂本来衣何须正恁么切忌未生时饶伊翻倒曹山何处与伊相见良久云苔生古殿冷露滴禁门寒拈拄杖一时打散示众师云迥出一轮光皎皎梦断幽关天未晓深沉突出意前机若是蒙𢤱便支遶大众紫罗帐里撒真珠具眼者试出道看二僧竞出师云看这两个一得一失二僧齐下喝师云也是抱赃叫屈汉一僧云和尚莫要压良为贱师拈棒直打出法堂复据座云两彩一赛无在不在若是知音莫居门外落花流出竞鱼虾拣点不来休捏怪卓拄杖下座解制示众师云把关容易放关难打破关头事转长枯木崖前多错路透明公验始教还寻常以扭转鼻孔为结以踏翻窠臼为解此中解结颇与诸方不同结时诸佛不能窥解时含灵普共识直饶透得两重关犹未知山僧行履处如何是山僧的行履有时塞却诸人眼睛有时在汝诸人足底不动步而遍现尘剎不举目而普示十方峭巍巍辉天鑑地孤迥迥绝断遮拦佛见法见尽捐到此始名瞥地告报现前大众俱化龙也未如无木上座道破去也咦三级浪高鱼化龙痴人漫戽夜塘水下座示众师云道贵真参实悟决志岂有两路莫效近日痴禅广贸诸般杂货山僧这里也无一橛两橛也不分门别户秪要汝脚跟下清楚亦不贵你多知亦不贵你口利亦不贵你久参亦不贵你叠悟寻常向汝道离心意识参既离却心意识则通身机智死尽不容毫发当于其前如大火聚如金刚剑触之则丧汝命根拟之则落七落八直得绝后再甦是然欺君不得如洞山过水如香严击竹如长庆卷帘如高峰堕枕则一得永得决无退失所以古人道悟即甚难迷即不易岂同近日禅如开杂货舖一般禅在几日即悟公案几日即透进一层又一层走一步又一步到这一步唤作甚么样境界更到甚么样地位方称悟道弄得些闲神野鬼打发不开恶气流习牢不可拔山僧从来一味杜田头亦不知其法之大小见之多橛并不知某宗高某宗低然从上参学人单择法眼为急务或见某大老与人解得粘去得縳直截痛快便放下亲炙或某处慈悲为众时不放过出一言千古作则特往奔投或某处不容躲闪搜尽闺合中物直趋侍参如是上下以道德为本唤作本色道人唤作抱道衲子尚三二十年不改旧家风深栖巖窦终老不求人知设有一二禅者往参即指他处犹且头角深藏如龙山烧庵避影安同近日缁流秪要一入门便求悟道便求印证便要做人弄得尖知巧识语路好看三五成行斗百草相似为弘扬法化为当家种草呸恐初祖航海而来岂肯要汝如此见识如此心行如此履践如此授受法道安不坠地近来专务口角力较胜负闻有一人出世即冷笑鄙视闻有一言半句即遏捺排斥要如雪峰闻赵州答个古涧寒泉句是此不答话者定唤作露出丑状自不唧熘也真正一代不如一代字经三写乌焉成马众兄弟山僧今日不顾造口业所谓良药苦口利于病但愿亲历自心放得下自心信得及直到超佛越祖地位还须一人处也到无人处休到看其诸家作用不敢自忽诚谓内不欺巳外不欺人岂比今之道眼未明擅议论那一宗直截那一宗廉纤如盲人摸象不辨其端倪然学无如犹愍其见识陋窄尚可置而勿论宁有出人头地唱道之师口如喷焰秪管抬捺说得出便是将正法眼藏如厕涂垩墁捏上许多鬼怪平地坑陷杀人邪风转炽千古难为拔救人我山愈高亲疏愈盛吾不知五宗之源是谁家儿孙也古圣先贤若具如是知见正好无传今日扫地而尽然古德说法随机非立意要自成一家惟重在度人为本分拣别邪正故洞山上堂云正中偏偏中正正中来兼中至兼中到即下座看他作用弘通妙协敲唱双行明暗不立玄路驱除故曰剪诸见之稠林绝异端之穿凿若毫忽法执不尽总之曰食不消终是不贵绝三种渗漏立三种异堕堂堂为千古宗匠诸方咸推尊之曰曹洞宗承他宗旨者是然超出常流不堕诸见小知浅识者管教望崖而退安能瞎指其堂奥中事乎如临济上堂云一语须具三玄门一玄门须具三要有权有实有照有用又云一喝分宾主照用一时行其家作用如青天轰霹雳不容拟议单刀直入赏也一棒罚也一棒若是狮子儿难瞒其毫忽光明正大法振今日然不以死煞法分划玄要判断如爻辞也堪笑近今之学人效其一掌一喝弄作戏具相似然尽大地人亦会掌亦会喝俱唤作直截禅得么苦哉惯习毒风为本分事如是忍心行之甘入无间深坑胡不恐惧且如诸方宗匠剪辟邪涂令人不入岐路各立宗旨然五宗之内安有小法大法旁正之分欤如沩仰圆相云门顾鉴法眼六义种种作用门庭施设盖乎师承有据岂以见之大小用之浅深为优劣也其直指全提如当台宝镜胡来胡现汉来汉现不致参学人瞎撞盲猜别真伪识轻重安有参学者在洞下而不知济上在济下而不知洞上也总唤他做门外汉若识法者安不惧焉又愿尔等切莫去参五味禅只求多知多解博览广识总唤杂毒入心若一口气不来阿呀呀真个苦也向日功夫竟不知做在何处涅槃堂里禅未梦见在若不走入驴胎便撞马腹谨记谨记正谓衲衣之下失却人身再不能复然末法做功夫中禅病最多迩来聪敏者恐有毫忽知见便就困住为是山僧今日一一剖出使上士不蹈其坑堑近有一等魔徒言参禅一着就是滞货何必要去做死功夫问他如何是道他便一掌一喝打得撒熘喝得响亮便谓之硬帮谓之了当屈屈将许多好人便认定一掌一喝上卜度死死教他直下便是拟议即不是也若恁般唤作直截禅不如十市街头屠户他一刀直进不容拟议安有是哉苍天苍天可谓痛哭流涕者此学人最初之痴禅病也又一等发忿参话头或经三七或经半载决意要悟忽然逼得身心暂寂如入清凉地一般他便起身拍手云我悟也即去学机锋弄转语逢人便斗如疯狗相似一朝境界打不过去连前气息俱无此唤作轻安禅病又一等或苦志数年疑情不散拶得前后难进死不放手忽然话头脱落净裸裸地他就欣然谓大彻也又云识得一万事毕唯此一事实余二则非真更不别进自谓大休大歇处便求印证也会颂古也会着语逢人瞎教人到此处便是久久弄得习气发现依旧是个俗汉此唤做认识神的禅病又一等在蒲团下十数年也无话头也无疑情孤迥迥一尘不染或枯坐一七二七不须放参或又能坐脱亦不关其世缘一毫如有气死人一般学人见之啧啧称奇噫岂不闻九峰侍者为甚不肯首座香烟起处座即脱去九峰抚其背云坐脱立亡即不无怎奈未梦见先师意在又如曹山陞座因纸衣道者参山云汝是纸衣道者否者曰是山曰如何是你纸衣下事者曰一裘才挂体万法悉皆如山又问云如何是你纸衣下用者立化去山云汝秪解恁么去不解与么来者复开目问云一灵真性不假胞胎事如何山云未是妙者者曰如何是妙山云不借借者复珍重化去你看此乃古人为渠拔楔抽钉的手眼前也化后也化为甚有是不是处诸上座试定夺看如不透过切须仔细故云枯木崖前错路多行人到此转淆讹此唤做死水里禅枯木禅最难治也何况近日魔鬼教人禅不须参道不须悟直下便是乎真曰魔虫见之打死他十万八千无一点罪过尔等若能将前数种恶病不犯打屏得洁洁白白或胸次有一知半解亦去净尽亦不要你禅定多知多能惟求你一真究竟亦不许求速悟亦不许你枯坐亦不许钻研亦不许久堕但要你决新鲜意气不踏邪风参一句无意味语雄纠纠单刀直入佛也杀魔也杀得失也杀有无也杀禅道也杀直拶至尽大地做一把利刃无一法敢当于其前再奋勇左挨右拶蓦然磕着㘞地一声扑得虚空粉碎大地平沉将一切佛见法见勦得尽净无余方曰从缘荐得永无退失真谓死中发活久久出头来哮吼一声百兽悉皆脑裂狐狼尽以消魂亦无小大之法亦无两橛之禅亦不知有梯子禅上一步又一步亦不知有笋箨禅剥一层又一层不得巳被龙天推出匡扶法化度诸有情此为佛子真报佛恩山僧本无甚长处但以本分草料接人毫忽不自欺亦不别起一番尖新见识簧鼓后学前来诸病山僧自曾历过大似神农皇尝百草相似味味俱尝恐后无知一口嚼着不识好歹丧却汝万劫千生慧性无有起日今日不得不为君说破各自努力如不甘者一任检点去卓拄杖云锯解称锤休摸索裂碎空王殿一角海底泥牛绝却踪露柱当天豁双目狮子儿步应速悬崖返掷真英卓驱尽狐狼野犴风大道敢教多杂毒振威一喝下座茶次示众师住南巖安列职茶次示众师云怪山古石卓宣老之遗风乳穴龙泉滴狮王之正脉化道虽不择方也要地灵人杰是以宝寿生姜至今尚辣沩山旧案此日犹香作事总在个人小大岂宜自忽山僧本意秪要效懒赞之遗风煨黄独过时无端撞着一队生铁铸的汉左捺右掇逼来此地虽则古圣道场目之悉皆心恻然非人不委众兄弟尔等个个如狮子王相似力扶巳坠之风山僧安敢自逸若有一二退屈则先以道破莫谓有负众等蓦拈茶钟高召云吸着赵州滋味透自然终始不差移僧问有一人一肩担荷不费纤毫气力有一人陆沉远视拶得白汗淋淋和尚还拣点得出么师噼头一棒云南巖门下总用不着进云如何是奉重和尚的人师云秪要他不违背僧作礼云参叩诸方到此始知曹洞作略师笑云汝草鞋钱尚无落处在四月八日护国秉拂茶话紫霞峰顶枯木忽作龙吟宝珠池畔鱼虾悉皆吐眼万木森严巉巖肃听诸昆仲变地精金应无杂色侍狮子座气合超群既尔法何用更添枝蔓静上座无奈被堂头老汉逼出一番漏逼也是怜儿不觉丑秪得应个时节拈拄杖召众云在这里不触不背奉重得来则知释迦老子降生意至我父子一门敲唱双行意即今新戒者若踏得这个源头则戒光非口所宣非因所证始许汝圆满具足通身受用即展两手云不是同流添一笑知音堪与唱巴歌僧问卧云深处不朝天吾师独据那一位师云汝敢较量么进云儿孙得力为甚室内不知师云始堪奉重进云恁么则个中双锁金针去宝印重重锦缝开师云宁可截舌莫犯国讳道源上座设茶请示众师呈拄杖云打鼓弄琵琶相逢一会家座中非作手切莫眼生花嚼碎云门饼新烹赵老茶若也知音休塞耳不须眼里撒泥沙奈吾同参友人逼屈山僧播弄丑拙然住山以来别无条令秪有一剑能杀能活尽大地人欲拈拈不得要觑觑不及贵乎就中打出锋铓不犯始堪共室同堂岂不闻明招和尚云狮子教儿迷子法进前跳踯忽翻身罗纹结角交加处鹘眼龙睛失却真大众会么掷杖云长啸一声霄汉裂指归铁锯舞三台大隐掩关茶次示众师云山僧无福住丛林秪可灰头过一生更要山僧话个事了无一法与君论诸仁者目前山是山水是水僧是僧俗是俗万法宛然不须远觅但于中有一事与诸人不同若拣点得出则法法圆通如或不然山僧秪得划断脚跟不与诸人共行一路去也何故如是携拄杖起身云鸳鸯绣出从君看不把金针度与人除夕茶次示众僧礼拜起云弟子初入此门乞和尚慈悲广示方便师云适来茶钟为汝道了汝还闻么僧礼拜复请师乃云万象森罗一切妙门总要过腊月三十日擎如意云秪有这个不须过关众兄弟且道这个何故便有如许自在如许作略总不必别处寻讨秪要汝自肯息心自肯放下如透网金鳞行也便能兴云吐雾住也便能倒岳倾湫任运腾腾随缘无碍复举如意召众云秪如森罗万象悉要过关为甚这个不在里许众中有透得者不妨出来定夺看顾左右无一人出位师云到也好个消息秪是无人证得山僧索性下个註脚夜深古镜垂帘听玉殿深鸣拍掌归参元旦幸闻上座母难日设茶请示众师拈拄杖云根蒂从来本现成何须节外强安名若然悟得生生旨踏破东山水上行如何是生生旨我今正是渠渠今不是我两个五百文一贯便错数山僧与么道汝等还缁素得出么若能缁素得出即明先天地无始后天地无终一任春来夏去时节迁流总与这个没交涉乃至幸上座未生巳生当生总是个消息虽然且道承谁恩力乃合掌云唯此一事实余二则非真僧问父母未生谁是我巳生之后我是谁师云觌面不相欺进云时节顿至其理自彰如何是自彰的意师云春风过上林进云如何是别传底意师云切莫撞碎帝释鼻孔僧作礼云谢师答话师云请茶便起身归方丈因事茶次示众师云大道不徇私正法岂容蔽既秉佛祖规绳刀戟林中无避是以达道人历大乱而不渎履至危而不岌不操而自正不为而自化逍遥于物外徬徨于无为终不蹈群邪之鼓舞作正事也尔等投身轮王之属以法自究正大光明亲履法地使其天魔拱手外道皈心尊崇无比岂甘同乡庙之飨鬼争炉夺献以负人我机阱中总之自处坳堂量同杯水胸次填荆棘之场更添着破絮中行转相矛盾何能透生死幽径欤万祈真心实行步步莫犯人苗稼始曰六和遂以拄杖于地上划一牛相云高着眼看剑为不平离宝匣药因救病出金瓶茶次示众师举如意云不是云门扇子亦非清平木杓越出诸老门风当机莫受罗络他有时向千峰万峰之上拨动流泉响石滴穿了古佛面孔或时入红尘闹市之下撒手把秤提蓝收摄尽大藏葛藤不料蓦地里被山僧一把捏住和身放倒拈来与大众作个知音秪是触他不得背他不得若还透得两关方可与他同一受用诸昆仲有么有么顾左右良久弹如意云分明月在梅稍上看到梅花蚤巳迟僧问德山托钵与和尚举如意底意是同是别师云尺乙五六凡工进云德山为甚被雪峰一语低头归方丈师云秪恐泥里有刺进云添得巖头傍不甘毕竟末后句有也无师随声便打云你识他甚么眉目僧作礼起身拍掌云勘破了也师以拄杖触住云你勘破他甚么意旨僧云贼是小人智过君子师喝云如何是他末后句底意僧云死屈死屈一条拄杖两头赤师拈棒直打出云未梦见在师复归座云大众且道此僧曾会末后句也无尔等若拣点得出许汝具半只眼虽然还当送者僧一陌纸钱去即携拄杖高唱云歌管楼台声细细秋千院落意沉沉竟归方丈撄宁静禅师语录撄宁静禅师语录卷之四书记寂惺编侍者超级录拈古颂古西域东土三十四祖机缘古今尊宿五宗机语拈提熟烂久矣近代学人填耳塞目固不虚其请益然某忆行脚时每讯同学溯菩提初祖而上往往有不知其名者况于机语虽联灯广载未免阙闻于所见且今师家拈颂之外或各系宗脉以贯授受至六祖巳上未有所闻某是以不敢私其臆见肆其提掇特述诸祖参请得法处为之露布虽鱼目不敢混于骊珠递识宗祖大纲俾吾侪学佛者颇得荣其心志也巳始祖释迦牟尼佛举世尊雪山六载至二月七夕入正三昧八日明星出时廓然大悟成等正觉乃叹云奇哉一切众生皆具如来智慧德相但以妄想执着不能证得师拈云老瞿昙一场热闹大似九夏严霜困顿穷山眨眼眉毛乱坠寥廓真风万机绝唱后来眼底无人屈将大地众生命根团起捏倒千古之下谁敢越他门阃住住若是驱雷掣电手争肯全身受活埋颂曰仰弥高钻弥坚捏目生花更可怜四十九年叨呾尽剎竿头上打秋千撩风一拨井底窥天谁家屋内无星火钻木搜烟甚不便一祖摩诃迦叶尊者师初投佛出家佛言善来比丘须发自除佛于众中称叹第一世尊一日在灵山会上拈花示众是时百万人天悉皆罔措唯师破颜微笑世尊云吾有正法眼藏涅槃妙心实相无相微妙法门不立文字教外别传付嘱于汝母令断绝师拈云世尊卓卓巍巍不合摊奢卖富尊者崚崚嶒嶒何故和身便倒把百万人天口耳俱塞暗里风雷大似一腔好鼓笛奈何一字入公门九牛拔不出颂曰扑碎珊瑚月一团鱼龙活困万波寒不惊电火晚来急犹听风雷掌上看弄穷伎俩父子颟顸把将活计从空撒博得芦花钓几竿二祖阿难尊者师问迦叶尊者云师兄世尊传金缕袈裟之外别传个甚么尊者答曰倒却门前剎竿着师即领旨者以法眼付之师拈云可笑尊者同门出入不应官路当人情累渠全身入荒草雨炙风吹难伸其怨个师辩若悬河如水传器因甚脚跟尚不点地呵呵贪多嚼不碎匾担两头脱颂曰同行勿同步同处勿同室屋里贩扬州哑子斗蟋蟀咥咥咥浑身似口也难言遍体排牙说不出三祖商那和修尊者师同五百罗汉从空而降因阿难尊者受雪山仙人请转法轮即变殑伽河悉为金地说诸大法复念先所度脱弟子应当来集须臾师至阿难知师法器而告之曰如来以正法眼付迦叶迦叶入定而付于我我今将灭复付于汝汝受我教师拈云尊者自经败阙秪宜倒卷旗鎗更要夸张声势撩空将飞天罗汉扑下地来跌得肋断骨折苦屈煞人个师忒甚郎当样被他粘住眉毛直至如今开眼不得颂曰水落石出鸟鸣花开蓬壶仙子失却瑶台杖头点铁神丹手蓦地相逢一土坏四祖优波鞠多尊者师十七时投商那和修尊者出家以为给侍者问师曰汝年几耶师云我年十七者曰汝身十七性十七耶师云师发巳白谓发白耶心白耶者曰我但发白非心白耳师云我身十七非性十七者知是法器阅三载遂为剃度秉具以法眼付之师拈云尊者老老大大口不关风黄头小儿扭扭捏捏牙如剑戟虽则狮子窟中无异兽拣点将来也是赤土涂牛奶颂曰无力倚杖藜举止甚仓卒总有僊陀婆净瓶唤木𥥍不谙索盐索马那知是蛇是蝎暮雨洗开百结花儿郎一夜头俱白五祖提多迦尊者师投优波鞠多尊者求出家者问曰汝身出家心出家师曰我来出家非为身心者曰不为身心复谁出家师答云夫出家者无我我故无我我故即心不生灭心不生灭即是常道诸佛亦常心无形相其体亦然者曰汝当大悟心自通达宜依佛法僧绍隆圣种师拈云个师口阔四方有根有蒂未免通身堕在淤泥尊者继祖有在何故杓卜听虚声且缓缓说得道理好来皈佛法僧颂曰相将匣内吼青蛇才出门时眼便花东壁葫芦开大口西干杖履印泥沙入肩无路去有生涯堂堂彻底恁骄奢渔灯透向苍龙窟怒叱蜻蜓打夜叉六祖弥遮迦尊者师昔为大仙闻提多迦尊者至率众瞻礼启者曰昔与师同生梵天我遇阿私陀仙授我仙法师逢十力弟子修习禅那自此报分殊途巳经六劫者曰支离累劫诚哉不虚今可舍邪归正以入佛乘师云昔阿私陀仙人授我记云汝却后六劫当遇同学获无漏果今也相遇非夙缘耶师慈悲令我解脱者即度脱出家命诸圣授具其余仙众始生我慢者示大神通于是俱发菩提心一时出家者知时至即以付之师拈云一向三三五五今朝五五三三幸然打破精魂皮袋未免还有些炉灶气可不道符到奉行颂曰洞里壶天越样幽几番风雨促更筹瞥然倚杖化龙去吞尽须弥百亿洲七祖婆须蜜尊者师未度时在城阛阓间手持酒器遇弥遮迦尊者逆而问曰师何方来欲往何所者曰从自心来欲往无处师曰识我手中物否者曰此是触器而负净者师曰师识我否者曰我即不识识即非我复谓之曰汝试自称名氏我当后示本因师说偈曰我从无量劫至于生此国本姓颇罗陀名字婆须蜜者日我师提多迦说世尊昔游北印度语阿难言此国吾灭后三百年当有圣人姓颇罗堕名婆须蜜出为禅祖当第七世斯如来记汝应出家师置器出家者后付以正法眼藏师拈云尊者虽则为法求人不合逆来顺受阿师自负醉里春风何故胡饼里讨汁虽然事无一向颂曰万家烟火万家愁醉里春光得几酬满地落花香散后回途巳见万峰浮八祖佛陀难提尊者师启婆须密尊者乃自称名我名佛陀难提今与师论义祖曰仁者论即不义义即不论若拟论义终非义论师知义胜心即钦服即投出家后付法眼师拈云个师特地拨草瞻风几遭点额尊者死蛇活弄热眼模煳把条贯索横穿却个师鼻孔咦一回扶起一回跌烂截虚空解不开颂曰未展旗鎗望风便倒宛转阿师喫场懊恼堂堂肘后灵符不合沿途寻讨直今烟雾弥天屎橛唤作轮宝九祖伏驮密多尊者佛陀难提尊者行化至师国见舍上有白光上腾谓其徒曰此家有圣人口无言说真大乘器不行四衢知触秽耳长者出致礼问何所须者曰我求侍者长者曰我有一子名伏驮密多年巳五十口未曾言足未曾履者曰如汝所说真吾弟子伏驮闻之遽起礼拜而说偈曰父母非我亲谁是最亲者诸佛非我道谁是最道者者以偈答曰汝言与心亲父母非我比汝行与道合诸佛心即是外求有相佛与汝不相似欲识汝本心非合亦非离师闻偈巳便行七步者曰此子昔曾值佛慈愿广大虑父母爱情难舍故不言不履耳长者遂舍令出家者寻授具戒付法师拈云尊者攒攒簇簇高大门庭不合撩风便拨致使他父子一门声响俱绝个师脚跟尚未点地便欲横遍十方固是母啐子啄到底未经脱壳颂曰夕阳无语困霜风坐逼寒巖信未通一遇郢人寻未巳隔篱黄叶自忽忽晚峰泼面古涧敲空半枝梅老前溪月不借图山海岱功十祖胁尊者师处胎六十载而生长者送令尊者处出家者与师受具羯磨之际祥光烛座感舍利三七粒自此精进忘疲未尝睡眠胁不至席遂号胁尊者未几尊者以法眼付之师拈云个师奇奇怪怪久处母腹变作白发婴儿才出头来点点缀缀转盻天明不觉晓尊者虽善截长补短未免万里崖州固知家无滞货不富颂曰枯木生芽不知雷震揭出衣珠童颜雪鬓皮骨稜层五天奋迅万古真风千机一瞬十一祖富那夜奢尊者胁尊者至华氏国憩一树下右手指地而告众曰此地变金色当有圣人入会言讫即变金色时师合掌前立者问曰汝从何来师曰我心非往者曰汝何处住师曰我心非止者曰汝不定耶师曰诸佛亦然者曰汝非诸佛师曰诸佛亦非师后受者法眼师拈云尊者老大忒郎当样不合随地指东话西个师来处自也不知更为强生节目总说得十成要且无祖师意颂曰放之则弥六合我心非石卷之则退藏于密我心非席陆地行舟晴天霹雳南海波斯人楚乡到今犹恨长途客十二祖马鸣大士尊者富那夜奢尊者至波罗国师趋其会者谓众曰汝等识此来者否即佛记圣人马鸣当绍吾法化于是师致礼问曰我欲识佛何者即是者曰汝欲识佛不识者是师曰佛既不识焉知是乎者曰既不识佛焉知不是师曰此是锯义者曰彼是木义者问锯义者何师曰与师平出师却问木义者何者曰汝被我解师豁然省悟师拈云好一块陈年烂枯桩不因尊者快便直至如今还锯解不开虽然也是藕断丝难断颂曰万里风云不隔程绿杨烟锁快流莺禁园夜落残红尽尚有春痕没两楹十三祖迦毗摩罗尊者师初为外道时潜至马鸣尊者座下变一蟭螟尊者以手取之示众曰斯乃魔之所变盗听吾法耳放之令去不能变动者曰汝但皈依三宝即得神通师遂复本形作礼忏悔者问曰汝名谁耶眷属多少师曰我名迦毘摩罗有三千眷属者曰尽汝神力变化若何师曰我化巨海极为小事者曰汝化性海得否师曰何为性海吾未尝知者即说性海曰山河大地皆依建立三昧六通由兹发现师闻言悟入师拈云这个外道虽是奇特当时欠了一筹若把尊者置在蟭螟眼里做了一队非唯尊者通身无路亦不令刺脑入胶盆尊者固擒得一员上将到底做了外道父母颂曰草莽生涯颇甚古怪不宾自王那分疆界卧榻应无齁睡人始知正化颁鳞魪向时巨海横身今始虚空窄隘十四祖龙树尊者师昔为树王荫覆五百大龙常为龙众说法故名龙树迦毘摩罗尊者至彼师出迎曰深山孤寂龙蟒所居大德至尊何枉神足者曰吾非至尊来访贤者师默念云此师得决定性明道眼否是大圣继真乘否者曰汝虽心语我以意知但办出家何虑吾之不圣师闻巳悔谢者即与度脱师拈云语是谤默是诳阿师更要冷地攀弓反被尊者一箭射透皮骨不敢声张总然脱得鳞甲较量将来犹有头角在颂曰沉沉巖穴琐参寥交错枝柯闷野樵寒月不教灵木因碧梧谁许宿蟭蟟来机不赴转眼生苗千峰势到岳边止万派声归海上消十五祖迦那提婆尊者时龙树尊者为众说法复于座上现自在身如满月轮相一切众惟闻法音不睹尊者相师在座中谓众曰识此相否众曰目所未睹安能辨识师曰此是尊者现佛性体相以示我等何以知之盖以无相三昧形如满月佛性之义廓然虚明言讫轮相即隐者复居本座而说偈言身现圆月相以表诸佛体说法无其形用辨非声色师与一众闻偈顿悟无生师拈云云从龙风从虎圣人作而万物睹尊者虽则善说法要不合把个猢狲圈来换人眉目却被个多口阿师喝破至令收拾不叠咦无限清光关不住累他星火自来忙颂曰其大无外其小无内虾蟹鱼龙成群作队三千七百跛鳖擎头九十六个夜叉捣碓忽经一阵暴雨旋风吹破王老师袈裟七零八碎十六祖罗睺罗多尊者师居家时园树生耳如菌唯长者与师取而食之取巳随长尽而复生余皆不得见迦那提婆尊者知其宿因遂至其家长者乃问其故者曰汝家曾昔供养一比丘然此比丘道眼未明虚霑信施故报为木菌往汝与子精勤供养得以享之又问长者年多少曰七十有九者乃说偈曰入道不通理复身还信施汝年八十一此树不生耳长者闻偈巳弥加叹服曰弟子衰老不能事师愿舍次子随师出家者曰昔如来记此子当第二百年为大教主今子相遇盖符宿因即与剃度后付法眼师拈云蛊毒之乡水也莫尝一滴奈何奈何这比丘善吞不善吐命根落在俗人手里不因尊者和根一拔到今犹是个枯树桩子呵呵手执夜明符几个知天晓颂曰绿苔深绣苍梧老枝干扶苏结子多涧水潺湲深不寐争如静夜萨菩诃十七祖僧伽难提尊者师系室罗筏城宝庄严王子也生而能言尝赞佛事七岁即厌世乐欲出家父王不许遂终日不食乃许其在家出家积十九载未尝退倦每自念言自居王宫胡为出家一夕天光下烛见一路坦平不觉徐行约十里许至大巖前有五窟焉乃禅寂于中罗睺罗多尊者行化至彼见师安坐入定者与众伺之经三七日师方从定起者问曰汝身定耶心定耶师曰身心俱定者曰身心俱定何有出入师曰虽有出入不失定相如金在井金体常寂者日若金在井若金出井金无动静何物出入师曰言金动静何物出入言金出入金非动静者曰若金在井出者何金若金出井在者何物师曰金若出井在者非金金若在井出者非物者曰此义不然师曰彼义非着者曰此义当堕师曰彼义不成者曰彼义不成我义成矣师曰我义虽成法非我故者曰我义巳成我无我故师曰我无我故复成何义者曰我无我故故成汝义师曰仁者师谁得是无我者曰我师迦那提婆证是无我师以偈赞曰稽首提婆师而出于仁者仁者无我故我欲师仁者者以偈答曰我巳无我故汝须见我我汝若师我故知我非我我师心意豁然即求度脱师拈云尊者虽则为辨源头到底无翻江搅海手眼转向百尺寒潭中将一条陈年烂索拽来扯去若待其出定时何不道汝恰会在鬼窟里作活计噼头一按免费许多盐酱这师固是返踯得来到底堕在白云巖下无人救得颂曰一贮深潭冷劫初白云巖下误逢渠回途石马嘶声晚岭外寒梅共雪舒无我我故我无我余真风渡崃和山碎留得千竿永夜梳十八祖伽耶舍多尊者师姓郁头蓝父天盖母方圣尝梦大神持鑑因而有娠凡七日而诞肌体莹如琉璃未尝沐浴自然香洁幼好闲静语非常童持圆鑑出遇难提尊者者问汝几岁耶曰百岁者曰汝年尚幼何言百岁师曰我不会理正百岁耳者曰汝善机耳师曰佛言若人生百岁不善诸佛机不如生一日而得决了之者曰汝手中者当何所表师曰诸佛大圆鑑内外无瑕翳两人同得见心眼皆相似师父母闻兹语即令出家者携至本处受具戒讫即名伽耶舍多他时闻风铃声者问曰铃鸣耶风鸣耶师曰非风铃鸣我心鸣耳者曰心复谁乎师曰俱寂静故者曰善哉善哉继吾道者非子而谁师拈云这个儿郎不知将谁家胡饼盗来塞人耳目尊者不解见贼拿赃反被诬人之罪若待他拈出时试问道古镜不磨时如何且看作何去就颂曰眉稜层层舌锋锷锷鬼脸神头好场络索古镜未磨兮冷气侵人铎声低唱兮固非有作莫将他物自夸张还了渠侬请高阁十九祖鸠摩罗多尊者师诞于大月氏国婆罗门子也昔为自在天人见菩萨璎珞忽起爱心堕往忉利闻憍尸迦说般若法故升梵天以根利故善说法要诸天尊为导师继祖时至即降生月氏遇伽耶舍多尊者至即问是何徒众者曰是佛弟子师闻佛号心神竦然即待闭户者良久扣其门师曰此舍无人者曰答无者谁师闻语知是异人遽开门延接者曰昔世尊记曰吾灭后一千年有大士出现于月氏绍隆玄化今汝值吾应斯嘉运师拈云尊者狭路相逢阿师没处躲避堪笑颈上璎珞未除又被他一个东瓜印子印住当时若问云答无者谁何不道我却不识庶免引贼入户颂曰闭门着贼开门受屈璎珞香云变做瓦砾赤眼撞见火柴头露柱汪汪泪成血咄入室无人祁毛禹狄二十祖阇夜多尊者鸠摩罗多尊者至中天国师谒者问曰我家父母素信三宝而常萦疾瘵凡所营作皆不如意而我邻家久为旃陀罗行而身常勇健所作和合彼何幸而我何辜者曰何足疑乎且善恶之报有三时焉凡人但见仁夭暴寿逆吉义凶便谓之因果虚罪福殊不知影响相随毫釐不爽纵经百千万劫亦不磨灭师闻诲示顿释所疑者曰汝虽巳信三业而未明业从惑生惑因识有识依不觉不觉依心心本清净无生灭无造作无报应无胜负寂寂然灵灵然汝若入此法门可与诸佛同矣一切善恶有为无为皆如梦幻师承言领旨即发宿慧恳求出家者为剃度即以法眼付之师拈云尊者与他说到三生六十劫犹是梦里说梦何不向他道如从地倒还从地起非惟令阿师当处脱却臭布衫免至渠纸褁麻缠颂曰旅馆萧萧绝四邻受恩深处便为亲从前知巳却成怨何是当年彻骨贫自烹自饮自主自宾冰壶月夜水如银若把虚空都嚼碎一回相见一回真二十一祖婆修盘头尊者师初学道时常一食不卧六时礼佛清净无欲为众所归尊者至罗阅城阐扬顿教将欲度师先问彼众曰此遍行头陀能修梵行可得佛道乎众曰我师精进何故不可者曰汝师与道远矣设苦行历于尘劫皆虚妄之本也众曰尊者蕴何德行而讥我师者曰我不求道亦不颠倒我不礼佛亦不轻慢我不长坐亦不懈怠我不一食亦不杂食我不知足亦不贪欲心无所希名之曰道时师闻巳发无漏智欢喜赞叹后即绍隆玄化师拈云尊者善为筹画将个师一队小经纪并吞得没半点残羹剩汁至今干爆爆地虽然大唐国里不知为甚还有许多寻香讨臭鬼颂曰贫恨一身多富嫌千口少门户甚寥然霜风吹月皎芦花夹岸赚人行漏鼓催残天未晓二十二祖摩拏罗尊者师系那提国常自在王次子也婆修盘头尊者行化至彼国王问尊者曰罗阅城土风与此何异者曰彼曾三佛出世今王国有二师化导王曰二师者谁者曰佛记第二五百年有二神力大士出家继圣一即王之次子摩拏罗吾虽德薄亦当其一初那提国有恶象为害师生而象息是三十年矣人尚不知其所以息王同者语忽使者报有象巨万逼城王忧之者曰拏罗出患解矣王试命师出师遂出城南向象抚腹大喝城为震动群象颠什顷皆驰散至是人始知三十年之安以师力也王大敬信命师依尊者出家即受具付法眼师拈云个师好一喝拟作踞地狮子大好未梦见在不见道千钧之弩不为鼷鼠而发当时若能喝得虚空粉碎且看那提国人尽向何处安身立命颂曰拟将踞地破机先闪烁之中别一天内绍固无勋力至封疆早巳堕司权帝幢散彩宝月初圆玉钩才挂箭离絃得有藕丝牵大象谩褫祖襧陷蹄筌二十三祖鹤勒那尊者师月支国人父千胜母金光以求子祷于七佛金幢梦须弥顶有神童持金环云我来及诞而天雨花国王以其有神征乳于宫中宫嫔育之即分身各为其子有千许王曰我无储嗣将育尔为太子今者千身孰为正子哉言巳一子放光忽皆不见而见于其父母家王莫能如何七岁睹民间淫祠恶其宰杀入庙叱之庙貌遂隳乡党称为圣子至年二十三出家栖一林间九白诵大般若感鹤众相随摩拏罗尊者行化至西印土彼国王问道感悟传位太子出七日而证四果者念师付法时至欲至月支国其王曰师应蹟十方动念当至宁劳往耶者曰然于是焚香遥语师曰汝教导鹤众道果将证宜自知之师为彼国王宝印说修多罗偈忽睹异香成穗王曰是何祥也曰西印度摩拏罗尊者将至此信香也王与师俱向作礼者亦以手东向三点于地答之者即辞王与其具通众凌虚趣师国师与宝印王迎者至宫供养异日问者曰我有何缘而感鹤众相随者曰汝第四劫中尝为比丘当赴会龙宫汝诸弟子咸欲随从汝观五百众中无有一人堪任妙供时诸弟子曰师尝说法于食等者于法亦等今既不然何圣之有汝即令赴会坐是滥食报为羽族师弟夙缘故今相随师告曰以何方便令彼解脱者曰吾有无上法宝汝当听受化未来际乃说偈曰心随万境转转处实能幽随流认得性无喜亦无忧鹤众闻偈飞鸣而去师拈云阿师才离襁褓便解眼光烁破四天下直得泥神灶神塞却咽喉无地藏窜何令毛羽尚未脱尽至使尊者说撩天价把住绳头呵呵堪笑贪他一粒米等闲自损半年粮不意三千年后遭人拣点颂曰洞庭秋月山市晴岚平沙落雁远浦归帆万里天边飞一鹤别峰无地立玄谈二十四祖师子比丘尊者师昔事婆罗门后其师死乃皈依鹤勒那尊者初问曰我欲求道当用何心者曰汝若求道无所用心师曰既无用心争作佛事者曰汝若有用即非功德汝若无作即是佛事经云我所作功德而无我所故师闻是语即顿入佛慧时者忽指东北问云是何气象师曰我见气如白虹贯乎天地复有黑气五道横亘其中者曰其兆云何师曰莫可知矣者曰我灭后五十年北天竺国当有难起婴在汝身吾将灭巳今以法眼付嘱于汝善自护持师受法巳复乞示未晓将罹何难者密示之后师行化至罽宾国付法嗣巳独留本国以偿宿业国中有外道二人学诸幻法欲共谋乱诡为释子潜入王宫其王弥罗啒遂毁释教秉剑至师前曰师得蕴空否师曰巳得蕴空王曰离生死否师曰巳离生死王曰既离生死可施我头师曰身非我有何吝于头王即挥刃断师首白乳涌高数尺王之右臂旋亦堕地七日而终师拈云个师无所用心被尊者一椎击碎髑髅心识死尽后恰又遇个作者君王噼头一拶阿师虽善其体未善其用若待王问既离生死可施我头得否何不道尽大地是个铁撅大檀越拟向何处下手任教国主具三头六臂秪好倒退三千里也免一场懡㦬嗟吁千古之下犹是夜光按剑颂曰一道神光印考槃倚天长剑逼人寒锋铓未展机如电语脉才施案巳残堂堂千古师僧眼嬴得分身两处看二十五祖婆舍斯多尊者师子尊者行化至罽宾国名闻遐迩值长者送师至者前问曰此子名斯多当生便拳左手年二十矣终未能舒愿尊者示其宿因者睹之即以手接曰可还我珠师遽开手奉珠众皆惊异者曰吾前报为僧有童子名婆舍吾尝赴西海斋受嚫珠付之今还吾珠理固然矣长者遂令师出家者会诸圣与授具即谓之曰吾师密有悬记罹难非久如来正法眼藏今当付汝汝应保护普润来际师拈云尊者自负神光灿烂岂料个师未出母胎早握玄珠既知自巳旧物何故被人夺却返弄到头白齿豁犹是空拳诳小儿看看即今遍界唱导之师总未脱他门户在颂曰海潮声里依稀沙界堆头流注既非颔下神珠何故两手分付拨波求水事应难寥寥万古真奇遇全身担负得来应知利害去处咄如虎之缺如马之馵二十六祖不如密多尊者师系南印国王第二子也婆舍斯多尊者化至师国师之长兄国王德胜欲屈尊者曰师子尊者巳罹王难何缘付法者即以所付僧伽黎示王德胜胜命焚之衣出五色光薪尽如故胜乃追悔致礼初胜欲抑尊者师往谏因囚之至是立出师师遂求出家者问曰汝欲出家当为何事师曰我若出家当为佛事者曰王子智慧天然必诸圣降蹟即度出家侍尊者六载受具羯磨之际大地震动后以法眼付师师复问衣可传乎者曰此衣为难故假以证明汝身无难化被十方何假传衣师拈云此师方才囹圄里躲闪得过又要向项上戴千二百觔铁枷拖拖拽拽若非尊者直截痛快袈裟角至今还被他盖覆颂曰寞寞珠帘锁绣帷上林香浸雨花时焦桐声里语声切流水高山韵蹙眉蜂须掠掠蝶翅追追未央宫阙日初移当台指顾神功手揭尽群机无卓锥二十七祖般若多罗尊者师幼失父母不知名氏或自言璎珞人遂名璎珞童子丐行闾里有问汝行何急师曰汝行何缓问何姓师即曰与汝同姓人莫测之其国王与不如蜜多尊者同车而出师稽首于前者曰汝忆往事否师曰我念往劫中与师同居师演摩诃般若我演甚深修多罗今日之事盖契昔因者顾王曰此大势至菩萨也继后出二人一人化南印度一人缘在震旦九年却返此方即以昔因故名为般若多罗即以法眼付之师拈云原来秪是旧时人不改旧时行履处这个师僧宛有大人之作何故随人舌根转动闾巷离披若问何姓即云与爹妈同姓免累傍人寻枝摘叶误却三生六十劫颂曰鸾舆玉珮扶仙子瓦罐筐篮挟道来突出龙睛穿俊鹞乱云堆里漫狐猜二十八祖菩提达磨尊者师系南印度国王第三子也因般若多罗尊者化至师国时王至重供养又施无价宝珠者欲试其所得乃以所施珠问三王子曰此珠圆明有能及否二王子皆曰此珠七宝中尊固无踰也唯师曰此是世宝未足为上于诸宝中法宝为上此是世光未足为上于诸光中智光为上此是世明未足为上于诸明中心明为上此珠光明不能自炤要假智光明辨于此既明辨此即知是珠既知是珠即明其宝若明其宝宝不自宝若辨其珠珠不自珠珠不自珠者要假智珠而辨世珠宝不自宝者要假智宝以明法宝然则师有其道其宝即现众生有道心宝亦然者叹其辩慧者知是法器以时未至默而混之及父王厌世众甚号恸师独于柩前入定经七日而出遂依者出家者以法眼付之后师在本国化度巳久嘱弟子般若蜜多罗住天竺国传法而躬至震旦乃辞祖塔别学侣且谓王曰勤修白业吾去一九即回师汎重溟三周寒暑达于东土南海实梁普通七年庚子岁九月二十一日也师拈云个师敲风打雨击浪擎山虽是眼光烁破四天下何事突向黑山下见神见鬼转得头来奔入东震旦撞墻撞壁以鹫岭心灯撤向无臂人前蔓衍千古把些狮子野狐断根绝命试问大唐国里宗匠还有不入渠门户者么有有若肯如是焉得如是颂曰西干脱却屩跟东震暗穿匙钥断桥古路无人足底一苇绰约阿阿口齿不关密密唇鎗舌锷拟将毒气薰天何尔反遭跌错冷落真风雪夜梅半枝斜影填丘壑二十九祖慧可大师师武牢人也母一夕有异光炤室遂怀妊而生名之曰光幼博极载籍壮依宝静禅师出家语师曰汝相吉祥而神令南参菩提达磨尊者者常端坐面壁莫闻诲励师自惟曰昔人求道敲骨取髓刺血济饥布发掩泥投崖饲虎古圣若此我又何人值大雪师夜侍立迟明积雪过膝立愈恭者顾而悯之问曰汝久立雪中当求何事光悲泪曰惟愿和尚慈悲开甘露门广度群品者曰诸佛无上妙道旷劫精勤难行能行非忍而忍岂以小德小智轻心慢心欲冀真乘徒劳勤苦光闻者诲励潜取利刀自断左臂置于者前者知是法器乃曰诸佛最初求道为法忘形汝今断臂吾前求亦可在者遂与易名曰慧可师乃曰诸佛法印可得闻乎者曰诸佛法印匪从人得师曰我心未宁乞师与安者曰将心来与汝安师良久曰觅心了不可得者曰我与汝安心竟师大悟玄旨者乃告师曰昔如来以正法眼付迦叶大士展转嘱累而至于我我今付汝汝当护持并授袈裟以为法信各有所表宜可知矣师曰请师指陈者曰内传法印以契证心外付袈裟以定宗旨后代浇薄疑虑竞生云吾西天之人言汝此方之子凭何得法以何证之汝今受之衣法却后难生但出此衣并吾法偈用以表明其他无碍师拈云寒巖活葬朿筏度时笑傲烟云可谓神超物表何故被头脑惑乱便向洪波浩渺里探跃龙门反落渔人之手总透得网来早巳𦢊腮点额累无限鼋鼍鳖蚌日夜奔忙海山鼎沸直令水底扬尘山头鼓浪虽是舍巳从人法灯有在据不肖儿孙判断则功之首罪之魁也且道过在甚么处试甄别看颂曰得休休处且休休何事闲中讨个愁石罅几穿峰顶月斧痕难与郢人酬绳绳祖印涔蹄迹皎皎灵源剑刻舟还望禹门无宿客恐教鱼鳖暗擎头三十祖僧灿大师师不知其何许人也初以处士谒慧可尊者不言名氏聿来设礼而问者曰弟子身缠风恙请和尚忏罪者曰将罪来与汝忏师良久曰觅罪不可得者曰与汝忏罪竟宜依佛法僧住师曰今见和尚巳知是僧未审何名佛法者曰是心是佛是心是法法佛无二僧宝亦然师曰今日始知罪性不在内不在外不在中间如其心然佛法无二也者深器之即为师剃度云是吾僧宝也宜名僧灿后以法眼付之师拈云千里龙驹固非驽钝岂料一撅锈钉磨作倚天长剑呵呵虽则祖印高提到底是个没地头汉颂曰无言自说有口难分草菴露宿动骨伤筋片帆去急空天际回首家山一梦云鸳鸯枕上相思泪半是思君半恨君三十一祖道信大师师蕲阳人姓司马氏初谒僧灿尊者出家年始十四作礼问曰愿和尚慈悲乞与解脱法门者曰谁缚汝师云无人缚者曰何更求解脱乎师于言下大悟服劳九载后于吉州秉戒侍奉尤谨者屡试以玄微知其缘熟以法眼付之师拈云个师童稚之年未审何处觅得一条龟毛索子反把尊者鼻孔横穿到来搜拣脚跟噫好个解脱法门不知赚却多少金狮香象弄泥团无有了日颂曰金勒马嘶芳草地玉楼人醉杏花天纷纷粉蝶过墻去寂寂黄莺系柳烟耕云浸绿啸月高眠几惜春风奏管絃一自故园消息尽湘南潭北语煎煎三十二祖弘忍大师师黄梅入也先为破头山中栽松道者尝请于道信尊者曰法道可得闻乎者曰汝巳老脱有闻其能广化邪傥若再来吾尚可迟汝乃去行水边见一女子浣衣揖曰寄宿得否女曰我有父兄可往求之曰诺我即敢行女首肯之遂回策而去女周氏季子也归彻孕父母大恶逐之女无所归日佣纺里中夕止于众馆之下巳而诞师以为不祥因抛浊港中明日见之沂流而上气体鲜明大惊遂举之成童随母乞食里人唿之为无姓儿因道信尊者往黄梅路逢师骨相奇秀异乎常童者问曰子何姓师曰姓即有不是常姓者曰是何姓师曰是佛性者曰汝无姓耶师曰性空故无者默识其法器即俾侍者至其母所乞舍出家母以宿缘故殊无难色遂舍为弟子以至付法传衣师拈云这翁当日䦆头边不解和根砍却至使嘴脸俱换入市穿街姓无姓有被个没面目汉勒向孤峰顶上听松风鹤唳看花落鸟啼独踞胡床呵佛骂祖呵呵不为甚奇货若较今时觅他几个诚难如是出胎入胎死生游戏始谓之度生谓之印心莫等闲小觑不是说几句奇特佛法便为祖印亲传咦相识满天下知心有几人颂曰层峦矗矗拥虬松高阁惊闻午夜钟曲涧水流千派玉清关风落半枝笻三生石上挥今古一念机回绝异同嬴得岭南消息至斑斑点点尽迷踪三十三祖慧能大师师新州新兴人姓卢氏初以至孝事母家贫鬻薪为资因闻客商诵经至应无所住而生其心有感悟询客乃知弘忍尊者传佛心印遂备资辞母以处士往黄梅参尊者者问曰汝自何来师云岭南者曰欲须何事师云唯求作佛者曰岭南人无佛性若为得佛师云人即有南北佛性岂然者知异人乃诃日着槽厂去师礼足而退便入碓坊服劳于杵臼之间昼夜不息经八月者知付授时至命各随意述一偈以验所得时神秀上座于廊壁书一偈师闻之曰美则美矣了则未了师被同学所诃是夜师密书一偈和之者见之曰此是谁作亦未见性众闻遂不为之顾逮夜者潜至师所问曰米白也未师云白也未有筛者于碓以杖三击之师三鼓入室者续其源脉以法眼付之曰且当远隐俟时而化所谓授法之人命如悬丝后以印宗讲主处辨风幡话一众瞻礼印宗会诸名德剃发就智光律师授满分戒开东山法门宛如宿契衣止不传法周沙界得法甚众唯青原南岳居首焉师拈云曹源一滴声震五天不料老獦獠一担荆棘刺却大千龙象眉目彻天炤地都把屎撅唤作旃檀以至一人传虚万人传实当时黄梅尊者犹不是出格师匠若云菩提本无树何不道根生也且把这师根株截却免令递代儿孙枝枝叶叶开眼说梦颂曰石碓头边失却嘴天明岭上失却衣糠筛米筛千万孔无物无树何依稀一任指月并话月听渠狐威并虎威沙印马蹄争汗苦太平何处困重围正偏五位颂正中偏铁马声嘶饮碧川古涧沉沉寒炤影孤峰顶上月初圆偏中正手握铜符持号令天颜咫尺不违颜执玉万邦钦帝命正中来石笋惊抽腊月雷刺破虚空半只眼须弥俛首语声哀兼中至挟扣机梭穿锦翅无丝巧样自裁成密密绵绵舒玉臂兼中到佛祖无门窥素皂木人夜半罢穿靴石女天明不戴帽四料拣夺人不夺境眨眼隔山河万里风云逸一身离恨多长途频落魄乡国慨吟哦弹铗归无路封九事以讹夺境不夺人触目未全真灵峰埋雪树曲水冷沙堙一钓寒江寂披簑香饵频长空天际渺弄艇不迷津人境两俱夺青天遭棒喝电影失追风机前堕毫沫鹙子目迷沉毘耶口囊括八臂绝神威虚空求解脱人境俱不夺披襟自超越稚竹解新衣老梅施劲骨野老醉当途流莺声未歇兀坐几忘机舒拳笑薇蕨女子出定云鬓斜梳冷玉蟾苔封寂寂浸低檐不萌枝上花潜发铁笛声中韵不拈莎阴刺绿石梦生嫌一着回机坠绣帘弹指固然超格外脚跟早巳受沾黏德山托钵蓦地空中搭架傍观忒恁矫诈增添智绝孙吴灭虢假途始霸平白坑陷来机暗里书符鬼怕阿呀呀钵盂腹内饱齁齁胀杀东街王叫化百丈再参胆略雄夸轻问鼎黄阁深沉斯未肯固知内绍本非功堕帻嗟吁梦方醒洞山睹影白云巖下巳舒眉脑后犹然欠一槌举足截流形影碎到今无地插针锥婆子烧菴赚我来赚我来枯木崖前被火灾骨髓皮毛烧令尽免教脑后起轰雷恁么去恁么去铁铸秤鎚遭解锯牸牛脚下草漫漫反要勒人讨住处莫叨呾莫叨呾文殊堂里万菩萨有智主人两不关一任流金飞旱魃南泉斩猫警跸鸾舆蔽六韬当头无路拥旌旄始先云梦抽机疾何至腥红沁宝刀青虹掩掩露草嘈嘈万顷波光斗月篙拣点夜归长啸客残钟隐击碎神鳌疏山造塔一文两文并三文土地家堂共灶君活葬罗山半只眼始终绝却转难闻门庭萧索老迈多懂底事难明迹愈纷推得阿爷门里坐把将祖业任耕耘黄龙三关我手何似佛手倒叠子午卯酉开眼若待指南丰蔀日中见斗我脚何似驴脚博沙浪里跳跃惊碎玉碾宸苔遍界无处摸索人人有个生缘一月上弦下弦赤白黄道黑道东西南北青天藏身处没踪迹没踪迹莫藏身兔角杖穿潭底月龟毛绳缚树头风若非哑子能圆梦死水几乎困活龙经题米木八字碓嘴暗张牙托出撩天价堪笑老瞿昙不借真不借问荅机缘师参两尊宿机缘师初参天童密老和尚时问云学人日疑个事直得虚空逼塞未审如何下手童打云且道老僧在甚么处师云学人日用中为甚不明自巳童云汝说甚么师高声进云为甚学人不明自巳童连打云还识日用事无别么师将再问被童扑面一掌师于兹有省作礼起一喝便出童携杖直打出方丈骂声不绝适知客曹源师进方丈云你这禅师为甚触犯老和尚师即与一推云被公带累师一日参次童云你这小郎是那里人师云宜兴人侍者玄玄师云他山阴人当面诳语童竖拳云且道这个是那里人师云与某甲同乡童不顾师便出师辞天童出山适童举偈示傍僧云堪惜今时学道流千千万万认门头恰似入京朝帝阙秪到潼关即便休师作礼起身云老和尚为甚过桐棺也便休傍僧云一是潼关一是桐棺师云恰是公错童叱云你这两个传言送语汉总该出院将拈棒师云老和尚大似开门放贼便趋出师欲上崆峒参瑞老人道过东山适尔密老和尚下岭看田水与师邂逅中途山云你这僧为甚犯我苗稼师云还某甲祖劵来山云你到会说禅师云和尚临风受敌山呵呵大笑云这片蒲团好做遮箭牌师即放下云请和尚箭山拦胸一𡎺师便作礼山云汝且上山喫了饭再走随令侍僧引入寺嘱客寮云和尚命留这僧度夏去师随后具威仪入方丈人事毕问云从上宗乘即不问如何是和尚觌面相呈句山云今日山僧背痛师云不涉程途的人来又如何接引山云还要敲两敲师云和尚绵密家风如何得金针暗度山云我不做裁缝师云刀尺现在山云你且到东眺西眺看看师作礼云入门便知山云不信道山一日问师云你在天童几年作些甚么师顿足云不敢辜负他山云你这个橛头到底不脱气味须在这里多喫几年饭才好出口师云某甲过在甚么处山云出语犹带功勋未脱渗漏师云昔日云门老和尚因僧问如何是异类中事山云轻打我轻打我某甲拣点秪是用处不换机山云我道你未在师直得汗流挟背伫立更余山唤侍者剔琉璃灯者失手扑灭山骂云火聻侍者遽荅云有在这里师蓦然大悟其旨乃云云门古佛国庆真师山随后又出问云适举异类中事你试转一语看师云夜半贼筛锣山云何不道天晓贼筛锣师珍重礼谢师随侍山上雪窦次游千丈崖山踞石指云几人能知得这个消息傍僧云和尚一个师云和尚决不如是山云若不如是焉得如是师因僧参问云上座那里发足僧云黄檗师云黄檗和尚安否僧云黄檗久没人主持方丈师云上座不从黄檗来僧云和尚原来是拈佛法师云我向你道甚么僧无语僧参问和尚几时离天台师云我不曾去僧云和尚受法天台何得相弄师云我不曾住僧云和尚忒煞慈悲师合掌云山僧罪过师天台回道过棠溪孝廉吴佩芝居士迎师至宅斋毕作礼问云弟子平时阅楞严有云一人发真归元十方世界悉皆消殒且道此时何处安立师云无须锁子两头摇士云弟子愈加增疑师云渠无国土何处逢渠士欣然作礼而退师于罗汉寺开戒适有一僧碎钵进方丈求忏悔师云你没了钵盂将甚么喫饭僧悚慄无语师笑云平时口在那里去了僧云弟子三衣一钵为求大戒师云要且不是大戒僧作礼师以杖擉出师住蕺山开期越中缙绅谒师方丈茶次师云今日一会何异灵山吏部邢淇澹居士云愚老护持三代法席亦一奇遇师云老居士担子忒重了士摇首云一些着力不得师云难得居士到得这个地位士云列位先生你看宗师家用处如走盘珠难得难得师云老居士点缀不少师在丈室应林体圆天柱三人侍立次师横按拄杖云你等不得有语不得无语转得一机方许出去应林便趋出方丈师指云你看此子大似漏网之鱼圆云和尚开门放贼师云子又作么生圆云到即不点柱云和尚巡人犯夜师又问天柱云秪如露柱怀胎毕竟是男是女柱从傍捏师膝一下而去两序具威仪进方丈恳师升堂说行脚师闻之即翘左足维那云不是请和尚说这个师又翘右足一众久侍不去师拍案云驴脚马脚尚不会要说甚么行脚便以杖一时赶散师至振纲居士斋中茶次举高峰末后四句问云和尚此四句不知是一义两义瑞云居士云这里说甚么一义两义师云二俱有过一个白日挑灯一个黑夜穿皂纲云和尚意又如何师云古庙纸钱灰师至南浔大慈菴太尹百陶金居士参问云弟子桑榆暮景一生被子曰误了大事启大和尚慈悲指教师云老居士一身如幻生死亦如幻毕竟那个是幻中不幻者士云弟子亦知一切如梦如幻但生死只是生死师云居士秪识其理未得其体看作两橛故受用不着士云弟子愚钝秪是念佛求往生到是指望师云山僧用处居士尚不领会况弥陀说法乎总饶生彼亦须自悟士惊问云一生未闻此语原来往生还要自悟师笑云不见教中道将以如来惠我三昧要知身心本不相代西方岂外于是士再三点首云不差不差今翻到要立定脚跟参取去罢师举庞居士问马祖云不与万法为侣者是甚么人祖云待汝一口吸尽西江水即向汝道居士试道看士云且领教但有入处必当叩印遂辞谢而去师因侍者度扇师问云还是风从扇出还是扇逐风生侍者拟议师打云汝终日不知用个甚么撄宁静禅师语录卷第四撄宁静禅师语录撄宁静禅师语录卷之五侍者德顶记录示甬东如幻衡山主古之住山者个事了办表里无疑故束一芭茆独坐穷峰目视云汉作天地一闲人虽承其事亦出乎万不得巳恐慧命孤绝非因名世也既荷之后恐不胜任尚直入千峰之上深埋头角笃志力行如勿应世则巳一朝应世响震十方师范天下传诸不朽本乎见真行实故山可使移声名不可使没唯一真而矣近代浮浅不堪纲纪大坏以禅道为裨贩短径学者于道未经染指便乃鼻孔高至梵天盖最初既伪于心向后复伪于人沿习恶见如胶投漆日往月诸恬不知怪上则高名中则循利下则靡所不及一朝失志变异叠出本乎见虚行伪至是无不被伪所败宜矣智者非惟不忍见此亦且不忍言此子既有志法门当磨励身心到其所不到行其所不行莫向门庭上讨取冷热唯于行解处脱略今时梅子熟时酸尽诸人齿颊䦆头𡎺处断却衲子命根不负前贤岂惭当世如是则住山一事了办无余更复何言示映石峨禅人操道之士一味平怀二六时中若太虚空无一毫发粘缚亦不装装点点无事生事亦不掘地讨天空里担枷但一念万年去干爆爆地去自然头头进步不费纤毫气力若强生枝节胸次壅塞非唯现前打叠不开腊月三十日到来必至脚忙手乱万劫无出头分切宜慎之示文学在甫大姪此事参至结角罗纹处不宜坐守枯桩如万丈悬崖撒手相似危亡不顾拼其心力直下划断智识俱尽自然心体寥廓岂容拟议中而能得耶秪如香严上树一着足不踏枝手不攀枝开口则丧汝身命向转身不得时定睛一看毕竟如何解交直待大死一回拶得露柱攒眉虚空叫屈和底一脱便是到家消息亲见香严立地处也努力参取莫负莫负示沈正参居士净土关键吾佛运广慈智度诸万类虽化门不等唯净土一阶独为普遍摄受三根末世众生行解未全言过其实参一机一句未得四稜蹋地邈视先贤指净土为鄙隘噫去古既远人心更薄学道之士痼疾恶风师者半学者半见地遑遑拣点身心到不如三家村里俗汉岂法之过欤贵在平日操之深深用之勤勤则禅宗与净土无二无别何必分途列辙为是非耶吾土莲宗从匡庐远公之后相继其化线线几绝幸云栖老人从冷灰一爆向恶狠狠风波海里摝尽鱼龙末法众生不知先贤往蹟如傅大士感七佛随行永明寿流梵声帝阙明教嵩顶戴持诵昼夜不彻彼大尊宿尚尔若斯况近代人物不能较其万一敢睥睨净域肆口不羁宁知禅即净土净土即禅乎此举世所共知者余安敢复赘一言但时有不等耳如云末世众生心不懈怠坚忍力行即现世菩萨幸今正参居士笃志力办自利利人弘愿深铭劫石犹可移而志不可夺将十方国土众生推入八宝池中无一蠛蠓可遗者此正参大愿也诸大宗匠翰墨赞述出广长舌余不敢为之续貂唯稍叙前案以相赞助今询正参云若中忽突一人把住道我不入这宝社正参又将何处分喻指代云虾跳不出斗一并书之卷末呵呵悟心说示仲言赵居士大道只在目前要且目前难睹欲识大道真体不离声色言语故云门大师云干坤之内宇宙之间中有一宝秘在形山云门如握利刃向群生千万劫中昏梦颠倒直下一刀两段无奈众生迷沉既久把个妄知妄识活活认定甘将一颗明珠埋向粪扫堆头急令渠收拾归家拈来炤天彻地奈何本有之性闻而不顾耶又于心外觅佛何异饭箩里坐饿杀人不见祖师道森罗及万象一法之所印心外无法满目青山但能彻底掀翻决定饭是米做较余悟心之说总属剩语矣明因果说示兖州不空禅人作有义事是惺悟心作无义事是散乱心惺悟不繇情临终能转业散乱总繇情临终被业牵是以因若影果若形形随影转影逐形生善因恶因毫釐不爽有智者观福业如幻罪性如幻法法如幻学者肯于洪波浩渺处探得源头则始知三界惟心万法唯识不随邪业不昧正因因明果彻因真果实亦不拨无因果莽荡招殃故诸贤圣于真智中兴无缘慈破众生惑不舍一法成就四无量心六波罗蜜转不退转若千源万派总摄令归于性海不取一法不舍一法取舍情忘登大觉位总不出汝最初一念之真而受果报亦如是也切今小智之流以报缘为幻纵心邪念平地堕生死险道长劫无出期分皆不信因真果实坐招罪愆应知法法不即不离如是住如是信解返照其本则百福庄严人间天上遍微尘国土而作佛事亦不离当人全体玅用得以无我我故行诸佛智则果因转处即不属情量弹指能入普贤三昧于始终绝其过患矣宜力行之寄示剖初临终语法道离离而吾徒愈老愈坚惜今巳经不起之疾幸晚年得闻斯法不为虚度矣但今放身命时须观此身从头至足皆不属我而我此性亦不属生死流转不随情爱所拘不属修证不属古今全体自在一切如幻回头直下一觑返看是个甚么无有一法敢当于前赤洒洒活泼泼十方坐断一念无为即此是涅槃心如来藏更莫别寻头脑十法界中总属识情变现离却心意识则全体金刚三昧王远离怖畏谓之安隐幢保任保任切须着眼示唯让张居士大觉世尊昔舍轮王宝位十八出家三十成道说种种法门欲令大地群生咸知本有入佛知见以了生脱死为第一法然吾众生罪根深重贪爱缠结不能当下消释障蔽自心闻而惊骇因设三乘权学阶级十波罗蜜门先以戒施为基以慈忍为户以智慧为主令以精进为引导广大其心普度其行任其险难终不退步直至成佛而后巳此之谓大乘菩萨发心也第一先要信知即心自佛本来具足勿假他求若肯参从定为实证故六祖云清净法身佛汝之性也圆满报身佛汝之智也千百亿化身佛汝之行也一身具三宝一体具三身总在汝自性中流出天堂地狱九有四生总不出汝自心变现方广经云应观法界性一切惟心造又云三界唯心万法唯识袛如四大分张一口气不来时毕竟此心归向何处若不知这着源头则三涂异类改头换面业识忙忙无本可据岂不寒心故教公参句万法归一一归何处不可须臾离此话头迎宾待客穿衣吃饭一切处一切时紧紧靠住看这一毕竟归于何所直得念念尔心心尔无一丝走作忽然用力不及时一朝话头扑落原来秪是自家底勿待他处寻讨然后将一切法看来悉是黄叶止儿啼信知不在色见上寻求音声上卜度离人我相离是非相谓之离四句绝百非日用中显露自性金刚三昧水流花开鸦鸣鹊噪尽是深谈般若祖意教意悉在其中无有一法异同方始悟先天本不生后天本不灭亘古亘今法性迥露超生死关渡苦海岸因居士垂暮之年信笃皈投不免叨呾如此然遵而行之管取坐证但办肯心必不相赚勉旃示文学大持金居士吾人欲透万劫生死关键贵于屏却所习知见从空放下直得无一点胶柱向言前领略始解枯木生花更须透过差别知见方谓之了事人故大慧杲和尚平常教人参竹篦子唤他则触不唤他则背不得有语不得无语道将一句来若拟议思量即被他当头按住觌面千山应知此事如人立在万仞悬崖相似拼得身心一掷蓦然翻转面皮信知眉毛只在眼上持翁信得亲切远来参请特为示此最要一着从兹但向吞吐不得处生佛未名时倒换眉目直待石人汗流则开眼不被人瞒洞见古人心髓矣时日不易祈自勗励焉寄示大鑑玹书记子晚年慕进宗乘一闻便力行参究不为无根茎耳但参处支离病沉解路是以久而不见其彻满地葛藤绊住回头转脑处不知利害更欲待时而悟岂不谬之犹甚如近代宗师家虽愈出愈奇大有古人作略而学人反经掣肘病在参究不真师家易肯也又以用处周遮难于决断余昔参方时每每闻师家示人大疑大悟不疑不悟之语激励后学虽悟必由此但亦宜着便若不随问便按倒未免累人大小疑处错脚如平日学人一罅去不得时便是生死根本直下与他椎碎令其就窠打脱若再不能领略秪教他去不得所看是甚么此便是银山铁壁处水尽山穷处和身放倒处转关拨捩处时刻挨排偷心死尽直下便休岂有终身役役而不见其成功乎今以示子但向一切去不得处着些精彩直与一踏到底立地罢参岂不快畅若弄做婆子禅何日有出头分勉之示亮上座子今既任斯法固宜笃志力行应处穷巖深谷顿绝尘缘不宜踏习轻狂裨贩之辈一言一行必循古法切忌贬叱大方轻视后学亦莫好奇新句子夸诞一时贵于平日操之之深密向后行之之真实也如龙山一偈蚬子一机遵仰万世岂在盈卷充笥为法式乎且古人纲要当细究之虽系建立一时盖为千古法弊若用之正大则上下俱受益深矣唯道德可以服人山林之士日用听其自然一味平澹襟怀直操古人不到之地庶不负佛祖之重任也巳深嘱示敏一居士居家修省十法一观身如幻泡观此四大和合而成百年修短倏忽异世当一切处割截贪爱应念此身为众苦之本智者视之惊叹业聚终不随其妄缘作诸罪垢又念不假是身圣因难就要当急切究竟生死迁流把目前恩爱尽情抛却总以住世如旅馆驿亭若梦若影则道念必有趋进时也故云息心是道场破情是智域若受其倒惑则万劫迷沉递无出期矣噫可不慎欤二勤行须正见得闻是法虽宜旦暮勤求但不可希乐人天小果厌喧欣寂故经云不为自求愿与大地群生齐成正觉此系菩萨发心也或云我本业力凡夫巳尚沉没不得解脱何能度人耶每至怀疑未下吾故宜晓之若人有万里之程必起于初步将成万仞之山必始于一篑凡夫发心初因若广其愿力久必培蓄深厚而证斯法是有不可思议者且凡圣虽殊途而其性不异要在其人力行何如耳儒云有为者亦若是从兹以往直至成佛众生若尽吾愿乃尽听其顺逆愈久愈坚进修吾道决无退转正行正见勤而行之永无舛谬三皈依三宝力三宝弘名吾人于六趣中最难遇者一闻其法能消八万劫生死罪垢能越长夜苦海能趋无上菩提总经尘劫赞莫能穷盖吾佛以难行能行难忍能忍天上人间历诸苦趣为求大法故为度众生故乃至舍全身而求半偈并于舍国城妻子象马珍宝至身为床座作驱役使忘形忘世力求佛道而乃得成大觉世尊十号具足为天人师作群生主吾人业海汪洋沉埋既久是以正法难值佛宝难逢若芥子投针莲生火内今得皈依宁不生庆幸欤法宝者从如来金口敕宣教乘列三藏法非此不能超生死别邪正若杲日丽天破诸昏暗若甘雨降注普润群根得逢一言半句可证本有圆明是以受持参究利益无涯大藏灵文慧命所寄闻之者宁不惕励奉重欤僧宝者十力弟子因僧得以续佛慧灯因僧得以弘扬正法因僧得以普利人天是以沙门悟其本源与佛无殊作世福田破诸魔外人间得以参求引导迷津住不退地遇之者焉可得而轻忽欤乃至人间天上四生九有莫不仗是三宝恩力以济其厄难故笃信皈投探其法味受益始深如一体三宝佛者汝能觉悟自性则佛宝不离汝身汝能深透疑网则法宝不离汝智汝能会归万法则僧宝不离汝行日用头头本自具足不假外求此即自心之三宝也扩而言之不出乎此惜世之愚昧者障蔽尘劳骄慢横肆视三宝如蠛蠓闻而不之敬信一生报尽万劫何从因表而出之以为深世趋进之阶得依斯法者安可忽诸四具戒不杀经云五戒不持人天路绝曰不杀不盗不邪淫不妄语不饮酒食肉此五者即与五常名出而异同贤人君子早巳受之之矣目为佛戒难持岂非朝三而暮四乎若欲希人天报缘非五戒十善则人天无路况欲求妙道而勿谨持且天地之道德莫大乎好生过莫大乎纵杀唐相国裴休云凡血气之属必有知有知必同体虽业报不等其性本同我等幸居人天之中而贪餐口腹恣意妄杀下箸千命或赏时日或庆家祐或抱疾献祷种种嗜好此皆自不觉其大患居家最要一门无如戒杀行一切善莫越放生祈福祈寿莫外乎此兼于慎言节行礼乐卫身生生无夭折之悲世世无颠覆之难既秉戒法当尽形受持勿生异念至死不移总孝子顺孙或逢疾难亦莫惑巫师星卜医家邪说毁其戒品且吾人寿命有定限安可烹杀肉命而救延之若是则茹荤之辈寿必齐老彭斋戒之流夭必共殇子矣智士决不然其说仁慈君子乃至蜎飞蠕动尚且护惜况鳞甲羽毛乎以下四戒法一宜如实行之欲登圣果先息业因审能如是何虑道之不证也祈五浊生民普宜觉察幸甚五持诵不怠平居持诵必精必专晨昏当有规则如阅经时深其味不必定其卷数日朝起时焚香整衣顶礼十方常住三宝深祈冥薰加被室中莫令聚谈宾客混入经筵徐徐朗诵不急不缓诵毕复发弘誓愿回向九有四生均霑法乐如念佛时不可同于村童灶妇随口游念必须一心观行经云执持我名若至七日一心不乱即得往生生彼国巳见佛闻法悟无生忍持诵功行岂浅浅哉必宜禅净兼修心净即佛土净心外无别法正当念时看我此念毕竟是谁若今是我何有昏迷若今非我何人主宰毕须将此一句念念追究佛之与念打成一片行住坐卧无暂时舍忽朝㘞地一声悟取本来是佛了知西方秪在目前弥陀不离当处方谓之真持实究但功到必圆办取一番久久不退之志自然心华发现参持一理宜相互融母忽诸六禅观力参禅那二字西竺梵语此土即云思惟以正念思惟究竟其法祖师云以思无思之妙返思灵焰之无穷思尽还源即如如佛谓之最上乘禅谓之心地法门达磨大师来此土传是心印直指人心立地成佛昔大梅和尚初参马祖云如何是佛祖云即心是佛大梅言下领旨一住大梅三十载草衣木食形影不出学人慕之往参其道后开法嗣马祖此即一句顿悟的样子如庞蕴居士参马祖悟后有男不婚有女不嫁一门其证此居士中赤螵也个事若大鹏金翅鸟王噼海直取龙吞手段方名好手是以一言之下便当休去歇去今之发心入道者最初无决定志无广大心若后将何如也不得巳开第二门教汝参一句话头东咬西嚼久久目明又惜今之士苦其道之高远一生安可了决乃至望崖退者何啻万千信知此事须大根器人方可提携如教中云禅定譬于水之澄湛始可鑑炤万物一受风波鼓扇本体尚迷况能鑑物乎吾人无始妄想恶因结聚如风鼓涛欲其返悟自性如负石登山故必假禅观参一句子无义味语日久功深心志用竭行到水尽山穷则方能触发其源故儒云用力之久一旦豁然贯通斯言尽之矣欲成佛道除此别无可进者当无惑焉七植福资道祖师云实际理地不受一尘今事门头不舍一法欲求大道必假福行为基址百福庄严福足慧足故佛号之曰两足尊学道之士舍难舍之缘屏其世乐始有进趣般若经云如我昔为歌利王割截身体我于尔时无我相无人相无众生相无寿者相方其时也内不见可爱之身心外不见可欣之利欲全身放倒唯道是从此事法也又于斯中表金刚旨忘我忘人全体不立斯理法也为法忘形视身尚尔身外乌足道哉乃至种种惠施济诸苦难满彼所愿操之蒂固根深方得悟无生忍若根器卑劣者遇之未能信信之未能行行之未能到故曰水之积也不厚则其负大舟也无力斯言备矣从古圣贤必从檀度为始先令汝去其悭贪所重者则根尘器界无往而不解脱矣道之所行宜广其福八割爱如雠涅槃经云无明郎主恩爱魔王从生至生遭其戕害故吾人爱网缠结昧却本真一受其毒沉沦不巳是以修省欲离火宅惟此爱根甚难割截乃至头白齿豁死门在即尚尔念念不休作马牛之自甘为奴隶之所愿总大智人十有九昧况无慧者经云有爱则生爱尽则灭如夫妻子女人伦之大纲为之世纪何以谓怨仇恐喻之不亦甚乎曰非也以人伦道中则君君臣臣父子夫妇以修道者固当别论如忠孝之士殉身救父卫国匡君立名万世人道备矣若出世之学辞亲割爱舍巳从人以度诸有法道全矣是以出世之学故能弘通大乘超脱尘锁不同世议要之趣进妙道未见情爱封固而得有证者念吾生从朝至暮从少至老从生至死从贵至贱从贫至富役使身心无暂时舍至睡熟时梦中尚遭其颠倒过在谁欤眼见日丧而日不知日迷而日不觉深入骨髓总经尘劫牢不可拔谓之肉刺谓之软绳我佛目不奈看因于世谛示现王宫舍身救度若是标式尚尔执迷是观爱之为害甚大乃至入四生异类改头换面逐影随形患难不舍迷倒无巳故云割爱如雠必于正念返观生死临头最亲不可少代则恩爱必冰释矣噫可不畏欤九时日不怠人世光阴如白驹过隙死生犹有旦暮也一失其所受则万劫沦丧读之可不寒心是以莫把光阴等闲虚弃少壮者时日不再更不可忽老衰者桑榆暮景转眼难留尤为急切总之有一息在当究一息除死方休般若参功他世决不负矣惜乎举世之流终身役役而不见其成功尔然疲敝而不知所为使与接为搆日与心斗恶缘遍炽白首徒归总不出于声色货利而作业因往而不返埋沉黑暗宁不痛哉适有上根智士留心性命之道十有九错或堕空着有或寻文局相或入邪异见误用其心神未蒙其益反遭其毒盖不得遇真正师匠提掇要门拣别邪正往往陷害其过非细若用功夫不必论时日之迟速以为利钝古之上士或十年五载而后悟者或有不假年月敏捷如矢者或一生克苦而无成者盖其根基不同利钝非一果能决志力行远近必到先德云佛法无多子久长难得人每当自念有识神以来身所受身积骨如山所饮母乳如四海水异类循环靡不历尽幸今得闻斯法可脱生死安不努力勤修甘于放过今之所忽后之所迷恐终不能遇于此日也无论少壮衰朽固当勉力行之般若种子从此发芽祈绳绳不懈道可图焉十道宜专一道若专一则操进必正而无杂乱是能贯通真际如法华云惟此一事实余二则非真终不以小乘引导于众生佛说种种法为明一切心若悟一切心焉用一切法禅家令参一句子秪要打脱鼻孔彻其底蕴应知此着为我抽生死根拔无明楔一朝拨转烦恼即菩提众生即诸佛唯在离心意识参绝凡圣路学无理会无方便唯存笃志疑究不被余见所惑荡尽倚依忽地翻身不一不二名不得状不得故云千峰势倒岳边止万派声归海上消然百姓日用斯道不自知者如鱼之在水而不知水人之在性而不知性鱼若知水则为神龙一滴便可兴云吐雾灌注大千人若知性则为至圣便可度生死超天地允执厥中要明喜怒哀乐之未发即一也天命之谓性即一也凡有血气莫不尊亲故曰配天即一也道可道非常道即一也无我无人即一也总之圣教单明道体除此尽为魔说然吾斯论悉是言句上支离毕竟如何是一居士能敏于一把将山河大地纳向微尘中佛祖无下口处道一亦是空拳诳小儿则山僧退身有分如是始不负今日一会俨若灵山话柄葛藤一併按下幸甚幸甚示重南金居士古德云大道秪在目前要且目前难睹欲识大道真体不离声色言语此处悟彻者甚多错会者不少如石火电光迅马疾风作速攀鞍入手尚且迟了八刻若欲琢方削圆则何时得有进趣是以令公参一句无意味语如庭前柏树子为甚唤作祖师西来意提起时如足履悬崖放身命相似直下无依倚顾盻向未举巳前一脚踏穿心智路绝蓦地打彻始知全身总在里许饭箩边终不饿煞开眼处岂教堕堑若此道个西来意早巳钝置了也何处更讨千七百则陈年葛藤东扯西拽但向居士道若有佛法商量亦错若无佛法商量亦错毕竟如何即是咄错错错切忌河边睹影偶阅宝王论兼示禅徒易曰天行健君子以自强不息至哉言乎学道之士若不坚忍身心磨励形质而欲坐证斯道者吾未之见也且古之圣贤降世虽曰本具天聪及其操进时靡不披历险阻劳其筋骨饿其体肤名利不干怀声色不为动志若泰山之不可移念同金石之不可易愈久愈坚是以功成一旦得弘百世之教纲成千古之模范非同近之骄怠纵情者便欲所期不亦谬乎且往往小慧之流足不越户意跨江湖情量未超拟吞佛祖因而十学九虚白首无成适有所似如枪榆之决起拟将怒飞九万里者何有于事盖其昔因不正大而后之进取不过如是耳然吾人所居学地每事必先居于碍若不居碍则生死险道何由出离故如来于障难中得菩提道若岁寒见松柏之独持以其能履霜雪故不为之披靡摧灭勉若辈力行之庶几报佛祖深恩于万一也勉旃佛事为蕺山天柱维那封关蕺山带水拖泥露柱子证明有口不道弁峰裂出布袋角山门头佛法一觑便休既是全身担荷何必别翻腔调不见道保任此事终不虚也遂封庚寅仲冬七日奉护国先和尚位入先觉堂师捧牌座云毒鼓高挝数十秋啀喍辣手剔生繇横封台岭惊寒拾夜半金乌六不收恭惟先师啸老和尚握弁岳祖符主天台法社唱导四剎传法七人向时拈头作尾将个骨董倾入九龙佛窟不肖今日平空捺倒推阿爷向密室内纳甲藏锋即安座云祖父劵书一并按下护国老和尚忌日拈香凄凄风雨连朝琐柳吐烟丝穿太古万山愁断碧空浮碎破溪声未遑补指真云这老汉平生辣手惯拈兔角打蛟龙午夜归来却把龟毛鞭石虎今日末后拈提莫便秪这是否错错插香云把将底事更重拈冤有头兮债有主清辨大师计至设供鸿雁斜飞嘹乱一声惊落叶秋江清浅数湾野水贮流云交参无路透清波砟额长年不出户冀我法叔立身孤迳常嗤法印之续貂末后森严不顾狮絃于绝响临行雪曲和者成希祖父全收许谁突眼召众云要知大师末后句问取庭前露柱子离愚大师讣至设供岭外寒梅不到春城先坠萼扁舟渔火未抛香饵巳收纶袖手持书不到家展足断碑横古路恭惟法叔印佩华林源承石伞扫魔外之余踪指人天之露宿正宜敲唱双行何尔全身归父还乡曲调句可惊人功位不施密移一步大众秪如古殿苔封万机绝唱时何处与大师相见举香云朵朵琼花开铁树回途不借夜明帘扫大地山受业师翁古岑和尚塔束芭茆孤峰顶上不见海内一人煮砂铛大地巖阿要与高峰同调天华未肯承当博山安能下钓昔日如是雄风凛然难犯今被不肖儿孙团起捏倒拶得没处藏身虽然也要承先仪表乃展具云千枝翠色函钟秀万派溪光供远峰为武林遍周耆宿封龛蒙蒙烟雨琐铁壁以无声寂寂垂扬穿金针而暗度虚空突露万象横身蓦面相呈有口不道遍周老宿乐与不轻之拍和兼依普化于当途今日关头一齐按下遂封云路绝云封敲石韵密移一步任纵横为桂轮禅人下火秉火炬云撩空泼面来撒手悬崖去脱却壳漏子千圣无觅处掷炬云斲断桂轮影如是不如是触背俱非如大火聚赞偈杂着始祖释迦文佛赞受印燃灯全身活卖降迹皇宫平空捏怪指四维盘曲根株睹明星漆桶不快稽首无上萨婆诃试问虚空坏不坏笑伊尘剎分身事不休大都欠了百万人天命根债水月观音大士像赞水月慈容千波透彻现自在身断生死惑于一念顷成胜十力洛伽山是定非定大千界无出不出百亿须弥百亿海百亿法身无间隔如是之谓大身小身遍身化身闻声证此无碍光普为人天作饶益题十八罗汉渡海图破寂灭法固未是担板阿师具三昧力还疑汝捉风捕影性若月轮而透千波万波之独炤用同宝镜于现有作无作之功勋受人天供为苦海津鬼脸神头干打哄一槌脑后始相应震旦初祖菩提达磨默然一渡海山愁冷冷风云事未酬百万人天俱失足大千龙象赘疮疣擎头带角不尽不休五叶一花成痼疾这般面目惹人羞云门湛老和尚无说而说口同铁橛宗通教通颓纲斧钺满世界知古佛之再来暨贤愚谓真人之复出到处便成道场从之云屯雾集整曹洞千百余载门庭起少室四三渊源宝筏呵佛骂祖决尽衲子偷心打雨敲风脱却人天巴鼻咦看来秪是个村侬仰望其风甚不及护国啸老和尚凛凛真风严霜六月密密钳锤红炉片雪四坐梵剎雷轰电掣触着丧机闻着脑裂玄要驱除明暗顿绝三十年中声价孤全身不露谁明的谁明的室内承褫六七人都来秪识半边鼻自题梦宅图貌若枯巖心同顽石努嘴突睛秪好向壁作事起倒最多参玄没路可入道个曹洞儿孙早以虚空钉橛呵呵不若推向穷山穷水束芭茆活埋个样行藏免得逢人说黄说白捏乌藤挑起沿途荆棘梵光阇黎像万行严身戒光全体一念无私松风知巳半架枯禅你是谁梵音唱彻绝事理含章禅士行乐翠竹删删迥真常之妙理青山郁郁发海印于毫端兀坐蒲团印文巳布僧伽半搭戒体知圆分明眉目不堕其间咦苔斑点点万年石古涧潺潺流水闲大鑑玹书记行乐弃儒冠易僧服大错不错参有句参无句沿门卖卜高峰惺睡句子蚊子咬铁牛曹山四禁关头玉兔生麟角眉毛不同鼻孔彷彿玹书记鑑炤不共功银笼飞老鹤雪月芦花谩跨双足镇府樊圆证居士行乐秉正不私心平口直武伟雄声韬略有则观富贵若浮沤叩禅关如舍宅唯此为真终不受惑咦本来个事甚分明密谛应知在格物瑞云史居士行乐这个烈汉颇甚奇特不逐危险惯吞栗棘登弁山室里掘地讨天展临济句中平空遭屈是僧耶现居士身是俗耶袈裟半截解补庞公破笊篱捞得西江第几月虽然不坐他床榻其奈一虚成百实喻指雪上加霜瑞云眼中着屑咄和中峰国师乐隐辞松竹烟笼密显心宗通玄路达者堪逢两头截断不堕顽空看有金针有玉线有神锋蹑履穷峰众窍喁风盖芭茅乐在其中冷消世味幻视尘踪喜云如幕石如虎柏如龙潇洒无羁木石同栖寓闲情花鸟忘机青山排闼萝月穿扉却绝支离绝巳是绝他非抱瓮翻齑粝饭相宜蓬垢面表里无疑推云觅径唿谷传嬉看鱼能游兔能走鸟能飞峭壁层奢樵斧丁譁待寒暄撩补袈裟瀑充机軏日拥轮车我不知毁不知赞不知夸藤刺交加缘雨新芽响春雷苔藓生花洞云山岫巖月还家唯自为宾自作主自烹茶种粟供餐稊稗应删植灵苗绿水长关生涯䦆底遁世林间我寸时功刻时用得时闲觑破非艰实践犹难负舂翁道振尘寰儿孙遍地折节沖关时有云门有临济有曹山翠袭山楼花藻帘钩观麋鹿逐队藏幽蜗文篆壁石乳倾瓯喜竹搜风香溢户露垂秋透篾联笆问圃栽花听翻空鹤和声斜山屏裂锦水镜增华闲採春芹採春蕨採春茶悟后方休识蕴齐勾髻中珠奚假他求一真不立万法非俦我得和光得混俗得优游匣吼青蛇宝印重加碎珊瑚挂月奚奢机随根性用本无涯或目沧溟目霄汉目云霞顿绝商量体用浑忘示玄关独踞胡床烹凡炼圣倒腹倾肠值有天风有松月有炉香道出平常懒散非狂枕松根午梦偏长怡情丘壑隐迹山房得树生阴风生腋石生凉彻底研穷此理皆同贵拈提本分家风乌玄鹄白柳翠花红看绿荷蕖赤芍药碧芙蓉巖室苍翁给侍山童绝尘缘志逸身慵形超物外意可虚中邻一溪云一溪石一溪松太尹金百陶老居士致书问云非特睡时难醒即惺时亦尔师以偈荅之开眼非惺合眼非睡万里神光本无偶配金锁玄关一捏粉碎才涉思惟便堕圈缋不假功勋理事圆方知有作非尊贵寄赠佛川和尚憨石法兄祖印高提碎杌梼七牛作犗钓金鳌漫天网子从空撒知有新丰声价高赠祝霞幕和尚克归法兄六袟排峰石老云闲弄谁忆春秋甲子肥倚杖快情松涧雨隐深不羡钓渔矶示禅人这边那边总不居魔宫佛殿俱扑碎应忆吾人行说难深履其源莫向背色里胶青水里盐向上一关超暗昧赠湛虚大师弁峰室底流芳远资福堂前结秀多宝印抟空君佩久无丝机杼掷双梭赠灵巖记室檗菴大师磨衲半肩消珮玉顶门有眼不惭师直沖玄要炉锤尽千古黄龙道在斯示副院齐之弟石笋忽抽条露柱被雷震证得玄中玄当机能奋迅本是同根生剎竿为谁瞬辣倒宝寿姜祖风源有胤示香济禅人书法华经巍巍大乘旨用处不存迹虽说有三乘总是化城驿空拳诳小儿上根能返踯若一涉言诠龙门遭点额总之智慧门难解复难入药王焚身时身见且不立佛法不现前大通碎囊革剥皮以为纸唯此一事实刺血以为墨曹源倾一滴不悟大乘法弃珠寻瓦砾诸佛体中权今古不曾隔我勉济上人临书莫着画一朝彻髻珠毫端起霹雳示亚目侍者盐官索扇问犀牛今古同声接上流返踯贵知绵密用履深唯在芥针投身心惕励承先训志念纯真操不浮珍重儿曹须努力直教奋勇绍箕裘示赵杰菴居士丈夫有志必先为莫待临行失却期果是狮儿真种草何须觌面下针锥题磨无缝罅中呈露布里许暗合两头机轻轻拨转通回互密地行来步不移题闻普上人血书法华经大哉空王旨能辟生死路绝我疑网城破我愚痴库甘雨润焦枯雷音解禁锢诚如火中莲难植复难遇得有普上人身心浑不顾刺血顿忘疲唯知依药树为求无上道究竟坚固住点滴惊鬼神舒卷悲日暮透此无量光心珠常独露笔底若通玄大千俱受度建喻指庵碑记像法南来佛道始继先于教乘开辟兹土而继吾学佛之徒若知其玄旨者则稍有进趣焉萧梁之世达磨来是震旦传佛心宗以致五灯分化悟者如稻麻竹苇潜修密证遍满界内正法之盛于是渊源不绝其间抱道之士或居梵剎或住山林或聚落或庵宇或顺行逆化应被十方摩肩接踵力救吾人沉没苦海盖其悲愿弘深俾见闻者得以超生死之域深受其益者无尽尽焉然庵居隐所虽不能悉处有道之士而三宝弘名亦日贯于眉目矣余解院东归道抵黄溪适遇昔于罗汉寺之参请者振纲姚君即天与也斯翁酷嗜宗乘里中莫巳知者与余深接因询所止曰师将归天台耶将设化四方耶但兵燹之后住山人亦多患难不若随地安居作芭茆计未审若是可否余欣然允从复云但宜择地而居可也士日诺嗣后云山史翁皆前皈依者并瑞云史君亦洞下一庞蕴之属相从表里集同十友择定其所去黄溪里许地名南港居邻纯朴众议佥同靡不欣辅乃平基刱菴不日而功告成约费千金有余兼施田亩永作斋厨之供俾后继者不乏所须间有月上人迎毘卢香像供奉于中俨若符契其事亦非偶然者余即于癸巳四月佛诞日居之额曰喻指深幸诸君道业倍增佛事益广余就中隐关三载作杜门计息以自励而邑中士大夫与余游者吴金沈史诸君子询参个事亹亹不竭莫不以斯为最胜举也噫若是观之岂非法界唯心者乎昔诸公一念之善愿等金刚久久无能摧灭者其因其果亦若是矣虽刱业大小有殊而笃信本来一辙愿现在诸贤暨后来檀度永作金汤深护圣教母使流俗来仪混同庸处务行广大佛事以为多生福泽线远于千百世之下终不磨灭诚如是即灵山一会俨然未散也是为记助刻姓氏撄宁静禅师语录卷第五撄宁静禅师语录撄宁静禅师语录卷学人父仝较侍者记录续荅三峰藏和尚启云门湛老人曹洞十六问并着颂叙缘起岁在丙子暮春某次参天童悟老人时依山中结夏值同参友蜀之瞿公笈中捡得三峰藏和尚法录内有启我云门澄祖翁曹洞十六问展读无何殊觉可异询诸同学绝无定见久之抚膺叹曰吾固知三峰怀先后隐疑扣末代宗阃欲睹去圣遗风事非骤然而举虽言中不无有响而直下亦难剖其所发是以默于衷心拟私其荅若惊巨海之无涯犹苦渝言于逆指退而思之未敢措于一辞后去天童历游云门东山双径石梁经几寒暑遍扣诸方惟护国蕴和尚僻处穷巖闻其大得洞上奥旨因而走参所未尽者一朝入室水乳相投顿绝向往之疑敢不深心仰止于是并偕皋亭具宗谟兄其续其法时壬午仲春也行脚归来继先十有八载每欲揭明是问然恐僣越当代至犯吾宗尊执以某强作前茅故隐隐胸次迨今四方导师前后出世法录遇必珍读未有齿其玄论得释所向近因退止松陵杜门卧疾偶二三子参请之暇论及是事欲请垂一言以决疑似予闻之顿然而起曰此诚素志也较云门博山交光互彩垂荅巳周固不当更堕骈拇之诮因读三峰复自叙其扣问始末并着颂内侮慢不经祗得随彼发纵贯矢射隐首捡峰叙云启云门澄和尚门荅云姑置以俟来看启博山来公亦曰姑俟面面陈耳峰乃谓顾盻诸方无可激扬此事者想亦不易荅耳由是慨然自为着颂兼是叙也三峰一何黯忽聋聩平生错过雷音电舌之机深昧云驶月运之际举步迷踪顾盼何预如云门之姑置以俟来看峰速当向南顶谢而犹未领其旨复驰求于博山山亦云姑俟面面陈耳二老诚谓玅唱非千舌峰坚持以为不易答者斯则辜负良多岂不闻马祖因僧问离四句绝百非请师直指西来意祖曰今日无心情汝去问智藏藏以手摩头云今日头疼汝去问海兄海云我到这里却不会僧乃举似马祖祖云藏头白海头黑如上一案全提正令今古盛称于二尊宿所示相去几何峰亦可置马祖一门于不易荅否在三峰分中料不甘矣故法之所在隐显全该横坐断于朕兆未形之始行之所至生灭掠尽直消融于逆顺真俗之微得入是室者必光大其心严正其旨甚欲向东涂西抹处讨箇分晓未免迷绘失真亡羊泣岐转行转远愈指愈昏果是绝流香象几肯作忍俊韩卢的明第一义天决不待纵横文彩峰今绝不虚巳自炤以谓无有激扬此事詹詹角立参商乃至倒叠危机高竖我见且句中逞不逊之勇贬削纷然妄以信陵窃符私奔魏曹篡汉等语立陷洞山先传后悟将吾宗祖世承法系忍心涂污讥刺横流于无巴鼻处捏个巴鼻而欲为人眼目为人导师宁不为愧恐千百世之下头正尾正者未必有然其说耳故列彼着颂布告大方明辩以决其非不作儱侗异议庶明三峰心迹于九原也矣三峰和尚问云云嵒传宝镜三昧三种渗漏与洞山者还是过水睹影前事是睹影后事若是睹影后事为何不见重参若是睹影前事为甚未悟而先传堂奥峰着云目前未必机铢两睡中先付定盘星又云子细不得一向颂曰崚崚石室暂相逢良久淆讹嘱付重眼误自开当细见世间几个是真龙师着云琉璃古殿炤明月忍俊韩卢空上阶又云大觉非同睡里光颂曰绵密家风岂易逢始终绝越句非重不知尾后吞蹄角那得神针点活龙师荅云三峰首陈斯问虽影射后先疑似之有间于始末悟脱了义之未详是以桂史传讹几嫌受命杯蛇误影暗毒旋生立慨当途之士嫌昔于几希矣且云嵒示宝镜三昧三种渗漏与洞山者乃烹炼佛祖之法药为剪除异见之神锋洞山苟不因其道焉能脱悟后之余知云嵒若不辩其苗奚以别克家之真子所谓是法非思量分别之所能解唯佛与佛乃能究尽岂同庸流浅识妄指太虚而欲齐管见不亦霄壤乎故未窥豹变难测雷机不跨禹门终遭点额是道也挑剔升堂悟迹扫尽知有余波非初机药石岂驿卒铜符固知曹洞家风成褫不易未有举足不更上层楼而能目穷千里也若法果可传习事必类于讲肆噫将谁欺欺人乎欺巳乎古今知识睹参玄之客脚才跨户望影便知故风穴识仰山之再来浮山知大阳之有继安有亲承槌拂肇起宗风之祖妄驳其先传后悟之法式乎较洞山始谒南泉值马祖讳晨修斋次泉垂问众曰来日设马师斋未审马师还来否众皆无对山乃出对云待有伴即来泉闻巳赞曰此子虽后生甚堪雕琢山曰和尚莫压良为贱泉于时心先识之之矣所谓虎生三日便有食牛之气次参沩山机缘未契辞行启沩山云还有与师同时慕道者否沩云此去石室相连有云嵒道人若能拨草瞻风必为子之所重遂至云嵒于无情说法处了达其本至辞云嵒犹沉悟迹故临行尚有末后之重拈审细承当之再矿值因过水始释前疑乃述所偈以明始末俱尽若大慧去天宁于虎丘而冰泮往迹也后乃展其玄化法震海宇指真说法直举当阳语示曹山尊承世系非以先传宝镜后悟心宗而可昧其昔之所得不令其后之示续也若云更令重参不识所须何事若云先传后悟不知始悟何宗以此正大机语谓之先传后悟者大慧不应于天宁先受圆悟所付分座验人后复至虎丘打脱旧蕴矣不见其录中云阅华严至菩萨登第七地证无生法忍洞晓向日请益湛堂殃崛持钵救产因缘蓦地打失布袋当斯时也碍膺之物扑然而散与洞山涉疑过水顿脱悟后之影异曲同调亦可谓之先传后悟得么此若以洞山之悟与大慧不同大慧供招现在若大慧与洞山悟迹不别何尔独具此疑是以失探其源沿流不止一言欲决脱尽乃师洞山于先既得其本矣岂不识睡中之主乎峰今何更着为目前未必机铢两睡中先付定盘星将欲指勺水而评沧海一何狭劣之甚今以识睡中主为极则殊不知彻底后更有事在看其颂首句以崚崚石室暂相逢当头便存讥讪因沩山指洞山石室往参一见云嵒即时契悟遂辞去今以谓石室暂相逢则永嘉谒曹溪夹山扣船子岂不暂之更蹔耶秪恐相逢不相识迢然举处贵知休又云良久淆讹嘱付重峰绝不究洞山因云嵒所荅秪这是山便呈出个等现的见处于良久之地嵒复验其不尽功勋故更与一截山时尚未敢和身放倒向后直穷至古人到不到地偶于过水脱尽重开不堕区宇立证无心之良久还更淆讹个甚么不传之旨又重嘱付个甚么不见佛果颂曰水中影子因身有若实无身影亦无百尺竿头才进步一毫端上现毘卢前以指洞山孤滞于良久之无心后指出顿现无心之良久明其先知有因而不知有后不知有因而知有凡情圣见共相回互岂如峰之颂茫茫忽忽认影迷头嗟哉休将闲学解埋没祖师心又谓眼误自开当细见洞山前之所证后之所尽何处误却正眼而云当细见耶结云世间几个是真龙若至人一彻其始如干元之体不住其功而能用九故曰用九见群龙无首所作与时偕行莫测其际名不得状不得又拟向何处见龙德耶既统承佛祖大任必能超天地化万物兴云吐雾击碎虚空反疑乎是真龙非真龙而不为之一辩决耶且发言害理以外其义故云诐辞知其所蔽邪辞知其所离将欲百世莫之能违而合行其说者不亦谬之更谬耶试看先德内不欺巳外不欺人丝亳未尽必力为之非同末世之言过其行以圣自居诋毁前哲甚欲突如来如必至其行次且予诚知大言不辩恐更起于疑人之疑以不释其所疑也是以并大慧一节首而出之峰问若是堂奥果可先传又说甚么自悟峰着云若不水中见几乎苦一生颂曰不因度水绝来甦定落然香受祖图师法既传成纸墨奋龙行雨在骊珠师着云休看楚璧作碔砆又云宝镜不从言路得噼开心眼是真师颂曰眼里闻声困早甦谩思索马按韩图相承一滴非言说浊智终难辩髻珠师荅云此问首荅悉以备之事必准明其迹不宜再为声指惜三峰未始本其所出力欲卷空卷地迷障人眼故其颂云不因度水绝来甦定落然香受祖图之句始随踪于大慧行脚中述其所参洞下尊宿有臂香授受不妄付人之语而为实据然大慧初年行脚见地浮沉虽稍有解会于巳分中毫没交涉应不敢妄自承当时犹週遮途路之悲未能穷理尽性宜其不胜任也历观洞宗从始相承祖印传灯备载未有见其如是之授受未有闻其如是之法式三峰总不辩大慧最初之见反至承虚接响潜兴斗巧不复循理荡激风波于言下欲丧至人之实吾自知其力不堪矣于人使可易以诈在天使难架以伪将不危且惑乎未睹门庭施设之权变宁知堂奥镕尽之规模且时之与人兴衰不一各宗主化未得绳绳芳躅以继其道湮没时往往遇之鼎盛时得有几几或斯道寂寥师家得一敏捷者未必不奖励以进用意琢磨所谓以天下与人易为天下得人难且炉鞴之下多钝铁良医之门足病人但未见先有所付而后令彼自悟也大慧巳之不顿脱者是谁之过欤今何得执一时之偶议废盖代之家声相为攻击至暴肆求疵以欺掩先圣之实证乎如洞山嘱示曹山宝镜三昧云末法时代人多干慧恐属流布丧灭吾宗指原始要终之大节还可陷云嵒先传堂奥得么既不可陷三峰一生之眼见耳闻没向何处去也欲将寸泽之鲵而鄙鲲于大举多见其不知量矣洞山之悟于初非三昧耶后脱于见非宝镜耶古云但得本何愁末洞山之先悟岂非本耶后示曹山岂非末耶三峰自谓济上杰人何至反生迷暗请天下后世明达者公验其邪说之非欺灭之状可行乎不可行乎为臧耶为否耶夫历代宗匠彻悟不假于人绍隆自当承旨展化必以师资为血脉贯其所统昭示来机岂有内继皇嗣外膺大宝反泥乎父作子述之丕承而臣下不为之折节国法不为之遵行耶若今之玄要必待临济再出面嘱其旨而后敢行不亦迂阔之甚况云嵒父也洞山子也叶奕亲承其道反欲枉加疑似吾恐斯问大有失于所学固不宜向此处为跌宕为层峦为左右舌为螳螂臂虽蜃楼海市见日便消簧鼓虚声罪将奚释大言着为若不水中见几乎苦一生试问三峰此处是见耶脱耶入耶出耶依住耶灭尽耶向这里不觅个洞山消息真乃苦却千生万劫斯谓罗纹结角交加处鹘眼龙睛失却真又云师法既传成纸墨奋龙行雨在骊珠古德云祖师心印状似銕牛之机去即印住住即印破正与么时岂三峰死被知见之所印住而不一为之破乎如五家门庭各具大机大用相继其道者岂皆习纸墨之传乎岂洞山未明本分而行云嵒之道假此骊珠乎恐近代异流搜奇变怪掩户传宗以巳方人者或有此耳殊不知法乃人之用珠乃龙之用岂有昧巳之正受三昧而反死抱前人之筌蹄乎但恐人非真人龙非真龙也将欲布鼓雷门诚恐自先碎首彼此既为佛祖儿孙当为任重不应轻佻至是所言公斯非公言也所言私悟非私法也吾是以不可得而知其所发矣堂奥中事切莫掠虚若悟其源自当神会峰问若是法属闲家具而可以先传可以后传者又何必重于师承法乳峰着云幸存一滴活婴孩颂曰分符贵在合符同苟不凭符何适从只恐窃符私奔者定然三尺不相容师着云代王禅位不须凭颂曰真王不与假王同蹑足封齐何所从待得汉文西向后公私言路岂能容师荅云按此一问峰拟欲暧昧其源传乱天下使后世疑之快其私意遽然自得独尊一家之统悲哉三峰何苦亟亟蓄心乃尔不知心要目为何物耶顾从上先德师资法印如火传薪盖知洞山参请彻旨所继慧命非荒唐遥指影射虚承料不同晋代刘渊妄依汉统据何所见直讥洞山以法属为闲家具而不重于师承法乳耶倒引魏信陵窃符私奔力将误入人罪以相欺蔽耶且洞山之刱始也德配灵峰功超少室作用严正宛似纯金万世之下谁不尊之仰之戴之佩之今欲叠乱其师承之分所贯之道三峰何所见而敢暗行贬剥至是耶犯何条款颂为三尺不相容耶无根害理过难屈指攷景德传灯录洞山悟无情说法遂述偈云也大奇也大奇无情说法不思议若将耳听终难会眼里闻声方始知余读至此遽云则早存一滴活婴孩矣山后辞云嵒嵒曰什么处去山曰虽离和尚未卜所止曰莫湖南去山曰无曰莫归乡去山曰无曰早晚却来山曰待和尚有住处即来曰自此一去难得相见山曰难得不相见山又问曰和尚百年后忽有人问还邈得师真不如何秪对嵒曰但向伊道秪这个是山良久嵒云承当个事大须审细山犹涉疑后因过水睹影大悟前旨因有偈又五灯指月等录载云嵒良久曰秪这是山沉吟又有载山作礼者纷纷不一较传灯载山良久处正呈所见之谓言下投机处也如按别录则问荅全不一气据洞山之良久乃其始悟时大题大目未可轻易惜乎今古尊宿等闲看过毫不着重审订其实任听截长续短以恣邪说且如云嵒因山一问便尔当场分付山虽欲力任但不能直下无垠是以嵒之再举至山之再矿消法执之微芒断末后之根蒂今作云嵒良久虽于示处可用然在知有相参绝无意味故以传灯为实据断不可拟定云嵒之良久而非洞山也况嵒又未见山一语何以便言承当个事大须审细山前又沉吟后又涉疑若果如是则昔日所得处面目何在故山之良久不当改作沉吟每思后人所载鸟焉之误其过不浅浅也且景德传灯系大宋道原禅师编次赐入龙藏师系法眼下二世孙当真宗时道钦四海明贤与之核实蓦修笔定颁赐流行敢以洞宗之始祖机缘而不为之一详细乎但年世积远学者寡识不能推详本真翻然异论事不师古擅为批削余是以遵上古而明之山岳可使之移江海可使之竭唯斯正眼断不可更也今三峰总不较前人旧案错疑后有波澜妄议云嵒良久淆讹嘱付重以法属为闲家具之非试问洞山辞云嵒时非比香严之去沩山而先未有所悟者但犹沉悟影纤疑隐隐直穷至不坐最初句不堕末后句体尽无依香飘果熟然后出世拈香岂非光明正大赫奕之师承法乳乎盖昔亦有不重师承法乳之恩者如开圣觉初参长芦无所得次依五祖演发明后见长芦法席鼎盛遂往嗣之拈香时不原所得忽胸前如擣发痈成疽竟以疾卒此非欺灭师承万代之龟鑑乎如是法印还敢作闲家具耶不耶但近代师承与古大异昔之参请者若于一言半句中稍有得力处未敢自忽人天众前必为酬报今之相承法乳者或背或向或与或取或好高自大埋没所参或未经嘱付妄为继统彼此捏虚终身杜撰惟观门庭热闹生灭为心倒换新奇朝秦暮楚不知师承法乳可如是之重耶轻耶吾固曰三峰当痛惜子今时不应错疑于先哲也末代恶风甚炽习沿大坏恬不知怪寄深主盟斯道者若单丝系于九鼎更混乱于无可系之日宁不一为寒心毛竖乎恳力为荷之慎之毋欺毋忽峰问若人人可以传得为甚绳床脚下听去便道倒疴无及峰着云魏禅应知愧舜韶颂曰春秋一字但诛心诡御从他傲得禽握法不严成自负室中千古贵惟钦师着云佛祖典型赖有此耳勿则野狐涎直流今日审如是言震惧震惧颂曰神锋凛烈斩机心未许谈禅剧七禽杂毒信知难入耳双双嫩桂固宜钦师荅云诚哉是言切于学人偷心未死之大害急于道者明真辩伪之大防若非真正种草久之悉作假鸡声韵矣无实证者触处铁山当面敢不自为觉察乎寥寥末季颓纲历历谁为声援正所谓绳床脚下听去招感祸殃不浅况云可以先传可以后悟耶如古斲轮之小技者父尚不得而传诸子况大道乎果得之于心必应之于手则我王库内无如是刀峰何至积疑不巳而更蒙瞍岂能善之为视乎善之为作乎徒使言高而目远迹广而心雄既乱空华之障复倾众响之沉无奈洞山眼里闻声不须耳授峰必禁锢其说何异柳生于肘而盲然不知物化诚如峰论当令云嵒向常寂光中再将起之嘱之或能销镕其倒见乎惜哉不识洞山之始应昧其终故死执定睹影前之未悟睹影后之方知灭其神化之忘功诳侮孤轮之独照欲盈所志须将洞山过水前之实证实据者欺没得尽庶几得行其诈勿则皎然事蹟恐愈掩而愈明徒将魑魅之踪妄搏狮王之步将欲戕古以自胜岂其然乎试问唯钦之道掣电之机未审可使深相传习而为悟耶五家之宗立法之始未能入其室者可令统行于万世耶若谓递代纲宗师师可据何至洞山直证云嵒之道亲荷云嵒之法骨尚未冷反不容于统承大旨深毁其先传堂奥耶绳床下听耶并着以魏曹篡汉不及舜之受禅污篡逆之讹言乱传灯之疑始峰之所谓正乃一字诛心自状其过速当痛为切戒毋至欺陷百端颂中又以王良诡御获禽而比托大似醉夫说梦乱指西东将没洞山为嬖奚之俦欤阅此不觉可怪可疑可悲可笑夫尊古敬贤其德乃大峰反聋昧于见闻顽嚚于心口弃德崇伪昧公泄私千古之下未见有登祖席者横肆舌剑唇鎗作此恶声全无忌惮法门竖异害莫大焉请观济上之青天霹雳旱地波涛洞下之触背俱非如大火聚一扣其法似忤逆闻雷若由基神箭灭尽学人偷心搜尽野狐窟宅宝镜高悬藏窜无地敢云握法不严成自负耶岂有斯道同世俗之幻术沿习于秘授耶欲假钩绳而钓古待胶漆而固今于其正也反为削之斯峰未返天倪之上故倾积毁之风徒以自高而身殉者不亦莽荡乎每思杨墨之见虽谓偏执然亦不言可传之实法岂先圣以心印心之道反相搏击使混常流耶峰既于济上久专大任不当存心生灭之场啍啍欺世罪将何辞故曰欲得不招无间业莫谤如来正法轮仰祈明眼作家畏慎惕励直示后学庶使法道绵绵弘扬万亿以垂不朽幸甚峰问五位君臣既是阐扬不少为甚又说个五位王子毕竟是两义耶是一义耶若是一义石霜九峰料不多事若道两义请判意旨如何峰着云寒泉品后煮茶香颂曰既分贵贱辨疏亲密阐玄宗不厌频面面好山披洞府脱然蜕去邈仙真师着云升坛推毂原非细大赏难论盖主功颂曰傍分正化绝疏亲借位明功挟路频不赏元勋知奉重砉然玅指响天真师荅云提纲挈领固非言象所明透网离巢拈弄何妨活泼必欲傍搜註脚恐教玷辱先宗缁素若不分明必至囫囵吞嚥一义两义不别根株王子正偏大有同异寄语参玄上士应知格外玄机正中偏宸宫开晓唱偏中正鸣珮仰尧天正中来石女下粧台兼中至剖符知定鼎兼中到臣主岂能明透此一位以彻主中之主以别诞生之父虽曲尽其法无以少加但皇王根本勋位之不同主主依正摄尽之难别故石霜虑彷彿于金枝九峰惧尊崇于久御直使功勋不借隐显大开如吾宗要诀云古镜台前子转身而就父儿孙得力贵乎室内不知夜明帘外臣退位以朝君不令而行玅在借功明位王子五位者诞生内生本出之无殊在朝末化生之有异如位尊九五宇宙一人贵无伦匹天王之下降一级者有内绍有外绍本不同其位故各司其化内绍者位立储君根本同出虽天然尊贵但钦承帝父秪奉一人谓之主中主外视臣僚巍然独立随处称尊即根本智也虽分两位实是一君根本不清岂知转位必活遭其错乱那明悟后再参以得大机以显大用故曰内绍诞生之设有是来矣外绍者公侯伯子男以功勋而至虽不同内绍亦秪奉一人各秉其权辅赞化育谓之万行等庄严亦不犯功勋必须一念回机始得全身奉重如阃外威权惟听将军令不闻天子诏在外各严其职在内共戴其君若矜不赏之勋肆跋扈之乱一经悖逆非惟自失本真亦且不能他受用也谓之理事俱背如华严六义有成相坏相别相同相总相异相异中原有同同中原有异所云是法住法位世间相常住脱断常边邪二见绝能所去住之关故不可以有心知不可以无心会拣明六相和合作舍各不触犯极则处正眼难窥垂手时大千任运君臣宾主内外互融海阔渊深古今无间岂可参差上下混配其宗了知出没洪波上须假弄潮人如着云寒泉品后煮茶香谛当甚谛当若知一味百味具足似乳中酪酪中酥酥中醍醐若离乳体则无以成虽等则有别于体本仝无奈斗搆辈每累瓦结绳游心窜句绝不知全鼎大脔之味终身役役曾未染指计为自得者诚谓得人之得而不自得其得者也或于法要中假令浑成相似缁素又不甄别大似盲人摸象诚如峰云脱然蜕去邈仙真矣抱铅炉作丹鼎甚是可怜生欲得不乖大旨登其绝顶请再究始终之大向奉之深于修证原有阶梯在运斤绝无朕迹方曰里头人不担屋里事学者知此则思过半矣其外者折冲万里裂土分茅但久驻封疆则不忘于帝力犹妨野老之欢故曰修证即不无染污即不得弘法之源盖本于兹恐不尽其所问更布葛藤一上稍明大略欲透法身向上关捩无越此耳还委悉么云中木马嘶声切焰里灵苗结子多参玄之士切莫草次放过不负良工苦心勉之勉之峰问五位君臣曹山言正位即空界本来无物偏位即色界有万象形正中偏者背理就事偏中正者舍事入理兼带者冥应万缘不堕诸有非染非净非正非偏故曰虚玄大道无着真宗从上先德推此一位最玅最玄问空界色界说理说事既是曹山语为甚大慧道说理说事教有明文教外单传直指之道果如是否若果如是讨甚好曹山耶且道曹山意旨如何峰着拍案一下云是偏耶正耶是空界耶色界耶是理耶是事耶会得者冥应万缘不堕诸有非染非净非正非偏惟此一位不会者一任分君臣辨五位错认兼中到为兼带可惜许也颂曰东来西去共浮沉辊出囫囵格外音若向末稍乌炭认又成单板费沉吟师着云当堂不正坐那赴两头机颂曰横穿向背绝浮沉啐啄之机异鷇音尊贵位中知不住岂珍枯木有龙吟师荅云先德激扬个事展化多方或建立或扫荡或随立随扫随与随夺总要当人脱却贴肉汗衫非教人守株待兔隐显言中为标的也故曰法无定止去病为良解拨金针瞳神立转乃至明耶暗耶色耶空耶拈来悉作倚天长剑直使石女血流毛卓竖虚空骨碎眼迷光若必泥其言路则背水之阵必败曳柴之势宜亡要在杀活临机用非死执是以曹山之建立出无中之有大慧之扫荡去有中之无透过者关锁齐开迷沉者町畦自划又何必凝滞师家言路探指顾踪繇者哉且五宗法要瞿昙老汉早巳露布于三千年之前幸有后代儿孙作略宏远杰出前人能超佛祖之见故具佛祖之用如涅槃𠁼字三法不共婴儿之行五相钩连满字半字同别总异虽炽然应万而无有穷于五叶一花岂分根派绵密也箭锋也顾鑑也六义也暗机也高挝毒鼓截断来去羁縻纵夺自如推倒死生墻壁幸有三峰力专斯道探出秦宫之炤胆究明刮瞖之金鎞直冲雪月芦花外自可披衣向后看如颂云东来西去共浮沉果能化坚碍之疑绝迁转之患则云来云去出没无心十方剎海一毫头现岂逐浮沉定见耽取舍于其间哉次云辊出囫囵格外音斯谓一句合头语万劫系驴橛将欲搜玄抉秘徒增影响之知反落尘毛之劣秪如道聚不成团捏不成碎拟向何处辊出囫囵耶结中云若向末稍乌炭认又成单板费沉吟透得至微之奥于大功不住逢御饭不餐破微笑之风肆拏云之手拨着如狮子音吼遍吼如法乐音等遍吼何至反费沉吟耶所云若将耳听终难会眼里闻声方始知试看洞山颂云兼中到不落有无谁敢和人人尽欲出常流折合终归炭里坐峰将此颂错拟其意言总能透得五位亦不过在黑漆漆地履践认定洞山之末稍竟堕死水全不为贵呵呵不亦浅见浮沉将比量而作现量较洞山首句云不落有无谓格高调古和者诚难学人不识玄旨相将竞出常流但不知一有所异便成渗漏何得云到是以密移一步竭玅化以无方垂手交参齐古今于一念直透二边生佛不名之要道通结回互兼到终始之提纲所谓混然无内外和融上下平故名臣主相忘于古殿岂云认定乌炭费推敲耶如洞山问龙山云和尚见个甚么道理便住此山龙云我见两个泥牛斗入海直至如今无消息看看请开顶门之正眼始堪空里弄空华速透悟后之觉场稍许梦中来说梦则不误指脱影为见影绝处为坐认非以三玄而不同五位死定在棒头上方绝人气也非以教有明文而曹山说理说事不同祖意也但愿空诸所有慎勿实诸所无如是不妨有理有事有主有宾有玄有要有正有偏立证无身有事之大用不贵勋劳所至之藩封顿伏千妖百怪掠尽十地三贤消多知多解之壅塞禅点无作无功之正命食得弘其化岂不伟欤递后之操进者毋使不明纲宗左右失顾识些子利害再令冰河发焰钟鼓重新是知此问不弱峰问既单取五位为从上所推则今之悟者全在里许安身立命为甚出语多是正中偏偏中正峰着云直须恁么会始得颂曰从来双足走西东起坐分明不住功脱履上床沉睡后一轮圆月挂高穹师着云星河垂玉漏北斗面南看颂曰夜半金乌出海东坐深鳌背懒施功横穿古道抽身疾不借冰轮炤碧穹师荅云伟哉斯第一义不规而圆不矩而方一中绳墨则伤之触之忌之讳之无病不发矣故忘言则得意忘法则情枯拔尽瑞草灵苗于劫外倒拈龟毛兔角于今时故先圣立旨云雪覆万年松顶夜半正明云遮一带峰峦天晓不露是以垂手处正中有偏暗不住暗偏中有正明不住明卸却通身甲冑立见太平勿令久住长安风光八面巴歌绝唱雷惊枯木之花玉线横穿拽断泥牛之鼻挟路频频机通回互无位次中明位次有双关处绝双关该而全其万化不羡大千之富返而一以难收奚输彻底之贫一朝扑碎玉屏风方信晶帘终不贵若投子因僧问大死的人却活时如何荅云不许夜行投明须到此即直下裂断两头双控俱虚的句稍具眉目则知雪树梅花开午夜月巢老鹤早腾空亦且那边不坐万年床矣古今师匠承嗣其宗者若庖丁之解牛非斲轮之糟粕与诸佛祖同一自在同一玅用言满天下无口过行满天下无怨恶若但知其所用而不知其所不用大似王子宝刀指空说梦非兼带而终沉莽卤识触犯而始彻精微若不悟銕鹞凌空奚以测鹏飞万里如颂脱屣上床沉睡后一轮圆月挂高穹据斯所证犹存毫沫之知尚涉瑕生之累向这里一刀挥得断返闻涓滴非声冰壶无影是名大解脱门大总持门如云起坐分明不住功果尔从缘不借则知一念遍尘剎不劳双足走西东矣还见玅协弘通的的意么直待石人毛卓竖始知明暗一齐蠲峰问大慧言四大解散时心识巳昏如何回互既回互不得定闯入驴胎马腹去也且道此时作何谛当峰着云瓮中不走折脚鳖颂曰地闭天凝冻转加梅因寒彻迸些花若于白处看消息大是寻春截树丫师着云不借借中方始贵脱然来去未为奇又云回互的旨果如是乎休将驴鞍桥认阿爷下颔颂曰湛守灵知病转加香烟脱去眼生花直须踏破澄潭底不唤珊瑚作树丫师荅云吸干沧海玄珠岂坠苍龙窟冲开霄汉桂轮不贮古寒潭万邦静而王化忘四海晏而狼烟息拔无根草断筋骨于有住之乡弄死猫头碎髑髅于识尽之际秉大公不世之法绝窥窬紊乱之私若不辩其轻重之关必混乱于玉石之误故师家出语揭古示今大须审细虽抑扬不一但为佛祖权衡人天标格不可阳施阴夺显巳灭人谓之道者家风谓之禅宗命令较大慧指心识巳昏如何回互一问虽偶拈示于昔时实有沉埋于大意且济宗如大慧之福慧圆满行解具足者诚不多得弘扬斯道海内倾心九重顾问非唯本宗之门庭死拈活弄而四宗之关键无不披靡安有将回互大纲作生死岸头事以勘学人乎如是则坐脱立亡之应可贵沉空守寂之必宜珍于大法何有哉设为是问盖权宜所发针拶初机之辈或有是事勿则大相悬隔矣虽曹洞亦有回互中直截者或临济亦有直截中回互者然于旨趣大不可溷一失顾其建立之本必至困守灵知随波落炤可不细参乎且回者彻过威音那畔之根源互者摄尽今事门头之玅用先后不居依正互摄始起于石头参同契云门门一切境回互不回互回而更相涉不尔依位住痛拶偏枯举之密密示之拳拳次传而有云嵒宝镜再传而有洞山五位相继得有曹山三堕阐扬大化建立门庭当曹山时顿绝纸衣依倚之功勋后有九峰未肯首座全身之脱化剪除根尘器界之依光截却有证有修之巴鼻不贵坐脱立亡秪为见处堕偏枯任尔舍利通身勿若临机能转步审如是法岂可以荆棘园同列栴檀之座宸极殿相看草莽之涂蛊毒反作醍醐草贼目为真主通宗通涂既不辨挟带挟路岂能知若以去来不昏为回互之极则纸衣应彻底多时又何待曹山向末后施不借借之钳鎚始得断依依之根本到此地具得半只眼诚谓吾宗下刃更利发药甚毒绝盖代之功非廉纤之病到来懒去攀云树回首谁夸凤阁风透尽红尘堆里生涯方知大炽焰中吐舌故曰纵饶枯木生花去返炤荒郊不值钱岂云梅因寒彻迸些花而于功位上强作主乎既不识迹混尘埃而敢明其挟带乎古德云黑白未分前巳过又岂肯向白处看消息而待寻春截树丫乎首句以地闭天凝冻转加不过学人进修阶级总使寒威彻骨不能攀虬龙而驱虎豹穿嵒壑而入烟波秪可望隔篱之觢何尝睹露地之牛将欲透金针而穿劫外以窥其奥者吾未之见也又着以瓮中不走折脚鳖可惜三峰一生行脚全身困在瓮中若不打破瓮时直挨至弥勒下生还无起日绝不闻莫守寒嵒异草青坐断白云终不玅故将大慧一语看为实法诚如所见当作回护字用不当作回互旨看矣若易干坤之互卦无互中而有互舍一而进叠以成之绝内绝外神化莫测余互亦然是之言互者用如转环古人立法味此若毫忽之差则不应律吕矣针拶不入水洒不湿犹是打瓦钻龟汉若不向露柱扬声处讨个分晓正好坐参三十年或失脚迸断红线方知石头路滑宜深心密证不宜坐守枯桩吾固云大慧斯问倒弄颠拈或未可测递后之俊杰欲追求斯道者得向大海里翻个转身则不指涔蹄勺水为巨浪久久或堪仝入此保社峰问景欣言见解人多行解人万中无一个若识不尽敢道轮回去在且道识尽底人毕竟是见解是行解即今日应万事在那里安身立命峰着云脚底知前路颂曰髑髅干尽生青草不借流萤一线光敲到第三双眼直不知入地上天堂师着云断碑横古路霜月豁虚怀颂曰敲风打雨浑闲事转觉难同绝顶光迸出海门秋后影尚余残炤落虚堂师荅云交光互彩彼彼同明识尽无依见行俱彻景欣斯语病学人之理事未圆过在行说不到非万中无一二也所云见到者握土成金触处圆满理无碍也超诸见量离诸有作事无碍也不取一法不舍一法理事无碍也体用浑忘理事不立事事无碍也若犹存见谛是名食不消如黑夜见物开口则堕理障所作则堕事障安得行解相应乎现前既是黑漫漫地识情流注何必待眼光落地之轮回乎若不得其真似叶公迷笔下之龙能忘情于见如李广穿乌菟之石果得真见则见且不立况一切作用而不圆满乎自能坐致太平高蹈毘卢我为法王于法自在复欲问其识尽底人毕竟是见解乎行解乎日应万事在那里安身立命乎呵呵目前山是山水是水人谓之婴儿吾亦与之为婴儿人谓之町畦吾亦与之为町畦吾亦不知有见解有行解亦不知识尽识不尽在天而天在人而人故曰四海之滨莫非王土率土之宾莫非王臣既尽髑髅之识必豁正眼于顶门能诛不戴之臣荒服悉归于阙下山河眉目里又何须问取脚跟万法一微尘决不假萤光半线峰没却景欣活路自遭眯眼重围故着个脚底知前路余不妨为汝添个註脚乃云终是黑漫漫其颂中道髑髅干尽生青草余一喝云犹有气息在次云不借流萤一线光余云秪恐全身在里许又云敲到第三双眼直余云亦非至宝结云不知入地上天堂余云终是乱走据此一颂本无大过何至逐句破消非搆言路之风涛为剪执迷之所向不得不为一按剑也如前二句以洞宗髑髅无识眼初明今颂为干尽生青草宛若腐萤一线之光终不能全彰见行勿须宝也唯言所重全在知玄而复知要一一敲去敲到第三句则双眼始直发尖上迸将出来天堂地狱独步超方以他宗之浅劣难同吾法之优深可贵宛如博奕浑似斗鸡既不忘见执之波奚以消权实之用总于出生入死如花开花落遇顺处逆似流水浮沤斯虽履实地而不辜但犹倚功勋于力驭况欲向法镜内数白论黄每夸惊人之业恐遭明眼之讥急令钻得透敲得直要且未具见解之圆满行解之相应殊不知煖不在火凉不在风明不在日暗不在魄会得毘卢不堕凡夫不会普贤失其境界是故萤火可热须弥滴水可浸巨岳不起于座而遍尘剎不假一法而彻蠛蠓大千捏聚万类全该岂可列瓶盘之有异目钗钏以无同既不没升沉之见必当和万窍之音峰果不存秦楚之别则刮尽景欣热肠一片究空无住住裂破不闻闻末法所赖在斯一举读者事当审诸峰问子归就父又道推爷向里头且道推者是阿谁既是推爷向里谁是同时不识之祖峰着云秤锤落井又泥深颂曰翻转青铜镜背看朱砂斑厚圹泥干光生不用揩磨旧汉制从来体自圆师着云丫角崑崙齐伏道谩教帝释放天关又云禹蹟功虽异难明大舜神颂曰无事无身未易看始终机尽见情干梦回石女来新炤不借菱花点缺圆师荅云法灯朗照方知见底浮沉正令当行须假重瞳再鑑封帘掩密室之风绝侣脱交参之路是以灵苗瑞草野父愁耘玉锁金匙智人不顾非因木蛇夜吼宁知脑后神光未逢达者之仪怎得瞎驴灭却说明说暗固是空拳诳小儿论要论玄应识假途灭虢计若得全超不借则能推祖父于里头一朝掩鼓息旗事可罢登于廊庙推者乃转位也灭根本心也根本心灭则超过现量不问帝乡之远近谁惊暮夜之非常是以古德云宾主睦时全是妄君臣合处正中邪禁殿无人谁拂清风于白画碧梧去凤任教明月落重台法执尽而见地圆根本脱而理事彻直窥髻里玄珠可别轮王至宝如金光明经云如来言三种身依诸伏道起事心尽依法断道依根本心尽依最胜道根本心尽起事心灭故得现化身依根本心灭故得显应身根本心灭故得至法身既云教外别传何使提挈纲宗假令别有规模未免斩头觅活若果如是未梦见在若不如是未梦见在急须荡尽圣凡情见方能不滞尊贵阶梯如峰着为秤锤落井又泥深斯谓药石除而反堕膏肓之疾钩饵脱而复遭罗网之悲滞十成之死句困相似之疑城见处既带瓦砾发言难印宗乘欲识同时不识之祖父举步乱云迷四野携笻无路透孤峰如颂云翻转青铜镜背看不闻古德云向道莫去归来背父又何许镜背看也次云朱砂斑厚圹泥干好个摩空句子不当落在点划场中所云易分雪里粉难辨墨中煤当悟绵绵化毋之机寂寂真风一段峰既将穿密室何陷顾贮之泥涂更没文彩于琢削岂能绝众响而豁天真之提唱乎宜知语带玄而无路舌头谈而不谈又云光生不用揩磨旧秪如古镜未磨时是个甚么消息末云汉制从来体自圆不见寒山道无物堪比伦峰又用制作么无有譬喻能喻此法总制得圆早巳缺陷了也将欲古之又古深之又深竭力摸写逼真得尽不知弄巧成拙拣点将来料掉没交涉住住既道向亦不是背亦不是毕竟如何即是一喝云铁牛撞倒帝释宫百亿须弥汗如雨峰问曹山立三种堕註者言师凡言堕谓混不得类不齐又明安不受食是尊贵堕须知那边了却来这边行履不虚此位即堕尊贵矣且道曹山三堕意毕竟是那一种峰着云从来不借双关路钩锁中间直下抛颂曰这边那边都不得合水和泥总不知牛断鼻绳湖草绿牧童浓睡月低垂师着云落日海潮夜秋光脑后看颂曰天水勿违明旧德群龙无首殚余知挟类混然成错吉门庭三五不须垂师荅云闲花野草横铺古锦化春工山色溪光密布真风超象外全身入荒草徐行足迹混尘埃胁右书半行独许狸奴知个事分明头角宛转巴歌故曹山有三堕之神枢大珠剖绝向之正受其法也如鼎系足不烦轻重于其间似月穿波忘所合流于彻底明安复为布置一以折三以三冥一亦不另拟随类堕之等则尊贵堕之差殊故云此三堕须明转位是以先圣立法竭尽无余搏沙全琢玉之功函盖有藏锋之势且曹山始云直须回互末云将为堕且不是同也若使回而不涉必贮金城久止亢阳终遭旱魃一踏到底者透石穿云三搭不回底迷踪失步敲出凤皇骨髓苍梧空月露之形倒拔狮子之筋鸾胶绝丝桐之响等闲啸月高岑上要使清风刮地来堕之之意大矣哉兴无缘慈于大觉之场作不请友于含生之类故教中有诸佛退位度生之义佛非有位也但居尊贵一路则无度生分若不令回机众生无出头分故曰转位就功解珍着敝垢之衣转功就位治水归神禹之化本非物格东方入定西方出亦非格物南方人定北方起男子身中入定时女子身中不留意故佛不住佛之尊贵长鲸一吸海水尽菩萨不住菩萨之功勋森森露出珊瑚枝向果海中倒驾慈航一音演唱令其随类得解返观生佛平等了知无佛可成无生可度无行可修烦恼涅槃究竟永尽如云大通智胜佛十劫坐道场佛法不现前不得成佛道果若有佛可成有法可现岂得镕尽规模于大冶消除法见于当途者哉是以一彻不受食之义真俗融通了然无一剩法矣如云这边那边都不得合水和泥总不知斯堪识异类之权超言象之表控神骏于四海尾绝纤尘驾金车于白社步潜芳草出豁古人大意直分随堕玄津言深法玅理到事圆如末云牛断鼻绳湖草绿牧童浓睡月低垂是意本出宏智四借颂中发源然宏智虽云识尽甘辛百草头鼻无绳索自优游但其结个不知有去成知有始信南泉唤作牛以借借不借借出曹山堕旨始终一贯今云牧童浓睡月低垂人法隐隐尚存不过露地安眠牛虽纯逸未忘拘牧固贴然犹有待此正是功行边事岂能证入不知有去成知有耶于此不尽安能回途得玅而堪合水和泥耶故云恐未彻其底所云脱尽唯珍之至见能通万类之齐声戴角披毛随类自在方得尘尘混入剎剎圆融作人天依住为大地指南如明州布袋普化木铎真俗不违始终超越奈何今之学者虽得一线之麤知未彻双轮于足下将使捣巢穴而碎须弥去御楼而行草野以决枪榆之势思同海运之兴宁有是事哉诚谓门里出身易身里出门难冷地回头一觑总似锦狱安身犹带几重枷锁而欲自他俱利诚为从井救人岂不自相欺陷乎是以羽毛不备难透九霄药病未除所行窒碍直须空洞无物表里精微培风摩背不为天阏有攫雾拏云之势翻江搅海之能然后可活腌透网金鳞重煅悟后骨髓于是无位可居潇洒任溪山之异无法可示错然制大用之机不宝空王之殿谁珍有治之风故寂音颂尊贵之旨云生在帝王家那复有尊贵自应着珍御顾见何惊异阐扬既尽灵鑑休违神化无穷如指诸掌目其入草求人老胡再起何以加焉得明三世诸佛不知有狸奴白牯却知有至此则金不重矿矣峰问曹洞回互当头临济临机不让师法眼家问如何是曹源一滴水荅是曹源一滴水且三家落处在甚么所在峰着云东西四不得击击鼓当中颂曰双控俱虚直下针主宾推让正全擒噼头一撞云消散个个归宗不用寻师着云断岸翻身心法尽笑看走马落帆风颂曰负胜轻遭脑后针明修暗度魄先擒功成筹画归三杰帝业天然不费寻师荅云法律者国之柄纲宗者道之枢国无律而礼义衰道不宗而异见起是以过则匡之失则革之长则去之短则续之诛偷心于言下绝知见于胸中救百世之弊豁后进之盲奈何法既久而岐更多道力微而奸愈出悲王叠起目不奈看狂子交驰顽嚣塞路空悬慧命所继诚难学者陷牛迹之知主者失纲维之大互相讹乱影射失真嗟嘘哉是以仲尼不观于禘祭季札独乐于韶音慨古之法不可追痛今之世何所视三峰斯举深愍颠危隐微之间将使回狂澜于既倒昭着其所不易耳惜今时据匡床拈麈尾者一味印泥印水说玅说玄绝不忌触讳之妨又奚知冲关之要学人言语似鹦鹉传声随地生苗若青萝夤缘渺茫祖父家风失顾全身负堕当此祖庭秋晚之际邪法横生之时赖有重拈于末季欲令破长夜之悲睹前圣之范稍为鼓舞庶几昏昧者一朝休歇顿息狂心应知立法非易承当非易行道非易判断非易不令忽于正法既得升堂必宜入室夫五家门庭者通关要道曲为今时拨开见执机轮拔断死生恶刺师师大用耀古辉今打雨敲风佛魔无地后世无敢少加于毫忽者因而尊之宝之一时推重五宗之源肇于兹矣所要者贵于当人识病识药知重知轻兼识药中之忌勿则颟顸佛性儱侗真如穷劫悟无有日叹今浅识之辈误揣其踪或拟临济之法直截痛快一见生擒拟曹洞之法廉纤转折枯木死灰或美曹洞之绵密准绳呵临济之橛头卤莽并不审其玄要主宾正偏回互蓬塞胸次乱统麻缠其他宗者湮没无闻秪堪口挂壁上安敢伪指虚张亦知其无所从而讥诞矣予试问云如砒药鸩毒示之于人人必知为害巳者授以良医反致于起死回生若示之参苓朮附人固知为益巳者授以庸医反速于戕生致死其性也本无向背顾其用之之何如耳若主持是法者道眼明白参玄扣慕者笃信无疑一跨其门偷心立死久之得以续其法而弘其化岂关宗有差别法有浅深耶亦在其人之担荷何如耳若半青半黄者道眼糢煳兼于学佛者掠虚打哄聚头嘈杂妄判古今谬改金根误读盎碗非法有优劣也亦在其人之臧否何如耳一在师资缘契二贵作用光大如握宝珠随方应现明眼者识珠之体盲聋者昧珠之用若然听其当头回互也得临机不让也得随声破迹也得乃至晴空挥霹雳持书不到家月落潭无影拄杖子𨁝跳得遇烈烈英人彻底从头透过有时恁么也得虎啸龙吟富嫌千口少有时不恁么也得草枯水冷贫恨一身多有时恁么不恁么总不得鞭断虚空筋骨扑碎金刚脑门一棒一条痕一掌一握血贬释迦于铁围山内不令口边水漉漉地推达磨向粪扫堆头休教黑豆换人眼睛一花既散于十方五叶必光于尘剎莫分优劣唯贵行深知法道不易方堪保任此事迈古超今令法久住始不作佛法中罪人虚丧其实也如云东西四不得击击鼓当中峰何事一光分左右同室列西东宛如中外相持大似途分界限四既不得中亦不得矣如昔普化云明头来明头打暗头来暗头打虚空来连架打峰至此将欲击向何所四方得么中央得么果能冲开巨浪便可握手相参勿则困死方隅埋没千生脚底敢向何处存轨则耶如云双控既抛象外金针是可横穿这边那边更不容其住足矣次云主宾推让正全擒吾宗谓君臣合处正中邪岂非直下之正全擒耶济宗谓未容拟议主宾分到这里主宾亦且无暇推让矣得透千重锁甲能握肘后灵符必不滞山泽之幽闲迷江海之浩荡显旧家风布新作略展处肃肃秋风多带杀卷时昏昏古渡绝人还纵横唯心之旨发而无不中节矣还识三家落处么震威一喝云青天驱鬼魅夜半碎桃符峰问洞山问龙山老人如何是主中主荅云常年不出户又别载云如何是宾中主荅云常年不出户且道是讹误耶是各有道理耶峰着云升堂难入室坐室不升堂颂曰醉深独贵和衣睡未饱应怜放箸人拂子挂来何足问君臣溷失有家珍师着云玉钩双控冷庭际阒无声颂曰冷冷白露苍苔溼寂寂重帏远御人万里秋声消漏永未央高卧冷衣珍师荅云多处不得增少处不得减有主何妨频话会少处减些子多处增些子归来门外草青青口生白醭火焰里冻倒苍鹰户长青苔月明下喘死玉兔击水无声应知意不在言敲空有响谁识来机立赴是法固无定所玅应要在当机所谓说法不随时总是非时说如鸟飞空而折翼似箭射的而断絃聊通半线要使破惑除疑稍展锋铓必使闻风丧胆故师资酬唱识触犯不昧双睛宾主才分落思惟便成钝置更欲深登祖奥非比截流之机而有回澜之别横径才登丧亡立地轮车能转一任指南主客未清必当负堕是知龙山此语总不辩其讹误亦显知其传之之谬也较明安立吾宗四宾主云以正中偏乃垂慈接物即主中宾第一句夺人也以偏中正有炤有用即宾中主第二句夺境也正中来乃奇特受用即主中主第三句人境俱夺也兼中至乃非有非无即宾中宾第四句人境俱不夺也兼中到出格自在离四句绝百非玅尽本无之玅也故丹霞序云黑白未分难为彼此玄黄之后方位自他了知先圣立法目击道存果龙山实有是荅假令别有道理吾必自知其冠履倒置所谓毫忽之差则不应律吕矣斯必传刊之谬非龙山有此荅耳如洞山首问如何是主中主龙云常年不出户即直下举向上机彻头示末后句不睹尧眉八彩那知舜目重瞳次问如何是主中宾荅云青天覆白云应知垂帘任补衮之能静鞭听燮理之佐控万邦而执帛驾六御以追风问宾主相去几何荅云长江水上波为他拈却依稀惊散落霞与孤鹜齐飞直令揭开当面独许秋水共长天一色问宾主相见有何言说荅云清风拂白月回看东君无听运之劳黄鹤有盘空之势得闲题取一篇不必复循崔灏甄别龙山荅句光华似镇海明珠彻见鱼龙窟宅是以洞山不知膝之屈地矣隆望既重于当时正眼必超于终始此固明易可分勿烦其赘启后之大匠力能排闼直入其室雪曲阳春不妨高和珠回玉转任运从心峰之所云升堂难入室坐室不升堂是为意句俱到非惟彻巳之深可豁后来之鑑其颂以拂子挂来何足问此直引百丈若不再参终未识主中之主古德所谓客情步步随人转有大威光不能现甚得敷演之玅末云君臣溷失有家珍峰将彻主中之主然个中略经点缀则反失其真悉是刺脑入胶盆未到独步超方之绝顶几欲观方于眉睫者恐无是事矣故曰观方不至彼至彼不观方既云至矣到矣君臣道合矣臣主相忘矣则儿孙戴不赏之功祖父殚密室之令此外更欲搜索箇家珍出来何异卵生毛马生角徒将九转灵丹博作砂汞中物力思追踪觉范瞥兴大用炫耀今时反成钝置是以颂意不宜逞奇一逞奇特非惟灭真丧智亦且空劳无益如觉范聪敏过人拟将洞山宗趣改腔越调以兼中至易偏中至绝不揣云巖立旨依根分布从石头发源阐扬正偏回互纲领所谓明中有暗暗中有明故宝镜三昧有如离六爻之喻因其卦体内暗外明内柔外刚错综奇耦文彩昭着起则初爻二爻为一叠依体立用次则三爻四爻为二叠体用齐彰再则五爻六爻为三叠体用俱隐若𠁼字三法纵别不成天然而玅是之叠而为三又云变者以初阳二阴一位为正中偏以二阴三阳二位为偏中正以三阳四阳三位为正中来以四阳五阴四位为兼中至以五阴六阳五位为兼中到外卦阴居阳位阳居阴位兼带忽来敲唱双举若婴儿五相此变尽成五纵横不离本位寂音竟于互卦分爻用巽兑大过中孚重离配成五位内外错安正偏倒置斯出一时臆见不谙吾宗血脉递相沿习自谓千古定案不可增改其毫忽在觉范名称尊宿尚乃失辩于宗阃况后代传载者乎是以续录于斯昭其宗旨正讹不易之论峰问临济秘密只贵宾主曹洞亦有宾主且道同别在甚么处峰着云莫践履混飞腾颂曰主主应须体用分杖头末句父归根相参了得方珍重利处应知钝巳存师着云倒拈无镞箭射落一双雕颂曰玄偏不附正何分踢倒重关始绝根赢得太平乐业后薰天灼地了无存师荅云孙子减灶添兵灭狂雄之胆孔明减兵添灶避敌国之锋凤蛰龙骧奋发天然仪表秉符执节维持阃外威名电火破潜形异怪雷声震窜迹妖狐交参未许扬眉入户岂容凑泊故大用不假安排要使尘中辨主打叠重关一路须知化外来宾或互同声吼或调别宫商赤身挨白刃那堪顾险思危合眼跳黄河须是铜肝銕胆主宾虽杀活不同明暗合全提无三故不执正偏之宾主外于四料拣难于互用也如临济宾主师家学人交锋处固与洞宗稍别但临济两堂首座同时下喝济云宾主历然又云一喝分宾主炤用一时行此与洞宗宾中主主中宾扣击当阳不移寸步虽前辈罕言及此盖知斯旨未有不同声相应者又洞山因示僧云客中辩主尚未分如何辩得主中主僧便问如何是主中主山云阇黎自道取僧云某甲道即是客中主如何是主中主山良久云恁么道即易相续也大难斯即洞山推出直下主宾打破劫前古镜死水里鞭起陜府铁牛藕丝孔拽出嘉州大象半提开万丈冷门庭双控蓦全收一句子故济宗通二偏兼带曹洞合纵夺主宾门庭施设各有条分关锁齐开谁拘出入如洞宗之宾中宾此双明不类非有非无人境俱不夺即第四句兼中至之大意本非济上同一互用峰必以履践飞腾列为两途恐无此法履践宗师家本也飞腾宗师家用也虽进止不同其履践本一证是道者谁能出不由户如操愈密其道愈光不因黑漆漆地履践焉得祖道光扬将欲舍卑而崇高难脱行远必自迩峰专执景欣一语而泯灭洞上者岂不发千古一笑且进阶之渐者始云见迹入草制奔烈狂牛次曰忘炤别峰脱象王回顾药病尽去迷悟冰消然又不可不履践故曰见道方修道不见复何修又云理虽顿悟事以渐除若一知而不保任久久失初恐醍醐翻成毒药又如车二轮如鸟二翼若单飞腾而弃履践谓之有用无体单履践而失飞腾谓之有身无智故体用浑然本无二理今弃根本而附枝叶吾不知法之与人为何见解之与行解为何是知断不可判为两途矣较主中主者即正中来此根本同出今颂以主主应须体用分则宛同宾中主非主中主矣就于济宗之主两合参之亦未见有体用之可分宜将句中应须两字易作难同或可颂之如石门着云万里绝同侣斯竭尽三际可谓济上之直截者若于洞宗所荅犹未尽善况云主主可分体用耶如云杖头末句父归根之句斯尽美矣但不可死列定在棒上之命根分为角见而细之又细外之又外扭捏相参则在处吹毛断不唤作钝根阿师也慨今道愈凌迟真伪杂乱踞斯位者不思一视同仁每议临济以棒喝为本分曹洞以语句为本分又云语句你家的棒喝我家的不可互相混用试问当时祖劵未审从何派定一有棒喝相关便谓之私窃者则净因一喝不当分五教矣秪如济宗言句可使克栋则不当窃洞上矣天地之道体大用大如月印千江必注意执为定法何得响应十方耶非惟临机掣肘亦且乱统难支又以朝入东门便谓东家之子暮入西宅便谓西家之儿互相攻击失辨根苗共陷于不智之域磨唇砺齿何所事焉深有三峰述其大端拈以问吾宗之同异余因兹不避击撞敢为布其要略也如此峰问曹山四禁莫行心处路不挂本来衣何须正恁么切忌未生时且道禁之外又作么生峰着云切忌从他觅颂曰谁人影子不随身吹灭青灯始见真昨日看山携个杖几回行过石麒麟师着云我今不是渠颂曰扑碎珊瑚倒却身楼头见月总非真根株不向当途截走马徒教索翠麟师荅云滔滔湖海寂寂祖庭说道广似牛毛见道罕如兔角未堪话会何地施权不得巳先圣向尘劳内打开布袋入水和泥令行处严防密护露布困巳伏之兵戈相逢时斗转星移弹铗惊归途之客思谩云撒手归来无一事到头末后有千差故曹山禁巳赏之勋阶拔过窗之牛尾果得深经大冶去寒灰枯木之沉痾脱湛寂澄清之冷焰疾破渠原是我翻身直下一刀推开我不是渠回首凤沖霄汉除却本来照瞿昙不受印于然灯掀翻脑后关善财可罢昇于楼阁此曹山深经洞山之炉鞴故能显祖父之门风不料去圣时遥人心不古尊慢立生倒见竞出紊乱其父子妄言曹山为征洞山睹影处所发又陷其能救师认影之病故有说云曹山立三堕以明尊贵设四禁以辟邪途捐不赏之功绝未然之祸渠无国土何处逢渠本是无疮勿伤之也后世不曰洞曹而曰曹洞其在此乎读此使人心骇神惊一乱其师承之分二灭其继法之始千古之下未有子加父上臣令君前设有是闻必为悖逆之贼世出世法岂容若是倒行耶虽云智过于师方堪传授苟不如是何堪绍隆玄化然于名分亦可谓之子父乎今称曰曹洞者曹山仰尊六祖脉自曹溪而分布凡所住处尊曹溪以表之为洞山统承六祖之道是石头青原而溯其上重于尊祖敬宗之大节近代毫不辩其实蹟枉借声名盖覆洞山之上不亦忍心害理乎况洞山过水睹影处惟曰大悟前旨盖脱前无情说法之悟处不忘今日一见即脱之矣岂有睹影而复堕影耶复至杂声塞耳以洞山情之所结因见不忘情见相私语沉窠臼片瑕千累众病一源而力为推之陷之噫非彼之过也所谓我眼本正因师故邪信哉言乎且洞山偈云渠今正是我此述前得根本智之迷中悟我今不是渠此正脱根本智之悟中迷故曰不居正位那守大功峰全不蹈浩浩之通衢反没昏昏于四野心源巳昧圆鑑难明恶其示人以难穷劣反图以胜将使埋兵掉斗倾固欲乱以危根本向不清于所举机用敢夸诞于今时捏洞山犯四禁之知谤曹山严救师之病一刀斩断不堕廉纤甚矣乎峰何尔迷忽至此又妄以高峰睹五祖真赞打破拖死尸之疑而合拈云大似洞山过水睹影几乎廉纤出五位幸于枕子落地处了却不失为济上杰人耳今判睹影为未悟五位为廉纤将欲负萤光而超日月困折先圣之道不亦罔人欤又谬解渠今正是我我今不是渠句以影子之渠为我之本来人而我者个穿衣喫饭底都是罗家佛之说以洞山大彻句为随身影子同于外道之我故呓言直翻五位廉纤之影子突出大法之吹毛捏塑千般变幻叠出岂不罔之又罔欤毋怪峰之临末稍头荅个身后事云床头老鼠偷残药壁上孤灯炤旧衣之句噫苦屈杀人诚谓情之所结因见不忘相传底蕴所见如斯宛有来去之可依心境之可别欲称寂音再来恐名实未相当耳况曹山四禁秪发挥得洞山前一句恐人在法身边认取故云枯木崖前错路多行人到此转淆讹体尽最初与末后不教两眼自糢煳速宜拨转机轴尚要去任运之所倚脱玄玅之法尘打抹精神从头细捡一一必须从自巳胸中流出稍有借路便为束缚是知鸾舆不共闲车辗鼎沸干坤瞬息平岂如峰不揣古人用处之隐显弘法之精严自逞尖新令人不可参取本来面目若一参之即是罗家底佛堕洞山之影曹山禁内事也因而着为切忌从他觅验此则洞山前之知有峰尚未能闻矣况于洞山后之不知有而峰可得闻乎所见宜其言之所存固其宜之因而妄判洞山未裂棒上之命根乃颂个谁人影子不随身拟将洞山从太虚空按入水底秪恐徒施巧力自招汩没果能变尽白云双轮独运则峰倒舌之罪余当代领但恐其力未充耳次云吹灭青灯始见真可惜许不知费却多少盐酱如有灯时见明吹灭时必当见暗该而言之未超乎明暗圈缋急不迥脱则吹灭时亦且未是真矣如石头参同契云当明中有暗勿以暗相遇当暗中有明勿以明相视明暗各相对比如前后步较此又何待吹灭时见不吹灭时即不见耶岂不自成钝置欲假眼光定动之麤知塞却没缝罅中之伏道千雕万琢计凑程途昔贤非今时之操道在人而岂在法乎故曰仁者见之谓之仁智者见之谓之智如峰倒见固其分耳末二句云昨日看山携个杖几回行过石麒麟虽则显个人境互融的手眼殊不知几落临场之困矣危乎古镜台前闲影草才一顾立丧深坑快哉大火聚中带雪花拈得来不妨赏鑑所谓未经大海休夸水除却须弥不是山当待三峰再于向上打个关节直使从空放下不令步步登高一朝迸出头角眼烁烁气雄雄搣断古佛眉锋撞倒崑崙柱脚心行如破闇之珠机智似准平之水更不将生灭为心中毒眼中尘然后整整肃肃坦坦夷夷出一言半句征古别今为法道干城作人天依止掠尽魑魅交驰标分真赝杂沓虚巳应世自他俱利方曰法门盛举勿则何补于事非余重言亹亹横冲直撞如狂醉之夫祈彼存心朗朗扫除积弊似中天之日阴霾立霁复睹徽猷不至幽沉法运令葫芦提于千古之下峰问三种渗漏中语渗漏有机昧终始明安等语究竟未在且道如何是机始峰着云笑杀当今一橛禅如何是机终着云未梦见在颂曰前牵后扯浦州麻只道奔腾总是他不会牢关最后事得来水影是虾蟆如何是机始师着云木人夜半穿靴去又云犯则祸生如何是机终师着云石女天明戴帽归又云一齐按下颂曰始终机昧见如麻疑帚疑箕摸杀他未跨银河穿月窟到来声韵总虾蟆师荅云推不向前坤应合作三连抑不落后干可剖分六断打破瓮跛鳖飞腾溃却围降旗立竖这边那边总不居魔宫佛殿都裂碎如何是机始句阶前冷冷霜花折角泥牛穿古道谩为斫额如何是机终句窗外迟迟月影万年童子扣松扉休得躲跟谈笑压风雷之势偕行搏虎豹之雄欲探吾宗要道势如钩锁连环正偏合响首尾全提未经绝顶罔指轮王髻里珠不入九重谩度储君身佩剑捡点得来眉毛巳堕收拾得去乳食未消打面还他州上麦唱歌须是帝乡人故云婆婆和和有句无句终不得物语未正故卷舒莫测井底虾蟆吞却月纵横无犯三更不借夜明帘明得极则处方可怡情物外笑傲烟霞略知古人鼻孔大小拈几节家常茶饭穿一串陈烂葛藤倒展旗鎗明修暗度不妨快畅勿则尽成谤法之过如昔宏觉和尚荅僧问如何是沙门所重底事觉云心识不到处此诚纯金不矿杂毒全消如语者实语者真师真道真法而寂音尚以宏觉荅处谓落十成死语固非洞宗所宜荅者试看古人作略好手手中呈好手愈出愈奇愈精愈密总使震若雷霆而不为怒严如霜雪而不为残伏尸万里而不为刑雍肃上下而不为睦学者别得轻重碎身尘劫未足以报钦知正法不私道统万古若徒知有巳而不知有人立言不根其本至狂放如旋风败叶竞流似河决崖崩自谓悟深法富高出前人历劫争衡日接眉目而不自屈者得非魔外之俦欤如峰着颂机终机始等语既失前贤之案复倾矫世之风全不思问在荅处荅在问处两既失炤始末谁圆拟欲烈雄才于祖道假董笔以流芳势有拔山力无捉兔是以法之难且险者高则困于智中则困于名下则困于利抵掌播一隅之见纷然弃巳操之功终日提撕徒增黑业且三峰一生主张大法每在吞鲸之志惟嫌一橛之麤深心细密力整颓纲斯举既失炤于前所用诚难达于后未审时之所行何道所践何事徒使圆而几向方矣如云前牵后扯浦州麻只道奔腾总是他试看龙门跃尾若左旋右转必遭点额而还提唱宗乘如东穿西凿则被藕丝绊倒峰何以自迷当局失辨来机不知牵扯个甚么奔腾个甚么大似罔两以影问影又云不会牢关最后句得来水影是虾蟆庆幸三峰彻最初句也会末后关也当使破玄黄而不悖撄万法而不挠既知其所知则知其所不知矣反不脱身外之影复追求影外之身转至全身受陷没向千尺寒潭之底沉醉清矶落照之中不识家家有路那知处处长安将欲鼓波涛而淤塞洞山之破影走文势而束缚高阁之清风使天下后世尽尊其一家之统以谓前无古人后无作者无奈目空霄汉者终不随其波而扬其尘递相乱清音于别操也夫究其法最要一路先除我我次空见见我见不除总智如鹙子亦将负堕所云直心是道场无虚假故三峰自问而自不知者因其悬情高下反为笼住鹰扬历观过去来今举古未闻有此不见泐潭颂语渗漏云木人岭上轻开口石女溪边暗点头斯谓鼓掌于风轮际下扬声在绝顶峰头横穿万象直锁尘毛撒手悬崖脱两头之玉锁没遮拦处突大冶之金丸非久历其道者莫能晓之顿绝语中渗漏之患不昧终始者也复云堪笑当年李太白夜来还宿钓渔舟斯云烟波渺忽徒追渔父之踪玉阙深沉谁识进退之要不潜牛斗之光难释御楼之顾芦花雪月钓寒江几处浑然迷大泽是明其犹昧始终者也先德颂式光芒绝胜何似三峰不思豁其所指反被一阵黑风迷云塞雾视金阙为干闼婆城听九韶类风马牛韵会牢关不会牢关全不问取脚跟见水影脱水影千虚难逃一实既无照胆之光谁解拨尘之见葛藤窠里牵扯不休青草池边喧声未息在峰如果会得牢关最后事则古今天地古今日月先圣后圣其揆一也于中自当磊磊落落直下绝其独尊之蔽何妨唤佛祖作癞狗泥猪撞倒天关翻回地轴悉作雷音震吼风声雨声草影虫影拨万象不拨万象把将神剑一挥细知古人脱巴鼻处绝廉纤处光前绝后如旃檀树寸寸皆香彻底风流似珊瑚株枝枝撑月脚尖头踢出佛来诚不虚诳方可为物作则用拔诸苦如执定所向自是他非到底终在黑山鬼窟中自沉自屈落始落终茫茫一去不知其际将欲何为哉是以道贵乎知止一至其无可止之地顿越始终如易之艮卦以其终万物而始万物故曰艮其背不获其身越始也行其庭不见其人超终也复顿绝取舍两头之余波又云兼山艮君子以思不出其位若兼带旨也悟此则无法不彰无关不破是故提纲立法之主扫除空有不贵多知见尽理圆平怀不异无心应世竭智愚于入流忘所行超物表演一音于随类知归道可公诸天下机用岂别前人秪知步步向前不解心心退后直犯不起之疾难于药石之攻所见如斯而巳本不循中行大道故陷乎曳尾幽踪未辨偏正倒邪奚知祸生肘腋毋怪凌行婆昔日指浮杯之病耳盖因心私则物碍法空则见圆是以读其书则知其人或三峰一时岐路何至承其道者甚欲深父之蛊广载流行至使罪通上古隐然而不为念者其心果安乎且言者乃君子之枢机是非之定案统天之道代天之行传诸信史臧否立见如春秋经世之典不议则巳一议立破奸邪之胆顿绝暗昧之顽是以可笔则笔可削则削总于圣人再起而莫敢与之抗衡者唯其公而矣况峰进于道者反以私昧正堂堂祖令赫赫典型法道雷震于天下谁能为汝蔽之乎洞山所谓浊智流转则语渗漏今斯颂逐处窠臼全身胜负要使言言见谛句句朝宗至耶否耶吾亦勿知之矣急须举步出灵峰漫向寒嵒空斫额毕竟如何得不昧始终句乃画二相云木鸡啼夜半玉女歛神锋透得玄中旨方明自性宗总结云重言者心不敏好辩者神不全固欲撄彼逆鳞必蹈不测之险奋身而不顾者余有所思也于中由辩之不早辩者非一朝一夕之故其所由来者渐矣三峰斯言之渐不得无辩如其立问着洞山以目前未必机铢两睡中先付定盘星斯谓之拈古可乎以春秋一字便诛心诡御犹来傲得禽斯谓之颂古可乎以只恐窃符私奔者定然三尺不相容斯谓之代古可乎以始终颂为不会牢关最后句得来水影是虾蟆斯谓之征古可乎或云何以将此答颂逐句破消恐非法式余曰此随三峰颠倒以缁为素者也读其问之之异颂之之非是法式耶非法式耶乃谑註耳丧心将千百年来祖祢镂刻穷奇星分斗布宛如精卫填海更不知愈没而愈深愈镂而愈固机设万端事无一就若存心光大决不自相矛盾矣请思临济之始曹洞之先昭穆之序是少室耶非少室耶根源既不列于空桑祖脉岂可别于中外三峰亦一代伟人也济宗得之而稍振真俗融通薰灼当世声名为之罗尽假令龙山懒残再生于今日恐未有其人蹑屩担簦寻流而扣慕者矣生今之世远古之道深慨游学之士唯随影响于热闹场中本无心汲汲于生死驱令向冷灰中一觑则反走且不暇欲使入龙巢探虎穴而击扣者断断无是事焉惜乎末法之衰浅如此近之得道真流既高升祖席大阐宗风应存厚道完固天元不当翦伐一空宜敬以直内义以方外而德始不孤绵亘流远稍分左右之袒偏向方隅不循大体一经盘根错节斤斤然将有造物而夺其魄者可不惧故尝闻大慧声占诸方道布海外然其作用亦少植元气此美玉之微瑕未几传而顿绝不意一木讷瞌睡之虎独当济上之门风流通正法眼虎丘其人也欤慨今之世罕闻是说此亦深为厚德之至言非泛泛而不经者念某学行未充宜其身后而后之不宜声先而先之冒此不可逭之罪状无位而越言无声而荅响宛似负山之蚊本不知量但彼立意诋毁太甚欲削其迹而广其言将使疾行大张旗鼓兼之寥寥数十载莫敢谁何细验其案难乎其以是为非以虚为实设疑玩世变幻虚声传讹既久恐因其私而挟树之因其鸣而随和之更不塞其浊流将有泛滥而不可制于后者故不忌犯彼之锋铓直使断其笼络且尘劳之士有蹈白刃而不惊履危机而坦易如昔之蔺相如也卫主入秦视身如芥当此虎视天下之强雄毫不为畏勒三击缶而顾书册归全璧而立破阴谋使其不愚弄于赵者亦不至愚弄于天下矣况担荷佛祖大任苟患得失之心虑冷热之势素餐尸位屈蠖偷安可使之然乎余虽法门所不齿者然耿耿余心秪知仰体祖宗之法推戴从上之源悍劳忍苦未尝少间恨不令三峰再世而为面质也奈何穷途日暮世衰道微悠悠苍天诚何心哉食人之禄忠人之事沉沉祖道继何人哉思之不可得当质诸鸿蒙至人恳施无诤三昧之光立消隐伏弘通正脉深何幸焉更荷海内宗匠勿较某之狂悖不至因人废言使和融向往明鑑后来毋教画地而趋以伤吾行化其有用之用全其无用之用如天普盖似地普擎不亦大乎再睹双双玉桂久廕群生两两宗风远注法味了知真师真道可续而不可授可得而不可见若白泽图秦宫镜不至绳绳慧命灭没波旬豁其聋瞽应知一回拈出一回新莫作是非来解会读者必强目为坚白之鸣不能闻声于象外密契乎天倪一任心之所役目之所眊万窍之怒嚎调调之刁刁作声没响鼓扇后先余悉付参寥子置于混沌之地果欲有言耶以俟乎圣人再起着然存而不论果欲无言耶以返乎无声之域泮然议而不辩权衡在手轻重自知眼透顶门不迷终始台山智静述于炤胆堂撄宁静禅师语录卷