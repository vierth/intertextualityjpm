河防一览提要钦定四库全书史部十一河防一览地理类四提要等谨案河防一览十四卷明潘季驯撰季驯字时良乌程人嘉靖庚戌进士官至总督河道工部尚书兼右都御史事蹟具明史本传季驯在嘉靖万厯间凡四奉治河之命任事二十七年着有成绩尝于万厯七年工成时彚集前后章奏及诸人赠言纂成一书名塞断大工録既而以其犹未赅备复加増削辑为是编首勅谕图説一卷次河议辨惑一卷次河防险要一卷次修守事宜一卷次河源河决考一卷次前人文章之闗系河务及诸臣奏议凡八十余篇分为九卷明代仰东南转漕以实京师又泗州祖陵逼近淮泗故治水者必合漕运与陵寝而兼筹之中叶以后溃决时闻议者纷如聚讼季驯独力主复故道之説塞崔镇隄归仁而黄不北筑髙家堰黄浦八浅而淮不东创为减水顺水坝遥隄缕隄之制而蓄洩有所赖其大㫖谓通漕于河则治河即以治漕㑹河于淮则治淮即以治河合河淮而同入于海则治河淮即以治海故生平规画总以束水攻沙为第一义考汉书载王莽时征治河者大司马史张戎已有水自刮除成空语是借水刷沙古人已露其意特从未有见诸行事者季驯乃斟酌相度神而明之遂永为河渠利赖之䇿后来虽时有变通而言治河者终以是书为凖的阎若璩潜邱札记有与刘紫函书曰考万厯六年潘司空季驯河工告成其功近比陈瑄逺比贾鲁无可移易矣乃十四年河决范家口又决天妃坝二十三年河淮决溢邳泗髙寳等处皆患水灾天启元年河决王公堤安得云潘司空治后无水患六十年大抵司空成规具在纵有天灾纵有小通变治法不出其范围之外故曰河防一览为平成之书云云若璩居于山阳于河渠利病得之目睹斯可谓平情之论矣干隆四十五年七月恭校上总纂官纪昀陆钖熊孙士毅总校官陆费墀河防一览卷一钦定四库全书河防一览卷一明潘季驯撰谨按形家之言未足深信然天生一代圣君使之绍统立极以开亿万年太平之业必有钟灵毓秀之地以为之基者成周定鼎郏鄏卜世卜年慎重故也恭阅我三祖之陵居泗州东北一十余里平原中突起髙阜较泗州城址髙二丈三尺一寸沙陡二湖潴蓄于前面淮背黄两河发源之处相距万余里蟺蜿而来合于清河县之东并流入海更无涓滴中泄而龟山半出河中约拦去流于后风气完固岂偶然哉好事者乃欲以私意凿见分泄两河万一有误得无令人寒心乎谨按凤阳皇陵居祖陵之西南一百八十余里奠南北向而亦面淮形胜稍异而有取于淮黄合襟则同知祖陵则知皇陵矣两河闗系二陵喫𦂳如此私意凿见者慎勿易易也黄河发源于星宿海绕崑崙歴积石越西域踰闗陜山西河南经丰砀出徐州始为运道㑹泗沂之水蟺蜿而至清河县之清口又名南河口㑹淮而东经安东县以入于海此黄河之大较也以运河言之由浙江至张家湾凡三千七百余里自浙至苏则资苕霅诸溪之水常州则资宜溧诸山之水至丹阳而山水絶则资京口所入江潮之水水之盈涸视潮之大小故里河每患浅澁云自𤓰仪至淮安则南资天长诸山所潴髙宝诸湖之水西资清口所入淮黄二河之水俱由𤓰仪出江故里河之深浅亦视两河之盈缩焉由清口至镇口闸则资黄河与山东汶泗之水由镇口闸以至临清则资汶泗之水即泰安莱芜徂徕诸泉也然汶河由南旺南北分流并济故天旱泉㣲每苦不足由临清至天津则资汶河与漳衞之水由直沽入海而自天津至张家湾则资潞河白河桑干诸水矣此运河之大畧也若江西湖广运艘俱由长江入仪真闸止有风波之险而无浅澁之虞此又在运道之外矣河防一览卷一河防一览卷二钦定四库全书河防一览卷二明潘季驯撰河议辨惑或有问于驯曰河有神乎驯应之曰有问者曰化不可测之谓神河决而东神舍西矣河决而南神舍北矣神之所舍孰能治之驯曰神非他即水之性也水性无分于东西而有分于上下西上而东下则神不欲决而西北上而南下则神不欲决而北间有决者必其流缓而沙垫是过颡在山之类也挽上而归下挽其所不欲而归于其所欲乃所以奉神非治神也孟子曰禹之治水水之道也道即神也聪眀正直之谓神岂有神而不道者乎故语决为神者愚夫俗子之言慵臣慢吏推委之词也问者曰彼言天者非与驯曰治乱之机天实司之而天人未尝不相须也尧之时泛滥于中国天未厌乱故人力未至而水逆行也使禹治之然后人得平土而居之人力至而天心顺之也如必以决委之天数既治则曰𤣥符效灵一切任天之便而人力无所施焉是尧可以无忧禹可以不治也归天归神误事最大故驯不敢不首白之也或有问于驯曰宋欧阳修有云黄河已弃之故道自古难复而驯之见舍复故道之外无有也无乃不可乎驯应之曰修之言未试之言也且但云难复非不可复也驯尝考之史曰汉元光中河决瓠子注鉅野后二十余年武帝自临决河沉璧投马羣臣负薪塞之复禹旧迹而梁楚之地无水灾云夫禹旧迹非故道乎堙淤二十余载而一塞决即复通之何云故道不可复乎且即以神禹治水言之九河曰䟽济漯曰瀹汝汉曰决淮泗曰排传者曰䟽通也瀹亦䟽通之意排决皆去其壅塞也固未尝有开凿之说故孟子谓之行所无事而他日告公都子者有曰禹掘地而注之海传者恐人以掘为疑即解之曰掘地掘去壅塞也盖天地开辟之初即有百川四渎原自朝宗于海髙卑上下脉络贯通原不假于人力嵗乆湮淤至尧时泛滥之极禹不过审其髙卑上下之势去其壅塞湮淤之处以复天地之故道耳固未常剏掘一河也吾人知识不逮神禹逺甚乃欲舍故道而另凿一河可乎禹无论矣即如贾鲁治河亦以复故为主传记可考也且自我朝以来徐邳之间屡塞屡通如以故道为不可复则徐邳乆为陆矣借令欲弃故道而凿新河无论其无所也即使得便宜之地而凿之人力能使阔百丈以至三百丈深三四丈以至五六丈如故河乎即使能之将置黄河于何地乎如不可置黄河何择于新故故则淤新则不淤驯不得而知也尽信书不如无书修言不足信也或有问于驯曰沙垫底高之说何如驯应之曰河底甚深沙垫则高理所有也然以之论于旁决之时则可非所论于河水归漕之后也盖旁决则水去沙停其底自高归漕则沙随水刷自难垫底但沙最易停亦易刷即一河之中熘头趋处则深平缓处则浅此浅彼深总不出我范围此挽水归漕之䇿必不可缓而欲挽水者非塞决筑隄不可也宋臣苏轼吕梁诗云坐观入市卷闾井吏民走尽余王尊嵗寒霜重水归壑但见屋瓦留沙痕则比时黄河之水固尝入市而河流之沙高于屋矣自宋迄今垫而疏疏而垫者不知其几岂可以此而遂欲弃故河哉故沙垫底高者乃故道难复之根而故道难复者乃别寻他道之根此说最为膏盲之疾治河者宜审之或有问于驯曰河以海为壑自海啸之后沙塞其口以致上流迟滞必须疏濬或别寻一路另凿海口之为得也驯应之曰海啸之说未之前闻但纵有沙塞使两河之水顺轨东下水行沙刷海能逆之不通乎盖上决而后下难于重拂而以水势度之二三年间恐当复归正河姑俟之可也或有问于驯曰贾譲有云土之有川犹人之有口也治土而防其川犹止儿啼而塞其口故禹之治水以𨗳而今治水以障何也无乃止儿啼而塞其口乎驯应之曰昔白圭逆水之性以隣为是谓之障若顺水之性隄以防溢则谓之防防之者乃所以𨗳之也河水盛涨之时无隄则必旁溢旁溢则必泛滥而不循轨岂能以海为壑耶故隄之者欲其不溢而循轨以入于海也譬之婴儿之口旁溃一痈乆之成漏汤液旁出不能下咽声气旁泄不能成音乆之不治身且稿矣何有于口故河以海为口障旁决而使之归于海者正所以宣其口也再考之禹贡云九泽既陂四海㑹同传曰九州之泽已有陂障而无决溃四海之水无不㑹同而各有所归则禹之𨗳水何尝不以隄哉弗之考耳问者曰隄以防水似矣水髙隄髙不将隆隄于天乎驯曰若谓隄之外即水耶隄外为岸岸下为河平时水不及岸隄若赘疣伏秋异常之水始出岸而及隄然或三日或五日或七日或旬日即复落归于漕驯隄成之后逾十年矣未尝有分寸之加何须隆之于天也或有问于驯曰贾譲有云今行上䇿徙冀州之民当水冲者治隄嵗费且万万出数年治河之费以业所徙之民且以大汉方制万里岂其与水争尺寸之地哉此䇿可施于今否驯应之曰民可徙也嵗运国储肆百万石将安适乎问者曰决可行也驯曰崔镇故事可考也此决最大越三四年而深丈余者仅去口一二十丈间稍入坡内止深一二尺矣盖住址陆地非若沙淤可刷㪚漫无归之水原无漕渠可容且树椿基磉在在有之运艘侥倖由此者徃徃触败岂可恃为运道且运艘经行之处虽里河亦欲筑隄以便牵挽乃可令之由决乎然则贾譲中䇿所谓据坚地作石隄开水门旱则开东方下门漑冀州水则开西方髙门分河流何如驯曰河流不常与水门毎不相值或併水门而淤漫之且所漑之地亦一再嵗而髙矣后将何如哉矧旱则河水已浅难于分漑潦固可泄而西方地髙水安可徃丘文庄谓古今无出此䇿夫乃身未经歴耶刘中丞问水集中言之甚详盖名言也惟宋任伯雨曰河流混浊淤沙相半流行既乆迤逦淤淀乆而决者势也为今之䇿止宜寛立隄防约栏水势使不大叚涌流耳此即驯近筑遥隄之意也故治河者必无一劳永逸之功惟有救偏补弊之䇿不可有喜新炫竒之智惟当收安常处顺之休毋持求全之心苛责于最难之事毋以束湿之见强制乎叵测之流毋厌已试之规遂惑于道听之说循两河之故道守先哲之成矩便是行所无事舍此他圗即孟子所谓恶其凿矣或有问于驯曰黄淮原为二渎今合而为一矣而自崑崙十溪万派如泾渭沁汴诸河与山东诸泉复合之又何怪其溢也为今之计莫若多穿支河以杀其势何如驯应之曰黄流最浊以斗计之沙居其六若至伏秋则水居其二矣以二升之水载八升之沙非极汛熘必致停滞若水分则势缓势缓则沙停沙停则河塞河不两行自古记之支河一开正河必夺故草湾开而西桥故道遂淤崔镇决而桃清以下遂塞崔家口决而秦沟遂为平陆近事固可鍳也问者曰禹疏九河何如驯曰九河非禹所凿特疏之耳盖九河乃黄河必经之地势不能避故仍疏之而禹仍合之同为逆河入于海其意盖可想也然则如贾譲所云多穿漕渠使民得以溉田分杀水怒可乎驯曰此法行于上源河清之处或可若兰州以下水少沙多一灌田中禾为沙压尚可食乎然则淮清其可分矣驯曰引淮而西其势必与黄㑹引淮而东则与决髙堰而病淮扬无异也盖河水经行之处未有不病民者向有欲自盱眙凿通天长六合出埠入江者无论中亘山麓必不可开而天长六合之民非我赤子哉且所借以敌黄而刷清口者全淮也淮若中溃清口必塞运艘将从何处经行弗之思耳更有一节尤为可虑清口北与黄㑹乃祖陵之水口也若从东再添一口使淮水反跳而去大为堪舆家所忌臣子何忍为之或有问于驯曰治河之法凡三疏筑濬是也濬者挑去其沙之谓也疏之不可奚不以濬而惟以筑乎驯应之曰河底深者六七丈浅者三四丈阔者一二里隘者一百七八十丈沙饱其中不知其几千万斛即以十里计之不知用夫若干万名为工若干月日所挑之沙不知安顿何处纵使其能挑而尽也隄之不筑水复旁溢则沙复停塞可胜挑乎以水刷沙如汤沃雪刷之云难挑之云易何其愚何其抝也问者曰昔人方舟之法不可行乎驯曰湍熘之中舟难维系而如饴之流寓坎复盈何穷已耶此但可施于闸河而非所论于黄河也或有问于驯曰淮不敌黄故决髙堰避而东也今驯复合之无乃非䇿乎驯应之曰禹贡云𨗳淮自桐栢东㑹于泗沂东入于海按泗沂即山东汶河诸水也歴徐邳至清口而与淮㑹自宋神宗十年七月黄河大决于澶州北流断絶河遂南徙合泗沂而与淮㑹矣自神宗迄今六百余年淮黄合流无恙乃今遂有避黄之说耶夫淮避黄而东矣而黄亦寻决崔镇亦岂避淮而北乎盖髙堰决而后淮水东崔镇决而后黄水北隄决而水分非水合而隄决也问者曰兹固然矣数年以来両河分流小潦即溢今复合之溢将柰何驯曰水分则势缓势缓则沙停沙停则河饱尺寸之水皆由沙面止见其髙水合则势勐势勐则沙刷沙刷则河深寻丈之水皆由河底止见其卑筑隄束水以水攻沙水不奔溢于両旁则必直刷乎河底一定之理必然之势此合之所以愈于分也或有问于驯曰河既隄矣可保不复决乎复决可无患乎驯应之曰纵决亦何害哉盖河之夺也非以一决即能夺之决而不治正河之流日缓则沙日髙沙日髙则决日多河始夺耳今之治者偶见一决凿者便欲弃故覔新懦者輙自委之天数议论纷起年复一年几何而不至夺河哉今有遥隄以障其狂有减水坝以杀其怒必不至如徃时多决纵使偶有一决水退复塞还漕循轨可以日计何患哉徃事无论矣即如万歴十五年河南刘兽医等隄共决十余处淮安河决范家口天妃坝二处上厪宵旰特遣科臣督筑筑后即成安流此其明徴矣故治河者惟以定议论辟纷更为主河决未足深虑也或有问于驯曰隄以遥言何也驯应之曰缕隄即近河濵束水太急怒涛湍熘必至伤隄遥隄离河颇逺或一里余或二三里伏秋暴涨之时难保水不至隄然出岸之水必浅既逺且浅其势必缓缓则隄自易保也或曰然则缕可弃乎驯曰缕诚不能为有无也宿迁而下原无缕隄未尝为遥病也假令尽削缕隄伏秋黄水出岸淤留岸髙积之数年水虽涨不能出岸矣第已成之业不忍言弃而如双沟辛安等处缕隄之内颇有民居安土重迁姑行司道官谕民五月移住遥隄九月仍归故址从否固难强之然至危急之时彼亦不得不以遥隄为家也问者曰缕不去则両隄相夹中间积潦之水或缕隄决入黄流何由宣泄驯曰水归漕无难也纵有积涝秋冬之间特开一缺放之旋即填补亦易易耳若无格隄处所积水顺隄直下仍归大河犹不足虑矣或有问于驯曰遥隄之筑是矣而直河至古城一𢃄何以不筑驯应之曰此地俱𨽻宿迁内有落马侍丘等湖湖外髙冈环绕乃天然遥隄也黄水暴涨则灌入诸湖黄水消落则诸湖之水随之而出已经题覆如后不敢赘也问者曰桃清二县之北亦有诸湖聨络何以筑之驯曰湖与宿同而湖外皆系洼地水从五港灌口出海故崔镇一决而桃清遂涸此则与宿异耳问者曰止筑北岸而南岸自马厰坡而下何以不筑驯曰此处岸外即系淮河势能敌黄黄水泛滥未免灌入黄落仍归故渠不能夺河故不筑也或有问于驯曰两隄并峙重门御暴又何需于减水坝也与其多费以筑减水之坝寕若留决之为愈乎且与支河何异也驯应之曰防之不可不周虑之不可不深异常暴涨之水则任其宣泄少杀河伯之怒则隄可保也决口虚沙水冲则深故掣全河之水以夺河坝面有石水不能汕故止减盈溢之水水落则河身如故也俱建于北岸者欲其从灌口入海也问者曰今四坝何以不洩水也无怪乎议者之欲毁也驯曰初创之时伏秋水洩喧声若雷日乆河深深则可容异常之水何尝不洩特不常也且所谓减水坝者减其盈溢之水也不溢则已何必减为留之以待异常之水可也今将都给事中常勘覆原题附载集中一停拆三坝以保成功查得万歴七年该总督潘经畧两河塞决固隄虑缕隄束水太急恐有奔溃也逺创遥隄以广容纳又虑遥隄㳙滴不洩恐有啮刷也剏建滚水坝以便宣洩崔镇徐昇季太等坝皆因地势卑下使水易趋原以防异常之涨非以减平漕之水也数年以来束水归漕河身渐深水不盈坝隄不被冲此正河道之利矣议者欲将三坝再落用心良苦职量得崔镇坝石顶去地仅二尺八寸视遥隄低七尺徐昇坝石顶去地仅二尺五寸视遥隄低七尺三寸季太坝石顶去地仅一尺视遥隄低八尺三寸临水河岸离水面各八九尺一丈不等较之三坝各髙三四尺不等是河岸甚髙石坝原低毎遇伏秋水髙于岸即从各坝滚出其不得出坝者乃不得出岸者也欲分水势坝可拆矣一带河岸可尽削耶据乡民毕九臯冯吉赵伦等诉称坝外水乡渐成膏膄逃徙之民近方归业若欲将坝改拆二层是为无坝先年河从此决又可虞矣酌之事势仍旧为便已经工部覆奉钦依讫或有问于驯曰髙家堰之筑淮扬甚以为便而泗州人苦其停蓄淮水何也驯应之曰此非知水者之言也夫髙堰居淮安之西南隅去郡城四十里而近堰东为山阳县之西北乡地称膏膄堰西为阜陵泥墩范家诸湖西南为洪泽湖淮水自鳯泗来合诸湖之水出清口㑹黄河经安东县出云梯关以逹于海此自禹迄今故道然也堰距湖尚存陆地里许而淮水盛发輙及堰秦周以前无考矣史称汉陈登筑堰御淮至我朝平江伯陈瑄复大葺之淮扬恃以为安者二百余年嵗乆剥蚀而私贩者利其直逹以免关津盘讦徃徃盗决之至隆庆四年大溃淮湖之水浲洞东注合白马汜光诸湖决黄浦八浅而山阳髙寳兴塩诸邑滙为巨浸毎嵗四五月间淮隂畚土塞城门穴窦出入而城中街衢尚可舟也淮既东黄水亦蹑其后浊流西泝清口遂堙而决水行地面宣洩不及清口之半不免停注上源而鳯阳寿泗间亦成巨浸矣故此堰为两河关键不止为淮河隄防也驯戊寅之夏询之泗人曰鳯泗之水畜于髙堰未决之前乎抑既决之后也佥曰髙堰决而后畜也清口塞于髙堰未决之前乎抑既决之后也佥曰髙堰决而后塞也驯曰堰决而塞筑则必通堰决而畜筑则必逹堰成而清口自利清口利而鳯泗水下驯何疑乎遂锐意董诸臣筑之二月决工告竣而清口遂辟七月隄工告成而清口深阔如故八月河水大退髙堰外水及隄址者仅一百五十丈余皆干地再询泗州之水尽已归漕膏腴可耕而泗州人士始谓髙堰之当筑矣问者曰然则毎嵗伏秋泗水何复涨也驯曰淮水发源于河南之桐栢山挟汝决穷颍肥濠等处七十二溪之水至泗州下流龟山横截河中即祖陵赋中所云下口龟山不等闲湾如牛角势様非凡者是也故至泗则涌譬之咽喉之间汤饮骤下吞吐不及一时扼塞其势然也且淮涨于泗即黄涨于河南徐邳也毎嵗伏秋皆然自古及今无异泗州水困黄遏淮矣河南徐邳水困又谁遏之乎盖両水发有先后各有消长泗人见牛未见羊耳再查万厯六年以前黄决崔镇而北淮决髙堰而东両河风马牛不相及矣而泗州之告水灾者无嵗无之石䕶祖陵东麓及泗州护城隄皆其时也亦岂有黄遏之乎今将考订志传卷牍中语开列于后计开一禹贡云𨗳淮自桐栢东㑹于泗沂东入于海职按泗沂即山东汶河诸水也歴徐邳至清口而与淮㑹宋神宗后黄决而南遂併泗沂而与淮㑹矣故昔之东㑹于泗沂即今之东㑹于黄也一中都志云淮河自五河东来经州城南东至清河口㑹泗水东入海职按泗即泗沂之泗清河口即清口也此与禹贡所云无异要之淮由清口入海自禹迄今故道今云清口板沙若门限然欲舍故道而出髙堰似不可也一地理心学云祖陵龙脉发自中条王气攸萃前潴水成湖作内眀堂淮河黄河合襟作外眀堂淮上九峯挿天为逺案黄河西绕元末东开㑹通河遶之而圣祖生矣职按黄淮二河合襟谓之水㑹天心实祖陵钟灵毓秀之喫紧处也今欲纵淮出髙堰是分両河为二道且过宫反跳为堪舆家大忌臣子何敢轻议一中都志与欧阳文集载宋臣欧阳脩先春亭记其畧有云景佑三年泗守张侯问民之所素病而治其尤暴者曰暴莫大于淮眀年春作城之外隄因其旧而广之髙三十三尺土实石坚捍暴备灾可乆而不壊又曰泗天下之水㑹也先时嵗大水州几溺张侯夏守是州筑隄以御之今所谓因其旧者是也职按脩曰尤暴者莫大于淮则知淮之为暴于泗旧矣曰隄髙三十三尺则知水之髙矣大水几溺州而先后州守惟以筑隄为事则知御淮之䇿舍隄之外无䇿矣今查泗州䕶城隄髙不及宋三之一是今之水较宋为甚小矣再查黄河自宋神宗十年七月大决于澶州北流断絶河遂南徙合南清河而入于淮而先臣丘濬大学衍义补曰此黄河入淮之始则仁宗景佑三年黄河尚未㑹淮业已为泗州暴矣今乃归罪于黄或未可也一查得泗州旧志载元知州韩居仁所撰淮水泛涨记内称大德丁未夏五月淮水泛涨漂没乡村庐舍南门水深七尺止有二尺二寸未抵圈甎顶城中居民惊惧因考宋辛丑之水大此二尺丙寅小此二尺今取髙低尺寸刋之于石以后水涨官民视此勿惊惧云职按韩居仁记此以慰泗州官民令其勿惊勿惧良工之心可谓独苦且以州守载州事必无不真者夫云漂没乡村庐舍未抵城门圏甎顶者止二尺二寸宋辛丑之水大此二尺则已抵城门圏顶无疑矣宋元泗州水患景象如此此与欧阳文忠公所云暴莫大于淮州几溺者可为互相叅考比时已有髙堰官民何不请毁如其无堰则水涨与堰无预矣今乃归罪于堰不亦过乎一嘉靖十四年先任总理河道都御史刘天和题勘议都御史朱裳所请祖陵东西南三面量筑土隄以障泛溢内开行据直𨽻兵备佥事李宗枢呈称据泗州知州李天伦留守司佥书指挥佥事张佑鳯阳府知府刘佐泗州卫掌印指挥同知张镗并奉祀朱光道等伏瞻祖陵在泗州城东北相距一十三里坐北向南地俱土冈其冈西北自徐州诸山发脉经灵璧虹县逶迤起伏数百里而来㑹秀含灵至兹聚止陵北有土冈聨络倚负南有小冈横亘依凭小冈之北间有溪水涨流先年置桥利渉凡谒陵官员俱至此下马是西北二面土冈聨属永奠无虞其南面小冈之外即俯临沙湖西有陡湖之水亦汇于此沙湖之南为淮河自西而来环绕东流上有塔影芦湖龟山韩家柯家等湖但遇夏秋淮水泛涨则西由黄冈口东由直河口弥漫浸溢与前项湖河诸水通连㑹合间或渰及冈足及下马桥邉惟正德十二年大水异常涨至陵门遂侵墀陛此则旷百年而一见也今欲遵奉原题东西南三面量筑土隄一节职等浅见欲自下马桥邉及林木左右筑隄则板筑震惊锸斧掘伐关系匪细固非职等所敢轻议欲自陵前平地筑隄则积水长盈羣工难措抑且逺无所御近有所妨亦非职等所敢轻议又欲东自直河口西自黄冈口上下五十余里间逺筑围绕但恐此隄一成淮河一时泛涨之水虽稍能障蔽傍溢而陵前湖河诸水又将阻遏北侵名虽防河实则蓄水逺流未及为患而近水先有可忧者矣尤非职等所敢轻议也又据匠役王良等量得自淮河见流水面至岸地北水髙七尺又自岸至下马桥邉地髙八尺四寸桥邉至陵门地髙六尺陵门地至陵地髙一尺七寸共髙二丈三尺一寸况基运山虽俱土冈百余年来每嵗水溢未闻冲决寔我三祖陵寝万年根本之地百祥肇始之区委的事体重大未敢遽拟等因到职随该职公同各官恭诣祖陵伏瞻环仰博访备询亦与各官㑹议相同窃惟祖陵数百年来奠安已乆今一旦添筑土隄虽水患固当预防而工役岂宜轻动委的事体重大非职等所敢轻议等因职按前疏系嘉靖十四年所题地势水势颇为眀悉据称陵地迥髙二丈三尺一寸则虽极大之水亦无髙出𤣥宫者且陵前湖河诸水向来伏秋涨溢如此要知非筑髙堰后一宋唐具题䝉南京工部委主事郭子章前来㑹同颕州兵备道勘得水势汹涌风浪冲击崖岸逐渐坍塌逼侵栢林包砌石工计长二百二十六丈至万歴五年工完等因及查廵按邵亦于此时行州将䕶城隄用石包砌至今頼之称为邵公隄按前开工程皆职未任时事比时淮水竟从髙堰决冲淮扬郡邑黄水从崔镇决出五港入海両河已不㑹于清口矣无堰可阻无黄可遏而其势如此则今之水涨亦未可归咎黄与堰也且比时更无别䇿惟有䕶隄一事毁堰之说委难轻议或有问于驯曰髙堰之筑是矣而南有越城并周家桥淮水暴涨从此溢入白马湖寳应县湖水遂溢此与髙堰之决何异驯应之曰驯与司道勘议已确筹之熟矣其不同者有三而其必不可筑者一夫髙堰地形甚卑至越城稍亢越城迤南则又亢故髙堰决则全淮之水内灌冬春不止若越城周家桥则大涨乃溢水消仍为陆地毎嵗涨不过両次每溢不满再旬其不同一也髙堰逼近淮城淮水东注不免盈溢漕渠围遶城廓若周家桥之水即入白马诸湖容受有地而淮城晏然其不同二也淮水从髙堰出则黄河浊流必遡流而上而清口遂淤今周家桥止通漫溢之水而淮流之出清口者如故其不同三也当淮河暴涨之时正欲借此以杀其势即黄河之减水坝也若併筑之则非惟髙堰之水增溢难守即凤泗亦不免加涨矣然则即于周家桥疏凿成河以杀淮河之势何如驯曰漫溢之水不多为时不乆故诸湖尚可容受若疏凿成河则必能夺淮河之大势而淤塞清口泛溢淮扬之患又不免矣况私塩商舶由此直逹宁不壊鹾政而亏清江板闸之税耶或有问于驯曰向来河堤之决人皆归罪于河之猖獗隄不能障有之乎驯应之曰河势自无不猖獗者譬之狂酋悍敌环城而攻惟在守城者加之意耳徃事无论矣即如近歳范家口之隄汕刷者十八管河官置之若弃人以告者輙重笞之能无决乎决后官夫避罪輙委之于河而上官亦恐以此得罪议论纷起而河之罪不可觧矣譬之盂中之水至静也执事者不戒于盂偶损一隙则水必从隙迸出主人不以治盂而以罪水寃哉水乎良可叹也或有问于驯曰老黄河之说何如驯应之曰老黄河之说吾未之前闻也考之郡志止有大清河小清河註云即泗水之末流源出泰安州至县西北三㲼口分为二河大清河由治东北入淮小清河由治西南入淮是黄未㑹淮之时泗沂之水或经于此并无所谓老黄河者今据淮人云自桃源县三义镇经毛家沟渔沟等处出大河口谓之老黄河故道殊不知大河口去见行清口仅五里许至此复与黄㑹何能遽杀清浦泗州水势若如近议欲改从叶家冲周伏三荘瓦子滩入颜家河则自渔沟而北又非老黄河故道矣深濶须照见行之河方能改旧无论开掘之难工费之鉅而开通之后自三义镇迤东一帯河道必至淤塞运艘岂能飞渡矧泗州之水自古及今皆然志传开载甚明所谓老黄河者去泗二百余里去清口亦四十余里岂能逺泄泗州之水此言甚易惑人既非志乗有据之言又非合衆通方之论执已见以淆国是如之何其可哉累经勘议并未有考订详确阐发明悉者若知泗州伏秋淮水之涨即如徐邳河南每歳黄河之涨必不可免止宜隄防则其议自息矣其说详具淮黄交㑹白或有问于驯曰昔年徐吕二洪恠石嶙峋上浮水面湍激之声如雷如霆舟触之必败今皆无声行者若履坦途得非沙掩其上而然乎驯应之曰二洪本体甚髙沙能掩之是无徐州矣徐洪于嘉靖二十年为主事陈穆所凿吕梁洪于嘉靖二十三年为主事陈洪范所凿巉巖突屹之石一切削而平之剷而卑之今河中之廻澜亭即洪基也又安望其有声耶皆有碑志可考不必辩也载在古今稽证卷中或有问于驯曰徐州城当伏秋水发之时河髙于地以至城中雨水难洩人甚苦之柰何驯应之曰此不特徐州为然也滨河州县皆有之如凤阳之泗州河南之虞城等县皆然至如河南省城则河面髙于地面丈余矣一城之命悬于䕶城一隄谨谨修守而已城中积水惟有车戽之法而土人颇不惯此垫土增髙亦是良䇿而填筑工费不赀官街衙舍尚可努力为之小民未必能办若欲为长乆之计则惟有比照宿迁县迁城事例而士民安土重迁未必乐从查得徐南地势颇洼开濬一渠纵之由符离集出小河口亦一䇿也或曰黄河旧由新集经萧县蓟门出小浮桥河水尚未至此今由石城出浊河皆系民间陆地原非河身来源既髙故下流河底亦髙耳驯曰否否自宋熈宁十年黄河南徙㑹淮水即髙于地矣故苏轼守徐时有入市巷闾井屋瓦留沙痕之说且河南来源未之有改而河流之髙于省地也又何故哉此其河势地形髙卑原自如此亦难强圗讶徐州者若知河南省城形势或自息喙矣或有问于驯曰清江浦一线之隄广者不过三四十丈窄者仅二十余丈両河扫汕能无虑乎驯应之曰陈平江开凿清江浦一帯通河济运所留隄址原只如此问者曰何以徴之驯曰不观车盘伍坝乎伍坝去河仅二十余丈进船水沟毎为浊流所淤常事捞濬如更广也何以能车盘也今河由草湾清江浦淤沙稍逺船遂不能进矣此正陈平江之妙用也又不观之惠济祠前之石隄乎乃宣德年间之所筑也其广亦不满二十丈此古迹也岂亦剥削而然哉且各处遥缕隄面广不过二丈余尚欲恃以为固矧于二十丈者乃云不能守乎若每歳埽䕶之工及矶嘴坝之筑则不可少耳或有问于驯曰开复新集旧河之议何如驯应之曰此全河之利也查得黄河故道自虞城以下萧县以上夏邑以北砀山以南由新集歴丁家道口马牧集韩家道口司家道口牛黄堌赵家圏至萧县蓟门出小浮桥此贾鲁所复故道诚永頼之业也后因河南水患颇急另开一道出小河口意欲分杀水势而不知河不両行本河渐澁至嘉靖三十七年河遂北徙忽东忽西靡有定向行水之处即系民间住址陆地水不能刷冲不成漕虽一望茫然而深不及丈梁楼沟北陈等处不及二尺今大势尽趋浊河小浮桥不过十之一二矣夫黄河并合万余里间千溪万𣲖之水漰湃泳永旱激势若奔马陡然遇浅形如槛限其性必怒奔溃决裂之祸驯恐不在徐邳而在河南山东耳水从上源决出则运道必至浅阻嘉靖二十年间河决亳州而二洪干涸徃事固可鉴也且浊河漫溢坡水皆由地面徐州以下之渠不能着底冲刷以致河水昜盈隄防甚为难苦尤可虑也驯于万厯六年具疏请复而河南山东当事之臣颇畏劳费㑹疏请止夫欲复此河非百万金不可委非细故然与其葺篱于亡羊之后似不若彻土于未雨之前也姑志之以为后日左劵原题小疏具载集中或有问于驯曰泇河胶河与海运之议何如驯应之曰二河之不可成备载勘议诸臣之疏一览自悉然驯之意则谓不当辩其可成与否也假令胶泇告成海运无阻将置黄淮于不治乎亦将併治之也夫治河之䇿莫难于我朝而亦莫善于我朝盖自元宋以前惟欲避河之害而已故贾譲不与河争之说为上䇿自永乐以后由淮及徐借河资运欲不与之争得乎此之谓难然以治河之工而收治漕之利漕不可以一歳不通则河不可以一歳不治一举両得乃所以为善也故元宋以前黄河或北或南曾无宁歳我朝河不北徙者二百余年此兼漕之利也今欲别寻一道遂置両河于不治则尧舜之时泛滥于中国者此河也纵使漕艘无阻民可得而食乎况胶河去河尚逺若泇河必从直河沂河等处出口复与黄合而中段相隔之地近者仅三四里每歳水涨势必漫入可不治乎如欲併治则张官置吏设夫备料歳费不赀一之不支其可再乎至于海运之说尤为支漫徃歳已有明鑑不必渎陈卷帙万歴五年十二月内节奉圣㫖近来河淮为患民不安居朕何尝一日不以为念先年以运道梗塞不惜重费欲别求一道以利转漕乃议者谓治河即所以通漕遂降㫖专责当事诸臣着一意治河钦此大哉王言可为万世蓍鑑驯又何容复赘问者曰夏镇新河非别寻一道乎驯曰此河仅于闸河中直截一段至留城仍归原河出茶城仍与黄㑹此与三沽旧河无异特欲避卑就髙非弃黄河于不治也治河者审之或有问于驯曰故道当循是矣然禹时河由大伾鉅鹿入北海今入南海矣岂故道乎驯应之曰河自宋神宗十年大决于澶州合南清河而入于淮南清河者即泗沂之故道黄河经行五百余年矣谓之非禹故道则可谓之非黄河之故道则不可如必欲复禹故道则歳漕四百万石将安适乎胶柱而鼓瑟矣或有问于驯曰濬睢河以为通运旁行一道且可杀河流也其说何如驯应之曰考之括地志云睢水首受浚仪县浪荡渠水东经取虑县入泗过沛浚仪取虑二县皆𨽻河南漕河圗志云宿迁县小河在本县东南十里源自开封府黄河来流经归德州虹县宿州至睢宁县东南流六十余里至小河口以入漕河盖括地志所载乃黄河入北海之时故止云睢水而不及黄河漕河圗志所载乃黄河南徙之后故直指黄河来流也淮安志云小河在宿迁东南十里以其浅狭故名查得𢎞治六年侍郎白昂曾𨗳水自归德小坝地方经睢宁至宿迁小河口入漕河比因河决河南之金龙口冲张秋势甚危急故濬此河以杀水势耳然不乆遂淤盖河不両行徐邳之河与小河必无并行者今自徐溪口迤北直至永城县一𢃄俱成平陆复之亦颇不难但恐此河一开则徐邳必塞若徐邳不塞则此河必复为平陆且均一浊流也在徐邳大河则淤在新复之小河则不淤恐无是理也况小河口而南至清河县尚有二百三十余里假如近歳河决崔镇桃清为塞不知南来运艘将从何路逹睢河也问者曰止濬双沟永涸湖一帯使艘从九里沟出小浮桥倘徐邳正河淤塞此不通而彼通可无阻也驯曰此河原甚浅狭且湖水常盈濬工难施若正河淤塞黄水尽从此河则泛滥无归非特牵挽无路而经行于树桩基磉之间必至触败与由决何异也若正河不塞而此河仅分支流则径由正河可也何必去夷就险为哉或有问于驯曰改沁入卫以杀黄河之势何如驯应之曰黄可杀也卫不可益也移此与彼不可也卫漳暴涨元魏二县田地每被渰浸民已不堪况可益以沁乎且卫水固浊而沁水尤甚以浊益浊临德一帯必至湮塞不可也又问水集有引沁至长垣界经张秋出㑹通闸入运济旱语亦未知沁之浊也一沟细渠寕能当此浊流乎沁可引黄亦可引矣或有问于驯曰茶城之浅何如驯应之曰茶城为清黄交接处所黄强清弱故黄发必倒灌茶城与漕水相抵沙停而淤势所必至然黄水一落则漕水随之而出沙随水刷仍复故渠亦势所必至者但勿令漕水中溃耳若因船只少阻輙议改濬徒费财力无益也此在清河口直河小河口凡系清黄相接处皆然不独茶城也万歴九年该中河郎中陈瑛移河口于茶城东八里许剏建古洪内华二闸黄涨则闭闸以避淤黄退则启闸以冲刷极为便利近于万歴十六年工科都给事中常居敬请増建镇口闸一座去河愈近冲刷愈易而本口无遗䇿矣已经题奉明㫖永宜遵守可也或有问于驯曰漕水之出镇口闸者甚低故难敌黄被其倒灌而淤也今欲束之使高可乎驯应之曰漕水发源本不甚洪而昭阳㣲山吕孟诸湖水为潴蓄故出闸者愈少耳议者欲筑西隄以障之中砌减水闸二三座漕盛则闭闸以防其洩漕涸则启闸以借其流或是一䇿但因无处取土司道勘议未决近㨿地方呈称欲从满家闸经荳腐店开出梁山凿渠一道似或可行俟圗之或有问于驯曰五塘蓄水济运先年设有隄闸今皆圮矣可不复举乎驯应之曰驯初至之时亦尝锐意求复反覆行勘查得小新塘与雷公上下二塘相接西去扬州郡城十余里水由淮子河入漕河句城塘西去扬郡几三十里水径奔仪直由向水闸出江四塘皆𨽻江都县唐长史李袭誉所筑也陈公塘𨽻仪真县其水亦奔向水闸出江汉广陵太守陈登所筑也句城陈公二塘地形髙阜水俱无源惟借雨积小新上下雷三塘受观音阁后及上方寺后并本地髙田所下之水而局面窄小蓄水无多故汉唐巨臣筑塘积水以为溉田之计非以资运也今若虑漕渠浅涸借此水以济之则应任其直下不宜筑塘以障其流且冬春运河水浅彼先涸矣若虑湖水涨漫借此塘以障之则诸水皆从扬仪径奔出江与诸湖了不干渉也如欲复前人之故业蓄水以溉髙亢之田于民未必无益但民间承佃为田输价不赀歳纳之课亦不赀必须尽行偿贷筑隄建闸费尤不赀必须大为处分矧田髙之民欲积田洼之民欲洩筑隄建闸之后盗决者多必湏添设官夫防守当此劳费之后灾伤之余种种难于措办故驯谓其是尚可缓也或有问于驯曰徐南十余里有长塔二山中间地甚平衍伏秋水涨正河从此分洩山磨脐沟会鳗蛤诸湖之水由董陈二沟出宿迁县徐州庶几少免涨溢今乃筑隄障之大乃不可乎驯应之曰此未考也嘉靖三十年河水由磨脐沟洩出正河遂夺工费不赀両年始复故河万歴十八年水去其八几蹈覆輙筑隄之后挽水归漕河方深广且塔山原有天然一坝减水三十余丈长山新砌石坝减水四十余丈水涨则洩水落归漕隄何尝阻遏之也或有问于驯曰禹以治河称神而自夏及商为年不甚乆逺而盘庚遂有播迁之患至周定王五年以后则或南或北迁徙不常而驯欲以区区隄坝之工遂为长乆之䇿乎且自河南而上秦晋之间何尝有隄哉任之而已驯应之曰成功不难守成为难使禹之成业世世守之盘庚不必迁也周定王以后河必不南徙也人亡歳乆王迹熄而文献无徴故业毁而意见杂出又何怪乎河之无常也至于秦晋之间则更有说山多土坚水难啮也地亢而旷运不资也河南为城廓所拘徐邳为运道所借隄而束之势不得已也世世守之世世此河也歳逺人亡道谋滋起驯不得而知也河防一覧卷二河防一览卷三钦定四库全书河防一览卷三眀潘季驯撰河防险要淮南一歳防髙堰髙堰为淮扬门户隄防不可不严修守不可不预内除石隄三千丈外両头土隄毎嵗伏秋画地分守随汕随葺似可无虞矣但幇䕶之法湏于冬春间桩内贴蓆二层紧綑草牛挨蓆宻䕶毋使㱔湏漏缝然后实土坚夯则是以桩蓆䕶草牛以草牛䕶土浪窝何从得来至于宻植橛桞茭苇以为外䕶湏于水落即种庻免淹浸是在当事者加之意耳一歳防湖隄诸湖隄岸见议加幇髙厚且多减水闸寻常之水似可无虞矣但或霪潦弥月山水併发则又不可不预为之计也查得沙坝并芒稻白塔二河俱可洩水当事者因虑私贩塩徒潜通间道每毎筑坝断流殊不知欲禁舟航何湏筑塞河心宻布桩栅仍委白塔廵检严防越渡船只𤓰仪诸闸一体开放闸口拦以木栅则湖水可洩而盐政税课亦无妨矣一嵗防清江浦外河清江浦内外河相隔仅得一线之隄最为喫𦂳况黄河自清河县出口由西射东势甚湍急然扫湾迎熘之处不过一百五十丈止是卷筑鸡嘴六道每道相去二三十丈不等阻隔来流复于鸡嘴中间卷埽䕶岸即可支持然仓卒措办未免张皇莫若于冬春之间卷筑大埽幇䕶老隄埽外深下宻桩内用両笆両蓆以䕶埽亦如歳防髙堰之法自可无虞合用人夫查有近议行银募夫专聴本隄兴作免其别处差拨自可足用其余桩草所费不多措办自昜至于用石甃砌以为永乆之计则俟工力少裕为之可也鸡嘴即顺水坝之俗名近日河由草湾清江浦外淤滩甚逺犹恐河性不常二三年间复归正河修守之法当谨识之一议守徐家坝清河而下黄淮二渎交流注海越五十里一大折于淮郡之西桥又三十余里一大折于徐家坝其冲激怒号之势无异西桥前此治者屡坝屡壊为与水争尺寸耳今议弃旧址只营月坝去水稍逺令无湍激外䕶桩埽用实坝基事省功倍良得䇿也每歳派拨官夫预备物料伏秋将届专责山阳令督管河主簿不时廵视少有圯壊輙先综理年复如斯斯永頼也一议守八浅隄寳应县之西十余里有白马湖其当湖心而东即所谓八浅隄也徃歳隄决湖水奔逸建瓴而下舟楫过者少遇西风輙沉溺不可救其决处濶八十余丈深且二丈五六尺而水势湍急莫可名状虽不惜费寕能与水角力哉屡筑无功覆辙可鍳也乃议从湖心浅处先筑西隄一道以捍其外仍于河之南北坝二道暂令运艘越湖而行隄坝成则八浅正决潴水不流捧土而塞之矣是筑西隄若乃所以塞东决也但东决虽塞西隄终不可弃必湏歳加修筑仍宻种橛桞茭苇之类使其能当涛浪则东隄不守而自固矣此当于冬初预行寳应县掌印管河官料理可也一寳应月河自黄浦至三官庙前长二十里水多旁溃入湖是以流缓沙停新闸一𢃄浅阻为梗今加筑西上隄一道长三千六百三十五丈以束漕水可省挑濬之费湏责夫㸔守栽植茭桞加意培䕶歳修之工可勿缓也一严闸禁河口诸闸之设先臣平江伯陈瑄殊有深意盖节宣有度则外河之水不得突入运河之水不得盈漕非惟清江板闸一帯隄岸易守而寳应诸湖亦缓此一派急流矣但启闭之法非严不可如启通济闸则福清二闸必不可启启清江闸则福通二闸必不可启启福兴闸则清通二闸必不可启河水常平船行自易单日放进双日放出蒲漕方放放后即闭时将入伏即于通济闸外填筑软坝秋杪方启悉照先年旧规与近日题准事例行之其于河道关系不小也一歳守淮城北岸遥隄查得清江浦起由桞浦湾至髙岭止共隄一万六千九十一丈近又加至戴百户营止共隄八千一百五十六丈向来置之若弃万歴十三年范家口一决淮城几为鱼鳖工费不赀复还故物今已増设大使一员夫五百名专守一代隄岸乃淮安城北外捍殊为喫𦂳如有油刷随宜修补倘遇大有损动即于隄内有产之家量起夫役相幇修筑伏秋之时选拨省祭隂医等官尽地分守仍须预备桩草䋲苇之类各安置要害处所以待不时之需每歳冬春之交即预行申饬山阳县掌印官可也目今河由草湾正河俱淤殊不足处然河性不常一旦忽归正道修守之法仍须志之一歳守通济闸外大坝旧通济闸逼近外河河形浅直水势汹涌不便启闭而朱家口一带隄岸尤为难守今移闸于甘罗城旁改河于西南隅而于旧闸内半里许筑拦水大坝一道置朱家口于度外似为得䇿矣但大坝最为喫𦂳万一倾圯则新河与旧河之水併㵼入闸势必不支毎歳四月初湏专委一的当义民官拨夫十余名量备桩草守之毋忽毋忽议者又谓从大坝迤东両头直接泰山筑隄一道仅三里许则坝东与髙堰七里墩迤北両岸一带隄岸俱不须守而隄内之田皆可耕矣冬涸之时夫力稍暇即宜圗之一防清口淤澁清口乃黄淮交㑹之所运道必经之处稍有浅阻便非利渉但欲其通利须令全淮之水尽由此出则力能敌黄不为沙垫偶遇黄水先发淮水尚㣲河沙逆上不免浅阻然黄退淮行深复如故不为害也徃歳髙堰溃决淮从东行黄亦随之而东清口遂为平陆今髙堰筑矣独虑清河县对岸王家口等处淮水过盛从此决出则清口之力㣲矣故于清河县南岸筑隄一千一百八十丈今又接筑张福口隄四百四十余丈以防其决盖为此也工若甚缓而关系甚大已经题奉明㫖每歳专责清河县掌印官责差的当员役㸔守如遇塌损即便修筑更有一事尤宜稽察河南凤泗等处商贩船只最利由此直逹毎为盗决须严防之一京口闸附江南丹徒丹阳一帯河道原无水源借江为源潮长则开京口闸以放舟潮落则下板以蓄水若水涸舟胶则丹徒闸亦系通江支河放水可济潮水既落车戽亦可须临时斟酌申严启闭守闸者勿弛禁也淮北一砀山旧缕隄原因傍隄取土以致隄根成河每上流刘霄等口漫溢则直灌隄河壅激冲撞缕隄坐此不支今弃此隄于不用而另幇近年所筑月隄已为得䇿又虑缕隄决则月隄亦危且砀山居丰沛上游砀隄乃丰沛外戸外户失守则堂奥随之故复彷黄河顺水坝之意于单砀接界处筑斜长大坝一道长千余丈使上流漫溢之水循坝径归大河不得迫缕隄以危月隄试有成效宜加意此坝冬春拨夫幇培伏秋倍夫防守此保全砀丰沛一𢃄隄防关键也一丰县邵家大坝乃断絶秦沟旧路最为喫𦂳今已倍幇髙厚又接长数百丈毎歳冝摘调徐北隄夫赴此加修加守若日后夫役钱粮有余再于华山斜筑大坝直至楼子集将秦沟浊河二口俱断则全胜之䇿也但坝顶髙大斜向东南勿令兠水乃可经乆姑识之以竢将来一磨脐沟减水坝徐州东岸南去十余里有狼矢沟又东十五里许有磨脐沟每歳黄水暴涨则从狼矢沟直下至磨脐沟洩出赤龙潭经鳗蛤诸湖落马湖出宿迁董陈二沟嘉靖年间全河俱从此出而両洪正河俱为之夺万歴七年已于本沟筑遥隄一道而地形甚卑水入囊底随复冲决遂议筑减水石坝一座畲郎中亲徃视之不可而止今此议尚存驯躬率中河沈郎中徃视之地形较之河口卑数丈黄河暴涨之时必至逾隄漫流岂肯循轨入坝今议于长塔二山新筑隄中建石坝一座长三十丈水涨则洩水退归漕自无夺河之患矣但坝西与徐州居民甚不利此恐有盗决之患须特设一老人常川看守庶可乆耳一徐北镇口等闸此泉河与黄河交㑹之处伏秋黄水大发时多灌入本口动至淤阻原任中河郎中陈瑛剏建古洪内华二闸近该工科都给事中常题建镇口一闸如遇水发下板谨闭俟黄水消落即启闸纵水外冲而漕河无淤垫之患启一闭二悉如清江里河事规与近日题奉明例行之其镇口闸外东西両隄原系挑河所积客土未坚内水涌出未免剥损伏秋之前宻䕶桩笆隄固则闸无虞矣司闸者冝加慎焉一塔山牛角湾等缕隄镇口古洪二闸以东多傍山麓以西一望平旷浊河经流更无隄防黄水出岸横截闸河腹心受病故于塔山支河接筑缕隄九百四十二丈而牛角湾系茶城运河旧渠又筑坝一道东接塔山西接长隄几二里许以遏黄流傍入但坝地原系河身下多积沙创筑卑薄连歳失守肘腋为患已于本坝之南自旧缕隄支将军庙起东接塔山増筑长隄七百余丈颇得重门御暴之意冬春之际多加幇䕶伏秋之时昼夜防守预办桩草以备不虞夏镇第一要害宜殚心力勿忽一徐州之房村牛市口犁林铺李家井灵璧之双沟曲头集栲栳湾睢寕之马家浅王家口白浪浅何字舖邳州之匙头湾张林铺沙坊等处皆系扫湾急熘先年屡经冲决最为要害今双沟一帯已议弃缕守遥矣其余毎歳冬春间务及时详加勘议应䕶埽者忽䕶应筑矶嘴坝者急筑若水既发则难施工矣水发之后尤须倍严防守司道府官俱当不时廵阅矧濵河田地毎利于黄河出岸淤填肥美奸民徃徃盗决盖势既扫熘止须掘一蚁穴而数十丈立溃矣凡此等处夜防尤不可懈识之慎之一羊山横隄双沟弃缕守遥固为得䇿但恐涨水直至近山未免分流今于邳州对河羊山龟山土山相接处剏筑横隄长四百八十丈纵有顺隄之水遇格即返仍归正漕自无夺河之患此隄虽系睢寕县地方然去邳州不逺专责该州掌印管河官时加督阅培筑之工勿怠勿忽一议格隄防御之法格隄甚妙格即横也盖缕隄既不可恃万一决缕而入横流遇格而止可免泛滥水退本格之水仍复归漕淤熘地髙最为便益今于南岸房村单家口双沟马家浅辛安峯山等处俱筑格隄一道併羊山横隄共七道倘歳歳増修髙厚可永无分流夺河之患矣俟工力有暇再为増筑北岸亦倣而行之多多益善也一归仁集隄本隄所以捍御黄水睢水湖水使不得泛溢泗州并攻髙堰而又遏睢水湖水使之併入黄河益助冲刷关系最为重大毎歳三月间即当拨洪夫二百余名恊同本隄夫併力修䕶隄下宜宻栽茭桞以搪风浪其水浸隄根稍深处即预下䕶埽一二层桩笆欹朽者务逐一掘换填筑内四舖以至九舖尤为危险工宜倍之毎歳冬春宜多运桩䋲草分贮各舖其管河主簿督令专驻本隄以便督率前歳议筑石隄以工力不足仅成二千一百丈尚余二千九百丈若得全完幇䕶之工可免矣然其槖籥则又在小河口之通塞盖小河通则睢水径入黄河而归仁之水减半其藩篱则又在耿车时儿滩一帯之隄盖此隄髙厚坚固则睢水不能漫入埠子等湖而小河常通矣故上自髙卓下至时滩皆当接筑长隄歳加修守且宻栽茭草苇以䕶之盖修守此隄即所以修守归仁也况小河常通则灵睢宿迁积水得泄而沮洳渐成膏膄舟行径直免犯湖险而小民便于贩易为地方利又非浅鲜也司河者宜加意促成之一马厰坡隄桃源县地方有马厰坡横隄长七百四十六丈盖虑黄水大涨则从此入淮而淮为之淤淮水大涨则从此洩出而清口流弱故特筑横隄一道以遏之使黄不得入淮不得出最为𦂳关宜慎修之一直河邳州东南六十里原有直河以宣泄蒙沂诸山之水近年因浊流倒灌直河遂塞诸山水俱迤逦由落马湖经董陈二沟以出大河水势纡廻则近邳田地常被淹浸湖波淼𣺌则候风舟楫迟滞艰危不特直河居民失市廛之利己也昔已开复通行而迤里阎家集等口乃原通落马湖故道复筑长隄遏水此隄之坚瑕乃直河所视以通塞者毎歳仍须加髙加厚水发之时严行防守不令复出落马湖庶直河可保不淤也柰何继者失守长隄复决直河因之复塞矣务须查倣先年规制为之此与耿车时滩之隄同一关捩在司河者加之意耳一濒缕居民遥缕夹中居民及濵河居民俱当谕以移居髙阜处所或即结庐于遥隄之上盖黄河伏秋盛涨之时缕隄逼水必难恃以为安若水至而后避则无及矣此亦徙民当水冲者之遗意也即小民安土重迁亦须谕以四月暂移至九月复还故址毎歳春杪司道即严行各州县家谕而戸晓之乆之而民知遥隄之外皆乐土自有不待驱迫而相率移居者矣山东一歳守武王二坝曹县武家坝王家坝迎熘扫湾逼近老隄最为险要而武坝险又甚焉万一此坝溃决则城武金乡数郡邑者悉成沮洳且逼近闸河甚为可虞须于正月间多卷钉头矶嘴埽坝以遏直射及将老长隄幇厚増髙伏秋防守官夫时刻勿懈万歴十七年武家坝外忽成淤滩此亦一时之幸未可恃以忽修防也一修守曹单太行隄曹单二县太行隄剏自𢎞治十年河决黄陵冈大伤张秋运道先臣都御史刘忠宣公自河南以至砀沛筑长隄一道即太行隄也向来修守止及近水缕隄而行隄置于度外万歴四年河决鲁家口则曹单金鱼被渰殆尽万歴八年题准大加修筑屹然可恃以后毎二年一次加幇着为定例当事者慎毋居安忘危爽期废格可也一守戴村坝汶水从陶泰而来就塩河由博兴车渎入海自宋司空筑坝戴村蜒蜿九里屹如天成廻狂澜而逆之西㑹通河始得济运此坝系全河屏障先年设夫増土植桞培䕶周宻歳乆防弛以渐单薄万一乗瑕复归故道不无可虑宜令东平汶上管河官督夫培土栽桞悉如旧制此系运河第一喫𦂳关键故首及之一守坎河口石坝坎河口与戴村坝无异盖因戴村既筑之后水无傍洩歳乆复冲此口泉水决入盐河运河每至浅涸万厯十六年都给事中常㑹同抚按题请筑坝驯于十七年剏筑石坝一道长六十丈水涨则任其外洩而湖河无泛滥之患水平则仍复内蓄而漕渠无浅涸之虞利頼甚重防守当严必毎歳六月初旬即令东平州管河官驻札坝上备料集夫相机捍御九月初旬始得彻守着为定例永保万全司河者宜加慎焉一守冯何二坝冯家坝系蜀山湖之门户地卑而水易洩故筑坝以障之蓄可益运泛不病民何家口系南旺湖之尾闾此口稍卑汶水就西而下每决房家口而伤运河之隄南旺之水则涸矣今筑石坝平时任其南逝水涨洩而之西良得䇿也毎歳伏秋专责管河官不时廵视少有圮壊即便修砌二坝皆系都给事中常㑹题剏筑驯督筑颇固真永赖也一挑浚汶河淤沙坎河口石坝固为完䇿但可以洩水而不可以通沙日久淤停沙填河内则能致水涨漫或沙嘴横射河湾则能逼水冲决宜督管河官乗暇集夫挑浚使水不东逼径直南趋诚为保全石坝要务是在司河者先事而加之意尔一廵守五湖隄岸运艘全頼于漕渠而漕渠毎资于水柜五湖者水之柜也止因旧隄浸废界址不明民乗干旱越界私种尽为禾麦之塲先臣兵部侍郎王原建土隄南旺湖週围隄长一万九千七百八十八丈三尺蜀山湖隄自冯家坝起至苏鲁桥止长三千五百八十丈自苏鲁桥西至田家楼止原系收水门户栽植封界髙桞马塲湖隄东面长一千六百二十丈北面原留入水渠道栽植封界髙桞马踏湖隄自𢎞仁桥起至禹王庙止长三千三百一十三丈安山湖隄长四千三百二十丈而斗门闸坝悉已完备可收济漕永利万歴十六年又都给事中常㑹题増修驯因旧为新督筑完固但近湖射利之徒觊觎水退希圗耕种盗决之弊禁令当严每年冬春管河官週围廵阅责令守湖人役投逓甘结庻河防饬而水利无渗洩之患疆界明而奸民杜侵越之萌矣一因时分合汶流南旺分水地形最髙所谓水舂也决诸南则南流决诸北则北流惟吾所用何如耳当春夏粮运盛行之时正汶水㣲弱之际分流则不足合流则有余宜效轮畨法如运艘浅于济寕之间则闭南旺北闸令汶尽南流以灌茶城如运艘浅于东昌之间则闭南旺南闸令汶尽北流以灌临清当其南也更发濵南诸湖水佐之当其北也更发濵北诸湖水佐之泉湖兼注南北合流即遇旱暵克有济矣此以智役水以人胜天力不劳而功倍计无愈此临时酌之一先期挑濬月河南旺旧例両年一大挑筑坝断流不通舟楫始开月河官民称便欲挑正河必先挑月河一时両役并兴夫多苦累时迫则工必畧工畧则沙必淤自今万歴十八年挑正河为大挑十九年挑月河为小挑以后着为定规庶舟楫徃返既不阻于稽缓夫役用工亦不病于烦难矣一筑土坝以利接济闸河地亢卫河地洼临清板闸口正闸卫両水交㑹处所毎歳三四月间雨少泉澁闸河既浅卫水又消髙下陡峻势若建瓴毎一启板放船无几水即尽耗漕舟多阻宜于闸口百丈之外用桩草设筑土坝一座中留金门安置活板如闸制然将启板闸先闭活闸则外有所障水势稍缓而于运艘出口易于打放卫水大发即从拆卸歳一行之费无几何此亦权宜之要术也一疏卫济运卫水发源于河南辉县蘓门山名曰朔刀泉经新乡等处合淇漳二水逾馆陶至临清合汶河之水经徳州出天津直沽入海板闸以下全赖此水济运夏秋之交粮运盛行毎患浅澁盖因辉县源头建有仁义礼智信五闸壅泉灌溉民田以致水不下流殊妨国计宜行分廵东昌道毎嵗粮运北行卫水消涸呈报总河衙门移文河南管河道速将五闸封闭俾水尽归运河其余月分或水势充盈仍聴民便庶公私两不相妨而运艘不滞矣一疏濬泉源校山东泉源属济兖二府一十六州县共一百八十泉分为五派以济运道新㤗莱芜㤗安肥城东平平隂汶上蒙隂之西宁阳之北九州县之泉俱入南旺分流其功最多关系最重是为分水派也泗水曲阜滋阳寕阳迤南四县之泉俱入济寕关系亦大是为天井派也邹县济寕鱼䑓峄县之西曲阜之北五州县之泉俱入鲁桥是为鲁桥派也滕县诸泉近入独山吕孟等湖以逹新河是为新河派也又沂水䝉隂诸泉与峄县许池泉俱入邳州徐吕而下黄河经行无借于此是为邳州派也酌其缓急则分水天井鲁桥之派属漕河命脉毎歳春夏聼司道严督管泉官夫疏濬通逹俾源源而来庶几有济但数月不雨其流必渇万歴十六年漕渠干涸百计疏濬卒无涓滳之流至闰六月初司大雨连朝诸泉俱涌河渠遂盈则地利未尝不系于天时也至于山泉沙碛颇多汶河每为淤垫须于大挑之期一併挑濬使泉流无阻亦一䇿也司漕者志之河南一南岸隄防南岸逼近省城藩封重地最为喫𦂳如荥泽县之小院村中牟县之黄炼集祥符县之瓦子坡槐疙疽刘兽医口陶家店张家湾时和驿兎伯堽埽头集陈留县之王家楼兰阳县之赵皮寨仪封县之李景髙口普家营商丘县之杨先口俱为要害刘兽医口先年筑有埽坝坝内有月隄一道惟恐月隄不支又于万歴十七年筑遥隄一道长二千七百三十二丈足为屏翰本年题准埽坝不足恃专守月遥二隄讫又陶家店幇接隄长一千八百七十一丈坝长三千六百二十九丈张家湾加修旧坝一道旧隄一道时和驿幇筑隄长九百二十丈坝长三百二十七丈又兎伯堽至埽头集止有一隄倘被冲决则水直至野鸡冈趋凤泗重千陵寝万歴十八年増筑遥隄长二千九百三十丈重门待暴或可无虑又赵皮寨起至李景髙口一𢃄系黄河旧趋凤泗故道万歴十七年剏筑遥隄长二千三百五十九丈九尺最为要害宜慎守之一北岸隄防北岸迫近漕河关系运道最为要害如荥泽县之甄家庄郭家潭阳武县之脾沙堽原武县之庙王口封丘县之于家店中栾城荆隆口祥符县之黄陵冈陈桥贯台马家口陈留寨兰阳县之铜瓦厢板厰樊家庄张村集马坊营仪封县之穵泥河炼城口荣花树三家庄考城县之陈隆庄芝麻庄孝城口俱为要害荆隆口万厯十五年河决长东二县几溺万厯十七年剏筑遥隄长二千九十丈所当加意防守又荣花树幇筑隄长一百七十五丈六尺坝长五百五十九丈三家庄剏筑坝长二百七十丈芝蔴庄剏筑坝长八十六丈孝城口补筑隄长二十八丈坝长二十丈四尺皆系喫𦂳隄岸并宜分拨官夫防守不懈者也以上南北両岸要害处所毎歳冬春掌印管河官沿隄相度或预卷干埽以防其油或多筑矶嘴以遏其冲各该管河官驻守河滨该道不时廵阅四防二守之法务须三令五事丁寕告戒慎之慎之一修守南北两岸长隄黄河北岸𢎞治十年河决黄陵冈张秋运道淤阻都御史刘忠宣公筑有长隄一道荆隆口之东西各二百余里黄陵冈之东西各三百余里自武陟县詹家店起直抵砀沛一十余里名曰太行隄盖取耸峙蜿蜒如山之状南岸亦旧有长隄一道起自虞城县至荥泽县止両隄延亘一千五百余里实为该省屏翰但地鲜老土最易冲汕卑薄已甚已经题加幇筑于万厯十七年计筑完隄坝共长四万八千一百二十二丈庻几可恃以后年分管河官各照地方但有剥损悉如嵗修事例覔取老土填淤加幇髙厚不得拥沙塞责管河道不时廵视探騐加意毋忽一修守沁河隄岸沁河发源于沁州绵山穿太行逹济源至懐庆府武陟县与黄㑹合其湍急之势较黄河益甚而武陟县东岸之莲花池金屹最其冲射要害处也万厯十五年沁从此决新乡获嘉一帯俱为鱼鳖毎年堵筑埽坝劳费不赀且坝内为商民辏集之处烟㸑不下千余倚隄为命今议甃石四百三十五丈随守随修限以三年告成此隄一成永乆可恃而议者畏难尚未兴举而北岸大樊村亦系扫湾要害幇隄卷埽均在司河者留意焉直隶一通惠河濬浅筑隄通惠河发源于昌平州神山泉㑹马眼诸泉经都城入府南出玉河桥由大通桥至通州而与白河合白河发源于雾灵山由宻云县㑹榆浑诸河至张家湾总名曰潞河至通州而与通惠河合势并南流杨村以北通惠之势峻若建白河之流淤沙易阻夏秋水涨则惧其潦冬春水㣲则病其澁浮沙之地既难建闸以备节宣惟有濬筑之工殊为喫𦂳万厯十五年剏设管河通判专驻杨村其为修防计得矣但查沿河両隄如搬缯口火烧屯通济厰东要儿渡口王家务华家口阎家口绵花市猪市口观音堂蔡家口桃花口以上隄岸坍塌卑薄最为险要水发即决濵河州县渰浸为患漕艘漂淌人甚危之应行司道督行管河官毎歳冬间办积桩草春初率夫将前隄加髙幇厚填土实杵不得杂沙塞责粮运将至设法疏濬或筑束水小坝冲刷深广俾漕舟无胶滞之虑民业免沮洳之害司河者宜殚心焉一歳修辅郡长隄大名府属长东二县旧有长隄一道延亘一百三十里东至山东曹县白茅集西至河南封丘县新丰村止隄外即有淘北河一道相传即黄河故道也万歴十五年河由河南封丘县荆隆口决入挟淘北河冲决本隄之大杜口両邑昏垫该工科都给事中常㑹同抚按题奉钦依修筑隄完然隄外有月隄三坝名曰三尖口吴家口刘家口在长垣利在洩水不肯闭塞在东明惧其受渰坚欲堵截両相掣肘虽有坝名终属虚应即令长隄专设府佐驻守杜胜闸而又画界分理长垣县管九十七里东明县管三十三里建舖设夫以时修守隄既固矣三坝有无不足较也夫坝之有无系于长隄而隄之利害全在荆隆一帯故添设开封府同知专驻札荆隆虽卫河南实卫长东二县也总之荆隆坚守则长隄无事长隄无事则三坝不用二县之民永帖袵席此探本遡源之论不可不知也长东河官须时时侦探荆隆口隄岸少有冲汕即申总院施行河防一览卷三河防一览卷四钦定四库全书河防一览卷四明潘季驯撰修守事宜一筑隄凡黄河隄必逺筑大约离岸须三二里庻容蓄寛广可免决啮切勿逼水以致易决隄之高卑因地势而低昻之先用水平打量毋一槩以若干丈尺为凖务取真正老土毎高五寸即夯杵三二遍若有淤泥与老土同第湏取起晒凉候稍干方加夯杵其取土宜逺切忌傍隄挖取以致成河积水刷损隄根验隄之法用鉄锥筒探之或间一掘试隄式贵坡切忌陡峻如根六丈顶止须二丈俾马可上下故谓之走马隄工费凡创筑者毎方广一丈高一尺为一方计四工土近者毎工银三分最近者二分土逺者四分如隄根六丈顶二丈须通融作四丈折筭此计土论方之法也如幇隄则先计旧隄若干今増濶各若干尺以前法折筭一塞决凡隄初决时急将两头下埽包裹官夫昼夜看守稍待水势平缓即从両头接筑如水势汹涌头裹不住即于本隄退后数丈挖槽下埽如裹头之法刷至彼必住矣此谓截头裹也如又不住即于上首筑逼水大坝一道分水势射对岸使回熘冲刷正河则塞工可施矣塞将完时水口渐窄水势益涌又有合口之难湏用头细尾粗之埽名曰鼠头埽俾上水口濶下水口收庻不致滚失而塞工易就也埽以土胜为主埽台湏要卧羊坡以便推挽揪头䋲湏要紧扯以防下㳺又湏时时打松令其深下仍覔惯会泅水之人入水探验底埽着地方下签樟签樟湏要酌中埽埽钉着方为坚固倘有数寸空悬无有不败事者如寒天或水急不能泅水即看揪头寛松便是着地之验系䋲留橛令人专守畧有走动便须另下一橛橛头上填记苐几埽揪头滚肚明白以便㸃查收放埽面出水未高宁加一小埽不可多用土牛推埽时易动故也此等事湏要勇徃直前俗谚谓之抢筑稍稍逗遛必有后悔以上数端茍不详审劳费罔功辄疑鬼恠甚可嗤也如用大埽长伍丈髙六七尺者用草六百束毎束重十斤价银二厘该银一両二钱栁稍一百二十束毎束重三十斤价银一分该银一両二钱如无栁稍以苇代之草䋲六十套毎套四十二条毎条长二丈四尺价银三分该银一両八钱桩木五根毎根银一钱该银五钱揪头滚肚䋲四条共用二百五十斤每斤价银五厘该银一両二钱五分每大埽一箇约共该料价银五両九钱五分挑土夫土逺近不等难以预计中埽并土牛工料以次逓减一筑顺水坝顺水坝俗名鸡嘴又名马头专为喫紧迎熘处所如本隄水刷汹涌虽有邉埽难以乆恃必须将本隄首筑顺水坝一道长十数丈或五六丈一丈之坝可逼水逺去数丈隄根自成淤滩而下首之隄俱固矣安埽之法上水厢邉埽宜出将裹头埽藏入在内下水埽宜退藏入裹头埽内庻水不得掲动埽也如筑长六丈濶四丈高一丈用埽両面厢邉毎邉用埽二行裹头二行中间填土毎行用埽三层共计用中埽十八箇每箇长五丈高三尺用草四百束栁稍八十束草䋲四十条排桩签桩共用桩木四根人夫二十五工共用卷埽隄夫四百五十工运土隄夫二百工俱不议工食共用草七千二百束该银一十四两四钱栁稍或苇一千四百四十束该银二十四两四钱草䋲七百二十套该银二十二两六钱椿木七十二根该银七两二钱行䋲十二条毎条重四十斤共用四百八十斤该银二両四钱约共该银六十两如无栁稍以苇代之一下获根干埽凡隄系扫湾须预下干埽以衞隄根此埽须土多料少签椿必用长壮入地稍深庻不坍蛰如下长三丈高三尺埽一箇用草一百六十束该银三钱二分柳稍四十束该银四钱草䋲十二套该银六钱桩木三根该银三钱量用作行䋲用隄夫二十工不议工食毎埽一箇约共该料价银一两六钱二分一造滚水石坝滚水石坝即减水坝也为伏秋水发盈漕恐势大漫隄设此分杀水势稍消即归正漕故建坝必择要害卑洼去处坚实地基先下地钉桩锯平下龙骨木仍用石楂鉄缝方铺底石垒砌鴈翅宜长宜坡跌水宜长迎水宜短俱用立石拦门桩数层其地钉椿须札鹰架用悬硪钉下石缝须用糯汁和灰缝使水不入如石坝一座坝身连鴈翅共长三十丈坝身根濶一丈五尺收顶一丈二尺高一尺五寸迎水濶五尺跌水石濶二丈四尺四鴈翅各斜长二丈五尺高九尺用粗细石计长一千三百九十余丈并地钉桩龙骨木鉄锭鉄销煤炭石灰木炭糯米麻及各匠工食约共该银一千九百余两其运石抬石搬料夫船并官夫廪粮工食临期酌给一建石闸建闸节水必择坚地开基先挖固工塘有水即车干方下地钉桩将桩头锯平缝上用龙骨木地平板铺底用灰麻艌过方砌底石仍于迎水用立石一行拦门桩二行跌水用立石二行拦门桩八行如地平板铺完工过半矣自金门起两面垒砌完方铺海漫鴈翅金门长二丈七尺两邉转角至鴈翅各长五丈共用石三千一百丈闸底海漫拦水跌水共用石九百丈二项共用石四千丈并鉄锭鉄销鉄锔天桥环地钉桩龙骨木地平板万年坊闸板绞关闸耳绞轴托桥木石灰香油麻柴炭等项及各匠工食约共该银三千两有竒其官夫廪粮工食临期酌给一建涵洞建涵洞以洩积水基址亦择坚实方可下钉桩砌石水多则建二孔少止一孔如涵洞一座口濶一丈五尺身长二丈中立石墻一堵亦长二丈寛五尺分为二孔每孔寛五尺两邉四鴈翅各一丈五尺共用石二百丈并地钉桩鉄锭石灰板木并各匠工食约该银一百八十余两其夫役工食临期酌给一建车船坝先筑基坚实埋大木于下以草土覆之时灌水其上令软滑不伤船坝东西用将军柱各四柱上横施天盘木各二下施石窝各二中置转轴木各二根毎根为窍二贯以绞关木系蔑䌫于船缚于轴执绞关木环轴而推之一挑河凡桃河面宜濶底宜深如锅底様庻中流常深且岸不坍塌如不用隄湏将土运于百余丈外以免淋入河内凡创开河者每方广一丈毎夫日开深一尺为一工挑濬泥水相半者减十分之五全系水中捞取者减十之七八取土登岸就而筑隄者亦以半折筭焉一闸河偶浅急疏之法凡闸河浅处如水熘在中须两岸筑丁头坝以束之水熘在傍将浅邉顺筑束水长坝以逼之水由坝中其势自急中熘自深如浅处不多或排板挿下泥内逼水涌刷或排小船用杏叶杓挖濬必不得已则用桩草制活闸节水亦一䇿也一栽柳䕶隄卧柳长柳湏相兼栽植卧柳须用核桃大者入地二尺余出地二三寸许柳去隄址约二三尺宻栽俾枝叶搪御风浪长柳须距隄五六尺许既可捍水且毎歳有大枝可供埽料俱宜于冬春之交津液含蓄之时栽之仍须时常浇灌长柳宜用棘刺围䕶以防盗㧞畜啮一栽茭苇草子䕶隄凡隄临水者须于隄下宻栽芦苇或茭草俱掘连根丛株先用引橛锥窟深数尺然后栽入讣濶丈许将来衍茁愈蕃即有风不能鼓浪此䕶临水隄之要法也隄根至面再採草子乗春初稍锄覆宻种俟其畅茂虽雨淋不能刷土矣一伏秋修守四防一曰昼防隄岸每遇黄水大发急熘扫湾处所未免刷损若不即行修补则扫湾之隄愈渐坍塌必致溃决宜督守隄人夫毎日卷土牛小埽聴用但有刷损者随刷随补毋使崩卸少暇则督令取土堆积隄上若子隄然以备不时之需是为昼防二曰夜防守隄人夫毎遇水发之时修补刷损隄工尽日无暇夜则劳倦未免熟睡若不设法巡视恐寅夜无防未免失事湏置立五更牌面分发南北两岸恊守官并管工委官照更挨发各铺传逓如天字铺发一更牌至二更时前牌未到日字铺即差人挨查系何铺稽迟即时拿究余铺倣此隄岸不㫁人行庻可无误巡守是为夜防三曰风防水发之时多有大风勐浪隄岸难免撞损若不防之于㣲乆则坍薄溃决矣须督隄夫綑札龙尾小埽摆列隄面如遇风浪大作将前埽用䋲桩悬系附隄水面纵有风浪随起随落足以䕶衞是为风防四曰雨防守隄人夫毎遇骤雨淋漓若无雨具必难存立未免各投人家或铺舍暂避隄岸倘有刷扫何人看视须督各铺夫役毎名各置斗笠蓑衣遇有大雨各夫穿带隄面摆立时时巡视乃无踈虞是为雨防二守一曰官守黄河盛涨管河官一人不能周巡两岸须添委一恊守职官分岸巡督毎隄三里原设舖一座毎铺夫三十名计毎夫分守隄一十八丈宜责毎夫二名共一段于隄面之上共搭一窝舖仍置灯笼一箇遇夜在彼栖止以便传逓更牌巡视仍画地分委省义等官日则督夫修补夜则稽查更牌管河官并恊守职官时常催督巡视庻防守无顷刻懈弛而隄岸可保无事二曰民守毎铺三里虽已派夫三十名足以修守恐各夫调用无常仍须预备宜照徃年旧规于附近临隄乡村毎铺各添派乡夫十名水发上隄与同铺夫併力恊守水落即省放回家量时去留不妨农业不惟隄岸有頼而附隄之民亦得各保田庐矣一竖立旗竿灯笼以示防守各铺相离颇逺倘一铺有警别铺不闻有误救䕶须令隄老毎铺𥪡立旗竿一根黄旗一面上书某字铺三字灯笼壹箇昼则悬旗夜则挂灯以便瞻望仍置铜锣一面以便转报一铺有警鸣锣为号临铺夫老挨次传报各铺夫老併力齐赴有警处所即时救䕶首尾相顾通力合作庻保万全一防盗决守隄之法隄防盗决最为喫紧盖盗决有数端坡水稍积决而洩之一也地土硗薄决而淤之二也仇家相倾决而灌之三也至于伏秋水涨处处危急隣隄官老隂伺便处盗而洩之诸隄皆易保守四也巡警稍怠或乗风雨之时或乗酣睡之处即被下手矣防御者不可不知一议涵洞涵洞洩水本是无妨但湏明设石闸以严启闭若暗开隄址草木蒙丛便难觉察万厯八年奸民私嘱管河主簿将南岸遥隄暗开涵洞数座十七年伏水暴涨单家口水从涵洞洩出势甚汹涌一鼓而开遂成大决此可谓明鑑矣司河者知之一歳办物料河防全在歳修歳修全在物料而州县河官视为竒货歳估既定冐银入已括取里逓草束河夫攀折栁稍遮掩一二便为了事近日徐州判官彭鹤灵璧主簿元仲贤之事可鉴也今议于十一月间司道官估计停当各掌印官领银收买法固善矣又湏特委亷能职官一二员专管收支工完之日将卷筑过埽坝收支过物料数日开报总河衙门查考庻几事有责成而钱粮无冐破矣又冬初修守稍暇即督夫于漫坡中採取野草毎束十斤者毎夫毎日可採四十束积至百万可省千金禆益非小草料既备埽䕶必周冲决之患可免即脱有不测而物料在手计日可塞何致延阔糜费此河道第一喫紧工夫也一水汛立春之后东风解冻河邉人候水初至凡一寸则夏秋当至一尺颇为信验谓之信水二月三月桃花始开氷泮雨积川流猥集波澜盛长谓之桃花水春末芜菁华开谓之菜华水四月壠麦结秀擢芒变色谓之麦黄水五月瓜实延蔓谓之瓜蔓水朔野之地深山穷谷氷坚晚泮逮乎盛夏消释方尽而沃荡山石水𢃄矾腥併流于河故六月中旬之水谓之矾山水七月菽豆方秀谓之豆华水八月荻薍华谓之荻苖水九月以重阳纪节谓之登高水十月水落安流复其故道谓之复槽水十一月十二月㫁氷杂流乗寒复结谓之蹙凌水此外非时暴涨谓之客水皆当督夫巡守而伏秋水势最盛非他时此故防者昼夜不可少懈云河防一览卷四河防一览卷五钦定四库全书河防一览卷五明潘季驯撰河源考夏书禹贡导河积石至于龙门南至于华隂东至于底柱又东至于孟津东过洛汭至于大伾北过洚水至于大陆又北播为九河同为逆河入于海蔡傅曰河自积石三千里而后至龙门经但一书积石不言方向荒逺在所畧也龙门而下因其所经记其自北而南则曰南至华隂记其自南而东则曰东至底柱又详记其东向所经之地则曰孟津曰洛汭曰大伾又记其自东而北则曰北过洚水又详记其北向所经之地则曰大陆曰九河又记其入海之处则曰逆河自洛汭而上河行于山其地皆可考自大伾而下垠岸高于平地故决啮流移水陆变迁而洚水大陆九河逆河皆难指实然上求大伾下得碣石因其方向辨其踪迹则犹可考也西汉书西域传西域中央有河其河有两源一出葱岭山下一出于阗于阗在南山下其河北流与葱岭河合东注蒲昌海蒲昌海一名盐泽者也去玉门阳关三百余里广袤三百里其水停居冬夏不増减皆以为濳行地下南出于积石为中国河云山海经崑崙山纵横万里高万一千里去嵩山五万里有青河白河赤河黑河环其墟其白水出其东北陬屈向东南流为中国河河百里一小曲千里一大曲发源及中国大率常然东流濳行地下至规期山北流分为两源一出葱岭一出于阗其河复合东注蒲昌海复濳行地下南出积石山西南流又东回入塞过炖煌酒泉张掖郡南与洮河合过安定北地郡地流过朔方郡西又南流过五原郡南又东流过云中西河郡东又南流过上都河东郡西而出龙门汾水从东于北入河东即龙门所在龙门未开河出孟门东大溢是谓洪水禹凿龙门始南流至华隂潼关与渭水合又东回砥柱砥柱山名河水分流包山而过山见水中若柱然今陜州东河北陜县三县界及洛阳孟津所在至巩县与洛水合成臯与济水合济水出河北至王屋山而南截河渡正对成臯又东北流过武徳与沁水合至黎阳信都信都今冀州绛水所在绛水亦曰溃水一曰漳水鉅鹿之北遂分为九河鉅鹿今邢州大陆所在大陆泽名九河一曰徒骇二太史三马颊四覆釜五湖苏六简七絜八钩盘九鬲津又合为一河而入海齐桓公塞九河以广田居故舘陶具丘广川信都东光河间以东城池九河旧迹犹存汉代河决金隄南北多罹其害议者常欲求九河故迹而穿之未知其所是以班固云自兹距汉已亡其八枝河之故渎自沙丘堰南分而出焉故尚书称导河积石至于龙门今绛州龙门县界南至于华隂北至于砥柱东至于孟津在洛北都道所奏古今以为津东过洛汭至于大伾洛汭今巩县在河洛合流之所也大伾山今汜水县即故成臯也山爯成曰伾北过水至于大陆其绛水今冀州信都大陆泽名今邢州鉅鹿又北播为九河同为逆河入海是也同合出九河又合为一名为逆河逆行也言海口有潮夕潮以迎河水元史河源记河源古无所见禹贡导河止自积石汉使张骞持节道西域度玉门见二水交流发䓤岭趋于阗汇盐泽伏流千里至积石而再出唐薛元鼎使吐蕃访河源得之于闷磨黎山然皆歴嵗月渉艰难而其所得不过如此世之论河源者又皆推本二家其说恠诞总其实皆非本真意者汉唐之时外夷未尽臣服而道未尽通故其所徃不无迂廻难阻不能直抵其处而究其极也元有天下薄海内外人迹所及皆置驿传使驿徃来如行国中至元十七年命都尔蘓为招讨使佩金虎符徃求河源都尔蘓既受命是歳至河州州之东六十里有宁河驿驿西南六十里有山曰杀马关林麓穷隘举足浸高行一日至巅西去愈高四阅月始抵河源是冬还报并图其城传位置以闻其后翰林学士潘昻霄从都尔蘓之弟库库出得其说撰为河源志临川朱思本又从巴尔济蘓家得帝师所藏梵字图书而以华文译之与昻霄所志互有详畧今取二家之书考定其说有不同者附注于下按河源在吐蕃朶甘思西鄙有泉百余泓沮洳涣散弗可逼视方可七八十里履高山下瞰灿若列星以故名鄂端诺尔鄂端译言星宿也羣流奔辏近五七里汇二巨泽名阿拉克诺尔自西而东连属吞噬行一日迤逦东骛成川号赤賔河又二三日水西南来名亦里出与赤賔河合又三四日水来南名唿喇又水东南来名雅尔楚合流入赤賔其流浸大始名黄河然水犹清人可渉又一二日岐为八九股名伊逊鄂罗木译言九渡通广五七里可度马又四五日水浑浊土人抱革囊骑过之聚若纠木斡象舟传髦革以济仅容両人自是両山崃束广可一里二里或半里其深叵测朶甘思东北有大雪山名伊拉玛博啰其山最髙译言誊格哩哈达即崑崙也山腹至顶皆雪冬夏不消土人言逺年成氷时六月见之自八九股水至崑崙行二十日又四五日至地名而库济库徳二地相属又三日地名哈喇博勒齐尔四逹之冲也多㓂盗有官兵镇之近北二日河水过之崑崙以西人简少多处山南山皆不穹峻水益散漫兽有髦牛野马狼狍羊之类其东山益高地亦渐下岸狭隘有狐可一跃而越之处行五六日有水西南来名纳琳哈喇译言细黄河也又両日水南来名恰尔玛出二水合流入河河水北行转西流过崑崙北一向东北流约行半月至贵徳州地名博勒齐尔始有州治官府州𨽻吐蕃等处宣慰司司治河州又四五日至积石州即禹贡积石五日至河州安乡关一日至打罗坑东北行一日洮河水南来入河又一日至兰州过北卜渡至鸣沙河过应吉里州正东行至宁夏府南东行即东胜州𨽻大同路自发源至汉地南北涧溪细流旁贯莫知纪极山皆草石至积石方林木畅茂世言河九折彼地有二折盖恰尔玛出及贵徳博勒齐尔也歴代河决考周定王五年河徙砱砾晋景公十五年谷梁传曰梁山崩壅河三日不流晋君召伯尊伯尊遇辇者问焉辇者曰国君素缟帅羣臣哭之既而祠焉斯流矣伯尊至君问之伯尊如其言而河流汉文帝十二年冬十二月河决酸枣东溃金隄武帝建元三年河水溢于平原元光三年春河水徙从顿丘东南流夏复决濮阳瓠子注鉅野通淮泗汎郡十六元帝永光五年冬十二月河决初武帝既塞宣房后河复北决馆陶分为屯氏河东北入海广深与大河等故因其自然不堤塞也是嵗河决清河灵鸣犊口而屯氏河絶成帝建始四年夏四月河决东郡金堤灌四郡三十二县居地十五万顷壊官亭庐舍且四万所河平三年秋八月河复决平原流入济南千乗所壊败半建始时复遣王延世作治六月乃成鸿嘉四年秋渤海清河信都河水湓溢灌县邑三十一败官亭民舍四万余所新莽三年河决魏郡泛清河以东数郡先是莽恐河决为元城塜墓害及决东去元城不忧水故遂不堤塞唐𤣥宗开元十年博州河决十四年魏州河溢十五年冀州河溢昭宗干宁三年夏四月河涨将毁滑州朱全忠决为二河夹城而东为害滋甚后唐同光二年秋七月唐发兵塞决河先是梁攻杨刘决河水以限晋兵梁所决河连年为曹濮患命将军娄继英督汴滑兵塞之未几复壊晋天福二年河决郓州四年河决愽州六年河决滑州开运三年秋七月河决杨刘西入莘县广四十里自朝城北流汉干祐元年五月河决鱼池三年六月河决郑州周广顺二年十二月河决郑州滑州周遣使脩塞周主以决河为忧王浚请自行视许之周塞决河三月澶州害天福十一年黄河自观城县界楚里村隄决东北经临黄观城两县宋太祖干徳二年赤河决东平之竹村三年秋大雨开封河决阳武又孟州水涨壊中潬桥梁澶郓亦言河决四年八月滑州河决壊灵河县大隄开寳四年十一月河决澶渊泛数州太宗太平兴国二年秋七月河决孟州之温县郑州之荥泽澶州之顿丘七年河大涨蹙清河凌郓州城将陷塞其门急奏以闻诏殿前承㫖刘吉驰徃固之八年五月河大决滑州韩村泛澶濮曹济东南流至彭城界入于淮九年春滑州复言房村河决淳化四年十月河决澶州陷北城壊庐舍七千余区真宗咸平三年五月河决郓州王陵埽浮鉅野入淮泗水势悍激浸迫州城景徳元年九月澶州言河决横壠埽四年又壊王公埽并许诏发兵夫完治之大中祥符三年十月判河中府陈尧叟言白浮图村河水决溢明年九月棣州河决聂家口五年正月本州请徙城居民重迁命使完塞既成又决于州东南李氏湾环城数十里民舍多壊又请徙商河役兴踰年虽扞䕶完筑裁免决溢而湍流益暴壖地益削河势高民屋殆踰丈矣民苦乆役而终忧水患六年乃诏徙州于阳信之八方寺七年八月河决澶州大吴埽天禧三年六月乙未夜滑州河溢城西北天台山旁俄复溃于城西南岸漫溢州城歴澶濮曹郓注梁山泊又合清水古汴渠东入于淮州邑罹患者三十二仁宗天圣六年六月河决澶州之王楚埽明道二年徙大名之朝城县于社婆村废郓州之王桥渡淄州之临河镇以避水景祐元年七月河决澶州横壠埽庆厯八年六月癸酉河决商胡埽皇祐元年三月河合永济渠注干宁军二年七月辛酉河复决大名府舘陶县之郭固四年正月乙亥塞郭固而河势犹壅议者请开六塔以披其势嘉祐元年夏四月壬子朔塞商胡北流入决此河不能容是夕复决令三司盐鉄判官沈立徃行视神宗熈宁元年六月河溢恩州乌拦提又决冀州枣强埽北注瀛七月又溢瀛州乐夀埽四年七月辛卯北京新堤第四第五埽决漂溺舘陶永济清阳以北八月河溢澶州曹村十月溢卫州王供时新堤凡六埽而决者二下属恩冀贯御河奔冲为一十年五月荥泽河决急诏判都水监俞光徃治之是嵗七月河复溢卫州王供及汲县上下埽懐州黄沁滑州韩村乙丑遂大决于澶州曹村澶渊北流㫁絶河道南徙东滙于梁山张泽泺分为二派一合南清河入于淮一合北清河入于海丘濬大学衍义补曰此黄河入淮之始本年八月又决郑州荥泽元丰元年四月丙寅决口塞诏改曹村埽曰灵平五月甲戍新堤成闭口㫁流河复归北三年七月澶州孙村陈埽及大吴小吴埽决四年四月小吴埽复大决自澶注入御河五年六月河溢北京内黄埽七月决大吴埽堤以纾灵平下埽危急八月河决郑州原武埽溢入利津阳武沟刀马河归纳梁山泺七年七月河溢元城埽决横堤破八月河流虽北而孙村低下夏秋霖雨涨水徃徃东出小吴之决十月又决大名之小张口元符三年四月河决苏村徽宗大观元年丙申邢州言河决陷鉅鹿县庚寅冀州河溢壊信都南宫两县三年六月河溢冀州信都十一月河决清河埽是嵗水壊天成圣功桥元世祖至元九年七月衞辉路新乡县广盈仓南河北岸决二十三年河决冲突河南郡县凡十五处役民二十余万塞之二十五年汴梁路阳武县诸处河决二十二所漂荡麦禾房舍委宣慰司督本路差夫修治成宗大徳元年秋七月河决杞县蒲口塞之明年蒲口复决塞河之役无歳无之是后水北入复河故道二年秋七月大雨河决漂归徳属县田庐禾稼三年五月河南省言河决蒲口儿等处侵归徳府数郡百姓被灾武宗至大二年秋七月河决归徳又决封丘仁宗延祐七年七月汴城路言荥泽县六月十一日河决塔海庄东隄横隄两重又决数处二十三日夜开封县苏村及七里寺复决二处泰定帝泰定二年五月河溢汴梁三年河决阳武漂民居万六千五百余家寻复壊汴梁乐利隄发丁夫六万四千人筑之文宗至顺元年六月曹州济隂县河防官言初五日魏家道口黄河旧堤将决不可修筑募民修䕶水月隄复扵近北筑月堤未竟至二十一日水忽泛溢新旧三堤一时咸决明日外堤复壊有蛇时出没于中所下桩土一扫无遗顺帝至正四年五月大雨二十余日黄河暴溢平地水深二丈许北决白茅堤六月又北决金隄并河郡邑济宁军州虞城砀山金乡鱼台丰沛定陶楚丘武城以至曹州东明鉅野郓城嘉祥汶上任城等处皆罹水患北侵安山沿入会通运河延袤济南河间将壊而漕司䀋塲五年河决济隂漂官民庐舍殆尽六年河决二十六年春二月黄河北徙先是河决小疏口逹于清河壊民居伤禾稼至是复北徙自东明曹濮下及济宁民皆被害国朝洪武元年河决曹州从双河口入鱼台大将军徐逹开塌塲口入于泗以通运时戴村末坝汶由坎河注海运阻故引河入塌塲以济之二十四年河决原武之黑阳山东经开封城北五里又南行至项城经颍州颍上东至夀州正阳鎭全入于淮而故道遂淤永乐九年以济宁州同知潘叔正言命尚书宋礼役丁夫一十六万五千濬㑹通河乃开新河自汶上县袁家口左徙二十里至夀张之沙湾接旧河九阅月而成绩侍郎金纯从卞城金龙口下逹塌塲口筑隄导河经二洪南入淮漕事定为罢海运至今頼之正綂十三年河决荥阳冲张秋尚书石璞侍郎王永和都御史王文相相继督夫十余万塞之弗绩天顺六年河溢决开封府北门渰毁官民军舍𢎞治二年河决原武支流为三一决封丘金龙口漫祥符下曹濮冲张秋长堤一出中牟下尉氏一泛滥仪封考城归徳入于宿以布政使徐恪言命侍郎白昻役丁夫二十五万塞之五年复决金龙口溃黄陵冈再犯张秋侍郎陈政督夫九万治之弗绩六年乃命都御史刘大夏平江伯陈锐役丁夫十二万有竒一濬孙家渡口开新河导水南行由中牟至颍川东入于淮一濬四府营淤河由陈留至归徳分为二派一由宿迁小河口入淮一由亳州涡河入淮分土命工始塞张秋二年告成自是河南歳计河夫矣正徳四年九月河决曹县杨家口奔流曹单二县逹古蹟王子河直抵丰沛舟楫通行遂成大河五年二月起工修治至五月中雨涨埽台冲荡不克完合八年七月河决曹县以西娘娘庙口孙家口二处从曹县城北东行而曹单居民被害益甚是年骤雨涨娘娘庙口以北五里焦家口冲决曹单以北城武以南居民田庐尽被漂没嘉靖六年河决曹单城武杨家口梁靖口吴士举庄冲鸡鸣台七年河决淤庙道口三十余里河道都御史盛应期奏开赵皮寨白河一带分杀水势八年飞云桥之水北徙鱼台谷亭舟行闸面九年河决塌塲口冲谷亭水经三年不去十三年又淤庙道口都御史刘天和役夫一十四万濬之是年河决赵皮寨入淮本年忽自河南夏邑县大丘回村等集冲数口转向东北流经萧县出徐州小浮桥下济二洪赵皮寨寻亦塞十九年河决野鸡冈由涡河经亳州入淮二洪大涸兵部侍郎王以旂开李景高支河一道引水出徐济洪役丁夫七万有竒八月而成寻淤三十六年决曹县冲谷亭运河不淤三十二年决房村约淤三十里都御史曽钧役丁夫五万六千有竒濬之三十七年新集淤七月忽向东北冲成大河而新集河由曹县循夏邑丁家道司家道出萧县蓟门由小浮桥入洪七月淤凡二百五十余里趋东北叚家口析为六股曰大熘沟小熘沟秦沟浊河胭脂沟飞云桥俱由运河至徐洪又分一股由砀山坚城集下郭贯楼又析五小股为龙沟母河梁楼沟杨氏沟胡店沟亦由小浮桥会徐洪河分为十一流遂淤然分多则势弱势弱则併淤之机也四十四年七月河果大淤全河南遶沛县戚山入秦沟北遶丰县华山漫入秦沟接大小熘沟泛滥入运河至胡陵城口漫散湖坡从沙河至二洪八月工部尚书朱衡乃请开都御史盛应期原议新河自南阳至留城佥都御史臣潘季驯请接濬留城旧河併力挑濬八阅月而成隆庆四年七月黄河决睢宁县曲头集王家口马家浅等处运道沙垫一百余里俱为平陆淤重储船九百余只臣季驯筑塞诸决河水仍归正道储船尽出隆庆年间高家堰大溃淮水东趋决黄浦八浅而兴盐高寳诸邑汇为巨浸淮城水困民不聊生黄河亦决崔鎭等处而桃清河塞运道梗阻者数年万厯六年臣季驯拜命总督河漕筑高家堰六十余里归仁集隄四十余里栁浦湾隄东三十余里西四十余里塞崔鎭等决一百三十余处徐睢邳宿桃清两岸筑遥隄共长五万六千四百三十余丈马厰坡隄七百四十余丈使两河不得外决筑砀山大坝丰县卲家大坝各一道约水不得北徙筑徐沛丰砀缕隄一百四十余里砌八浅寳应湖石隄共长一千五百七十余丈建崔镇徐昇等四减水坝修复淮安新旧闸迁通济闸于淮安甘罗城南以纳淮水故道尽复河防一览卷五河防一览卷六钦定四库全书河防一览卷六明潘季驯辑宋欧阳修泗州先春亭记景祐三年秋清河张侯以殿中丞来守泗上既至问民之所素病而治其尤暴者曰暴莫大于淮越明年春作城之外隄因其旧而广之度为万有九千二百尺用人之力八万五千泗之民曰此吾利也而大役焉然人力出于州兵而石出乎南山作大役而民不知是为政者之私我也不出一力而享大利不可相与出米二千三百石以食役者堤成髙三十三尺土实石坚捍暴备灾可久而不坏既曰泗四达之州也賔客之至者有礼于是因前蒋侯堂之亭新之为劳饯之所曰思邵亭且推其美于前人而志邦人之思也又曰泗天下之水㑹也嵗漕必廪于此于是治常丰仓西门二夹室一以视出纳曰某亭一以为舟者之寓舎曰通漕亭然后曰吾亦有所休乎乃筑州署之东城上为先春亭以临淮水而望西山是嵗秋予贬夷陵过泗上于是知张矦之善为政也昔周单子聘楚而过陈见其道秽而川泽不陂梁客至不授馆羇旅无所寓遂知其必亡盖城郭道路旅客寄寓皆三代为政之灋而周官尤谨着之以为御备今张侯之作也先民之备灾而及于宾客徃来然后思自休焉故曰善为政也先时嵗大水州几溺前司封员外郎张侯夏守是州筑隄以御之今所谓因其旧者是也是役也隄为大故余记其大者详焉閲此则知淮涨于泗自古为然又何咎于髙堰也贾鲁河记元至正九年冬脱脱既复为丞相慨然有志于事功论及河决即言于帝请躬任其事帝嘉纳之乃命集羣臣议廷中而言人人殊唯都漕运使贾鲁昌言必当治先是鲁尝为山东道奉使宣抚首领官循行被水郡邑具得修择成䇿后又为都水使者奉㫖诣河上相视騐状为图以二䇿进献一议修筑北隄以制横溃其用功省一议疏塞并举挽河使东行以复故道其功费甚大及是复以一䇿对脱脱韪其发䇿于是遣工部尚书成遵与大司农秃鲁行视河议其疏塞之方以闻遵等自济濮汴梁大名行数千里掘井以量地之髙下测岸以究水之浅深博采舆论以谓河之故道断不可复且曰山东连歉民不聊生若聚二十万衆于此地恐他日之忧又有重于河患者时脱脱先入鲁言及闻遵等议怒曰汝谓民将反邪自辰至酉论辨终莫能入明日执政谓遵曰修河之役丞相意已定且有人任其责公勿多言幸为两可之议遵曰腕可断议不可易遂出遵河间盐运使议定乃荐鲁于帝大称㫖十一年四月初四日下诏中外命鲁以工部尚书为总治河防使进秩二品授以银印发汴梁大名十有三路民十有万人庐州等戍十有八翼军二万人供役一切从事大小军民咸禀节度便益兴缮是月二十三日鸠工七月疏凿成八月决水故河九月舟楫通行十一月水土工毕诸扫隄成河乃复故道南滙于淮又东入于海帝遣贵臣报祭河伯召鲁还京师论功超拜荣禄大夫集贤大学士其宣力诸臣迁赏有差赐丞相脱脱世袭荅刺罕之号特命翰林学士承㫖欧阳𤣥制河平碑文以旌劳绩𤣥既为河平之碑又自以为司马迁班固记河渠沟洫仅载治水之道不言其方使后世任斯事者无所考则乃从鲁访问方略及询过客质吏牍作至正河防记欲使来世罹河患者按而求之其言曰治河一也有疏有濬有塞三者异焉酾河之流因而导之谓之疏去河之淤因而深之谓之濬抑河之暴因而扼之谓之塞疏濬之别有四曰生地曰故道曰河身曰减水河生地有直有纡因直而凿之可就故道故道有髙有卑髙者平之以趋卑髙卑相就则髙不壅卑不潴虑夫壅生溃潴生堙也河身者水虽通行身有广狭狭难受水水溢悍故狭者以计辟之广难为岸岸善崩故广者以计御之减水河者水放旷则以制其狂水隳突则以杀其怒治隄一也有剏筑修筑补筑之名有治水隄有截河隄有䕶岸隄有缕水隄有石舡隄治埽一也有岸埽水埽有龙尾拦头马头等埽其为埽台及推卷牵制薶挂之法有用土用石用铁用草用木用杙用絙之方塞河一也有缺口有豁口有龙口缺口者已成川豁口者旧常为水所豁水退则口下于隄水涨则溢出于口龙口者水之所㑹自新河入故道之界也此外不能悉书因其用功之次第而就述于其下焉其濬故道深广不等通长二百八十里百五十四步而强功始自白茅长百八十里继自黄陵冈至南白茅辟生地十里口初受广百八十步深二丈有二尺以下停广百步髙下不等相折深二丈及泉曰停曰折者用古筭法因此推彼知其势之低昻相准折而取匀停也南白茅至刘庄村接入故道十里通折垦广八十步深九尺刘庄至专固百有二里二百八十步通折停广六十步深五尺专固至黄固垦生地八里面广百步底广九十步髙下相折深丈有五尺黄固至哈只口长五十一里八十步相折停广垦六十步深五尺乃濬凹里减水河通长九十八里百五十四步凹里减水河口生地长三里四十步面广六十步底广四十步深一丈四尺自凹里生地以下旧河身至张賛店长八十二里五十四步上三十六里垦广二十步深五尺中三十五里垦广二十八步深五尺下十里二百四十步垦广二十六步深五尺张賛店至杨青村接入故道垦生地十有三里六十步面广六十步底广四十步深一丈四尺其塞专固缺口修隄三重并补筑凹里减水河南岸豁口通长二十里三百十有七步其剏筑河口前第一重西隄南北长三百三十步面广二十五步底广三十三步树置桩橛实以土牛草苇杂稍相兼髙丈有三尺隄前置龙尾大埽言龙尾者伐大树连稍系之隄旁随水上下以破囓岸浪者也筑第二重正隄并补两端旧隄通长十有一里三百步缺口正隄长四里两隄相接旧隄置桩堵闭河身长百四十五步用土牛苇草稍土相兼修筑底广三十步修髙二丈其岸上土工修筑者长三里二百十有五步有竒广不等通髙一丈五尺补筑旧隄者长七里三百步表里培薄七步増卑六尺计髙一丈筑第三重东后隄并接修旧隄髙广不等通长八里补筑凹里减水河南岸豁口四处置桩木草土相兼长四十七步于是隄塞黄陵全河水中及岸上修隄长三十六里百三十八步其修大隄剌水者二长十有四里七十步其西复作大隄剌水者一长十有二里百三十步内剏筑岸上土隄西北起李八宅西隄东南至旧河岸长十里百五十步颠广四步趾广三之髙丈有五尺仍筑旧河岸至入水东长四百三十步趾广三十步颠杀其六之一接修入水两岸埽隄并行作西埽者夏人水工征自灵武作东埽者汉人水工征自近畿其法以竹络实以小石每埽不等以蒲苇绵腰索径寸许者从铺广可一二十步长可二三十步又以曵埽索绹径三寸或四寸长二百余尺者衡铺之相间复以竹苇麻苘大繂长三百尺者为管心索就系绵腰索之端于其上以草数千束多至万余匀布厚铺于绵腰索之上槀而纳之丁夫数千以足踏实推卷稍髙即以水工二人立其上而与衆合声力举用小大推梯推卷成埽髙下长短不等大者髙二丈小者不下丈余又用大索或五为腰索健丁操管心索顺埽以立踏或挂之台中铁猫大橛之上以渐缒之下水埽后掘地为渠䧟管心索渠中以散草厚覆筑之以土覆其上复以土牛杂草小埽稍土多寡厚薄先后随宜修叠为埽台务使牵制上下缜宻坚壮互为犄角埽不动揺日力不足夜以继之积累既毕复施前法卷埽以压先下之埽量水浅深制埽厚薄叠之多至四埽而止两埽之间置竹络或三丈围四丈五尺实以小石土牛既满系之竹缆其两旁并埽宻下大桩就以竹络上大竹腰索系于桩上东西两埽及其中竹络之上以草土等物筑为埽台约长五十步或百步再下埽即以竹索或麻索长八百尺或五百尺者一二杂厠其余管心索之间候埽入水之后其余管心索如前薶挂随以管心长索逺置五七十步之外或鐡猫或大桩曵而系之通管束累日所下之埽再以草土等物通修成隄又以龙尾大埽宻挂于䕶隄大桩分析水势其隄长二百七十步北广四十二步中广五十五步南广四十二步自颠至趾通髙三丈八尺其截河大隄髙广不等长十有九里百七十七步其在黄陵北岸者长十里四十一步筑岸上土隄西北起东西故隄东南至河口长七里九十七步颠广六步趾倍之而强二步髙丈有五尺接修入水施土牛小埽稍草杂土多寡厚薄随宜修叠及下竹络安大桩系龙尾埽如前两隄法唯修叠埽台増用白阑小石并埽上及前游修埽堤一长百余步直抵龙口稍北拦头三埽并行埽大隄广与剌水二隄不同通前列四埽间以竹络成一大堤长二百八十步北广百一十步其颠至水面髙丈有五尺水面至泽腹髙二丈五尺通髙三丈五尺中流广八十步其颠至水面髙丈有五尺水面至泽腹髙五丈五尺通髙七丈并剏筑缕水横隄一东起北截河大隄西抵西剌水大隄又一隄东起中剌水大隄西抵西剌水大隄通长二里四十二步亦颠广四步趾三之髙丈有二尺修黄陵南岸长九里百六十步内剏岸土隄东北起新补白茅故隄西南至旧河口髙广不等长八里二百五十步乃入水作石船大隄盖由是秋八月二十九日乙巳道故河流先所修北岸西中剌水及截河三隄犹短约水尚少力未足恃决河势大南北广四百余步中流深三丈余益以秋涨水多故河十之八两河争流近故河口水刷岸北行洄漩湍激难以下埽且埽行或迟恐水尽涌入决河因淤故河前功遂隳鲁乃精思障水入故河之方以九月七日癸丑逆流排大舡二十七艘前后连以大桅或长桩用大麻索竹絙绞縳缀为方舟又用大麻索竹絙用舡身缴绕上下令牢不可破乃以鐡猫于上流硾之水中又以竹絙絶长七八百尺者系两岸大橛上毎絙或硾二舟或三舟使不得下舡腹畧铺散草满贮小石以合子板钉合之复以埽宻布合子板上或二重或三重又于隄前通卷拦头埽各一道多者或三或四前埽出水管心大索系前埽硾后拦头埽之后后埽管心大索亦系小埽硾前拦头埽之前后先羁縻以锢其势又于所交索上及两埽之间压以小石白䦨土牛草土相半厚薄多寡相势措置埽隄之后自南岸复修一隄抵已闭之龙口长二百七十步舡隄四道成隄用农家塲圃之具曰辘轴者宂石立木如比栉薶前埽之旁每步置一辘轴以横木贯其后又宂石以径二寸余麻索贯之系横木上宻挂龙尾大埽使夏秋潦水冬春凌不得肆力于岸此隄接北岸截河大隄长二百七十步南广百二十步颠至水面髙丈有七尺水面至泽腹髙四丈二尺中流广八十步颠至水面髙丈有五尺水而至泽腹髙五丈五尺通髙七丈仍治南岸䕶隄埽一道通长百三十步南岸䕶岸马头埽三道通长九十五步修筑北岸隄防髙广不等通长二百五十四里七十一步白茅河口至板城补筑旧隄长二十五里二百八十五步曹州板城至英贤村等处髙广不等长一百三十三里二百步稍冈至砀山县增培旧隄长八十五里二十步归徳府哈只口至徐州路三百余里修完缺口一百七处髙广不等积修计三里二百五十六步亦思刺店缕水月隄髙广不等长六里三十步其用物之凡桩木大者二万七千榆柳杂稍六十六万六千带稍连根株者三千六百藁秸蒲苇杂草以束计者七百三十三万五千有竒竹竿六十二万五千苇蓆十有七万二千小石二十艘䋲索大小不等五万七千所沉大舡百有二十鐡缆三十有二鐡猫三百三十有四竹篾以斤计者十有五万硾石三千块鐡鑚万四千二百有竒大钉三万三千二百三十有二其余若木龙蚕椽木麦楷扶桩鐡义鐡弔枝麻搭火钩汲水贮水等具皆有成数官吏俸给军民衣粮工钱医药祭祀赈恤驿置马乘及运竹木沉舡渡船下桩等工鐡石竹木䋲索等匠佣赀兼以和买民地为河併应用杂物等价通计中统钞百八十四万五千六百三十六锭有竒鲁尝有言水工之功视土工之功为难中流之功视河滨之功为难决河口视中流又难北岸之功视南岸为难用物之效草虽至柔柔能狎水水渍之生泥泥与草并力重如碇然维持夹辅缆索之功实多葢由鲁习知河事故其功之所就如此𤣥之言曰是役也朝廷不惜重费不吝髙爵为民辟害脱脱能体上意不惮焦劳不恤浮议为国拯民鲁能竭其心思智计之巧乘其精神胆气之壮不惜劬瘁不畏讥评以报君相知人之明宜悉书之使职史氏者有所考证也先是嵗庚寅河南北童謡云石人一只眼挑动黄河天下反及鲁治河果于黄陵冈得石人一眼而汝颍之妖冦乘时而起议者徃徃以谓天下之乱皆由贾鲁治河之役劳民动衆之所致殊不知元之所以亡者实基于上下因循狃于晏安之习纪纲废弛风俗偷薄其致乱之阶非一朝一夕之故所由来乆矣不此之察乃独归咎于是役是徒以成败论事非通论也设使贾鲁不兴是役天下之乱讵无从而起乎故今具録𤣥所记庶来者得以详焉閲此则见鲁之治河亦是修复故道黄河自此不复北徙盖天假此人为我国家开创运道完固鳯泗祖陵风气岂偶然哉都御史于湛题名记略或谓海运由浙西不旬日可逹都下较之河运费省而功倍丘文庄衍义补言之详矣近年言者亦多厌河运之劳而欲举文庄之策子顾极言河运之利而欲侈诸臣之功示诸乆逺何也曰海运之法作俑于秦效尤于元祖宗已弃之䇿三代以前未闻也文庄计漂溺之米而不计漂溺之人故以海运为便不知米漂而载米之舟驾舟之卒管卒之官能独免乎考之元史至元二十八年海运漂米二十四万五千六百有竒至大二年漂米二十万九千六百有竒即如文庄言每舟载米千石用卒二十人则嵗溺而死者殆五六千人此残暴之所忍于吾民也奈何君人而忍于百姓哉河运之费费于人所谓人亡人得损上益下者王者以天下为家又奚恤哉此説海运之害最为明悉故録之太常卿畲毅中全河説洪惟我国家定鼎北燕转漕吴楚其治河也匪直祛其害而复资其利故较之往代为最难然通漕于河则治河即以治漕㑹河于淮则治淮即以治河合河淮而同入于海则治河淮即以治海故较之徃代亦最利迩嵗以来委寄靡专论议滋起于是有以决口为不必塞而且欲就决为漕者不知水分势缓沙停漕淤虽有旁决将安用之无论沮洳难舟田庐咸沼也是索途于㝠者也又有以缕堤为足恃而疑遥堤之无益者不知河挟万流湍激异甚堤近则逼迫难容堤逺则容蓄寛广谓缕不如遥是贮斛于盂者也又有谓海口浅垫须别凿一口者不知非海口不能容二渎乃二渎失其注海之本体耳使二渎仍复故流则海口必复故额若人力所开岂能几旧口万分之一别凿之说是穿咽于胁者也又有谓髙堰筑则泗州溢而欲任淮东注者不知堰筑而后淮口通淮口通而后入海顺欲拯泗患而訾堰工是求前于却者也它如絶流而挑方舟而濬疏渠以杀流引洫以灌溉袭虚旧之谈而懵时宜之窽者纷纷借借载道盈廷至于钓竒之士则又欲舍其旧而新是图于是有泇胶睢三河之説焉不知既治河而又别治漕是以财委壑也又有兴复海运之説焉不知嵗用民赋而又嵗用民命是以民委壑也嗟嗟谋室于路则三年靡成回车于岐则千里坐失又何惑乎漕几成陆而民胥为鱼耶然诸为前议者岂故好是凿且竒哉总之不逹于水可攻水之理耳盖黄河之性合则流急分则流缓急则荡涤而疏通缓则停滞而淤塞故以人力治之则逆而难以水力治之则顺而易今太子少保潘公屡膺河寄洞炤委原才谞精诚并称絶世爰偕故右都御史江公决筴上请事悉具两河经畧疏中大都尽塞诸决则水力合矣寛筑堤坊则衡决杜矣多设减坝则遥堤固矣并堤归仁则黄不及泗矣筑髙堰复闸坝则淮不东注矣堤柳浦缮西桥则河不南浸矣修寳应之隄濬扬仪之浅则湖捍而渠通矣故自告竣以来河身益深而河之赴海也急淮口益深而淮之合河也急河淮併力以推涤海淤而海口之宣洩二渎也急用是河尝秋涨而涯畛屹然淮尝夏溢而消耗甚速贡赋舳舻若履枕席转徙孑遗复归南畞盖借水攻沙之效已较然显白矣若谓水驯于分涌于合恐其合而涌也则堤址既遥而奔腾可恣是寓分于合矣若谓胡不用濬而纯用筑也则筑坚而水自合水合而河自深是藏濬于筑矣若谓胡不使黄淮分背而乃使淮助河势河扼淮势也则合流之后海即大辟盖河不决固自深得淮羽异则益深是用淮于河矣若谓河决为天数不可以人力彊塞故曰故道难复也然既塞之后河即安澜是全天于人矣若谓胡不创开一渠而拘拘胶柱为也则二百年地纪之故道天储之懿规本无庸创而自今复之是兼创于守矣若谓闸坝之复行旅稍滞然河渠既奠而行旅益通何便如之是含速于滞矣记礼者谓其数可陈也其义难知也治河之事良亦类此是故排河淮非难而排天下之异议难合河淮非难而合天下之人情难史迁氏曰甚哉水之为利害也余则曰甚哉人情之为利害也故今日之功非当事大臣暨余等诸臣之功皆圣明之功也盖知河固难而知知河之人尤难知知河之人固难而任知河之人尤难语曰千夫舆瓢不如一人负而趋也千夫牧羊不如一人驱而走也使非圣明之併合河漕而事权归一也其何能功絷骐骥之足则难望其必至缚孟贲之手则难望其必敌使非圣明之寛假便宜而不从中制也其何能功蜚蝗蔽天则农稷不能善稼奔驷曵辙则王造亦废驰驱使非圣明之不惑浮言而私挠必黜也其何能功千仞而坡则牧竖陵其阜数尺而峭则楼季不敢踰使非圣明之严惩堕窳而凛莫可干也其何能功空柯无刃则公输不能以斵虚鬵乏粒则易牙不能以炊使非圣明之破格折兊而大费不恡也其何能功张鹄以行赏然后人罔不射计程以齐足然后人罔不奔使非圣明之综覈明允而微劳必録也其何能功昔晋富平津河桥之成武帝谓杜预曰非卿此桥不立预曰非陛下圣明不成今日之功良亦类此善乎部疏有云其本在明良之相遇其机在赏罚之必行真识体之论哉后之治河者其尚仰体君相任人图治之心俯詧河臣呕心腐舌之意相与踵而行之期于勿壊勿以事既即安而玩愒勿以功非已出而更张如周郊之有陈毕终始协心如汉法之有萧曹宁一作颂如此则漕河之允翕当与国家亿万年灵长之祚同垂罔极也斯岂非国家甚盛隆事哉斯岂非国家甚盛隆事哉余谨不嫌侈大赘笔于简作左契焉此篇独悉顺治之法故録之隆庆六年工部覆止泇河疏题为河道工完水消恳乞圣明申饬总理宪臣及时计处经乆长䇿以禆新运以免后艰事该左给事中雒遵题据山东分守叅政等官刘孝等呈据兖州府知府等官朱泰等勘得自马家桥微山赤山吕孟等湖起葛墟岭下止一段计水面长三十里该挑口濶三十丈底濶七丈除水挑深一丈八尺与马家桥河底相平且本河水来自薛河上下及东山一带山水五六月水发之时势甚涨漫纵筑土堤不免冲决工程最难葛墟岭顶起至曹儿庄天齐庙止一段计长二十里该挑深六丈一尺五丈二三尺不等方与马家桥河底相平岸既髙峻若非斜坡恐致倾坠凡凿深一尺必须两岸各开二尺斜作土嶝以便人夫上下连底占河身七丈共该挑口濶三十一丈随经委官部领人夫七百二十名于岭顶开凿一工自隆庆五年十月十八日兴工长十丈阔虽八丈除两头斜坡实止濶三丈五尺四丈不等至十一月十七日止计二十九日用过人夫二万八百八十工工食银六百两仅挑前工上有黑土四尺下多砂石二三尺不等层靠又系礓土以下红砂石层层厚一二尺不等锨䦆难施俱用鐡锹石木等锤开凿深浅不等深处二丈五六尺浅处二丈二三尺以下砂礓硼石愈加坚硬内有东西两工泉水涌沸急流有声戽水之工更多前项工程以下再挑二倍方与水平相等较之先做一分尤为加倍一则髙下出土之难二则昼夜彻水之苦实难开凿自十二日至十六日止计五日戽水方才见底及至动手天又将晚经过一夜水积尺余无计可施自岭顶东南至天齐庙沿路又挑四工长濶各一丈掘至二三尺下俱是礓石泉水涌出随彻随盈十夫做工十夫彻水尚不能胜再掘尺余礓石愈大泉水愈多据此二十里冈岭若强欲开凿其赀费不可以数筭也又岭下西路自利国驿起由郝家庄中心沟至曹儿庄止计一段长三十八里地势虽少卑洼但郝家庄后一带两边近山掘试俱系连根青石尤难开凿无容更议曹儿庄起由大房岭至枣儿庄小房岭止一段计长一十八里原无河形该挑深三丈八九尺不等口濶三十丈在于天齐庙前挑试一工长濶一丈挑至二尺以下即有礓石大者如升斗小者如鸡卵层叠坚硬不能用锨惟䦆可施一䦆不能竟寸石内泉水涌出终日彻打难尽夫役开凿愈甚艰难大房岭前微有洼水枣儿庄见有小溪濶一二丈水深六七寸不等中间挑试四工礓石泉水难凿同前又据乡民郭相等同称伏秋天雨山水泛涨平地成湖冬春露地始见河形小房岭起至万家庄彭河顿家庄止一段计长一十八里见有河形口濶四五丈深一二尺尚该挑深二丈二三尺不等濶一十二丈不等自万家庄挑试一工长濶一丈掘至二尺下俱是礓石用䦆开掘仅入半寸兼之泉水涌发彻取不及掘石水中极为费力彭河口以下挑试二十工二三尺之下掘石彻水工力艰苦较前尤甚顿家庄起至侯家湾止一段计长二十五里河濶七丈水深二尺六七寸不等该挑深二丈八九尺不等在于顿家庄以下挑试七工穵至二三尺俱是砂礓硼石䦆不能入俱难用工等因该各道先后叅勘得湖岭浩广计开凿之功何止于十年水石坚深筭用工之夫终疲乎三省工费不赀竟难就绪等因又据徐州兵备等官副使冯敏功等呈据淮安府知府等官陈文烛等勘得山东地方侯家湾起至岔河口止一段计长四里零六十丈水深一二尺不等内二里一百四十丈石露水面一里零一百丈有浮沙下俱平底大石随委官于隆庆五年十月十九日领夫一千名在于彼处兴工河底有石走砂引水难以用工先开月河一道改水流行随于原河有石处丈量一段长十三丈濶十丈打坝断流分为六工每官各做长二丈二尺濶十丈各将工内撼动大小浮石尽行扛擡两岸河底俱系过河青板大石又取石匠四十五名各用鐡鍫油锤打凿数日仅及寸工至十一月十三日止计二十四日共用过夫匠二万五千八十工银六百九十七两时日既乆工力徒施委难开凿又勘得岔河口起至杨家林止一段计长一里零七十四丈有露面大石数处自杨家林起至李家道口止一段计长七十九丈锥探砂石相兼李家道口起至良城桥止一段计长一百七十六丈徧河俱系露面大石于桥东岸挑试一工长濶各一丈深八尺下系大石又于桥西岸挑试一工长濶各一丈深九尺下亦系大石良城桥起至马蹄湾沟口止一段计长一里零一百一十丈挑试一工长四丈深濶一丈底有走砂难以深入沟口起至水静沟止一段计长一里零三十八丈内有截河大石寛广深厚余俱砂礓于截石两旁挑试二工土下二尺俱见大石又共挑试一工长十五丈濶二丈深一丈锥探底有大石水静沟至泇口桥止一段计长九里零五十八丈俱系泥土挑试一工长四丈濶二丈深一丈底有走砂随挑随䧟再若加深岸必倾覆且据乡民胡觐等禀称每年夏秋各山水势骤发髙至数丈居民房屋常被冲荡且两岸地势髙阜既不可张水门又不可开水柜诸水㑹集难以防御伤船之害势所不免实难开凿又自泇口桥起至谭家园止一段计长三里零九十丈河形见濶一十四丈水深七尺除水仍该挑深一丈四尺自谭家园起至王史舖止一段计长十二里河形见濶十四丈水深四尺除水仍该挑深一丈四尺王史舖起至瓦子埠止一段计长十里河形见濶十二丈水深五尺除水仍该挑深一丈三尺瓦子埠起至齐家庄止一段计长二十里河形见濶十四丈水深四尺除水仍该挑深一丈二尺以上河身土砂相兼虽可挑濬但谭家园下有营河一道内多滚砂每遇山水泛涨乘水拥至易于淤塞又有成字河一道夏秋奔流易于冲射终为河患又齐家庄起穿蛤鳗土巨连汪等湖至杲家口止一段长六十五里湖心原系积水旧汪其余皆系渰浸民地水深五六尺不等较测水平比之上源河底尚髙一丈三四尺北有蒙隂营河泇口成子河诸水弥漫浩荡非筑隄不可成漕滩洼不平非挑濬不能通运然挑河于巨浸必不能固须下桩卷埽且取土于数里之外况沂河之水每遇陡发冲射甚勐今欲筑隄横截恐亦难捍又杲家口起至直河口止计长二十一里零四十五丈中间周湖柳湖水势相聨𣺌无涯岸然深处止四五尺比之上源河底上髙一丈二三尺必须更加挑深方可通运今湖坡之内荡然一壑水将安彻又须多用桩草髙筑隄防今四面皆水无从取土虽议用小船装载亦觉道路艰逺难计工程况泇河出直河口复归黄河则平昔险熘处所尚未尽避或遇黄河暴发则直河出口之际难保不淤是又不能无虑也等因该各道先后叅看得前项工程筑凿之费既已不赀而冲溺之虞有难预料虽耗公家之巨蓄难收运道之全功等因通呈到臣臣与催运御史张宪翔勘议得微山赤山吕孟等湖各官同称水中难以筑隄臣独谓势不甚难使凿葛墟岭以洩正𣲖开地浜沟以散余波则其堤尚可筑也但其工不得施于葛墟岭未开之先泇口镇至齐家庄一带见有河形水亦可舟工夫省力莫此为最蛤鳗周柳等湖虽滙水汪濊倘濬导下流潴水亦能渐去使无葛墟岭侯家湾良城山假以年嵗不惜赀费濬河筑堤以通漕艘虽不能尽脱宿迁以下黄河之害将不可避徐吕二洪之险哉无奈葛墟岭髙出河底六丈有余开凿至二丈以下未及其半下即有硼石水泉涌出有声侯家湾良城等处虽有河形流水水底俱有过河板石两岸又多露石参差石在水中既不能火煅又不得锥凿其势必不可成功纵成功亦不可通漕昔先汉时人有上书欲通裦斜道及漕事言抵蜀从故道多坂回逺今穿裦斜道少坂近四百里而裦水通沔斜水通渭皆可以行船漕时张卬拜汉中守发数万人作裦斜道五百余里道果便近而水湍石不可漕至今论者不韪侯家湾良城一带伏石根盘不断脉串二洪纵令河形再深丈余亦水湍石也葛墟岭设使可开舟运于六丈之下人牵于六丈之上势岂可漕耶且葛墟岭𦂳防南北通衢去徐州洪仅七十里前人凿洪之时谅必经歴此岭谛较难易岂肯舍此易开之岭而苦凿难开之洪哉故谚有之曰宁凿二洪不开一岭此言虽俚可稽实难又恐蛤鳗周柳诸湖筑堤水中工费无筭然葛墟岭侯家湾良城一带上源山石既不能开凿湖中筑堤岂能通运况运道借用黄河已经百数十余年见今复安故道时加修防可保无虞漕规一加整顿运船亦自蚤能如期过洪入闸其机甚易又何必过费苦役以复开泇河哉再惟该部请开泇口河渠者思逺避河洪固为保运之谋也臣愚请止开泇口河渠者恐枉费财力功绪难成不敢取误国之罪也但该部得于所闻臣愚本于所见又亲尝歴试尤为的确伏乞敕下该部再加详议如果臣言有据覆议题请行令河漕官益修已安之运道大振乆坏之漕规预止无益之工程爱惜有限之财力庶国计人情永为便利等因又该廵按直𨽻监察御史张宪翔题同前事俱奉圣㫖工部知道钦此钦遵该本部看得泇口之议起于都御史翁大立盖当黄河冲决之时漕运阻塞之后博采羣议开陈此䇿一时人情汹汹咸谓旧河难恃本部亦见频年治河所费不赀而阻溺之患嵗不能免既经都御史翁大立题有前议相应及时查勘续为题请荷䝉皇上轸念国储特差台臣勘议复因科臣查勘功次再加叮咛无非多方讲求欲为国家建长乆之策今该科道诸臣奉命查勘躬亲探测谓泇口必不可开具题前来所见必真但事关军国大计不厌详细即今本部尚书朱衡奉命经理河工见在地方合候命下移咨本部尚书朱衡㑹同总理河道都御史万恭虚心再加查勘务求的实果如科道诸臣所言难以开掘别无遗议径自具题施行万厯三年工部覆止泇河疏题为河身淤垫运道可虞仍开泇河以图永利事该工科都给事中等官侯于赵等题据山东叅政冯敏功等呈称行委兖州府同知等官樊克宅等㑹勘得自泉河口水面至性义岭顶从低至髙二丈四尺五寸又加挑下河身一丈共挑岭顶深三丈五尺为止其岭顶督夫试挑稍下即有砂礓俱用锛䦆锄斫随即碎起泉水涌浸又侯家湾水面巨石参差难以施工随向陡沟至岔河口廻避处所下有伏石未能逆料自性义河至岔河口共低四丈四尺总计泉河口穵泥作隄之工十里琴沟以下开河全挑之工二十三里七十丈性义岭掘岭之工十一里七十丈岭西开河全挑之工四里巨梁桥东因河挑穵之工三十一里彭河以下随河刷濬之工三十一里台儿庄以下廻避至岔河口全挑之工十三里合用人夫并拦湖截水防潦筑隄建闸建坝工料通共用银一百三十四万五千一百八十二两一钱又据南直𨽻委官淮安府通判蔡玠等㑹同探测估筭大约自性义岭至陵城湖上髙于下自陵城至大河口下髙于上合计洼地夹隄为河者该一百九十二里五十丈平地挑土成河者该三十七里零一百二十丈因旧河身而拓开成河者该九十八里其良城以至马蹄湾石隐水底今放干河水则河底板石露出计长五百五十丈共计河面濶二十丈底濶七丈估议石匠五百人夫三千名期以二年凿深然皆非人所尝试之工临期果否报完亦难逆料此外所可虑者则有大河口倒瀼之淤山水暴涨之患今自大河口探测水平浪石以里颇为洼下见今黄水灌入从此旁流沟渠分洩入海山水自泇口而下至邳徐桃源率由东北以趋黄河今开河欲逺黄流悉在诸湖之北诚恐开河之后山水势必奔湖计非横过运道无路以逹建闸修隄筑坝防御之䇿所不容废也总计挑河筑隄建闸坝通共用银二百六十三万一千五百二十六两六钱一分等因到道该各道㑹勘与前相同总计工料共用银三百九十七万六千七百八两零如果黄河必不可用故道必不可复国家运道别无他路可通则泇河虽有﨑岖之险劳费之大亦万不得已而当竭力以图之矣但今日之计既欲修治黄河以纾目前之急则力有所分势难并举其施为缓急之序非各道所敢擅拟也等因到臣该臣与工部郎中张纯㑹同河道都御史傅希挚儧运御史刘光国亲自复勘得地势水源开筑难易大畧与该道所呈无异诸所称难亦人力可为非终不可成之事使此河果有利无害或利多害少可以一劳而永逸则当断以不疑毅然举行穿山凿石夹湖改水筑隄建闸百凡艰难皆所不辞财用人力亦不足惜但臣等反覆思惟作事当先其所急而后其所缓为谋贵审之于始而虑其所终我国家资河以为漕治河即所以治漕也使河水安流漕亦永利又何必别为漕计今惟黄河日益淤垫奔溃迁徙势所不免兼之二洪为险茶城多阻皆自来为漕患者傅希挚目击其艰焦劳为计因节年未定之议为通漕善后之䇿意以此河一开则清河以北夏镇以南一带六百余里黄河可逺二洪茶城可避漕可恃以无恐䇿无便于此者若不论漕之大势而止论一节不遍履地里始末而止据人言鲜不以为万全之计也孰知今所虑者虑河之决也万一南决淮扬则南无漕矣北决丰沛则北无漕矣南北有一于此中间泇河一段将安用之不可一日无漕则不可一日不治河也河乃漕之大势治河可以兼漕泇特漕之一节开泇亦须治河是治河为急开泇为缓理势之的然可见者也臣等询之河臣及濒河居民佥谓自直河至清河三百余里自来河道无恙若于此段别创一河则逼近黄河其患易侵即使髙厚其隄亦难保其不冲与其创新河而倍加隄防之费孰若仍旧河而获不劳之逸是此三百余里者似无赖于泇当仍旧贯不惟省无益之作而落马等湖黄水之灌与大河口倒流之淤皆不得为我害矣惟自徐吕至直河上下二百余里诚恐河冲萧砀则涸二洪冲睢宁则淤邳河不得已而开性义岭以通泇河又必使良城石不为险丰沛水不能冲则泇河二百里斯为全利借此二百里之利以避二洪邳河之害方为得计此先年河臣建议止欲于直河出口者盖有见于此耳今仍议开至直河出口如该道所估可费一百五十余万金与其通开五百里之逺利少而害多孰若止开二百里之近省费而有利之为愈也臣等窃以为直河而下断在可已直河而上犹所当讲者也特开凿良城工力难以逆料改口直河尚恐有似茶城此又所当慎重而不可轻率者若遽请内帑輙兴大工恐有后艰咎将谁执合无先用在官徭夫动支河道官银用资犒赏先凿良城石工以开难克之工程预修丰沛隄防以杜黄水之东注俟二工俱有次第然后照依后开条欵议兴前工则始无轻举而终可底绩诚为思患预防一䇿也等因具题奉圣㫖工部知道钦此钦遵抄送到部看得工科等衙门都给事中等官侯于赵等题称㑹勘泇河事宜自泉河口起至大河口止五百三十余里内自直河至清河三百余里自来河道无恙无赖于泇断在可已惟自徐吕至直河上下二百余里犹所当为约费一百五十余万金特开凿良城工力难以逆料丰沛河决犹虑灌入要先凿良城石工预修丰沛隄防然后议兴前工各一节为照治河无上䇿惟避之似为得策然亦在视为患之浅深权利害之轻重而已事当改作者固不可惮惜劳费计在乆逺者尤不可茍延目前徐邳以下河身淤淀日髙二洪水流无声都御史傅希挚虑恐如近年邳河之变则咽喉梗塞故议开泇河以备不虞其为计至深逺也今据都给事中侯于赵御史刘光国等勘称自直河以下三百余里断在可已无容再议外惟自徐吕直河口上下二百余里可开以避二洪邳河之害㑹计工程难易并合用人夫钱粮俱有成数及查原委各道府县等官原议大约以正河有目前之患泇河非数年不成故以治河为急开泇为缓臣等再三思惟目今正河尚可支持若不早设预备之䇿是犹作舍道傍终无可成之日患至而忧无救于患所据二河工当并举自不相妨再查傅希挚原勘良城伏石七十五丈马蹄湾不满五丈共仅八十丈今科道诸臣勘得良城至马蹄湾旧因石隐水底露面不多今放干河水起去河面浮土萍草则河底板石露出总计有石之地长五百五十丈比原勘多四百七十丈所以议先凿良城难克之功然后次第兴工无非慎于谋始功出万全之意相应通行议处恭候命下本部移咨河道都御史傅希挚一面督率管河副使郎中主事等官加意正河时常廵视某处缕隄卑薄当加修筑某处河身窄狭当筑遥隄此外别有长䇿虚心讲求合用钱粮俱于河道原额徐州洪仪真闸船税等银从宜动支务堪保障一面另委能干官员尽用在官徭夫河道官银将良城伏石设法开凿果见无甚艰阻即将前工照依后开条款次第兴举庶谋于其始而审则终可无悔计其所利者多则为无不成非徒漕道永赖而钱粮亦不致妄费矣此二疏泇河不可开之故甚悉故録之隆庆五年工科题止胶河疏题为漕河淤塞粮运艰阻乞开濬新河以便储运以图乆安事据莱州府知府杨起元掲称㑹同济南等府同知等官牛若愚等亲诣胶州麻湾等处南自龙家屯北至海仓一带勘得龙家屯四里三十步水浅不过四五寸每日潮至不能打坝断水难施挑濬之工店口三里有大沽河横冲带沙淤塞河虽挑深一遇沙淤前功尽弃韩家口六里二百四十步俱冈勾沙石此处苦难彻水不便挑濬又准青州府推官张集勘得赵家口起至杜家口止长十余里水深一二尺河底俱系冈勾石且有大者若欲深凿极为费力自杜家口至吴家闸三里余系小沽河口横冲细沙恐难埧治吴家闸至谭家西南新口止共七里俱有淤沙冈石其沙皆系白河水带来谭家西口至分水岭共九里白河全无接济旱则先干涝则冲决又准莱州府推官岳凌霜勘得窝舖分水岭至楚家口十里中多流沙楚家口至集蟇湾五里有余北岸现河口夏秋雨多即有大水带沙入河冬春干涸董家庄至陶家庄四里余内有冈石一遇秋雨泊水涌入无雨则干又据掖县知县赵钦汤勘得周家庄至秦家圏泊水冲开沟口数道值雨则泛涨无雨即干涸并无泉源引导河底俱有沙石又据髙宻县知县李尚宾勘得谢家口至玉皇庙约一十一里至于闸内沙石相半挑濬工费比之他处颇大自谢家口起至杨家圏止河岸水势似有端绪説者谓新河可开或触目于此耳又据黄县知县王中逵勘得杨家圏至新河闸面比之南边一带虽渐稍寛欲西引潍河但势已近海引之无益况潍河地势反下难以引入昌邑又居潍河下隰所当详议又据滋阳县知县王琁勘得新河闸至海仓流沙壅满难以行舟挑濬工程颇大新河闸系东省通衢凡经过见者起问此新河议开之端由于此耳又准青州府同知程道东等量得潍河韩信坝口河中到于东岸髙三丈四尺若濬沟彻水必几四丈迤东间有髙阜处所将不止于四丈矣潍水难引委为的确又准浙江严州府同知李学礼等带同监生崔旦勘得分水岭挑濬二尺之下俱是冈石五尺下即是糜沙挑之九尺六寸随即坍去四尺縁糜沙力软不能承载易于崩塌又据青州府同知程道东南阳府同知李元芳等随同监生崔旦募夫到于分水岭口迤东南老地周围开凿三丈有余上层至岸坚土四尺中层冈石五尺仍将冈石以下加挑四尺有余俱是松软糜沙旋挑旋堕工役难施等因到职该职勘得引水接济虽东有大沽河西有潍河二水稍大亦系有源但一则南入麻湾口难以挽而西一则西隔百有余里难以引而东若欲两河通贯必深以六七丈使得两平寛一十余丈始免崩岸然经费非百余万程限非五六年不能成也其功可轻言耶等因到臣看得所呈中间恐有承委各官踏勘不的捏调虚文草率了事面同背异意见不协遽难轻信又经案行守廵海右道㕘政刘孝副使潘允端亲诣覆勘大率谓隣河无可导之泉建闸无可蓄之水欲深凿河身使海水南北贯通但分水岭等处较之海面积髙六丈委难开濬不敢附合以千欺隐等因到臣臣㑹同廵抚山东右佥都御史梁梦龙廵按山东监察御史张士佩覆勘得分水岭系新河命脉旧名王干坝昔年王副使欲开河先于此相视因恶王字与姓同干坝乃无水䜟遂易云分水岭至今土民犹唿王干坝其实河岸俱有八九尺河身沙泥淤积较两头差髙非冈岭之岭也募工凿验三尺以下皆冈石小块无有顽石至一丈则皆流沙旋挑旋溃用力颇艰此处止有白河一道二三寸细水流入新河一股徃西北一股徃东南仅寛一步已经各官踏勘水源本来微细然新河之开须是借水以济今现河小胶河张鲁河九穴都泊虽接新河即今干涸低处稍有积水亦不深广胶河虽有微源仅得一线沽河停蓄之水有三五七尺亦多行潦渍积查其源头亦细况地势东下不能北引以逹分水岭且陈村闸以下夏秋雨滂水溢俱从此河冲入新河流沙淤积为河大害前人云欲开新河当先治沽河不然未受水利先受水害况敢引之而入乎纵使诸水可引不论地势不虑沙患然亦不过数寸之水安能充足二百里全河之用执此以论诸河之不足资审矣今人皆云新河易开者止见沿河一带卑洼处积水有一尺二尺三尺者髙浅处有二寸三寸四五寸者若将髙浅处挖下则水自通深不知卑洼水积者以下流髙浅壅滞故停蓄耳若将髙浅处濬深则蓄水流行流则无源必竭安能积聚执此以论蓄水之不足恃的矣又因登莱二郡士民徃返新河闸上见河形稍寛海水潮入一二尺遂谓全河皆然不知迤南十里余河之寛狭水之浅深逈不同矣有献引潍河之䇿者潍河在髙宻县之西离新河一百二十余里中间髙岭五层难于挑引及量潍河东岸三丈四尺方与石平石髙九尺方与水平即石岸甚髙已难挑濬况道里甚逺髙岭甚多诚如各官所称虽竭尽财力终难济事执此以论潍河之不可引明矣夫新河之开必借济于旁支之水水既无可借河决不可开此有目者所共睹即执抝如崔旦軰视之亦俛首叹息而已且崔旦昔年所刋海运编请以一丸泥破之东塞沽河西塞潍河今因无水又献策东引沽河西引潍河及委踏勘潍河则又具呈回称委实难引夫以一人之言而前后牴牾悬絶如此以一人之见而旬日之间悖谬如此则新河之説皆游谈而鲜定论益彰彰着矣臣又筹之新河无水以济无泉可引固矣然南北两头海水相接中间三百里河身又与海相通旁水固无可引海水独不可逹乎若将河身深濬广开较海面更深数尺俾海水灌入停蓄亦可牵引舟楫纵工力繁难财费浩大亦须估计的确开説明白以晓示后人以杜絶后议复委各官带领打水平匠役沿河计算丈尺以慿估计据各官所称南自陈村闸以至分水岭积髙二丈九尺八寸北自周家庄以至分水岭积髙三丈九尺八寸复委同知李学礼等并监生崔旦募工凿试濶四丈长十丈深三丈五尺随据学礼等囊沙回称挑濬一尺之下俱是冈石五尺下即是糜沙挑至九尺六寸随时塌去四尺此河絶无能为矣盖糜沙力软不能承载崩溃甚速流淤不常渗漏亦易故耳是新河以上视之水源不足既无盈尺活泉可以引济则全河之血脉已澁以下验之糜沙不坚又易坍塌干漏难以持乆则全河之躯腹已亏兹二者皆修河大忌也纵费帑金百万开之何禆于用纵引海水数尺蓄之胡可以保则元史食货志所载劳费而无成国初徧访运道舍此而不顾王副使以后屡行奏勘而未兴厥工者始得其真矣再考元益都田赋总管于钦山水纂文云至元初莱人姚演建言首起胶西县东陈村海口自东南趋西北凿陆地数百里欲通漕直沽海口数年而罢余尝乘传过之询土人云此河为海沙所壅又水潦积淤终不能通徒残人耳即此则彼时已议其非矣何今人之不审耶万歴四年工部覆止胶河疏题为漕渠可虞议开新河以永禆国讣亊本部㑹同六部都察院通政司大理寺各堂上官六科十三道各掌印官尚书张瀚等看得尚书刘应节侍郎徐栻题称南海口地方有积沙横絶中流已从古路沟另开十一里许以避此沙又议于新旧河水之交横建一闸俾浮沙不入北海口一带筑隄五百余丈以约水障沙分水岭一带试开一处深至三丈以上运水甚难因而停工自王家丘至船路沟另开七里为一便路此处白河一道适当分水岭之冲议建闸坝以遏之仍引水为用及造船之式欲以侍郎王宗沐海船为凖而稍俭其制载粮三四百石纳水三四尺河海并行永永无患要动用原奏留银三十万其余银两另行细估补发廵抚李世逹题称试过三工俱已的无可行潮水引泉俱不可恃乞将二臣回部管事廵按商为正题称淖沙为梗海水难通及又掲称淖沙难去丈尺难据工程难计沙石难去潮水不足恃引河不足济海运难行乞命二臣回京河工即为停止另请改议照尚书刘应节侍郎徐栻建议新河要舍故河而寻便道在于匡家庄一带开濬以通海为主盖两海相贯则河渠充满海舟直逹于河由河复入于海徃来无滞诚为得䇿随该二臣改议黄阜岭又改船路沟今却于分水岭开试勘称河形太髙而海最下势不可通遂议及乘潮导河障沙造舟等亊意在多方求济大约以两头所恃者潮南自麻湾以抵朱舖凡五十里北自海口以抵亭口一百八十里皆可通潮廵抚李世逹却谓南潮止及陈村闸距海口二十里北潮止及杨家圏距海口六十里间或至朱舖亭口者盖一年之内有大风迅烈潮流疾速则然不可以为常也且潮水倐焉而长倐焉而落落则未免守候躭延踰时况潮之所及为有限乎潮不足恃明矣又以中段所恃者张奴河至胶乃最下之地为秋潦所归十月以后日渐消耗至春月泉脉微细适粮运涌到之时虽置柜建闸以时启闭终不能使之源源而来滔滔不竭也至谓白河流沙为害议建坝二座以遏水之入而谓水流坝下引以济河秋涨水经坝上则沙必与水俱入而谓内以停沙又皆臣等所未喻也河不足恃亦明矣两海口地方各有淖沙至谓为浅沙客沙亦能为害全河长亘二百七十里内沙洲颇多自王家丘至船路沟七里虽为便路其下有沙与否亦未可知沙在海中者潮水涌进沙必随之而入沙在地中者疏濬所及沙必随之而出虽土沙中半土可荡尽而沙则下沉日积日多愈挑愈有固非祛除所能絶亦非隄闸所能障也乘潮导河皆无足恃沙多水浅置舟则胶虽稍俭其制载粮三四百石亦非浅浅者所能胜也剥浅易舟建仓等议必将复起尚书刘应节亦谓善后之䇿难以逆覩窃恐所谓利者未必利而害将不止于什一矣国家举事固不嫌于导河若无禆漕计亦奚以导河为哉今以百万之银驱数十万之衆而希兾不可必成之功殊非万全之谋亦非二臣建议之初意也且尚书刘应节原奉明㫖㑹同徐栻等并该省抚按官虚心计议先将难处开濬试验果否的有可行今抚按官李世逹商为正俱各亲到地方公同开濬试騐而执论互异如此则刘应节所谓为而可成成而可恃者询谋原未佥同事体委多窒碍相应停罢以省劳费此疏胶河不可开之故甚悉故録之修凿徐州中洪记畧四明陈穆凿洪匪以徼功不得已也嘉靖庚子冬河决亳州明年辛丑徐州云集桥流塞于是百步洪渐浅舟楫上下悉有中洪而里外二洪遂以湮弃顾兹中洪年乆不用疏凿罔施巉石旁罗利于剑㦸又其下多大石盘据横突隐见于波涛之间激飞湍而鸣雷霆者无虑数十块舟一不戒而杵其上焉磨曳斯须輙敝坏而不救蹇余不佞叨职兹洪目击厥危每为嗟悼思有以凿去之而未暇也适是嵗冬河冻夫闲可以兴役廼召夫总甲刘福等谕意衆咸乐从今年正月癸未即毅然举事募匠紏夫击牲酾酒躬亲劝督万夫子来昼夜诜诜并手偕作诸凡门限中方等石刬削殆尽费银凡四百两是则请于万安郭公守衡而动支本洪嵗办草束折色不丝粟干于民焉修凿告成险阻以去洪流深缓牵路砥平一时军民商贾翕然称便镌石而载之言聊以志嵗月云尔嘉靖壬寅秋九月记疏凿吕梁洪记畧华亭徐阶我国家漕东南之粟贮之京庾为石至四百万其道涉江乱淮遡二洪而北又沿衞以入白然后逹于京师为里三千而遥而莫险于二洪二洪之石其狞且利如剑㦸之相向虎豹象狮之相攫犬牙交而蛇蚓蟠舟不戒輙败而莫甚于吕梁吏或议凿之其旁之人曰是鬼神之所䕶也则逡廵而不敢嘉靖甲辰都水主事陈君往莅洪事恻然言曰古之君子茍利于民则捐其身为之矧里巷之浮言其不足听葢审而以罢吾所当为是厚自为而为民薄也遂以二月二十六日率其徒凿焉衆亦闻君言以为仁也咸忭以奋閲三日怪石尽去舟之行者如出坦途于是洪之士民来请余记始君为诸生余幸识之常与言万物壹体之学君欣然受焉不意其果能行之也余故因君推本而记之陈君名洪范字钖卿辛丑进士淛之仁和人今将洪内凿平狞石丈尺数目列于碑隂第壹处饮牛石在洪上口北岸纳水去处长㭍丈叄尺濶㭍尺髙叄尺陆寸突出洪中最碍洪口凡下水船只少失廻避必然粉碎今凿去石伍百壹拾贰块第贰处癞虾蟇石其状甚恶船只难避原长伍丈濶壹丈伍尺髙伍尺叄寸打去石肆百叄拾贰块第叄处壠子石如覆釜状逆流碍舟长肆丈玖尺濶壹丈柒尺髙叄尺壹寸打去石叄百贰拾伍块第肆处放篐头石长肆丈捌尺濶壹丈肆尺髙叄尺肆寸上水船到此船缆必须先放篐头方不相碍少迟多致重损打去石贰百捌拾㭍块第伍处飞檐石叄处如屋檐飞出之状共长伍丈捌尺濶㭍尺厚叄尺下水遇有㣲风船刮其上必然粉碎今已尽行凿平去石叄百壹拾贰块第陆处门槛石在洪咽口两崖激水急熘上水至此稍有不慎船即撞激冲淌今南北口各打去石贰尺即今放船如履坦道第㭍处杨家林上首狞石共长㭍丈㭍尺濶贰丈髙伍尺叄寸当洪湾曲廻熘之处下水船只但遇勐风扫湾伤船实多今打去石贰百伍拾壹块第捌处杨家林下首狞石共长伍丈叄尺濶贰丈贰尺髙肆尺叄寸今打去石贰百壹拾伍块今已悉平第玖处打舵石在洪中心碍洪伤舵常被撞沉今已打去围圆仞余大石叄处第拾处暖泉石叄处在洪东岸转湾之处破舟避难共长叄丈贰尺围圆髙伍㭍尺不等今已打去石伍拾叄块第拾壹处磨盘石贰处在洪中心致水旋转名曰磨盘船若至此夫力少有不加必致沉溺今已尽行打讫第拾贰处螃蠏窝石叄百余块如羣蠏聚窝之状每块围圆数尺髙肆伍尺不等星分罗布当洪之中为害特甚今分工打去大石玖百叄拾玖块第拾叄处滑皮石肆处在洪心每处约长捌玖尺濶陆㭍尺髙肆伍尺不等上下船只挽䉡伤人溺水今打去石肆拾捌块第拾肆处小毂轮石狞利长叄丈濶壹丈髙叄尺今已打去第拾伍处大毂轮石在洪心东岸廻熘之中下水船只忽时遇风刮撞无不沉没石长伍丈濶壹丈陆尺髙伍尺今打去大小毂轮贰处石共玖百捌拾叄块第拾陆处红石头当洪之中石极坚峻围圆㭍尺厚叄尺㭍寸一遇水漫船户廻避不及擦损沉漏无日无之打去石伍拾㭍块第拾㭍处鱼石峻峙参差为害匪细长伍丈叄尺濶贰丈髙肆尺贰寸尽行打讫第拾捌处熘沟石在洪中长叄丈陆尺濶㭍尺陆寸髙叄尺伍寸此贰石水乘石熘船若少不存意难保冲激之患今打去石玖拾叄块第拾玖处牛角稍石在洪中迤南长叄丈贰尺濶捌尺髙叄尺捌寸下水稍有不慎每每撞溺今打去石捌拾伍块第贰拾处黄石头在大洪下口𦂳要兠水之石仍留未凿第贰拾壹处夜义石取其耸峙水中之状围圆约有贰畆尖髙㭍尺水落则突出洪中水涨则渰漫为忒石势险恶横絶廻避处所少有不谨日见破舟土人悲号痛楚惨不可言打去石尖肆尺其害悉平第贰拾贰处等船石叄处以其水势弥漫之日舟必冲激至此沉没有似等船之意故以名也共长伍丈濶㭍尺陆寸髙五尺叄寸水势泛涨漫渰船遇风抗或廻避不及船货无踪今打去石峯叄尺俱已悉平陈洪范记又查得大明㑹典亦载其畧人弗之考耳河防一览卷六河防一览卷七钦定四库全书河防一览卷七明潘季驯撰两河经畧疏臣潘季驯谨题为遵奉明㫖陈愚见议治两河经畧以圗永利事据管理河道工部郎中畲毅中施天麟张誉管河兵备等道参政龚大器副使林绍张纯章时鸾佥事朱东光水利道佥事杨化各㑹呈䝉臣札付备仰职等躬歴各该地方逐一查阅要见徐沛丰砀缕水及太行长隄冲决者作何筑塞茶城正河变迁由小浮桥出果否成河崔镇等决黄水泛溢正漕淤阻作何堵筑徐邳一带长隄应否加幇宿桃以南应否接筑老黄河故道应否开复髙家堰应否修筑新城外一带老隄是否低薄或原基短促相应接筑草湾既开复淤作何濬治或应弃置仍复云梯关故道黄浦口见今水从东决一望弥漫以致高寳扬州一带浅阻因何不行筑塞高寳一带隄岸有无足恃逐一详议虚心讲求或应修复旧河或应别求利涉勿拘成案勿避烦劳上禆国计下奠民生以圗乆安长治之策画圗贴说具由通详等因䝉此随该职等前徃徐沛淮扬等处督同淮安府知府宋伯华扬州府知府虞徳烨管河同知王琰蔡玠刘顺之并各州县掌印管河等官逐一细加查勘从长计议看得水性就下以海为壑向因海壅河高以致决隄四溢运道民生胥受其病故今谈河患者皆咎海口而以濬海为工策则诚然矣第海有潮汐茫无着足不得已而议他辟岂知海口视昔虽壅然自云梯关四套以下濶七八里至十余里深皆三四丈不等纵使欲另开凿必须深濶相类方便注放则工力艰鉅必不能成矧未至海口干地犹可施工及将入海之处则潮汐徃来亦与旧口等耳且海之旧口皆系积沙人力虽不可濬水力自能冲刷乃若新辟之地则土壌坚实不特人力难措而水力亦不能冲故职等窃谓海无可濬之理惟当导河以归之海则以水治水即濬海之策也然河又非可以人力导也欲顺其性先惧其溢惟当缮治隄防俾无旁决则水由地中沙随水去即导河之䇿也顾频年以来无日不以缮隄为事亦无日不以决隄为患何哉卑薄而不能支廹近而不能容杂以浮沙而不能久隄之制未备耳是以黄决崔镇等口而水多北溃为无隄也淮决髙家堰黄浦等口而水多东溃隄弗固也乃议者不咎制之未备而咎筑隄为下策岂得为通论哉又有所未尽者上流既溃隄以旁决矣至于下流复或岐而分之其趋于云梯关正海口者譬犹强弩之末耳盖徒知分流以杀其怒而不知水势益分则其力益弱水力既弱又安望其能导积沙以注于海乎职等故谓今日濬海之急务必须塞决以导河尤当固隄以杜决而欲隄之不决者必真土而勿杂浮沙髙厚而勿惜鉅费譲逺而勿与争地斯隄于是乎可固也如徐邳桃清沿河各隄固矣崔镇等口塞矣则黄不旁决而冲漕力专高家堰筑矣朱家口塞矣则淮不旁决而㑹黄力专淮黄既合自有控海之势又惧其分之则力弱也则必暂塞清江浦河而严司启闭以防其内奔姑置草湾河而专复云梯以还其故道仍接筑淮安新城长隄以防其末流尽令淮黄全河之力涓滴悉趋于海则力强且专下流之积沙自去下流既顺上流之淤垫自通海不濬而辟河不挑而深矣此职等所谓固隄即所以导河导河即所以濬海也犹虑伏秋水发暴涨伤隄职等查得吕梁上洪之磨脐沟桃源之陵城清河之安娘城等处土性坚实可筑滚水石坝三座若水高于坝任其走洩则水势可杀而两隄无虞矣至若寳应石隄之当复与夫下流支河之当疏扬州运河之当濬皆今时之切务所宜次第併举而不可缓者也但前项工程自丰沛徐淮以至海口共长千有余里自清江浦以至仪真共长三百余里地势遥逺工程浩大一时钱粮未措人夫难集除前请发银二十万两并截留漕粮八万石一面先将丰沛缕隄太行遥隄及徐邳一带缕隄酌量幇筑桃清南隄併接淮安新城长隄乘时创筑髙家堰两头水势稍缓先行筑塞寳应湖先用桩笆修筑土隄外其余各项工程相应大加修举者一面请发钱粮调集官夫买办物料次第兴举务保无虞等因并将应做工程列欵呈详到臣据此该臣查得接管河道卷内先准工部咨为竭愚忠陈末见以禆安攘事该御史柴祥题踏勘彭城淮邳等处某处河身淤塞作何疏濬某处隄岸窄狭作何展筑某处下流可开支河则涤为数河以分水势某处海口果有东隘则多方开通以达于海等因又准工部咨为敷陈末议恳乞圣明亟赐举行以禆将来粮运大计事该御史陈世寳题开三义镇引入新河县北或出大河口或出清河县西另开一河何者为便从长定议又准工部咨为河患频仍运道艰阻恳乞圣明亟赐议处以禆国计以奠民生事该南河郎中施天麟题要停运断流大挑河身该部覆题动支官银制造平底方舟长柄铁爬躬亲试验如果挑濬有效先于淤垫最髙处遂叚濬去或大兴工役应否停运仍将髙家堰并朱家等口筑塞至于髙邮寳应隄间多集减水大闸隄下多开支河俱听从宜处置其黄浦口可塞则塞如另为入海一路可疏下流亦宜建减水大闸水涨则任其外流水消则尽闸而止等因又准工部咨为河患愈深经治鲜效恳乞圣明特彰宸断审机宜以图匡济事该工科都给事中刘铉题疏海口洩下流或濬草湾之口使之开广或疏云梯闗之淤使之复旧应开海口去处如盐城安东五港金城一带孰为利便并查小浮桥新冲之口可否济运如有浅阻亦要设法开濬等因又准工部咨为披竭愚衷敷陈治河事宜以备採择以安国计事该户科给事中李涞题要见安东金城云梯闗等处某处地方坚实可以另开一河以洩河淮下流兴化盐城沿海庙道口新兴塲牛团舖等处某处可以多濬十余口以导射阳诸水入海相度计议的确陆续修举其徐吕而下河身淤髙之当疏老黄河故道之当复髙家堰溃决之当筑髙寳湖平水闸分水河之当修俱听详估等因又该臣钦奉敇谕内开备查草湾口何为既开复淤及今作何开通全淮水何为南徙不复及今作何疏𨗳徐邳河身髙并州城何以疏之使并黄浦崔镇等口久塞无功何以筑之使固及查诸臣歴年建议有行奏疏遂一勘议要见老黄河故道应否开复清桃正河应否挑濬髙家堰寳应堤应否修筑小浮桥新冲口可否济运应否加挑又徐邳以上地形南髙北下恐隄防一溃势必奔流北徙将为闸河之梗亦要审其孰为正河孰为支河孰为合河或正而当厚其防或支而当杀其势或合而当分其流一併勘议详妥奏闻区处钦此又准工部咨为新开海口复淤河患不测乞敇当事臣工多方计处以图永济事该工科都给事中王道成题行臣亲诣云梯闗踏勘果否原系黄河入海之口从前何以通流今日何以一线详相其势明求其故仍自海口而上逐处讲求及备查草湾何时复淤作何开濬或另择坚实之地多开数口以为通海之路金城以下何以久不疏通崔镇决口何以筑之使固桃源长隄应否修筑髙家堰应否修理老黄河应否开复大端委官之言决不足凭务必躬亲庶有真见合用钱粮应于何处动支原题请各官何以处之使得効力一一筹画委妥等因准此案照前事已经㑹案札行各该司道逐一勘议诚恐转委属官不足凭信该臣㑹同漕运巡抚右侍郎江一麟躬亲督率沿河荒度南遡维扬看得仪真东闗歴石人头杨子桥三汊河直抵髙庙止一带运河淤浅寳应一带湖隄圯坏黄浦决口淹及数邑髙家堰水射淮扬清江浦长隄卑薄柳浦湾至髙岭无隄障御西穷鳯泗看得全淮不下清口日益南徙北抵清桃看得崔镇诸决水从㫄洩一望弥漫正河淤浅徐沛以上崔家口新河浅阻北陈一带水行陆地仅盈尺余东抵海口看得新挑草湾寻复淤塞今自清口至西桥一带河流复通但不及故河十分之一自安东以下河身渐广虽有淤浅未复全河然河水东下亦无阻碍随处患害一一查閲明白去后今据前因该臣㑹同右侍郎江一麟议照事师古者罔愆智不凿者乃大孟子论智一章首以禹之治水为喻而论为政则曰为政不因先王之道可谓智乎是大智者事必师古而不师古则凿矣故治河者必先求河水自然之性而后可施其疏筑之功必先求古人已试之效而后可倣其平成之业黄水来自崑崙入徐济运歴邳宿桃清至清口㑹淮而东入于海淮水自洛及凤歴盱泗至清口㑹河而东入于海此两河之故道即河水自然之性也胡元嵗漕江南之粟由扬州直北出庙湾入海至永乐年间平江伯陈瑄始隄管家诸湖通淮河为运道然虑淮水涨溢东侵淮郡也故筑髙家堰隄以捍之起武家墩经小大涧至阜宁湖而淮水无东侵之患矣又虑黄河涨溢南侵淮郡也故隄新城之北以捍之起清江浦沿钵池山柳浦湾迤东而黄水无南侵之患矣尤虑河水自闸冲入不免泥淤故严启闭之禁止许漕艘鲜船由闸出入匙钥掌之都漕五日发筹一放而官民船只悉由五坝车盘是以淮郡晏然漕渠永赖而陈平江之功至今未斩也后因剥食既久隄岸渐倾水从髙家堰决入一郡遂为鱼鼈而当事者未考其故乃谓海口壅塞遂穿支渠以洩之盖欲亟拯淮民之溺多方规画以为疏导之计其意甚善而其心良亦苦矣讵知旁支暂开水势陡趋西桥以上正河遂至淤阻而新开支河濶仅二十余丈深仅丈许较之故道不及三十分之一耳岂能容受全河之水下流既壅上流自溃此崔镇诸口所由决也今新开寻复淤塞故河渐已通流虽深濶未及源河十分之一而两河全下沙随水刷欲其全复河身不难也河身既复面濶者七八里狭者亦不下三四百丈滔滔东下何水不容若犹以为不足而欲另寻他所别开一渠恐人力不至于此也以臣等度之非惟不必另凿一口即草湾亦须置之勿濬矣故为今之计惟有修复平江伯之故业髙筑南北两隄以断两河之内灌而淮扬昏垫之苦可免至于塞黄浦口筑寳应隄濬东闗等浅修五闸复五坝之工次第举之则淮以南之运道无虞矣坚塞桃源以下崔镇口诸决而全河之水可归故道至于两岸遥隄或葺旧工或剏新址或因髙冈或填洼下次第举之则淮以北之运道无虞矣淮黄二河既无旁决并驱入海则沙随水刷海口自复而桃清浅阻又不足言矣此以水治水之法也若夫扒捞挑濬之説仅可施之于闸河其黄河河身广濶捞濬何期捍激湍流噐具难下前人屡试无功徒费工料但恐伏秋水发淫潦相仍不免暴涨致伤两隄故欲于崔镇口陵城安娘城等处再筑滚水坝三道万一水髙于坝任其宣洩则两隄可保而正河亦无淤塞之患矣徐州以南之工如此而已或有难臣者曰臣等欲顺水性今淮水欲东而乃挽之使北黄水欲北而乃挽之使东无乃水性之未适乎臣曰水以海为性也决水乃过颡在山之水也非其性也或者又曰昔禹治河播九河同为逆河入于海今臣等乃欲塞诸决併二渎而不使之少杀耶纵有滚水坝仅去浮面之水百一耳亦乌能杀其势也臣应之曰九河非禹所凿特疏之耳盖九河乃黄河必经之地势不能避而禹仍合之同入于海其意盖可想也况黄河经行之地惟河南之土最松禹导河入海止经郏县孟津巩县三处皆隷今之河南一府其水未必如今之浊今自河南府之阌乡县起至归德之虞城县止凡五府河已全经其地而去禹导河之时复三千余年流日乆土日松土愈松水愈浊故平时之水以斗计之沙居其六一入伏秋则居其八矣以二升之水载八升之沙非极湍急即至停滞故水分则流缓流缓则沙停势所必至者臣等不暇逺引他证即以近事观之草湾一开而西桥故道遂淤崔镇一决而桃清以下遂澁去嵗水从崔家口出则秦沟遂为平陆此眼前事也又何疑哉所据司道诸臣款议前来臣等复加㕘酌似应允从伏望敕下该部再加查议如果臣等所言不谬俯赐俞允行臣等遵照及时兴举除工程夫役钱粮数目另本具陈外谨题请㫖计开一议塞决以挽正河之水窃惟河水旁决则正流自㣲水势既㣲则沙淤自积民生昏垫运道梗阻皆由此也臣等查得淮以东则有髙家堰朱家口黄浦口三决此淮水旁决处也桃源上下则有崔镇口等大小二十九决此黄水旁决处也俱当筑塞但伏秋之水相继而至非惟地为水占无处取土抑且波涛汹涌为工不坚除将决口稍窄者见在分投兴筑外其决至数十丈以上者一面鸠集工料相时兴举伏候圣裁一议筑隄防以杜溃决之虞照得隄以防决隄弗筑则决不已故隄欲坚坚则可守而水不能攻隄欲逺逺则有容而水不能溢累年事隄防者既无真土类多卑薄已非制矣且夹河束水窄狭尢甚是速之使决耳合无力监前弊凡隄必寻老土凡基必从髙厚又必绎贾让不与争地之㫖倣河南逺隄之制除丰沛太行隄原址遥逺仍旧加帮外徐邳一带旧隄查有迫近去处量行展筑月隄仍于两岸相度地形最洼易以夺河者另筑遥隄桃清一带南岸多附髙冈但上自归仁集以至朱连家墩古隄已壊相应修复下抵马厰坡地形颇洼相应接筑以成其势北岸自古城至清河亦应创筑遥隄一道不必再议缕隄徒糜财力及查清江浦外河一带至柳浦湾止为淮城北隄除扫湾单薄量行加幇外但原基短促防䕶未周仍自柳浦湾至髙岭创行接筑四十余里以遏两河之水尽趋于海自清江浦运河至淮安西门一带旧隄相应再行幇厚勿致里河之水走洩妨运如此则诸隄悉固全河可恃矣伏候圣裁一议复闸坝以防外河之冲查得先该平江伯陈瑄创开里河仍恐外水内侵特建五闸设法甚严鎻钥掌于漕抚启闭属之分司运毕即行封塞一应官民并回空船只悉令车坝此在嘉靖初年尚尔循行故事制非弗善也奈何法久渐弛五闸已废其一仅存四闸亦且坍塌殆尽漫无启闭是以黄淮二水悉由此倒灌致伤运道合无议复旧制将见存四闸俱加修理严司启闭俟二月前后粮运过完即行封闭惟遇鲜贡船只方许启放仍行查复五坝以便官民船只照旧车盘毋致曲狥使客致坏良规伏候圣裁一议剏建滚水坝以固隄岸照得黄河水浊固不可分然伏秋之间滛潦相仍势必暴涨两岸为隄所固水不能洩则奔溃之患有所不免今查得古城镇下之崔镇口桃源之陵城清河之安娘城土性坚实合无各建滚水石坝一座比隄稍卑二三尺濶三十余丈万一水与隄平任其从坝滚出则归漕者常盈而无淤塞之患出漕者得洩而无他溃之虞全河不分而隄自固矣伏候圣裁一议止濬海工程以免糜费照得海口为两河归宿之地委应深濶但查海口原身自清口至安东县面濶二三里自安东歴云梯关至海口面濶七八里至十余里深各三四丈不等止因去年旁决之后自桃清至西桥一带淤塞寻复通流今虽未及原身十分之一而两河之水全归故道并流洗刷深广必可复旧至云相传海口横沙并东西二尖据土民季真等吐称并未望见潮上之时海舟通行无滞潮退沙面之水尚深二尺况横沙并东西二尖各去海口三十余里岂能阻碍河流故臣等以为不必治亦不能治惟有塞决挽河沙随水去治河即所以治海也别凿一渠与复濬草湾徒费钱粮无济于事伏候圣裁一暂寝老黄河之议以仍利涉照得黄强淮弱每每逼淮东注故议者欲复老黄河故道冀使黄水稍避髙堰民垫可瘳斯亦得䇿但勘得原河七十余里中间故道乆弃无论有水无水之地询之居民俱失其真无从下手一不便也且已弃故道欲行开复必须深广与正河等乃可夺流今见存大河口窄狭不及桃清三分之一而三义镇入口之处背湾径直犹恐水未必趋二不便也又其中流如鱼沟鐡线沟叶家口隂阳口等处地势卑洼诸决之水漫流至此一望弥茫筑隄费鉅且恐难保三不便也况今桃清遥隄议筑则黄水自有容受崔镇等决议塞则正河自日深广髙家堰议筑则淮水自能㑹黄清江浦等闸议严启闭新城北隄议行接筑则淮安髙寳兴盐等处自无水患此河虽不必复可也伏候圣裁奉圣㫖工部看了来説工部覆前疏题为奉明㫖陈愚见议治两河经畧以图永利事该总理河漕都御史潘季驯题前事奉圣㫖工部看了来説钦此臣等看得治河之説纷纷持议并以深濬河身多开海口谓得上䇿不知海口本自深广而不必开河身捞濬甚难而不可开皆縁未尝亲歴其地而徒得诸遥闻故听其言则美施之事则泥古人云千闻不博一见正谓是也今都御史潘季驯侍郎江一麟足遍口讯佥议详酌而为是六説曰塞决曰筑隄曰复闸坝曰剏滚水坝曰止濬海曰寝开老黄河其所修置其所寝格俱目击利害而非道听之言庶同则绎而非勿询之谋葢隄防既固塞决又审水无旁駚而正流自急沙随水刷而海口自复此正以水治水而不为穿凿之论迂漫之谈顷来治河之説未有逾于二臣之议者也再照黄淮之性变迁靡常机㑹之来间不容髪临时酌处又存乎人如有善后未尽事宜亦勿拘原议勿狃目前事小者径自举行事大者奏请定夺务求至当以期永赖所有条请事宜相应开立前件议拟上请定夺通乞圣裁计开一议塞决口以挽正河之水前件臣等看得今日水患所以为民生运道之蠧者则由河水旁决以致正流之渐㣲而流沙由此日积故塞决之工诚治河者切近之议也今都御史潘季驯等议要淮以东将髙家堰等诸决口桃源以上将崔镇等诸决口其在稍窄而工易者分投兴筑其或决濶而工鉅者一面鸠役集料相时聿举良有补于河务相应依拟伏乞圣裁一议筑隄防以杜溃决之虞前件臣等看得隄所以防决防不固则决不止此势之必然者然筑隄之议甚乆筑隄之工常兴而不见筑隄之利者则以其失之卑薄或非真土及过于狭隘耳乃不察筑隄之非善而遂病筑隄之非计不已过乎今都御史潘季驯等建议筑隄而有欲坚欲广欲寻老土之论诚有见矣至于徐邳桃清归仁集马厰坡古城清江浦至淮安西门一带或葺旧工或剏新址或因髙冈或填洼下或应幇厚或应接筑诸所等工皆经荒度所宜筹画具审相应依拟令其次苐举行庶诸隄悉固而全河可恃矣伏乞圣裁一议复闸坝以防外河之冲前件臣等看得右都御史潘季驯等所议为迩来淮河二水内侵里河以致运道有碍者其原则在五闸圯废漫无启闭所致要将修复一节为照先臣平江伯陈瑄特建五闸正以防外水之反灌故旧制特严鎻钥不时缮治惧有今日之患尔今议要修举盖洞察其故恭候命下本部备行右都御史潘季驯等将坍塌四闸即行修复查照鎻钥启闭旧规俟二月终粮运过完即行封闭如遇鲜贡船只方许开放仍查复五坝令一应官民并回空船只于彼车盘如有势豪恃强擅开者即便指名㕘究伏乞圣裁一议剏建滚水坝以固隄岸前件臣等看得秋水滛涨两岸为隄所固东其横涛怒浪靡得宣洩其势不至于他溃不已也今都御史潘季驯等条议于崔镇口陵城安娘城土性颇坚地方要各建滚水石坝一座倘遇伏秋水与隄平任其从坝滚出可免他溃之虞于河渠隄防两有便益相应依议伏乞圣裁一议止濬海工程以免糜费前件臣等看得濬海之议节该科道等官题疏本部覆行踏勘为是説者盖信于传闻谓海口隘窄复横沙淤梗不能容衆水之洩以致上流溢垫此得于遥度者也今右都御史潘季驯等足履口讯与得于臆説者殊异谓海口尚颇深广横沙逺不为害但得上流无滞沛然下趋刷洗日深冲突日广旧口自复何水不容何必为是濬口之説以图难措之功另开一渠以滋无益之举乎此所谓舛也相应议止伏乞圣裁一暂寝老黄河之议以仍利涉前件臣等查得先该直隷廵按陈世寳条议复老黄河故道本部覆行㑹勘今右都御史潘季驯等条称有三不便之説且称诸工既以议行黄水自有容受正河自日深广淮水自能㑹黄水亦自不为患以此自有四利较彼三不便故要行暂寝良于利害大较酌之审矣相应依议伏乞圣裁奉圣㫖这治河事宜既经河漕诸臣㑹议停当依拟都准行着他们悉心着实兴建永利各该经委分任人员如有玩愒推诿虚费财力者许不时拏问㕘治其未尽事宜及临时事势或与原议不合的也着陆续奏闻务求有益应用钱粮工部里㑹户部上紧议来河工事宜疏臣潘季驯谨题为条列河工事宜乞恩俯赐俞允以便经理事该臣㑹同漕运廵抚右侍郎江一麟议得工役䌓兴料理宜预官夫猬集调度须周若不先为申明未免临时舛错除两河疏筑之议另行具陈外所有一二事宜不得不上烦圣听者敬列条欵拟议上请伏望敇下该部再加查议如果臣言不谬俯赐施行臣等不胜感幸计开一议支放照得鸠工聚材出纳甚𤨏收掌销算头绪颇多稽覈不严必滋冐破臣与抚臣百责攸萃兼以閲视不常无暇躬亲经理合无比照昔年邳工事例将请发银两俱解淮安府贮库各工应给工食应买物料府佐等官开数赴各该分督司道官覈实给票赴两淮廵盐衙门覆覈挂号方许关支每季终该府将票类送廵盐衙门比对号印数目相同发回附卷通候工完类覈造册奏缴如有姦弊按法追究庶臣等得以专心河工而钱粮亦易于清楚矣伏乞圣裁一议分督照得河工浩繁道里遥逺若非多官分理不免顾此失彼分工之后钱粮出入工程次苐皆其首尾遇有陞调等项若听其离任则本官所分之工又须另委补替文移往来便至逾月及到工所茫然无措何以望其竣事而底绩也合无俯念河工重大如遇前项相应离任官员容臣等暂留完工稽其勤惰别其功罪请㫖处分方得离任庶人心专定觊觎不萌而事亦责成矣伏乞圣裁一议责成照得州县正官职专亲民故民易驱而事易集也奈何相沿之弊视河患如秦越视管河官如赘疣即以分司部属临之蔑如也妨工偾事实由于此目今大工肇兴诸务丛脞若非责成各掌印官鲜克有济合无兴工之后一应派拨夫役买办物料俱以责之各掌印官躬亲料理仍选委贤能佐贰管押夫役赴工不许将隂医等官搪塞如有仍前玩愒派办失宜以致夫役逃散物料稽迟该工司道官即时㕘呈以慿奏治事完之日仍与管理河工诸臣一体分别题请施行庶事权归一人无推避而大工自易矣伏乞圣裁一议激劝照得各工委官除府佐县正外其州县佐贰府卫首领及杂职隂医义民等官或管领人夫或措办桩埽或运取甎石或打造器具衆务纷纭如臂使指但各官出入泥淖栉沭风雨艰辛毕萃殊可矜悯有功而薄其赏误事独重其罚此人心之所以懈弛而事功之所以隳堕也合无工完之后容臣等逐一精覈如有实心任事劳苦倍常者俯赐破格超擢中间间有劣陞王官等项准与改擢其隂医等官原有部札冠带者厚加奖犒如系义民准照题给冠带荣身仍与隂医等官一体免其本等差徭庶人心争奋而百事易集矣伏乞圣裁一议优恤各工夫役计工者每方给银四分计日者每日给银三分而本籍本户幇贴安家银两有无听从其便兹亦不为薄矣但贫民自食其力冲寒冐暑暴风露日艰苦万状纵使稍从优厚亦不为过合无每夫一名于工食之外再行量免丁米一年容臣等出给印信票帖审编之时许令执票赴官告免州县官抗违许其赴臣告治如此则惠足使民民忘其劳矣伏乞圣裁一议蠲免照得淮扬河患频仍民遭昏垫称最苦者如淮安所属山阳清河桃源宿迁睢宁安东盐城鳯阳所属泗州扬州所属兴化寳应徐州所属萧县十一州县者一望沮洳寸草不长凋敝极矣适今大工兴举用夫颇多舍近取逺隣封未免有词而此中流移贫民亦赖做工得食少延残喘应派夫役既不容已应输赋税复加责办实为繁苦合无轸念灾极民穷姑将前十一州县本年见徴夏秋起运钱粮特蠲一半行臣等掲示通知俾催科少寛人乐趋役伏乞圣裁一议改折照得大工肇兴费用不赀帑藏空虚既难搜括闾阎穷困又难加派臣等反覆思惟无可为处万不得已辄有非分之请而非所敢必也臣等窃闻太仓之粟可备八九年之食积愈乆则粟愈朽故官军之情有不愿本色而愿折色者稍加变通未为不可合无暂将今嵗漕粮除淮北及河南山东照旧兑运外其淮南并浙江等省姑准改折照例正兑每石连耗米轻赍折银七钱改兑每石连耗米折银六钱即以五钱给军正兑尚余银二钱改兑余银一钱兊运停止官军应得行月粮俱可免给以正额解京而以余银并行月粮留发河工支用总计可得九十余万两以运军应得之数而济国家大工之需在内帑无支发之烦在闾阎无征派之苦在朝廷为不费之惠在河工免缺乏之虞而在工诸臣亦得悉心疏筑可无顾此失彼之虑所谓两利而俱全者也臣等非不知近该科臣建议奉有明例但钱粮浩繁时当诎乏舍此则惟有请发内帑耳故敢冐昧陈请伏望敕下该部再加查议如可允行河工幸甚臣等幸甚伏乞圣裁一议息浮言臣等窃惟治河固难知河不易故虽身歴其地犹苦于措注之乖舛而况于遥度乎但劳民动衆之事怨咨易兴而徃来络绎之途议论易起至于将迎之间稍稍简畧则以是为非变黒为白者亦不可谓其尽无也忧国计者以急于望成之心而偶闻必不可成之语何怪乎其形诸章牍也而不知当局者意气因而销沮官夫遂生观望少为揺夺隳败随之勉强执持踈逖难逹其苦有不可言者伏望皇上俯垂鉴照容臣等殚力驱驰悉心料理寛臣以三年之期如有不效治臣以罪伏乞圣裁奉圣㫖工部知道工部覆前疏题为条列河工事宜乞恩俯赐俞允以便经理事该总理河漕右都御史潘季驯题前事奉圣㫖工部知道钦此钦遵通抄到部送司案呈到部看得总理河漕右都御史潘季驯题称工役䌓兴官夫猬集若不预先申明料理之方恐临事舛错将河工八事条列前来诚于漕计民生有禆除蠲免一事咨户部径自题覆改折一事会同户部议覆所有攴放等六事相应开列前件议拟上请定夺伏乞圣裁计开一议支放前件臣等看得大工所费不赀出纳之际若不严加稽覈则冐破之弊难保不无今右都御史潘季驯等要比照邳工事例将银两贮之于淮安府库各工应给工料府佐等官将数赴该督司道官覈实给票仍赴廵盐衙门挂号关支每季终该府将原票类送廵盐衙门覆覈倘有奸弊从重追究则关防严而奸蠧革河漕二臣不至分虑而钱粮亦靡有虚冐矣相应依拟伏乞圣裁一议分督前件臣等看得往年分督之官往往遇有陞迁则竟自代去以致钱粮不明勤惰无稽如是则人心在事多存规避之私茍且塞责曽无忠事之谋因肆侵渔所不可保望其底绩也难矣今右都御史潘季驯等议为河工浩大要多官分督倘本官遇有陞调留待工完将经手钱粮并其勤惰稽查明白方许离任委于责成良便恭候命下本部备咨右都御史潘季驯侍郎江一麟将见兴河工画地分官管理本官自委之后虽遇陞调不许擅离候工完之日将经手钱粮稽覈明白分别勤惰奏请处分方许离任督抚衙门仍将承委官员姓名陆续移咨吏部暂住陞调候工完施行伏乞圣裁一议责成前件臣等看得潘季驯等议将河工料理物料责之各州县掌印官管押夫役委之贤能佐贰如有玩愒该工司道㕘呈奏治事完之日仍与管河诸臣一体分别题请一节为照国家以河务为急特设大臣以总理于上又设司道官以分理于下所以重其事权也迩来有司以秦越视河患以赘疣视管河之官至如分司部属具奉有专敕而有司视之蔑如虽经屡次申饬而故态自若即有案牍之行輙置之阁束其间部臣稍欲尽职则有司羣然詈之为生事百尔阻顽反欲假此以取风力之名故本部辄差司属则辄苦于抑气含鬰动有掣肘为虑夫号令不行则施为何展无惑于妨工偾事也故责成之请诚有洞于往辙激于时态而言之也诚如所议则事权不分而推避靡容相应依拟合候命下除本地方两司守廵官各有专职自行督责外本部行令司属官凡供事河工者倘州县掌印官照旧玩视于案牍之行辄置髙阁不即奉行致误工程者即一面呈本部一面呈督抚衙门以听叅奏处治决不姑息伏乞圣裁一议激劝前件臣等看得潘季驯等议称在州县佐贰府卫首领杂职义民等官要行激劝一节为照国家所以鼓舞人心令趋事而不懈者以赏罚之明也故悬千金之赏令转鉅石即惫夫亦超距而奔彼有激尔今在工各官其出入泥淖沐栉风雨劳苦万状而不大悬赏格何以令其毕力而终事邪激劝之典似当亟议伏候命下本部备咨都御史潘季驯等候河工完日将供事官员查有効劳实蹟者分别等第题请超擢中间如有劣陞王官等项亦准改擢或从另议优处其隂医等官重加奖犒如系义民给与冠带荣身仍与隂医等官一体免其本等差徭于激劝之大机良有得也再照管河之官惟隷于河渠诸所辖司道或怪其接见之不常而不谅其承委之甚急或恠其差遣之不趋而不谅其一身之难分往往是非枘凿有此以为极贤而彼以为不肖者有此署上考而彼置诸劣等者以致输劳竭力之軰俛首吞声迟疑埋怨傍观者徒付之不平而督河之臣亦有无如之何者以后凡一应管河之官其贤否悉以河臣为主他辖上司其于考语不过註曰管河而已候河工既完仍复照旧如此庶毁誉不致失真而从事者不至疑畏矣伏乞圣裁一议优恤前件臣等看得右都御史潘季驯等条称各工夫役冲寒冐暑暴风露日艰苦万状要每夫一名于工食之外量免丁米一年出给印票遇审编之时告免如有抗违许其告治一节为照河工夫役既备尝艰辛则从厚优恤亦不为过今各官条议前来盖深得于惠足使人之义相应依拟伏乞圣裁一议息浮言前件臣等看得往年治河迄无成功者虽由于措注之未尽协宜亦本于议论之太多以阻之也盖当局而任事者甚难旁观而论事者甚易矧河变靡常即身亲其事者方尔旦暮矛盾兴置顿异岂可得而遥度邪且人情不一是非未必得其公所见不同议论未必得其当敢于任事者不免于任怨而言之出于怨口者岂足听也谋不见用者多幸其无成而谤毁之言将何所不至哉转相告语荧惑听闻当事者夺于铄金过忧者揺于三至即有神禹之智恐亦难于展布矣此右都御史潘季驯等有息浮言之论诚为有见伏望皇上俯念河工重大专委责成勿惑于浮言勿阻于羣议以后除治河诸臣倘有欺隐大弊及推诿不肯尽心茍完目前遗患于后者许言官访实照常叅劾外其余但有条陈治河利害之疏虽各效其一得之忠而衆言淆乱要必折以真实之见本部未敢遽为题覆悉行河漕二臣勘酌可否明白具奏或有窒碍难行聼行寝格如此则治河之臣可无临事掣肘之虞而本部亦免于渎聒圣聪之罪矣伏乞圣裁奉圣㫖河工事重必须委任责成乃可期效今后分督司道及承委等官都着潘季驯等开送吏部暂停陞调通候河工完日总论功罪大行赏罚若有才干不相宜的即便遴选具奏更调推诿误事的不时叅奏处治毋得避怨姑息自误大事其各委官贤否但以该管河道官为主别道俱不许干预其余俱依拟勘估工程疏臣潘季驯谨题为勘估两河工程乞赐早请钱粮以便兴举事据管理河道郎中畲毅中施天麟张誉管河兵备等道叅政龚大器副使林绍张纯章时鸾佥事朱东光水利道佥事杨化各㑹呈前事䝉臣札付备行职等亲歴各该地方逐一相度除河患源委疏治事宜先行具呈讫今将职等估计过各项工程合用钱粮分理官员派调夫数逐一㑹计明白及称钱粮无处要得题请破格蠲发等因列欵呈详到臣案照先为前事已该臣等㑹案札行各该司道勘议过疏治两河经畧縁由前来另本具题外又经催行细估工程去后今据前因该臣㑹同漕运廵抚右侍郎江一麟议得北自丰沛南抵𤓰仪蟺蜿一千余里中间应筑应塞应建应复工程不遗尺寸当此极敝大坏之时欲为一劳永逸之计若非重费岂能有成所据司道估勘银两官夫数目臣等复加算覈委不可已伏望敇下该部再加查议题请速赐俞允行臣等遵照施行地方幸甚计开一议钱粮照得河工募夫计土论方者筑隄方广一丈厚一尺为四工每工给银四分计日者每日给银三分徭夫日给银一分风雨量犒此歴年议工之成规也但土有逺近力有倍省工难处所量须加増以均苦乐至于合用料物桩草苘麻柳稍灰鐡之类俱须查照时价难以律论但当严加稽察勿滋虚冒除徐沛砀山行缕二隄并徐邳睢灵宿迁两岸幇隄剏筑归仁集隄桃清接筑新隄髙家堰与淮口支河先共估银二十二万四千三百三十二两三钱八分已经工部题奉钦依动发南京户兵二部银二十万两并留漕粮八万石除前工支用外约该剩银一万五千六百六十七两六钱二分相应听作后工支用今估计得崔镇决口共长一百八十丈中段水深一丈二尺两头深浅不等俱应筑根濶二十丈顶濶十丈计用人工桩草苘麻等料该银一万两黄浦决口先就上流斜筑计长六十丈水深一二丈不等应筑根濶二十丈顶濶十丈计用工料银六千两填塞原决长一百六十丈该用工料银四千两应展月隄自徐州𤣥黄二舖计长八百五十丈根濶五丈顶濶一丈四尺髙一丈二尺每丈计三十八方四分共三万二千六百四十方计工一十三万五百六十工该银三千九百一十六两八钱应筑遥隄南岸自灵璧县张字舖起至邳州果字舖止长九十八里北岸自吕梁山空连筑至邳州直河止长七十五里桃源古城起至清河獾墩止长一百二十里共长二百九十三里计五万二千七百四十丈应筑根濶六丈顶濶二丈髙一丈二尺每丈计土四十八方共二百五十三万一千五百二十方计工一千一十二万六千八十工该银四十万五千四十三两二钱内查沙垫土难在邳睢各界约长二十里桃清各界约长二十五里二处计长八千一百丈该土三十八万八千八百方每方量加二工该加银三万一千一百四两加桩草等料该银八百九十两古城下崔镇口桃源陵城清河安娘城三处各建滚水石坝一座每座工料银三千两共银九千两淮城北隄自大王庙起至柳浦湾止四十五里零长八千二百五十二丈四尺加幇根濶二丈二尺顶濶一丈一尺髙六尺每丈计土九方九分该土八万一千六百九十八方八分计工二十四万五千九十六工四分该银七千三百五十二两八钱九分六釐又自柳浦湾起至髙岭止四十余里实长六千四百九十六丈七尺剏筑根濶四丈五尺顶濶一丈五尺髙六尺每丈计土十八方该土一十一万六千九百四十方六分计工四十六万七千七百六十二工四分但取土甚逺遍野虚沙寻距五里挖至丈余者若一概论方给银恐难济事共估银三万三千七百一十两五钱五分清江浦一带运隄南岸自王卿家起至寿州厰止长二千二百二十丈北岸自月河口起至许岭家止长八百八十丈各加髙三四尺濶一丈四五尺不等共计土二万二千一十方计工六万六千三十工该银一千九百八十两九钱内北岸一带缺口计用桩料该银四百八十六两修复通济闸并塞天妃闸该用工料银一千两修复板闸清江福兴新庄等闸各加石六七层不等共该工料银一千四百九十两四闸各开月河打坝截流该用银五百两修复仁义等坝约用银五千两寳应湖隄自六浅起至瓦店止长三十里添石修补工料该银八万九千五百七十两沿隄设减水闸六座每座工价银五百两共银三千两下流应开支河如兴化县白驹丁溪二场盐城县新河庙等处各应挑深濶丈尺不等共计夫工该银二万五千八百七十六两扬州河自髙庙至杨子桥计长五千八百二丈应挑深六七尺不等共计夫工该银一万九千四百四十六两五钱仪真县自东关至石人头止计长四十五里量加疏濬该银三千五百两旧例管工员役各有廪粮府佐每员日给廪粮银一钱二分每员各带书办一名日给口粮四分州县佐贰首领等官每员日给廪粮银六分省祭隂医义民老人每名日给口粮银四分约该银贰千两以上总括之数大约如此至于工程难易料价低昻裒多益寡截长补短容臣等随时通融计算要在节缩不至虚糜而已通共该银六十六万四千八百六十六两八钱四分六釐除前支剩银一万五千六百六十七两六钱二分徭夫减省工食银一万五千两扬州挑浅并白驹丁溪盐塲新河庙等处支河议动廵盐衙门银三万五千八百七十六两外尚该银五十九万八千三百二十三两二钱二分六釐臣等查得河道嵗额钱粮山东南直隷原无余积每遇年例修筑东那西补甚至缩手待敝以至因循误事追悔莫及止有河南一省见贮银一十九万余两而彼中河工繁鉅如梁靖口黄陵冈孙家渡赵皮寨铜瓦厢等处筑隄防决费用不赀剜肉补疮势难那借合无俯念大工𦂳急破格议处准照臣等所请改折将正额解京余银留工支用庶为不费之惠如有不可乞照都给事中刘铉题请内帑支发通贮淮安府库聼司道官查覈赴廵盐御史处覆覈关支伏候圣裁一议分督照得工程浩大道里遥逺若非多官分理画地责成不免顾此失彼今议徐州北岸自吕梁洪至邳州直河止一带遥隄七十里该海防道叅政龚大噐总管自桃源县古城以下遥隄六十里并塞界内缺口及建陵城滚水坝一座该淮北分司郎中畲毅中总管自桃源界至清河獾墩止遥隄六十里并塞界内决口及建安娘城滚水坝一座该添註管河道副使张纯总管自徐州南岸𤣥黄二舖月隄并灵睢界内遥隄五十余里及建崔镇口滚水坝一座该徐州道副使林绍总管自睢宁界内遥隄四十余里并筑归仁集隄三十五里该颍州道佥事朱东光总管修复淮安板闸至新庄闸共四闸修筑里河两隄并新城北一带幇筑新旧隄及塞黄浦口该水利道佥事杨化总管外兴盐支河先经该道呈允行各县掌印官开桃仍应该道查催筑髙家堰中段塞天妃闸朱家口开复通济闸修筑赵家口迤西隄岸修复仁义等五坝该添註管河郎中张誉总管修筑寳应一带土石隄并建减水闸及挑濬扬州至仪真一带河道该南河分司郎中施天麟总管以上司道八员均分八大工每司道一员分督府佐二员计用府佐一十六员每府佐一员分督州县佐贰首领隂医省祭官十员共用一百六十员听臣等于所属地方抡才调取如员数不足及各官间有经手要务妨占者容臣等于附近省分有司内查有干济素着者另行具奏调用分工之后大小官员俱要悉心经理纵有应理公务止许工上干办不得擅离工次工完之日通将效劳官员分别等第及怠玩误事者一併题请处分以昭劝惩伏候圣裁一议夫役照得前项工程一时并举约用夫八万名内除量调各处徭夫七千五百名外今议派淮安府所属募夫二万七千五百名扬庐鳯三府各募夫一万名徐州所属募夫一万名滁和二州共募夫五千名内有灾伤及冲繁州县听该道官酌议减免应得工食照常支给仍行各该掌印官按籍派募如将无籍之徒应名塞责以致临工逃散者容臣等指名㕘究伏候圣裁奉圣㫖工部知道工部覆前疏题为勘估两河工程乞赐早请钱粮以便兴举事该总理河漕右都御史潘季驯题前事奉圣㫖工部知道钦此钦遵通抄到部送司案呈到部看得右都御史潘季驯等议称北自丰沛南抵瓜仪约有一千余里欲图乆逺不㧞必须重费财力今将勘估过银两官夫数目欵列前来诚为一劳永逸之计相应照欵开列前件议拟上请定夺伏乞圣裁计开一议钱粮前件看得夫役工有难易之不同物料时有消长之不齐若一槩取必而授之值则亏苦者有不均之叹而人情竞诡于趋避矣今该右都御史潘季驯侍郎江一麟议夫役工难者加増毋令苦乐不均物料照时估价仍要严稽冐破委于国计民生有禆相应依拟除勘估崔镇等处一带塞决筑隄诸项工程合用工料要留改折余银支用一节臣等已经遵㫖㑹同户部议覆奉圣㫖这漕粮改折不独以措支河工费用亦可因此以苏息东南之民速再议停当来説钦此钦遵随该本部移咨户部径自再议外伏候圣裁一议分督前件看得右都御史潘季驯侍郎江一麟议将河工自徐州北岸起至仪真止内一应筑隄塞决诸各等项工程分为八大工以司道郎中等官总管每司道一员分督所属府佐二员每府佐一员分督州县佐贰首领隂医省祭等官十员各行干理工完之日要将各官分别功罪题请各一节为照河工浩大北自丰沛南抵瓜仪延袤一千余里非多官分管未免顾此失彼今河漕二臣将本工画地委官分管条议前来诚得专委责成之意相应依拟恭候命下本部备咨右都御史潘委驯侍郎江一麟将分工委官事宜除原议总管官杨化施天麟奉圣㫖拏降另行外其余各照议施行如委官不足并中间有要务妨占难以离任者即于附近省分有司内查有干才者调用自分工之后大小官员俱要实心干事务期底绩如有应理事务止许就工干办不许擅离工所以致妨事工完之日将管工官员查有勤劳实绩及怠玩误事并卖放夫役者分别等第一併题请处分伏乞圣裁一议夫役前件看得前项工程浩鉅必借夫役之多以集事若不分投雇募则恐一时短少以致妨偾厥工今右都御史潘季驯侍郎江一麟议所用夫约八万名除量调各处徭夫七千五百名外议于庐鳯淮扬徐滁和各府州酌量雇募内于灾伤冲繁处所则听该道酌量减免条议妥当相应依拟伏候命下本部咨行右都御史潘季驯侍郎江一麟即将前项所派夫役仍行各掌印官按籍雇募工食照常支给如有将无籍之徒搪塞以致临工逃散或将老弱不堪者充役误事及不先时预为募处致临时缺少或虚冐夫役名色志在侵渔者司道等官不时查覈呈请河漕衙门指名㕘奏以慿重处再照前项河工地里遥逺夫役星散若不严加㸃閲则虚实无从稽考合无行令募夫府州县各掌印官选委亷能官员部押赴工明开某官一员押夫若干名每夫或三十名或二十名编为一队如内有躱役影射者令互相觉察本队夫役即时禀明押夫委官委官具呈管工府佐追提如有本队互相容隐不举者查出并治并不准工伏乞圣裁奉圣㫖依拟行河防一览卷七河防一览卷八钦定四库全书河防一览卷八明潘季驯撰恭报续议工程疏臣潘季驯谨题为遵奉明㫖恭报续议工程以便查覈事据管理河道工部郎中畲毅中张誉主事陈瑛管河兵备水利营田等道参政龚大器游季勲副使张纯佥事朱东光史邦直㑹呈抄蒙总理河漕并漕抚衙门宪牌仰职等即查各工内有与原议不同工程㑹同类总开呈以凭覆覈奏闻依蒙随将各工逐一查勘除两河分合及应筑应塞工程俱与原议无异又隄工各高阔丈尺各相度地形増减不等候通完之日册报外所有隄岸闸坝势当小更难拘原议者委应裁酌用圗经久以淮北言之如南岸遥隄原议自灵璧县张字舖起至邳州果字舖止共长九十八里其张字舖以上原因河岸甚高故止议将𤣥黄二舖扫湾处所展筑月隄长八百五十丈今续勘得徐州三山头起至灵璧县张字舖共五十余里一带河岸虽高然先年遇有异常泛涨亦往往漫决若止展筑𤣥黄二舖月隄尚有可虞相应一幷接筑遥隄计长九千余丈庶成全隄无复遗虑其𤣥黄二舖止筑顺水坝以遏水势不必另行展筑果字舖以下原因缕隄颇逺故未议筑遥隄续勘得果字舖至李字舖缕隄约四里余犹觉逼近仍应増筑遥隄计长七百五十丈北岸遥隄内邳州谷山并匙头湾二处俱有水沟潴畜积水合行疏泄今议各建函洞一座以便泄水桃源县古城起至季太口止计六十里内原议滚水坝三座已经建完今嵗伏水涨溢之时甚赖其减泄之力但季太口至清河县计五十余里未议建坝恐水势至此尚致涨溢勘得三义镇地形原洼衆水所趋合増建滚水坝一座其长阔丈尺俱照前坝庶分杀之路既多则冲漫之患可免此淮北工程所当续议者也以淮南言之原议修复清江等闸今勘得通济闸逼近淮河直受冲囓势甚涌且闸设年久底桩朽烂加石太重不免坍缷相应改建于甘罗城东坚实之地仍改濬河口斜向西南使水势纡回不至直射庶便启闭前闸既已改建则新庄闸距此不及一里难容多船而闗锁太促水势湍急不易启闭相应拆缷福兴闸上距通济闸计二十里下距清江闸止五里逺近悬絶且亦因年久圮坏难以加石今议改建于夀州厰适中处所其清江一闸仍照原议修复至于板闸地洼水平无庸启闭止须照旧免行増高又勘得原议修复五坝内信字坝逼近淮城且系黄河扫湾先年久废不用今已将礼智二坝修复见在车盘船只其仁义二坝原共一口出船亦系黄河扫湾又与清江闸相邻恐有意外冲漫之患见今筑隄在上以御黄流不便修复查得旧有天妃闸正与清河直对相应建坝一座于本闸之里则车盘尤便而船只无阻矣其兴盐等处入海支河原因高堰未筑黄浦入浅等决未塞水势浩荡故踵袭节年旧议欲加挑濬以洩积水近勘得高堰筑完黄浦八浅俱塞下流已干无水可洩而海口之水反高于内地若复挑濬则海水灌入既伤民田复损盐利正在勘议间随该巡盐御史姜璧躬亲踏勘题请免濬复经司道会勘委应停止夫兴盐等处既以无水可洩免濬支河若寳应湖隄仍照原议于三十里之内添建减水闸六座又恐分流太多兴盐难受况建闸初意秪因上流水溢恐致伤隄今高堰既筑通济闸外又经题准每年水涨之时筑坝断流则寳应湖水不甚盈溢湖隄可保无虞不必多建减闸今议修复旧闸二座创建一座通共四座庶运道民田俱有攸赖其开挑兴盐支河工费银二万五千八百七十六两原议于巡盐衙门动支运司银两仍聴该衙门作正支销此淮南工程所当续议者也以上事宜皆因地损益随时剂量期于有济不敢执泥俱经㑹议佥同陆续呈请举行讫今蒙行查理合类报转奏施行等因到臣案照先准工部咨为奉明㫖陈愚见议治两河经畧以圗永利事该臣等题议各项工程事宜本部覆题奉圣㫖这治河事宜既经河漕诸臣㑹议停当依拟都准行着他们悉心着实兴建永利各该经委分任人员如有玩愒推诿虚费财力者许不时拏问叅治其未尽事宜及临时事势或与原议不合的也着陆续奏闻务求有益应用钱粮你部里便会戸部上紧议来钦此备咨到臣俱经通行司道钦遵兴举间续据郎中畲毅中等议将各工増损事宜节次会呈前来又经臣等亲阅相同批允举行讫秪縁工程大体俱无更张止于节目㣲有不同事涉烦琐未敢屑屑渎奏兹当告成伊迩合行通查类报今据前因为照两河大工延袤千里臣等荒度之初止详于两河分合大势而隄岸闸坝之远近多寡委须临时再加斟酌仰荷我皇上坐照万里洞烛事机假臣以便宜之权开臣以续奏之路所据司道陆续议报前来在淮北则有徐州三山头起至张字舖加筑遥隄五十余里𤣥黄二舖止建顺水坝一道果字舖起至李字舖加筑遥隄四里余谷山匙头湾添建函洞二座三义镇添建滚水坝一座此皆原题未载委应増益在淮南则有通济福兴二闸从新改迁新庄逼近通济闸势难两存板闸止宜仍旧信字坝逼近黄河不便修复仁义坝改建天妃闸以里至于兴盐等处入海支河因高堰黄浦入浅隄成无水可洩自宜停止而寳应湖隄减水闸止须修建四座此原备载委当更易因时审势随地制宜臣等固不敢惜劳以贻一篑之亏亦不敢妄举以滋无益之费其应添钱粮即于原议河工银内通融裁节济用并无求益加派之事除将各隄工高阔丈尺相度地形増减不等通候查覈外相应奏报谨具题知奉圣㫖工部知道查复旧规疏臣潘季驯谨题为乞恩查复旧规以利漕渠事臣等谬膺简畀肩厥鉅艰日夕兢兢惟恐一事未周有负任使兹幸庙堂主持诸臣効力导河防决之工骎骎然有涓埃之验矣但于淮安一带闸河终有未安者臣等初至地方目击淮安西门外直至河口六十里运渠高垫舟行地面昔日河岸今为漕底而闸水湍激粮运一艘非七八百人不能牵挽过闸者臣窃怪之询之地方俱云自开天妃闸后専引黄水入闸且任其常流并无启闭而高堰决进之水又复锁其下流以致沙淤日积万厯五年河渠堙塞随濬随淤不得已开朱家口引清水灌之方得通舟臣等乃决意开复通济闸以引范家湖清流且请修举陈瑄故事严其启闭随该工部覆奉钦依咨行遵照见由通济闸引水济舟河身亦觉渐刷数年之间或可复故矣但沙淤可免而湍熘如旧牵挽不易而启闭甚艰且闻淮河暴发亦有浑流臣等求其善处之术而未得也随行据司道等官郎中张誉等博访志传查得永乐初年原由海运淮郡与黄淮二河隔絶不通后因平江伯陈瑄疏清江浦之渠引水以通淮安东南运艘始得直逹京师复虑黄淮之水沈沙易淤也乃建清江福兴新庄等闸递互启闭锁钥掌之漕抚开放属之分司法至严矣复虑水发之时湍急难于启闭又于新庄闸外暂筑土坝以遏水头水退即去坝用闸如常延至嘉靖八年间坝禁废弛河渠淤塞该漕运都御史唐龙河道侍郎潘希曽题奉钦依仍复旧规载在简册者班班可考也数十年来初议浸失前患复滋臣等询之地方耆宿皆云运渠卑隘最易沙淤淮地低洼最易盈溢若倣古人之制严启闭于春冬之时筑外坝于伏秋之际则非惟河身无壅垫之患而田庐亦无浸潦之苦矣臣等反覆思惟请复旧规为便及查每嵗三月以前粮运俱过六月初旬鲜贡已尽其余船只皆可盘坝并无妨碍即如镇江京口闸遇冬筑塞入春方启其例固可援也伏望敇下该部再加查议如果臣等所言不谬每嵗于六月初旬一遇运艘并鲜贡马船过尽即于通济闸外暂筑土坝以遏横流一应官民船只俱由盘坝出入至九月初旬仍旧开坝用闸庶于国计民生两利之矣再照人情易玩法禁易弛势豪人员任情自恣者难保不无地方当事之臣稍稍阿徇辄至滥觞恳望皇上特降严㫖容臣等刻石金书垂示各闸之上庶㡬人心有常目之警而良法无久弊之患矣谨题请㫖奉圣㫖工部知道工部覆前疏题为乞恩查复旧规以利漕渠事该总理河漕右都御史潘季驯题前事又该总督漕运右侍郎江一麟题同前事俱奉圣㫖工部知道钦此钦遵送司案呈到部看得总理河漕右都御史潘季驯等题称淮安一带黄淮灌入运渠高垫且闸水湍急启闭甚难查得平江伯陈瑄建清江福兴新庄等闸递互启闭以防黄水之淤又于水发之时闸外暂筑土坝遏水头以便启闭水退即去坝用闸如常其法至善议要修复旧规并请特降严㫖垂示各闸使势豪人员不敢任情阻挠一节为照黄淮二河之入淮郡也由先臣平江伯陈瑄疏濬清江浦始也而其立法则甚宻矣虑黄淮灌入泥沙易淤而建闸以慎启闭又虑水发湍急难于启闭而筑坝以遏水冲自是浑流不入闸河不壅大为运道之利后来闸坝废弛淮安一带河渠始日就垫塞费区画矣况水发常在六月此时粮运及鲜贡船只俱已过尽筑坝似无妨碍虽官民船只盘剥未便终不得因此而废河漕大计也且筑坝止是水发时候自六月至九月初旬不过三月余即去坝用闸如常不便于民船者无㡬时而使于漕渠者则甚大所据都御史潘季驯等具题前来似应依拟恭候命下本部备咨总理河漕右都御史潘季驯漕运侍郎江一麟即查先年闸坝旧规斟酌修复凡清江福兴新庄等闸俱要以时启闭不得开放无度以致泥沙灌入有碍运道每嵗至六月初旬运艘马船过尽伏水将发即于通济闸外暂筑土坝以遏横流一应官民船只俱暂行盘坝出入至九月初旬开坝复用闸启闭仍将题准明㫖刋示各闸之上如有势豪人员恃强阻挠应拏问者径自拏问应㕘奏者径自㕘奏母得阿徇假借庶人心知警法不废格而河渠有赖矣奉圣㫖这筑坝盘坝事宜俱依拟有势豪人等阻挠的即便拏了问罪完日于该地方枷号三箇月发落干碍职官㕘奏处治申明鲜贡船只疏臣潘季驯谨题为乞恩查复旧规以利漕渠事准南京兵部咨称案照先准臣等咨已经备行南京内守备㕔速查今运鲜贡等差总计㡬起已拨装载五月以前过淮出口者㡬起未拨差限尚迟约在筑坝之后发行者㡬起一面移文本部差拨就令通济闸外停泊以待各差抵闸盘船前进庶免临期误事随准该㕔回称氷鲜鲥鱼例在五月初旬採完杨梅例在小暑之后採取俱各在京装船先用底葢盐氷打筑结实然后起运前进氷鲜船只势不可盘烦为议处到部合咨河道漕运衙门酌量前差尚在五月之内伏秋未至水势未发姑待二起鲜船出口方行筑坝如坝不容缓前项氷鲜作何计处使不误事希由咨报等因到臣案照万厯七年七月二十六日准工部咨该臣等㑹题前事本部覆议每嵗至六月初旬伏水将发即于通济闸外暂筑土坝以遏横流一应官民船只俱暂行盘坝出入至九月初旬开坝仍将题准明㫖刋示各闸之上如有势豪人员恃强阻挠应拏问者径自拏问应㕘奏者径自㕘奏母得阿徇假借等因题奉圣㫖这筑坝盘坝事宜俱依拟有势豪人等阻挠的即便拏了问罪完日于该地方枷号三箇月发落干碍职官㕘奏处治钦此备咨臣等通行钦遵间今嵗遇闰五月二十二日即已入伏相应先期筑坝诚恐鲜贡船只所至后期预咨该部转行早发去后今准前因该臣会同漕抚右都御史江一麟议照清江里河向因外河伏水带入泥沙致坫漕渠应照先臣陈瑄旧规先期筑坝已经题奉严㫖通合遵守今该监既谓氷鲜鲥鱼在五月初旬杨梅在小暑之后各採完若肯较常早发沿途无滞计五月二十以前二项鲜船俱可赶到若至入伏之日各船愆期不至势难久待随经咨覆该部及延至入伏之日定行筑坝外但恐各监拘泥故常逗遛不发延至坝成又以盘船不便推诿臣等不无掣肘况所进氷鲜不多盘坝只须顷刻即使车盘不便亦可预拨马船停泊坝外鲜到之日对船般剥亦无妨碍漕渠闗系甚重似当量从权宜伏望皇上轸念国计敇下该部申饬南京守备衙门每嵗氷鲜船只较常催儧早发务在伏前旬日抵淮不至有碍筑坝万一愆期即从天妃坝车盘或预拨马船停泊外河船剥着为定例庶临期不致妨阻而漕渠永无沙坫矣谨题请㫖奉圣㫖工部知道工部覆前疏题为乞恩查复旧规以利漕渠事该总理河漕尚书潘季驯总督漕抚右都御史江一麟题为前事奉圣㫖工部知道钦此钦遵抄出到部送司案呈到部看得氷鲜船只闗系上供而筑坝护漕闗系国计均之有不可缓者今据河臣题称遵㫖筑坝当在伏水未发之先其势必不能停筑以待船据守臣回称鲜船发行常在闸坝既成之后其势又不能车船以盘坝似于上供国计两有所妨然臣等窃以为无伤也查得正徳嘉靖年间五月已有鲥鱼到京且既称鲜品尤宜早进既系荐庙尤该及时但近年以来进鲜内臣每以採鲜既完之后方行措办装具附载货物勾当稽留动踰旬日沿途淹顿又致愆期比至京师则色味俱变不惟有碍筑坝且于荐鲜之义亦甚无当也臣省吾先任南京见守备太监乔郎每事用心整饬才复优于干济即据今回称鲥鱼例在五月初旬採完葢四月二十日前后已行採矣若随船器用如冰盐之类预备停当一经採完即便发行不过半月即可过淮正是伏前之期自于筑坝无碍至于杨梅等物又与鱼鲜不同即至坝成不妨盘剥但今年闰月伏早此时议行恐不及事而坝又不容缓筑万一鲥鱼到迟必须设法对船般剥方克有济此在内守备臣及河漕大臣各以上供国计不分彼此一体筹度处置自当无误其剥完之后自淮以北仍须严令地方官多方护送速进务期共济不得应付迟缓至于以后年分鲥鱼鲜船定限五月初头发行伏前定限过淮杨梅等船定从便聴将南京马快空船于未筑坝之先预拨过淮停泊坝外以俟般剥则上供既无后时之虞国计亦得先事之备矣又访得南京进鲜各船每将起程之时有无籍棍徒号称伙光设局诈骗肆意把持要得倚船覔利领差内臣万一不从即遍递诬状使船不得行在京不遂复随至沿途骚扰管河各官或有不察堕其计中即复稽留延缓是以船行不得如期非尽由发船之果迟也合无恭候命下容臣等行南京及河漕各衙门出示严禁如有前项棍徒仍前作梗者即便拏问従重究罪仍枷号通渠或濵河处所示警至于到淮般剥之际在河漕大臣尤宜加意禁约使奉差者不苦于道路之难则般剥従容儧进便利所闗于筑坝治漕者实非小补均乞圣明裁定敇下钦遵施行奉圣㫖是报黄浦筑塞疏为恭报黄浦筑塞事据管理南河郎中张誉呈称蒙臣等牌督修筑黄浦决口随行扬州府同知韩相鸠工聚料于本年三月初三日兴工官夫昼夜併力拦河北坝于本月初十日南坝于十二日各合口断流讫又蒙本院部亲临工所仍恐卑薄难恃又于北坝之外加筑一坝共阔十丈足御水患为照黄浦冲决为害已极经营数年劳费不赀妨运病民莫此为甚即今两坝告成横流堵截山寳兴盐一带生灵悉得平土而居耕获而食官民船艘往来无虞复业编氓欢声载道诚地方无穷之利也除将旧口填土接筑老隄通候工完另呈合先具报等因到臣据此案查先该臣等题为河患已除流民复业乞恩蠲租以广招徕事已将高堰隄成黄浦见在兴筑縁由于本月初一日具题讫臣随督行该司设法督筑黄浦去后今据前因该臣会同漕抚侍郎江一麟照得高堰据黄浦之上游而黄浦为兴寳盐城之门戸高堰既筑黄浦之工自易黄浦既塞则兴寳盐城一带田地尽行干出自兹两河横流㳙滴皆由正道千里之内民业皆可耕获而海口河身日见深刷亦可免壅溃之患矣除将正口填筑高厚务俾永赖仍候大工全完另报外为此具题奉圣㫖工部知道河工告成疏臣潘季驯谨题为恭报两河工成仰慰圣衷事万厯七年十月初六日据管河郎中畲毅中张誉主事陈瑛管河兵备营田等道㕘政龚大器游季勲副使张纯佥事朱东光史邦直㑹呈节奉总理河漕并总督漕抚衙门札付俱为奉明㫖陈愚见议治两河经畧以圗永利等事行职等将派定工程鸠夫办料刻期兴举该职等遵依督率分委府州县等官亲诣工所照式率作俱自万厯六年九月十五等日兴工至今陆续通完讫总计筑过土隄长一十万二千二百六十八丈三尺一寸砌过石隄长三千三百七十四丈九尺塞过大小决口共一百三十九处建过减水石坝四座每座长三十丈修建过新旧闸三座车坝三座筑过拦河顺水等坝十道建过函洞二座减水闸四座濬过运河淤浅长一万一千五百六十三丈五尺开过河渠二道栽过低栁八十三万二千二百株其各隄高卑酌量地形低昻随宜増损自一丈二尺以至七八尺不等数目烦琐聴候勘官至日另册开送覈实外照得数年以来黄淮二河胥失故道至以地方州县为壑葢由黄河惟恃缕隄而缕隄逼近河濵束水太急毎遇伏秋辄被冲决横溢肆溃一泻千里莫之底极北岸则决崔镇季太等处南岸则决龙窝周营等处共百余口而又従小河口白洋河灌入挟永堌诸湖之水越归仁集直射泗州陵寝以至正河流缓泥沙停滞河身垫高淮水又因高家堰年久圮坏溃决东奔破黄浦决入浅而山阳高寳兴盐悉成沮洳清口将为平陆黄淮分流淤沙㒺涤云梯闗入海之路坐此浅狭而运道民生俱病矣自去秋兴工之后诸决尽塞水悉归漕冲刷力専日就深广今遥隄告竣自徐抵淮六百余里两隄相望基址既远且皆真土胶泥夯杵坚实絶无往嵗杂沙虚松之弊蜿蟺绵亘殆如长山夹峙而河流于其中即使异常泛涨缕隄不支而溢至遥隄势力浅缓容蓄寛舒必复归漕不能溃出譬之重门待暴则暴必难侵増纩御寒则寒必难入兼以归仁一隄横截于宿桃南岸要害之区使黄水不得南决泗州至于桃清北岸又有减水四坝以节宣盈溢之水不令伤隄故在遥隄之内则运渠可无浅阻在遥隄之外则民田可免渰没虽不能保河水之不溢而能保其必不夺河固不能保缕隄之无虞而能保其至遥即止葢尝考𢎞治以前张秋数塞数决自先任都御史刘大夏将黄陵冈一带増筑太行隄一道而张秋之患遂息此其已试之明验也今职等所筑之遥隄即太行隄之别名耳况系眞正淤土较之太行杂沙又有不侔者故今嵗伏初骤涨桃清一带水为遥隄所束稍落即归正漕沙随水刷河身愈深河岸愈峻前嵗桃清之河胶不可檝今深且不测而两岸逈然高矣上流如吕渠两崖俱露巉石波流湍急渐复旧洪徐邳一带年来篙探及底者今测之皆深七入丈两岸居民无复昔年荡析播迁之苦此黄水复其故道之效也高家堰屹然如城坚固足恃今淮水涓滴尽趋清口㑹黄入海清口日深上流日涸故不特堰内之地可耕而堰外湖坡渐成赤地葢堰外原系民田田之外为湖湖之外为淮向皆混为一壑而今始复其本体矣其高寳一带因上流俱已筑塞湖水不至涨满且寳应石隄新砌坚致故虽秋间霖潦浃旬隄俱如故黄浦入浅筑塞之后俱各无虞栁浦湾一带新隄环抱淮城并无啮损不特高寳田地得以耕艺而上自虹泗盱眙下及山阳兴盐等处皆成沃壤此淮水复其故道之效也见今淮城以西清河以东二渎交流俨若泾渭诚所谓同为逆河以入于海矣海口之深测之已十余丈葢借水攻水以河治河黄淮并注水涤沙行无复壅滞非特不相为扼而且交相为用故当秋涨之日而其景象如此昔年沙垫河浅水溢地上秖见其多今则沙刷河深水由地中秪见其少地方士民皆谓二十年来所旷见也此葢仰仗我皇上圣徳格天神明协相圣心独断庙算坚持是以本院部得行初志职等得效胼胝向使少为异议所摇则此时不知更作何状矣今财力不多费而功徧于两河时日不久旷而效收于期月数千里鱼鼈之民一旦登于袵席亿万年命脉之路一旦底于翕宁职等幸获遭逢曷胜庆幸除各用过钱粮另行册报外所据完过工程拟合开坐呈报施行等因到臣据此案查万厯六年五月十五日该臣钦奉上谕都察院右都御史兼工部左侍郎潘季驯近年河淮泛滥为害运道梗塞民不安居朕甚忧之已屡有㫖责之地方官经理奈无实心任事之臣动以工费艰鉅为解又当事诸臣意见不同事多掣肘以致日久无功今特命尔前去督理河漕事务将河道御史暂行裁革以其事専属于尔其南北直隶山东河南地方有与河道相干者就令各该巡抚官照地分管俱聴尔提督尔宜亲歴河流所经㑹同各巡抚官督同各部属司道等官悉心协虑讲求致害之因博采平治之策备查草湾口何为既开复淤及今作何开通全淮水何为南徙不复及今作何疏导徐邳河身高并州城何以疏之使平黄浦崔镇等口久塞无功何以筑之使固及查诸臣歴年建议有行奏疏逐一勘议要见老黄河故道应否开复清桃正河应否挑濬高家堰寳应隄应否修筑小浮桥新冲口可否济运应否加挑又徐邳以上地形南昻北下恐隄防一溃势必奔流北徙将为闸河之梗亦要审其孰为正河孰为支河孰为合河或正而当厚其防或支而当杀其势或合而当分其流一併勘议详妥奏闻区处合用钱粮及选任司道等官俱许以便宜奏请给发委用功成之日通将効劳官员一体分别陞赏如有抗违不服及推诿误事者文官五品以下武官四品以下径自提问应奏请者奏请定夺其提督军务事宜查照河道衙门原管行事尔候事宁之日奏请回京朝廷以尔谙习河道素有才望特兹重任尔尚殚忠筹虑尽心区画俾河漕无梗塞之虞人民免昏垫之苦必有懋赏以酬尔功毋或畏难惮劳隠忠不效及茍且塞责有负委任尔其勉之慎之故谕钦此臣遵奉纶音㑹同抚臣躬率司道等官沿河荒度周谘分合之势博求平治之谋羣策毕集衆谕佥同随题为奉明㫖陈愚见议治两河经畧以圗永利事该工部覆看得都御史潘季驯侍郎江一麟足遍口讯佥议详酌为是六説其所修置寝格俱目击利害而非道聴之言庶同则绎而非弗询之谋葢隄防既固塞决又蕃水无㫄驶而正流自急沙随水刷而海口自复此正以水治水而不为穿凿之论迂谩之谈顷来治河之説未有逾于二臣之议等因题奉圣㫖这治河事宜既经河漕诸臣会议停当依拟都准行着他们悉心着实兴建永利各该经委分任官员如有玩愒推诿虚费财力者许不时拏问㕘奏其未尽事宜及临时事势或与原议不合的也着陆续奏闻务求有益应用钱粮你部里便㑹戸部上紧议来钦此备咨臣等钦遵查照兴举施行准此又该臣等题为勘估两河工程乞赐早请钱粮以便兴举事欵议分督徐州北岸自吕梁洪至邳州直河止遥隄该海防道㕘政龚大器总管自桃源古城以下遥隄并塞界内决口及建减水坝一座又先分马厰坡遥隄该中河郎中畲毅中总管自桃源县界至清河县北遥隄并塞界内决口及建减水坝一座该添註管河道副使张纯总管自徐州南岸并灵睢界内遥隄及建减水坝一座该徐州道副使林绍总管睢宁界内遥隄并筑归仁集隄该颍州道佥事朱东光总管修复淮安运河各闸修筑里河两隄并新城北一带帮筑新旧隄及塞黄浦口催濬兴盐支河该水利道佥事杨化总管筑高家堰塞天妃闸朱家口开复通济闸修筑赵家口迤西隄岸修复各坝该添註管河郎中张誉总管修筑寳应一带土石隄并建减水闸及挑濬扬州至仪真一带河道该南河郎中施天麟总管等因本部覆奉钦依咨行臣等分工间郎中施天麟降调将原分寳应隄工改委营田道佥事史邦直扬州挑浅改委该府知府虞徳烨佥事杨化罢黜将原分清江浦两岸筑隄改委主事陈瑛増修闸座改委淮安府知府宋伯华各管理栁浦湾修筑新旧隄并添寳应入浅决工増委今补水利道副使张纯黄浦口决工増委今补南河郎中张誉各兼理副使林绍闲住原分一工该今任参政游季勲管理俱于上年九月十五日起土兴工臣等具本题知讫又该臣等查得司道续报工程淮北有徐州三山头起至张字舖増筑遥隄𤣥黄二舖止建顺水坝一道果字舖起至李字舖増筑遥隄谷山匙头湾添建函洞二座三义镇添建减水坝一座此皆原题未载续议増益淮南有通济福兴二闸从新改迁新庄逼近通济闸势难两存板闸止宜仍旧信字坝逼近黄河不便修复仁义坝改建天妃闸里兴盐等处支河因高堰黄浦入浅隄成无水可洩自宜停止寳应湖隄减水闸止须修建四座此原题备载续议更易又经具本题知讫臣等向在催督各工去后今据前因除将报到工程逐一查覈相同外该臣㑹同漕运巡抚侍郎江一麟窃照我朝建都燕冀转输运道实为咽喉自仪真至淮安则资淮河之水自清河至徐州则资黄河之水黄河自西而来淮河自南而来合流于清河县之东经安东达云梯闗而入于海此自宋及今两渎之故道也数年以来崔镇诸口决而黄水遂北高堰黄浦决而淮水遂东桃清虹泗山阳高寳兴泰田庐坟墓俱成巨浸而入海故道㡬成平陆臣等受事之初触目惊心所至之处孑遗之民扳舆号泣观者皆为陨涕然议论纷起有谓故道当弃者有谓诸决当留者有谓当开支河以杀下流者有谓海口当另行开濬者臣等反覆计议弃故道则必欲乘新冲新冲皆住址陆地漫不成渠浅澁难以浮舟不可也留诸决则正河必夺桃清之间仅存沟水淮扬两郡一望成湖不可也开支河则黄河必不两行自古纪之淮河泛溢随地沮洳水中凿渠则不能别寻他道则不得况杀者无㡬而来者滔滔昏垫之患何时而止不可也惟有开濬海口一节于理为顺方在犹豫而工部遗咨叮咛臣等亲诣踏看臣等乃乘轻舠出云梯闗至海濵延袤四望则见积沙成滩中间行水之路不及十分之一然海口故道则广自二三里以至十余里询之土人皆云往时深不可测近因淮黄分流止余涓滴入海水少而缓故沙停而积海口浅而隘耳若两河之水仍旧全归故道则海口仍旧全复原额不必别寻开凿徒费无益也臣等乃思欲疏下流先固上源欲遏㫄支先防正道遂决意塞决以挽其趋筑遥隄以防其决建减水坝以杀其势而保其隄一嵗之间两河归正沙刷水深海口大辟田庐尽复流移归业禾黍颇登国计无阻而民生亦有赖矣葢筑塞似为阻水而不知力不専则沙不刷阻之者乃所以疏之也合流似为益水而不知力不𢎞则沙不涤益之者乃所以杀之也㫄溢则水散而浅返正则水束而深水行沙面则见其高水行河底则见其卑此既治之后与未治之先光景大相悬絶也每嵗修防不失即此便为永圗借水攻沙以水治水臣等蒙昧之见如此而已至于复闸坝严启闭疏濬扬河之浅亦皆寻绎先臣陈瑄故业原无竒谋秘策骇人观聴者偶倖成功殊非人力实皆仰赖我皇上仁孝格天中和建极诚敬潜孚而祗灵助顺恩威并运而黎献倾心念转输乃足国之资轸昏垫切儆子之虑宵旰靡皇丝纶屡饬其始也併河漕以一事权假便宜以任展布故臣等得效刍荛之言其既也逮媮堕以警㝠顽折淆言以定国是故臣等得竟胼胝之力俯従改折之议国计与民困咸纾特颁赏赉之仁臣工与夫役竞劝致兹无量之功遂成一嵗之内今两河蒸黎歌帝徳而祝圣夀者且洋溢乎寰宇矣臣等何敢贪天功以为已力哉除用过钱粮聴巡盐衙门查覈奏缴外谨将完过工程总数开坐伏乞敇下该部覆议差官勘阅明实施行谨题请㫖计开淮北工程总管官中河郎中畲毅中督淮安府同知王琰兖州府同知唐文华桃源县知县郭显忠济宁衞指挥文栋等筑完原分桃源县北岸遥隄自古城起至闗王庙止长八千六百八十九丈二尺俱根阔六丈顶阔二丈高一丈至九尺不等塞完崔镇大决口一处及刘真君庙等决口共三十六处共长四百六十一丈五寸筑完古城堰口隄一道长三百六十丈造完崔镇减水石坝一座坝身连鴈翅共长三十丈又筑完续増徐州南岸三山遥隄长二千四百二十八丈三尺五寸俱根阔四丈顶阔一丈六尺高八九尺不等又督淮安府同知蔡玠筑完桃源县迤南马厰坡遥隄长七百四十六丈根阔七丈至五丈不等顶阔二丈高一丈至八尺不等以上各隄共栽过低栁一十六万一千六百株总管官海防兵备道㕘政龚大器督庐州府通判宋守中邳州知州张延熙泰州同知王法祖等筑完原分邳州北岸遥隄自吕梁山麓起至直河止长九千四百六十四丈一尺俱根阔六丈至五丈不等顶阔二丈至一丈五六尺不等高九尺至七八尺不等造完续増谷山并匙头湾函洞各一座又筑完续増徐州南岸三山遥隄长一千三百九十一丈八尺俱根阔四丈顶阔一丈四五尺不等高八尺以上各隄共栽过低栁五万二千株总管官徐州兵备道㕘政游季勲督淮安府同知蔡玠徐州知州孙养魁灵璧县知县张允孚睢宁县知县徐密桃源县知县郭显忠等筑完原分灵睢南岸遥隄自窦老谷堆起至象山止长一万一千七百五十七丈二尺俱根阔六丈顶阔二丈高九尺造完徐昇镇减水石坝一座坝身连鴈翅共长三十丈又筑完续増徐州三山遥隄二千六百四十七丈一尺六寸俱根阔四丈顶阔一丈六尺高九尺顺水坝一道又㑹同南河分司改建通济闸一座并闸外拦河坝一道以上各隄共栽过低栁一十五万一千六百株总管官水利道副使张纯督兖州府同知樊克宅清河县知县石子璞等筑完原分桃源清河县北岸遥隄自闗王庙起至护城隄止长九千七百二十一丈俱根阔六丈顶阔二丈高一丈至八九尺不等塞完张泗沖等决口一十八处共长二百一十一丈造完季太镇减水石坝一座续増三义镇减水石坝一座坝身连鴈翅俱长三十丈又筑完续増徐州南岸三山遥隄二千五百四十九丈俱根阔四丈顶阔一丈五尺高八尺以上各隄共栽过低栁五万三千株总管官颍州兵备道佥事朱东光督鳯阳府通判李光前庐州府通判查志文归徳府通判祝可立泗州守备衞镐张大徳等筑完原分睢宁南岸遥隄自象山起至果字舖止长六千九百三十六丈七尺俱根阔九丈至六丈六尺不等顶阔二丈一尺高一丈至八尺不等又筑完续増果字舖起至李字舖止遥隄长八百四十八丈六尺俱根阔六丈六尺顶阔二丈一尺高八九尺不等又筑完原分归仁集遥隄长七千六百八十二丈八尺根阔六丈至四丈五尺不等顶阔三丈至一丈不等高一丈二尺至八九尺不等内填塞决口四十七处共长三百四十九丈以上各隄共栽过低栁三十万株淮南工程总管官南河郎中张誉督扬州府同知韩相淮安府同知郑国彦王琰两淮运副曹鉷东昌府通判王一鳯中军都司俞尚志等修筑高家堰隄六十余里计长一万八百七十八丈俱根阔十五丈至八丈六丈不等顶阔六丈至二丈高一丈二三尺不等内三千四百丈㑹同徐水二道俱用桩板厢护坚固塞完大涧渌洋汤恩口等决三十三处共长一千一百一十八丈又塞朱家决口一处先筑月坝一道长八十丈并筑本口直隄长一十四丈闭塞天妃闸一座修筑赵家口迤西两岸隄共长六百七十四丈根阔二丈至一丈顶阔二丈至一丈高一丈至八尺不等又修复礼智坝各一座添设天妃坝一座又开出闸河口自甘罗城起至淮河长二百一十三丈底阔四丈面阔六丈深一丈两崖筑隄共长四百二十六丈根阔十丈顶阔二丈高一丈又塞完续分黄浦决口一处先筑南北拦河坝二道共长四十五丈根阔一十三丈顶濶十丈高二丈填筑正口土隄一道长九十四丈自水底至顶高三丈八尺根阔一十三丈又㑹同徐州道改建通济闸一座并闸外筑拦河坝一道以上各隄共栽过低栁六万株总管官清江厰主事陈瑛督留守司经歴屠钥把总诸葛尧賔镇抚王绍武等筑完清江浦南北两岸河隄共长三千三百九丈八尺俱根阔一丈二尺顶阔八尺五寸高三尺五寸塞完郑家决口一处长六十七丈加隄一道自水底至顶高一丈三四尺不等底阔二丈五尺顶阔九尺总管官水利道副使张纯督淮安府带衔同知刘顺之两淮运副曺鉷寳应县知县李贽修完原分淮安府新城北旧隄自清江浦起至栁浦湾止共长九千八百五十一丈帮阔二丈一丈五尺以至一丈不等高四尺至二三尺不等筑完新隄自栁浦湾至高岭止长六千六百四十丈俱根阔四丈五尺顶阔一丈五尺高六尺筑完西桥坝一座长十二丈自水底至顶高二丈筑塞入浅决口一处长八十五丈六尺内土隄根阔七八丈不等顶阔二丈自水底至顶高二丈至一丈四五尺不等外包砌石隄一道长八十五丈六尺高一丈五六尺不等又石隄两头接筑旧土隄共长一百五十丈俱根阔三丈顶阔二丈高一丈三四尺不等南北拦河坝二道共长五十九丈西隄一道长二百四十一丈俱根阔五六丈不等顶阔一丈三四尺不等自水底至顶高一丈六七尺不等以上各隄共栽过低栁五万四千株总管官营田道佥事史邦直督扬州府通判王开郭绍等修筑完寳应湖土隄长四千四百九十二丈俱根阔五丈顶阔三丈高一丈六七尺不等筑完石隄长三千三百七十四丈九尺俱根阔五尺顶阔三尺高一丈四五尺不等上加土西面三尺东面四五尺不等宻下桩笆实土者计长一千一百一十七丈一尺修建减水闸共四座总管官扬州府知府虞徳烨督江都县知县秦应骢原任仪真县知县况于梧等挑完淤浅河道自高庙起至仪真县东闗止共长一万一千五百六十三丈五尺挑深五尺至二三尺不等阔十四丈至八丈不等总管官淮安府知府宋伯华督同同知刘顺之通判况于梧清河县知县石子璞等造完改建福兴闸一座修完清江闸一座増砌荒细石块共长二千二百九十二丈三尺㫄开月河一道长九十三丈筑完南北拦河坝二道共长三十五丈闸下两岸并月河隄共长一百二十四丈俱用桩笆厢护奉圣㫖工部知道黄河来流艰阻疏臣潘季驯谨题为黄河来流艰阻后患可虞乞恩速赐查议以圗治安事臣等猥以谫材谬膺重任昼夜思惟欲求万全之策以报陛下罔极之恩食不甘味寝不贴蓆者三月矣而卒未能快于心也窃惟今之谈河患者莫不曰徐邳河身垫高水易溢也崔镇诸口未塞桃清浅阻也高堰黄浦淮水横流淮扬之民久为鱼鼈也淮黄两河之水漫无归宿海口沙垫也此徐州迤南之患耳目之所覩记运道之所必资故人人得而言之也臣等已于前月二十八日会本具题陛下俯従臣请两年之内或可脱淮扬昏垫之苦免运道梗阻之虞而臣等亦得借以少逭愆尤矣然其大可忧者不在此也敢敬陈之臣等初抵淮安即询黄河出接运道处所衆云出徐州小浮桥则臣等喜以为此黄河故道之最顺者也又询水深若干衆云深四丈余则臣等又喜以为此河身之本体也又询小浮桥迤西则为胡佃沟为梁楼沟为北陈为鴈门集为石城集而石城集以上十五里则为崔家口即去嵗八月所决之口也其间浅深俱不能答臣等即行淮安府管河同知王琰前往测度去后随于四月二十九日亲督淮北分司郎中畲毅中添註管河郎中张誉徐州管河兵备副使林绍添註管河副使张纯沿河踏勘行至徐州随据王琰揭报前项河水深七八尺至二三尺不等而梁楼沟至北陈三十里则止深一尺六七寸散漫湖坡一望无际原系民间住址陆地非比沙淤可刷故河流逾年而浅阻如故也臣等不胜惊讶随据徐州砀山乡民段守金龚泮王霜等各呈称老河故道自新集厯赵家圏萧县蓟门出小浮桥一向安流名曰铜帮铁底后因河南水患另开一道出小河口本河渐被沙浅至嘉靖三十七年河遂北徙忽东忽西靡有定向行水河底即是陆地比之故道高出三丈有余停阻泛滥妨运殃民恳乞开复老河上下永利等情臣等当督前司道并山东管河道副使邵元哲河南管河道副使唐汝迪由夏镇歴丰沛至崔家口复自崔家口歴河南归徳府之虞城夏邑商丘诸县至新集閲视间则见黄河大势已直趋潘家口矣随据地方乡老靳廷道等禀称去此十二三里自丁家道口以下二百二十余里旧河形迹见在尽可开复臣等即自潘家口歴丁家道口马牧集韩家道口司家道口牛黄堌赵家圏至萧县一带地方委有河形中间淤平者四分之一地势高亢南趋便利用锥鑚探河底俱系滂沙见水即可冲刷又据夏邑虞城等县乡官王极乡民欧阳照等七百余人连名呈告俱为乞疏旧河便民事窃照黄河故道自虞城迤下萧县迤上夏邑迤北砀山迤南嘉靖年间岸阔底深水势安流既于运河无虞亦于民田无害商贾通行贸易大遂民称丰庶自嘉靖三十六年以后故道渐淤河随北徙黄流泛溢青野汪洋居民十不存一运道屡年阻滞告乞早为开通上利下便是诚万世盛举等情臣等度其言实为探本之论但道里遥远工费鉅艰复又沿河荒度更无省近可従者而臣等犹冀崔家口一带浅阻去处或可疏濬成河易为力也复督各官驾小舠至梁楼沟北陈等处躬亲测量委果浅阻河底原系陆地委难冲刷萧县地方一望弥漫民无粒食号诉之声令人酸楚该县城外环水为壑城中潴水为池居民逃徙官吏婴城难守见今题请迁县臣等窃思之一县之害此其小也夫黄河并合汴沁诸水万里湍流势若奔马陡然遇浅形如槛限其性必怒奔溃决裂之祸臣等恐不在徐邳而在河南山东也止縁徐州以北非运道经行之所耳目之后人不及见止见其出自小浮桥而不考小浮桥之所自来遂以为无虞耳岂知水従上源决出运道必伤往年黄陵冈孙家渡赵皮寨之故辙可鉴乎臣等又查得新集故道河身深广自元及我朝嘉靖年间行之甚利后一变而为熘沟再变而为浊河又再变而为秦沟止因河身浅涩随行随徙然皆有丈余之水未若今之逾尺也浅愈甚则变愈速臣等是以夙夜为惧也臣等又查得此河先年亦尝建议开复止縁工费浩繁因而寝阁臣等窃料先时诸臣虽以工费为辞实非本心葢诚虑黄河之性叵测万一开复之后复有他决罪将安辞目前既有一河可通姑为茍安之计耳而不知臣子任君父之事惟当论可否不当论利害惟当计其功之必成不当虑其后之难必且所虑者他决也随决随塞亦非有甚难者故河变迁之后何处不溢何年不决宁独不虑之乎臣等与司道诸臣计之故河之复其利有五河従潘家口出小浮桥则新集迤东一带河道俱为平陆曹单丰沛之民永无昏垫之苦一利也河身深广受水必多每嵗可免泛溢之患虞夏丰沛之民得以安居乐业二利也河従南行去㑹通河甚远闸渠可保无虞三利也来流既深建瓴之势导涤自易则徐州以下河身亦必因而深刷四利也小浮桥之来流既安则秦沟可免复冲而荼城永无淤塞之虞五利也臣等以为复之便至于复故道难仍新冲易复故道劳仍新冲逸则臣等计之熟矣然舍难就易趋逸避劳虑日后未可必之身谋而不惜将来必致之大患皆非臣等之所以尽忠于陛下也臣等勘议之后即拟具题但因伏水将发犹望水势汹涌或可冲刷成渠近又行据同知王琰回称勘得北陈等处原深一尺六七寸者今止深七八尺臣等看得伏秋暴涨之时水増六尺有余则客水消落之后不免仍存本体矣伏望敕下该部查议如果臣等所言不谬拟议上请特差素识水性科臣一员前来候秋深水落与臣等㑹同山东河南抚臣及兼理河道巡盐御史躬亲勘议如果可复即便估计钱粮㑹本题请早赐施行地方幸甚臣等幸甚谨题请㫖奉圣㫖工部知道申饬徐北要害疏臣潘季驯谨题为伏秋将届徐北来流未安乞恩申饬地方当事臣工严守要害处所共保无虞事先该臣于去年六月间勘得黄河自徐州小浮桥迤北胡佃梁楼北陈鴈门等处水仅逾尺散漫不能成渠下壅上溃势甚可虑博访舆论佥谓开复新集旧河为便该臣㑹同漕抚侍郎江一麟题为黄河来流艰阻后患可虞乞恩速赐查议以圗治安事请差科臣前来㑹勘间该工科都给事中王道成等题为河工艰鉅恳乞圣明特议次第举行以求万全事该工部议覆咨臣及江一麟会同各该抚按督率司道等官亲诣踏勘虚心讲求科臣不必议遣臣随咨行河南山东两省巡抚都御史并札行管河道备呈巡按巡盐御史各督行布按都三司守巡管河等道先勘明妥通详臣等约期㑹集覆议未报臣窃惟徐淮之间水患相仍钱粮正当缺乏之时地方又值灾伤之候频年动衆殊有隠忧今两河之工延袤千里至艰且鉅臣不自揣度复以徐北为请诚虑夫伏秋水涨萧砀従中梗阻则河南山东不无溃决之虞而去嵗伏秋已幸无恙臣言益愧其迂矣况大工至今未完若复远事开濬强弩之末官夫俱疲转眼入伏大雨时行其势自不能不候南工报竣之后方行议处也然杞人之忧则犹有未能释然者臣自去冬至今节行郎中畲毅中徐州道㕘政游季勲躬往踏勘其浅阻漫散如故见分一股冲出浊河倒灌茶城浊河即嘉靖年间所决之河也伏秋之时难保不更他徙臣再三谘访咸谓开复既所未能则隄防诚为喫紧查得河南则有庙王口李景文庄前于家店刘兽医口黄陵冈陶家店马家口铜瓦厢泥河炼城口荣花树芝麻庄山东则有杨家口梁靖口毛王寨武家坝侯家林韦家楼单县缕隄七舖至十一舖太行隄十五舖至二十舖等处皆为扫湾迎熘之所先年失事往往由此若能固守或可无虞苐须各该河臣移驻要害处所躬亲督理乃克有济臣以南工方在促成之际东奔西驰未遑他顾而淮安去河南山东千有余里文移往返动经月余伏秋之时唿吸变态臣坐镇于千里之外岂能调度之适期也臣查得先该尚书吴桂芳准吏部咨节奉圣㫖河道事务着各该巡抚官照地分管俱属吴桂芳提督钦此臣奉勅谕开载亦同伏望勅下该部转行各该巡抚都御史就近督同管河道及各该府县等官躬亲料理某处隄岸卑薄相应加修某处水势冲突相应卷埽大小一心昼夜无懈则时水虽狂力既不能㫄决势必勉就原趋而张秋迤南一带运道自可无虞矣再照夫人之情难于虑始而天下之事贵在广忠臣与江一麟具题之时谆谆乞差科臣者诚见新集故河淹塞已久一旦剏为开复之説殊骇观聴且臣愚一人之见诚不自信而欲求协于佥谋之同耳今该部既称科臣不必议遣而复行臣会同各该抚按是又以臣为主议之人而以各该抚按为附矣诸臣縦有异同其谁能逆覩黄河之无恙遂决然于拂臣之请乎亦孰肯面斥臣言之非而昌言其不必复乎至于心知其当复而深畏其劳费之难因循不敢言者即司道之中难保其不无也少有依违后言滋起偾事之由端在于是且自徐州直至虞夏商丘等处臣俱足蹈而目击之而臣之愚见肤説亦尽于前疏矣未经勘议者在河南山东诸臣耳伏望敕下该部催行各该抚按及淮扬巡盐御史径自会期躬赴浅阻及应开复处所逐一踏勘如果臣言可采不嫌于徇同臣言乖违不妨于互异或俟南工报完即行议举或念官夫积困姑事隄防虚心讲求务求协一㑹本具题聴该部覆议咨臣遵奉施行则人心早定而河患可弭矣臣非敢有所推避也正欲以诸臣之见订臣之得失为行止也伏望皇上特赐允行河防幸甚臣愚幸甚谨题请㫖奉圣㫖工部知道河防一览卷八河防一览卷九钦定四库全书河防一览卷九明潘季驯撰覆议善后疏臣潘季驯谨题为河工告成敷陈善后事宜以圗永利事据管理中河郎中畲毅中南河郎中张誉徐州兵备兼管河道按察使张纯海防兵备兼管河道参政龚大器㑹呈奉臣札付备仰各司道㑹同即将条开事宜逐一㑹议要见管河官员作何交代高堰石堤作何甃砌清江里河作何挑濬徐北隄防作何修守嵗用钱粮作何积贮查议明妥㑹呈详报以凭覆议具题奉此又奉总督漕抚右都御史江一麟札付同前事依奉照欵会议登荅明白呈乞题请施行等因到臣据此案照先准工部咨前事该工科右给事中尹瑾条陈具题工部覆奉钦依备咨到臣准此除将欵开定法制専责成二事应钦遵者通行濵河有司掌印管河官着实举行外其重久任甃石堰等五事应议覆者已行司道㑹议详报前来该臣会同总督漕运巡抚兼管河道兵部尚书凌云翼逐一虚心计处覆议相同堪为永利似应依拟合照欵列具陈伏乞敇下该部再加查议上请行臣等遵奉施行縁系河工告成敷陈善后事宜以圗永利事理谨题请㫖计开一重久任以便责成先该给事中尹瑾题该工部覆议河道闗系最重类非可以穿凿于聪明勾干于仓卒者全在得人任久乃可责成及要大小官员俱令久任或考满加陞或积劳超叙与夫就近遴补交代亲承最为治河先务合咨吏部查照隆庆六年题奉明㫖都着久任事理凡管河部属司道及府州县佐贰等官果有熟谙机宜懋着积效者考满即与陞级照旧管事资深即与超迁用劝异劳有缺就近遴补取其濡染习熟临行新旧交代令其𫝊告精详至于待异等者一如待邉臣由道而抚由抚而督由督而本兵不恡焉合咨臣等年终荐举预储可代之才遇缺揭咨必求因才而代径咨吏部仍知㑹本部以凭㑹同遵行其有才志庸劣及不候交代辄先离任者聴其不时奏劾更易究惩母或拘挛贻误大计等因行据司道等官议报前来该臣等覆议为照治河固难知河不易部科首以久任交代为言诚为永赖至计除荐举贤能汰黜不肖容臣等钦遵着实奉行外所据新旧交代一节管河大小官员地方有难易职掌有缓急再须分别明白庶免临时掣肘如中南北三管河郎中夏镇南旺二主事皆系専职俱应交代无容别议外至如徐州海防颍州天津霸州大名临清七兵备则有兼管河道之责山东河南二副使则有専管河道之责但颍州临清天津霸州大名五道或距河稍远或闸渠晏然虽兼河道干系颇轻似应俱免交代其徐州海防二道则为河湖喫紧之区山东河南二道则为黄河要害之地四道宪职并其所辖府州县佐贰管河官如遇陞调去任等项与同各管河分司俱应比照巡抚衙门事例守候交代仍须各行吏部知会凡遇各官陞调去任即便就近推补勒限赴任使旧者得免久候之苦文凭期限明开交代之日方行计算使旧者得免违限之愆如不候代辄先离任者容总理河漕衙门查照工部题准事例指名㕘奏伏望敇下该部再加查议拟议上请行臣等遵奉施行则人情既便政体画一而河务聿兴矣伏乞圣裁一甃石堰以固要冲先该给亊中尹瑾题该工部覆议高家堰西当淮泗冲流东护淮扬沃土即今筑塞已固要将当中大涧口二十余里用石包砌合咨臣等今嵗预行估计干办合用石料若干工费若干责成徐颍海防三道併力分工同心协虑自万厯九年兴工酌寛限期合用钱粮于大工余剰银内支用等因行据司道等官议报前来该臣等覆议查得本堰自汉陈登剏筑之后至我朝平江伯陈瑄复大筑之向不甃石者非谓石之不坚亦以採石之难也去嵗堰工告竣即设官夫画地分守每嵗四月以前八月以后水及堤根者不满二百丈防守甚易惟是五月中至八月尽最为喫紧如有汕刷浪窝随时补修可保无恙然嵗久月深官更吏换首尾不知疎虞难免诚不如甃砌山石之为一劳永逸科臣所云三利可谓委曲明尽矣况内土既已坚厚厢石亦易为力但淮安原不产石俱于徐州取办而节年採伐不歇势必穷山远搜石岩既远则出山脚价自倍于昔水次去工尚余五百里粮艘带运势必病军民舟搭载势必病商则自备官船専人管运之费不可惜也採石数万丈聚匠必须数千名非远募于山东河南之间不得也其直不多谁肯乐就及缷石工次般运至堰远者将十余里近亦五六余里泥涂深陷举趾艰难比之伐石出山之苦又有甚焉大工满毕民劳方休势难骤举故须濡迟嵗月事难独任故须分责三道该科虑之详矣今该臣等公同勘得大涧口极洼去处自列字号至水字号止计长三千丈合派南河分司三百丈徐海颍三道各九百丈每堰长一丈应砌高一丈内外用石二层该石二十丈共该石六万丈约计在山採办工价出山脚价并凿砌工食每丈该银五钱九分共该银三万五千四百两合用船只除南河分司查有见在混江龙船免造外每道该造船九十只共船二百七十只每只连篷桅什物该价银五十两共银一万三千五百两每船雇募水手六名共募一千六百二十名每名每年工食银七两二钱大约四年为期共该银四万六千六百五十六两募夫搬石上船下船及擡石到工大约每丈费银三钱共银一万八千两每砌石一丈用石灰二斗银八釐共该银二百四十两堰基三千丈每丈约计用长杉二十五根共计七万五千根每根价银二钱三分共该银九千七百五十两桩手每丈三十工该银一两二钱共银三千六百两管工官廪粮比照大工事例合用府佐二员每员每日廪给银一钱书办一名口粮银四分州县佐贰官十二员每员每日廪给银六分书办一名口粮银三分阴医省祭等官三十员每员每日银四分每年该银九百七十二两共银三千八百八十八两以上通共该银一十三万一千三十四两应于大工用剰解还户部银一十二万奏请留用尚欠银一万一千三十四两再于原留用剰银内动支除南河分司见有船只一面行令採运外其三道工程今嵗时月已促止可打造船只置办器具雇募夫匠完备明嵗採运石块陆续细凿备用万歴十年方可下桩甃砌随砌随採定限四年以里工完聴总理衙门将各效劳官员分别勤惰题请覈实赏罚如司道等官处置得宜能于限前早竣工坚费省者破格优处其原造船只事毕量行变价作正支销庶料理周悉而堤防永固矣伏乞圣裁一濬闸河以利运艘先该给事中尹瑾题该工部覆议得堤成之后淮水悉出清口里河水由地中第恐外河日深内河日浅况前此两河交注之沙铺垫已久合咨臣等将清江浦河道照南旺事例每三年两次严限大挑其扬仪河道时常捞濬应否㡬年一挑着为定例酌议奏请等因行据司道等官议报前来该臣等覆议照得清江浦至头二三舖一带里河先臣平江伯陈瑄议为每嵗一挑之法葢因河自新庄闸外入口多纳黄流嵗有积沙势不得不尔也今改闸通济则全纳清流宜无俟于挑濬特因往年黄流久注淤沙久填水溢沙上舟因水浮去嵗头舖二舖便觉浅涩曽劳挑濬是以该科目击其事议复挑濬之法葢见外河既已顺轨内河尤须利涉诚运渠之首务也然舍嵗挑之法而欲比照南旺事例定为三年二挑之制者葢知通济闸之纳清异于天妃闸之纳浊故不必复仍嵗挑之劳也合无始自今嵗冬初查将应濬里河并乌沙河淤浅去处筑坝断流多募夫役大加挑濬不得茍且了事工完之日聴南河分司覈实造册奏缴以后河深利涉姑免挑濬如有浅涩即照南旺事例三年两濬其扬仪河道去嵗挑濬之后目前尚自深广以后如有浅阻小则量濬大则加挑临时酌拟施行务求漕舟通利不致虚费工力伏乞圣裁一防徐北以固上流先该给事中尹瑾题该工部覆议得全河之势下流安则徐以南无浅阻之患上流顺则徐以北无改徙之虞今南河可以无虑独徐北未可忘备合咨臣等除行缕二隄遵照原题兴工帮筑外其徐北丰沛砀山一带宜大修堤工以防上流决徙邵家等坝宜併力原筑以断秦沟旧路及缕堤有水扫根去处俱要帮筑守堤夫役每里补足十名工食或于山东河南停役银内解募或摊派庐鳯扬三府或将洪夫仍旧徭征而以徐州船税召募夫役议拟上请至于量地建舖安插各夫召民居集免派堤租人自为守乃称长便等因行据司道等官议报前来该臣等覆议照得徐北黄河乃运道上源闗系尤重今河出小浮桥固能刷洪以深河而徐南一带决塞堤成水无㫄溢河身益深掣水愈驶矣但徐北新冲崔家口上下尚非故道万一北决则上而闸河不免泛溢之患下而徐邳一带不免浅涸之虞臣等是以有来流艰阻乞恩查议之请也今该科议将徐北堤坝加意修筑并议増夫防守诚为慎重上源至计查得徐北行缕二堤先该臣会同各抚按题准大修已督各官夫见在幇筑此外如华山戚山一带原冲沛县故道俱倍幇高厚足恃无恐先年砀山堤根水扫成河近俱另筑月堤以为保障而又于砀单接界之所剏筑顺水斜坝长一千余丈以截流护堤捍外衞内见今伏水止是漫至坝根即顺坝归河不复浸及缕堤至于丰县邵家大坝乃遏絶秦沟旧口最为喫𦂳今将正坝一百四十余丈帮厚八丈高一丈一二尺不等又于坝东添筑二百余丈坝西帮筑九百余丈以防其㫄冲而上流苏许二坝亦俱次第加帮秦沟之患似可杜絶但自砀山以至茶城共堤一百五十五里有竒而修守夫役共止七百二十名委不敷用合无量照徐南事例每里派夫八名共该夫一千二百四十名除已有七百二十名外仍该添夫五百二十名每名工食银七两二钱共该银三千七百四十四两查得庐鳯扬三府近年除邳隄夫已派协济似难再加又萧县因万厯五年黄河冲漫灾伤特甚原编决浅等夫暂议停编四百余名今闾阎生气初回尚难议复合候三二年之后民稍殷阜另议编派前项増夫工食合于后开议请积贮银内每嵗按季支给其画地建舖一节亦应比照徐南每三里建舖一座以便各夫栖止仍通行各州县示谕附近居民及复业之人聴其结庐隄上俾人自为守不许辄派隄租以阻受㕓之念但严禁牲畜作践务期保护隄工庶沿隄皆夫上源可固而北徙之患自除矣伏乞圣裁一备积贮以裕经费先该给事中尹瑾题该工部覆议得河道起自丰沛至于淮扬延袤千有余里以葺修则工料浩费以防守则用度鉅艰乃徒恃嵗额不满数百之银而支持千里之河道坐视大坏极敝而后请发内帑似为失计见今估修徐北隄工及包砌高堰石堤所费不赀原剰钱粮二十四万有竒即使尽留尚未足用宜多方措处约每嵗三万两积贮淮安以便支费合咨臣等従长酌议或应再行奏请或径自措处等因行据司道等官议报前来该臣等覆议照得防河之法全在固守隄岸而隄岸止是土筑原非镕铁而成者河流之汕刷雨水之淋漓人畜之践踏能保其不损乎嵗修之工必不可缺则工料之费必不可少故积贮实治河第一义也今自徐属以至扬州一千三百余里而取给于嵗征灾逋数百之银是所谓无米而炊空拳而搏虽有智者其何能济每嵗一遇水患袖手张目坐视其敝葢由此也近者大工肇兴仰荷皇上俯従改折之议在公帑无亏额之虞在闾阎无加派之苦以不费之恵成最繁之工实皆庙算主持之力也然事莫难于守成患恒弭于有备故臣等于告成之后惓惓以乞留大工余剰银料以备每嵗修防支费葢诚虑及于此也今徐北大修行缕二堤已估用五万一千有竒加以议甃高堰石堤必将大工余银尽数支销亦未足用然则预为后日修防之备者容可缓乎但臣等反复思惟若欲派之濵河四郡之疲民则积灾孑遗力有不堪若欲派之各省四百万之漕粮则所在加赋势又不可欲再以余盐赃罚为请则已经工部咨议未蒙戸部准留似难再渎查得万厯五年该户部题覆淮扬抚按㑹题为仰体皇仁亟处荒芜要区开地利以厚民生事内称往年凡遇挑河等役每引带盐征银以济工用议将淮南北共九十万引每引许商人带盐六斤赴掣每斤征银五釐并随余盐银两上纳另项贮库计每嵗带征银二万七千两以济垦田之费原议至万厯八年住支查得前项带征银两往嵗原供挑河之用不系解部济邉之数委应征解河工备用随该臣等㑹同巡盐御史姜璧面议得行盐地方有限若仍照原议垦田之费每嵗征银二万七千两或有未便合无行令两淮运司自万厯九年为始每引止带盐四斤每斤征银五釐计每嵗止带征银一万八千两解淮安府贮库聴两河嵗修之用俟积贮稍裕又行停征数年若支用将匮仍旧征贮夫银以挑河为名今自仪真至邳徐一带行盐之河既于河臣任之则此项银两亦系应拨之数非于分外増益也此外别无措处更望轸念徐淮为运道经行之地实为天下襟喉而修河大计原为转运粮储户工二部似属一体特赐破格议处除山东嵗额不多难以协济外合无于河南河夫银内每嵗量裒六千两再将扬州淮安二钞闗并徐州仓分司所抽税银每处各量留二千两并前带征盐银共足三万之数俱解淮库以济河工若或再损实难措手伏望敇下该部覆议行臣等遵奉施行其该科原题要令濵河要地俱各建设科厰每嵗秋冬之交即行预积明嵗修防之具司道置立循环稽考收放总理宪臣嵗终奏报夫物料既备则临事无缩手之患稽查既严则平时无冒破之虞容臣等通行申饬逐一兴举无容别议均乞圣裁奉圣㫖工部知道该工部覆议扬州淮安徐州三分司每年各准支税银一千两河南河夫银六千两之外又加三千两每年共支银九千两大工银剰银准留一半其余覆议相同奉圣㫖这河工善后事宜既已议定着凌云翼督率各官着实修举以终前功余剰解部银都着留该处要支费明白毋容茍且冒破其余俱依拟覆议河工补益疏臣潘季驯谨题为恭覩河工垂成尚有可言恳乞圣慈俯赐亟行以少圗补益事据管理中河郎中畲毅中南河郎中张誉清江浦管闸主事陈瑛徐州兵备兼管河道左参政游季勲淮扬海防兼管河道右参政龚大器水利道副使张纯颍州兵备兼管河道佥事朱东光营田道佥事史邦直会呈奉臣札付备仰各司道㑹同即将条开事宜逐一㑹议要见移建衙舍作何建设守隄官夫作何増添工食钱粮动支何项庶免分派小民其宿迁遥隄踏勘地形要害斟酌事体缓急如应増筑即估计工费钱粮应用数目照欵查议明妥㑹呈详报以凭覆议具题施行奉此依奉遵依照欵会议登答明白呈乞题请施行等因到臣据此案照先准工部咨前事该巡按直隶监察御史陈世寳条陈具题该工部覆奉钦依备咨到臣准此除乞广赏劳之天恩一欵先行据督工司道官郎中畲毅中等议呈各工夫役每名赏银五分米一斗老人吏农每名赏银一钱省祭阴义等官每名赏银一钱米一斗呈详前来批允动支各司道宣布天恩唱名给赏外所据移建衙舍等项又经通行各司道㑹议详报去后今据前因该臣会同漕运巡抚侍郎江一麟巡按直𨽻监察御史李时成姜璧通将司道会议过事宜逐一覆加详议欵列具陈伏乞敇下该部再加查议上请行臣等遵奉施行縁系恭覩河工垂成尚有可言恳乞圣慈俯赐亟行以少圗补益事理谨题请㫖计开一移建管河官衙舍以重责成先该御史陈世寳题该工部覆议咨行臣等查将淮北淮南各管河官原分地方择要害去处建立衙舍钱粮即于河工银内动支不得分派小民及查有废坏寺庙拆毁取用等因行据司道等官议报前来覆该臣等议照淮扬徐三府州所属河道俱系险要之处而管河官安坐郡邑虽间或巡视河上往来不常缓急无备今该巡漕御史陈世寳议将各官衙舍移置河濵画地修守深得専任责成之法兹以淮北言之查得原设管河同知二员已经题奉钦依一管徐灵睢宁河隄并丰沛萧砀黄河一管邳宿桃清河隄并茶城迤里闸河除管邳宿等处者原驻邳州无容别议其管徐灵等处者原系淮安府水利同知遥制不便合创建衙舍于徐州乃便管理其各属州判主簿等官惟邳清桃三州县原俱濵河各官衙舍不必另建至于睢灵沛滕四县各离河窎远先年已经题准将各官衙舍创建河邉议定睢宁县管河主簿驻新安镇灵璧县管河主簿驻双沟镇沛县管河主簿驻夏镇滕县管河主簿驻戚城徐州虽系濵河而该州河道延袤颇逺故上下管河二判官分驻茶城房村二处俱已派有信地相应照旧分驻其宿迁县管河主簿查得该县河道止南岸一面有隄管理似有余裕归仁新隄闗系甚大责成宜専应于本隄适中处所建葺公馆一所每嵗自三月初一日起至九月半止责令本官専驻本隄督率新设隄夫并裒拨洪夫昼夜修守多方防护其余月分仍驻该县又以淮南言之通济闸至黄浦一带河道及高家堰栁浦湾二隄已经题准専责淮安府清军同知管理若本官仍驻淮城则辽远难于照应查得通济闸以上新庄镇地方空阔与隄堰闸座附近相应建设管河同知衙舍既可以监率官夫修守隄堰又便于约束军民催护粮船其山阳县管河主簿即应移驻黄浦镇扬州府河道惟有高寳二湖隄岸最宜防守管河通判衙舍相应于邵伯镇建置寳应县管河主簿则当移驻瓦店高邮州管河判官则当移驻界首江都县管河主簿则当移驻腰舖仪真县管河主簿则当移驻向水闸其各官应建衙舍除应驻札本州县及沛滕二县主簿原设夏镇戚城衙舍见在无容创建外其余俱行各州县逐一建设合用物料着落各掌印官即将各官原署拆赴河濵改建仍查境内圮废寺观及应拆书院酌量移凑其搬运夫匠之费估计呈请量于河工银内动支凑用并不扰派小民仍严谕各官务要遵照议定地方常川驻札应管隄堰不时巡视修守不许营求别差庶衙舍不为虚设而官夫皆得实用矣伏乞圣裁一添设新隄堰夫役以便防守先该御史陈世寳题该工部覆议咨行臣等备查旧隄新隄旧设夫役果否彀通融应用如不敷用应否添设长夫或应否随时募夫工食动支何项银两方得免派小民其加派漕粮恐难轻议必于别项银内酌处等因行据司道等官议报前来覆该臣等议照新筑隄防修守为急而编设夫役工食为先查得淮北除宿迁以上各州县创筑遥隄既皆坚固足恃且原设缕隄人夫布置颇宻堪以往来修守不必另议添设外其宿迁以下北岸自古城至清河遥隄共一百零七里原无缕隄未经设夫合另设遥隄夫役照例每三里一舖共三十六舖每舖应设夫一十二名老人一名共该夫四百三十二名内除裒拨中河分司洪夫二百名外实该新设夫二百三十二名老人三十六名聴桃源清河二县管河官各照地督率南岸归仁集遥隄约四十里每三里一舖共一十三舖每舖亦设夫十二名老人一名共该夫一百五十六名老人一十三名聴宿迁县管河官督率前项夫老共四百三十七名每名各工食银七两二钱共该银二千一百四十六两四钱及照归仁隄最为险要修守颇难仍于洪夫内抽拨一百四十四名每嵗定限三月初旬亦付宿迁县管河官管领赴隄于新设夫老相兼防守至九月中旬时水消涸方许撤放其桃源县南岸缕隄三十九里并马厰坡遥隄计五里清河县南岸缕隄一十里零八十丈俱应一体建舖设夫查得桃源县原有浅夫一百六十六名清河县原有浅夫五十三名堪以分派亦免另议其淮南山阳等处除原额浅夫甚少不时调发濬浅尚有不敷难于裒拨查得高家堰隄并栁浦湾隄共一百六十里应设夫五百名俱建舖于高堰住歇通融调拨修守西桥徐家二坝颇为险要各应设夫三十名黄浦八浅各五十名并乌沙河起至通济闸止共六十里应设夫一百名各酌量地里建置舖舍通共应设舖老四十名聴该管河同知督率各管河主簿大使等官照地分管俱每年如式増修积土隄上遇有坍塌及水势冲激併力守护前项夫老共八百名每名亦各工食银七两二钱共该银五千七百六十两及查裒拨洪夫二百名工食旧额每名银六两嵗该银一千二百两今改常川修守遥隄较之在洪应役颇劳合照新设隄夫一例每名嵗给银七两二钱除原数六两仍旧动支徐州船税外每名加银一两二钱嵗该加银二百四十两通应议处以上淮北淮南计应添设夫老共一千二百三十七名共该工食银八千九百零六两四钱又该加添洪夫工食银二百四十两通共该银九千一百四十六两四钱看得漕粮既难加派疲民又难増赋别无堪动钱粮查有淮安府四税银两原为修濬河工等项公费及赔貱灾伤逋负支用今水患既除赔貱可省酌量于内嵗支银七千三百四十两仪真县船税银内嵗支一千八百六两四钱以上二项凑足夫食银九千一百四十六两四钱遇闰月年分每夫加银六钱共银八百六十二两二钱聴于各夫内有旷役扣除工食通融补给庶夫役増置得宜而钱粮措处不扰矣伏乞圣裁一添设管隄官部夫以保新工先该御史陈世寳题该工部覆议咨行臣等详议高家堰栁浦湾二隄如果地属要害官难兼摄奏行吏部铨选其姦徒盗决高家堰等处水口者即照故决盗决山东南旺湖沛县昭阳湖等处事例一体问发仍行法司衙门増入律例永为遵守等因除盗决事例无容再议外其増设隄官一节行据司道等官议报前来覆该臣等议照设隄以御水患设夫以固隄防诚为地方永赖之计然无専官管理事难责成查得高堰栁浦俱属山阳县辖即有管河主簿一员各处河隄颇遥势不暇给况二隄僻在荒野向多盗决必须専官防守合无两隄总设大使一员専督前夫往来修守随该臣等查得山东东平州仓大使李时萼向委部领徭夫分筑高堰工程勤慎克济本隄要害处所修筑事宜本官久已熟知似应改除管隄大使行令率领新设隄夫修守本官衙舍就于高堰建设居住専聴该府清军同知提调如果三年修守无失効有劳绩量请加陞职衔倘有墯悞究治不贷其东平仓员缺另行铨补庶事有専责而隄可无虞矣伏乞圣裁一増筑宿迁县遥隄以顺民情先该御史陈世寳题该工部覆议咨行臣等委官前去宿迁一带地方逐一踏勘如遥隄接筑果于民生漕运两便不妨酌估具奏择暇举行等因行据司道等官踏勘议报前来覆该臣等看得濵河郡邑俱因筑有遥隄永除昏垫之患独宿迁傍湖无隄不免向隅之泣情委可矜但该县北岸自直河至古城一带从来不议筑隄者正以本处为落马侍丘诸湖停蓄之所湖外马陵诸山蟺蜿环抱天然遥隄水无他泄不能夺河而水发之时河湖相通萦回展转水势稍得舒缓即汉贾让所谓使秋水得有所休息游波寛缓而不迫也且山东蒙沂诸水俱由此湖入河若一槩接筑遥隄则河水无所停蓄而下流难受益多溃决之虞湖水不能外出而渰浸愈广反増胥溺之患耳今据各司道议于直河官隄头起至王珣地头止约二十里旧有民间自筑小隄每嵗三四月间水发尚小若此隄无恙则麦亦有秋如伏秋水涨至有残缺合行该县掌印管河官每嵗冬春间督率本地民夫或量拨徭夫协助修补此于漕河固无损益而于民生亦有禆补矣伏乞圣裁奉圣㫖工部知道钦此钦遵本部覆议相同题奉圣㫖是高堰请勘疏臣潘季驯谨题为高堰石工将兴乡官请毁甚力乞恩速赐勘议早定国是事臣于十月十五日准工部咨覆奉钦依行臣等遵奉题准事理採石甃砌高家堰臣即分行各司道查照兴举南河分司郎中张誉见在下桩甃砌间忽间泗州乡官欲毁高堰投揭抚按衙门且赴南都矣随覔视之原任湖广参议常三省者特具一揭本官又与原任江西副使李纪劒州知州韩应聘潍县知县高尚志聨名一揭危词悍语不可殚述而中间最所耸动人者云祖陵松柏淹枯护沙洗荡二句臣读之不胜骇汗先该臣于九月间督同南河郎中张誉颍州道副使唐鍊亲诣祖陵勘议初乗坐船一入陵东沙湖口则浅涸难进复易小舟约行六七里登岸陆行至下马牌邉半里许又行里许至廷墀恭谒讫当同各官并奉祀朱宗唐周围阅视得山基高阜松栢茂郁湖水仅及冈脚隄根俱露干地当询朱宗唐淮水暴涨之时水及何处本官回称至下马桥邉墀水系是骤雨宣洩不及随据各司道议得为今之计惟有量将旧闸加増高阔便洩雨水前嵗所筑东南隅石隄较之内地反卑无甚闗系但已成之业亦宜修葺随将应修隄闸及泗州护隄工程咨覆工部讫及又查得陵东嘉靖二十一年所筑隄闸坚好如故而前嵗接筑石隄圮裂甚多内无托石外无钉笋必系委管隄工员役侵扣钱粮所致复行该道严查何官管理应㕘应究另行呈夺未报据其淹枯洗荡等语则臣等恭谒之时岂皆无目者耶然臣终不自安也又于十月二十二日臣复往泗州督同该州知州秘自谦盱眙县知县詹朝等躬阅祖陵则见河湖之水较前更涩光景顿殊松柏郁然笼云蔽日即地濵所栽旱栁亦皆生意勃然而堑外护沙高阜如故臣殊怪士人口吻岂宜如此诳诞回至该州面询知州秘自谦彼云士夫何常亲到陵上阅视止据小人相搆之语遂形纸笔耳窃照臣与前任漕抚都御史江一麟未至之时称淮水为害之大高堰当复之由者不知其㡬千万人而形之抚按之奏牍台省之条陈者又不知其㡬千万言也然臣亦不敢轻率举事到任之后亲诣泗州会集生员里老人等备询泗州水患在高堰未决之前抑既决之后也佥曰高堰决而泗州水患为甚也清口塞于高堰未决之前抑既决之后也佥曰高堰决而清口塞也臣应之曰是诚然矣葢高堰决则淮水东黄河随蹑其后故清口塞而堰内皆住址陆地其洩不及清口之半故泗州之水聚今塞高堰乃所以通清口而洩泗州之水也遂断然请于皇上而行之去春高堰既成即闻泗水消落臣未之信也寻于五月二十二日接到该州乡宦御史赵卿遗臣与江一麟书云大工底绩数十年沮洳之乡一旦膏壤诸名公必溃之役倐尔告成国家幸甚生民幸甚古谓地平天成万世永赖者更何状哉又遗各寮属书曰治河之役古今称难今日之河缘云梯闗塞而不通高家堰通而不塞是以桑梓为巨浸陵寝亦有小妨十余年来当事者徒为长叹兹幸神谟妙算倐尔成功然今论功者止云两府贫民得免鱼鼈之患三陵树木得免渰没之虞而已而不知淮黄合流为祖陵一大合襟所闗尤重如堰功不成则淮奔而南矣即此言之其功在朝廷岂特咽喉之枢腹心之病云乎哉至于吾民之沃壤极目欢声盈耳又有不能尽述者而臣犹未之信也九月十八日又据营田道佥事史邦直揭称本月初七日职经越城等处达淮泗间沿途者得高堰以东地方数年间洪波浩荡非二三月不见地皮比及四月复如初矣而泗城淮河弥涨漫衍令人蹙焉今也皆为平陆亢爽无复津涘但布种者即嘉禾穣穣而泗州四外俱成干滩淮由地中去隄岸十余丈黄童白叟共曰十数年来未见不意今日复睹平地而职亦待罪地方既已三年往来此地嵗不下数次诚未睹有光景如今日也至于避水孑遗弃田里庐舍携父母妻子远去望故土而泫然者数稔矣今皆即旧基积土为壁铺芦为屋子妇欢唿鸡犬聚栖职一经行咸入照览有不圗为乐之至于斯也泗土若民各亦互相骇愕自逊见识不到夫以土之士民世世其中嵗嵗其患又皆缙绅名流而所识见仅如此则治河者可肤浅道哉臣睹此揭方快然自以为得矣夫据二臣书揭则高堰未筑之前与既筑之后光景顿异了然在目矣陛下与庙堂诸臣焦心劳思者数载臣等胼手胝足者逾年方成此工今陛下且俯纳科臣之言用石甃砌以为亿万年无疆之计矣三省等遽欲毁之忍乎哉今嵗之水委果异常往嵗止发一次今则再发往嵗以数尺计者今则及丈然五月末旬暴涨六月俱消七月中旬暴涨九月俱消即三省揭中亦谓目今淮流少减遂谓祖陵无恙诚然矣然既称少减则消而复涨涨而复消乃水性必然之理即徐邳间皆然不独泗州为然也即山陜河南皆然不独徐邳为然也有今嵗异常之雨则有今嵗异常之水三省等能使天之不雨乎南都濵临大江苏浙逼近沧海五六月间街市可舟一望巨浸又闻承天显陵水深六七尺岂亦有髙堰阻之乎臣不敢琐琐辩渎即以揭中最舛之语为皇上陈之案查嘉靖十二年前任河道都御史朱裳请于祖陵东西南三面量筑土隄以障泛溢该都御史刘天和接管勘得祖陵西北二面土冈聨属永奠无虞其南面山冈之外即俯临沙湖西有陡湖之水亦汇于此淮河自西而来去祖陵一十三里但遇夏秋淮水泛涨与前项湖河诸水通连㑹合间或渰及冈足及下马桥边今据匠役王良等量得自淮河见流水面至陵地共髙二丈三尺一寸百余年来毎嵗水溢未闻冲决事体重大未敢轻拟等因又查得泗州志载元知州韩居仁所撰淮水泛涨记内称大徳丁未夏五月淮水泛涨漂没乡村庐舍南门水深七尺止有二尺二寸未抵圈甎顶城中居民惊惧因考宋辛丑之水大此二尺丙寅小此二尺今取高低尺寸刋之于石以后水涨官民视此勿惊惧云又查得盱眙县石刻载邑人蒋仲益记内称正统六年五月连雨六月水浸泗城官民咸避盱眙山泗州衞前水高一丈二尺漂没庐舍民大惊骇按宋淳祐咸淳元大徳及我朝洪武乙丑永乐己丑皆大水焉不可不纪以慰后人云各志石种种在也汉唐无考矣我朝正统以后无论矣即志刻所载自宋之淳祐至我朝正统泗州每为水困而揭云万厯以前堰未筑则鲜害果何説耶考之郡志高堰为汉陈登所筑而我朝平江伯陈瑄复大葺之相传千有余年乃云原无高堰万厯元年剏筑如其无也则隆庆四年以前高堰未决淮扬何以无水患乎堑外护沙原非人为自开辟以来有之者即志刻所载厯朝大水较之今嵗不啻三倍护沙固无恙也乃今遂洗荡乎高堰居淮水之东中间尚隔阜陵泥墩诸湖淮水北出清口则直而顺出高堰则逆而难揭云高堰横拦直受使淮流至此纡回曲折而不得直下是未知高堰安顿何处可论水乎又云万厯以前河淮于清口㑹合通流入海惟自高堰一筑之后淮益弱河益强荡激泥沙日累月积此又不经甚矣夫高堰通流则淮分而弱反为之强高堰断流则淮全而强反谓之弱何其舛乎先任漕抚衙门特因清口沙塞制混江龙以滚刷之毕竟无效臣与江一麟率同司道府州县官二十余员亲往清口阅视仅存一线人皆褰裳而渡此高堰大溃时也延至次年二月高堰筑而清口始辟今反言之舛甚矣三省又云淮人以此堰为便特田土耳孰愈害及人民夫高堰决后淮扬之民流离转徙阽于死亡者不知其数无论已淮水东注黄浦八浅高寳一带横溃四决覆溺船只阻梗运道三省辈独不闻乎况云梯闗外海口甚阔全赖淮黄二河併力冲刷若决高堰清口必淤止余浊流一股海口必塞海口塞则下壅上溃黄河必决运道必阻此前嵗之覆辙也三省辈未之知乎臣前至泗州时有以清口淤塞语臣者臣应之曰清口既塞则泗州城外之水従何宣洩而今乃消落归漕若是也语者词少涩然臣犹不自信随率南河郎中张誉淮安府同知庄桐清河县知县袁世南驾扁舟従诸湖中泛至清口直抵清河县南逐一探试得河湖相连处所汇为巨浸万顷茫然中间深浅不等自一丈五尺以至四五尺一入清口淮水方有归束以四丈之绳系石投之未得其底葢水散则浅水聚则深其理然也今三省辈欲加疏濬不知从何措手试即令彼为之当自见也又云二者以彻高堰为要此时清口水仅三尺近堰之外深㡬二丈是计其水所从洩清口难而高堰易也此又诪张甚矣夫清口深逾四丈堰外见有干滩水势逈异万目昭彰谁能掩乎葢不言祖陵之伤无以动人不言清口之塞难以毁堰而不自知其大非士人举动矣臣谛思之三省辈宁无人心者何其变乱黒白至此哉且其揭不行于高堰初议之时而行于高堰久成之后不行于淮水暴涨之日而行于淮水消落之余何哉葢缘泗州巨商私贩北自河南南至𤓰仪势必假道清浦运河而各闸不免稽留分司不免税𣙜人甚苦之数年以来皆从高堰直达为利甚大先任漕抚都御史王宗沐于万厯元年筑堰断流而泗人危言四起卑薄不加遂致中圮侍郎呉桂芳亦知高堰当筑㡬欲兴工有泗州棍徒杨明恕者造为飞语多方煽惑因循堕误臣初至之时亦常以游言力阻臣坚执不允继复请于高堰迤南五十余里周家桥至古沟一带凿渠通湖而淮安之民又欲比照高堰一体加筑臣行司道查得彼处地形亢于高堰淮水暴涨则従此漫入白马湖浃旬不雨仍为陆地此天然减水坝也如欲加筑则淮水暴涨不免増溢而高堰难守然留此以洩异常之水则可如欲开凿成河淮水従此长流则非特淮扬被害而清口亦必复淤俱不可也任之而已泗人无路中通向抱悒悒兹当臣将去之日复袭故智以申前説而不知其中更有大不可者夫祖陵风水全赖淮黄二河会合于后风气完固为亿万年无疆之基地方乡乗载吴桂芳语云鳯泗皇陵全以黄淮合流入海为水会天心万水朝宗真万世帝王风水与赵卿前书所云淮黄合流为祖陵一大合襟诚知言也今若于高堰等处从中噼画一路分之使抱身之水反挑而去万一有误谁执其咎夫三省辈偶见淮水暴涨则动辄以陵寝为言至若分淮黄之流以坏祖宗万年根本之地则又悍然不顾以全淮之力出清口则以为塞中分淮水之力则清口又以为通公乎私乎臣诚不知其何心也臣又念之当两河泛溢之时民生昏垫国计梗阻则人以朝廷不遣大臣爱惜财费而哓哓矣今朝廷遣大臣矣不惜财费矣一嵗之间两河顺轨往来利涉矣而泗人又欲毁成业而兴新工忘大体而行私臆地方之私臆无穷而朝廷之财力有限臣不知其所终也此议不息则大衅犹存必须速勘明白方可杜絶后患而见奉明㫖採石甃砌淆言四起人心惶惑何以成功诚不可不速为之计也况臣管窥之见固止于此犬马之力亦尽于此而宁敢遂谓其必无遗策乎今臣奉㫖离任正地方人情得以摅发之时勘议诸臣得以虚心之日伏望敇下该部转行尚书凌云翼毋拘成议母靳成功可改圗者即为改圗可増损者即为増损荒度诹谘务求全美此固国家之幸地方之幸而使臣他日无遗议焉亦臣之大幸也如三省等之言必不可行亦望特降明纶着为令甲使他日怀私好事之徒不得妄生厉阶以乱国是则公论早定而事体画一矣再照人情不免顾忌谗口尤多推委臣若仍縻廪禄则他日勘议者稍拂三省等意不曰云翼同官相护必曰属寮畏臣徇臣而不敢持公议矣伏望将臣放归田里使凌云翼等得以虚心勘议如臣之所行者是而三省辈所言者非即欲用臣未晚也况臣自治河以来胼胝之力少而笔舌之劳多神销质耗心悸魂惊自知不久于人世矣前者具疏乞归实出恳悃谬蒙温㫖眷留臣虽殒身圗报亦所甘心何忍求去但揆之人情似己未厌臣一日不去人言一日未息恳乞陛下怜而允之臣不胜感戴幸望之至奉圣㫖高堰筑后河道安流绩效已着岂可因一二无稽之言又行勘议着遵前㫖上𦂳修筑以终前功常三省倡言阻坏成议姑革去原职为民其余且不查究以后再有这等的挐来重处工部知道遵奉明㫖计议河工未尽亊宜疏臣潘季驯谨题为遵奉明㫖计议河工未尽事宜事据中河郎中畲毅中徐州兵备兼管河道按察使张纯会呈蒙臣并总督漕运巡抚兼管河道兵部尚书凌云翼宪牌前事备仰司道即便㑹同将所管河道自清河县起至徐北止应议未尽事宜逐一计议要见某处工程原议未及应该续举某处工程原议已及即该举行某处隄岸卑薄应该加帮某处闸坝稀少应该増建某处运渠浅涩应该挑濬夫料作何调办钱粮作何动支毋以先有成议而惮于纷更毋以専事节省而致贻后悔此系奉㫖虚心计议以终前功务求永赖善后长策该司道必须悉心详议估计明妥具由会呈通详以凭覆议施行蒙此该职等遵依督同淮安府知府樊克宅管河运同王琰徐州管知州事运同孙养魁并淮徐所属各州县掌印管河等官查议得先年淮北一带惟恃缕隄束水太迫卑薄杂沙每年伏秋泛涨决口不下数十决愈多则水愈散而沙愈停沙愈停则河愈高而决愈甚海口冲刷无力遂致浅狭以故徐吕而下两岸田庐溢为巨浸桃清运道仅同一沟运道民生敝坏极矣幸赖庙堂坚持独断部院协心经理自万厯六年兴工以来大小决口悉皆筑塞自徐抵清除中间原有高阜可恃外余俱创建遥隄然又虑异常暴涨遥隄或亦难容故又于桃清北岸崔镇徐昇季太三义镇等处建减水坝四座使得宣洩入湖免伤隄址告成之后又开复邳州北岸直河一道而蒙沂诸水径出大河开复宿迁南岸直河一道而灵睢积水渐已消减近又查得沂河毛墩各涵洞一座应改减水坝见在兴工若徐州以上茶城口为清黄接㑹之所自改行新河以来地势中亢泉水力弱每嵗运艘过尽之后黄河大涨之时或不免数日浅涩先经题准三年两挑至期本司照例请挑无容再议是自徐抵清五百余里之间所以导黄入海为运道民生计者亦可谓算无遗筴矣以故水力既専奔流迅驶淤沙日涤河身日深海口一带今嵗倍加深阔此皆河淮合流冲刷之明效也所据淮北河工职等再四筹维委的别无未尽若欲勉强搜索恐徒縻费无补惟有遵照部科题奉钦依事例每嵗责成掌印管河官将遥隄应帮处所嵗加帮筑缕隄要害之处随宜量修所谓久安长治之道似不出此合行会呈具报施行又据南河郎中张誉徐州兵备兼管河道按察使张纯海防兵备兼管河道参政龚大器颍州兵备兼管河道副使唐鍊㑹呈䝉臣并总督兵部尚书凌云翼宪牌俱为前事行间又䝉漕抚部院宪牌为讲求治水事宜以息民患事备仰本司道即督各府州县掌印治河等官将淮南一带水道逐一详加踏勘要见某处作何疏濬某处作何筑塞寻其原委察其脉络如射阳湖月河等项条议应否举行果否可为永利其髙家堰既筑之后淮城已免垫溺果否泛溢犹为下流州县之患及有一切未尽事宜㑹议详悉刻限呈报以凭施行等因蒙此俱经备行淮安府知府樊克宅扬州府知府虞徳烨率同各州县掌印管河等官逐一躬亲踏勘查议去后节据条议呈报前来随该职等㑹议得淮南水患其源在淮黄其重在运道而民生利病实相闗焉往年髙堰不塞闸禁不严而淮水始南黄水又従天妃闸灌入以致淮扬一带浸及城市兴盐等处之田庐尽成昏垫清口遂淤海口因塞羣议纷纷计将无出矣幸赖庙谟主持部院殚心经画筑高家堰改天妃闸复三坝严启闭而淮黄二水并免南奔之患塞黄浦八浅修复寳应土石隄而兴盐一带俱有可耕之田清口因淮水冲刷而日深海口得淮黄合流而大辟运计民生殊为永赖矣所据未尽事宜止有髙寳江都山阳年例嵗修之隄向縁钱粮缺乏工力不敷每嵗止是支吾目前未能加帮髙厚及兴盐髙泰以里洩水旧渠向因黄浦八浅溃决浊流浸灌淤垫颇多诚今日所当议者以湖隄言之除寳应大工隄岸俱各修砌完固惟当率夫防守无容别议外其卑薄残缺之隄应加上工桩木者寳应土隄计长四千八百一十七丈内量旧隄止髙八尺五寸至九尺者阔一丈五尺至二丈者今应加帮共阔二丈五尺于隄面上加髙一尺至一尺五寸共髙一丈计土论方共该工银二千五百二十五两一钱应添桩木银六百九十二两五钱六分髙邮土隄计长六千七百丈内量得旧隄止髙八尺五寸至九尺者阔二丈不等今应加帮共阔二丈五尺于隄面上加髙一尺至一尺五寸共髙一丈该工银二千八百四十四两应添桩木银八百二十二两八钱八分江都邵伯湖隄应加添石块桩木者计长三千六百丈合用石块工料银一千二百两应添宻桩该木价板片钉银八千一百八十两二钱六分二釐八毫应帮土隄八千二百八十丈今量止髙八尺五寸阔二丈不等应该加帮共阔二丈五尺隄面上加髙一尺五寸共髙一丈该工银三千九百七十四两四钱山阳县清江浦外河隄约一百五十余丈应用桩木埽料银四百六十两加筑隄岸夫工银五百四十两以上四项共该银二万一千二百三十九两二钱二釐八毫以减水闸言之除髙寳江都新旧増置闸座可以宣洩者无容别议外髙邮南门旧桥口应改建减水坝一座寳应子婴沟旧闸及泰山庙后甎闸九浅石闸应改建减水坝三座工料等项照依黄河遥隄各减水坝之费约计每座该银五百两并江都邵伯湖加髙闸石九座该银四百一十四两三钱一分五釐共该银二千四百一十四两三钱一分五釐连前隄工通共该银二万三千六百五十三两五钱一分七釐八毫以上钱粮俱应于见请嵗修积贮银两动支如有不敷即于大工余剰银内支补者也然减水闸仅可以洩寻常盈溢之水至于伏秋霪涝与天长六合诸山之水陡发共注于湖止凭𤓰仪二闸宣洩不及查得扬州湾头原有运盐官河一道内由芒稻白塔二河直达大江势甚通便年久淤浅先年刑部侍郎王恕曽议挑濬计长三百四十里道里辽逺工费不赀且议者又谓私贩船只潜度难防遂致中寝殊不知洩水之期每年止是五六七八四箇月喫紧若従坝口宻佈桩栅就令白塔巡司防守自可禁絶其余月分任従照旧筑坝实为两利而无害也但虑钱粮不敷今止议先従湾头濬起至泰州南门止计长九十七里挑深四尺面阔四丈底阔二丈併打坝合用夫工银一万零八百两相应于巡盐衙门挑河银内动支又查得髙寳江都隄内田地及兴泰山盐州县地方外受各减水闸之余沥而内蓄时伏连绵之积雨皆由射阳湖经朦胧喻口出庙湾以入海迺其故道也渠道见存止宜疏濬先䝉总督两部院据盐城知县杨瑞云估勘挑濬浅处计长一万二千六百丈合用夫役工费银七千五百六十两已经覆勘明确相应于原议大工扣存巡盐衙门挑濬支河银内动支者也以上数事俱系嵗修及原议未举事宜亟应兴举务在明嵗伏前报完方克有济但道里辽隔时日不多必须分任责成庶可速就今议得髙寳江都一带湖隄及修建减水坝等工相应俱属南河分司管理疏濬湾头盐河分属海防兵备道管理疏濬射阳湖诸浅及清江浦外河隄岸分属徐州兵备道管理庶事有専责而工可速成矣再照盐城知县杨瑞云寳应知县李贽揭内开称寳应隄内重剏月河一节委与髙邮康济河事体相同节经部院题请勘议举行但计工费不赀当此劳费之余灾伤之日恐有不堪相应暂停姑候时和年丰再图兴举者也职等㑹勘无异理合呈报等因各縁由到臣据此案照先准吏部咨为缺官事该本部题节奉圣㫖河漕职任繁重宜用重臣经理凌云翼改兵部尚书兼都察院左副都御史总督漕运提督军务巡抚鳯阳等处地方兼管河道写敕与他着上𦂳赴任与同潘季驯将河工未尽事宜虚心计议着实经理以终前功钦此备咨到臣钦遵外续该总督漕运巡抚兼管河道尚书凌云翼赴任与臣㑹行司道各官将河工未尽事宜㑹勘呈报去后今据前因该臣㑹同兵部尚书凌云翼虚心讲求逐细查覈除中河司道管辖地方自清及徐五百余里黄河经行之处委已顺流入海运道无梗居民颇安惟在查照部科题准事例防守不懈即为永赖之策无容别议外其寳应迤南诸湖聨络清江浦外湍熘不多而闗系内河不小各该隄岸虽系大工之所未及实亦运道之所必资循例嵗修殊属虚应寻常仅可支持暴涨不免冲塌葢人力固自有限钱粮亦所不敷无怪其然也所据司道勘议加帮隄岸修改闸坝濬湾头河之淤浅以杀外湖之横流疏射阳湖之故道以洩内地之积潦工费不烦于请发分任尤便于责成似应依拟以终前功伏乞敕下工部查议上请备行总督衙门悉照前议督行各司道查照动支前项银两严督各该掌印管河等官务趂今冬天气晴和分投修理併乞转行两淮巡盐衙门将挑河银两查发济用定限来嵗三月中通行完报以备伏秋如有惰误及茍且塞责不堪永赖者指名叅奏庶未尽之工区画周备而运道民生端有攸赖矣奉圣㫖工部知道申严镇口闸禁疏臣潘季驯谨题为清黄交接处所浊流倒灌易淤恳乞特降纶音以严闸禁事我国家建鼎燕京嵗漕四百余万自徐以北则资汶泗诸泉自徐以南则资黄河之水汶泗清而弱黄河浊而强而二水交㑹之处则茶城是也每遇伏秋之时黄流盛发则必倒灌入漕沙停而淤势所必致然黄水消落漕水随之而出沙随水刷不待濬而自通亦势所必致也縦有浅阻不过旬日万厯十年中河郎中陈瑛剏建古洪内华二闸每遇黄水暴发即下板以遏浊流之横而闸内无壅阻之苦黄水消落则启板以纵泉水之出而闸外有洗涤之功数年以来颇称利涉不意去年伏水盛发启闭不常任其所之淤垫颇逺而治者不知引水攻沙苐主挑濬以致废时失事上厪宸衷当事之臣稍加更置而人心庶㡬知警矣前月十六日臣至宿迁阅视河隄据管河同知徐伸揭称本月十三四日黄水陡长丈余漫入古洪闸内臣即令严闭闸板加髙闸面去后至二十一日又据管闸主事杨信报称十九日至二十一日黄水消落尽启各闸诸板通漕放水冲刷成河通行无滞等因至闰六月十一日又据徐州管河判官郑简揭称本月初六日黄水复发比前又髙一尺急下闸板日夜固守至初八日午时水退初九日启板通行无滞等因夫两旬之间黄水陡发二次然前不过七日后不过三日随长随落此即清黄二水相为胜负随塞随通之本来面目也近又该工科都给事中常居敬题奉钦依増建口闸一座去河愈近则沙淤愈少所淤既少则冲刷愈易足为漕河之永利矣但设闸固欲其多而启闭犹欲其谨闸禁不严与无闸同去嵗之覆辙可鉴也而管闸官牌毎苦于势豪船只强欲启板放行少拂其意辄加嗔责葢行者赴家其心本急而以王程难缓倍道疾趋者亦或有之但漕河闗系甚大似不可以一人之私而重妨国家之大计也臣查得万厯八年该臣初立清江浦三闸启闭之法题奉圣㫖这筑坝盘坝事宜俱依拟有势豪人等阻挠的即便拿了问罪完日于该地方枷号三箇月发落干碍职官叅奏处治钦此臣刻石金书竖立各闸之上庶㡬人心少警而行未数年闸禁复弛内河渐淤又该工科都给事中常居敬题奉钦依而臣于入淮之初即㑹同漕抚都御史舒应龙首为申饬管闸工部主事黄曰谨查复旧规呈将三闸匙钥送赴漕抚衙门收贮每日请发禁例始定然亦恃有先奉严㫖昭若日星故废之虽久而复之不难也今古洪等闸并未奉有明㫖非惟人心不知警惕而司闸者亦无所恃以为遵守矣伏望皇上俯念漕务至重敇下该部再加查议如果臣言可采比照前例特降纶音容臣刻石金书竖立各闸之上其闸上匙钥凡遇水涨下板之时俱送赴夏镇分司官收掌水落即便请发庶一应船只俱知畏忌而漕渠可免淤塞之患矣再查万厯十五年九月该工科都给事中常居敬等题为河道可虞人心易怠仰体宸衷敬陈末议以励人心以保河漕事内一欵开报之当时工部议将河道有无通塞河工有无兴举行令管河司属各官按季报部覆奉钦依在卷臣遵奉备行各管河司道官员将黄河陡长闸座闭塞日期逐一登记通候季终报部不敢琐渎天聴外谨题请㫖奉圣㫖工部知道工部覆前疏题为清黄交接处所浊流倒灌易淤恳乞特降纶音以严闸禁事该总理河道右都御史潘季驯题前事等因奉圣㫖工部知道钦此钦遵抄部送司案查万厯七年七月内该总理河漕右都御史潘季驯题为乞恩查复旧规以利漕渠事内题称淮安闸坝毎嵗于六月初旬运艘鲜贡马船过尽即于通济闸外暂筑土坝以遏横流其官民船只出入俱暂行盘坝至九月初旬开坝复用闸启闭仍将题准明㫖刋示各闸之上如有势豪人员恃强阻挠应挐问者径自挐问应㕘奏者径自㕘奏毋得阿徇假借等因已该本部覆奉圣㫖这筑坝盘坝事宜俱依拟有势豪人等阻挠的即便挐了问罪完日于该地方枷号三箇月发落干碍职官㕘奏处治钦此备行总理河漕及漕运衙门钦遵讫又查得十六年四月内该查勘督理河工工科都给事中常居敬题为酌议河道善后事宜以禆运务以图永利事内开严启闭以杜淤浅乞要查照先年平江伯陈瑄原立成规如山阳通济等闸三月初运毕即行封锁惟遇鲜贡船只启一闭二官民船只照旧车盘等因已该本部覆奉钦依通行河道衙门着实遵行讫今该前因似应题请案呈到部看得茶城口系清黄交接之处而闸规之设所以严启闭之防故有闸无法与无闸同行法不严与无法同所従来尚矣先是淮安闸坝奉有明㫖森严至今幸赖无事今茶城三闸其紧要与淮安相同而闸规未立人有玩心若不照例申严将来淤阻之患或有甚于前日者所据总理河臣题要照例请㫖刋刻遵守相应如议恭候命下本部备咨总理河道都御史转行各该管河官员将题准明㫖刋石金书竖立茶城各闸之上凡遇黄河暴涨即便闭闸各闸匙钥送夏镇主事收掌一应官民船只俱候启闸放行敢有阻挠应拏问者径自拏问应㕘治者奏请定夺至于鲜贡船只原与寻常官民不同自难一例守候但当黄水盛发之时遽许启闸以行则沙随水拥急难开通无论挑濬劳费不赀而继至贡船反致躭延滋甚访得黄河水性骤长不过二三日倘少停楫消落可期再乞天语併饬鲜贡诸船如遇黄水盛发亦令暂候顷刻庶法行自近而河渠永有赖矣奉圣㫖是各闸启闭严约俱依拟有势豪人等阻挠的照淮安闸坝事例即便拏问枷号干碍职官指名㕘奏河防一览卷九河防一览卷十钦定四库全书河防一览卷十明潘季驯撰河工分派司道疏臣潘季驯谨题为检查节奉钦依河工分派司道各官以便责成以图早竣事臣于本年六月初二日到任随行各司道查理勘督河工工科都给事中常居敬先后具题河上事宜除申饬禁例查覈贤否等项及议应停寝者已经遵行外其应修应筑工程逐一开报前来随准漕抚户部右侍郎舒应龙掲帖内一件为钦奉敕谕查理河漕以保运道事内有添建镇口闸接筑塔山支河缕隄议修清江浦外堤草坝剏筑宝应县西土隄石砌邵伯湖隄疏濬里河淤浅等事一件为酌议河道善后事宜以裨运务以图永利事内有添设栁浦湾料厰一事其在淮扬所应兴举者如此矣续该臣准工部咨为查理河漕以重国计事内有查复南旺马踏蜀山马场四湖建筑坎河滚水坝添建通济永通二闸等亊又准工部咨为清复湖地以济运道事内有查复安山湖地壹事其在山东所应兴举者如此矣臣随自淮扬歴邳徐至山东沿河一带地方逐一查阅前项工程委于运道大有禆益相应作速兴举勒限告成但道里寥逺工程浩大而中如修复伍湖内皆有复斗门筑长隄建滚水坝等工尤为烦琐若非分任责成或易推诿除建镇口闸塔山支河缕隄修清江浦外隄草坝添设栁浦湾料厰先该漕抚右侍郎舒应龙行委南河郎中罗用敬中河郎中沈修夏镇主事杨信徐州兵备道佥事陈文燧督同淮安府管河同知徐伸姜桂芳徐州判官郑简等见在兴举已有次第臣照旧督行各官上𦂳筑砌外其兴筑宝应县西土隄二十里石砌邵伯湖隄二十里疏濬淮安至仪真一带里河淤浅查系南河郎中罗用敬海防道副使周梦旸地方三工俱当以中为界北段属之罗用敬南段属之周梦旸查复马踏湖添建梭隄集永通闸则委之北河郎中吴之龙而应筑土隄修复王巖口滚水石坝俱以属之该司矣查复蜀山湖建筑坎河坝则委之南旺分司主事萧雍而筑隄束水修复滚水大坝俱以属之该司矣查复马塲湖添建火头湾通济闸则属之济宁管河道按察使曹子朝而封界子隄一道安居斗门三座俱以属之该道矣查复南旺湖地则委之东兖道左叅政郝维乔而修复邢通等口一十二处张住口斗门一座封界子隄一道中亘长隄一十四里俱以属之该道矣查复安山湖则委之曹濮道佥事刘𢎞道而封界子隄剏建八里湾似蛇沟二闸俱以属之该道矣至于管河同知通判及州县掌印管河等官随其地之所属听各该司道径自分委如有不足不妨选取别郡贤能者而用之也至于闗提夫匠查取物料司道有不免于互相资借者又当通融帮助以普同心共济之义不待臣丁宁告诫之矣既经分派停当恭候奉有明㫖之后各官一面鸠工庀材水落举事定限明春三月内完工以慰圣主南顾之怀以图运道永赖之利毋得失时废事致有堕误中间斗门隄坝等项琐屑事宜或于原议稍有参差如先逺而今宜稍近先近而今宜稍逺先多而今宜稍减先无而今宜添设大同而小异者不妨相度地形临时拟议以慿裁酌臣同各该抚按及巡盐御史不时查阅工完之日容臣分别勤惰疏名上请恭候圣裁伏望敕下该部再加查议如臣所言不谬拟议覆请行臣遵奉施行庶事体不淆而责成自易人心竞奋而告竣可期矣谨题请㫖奉圣㫖工部知道工部覆前疏题为检查节奉钦依河工分派司道各官以便责成以图早竣事该总理河道右都御史潘季驯题前事等因奉圣㫖工部知道钦此钦遵抄出到部送司案查万厯十六年四月内该查勘督理河工工科都给事中常居敬总督漕运户部右侍郎舒应龙各题为钦奉敇谕查理河漕以保运道事内条议古洪闸以外添建镇口闸座并接筑塔山支河缕隄等项本月内又该查勘河工都给事中常居敬题为酌议河道善后事宜以禆运务以图永利事内条议申饬闸规并添设栁浦湾料厰五月内又该查勘河工都给事中常居敬巡抚山东右副都御史李戴各题为钦奉敇谕查理漕河以重国计事内条议查复湖地积水济运并建筑坎河滚水坝各縁由俱经本部覆奉钦依备行各该抚按及总理河道等衙门转行管河司道一体钦遵讫今该前因相应具题案呈到部看得山东至淮扬一带河道应修应筑处所地里寥逺工程浩大提纲挈领虽在总理大臣而画地效劳必须庶司分任所据河道都御史潘季驯题称将各处工程量其地之逺近险易分委各该司道等官管理区处当而劳逸适均任使宜而责成尤易俱应如议题请恭候命下本部备咨总理河道并鳯阳山东各巡抚衙门一体遵照施行及行管理河道泉源闸坝郎中主事管河守巡各道查照分地督率府州县管工官员竭力修治本部仍咨都察院转行各该巡按巡盐御史各照所辖地方不时稽察工程期于同心共济倘兴工前后或有事体与原议稍异者即便从宜处置或有原议未尽者不妨另行增补悉如原题定限十七年三月终通完其总河大臣仍亲自查阅委果工程坚固足保无虞从实奏报于内一有推诿误事即时叅处工完之日将做过工程钱粮夫役等项造册奏缴清册送部备查其效劳大小官员分别勤惰题请以俟赏罚伏候圣明裁定敕下臣等遵奉施行奉圣㫖是河道工程着司道等官各照分定地方用心管理上紧完报不许疎玩议留河工米银疏臣潘季驯谨题为查议河工𦂳急工费以免临期匮乏事据管理南河工部都水司郎中罗用敬管理中河工部都水司郎中沈修整饬淮扬海防兵备道副使胥遇整饬徐州等处兵备道佥事陈文燧㑹呈先䝉总督漕运提督军务巡抚凤阳等处地方户部右侍郎兼都察院右佥都御史舒应龙信牌前事照得国家岁漕转输必资河运而河防岁修筑隄疏浅工费不赀额编钱粮十无二三每每那移曲处至今匮竭已甚诚为无米之炊夫国家治河济运事干河南山东直𨽻三省直地方然山东运河甚安河南有黄河而无运河直𨽻则自徐至淮五百里以黄河为运河自淮至扬四百里以重湖为运河防守要害缓急迥不相同今在山东河南则供以全省之力在直𨽻则仅取足于四郡积灾之民惟于工费不敷岁多修筑未坚无怪其岁修岁圯而淤决之患终不免也见蒙皇上轸念河漕大计特遣工科亲诣督勘必欲为河漕乆逺永利之䇿工费钱粮即为首务备仰司道㑹同即查过淮漕粮三六二六轻赍银内例复二升河工米折银二分后以通惠河成改解太仓济边见今九边款贡饷边年例顿减于旧如以河工之银仍充河工之用本系正征正支似为经久可恃再查万厯元年瓜州闸座建岁南京江北各卫军船直达水次省免浙江杭嘉湖直𨽻苏松常镇等府顾覔江船七升米银已经前任总理河道侍郎万恭议题量复一升折银备修江南河道其余六升免征于民即今应否于内再复数升以充修河之费逐一㑹查的确作速呈详以慿酌议施行蒙此行间又蒙本院信牌为查议河道钱粮事照得淮扬濵河一带隄岸系干运道襟喉岁修工程方殷需用钱粮甚急况兼工科都给事中常居敬题奉钦依应筑邵伯湖石隄一道计二十里该银二万二千九十七两剏筑宝应西隄一道计二十里该银四千一百三十一两亟宜兴举应用钱粮俱合查议仰司道会行淮安府即查原议岁修银三万两自万厯九年起至十五年止某年某处用过若干尚存若干有无拖欠作何催补各工有无足用及近议邵伯宝应土石二工钱粮作何区画俱要明白声说从长计议如有别项堪动钱粮就便斟酌停妥㑹呈前来通详漕抚衙门以慿覆覈㑹题等因蒙此当该司道会行淮安府查勘去后随据该府回称卷查万厯八年十一月内䝉本院题奉钦依岁修银三万两内该盐运司带征盐引银一万八千两河南协济银九千两淮扬两钞闗并徐州户部税银三千两每年征解淮库专备各工支用后因十四年盐滞商困该司奉文蠲免四千五百两三钞闗税银期满仍解户部随该司道㑹议将山东河夫银四千五百两并拨瓜仪盘坝脚米银徐属派剰麦银系原议解给徐吕二洪灵璧等处夫银之数共二千六百余两抵补前额呈䝉题奉钦依在卷近又该山东抚按题准原议河夫银两仍留彼处募夫挑濬其在河南九千两除节年拖欠一万三千余两外又以去岁冲决异常该前任总督漕抚侍郎杨一魁具题停免议将漕粮轻赍三六二六漕米二升河工银留淮支用该部议覆止将十六年分数内量留九千两抵作河南应解之数以后年分该省照旧征解淮库等因钦遵外今查自万厯九年起至十五年止各处解到银两盈缩不一节经奉文支尽除将收支细数另行册报外尚有借用未补应给未支江都高宝山阳清河等处工银实该一万七千九百六十四两八钱二分零徐吕洪夫工食额于瓜仪二坝各衞所挑盘脚米银内扣存一千五百七十八两比因去年各处灾伤减存漕船数多止扣有脚米银六百一十三两三钱八釐零其余九百六十四两六钱九分零尚无扣补徐属欠解原派剰麦银一千五十九两即今髙宝江都山阳清河一带喫𦂳工程俱因前银不敷止领一半各该有司仰体朝廷运道为重东那西借朝给暮空终非常策且伏秋修守之候临时支用不常又不知约用几何查得江南雇覔江船米免征七升续虽议复一升而六升仍蠲在民也相应于六升之内再复二升该粮一万一千三百七十七石九斗七升六合八勺八抄折银五千六百八十八两九钱八分八釐四毫四丝轻赍扣米二升折银一分近虽解济边饷而其始乃修河故物也相应于内归还河工一升该粮二万七千五百石折银一万三千七百五十两通共该银一万九千四百三十八两九钱八分八釐四毫四丝与同旧额见该征解实银通收淮库作岁修支用等因呈报前来据此又该司道㑹同覆覈无异况去年雨水异常今岁工程倍于往昔其所估者过其数于原额之外其所收者减其数于原额之中那借者无从查补见在者何慿支给各工皇皇诚犹捧漏巵沃焦釡莫知其所措者今据该府所议前项江南雇船米一升外再复二升并于轻赍二升米银内归复河道一升俱系河工正额钱粮向因边防告急河道无虞故暂为借处以济边也今九邉欵贡河运多艰原额钱粮委应归复伏乞早为题请以济工程又查得近该工科都给事中常居敬题筑邵伯湖石隄二十里该银二万二千九十七两宝应西土隄二十里该银四千一百三十一两皆系钦依𦂳要工程向因所议钱粮原未註有定项迄今尚未兴举乞查别项堪动钱粮一併题请支给应用以便早竣等因㑹呈到臣据此该臣㑹同总督漕运提督军务巡抚凤阳等处地方户部右侍郎兼都察院右佥都御史舒应龙议照运道之设专为岁漕岁漕之迟速系运道之通阻其休戚常相闗也若徒求速于岁漕而不先求通于运道徒求通于运道而不先求务乎岁修徒求务乎岁修而不先求裕于工费皆非知务者矣我国家岁漕四百余万皆由𤓰仪入闸以至通惠河绵亘三千余里山东济宁州以北原无冲溢之苦疏濬岁有常规额办足资工料姑置勿论矣惟是淮南则多诸湖之险淮北则有黄河之患波涛之冲刷隄岸之坍损无岁无之故岁修之钱粮亦无岁可缺者先该臣于万厯八年十一月内㑹同漕抚衙门题请河道岁修银三万两今查数内盐运司带征盐引银已蠲四千五百两复还户部三厰税银三千两寻改山东徐吕灵璧河夫银未几而山东抚按复议留彼处挑濬难以解银而徐吕灵璧河夫银又多缺少且彼处工程颇多夫役亦似不可少者河南岁该解银九千两节年拖欠一万三千两又以去岁冲决异常十六年议停征矣是原题三万之数仅存盐引银一万三千五百两耳及查该司道所报今岁岁修银已费四万一千四百八十两有奇是所出之数浮于所入之额已三倍矣目前似已不支他日必至偾事诚不可不预为之计者又该都给事中常居敬题奉钦依议筑宝应县西土隄二十里束水刷沙俾无胶浅之患江都县议砌邵伯隄石工二十里捍湖冲激俾无倾溃之虞皆系喫𦂳工程共该工料银二万六千二百二十八两原未议有动支何项钱粮见今束手以待是连前岁修银三万两并借用未补应给未支银一万七千九百六十四两八钱二分共该银七万四千一百九十二两八钱二分洗锅待爨不可时刻缓者而帑如悬磬将何以支所据司道议将轻赍二升米银归复河道江南雇船停征米六升内再复二升一节诚非得已但臣等反覆思维苏松常镇并杭嘉湖等处正当大祲之后民不聊生岂可复行加派随查得轻赍扣留二升米银原系河工支用之数万厯四年该漕抚都御史吴桂芳奏留一年为挑濬草湾之用万厯六年该漕抚都御史江一麟奏留二年为补造缺船之用臣等今日河工较之前项支费尤为𦂳要伏望皇上俯念运道至重敕下该部准将轻赍二升米银听留河工支用三年之后修筑少闲仍以一升米银解赴户部饷边余米一升准作河上岁修银两庶几岁修不废新工可兴而河道安流岁漕无阻矣臣等复又查得前项银两业已尽数解部必须守候明年新运方可征解相去尚逺难救燃眉合无恭候命下容臣等先于漕库或淮安府库借支别项银两应用俟轻赍米银解到之日照数补还则工可刻期而告竣自早矣谨题请㫖奉圣㫖该部知道户部覆前疏题为查议河工𦂳急工费以免临期匮乏事该总理河道右都御史潘季驯漕运都御史舒应龙各题同前事俱奉圣㫖该部知道钦此钦遵通抄到部送司案呈到部看得河道都御史潘季驯漕运都御史舒应龙㑹题近该都给事中常居敬题奉钦依筑砌宝应土隄邵伯石隄共该工料银二万六千二百二十八两未议动支何项钱粮要将轻赍二升米银留用三年之后仍以一升米银解部饷边一升米银准作河上岁修应用一节臣等查得轻赍二升米银原备修河之费嗣因通惠河成改议解部济边今总理督臣潘季驯等议留筑砌宝应邵伯湖隄是以正项留充正用况系𦂳要工程相应依拟覆请恭候命下本部移咨河道都御史潘季驯漕运都御史舒应龙查将淮库别项银两先借支二万六千二百二十八两趂此秋冬水涸作速兴工筑砌俟新运轻赍二升米银解到不必拘定年限照数补完余银仍行解部济边以后凡遇有应修工程不妨照数再行奏留如无工程即以济边随时通融不必各分其半以致临时支用不敷又烦渎请本部仍咨工部知㑹伏乞圣裁奉圣㫖是申明修守事宜疏臣潘季驯谨题为申明修守事宜以图永赖事伏念臣负谴余生甘心草莽谬䝉我皇上曲垂矜贷复赐甄收高厚洪恩实均罔极受事四月夙夜靡宁且当修防已弛之后复值河水暴涨之时东支西吾既竭心力诹谘荒度益信岁修之工不可缓也敬陈覼缕恭候圣明裁察臣窃惟治河之法别无奇谋秘计全在束水归漕归漕非他即先贤孟轲所谓水由地中行而宋臣朱熹释之曰地中两崖间也束水之法亦无奇谋秘计惟在坚筑隄防隄防非他即禹贡所谓九泽既陂四海㑹同而先儒蔡沈释之曰陂障也九州之泽已有陂障而无决溃四海之水无不㑹同而各有所归也故隄固则水不泛滥而自然归漕归漕则水不上溢而自然下刷沙之所以涤渠之所以深河之所以导而入海皆相因而至矣然则固隄非防河之第一义乎而岁修之工舍固隄其何以乎臣于万厯六年三月内祗承明命总理河漕急趋淮徐视之黄决崔镇而北淮决高堰而东而淮扬高宝之水洚洞无涯汇为巨浸观御史陈堂疏中所谓东横西决散为洪流自徐邳以下至淮之南北不啻千里流离漂没莫可胜数居无尺椽食无半穗上阻运道下垫民生而比时两河情状葢可想矣臣即首拟合淮黄二流以复其本来之性筑遥缕二隄以防其溃决之虞具疏上请谬荷温纶刻期兴工十月告竣年逾八载并无只舰漂流粒米狼籍而昔日流遗之民仰戴我皇上生成之恩咸归故土比屋而居矣不意为日既久人情遂弛掌印管河官视两隄为赘旒矣岁剥月蚀残缺颇多臣于六月初二日受事即申饬各该司道严督掌印管河等官分投帮筑昼夜修防寝食不宁者逾三月矣然立法易而守法难守法于一时易而守法于长久难臣于万厯七年告竣之后将善后事宜种种陈请而台省诸臣亦相继题奉俞命矣而近年以来行者无几失今不为申饬数年之后又当何如哉故敢以修守事宜摘其喫𦂳最闗河防者条列于后伏望敇下该部再加详议如果臣言有禆俯赐允行特降严㫖容臣删削简明㮄谕分发司道并各该掌印管河官置之座右庶几常加省阅按时修举而可免疎玩之虞矣谨题请㫖计开一久任部臣以精练习臣窃谓天下之事皆可以揣摩测度而得之而惟治河一事非身亲经歴足遍而目击之则文移调度之间终属影响故以大禹之智必十有三年而后成功葢其诹谘荒度非假以岁月之久不得也何也水性有顺逆河情有分合地势有夷险隄形有高卑某处迎熘作何卷筑以当其冲某处扫湾作何帮护以防其汕至于分派官夫皆有定额置办器具各有攸宜储蓄物料栽插栁株一切琐屑事宜种种皆须料理总理衙门眇然一身控制于数千里之间岂能一一身亲为之哉所恃者分司与该道而已而该道不免有钱谷刑狱兵戎之事抚按倚办甚殷岂能专心河务故总河之所恃以干济者分司官为多也但部臣初至地方未知原经首尾岁月稍久头绪颇知而转擢之报又至矣臣于万厯八年具疏题请久任奉有成命而数年之间卒未有能行之者又何怪乎河工之作辍也伏望敇下该部再加查议如遇中南两河郎中员缺即将工部主事查有曾经分司河上及歴俸未及三年者遴选推补查照旧规新旧交代以河上事体转相传告代后克修职业任内并无疎虞容其歴俸九年方为破格迁擢则练习久而河防自熟区画当而河患可弭矣臣又查得见任南河郎中罗用敬中河郎中沈修才识敏练勤恪自将臣受事以来歴试诸艰辄有成验但俸资俱有六年转擢之期将至伏望比照原任中河郎中陈瑛事例俟其九年考满方与优处实于河道大有禆益伏乞圣裁一责成长令以一事权夫州之有守县之有令即家之有长也家务繁琐不得不分任于子弟或司耕作或司出纳或司交际虽各有其人而鸠工庀材备物致用未有不取裁于家长而能成者臣尝以责成掌印官为请前勘工给事中尹瑾兼管河道御史姜璧皆先后具题奉有明㫖矣官更吏换若罔闻知臣顷于阅视之时见河水将发急若燃眉问其物料则曰某所官承买未至也问其夫则曰某处调用未补也问其时日非一月即两月也问之掌印官则曰不知也如此而宁有不堕误者哉臣伏愿自今伊始调度夫役备办物料则责之掌印官趋事赴工董率巡守则责之管河官如有疎虞掌印与管河官同罪至于郡之有守闗系尤重琐屑之事固难责成而提纲挈领区裁督察使守令有所受成者郡守之责矣伏乞圣裁一禁调官夫以期专工臣惟治河有定议而防河无止工工之不可止者乃所以成其议之一定而不可挠也何也治河之道惟有捄偏补弊之法必无一劳永逸之事也不然则禹之治水可称万世永赖矣何不数百年至商之祖乙而都圮于河荡析离居遂有盘庚之迁也葢禹法不守而河防久弛也故管河之官必以河为责而他务俱所未遑防河之夫必以河为事而诸工有所不逮朝于斯暮于斯饮食起居必于斯功以久积业以专成如此而犹有倾圯颓败之患者臣所未解也近该工科都给事中常居敬将管河官查照清江造船厰官事例凡系管河官专属河道部司年终考覈分别贤否径呈督抚咨部施行不许别谋差委题奉圣㫖近年管河佐贰等官多有营求差委妨废职务不行用心防守的总理衙门务遵敕谕拏问重治不许姑息其余依拟行钦此人心或知警畏而于夫役一节未经申明臣请自今伊始凡遇差委管河大小官员及调用各项夫役必须申呈总理衙门批允方许委调如有抗违容臣指名叅究庶几人无废事而工可责成矣伏乞圣裁一预定工料以便工作志有之防河如防冦冦至而后为治兵缮甲之计则必为冦所乗河涨而后为鸠工聚材之计则必为河所乗此一定之理也臣请于秋防告竣之后至十月中旬各该司道即便㑹行各掌印管河官沿隄踏勘分为三等以逼临河濵当冲最急者为第一等或改筑或加帮或添筑马头埽应委何官管理用夫若干应办何项物料若干用银若干次险者为第二等又次者为第三等官夫物料逓加减杀造册开报司道覆核停当定限十一月初旬类报总理衙门批允查照分拨应办物料即行各掌印官支领岁修银两如数买办定限正月半以前报完随即兴工定限四月初旬告竣每岁着为成规违误定行叅治庶事以预立功以早成而无临渴掘井之患矣伏乞圣裁一立法增筑以固隄防臣窃惟天下之事不日益则日损而夫人之情不日检则日弛故自古帝王立法岁有成月有要日有考未有不如此而能成久安长治之业者也淮徐之民十年以来所以得免鱼鼈之患而运道不致梗阻者恃有遥隄也先该给事中尹瑾虑恐岁久坍塌题请每岁行令管河官率领守隄官夫务将各遥隄定限加高五寸加厚五寸年终司道官躬亲覈验开报河漕衙门造册奏闻每三年遣官一员前去阅视分别叙録叅究等因工部覆奉圣㫖隄工岁修当视其低薄处随宜加筑岂得定以五寸为限河漕当事诸臣能严督地方官着实经理视国如家何事不成亦不必数数差官阅视反滋多事其余依拟行钦此仰见我皇上体念河臣欲其事权归一且便责成也三年差官阅视委为烦琐不敢渎陈矣至于加帮一节向因漫无稽考未尝有分寸帮补雨水之淋漓车马之蹂躏如归仁象山磨脐沟等处剥蚀过半矣臣伏覩大明㑹典内开各处河隄每岁加高一尺加厚一尺年终管河官具数奏闻是祖宗成法炳若日星大小河臣所宜世世守之者也但河夫屡经裁减为数不多欲共加帮高厚各一尺力有未逮臣又查得隄身两傍率多蔓草盘结足堪遮护若欲加土必须去草反为不美臣见行司道官将各隄坍损卑薄者以原隄丈尺为凖先行加帮取平至明年或可竣事臣请自十八年为始每岁司道官督令管河官率领夫役务觅真淤老土加高五寸不许夹杂浮沙茍且塞责再查护隄之法无如栽栁为最而栽栁六法无如卧栁为佳葢取其枝从根起扶苏茂宻足抵狂澜也每隄一丈栽栁十二株每夫一名栽隄三丈栁樟以径二寸为则离隄以三尺为凖隄内栽完方及隄外如有枯死随时补种年终管河官呈报各该司道要见本隄原高若干今加五寸共高若干栽过栁株若干司道官躬亲验覈开报总理衙门覆覈无异造册奏闻其不合数及不如式者指名叅究庻几事有成规而人知法守矣伏乞圣栽一添设隄官以免遥制臣窃惟当官之事兼摄为难而以最卑之官摄最逺之事为尤难臣于万厯七年建复高堰之隄以捍横流于淮郡之东剏筑栁浦湾之隄以遏狂澜于淮郡之北十余年间利赖于二隄者良不浅矣第因比时冗员之禁方严不敢多求添设故止请高堰大使一员兼摄栁浦湾一带隄务但查高堰之隄增筑已几百里而栁浦湾之隄起自清江浦以至高岭戴百户营延袤一百三十余里伏秋之时顾此失彼一大使岂能日奔走于二百里之间耶纵委义民等官不过虚应故事岂肯在隄防守前岁范家口之决实由此也臣请添设栁浦湾大使一员住札本隄要害去处自清江浦起至戴百户营一带遥隄付之管理应用夫役即于高堰八百名数内裒出三百再于南河隄浅夫内裒出二百共夫五百与之其高堰大使专管本隄各令昼夜巡逻遇汕即补庶地有专辖而功可责成矣臣已行司道㑹议通详未报乞敕工部转咨漕抚都御史及咨都察院转行巡按巡盐御史再加查议如果相应添设覆请施行不胜幸甚伏乞圣裁一加帮真土以保护隄臣查得淮水发自河南桐柏山挟七十二溪之水经凤泗东入于海然至泗州而龟山横截河中即基运山图中所云湾如牛角势様非凡者是也下沙一转回澜西顾此于风气实为完美然伏秋之时不免涌涨亦由此也臣读宋臣欧阳修先春亭记其畧有云景祐三年泗守张侯问民之所素病而治其尤暴者曰暴莫大于淮明年春作城之外隄因其旧而广之高三十三尺土实石坚捍暴备灾可久而不壊又云泗天下之水㑹也又云先时岁大水州几溺张侯夏守是州筑隄以御之今所谓因其旧者是也夫曰尤暴者莫大于淮则知淮之为暴于泗旧矣曰隄高三十三尺则知水之高矣先后州守惟以筑隄为事则知御淮之策舍隄之外无䇿矣今查泗州护城隄高不及宋三之一然幸当水一面甃石可恃但石内土隄皆系浮沙一遇霖雨輙至坍损土隄一圮石将安附不可不虑也臣于六月间躬往阅视即行颍州兵备道及该州知州浦朝柱令其觅取真土另加坚筑第本隄丈数颇多工费不少钱粮难处延久未报臣请敕下工部咨行抚按衙门多方计处覆请施行庶护隄可恃而州民获安矣再查基运山去州一十余里地势高峻嘉靖十四年间查先任总理河道都御史刘天和令匠役王良等量得地形迥高二丈三尺一寸则又与州不同东麓石隄见在查修以故未及之也伏乞圣裁一接筑旧隄以防淤浅臣窃惟清口乃黄淮交㑹之所运道必经之处稍有浅阻便非利涉但欲其通利须令全淮之水尽由此出则力能敌黄不为沙垫往年高堰溃决淮从东行清口遂为平陆高堰既筑独虑清河县对岸王家口等处淮水从此决出则清口之力㣲矣臣于万厯八年行郎中畲毅中即扵本处筑隄一道以防其溢数年之间清口利便实赖于此不意凤泗商贩船只又于长隄之东盗挖一渠取便往来岁久成河已濶九十余丈淮水尽由此出清口不免沙淤臣查得此处系清河对面地方该县知县出入之间一览在目何致任其盗决汪洋北注而若罔闻知且不以报也其秦越肥瘠亦甚矣除臣见在查理及行司道官候淮水消落接筑长隄一道务期坚久可恃外臣请隄成之后专责清河县知县管理每岁派定官夫时加幇补如遇水发率同地方人等昼夜巡逻以防盗决傥有疏虞即将掌印官叅治盖此隄即在县治之前较之他所不同而掌印官常川在县较之管河官尚有他处奔走者又不同也伏乞圣裁奉圣旨工部知道工部覆前疏题为申明修守事宜以图永赖事该总理河道右都御史潘季驯题前事等因奉圣㫖工部知道钦此钦遵抄出到部送司案查万厯七年七月内该巡按直𨽻监察御史姜璧题为河工将竣敷陈末议恳乞圣明俯赐采择以保治安事内条议严责成等四事要将河工专责府州县掌印官督同管河官管理等因八年四月内该工科右给事中尹瑾题为河工告成敷陈善后事宜以图永利事内条议重久任等七事縁由俱经本部覆奉钦依备行总理河漕及山东河南各抚按衙门钦遵讫今该前因似应具题案呈到部看得黄河自古号称难治我国家又以黄河为运道其治之更有难者万厯六年黄决崔镇淮决高堰运道阻絶上厪宵旰之忧该河臣潘季驯创筑遥缕二隄合黄淮二流遂使八年之间转漕数千万石只舰粒米悉达京师功成之日详陈善后事宜其要归于修隄束水使之归漕其法甚备乃日久人玩迄于去年黄河再溢几至不支则隄渐圮而岁修之法渐废也季驯荷蒙召用再履兹任乃举旧法而重新之又择其中喫𦂳最闗河防者列为八欵疏请严㫖特加申饬葢思保前功于不毁杜后患于将来不图旦夕苟且之安而为国家久逺之计通应依拟恭候命下本部移咨吏部及总理河道凤阳山东河南保定各巡抚衙门并咨都察院转行各该巡按巡盐巡漕御史仍札各管河管泉郎中主事督行各该司道府州县一体遵行仍听总河衙门将题准事理刋刻简明榜谕分发各该官员置之座右常加省阅按时修举庶法守常存而河防永赖也计开一久任部臣以精练习前件看得河工最巨治河最难其司道各官非久于其任精于其业鲜克有成者今河臣潘季驯灼知其故申议久任之法特以中南两河郎中为请而又举见任郎中罗用敬沈修贤能令歴任九年方行优擢葢两河之地甚要则倚办甚殷且见任郎中既称得人是诚不可数易者合无悉如所议今后二河郎中员缺敕下吏部即于工部主事查有曾经分司河上及歴俸稍浅者遴选推补俟后查果职业克修容令歴俸九年方为破格迁擢其南河郎中罗用敬中河郎中沈修俸资已及六年相应比照陈瑛事例俟其九年考满方与优处如有异绩即于京堂缺内推用葢必有超迁然后可以行久任此又法之相须者也伏候圣裁一责成长令以一事权前件看得万厯八年该总河潘季驯与科道诸臣先后具题将河防事宜责成州县守令已经奉有明㫖乃数年以来亦未见举行则以积习久而赏罚不信也不知趋事赴工虽管河佐贰之责而催办调度则州县守令之事苛责佐贰而缓于守令宜事功之不集也今总河潘季驯申明前议要将守令与佐贰凡有河道疎虞一体治罪而终复归重于郡守深得提纲挈领之意相应依拟凡河上工程不起则坐佐贰钱粮夫役不备则坐守令至于郡守有总理一郡之责倘河道疎虞亦当权其失事之重轻察其平日治河之勤惰而殿最行焉则赏罚必信上下相维而人知激劝矣伏候圣裁一禁调官夫以期专工前件看得防河如防冦沿边将士不得擅离汛地沿河官夫岂容擅调别差止缘管河各官避难趋易营求差委以致河工作辍先该科臣常居敬议题奉有严㫖洞烛其弊人心已知警惕矣惟夫役一节末经申明往往有见其空闲调拨别用者不思河之塞决靡常夫之差遣无定万一误事所损更多今后合照河臣所议凡河上官员夫役非经申呈总理衙门批允不得轻委一官妄调一夫以致疎虞违者叅奏处治伏候圣裁一预定工料以便工作前件看得治水之法全在治隄治隄之法全在岁修若物料不备是无米而炊粥也若修防不豫是临渇而掘井也大约黄河泛涨常在伏秋然至伏秋而始为修防之计即无及矣今议欲于秋防竣后至十月中旬即委司道督同各掌印管河官沿河踏勘分别三等而物料夫匠亦以次减杀其动支钱粮选委员役通限十一月内计议停当类报总河衙门批允正月内办完物料随即兴工四月初工程吿竣每年着为定规后期者叅处深得先事预防之意相应依拟举行仍令将每年踏看计料与兴工月日备咨本部查考伏候圣裁一立法增筑以固隄防前件看得淮徐之间河流咫尺而其民免于昏垫者以遥隄一线为之捍隔耳自有隄以来年复一年风雨剥蚀车马蹂躏日就卑薄势所必至者先该给事中尹瑾题请加筑高厚各五寸节奉圣㫖隄工岁修当视其低薄处随宜加筑岂得定以五寸为限钦此臣窃思之限以尺寸者每年修守之常不限以尺寸者一时补偏之法若低薄而止加五寸则必无成功若岁修而亦欲随宜又漫无稽考二者原当并行而不可偏废今该河臣潘季驯复为题请合无查照所议自十八年为始每岁修隄高厚俱以五寸为限遇有低薄处所即便随宜加筑务令与老隄相等不许夹杂浮沙茍且塞责年终各司道将修筑过隄岸亲行查覈尺寸类报总河衙门覆覈造册奏闻有不如式者指名叅究至于栽栁䕶堤之法纎悉曲当俱应如拟伏候圣裁一添设隄官以免遥制前件看得高堰栁浦湾二隄绵亘二百余里止以一大使往来兼摄势卑地逺顾此失彼恐致疎虞今议要将原设大使专管高堰而栁浦湾一带自清江浦起至戴百户营止另设大使一员专管应用夫役即于高堰八百名数内裒出三百名及南河隄浅夫内裒出二百名共出五百名与之昼夜防守遇汕即补河臣之议已当似应免行彼处抚按覆查移咨吏部径自添设庶官有专责而隄防可固伏候圣裁一加帮真土以保护隄前件看得泗州虽为水㑹而基运山嵸峙其北地形高峻风气完美且东麓石隄见在查修似尚可无水患惟是州城卑洼仅有石隄一带捍御暴淮而隄内多系浮沙雨水淋漓輙至坍损土隄一圮石将安附可不为之寒心邪河臣潘季驯躬亲阅视题议帮筑真土以固石隄委宜亟举但其一应钱粮夫役与夫派委官员等项俱未有成议且前项工程尤于保障地方为切合无咨行淮扬抚按㑹同总河衙门作速计处停当具题前来以慿覆请施行伏候圣裁一接筑旧隄以防淤浅前件看得清口乃淮黄交㑹而淮黄原自不敌然清口所以不至壅淤者以全淮皆从此出其势足以敌黄也若分之则必致壅淤先年淮决高堰而清口遂成平陆可鉴矣今王家口隄被商贩盗决淮流之势已分将来清口沙淤运道阻塞患必由之此隄在清河县对岸而该县任其盗决罪将谁诿今议欲行司道官候淮水消落接筑长隄隄成之后专责清河知县管理无事派夫修筑有事责令看守稍有疎虞即行叅治庶几责任既专而隄防可固相应依拟伏候圣裁奉圣㫖河道每岁修防先年题有定规乃各该官员不行着实遵守旷职误事这所议俱依拟行如有仍前怠玩的总河官指名叅奏重治议守辅郡长隄疏臣潘季驯谨题为议守辅郡长隄以防水患以保民生事臣窃惟大名府为辅郡要地闗系匪轻去岁黄河决入长垣东明地方渰没田庐漂溺人畜上厪宸衷特差工科都给事中常居敬㑹同抚按诸臣修筑先年长隄一道两县之民方有更生之乐臣受事之后即行大名兵备兼管河道副使侯尧备查水决縁由及自后修防事宜去后随据回称大名府所属开州清丰南乐滑县并无河道元城大名魏县内黄濬县境内止有漳卫二河如遇淤浅随即挑濬并未设有管河官员去岁黄河泛涨从荆隆口冲决大社隄渰没长东二县近䝉题加该府通判李敷荣长垣县县丞张九二东明县县丞徐衍兼管河防原无设有人夫如遇雨水淋冲即拨邻近人夫修补岁修钱粮止有每年额征蒿草银三百三十六两一钱九分三釐并无别项银两及将善后事宜开报到臣臣以未经目击不敢妄议随于九月初七日起程前往长东二县踏勘行至板厰地方有长隄一道即系工科都给事中常居敬与同抚按诸臣去岁所督修者也东至山东曹县白茅集西至河南封丘县新丰村共长一百三十里隄外即有淘北河一道相传即黄河故道也去岁之水委由荆隆口决入挟淘北河冲决本隄之大社口致有昏垫之患荆隆口虽决而本隄坚固则亦岂至两邑之沮洳哉是荆隆口隄实为此隄之藩篱而此隄实长东二邑之民所恃以为命者也但荆隆口隄系河南开封府所属二邑岂能兼制所可守者惟此长隄耳然守隄之法不外于官夫之专设物料之预备而今皆无之是与无隄同矣谨将该道所议善后事宜逐一斟酌列欵上请伏望敕下该部再加查议如果臣言可採覆请施行庶隄防可固而水患可弭矣谨题请㫖计开一议管河官驻札以便修防臣查得大名府原有管河通判一员驻札本隄之杜本隄俱属管理业已视此隄为赘旒矣今议巡捕通判兼管河防亦无不可但该府去隄几三百里伏秋之时唿吸变态本官岂能遥制臣请每岁自五月初一日起至九月尽止本官仍宜移驻杜胜集本集原设有管河衙门行令长东二县再加修葺以便栖止督同两县掌印管河等官往来巡视昼夜隄防其本隄原有大冈杜胜各巡检司亦听本官分委哨了庶防守有人而灾沴可免矣伏乞圣裁一议夫役以便工作臣惟守隄之有夫即守城之有兵兵以御宼夫以御河必不可缺者也长隄虽筑未经设有一夫则平时之修葺临事之隄防谁与为役且夏秋正当农忙之时起倩乡夫怨咨必起甚非长民之道而有夫则有舖盖以便栖息也查得长垣县该隄九十七里每五里建舖一座该舖一十九座每舖设舖老一名夫九名共应设夫老一百九十名东明县该隄三十三里该舖七座应设夫老共七十名平时则觅取老土加帮高厚水至则卷筑埽料隄防汕刷初春之时则栽插卧栁以护隄址庶工多事集而冲决可免矣伏乞圣裁一议处钱粮以备工料臣查得濒河郡县俱有河道钱粮而大名府独无者以久无河患不复议处也至如去岁河水突入茫无所措不免空帑藏而为之甚非计之得者今查两县共该建舖二十六座每座工料银五两二钱共该银一百三十余两此非每岁额银议于长东二县自理抵赎银内支建不必别议外其夫老二百六十名每名该给工食银六两共该银一千五百六十两每年稍草绳麻等项约费银二百两通共该银一千七百六十两内除每岁征収蒿草银三百三十六两尚欠银一千四百二十四两行据通判李敷荣长东二县知县周嗣哲朱诰议称并无别项钱粮合于两县征収本府夏秋存粮银内动给其物料银两有事年分方准销筭如此则工费有备而修防克济矣伏乞圣裁一查复旧规以便分任臣惟分土分民各有专责长隄乃长东二县分管之地后因革去管河通判遂将本隄尽属长垣一当有事之时在长垣则民非所辖难于唿集在东明则隄非所辖难于调度事之掣肘莫有甚于此者臣请查复旧规照地分管属长垣者以修守责之长垣属东明者以修守责之东明无事均享其逸有事各任其劳庶事无推诿而工可责成矣伏乞圣裁一分别妍媸以便委任臣窃惟治河之官全在得人茍非其人立至倾圮臣于阅视之时将该府县管河官备加谘访及面与确议河上事体看得通判李敷荣年力既当壮猷之时才识亦为敏达之质长垣县县丞张九二河上事体俱能通晓且隄上工程皆系两官首尾合无行令久任俸满之日加衔管事六年通考任内果无河患破格超擢其东明县县丞徐衍性虽醇实齿实衰頽问其隄工东西莫辨但任浅无过似应送部调用员缺乞行抚按衙门即于所辖州县佐贰官内择其㢘能年壮者或陞或调就近铨补促令到任管事以为来岁修防之计庶分理得人而河防允赖矣伏乞圣裁奉圣㫖工部知道工部覆前疏题为议守辅郡长隄以防水患以保民生事该总理河道右都御史潘季驯题前事奉圣㫖工部知道钦此钦遵抄出到部送司案查万厯十五年十月内该巡抚保定右佥都御史张西铭题为查筑河防并议专任责成以永奠民居事内题议筑大社集隄并将大名府巡捕通判及长垣等县佐贰加添兼管分管河防各縁由本年十二月内又该查勘督理河工工科都给事中常居敬题为查议河防以图永利事内题议修筑长垣等县大社等集隄岸决口深潭縁由俱经本部覆奉钦依备行保定抚按转行管河司道各官一体钦遵讫今该前因随将议动大名府夏秋存留银两移咨户部依议前来似应具题案呈到部看得大名府为畿辅重地其属县长垣东明境内原有长隄一道捍御黄河则两县之民所恃以为命而亦张秋运道所倚以为固者也去年河决大社口渰没逺近为居民运道之虞上厪宸衷特遣工科都给事中常居敬㑹同抚按诸臣修筑前隄民困始苏然隄之既坏修筑为先隄之已完防守为要若官夫不设物料不备虽有隄防何能永固所据总理河臣潘季驯将善后事宜列欵上请区画曲当深于河防有禆内除分别妍媸以便委任一欵移咨吏部议覆外其议管河官驻札以便修防等四事系𨽻本部职掌相应依拟覆请恭候命下本部备咨户部总理河道保定巡抚衙门及咨都察院转行直𨽻巡按御史督行大名道府县官员一体遵奉施行计开一议管河官驻札以便修防前件看得大名府管河通判驻札府城距隄几三百里黄河冲决唿吸变态岂三百里之外所能遥制今议每岁自五月初一日起至九月终止本官移驻杜胜集督率东长两县掌印管河官及大岗杜胜二巡检司昼夜巡守其驻札处所即将原设衙门修葺尤为省便相应依议伏候圣裁一议夫役以便工作前件看得御河必以隄守隄必以夫此事势相须不可缺一者大名久无河患虽有故隄基址并未设有一夫及至伏秋水发輙起乡夫修守甚属未便今议长东两县各照地里逺近设夫以守隄设舖以处夫至若培土于平时卷埽于水至栽栁于初春所以用夫之法尤为纎悉曲当相应依议伏候圣裁一议处钱粮以备工料前件看得舖舍夫老既已议设隄守固有备矣然修舖舍则费工料设夫老则费工食而稍草绳麻皆应用物料不可缺者今议舖舍二十六座听长东二县自理赎银支建其夫老工食及稍草等项物料共该银一千七百六十两除每年蒿草银三百三十六两尚欠一千四百二十四两于本府夏秋存粮银内动支前项物料银两无事征收贮库有事方准支销庶工费既备而出纳亦明矣相应依议伏候圣裁一查复旧规以便分任前件看得长隄在长垣县界九十七里在东明县界三十三里旧规原系分辖后因裁革管河通判遂将本隄尽属长垣地分不明易得推诿今议查复旧规照地分管庶修守各有专责而临事不致推诿相应依议伏候圣裁奉圣㫖依议着实行吏部覆前疏题为议守辅郡长隄以防水患以保民生事准工部咨该总理河道右都御史潘季驯题前事奉圣㫖工部知道钦此钦遵咨部送司案呈到部看得总理河道右都御史潘季驯条议欲将大名府通判李敷荣长垣县县丞张九二俱令久任及议将东明县县丞徐衍送部调用员缺即于所辖州县佐贰官内就近铨补各一节除通判李敷荣县丞张九二行令文选司停其陞转准留在任管理河工俟其久任果有成效容臣等另行优叙外为照河工重大必须委任大小官员皆得其人方能济事所据东明县管河县丞徐衍虽系新任但既称寻常岂足干办查有真定府枣强县县丞钮镒各院道所註考语有强健精敏之称必称管河之任可以更调既经河道都御史具题前来相应酌议覆请恭候命下将钮镒改调东明县徐衍改调枣强县各县丞本部各给文凭令其到任管事仍咨总理河道及抚按衙门各遵照施行奉圣㫖是恭诵纶音疏臣潘季驯谨题为恭诵纶音不胜感奋敬陈治河鄙见伏候宸断事伏念臣自嘉靖四十四年至今谬承总河之命者四矣向来治河之法惟是率由旧章非两河之故道不敢寻非已试之成规不敢蹈每自恨其智识凢近器局拘挛无能炫奇更新以报涓埃之万一也兹沐我皇上非常之恩尤当有非常之报故自入境以来延袤千余里内周谘荒度足遍而目及之矣而卒无可以他图者然犹谓河南为黄河上流或可别求长计顷于九月初七日躬率管河道副使陈九仞开封府知府王见賔同知吴克勤归德府知府陈裪通判陈思论及各该州县掌印管河等官北自考城以至武陟南自荥泽以至虞城又自河南至大名府所属长东二县将黄沁二河延隄踏勘大禹所治故道岁久湮没已不可考有云自荆隆口经广大二府地方出北海者臣谓纵使可复无论移河南徐淮之患于北直𨽻诸府而二洪干涸运艘难浮不可也或云复贾鲁河自荥泽而逹涡河者无论二洪干涸运艘难浮而凤泗祖陵重地一淮尚且不支况益之以黄乎不可也或云分沁河合黄卫二水出临清可杀水势者沁河之浊不减黄河小滩见苦浅澁增此一河必至淤塞不可也检括故牒谘询父老始信治河之法惟有修防必难穿凿方拟备陈覼缕恭候圣裁顷于十月初五等日准吏工二部咨奉圣㫖朕闻黄河冲决为患不常欲一观浑河以知水势昨见河流汹涌因念黄河经行处所经理防御倍宜加慎河道官员还行文与他都着用心任事务一勤永逸勿劳民伤财以为故事自今推选委用务在得人吏工二部知道钦此钦遵焚盥跽诵不胜感服不胜悚惕仰见我皇上留心国计加意民生因浑思黄有触即感知黄河之冲决不常即思防御之当慎因防御之当慎即思劳民伤财之当戒因劳伤之当戒即思委用之在得人宸翰龙章不数言而尽治河之道矣臣请以河情水性併防御鄙见敬为皇上陈之夫黄河由崑崙歴闗陜至河南而合卫沁诸河至徐州而合泗沂诸水至清河县而合淮河并入于海其间小谿曲涧之水又有不可胜言者固无怪其波涛汹涌伏秋势若滔天考之书传自周定王五年河徙砱砾歴汉唐宋元以至我朝河决不知几千百次矣诚有如圣谕黄河冲决为患不常者而自发源以至入海处惟见其合不见其分曽无两河并行而古今治河者惟以塞决筑隄成功稍事穿凿非久即废何也葢黄河与清河迥异黄性悍而质浊先臣张仲义云河水一石六斗泥以四斗之水载六斗之泥非极湍悍汛熘不可分则势缓势缓则沙停沙停则河饱河饱则水溢水溢则隄决隄决则河为平陆而民生之昏垫国计之梗阻皆由此矣有谓隄能阻水水高隄高隄无穷已者葢不知隄能束水归漕水从下刷则河深可容故河上有岸岸上始没隄平时水不及岸隄若赘旒伏秋暴涨始有逾岸而及隄址者水落复归于漕非谓隄外即水而旋高旋增也昔禹导河入海而必先之以陂九泽者陂非隄乎有谓水欲其洩决以洩水安用筑为葢不知浊流易壅洩于决则必壅于河必无两全者昔瓠子之决汉武亲临羣臣负薪投马沉璧方克有济亦岂好为艰难之亊以自取劳苦哉诚有见于此也故治河之法惟有慎守河隄严防冲决而圣谕经理防御倍宜加慎之外更无他策矣舍此而别兴无益之工即为劳民舍此而别为无益之费即为伤财然总之在于得人而已臣自六月至今日与司道诸臣丁宁告戒惟以修防为事今岁霖雨连绵河水暴涨者十余次仰仗我皇上圣德所格百神效灵圣意所钟百僚用命两河翕犹往来无阻臣亦庶几借以塞责矣然循途守辙之事诚不自满于心直至河南阅视之后眇无他道可寻故益信防御之当慎矣除申明修守事宜已经具题该部见在议覆其河南应修应改隄工应添应更官员候管河道议呈至日另行题请外伏望敕下该部再加查议如果臣言不谬容臣申饬各该大小官员谨遵圣谕毋惑淆言一意修防毋怠职业如有沿袭故事轻役大衆虚糜钱粮容臣指名叅究共输忠赤务保无虞臣由发及肤自顶及踵皆我皇上生成至恩才识所及殒身何辞必不敢有一毫未尽之心纎芥未竭之力自干斧钺之诛也臣无任激切屏营之至縁系恭诵纶音不胜感奋敬陈治河鄙见伏候宸断事理谨题请㫖奉圣㫖工部知道工部覆前疏题为恭诵纶音不胜感奋敬陈治河鄙见伏候宸断事该总理河道右都御史潘季驯题前事等因奉圣㫖工部知道钦此钦遵抄出到部送司案查本年九月内该总理河道右都御史潘季驯题为申明修守事宜以图永赖事内条议久任部臣禁调官夫等八事縁由已经本部覆奉圣㫖河道每岁修防先年题有定规乃各该官员不行着实遵守旷职误事这所议俱依拟行如有仍前怠玩的总河官指名叅奏重治钦此备行总理河道凤阳保定河南山东抚按衙门转行管河司道及札付管河管闸郎中主事等官一体钦遵讫今该前因似应具题案呈到部看得总理河道右都御史潘季驯题称仰承纶音敬陈治河专在慎守隄防一节为照国家财赋仰给东南转运必由黄河治河必赖隄防所从来久矣顷自隄防少懈以致黄河泛溢乃言者不知治隄即所以治河始议复故道开支河合沁卫以杀水势诸说不一则河防不专河防不专则河患不息然则一议论专修防正今日之要务也总理河道右都御史潘季驯久歴河防熟知水性且感殊异之恩冀效非常之报徧履省直地方备询古今事宜乃题称黄河之必不可分与隄防之必不可废言皆有据行可底绩葢惟阅歴多而闻见真故持论定而利害审非但一时之谋实为经久之计相应如议题请以仰答纶音于万一恭候命下容臣等备咨总理河道河南山东保定凤阳各巡抚及咨都察院转行各该巡按巡漕巡盐御史并札付管河管闸郎中主事督率各该道府州县官员务要恪遵经理防御倍宜加慎圣谕及本部近日覆奉钦依修守事宜如有作聪明乱旧章劳民伤财徒损无益与创为臆说及蹈袭陈言阻坏成规致误国计者听部科总河衙门重行叅究然臣等又有说焉伏读圣谕自今推选委用务在得人葢人存斯政举而任法尤不如任人也窃惟季驯治河屡试輙效有臣如此亦既得人矣伏愿皇上重其权久其任假之便宜而责以成效必能为皇上纾南顾之忧建久长之䇿其所属大小管河官员如有陞迁降调等项俱听本官甄别议处移咨吏部施行则修守无不得人而河防益为永固矣奉圣㫖是近年河道官员不行遵守修防事宜因循废弛致有疎虞却又纷纷建议意见杂出何禆实事今后务遵明㫖加谨防御每年终总河官将所属河道部司等官甄别具奏河防一览卷十河防一览卷十一钦定四库全书河防一览卷十一明潘季驯撰添设管河官员疏臣潘季驯谨题为查议管河官员以禆修防事据河南管河道副使陈九仞呈称蒙臣阅视河隄勘得府州县管河官员有地方广逺一官难以管摄者有河防险要未经额设专官者有陞迁事故见今悬缺待铨者牌仰本道㑹同酌议某处应该添补某处应该更调就便遴选贤能堪任官员具由通详以慿㑹题䝉此行据开封府议呈前来该本道㑹同守巡大梁道叅政王来贤佥事王九仪议得黄河经行开封府属岐分两㟁延袤千里南岸如小院村瓦子坡黄炼集阎家寨刘兽医口陶家店张家湾时和驿槐疙疸王家楼埽头普家营等处系闗省㑹藩封重地北岸如甄家庄郭家潭脾沙堽于家店中栾城荆隆口陈桥贯台马家口陈留寨铜瓦厢张村集炼城口荣花树三家庄等处逼邻漕河重干运道先年屡被冲决今虽筑隄完固但管河同知止有一员平时修守已难周遍若遇河涨风涛两岸相隔顾此失彼何以克济应照淮安兖州两府各有管河同知二员事例添设一员驻札北岸荆隆口及查河北旧有演武亭一处乃荥泽等四县聨界之区盗贼出没水陆为害先年曽设官兵防御今已废格时有警虞似当以添设管河同知仍兼捕务往来督视以靖地方庶为两便及查祥符县河工浩繁道里辽逺额设主簿一员委难卒办相应添设主簿一员以分责任荥泽县居黄河上流向属县丞兼管今改沁水与黄合流尽由该县出口二河併涌两岸俱险乃县丞督粮兊运往返不暇有误河防相应剏置主簿一员以专责成兰阳县管河主簿王佩仪封县管河主簿余纯华俱已陞任员缺未补以上四县应添应补官员若候铨选未免耽延时日且初任未谙恐致堕误河工今据该府推举各道遴择查有开封府经厯姚学孔才干优裕操守谨严督工克効劳蹟防御已竭心力宣武衞经厯刘汝行小心勤慎干理条达河工夙夜多劳厰务纎毫无染俱䝉院科㑹荐内应选择一员加以带衔州判管祥符县添设主簿河务原任荥泽县典史今陞光山县牛山巡检高荣魁向委隄工克勤厥事虽经迁转而修防皆属经手相应陞补该县管河主簿原任通许县县丞今陞陜西葭州判官吕文承委修筑则竭力经营居官操持则恪守清洁今虽报陞尚未离任似宜改留仍以带衔州判管理兰阳县主簿河务原任陈州吏目今陞甘泉县主簿李克己才力俱壮心行亦纯若畀胼胝之任必収底绩之功相应改留顶补仪封县管河主簿其中牟县管河该府议欲添官但邑小民疲既有县丞兼理似应照旧再照黄河两岸盗贼繁兴旧委巡河指挥二员徒拥虚名无益河防且扰害庄民需骗船户今既添设同知主簿驻守河濵巡缉事宜应归河官约束督理原委武职革撤回衞庶分理得人河防捕务均有攸赖等因呈详到臣据此近该臣前往河南地方躬率管河道副使陈九仞并分守道叅政王来贤分巡道佥事王九仪开归二府知府王见賔陈裪及各该州县管河等官沿河踏勘每至本官该管地方备将本处要害细加询问做过工程细加阅视中间隄坝坚好应答如流者固有而苟且虚应蒙昧无知者亦多揆厥所由有因道里遥逺而奔走不及者有因官系兼摄而志意不专者有因河官悬缺暂委代署者随行该道查议去后今据前因该臣㑹同巡抚河南右副都御史衷贞吉巡按河南监察御史王世扬看得河南实运道上流闗系甚重而用人实治河首务毗借甚殷经理于上者固为鉅艰而委任于下者尤为喫紧顷者节奉圣谕自今推选委用务在得人钦此臣等仰见我皇上留神河务洞烛治原矣臣等不胜感服今据各道议将开封府比照淮安兖州二府事例添设同知一员驻札荆隆口地方带管巡捕事务葢荆隆口逼近长东二县去年黄河从此决入长东几溺若有府官驻札必能保守衞河南亦衞长东二县也其应添设及铨补管河主簿就将经歴姚学孔刘汝行内定一员加以判官职衔分管祥符县河务巡检高荣魁陞授主簿管荥泽县河务判官吕文仍以原职带衔改留管理兰阳县主簿河务主簿李克己应以原职改留顶补仪封县管河主簿中牟县邑小民疲河患亦少原系县丞兼摄委应照旧其陞补各官遗下员缺听另铨补原委巡河指挥扰民无益合革回衞一应巡河事宜归併管河官兼管尤为良便似应依拟伏望敕下该部再加查议如果臣等所言不谬覆请允行速赐改补以便预备来岁修防仪封兰阳二主簿缺或于臣疏未到之前已经铨补仍恐初任未谙亦望转改别用其开封府添设同知查无相应官员乞于邻省查有资俸相应者就近调补勒限到任庶承委得人而河防允赖矣縁系查议管河官员以裨修防事理谨题请㫖奉圣㫖吏部知道该部覆奉施行申明河南修守疏臣潘季驯谨题为申明河南修守事宜以固河防事臣窃惟黄河防御甚难而中州为尤难葢河自崑崙歴闗陜以至河南则伊洛渭沁诸水合焉水愈多势愈盛而自三门七律以下地皆浮沙最易汕刷故自汉迄今东冲西决未有不始自河南者也去岁河决刘兽医荆隆口等处势如飞电唿吸千里上厪圣虑特遣科臣㑹同抚按诸臣分投督筑地方始有更生之乐然先事之防固当预慎善后之计尤宜亟图则今日修守之事臣之事也臣之责也敢不尽心力而图之乎臣于受事之初惓惓申饬各该道府管河等官又将四防二守之法丁宁告戒今岁幸保无虞矣而犹虑河情地势目所未睹足所未及者固难以悬想而测度之也复于九月初七日自济宁州起程前往该省督同管河道副使陈九仭及郡县掌印管河等官将南北两岸堤坝逐一阅视河患叵测将来可忧者一而修防喫𦂳目前应举者六一者何河南之委流是也查得河南黄河涓滴皆由徐邳出清口㑹淮入海旧由新集歴赵家圈萧县蓟门出小浮桥势若建瓴河南无阻梗之虞徐邳有冲刷之利水之道也后因河南水患另开一道出小河口本河渐淤至嘉靖三十六年河遂北徙一变而为熘沟再变而为浊河又再变而为秦沟今则由胡佃沟梁楼沟北陈雁门石城等处而复出浊河矣中间经行之处皆系民间住址陆地较之故道河底高出三丈有余漫流平地无渠可归深者不过数尺浅则尺余耳黄河并合汴沁诸水万里湍流势若奔马陡然遇浅形如槛限其性必怒奔溃决裂之祸臣恐不在徐邳而在河南山东也縁非运道经行之处耳目所不及见人遂以为无虞而岂知水从上源决出运道必伤往年黄陵冈孙家渡赵皮寨之故辙可鉴乎臣于万歴六年题为黄河来流艰阻后患可虞乞恩速赐查议以图治安事该工部覆行凤阳河南山东抚按㑹勘得开复故道劳费不赀事体重大时势未宜工部覆奉钦依停止夫开复此河工费须以百万计各省俱当灾歉之余内帑正值空乏之际一时委难轻议臣未敢琐琐陈乞姑候年岁丰稔民力少苏另行题请外今将修防𦂳闗事宜条列于后伏望敕下该部再加查议如果臣言不谬覆议上请行臣遵奉施行河防幸甚臣愚幸甚谨题请㫖计开一查得黄河北岸逼邻漕河闗系甚重𢎞治年间先臣刘大夏筑有长隄一道起自曹县界至武陟县詹家店止延袤五百余里南岸逼近省㑹藩封重地最为要害亦有长隄一道起自虞城县至荥泽县止两隄延亘千有余里实为该省屏翰但地鲜老土隄皆浮沙而河流迁改靡常多有濵河难守者矣今据该道逐一查覈分为缓急二工开封府如仪封县北岸炼城口旧隄一段长一千五十丈旧坝一段长六百五十六丈坝后水坑长二百五十丈南岸普家营等处新旧月隄四段共长三千一百五十五丈蔺阳县杨家庄至贾家楼旧隄一段长一千六百丈南岸自陈留县界至仪封县界旧隄一段内有缺口二十一处祥符县南岸刘兽医口迤南旧隄一段长一千二百五十丈张家湾老坝塌断应筑遶后月坝一段计长三百五十丈又自陶家店至兔北堽自埽头集至旧隄头长隄二段共长七千五百五十六丈又该河南抚按㑹同工科都给事中常居敬题奉钦依创筑刘兽医口遥隄一道长三千七百丈封丘县北岸荆隆口中栾城于家店张家庄萧家庄各有水冲潭窝共长一百七十五丈又该科抚按诸臣题准该县荆隆口剏筑遥隄一道长二千零九十丈阳武县北岸脾沙堽埽坝长三百丈原武县旧隄一道分为五段共长二百八十九丈荥泽县北岸长隄一道自朱世花大王庙至王娄店郭家潭等处共九段俱有潭窝共长一千七百七十二丈八尺归德府考城县北岸芝蔴庄迤东埽坝三段共长八十九丈李秀厰东隄决口四丈唐家水口坝基二十二丈水坑二十八丈商丘县南岸杨先口隄三十二丈以上工程或剏筑或加帮或卷埽皆系险要之处亟宜兴举者也又如仪封县北岸荣花树旧隄一段长一千六百三十三丈穵泥河旧坝坍塌共三百七十丈祥符县北岸马家口旧隄三段共长一千四百七十丈省城四面大隄一道高下通融修理共计六万五千五百工阳武县北岸旧隄自王估庄至脾沙堽分为九段共长四千零八十丈南岸旧隄自訾家庄后至中牟县圆墩寺止分为六段共长三千三百六十四丈原武县南岸旧隄二段共长五百四十四丈中牟县旧隄六段共长一千四百七十丈俱应加帮河势稍缓应俟急工完日次第兴举者也两工告竣可恃防御但筑隄不难而觅土为难若非真淤老土随修随壊徒费无益容臣严行管河道刻期帮筑加意验探如有堕误或夹杂浮沙或夯杵不实茍且塞责者容将管河官叅拿究治伏乞圣裁一臣查得沁河发源于沁州绵山穿太行达济源至武陟县而与黄河合其湍急之势不下黄河两河交併其势益甚而武陟县之莲花池金圪垱最其冲射要害处也去岁沁从此决新乡获嘉一带俱为鱼鼈今幸堵塞筑有埽坝矣但系浮沙恐难久恃且坝内为商民辏集之处烟㸑不下千余以隄为命闗系不小查得最险之处仅四百三十五丈甃之以石方为可乆况每岁修守费亦不赀积之数年与石无异何惮而不为耶已行该道查估随守随筑迟以三年之久必可竣事此隄一成百年永赖矣伏乞圣裁一臣查得河道钱粮止是徭编河堡夫银工役所恃以为生河防所恃以为固者此也而有司视为末务每倦追征吏书干没收头侵欺殆十五矣向来旧例俱系各州县另征另解庶便稽查近有议请併入条鞭者夫条鞭之法非为不美但解京钱粮与本地方急用银两尽先徴解而待次可缓者輙为赘旒此有司之常情也若一槩併入条鞭则畸零人户逋负粮稍皆作河道钱粮矣臣请仍照旧例追征管河道立限催比收至百两以上俱解赴开封府收贮如遇考满陞迁完不及三分之二者不准离任庶人知警惕而钱粮自裕矣臣又查得河道银两节经题奉钦依不许别项那借今以禄粮借以驿传借以㑹银借以纸赎借者不知几万两夫以本项未征借贷则当于已征扣还而久假不归玩愒殊甚合无容臣严行管河道备查明白照数扣还再有逋负容臣叅究实于河工有禆伏乞圣裁一臣惟防河在隄而守隄在人有隄不守守隄无人与无隄同矣近该管河道副使议令开归怀三府遵照工科给事中常居敬题准事例各于隄坝之上每二里修建堡房一座佥令堡老堡夫常川住堡看守埽料防护隄岸修补坍塌填塞窝穴看守栁株禁逐樵牧三伏九秋之间不分风雨昼夜竭力防守法至备矣但终岁劳苦虽得官给工食餬口不敷合无行令三府掌印官即于近隄处所勘刷地段堡老每人给与六畆堡夫五畆以便耕种稍助食用其应给地畆先尽没官田地如有缺少动支旷工河银置买民产仍给帖照免其粮差则人心乐为之用而隄防可久矣伏乞圣裁一臣惟励世磨钝之术惟在劝惩有道而于河防最苦之事人心尤易懈弛先于万厯八年四月内该勘工给事中尹瑾题为河工告成敷陈善后事宜以图永利事内开定法制以覈岁修该工部覆议于秋冬之交将各经管官员分别功罪奏请陞赏罚治题奉钦依在卷但此例仅行于淮除而河南未经题请未敢擅行诚为缺典合无容臣于秋防报竣之日将河南掌印管河等官一体甄别遵例具题施行庶人心知警而河防不至弛堕矣伏乞圣裁一河南虽非运道经行之处而河情水性与徐淮无异则当以治徐淮者治之矣先该臣于八月二十二日题为申明修守事宜以图永赖事皆为徐淮隄防而设内有责成长令以一事权盖欲归重于郡邑掌印官也预定工料以便工作盖欲早覈岁修工程以便兴举也立法增筑以固隄防葢欲遵例加培旧筑以固隄防也兹三事者皆可行之于河南者也已经题奉明㫖臣不敢再赘合无容臣行令河南管河官员一体遵照施行实于河道有裨伏乞圣裁奉圣㫖工部知道工部覆奉圣㫖依拟行停寝訾家营工疏臣潘季驯谨题为祖陵当䕶运道可虞淮民百万危在旦夕恭进开复黄河故道图说恳乞圣明采择以垂百年永利事据管理中河郎中沈修南河郎中罗用敬㑹呈奉臣札付仰司㑹同各道督同淮安府并山阳清河二县各掌印管河官地老知音人等亲诣訾家营地方逐一丈量查勘要见清河县东见行正河水面若干丈今议新开支河果否能分正流日后可无淤阻分后果否可保泗州永无水患原议工食有无足用黒墩湖罗家口湖中起隄作何设法濬筑从长计议毋求同而为迁就之计毋畏难而忘久逺之图斟酌停妥㑹呈详夺以慿具题施行蒙此随该职等督同淮安府知府张允济管河同知姜桂芳山阳县知县张光绪清河县知县邹守约桃源县知县华存礼唤集彼处土人杨甫等丈勘明白囘报前来该职等议照国家兴大役举大事者非持意见以为可否惟深晰夫利害之辨而已据府县申谓訾家营支河一开除目前之患害収将来之全利恶在乎其不可也但查清河县东见行正河水面阔二百四五十丈其深约有三四丈不等则支河之开视全河必得三分之一乃可分流而导之使趋今议面阔止四十丈底深止二丈五六尺试以全河形之果有三分之一乎必须面阔底深比原议丈尺稍増其数方为完计若啬其数于勘估之初恐费病于不继之请似未可以原估五十五万九千九百七十余两限之也况黒墩湖又系洼湿积淤之所夫以四十余里平陆易淤之地而欲新创导河入海之功工力鉅艰举动匪细鸠夫役必至数万奏成功须待经年及今徐淮以南岁苦大祲二麦稍熟复罹大疫流移饥殍枕借相望此何时也疮痍未起闾阎萧条即以大工召募给散工食聊济一饱而已率僵仆甫起之民而责以趋事赴工之敏恐亦难矣合无俯从该府之议姑待年丰兴举为便呈乞再加查议等因又据整饬淮扬兵备副使周梦旸颍州兵备副使杨芳徐州兵备佥事陈文燧㑹呈蒙臣案验㑹同管河分司行据淮安府勘议前来覆该各道议照自昔治水惟有二䇿非厚筑隄堰以遏横流则多开支河以洩暴涨而总之审时度势乃可底绩安民若时事未便漫然尝试未利先害非计之得者该府所称訾营之开一举四利而挑濬情节曲畅㫄通不为无见但工费颇为艰鉅帑藏又多空虚淮民连岁灾伤疮痍未复目今秋旱燥烈黍豆不登穷冬苦寒又恐餬口无䇿而以煮粥聚赈传染瘟疫枕借而死者十之二三见存孑遗之民尩羸么么可静而不可动可逸而不可劳万分煦育犹恐不能保其残喘而鸠数十万之夫挑五十里之河计算时日必数年之久乃可竣事是犹以疲癃奄息而责之艰重之任未有不仆者况五十里长途满目荒莱居民流徙竟日不闻鸡犬见井灶不惟数万夫役栖身无所即督工官员亦未有驻足之地天时人事俱属不便职等初议亦谓年歉不能举事请行再议者葢与本府今议大略相同而非迁就畏难不顾久逺之利也相应准从等因到臣通候覆议间又据管河郎中沈修罗用敬徐州兵备佥事陈文燧㑹呈为河道事本年八月二十六日据淮安府管河同知姜桂芳掲报本月十四日清江浦外隄对岸清河县地方有鲍家营住民张思礼门首势当黄淮西南而来直射东北河水大涨忽从本营漫流阔二百余丈随令大河衞经歴章淮率领本方熟知河道乡民唐山驾船随流探勘水势归向自本口东北十里经官庄浪石二十里至娘子庄又二十里至涧桥又三十里至古寨俱系湖荡又十五里至桑墩入见成连河抵幞头闗下新坝入海此口离清河县三十里外系迎熘内有河湖故道即今分杀黄流清江浦石隄以下一带可保无虞縁由到职先该职等据实掲报本院讫今䝉批行覆勘为照鲍家营正当王家营之上訾家营之下既非运道又非民居先年不议筑隄留以分杀暴涨之势今清江浦外隄加筑高厚而黄河大涨果由此分洩自娘子庄径由涧桥古寨以入于海不劳工力不费财用而盈溢之势可杀清浦外隄可保真天开之訾家营也若虑水落之后难保不淤而来岁水涨势必复洩淤则平时无夺河之患洩则临涨有分杀之功诚于河防有益无损呈乞本院详示将本口照旧存留以备分洩惟于两岸用埽包裹以成河口二三年后时和年丰再举訾营之议未为晚也等因各呈详到臣据此先该臣准工部咨前事该本部覆议内开訾家营支河以接草湾较诸故道之复固事半而功倍要其入海之路又散漫而难收事既未见全利议亦未敢遽决今新任总理河臣潘季驯前后治河将几十稔阅歴既久闻见必真所据支河之议宜令覆行勘阅恭候命下本部备咨总理河道右都御史潘季驯作速到任将科抚诸臣所议于訾家营开支河以接草湾一事覆行勘阅果为利多害少在所当行或为徒费无益在所当止倘衆议未妥别有长䇿可以护祖陵保淮安固运道者但求事可功成不拘人已同异即令从实具奏以慿覆请定夺等因奉圣㫖是这黄河故道既勘议眀白难以开复罢訾家营应否添开支河还着河道衙门从长计议具奏钦此钦遵备咨到臣该臣督同司道并府县等官亲往訾家营一带地方逐细阅视行据各官㑹呈前因正在详审间忽据徐州道佥事陈文燧掲报清江浦外隄对岸鲍家营冲开一口几二百丈水从本口入荒坡往东北浪石旧河身至娘子庄涧桥古寨俱系湖荡又十五里至桑墩入见成连河分支一百余里下新坝入海此口离清河县三十里与运河经行之处𦕈不相及而清江隄修筑既高水从西激鲍口一开清江隄乃完运道可免啮溃改徙而上之顺承泗水下之分杀淮水其入口至浪石娘子庄即前勘议訾家营经流之处折至东北经涧桥达古寨入海则又不必凿五十里入赤晏庙而水有所归是省六十万金之费以开訾家营此皆本院拯溺救民忠诚仁爱孚格苍穹昭昭者黙助其成不劳而底绩也佥谓若念訾营工费难处绩效难成而鲍家口不系运道不渰民田俯赐存留以代訾营无损之益舆情自安等因又据管河同知姜桂芳掲报相同俱经臣批行司道覆勘及亲阅相同外今据前因为照论天下之大事者创其始必先究其所终成天下之大计者图其利必先虑其所害若聊且虚应于一时而漫然为尝试之举举之未几废即随之咎将谁归且工役以十万计时以年计工费几六十万计劳民动衆闗系不小我皇上以科臣之言下之科抚而复以科抚之言下之于臣亦诚以事体艰重未可易易耳臣敢不虚心博访以仰体皇上至严至慎之意乎臣于六月十七日一接邸报即率同各官躬往阅视訾家营委与清口相对地势平衍并无崎嵚险阻中间虽有黒墩湖罗家口二处颇难濬筑然工力稍倍亦似可成开成之后分流甚便由此而至颜家口四十五里由颜家口而至赤晏庙复与大河相㑹不逺矣分流之后欲杀泗州水势于二百里之外固不可得而清江浦外伏秋之涨委为可减但该府原议工费五十五万九千止言濬河而不及筑隄若欲比照旧例建筑遥隄运土于一二里之外其费又当倍之矣计土论方之法固是旧规而濬至一丈之下地泉迸出非十倍其工不可则其费亦未可知也然成大事者不惜小费此亦未足论也臣所虑者河性喜深广而避浅隘今以阔四十丈深二丈五尺之河而欲与阔二百四五十丈深三四丈者同流并驱似亦难保不淤伏秋之时河水消涨不常旋淤旋濬恐滋烦苦若欲加濬深广费须数倍非惟钱粮难措抑恐妨夺正河葢河不两行自古记之先年河臣刘大夏刘天和王以旂诸臣有开孙家渡以杀水势者有濬赵皮寨以济二洪者有开李景高口引水出徐者皆不久即淤可为明鉴矣当此中外告匮之时万一虚费工力罪将谁诿司道府臣系原勘原议之官而恳恳以荒歉请停为辞其意亦可想见臣又查得漕抚侍郎舒应龙工科都给事中常居敬原题内开訾家营经黒墩湖罗家口恐没散漫之虞亦未敢为必然之画倘以祖陵山麓之水未及𤣥宫运道之危在清江浦者先年已有石隄目前加筑埽隄尚可保无决裂淮黄交汇之地昏垫之害祛之于西者不免移之于东则今议支河重役鉅费非有全利若未可以轻举而试为之如必欲为淮水疏洩之谋求人事之可尽者固不能舍此有他图耳等因是二臣之见与臣亦不甚异臣所以展转思惟未敢遽决者此也今据司道议有新开鲍家营去訾家营宻迩既非运道经行之处亦无民田损害之虞入海另由别路可免大河合后复涨之事虽水落势必复淤与虑訾家营者无异但不费一尘可免后悔而漫流广阔淤不甚高来岁水涨之时势必复通淤则平时无夺河之患通则临涨有分杀之功与崔镇等减水四坝无异也姑俟三四年后本口冲刷成河留之固善若沙淤渐高水流不顺时或地方丰稔民力稍甦再议别图亦未为晚所据司道诸臣之言似为有见此皆仰仗我皇上留心国计轸念民劳上帝鉴临百灵效顺之所致也合无将本口两头埽护留备分洩其原议訾家营工程暂行停寝伏望敕下该部查议如臣所言非谬覆请允行臣愚幸甚地方幸甚縁系祖陵当护运道可虞淮民百万危在旦夕恭进开复黄河故道图说恳乞圣明采择以垂百年永利亊理谨题请㫖奉圣㫖工部知道工部覆前疏题为祖陵当护运道可虞淮民百万危在旦夕恭进开复黄河故道图说恳乞圣明采择以垂百年永利事该总理河道右都御史潘季驯题前事等因奉圣㫖工部知道钦此钦遵抄出到部送司案查万厯十六年三月内该礼科给事中王士性题前事内议开复黄河故道等因奉圣㫖着工部便行与漕运衙门及勘河科官从长计议来说钦此已该本部备行查勘河工都给事中常居敬总督漕抚侍郎舒应龙查议去后本年六月内该查勘河工都给事中常居敬总督漕抚侍郎舒应龙题称黄河故道难复訾家营另开支河顺入草湾河縁由已经本部覆奉圣㫖是这黄河故道既勘议明白难以开复罢訾家营应否添开支河还着河道衙门从长计议具奏钦此已经备行总理河臣㑹司司道各官勘议去讫今该前因似应具题案呈到部看得訾家营另开支河之议葢为黄河故道难复欲别求一䇿以杀泗州水势本不得已之计也彼时科抚诸臣查勘及臣等议覆业已谓其难行特事闗运道民生非经详覈遽难定议故行河臣覆勘以求画一之说今潘季驯督率诸臣躬亲查阅谓其水性之难强钱粮之难措工绩之难成种种不可开濬之状昭若指掌与部科原议若相脗合又况鲍家营突冲一口入海甚径非若訾营之迂绕不烦工力非若訾营之劳费淤则平时无夺河之患洩则临涨有分杀之功然则訾家营支河非惟不当开亦有不必开者相应如议停寝恭候命下本部备咨总理河道衙门及札付中河南河郎中备行各该道府州县官员一体遵奉施行奉圣㫖訾家营既难开濬罢见今河道疏通只着该管官员遵守成规用心隄防不许妄生意见阻壊成功徒滋劳费修复湖隄疏臣潘季驯谨题为修复湖隄以便蓄水济运事据管理南旺泉闸主事王元命济宁道按察使曹子朝分守东兖带管分巡兖州道叅政郝维乔呈䝉臣札案俱为检查节奉钦依河工分派司道各官以便责成以图早竣事分行司道遵照工部议覆工科都给事中常居敬原题各项工程勒限兴举除将应修闸坝斗门等工俱已如法甃砌将完马踏安山二湖应筑约水土隄见今工有次第通候另报外其蜀山马塲南旺三湖各原议筑束水子隄一道以为封界及南旺湖中隄一道严督官夫修筑间节据委官兖州府同知陈昌言等呈称各湖先年创有封疆老隄水至隄根十常八九后因隄防废弛湖水难蓄䝉工科踏勘之时正值亢旱举目禾黍故议筑子隄中亘长隄隄内蓄水隄外召佃官民两便但自去岁夏秋恒霖斗门洞开坎河坝筑涓滴不遗水势弥漫即今湖中筑隄不惟水深工难纵筑成隄内外汕刷易圮又恐湖狭水㣲似非济漕初意且地被水占亦难召佃利民查得嘉靖二十二年兵部侍郎王以旂清复湖界筑有大隄年久倾废似应修复蜀山湖西南一带俱临运河隄岸高耸无容别议其东北一带自南头冯家滚水坝起至苏鲁桥迤南大隄头止俱有旧隄根址相应修复自大隄头至南旺田家楼止原系受水门户今应宻植栁株以正封界水至入湖为运河之资水退据栁为民田之限马塲湖地势南面临河洼下出水济运北面原系入水渠道今宜照旧仍留入水宻栽栁树以为湖界东面旧隄约长八里余相应修复南旺湖东面高埠遵照原议量留一里筑子隄一道其余三面应将原隄建复其中亘长隄正在湖中难以施工相度地势应濬沟渠通接斗门庶为完计各具呈前来覆该司道亲阅相同委属妥当虽与原议稍有不同求其济运利赖则一呈乞酌议题请等因到臣据此卷查先该臣查将工科都给事中常居敬原题查复南旺等五湖筑建隄坝闸座等工分委北河郎中吴之龙查复马踏湖建永通闸筑子隄修王岩口滚水石坝南旺主事萧雍查复蜀山湖建坎河坝筑束水隄修滚水大坝济宁道按察使曹子朝查复马塲湖建通济闸筑子隄修安居斗门三座分守东兖道叅政郝维乔查复南旺湖修邢通等斗门十三处筑封界子隄中亘长隄分巡兖州道佥事刘𢎞道查复安山湖筑封界隄建八里湾似蛇沟两闸等因具题该工部覆议备咨总理河道转行司道各官查照分地竭力修治倘兴工前后或有事体与原议稍异者即便从宜处置或有原议未尽者不妨别议增补通完奏报等因覆奉钦依咨臣通行司道督率兴工勒限报竣去后今据前因覆閲相同除将闸坝斗门等工及马踏安山两湖应筑隄岸俱照原议候通完覈实类奏外该臣看得运艘全赖于漕渠而漕渠每资于水柜五湖者水之柜也先该勘工科臣常居敬洞烛其源倡为封界子隄之说葢因比时旱魃为灾湖身龟裂地方之民乗时射利尽为禾黍之塲故欲筑隄限之非濬湖以就民乃限地以蓄水也良法美意可谓善之善者第自去年六月以后天雨频仍湖水盈溢不惟湖地难耕即民地亦成沮洳矣询之湖濵年老之人皆云如此景象向来岁居十七今欲尽洩湖水剏筑子隄亦甚易易但恐筑成之后隄泡水中立见倾圮而子隄之外必成夹河岂能耕种随查得先臣兵部侍郎王以旂原有土隄一道意与科臣常居敬封界正同而围湖稍广蓄水更多今岁之水正及隄址止因年乆浸废界址不明干旱之时遂有越界私种者矣若将此隄加帮高厚尽复旧业隄内为湖隄外为地纳水处所不便筑隄宻栽水栁为界庶湖水不缩经界不淆而亦不失科臣原题之意矣其南旺湖中隄水内积土成功固艰隄成水泡汕刷必易似宜免筑所据各司道之议相应依拟具题伏乞敕下该部再加查议如果臣言不谬覆议上请行臣遵照督令上𦂳修筑勒限报竣谨题请㫖奉圣㫖工部知道该工部覆奉施行就近铨补分司疏臣潘季驯谨题为河防𦂳急乞恩就近铨补贤能官员事臣于三月十六日据徐州兵备兼管河道按察使陈瑛掲称南河郎中罗用敬于三月初八日忽患喉毒病故见今河务方殷缺官管理等因臣查得本官所管高家堰清江浦范家口等处俱系两河要害岁修之工方在兴举宝应县西土隄邵伯石隄适当诸湖之濵题奉钦依修筑尚未告竣郎中罗用敬毕力肩承业有成绩忽尔奄逝臣实痛心除候工完之日将本官另行叙报外臣窃照钦修之工原限三月以里併日而作犹惧愆期矧夏令去今不过数日伏秋之备正在此时若候推补前来迁延便须数月废时失事必致疎虞矣该臣㑹同总督漕抚侍郎舒应龙看得管理清江厰兼管闸座工部营缮司署员外郎事主事黄曰谨禔身狷洁任事精详司闸禁而怨讟不辞淤垫之患可免严厰务而工费俱省侵克之弊顿清况久处两河之濵闻见甚确习知通塞之故疏治不难若将本官转擢南河郎中就近到任接管则河防得人而官不乆虚矣及又查得臣于万厯十六年十月内题为申明修守事宜以图永赖事该工部覆称今后中南两河郎中员缺敕下吏部即于工部主事查有曽经分司河上及歴俸稍浅者遴选推补俟后职业克修容令歴俸九年方为破格迁擢题奉钦依在卷今员外郎黄曰谨正系曾经分司河上之官若令铨补久任九年方行迁擢则非惟目前得其分猷之力而迟之岁月必收永赖之功矣其清江厰员缺另行推补伏望敕下吏部再加查议如果臣等所言不谬覆请施行河道幸甚臣愚幸甚谨题请㫖奉圣㫖吏部知道该吏部议覆相同题奉圣㫖是就近铨补河官疏臣潘季驯谨题为黄河要地缺官乞恩就近铨补以防伏秋事臣于三月十六日接到邸报内开南京户部湖广司缺员外推淮安府同知徐伸陞补等因该臣查得徐伸为管河同知北自夏镇珠梅闸起歴丰沛萧砀徐邳灵睢等处至桃源县止一带黄河俱系本官管理而中间扫湾迎熘素称善决者无处无之故河防惟以中河为难而司道官之所责成者惟同知一人而已矧今时将入夏去伏不遥卷埽护隄正当预备龂龂于畚锸之内逐逐于河漕之濵殆未可以顷刻缺人者也若候铨补依限前来未免躭延时日倘从逺方陞调则又未可以时日计矣臣查得驻札杨村河间府管河通判申安歴任甚着贤声修防业有成效曾经通惠河郎中陆梦熊掲荐到臣杨村河患颇少未展其才山东德州知州赵可学才识通敏施为练逹节该司道开荐到臣查访委为可用臣于去年十二月内将二臣具疏列荐之矣若于内拣选一员加以同知职衔前来管理河事必克有济而二臣见任地方去中河不及千里恭候命下之日容臣促令兼程趋任浃旬即可接管倘以本官资俸未深明开疏中令其久任于河道更为有禆伏望敕下该部再加查议如果臣言不谬覆请陞补施行庶河防得人而要地不至久于缺官矣谨题请㫖奉圣㫖吏部知道该部议覆通判申安陞补题奉圣㫖是查议通济闸疏臣潘季驯谨题为目击时事敷陈愚悃以禆治安事据管理闸座工部署员外郎事主事黄曰谨徐州兵备兼管河道按察使陈瑛海防兵备带管南河工部分司副使周梦旸㑹呈蒙臣案验仰各司道速查清江里河通济闸今自开春启闸之后是否波涛内讧不能闭闸回澜水势较比往年有无湍激即今应否改移闸口于稍南要是何项地名有何便利可避河流之冲此外有无别所另寻一路堪以济运清江浦口应否填筑以收永利务要躬亲相度㑹议妥当呈详覆议具题䝉此行据淮安府呈称督同管河同知等官姜桂芳等查勘得通济闸建立甘罗城坚实之地两崖颇高撁挽甚便水势北趋河流平缓运艘往来颇称利便所据闸坝不必改移宜从旧贯等因据此该职等亲诣前项地方督率多官覆加查勘谨按舟从今通济闸出口者以此口专向淮河独受清水惟伏秋大涨黄流未免倒灌故于入伏之时闸外卷筑輭坝无非为避黄计也至九月水落仍复开坝由闸葢自九月以后至五月以前通济之水有清无浊三闸逓相启闭其法甚便故先年改天妃闸而为通济闸以天妃闸当黄而通济闸近清也见今粮运通行水皆清平如旧旋启旋闭颇为不难况昔黄流只有一道今分流草湾一百五十余丈已减全河大半若欲改闸而南必从淮城以下出口张口受黄日有沙壅是平江伯建闸以避浊今反背清而就浊矣全河大势已奔草湾而清浦西桥一带渐淤复从淤处建闸是又舍通而就塞矣且板闸钞闗与船厰仓庾户工各部三分司皆在清江沿河地方以便督造抽分二百余年于兹矣今若改闸而南则清江板闸一带必至干断三分司与诸闸厰俱当改建为费不赀三闸延袤六十余里人烟辏集仰商贾挑盘之利者万有余家若闸改而南必夺生理移署迁民事在得已况粮艘经由清浦如履盘盂之内甚为平稳遽从淮南出口是舍清夷之渠而多受黄河六十余里撁挽之苦仍恐运军亦难之耳再询淮中士夫皆称淮城风水前有清淮后有黄河环流回抱有如襟带乃缙绅生灵之血脉也今从淮南建闸将使淮地中断而自絶其襟带矣谈者多称不利难以拂衆强图及勘通济闸迤南一带别无可通舟楫之所职等反覆思惟诚不如仍旧为便呈乞本院定议题请等因又据清江管闸分司呈称蒙臣宪牌仰司即查通济闸入春以来有无黄流内入波涛湍激是否不能闭闸回澜各闸启放之后因何不行下板备将致害缘由从实呈报依蒙查得清口乃粮运咽喉所系自有通济等闸启闭以来顺时节宣河无涨溢成效如覩去冬遵守新立传筹规矩启一闭二遵行无失入春黄水未发粮运出口络绎无停三闸俱开昼夜催儧时难暂闭外水虽入悉皆清流平缓若粮船出尽即遵前法启闭况今清江外隄修筑完固附隄淤土一望数十余丈决无他患縁由各呈报到臣据此案照万厯十七年三月初九日准工部咨该南京户科给事中徐常吉题欵开四曰淮扬水患清江浦口运艘所经而频年以来黄河内冲出入为梗安东之流日缓而浦口之入渐多今自开春之后运船出口千樯并集舳舻相衔未免启闸以纳水而波涛内讧不能闭闸以回澜水势亟矣乞敕该部转行总理河道衙门多方筹画或移闸于稍南以避清河之冲或通漕舟于别所以为万世之利其清江浦口则令筑坝堵截不许复开如此则庶几民生可保不然开口受沃而束手待尽臣恐湍激之黄流将直穿乎高宝而百万之苍生且胥而为鱼鼈此淮扬水患臣之所可忧也等因题奉圣㫖该部知道钦此钦遵备咨行臣即查前项闸口应否可移于稍南漕舟有无可通于别道其清江浦口应否筑堵不许复开凡奏内事情一一从长计议妥当具题前来以慿覆请施行准此先该臣接到邸报随即督同南河郎中罗用敬淮安府署印同知赵垧山阳县知县张光绪等亲诣淮城以南东坝地方及通济闸以下清江浦等处逐一踏看犹恐未确又经案行各司道查勘去后今据前因该臣查得国初踵习元人故事以海为运永乐年间平江伯陈瑄剏凿清江浦一带以通淮黄两河始以河为运矣然清浦原无来流全借河流内灌方可浮舟而黄流甚浊恐至淤垫故复设天妃等五闸逓互启闭以便节宣时将入伏闸外即筑輭坝一应船只俱于五坝车盘良法美意二百余年利赖之矣后因天妃闸全纳浊流故复改于三里沟寻复改于甘罗城即今之通济闸是也此处为南河口乃淮水独经之地离黄向淮用清避浊漕渠无淤垫之患舟航有利涉之休人甚便之惟于五六月间黄水盛发不免逆上与淮并入而时将入伏筑坝断流九月开坝则黄水业已退矣今给事中徐常吉题请移闸稍南通漕别所极为訏谟长虑如果徙避有地真为万世之利但细查淮郡之外别无支流可引欲通漕舟不得不资两河欲资两河必难免其内灌然分流不及十分之一而滔滔北去由安东入海者固如故也若移闸愈南则纳浊愈甚司道诸臣所云背清就浊舍通就塞而运艘多涉险阻六十余里皆所不免矣至如改建衙门迁移厰闸费虽不赀无足论也臣又查得初春水落正当平缓之时止因运艘昼夜放行诸闸不便下板传者遂谓不能启闭今运艘如期出口各闸启闭如故委与该司查勘相同臣不敢蔽伏望敕下该部再加查访拟议上请或行抚按及巡盐巡漕衙门覆加勘议务求久安长治之䇿以为河漕永赖之计地方幸甚臣愚幸甚谨题请㫖奉圣㫖工部知道工部覆前疏题为目激时事敷陈愚悃以禆治安事该总理河道右都御史潘季驯题前事奉圣㫖工部知道钦此钦遵抄出到部送司案呈到部看得我国家岁漕东南数百万石以海运非便故凿清江浦引淮黄二水以通漕舟又建通济等闸以避黄而就淮此法行之二百余年未有能变者给事中徐常吉虑黄水灌淤条议移闸座塞清浦似或有见今据总理河臣潘季驯督率多官再三筹度谓清浦若塞更无别道可通漕舟闸座若移则去淮流益逺而纳浊流益甚受浊不若受清故更新不若仍旧其说甚明且悉而河臣犹不敢自是复请下抚按及巡漕巡盐御史覆议臣等以为清江浦之于运道譬若人身之咽喉即使少有淤阻不过随宜修濬之耳未闻塞其咽喉而别求吐纳之处者况清浦见无淤阻而别处又无可通漕既经踏勘明白似惟仍旧为便不必再议恭候命下本部备咨总理河道并巡抚漕运衙门及咨都察院转行巡按巡漕巡盐各御史并札付南河清江厰郎中主事一体遵奉施行奉圣㫖清江浦运道见在通行只着照旧修守不必再议更改河工告成疏臣潘季驯谨题为省直河工告竣据实恭报仰慰圣衷事节据南直𨽻中河郎中沈修南河郎中罗用敬夏镇主事余继善海防兵备副使周梦旸徐州原任兵备管河佥事陈文燧见任按察使陈瑛颍州兵备副使杨芳㑹呈节奉总理河道并总督漕抚衙门札案俱为检查节奉钦依河工分派司道各官以便责成以图早竣事行职等将先后题准应修土石二程勒限兴工上𦂳报竣职等遵依督率分委府州县等官亲诣工所如法率作俱至万厯十七年四月二十九等日通完讫总计筑过邵伯宝应界首三里湖高邮南北小湖口盐坝南隄高家堰天妃坝清江浦惠济祠礼字坝范家口栁浦湾潘家坝张家洼马家湖黑墩蒯家洼金家洼贾家洼王家口张福口塔山并䕶陵石隄共长七千一百六十五丈八尺土隄共长一万三千五百七十五丈桩笆隄工共长六千二百九十丈六尺筑过顺水草坝十四座石矶嘴一座葢过栁浦湾料厰一所建过镇口闸一座增砌过古洪内华闸二座挑濬过里河淤浅并濬支河涧河及开镇口闸上下河道共长一万一千六十九丈九尺塞过决口长一百二丈填筑过喻口河坝一道其各隄高卑酌量地形低昻水势缓急稍有增损俱经呈明除长濶高厚丈尺数目已䝉各院及委官亲诣各工逐一覈实讫职等议照上下江运艘皆由瓜仪歴邵伯高宝淮徐至茶城以入漕河延袤千里中间湖波万顷则有风涛之虞流沙久积则有淤垫之虞两河湍急则有冲决之虞淮黄交接则有沙涩之虞故邵伯东隄每至倾圮宝应西口率多浅阻清口茶城浊流难免逆上而范家口天妃坝隄岸坍塌相继冲决淮扬几为鱼鼈此往事之明征也至如高堰一隄尤为二河闗键隆庆初年淮水从此溃入黄亦随之而东海口无水冲刷因之堙塞而淮扬兴盐高宝之间则一望弥漫桑田为海矣自万厯七年修复本堰之后两河始归故道近年以来隄防久弛渐至汕刷诚为可虑幸蒙部院科臣先后具题濬筑之工至周大备职等遵奉节行案札起派官夫分投兴举昼夜督促如期告竣除用过钱粮见在覆查另行造册送覈外所据完过工程拟合开坐呈报等因又据扬州府推官李春开凤阳府推官葢国士㑹呈䝉总理河道并漕抚按盐各院俱行职等前去各工覈实依䝉徧歴邵伯宝应界首高邮高堰天妃清江浦惠济祠礼字坝范家口涧河栁浦湾张家等洼张福口王家口镇口闸塔山缕隄古洪内华二闸及䕶隄等处逐一锥探土隄委系老土夯实验勘石工俱各甃砌坚致河渠深广一一足数合式经久可恃随具不致扶同甘结呈报前来又据山东管理北河郎中吴之龙管理泉闸主事王元命济宁兵河按察使曹子朝分守东兖道左叅政郝维乔分巡兖州道佥事和震㑹呈䝉总理河道并抚按衙门备行职等分督修复湖隄建筑闸坝斗门等工鸠夫办料刻期完报依䝉督委府州县等官修筑过马塲马踏蜀山南旺安山五湖土隄共长三万二千五百五十一丈三尺建过火头湾通济闸梭隄迤南永通闸八里湾似蛇沟闸共四座坎河口何家口冯家口五里舖各滚水石坝共四座安居五里营十里舖闗家大闸常明孙强刘家焦栾济运闸盛进张全各斗门共十一座砌过石隄四丈筑过土隄二百九十五丈又挑过建闸河身长八十四丈顺水沟渠长一千一百七十四丈六尺填过水口十一处筑过河口一处栽过护隄卧栁一万六千一百五十株封界高栁六千七十一株俱于万厯十七年四月二十五等日通完讫职等议照运艘入镇口闸直至临清板闸一带漕渠共计八百余里皆借汶河之水以资利涉而漕渠颇逺泉源颇㣲故多设闸座以便节宣修复南旺等五湖以便潴蓄建立减水闸坝以便出纳皆为治漕要务不可不讲求者也近年以来法久寝废一遇亢旱遂同涸辙幸蒙勘河都给事中常居敬前来㑹同抚按躬亲踏阅逐一检查将封殖五湖建复闸坝斗门等项㑹疏题奉明㫖通行总河及抚按衙门转行职等分派工程定立期限昼夜督促幸以告成等因及据山东按察司按察使叶梦熊呈䝉总理河道及抚按衙门宪牌行职查得马塲等湖隄永通等闸坎河等坝安居等斗门各项工程委系精致坚实别无渗漏今具不致扶同甘结呈报等因各具呈到臣据此案照万厯十六年闰六月二十九日准工部咨该查勘河工都给事中常居敬题为钦奉敕谕分别效劳官员以励臣工以重河漕事本部议覆内开案查万厯十五年十一月内该鳯阳巡抚都御史杨一魁题为议处两河水患以固运道以奠民生事内议修砌范家口等处隄岸并改拆崔镇等坝及疏草湾河口縁由本部覆奉圣㫖崔镇坝应否改拆还候差去科臣到彼再议定夺其余俱依拟着实行钦此随该本部备行凤阳巡抚及差去科官钦遵讫万厯十六年四月内该查勘河工都给事中常居敬㑹同总督漕运户部右侍郎舒应龙题为钦奉敕谕查理河漕以保运道事内题议古洪以外添建镇口闸并修筑运河隄岸及停拆崔镇等坝停濬草湾等縁由又该本部覆奉圣㫖依拟行钦此备行淮扬抚按转行管河司道各官一体钦遵讫本年四月内该都给事中常居敬㑹同山东抚按题为钦奉敕谕查理漕河以重国计事欵开南旺湖修筑子隄中亘长隄修复邢通等斗门共十三座马踏湖东北筑隄修复王岩口石坝蜀山湖周围筑隄修复冯家大坝马塲湖周围筑隄修复安居斗门三座及修坎河口滚水石坝一座长六十丈建火头湾通济闸梭隄集永通闸各縁由又经本部覆奉圣㫖依议行钦此备行山东抚按转行司道等官钦遵讫本年六月内该都给事中常居敬㑹题为清复湖地以济运道事要将安山湖低洼处封为水柜及八里湾似蛇沟建闸二座縁由又该本部覆奉圣㫖这湖地依拟筑隄仍画定界限永逺遵守如有侵占盗决等弊照前㫖着实叅治其各处泉湖蓄水济运的都着一体清查整理钦此已经备行南北直𨽻河南山东各巡抚衙门转行管河司道各官一体钦遵讫今科臣常居敬比照阅边事例将各管理诸臣分别勤惰题请但在淮扬则经理之议甫定在山东则濬筑之役方兴见今总理大臣新到一切调用人夫叅酌河务似应候各工通完之日併议优处仍咨总理河道凤阳山东各巡抚衙门转行管河司道各官查照本部节题事理将见在工程及河道应行未尽事宜上𦂳督催完日将做过工程役过人夫用过钱粮等项覈实造册奏缴清册送部备查候工完之日河道都御史仍将大小官员分别举劾另行具题以慿覆请赏罚施行等因具题节奉圣㫖是直𨽻山东等处工程通候完日河道衙门奏报併叙钦此备咨到臣本年八月初五日又准工部咨为检查节奉钦依河工分派司道各官以便责成以图早竣事先该臣题议除将修建镇口闸塔山支河缕隄修清江浦外隄草坝添设栁浦湾料厰先该漕抚侍郎舒应龙行委南河郎中罗用敬中河郎中沈修夏镇主事杨信徐州兵备佥事陈文燧见在兴举臣照旧督行各官上𦂳修筑外其兴筑宝应县西土隄二十里砌邵伯湖石隄二十里疏濬淮安至仪真一带里河淤浅查系南河郎中罗用敬海防道副使周梦旸地方三工俱当以中为界北段属之罗用敬南段属之周梦旸其在山东各工分委北河郎中吴之龙查复马踏湖建永通闸筑子隄修王岩口石坝南旺主事萧雍查复蜀山湖建坎河坝筑束水隄修滚水大坝济宁道按察使曹子朝查复马塲湖建通济闸筑子隄修安居斗门三座分守东兖道叅政郝维乔查复南旺湖修邢通等斗门十三处筑封界子隄中亘长隄分巡兖州道佥事刘𢎞道查复安山湖筑封界隄建八里湾似蛇沟两闸等因该部覆议备行总理河道并鳯阳山东各巡抚衙门一体遵照施行及行管理河道泉源闸坝司道各官查照分地督率府州县管工官员竭力修治本部仍咨都察院转行各该巡按巡盐御史各照所辖地方不时稽察工程期于同心共济倘兴工前后或有事体与原议稍异者即便从宜处置或有原议未尽者不妨另行增补悉如原题定限十七年三月终通完其总河大臣仍亲自查阅委果工程坚固足保无虞从实奏报其效劳大小官员分别勤惰题请以俟赏罚等因覆奉圣㫖是河道工程着司道等官各照分定地方用心管理上𦂳完报不许疎玩钦此备咨前来本年十月十四日又准工部咨为申明修守事宜以图永赖事该臣条议一接筑旧隄以防淤浅本部覆议清口乃淮黄交㑹而淮黄原自不敌然清口所以不致壅淤者以全淮皆从此出其势足以敌黄也若分之则必致壅淤先年淮决高堰而清口遂成平陆可鉴矣今王家口隄被商贩盗决淮流之势已分将来清口沙淤运道阻塞患必由之此隄在清河县对岸而该县任其盗决罪将谁诿今议欲行司道官接筑长隄专责清河知县管理修守疎虞叅治庶几责任既专而隄防可固等因覆奉钦依咨臣俱经通行司道勒限兴工间节据司道呈报南河分司工内天妃坝原议内外包石后䝉工科亲阅本坝地势广濶谕令内填实土不必砌石清江浦外隄原议险要去处卷埽钉桩并作顺水坝十四座今酌量水势缓急添筑草埽排桩长四百八丈止筑草坝四座惠济祠外河石隄加石二层并添顺水草坝一座里河石隄原议五十七丈今减去平缓处所一十三丈实砌过四十四丈范家口石隄原议长四百丈今覆勘隄坚水缓去处减砌七十丈实砌过三百三十丈海防道工内邵伯湖原题应筑石隄二十里除旧石颇坚量加修补不敢筭工外实砌过石隄一千八百九十八丈八尺夏镇分司工内塔山缕隄原议六百六十丈今加筑三百三十六丈共长九百四十二丈古洪闸原议改造今因添建镇口闸启闭颇易不必更改以滋虚糜止议本闸并内华闸各加石四层鴈翅加石五层北河分司工内原议王岩口建坝今酌量地势即于本口之上地名何家口建滚水石坝一座并增修房家口石隄四丈筑塞河口一处南旺分司工内续议填筑水口十一处坎河坝两头接筑土隄共长二百九十五丈迎水处所俱用灰石垒护分守东兖道工内原议修复斗门十三座今议照旧修复八座其余五座改于五里舖添建滚水大石坝一座长五丈开挑顺水沟渠长一千一百七十四丈六尺各縁由前来万厯十七年三月二十三日又准工部咨为修复湖隄以便蓄水济运事该臣具题本部覆议南旺蜀山马塲三湖目今水势弥漫直及旧隄根址去年所议筑子隄长隄处所见今俱在湖心难以施工欲行免筑要将旧隄培筑高厚纳水处所不便筑隄仍宻栽栁树以为封界虽与科臣原题稍殊而其为蓄水济运则一且围湖更广蓄水更多相应如议备咨总理河道转行司道府州县官一体遵照施行等因覆奉圣㫖是钦此咨臣通行遵依縁由俱各在卷及查原委司道南旺主事萧雍夏镇主事杨信徐州兵备佥事陈文燧分巡兖州佥事刘𢎞道工俱有绪各以限满陞官离任随行接管主事王元命余继善按察使陈瑛佥事和震督理臣等向在严催节据各工报完随即躬亲阅视惟恐头绪多端中间倘有隠瞒丈尺工少报多又经覆委南直𨽻扬州府推官李春开凤阳府推官葢国士山东按察司按察使叶梦熊各查覈去后今据前因该臣议照我国家定鼎幽燕岁漕四百余万以实京师自𤓰仪至淮安则资湖自淮安至徐州镇口闸则资河自镇口闸至临清板闸地方则资汶泗河洚洞之水其患在涝汶泗涓涓之流其患在涸固其隄使之可捍深其渠使之可容此治涝之法也湖以蓄之使其不匮闸以节之使其可续此治涸之法也所据部科诸臣先后具题筑濬诸工种种皆切河务葢邵伯隄固而湖水无泛滥之虞宝应隄成而闸口免回沙之积高堰无倾圮之患则淮扬免昏垫之灾淮河絶支岐之流则清口有专攻之力茶城镇口之增建深得重门御暴之䇿永通通济之添闸自无长渠济运之艰五湖隄界既明则汶泗停涵而不时之需可待斗门闸坝既设则蓄洩有所而湖河之利相须汶水西趋而泉河易竭故坎河大坝之闗系匪轻汶水北注而南旺之东流必少故何家一坝之利赖不小至如卷筑桩埽加帮卑薄虽非一劳永逸之计然亦每岁修防之必不可已者臣谨遵成议画地分工各司道併力一心刻期告竣然事连省直兴作之头绪颇多而羣力难于毕举工歴三时官夫之劳苦难任而人情易于怠弛仰赖我皇上诚孝上格乎𤣥穹祗灵助顺威德诞孚于苍赤黎献倾心奉职者咸效靖躬之义趋事者俱竭子来之诚俾臣等得竭犬马之劳以效涓埃之报厥功告成丝粟皆我皇上神圣之所致也臣愚不胜庆幸除用过钱粮候委官查明另行造册奏缴及将效劳官员遵㫖另疏叙録外今将各工通完数目日期拟合从实奏报为此具本关坐谨具题知计开南直𨽻工程总管官海防兵备道副使周梦旸与同原任南河郎中罗用敬督同扬州府通判刘汝大等砌完邵伯湖石隄长一千八百九十八丈八尺内创新砌石长一千二百八十五丈五尺拆砌旧石六百一十三丈三尺各高九尺至一丈一二尺计石十层十一十二层不等其余修补旧隄不敢筭工筑完宝应西土隄长三千六百三十五丈内桩笆工长二千八百三十七丈土工长七百九十八丈俱底阔一丈三四五尺顶濶八九尺一丈高五六七尺不等宝应县知县耿随龙管砌完界首三里湖石隄长八百四十丈高邮州知州杨汝澯管砌完该州南北小湖口石隄共长三百九十丈砖石相兼各高九尺至一丈一二尺不等淮安府同知姜桂芳扬州府同知张文运通判刘汝大江都县知县刘道隆仪真县知县赵廷杞清河县县丞闗大伦等筑过里河东西束水桩笆土隄共长三百二十丈底阔六七尺顶阔四五尺不等俱高五尺帮筑过盐坝迤南隄岸长六十一丈阔二三丈高五六尺不等挑濬河身淤浅自清河口起至𤓰仪江口止共长四千四百一十三丈九尺面阔三四丈至十五六丈深三四尺不等总管官南河郎中罗用敬徐州兵河佥事今陞漕储道叅议陈文燧督同淮安府同知姜桂芳修补完高堰石隄长三千一百一十丈帮完土隄长七千七百九十二丈桩笆工长一千五百四十四丈挑濬完堰内洩水支河长二千一百五十五丈筑完天妃坝里口长一十八丈外口长三十二丈清江浦外隄草埽排桩长四百八丈草坝四座砌完惠济祠外河石隄长五十四丈五尺高十六层草坝一座里河石隄长四十四丈高十三层祠西包石长四十二丈礼字坝土隄长三百四十九丈石隄取直上一百六十四丈高一十五层范家口土隄长四百五十丈帮完副坝一道长二百七十丈排桩一道共长六百九十三丈自水底筑高三丈四五尺底阔十丈四尺面阔五丈五六尺砌完石隄长三百三十丈高十九二十层不等筑完顺水草坝九座石矶嘴一座濬完涧河长四千九十丈引水沟长一百九十五丈帮完栁浦湾潘家坝桩笆隄长二百二十八丈一尺张家洼土隄长二百九十一丈喻口河坝一道马家湖桩笆工长一百八十丈黒墩工长十丈蒯家洼土隄长一百丈金家洼土隄长二百丈贾家洼土隄长一百九十丈俱底濶一丈三尺顶濶五尺高八尺建完栁浦湾料厰一所总管官中河郎中沈修徐州兵河按察使陈瑛督同淮安府同知姜桂芳清河县署印本府通判田有年等塞完清河县南岸张福决口长一百二丈加筑隄长一百二丈底濶六丈顶濶二丈五尺高八尺五寸两头并中段俱䕶埽排桩长阔不等接筑张福口以东新隄长四百四十一丈根阔六丈顶阔二丈高一丈北面戗筑斜坡阔六尺南面䕶卷土牛矶觜长阔不等加筑戚书口坡隄长一十九丈濶三丈五尺高四尺五寸修筑完张福口以南桩笆土隄长七十七丈五尺筑完张福口以西新隄长三百三十丈根阔三丈五尺顶濶一丈五尺高六尺帮筑完王家口旧隄长一千一百八十丈根阔二丈一尺至七八尺不等顶阔一丈五尺至三五尺不等高六尺至九尺一丈不等内用芦笆草埽厢䕶共长一千三百五十四丈总管官中河郎中沈修夏镇任满主事杨信接管主事余继善徐州兵备陞任佥事陈文燧接管按察使陈瑛督同淮安府同知徐伸徐州知州唐民敏等砌完镇口闸一座计石三十层高三丈一尺四鴈翅各砌石三十层闸窝四角厢护桩埽各长七丈挑完本闸新开河道北首长八十丈南首长一百三十六丈筑完塔山缕隄长九百四十二丈底阔四丈顶阔一丈二尺高一丈增砌完古洪内华二闸各加石四层并加鴈翅石各五层总管官颍州道兵备副使杨芳督同盱眙县知县吴万全泗州守备丁汝谦等砌完护陵子隄除先筑拦河月坝长二百八十二丈不筭外实砌石工长二百九十二丈五尺高四尺根阔三尺山东工程总管官北河郎中吴之龙督同兖州府同知陈昌言东昌府通判田野臣汶上县知县刘汉书聊城县知县韩子亷等筑完马踏湖上隄自𢎞仁桥起至禹王庙后止长三千三百一十三丈根阔二丈五尺顶阔八尺高六尺何家口建滚水石坝一座砌完坝身连鴈翅转角坝头共长三十一丈四尺坝身高四尺两头各高九尺建完梭隄迤南永通闸一座高一丈九尺五寸闸底长七丈阔四丈四鴈翅每长二丈阔一丈五尺续议修补完房家口石隄长四丈高一丈阔二尺筑完𢎞仁桥河口一处总管官南旺任满主事萧雍接管主事王元命督同兖州府同知陈昌言东平州知州徐铭汶上县知县刘汉书济宁卫指挥文栋济宁州同知程子洛筑完蜀山湖旧隄自冯家坝东起至苏鲁桥止长三千五百一十丈根阔二丈五尺顶阔七尺五寸高七尺五寸外又填完苏家等十一处水口各长一丈四五尺阔二丈三丈二三尺深七八尺一丈不等建完坎河口滚水石坝一座连鴈翅长六十二丈八尺坝面濶一丈五尺底濶一丈八尺高三尺鴈翅各阔三丈高一丈北头接筑土隄七十丈南头二百二十五丈俱根阔四丈二尺顶阔三丈迎水处所灰石垒砌建完冯家滚水石坝一座长十丈面阔一丈五尺底阔二丈高四尺自苏家桥起至田家楼止长一千四百七十一丈八尺纳水处所每丈栽栁三株共栽完封界栁四千四百一十五株总管官济宁兵河按察使曹子朝督同兖州府同知罗大奎鉅野县知县殷汝孝济宁卫指挥文栋修完马塲湖东面旧隄并筑新隄共长一千六百二十丈根阔一丈四尺顶阔六尺高六尺建完火头湾通济闸一座闸底砌石长阔各八丈计石一十三层高一丈七尺七寸上两鴈翅各长三丈五尺下两鴈翅各长四丈五尺闸下接砌鴈翅两边各长三丈闸上接砌鴈翅两边各长二丈五尺又开挑河身南北共长八十四丈阔十六丈深一丈五尺修完安居斗门一座四鴈翅各接砌新石长一丈高一丈十里舖斗门一座四鴈翅各接砌新石长五尺高一丈五里营斗门一座南二鴈翅各接砌新石长一丈北二鴈翅各接砌新石长五尺俱高一丈栽完护隄卧栁一万六千一百五十株北面原留入水渠道栽完封界高栁一千六百五十六株总管官分守东兖道左叅政郝维乔督同兖州府同知陈昌言汶上县知县刘汉书筑完南旺湖东面子隄长七千一百八十八丈三尺根阔一丈顶阔五尺高六尺西南北三面帮筑完旧隄长一万二千六百丈根阔二丈五六七八尺高六七尺不等挑完顺水沟渠长一千一百七十四丈六尺口濶一丈二尺七八尺底阔一丈三五尺不等修补完闗家大闸两金门并两鴈翅各长十一丈阔各八丈高一丈五尺常明孙强刘家焦栾济运闸共斗门五座每座两金门并两鴈翅各长三丈五尺阔各二丈五尺各高八九尺不等又剏砌完盛进张全斗门二座每座两金门连两鴈翅各长六丈濶各二丈五尺各高八九尺不等五里舖剏筑完滚水石坝一座长五丈两坝头各阔一丈五尺迎水两鴈翅各长一丈二尺两转角各长一丈跌水两鴈翅各长九尺五寸两转角各长五尺总管官分巡兖州道陞任佥事刘𢎞道接管佥事和震督同兖州府通判王心东平州知州徐铭筑完安山湖土隄长四千三百二十丈根阔一丈一尺顶阔六尺高七尺建完八里湾闸一座闸身连鴈翅共长十丈金门阔一丈三寸高一丈一尺建完似蛇沟闸一座闸身连鴈翅共长十丈金门阔一丈三寸高一丈奉圣㫖工部知道赠卹司官疏臣潘季驯谨题为乞恩赠卹病故勤事司官以慰幽魂以励人心事据中河郎中沈修清江浦管闸员外郎黄曰谨徐州兵河按察使陈瑛海防兵备副使周梦旸漕储道左叅议陈文燧㑹呈据高邮州申报南河工部郎中罗用敬因积劳感患喉疾于三月初八日身故乞念本司河工劳绩最多艰辛备至照例请䘏等因据此职等查得南河分司工部郎中罗用敬江西南昌县人由进士初任乌程县知县行取赴部陞刑部主事漕运理刑万厯十三年八月内督修宝应越河工完陞本部员外郎十四年七月陞工部都水司郎中管理南河各工修补过高堰石隄三千一百一十丈帮筑土隄七千七百九十二丈桩笆工一千五百四十四丈挑濬堰内支河二千一百五十五丈塞筑天妃坝里外共长五十丈清江浦草埽排桩四百八丈草坝四座惠济祠外河石隄五十四丈五尺草坝一座里河石隄四十四丈祠西包石四十二丈礼字坝土隄三百四十九丈石隄一百六十四丈范家口土隄四百五十丈副坝长二百七十丈排桩长六百九十六丈石隄三百三十丈草坝九座石矶觜一座挑濬涧河四千九十丈引水沟一百九十五丈栁浦湾张家洼等处土隄桩笆共长一千一百九十八丈二尺并建物料厰一所筑过盐坝迤南隄岸长六十一丈挑濬淮扬运河北自清河口南至𤓰仪共长四千四百一十三丈九尺筑过里河东西束水桩笆土隄共长三百二十丈修砌界首三里湖石隄长八百四十丈高邮州南北小湖口石隄共长三百九十丈宝应西土隄二十里俱经报完邵伯石隄二十里修砌将完正在报竣其各处岁修工程随地帮筑者不可胜纪积劳之后致感喉疾身故为照本官经济练才肤敏素抱始以宝应功成荐擢水部因而南河受事值际河艰荒度三年歴寒暑而曾无厌怠拮据万状虽纤细而必自身亲绪奚啻千端土石隄防若钦工若岁工延袤殆将百里工已报竣人即云亡葢平生精力殚于胼胝而一念艰贞比之金石宦囊淡薄衾敛无以为资旅榇凄凉道路为之动恻所谓鞠躬尽瘁死而后已者于本官真无媿矣即今旦夕报功已在首叙之列岂可勤劳死事寂无优䘏之酬及查万厯九年中河郎中畲毅中在任病故该部院题奉明㫖加赠太常寺卿今郎中罗用敬工程劳绩委与畲毅中事例相同合无请乞本院俯赐㑹题特加赠典庶幽魂永慰于地下而人心激励于将来等因到臣该臣㑹同总督漕抚户部右侍郎兼都察院右佥都御史舒应龙照得原任工部都水司南河郎中罗用敬秉心忠赤敷治精明出宰菰城遗思尚在明刑淮甸平反有声改任南河之官正当弛防之日范家口之隄未固天妃坝之决复仍东支西吾此顾彼失敡歴三年之久曽无片刻之休延袤千里之间宁有不遍之足旧工未艾新役复兴濬浅培卑种种皆其料理鸠工集事纷纷多所取裁朝于斯暮于斯饮食起居于斯已絶生人之乐寒不息暑不息烈风暴雨不息常怀殉国之心以故河湖夹攻之地并无一隙之虞筑濬兼举之秋能获万全之䇿形神俱敝智力两穷寸心如焚诸火并发积成喉病其及宜矣又闻本官未死之二曰犹扶疾遍歴诸工口不能言惟以手指医人立劝归署就榻即仆古人所谓鞠躬尽瘁死而后已者非其人哉身死之后囊无余资臣等与地方诸寮曲为捐助始就棺殓又可知其生平矣兴言及此不觉泪下身在固当优叙殁后尤宜厚酬所据司道查有原任工部郎中畲毅中事例曲为申恳似宜允从伏望敕下该部再加查议如果臣等所言不谬具疏覆请从厚优卹河臣幸甚臣等再照天下之事劳心以治人者其力或可少憩劳力以治于人者其心尚有余闲维兹河工必须心力两尽方克有济故虽以大禹之智犹不免于手足胼胝也十年之内但经河工大举必有殉身之臣两淮运同赠行太仆寺少卿黄清中河郎中畲毅中山东叅政冯敏功徐州道副使莫与齐河南佥事余希周南河郎中罗用敬相继客死工所臣等皆所目击而其他卑官散秩泯没无闻者未可悉数故近来大小诸臣视河官如桎梏偶得脱免若释重负如蒙皇上俯赐矜怜曲为优处卹既死者于身后鼓见任者于生前亦砺世磨钝之一机也臣等不胜惶悚恳祈之至谨题请㫖奉圣㫖该部知道该吏部议覆奉圣㫖罗用敬准赠太仆寺少卿河防一览卷十一河防一览卷十二钦定四库全书河防一览卷十二明潘季驯撰甄别司道疏臣潘季驯谨题为钦遵明旨甄别司道官员以重河漕事案照万厯十六年十一月内准工部咨该臣题为恭诵纶音不胜感奋敬陈治河鄙见伏候宸断事覆奉圣㫖是近年河道官员不行遵守修防事宜因循废弛致有疎虞却又纷纷建议意见杂出何裨实事今后务遵明㫖加谨防御每年终总河官将所属河道部司等官甄别具奏钦此除钦遵外臣窃惟南北运道不啻三千余里总河之臣以一身弹压于其间岂能家喻而户晓日省而月视哉所赖于承宣者司道诸臣也司道不得其人则河情难于上达法禁苦于下壅鲜不误矣我皇上留心国计轸念民生特降明纶谕以得人为要仍颁严㫖假以甄别之权此实地方之福河臣之幸也敢不仰承徳意悉心谘访以图报称哉臣查得自北直𨽻以至浙江专管河道者部臣五道臣二兼管河道者部臣三道臣十一今当万厯十七年已终相应奉㫖甄别内除莅任方新伏秋修防未经委任及浙江水利道系臣原籍恐违近例不敢槩举外以部臣言之如中河分司郎中沈修虚中雅能受善广益出自和衷不假声色而推赤心以鼓羣工罔炫新竒而顺水道以收羣策北河分司郎中吴之龙直谅固是本真敷施尤多谙练勿喜更张而因革自有条理无为苛刻而章程具见整严南河分司郎中黄曰谨勤恪足应纠纷老成不事粉饰始任即值横流而疏濬独苦施工必勤荒度而防御有方临清板闸分司员外何应奇性不徇人政能剔蠧司甎司闸而遇事皆有规条任怨任劳而一心惟知法纪南旺分司主事王元命卓有古雅之风絶无脂韦之态言若不出而泉闸庶务聿兴体若不胜而官夫奉行惟谨夏镇分司主事余继善通敏可当一面才谞克济时艰浊流四溢而两月悉就安全诸作并兴而一身不遗余力以道臣言之如徐州道山东按察使陈瑛胼胝已及十年忠劳真如一日胷抱全河而区裁有同指掌志专报主而注厝不异承蜩分守东兖道管泉参政郝维乔涵养定而吐茹不形器识髙而张弛自裕导泉防河之曲当泽民利国以咸宜分守济南道管泉参政杨芳秉长驾逺驭之才有忧勤惕厉之意釐析河泉之源委而擘画甚当稽查额课之逋负而工费允资河南管河道副使陈九仞精勤率属而事在先劳缜宻分猷而言可厎绩御狂澜一身如弃躬畚锸万苦不辞济宁管河道副使曹时聘心事如青天白日才华若流水行云昔守凤郡而防淮之誉已彰兹擢东藩而治河之功尤茂苏松兵备道副使李涞才可断犀智能先物当庶务㫄午之日而疏凿必亲值天时旱魃之秋而闾阎允附大名兵备道副使于文熈卓荦不事诡随诚确雅能肩仔疏瀹衞水而王舟无阻滞之患议建隄防而魏民有保障之功霸州兵备道副使蒋科才猷不尚挥霍趣向自是髙明流沙之通涩不常运渠之疏筑知谨以上诸臣职任虽有不同要之公亷勤恪皆为一时之选所当荐扬者也内如郎中黄曰谨涖事虽仅九月修防已毕一年按察使陈瑛副使陈九仞近报陞任尚未交代参政杨芳副使曹时聘见任虽未及期前官具兼河务皆臣所辖之地似应并荐者也如䝉敕下该部再加查议如果臣言不谬将诸臣次第转擢而中间相应久任者查照原题施行庶几防御得人而地方永赖矣谨题请㫖奉圣㫖该部知道工部覆前疏题为钦遵明㫖甄别司道官员以重河漕事该总理河道右都御史潘季驯题前事奉圣㫖该部知道钦此该部看得总理河道右都御史潘季驯题称自北直𨽻以至浙江专管及兼管河道部司诸臣除浙江系河臣原籍恐违近例不敢槩举乞将中河郎中等官沈修等徐州道按察使等官陈瑛等次第转擢中间相应久任者查照原题施行一节为照漕河事规分理防守固在郡县承宣督率尤赖部司乃往嵗荐奨独及郡县而部司不与甚非所以重综覈昭劝惩也近该河臣题奉明㫖通行甄别兹当十七年嵗终照例具题前来相应如议题请恭候命下咨行吏部将部臣沈修吴之龙黄曰谨何应奇王元命余继善道臣陈瑛郝维乔杨芳陈九仞曹时聘李涞于文熈蒋科通行纪録次第转擢内郎中沈修查照原题久任候九年考满另议优擢及照苏松兵备系暂管河务彼江南水利既设有专官今后年终仍查水利官举劾其浙江水利据河臣称系原籍遵例不敢槩叙但查近例原籍回避特为南道御史㸃差而设若都御史统辖地方广逺原不在此例如各边及漕运总督有所举刺虽原籍亦所不遗总理河道与总督体统相同则事权不宜独异况全河形势南自两浙歴江河淮济以达京师凡数千里若一身之脉络然倘偏而不举则脉络不得贯通事权不得归一合无今后每年终查覈各司道府州县如南北两直𨽻浙江河南山东凡与河道相干涉者无论原籍与否一体举劾併乞圣裁移咨总理河道及南北直𨽻浙江河南山东各巡抚都御史及咨都察院转行各巡按御史遵照施行奉圣㫖是各该司道等官但与河道相干的着总理官一体甄别申饬鲜船疏臣潘季驯谨题为乞恩查复旧规以利漕渠事据管理南河郎中黄曰谨呈前事卷查旧例淮安通济闸外每年伏水未发之前筑拦河土坝以遏黄流内灌所有进贡鲥鱼鲜船限在五月初发行伏前过淮其杨梅等船聴将马快空船预拨坝外停泊盘剥节经遵行已久及照上年前船俱不预先出口以致筑坝过期黄水暴涨倒灌里河淤垫挑濬甚为不便近来黄河涨发多在未入伏二十日之前势勐难御则口坝之筑须为早图合无移文南京兵部并守备衙门速将鲜贡船只催儧发行幷拨马快船只依期于五月中旬俱令出口本司预备物料定于六月初一日筑坝合口庶坝工早竣河道无虞等因到臣案照万厯八年先该臣总理河漕㑹同漕抚前任都御史江一麟题该工部覆议查得正徳嘉靖年间五月已有鲥鱼到京且既称鲜品尤宜早进既系荐庙尤该及时但近年以来进鲜每于採鲜既完之后方行措办装具附载货物勾当稽留动踰旬日沿途淹顿又致愆期比至京师则色味俱变不惟有碍筑坝且于荐鲜之义亦甚无当也即据守臣回称鲥鱼例在五月初旬採完葢四月二十日前后已行採矣若随船器用如氷盐之类预备停当一经採完即便发行不过半月即可过淮正是伏前自于筑坝无碍至于杨梅等物又与鲥鱼不同即至坝成不妨盘剥以后年分鲥鱼鲜船定限五月初头发行伏前过淮杨梅等船从便聴将南京马快空船于未筑坝之先预拨过淮停泊坝外以俟盘剥则上供既无后时之虞国计亦得先事之备所闗于筑坝治漕者寔非小补等因题奉圣㫖是钦此备咨通行钦遵外今据该司所呈近来黄河水发太早即如去嵗五月二十日水汛陡涨其流愈浊马船到迟致误筑坝里河受淤挑濬工鉅乞要预催鲜船早放出口一节委属喫𦂳臣又查得徐北镇口闸外清黄交接黄河暴涨内灌成淤已经题奉钦依黄涨之时下板闭闸以防内淤若贡艘稍迟南误出口北误入闸两相妨碍况鲥鱼出在四月自应及时採取若船只氷盐预先备办採完即发则半月之内准可过淮出口非惟坝工不误而恭进品物较常必更鲜美今据该司拟于六月初一日筑坝似为长便伏望皇上轸念河漕荐新均属重务勅下该部如果臣言不谬咨行南京兵部及内守备衙门预将鲥鱼鲜船合用器具氷盐先时料理完备一经採完随即督发严谕在途不许迁延期在五月十五左右两运尽数过淮趂赶伏水未发早进镇口闸河其余贡船预拨马快空船照限出口停泊外河以俟盘剥仍聴臣预行该司办完坝料将通济闸外輭坝凖在六月初一日合口庶几贡期不爽河防有裨矣谨题请㫖奉圣㫖该部知道工部覆前疏题为乞恩查复旧规以利漕渠事该总理河漕兼提督军务都察院右都御史潘季驯题前事奉圣㫖该部知道钦此钦遵抄出到部送司案呈到部看得淮安通济闸徐州镇口闸当黄河南北之冲故每年五月间黄水未发将鲜贡船只催儧过尽南则筑輭坝以遏横流北则闭闸口以御淤垫屡经题奉明㫖禁例森严遵行已久乃近年鲜船未行之前则器具氷盐失于先治既发之后则附载货物沿途迁延如上年黄水陡发太早鲜船出口太迟遂致筑坝不前几成大患是以河臣潘季驯先事预防申明旧制要在四月採鲜五月过淮六月初一日筑坝较之往年稍加督速而贡品愈致鲜美闸坝俱得蚤图深为长便相应如议覆请但进鲜船与官民船不同法禁难行事多阻挠自非天语丁宁未免迁延若故伏望皇上俯念军国大计将鲜贡限期特降严㫖容臣等咨行兵部转咨南京兵部及守备衙门务要依期採办作速启行限在五月十五日前后两运尽数过淮入口但有稽迟至六月内者许河臣㕘奏重处仍咨总河都御史转行管理南河郎中夏镇主事预办物料候鲜船过淮即便筑坝过徐即便下闸其輭坝定限每年六月初一日合口如有迟悞一体查㕘施行奉圣㫖是进鲜船只着该衙门依期採办发行限五月中过淮六月初筑坝不许延缓过期致碍河防如有故违聴总河官及该科㕘治申明职掌疏臣潘季驯谨题为明职掌一事权以便责成以裨河漕事臣于二月十二日准工部咨该臣题为钦遵明㫖甄别司道官员以重河漕事本部覆议内开苏松兵备系暂管河务彼江南水利既设有专官今后年终仍查水利官举劾其浙江水利河臣称系原籍不敢槩叙但查各边及漕运总督有所举刺虽原籍亦所不遗总理河道与总督体统相同则事权不宜独异年终查覈司道府州县如南北两直𨽻浙江河南山东凡与河道相干涉者无论原籍与否一体举劾等因题奉圣㫖是各该司道等官但与河道相干的着总理官一体甄别钦此除钦遵外臣谨以今嵗甄别之疏不及苏松水利道之故与兵水二道事体应否归一之由敬为皇上陈之臣于万厯十六年六月初二日入境适值添设苏松水利一道副使许应逵随亦赴任臣以事体度之漕渠必属之水利道矣随于本年闰六月初八日为查取官员贤否事牌行该道查造文武官员考语册又为专责成严修守等事案行该道申饬河防初九日为钦奉勅谕查勘河道等事牌行该道查议濬浅筑隄钱粮人夫作何区处七月初一日准工部咨为民饥已极西成尚逺等事案行该道将南京户部发银十万两如遇修举水利呈允支销年终将支过实存数目报院覆查咨部初二日为闗防诈伪事票行该道将发去告示转行所属晓谕十八日为查濬江南河道以便早运事案行该道查勘运河某处浅阻作何疏濬并额徴河工脚米银完欠数目二十九日为查理嵗报河道工程事牌行该道查取万厯十六年修过工程用过钱粮年终册送院类造该道俱无一字回报而水利道事务亦无一字闗白臣者随该臣咨行应天巡抚周继查询管河该道縁由准有回咨内开先据苏松兵备道呈称河道事宜先年并水利俱系兵备道兼理今既设有水利专道则河道一事应否归于水利道专管或仍听本道兼摄呈䝉本院详批河道水利原系二事仰照旧行去后今准前因相应咨覆等因臣遂以河道事务一意责成苏松兵备道而水利道之事絶无干涉矣此非许应逵之有心抗臣亦以河道原属兵备道而谓臣职专河道水利非所司耳故臣于年终甄别司道之疏止及李涞而不及许应逵也即今奉有明㫖无容别议但于职掌尚未申明事权亦未归一且水利道原无管河之责而臣乃举刺非所管辖之官若于事体未妥者臣查得江南水利河道委属两端而副使许应逵才猷敏练智识通明先任南河郎中河事固所素习河道事宜应否併属本官兼理其水利事务自有抚按专司应否亦属河道衙门兼摄臣不敢擅拟再照浙江司道府县掌印水利等官工部覆奉明㫖令臣照各边及漕运总督事例无论原籍与否一体举劾行间续准吏部咨该本部覆臣年终举劾有司官员内开浙江司道有司玩愒不职失误河防者许令臣据实开报彼处抚按㕘奏等因两咨事体未一有望遵行伏望敕下该部通行查议其苏松水利惟复转行彼处抚按衙门再加详酌覆请明㫖着为成例以便永永遵行庶职掌明而举刺自当事体定而责成亦易矣臣愚幸甚河道幸甚谨题请㫖奉圣㫖工部知道工部覆前疏题为明职掌一事权以便责成以裨河漕事该总理河道右都御史潘季驯题前事奉圣㫖工部知道钦此钦遵抄出到部送司案查本年二月内该总理河道右都御史潘季驯题为钦遵明㫖甄别司道官员以重河漕事内题议北直以至浙江专管及兼管河道部司诸臣除浙江系河臣原籍恐违近例不敢槩举乞将中河郎中等官沈修等徐州道按察使等官陈瑛次第转擢等因其题前来已该本部查得苏松兵备道副使李涞暂管河务彼江南水利既设有专官今后年终仍查水利官举劾其各司道府州县官如南北两直𨽻河南山东凡与河道相干涉者无论原籍与否一体举劾縁由覆奉圣㫖是各该司道等官但与河道相干的着总理官一体甄别钦此已经咨行吏部及备行顺天保定凤阳应天浙江河南山东各抚按衙门一体钦遵讫今该前因似应覆请案呈到部看得河道都御史潘季驯所题大约谓漕河应属水利屡经移文苏松水利道查议漕河事宜不报续准应天巡抚咨称河道水利原系两事河道系兵备李涞兼摄水利系许应逵管理故年终叙録止及兵道而不及水道即今漕河水利应否归一要行彼处抚按详酌覆请着为定例其浙江水利等官该工部覆奉明㫖许总理河臣一体举劾又准吏部咨开浙江司道有司失误河防者河臣开报彼处抚按衙门㕘奏两咨事体有碍乞要通行查议各一节为照苏松添设水利副使一应江南水利皆其职掌而况漕河上裨国储下切农事尤水利之重且要者乎十六年水道初设尚未履任该抚臣以江南旱荒亟欲借水利以济饥民诸凡修濬事宜暂令兵备副使李涞兼摄一面举行一面候新官至日交代诚得救荒权宜之䇿及水道既至业有专责则漕河事务自应接管若复归之兵道恐非朝廷设官分职之意况水利近兼督粮每年押运水次则漕尤其𦂳闗疏濬岂宜别委此后河道年终仍当查水利道举刺至于各省直水利官凡与河道相干涉者既奉明㫖许总河一体甄别则浙江虽系河臣原籍其司道有司茍误河防自当论刺似不必开报彼处抚按叅奏此两事者一闗职掌一闗事权职掌不明何以尽官守事权不一何以昭劝惩河臣详具本末特为申明委应如议覆请恭候命下备咨总理河道应天巡抚都御史及咨都察院转行苏松巡按御史督行苏松水利道将漕河即便管理以后兴修水利做过工程用过钱粮凡闗系农务者照旧开呈彼处抚按衙门奏报闗系漕河者呈报总河衙门以凭甄别仍呈彼处抚按知㑹至于浙江司道府县掌印水利等官既奉有明㫖诈河臣一体甄别仍应钦遵施行无容别议奉圣㫖是水利道有闗漕河的着遵照近㫖通行甄别县官轻忽河务疏臣潘季驯谨题为县官轻忽河务重累小民乞恩俯赐究治仍乞申饬成例以安地方以裨河防事据管理中河郎中沈修徐州兵备副使陈文燧㑹呈䝉臣宪牌内开各属领银买办芦柳桩苘等料除邳州遵行差官收买将完与民无干外该司道即查睢宁县因何不差职官买运派令乡民致生骚扰究明呈详其徐灵宿三州县见今作何收买曽否累民併查议报依䝉行据淮安府管河同知唐民敏呈称本职亲诣睢宁县查得该县先领银一千五百两分派各社殷实薛檠等前去产料地方收买已完见今运厰交收续领银一千两又分派各社殷实刘仲弼等转派花户职已出示晓谕原买人役各将原领银两查照原派各料已买完者仍令交厰其未领银两俱委佐贰职官买解不许累民及查徐州领过银两已发所属四县差委沛县典史朱大积等宿迁县已委典史陈一扬等各前去安东等处买运惟灵璧县尽派该县小民该职亲诣查理行至双沟地方据各买料人役执称买到料物俱被收料委官凌钖刁难使费守候日久随拘本犯审实搜得索受人户蒋连等赃银共六两一钱九分票发县丞杨田收贮本犯行县监候外叅看得睢宁县原估埽料派及殷实义民买解而殷实转派花户动衆滋怨至于灵璧县违背原行尽派花户民已不胜其苦及买到交纳又被委官百计刁难索骗不赀误工病民莫有甚于此者法难轻贷合无请乞裁夺縁由到职该职等勘得河工办料责成掌印官原系节年题准事例今嵗工料已经估计呈请本院并漕抚部院详允备行州县着落掌印官领银选委亷干职官查照上𦂳买办交厰除邳徐宿迁遵照外惟睢宁县派之里甲殷实而殷实转派之花户灵璧县则径派里甲骚扰小民且纵容义官索骗不惟堕工抑且累民似应呈请定夺等因到臣卷查先该臣题为申明修守事宜以图永赖事款开预定工料以便工作每嵗十一月中旬司道踏勘沿河险夷分为三等类报总理衙门批允分拨应办物料即行各掌印官领银如数买办定限正月半以前报完随即兴工四月初旬告竣着为成规违误㕘究已经工部覆奉钦依通行钦遵在卷续于去年十一月二十一日据司道呈为㑹计预备十八年嵗修工料事议得徐邳灵睢宿五州县遥缕二隄迎熘扫湾卷埽帮䕶合用桩草芦柳绳苘等料该银一万三千六百四十七两二钱一分动支淮库嵗修银转发各州县掌印官选委亷干职官查照原估趂时置买交厰验足聴于正月初旬兴工支用已经批允通行讫臣又恐缺料误工派民生事又于正月初二日牌行各州县将支过银两责差的当员役四散收买解厰交纳向未回报臣随于正月十九日亲诣徐邳一带查理止据邳州揭报收买将完其余州县屡经催促并无解到该臣往来河滨询知小民始知睢宁县故违原行并无差官买运及至兴工方才派及殷实攀连里递其徐州灵璧宿迁等三处恐亦类此即牌行司道查究去后今据前因臣窃惟治河之法莫要于嵗修而嵗修之工必资于草料草料不预则工作必迟而伏秋之间难保无虞矣臣是以题请十一月中旬勘估买料正月半以前报完兴工四月初旬告竣三令五申极为详勉而又恐其派累小民躭延时日复与司道叮咛告戒不曰责差的当员役四散收买则曰选委廉干职官上𦂳买办可谓至谆恳矣而灵睢二县不恤民隠惟便已私揆厥所由葢因积胥㸃吏意在侵扣差官收买便难染指以至义官凌钖大肆诛求即搜出者如此而其花费者可知矣即义民官如此而吏书可知矣等而上之又安知掌印官之无所私乎今时及三月诸料未备嵗修之工必难早竣不惟小民负累而于河防之事堕误多矣既经司道勘覈前来相应㕘治㕘照睢宁县知县冯绍京灵璧县署印县丞董本才既昏庸志多怠肆视贫民如秦越全无已溺已饥之怀视河务若赘疣宁有急公趋事之义聴羣小之拨置而上官禁令若罔闻知任积棍之凭陵而小民咨怨了无动念徇私之弊难保不无而违玩之愆已属难逭我皇上洞悉民艰特垂蠲赈留神国计宵旰勤惓而绍京等乃敢玩愒如此非惟有乖人臣之义而亦大失民牧之职矣伏望敕下该部再加查议将冯绍京董本併一干吏书及赃犯凌钖等行臣提问依律议拟官吏如有赃私从重究治庶人心知警而河工自肃矣再照嵗修之工每嵗必不可已者若不再加申饬着为定例日久官更未免弛惰併望特降严㫖每嵗十一月中旬各掌印官赴司道官处闗支银两将应办物料责差的当员役于出产地方分投收买定限正月以里报完并不许派及小民致滋骚扰如有仍前抗违许总理衙门指名㕘究则地方既得安堵而修防亦可预办矣谨题请㫖奉圣㫖冯绍京等着河道衙门提了问工部知道旱久泉微祷雨疏臣潘季驯谨题为旱久泉微河道艰涩乞恩俯允䖍祷以回天变以济粮运事据管理北河郎中李民质管泉兼理南旺济宁闸座主事王元命济宁管河兵备副使曹时聘㑹呈据兖州府管河运司同知陈昌言报称自去冬至今天道亢旸汶泗泉流微细以致南旺等处河道日澁即今重运盛行恐有阻滞预呈到职该职等看得南旺济宁一带漕河地势髙亢不通江河所赖以济运者惟借诸泉之水而诸泉之水必得天雨及时源流充溢斯可盈漕利涉讵自去冬至今雨泽未霑天道亢旱时已入夏地脉益干泉流愈涸以涓滴有限之水充南北二河之用势必不能今濬河则河身不浅导泉则泉穴俱辟多方疏引水涸如故人力至此无可奈何所仰望者惟有雨耳乃云作风随须臾如扫日复一日膏泽竟屯虽今嵗粮艘不多积有诸湖之水尽可接济但目下过济者止有江北运船江南重运及进贡船只尚多未到兹值狂风卷荡烈日薰蒸湖水虽盈亦渐消耗倘自今犹然不雨接济不前殊为可虑查得万厯十六年久旱河浅该查勘河工都给事中常居敬山东巡抚李戴㑹题请祷奉有明㫖随即霖雨滂沱运艘利涉即今旱魃为虐不异往嵗河水渐涸后事可虞除行管河泉闸等官加谨启闭极力疏濬职等日夜惊皇痛自修省外合无比照前例俯赐题请恭行祈祷于泰山诸神庶几天意可回甘霖早澍国储幸甚河道幸甚等因到臣臣窃惟漕河之深浅系于泉源之盛衰而泉源之盛衰系于雨泽之多寡葢天时地利本自相资而人力天工不可偏废者也矧漕渠自镇口闸以至临清七百余里皆赖莱芜诸泉南北分济道里既逺水力自微其所借于霖雨者尤不小也臣于去年夏秋之间目击山东地方苦旱良久已经抚按衙门题请蠲赈入冬雨尚愆期雪不盈寸臣逆虑漕河浅澁即严行司道及管河诸臣疏导泉穴挑濬漕渠及将汶河诸水挽入湖陂贮蓄以待不时之需凡可为漕计者似无遗力该司道所云濬河则河身不浅导泉则泉穴俱辟诚有然者第因山东久苦干旱入春雨泽全无亢旸愈甚隂云稍合旋被风散此皆臣等奉职无状之所致也泉流日微漕水日涸闭闸积水两日方可盈漕所幸今嵗漕粮不多徐北业已过济头幇已出临清板闸矣独上江运艘共计一百八十七只尚未过济而鲜贡之船亦多陆续前进臣严行管河各官将南旺蜀山马塲马踏等湖封闭蓄水取有甘结在卷候运船至日放水送舟谅亦无误但虑狂风簸荡烈日薰蒸湖水不免渐消臣与司道诸臣昼夜徬徨寝食为废日望天降时雨以济燃眉之急而竟未可得也考之春秋三月不雨即以示警今不雨者自冬歴春由春入夏矣宁能保其不涸乎臣查得万厯十六年四月间山东巡抚都御史李戴亦以久旱不雨漕渠浅澁㑹同勘工都给事中常居敬题请躬诣泰山祈祷奉圣㫖便着该巡抚官䖍诚祈祷礼部知道钦此诸臣遵行未几而大雨如注葢圣徳隆盛素格天心意念所及百灵効顺宜其响应如此伏望我皇上容臣比照前例率同司道等官斋食素衣躬诣泰畤建坛祈恳仰冀旱魃濳消甘霖速降则非惟运道可免浅澁而民生亦可望其有年矣奉圣㫖着河道官竭诚祈祷该部知道添募夫役以裕河工疏臣潘季驯谨题为添募夫役以裕河工以安民生事据中河分司工部郎中沈修徐州道管河副使陈文燧呈称照得国家定鼎燕都嵗运东南粳粟四百万石涉江淮经邳徐入闸必资黄淮二河济之嘉隆以来河决崔镇淮决髙堰髙寳兴盐山清桃宿等处田庐荡溺正河浅涸转运艰辛东修西溃数十年无宁宇至万厯六年䝉本院剏筑遥隄重门御暴尽塞诸决束水归漕田地始获耕种民居亦将安堵迄今已逾十年而隄长夫少修守乏人以致车马践踏风雨剥蚀日见卑薄近䝉本院调拨山东徭夫三千九百余名倩派徐邳灵睢宿乡夫一万二千余名大加修筑工已告竣而各夫犒赏动经数千嵗修银两仅供物料不免称贷于漕库民固称劳官亦告匮甚非久安长治之䇿也为今之计必须添夫一千二百余名分拨险要去处专令亷干官一员管理修守庶㡬不至堕误但添夫不难而増饷难每夫工食八两该银九千六百两当此民穷财尽之时岂宜派及里甲查得万厯十六年本院㑹同漕抚衙门奏留二升米银内相应动支召募等因到臣该臣看得治河之法平时有修筑之工伏秋有防守之苦一有不周祸患立至夫役减少固难责以全功起派乡夫又不免于骚扰随查中河所管地方北自镇口闸南至清河县两岸共一千余里而丰沛萧砀四县隄岸又约二百余里原设夫役颇多祇因工食缺乏日渐减削仅存五千五百余名计里分派每里不及五名中间又多逃旷以至嵗修之时不免派及乡夫而犒赏之费动经数千贫夫所得不多官司设处甚苦且与其劳费于既坏之后孰若预办于未坏之先乎所据司道之请诚有不可已者伏望敕下该部再加查议如果臣言不谬容臣札行司道转行淮安府每嵗于臣等奏留轻赍二升米银内动支九千六百两分发沿河各州县募有身家之人共一千二百名责令亷干官员专管分布要害处所平时加上帮筑伏秋昼夜防御庶几河防有人闾阎无扰未必非永赖之筞也再照前项米银以全漕计之约有二万七千余两但每嵗俱有折兊即如万厯十七年止有一万九千七百二十五两十八年止有六百二十六两六钱以致原借漕库钦修银两尚未补足以后此等年分难保不无仍乞特赐允行漕抚衙门如遇二升米银不足容臣暂于漕库借支别项银两给散各夫候下年解到之日如数补还则饷不病于告匮而隄可恃以长固民可借以少安矣谨题请㫖奉圣㫖工部知道该工部覆奉施行官旗挟带私货疏臣潘季驯谨题为官旗挟带私货十倍明例壅阻漕渠乞恩申饬成规以釐夙弊以裕转输事据管理漕务㕘政吴同春呈蒙臣宪牌查得江西南饶二衞所粮船私带木筏甚多塞满河路仰道㑹同济宁道速令江西运粮把总公同管河同知将木起放在岸要见某衞所某船见带板木若干共秤重若干斤具数呈报催船星夜前行木植留人看守等因又䝉漕抚部院牌仰本道即查前船如果因带板木变卖故行迟延每船除例带土宜六十石如系板木每一百斤准算一石此外但有夹带过多者查明入官将船催赶前进等因依䝉㑹同济宁道行委兖州府管河运司同知陈昌言江西把总贲秤盘过木数到道为照今嵗粮船为数甚少运纳宜速讵意南饶二衞所多带木筏挤塞河路殊属违玩既经管河同知查勘前来即应照议没官但板木就水秤盘低昻恐未尽确合无备行陈同知将前堆寄济宁板木一百三十六万五千一百九斤内量除二十八万五千一百二十九斤入官变价作正支销仍将一百七万九千九百八十斤照依原盘各船数目拨给军人收领任其发卖及又揭称漕运议单内开运军土宜每船许带六十石沿途遇浅盘剥责令旗军自备脚价例外多带者照数入官乃今法久人玩违禁携带十有八九各船每到马头辄延缓数日虽曰挨幇实为脱货而把总运官亦或因公济私带货覔利总分于衞衞分于所所又分带于旗军遂致旗军乗机夹带有至数万斤者淹滞运艘稽悞程途莫甚于此葢因盘验姑息参罚之例未定人情狃于因循相应议处以后开兊司道严谕各船止带别项土宜限定六千斤其竹木板片沈重货物不许稍带违者搜获勿论多寡即发水次衙门入官每年南船抵𤓰仪则委𤓰洲江防同知抵淮则委淮安验单推官抵徐入闸则委管河同知逐一严搜果无夹带回报漕司案候稽考如前途验过后官查有夹带即系前官容纵一体㕘治永为遵守庶例严而实效可臻源清而流弊自絶等因呈详到臣案查先据兖州府管河运司同知陈昌言揭称饶州所粮船止三十七只稍带木筏八十三弔济宁天井闸河挤塞盈满每船载木既多不得不缷为筏况以重船而尾复曳以重筏连绵之势撑驾又难闸板既启待久水洩又以河浅为名延挨货卖及查南昌衞较之该所更甚縁由前来臣即牌行两道委官盘卸随据济宁管河副使曹时聘呈将秤盘过多带板木数目令人看守各船催赶前进呈详到臣已经详批各官旗故违明例稍带私货不啻十倍矣今既停留在岸姑候各运船抵湾迟速再夺间今据前因臣看得嵗漕四百余万自𤓰仪至淮安则资诸湖与二河之水自镇口闸至临清板闸则资汶泗之水每年四五月间雨少泉微正当漕渠浅涩之际适值粮运盛行之时臣督管河官员开湖闭闸多方蓄水以求速济良亦苦矣迺今各船私带重货公行无忌而南饶两处运船见卸板木重一百三十六万五千一百余斤而未盘之先沿途开厰发卖已多该道所报仅及其半船内磁铁等器又不知其几何矣何怪乎舟行迟滞抵湾之愆期也究其来由运军一贫如洗乌得有此鉅货尽系运官通同把总贩卖营利势压旗军分派装载今嵗运艘不多南饶仅八十五只稍带木筏所至充塞若遇全运之年万艘鳞集寸步难前矣其贻漕河之害甚非眇小所据把总贲㨗及领运指挥朱维祺千户张士维等通同派买之弊难保不无而容情阿纵之愆已属难逭但沿袭日久向未申明禁例姑免㕘治随批该道将给军并入官之数通呈漕司稽考去后其该道所议以后开兊各道严谕官旗止带别项土宜不许仍携竹木板片及要委官盘验一节似应依拟除聴漕抚及巡漕衙门设法稽查外窃惟漕米之盈亏系于漕司而运艘之迟速系于河道合无许令总河衙门分行各管河分司各照地方分段盘验如运船入𤓰仪至淮安通济闸责之南河郎中由黄河至镇口闸责之中河郎中自镇口至珠梅闸责之夏镇主事自南阳至安山闸责之南旺主事自张秋至临清板闸责之北河郎中但遇粮船入境把总官投逓官旗及部运船只名数到司就便抽盘遵照议单除应带土宜六十石外如有多余或违禁仍带竹木板片及沿途躭延收买货物者将货物尽数入官领运把总及指挥千百户指名㕘呈总河衙门具奏提问葢各分司俱有河道之责货重难行愆期悞事各司自难诿咎痛痒切身又何敢徇情避怨哉至于开兊起行之时则在该省粮储道加意检查严行戒谕指顾之间不劳余力而自可省沿途之扰扰矣如蒙敕下该部再加查议覆奉明㫖行臣钦遵施行仍着为定例永永遵守庶积弊可釐而转输自速矣谨题请㫖奉圣㫖户部知道户部覆前疏题为官旗挟带私货十倍明例壅阻漕渠乞恩申饬成规以釐夙弊以裕转输事该总理河道右都御史潘季驯题前事奉圣㫖户部知道钦此钦遵抄出到部送司查得议单内一款凡运军土宜毎船许带六十石沿途遇浅盘剥责令旗军自备脚价例外多带者照数入官监兊粮储等官水次先行搜检督押司道及府佐官员沿途稽查经过仪真聴儧运御史盘诘淮安天津聴理刑主事兵备道盘诘六十石之外俱行入官经盘官员徇情卖法一併㕘治遵行在卷今该前因案呈到部看得河道都御史潘季驯题称江西把总贲捷总下指挥朱维祺千户张士维等各官旗挟带竹木私货沿途发卖致迟转运欲要将应带土宜六十石外其余堆寄板木私货尽行入官所据把总领运等官法应㕘治縁相沿日久向未申明今次姑免行究以后开兊之时各要管河分司照依地方如法盘验有违禁多带者尽数入官将领运把总及指挥千百户指名㕘呈仍着为定例一节为照漕运每船附带土宜六十石载在议单实国家恩恤旗军之典而不才运官通同挟带数多以致排挤满河大阻运艘则非许令附带初意若不亟行申饬将来稽迟粮运其弊实由于此既经河道都御史题议前来相应依拟覆请恭候命下本部移咨河道衙门转行各管河分司此后凡遇粮船到时即照依各管地方分段盘验如运船土宜除六十石外若有多余或违禁仍载竹木沈重等物及沿途收买货物者将货物尽数入官仍将违犯运官指名㕘治如经管地方盘验官员徇情卖法亦遵照议单事例聴河道衙门一併㕘处至于开兊之时则尤责成该省粮储道加意检查违者亦同㕘治併着为定例永逺遵守併咨漕运衙门知㑹及应天浙江江西湖广山东河南各巡抚一体遵照施行奉圣㫖是恭报三省直隄防告成疏臣潘季驯谨题为恭报三省直隄防告成乞恩申饬修守之法以图永赖事伏念臣犬马余生甘心草莽谬蒙我皇上天髙地厚之恩拔之废弃之中授以总河之任腼颜受事忽复三秋两河工程业已曲为之制而周为之防矣才识固有未融而心力不敢不竭隄防虽已稍备而修守不可不严谨将做过工程开列陈请除南河邵伯髙寳范口礼坝中河张福王家二隄夏镇塔山镇口北河闸坝湖隄各钦修土石等工该臣于万厯十七年五月二十四日将完过縁由具疏奏报不敢赘渎外节据中河郎中沈修徐州兵河按察使陈瑛见任副使陈文燧呈称节奉本院札案为申明修守事宜以图永赖等事行职等将先后题准应修隄工勒限兴筑上𦂳报竣职等遵依督率分委府州县等官亲诣工所如法率作至万厯十八年五六等月各日期不等通完讫一应料物犒赏等银俱于嵗修银内动支并无请有别项钱粮为照徐淮一带河道自昔万厯八年本院剏筑遥隄髙厚坚实水循故道经今十年运艘利涉居民安堵凡司河道者俱享平成之利近年以来风雨损坏夫役停减修补失时加以连嵗异常洪水缕隄逼临河身扫湾冲刷易于塌陷若非遥隄保障难免无虞今䝉督促大加帮修悉如旧式及议筑格隄以防决水横流自夏徂秋暴涨数次河南水髙一丈五尺而隄坝无恙以后嵗加修守即为久安长治之䇿并将加帮剏筑徐州灵璧睢宁邳州宿迁桃源清河沛县丰县砀山共十州县遥隄缕隄格隄月隄大行隄土坝等项共长一十万四千三十九丈一尺各髙厚如式数目开呈前来又据夏镇主事余继善㑹同徐州道呈同前因及备开加帮剏筑完沛县徐州支庙及缕隄长隄纤路土坝等项共长二万一千九百六十六丈八尺各高阔数目又据河南管河原任副使陈九仞见任副使李三才各先后呈报帮筑剏筑接补完荥泽原武中牟郑州阳武封丘祥符陈留兰阳仪封睢州考城商丘虞城河内武陟共一十六州县遥月缕横等隄新旧大坝共长一十四万四百九十四丈七尺九寸俱覔真淤杵实并非昔日杂沙虚松可比委堪捍御縁由并各工程细数开列前来及据济宁兵河陞任按察使曹子朝见任副使曹时聘节次呈报修筑完曹县单县新旧堤坝并加帮完太行隄共长二万六千四百四十七丈七尺七寸挑改过梁靖口河渠长一百八十丈见今武王二坝逼水南徙黄河安流等因各开报到臣据此案照万厯十六年十月十四日准工部咨该臣题为申明修守事宜以图永赖事欵开一立法増筑遥隄以固隄防徐淮之民十年以来所以得免鱼鼈之患而运道不致梗阻者恃有遥隄也向无稽考未补分寸剥蚀过半合行司道官将各隄坍损卑薄者以原隄丈尺为凖先行加帮取平后自十八年为始每嵗加帮五寸等因工部覆奉圣㫖河道每嵗修防先年题有定规乃各该官员不行着实遵守旷职悞事这所议俱依拟行如有仍前怠玩的总河官指名㕘奏重治钦此备咨前来又于本年十二月十九日准工部咨该臣题为申明河南修守事宜以固河防事欵开一查得黄河北岸逼邻漕河闗系甚重𢎞治年间先臣刘大夏筑有长隄一道起自曹县至武陟县詹家店止南岸逼近省㑹藩封重地最为要害亦有长隄一道起自虞城县至荥泽县止两隄延亘千有余里实为该省屏翰但地鲜老土隄皆浮沙而河流迁改靡常多有滨河难守者矣今据该道逐一查覈分为缓急二工容臣严行刻期帮筑加意验探如有堕误或夹杂浮沙或夯杵不实茍且塞责者容将管河官㕘拿究治等因工部覆奉圣㫖依议行钦此备咨前来又于万厯十七年十月二十四日准工部咨该臣题为三省直修防告竣河流近已归漕据实恭报仰慰圣衷事本部覆议赵皮寨至李景髙口议筑遥隄支将军庙至塔山议筑长隄羊山至土山议筑横隄皆区画周悉于河道有裨相应依拟等因题奉圣㫖是河道事宜着总理等官照旧用心经理钦此备咨前来俱经通行司道勒限兴工去后查得加帮遥隄适值去嵗黄水暴涨修防不暇止将象山一带二十余里加帮髙厚其余尚未施工已经严督中河司道大加帮筑间续据中河司道议得单家口一带河身独窄隄临河滨原题弃缕守遥惟恐黄水横肆顺隄东洩合照原题邳州横隄之制再于房村单口双沟成舖辛安等处各増筑格隄一道又据河南管河道副使李三才勘得判官村荆隆口陶家店马坊营三家庄陈隆庄大寨等处最为险要将帮旧剏新隄坝等工续议呈详俱经臣覆勘允当批行兴举刻期完报去后今据前因覆覈相同臣窃惟防河如防寇自古记之矣防寇则曰边防防河则曰隄防边防者防寇之内入也隄防者防水之外出也欲水之无出而不戒于隄是犹欲寇之无入而忘备于边者矣且自古称治水者莫过于禹而考之禹贡曰九泽既陂四海会同先臣蔡沈释之曰九州之泽已有陂障而无决溃四海之水无不㑹同而各有所归陂障即隄也神圣如禹而犹不免致力于隄则舍隄之外别无所以防河者矣臣于万厯六年奉命治河即请筑遥隄以防其溃筑缕隄以束其流八九年间河流顺轨故道宴然业有成效矣而嵗久官更弊滋法弛以河防为末务视隄工为赘疣一篑莫加万夫闲旷而车马之蹂躏风雨之剥蚀河流之汕刷髙者日卑厚者日薄又何恠其东溃西决哉荷䝉我皇上授臣以总理之权责臣以修复之事臣袜线微才固不能别为新竒之䇿而管窥小见尤不敢为侥倖之图惓惓以隄防陈乞谬承俞命毕力仰成督率南直𨽻河南山东司道等官将滨河一带地方躬亲荒度周爰谘诹旧有而今圯者则议加帮旧无而宜有者则议剏筑遥隄约拦水势取其易守也而遥隄之内复筑格堤葢虑决水顺遥而下亦可成河故欲其遇格即止也缕隄拘束河流取其冲刷也而缕隄之内复筑月隄葢恐缕逼河流难免冲决故欲其遇月即止也防御之法颇称周备较之己卯告成之功更为详密而夏镇河南山东往嵗原未经理者皆一体増建矣倘能嵗守不失则河流自无冲决之患河不冲决则故道晏然翕由顺轨而运艘自无阻滞之虞矣但畚土成隄原非铁石稍不修葺便至倾頽嵗嵗修之嵗嵗此河也世世守之世世此河也故嵗修钱粮之设徭编雇募额夫凡以为河也而可置之虚糜闲旷之地哉臣是以谆谆为申明修守之请也伏望天语叮咛严谕地方司道等官查照臣愚节次题奉钦依事理每嵗务将各隄顶加髙五寸两傍汕刷及卑薄处所一体帮厚五寸年终管河官呈报各该司道要见本隄原髙濶若干今加帮共髙濶若干司道官躬亲验覈开报总河衙门覆覈年终造册奏缴不如式者指名㕘究庶河防永固而国计民生俱有赖矣臣又查得连年司道等官肩仔河工颇竭心力除府佐州县掌印管河官候秋防报竣另行题请奖戒原任河南管河道副使陈九仞已经论劾难以另议外如中河分司郎中沈修夏镇分司主事余继善徐州兵河道陞任按察使陈瑛见任副使陈文燧河南管河道副使李三才山东济宁兵河道陞任按察使曹子朝见任副使曹时聘谋谟已竭其心思黾勉不辞于夙夜祁寒溽暑逐逐于畚锸之内而寝食靡宁鸠工聚材龂龂于会计之时而锱铢不爽大兴千里之筑如垣如墉皆其心膂所致共图久逺之计必诚必慎不为茍且之谋况工料取办于嵗修絶无虚糜之弊而胼胝侵寻于嵗月未闻倦勤之时固皆分义当然不敢别有希冀相应咨部纪録庶几稍劝羣工再照三省直之道途颇逺臣一身委有难周河南两岸隄工皆都御史周世选一身肩承羣䇿毕举当饥馑之日而鼔舞有方贫民乐为之用当暴涨之时而提撕不懈地方赖以无虞实多保障之功全无矜伐之意本官已蒙简拔似难渎请然臣不敢掠其功以为己功蔽其贤而不以告之君父者也伏望敕下该部再加查议覆奉明㫖容臣遵奉施行臣愚幸甚河防幸甚谨将完过工程数目具本开坐谨题请㫖计开南直𨽻工程总管官中河郎中沈修徐州兵河道陞任按察使陈瑛见任副使陈文燧督同淮安府陞任同知徐伸丁忧同知申安见任同知唐民敏分委都事胡傅指挥文栋等徐州迤南帮筑完南北两岸遥隄共长六千三百七十四丈二尺剏筑完谷山隄头长六十丈加筑完谷山子隄长八十丈剏筑完房村格隄长四百九十六丈单家口格隄长三百一十八丈本口帮筑完南北两岸缕隄共长五千八百三十八丈加帮完该州迤北黄河上源缕隄长三千六百二十三丈灵璧县南岸帮筑完遥隄长三千七百二十七丈剏筑完双沟格隄长四百一十五丈填完河身底长四丈口长六丈深七尺帮筑完南岸缕隄共长二千二十七丈五尺加筑完子隄长一千六百二十丈筑塞单家口私开涵洞缺口长八十丈睢宁县南北两岸帮筑完遥隄长八千九十五丈剏筑完成字舖格隄长四百三十二丈七尺河口三道俱有厢边埽土牛帮䕶辛安格隄长三百五十六丈加帮完两岸缕隄共长一万五千七百八十一丈补筑完成字舖隄长一百四十九丈邳州南北两岸帮筑完遥隄共长一万二千八百三十二丈四尺剏筑完羊山横隄长四百七十三丈筑过横隄迤西水口长四十丈加帮完缕隄共长一万三千八百二十五丈宿迁县南岸加帮完遥隄长七百四十三丈四尺修筑完归仁集隄长五千七百五十六丈帮筑完南岸缕隄共长六千七十六丈桃源县南岸加帮完马厰坡隄长一千五百丈修砌完马厰闸鴈翅长八丈六尺高七尺帮筑完北岸遥隄长一千三百三十七丈修补完崔镇徐昇季太三义四滚水坝两鴈翅迎水接连土隄共长四十八丈清河县南岸加帮完张福口王家隄共长四百一十丈帮修完县前围隄长一百零六丈沛县加帮完张村店一带缕隄共长三千零四十丈填补完缕隄雨淋缺口共一千八十二处共计九百二十丈太行隄雨淋缺口共三千二百七十处共计一千一十丈砀山县加帮完大坝六段共长一千四百八十六丈五尺帮筑完刘金楼白川店缕隄共长一千零八十丈丰县加帮完清水河大小月隄并邵家大坝邀城寺月隄共长五千八百八十七丈补筑完田刘口隄四十六丈四尺塞完涵洞一处长二丈七尺填完缕隄缺口水沟共一千四百五十七处补完太行隄缺口水沟共一千五百九十七处总管官夏镇主事余继善徐州兵河道陞任按察使陈瑛见任副使陈文燧督同陞任同知徐伸丁忧同知申安见任同知唐民敏等沛县境山起至留城一带又自大隄头起至地浜沟止运河纤路两次帮筑完隄共长一万五千八百丈加帮完塔山缕隄长七百五十丈剏筑完支将军庙缕隄长七百五十丈内有水口一百二十丈俱下埽三层其尤要害处水口四十丈加埽一层俱用排桩深钉帮筑完留城至黄家闸东隄长二千六百三十九丈修砌完石坝一座长濶共一百四十五丈修补完镇口闸东西鴈翅共长四十六丈三尺帮筑完镇口闸西隄起至大隄头止长一千五百四十五丈徐州上河筑完牛头湾梁山等处坝共十五道计长三百丈零三尺剏筑完伊家林隄长三十七丈五尺河南工程总管官管河道原任副使陈九仞见任副使李三才督同开封府加从四品服色同知吴克勤同知张士奇懐庆府同知刘应聘归徳府通判萧汝慎等管理荥泽县帮筑完北岸甄家庄旧隄共长四千三百八十六丈三尺四寸郭家潭等处长隄共长一千七百七十二丈八尺填平潭窝底阔四五丈至三十二丈口阔四丈至六丈五尺深七八尺至二丈二尺南岸帮筑完小院村旧隄长二千二十丈朱家庄等处隄长五百四十八丈剏筑完曹家屯遥隄长三百五十六丈遶筑完梨园村月隄长二百三十丈帮筑完苏家庄旧隄长二百丈原武县北岸帮筑完姚村隄长七百五十八丈娄家庄隄长三百四十九丈胡村舖隄长七十二丈娄彩店隄长三百五十六丈王村正南旧隄五段共长二百八十九丈剏筑完张家庄月隄长一千二百五十五丈帮完本庄旧隄长二百二十三丈旧坝长一百八十丈帮筑完小陈桥等处隄长四千二十七丈七尺师家庄旧隄共长五百四十四丈判官村旧隄长九百三十五丈旧坝长一千零六丈中牟县南岸帮筑完黄炼集隄共长二千四百丈剏筑完新庄集隄长七百八十七丈七尺帮筑完旧隄六百一十七丈四尺郑州南岸帮筑完小陈桥旧隄长二百三十丈三尺阳武县北岸帮筑完脾沙冈隄长一千八百三十四丈六尺三寸剏筑完坝长三百丈帮完旧坝长二百丈帮完宋家庄旧隄长二百四十六丈王佑庄旧隄共长四千四百丈南岸訾家庄后至圆墩寺止原题应帮旧隄共长三千三百六十四丈内除一段照旧外实帮完隄长一千八百九十四丈接补完本寺迤北旧隄长一百七十三丈剏筑完买家寨月隄长九百丈申家寨遥隄长四百五十五丈帮筑完旧隄共长二千六百三十丈又接筑完本寨迤东旧隄长四百八十二丈封丘县北岸帮筑完千家店中栾城旧隄共长八千八百四十七丈二尺旧坝长七百丈帮筑完萧家庄张家庄坝并潭窝共长一百七十五丈剏筑完原题荆隆口遥隄长二千五十六丈填完根下河身三处共长二十八丈九尺潭窝二处共长一百七十五丈帮筑完本口坝三段共长一百四十七丈接筑完隄三段共长四十二丈帮完东姜寨老隄七段共长八百二十丈祥符县南岸帮筑完瓦子坡旧隄长一千八百七十一丈一尺二寸柳青口横隄长四十六丈刘兽医口旧隄共长五千零五十七丈三尺剏筑完原题刘兽医口遥隄比原估稍直省减九百六十八丈实筑长二千七百三十二丈帮筑完陶家店兔伯堽埽头集旧隄三道共长七千七百六十六丈填完水坑六箇共长四十四丈陶家店帮完旧坝长一百丈张家湾筑完新隄长六十丈剏筑完月坝一段长三百五十丈帮完坝岸共长一千三百二十六丈剏筑完遥隄长一千零五丈补完缺口五十七处共长二百一十二丈填完坑洼一处长四十丈剏筑完李仲英寨遥隄长一千五百五十丈填平本隄东西两头坑共长二十丈帮筑完槐疙疸隄共长一千三百一十五丈填完水坑一处长一十五丈北岸帮筑完马家口旧隄共长一千七百七十丈填完王卢寨起至鱼里止行车路口三十六处坑洼五处共长一百四丈九尺五寸帮完贯台陈桥集隄长五千七百一十丈接筑完省城周围大隄共长一万三千八十丈修补完缺口拖脚八十一处共长一千五百七十二丈剏筑完刘家寨遥隄长二千九百三十丈陈留县南岸帮筑完解家堂旧隄长三千二百四十丈北岸帮筑完陈留寨隄岸二段共长一千一百四十丈兰阳县北岸加筑完杨家庄旧隄长一千六百丈铜瓦厢旧隄共长三千三百二十二丈张村集旧隄共长一千八百五十五丈马坊营旧隄共长二千六十三丈剏筑完本营月隄长六百五十丈又遥隄长五百五十二丈填完沟渠坑洼一百一十八处共长二百九十丈一尺南岸剏筑完赵皮寨遥隄长一千七百五十四丈七尺帮筑完草庙旧隄长二千六百七十丈补筑完草桥等处旧隄内有车践缺口二十一处共折长二十一丈仪封县北岸剏筑完炼城口隄长一百七十五丈六尺又筑完遥隄长一千七百五十丈帮筑完旧隄长一千五十丈内填完行车大埠口二处共长十丈旧坝长六百五十六丈坝后有坑长二百五十丈填与地平帮筑完荣花树旧隄长一千六百三十三丈填完行车大埠口二处共长十丈加筑完穵泥河旧隄长六十九丈补筑完旧坝长三百七十丈加筑完三庄旧隄长三百一十六丈旧坝长百九十一丈填筑完拖脚缺口一十九处共长一百七十丈剏筑完䕶坝一道长三百七十五丈南岸帮筑完普家营葛田口堤共长四千六百七十四丈岔股隄长二千六百三十丈剏筑完李景髙口遥隄长六百丈大寨月隄长六百二十丈补筑完缺口拖脚二十八处共长二百八十丈接筑完䕶城隄三段共长九百四十丈睢州南岸加帮完大城集旧隄二段共长三百五十丈考城县北岸加帮完芝麻庄月隄长七百三十丈旧坝共长三百五十七丈八尺填完坑洼三处共长五十三丈接筑完新坝三段共长一百五十四丈五尺剏筑完本庄背后月隄一道长一千三十六丈补筑完陈隆庄䕶坝长八十八丈帮筑完月隄长六十五丈内有坑长六丈深一丈二尺填平上筑髙一丈二尺剏筑完坝岸长一百六十丈补筑完李秀厰唐家水口回龙庙流通集董家庄五处隄坝共长五百二十四丈五尺填完水坑长二十八丈南岸帮筑完遥隄五段共长五百五十丈商丘县南岸补筑完杨先口缺口一处长一十八丈帮筑完本口隄长三十二丈又本口迤东帮完旧隄长四百三十八丈口西帮完隄长十六丈五尺加帮完楚家湾东隄长十一丈虞城县南岸帮筑完罗家口隄长二千四百丈河内县沁河南岸补筑完古阳东西坝共九段长三百四十四丈五尺帮筑完缕水隄自闸口起至安家楼止长二百丈武涉县沁河北岸补筑完大原村坝二段共长四十四丈五尺沁河东岸补筑完隄长六丈五尺坝长二百六十丈填完水口长一十五丈庙后覆土长一十一丈庙前覆土长八丈又帮完隄长二百六十丈莲花口剏筑完坝长一百八十三丈一尺坝后剏筑完戗隄长一百六十四丈本口添帮隄长十一丈接筑完缕隄长四十丈帮筑完大樊村隄长四十五丈剏筑完郭村隄长四百八十五丈五尺沁河南岸修筑完䕶城隄长四百四十二丈黄河北岸詹家店王化营剏筑完隄长一百丈帮筑完隄长一千三百五十九丈内有缺口一十三处长一百六十四丈俱帮填完山东工程总管官济宁兵河道陞任按察使曹子朝见任副使曹时聘督同兖州府管河运司同知罗大奎等管理曹县武家坝帮筑完旧老隄自二十九舖起至三十五舖止共长二千四百丈五尺加帮完土坝冯家厰王家坝等处共二十九道共长七百九十九丈接筑完王家坝后䕶坝一道长二百二十丈加筑完董家口史家楼坝四段共长四百八十丈帮筑完大王庙起至刘满庄止隄长二百二十五丈修筑完曹家集牛市屯刘满庄月隄共长二千五百二十三丈五尺帮筑完旧老隄三舖至七舖又自三十舖起至重隄北头止共长二千二百二十九丈九尺五寸帮筑完王家坝埽台三段共长二百二十七丈填平坑洼长六十三丈二尺二寸加筑完埽台起至窰南隄长三百七十八丈帮筑完里河隄自八舖起至十六舖止长四千八百七十六丈坝南重隄长一百零三丈加修完太行隄自十七舖起至二十五舖止长四千八百六十丈挑濬过梁靖口洩水支河长一百八十丈单县帮筑完十八舖隄长五百四十丈缕水隄自十舖至十七舖止长三千二百四十丈缕水月隄长五百四十一丈五尺二寸剏筑完头舖鴈翅上坝长四十丈加修完太行隄自十五舖起至二十舖止长二千七百六十四丈八尺以上通计帮筑过各项隄坝共长二十六万四千五百六十一丈九尺六寸剏筑过各项隄坝共长二万八千三百八十六丈五尺开挑过河渠长一百八十丈河上易惑浮言疏臣潘季驯谨题为垂亡之人忧思转切谨摘河上一二易惑浮言乞恩俯赐勘议以定久计以免劳费事伏念臣潦倒无知久甘畎畆误䝉我皇上拔之既弃之余授以总理之任二三年间殚竭心力一应事体请自圣裁种种俱有成画试有小效矣尚有一二事宜理本如此而人言必不如此工本难为而人情必欲强为若不早为勘议浮言不免猬兴全河之工未必不由此而决裂也敢敬陈之夫镇口闸内为汶泗清流镇口闸外为黄沁浊流平时清浊相当内水外出颇顺惟黄水一发则黄强清弱倒灌入漕而河渠淤淀此理势之必然者上源山陜以西雨少则黄水易消而内水之出速上源雨多则黄水难消而内水之出迟此又理势之必然者自用河为运以来灌塞之患无嵗无之其年逺无卷及旋淤旋通者无论矣臣姑以嘉靖末年尚有卷簿可查者言之查得嘉靖四十一二年黄水由大小熘沟会漕于夹沟驿南黄涨漕淤粮艘阻滞该总河都御史王士翘行徐州领夫挑通嘉靖四十四年大小熘沟淤断该总河都御史陈尧行徐州一面挑濬一面起剥前进隆庆元年黄河南徙秦沟会漕于梁山之北淤塞无异熘沟该总河尚书朱衡行徐州洪分司督夫挑濬隆庆二年黄河冲塞浊河改至茶城与漕交㑹茶城之称自此始隆庆三年茶城淤阁重运该总河都御史翁大立具题要从马家桥经地浜沟至徐州子房山下另开新河以避茶城之淤续因黄落漕通前议随寝隆庆四年茶城填塞八里内水漫由张孤山东冲出翁大立具题就于张孤山开河本年冬本河复塞仍将茶城挑通原议随寝隆庆五年茶城淤浅该臣先任总河行委经歴韩栢部夫常川捞濬运艘赖以无阻隆庆六年茶城淤阻该总河侍郎万恭行司道疏濬通行万厯元年八月茶城淤塞该工部题行总河衙门设法挑濬万厯二年黄水倒灌淤漕三十余里该总河都御史傅希挚集夫挑濬前给事中吴文佳题将翁都御史原议马家桥出子房山开河一道行傅都御史勘得子房山前虾蟆山西俱有伏石马家桥一带俱系水占难以议开前议遂止万厯三年十一月内黄水大发茶城淤塞十里调夫挑通万厯四年茶城淤浅粮运艰阻复开张孤山东以冀此塞彼通至万厯五年二河俱淤复开茶城正河通运万厯六年茶城淤浅徐州道参政游季勲筑过顺水丁头坝一十六道束水冲刷万厯七八九十等年淤塞尤甚至十一年间该中河郎中陈瑛议呈漕抚尚书凌云翼改漕河于古洪出口即今之镇口闸河也剏建内华古洪二闸逓互启闭淤难深入而去黄河口仅一里挑濬甚易人颇便之万厯十五年秋黄水大发河与隄平而棍徒段守金私受民船重贿将牛角湾私开黄水迸入淤塞其逺议者欲复归徳府丁家道口故道使黄水尽出小浮桥以免浊河倒灌该勘工都给事中常居敬看得闸河出口无往而不㑹黄则无往而不受淤岂从浊河则淤而出小浮桥则否邪具疏题寝请于古洪闸外添设镇口一闸去河仅八十丈纵有沙淤挑濬犹易葢深知清黄交接之处难免淤灌故不得已而为易濬之计良有以也今之议者不察水势不鉴往昔偶见淤垫议论风生如臣昏庸无足论矣向来总河诸臣岂无一人髙才朗识者乎而卒无如之何也大小熘沟淤矣改而为梁山北淤亦如之梁山北淤矣改而为茶城淤亦如之茶城淤矣改而为张孤山东淤亦如之张孤山东淤矣复改而为茶城淤亦如之茶城复淤矣改而为古洪淤亦如之劳民伤财毕竟无益所幸郎中陈瑛都给事中常居敬先后剏筑三闸递互启闭而挑濬始易计无出于此矣臣又查得万厯十六年闰六月内该臣题为清黄交接处所浊流倒灌易淤恳乞特降纶音以严闸禁事要将古洪等闸每遇黄水暴发即下板以遏浊流之横黄水消落则启板以纵泉水之出比照清江浦三闸启闭之法刻石金书竖立各闸俾知畏忌等因题奉圣㫖是各闸启闭严约俱依拟有势豪人等阻挠的照淮安闸坝事例即便挐问枷号干碍职官指名㕘奏钦此倘如所题何至淤淀而王程难稽客心难挽闸上官牌力难阻遏每照常居敬原题三闸递互启闭之法通放船只纵有淤浅不过八十丈旋濬旋放亦无难者至于运艘入口大约俱在孟夏以前水未大发淤亦不久或少加捞濬之工必无阻滞舎此之外别无他策如谓镇口逼近浊河故易灌塞要得别寻一道则邳州之直河离浊河二百里矣而何其淤也宿迁县之小河口去浊河三百余里矣而何其淤也清河县之清口去浊河五百余里矣而全淮之力十倍于漕何以黄发即涩而每嵗初伏通济闸外卷筑輭坝以防其倒灌也要之黄强清弱随处相接则随处倒灌随处淤塞总之不出科臣常居敬所云无往而不会黄则无往而不受淤两言尽之矣似不必过为纷更也但人情不见其形未信其影必须勘议以杜后言此其一矣臣又查得滨河州县河髙于地者在南直𨽻则有徐邳泗三州宿迁桃源清河三县在山东则有曹单金乡城武四县在河南则有虞城夏邑永城三县而河南省城则河髙于地丈余矣惟宿迁一县已于万厯七年改迁山麓其余州县则全恃䕶城一隄以为保障各处久已相安并无他説惟徐州则议论稍多其故有二一以山陜久旱之后连嵗雨水颇多伏秋不免加涨观者不考其源而惟归罪于河固无恠其然矣一以前嵗十一月间知州张世美初任未谙为义民官卢泰所愚开隄放水遂忘筑塞消凌水发黄水灌入内濠侵及街衢地方官民不归罪于知州张世美与义官卢泰而惟归罪于河至有谓䕶隄与城平者有谓泉从地涌者夫䕶城石隄自昔有之非一二年间所筑者则河之原髙于地可知矣且隄髙不过丈余遂谓与城相平城何若是其卑邪徐州为邳睢上游徐州而水平隄隄平城也则迤南一带州县皆陆沈矣有是理哉且黄河入伏始涨秋杪渐消冬春则涸隄外露有沙滩非经年渰浸者近该徐州于去年十一月间揭称河水已消再过数日内水可放臣近又令人视水将及址矣今称入冬黄水尚与隄平则伏秋又将何如邪至于隄内之水葢因卢泰灌放颇多兼之去嵗雨雪甚频徐民不善车戽一时难于消涸若谓泉从地涌则城中之水宜向与外河相平即䕶隄无所用之矣何待卢泰放灌之后方有水邪非臣所能解也然臣有治河之责凡可图维即宜曲处不必问其人言之有无也臣已行徐州道将城中洼地用土垫髙仍一面拨夫车戽复查最低之处开洩自去年九月以来向在料理不敢弛堕但为今之计惟有戽城濠之水使内水可洩固护城之隄使外水不入正卢泰之罪以警将来或加髙徐城数尺以防不虞此则事理之所当为而人力之所可为者也舎此惟有比照宿迁县事例迁城而已葢所患者惟徐城之积水于运道原无阻碍若必欲卑黄河伏秋之水以就徐城之地则天地气候之自然恐非人力所能强遏者劳民伤财之事或从此起矣人情厌旧喜新臣言终不尽信臣在自当力诤必不依违第今衰病已剧死有日矣独念臣从事此河已歴三朝犬马恋主之情岂肯以将去而遂置此河于度外邪伏望敕下该部转行该地方巡抚及各差御史㑹同总河衙门督行徐州道副使陈文燧或添委海颍二道中河夏镇二分司逐一勘议如有别䇿使漕黄交接之处可免淤灌之患徐州城外之水可免暴涨之虞不妨从长计议如必不可当仍旧贯毋徇人情毋拘成説务求经久可行之道不为劳费无益之工则事体画一而浮言可息矣再照徐城被水灌浸以贻百姓之忧者卢泰实始祸之人死有余辜者也臣据该州申文行道提究未报此而贷之何以警后仍容总河衙门严究以正法纪庶几将来知䕶隄之为重而无轻犯者矣谨题请㫖奉圣㫖是司道画地巡守疏臣潘季驯谨题为入伏行河将届病痼步履不前乞敕司道画地巡守容臣力疾稽查以保万全事臣窃惟河防喫𦂳伏秋为严而伏秋隄防巡视为急此臣与司道官之责也但该道政务颇繁势固不能专理司官事权不重势亦有所难行故臣受事以来春初即出秋深方归凡所以代该道之所不暇而助司官之所不及者一切以身任之东奔西驰周谘荒度曽无息肩驻足之时也今臣年七十有一去冬暴病阽危气血两枯形神尽藁腰疾成痼举足辄仆三疏乞休未奉俞㫖即使旦晚褫黜候代尚未可期文移催督之事犹自勉强支吾而奔走跋涉之劳实非伛偻蹇澁者所能任也今嵗五月入伏初夏即当发水昼夜惶惧计无所施反覆思维惟有司道官画地巡行臣时加督察庶可责成除河南山东各有専道副使一员心无他技事有成矩每嵗查照旧规用工修守无容分任外查得中河地方原有郎中一员与徐州道共理南河地方原有郎中一员与徐州海防二道共理夏镇地方原有主事一员与徐州道共理道里颇逺阅视难周一人则有所不逮两官则易于推诿合将邳州并睢宁桃源清河三县坐派郎中沈修専管修满去任代者接管徐州并丰沛砀山灵璧宿迁五县坐派副使陈文燧専管山阳县南地界起至清河口止又有清江浦起至戴百户营止文华寺起至髙家堰越城南止一带河防坐派郎中黄曰谨専管髙邮宝应江都𤓰仪一带河防坐派按察使张允济専管自珠梅闸起至镇口止并支将军庙塔山一带徐州道所辖地方颇多相应専派主事余继善管理如有疎虞照地指名㕘究肩仔在身智虑自毕分委已定规避自无合拳独击胜于十羊九牧者多矣矧今诸隄俱完两河循轨惟欲于扫湾迎熘之处督促埽䕶以免汕刷洪水暴涨之日躬亲阅视以防懈弛此司道之力所裕如者该道一切往来姑暂停止其部臣所辖州县有不奉该司约束者容臣提问具奏臣职任在河䝉恩以河一日未死何敢忘河病剧计穷万不得已而溷干天聴如此倘䝉我皇上以河防重务衰病非宜将臣即赐罢黜使臣得以全河付之代者则死亦瞑目矣伏望敕下该部再加查议如果臣言可採覆奉明㫖咨臣转行各该司道查照应管地方钦遵施行庶几地有専司人有専辖利害切心经理必慎而河防允有赖矣奉圣㫖这河道画地巡守事宜俱依拟着实行潘季驯着不妨在任调理用心经理督察该部知道申明修守泗隄工完疏臣潘季驯谨题为申明修守事宜以图永赖事据颍州兵备副使王之猷呈称节奉总理河道并抚按衙门札案行职将原题准泗州应修䕶城土石隄工勒限兴举上𦂳报竣遵依转行凤阳府督率该州知州汪一右分委同知等官马尚絅等亲诣工所如法率作将原估石隄内应换老土自北门迤西月隄由西门香花门南门至东门迤北新桥庙止共长一千四百五十六丈贴近石隄内挖深七尺阔三尺仍于隄里帮阔五尺髙七尺中心挖去五尺阔一丈一尺计土论方共筑过老土三万一千三百六十九方自新桥口起北至西门牌坊止应加修石隄长九百三十二丈加髙二尺用石二层共砌大石一千八百六十四丈石隄内加老土九千五百三十九方自八蜡庙起由西门至香花门外止添建子隄长一千六百八十丈用碎石砌髙二尺五寸阔二尺五寸自西门牌坊起迤南至东门迤北新桥口止隄长一千一百六十五丈裂缝里外俱用石灰兠抿又于原议䕶隄之外应添修新桥迤南大隄用石长六十一丈窰西石隄三处共用石长二十五丈拦水坝长二十五丈拦马墙一处以上工程自万厯十七年七月二十五日兴举至十八年九月二十九日通完讫已蒙本院委官亲诣各工覆加阅视丈量明白俱各修理坚固及查採取土石遵照禁例老土在盱眙县西五十里马过觜县东二十五里龟山挖取大石在旧县迤南涧溪青平山离城一百二十里碎石在清河县地名老子等山离城四十五里俱由水路装运悉系禁山之外并无违碍其原发工料银四千九百三十两零五分七釐二毫九微九纎五沙内支土石灰料桩木并匠作夫船工食共用过银三千八百九十九两三钱六分五釐实省剰银一千零三十两六钱九分二釐二毫九微九纎五沙贮库除用过钱粮细数已委凤阳府推官葢国士查盘明的造册送覈外所据完过工程丈尺日期并经管官员职名分别勤惰奖戒等第理合呈报等因又据凤阳府推官葢国士呈䝉总理河道并漕抚衙门宪牌仰职前去泗州将䕶城隄工逐一覈实依䝉亲歴该州沿隄逐工细加查阅完过工隄俱系真正老土夯杵坚实取验土色相同并无夹杂浮沙石隄亦皆如法修砌坚固可垂久逺等因各呈报到臣据此案照万厯十六年八月内该臣具题前事欵开一加帮真土以保䕶隄查得泗州䕶隄当水一面甃石可恃但石内土隄霖雨坍损石将安附等因该工部覆议筑土固石委宜亟举题奉钦依备咨前来已经备行该道估勘得前隄换土加石工料等项通共该银四千九百二十九两三钱六分五釐通详各院随该前任漕抚侍郎舒应龙看得修筑泗隄御淮保城宜在冬春水落之候先行儹筑如候催齐工费完足方行兴工不无稽延时日批行该道节次查发凤阳府并颍州库贮无碍银共一千七百三十二两四钱七分零运司腌切银八百一十五两零凤阳府纸赎等银六百三十四两二钱二分三毫庐州府属并滁州全椒来安二县积剰银共三百四十八两一钱七分一釐五毫本道自理纸赎银三百两颍州库贮支剰民壮工食银六百五十三两五分六釐零以上共银四千四百八十二两九钱一分二釐八毫委官支领分投兴工尚少银四百四十六两四钱四分七釐二毫呈要查处给发縁由通详到臣会同抚按衙门查有淮安府库贮停濬草湾银六千一百四十四两六钱相应于内动支银四百四十六两四钱四分七釐二毫解发泗州补足原估之数作速儧工勒限本年告完聴臣等委官覈验工程的确钱粮明白造册奏缴其余存停濬草湾银两仍令收贮淮库聴候原议防守清浦河工支用等因具题本部覆奉钦依备咨前来已行该道督理动发银两支用间臣等又于隄工未举之先严行该道申饬禁例泗州诸山密迩祖陵山前山后不许取土取石敢有夤縁纵夫在于就近山场挖取者即便挐究取有该州掌印管工官重甘结状在卷续据该道呈报工完惟恐丈尺短少筑砌不坚又经复委凤阳府推官葢国士查覈去后今据前因该臣会同总督漕抚右侍郎周寀巡按直𨽻监察御史龚云致看得淮水发自河南之桐栢山挟七十二溪之水东㑹于黄以入于海其性最暴而泗州居淮河之下流卑于祖陵之地二丈三尺一寸而龟山横截河中约拦水势伏秋之时不免加涨此于祖陵形势最为佳胜而泗州之民不免有沮洳之患矣臣等查得宋臣欧阳修先春亭记有云景祐三年泗州张守问民之所素病而治其尤暴者曰暴莫大于淮越明年春作城之外隄髙三十三尺则泗城之借于䕶隄者久矣隄髙三十三尺则水之髙可知矣而嵗久浸废前功尽毁万厯四五年间巡按御史见任刑部侍郎邵陛筑隄为䕶甃石为坚泗民恃以为安者十五年矣至今名其隄为邵公隄而风雨淋漓车马蹂躙内土不免倾圯臣于受事之初躬往视之诚虑其土去而石无所附也遂以为请随该工部覆奉钦依漕抚侍郎舒应龙多方搜括鸠工庀材始克有济然该地方大小诸臣拮据鞅掌畚锸间者嵗有二月而后告成其勤劳亦有不可泯者然系人臣分内之事何敢过为干请除佐幕义民等官劳勚未多臣等量行奖赏旧县巡检张谟酣饮废事径行戒饬不敢渎陈外如颍州兵备道副使王之猷风猷峻洁功令严明勘覈务极其精详而工作无虚饰之弊稽查不遗于丝粟而钱粮无冒破之奸已经臣于年终例荐仍应咨部纪録者也如凤阳府知府李骥千推官葢国士泗州知州汪一右以上三员志存捍患念切急公综理密而缩费大裒原额调派均而抚循尤所留心允宜优奨仍咨吏部纪録者也泗州同知马尚絅泗州衞指挥王畿泗州吏目李元嗣泗州衞镇抚王有功千户陶承祖路由正盱眙县典史曹自髙以上七员殚力驱驰劳瘁不辞于寒暑悉心催督勤劬无间于始终所当量奨併行纪録者也余剰银一千三十两六钱九分二釐零内将草湾银四百四十六两四钱四分七釐二毫仍归淮库聴候修河支用其余无碍银五百八十四两二钱四分零聴候漕抚衙门作正支销除将支用过工料项欵银数造册奏缴外伏望敇下该部再加查议如果臣等所言非谬覆请明㫖行臣等遵奉施行应奨官员容行该道动支该府州无碍银两分别等第给散谨题请㫖奉圣㫖工部知道该工部覆奉圣㫖是这各官纪録奨戒等项俱依拟议创石隄疏臣潘季驯谨题为议创石隄以垂永赖事据夏镇分司工部都水司主事余继善呈称本职奉本院札付内开准工部咨该本院题奉钦依自珠梅闸起至镇口闸止併支庙塔山一带一应修守工程专责本职管理随查得先䝉本院为酌议漕隄以图经久事仰职照牌事理即便查议近修漕河一带纤道桥梁运艘过日委果可恃就便一意修整坚固以垂永久如悉用土隄为便要见前被冲损今作何法能御冲汕之患取土作何装运物料钱粮作何出办逐一虚心酌议务求确当呈详施行如该司别有良筞不妨从长计议以凭酌议具题毋得含煳两可以致后艰䝉此本职俯思职掌既已分土从此一有失误皆职之责也岂容他诿即将所辖上下河道与今酌议事宜细加检㸃看得本管河渠镇口当清黄交接之处常有倒灌淤塞之虞本职请加镇口古洪闸石以峻隄防仍建河口木闸一座以便挑濬东筑戴家山横隄使外水不得漫入西筑支庙隄令浊河不得越过牛角湾门户关锁甚密两翼相抱如环明效亦可睹已惟运舟入漕之后必由隄岸纤挽少有残缺便成阻隔查得熘沟至姜家桥一带皆系一线之隄外滨微山吕孟诸湖内通西湖风掀浪涌内外加攻质非金石欲保常固难矣每嵗东修西补仅可支吾一时今春风雨更甚损坏尤多该职将全缺处所採取木料搭置桥梁既可纤挽而水势通融又可内洩以増漕水之盛其余残缺隄岸亦皆修葺完固但木桥易损客土难坚终非一劳永逸之计查得微赤诸山多产石块道里甚近如多置船只载取山石砌成两面石隄毎三里留一水口丈余上面铺桥通行下纵水势入运既成金隄之固又有济漕之益葢隄而桥者也永赖之计无出于此随又查估得应用物料自熘沟起至姜家桥止计七千二百丈两面俱用石砌髙一丈一二尺不等毎丈用石一十二三层不等内用底石衬䕶大小阔狭不等难计丈数俱令本管夫匠于微赤等山採运合用石匠二百名在于本管夫内选用抹缝石灰拨夫採柴烧用隄心用土填筑议令回空粮船并空载民船上于戚城下于境山髙阜处所稍带差委职官督令逺近各隄交卸俱未议钱粮外惟有擎石杉桩每丈用短桩六十根共四十三万二千根每五根折长桩一根共折八万六千四百根毎根价银一钱共该银八千六百四十两运石下桩须用船只今议买民船八十只毎只价银十两共该银八百两二项共该银九千四百四十两其余零星小费本职另行议处今值钱粮匮乏之时不敢别请乞于原留余剰二升米银併嵗修银内支用虽所费仅将万金而以数年帮修之费权之亦畧相当如蒙允行职当矢竭犬马力督管河同知赵垧并各州县掌印管河官措办兴举此工告成则本职所辖河道一百四十余里登之覆盂之固无复有不举之工遗后日之虑者矣等因到臣卷查先该臣牌行该司㑹查近修内漕一带桥梁纤道是否可久又该臣题奉钦依分任司道画地巡守札行本官去后今据前因为照主事余继善所辖地方实系漕黄滨邻交会之所而二三年间本官既竭心力筑隄设闸防䕶颇周似无虑矣所据熘沟姜家桥一带纤路较之河防虽有不同而揆之利涉亦当周备今以一线之隄居诸湖之中风浪冲刷势所不免故随修随圮旋坏旋筑葢自设隄以来即有然者本官议将本隄两边用石镶砌毎三里留一桥门使内外之水通融萦会并流出闸则既免阻遏之虞又无冲溃之患且工费不过万金钱粮取之嵗额计无善于此矣伏望敕下该部再加查议如果臣言可採覆奉明㫖容臣督行主事余继善率同各掌印管河官将各项料物器具分投措办设法甃砌其应动银两派拨官夫及买船带土一切事宜悉照本官所议施行未尽事宜临期再行斟酌但道里颇逺工作亦烦矧非洗锅待爨之工无妨次第兴举惟在坚久可恃不必刻立限程工完之日听总理衙门覆覈明实如果工程坚好足垂永久优叙奏请以励羣工若虚应故事定行㕘究用过钱粮造册奏缴漕渠幸甚臣愚幸甚谨题请㫖奉圣㫖工部知道该工部覆奉圣㫖是会勘徐城镇口疏臣潘季驯谨题为垂亡之人忧思转切谨摘河上一二易惑浮言乞恩俯赐勘议以定久计以免劳费事据管理中河郎中沈修夏镇主事余继善淮扬海防兵备按察使张允济颍州兵备副使王之猷徐州兵备副使陈文燧㑹呈䝉臣并漕运巡抚右侍郎周寀札付俱准工部咨为前事并工科都给事中杨其休等题为临河要地水涨可虞乞敕勘议以慰人心事及䝉巡漕御史贾名儒案验奉都察院剳付同前事备行职等会同详勘要见各疏内所称加隄加城以后黄水暴发有无可以捍御迁城避患士民意见有无翕然相同开隄分水是否可免冲决通湖洩水是否可免停涨此外有何长便之策足为河防久逺之利务要虚心计处毋得漫为两可之言致误大计其镇口闸座若果别有善地可以改建亦不妨从实勘报如以清黄交㑹之处无往不淤见在闸座去口尚近易于疏濬仍应照旧亦要明白声说以杜后议各司道务须体勘详确会议妥当具由通详以凭覆勘会题施行等因奉此该职等闗会勘议并行淮安府管河同知赵垧督同徐州掌印管河官逐一勘议去后近据呈称查得徐城坐临河滨嵗受黄河之害其来逺矣隆庆年间黄水暴涨几溃西门先任同知冯镮解衣囊土为士民倡力堵其门万厯初年议筑䕶城隄以为捍御旧嵗黄涨异常兼以隂雨过多以致徐城积水无路洩出城内军民房舎拆卸过半州墀学宫尽皆沮洳近蒙本道徧歴各处相度形势勘得自䕶城隄涵洞起斜向东南歴魁山至蘓伯湖西勘至史家村陈家林晁夏二湖杨二庄阚疃直抵宿州符离集东小河止计长一百六十二里堪以开渠洩水分布官夫挑成支河一道随开涵洞放水势若建瓴而徐城积水数日之间日见消落今验城濠水已洩四尺九寸三分城水已洩三尺七寸九分见今滔滔南流居址街衢尽成亢爽徐城已危再安士民既徙复还但此河新开善后事宜所当计处者有三一筑隄防以固保障一议闸座以严启闭一加常夫以固防守又勘得镇口闸内系清水外系黄流平时清水外出闸口自无淤阻若黄水涨则清弱黄髙浊流内灌不免停淤顾今闸口去河止八十丈疏濬易于为力今若别从改迁求以免淤则先年熘沟淤而改梁山复改茶城改张孤山改古洪又何以屡迁屡塞也相应仍从镇口为便但闸座既已照旧而善后应议之事亦有三一复常夫以便挑濬一严启闭以防出入一设专官以便弹压再照魁山支河既通徐城积水已洩不惟目前可救沮洳即千万禩永恃此河以为奠安之计较比改河子房山下省费数万金迁城丘墟之上省费又数倍前者迁城改河之説似可免议等因呈详司道该职等会议得救民者变则必通而治水者行所无事葢天下之事无全利亦无全害而怠之则为豫蛊扰之则为拂经权利害之大小而不怠不扰则安民利国自无难事而衆见之公独见之明均有不必泥者国家定鼎燕冀嵗漕东南粳粟四百万石由徐入镇口达清济实京师徐州固称扼控冲襟而转运漕艘必资黄河之水黄水奔腾剽悍排山襄陵自昔患之徐城初建隔逺黄河宋熈宁十年河决澶渊经遶城下遂苦水患元时移城广运仓基未几水复冲啮城不能保我明复还旧地万厯初年创筑䕶隄设减水闸以洩伏水始得安堵迩因关陜久旱之余仍之积潦内水难洩兼之十七年闸吏放水灌入十八年雨雪异常积水增涨四隅军民房舎几于沈灶产蛙士民纷纷异议或谓河水冬春未消地泉涌出请从砀山县戎家口建石坝分黄河上流为保城计又欲改黄河子房山下出徐洪后逺避城根是谓河病则徐亦病治河即所以治徐也而城内积水自昔已然即改漕河未必能救迁城时乆费巨无救眉急该徐州道陈副使遵奉河抚二院明文勘议魁山以南歴瑶家村萧县杨二庄宿州阚疃地方以达小河绵亘一百六十二里可挑支河以洩城水鸠集夫匠一万余名疏凿土石工程至闰三月初三日各工告竣初四日开放势若建瓴浃旬之间消洩殆尽濠水洩出城根城水洩出旧址官舎民居尽获安堵转徙之民复还故处还定安集今昔殊观不惟迁城改河之説无容别议而有此攴河则有此州治将为永赖之利矣但此河初开尚觉草创则善后长策诚有如本官所议者至于镇口闸为漕艘入闸咽喉初从熘沟熘沟淤改之为梁山梁山淤改之为茶城茶城淤改之为张孤山张孤山淤改之为古洪万厯十五年古洪复淤回空阻误䝉皇上特遣工科常都给事中勘议増设镇口一闸亦知黄强清弱理势之常清黄相会无处不淤无论熘沟梁山茶城张孤山古洪为浊河初会势不免于淤垫而邳州之直河宿迁之小河乃黄河下流亦且灌阻则舎古洪而他徙犹之古洪也且镇口去河八十丈近而易濬转运数年诸艘通利惟十八年伏水发于五月十三比昔太早经冬雨雪遂成氷冻旅使船只稍觉濡滞而喙喙争鸣浮议复起今欲议长策择善地职等谓资黄济漕而欲黄不为害即神禹复生未有完筴祇縁官夫不能疏导启闭不遵法禁则十五年八九月间阻船数千几致意外此则可为隠忧而漕渠有必致之水势治河无尽省之人功酌时宜申旧法如本官与该州所议诸事断然行之即行所无事而漕渠永利固非敢持独见而自用也谨用开欵列陈伏乞再加裁酌题覆遵行即两地䝉安劳费且省国计民生胥有恃赖矣等因呈详到臣案照先准工部咨该臣题前事谓镇口清黄交接无往不淤另寻别道随地皆然徐城积水止因义民卢泰放水灌入又兼去嵗雨雪甚多以致难消乞行勘议以息浮言以省劳费又该工科都给事中杨其休等题为临河要地水涨可虞乞敕勘议以慰人心事谓徐城河水不落则地下之浸灌必深河势日髙则城中之宣洩为难欲开月河以分水势使徐无冲决之患通蘓伯湖以导积水使徐无停涨之虞要行会勘从长计议等因俱经该部覆奉圣㫖是着河漕等衙门勘议停当具奏钦此移咨臣等随经备行各司道逐一虚心会勘去后今据前因该臣会同漕抚侍郎周寀巡漕御史贾名儒等将徐城新开支河併镇口闸等处逐一躬亲阅视委与该司道所呈无异为照徐城外河原系山东汶泗诸泉即今镇口闸所出之水也涓涓之流卑于徐城之地多矣自宋熈宁十年黄河南徙会淮其势始髙徐城遂有水患据宋臣蘓轼入市卷闾井之説则彼时河水委入徐城业再迁矣延至万厯初年原任徐州道副使见任南京兵部尚书舒应龙剏筑䕶城石隄而黄河始与徐城隔絶了无干涉矣止因万厯十七年义民卢泰启闸放水内灌而十八年雨雪连绵无处开洩遂至盈溢议论纷然或主迁城或主改河臣是以有请勘之疏而工科都给事中杨其休等亦具疏催勘今新开支河即科疏所称蘓伯湖地方而此渠一开城水尽洩内渠曽无潜滋暗长外河亦无停蓄不流则城水之无预于外河可想见矣且故河系祖宗运渠固难轻改而河不两行徒滋劳费若迁城本以避水今徐城安堵如故又似可免议迁矣至于镇口闸外系清黄交接之处平时清水外出其流甚顺一遇黄水暴涨不免倒灌成淤先年熘沟改梁山又改而为茶城为张孤山为古洪竟不能免如必欲为快意可喜之事须得清黄不会之处可也而运艘全资黄水岂能以不会哉勘工都给事中常居敬所云无往而不会黄则无往而不淤垫诚为不易之论也然镇口去河止八十丈淤垫不多挑濬亦易随濬随进人力可施粮运无阻部疏所称清黄交会之处无往不淤见在闸座去口尚近易于疏濬仍应照旧科疏所称镇口乃清浊交流之会黄水一发倒灌入漕而河遂淤黄强清弱随通随塞无适非是已为确见臣等又何敢为无益之纷更哉伏望敕下该部再加详议覆奉明㫖容臣等遵奉施行其该司道欵列事宜臣等覆加参酌开坐于后恭候圣明裁夺臣等无任激切屏营之至为此谨题请㫖计开一甃石隄以固保障照得新开支河去城五里即为魁山石渠逼临河滨约有一百余丈已经剏筑土隄防䕶但恐客土未坚暴涨易塌浊流内灌上下盈溢不惟徐城有倒注之虞而新渠亦难免淤垫之患矣合将前隄用石包砌以为一劳永逸之计工费银两应于城隄银内动支伏候圣裁一建闸座以便启闭照得州城东南䕶隄原设涵洞一座见今隄开洞启城水已洩基址街道并成亢爽则城内之水固借此口南注而滨河居民要从此河转输仓粮搬运货物避黄河之风涛省舟车之顾赁不愿填塞其情亦当俯从但闸座不设启闭无时有如黄水暴涨溃隄内灌城中之民未可安枕而卧也合将东门减水旧闸量添工费移建本处请添闸官一员并乞钦定名目以垂永乆再拨新募人夫十名以司启闭如遇黄涨键闗固守消落即行开放费用不多而利赖无穷矣伏候圣裁一设长夫以备修守照得魁山支河自徐州至小河延长一百六十二里原系沙土新开日夜经流未免坍淤且陈家林迤北土隄未坚蘓伯湖一带伏秋黄水可虑合照邳睢事例添设隄夫二百五十名除见在游夫一百名外应増一百五十名即于都事胡傅所领二升米银募夫内拨发专管修守本隄并䕶城隄仍每五里建舖一座以便各夫栖止应用料价于城隄银内动支仍责成镇口总管官兼摄其事庶缓急有济而近年失守灌城之事当不再蹈覆辙矣伏候圣裁一改隄夫以专疏濬照得镇口闸外即为黄河黄浊倒灌则必淤垫全借挑濬通行而粮船体制重厚往来多挟私货非併力撁輓岂能利涉先该工部题覆勘河都给事中常居敬条议将徐吕二洪人夫摘拨六百三十三名专司镇口诸闸嗣因年歉税少工食不敷裁减二百三十三名止存四百名分派前闸拽熘其工银改之夏镇湖租非不称善而粮运之时苦不足用查得徐州上河判官分管该州一带西隄额夫三百二十九名原属中河管辖而西隄专为防䕶内漕应属夏镇分司事体方便合将前缕隄并夫改属夏镇分司管理再于都事胡傅所领募夫内调拨二百名夏镇分司再于各闸坝裒拨七十一名共一千名并三闸夫六十名俱责上河官管领悉聴夏镇总管官调度专令住守本口但有灌淤并力疏濬运艘入口分投扯拽运完之日即行帮筑西隄庶粮运无阻而河官亦免推诿矣伏候圣裁一信法令以防淤阻先该总河衙门题将镇口比照淮安闸规严禁启闭该部覆议凡遇黄河暴涨即便闭闸一应官民船只俱遵闸规放行敢有阻挠挐问叅奏至于鲜贡诸船如遇黄水盛发亦令暂候刻石金书昭如星日而每嵗伏秋闭闸避黄往来船只公然违背禁例闸吏理阻备受荼毒甚至有斩闗而出者矣频起频淤日无宁晷而回空粮船经月守候有误新运误事不小合再申饬今后除进贡龙袍鲜品船只严催五月以前入闸外其余棕藤架木与使客等船但遇黄涨闭闸守候外水消落启板通行若王程迫促不能缓待者聴该州拘留闸口内外泊船互相倒换敢有势要抗违法禁及家人船头揽装违禁私货夹带民船抢关射利者听管河官呈报总河衙门照例叅挐重治庶法禁森严而闸口不致常淤矣伏候圣裁一添设职官以便弹压照得镇口首闸清黄交㑹灌淤之患必不能免而督夫挑濬派拨撁輓阻遏势要必得职事稍重官员方可专责成而便驾驭也先该都给事中常居敬题请淮安府管河同知移住境山诚于闸务有裨但灵睢邳宿河防最为险要一官岂能遥制故不得已仍归邳州旧署而判官职微权轻无可托重势要经临则吞声启闸黄水内灌则束手无措合无添设府佐专官一员驻札境山地方将珠梅闸起至镇口闸外一带河道併徐州䕶隄及新开支河防濬事宜悉付本官管理其自徐州迤南并丰砀沛河道仍归原设管河同知则地分而干办克济任专而责成自易矣再照设官不难而得人为难要害之区似非练习有素者鲜不偾事查得见今添设徐邳管河带衔山东都事胡傅徐州管粮判官蒋继祖才力俱堪是任蒋继祖履任未朞遽难转擢胡傅歴官河上先后已逾九年累经保荐先该河漕衙门会请加衔管理邳州河务因註选已定未经推补合无即将本官加陞职衔管理前项地方隄闸事务上河判官听其调度则付托得人而河防有赖矣伏候圣裁奉圣㫖工部知道工部覆前疏题为垂亡之人忧思转切谨摘河上一二易惑浮言乞恩俯赐勘议以定久计以免劳费事该本部题都水清吏司案呈奉本部送工科抄出总理河道兼理军务右都御史潘季驯总督漕运提督军务右侍郎周寀巡漕御史贾名儒题同前事各等因俱奉圣㫖工部知道钦此钦遵抄出到部送司案查本年三月内该总理河道右都御史潘季驯题前事又该工科都给事中杨其休等题为临河要地水涨可虞乞敕勘议以慰人心事各题议勘改镇口闸迁徐州城避水患縁由等因该本部覆奉圣㫖是着河漕等衙门勘议停当具奏钦此备行河漕等衙门钦遵勘议去后今该前因案呈到部看得治河一如治寇防口甚于防川自昨夏黄河非时骤涨客冬徐城积水未消或议当改河以全城或议当迁城以避河或议当改建镇口一闸以免黄水倒灌衆论纷纭靡所决策臣等亦知事体重大遽难轻议特以运道民命所闗茍有裨于御灾捍患即兴大役动大衆自不当以劳费为解故因右都御史潘季驯都给事中杨其休等先后条陈覆请会勘无非欲广集衆思确求至当以息讹言以定乆讣今该总河总漕二臣及巡漕御史会题前因大率谓魁山支河既开城水尽洩改河迁城无容复议镇口闸去黄河甚近即有倒灌易于挑濬仍应照旧并将河闸善后事宜开欵上请勘议明的衆论佥同既可以省目前之劳费又可以破一时之羣疑相应依拟内除添设管河府佐一欵径咨吏部议覆外谨将甃石隄等五事酌议覆请恭候命下容臣等移咨河漕部院及咨都察院转行巡漕御史督率司道等官将一应善后事宜查照覆议着实遵行仍咨总河大臣此外如有未尽事体不妨及时条议上闻次第修举务使河防州治可永恃以无虞道路传言不更兴于异日庶几国计民生咸有攸赖等因奉圣㫖依议行计开一甃石隄以固保障前件看得徐州新开支河惟魁山一带最为𦂳要其隄岸虽经用土剏筑但本隄逼临黄河诚恐客土未坚暴涨易塌浊流内灌不惟徐城有倒注之虞而新渠亦难免淤垫之患合依所议行令用石包砌一应工费俱于城隄银内动支工完将用过数目造册报部查考伏候圣裁一建闸座以便启闭前件看得徐城东南䕶隄原设涵洞一座目今隄开洞启城水已洩而滨河居民欲从此口转输搬运不愿填塞议要就此开闸一座时其启闭以防黄水内灌其石料即将东门减水旧闸量添工费移建本口仍拨新募人夫十名常川看守以司启闭既系民情所愿相应依拟其闸官应否添设并钦定闸名俱候工完再加详议移咨前来另行题请伏候圣裁一设长夫以备修守前件看得魁山支河延袤一百六十余里原系沙土新开易淤且陈家林迤北土隄未坚蘓伯湖一带伏秋黄水可虑其本隄及䕶城隄委应拨夫修守合依所议照邳睢事例添设隄夫二百五十名除见在游夫一百名外应増一百五十名于都事胡傅轻赍二升米银内雇募拨发应用仍每五里建舖一座以便各夫栖止一应工料价银俱于城隄银内支用备行夏镇主事总管事完将用过银两数目报部查考伏候圣裁一改隄夫以专疏濬前件看得镇口闸外即系黄河每遇黄水倒灌势必垫淤全资挑濬兼以粮艘体重货多必借撁挽先该本部题覆勘河都给事中常居敬疏将徐吕二洪人夫责拨六百三十三名以供本闸各项役使后因工食不敷裁减二百三十三名止存四百名分派前闸拽熘遇有修筑疏濬之事动致缺人前项夫役委应増设合依所议将徐州上河判官分管该州一带西隄原属中河郎中统辖者改属夏镇分司管辖即将西隄原设额夫三百二十九名再于都事胡傅所领夫内拨二百名各闸坝裒拨七十一名共足一千名并三闸夫六十名俱责上河判官管理悉聴夏镇分司调度専令住守本口遇有灌淤併力疏濬运艘入口分投扯拽粮运完后即行帮筑西隄庶事体不致互相推诿夫役不必另増工食一更置之间费省事集而运道有赖矣伏候圣裁一信法令以防淤阻前件看得镇口闸系清黄交接之处启闭尤当以时闸禁不严则将有黄水灌入运道淤塞之患先于万厯十六年闰六月内该总理河道右都御史潘季驯题称茶城三闸要比照淮安闸禁事例将题准明㫖刻石金书竖立茶城之上该本部覆奉钦依备行钦遵去后縁时乆弊生人情玩愒法禁废弛委当再行申饬如龙袍贡鲜船只照例于五月以前入闸外其余棕藤架木官民船只倘遇黄水盛发通候消落启板放行其王程迫促不容缓待者许令地方官拨船搬剥如有官豪势要及家人船头揽装私货夹带民船违禁射利者许管河官指名揭报总河衙门查照原题从重叅提究治伏候圣裁河防一览卷十二河防一览卷十三钦定四库全书河防一览卷十三明潘季驯撰请遣大臣治河疏南京湖广道御史陈堂题为星象示异河患可虞恳乞圣明特遣大臣董理疏治以拯民生以通国计事臣闻明天之道者必验于人应天之变者当以其实是故古之明王遇灾而惧随事格天而卒保治安于无虞者良有以也臣顷见彗星见于西南弥月不灭考之往牒灾应谓主大兵谓主大水或应之一年之逺或应之数月之近臣愚以为兵无大于边防水无大于河患迩年蕃王效顺边境稍宁虽有可虞然犹诿之曰未形臣愚亦已列名同官御史林应训等疏末以劝皇上戒备之矣若黄河之水东横西决散为洪流自徐邳以下以至淮之南北不啻千里流离漂没莫可胜数居无尺椽食无半穗上阻运道下垫民生斯不谓之已形者哉然而当事者一切付之无可奈何无有持一长策可据以为疏理者臣愚以为今日治河之难者有五曰事权不专也羣策不一也利害不审也钱粮沮格也功罪不核也何以知其然也国家以理漕属之漕司以治河属之河道俱以都御史重职奉玺书行事岂非使之各尽其职业无有推诿无有阻挠以共成国计哉乃迩年来辄因河之不治遂以漕司而责之天妃闸以南于河道而责之天妃闸以北画地既分遂成彼已一设官也而或去或留一决口也而或筑或否以致有司下吏彼此观望迄无成功无论今日即自臣有知识以来漕艘迟缓不曰漕艘而曰河道梗阻河道梗阻不曰河道而曰漕艘稽迟彼此相推而卒莫有引咎自反者大都然也顷者朝廷锐情国计举漕粮四百万石通限正月以里过淮悬重法以绳之然后仅免黄河伏发之候而可保无事今又以淮之南北分信地矣近虽部议欲以河道都御史仍照敕书行事而抚属地方水患又听漕运都御史从宜料理言非相悖而行不免于牵制者即有不治如今日之患不止则当责之谁哉且黄河之与淮河其流虽二其为运道相维系贯通者则一未有黄不治而可以治淮亦未有淮治而黄可以无事者也今之议者为黄河计曰筑崔镇口矣今闻崔镇而上至于邳州一带决者不下一二百处大者百余丈小者亦三四十丈何可胜筑也即筑之又何保其不复决也曰复老黄河矣然引黄河东流将必引淮逆为北向而后可以与黄㑹而全运道窃恐非水之性势难成功益退而壅决于宿邳之间不可为也曰挑正河矣然河之决也由下无所归故上有所壅今河无入海之路虽使河身日濬奚益哉为淮河计者曰筑髙家堰则工费不赀束手无策曰筑髙寳黄浦等隄则随筑随决漫不可支欲引淮泗而入之江则江上流也而海为下海近而江逺髙寳之间所经兴盐等县皆为入海之路岂能尽隄防之而使必逆而南哉兼之草湾海口淤淀如故遂使河身日髙黄水日涨不图为疏导之计而惟筑隄以防之将见隄之髙也有穷而水之髙也无限其势必内灌而并泗水以趋于淮黄之一日不治则淮之人一日不安枕此定势也以是数者积时累日坐观其大败决裂而不可救此何以哉臣愚以为天下之事有利必有害未有有其利而无其害者择其利多而害少者为之则可矣漕渠古无有也自汉唐以来宜莫如刘晏然史称晏尽得运之利与害各有四当时即尽以漕事委晏使晏得尽其才固未尝以利而讳害亦未尝以害病利也今之司河漕者能如晏自按行浮淮泗达于汴入于河循底柱硖石观三门遗迹而至河阴巩洛视前人宇文恺等之所为者乎每借口必曰神河而皆付之曰不可治又曰神禹而不能治不知今之人有能三年于外者乎三过其门而不入乎胼手胝足而不胜劳瘁者乎大抵治河者委于治河之官故事行勘一听之于郡县佐贰彼以河为职遂见黄之害而不见淮之害见黄之利而不见淮之利不知淮利而黄亦未尝不利淮害而黄亦未尝不受其害者其治淮者辄委之郡县之守令彼以守土为职其所见又复然如之何而不互相持衡莫决也然犹可诿者曰下之人异议耳自古师行粮从虽有巧妇未有无米而可以议炊者今淮扬之间自隆庆三年以至今日之巨浸真尧之所谓九年之水矣土地所产既无一毛之入而河漕工费动称鉅万当事者复厪内帑而不之请岂所谓通国体者哉夫有非常之事者必有非常之工非常之工非非常之财不可济也国家二百年余河神亦可谓效职矣以至今日始有此变非如曩时之犹可以安常袭故者近者淮扬抚按诸臣疏请赈济仅借留一二万金为灾民计而犹格于部议安望其能请内帑百万以济大工哉臣知其不能也夫人臣为国家守财非徒能守其财之难而善用其财之难今之户部钱粮曰济边急矣不知边犹人之肩背而淮扬之地则腹心也运道则咽喉也今之工部钱粮曰上用急矣不知百姓足君孰与不足百姓不足君孰与足有若之言固似孔子者二部大臣岂以百姓为可缓而视身之咽喉腹心不若肩背哉彼河漕二臣目击河工之急也欲裁其费则用小而不可为欲大其施则力限而不能为即如崔镇口与髙寳隄之筑塞皆傅希挚与呉桂芳之所自以为必不可已者而亦苦于措处之无及东搜西括莫可支持他可知己臣愚以为今日司国计者皆过也钱粮既已不敷而国家之待河漕二臣辄复以次叙迁无所责成其殚心竭力鞠躬尽瘁者秩不加陞坐视如故者罪不加罚率皆三年之内侥倖无事相继弃去何恠乎河患之日甚一日哉即如傅希挚彼自以为实心任事者三年考满不闻查核功罪其在于今经理渐熟河患方殷而又以陜西巡抚行矣使继此而驭李世达者又复然臣虑河之患无已时也夫是数者辗转相寻因循茍安以致今日辄干星象上厪圣衷臣待罪言官何敢一日安哉臣闻惜小费者不足与成大功守拘挛者不足与观昭旷汉武帝称雄才大畧矣瓠子河决至投璧亲祀公卿负薪宋仁宗称令主矣汴河数决灾民栖御廊聚国社忧形于色至辍儒臣司马光讲筵三往勘之即如先朝徐有贞之筑张秋朱衡之筑夏镇皆以大臣而成功者假令二三君者与国朝列圣皆茍安故常是使河之患在汉宋者不知何如而张秋徐沛今尚无底止也臣愚反覆思惟以为国家今日河漕计莫如特遣大臣集廷臣推议有才望者或见任户工二部侍郎或常有事于河道熟知水势地利不卤莽者㑹同新任河道都御史李世达见任漕运都御史吴桂芳协力共理重之玺书定之限期河平之日照旧分职管理则庶几乎目前可以一事权可以定羣策可以审利害可以酌钱粮可以据功罪而俟命于朝廷以行赏罚夫自古成大功干大业者岂因循掣肘者之所能办哉今河漕二臣敕书曰便宜部议亦曰便宜而卒不能破格一努力而为之者终为文法所拘而不敢自越也语曰役不大兴害不能已又曰不一劳者不久逸臣愚以为诚遣大臣则视河与漕无分彼此视黄与淮无分胡越势可便漕而不便于河不为也势可便黄而不便于淮不为也河道之臣龃龉则以漕运之所宜迁就者通之而使不涉于忌嫌漕运之臣牴牾则以河道之所宜委曲者导之而使相忘乎彼己腹心臂指脉理贯通无相滞碍无相阻扼其有徇私害公病人利己者辄得以其理直之而请命于陛下然后可以惟其事之所欲为而能有济臣故曰可以一事权诚遣大臣则崔镇口之应否筑塞老黄河之应否开复宿邳一带正河之应否挑濬髙家堰之有无闗系淮泗扄钥髙寳等隄之能否阻遏横流淮泗入江果否顺水之性而无所碍草湾海口何以成功而无补于目前或疏濬或筑塞能否可以并举而后取效折衷议论举衆説而量其长短如不出是数者而可以黄淮兼济则力主其说而在于必行如是数者而皆无益于黄淮久逺之计则博採舆论而务为究竟必得夫事机之肯綮可以措手然后己臣故曰可以一羣策诚遣大臣则必循行河道考察地形往复江淮河南山东直𨽻之间备详要害何者为支流何者为正道何以遏其狂澜何以适其本性是非利害皆属之于一人淮南淮北皆视之如一体郡邑长吏与夫佐贰治河之属皆如四肢手足之率相为用而不相背利在于河者多而漕者少则从其计多者而不以为私图害在于淮者少而黄者多则从其害少者而不以为嫁祸利一害百毋以害掩利害一利百毋以利冒害不拂于人情不挠于衆口臣故曰可以审利害诚遣大臣则奉命而往以陛下之心为心如陛下之亲行耳闻目击确有可据一手一足一木一石之力所不能办者皆得以请命于朝而无所窒碍内而视户工之臣相为一体外而视河漕之臣相为一家陛下既择人而用之亦能以大臣之心为心听其便宜行事大破故常利必期于大兴而不惜小费害必期于尽去而无惑人言其有事在两可势不两全利害相闗劳费难度者亦可以诣阙借筹禀授方畧而期于共济永頼臣故曰可以酌钱粮诚遣大臣则请命而行事竣而返功有底绩之期事有责成之日河漕二都御史而下以至于百司庶府卑官小吏茍有一毫之竖立效劳国事者皆得以其功而叙録奏议陞赏其或因循搪塞茍安目前及浪费不赀阘茸罔效者亦得以其罪而奏闻处治一如沿边重镇或年终奏报或三年类报使人心鼓舞于奖劝激励之中而唯吾所听命然后羣力可协而百工可成臣故曰可以据功罪而俟命于朝廷以行赏罚夫由前观之而今日河之为患如此由后观之而异日河之庶几如此陛下何靳于一官之命而使运道民生日复一日无平成之期哉且陛下御极以来轸念国计每虞运道艰阻尝议开泇河矣议开胶河矣议复海运矣计亦不下百万而犹限于势力之不可能民命之不可保今皆报罢而使河渠复涨塞如故陛下何不以泇河胶河之费而借赀于河淮故道犹不失其常策哉説者以择人为难臣又以为不然夫尧之知人犹必失鲧而后禹若虑诸臣之有负任使而寘之不问是因噎废食之说也借使所遣大臣名位与河漕二臣不相上下才识与河漕二臣不相优劣而朝廷颛使一鼔舞自新之下则河漕诸臣之耳目心志皆为之丕振而思以自奋宁复寻常之茍安已哉昔唐之淮西久不能下李愬诸将非不可以计日成功者乃裴度在廷独曰臣出而诸将争功则元济就擒矣自古成功建业其所鼓舞之机类如此臣诚愿上之治淮南北如唐之克复淮西而特遣大臣如裴度之效职也如蒙敇下户工二部拟议上请则庶几河患可息运道无虞民生国计皆非小补虽有星象之异亦不能为之灾矣谨题请㫖奉圣㫖户工二部知道该户工二部议覆奉圣㫖近来河淮为患民不安居朕何尝一日不以为念先年以运道梗塞不惜重费欲别求一道以利转漕乃议者谓治河即所以通漕遂降㫖专责当事诸臣着一意治河其管河司道等官都着久任不许陞转乃今河患连年如故各官悉已转迁言者不归咎旷职怠玩之臣反说朝廷不行拯恤人臣之义谓何且都不追究这所奏姑依拟着吏部便㑹推有才望实心任事大臣一员前去经理一应事宜着次第奏请施行科道㑹勘河工疏给事中尹瑾题为恭报两河工成仰慰圣衷事臣于万厯七年十月初十日钦奉敕工科给事中尹瑾近该督理河漕右都御史潘季驯侍郎江一麟奏称南北河工俱完河淮安流复其故道朕心甚慰前有㫖候工完差官勘实行赏今特命尔前去㑹同巡按御史查照节次题奉钦依事理亲到各该地方将疏内所开工程逐一查勘要见筑完隄堰若干塞过决口若干果否坚固足堪捍御建完坝闸若干挑濬淤浅若干果否通利有禆转运于原题事理有无疎漏及用过钱粮有无虚冒备细踏勘明白造册奏报尔为朝廷耳目之臣受兹委任务秉公持慎作速勘明以副朕赏不踰时之意毋得茍且具文含煳塞责致负任使钦哉故敕钦此钦遵又准工部手本亦为前事该本部题都水清吏司案呈奉本部送工科抄出工科都给事中王道成等题称该总理河漕右都御史潘季驯等题前事奉圣㫖工部知道钦此随该工部尚书李幼滋等覆题奉圣㫖着工科给事中一员前去㑹同巡按御史即便勘来钦此臣等惟黄河为患自昔治之鲜有臻成效者顷又甚而夺淮以致淮扬之间民遭胥溺其仰厪宸衷亦孔殷矣河臣潘季驯等乃能殚智毕力卒使两河顺轨上有济于运道下有禆于民生诚旷世一殊勋也工已报竣委应差官查勘明白具本回奏等因奉圣㫖是着尹瑾上𦂳去闗防有旧的便查与他工部知道钦此续该本部覆题前因㑹同彼处巡按御史查照原题事理将后开工程逐一查勘果否做完及有无坚实钱粮有无虚冒勘明径自具奏等因奉圣㫖是钦此钦遵备行到臣臣即昼夜兼程于本月二十一日至徐州地方行据各司道府郎中等官畲毅中等各将筑过遥隄塞过决口建过闸坝砌过石隄开过河渠濬过淤浅各工程及用过钱粮开报到臣㑹同巡按直𨽻监察御史李时成夙夜兢惕殚心竭力以图免瘝旷凡所勘隄坝虑其长短之异数也为长绳以计其丈尺虑其厚薄之异制也为横竿垂线以计其底面虑其泥沙之异土也试之锄镢以验其纯杂虑其坚松之异工也试之铲锥以验其虚实隄堰以土真杵实为上坝闸以石块坚厚为工即自淮北地方勘得管理中河工部郎中畲毅中督率府卫州县同知等官王琰等原分工程自古城起至闗王庙止遥隄一道丈量长八千六百八十九丈二尺俱根阔六丈顶阔二丈高一丈至九尺不等筑塞崔镇大决口一处及刘真君庙等决口共三十六处丈量长四百六十一丈五寸古城堰口隄一道丈量长三百六十丈崔镇减水石坝一座坝身连鴈翅共长三十丈三山头遥隄一道丈量长二千四百二十八丈三尺五寸俱根阔四丈顶阔一丈六尺髙八九尺不等马厰坡遥隄一道丈量长七百四十六丈根阔七丈至五丈不等顶阔二丈髙一丈至八尺不等各隄栽过低柳数计一十六万一千六百株共用过银四万八千七百五十九两九钱七分七釐三毫米一万四千一百七十六石九斗七升二合又勘得海防兵备兼管河道叅政龚大器督率府州县通判等官宋守中等原分工程自吕梁山麓谷山头起至直河止遥隄一道丈量长九千四百六十四丈一尺俱根阔六丈至五丈不等顶阔二丈至一丈五六尺不等髙九尺至七八尺不等谷山并匙头湾涵洞各一座三山遥隄一道丈量长一千三百九十一丈八尺俱根阔四丈顶阔一丈四五尺不等髙八尺各隄栽过低柳数计五万二千株共用过银五万一千一百七十七两五钱五分六釐六毫八丝米四千三十三石三升又勘得徐州兵备兼管河道叅政游季勲督率府卫州县同知等官蔡玠等原分工程自窦老谷堆起至象山止遥隄一道丈量长一万一千七百五十七丈二尺俱根阔六丈顶阔二丈髙九尺徐昇镇减水石坝一座坝身连鴈翅共长三十丈三山遥隄一道丈量长二千六百四十七丈一尺六寸俱根阔四丈顶阔一丈六尺髙九尺并顺水坝一道各隄栽过低柳数计一十五万一千六百株共用过银五万九千三百四十五两八钱一分四毫一丝米二万一千九百六石一斗二升八合又勘得水利道副使张纯督率府州县同知等官樊克宅等原分工程自桃源县闗王庙起至清河县䕶城隄止遥隄一道丈量长九千七百二十一丈俱根阔六丈顶阔二丈髙一丈至八九尺不等塞完张泗冲等决口一十八处丈量共长二百一十一丈季太三义二镇减水石坝二座各坝身连鴈翅俱长三十丈三山遥隄一道丈量长二千五百四十九丈俱根阔四丈顶阔一丈五尺髙八尺各隄栽过低柳数计五万三千株共用过银五万三千三百一十三两九钱四分九釐八毫米一万四千三百一十八石一斗五升又勘得颍州兵备兼管河道佥事朱东光督率府卫州县通判等官李光前等原分工程自象山起至果字舖止遥隄一道丈量长六千九百三十六丈七尺俱根阔九丈至六丈六尺不等顶阔二丈一尺髙一丈至八尺不等果字舖起至李字舖止遥隄一道丈量长八百四十八丈六尺俱根阔六丈六尺顶阔二丈一尺髙八九尺不等归仁集遥隄一道丈量长七千六百八十二丈八尺根阔六丈至四丈五尺不等顶阔三丈至一丈不等髙一丈二尺至八九尺不等内填塞决口四十七处丈量长三百四十九丈各隄栽过低柳数计二十万株共用过银七万四百一十三两一钱五分六釐七毫米二万五千四百一十八石九斗二升复至淮南地方又勘得管理南河工部郎中张誉督率府卫州县同知等官郑国彦等原分工程髙家堰筑隄一道丈量长一万八百七十八丈俱根阔一十五丈至八丈六丈不等顶阔六丈至二丈髙一丈二三尺不等内三千四百丈俱系桩板厢䕶筑塞大涧渌洋汤恩等决口三十三处丈量长一千一百一十八丈筑塞朱家决口一处及筑月坝一道丈量长八十丈本口直隄一道丈量长一十四丈闭塞天妃闸一座帮筑赵家口迤西两岸隄二道丈量长六百七十四丈俱根阔二丈至一丈顶阔二丈至一丈髙一丈至八尺不等修建礼字坝智字坝各一座天妃坝一座开过出闸河口自甘罗城起至淮河止丈量长二百一十三丈底阔四丈面阔六丈深一丈两岸筑隄二道丈量长四百二十六丈根阔十丈顶阔二丈髙一丈筑塞黄浦大决口一处南北拦河坝二道丈量长四十五丈根阔一十三丈顶阔十丈髙二丈填筑正口连土隄一道丈量长九十四丈自水底至顶髙三丈八尺根阔一十三丈顶阔四丈三尺改建通济闸一座并拦河坝一道各隄共栽过低柳数计六万株共用过银八万八千九百七十七两一钱五分一釐四毫七丝一忽米六千五百一十石一升五合内髙家堰涧北武家墩涧南越城集二处土隄根底丈量共长五千七百七十四丈三尺查系去任水利道佥事杨化先行填筑计用过银一万四千九百一两一钱一分六釐六毫五丝又勘得清江厰工部主事陈瑛督率都司等官俞尚志等原分工程自清江浦起修筑南北两岸河隄丈量长三千三百九丈八尺俱根阔一丈二尺顶阔八尺五寸髙三尺五寸筑塞郑家决口一处丈量长六十七丈幷加隄一道自水底至顶髙一丈三四尺不等底阔二丈五尺顶阔九尺共用过银三千二百四十九两六钱二分九釐米五十石又勘得水利道副使张纯督率府州县同知等官刘顺之等原分工程自淮安新城北修筑旧隄起及清江浦至柳浦湾止丈量长九千八百五十一丈帮阔二丈一丈五尺至一丈不等髙四尺至二三尺不等又自柳浦湾起至髙岭止新隄一道丈量长六千六百四十丈俱根阔四丈五尺顶阔一丈五尺髙六尺西桥坝一座丈量长一十二丈自水底至顶髙二丈筑塞八浅决口一处丈量长八十五丈六尺上加土隄根阔七八丈不等顶阔二丈自水底至顶髙二丈至一丈四五尺不等用石包砌髙一丈五六尺不等石隄两头接筑土隄二道丈量长一百五十丈俱根阔三丈顶阔二丈髙一丈三四尺不等南北拦河坝二道丈量长五十九丈西隄一道丈量长二百四十一丈俱根阔五六丈不等顶阔一丈三四尺不等自水底至顶髙一丈六七尺不等各隄栽过低柳数计五万四千株共用过银三万九千八百五十八两七钱五分二釐九毫米一万六千二百五十石三斗一升二合又勘得柳浦湾旧隄头起接连新隄一道丈量长九百七丈底阔四丈五尺至三丈四尺顶阔一丈二尺至一丈一尺五寸不等查系原任副使今致仕章时鸾所筑用过银四千二百三十七两六钱三分五釐米二千八百九十三石五斗七升又勘得营田道佥事史邦直督率府卫州县通判等官王开等原分工程修筑寳应湖土隄一道丈量长四千四百九十二丈俱根阔五丈顶阔三丈髙一丈六七尺不等内用石块包砌三千三百七十四丈九尺除修补石块旧隄一千八百八十三丈一尺外新砌石隄实计一千四百九十一丈八尺俱根阔五尺顶阔三尺髙一丈四五尺不等上加土西面三尺东面四五尺不等用桩笆厢䕶一千一百一十七丈一尺修建减水闸四座共用过银三万七千四百九两七钱三分二釐六毫三丝米一万九千五百七十三石三斗一升六合又勘得扬州府知府虞徳烨督率府州县通判等官郭绍等原分工程自扬州髙庙起至仪真县东闗止挑濬过淤浅河道丈量长一万一千五百六十三丈五尺挑濬五尺至二三尺不等阔一十四丈至八丈不等共用过银一万三千九百二两二钱五分二釐五毫五忽又勘得淮安府知府宋伯华督率府卫县同知等官刘顺之等原分工程改建福兴闸一座修建清江闸一座各砌石块丈量共计二千二百九十二丈三尺傍开月河一道丈量长九十三丈南北拦河坝二道丈量长三十五丈闸下两岸并月河隄丈量长一百二十四丈俱有桩笆厢䕶共用过银一万一千七百二十八两九钱八分九釐六毫六丝三忽米一千五百九十三石一斗四升九合总计两河之工筑过土隄共长一十万二千二百六十八丈三尺一寸石隄长一千五百七十七丈四尺塞过大小决口共一百三十九处建过减水石坝四座共长一百二十丈修建过新旧闸三座车坝三座筑过拦河顺水等坝十道建过涵洞二座减水闸四座濬过运河淤浅长一万一千五百六十三丈五尺开过河渠二道栽过低柳八十三万二千二百株及原任副使章时鸾先筑过土隄九百七丈各工共用银四十九万七千二百七十五两七钱一分七釐九忽米一十二万六千七百二十三石五斗六升二合每石原议折银五钱折该银六万三千三百六十一两七钱八分一釐通共银五十六万六百三十七两四钱九分一釐七毫九忽该臣等逐一亲歴躬自查勘隄堰决口皆系真土筑塞加以夯杵舂实石隄闸坝俱系平广厚石缝以铁锭厢钤隄堰之设亘若长城坝闸之坚屹如盘石委为坚固足堪扞御河渠淤浅挑挖深阔船只通行实禆转运及查先后题议工程并无疎漏通将所用钱粮行委庐州府同知孙化龙淮安府推官王国祚对卷稽覈查得先该原任总理河漕工部尚书吴桂芳揭议该工部覆请准发南京户兵二部粮剰马价银二十万两截留漕米八万石加耗米二万四千七百四十九石一斗七升三合二勺每石折银五钱共折该银五万二千三百七十四两五钱八分六釐六毫后该总理河漕都察院右都御史潘季驯㑹同总督漕运户部右侍郎江一麟议题该户工二部覆议题请准发改折粮料银五十九万八千三百二十三两二钱二分六釐除庐凤苏松等府被灾题准停征并减派银一万八千二十八两八钱二分九釐三毫七丝实该银五十八万二百九十四两三钱九分六釐六毫三丝南京事例银五万两因例已停止解银二万九千一百九十两续该户部题准掣回银三千六百三十两解还太仓讫实该银三万五千五百六十两巡盐衙门议开支河银三万五千八百七十六两内除支河停开未支银二万五千八百七十六两实该银一万两巡漕御史陈世寳奏借漕米该户部覆题准留五万五千石加耗米一万八千七十四石六斗每石折银五钱共折该银三万六千五百三十七两三钱议将河工银两补还淮安府积出法马羡余银二千三百一十三两四分五釐以上七项银米通共该银九十万七千七十九两三钱二分八釐二毫三丝内除解还太仓漕米价银三万六千五百三十七两三钱并万厯六年七年各工嵗修用过银六万二千五百三十七两八钱三分一釐一毫四丝米六千九十八石二斗六升折该银三千四十九两一钱三分及仪真开挑便河先用过银二千一百九两七钱四分九釐三毫二丝俱听河漕衙门年终奏报外实该银米共银八十万二千八百四十五两三钱一分七釐七毫七丝除大工用过前项银米外实该剰银二十一万九千七百六两八钱五分四毫六丝一忽米四万五千一石九斗五升一合二勺折该银二万二千五百两九钱七分五釐六毫通共剰银二十四万二千二百七两八钱二分六釐六丝一忽见在淮安府并各州县仓库收贮臣等仍吊取卷簿亲自覈实俱无虚冒及查管工官员如管理中河工部郎中畲毅中管理南河工部郎中张誉清江厰工部主事陈瑛海防兵备兼管河道㕘政龚大器徐州兵备兼管河道叅政游季勲水利道副使张纯颍州兵备兼管河道佥事朱东光营田道佥事史邦直扬州府知府虞徳烨淮安府知府宋伯华或集羣策以效谋猷或率羣力以躬胼胝则皆殚心综理卓有成绩者也淮安府管河同知王琰兖州府管河同知樊克宅唐文华扬州府同知韩相淮安府同知郑国彦蔡玠带衔同知刘顺之两淮运副曹鉷庐州府通判今陞无为州知州查志文凤阳府通判李光前东昌府通判王一凤归徳府通判祝可立扬州府通判王开郭维庐州府通判宋守中淮安府通判况于梧徐州知州孙养魁邳州知州张延熙清河县知县石子璞桃源县知县郭显忠江都县知县秦应骢山阳县知县鲁锦先任知县胡希舜寳应县知县李贽灵璧县知县张允浮安东县知县史选徐州叅将黄孝敢中军以都指挥体统行事指挥佥事俞尚志泗州守备张大徳陞任卫镐济宁卫指挥文栋或以谙习河务或以匡助河工则皆分理勤渠効有劳勚者也庐州府同知孙化龙淮安府推官王国祚扬州府推官范世美庐州府推官胡载道或以经理度支于先或以清查钱粮于后则皆稽覈出纳明允足称者也六安州同知浦朝柱泰州同知王法祖泗州同知易宗宿州同知李茂元邳州同知王诚亳州同知潘良旦濵州同知辛自实海州同知李逢邳州判官胡傅徐州判官胡三徳通州判官李应魁沛县县丞吕学申仪真县县丞吴子恕鱼台县县丞黄穆兴化县县丞张相合肥县县丞高幼元山阳县县丞陈国光阳谷县主簿张祖范萧县主簿赵永福聊城县主簿陈嘉兆武城县主簿乔遇山阳县主簿吴一道汶上县主簿李廷佐江都县主簿邹东周灵璧县主簿喻鹏沛县主簿陈存之留守司经歴屠钥扬州府经歴叶逢𤾉庐州府经歴李简淮安府照磨雷雨检校周藻宿州卫经歴崔文学庐州卫经歴黄自性济宁卫经歴林大原邳州卫经歴周学孔徐州左卫经歴林英扬州卫经歴任重海州吏目甘梆亳州吏目吕尧焕通州吏目周敏政滁州吏目吴梦麒夀州吏目沈淮泗州吏目刘一龙单县典史岑登巢县典史王公祚宿迁县典史陈良璧来安县典史林公松定逺县典史何养浩颍上县典史朱良臣海门县典史李廷瑞灵璧县典史李时先峄县典史辛元禄扬州府税课司大使吴炤淮营名色把总诸葛尧宾立功名色把总宋大斌徐州左卫镇抚蒋助徐州卫镇抚薛守田大河卫千户许圜定逺县省祭伊儒夀州省祭曹仁泗州省祭于子贵天长县省祭董梅来安县省祭于显东阿县省祭战伯前山阳县省祭张济仪真县省祭郭忠徐州义民张奎邳州义民胡巡杨去甚陈潜曹县义民回守节济宁州义民田辂山阳县义民胡应华江都县义民许国忠或以董率工匠或以催䟎人夫则皆冲风冒雨亦与有劳者也至于调度官兵协助谋议则又漕运总兵灵璧侯汤世隆宣力分猷者也然诸臣各尽其职而督抚实总其成如总理河漕都察院右都御史潘季驯硕画𢎞猷而算无遗策神谋独断而胷有全河荒度备歴艰辛程督不辞劳瘁两河之功皆其悉心经畧者也总督漕运户部右侍郎江一麟同寅协恭而商𣙜周悉集思广益而谘询精详推诚鼔舞羣寮鋭志担当重寄两河之功皆其同心共济者也臣等窃念往昔黄河北决淮流东溃民生胥溺运道艰难今都御史潘季驯等乃能审谋定议束水濬河黄淮安流克底成绩昔日阨塞之区悉皆通济之利昔日鱼鼈之地尽成耕稼之塲两渎循故道以朝宗复千百载清宁之旧羣黎得平土以复业除数十年昏垫之忧真地平天成之景象也已此岂人力所能为哉实由我皇上纯徳格天任贤图治念河工之艰鉅纳宰辅之嘉谟命大臣而事权不分惩怠玩而羣工警惕天心助顺河伯効灵之所致也元辅精忠体国伟畧匡时秉国是而决羣疑摅庙谟而定大计首𢎞以水治水之策丕阐知人用人之公同事辅臣和衷辅治精白一心赞襄鸿猷而筹画有成算扶持谠议而簧鼓不能揺故内外重臣得以展布夫谋猷大小羣工皆能殚竭夫心力两河顺轨二渎安流皆由然矣自此管河诸臣仰体圣衷修守有常勤慎不怠即万世所永赖也伏乞敕下工部再加查覈如果河工坚固漕运通利钱粮无虚冒之弊工程无疎漏之虞合无将各効劳官员破格恩赉仍责成加意修守务俾久逺则国计民生利赖不穷矣谨题请㫖奉圣㫖工部知道勘工科道进图説查得黄淮二河古称二渎黄河变迁无常宋元以前不敢琐叙即自我国家以来形势言之黄河发源于星宿海经崑崙山歴陜西山西河南出南直𨽻之徐州合山东汶泗诸水以资运道自徐经邳州宿迁桃源至清河县东与淮水㑹淮河发源于河南之桐栢山经凤阳泗州至清河县东与黄河会二渎合流俱经安东县由云梯关入海云梯关以下海口深广原足容泄但因隆庆年间黄河从崔镇等口北决淮水从髙家堰东决而海口遂湮葢水不行则河自塞也今诸决既筑两河复合水行沙刷海口仍旧深广海口既辟河流自驶河身日深水落岸髙并无淤浅且坚筑隄堰以防伏秋之涨连建减水四坝以泄盈溢之水筑归仁集而泗州陵寝无冲射之虞固黄浦八浅寳应诸隄而兴盐诸邑无昏垫之苦自兹闾阎有可耕之业而运道无夺河之患矣至于塞天妃闸以拒黄流修复通济清江福兴等闸以严启闭复礼智二坝剏建天妃坝以便车盘此皆查复先臣陈瑄之故业遗意若能嵗加修守即乆安长治之策也臣躬亲徧閲睹记详确谨绘图贴説于后科臣进图疏给事中尹瑾奏为恭进河图恳乞圣明俯赐睿览以重国计以禆圣治事窃惟黄淮二河古称二渎黄河发源于星宿海经崑崙山歴陜西山西河南出南直𨽻之徐州合山东汶泗诸水以资运道自徐经邳至清河县东与淮水㑹淮河发源于河南之桐栢山经鳯阳泗州亦至清河县东与黄河㑹二渎合流俱经安东县由云梯闗入海其淮河以南则由淮安歴扬州以通江南黄河以北则由㑹通河歴天津以达京师两河合抱于鳯泗光岳钟祥于祖陵为我国家亿万年根本之地实在于此且嵗输江南四百万之粮以给官军数十万之用上有闗于国计下有繋于民生自隆庆年间黄河从崔镇等口北决淮水从髙家堰等处东决二渎之水散漫而无归故入海之路停滞而不达此非河之浅也水不行而沙自塞耳今惟诸决尽塞两河复合水行沙刷海口复通且坚筑隄堰以防伏秋之涨连建减水坝以洩盈溢之水筑归仁集而泗州陵寝无冲射之虞固黄浦八浅寳应诸隄而兴盐诸邑无昏垫之苦塞天妃闸以拒黄流修复通济清江福兴诸闸以严启闭复礼智二坝剏建天妃坝以便车盘则二渎不至于横流两河悉循夫故道闾阎有可耕之业漕运无转輓之难真平成之伟观旷世之希觏也该臣奉命㑹同巡按御史李时成查勘河工徧歴各地方睹记详确窃念两河之形势实为国家之命脉谨绘图贴説以进夫知其为祖陵之密迩则思培䕶之当严知其为京师之通津则思疏濬之当豫知漕运关乎国用则思河务之当修知壤地切乎民生则思保障之当急知隄堰之绵亘则思上流之当防知坝闸之布列则思下流之当洩观今日之顺轨当思昔日之横流观工成之鉅艰当思保守之不易择人以重其寄乆任以责其成嵗修以葺其工综覈以稽其实又今日之不容缓者此则臣愚涓埃之微忠进图之诚悃也伏乞皇上留神览閲俯察两河形势则不出九重之上而坐照数千里之外国计民生胥赖之矣奉圣㫖河图留览工部知道条陈善后事宜疏给事中尹瑾题为河工告成敷陈善后事宜以图永利事该臣奉命查勘两河工程北由徐沛南抵淮扬遡观萧砀上流歴涉云梯海口详审地势熟察河流迺知黄河之性宜合而不宜分宜急而不宜缓合则流急急则荡涤而河深分则流缓缓则停滞而沙淤今隄堰已固黄淮合流淮得黄而力益专黄得淮而流益迅两河协力同趋中流水不横决于两傍则必直刷于河底故河身深濬海口通达真平成之景运无容他议但成功固难而保其成功为尤难臣尝躬亲徧閲广询舆情参以衆见之同断以己见之独谨条列七欵以为善后之图敬陈一得之愚少效涓埃之报伏乞敕下工部覆议如果臣言不谬令河臣参酌举行亦庶几河漕之一助也谨题请㫖计开一重乆任以便责成照得事理必閲歴而后熟施为必谙练而后精凡一职一事之寄皆然也况河道之职关系最重议论最多中间地形之险夷水势之缓急工程之难易经费之盈缩或黎民惧而晏然或薪积安而厝火或在载籍为美谈而实乖于至理或在往代为良画而不宜于今时使非乆于其任者当之则作聪明者涉穿凿闇大较者昧设施葢涉歴有未谙故临事多眩瞀耳先年屡经题准乆任然非定立章程甄别淑慝则贤且劳者反淹滞而不才者得茍安非所以劝勤劳而惩惰逸也合无今后自司道以至府州县管河诸臣俱令乆任俾得熟知河务谙练机宜修守有方隄防无失如累嵗贤劳着有成效者遇三六年考满准与加陞职衔令其照旧管事待其资俸最乆绩效最着然后破格超迁其有迁转离任者则必就近遴补如管河郎中有缺即以管理泉闸等主事中选补管河守巡有缺即于附近守巡各道中选补一则濡染乆而端委相谙一则交承速而职事无旷又必令其新旧交代新者未至旧者不行不惟人存政举缓急有资且使旧政告新传受有法其为河道裨益非浅鲜也至于才志庸劣不堪负荷者则听总理宪臣不时奏请更易不必拘年终考覈因循姑息致误地方庶几人思任事而规避不生事有责成而鉅工可保矣伏乞圣裁一定法制以覈嵗修照得筑隄以御水犹筑城以御冦也冦之性避实而击虚故治兵者必嵗严城守水之性避坚而就脆故治河者必嵗严隄防其理一也往嵗黄河惟恃缕隄束水隄迫而不能容隄松而不能固致水决囓今两岸遥隄既成俱系真土坚筑则范围寛广而水不迫隄根水薄而势不冲纵伏秋泛涨水上崖以铺淤而崖益髙水落河以刷沙而河益深诚以水治水之策也然两隄虽固而修守当严每嵗雨水之淋漓人畜之蹂践能无坍且损哉使不嵗加修守则高者将日卑而厚者将日薄是可不预为之防也查得大明㑹典内一欵令各处河隄每嵗加高一尺加厚一尺年终管河官具数奏闻法至深逺也今宜申明此法稽覈举行但黄河隄夫每里止十名则每名该帮隄一十八丈除下䕶埽筑顺坝量帮埽湾缕隄或风雨妨工等项大约一年之中止有半年帮筑以方土计方仅能加髙厚各五寸使嵗加此数则将来髙厚亦莫知底止矣合无行令管河司道等官每嵗严督各该管河官率领守隄官夫务将各遥隄覔取真淤老土定限加髙五寸加厚五寸柳苇嵗加栽植勿令稀疎闸坝嵗加修葺勿令圯坏年终管河郎中㑹同该道躬亲覈验将某处遥隄原高若干今加若干原厚若干今加若干补栽过柳苇若干伏秋之时遥隄有无冲溃闸坝有无圯坏从实开报呈河漕衙门造册奏闻如各管河官加帮数少及伏秋失事者明白叅劾轻则罚治重则黜降仍照閲边事例每三年遣官一员前去閲视三年之内遥隄加帮果否足数伏秋水发有无失事运道果否通利淮黄果否安流通将各经管司道等官有功者分别叙録失事者悉听叅究则法度森严人心警惕而隄防可永保矣伏乞圣裁一甃石堰以固要冲照得髙家堰居阜陵洪泽诸湖之滨淮水伏涨湖河相连西当淮泗冲流东䕶淮扬沃土自汉陈登建筑之后累世因焉我朝平江伯陈瑄复加修筑使淮水不得东注则淮扬之田庐一望膏沃高寳之运道万艘安流二百年间淮扬借以耕蓺厥功懋矣向因莅兹土者足迹不履其地终嵗不葺其工盐徒利其直达盗决侵寻决口渐以成渊狂澜莫挽淮水不出清河而黄河倒灌全淮尽注髙寳而洪水横流又何恠淮扬之民又为鱼鳖也今已筑塞成隄体制髙厚既有桩板以䕶其外复设官夫以严其防堰成之后淮水悉从清口故道会黄入海河深水退隄外皆干水及堰址者惟大涧口一处仅百余丈询之土着皆云必可永恃第恐嵗乆月深官更吏易不见其溃而不思其防每遇伏秋泛涨西风激浪又乌知不日渐侵削如昔年之决溃者乎终不若包砌石隄可一劳而永逸也今熟察地形南北各二十里稍亢而中二十里为洼稍亢者可保无虞低洼者尚宜砌石葢石砌坚固则伏秋不必䕶埽省费不赀一利也盐徒不能盗决金城永固二利也编氓乐居人自为守三利也但聚鸠採伐用力鉅艰未可以嵗月计大工才竣民力方苏未可以旦夕举工程浩大夫匠最多未可以一郡办合无先行採石以万歴九年为始派行徐颍海防三道均分道里各派所属为之每道该砌六里六分有奇俱从大涧口最洼处砌起假之以嵗月责之以必成其经费钱粮见有大工用剰银两听其估计应用工完之日河漕衙门奏行该部覈实毋至虚冒仍分别勤惰以昭劝惩则力分而事易举法立而功可成即万世可永頼矣伏乞圣裁一濬闸河以利运艘照得黄河浊水随挑而随淤惟当束水以濬河闸河清水愈挑而愈深必当疏濬以通运今黄河一带自决塞隄成之后河身深广本无所庸其濬而亦不必言濬矣惟是黄河一带原系先臣平江伯陈瑄开凿成河蓄水漕运犹恐浅阻创立里河规制每嵗挑濬一次迩年以来清江闸河黄流乆注淤沙乆填水溢沙上舟因水浮不无浅澁查得南旺运河三年二挑合行该管河郎中亦照南旺事例将兴工完工月日及用过钱粮特疏奏闻查考至于扬仪河道虽近经濬深舟行顺利然日乆不挑泥沙渐积日积月累必复淤垫且揆之地形扬仪稍亢而高寳最洼每遇伏秋水涨湖隄最称危险使下流常深则上流无壅是濬渠之中兼得平水之利亦应时常严督官夫捞浅或酌定数嵗一挑勿致浅滞庶濬筑相成而工无偏废河隄胥利而漕有常通矣伏乞圣裁一专责成以防冲决照得黄河之性合则力专而流急故沙随水刷而河日深分则力散而流缓故水滞沙停而河日浅淮河虽系清水而分合缓急之机要与黄河无异近日大工兴举诸决尽塞河水顿深则塞决之功诚不可缓葢河决乆则傍流深傍流深则正河夺故塞之速则费省而工易塞之迟则费浩而工难方其始决以数十人塞之而有余及其既乆以千百人塞之而不足涓涓不塞遂成江湖葢自古记之矣其间经理区画固司道职掌而夫役物料则有司存焉有司职掌守土比闾之民皆其抚驭一号召即夫役也帑藏之财皆其典守一措置即物料也唿吸之间事可立办惟地方有司视河隄之坍啮漫不经心及水势之涨决畧不动念间有循职任事者又执拘挛之见持不敢自用之心即有水势危迫必待白之司道白之河漕而后行之彼司道所辖广袤在在皆应经理岂能百十其身而一一坐督之哉文移往返动经旬月江河一决淜湃难支始而蚁穴继而滥觞终必至于滔天而莫可收拾崔镇黄浦之覆辙可鉴也崔镇黄浦当初决之时特数十人捧土之力耳乃崔镇士民赴愬而县令付之罔闻黄浦舖老呈报而县佐加之笞责且倡为不可塞不必塞之説以乱观听迄今地方官民言之无不痛恨近该巡盐御史姜璧条议凡河道失事掌印及管河官一体叅治该工部题覆奉钦依遵行诚宜永为令甲第恐积习难挽立法贵严若或假之以姑息则人无畏志然下无专制事辄关白若非假之以便益则彼有他辞合无今后除平时区画修守之法俱责成于司道管河官万一水涨暴发事机危迫非司道驻札地方该掌印官径自派募人夫动支物料多方防守如夫料不足听其借支贮库别项银两措办务保无虞抑或水势异常委难支持致被冲决一面通详司道一面便宜处办夫料筑塞不必拘泥关白而后行事大决限十日或半月小决限五日或十日完报之后借用过银两司道覈实将嵗修钱粮照数抵还其失事之罪即嵗终奏缴亦姑免开列如过限不完司道官即时据实呈河漕衙门叅奏轻则罚治重则降黜如司道容隐罪在司道河漕姑息罪在河漕庶法严而人知守防密而隄自固河渠可永利矣伏乞圣裁一防徐北以固上流照得运河自徐州而下防黄河之溃而出也故筑两岸遥隄以捍之毋令傍溢以夺河流徐州而上防黄河之溃而入也故筑太行缕水二隄以障之毋令北徙以伤运道其为保运计则一耳河决徐州之下则运道犹有可通之路河决徐州之上则运道不免有中断之虞先年张秋之役可为寒心故论目前转输之计则徐邳桃清为急论全河变徙之患则丰沛砀单为尤急徐南黄河工程坚固防守谨严可保无事惟徐北黄河旧由萧县出小浮桥入运小浮桥河深近洪能刷洪以深河运道之利也且河势趋南而北徙非所患也嘉靖四十五年河决邵家口出秦沟入运秦沟河浅近闸每积淤以塞河运道之害也且河势趋北而北徙有可虞也今幸复趋小浮桥矣而小浮桥上流原非故道尚当预防详观地势南岸萧县一带淤垫已高无虑南徙北岸丰沛一带地势颇低恐防北迁所恃者行缕二隄为之捍御也已经河漕衙门㑹同各省抚按题准大举修筑见今估计兴工画地修守但查沛河淤塞原系华山戚山诸处冲决而缕水隄根近有水埽成河俱当加意修筑其邵家坝为秦沟旧口趂今兴工之时亦宜倍加修理坚固以絶秦沟上流夫邵家坝筑矣行缕二隄修矣而守之存乎人也有隄不守与无隄同守隄不密与无守同河南山东自太行遥隄已成之后无复冲决者亦以夫力多而防守密也今徐北至单县界止见修隄坝长一百五十余里而夫役止七百余名是每里仅四五名耳其何能济仍应量照徐南事例每里补足十名方能修守但徐淮州县灾疲嵗乆难复加派合行河漕衙门通融酌处或将山东河南停役夫银每嵗量解召募葢保丰沛所以保全河非止为直𨽻河道也或量摊派于庐凤扬三府葢当以江北全力治河不当止以濒河州县治河也或于淇夫徭役银两仍旧徴给而以徐州税银召募夫役葢止于复旧额而非以额外派民也务俾夫役有余每嵗亦如徐南加帮之法一体稽覈伏秋水涨併力堵筑北徙既无可患而秦沟又无可虞则河既不傍决于两岸必能深刷于中流小浮桥之利可永保也再照新筑各隄俱应比照缕隄画地建舖安插各夫庶栖息有定所而修守有专功至于近隄居民有愿结庐隄上者悉听乆长居住不必起派基税使人皆乐居庶蜿蜒长隄宛如市井昼则牖户相联夜间烛火相照乆之将视为己业各自修守是万年不拔之基也伏乞圣裁一备积贮以裕经费照得未雨而彻桑土既济而谨衣袽古人思患预防非过计也今大工底绩二渎安流非既济之后而未雨之时乎然必积贮钱粮嵗加修守则桑土衣袽之备也河道钱粮山东河南额派原多颇足应用若南直河道起自丰沛至于淮扬地方延袤千有余里淮以北则黄河汹涌淮以南则湖水弥漫非止切乎民生悉皆关乎运道以葺修而工料浩费以防守而用度鉅艰及查嵗额桩草银两仅二千有奇加以连年灾沴每嵗征收在库者不满数百以数百之金而支持千里之河安能有济故一遇修筑束手无措或隄防已圯而不能修或冲决已深而不能塞隐忍坐视浸淫滋蔓遂至于大坏极敝而后请发内帑以图经理设使才决才塞愈修愈固又何有至于大坏亦何至于大费哉夫与其大费于河防既溃之后孰若省费于河患未然之先此其利害得失固较然明着也今查大工钱粮见剰二十四万两有奇已取回一十二万即今估修徐北隄工又不下数万使髙堰石隄兴举亦非小费可成则所剰之银已不足用借令无此二役亦仅足供数年修守之费耳数年之后又将何以处之故积贮之策诚今日急务也似宜从长计议或河南山东河道银两或运司挑河盐银或淮徐各处钞税或抚按赃罚或多方措处大约每嵗共凑银三万两嵗为定额解贮淮安府库专备两河修守之费仍行滨河州县各于要害处所建设物料厰一座每遇冬春之交支银买办桩草及修河器具积贮厰内以备𦂳急宁备而不用毋宁用而不备也司道官仍置立循环时常查覈总理宪臣嵗终将用过钱粮若干剰余钱粮若干照例奏报臣非不知盐银钞税关系边储但河漕关系京储较之边储似尤𦂳要况河道通而后盐船通有河漕而后有钞税也日后河道无虞钱粮积至数十万则以所积之银解供内帑亦朝三暮四之法若一通融议处俾积贮素预庶钱粮随取而随足河工有备而无患矣伏乞圣裁奉圣㫖工部知道该工部覆议内重乆任欵开移咨吏部凡管河部属司道及府州县佐贰等官果有熟谙机宜懋着绩效者考满即与陞级照旧管事资深即与超迁用劝异劳有缺就近遴补取其濡染习熟临行新旧交代令其传告精详至于待异等者一如待边臣由道而抚由抚而督由督而本兵不恡焉及咨行河漕衙门年终荐举预储可代之才遇缺揭咨必求因才而代径咨吏部仍咨本部以慿㑹同遵行等因其余欵覆相同题奉圣㫖隄工嵗修当视其低薄处随宜加筑岂得定以五寸为限河漕当事诸臣能严督地方官着实经理视国如家何事不成亦不必数数差官閲视反滋多事其余依议行条陈河工补益疏御史陈世寳题为恭覩河工垂成尚有可言恳乞圣慈俯赐亟行以少图补益事恭惟皇上自临御以来纯心任贤励精图治国家重务靡不振起去嵗又悯淮扬之水患运渠之敝坏特命大臣以往治之维时中外臣工忧切杞人皆恐艰鉅难成徒劳财力惟我皇上独奋干刚鋭意举行然犹寛之以嵗月而未遽责之以速成也今自去年九月十五日兴工以计之除中间冻阻其修理实期才三四月耳乃该臣𤓰仪催儹以歴乎髙寳淮安清河桃源宿迁下邳之间已见所修诸工十完七八黄河顺轨深阔倍常及登岸四顾凡前日之洪涛巨浸沮洳渰没之处遂多为野而称可耕可获之田此皆我皇上拯溺亨屯之仁以上孚于天故其平治水土之速有以下应于地太平有象兹非其一哉但垂成之会而曰隄曰堰尤宜为事制曲防之策曰官曰民尚当用招徕激劝之恩臣縁是不自揣量列为六欵敬为我皇上陈之虽刍荛愚陋殊无逺识而目击参酌亦不敢为无稽之言也伏乞敕下该部逐欵详议如果可用即见之施行则于河工未必无小补也縁系恭覩河工垂成尚有可言恳乞圣慈俯赐亟行以少图补益事理谨题请㫖计开一移建管河官衙舍以重责成照得河之为害无异于冦而防河之计亦准于防冦可也臣尝闻沿边要害必设立将营使之咫尺陇荒有警即知或战或守为计甚便此固傍通事理何独于治河而疑之今查徐州至清河县一带两岸各筑遥隄一道以障泛溢之水中间设减水坝三座以杀冲突之势自是以往亦可保其无夺河之患矣但是工也成之固难而守之尤难夫固当增而官尤为要况伏秋之时河流瀑涨埽湾迎熘素称要害之处唿吸变态又有顷刻不可缺官而当率夫以防守之者虽府有管河同知二员州有管河判官县有管河主簿各一员官可谓备矣然其郡邑之去河纵逺近不一皆不与要害而相值即先该总理河道兵部侍郎万恭曾以专驻地方题奉钦依而建成衙舍止有一二然亦非要害之区信如此倘其地河决隄破而始往报于官则一线之裂将有瞬息汹涌而缓不及事者矣且髙邮石隄向已筑成寳应石隄今亦就绪黄浦八浅近因髙家堰之断流而亦计日可塞似宜无所事守也尤恐髙寳之二湖一遇西风波浪滔天石亦难恃而八浅黄浦俱系未坚之土又焉敢谓必无他虞是移管河官之衙舍以责成其昼夜防守诚今日之不可少者也如䝉乞敕该部再加覆议转行总理河漕幷漕抚衙门巡按巡盐御史督同该道查勘淮南淮北各管河官原分地方要害处所建立衙舍使之常川驻札自河防之外上司不许别项差委躬率各夫行二守四防之法比遇粮船盛行仍责之以催儹防䕶如虽移建衙舍而晏安偷惰以致少有踈失即住俸以责其成功或尽力修守而三年无虞则破格优处以酬其刻苦之心夫如此则附近要害而修筑决不后时督责严切而职守自不怠玩矣再照地方灾伤而又兴作是增一厉阶矣合无将建立钱粮俱在河工银内动支其衙舍规制亦不许过求𢎞厰臣又往来河道见两岸寺庙多被水淤而吕梁洪有书院三座据两座已倾如拆毁而充此衙舍之资当又不假于河工之银也伏乞圣裁一添设新隄堰夫役以便防守照得古今举事功甫告成而旋致废坠者何哉亦以狃于目前而不复为长虑却顾之谋耳夫今全河之工幸覩垂成固当思患预防而为守之之计矣但遥缕二隄已逾千里髙家堰之隄凡六十里柳浦湾补旧增新将百余里而八浅黄浦地虽咫尺反称要害若非多集夫役则以盗而决者巡逻有所不逮以水而决者修筑有所不能夫既集矣而不分截庐栖于其上恐彼此推诿无以收责成之效住居窎逺亦不胜招唿之烦是查增夫额而画地筑居所当亟亟以为之处者也然既用其身当饱其食访得以前河夫工食年年拖欠今若以新增者而派之于本地州县亦必以相沿之故征解不完而逃窜之弊在所不免矣切思大举河工虽为地方而漕运尤重合无以新增夫饷分派于漕粮之内每畆加增不过毫釐衆轻易举莫此为便者如䝉乞敕该部再加覆议转行总理河漕并漕抚衙门督同司道将遥缕二隄高家堰柳浦湾黄浦八浅逐一查勘或旧有夫若干今该加添若干或一向无夫今该创设若干某处至某处共几里应分布若干即令于其地筑室爰居其在遥缕二隄黄浦八浅者悉听州县管河官调度在髙家堰柳浦湾者悉听新设大使官部领而总摄于管河之同知昼夜巡缉以防盗决之奸日操锸畚用加高厚之工以至应给工食毎夫一年约用若干共夫若干该用银若干洒派漕粮每石应加若干逐一算明註之派单分发各处及粮运北来令与轻赍银一併解淮按月闗支夫如此则隄不缺夫夫不缺食而今日不赀之费幸成之功亦可以永恃矣伏乞圣裁一添设管隄官部夫以保新工照得置吏张官固有定额之常数而因事添设实乃济时之权宜窃念臣往来淮上已三年于兹矣见得髙家堰实淮安之前门柳浦湾乃淮安之后闼故数十年来使淮安城外楼台烟火之地半为川源桑麻禾稻之区尽成沮荡皆此二隄倾圯之所贻也今该河臣于高家堰则多集官夫加厚加高密布栅桩中䕶以板遂使弥漫泗水尽由清口而出以至柳浦湾则亦因其旧基而修补充拓绵亘百里旦夕告竣夫如此则淮郡亦可保其无冲啮之患矣但此二隄俱在荒僻人不及见而盐徒私贩奸商漏税又利高堰之直达扬州每行盗决夫以不坚之隄而加之以盗决之衆亦何惑于已往之不治也以臣愚见合无除多集夫役以分布栖住于二隄矣尤当各设精厉大使官一员使之同居隄上专部而防御焉如蒙乞敕该部再加详议移咨吏部即将高家堰柳浦湾各铨选年力精鋭大使官一员使之筑居隄上督率各夫遇有盗决则擒拿以重治而修筑之功尤责其日增而月盛至官职之修否亦照管河官之例以为赏罚夫如此则官有所专夫有所统而新隄诚可以永保矣再照臣伏覩见行事例内一欵凡故决盗决山东南旺湖沛县昭阳湖蜀山湖安山积水湖各隄岸并阻絶山东泰山等处泉源有干漕河禁例为首之人发附近衞所系军调发边衞各充军其闸官人等用草卷阁闸板盗泄水利串同取财犯该徒罪以上亦照前问发臣敢以为此例不但可施之湖水泉源管闸官役而已矣合无仰厪圣断併下部议如有盗决高家堰尺寸之口及大使官知而不举受贿纵容比照前例一体问发着为定例榜示淮安庶人心警惕自不敢犯矣伏乞圣裁一增筑宿迁县遥隄以顺民情照得淮黄泛溢梗运残民臣葢耳濡目染而憷惕于心者三年矣迩幸朝廷之上明良合徳轸念时艰不惮费劳惟求平治此其精神感召诚有格天心而协民志者故修筑之工曾未旬月而各处隄防俱完强半该臣自淮而北见近河之民懽若更生皆谓数十年昏垫之苦鱼鳖之忧一旦而尽释之非我皇上体天勤民何以有此凡所以效华封之祝竭嵩唿之诚者葢万口而一词矣顾行抵宿迁县据乡民王卓等百有余人持状告诉大约谓濒河州县有遥缕二隄者自此修完皆可以避水灾而兴农业独念宿迁县缕河虽有隄岸而侍丘诸湖尚未修筑遥隄使伏秋河涨各处必无他虞此地应遭水患乞要一视同仁接筑遥隄等情具告到臣该臣再三寻思中必有説及询诸各道则云当时踏勘而于此处未议遥隄者以侍丘诸湖背马陵山而为壑即黄河溢流以注于其中则必为此山阻回而仍归于河葢湖不外洩斯河不为夺是以未为遥隄之议耳况当踏勘之时河水与湖山相连若不能为隄者所以官不为议而民亦弗之告也今河深岸出湖水日缩中段隔絶遂成平陆此灾民动耕种之念而生筑隄之请也近总河衙门亦以民告者衆欲行补建独以原议之时无此钱粮斯从而已之矣切照原议固无此端而以支剰河银为之亦可也今春纵不能举而以秋后为之亦可也且全河之工所费不赀此隄之工所费无几是又可果于大而特靳于小乎各处之民靡不遂愿此地之民独不䝉惠是不犹之满堂燕笑而有向隅之泣乎田有一丘一亩尚欲设计开垦矧云此隄一筑而可复数万亩之利乎是增筑此隄亦非迂缓而空糜者也如䝉乞敕该部再加覆议转行总理河漕并漕抚衙门委官踏勘无拘原议如地可为隄而隄可益田即以支剰河银覔夫修筑如无支剰另行派处其修筑之举俟各工完后刻日亟图如今春不暇期在秋间务使千里长河在在享平成之利一方永赖人人无不获之忧则我皇上治河之鸿勋允可以参天地而轶古今矣伏乞圣裁一暂寛归移之钱粮以安地方照得钱粮出于田土耕种本乎民力故欲钱粮之不负惟安集百姓而已慨自黄河决于崔镇而桃源清河之民强半流移淮河决于髙堰而泗州山阳之民强半流移又决于黄浦而寳应兴化盐城之民强半流移散之四方转于沟壑葢已数年于兹矣今幸崔镇髙堰决口已塞淮黄合流并入于海而髙堰乃黄浦之上流相须以为开闭者兹髙堰既塞黄浦必可计日以断流矣是以流移之民见水去田出日渐归复但惊疑傍徨而未敢为必住之计诚恐居处未遑而旧逋即追开垦未熟而新租复徴耳故凡臣所过之地因其催徴见年与以前之折饷也拥衆遮诉哭声震天俱称寻复故业求免新旧之税其投递词状不能尽述切思臣受催徴之寄岂不欲公税之尽完也顾拖欠之数多系流移之民使因其归复而拘系以追併之恐残喘可毙而钱粮决无所处此风一闻逃移益逺况捐百万之膏血以治此水患本为民也今水患渐平而独以些须逋负阻絶归复之民不识水退之田将付之谁以耕种乎新旧之税又将责之谁以输纳乎及查臣去年奉都察院札付准户部洛行令带徴淮扬等处万四年五月拖欠改折之数随经遵依亲歴催比据各处册报亦稍稍补纳而见年者亦较之往年分数为多此皆㷀㷀遗孑因漕饷半征嵗事可望而勉力以供之者诚再于归复之衆而推浩荡之恩不但改折凡一应起存钱粮新者旧者暂行停徴仍比照垦田事例给之以牛种则流移之民归来日衆新旧之税将取诸开种而渐完矣如䝉乞敕该部再加覆议转行总理河漕并抚按等衙门将淮扬二府委官踏勘素有水患今渐平治流移归复之州县不拘起存新旧一应钱粮暂行停征待田地成熟陆续追补仍比照垦田事例给以牛种则已归者安心耕耨未归者闻风而来我皇上治河之举益有实惠逋负公租非无民而终不可完者也再照此时正开耕佈种之㑹民心去留之际嗷嗷待命不啻解悬更乞亟赐举行不然虽蒙俞允而民亦不能速霑其恩也伏乞圣裁一乞广赏劳之天恩以鼓人心照得治河臣民服役効劳乃其常分固不可以言赏亦不可以求知也顾维其时衆役之困敝已极尚有待于鼓舞诸臣之辛劬过苦尤当加以慰劳是又可缄黙自惜而不披沥以陈恭惟我皇上爱民之心素洽于闾阎之内而子来之愿遂形于佚使之间故该臣沿河催儹随地查閲见得各夫日夜力作劳苦万端如遇浮沙则必穵沙取土深既数尺而水且上涌值淤陷则必涂手霑足行方跬步而身半泥中或取土于五六里及七八里间至十余里日不数回而足热如火红肿未消而晨起且赴工矣或筑隄于水际及半在水中以至全在水中地无多余而身危苦坠垫塞未几而溃折者相寻矣单袷被身已不胜冬雪之苦蓬穴为室更不任风雨之侵秽湿熏渍疟痢半生凄楚无穷黧羸日甚其颠连可悯诚有工食不足以尽之者况此时服劳既久精力将疲而未完工程犹有赖于修筑于此不曲为鼓舞恐解体之念或不能已而一篑之功反觉其难矣以臣愚见合无推浩荡之恩悯元元之苦动支河工羡银量行犒赏第见民心易动而感激思奋将有忘已往之劳踊跃以终其事者矣及查羡银乃河臣题奉钦依而用之以为閲工之费者今皇上如用之以为赏是真不费之惠亦何靳而不为乎且此银已在正数之外赏功之列即皇上不用河臣亦以閲工而用之矣顾用于河臣则各夫犹视以为常而感之为有限用自皇上则各夫必仰戴如天而懽悦以无疆是赏费虽同而所感逈别又何惜此一令之颁乎此固臣目击其苦而知鼓舞克终之术必有待于一赏也至于诸臣之在工者臣亦以干预河道而每诣其驻札之所窃事访问见得总理河漕都察院右都御史潘季驯委身高堰缉草为居自编于版筑之间罔辞乎风日之苦总督漕抚户部右侍郎江一麟同心调度协力经营会计督视昕夕不倦葢二臣主持全河纲纪衆官忧勤惕厉之念自为之百倍倡率综覈之令不敢少有所懈耳故自司道以及于总委小委等官靡不拱听约束殚竭心力随其所委期于速成葢虽官阶有崇卑而其拮据奔走备极艰苦则固一而已矣夫诸臣之效忠若是臣非不欲恳乞皇上而推恤民之恩以为之併赏也顾朝廷之于民每随时以用爱赏官之定例必事竣而后颁今查河隄虽已垂成而加厚加高犹有未完是可録可赏者诸臣之劳而不敢遽请者则固拘于例耳合无再祈天心悯诸臣之劳而又嘉其绩之能速底也特赐纶音用施宣慰待其报完重加赏赉则一字之褒将重于金玉而督夫以完未完之工者殆有孜孜而不敢以或后者矣如䝉乞敕该部再加覆议毎夫应量赏银若干着为定数转行河漕并漕抚衙门动支河工羡银查照夫额逐一犒赏如羡银不足准以河工正银补之仍于总理河漕都察院右都御史潘季驯总督漕抚户部右侍郎江一麟以及于司道等官颁之以宣慰之纶音许之以功成之重赏则臣民霑恩而大工可完于不日矣或仰厪天仁念此河工乃非常之举而于潘季驯江一麟亦用羡银预加一赏此又在我皇上破常格以优体大臣昭宠异以隆重河务竦动羣工之意臣又何胜惓惓颙望之至伏乞圣裁奉圣㫖该部看议来説工部覆议除暂寛归移之钱粮以安地方一事移咨户部议覆无异其余五欵本部覆俱相同题奉圣㫖这河工垂成各官殚忠经理劳绩可嘉着候工完之日你部里奏请差官勘实朝廷自不惜爵赏以劝有功潘季驯江一麟各先赏银三十两纻丝二表里潘季驯还加赐大红獬豸纻丝衣一袭以示优劳其余俱依议行其管河官衙舍着用附近毁坏寺庙及遵近㫖拆毁书院改建不许增派扰民条陈治安疏御史姜璧题为河工将竣敷陈末议恳乞圣明俯赐採择以保治安事臣窃闻之古志曰防河如防冦防冦者当以不治治之来则御去则止而已矣防河者当以无事行之逆则治顺则止而已矣而今之防河者有二弊焉好事者谓故辙之必不可循辄为穿凿之图以乱其性是挑衅也怠事者谓河流之必不可治每为因循之説以滋其患是玩寇也十余年间二弊相寻河患极矣上厪宸衷宵旰为虑俯从言官之请遂为破格之谋独断圣心羣疑屏息使当事大臣得以殚竭心力故半载之间两河顺轨该臣巡歴于淮安等处亲诣各工见得各官之催督其严谨也即如家事万夫之趋事其欢唿也犹若子来水孽潜消河工就绩闾里有可耕之地运艘无壅阻之虞据工程虽云繁鉅计钱粮尚有赢余是皆仰赖我皇上纯徳格天而淮海效灵至诚动物而羣工用命之所致也以此时观之可谓一治矣然䖍其始者不可不虑其终图其大者不可不矜其细兼理河道亦臣之责也尚有一二可言者臣既得于闻见之真敬为我皇上陈之如蒙不以为谬敕下该部覆议施行臣愚幸甚地方幸甚縁系河工将竣敷陈末议恳乞圣明俯赐採择以保治安事理谨题请㫖计开一曰一事权天下之事多绪则乱多岐则诿查得治河之官自永乐以至𢎞治百五十余年原无河道都御史之设故有以漕运兼理河渠如景泰之王鋐者有以总兵兼河道如天顺之徐恭者成化七年因漕河浅甚粮运稽阻特令刑部侍郎王恕出总其事八年事竣改陞自后不复建设凡遇河患事连各省重大者辄命大臣督同各省巡抚官治之事竣还京此祖宗成法也至正徳十一年始专设总理河道驻札济宁而南北直𨽻河南山东皆为统辖之地地非不广势非不尊然延袤五六千里之间足不及徧目不及覩形势要害东西南北俱若梦寐岂能遥制至于伏秋瀑涨之时唿吸变态猝遇冲激势若燃眉州县管河官白之于府府白之道道白之总理总理下之道道下之府府下之州县往返已一月矣谓必待禀白而后行之事已无及如其不待白也总理焉用为也且既有总理巡抚必难独断凡遇申呈辄批仰照总河批详施行此在避难者固然而在任事者亦不得不然何也畏侵权也及至借支钱粮调派官夫便相龃龉此在私而刻者固然而在无我者亦不得不然何也总河之事不免劳民伤财而巡抚之责则在安百姓节财用也至于意见不同秦越相视者又不待言也臣昔任山东当两河泛滥之时总河都御史傅希挚力言草湾不可开崔镇之当塞高堰之当筑章疏案牍班班可考而漕抚衙门拒之甚力后至草湾复淤横流莫遏业已悔之无及矣故今之议者谓傅希挚之説得行或吴桂芳早兼河道之任则平成之绩不在今日矣此事权分委之弊彰彰也查得先该吴桂芳节奉圣㫖近来当事诸臣意见不同动多掣肘以致日乆无功今以此专属吴桂芳经理河道都御史暂行裁革河道事务着各该巡抚官照地方分管俱属吴桂芳提督事宁回京请㫖再设钦此即今潘季驯接管亦照㫖行事夫巡抚照地理河者即王鋐徐恭兼理之制也吴桂芳提督者即特遣侍郎王恕出总其事事竣改陞之制也故事权归一事功易就今日河功之成实原于此葢天咨我皇上以法祖致治之盛故其明效大验如此且事权之隆重体统之尊严属寮之承听人民之信服孰有踰于巡抚者哉天下之事欲其速办孰有易于巡抚者哉而乃欲益一赘员以滋推诿也但原奉㫖内有暂革再设之语而各该巡抚又未见特加敕谕窃以为复设河道则推诿之弊复生未䝉特敕则责成之意未笃终非可乆之道合无将前明㫖着为令甲而于抚臣特加敕谕一道其各衔内添增兼管河道四字万一日后河道有事亦照祖制临时特遣大臣一员督同各该巡抚管理如此则可永杜推诿掣肘之弊而河渠利赖世世无穷矣伏乞圣裁二曰严责成夫郡县之有守令即家之有长也一家之事必取办于长其子姓之分猷倅理者不过受成算效奔走而已而于河道则独不然府有管河道同知或通判矣则郡守若罔闻之州县有管河判官或主簿矣则州守县令若罔闻之甚至有牴牾其事变乱其是非颠倒其贤否者此何以故葢因管河为最苦之官而治河为最难之事避难厌苦为人情之常而况奔走河滨悉听司道官差委不得以时亲就以事售知于寮长其势固宜然也至于上官稍稍责成守令亦不过增一牒文移付管河官而已甚至有束之高阁者窃以为朝廷张官置吏莫要于守令葢以总括庶务综核羣寮也而何独于河道遗之哉今后河工之事似应专责掌印官督同管河官管理各照该地方隄岸冬春踏勘随地修补伏秋水涨督率防䕶如有疎虞掌印官与管河官一体叅治庶责任有归而事功易就矣伏乞圣裁三曰议支河查得先因髙堰黄浦之决未塞全淮之水倾注髙寳兴盐之间田庐坟墓一望淼渺当事者不探其原惟寻其委请开兴化县之丁溪白驹二塲海口盐城县之周禄港至新河庙三十余里又动支盐运司银二万五千余两分贮于兴盐二县大加疏濬为洩水计该臣巡歴于淮泰各盐塲躬亲踏勘看得地势外髙内洼无从宣洩而潮水灌入填塞甚易及至盐城据知县杨瑞云併士民谢与成等禀称本县自黄浦等口决后民田沉于水底者数年今幸筑塞民有耕获之望若又开挑支河引入潮水一为淹没永不堪种又据两淮运司判官孙仲科并灶户管席等禀称自盐城支河一开将各塲运盐河水尽随潮洩去运河断流商不来支盐日消折灶益困敝等因为照髙堰居黄浦之上游而黄浦为兴盐水患之门户今髙堰隄成黄浦决塞是上流已断则地上干涸已无可洩之水若复开濬海口则地形外髙徒引倒灌之潮且海口既多防御实难是开私贩之门咸水灌入民田为害不小宜乎官灶士民之告禀者纷纷也臣至淮安即与总河都御史潘季驯㑹议亦云曾委官踏勘诚不可开臣思盐塲民地皆国课攸关河道盐务臣职掌所系今隄堰既成此工可已如䝉乞敕该部再加覆议或将疏濬海口诸工径行停止或转行总河都御史逐一再委官勘明将前工程题覆停寝不惟可省重费抑亦可免大患也伏乞圣裁四曰修古隄查得宋臣范仲淹修筑长隄一道肇自吕四终于徐渎接连数百里环遶三十塲隄以外俱系盐塲草荡灶丁居住煎办盐课离海逺者百里近者数十里不等隄以内则有运盐官河一道南抵泰州北抵庙湾西通髙寳兴盐等处各湖港商民船只往来及田户车戽甚为通便是此隄外以捍海潮内以䕶盐河併各民田其计至深而利至溥也至今称之曰范公隄中间原留洩水大海之路如今之白驹闸口及牛湾河瓦龙诸港皆随地形潮势宣洩亦不为害况当时范隄之初筑也即有蓄涝之虑及其既筑也复有雨雪之变事几中罢幸而范公之持议甚坚张胡二臣之赞襄更力卒不能惑羣言功成保障贻海滨数百年之安供我国家百万金之课故三贤有祠民到于今祀之不忘奈从前当事者见髙堰黄浦口决兴盐髙寳受害倡为凿范隄开海口以洩水徒为一时权宜之术更不思昔人剏置之意隄外系灶户煎盐之地淡水一出则盐课消薄矣隄内系民灶耕种之田潮水一入则田租减损矣该臣巡歴各盐塲皆由范隄往来见得歴年既乆隄渐坍塌有旧址见在半为民灶所居者有海潮淤沙渐成髙阜与隄相平者有被水冲漫卑薄不堪者要皆隄址尚存若肯时加修复永可为捍御之计是修复古隄诚盐塲之切务也如䝉乞敕该部覆议果属不谬行令臣转行运司併通泰淮三分司官照各该管地方将范公隄岸逐一踏勘估计明白量派灶夫督率修理其旧隄髙厚可恃者不必再修惟于坍塌者筑之卑薄者补之要害者先之各夫工食就将前项兴盐二县收贮运司疏濬海口银两动支给领每年于春正二月此非旺煎之时量修三分计三年工可全完矣其原洩水口港仍旧存留间修两岸使不为患如此先臣之泽永垂于不休而国课灶额利赖于无疆矣伏乞圣裁五曰蠲隄租查得自徐至淮新筑遥隄五百余里若以夹岸计之将千里矣南北两隄蟺蜿若城髙坚足恃诚为治河之一策矣但其所筑之隄皆系民间已业而中间挖沙寻土伤损地段尤多夫以不可耕之地而欲小民偿计亩之税除概邑昏垫之苦而使一户陪无产之粮征之者似为无名而输之者实为无辜也合无行令巡抚衙门择委廉能官员逐一踏勘丈量明白要见某户某人隄址若干挖伤地土若干乞敕户部议蠲租额若干如以国课必不可损或以该隄应纳之税均摊一邑或以水退无主地土给照开垦加倍抵补如此则地方无不均之叹而小民无向隅之泣矣伏乞圣裁奉圣㫖该部知道工部覆议相同题奉圣㫖依议行中州河防为要疏御史王世扬题为中州河防为要巡抚去衔未宜恳乞圣明俯赐查复以便责成事臣惟天下之事不能无利害亦不能无因革然有所革也必其有所害也若无所于害即无贵于革矣况不惟无害而且大有利于地方如河南巡抚管河之衔者恐即因之不暇尚可云革乎臣请为皇上悉陈之葢黄河自潼关而东迤逦二千余里始入于海中所经行地方则河南山东两省南北两直𨽻也故事各该抚臣虽皆领有管河职衔然疆域既分统辖各异非情有壅阏而不达则事多掣肘而难行故向来阳侯为患固云天数使然而要之人谋不臧亦未必尽无也顷者幸蒙皇上慨允科道诸臣之奏除去抚臣兼管字様仍设总督大臣经理以数省之地总之一人凡属河防惟其擘画若身之使臂臂之使指葢无复有所为壅阏不达掣肘难行者此诚至计也顾总督大臣可设也抚臣兼衔不可去也保定山东抚臣兼衔可去也河南抚臣兼衔不可去也何者葢事权不可不专而利害尤不可不审语云千人舆瓢不如一人负而趋也是专责之説也然不曰一手不能举鸿鼎一臂不能挽大车乎以是知事固贵专而有时乎不专者则求以共济而非好为多事也故使督臣在上流而抚臣在下流抑或督臣切近而抚臣窎逺则万一河流不靖督臣先己身任其事矣抚臣即有石画妙算何济燃眉徒多牵制之虞无益成败之数如是而去其兼衔何不可者顾河流虽经数省乃所经于中州者实则居半且抚臣驻札开封府督臣驻札济宁州是抚臣在上流督臣反在下流抚臣去河近而督臣去河反逺矣有如每年水涨之时或有溃决之患则必数日始可报知督臣督臣亦必数日始可走檄筑塞况波涛汹涌济渡为难即驰报亦有未便达者夫以患起于须臾而计图于持久即有神禹之智将安所施其不举濒河之民而胥溺之者几希矣争如抚臣驻札河干未决先防随决即塞且与管河各官羣聚一城面相可否无烦文檄不费日时之为得哉説者曰督臣之设正以权之不专奈何又令抚臣兼之噫是未尝引边事观之也今国家九边军务固尝以总理责之督臣然亦何尝不以赞理责之巡抚彼固以为相济而此可以为相厉哉即今年濒河州县凡无管河之官者为增官凡无管河之衔者为增衔岂非以河务为急而官职当备乎夫诚以河务为急而官职当备也臣意抚臣即素无此衔亦宜增入乃素有之而反去之岂以抚臣之要系顾出佐领下哉名除抚臣之衔以重督臣之任而实弛抚臣之担以贻督臣之忧揆之事理人情臣诚未见其可也説者又曰今年抚臣去衔未见偾事后之视今一也即过计何为臣又以为不然葢今河患初平人心正惕抚臣既自劳于经度安得不自爱其成功故夫夙夜拮据不敢怠遑者固忠所事也亦爱厥功也倘后安澜日久玩愒渐生由前观之事非已作则痛痒不关由后观之事有专官则功罪不与或安燕雀之愚致罹鱼鼈之患于时举而罪之督臣督臣则诿之逺不及知举而罪之抚臣抚臣则又诿之曰事难越爼虽云干系地方终难逭责然皇上业去其权矣可复重其罚哉是必有督臣以总数省之纲维亦必有抚臣以专一方之督责然后策有万全而事无后患也矧原议称令同心共济则既与以管河之事矣何必又吝一管河之衔而使他日旷职者借口乎此臣所以谓抚臣兼衔不可去而河南抚臣兼衔尤不可去者葢取其去者比之而知其利害有如此也如䝉乞敕该部再加查议如果臣言不谬除保定山东抚臣去河原逺无容别议外将河南巡抚兼管河道职衔照依各边巡抚赞理军务事例于新任抚臣敕内仍旧增入凡平日一切隄防之术务令与督臣议定而行惟有事则一面相机筑濬一面驰报督臣会议毋得推诿致误事机庶人有切身之虑事无卒至之虞督臣得抚臣而猷念有资抚臣得督臣而隔越无患则河防庶几永固而祖陵运道及中土民生亦自可无劳圣主之宵旰矣臣待罪兹土闻见颇真即督臣前题逺地修守疏中亦甚以遥制为不便窃妄以为将来事势必有出于此者用是辄敢忘其固陋少效欵欵之愚伏惟圣明留意幸甚等因奉圣㫖该部知道工部覆前疏题为中州河防为要巡抚去衔未宜恳乞圣明俯赐查复以便责成事该巡按河南监察御史王世扬题前事奉圣㫖该部知道钦此钦遵抄出到部送司案呈到部看得河南巡按御史王世扬题称河南巡抚仍复兼管河道职衔以便治河一节为照黄河之在河南上自潼闗下至归徳中经开封奔流二千余里俱系河南巡抚境内而河南巡抚敕书内原无兼管字様则以总理河臣专治之也近縁总河罢设遂将兼管分属各巡抚以致事权不专隄防陵夷驯至上年刘兽医等口之变上厪宵旰之忧故俯採言官之议复设总理河道衙门除去各巡抚兼管字様惩前虑后为计甚详夫总理衙门既设而复分其务将无以专事权兼管敕书甫易而遽增入将无以示法守是殆未可以轻议者但总理固有河道之寄而巡抚实有地方之责今河南巡抚委居黄河上流而最近总理衙门委居黄河下流而最逺若释其近而切者漫无干涉责之逺而难者旦夕取办窃恐黄河湍悍无常唿吸便有利害比至踈虞而后图则在总理已噬脐无及而在巡抚亦得有辞矣所据御史王世扬题议凡黄河之在河南境内者总理总持其纲巡抚兼管其事未决先防随决即塞不以彼此越爼为嫌惟以同心共济为务诚为忠谋逺算相应酌议题请合无自万厯十七年为始除河道照常隄防修筑俱听总河衙门裁处外其遇伏秋水发将有横决如上年刘兽医等口之变当责河南管河副使一面申报总河一面申报巡抚其总河未能卒至料理巡抚即便动支河道钱粮起夫督率修筑务期未决先防随决即塞尽如御史所言斯为同心共济但于事宁之日备将用过钱粮修过工程移咨总河知会以便年终奏缴每年着为定规不许推诿稽迟其有应行未尽事宜容令㑹议具奏伏乞圣明裁定本部备咨总理河道河南巡抚及咨都察院转行河南巡按御史备行道府州县掌印管河官员一体遵奉施行等因奉圣㫖境内河道关系水利民生抚臣岂得推诿坐视你部里既议明白着河南巡抚官凡黄河经行去处就近兼理㑹同总河官行事还添入敕内不必加衔钦此河防一览卷十三河防一览卷十四钦定四库全书河防一览卷十四明潘季驯撰查理沁衞二河疏都给事中常居敬题为查理沁衞二河以济运道以安民生事据河南按察司管河道佥事余希周呈䝉臣并抚按两院宪牌前事牌行该道会同分守河北道即便转行各该掌印管河官要见衞河上源有无淤阻果否引以灌田作何禁止沁河经行有无冲决当从何处导引作何隄防引沁通衞是否可减黄河有禆运道即今莲花池口应否免塞逐一勘报务求经久长策以凭会议施行蒙此依䝉会同守廵河北道及牌行怀衞二府掌印官会同勘议去后随据衞辉府呈称依䝉行委辉县主簿周时礼带领熟知地里人役郭周等查得衞河上源并无淤阻无事挑濬其旁河居民引水灌田在四五月之后兑运漕粮在二三月之间前后相隔日期颇逺自国朝二百年来临清漕舟直达天津并无阻碍再查前此雨旸时若衞河之水运道通行今因连岁天旱源泉枯竭不独下流浅涩上流源头几至不流以此阻塞其理显然及查沁河经行怀庆府河内县出武陟下合黄河与衞河相离甚逺亦无支流相通等情又据怀庆府呈䝉依蒙会同衞辉府知府周思宸看得沁河经行武陟如莲花口等处屡决而屡议兴修旧隄宁不惜工力艰难必不肯姑顺水势使入衞河者诚以衞辉一府属县在河下流而横流一发被灾最逺且临清运道不能赖其清流之利而每遭其淤阻之害节经歴年详议卷案可查今谈者以谓足以杀黄河之势而有赖于运道此不过据旧说及臆度之耳况潞府新封衞城利害所关不敢轻议窃详果从会衞济漕之说则怀庆一府既免频年修筑之烦而武陟一带地土永无水患即本府首当主其议者但以国家大计通论断断乎有难于行合候详示转行各委官照旧将莲花口隄工催督修筑使沁水仍归黄河故道各縁由具呈到道据此该本道看得此畨行查系奉钦依事体重大又经驳行二府掌印官行令刘薛二同知亲诣细勘另报今据怀衞二府会呈关行刘薛二同知及会委临河汲新河武等七县各掌印官勘议随该汲县知县李赋秀会同新乡县知县张赤心辉县知县龚世仰获嘉县知县张谕淇县知县崔玙河内县知县黄中色武陟县知县李日茂俱亲诣卫沁二河踏勘间当据汲新辉获等县社里老刘应逵高进表宋廷珏师以正杨涛德等各连名吿称衞河发源在于辉县苏门山下其水陡峻通流灌田不过些须并无淤阻其沁水河身寛一里有余衞水河身寛不过三四丈先年曾遭沁水冲开木栾店莲花池隄口附近地方俱受渰没且流入获新二县城门用土屯塞漂流民舎渰没民田一百二十余里衞辉府关厢巷口行舟冲倒民房八千余间压死男妇陈可立等百十余口等情各具告到官会看得引沁入衞固杀黄河之流且济运道之便但恐沁水本大若一入衞河二水合流势必滔害不惟各县民居民田深有可虞况潞府新建方将高其隄预其防惟恐不固而敢引沁以贻不测之患等因会申到府又准本府同知刘应聘会同衞辉府同知薛应麟闗称各亲诣衞河源头踏勘得衞水流清土坚原无淤阻虽有军民水田葢为水由地行故乘势以资其灌溉非敢阻塞以专其利也前此雨旸时若源泉不枯河水盈溢漕舟无滞年来亢旱泉源不流而漳河以下诸水亦俱浅澁因此衞流愈觉微细此议者不得不归咎于居民灌田至于引沁入衞谓于漕河有济也但查沁水原无支流可以通衞今欲因冲决之道而遂挽之以入衞则目前似足以助衞济漕而将来水缓沙停其终必致淤塞则既见其利而又思其害是不可不为深长虑也等因会关到府犹恐不的随该本府知府赵以康会同衞辉府知府周思宸亲诣前项河口逐一踏勘会看得衞水枯澁併沁于衞则衞水大而漕舟可行岂不曰运道有所禆益哉但卫小沁大则其势难容衞清沁浊则末流必淤如先年沁河一决而临清东昌等处遂至淤塞征之往事窃恐不减黄河之害而又增运道之梗斯时归咎谁其任之且沁衞地势高下殊悬必须创开河身沿河筑隄此其费地费工固为不赀而伏秋水涨横流滔天则生灵城池不可不为之计也此皆前人已有成说利害较然如曰姑舎是而轻试以建非常之功非职等之所敢擅议也至若引水灌田诚当禁止但末流之微细实起于源头之枯竭即今三年亢旱泉源几至不流有如昨岁运道阻澁漕院差官守视衞源尽导上流而管河道亦驻札辉县亲至泉所禁之非不严也斯时田禾日藁而衞水不增则其故诚不系于淤阻也惟是漕运重务关系匪细合无以后水源有余则从民之便而不妨与民同利亦可也如水源不足则禁其引灌而专以济漕等情具呈到道卷查先年陞任曹副使奉总理河道万都御史查勘沁丹等水案行开封府管河同知张崇谦会同各州县掌印官亲诣沁河上源会看得沁河北岸大樊口先年原有决开隄坝故道一处询问居民执称先年秋水涨大溢过隄岸致将脩武获嘉新乡等处一带城郭田舎尽被渰冲官民受害彼时即令官夫併力筑堵见今遗有河形及脩武县西北有清水河一道经流获嘉县北六里直至新乡县西北侯家桥入衞河随据本地居民齐口称苦皆曰此处原有山河数处每年秋水泛涨渰没民田以致小民逃窜若再开沁河则滔天水势入于衞河本县城郭乡村尽皆漂流及相度地形西南大高东北卑下以脩武县较之大樊口地下约十五余丈衞辉府志开称地形衞城浮图最高才与沁水平势不可开在新乡则河流城下两岸居民千余家在衞辉府西北一面离城仅有半里两岸系商贾之薮居民稠宻公署俱建于此若欲开濬两岸各数十丈则新乡衞辉城郭居民公署俱当改移数里方可动工况沁水勐涨势比黄河稍有一线之决溢入衞河则临河居民城池受害不支查得嘉靖三十五等年管河工部汪郎中题称河南沁河冲开木栾店相隣大樊口三百余丈决水横流突入衞河水半泥沙弥漫异常至临清逆流上拥运河板闸至甎闸七十余里泥沙沉积二闸淤塞二千余丈阻防运道应行河南管河道作速修筑以保粮运议允遵行今若复引沁入衞则昔年壅塞运道势所不免其患不专在衞辉而贻患于漕矣等因到道又该曹副使复议三难一河身之难辟二隄岸之难筑三下流之难濬逐一条议具呈总理河道详允停止讫今奉文覆勘该本道会同分守河北带管分廵道徐叅议会看得沁河自武陟县速入于黄其来已久木栾店至衞河相去百余里自西而东地势极下其流甚易但先年引沁入衞屡议屡止葢言利害相关莫敢承议继今又奉钦依勘议会委多官悉心相度及查先年勘议牍中条析详明利害较然且所为引沁入衞者葢一以为稍杀黄流一以为有资衞河运道故纷纷建议欲举行此䇿今无论前项工力之难与衞辉一带渰没之害即于黄流虽能稍杀而衞河运道仍有留塞则北河之阨犹之在南河也况今潞府建设利害所关尤非往年之比相应呈请合无将莲花口隄工并淤塞河身照旧疏筑大加工力疏河身必令寛大通流筑隄坝务要坚固一劳永逸不得茍且塞责若衞河泉源之水所称五六月间正系漕船过闸入衞之时难谓与民间灌田不过妨害相应严行衞辉府查其如遇天旱漕河干涸则严禁居民不许分引灌溉庶不致阻塞河渠矣等因会呈到臣据此先该工部题称去嵗春夏间天久不雨衞河之流几竭以致漕舟浅阁儧漕御史呉龙征奏报本部亦行北河郎中呉之龙查勘据称漳衞两河上源多有引以灌田以致末流日细行臣查勘应否许令引灌等因覆奉圣㫖是钦此又准总督漕运都御史杨一魁手本内称引沁水以济运河欵开要将武陟木栾店决口免其筑塞因而通衞助运一节已经臣等会行该道查议去后今据前因该臣会同廵抚右副都御史衷贞吉廵按御史王世扬会议得古今论治水者孰不曰顺水之性行所无事哉然而地当中土势有重轻利害所关又非可以尝试而漫为者沁河发源西晋经带河内沛然东下势若建瓴惟至武陟城东复折而南与黄河会流以故昨秋暴涨束隘难行遂致溃溢直冲木栾店决莲花口滔滔东注则引沁通衞其势良便也但细查衞辉府治地既卑下河复狭隘狂流灌注容受为难即今获嘉已成巨浸新乡亦若浮盂该府城垣去河不逺冲决之患殊为可虞况今藩封新建关系尤重昔人所谓不与水争利者诚有不得而槩论者矣且沁水沙多善淤一入漕渠淤垫闸座昔有左验恐利未得而害且随之也既经道府勘议明悉又该臣等亲阅相同仍应坚筑隄坝寛辟河身务使南行无滞庶为长策至于漳衞上源据称天旱泉微诚有之矣但民间灌溉壅遏泉流致妨运道合行该道将一应私坝悉行拆毁如遇雨少泉微尽令导入漕渠以济粮艘河北分廵道仍不时周行廵察禁治如有阻挠许廵漕御史拿究如是则沁不得以病衞衞又得以济漕其于国计民生均有禆益矣伏望敕下该部再加查议如果臣等所言不谬俯赐允行庶便刻日兴工除工程钱粮另行类报外谨题请㫖奉圣㫖工部知道该工部覆议相同题奉圣㫖是河工大举疏都给事中常居敬题为河工大举酌议善后事宜以图永利事据河南按察司管河道兼管水利佥事余希周呈奉臣并抚按宪牌前事照得两河工程已有次第一应善后事宜行道悉心详议以凭会题等因先该工科常都给事中批据带管河道辛佥事条议事件蒙批管河道查照欵开事宜会同该道再议明悉详夺并蒙廵抚衷都御史批仰管河道查照先今河工事宜备细类成条欵作速申报以凭酌议施行又䝉廵按王御史批新管河道会同该道确商详报䝉此依奉照欵会议登荅明白呈乞题请遵行等因到臣该臣会同廵抚河南兼管河道右副都御史𠂻贞吉廵按河南监察御史王世扬议照中州惟河患为最鉅故其治河也为独详迩年人心玩于积习法制废于因循致厪圣怀特㫖修筑即今两河工程臣等不敢不竭心力矣然必料理精详庶可垂示永久若非奉有明㫖无以警惕人心既经该道会议前来又该臣等覆议相同合照欵列具陈伏乞敕下该部再加酌议上请行臣等遵奉施行谨题请㫖计开一预积埽料以防未然臣等查得河南水平岸高而土疏其湍急扫湾之处患常在下虽有高厚之隄卒然坍塌无所措手故防河之患无愈于卷埽而卷埽之料全资于稍草桩麻与土也往年所用桩木苘麻俱分派于出产州县买运而柳梢谷草俱于临河地方召商收买已有定议近因沿河各县连年苦旱复遭大水百谷无收欲暂将谷草派之别府州县买纳解送亦通融之䇿但道途隔逺不惟脚价浩费抑恐反滋骚扰及查往年谷草定价每束连耗草二十二斤给银二分今年谷草缺乏价贵合无每束增银一分共给价银三分仍旧召商收买此后丰年酌量估裁庶草价既增而商贩自至矣至于卷埽胚胎纯用好土始得坚完必须预积平日庶可取办仓卒近因久无水患管河员役不复议积每遇急迫取土窎逺缓不济事竟日般运不成一埽遂致决口渐阔为害滋大矣合无令各守隄守坝堡夫于闲旷之时查照成法令各管河官督令预运埽土堆垜于埽坝及𦂳要隄岸之上每年会计之时查算某处该积土若干责令各夫如数运积着实查验无容虚报其河流冲射之处仍当预置旱埽如伏秋水发微有冲刷即时添补管河官一面督行一面申报则有备无患而埽不难成隄防愈有頼矣伏乞圣裁一议处工食以恤穷民臣等查得估计修筑隄坝工程每筑方广一丈高五寸为一工每夫一名日完一工方给工食银三分三釐三毫夫以一人而日筑一工已为难完况取土有逺近之不一填筑有险夷之不同槩以一例计工既不能依期报完复又计工给银安能尽满所望且今岁米价腾贵数倍往昔一工给银三分三釐三毫亦不足其食用若一日不完一工则所得工食益不足以餬口无惑乎每遇募夫召之不至也合无将今岁做工夫役每一工给工食银四分如取土在百步之内及在平地修筑者俱仍以方一丈高五寸为一工若在坑坎水内填筑及在百步之外取土者酌量减其寸数俱每工给银四分如此则工食既加而养赡足工程有等而劳逸均人心亦知乐从矣其已后成熟年分仍照旧查给伏乞圣裁一议设堡房以慎守御臣等查得黄河两岸长月等隄并埽坝之处先年每二里建堡房一间佥堡老地方各一名统领火夫十名廵守以防河患原无工食数年以来天时亢旱河患稍息人心懈弛堡房倾倒而孑遗灾民星散求食各隄防守遂无人矣惟各埽坝处堡房尚存数名然为数亦少不足应用昨岁河决虽出异常之灾未必不由踈虞所致也合无于黄河两岸各新旧长月等隄每二里仍建堡房一间每堡佥隣近堡夫二名每五堡佥勤能堡老一名统率各堡夫昼夜往来廵守栽培柳树但有盗决隄防及砍伐隄柳者即便擒拿送官究治遇有河水泛滥冲刷损伤即行填补每堡老一名月给工食银五钱各役每名月给工食银三钱俱于河道官银内支给至于临河埽坝尤系要害修守之工倍当加谨仍每二里建大堡房一重三间盛放埽料以备急用每堡设堡夫五名每二堡设堡老一名管河官不时查㸃遇有𦂳急冲刷不拘昼夜本堡鸣锣各堡老督率各夫前来接济併力堵塞其堡老必于隣近乡民中选精勤守法者充役如此庶防守俱各得人而河患可保无虞矣伏乞圣裁一议处厰夫以杜偏累臣等查得临河祥符等县设有官厰八处收贮稍草桩麻以备卷埽每厰原有厰夫二名或三名令其看守物料先年俱于各州县堡夫内选殷实大户充之凡管厰官合用心红纸札并雇覔书手造写循环倒换盘纒及雇人晒晾物料并修理厰房墻垣冗费百出每名每年费银五六十两如遇不才官员需索常例费至百金者有之后因称累以堡夫二名朋应厰夫一名每年工食银四十八两至万厯十三年该前任廵抚臧惟一允河道议每名裁定工食银三十六两以其数非不多也不知工食有限而额外之费无穷夫厰夫原以看厰为名惟晒晾物料是其职守乃至责以不赀之费磨累无休身家荡败无惑乎合口称苦不敢承役也相应痛革以后每厰夫一名以二人当之给条鞭工食银二十四两扣除银十二两存贮官库不许复佥正头惟召募邻近土民充当一切杂费如管河官心红纸札等项量于编派其登报文册修理墻垣即于前扣银内申请动支不许滥派厰夫出办惟稍草等料有浥烂数多各役失于苫葢晒晾者姑免问罪令其量赔如此庶需索之弊既革而厰夫之害可免矣伏乞圣裁一及时给散以杜侵克臣等查得河工全赖人夫夫役全资工食河道钱粮俱贮府库管河官不得自由必至河岸冲决方议调人夫请支钱粮已无及矣合无每遇春时该道行管河同知通判等官赴府领银分发沿河州县专听不时之需遇有河患一面募夫一面申请事完稽查庶不躭误至于给散工食往时独责之各县管河佐贰官各官多不亲理又委之部夫隂医等官秤凿给散其中不免扣克以致各夫鲜受实惠合无以后给散河夫工食俱听该府管河官督同各县掌印官眼同包封唱名给散再不许令各县部夫官总领致滋奸弊如府管河官偶在别县督工一时不暇者听各县掌印管河官径自给散如此庶扣减之弊既除而夫役之逃可免矣伏乞圣裁一责成正官以便查覈臣等窃惟设官定制在府州县虽有清军管粮捕盗理刑管河等官分任佐理而兼总条贯则掌印官事非谓各官之外掌印官全无相干也故一州县之中河渠要害孰非正官之所当料理防守者况中州生灵命脉系于黄河可以正官而漫不关心乎廼向来河务该道止行文府管河官府管河官止行文州县管河官而该府州县全不经由故问河水冲决非不曰某州某县之某口决也问应用人夫应动钱粮所以治其决者则曰有管河官在非本州本县事也不知河患系民瘼最切不此之究而徒诿之于一二佐贰彼其威令不行召集人夫既多阻挠操持不定动用钱粮又难清楚况修理工程必动钱粮管河官身任其事则钱粮自有粘带每年会计既令其查议矣乃年终覈实亦令其自为而自覈之无论工程虚薄钱粮冒破无由而觉即工程坚固钱粮明白谁则信之是尤不可解也合无自后申饬各府州县掌印官凡遇河务虽有管河官专管至于催儧人夫给发钱粮各掌印官务破积习协心共济其会计工程亦与管河官会同估议每年河防毕日该道将各掌印管河官分别勤惰开呈两院量行奖戒如此则精神流贯而法亦昭明责任各专而功可永赖矣伏乞圣裁一议豁隄粮以苏民困臣等看得黄河两岸皆系民间纳粮田地而新旧所筑长月缕水减水等隄坝南北两岸上下绵亘六七百里其根阔有七八丈者有十余丈者所压占民地不下千百余顷自来地内夏秋税粮并各项差银尚系地主赔纳臣等窃谓筑隄乃为一县小民捍患非一人一家私事其占用各戸之地既不偿以原价复令包纳虚粮诚于人情有所不堪合无候部议行臣等转行临河各县逐查各该地方除年逺旧隄外其有五年以内新创及帮筑隄坝若干道某道根阔若干长若干共计压占民地若干每年共计税粮差银若干即与除豁均派槩县地内征收抵数及查见今种麦挑穵者量给仓谷以补子种之费庶包赔之粮不致偏累而沿河之民可免向隅矣伏乞圣裁奉圣㫖工部知道该工部覆议相同题奉圣㫖依议着实行钦奉勅谕查理河漕疏都给事中常居敬题为钦奉勅谕查理河漕以保运道事据淮扬海防兵备兼管河道副使胥遇徐州兵备兼管河道佥事陈文燧会呈䝉臣并先任总督漕运侍郎杨一魁廵按御史刘怀恕会牌前事行职等躬歴各该河道地方逐一查阅要见古洪淤塞作何䟽通浊河内灌作何防御徐邳一带隄岸有无圮坏作何修治清江浦一带河防有无冲决作何保守崔镇等坝应否改拆塔山支河应否开通小浮桥故道果否可复草湾河口果否当濬并调度夫役议处钱粮逐一查勘虚心详议务求长䇿永裨运道十日内具由详报以凭会议等因该各道会同南河郎中罗用敬夏镇主事杨信悉心踏勘议照得国家定鼎燕京歳输漕粮四百万石运艘涉江淮经徐邳入运河抵京师济宁以北必资汶洸沂泗诸水而徐邳以南必资淮黄二水济之俱会淮安外河掠草湾歴云梯闗入海北高南下势若建瓴淮弱黄强时有冲阻𢎞正以前姑不必论嘉靖末年河道日益多故归德而下丁家等口忽然冲塞黄水不从小浮桥故道达徐初徙于熘沟再徙于秦沟三徙于浊河口于茶城相近全河逆行至嘉靖四十四年徐邳一望弥漫不辨州里该先任尚书朱衡改建南阳新河运道复通自老黄河故道既失云梯海口未疏隆庆年间河决于崔镇淮决于高堰寳应兴盐等州县遂成巨浸水泛沙停转运甚艰至万厯六年先任右都御史潘季驯创筑遥隄尽塞诸决束水归海使由故道民获安堵漕得顺利已逾八年其功昭昭在人耳目惟是支河既塞海沙尚高一带河身日渐淤垫决塞之患比岁稍多在淮安上流不分全河直冲范家天妃等口通济福兴诸闸岁苦冲淤王公隄屏蔽清浦岁遭二渎啮射随修随圯劳费不赀在徐州下流不分黄水倒灌古洪内华诸闸淤塞日久今未极力挑通万一黄河暴涨不免复淤阻滞运道关系不小高寳一带由淮引黄河渠日高虽有湖隄越河足避风涛然邵伯寳应二隄尚未包砌土隄单薄巨浪乘风倾溃可虑善后之计不可不图谨将淮扬应议应举工程欵列开呈等因到臣先该工部题为钦奉圣谕事照得黄河东经梁靖口田刘口至茶城河逆而上而茶城淤又东则淮黄河流其势益盛于是天妃坝决而淮安河流几没隄岸行臣要见徐邳之隄岸淮安之堰坝作何修防草湾河见今议濬可否分流以杀水势崔镇坝见今议拆可否洩水以沃民田合用钱粮若干作何措处合用人夫若干作何起派司道等官听其便宜委用未尽事理听其陆续会题仍严督地方官上𦂳兴工事完之日覈实造册奏缴回京有功官员查照阅边事例分别举荐如有阻挠误事推诿抗拒应提问者径自提问应奏请者奏请定夺等因奉圣㫖是钦此又该总督漕运侍郎杨一魁题为议处两河水患以固运道以奠民生事内称覆勘草湾口等七事该部覆奉圣㫖崔镇坝应否改拆还候差去科臣到彼再议定夺其余俱依议着实行钦此又该侍郎杨一魁题为恭报运河疏通空船过尽并陈善后事宜以图永济事条议改闸座等十事该部覆称开支河移官夫复故道等事行臣会同查议等因奉圣㫖依议行钦此该臣先同廵按御史刘怀恕并南河郎中罗用敬徐州道兵备佥事陈文燧自上而下由丰沛经徐邳以至桃清复同总督漕运侍郎舒应龙等自上而下由清浦以至古洪梁境一带或舣舟阅视或登陆荒度看得丰县田刘口河势扫湾原有缕隄坍入河中新筑月隄一道堪以防御郭家湾匙头湾栲栳湾等处虽系迎熘见今修筑埽坝亦无大害徐邳自桃源五百余里河身就下河岸甚高遥缕二隄俱无冲决归仁集高家堰范家口续修石工俱各坚厚寳应越河运艘甚便惟古洪河口去秋浊河倒灌今虽挑通尚属可虞清江浦一带运河与黄河仅隔丈余王公隄二百九十丈二渎南徙冲刷日甚隄悬一线势甚危急至于高寳西隄邵伯石隄俱属要害委不容己一一查阅明白又经催行司道会议去后今据前因该臣会同总督漕运侍郎舒应龙廵按御史刘怀恕廵盐御史陈禹谟廵漕御史乔璧星议照我国家輓漕东南全赖河渠古洪以北必资汶泗诸水徐邳以南悉借淮黄二渎河虽不同利害相因故理漕必先于理河治黄即所以治漕诚不可一日不讲也然徐州以上之河恐其溃而入有冲决之患徐州以下之河恐其溃而出有漫散之虞审水性之顺逆酌时势之缓急要非可以执一而论者往无论矣嘉靖初年河渐北徙济宁鲁桥以下河道淤填至嘉靖十三年该副都御史刘天和挑濬河身复修闸座四十四年河决沛县旧河淤塞该工部尚书朱衡开通南阳至留城新河徐邳以上河道赖之隆庆以来黄河决崔镇等口淮河决高堰等处二渎漫流水缓沙淤运道艰阻该右都御史潘季驯创筑遥隄尽塞诸决两河复合沙刷水深运道民生均有裨益徐邳以下河道赖之虽先后河臣经畧良画尚不止此此其功之最着者也惟自万厯十四年以来清河以下一决范家口而全河几夺一决天妃坝而福兴渐淤徐州以上浊河灌注古洪阻塞要害之地委属可虞然则有思患预防之心者安得不为补偏救弊之谋哉但据称上源小浮桥之路久塞故道当复也支河当开也下流之老黄河难复三坝当拆也草湾当濬也此其计虑甚周而用心良勤矣臣等随处查勘虚心商度故不敢曲徇以茍同亦岂敢有心以求异然而势当酌其所急功必期其可成茍或心思虽竭而经理实乖议论虽多而治效则鲜于河道终无补也今据司道㑹详臣等复加酌议除陞闸座等项已䝉俞允见今责令兴工外谨将应举应停工程事宜欵列分别上请其当行者虽无新竒之见而实切于事机其当止者虽嫌意见之殊而实採之舆论河漕重务彼此何心要皆求以便国计耳伏乞敕下该部再加查议俯赐俞允行总督侍郎舒应龙查照遵行庶于运道民生裨益非浅鲜矣谨题请㫖计开一添造闸座以便防守查得古洪内华为入运首闸先因规制未坚启闭不时一遇暴涨遂多淤塞今古洪等闸己奉㫖改造加石数层似已得䇿但自古洪以至河口尚有一百八十余丈每遇闭闸外成滩浅两岸土隄又易奔溃奔岸之土与黄水之沙并填其中无惑乎阻塞之易也且鲜贡船只势难久待古洪失守直至梁境数里淤填诚难为力合仍于古洪以外酌中之所相择坚地添建镇口闸一座长砌鴈翅寛凿闸窝以便停泊南北两岸俱用桩埽厢䕶共银二千三百两如船入镇口则急闭上闸候外闸既闭渐次而启庶彼此聨贯既可以蓄内漕之水闗防严宻又可以御外河之涨重门御暴防守自便此外纵有淤浅所余无几俟黄水少落而以盈漕之水冲之势自易易矣伏乞圣裁一接筑缕隄以防中溃查得黄河自西而东漕河自北而南至河南开归以下相去伊迩南高北下其势易趋先年溃荥阳灌临清决荆隆冲张秋竭天下财力而始塞该都御史刘大夏等自胙城经曹单至丰沛创筑大隄即所谓大黄隄也嘉隆以来治河诸臣又自丰沛市里寨接筑直至茶城漕渠之内遂免浊流之患然彼时河会茶城而出以故隄亦止此近该郎中陈瑛另开内华古洪二闸逺避戚港运艘利之则茶城东下又十余里矣两河相望隄防未筑每至伏秋几成横溃万一失守是短垣可踰而扄钥虽严竟亦何益合无自茶城以下塔山支河西岸起接至河口止督率隄浅洪闸等夫接筑缕隄一道计长五百丈底阔四丈顶收一丈二尺高一丈又补筑旧河缺口一道长六丈幇修旧隄一百丈共计土一万三千八百七十六方上用犒夫银四百一十六两二钱俱用坚实老土勿杂浮沙则束水归河下流益速黄河不致漫溃而诸闸亦可恃以无虞矣伏乞圣裁一议修埽坝以防危急淮安自西门皇华亭抵清江浦约三十余里内外二河仅间一隄至于王公隄一段最为喫𦂳先年两河之濵相去里许居民比宻后因黄淮逼流偏向南徙冲刷日甚民居荡析仅隔丈余虽有石隄止在浮面浊流扫根利如矛㦸以如线之隄而当排山之势必无幸也万一蚁穴溃防泥丸难塞则清江一带荡为巨浸不但无淮城且无运道矣查得每年桩埽费亦不赀但因新于旧续卑为高基址不实工力未坚随填随陷实由于此合于本隄海神祠起至孙赡门首止计长二百九十丈出水三丈卷丁头埽五层计埽二千五百箇鴈翅之内实以土石卷埽之外宻钉桩木每隄二十丈作顺水坝一座共计一十四座逼水北流以刷对岸之沙以数年之费为一劳之计庶危隄可保而运道有赖矣伏乞圣裁一开创月河以避冲决王公隄一带地当要害单薄可虞今畨所议埽坝可保数年无恙矣但欲为万全之计不可无永赖之图议者欲于河北王家营开河一道引河北徙意非不善但工力浩大开创甚艰而地势髙亢淤塞亦易河成矣而水不趋水趋矣而后不继是委财于壑也然与其挽黄以避漕孰若引漕以避黄相应于运河南岸另开月河一道共计九百丈内上自刘相屋基起至红庙止五百丈地形稍高应挑深二丈自红庙起至清江闸上首止地形稍洼挑深一丈八尺俱面阔十二丈底阔七丈共计土一十六万三千四百方共该银九千八百零四两仍将旧河筑拦河坝二道或即以挑河之土填实于中务令坚厚如是则两河相隔几二三里许河虽善决亦必不能夺漕而入矣伏乞圣裁一筑寳应西隄以束漕流照得固隄即所以导河导河即所以利运从来治河试有明验彰彰矣何也水之为性专则急分则缓而河之为势急则通缓则淤理固然也其在寳应湖口三官殿米市竹巷口一带嵗每淤每捞邑恒患之究其故该县未筑西隄则水多肆溢河流不束赴下力微以故湖口三官殿等处淤浅殊甚前者一岁一挑今则一岁二挑犹以浅涩为虑重运所经不无迟滞合无比照山阳县培筑西隄一道自黄浦南坝口起至𢎞济河北闸向南二三丈止计二十里许加筑土隄高五六尺底阔一丈二尺顶阔五六尺共该银四千一百三十一两则因河势以筑隄固隄防以束水而该县淤浅之患渐可去矣伏乞圣裁一砌邵伯湖隄以免岁修照得司河务者无日不以缮隄为事亦无日不以决隄为患不知功非永图则隄虽缮犹弗缮也溃决之患其何能免高寳邵伯诸湖西受盱泗天长石梁汊涧甘泉五塘诸山之水聨贯汪洋一望无际其在高寳湖隄凡系险要各经甃石中有未石若寳应之三里湖口高邮之南小湖口俱称险地万厯十五年曽经动支岁修银两分委砌石一包八百余丈一包三百余丈工俱将竣惟邵伯湖隄正当湖面寛广之所一遇西风则兼天震撼势若排空中有包石者原无地钉衬石年久塌卸甚多其未包石者则止排桩厢板不时汕削尤易节经岁修随即圮坏徒耗工费真为无䇿今合于一浅二浅隄向湖心险要一带除已包石外俱应接续包砌该银二万二千九十七两庶一劳永逸而岁修可省矣伏乞圣裁一濬里河河身以利运艘从来议治河者不过曰筑曰濬而已然而治黄河与闸河异葢黄河浊流随挑随合人力难施闸河则愈挑愈深功效立见先臣平江伯陈瑄创立里河规制每岁挑淤法至善也因循至今惟知筑隄不知濬河即岁时调度夫役无多竟成故事自万厯十四年以来天妃坝等处冲漫黄流灌淤河腹日饱两隄夹水形若圜堵一遇冲击下无实土将溃裂肆出而不可支矣合无由淮安至仪真内河一带俟其重运过毕至六月间清口大坝筑完乘此水涸即当查复浅船宻布浅夫多备器具濬浅已深河则水由地中而隄根皆系实土斯可以杜决而防溃矣伏乞圣裁一酌议分地以便责成自通㑹河至𤓰仪俱设有工部司属等官分理河道其责为甚专也然河有逺近则画地不可不均势有缓急则立法不容不变先年新河初成设立夏镇主事一员专管闸务上自珠梅闸以至黄家闸仅百余里耳至于梁境茶城一带则原属徐州洪主事谓其驻札相近防守自便也后将徐州主事裁革尽属中河郎中不知中河所辖自梁境至天妃六百余里道里辽逺则耳目有所难周闸河兼司则事体有所未便当伏秋河涨徐邳沿河隄坝俱当时时料理乃复欲遡流而上濬漕渠而防淤阻其将能乎似应将梁境至首闸尽属夏镇主事管理中河郎中专管黄河则湖水之蓄洩有度各闸之启闭以时诚便计也第管闸主事原未奉有钦依闗防以致人有玩心事多掣肘今既加分古洪等闸正运道咽喉事权安可不重况动支钱粮调度夫役持空牍而理要地非所以重委任也合无比照三河事例请给敕谕闗防以便行事庶责成专而事权重闸河亦永有赖矣伏乞圣裁一移调官夫以资䇿应查得吕梁洪设有洪夫一千二百一十名徐州洪夫三百七十八名又协济夫四十五名原为滩高水险以资撁挽今河势渐平挽舟甚易各夫闲旷私役为多古洪以上三闸为运道咽喉而隄浅等夫仅仅五百委属不足该督臣杨一魁议调吕梁夫七百名未为无见该部覆称移徙未便诚体恤贫民之意但夫役流寓原无身家衣食于奔走随地皆可居也况相去未甚逺乎合酌议二洪共拨六百三十三名以六百名均散古洪等四闸各一百五十名以三十三名即充新闸闸夫专司启闭吕梁洪仍存七百名徐州洪仍存三百名以供拽运亦足应用管河同知移住境山常川防守庶夫役适均而䇿应自便调度有人而防守无虞矣伏乞圣裁一设山阳长夫以便河工照得先年总河部院题设民船出闸税银以济河工殊亦称便嗣因先任淮安府知府邵元哲呈请民船仍旧车盘俾小民借有生计乃于牙行埠头每年顾夫一千八百名此山阳行夫之所由设也每名雇覔一日给工食银三分每年做工六箇月计银五两四钱相因旧矣但售雇者非老弱不堪即游食无赖朝㸃暮逃全无实用及至勾摄輙以往返数日废时误工莫此为甚合议将行夫二名共合一名做工一年每名日给工食银二分一年计该银七两二钱责令牙行纳银在县比照髙堰隄夫规则务选年力精壮者籍名在官即註曰某处隄夫该实在人夫计九百名如王公隄险要处所即註夫五百名西桥礼坝各一百名范家口二百名常川修守俱属分委官管理如本工无虞则临时酌量通融调拨别工应用仍刋刻木榜註为定规责令各夫专听河上应役其各衙门别项工作不得私役一名违者听总督部院叅究庶夫役有定额而牙行无赔累之扰分派有常所而河工获实济之益矣伏乞圣裁一寝开支河以防善淤照得先年黄河从秦沟入徐济运正与茶城对冲而戚家港一带水势湍熘挽舟而上为力颇艰覆溺漕舟不知其几该见任侍郎舒应龙为副使时另开塔山支河一道行舟数年颇称利便后因淤阻后开内华等闸即支河遗意也今督臣欲将支河挑濬建设闸坝与内华古洪两处行舟亦有备无患之意但泉源无多难容两行诚有如该部之议矣臣等以为不患内水之难分而患外水之易入黄河暴涨一隙可乘势如奔马岂独灌闸漕而不灌支河乎方欲严扄鐍以御宼而复开径窦以导贼非长䇿也查得昨岁古洪之淤从闸口入者尚无几从支河引透直至梁境为害颇大今方塞之惟恐不固也尚可自多其门戸乎人有恶噎者而穿咽于胁恐非摄生之道也况支河之外沙渚横截挑濬亦难寝之为便伏乞圣裁一查议故道以省繁费徐州以北之黄河即运道上流也自小浮桥之路塞而河出浊河口易于灌淤议者欲自归德丁家道口开濬故道或从砀山县韩家口或从石城逼水南行俱从小浮桥经流庶为顺利此其议甚正而虑甚逺矣臣已行河南守廵管河三道㑹勘明悉大都自丁家道口至石将军庙二百五十余里地势髙亢已成平陆内有稍洼者挑成様河一尺以下尽为沙泥无论工费之难即挑成亦易淤塞臣又勘得韩家口一带亦未见河形水势滔滔东下欲挽之使南势必不能惟石城浊河之南小有河形一遇伏秋水泛亦分十一冬春之间遂多淤填欲筑坝分流则地尽浮沙无可竖基诚难为力矣此故道之大较也然人皆知故道不能复臣以为不必复可也何也闸河出口无往而不㑹黄则无往而不受淤岂从浊河则淤而出小浮桥则否耶先年河臣潘季驯欲复新集故道葢恐来流散漫非为出口受淤也即今虞城砀丰之间水皆通流原无决裂尽可济漕万一尽从小浮桥出则古洪至此尚三十余里弱汶之流曾不足以润河身之沙不知漕舟何所借以上行则故道之复亦难轻议伏乞圣裁一停拆三坝以保成功查得万厯七年该总督潘季驯经畧两河塞决固隄虑缕隄束水太急恐有奔溃也逺创遥隄以广容纳又虑遥隄涓滴不洩恐有汕刷也剏建滚水坝以便宣洩崔镇徐昇季太等坝皆因地势卑下使水易趋原以防异常之涨非以减平漕之水也数年以来束水归漕河身渐深水不盈坝隄不被冲此正河道之利矣议者欲将三坝拆落用心良苦臣量得崔镇坝石顶去地仅二尺八寸视遥隄低七尺徐昇坝石顶去地仅二尺五寸视遥隄低七尺三寸季太坝石顶去地仅二尺视遥隄低八尺三坝临水河岸离水面各八九尺一丈不等较之三坝各高三四尺不等是河岸甚高石坝原低每遇伏秋水高于岸即从各坝滚出其不得出坝者乃不得出岸者也欲分水势坝可拆矣一带河岸可尽削耶据乡民毕九臯冯吉赵伦等诉称坝外水乡渐成膏腴逃徙之民近方归业若欲将坝改拆二层是为无坝先年河从此决又可虞矣酌之事势仍旧为便伏乞圣裁一停濬草湾以节财用查得黄淮二渎自清河口㑹流入海其势最盛由清浦操西桥遶淮城从赤晏庙而下此正河也每遇伏秋淮城告急西桥而上北岸原有草湾河一道河口虽系新冲河身即先年侍郎呉桂芳所开也北流之势分则淮城之势减议者欲开濬草湾未为无见臣曾虑其复淤亦未得之目击也今阅草湾一支黄河分流几十之四自颜家河一从赤晏庙一从安东头舖复㑹流入海原无阻滞且东西两岸阔几二百丈颇足容纳若复以为不足而濬之不知屈曲湾环本河之性沙淤如饴人力莫施纵使挑开一遇暴涨冲塞靡定竟无益也查得先年曽费十数万金塞之不得忽然自塞费四十万金开之未能倐尔自通已有明验矣今乃欲以数千金挑之又何济于万一耶即去岁督臣具题时尚有沙觜今已冲刷殆尽难以再濬故虽奉有俞㫖而至今尚未兴工亦不敢为无益之举也合无免其开濬将原议银六千一百四十四两为王公隄月河之用庶钱粮不致虚费而漕渠得有实济矣伏乞圣裁奉圣㫖工部知道钦此钦遵该工部覆议条列一十四欵除相同外其稍有异议者四欵开列于后计开一开创月河以避冲决前件臣等看得漕黄相隔仅一王公隄诸臣既欲修本隄设顺水坝又欲于运河之南开月河引漕水南流则两河相隔几二三里若时加培筑即数年可保无虞可谓计深而虑逺矣但工程浩大钱粮措处或难合候王公隄筑完次第举行未为晚也伏候圣裁一濬里河河身以利运艘前件臣等看得淮安至仪真内河一带旧系三年一濬自万厯六年以后更定岁修之法而今则隄形已高淤者未必濬矣诸臣欲俟重运过毕清坝筑完之际乘时挑濬甚为有见但所称查复浅船一节不知船料船工作何计处及今修复犹能不误挑濬否似合候总理河道至日会同漕抚衙门再议举行伏候圣裁一酌议分地以便责成前件臣等看得治河之臣信地分则责任有归事权重则法纪不紊此事理之易见者所据诸臣欲将梁境至首闸属之夏镇主事茶城至清口黄河属之中河郎中则道里既均循行亦便诚为计之得者至称地方一分关系颇重欲比河道郎中事例将夏镇管闸主事给以闗防敕书尤为确论但查南旺管泉主事亦有钱粮夫役与夏镇事体相同科臣相度徐沛尚未至于汶济以故未议及此相应一併题请容臣等移咨礼部铸给闗防二颗颁给南旺夏镇二主事钦遵行事惟是二主事奉差以往已有精微批文所议敕书似应免给伏候圣裁一停濬草湾以节财用前件臣等看得草湾一河乃先任督臣开之以保淮城者第此河见阔二百余丈则淮黄之水未尝不借以分流且开塞靡常歴有明验是又所谓不必开者既经诸臣勘议详明相应停濬其原拟应用银两合听别项支用但河流无常海口易淤倘夏秋淮黄盛发草湾旧口难洩则淮安城池生灵不无意外之虞合候临时酌量缓急不妨另议题请是又未可执论也伏候圣裁奉圣㫖依议行酌议河道善后事宜疏都给事中常居敬题为酌议河道善后事宜以裨运务以图永利事窃惟国家定鼎燕冀转漕东南九重之供亿六军之储需咸取给焉所赖以灌输者河道也岂不称重鉅哉故治河者既欲祛其害复欲资其利诚难之难者矣考之国家之功令诸臣之经畧犁然具备若可持循然而时势少殊则法制不可不讲人心易怠则申饬不可不严桑土之谋当于未雨况河道多艰补偏救弊之方其容以或已乎臣疎庸无似误蒙皇上任使日夕兢兢罔知报称日来奔走河漕酌之事机询之舆论稍得其概除各项工程㑹同抚按诸臣另疏具题外敬抒一得列为八事用备採择少效涓埃伏乞敕下该部再加酌议上请施行其于河漕未必无裨益万一矣谨题请㫖计开一复河臣以一事权窃惟今所称漕河者南尽𤓰仪北通燕冀天下所由飞刍輓粟而通塞之机所闗于国计甚重也第河道源流既逺名称亦殊分合异形决塞靡定即使精神专而料理宻尚恐不足以济事也先年设尚书侍郎或都御史一员总理河道以故事体画一兴作甚便议定而行无敢格者诸臣经畧之蹟至今班班可考乃迩年罢不设归诸总督漕运而各省则令廵抚兼之不思河道变迁常在指顾唿吸之间非专一则牵制而难行非身亲则怠缓而误事稍顾忌则龃龉而败绩或犹豫则后时而罔功此其所系何如者至于各廵抚专制一方辩官邪审刑名稽钱谷理盐盗日不暇给乃欲出其什一办河务其将能乎非独此也河南之令不能行于山东山东之令不能行于淮扬即一举而可以垂永利此最忠国便计而各省牵连甲可乙否卒亦愤惋而止至于气脉不贯事体牴牾此其害未可一二言也嗟夫禹平水土稷教稼穑未闻兼理奈何令并漕运河道而兼之也即今督臣初任经理方新才品卓然足以胜此但以河道事理论之仍当专设总督重臣庶权不分而事易集矣伏乞圣裁一严启闭以杜淤浅查得先臣平江伯陈瑄疏濬清江浦里河虑黄河灌入泥沙易淤设建三闸以慎启闭鎻钥掌于督臣启闭属之分司运毕即行封鎻一应官民并回空船只悉令车坝法至善也时久人玩禁令遂弛万厯七年都御史潘季驯题为乞恩查复旧规以利漕渠事该部覆奉圣㫖这筑坝盘坝事宜俱依拟有势豪人等阻挠的即便拿了问罪完日于该地方枷号三箇月发落干碍职官叅奏处治钦此一时人心肃然启闭以时漕渠便之及数年以来闸规复废黄流内灌河道垫淤大有可虞矣合无查照旧规严行申饬如山阳通济等闸三月初运毕即行封鎻惟遇鲜贡船只启一闭二官民船只照旧车盘其在𤓰洲二闸俟苏浙运毕即行封鎻庶不失先年建闸肃规之意而于运道大有裨矣伏乞圣裁一催粮运以谨河防查得通济等闸止许漕艘鲜贡经行启一闭二至六月初旬始行筑坝此旧例也夫筑坝者正恐黄水内灌运道淤阻耳然节气之早晚不齐黄河之骤发靡定或发于四月或发于五月至六月则浊浪排空势如奔马千夫辟易矣今时各省漕粮俱二月终尽数过淮及鲜贡等物各以时至犹可言也独白粮船听其自便迟速不齐遂使沿途规什一之利至有六月中旬尚逶迤不前者管河官谓此内府钱粮自当由闸必使尽出而后筑坝是时滚滚浊流业已内灌每岁挑浅所费不赀十一年之覆辙可鉴也夫漕粮白粮征兑之时亦不甚逺自当接踵而至无论河道即运艘亦甚便也合无请敕漕运总督衙门比照漕粮事例填註限单临时查照迟速严加赏罚其掌印及运粮官亦以先后为奖戒务使四月中旬尽数出闸听管河官先期办料探量水势随发随筑毋拘六月初旬旧例庶免冲淤之患而省挑濬之费矣伏乞圣裁一定贤否以便责成照得东南之所急者无大于河漕而所以重河防而责成效者无过于贤否今时河道督臣总理于上部司分理于下乃各府佐官则专率州县管河判官主簿听候部司分委办料兴工且吏部给与文凭填註专管河道不许营求别委法甚善也乃贤否则各衙门主之而部司不与焉夫河道艰虞脱有缓急若救火追亡犹恐弗及乃部司曾不得操赏功酬劳之权是求前于却欲责其功力难矣以故别衙门执贤否以便差委而各官亦或冀差委以图亲信反视河道若骈拇枝指然及溃决而图之已无及矣合无查照清江造船厰官事例凡系管河官专属河道部司年终考覈分别贤否径呈督抚咨部施行不许别谋差委及查濵河处所俱有各官公署仍量行修理常川驻札毋使混居府城以妨职业庶贤否定而人心趋责成专而分理便矣伏乞圣裁一议近转以励人心语云耕当问奴织当问婢语专一也夫耕织细事犹不可泛任况河道重务茍非得其人专其任徒使素不经事者尝试而漫为之犹未能操刀而使割也骤而语地利孰知险夷骤而语板筑孰辨工苦及举事不当始议更置钱粮实已耗费亦无及矣故任河务者非得忠勤任事之人久任而责成之不可也第州县佐贰官卑禄薄欲使之数年不调其志易隳故欲励人心莫若近转如廵司之守隄堰也州县佐贰之司岁修也通候部道年终覈实分别类呈督抚咨部纪録倘主簿缺则推大使判官缺则推主簿县令缺则推判官否则加衔以俟遇缺推补其同知通判等官亦照此行但宜慎重考覈果有显蹟方得推举则虽陞迁不出淮扬四府异日举大役兴大工令此素习者为之轻车熟路蔑不济矣矧其人尚留地方即不称吾得而议处之夫既叨显庸而又知茍且之无所逃罪也有不视河事如家事者乎伏乞圣裁一议钱粮以济河工窃以勇士不能为徒手之搏巧妇不能为无米之炊治河全赖工料必需钱粮淮扬河渠固运道咽喉非止为二府之河也查得歳额银不过三万两而岁修银至有六七万者如淮城之石工高寳之支河以钱粮不继工遂难完至于各该州县库有额设河道桩草砖灰湖塘地租船税香银等项专备河道支用者也近因人心玩怠輙行借支别用因而积猾人等通同侵分及至查覈遂以灾伤告蠲矣合无行督臣逐一清查每年额银若干岁用实该若干有无足用作何设处即今未完工程速行措办其各州县掌印官凡额设河道钱粮某年某项原系若干征完若干收头某人拖欠若干曾否蠲免明立文簿每季终着落经手吏书赴管河分司查比勒限徴完贮库专听河道支用不许别项借支庶钱粮有归着而河工有实济矣伏乞圣裁一稽工料以资实用淮扬徐邳运河延袤千有余里岁用桩草䋲苘灰石等料所费不赀乃积猾商贩通同官老书识人等贱开贵价虚出实收弊孔百端及工完查盘则料已入水无从究诘若夫夫役逃旷工食虚冒糜费甚多葢縁任不得人委肉于虎良足惜也合无于柳浦湾镇另建设料厰一所每年春初动支岁修银两买办桩草等物务选委廉干职官管理经收凡遇岁修敕修工程仍委府佐官亲赴工所查验明白方许支给如有工料不实未久溃坏者查追料价职官一体叅处至于夫役工食每小委官一员给票三十张每日填一张如某小委官管夫若干本日在某处用工某夫病某夫逃病者半月一算逃者三日一扣管河丞幕按月类送府佐府佐按季类送司道然后司道以所覈夫旷扣银入官彚报总院则稽覈严而物料足支销明而虚冒革矣伏乞圣裁一重修守以谨河防天下之事作之者固不易而守之者尤难况于河道闗漕运重计乎何也水势之缓急夫役之调度钱粮之盈缩工料之磨算是无一事可忽也正月办料二月兴工三月终工未就而桃花水发五六月而伏水发七八月而秋水发是无一时可忽也若遥缕各隄若归仁集若高家堰若王公隄若西桥范口等处是无一地可忽也此其责甚重而其劳为独至然实不外于岁修之中但在人见其无竒功在已见其守旧辙于是茍安者多玩愒好事者喜纷更其于河漕何所裨益不知治河如治边防水如防冦今各边之臣谨斥堠修城堡练士卒饬器械岂必犁冦庭计首功而后可以言劳哉然而秋防有叙互市有荐阅边有録以故人心有所激励而兴起今河臣出入风涛奔走拮据劳瘁之状不减边臣乃岁修之功莫由自见非情也臣以为有怠事之罚亦当有勤事之赏合无除兴举大工外每年岁终总河大臣将部司以下各官查其修守勤惰分别註考移咨吏工二部纪録案候三年该部类题请㫖赏罚以昭劝惩果有成劳虽破格超迁或加服俸亦不为过如或持禄养交偷安废事致妨河务者即行议处如是则人知职业修而事功自见防守严而河道永赖矣伏乞圣裁奉圣㫖该部知道钦此该工部摘将严启闭等五欵覆议相同题奉圣㫖依议行钦此又该吏部摘将定贤否议近转二欵覆议相同题奉圣㫖近年管河佐贰等官多有营求差委妨废职务不行用心防守的总理衙门务遵敕谕拿问重治不许姑息其余依拟行钦此又该吏工二部㑹议复河臣一欵题奉圣㫖这总理河道官准复设着推练达老成有才望的去漕运河道衙门各职掌还查拟停当来说祖陵当䕶疏都给事中常居敬题为祖陵当䕶运道可虞淮民百万危在旦夕恭进开复黄河故道图说恳乞圣明采择以垂百年永利事据颍州兵备副使杨芳徐州兵备佥事陈文燧会呈䝉臣案验行道移会分司率领各该府州县掌印管河等官唤集知音父老人等并平水匠役亲诣老黄河故道一带自桃源三义镇起至瓦子滩止九十里逐段探量地势高下要见某处见在河形计长若干某处淤为平陆计长若干总计若干里如果堪洩泗州水患于祖陵运道民生有裨应该挑复就将合用人夫钱粮若干估计的确应于何项措处务要从长计议画图贴说具由通详以凭覆覈议题中间若有窒碍难行此外有何良䇿可以疏洩淮水永䕶祖陵保固运道救民昏垫亦要明白声说毋得含煳两可致贻后艰未便䝉此又该各道并奉总督漕运戸部右侍郎舒应龙札付同前事等因奉此随该司道㑹同督行淮安府并山阳等县掌印管河各官亲诣老黄河故道查勘去后续蒙本科批据淮安府经歴司呈勘议老黄河难开止于三义镇下开沟建坝引入线河达海以洩黄流祖陵宜䕶当于高堰减坝放入草子湖以洩堰水縁由䝉批据议亦悉第老黄河应否可开当有一定之说昨会阅止有毛家沟至渔沟二十余里间有河形从此以下六十余里尽平陆也至谓河不可开于三义镇下建坝引水以达鐡线沟至安东入海似与原题驰背且坝内所减几何孰若见今草湾通流也事闗题覆该道即㑹分司酌议另详俱候总漕部院㑹题行缴䝉此又经会同行据淮安府呈据山阳县知县张光绪清河县知县邹守约桃源县知县华存礼呈称查勘得老黄河故道在桃源县三义镇入口经毛家沟清河县界由渔沟至大河口见行黄河止计长一万二千四百六十七丈其中间有河形寛窄深浅丈尺不等议者欲自老黄河口经渔沟改由叶家冲至周伏三庄瓦子滩入颜家河出赤宴庙入大黄河下海上䕶祖陵下卫民生诚为得策但查见行黄河此时水尚未发水面量阔二百四五十丈深二三丈若开故道深阔必宜凖此一半计长八十余里工程浩大费用不赀万一全河俱入故道自三义镇至淮河口三十五里未免淤塞阻误运道欲自淮城南角楼转出东坝外河下行四十五里入赤宴庙遡流而上出老河口又百余里较之见行河路止三十五里者程途太逺恐违过淮过洪之限且彼处旷野去府县辽逺漕粮并进贡船只俱未称便职等复行拘集父老详细计议讲求疏洩淮水以免泗州渰没之策有谓三义镇坝下旧有线河一道近因河岸淤平水不能入如开挑引水河一道筑坝分水由线河至毛景方庄按老黄河地界至渔沟铁线沟达涧桥东北顺流而下入琏湖而注之海者有谓髙家堰南周家桥原有洩水支河一道下接草子湖尚有二十五里未曾挑完可接挑由白马湖达寳应漕河经高邮邵伯分流𤓰仪出通江闸而注之江者俱为用力简易劳费无多但恐分洩势微仅可少疏淮口一分之水未能大有所济且恐伏秋暴涨或全河决入线河致阻运道或高堰横被冲决为患高寳亦未可知又覆勘得清河东北数里名为訾家营西北正迎淮口如于此处开一支河由卢思方庄从夏虎门首经罗家河周乔礼等庄入草湾河出赤宴庙复归大河下云梯闗入海量长八千六十三丈五尺比之开老黄河以入颜家河者道里仅止一半工费亦可半省系在淮黄已合运艘出口之下可免全夺正河阻塞运道之虞或可以为分洩水患一路等因到府该本府知府张允济㑹行管河同知姜桂芳查得古有大清口小清口大清口在清河县后即今之老黄河也小清口在清河县前即今淮水所出之清口也淮出清口东数里大河口与黄㑹黄河入三义镇以下老河口亦出大河口与淮㑹同流至云梯闗九十里入海此𢎞治正德以前运道漕船到淮俱由伍坝车盘以达外可泝流至大河口由清河县后经渔沟等处出三义老河口而北达桃宿邳徐以上淮不入里河黄不至清口自塞三义口而黄流横絶清口矣自开天妃坝而外河引入内灌矣黄淮转折直射清浦淮南之患始殷淮口之沙日积泗北之水日聚故议者每每欲开复老黄河意葢有见于此耳近年以来泗水之潴愈厚而王公隄之势愈危通济闸外常淤而天妃坝亦决故首虑祖陵次虑运道次虑民生而复开老黄河之说若不容已者今本府与同知姜桂芳知县张光绪邹守约华存礼公同勘得欲开老黄河应自三义镇临河迎流入口下至颜家河张仁家北首地势直顺出口自沈相庄谢家庄毛家庄至叶家冲共长七千八百四十丈畧有河形自叶家冲至瓦子滩刘家河共长三千七百五十丈自刘家河至出口处共长三千六百三十丈中有七千三百七十丈尽系芦苇为力颇难总计挑河共长一万五千二百一十丈计八十四里五分内以地形稍卑间露河形沙土可挖者为易工计七千八百四十丈该四十三里五分五釐共计土五百八十四万三千四百方每方给银八分余有地形渐高杂生芦苇或有水洼者为难工计七千三百七十丈该四十里九分四釐共计土四百三十八万九千方每方给银一钱通共该银九十万六千三百七十二两应用钱粮夫役尚未敢拟诚开此河接入赤宴庙大河下海使淮不受敌顺势东注无复退缩洄洑之状泗北积水自消祖陵可无他虞黄流既与通济闸隔逺清江浦运道自下受冲而王公隄岸可保是老黄河有可开之利矣但河流既分万一全夺正河自三义镇至清河三十余里水少而浅漕艘胶阻国家大计可虑也河性靡常迁徙不一傥开后淤垫或别有改移致虚劳费可虑也连岁灾伤民穷财尽一旦动大衆营大费时诎举赢可虑也是开老黄河亦非全利而无害者矣及思别求疏洩淮水之䇿行据三县㑹查有欲引黄水入线河顺行至五港灌口入海者计其筑坝开沟洩之小不足以消暴水之盛涨洩之大亦不免有全夺正河之虞有欲开高家堰周家桥以赴高寳诸湖洩淮水入江者计其分注南流开之狭不足以疏泗水之弥漫开之濶亦不免为高寳月河之害此外有緑杨沟武家墩开渠建闸分洩之说总之俱宜穿高堰而南一则逼临大涧旧口一则直迎淮口回熘往年曾有冲决泛溢之患筑塞堵救工力甚难此其利与周家桥相同而其害则倍之矣于是反覆勘度惟有清河县东訾家营支河顺入草湾一路似为可分黄流之涨以纵淮水之出既无运道之虑亦纾祖陵之忧但查估工费量长八千六十三丈该四十四里七分计土论方共土六百二十二万一千九百四十方每方通融算银九分共该银五十五万九千九百七十四两六钱工若可必永利费亦颇为不赀适今年荒时诎应否併候丰收举事等因据此该职等会同勘得救民者先除其害治水者必因其性性之所趋不能遏而使止性之所背不能挽而使通自昔治水必称神禹而行所无事乃其大智贾让谓黄河尺寸之地不可与争而欧阳修谓故道已弃难以复回皆确论也然禹之治水主于除害害茍可除江可注也海可注也惟其所便尚勤三过歴八年而成功今以国家定鼎燕都岁漕东南稉粟四百万石实京师必资黄淮二水济之淮不敌黄垫必内壅借黄济漕则漕以黄病乃筑遥隄以防河决筑高堰以防淮决为善后深计而海口难濬河身日高伏秋暴涨非上灌古洪则下冲淮城亦势所必至者欲资二水以济运而又欲免二水之冲垫恐神禹复生未必有完策也今谈老黄河故道者其利四故道一复黄缩淮伸分流入海不忧涨漫三城巩固淮民奠安利之一也黄不遏淮清口顺达洪泽诸湖滔滔东注高堰之水朝满夕除祖陵山麓涓沥不得相干利之二也清口而下单注淮水王公隄不受冲啮清江浦不必迁移利之三也通济闸口黄不浸灌高寳湖隄足恃而三官庙运道岁省捞濬浅涩利之四也昔人谓茍利社稷无爱发肤而利至于此安得不为修复之议然而谈老黄河之害者亦有四故道淤塞七十余年且八十里逺河性遄速不能必回欲搀全河挑挖深阔须与正河等费当百万金动衆旷时恐生他故害之一也黄河口二十里至毛家沟平陆高亢二十里至渔沟仅有河形一望民田二麦已秀清河被淹淮水种植最少熟地可耕仅仅有此复尽弃之害之二也渔沟浪石地势低洼芦根胶结难以删削隄岸不高水且散溢水泛沙停未免淤垫而清桃田地卒为汚莱沼支邑以救郡城害之三也清河十室之邑面潴淮水背遶黄河巨浪乘风卷而去之势若拉朽害之四也夫以四利较四害则利害相当尤可以权轻重为之而通淮借黄专为运道先年崔镇一决运艘艰阻见今欲议于坝下开沟分洩尤多缩手而不敢任而必复老黄河借令正河被夺自三义镇至清河口延亘三十余里水利浅涸浮沙难挑岁漕驾八千艘急于星火而水道不通谁则任之如由淮安阜城河遶出东坝顺流四十五里入赤晏又百余里逆上出桃源即顺风必数日始达傥羁逆飏过淮过洪必踰期限回空遭遇伏秋又不免古洪淤滞矣永济新河去淮安五里清浦十里皆为地方辽寂粮艘贡舰恐有他虞今离淮浦六十里而榛莽闲旷之滨安能保其万全且东隄如遇伏秋回空必用车盘单隄难守易致溃灌淮城剥肤之势其视今日又当何如哉司道窃谓言官触目激衷发愤言事为国计民生深长之虑必欲贻万禩不朽之利而职等窃禄淮徐职守所关傥故道可复时势可为即请百万金歴数十年殚力濬治亦可効犬马报主一念而郡邑多官勘议若此恐费用无处事功难成成且虑有运道之阻则安敢靡国家之财而寘之无益之地也然以淮城较运道则运道重以运道较祖陵则祖陵尤重彼老黄河失已七十年遥隄高堰筑且八九载淮安三城犹然无恙而包王公之隄岸䕶清浦之运河惠济祠范家口西桥礼坝修筑且竣随其要害再加䕶持未必遽然沉灶产蛙凛凛乎不可一朝居者随经行据泗州查报祖陵山麓所被水患淮河自泗州城下北岸起至下马牌止共计长一千五百四十七丈下马牌起过外桥至寳城门共长一百一十五丈寳城门起至寝殿午门长四十一丈五尺寝殿北墙至御冢长二十六丈今淮水被阻河沙逆流倒灌浸及寳城以东隄岸而寝殿午门之前旧有金水小河东越寳城与沙湖相连如水发灌入或有淹及御路仪卫底座三四寸深者若御冢周围地形颇高向无水至葢祖陵背枕山冈龙腾凤跃淮黄二水并㑹天心真天造形胜为圣子神孙亿万年钟祥孕秀之地虽淮流之壅闭停蓄未有遽及御冢之势然以寳城寝殿严重䆳宻之区即水发游波尺寸浸荡亦于臣子保䕶之谊所宜亟图而不敢玩视之者今岁河南诸决尽塞全黄直冲清口未易消涸未然之防不可不讲细询疏洩泗水䕶陵长䇿诸如三义坝下开渠由线河达涧桥琏湖灌口而注之海自高堰周家桥緑杨沟武家墩南北分入草子湖永济河由高寳出𤓰仪闸河而注之江又有谓从龟山下凿涧河经天长六合二百四十里可直㵼入江者乃各官见谓坝下渠狭分洩无多如大为开辟又全夺可忧堰水一减势不能支淮力不厚清口反滞而龟山之水南洩于江入怀返跳堪舆所忌安敢轻议于祖陵之前支东失西终无全利惟议自清口对岸大河口以西清河县以东另开支河一道长四十四里七分零计八千六十三丈五尺口阔四十丈至八十丈底深二三丈不等经黒墩湖掠罗家口仍归颜家河入海其道里半于老黄河所省工费数亦如之约计五十余万金可以底绩即开通之后稍有淤垫亦可随时濬瀹非若干系运道重大迫切难以措手此河既通即清口顺利堰水不停子隄可以无筑而陵麓益见亢爽鬰葱佳气万年无穷且上流既杀王公隄清江浦与淮安三城并免冲啮而运道民生胥足恃赖尺短寸长虽非完䇿较之老黄河则事半功倍亦所谓彼善于此者也既经各官勘报前来相应呈请合无请乞再加酌议如果足䕶祖陵有裨运道早为㑹请施行等因具呈到臣并准中河郎中沈修南河郎中罗用敬手本俱同前事据此案照先准工部都水清吏司手本该礼科给事中王士性题前事大率谓淮泗水患日甚黄强淮缩退溢泗州祖陵运道可虞民生危急乞要勘复老黄河故道等因奉圣㫖着工部便行与漕运衙门及勘河科官从长计议来说钦此钦遵备行到臣随经会行各该司道及府县掌印管河等官公同前诣黄河故道经行一带地方先行查勘丈量绘图贴说回报臣复同督抚诸臣躬自桃源三义镇老黄河口循行至渔沟浪石瓦子滩颜家河复自赤晏庙从草湾新河而上越大河口至清河县逐一周览相度探勘丈估俱与各官所报相同又经催行司道广集舆论毕举羣䇿从长计处去后今据前因该臣㑹同总督漕运提督军务廵抚凤阳等处地方戸部右侍郎兼都察院右佥都御史舒应龙议照谋国而图就利避害者当先其所重决䇿而思捍灾御患者当虑其所终我国家肇基淮甸钟祥二陵淮水发源桐栢自西北以指东南至凤泗复遶东北与黄河㑹而入海二陵三面临流淮水环遶如带所以绵国祚亿万年无疆之庆者端在于兹顾不为至重至重者与其次则定鼎燕冀转漕东南岁输四百万石于京庾自淮至徐五百余里必资黄河以为利渉之途运道所经国脉系焉称并重矣其次则畿辅根本之地南北咽喉之区淮泗赤子较之四方安危要害迥不相侔诚重地也自嘉靖中年黄河以全流经徐吕二洪由邳宿桃清横絶淮口而下暴水时至则积沙内壅淮弱黄强不得以纵其东注之性势必泛滥于盱眙泗州之墟洪泽诸湖汪洋数百余里室庐田畆尽属污池民生困瘁已非朝夕凤阳皇陵相去淮口尚二百余里势不相及惟祖陵寳城系在泗州城北十里虽御冢地据冈峦游波似无可及之势而寳城旧有金水小河以消积水者东与湖连时被灌入溢于廷阶以故诸臣展谒之时偶值水发不能不为悚然动念者往嘉隆之际运道之在徐沛邳宿间称多故矣自有遥缕二隄以束河归漕复筑高堰石隄以遏淮南注至今七八年间淮徐以上河流渐深未闻旁决淮安以南高寳二湖不至冲溢此亦运道小康之日也独自天妃坝以至清江浦系当黄淮㑹合全流惟上游之隄防既固则下注之势力倍增决啮冲陨势有不免况清浦运渠相去外河逺者不及数里近者仅余十丈伏秋危险之状几若累卵此祖陵之受侵运道之可虑民生之昏垫三患昭然在人耳目凡生于其乡吏于其土所宜日夕焦思而亟为之谋者故欲疏淮水之盛涨莫不欲分黄流以东注欲分黄流以东注莫不以复老黄河为良䇿所谓善为川者决之使导是矣检之往牍万厯三年曾具题于廵按御史舒鳌万厯五年曾再题于廵漕御史陈世寳然皆旋议旋罢竟未能有建必然之画者岂果任事之难其人第为国家惜鉅费为徒衆惜烦苦而遽前却耶夫事无全利亦无全害如使三患可祛一成无毁即利少害多尤宜以祖陵运道为急毅然为之今据开复之利有四如泗水可洩陵麓无虞清浦不迁通济无阻开复之害有四河性靡常疏凿之役绵亘百里功不可必劳费为虚灾地民田近甫耕获少救疲癃旋即捐弃渔沟卑洼河流既东沙土难隄渰没无际清河腹背受水稍一泛溢蕞尔县治不尽为沼不已也似此害与利均已非万全之算矣至于运道之计本欲为清浦一路安全之谋而黄流一分自三义镇至清口三十余里即有梗澁之患如欲遶出东坝转由赤晏以出三义较之见行河路更增一百余里险阻之途夫运道之借力黄流数逢其害少用寻丈可冀寻丈之安顾欲迂廻百里隔逺城邑以出浊河草莽之区异时不测之害有非今日之可悉指数者臣等自奉勘河之役夙闻老黄河故道之议业已博访多方筹画讲求縁以有妨运道退而中辍乃今肃将明命周览荒度利之所在固不敢不较其所重而漫为同声之和害之所在亦不敢不虑其所终而恐贻日后之艰惟是三患所闗国计民生至重且鉅仰承明㫖从长计议何敢藐然玩视付之末可谁何第逐一体查淮水之于陵麓有倒坏而无冲射寝殿廷阶之水系金水小河内灌所致御冢之去水痕尚在百歩之外葢以干坤灵淑之气攸萃于兹而山陵背负层冈蜿蜒嶐起百神呵䕶万水朝宗虽形若浮盂而其巍然镇奠之势当自有歴千古同悠久于天地者矣顾惟国家万年拱䕶之谊臣子一念严恪之忱即寳城午门尺寸之水茍可以为祛除之䇿竭力尽瘁其何敢辞况以清浦运道之阽危泗民昬垫之可悯悉轸宸衷宵旰之虑臣等随经督行司道郡邑多官重覆博访于是议疏黄水者有三义坝下开渠以达涧桥琏湖入海之说议疏淮水者有穿高堰通草子湖永济河以下高寳与凿龟山通天长六合直达长江之说夫淮之不敌于黄也正以强弱为胜负如欲穿高堰以洩淮无论高寳运河之害将不可支淮退一尺则黄进一尺恐清口之淤日益甚耳此前门驱盗后门纳贼之喻也若龟山开凿由天长六合达之长江患实同此况为堪舆所忌而绵亘二三百里欲尽以人力疏凿通之又难之难者也縁淮之受病在河而治病者当探其本则疏河为㧞本之论无俟言矣琏河灌口诸处皆云梯闗海口之外别为入海之途以故谈疏河者莫不曰河流可疏得由他道入海不与淮合自无交涨之虞今欲于三义坝下开渠经线河以达琏湖皆是说也不知河以泥沙善淤自昔两行必不能久琏河灌口之去河崖迂曲周廻二百余里势难直达海口测其深阔不及云梯十分之一朝洩而夕淤可逆覩者惟分之于淮水既合之后合之于下流近海之口则以淮水之清涤河沙之浊初分而可必不至骤淤既合而自能保其可久所据各该司道续有开訾家营支河以接草湾经赤晏合流下海之说葢庶几近之者矣淮之与黄虽势不相敌然彼此泛溢亦先后不齐今訾家营正与淮口相迎当黄之涨而半分东注则侵淮之分数自减当淮之涨而河适消落则淮口之沙可冲或谓淮口以清浊交㑹既岁有停沙则支河之黄淮并流亦宜有淤垫不知河水之遇淮流两相迎则沙自停聚两合流则沙可通行固自然之势至较着者且天下之事凡有开创于前者贵能继续于后如两河隄岸之筑闸渠汶泗之流莫不有歳帮岁挑之制臣等周视草湾新渠深阔将半于旧河通顺直达于海口当万厯四年初开之时何尝不以浅澁为患哉惟其下出赤晏与大河相㑹入海势足容受不如灌口诸港浅狭迂遶之甚以故上有所纳者下有所洩日冲月刷自臻深广所据新议淮口支河下有草湾一段通利如此即上段四十余里新开之工如能比照汶河岁挑之例稍有积沙间岁一挑自能冲刷縁在淮流已合之下非若独分黄流之沉浊易淤者可同日论也万一河势东注全流尽夺而运艘之出通济闸口乱淮入河尚在支河未分之上本无运道中断之虞似于三患可望救补即开河所经山阳清河安东三县之地或有旁溢之害若与渔沟相同第三县河北旧无隄岸即无开河每岁水发亦所不免又所急在泗州陵园则三县旧灾之地自不能与之较轻重矣俟河成之后即以挑河之土修筑北隄亦可以资屏障未必如泗郡数百余里之尽为湖泊也但内经黒墩湖罗家河恐有散漫之虞亦未敢为必然之画傥以祖陵山麓之水未及𤣥宫运道之危在清浦王公隄者先年已有石隄目前加筑埽隄尚可保无决裂淮黄交汇之地昬垫之害祛之于西者不免移之于东则今议支河重役鉅费非有全利若未可以轻举而试为之如必为淮水疏洩之谋求人事之可尽者固不能舎此有他图耳臣等窃又闻之举大事者必顺天时动大衆者必资人和支河虽若可开而延长四十四里论土计方六百余万计必鸠夫数万始可匝岁报完适今连岁阻饥米价腾踊足民先于足食虽工费五十余万国家念切祖陵捐之内帑不吝出纳而珠米桂薪工食所给不满一饱何以责其尽力胼胝之余各官议欲稍俟丰稔之岁诚亦悦以使民之道兹者恭逢皇上轸念河漕大计允采舆议复设总理河臣而用人求旧从善转圜特起都御史潘季驯之歴试有功精熟河防者而专任之寰海人士莫不翕然颂服圣明之豁达大度知人善任平成之效可立覩已前项疏洩泗水议开支河之谋臣等遵奉德意博采羣议折衷鄙见井蛙之识仅仅如此合无请乞并行新任总理河道都御史潘季驯覆勘详确以为行止当必能晰利害之大致贻久逺之宏谟非臣等疎浅庸昧之所能及也伏乞皇上敕下该部再加议拟覆请施行谨题请㫖奉圣㫖工部知道钦此钦遵抄出到部该工部看得国家决大议兴大役必权利害之轻重而要其成度时势之难易而定其画斯工不虚举事克有济方今淮水波浸于祖陵黄河流迫于淮安故礼科给事中王士性议复黄河故道者其为祖陵淮民虑也甚逺然民疲不可胜役时诎不可举盈故查勘河防科臣常居敬总督漕运抚臣舒应龙议故道难复者其为运道财力计也甚详臣等连日反覆科抚诸臣之疏熟筹祖陵淮民运道之利则黄河故道之议勘者固已忧其不可复而当此财匮力乏之际是诚不能以遽复者似宜已之以省覆勘存之以俟续议至议开訾家营支河以接草湾较诸故道之复固事半而功倍要其入海之路又散漫而难收事既未见全利议亦未敢遽决今新任总理河臣潘季驯前后治河将几十稔阅歴既久闻见必真所据支河之议宜令覆行勘阅既经科抚诸臣会勘前来相应如议题请恭候命下本部备咨总理河道右都御史潘季驯作速到任将科抚诸臣所议于訾家营开支河以接草湾一事覆行勘阅果为利多害少在所当行或为徒费无益在所当止傥衆议未妥别有长䇿可以䕶祖陵保淮安固运道者但求事可功成不拘人己同异即令从实具奏以便覆请定夺目今河水渐次将发本部一面仍咨总督漕运衙门遵奉先后钦依事理查照累年修守成规多方措处务保无虞庶足纾九重南顾之虑固万年转输之防矣谨题请㫖奉圣㫖是这黄河故道既勘议明白难以开复罢訾家营应否添开支河还着河道衙门从长计议具奏钦奉敕谕查理漕河疏都给事中常居敬题为钦奉勅谕查理漕河以重国计事据济宁兵备兼管河工山东按察使曹子朝曹濮兵备带管东兖道佥事刘𢎞道武德兵备带管临清道佥事李三才㑹呈䝉臣并廵抚山东兼管河道右副都御史李戴廵按山东监察御史呉龙征㑹牌前事备行臣等躬歴山东漕河一带逐一查勘要见泉源有无湮塞作何疏濬河道有无淤浅作何挑通坎河口先年石滩有无渗漏作何捍御南旺等湖多被侵占不堪潴蓄作何查复某处隄坝应修某处闸座应建一应长䇿勘议明悉具由呈报以凭㑹阅施行等因蒙此该各道移㑹北河郎中呉之龙南旺管泉主事萧雍督同管河同知陈昌言等查勘得山东河道全赖泉源汶河自南旺南北分流以济运道惟上源冲带浮沙淤浅殊甚业已挑濬其余闸座之圮坏隄岸之倾頽者已经呈详本科两院次第兴举外惟坎河口渗水不便防御火头湾无闸不便节宣与夫修复水柜工程浩繁并定期遏流请给闗防增官添夫等项事体重大合无俯赐题请以便遵行等因具由到臣卷查先该工部题为钦奉圣谕事国家运道悉借㑹通河而转输咽喉则黄河其尤要也故旱则㑹通患涸或至胶舟涨则黄河患淤或多旁决题奉钦依行臣会同抚按诸臣讲求利害之原博采治平之术未尽事理听臣陆续㑹题等因奉圣㫖是钦此又准工部都水司手本据北河郎中呉之龙等呈该本部看得南旺分流全济汶水而坎河口则汶水入海之路宜有经久之图濬泉官宜有责成之道并未尽事宜该廵抚官俟查勘科臣至日㑹集管河司道从长计议作速另行题请等因奉圣㫖这河道事宜依拟便行与各该廵抚等官从长计议着实修举钦此该臣㑹同廵抚右副都御史李戴廵按御史呉龙征看得新运已临天时亢旱泉脉细微躬诣各县督率官夫逐一料理外复据前因议照得国计莫重于漕河漕河必资乎水利我成祖文皇帝定鼎燕蓟輓漕东南自徐邳以北临清以南千有余里全赖汶泗沂洸诸泉之水以济运道虽祖元人㑹通遗意然坝戴村遏汶流分济南北则尚书宋礼用老人白英之议也其间设官立法建闸筑坝至精至备二百年来运道其永赖矣第泉源杂于沙砾则湮塞甚易湖地侵于豪右则清复为难至于事权间多牵制法制废于因循兼之天时久旱地脉渐微运艘经行不无迟滞乘时经理委不容缓兹者上厪圣怀特申圣㫖臣等周行河上逐一查勘博采羣䇿列为八事虽率循不外于旧章而经画似闗乎要务伏乞勅下该部再加酌议速赐施行庶于漕河少有裨益矣谨题请㫖计开一濬泉源以资灌注查得㑹通河南北千里尽赖十八州县百八十余泉之流分为五派至于新泰莱芜平隂汶上䝉隂宁阳等九州县入南旺者为分水派泗水曲阜等四县入济宁者为天井派其功最大其所需尤甚切也夫借泉以资运则涓滴当惜必使源流充溢庶于漕渠有济若养身者气血周流无滞始无壅阏之患也乃平昔之疏濬既踈天时之亢旱又久是以泉政多弛通流无几近据管济宁道按察使曹子朝分守济南道叅政吕坤新濬出泰安州谢过城等六泉新泰县刘官庄等五泉莱芜县韩家庄等五泉东平州源头泉一处曲阜县新跑泉一处发源颇盛导入汶河堪以接济则自此之外安知无湮没于沙砾而散漫于草莽者乎但濬泉虽易治汶实难葢河广沙深屈曲之流不足以润久渴之吻臣等亲见龙湾等泉源源而来至汶则一吸而尽犹无泉也又必督令捞浅等夫择其积沙淤漫者濬为河泓俾深五尺阔一丈则水得所归而趋壑亦易矣然各泉坐落各府州县近者四五十里逺者三四百里管泉分司岂能遍歴近奉圣㫖各分守道兼管已为得䇿矣臣以为仍当责成各州县掌印官督率夫老不时疏濬每年终分守道会同管泉分司将各官新泉搜出若干旧泉废弃若干类报总河衙门分别奖戒庶人心有所警惕而泉流足济运道矣伏乞圣裁一复湖地以预潴蓄查得山东泉源有时微细故设诸湖积水以济飞輓盗决有禁占种有禁诚重之也乃今则不然南旺安山蜀山马塲等湖始因岁旱氷涸地属闲旷当事者召人佃种征租取息以补鱼腾两县之赋于是诸河之地平为禾黍之塲甚至奸民壅水自利私塞斗门复倡为湖低河高之说申禁非不严而占恡若故矣除安山湖批查未报外今勘得南旺湖周围九十三里计地二千七百顷原有斗门一十四座止存闗家大闸常明口二处其余邢通口孙强口等十二处俱已湮塞合行修复本湖东边高阜地量留䕶岸一里共计一百六十二顷南北留䕶岸地半里共计一百一十六顷一十畆令原主佃种纳课其余专备蓄水仍筑子隄一道以为封界湖内北高南低应于中亘筑长隄一道自呉家巷天字号起至黄家寺止长一十四里根阔一丈五尺顶阔八尺高八尺界为二区寺前舖张住口建斗门一座以便上下接济马踏湖周围三十四里零二百八十歩计地四百一十余顷俱应退出还官其东北空缺处长十里零二百四十步应筑土隄一道约束湖水不使洩漏西岸原有王岩口滚水石坝年久湮没合行修复蜀山湖周围六十五里零一百二十歩计地一千八百九十余顷除宋尚书香火地六顷并高亢地八顷五十三畆照旧令民佃种纳租外其余地一千八百七十五顷四十六畆二分俱筑隄蓄水东岸季泰口闸以下十五里原有冯家滚水大坝相应修复马塲湖周围四十里零三分内高阜地九十三顷二畆先年召种纳课抵补鱼滕县粮今查前项补足责令退业还官并低洼地六百四十顷四十二畆九分俱筑隄蓄水内有安居斗门三座合行修复其各湖占种麦田法应追夺但念年荒民贫且成业已久收成将近候麦熟之日令其芟刈照地退还以上各湖应修复斗门闸坝隄岸工料人夫等项细数册报外通共该银四千七百一十七两七钱于兖州府库河道银内动支修完于湖口竖立大石明註界址斗门以杜侵占如是庶法纪明而漕河永有赖矣伏乞圣裁一筑坎河以防渗漏查得汶合诸泉之水西流抵南旺分注南北以成漕而济运故汶蓄则漕盈汶洩则漕涸夏秋之间水固有余冬春之后不可使有涓滴他适明矣乃戴村以上有坎河口西趋盐河为入海故道沛然就下势若建瓴先年总河侍郎万恭堆集石滩葢谓溢则纵之平则留之意甚善也但时久滩废非不岁有修筑而沙隄一线乱石数堆其走洩甚易矣万一泉河尽趋则运道之涸可立而待岂得为完计哉臣等督同管河同知陈昌言东平州判官张汝荣等㑹估得本口应修滚水石坝一座计长六十丈面阔一丈底阔一丈五尺深入土四尺出土三尺并鴈翅细石及桩木铁灰工食等项除细数册报外通共计银八千一百六十七两四钱一面办料兴工水溢则由顶以上任其宣洩水落则由坝以内尽资实用且以免盐徒盗决之弊也汶其有全利乎或者以地多沙碛恐筑之不坚不知石滩之外原有老土石坝不髙入土已深其势自固且汶河随涨随消终非黄河比也又何冲决之患耶如是则一劳永逸而岁岁补石之费亦可免矣伏乞圣裁一建闸座以便节宣夫漕河之水名曰无源葢谓其出有限而其流无穷所以撙节积蓄俾盈科而进全有頼于诸闸也故地有高下则闸有踈宻要之势相聨络庶几便于启闭惟济宁寺前舖闸至天井闸则延长七十里东昌通济桥闸至梁家乡闸则延长五十里闸启水洩积蓄为难司河者每当粮运盛行之时排木堵水名为活闸茍且一时终非久计甚至各帮运军船一经过捧土筑坝流入河中愈成滩浅运艘正行不便挑濬无惑乎舟行之艰也合于二处适中之所南则鉅野县火头湾地方建闸一座名曰通济北则博平县梭隄集地方建闸一座名曰永通俱照各闸事规启闭济运除各匠役工食候工完扣算外每闸估计粗细石料并木桩铁麻船只等项各该银三千九十五两八钱九分五釐于东兖二府河道银内动支每闸闸夫三十名役夫内拨用如是则闗束有具节宣得宜水利有所停蓄而运艘不致浅阁矣伏乞圣裁一设闸官以肃漕规国家之设官也有似大而实冗者裁之为宜有似小而实切者增之为便查得运河一带闸座每闸设官一员统领夫役葢启闭有人责成良便顷縁新河告成枣林上下水平闸面不行启闭遂将枣林闸官裁而不设间付之南阳闸官兼理之迩来天时久旱河流细微本闸水浅启闭为急尚可以南阳之官摄之乎夫一启南阳一闭枣林互相阖辟势如唿吸一不得人直㵼而尽矣近且无官付之一二闸夫之手在官船则莫敢谁何在民船则大为簸弄既以病商复以弊运以故漕舟至此殊费牵輓而往来者亦称不便也不知闸官虽卑职掌犹在且廪俸无多国家亦何惜此五斗而令河道要害之地为无人之境哉合于枣林并新添二闸各该官一员俾司闸务庶职守得人而漕规不废矣伏乞圣裁一给闗防以重事权国家之事莫重于河漕故于泉闸特设部臣经理之所以重委任而专责成也各管河郎中俱奉有敕印是以文移称便惟南旺管泉主事其设已久闗防未给因循至今夫管泉管闸先年曾以二人理之今并责之一官其任亦重矣督理乎十六州县之泉而相隔数百里之逺止以空白文移临之即旁午载道鲜不以弁髦视河臣欲其昭法守而一衆志也难矣且粮船过闸例应十日一报漕抚衙门相隔十里无闗防则驿逓不行事多掣肘殊非一端夫以一闸官之微尚有条记闗防何独于部臣而反靳之也至于漕河黄河二同知职守既专责任亦重凡工程之勤惰钱粮之出入咸赖稽察事绪孔棘弊窦易生使少失于防闲未免稽违河务近见邸报杨村管河通判已奉明㫖给与闗防则兖州府管河同知事体相同合无将管河主事并两河同知均赐铸给庶文移便而事权重矣伏乞圣裁一严筑坝以便挑濬照得汶水入湖接济运道每岁寒沍之时遂将河口筑坝遏流分洩蜀山马踏等湖候来春冰泮之日开坝受水是冬则以河之水汇于湖春则以湖之水济于河故南旺临清一带因得乘时挑濬不致淤浅法至善也除隔岁大挑已奉有钦定期限外其余每年当天气渐寒正宜筑坝絶流也而往来船只力以缓筑为请多方阻挠甚至十一月中尚不得筑者不知天寒冰合乃驱荷锸之夫裸体跣足凿冰施工其将能乎及寒冰初解正宜固封蓄水也则又以速启为请百计催促至有正月初旬放水行舟者不知隔岁之水所蓄无几三春无雨则运艘方至又将何以济之乎法制未明事体掣肘管河官徒茹苦而不敢言也合无请赐明㫖除大挑年分外毎年定以十月十五日筑坝絶流至次年二月初一日开坝行舟势豪船只不得横扰该管官员不许阿徇违者听督抚衙门叅究大书刋石于南旺板闸二处以便观览如是则明㫖森严人心惕息不但便于挑河亦且足以蓄水一举而两得之矣伏乞圣裁一复夫役以备修防山东河道浅深不一而汶河冲发淤塞为多各项夫役俱不可缺查得兖州府属如汶上鉅野嘉祥济宁鱼台南阳利建等处原额设捞浅浅铺隄夫各数不等共计二千四百五十二名后因河流稍顺遂裁减一千一百三十三名扣银入官以备支用止存见役夫一千三百一十九名不知扣存有节省之名而雇募起无穷之弊一时河道淤浅调度征发为难工之弛废久矣今议于汶上县量复捞浅夫七十四名浅铺夫三十名鉅野嘉祥二县量复捞浅夫三十八名浅铺夫五名济宁卫量复捞浅夫一十一名济宁州量复捞浅夫三十二名浅铺夫十二名鱼台县量复捞浅夫十名浅铺夫二十名南阳利建量复隄夫八名东平州量复泉夫二十名东昌府通济桥闸量添闸夫十名庶挑河濬泉不致乏人矣然猾民之包揽肆意安闲管工之代替任情隠射甚至逃故不报占恡私意种种情弊虽增犹弗增也合行管河同知陈昌言通判王心逐一汰选严加稽覈庶工役得有实济而河防不致稽违矣伏乞圣裁奉圣㫖工部知道钦此该工部看得查勘督理河工工科都给事中常居敬会同廵抚山东都御史李戴廵按山东监察御史呉龙征条列八欵具题俱思深虑逺大于河防有裨相应开立前件议拟上请恭候命下本部备咨漕运衙门并山东廵抚督率管河司道及咨都察院转行山东廵按御史行令府州县各官一体钦遵施行奉圣㫖依拟行清复湖地疏都给事中常居敬题为清复湖地以济运道事据济宁兵备兼管河工山东按察使曹子朝分守东兖道叅政郝维乔会呈䝉臣并抚按宪牌前事照得南旺以北仅有安山一湖所系甚重先因行查未报未经具题今㑹阅得满湖成田禾黍弥望曾无涓滴之水殊失设湖之意当此亢旱何裨接济牌行该道督同管河官亲诣该湖逐一勘议要见某处卑洼堪以蓄水某处高亢仅可通沟承佃若干作速清理侵盗若干作何禁治查议明悉作速通详以凭酌议等因蒙此随该司道行据兖州府管河通判王心查得安山一湖周围共一百里其间东北自通湖闸起至西北焦天禄庄止计长十三里自焦天禄庄起至西南王禹庄止计长七里零自王禹庄起至东南青孤堆止计长九里零自青孤堆起至通湖闸止计长七里零周围共计三十八里此系水柜堪以积水者也但湖形如盆碟高下不甚相悬水积于中原无隄岸东南风急则流入西北燥地西北风急则流入东南燥地未及济运消耗过半且自许民佃种以来百里湖地尽成麦田先年总理河道傅都御史履畆分析除征租银二千六百五十三两岁抵鱼滕二县秋粮外其低洼处所封为水柜法非不善但统陇无界禁例不严民情无厌渐至今日殆无旷土矣为今之计应将水柜三十八里筑一高隄隄以外照旧佃种征银隄以内挑深蓄水管河通判等官不时廵歴庶隄界既明人无盗种之弊矣至于安山闸边原无通济积水二闸不便出水访得万厯九年有金把总曾于八里湾掘沟放水人甚称便至今形迹犹存应于此处建闸一座又西北地名似蛇沟其地更低水势散漫应于此处亦建闸一座庶于旧闸入者于新闸出蓄洩得宜漕河有赖矣等因到道先该北河郎中呉之龙议得漕河之利有二泉与湖而已每春末夏初正粮运盛行之际泉源往往㣲耗惟借资湖水可济不虞故自济宁至东平筑设南旺安山等湖涝则引水入湖以预潴蓄旱则决湖入运以通漕艘虑至深也物盛致蛊日渐废湮嘉靖二十年都御史王以旂奉命清复疆界顿还旧制数十年来大为运道利自隆庆四年都御史翁大立开召耕种姦民始得借口而滥觞极矣万厯三年都御史傅希挚清丈诸湖安山湖高而田者计地七百七十一顷九十八畆卑而宜柜者四百一十六顷二十六畆三分具疏题请斯亦通变之微权公私两利之道矣奈何管河各官利于混淆而不利于清别竟未及立尺寸之疆界是以豪强者大肆兼并之谋姦顽者曲为欺隠之计狼吞蚕食不至于尽湖而有之其心未餍也今虽湖底洼处已不遗寸土再数年不将占官地为世业乎为今之计相应查照前项顷亩于髙下交承之处筑一束湖小隄底阔九尺顶濶四尺髙八尺隄以内永为水柜隄以外作为湖田如是则界限分明内外各别登隄一望具在目前小民既难于侵越官司亦易于稽查矣具呈巡抚山东李副都御史䝉批湖以济运闗系匪轻縁无界限故水得漫流而人易侵占束湖小隄委当急筑如议速会管河道踏勘基址定出夫事宜报夺等因在卷今奉㑹牌前因该司道㑹行兖州府管河通判王心㑹同本府同知陈昌言督同东平州知州徐铭管河判官张汝荣复勘得安山湖水柜周围长三十八里内除东北一带自通湖闸至焦天禄庄止长十四里系运河隄岸不必修筑外其余共长二十四里折四千三百二十丈共计用夫一千名每名计工五十日每名日给工食银三分三釐共银一千六百五十两又八里湾似蛇沟创建出水小闸二座每座合用石块桩木地平板龙骨木油灰糯米石灰铁麻等项该银三百六两九钱二分二座共银六百一十三两八钱四分通共银二千二百六十三两八钱二分合于兖州府库贮河道银内动支虽无救于目前实漕河将来之永利也等因到道该管河道按察使曹子朝分守东兖道叅政郝维乔北河郎中呉之龙㑹议得南旺至临清绵亘四百余里惟安山一湖上下赖以接济诚宜急为修复但沧桑更变原隰异壤自非筑隄要束禁治虽严罔利蓄潴其修筑工料屡经估勘似为妥当相应申请以便兴工等因到臣先该臣等题为钦奉敕谕查理漕河以重国计事内复湖地以预潴蓄一节该部覆称安山一湖科臣见在行查俟勘明日一併修复等因奉圣㫖依议行钦此卷查巡按山东监察御史毛在题为巡歴事竣敬陈补偏救敝之畧以备採择事该工部覆奉圣㫖各地方湖泉接济运河去处着各该巡抚司道等官及差去部属官用心整理如有占种阻塞的即便拿问枷号重治应叅奏的指名叅奏钦此该臣等催行查议去后今据前因臣会同廵抚山东右副都御史李戴廵按山东御史呉龙征议得设湖蓄水本漕政之良规清湖济漕实治河之要务自南旺而下四百余里始达卫河其间全赖安山一湖积水济运所系之重何如也惟自召佃之弊政一行而豪民之侵占无已变沮洳为膏腴视官湖为己业日侵月削久假不归寸土无遗殊可痛恨即今久旱河浅百计疏濬如抱漏巵沃焦釡徬徨无策皆縁水柜未复之故也及今则清湖蓄水真若蓄艾岂非第一义哉侵盗姦民本应尽法重究槩夺还官亦不为过但私相授受其来已久展转耕佃已非一人且四外高亢之地不便潴蓄终成旷废据勘将少洼之地三十八里周遭筑隄封为水柜既可以免渗漏易竭之患又可以杜强梁无厌之谋似亦计之得也外八里湾似蛇沟二处便于放水委应建立闸座其筑隄建闸之费初据各官议将盗种湖麦刈半入官以为工料之需但恐饥民乘机起衅且非大公之体仍听本主收割前项经费相应动支河道银两应用清理之后大竖石碑明立文册又必严盗决之禁定巡视之法如是则一劳永逸而国朝水柜之良规庶几可复矣伏乞敕下该部再加酌议行总河大臣督令各官作速兴工事完奏报则所以济运通漕者岂曰小补之哉谨题请㫖奉圣㫖工部知道钦此该工部看得南旺至济宁一带河漕绵亘四百余里全赖安山一湖蓄水济运其闗系诚重矣近縁侵种成田复以累年亢旱遂致湖水蓄洩无所漕河安能有济今查勘河防科臣常居敬会同山东抚按李戴呉龙征看议安山湖周围一百里除四外高阜之地不便潴蓄照旧佃种外其低洼处三十八里合行筑隄封为水柜深于漕运有裨其动支河银建立闸座等项区画周详悉应如议题请恭候命下本部备咨总理河道并山东巡抚衙门及咨都察院转行山东廵按御史行令司道府州县管河各官仍札行本部管河郎中查照原议动支河道银两作速兴工务期完固仍大竖石碑分别界限差官不时巡察敢有势豪姦顽人等侵占盗决者轻则径自拿问重则叅奏处治工完之日将役过人夫用过钱粮造册奏缴清册送部查考谨题请㫖奉圣㫖这湖地依拟筑隄仍画定界限永逺遵守如有侵占盗决等弊照前㫖着实叅治其各处泉湖蓄水济运的都着一体清查整理河防一览卷十四