古乐府提要钦定四库全书集部八古乐府总集类提要等谨案古乐府十巻元左克明编克明自称豫章人其始末未详自序题至正丙戌则顺帝时也是书录古乐府词分为八类曰古歌謡曰鼓吹曲曰横吹曲曰相和曲曰清商曲曰舞曲曰琴曲曰襍曲自序谓冠以古歌謡词者贵其发乎自然终以襍曲者着其渐流于新声又谓风化日移繁音日滋惧乎此声之不作也故不自量度推本三代而上下止陈隋截然独以为宗虽获罪世之君子无所逃焉云云当元之季杨维祯以工为乐府倾动一时其体务造恢竒无复旧格克明此论其为维桢而发乎考宋郭茂倩先有乐府诗集所录止于唐末极为赅备克明此集似乎牀上之牀然考李孝光刻乐府诗集序称其书歳久将弗传至元六年济南彭叔仪始得本校刻是郭书刋板之时仅在克明成书前六年其板又在济南距江西颇逺则编此集时当必未见郭书非相蹈袭且郭书务穷其流故所收颇滥如薛道衡昔昔盐凡二十句唐赵嘏每句赋诗一首此殆如春官程试摘句命题本无关于乐府乃列之薛诗之后未免不伦此集务溯其源故所重在于方题古词而变体拟作则去取颇慎其用意亦逈不同也每类各有小序核其词气确为克明自作其题下夹註则多摭乐府诗集之文紫玉歌条下并明标乐府诗集字今考其临髙台条下引刘履风雅翼之説尚与克明相去不逺至紫骝马条下引冯惟讷诗纪之説则嘉靖中书元人何自见之其由明人重刻臆为窜入明矣乂冯舒校玉台新咏于焦仲卿妻诗守节情不移句下註曰按活本杨本此句下有贱妾留空房相见常日稀二句检郭左二乐府并无之今考此本乃已有此二句知正文亦为重刻所改不止私增其解题矣然元刻今未之见无由互校刋除姑仍明刻录之而附订其谬如右干隆四十六年正月恭校上总纂官纪昀陆钖熊孙士毅总校官陆费墀原序古乐府原序汉武帝立乐府官采诗以四方之声合八音之调用之甘泉圜丘此乐府之名所由始也厯世相承古乐废缺虽修举不常而日就泯没博洽推究师授莫明于是凡其诸乐舞之有曲与夫歌辞可以被之管絃者通其前后俱谓之乐府上追三代下逮六朝作者迭兴倣效继出虽世降不同而时变可考纷纷沿袭古意略存或因意命题或学古叙事尚能原闺门袵席之遗而达于朝廷宗庙之上方三百篇之诗为近而下视后世词章留连光景者有间矣克明窃伏山林有志兹事见闻浅鲜终不克成数年以来勉强就绪採摭前人之余意探求作者之异同按名分类删繁举要唐人祖述尚多非敢弃置葢世传者衆弗頼于斯是编也谓之古乐府故独详于古焉记曰凡乐乐其所自生愚之管见亦欲世之作者泝流穷原而不失其本㫖云耳其为卷也凡十而其为类也八冠以古歌谣辞者贵其发乎自然也终以杂曲者着其渐流于新声也呜唿乐府之流传也尚矣风化日移繁音日滋愚惧乎此声之不作也故不自量度辄为叙次推本三代而上下止陈隋截然独以为宗虽获罪世之君子无所逃焉至正丙戌良月豫章后学左克明序古乐府卷一钦定四库全书古乐府卷一元左克明撰古歌谣辞上古帝王之世徳化下洽民乐无事故击壤之老人康衢之童子与夫卿云之瑞南风之时民莫不因之而成歌其后风衰雅缺而妖淫靡曼之声起至周衰有秦青复有韩娥卫之王豹齐之绵驹皆称善歌世传其能然并徒歌也尔雅曰徒歌谓之谣广雅曰声比于瑟琴曰歌韩诗章句云有章曲谓之歌无章曲谓之谣梁元章纂要云齐歌曰讴吴歌曰歈楚歌曰艳浮歌曰哇振旅而歌曰凯歌堂上奏乐而歌曰登歌亦曰升歌汉时有相和歌本出于街陌讴谣而吴歌杂曲始亦徒歌后入于乐府故歌有因地而作者易水垓下之类是也有因人而作者五子华元之类是也甯戚以困而歌项籍以穷而歌郑子产孔子汉张堪皇甫嵩郭乔卿俱取其政治而歌虽所遇不同至于发乎情则一也厯世已来歌谣杂出今採録以系其末云击壤歌日出而作日入而息凿井而饮耕田而食帝力于我何有哉康衢歌立我烝民莫匪尔极不识不知顺帝之则舜歌股肱喜哉元首起哉百工熈哉赓歌元首明哉股肱良哉庶事康哉又赓歌元首丛脞哉股肱惰哉万事堕哉卿云歌卿云烂兮明明上天日月有常卿云烂烂糺漫漫兮日月光华旦复旦兮明明上天烂然星陈日月光华𢎞予一人日月有常星辰有行四时顺经万姓允诚于予论乐配天之灵迁于贤善莫不咸听鼚乎鼓之轩乎舞之精华已竭褰裳去之南风歌南风之薰兮可以解吾民之愠兮南风之时兮可以阜吾民之财兮夏人歌盍归乎薄薄亦大矣觉兮较兮吾大命格兮去不善而善何不乐兮江水沛兮舟楫败兮我王废兮趣归于薄薄亦大兮乐兮乐兮四牡骄兮六辔沃兮去不善而从善何不乐兮五子歌皇祖有训民可近不可下民惟邦本本固邦宁予视天下愚夫愚妇一能胜予一人三失怨岂在明不见是图予临兆民懔乎若朽索之驭六马为人上者奈何不敬训有之内作色荒外作禽荒甘酒嗜音峻宇雕墙有一于此未或不亡惟彼陶唐有此冀方今失厥道乱其纪纲乃底灭亡明明我祖万邦之君有典有则贻厥子孙闗石和钧王府则有荒坠厥绪覆宗絶祀呜唿曷归予懐之悲万姓仇予予将畴依郁陶乎予心颜厚有忸怩弗慎厥徳虽悔可追黄泽辞皇之陀其马歕沙皇人威仪皇之泽其马歕玉皇人夀谷白云谣白云在天山陵自出道里悠逺山川间之将子无死尚复能来穆天子谣子归东土和洽诸夏万民平均吾愿见汝比及三年将复而野南山歌南山矸白石烂生不遭尧与舜禅短布单衣适至骭从昏饭牛薄夜半长夜漫漫何时旦华元歌睅其目皤其腹弃甲而复于思于思弃甲复来骖乘赓歌曰牛则有皮犀兕尚多弃甲则那役人又赓歌曰从其有皮丹漆若何泽门之晢歌泽门之晢实兴我役邑中之黔实慰我心子产歌取我衣冠而褚之取我田畴而伍之孰杀子产吾其与之又歌曰我有子弟子产诲之我有田畴子产殖之子产而死谁其嗣之庚癸歌佩玉繠兮余无所系之㫖酒一盛兮余与褐之父睨之赓歌梁则无矣粗则有之孔子歌谤歌曰麛裘而鞞投之无戾鞞之麛裘投之无邮诵歌曰衮衣章甫实获我所章甫衮衣恵我无私孺子歌沧浪之水清兮可以濯我缨沧浪之水浊兮可以濯我足接舆歌凤兮凤兮何徳之衰往者不可谏来者犹可追已而已而今之从政者殆而原壤歌貍首之斑然执女手之卷然梦奠歌泰山其頽乎梁木其壊乎哲人其萎乎成人歌蚕则绩而蠏有匡范则冠而蝉有緌兄则死而子臯为之衰徐人歌延陵季子兮不忘故脱千金之剑兮带丘墓骊驹歌骊驹在门仆夫俱存骊驹在路仆夫整驾越人歌今夕何夕兮搴洲中流今日何日兮得与王子同舟䝉羞被好兮不訾诟耻心几烦而不絶兮得知王子山有木兮木有枝心悦君兮君不知采葛妇歌尝胆不苦味若饴今我采葛以作丝紫玉歌南山有鸟北山张罗意欲从君谗言孔多悲结成疹没身黄垆命之不造寃如之何羽族之长名为凤凰一日失雄三年感伤虽有衆鸟不为匹双故见鄙姿逢君辉光身逺心近何曾暂忘渡易水风萧萧兮易水寒壮士一去兮不复还垓下歌力拔山兮气葢世时不利兮骓不逝骓不逝兮可奈何虞兮虞兮奈若何大风歌大风起兮云飞扬威加海内兮归故乡安得勐士兮守四方楚歌鸿鹄髙飞一举千里羽翼已就横絶四海横絶四海又可奈何虽有缯缴尚安所施平城歌平城之下亦诚苦七日不食不能彀弩戚夫人歌子为王母为虏终日舂薄暮常与死为伍相离三千里当谁使告汝赵幽王歌诸吕用事兮刘氏微迫脇王侯兮彊授我妃我妃既妒兮诬我以恶谗女乱国兮上曾不寤我无忠良兮何故弃国自决中野兮苍天与直于嗟不可悔兮宁早自贼为王饿死兮谁者怜之吕氏絶理兮託天报仇画一歌萧何为法较若画一曹参代之守而勿失戴其清净民以宁壹秋风词秋风起兮白云飞艹木黄落兮雁南归兰有秀兮菊有芳懐佳人兮不能忘汎楼船兮济汾河横中流兮扬素波箫鼓鸣兮发櫂歌欢乐极兮哀情多少壮几时兮奈老何瓠子歌二首瓠子决兮将奈何皓皓旰旰兮闾殚为河殚为河兮地不得宁功无已时兮吾山平吾山平兮鉅野溢鱼沸郁兮柏冬日延道弛兮离常流蛟龙骋兮方逺游归旧川兮神哉沛不封禅兮安知外为我谓河伯兮何不仁汎滥不止兮愁吾人啮桑浮兮淮泗满乆不返兮水维缓河汤汤兮激潺湲北渡迃兮浚流难搴长茭兮湛美玉河伯许兮薪不属薪不属兮卫人罪烧萧条兮噫乎何以御水隤林竹兮楗石菑宣房塞兮万福来天马歌太乙况天马下霑赤汗沫流赭志俶傥精权竒籋浮云晻上驰体容与迣万里今安匹龙为友天马徕从西极涉流沙九夷服天马徕出泉水虎嵴两化若鬼天马徕厯无皁经千里循东道天马徕执徐时将摇举谁与期天马徕开逺门竦予身逝崐崙天马徕龙之媒游阊阖登玉台蒲梢天马歌天马徕兮从西极经万里兮归有徳承灵威兮降外国涉流沙兮四夷服李夫人歌是邪非邪立而望之翩何姗姗其来迟李延年歌北方有佳人絶世而独立一顾倾人城再顾倾人国宁不知倾城与倾国佳人难再得乌孙公主歌吾家嫁我兮天一方逺託异国兮乌孙王穹庐为室兮旃为墙以肉为食兮酪为浆居常土思兮心内伤愿为黄鹄兮归故乡黄鹄歌黄鹄飞兮下建章羽肃肃兮行跄跄金为衣兮菊为裳唼喋荷荇出入蒹葭自顾菲薄愧尔嘉祥汉成帝时歌谣邪径败良田谗言乱善人桂树花不实黄爵巢其颠昔为人所羡今为人所怜城上乌童谣城上乌尾毕逋公为吏子为徒一徒死百乗车车班班入河间河间姹女工数钱以钱为室金为堂石上慊慊舂黄梁梁下有悬我欲击之丞卿怒鲍司𨽻歌鲍氏骢三人司𨽻再入公马虽瘦行步工张堪歌桑无附枝麦穂两岐张君为政乐不可支五噫歌陟彼北邙兮噫顾瞻帝京兮噫宫阙崔嵬兮噫民之劬劳兮噫辽辽未央兮噫鸡鸣歌东方欲明星烂烂汝南晨鸡登坛唤曲终漏尽严具陈月没星稀天下旦千门万户递鱼钥宫中城上飞乌鹊岑君歌我有枳棘岑君伐之我有蟊贼岑君遏之狗吠不惊足下生氂含哺鼓腹焉知凶灾我喜我生独丁斯时美矣岑君于戱休兹郭乔卿歌厥徳仁明郭乔卿中正朝廷天下平皇甫嵩歌天下大乱兮市为墟母不保子兮妻失夫赖得皇甫兮复安居刘君歌邑然不乐思我刘君何时复来安此下民洛阳令歌天乆不雨烝人失所天王自出祝令特苦精符感应滂沱下雨荥阳令歌荥阳令有异政修立学校人易性令我子弟耻讼争京兆谣我府君道教举恩如春威如虎刚不吐柔不茹爱如母训如父束晢歌束先生通神明请天三日甘雨零我黍以育我稷以生何以醻之报束长生豫州歌幸哉遗黎免俘虏三辰既朗遇慈父𤣥酒忘劳甘瓠脯何以咏思歌且舞应詹歌乱离既普殆为灰朽侥倖之运赖兹应后歳寒不凋孤境独守拯我涂炭恵隆邱阜润同江海恩犹父母吴人歌紞如打五鼓鸡鸣天欲曙邓侯挽不留谢令推不去陇上歌陇上壮士有陈安躯干虽小腹中寛爱养将士同心肝䯀骢父马铁锻鞍七尺大刀奋如湍丈八蛇矛左右盘十盪十决无当前战始三交失蛇矛弃我䯀骢窜巖幽为我外援而悬头西流之水东流河一去不还奈子何裴公歌肥鲜不食丁庸不取裴公贞恵为世规矩敇勒歌敇勒川隂山下天似穹庐笼葢四野天苍苍野茫茫风吹草低见牛羊东征歌隋王通我思国家兮逺游京畿忽逢帝王兮降礼布衣遂懐古人之心兮将兴太平之基时异事变兮志乖愿违吁嗟道之不行兮垂翅东归皇之不断兮将身西飞淫预歌滟预大如马瞿唐不可下滟预大如牛瞿唐不可流淫预大如服瞿塘不可触金沙浮转多桂浦忌经过挟瑟歌春风宛转入曲房兼送小苑百花香白马金鞍去未返红粧玉筯下成行灵芝歌因灵寝兮产灵芝象三徳兮瑞应图延夀命兮光此都配上帝兮象太微㕘日月兮扬光辉古乐府卷一古乐府卷二钦定四库全书古乐府巻二元左克明撰鼓吹曲歌辞鼓吹曲一曰短箫铙歌刘瓛定军礼云鼓吹未知其始或曰黄帝岐伯所作以建威扬徳风劝敌士蔡邕礼乐志曰汉乐四品其四曰短箫铙歌军乐也建初伎録云列于殿庭者名鼓吹按孙权观魏武帝军作鼓吹而还此应是今之鼓吹晋中兴书曰汉武帝时南越加置七郡皆假鼓吹班超拜长史假鼓吹麾幢则短箫铙歌汉时已名鼓吹不自魏晋始也西京杂记汉大驾祠丼泉汾隂备千乘万骑有黄门前后部鼓吹则不独列于殿庭者名鼓吹也古今註曰汉乐有黄门鼓吹而短箫铙歌鼓吹之一章尔然则黄门鼓吹短箫铙歌与横吹曲得通名鼓吹但所用异尔汉有二十二曲列于鼓吹谓之铙歌而存者十八篇曰朱鹭思悲翁艾如张上之回拥离战城南巫山髙上陵将进酒君马黄芳树有所思雉子班圣人出上邪临髙台逺如期石流而务成𤣥云黄雀钓竿四篇其辞已亡魏文帝受命使缪袭改造十二曲曰楚之平战荥阳获吕布克官渡旧邦定武功屠柳城平南荆平闗中应帝期邕熈大和呉亦令韦昭改制十二曲曰炎精缺汉之季摅武师伐乌林秋风克皖城闗背徳通荆门章洪徳从厯数承天命𤣥化而君马黄雉子班圣人出临髙台逺如期石流务成𤣥云黄雀钓竿十曲竝仍其旧名晋武帝受禅命传元制二十二曲曰灵之祥宣受命征辽东宣辅政时运多难景龙飞平玉衡文皇统百揆因时运惟庸蜀天序大晋承运期金灵运于穆我皇仲春振旅夏苗田仲秋狝田顺天道唐尧𤣥云伯益钓竿而𤣥云钓竿名不改旧宋何承天于义熈末年秋制十五篇皆拟汉旧名大抵别增新意其义与古辞不合疑未尝被于歌声也如齐王融谢朓梁昭明太子统范云陈苏子卿等追拟古题立义不同今取其一二立于篇次以便观览云铙歌朱鹭汉古辞朱鹭鱼以乌路訾邪鹭何食食茄下不之食不以吐将以问诛者楚之平魏缪袭楚之平义兵征神武奋金鼓鸣迈武徳扬洪名汉室微社稷倾皇道失桓与灵阉官炽羣雄争邉韩起乱金城中国扰无纪经赫武皇起旗旌麾天下天下平济九州九州宁创武功武功成越五帝邈三王兴礼乐定纪纲普日月齐辉光炎精缺吴韦昭炎精缺汉道微皇纲弛政徳违衆姦炽民罔依赫武烈越龙飞陟天衢耀灵威鸣雷鼓抗电麾抚干衡镇地机厉虎旅骋熊罴发神听吐英竒张角破邉韩覊宛颍平南土绥神武章渥泽施金声震仁风驰显髙门启皇基统罔极垂将来灵之祥晋傅𤣥灵之祥石瑞章旌金徳出西方天降命授宣皇应期运时龙骧继大舜佐陶唐赞文武建帝纲孟氏叛据南疆追有扈乱五常吴㓂劲蜀虏疆交誓盟连遐荒宣赫怒奋鹰扬震干威曜电光陵九天陷石城枭逆命拯有生万国安四海宁朱路篇宋何承天朱路扬和鸾翠葢耀金华𤣥牡饰樊缨流旌拂飞霞雄㦸辟旷涂班剑翼髙车三军且莫喧听我奏铙歌清鞞惊短箫朗鼓节鸣笳人心惟恺豫兹音亮且和轻风起红尘渟澜发微波逸韵腾天路穨响结城阿仁声被八表威灵振九遐嗟嗟介胄士朂哉念皇家思悲翁汉古辞思悲翁唐思夺我美人侵以遇悲翁也但我思蓬首狗逐狡兎食交君枭子五枭母六拉沓髙飞暮安宿战荥阳魏缪袭战荥阳汴水陂戎士愤怒贯甲驰阵未成退徐荥二万骑堑垒平戎马伤六军惊势不集衆几倾白日没时晦𠖇顾中牟心屏营同盟疑计无成頼我武皇万国宁汉之季吴韦昭汉之季董卓乱桓桓武烈应时运义兵兴云旗建厉六师罗八阵飞鸣镝接白刄轻骑发介士奋丑虏震使衆散刼汉主迁西馆雄豪怒元恶偾赫赫皇祖功名闻宣受命晋传𤣥宣受命应天机风云时动神龙飞御诸葛镇雍梁邉境定夷夏康务节事勤定倾揽英雄保持盈渊穆穆赫明明沖而泰天之经养威重运神兵亮乃震毙天下宁思悲公篇何承天思悲公懐衮衣东国何悲公西归公西归流二叔㓜主既悟偃禾复偃禾复圣志申营都新邑从斯民从斯民徳惟明制礼作乐兴颂声兴颂声致嘉祥鸣凤爰集万国康万国康犹弗已握发吐飡下羣士惟我君继伊周亲覩盛世复何求艾如张汉古辞艾而张罗夷于何行成之四时和山出黄雀亦有罗雀以髙飞奈雀何为此倚欲谁肯礞室获吕布魏缪袭获吕布戮陈宫芟夷鲸鲵驱骋羣雄囊括天下运掌中摅武师吴韦昭摅武师斩黄祖㩋夷凶族革平西夏炎炎大烈震天下征辽东晋傅𤣥征辽东敌失㨿威灵迈日域公孙既授首羣逆破胆咸震怖朔北响应海表景附武功赫赫徳云布拟题陈苏子卿谁在闲门外罗家诸少年张机蓬艾侧结网槿篱邉若能飞自免岂为缯所纒黄雀倘为诫朱丝犹可延宋古辞几令吾唿厯舍居执来随咄武子邪令乌衘针相风其右其右几令吾唿羣议破葫执来随吾咄武子邪令乌今乌今入海相风及后几令吾唿无公赫吾执来随吾咄武子邪令乌无公赫吾婮立诸布始布上之回汉古辞上之回所中益夏将至行将北以承甘泉宫寒暑徳游石闗望诸国月支臣匃奴服令从百官疾駈驰千秋万嵗乐无极克官渡魏缪袭克绍官渡由白马僵尸流血被原野贼衆如犬羊王师尚寡沙塠傍风飞扬转战不利士卒伤今日不胜后何望土山地道不可当卒胜大捷震冀方屠城破邑神武遂章伐乌林吴韦昭曹操北伐抜柳城乘胜席卷遂南征刘氏不睦八郡震惊衆既降操屠荆舟车十万扬风声议者狐疑虑无成頼我大皇发圣明虎臣雄烈周与程破操乌林显章功名宣辅政晋傅𤣥宣皇辅政圣烈深拨乱反正从天心网罗文武才慎厥所生所生贤遗教施安上治民化风移肇创帝基洪业垂于铄明明时赫戏功济万世定二仪云泽雨施海外风驰翁离汉古辞拥离趾中可筑室何用葺之蕙用兰拥离趾中旧邦魏缪袭旧邦萧条心伤悲孤䰟翩翩当何依游士恋故涕如摧兵起事大令愿违传求亲戚在者谁立庙置后䰟来归秋风吴韦昭秋风扬沙尘寒露沾衣裳角弓持弦急鸠鸟化为应邉垂飞羽檄㓂贼侵界疆跨马披甲冑慷慨懐悲伤辞亲向长路安知存与亡穷达固有分志士思立功思立功邀之战场身逸获髙赏身没有遗封时运多难晋傅𤣥时运多难道教痡天地变化有盈虚蠢尔吴蛮虎视江湖我皇赫斯致天诛有征无战弭其图天威横被廓东隅雍离篇何承天雍士多离心荆民懐怨情二凶不量徳搆难称其兵王人衔朝命正辞纠不庭上宰宣九伐万里举长旌楼船掩江濆驷介飞重英归徳戒后夫贾勇尚先鸣逆徒既不济愚智亦相倾霜锋未及染鄢郢忽已清西川无潜鳞北渚有奔鲸凌威致天府一战夷三城江汉被美化宇宙歌太平惟我东郡民曾是深推诚战城南汉古辞战城南死郭北野死不𦵏乌可食为我谓乌且为客豪野死谅不𦵏腐肉安能去子逃水深激激蒲苇㝠㝠枭骑战鬬死驽马徘徊鸣梁筑室何以南梁何北禾黍不获君何食愿为忠臣安可得思子良臣良臣诚可思朝行出攻暮不夜归定武功魏缪袭定武功济黄河河水汤汤旦暮有横流波袁氏欲衰兄弟寻干戈决漳水水流滂沱嗟城中如流鱼谁能复顾室家计穷虑尽求来连和和不时心中忧戚贼衆内溃君臣奔北拔邺城奄有魏国王业艰难览观古今可为长叹克皖城吴韦昭克灭皖城遏冦贼恶此凶孽阻姦慝王师赫征衆倾覆除秽去暴戢兵革民得就农边境息诛君弔民昭至徳景龙飞晋傅𤣥景龙飞御天威聪鉴𤣥察动与神明协机从之者显逆之者灭夷文教敷武功巍普被四海万邦望风莫不来绥圣徳潜断先天弗违弗违祥享世永长勐以致寛道化光赫明明祚隆无疆帝绩惟期有命既集崇此洪基战城南篇何承天战城南冲黄尘丹旌电烻鼔雷震勍敌勐戎马殷横阵亘野若屯云仗大顺应三灵义之所感士忘生长剑击繁弱鸣飞镝炫晃乱奔星虎骑跃华眊旋朱火延起腾飞烟骁雄斩髙旗搴长角浮呌响清天夷羣冦殪逆徒余黎霑恵咏来苏奏恺乐归皇都班爵献俘邦国娱巫山髙汉古辞巫山髙髙以大淮水深难以逝我欲东归害梁不为我集无髙曳水何梁汤汤回回临水逺望泣下沾衣逺道之人心思归谓之何屠栁城魏缪袭屠栁城功诚难越度陇塞路漫漫北踰冈平但闻悲风正酸蹋顿授首遂登白狼山神武慹海外永无北顾患闗背徳吴韦昭闗背徳作鸱张割我邑城图不祥称兵北伐围樊襄阳嗟臂大于股将受其殃巍巍夫圣主睿徳与𤣥通与𤣥通亲任吕蒙泛舟洪汜池溯涉长江神武一何桓桓声烈正与风翔厯抚江安城大据郢邦虏羽授首百蛮咸来同盛哉无比隆平玉衡晋傅𤣥平玉衡糺姦回万国殊风四海乖礼贤养士覉御英雄思心齐纂戎洪业崇皇阶品物咸亨圣敬日跻聪鉴尽下情明明综天机巫山髙篇何承天巫山髙三崃峻青壁千寻深谷万仭崇巖冠灵林㝠冥山禽夜响晨猿相和鸣洪波迅澓载逝载停悽悽商旅之客懐苦情在昔阳九皇纲微李氏窃命宣武耀灵威蠢尔逆纵复践乱机王旅薄伐傅首来至京师古之为国惟徳是贵力战而虐民鲜不颠坠矧乃叛戾伊胡能遂咨尔巴子无放肆王融想像巫山髙薄暮阳台曲烟云乍舒巻猨鸟时断续彼美如可期寤言纷在瞩怃然坐相望秋风下庭緑范云巫山髙不极白日隠光辉霭霭朝云去溟溟暮雨归巖悬兽无迹林暗鸟疑飞枕席竟谁荐相望空依依上陵汉古辞上陵何美美下津风以寒问客从何来言从水中央桂树为君船青丝为君笮木兰为君櫂黄金错其间沧海之雀赤翅鸿白雁随山林乍开乍合曾不知日月明醴泉之水光泽何蔚蔚芝为车龙为马览遨游四海外甘露初二年芝生铜池中仙人下来饮延夀千万歳平南荆魏缪袭南荆何辽辽江汉浊不清菁茅乆不贡王师赫南征刘琮据襄阳贼备屯樊城六军庐新野金鼓震天庭刘子面缚至武皇许其成许其成抚其民陶陶江汉间普为大魏臣大魏臣向风思自新思自新齐功古人在昔虞与唐大魏得与均多选忠义士为喉脣天下一定万世无风尘通荆门吴韦昭荆门限巫山髙峻与云连蛮夷阻其险厯世怀不賔汉王据蜀郡崇好结和亲乖微中情疑谗夫乱其间大皇赫斯怒虎臣勇气震荡涤幽薮讨不恭观兵扬炎耀厉锋整封疆整封疆阐扬威武容功赫戏洪烈炳章邈矣帝皇世圣吴同厥风荒裔望清化化恢𢎞煌煌大吴延祚永未央文皇统百揆晋傅𤣥文皇统百揆继天理万方武将镇四隅英佐盈朝堂谋言协秋兰清风发其芳洪泽所渐润砾石为珪璋大道侔五帝盛徳踰三王咸光大上㕘天与地至化无内外无内外六合并康乂并康乂遘兹嘉㑹在昔羲与农大晋徳斯迈镇征及诸州为蕃卫𤣥功济四海洪烈流万世上陵者篇何承天上陵者相追攀被服纤丽振绮纨擕童幼升崇峦南望城阙郁盘桓王公第通衢端髙甍华屋列朱轩临濬谷掇秋兰士女悠奕映隰原指营丘感牛山爽鸠既没景君叹嗟歳聿逝不还志气衰沮𤣥鬓斑野莽宿坟土干顾此累累中心酸生必死亦何怨取乐今日展情懽将进酒汉古辞将进酒乗太白辨佳哉诗审搏放故歌心所作同隂气诗悉索使禹良工观者苦平闗中魏缪袭平闗中路向潼济浊水立髙墉鬬韩马离羣凶选骁骑纵两翼虏崩溃级万亿章洪徳吴韦昭章洪徳迈威神感殊风怀逺邻平南裔齐海濵越裳贡扶南臣珍货充庭所见日新因时运晋傅𤣥因时运圣策施长蛇交解羣桀离势穷奔吴虎骑厉惟武进审大计时迈其徳清一世将进酒篇何承天将进酒庆三朝备繁礼荐嘉肴荣枯换霜雾交缓春带命朋僚车等旗马齐镳怀温克乐林濠士失志愠情劳思㫖酒寄游遨败徳人甘醇醪耽长夜或淫妖兴屡舞厉哇謡形傞傞声号呶首既濡志亦荒性命夭国家亡嗟后生节酣觞匪酒辜孰为殃梁昭明太子洛阳轻薄子长安游侠儿宜城溢渠椀中山浮羽巵君马黄汉古辞君马黄臣马苍二马同逐臣马良易之有騩蔡有赭美人归以南驾车驰马美人伤我心佳人归以北驾车驰马佳人安终极金灵运晋傅𤣥金灵运天符发圣征见参日月惟我皇体神圣受魏禅应天命皇之兴灵有征登天麓御万乘皇之辅若阚虎爪牙奋莫之御皇之佐赞清化百事理万邦贺神祗应嘉瑞章恭享礼荐先皇乐时奏磬管锵鼓渊渊钟锽锽奠樽俎实玉觞神歆飨咸悦康宴孙子祐无疆大孝烝烝徳教被万方君马篇何承天君马丽且闲扬镳腾逸姿骏足蹑流景髙步追轻飞冉冉六辔柔奕奕金华晖轻霄羽翼葢长风靡淑旂愿为范氏驱雍容步中畿岂效诡遇子驰骋趣危机鈆陵策良驷造父为之悲不怨吴坂峻但恨伯乐稀赦彼岐山盗实济韩原师奈何汉魏主纵情营所私疲民甘藜藿廏马患盈肥人畜眢厥养苍生将焉归芳树汉古辞芳树日月君乱如于风芳树不上无心温而鹄三而为行临兰池心中懐我怅心不可匡目不可顾妒人之子愁杀人君有他心乐不可禁王将何侣如孙如鱼乎悲矣邕熙魏缪袭邕熙君臣念徳天下治登帝道获瑞寳颂声并作洋洋浩浩吉日临髙堂置酒列名倡歌声一何纡余杂笙簧八音谐有纪纲子孙永建万国夀考乐无央承天命吴韦昭承天命于昭圣徳三精垂象符灵表徳巨石立九穂植龙金其鳞乌赤其色舆人歌亿夫叹息超龙升袭帝服穷淳懿体𤣥黙夙兴临朝劳谦日昃易简以崇仁放逺谗与慝举贤才亲近有徳均田畴茂稼穑审法令定品式考功能用黜陟人思自尽唯心与力家国治王道直思我帝皇夀万亿长保天禄祚无极天序晋傅𤣥天序厯应受禅承灵祜御羣龙勒螭虎𢎞济大化英儁作辅明明统万机赫赫镇四方咎繇稷契之畴协兰芳礼王臣覆兆民化之如天与地谁敢爱其身芳树篇何承天芳树生北庭丰隆正徘徊翠颖陵冬秀红葩迎春开佳人闲幽室恵心婉以谐兰房掩绮幌緑草被长阶日夕游云际归禽命同栖皓月盈素景凉风拂中闺哀絃理虚堂要妙清且悽啸歌流激楚伤此硕人懐梁尘集丹帷微飇扬罗鞋岂怨嘉时暮徒惜良愿乖王融相望早春日烟华杂如雾复此佳丽人含情结芳树绮罗已自怜萱风多有趣去来徘徊者佳人不可遇谢朓早翫华池隂复影沧洲枻旑旎芳若斯葳蕤纷可结霜下桂枝铺怨与飞蓬折不厠玉盘滋谁怜终委絶有所思汉古辞有所思乃在大海南何用问遗君双珠瑇瑁簪用玉绍缭之闻君有他心拉杂摧烧之摧烧之当风扬其灰从今已往勿复相思相思与君絶鸡鸣狗吠兄嫂当知之妃唿豨秋风肃肃晨风飔东方须臾髙知之应帝期魏缪袭应帝期于昭我文皇厯数承天序龙飞自许昌聪明昭四表恩徳动遐方星辰为垂耀日月为重光河洛吐符瑞草木挺嘉祥麒麟步郊野黄龙游津梁白虎依山林凤凰鸣髙冈考图定篇籍功配上古羲皇羲皇无遗文仁圣相因循期运三千歳一生圣明君尧授舜万国万国皆附亲四门为穆穆教化常如神大魏兴盛与之为邻从厯数吴韦昭从厯数于穆我皇帝圣哲受之天神明表竒异建号创皇基聪睿协神思徳泽浸及昆虫浩荡越前代三光显精耀隂阳称至治肉角步郊畛凤凰栖灵囿神龟游沼池图谶摹文字黄龙觌鳞符祥日月记览往以察今我皇多绘事上钦昊天象下副万姓意光被弥苍生家户䝉惠赉风教肃以平颂声章嘉喜大吴隆绰有余裕惟庸蜀晋傅𤣥惟庸蜀僭号天一隅刘备逆帝命禅亮承其余拥衆数十万闚隙乘我虚驿骑进羽檄天下不遑居姜维屡㓂边陇上为荒芜文皇愍斯民厯世受罪辜外谟藩屏臣内谋衆士夫爪牙应指授腹心献良图良图协成文大兴百万军雷鼓震地起勐势陵浮云逋虏畏天诛面缚造垒门万里同风教逆命称妾臣光建五等纪纲天人有所思篇宋何承天有所思思昔人曾闵二子善养亲和颜色奉晨昏至诚烝烝通神明邹孟轲为齐卿称身受禄不贪荣道不用独拥楹三徙既谇礼义明飞鸟集勐兽附功成事毕乃更娶哀我生遘凶旻㓜罹荼酷备艰辛慈颜絶见无因长懐永思託邱坟王融如何有所思而无相见时宿昔梦颜色阶庭寻履綦髙张更何已引满终自持欲知忧能老为视镜中丝刘绘别离安可再而我更重之佳人不相见明月空在帷共衘满堂酌独歛向隅眉中心乱如雪宁知有所思雉子班汉古辞雉子班如此之干雉梁无以吾翁孺雉子知得雉子髙飞止黄鹄飞之以千里王可思雄来飞从雌视子趋一雉雉子车大驾马滕被王送行所中尧羊蜚从王孙行于穆我皇晋傅𤣥于穆我皇盛徳圣且明受禅君世光济羣生普天率土莫不来庭颙颙六合内望风仰泰清万国雍雍兴颂声大化洽地平而天成七政齐五衡惟平峨峨佐命济济羣英夙夜干干万几是经虽治兴匪荒宁谦道光冲不盈天地合徳日月同荣赫赫煌煌曜幽㝠三光克从于显天垂景星龙凤臻甘露宵零肃神祗祇上灵万物欣载自天効其成雉子游原泽篇何承天雉子游原泽㓜懐耿介心饮啄虽勤苦不愿栖园林古有避世士抗志清霄岑浩然寄卜肆挥棹通川隂逍遥风尘外散发抚鸣琴卿相非所眄何况于千金功名岂不美宠辱亦相寻冰炭结六府忧虞纒胸襟当世须大度量巳不克任三复泉流诫自惊良已深圣人出汉古辞圣人出隂阳和美人出游九河佳人来騑离哉何驾六飞龙四时和君之臣明䕶不道美人哉宜天子免甘星筮乐甫始美人子含四海仲春振旅晋傅𤣥仲春振旅大致民武教于时日新师执提工执鼓坐作从节有序盛矣允文允武蒐田表禡申法誓遂围禁献社祭允以时明国制文武并用礼之经列车如战大教明古今谁能去兵大晋继天济羣生上邪汉古辞上邪我欲与君相知长命无絶衰山无陵江水为竭冬雷震震夏雨雪天地合乃敢与君絶太和魏缪袭惟太和元年皇帝践阼圣且仁徳泽为流布灾蝗一时为絶息上天时雨露五谷溢田畴四民相率遵轨度事务征清天下狱讼察以情元首明魏家如此那得不太平𤣥化吴韦昭𤣥化象以天陛下圣真张皇纲率道以安民恵泽宣流而云布上下睦亲君臣酣宴乐激发弦歌扬妙新修文筹庙胜须时备驾巡洛津康哉泰四海欢忻越与三五邻大晋承运期晋傅𤣥大晋承运期徳隆圣皇时清晏白日垂光应箓图陟帝位继天正玉衡化行象神明至哉道隆虞与唐元首敷洪化百寮股肱并忠良时太康隆隆赫赫福祚盈无疆上邪篇何承天上邪下难正衆枉不可矫音和响必清端影縁直表大化扬仁风齐人犹偃草圣王既已没谁能𢎞至道开春湛柔露代终肃严霜承平贵孔孟政弊侯申商孝公明赏罸六世犹克昌李斯肆滥刑秦民所以亡汉宣隆中兴魏祖宁三方譬彼鍼与石效疾而称良行苇非不厚悠悠何讵央琴瑟时未调改弦当更张矧乃治天下此要安可忘临髙台汉古辞临髙台以轩下下有清水清且寒江有香草目以兰黄鹄髙飞离哉翻闗弓射鹄令我主夀万年收中吾夏苗田晋傅𤣥夏苗田运将徂军国异容文武殊乃命羣吏撰车徒辨其号名赞契书王军启八门行同上帝居时路建大麾云旗翳紫虚百官象其事疾则疾徐则徐回衡旋轸罢陈弊车献禽享祠烝烝配有虞惟大晋徳㕘两仪化云敷临髙台篇何承天临髙台望天衢飘然轻举陵太虚擕列子超帝乡云衣雨带乗风翔肃龙驾㑹瑶台清晖浮景溢蓬莱济西海濯洧盘伫立云岳结幽兰驰迅风游炎州愿言桑梓思旧游倾霄葢靡电旌降彼天涂頽窈㝠辞僊族归人羣懐忠抱义奉明君任穷达随所遭何为逺想令心劳谢朓千里常思归登台临绮翼才见孤鸟还未辨连山极四面动清风朝夜起寒色谁知倦游者嗟此故乡忆逺如期汉古辞逺如期益如夀处天左侧大乐万歳与天无极雅乐陈佳哉纷单于自归动如惊心虞心大佳万人还来谒者引乡殿陈累世未尝闻之增夀万年亦诚哉仲秋狝田晋傅𤣥仲秋狝田金徳常刚凉风清且厉凝露结为霜白藏司辰苍隼时鹰扬鹰扬犹尚父顺天以杀伐春秋时叙雷霆震威曜进退由钲鼔致禽祀祊羽毛之用充军府赫赫大晋徳芬烈陵三五敷化以文虽安不废武光宅四海永享天之祜逺期篇何承天逺期千里客肃驾候良辰近命城郭友具迩惟懿亲髙门启双闱长筵列佳賔中堂舞六佾三厢罗乐人箫管激悲音羽毛扬华文金石响髙宇絃歌动梁尘修标多巧捷九剑亦入神迁善自雅调成化由清均主人垂隆庆羣士乐亡身愿我圣明君迩期保万春石流汉古辞石流凉阳凉石水流为沙钖以微河为香向始冷将风阳北逝肯无敢与于杨心邪懐兰志金安薄北方开留离藂兰顺天道晋傅𤣥顺天道握神契三时示讲武事冬大閲鸣镯振鼓铎旌旗象虹霓文制其中武不穷武动军誓衆礼成而义举三驱役崇仁进止不失其序兵卒练将如阚虎惟阚虎气凌青云解围三面杀不殄羣偃旌麾班六军献享烝修典文嘉大晋徳配天禄报功爵候贤飨燕乐受兹百禄嘉万年石流篇何承天石上流水湔湔其波发源幽岫永归长河瞻彼逝者歳月其偕子在川上惟以增懐嗟我隠忧载劳寤寐遘此百罹有志不遂行年倐忽长勤是婴永言没世悼兹无成幸遇开泰沐浴嘉运缓带安寝亦又何愠古之为仁自求诸巳虚情遥慕终于徒已唐尧唐尧谘务成谦谦徳所兴积渐终光大履霜至坚冰神明道自然河海犹可凝舜禹统百揆元凯以次升禅让应天厯睿圣世相承我皇陟帝位平衡正凖绳徳化飞四表祥气见其征兴王坐俟旦亡主恬自矜致逺由近始覆篑成山陵披图按先籍有其证灵液𤣥云晋傅𤣥𤣥云起丘山祥气万里㑹龙飞何蜿蜿凤翔何翙翙昔在唐虞朝时见青云际今亲游万国流光溢天外鹤鸣在后园清音随风迈成汤隆显命伊挚来如飞周文猎渭濵遂载吕望归符合如影响先天天弗违辍耕综时纲解褐衿天维元功配二王芬世所稀我皇叙羣才洪烈何巍巍桓桓征四表济济理万机神化感无方髦才盈帝畿丕显惟昧旦日新孔所咨茂哉圣明徳日月同光辉伯益晋傅𤣥伯益佐舜禹职掌山与川徳侔十六相思心入无间智理周万物下如衆乌言黄雀应清化翔集何翩翩和鸣栖庭树徘徊云日间夏桀为无道密网施山河酷祝振纤网当奈黄雀何殷汤崇天徳去其三面罗逍遥羣飞来鸣声乃复和朱雀作南宿凤凰统羽羣赤乌衔书至天命瑞周文神雀今来游为我受命君嘉祥致天和膏泽降青云兰风发芳气阖世同其芬钓竿歌魏文帝东越河济水遥望大海涯钓竿何珊珊鱼尾何簁簁行路之好者芳饵欲何为晋傅𤣥钓竿何冉冉甘饵芳且鲜临川运思心微纶沈九渊太公寳此术乃在灵祕篇机变随物移精妙贯未然游鱼惊着钓潜龙飞戾天戾天安所至抚翼翔太清太清一何异两仪出浑成玉衡正三辰造化赋羣形退愿辅圣君与神合其灵我君𢎞逺畧天人不足并天人初并时昧昧何芒芒日月有徴兆文象兴二皇蚩尤乱生民黄帝用兵征万方逮夏禹而徳衰三代不及虞与唐我皇圣徳配尧舜受禅即祚享天祥率土䝉祐靡不肃庶事康庶事康穆穆明明荷百禄保无极永太平梁沈约桂舟既容与緑浦复回纡轻丝动弱芰微楫起单凫扣舷忘日莫卒歳以为娱刘孝绰钓舟画彩鹢鱼子服冰纨金辖茱萸网银钩翡翠竿敛桡随水脉急桨渡江湍湍长自不辞前蒲有佳期舩交棹影合浦深鱼出迟荷根时触饵菱芒乍罥丝莲渡江南手衣渝京兆眉垂竿自来乐谁能为太师古乐府巻二古乐府卷三钦定四库全书古乐府巻三元左克明撰横吹曲歌辞横吹曲其始亦谓之鼓吹马上奏之乃军中之乐也自汉已来北狄乐緫归鼓吹署其后分爲二部有箫笳者爲鼓吹用之朝㑹道路有鼓角者爲横吹用之军中马上所奏者是也晋书乐志曰横吹有鼓角又有胡角即胡乐也汉张骞入西域传其法于西京唯得摩诃兠勒一曲李延年因胡曲更造新声二十八解魏晋以来唯传十曲一曰黄鹄二曰陇头三曰出关四曰入闗五曰出塞六曰入塞七曰折杨栁八曰黄覃子九曰赤之杨十曰朢行人后有关山月洛阳道长安道梅花落紫骝马騘马雨雪刘生八曲合十八曲古辞间有存者今取六朝诸诗列于后以备观览云陇头陈后主陇头征戍客寒多不识春惊风起嘶马若雾杂飞尘投钱积石水歛辔交河津四面夕冰合万里望佳人陇头水梁元帝衘悲别陇头关路漫悠悠故乡迷逺近征人分去留沙飞晓成幕海气旦如楼欲识秦川处陇水向东流出关唐魏徴中原还逐鹿投笔事戎轩纵横计不就慷慨志犹存䇿杖谒天子驱马出关门请缨羁南越凭轼下东藩郁纡陟髙岫出没望中原古木吟寒鸟空山啼夜猿旣伤千里目还惊九折魂岂不惮艰险深怀国士恩季布无二诺侯嬴重一言人生感意气功名谁复论入关梁呉均羽檄起邉庭烽火乱如萤是时张愽望夜赴交河城马头要落日劒尾掣流星君恩未得报何论身命倾出塞古辞候骑出丼泉奔命入居延旗作浮云影阵如明月弦入塞周王裒戍久风尘色勲多意气豪建章楼阁逈长安陵树髙度氷伤马骨经寒坠节旄行当见天子无假用钱刀折杨栁梁元帝山髙巫崃长垂栁复垂杨同心且同折故人怀故乡山似莲花艶流如明月光寒夜猿声彻游子泪霑裳关山月梁元帝朝望清波道夜上白登䑓月中含桂树流影自徘徊寒沙逐风起春花犯雪开夜长无与晤衣单谁爲裁洛阳道梁元帝洛阳开大道城北达城西青槐随幔拂緑栁逐风低玉珂鸣战马金爪闘塲鸡桑萎日行暮多逄秦氏妻长安道神臯开陇右陆海实西秦金槌抵长乐复道向宜春落花依度幰垂栁拂行人金张及许史夜夜尚留賔梅花落宋鲍照中庭杂树多偏爲梅咨嗟问君何独然念其霜中能作花露中能作实揺荡春风媚春日念尔零落逐风飈徒有霜花无霜质紫骝马梁简文帝贱妾朝下机正値良人归青丝悬玉镫朱汗染香衣骤急珂弥响多尘乱飞彫菰幸可荐故心君莫违梁元帝长安美少年金络锦连钱宛转青丝鞚照耀珊瑚鞭騘马梁车騘马镂金鞍柘弹落金丸意欲骖驔走先作野游盘平明发下蔡日中过上兰路逺行湏疾非是畏人㸔騘马驱梁元帝朔方寒气重胡关饶苦雾白雪昼凝山黄云宿埋树连翩行役子终朝征马度试上金㣲山还㸔玉关路雨雪陈后主长城飞雪下边关地籁吟蒙蒙九天暗霏霏千里深树冷月恒少山雾日偏沉况听南归鴈切思哀笳音刘生梁元帝游侠有刘生然诺重西京扶风好惊坐长安恒借名榴花聊夜饮竹叶解朝酲结交李都尉遨游佳丽城梁鼔角横吹曲乐録云梁鼔角横吹曲有企喻瑯琊王鉅鹿公主紫骝马黄淡思地驱乐雀劳利慕容垂陇头流水等歌三十六曲此九曲有歌其二十五曲有歌有声乐府胡吹旧曲有十四篇唯淳于王捉搦东平刘生有歌其十一曲并亡又有隔谷折杨栁幽州马客吟慕容家自鲁企由谷陇头高阳王乐人等歌古辞并存唯木兰二曲不知起于何代也企喻歌古辞男儿欲作健结伴不湏多鹞子经天飞羣雀两向波放马大泽中草好马着臕牌子鐡裲裆铉鉾鹤尾条前行看后行齐着鐡裲裆前头㸔后头齐着鐡铉鉾男儿可怜䖝出门怀死忧尸䘮狭谷中白骨无人収瑯琊王歌新买五尺刀悬着中梁柱一日三摩挲剧于十五女瑯琊复瑯琊瑯琊大道王阳春二三月单衫绣裲裆东山㸔西水水流盘石间公死姥更嫁孤儿甚可怜瑯琊复瑯琊瑯琊大道王鹿鸣思长草愁人思故乡长安十二门光门最妍雅渭水从垄来浮游渭桥下瑯琊复瑯琊女郎大道王孟阳三四月移铺逐隂凉客行依主人愿得主人彊勐虎依深山愿得松栢长快马髙纒鬃遥知身是龙谁能骑此马唯有广平公鉅鹿公主歌官家出游雷大鼔细乘犊车开后户车前女子年十五手弹琵琶玉节舞鉅鹿公主殷照女皇帝陛下万几主紫骝马歌烧火烧野田野鸭飞上天童男娶寡妇壮女笑杀人髙髙山头树风吹叶落去一去数千里何当还故处十五从军征八十始得归道逄乡里人家中有阿谁遥㸔是君家松栢冢累累兎从狗窦入雉从梁上飞中庭生旅谷井上生旅葵舂谷持作饭採葵持作羮羮饭一时熟不知饴阿谁出门东向㸔泪落沾我衣黄淡思歌归归黄淡思逐郎还去来归归黄淡百逐郎何处索心中不能言腹作车轮旋与郎相知时但恐傍人闻江外何郁拂龙洲广州出象牙作㠶樯緑丝作帏繂緑丝何葳蕤逐郎还去来地驱乐歌青青黄黄雀石穨唐槌杀野牛押杀野羊驱羊入谷自羊在前老女不嫁蹋地唤天侧侧力力念君无极枕郎左臂随郎转侧摩捋郎须㸔郎颜色郎不念女不可与力月明光光星露堕欲来不来早语我雀劳利歌雨雪霏霏雀劳利长觜饱满短觜饥慕容垂歌慕容攀墻视呉军无邉岸我身分自当枉杀墻外汉慕容愁愤愤烧香作佛会愿作墻里鷰髙飞出墻外慕容出墻望呉军无邉岸咄我臣诸佐此事可惋叹陇头流水歌陇头流水流离西下念吾一身飘然旷野西上陇坂羊肠九囬山高谷深不觉脚酸手攀弱枝足踰弱泥隔谷歌兄在城中弟在外弓无弦箭无括食粮乏尽若爲活救我来救我来兄爲俘虏受困辱骨露力疲食不足弟爲官吏马食粟何惜钱刀来我赎淳于王歌肃肃河中育育熟湏含黄独坐空房中思我百媚郎百媚在城外千媚在中央但使心相念髙城何所妨东平刘生歌东平刘生安东子树木稀屋里无人㸔阿谁捉搦歌粟谷难舂付石臼弊衣难䕶付巧妇男儿千凶饱人手老女不嫁只生口谁家女子能行歩反着裌禅后裙露天生男女共一处愿得两箇成翁妪蕐隂山头百丈井下有流水彻骨泠可怜女子能照影不见其余见斜领黄桑柘屐蒲子履中央有丝两头系小时怜母大怜壻何不早嫁论家计折杨栁歌上马不捉鞭反拗杨柳枝下马吹长笛愁杀行客儿腹中愁不乐愿作郎马鞭出入擐郎臂蹀座郎膝邉放马两泉泽㤀不着连羁担鞍逐马走何见得马骑遥㸔孟津河杨柳郁婆娑我是虏家儿不解汉儿歌健儿须快马快马湏健儿䟤䟦黄尘下然后别雄雌幽州马客唫歌快马常苦瘦勦儿常苦贫黄禾起羸马有钱始作人荧荧帐中烛烛灭不久停盛时不作乐春花不重生南山自言髙只与北山齐女儿自言好故入郎君怀郎着紫袴褶女着綵裌裙男女共燕游黄花生后园黄花郁金色緑蛇衘珠丹辞谢牀上女还我十指镮慕容家自鲁企由谷歌郎在十重楼女在九重阁郎非黄鹞子那得云中雀陇头歌陇头流水鸣声幽咽遥望秦川心肝断絶朝发欣城暮宿陇头寒不能语舌巻入喉高阳乐人歌可怜白鼻騧相将入酒家无钱但共饮画地作交賖何处谍伤来两颊色如火自有桃花容莫言人劝我白鼻騧后魏温子昇少年多好事揽辔向西都相逢侠斜路驻马诣当垆木兰辞古辞喞喞复喞喞木兰当户织不闻机杼声唯闻女叹息问女何所思问女何所忆女亦无所思女亦无所忆昨夜见军帖可汗大㸃兵军书十二巻巻巻有爷名阿爷无大儿木兰无长兄愿爲市鞍马从此替爷征东市买骏马西市买鞍鞯南市买辔头北市买长鞭旦辞爷娘去暮宿黄河邉不闻爷娘唤女声但闻黄河流水鸣溅溅旦辞黄河去暮至黒山头不闻爷娘唤女声但闻燕山胡骑鸣啾啾万里赴戎机关山度若飞朔气传金柝寒光照鐡衣将军百战死壮士十年归归来见天子天子坐明堂䇿勲十二转赏赐百千彊可汗问所欲木兰不用尚书郎愿驰千里足送儿还故乡爷娘闻女来出郭相扶将阿妹闻姊来当戸理红粧小弟闻姊来磨刀霍霍向猪羊开我东阁门坐我西间床脱我战时袍着我旧时裳当牕理云鬓挂镜贴花黄出门㸔火伴火伴皆惊忙同行十二年不知木兰是女郎雄兔脚扑朔雌兎眼迷离䨇兎傍地走安能辨我是雄雌木兰抱杼嗟借问复爲谁欲闻所慽慽感激彊其颜老父𨽻兵籍气力日衰耗岂足万里行有子复尚少胡沙没马足朔风裂人肤老父旧羸病何以彊自扶本兰代父去秣马备戎行易却纨绮裳洗却鈆粉妆驰马赴军幕慷慨携干将朝屯雪山下暮宿青海傍夜袭月支虏更携于阗羌将军得胜归士卒还故乡父母见木兰喜极成悲伤木兰能承父母颜却卸巾鞲理丝簧昔爲烈士雄今复娇子容亲戚持酒贺父母始知生女与男同门前旧军都十年共﨑岖本结兄弟交死战誓不渝今也见木兰言声虽是颜貌殊惊愕不敢前叹重徒嘻吁世有臣子心能如木兰节忠孝两不渝千古之名焉可㓕古乐府巻三古乐府卷四钦定四库全书古乐府巻四元左克明撰相和曲歌辞上相和汉旧曲也丝竹更相和执节者歌本一部魏明帝分爲二晋茍朂採旧辞施用于世谓之清商三调歌诗即沈约所谓因絃管金石造歌以被之者也唐乐志云平调清调瑟调皆周房中曲之遗声汉世谓之三调又有楚调汉房中乐也与前三调总谓之相和调张永元嘉技録云有吟叹四曲亦列于相和歌又有大曲十五篇分于诸调唯满歌行一曲诸调不载故附见于大曲之下云相和曲箜篌引公无渡河公竟渡河堕河而死当柰公何江南曲古辞江南可採莲莲叶何田田鱼戯莲叶间鱼戯莲叶东鱼戯莲叶西鱼戯莲叶南鱼戯莲叶北梁简文帝桂檝晩应旋歴岸扣轻舷紫荷擎钓鲤银筐挿短莲人归浦口暗那得久回船江南思宋汤惠休幽客海隂路留戍淮阳津垂情向春草知是故乡人精列魏武帝厥初生造化之陶物莫不有终期莫不有终期圣贤不能免何爲懐此忧愿螭龙之驾思想崐崘居思想崐崘居见期于迂恠志意在蓬莱志意在蓬莱周孔圣徂落㑹稽以坟丘㑹稽以坟丘陶陶谁能度君子以弗忧年之暮柰何时过时来㣲度关山魏武帝天地间人爲贵立君牧民爲之轨则车辙马迹经纬四极黜陟幽明黎庶繁息于铄贤圣总统邦域封建五爵井田刑狱有燔丹书无普赦赎皐陶甫侯何有失职嗟哉后世改制易律劳民爲君役赋其力舜漆食噐畔者十国不及唐尧采椽不斵世叹伯夷欲以厉俗侈恶之大俭爲共德许由推让岂有讼曲兼爱尚同䟽者爲戚梁戴暠昔聼陇头吟平居已流涕今日关山望长安树如荠千里非乡邑百姓爲兄弟军中大体自相褒其间得意各分曹慱陵轻侠皆无位幽州重气本多豪马衘苜蓿叶劒莹䴙鹈膏初征心未习复值鴈飞入山头㸔月近草上知风急笛喝曲难成笳繁响还澁武帝初承平东伐复西征蓟门海作堑榆塞氷爲城催令四校出倚望三邉平箭服朝来动刀环临阵鸣将军一百战都䕶五千兵且决雄雌眼前利谁道功名身后事丈夫意气本自然来时辞第巳闻天但令此身与命在不持烽火照丼泉东光古辞东光平苍梧何不平苍梧多腐粟无益诸军粮诸军游荡子早行多悲伤十五魏文帝登山而远望谿谷多所有楩柟千余尺衆草之盛茂蕐叶耀人目五色难可纪雉雊山鸡鸣虎啸谷风起号罢当我道狂顾动牙齿薤露歌古辞薤上露何易晞露晞明朝更复落人死一去何时归魏曹植天地无穷极隂阳转相因人居一世间忽若风吹尘愿得展功勤输力于明君怀此王佐才慷慨独不羣鳞介尊神龙走兽宗麒麟虫兽犹知德何况于士人孔氏删诗书王业粲已分骋我径寸翰流藻垂蕐芬蒿里曲古辞蒿里谁家地聚歛䰟魄无贤愚鬼伯一何相催促人命不得少踟蹰魏武帝闗东有义士兴兵讨羣兇初期㑹盟津乃心在咸阳军合力不齐踌躇而鴈行势利使人争嗣还自相戕淮南弟称号刻玺于北方铠甲生虮虱万姓以死亡白骨露于野千里无鸡鸣生民百遗一念之絶人肠惟汉行魏曹植太极定二仪清浊始以形三光炤八极天道甚着明爲人立君长欲以遂其生行仁章以瑞变故诫骄盈神高而聴卑报若响应声明主敬细㣲三季瞢天经二皇称至化盛哉唐虞庭禹汤继厥德周亦致太平在昔怀帝京日不敢宁济济在公朝万载驰其名挽歌魏缪袭生时游国都死没弃中野朝发髙堂上暮宿黄泉下白日入虞渊悬车息驷马造化虽神明安能复存我形容稍歇㓕齿髪行当堕自古皆有然谁能离此者对酒魏武帝对酒歌太平时吏不唿门王者贤且明宰相股肱皆忠良咸礼让民无所争讼三年耕有九年储仓谷满盈班白不负戴雨泽如此百谷用成却走马以粪其土田爵公侯伯子男咸爱其民以黜陟幽明子养有若父与兄犯礼法轻重随其刑路无拾遗之私囹圄空虚冬节不断人耄耋皆得以寿终恩德广及草木昆虫梁范云对酒心自足故人来共持方恱罗衿解谁念髪成丝徇性良爲达求名本自欺迨君当歌日及我倾樽时鸡鸣古辞鸡鸣高树巅狗吠深宫中荡子何所之天下方太平刑法非有贷柔协正乱名黄金爲君门碧玉爲轩堂上有双樽酒作使邯郸倡刘王碧青甓后出郭门王舍后有方池池中双鸳鸯鸳鸯七十二罗列自成行鸣声何啾啾闻我殿东厢兄弟四五人皆爲侍中郎五日一时来观者满路傍黄金络马头颎颎何煌煌桃生露井上李树生桃傍虫来啮桃根李树代桃殭树木身相代兄弟还相㤀鸡鸣篇梁刘孝威埘鸡识将曙长鸣高树巅啄叶疑彰羽排花彊欲前意气多惊举飘飏独无侣陈思助鬪协狸膏郈昭妬对敌安金距丹山可爱有鳯凰金门飞舞有鸳鸯何如五德美岂胜千里祥鸡鸣高树巅梁简文帝碧玉好名倡夫壻侍中郎桃花全覆井金门半隐堂时欣一来下复比双鸳鸯鸡鸣天尚早东乌定未光乌生古辞乌生八九子端坐秦氏桂树间唶我秦氏家有游遨荡子工用睢阳彊苏合弹左手持彊弹两丸出入乌东西唶我一丸即发中乌身乌死魂魄飞掦上天阿母生乌子时乃在南山嵓石间唶我人民安知乌子处蹊径窈窕安从通白鹿乃在上林西苑中射工尚复得白鹿脯唶我黄鹄摩天极高飞后宫尚复得烹煮之鲤鱼乃在洛水深渊中钓钩尚得鲤鱼口唶我人民生各各有寿命死生何湏复道前后乌生八九子刘孝威城上乌一年生九雏枝轻巢本狭风多叶早枯氄毛不自煖张翼彊相唿金柝严兮翠楼肃蜃壁光兮椒泥馥虞机衡网不得猜鹰鸷隼鹘无由逐永愿共栖曽氏冠同瑞周王屋莫啼城上寒犹贤野间宿羽成翮备各西东丁年赋命有穷通不见高飞帝辇侧逺託日轮中尚王吉箭犹婴夏羿弓岂如变彩救燕质入梦祚昭公留声表师退集幕示营空灵台已铸像流苏时候风城上乌梁呉均乌乌城上乌翩翩尾毕逋凢生八九子夜夜啼相唿质㣲知虑少体贱毛衣麤陛下三万嵗臣至执金吾梁朱超朝飞集帝城犹带夜啼声近日毛虽煖闻弦心尚惊平陵东古辞平陵东松栢桐不知何人刦义公刦义公在高堂下交钱百万两走马两走马亦诚难顾见追吏心中恻心中恻血出漉归告我家卖黄犊魏曹植阊阖开天衢通被我羽衣乘飞龙乘飞龙与仙期东上蓬莱採灵芝灵芝採之可服食年若王父无终极陌上桑古辞日出东南隅照我秦氏楼秦氏有好女自名爲罗敷罗敷喜蚕桑採桑城南隅青丝爲笼系桂枝爲笼钩头上倭堕髻耳中明月珠缃绮爲下裙紫衣爲上襦行者见罗敷下担捋髭须少年见罗敷脱帽着帩头耕者㤀其犂锄者忘其锄来归相怒怨但坐观罗敷使君从南来五马立踟蹰使君遣吏徃问是谁家姝秦氏有好女自名爲罗敷罗敷年几何二十尚不足十五颇有余使君谢罗敷宁可共载不罗敷前致辞使君一何愚使君自有妇罗敷自有夫东方千余骑夫壻居上头何用识夫壻白马从骊驹青丝系马尾黄金络马头腰中鹿卢劒可直千万余十五府小史二十朝大夫三十侍中郎四十专城居爲人洁白晢鬑鬑颇有须盈盈公府歩冉冉府中趋坐中数千人皆言夫壻殊魏武帝驾虹蜺乗赤云登彼九疑歴玉门济天汉至崑崙见西王母谒东君交赤松及羡门受要秘道爱精神食芝英饮醴泉拄杖桂枝佩秋兰絶人事游浑元若疾风游歘飘翩景未移行数千夀如南山不㤀愆梁王筠日出秦楼明条垂露尚盈蚕饥心自急开奁妆不成梁王台卿令月开和景处处动春心挂筐须叶满息倦重枝隂艳歌行晋传𤣥日出东南隅照我秦氏楼秦氏有好女自字爲罗敷首戴金翠餙耳缀明月珠白素爲下裾丹霞爲上襦一顾倾朝市再顾国爲虚问女居安在常在城南居青楼临大巷幽门结重枢使君自南来驷马立踟蹰遣吏谢贤女岂可同行车斯女长跪对使君言何殊使君自有妇贱妾有鄙夫天地正厥位愿君改其图日出东南隅晋陆机扶桑升朝晖照此高台端高台多妖丽濬房出清颜淑貌耀皎日惠心清且闲羙目掦玉泽蛾眉象翠翰鲜肤一何润秀色若可餐窈窕多容仪婉媚巧笑言暮春春服成粲粲绮与纨金雀垂藻翘琼佩结瑶璠方驾扬清尘濯足洛水澜蔼蔼风云㑹佳人一何繁南崖充罗幙北渚盈軿轩清川含藻景髙岸被蕐丹馥馥芳袖挥泠泠纎指弹悲歌吐清响雅韵播幽兰丹唇含九秋妍迹凌七盘赴曲迅惊鸿蹈节如集鸾绮态随颜变沈姿无定源俯仰纷阿那顾歩咸可懽遗芳结飞飈浮景映清湍冶容不足咏春游良可叹陈殷谋秦楼出佳丽正值朝日光陌头能驻马花处复添香日出行周萧撝昬昬隐逺雾团团乗阵云正值秦楼女含娇酬使君吟叹曲大雅吟晋石崇堂堂太祖渊𢎞其量仁格宇宙义风遐畅啔土万里志在翼亮参分有二周文是尚于穆武王奕世载聦钦明沖黙文思允恭武则不勐化则时雍庭有仪鳯郊有游龙启路千里万国率从荡清呉㑹六合乃同百姓仰德良史书功超越三代唐虞比踪王明君石崇我本汉家子将适单于庭辞诀未及终前驱已抗旌仆御涕流离辕马悲且呜哀郁伤五内泣涙沾朱缨行行日已逺遂造匈奴城延我于穹庐加我阏氏名殊类非所安虽贵非所荣父子见陵辱对之慙且惊杀身良不易黙黙以茍生茍生亦何聊积思常愤盈愿假飞鸿翼乗之以遐征飞鸿不我顾伫立以屏营昔爲匣中玉今爲粪上英朝蕐不足嘉丼与秋草并传语后世人逺嫁难爲情宋鲍照旣事转蓬逺心随鴈路絶霜鞞旦夕惊邉笳中夜咽梁施荣泰垂罗下椒阁举䄂拂邉尘喞喞抚心叹蛾眉误杀人楚妃叹石崇荡荡大楚跨上万里北据方城南接交趾西抚巴汉东被海涘五侯九伯是疆是理矫矫庄王渊停岳峙冕旒垂精充纩塞耳韬光戢耀濳黙恭已内委樊姬外任孙子猗猗樊姬体道履信旣绌虞丘九女是进杜絶邪佞广启令𦙍割欢抑宠居之不吝不吝实难可谓知几化自近始着于闺闱光佐霸业迈德掦威羣后列辟式瞻洪规譬彼江海百川咸归万邦作歌身没名飞昭君辞张正见塞树暗邉尘霜楼明汉月泪染上春衣忧变蕐年髪隋何妥昔闻别鹤弄已自轸离情今来昭君曲还悲秋草并梁武陵王纪塞外无春色邉城有风霜谁堪览明镜持许照红妆王子乔古辞王子乔参驾白鹿云中遨参驾白鹿云中遨下游来王子乔参驾白鹿上至云戯游遨上建逋隂广里践近高结仙宫过谒三台东游四海五岳上过蓬莱紫云台三王五帝不足令令我圣朝应太平养民若子事父明当䆒天禄永康宁玉女罗坐吹笛箫嗟行圣人游八极鸣吐衘福翔殿侧圣主享万年悲吟皇帝延寿命平调曲长歌行古辞青青园中葵朝露待日晞阳春布德泽万物生光辉常恐秋节至焜黄蕐叶衰百川东到海何时复西归少壮不努力老大徒伤悲古辞仙人骑白鹿发短耳何长导我上太蕐揽芝获赤幢来到主人门奉药一玉箱主人服此药身体一日康彊发白更黒延年寿命长岧岧山上亭皎皎云间星逺望使心思游子恋所生驱车出北门遥观洛阳城凯风吹长棘夭夭枝叶倾黄鸟飞相追咬咬弄音声竚立望西河泣下沾罗缨魏文帝西山亦何高高高垂无极上有两仙僮不饮亦不食与我一丸药光耀有五色服药四五日身体生羽翼轻举乗浮云倐忽行万亿流览观四海茫茫非所识彭祖称七百悠悠安可原老聃适西戎于今竟不还王乔假虚辞赤松垂空言达人识真伪愚夫好妄传追念徃古事愦愦千万端百家多迂恠圣道我所观晋陆机逝矣经天日悲哉带地川寸隂无停晷尺波徒自旋年往迅劲矢时来亮急弦逺期鲜克及盈数固希全容蕐夙夜零体泽坐自捐兹物茍难停吾寿安得延俛仰逝将过倐忽几何间慷慨亦焉诉天道良自然但恨功名薄竹帛无所宣迨及歳未暮长歌乗我闲鰕䱉篇魏曹植鰕䱉游潢潦不知江海流燕雀戯藩柴安识鸿鹄游世事此诚明大德固无俦驾言登五岳然后小陵丘俯观上路人势利惟是谋雠高念皇家逺怀柔九州抚劒而雷音勐气纵横浮泛泊徒嗷嗷谁知壮士忧短歌行魏武帝对酒当歌人生几何譬如朝露去日苦多慨当以慷忧思难忘何以解忧唯有杜康青青子衿悠悠我心但爲君故沈吟至今呦呦鹿鸣食野之苹我有嘉賔鼓瑟吹笙明明如月何时可掇忧从中来不可断絶越陌度阡枉用相存契阔谈䜩心念旧恩月明星稀鸟鹊南飞绕树三匝何枝可依山不厌高海不厌深周公吐哺天下归心晋陆机置酒高堂悲歌临觞人生几何逝如朝霜时无重至蕐不再掦苹以春晖兰以秋芳来日苦短去日苦长今我不乐蟋蟀在房乐以㑹兴悲以别章岂日无感忧爲子㤀我酒旣㫖我肴旣臧短歌可咏长夜无荒铜雀台陈张正见凄凉铜雀晚揺落墓田通云惨当歌日松吟欲舞风人䟽瑶席泠曲罢繐帷空可惜年将泪俱尽望陵中铜雀妓齐谢朓繐帷飘井干樽酒若平生郁郁西陵树讵闻歌吹声芳襟染泪迹婵娟空复情玉座犹寂寞况乃妾身轻勐虎行魏文帝与君媾新欢託配于仁仪充列于紫㣲升降焉可知梧桐攀鳯翼云雨散洪池晋陆机渴不饮盗泉水热不息恶木隂恶木岂无枝志士多苦心整驾肃时命杖䇿将远寻饥食勐虎窟寒栖野雀林日归功未建时往歳载隂崇云临岸骇鸣条随风吟静言幽谷底长啸高山岑急弦无懦响亮节难爲音人生诚未易曷云开此襟眷我耿介怀俯仰愧古今双桐生空井梁简文帝季月对桐井新枝杂旧株晚叶蔵栖鳯朝花拂曙乌还㸔稚子照银牀系辘轳君子行古辞君子防未然不处嫌疑间𤓰田不纳履李下不正冠嫂叔不亲授长㓜不比肩劳谦得其柄和光甚独难周公下白屋吐哺不及餐一沭三握发后世称圣贤燕歌行魏文帝秋风萧瑟天气凉草木揺落露爲霜羣燕辞归鴈南翔念君客游多思肠慊慊思归恋故乡君何淹留寄他方贱妾茕茕守空房忧来思君不敢忘不觉泪下沾衣裳援瑟鸣絃发清商短歌㣲吟不能长明月皎皎照我床星汉西流夜未央牵牛织女遥相望尔独何辜限河梁魏文帝别日何易㑹日难山川悠逺路澷澷郁陶思君未敢言寄书浮云徃不还涕零雨面毁容颜谁能懐忧独不叹展诗清歌聊自寛乐徃哀来摧肺肝耿耿伏枕不能眠披衣出户歩东阡悲风清厉秋气寒罗帷徐动经秦轩仰㸔星月观云间飞鸧晨鸣声可怜留连顾懐不能存魏明帝白日晼晼忽西倾霜露惨悽涂阶庭秋草卷叶摧枝茎翩翩飞蓬常独征有似游子不安宁从军行魏王粲从军有苦乐但问所从谁所从神且武焉得久劳师相公征关右赫怒震天威一举灭獯虏再举服羌夷西収邉地贼忽若俯拾遗陈赏越丘山酒肉踰川坻军中多饫饶人马皆溢肥徒行兼乗还空出有余资拓地三千里往返速如飞歌舞入邺城所愿获无违昼日处大朝日暮薄言归外叅时明政内不废家私禽兽惮爲犠良苖实已挥窃慕负鼎翁愿厉朽钝姿不能效沮溺相随把锄犁熟览夫子诗信知所言非周赵王辽东烽火照丼泉蓟北亭障接燕然水冻菖蒲未生节关寒榆叶不成钱从军五更转陈伏知道一更刁斗鸣校尉逴连城遥闻射鵰骑悬惮将军名二更愁未央高城寒夜长试将弓学月聊持劒比霜三更夜警新横吹独吟春强聴梅花落悞忆栁园人四更星汉低落月与云齐依稀北风里胡笳杂马嘶五更催送筹晓色映山头城乌初起堞更人悄下楼鞠歌行晋陆机朝云升应龙攀乗风逺游腾云端鼔钟歇岂自欢急弦髙张思和弹时希值年夙愆循已虽易人知难王阳登贡公欢罕生旣没国子叹嗟千载岂虚言邈矣逺念情忾然清调曲苦寒行魏文帝北上太行山艰哉何巍巍羊肠坂诘屈车轮爲之摧树木何萧瑟北风声正悲熊罴对我蹲虎豹夹路啼谿谷少人民雪落何霏霏延颈长叹息逺行多所怀我心何怫郁思欲一东归水深桥梁絶中道正徘徊迷惑失故路薄暮无所栖行行日已逺人马同时饥檐囊行取薪斧氷持作糜悲彼东山诗悠悠使我哀豫章行晋陆机汎舟清川渚遥望高山隂川陆殊途轨懿亲将逺寻三荆欢同株四鸟悲异林乐㑹良自古悼别岂独今寄世将几何日无停隂前路旣已多后途随年侵促促薄暮景亹亹鲜克禁曷爲复以兹曾是怀苦心逺节婴物浅近情能不深行矣保嘉福景絶继以音魏曹植穷达难豫图祸福信亦然虞舜不逢尧耕耘处中田太公未遭文渔钓终渭川不见鲁孔子穷困陈蔡间周公下白屋天下称其贤鸳鸯自用亲不若比翼连他人虽同盟骨肉天性然周公穆康叔管蔡则流言子臧让千乗季札慕其贤豫章行苦相篇晋傅𤣥苦相身爲女卑陋难再陈儿男当门户堕地自生神雄心志四海万里望风尘女育无欣爱不爲家所珍长大逃深室藏头羞见人垂泪适他乡忽如雨絶云低头和颜色素齿结朱唇跪拜无复数婢妾如严賔情合同云汉葵藿仰阳春心乖甚水火百恶集其身玉颜随年变丈夫多好新昔爲形与影今爲胡与秦胡秦时相见一絶踰参辰董逃行古辞吾欲上谒从高山山头危险道路难遥望五岳端黄金爲阙班璘但见芝草叶落纷纷百鸟集来如烟山兽纷纶麟辟邪其端鵾鸡声鸣但见山兽援戱相拘攀小复前行玉堂未心怀流还传教出门来门外人何求所言欲从圣道求一得命延教敕凢吏受言採取神药若木端白兎长跪擣药虾蟆丸奉上陛下一玉柈服此药可得神仙服尔神药莫不欢喜陛下长生老寿四面肃肃稽首天神拥䕶左右陛下长与天相保守晋陆机和风习习薄林柔条布叶垂隂鸣鸠拂羽相寻仓庚喈喈弄音感时悼逝伤心日月相追周旋万里倐忽几年人皆冉冉西迁盛时一往不还慷慨乖念悽然昔爲少年无忧常恠秉烛夜游翩翩宵征何求于今知此有由但爲老去年遒盛固有衰不疑长夜㝠㝠无期何不驱驰及时聊乐永日自怡赍此遗情何之人生居世爲安岂若及时爲欢世道多故万端忧虑纷错交颜老行及之长叹相逄行古辞相逢狭路间道隘不容车不知何年少夹毂问君家君家诚易知易知复难㤀黄金爲君门白玉爲君堂堂上置樽酒作使邯郸倡中庭生桂树蕐灯何煌煌兄弟两三人中子爲侍郎五日一来归道上自生光黄金络马头观者盈道傍入门时左顾但见双鸳鸯鸳鸯七十二罗列自成行音声何噰噰鹤鸣东西厢大妇织绮罗中妇织流黄小妇无所爲挟瑟上高堂丈人且安坐调丝方未央长安有狭斜行古辞长安有狭斜狭斜不容车适逢两少年挟毂问君家君家新市傍易知复难㤀大子二千石中子孝亷郎小子无官职衣冠仕洛阳三子俱入室室中自生光大妇织绮纻中妇织流黄小妇无所爲挟琴上高堂丈人且徐徐调絃讵未央晋陆机伊洛有岐路岐路交朱轮轻盖承蕐景腾歩蹑飞尘鸣玉岂朴儒冯轼皆俊民烈心厉劲秋丽服鲜芳春余本倦游客豪彦多旧亲倾盖承芳讯欲鸣当及晨守一不足矜岐路良可遵规行无旷迹矩歩岂逮人投足绪已尔四时不必循将遂殊涂轨要子同归津塘上行魏武帝蒲生我池中其叶何离离傍能行仁义莫若妾自知衆口铄黄金使君生别离念君去我时独愁常苦悲想见君颜色感结伤心脾念君常苦悲夜夜不能寐莫以豪贤故弃捐素所爱莫以鱼肉贱弃捐葱与薤莫以麻枲贱弃捐菅与蒯出亦复苦愁入亦复苦愁邉地多悲风树木何修修从君致独乐延年寿千秋晋陆机江蓠生幽渚㣲芳不足宣被䝉风云㑹移居华池邉发藻玉台下垂影沧浪泉霑润旣已渥结根奥且坚四节逝不处繁蕐难久鲜淑气与时殒余芳随风捐天道有迁易人理无常全男懽智倾愚女爱衰避妍不惜微躯退但惧苍蝇前愿君广末光照妾薄暮年蒲生行浮萍篇魏曹植浮萍寄清水随风东西流结髪辞严亲来爲君子仇恪勤在朝夕无端获罪尤在昔䝉恩惠和乐如瑟琴何意今摧頺旷若商与参茱茰自有芳不若桂与兰新人虽可爱无若故所欢行云有返期君恩傥中还慊慊仰天叹愁心将何愬日月不恒处人生忽若寓悲风来入怀泪下如垂露发箧造裳衣裁缝纨与素秋胡行魏文帝尧任舜禹当复何爲百兽率舞鳯凰来仪得人则安失人则危唯贤知贤人不易知歌以永言诚不易移鸣条之役万举必全明德通灵降福自天魏武帝晨上散关山此道当何难晨上散关山此道当何难牛顿不起车堕谷间坐盘石之上弹五絃之琴作爲清角韵意中迷烦歌以言志晨上㪚关山有何三老公卒来在我傍有何三老公卒来在我傍负揜被裘似非恒人谓卿云何困苦以自怨徨徨所欲来到此间歌以言志有何三老公我居崑崙山所谓者眞人我居崑崙山所谓者眞人道深有可得名山歴观遨游八极枕石漱流饮泉沉吟不决遂上升天歌以言志我居崑崙山去去不可追长恨相牵攀去去不可追长恨相牵攀夜夜安得寐惆怅以自怜正而不谲乃赋依因经传所过西来所传歌以言志去去不可追晋傅𤣥秋胡纳令室三日宦他卿皎皎洁妇姿泠泠守空房燕婉不终夕别如参与商忧来犹四海易感难可防人言生日短愁者苦夜长百草掦春蕐攘腕採柔桑素手寻繁枝落叶不盈筐罗衣翳玉体回目流采章君子倦仕归车马如龙骧精诚驰万里旣去两相㤀行人恱令颜借息此树傍诱以逢卿喻遂下黄金装烈烈贞女忿言辞厉秋霜长驱及居室奉金升北堂母立唿妇来欢情乐未央秋胡见此妇惕然怀探汤负心岂不惭永誓非所望清浊自异源凫鳯不并翔引身赴长流果哉洁妇肠彼夫旣不淑此妇亦太刚古乐府巻四古乐府卷五钦定四库全书古乐府巻五元左克明撰相和曲歌辞下瑟调曲善哉行古辞来日大难口燥唇干今日相乐皆当喜欢经歴名山芝草飜飜仙人王乔奉药一丸自惜袖短内手知寒惭无灵辄以报赵宣月没参横北斗阑干亲交在门饥不及飡欢日尚少戚日苦多以何忘忧弹筝酒歌淮南八公要道不烦参驾六龙游戏云端魏文帝有美一人婉如清扬妍姿巧笑和媚心肠知音识曲善为乐方哀絃㣲妙清气含芳流郑激楚度宫中商感心动耳绮丽难忘离鸟夕宿在彼中洲延颈鼓翼悲鸣相求眷然顾之使我心愁嗟尔昔人何以忘忧朝日乐相乐酣饮不知醉悲絃激新声长笛吹清气絃歌感人肠四坐皆懽恱寥寥髙堂上凉风入我室持满如不盈有徳者能卒君子多苦心所愁不但一慊慊下白屋吐握不可失衆賔饱满归主人苦不悉比翼翔云汉罗者安所羇沖静得自然荣华何足为朝游髙台观夕宴华池隂大酋奉甘醪兽人献嘉禽齐倡发东舞秦筝奏西音有客从南来为我弹清琴五音纷繁㑹拊者激微吟游鱼乗波听踊跃自浮沉飞鸟飜翔舞悲鸣集北林乐极哀情来寥亮摧肝心清角岂不妙徳薄所不任大哉子野言弭絃且自禁魏武帝自惜身薄祜夙贱罹孤苦既无三徙教不闻过庭语其穷如抽裂自以思所怙虽懐一介志是时其能与守穷者贫贱惋叹泪如雨泣涕于悲夫乞活安能覩我愿于天穷琅邪倾侧左虽欲竭忠诚欣公归其楚快人由为叹抱情不得叙显行天教人谁知莫不绪我愿何时随此叹亦难处今我将何照于光曜释衔不如雨古公亶父积徳垂仁思𢎞一道哲王于豳太伯仲雍王徳之仁行施百世断髪文身伯夷叔齐古之遗贤让国不用饿殂首山智哉山甫相彼宣王何用杜伯累我圣贤齐桓之霸赖得仲父后任竖刁虫流出戸晏子平仲积徳兼仁与世沈徳未必思命仲尼之世王国为君随制饮酒扬波使官当来日大难魏曹植日苦短乐有余乃置玉罇办东厨广情故心相于阖门置酒和乐欣欣游马后来袁车解轮今日同堂出门异乡别易㑹难各尽杯觞陇西行古辞天上何所有歴歴种白榆桂树夹道生青龙对道隅鳯凰鸣啾啾一母将九雏顾视世间人为乐甚独殊好妇出迎客颜色正敷愉伸腰再拜跪问客平安不请客北堂上坐客毡氍毹清白各异樽酒上正华疏酌酒持与客客言主人持却畧再拜跪然后持一杯谈笑未及竟左顾敇中厨促令办麤饭慎莫使稽留废礼送客出盈盈府中趋送客亦不逺足不过门枢取妇得如此齐姜亦不如健妇持门户亦胜一丈夫梁简文帝陇西四战地羽檄岁时闻䕶𦍑拥汉节校尉立元勲石门留铁骑氷城息夜军洗兵逢骤雨送阵出黄云沙长无止泊水脉屡萦分当思勒彞鼎无用想罗裙步出夏门行古辞邪径过空庐好人常独居卒得神仙道上与天相扶过谒王父母乃在太山隅离天四五里道逢赤松俱揽辔为我御将吾天上游天上何所有歴歴种白榆桂树夹道生青龙对伏趺折杨栁行古辞黙黙施行违厥罚随事来末喜杀龙逢桀放于鸣条祖伊言不用纣头悬白旄指鹿用为马胡亥以丧躯夫差临命絶乃云负子胥戎王纳女乐以亡其由余璧马祸及虢二国俱为墟三夫成市虎慈母投杼趋卞和之刖足接舆归草庐宋谢灵运郁郁河边树青青野田草舍我故乡客将适万里道妻妾牵衣袂抆泪沾懐抱还拊幼童子顾託兄与嫂辞诀未及终严驾一何早负笮引文舟饥渴常不饱谁令尔贫贱咨嗟何所道骚屑出穴风挥霍见日雪飕飕无久揺皎皎㡬时洁未觉泮春冰已复谢秋节空对尺素迁独视寸隂灭否桑未易系㤗茅难重㧞桑茅迭生运语黙寄前哲西门行古辞出西门步念之今日不作乐当待何时夫为乐为乐当及时何能坐愁怫郁当复待来兹饮醇酒炙肥羊请唿心所欢可用解愁忧人生不满百常懐千嵗忧昼短苦夜长何不秉烛游自非仙人王子乔计㑹夀命难与期自非仙人王子乔计㑹夀命难与期人夀非金石年命安可期贪财爱惜费但为后世嗤顺东西门行晋陆机出西门望天庭旸谷既虚崦嵫盈感朝露悲人生逝者若斯安得停桑枢戒蟋蟀鸣我今不乐嵗律征迨未暮及时平置酒髙堂宴友生激朗笛弹哀筝取乐今日尽欢情东门行古辞出东门不顾归来入门怅欲悲盎中无斗储还视桁上无悬衣拔剑出门去儿女牵衣啼他家但愿富贵贱妾与君共餔麋共餔麋上用仓浪天故下为黄口小儿今时清廉难犯教言君复自爱莫为非今时清廉难犯教言君复自爱莫为非行吾去为迟平慎行望君归出东门不顾归来入门怅欲悲盎中无斗米储还视架上无悬衣拔剑东门去舍中儿女牵衣啼他家但愿富贵贱妾与君共餔麋上用仓浪天故下当用此黄口儿今非咄行吾去为迟白髪时下难久居宋鲍照伤禽恶弦惊倦客恶离声离声断客情賔御皆涕零涕零心断絶将去复还诀一息不相知何况异乡别遥遥征驾逺杳杳白日晚居人掩闺卧行子中夜饭野风吹草木行子心肠断食梅常苦酸衣葛常苦寒丝竹徒满座忧人不解颜长歌欲自慰弥起长恨端却东西门行魏武帝鸿雁出塞北乃在无人乡举翅万余里行止自成行冬节食南稻春日复北翔田中有转蓬随风逺飘扬长与故根絶万岁不相当奈何此征夫安得去四方戎马不解鞍铠甲不离傍冉冉老将至何时反故乡神龙藏深泉勐兽步髙冈狐死归首丘故乡安可忘饮马长城窟行古辞青青河畔草绵绵思逺道逺道不可思宿昔梦见之梦见在我傍忽觉在他乡他乡各异县展转不可见枯桑知天风海水知天寒入门各自媚谁肯相为言客从逺方来遗我双鲤鱼唿儿烹鲤鱼中有尺素书长跪读素书书中竟何如上言加飡饭下言长相忆魏陈琳饮马长城窟水寒伤马骨往谓长城吏慎莫稽留太原卒官作自有程举筑谐汝声男儿宁当格鬭死何能怫郁筑长城长城何连连连连三千里边城多健少内舍多寡妇作书与内舍便嫁莫留住善事新姑嫜时时念我故夫子报书往边地君今出语一何鄙身在祸难中何为稽留他家子生男慎莫举生女哺用脯君独不见长城下死人骸骨相撑拄结髪行事君慊慊心意闗边地苦贱妾何能久自全泛舟横大江梁简文帝沧波白日晖游子出王畿旁望重山转前观逺帆稀广水浮云吹江风引夜衣旅雁同洲宿寒凫夹浦飞行客谁多病当念早旋归上留田行魏文帝居世一何不同上留田富人食稻与梁上留田贫人食糟与糠上留田贫贱亦何伤上留田禄命悬在苍天上留田今尔叹息将欲谁怨上留田新城安乐宫行梁简文帝遥看云雾中刻桷暎丹红珠帘通晓日金华拂夜风欲知歌管处来过安乐宫孤儿行古辞孤儿生孤子遇生命独当苦父母在时乗坚车驾驷马父母已去兄嫂令我行贾南到九江东到齐与鲁腊月来归不敢自言苦头多虮虱面目多尘大兄言办饭大嫂言视马上髙堂行取殿下堂孤儿泪下如雨使我朝行汲暮得水来归手无错足下无屝怆怆履霜中多蒺藜抜断蒺藜肠月中怆欲悲泪下渫渫清涕累累冬无复襦夏无单衣居生不乐不如早去下从地下黄泉春气动草萌芽三月蚕桑六月收𤓰将是𤓰车来到还家𤓰车反覆助我者少㗖𤓰者多愿还我蔕兄与嫂严独且急归当与校计乱曰里中一何譊譊愿欲寄尺书将与地下父母兄嫂难与久居放歌行鲍照蓼虫避葵堇习苦不言非小人自龌龊安知旷士懐鸡鸣洛城里禁门平旦开冠葢纵横至车骑四方来素带曵长飈华缨结逺埃日中安能止钟鸣犹未归夷世不可逢贤君信爱才明虑自天断不受外嫌猜一言分圭爵片善辞草莱岂伊白璧赐将起黄金台今君有何疾临路独迟回野田黄雀行曹植置酒髙殿上亲交从我游中厨办丰膳烹羊宰肥牛秦筝何慷慨齐瑟和且柔阳阿奏竒舞京洛出名讴乐饮过三爵缓带倾庶羞主称千金夀賔奉万年酬久要不可忘薄终义所尤谦谦君子徳罄折欲何求惊风飘白日光景驰西流盛时不可再百年忽我遒生存华屋处零落归山丘先民谁不死知命亦何忧髙树多悲风海水扬其波利剑不在掌结友何须多不见离间雀见鹞自投罗罗家得雀喜少年见雀悲拔剑捎罗网黄雀得飞飞飞飞摩苍天来下谢少年雁门太守行古辞孝和帝在时洛阳令王君本自益州广汉蜀民少行宦学通五经论明知法令厯世衣冠从温补洛阳令治行致贤拥䕶百姓子养万民外行勐政内懐慈仁文武备具料民富贫移恶子姓篇着异端伤杀人比伍同罪对门禁鍪矛八尺捕轻薄少年加笞决罪诣马市论无妄发赋念在理寃勑吏正狱不得苛烦财用钱三十买绳礼竿贤哉贤哉我县王君臣吏衣冠奉事皇帝功曹主簿皆得其人临部居职不敢行恩清身苦体夙夜劳勤治有能名逺近所闻天年不遂早就奄昏为君作祠安阳亭西欲令后世莫不称传梁简文帝轻霜中夜下黄叶逺辞枝寒苦春谁觉边城秋易知风急铃旗断涂长铠马疲少解孙吴法家本幽并儿非闗买雁肉徒劳皇甫规艶歌何尝行古辞飞来双白鹄乃从西北方十十五五罗列成行妻卒被病行不能相随五里一反顾六里一徘徊吾欲衔汝去口噤不能开吾欲负汝去毛羽何摧頽乐哉新相知忧来生别离躇踌顾羣侣泪下不自知念与君离别气结不能言各各重自爱逺道归还难妾当守空房闭门下重闗若生当相见亡者㑹黄泉今日乐相乐延年万嵗期魏文帝何尝快独无忧但当饮醇酒炙肥羊长兄为二千石中兄被貂裘小弟虽无官爵鞍马往来王侯长者游但当在王侯殿上快独樗蒲六博对坐弹碁男儿居世各当努力䠞廹日暮殊不久留少小相触抵寒苦常相随忿恚安足诤吾中道与卿共别离约身奉事君礼节不可亏上惭沧浪之天下顾黄口小儿奈何复老心皇皇独悲谁能知艶歌行古辞翩翩堂前燕冬藏夏来见兄弟两三人流宕在他县故衣谁当补新衣谁当绽赖得贤主人览取为吾组夫壻从门来斜柯西北眄语卿且勿眄水清石自见石见何累累逺行不如归南山石嵬嵬松栢何离离上枝拂青云中心十数围洛阳发中梁松树窃自悲斧锯截是松松树东西摧持作四轮车载至洛阳宫观者莫不叹问是何山材谁能刻镂此公输与鲁班被之用丹漆薰用苏合香本自南山松今为宫殿梁煌煌京洛行魏文帝夭夭园桃无子空长虚美难假偏轮不行淮隂五刑鸟得弓藏保身全名独有子房大愤不收褒衣无带多言寡诚祗令事败苏秦之说六国以亡倾侧卖主车裂固当贤矣陈轸忠而有谋楚懐不从祸卒不救祸夫吴起智小谋大西河何健伏尸何劣嗟彼郭生古之雅人智矣燕昭可谓得臣峩峩仲连齐之髙士北辞千金东蹈沧海宋鲍照凤楼十二重四户八绮窓绣桷金莲花桂树玉盘龙珠帘无隔路罗幌不胜风寳帐三千所为尔一朝容扬芬紫烟上垂綵緑云中春吹回白日霜歌落塞鸿但惧秋尘起盛爱逐衰蓬坐视青苔满卧对锦筵空琴瑟纵横散舞衣不复缝古来共歇薄君意良独浓唯见双黄鹄千里一相从梁戴暠欲知佳丽地为君陈帝京由来称侠窟争利复争名铸铜门外马刻石水中鲸黑龙过饮渭丹凤俯临城羣公邀郭解天子问黄琼诏幸平阳第骑指伏波营五侯同拜爵七贵各垂缨东风飘飖起车尘暗浪生舞见淮南法歌闻齐后声挥金留客坐馔玉待钟鸣独有文园客偏嗟武骑轻门有车马客行晋陆机门有车马客驾言发故乡念君久不归濡迹涉江湘投袂赴门涂揽衣不及裳拊膺携客泣掩泪叙温凉借问邦族间恻怆论存亡亲友多零落旧齿皆凋丧市朝互迁易城阙或丘荒坟垄日月多松栢郁茫茫天道信崇替人生安得长慷慨惟平生俛仰独悲伤门有万里客魏曹植门有万里客问君何乡人褰衣起从之果得心所亲挽裳对我泣太息前自陈本是朔方士今为吴越民行行将复行去去适西秦墻上难为趋晋傅𤣥门有车马客骖服若腾飞革组结玉佩蘩藻纷葳蕤冯轼垂长缨顾盻有余辉贫主屣弊履整比蓝缕衣客曰嘉病乎正色意无疑吐言若覆水揺舌不可追渭濵渔钓翁乃为周所谘颜囘处陋巷大圣称庶㡬茍富不知度千驷贱采薇季孙由俭显管仲病三归夫差躭滛侈终为越所围遗身外荣利然后享巍巍迷者一何衆孔叹知徳希甚美致憔悴不如豚豕肥阳朱泣路岐失道令人悲子贡欲自矜原宪知其非屈伸各异势穷达不同资夫唯体中庸先天天不违日重光陆机日重光奈何天回薄日重光冉冉其游如飞征日重光今我日华华之盛日重光倐忽过亦安停日重光盛往衰亦必来日重光譬如四时固恒相催日重光惟命有分可营日重光但惆怅才志日重光身没之后无遗名月重轮魏文帝三辰垂光照临四海焕哉何煌煌悠悠与天地久长愚见目前圣覩万年明闇相絶何可胜言蜀道难梁简文帝建平督邮道鱼复永安宫若奏巴渝曲时当君思中巫山七百里巴水三面曲笛声下复髙猿啼断还续櫂歌行魏明帝王者布大化配干稽后祗阳育则隂杀晷景应度移文徳以时振武功伐不随重华舞干戚有苗服从妫蠢尔吴蜀虏凭江栖山阻哀哉王士民瞻仰靡依怙皇上悼愍斯宿昔奋天怒发我许昌宫列舟于长浦翌日乗波扬棹歌悲且凉太常拂白日旗帜纷设张抗旄与钺曜威于彼方伐罪以吊民清我东南疆陆机迟迟暮春日天气柔且嘉元吉隆初巳濯秽游黄河龙舟浮蠲首羽旗垂藻葩乗风宣飞景逍遥戏中波名讴激清唱榜人纵櫂歌投纶沉洪川飞缴入紫霞梁简文帝妾家住湘川菱歌本自便风生解刺浪水深能捉船叶乱由牵荇丝飘为折莲溅妆疑薄汗霑衣似故湔浣沙流暂浊汰锦色还鲜㕘同赵飞燕借问李延年从来入絃管谁在櫂歌前蒲坂行齐陆厥江南风已春河间栁巳把雁返无南书寸心何由写流泊祁连山飘飖髙阙下楚调曲白头吟古辞皑如山上雪皎如云间月闻君有两意故来相决絶平生共城中何尝斗酒㑹今日斗酒㑹明旦沟水头蹀躞御沟上沟水东西流郭东亦有樵郭西亦有樵两樵相推与无亲为谁骄凄凄重凄凄嫁娶亦不啼愿得一心人白头不相离竹竿何袅袅鱼尾何离簁男儿欲相知何用钱刀为如马噉萁川上髙士嬉今日相对乐延年万岁期宋鲍照直如朱丝绳清如玉壶氷何惭宿昔意猜恨坐相仍人情贱恩旧世路逐衰兴毫髪一为瑕丘山不可胜食苗实硕䑕㸃白信苍蝇凫鹄逺成美薪蒭前见凌申黜襃女进班去赵姬升周王日沦惑汉帝益嗟称心赏固难恃貌恭岂易凭古来共如此非君独抚膺陈张正见平生懐直道桂松比真风语黙妍蚩际沉浮毁誉中谗新恩易尽情去宠难终弹珠金市侧抵玉崐山东含香老颜驷执㦸异扬雄惆怅崔亭伯幽忧冯敬通王嫱没故塞班女弃深宫春苔封履迹秋叶夺妆红颜如花落槿鬓似雪飘蓬此时积长叹伤年谁复同梁甫吟蜀诸葛亮步出齐城门遥望荡隂里里中有三墓累累正相似问是谁家墓田疆古冶子力能排南山文能絶地纪一朝被谗言二桃杀三士谁能为此谋国相齐晏子泰山梁甫行曹植八方各异气千里殊风雨剧哉边海民寄身于草墅妻子象禽兽行止依林阻柴门何萧条狐兎翔我宇东武吟行陆机投迹短世间髙步长生闱濯髪冒云冠洗身被羽衣饥从韩衆餐寒就佚女栖鲍照主人且勿諠贱子歌一言仆本寒乡士出身䝉汉恩始随张校尉占募到河源后逐李轻车追虏穷塞垣宻途恒万里宁岁犹七奔肌力尽鞍甲心思歴凉温将军既下世部曲亦罕存时事一朝异孤绩谁复论少壮辞家去穷老还入门腰鎌刈葵藿倚杖牧鸡豚昔如鞴上鹰今似槛中猿徒结千载恨空负百年怨弃席思君幄疲马恋君轩愿垂晋主恵不愧田子魂沈约天徳深且旷人世贱而浮东枝裁拂景西壑已停辀逝辞金门宠去饮玉池流霄辔一永矣俗累从此休怨诗行古辞天徳悠且长人命一何促百年未㡬时奄若风吹烛嘉賔难再过人命不可续齐度游四方各系太山录人间乐未央忽然归东岳当须盪中情游心恣所欲曹植明月照髙楼流光正徘徊上有愁思妇悲叹有余哀借问叹者谁自云荡子妻夫行踰十载贱妾常独栖念君过于渇思君剧于饥君为髙山桐妾为浊水泥北风行萧萧烈烈入吾耳心中念故人泪堕不能止沉浮各异路㑹合当何谐愿作东北风吹我入君懐君懐常不开贱妾当何依恩情中道絶流止任东西我欲竟此曲此曲悲且长今日乐相乐别后莫相忘怨歌行梁简文帝十五颇有余日照杏梁初蛾眉本多嫉掩鼻特成虚持此倾城貌翻为不肖躯秋风吹海水寒霜依玉除月光临户驶荷花依浪舒望檐悲双翼窥沼泣王余苔生履处没草合行人疎裂纨伤不尽归骨恨难祛早知长信别不避后园舆汉班媫妤新裂齐纨素鲜洁如霜雪裁为合欢扇团圆似明月出入君懐袖动揺微风发常恐秋节至凉飈夺炎热弃捐箧笥中恩情中道絶长门怨梁柳恽玉壸夜愔愔应门重且深秋风动桂树流月揺轻隂绮檐清露溽网户思虫吟叹息下兰阁含愁奏雅琴何由鸣晓佩复得抱宵衾无复金屋念岂照长门心班媫妤晋陆机媫妤去辞宠淹留终不见寄情在玉阶託意唯团扇春苔暗阶除秋草芜髙殿黄昏履綦絶愁来空雨靣玉阶怨齐谢眺夕殿下珠帘流萤飞复息长夜缝罗衣思君此何极齐虞炎紫藤拂花树黄鸟度青枝思君一叹息苦泪应言垂大曲满歌行古辞为乐未㡬时遭世崄巇逢此百罹伶丁荼毒愁苦难为遥望极辰天晓月移忧来填心谁当我知戚戚多思虑耿耿殊不宁祸福无形惟念古人逊位躬耕遂我所愿以兹自宁自鄙栖栖守此未荣暮秋烈风昔蹈沧海心不能安揽衣瞻夜北斗阑干星汉照我去自无他奉事二亲劳心可言穷达天为智者不愁多为少忧安贫乐道师彼庄周遗名者贵子遐同游往者二贤名垂千秋饮酒歌舞乐复何须照视日月日月驰驱轗轲人间何有何无贪财惜费此一何愚凿石见火居代㡬时为当欢乐心得所喜安神养性得保遐期古乐府巻五古乐府卷六钦定四库全书古乐府巻六元左克明撰清商曲歌辞上清商乐一曰清乐清乐者九代之遗声其始即相和三调是也并汉魏已来旧曲其辞皆古调晋马南渡其音亡散宋武定闗中収其声伎南朝文物斯为最盛焉后魏孝文宣武相继南伐得江左所传旧曲及江南吴歌荆楚西声总谓之清商至于殿庭飨宴则兼奏之后隋平陈文帝善其节奏曰此华夏正声也乃微更损益以新定律吕因于太常置清商署以管之谓之清乐隋室丧乱日益沦缺唐贞观中用十部乐清乐亦在焉至武后长安已后朝廷不重古曲工伎废弛于吴音转逺矣曲之存者仅有子夜上声欢闻前溪阿子丁督䕶读曲神弦等曲俱列于吴声而西曲则石城乐乌夜啼乌栖曲估客莫愁襄阳江陵共戏夀阳等曲或舞曲或倚歌则杂出于荆郢樊邓之间以其方俗故谓之西曲及梁天监中武帝改西曲制江南㺯为龙笛採莲採菱曲沈约制凤笙等曲与西曲总列于清商云吴声歌子夜歌古辞宿昔不梳头丝髪被两肩婉伸郎膝上何处不可怜始欲识郎时两心望如一理丝入残机何悟不成匹﨑岖相怨慕始获风云通玉牀语石阙悲思两心同见娘善容媚愿得结金兰空织无经纬求匹理自难前丝断缠绵意欲结交情春蚕易感化丝子巳复生自从别郎来何日不咨嗟黄蘗郁成林当奈苦心多朝思出前门暮思还后渚语笑向谁道腹中隂忆汝擥枕北忩卧郎来就侬嬉小喜多唐突相怜能㡬时年少当及时蹉跎日就老若不信侬语但看霜下草常虑有贰意欢今果不齐枯鱼就浊水长与清流乖道近不得数遂致盛寒违不见东流水何时复西归举酒待相劝酒还杯亦空愿因微觞㑹心感色亦同侬年不及时其于作乖离素不知浮萍转动春风移欢从何处来端然有忧色三唤不一应有何比松栢气清明月朗夜与君共嬉郎歌妙意曲侬亦吐芳词惊风急素柯白日渐微蒙郎懐幽闺性侬亦恃春容我念欢的的子行由豫情雾露隠芙蓉见莲不分明侬作北辰星千年无转移欢行白日心朝东暮还西怜欢好情懐移居作乡里桐树生门前出入见梧子寝食不相忘同坐复俱起玉藕金芙蓉无称我莲子子夜四时歌古辞春歌光风流月初新林锦花舒情人戏春月窈窕曵罗裾碧楼㝠初月罗绮垂新风含春未及歌桂酒发清容朱光照緑苑丹华粲罗星那能闺中绣独无懐春情春林花多媚春鸟意多哀春风复多情吹我罗裳开昔别雁集渚今还燕巢梁敢辞嵗月乆但使逢春阳春园花就黄阳池水方渌酌酒初满杯调絃始终曲明月照桂林初花锦绣色谁能不相思独在机中织﨑岖与时竞不复自顾虑春风振荣林常恐华落去思见春花月含笑当道路逢侬多欲擿可怜持自误自从别欢后叹音不絶响黄蘗向春生苦心随日长夏歌髙堂不作壁招取四面风吹欢罗裳开动侬含笑容反覆华簟上屏帐了不施郎君未可前待我整容仪春别犹春恋夏还情更久罗帐为谁褰双枕何时有叠扇放床上企想逺风来轻袖拂华牀窈窕登髙台含桃巳中食郎赠合欢扇深感同心意兰室期相见田蚕事巳毕思妇犹苦身当暑理絺服持寄与行人朝登凉台上夕宿兰池里乗月採芙蓉夜夜得莲子昔别春风起今还夏云浮路遥日月促非是我淹留春桃初发红惜色恐侬擿朱夏花落去谁复相寻覔轻衣不重綵飈风故不凉三伏何时过许侬红粉粧秋歌风清觉时凉明月天色髙佳人理寒服万结砧杵劳清露凝如玉凉风中夜发情人不还卧冶游步明月开窓秋月光灭烛解罗裳含笑帷幌里举体兰蕙香飘飘初秋夕明月耀秋辉握腕同游戏庭含媚素归秋夜凉风起天髙星月明兰房竞妆饰绮帐待双情凉秋开窓寝斜月垂光照中宵无人语罗幌有双笑初寒八九月独缠自络丝寒衣尚未了郎唤侬底为仰头看桐树桐花特可怜愿天无霜雪梧子解千年秋夜入窓里罗帐起飘飏仰头看明月寄情千里光别在三阳初望还九秋暮恶见东流水终年不西顾冬歌渊冰厚三尺素雪覆千里我心如松栢君情复何似涂涩无人行冒寒往相覔若不信侬时但看雪上迹寒鸟依髙树枯林鸣悲风为欢顦顇尽那得好颜容昔别春草緑今还墀雪盈谁知相思老𤣥鬓白髪生炭炉却夜寒重袍坐叠褥与郎对华榻弦歌秉兰烛冬林叶落尽逢春巳复曜葵藿生谷底倾心不䝉照严霜白草木寒风昼夜起感时为欢叹霜鬓不可视何处结同心西林栢树下晃荡无四壁严霜冻杀我白雪停隂冈丹华耀阳林何必丝与竹山水有清音果欲结金兰但看松栢林经霜不堕地岁寒无异心子夜四时歌春歌梁武帝兰叶始满地梅花已落枝持此可怜意摘以寄心知夏歌含桃落花日黄鸟营飞时君住马欲疲妾去蚕已饥秋歌绣带合欢结锦衣连理文懐情入夜月含笑出朝云冬歌寒闺动黻帐宻筵重锦席卖眼拂长袖含笑留上客太子夜歌古辞歌謡数百种子夜最可怜慷慨吐清音明转出天然丝竹发歌响假器扬清音不知歌謡妙声势出口心子夜警歌古辞镂椀传緑酒雕鑪薰紫烟谁知苦寒调共作白雪絃恃爱如欲进含羞出不前朱口发艳歌玉指弄娇絃子夜变歌古辞人传欢负情我自未常见三更开门去始知子夜变岁月如流迈春尽秋巳至荧荧条上花零落何乃驶岁月如流迈行已及素秋蟋蟀吟堂前惆怅使侬愁上声歌晋宋梁辞侬本是萧草持作兰桂名芬芳顿交盛感郎为上声郎作上声曲柱促使弦哀譬如秋风急觞遇伤侬懐初歌子夜曲改调促鸣筝四座暂寂静听我歌上声新衫绣两裆迮着罗裙里行步动微尘罗裙随风起欢闻歌古辞遥遥天无柱流漂萍无根单身如萤火持底报郎恩欢闻变歌古辞欢来不徐徐阳窓都锐戸耶婆尚未眠肝心如推橹张罾不得鱼不橹罾不归君非鸬鹚鸟底为守空池刻木作班鹪有翅不能飞揺着帆樯上望见千里矶驶风何曜曜帆上牛渚矶帆作繖子张船如侣马驰王金珠南有相思木合影复同心游女不可求谁能识得音前溪歌古辞忧思出门倚逢郎前溪度莫作流水心引新都舍故为家不凿井檐瓶下前溪开穿乱漫下但闻林鸟啼逍遥独桑头北望东武亭黄𤓰被山侧春风感郎情黄葛生烂熳谁能断葛根宁断娇儿乳不断郎殷勤黄葛结䝉茏生在洛溪边花落逐水去何当顺流还还亦不复鲜逍遥独桑头东北无广亲黄𤓰是小草春风何足叹忆汝涕交零前溪沧浪映通波澄渌清声弦传不絶千载寄汝名永与天地并阿子歌王金珠可怜双飞凫飞集野田头饥食野田草渇饮清河流丁督䕶歌宋武帝督䕶北征去前锋无不平朱门垂髙盖永世扬功名洛阳数千里孟津流无极辛苦戎马间别易㑹难得督䕶北征去相送落星墟帆樯如芒柽督䕶今何渠督䕶初征时侬亦恶闻许愿作石尤风四面断行旅闻欢去北征相送直渎浦只有泪可出无复情可吐团扇郎古辞七寳画团扇灿烂明月光饷郎却暄暑相忆莫相忘青青林中竹可作白团扇动揺郎玉手因风托方便团扇薄不揺窈窕揺蒲葵相怜中道罢定是阿谁非团扇复团扇持许自遮面憔悴无复理羞与郎相见七日夜女歌古辞婉娈不终夕一别周年期桑蚕不作茧昼夜长悬丝风骖不驾缨翼人立中庭箫管且停吹展我叙离情长史变歌古辞出侬吴昌门清水緑碧色徘徊戎马间求罢不能得黄鹄曲古辞黄鹄参天飞半道郁徘徊腹中车轮转君知思忆谁黄鹄参天飞半道还哀鸣三年失羣侣生离伤人情碧玉歌古辞碧玉破𤓰时郎为情颠倒芙蓉凌霜荣秋容故尚好碧玉小家女不敢攀贵徳感郎千金意慙无倾城色桃叶歌古辞桃叶映红花无风自婀娜春花映何限感郎独採我桃叶复桃叶桃树连桃根相怜两乐事独使我殷勤桃叶复桃叶渡江不用檝但渡无所苦我自来迎接桃叶复桃叶渡江不待橹风波了无常没命江南渡长乐佳古辞雎鸠不集林体洁好清流贞节曜竒世长乐戏汀洲鸳鸯翻碧树皆以戏兰渚寝食不相离长莫过时许红罗复斗帐四角垂朱珰玉枕龙须席郎眠何处床懊憹歌古辞寡妇哭城穨此情非虚假相乐不相得抱恨黄泉下我有一所欢安在深合里桐树不结花何由得梧子长樯鐡鹿子布㠶阿那起诧侬安在间一去三千里蹔薄牛渚矶欢不下廷板水深沾侬衣白黒何在浣月落天欲曙能得㡬时眠悽悽下牀去侬病不能言山头草欢少四面风趋使侬颠倒华山畿古辞啼相忆泪如漏刻水昼夜流不息相送劳劳渚长江不应满是侬泪成许读曲歌古辞红蓝与芙蓉我色与欢敌莫案石榴花厯乱听侬摘千叶红芙蓉照灼緑水边余花任郎摘慎莫罢侬莲上树摘桐花何悟枝枯燥迢迢空中落遂为梧子道栁树得春风一低复一昂谁能空相忆独眠度三阳折杨栁百鸟园林啼道欢不离口通髪不可料顦顇为谁睹欲知相忆时但看裙带缓㡬许忆欢不能食徘徊三路间因风覔消息奈何许石阙生口中衔碑不得语初阳正二月草木郁青青蹑履歩前园时物感人情桃花落巳尽愁思犹未央春风难期信託情明月光五鼓起开门正见欢子度何处宿行还衣被有霜露歔欷闇中啼斜日照帐里无油何所苦但使天明尔侬心常慊慊欢行由预情雾露隠芙蓉见莲讵分明种莲长江边藕生黄蘗浦必得莲子时流离经辛苦暂出白门前杨栁可藏乌欢作沈水香侬作慱山鑪十期九不果常抱懐恨生然灯不下炷有油那得明下帷灯火尽朗月照懐里无油何所苦但令天明尔闺阁断信使的的两相忆譬如水上影分明不可得逍遥待晓分转侧听更鼓明月不应停特为思君苦罢去四五年相见论故情杀荷不断藕莲心已复生黄竹子歌古辞江边黄竹子堪作女儿箱一船使两桨得娘还故乡神弦歌古辞宿阿曲苏林开天门赵尊闭地戸神灵亦道同真官今来下道君曲中庭有树自语梧桐推枝布叶圣郎曲左亦不佯佯右亦不翼翼仙人在郎傍玉女在郎侧酒无沙糖味为他通颜色娇女诗北游临河海遥望中菰菱芙蓉发盛华渌水清且澄絃歌奏声节髣髴有余音蹀躞越桥上河水东西流上有神仙居下有西流鱼行不独自去三三两两俱白石郎曲白石郎临江居前导江伯后从鱼积石如玉列松如翠郎艳独絶世无其二青溪小姑曲开门白水侧近桥梁小姑所居独处无郎湖就姑曲赤山湖就头孟阳二三月绿蔽贲荇薮湖就赤山矶大姑居湖东仲姑居湖西姑恩曲明姑遵八风蕃谒云日中前导陆离兽后从朱鸟麟鳯凰苕苕山头栢冬夏叶不衰独当被天恩枝叶华葳蕤採莲童曲泛舟採菱叶过摘芙蓉花扣檝命童侣齐声採莲歌东湖扶菰童西湖採菱芰不持歌作乐为持解愁思明下童曲走马上前坂石子弹马蹄不惜弹马蹄但惜马上儿陈孔骄赭白陆郎乗班骓徘徊射堂头望门不欲归同生曲人生不满百常懐千载忧早知人命促秉烛夜行游岁月如流迈行已及素秋蟋蟀鸣空堂感怅令人忧江陵女歌古辞雨从天上落水从桥下流拾得娘裙带同心结两头古乐府巻六古乐府卷七钦定四库全书古乐府卷七元左克明撰淸商曲歌辞下西曲歌石城乐古辞生长石城下开窓对城楼城中诸少年出入见衣投阳春百花生摘挿环髻前捥指蹋㤀愁相与及盛年布㠶百余幅环环在江津执手双泪落何时见欢还大艑载三千渐水丈五余水高不得渡与欢合生居闻欢远行去相送方山亭风吹黄蘖萎恶闻苦离声乌夜啼古辞歌舞诸少年娉婷无种迹菖蒲花可怜闻名不曾识长樯鉄鹿子布㠶阿那起诧侬安在间一去数千里辞家远行去侬欢独离居此日无啼音裂帛作还书可怜乌臼鸟彊言知天曙无故三更啼欢子冒闇去乌生知欲飞飞飞各自去生离无安心夜啼至天曙笼窻窻不开荡户户不动欢下葳蕤籥交侬那得徃远朢千里烟隐当在欢家欲飞无两翅当奈独思何巴陵三江口芦荻齐如麻执手与欢别痛切当奈何梁简文帝緑草庭中朢明月碧玉堂里对金铺鸣弦拨捩发初异挑琴欲吹衆曲殊不疑三足朝含影直言九子夜相唿羞言独眠枕下流託道单栖城上乌乌栖曲梁简文帝芙蓉作船丝作䋏北斗横天月将落採莲渡头拟黄河郎今欲渡畏风波浮云似帐月如钩那能夜夜南陌头宜城投泊今行熟停鞍系马暂栖宿靑牛丹毂七香车可怜今夜宿倡家倡家高树乌欲栖罗帏翠被任君低织成屏风金屈膝朱脣玉面灯前岀相看气息朢君怜谁能含羞不自前梁元帝沙棠作舩桂爲檝夜渡江南採莲叶复值西施新浣沙共向江干眺月蕐梁萧子显芳树归飞聚俦匹犹有残光半山日莫惮褰裳不相求汉臯游女习风流徐陵绣帐罗帏隐灯烛一夜千年犹不足唯憎无頼汝南鸡天河未落犹争啼栖乌曲陈后主陌头新花歴乱生叶里啼乌送春情长安游侠无数伴白马骊珂路中满合欢襦薫百和香牀中被织两鸳鸯乌啼汉没天应曙只持怀抱送郎去陈江緫桃花春水木兰桡金覊翠盖聚河桥陇西上计应行去城南美人啼着曙估客乐齐武帝昔经樊邓役阻潮梅根渚感忆追徃事意满情不叙齐释寳月郎作十里行侬作九里送拔侬头上钗与郎资路用有信数寄书无信心相忆莫作甁落井一去无消息大艑珂峩头何处发扬州借问艑上郎见侬所欢不初发扬州时船岀平津泊五两如竹林何处相寻慱陈后主三江结俦侣万里不辞遥恒随鹢首舫屡逐鸡鸣潮莫愁乐古辞莫愁在何处莫愁石城西艇子打两桨催送莫愁来闻懽下扬州相送楚山头探手抱腰看江水断不流襄阳乐古辞朝发襄阳城暮至大堤宿大堤诸女儿花艳惊郎目烂漫女萝草结曲绕长松三春虽同色岁寒非处侬黄鹄参天飞中道鬰徘徊腹中车轮转欢今定怜谁扬州蒲鍜环百钱两三丛不能买将还空手揽抱侬女萝自微薄寄託长松表何惜负霜死贵得相纒绕恶见多情欢罢侬不相语莫作乌集林忽如提侬去三洲歌古辞送欢板桥湾相待三山头遥见千幅㠶知是逐风流风流不暂停三山隐行舟愿作比目鱼随欢千里游湘东酃醁酒广州龙头铛玉樽金镂椀与郎双杯行陈后主春江聊一朢细草遍长洲沙汀时起伏画舸屡淹留襄阳蹋铜蹄梁武帝陌头征人去闺中女下机含情不能言送别沾罗衣草树非一香花叶百种色寄语故情人知我心相忆龙门紫金鞍翠眊白玉羁照耀双阙下知是襄阳儿梁沈约分手桃林岸朢别岘山头若欲寄音信汉水向东流生长宛水上从事襄阳城一朝遇神武奋翼起先鸣蹀鞚飞尘起左右自生光男儿得富贵何必在归鄕採桑度古辞蚕生春三月春桑正含绿女儿採春桑歌吹当春曲冶游採桑女尽有芳春色姿容应春媚粉黛不加餙系条採春桑採叶何纷纷採桑不装钩牵壊紫罗裙语欢稍养蚕一头养百塸柰当黒痩尽桑叶常不周春月採桑时林下与欢俱养蚕不满百那得罗绣襦採桑盛阳月緑叶何翩翩攀条上树表牵坏紫罗裙伪蚕化作茧烂漫不成丝徒劳无所获养蚕特底爲江陵乐古辞阳春二三月相将蹋百草逢人驻歩㸔扬声皆言好青阳度青荷盖绿水芙蓉披红鲜下有幷根藕上生幷头莲青騘白马青丝白马紫丝缰可怜石桥根柏梁汝忽千里去无常愿得到头还故鄕系马可怜着长松游戱徘徊五湖中借问湖中採菱妇莲子青荷可得否可怜白马高纒騣着地踯躅多徘徊问君可怜六萌车迎取窈窕西曲娘问君可怜下都去何得见君复西归齐唱可怜使人惑昼夜懐欢何时㤀共戱乐齐世方昌书轨同万㝢献乐列国风时泰民康人物盛腰鼔铃柈各相竞长袖翩翩若鸿惊纎腰袅袅㑹人情观风採乐德化昌圣皇万寿乐未央安东平凄凄烈烈北风爲雪船道不通歩道断絶吴中细布阔幅长度我有一端与郎作袴微物虽轻拙手所作余有三丈爲郎别厝制爲轻巾以奉故人不特作好与郎拭尘东平刘生复感人情与郎相知当解千龄女儿子巴东三崃猿鸣悲夜鸣三声泪沾衣我欲上蜀蜀水难蹋蹀珂头腰环环来罗鬰金黄花标下有同心草草生日已长人生日就老君子防未然莫近嫌疑邉𤓰田不蹑履李下不正冠白头不忍死心愁皆敖然游戱泰始世一日当千年那呵滩㳂江引百丈一濡多一艇水上郎檐篙何时至江陵闻欢下扬州相送江津弯愿得篙檐折交郎到头还孟珠阳春二三月草与水同色攀条摘香花言是欢气息阳春二三月草与水同色道逢游冶郎恨不早相识翳乐人生欢爱时少年新得意一旦不相见輙作烦寃思阳春二三月相将舞翳乐曲曲随时变特许艳郎目人言扬州乐扬州信自乐总角诸少年歌舞自相逐夜黄湖中百种鸟半雌半是雄鸳鸯逐野鸭恐畏不成双夜度娘夜来冒霜雪晨去履风波虽得叙微情奈侬身苦何长松标落落千丈松昼夜对长风岁暮霜雪时寒苦与谁双双行纒朱丝系腕绳眞如白雪凝非但我言好衆情共所称黄督乔客他鄕人三春不得归愿㸔杨柳树已复藏班鵻平西乐我情与欢情二情感苍天形虽胡越隔神交中夜间白附鸠石头龙尾弯新亭送客渚酤酒不取钱郎能饮几许㧞蒲青蒲衘紫茸长叶复从风与君同舟去㧞蒲五湖中朝发桂兰渚昼息桑榆下与君同㧞蒲竟日不成把寿阳乐可怜八公山在寿阳别后莫相㤀东台百余尺凌风云别后不忘君梁长曲水流明如镜双林与郎照辞家远行去空爲君明知岁月驶作蚕丝春蚕不应老昼夜常怀丝何惜微躯尽纒绵自有时素丝非常质屈折成绮罗敢辞机杼劳但恐花色多杨叛儿蹔岀白门前杨柳可藏乌欢作沈水香侬作慱山鑪送郎乘艇子不作遭风虑横篙掷去桨愿倒逐流去欢欲见莲时移湖安屋里芙蓉绕林生眠卧抱莲子杨叛西随曲柳花经东隂风流随远近飘扬闷侬心西乌夜飞古辞阳春二三月诸花尽芳盛特底唤欢来花笑莺歌咏感郎﨑岖情不复自顾虑臂绳双入结遂成同心去月节折杨柳歌古辞正月歌春风尚萧条去故来入新苦心非一朝折杨柳愁思满腹中歴乱不可数二月歌翩翩乌入鄕道逢双燕飞劳君㸔三阳折杨柳寄言语侬欢寻还不复乆三月歌汎舟临曲池仰头㸔春花杜䳌纬林啼折杨柳双下俱徘徊我与欢共取四月歌芙蓉始怀莲何处覔同心俱生世尊前折杨柳捻香散名花志得长相取五月歌菰生四五尺素身爲谁珍盛年将可惜折杨柳作得九子粽思想劳欢手六月歌三伏热如火笼窻开北牖与郎对蹋坐折杨柳铜塸贮蜜浆不用水洗溴七月歌织女游河邉牵牛顾自欢一㑹复周年折杨柳揽结长命草同心不相负八月歌迎欢裁衣裳日月流如水白露凝庭霜折杨柳夜闻擣衣声窈窕谁家妇九月歌丼菊吐黄花非无盃觞用当奈许寒何折杨柳授欢罗衣裳含笑言不取十月歌大树转萧索天隂不作雨严霜半夜落折杨柳林中与松栢岁寒不相负十一月歌素雪任风流树木转枯悴松栢无所忧折杨柳寒衣履薄氷欢讵知侬否十二月歌大寒岁欲暮春秋及冬夏苦心停欲度折杨柳沈乱枕席间纒绵不觉乆闰月歌成闰暑与寒春秋补小月念子无时闲折杨柳隂阳推我去那得有定主江南弄梁武帝衆花杂色满上林舒芳燿緑垂轻隂连手躞蹀舞春心舞春心临岁腴中人朢独踟蹰龙笛曲美人绵眇在云堂雕金镂竹眠玉床婉爱寥亮绕虹梁绕虹梁流月台驻狂风鬰徘徊採莲曲游戱五湖採莲归发花田叶芳袭衣爲君侬歌世所希世所希有如玉江南弄採莲曲鳯笙曲绿耀尅碧彫琯笙朱脣玉指学鳯鸣流速参差飞且停飞且停在鳯楼弄娇响间清讴採菱曲江南稚女珠腕绳金翠摇首红颜兴桂棹容歌歌採菱歌採菱心未怡翳罗䄂朢所思游女曲氛氲兰麝体芳滑容色玉耀眉如月珠佩婐戯金阙戯金阙游紫庭舞飞阁歌长生朝云曲张乐阳台歌上谒如寝如兴芳晻暧容光旣艳复还没复还没朢不来巫山高心徘徊赵瑟曲梁沈约邯郸竒弄岀文梓萦弦急调切流徴𤣥鹤徘徊白云起白云起鬰披香离复合曲未央秦筝曲罗䄂飘纚拂雕桐促柱髙张散轻宫迎歌度舞遏归风遏归风止流月寿万春欢无歇阳春曲杨柳垂地鹫差池缄情忍思落容仪弦伤曲怨心自知心自知人不见动罗裙拂珠殿採菱歌宋鲍照骛舲驰桂浦息棹偃椒潭箫弄澄湘北菱歌淸汉南梁简文帝菱花落复含桑女罢新蚕桂棹浮星艇徘徊莲叶南古乐府巻七古乐府卷八钦定四库全书古乐府巻八元左克明撰舞曲歌辞周有六舞一曰帗舞二曰羽舞三曰皇舞四曰旄舞五曰干舞六曰人舞周官舞师掌教四舞乐师掌教国子小舞自汉魏以后乐舞䆮盛故有雅舞有杂舞雅舞用之郊庙朝飨杂舞用之宴㑹杂舞者公莫巴渝铎舞拂舞白纻之类是也始皆出于方俗后䆮陈于殿庭盖宴㑹所奏率非雅舞宋武帝大明中亦以杂舞施于庙庭朝㑹用乐则兼奏之而巴渝舞则汉高帝所作王粲改创其辞以述魏德于太祖庙奏之而铎舞巾舞古辞有声而辞不可读拂舞则有白鸠独漉等曲白纻宜是呉舞本呉地所出也故列于舞曲云杂舞俞儿舞王粲汉初建国家匡九州蛮荆震服五刃三革休安不忘备武乐脩宴我賔师敬用御天永乐无忧子孙受百福常与松乔游烝庻德莫不咸欢柔右矛俞新福歌材官选士劒弩错陈应桴蹈节俯仰若神绥我武烈笃我淳仁自东自西莫不来賔右弩俞新福歌武功既定庻士咸绥乐陈我广庭式宴賔与师昭文德宣武威平九有抚民黎荷天宠延寿尸千载莫我违右安台新福歌神武用师士素厉仁恩广覆勐节横逝自古立功莫我𢎞大桓桓征四国爰及海裔汉国保长庆垂祚延万世右行辞新福歌铎舞云门篇傅𤣥黄云门唐咸池虞韶舞夏夏殷濩列代有五振铎鸣金延大武清歌发唱形爲主声和八音恊律吕身不虚动手不徒举应节合度周有叙时奏宫角杂之以征羽下餍衆目上从钟鼔乐以移风与德礼相辅安有失其所晋拂舞白鸠篇翩翩白鸠载飞载鸣怀我君德来集君庭白雀呈瑞素羽明鲜翔庭舞翼以应仁干交交鸣鸠或丹或黄乐我君惠振羽来翔东壁余光鱼在江湖惠而不费敬我㣲躯䇿我良驷习我駈驰与君周旋乐道亡余我心虚静我志霑濡弹琴鼔瑟聊以自娯凌云登台浮游太淸攀龙附鳯目朢身轻独漉篇独漉独漉水深泥浊泥浊尚可水深杀我雍雍双鴈游戏田畔我欲射鴈念子孤散翩翩浮萍得风遥轻我心何合与之同幷空牀低帷谁知无人夜衣锦绣谁别伪真刀鸣箾中倚牀无施父寃不报欲活何爲勐虎班班游戱山间虎欲啮人不避豪贤济济篇畅飞畅舞气流芳追念三五大绮黄去失有时可行去来同时此未央时冉冉近桑榆但当饮酒爲欢娯衰老逝有何期多忧耿耿内怀思渊池广鱼独希愿得黄浦衆所依恩感人世无比悲歌且舞无极已碣石篇观沧海东临碣石以观沧海水何澹澹山岛竦峙树木藂生百草丰茂秋风萧瑟洪波涌起日月之行若岀其中星汉灿烂若岀其里幸甚至哉歌以咏志冬十月孟冬十月比月徘徊天气肃淸繁霜霏霏鵾鸡晨鸣鴈过南飞鸷鸟潜藏熊罴窟栖钱鏄停置农収积塲逆旅整设以通贾商幸甚至哉歌以咏志土不同乡土不同河朔隆寒流澌浮漂舟船行难锥不入地丰籁深奥水竭不流氷坚可蹈士隐者贫男侠轻非心常叹怨戚戚多悲幸甚至哉歌以咏志龟虽寿神龟虽寿犹有竟时腾蛇乘雾终爲土灰老骥伏枥志在千里烈士暮年壮心不已盈缩之期不但在天养怡之福可得永年幸甚至哉歌以咏志淮南王篇淮南王自言尊百尺高楼与天连后园凿井银作牀金甁素绠汲寒浆汲寒浆饮少年少年窈窕何能贤扬声悲歌音絶天我欲渡河河无梁愿化双黄鹄还故郷还故郷入故里徘徊故乡苦身不已繁舞寄声无不泰徘徊桑梓游天外晋白纻舞歌古辞轻躯徐起何洋洋高举两手白鹄翔宛若龙转乍低昻凝停善睐容仪光如推若引留且行随世而变诚无方舞以尽神安可忘晋世方昌乐未央质如轻云色如银爱之遗谁赠佳人制以爲袍余作巾袍以光躯巾拂尘丽服在御㑹嘉賔醪醴盈樽美且淳淸歌徐舞降祗神四座欢乐胡可陈双袂齐举鸾鳯翔罗裾飘飖昭仪光趋歩生姿进流芳鸣弦淸歌及三阳人生世间如电过乐时每少苦日多幸及良辰耀春蕐齐倡献舞赵女歌羲和驰景逝不停春露未晞严霜零百草凋索花落英蟋蟀吟牖寒蝉鸣百年之命忽若倾早知迅速秉烛行东造扶桑游紫庭西至崑崙戯曾城阳春白日风花香趋歩明玉舞瑶珰声发金石媚笙簧罗袿徐转红袖扬淸歌流响绕鳯梁如矜若思凝且翔转盼遗精耀辉光将流将引双鴈行欢来且晚意何长明君御世永歌昌梁白纻舞歌武帝朱丝玉柱罗象筵飞琯促节舞少年短歌流目未肯前含笑一转私自怜纎腰袅袅不任衣娇怨独立特爲谁赴曲君前未忍归上声急调中心飞四时白纻歌梁沈约春白纻兰叶叅差桃半红飞芳舞縠戏春风如娇如怨貌不同含咲流眄满堂中翡翠羣飞飞不息愿在云间长比翼佩服瑶草驻容色舜日尧年欢无极夏白纻朱光灼烁照佳人含情送意遥相亲嫣然宛转乱心神非子之故欲谁因翡翠羣飞飞不息愿在云间长比翼佩服瑶草驻容色舜日尧年欢无极秋白纻白露欲凝艹已黄金琯玉柱响洞房双心一意俱徊翔吐情寄君君莫忘翡翠羣飞飞不息愿在云间长比翼佩服瑶草驻容色舜日尧年欢无极冬白纻寒闺昼寝罗幌垂婉容丽心长相知双去双还誓不移长袖拂靣爲君施翡翠羣飞飞不息愿在云间长比翼佩服瑶草驻容色舜日尧年欢无极夜白纻秦筝齐瑟燕赵女一朝得意心相许明月如规方袭予夜长未央歌白纻翡翠羣飞飞不息愿在云间长比翼佩服瑶草驻容色舜日尧年欢无极白纻歌鲍照呉刀楚制爲佩袆纎罗雾縠垂羽衣含商咀征歌露晞珠屣飒沓纨䄂飞凄风夏起素云回车怠马烦客忘归兰膏明烛承夜晖桂宫栢寝拟天居朱爵文牕韬绮䟽象床瑶席鎭犀渠雕屏铪匝组帷舒秦筝赵瑟挟笙竽垂铛散珮盈玉除停觞不语欲谁须三星叅差露沾湿弦悲管淸月将入寒光萧条候虫急荆王流叹楚妃泣红颜难长时易戢凝蕐结藻乆延立非君之故岂妄集池中赤鲤庖所捐琴高乘云腾上天命逢福世丁溢恩簮金借绮升曲筵思君厚德委如山洁诚洗志期暮年乌白马角宁足言朱脣动素腕举洛阳少童邯郸女古称渌水今白纻催弦急管爲君舞穷秋九月荷叶黄北风駈鴈天雨霜夜长酒多乐未央春风澹荡侠思多天色凈緑气妍和桃含红蕚兰紫牙朝日灼烁发园花巻幌结帷罗玉筵齐讴秦吹卢女弦千金顾笑买芳年古乐府巻八古乐府卷九钦定四库全书古乐府巻九元左克明撰琴曲歌辞唐书乐志曰琴禁也夏至之音隂气初动禁物之淫心也世本曰琴神农所造广雅曰伏羲造琴用五弦扬雄曰舜弹五絃之琴而天下化琴操云文王武王加二絃以合君臣之恩今称二絃爲文武絃是也自伏羲制作之后有瓠巴师襄伯牙子期皆善鼓琴而其曲有畅有操有引有弄其后西汉时有庆安世刘道彊赵飞燕皆以琴称古有五曲曰鹿鸣伐檀驺虞鹊巢白驹九引曰烈女伯妃贞女思归霹雳走马箜篌琴引楚引十二操曰将归猗兰龟山越裳拘幽岐山履霜朝飞别鹤残形水仙襄陵焉自是以后作者相继而其义与所起畧可考而知故不复备论思亲操虞舜陟彼歴山兮崔嵬有鸟翔兮高飞瞻彼鸠兮徘徊河水洋洋兮淸泠深谷鸟鸣兮莺莺设罥张罝兮思我父母力耕日与月兮往如驰父母逺兮吾将安归襄陵操夏禹呜唿洪水滔天下民愁悲上帝愈咨三过吾门不入父子道衰嗟嗟不欲烦下民箕子操殷箕子嗟嗟纣爲无道杀比干嗟重复嗟独柰何漆身爲厉被髪以佯狂今柰宗庙何天乎天哉欲负石自投河嗟复嗟柰社稷何拘幽操周文王殷道溷溷浸浊烦兮朱紫相合不别分兮迷乱声色信谗言兮炎炎之虐使我愆兮幽闭牢阱由其言兮遘我四人忧动勤兮文王操周文王翼翼翺翔彼鳯凰兮㗸书来游以㑹昌兮瞻天案图殷将亡兮苍苍之天始有萌兮五神连精合谋房兮兴我之业来望羊兮克商操周武王上告皇天兮可以行乎伤殷操宋微子麦秀蔪蔪兮禾黍油油彼狡童兮不我好仇採薇操殷伯夷登彼西山言採其薇以乱易暴不知其非神农虞夏忽焉没兮我适安归于嗟徂兮命之衰矣越裳操周公旦于戯嗟嗟非旦之力乃文王之德神鳯操周成王鳯凰翔兮于紫廷予何德兮以感灵頼先人兮恩泽臻于胥乐兮民以宁履霜操尹伯竒履朝霜兮採晨寒考不明其心兮听谗言孤恩别离兮摧肺肝何辜皇天兮遭斯愆痛没不同兮恩有偏谁说顾兮知我寃猗兰操鲁孔子习习谷风以隂以雨之子于归逺送于野何彼苍天不得其所逍遥九州无所定处时人闇蔽不知贤者年纪逝迈一身将老将归操鲁孔子翺翔于卫复我旧居从吾所好其乐只且龟山操鲁孔子予欲朢鲁兮龟山蔽之手无斧柯柰龟山何雉朝飞操齐犊沭子雉朝飞兮鸣相和雌䧺羣游于山阿我独何命兮未有家时将莫兮可柰何嗟嗟莫兮可柰何别鹤操商陵牧子将乖比翼兮隔天端山川悠逺兮路澷澷揽衾不寐兮食㤀餐处女吟鲁处女菁菁茂木隐独荣兮变化垂枝含蕤英兮脩身养志建令名兮厥道不同善恶幷兮屈身身独去微淸兮懐忠见疑何贪生兮琴歌三首百里奚妻百里奚五羊皮忆别时烹伏雌炊扊扅今日富贵㤀我爲百里奚初娶我时五羊皮临当相别时烹乳鸡今适富贵㤀我爲百里奚百里奚毋巳死葬南谿坟以瓦覆以柴舂黄藜搤伏鸡西入秦五羖皮今日富贵捐我爲求凰操汉司马相如鳯兮鳯兮归故鄕遨游四海求其凰时未遇兮无所将何悟今夕兮升斯堂有艳淑女在闺房室迩人遐毒我肠何縁交颈爲鸳鸯胡颉颃兮共翺翔鳯兮鳯兮从我栖得托孳尾永爲妃交情通体心和谐中夜相从知者谁双翼俱起翻高飞无感我思使余悲采芝操汉四皓皓天嗟嗟深谷逶迤树木莫莫高山崔嵬巖居穴处以爲幄茵晔晔紫芝可以疗饥唐虞徃矣吾当安归八公操淮南王安煌煌上天照下土兮知我好道公来下兮公将与予生毛羽兮超腾靑云蹈梁甫兮观见瑶光过北斗兮驰乘风云使玉女兮含精吐气嚼芝草兮悠悠将将天相保兮思归引晋石崇思归引归河阳假余翼鸿鹤高飞翔经芒阜济河梁朢我旧馆心恱康淸渠激鱼彷徨鴈惊泝波羣相将终日周览乐无方登云阁列姬姜拊丝竹叩宫商宴蕐池酌玉觞刘孝威胡地凭良马怀骄负汉恩丼泉烽火入囘中宫室燔锦车劳逺驾绣衣疲屡奔贰师巳䘮律都尉亦销魂龙堆求援急狐塞请先屯枥下驱双骏腰邉带两鞬乘障无期限思归安可论走马引张率良马龙爲友玉珂金作羁驰骛宛与洛半骤复半驰倐忽而千里光景不及移几方惜未见薛公宁所知歛辔且归去吾畏路傍儿荆轲歌阳缙函谷路不通燕将重深功长虹贯白日易水急寒风壮髪危冠下七首地图中琴声不可识遗恨没秦宫琴歌二首赵整昔闻盟津河千里作一曲此水本自淸是谁乱使浊北园有枣树布叶垂重隂外虽多棘刺内实有赤心阿得脂阿得脂愽劳旧父是仇绥尾长翼短不能飞逺徙种人留鲜卑一旦缓急语阿谁徐孝嗣风闺晚翻霭月殿夜凝明愿君早留眄无令春草生梁呉均别鹤寻故侣联翩辽海间单栖孟津水惊唳陇头山古乐府卷九古乐府卷十钦定四库全书古乐府巻十元左克明撰杂曲歌辞汉魏之世歌咏杂兴而诗之流乃有八曰行引歌謡吟咏怨叹者皆诗人六义之余也如三曹七子犹有古之遗风焉自晋楚江左下逮六朝风化䆮薄繁音日滋新声炽而雅音废矣故齐陈隋之将亡也有伴侣无愁玉树后庭花泛龙舟等曲此则新声之极也自秦汉以来文人才士作者非一或情思之所感或宴游之所发或叙离别悲伤之怀或言征战行役之苦故有名存义亡不见所起而有古辞可考者则若伤歌行生别离长相思之类是也古辞已亡而后人继有拟述者则若出自蓟北门结客少年塲齐讴吴趋之类是也又如曹植之惟汉苦思欲游桂之树等行白马僊人飞龙等篇陆机鲍照之君子有所思北风苦热行之类其篇甚多或因意命题或学古叙事其辞见后不复备论蜨蝶行古辞蜨蝶之遨游东园奈何卒逢三月养子燕接我苜蓿间持之我入紫深宫中行缠之传欂栌间雀来燕燕子见㘅哺来揺头鼓翼何轩奴轩桂之树行曹植桂之树桂之树桂生一何丽佳扬朱华而翠叶流芳布天涯上有栖鸾下有盘螭桂之树得道之真人咸来㑹讲僊教尔服食日精要道甚省不烦澹泊无为自然乘硚万里之外去留随意所欲存高高上际于衆外下下乃穷极地天驱车上东门行古辞驱车上东门遥望郭北墓白杨何萧萧松栢夹广路下有陈死人杳杳即长暮潜寐黄泉下千载永不寤浩浩阴阳移年命如朝露人生忽如寄寿无金石固万歳更相送贤圣莫能度服食求神僊多为药所误不如饮美酒被服纨与素驾出北郭门行阮瑀驾出北郭门马樊不肯驰下车歩踟蹰仰折枯杨枝顾闻邱林中噭噭有悲啼借问啼者出何为乃如斯亲母舍我殁后母憎孤儿饥寒无衣食举动鞭捶施骨消肌肉尽体若枯树皮藏我空室中父还不能知上冡察故处存亡永别离亲母何可见泪下声正嘶弃我于此间穷厄岂有赀传告后代人以此为明规出自蓟北门行鲍照羽檄起边亭烽火入咸阳征师屯广武分兵救朔方严秋筋竿劲虏阵精且彊天子按劔怒使者遥相望鴈行縁石径鱼贯度飞梁箫鼓流汉思旌甲被胡霜疾风冲塞起沙砾自飘扬马毛缩如猬角弓不可张峕危见臣节世乱识忠良投躯报明主身死为国殇君子有所思行陆机命驾登北山延伫望城郭㕓里一何盛街巷纷漠漠甲第崇高闼洞房结阿阁曲池何湛湛清川带华薄邃宇列绮窻兰室接罗幕淑貌色斯升哀音承颜作人生盛行迈容华随年落善哉膏梁士营生奥且博宴安消灵根酖毒不可恪无以肉食资取笑藜与藿鲍照西上登雀台东下望云阙层关肃天居驰道直如髪绣甍结飞霞璇题纳明月筑山拟蓬壶穿池类溟渤选色徧齐代征声匝卭越陈钟陪夕宴笙歌待明发年貌不可留身意㑹盈歇蚁壤漏山河丝泪毁金骨器恶含满欹物忌厚生没智哉衆多士服理辨昭昧沈约晨䇿终南首顾望咸阳川戚里溯曽阙甲馆负崇轩复涂希紫阁重台拟望仙巴姬幽兰奏郑女阳春絃共矜红颜日俱忘白髪年寂寥茂陵宅照耀未央蝉无以五鼎盛顾嗤三经𤣥伤歌行古辞昭昭素月明晖光烛我床忧人不能寐耿耿夜何长微风吹闺闼罗帷自飘扬揽衣曵长带屣履下高堂东西安所之徘徊以彷徨春鸟翻南飞翩翩独翺翔悲声命俦匹哀鸣伤我肠感物怀所思泣涕忽沾裳伫立吐高吟舒愤诉穹苍悲歌古辞悲歌可以当泣远望可以当归思念故乡鬰鬰累累欲归家无人欲渡河无船心思不能言肠中车轮转悲哉行陆机游客芳春林春芳伤客心和风飞清响鲜云垂薄隂蕙草饶淑气峕鸟多好音翩翩鸣鸠羽喈喈仓庚音幽兰盈通谷长莠被高岑女萝亦有托蔓葛亦有寻伤哉客游士忧思一何深目感随气草耳悲咏峕禽寤寐多远念缅然若飞沉愿托归风响寄言遗所钦谢惠连覊人感淑节縁感欲囘辙我行讵几时华寔骤舒结覩实情有悲瞻华意无悦览物怀同志如何复乖别翩翩翔禽罗关关鸣鸟列翔禽常畴偶所叹独乖絶妾薄命曹植日月既逝西藏更㑹兰室洞房华灯歩障舒光皎若日出扶桑促樽合坐行觞主人起舞盘能者宂触别端腾觚飞爵䦨干同量等色齐颜任意交属所欢朱颜发外形兰袖随礼容极情妙舞僊僊体轻裳解履遗絶缨俛仰笑喧无呈览持佳人玉颜齐举金爵翠盘手形罗袖良难腕弱不胜珠环坐者叹息舒颜御巾裛粉君傍中有霍纳都梁鸡舌五味杂香进者何人齐姜恩重爱深难忘召延亲好宴私但歌杯来何迟客赋既醉言归主人称露未晞梁简文帝名都多丽质本自恃容姿荡子行未至秋胡无定期玉貌歇红脸长颦串翠眉奁镜迷朝色缝鍼脆故丝本异揺舟咎何关窃席疑生离谁拊背溘死讵来迟王嫱貌本絶踉跄入氊帷卢姬嫁日晚非复少年峕转山犹可遂乌白望难期妾心徒自苦傍人㑹见嗤羽林郎古辞昔有霍家奴姓冯名子都依倚将军势调笑酒家胡胡姬年十五春日独当垆长裾连理带广袖合欢襦头上蓝田玉耳后大秦珠两鬟何窈窕一世良所无一鬟五百万两鬟千万余不意金吾子娉婷过我庐银鞍何煜爚翠盖空踟蹰就我求清酒丝绳提玉壶就我求珍肴金盘鲙鲤鱼贻我青铜镜结我红罗裾不惜红罗裂何论轻贱躯男儿爱后妇女子重前夫人生有新故贵贱不相踰多谢金吾子私爱徒区区胡姬年十五晋刘琨虹梁照晓日渌水泛香莲如何十五少含笑酒垆前花将靣自许人共影相怜囘头堪百万价重为峕年当垆曲梁简文十五正团团流光满上兰当垆设夜酒宿客解金鞍迎来挟琴易送别唱歌难欲知心恨急翻令衣带宽齐瑟行名都篇曹植名都多妖女京洛出少年宝劔直千金被服光且鲜鬪鸡东郊道走马长楸间驰骋未能半双兔过我前揽弓捷鸣镝长驱上南山左挽因右发一纵两禽连余巧未及展仰手接飞鸢观者咸称善衆工归我妍归来宴平乐美酒斗十千脍鲤臇胎鰕炮鼈炙熊蹯鸣俦啸匹侣列坐竟长筵连翩击鞠壤巧捷惟万端白日西南驰光景不可攀云散还城邑清晨复来还美女篇曹植美女妖且闲采桑岐路间柔条纷冉冉叶落何翩翩攘袖见素手皓腕约金环头上三爵钗腰佩翠琅玕明珠交玉体珊瑚间木难罗衣何飘飖轻裾随风还顾盻遗光采长啸气若兰行徒用息驾休者以忘餐借问女何居乃在城南端青楼临大路高门结重关容华耀朝日谁不希令颜媒氏何所营玉帛不峕安佳人慕高义求贤良独难衆人徒嗷嗷安知彼所观盛年处房室中夜起长叹白马篇曹植白马饰金覊连翩西北驰借问谁家子幽幷游侠儿少小去乡邑扬声沙漠垂宿昔秉良弓楛矢何参差控弦破左的右发摧月支仰手接飞猱俯身散马蹄狡捷过猨猴勇剽若豹螭边城多警急亭障数迁移羽檄从北来厉马登高堤右驱蹈匈奴左顾陵鲜卑寄身锋刃端性命安可怀父母且不顾何言子与妻名编壮士籍不得中顾私捐躯赴国难视死忽如归鲍照白马骍角弓鸣鞭乘北风要途问边急代马入云中闭壁自往夏清野逐还冬侨装多阙絶旅服少裁缝埋身守汉境沉命对胡封薄暮塞云起飞沙被逺松含悲望两都楚歌登四墉丈夫设计误怀恨逐邉戎弃别中国爱要冀胡马功去来今何道单贱生所钟但令塞上儿知我独为雄沈约白马紫金鞍停镳过上兰寄言狭斜子讵知陇道难赤坂途三折龙堆路九盘氷生肌里冷风起骨中寒功名志所急日暮不遑飡长驱入右地轻举出楼兰直去已垂涕寕可望长安匪期定逺封无羡轻车官唯见恩义重岂觉衣裳单本持躯命答幸遇身名完升天行曹植乘硚追术士逺之蓬莱山灵液飞素波兰桂上参天𤣥豹游其下翔鵾戯其巅乘风忽登举彷彿见衆仙扶桑之所出乃在朝阳谿中心陵苍昊布叶盖天涯日出登东榦既夕没西枝愿得纡阳辔廻日使东驰鲍照家世宅关辅胜带宦王城备闻十帝事委曲两都情倦见物兴衰骤覩俗屯平翩翻类廻掌怳惚似朝荣穷途悔短计晚志重长生从师入逺岳结友事仙灵五图发金记九籥隐丹经风飡委松宿云卧恣天行冠霞登綵阁解玉饮椒庭蹔游越万里近别数千龄鳯台无还驾箫管有遗声何峕与尔曹啄腐共吞腥五游曹植九州不足歩愿得凌云翔逍遥八纮外游目歴遐荒披我丹霞衣袭我素霓裳华盖纷晻蔼六龙仰天骧曜灵未移景倐忽造昊苍阊阖启丹扉双阙耀珠光徘徊文昌殿登陟太微堂上帝休西櫺羣后集东厢带我琼瑶佩漱我沆瀣浆踟蹰玩灵芝徙倚弄华芳王子奉仙药羡门进竒方服食享遐纪延夀保无疆逺游篇曹植逺游临四海俯仰观洪波大鱼若曲陵承浪相经过灵鳌戴方丈神岳俨嵳峩仙人翔其隅玉女戯其阿琼蘂可疗饥仰首吸朝霞崑崙本吾宅中州非我家将归谒东父一举超流沙鼓翼舞峕风长啸激清歌金石固易弊日月同光华齐年与天地万乘安足多仙人篇曹植仙人揽六着对博泰山隅湘娥拊琴瑟秦女吹笙竽玉樽盈桂酒河伯献神鱼四海一何局九州安所如韩终与王乔要我于天衢万里不足歩轻举凌太虚飞腾踰景云高风吹我躯廻驾观紫微与帝合灵符阊阖正嵳峩双阙万丈余玉树扶道生白虎夹门枢驱风游四海东过王母庐俯观五岳间人生如寄居濳光养羽翼进趣且徐徐不见轩辕氏乘龙出鼎湖徘徊九天上与尔长相须仙人揽六着篇齐陆瑜九仙㑹欢赏六着且娱神戯谷闻余地铭山忆旧秦避敌情思巧论兵势重新问取南皮夕还笑拂碁人飞龙篇曹植晨游泰山云雾窈窕忽逢二童颜色鲜好乘彼白鹿手翳芝草我知真人长跪问道西登玉堂金楼复道授我仙药神皇所造教我服食还精补脑夀同金石永世难老闘鸡篇曹植游目极妙伎清听厌宫商主人寂无为衆賔进乐方长筵坐戯客闘鸡观闲房羣雄正翕赫双翘自飞扬挥羽邀清风悍目发朱光觜落轻毛散严距往往伤长鸣入青云扇翼独翺翔愿䝉狶膏助常得擅此塲阊阖篇梁武帝西汉本佳妍金马望甘泉卫尉屯兵士期门晓漏传犹重河东赋欲以追神仙羽骑凌云转阊阖带空悬长旗扫月窟鳯迹辗星躔但使丹砂就能令亿万年西长安行傅𤣥所思兮何在乃在西长安何用存问妾香䙞双珠环何用重存问羽爵翠琅玕今我兮问君更有兮异心香亦不可烧环亦不可沉香烧日有歇环沉日自深北风行鲍照北风凉雨雪雱京洛女儿多严妆遥艶帷中自悲伤沉吟不语若为忘问君何行何当归若使妾坐自伤悲虑年至虑颜衰情易复恨难追㑹唫行谢灵运六引缓清唱三调伫繁音列筵皆静寂咸共聆㑹唫㑹唫自有初请从文命敷敷绩壶冀始刋木至江汜列宿炳天文负海横地理连峯竞千仞背流各百里滮池溉粳稻轻云暧松杞两京愧佳丽三都岂能似层台指中天高墉积崇雉飞燕跃广途鹢首戯清沚肆呈窈窕容路曜㛹姢子自来弥世代贤达不可纪勾践善废兴越叟识行止范蠡出江湖梅福入城市东方就旅逸梁鸿去桑梓牵缀书土风辞殚意未巳苦热行鲍照赤坂横西阻火山赫南威身热头且痛鸟堕魂来归汤泉发云潭焦烟起石圻日月有恒昏雨露未尝晞丹蛇踰百尺𤣥蜂盈十围含沙射流影吹蛊病行晖瘴气昼薫体菵露夜沾衣饥猿莫下食晨禽不敢飞毒泾尚多死渡泸寕具腓生躯蹈死地昌志登祸机戈船荣既薄伏波赏亦微爵轻君尚惜士重安可希前缓声歌古辞水中之马必有陆地之船但有意气不能自前心非木石荆根株数得覆盖天当复思东流之水必有西上之鱼不在大小但有朝于复来长笛续短笛欲今皇帝陛下三千万晋陆机游仙聚灵族高㑹曾城阿长风万里举庆云郁嵯峨宓妃兴洛浦王韩起太华北征瑶台女南要湘川娥肃肃霄驾动翩翩翠盖罗羽旗栖琼鸾玉衡吐鸣和大容挥高弦洪崖发清歌献酬既巳周轻举乘紫霞总辔扶桑枝濯足汤谷波清辉溢天门垂庆惠皇家结客少年塲鲍照騘马金络头锦带佩吴钩失意杯酒间白刅起相讐追兵一旦至负劔远行游去乡三十载复得还旧邱升高临四关表里望皇州九衢平若水双阙似云浮扶宫罗将相夹道列王侯日中市朝满车马若川流击钟陈鼎食方驾自相求今我独何为轗怀百忧轻薄篇晋张华末世多轻薄骄或好浮华志气能放逸赀财亦丰奢被服极纎丽肴膳尽柔嘉僮仆余梁肉婢妾蹈绫罗文轩树羽盖乘马鸣玉珂横簮刻玳瑁长鞭错象牙足下金鑮履手中双莫邪賔从焕络绎侍御何芬葩朝与金张期暮宿许史家甲第靣长街朱门赫嵯峨苍梧竹叶清宜城九醖醝浮醪随觞转素蚁自跳波美女与齐赵妍唱出西巴一顾倾国城千金不足多北里献竒舞大陵奏名歌新声踰激楚妙妓絶阳阿𤣥鹤降浮云鱏鱼跃中河墨翟且停车展季犹咨嗟淳于前行酒雍门坐相和孟公结重关賔客不得蹉三雅来何迟耳热眼中花盘按互交错坐席咸喧譁簮珥或堕落冠冕皆倾邪酣饮终日夜明灯继朝霞絶缨尚不尤安能复顾他留连弥信宿此欢难可过人生若浮寄年时忽蹉跎促促朝露期荣乐遽几何念此肠中悲涕下自滂沱但畏执法吏礼防且切磋梁何逊城东美少年重身轻万亿柘弹随珠丸白马黄金饰长安九逵上青槐䕃道植毂击晨巳喧肩排暝不息走狗东西望牵牛向南直相期百戯傍去来三市侧象床沓绣被玉盘传绮食大姊掩扇歌小妹开帘织相看独隠笑见人还敛色黄鹤悲故羣山枝咏新识乌飞过客尽雀聚行龙匿酌羽方厌厌此时欢未极游猎篇梁刘孝威之罘讲射所上林娱猎塲选徒骄楚客诏狩夸胡王罕车已戒道风乌复启行佽飞具罾缴材官命蹶张髙罝掩月兔劲矢射天狼跖地不遑免排虚岂及翔日暮钩陈转风清铙吹扬归来宴平乐宁肯带禽荒鸣鴈行鲍照雝雝鸣鴈鸣正旦齐行命侣入云汉中夜相失羣离乱留连徘徊不忍散憔悴容仪君不知辛苦霜雪亦何为东飞伯劳歌古辞东飞伯劳西飞燕黄姑织女时相见谁家女儿对门居开颜发艳照里闾南窻北牖桂月光罗帷绮帐脂粉香女儿年几十五六窈窕无双颜如玉三春巳暮花从风空留可怜谁与同晨风行梁王循雾开九曲渎风起千金堤岸回分野迳林际成牛蹊凫随落潮去日傍绮霞低望目轻舟隠瑟瑟逺蹇悽还眺小平急宴语方难齐梁范静妻沈氏理檝令舟人停舻息旅泊河津念君劬劳冒风尘临路挥袂泪沾巾飈流劲润逝若飞山髙帆急絶音徽留子句句独言归中心茕茕将依谁风弥叶落永离索神往形返情错漠循带易缓愁难却心之忧矣颇销铄空城雀鲍照雀乳四鷇空城之阿朝拾野粟夕饮水阿髙飞畏鸱鸢下飞畏网罗辛伤伊何言憷迫良巳多诚不及青鸟逺食玉山禾犹胜吴宫燕无罪得焚窠赋命有厚薄长叹欲如何自君之出矣宋孝武帝自君之出矣金翠闇无精思君如日月囘还昼夜生刘义恭自君之出矣笥锦废不开思君如清风暁夜常徘徊齐虞羲自君之出矣杨栁正依依君去无消息唯见黄鹤飞关山多险阻士马少光辉流年无止极君去何时归长相思宋吴迈逺晨有行路客依依造门端人马风尘色知従河塞还时我有同栖结宦游邯郸将不异客子分饥复共寒烦君尺帛书寸心従此殚遣妾长憔悴岂复歌笑颜檐隠千霜树庭枯十载兰经春不举袖秋落宁复看一见愿道意君门已九关虞卿弃相印担簦为同欢闺隂欲早霜何事空盘桓梁昭明太子相思无终极长夜起叹息徒见貌婵姢不知心有忆寸心无以因愿附归飞翼行路难宋鲍照奉君金巵之美酒瑇瑁玉匣之彫琴七綵芙蓉之羽帐九华蒲萄之锦衾红颜零落嵗将暮寒光宛转峕欲沉愿君裁悲且减思听我抵节行路吟不见栢梁铜雀上宁闻古峕清吹音㵼水置平地各自东西南北流人生亦有命安能行叹复坐愁酌酒以自宽举杯㫁絶歌路难心非木石岂无感吞声踯躅不敢言剉蘗染黄丝黄丝歴乱不可治我昔与君始相値尔时自谓可君意结带与我言死生好恶不相置今日见我颜色衰意中索寞与先异还君金钗瑇瑁簮不忍见之益愁思诸君莫叹贫富贵不由人丈夫四十彊而仕余当二十弱冠辰莫言草木委大雪㑹应蘓息遇阳春对酒叙长篇穷途运命委皇天但愿樽中九醖满莫惜床头百箇钱直须优游卒一歳何劳辛苦事百年古别离江淹逺与君别者乃至鴈门关黄云蔽千里游子何时还送君如昨日檐前露已溥不惜蕙草晚所悲道里寒君在天一涯妾身长别离愿一见颜色不异琼树枝兔丝及水萍所寄终不移西洲曲古辞忆梅下西洲折梅寄江北单衫杏子红双鬓鸦雏色西洲在何处两桨桥头渡日暮伯劳飞风吹乌臼树树下即门前门中露翠钿开门郎不至出门採红莲採莲南塘秋莲花过人头低头㺯莲子莲子青如水置莲怀袖中莲心彻底红忆郎郎不至仰首望飞鸿鸿飞满西洲望郎上青楼楼髙望不见尽日栏干头栏干十二曲垂手明如玉巻帘天自髙海水揺空绿海水夣悠悠君愁我亦愁南风知我意吹夣到西洲长干曲古辞逆浪莫相邀菱舟不怕揺妾家扬子住便㺯广陵潮杞梁妻宋吴迈逺灯竭从初明兰凋犹早薰扼腕非一代千载炳遗文贞夫沦莒役杜弔结齐君惊心眩白日长洲崩秋云精微贯穹旻髙城为隤坟行人既迷径飞鸟亦失羣壮哉金石躯出门形影分一随尘壤消声誉谁共论董娇铙后汉宋子侯洛阳城东路桃李生路傍花花自相对叶叶自相当春风东北起花叶正低昻不知谁家子提笼行採桑纎手折其枝花落何飘飏请谢彼姝子何为见损伤髙秋八九月白露变为霜终年㑹飘堕安得乆馨香秋时自零落春月复芬芳何时盛年去懽爱永相忘吾欲竟此曲此曲愁人肠归来酌美酒挟瑟上髙堂杨白花古辞阳春二三月杨栁齐作花春风一夜入闺闼杨花飘荡落南家含情出户脚无力拾得杨花泪沾臆秋去春还双燕子愿㗸杨花入窠里秦王卷衣梁吴均咸阳春草芳秦帝卷衣裳玉检茱萸匣金泥蘓合香初芳薫复帐余辉耀玉床当须晏朝罢持此赠龙阳爱妾换马梁简文帝功名幸多种何事苦生离谁言似白玉定是媿青骊必取匣中钏回作饰金覊真成恨不巳愿得路傍儿枯鱼过河泣古辞枯鱼过河泣何时悔复及作书与鲂鱮相教慎出入冉冉孤生竹古辞冉冉孤生竹结根泰山阿与君为新婚菟丝附女萝莵丝生有时夫妇㑹有宜千里逺结婚悠悠隔山陂思君令人老轩车来何迟伤彼蕙兰花含英扬光辉过时而不采将随秋草萎君亮执髙节贱妾亦何为枣下何纂纂梁简文帝垂花临碧涧结翠依丹巘非直入游宫兼期植灵苑落日芳春莫游人歌吹晚弱刺引罗衣朱实凌还幰且欢洛浦词无羡安期逺武溪深行后汉马援滔滔武溪一何深鸟飞不度兽不敢临嗟哉武溪兮多毒滛半渡溪梁刘孝威本厠偏伍伴一战殄㐫渠制赐文犀节驿报紫泥书入营陈御盖还家乘紫车皇恩空以重丹心恨不纾渡泸且不畏凌溪嗟有余半路溪梁元帝相逢半路溪隔溪犹不渡望望判知是翩翩识行歩摘赠兰泽芳欲表同心句先将动旧情恐君疑妾妬陵云台梁谢举绮甍悬桂栋隠暧傍乔柯势髙凌玉井临回度金波易觉凉风至早飞秋雁过髙台相思曲望逺驿人歌幸属此迢递知承云雾多大道曲晋谢尚青阳二三月栁青桃复红车马不相识音落黄埃中独不见梁栁恽别岛望云台天渊临水殿芳草生未积春花落如霰出从张公子还过赵飞燕奉箒长信宫谁知独不见携手曲梁沈约舍辔下彫辂更衣奉玉牀聨簮映秋水开镜比春妆所畏红颜促君恩不可长䴔冠且容裔岂吝桂枝亡邯郸行齐陆厥赵女擫鸣琴邯郸纷躧歩长袖曵三街兼金轻一顾有美独临风佳人在遐路相思欲蹇衽丛台日巳莫大垂手梁吴均垂手忽迢迢飞燕掌中娇罗衫恣风引轻带任情揺讵似长沙地促舞不回腰小垂手舞女出西秦蹑影舞阳春且复小垂手广袖拂红尘折腰应两袖顿足转双巾蛾眉与慢脸见此空愁人夜夜曲沈约北斗䦨干去夜夜心自伤月辉横射枕灯光半隠床河汉縦复横北斗横复直星汉空如此宁知心有忆孤灯暧不明寒机晓犹织零泪向谁道鸡鸣徒叹息梁简文帝愁人夜独伤灭烛卧兰房祗恐多情月旋来照妾牀寒夜怨陶𢎞景夜云生夜鸿惊悽切嘹唳伤夜情空山霜满髙烟平鈆华沈照帐孤明寒日微寒风𦂳愁心絶愁泪尽情人不胜怨思来谁能忍独处愁梁简文帝独处恒多怨开幕试临风弹碁镜奁上傅粉髙楼中自君征马去音信不曽通只恐金屛掩明年巳复空忧且吟齐张融鸣琴当春夜春夜当鸣琴覊人不及乐何似千里心同声歌后汉张衡邂逅承际㑹得充君后房情好新交接恐慄若探汤不才勉自竭贱妾职所当绸缪主中馈奉礼助烝尝思为莞蒻席在下蔽匡牀愿得罗衾帱在上卫风霜洒扫清枕席鞮芬以狄香重户结金扄髙下华灯光衣解巾粉御列图陈枕张素女为我师仪态盈万方衆夫所希见天老教轩皇乐莫斯夜乐没齿焉可忘何当行晋傅𤣥同声自相应同心自相知外合不由中虽固终必离管鲍不世出结交安可为定情篇后汉繁钦我出东门游邂逅承清尘思君即幽房侍寝执衣巾时无桑中契迫此路侧人我即媚君姿君亦悦我颜何以致拳拳绾臂双金环何以致慇懃约指一双银何以致区区耳中双明珠何以致扣扣香囊系肘后何以致契阔绕腕双跳脱何以结恩情珮玉缀罗缨何以结中心素缕连双鍼何以结相投金薄画搔头何以慰别离耳后瑇瑁钗何以答欢恱纨素三条裾何以结愁悲白绢双中衣与我期何所乃期东山隅日旰兮不至谷风吹我襦逺望无所见涕泣起踟蹰与我期何所乃期南山阳日中兮不来凯风吹我裳逍遥莫谁覩望君愁我肠与我期何所乃期西山侧日夕兮不来踯躅长叹息逺望大风至俯仰正衣服与我期何所乃期山北岑日莫兮不来凉风吹我衿望君不能坐悲苦愁我心爱身以何为惜我华色时中情既欵欵然后尅宻期褰衣蹑花草谓君不我欺厠此丑陋质徙倚无所之自伤失所欲泪下如连丝合欢诗晋杨方虎啸谷风起龙跃景云浮同声好相应同气自相求我情与子亲譬如影追躯食共同根穗饮共连理杯衣共双丝绢寝共无缝裯居愿接膝坐行愿携手趋子静我不动子游我不留齐彼同心鸟譬彼比目鱼情至㫁金石胶漆未为牢但愿长无别合形作一躯生为倂身物死为同棺灰秦氏有言至我情不可俦磁石引长鍼阳燧下炎烟宫商声相和心同自相亲我情与子合亦如影追身寝共织成被絮共同功绵暑揺比翼扇寒坐倂肩氊子笑我必哂子蹙我无欢来与子共迹去与子同尘齐彼蛩蛩兽举动不相捐唯愿长无别合形作一身生有同室好死成倂棺民徐氏自言至我情不可陈春江行梁简文帝客行祗念路相争渡京口谁知堤上人拭泪空揺手江臯曲王融林㫁山更续洲尽江复开云封帝乡起水源桐柏来暎水曲范静妻沈氏轻鬓学浮云双娥拟初月水澄正落钗萍开理垂发登楼曲慿髙川陆近望逺阡陌多相思隔重岭相忆恨长河越城曲别怨悽歌响离啼湿舞衣愿假乌栖曲翻从南向飞浮游花隋辛德源窻中斜日照池上落花浮若畏春风晚当思秉烛游树中草梁简文帝幸有青袍色聊因翠幄凋虽间珊瑚蔕非是合欢条乐府古辞行胡従何方列国持何来氍毺五木香迷迭艾蒳及都梁魏明帝种瓜东井上冉冉自踰垣与君新为婚瓜葛相结连寄託不肖躯有如倚泰山兎丝无根株蔓延自登缘萍藻託清流常恐身不全被䝉丘山惠贱妾执拳拳天日照知之想君亦俱然炖煌乐后魏温子昇客从逺方来相随歌且笑自有炖煌乐不减安陵调隋王胄长途望无巳髙山㫁还续意欲此念时气絶不成曲极目眺脩途平原忽超逺心期在何处望望崦嵫晚阿那瓌古辞闻有匈奴主杂骑起尘埃列观长平坂驱马渭桥来歩虚辞周庾信浑成空教立元始正涂开赤玉灵文下朱陵真气来中天九龙馆倒景八风台云度弦歌响星移空殿回青衣上少室童子向蓬莱逍遥闻四㑹倐忽度三灾隋炀帝洞府凝𤣥液灵山体自然俯临沧海岛回出大罗天八行分宝树千丈散芳莲悬居烛日月天歩役风烟蹑记书金简乘空诵玉篇冠法二仪立佩带五星连琼轩觯甘露瑜井挹膏泉南巢息云马东海戯桑田回旗游八极飞轮入九𤣥髙蹈虚无外天地乃齐年昔昔盐隋薛道衡垂栁覆金堤蘼芜叶复齐水溢芙蓉沼花飞桃李蹊采桑秦氏女织锦窦家妻关山别荡子风月守空闺恒歛千金笑长垂双玉啼盘龙随镜隠彩鳯逐帷低飞魂同夜鹊倦寝忆晨鸡暗牖悬珠网空梁落燕泥前年过代北今岁往辽西一去无消息那能惜马蹄舞媚娘陈后主楼上多娇艳当窻倂三五争㺯游春陌相邀开绣户转态结红裙含娇拾翠羽留宾作拂絃託意时移柱淇水变新台春罏当夏开玉靣含羞出金鞍排夜来春日多风光寻观向市傍转身移佩响牵袖起衣香周庾信朝来户前照镜含笑盈盈自看眉心浓黛直㸃额角轻黄细安秪疑落花谩去复道春风不还少年惟有懽乐饮酒那得留残纪辽东隋炀帝辽东海北剪长鲸风云万里清方当销锋散马牛旋师宴镐京前歌后舞振军威饮至解戎衣判不徒行万里去空道五原归秉旄仗节定辽东俘馘变夷风清歌凯捷九都水归宴雒阳宫䇿功行赏不淹留全军借智谋讵似南宫复道上先封雍齿侯蘓小小歌古辞我乘油璧车郎乘青騘马何处结同心西陵松栢下河中之水歌梁武帝河中之水向东流洛阳女儿名莫愁莫愁十三能织绮十四採桑南陌头十五嫁为卢郎妇十六生儿似阿侯卢家兰室桂为梁中有郁金蘓合香头上金钗十二行足下丝履五文章珊瑚挂镜烂生光平头奴子擎履箱人生富贵何所望恨不早嫁东家王杂曲陈徐陵倾城得意巳无俦洞房连阁未消愁宫中本造鸳鸯殿为谁新起鳯凰楼绿黛红颜两相发千娇百念情无歇舞衫回袖胜春风歌扇当窻似秋月碧玉宫妓自翩妍绛树新声自可怜张星旧在天河上由来张姓本连天二八年时不忧度傍邉得宠谁应妬立春厯日自当新正月春幡底头故流蘓锦帐挂香囊织成罗幌隠灯光只应私将琥珀枕瞑瞑来上珊瑚牀陈江緫泰山言应可转移新宠不信更参差合欢锦带鸳鸯鸟同心绮袖连理枝皎皎新秋明月开早露飞萤暗里来鲸灯落花殊未尽虬水银箭莫相催非是神女期河汉别有仙姬入吹台未眠解着同心结欲醉那堪连理杯后宫不惬茱萸芳夜夜争开蘓合房宝钗翠鬓还相似朱唇玉靣非一行新人未语言如涩新宠无前判不臧愿奉更衣兰麝气恐君马到自惊香焦仲卿妻古辞孔雀东南飞五里一徘徊十三能织素十四学裁衣十五弹箜篌十六诵诗书十七为君妇心中常苦悲君既为府吏守节情不移鸡鸣入机织夜夜不得息三日㫁五疋大人故嫌迟非为织作迟君家妇难为妾不堪驱使徒留无所施便可白公姥及时相遣归府吏得闻之堂上启阿母儿巳薄禄相幸复得此妇结发同枕席黄泉共为友共事二三年始尔未为乆女行无偏斜何意致不厚阿母谓府吏何乃太区区此妇无礼节举动自专由吾意乆怀忿汝岂得自由东家有贤女自名秦罗敷可怜体无比阿母为汝求便可速遣之遣去慎莫留府吏长跪告伏惟启阿母今若遣此妇终老不复取阿母得闻之槌牀便大怒小子无所畏何敢助妇语吾巳失恩义㑹不相従许府吏黙无声再拜还入户举言谓新妇哽咽不能语我自不驱卿逼迫有阿母卿但暂还家吾今且报府不乆当归还还必相迎取以此下心意慎勿违吾语新妇谓府吏勿复重纷纭往昔初阳歳谢家来贵门奉事循公姥进止敢自专昼夜勤作息伶俜萦苦辛谓言无罪过供养卒大恩仍复被驱遣何言复来还妾有绣腰襦葳蕤自生光红罗复斗帐四角垂香囊箱帘六七十绿碧青丝绳物物各自异种种在其中人贱物亦鄙不足迎后人留待作遗施于今无㑹因时时为安慰乆乆莫相忘鸡鸣外欲曙新妇起严妆着我绣裌裙事事四五通足下蹑丝履头上玳瑁光腰若流纨素耳着明月珰指如削葱根口如含朱丹纎纎作细歩精妙世无双上堂谢阿母母听去不止昔作女儿时生小出野里本自无教训兼愧贵家子受母钱帛多不堪母驱使今日还家去念母劳家里却与小姑别泪落连珠子新妇初来时小姑如我长勤心养公姥好自相扶将初七及下九嬉戯莫相忘出门登车去泪落百余行府吏马在前新妇车在后隠隠何甸甸俱㑹大道口下马入车中低头共耳语誓不相隔乡且暂还家去吾今且赴府不乆当还归誓天不相负新妇谓府吏感君区区怀君既若见录不乆望君来君当作磐石妾当作蒲苇蒲苇纫如丝磐石无转移我有亲父兄性行暴如雷恐不任我意逆以煎我怀举手长劳劳二情同依依入门上家堂进退无颜仪阿母大拊掌不图子自归十三教汝织十四能裁衣十五弹箜篌十六知礼仪十七遣汝嫁谓言无誓违汝今无罪过不迎而自归兰芝慙阿母儿实无罪过阿母大悲催还家十余日县令遣媒来云有第三郎窈窕世无双年始十八九便言多令才阿母谓阿女汝可去应之阿女衘泪荅兰芝初还时府吏见丁宁结誓不别离今日违情义恐此事非竒自可㫁来信徐徐更谓之阿母白媒人贫贱有此女始适还家门不堪吏人妇岂合令郎君幸可广问讯不得便相许媒人去数日寻遣承请还谁有兰家女承籍有宦官云有第五郎娇逸未有婚遣丞为媒人主簿通语言直説太守家有此令郎君既欲结大义故遣来贵门阿母谢媒人女子先有誓老姥岂敢言阿兄得闻之怅然心中烦举言谓阿妹作计何不量先嫁得府吏后嫁得郎君否泰如天地足以荣汝身不嫁义即体其往欲何云兰芝仰头荅理实如兄言谢家事夫壻中道还兄门处分适君意那得自任专虽与府吏要渠㑹永无缘登即相许和便可作婚姻媒人下牀去诺诺复尔尔还部白府君下官奉使命言谈大有缘府君得闻之心中大欢喜视厯复开书便利此月内六合正相应良吉三十日今已二十七卿可去成婚交语速装束络绎如浮云青雀白鹄舫四角龙子幡婀娜随风转金车玉作轮踯躅青騘马流蘓金镂鞍赍钱三百万皆用青丝穿杂綵三百匹交用市鲑珍従人四五百郁郁登郡门阿母谓阿女适得府君书明日来迎汝何不作衣裳莫令事不举阿女黙无声手巾掩口啼泪落便如㵼移我瑠璃榻出置前牕下左手持刀尺右手执绫罗朝成绣裌裙晚成单罗衫晻晻日欲暝愁思出门啼府吏闻此变因求假暂归未至二三里摧藏马悲哀新妇识马声蹑履相逢迎怅然遥相望知是故人来举手拍马鞍嗟叹使心伤自君别我后人事不可量果不如先愿又非君所详我有亲父母逼迫兼弟兄以我应他人君还何所望府吏谓新妇贺卿德髙迁磐石方可厚可以卒千年蒲苇一时纫便作旦夕间卿当日胜贵吾独向黄泉新妇谓府吏何意出此言同是被逼迫君尔妾亦然黄泉不相见忽违今日言执手分道去各各还家门生人作死别恨恨那可论念与世间辞千万下复全府吏还家去上堂拜阿母今日大风寒寒风摧树木严霜结庭兰児今日㝠㝠令母在后单故作不良计勿复怨鬼神命如南山石四体康且直阿母得闻之零泪应声落汝是大家子仕宦于台阁慎勿为妇死贵贱情何薄东家有贤女窈窕艳城郭阿母为汝求便复在旦夕府吏再拜还长叹空房中作计乃尔立转头向户里渐见愁煎迫其日牛马嘶新妇入青庐奄奄黄昏后寂寂人定初我命絶今日魂去尸长留揽裙脱丝履举身赴清池府吏闻此事心知长别离徘徊庭树下自挂东南枝两家求合𦵏合𦵏华山傍东西植松栢左右种梧桐枝枝相覆盖叶叶相交通中有双飞鸟自名为鸳鸯仰头相向鸣夜夜逹五更行人驻足听寡妇起徬徨多谢后世人戒之慎勿忘古乐府巻十