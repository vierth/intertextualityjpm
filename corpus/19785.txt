钟情丽集明吴敬所撰时有辜生者辂其名本贯广东琼州人氏丰姿冠玉标格魁梧涉猎经史吞吐云烟其士林中之翘楚者也一日父母唿而命之曰尔有祖姑适临高黎氏乃子奉朝延命而为土官即尔之表叔也经今数载音问杳然疏间之甚也孔子云亲者毋失其为亲故者毋失其为故此人道之当然即辰春风和气景物熙明聊备微货代我探访一度以将意耳生唯唯听命收拾琴书命仆僮佑哥从行生既至人谒表叔见之尽礼乃引赴中堂进拜祖姑暨婶并诸兄弟皆相见毕于是诸亲劳苦再三询及故旧生一答之尽恭且详乃馆生于西庑清桂西轩之下明日侵晨踵春晖堂揖祖姑适瑜侍焉将趋屏后避生祖姑止之曰四哥即兄妹也何避嫌之有瑜得命即下阶与生叙礼生奇视之颜色绝世光彩动人真所谓入眼平生未曾有者也厥后祖姑甚钟爱生晨昏命生与瑜侍食左右一日谓生曰诸生久失训诲汝叔屡求西宾无可意者幸子之来姑舍此发蒙一二年间回不晚矣复顾瑜曰四哥寒暑早晚但有所求汝一切与之勿以吝啬女唯唯听命生亦拜谢然生虽慕瑜娘之容色及察其动静有常言词简约生心知不敢有犯又以亲情之故不敢少肆也表叔择日设帐生徒日至虽注意于书翰之间而眷恋之心则不能遏也累累行诸吟咏不下二三十首不克尽述特揭其尤者以传诸好事者焉是夜坐舒怀二律诗曰连城韫匮已多时耻效荆人抱璞悲白璧几双无地种灵台一点有天知青灯挑尽难成梦红叶飘来不见诗寂寂小窗无个事娟娟斜月射书帏又多愁多病不胜情怅味萧然似野僧绿绮有心知者寡箜篌无字梦难凭带宽顿觉诗腰减身重应知别恨增独坐小窗春寂寂感怀伤遇思匆匆一日生命侍僮佑哥问瑜娘取槟榔遂以蜡纸封蜜酿者十颗馈生并标书于其上曰进御之余敬以五双奉兄伏乞垂纳生但谓其有容色不意其亦识字也见之大悦曰西厢之事可得而谐矣乃制西江月一词命佑哥持以谢云蜡纸重重包裹彩毫一一题封谓言已进大明宫特取余甜相奉口嚼槟榔味美心怀玉女情浓物虽有尽意无穷感德海深山重生情不能已复继之以诗曰有美兰房秀嫣然迥不群清才谢道韫美貌卓文君秋水娟娟月春空蔼蔼云何当阶下拜珍重谢深恩女见之微微而哂就以云笺裁成小简以复云感承佳作负荷良多第以白雪阳春难为和耳生得此简欢喜欲狂不觉经史之心顿放花月之思愈兴他无所愿也惟属意瑜娘而已朝夕求间寻便欲以感动于瑜然瑜驯谨稳实生挑之不答问之不应莫得而图之一夕月初出叔婶会饮于漱玉亭上命使女召生生以手挥之使先行生徐徐后至兰房东轩之隅碧桃树下遇瑜独归生曰五姐何归之速耶瑜曰倦矣故归生曰久怀一事欲以相闻不识可乎女以他辞拒之曰昨承佳作健羡健羡生曰不为是也女不答而去生大惭悒悒而赴宴半酣而回自是桃下之遇不果所怀遂制平韵忆秦娥以泄悒快之意云忆秦娥忆秦娥无意奈渠何一场好事从此蹉跎茫茫日月如梭悠悠光景逐流波花天月地毕竟闲过一日生在外馆女潜入其所居之轩发其书笥见所作之诗词知生之意有在也默记归录至白璧灵台之句感叹移时及察见生之容色变常饮食减少颇怜之焉一夕女晚绣绿纱窗下生行过窗外偶念周美成词些小事恼人肠之句瑜隔窗问曰四哥何事恼愁肠也盍为我言之生曰子自思之女曰兄欲归乎生曰不然女又曰兄思兄之情人乎生又曰非也女又曰春寒逼兄耶生曰非寒也愁也女曰何不拨之乎生曰谁肯与我拨之女笑而不答生欲进而与之语自度不可于是退居轩间思向者窗前之言乃作花心动词以识其事万绪千端恼人肠肚事有谁共说多丽多娇有意有情特地为人撩拨绿纱窗晚珠帘卷绣床上描花模月如簧语一声才歇千愁顿雪惟恨衷肠未竭空惆怅归来又成间绝一片乍灭千种仍生拥就心头如结琴心未必君知否何日也山盟同设休猜讶不是狂蜂浪蝶生命侍僮持以示女女览之掷地曰我本无此意四哥何诬人也僮归以告生殆无以为怀乃于轩之西壁墨一莺后题一绝于上云迁乔公子汇金衣独自飞来独自归可惜上林如许树何缘借得一枝栖见者谓其题莺殊不知其托意于其中也一日瑜之侍妾王皇桃偶过生轩归谓瑜娘曰向来见西边轩里琼州官人画一鸟于壁上甚是可爱瑜因伺生出遂抵生轩玩索良久知其意也乃作一词书于片纸之上置于几间而归诗曰金衣今已换人衣开口如啼却不啼自是傍墙飞不起休悲无树借君栖生归见瑜所和之诗正想象间忽见绛桃持一简至生视之乃喜迁莺之词也娇痴倦极御柳困花柔东风无力桃锦才舒杏花又褪种种恼人春色不恨佳期难遇惟恨芳年易不堪据处有东流游水西沉斜日记得此意早筑盟坛共定风流策也不难愁更休烦梦务要身亲经历欲使情如胶漆失使心同金石相期也在西厢待月蓝田种壁生得此词大喜过望愿得之心逾于平昔每寻间便思与女一致款曲终不可得后二日表叔赴县婶又宁归女乃潜出直抵生轩生偶辍讲而归适瑜在焉揖而谢曰往日之词诚能践之虽死无憾瑜曰前词聊以宽兄之意耳岂有他哉生曰所以身亲经历者果历何事耶女不答遂欲引去生掩窗扉而阻之因谓瑜曰辂自二月来抵仙乡今则荚已三更矣自从见卿之后顿觉魂飞魄散废寝忘餐奈何无间可乘今蒙下顾寒窗而辂偶出适归抑且不先不后岂非天意乎而卿又欲见拒此辂之所深不识也瑜曰兄言良是妾岂不知而为是沽娇哉抑以人之耳目长也生曰为之奈何瑜曰俗言心坚石也穿但迟之岁月而已生曰青春易掷若迟之以岁月岂不错过了时节哉瑜曰妾女子也局量偏浅无有深谋远虑在兄之图之则善矣言未已忽闻众声喧哗遂遁去不得再语生乃制浣溪沙以记其事云歌曰云淡风轻午漏迟昼余乘兴乍归时忽惊仙子下瑶池有意仓鸟庚鸟窗下语无端百舌树梢啼教人如梦又如痴一日生陪叔婶宴于漱玉亭中生辞倦先归和乐堂侧闻有讽诵声生趋视之见瑜独立蔷薇架下拂拭落花生曰花已谢落何故惜之女曰兄何薄幸之甚耶宁不念其轻香嫩色之时也生曰轻香嫩色时不能伫赏及其已落而后拂之而惜虽有惜花之心而无爱花之实与薄幸何异女不答生曰往日图之一言何如女曰在兄主之非妾所能也忽觉人声稍近遂隐去一生作减字木兰花劝思其实焉小亭宴罢偶到蔷薇花架下忽惊兰香独立花阴纳晚凉手拈花瓣轻轻整顿频频看花落花开厚薄之情何异哉又一夕叔婶俱赴邻家饮宴生独视轩中怅怅然若有所失正忧闷间忽见瑜娘掀扉而入谓生曰兄何忧之多耶生曰愁何兄惜但肠断为可惜耳女曰何事肠断生曰尽在不言中女曰妾试为兄谋之生曰卿言既许矣不可只作一场话柄恐断送人性命惟子图之女曰兄尚不念图况妾乎生曰辂图之熟矣女指墙谓生曰奈此何生曰事至如此虽千仞之山尚不足畏数仞之墙何足道哉女曰所能图者其计安出生乃以扇指示所达之路女曰是不言也妾之一心惟兄是从而已事若不遂当以死相谢第恐兄之不能践言耳生以手抱瑜欲求合欢女不从正反覆间忽闻叔婶回遂出迎接次日生乃作凤凰台上忆吹箫之句以示女云水月精神干坤清气天生才貌无双算来十洲三岛无此娇娘堪笑兰台公子虚想像赋咏高堂何如花解语玉又生香茫茫今宵何夕亲曾见女娥降下纱窗又以将合风雨来访记得何时约言难践空愁断肠肠断处无可奈何数仞危墙生念瑜娘之言欲实其心奈何无路可达因自思之惟有得向春晖堂安寝则身可通矣遂称病不起表叔省之生诈之曰近来数夜卧此轩间才瞑目便见鬼魅或牛头马面等来相击闹心甚怖焉但以精神恍惚所至不以为意昨夜又梦一长牙者语余曰明日大王来请你你勿复起不觉今日身体沉重不能起也叔闻此语大惊遂移之东轩命其小子名铭者伴生寝焉生思念本欲设计寻人中堂只得移向东轩无以异于西轩也至夜半佯狂大叫举家惊视生良久始言曰向见一人冠黄巾同昨所见长牙者坐骂余曰我叫你莫起你强要起黄巾者曰大王请先生去作平贼露布耳无他也言未已又见一红发尖嘴者至曰连忙去无羁滞将促余出我与京力敌良久喜诸人起来散去不然被伊捉去矣祖姑闻言大惊令请良巫祈禳生乃厚赂巫者命伊言曰若在此宿卧恐性命难保除非移入中堂则无事矣彼时即移生入中堂生病渐安日则肄业于轩间夜则归宿于堂上一日夜静生步入兰房西室之前正见瑜于月桂丛边焚香拜月生立墙阴以听之吟炉烟袅袅夜沉沉独立花间拜太阴心事不须重跪诉女娥委是我知心瑜吟讫突见生至且惊且喜曰闻兄被魅今安能到此耶生曰若非被魅安能得此会乎乃相与携手入室明灯并坐生熟视之容貌愈娇肌肤愈莹情不能忍乃曰我肠断尽矣欲挽女以就枕女坚意不从曰妾与兄深盟密约惟在乎情坚意固而已不在乎朝朝暮暮之间也苟以此为念则淫荡之女者也淫荡之女兄何取焉生曰卿虽不从辂之至此设使他人知之宁信无他事也女曰但秉吾心而已生虽不能自持然见其议论生亦喜其秉心坚确不得已而从遂相与坐谈女曰妾尝读莺莺传娇红记未尝不掩卷叹息但自恨无娇莺之姿色又不遇张生之才貌见兄之后密察其气概文才固无减于张生第妾鄙陋无二女之才也生曰卿知其一未知其二且当时莺莺有自选佳期之美娇红有血渍其衣之验思惟今日之遇固不异于当时也而卿之见拒何耶抑亦以愚陋之迹不足以当清雅之意耳将欲深藏固蔽以待善价之沽焉女正色而言曰妾岂不近人情者但以情欲相期美满于百年也假使今日苟图片时之乐玉壶一缺不可复补合卺之际将何以为质耶生曰此事辂任之勿虑也但不知此不足以大情之交孚卿请勿疑女曰谚语有云但得五湖明月在不愁无处下金钩正此之谓也兄自此勿复举矣生兴稍阑乃口念菩萨蛮以赠之不缘色胆如天大何缘得入天台界辜负阮郎来桃花不肯开芳心空一寸柔肠千万束从此问花神何常苦逼人女亦口念西江月以答生云借问朝云暮雨何如地久天长殷勤致语示才郎且把芳心顿放苦恋片时欢乐轻飘一点沉香那时三万六千场乐汝无灾无障生自后每遇瑜娘委道百端略不经意一见生有异志则正言厉色以拒之又作望江南词以示生焉堪叹宝到碧纱厨一寸柔肠千寸断十回密约九回孤夜夜相支吾驹过隙借问子知乎弱草轻尘能几许痴云阁雨待何如后会恐难图生情不能已复继之以诗一绝云青鸾无计入红楼入到红楼休又休争似当初不相识也无欢喜也无愁女见此诗笑曰兄岂不喻往夜之言乎生曰余岂不喻但以兴逸难当姑排遣之耳暨晚生归独坐自思费尽心机得达女室终不见从必无意于己也至夜复思不如与女作别至则长吁短叹凭几而卧终不与女一言问之亦不答百般开喻逼勒再三始一启口曰我今夜被你断送了也女大悟谓生曰兄果坚心乎生曰若不坚心早回去矣因唿碧桃添香唿生共拜于月下祝曰妾瑜生居深闺一十七岁于兹矣今夕以情牵意绊不得已以千金之体许之于情人辜辂者非惟有愧于心亦且有愧于月也敬以月下共设深盟期以死生不忘存亡如一无负斯心永远无也苟有违者天其诛之祝罢挽生就寝因谓生曰妾年殊幼枕席之上漠然无知正昔人所谓娇姿未惯风和雨分付东君好护持望兄见怜则大幸矣生笑曰彼此皆然遂相与并枕同衾贴胸交股春风生绣帐溶溶露滴牡丹开檀口香腮淡淡云生芳草温曲尽人间之乐不啻若天上之降也虽鸳鸯之交颈鸾凤之和鸣亦不足形容其万一矣辗转之际不觉血渍生裙乃起而剪之谓生曰留此以为他日之验生笑而从之女以口念虞美人词以赠生云平生恩爱知多少尽在今宵了此情之外更无加顿觉明珠减价玉生瑕霎时丧却千金节生死从今决祝君千万莫忘情坚着一钩新月带三星生亦口念菩萨蛮以赠女云春风桃李花开夜烛烧凤蜡香燃麝鱼水喜相逢犹疑是梦中感情良不少报德何时了细君问莺莺何人解此情瑜得生词谢曰妾今溺于兄之情爱中故至丧身失节殊乖礼法非缘兄亦不至此也幸为后日之图则妾之所托亦至此矣生曰五姐千金之身为我而丧犹当铭肝镂骨以报子之深恩矣岂肯负月下之盟耶自后生夜必至一夕谓女曰我以亲托于门下人皆罔知诚恐日此事彰闻亲庭谴责何颜重上春晖堂乎瑜曰妾虽女流亦颇知礼岂不知韫椟之可嘉失节之可丑乎以子之情牵意绊以至于斯倘他日事情彰明寻奉巾栉于房帏之中事若不果当索我于黄泉之下矣遂相与泣下数行又一夕生复赴约女目生良久曰观子之容色辞气决非常人他日得侍房帏则虽不得为命妇亦不失为士夫之妻耳苟流落俗子手中纵使金玉堆山田连阡陌非所愿也惟兄之是从而已生感其节义作诗以赠之水月精神冰雪肌连城美壁夜光珠玉颜偏是蟾宫有国色应言世上无翡翠衾深春窈窕芙蓉褥软绣模煳何当唤起王摩诘写出和鸣鸾凤图女亦吟一律以答生云深感阳和一气嘘吹开玉砌未生枝合欢幸得逢青史快睹曾应失紫芝碧沼鸳鸯交颈处妆台鸾凤下来时此情共誓成终始莫把平生雅志亏初瑜父选民间女之艳色者以为媵得八人焉分四与瑜曰碧桃曰绛桃曰仙桃曰小桃分四与琼曰腊梅曰月梅曰红梅曰素梅父命母诲之自瑜交通生后四桃心怀忧惧惟恐事泄罪及于己一日四桃上书谏曰娘子生长名门深居幽阃世荣封袭家极华腴况兄神态芳菲懿德清淑才华充赡妙手精工芳名洋溢乎三洲美誉昭彰于十邑尚不保身律己却乃失节丧身理义有亏彝伦败攸倘或闺中事露门外风闻非惟有损于己身抑且玷辱于父母亲庭谴责他人笑讥名节荡然性命难保诚恐楚国亡猿祸延林木城门失火殃及池鱼后悔难追噬脐莫及苟能先事改过自新勿蹈前非待时而动则娘子幸甚妾辈亦幸甚瑜得书览毕喟然叹曰尔言良是但余以死许辜生背之不祥今日之事其咎在余谅必不相累也碧桃曰其然岂其然乎娘子若不自新我辈终当去矣瑜泣而谕之曰余与辜生牵情溺已而成痼疾身可死而情不可解也虽苏张更生不能移吾之初志耳汝欲去之则去四桃同泣而应之曰妾辈侍奉闺帏已非一日娘子开心见诚推恩均惠感戴不已补报无由倘若事露娘子捐身妾辈安能独存哉誓必不相负也乃相抱唏嘘而泣久之拭泪吟诗一首以释闷云至暮生至女乃出所吟诗并四桃所谏书以示生读之赧然诗曰一轮明月本团圆才被云遮便觉残欲把相思从此绝别君容易望君难自后暮聚晓散九月余温存缱绻之情益以加矣不觉大火西流金风又起父母以生久别遣仆持书促归甚急生得书言之叔婶治装行为归计生至夜复抵女室告以将别之由二人不忍相别悲不能已女泣久之拭泪曰第无伤感且尽绸缪未知后会何时也生曰我去三两月必至再来子毋劳苦构思成疾此时暂别而已女吟诗二绝以别生云乌啼月落满天霜执手相看泪满眶明月相如归去也文君从此倍凄凉又诗秋雨梧桐叶落时悲秋怀抱正凄凄多情自古伤离别莫笑莺莺减玉肌生乃以玉耳环馈女并留题一绝云黄雀衔来已数年别时留取赠婵娟莫将闲事劳心曲常把佳音在耳边暨晚生以他事不果行至夜女命侍女以白金十锭青布四端花巾二十条裙带二十双并词一阕以赆生词名柳梢青南陌花残西厢月暗风雨凄凄见说君归顿松金钏暗减玉肌吁嗟后会难期将何物表人别离万斛离愁千行情泪两地相思生亦立缀排十韵以赠女别云驱驰来戚里特地探仙乡推馆开纱帐拦阶随雁行二天恩不断一德感难忘况复蒹葭质亲陪兰蕙旁尘埃沾洁节襟袖染余香月下深明固花边思语长绝胜鱼得水何异凤求凰只谓欢娱永谁知归思忙百年终有在一旦不须伤若问重来日花黄与菊香生别至家后行止坐卧无非为女记忆也经书家事略不介意终日昏昏而已先是城之西北隅有林曰迈游山明水秀多生佳丽有名小馥者字微香亦美丽超群其欲有纺纱场之习生尝游畋其间与之亦相好也生有诗以赠之曰生长茅茨在迈游微香两字动炎舟玉般温润千般馥花样娇妍柳样柔巧笑千金苏氏小清歌一曲杜家秋也知好事人人爱不可明知但暗求微香缉知生归意其必访己也日日候待杳无消息疑其必有他遇而忘己也仍效温飞卿体作懊恨曲以怨之云莲藕抽丝哪得长萤火作灯哪得光薄幸相思无实意可怜蝶粉与蜂黄君何不学鸳鸯鸟双去双飞碧纱沼兰房白玉尚缥缈何况风流云雨了大堤男女抹翠娥贵财贱德君知么夭桃浓李虽然好何以南山老桂柯悠悠万事回头别堪叹人生不如月月轮无古亦无今至今长照丁香结微香亲书于鸾笺之上以寄生适生之友王仲显与生检阅诗书得此曲问谁之笔也生以实告遂与王生共探之微香以生久别见生大喜而生忧闷之心凄然可掬微香以王生在彼亦不敢诘生至夜王生倦而寝矣微香谓生曰自从君之别妾也不觉乌兔沉东西矣而妾思君之心不啻若大旱之望云霓也深藏固蔽以待君久矣近闻君归喜动颜色思得一见而无由今夜既蒙垂顾正当缱绻以偿契阔之情而君之短叹长吁愀然不乐何也岂非疑妾有外意抑亦君有外遇乎生曰感子之情亦已多矣奈何以新变故易以故变新难微香笑曰妾之言果不差矣君盍均而惠乎生不答微香曰君寓临邑所寓者得非临邑之人乎生曰然复问女为谁名何氏之女也生不肯言再三逼勒良久始言曰子亦我之情人也语之何害子宜秘之勿言其姓名于人斯可矣微香指灯而言曰我若违子之祝有如此灯请言之勿虑也生乃曰黎氏名瑜娘字玉真微香叹息而言曰此女无双也其面圆而光其质富而温其目淡而澄其声清而婉果然乎生曰子之言若亲见也何以知之微香曰妾之表亲有善穿珠者前日往临高知黎土官宅有此人也且闻其善诗有作赠君否生乃诵其柳梢青与微香微香击节叹曰才貌兼全真天上之人也子之视我如土芥宜乎乃缀满庭芳一阕以赠生月下歌声风前愈觉遥思当日风流枕边言语尤记在心头玉佩玎别后空惆怅永巷闲幽行云去才离楚岫却又入瀛洲仙境里奇逢姝丽端好绸缪羡金桃玉李凤偶鸾俦一个文章清雅一个体态娇柔谁念我雕栏独倚一日似三秋生观讫答谢曰余受卿之情不为不多负卿之罪不为不少立缀木兰花一阕以答之念当时行乐乌乍落兔乍生向花下重门柳边深巷弄笛三声筚声断柴门启见花颜玉脸笑相迎喜气春风习习歌喉山熘泠泠自从别后阻归程非是我无情奈故思漫漫新欢款款誓下深盟情已固心意谁评从今长揖谢芳卿肠断纺纱场上月轮依旧光明明日生与王仲显回归抵家后因念微香之语乃赋长歌一篇以贻之云我生幸值升平时春风和气长熙熙幸今喜在繁华地山水清佳人秀丽此生此世岂徒然好展情怀乐所天不须贪富贵何必求神仙万岁虚生耳纵有千金亦须死世间万事非所图惟慕娇娆而已矣君不见卓文君至今千载芳名传古人今人同一致有能逢之亦如是人生年少不再来人生年少早开怀黄金买笑何足吝白壁偷期休更猜我曹不是风流客懒向金门献长策脚跟踏遍海天涯久慕倾城求未得亲家有貌倾长城养在闺门十八龄蕙性芳心真慧默玉颜花貌最娇婷春山远远秋波浅嫩笋纤纤红玉软暗麝芬芬百合香绿云绕绕双乌绾上迫能字卫夫人下视工诗朱淑真柳絮才华应绝世梅花标格更超群云闺雾阃深深处罗帏锦帐重重贮绝似女亘娥住广寒世人有恨无由睹记得春光三月天曾寻流水到桃源春晖堂上分明见晚绣窗前款语言僮仆往来传意绪诗词络绎通情愫数向花前密约时同于月下深盟处烛摇红影照兰房香喷清烟袭象床一线枕痕生玉晕碧梧枝上凤求凰芳情百纽丁香结真心一点蔷薇血个中顿觉两心知妙处偏难向人说朝朝暮暮恋高唐忘却人间日月忙回首白云归思切金刀寸寸断人肠美满恩情呻吟绝消魂怕唱阳关叠依依牛女隔星河杳杳行云归楚峡香罗玉带又何时惆怅西风泪湿衣旧折牵连推不去新愁构结有谁知惟有多情旧知己每把甘言慰愁耳素承佳惠感难忘自觉违心渐不已徐徐思后更思前回首西风一怅然应是前生曾结种今生偏得美人怜微香得此歌以示其同伴众口称夸乃作手卷以赠生焉名双美请画图于其首微香又摅妙思作并美序一篇以冠其端复继之以长歌一篇以传好事者琼南人物倾天下才子佳人两无价吴门越里何足数蓬岛瑶池此其亚画堂重重闭广寒青马总白马跃金鞍奇才美貌皆潘岳腻体香肌尽弱兰弱兰潘岳今何许听说琼林莺凤侣凤友鸾朋绝世无一双两好真无比天与风流年少郎声名籍甚动炎荒风流骥子麒麟种绘句文章锦绣肠生来洒落起尘俗绣虎雕龙总入目万卷诗书千首词儒林声价佥推独清风明月四清香胜景名山足遍经曾向朱崖开绛帐忽从戚里遇娇婷娇婷自是豪家子长养绮罗丛队里天上丽质自超群百媚千娇谁与比水月精神冰雪肌芙蓉如面柳如眉春山淡淡横蛾黛戛玉铿金满箱帙光风熘熘泛崇兰碧涧溶溶淄皓月久擅芳名荡海天风流年少总夸妍笑他有眼何曾见羡子相逢岂偶然偶然相逢真奇遇时人哪得知幽趣红叶飘时传丽情绯花泛水知山路直入蓬莱第一层云轩谒拜许飞琼鲛绡帕上题佳句鹊尾炉前结好盟黄莺唤友迁乔木丹凤求凰栖翠竹醉风芍药暗生香着雨夭桃红杏肉绝似女亘娥降月宫宛如神女下巫峰蟠嫌月殿非人世却笑巫山是梦中何似相逢明盛世早能偿此风流债负兹通古通今才遇此倾国倾城态倾国倾城世无多通古通今谁复过绝胜兰香伴张硕宛然萧史共秦娥秦娥萧史虽无比不过如斯而已矣天香国色产南方不让中州独专美嗟予与子素相知记纺纱场夜月时求作狂歌赞并美聊传盛事记佳期生自别瑜娘之后倏尔斗柄三移而相思之心常在目也奈鳞鸿杳绝后会无期是月某日适值祖姑生旦乃托所亲于父母曰某日祖姑诞辰理当往贺何吝四哥一行而不使这往庆之耶父从之次日遂命生起行既至表叔一家喜生再至莫不欣然于是复馆生于清桂西轩之下生遍视窗轩如故诗画若新惟庭前花木有异耳不胜旧游之感遂吟近体一律以寓意云诗曰一年两度谒仙门前值春风后值冬草木已非前度色轩窗还是旧游踪重临桃柳三三径专忆高唐六六峰知是盟言应不负虚言万事转头空生至数日不能与瑜一语因设卧中之计尚未克果而祖之寿日届矣乃制千秋岁令一首以庆寿云菊迟梅早报道阳春小坡老说斯时好北堂萱草茂南极箕星皎人尽道群仙此日离蓬岛宝日红光耀金兽祥烟袅丝竹嫩蟠桃老永随王母寿却笑夭画堂年年膝下斑衣绕后一日生侍祖姑于春晖堂上忽见堂侧新开一池趋往视之正见瑜倚墙而观画焉生笑而言曰不期而遇天耶人耶瑜娘曰天也岂人之所能也不期然而然非天而何遂挽生共坐于石砌之上且曰此地僻陋人迹罕到姑坐此徐徐而入可也遂相与诉其间阔之情梦想之苦自未及酉双双不离辄闻婶唤之声女遂辞去复顾生云自此路可以达妾室兄其图之生颔而归馆至更深夜散生遂逾垣而入直抵女室时女已睡熟矣生扣窗良久女始惊觉欣然启扉相迓谓生曰待兄久不至聊集古句一绝方凭几而卧不觉酣矣生问诗安在乃出以示生诗曰月娥霜宿夜漫漫鬓乱钗横特地赛有约不来过夜半月移花影上栏杆生览毕亦口点律诗一首云再到天台访玉真入门一笑满门春罗帏绣被虽依旧璧月琼枝又是新可喜可嘉还可异相恰相爱更相亲何当推广今宵事永作天长地久人女亦和云洞房今夜降仙真软玉温香满被春慢说到离情最苦且夸欢会事重新意中有意无他意亲上加亲愈见亲欲得此情常不断早寻月下检书人自是二人眷恋之情逾于平昔一日生携微香手卷示瑜看未毕怒曰祝兄勿多言却又多言妾之名节扫地矣生解说百端女终不与一言后夜复往坚闭重门无复启矣女方悔已前非咎生薄幸终日闭门愁坐对镜悲吟一二日间才与生相见见之亦不交半语凡半月间生不能申其情悒怏满怀大失所望乃述近体一律以示之诗曰巧语言成拙语言好姻缘作恶姻缘回头恨捻章台柳赧面惭看大华莲只谓玉盟轻荡泄遂教钿誓等闲迁谁人为挽天河水一洗前非共往愆女玩味良久始笑曰兄寓此久矣盍归纺场之情人乎生曰卿何为出此言也独不记月下深盟乎且辂当时不合失于漏泄罪咎固无所逃矣然古人有言曰往者不可谏来者犹可追遽忍以往者之小过而阻来者之大事乎瑜拜谢曰兄之心金石不谕妾之怒聊以试兄耳亦续呤一律云一洗前非共往愆从今整顿旧姻缘声名荡漾虽堪怨情意殷勤尚可怜任是春光先漏泄忍教月魄不团圆莫言幽约无人会已被纱场作话传自此之后情好如初一日以前卷展开评论瑜曰微之才调何如生曰卿乃天上之碧桃月中之丹桂彼不过微芳小艳而已岂敢与卿争妍媸也正昔人所谓西施王嫱争洗脚脸与天下妇人斗美者也女感其言乃吟长相思词一阕以戏生词曰大巫山小巫山暮暮朝朝云雨间谁怜凤偶闲〖〗歌已阑乐已阑才向瑶台觅彩鸾金波依旧团一夕天色阴晦生与瑜待月久之乃同归室席地而坐尽出其所藏西厢娇红等书共枕而玩瑜娘曰西厢如何生曰西厢记不如何人所作也记始于唐元微之尝作莺莺传并会仙诗三十韵清新精绝最为当时文人所称羡西相记之权舆其本如此与欤然莺莺之所作寄张生自从别后减容光万转千愁懒下床不为旁人羞不起为郎憔悴却羞郎如诗最妙可以伯仲义山牧之而此记不载又不知其何故也且句语多北方之音南方之人知其意味者罕焉又问娇红记如何生曰亦未知其作者何人但知其间曲新井井有条而可观模写言词之可听苟非有制作之才焉能若是哉然其诸小词可人者仅一二焉子观之熟矣其中有何词最佳瑜曰一剪梅生曰以余看之似有病女曰兄勿言待妾思之曰诚有之生曰何在曰离有悲欢合有悲欢乎生笑曰夫离别人情之所不忍者也大丈夫之仗剑对樽酒犹不能无动于心况子女之交者其曰离有悲固然也离有欢吾不之信也至若会合者人情之所深欲者也虽四海五湖之人一朝同处而喜气欢声亦有不期然而然者况男女交情之深乎谓之合有欢不言可知矣谓之合有悲吾未之信也瑜曰兄以何者为佳生曰如此钟情古所稀吁嗟好事到头非汪汪两眼西风泪洒向阳台化作灰一诗而已瑜曰与其景慕他人孰若亲历自己妾之遇兄较之往昔殆亦彼此之间而已他日幸得相逢当集平昔所作之诗词为一集俾与二记传之不朽不亦宜乎生感其意乃口占一曲自歌以写怀云歌云西江月上团团锦江水上潺潺荒坟贵贱总摧残回首真堪叹回首真堪叹可怜骨烂名残须要留情种在人间付与多情看待月情怀偷香手段这般人真好汉想崔张行踪忆温娇气岸相对着肠频断此情此意我尔相逢岂等闲须教通惯休教明判若还团且作风流传初交通后收敛行踪无罅隙之议故人无知者因其再至情欲所迷罔有忌惮一家婢妾皆有所觉所不知者惟瑜父母而已瑜亦厚礼诸婢欲使缄口奈何一家婢妾皆欲白之自度不可久留乃设归计尚未果也忽一婢惧事露而罪及己窃言之祖姑祖姑以生之驯谨达礼必无此事反笞其婢自是众口渐息时又叔婶同寓别馆祖姑昏耄不知防备始大得计略无畏惧之心暮乐朝欢无所不至一日生与女同步后园晴雨轩中徘徊观竹正谈谑间而瑜之弟黎铭值而见之生大骇恐言于叔婶乃厚结铭心初生有一琴名曰碧泉平生所嗜好者铭尝问取生不之与至是而遗焉虽得铭之欢心然而诸婢切切含恨惟待叔婶回而发其事生自思其形迹不宁设使叔婶知之负愧无地矣托以归省告于祖姑祖姑固留之再三生终不从瑜夜潜出与生别曰好事多磨自古然也欢会未几谗言祸起奈之何哉兄归善加保养方便再来毋以间隙遂成永别使设盟为虚言也因泣下而沾襟生亦掩泪而别女以一剪梅词一阕并诗一首授生曰妾之情意竭于此矣兄归展而歌之即如妾之在左右也红满苔阶绿满枝杜宇声归杜宇声悲交欢未久又分离彩凤孤飞彩凤孤栖别后相逢是几时后会难知后会难期此情何以表相思一首情词一首情诗又诗万点啼痕纸半张薄言难尽觉心伤分明一把离情剑刺碎心肝割断肠生亦缀法驾引词一首以别女云归去也归去也归去几时来峡口云行仙梦杳雨中花谢鸟声衰落叶满空阶真个是真个是恼人肠沙上鸳鸯栖未稳枝头鹦鹉叫何忙相对泪沾裳须记得须记得月前盟料必两人扶一木莫移钩月带三星了此此生情女览毕谓生曰往者迈游诸女所赠之诗意甚忠厚今将薄礼寄兄以馈之可乎生曰可女乃命侍女取花巾十条裙带三十三双与生收讫女含泪再拜而别生既归家后命仆以女所寄之物以遗纺纱微香微香寄声与仆曰寄语辜郎彼岂不知赵姬之言乎仆归以告友王仲显在焉生微笑之友曰何谓也按左传赵姬之事赵姬曰好新慢故易微香特讽予也次日复命仆持书以贻微香展而视之乃唐体诗一律寄与多情旧故人几乎为尔丧良姻空怀杜牧三生梦难化瞿昙百忆身雨散云收成远别花红柳绿为谁春不堪回首纱场上风雨潇潇月一轮微香静而思之终疑于为尔丧良姻之句欲生之来以实之亦次韵一律以答之诗曰彼情人是我情人就说无因亦有因千里相思愁里句几番欢会梦中身天边依旧当时月洞口时非往日春若念小楼移手处重来花下赏冰轮生感其意复以诗一律而之焉纺纱场下好情缘回首西风倍惨然已按赤绳先系足免劳青鸟再衔笺任从柳色随风舞莫惜韶光彻夜圆不是怜新违旧约由来好事两难全微香得此诗知生之绝己也然而慕生之心未尝少替亦和一律以答生云纺纱场下旧情缘怕说情缘只默然今日翻成班氏扇当时休制薛浅笺玉箫已负生前约金镜偏教别处圆自是人心多变易休教好事不双全生时名籍甚郡邑感欲举生为痒生生父爱子不欲远涉利途恐致离别之苦然而众论纷纷无时休息生潜喜乘间言于父母曰除非出外可避父喜曰可往祖姑家少辟五六个月众口无不息矣生曰如或官司逼勒如何父曰只言随伯父之任矣生之伯父有为高官者父即日命促装起行既至祖姑一家欣喜待礼如初生告所来之由叔曰倘若不厌寒微姑寓于此朝夕与诸少讲明理义此某之所深幸也生拜谢退居所寓之轩偶见绿纱窗上题诗一绝云壁上莺还在梁间燕已分轩中人不见无语自消魂生知是瑜之笔亦书一绝于其旁曰肠断情难断春风燕又回东风和且暖雅称结双飞生思玩间忽见瑜娘独至且喜且悲再拜谓生曰兄真信士也缘自兄归之后媒妁克谐逮无虚日父母亦有许之者但未成事矣妾心想迫于父母之命不得已而饮恨于九泉之下不及与君决别为怀今幸不死尚得相见殆天意乎未审计将安出生曰此辂之所以日夜切思者也盖尝思之有三亲戚不可为婚一也父母之命不可违二也不敢言于父母三也为今之计惟在乎卿主之而已瑜曰凡妾可力为者敢不自效望兄指引则善矣生密约于女耳边之言女曰正合妾意言未已忽听笼中鹦鹉叫大人回大人回女闻之遂遁去临行反顾生曰兰房之约三更后四更前正其时也是夜月明如昼万籁无声生视诸仆皆睡熟轻步潜至女室瑜见之喜不自胜且曰丑陋之质于兄故不敢辞但以月明花开之景不可常得思与君少同伫赏以度良宵耳生然其言遂并枕于玩月亭右厢阶下俄而婢女数辈捧馐肴至罗列满前二人相与劝酬极尽款曲女曰既逢佳景可无述作以记之乎生曰短章寂寥片文拘泥与其合笔而和题孰若同声相应亦足以见吾二人之京力敌也瑜曰就以月夜喜相逢为题五十韵为率生即为首倡曰今夕是何夕奇逢不偶然况当明媚景正是阳阳天烂烂星珠灿圆圆月鉴圆风轻万籁寂露氵邑百花鲜河影清还浅奎缠断复连干坤真罔极光景自无边大地冰壶隐长空雪浪翻连枝横鉴发索晕隔檐穿更漏转三鼓槐阴过八砖溶溶春似海缓缓夜如山织女偷情看女亘娥着意怜千年逢一会二鸟降双仙谈笑幽亭上追随小院前各分双美具端的四兼全旧恨应皆释新愁觉欲颠重来谐素约又共展华筵何须金石奏且把海螺传美酒倾珠落香羹和玉涎脍用金刀切茶将活火煎冰壶双髻执罗扇小鬟掾并枕挨肩玉低鬟动髻蝉柔肠频眷恋莲步漫周旋红袖深藏笋罗衣懒上船献酬多节重议论每牵缠不必宣金石何劳奏管弦休乱同坐久且共把诗联共吐珠玑唾同裁月露篇声声争响亮字字竞鲜妍可羡唐商隐堪夸燕丽鲜新清开府句秀丽薛涛笺佳兴如流水神词若涌泉孟郊应退舍蔡琰可齐肩转战敌逢敌擒词玄又玄剡藤烦字扫香剂倩思研宴罢情将困吟成意尚牵掀帏香自馥入室步争先好事虽多舛佳期喜独偏笑携双玉手共卧五花毡莲步移红玉珊瑚堕翠钿交加连理树掩映并头莲色胆大如斗丽情深若渊耳边言切切心上意悬悬凤蜡摇红影龙诞薰碧烟情痴疑是梦骨冷不成眠缱绻两情好绸缪一意专既如鱼水乐又似漆胶坚了毕平生愿深酬宿世缘愈亲须愈敬相守莫相捐密约长如此深盟永不迁任他沧海竭此乐尚绵绵联成女出云笺命小桃书皆已四鼓矣不复就枕但立会而已生口占一绝云名花并立笑春风谁识常空一窍通欲验佳期何处见白罗裆上有残红自是之后幽会佳期殆无虚日眷恋之情亲昵之意有不可得而言语形容者所作诗词不可尽述姑记含蓄意深者十绝昨夜东风透玉壶零零湛露滴真珠寄言未问飞琼道曾识人间此乐无一线春风透海棠满身香汗湿罗裳个中好趣惟心觉体态惺忪意味长脸脂腮粉暗交加浓露于今识翠华春透锦衾红浪涌流莺飞上小桃花宝鸭香消烛影低波翻红浪枕边欹一团春色融怀抱口不能言心自知葡萄软软蛰酥胸但觉形销骨花熔此乐不知何处是起来携手问东风淡淡溶溶总是春不知何物是吾身自惊天上神仙降却笑阳台梦不真形体虽殊气味通天然好合自然同相怜相爱相亲处尽在津津一点中半夜牙床戛玉鸣小桃枝上宿流莺露华湿破胭脂体一段春娇画不成烛尽香消夜悄然洞房别是一般天若教当日襄王识肯向阳台梦倒颠鱼水相投气味真不觅不漆自相亲两身忘却谁为我恐是天生连理人一日祖姑独坐春晖堂上生侍之顾生谓之曰昔传姻事为下玉镜何谓也生以温峤事为对祖姑曰汝知发问之意乎生曰不知祖姑复曰汝宜益加进修吾之女孙誓不他适当合事汝亦使温峤之下玉镜台也生拜谢至暮生以此告瑜瑜喜笑曰古人有言人心同欲天必从之岂虚语乎生曰明日当辞归遣媒言议勿失时也明日遂告归及抵家以祖姑之语告其父父欣然从之择日命媒行既至以所来之由告叔叔曰四哥才貌出众超群可敬可爱得婿如此足慰人心奈他人讥笑何媒曰何伤上温峤之下玉镜台娶姑之女又曰老泉女适程氏舅之子也况乃孙乎自古迄今但闻传其事以为话未闻以是病之者夫何疑之有叔婶允之遂备黄金二锭羊一牵为定礼生婢有名朝华者从媒同至乃出书以示瑜瑜披读曰玉真小娘子妆次辂世忝姻缘之契缔结丝萝叨因叔侄之情寓居门馆讵意天缘会合亲逢旷世之娇娆人意交孚果是前生之配偶荣生意外喜溢眉间缅想淑候兰蕙其芳冰霜其洁秋水为神玉为骨倾国倾城芙蓉如面柳如眉欺花欺月柳絮因风起蔼然谢道韫之才寒藻漾涟漪粲若朱淑真之文采诚所谓天上之神仙君子之好逑者也辂一寒如此百技无能才匪逮人貌非出众忝得一拜于云阶幸已足矣何况侧身于玉树恩莫大焉粉身不足报深恩万死亦难酬厚德扪心有愧揣己何堪曩间太夫人困亲致亲之言归心如箭今见椿府君执柯伐柯之举喜意若川倘若叔婶再不他辞想应汝我心谐所愿百岁姻缘在此一举千金会合于此片时专望竭力赞襄毋使青蝇谐白玉同心协力庶教丹桂近嫦娥则平生之心愿足矣月下之深盟遂矣兹因媒氏之行敬缄鸾而申微悃犄诉凤以候佳音即辰天地皆春山川自秀伏乞保重千金之体永终百岁之斯不宣后二日媒氏告归瑜乃出笺以寄生书曰伏自一别倏尔旬余蝴蝶之粉未干麝兰之香犹在松竹之表尝仿佛于目睫之间金石之盟每念昭于心胸之内忽喜冰人之传事又兼云翰之飞来千欣千喜恭惟文侯学贯天人博通古今风采联贾少年之弱冠文华负李长吉之奇才诚所谓文苑中之英华士林中之翘楚者也瑜也貌微无艳才非道韫自谓于世而无取夫何在兄而见怜幽谷发阳春多感吹嘘之力葵花倾晓日幸蒙光照之私托庇二天已非一日讵意人心有欲天意果从因亲复得致其亲莫非命也发愿竟能谐所愿不亦宜乎忽然手舞足蹈不自知者自此生顺死安而无复憾事已定矣言更何云惟冀尊所闻行所知益励占鳌之志宜其家宜其室伫看协凤之祥不须待月于西厢正好挑灯于此牖毋使前人独专其美免思微弱以丧厥躬伏乞鼎调以副时望不宣是月也忽御史按临遴选其民俊秀者补弟子员乡老举生为痒生后数日生父赍书以告瑜父生乃吟诗一首并写花笺以寄瑜云诗曰书寄平生故友知白衣今已换蓝衣微躯从此如鹰系佳兆何时协凤飞上苑杏花愁客去西厢明月为谁辉几回暗想兰房事不觉临风泪雨霏瑜得生书亦作一启并歌一篇以复云寂寂兰房愁独倚忽见长须致双鲤云是琼林天上郎如今已入黉宫里入黉宫里为何如渐磨仁义乐菁莪方巾员领真超卓黄卷青灯好切磋君不见买臣衣锦归乡里至今名姓光青史又不见县官负弩迎相如至今千载扬芳誉男儿得志皆如此男儿莫厌穷经史上方治定崇文儒彬彬济济纡青紫夫君子真英豪器宇堂堂气象高心通万卷犹嫌少日诵千篇不惮劳此时已入文章岛如今遂却平生志鏖战文场应可期太平治化真堪异蒲柳应知得所依凤凰何日又同飞坐看花诰班班降羞杀人间俗子妻仆归将诗以示生生与同学生览毕无不叹服称美者其启中有儆句云但能有理可明不怕无官可做又云前日之良心因妾既丧今日之放心在君当收又云莫为蒲柳之姿堕却云雷之志若此之言非见理分明者安能及此耶但恨不见全篇以书记焉时生入泮宫不两月间生父捐馆生哀毁逾礼水浆不入口者三日既葬躬自负土不受人助事丧之后终日哭泣而已不复视事时有白鹤双竹之祥人以为孝感所致自是家道日益凌替而瑜娘之父始有悔亲之心遂不复相往来而生以守制不暇理事故相闻者二载然而瑜娘慕生之心曷尝少置风景之接于目人事之感于心累累形诸诗词多不尽录姑记一二以语知音者鹊桥仙征鸿无信游鲤无信更相望断春潮无信玉郎何处不归来怎禁许多愁闷青山有尽绿水有尽惟有相思无尽眼中珠泪几时干肠一寸截成千雨瑞鹧鸪芭蕉叶上雨难留松柏梢头风未收万闷千愁无着处并归心上与眉头肠如袜线条条断泪似源头混混流倚遍栏杆人不见满天风雨下西楼长相思春望归秋望归目断江山几落晖啼痕点点垂朝相思暮相思终日何时是尽期腹心寄与谁一剪梅雨打梨花深闭门辜负青春虚负青春伤心乐事共谁论花下消魂月下销魂愁聚眉峰尽日颦千点啼痕万点啼痕晓看天色暮看云行也思君坐也思君满庭芳愁锁春山泪潺秋水时时独向西楼望穷千里山水两悠悠惆怅故人独在离别后日月难留肠断处愁愁闷闷风雨五更头相思何日了无肠可断有泪空流湘江潮信断楚峡云收只恐寻春来晚东君去花谢莺愁兰房下何时与你交颈绸缪时有同郡富室符氏者素闻瑜娘才色闻生久不至遂散财赂冀必得瑜娘为婚而后已焉故有与瑜娘父言者非誉符家道之华腴必称符才貌之出众非言生家道之箫条必毁生行止之落魄瑜父遂欲解盟然犹虑构成词讼犹豫未决又有为其画策者曰内外兄弟姊妹不可为婚法律所禁倘或兴讼以此推之何畏之有遂决意许符氏然犹未敢轻动或劝其家纳符氏聘礼者瑜父从之后瑜娘缉知悲不自胜以死自誓终不他适黎闻之怒瑜乃以白巾自缢赖众知觉救解得免黎方觉悔然瑜之心虽不肯从而符之盟终不可解正忧闷间忽值其姑适王氏者归宅黎命之解慰瑜心乃从容劝瑜百端瑜应之曰结亲即结义是以寸丝既定千金莫移儿非不爱荣盛而恶贫贱但以弃旧怜新厌贫就富天理有所不容人心有所未安姑以瑜言告黎黎曰瑜言诚有理奈彼符氏何凡瑜所亲爱者皆令劝之一日碧桃乘间谏瑜曰娘子懿德娇颜为诸姊妹中之巨擘然诸娘子俱适名门宦族或田连阡阳或金玉盈箱娘子独许塞酸妾辈甚不惬意近见大人别缔良姻甚喜甚喜娘子何故短叹长吁减却饮食损坏形容而为伤感之甚耶瑜曰汝知其一不知其二古人有言今日之富贵安知异日不贫贱乎今日之贫贱安知异日不富贵乎彼符氏虽富而子弟之品不过一庸夫而已纵有金玉盈箱田连阡陌生为无名人死亦作无名之鬼何足道哉且辜生虽贫丰姿冠世学问优长他日折丹桂如采薪取青衿如拾芥何患不至富贵乎未受他人盟约尚当求择其人况先受其人之聘而负之可乎有死而已誓无他志一日绛桃复谏曰自从定亲于辜生之后一别三年谅必他娶矣娘子何故劳心苦志以思之瑜曰汝勿言吾意已决矣纵苏张更生不能摇动且辜生久不至者何哉盖生之为人孝心纯笃乃翁捐馆方泣血而不暇况有心相忆乎又曰夫愿相守而厌相离者淫妇之道也托终身而期远大者贤女之所虑也尔何以淫妇期我而不以贤女期我也绛桃拜谢而去未几生家苍头忽持书至密以一笺付瑜瑜泣读之乃叠韵诗一首诗曰一自往年边扁便无奈鳞鸿专转传劝君莫把海山盟移向他人擅闪善自是生即礻覃之后夜就枕间忽梦往黎室至相见托延至于春晖堂后新创亭上坐顾其额曰剪灯书窗壁间所挂吹弹歌舞四面上题有诗附录于此谁家有女颜如玉手持几竿昆仑竹镂玉编云一片形含商弄羽千般曲一声迟晓起丹山彩凤啼一声疾半夜孤舟嫠妇泣一声喜秦楼仙侣同飞起一声悲异时忠臣乞食归十分妙趣真无比良工写入霜缣里时人莫道是无声仙声不入凡人耳右调佳人吕玉箫中虚外实木一片吟向佳人怀里见玎玎几点声细细粗粗四条线一声清半夜天空万籁鸣一声浊八月秋风群木落一声苦昭君马上啼红雨一声欢妃子宫中洗禄山风流画史龙眠老笔端写出心机巧劝君莫道是无声仙声不入凡人耳及生至黎室正想间忽见瑜至相见之际再拜再悲遂相携手入于兰房之内二人席地而坐历道其梦想之苦解盟之由相对泣下己而瑜收泪言曰今日相逢将以为可喜则又可悲将以为可悲则又可喜悲耶喜耶吾不得而知之生曰苦尽甘来一定之理前日之别固为可悲今日之逢则又可喜可悲者既已过矣可喜者当以与卿共之瑜遂命绛桃取酒与生共饮复命仙桃以侑觞仙桃请歌东坡水调歌头生曰时势不同情怀各异彼调虽妙非吾事也乃止缀念奴娇一曲命仙桃歌之绛桃和之牵情不了叹人生无奈别离多少一自殷勤相送后天际归舟杳倩女魂消崔微梦断瘦得肌肤小寒闺深闭肠断几番昏晓怅望凤鸟不至妖禽怪鸟恣狂唿乱叫悄悄忧心何处告且喜故人重到满酌流霞浩歌明月与尔开怀抱等闲信笔写出念奴娇调曲尽二人相顾泪洒数行已而复相谓曰今夜相逢何啻梦中可无述以记之乎生请其题女曰以梦寐为题不亦宜乎生遂援笔书于纸屏之上久别喜相会春从何处来四眼频相顾双睛何快哉对此一盏灯如醉又如痴大旱见云霓和羹得盐梅忧心冰似泮笑脸天如开乎童且奉酒与君开此怀写毕忽听角起樵楼钟鸣梵宇推枕欠伸乃是南柯一梦而且忆其诗词因起而录之始欲治装竟寻旧约奈何秋闱在迩正吾人当发愤之际也更兼有司催逼赴试甚急生无奈何只得起服回学肄业故特命苍头北行以申前好岂知瑜父不以生为念终无一言以及亲事但厚赂以馈生耳苍头临行之际瑜乃以笺付之令持以献生一日苍头抵家复命具言以结盟符氏生心大恚复闻瑜有书奉寄生大喜拆而视之乃情札一纸并诗十韵生读之叹曰清才丽句虽李易安朱淑真不过是也书曰妾瑜盖尝因亲致亲虽有惭于圣训以爱结爱岂有负于初心敬陈悃之诚上达高明之听伏念妾瑜三才末品一介女流愧无倾国倾城之姿且有至愚至陋之累叨蒙不弃肯结契缘复感纳聘重申结好感恩有日报德无由岂期凶变于门山崩水竭遂使鱼沉湘水雁杳衡阳一别悠然三年在迩寸心千里眼穷云海之微芒一日三秋肠断光阴之转递前言难践后会何时风风雨雨不曾停闷闷愁愁何日了罄南山之竹简写意无穷决东海之洪波流情不已愁如云而常聚泪若水以难干春苑花开怅满艳阳之景夏凉燕乳情嗟长养之天秋观明月倍伤神冬玩香梅增感慨警于心触于目无非惆怅之时俯乎人仰乎天尽是相思之处一心怏怏两泪汪汪一日十二时时时怅望五更三四点点点生愁坐如尸立如斋形同枯木瞻在前忽在后目若紫芝簪折瓶沉月下已幸向日约香消玉减镜中无复旧时容密约成虚怕过旧时游处欢娱陈迹难斯后会何时深怀千言万语与谁说浼决尽一心一意惟子是从愿若果乖虽生无益情如不遂便死何妨凯抛彩凤文鸾去遂山鸡野鹭父纵许盟于异姓妾肯委质于他人誓于此生靡敢失节皇天后土实所鉴临碧落黄泉要同一处天作比翼鸟地成连理枝允副王郎之愿生为同室亲死为同穴鬼毋为居易之言赵璧重完尚希躬往乐镜再合早致良图姑共挽桓君之车庶免抱淑真之恨偿足死生之债莫负锱铢未终龟鹤之龄长坚金石诚能如此妾虽垂首九原之下亦且甘心矣惟兄是图之毋使落他人之手也临书肠断不知所云更有平日所作鄙句并用奉呈朝朝暮暮忆崔徽鬓雾蓬松泪两垂蚕茧丝何日了鹭鸶骨瘦几时肥西厢待月人何在北里锵鸾事已违肠断画梁双紫燕飞来飞去又飞归相思相望泪频倾欲化云娘恨未能帘外厌闻无喜鹊窗前愁伴有心灯千般娇媚何在一种风流病又增可惜佳斯成阻隔愁愁闷闷几层层红颜薄命古今同不怨苍天只怨侬松柏岁寒终不改鸳鸯颈白也相从要知赵客终完璧莫学陈王只赋龙今日西厢门下过汪汪雨泪洒西风鸾风分群失一友朝思暮忆倍凄凉当时何啻鱼游水今日方成参与商流泪泪流流尽泪断肠肠断断无肠风流有债难偿子独对西风叹几场平生志愿未能酬百岁姻缘一旦休两股钗分诚有日一根簪折整无由愁攒眉上铅难尽泪落床头枕欲浮倘若情缘中道绝微躯此外复何求寂寂深闺尽日闲伤情无语倚栏杆恨从别后生千种愁拥心头结一团藕断也知丝不断烛干信是泪难干他时若落庸夫手璧碎珠沉也不难雨打梨花倍寂寥几回肠断泪珠抛睽违一载更三载情绪千条有万条好句每从愁里得离魂多自梦中消香罗重解知何日辜负巫山几暮朝两地相思各一天可怜辜负月团圆每盟金石坚孤节生怕红尘随俗缘鸾鸟柔肠虽断尽鲛绡鲜血尚依然花开月白人何处无奈千愁万恨牵浊纸鲜鲜染泪红遥传长恨寄匆匆须知身在情终在务要生同死亦同苏雁影沉传去后秦箫声断月明中云收雨散知何处目断巫山十二峰如此钟情世所稀这般心事有谁知丁香到死香犹在竹节经霜节不移有意有心常怅望无言无语但呆痴碧梧翠竹无由见一日思君十二时生得书后遂整饬再寻旧约奈何秋闱在迩有司催逼赴试急生不得已即时回学温习旧业与友人数辈虽朝夕同学共榻然而思慕瑜娘之心无时不然他不暇及集古人诗句十首以思瑜焉岂是丹台归路遥月魂潜断不胜招何因得荐阳台梦几度难寻织女桥惨惨凄凄仍滴滴霏霏沸沸又迢迢砌成此恨无量处纵得春风亦不消丈夫身上泪沾襟书尽谁怜得苦吟紫府有缘同羽化瑶台无路可追寻能消造化许多力不受尘埃半点侵惟有当时端正月只应常照两人心花有清香月有阴断肠魂梦两沉沉才开暖律先偷眼莫为游蜂便吐心薄雾浮云愁永昼落花流水怨离琴相思一夜梅花发夕梦时时到竹林鱼在深渊月在天魂归冥漠魄归泉相思相见知何日多病多愁损少年独坐独行还独立相怜相爱莫相捐两情宛转如心素愿作鸳鸯不羡仙擘破云鬟金凤凰离人别处倍堪伤双双瓦雀行书案两两时禽噪夕阳谁爱风流高格调我怜真白重寒芳而今往事谁重省说与流莺也断肠路隔星河去往难罗裳不暖午风寒朱经玉树三山礻寿共待天池一水干阆苑有书难附鹤碧桃何处共骖鸾山长水阔人还远春色不由得再看临高万丈日斜西相望长吟有所思白雪为肌玉为骨芙蓉如面柳如眉鸳鸯被合抛何处红叶蛾黄化为迟独倚栏杆意难写援毫一咏断肠诗云想衣裳花想容美人千里思无穷春从流水三分尽心有灵犀一点通长乐梦回春寂寂馆娃愁重雨氵蒙不堪吟罢重回首更隔巫山几万重寄语麻姑借大鹏琼台重密许飞琼常疑好事皆虚事谁识鸾声似凤声雾鬓云鬟差玉颈云裾月风想娉婷此时为汝肠肝断一片伤心画不成月窟孀娥不惜栽天花冉冉下瑶台独教罗邺能呤毕曾是刘郎再看来满眼春愁无处着半生怀抱向谁开此时愁望情多少一寸相思一寸灰诗即成乃命仆持书报黎称将赴试密付前诗以寄瑜娘瑜见之不觉失声长叹亦集古诗十首以复生曰故园东望路漫漫泣血悲风翠黛残去日渐多未日少别时容易见时难春蚕到死丝方尽沧海扬尘泪始干无可奈何花落尽五更风雨五更寒玉容寂寞倚栏杆抱得秦筝不忍看桂树参天烟漠漠月娥霜宿夜漫漫春花秋月何时了慕雨朝云去不还正是消魂时候也金炉香烬漏声残残妆漏眼泪栏杆睹物伤情死一般三径冷香迷晓月十分消瘦怯春寒黄花冷落不成艳青鸟殷勤为探着天若有情天亦老可怜辜负月团圆黄菊枝头破晓霜此花不与俗人看车轮生角心犹转蜡炬成灰泪始干云鬓懒梳愁折凤晓妆羞对怕临鸾故人信断风筝线相望长吟泪一团暑往寒来春复秋故人别后阻山舟世间美事难双得自古英雄不到头豆蔻难消心上恨丁香空结雨中愁欲知此后相思处海色西风十二楼百岁中来不自由同君身上属谁忧金丹拟注千年貌仙鹤空成万古愁岂有蛟龙曾失水敢教鸾凤下妆楼两身愿托三生梦几度高吟寄水流枯木寒鸦几夕阳自从别后减容光遥看地色连空色人道无方定有方披扇当年叹温峤此生何处问刘郎愁来欲唱相思曲只恐猿闻也断肠天上人间两渺茫天涯一望断人肠多情不似无情好尘梦哪如鹤梦长沧海客归珠送泪坠楼人去骨犹香人生自古谁无死烈烈轰轰做一场天涯海角有穷时此恨绵绵无绝期明月清风如有待冷猿秋雁不胜悲曾听弄玉人间曲只许高人个里知寂寞日长谁问我每因风景寄君诗真成命薄久寻思独立沧浪自咏诗粉面怕遭尘土浼此心惟有老天知诗成夜月人何在花落深宫雁亦悲今日春风亭上过寒猿晴鸟逐时啼写毕令仆持报以复生见瑜诗叹赏不已思慕倍常功名之心如雾之散眷恋之意若川之流不觉成疾勿能言动旁求良医拱手默然莫知所以有一后至者叹曰此必害相思之病也虽卢扁更生亦莫能施其术诚能遂其怀不治而自愈矣初生之遇瑜人莫知之也至是闻医者之言举家失措莫知其由乃询诸仆咸曰不知询之哥姑以实告即时命仆亟至临邑别以他事诣瑜父而密以实告祖姑祖姑得之窃以言瑜瑜即解玉戒指一枚并鱼笺一幅以投仆曰〖〗食〖〗欠〖〗之即愈仆回抵家遂以玉戒指磨水与生饮之顿觉轻减稍稍能言仆乃以瑜娘所与之笺呈上生拆视之乃诗一首云妾即君兮君即妾君令有恙妾何安凤凰倒了连云翼松柏须宜保岁寒当日造端良不易从今燃尾谅犹难天应怜悯人辛苦破月应知自有圆生览诗数次忽觉身健渐渐病愈时槐黄在迩生以病故天不克赴试始有重访旧游之意又月余仍催装复抵黎室既至表叔以生久别眷待甚厚廷于宣抚外堂之西庑生见颇有外之之意意甚不快又以瑜娘平昔敬重于生疑其必有交通每使瑜弟黎铭伴在生自念负疾远来思欲与瑜一致款曲留连半月竟莫能得悒怏殊深忽值瑜母寿旦夜间设席庆寿生入伴斋至三更后遂轻步入瑜房中瑜正优间见生前至相与唏嘘叹息久之已而细诉衷汤论其间阻解盟之事致病之由不胜凄惨言犹未尽忽闻门外唿唤之声生遂含泪而别临行之际瑜谓生曰兄姑留此不数日父亲将有远行生曰诺后数日黎与子果去生大喜即日黄昏外门未闭生直至女室相携玉手同至剪烛西窗生顾窗中诗画宛如梦中无有或异于始谋私奔之约生深然之既而参横斗落遂不复寝乃相送而出东方渐白门犹未启二人相返于剪烛轩下此轩远僻人迹罕闻乃制南宫一枝花一曲按琵琶歌赠生夫瑜平昔善歌恐闻于外昔时生每强之不得今请自歌之生心欣听响遏行云声振林木骇然惊服词名一枝花带过小梁州春愁艳色中夏景繁华里秋悲霜降后冬恨雪零时触目攒眉许多情意心事有谁知三年里几不通一日间百忧并集小梁州望碧天茫茫不尽念青鸾杳杳无期可怜辜负深盟誓玉人何处招之不至乐昌镜破凤钗双离萧郎箫断蔡琰笳悲怪累朝鸟雀频啼喜今宵玉手同携小梁州漫把曲儿歌大都来细把离情诉声声短叹长吁钟情到此悲欢离合都经历怅杀我无双翼安得双双花并蒂对对凤于飞古人言在天愿作比翼鸟入地愿成连理枝这言儿也君须记死生随你问我何归相思而已歌毕天明生乃出瑜遂书前曲命婢持示生生制耍孩儿一曲暮春同游命瑜歌之生拂弦以和之并附于此耍孩儿老天生我非容易把俺置入花天月地欢娱正值少年时况两人貌美才奇我便是琼瑶藏中无双宝你便是紫阳场中第一枝往古谁堪比冠世才风流曹子建倾城色窈窕太真妃五煞虽二人只一身十分佳一样齐根如连理花同蒂琪花瑶草相晖映玉蕊金英付护持谁知得真情意博山下深深密约洞房中悄悄幽期四熬情乍深渐妮亲头妒交又解携回头间别三年矣尔思予两行红粉泪予思尔几句断肠诗鳞鸿绝书难寄百样相思端绪万般离况情思三煞可胜叹嗟椿树倒痛在心那堪岸泮严束系欲重来奈多修阻不克谐我的心情秋冬春夏四时里恨怨悲伤四字儿此无聊不在心便在眉令那割人肠的花开月白那更苦人心的燕语莺啼二煞我只道破镜不圆谁承望去璧重归诉艰辛一一从头起耳才闻处肠先断口未言时泪早垂相对几声长吁气哀哀怨怨噫噫唏唏煞尾此意儿重若山此情儿融似泥两人莫负平生志情粘骨髓刀难割病入膏肓药怎医任先生死死要一处相依尾声如此如此永由伊由伊肯嫁情人殒身做一个风流鬼休独使崔张卓司马专美自是之后多会于漱玉亭上次夜生复至且约以是月中秋相与践东门之约瑜允之次日生将辞归适黎亦回乃设席以待生酒至半酣黎起举杯谓生曰往日时误结丝萝有乖国法今思改正且瑜娘老夫所钟爱者不欲外适恐致相见之难将求佳婿以赘之况且子既绊于文林必历乎仕路但与瑜娘相唿为兄妹不亦宜乎生听其言唯唯从命复以红罗一匹以与生曰劳子远来无以为馈聊以表吾违约之过子其纳之生亦受之不辞宴罢日暮生回室思欲与瑜一会重申旧约奈何无间可乘转辗反复莫能成寝既晓瑜乃命碧桃以罗鳞趾一片并近体一首以别生云间别三年始得逢才逢数日却匆匆一身归去轻如叶万恨生来重似蓬莫把仙桃轻漏泄好教云翼早相从向来言约君须记只在中秋一月中生归家数日复往旧约及至不复露身但寓于佃夫之家阴使老妪为通情焉至中秋夜赏月罢散俱已醉寝瑜乃窃开后门走出时生正伫立俟候忽见瑜至相与同到寓所命佃夫抬轿至海滨时舟在岸生乃抱瑜登舟渡海而东半月间始得登岸其程中所作八景附此兰房寂寞素娥今夜到蟾宫鹤怨猿悲惆怅中香冷博山人不见秋风秋雨泣寒蛩花槛萧条绕栏浓艳四时开都是区区手自栽此生莺花谁自主故园猿鹤不胜哀仙门夜月惨淡中秋半夜天相期私出小门前回首见月颜何厚步未移时泪已涟古道秋风野草寒烟望眼荒秋风飒飒树苍苍不知此地是何处怕听猿声恐断肠博浦开船平生不省出门前今日飘零到海边同驾木兰从此去鹤归华表是何年扁舟驾浪一叶轻舟鼓浪行摇摇摆摆几层层也知平日优游好争奈安从险处成孤掉摇风苦爱风流不肯休西风吹起浪波流人言舟里黄泉近终日昏昏怕举头列楼登岸沙白茅黄海气腥人言此地是丰盈岸头举目非吾土两泪汪汪别二亲登岸之际忽见仆夫在彼俟候迎瑜归家即至择日设花烛之会行合卺之礼二人交欢之时不啻若仙降也乃于枕上共成一词以识喜云词名一剪梅金菊花开玉簟秋鸾下妆楼凤下妆楼新人原是旧交游鱼水相投情意相投举案齐眉到白头千岁绸缪百岁绸缪顶香待月旧风流从此休休自此休休自是之后符氏缉知具状词告于郡时亻卒郡者由进士出身博学好事亦重风情案闻生之才名瑜之佳誉勒生与瑜供状词辂供曰伏以不告而娶固知获罪于圣门窃负而逃未免有乖于国法虽然有咎未必无因谨具状由备陈始末缘念我祖之妹我父之姑早适临高之县厥姓曰符厥官曰土世居临邑之乡所有孙女正及可笄之岁念予小子先成结谊之盟自是冰人亲断千金一诺复兼月老更交礼于双壁玉镜之台吾已下矣芙蓉之褥余得隐焉讵念人心不测天地无常俄焉时候倏尔云亡彼海翁遽然易虑慕彼千金之值欺予六尺之孤弃旧好而结新欢见小利而忘大义父心母意虽欲更张女愿男情粘滞不了是以犯在色之戒通知好之私日盛月新胶坚漆固两情难舍百计无由万虑千思惟恐破乐昌之镜三更半夜遂窃效桌氏之逃自博浦而下船至烈楼而登岸艰于山险于水始克到家寄诸东转诸西未遑宁处冤家有头债有主已被告明官司无党亦无偏从公勘审今蒙唤问所供是实得罪惟甘尚冀审缘由果孰先而孰后曲成斯美俾有始而有终望大人宽宏法之仁小子遂宜家之乐生则仰天而祈祷死则结草以报恩不在多言伏乞台鉴瑜娘供状妾瑜告则不得娶所以悖理而私奔观过斯知仁尚望容情而恕罪荷申悃上渎高明伏念瑜父生母育忝处中闺师顺婉闲谨训内则先时结谊以缔好于辜生近日解盟复许亲于符氏欲从乎先进则不顺乎亲欲适乎后人则有于信是以犹豫而莫决未知定向以适从三思于心两端互执出乎此则入乎彼理势必然舍乎利而取乎义心情方慊况且符氏粗粗鲁鲁孰若辜子昂昂泾渭判然薰莸别矣难离难合不得不然所以月下花前预许偷香之约更阑人静竟为怀璧之逃驾一苇之仙舟凌千层之碧浪渡蓬莱之仙境抵琼馆之名区谁想洞房之乐方深而符氏诬词已下枕席之欢未已而府中胥吏来拘自作自欢事已发矣吐情吐实伏乞鉴焉尚冀秦台之镜照临孟母之刀剖析庶俾一段良缘始终美满免丧三分微命翕剡云亡夫如是则妾再生之辰也谨具厥由详情乎理郡〖〗扌卒览毕以朱笔判曰盖闻易备三才贵阴阳之正义诗称四始开男女之及时春秋着谨始之友经书重大婚之礼兹乃彝伦之大实为风化之原着于理径昭昭者也传诸后世郁郁乎哉矧今圣化人物衣冠之盛不异中州尚期媲美于鲁邹岂意犹存于郑卫切照书生辜辂初知文墨略涉诗书况能怀席上之珍何患无书中之玉处子瑜娘生长富华性质婉娩何不韫匮藏之宝待夫善价之沽处子瑜娘生长富华性质婉娩何不韫匮藏之宝待夫善价之沽却乃逞己私情污吾淳俗非独有违于国法抑且有叛于圣经揆诸理而罪固难逃原其心而情实可恕再照土官黎稠蠢小黎蛮野哉羯者不能修理帏幕安能制服黎民矧令背约欺孤损贫就富事由其始罪所当先原告符氏猴头曾尾狼子野心不能揣己自量却又夺人匹配且复捏虚词诬告欺诳官司理既有亏法当坐罪牵连之人数各科断于本条呜唿一理所存两端互执欲断地之符氏恐开争占之方欲断之辜生虑起淫奔之路是故度以中正之道宜归父母之家风流案自此打开陷入坑从今填满旷夫怒女永无间言债主冤家大家解结一惟圣朝之律深惩荡俗之非凡诸后生当鉴前辙判语已毕合属施行于是命黎父领之回先是二人淹滞囹圄极情凄惨乃至判断明白将使瑜父领瑜前回二人相语别曰妾与君历尽危险备经辛苦犹不得遂其美满之情今日系于囹圄之门此人之意恶者也非缘兄亦不出此我父又将领妾远回今夜与君于此不知明日又在何处也死则已矣倘若不死庶毋相忘于患难之中二人抱头大恸绝而复苏者数次既而拭泪立会数次极其绸缪不觉樵阁日上三竿女遂自摘其发系生之臂生亦摘发以系瑜臂已而仰天叹曰纵今生不得为同室人亦当死为同穴鬼纵有死生之殊永无违背之异皇天后土其证之焉瑜乃口沁园春一阕歌以别生每歌一句长叹一声满狱闻之莫不掩泣歌曰夫为妻去妻为夫死死又何难念狼虎丛中曾经险阻镬汤狱里受尽辛酸有口难言含冤莫诉碎了心肠烂了肝愁杀处见君尤缧泄我独生还恩情万钟千般誓死死生生永不单这三世冤家无解结一条性命惜摧残生不同衾死当同穴付与符氏冷眼看须记取绵绵长恨天上人间女别时生之婢女以酒送瑜瑜出一简以付之使其与生乃醉春风词一曲玉貌减容色柳腰无气力可怜好事到头非啾啾唧唧彩凤分飞宝瓶坠井魂招不得回头长叹息血点盖胸臆干坤有尽意无穷惜惜愁愁嗟嗟叹叹相思罔极瑜娘既出生亦疏放而溺于所爱恩愈厚而情愈深终日不食终夜不寐痴痴呆呆如醉如梦动静语默皆思瑜之心形也其至精神耗损容有变色所为之事旋踵而忘不知其与荀情崔魄孰果先而孰后来尝作玉蝴蝶令一阕云憔悴玉人去也深盟已负幽怨难招终日昏昏无赖无聊恨如山重峰叠嶂悉若线万绪千条想娇娘眼波波深恨旆摇摇难招游魂飞散金钗脱股玉带宽腰被冷香残兰房寂寂长夜迢迢僧金迦倩谁解结风流案何日能消可怜俏玉人何在风雨潇萧又诗曰临风长叹息好事到头非一点心难朽千年愿已违离鸾终日怨塞雁几时回寂寂寒窗下无言但泪垂谁想凤和凰翻成参与商灯残心尚在烛冷泪还长当日同司马如今似乐昌相思成痼疾自觉断中肠瑜娘自归之后黎幽之冷室使之自尽瑜终日独自悲吟欲殒命然以未得与生决别尚不能忍乃作哀词八首以吊云暗室兮寥寥长夜兮迢迢欣欢兮今何在天涯兮亦何遥愁频结兮不能消魂已飞兮不能招风流债兮偿未了鸳鸯颈兮何时交妾心兮悲又悲皇天兮知不知想思兮此际相见兮何时雁儿东去燕儿西归镜已分兮钗已离心盟有在兮君应不违灵神作证兮吾将谁依在天愿作兮比翼鸟在地愿为兮连理枝天地兮无穷尽此情兮无绝期日在兮青天鱼在兮深渊天与渊兮悬何切我与君兮合无缘不怨父兮不怨母不怨人兮不怨天但怨红颜多薄命倚门长叹泪涟涟幽室无人兮与鬼交亲微喘苟存兮与鬼为邻愁眉兮终日颦幽恨兮几时伸誓此生兮不惜身即与子兮合其真生当为兮同室人死当为兮同穴尘春风桃李兮今何在秋雨梧桐兮增感慨填不平兮美满坑偿未了兮风流债香罗重解兮何时佳期已失兮难再百年伉俪兮一旦分张覆水难收兮拳拳盼望倘若不遂所怀兮死也何妨正好烈烈轰轰兮便做一场莫教专美兮待月西厢何心偃仰兮苦恋时光树欲静兮风不休梗欲停兮波不流海纵柘兮心尚在石虽烂兮情犹存于今堪叹亦堪悲无缘佳期不到头甘向牡丹花下死便为情鬼也风流只为君情兮苦牵缠遂使今日兮受斯愆窃负而逃兮真可慊缧绁而拘兮犹可怜父兮母兮不相见只兮弟兮不相捐与其苟生于人世孰若饮恨于黄泉词成黎以公干之县祖姑乃窃开纵瑜潜而出时生家仆来探访消息瑜乃出一简付之命遗与生生拆视之不觉放声大哭其书曰妾与君自交会以来殆始四载于斯矣吾兄使妾眷恋之心始终弗替绸缪之意生死弗改瑜月下之盟口血犹未干也灯前之语德音尚在耳也妾拳拳是念切切惟思未尝一日而去怀惟冀与子偕老而已曩者中秋之行始得遂志自谓可以驯至百年而不负灯前月下之心遂矣奈何无知恶小切齿在州构成官讼遂至钗分镜破簪折瓶沉父母恶之乡人贱之臭秽彰闻闺门骈笑良可悲夫妾今幽居别室风月不通正欲自尽也则恐自经沟渎人莫知之正欲苟存也则将何面目去见父母是以犹豫未决思欲与子一诀而后捐身也呜唿百年伉俪一旦分张千载佳期时难再得想迎风待月之时握雨携云之会其可得乎吁不可得也此妾之所以长叹深悲者也所以饮恨长逝者也妾所以作哀词录之以奉呈焉以表生死不忘之志瑜泣血谨书生览毕忽焉如有所失乃作嗟嗟凤侣六章以自广云嗟嗟凤侣在天一方思之不见我心孔伤嗟嗟凤侣在天一涯思之不见我心孔悲嗟嗟凤侣非梧不栖胡为乎哉一东一西嗟嗟凤侣非竹不食胡为乎哉一南一北嗟嗟凤侣遭幽囚兮一日不见如三秋兮嗟嗟凤侣落樊笼兮一日不见如三秋兮使我心忡忡兮生即日促装兼道而行直抵黎之左右潜居焉使人以密告祖姑祖姑密以告瑜瑜闻生至思得一见而无由乃作首尾吟二律以馈生云生不从兮死亦从天长地久恨无穷玉绳未上瓶先坠全轸初调曲已终烈女有心终化石鲛人何术更乘风拳拳致祝无他意生不相从死亦从生不相从死亦从吁嗟好事转头空睽违已似河边柳偶得全凭塞上翁幽香未消幽恨结此身虽异此心同拳拳致祝无他意生不相从死亦从辜生是日又得此诗越加忧惨知瑜以死相许也乃溺恨燥肠作赋名曰钟情密以馈女云予自与卿交合之后悲欢离合莫不备经然后知吾二人钟情之至亘古至今天上人间所未有者也自前寓此仓卒并日埋身晦迹一月余矣思与子一会以叙往昔之好以成往昔之盟以谐往日之愿以践往日之言不可复得可胜叹哉近得子所作首尾吟二律感伤悲戚怨恨凄惨且以见吾子之无二志矣读之再三感之不已呜唿不知何时复得相见也兹不揆愚鲁强写情怀作成鄙赋一篇名曰钟情夫情所钟者皆吾与子经历之所履也不待赘言已可知矣然未有不因言而见心者也吁韩子所谓物不得其平则鸣岂虚语哉今因人便敬述谬作以寄吾子希吾子其采子虽然文华虽工无补于事要在践言耳同生死人辜辂拜献赋曰心动为情与生俱生蕴之而为至中之德发之而为至和之声至微至妙惟纯惟精因乎万物之感故有二者之名叹夫人之所禀虽同我之所钟独异非忧惧之切心匪爱恶之介意杳杳焉莫究其由茫茫焉莫窥其际但见感乎物应乎中触于目着于躬干旋坤转吾情之无穷也日往用来吾情之交通也春风和气吾情之冲融也骤雨浓去吾情之朦胧也泪之洒然气之嘘然吾情之所以如山如峰也然一身之有限而万状之无涯既而乐之乐忽变而哀情之所钟为何如哉察其所由源源而来想其月明风清寂无人声兰启矣情人止矣尔乃一气潜消两情不已贯两玉而一串洽两身而一体岁羽岁羽〖焉焉猗猗焉不啻乎凤之和鸣枝之连理也虽文萧之绊彩鸾三郎之幸妃子天下钟情之乐又岂加于此哉至若子规声若秋闺夜雨人既归兮臂既解兮尔乃恨结于心愁塞于眉嗟赤绳之缘薄叹鳞雁之音稀肃肃焉切切焉奚啻乎雁之失群鸾之分飞也虽溺爱之荀情多情之崔魄天下钟情之苦又岂有加于此哉鸣唿噫嘻吾之与之交情之至此于此矣粉墙游洞房待月明窃仙香赶云雨之幽会期天地而长久此情之钟于乐之一也及其辞阆苑归琼馆赴月之流迈伤春景之不返此情之钟而为若之一也及至久别而相逢久窒而复通携琴以遂相如举案以待梁鸿此又情之钟而为若之一也讵意事发入于公门身居于囹圄埋尤剑于狱中分明镜于江浒此又情之所钟而为苦之一也情兮情兮钟情立此当何如乐极衰生言既不虚苦尽甘来方岂我诬悼往者之不可救念来者之犹可图望赵卿之返璧期合浦之珠还哲此心兮生死不殊誓此情兮生死不逾身虽异处情非二途卿其我乎我其卿乎钟情这赋止于如斯复何言之可言仍从而歌之曰干坤易尽兮情不可极云雾可消兮情难释江海可量兮情难测情之起先天地无地无始情之穹后天地无终微此人兮吾谁与同微此情兮吾何以瑜览赋毕不觉失声大哭既而援笔修书一览以答生云同生死人妾瑜试泪含涕谨布心声特令便人代为申达微意以渎情人辜兄妾惟悲欢相继虽事势之必然生死同途人情之至原皇上后土鉴一生无二之心霜竹雪梅乘万古不移之节春情如海永不枯干盟誓若山何由转动但惹短短特在人亡空垂首于九原枉分身于两处为此悲耳岂不哀哉妾今在幽房何殊地狱吞声哽咽绝如泣血之子规顾影悲吟恰似失群之孤雁欲苟延性会亲却不后将殒灭生身区兄又不至伤心积恨岂止一端残喘微躯惟欠一死感兄不弃幸轻百里而来询嗟妾无缘不得一朝而朝见室迩人遐怀恨焉月缺花残实可伤也近得情书飞坠华翰傅来别亮新奇凄凉惨切备尽悲欢离合之状极夫风流慷慨之言蹙额开缄含泪披读泄胸中之苦趣开笔下之陈言奈何纸短情长未免言穷意并伏乞采之实为幸也黎归闻其母纵瑜大怒愈加禁锢节其饮食生潜往月余不通其消息愈加忧快然赖祖姑时加问且命生姑留于此因便窃发又月余值黎岳父之诞辰黎偕其妻俱往之外氏是夜祖姑乃穴墙纵瑜而出命佃人舁之随生东归数日至家再设花烛之宴重誓山海之盟生乃命婢把酒与瑜共饮欢甚生口占一绝以侑女云经霜松柏愈森森足见平生铁石心今夜灯前一杯酒故人端为故人斟瑜接卮亦吟一绝以答生云经霜松柏愈苍苍足见平生铁石肠今夜灯前一杯酒故人端为故人尝瑜复酌酒再酬生云经霜松柏愈班班足见平生铁石肝今夜灯前一杯酒故人端为故人谈瑜接卮亦吟以复云经霜松柏愈青青足见平生铁石盟今夜灯前一杯酒故人端为故人倾瑜归之后祖姑乘间劝黎因许瑜归宁祖姑密使人报生如夫妻遂备礼起行既至俯伏请罪居月余方归瑜娘孝敬其姑恭顺其夫待姊妹以和友为先遇仆婢以恩惠为本一家内外无不敬之机杼之精剪制之巧为一时之冠时誉翕然称之暇日则与生吟咏厥后生掇巍科偕老百年永终天命玉峰主人与生交契甚笃一旦以所经事迹旧作诗词备录付予今为之作传焉既成乃为之赞曰伟哉辜生卓冠群英玉质金声懿哉瑜娘秀出群芳国色天香日秀日芳今古无双可羡可嘉千载奇逢意密情浓成始成终洋洋美誉流播乡闾莫不曰善斯色斯才生我琼台猗欤休哉玉峰主人笔力通神相像写真作此传让传之天涯玉峰主人庆生诗几回离合几悲欢如此钟情世所难雪冻不催松落落飞蛾难掩月团团丰城龙剑分终会合浦明珠去又还从此玄霜俱用尽好将诗句咏关关俟轩陈隐公诗好将诗句咏关关青鸟何妨再探看无可奈何风大急似曾相识月团团画蛇笑彼安蛇足失马知君得马还好把风流收拾起早携书剑上长安玉峰主人结早携书剑上长安莫恋人家岁月长金榜题名千古旧布衣换却锦衣还