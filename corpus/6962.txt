观自在菩萨如意轮咒课法一法一礼文驰四观自在菩萨如意轮呪课法并序天台智者大师斋忌礼赞文观自在菩萨如意轮呪课法并序宋霅川沙门仁岳撰隋祖智者说摩诃止观约四种三昧示诸经行法读者虽众修者无几何为其然乎以人根肤浅法味漓薄从师劳于名相事佛懈于资熏故十观成乘五悔助道仅存空言矣予切于讲习之暇务求课念之益因发经藏得如意轮呪凡四本详其文实同出而异译也章句既简方轨且约遮恶可以尽三障持善可以具二严先天竺法师讳遵式常观此经知利物之要特爱义净所译呪辞易诵乃镂板模印诒厥四軰然而净译颇略所说法式但云摄心口诵至于事仪观想曾未点受持之际意或缺如今辄采诸文为之补助原始洎末緫成七科一法式二观想三礼赞四持诵五忏愿六证验七释疑斯皆沿袭本经使源流之不别放则先制贵箕裘之有在知罪于我以俟来哲云法式第一经云若有善男子善女人苾刍苾刍尼邬波索迦邬波斯迦发心希求此生现报者当一心受持此呪欲受持时不问日月星辰吉凶并别修斋戒亦不假洗浴及以净衣但止摄心口诵不懈百千种事所愿皆成更无明呪能得与此如意呪王势力齐者乃至日日诵一百八遍即见观自在等实叉所译其数亦同乃至七日七夜相续而诵真那译云应以后夜若平明时诵一千八徧乃至每日后夜诵三千徧流志译云每常五更诵一千八十遍又云六时时别一千八十徧相续不绝一一字诵满三洛叉又云若比丘比丘尼诵一百八遍若男子诵一百六遍若女人诵一百三遍若童男诵一百遍若童女诵九十遍此名课法一切胜事皆获成就今试议之夫西梵之语或五竺国传流有异中华所译故三藏师宗本不同此唯圣裁难以情测既而正用义净之本请以一百八遍为准所以然者为表破百八烦恼为成就百八三昧也又义净云若通一遍如上诸事悉皆遂意又宝思惟译云受持之时不须辛苦但诵皆成以此言之设复不及一百八遍随数减之亦应无咎诸本所诵时节不同盖从人根乐欲差别今谓若依七日七夜诵者必须六时时别一百八遍如大悲经限三七日请观音限七七日之类是也若依每日五更平明时诵者斯为常课其数无在苟曰不然云何得满三洛叉岂七日之中致兹大数又若不及五更平明时者亦自随意良以后夜为诘诘旦人心清爽故别言之净译所以谅适时之宽也按流志本今于昼夜居静室中面东趺坐想圣观自在对在目前诵念不乱烧沉水香运心供养恭敬礼拜随心所办香华供养而不断绝应知诵呪之前须于静室摄心观想次入道场作礼供养所设形像正须西向亦不作坛当敷牀座以为三级上级置于法宝即是所持陀罗尼经左安释迦像右安弥陀像中级唯安观自在像左右或华或灯下级唯列供具而巳傥不能如上敷置但随常式道场或唯存菩萨像随分供养虽曰不假洗浴净衣若七日别修用之益善故觉喜译云若欲圣观自在现为愿者清净澡浴抹香涂身着净衣服等彼经广明供养请召迎送皆有印呪余本并缺今亦不行焉观想第二夫众生无始唯以昏散障于明静故尘劳外役道慧内盲八苦之事逼恼而不停二严之相穷顇而无取繇是飘流积劫孤露而不自省唯心所招圣人愍之假隐密语诠微妙法教令受持先为其世间之乐次复其如来之性谆谆然若蜾蠃之祝螟蛉也其有口诵复加心观不亦速哉流志译云若真成就此陀罗尼最胜法者于一切处若食不食若净不净一心观想圣观自在相好圆满如日初出光明晃曜诵斯陀罗尼无有妄念常持不间一无过犯则得菩萨现金色身除诸障垢神力加被心所求愿皆悉满足真那译云诵念之时当忆念观世音菩萨求作依怙然则心口相应念诵双运受持之至矣但初心驰散摄之为难故于静室趺坐先观圣相经文既略今助显之且菩萨本证妙觉号正法明迹居补处名观自在本迹虽殊莫不皆随真如之体起应化之用其体如鑑其用如像是故真不自应应之在机亦犹鑑不自像像之在形耳复次机有胜劣应有大小应之大者身长八十万亿那由他由旬应之小者于一切处身同众生大应现于极乐而小应游诸秽土而经云菩萨所居补怛罗山者即示此土游止之处也今创心修观心想羸劣当观小应其相何如准流志译画观自在像今画三十二叶开敷莲华于华台上画如意轮圣观自在菩萨面西结加趺坐颜貌熙怡身金色相首戴宝冠有化佛菩萨左手执开敷华当其台上画如意宝珠右手作说法相天妙衣服珠珰环钏七宝璎珞种种庄严身放众光修者依此圣相系念观察当知此相从心想生如虚空华本无所有此相及心元是观音妙净明体空华即假本无即空妙体即中三谛圆融非一非异不可得而思议也非唯圣相如是抑亦说法皆然良由众生性具诸法故能随缘发生菩萨修证诸法故能普门示现诸法虽异空中是同若唯异非同则失感应之理若唯同非异则失感应之事失于理者如冰炭之不可合也失于事者如谷响之不能召也事理既备感应乃成又复须知三谛之法即是明呪所诠之义故义净译为无障碍观自在莲华如意宝轮王陀罗尼言无障碍者即菩萨具三谛之智无三惑之碍也观自在者用此之智观乎众生而得自在也斯盖以能说之人命所说之呪耳莲华者生而有实譬法身德本来具足如意者珠也经云雨妙珍宝犹如意树如意宝珠譬解脱德能生诸法宝轮者有摧伏之力譬般若德能破诸法又莲华出水离染清净譬般若其蕚芳馨譬解脱珠体本圆譬法身其色莹洁喻般若轮体是宝如法身其用旋转如解脱以此三种各有三义取譬三德举一具三言三即一由诠此义统摄诸法超胜一切故称为王遮九界之恶持佛界之善故名陀罗尼又实叉译为祕密藏神呪苟非三德三谛之法安受斯名乎菩萨自行唯在空中化他从假赴物众生于假受化化极亦唯空中故起信论云若离业识则无见相以诸佛法身无有彼此色相迭相见故略辩如此若欲委知行相当寻玉泉止观礼赞第三一切恭敬一心顶礼十方常住三宝我今如法严持香华供养十方无边法界诸佛世尊十二部经三乘圣众供养巳一切恭敬如来藏中有真法宝随众生性感而遂通大悲大士圣观自在所说明呪号如意轮悉令灭除无量苦厄亦能成就一切所求是故释迦慇懃赞扬诸陀罗尼无为等者一心顶礼本师释迦牟尼世尊一心顶礼极乐世界阿弥陀世尊一心顶礼十方法界诸佛世尊一心顶礼无障碍自在莲华如意宝轮王陀罗尼一心顶礼十方法界十二部经一心顶礼观自在菩萨摩诃萨一心顶礼大势至菩萨摩诃萨一心顶礼圆满意愿明王诸大菩萨摩诃萨一心顶礼十方法界三乘圣众持诵第四经云观自在菩萨白佛言世尊我今有大陀罗尼明呪所谓无障碍观自在莲华如意宝轮王第一希有能于一切所求之事随心饶益皆得成就世尊大慈听我说者我当承佛威力施与众生乃至世尊赞菩萨言如是如是汝能悲愍诸有情类我加护汝菩萨既蒙佛许悲愿盈怀即于佛前而说呪曰南无佛䭾耶南无达摩耶南无僧伽耶南无观自在菩萨摩诃萨具大悲心者怛姪他唵斫羯罗伐底震多末尼莫诃钵蹬谜噜噜噜噜底瑟侘篅攞阿羯利沙也吽癹沙诃唵钵蹋摩震多末尼篅攞吽唵跋喇陀钵亶谜吽尔时观自在菩萨说是陀罗尼巳大地六种震动天龙药叉犍闼婆等诸有宫殿亦皆旋转迷惑所依一切恶魔为障碍者见自宫殿皆悉焰起无不惊怖乃至于地狱中受苦众生皆悉离苦得生天上忏愿第五普为四恩三有法界众生悉愿断除三障归命忏悔至心忏悔我比丘归命十方常住三宝释迦牟尼阿弥陀佛圣观自在具大悲者愿起哀怜为作明证我为法界一切众生无始心性如摩尼宝自体清净神用本然为诸如来同一祕藏妄想流动幻有轮回于生死中受诸热恼所谓过现造积四重五逆十恶之业当堕阿鼻地狱之苦以恶业故现身所缠一切疾病种种灾厄广如经说诸恶因缘今奉大悲圣观自在教我诵持如意宝轮令得灭除如是罪障百千种事所愿皆成惟愿菩萨受我忏悔从我所求施与摩尼雨诸珍宝世及出世福慧资粮皆使随心无不充足乃至尽其形寿不入胞胎莲华化生极乐世界见阿弥陀佛观自在菩萨真实色身闻妙法音证圆通性然后普门示现饶益有情尽出尘劳同成种智南无十方佛南无十方法南无十方僧南无本师释迦牟尼佛南无阿弥陀佛南无如意轮陀罗尼南无观自在菩萨南无大势至菩萨南无圆满愿一切菩萨摩诃萨自归于佛当愿众生体解大道发无上心自归于法当愿众生深入经藏智慧如海自归于僧当愿众生统理大众一切无碍和南圣众证验第六经云先当除诸罪障次能成就一切事业亦能消除受无间狱五逆重罪亦能殄灭一切病苦一切重业诸有热病或昼或夜或一日疟乃至四日疟风黄痰癊三焦婴缠如是病等诵呪便差若有他人魇魅蛊毒悉皆消灭无复遗余假使一切痈瘿恶疮疥癞疽癣周徧其身并及眼耳鼻舌唇口牙齿咽喉顶恼胷脇心腹腰背脚手头面等痛肢节烦疼半身不随腹胀块满饮食不消从头至足但是疾苦无不痊除若有药叉罗剎毗那夜迦恶魔鬼神诸行恶者皆不得便亦无刀杖兵箭水火恶毒恶风雨雹怨贼劫盗能及其身亦无王贼无有横死来相侵害诸恶梦想蚖蛇蝮蝎守宫百足及以蜘蛛诸恶毒兽虎狼狮子悉不能害兵戈战阵皆得胜利若有诤讼亦得和解若诵一徧如上诸事悉皆遂意若日日诵一百八徧即见观自在菩萨告言善男子汝等勿怖欲求何愿一切施汝阿弥陀佛自现其身亦是极乐世界种种庄严如经广说并见极乐世界诸菩萨众亦见十方一切诸佛亦见观自在菩萨所居之处补怛那山即得自身清净常为诸王公卿宰辅恭敬供养众人爱敬所生之处不入母胎莲华化生众相具足在所生处常得宿命始从今日乃至成佛不堕恶道常生佛前释疑第七疑者曰观音所说诸陀罗尼皆遮极恶尽持妙善馥瞻卜而无异鸣迦陵而不殊何故经云更无明呪与此如意呪王势力齐者释曰法有权实教有抑扬盖言小乘三藏大乘初门及历别所谈斯等明呪不能齐于圆顿呪王也何以明之如法华普门品云受持观世音名号为彼受持六十二亿恒河沙菩萨名字是二人福正等无异智者解云圆人唯一偏人则多格六十二亿偏菩萨等一圆菩萨也以彼例此人法虽异义旨攸同问流志所译广明坛法分为二院内院当中心画如意轮观自在东面画圆满意愿明王北面画大势至等外院东面画天帝释左右画诸天众等今不依之而于道场但安法宝并释迦弥陀观音之像将无返经之过欤答坛法本为呪三种药今世人民见闻欢喜而相爱敬获大胜愿当候太阴太阳蚀时预二七日于闲静处筑之乃至画诸形像而为供养今既药法不行所以坛法亦寝况彼经前自云不假占择日月吉凶亦不作坛故此废之非为过也如请观音经中本无道场仪式国清百录令安佛像南向菩萨像东向斯出智者之神襟耳今经菩萨既须面西则依百录不便子所敷置非可以也盖诸佛所师所谓法也故置之上级释迦为娑婆之主弥陀为观音之师故左右焉菩萨居次级之中亦不失其正也倘有方法异于见者当择善从之问证验中既能殄灭一切病苦成就一切事业今或覩受持积年而无所验者何耶答机有亲踈障有轻重机亲者心急加以观慧机踈者心缓或唯读诵定业障重不定障轻机障对论大约则有四类差别经云若诵一徧如上诸事悉皆遂意者此就机亲障轻者言之亦诱进之辞也若乃机踈障重才方读诵便责感应何其谬哉古语云土性胜水掬坏不可以塞河金性胜木寸刃不可以残林理必然矣又以灭恶例乎生善亦由宿植深浅对于现机亲踈致使休应迟速之异也是知圣无虚授授于可受者书云皇天无亲惟德是辅传曰小信未孚神弗福也但勤诵习功至自验何芥蔕于胷臆乎先民有以吉凶祸福在德不在命或曰在命不在德公孙弘谓桀纣行恶受天之罸禹汤文武积德以王天下此在德也刘孝标谓仲由厉节不能息其结缨商臣杀逆盛业光于后嗣此在命也斯皆偏一之见岂谓通方之说苟迷三世因缘生法又何异夕死之类而论春秋之变哉今之人亦有见积德而无验惟赋命而是听固执美恶之运周而必复天数定矣讵假念圣人诵神呪为之移易乎又谓积德在心焉用事行凡厥求福则曰吾祷久矣吁挟邪距正蒙已蔽物未习滋甚其将奈何且阴阳之流示灾福之运俾人禳祈以慎咎悔若其天数不可逃圣人不能救何故宋景一言法星三徙王谟免刑戮于麾下徐义脱杻械于禁中前志昭然安可不信若言吾祷久矣请以近事验于感应夫仁义不行奸谄斯作人伦尚远天道奚从至于欵附势权则靡辞折节苟合富贵则无惮足恭由此观之何祷于人而不祷于佛乎纵是内有实德亦须外假熏修何必土梗其身木舌其口然后为道哉故菩萨之行有缘因焉有了因焉了谓正观智德之基也缘谓助道福德之本也如是二因譬车轮不可单运鸟翅不可只飞课法所以先观想次礼诵等庶两全矣经云惟须深信不得生疑故因撰录聊此伸释愿诸闻见终身诵之观自在菩萨如意轮呪课法天台智者大师斋忌礼赞由序宋天竺寺慈云大师遵式述余尝见诸处传山门教迹或当大师远忌追慕修斋皆阙其修礼之法今着数偈略用伸仰夫内心寂照功成入位外则神通说法应乎群缘故生化始终凡十二偈实统智定之用耳虽于别传少有不次盖别树一场次第之意初二偈三昧降魔次说法华又次说止观净名涅槃放生施戒皆如次也没后灵感一偈难尽芳猷他方之身请护遗教洎五悔合十七偈观者无嫌辞近理寡聊备其以时追想之诚耳或略可济用称唱之时宜须郑重必希感召永荫教门目为智者斋忌礼赞文云尔