仇池笔记提要钦定四库全书子部十仇池笔记杂家类三提要等谨案仇池笔记二卷旧本题宋苏轼撰疑好事者集其襍帖为之未必出轼之手着观下卷杜甫诗一条云杜甫诗固无敌然自致逺已下句甚村陋也其为偶閲杜诗批于致逺终恐泥句上之语显然无疑他可以类推矣又如蒸豚诗一条记醉僧事不类轼语疑併有所附㑹窜入然相传引用已久亦间可以备考証也此书陶宗仪説郛亦収之而删节不完明万厯壬寅赵开美尝刋其全本板已久佚此本前有开美序盖从赵本录出者书中与志林互见者皆但存标题而下注见志林字疑亦开美所改窜云干隆四十二年七月恭校上总纂官纪昀陆钖熊孙士毅总校官陆费墀原序仇池笔记原序笔记于志林表里书也先大夫既已序志林而刻之矣兹于曽公类説中复得此两卷其与志林并见者得三十六则去其文而存其题庶无复辞亦不废若原书此余刻笔记意也窃谓长公才具七斗游戏翰墨皆成文章故片纸只字无非断圭折璧才既髙而节复峻此足以起忮矣况复呶呶不胜其䀝睨一世则侧目而揶揄之者固将甘心焉而相公厮壊殆以柄国者为鳖矣士固可杀不可辱也议新法未必伤柄人之心然此等语不足以彻髓耶夫荆公固士也学虽僻而奈何辱之哉乌台之狱岂尽人尢也乎刻笔记万厯壬寅孟夏日海虞清常道人赵开美识仇池笔记卷上钦定四库全书仇池笔记卷上宋苏轼撰论文选舟中读文选恨其编次无法去取失当齐梁文字衰陋萧统尤为卑弱如李陵五言皆伪今日观澜集可喜者甚多而独取数篇渊明作闲情赋正所谓国风好色而不淫正使不及周南与屈原所陈何异而统大讥之此小儿强作解事也三殇李善註文选本末详备所谓五臣者真俚儒荒陋者也谢张子房诗云苛慝暴三殇此礼所谓上中下三殇言秦无道戮及幼穉而注乃谓苛政勐于虎吾父吾夫吾子皆死谓夫谓父为殇此类甚多日月蚀玉川子月蚀诗以蚀者月中虾蟇也梅圣俞作日蚀诗云食日者三足乌也此因俚説以寓意也战国䇿日月辉于外其贼在内则俚説亦当矣中宫太乙杜子美诗云自平中宫吕太乙世不晓其义而妄者以为唐有平中宫偶读𤣥宗实録有中宫太乙判于广南杜诗云自平中宫吕太乙下文又有南海取珠之句见书不广轻改文字鲜不为笑八阵图诗子尝梦杜子美云世人误㑹八阵图诗云江流石不转遗恨失吞吴以为先主武侯欲与关羽复仇故恨不灭吴非也我意本为吴蜀唇齿之国不当相图晋能取蜀者以蜀有吞吴之意此为恨耳不忮之诚信于异类予少时书室前竹柏杂花衆鸟巢于上武阳君恶杀生婢仆不得捕取数年间鸟有巢于低枝其鷇可俯而窥也此无它不忮之诚信于异类阳关三叠旧传阳关三叠今歌者每句再叠而已若通一首又是四叠皆非是每句三唱以应三叠则丛然无复节奏有文勋者得古本阳关每句皆再唱而第一句不叠乃知唐本三叠如此乐天诗云相逢且莫推辞醉听唱阳关第四声劝君更尽一杯酒以此騐之若一句再叠则此句为第五声今为第四则一句不叠审矣磨蝎为身宫治齿治目老子解子由寄老子新解使战国时有此书则无商鞅韩非使汉初有此书则孔老为一晋宋间有此书则佛老不为二三豪诗石介作三豪诗云曼卿豪于诗永叔豪于词师雄豪于歌永叔亦赠杜黙师雄诗云赠之三豪篇而我滥一名黙歌少见于世有云学海波中老龙夫子门前大虫皆此类语永叔不诮者此公恶争名且为介讳也黙豪气正是京东学究饮私酒食瘴死牛肉醉饱后所发也作诗狂怪至卢仝马异极矣若更求奇便作杜黙矣万花㑹扬州芍药为天下冠蔡京为守始作万花㑹用花十余万枝既困诸邑吏縁为姦予首罢之万花本洛帅故事亦为民害钱惟演作留守始置驿贡洛花有识鄙之此宫妾爱君之意也弄胡孙治大风方酒名退之诗云且可勤买抛青春国史补云酒有郢之富水春乌程之若下春荥阳之土窟春富平之石冻春剑南之烧春杜子美诗云闻道云安曲米春裴铏传奇亦有酒名松醪春乃知唐人名酒多以春论诗唐末五代人物衰尽诗有贯休书有亚栖村俗之气大率相似苏子美家有长史书云隔帘歌已俊对坐貌弥精语既凡恶而字法真亚栖之流曽子固编李太白集而有赠僧懐素草书歌及笑巳乎数首皆贯休以下格调卑陋子固号有知识者故深可怪如白乐天赠徐凝退之赠贾岛皆世俗无知者所记不足多怪禁同省徃来刘原父语谿洞画李中师像郭祥正尝从章惇入梅山谿洞中见洞主苏甘家有画像事之甚谨云桂府李大夫也问其名曰此岂可名哉叩头称死罪数四卒不敢名徐考其年月则李中师诚之也尝为提刑权桂府耳夷獠乃尔畏信之韩玉汝李金吾韩缜为秦州以贼杀不辜去官秦人语曰宁逢乳虎莫逢韩玉汝孙临最滑稽或问莫逢韩玉汝当以何对临曰可怕李金吾舒公封荆公王介甫先封舒公改封荆公诗曰戎狄是膺荆舒是惩识者曰宰相不学之过也以意改书近世人轻以意改书鄙贱之人好恶多同从而和之遂使古书日就舛讹孔子曰吾犹及史之阙文也蜀本庄子云用志不分乃疑于神此与易隂疑于阳礼使人疑女于夫子同今四方本皆作凝陶濳诗採菊东篱下悠然见南山採菊之次偶见南山境与意㑹今皆作望南山杜子美云白鸥没浩荡盖灭没于烟波间而宋敏求云鸥不解没改作波二诗改此两字觉一篇神气索然也书秋雨诗把人马正卿作太学生有气节学生不喜博士亦忌之予偶至斋书杜子美秋雨叹一篇壁上初无意也正卿即日辞归不出至今白首固穷守节杜子美诗余在岐山见秦州进一马骔如斗项下重胡倒立毛生肉端蕃人云此肉骔乃知邓公骢马行肉骏碨礧连钱动当作肉騣悲陈陶云四方义士同日死此房琯之败也唐书作陈涛未知孰是琯既败犹欲持重有所伺而中人促战遂大败故后篇云焉得附书与我军忍待明年莫仓卒北征诗云桓桓陈将军仗钺奋忠烈谓陈元礼也佐𤣥宗平内难又从幸蜀建诛国忠之䇿洗兵马云张公一生江海客此张镐也明皇虽诛萧至忠常懐之侯君集云蹭蹬至此至忠亦蹭蹬者耶故杜子美亦哀之云赫赫萧京兆今为时所怜后出塞诗云我本良家子出师亦多门跃马三十年恐负明主恩见坐幽州骑长驱河洛昏中夜间道归故里但荒村恶名幸脱免穷老无儿孙详味此诗盖禄山反时其将有脱身归国而禄山杀其妻儿者不出姓名可恨也忆昔诗云关中小儿壊纪纲谓李辅国也张后不乐上为忙谓肃宗张皇后也为留勐士守未央谓郭子仪夺兵柄入宿卫也子美诗外有事在杜子美自许稷与契未必许也然其诗云舜举十六相身尊道何髙秦时用商鞅法令如牛毛此是稷契辈人口中语也又云知名未足称局促商山翁又云王侯与蝼蚁同尽随丘墟愿闻第一义回向心地初乃知子美诗外尚有事在也归去来词孟郊诗白乐天诗白乐天为王涯所谗谪江州司马甘露之祸乐天有诗云当君白首同归日是我青山独徃时不知者以为幸亡乐天岂幸人之祸者哉盖悲之也成相孙卿子书有韵语者其言鄙近多云成相莫晓其义前汉艺文志诗赋类中有成相杂词十一篇则成相古讴谣之名也疑所谓䘮舂不相者又乐记云治乱以相亦恐由此得名拟作刘子𤣥辨文选所载李陵与苏武书并齐梁文士拟作予因悟陵与武五言亦后人拟作列女传蔡琰二诗其词明白感慨颇类木兰诗东京无此格也建安七子犹含蓄不尽发见况伯喈女乎琰之流离必在父殁之后董卓既诛伯喈乃遇祸此诗乃云董卓所驱虏入胡尤知其非真也盖范晔荒浅遂载之本传食姜损智王介甫多思而言凿时出一新説已而悟其非又出一説以解之是以其学多説尝与刘贡父食曰孔子不撤姜食何也贡父曰本草言姜食多损智道非明民将以愚之孔子以道教人者故不撤姜食所以愚之也介甫欣然而笑乆之乃悟其戏也贡父虽戏言王氏之学实大类此石墨陆士衡与士龙书云登铜雀台得曹公所藏石墨数瓮今分寄一螺大业拾遗宫中以蛾绿画眉亦石墨之类也沈存中帅鄜延以石烛作墨坚重而墨在松烟之上曹公所藏岂此物也桃笙柳子厚诗云盛时一失贵反贱桃笙葵扇安可常不知桃笙为何物因閲方言宋魏之间簟谓之笙乃悟桃笙以桃竹为簟也池鱼耳白于靣如梦词泗州雍熙塔下余戏作如梦令两阕云水垢何曾相受细看两俱无有寄语揩背人尽日劳君挥肘轻手轻手居士本来无垢又云自净方能洗彼我自汗流呀气寄语澡浴人且共肉身游戏但洗但洗本为人间一切唐庄宗制名忆先婆嫌其不雅驯改为如梦庄宗词云如梦如梦和泪出门相送取以为名云论物理舒州医人李惟熙善论物理云菱芡皆水物菱寒而芡煖者菱花开背日芡花开向日故也又曰桃杏双仁輙杀人者其花本五出六出必双仁草木花皆五出惟雪花六出此殆隂阳之理今桃杏六出双仁皆杀人者失常故也木螙木实之螙者必不沙烂烂者必不螙而能浮不浮者亦杀人常考其理既沙烂散则不能藴蓄而生虫瓜至甘而不螙者以其沙也小儿吸蟾蜍气奴为附语晋人书唐太宗购晋人书有二王以下富千轴皆在秘府武后时为张易之兄弟所攘窃遂流落人间多在王涯张延赏家涯败军人劫夺金玉轴而弃其书余于李玮都尉家见晋人数帖皆有小印涯字意其为王氏物也有谢尚谢鲲王衍等字皆竒夷甫独超然若羣鹤耸翅欲飞而未起也𨼆者杨朴古镜元丰中余自齐安过古黄州获一镜其背铭云汉有善铜出白阳取为镜清而明左龙右虎辅之其字如菽大篆欵甚精妙白阳疑白水之阳也其铜黑色如漆照人微小古镜皆然此道家聚形之法也剖桃核得雄黄砑光帽徐倅李陶有子年十七八忽咏落花诗云流水难穷目斜阳易断肠谁同砑光帽一曲舞山香父惊问之若有物冯附者云西王母宴羣仙有舞者戴砑光帽帽上簪花舞山香一曲曲未终花皆落去戴嵩鬬牛有藏戴嵩鬬牛者以锦囊系肘后随出与客观旁有牧童曰鬬牛力在前尾入两股间今画鬬而尾掉何也黄荃画飞鴈头足皆展或曰飞鸟缩头则展足缩足则展头无两展者騐之信然鹅有二能钱塘人喜杀日屠百鹅有人自湖上夜归屠者之门百鹅皆号声振衢路若有所诉鹅能惊盗亦能却蛇其粪杀蛇蜀人园池养鹅蛇即逺去所有二能而不能免死人有技俩之厄也悲夫安得人如逸少乎戒杀水族痴暗人轻杀之或云不能偿寃是乃欺善怕恶李公擢云鸡有雌而卵者抱之虽能破殻而出不数日輙死此卵可食非杀也予曰凡能动者皆佛子也竹蝨初如涂粉竹叶上乆乃能动百千为曹无非佛子梁武水陆画像六道外者以淡墨作人畜禽鱼等形罔㒺然于空中乃是佛子流浪陋劣之极至于湿生如竹蝨者犹不可得但若存若亡于冥间耳而谓水族鸡卵可杀乎但一起杀念地狱已具不必在其能诉与不能诉也论医医之难明古今所病也至虚有盛候而大实有羸状疑似之间便有死生之异士大夫多秘所患以求痊验医能否使索病于冥漠之中辨虚实冷煖于疑似之际医不幸而失终不肯自谓失也巧饰遂非以全其名间有谨愿者虽或主人言之亦参以所见两存而杂治吾平生求医盖于平时黙验其工拙有疾求疗必尽告以所患使医了然知患之所在然后诊之虚实冷煖先定于中脉之疑似不能惑也故虽中医治吾疾尝愈吾求疾愈而已岂以困医为事哉黎稼子服井花水费孝先卦影看茶啜墨真松煤逺烟自有龙麝气世之嗜者如滕达道苏浩然吕行甫暇日晴暖研墨水数合弄笔之余乃啜饮之蔡君谟嗜茶老病不能饮但把玩而已看茶啜墨亦事之可笑者也正献公焚圣语杜正献公为相蔡君谟孙之翰为谏官屡乞出仁宗曰卿等审欲得郡当具所欲奏来于是蔡除福州孙除安州正献公曰谏官无故出终非美事乞且依旧上可之退书圣语时陈恭公为执政不肯书曰吾初不闻正献惧遂焚之由此罢相议者谓正献当明日奏审不当遽焚其书也贾婆婆世有显人李士衡之父豪恣不法诛死士衡进用王钦若欲言之而未有路㑹真宗论时文之敝因言路振文人也然不识体上曰何也曰李士衡父诛死而振为赠诰曰世有显人上颔之士衡以故不大用论柳宗元论金土同价齐髙帝曰当使金土同价意则善矣然物岂有此理哉孟子曰物之不齐物之情也巨屦小屦同价人岂为之哉孟子亦自忘此言为菽粟如水火之论金不可贱如土犹土不可贵如金也尧之民比屋可封桀之民比屋可诛若信此説则尧时诸侯满天下桀时大辟徧四海也青苖钱巫蛊汉武帝恶巫蛊如仇讐盖夫妇君臣父子之间嗷嗷然不聊生矣然史记封禅书云丁夫人洛阳虞初等以方祠诅匈奴大宛已且为巫蛊何以责臣下此最可笑字谜鲍明逺诗有字谜三首飞泉仰流者旧説是井字又干之一九只立无偶坤之六二宛然双宿云是桑字又头如刀尾如钩中间横四角六抽右面负两刃左边双属牛乃龟字也论墨今世论墨惟取其光而不黑是为弃墨黑而不光索然无神气亦复安用要使其光清而不浑湛湛然如小儿目睛乃佳佛菩萨语济南监镇宋保国出其所集王荆公华严解余曰华严有八十一卷今独解其一何也曰公谓我此佛语至深妙他皆菩萨语耳曰予于藏经中取佛语数句襍菩萨语中复取菩萨语数句襍佛语中子能识其是非乎曰不能也曰非独子不能荆公亦不能也予昔在岐下闻河阳猪肉美使人徃致之使者醉猪夜逸买他猪以偿吾不知也客皆大诧以为非他产所及已而事败客皆大慙今荆公之猪未败耳屠者卖肉倡者唱歌或因以悟子若一念清净墻壁瓦砾皆説无上法而云佛语深妙菩萨语不及岂非梦中语乎保国曰唯李赤诗姑熟堂下咏怪其语不类太白王平甫云此李赤诗也赤自比李白故名赤后为厠鬼所惑死今观其诗止于此以太白自比其心疾乆矣岂厠鬼之罪耶论茶除烦去腻不可缺茶然暗中损人不少吾有一法每食毕以浓茶潄口烦腻既出而脾胃不知肉在齿间消缩脱去不烦挑刺而齿性便若縁此坚密率皆用中下茶其上者亦不常有数日一啜不为害也此大有理鲁直诗文黄鲁直诗文如蝤蛑江瑶柱格韵髙絶盘飡尽废然不可多食多食则发风动气论漆漆畏蠏予尝使工作漆器工以蒸饼洁手而食之宛转如中毒状急以蠏黄食之乃苏墨入漆最善然以少蠏黄败之乃可不尔即坚顽不可用也二红饭今年东坡收大麦二十余石卖之价甚贱而粳米适尽故日夜课奴婢以为饭嚼之啧啧有声小儿女相调云是嚼虱子然日中腹饥用浆水淘食之自然甘酸浮滑有西北村落气味今日复令庖人杂小豆作饭尤有味老妻大笑曰此新様二红饭也大禹周公东坡将别乞一言于徐仲车曰自古皆有功独称大禹之功自古皆有才独称周公之才以其有徳以将之故耳仇池笔记卷上仇池笔记卷下钦定四库全书仇池笔记卷下宋苏轼撰论设醴楚元王为穆生设醴王戊即位亡设穆生遂谢病去申公白公留戊稍淫暴二人谏不听赭衣襍舂于市申公愧之归鲁而赵绾王臧言于武帝以蒲轮召卒坐绾臧事病免穆生逺引于未然之前申公睠恋于既然之后谓祸福皆天不可避絶者未必然也服松脂松脂以镇定者为良细布袋盛渍水中沸汤煮之浮水面者罩篱掠取投新水中乆煮不出弃不用入白茯苓末杵罗为末每日取三钱匕着口中用少熟水潄仍如常法揩齿更啜少熟水嚥之仍潄齿牢牙驻颜乌须也孔北海王巩云张安道説苏子瞻比予孔北海诸葛孔明孔明吾岂敢望北海或似之然不至若是之惷也北海以忠义气节冠天下其势足与曹操相轩轾决非两立者北海以一死捍汉岂所谓轻于鸿毛者何名为惷哉梁贾鸡唱光黄人二三月羣聚讴歌不中音律宛转如鸡鸣耳与宫人唱漏微相似但极鄙野汉官仪宫中不畜鸡汝南出长鸣鸡卫士候于朱雀门外専传鸡唱又应劭曰令鸡鸣歌晋太康地道记曰后汉卫士习此曲于关下歌之今鸡唱是也颜师古不考古本妄破此説今余所闻岂鸡唱之遗音乎今士人谓之山歌云王晋卿墨王晋卿造墨用黄金丹砂墨成价与金等三衢蔡瑫自烟煤胶外一物不用特以和剂有法甚黑而光殆不减晋卿胡人谓犀黑暗象白暗可以名墨亦可以名茶徐仲车二反徐积字仲车古之独行于陵仲子不能过然其诗文则怪而放如玉川子此一反也耳瞶画地为字乃始通终日面壁坐不与人接而四方事无不知此二反也论汉武帝硬黄临二王书王㑹稽父子书存于世者盖一二数唐人禇薛之流硬黄临倣亦足为贵鲁直诗读鲁直诗如见鲁仲连李太白不敢复论鄙事虽若不入用不无补于世也寳应民佛受戒平寃李如损之妹既笄发病见前世寃对日月笞之遂归诚佛法梦中见佛与受戒平遣寃者李因蔬食不嫁君谟书仆尝论蔡君谟书为本朝第一议者多以为不然或谓君谟书为弱殊非知书者若江南李主外险而中实无有此真可谓弱者以李主为劲则宜以君谟为弱张子野诗张子野诗笔老妙歌词乃余波耳华州西溪云浮萍破处见山影野艇归来闻棹声和愁诗云愁似鳏鱼知夜永懒同蝴蝶为春忙若此之类皆可追配古人而世俗但称其歌词晋周昉画人物入神世亦但知有周昉士女可谓未见好徳如好色者欤林檎诗儿子迈幼作林檎诗云熟颗无风时自落半腮迎日鬬鲜红于等辈号有思致者又诗云叶随流水归何处牛带寒鸦过晚村此亦可人凤咮研仆好用凤咮石研论者多异同盖少得真者黯然滩石乱之耳李十八草书刘十五论李十八草书谓之鹦哥娇意谓鹦鹉能言不过数句大率杂以鸟语十八后稍进以书问仆近日比旧何如仆答曰可作秦吉了矣杨凝式书唐末五代文章卑泥字画从之而杨凝式笔迹雄强徃徃与颜柳相上下今世多称李建中宋宣献此二人书仆所不解宋寒而李俗殆是浪得名耳惟蔡君谟书姿格既髙而学亦至当为本朝第一杜甫诗杜甫诗固无敌然自致逺已下句甚村陋也世人雷同不复讥评过矣然亦不能掩其美也与昙秀倡和余在广陵送客山光寺昙秀作诗云扁舟乘兴到山光古寺临流胜气藏惭愧南风知我意吹将草木作天香予和云閙里清游借隙光醉时真境发天藏梦回拾得吹来句十里南风草木香文与可诗余昔对欧公诵文与可诗云美人却扇坐羞落庭下花公曰世间元有此句与可拾得耳论董秦玉川子月蚀诗云歳星主福禄官爵奉董秦详味此语当是无功而享厚禄者秦本忠臣天寳末屡立战功亦颇知义代宗时吐蕃犯阙征兵秦即日赴难或劝择日答曰君父在难乃择日耶后污朱泚伪命诛考其终始非无功而享禄者不知玉川子何以有此句乐天烧丹盘逰饭谷董羮江南人好作盘逰饭鲊脯鲙炙无不有埋在饭中里谚曰掘得窖子罗浮颕老取凡饮食杂烹之名谷董羮诗人陆道士出一聨云投醪谷董羮锅内掘窖盘逰饭盌中参寥诗煮猪头颂浄洗锅浅着水深压柴头莫教起黄豕贱如土富者不肯吃贫者不解煮有时自家打一碗自饱自知君莫管草诗杜子美有除草一篇蜀中谓之毛毛芒可畏触之如蜂虿治风疹以此草㸃之一身失去叶背紫者入药杜诗注云音灊山篚也採艾端午日日未出时以意求艾似人者採之以炙殊效一书中见之忘其为何书也艾未有真似人者于明暗间以意命之而已万法皆妄无一真者此何疑也治内障眼本草云熟地黄麦门冬车前子相杂治内障眼有効屡试信然其法细捣罗蜜丸如桐子大三药皆难捣罗和合异常甘香真奇药也露蜂房蛇退皮乱发各烧灰存性取钱匕酒服治疮乆不合潘谷墨潘谷墨既精妙而价不二一日忽取欠墨钱劵焚之饮酒三日发狂赴井死人下视之趺坐井中尚持数珠也雪堂义尊元祐中驸马都尉王诜晋卿置墨数十品杂研之作数十字以观色之浅深若果佳当捣为一品昔在黄州邻近四五州送酒合置一器谓之雪堂义尊今又为雪堂义墨耶颜鲁公论逸少字颜真卿写碑唯东方朔画赞最为清雄后见逸少本乃知鲁公字临此虽大小相悬而意良是非自得于书未易为言之也欧公书欧公用尖笔作方濶字神采秀发膏润无穷后人见之如见其清晬丰颊进趋裕如也荆公书王荆公书得无法之法然不可学学之则无法仆书作意为之颇似蔡君谟稍得意则似杨风子更放则似言法华真人之心道家云心不离田手不离宅又云真人之心若珠在渊衆人之心若瓢在水搬运法扬州有武官侍其者官于二广十余年终不染瘴面红腻腰足轻快初不服药每日五更起坐两足相向热摩涌泉穴无数以汗出为度欧公平日不信仙佛笑人行气晚年云数年来足疮一㸃痛不可忍近有人传一法用之三日不觉失去其法重足坐闭目握固缩谷道摇飐两足如气毬状气极则休气平复为之日八九度得暇即为乃搬运捷法也文忠痛已即废若不废当有益勤脩善果佛云三千大千世界犹如空华乱起乱灭而况我在空华起灭之中寄此须臾贵贱夀夭得失贤愚所讣几何惟有勤脩善果以升神明照遣虚妄以诚知本性最为着身要事也衆狗不悦惠州市寥落然每日杀一羊不敢与在官者争买时嘱屠者买其嵴骨间亦有微肉熟煮熟漉若不熟则泡水不除随意用酒薄㸃盐炙微焦食之终日摘剔得微肉于牙綮间如食蠏螯率三五日一食甚觉有补子由三年堂庖所食刍豢灭齿而不得骨岂复知此味乎此虽戏语极可施用用此法则衆狗不悦矣三老人问年梦韩魏公夜梦登合江楼月色如水韩魏公跨鹤来曰被命同领剧曹故来相报他日北归中原当不乆也真一酒余在白鹤新居邓道士忽叩门时已三鼔家人尽寝月色如霜其后有伟人衣桄榔叶手擕斗酒丰神映发如吕洞宾曰子尝真一酒乎就坐三人各饮数杯击节髙歌合江楼下海风振水大鱼皆出袖出一书授予乃真一法及脩养九事其末云九霞仙人李靖书既去恍然法报化三身蒸豚诗王中令既平蜀饥甚入一村寺主僧醉甚箕踞公欲斩之僧应对不惧公奇之公求蔬食云有肉无蔬馈蒸猪头甚美公喜问止能饭酒肉耶尚有他技也僧云能诗公令赋蒸豚立成云觜长毛短浅含臕乆向山中食药苖蒸处已将蕉叶裹熟时兼用杏浆浇红鲜雅称金盘饤熟软真堪玉筯挑若把氊根来比并氊根自合喫藤条公大喜与紫衣师号儋耳地狱五谷耗地气吾昔有田在蕲水仅种一斗得稻十斛问其故云连山皆野草散木不生五谷地气不耗故发如此以是知五谷耗地气为最甚王莽末天下旱蝗黄金一觔易粟一斗至汉光武六年野蚕成茧被于山泽至五年渐少而农事益脩盖土不生谷地气无所耗藴蓄日乆发而为野蚕旅谷其理甚明凡地不生草木者多产金钖亦其理也书此以为卫生之方论菊菊中黄之色香味和正花叶根实皆长生药也北方随秋早晚大略至菊有黄华乃开岭南至冬乃盛地煖百卉造化无时而菊独后开考其理菊性介烈不与百卉并盛衰须霜降乃发岭南尝以冬至微霜也仙卉髙洁如此宜其通仙灵也本秀二僧梅询非君子吴育不相时无英雄竖子成名永乐之役张舜民云永乐之役李舜举徐禧李稷皆在围中上以手诏赐四人云若能保全吏士当尽复侵地诏未至而舜举等已死圣意可谓重一士而轻千里惜此等不被其赐也哀哉二李优劣中官李舜举死于永乐将死以故纸半幅书曰臣舜举死无所恨但愿陛下勿轻此贼使一健黠者间走以闻时李稷亦将死书纸尾曰臣稷千苦万屈上为一恸然二人优劣贤不肖已可见矣太尉足香方李宪用事士大夫或奴事之穆衍孙路至为执袍带王中正盛时余充令妻执板以侑酒彭孙本一劫盗招出气陵公卿韩持国至诣其第出妓饮酒酣慢持国持国不敢对然尝为李宪濯足曰太尉足何香也宪以足踏其头曰奴谄不太甚乎孙在许下私捉逃军三百人役之予时将乞许至郡斩讫乃奏㑹除颖乃止西征途中诗张舜民通练西事稍能诗从髙遵裕西征回途中作诗曰灵州城下千株柳总被官军砍作薪他日玉关归去后将何攀折赠行人青冈崃里韦州路十去从军九不回白骨似山山似雪将军莫上望乡台为李密所奏贬彬州盐税舜民云官军围灵州不下粮尽而返西人城上问官军汉人兀捺否答曰兀捺城上皆笑兀捺者惭愧也招髙丽易书论语説孔壁汲冡竹简科斗皆漆书也终于蠧壊编钟石鼔益坚古人为不朽之计至矣然其妙意所以不坠者特以人传之耳易言神而明之存乎其人吾作易书传论语説亦粗备矣呜唿又何以多为仇池笔记卷下