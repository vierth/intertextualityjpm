词征清张德瀛撰卷一古乐递变乡饮酒义曰工入升歌三终主人献之笙入三终主人献之间歌三终合乐三终工告乐备遂出此古乐歌也秦燔乐经其绪乃绝六代而后靡音日兴迄有唐之世迭出新响词肇其端盖风会递变若有主之者王仲淹谓情之变声即斯意也意内言外为词词与辞通亦作词周易孟氏章句曰意内而言外也释文沿之小徐说文系传曰音内而言外也韵会沿之言发于意意为之主故曰意内言宣于音音为之倡故曰音内其旨同矣周易章句汉孟喜撰喜字长卿东海兰陵人事迹具汉书儒林传喜与施雠梁丘贺同受业于田王孙传田何之易世以意内言外为许慎语非其始也词本楚词屈子楚辞本谓之楚词所谓轩翥诗人之后者也东皇太一远游诸篇宋人制词遂多仿效沿波得奇岂特马扬已哉乐府之始汉书礼乐志云武帝定郊祀之礼乃立乐府自司马相如等讨论八音河间献王献所集雅乐后世乐律于兹为盛严沧浪谓汉成帝定郊祀立乐府王渔洋谓乐府之名始于汉初引高祖三侯歌唐山夫人房中歌为证二说不同考孝二年夏侯宽已为乐府令则乐府不始于武帝刘彦和谓武帝崇礼始立乐府者盖据汉志言之若元微之以仲尼操伯牙流波水仙等操齐犊沐作雉朝飞卫女作思归引为乐府之始是第穷其源之所自出耳词所自出郑夹氵祭曰古之诗今之词曲也胡明仲曰词曲者古乐府之末造也张功甫曰关雎而下三百篇当时之歌词也宋人品藻如是则知词之所自出矣词之准的词有毗于阳有毗于阴毗于阳则陂声散厚声石矣毗于阴则回声衍薄声甄矣准的无主二者交讥之相和成曲词多以相和成曲巴渝词之竹枝女儿采莲曲之举棹年少其遗响也考相和曲有碧玉歌懊侬歌子夜歌诸调盖创于曲午之世陈后主艳歌陈后主所制艳歌玉树后庭花春江花月夜黄鹂留金钗两臂垂堂堂凡五曲艳词所本隋炀帝令乐正白明达造新声创万岁乐藏钩乐长乐花十二时诸曲遂为后人艳词所本闲中好所祖南北朝尚书令王肃悲平城诗云悲平城驱马入云中阴山尝晦雪荒松无罢风祖莹又作悲彭城诗云悲彭城楚歌四面起尸积石梁亭血流雎水里唐人制闲中好词其音响实祖二诗词之句法本于诗乡先辈谓词之句法皆本于诗两字成句者本于尝鲨祈父其三字以下句法不一而足愚按词有一字成句者小令如苍梧谣慢声如哨遍皆然唐时令狐楚赋山同作者凡九八此概举其一耳张南史赋雪咏物六首之一皆从一字起文与可丹渊集亦具兹体顾征君谓淄衣章敝字为句还字亦为句是词之有一字实本于三百篇也摘曲中语为调名古乐府长相思行路难摘曲中语为题毛平词云何时解掩云屏诉衷情即以诉衷情名调毛并有恋情深词格同芦川词云翻成别怨不胜悲即以别怨名调梅溪词云换巢鸾凤教偕老即以换巢鸾凤名调词之上承乐府观此益信唐宋词风陆务观云倚声制词起于唐之季世又云诗至晚唐五季气格卑陋千人一律而长短句独精巧高丽后世莫及此亦但究其始耳实则词至北宋堂庑乃大至南宋而益极其变晚唐五季小词沾沾自喜未足言极轨也转法华勿为法华转此禅家语也张叔夏词源云使事而不为事所使其言洞窥产症结宜乎于南渡以还卓然成独至之诣沈伯时论作词法沈伯时论作词之法谓音律欲其协不协则成长短之诗下字欲其雅不雅则近乎缠令缠令之体用字不可太露露则直突而无深长之味发意不可太高高则狂怪而失柔婉之意说最精审循此以求之其途正矣词与风诗意义相近词有与风诗意义相近者自唐迄宋前人鉅制多寓微旨如李太白汉家陵阙兔爰伤时也张子同西塞山前乐志也王仲初昭阳路断小星安命也温飞卿小山重迭柏舟寄意也李后主花明月暗行露思也韦端己红楼别夜匪风怨也张子澄浣花溪上绸缪之缔好也冯正中庭院深深苌楚之悯乱也潘逍遥岛屿清秋萧葭路人踪迹也苏子瞻睡起画堂山枢劝饮食也晁无咎陂塘杨柳伐檀力稼穑也岳忠武收拾山河无衣矛戟也张仲宗梦绕神州雨雪思携手也辛稼轩郁孤台上燕燕慨失偶也姜白石淮左名都击鼓怨暴也毛泽民眉峰碧聚日出怆怀也吴梦窗盘丝系缕桃夭感候也王碧山玉局歌残北门告哀也张玉田傍湖千顷衡门之远患也文文山水天空阔于役之伤难也曾纯甫寂寞东风黍离写故宫之忆也王清太液芙蓉式微抱中露之戚也其它触物牵绪抽思入冥汉魏齐梁体而成揆诸乐章喁于勰声信凄心而咽魄固难得而遍名矣词名诗馀小令本于七言绝句伙矣晚唐人与诗并而为一无所判别若皇甫子奇怨回纥乃五言律诗一体刘随州撰谪仙怨窦宏馀康骈又广之乃六言律诗一体冯正中阳春录瑞鹧鸪题为舞春风乃七言律诗一体词之名诗馀盖以此词之六至释皎然诗式谓诗有六至至险而不僻至奇而不差至丽而自然至苦而无迹至近而意远至放而不迂以词衡之至险而不僻者美成也至奇而不差者稼轩也至丽而自然者少游也至苦而无迹者碧山也至近而意远者玉田也至放而不迂者子瞻也石刻宋词石刻载宋词最伙唐五代时如李白桂殿秋蜀主孟昶玉楼春传者数阕犹示盛也若无名氏忆仙姿则后唐庄宗时掘内苑得之无名氏后庭宴则宋宣和间掘地得之无名氏鱼游春水草堂诗馀谓阮逸女作则宋政和中掘地得之粤东石刻词词之见于粤东石刻者崔清献水调歌头文信国沁园春凡二阕催词有刘介龄跋今存白云山蒲涧寺万历丁亥摹勒上石文词在潮州吴文正韩山书院原先阴明万历间章邦翰重立石刻于过变处有嗟哉二字盖后人所妄增者陈尧佐燕词五代和凝明夏言均称曲子相公岂运会使然邪然吕申公致仕荐陈尧佐以代后尧佐撰燕词见意有为谁归去为谁来主人恩重珠帘卷之句遂使黄阁中添一佳话张蜕岩词之所自李后主词梦里不知身是客一晌贪欢张蜕岩词客里不知身是梦只在吴山行役之情见于言外足以知畦径之所自词有内抱外抱二法词有内抱外抱二法内抱如姜尧章齐天乐曲曲屏山夜凉独自甚情绪是也外抱如史梅东风第一枝恐凤靴挑菜归来万一灞桥相见是也元代以后鲜有通此理者不能舍意论词段柯古诗ㄏ胡云彩落疒只面月痕消王半山诗青山扪虱坐黄鸟挟书眠句工而实险宋词如锦拶云挨钩帘借月玉船风动酒鳞红诸句若舍意论词固炜煜而谲诳杨升庵辈第求之于此而不寻厥根斯褊矣词宜情景交炼词之诀曰情景交炼宋词如李世英一寸相思千万绪人间没个安排处情语也梅尧臣落尽梨花春又了满地斜阳翠色和烟老景语也姜尧章旧时月色算几番照我梅边吹笛景寄于情也寇平叔倚楼无语欲销魂长空黯淡连芳草情系于景也词之为道其大旨固不出此康辛词传诵海内康伯可制宝鼎现词传诵海内蒋胜欲词笑绿鬟邻女倚窗犹唱夕阳西下张蜕岩词楚芳玉润吴兰媚一曲夕阳西下皆指康词而言又辛稼轩永遇乐词从头问廉颇老矣更能饭否故戴石屏词云吴姬劝酒唱得廉颇能饭否以一阕之工形诸齿颊盖玉以和氏宝饮以中泠贵矣和韵词晁无咎摸鱼儿苏子瞻酬江月姜尧章暗香疏影此数词后人和韵最伙至周美成词赵秋晓八用其韵崔菊坡词刘后村七用其韵而方千里杨泽民并有和清真全词梦陈三聘又有和石湖词可以想一朝坛坫之盛宋人用花非花词白太傅花非花词来如春梦不多时去似朝云无觅处此二语欧阳永叔用之张子野御阶行毛平仲玉楼春亦用之词自注所出洪忠宣自制江梅引四阕北人称为四笑江梅引以每篇皆有笑字也其一曰忆江梅二曰访寒梅三曰怜落梅而第四篇阕焉今见于鄱阳者仅存其一词之自注所出繇忠宣始也洪容斋笔记谓绍兴初又有傅洪秀才洪坡词镂板钱塘至于不知天上官阙今夕是何年不能引共道人间惆怅事不知今夕是何年之句笑怕蔷薇学画鸦黄未就不能引南部烟花录如此甚多词叶短韵苏子瞻水调歌头前阕云我欲乘风归去又恐琼楼玉宇后阕云月有阴晴圆缺人有悲欢离合宇去缺合均叶短韵人皆以为偶合然检韩无咎词赋此调云放目苍崖万仞云护晓霜城阵仞阵是韵后阕云落日平原西望鼓角秋深悲壮望壮是韵蔡伯坚词赋此调云灯火春城咫尺晓梦梅花消息尺息是韵后阕云翠竹江村月上但要纶巾鹤氅上氅是韵乃知水调歌头实有此一体也隐括体词有隐括体贺方回长于度曲掇拾人所弃遗少加隐括皆为新奇常言吾笔端驱使李商隐温庭筠常奔命不暇后遂承用焉米友仁念奴娇裁成渊明归去来辞晃无咎有填庐仝诗盖即此体福唐体福唐体者即独木桥体也创自北宋黄鲁直阮郎归用山字辛稼轩柳梢青用难字赵惜香瑞鹤仙用也字均然朱锡鬯长相思用西字红桥寻歌者沉西柳梢青用耶字马上望郎琊山行香子用娘字会席此阕见曝书亭外集陈其年醉太平用钱字咏钱瓢字题孙无言半瓢居本效宋人此亦如今体诗之辘轳格壶卢格乃偶然兴者必踵其辙则为恶境矣回文体回文有二体有逐句回环者晁次膺菩萨蛮是也有通体回环者吴礼之西江月是也毛大可浣溪沙和任二王回环韵以下一首回前未详所本明清人仿顾体顾荷叶杯词春尽小庭花落寂寞凭槛敛双眉忍教成病忆佳期知么知知么知所赋九以为如梦令者误也曹秋岳词迭留么留三字毛大可词迭参么参三字杏花天二体紫霞翁云木笪人以歌杏花天得名补教坊都管案杏花天有二体其一体与端正好同一体与于中好同词之句法不同柳耆卿乐章集清平乐词前阕结句云那特地柔肠断赵秋晓覆瓿集齐天乐词次句云渺人物消磨尽句法与它家异后人遂无宗尚之者虞美人体虞美人词五十六字者是正格元何介夫有五十四字一体词云三年奔走荒山道喜说苕溪好苕溪秋水漫悠悠载将离恨上杭州干戈未已身如寄安乐知何处青溪溪上钓鱼矶纵使无鱼还有蟹螯肥向来词谱均未载及此体一萼红体一萼红一百八字平侧各一体吴山尊专赋是调成一萼红词二卷然以本调编至四体则未高词有扇对诗有扇对词亦有扇对郑都官诗云昔年共照松溪影松折原先荒僧已无今日还思锦城事雪消花谢梦何如此诗之扇对也赵元镇词云欲往乡关何处是正水云浩荡连南北后阕云欲借忘忧须是酒奈酒行欲尽愁无极此词之扇对也集诗句入词集诗句入词惟朱竹蕃锦集篇帙最富然苏子瞻赵介庵均列是体盖宋人已有为之者其集前人词句则石次仲金谷遗音载之词为曲家导源诗衰而词兴词衰而曲盛必至之势也柳耆卿词隐约曲意至黄鲁直两同心词则有女边着子门里挑心之语彭骏孙金粟词话已言其鄙俚杨补之玉抱肚词云这眉头强展依前锁这泪珠强收依前堕此类实为曲家导源在词则乖风雅矣词必立调小徐曰词之虚立与实相扶物之受名依词取义此盖谓语之助也推此而言则词必立调而后可以审其节哉巴渝词巴渝词有十四字者有二十八字者旧唐书音乐志云巴渝汉高帝所作也帝自蜀汉伐楚以板蛮为前锋其人勇而善斗好为歌舞高帝观之曰武王伐纣歌也使工习之号曰巴渝渝美也亦云巴有渝水故名之谪仙怨谪仙怨刘文房所创调也窦私馀云天宝十五载正月安禄山反陷没洛阳五师败绩关门不守车驾幸蜀途次马嵬驿六军不发赐贵妃自尽然后驾行次骆谷上登高下马望秦川遥辞陵庙再拜呜咽流涕左右皆泣谓力士曰吾听九龄之言不到于此乃命中使往韶州以太牢祭之因上马索长笛吹笛曲成潸然流涕伫立久之时有司旋录成谱及銮驾至成都乃进此谱请名曲帝谓吾因思九龄亦别有意可名此曲为谪仙怨其旨属马嵬之事厥后以乱离隔绝有人自西川传得者无由知但唿为剑南神曲其音怨切诸曲莫比谓有贤宰思乃深为彼美惜耳一点春一点春词相传为隋宫人所制薛渔思河东记载歌一章与一点春声响相类惟用侧韵不同忆江南忆江南调原名谢秋娘本赞皇镇浙西日为亡姬谢秋娘作也是调我别名初寮词亦谓之安阳好毛大可词话及刘斧青琐集以为是隋炀帝所撰者误从海山记之言而未知为后人所伪也倾杯曲倾杯曲一云唐太宗时长孙无忌所撰一云宣宗善吹芦管自制此曲盖宫调也今词调倾杯令倾杯乐犹沿此称调笑令调笑令创于唐天宝中一名宫中调笑戴容州谓之转应词五代时谓之转应曲惟三十八字者名调笑初无异称盖转踏曲也词前以俪语作引附古诗八句多集唐人句诗繇平至侧词起句即承诗末两字附以破子音响同词不以诗作引末以绝句媵焉毛泽民谓之遣队洪景伯盘洲集乐章谓之句队或谓之放队两宋时多尚此体亦词之折杨皇也其引子如古乐府之艳与和破子如古乐府之趋与乱调笑令一名三台令并有上皇三台突厥三台中宫三台之目其后三体名则从同而音响异矣三台之你李济翁以为邺中三台即陆记中所述者刘公嘉话言高洋筑三台皆指地言惟方密之通雅引李涪刊误言榷酒三十拍促曲名三台谓三台者作乐时部首拍版三声然后管色振作乃曲名耳此说近之秋霁秋霁调始自李后主宋胡浩然易为春霁即此调也杨升庵词品谓秋霁词为陈后主所创盖沿草堂诗馀之误月上海棠与瑶台第一层月上海棠徽庙所创调也见云麓漫钞瑶台第一层裕陵所创调也见后山居士诗话醉翁操醉翁操乃琴调泛声欧阳文忠初作醉翁亭于滁州既为之记时太常博士沈遵游焉为作醉翁吟三迭写以琴然有声无词故文忠复为醉翁述以补之或病其琴声为词所绳约殆非天成后三十馀年有庐山玉涧道人崔闲工鼓琴请于苏东坡为之词律吕和协辛稼轩长松之风一阕其和章也元明人无赋是调者惟于本朝得三阕焉其一为陈砥中作见松风阁琴谱其一为凌次仲作见梅边吹笛谱其一为女史吴香作见花帘词忆瑶姬忆瑶姬史邦卿所创调也水经注谓天帝之季女名曰瑶姬案襄阳耆旧传云赤帝女曰瑶姬未行而卒葬于巫山之阳故曰巫山之女楚怀王游于高唐昼寝梦见与神遇自称是巫山之女遂为置观于巫山之阳孟家蝉孟家蝉九十七字潘元质所创调也朱可谈云孟后衣服画作双蝉目为孟家蝉识者谓蝉有禅意久之竟废姜尧章诗游人总戴孟家蝉张伯雨词玉梅金缕孟家蝉指此归国谣归国谣或作归国遥刘氏延禧谓即乐府之刮骨盐谣盐声之转刮骨与归国声近殆一名讹别为二也玉珑璁玉珑璁即钗头凤风月堂杂识玉珑髟浙中谓之睡梅毛文锡词快教折取戴玉珑璁璁髟同钗头凤钗头凤程正伯易名的红英蜕岩词折作摘唐氏和陆词前用侧韵后用平韵上下阕同实一调也小圣乐小圣乐九十五字元遗山所制俗以为骤雨打新荷者是也赵松雪计主人自有沧洲趣游女仍歌白雪词谓此详见陶南村辍耕录呈红无名氏有呈红词呈红牡丹名也辛稼轩词呈红似向舞腰横孙花翁词一朵呈红宝钗压髻东风熘尤红友详论其制所云宋待制服红呈犀带盖即西溪丛语引石子惠之说愚案梦溪笔谈云海上有一船桅折抵岸三十馀人如唐衣冠红呈角带则知唐时已有之非特宋制然也昔昔盐乐府有昔昔盐传自戎部盖疏勒曲也属羽调盐与胤引均通又转为艳义与乐府之三妇艳相类又作炎北宋时王师南征制黄帝炎曲容斋随笔云玄怪录载三娘工唱阿鹊盐又有突厥盐黄帝盐白鸽盐神雀盐疏勒盐满座盐归国盐唐诗媚赖吴娘唱是盐施肩吾诗妩媚吴娘笑是盐略异更奏新声括骨盐然则歌诗谓之盐者如吟行曲引之类愚案词有盐角儿始于此角谓是词属角调也梅圣俞纸角裹盐之说穿凿附会殆不可据菩萨蛮菩萨蛮或作菩萨杜阳杂篇云宣宗大中初蛮国人入贡危髻金冠璎珞被体故谓之菩萨蛮白太傅讽谕诗玉螺一吹雅髻耸铜鼓千击文身踊珠璎炫转星宿摇花斗薮龙蛇动盖指此也婆罗门引婆罗门胡曲属太簇商调宋时队舞亦名婆罗门舞词调婆罗门引宋词或于上增望月二字阳羡万氏云望月二字是词题非牌名也删上二字徐诚庵谓唐教坊曲有望月婆罗门引万氏删原题非也今考隋大业中遣常骏等使其国赤土王遣婆罗门鸩摩罗以舶三十艘吹螺击鼓以迓常骏迄唐开元中西凉府节度杨敬述始进婆罗门曲一名西凉调一名凄凉调一名子母调一名高宫调唐会要谓天宝十三载改婆罗门为霓裳羽衣凿凿可证教坊记之说未可为据至乐府雅词阳春白雪载杨如晦婆罗门引亦无望月二字元段复之Т斋乐府望月婆罗门引注云以望月婆罗门引歌之酒酣击节将有堕开元之泪者以讹传讹沿误久矣霓裳羽衣曲唐开元时有霓裳羽衣舞并霓裳羽衣曲曲则西凉节度使杨敬述所造玄宗从而润色之故王仲初霓裳词白太傅霓裳歌皆笔于篇以纪其事欧阳永叔诗话云今教坊尚能作其声其舞则废而不传人间又有望瀛府献仙音沈存中云属燕部二曲云此其遗声也周公谨谓霓裳一曲共三十六段是能作其声之一证宋太宗时舞队其第五队曰拂霓裳队或仍仿唐制也词调之拂霓裳及霓裳中序第一义盖本此元微之云散序六遍无拍故不舞中序始有拍亦名拍序苏幕遮苏幕遮即苏摩遮本唐时曲名幕乃摩之转声西域妇帽也唐张说有苏摩遮词四首其第一首云摩遮本出海西胡琉璃宝眼紫髯须义盖取此簇拍唐人乐府有簇拍陆州簇拍相府莲今词之满路花丑奴儿均有以促拍名者乃唐人之所谓簇拍耳六幺王灼碧鸡漫志云六幺一名绿腰吐蕃传云奏凉州胡渭绿腰杂曲绿腰之名始此一名绿要段安节乐府杂录云乐工进曲上令录其要者据此则知录要之名贞元中德宗所定者也此曲内一迭名花十八前后十八拍又四花拍共二十二拍曲节抑扬可喜舞亦随之墨庄漫录亦云六幺曲有花十八今梦行云词调别名六幺花十八张斗南宫词奏罢六幺花十八欧阳永叔词贪看六幺花十八谓歌声与舞态也演繁露云唐有新翻羽调绿腰蒋竹山词羽调绿腰弹遍了可证以曲有高平吕调考绿腰凡四曲高平吕调其一耳毛稚黄谓绿腰一名乐世盖依白太傅诗集编列它家无之采云归燕乐仙吕调有采云归词调采云归采误作彩当据宋史乐志更正犯声陈乐书云以臣犯君谓之犯声犯声自天后末年始也词之名犯皆谓以此宫犯彼宫之调如四犯玉连环四犯翦梅花八犯玉交枝四犯令玲珑四犯花犯念奴凄凉犯花犯倒犯尾犯侧犯皆然六州容斋随笔云今乐府所传大曲皆出于唐而以州名者五伊凉熙石渭也谨案钦定历代诗馀云六州伊凉甘石氏渭也唐乐府多以此名词调因之与容斋所纪不合词调所谓六州歌头者谓此宋乐志所载六州鼓吹曲也郊祀明堂大乐多用之与六州歌头迥异然六州歌头亦多言古今兴亡之事非艳词比其它若伊州序梁州即凉州序甘州子石州慢氐州第一皆名于词调而渭州无之调名音近而异调名有因音近而异者如红窗迥之为虹窗影握金钗之为戛金钗是矣有因义同而异者如眼儿媚之为秋波媚夜行船之为明月棹孤舟是矣有因所赋之词而异者如暗香疏影之为红情绿意是已它如浣溪沙之为浣沙溪满江红之为上江虹则因椠本误刻而异若长相思名吴山青乌夜啼名上西楼佳章流播缘是得名固非东泽绮语债东山寓声乐府之比也温飞卿着作温飞卿金荃握兰两集唐时雅爱重之考唐书艺文志飞卿并有采茶录一卷学海二十卷干巽子三卷尤延之遂初堂书目作一卷今所传者三卷与艺文志同然是书宋时已佚传者盖赝本也诗集五卷汉南真稿十卷阳春白雪赵立之所编阳春白雪八卷外集一卷皆两宋人长短句明以前是书初不甚着钦定四库总目亦未采入至秦敦父采辑原书纠正其误书始传播惟卷数与陈直斋书录解题不合或后人多所更易欤草堂诗馀草堂诗馀本选宋词然参在唐五代诸人所作究失体例其以晏同叔浣溪沙词为李景作成幼文谒金门词为冯延巳作尤不免于疏舛朱竹云草堂选词可谓无目盖诟之甚矣惜香乐府赵长卿惜香乐府编至十卷殆倚声家之讠令符也集中蓦山溪汉宫春诸阕多插科打诨之语与黄豫章鼓笛慢数词相类庄士见之能无废卷耶草窗词周公谨草窗词及洲渔笛谱词多互见而先后全倒置大约渔笛谱是公谨手定草窗词则后人采集成书而复削其序语者词谱行而词学废宋元人制词无按谱选声以为之者王灼碧鸡漫志沈义父乐府指迷张炎词源陆辅之词旨诣力所至形诸齿平面非有定式也迄于明季始有啸馀谱诸书流风相扇轨范或失盖词谱行而词学废矣词苑丛谈徐虹亭词苑丛谈一书世称精博其跋语云退食之暇与同年秀水竹朱君宜兴其年陈君互相参订竹始谓余捃摭书目必须旁注于下方不似世儒剿取前人之说以为己出者余题其言惜已脱稿无从一一追溯间取偶及记忆者分注十之三四据此则知书中未经注明者不少暇日循是书既毕记忆所及附载于此如政和中无名氏赋鱼游春水一条见复斋谩录并唐记纪姜尧章自制曲一条见白石道人歌曲张子野制师师令一条见古今词话宋宣和间掘石得后庭宴词一条见古今词话词要清空一条见张玉田词源东坡贺新凉卜算子一条见升庵词品词中用事最难一条见词源已上体制柳耆卿木兰花慢得音理之正一条见词品已上音韵李后主乌夜啼词一条见古今词话岳珂评辛词一条见呈史并艺苑雌黄张志和渔父词一条见乐府雅词并东湖集辛稼轩摸鱼儿词一条见鹤林玉露范希文渔家傲边愁一条见东轩笔录潘阆忆馀杭一条见词品金主亮颇知书一条见鹤林玉露晏同叔词未尝作妇人语一条见陈直斋书录解题并马端临文献通考杨守斋守岁词一条见干淳岁时记并武林旧事杨升庵词品拾遗已上品藻蜀主衍醉妆词一条见五国故事李后主怀江南一条见默记并诗话总龟南唐主与旧宫人书一条见江南录并西清诗话潘佑作词谏后主一条见江邻几杂志周邦彦在李师师家一条见耆旧续闻并乐府纪闻吴琚赋酹江月一条见武林旧事于国宝赋风入松一条见武林旧事严幼芳赋七夕词一条见癸辛杂志并齐东野语宋驸马杨震一条见古今词话吴彦高赋春从天上来一条见花庵词选纥石烈子作乐章一条见癸辛杂志张安国留守席上赋六州州歌头一条见朝野遗记陈参政饯陈石泉北行一条见志雅堂杂钞柳三变赋鹤冲天一条见画墁录宋子京过繁台街一条见花庵词选苏子瞻ヘ杭赋贺新郎词一条见杨古今诗话并苕溪渔隐丛话柳永进醉蓬莱词一条见花庵词选并太平乐府何赋虞美人一条见乐府纪闻陶使江南一条见砚北杂志并云巢篇天台营妓赋如梦令卜算子一条见癸辛杂志刘改之赋沁园春一条见呈史岳州徐君宝妻一条见古今词话僧仲殊赋踏莎行一条见中吴纪闻韩蕲王能作字及小词一条见齐东野语赵彦端谒金门词一条见侯鲭录已上纪事少游闷损人天不管一条见古今词话已上谐谑都下女子歌朝元路一条见无住词并乐府雅词林下词选陕府驿壁词一条见能改齐漫录已上外篇此皆徐之及补注者至同时胜流轶闻异说有与它书稍异殆亦从而增饿者欤词之笺注元遗山论诗绝句云诗家总爱西昆好独恨无人作郑笺然笺诗者尚多笺词者尤罕见宋人如傅一作洪注坡词曹鸿注叶石林词曹杓注清真词皆不传周公谨绝妙好词查莲坡万太鸿笺之山中白云词江宾谷笺之馀未尝有也近人白香词笺实踵查万而作词律万氏词律不收明以后自度腔最为有识其纠正诸调纰缪如汤沃雪久为名流所心折然谱中失收之调正复不少徐诚庵词律拾遗所补入者一百六十五调一百七十九体合原书为八百二十五调一千六百七十馀体统此二书可为准的矣许积卿论万氏词律一书谓一词之中字句即有参差不当以又一体判之盖于乐同在一宫不得又为一体也其论极通因为拈出词律辨四声句法词律于四声句法辨之有不厌其繁者虽于所入宫调及声之清浊未尝剖晰而旨意忄互与宋人吻合凌次仲赋湘月词吊之云律比申商料后世应有知音题品诚重之也词律拾遗词律拾遗一书旁搜博采捃摭綦备卷七卷八订正原书亦多确论然其中有应补而不补者如韩流言氵虎弄花雨姜夔莺声绕红楼无名氏楼心月张翥丹凤吟张雨茅山峰故人此当列入补调李敏轩庆清朝慢侧韵陈允平祝英英台近李之仪忆秦娥赵汝艹光江城梅花引此应列入补体若斯之类宜加搜辑而反阙之此其所略也卷二十二律十二律分寸毫厘丝数吕氏司马氏郑氏蔡氏诸说各异其后推算家以密率求今律调律数皆连比例戴锷士补校象数一原云黄锺与大吕大吕与太簇距一位而成比例黄锺与太簇太簇与姑洗距二位而成比例故知乐记比音而乐之一言已露其旨使由宫声而得全律之声由全律之声而通子声则按诸十二律皆有定位不特律数之比而后合也乐之七调乐之七调传自龟兹人苏婆以琵琶弦叶之随郑译推演其声更立七均合成十二以应十二律律有七音音立一调故成七调十二律合八十四调旋转相交七调者一曰婆ヌ力华言平声即宫声也宫声或云中声辽史乐志以宫声七调属婆ヌ力旦如正宫黄锺宫之属按唐时新凉州曲入婆ヌ调西凉府郭知运所进二曰鸡识凌次仲云宋史乐志引乐髓新经作稽识华言长声即南吕声也辽志以商声七调属鸡识旦凌次仲谓南吕声为商声之误是也三曰沙识华言质直声即角声也辽志以角声七调属沙识旦殆如大食角高大食角之属四曰沙侯加滥华言应声应或作颤即变征声也五曰沙腊华言应和声即征声也凌云辽志四曰沙侯加滥声五曰沙腊皆应声又羽声七调属沙侯加滥旦案隋志以沙侯加滥为变征声者以七声之次序言辽志以七羽属之者以琵琶四弦之大小言也所谓七羽如般涉调高般涉调之属般涉华言征也六曰般赡华言五声即羽声也萧山毛氏谓般赡属征郑译作羽声误凌云辽志六曰船赡五声案宋史乐志七羽之首曰般涉调赡涉声相近般涉即般赡之转盖七羽之有般涉犹七宫之有正宫高宫也愚案般涉宋人亦作般沙七曰俟利建辽史乐志作Ψ华言斛牛声牛或作先宋史亦作律即变宫声也此隋书音乐志所述而辽志因之毛氏谓其五旦之中犹留四清所去羽声本无清声此盖祖明人瞿九思之言然清羽之声古有成说张叔夏词源亦以羽声为最清毛氏所论固无取焉至郑译所谓合八十四调旋转相交者琵琶虽四弦然推演未尝不广唐时并有六弦琵琶七弦琵琶六弦者天实中史盛所作七弦开元中郑喜子所进也惟以胡部之声为准究不若以管声定高下也凌氏误宗其说耳四旦二十八调辽史乐志云四旦二十八调不用黍律以琵琶弦叶之考黍律为汉以前所定音王朴论乐专恃黍律之叶以琵琶弦乃龟兹旧谱所用隋唐以后之音也旦者均也或曰清也宋乐志谓神宗时废四清声不用盖指隋之四旦非四宫之清声四旦谓第一弦宫声第二弦羽声第三弦商声第四弦角声二十八调者宫商角羽皆有七调征则有其声无其调分隶四声之中征调自隋时己阙宋徽宗时刘诜为大晟乐府案古制旋十二宫以七声得正征一调卒不克行故后世所沿用者并阙征调乐律全书四宫清声谓黄锺大吕太簇夹锺语载宋史乐志乃古法也明郑世子乐律全书言之最悉其云中声之上有半律是为清声中声之下有倍律是为浊声以人声验之十二律由浊而清黄大太夹姑仲蕤林夷南无应皆自然也继以半律黄大太夹虽清可歌至于姑仲则声益高而揭不起或强揭起非自然矣十二律由清而浊应无南夷林蕤姑仲夹大太黄皆自然也继以倍律应无南夷虽浊可歌至于林蕤则声益低而咽不出或强歌出亦非自然矣世子所谓半律谓仲姑夹太大黄配巳辰卯寅丑子从子至巳律皆长故半之律虽六而清声则止于夹太大黄四声也倍律者谓应无南夷林蕤配亥戌酉申未午从午至亥律皆短故倍之律虽六而浊声则止于应无南夷四声也按之谱字则黄合Ａ大下四大四夹一上姑一一仲上蕤勾乙林尺人夷下工南工无下凡应凡几其四宫清声则黄六幺大五太下五夹一五夹之一上当为下一之误至或高或下略为别识则自宋代已然矣其以勾字为高上下尺之讹者本朝徐氏乐律考之说也然朱子大全集载宋燕乐字谱与上谱字亦多有不合者备录于后Ａ合黄锺四下大吕四土太簇二一下夹锺二一上姑洗上仲吕勾蕤宾尺林锺工下夷则工上南吕下凡无射凡应锺久六黄清上五太清囗紧五夹清张尔公十二律圆图张尔公以十二字分配十二律绘为圆图汪灿人律吕通解录之所配者骈黄锺并卜公反扌保大吕扌保兵亩反奔太簇般夹锺褒姑洗帮仲吕帮卜江反波蕤宾北林锺百夷则八南吕勃无射卜应锺汪云其取类全以开合转折盖并字全在喉中而至浊所谓黄锺之中声至扌保字则微开至北字又微合及卜字而声出唇端其声尽矣愚按尔公之说盖取朱子谱中绷逋陂牌等字而变通之然所配实多窒碍盖中声者宫之本律也配以至浊之字是不以为中声而以为最下之声也且并为卜公反乃合口中第一等字其音纯清清浊不辨欲其不它牾得乎五音二变应锺变宫蕤宾变征谓之二变二变椎轮尚书至周景王时伶州鸠遂有七音之说杜佑通典云变宫变征武王所加也说本杜预隋卢贲亦云周武克殷得鹑火天驷之应其音用七其后汉称七始唐名七调皆合五音二变言之考徐景安乐章文调云五音合数而乐未成文案旋宫以明韵律迭生二变方协七音乃以变征之声循环正征复以变宫之律回演清宫其变征以变字为文其变宫以均字为谱语载浚仪王氏困学纪闻此盖谓二变可辅五音以济所不及也然宋人之疵二变者说正不一淮南子谓姑洗生应锺比于正音故为和应锺生蕤宾不比于正音故为缪马端临云二变但为和缪已不得为正声矣陈乐书云二变四清乐之蠹也沈原籍补笔谈云变宫在宫羽之间变征在角征之间皆非正声蔡元定律吕新书云变宫变征宫不成宫征不成征宋史乐志亦载此语古人谓之和缪又云变声非正故不为调诸家所论与隋苏夔驳郑译说略同皆详悉乐理而略于乐制故其辞如此朱子云凡十二律皆有二变一律之内通五声合为七均祖孝孙王朴之乐皆同所以有八十四调者每律各添二声而得之也朱子之语洞窥阃奥而不悖于古愚案张玉田词源载律生八十四调其宫征商羽角以土火金水木相配闰宫闰征宫以太阴太阳相配二闰即二变也郑译云今若不以二变为调曲则是冬夏声阙四时不备是故每宫须立七调朱子之说正本郑译二变有定律文献通考引中兴四朝乐志叙曰变征于十二律中阴阳易位故谓之变变宫以七声所不及取闰馀之义故谓之闰宋乐志注曰宫羽之间有变宫角征之间有变征此见二变有定律不可易也本朝毛氏谓黄锺为宫大吕为变宫姑洗为征中吕为变征是易二变于宫征后矣毛氏以今音衡量则清浊高下可互转移故创为此说以矜神悟然去古不已远乎若以今音求古音则前人以字谱一字为变宫声凡字为变征声其说最高远胜毛氏之穿凿矣徐新田律吕臆说欲庆二变之名谓乙乃宫之低者非所谓变宫凡乃角之高者非所谓变征然名可废而其音不可废也二变音响向来论二变者咸定其秩次辨其得失鲜有及其音响白石道人歌曲引唐田畸声律要诀云征与二变之调咸非流美此又兼为制词者言之也旋宫不始于祖孝孙唐武德九年命太常少卿祖孝孙正雅乐因斟酌南北考以古音作大唐雅乐以十二律各顺其月旋相为宫制十二和之乐合三十一曲八十四调文献通考谓周礼有旋宫之义亡绝已久莫能知之一朝复古自孝孙始也然考隋文帝时万宝常所进六乐谱十四卷论八音旋相为宫之法并八十四调百四十律之音调时论翕然叹服则非始于孝孙矣旋宫之义唐宋词所入之调各有不同如以宫调合宫调但云某中而已若以宫调合商调则谓之黄锺商其它可以此例盖五音十二律由此通彼即旋相为宫之义也然究以所用之本调为主道调宫七宫中道调仿自唐高宗高宗自以为李伯阳裔调露二年特命乐工制道调宫故宋元词有用之者十八调宋史乐志云教坊所奏凡十八调正宫调中吕宫道调宫南吕宫仙吕宫黄锺宫越调大石调双调小石调歇指调林锺商中吕调南吕调仙吕调黄锺羽般涉调正平调不用者有十调高宫高大石高般涉赵角商角高大石角双角小石角歇指角林锺角七宫之中高宫阙焉陶宗仪辍耕录亦只云六宫沈括张炎所纪仅着其目而已考宋教坊队舞云韶部及太宗所制新奏皆不用高宫南渡后存而不用至元杂剧始阙高宫即大吕宫孙氏应鳌谓大吕助黄锺宣气故虚而不用其说纰缪殊不足信词调接宫调分配唐五代宋金元词按诸律宫分五音二十八调失传久矣楼敬思着君雅集以四声二十八调为经以词之有宫调者为纬其无宫调者依世次为先后附其下亦无传本警思名俨义乌人康熙四十八年诏词谱者也今特搜剔丛残可考者载之不可考者阙之别名则汰之诸家所题或异注明于旁其有本宫之外移入它宫咸分隶焉以备选调者之采择杨守斋论作词五要最重择腔如十一月须用正宫元宵词须用仙吕宫曲谱了然词或罕及当扩其意以为之准正宫自此至正平调凡十八调依宋史乐志编录齐天乐重瑞鹤仙忆王孙斗百花曲江秋重喜迁莺重雪梅香黄莺儿尾犯重甘草子醉垂鞭虞美人重玉女摇仙中吕宫送征衣昼夜乐长亭怨慢柳腰轻西江月重满庭芳扬州慢好事近重醉公子柳梢青菩萨蛮重相思儿令离别难青玉案倦寻芳阳春曲梁州令虞美人重谢池春慢尾犯重春光好采桑子惜双双南乡子感皇恩重山亭燕慢踏莎行重庆金枝师师令万年欢绮寮怨道调宫归自谣西江月重感皇恩重长寿仙大圣乐南吕宫瑞鹧鸪重一翦梅南歌子重森寺花慢重八宝装一丛花令望江南重满江红平调贺新郎河传重生查子仙吕宫暗香疏影倾杯乐笛家鹤冲天慢桂枝香八声甘州卜算子声声慢意难忘鹊桥仙重倒犯蕙兰芳引好事近重燕台春慢点绛唇重望梅花虞美人重满江红仄调六幺令重临江仙重瑶池燕黄锺宫无射宫亦名黄锺宫此则七宫中之正黄锺宫也齐天乐重山花子曲江秋重锦缠绊麦秀两歧渔家傲侍香金童绛都春连理枝虞美人重浣溪沙重玉漏迟天仙子重喜迁莺重点绛唇重年少游越调霜天晓角水龙吟石湖仙永遇乐重大庆春宫金蕉叶重秋宵吟风来朝清夜游祝英台近解愁琐窗寒清平乐重春归怨丹凤吟翠羽吟大石调采桑子重阮郎归木兰花令西河烛影摇红歌头恨春迟曲玉管琵琶仙重看花回玲珑四犯风流子隔浦莲近拍人月圆塞垣春望江南重两同心清平乐重法曲献仙音念奴娇重满朝欢迎新春倾杯乐重梦还京金蕉叶重凤衔杯女冠子塞翁吟尉迟杯重霜叶飞鹤冲天慢受恩深还京乐柳初新阳关三迭双调生查子长相思重贺圣朝盐角儿巫山一段云迷仙引河满子翠楼吟尉迟杯重慢卷纟由征部乐佳人醉采桑子重玉联环武陵春百媚娘梦仙乡长相思重谒金门玲珑四犯重秋夜月御阶行风入松婆罗门令念奴娇重雨淋铃倾杯乐重定风波重归朝欢采莲令花心动湘月少年游重红林擒近庆佳节小石调秋蕊香引四园竹法曲献仙音重西平乐蝶恋花重夜厌厌如梦令南歌子重花犯渡江云迎春乐遍地花江南春双调双瑞莲一寸金重骤雨打新荷添声杨柳枝歇指调荔枝香水调歌头重卜算子浪淘沙令慢双燕儿永遇乐重夏云峰鹊桥仙祭天神重林锺商三字令隔帘听集贤宾长相思慢宣清尾犯破阵乐蝶恋花重南歌子清商怨少年游重减倾杯重杨柳枝平调宜并正平调长寿乐望汉月鹧鸪天重燕归梁重归去来重步蟾宫瑞鹧鸪商调回波词一斛珠品令永遇乐重解蹀躞更漏子霓裳中序第一二郎神重高阳台忆秦娥三部乐应天长慢调笑令解连环丁香结氏州第一凤凰阁西湖月夷则商草窗所题如是宜并上国香慢无射商宜并上鱼游春水商角调蜕岩词所题如是啸馀谱所载六宫十一调亦有之与商调异定风波重重中吕商白苎散水调河传重倾杯令重林锺调十二时黄锺清角调以下二调凄白石自制角招黄锺下征调晋书律历志论下征调法谓用笛之宜倍令浊下故曰下征下征乃律之倍在中声之下者也征招夹锺宫暗香疏影无射宫惜红衣楚宫春夷则商犯无射宫玉京谣古香慢越调犯正宫兰陵王薄媚赵以夫有薄媚摘词薄媚曲名宋官本杂剧有薄媚错取薄媚郑生遇龙女薄媚柳毅诸曲若历弦薄媚属琵琶曲南宋时已不传矣衮与赚衮与滚同其声熘而下欧阳永叔词拍碎香檀催急衮蛴改之词绣茵催衮即南曲后庭花破滚之属又宋时京师尚缠令缠达中兴后遂撰为赚取误赚之意令人正堪美听不觉已至尾声叉手笛宋太祖时乐器有叉手笛易名拱辰管谓其执诗之状如拱揖也和岘因令乐工调品以谐律吕增入鼓吹部每边兵得胜乃连队抗声歌之其歌词盖小秦王阳关曲之属沈存中梦溪笔谈所载凡五曲羯鼓唐书乐志云羯鼓为八音之领袖案羯鼓有大合蝉滴滴泉二曲宋时犹有能识其音者今羯鼓录不载宋燕乐入仙吕调宋燕乐入仙吕调者曰摊破抛球乐曰采云归词龚其称它皆类此大曲截用笔谈云元稹连昌宫词有逡巡大遍应作遍凉州彻所谓大遍者有序引歌崔哨催扌颠衮破行中腔踏歌之类凡数十解每解有数迭者裁截用之则谓之摘遍今人大曲皆是截用悉非大遍也案词如梁州序遥天奉翠华引钿带长中腔即沉存中所谓截用者念曲叫曲笔谈云声无抑扬谓之念曲声无含韫谓之叫曲张叔夏讴曲旨要云若无含韵强抑扬即为叫曲念曲矣宋时通音律者其入微之论多类此惜未能尽传于世也杀声七篇曰玉振也者终条理也沈存中张叔夏之言杀声蔡季通熊与可之言毕曲皆此义也旧唐书乐志云古今乐府奏曲之后皆别有送声送声义同诸宫住字沈存中笔谈有论诸宫住字之说与吴君特言制词最重煞尾字其论颇同惟吴之所论未畅其旨本朝方仰松香研居词尘有二十八调住字之图大约本于沉说而推广之者今录如左正宫合字住清六字住高宫下四住中吕宫下一住清上五住白石扬州慢长亭怨二曲正同道宫上字住南吕宫尺字住仙吕宫下工住白石暗香二曲同此黄锺宫即无射宫用下凡住白石惜红衣词同此以上七宫其起调毕曲之字并与各宫住字同大石调住清下五住起毕一字高大石调下一住清五字住起毕上字双调上字住起毕迟字小石调尺字住起毕工字揭指调工字住起毕凡字商调下凡住起毕六字白石霓裳中序第一两结旁谱作即下凡下凡也同此可证越调六字住起毕四字白石石湖仙词两结旁谱作即六字住兼上四毕曲也般涉调工字住起毕勾字即令高亻上高般涉调下凡住起毕尺字中吕调六字住起毕亦用六字正平调下四住清五字住起毕凡字南吕调下四住清下五住起毕下凡仙吕调上字住起毕下四清五字黄锺调尺字住起毕一字大石调凡字住起毕下一高大石角六字住起毕下一双角上五住起毕工字小石角上字住起毕工字歇指调勾字住今当用高亻上起毕下凡商角下五住起毕上字越角五字住起毕勾字令用高亻上中管中管声在前后二律间且与前律同出一孔以之制调或病音韵重复考十二律中惟五宫称中管太簇宫有则大吕宫夹锺宫无姑洗宫有则夹锺宫仲吕宫无蕤宾宫有则仲吕宫林锺宫无南吕宫有则夷则宫无射宫无应锺宫有则无射宫黄锺宫无乐髓新经云与前律同字者加中管二字别之凌次仲燕乐考原云南吕商高于夷则音一律故谓之中管林锺商馀当准此推之徐新田管色考谓银字与中管相为对待中管乃高调银字乃平调并引尉迟青说及白太傅诗以证之然则中管又为应律之器矣四上毛氏论乐有不足信者其论大招四上竞气谓四上者笛声也笛色谱曰四上工尺六为宫商角征羽四上宫与商也其前章曰赵箫倡只是也考王逸楚辞注四上谓上四国代秦郑卫也补曰四上谓声之上者有四谓代秦郑卫之鸣竽也伏戏之驾辩也楚之劳商也赵之箫也毛氏以大招四上为笛声则屈子时初无管色谱之说且其圣谕乐本解说又以四上为即一三同一四上忽而笛声忽而律算盖袭唐荆川之论而不能定其所指若近人解四上竞气为宫角相应亦曲说也明曲承宋明史乐志载嘉靖间续定庆成宴乐四十九章其贺圣朝水龙吟醉太平等曲犹承宋之遗响若清江引水仙子诸曲又滥觞于金元者惜乎词之音理至胜国而其绪绝也卷三词不能舍音韵乐记曰声成文谓之音声出而音定焉音繁而韵兴焉论其秩序则音居先韵居后若舍音韵以言词匪特戾于古词亦不能工矣音律本于人声刘彦和声律篇云夫音律所始本于人声者也声含宫商肇自血气惟词亦然高下洪细轻重迟疾各有一定之响解人正当于喉吻间得之唐宋人制词无韵书齐永明时尚声韵之学周撰四声切韵沈隐侯撰四声谱曩尝求其书读之而不可得盖二书本未传于世也然平上去入互相通转群经有之其见于毛诗者尤不可枚举当发言之始期合天籁非拘牵于声韵者故唐宋人制词别无韵书而韵寓焉陈献可云词曲起则律吕即在词曲之中语载陆清献三鱼堂剩言然则制词而必求诸韵书非其旨矣段懋堂六书音韵表云古平上为一类去入为一类上与平一也去与入一也上声备于三百篇去声备于魏晋愚谓段说亦概举之词耳实则三百篇未尝无去声魏晋未尝无上声也韵书分部隋唐韵书判二百六部唐韵并作一百六部其通转之例实得五部五部者宫商角征羽宋人以唇齿牙舌喉配之厥后又易为喉腭舌齿唇古今通韵谓第一宫部为喉音今韵中东冬江阳庚青蒸七韵是也七韵中字每读讫必返喉而入于鼻唱曲家唿为鼻音或谓之穿鼻音第二商部为腭音今韵中真文元寒删先六韵是也六韵中字每读讫必以下舌抵上腭恩痕音以舌抵腭则其收声在恩痕之间也第三角部为舌音今韵中鱼虞萧肴豪歌麻尤八韵是也八韵中字每读讫必悬舌居中毛氏以上五韵及尤韵为敛唇音而割歌麻二韵为直喉音第四征部为齿音今韵中支微齐佳灰五韵是也五韵中字每读讫必以舌挤齿或谓之展辅音第五羽部为唇音今韵中侵覃盐咸四韵是也四韵中字读讫必两唇相阖歌曲家唿为闭口音近人撰古音类表实畅其说目用广韵而移萧肴豪侯诸部为第五部以侵覃盐咸四部为附声并割今韵蒸部附焉此又从乐律二变通之而分部益密矣凌次仲自谓其词用韵凡闭口不敢阑入抵腭鼻音至于抵腭与鼻音亦然然则词之用韵不綦严乎徐灵胎乐府传声谓曲家尚有落腮穿齿穿牙覆唇挺舌透鼻过鼻种种诸法则五音四川产一切不足以尽之五音法韵书云合口为宫开口为商卷舌为角齐齿为征撮口为羽又云喉音为宫齿音为商牙音为角舌音为征唇音为羽如上所云盖即沙门神珙五音声论及所分五音之法四声谱神珙四声五音九弄反纽图序曰谱曰平声者哀而安上声者厉而举去声者清而远入声者直而促数语若为倚声家言之其所谓谱疑即沉氏之四声谱也朱竹论词韵朱生栓讨谓辽金元文字杂以国书字体其诗词落韵有出于二百六部之外者观栓讨所论即词韵一端可判升降况有泛滥于辽金元之外者乎两通法萧山毛氏言四声之中有两通法平上去三声自为一通去入二声自为一通三声自通必不杂入声一字二声自通必不杂平上一字然之于词则固不然词韵上去自为一通入声则或通于平或通于上去二声若平与上去当严立畛域乃无迁就之弊沈义父乐府指迷谓词中去声字尤要入声可代平声不可代上声万氏词律一书实衍沉氏之说杨升庵论七音杨升庵谓七音即今切韵宫商角征羽外有半商半征盖牙齿舌喉唇之外有深浅二音故耳考梵学于五音外有折摄二声折声自脐轮起至唇上发如令牛字字浮金反之类是也摄字鼻音如韵字鼻中发之是也升庵所谓深浅二音实剿其说通雅又以为大宫商之概者皆此两音也二合音古语有二声合为一字者或谓起于西域二合之音如龙锺切为癃潦倒切为老谓人之癃老以龙锺潦倒目之音义取此案二声合为一字如狄为披弥牟为木蒺藜为茨何不为盍又如鲫令为精窟笼为孔皆然宋时谓之切脚语是即切字之法所本又魏善伯言凡字有首有腹有尾如都乌翁三字则都为首乌为腹翁为尾共读之即是东字姑乌庵是甘字西衣音是心字此则由古人二合之说而复引其绪者词之用字词之用字凡同在一纽一弄者忌相连用之宋人于此最为矜慎如柳耆卿雨淋铃词今见母牙音角属纯清宵心母齿头音商属次清酒照母正齿音商属次清醒心母齿头音商属次清何匣母喉音羽属半浊处清母齿头音商属次清杨喻母喉音羽属平宋人所分四等声其不清不浊者统谓之平无所谓全浊声者若四声等子所列则以疑尼娘明微喻来目八母为不清不浊即宋人所谓平也其邪禅二母不清不浊亦平也其以群定澄并奉从床匣八母为全浊者婺源江氏亦从其说乃宋人所谓半浊也柳来母半舌音征属半浊岸疑母牙音角属平晓匣母喉音羽属纯清风非母轻唇音官属纯清残从母齿头音商属半浊月疑母牙音角属平其用字之法洵可为轨范矣词必分清浊轻重李易安作词论亦云然周德清撰中原音韵判为阴阳二声阴阳者清浊之谓也贾子明以轻清为阴重浊为阳宋张世南已有其说阴阳四声俱备它音易明惟上声每难剖晰如董阴动阳子阴矣阳皆制词者所宜知毛氏谓上声无阴阳盖承中原音韵之说误矣宋词用双声唐人诗喜用双声宋词亦有之李师吕天香词素手金篝迭用之法也康伯可金菊对芙蓉词前阕望故人消息迟迟下阕悄为伊瘦损香肌消息瘦损皆以声也然二字之外固无重沓而施之者词借用诗韵词称诗馀故制词者多借用诗韵考唐孙忄面依陆法言切韵增补始有唐韵宋陈彭年等删减之谓之广韵宋祁丁度等增广之谓之集韵景四年乃颁行礼部韵略而衢州毛氏平水刘氏复增补之至元黄公绍撰古今韵会纤悉备矣厥后阴氏时中时夫并奉平水韵而删并之遂为通用之本今之诗韵是也婺源江氏云今世词家习于并韵谈韵学者亦粗举并韵甚且误以刘韵为沉约韵江氏所谓刘韵即阴氏韵也桐城方密之撰韵考既误以今所行之阴氏韵为沈韵江氏又误以为刘韵皆未审也诗韵之称自明人作俑萧山毛氏谓计赤试字之讹而世遂有以诗韵为词韵者矣陶宗仪韵记唐五代词承诗这遗其韵多与近体诗合爰园词话谓唐晚五代小令填词用韵多诡谲不成文未知其所谓诡谲者安在也陶宗仪韵记曰本朝应制颁韵仅十之二三而人争习之户录一篇以黏壁故无定本后见东都朱希真复为拟韵亦仅十有六条其闭口侵寻监咸廉纤三韵以阴阳二声标引此为曲韵之祖不便混入未遑校雠也鄱阳张辑始为衍义以释之洎冯取洽重为缮录增补而韵学稍为明备通行矣值流离日载于掌大薄蹄藏于树根盎中湿朽虫蚀字无全行笔无明画又以杂叶细书如半菽许愿一有心世道者详而补之然见所书十六条与周德清所辑小异大同要以中原之音而列以入声四韵为准观南村所记知宋人制词无待韵本若张冯所记者亦泯灭久矣词韵略べ斐轩词林韵释一书但为北曲而设于词固无与也至沉去矜始辑词韵略乱次以济散无纪律而万氏树徐氏钅九反矜视之窃所未喻清词韵踵词韵略而撰词韵者本朝则有李氏词韵胡氏文会堂词韵吴氏学宋斋词韵汤氏词韵选隽未刻本郑氏绿漪亭词韵中惟戈书条理秩然刊误订讹多有卓识视沉书相距远矣戈氏韵分部戈氏于入声韵编分五部诸唐宋诸家词独见精审惟以第六部之真谆等韵第十一部之庚耕等韵第十三部之侵韵判而为三与宋人旨意多不相合其辨学宋斋词韵谓所学皆宋人误处而力诋真谆臻文欣魂痕庚耕清青蒸登侵十四部同用之非今考宋词用韵如柳耆卿少年游以频缨真云人通叶篇中所谓叶谓同一韵而上下相叶非谓以此韵叶彼韵如顾处士音论所云周美成柳梢青以人盈春心云存通叶李秋崖高阳台以尘云昏凝沉琼深痕情阴通叶洪叔浪淘沙以冥晴春人斟情鸣清通叶周公谨国香慢以根婷春凝簪兄云清通叶奚秋崖芳草以熏醒云昏凝心林听人通叶张叔夏庆春宫以晴人包括迎筝裙云情泠通叶毛泽民于飞乐三阕一以林阴深心尊清春人通叶一以云惊瓶心亭声清应通叶一以轻云匀神颦魂人情通叶略举数家可得梗概至上去韵如高竹屋王碧山齐天乐史邦卿双双燕亦然此等处宋人自有律度展转相通强为迁就固属不可然概指为误转无以处宋人吴氏所辑亦非无所见也方音之误张芸窗水龙吟词以过露大锁破我和么互叶词凡四阕用韵皆同陈君衡长相思以萧骚飘楼迢遥头秋互叶米友仁诉衷情词以潜喧还偏山言互叶用韵不免错乱盖前所举者为诸家所通用此乃方音之误耳以方音叶黄鲁直念奴娇词以笛韵绿陆放翁云沪戎间谓笛曰独故鲁直得借用此亦以方音叶者借叶辛稼轩隐括陶渊明诗以江窗借叶韵卷二一翦梅亦以窗借叶丛韵案刘熙释名曰窗聪也尚书舜典达四聪杜预注四聪作四窗鲍明远诗亦以窗叶东韵读窗若聪词非其类稼轩殆因陶诗而偶用之制词宜用宋人韵否一音方矩切一音方久切五代时韦端己应天长以否叶语冯正中蝶恋花以否叶去张泌菩萨蛮否叶暮宋词则从上韵者十之九从下韵者仅十之一故调美成垂丝钓以否叶羽黄鲁直渔家傲以否叶土黄几仲摸鱼儿以否叶雨徐师川摸鱼儿以否叶处李端叔蓦山溪以否叶户赵秋晓宴清都以否叶鼓至南渡以后诸家亦莫不然又可为制词宜用宋人韵之一证下摸鱼儿乃虞美人之误北字音叶郭恕先佩Δ云巴蜀谓北曰卜诗自南自北无思不服叶韵也此恕先之臆说三代时服字与璧同音不与卜叶五代词则有以北叶促者若宋之黄竹斋周美成张于湖韩东浦周公谨吴梦窗姜尧章其北字叶韵均作卜音元李用章洞仙歌词更选甚南枝与北枝北亦作平考司马相如赋东西南北叶下来韵古乐府江南曲鱼戏莲叶北叶上西韵北字之可作平固不第诗馀然也词不以复出为禁周美成齐天乐词或病其复韵非也上句佳时又逢重午指节序言下句唤风绫扇小窗午指气候言选禅词和美成韵上午字作五大抵文辞用韵其异义者原不必以复出为禁石林词谁采花寄与又怅望兰舟容与两与字异诂黄鲁直喝火令两用寻字乃刊本之讹词用平侧韵词有可用平韵亦可用侧韵者闲中好好梦令忆秦娥霜天晓角豆叶黄南歌子虞美人浣溪沙绛都春步月声声慢庆清朝满庭芳百字令蜡梅香满江红庆佳节祝英台近永遇乐玉楼春雨中花喜迁莺是也侧韵三声皆可惟忆秦娥虞美人南歌子则宜用入至渔歌子南浦等曲亦平仄二调然音响迥不侔矣平侧通叶词之平侧通叶者西江月换巢鸾凤少年心渡江云戚氏大圣乐哨遍玉碾萼两同心江城梅花引古阳关凡十一调它词如贺方回水调歌头杜寿城渔家傲周公谨露华亦有通叶然皆借韵为之非若数词有定格也四声可变通唐人诗所用四声每有变通不尽依本音者李昌谷诗请上琵琶弦琵字以平作入白香山诗金屑琵琶槽方雄飞诗语惭不及琵琶槽王龟龄诗清音下瞰琵琶洲苏子瞻词小莲初上琵琶弦并同杜少陵诗恰是春风相欺得欺字以平作入思必切白香山诗归来无泪可集中自注可纥反求战巾可字以上作入元微之诗三省讵行怪怪字以去作平李义山诗簟冰将飘枕冰字以平作去王仲初诗绿窗红灯酒初醒灯字以平作去杜牧之诗南朝四百八十寺十字以入作平绳知切白香山诗红阑三百九十桥陆放翁老学庵笔记谓十转平声可读为谌赵德麟西江月词我生魔了十年十皆作平又香山诗当时绮季不请钱请字以上作平刘氏碎金云广韵下平十四清请疾盈切受也自是而宋词沿其例矣上去入作平词上入皆可作平而入声最伙独一寂不碧亦等字固为数见它如张子野踏莎行密意欲传欲作平黄鲁直渔家傲系驴橛上合头语合作平苏子瞻如梦令寄语澡浴人浴作平帘外百舌儿舌作平向伯恭卜算子令我发深省发作平辛幼安念奴娇太白还又名白上白字作平韩东浦卜算子初过寒食节食作平蒋胜欲贺新郎节饮食节作平梅花引漠漠黄云湿透木绵裘湿作平吴梦窗似说春事迟暮说作平王通叟庆清朝得天气得作平谢无逸花心动折翼鸟翼作平姜尧草长亭怨慢日暮日作平甄云卿霜天晓角后赤壁赤作平其以上作平者张仲宗贺新郎肯儿曹恩怨相尔汝尔字舒信道菩萨蛮忆曾把酒赏红翠赏字是也其以去作平者晏叔原临江仙相逢梦里路梦字王船山亦读气吞云梦泽之梦为平洪舜俞临江仙万紫千红鬓上粉鬓字是也以平代侧词用上入可代平矣然亦有以平而代侧者楼梅麓沁园春此番登高张伯寸满江红又一番元都春色两番字皆作去案唐人诗先后花分几番开十番红桐一行死读法正同以入叶平上去词亦有用入而叶平上去三声者杜寿域惜春令闷无绪玉箫抛掷掷字作平叶晁无咎黄莺儿两两三三修竹竹字作上叶韩东浦贺新郎绰约人如玉玉字作去叶下楚江曲曲字并同此类在宋人中正复不少改入为平毛泽民忆秦娥词效五代冯延巳体也冯词用入韵故毛词可易为平犹孙夫人之变李太白词为平韵也孙词无换韵也孙词无换韵毛词兼之盖古词用入者宋人多改为平固不第此调然矣燕归梁无侧韵乐府雅词补遗载无名氏燕归梁词五十字秦敦父谓前后第二句第四句与各家句读不同愚案是词用侧韵燕归梁词从未有作侧韵者盖李遵勖之滴滴金词也秦未考正其调名之误耳用韵借叶词用韵可借叶姜尧章长亭怨慢以此叶户宋人原有此体惟不可借口以宽其涂明人不知叶韵之法遂以姜词不会得青青如此日暮为一句而国初人多宗之或有改本文此字为许字者前人喜用三十六字前人词多喜用三十六字欧阳炯更漏子三十六宫秋夜永孙孟文谒金门却羡采鸳三十六谭明之浣溪沙借花三十六湖香张于湖蝶恋花过尽碧湾三十六史邦卿西江月三十六宫月冷曾纯甫金人捧露盘锦江三十六鳞寒王圣与青房并蒂莲也羞照三十六宫秋吴梦窗惜红衣三十六矶重到周公谨木兰花慢三十六鳞过却李秋崖木兰花三十六梯树杪姜尧章惜红衣三十六陂秋色用算博士语皆有致补缀用字之法词品载用字之法所收太滥苦无区别愚谓虚字二字见张玉田词源宜详实义可略因补缀之有原书已具而未条晰者亦附列焉セ说文暴也欧阳永叔渔家傲词今朝陡觉凋零セ斗与陡同猝然也一曰意健语也杜少陵诗斗上捩孤影舒信道蝶恋花词斗觉年华换底匡谬正俗俗谓何物为底六朝人诗持底装作衣又通抵唐人诗去帆不安幅作抵使西风矬昨和切通俗文短也欧阳炯词豆蔻花间矬晚日假饶犹云纵令设辞也蒋竹山词假饶无分入雕阑杨补之词假饶薄命杀所下切大也疾也白香山诗东风莫杀吹又通煞极也温飞卿词愁杀平原年少秦少游词瘦杀人天不管朱子答陆子静论无极书太煞分明石次仲词雨儿又煞恁方言此也姜尧章月下笛词自恁虚度年纪本光武纪侯鲭录云纪记也记其年之数和成绩词正是破瓜年纪一霎沈会宗词一霎时光景也堪惜审斋词一霎峭红如许侬家苏子瞻诗应记侬家旧姓西没小尔雅云无也孙孟文词没人知辛苦见孔安国书洪范疏及郑康成诗笺者增韵此也蜀主王衍词者边走又通这程怀古词这回真个安排庄子安排而去化程书舟词已安排珠簟小胡床穴说文穴中见也元微之诗橹穴动摇妨客梦判同拚方言楚人挥弃物谓之拚杜少陵诗纵饮久判人共弃晏叔原词已拚长在别离中蕻同哄胡切广韵唱声蒋竹山词一窗芳蕻么语馀声也王仲初诗众中遗却金钗子拾得从他要赎么去声义同苏子瞻词还知么叶上朵韵探去声周易疏探谓嫖探求取李太白词月探金窗罅许助辞也古乐府奈何许石阙生口中衔悲不得语李太白诗相去复几许贺方回词试问闲愁知几许韵会挂也与同李昌谷诗云香蔓刺王千秋词醉袖香黏粉乍可宁可也韩退之诗乍可阻君意元微之诗乍可为天上牵牛织女星划地集韵划平也毛平仲词划地春寒故说文使为之也世说王谓何曰我今故与林公来相看刘武仲云此故字犹云特也杜少陵诗清秋燕子故飞飞周美成词故下封枝雪争方言如何也李义山诗争拭酬恩泪得干瑟瑟殷红也殷文圭诗水面风吹瑟瑟罗又碧也半江瑟瑟半江红的元微之诗的应未有诸人觉端的确辞也高竹屋祝英台近词瑞的此心苦好在通鉴高力士宣上皇诏曰诸将士各好在张伯雨诗好在画图留胜迹奈即无奈省文也姜尧章词奈愁里换时节样旧唐书柳公权传刘禹锡称为柳家新样陈后山词花样腰身宫样立无那犹无奈也王右丞诗强欲从君无那老李后主词无奈夜长人不寐蘸庄陷切广韵以物内水也李德润词岸岸荔枝红蘸水个与个同齐语鹿皮四个史记货殖传竹竿万个注个犹枚也李太白诗作个音书能断绝又此也谢无逸词个中怀抱谁排遣又语辞也王观词晴则个阴则个不忿不平之意也李正己诗不忿朝来喜鹊声罨丹铅总录云画家有罨画杂彩色画也吴兴有罨画溪然其字当用青盍张子澄诗罨岸春涛打船尾被为其所如何也白香山诗常被老元偷格律吃虚杜牧之诗堪笑吃虚隋炀帝ソ说文两手相切摩也晋书刘毅传因ソ五木久之又揉也曹尧宾诗手ソ裙带问襄王冯正中词手ソ红杏蕊审斋词更须冰蛹替ソ丝黄简词妆成ソ镜问春风谩通漫虚也枉也冯延巳词夜夜梦魂休谩语又用为语助取其因任放浪无所拘栓也王碧山词谩重拂琴丝浪与漫同刘子仪诗帘声烛影浪多疑又虚枉之辞也杜子美诗浪作禽填海阿鸦之入声三国志庞统传向者之论阿谁为失汉诗家中有阿谁程怀古词阿寿牵衣仍问我绸缪毛苌诗传云缠绵也陈君衡词水情云意两绸缪文选注云殷勤之意也柳耆卿词绸缪凤枕鸳被剩馀辞也皮袭美诗剩欲与君终此志又尚也杜牧之诗剩肯新年归否地玉篇苏骨切唐玄宗诗垂杨地影不成杜子美诗不成诛执法荣樵仲词不成天也不容我去乐清闲张蜕岩词不成便没相逢日旋事非预为曰旋王仲初诗旋翻曲谱声初起司空表圣词旋开旋落旋成空絮方密之通雅云方言以濡滞不决为絮史浩两钞摘腴曰富郑公偶疑不决韩魏公曰公又絮刘夷叔词休絮休絮我自明朝归去扌绝与绝同断也尹梅津词点点爱轻扌绝儿少意也向伯恭词语音娇软带儿痴辛稼轩词晚云做造些儿雨手段元遗山三乡杂诗五凤楼头无手段趱玉篇散走也高竹屋词趱将花落着方言语助也孙孟文词更愁闻着品弦声张宗瑞词忆着故山萝月劣陈克词盆池劣照蔷薇架跟释名足后曰跟广韵韦履跟后帖也刘改之沁园春词微褪些跟忒说文更也从心弋声辛稼轩词谁与安排忒好战孙孟文词红战灯花笑杜安世词战红杏馀香乱坠趁广韵逐也毛平词氵还相趁周公谨词几点落英蜂翅趁簇司空表圣诗玉阶相簇打金钱周美成词簇清明天气赚杜彦之诗耳骅骝赚杀人尹参卿词赚得王孙狂处欧阳永叔词谁把佳期赚佯与章切广韵诈也毛熙震词佯不觑人空婉约厮蒋竹山词影厮伴东奔西走叵寸同叵说文不可也温飞卿更漏子词虽叵寸耐薛昭蕴词叵耐无端处尽即忍切刘武仲曰此尽字犹任也许岷词当初不合尽饶伊晏叔原词尽无端尽日东风恶勐陈后山清平乐词勐与将来放着沈约之谒金门词勐记乌衣曾旧识词无衬字吴梦窗唐多令词纵芭蕉不雨也飕飕卓人月以纵字为衬字万氏词律卷九已驳正之盖谓曲有衬字词无衬字二者不可相混也朱子云古乐府只是诗中间却添许多泛声后来人怕失了那泛声逐一添个实字遂成长短句今曲子便是朱子所谓曲子指词言之胡元任云唐人调俱失传今可歌者小秦王瑞鹧鸪耳瑞鹧鸪依字易歌若小秦王必杂以虚声乃可歌也据此则词虽无衬字而曲之肇源于词者概可识矣周公谨唐多令燕风轻庭字正清和下阕云扇鸾孤尘暗合欢罗句法与梦窗同卷四自五代至明之词集唐人于歌咏之暇兼制小词忄互有遗佚又轮廓初启体犹未盛延及宋代大晟所掌复备宗庙之乐而学士抒其情愫教坊习其声律所作益繁今取词集词选词谱词话之具存于世者稍加诠次自五代始迄于明止若数阕流传附诸篇末者则汰之按籍以求梗概略备矣唐五代时如金荃握兰集谪仙集兰畹集目存书亡至宋刘子词附屏山集岳忠武词附金陀粹编明王行俭词附抑庵集此类均未成帙若本朝钦定词谱外则有秀水朱氏词综王氏陶氏续编阳湖张氏词选阳羡万氏词律德清徐氏续词律吴江徐氏词苑丛谈萧山峰志氏长洲彭氏吴县吴氏词话及诸家所撰着者近在眉睫度无弗知阳春集一卷五代冯延巳撰钱塘何氏藏本珠玉词一卷宋晏殊撰陆敕先校宋本汲古阁本逍遥词一卷宋潘阆撰归安陆氏藏本近体乐府三卷宋欧阳撰毛斧季手校本古虞毛氏六十家词钞载六一词并一卷东坡词一卷宋苏轼撰毛斧季手校本汲古阁本文忠公集编三卷陈直斋书录解题编二卷孙镇注东坡乐府一卷宋苏轼撰小山词二卷宋晏几道撰山谷词一卷宋黄庭坚撰张子野词二卷补遗一卷宋张先撰乐章集一卷宋柳三变撰东山声乐府三卷补遗一卷宋贺铸撰东堂词一卷宋毛滂撰溪堂词一卷宋谢逸撰淮海词一卷宋秦观撰晁无咎词六卷宋晁补之撰后山词一卷宋陈师道撰漱玉词一卷宋李清照撰巢令君阮户部词一卷宋阮阅撰姑溪词一卷宋李之仪撰寿域词一卷宋杜安世撰片玉词二卷宋周邦彦撰和清真词一卷宋方千里撰初寮词一卷宋王安中撰虚斋乐府二卷宋赵以夫撰大观平词一卷宋李元白撰断肠词一卷宋朱淑真撰石林词一卷宋叶梦得撰酒边词一卷宋向子撰筠溪乐府一卷宋李弥逊撰澹庵长短句一卷宋胡铨撰樵歌三卷宋朱敦儒撰龟峰词一卷宋陈经国撰白雪遗音一卷宋陈德武撰乐斋词一卷宋向镐撰碎锦词一卷宋李好古撰樵隐词一卷宋毛开撰文溪词一卷宋李昴英撰渭川居士词一卷宋吕胜己撰得全居士词一卷宋赵鼎撰拙庵词一卷宋赵老撰阳春集一卷宋米元晖撰章华词一卷宋无名氏撰文简词一卷宋程大昌撰双溪词一卷宋冯取洽撰涧泉诗馀一卷宋韩氵虎撰坦庵词一卷宋赵师侠撰无住词一卷宋陈与义撰兰窟词一卷宋侯撰丹阳词一卷宋葛胜仲撰竹坡词三卷宋周紫芝撰海野词一卷宋曾觌撰金谷遗音一卷宋石孝友撰水词一卷宋程泌撰知稼翁词一卷宋黄公度撰圣求词一卷宋吕滨老撰芦川词一卷宋张元撰东浦词一卷宋韩玉撰逃禅词一卷宋杨无咎撰惜香乐府十卷宋赵长卿撰审斋词一卷宋王千秋撰介庵词一卷宋赵彦端撰归愚词一卷宋葛立方撰平斋词一卷宋洪咨夔撰书舟词一卷宋程垓撰雪山诗馀一卷宋王质撰竹斋诗馀一卷宋黄机撰芸窗词一卷宋张榘撰双溪词一卷宋王炎撰绮川词一卷宋倪称撰于湖词三卷宋张孝祥撰放翁词二卷宋陆游撰稼轩词四卷宋辛弃疾撰石湖词一卷补遗一卷宋范成大撰和石湖词一卷宋陈三聘撰后村别调一卷宋刘克庄撰近体乐府一卷宋周必大撰文定词一卷宋丘撰龙川词一卷补遗一卷宋陈亮撰篁栗词一卷宋刘子寰撰燕喜词一卷宋曹冠撰梅溪词一卷宋史达祖撰竹屋痴语一卷宋高观国撰龟峰词一卷宋陈人杰撰乐章三卷宋洪适撰西樵语业一卷宋杨炎正撰白石道人歌曲四卷别集一卷宋姜夔撰白石词一卷宋姜夔撰履斋词一卷宋吴潜撰空同词一卷宋洪荼撰竹山词一卷宋蒋捷撰烘堂词一卷宋卢炳撰龙洲词一卷宋刘过撰蒲江词一卷宋卢祖皋撰花外集一卷宋王沂孙撰日湖渔唱一卷补遗一卷续补遗一卷宋陈允平撰西麓继周词一卷宋陈允平撰梦窗甲乙丙丁四稿宋吴文英撰养拙堂词一卷宋管鉴撰散花庵词一卷宋黄撰山中白云词八卷宋张炎撰洲渔笛谱二卷宋周密撰袁宣卿词一卷宋袁去华撰箫台公馀词一卷宋姚述尧撰烟波渔隐词二卷宋宋伯仁撰蓬莱鼓吹一卷宋夏文鼎撰风雅遗音二卷宋林正大撰省斋诗馀一卷宋廖行之撰抚掌词一卷宋无名氏撰南城欧良编萧闲老人明秀集注三卷金蔡松年撰魏道明注解遗山先生新乐府五卷金元好问撰遗山乐府一卷金元好问撰凌云翰编天籁集二卷金白朴撰无弦琴谱二卷元仇远撰藏春词一卷元刘秉忠撰樵庵词一卷元刘因撰双溪醉隐乐府十一卷元耶律铸撰蜕岩词二卷元张翥撰松雪词一卷元赵孟ぽ撰菊庄乐府一卷元段克己撰Т斋乐府一卷元段成己撰道园乐府一卷元虞集撰蚁术词选四卷元邵亨贞撰静春词一卷元袁易撰竹斋词一卷元沉禧撰古山乐府一卷元张撰贞居词一卷元张天雨撰扣舷词一卷明高启撰眉庵词一卷明杨基撰写情词一卷明刘基撰玉霄词六卷明滕玉霄撰乐府遗音五卷明瞿佑撰桂洲词二卷明夏言撰花影集五卷明施绍莘撰玉霄仙明珠集明吴子孝撰花间集十卷蜀赵崇祚编类编草堂诗馀四卷宋无名氏编梅苑十卷宋黄大舆编乐府雅词三卷拾遗二卷宋曾忄造编阳春白雪八卷外集一集宋赵闻礼编花庵词选二十卷宋黄编乐府补题一卷宋无名氏编李氏花萼楼词五卷宋无名氏编绝妙好词七卷宋周密编方壶词三卷水云词一卷宋汪莘元汪元量撰中州乐府一卷鑫凶好问编宋旧宫人诗词一卷元汪元量编朝野新声太平乐府四卷元杨朝英编元草堂诗馀三卷元人编花草粹编二十二卷附录一卷明陈耀文编尊前集二卷明顾梧芳编宋六十名家词九十卷明毛晋编秦张诗馀合璧明王象晋编国朝诗馀五卷明钱允治编草堂诗馀十二卷明沉际飞编古今词统十六卷明卓人月编词林万选四卷明杨慎编鸣鹤馀音八卷方外彭致中编诗馀图谱三卷附录二卷明张纟延编啸馀谱十卷明程明善撰碧鸡漫志一卷宋王灼编乐府指迷一卷宋沈义父撰词源二卷宋张炎撰词旨一卷元陆辅之撰唐词纪十六卷明董逢源撰渚山堂词话三卷明陈霆撰词评一卷明王世贞撰词林韵释五卷元无名氏撰词韵四卷明沉谦撰词韵四卷明仲恒撰卷五唐昭宗词唐昭宗菩萨蛮词据新五代史暨中朝故事是帝次华州登城西齐云楼望京师所作其卒章云安得有英雄迎归大内中寇盗充斥越在草莽故其言凄怆如此非复汉高大风之曲矣沉存中云词凡三章墨本在陕州一佛寺中今仅存二章而以卒章作首章云唐词三家李太白词氵亭泓萧瑟张子同词逍遥容与温飞卿词丰柔精邃唐人以词鸣者惟兹三家壁立千仞俯视众山其犹部娄乎元真子渔歌子张子同碧虚篇有云无元而元是谓真元无真而真是谓元真故自称元真子所制渔歌子词凡五阕西塞山前一阕世尤称之共时子同弟松龄及南卓柳宗元颜真卿陆鸿渐徐士衡陆成矩并有和章乐府雅词谓是调至宋时已不能歌故黄鲁直衍之为鹧鸪天苏子瞻徐师川复衍之为浣溪沙五代而后惟孙荆台体与张异若和凝李欧阳炯张炎完颜均仿张体盖繇张始也仿张体咏渔父者亡虑十数家此其最着者耳张子同泊舟之所子同词如松江蟹舍主人欢青草湖中月正圆等语盖往来苕间所赋乌程县之东数十里有泊宅村相传为子同泊舟之所方勺泊宅篇纪之甚详闲中好词长乐坊安国寺红楼睿宗在藩时舞榭东禅院亦曰本塔院武宗癸亥三年为诸名流游咽之所郑符段成式张希复闲中好词乃寓居禅院时所撰者吕仙词吕仙词暂游大庾白鹤飞来谁共语岭畔人家曾见寒梅几度花春来春去人在落花流水处花满前溪藏尽神仙人不知谨案钦定全唐诗云失注调名无考今案是调盖减字木兰花也其时编校诸臣偶未栓耳锤辐词唐尚小令自杜牧之八六子外绝少慢声咸通末江南锺辐有卜算子慢词云桃花院落烟重露寒寂寞禁烟晴昼风拂珠帘还记去年时候惜春心不喜闲窗绣倚屏山和衣睡觉醺醺暗消残酒独倚危阑久把玉笋偷弹黛蛾轻斗一点相思万般自家甘受抽金钗欲买丹青手写别来容颜寄与使知人清瘦词笔哀怨情深而不诡殆感于县楼之事而作也五代时乐府邓析子转辞篇云上古之乐质而不悲五代时乐府实与斯言相反故语其绸缪宛转之致若无以加然君臣为谑覆其宗社而不知悟亦重可哀矣五代艳词五代艳词与李樊南无题诗异辙李诗诸寓言吴龄谓其专指令狐说五代词嘲风笑月惆怅自怜其能如韦端己鹿虔之寄深远者亦仅矣李后主词南唐李后主留意声色先纳周宗女为后后通书善音律霓裳羽衣曲久绝不传后按残谱尽得其声调徐游等从旁称美有狎客风后有妹姿容绝丽以姻戚往来宫中得幸于唐主唐主制小令艳词颇传于外后卒竟册立之被宠逾于故后词即菩萨蛮花明月暗一阕后人亦载诸寿域词而更易其数字焉按陆游南唐书后主周后传后卒于瑶光殿年二十九葬懿陵后主哀甚自制诔刻之石与后所爱金屑檀槽琵琶同葬又作书燔之与诀自称鳏夫煜其辞数千言皆极酸楚李后主善音律李后主善音律尝造念家山破唐教坊曲有念家山后主衍之为念家山破马令南唐书云其声噍杀而名不祥乃败征也及振金铃曲今后主词所传者三十四阕而两曲无之王衍醉妆词蜀主王衍词二阕醉妆词则北梦不凡言载之甘州曲则十国春秋五国故事载之较莲峰居士所制遂觉欢戚异趣盖二主之遭际殊也孟昶玉楼春词蜀主孟昶玉楼春词与花蕊夫人避暑摩诃池上作东坡谓幼时有眉山老尼能诵其词今但记其首两句疑是洞仙歌令乃为足之蜀主词载张邦基墨庄漫录与今本所传稍参异同今观坡词与蜀主全词吻合非但记其两句墨庄漫录谓东坡少年遇美人善洞仙歌又邂逅处景色暗相似故隐括稍协律以赠之而词叙以之自晦云盖谓洞仙歌腔出近世五代宋初未尝有也然则潘明叔所云蜀帅谢元明开古摩诃池得石刻者殆孟昶词乎本乎牛松卿词牛松卿醉花间云休相问怕相问相问还添恨其又一阕云深相忆莫相忆相忆情难极孙荆台谒金门云留不得留得也应无益皆欧阳永叔所谓陡健之笔鹿虔词十国春秋云鹿虔思越人词有有双带绣窠盘锦荐泪侵花暗香消之句词家推为绝唱今考鹿词不多见固非如冯正中诸人日从事于声歌者零玑碎锦尤足贵矣黄益之词黄益之忆江南词云平生愿愿作乐中筝得近玉人纤手子砑罗裙上放娇声便死也为荣益之妇裴玉娥工弹筝故有是言全唐诗以为崔怀宝作杨用诗肯信博陵崔十四平生愿作乐中筝盖谓此也尹参卿词尹参卿词多艳冶态张叔夏称其以明浅动人特讥之耳必如张直夫所云靡丽不失为国风之正而后可哉两宋词离合张歙疏密各具面目其犹禅家之南宗北宗书家之南派北派乎然究其所造则根情苗言固未尝不交相为用宋名臣大儒工词范文正岳武穆名臣也真西山朱晦庵大儒也而皆工于词至韩忠武致仕后往来湖上制临江仙南乡子二阕艺林传诵罗涧谷讲程朱之学为饶双峰高弟而词格婉丽不落凡近盖风会所趋非必浸淫于此乃能之也词可于史传中参证毛泽民元会曲赋水调歌头云一段平光景不但五星循轨万点共联珠自注曰崇宁大观之间太史数奏五星循轨众星顺乡靡有碎乱向伯恭江北旧词满庭芳题云政和癸巳滁阳作其年京师大雪故其宣和辛丑虞美人词云去年雪满长安树望断扬州路它若曾纯甫之福唐平荡海寇宴犒将士席上作张于湖之闻采石战胜陈同甫之送章德茂大卿使虏皆可于史传中参证同异词用古书陆永仲夜游宫词用诗疏苏东坡戚氏词用山海经刘潜夫沁园春词用史汉刘后村清平乐词用楞严经李易安百字令词用世说亭然以奇别出机杼若辛稼轩用四书语气韵之胜离貌得神又非徒以青兕自雄者宋史疏舛宋史艺文志载苏轼词一卷陈师道语业一卷曾布之丹邱使君词一卷京镗词二卷得全居士词一卷张元芦川词二卷易安词六卷辛弃疾稼轩长短句十二卷程正伯书舟雅词十一卷赵彦端介庵词四卷陈亮词四卷王之道相山长短句二卷朱敦儒词三卷张孝祥词一卷已上绵标题着录非仅附于稿末其得全居士词注云不知名盖赵鼎所撰得全居士赵自号也宋史疏舛此其一耳文献通考云得全词一卷赵忠简鼎元镇撰北宋五子同叔之词温润东坡之词轩骁美成之词精邃少游之词幽艳无咎之词雄邈北宋惟五子可称大家若柳耆卿张子野则又当时所翕然叹服者也庆制词万俟雅言晁端礼在大晟府时按月律进词曾纯甫张材甫词亦多应制体它如曹择可有荼蘼应制词宋退翁有梅花应制词康伯可有元夕应制词与唐初沈宋以诗夸耀者相颉颃焉风气之宗尚如此词之脱胎相见争如不见司马温公词句也王晋卿词云几回得见见了还休争如不见始惜月满花满酒满宋子京词句也程书舟词云那更春好花好酒好人好脱胎极妙司马温公西江月词侯鲭录载之本事曲亦载之杨守斋守岁词武林旧事载之干淳岁时记亦载之一阕之工争相传播可云盛矣以诗入词无可奈何花落去似曾相识燕归来晏元献诗句也元献又以其语填入浣溪沙苕溪渔隐谓下句是王君玉所续成者潘逍遥词潘逍遥酒泉子忆西湖词世所竞赏石曼卿尝令画工绘之为图逍遥诗又有散拽禅师来蹴リ乱拖游女上秋迁之句龙性不驯固若人乎虽然其狂不可及寇莱公词寇莱公点绛唇词云小陌轻寒社公雨足东风慢定巢新燕湿雨穿花转象尺熏炉拂晓停针线愁蛾浅飞红零乱侧卧珠帘卷宋初体尚瘦硬如寇词者乃鲜花比欧公柳词欧阳文忠在维扬时建平山堂叶少蕴谓其壮丽为淮南第一文忠于堂前植柳一株因谓之欧公柳故公词有手种堂前杨柳之句苏文忠词云欲吊文章太守仍歌杨柳春风张方叔词云平山老柳寄多少胜游春愁诗瘦盖指此也心字异诂心字香见范臻能骖鸾录蒋词屡用之晏叔原临江仙记得小初见两重心字罗衣南乡子相逢笑靥旁边心字浓又蔡友古满庭芳双心字重衾小枕玉困不胜娇皆与蒋词异诂梅圣俞词梅圣俞诗名卓着其论诗谓状难写之景如在目前含不尽之意见于言外盖亦深于诗者词则苏幕遮一阕为时所矜重然以碧云一书贻玷名节实躁进之心误之或曰时人假于梅非其所撰也陶词清波杂志云陶尚书奉使江南恃才凌物议论间殆应接不暇有善谋者选籍中艳丽诈为驿卒孀女布裙荆钗日拥于庭一见喜之而与之狎赠以长短句一日国主开宴立妓于前歌所赠邮亭一夜眠之词大惭沮满引致醉顿失前日简倨之容归朝坐此抵罪其词云好因缘恶因缘只得邮亭一夜眠别神仙琵琶拨尽相思调知音少再把鸾胶续断弦是何年为驿卒孀妇者一云韩熙载歌姬秦兰国主即李后主煜也江南野录则云曹翰使江南赠妓词而研北杂志又以为陶使吴越而作与冷斋夜话云巢编所纪略同柳词多本色语耆卿词多本色语所谓有井水处能歌柳词时人为之语曰晓风残月柳三变又曰露花倒影柳屯田非虚誉也特其词婉而不言语语纤而气雌下盖从俗者以发乎情止乎礼义之旨绳之则望景先逝矣胡致堂谓为掩众制而尽其妙盖耳食之言耳晁无咎词晁无咎慕陶靖节为人致后葺归来园号归来子观琴趣外篇题自画莲社图词及呈祖禹十六叔词淡然无营俯仰自足可以挹其高致醮词一体政和六年徽宗赐方士林灵素号通真达灵先生作上清宝宫以便斋醮之事帝又讽道教日盛遂有醮词一体矣含笑词含笑花惟岭表最伙并有紫含笑茉莉含笑之目李忠定撰含笑花赋有蒙恩入幸之语谓自岭表移至禁中者赵坦庵有和张伯寿紫含笑词赵惜香有碧含笑词侯彦周赋含笑云又谁知天上黄姑扫尽晚春馀俗当是指艮岳旧种毛泽民词毛泽民词泪湿阑干花着露愁倒眉峰碧聚周辉清波杂志释之云泪脸也见邺侯家传愁倒眉峰碧聚乃张泌思越人想黛眉愁聚春碧贾昌朝词华竹楼尝经凤凰山麓得牙牌于樵子家广一寸二分径二寸额镌芝草一面折枝荔枝一面玉楼春词制作极精字画亦淳古可爱词乃北宋魏国公贾文元昌朝所俄题款子明即其字也好事者疑为汴京宫人携此南渡坠失于荒烟蔓草间经山樵拾得者黄芗泉士赵秋ぎ庆喜有词纪之见清尊集迭字词李易安声声慢词起云寻寻觅觅冷冷清清凄凄惨惨戚戚句法奇创乔梦符天净沙曾仿其体又葛常之袅袅水芝红词句皆迭字如唐人之宛转曲世谓其源出青青河畔草一诗然屈原九章悲回风及无量寿经行行相值六语又为葛词之祖制词当别雅郑汤衡于湖词序云东坡见少游上已游金明池诗有帘幕千家锦绣垂之句曰学士又入小石调矣故陈季陆言少游诗如词观于此言则知制词当别雅郑非特诗然苏辛词苏辛二家昔人名之曰词诗词论愚以古词衡之曰不用之时全体在用即拈来万象周沙界徐钅九论苏词词苑丛谈云子瞻与谁同坐明月清风我明月清风我明月几时有把酒问青天快语也大江东去浪淘尽千古风流人物壮语也杏花疏影里吹笛到天明爽语也其词在浓与淡之间耳徐氏所引杏花疏影二句盖陈云非词非子瞻所作瑶池燕东坡瑶池燕词侯鲭录及古今乐录并载焉曾端伯以为谬明略作者误也瑶池燕一调与越江吟略同其音则与点绛唇相叶陈翼论苏词宋牧仲谓宋诗多沉亻塞近少陵元诗多轻扬近太白然词之沉亻塞无过子瞻长乐陈翼论其词云歌赤壁之词使人抵掌激昂而有击楫中流之心歌哨遍之词使人甘心澹泊而有种菊东篱之兴可谓知言赤壁讹传曹操入荆州孙权遣周瑜与刘先主并力拒操遇于赤壁操军败走盖鄂州蒲圻县地水经湘水从南来注之郦注谓江水右迳赤壁山北周瑜与黄盖诈魏武大军处所即此地也苏文忠赤壁怀古词在黄州作黄之赤壁又名赤鼻矶非周瑜所战之地公词云故垒西边人道是三国周郎赤壁当日讹传既久故隐约其辞耳顾起元赤壁考谓汉阳汉川黄州嘉鱼江夏皆有赤壁属嘉鱼者宋谢枋得犹于石崖见赤壁二字云苏词用武侯文苏文忠赤壁怀古词乱石排空惊涛拍岸盖用诸葛武侯黄陵庙记语铜阳之续曾丰谓苏子瞻长短句犹有与道德合者缺月疏桐一章触兴于惊鸿发乎情性也收思于冷洲归乎礼义也本朝张茗柯论词每宗此义遂为鲷阳之续茗柯评辛词茗柯又评稼轩祝英台近词云此与德太学生二词用意相似点点飞红伤君子之弃流莺恶小人得志也春带愁来其刺赵张乎然据贵耳集云吕婆吕正己之妻正己为京畿漕有女事辛幼安因以微事触其怒竟逐之今稼轩桃叶渡词因此而作是辛本非寓意张说过曲稼轩词用庄子稼轩词趣昭事博深得漆园遗意故篇首以秋水观冠之其题张提举玉峰楼词借庄叟自喻意已可知它如兰陵王引梦蝶事水调歌头引吓鼠鹏事此类不一而足其词凌高厉空殆夸而有节者也稼轩词用韩诗稼轩寄吴子似词云酌酒援北斗我亦虱其间用韩退之诗得无虱其间不武亦不文又汉宫春词却笑东风从此便熏梅染柳更没些闲案李昌谷瑶华乐熏梅染柳将赠君本指仙药盖与辛词异诂顾亭林论辛词顾亭林日知录云辛幼安词小草旧曾唿远志故人今有寄当归此非用姜伯约事也吴志太史慈东莱黄人也后立功于孙策曹公闻其名遗慈书以箧封之发省无所道但贮当归幼安久宦南朝未得大用晚年多有沦落之感亦廉颇思用赵人之意尔观其与陈同甫酒后之言不可知其心事哉稼轩词用欧词格辛稼轩去年燕子来词仿欧阳永叔去年元夜时词格蒋竹山招落梅魂仿辛稼轩用骚经些字体也南宋辛体刘改之词如左执太行之犹而右搏雕虎是善效稼轩体者陶南村谓其赡逸有思致殊不足以尽之南宋此体最多张安国六州歌头长淮望断关塞莽然平翁五峰摸鱼儿叹江左夷吾隆中诸葛谈笑已尘土刘潜夫沁园春使李蒋军遇高皇帝万户侯何足道哉杜伯高酹江月元龙老矣世间何限馀子王锡老贺新郎致使五官伸脚睡唤诸儿画取长陵土陈定父沁园春刘表坐谈深源轻进机会失之弹指间杨济翁水调歌头可怜报国无路空白一分头张仲宗贺新郎天意从来高难问况人情易老悲难诉皆所谓拔地倚天句句欲活者本朝铅山蒋氏则专以此体为宗矣刘改之词刘改之沁园春缓辔徐驱一阕题云苏州黄尚书同夫人春聚游报恩寺后阅张世南游宦纪闻谓黄尚书帅蜀其中ト乃胡给事晋臣之女过雪堂行书赤壁赋于壁间改之从后题一词中有东坡题雪壁等语盖纪实也今龙洲词与游宦纪闻所载互易殆后来所更定者苏绍叟又云改之爱歌雨中花悲壮激烈令人鼓舞今龙洲词绝无雨中花调何欤叶少蕴词叶少蕴有极目亭词考宋时寿山艮岳在汴城东隅徽宗所筑由磴道道至介亭亭左有极目亭萧森亭叶词盖指此也枫窗小牍记之甚详南宋数子感怀君国太史公文疏荡有奇气吴叔庠文清拔有古气词家惟姜石帚王圣与张叔夏周公谨足以当之数子者感怀君国所寄独深非以曼辞丽藻倾炫心魂者比也竹山与西麓神不全轧之以思竹山是已韵不足规之以格西麓是已读石诸人所制乃知姑射仙姿去人不远破觚为圜要分别观之南宋人咏梅词南宋人咏梅词谱霜天晓角者仿自林君复萧小山一词庶斋老学丛谈谓与王瓦全命意措词略相似瓦全名澡四明人其词今载于绝妙好词然未若楼考父翦雪裁冰一作为得悠然之趣也朱希真词朱希真词品高洁妍思幽殆类储光羲诗体读其词可想见其人然希真守节不终首鼠两端贻讥国史视魏了翁徐仲车诸人相距远矣打马陆放翁乌夜啼词阑珊打马心情打马世有二种一种一将十马谓之关西马一种无将二十四马者谓之依经马宣和间人取二种马参杂加减又谓之宣和马李易安打马赋及所着图经言其情状甚悉图中所列盖依经马南宋时此风尤盛至明中叶遂有走马之戏其制略与宋异今俱废矣张陆粤游词张安国词云昏昏西北度严关天外一簪初见岭南山陆放翁词云小槽红酒晚香丹荔记取蛮江上张初至粤地而作陆追忆粤游而作其志趣迥尔不侔陈同甫词陈同甫幼有国士之目孝宗淳熙五年诣阙上书于古今沿革政治得失指事直陈如龟之灼然挥霍自恣识者或以夸大少之其发而为词乃若天衣飞扬满壁风动惜其每有成议辄招妒口故肮脏不平之气辄寓于长短句中读其词益悲其人之不遇已海盐腔南宋时有海盐腔循王孙张功甫居海盐时所创见紫桃轩杂缀杨补之词欲把西湖比西子淡妆浓抹总相宜东坡句也赵祖文画西湖图名曰总相宜杨补之有水龙吟词纪之康伯可词词人中惟康伯可遭际最奇高宗驻跸维扬伯可上中兴十策洞悉利弊是范文正晏元献一辈人物洎缪相专柄伯可厕十客之列附会干进孝宗奉养上皇伯可应制为艳词谄谀乞进是柳耆卿曾纯甫一辈人物士大夫一朝改行身名败裂不可复救程子曰节或移于晚守或失于终其若人乎用前人诗词柳色黄金嫩梨花白雪香阴铿诗也李太白取用之漠漠水田飞白鹭阴阴夏木啭黄鹂李嘉诗也王右丞取用之王初寮生查子词云秦纱蜂赶梅宫扇鸾开翅张于湖用以咏折迭扇而更易其数字焉毛平仲词来如春梦不多时去似朝云无觅处欧阳永叔用之于御街行词又用之于木兰花莫莫休休晁无咎词莫莫休休白发簪花我自羞陈后山词休休莫莫莫更思量着黄叔词风流莫莫复休休考司空表圣在正贻溪之上结茅屋命曰休休亭尝自为亭记其题休休亭之楹曰咄喏休休休莫莫莫伎俩虽多性灵恶见尤延之全唐诗话曾觌赏月词与吴琚观潮词淳熙九年驾诣德寿宫八月十五夜曾觌进赏月词十八日吴琚进观潮皆为孝宗叹赏其恩遇有在柳耆卿之上者盖偏安以后犹有承平和乐之气象也丰乐楼词丰乐楼在杭州府西涌金门外初名众乐亭又名耸翠楼政和中易名丰乐楼咸淳临安志云楼据西湖之会千峰环绕一碧万顷柳汀花坞历历槛间而游桡画船棹讴是唱往往会合于楼下为游览之最故赵子真韩子耕吴梦窗皆有题丰乐楼词吴梦窗词绚中有素故于南宋自成一派然费锦缋者蔑视其本则真如玉田生所云矣五粒松吴梦窗有水龙吟赋张斗墅家古松五粒词向不知五粒为何后阅段柯古酉阳杂佾及周公瑾癸辛杂志乃知五粒即五鬣名山记云松有两鬣三鬣三鬣五鬣高丽所产松亦每穗五鬣粒鬣声近故称者异李贺有五粒古松歌岑参诗五粒松花酒陆龟蒙诗霜外空闻五粒风徐凝诗五粒松深溪水清林宽诗庭高五粒松皆可证也商调蝶恋花赵令畦以元微之崔莺莺事谱为商调蝶恋花词其词不载它书但见于侯鲭录然较郑彦能董颖调笑则愈下矣施翠词施翠夜登白鹭亭一作是从刘后村梦方孚若词脱胎然刘词激楚挺拔施词独具逸致双白石姜尧章黄岩老同出于萧千岩之门皆号白石时谓之双白石姜白石歌曲至今传之若黄岩老则几不能举其姓字焉沈匏庐录成斋退休集答赋黄岩老投赠诗欲存其人也潭州红梅之以色胜者有潭州红焉张南轩长沙梅园二诗美其嘉实乐其敷腴而不言其色楼钥谓当称之为红江梅以别于他种其诗有云梦入山房三十树何时醉倒看红云兴远矣词则无逾姜白石小重山一阕白石词仙固当有此温伟之笔白石误引吴都赋白石琵琶仙词题引吴都赋有户藏烟浦家具画船二语今吴都赋无其辞案李庾西都赋云方塘含春曲沼澄秋户闭烟浦家藏画舟或疑吴字乃西字之讹然唐之西都非吴地也殆白石误引耳马塍白石殁后葬西马塍苏石挽诗曰幸是小红方嫁了不然啼损马塍花考梦梁录云钱塘门外东西马塍诸圃皆植怪松异桧奇花巧果多为龙蟠凤舞之状每日市于都城此杭之马塍也唐陆鲁望住淞陵家近马塍诸艺花户在焉是又吴郡之马塍也石林周公瑾云少蕴之故居在卞山之阳万石环之故名且以自号正堂曰兼山傍曰石林精舍有承诏求志从好等堂及净乐庵爱日轩跻云轩碧琳池又有岩居真意知止等亭然石林词所载如西园逋园右春亭诏芳亭凤凰亭并涧皆有寄兴之作弁阳所录未免阙如王圣与词王圣与多咏物词扫花游赋绿阴云旧盟误了又新枝嫩子总随春老齐天乐咏蝉云病翼惊秋枯形阅世消得斜阳几度家国之恨恻然伤怀殆画传中之马半角也圣与赋白莲词圣与又有赋白莲词云翠云遥拥环妃夜深按彻霓裳舞据三馀帖莲花一名玉环故王以环妃为喻然下云按彻霓裳则又难以指唐宫妃子言之登蓬莱阁词张叔夏忆旧游登蓬莱阁词炼党章澄音可与张伯玉蓬莱阁诗王十朋蓬莱阁赋并传张叔夏用东坡诗序叔夏庆清朝慢自叙云韩亦颜归隐两水之滨殆未逊王右丞茱萸氵片予从之游盘花旋行散怀吟眺一任所适太白去后三百年无此乐也案苏东坡百步洪诗叙云余时以事不得往夜着羽衣伫立黄楼上相视而笑以为李太白死世间无此乐三百馀年矣张语本此杨妹子题词杨妹子宁宗皇后妹书法类宁宗御府画多命题咏其题马远松院鸣琴词云闲中一弄七弦琴此曲少知音多因淡然无味不比郑声淫松院静竹楼深夜沉沉清风拂轸明月当轩谁会幽心是词选本绝少采入盖诉衷情调也呈磁盘搞人月圆宣和殿小宫姬流落于金为张侍御侍儿吴彦高赋人月圆词纪之宇文叔通为之舌咋容斋题跋及刘祁归潜志均载其事吴尺凫诗云细马盘驮成队去伤心犹唱后庭花亦哀之矣卷六金主亮词孙何帅钱塘柳耆卿作望海潮赠之有三秋桂子十里荷花之语金主亮闻之遂起投鞭渡江之志或云金主亮遣使臣朝贺隐画工于中图临安城邑及吴山西湖之胜既进绘事间然有垂涎杭越之想今观呈史及艺苑雌黄所载金主诸词独具雄鸷之概非但其武功之足纪也元虞萨词前人评韩柳文者曰韩如静女柳如名姝殊觉未称独元虞伯生萨雁门二家词则极相类虞词幽萨词繁丽殆有别耳元人诗宜入小令李宾之论诗云宋之拙者皆文也元之巧者皆词也今观元人诗如袁通甫之象管乌丝题往事玉箫锦瑟负华年郝伯常之桃李东风蝴蝶梦关山明月杜鹃魂虞伯生之一径绿阴三月雨数声啼鸟百花风袁伯长之晓沐缓垂苍玉佩晚妆愁带紫罗囊顾仲瑛之池上桃开销恨树阁中香进助情花陈刚中之芙蓉夜月开天镜杨柳春风拥画图杨铁之一双孔雀衔青绶十二飞鸿上锦筝萨雁门之螺杯注酒摇红浪采扇题诗染绿烟宋显夫之龙头泻酒红云艳象口吹香绿雾斜等句皆宜于小令若以之入诗气格卑矣高仲常词高仲常贫也乐词朱竹词综录之盖贺方回小梅花词六阕之一考向伯恭亦赋是调二阕后人以贺词六阕合为三阕以向词二阕合为一阕皆误盖上阕六句平侧各三韵后阕下三句同然起二句侧韵句法七字乃所谓过变也蜕岩词蜕岩词无自制腔其词腴于根而盎于华直接宋人步武于元之一代诚足以度越诸子可谓海之明珠鸟之凤皇矣蜕岩警句陆辅之词旨摘乐笑翁警句十馀条吴子律又为之补美已尽矣愚因仿陆氏词旨录蜕岩词警句使与乐笑翁匹焉纵留得楝花寒在啼已无聊山容水态依然好惟有绮罗云散摸鱼儿春日西湖泛舟多情正要人拘管无奈绿昏红暝前调钱万户宜之邀予赋瑶台景恨翠禽啼处惊残一夜梦云无迹疏影王元章墨梅图把柔情一缕都随好梦作阳台雨水龙吟赋倩云谁将玉斧明月奈琼楼高处无人丝笺密记多情事一看一回肠断陌上花使归闽浙岁暮有怀碧云江雨小楼空春光已到销魂处踏莎行江上送客皆琅然可诵也邱长春词邱长春西游记乃其门人李志常所述记中载邱长春在邪米思干大城寓故宫中题凤栖酲二词壁上云一点灵明潜启悟天上人间不见行藏处四海八荒惟独步不空不有谁能睹瞬目扬眉全体露混混茫茫法界超然去万劫轮回遭一遇九元齐上三清路日月循环无定止春去秋来多少荣枯事五帝三皇千百祀一兴一废长如此死去生来生复死轮回变化何时已不到无心休歇地不能清净超于彼词下一首下阕疑脱二字故宫为北印度境回纥所居算端氏之遗址也记中并有恨欢迟一词邱长春重九日赏菊作宋元人咏桂词南宋人词咏桂者毛吾竹谢勉仲吴梦窗诸家最着皇庆中顾仲瑛集同人金粟影亭赋桂同作者袁华于立陆仁张逊均足抗手朱梧巢续鸳鸯湖棹歌云玉笙锦瑟销沉后雅集空怀顾阿瑛风致可想张小山小令张小山乔梦符小令并称然张之小令远轶梦符之上如双调水仙子云绣床人困玉关梦回锦字书迟黄锤人月圆云桃花吹尽佳人何在门掩残红仙吕一半儿云唤蛮蛮一半儿依随一半儿懒是调即词之忆王孙两儿字盖衬字中吕山坡羊云湖上藕花是上柳飕浑是秋愁休上楼中吕满庭芳云阑干畔芳枝绿满梅子替心酸句法偶与词合然畔满是韵音响究异越调凭阑人云炼霞成大丹袖云归故山皆能丰约中度旋复回环宜其居关马诸人之上明铜盘词明宣庙鎏金铜盘方径三寸五分宣德七年正月十五日制有御题锦堂春词镌于上云映日稼花旖旎萦风细柳轻盈游丝十丈重门静金鸭午烟清戏蝶浑如有意啼莺还似多情游人来往知多少歌吹散春声许Ο川作歌纪其事铜盘后归曾宾谷方伯家张以宁词阮志金石略载张以宁词序曰广州省治南汉主刘钅辰故宫铁铸四柱犹存周览叹息之馀夜泊三江口梦中作一词觉而忘之但记二句云千古兴亡多少恨总付潮回去因隐括为明月生南浦一阕云海角亭前秋草路藓叶风清吹散蛮烟雾一笑英雄曾割据痴儿却被潘郎误宝气销沉无觅处藓晕犹残铁铸遗宫柱千古兴亡知几度海门依旧潮来云案以宁字志道古田人元末官翰林学士承旨明初例徙南京召为侍读学士使安南道卒有翠屏集四卷黄庄元宵词成化中黄编仲昭庄栓讨昶撰元宵词又上疏论列以去其后每有文字辄命文华门仁智殿辈为之往往传奉骤得美官黄庄固志节之士矣然迫意去位又不知潘佑韩熙载之以词规讽者为足资鉴戒也王抑庵词王抑庵浪淘沙词风暖翠烟飘残雪都消游丝百尺坠晴霄可惜春光容易过又近花朝驱马第三桥芳意萧条绯桃浑似放娇娆瘦尽城南千树柳不似宫腰其言婉而有致吴处厚所谓文章艳丽亦不害其为正也至其青玉案二阕一则云可恨狂风寒卷地绛英零落素姿飘坠满眼成憔悴再则云日日狂风吹客袂九门鸣毂六街游骑但见芳尘起两词殆指石亨徐有贞诸人言之其痛念于景帝之变乎杨升庵词扬子云云词人之赋丽以淫升庵词烂若编贝然丽以淫矣其江月晃重山浪淘沙诸阕又议礼谪戍沪州时所作陈白沙词陈白沙渔歌子云红蕖风起白鸥飞大纲拦江鱼正肥微雨过又斜晖村北村南买醉归结响骚雅使刘后村见之当不敢嗤为押韵语录汤义仍词汤义仍词情文俱美大致不出曲家科臼若阮郎归之断肠春色在眉弯倩谁临远山蜀妆啼雨画来难高唐云影间舞身如环绰有丰度斯足称矣豁堂和尚词净慈豁堂和尚工诗与书画性喜游览尝画一渔艇于竹树下暧暧漠漠烟水一湾题一词其上来往烟波十年自号西湖长秋风五两吹出芦花港得竭尽同歌夜静声初朗无人赏自家拍掌唱得青山响见李介立天香阁随笔词极俊爽王兰泉编明词综惜未收入王船山词王船山有鼓棹初集鼓棹二集其词多不叶律如诗之长短句而已二集中有蝶恋花衰柳词一阕独佳颇肖六一今录之于左为问西风因底怨百转千回苦要情丝断叶叶飘零都不管回塘早似天涯远阵阵寒雅飞影乱总趁斜阳谁肯还留恋梦里鹅黄抛锦线春光难借寒蝉唤吴梅村词吴梅村祭酒为本朝词家之领袖其出处绝类元之许衡慢声诸词吟叹颓息苍莽无尽盖所谓有为言之者也王渔洋词王渔洋有句云郎似桐花妾似桐花凤世以王桐花称之正如吴次之称红豆词人杭堇浦之称陈微贞竹影词人均属一时韵事建安许赓皋子秋史其词有人在子规声里瘦之句人唿为许子规年二十馀游武夷坠岩死彭羡门词彭羡门与王渔洋齐名时有彭王之目滕王阁落成一诗尤为渔洋心折王评其词为近代词人第一集中词如菩节蛮之泓黛秀联娟云鬟亚玉肩鹧鸪天之翠蛾一滴能传语熏住春愁不放还玉楼春之江南无限断肠花枝上东风枝下雨瑶花之旧欢如梦多少事记取金钗罗帕白苎之袅柔条断送了落红如霰尤悔庵所谓含柳吐秦沉偶僧所谓绰有生趣者谓此类也汪远孙词洪思填词图题者甚伙清尊集载有胡敬孙同元姚伊宪诸诗并汪远孙望湘人一词词云正沉吟抱膝兀坐髭传神阿堵如现枣核纤豪蕉纹小砚谱出新词黄绢旧事疏狂闲身落拓愁深愁浅赖竹丝陶写幽情悄把红儿低唤商略宫移羽换听珠喉乍转翠樽檀板怕秋雨梧桐滴尽玉箫清怨灵均一去旗亭凄断只剩湘流鸣咽怎知道林月溪花旧日诗才尤擅相传思好度曲以长生殿一书镌秩而去时人嘲之曰可怜一曲长生殿断送功名到白头谓此也洪诗有林月前后入溪花冬夏开之句樊榭尝亟称之故汪词云然屈翁山词屈翁山中有九歌九辩遗旨故以骚屑名篇观其潼关感旧榆林镇吊诸忠烈诸阕激昂慨慷如蒯通读乐毅传而涕泣其遇亦可悲矣粤诗四大家吾粤当国初时如陈恭尹屈大均梁佩兰王隼皆以诗鸣有四大家之称屈词最伙陈与梁下之惟王词未见故老谓其好弹琵琶撰新乐府即志中所称琵琶楔子意必有令慢诸作或遗佚既久遂无可考欤梁汾闽客谣字字双唐王丽真所制调或云是和章非一手所成明陈元朋翼飞步趋王作不失累黍顾梁汾闽客谣赋是调云烟岚泼翠山复山雪浪卷空滩复滩车船算缗关复关琴剑羁游难复难一字一泪能使征人逐客读之泫然梁汾寄吴汉槎词梁汾词脱然畦封如陈梦良之秀绰李通判之雅洁其盛传者莫如寄吴汉槎宁古塔二章其赋六桥词集中仅存其四割踏莎行半阕虞美人半阕为踏莎美人此等实不足为后贤矩毛西河翦半词亦然西河词河右词六卷姜汝长浚选刻前四卷名当楼集附西河集中愚按西河词选本绝少因录数章于此遇陈王云金斗熨开鱼子衤颉衬红裳铜瓶注暖狮头炭理黄妆频唿小玉因声巧欲签泥金恐恨长那见瑶台成粉幢果然银汉是红墙酒泉子云风揽红帘秋损隔帘人影倩秦娥缠越苘唱吴盐黄铺白锁春相望高阁魂惊难上那更堪花满桁柳垂檐菩萨蛮云轻雷鹿鹿宫车转晚凉偷弄王管双甲小资夷黄鹂处处啼春风吹欲遍尽作西清怨暗里换歌头伊州似石州相见欢云倚床还绣芙蓉对花丛牵得丝丝柳线翠烟笼愁思远抛金翦唾残绒羞煞鸳鸯衔去一丝红相传有怨家摘其词曲中语以为讪谤按验无实得不坐盖几于王胄之庭草无人随意绿矣西河望江南词西河望江南词谁浣素纱窥越女因歌白苎号吴侬总在石莲东闻之莲实经秋房枯子黑其坚如石者为石莲李昌谷诗人在石莲中是也杨之诗金波影里石莲花盖段柯古所云生小石间者是别一种丁飞涛词丁飞涛蚤岁有白燕楼诗流传吴下士女争采摭书于衣袖间婺州吴器之赠以诗云恨无十五双鬟女教唱君家白燕楼其为时倾倒若此所撰扶荔词如柳初新咏柳云及早和他同倚怕消魂夕阳飞絮大有江潭摇落之感然如宗定九所评则过矣飞涛与同里沈谦陆圻柴绍炳毛先舒孙治张纲孙吴百朋虞黄昊陈廷会并有时誉世称西冷十子通籍后与宋荔裳施愚山张谯明周釜山严颢亭赵锦帆唱酬日下称燕台七子云竹用六朝语古人唿妻曰乡里六朝时已有此称南史张彪传我不忍令乡里落他处沉休文诗还家问乡里讵堪持作夫朱竹洞仙歌词算随处可称乡里用六朝语也竹用红亭词红亭虢州西亭也竹送丁雁水观察虔州用之杂岑嘉州诗如红亭出鸟外百尺红亭对万峰红亭水木不知暑红亭绿酒送君还皆指其地竹用玉玲珑词竹寄龚蘅圃词玉玲珑阁前松石经过朱夏曾抚阁为龚氏藏书之所按杭堇浦东城杂记玉玲珑宋宣和花纲石也上有字纪岁月苍润嵌空叩之声如杂佩本包涵所灵隐山庄旧物云竹蕃锦集竹蕃锦集沁园春词每驻行车用王起诗句河渎神词来往五云车用王维诗句王起诗以车叶花王维诗以车叶赊竹均改入鱼模韵即钱辛楣所谓明知故犯者邪咏猫词朱竹钱葆香分厉樊榭均有雪狮儿猫词吴圣征又从而扩之刺取典实无隙不搜然尚有三二事未及引者谈苑郭忠恕逢人无贵贱辄口称猫元遗山游天坛杂诗注仙猫洞土人传燕家鸡犬升天猫独不去魏禧画猫记俗传二危合画猫鼠辄避去盖宿与日并直危也陈髯陈其年冠而于思须浸淫及颧准天下学士大夫号为陈髯王西樵语子弟曰其年短而髯吾觉其妩媚可爱以伊胸中有数千卷书耳朱竹词池塘梦里试寻髯也消息李分虎词髯也风流玉田侣蒋苕生词一丈清凉界倚高梧解衣盘薄髯其堪爱盖本于诸葛武侯答关云长书犹未及髯之绝伦逸群一语又恽寿平瓯香馆集题雪山图和陈其年韵吴生擎扇向我笑好游髯客忘归鞭嫩云窝严藕渔双调望江南词云柳带结烟留浅黛桃花如梦送横波一觉赖云窝考敕云窝在吴城南北隅元里西瑛所居地也西瑛撰殿前欢曲赋之贯酸斋乔梦符卫立中吴西逸均有和章传于世性容若填词诗性容若填词诗云诗亡词乃盛比兴此焉往往欢娱工不如忧患作冬郎一生极憔悴判与三闾共醒醉美人香草可怜春凤蜡红巾无限泪芒鞋心事杜陵知今惟赏杜陵诗古人且失风人旨何怪俗眼轻填词词源远过诗律近拟古乐府特加润不见句读参差三百篇已自换头兼转韵愚案容若词与顾梁汾唱和最多往往欢娱工不如忧患作两语则容若自道甘苦之言然容若词幽怨凄黯其年词高阔雄健犹之晋侯不能乘郑马赵将不能用楚兵两家诣力固判然各别也容若与竹词容若太常引词云梦也不分明又何必催教梦醒竹沁园春词云沉吟久怕重来不见见又魂消二词缠绵往复郭子玄何必减庾子嵩药名诗词药名诗创于梁简文帝唐张籍答鄱阳客诗云江皋岁暮相逢地黄叶霜前半夏枝可谓入妙然本朝曹顾庵南溪词有远山平仲绿幽径寄奴青之句至万红友制药名藏头词赋续断令精巧绝伦然陈莹中词有世间药院一阕陈亚有生查子三阕则宋人已导其源矣毛会侯词毛会侯眼儿媚词妆成自许除非镜里或是池边苏幕遮词肥瘦近来无定也前岁相偎记妾腰微窄骨皮从俗虽谓之乖调可也词字三李男中李后主女中李易安极是当行出色前此太白故称词家三李此沉去矜说也宋时严仁严羽严参称邵武三严嘉兴李武曾与其兄绳远弟符亦称三李可云前后辉映二马词马半槎南斋词马秋玉ㄍ谷词平易近人非精粹之诣二子与樊榭交谊最笃酬唱亦最盛故其词有类于樊榭者洪稚存词洪稚存于金元人词独取元裕之虞伯生二家其所撰更生斋诗馀盖亦于二家诗消息者稚存风骨峭厉而词独清隽文人固未可以一辙限也稚存喜用险韵稚存喜用险韵西江月云相对烛花呵欠蝶恋花云闲日偶从妆阁侦苏幕遮云乞篆题缣总仗孤僧介如梦令云几片断霞如斩凤栖酲云对人言语尤奇窘买陂塘云一一泪珠缴蝶恋花云五更吟断梅花诔法驾导引云海云为佩月为兜霜天晓角云天子更思康巩临江仙云脂粉泻成洼若斯之类恐非词家本色然如刘梦得诗杯前胆不唿关切颃也皮袭美诗石面得能固文人狡狯之技卢叔阳衬溽皴衤爰其滥觞欤赵文哲词有所指干隆三十三年两淮运使提行事发生王昶与赵文哲坐言语不密罢职赵词江湖未改难驯性肯负旧盟鸥鹭盖有所指赵后游戎幕间与江果毅公阿里衮温尚书福相得代撰奏记文字崎磊落遭师溃与于难蒋铅山后续怀人诗从军草露布兵溃中书死诗卷存英风灵爽昭忠祀庸庸为令仆斯人竟传矣盖谓此也赵文哲祝英台近赵有祝英台近诸词由蔫得丽以赡而华正如宋广平作梅花赋殊不类其为人黄仲则小令黄仲则小令情辞兼胜慢声颇多楚调岂以有诗无幽并豪士气而于词一泄之邪清初三变汪蛟门谓宋词有三派欧晏正其始秦黄周柳姜史之徒极其盛东坡稼轩放乎其言之矣愚谓本朝词有三变国初朱陈角立有曹实庵成容若顾梁汾梁棠村李秋锦诸人以羽翼之尽祛有明积弊此一变也樊榭崛起约情敛体世称大宗此二变也茗柯开山采铜创常州一派又得恽子居李申耆诸人以衍其绪此三变也评嘉道以还词洪稚存于同时诗人皆有评骘辄以八字括之盖祖涵虚子评诸家词之意也愚观嘉道以还词人辈出张皋文惠言词如邓尉探梅冷香满袖武进人有茗柯词孙平叔尔准词如落叶哀蝉增人愁绪金匮人有雕云词冯晏海云鹏词如鹿爪ㄐ弦别成清响玉山人有红雪词顾简塘翰词如金丹九转未化婴儿梁人有绿秋草堂词刘赞轩词如金丝间出杂以洪钟闽县人有聚红榭雅集词李申耆兆洛词如承恩虢国淡扫蛾眉阳湖人有蜩翼词吴荷屋荣光词如穹谷谷含谷牙飞泉溅响南海人有筠青馆词恽子居敬词如瑶台月明凤笙独奏武进人有蒹塘词汪小竹全德词如深闺少妇畏见姑嫜江都人有崇睦山房词边袖石浴礼词如静夜鸣蛩助人叹息任邱人有空青词谢枚如章铤词如古木拳曲示加绳墨长乐人有聚红榭雅集词汪紫珊世泰词如春蚕丝尽奄奄无力六合人有碧梧山馆词张南山维屏词如中郎瓶史遍陈诸制番愚人有玉香亭词海天霞唱邓笏臣嘉纯词如圆荷小叶因风卷舍江宁人有空一切词承子久龄词如就驾銮仪矜栗竦峙满洲人有冰蚕词黄香石培芳词如净几明窗尽堪容膝香山人有水龙吟稿张翰风琦词如雏莺调舌宛转关情武进人有立山词陆祁生继辂词如谢家子弟玉立森森阳湖人有清邻词杨伯夔夔生词如绮窗花片绰约可人金匮人有过云精舍词俞小甫延瑛词如陈寿ゼ文但取质直吴县人有琼华室词钱季重季重词如舜华在林昼炕宵聂阳湖人有黄山词顾涧宾广圻词如春水初涨更染岚翠元和人有思适斋词吴石华兰词如雪和新柳三眠三起嘉应人有桐花阁词董方立诚词如秋花数丛没人萧艾阳湖人有兰石词黄春帆位清词如蕲王奋战箭瘢满身番愚人有松风阁词钞董琴南国华词如山斋清供不厌清癯吴县人有香影庵词龚定庵自珍词如琉璃砚匣光采夺目仁和人有无着词怀人馆词影事词小夺得摩词庚子雅词金朗甫式玉词如黄筌作画婉约传神歙县人有竹邻词谭康侯敬昭词如野桃含笑风趣独绝阳春人有听云楼词许积卿宗彦词如荷珠走盘清光不定德清人有鉴止水斋词彭甘亭兆荪词如碧眼胡儿贩采奇宝镇洋人有小谟觞馆词陶凫乡梁词如桐初乳清响四流长洲人有红豆树馆词倪秋槎海远词如女郎踏青时闻娇喘南海人有茶甚舍词黄韵珊宪清词如齐烟九点灭没空碧海盐人有拙宜园词鲍逸卿后词如桓鹳鹆邕鼻鼻作音香山人有倚霞阁词钞姚梅伯燮词如密香骑凤碧城容与句东人有疏景楼词汪白也度词如黑净登坛直露本色上元人有玉山堂词黄琴山景崧词如天半晴虹蜿蜒有态高要人有三十六鸳鸯馆词孙曙舟家词如田间游气上透碧霄钱塘人有种玉词仪墨农克中词如中郎八分波磔取势番禺人有剑光楼词黄花耘本骐词如舒锦临风烂然入目宁乡人有红雪词钞沈吉晖星炜词如桃花岩石触手生温仁和人有梦绿庵词陈棠其锟词如五色仙蝶迎风善舞番愚人有月波楼琴言连竺潭保枢词如六朝金粉艳态迷人任邱人有剑虹词汪绛人初词如筑石邀云自含清致钱塘人有沧江虹月词赵秋ぎ庆熹词如魏征妩媚我见犹怜仁和人有蘅香馆词萧子山抡词如绿珠吹笛惯作哀音太仓人有判花阁词孙子馀鼎臣词如女萝摆风兔丝吹动善化人有苍Υ词钞杜小舫文澜词如四壁秋蛩助人叹息秀水人有采香词周自庵寿昌词如枯荷得雨点滴分明长沙人有思益堂词钞李舜卿洽词如蜂脾酿蜜有美中含新化人有捣尘集词钞许龙华光治词如浅渚平流纤鳞不起海昌人有江山风月谱何青耜兆瀛词如春暮柳丝瘦无一把江宁人有心词存项莲生延纪词如元章冠服酷肖唐贤钱塘人有忆云词甲乙丙丁稿汪谢城曰桢词如疏雨打窗送响乌和人有荔墙词叶莲裳英华词如王家蜡凤慧心独造番愚人有花影吹笙词杨蓬海恩涛词如新秧初插流膏润润长沙人有坦园词稿张孟彪文虎词如风前障扇不受尘污南汇人有索笑词周匀叔星誉词如仙人炼汞九转初成祥符人有东鸥草堂词徐若洲鸿谟词如十笏茅庵时闻清磬仁和人有檐卜花馆词刘子树氵桂年词如抱经老儒棱角峭厉大成人有约园词汪庵泉词如樾馆秋声自含虚籁山阴人有随山馆词稿王莲舟济词如劲弓五石力求穿札湘潭人有覆瓿集词俞荫甫樾词如帝女机抒别出新裁德清人有春在堂词录戋城秋运词如崇风建楼危檐陡立湘潭人有湘绮楼词钞杜仲丹贵墀词如劲风满林骤闻金巴陵人有桐花词草钞黄小田富民词如灌园野叟闲话斜阳当涂人有萍轩词草彭贻孙君词如隙地种桑不宜兰蕙溧阳人有洮溪渔隐词钞尹仰衡恭保词如易水作歌忽闻变征丹徒人有江东词稿樊嘉父增祥词如一缕游丝空中荡漾恩施人有十五麝斋词谭仲献词如草根清露融为夜光仁和人有复堂词闺秀吴香藻词如眉楼小影曼录腾波仁和人有花帘词香南雪北词赵仪姑词如新燕营巢自能护体上海人有泸月轩诗馀郑娱清兰娱清兰孙词如瑶石含光可鉴毛发钱塘人有兰因室词吴佩湘清蕙词如篱落疏花自饶幽韵吴县人有写韵楼词草已上所列凡七十馀家其未论及者暇日当补述也张茗柯词张茗柯谓为人非表里纯白不足为第一流其所撰词实称此语盖所谓蝉蜕秽浊爵然涅而不缁者乎学小山梦窗不可太过学小山梦窗体不可太过孙松坪浣溪沙云称拨香弦弹指爪怯回珠衤及小腰身倦倚檀槽调净婉戏抛琼泥樱桃是学小山体而过者顾简塘百字令云香阁停笙红窗响玉莺梦斜星陌虞美人云绿巢湘鸟踏香霞绣阁蚕书金卷海红纱是学梦窗体而过者文肆质劣恐不免为扬子云所讥徐湘词陈素庵室徐湘晚年皈依佛法号紫言氏曾制青玉案吊古词为世传诵即林下词选所云得北宋风调者香词缉商缀羽不失分寸尝写饮酒读骚图自制乐府名曰乔影吴中好事者被之管弦一时传唱遂遍大江南北倚声之外不废吟咏有和王仲瞿西楚霸王墓二律其警句云青史但援成败例白云长作古今愁美人报主名先得功狗邀封悔已多皆可诵也