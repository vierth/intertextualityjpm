困学纪闻御制读王应麟困学纪闻御制读王应麟困学纪闻应麟博学多闻着书颇富而议论皆出于正是编乃随笔考订理融辞逹其说经具有渊源深合内圣外王之㫖偶披说易卷于凡修辞立诚阳大隂小防于未然恐以致福未尝不反复而诵沈潜而思以为有天下国家者不可不熟读而切己体察也独其论五阳之盛一隂生而引陈完之奔齐为亡齐者已至汉宣帝时匈奴来朝而王政君已在太子宫唐太宗即位而武氏已生于前二年宋艺祖二年女真来贡而宣和之祸乃作于女真以为易者极深研几当勿用而知有亢履霜而知有战固亦戒将然凛消息之义耶而未免失之凿矣夫为君者虑泰否之几察盛衰之运朝干夕惕持盈危明如是而已耳必举数世之前之事以为数世之后之兆或转疑于谬悠而不信则反懈其儆惧之心非此说有以惎之乎且五世八世之说出于左𫝊本属浮夸使景公听晏婴之谏简公从御鞅之言平公拒田常之计宣公夺襄子之权则陈氏终不能为齐侯也至于王元后武则天之事皆因汉唐之帝不能自立亦人所共知者而女真入贡于艺祖更去侵宋一百数十年使徽宗不用奸乱政及遣马政通使而复背盟金人又安能如之何哉盖祸福互倚伏治乱相循环为人君者不可不憬然悟而夔然惧若如应麟所云智者必鄙而谓诞愚者将忽而不省等而上之尧举舜舜举禹之时谓之为失天下之机可乎虽然当天下极盛之时而为思患预防之想亦为君者所当知也亦岂可以小疵而弃其大醇提要钦定四库全书子部十困学纪闻杂家类二提要等谨案困学纪闻二十卷宋王应麟撰应麟有周易郑康成注诸书皆别着録是编乃其札记考証之文凡説经八卷天道地理诸子二卷考史六卷评诗文三卷杂识一卷首有自题云幼承义方晚遇囏屯炳烛之明用志不分云云盖亦成于入元之后也应麟博洽多闻而理轨于正其学问渊源出于朱子然书中辨正朱子语误数条如论语注不舍昼夜舍字之音孟子注曹交曹君之弟及谓大戴礼为郑康成注之类皆考证是非无所迁就不肯如元胡炳文诸人坚持门户亦不至如明杨慎陈耀文国朝毛奇龄诸人肆相攻击盖学问既深意气自平故絶无党同伐异之私其所考覈率切实可据良有由也此本乃国朝阎若璩何焯所校各有评注多足与应麟之説相发明今仍从刋本附于各条之下以相恭证焯颇以词科之学轻诋应麟然应麟博极羣书着述至六百余卷焯之所学恐难望其涯涘未免轻于立言以其补苴罅漏一知半解亦多可採故仍并存之不加芟薙焉干隆四十六年五月恭校上总纂官纪昀陆钖熊孙士毅总校官陆费墀题识困学纪闻题识㓜承义方晚遇囏屯炳烛之明用志不分困而学之庶自别于下民开卷有得述为纪闻深宁叟识困学纪闻卷一钦定四库全书困学纪闻卷一宋王应麟撰易危者使平易者使倾易之道也处忧患而求安平者其惟危惧乎故干以惕无咎震以恐致福修辞立其诚修其内则为诚修其外则为巧言易以辞为重上系终于黙而成之养其诚也下系终于六辞验其诚不诚也辞非止言语今之文古所谓辞也履霜戒于未然月㡬朢戒于将然易贵未然之防至于㡬则危矣潜龙以不见成德管宁所以箴邴原也全身以待时杜袭所以戒繁钦也易曰括囊无咎无誉贞者元之本周公曰冬日之闭冻也不固则春夏之长草木也不茂可以发明贞固之説干初九复也潜龙勿用即闭关之义坤初六姤也履霜坚冰至即女壮之戒淮南人闲训云易曰潜龙勿用者言时之不可以行也故君子终日干干夕惕若厉无咎终日干干以阳动也夕惕若厉以阴息也因日以动因夜以息唯有道者能行之以阴阳言日夕易説所未及蔡泽谓易曰亢龙有悔此言上而不能下信而不能诎往而不能自反者也亦善言易矣泽相秦数月而归相印非茍知之贾谊书云亢龙往而不能反故易曰有悔潜龙入而不能出故易曰勿用龙之神也其惟蜚龙乎越絶引易进退存亡之言曰进有退之义存有亡之㡬得有丧之理陆宣公云丧者得之理得者丧之端其语本此坤之六五程子以为羿莽娲武非常之变干寳之説曰柔居尊位若成昭之主周霍之臣也百官总己专断万㡬虽情体信顺而貌近僭疑言必忠信行必笃敬然后可以取信于神明无尤于四海愚谓此説为长干坤之次屯曰建侯封建与天地并立一旅复夏共和存周封建之效也匹夫亡秦五胡覆晋郡县之失也古者君臣之际分严而情通上天下泽履其分严也山上有泽咸其情通也不严则为未济之三阳失位不通则为否之天下无邦阴符经云天地之道浸故阴阳胜愚尝读易之临曰刚浸而长遯曰浸而长也自临而长为泰自遯而长为否浸者渐也圣人之戒深矣系于苞桑三柔在下而戒之也系于金柅一柔方进而止之也蒙之刚中二也占而求之曰初筮比之刚中五也占而从之曰原筮童蒙应于二之刚则吉养之早也童观逺于五之刚则吝见之小也信君子者治之原随之九五曰孚于嘉吉信小人者乱之机兑之九五曰孚于剥有厉鸣谦则吉鸣豫则凶鸣者心声之发也未知获戻于上下鸣谦者欤二三子亦姑谋乐鸣豫者欤柔而刚则能迁善刚而柔则能顺理复之六三柔而不中勉为初之刚而屡失故频复巽之九三刚而不中勉为初之柔而屡失故频巽小畜上九月㡬朢则凶阴亢阳也归妺六五月㡬朢则吉阴应阳也中孚六四月㡬朢则无咎阴从阳也曰㡬者戒其将盈阴盈则阳消矣同人之初曰出门随之初曰出门谨于出门之初则不茍同不诡随㝠于豫而勉其有渝开迁善之门也㝠于升而勉其不息囘进善之机也大蹇朋来进君子之真朋也涣其羣退小人之伪朋也君子进而衆贤聚故复朋来无咎衆贤盛而君子安故解朋至斯孚君子之志行而小人之心服故豫勿疑朋盍簪易言密云不雨者二小畜终于既雨者阳之极为阴也小过终于己亢者阴之极为阳也慎乃俭德惟怀永图故甘节吉盗言孔甘乱是用餤故甘临无攸利不义而富且贵于我如浮云故曰舍车而徒义弗乘也万钟则不辨礼义而受之万钟于我何加焉故曰自求口实观其自养也召平董公四皓鲁两生之流士不以秦而贱也伏生浮丘伯之徒经不以秦而亡也万石君之家俗不以秦而坏也剥之终曰硕果不食阳非阴之所能剥下阳举而虢亡虎牢城而郑惧西河失而魏蹙大岘度而燕危故曰设险以守其国狄患攘而民怨结宗藩弱而戚党颛柄臣揃而宦寺恣寇叛平而方镇彊故曰思患而豫防之复曰朋来所以致泰泰曰朋亡所以保泰阳大阴小而言阴阳阖而辟也朔先晦后而言晦朔终而始也尔雅小罍谓之坎大琴谓之离万物之象无非易也易之终始皆阳也始于干之初九终于未济之上九易于蛊终则有始于剥消息盈虚于复反复其道皆曰天行也然则无与于人事欤曰圣人以天自处扶阳抑阴尽人事以囘天运而天在我矣言行可以欺于人而不可以欺于家故家人之象曰君子以言有物而行有恒复之初即干之元硕果不食则生矣复之所谓仁也干为木果在春为仁发生也在冬为干归根也终而复始张子曰易为君子谋不为小人谋朱子谓圣人作易示人以吉凶言利贞不言利不贞言贞吉不言不贞吉言利御寇不言利为寇也闻之前修曰中庸诚敬自有干坤即具此理干九二言龙德正中庸言之信庸行之谨闲邪存其诚坤六二言敬以直内复以自知必自知然后见天地之心有不善未尝不知自知之明也致命遂志命可致而志不可夺行法俟命命可俟而法不可变下学而上达故大畜上九何天之衢亨魏相以易相汉能上阴阳之奏而不能防戚宦之萌不知系于金柅之戒也匡衡以诗相汉能陈关雎之义而不能止奄寺之恶不知昏椓靡共之戒也经术虽明奚益焉五阳之盛而一阴生是以圣人谨于微齐桓公七年始霸十四年陈完奔齐亡齐者已至矣汉宣帝甘露三年匈奴来朝而王政君已在太子宫唐太宗以武德丙戌即位而武氏已生于前二年我艺祖受命之二年女真来贡而宣和之祸乃作于女真张芸叟曰易者极深而研㡬当潜而勿用之时必知有亢当履霜之时必知有战易言积善曰家大学言兴仁兴让曰家家可以不正乎世之治也君子以直胜小人之邪易曰田获三狐得黄矢世之乱也小人以狡胜君子之介诗曰有兔爰爰雉离于罗易者象也木上有水为井以木巽火为鼎上止下动为颐颐中有物为噬嗑小过有飞鸟之象焉余卦可以类求王辅嗣忘象之説蒙庄绪余尔左传疏引易云伏羲作十言之教曰干坤震巽坎离艮兑消息朱子发以为郑康成之语愚谓正其本而万物理失之豪釐差以千里见于易纬通卦验汉儒皆谓之易则此所谓易云者盖纬书也郑康成诗笺多改字其注易亦然如包蒙谓包当作彪文也泰包荒谓荒读为康虚也大畜豮豕之牙谓牙读为互大过枯杨生荑谓枯音姑无姑山榆晋钖马蕃庶读为藩遮谓藩遮禽也解百果草木皆甲宅皆读如解解谓坼唿皮曰甲根曰宅困劓刖当为倪㐳萃一握为笑握读为夫三为屋之屋系辞道济天下道当作导言天下之至赜赜当为动説卦为干卦干当为干其説多凿郑学今亡传释文及正义间见之书序八卦之説谓之八索求其义也而贾逵以为八王之法张平子以为周礼八议之刑索空也空设之唯马融以为八卦杜预但云古书名盖孔安国书序犹未行也愚按国语史伯曰平八索以成人韦昭注谓八体以应八卦也谓干为首坤为腹震为足巽为股离为目兑为口坎为耳艮为手此足以证孔马之説易正义云伏牺制卦文王系辞孔子作十翼朱子谓系辞本文王周公所作之辞系于卦爻之下者上系下系乃孔子所述系辞之传也彖即文王所系之辞象者卦之上下两象及两象之六爻周公所系之辞也彖象上下传者孔子释经之辞也愚按释文云王肃本作系辞上传讫于杂卦皆有传字本义从之汉儒林传云孔子晩而好易读之韦编三絶而为之传王肃本是也阮逸云易着人事皆举商周帝乙归妺高宗伐鬼方箕子之明夷商事也密云不雨自我西郊王用亨于岐山周事也朱子发云革存乎汤武明夷存乎文王箕子复存乎颜氏之子故曰存乎其人朱文公谓疑皆帝乙高宗箕子占得此爻明夷之彖曰文王箕子者易洪范道统在焉用晦所以明道也象数相为经纬皆演于商之季世桓谭新论云连山八万言归藏四千三百言夏易详而殷易简未详所据孔子卜得贲孔子曰不吉子贡曰夫贲亦好矣何谓不吉乎孔子曰夫白而白黑而黑夫贲又何好乎苕谿刘氏云夬以五君子决一小人不曰小人道消而曰道忧盖上下交而志同如泰之时然后小人之道不行若以五君子临一小人徒能使之忧而已惟其有忧则将图之无不至矣愚谓小人道消嘉祐是也小人道忧元祐是也井之九三荆公解云求王明孔子所谓异乎人之求也君子之于君也以不求求之其于民也以不取取之其于天也以不祷祷之其于命也以不知知之井之道无求也以不求求之而己文意精妙诸儒所不及王辅嗣以寂然至无为复又云冬至阴之复夏至阳之复苏子美辨其非愚谓先儒云至静之中有动之端所以见天地之心与寂然至无之説异矣冬至阴之复盖如周子利贞诚之复就归处言之荆公曰阳以进为复初九是也阴以退为复六二六三六四是也薛氏曰易以初爻为七日者举前卦而云也复之七日来复震既济之七日得皆举初爻叶少蕴谓凡易见于有为者皆言用用之者何体也而易不以体对用故别而论之曰易无体晁景迂曰体用本乎释氏利贞者性情也王辅嗣注不性其情何能久行其正程子颜子好学论性其情之语本此君子道盛小人自化故舜汤举臯伊而不仁者逺玉泉喻氏云泰小人道消非消小人也化小人为君子也泰初九拔茅茹以其彚征吉本义云郭璞洞林读至彚字絶句下卦仿此愚按正义曰以其彚者彚类也以类相从征吉者征行也上坤而顺下应于干已去则纳故征行则吉亦以彚字絶句泰之征吉引其类以有为否之贞吉絜其身以有待俭德辟难朱子谓收歛其德不形于外泰之三无往不复阳之极也而否将萌否之四有命无咎阳之复也而泰将至一许敬宗在文馆唐为武氏矣一杨畏居言路元祐为绍圣矣羸豕之孚左腹之入可不戒哉家声之隤陇西以为愧城角之缺新平以为耻清议所以维持风俗也清议废风俗坏则有毁宗泽而誉张邦昌者有贬张浚而褒秦桧者观民风设教居贤德善俗可不谨哉齐德衰于召陵晋志怠于萧鱼淮平而异镈用潞定而归真惑易曰日中则昃𤣥曰月阙其抟不如开明于西制官刑则具训蒙士无彞酒则诰教小子易曰童牛之梏记曰禁于未发之谓豫龟灵而焦雉文而翳是以衣锦尚絅兰薰而摧玉刚而折是以危行言孙此白贲素履所以无咎知止而后有定故观身于艮恻隐之心仁之端也故观心于复惟进贤可以正君故公仲进牛畜欣越而歌者之田止孔明进攸之袆允而宫府之体一惟正己可以格君故管仲有三归不能谏六嬖之惑魏相因许伯不能遏𢎞石之恶泰曰拔茅渐曰进以正干文言曰寛以居之朱子谓心广而道积程子易小畜传曰止则聚矣吕成公谓心散则道不积充拓收歛当两进其功丹书敬义之训夫子于坤六二文言发之孟子以集义为本程子以居敬为先张宣公谓工夫并进相须而相成也艮者限也限立而内外不越天命限之内也不可出人欲限之外也不可入郭沖晦云小畜下体干复上体坤干坤相应故小畜初九复自道九二牵复吉与复六四中行独复六五敦复无悔义甚相类牵复中不自失敦复中以自考二五皆得中故也澹庵云同人于野公之大也艮其背止之至也皆见于彖明一卦之义也里克之中立邓析之两可终于邪而已故随之六二曰弗兼与也虚美熏心秦乱之萌浮文妨要晋衰之兆故贲受之以剥廉耻国之脉也廉耻泯则国从之是以楚瓦好贿郢城危晋盈求货霸业衰秦赂谗牧迁为虏汉金间增垓败羽利之覆邦可畏哉大学之末七篇之始所以正人心塞乱源也在益之屯曰莫益之或击之翰音登于天无实之名也殷浩房琯以之君子无斯须不学也黄霸之受尚书赵岐之注孟子皆在患难颠沛中况优游暇豫之时乎易曰困而不失其所亨连山首艮艮万物之所终始也八风始于不周卦气始于中孚冬至为厯元黄钟为律本北方终阴而始阳故谓之朔方太𤣥纪日于牛宿纪气于中首而以罔㝠为元艮之终始万物也虞仲翔云万物成始干甲成终坤癸艮东北是甲癸之闲沙随程氏云医家难经为百刻图一岁阴阳升降㑹于立春一日阴阳昏晓㑹于艮时此説与易合又云北方之气至阴而阳生焉彖曰习坎重险也于物为龟为蛇于方为朔为北于太𤣥配罔与㝠所以八纯卦中独冠以习日月为易一竒一耦阴阳之象也王介甫诗説云彼曰七月九月此曰一之日二之日何也阳生矣则言日阴生矣则言月与易临至于八月有凶复七日来复同意四月正阳也秀葽言月何也以言阴生也阴始于四月生于五月而于四月言阴生者气之先至者也李子思云复刚长以日云者幸其至之速临阳消以月云者幸其消之迟沙随程氏云阳极于九而少阴生于八阴之义配月阴极于六而少阳复于七阳之义配日一卦变六十四卦六十四卦变四千九十有六六爻不变与六爻皆变者其别各六十有四一爻变与五爻变者其别各三百八十有四二爻变与四爻变者其别各九百有六十三爻变者其别一千二百有八十朱子发谓需利用恒者需之恒也蒙六五顺以巽者蒙之观也干九四干道乃革者干之小畜也小畜之中又有离兑故曰革是谓天下之至变张真父谓易无所不变蒙曰困蒙小畜曰复自道又曰牵复履曰夬履离曰履错然归妹曰跛能履泰曰帝乙归妹临曰咸临咸曰执其随艮曰不拯其随噬嗑曰颐中有物睽曰厥宗噬肤损曰弗损益之又曰或益之夬曰壮于前趾又曰壮于頄遯曰执之用黄牛之革鼎曰鼎耳革兑曰孚于剥未济曰震用伐鬼方皆有卦变之象小畜以一阳为复兑以一阴为剥变之变者也六十有四相错而不相乱张文饶谓临之初二皆曰咸临有咸象也咸之用在兑之説也履之九五曰夬履有夬象也夬与履干兑相易之卦也临所谓八月其説有三一云自丑至申为否一云自子至未为遯一云自寅至酉为观本义兼取遯观二説复所谓七日其説有三一谓卦气起中孚六日七分之后为复一谓过坤六位至复为七日一谓自五月姤一阴生至十一月一阳生本义取自姤至复之説易正义云四月纯阳阴在其中而靡草死十月纯阴阳在其中而荠麦生汉和帝纪有司奏以为夏至则微阴起靡草死可以决小事与月令不同张文饶曰阳虽生于子实兆于亥故十月荠麦生阴虽生于午实兆于已故四月靡草死初六履霜阴始凝也见于魏文帝纪注太史丞许芝引易传之言沙随程氏朱文公皆从之龟山曰子见南子包承者也此大人处否而亨之道朱文公谓非所以为训若使大人处否而包承小人以得亨利则亦不足以为大人矣颐初九王辅嗣注云安身莫若不竞修己莫若自保守道则福至求禄则辱来至哉斯言可书诸绅病从口入祸从口出傅𤣥口铭也颐慎言语节饮食正义用其语圣人教人用蒙而不用复盖复者去其不善而复于善之谓也若蒙则无不善亦未有所失也周南仲云趾所以行辅所以言艮其趾虽行犹不行也艮其辅虽言犹不言也故能时行时止动静不失其时其道光明冯当可云帝乙归妹子夏传谓汤之归妺也京房载汤嫁妹之辞曰无以天子之尊而乘诸侯无以天子之富而骄诸侯阴之从阳女之顺夫本天地之义也往事尔夫必以礼义荀爽对䇿引帝乙归妹言汤以娶礼归其妹于诸侯也张説鄎国公主铭亦云帝唐降女天乙归妹若左传筮遇泰之需曰微子启帝乙之元子也虞翻亦云纣父二説不同正义皆略之离言明两作坎言水洊至起而上者作也趋而下者至也此陆农师之説朱文公取之范谔昌证坠简震彖辞脱不丧匕鬯四字程子取之渐上六疑陆字误胡安定取之释文引子夏传云地得水而柔水得地而流故曰比周礼疏谓坤为土坎为水水得土而流土得水而柔是水土和合故象先王建万国亲诸侯释文引郑注异字然内则注明夷睇于左股犹有所遗朋盍簪簪疾也至侯果始有冠簪之训晁景迂云古者礼冠未有簪名説苑周公戒伯禽曰易曰有一道大足以守天下中足以守国家小足以守其身谦之谓也孔子曰易曰不损而益之故损自损而终故益今易无此言又泄冶曰易曰夫君子居其室云云君子之所以动天地可不慎乎天地动而万物变化今易无末一句然泄冶在夫子之前而引易大传之言殆非也盐铁论文学引易曰小人处盛位虽高必崩不盈其道不恒其德而能以善终身未之有也是以初登于天后入于地説文引易曰地可观者莫可观于木今易无之疑易传及易纬后汉鲁恭引易曰潜龙勿用言十一月十二月阳气潜藏未得用事虽煦嘘万物养其根荄而犹盛阴在上地冻水冰阳气否隔闭而成冬故曰履霜坚冰阴始凝也驯致其道至坚冰也言五月微阴始起至十一月坚冰至也又云易十二月君子以议狱缓死又云案易五月姤用事经曰后以施令诰四方言君以夏至之日施命令止四方行者所以助微阴也又引易曰有孚盈缶终来有它吉言甘雨满我之缶诚来有我而吉已赵温曰于易一为过再为涉三而弗改灭其顶凶汉儒説易可以参考王肃注易十卷今不传其注噬干胏得金矢曰四体离阴卦骨之象骨在干肉脯之象金矢所以获野禽故食之反得金矢君子于味必思其毒于利必备其难见太平御览汉郊祀志引西隣之禴祭颜师古注瀹煮新菜以祭盖以禴为瀹王辅嗣云禴祭之薄者也沼沚之毛苹蘩之菜可羞于鬼神亦与颜注同郑康成谓禴夏祭之名离九三蔡伯静解云鼔缶而歌当衰而乐也大耋之嗟当衰而哀也盛衰之道天之常也君子之心顺其常而已不乐则哀皆为其动心而失其常者故凶此説长于古注京氏易剥牀以簠谓祭器澹庵云易于剥坎取象簠簋以精意寓焉上天下泽履此易之言礼雷出地奋豫此易之言乐吕成公之説本于汉书上天下泽春雷奋作先王观象爰制礼乐涣其羣苏明允云羣者圣人所欲涣以一天下者也本义取之谓程传有所不及充善端于蒙泉之始絶恶念于履霜之萌坊记曰不耕获不菑畬凶荀子曰括囊无咎无誉腐儒之谓也左氏传穆姜以元亨利贞为随之四德为是説者其未见彖象文言欤易纬坤凿度注云虞世南曰不读易不可为宰相注者未详其人亦天下名言也干干夬夬皆九三重刚也谦谦初六居下卦之下也坎坎六三居重险之闲也蹇蹇六二阴居阴也诸卦之爻皆及卦名坤小畜泰大畜既济六爻悉无之八卦之象又有六焉巽曰木坎曰云曰泉曰雨离曰明曰电曾子天圆篇火日外景金水内景薛士龙诗云尝闻曾子书金火中外明圆方递含施二景参黄庭愚谓周髀云日犹火月犹水火则外光水则含景其説本于易之坎离坎内阳外阴故为水为月离内阴外阳故为火为日系辞正义云韩氏亲受业于王弼承王弼之㫖故引弼云以证成其义愚考王弼终于魏正始十年韩康伯东晋简文帝引为谈客二人不同时相去甚逺谓之亲受业误矣程子言易谓得其义则象数在其中朱子以为先见象数方説得理不然事无实证则虚理易差愚尝观颜延之庭诰云马陆得其象数取之于物荀王举其正宗得之于心其説以茍王为长李泰发亦谓一行明数而不知其义管辂明象而不通其理盖自辅嗣之学行而象数之説隐然义理象数一以贯之乃为尽善故李鼎祚独宗康成之学朱子发兼取程邵之説冯当可谓王辅嗣蔽于虚无而易与人事疏伊川专于治乱而易与天道逺又谓近有伊川然后易与世故通而王氏之説为可废然伊川往往舍画求易故时有不合又不㑹通一卦之体以观其全每求之爻辞离散之间故其误十犹五六晁子止为易广传当可答书曰判浑全之体使后学无以致其思非传逺之道吕元钧云求于八卦之先而牵于数故谓坎离先天地得于六爻之后而惑乎气故谓卦气起中孚伏羲之易当以图观文王以后始有书艾轩云易不画诗不歌无悟入处诚斋云卦者其名画者非卦也此伏羲氏初制之字也愚按易纬干凿度以八卦之画为古文天地风山坎火雷泽字上系七爻起于中孚鸣鹤在阴下系十一爻起于咸憧憧往来卦气图自复至咸八十八阳九十二阴自姤至中孚八十八阴九十二阳咸至姤凡六日七分中孚至复亦六日七分阴阳自然之数也龟山曰干坤两卦圣人释其义于后是解易之法沙随曰干坤易之门文言于干四致意焉坤则一而已举干坤之义则它卦可知上系解七爻下系解十一爻大略类文言学者可以三隅反何以守位曰人释文云桓𤣥明僧绍作仁今本乃从桓𤣥误矣本义作人云吕氏从古盖所谓非衆罔与守邦筮法依七八九六之爻而记之古用木画地少牢云卦者在左坐卦以木特牲云卒筮写卦筮者执以示主人今则用钱以三少为重钱九也三多为交钱六也两多一少为单钱七也两少一多为坼钱八也见仪礼疏易者数之原也屯十年乃字需三人讼三百户三褫师三钖比三驱同人三岁蛊先甲后甲三日临八月复七日十年颐十年坎簋贰三岁晋三接明夷三日不食睽二女一车解三狐损贰簋三人一人十朋益十朋夬五刚萃一握困三岁革三就震七日渐三岁丰三岁旅一矢巽先庚后庚三日三品既济七日三年未济三年其数例总释于干凿度如月㡬朢已日乃孚皆阴阳气数之变卦具四德者七干坤屯随临无妄革也惟干不言所利遏恶扬善所以顺天休命内君子外小人所以财成天地之道干坤既位人居其中屯以建侯作之君蒙以养正作之师大畜为学贲为文能止健而后可以为学文明以止而后可以为文止者笃实而已不以笃实为本则学不足以成德文不足以明理易立乎其中体也易行乎其中用也朱子谓行以造化言立以卦位言旅初六斯其所取灾王辅嗣注云为斯贱之役唐郭京谓斯合作㒋愚按后汉左雄传职斯禄薄注云斯贱也不必改㒋字城复于隍其命乱也汤伯纪云乱如疾病则乱之乱愚谓唐𤣥宗极炽而丰泰之极也以李林甫杨国忠为周召以安禄山哥舒翰为方虎非命乱而何汉郊祀志刘向引易大传曰诬神者殃及三世愚按大戴礼本命篇诬鬼神者罪及二世易大传岂即此篇欤説卦释文引荀爽九家集解得八卦逸象三十有一随唐志十卷唯释文序録列九家名氏云不知何人所集称荀爽者以为主故也其序有荀爽京房马融郑𤣥宋衷虞翻陆绩姚信翟子𤣥为易义注内又有张氏朱氏并不详何人荀悦汉纪云马融着易解颇生异説爽着易传据爻象承应阴阳变化之义以十篇之文解説经意由是兖豫言易者咸传荀氏学今其説见于李鼎祚集解若干升于坤曰云行坤降于干曰雨施干起坎而终于离坤起离而终于坎离坎者干坤之家而阴阳之府故曰大明终始皆诸儒所未发王昭素谓序卦云离者丽也丽必有所感故受之以咸咸者感也凡十四字晁以道古易取此三句增入正文谓后人妄有上下经之辩吴仁杰亦从王晁之论沙随程氏按系辞曰二篇之䇿从韩康伯本张文饶云序卦上经不言干坤下经不言咸者天地人物之本必藏诸用也朱新仲谓一行易纂引孟喜序卦曰阴阳养万物必讼而成之君臣养万民亦讼而成之然则序卦亦杂以经师之言欤刘梦得辩易九六论曰董生言本毕中和中和本其师师之学本一行朱文公曰毕氏揲法视疏义为详柳子厚诋梦得肤末于学误矣古易五家吕微仲晁以道睢阳王氏东莱吕氏九江周燔又有程迥呉仁杰二家而洪兴祖以一行所纂古子夏传为正以诸书附着其下为考异释疑经説多依託易为甚子夏传张弧作也关子明传阮逸作也麻衣正易戴师愈作也越絶外传范子曰道生气气生阴阴生阳愚谓先阴后阳即归藏先坤之义阖而辟静而动也郑志张逸问赞云我先师棘下生何时人答云齐田氏时善学者所㑹处也齐人号之棘下生无常人也愚按康成有易赞所谓赞云者易赞也棘下即稷下也刘向别録谈説之士㑹于稷门下京氏易积算法引夫子曰八卦因伏羲暨于神农重乎八纯圣理𤣥微易道难究迄乎西伯父子研理穷通上下囊括推爻考象配卦世应加乎星宿局于六十四所二十四气分天地之数定人伦之理验日月之行寻五行之端灾祥进退莫不因兹而兆矣故考天地日月星辰山川草木虫鱼鸟兽之情状运气生死休咎不可执一隅故曰易含万象又引孔子云易有四易一世二世为地易三世四世为人易五世六世为天易游魂归魂为鬼易此占候之学决非孔子之言也张文饶言四易又异于是易有四体一用三伏羲先天体也连山天易归藏地易周易人易用也京氏谓二至四为互体三至五为约象仪礼疏云二至四三至五两体交互各成一卦先儒谓之互体説卦虞翻曰干坤五贵三贱故定位艮兑同气相求故通气震巽同声相应故相薄坎戊离巳月三十日一㑹于壬故不相射坤消从午至亥故顺干息从子至巳故逆盖用纳甲卦气之説初九濳龙辞也有九则有六变也潜龙象也勿用占也辅汉卿谓易须识辞变象占四字阳为大阴为小大畜小畜大过小过取阴阳为义六爻有得有失惟谦三吉三利家人一爻悔亡五爻皆吉汉书叙传六世耽耽其欲浟浟注颐六四爻辞浟浟欲利之貌今易作逐逐子夏传作攸攸颜注以浟浟为欲利辅嗣以逐逐为尚实其义不同上蔡谢子为晁以道传易堂记后序言安乐邵先生皇极经世之学师承颇异安乐之父昔于庐山解后文恭胡公从隐者老浮图游隐者曰胡子世福甚厚当秉国政邵子仕虽不偶学业必传因同授易书上蔡之文今不传仅载于张稘书文恭集后康节之父伊川丈人名古字天叜邵子观物外篇曰天地之气运北而南则治南而北则乱乱久则复北而南矣张文饶谓先天图自泰厯蛊而至否自否厯随而至泰即南北之运数也闻见録载邵子之言曰天下将治地气自北而南将乱自南而北盖为闻杜鹃发也陈忠肃谓重南轻北分裂有萌则以人事知之欧阳公以河图洛书为怪妄东坡云着于易见于论语不可诬也南丰云以非所习见则果于以为不然是以天地万物之变为可尽于耳目之所及亦可谓过矣苏曾皆欧阳公门人而论议不茍同如此迂斋讲易谓伏羲未作易之前天下之人心无非易伏羲既作易之后天下之万事无非易又䇿问谓种明逸以易学名而其后世衡至师道累叶为名将郭逵以将帅显而其后兼山白云皆明易盖易之为书兵法尽备其理一也愚闻之先君云知识欲高明故效天操履贵笃实故法地晁景迂述郭敏修之言曰所以生生者智水不可不崇而礼火则卑之此卦之所以既济也史记春申君説秦昭王引易曰狐涉水濡其尾此言始之易终之难也今易未济曰小狐汔济濡其尾高宗伐鬼方后汉西羌传武丁征西羌鬼方三年乃克竹书纪年武丁三十五年周王季伐西落鬼戎然则鬼方即鬼戎与诗殷武奋伐荆楚朱子集传云易曰高宗伐鬼方三年克之盖谓此愚按大戴礼帝系篇陆终氏娶于鬼方氏楚世家陆终生子六人六曰季连芉姓楚其后也可以证集传之説未济三阳失位程子得之成都隐者朱子谓火珠林已有盖伊川未曾看杂书虞翻梦吞三爻而通易陆希声梦三圣人而舍象数作传然翻未知言有序之戒希声未知比之匪人之训践履与易相违张绪云何平叔不解易中七事伏曼容云何晏疑易中九事愚谓晏以老庄谈易系小子观朶颐所不解者岂止七事哉上坎为云下坎为雨虞翻之説也郭子和从之女子贞不字谓许嫁筓而字耿氏之説也朱文公从之咸之感无心感以虚也兑之説无言説以诚也尧之于变时雍孔子之绥来动和其感至矣文王灵台之乐宣王云汉之忧其説深矣德非日新不足以言盛义非入神不足以言精馆阁书曰周易元包十卷唐卫元嵩撰今按杨楫序云元嵩益州成都人明阴阳厯算献䇿后周赐爵持节蜀郡公武帝尊礼不敢臣之北史艺术传蜀郡卫元嵩好言将来事不信释教尝上疏极论之书目以为唐人误矣扬雄覈灵赋曰大易之始河序龙马洛贡龟书刘牧谓河图洛书同出于伏羲之世曾子固为徐复传云康定中仁宗命讲易干坤既济未济又问今嵗直何卦西兵欲出如何复对岁直小过而太一守中宫兵宜内不宜外仁宗嘉其言与林瑀同修周易㑹元纪今考侍讲林瑀上㑹元纪推帝王即位必遇辟卦而真宗乃得卿卦每开説皆谄谀之辞縁饰以阴阳贾昌朝奏瑀所学不经不宜备顾问遂绌之复与瑀同修不经之书未可谓知易也荀子曰善为易者不占介于石古文作砎晋孔坦书曰砎石之易悟坤曰早辩解曰夙吉治之于未乱为之于未有在周子谓之㡬在张子谓之豫程子易传晩始授门人止斋春秋后传亦曰此身后之书刘道原谓柳芳唐厯本皆不同由芳书未成而传之故也易纬辨终备曰煌煌之燿干为之纲合凝之类坤握其方雄雌呿吟六节摇通万物孳甲日营始东六节盖谓六子日营始东震也东坡曰左氏论易惟南蒯穆姜之事为近正天地未尝一日无阳亦未尝一日无君子故十月为阳纯坤称龙朱子曰复之一阳是坤卦积来一日生一分至十一月一阳始成困九五曰利用祭祀李公晦谓明虽困于人而幽可感于神岂不以人不能知而鬼神独知之乎坎之六四曰樽酒簋贰用缶在险之时用礼之薄它爻之言酒者三需九五需于酒食困九二困于酒食未济上九有孚于饮酒卦皆有坎文王周公以酒诰戒其象见于易其言详于书三爻皆阳刚制之意也苋陆夬夬项氏玩辞曰苋音丸山羊也陆其所行之路也犹鸿渐于陆之陆兑为羊在上卦有山羊之象愚按説文苋山羊细角也从兎足苜声读若丸寛字从此徐锴按本草注苋羊似麢羊角有文俗作羱圣人不以位为乐也在易谓之虎尾在书谓之朽索深渊先甲先庚吴祕注法言云周礼治象挟日而歛之郑司农云从甲至癸谓之挟日是以易称先甲三日先庚三日皆为申命令之义独取甲庚者以甲木主仁示其寛令也庚金主义示其严令也程子谓学易先看王弼余谓辅嗣之注学者不可忽也于干九三曰干三以处下卦之上故免亢龙之悔坤三以处下卦之上故免龙战之灾上九曰夫以刚健而居人之首则物之所不与也以柔顺而为不正则佞邪之道也故干吉在无首坤利在永贞于文言曰进物之速者义不若利存物之终者利不及义又曰文王明夷则主可知矣仲尼旅人则国可知矣又曰不性其情何能久行其正于坤曰方而又刚柔而又圆求安难矣初六曰阴之为道本于卑弱而后积着者也故取履霜以明其始阳之为物非基于始以至于着者也故以出处明之则以初为潜于小畜上九曰大畜者畜之极也畜而不已畜极则通是以其畜之盛在于四五至于上九道乃大行小畜积极而后乃能畜是以四五可以进而上九説征之辐于大有六五曰不私于物物亦公焉不疑于物物亦诚焉于豫初六曰乐过则淫志穷则凶豫何可鸣于观上九曰观我生自观其道者也观其生为民所观者也于贲六五曰贲于束帛丘园乃落贲于丘园帛乃戋戋用莫过俭泰而能约故必吝焉乃得终吉也于复曰凡动息则静静非对动者也语息则黙黙非对语者也于颐初九曰安身莫若不竞修己莫若自保守道则福至求禄则辱来于家人初九曰凡教在初而法在始家渎而后严之志变而后治之则悔矣九三曰行与其慢宁过乎俭家与其渎宁过乎严上九曰凡物以勐为本者则患在寡恩以爱为本者则患在寡威故家人之道尚威严也于睽上九曰见豕负涂甚可秽也见鬼盈车吁可怪也先张之弧将攻害也后説之弧睽怪通也往不失时睽疑亡也贵于遇雨和阴阳也阴阳既和羣疑亡也于蹇初六曰处难之始居止之初独见前识覩险而止以待其时知矣哉于萃之象曰聚而无防则衆生心于渐上九曰进处高洁不累于位无物可以屈其心而乱其志峩峩清逺仪可贵也于中孚上九曰飞音者音飞而实不从之谓也于小过六五曰小畜尚往而亨则不雨也小过阳不上交亦不雨也干称父坤称母震长男巽长女坎中男离中女艮少男兑少女知之崇必欲其效天义之精必欲其入神蒙之养正察乎微颐之养正先乎近家人卦辞曰利女贞男正易女正难二南之诗以化行闺门为极致上九之象曰反身之谓也身正则家正矣蒙之初曰发家人之初曰闲颜氏家训谓教儿婴孩教妇初来困学纪闻卷一困学纪闻卷二钦定四库全书困学纪闻卷二宋王应麟撰书周官外史掌三皇五帝之书春秋传所谓三坟五典是也前贤谓臯䕫稷契有何书可读理实未然黄帝颛顼之道在丹书武王所以端絻东面而受于师尚父也少皥氏之纪官夫子所以见郯子而学焉也孰谓无书可读哉吕氏春秋序意曰尝得学黄帝之所以诲颛顼矣爰有大圜在上大矩在下汝能法之为民父母不韦十二纪成于秦八年岁在涒滩上古之书犹存前圣传道之渊原犹可考也书大传虞传有九共篇引书曰予辩下土使民平平使民无傲殷传有帝告篇引书曰施章乃服明上下岂伏生亦见古文逸篇邪大传之序有嘉禾揜诰今本阙焉隋志有逸篇二卷出齐梁之间似孔壁中书残缺者唐有三卷徐邈注郑渔仲谓书逸篇仲尼之时已无矣恐未然汉初去圣未逺帝王遗书犹有存者贾谊书修政语引黄帝曰道若川谷之水其出无已其行无止颛顼曰至道不可过也至义不可易也功莫美于去恶而为善罪莫大于去善而为恶故非吾善善而已也善縁善也非恶恶而已也恶缘恶也吾日慎一日帝喾曰縁巧者之事而学为巧行仁者之操而与为仁也故节仁之器以修其财而身专其美矣德莫高于博爱人而政莫高于博利人故政莫大于信治莫大于仁吾慎此而已矣帝尧曰吾存心于先古加志于穷民痛万姓之罹罪忧衆生之不遂也故一民或饥曰此我饥之也一民或寒曰此我寒之也一民有罪曰此我陷之也帝舜曰吾尽吾敬而以事吾上故见谓忠焉吾尽吾敬以接吾敌故见谓信焉吾尽吾敬以使吾下故见谓仁焉吾取之以敬也吾得之以敬也大禹诸侯㑹则问于诸侯曰诸侯以寡人为骄乎朔日朝则问于士曰诸大夫以寡人为汰乎又曰民无食也则我弗能使也功成而不利于民我弗能劝也汤曰学圣王之道者譬其如日静思而独居譬其若火舍学圣之道而静居独思譬其若去日之明于庭而就火之光于室也可以小见而不可以大知得贤而举之得贤而与之譬其若登山乎得不肖而举之得不肖而与之譬其若下渊乎是以明君慎其举而君子慎与又曰药食尝于卑然后至于贵药言献于贵然后闻于卑求道者不以目而以心取道不以手而以耳致道者以言入道者以忠积道者以信树道者以人又引周文王武王成王问粥子武王问王子旦师尚父淮南人闲训引尧戒曰战战慄慄日慎一日人莫蹪于山而蹪于垤此帝王大训之存于汉者若高帝能除挟书之律萧相国能收秦博士官之书则倚相所读者必不坠矣幸而绪言尚在知者鲜焉好古之士盍玩绎于斯墨子南使卫载书甚多弦唐子见而怪之墨子曰昔周公旦朝读书百篇夕见七十二士相天下犹如此吾安敢废此也外史掌三皇五帝之书大训在西序读书百篇谓此类也释文序録云尚书之字本为𨽻古既是𨽻写古文则不全为古字今宋齐旧本及徐李等音所有古字盖亦无㡬穿凿之徒务欲立异依傍字部改变经文然则今所传古文尚书未必皆孔安国之本宋景文笔记云杨备得古文尚书释文读之大喜书讥刺字皆用古文按国史艺文志唐孝明写以今字藏其旧本开寳五年别定今文音义咸平二年孙奭请摹印古文音义与新定释文并行今亦不传然汉至唐所谓古文者孔安国以𨽻存古非科斗书也今有古文尚书吕微仲得本于宋次道王仲至家呉才老书裨传考异云伏氏口传与经传所引有文异而有益于经有文异而无益于经有文异而音同有文异而义同才老所述者今不复着以闰月定四时成岁古文定作正开元误作定舜让于德弗嗣班固典引作不台在治忽今文作采政忽史记作来始滑汉书作七始咏忽又或作曶大传大诰曰民仪有十夫又康诰曰惟乃丕显考文王克明俊德今无俊字伊训惟元祀十月二月乙丑汉厯志作惟太甲元年十有二月乙丑朔高宗亮阴礼记作谅闇汉五行志作凉阴大传作梁闇予若观火周礼注谓今燕俗名汤热为观微子我其发出狂史记宋世家狂作往注引郑康成曰我其起作出往也君奭天难谌王莽传作天应棐谌钦明文思安安考灵耀作晏晏无逸肆高宗之享国五十有九年石经曰肆高宗之飨国百年汉杜钦亦曰高宗享百年之夀费誓説文作䉾誓史记作肹大传作鲜度作刑以诘四方周礼注云度作详刑哀矜折狱汉于定国传作哀鳏哲狱折民惟刑汉刑法志作悊民天齐于民俾我一日杨赐封事作假我一日刘恺引上刑挟轻下刑挟重説文顾畏于民嵒多言也书始二典犹诗之首二南取费秦之誓犹诗之有鲁颂大传説尧典谓之唐传则伏生不以是为虞书夏小正月令时训详矣而尧典命羲和以数十言尽之天官书天文志详矣而舜典玑衡以一言尽之叙事当以书为法尧典日月星辰孔注谓星四方中星辰日月所㑹益稷日月星辰谓日月星为三辰五礼一也孔注于舜典以为吉凶宾军嘉于臯陶谟则曰公侯伯子男五等之礼史记索隐云春言东作夏言南为皆是耕作营为劝农之事孔安国强读为讹字虽训化解释纡囘周礼注引书曰分命和仲度西曰柳谷虞翻云郑𤣥所注尚书古篆丣字反以为昩古大篆丣字读当为桺古桺丣同字而以为昩裴松之谓翻言为然宅嵎夷释文云尚书考灵耀及史记作禺銕今按史记尧本纪居郁夷正义郁音隅夏本纪嵎夷既略索隐云今文尚书及帝命验并作禺铁薛氏曰今登州之地四岳孔注云即上羲和四子分掌四岳之诸侯按周语太子晋曰共之从孙四岳佐禹胙国命为侯伯赐姓曰姜氏曰有吕左传许大岳之𦙍也杜氏注谓大岳神农之后尧四岳也当从周语之説五典克从孔安国传本于左氏程子解本于孟子左氏言五教不及君臣夫妇朋友天叙有典而遗其三焉唯孟子得之程子谓共兠之徒及舜登庸之始侧陋之人顾居其上此凶乱之人所不能堪故其恶显而舜诛之韩非曰尧欲传天下于舜鲧谏共工又谏曰孰以天下而传之于匹夫乎尧不听此可以证程子之説范蜀公正书曰舜之五刑流也官也教也赎也贼也流宥五刑者舜制五流以宥三苗之劓刵剕宫大辟也皇王大纪之説本诸此而以墨劓剕宫大辟为贼刑之科目书序帝釐下土方设居方释文云一读至方字絶句商颂禹敷下土方外大国是疆朱文公亦以方字絶句云楚辞天问禹降省下土方盖用此语然书序已有此读矣郑康成读舜典云舜生三十谓生三十年登庸三十谓厯试三十年大禹谟言念哉者二益稷言念哉者一皆禹告舜之辞心者治之本心斯须不存治忽分焉共惟千载心秋月照寒水于此见之臯陶曰彰厥有常吉哉周公曰庶常吉士召公曰吉士吉人帝王用人之法一言以蔽之曰吉舜所举曰元曰恺吉德之实也所去曰凶吉德之反也议论相传气脉相续在春秋时谓之善人在西汉时谓之长者惟吉则仁所谓元者善之长为天地立心者也儆戒无虞絜斋解云治安之时危乱之萌已兆汉宣帝渭上之朝是年元后生成帝新都簒汉已兆于极盛之日矣无虞岂可不儆戒愚谓匈奴衰而女戎兴倚伏果可畏哉又解七旬有苗格云舜耕厯山之时祇见厥父惟知己之有罪而不见父之为顽所以厎豫及其征苗也自省未尝有过而惟见苗民之作慝所以逆命至班师之后诞敷文德无异负罪引慝之心而遂格焉满损谦益捷于影响人心岂可以自满哉愚谓仲虺之诰成汤召公之训武王戒其满而自矜也齐桓服楚魏武得荆州唐敬宗取汴皆以满失之九德知人之法三俊用人之法禹之告舜曰安汝止尽天理而无人欲得至善而止也尹之告太甲曰钦厥止去人欲而复天理求至善而止也虞书作服天子自日月而下十二章郑康成注周礼谓周以日月星辰画于旌旗而冕服九章注礼记郊特牲祭之日王被衮以象天谓有日月星辰之章此鲁礼也二礼之説自相背驰鲁秉周礼周鲁之礼其有异乎古文尚书及説文璪火黺黼黻艾轩曰黺黼黻当各为一物璪当为玉璪之璪璪圜物也意其为璪之状而以火旁饰之火因物而后见耳考工记谓火以圜得非指璪火为一物乎郑司农谓为圜形似火此为近之希冕谓黺黼黻皆从黹同谓之希冕陆德明希与黹同盖有由来也鸟兽跄跄马融以为笋虡七经小传用其説书裨传以鳯凰来仪为箫声之和艾轩亦曰制器尚象古文箾㲈今文作箫诸儒误以箫管解之説文奡嫚也引虞书若丹朱奡论语奡盪舟按书有罔水行舟之语则奡盪舟者恐即谓丹朱古文天明畏自我民明畏今文下畏字作威盖卫包所改当从古若稽古称尧舜禹三圣而臯陶与焉舜以天下逊禹禹独推臯陶孟子论道之正传亦曰若禹臯陶则见而知之又曰舜以不得禹臯陶为已忧子夏亦云舜举臯陶观于谟而见臯陶之学之粹也蛮夷猾夏明刑治之而有余四夷交侵征伐制之而不足虞周之德天渊矣淮南子曰臯陶瘖而为大理此犹夔一足之説也臯陶陈谟赓歌谓之瘖可乎司马公诗云法官由来少和泰臯陶之面如削𤓰然荀子非相之言亦未必然史记秦本纪大费佐舜调驯鸟兽是为伯翳索隐云尚书谓之伯益而陈把世家谓伯翳之后封为秦垂益䕫龙其后不知所封不见也则伯翳非伯益矣水经注偃师九山有百虫将军显灵碑云将军姓伊氏讳益字隤敳帝高阳之第二子伯益者也郑语史伯曰姜伯夷之后也伯夷能礼于神以佐尧者也注谓四岳之族大戴礼诰志篇虞史伯夷曰明孟也幽㓜也吕氏春秋云舜欲以乐传教于天下乃令重黎举夔于草莽之中而进之舜以为乐正汉董贤册文言允执其中萧咸谓此尧禅舜之文非三公故事班固笔之于史矣而固纪窦宪之功曰纳于大麓惟清缉熙其谀甚于董贤之册当宪气燄方张有议欲拜之伏称万岁者微韩稜正色则无君之恶肆矣此固所以文姦言而无忌惮也倪正父驳昆命元龟之制有以也夫五行大禹谟以相克为次洪范以生数为次五德邹衍以相胜为义刘向以相生为义柔而立无立为懦柔惠且直不直为谄柔嘉维则失其则非嘉也贾谊书君道篇引书曰大道亶亶其去身不逺人皆有之舜独以之此逸书也禹贡释文周公职録云黄帝受命风后受图割地布九州隋唐志无此书太平御览引太一式占周公城名録有此三句夹漈通志艺文略周公城名録一卷城职字相似恐传写之误大传曰歌大化大训六府九原而夏道兴注谓四章皆歌禹之功所谓九叙惟歌九德之歌于此犹可考説文引虞书曰仁闵覆下则称旻天盖虞书説也豫州荥波既猪古文云荥嶓既都职方氏豫州其浸波溠郑注云波读为播禹贡曰荥播既都贾公彦疏云禹贡有播水无波然则汉唐书本皆作荥播也史记引禹贡二百里任国王莽封王氏女皆为任男任二字盖通用扬州沿于江海达于淮泗东坡书传云吴王夫差阙沟通水而江始有入淮之道禹时则无之愚按吴之通水有二焉左氏传哀九年呉城邗沟通江淮此自江入淮之道也吴语夫差起师北征阙为深沟于商鲁之间北属之沂西属之济以㑹晋公午于黄池左氏传哀十三年㑹黄池此自淮入汴之道也百川东注弱水独西故洪范弱为六极弱与柔异柔如汉文帝弱如元帝过九江至于东陵曾彦和谓东陵今之巴陵余按史记正义岳州有巴陵盖是东陵曾説本此朔南暨为句下云声教讫于四海史记注本如此説苑子贡曰禹与有扈氏战三陈而不服禹于是修教一年而有扈氏请服庄子谓禹攻有扈国为虚厉皆与书异楚辞天问云该秉季德厥父是臧胡终弊于有扈牧夫牛羊又云有扈牧竖云何而逢击牀先出其命何从古事茫昩不可考矣吕氏春秋曰夏后相与有扈战于甘泽而不胜六卿请复之夏后相曰不可吾地不浅吾民不寡战而不胜是吾德薄而不教不善也于是乎处不重席食不贰味琴瑟不张钟鼔不修子女不饬亲亲长长尊贤使能朞年而有扈氏服愚谓伐扈战甘者夏后启也误以为相然其事可以补夏书之阙甘誓予则孥戮汝孔传谓辱及汝子王莽传作奴颜注谓戮之以为奴也泰誓云囚奴正士岂及子之谓乎蔡邕铭论殷汤有甘誓之勒五子之歌其二章皆述禹之训蔡氏自予视天下以后谓予五子自称也然予临兆民之语恐非五子自称周语单穆公引夏书曰关石龢均王府则有韦昭注云逸书也关门关之征也石今之斛也言征赋调均则王之府藏常有也一曰关衡也时未见古文故云逸书左思魏都赋关石之所和钧财赋之所厎慎盖亦用韦説李善引贾逵国语注曰关通也孔安国谓金铁曰石未详左氏传夏有观扈汉东郡有畔观县楚语士亹曰尧有丹朱舜有商均启有五观汤有太甲文王有管蔡是五王者皆元德也而有姦子韦昭注谓五观启子太康昆弟也观洛汭之地书序曰太康失国昆弟五人须于洛汭水经注亦云太康弟曰五观愚谓五子述大禹之戒作歌仁义之人其言蔼如也岂朱均管蔡之比韦氏説非也史记汤始居亳从先王居作帝诰索隐云一作俈从先王居故作帝俈史记汤征诸侯葛伯不祀汤始伐之汤曰予有言人视水见形视民知治不伊尹曰明哉言能听道乃进君国子民为善者皆在王官勉哉汤曰汝不能敬命予大罚殛之无有攸赦作汤征岂孔壁逸篇太史公亦见之乎后有补汤征者盖未之考辰弗集于房大衍厯议云新厯仲康五年癸巳岁九月庚戌朔日蚀在房二度按皇极经世仲康元年壬戌征羲和五年丙寅与厯不同君子之去留国之存亡系焉故夏书终于汝鸠汝方商书终于微子汤誓予则孥戮汝罔有攸赦孔安国以为古之用刑父子兄弟罪不相及今云者权以胁之使勿犯酒诰予其杀安国以为择罪重者而杀之吕居仁谓安国能明圣人未尽之意实有大功于圣人者郑康成注禹贡九河云齐桓公塞之同为一诗正义云不知所出何书愚按书正义引春秋纬寳干图云移河为界在齐吕填阏八流以自广郑盖据此文九峯蔡氏曰曲防齐之所禁塞河非桓公所为也郑康成书注间见于疏义如作服十二章州十二师孔注皆所不及吕氏春秋引夏书曰天子之德广运乃圣乃神乃武乃文商书曰五世之庙可以观怪万夫之长可以生谋又曰仲虺有言曰诸侯之德能自为取师者王能自为取友者存其所择而莫如己者亡又曰刑三百罪莫重于不孝周书曰若临深渊若履薄冰其舛异如此仲虺之诰言仁之始也汤诰言性之始也太甲言诚之始也説命言学之始也皆见于商书自古在昔先民有作温恭朝夕执事有恪先圣王之传恭也亦见于商颂孔子之传有自来矣孟子云伊尹莱朱注莱朱亦汤贤臣一曰仲虺是也春秋传曰仲虺居薛为汤左相是则伊尹为右相唐宰相世系表仲虺为汤左相臣扈祖已皆其胄裔也孔安国谓汤始改正朔郑康成谓自古改正朔叶少蕴云甘誓已言三正则子丑寅迭以为正者尚矣汉律厯志引伊训伊尹祀于先王诞资有牧方明説者谓祀先王于方明朱文公曰方当作乃即所谓乃明言烈祖之成德郑康成云祖乙居耿后奢侈踰礼土地迫近山川尝圮焉至阳甲立盘庚为之臣乃谋徙居汤旧都上篇是盘庚为臣时事中篇下篇是盘庚为君时事正义以为谬妄书裨传云郑大儒必有所据而言书序祖乙圮于耿孔氏注云圮于相迁于耿殷本纪谓祖乙迁于邢皇极经世祖乙践位圮于耿徙居邢盖从史记以书序考之孔氏以圮于耿为圮于相恐未通苏氏书传云祖乙圮于耿盘庚不得不迁以经世纪年考之祖乙以乙未践位后有祖辛沃甲祖丁南庚阳甲而后盘庚立盘庚之立以己亥自祖乙践位至此一百二十五年若谓民荡析离居因耿之圮不应如是之久也当阙所疑盘庚之迁也曰天其永我命于兹新邑消息盈虚之运哲王其知之矣唐朱朴议迁都以观天地兴衰为言谓关中文物奢侈皆极焉已盛而衰难可兴也而以襄邓为建都极选陈同父上书孝庙亦谓钱塘山川之气发泄无余而以荆襄为进取之机其言与朴略同朴不足道也岂亦有闻于气运之説乎大传引盘庚若德明哉汤任父言卑应言皆古文所无论语予小子履敢用𤣥牡敢昭告于皇皇后帝孔安国注云墨子引汤誓其辞若此疏云尚书汤誓无此文而汤诰有之又与此小异唯墨子引汤誓其辞与此正同尔惟德罔小万邦惟庆尔惟不德罔大坠厥宗汉昭烈曰勿以恶小而为之勿以善小而不为盖得此意桑谷之祥大戊问伊陟韩诗外传以为谷生汤之廷三日而大拱汤问伊尹误也汉五行志刘向以为殷道既衰高宗承敝而起怠于政事故桑谷之异见又误也书大传谓武丁之时先王道亏刑罚犯桑谷俱生于朝武丁问诸祖已刘向盖袭大传之误説筑傅巖之野吴氏裨传蔡氏集传以筑为居愚按孟子曰傅説举于版筑之间当从古注鲁语展禽曰上甲微能帅契者也商人报焉孔丛子引书曰维高宗报上甲微盖逸书也学立志而后成逊志而后得立志刚也逊志柔也西伯戡黎孔注云文王貌虽事纣内秉王心岂知文王之心哉文王之德之纯心与貌异乎西伯既戡黎祖伊恐商都朝歌黎在上党壶关乃河朔险要之地朝歌之西境密迩王畿黎亡则商震矣故武王渡孟津莫之或御周以商墟封卫狄人迫逐黎侯卫为方伯连率不能救而式微旄丘之诗作脣亡齿寒卫终为狄所灭卫之亡犹商之亡也秦拔上党而韩赵危唐平泽潞而三镇服形势其可忽哉泰誓古文作大誓孔氏注大㑹以誓衆晁氏曰开元闲卫包定今文始作泰或以交泰为説真燕书哉大誓与大诰同虽有周亲不如仁人孔安国注论语言虽有管蔡为周亲不如箕子微子之仁人与注尚书异论语释文予有乱十人左传叔孙穆子亦曰武王有乱十人刘原父谓子无臣母之理妇人盖邑姜然本无臣字旧説不必改左氏传云太伯不从楚辞天问云叔旦不嘉与夷齐之心一也此武所以未尽善武成式商容闾正义引帝王世纪云商容及殷民观周军之入见毕公至殷民曰是吾新君也容曰非也视其为人严乎将有急色故君子临事而惧见太公至民曰是吾新君也容曰非也视其为人虎据而鹰趾当敌将衆威怒自倍见利即前不顾其后故君子临衆果于进退见周公至民曰是吾新君也容曰非也视其为人忻忻休休志在除贼是非天子则周之相国也故圣人临衆知之见武王至民曰是吾新君也容曰然圣人为海内讨恶见恶不怒见善不喜颜色相副是以知之愚按韩诗外传云商容尝执羽籥冯于马徒欲以伐纣而不能遂去伏于太行及武王克殷立为天子欲以为三公商容辞曰吾尝冯于马徒欲以伐纣而不能愚也不争而隐无勇也愚且无勇不足以备乎三公固辞不受命君子闻之曰商容可谓内省而不诬能矣君子哉去素餐逺矣史记燕王遗乐间书曰纣之时商容不达身祗辱焉以冀其变乐记释箕子之囚使之行商容而复其位郑注乃谓使箕子视商礼乐之官贤者所处皆令反其居盖康成不见古文武成故以容为礼乐张良云武王入殷表商容闾史记周纪云表商容之闾皆与书合颜师古刊谬正俗云武成序往伐归兽当依嘼字费誓序东郊不案説文及古今字诂古辟字辟训开故孔氏释文东郊不开不得径读辟为开愚按古文尚书师古之説是也大传洪范曰不叶于极不丽于咎毋侮矜寡而畏高明史记宋世家亦云毋侮鳏寡周礼太卜注引洪范曰雨曰济曰圛曰蟊曰克诗齐子岂弟笺古文尚书以弟为圛正义云洪范稽疑论卜兆有五曰圛注云圛者色泽光明盖古文作悌今文作圛贾逵以今文校之定以为圛郑依贾氏所奏古文尚书曰㴉曰圛与周礼注同诗或圣或否或哲或谋或肃或艾庄子天有六极五常帝王顺之则治逆之则凶九洛之事治成德备皆为洪范之学曾子固奏疏曰洪范所以和同天人之际使之无闲而要其所以为始者思也大学所以诚意正心修身治其国家天下而要其所以为始者致其知也正其本者在得之于心而已得之于心者其术非他学焉而已矣古之人自可欲之善而充之至于不可知之神自十五之学而积之至于从心不踰矩岂他道哉由是而已矣二程子以前告君未有及此者韩非谓先王之法曰臣毋或作威毋或作利从王之指无或作恶从王之路盖述洪范之言而失之也天命有德天讨有罪故无作好恶惟天聪明惟圣时宪故无作聪明以天之德行天之权故惟辟作福威司马彪注庄子云箕子名胥余巢伯来朝注云南方之逺国正义谓南巢李杞解曰成汤放桀于南巢巢人纳之意者终商之世义不朝商乎诚如是亦足以见巢之忠商之盛德矣商亡而周兴于是巢始来朝其説美矣然无所据金縢之书其异説有二焉鲁世家云周公卒后秋未获暴风雷雨禾尽偃大木尽拔周国大恐成王与大夫朝服以开金縢书梅福传云昔成王以诸侯礼葬周公而皇天动威雷风着灾此皆尚书大传之説盖伏生不见古文故也蒙恬传云成王有病甚殆公旦自揃其爪以沈于河乃书而藏之记府及王能治国有贼臣言周公欲为乱周公走而奔于楚成王观于记府得周公沈书乃流涕曰孰谓周公旦欲为乱乎此又以武王有疾为成王索隐曰不知出何书鲁世家亦与恬传同谯周云秦既燔书时人欲言金縢之事尖其本末南轩曰至诚可以囘造化若金縢䇿祝之辞则不无妄传者我之弗辟朱文公谓当从郑氏以辟为避武成惟九年大统未集通鑑外纪引尚书大传文王受命一年断虞芮之质帝王世纪文王即位四十二年岁在鹑火更为受命之元年周书文传文王受命九年时维莫春在镐召大子发按史记秦惠王十四年更为元年汲冢纪年魏惠成王三十六年改元称一年或有因于古也文公赏雍季以义而不以谋襄子赏高共以礼而不以功故曰崇德报功若尔三王是有丕子之责于天史记以丕为负索隐引郑𤣥曰丕读曰负隗嚣移檄曰庶无负子之责盖本此晁以道解丕子之责如史传中责其侍子之责盖云上帝责三王之侍子指武王也唐叔得禾成王命唐叔以餽周公于东土作餽禾史记以归为餽二字通用见论语三监孔氏谓管蔡商汉地理志殷畿内为三国邶鄘卫是也邶封武庚鄘管叔尹之卫蔡叔尹之以监殷民唯郑康成以三监为管蔡霍苏氏从孔説林氏蔡氏从郑説三亳孔氏谓亳人之归文王者三所为之立监康成云汤旧都之民服文王者分为三邑其长居险故言版尹盖东成臯南轘辕西降谷也皇甫谧以蒙为北亳谷熟为南亳偃师为西亳林氏从郑説吕氏从皇甫説民献有十夫予翼亦惟十人迪知上帝命周公以贤人卜天意史失其名不独鲁两生也周书作雒曰俾康叔宇于殷俾中旄父宇于东注云东谓卫殷鄁鄘诗谱自纣城而北谓之邶南谓之鄘东谓之卫康叔宇于殷即卫也注以殷为邶鄘非是殷地在周之东故曰东征邶鄘卫皆东也康诰曰在兹东土中旄父其邶鄘之一欤法言谓酒诰之篇俄空焉愚按酒诰古今文皆有之岂扬子未之见欤艺文志云刘向以中古文校欧阳大小夏侯三家经文酒诰脱简一而大传引酒诰曰王曰封唯曰若圭璧今无此句岂即脱简欤矧惟若畴圻父薄违农父若保宏父定辟荆公以违保辟絶句朱文公以为夐出诸儒之表洛诰复子明辟荆公谓周公得卜复命于成王也汉儒居摄还政之説于是一洗矣山谷云荆公六艺学妙处端不朽信夫厥或告曰羣饮汝勿佚尽执拘以归于周予其杀无隐张氏以为此告者之词云尔劝汝执而尽杀之也汝当思之曰是商之诸臣化纣为淫湎者而可遽杀乎亦姑惟教之而已若不教而使陷于罪是亦我杀之也周公戒康叔皆止杀之词奈何以为劝哉愚谓此説得忠厚之意梓材曰以厥庶民暨厥臣达大家周封建诸侯与大家巨室共守之以为社稷之镇九两所谓宗以族得民公刘之雅所谓君之宗之此封建之根本也鲁之封有六族焉卫之封有七族焉唐之封有九宗五正焉皆所以系人心维国势不特诸侯为然周公作皇门之书曰维其有大门宗子茂扬肃德勤王国王家乃方求论择元圣武夫羞于王所咸献言助王恭明祀敷明刑用能承天嘏命先人神祇报职用休俾嗣在厥家万子孙用末被先王之灵光然则王室之不坏繄大门宗子是赖自封建之法废国如木之无根其亡也忽焉然古者世臣必有家学内有师保氏之教外有外庶子之训国子之贤者命之导训诸侯若鲁孝公是也使惇惠者教之文敏者道之果敢者谂之镇靖者修之若晋公族大夫是也教行而俗美然后託以安危存亡之寄而国有与立矣商之泽深矣周既翦商厯三纪而民思商不衰考之周书梓材谓之迷民召诰谓之雠民不敢有忿疾之心焉盖皆商之忠臣义士也至毕命始谓之顽民然犹曰邦之安危惟兹殷士兢兢不敢忽也孔子删诗存邶鄘于风系商于颂吁商之泽深矣召诰正义引周书月令云三日粤朏汉律厯志引古文月采篇曰三日曰朏颜注谓説月之光采愚以书正义考之采字疑当作令娄敬曰成王即位周公营成周以为此天下中有德则易以王无德则易以亡吕氏春秋南宫括曰成王定成周其辞曰惟余一人营居于成周惟余一人有善易得而见也有不善易得而诛也説苑南宫边子曰昔周成王之卜居成周也其命龟曰予一人兼有天下辟就百姓敢无中土乎使予有罪则四方伐之无难得也三説大意畧同周公为师召公为保郑康成不见周官之篇以师保为周礼师氏保氏大夫之职礼记文王世子注大司成司徒之属师氏也两注自不同有若散宜生孔氏传云散氏宜生名愚按汉书古今人表女皇尧妃散宜氏女当以散宜为氏多方越惟有胥伯小大多正大传云古者十税一多于十税一谓之大桀小桀少于十税一谓之大貊小貊王者十一而税而颂声作矣故书曰越维有胥赋小大多政古今文之异如此无逸大传作毋逸毋者禁止之辞其义尤切无逸中宗高宗祖甲文王之享国以在位言吕刑穆王享国百年以夀数言祖甲孔安国王肃云汤生太甲也马融郑𤣥云武丁子帝甲也书正义以郑为妄史记正义按帝王年代厯帝甲十六年太甲三十三年明王孔説是王肃云先中宗后祖甲先盛德后有过蔡氏书传从郑説谓非太甲按邵子经世书高宗五十九年祖庚七年祖甲三十三年世次厯年皆与书合亦不以太甲为祖甲无逸多言不敢孝经亦多言不敢尧舜之兢业曾子之战兢皆所以存此心也天命自度天与我一自作元命我与天一民之疾苦常在目故曰顾畏于民碞天之监临常在目故曰顾諟天之明命文王罔攸兼于庶言庶狱庶慎司马公曰人君急于知人缓于知事愚谓汉宣帝综覈名实非不明也而不能知𢎞石之姦唐宣宗抉擿细微非不察也而不能知令狐绹之佞明于小而闇于大也故尧舜之知不徧物而急先务观蔡仲之命知周所以兴观中山靖王之对知汉所以亡周公弔二叔之不咸方且封建亲戚以蕃屛周汉惩七国之难抑损诸侯以成外戚之簒心有公私之殊而国之兴亡决焉君陈盖周公之子伯禽弟见坊记注它无所考传有凡蒋邢茅胙祭岂君陈其一人欤凡伯祭公谋父皆周公之裔世有人焉家学之传逺矣命君陈分正东郊成周郑注周之近郊五十里今河南洛阳相去则然郑以目验知之尔乃顺之于外曰斯谋斯猷惟我后之德先儒谓成王失言盖将顺其美善则称君固事君之法然君不可以是告其臣顺之一字其弊为谀有善归主李斯所以亡秦也曾是以为良显乎闇愎之君诵斯言则归过求名之疑不可解矣承弼昭事称文武而不及成王其有以夫推诚以待士则栾氏之勇亦子之勇用贤以及民则田单之善亦王之善故曰有容德乃大史伯论周之蔽曰去和而取同与晏子之论齐子思之论卫一也西汉之亡亦以羣臣同声故曰庶言同则绎周官诸侯各朝于方岳大明黜陟黜陟明而后封建定柳子谓天子不得变其君殆未考周制也康王释丧服而被衮冕且受黄朱圭币之献诸儒以为礼之变苏氏以为失礼朱文公谓天子诸侯之礼与士庶人不同故孟子有吾未之学之语如伊训元祀十二月朔奉嗣王祇见厥祖固不可用凶服矣汉唐即位行册礼君臣亦皆吉服追述先帝之命以告嗣君盖易世传授国之大事当严其礼也蔡氏书传取苏氏而不用文公之説愚观孝宗初上太上帝后尊号有欲俟钦宗服除奉册者林黄中议唐宪宗上顺宗册在德宗服中谓行礼无害第备乐而不作可也刘韶美议曰唐自武德以来皆用易月之制既葬之后谓之无服羣臣上尊号亦多在即位之年与本朝事体大相逺也观韶美之言则文公语録所云汉唐册礼乃一时答问未为定説也史记周纪康王命作䇿毕公分居里成周郊书序缺公字毕命一篇以风俗为本殷民既化其效见于东迁之后盟向之民不肯归郑阳樊之民不肯从晋及其末也周民东亡而不肯事秦王化之入人深矣唐贾至议取士以安史之乱为鉴谓先王之道消则小人之道长小人之道长则乱臣贼子生焉盖国之存亡在风俗四维不张而秦厯促耻尚失所而晋祚覆至其知本之言哉周之兴也商民后革百年化之而不足周之衰也卫风先变一日移之而有余虽收放心闲之维艰孟子求放心之説也绳愆纠缪格其非心孟子格君心之説也卫石碏以义厉一国而甯蘧之类萃焉晋赵衰以逊化一国而知范之贤继焉故曰树之风声齐太史之守官尚父之德逺矣鲁宗人之守礼周孔之泽深矣故曰惟德惟义时乃大训皇帝始见于吕刑赵岐注孟子引甫刑曰帝清问下民无皇字然岐以帝为天则非兵以恭行天罚谓之天吏刑以具严天威谓之天牧中説薛收曰古人作元命其能至乎阮逸注云元命包易书也愚按春秋纬有元命包易书有元包薛收盖谓自作元命其言见于吕刑阮注误矣张子韶书説于君牙冏命文侯之命其言峻厉激发读之使人愤慨其有感于靖康之变乎胡文定春秋传于夫椒之事亦致意焉朱子诗传其説王风扬之水亦然子夏问金革之事无辟孔子曰吾闻诸老耼曰昔者鲁公伯禽有为为之也郑注云有徐戎作难丧卒哭而征之急王事也征之作䉾誓后世起复者皆以伯禽借口尝考书多方王来自奄孔注云周公归政之明年淮夷奄又叛鲁征淮夷作费誓鲁世家伯禽即位之后有管蔡等反淮夷徐戎并兴于是伯禽率师伐之于肹作肹誓据此则伯禽征淮徐在周公未没之时非居丧即戎也左传殽之役晋始墨若伯禽行之则晋不言始矣礼记之言恐非谓费誓也魏觞诸侯于范台鲁共公举觞择言以酒味色台池为戒汉高帝围鲁诸儒尚讲诵习礼乐絃歌之音不絶周公伯禽之化厯战国秦楚犹一日也周益公谓文苑英华赋多用贠来非读秦誓正义安知今之云字乃贠之省文愚按汉书韦孟谏诗颜师古注引秦誓虽则员然文心雕龙云书标七观孔子曰六誓可以观义五诰可以观仁甫刑可以观诚洪范可以观度禹贡可以观事臯陶谟可以观治尧典可以观美见大传春秋时却缺之言九功九歌穆姜之言元亨利贞子服惠伯之言黄裳元吉叔向之言昊天有成命单穆公之言旱鹿叔孙穆子之言鹿鸣之三成鱄之言皇矣之雅闵马父之言商那之颂左史倚相之言懿戒观射父之言重黎白公子张之言説命其有功于经学在汉儒训诂之先盖自迟任史佚以来统绪相承气脉未尝絶也颜氏家训云王粲集中难郑𤣥尚书事今仅见于唐元行沖释疑官师相规注谓官衆左传官师从单靖公注天子官师非卿也汉贾谊传官师小吏注云一官之长愚谓汉注得之周官皆有师王景文谓文章根本在六经张安国欲记考古图曰宜用顾命游庐山序所厯曰当用禹贡伊尹之始终书序备矣陆士衡豪士赋序伊生抱明允以婴戮盖惑于汲冢纪年之妄説也皇甫谧云伊尹百有余岁应劭云周公年九十九王充论衡云召公百八十故赵岐注孟子云夀若召公吕氏春秋孝行览云商书曰刑三百罪莫重于不孝注商汤所制法也周礼大司马注引书曰前师乃鼔䵾譟疏谓书传説武王伐纣时事洪范五者来备史记云五是来备荀爽谓之五韪李云谓之五氏传习之差如此近于郢书燕説矣土气为风水气为雨箕属东方木克土土为妃故好风毕属西方金克木木为妃故好雨此郑康成説也吴仁杰谓易以坎为水北方之卦又曰雨以润之则雨属水汉志轸星亦好雨五福不言贵而言富先王之制贵者始富贱者不富也赵岐注孟子不见古文以其助上帝宠之断句又我武惟扬注云古尚书百二十篇之时大誓也又帝使其子九男二女注云尧典曰釐降二女不见九男孟子时尚书凡百二十篇逸书有舜典之叙亡失其文孟子诸所言舜事皆尧典及逸书所载又不及贡以政接于有庳谓皆逸篇之辞葛伯仇饷非孟子详述其事则异説不胜其繁矣易干凿度曰易之帝乙为成汤书之帝乙六世王名同不害以明功林少颖书説至洛诰而终吕成公书説自洛诰而始制治于未乱保邦于未危泰之极则城复于隍既济之极则濡其首不于其未而于其极则无及矣伊尹以辩言乱政戒其君盘庚以度乃口告其民商俗利口其敝久矣邵子曰天下将治则人必尚行天下将乱则人必尚言周公训成王勿以憸人所以反商之敝也张释之谏文帝超迁啬夫所以监秦之失也周官曰无以利口冏命曰无以巧言此周之家法将相功臣少文多质安静之吏悃愊无华此汉之家法恭在貌敬在心书正义之説也中心为忠如心为恕诗春秋正义之説也尧舜之世名臣止任一事仲尼之门高弟皆为一科故曰无求备于一夫彊恕而行忍也原宪之克伐怨欲不行焉也一视同仁容也颜子之克己复礼天下归仁也式和民则顺帝之则有物有则动作礼义威仪之则皆天理之自然有一定之成法圣贤传心之学唯一则字若农服田力穑乃亦有秋故民生在勤则不匮先知稼穑之艰难乃逸故君子能劳则有继乃命三后先儒曰人心不正则入于禽兽虽有土不得而居虽有谷不得而食故先伯夷而后及禹稷此説得孔子去食孟子正人心之意小雅尽废其祸烈于洚水四维不张其害憯于阻饥周礼司刑五刑之属二千五百穆王虽多五百章而轻刑增重刑减班固以周礼为中典甫刑为重典非也舜臯陶曰钦曰中苏公曰敬曰中此心法之要也吕刑言敬者七言中者十所谓惟克天德在此二字禹有典则贻厥子孙而有盘游无度者汤以义礼垂裕后昆而有颠覆典刑者是以知嗣德之难也宋武帝留葛灯笼麻绳拂于阴室唐太宗留柞木梳黑角箆于寝宫作法于俭其弊犹侈况以侈示后乎因岱柴而封禅因时廵而逸游因洛书而崇饰符瑞因建极而杂糅正邪因享多仪而立享上之説塞忠谏谓之浮言锢君子谓之朋比惨礉少恩曰威克厥爱违衆妄动曰惟克果断其甚焉者丕之夺汉託之舜禹衍之簒齐託之汤武邵陵海西之废託之伊尹新都之摄临湖之变託之周公侮圣言以文姦慝岂经之过哉苏绰大诰近于莽矣太𤣥所谓童牛角马不今不古者欤苏威五教绰之遗风也史记秦纪缪公三十三年败于殽三十六年自茅津渡河乃誓于军申思不用蹇叔百里奚之谋令后世以记余过君子闻之皆为垂涕曰嗟乎秦缪公之与人周也卒得孟明之庆书序云败殽归作誓与史不同邵子谓修夫圣者秦穆之谓也穆公是霸者第一悔过自誓之言㡬于王道此圣人所以録于书末大传太子年十八曰孟侯于四方诸侯来朝迎于郊者问其所不知唐册太子文云尽谦恭于齿胄审方俗于迎郊愚谓孟侯见康诰谓诸侯之长盖方伯也大传説非汉艺文志周书七十一篇刘向云周时诰誓号令盖孔子所论百篇之余隋唐志系之汲冢然汲冢得竹简书在晋咸宁五年而两汉已有周书矣太史公引克殷度邑郑康成注周礼云周书王㑹备焉注仪礼云周书北唐以闾许叔重説文引逸周书大翰若翚雉又引豲有爪而不敢以撅马融注论语引周书月令皆在汉世杜元凯解左传时汲冢书未出也千里百县辔之柔矣皆以周书为据则此书非始出于汲冢也按晋束晢传太康二年汲郡得竹书七十五篇其目不言周书左传正义引王隐晋书云竹书七十五卷六十八卷有名题七卷不可名题其目録亦无周书然则系周书于汲冢其误明矣书大𫝊载四海河江五湖鉅野鉅定济中孟诸隆谷大都之贡物此禹时也周书载伊尹为四方献令此汤时也王会载八方会同各以其职来献自稷慎以下其贽物二十一自义渠以下其贽物二十自高夷以下其贽物十四自权扶以下其贽物九此成王时也愚谓旅獒之训曰毕献方物惟服食器用珍异之贡恐非三代之制王㑹曰堂下之右唐公虞公南面立焉堂下之左殷公夏公立焉唐公虞公乐记所谓祝陈也殷公夏公乐记所谓杞宋也然则郊特牲云尊贤不过二代其説非矣周书史记篇穆王召左史戎夫取遂事之要戒言皮氏华氏夏后殷商有虞氏平林质沙三苗扈氏义渠平州林氏曲集有巢有郐共工上衡氏南氏有果氏毕程氏阳氏谷平坂泉县宗𤣥都西夏绩阳有洛之亡周书大聚篇若冬日之阳夏日之阴不召而民自来亦见文子张文潜祭司马公文冬阳夏冰赴者争先盖本于此周书谥法惟三月既生魄周公旦太师望相嗣王发既赋宪受胪于牧之野将葬乃制作谥今所传周书云维周公旦太公望开嗣王业建功于牧之野终葬乃制谥与六家谥法所载不同文心雕龙夏商二箴余句颇存夏箴见周书文传篇商箴见吕氏春秋名类篇周书小开武篇周公曰在我文考顺道九纪一辰以纪日二宿以纪月三日以纪德四月以纪刑五春以纪生六夏以纪长七秋以纪杀八冬以纪藏九岁以纪终九纪与洪范五纪相表里文选任彦升曰不改参辰而九星仰止注引周书王曰余不知九星之光周公曰星辰日月四时岁是谓九星九星即九纪也任章引周书曰将欲败之必姑辅之将欲取之必姑与之萧何引周书曰天予不取反受其咎此岂苏秦所读周书阴符者欤毛氏之言范蠡张良之谋皆出于此三坟书无传宓牺唯易存而商高所云周天厯度管子所云造六峜以迎阴阳者不复见许行为神农之言鼌错述神农之教列子称黄帝之书阴阳五行兵法医方皆託之农黄而大道隐矣今有山气形之书谓之连山归藏坤干元丰中毛渐得之西京或云张天觉得之比阳民家非古也有言逊于汝志艮之不拯其随也惟学逊志谦之卑以自牧也逊一也而善恶异君体刚而用柔臣体柔而用刚君不逊志则为唐德宗之彊明臣而逊言则为梁丘据之茍同周人乘黎祖伊恐商受能如震上六之畏隣戒则无咎矣蜀汉之亡也吴华覈诣宫门上表曰成都不守社稷倾覆臣以草芥窃怀不宁陛下至仁必垂哀悼臣不胜忡怅之情谨拜表以闻吁华覈亦吴之祖伊欤学古入官然后能议事以制伯夷以礼折民汉儒以春秋决狱子产曰学而后入政未闻以政学者也荀卿始为法后王之説李斯师之谓诸生不师今而学古太史公亦惑于流俗之见六国表云传曰法后王何也以其近已而俗变相类议卑而易行也文帝谓卑之毋甚高论宣帝谓俗儒好是古非今秦既亡而李斯之言犹行也孟子曰为政不因先王之道可谓智乎舜之克艰文之无逸心也后之勤政者事为而已勿以憸人立政之戒也爻辞周公所作师之上六既济之九三皆曰小人勿用左氏传引商书曰沈潜刚克高明柔克洪范言惟十有三祀箕子不忘商也故谓之商书陶渊明于义熙后但书甲子亦箕子之志也陈咸用汉腊亦然既获仁人武所以克商也养民以致贤人兴汉在于一言延揽英雄务悦民心复汉在于一言张文饶曰尧之厯象盖天法也舜之玑衡浑天法也李仁父宰相年表序曰孔子序三代之书其称相者独伊尹伊陟傅説周公召公毕公六人耳尔尚盖前人之愆惟忠惟孝若沈劲之于充张嵊之于稷李湛之于义府可谓能盖愆矣刑止于五而秋官条狼氏誓驭曰车轘此春秋时尝有有之至秦用之岂成周之法哉烹鱼烦则碎治民烦则乱故以丛脞为戒器久不用则蠧政不常修则坏故以屡省为戒多事非也不事事亦非也臯陶曰杀之三尧曰宥之三苏氏虽以意言之考之书明于五刑以弼五教臯陶所执之法也与其杀不辜宁失不经舜所操之权也臯陶执法于下而舜以其权济于上刘颂所谓君臣之分各有所司王制曰王三又然后制刑则苏氏之言亦有所本格于皇天格其非心皆诚意感通而极其至事君如事天玩物丧志志为物所役也李文饶通犀带赋曰美服珍玩近于祸机虞公灭而埀棘返壮武残而龙劒飞先哲所以闻义则服防患则微昭侯委珮而去宣子辞环以归此可为玩物之戒好问则裕谓闻见广而德有余也中庸曰舜好问博学之必审问之学以聚之必问以辨之敏而好学必不耻下问老子亦云知而好问者圣勇而好问者胜舜咨十二牧终于难任人命九官终于堲谗説孔子答为邦之问终于逺佞人一也南丰序南齐书曰唐虞为二典者所记岂独其迹邪并与其深微之意而传之又曰方是时岂特任政者皆天下之士哉盖执简操笔而随者亦皆圣人之徒也后山黄楼铭序云昔之诗人歌其政事则并其道德而传之朱文公诗破斧传云当是之时虽披坚执鋭之人亦皆能以周公之心为心而不自为一身一家之计盖亦莫非圣人之徒也皆用南丰文法虞之赓歌夏五子之歌此三百篇之权舆也洪范无偏无陂至归其有极蔡氏谓此章盖诗之体使人吟咏而得其性情与周礼大师教以六诗同一机伊训以三风十愆训太甲自圣谟洋洋而下亦叶其音盖欲日诵是训如卫武公之抑戒也故曰诗可以兴击石拊石百兽率舞凡两言之或谓脱简重出东观汉记王阜为重泉令鸾鸟集学宫阜击磬而舞况舜乐所感乎汤之诰曰惟皇上帝降衷于下民武之誓曰惟人万物之灵刘子所谓天地之中子思所谓天命之谓性孟子所谓性善渊源逺矣文侯之命其归视尔师宁尔邦此觐礼所谓伯父无事归宁乃邦古者待诸侯之礼如此平王能存西周礼文之旧而不能雪君父之雠耻岂知礼之本乎洪舒于民古文作洪荼薛氏曰大为民荼毒也宅西曰昩谷虞翻谓当为柳谷魏明帝时张掖柳谷口水溢涌寳石负图即其地也周之盛也内诸侯为伯为周召毕公之任周之衰也外诸侯为伯为齐晋之霸三公行二伯之职以统诸侯则伯者安得而窃王命我生不有命在天得之不得曰有命一为独夫之言一为圣人之言真文忠公曰命一也恃焉而弗修贼乎天者也安焉而弗求乐乎天者也此圣狂所以异圣王畏天畏民人有畏心然后敬心生谓天不足畏民不足畏为桀纣秦隋詹元善曰惟皇上帝降衷于下民若有恒性克绥厥猷惟后此即天命之谓性率性之谓道修道之谓教也人能知此则知观书之要而无穿凿之患矣治梁及岐若从古注则雍州山距冀州甚逺壶口大原不相涉晁以道用水经注以为吕梁狐岐困学纪闻巻二困学纪闻卷三钦定四库全书困学纪闻卷三宋王应麟撰诗经典序録河间人大毛公为诗故训𫝊一云鲁人初学记荀卿授鲁国毛亨作诂训传以授赵国毛苌时人谓亨为大毛公苌为小毛公程子曰毛苌最得圣贤之意徐整云子夏授高行子即诗序及孟子所谓髙子也以丝衣绎賔尸为灵星之尸以小弁为小人之诗则已失其义矣赵岐云高子齐人序録子夏𫝊曾申申𫝊李克读诗记引陆玑草木疏以曾申为申公以克为克皆误诗六义三经三纬郑氏注周礼六诗及孔氏正义其説尚矣朱子集𫝊从之而程子谓诗之六体随篇求之有兼备者有偏得一二者读诗记谓风非无雅雅非无颂盖因郑笺豳雅豳颂之説然朱子疑楚茨至大田四篇为豳雅思文臣工噫嘻丰年载芟良耜等篇为豳颂亦未知是否也逸诗篇名若貍首骊驹祈招辔之柔矣皆有其辞唯采荠河水新宫茅鸱鸠飞无辞或谓河水沔水也新宫斯干也鸠飞小宛也周子醇乐府拾遗曰孔子删诗有全篇删者骊驹是也有删两句者月离于毕俾滂沱矣月离于箕风扬沙矣是也有删一句者素以为绚兮是也愚攷之周礼疏引春秋纬云月离于箕风扬沙非诗也素以为绚兮朱文公谓硕人诗四章而章皆七句不应此章独多一句盖不可知其何诗然则非删一句也若全篇之删亦不止骊驹近世説诗者以关雎为毕公作谓得之张超或谓得之蔡邕未详所出鹤林吴氏论诗曰兴之体足以感发人之善心毛氏自闗雎而下总百十六篇首系之兴风七十小雅四十大雅四颂二注曰兴也而比赋不称焉盖谓赋直而兴㣲比显而兴隐也朱氏又于其间增补十九篇而摘其不合于兴者四十八条且曰关雎兴诗也而兼于比緑衣比诗也而兼于兴頍弁一诗而兴比赋兼之则析义愈精矣李仲蒙曰叙物以言情谓之赋情物尽也索物以託情谓之比情附物也触物以起情谓之兴物动情也太史公曰周道缺而关雎作艾轩谓三家説诗各有师承今齐韩之诗字与义多不同毛公为赵人未必不出于韩诗太史公所引乃一家之説古文尚书与子长并出今所引非古文如祖饥惟刑之谧当有来处非口𫝊之失也薛士龙曰关雎作刺之説是赋其诗者艾轩谓诗之萌芽自楚人发之故云江汉之域诗一变而为楚辞屈原为之唱是文章鼓吹多出于楚也周南之诗曰公侯干城曰王室如燬当文王与纣之事于君臣之分严矣此周之所以为至德朱子诗𫝊云旧説扶风雍县南有召亭今雍县析为岐山天兴两县未知召亭的在何县愚按史记正义引括地志召亭在岐山县西南横渠䇿问云湖州学兴窃意遗声寓之埙籥因择取二南小雅数十篇使学者朝夕咏歌今其声无𫝊焉朱子仪礼通解有风雅十二诗谱乃赵彦肃所𫝊云即开元遗声也诗正义曰仪礼歌召南三篇越草虫而取采苹盖采苹旧在草虫之前曹氏诗説谓齐诗先采苹而后草虫马永卿问刘元城曰王黍离在弼鄘卫之后且天子可在诸侯后乎曰非诸侯也周既灭商分畿内为三国邶鄘卫是也序诗者以其地本商之畿内故在王黍离上新序云卫宣公子寿闵其兄伋之见害作忧思之诗黍离是也鲁诗出于浮丘伯以授楚元王交刘向乃交之孙其説盖本鲁诗然黍离王风之首恐不可以为卫诗也韩诗云黍离伯封作陈思王植令禽恶鸟论曰昔尹吉甫信后妻之谗而杀孝子伯竒其弟伯封求而不得作黍离之诗其韩诗之説欤伯封事唯见于此南丰谓列女传称诗芣苢柏舟大车之类与今序诗者之説尤乖异式微一篇又谓二人之作韩文公为施士丐铭曰先生明毛郑诗通春秋左氏传善讲説朝之贤士大夫从而执经考疑者继于门唐语林云刘禹钖与韩柳诣士丐听説诗曰甘棠勿拜如人身之拜小低屈也勿拜则不止勿翦言召伯渐逺人思不可及读诗记董氏引士丐説周有房中之乐燕礼注谓弦歌周南召南之诗汉安世房中乐唐山夫人所作魏缪袭谓安世歌神来燕享永受厥福无有二南后妃风化天下之言谓房中为后妃之歌恐失其意通典平调清调瑟调皆周房中之遗声白虎通谏诤篇妻得谏夫者夫妇荣耻共之诗云相鼠有体人而无礼人而无礼胡不遄死此妻諌夫之诗也亦齐鲁韩之説欤韩诗外𫝊高子问于孟子曰夫嫁娶者非已所自亲也卫女何以得编于诗也孟子曰有卫女之志则可无卫女之志则怠若伊尹于太甲有伊尹之志则可无伊尹之志则篡晁景迂诗序论云序驺虞王道成也风其为雅欤序鱼丽可以告神明雅其为颂欤解颐新语云文王之风终于驺虞序以为王道成则近于雅矣文武之雅终于鱼丽序以为可告神明则近于颂矣欧阳公曰霸者兴变风息焉然诗止于陈灵在桓文之后八能之士见易纬通卦验或调黄钟或调六律或调五音或调五声或调五行或调律厯或调隂阳或调正德所行大夫九能见毛诗定之方中𫝊建邦能命龟田能施命作器能铭使能造命升高能赋师旅能誓山川能説䘮纪能诔祭祀能语君子能此九者可谓有德音可以为大夫定之方中𫝊引仲梁子曰初立楚宫也郑志张逸问仲梁子何时人答曰仲梁子先师鲁人当六国时在毛公前韩非子八儒有仲良氏之儒陶渊明羣辅録云仲梁氏𫝊乐为道以和隂阳为移风易俗之儒刘孝孙为毛诗正论演毛之简破郑之怪李邦直亦谓毛之説简而深此河间献王所以髙其学也郑之释繁塞而多失郑学长于礼以礼训诗是案迹而议性情也緑衣以为褖不諌亦入以为入宗庙庭燎以为不设鸡人之官此类不可悉举艾轩云读风诗不解芣苢读雅诗不解鹤鸣此为无得于诗者傅至乐读诗至鸳鸯之二章因悟比兴之体江汉之女不可犯以非礼可以见周俗之美范滂之母勉其子以名节可以见汉俗之美大雅之变作于大臣召穆公卫武公之类是也小雅之变作于羣臣家父孟子之类是也风之变也匹夫匹妇皆得以风刺清议在下而世道益降矣驺虞驺吾驺牙一物也声相近而字异解颐新语既以虞为虞人又谓文王以驺牙名囿盖惑于异説鲁诗𫝊曰梁邹天子之田见后汉注与贾谊书同不必以驺牙为证射义天子以驺虞为节乐官备也郑康成注云于嗟乎驺虞叹仁人也周礼疏引韩鲁説驺虞天子掌鸟兽官其説与射义合文选注引琴操曰邹虞邵国之女所作也古者役不踰时不失嘉㑹墨子曰成王因先王之乐命曰驺吾岂即诗驺虞欤大戴礼投壶云凡雅二十六篇其八篇可歌歌鹿鸣貍首鹊巢采蘩采苹伐檀白驹驺虞八篇废不可歌七篇商齐可歌也三篇间歌上林赋揜羣雅张揖注云诗小雅之材七十四人大雅之材三十一人愚谓八篇可歌者唯鹿鸣白驹在小雅貍首今亡郑氏以为射义所引曾孙侯氏之诗余皆风也而亦谓之雅岂风亦有雅欤刘氏小𫝊或曰貍首鹊巢也篆文似之此有貍首又有鹊巢则或説非矣张揖言二雅之材未知所出无衣非美晋盖闵周也自僖王命曲沃伯为晋侯而篡臣无所忌威烈王之命晋大夫袭僖之迹也有曲沃之命则有三大夫之命出尔反尔也诗亡然后春秋作胡文定谓自黍离降为国风天下不复有雅春秋作于隐公适当雅亡之后吕成公谓盖指笔削春秋之时非谓春秋之所始也诗既亡则人情不止于礼义天下无复公好恶春秋所以不得不作欤艾轩曰文中子以为诗者民之情性人之情性不应亡使孟子复出必从斯言泉水云出宿于干饮饯于言説诗者未详其地隋志邢州内丘县有干言山鲁颂徂来之松后汉注兖州博城县有徂来山新甫之柏𫝊注不言山之所在唯后魏地形志鲁郡汶阳县有新甫山太史公闻之董生曰诗记山川谿谷禽兽草木则山川不可不考也桧有疾恣之诗周语富辰曰郐之亡由叔妘豳风于十月云曰为改岁言农事之毕也祭义于三月云岁既单矣言蚕事之毕也农桑一岁之大务故皆以岁言之七月笺𫝊言豳土晩寒者三孙毓云寒乡率早寒北方是也热乡乃晩寒南方是也毛传言晩寒者豳土寒多虽晩犹寒非谓寒来晩也郑志十一卷魏侍中郑小同撰诗七月正义吴志孙皓问月令季夏火星中荅曰日永星火举中而言非心星也是郑以日永星火与心星别今按康成荅问盖郑志所载孙皓乃康成弟子后人因孙皓名氏遂改郑志为吴志康成不与吴孙皓同时吴志亦无此语熠燿宵行𫝊云熠燿燐也朱子谓熠燿明不定貌宵行虫名如蚕夜行有光如萤其説本董氏説文引诗熠燿宵行熠盛光也末章云仓庚于飞熠燿其羽其义一也七月见王业之难亦见王道之易孟子以农桑言王道周公之心也风终于周公雅终于召旻有周召之臣则变者可以复于正子击好晨风黍离而慈父感悟周磐诵汝坟卒章而为亲从仕王衰读蓼莪而三复流涕裴安祖讲鹿鸣而兄弟同食可谓兴于诗矣李枏和伯亦自言吾于诗甫田悟进学衡门识处世此可为学诗之法太史公谓仁义陵迟鹿鸣刺焉蔡邕琴操鹿鸣周大臣所作也王道衰大臣知贤者幽隐弹弦风谏汉太乐食举十三曲一曰鹿鸣杜夔𫝊旧雅乐四曲一曰鹿鸣二曰驺虞三曰伐檀四曰文王皆古声辞琴操曰古琴有诗歌五曲曰鹿鸣伐擅驺虞鹊巢白驹蔡邕琴赋云鹿鸣三章鹿鸣在宵雅之首马蔡以为风刺盖齐鲁韩三家之説犹关雎刺时作讽也宵雅肄三丽泽论説以为夜诵此门人记録之失读诗记取郑董二子以宵为小则夜诵之説非矣刘原父曰南陔以下六篇有声无诗故云笙不云歌有其义亡其辞非亡失之亡乃无也朱子谓古经篇题之下必有谱焉如投壶鲁薛鼓之节而亡之诗芑有三薄言采芑菜也丰水有芑草也维穈维芑白梁粟也礼记引丰水有芑郑氏注芑枸檵也杞有三无折我树把柳属也南山有杞在彼把棘梓把也集于苞把言采其杞隰有杞桋枸檵也荼有三谁谓荼苦苦菜也有女如荼茅秀也以薅荼蓼陆草也薄伐玁狁至于太原后汉西羌𫝊穆王西征犬戎迁戎于太原夷王衰弱荒服不朝乃命虢公率六师伐太原而戎至于俞泉宣王遣兵伐太原戎不克盖自穆王迁戎于太原而太原为戎狄之居宣王仅能驱之出境而已其后料民太原而戎患益深骊山之祸已兆于此其端自穆王迁戎始西周之亡犹西晋也书此以补诗説之遗史记周纪懿王之时王室遂衰诗人作刺汉匈奴𫝊懿王时王室遂衰戎狄交侵暴虐中国中国被其苦诗人始作疾而歌之曰靡室靡家猃狁之故岂不日戒猃狁孔棘注云小雅采薇之诗也古今人表懿王时诗作注政道既衰怨刺之诗始作然则采薇为懿王之诗矣诗谱序懿王始受谮亨齐哀公夷王失礼之后弼不尊贤正义谓变风之作齐卫为先齐哀公当懿王卫顷公当夷王故先言此也愚谓采薇正雅当从毛氏若变风则始于懿王史记匈奴𫝊周襄王与戎狄伐郑戎狄逐襄王于是戎狄或居于陆浑东至于卫侵盗暴虐中国中国疾之故诗人歌之曰戎狄是膺薄伐猃狁至于太原出舆彭彭城彼朔方汉匈奴𫝊则曰宣王兴师命将以征伐之诗人美大其功曰薄伐猃狁至于太原出车彭彭城彼朔方以六月为宣王诗是也以鲁颂六月出车为襄王诗以出车为宣王诗而史汉又不同皆未详文王之诗曰文王孙子本支百世凡周之士不显亦世此周所以兴也宣王之后为幽王斯干之祥黍离之萌也大师皇父之后为皇父卿士尹吉甫之后为尹氏大师蹶父之后为蹶维趣马申伯之后为申侯则与犬戎灭宗周矣君臣皆弗克绍周焉得不替乎吉甫作诵美诗以名着者也家父作诵以究王讻寺人孟子作为此诗刺诗以名着者也为吉甫易为家父孟子难皇父孔圣自谓圣也具曰予圣君臣俱自谓圣也自圣者乱亡之原光武诏上书者不得言圣大哉言乎既克有定靡人弗胜言天之胜人也藐藐昊天无不克巩言天之终定也申包胥曰人衆者胜天人曷尝能胜天哉天定有迟速耳诗所以明天理也故不云人胜天凡百君子各敬尔身胡不相畏不畏于天荆公谓世虽昏乱君子不可以为恶自敬故也畏人故也畏天故也愚谓诗云周宗既灭哀痛深矣犹以敬畏相戒圣贤心学守而勿失中夏虽亡而义理未尝亡世道虽坏而本心未尝坏君子修身以俟命而已岂不欲往畏我友朋畏人也胡不相畏不畏于天畏天也不畏人则亦云可使怨及朋友畏天则神之听之介尔景福郑用三良未可间卫多君子未有患季梁忠谋彊敌畏汲直守节乱萌弭诗曰无竞维人四方其训之正先谏诛嬴运促李云忠陨汉宗覆章华罹僇陈业隳昭图婴祸唐鼎移诗曰曾是莫听大命以倾君子在下位犹足以美风俗汉之清议是也小人在下位犹足以坏风俗晋之放旷是也诗云君子是则是傚巧言如簧颜之厚矣羞恶之心未亡也不愧于人不畏于天无羞恶之心矣天人一也不愧则不畏车攻东有甫草郑笺云郑有甫田谓圃田郑薮也止斋周礼説云诗不以圃田系郑愚谓宣王封弟友于郑在畿内咸林圃田泽左氏谓之原圃宣王时非郑地小雅安得系于郑乎尔雅郑有圃田盖指东迁后之郑言之诗小𫝊云诗有夏正无周正七月陈王业六月北伐十月之交刺纯隂用事而日食四月维夏六月徂暑言暑之极其至皆夏正也而独谓十月之交为周正可乎汉厯幽王无八月朔食而唐厯则有之识者疑其傅㑹而为此也愚按正义谓校之无术而大衍厯日蚀议云虞以厯推之在幽王六年虞造梁大同厯非始于唐也郑笺谓周之十月夏之八月故厯家因之孙莘老解春秋用郑説谓八月秋之分日食秋分而诗人丑之安得曰分至不为灾也苏子由陈少南皆以十月为阳月朱文公从之宋书礼志载魏史官之言曰黄帝颛顼夏殷周鲁六厯皆无推日蚀法但有考课疎密而已尝攷通鑑皇极经世秦始皇八年岁在壬戌吕氏春秋云维秦八年岁在涒滩厯有二年之差后之算厯者于夏之辰弗集房周之十月之交皆欲以术推之亦已疎矣沈存中云日食正阳之月先儒止谓四月非也正谓四月阳谓十月子由诗説与存中同元城谓韩诗有雨无极篇序云雨无极正大夫刺幽王也篇首多雨无其极伤我稼穑八字朱子曰第一二章皆十句增之则长短不齐又此诗正大夫离居之后御之臣所作其曰正大夫刺幽王者非是解颐新语亦云韩诗世罕有其书或出于好事者之傅㑹盐铁论引诗曰方叔元老克壮其犹故商师若乌周师为荼盖谓商用少而周用老也小弁赵岐谓伯竒之诗伯竒仁人而父虐之故作小弁之诗曰何辜于天亲亲而悲怨之辞也又谓鸱鸮之篇刺邠君盖汉儒言诗多异説论衡亦云伯竒放流首髪早白诗云惟忧用老韩诗箌彼甫田箌卓也尔雅释诂箌大也郭璞注云箌义未闻岂未见韩诗故邪大东维北有斗或以为南斗或以为北斗朱子集传兼取二説吕氏春秋谓舜自为诗曰普天之下莫非王土率土之滨莫非王臣疑与咸邱䝉同一説而託之于舜袁孝政释刘子曰魏武公信谗诗刺之曰营营青蝇止于藩岂弟君子无信谗言此小雅也谓之魏诗可乎朱子诗传采菽天子所以荅鱼藻也黍苗宣王时美召穆公之诗皆非刺诗愚按国语注采菽王赐诸侯命服之乐也黍苗道召伯述职劳来诸侯也韦昭已有是説郑康成先通韩诗故注二礼与笺诗异如先君之思以畜寡人为定姜之诗生甫及申为仲山甫申伯又不濡其翼维禹敶之上天之载匪革其犹汭泦之即至于汤齐是也注礼记与注易异如东邻西邻是也乱离瘼矣奚其适归新经义云乱出乎上而受患常在下及其极也乃适归乎其所出矣噫宣靖之际其言验矣而兆乱者谁欤言与行违心与迹异荆舒之谓也单穆公曰旱鹿之榛楛殖故君子得以易乐干禄焉若夫山林匮竭林鹿散亡薮泽肆既君子将险哀之不暇而何易乐之有焉诵险哀二字此文中子所以有帝省其山之叹也天地变化草木蕃况贤者而不乐其生乎天地闭贤人隐况草木而得遂其性乎旱麓毛氏云旱山名也曹氏按汉地理志汉中南郑县有旱山沱水所出东北入㵄旱山在梁州之境与汉广相近故取以兴焉鼍鸣如鼔新经之説也解颐新语取之凿矣贾谊书容经篇谚曰君子重袭小人无由入正人十倍邪辟无由来古之人其谨于所近乎诗曰芃芃棫朴薪之槱之济济辟王左右趣之此言左右日以善趣也此即选左右之説爰延亦云善人同处则日闻嘉训恶人从游则日生邪情维申及甫维周之翰申甫之地为形势控扼之要甫即吕也吕刑一曰甫刑史伯曰当成周者南有申吕左氏𫝊楚子重请申吕以为赏田申公巫臣曰不可此申吕所以邑也是以为赋以御北方盖楚得申吕而始彊兹所以为周室之屏翰欤汉地理志南阳宛县申伯国诗书及左氏注不言吕国所在史记正义引括地志云故吕城在邓州南阳县西徐广云吕在宛县水经注亦谓宛西吕城四岳受封然则申吕汉之宛县也髙帝入关光武起兵皆先取宛其形势可见李忠定曰天下形势闗中为上襄邓次之礼记孔子闲居诗曰维岳降神生甫及申郑康成注言周道将兴五岳为之生贤辅佐仲山甫及申伯为周之干臣愚谓仲山甫犹仪礼所谓伯某甫也周语云樊仲山父盖甫与父同若以仲山甫为甫则尹吉甫蹶父皇父程伯休父亦可以言甫矣近世説诗者乃取此而舍笺𫝊爱竒之过也左氏𫝊曰诸侯释位以间王政宣王有志而后效官云汉之序曰内有拨乱之志非立志何以成中兴之功宣王晏起姜后请愆则庭燎之箴始勤终怠可见矣杀其臣杜伯而非其罪则沔水之规谗言其兴可见矣祈父𫝊谓宣王之末司马职废羌戎为败按通鑑外纪三十三年王伐太原戎不克三十八年王伐条戎奔戎王师败绩三十九年战于千亩王师败绩于姜氏之戎四十一年王征申戎破之转予于恤盖谓此四役也尹氏不平此幽王所以亡春秋于平王之末书尹氏卒见权臣之继世也于景王之后书尹氏立王子朝见权臣之危国也诗之所刺春秋之所讥以此坊民犹有五侯擅汉三马食曹之祸召彼故老讯之占梦于是即我御事罔或耆寿俊在厥服矣好谗慝暗昧近顽童穷固矣商之咈其耉长吴之播弃黎老与乱同事也宣三十年有兔舞于镐京而赫赫宗周有寖微之象矣幽二年三川竭岐山崩而陵谷易处有将亡之形矣匪降自天职竞由人致此者人也岂天所为哉裳裳者华兴贤者功臣之子孙世臣与国升降者也王朝则周召二公夹辅王室家父仍叔二雅旧人厯汾王之乱平王之迁犹在也侯国则翼之九宗遂之四氏与封建之法相维持彼汉之彧羣魏之荀何江左之渊俭唐季之崔栁岂世臣之谓乎执我仇仇亦不我力周所以替也虽不能用吾慭寘之于耳楚所以乱也君且休矣吾将思之汉所以微也择三有事亶侯多藏贪墨之臣为蟊贼小东大东杼柚其空聚敛之臣为斧斤文侯之命所谓殄资泽于下民也是时虢石父好利用事而皇父以卿士为羣邪之宗神之听之终和且平朋友之信可质于神明神之听之式谷以女正直之道无愧于幽隐杨泉物理论曰稻梁菽各二十种为六十疏果之实助谷各二十凡为百谷故诗曰播厥百谷诗谱引𫝊曰文王基之武王凿之周公内之疏云未知此𫝊在何书三代之礼有损益而所因者未之有改也以公刘之诗考之君之宗之宗法始于此其军三单军制始于此彻田为粮彻法始于此周礼有自来矣咨女殷商犹贾山之借秦为谕也周公戒成王无若殷王受又曰宜鉴于殷骏命不易人君常闻危亡之言则可保其安存矣靡哲不愚司空图之耐辱也善人载尸裴度之晩节也孔子于烝民加四字而意自明于缗蛮曰于止知其所止可以人而不如鸟乎此説诗之法韩子于菁菁者莪屑屑训释盖少作也晩岁引诗言老成人重于典刑简而当矣考之周语立鲁公子戏则仲山甫谏料民太原则仲山甫又谏然听之藐藐也当时公卿唯虢文公谏不籍千亩而他无闻焉此诗人所以有爱莫助之之叹溥彼韩城燕师所完郑笺以燕为燕安王肃云今涿郡方城县有韩侯城燕北燕国愚谓诗云奄受北国肃説为长韩侯出祖出宿于屠毛氏曰屠地名不言所在潏水李氏以为同州䣝谷今按説文有左冯翊䣝阳亭冯翊即同州也潏水之言信矣汉恩泽侯表曰帝舅縁大雅申伯之意后之宠外戚者率以是借口自宣王裦申伯而申侯终以召戎祸犹可以为万世法乎外戚秉政未或不亡汉亡于王莽何进晋亡于贾谧唐几亡于杨国忠石晋亡于冯玉盗言孔甘寇攘式内皆孟子所谓民贼也有民贼则贼民兴汉傅燮曰天下之祸不由于外皆兴于内唐裴度曰欲平贼当先清朝廷真文忠公曰内有衣冠之盗而后外有干戈之盗大师维垣郑笺以为三公王介甫以为大衆朱子集𫝊从王説维天之命传引孟仲子曰大哉天命之无极而美周之礼也诗谱云子思论诗于穆不已孟仲子曰于穆不似閟宫传引孟仲子曰是禖宫也序録云子夏传曾申申传魏人李克克𫝊鲁人孟仲子笔谈云彼徂矣岐有夷之行朱浮𫝊作彼岨者岐有夷之行今按后汉朱浮传无此语西南夷传朱辅上疏曰诗云彼徂者岐有夷之行注引韩诗薛君𫝊曰徂往也盖误以朱辅为朱浮亦无岨字欧阳公时世论曰昊天有成命二后受之成王不敢康所谓二后者文武也则成王者成王也当是康王已后之诗执竞不显成康所谓成康者成王康王也当是昭王已后之诗噫嘻曰噫嘻成王者亦成王也范蜀公正书曰昊天有成命言文武受天命以有天下而成王不敢以逸豫为也此扬雄所谓康王之时颂声作于下自彼成康奄有四方祀武王而述成康见子孙之善继也班孟坚曰成康没而颂声寝言自成康之后不复有见于颂也朱子集传与欧范之説合昊天有成命二后受之成王不敢康朱子引国语叔向曰是道成王之德也成王能明文昭定武烈者也其为祀成王之诗无疑愚观贾谊书礼容语引叔向曰二后文王武王成王者武王之子文王之孙也文王有大德而功未就武王有大功而治未成及成王承嗣仁以临民故称昊天焉其义尤明欧阳公诗论古今诸儒谓来牟为麦者更无他书所见直用二颂毛郑之説来牟为麦始出于毛郑而二家所据乃臆度伪大誓不可知之言愚按刘向封事引饴我釐麰釐麰麦也始自天降文选注引韩诗贻我嘉薛君曰大麦也毛郑之説未可以为非陈少南不取鲁颂然思无邪一言亦在所去乎晋姜鼎铭曰保其孙子三寿是利鲁颂三寿作朋盖古语也先儒以为三卿恐非商周之颂皆以告神明太史公曰成王作颂推己惩艾悲彼家难至鲁颂始为溢美之言所谓善颂善祷者非商周之体也后世作颂倣鲁而近谀又下矣或谓文之繁简视世之文质然商质而周文商颂繁而周颂简文不可以一体观也法言曰正考甫常晞尹吉甫矣公子奚斯常晞正考甫矣司马公注扬子谓正考甫作商颂奚斯作閟宫之诗故云然愚按史记宋世家襄公之时修仁行义欲与盟主其大夫正考甫美之故追道契汤髙宗殷所以兴作商颂注云韩诗章句美襄公乐记温良而能断者宜歌商郑康成注谓商宋诗盖用韩诗説也考之左传正考甫佐戴武宣世本正考甫生孔父嘉为宋司马华督杀之而絶其世皆在襄公之前安得作颂于襄公之时乎后汉曹褒传奚斯颂鲁考甫咏殷注引韩诗新庙奕奕奚斯所作薛君𫝊云是诗公子奚斯所作正考甫孔子之先也作商颂十二篇诗正义云奚斯作新庙而汉世文人班固王延寿谓鲁颂奚斯作谬矣然扬子之言皆本韩诗时毛诗未行也长发大禘笺云郊祭天也雝禘大祖笺云大祭也大于四时而小于祫郑康成以祭天为禘与宗庙大祭同名春秋纂例赵子已辨其失矣王肃以禘祫为一祭亦非也禘与祫异祫则太祖柬向毁庙及羣庙之主昭南穆北合食于太祖禘则祖之所自出者东向惟以祖配之今混禘于祫宗庙有祫无禘范寗谷梁序孔子就太师正雅颂因鲁史修春秋列黍离于国风齐王德于邦君明其不能复雅政化不足以被羣后也然左传襄二十九年季札观乐于鲁已为之歌王矣孔子至哀十一年始自卫反鲁乐正雅颂得所则降王于国风非孔子也隰有苌楚笺云人少而端悫则长大无情慾胡邦衡解学记取之吕氏春秋甯戚饭牛居车下望桓公而悲击牛角疾歌髙诱注以为歌硕鼠不知何所据四月秀葽诸儒不详其名唯説文引刘向説以为苦葽曹氏以尔雅本草证之知其为逺志董氏举侯包言衞武公作抑诗使人日诵于其侧朱子谓不知此出在何处愚考侯包之説见于诗正义隋经籍志韩诗翼要十卷侯包撰然则包学韩诗者也秦诗在其板屋西戎地寒故以板为屋张宣公南岳唱酬序云方广寺皆板屋问老宿云用瓦辄为冰雪冻裂自此如髙台上封皆然唐棣之华维常之华协车字黍稷方华协涂字隰有荷华协且字曹氏谓华当作音敷盖古车本音居易曰睽孤见豕负涂载鬼一车来徐徐困于金车其音皆然至説文有尺遮之音乃自汉而转其声愚按何彼秾矣释文或云古读华为敷与居为韵后放此朱文公集𫝊并着二音而以音敷为先野有蔓草零露漙兮有美一人清扬婉兮漙音团集𫝊叶上兖反颜氏正俗云按吕氏字林作上兖反训云露貌音与婉类蓺麻如之何衡从其亩颜氏云礼今也衡缝衡即横也不劳借音徐氏音横失之矣干旄四马至于五之六之犹缁衣之改为也权舆四簋至于每食不饱犹醴酒之不设也君子之去就于其心不于其礼营谢戍申其笃于母家一也一美焉一刺焉宣王亲亲平王忘雠也孝经言卿大夫之孝曰非先王之法服不敢服非先王之法言不敢道非先王之德行不敢行孟子谓曹交曰服尧之服诵尧之言行尧之行圣贤之训皆以服在言行之先盖服之不衷则言必不忠信行必不笃敬中庸修身亦先以齐明盛服都人士之狐裘黄黄所以出言有章行归于周也召公是似南仲大祖世济其美也逵有充超叛鉴蘓文忠慨焉彧附曹羣忘汉朱文公悕焉敬之羣臣进戒嗣王荀子云天子即位上卿进曰能除患则为福中卿进曰先事虑事先患虑患下卿进曰敬戒无怠羣臣进戒始以敬三卿授䇿终以敬此心学之原也伊尹训太甲曰祗厥身召毕告康王曰今王敬之哉皆以此为告君第一义叶氏云汉世文章未有引诗序者魏黄初四年诏云曹诗刺逺君子近小人盖诗序至此始行朱子诗序辩説多取郑渔仲诗辩妄艾轩谓欧阳公诗本义不当谓之本义古人㫖意精粹何尝如此费辞唐志毛诗草木虫鱼图二十卷开成中文宗命集贤院修撰并绘物象学士杨嗣复张次宗上之按名贤画録太和中文宗好古重道以晋明帝朝衞协画毛诗图草木鸟兽古贤君臣之像不得其真召程修己图之皆按经定名任意採掇由是冠冕之制生植之姿逺无不详幽无不显然则所图非止草木虫鱼也格物之学莫近于诗关关之雎挚有别也呦呦之鹿食相唿也德如鸤鸠言均一也德如羔羊取纯洁也仁如驺虞不嗜杀也鸳鸯在梁得所止也桑扈啄粟失其性也仓庚阳之侯也鸣鵙隂之兆也蒹葭露霜变也桃虫拚飞化也鹤鸣于九臯声闻于野诚不可揜也鸢飞戾天鱼跃于渊道无不在也南有乔木正女之操也隰有荷华君子之徳也匪鳣匪鲔避危难也匪兕匪虎慨劳役也蓼莪常棣知孝友也蘩苹行苇见忠信也葛屦褊而羔裘怠也蟋蟀俭而蜉蝣奢也爰有树檀其下维谷美必有恶也周原膴膴堇荼如饴恶可为美也黍以为稷心眩于视也蝇以为鸡心惑于听也緑竹猗猗文章着也皎皎白驹贤人隐也赠以勺药贻我握椒芳馨之辱也焉得谖草言采其蝱忧思之深也柞棫斯拔侯薪侯蒸盛衰之象也鳯凰于飞雉离于罗治乱之符也相鼠硕鼠疾恶也采葛采苓伤谗也引而伸之触类而长之有多识之益也诵诗三百不能专对不足以一献皆诵言而忘味者也自赐商之后言诗莫若孟子其述孔子之言以为知道者二鸱鸮烝民是也如灵台皇矣北山云汉小弁凯风深得诗人之心以意逆志一言而尽説诗之要学诗必自孟子始申毛之诗皆出于荀卿子而韩诗外传多述荀书今考其言采采卷耳鸤鸠在桑不敢暴虎不敢冯河得风雅之㫖而引逸诗尤多其孔笔所删欤法言曰守儒辕固申公二子无愧于言诗矣王式以三百五篇谏亦其次也彼説诗解颐者能无愧乎草木鸟兽虫鱼疏陆玑字元恪所撰非陆机也郑氏诗谱徐整畅太叔裘隐隋志太叔求及刘炫注古今书録云徐正阳注馆阁书目谓注者为太叔求而不考序録徐正阳疑即徐整误以整为正畅为阳也诗纬含神雾曰集㣲揆着上统元皇下序四始罗列五际又曰诗者天地之心君德之祖百福之宗万物之户也推度灾曰建四始五际而八节通汎厯枢曰午亥之际为革命卯酉之际为改正辰在天门出入候听卯天保也酉祈父也午采芑也亥大明也大明在亥水始也四牡在寅木始也嘉鱼在巳火始也鸿雁在申金始也翼奉学齐诗闻五际之要十月之交篇郎顗曰四始之缺五际之戹五际本于齐诗四始与毛诗序异盖习闻其説而失之也曹氏论诗云诗之作本于人情自生民以来则然太始天皇之䇿包羲罔罟之章葛天之八阕康衢之民謡愚按素问天元纪大论鬼臾区曰积考太始天元册文曰太虚寥廓肇基化元万物资始五运终天布气真灵总统坤元九星悬朗七曜周旋曰隂曰阳曰柔曰刚幽显既位寒暑弛张生生化化品物咸章盖古诗之体始于此然伊川谓素问出于战国之末文粹李行修云刘迅説诗三千言言诗者尚之今考迅作六説以继六经自孔氏至考乱凡八十九章取汉史诏书及羣臣奏议以拟尚书又取房中歌至后庭鬬百草临春乐少年子之类凡一百四十二篇以拟雅章又取巴渝歌白头吟折杨栁至谈容娘以比国风之流然文中子尝续经矣朱子谓髙文武宣之制岂有精一执中之传曹刘颜谢之诗岂有物则秉彛之训况迅乎艾轩曰九德九夏雅颂之流也貍首风也豳之雅颂犹鲁颂也薛士龙曰诗之音律犹易之象数説诗者谓宋襄公作䪫钟之乐按博古图有宋公成䪫钟大晟乐书应天得六钟篆其𢃄曰茎钟诏谓获英茎之器于受命之邦此姦谀傅㑹之言宋公成亦非襄公用以説诗陋矣大学止于至善引诗者五齐家引诗者三朱子谓咏叹滛液其味深长最宜潜玩中庸末章凡八引诗朱子谓衣锦尚絅至不显惟徳始学成徳之序也不大声以色至无声无臭赞不显之徳也反复示人至深切矣孝经引诗十引书一张子韶云多与诗书意不相类直取圣人之意而用之是六经与圣人合非圣人合六经也或引或否卷舒自然非先考诗书而后立意也六经即圣人之心随其所用皆切事理此用经之法束晳补亡诗循彼南陔释曰陔陇也羣经音辩云序曰孝子相戒以养陔当训戒乡饮酒燕礼宾醉而出奏陔夏郑氏注陔之言戒也以陔为节明无失礼与诗序义协愚按春官乐师郑司农注今时行礼于大学罢出以鼓陔为节荀子曰善为诗者不説程子之优游玩味吟哦上下也董子曰诗无达诂孟子之不以文害辞不以辞害志也曹子建表忍垢茍全则犯诗人胡颜之讥诗无此句李善引毛诗曰何颜而不速死也今相鼠注无之説文叙云其称诗毛氏者皆古文也以今诗考之其文多异得此为蟾蠩硕大且㜝为重颐皆韩诗之説也蔡邕正交论云周德始衰颂声既寝伐木有鸟鸣之刺是以正雅为刺也春秋时诸侯急攻战而缓教化其留意学校者唯鲁僖公能修泮宫卫文公敬教劝学他无闻焉郑有子衿城阙之刺子产仅能不毁乡校而已吴才老诗叶韵补音序曰诗音旧有九家唐陆徳明定为一家之学开元中修五经文字我心惨惨为懆伐鼓渊渊为皆与释文异乃知徳明之学当时亦未必尽用取萧祭脂曰其香始升为酒为醴曰有飶其香古所谓香者如此韦彤五礼精义云祭祀用香今古之礼并无其文隋志曰梁天监初何佟之议郁鬯萧光所以达神与其用香其义一也考之殊无依据开元开宝礼不用诞后稷之穑有相之道疏云种之必好似有神助吕氏春秋后稷曰子能使子之野尽为泠风乎六尺之耜所以成亩也其博八寸所以成甽也耨柄尺此其度也其耨六寸所以间稼也汉赵过曰后稷始甽田兴雨祁祁雨欲徐徐则入土盐铁论云周公太平之时雨不破块旬而一雨雨必以夜以按徂旅孟子作以遏徂莒韩非云文王克莒夏屋渠渠笺云设礼食大具其意勤勤正义王肃云大屋崔骃七依説宫室之美云夏屋渠渠文选灵光殿赋注引七依作蘧蘧檀弓见若覆夏屋者矣注夏屋今之门庑其形旁广而卑正义殷人以来始屋四阿夏家之屋唯两下而已无四阿如汉之门庑文王之治由身及家风始于关雎雅始于大明而思齐又关雎之始也家人之九五曰王假有家卫武公自警曰慎尔出话敬尔威仪无不柔嘉古之君子刚中而柔外仲山甫之徳柔嘉维则随㑹柔而不犯韩文公为王仲舒铭曰气鋭而坚又刚以严哲人之常与其友处顺若妇女何徳之光尔土宇昄章必曰俾尔弥尔性务广地而不务广徳者人君之深戒也不务徳而勤逺略齐之霸所以衰狄之广莫于晋为都晋之乱所以萌风俗世道之元气也观葛生之诗尧之遗风变为北方之强矣观驷驖小戎之诗文武好善之民变为山西之勇勐矣晋秦以是彊于诸侯然晋之分为三秦之二世而亡风俗使然也是以先王之为治威彊不足而徳义有余商之季也有故家遗俗焉周之衰也懐其旧俗焉皇皇后帝皇祖后稷鲁以稷配天周之东迁始僭礼矣夫子以为周公之衰而史克何美焉齐百庭燎晋请王章习以为常礼乐安得不自大夫出乎朱子发曰诗全篇削去者二千六百九十四篇如貍首曾孙之类是也篇中删章者如唐棣之华偏其反而岂不尔思室是逺而之类是也章中删句者如巧笑倩兮美目盼兮素以为绚兮是也句中删字者如谁能秉国成不自为政卒劳百姓是也止斋曰国风作而二南之正变矣邶鄘曹郐特㣲国也而国风以之终始盖邶鄘自别于卫而诸侯浸无统纪及其厌乱思治追懐先王先公之世有如曹郐然君子以为是二南之可复世无周公谁能正之是故以豳终困学纪闻卷三困学纪闻卷四钦定四库全书困学纪闻卷四宋王应麟撰周礼汉河间献王得周官而武帝谓末世渎乱不验之书唯唐太宗夜读之以为真圣作曰不井田不封建而欲行周公之道不可得也人君知此经者太宗而已刘歆始用之蘓绰再用之王安石三用之经之蠹也唯文中子曰如有用我执此以往程伯子曰必有闗雎麟趾之意然后可以行周官之法度儒者知此经者王程二子而已汉志谓之周官经序録云刘歆始建立周官经以为周礼意者周礼之名昉此乎然后汉书云郑衆𫝊周官经后马融作周官𫝊授郑𤣥𤣥作周官注犹未以周礼名也隋志自马融注已下始曰周官礼五峯胡氏云周官司徒掌邦教敷五典司空掌邦土居四民世传周礼阙冬官未尝阙也乃冬官事属之地官程泰之云五官各有羡数天官六十三地官七十八春官七十夏官六十九秋官六十六盖断简失次取羡数凡百工之事归之冬官其数乃周俞庭椿为复古编亦云司空之篇杂出于五官之属九峯蔡氏云周公方条治事之官而未及师保之职冬官亦阙首末未备周公未成之书也考工记或以为先秦书而礼记正义云孝文时求得周官不见冬官一篇乃使博士作考工记补之马融云孝武开献书之路周官出于山巖屋壁汉书谓河间献王得之非孝文时也序録云李氏上五篇失事官一篇取考工记补之六艺论云壁中得六篇误矣齐文惠太子镇雍州有盗发楚王冢获竹简书青丝编简广数分长二尺有得十余简以示王僧䖍僧䖍曰是科斗书考工记周官所阙文也汉时科斗书已废则记非博士所作也易氏云考工记非周书也言周人上舆而有梓匠之制言周人明堂而有世室重屋之制言沟洫浍川非遂人之制言旂旗旟旐非大司马司常巾车之制眡周典大不类礼器经礼三百郑氏注谓即周礼三百六十官汉志礼经三百臣瓒注云周礼三百是官名也礼经谓冠昏吉凶盖以仪礼为经礼也朱子从瓒説谓周礼乃设官分职之书礼典在其中而非专为礼设也郑康成释经以纬书乱之以臆説汨之而圣人之微指晦焉徐氏微言谓郑注误有三王制汉儒之书今以释周礼其误一司马法兵制也今以证田制其误二汉官制皆袭秦今引汉官以比周官小宰乃汉御史大夫之职谓小宰如今御史中丞如此之类其误三鹤山谓以末世弊法释三代令典如以汉算拟邦赋以莽制拟国服止斋谓以周礼为非圣人之书者以说之者之过也张禹以论语文其谀刘歆以周官文其姦犹以诗礼发冢也禹不足以玷论语而以歆訾周官可乎易氏总义云府史胥徒通典总言其为六万三千六百七十五人愚考之通典周六万三千六百七十五员内二千六百四十三人外诸侯国官六万一千三十二人此乃官数非谓府史胥徒也嫔御奄寺饮食酒浆衣服次舍器用货贿皆领于冢宰冕弁车旗宗祝巫史卜筮瞽侑皆领于宗伯此周公相成王格心辅德之法周之兴也滕侯为卜正吕伋为虎贲氏侍御仆从罔非正人左右携仆庶常吉士及其衰也昬㭬靡共妇寺阶乱膳夫内史趣马师氏缔交于嬖宠琐琐姻亚私人之子窃位于王朝至秦而大臣不得议近臣矣至汉而中朝得以诎外朝矣至唐而北司是信南司无用矣由周公之典废也间有诘责幸臣如申屠嘉奏劾常侍如杨秉宫中府中为一体如诸葛武侯可谓知宰相之职者唐太宗责房𤣥龄以北门营缮何预君事岂善读周礼者哉我朝赵普于一熏笼之造亦制以有司之法李沆于后宫之立奏以臣沆不可赵鼎于内苑移竹责宦者罢其役庶几古大臣之风矣五峯乃谓周公不当治成王燕私之事殆未之思也李泰伯曰内宰用大夫士世妇每宫卿二人皆分命贤臣以参检内事汉食货志太公为周立九府圜法颜师古注周官太府玉府内府外府泉府天府职内职金职币皆掌财币之官故曰九府愚按尔雅医无闾之珣玗琪㑹稽之竹箭梁山之犀象华山之金石霍山之珠玉崑崙之璆琳琅玕幽都之筋角斥山之文皮岱岳之五谷鱼盐是谓九府五峯胡氏皇王大纪所述与尔雅同而继之曰尚父立圜法轻重以铢通九府之货又按史记列𫝊吾读管氏轻重九府刘向别録曰九府书民间无有索隐谓其书论铸钱之轻重盐铁论文学曰管仲设九府徼山海通典亦云太公立九府之货然则九府太公立之管仲设之其名列于尔雅盖即管氏书也大纪之説得之颜注恐非九嫔注引孔子曰日者天之明月者地之理孝经援神契之言也何休公羊𫝊序引孔子有云吾志在春秋行在孝经孝经钩命决之言也汉儒以纬书孔子所作宫伯掌王宫之士庶子汉诸侯子入宿卫齐王之弟章是也入京师受业楚王之子郢客是也其制犹古奄止于上士抑其权也唐太宗诏内侍省不立三品官不任以事然内侍并列于六省开奄尹与政之阶与周典统于冢宰异矣八则礼俗以驭其民吕微仲谓庶民可叅之以俗士以上专用礼此説非也大𫝊百志成故礼俗刑吕成公谓礼俗不可分为两事制而用之谓之礼习而安之谓之俗若礼自礼俗自俗不可谓之礼俗王之膳服虽不㑹而九式有羞服之式冢宰所均节也待王之膳服不过以关市之赋则其用简矣司徒掌教不言财司马掌政不言兵乡遂九畿兵财在其中井田封建足食足兵之本也周官之法不行无善教善政于是忧财用畏夷狄矣乡有军制无田制遂有田制无军制大司徒建邦国以土圭土其地匠人建国昼参诸日中之景夜考之极星诗定之方中𫝊云度日出日入以知东西南视定北准极以正南北愚按晏子春秋景公新成柏寝之室使师开鼓琴师开左抚宫右弹商曰室夕东方之声薄西方之声扬公召大匠曰室何为夕大匠曰立室以宫矩为之于是召司空曰立宫以城矩为之明日晏子朝公曰先君太公立宫何为夕对曰古之立国南望南斗北戴枢星彼安有朝夕哉而以今之夕者周之建国国之西方以尊周也公曰古之臣乎枢星即极星也公刘居豳既景迺冈然则尚矣蔡邕明堂论曰王居明堂之礼南门称门西门称闱故周官有门闱之学师氏教以三徳守王门保氏教以六艺守王闱然则师氏居东门南门保氏居西门北门也朱子大学章句序王宫有学盖谓此鲁孝公之为公子尝入京师为国子人称其孝宣王命之导训诸侯他书言国子者唯周语焉师氏三德朱子曰至徳以为道本明道先生以之敏德以为行本司马温公以之孝徳以知逆恶赵无愧徐仲车之徒以之牧誓顾命皆言师氏云汉之𫝊曰年谷不登则师氏弛其兵文王世子大司成注以为师氏而楀维师氏以刺匪其人九两师以贤得民注谓诸侯师氏言贤者以身教也后妃亦有之葛覃云言告师氏保氏九数郑司农云今有重差夕桀句股释文夕音的此二字非郑注愚按少仪正义引郑司农云今有重差句股马融干宝等更云今有夕桀各为二篇未知所出则夕桀二字后人附益非郑注信矣刘徽九章算经序云包牺氏始画八卦作九九之术以合六爻之变黄帝建厯纪协律吕𨽻首作数周公制礼有九数九数之流则九章是矣汉张苍耿寿昌皆善算因旧文删补故校其目与古或异而所论多近语里宰以岁时合耦于耡注云耡者里宰治处也若今街弹之室于此合耦使相佐助疏谓汉时在街置室检弹一里之民金石録有中平二年正月都乡正街弹碑在昆阳城中赵明诚失于考礼注而郦氏注水经洪氏𨽻释皆以街为卫又误矣汉食货志言古制云春将出民里胥平旦坐于右塾邻长坐于左塾毕出然后归夕亦如之里胥之塾其即里宰所谓耡者欤庖人注青州之蟹胥集韵蝑蟹醢四夜切笾人注鱐者析干之出东海陆广微吴地记云阖闾思海鱼而难于生致治生鱼盐渍而日干之故名为鲞管子地员篇九州之土为九十物每土有常而物有次羣土之长是唯五粟次曰五沃次曰五位次曰五蘟次曰五壤次曰五浮凡上土三十物种十二物中土曰五怸次曰五纑次曰五壏次曰五剽次曰五沙次曰五塥凡中土三十物种十二物下土曰五犹次曰五次曰五殖次曰五觳次曰五凫次曰五桀凡下土三十物种十二物凡土物九十其种三十六按大司徒以土会之法辨五地之物生以土宜之法辨十二壤之物而知其种此篇亦古制之存者河图谓东南神州曰晨土正南卭州曰深土西南戎州曰淊土正西弇州曰开土正中冀州曰白土西北柱州曰肥土北方𤣥州曰成土东北咸州曰隐土正东扬州曰信土地员篇凡草土之道各有谷造或髙或下各有草土叶下于下于苋苋下于蒲蒲下于苇苇下于雚雚下于蒌蒌下于荓荓下于萧萧下于薜薜下于萑萑下于茅凡彼草物有十二衰按周官有草人此岂其遗制欤土圭度地之法景一寸地差千里一分地差百里王畿千里以寸为法五等诸侯之地以分为法尺有五寸者一万五千里之景也天地相去三万里尝攷隋唐志宋元嘉十九年测于交州何承天谓六百里差一寸后魏永平元年测于洛阳信都芳谓二百五十里差一寸然宋之于阳城魏之于金陵皆隃度未可据也唐开元十二年植表浚仪大率五百二十六里二百七十步差二寸余遂以旧説千里一寸为妄司马公日景图云日行黄道每岁有差地中当随而转移故周在洛邑汉在颍川阳城唐在汴州浚仪潏水李氏云周于洛阳测景説者谓地形西北髙东南下极星在北斗亦在北极星乃天之中也天之中则地之中诸公之地方五百里与武成孟子之言不合子产曰列国一同孟子亦曰鲁方百里明堂位乃云鲁方七百里或谓周官明堂位兼附庸而言职方氏疏云无功纵是公爵惟守百里地谓若虞公虢公旧是殷之公至周仍守百里国以无功故也愚按左氏传虞仲大王之昭也虢仲虢叔王季之穆也皆周所封谓旧是殷之公误矣岁终正治而致事注上其计簿疏云汉时考吏谓之计吏今按説苑晏子治东阿三年景公召而数之明年上计景公迎而贺之韩子外储説西门豹为邺令居期年上计君収其玺新序魏文侯东阳上计钱布十倍史记秦昭王召王稽拜为河东守三岁不上计然则春秋战国时已有上计非始于汉朱文公曰读曹公杜牧孙子见其所论车乘人数诸儒皆所未言唯蔡季通每论此事以考周礼军制皆合愚按孙子作战篇凡用兵之法驰车千驷革车千乗𢃄甲十万曹公注驰车轻车也杜牧注轻车战车也古者车战革车辎车重车也载器械财货衣装司马法曰一车甲士三人步卒七十二人炊家子十人固守衣装五人廐养五人樵汲五人轻车七十五人重车二十五人故二乘兼一百人为一队举十万之衆革车千乘校其费用支计则百万之衆皆可知也左氏𫝊乙卯楚师军于邲丙辰楚重至于邲吕成公谓凡战兵车在前辎重常在兵车之后楚重次日乃至后一日故无钞击之患唐説斋云儒者谓甸出七十五人不知实出百人其七十五人战车也其二十五人重车也古者步百为亩古之百亩为今四十一亩一百六十步古之一井为今三百七十五亩窦俨曰小亩步百周之制也中亩二百四十汉之制也大亩三百六十齐之制也今所用者㵄之中亩盐铁论御史曰古者制田百步为亩先帝哀怜百姓制田二百四十步为一亩通典谓商鞅佐秦以为地利不尽更以二百四十步为亩二説不同禹贡之田九等为掩别楚地亦九等孟子王制为五等而周官止三等解者谓大司徒不易一易再易三等都鄙之制也小司徒上中下地三等六乡之制也遂人上中下地三等有莱者六遂之制也大司马上中下地三等诸侯之制也遂人治野乃乡遂公邑之制匠人沟洫乃采地之制郑康成云周制畿内用夏之贡法税夫无公田邦国用殷之助法制公田不税夫朱文公亦云沟洫以十为数井田以九为数井田沟洫决不可合而永嘉诸儒欲混为一康成注分为二是也愚按李泰伯平土书云周畿内及诸侯一用贡法盖泰伯已与康成异矣非始于永嘉诸儒也刘氏中义以匠人沟洫求合乎遂人治野之制谓遂人言积数匠人言方法然周礼考工各为一书易氏谓匠人前代之制禹尽力乎沟洫濬畎浍距川遂人五沟五涂之制因于古也以水佐耕者丰稻人掌之以水佐守者固司险掌之自乡遂之法弛子驷为田洫而䘮田者以为怨子产作封洫而伍田畴以为谤晋欲使齐尽东其亩而戎车是利甚而两周争东西之流至商鞅决裂阡陌吕政决通川防古制荡然矣古者内为田庐外为沟洫在易之师寓兵于农伏险于顺取下坎上坤之象沟洫之成自禹至周非一人之力沟洫之坏自周衰至秦非一日之积先儒谓井田坏而戎马入中国如入无人之境悲夫人耦牛耦郑氏注合耦并言之疏谓周时未有牛耦耕至汉赵过始教民牛耕今考山海经后稷之孙叔均始作牛耕周益公云孔子有犂牛之言冉耕亦字伯牛贾谊书新序载邹穆公曰百姓饱牛而畊月令季冬出土牛示农耕早晩何待赵过过特教人耦犂费省而功倍尔盬盐引池而化山海经盬贩之泽穆天子传至于盬晋郇瑕氏之地而猗顿用是起者也散盐煑水而成夏书青州之贡职方幽州之利齐之渠展燕之辽东而宿沙初作者也形盐掘地以出之周公閲所云盐虎形也饴盐于戎以取之伊尹所云和之美者大夏之盐也后周四盐之政倣此古者川泽之饶与民共之自海王之篇祈望之守作俑于齐至汉二十倍于古考之汉志盐官三十有五唐有盐之县一百五本朝盐所出者十二路为池二为监七为场二十二为井六百有九法益详而利无遗矣玩物丧志召公以为戒凡式贡之余财以共玩好之用恐非周公之典无逸曰惟正之供外府注泉始盖一品周景王铸大泉而有二品韦昭注周语曰单穆公云古者有母平子子权母而行然则二品之来古而然矣古者以射御为艺孔子曰执射乎执御乎诗曰叔善射忌又良御忌四黄既驾两骖不猗御之善也不失其驰舍矢如破射之善也学射者多矣造父之师泰豆氏尹需之习秋驾皆学御者也説苑谓御者使人恭射者使人端亦正心修身之法货贿用玺节注今之印章也司市注云如今斗检封职金云楬而玺之左𫝊季武子使公冶问玺书追而与之战国䇿欲玺者段干子也蔡邕独断云古者尊卑共用之卫宏云秦以来天子为玺又独以玉为之臣下莫敢用唐又改玺为宝司门正其货贿正者禁其淫侈而归于正也注读为征非是迹人春秋末宋犹有是官左氏哀十四年𫝊迹人来告曰逢泽有介麇焉司禄阙孟子云诸侯恶其害己也而皆去其籍赵氏注今周礼司禄之官无其职是诸侯皆去之故不复存藁人注今司徒府中有百官朝㑹之殿后汉蔡邕集所载百官㑹府公殿下者也古天子之堂未名曰殿説苑魏文侯御廪灾素服辟正殿五日庄子説劒云入殿门不趋盖战国始有是名燕礼注当东霤者人君为殿屋也疏谓汉时殿屋四向流水举汉以况周然汉黄霸𫝊先上殿注谓丞相所坐屋古者屋之髙严通唿为殿不必宫中也大宗伯疏星备云五星初起牵牛岁星一日行十二分度之一十二岁而周天荧惑日行三十三分度之一三十三岁而周天镇星日行二十八分度之一二十八岁而周天太白日行八分度之一八岁而周天辰星日行一度一岁而周天冯相氏疏星备云明王在上则日月五星皆乘黄道保章氏疏星备云五星更王相休废其色不同王则光芒相则内实休则光芒无角不动揺废则少光色顺四时其国皆当也星备之书仅见于此隋唐志皆不着録周五礼之别三十有六唐五礼之仪一百五十有二唐志云自梁以来始以当时所行傅于周官五礼之名各立一家之学九㲈之舞注云当为大㲈愚谓九㲈之名尚矣不必改字説苑孔子至齐郭门之外遇一婴儿挈一壶相与俱行其视精其心正其行端孔子谓御曰趣驱之趣驱之韶乐方作孔子至彼闻韶三月不知肉味齐景公作征招角招盖舜乐之存者刘原父云九招者九名予识其三焉祈征角之谓也山海经夏后开得九辩九歌以下始歌九招于大穆之野帝王世纪启升后十年舞九韶史记禹乃兴九招之乐索隐曰即舜乐箫韶九成艾轩谓劝之以九歌即九招之乐吕氏春秋帝喾命咸黒作为舞声歌九招六列六英帝舜令质修九招六列六英以明帝徳然则九招作于帝喾之时舜修而用之班固律厯志述刘歆之言以律为下生吕为上生郑康成以黄钟三律为下生以㽔宾三律为上生梁武帝钟律纬谓班固夹钟中吕过于无调郑康成有升阳而无降阳陈用之礼书谓自子午以左皆上生子午以右皆下生以郑説为是张文饶翼元曰十二月之律以候月六十日之律以候日月律当一下一上依次而生日律当用㽔宾重上生司马迁刘歆之法月律也吕不韦淮南京房之法日律也晋志取司马而非淮南梁武是京房而非班固皆非通论大卜三兆其颂皆千有二百夏后铸鼎繇曰逢逢白云一南一北一西一东九鼎既成迁于三国懿氏占曰鳯皇于飞和鸣锵锵有妫之后将育于姜成季卜曰间于两社为公室辅骊姬繇曰专之渝攘公之羭一薰一莸十年尚犹有臭卫侯繇曰如鱼竀尾衡流而方羊裔焉汉文兆曰大横庚庚余为天王夏启以光皆龟繇也卜师四兆郑氏锷以理推之谓方兆占四方之事也汉武帝发易占知神马从西北来功兆占立功之事也楚司马子鱼卜战令龟义兆占行义之事也惠伯曰忠信之事则可弓兆有射意后世有覆射之法龟人六龟易十朋之龟唐六典辨龟九类五色依四时用之列子梦有六候与占梦同噩作蘁东坡曰髙宗言梦文王武王言梦孔子亦言梦其情性治其梦不乱西山曰正梦不縁感而得余皆感也大祝九祭九曰共祭注云共犹授也王祭食宰夫授祭孝经説曰共绥执授疏云孝经説孝经纬文共绥执授谓将绥祭之时共此绥祭以授尸愚谓疏谓绥祭非也后汉礼仪志注孝经援神契曰尊三老者父象也谒者奉几安车輭轮供绥执授宋均曰供绥三老就车天子亲执绥授之永平二年养老诏亦有安车輭轮供绥执授之语盖取孝经纬郑司农注肃但俯下手今时撎是也项氏云古之拜如今之揖折腰而已介胄之士不拜故以肃为礼以其不可折腰也其仪特敛手向身微作曲势此正今时妇人揖礼也汉时妇人之拜不过如此或谓自唐武氏始尊妇人不令拜伏误矣周天元令妇人拜天台作男子拜则虽虏俗妇人亦不作男子拜也内则尚右手者言敛手右向非若今用手按膝作跪也男之尚左亦然眡祲掌十煇之法占日旁之气也二郑解其同者六其异者四大卜掌三梦之法其经运十其别九十谓占梦之正法有十也一运而九变十运而九十变注以经运为十煇先儒谓日之煇光梦之变通其占不同不当改运为煇大史正岁年以序事注中数曰岁朔数曰年中数三百六十五日四分日之一朔数三百五十四日汉厯志曰闰所以正中朔也或谓周以建子为正而四时之事有用夏正建寅者用建寅则谓之岁用建子则谓之年冯相氏致日致月注冬至日在牵牛景丈三尺夏至日在东井景尺五寸此长短之极春分日在娄秋分日在角而月弦于牵牛东井左氏𫝊日月之行分同道也至相过也正义云春分朔则日在娄朢则月在角秋分朔在角朢在娄娄角天之中道故昼夜等冬至朔则日在斗朢则月在井夏至朔在井朢在斗斗井南北故昼夜长短极冬至古日在牵牛今在斗郑注与孔疏异厯法岁差也保章氏星土按乙巳占论十二次云北方之宿主吴越火午之辰在周邦天度均列而分野殊别一次所主或亘万里跨数州或于寰内不布一郡国语岁在鹑火有周之分野今丰鄗当秦宿而周分𨽻豫州理实难详至如荧惑守心宋景禳其咎实沈为祟晋侯受其殃事验时有相应贾公彦谓吴越在南齐鲁在东今岁星或北或西不依国地所在此受封之日岁星所在之辰国属焉故也或云十二次可言者一其惟析木乎十有二岁注岁星为阳右行于天太岁为隂左行于地十二岁而小周潏水云岁星在天歳隂在地天官书曰岁隂在摄提格岁星在星纪岁隂在单阏岁星在𤣥枵自嘉祐丁酉验之多差近年尤甚岁星常先月余近年以来常先一百二十余日愚考大衍厯议曰岁星自商周迄春秋之季率百二十余年而超一次战国后其行寝急至汉尚㣲差及哀平间余势乃尽更八十四年而超一次三山陈氏谓如左氏之説则寅而在卯午而在亥如史记之説则寅而在丑辰而在亥以次推之皆不同汲冢师春谓岁星每岁而成一分积百四十四年而满本数则为超辰之限外史达书名郑康成谓古曰名今曰字王文公云文者竒偶刚柔杂比以相承如天地之文故谓之文字者始于一而生于无穷如母之字子故谓之字夹漈谓独体为文合体为字主类为母从类为子六书象形指事文也㑹意谐声转注字也假借者文与字也谐声与五书同出五书尚义谐声尚声説文形也以母统子广韵声也以子该母字书眼学韵书耳学中庸或问曰司徒教民书居其一外史达书名于四方大行人又九岁一谕焉其制度之详如此秦以小篆𨽻书为法而周制始改镈师注引春秋𫝊宾将趋今左传作掫环人注引御下掚马今作两职方氏注引国语闽芈蛮矣今作蛮芈司爟郑司农引鄹子与论语马融引周书月令同王劭曰周官四时变火以救时疾火不数变疾必兴圣人作法岂徒然也晋时有以洛阳火度江者代代事之相续不灭火色变青东汉礼仪志日夏至浚井改水日冬至钻燧改火水有疏导火有出纳山林金钖之地皆为之厉禁时而用之先王财成辅相之妙也盐铁论大夫曰五行东方木而丹章有金铜之山南方火而交趾有大海之川西方金而蜀陇有名材之林北方水而幽都有积沙之地此天地所以均有无通万物也管子出铜之山四百六十七出铁之山三千六百九唐六典天下水泉三亿三万三千五百五十有九漏刻之法昼夜百刻易氏云十二时每时八刻二十分每刻六十分王昭禹云寅申巳亥子午夘酉八时各八刻辰戌丑未四时各九刻愚谓易氏之説与古法合司寤氏掌夜时注谓夜晩早若今甲乙至戊疏云甲乙则早时戌亥则晩时愚按卫宏汉旧仪中黄门持五夜甲乙丙丁戊夜今谓之五更疏以戊为戌误矣马融以昏明为限郑康成以日出入为限有五刻之差蔡邕以星见为夜日入后三刻日出前三刻皆属昼郑与蔡校一刻王伯照云昼夜长短以岳台为定九服之地与岳台不同则易箭之日亦皆少差职方氏汉樊毅修西岳庙记作识方氏史通云周书职方之言与周官无异兖州其浸卢维注云当为雷雍字误也颜师古曰卢水在济北卢县说文潍水出琅邪箕屋山东入海徐州浸夏书潍淄其道郑读非也王有三朝一曰治朝在路门之外宰夫司士掌之二曰燕朝在路门之内大仆掌之三曰外朝在皐门之内库门之外朝士掌之唐六典承天门古之外朝大极殿古之中朝两仪殿古之内朝郑康成因左氏三辰旂旗之文谓王与公同服九章之衮考之经无所见司服云公自衮冕而下如王之服则衮冕而上之章日月星辰也冕十二旒取法天数岂同服九章无君臣之别哉郊特牲王被衮以象天注谓有日月星辰之章此鲁礼也岂有周服九章而鲁乃服十二章者乎汉明帝采周官礼记尚书皐陶篇乗舆服从欧阳氏説备十二章得古制矣五刑之法疏谓宫刑至隋乃赦崔浩汉律序文帝除肉刑而宫不易书正义隋开皇之初始除宫刑按通鑑西魏大统十三年三月除宫刑非隋也孙君孚谈圃谓周官赞牛耳荆公言取其顺听不知牛有耳而无窍本以鼻听有人引一牛与荆公辩今按周礼义云牛耳尸盟者所执无顺听之説盖荆公闻而知之萍氏几酒犹妹土之诰也禹恶㫖酒易未济之终以濡首为戒曷尝导民以饮而罔其利哉初𣙜酒酤书于汉武纪其流害万世甚于鲁之初税亩大戴记朝事篇取周官典命大行人朱子仪礼经传以为朝事义考工记貉踰汶则死先儒以汶为鲁之汶水列子释文云案史记汶与㟭同谓汶江也今江边人云狐不渡江説文貉狐类也踰越大水则伤本性有虞氏上陶舜陶河濵器不苦窳周陶正犹以虞阏父为之周人上舆中庸或问轨者车之辙迹舆之广六尺六寸其辙迹在地者相距之间广狭如一无有逺迩莫不齐同至秦然后车以六尺为度轮人注揱读为纷容揱参之揱疏云今检未得愚谓即上林赋纷溶箾蔘冶氏注铤读如麦秀铤之铤表记注移读如禾汜移之移六字未知出何书疏不释其义或者农书所载欤潏水云㮚氏为量郑𤣥以方尺积千寸此乃九章米粟法某家旧有一古铜敦乃周成王时物甘人侵扈命正人出师复扈邦赐有功师氏而数亦皆备嘉量之铭祭侯之辞皆极文章之妙而梓人笋虡之制文法竒古有飞动之状盖精于道者兼物物而后能制器庄子谓梓庆削木为鐻鐻成见者惊犹鬼神以天合天道与艺俱化岂物物刻雕之哉大戴记投壶篇云嗟尔不宁侯为尔不朝于王所故亢而射女强食食尔曾孙侯氏百福此祭侯之辞也与梓人同而略异侯者射垜也因祭寓意以为诸侯之戒司仪问君君问大夫君劳客注云问君曰君不恙乎对曰使臣之来寡君命臣于庭问大夫曰二三子不恙乎对曰寡君命使臣于庭二三子皆在劳客曰道路悠逺客甚劳劳介则曰二三子甚劳疏云未知所出何文或云是孔子聘问之辞亦未得其实愚按説苑魏太子击封中山遣仓唐使于文侯文侯召仓唐见之曰击无恙乎仓唐曰唯唯如是者三乃曰君出太子而封之国君名之非礼也文侯憷然变容问曰子之君无恙乎仓唐曰臣来时拜送书于庭郑氏所述盖古礼也周礼刘向未校之前有古文校后为今文古今不同郑据今文注故云故书朱子曰八法八则三易三兆之类各有书属民读法其法不可知如战之陈其陈法不可见矣㝠氏注郑司农云读为㝠氏春秋之㝠按儒林传㝠都𫝊颜氏春秋之学疏谓若晏子吕氏之类非也王肃圣证论讥短郑康成谓天体无二郊丘为一禘是五年大祭先祖非圜丘及郊祖功宗德是不毁之名非配食明堂皆有功于礼学先儒韪之圣证论今不𫝊正义仅见一二唐礼志曰谶纬乱经郑𤣥主其説以禋祀祀昊天上帝此天也𤣥以为天皇大帝者北辰耀魄宝也兆五帝于四郊此五行精气之神也𤣥以为灵威仰赤熛怒含枢纽白招拒汁光纪者五天也由是有六天之説显庆二年礼官议六天出纬书南郊圜丘一也𤣥以为二郊及明堂祭天而𤣥以为祭太微五帝启蛰而郊郊而后耕而𤣥谓周祭感帝灵威仰配以后稷因而祈谷皆缪论也古未有笔以书刀刻字于方䇿谓之削鲁为诗书之国故考工记以鲁之削为良沙随程氏曰禹贡冀州之北不可画五服之地周官雍州之西不可画九畿之地师氏使其属帅四夷之𨽻各以其兵服守王之门外司𨽻帅四翟之𨽻使皆服其邦服执其邦兵守王宫唐太宗擒颉利其酋长𢃄刀宿卫亦古制也然结社率之变几至危殆盖先王徳化之盛非太宗所能及慕冠𢃄百蛮之名而不虞后患孟子曰以力服人者非心服也遂师抱磨音厯史记乐毅书故鼎反乎磨室徐广注磨厯也战国䇿新序作厯室盖古字通用大史大师抱天时注云大出师则大史主抱式以知天时史记日者𫝊旋式正棊唐六典太卜令三式曰雷公太一六壬其局以枫木为天枣心为地六壬之説许叔重曰水者准也生数一成数五以水数配之为六壬也遁甲者推六甲之阴而隐遁也本黄帝风后之术孤虚者一画为孤无画为虚二画为实以六十甲子定四方占其孤虚实而向背之郑刚忠解义如冕服九章授田三等治兵大閲旗物之互建六乡六遂师都之异名阴阳之祀有用牲之疑九畿之国有朝贡之惑豆区钟釡有多少之差世室重屋非明堂之制皆辩明使有条理古者国有闲田田有余夫夫有闲民民有羡卒不尽其财力也至秦而自实田至汉而覈垦田至隋而閲丁口至唐而括逃户隐田于是财殚力尽民无乐生之心矣取士之制其涂有三诸侯三年一贡士侯国之士也乡大夫兴贤能王畿之士也大司乐教国子国之贵游子弟也漆林之征二十而五漆以饰器用而已舜造漆器羣臣咸谏防奢靡之原也种漆成林重其征所以抑末而返扑也困学纪闻卷四困学纪闻卷五钦定四库全书困学纪闻卷五宋王应麟撰仪礼三礼义宗云仪礼十七篇吉礼三凶礼四賔礼三嘉礼七军礼皆亡礼器注曲礼谓今礼也即指仪礼而仪礼疏云亦名曲礼朱文公从汉书臣瓒注谓仪礼乃经礼也曲礼皆微文小节如今曲礼少仪内则玉藻弟子职所谓威仪三千也逸礼中霤在月令注疏奔丧投壶释文引郑氏云实曲礼之正篇又迁庙衅庙见大戴记可补经礼之阙韩文公读仪礼谓考于今无所用愚谓天秩有礼小大由之冠昏丧祭必于是稽焉文公大儒犹以为无所用毋怪乎冠礼之行不非郑尹而快孙子也艺文志谓之礼古经未有仪礼之名张淳云疑后汉学者见十七篇中有仪有礼遂合而名之孔壁古文多三十九篇康成不注遂无𫝊焉天子巡狩礼朝贡礼王居明堂礼烝尝礼朝事仪见于三礼注学礼见于贾谊书古大明堂之礼见于蔡邕论虽寂寥片言如断圭碎璧犹可宝也六艺论五𫝊弟子谓髙堂生之学萧奋孟卿后仓戴徳戴圣也士冠礼注今之未冠笄者着卷帻頍象之所生滕薛名簂为頍𨽻释武荣碑云阙帻兄弟毕袗𤣥注袗同也古文袗为均疏云当读如左传均服振振按后汉舆服志秦郊祀之服皆以袀𤣥盖袀字误为袗释文之忍反亦误士冠礼有醮用酒注以为用旧俗士丧礼云商祝夏祝则礼之兼夏殷者二十为字未唿伯仲至五十乃加而唿之此仪礼贾疏也二十已有伯某甫仲叔季虽云伯仲皆配某甫而言至五十直唿伯仲此礼记孔疏也朱文公曰疑孔疏是石林谓五十为大夫去某甫言伯仲而冠以氏如南仲荣叔南季之类然仲山甫尹吉甫皆卿士亦以字为重冠辞令月吉日吉月令辰互见其言论语迅雷风烈九歌吉日兮辰良相错成文士昏礼目録日入三商为昏疏云商谓商量是漏刻之名故三光灵曜亦日入三刻为昏不尽为明案马氏云日未出日没后皆二刻半前后共五刻今云三商者据整数而言其实二刻半也诗正义云尚书纬谓刻为商夏文庄莲华漏铭五夜持宵三商定夕盖取此乡饮酒疏曰卿大夫饮酒尚德也党正饮酒尚齿也公是刘氏曰谋宾介于先生尚徳也旅酬以齿老者异秩尚年也大夫为僎坐于宾东尚爵也乡射礼设丰燕礼有丰注丰形似豆而卑三礼图云罚爵作人形丰国名也坐酒亡国戴盂戒酒崔骃酒箴丰侯沈酒荷甖负缶自戮于世图形戒后李尤丰侯铭丰侯醉乱乃象其形燕礼疏四向流水曰东霤考工记之四阿上林赋之四注也两下屋曰东荣檀弓之夏屋也夏侯胜善説礼服谓礼之丧服也萧望之以礼服授皇太子则汉世不以丧服为讳也唐之姦臣以凶事非臣子所宜言去国卹一篇而凶礼居五礼之末五服如父在为母叔嫂之类率意轻改皆不达礼意者五服制度附于令自后唐始宋何承天传云先是礼论有八百卷承天删减并合为三百卷又王俭别钞条目为三十卷梁孔子祛续一百五十卷隋江都集礼亦撮礼论为之朱文公谓六朝人多精于礼当时专门名家有此学朝廷有礼事用此等人议之唐时犹有此意潘徽江都集礼序曰明堂曲台之记南宫东观之説郑王徐贺之荅崔谯何庾之论简牒虽盈菁华盖鲜杜之松借王无功家礼问丧礼新义无功条荅之又借王俭礼论则谓往于处士程融处曾见此本观其制作动多自我周孔规模十不存一今诸儒所着皆不传盖礼学之废久矣礼特牲不言牢楚语天子举以大牢注牛羊豕也卿举以少牢注羊豕汉昭纪祠以中牢注中牢即少牢谓羊豕也欧阳公自云平生何尝读仪礼而濮议为言者所诋高抑崇于乡饮考仪礼不详而朱文公讥之礼学不可不讲也布八十缕为一升郑谓升当作登登成也吴仁杰曰今织具曰以成之多少为布之精麤大率四十齿为一成而两缕共一齿正合康成之説聘礼注君行一臣行二疏谓出齐语今按此晏子之言见韩诗外𫝊卫孙文子聘鲁公登亦登叔孙穆子曰子不后寡君一等皮树注云兽名张镒三礼图云皮树人面兽形诗礼相为表里宾之初筵行苇可以见大射仪楚茨可以见少牢馈食礼燕礼公与客燕曰寡君有不腆之酒以请吾子之与寡君须臾焉使某也以请对曰寡君君之私也君无所辱赐于使臣臣敢辞春秋辞命之美有自来矣觐礼诸侯觐于天子为宫方三百步四门坛十二寻深四尺加方明于其上陈宣帝太建十年立方明坛于娄湖以始兴王叔陵为王官伯临盟百官此与蘓绰之六官蘓威之五教何以异士相见义曰古者非其君不仕非其师不学非其人不友非其大夫不见乡先生谓父师少师教于闾塾也古者仕焉而已者归教于闾里书大𫝊谓之父师少师白虎通谓之右师左师庠为乡学有堂有室序为州学有堂无室有室则四分其堂去一以为室故浅无室则全得其四分以为堂故深礼记魏徴传曰以小戴礼综彚不伦更作类礼二十篇数年而成太宗美其书録寘内府艺文志云次礼记二十卷旧史谓採先儒训注择善从之諌録载诏曰以类相从别为篇第并更注解文义粲然㑹要云为五十篇合二十卷元行沖𫝊开元中魏光乘请用类礼列于经命行沖与诸儒集义作疏将立之学乃采获刋缀为五十篇张説言戴圣所録向已千载与经并立不可罢魏孙炎始因旧书擿类相比有如钞掇诸儒共非之至徴更加整次乃为训注恐不可用帝然之书留中不出行沖着释疑曰郑学有孙炎虽扶郑义乃易前编条例支分箴石间起马伷增革向踰百篇叶遵删修仅全十二魏氏采衆説之精简刋正芟砻朱文公惜徴书之不复见此张説文人不通经之过也行沖谓章句之士疑于知新果于仍故比及百年当有明哲君子恨不与吾同世者观文公之书则行沖之论信矣道徳仁义非礼不成是以君子恭敬撙节退让以明礼见贾谊新书礼篇刘原父谓若夫坐如尸立如齐乃大戴记曾子事父母篇之辞若夫二字失于删去然则曲礼之所采摭非一书也恒言不称老汉胡广年已八十继母在堂言不称老赐果于君前説苑晏子曰赐人主前者𤓰桃不削橘柚不剖汉桓荣诏赐竒果举手捧之以拜儗人必于其伦説苑魏文侯封子击中山仓唐奉使文侯顾指左右曰子之君长孰与是仓唐曰儗人必于其伦诸侯无偶无所儗之曰长大孰与寡人仓唐曰君赐之外府之裘则能胜之赐之斥𢃄则不更其造列女传孟母曰礼将入门问孰存将上堂声必扬将入户视必下今曲礼阙二句孟子曰放饭流歠而问无齿决亦本于曲礼在丑夷不争唐沈季诠事母孝未尝与人争皆以为怯季诠曰吾怯乎为人子者可遗忧于亲乎哉古者王司敬民岂有献民虏田以井授岂有献田宅无总于货宝岂有受珠玉记礼者周之末造也张拱出曲礼注叶拱出书大𫝊君子欠伸一章余在经筵进讲谓君以自彊不息为刚臣以陈善闭邪为敬讲经理讨古今有夜分日昃而不倦者上无厌斁之心下无顾望之意是故学以聚之而德益进问以辨之而理益明盖因以规讽云古以车战春秋时郑晋有徒兵而骑兵盖始于战国之初曲礼前有车骑六韬言骑战其书当出于周末然左氏传左师展将以昭公乗马而归公羊传齐鲁相遇以鞍为几已有骑之渐曲礼礼器内则疏引隐义云按隋志礼记音义隐一卷射氏撰檀弓载申生辞于狐突曰伯氏不出而图吾君澹庵胡氏谓狐突事晋未尝去此云不出记礼者误愚考晋语申生败翟于稷桑而反谗言益起狐突杜门不出申生使勐足言于狐突曰伯氏不出奈吾君何胡氏盖未考此非记之误也檀弓笔力左氏不逮也于申生杜蒉二事见之致堂胡氏曰檀弓曾子门人其文与中庸之文有似论语子思檀弓皆纂修论语之人也家语终记云泰山其頽则吾将安仰梁木其坏吾将安仗喆人其萎吾将安放檀弓无吾将安仗四字或谓庐陵刘美中家古本礼记梁木其坏之下有则吾将安仗五字盖与家语同九嶷山在零陵而云舜葬苍梧者文颕曰九嶷半在苍梧半在零陵曾子之子元申子张之子申祥子游之子言思皆见檀弓春秋繁露言爵五等其分土与王制孟子同又云附庸字者方三十里名者方二十里人氏者方十五里盖公羊家之説王制注小城曰附庸庸古墉字马融云东西为广南北为轮王制南北两近一遥东西两遥一近是南北长东西短范蜀公曰周兼用十寸八寸为尺汉专用十寸为尺夏小正曰正月启蛰月令孟春蛰虫始振仲春始雨水注云汉始以惊蛰为正月中雨水为二月节左传启蛰而郊正义云太初以后更改气名以雨水为正月中惊蛰为二月节迄今不改周书时训雨水之日獭祭鱼惊蛰之日桃始华易通卦验先雨水次惊蛰此汉太初后厯也月令正义云刘歆作三统厯改之又按三统厯谷雨三月节清明中而时训通卦验清明在谷雨之日与今厯同然则二书皆作于刘歆之后时训非周公书明矣是以朱子集仪礼取夏小正而不取时训马融注论语谓周书月令有更火之文其篇今亡周书序周公辩二十四气之应以明天时作时训唐大衍厯议七十二候原于周公时训月令虽颇有增益然先后之次则同自后魏始载于厯乃依易轨所传不合经义今改从古汉上易图云夏小正具十二月而无中气有候应而无日数时训乃五日为候三候为气六十日为节二书详略虽异大要则同易通卦验所记气候比之时训晩者二十有四早者三当以时训为定故扬子云大𤣥二十四气关子明论七十二候皆以时训时训月令七十二候鴈凡四见孟春鸿鴈来夏小正曰鴈北乡吕氏春秋淮南时则训曰候鴈北仲秋鸿鴈来吕氏淮南曰候鴈来季秋鸿鴈来宾爵入大水为蛤小正曰九月遰鸿鴈吕氏淮南曰候鴈来髙诱许叔重注以候鴈来为句季冬鴈北乡小正在正月易説在二月鱼上冰夏小正曰鱼陟负冰淮南曰鱼上负冰盐石新论谓小戴去一负字于文为阙然时训与月令同吕氏春秋亦无负字仲冬虎始交易通卦验云小寒季冬鹊始巢诗推度灾云复之日雉雊鸡乳通卦验云立春皆以节气有早晩也月令正义穹天虞氏所説不知其名按天文録云虞昺作穹天论晋天文志云虞耸立穹天论耸昺皆虞翻子也虞喜安天论云族祖河间立穹天耸为河间相然则非昺也宿离不贷蔡邕曰宿日所在离月所厯地气上腾注农书曰土上冒橛陈根可拔耕者急发正义云汜胜之书也唐中和节进农书按㑹要乃武后所撰兆人本业记三卷吕温进表云书凡十二篇馆阁书目云载农俗四时种莳之法凡八十事月令冬祀行淮南时则训冬祀井太𤣥数云冬为井唐月令冬祀井而不祀行鹰化为鸠阴为阳所化爵化为蛤阳为阴所化堇荼如饴恶变而美荃蕙为茅美变而恶曲礼隋王劭勘晋宋古本皆无稷曰明粢一句立八疑十二证以为无此一句公孙𢎞云好问近乎知今中庸作好学王制大史典礼执简记奉讳恶保傅传谓不知日月之时节不知先王之讳与大国之恶不知风雨雷电之眚大史之任也愚谓人君所讳言者灾异之变所恶闻者危亡之事大史奉书以告君召穆公所谓史献书也曾子问于变礼无不讲天圆篇言天地万物之理曾子之学博而约者也礼运致堂胡氏云子游作吕成公谓蜡宾之叹前辈疑之以为非孔子语不独亲其亲子其子而以尧舜禹汤为小康是老耼墨氏之论朱文公谓程子论尧舜事业非圣人不能三王之事大贤可为恐亦㣲有此意但记中分裂太甚几以帝王为有二道则有病夏时坤干何以见夏殷之礼易象鲁春秋何以见周公此三代损益大纲领也学者宜切磋究之白虎通云礼运记曰六情所以扶成五性也五性仁义礼智信韩子原性与此合人者天地之心也仁人心也人而不仁则天地之心不立矣为天地立心仁也内则桑弧蓬矢六射天地四方贾谊新书胎教篇悬弧之礼东方之弧以梧南方之弧以柳中央之弧以桑西方之弧以棘北方之弧以枣五弧五分矢东南中央西北皆三射其四弧余二分矢悬诸国四通门之左中央之弧余二分矢悬诸社稷门之左内则国君世子之礼新书王太子之礼也上帝降衷于民后王命冢宰降徳于民降德所以全所降之衷也元后作民父母而作之师冢宰建六典而教典属焉故曰周公师保万民此君相之职也二南之化以身教内则之篇以言教养老在家语则孔子之对哀公在书大𫝊则春子之对宣王记礼者兼取之宣王问于春子曰寡人欲行孝弟之义为之有道乎春子曰昔者卫闻之乐正子曰文王之治岐也云云吕氏春秋春居问于齐宣王曰今王为太室羣臣莫敢谏敢问王为有臣乎王曰为无春居曰臣请辟矣趋而出王曰春子春子反何谏寡人之晩也此即大传所谓春子但其名不同䝉以养正㒺不在厥初生古者能食能言而教之自天子至庶人一也慎子曰昔者天子手能衣而宰夫设服足能行而相者导进口能言而行人称辞故无失言失礼也淮南主术训魏文帝成王论袁宏后汉纪论皆用其语通鑑裴子野论古者人君养子能言而师授之辞能行而傅相之礼亦本于此六年教数与方名数者一至十也方名汉志所谓五方也九年教数日汉志所谓六甲也十年学书计六书九数也计者数之详百千万亿也汉志六甲五方书计皆以八岁学之与此不同四十始仕道合则服从不可则去古之人自其始仕去就已轻色斯举矣去之速也翔而后集就之迟也故曰以道事君不可则止孟母曰妇人之礼精五饭羃酒浆养舅姑缝衣裳而已程子之母诵古诗曰女人不夜出夜出秉明烛唐时有不识㕔屏而言笑不闻于邻者其习闻内则之训欤张彦逺云郑𤣥未辩樝棃按内则注樝棃之不臧者谓之未辩可乎玉藻注士以下皆禅不合而繂积如今作幧头为之也后汉向栩着绛绡头注字当作幧古诗云少年见罗敷脱巾着幧头仪礼注如今着幓头自项中而前交额上却绕髻也紫间色也孔子恶其夺朱周衰诸侯服紫玉藻云𤣥冠紫緌自鲁桓公始管子云齐桓公好服紫衣齐人尚之五素易一紫郑康成以紫緌为宋王者之后服贾逵杜预以紫衣为君服皆周衰之制也皮弁以日视朝沙随程氏云皮弁视朝明目达聪若黈纩塞耳前旒蔽明乃祀天大裘而冕专诚絜也明堂位成王命鲁公祀周公以天子之礼乐春秋意林曰鲁之有天子礼乐殆周之末王赐之非成王也鲁惠公使宰譲请郊庙之礼于天子天子使史角往惠公止之其后在鲁实始为墨翟之学使成王之世鲁已郊矣则惠公奚请惠公之请也殆由平王以下乎惠公事见吕氏春秋仲春纪公是始发此论博而笃矣石林止斋皆因之鲁公之庙文世室也武公之庙武世室也按春秋成公六年立武宫武宫非始封之君毁已久而复立盖僭用天子文武二祧之礼春秋之所讥而记以为礼乎鲁世家伯禽之孙㵒弑幽公而自立周昭王之十四年也诸侯篡弑之祸自此始记谓君臣未尝相弑不亦诬乎太史公曰揖譲之礼则从矣行事何其戾也孔子曰鲁之郊禘非礼也周公其衰矣春秋屡书以讥其僭又书新作南门新作雉门及两观皆僭王制也若以王礼为当用则如泮宫閟宫春秋不书矣少仪朝廷曰退进不可贪也燕游曰归乐不可极也学记以发虑宪为第一义谓所发之志虑合于法式也一年视离经辨志一年者学之始辨云者分别其心所趋向也虑之所发必谨志之所趋必辨为善不为利为己不为人为君子儒不为小人儒此学之本也能辨之然后能继志故曰士先志畿内为学二为序十有二为庠三百诸侯之国半之王无咎之言也陆务观取焉天子诸侯有君师之职公卿有师保之义里居有父师少师之教列子云古诗言良弓之子必先为箕良冶之子必先为裘张湛注云学者必先攻其所易然后能成其所难文子曰人生而静天之性也感物而动性之害也物至而应智之动也智与物接而好憎生焉好憎成形而智憷于外不能反已而天理灭矣与乐记相出入古之遗言欤致堂云乐记子贡作大学之教也时教必有正业朱子曰古者唯习诗书礼乐如易则掌于太卜春秋则掌于史官学者兼通之不是正业子思曰夫子之教必始于诗书而终于礼乐杂説不与焉天理二字始见于乐记如孟子性善养气前圣所未发也史记乐书引乐记而注兼存王肃説通典引大传亦取肃注肃字子雍魏志有传礼主其减史记乐书作礼主其谦礼有报而乐有反郑注报读为裦孙炎曰报谓礼尚往来以劝进之石声磬郑注磬当为罄乐书作石声硁硁以立别南风之诗出尸子及家语郑氏注乐记云其辞未闻艾轩曰五音十二律古也舜弹五弦之琴以歌南风是琴之全体具五音也琴之有少宫少商则不复有琴乐之有少宫少征则不复有乐以繁脆噍杀之调皆生于二变也三老五更按列子云禾生子伯宿于田更商邱开之舍更亦老之称也杂记里尹主之注王度记曰百户为里里一尹其禄如庶人在官者正义按别録王度记似齐宣王时淳于髠等所説也孔子曰少连大连善居丧东夷之子也唐扶余璋之子义慈号海东曾子颉利之子叠罗支其母后至不敢尝品肉孰谓夷无人哉祭法注司命主督察三命孝经援神契谓命有三科有受命以保庆有遭命以谪暴有随命以督行孟子注云命有三名行善得善曰受命行善得恶曰遭命行恶得恶曰随命孙子荆诗三命皆有极皆本援神契祭义曰术省之贾山至言术追厥功术与述同孔悝鼎铭六月丁亥公假于太庙注谓以夏之孟夏禘祭正义哀十五年冬蒯聩得国十六年六月卫侯饮孔悝酒而逐之此云六月命之者盖命后即逐之也愚按通鑑外纪目録是年六月丁未朔则无丁亥当阙疑裴松之曰孔悝之铭行是人非经解以诗为首七略艺文志阮孝绪七录用易居前王俭七志孝经为初坊记引论语曰三年无改于父之道论语成于夫子之门人则记所谓子云者非夫子之言也坊记注引孟子曰舜年五十而不失其孺子之心今本云五十而慕康成注礼必有所据孔子曰国家有道其言足以治国家无道其黙足以容盖铜鍉伯华之行也曾子曰孝子之事亲也居易以俟命不兴险行以侥倖中庸之言本此仁者人也注人也读如相人偶之人以人意相存问之言朱文公问吕成公相人偶此句不知出于何书疏中亦不説破周礼注璂读如薄借綦之綦轐读如旃仆之仆疏皆以为未闻期之丧达乎大夫吕与叔之説详矣朱文公谓古人贵贵之义然亦是周公制礼以后方如此故檀弓又云古者不降上下各以其亲大经大本注大经春秋也大本孝经也盖泥于纬书志在春秋行在孝经之言其説疏矣衣锦尚絅书大𫝊作尚蘔注蘔读为絅或为絺朱文公荅项平父书云子思以来教人之法惟以尊德性道问学两事为用力之要子静所説专是尊德性事而某平日所论问学上多所以为彼学者多持守可观而看义理不细而某自觉于为己为人多不得力今当反身用力去短集长庶几不堕一边即此书观之文公未尝不取陆氏之所长也太极之书岂好辩哉徐彦伯枢机论曰中庸镂其心左阶铭其背中庸镂心未详所出但有服膺之语乐记倒载干戈包之以虎皮名曰建櫜字或作建皐服䖍引以解左传䝉皐比缁衣叶公之顾命曰毋以小谋败大作毋以嬖御人疾庄后毋以嬖御士疾庄士大夫卿士周书祭公篇公曰汝无以嬖御固庄后汝无以小谋败大作汝无以嬖御士疾大夫卿士汝无以家相乱王室而莫恤其外深衣方领朱文公谓衣领之交自有如矩之象续袵钩边者连续裳旁无前后幅之缝左右交钩即为钩边非有别布一幅裁之如钩而缀于裳旁也康成注钩边若今曲裾文公晩岁去曲裾之制而不用愚以汉史考之朱勃之衣方领谓之古制可也江充之衣曲裾谓之古制可乎此文公所以改司马公之説大戴记投壶篇末云弓既平张四侯且良决拾有常既顺乃譲乃揖乃譲乃隮其堂乃节其行既志乃张射夫命射射者之声御车之旌既获卒莫此命射之辞也哀公之问非切问也故孔子于问舜冠则不对于问儒服则不知儒行言自立者二言特立者一言特立独行者一人所以参天地者其要在此如有所立卓尔颜子言之立天下之正位先立乎其大者孟子言之大学之亲民当为新犹金縢之新逆当为亲也皆传写之误古之人文以达意非有意于𫝊也汤盘铭以大学𫝊虞人箴祈招诗䜛鼎以左氏𫝊楚狂沧浪之歌以孔孟氏之书𫝊知止而后有定章句云志有定向或问云事事物物皆有定理其説似不同当以章句为正子罕却玉韩起辞环有无穷之名季氏之玙璠向魋之夏璜有无穷之恶故曰惟善以为寳乡饮酒义立三宾以象三光注三光三大辰也天之政教出于大辰焉公羊𫝊大火伐北辰为大辰汉文帝诏上以累三光之明颜注谓日月星春秋正义引辨名记云倍人曰茂十人曰选倍选曰儁千人曰英倍英曰贤万人曰桀倍桀曰圣礼记正义引之以为蔡氏白虎通引礼别名记曰五人曰茂十人曰选百人曰俊千人曰英倍英曰贤万人曰杰万杰曰圣盖礼记逸篇也后汉崔琦对梁冀曰将使𤣥黄改色马鹿易形乎注言马鹿而不言𤣥黄按礼器或素或青夏造殷因注云变白黒言素青者秦二世时赵髙欲作乱或以青为黒黒为黄民言从之至今语犹存也琦所谓𤣥黄改色即此事也荀子引聘礼志曰币厚则伤德财侈则殄礼礼云礼云玉帛云乎哉此即聘义所谓轻财重礼也后汉东夷传徐夷率九夷以伐宗周西至河上穆王畏其方炽乃分东方诸侯命徐偃王主之檀弓载徐容居之对曰昔我先君驹王西讨济于河然则驹王即偃王欤济河即所谓西至河上也易干凿度水为信土为知中庸注水神则信土神则知服氏注左𫝊土为信朱文公谓信犹五行之土服説是也儒行云其过失可微辨而不可面数也子路喜闻过善人能受尽言如讳人之面数则面谀之人至而曾子不当三数子夏矣以是为刚毅焉得刚故程子谓游説之士所为夸大之説方悫解王制云爵欲正其名故官必特置禄欲省其费故职或兼掌愚尝闻淳熙中或言秦桧当国时遴于除授一人或兼数职未尝废事又可省县官用度于是要官多不补御史中丞蒋继周论之曰往者权臣用事专进私党广斥异己故朝列多阙今独何取此朝臣俸禄有限其省几何而遗才乏事上下交病且一官治数司而收其禀裴延龄用以欺唐徳宗也以是观之则兼职省费岂王者之制乎周官上公九命王制有加则赐不过九命伏生大传谓诸侯三年一贡士一适谓之好徳再适谓之贤贤三适谓之有功有功者天子一赐以车服弓矢再赐以秬鬯三赐以虎贲百人号曰命诸侯此言三赐而已汉武纪元朔元年有司奏议曰古者诸侯贡士壹适谓之好徳再适谓之贤贤三适谓之有功迺加九钖九钖始见于此遂为篡臣窃国之资自王莽始礼纬含文嘉有九钖之説亦起哀平间饰经文姦以覆邦家汉儒之罪大矣表记殷人先罚而后赏汉武帝谓殷人执五刑以督姦皆言殷政之严也书曰代虐以寛诗曰敷政优优岂尚严哉仁右道左仁对道而言张宣公以为言周流运用处右为阳而用之所行也左为阴而体之所存也国君沐梁大夫沐稷士沐梁司马公曰礼别嫌明微大夫贵近于君故推而逺之以防僭偪之端士贱逺于君虽与之同物无所嫌也善教者使人继其志弟子累其师李斯韩非之于荀卿也弟子贤于师卢植郑𤣥之于马融也曲礼刑不上大夫家语冉有问刑不上于大夫孔子曰凡治君子以礼御其心所以属之以亷耻之节也其言与贾谊书同而加详焉谊盖述夫子之言也秋官条狼氏誓大夫曰鞭恐非周公之法文子曰圣人不慙于影君子慎其独也刘子曰独立不惭影独寝不愧衾大学章句咏叹淫液刋本误为淫泆月令言来岁者二季秋为来岁受朔日秦正建亥也季冬待来岁之宜夏正建寅也理道要诀云周人尚以手抟食故记云共饭不泽手盖弊俗渐改未尽今夷狄及海南诸国五岭外人皆以手抟食岂若用匕筯乎三代之制祭立尸自秦则废后魏文成时髙允献书云祭尸久废今俗父母亡取状貌类者为尸败化黩礼请釐革又周隋蛮夷传巴梁间为尸以祭今郴道州人祭祀迎同姓伴神以享则立尸之遗法乃本夷狄风俗至周未改耳以人殉𦵏至周方革犹未能絶今戎狄尚有之中华久絶矣少仪颖警枕也谓之颖者颖然警悟也司马文正公以圆木为警枕少睡则枕转而觉乃起读书舜葬苍梧山野薛氏曰孟子以为卒于鸣条吕氏春秋舜葬于纪苍梧山在海州界近莒之纪城鸣条亭在陈留之平邱今考九域志海州东海县有苍梧山儒行言儒之异十有七条程子以为非孔子之言胡氏谓游夏门人所为其文章殆与荀卿相类古者无一民不学也二十五家为闾闾同一巷巷有门门有两塾上老坐于右塾为右师庶老坐于左塾为左师出入则里胥坐右塾邻长坐左塾察其长幼揖逊之序新谷已入余子皆入学距冬至四十五日始出学所谓家有塾也闻之先儒曰先王之时其人则四民也其居则六乡三采五比四闾也其田则一井二牧三屋九夫也其官则三吏六联五侯九伯也其教则五典十义六徳六行也其学则五礼六乐五射六驭六书九数也少而习焉其心安焉正岁孟月之吉党正社禜之㑹读法饮射无非教也弟子之职摄衣沃盥执帚播洒馔馈陈膳执烛奉席无非学也汉犹有三老掌教化父兄之教子弟之率余论未泯清议在乡党而亷耻兴焉经学有师法而义理明焉吁古道何时而复乎絜矩学者之事也从心所欲而不踰矩圣人之事也孔子射于矍相之圃吕与叔曰孔子温良恭譲其于乡党似不能言未闻拒人如是之甚疑不出于圣人特门人弟子逆料圣人之意而为此説将以推尊圣人而不知非圣人之所当言大戴礼记大戴礼哀公问投壶二篇与小戴无甚异礼察篇首与经解同曾子大孝篇与祭义相似而曾子书十篇皆在焉劝学礼三本见于荀子保傅篇则贾谊书之保傅傅职胎教容经四篇也汉书谓之保傅𫝊大戴礼卢辩注非郑氏朱文公引明堂篇郑氏注云法龟文未考北史也易本命篇与家语同但家语谓子夏问于孔子孔子曰然吾昔闻老耼亦如汝之言子夏曰商闻山书曰云云大戴以子曰冠其首疑此篇子夏所着而大戴取之为记践阼篇载武王十七铭后汉朱穆传注引太公阴谋武王衣之铭曰桑蚕苦女工难得新捐故后必寒镜铭曰以镜自照见形容以人自照见吉㐫觞铭曰乐极则悲沈湎致非社稷为危崔骃𫝊注引太公金匮武王曰吾欲造起居之诫随之以身几之书曰安无忘危存无忘亡熟惟二者必后无凶杖之书曰辅人无茍扶人无咎太平御览诸书引太公阴谋笔之书曰毫毛茂茂陷水可脱陷文不活箠之书曰马不可极民不可剧马极则踬民剧则败又引金匮其冠铭曰宠以着首将身不正遗为徳咎书履曰行必虑正无怀侥倖书剑曰常以服兵而行道德行则福废则覆书车曰自致者急载人者缓取欲无度自致而反书镜曰以镜自照则知吉凶门之书曰敬遇宾客贵贱无二户之书曰出畏之入惧之牖之书曰闚望审且念所得可思所忘钥之书曰昬谨守深察讹砚之书曰石墨相着而黒邪心谗言无得汗白书锋曰忍之须臾乃全汝躯书刀曰刀利硙硙无为汝开书井曰原泉滑滑连旱则絶取事有常赋敛有节蔡邕铭论谓武王践阼于太师作席几楹杖器械之铭十有八章叅考金匮隂谋之书则不止于十八章矣书于篇后俾好古者有考武王东面而立师尚父西面道丹书之言皇氏曰王在宾位师尚父在主位此王廷之位若寻常师徒之教则师东面弟子西面与此异山谷以太公所诵丹书及武王铭书于坐之左右以为息黥补劓之方朱文公亦求程可久写武王践阼一篇以为左右观省之戒大戴记之夏小正管子之弟子职孔丛子之小尔雅古书之存者三子之力也诰志篇孔子曰古之治天下者必圣人圣人有国则日月不食星辰不孛慈湖谓尧舜禹之时厯年多无日食至太康失邦始日食厯家谓日月薄食可以术推者衰世之术也而亦不能一一皆中一行归之君徳颇与孔子之言合一行之术精矣而有此论则诚不可委之数説苑引子思曰学所以益才也砺所以致刄也吾尝幽处而深思不若学之速吾尝跂而望不若登髙之博见故顺风而唿声不加疾而闻者衆登邱而招臂不加长而见者逺故鱼乘于水鸟乘于风草木乘于时与大戴礼荀子劝学篇略同隋唐志又有蔡邕劝学篇一卷易正义引之云鼫鼠五能不成一伎术荀子梧鼠大戴云鼫鼠蟹六跪二螯大戴云二螯八足曾子曰与君子游如长日加益而不自知也董仲舒之言本于此行其所闻则广大矣仲舒云行其所知则光大矣曾子制言曰良贾深藏如虚君子有盛教如无与史记老子之言略同公符篇载孝昭冠辞其后氏曲台所记欤迎日辞亦见尚书大𫝊哀公问五义云穆穆纯纯其莫之能循荀子云缪缪肫肫其事不可循盖古字通用杨倞注缪当为胶肫与訰同非也贾谊审取舍之言见礼察篇四代篇引诗云东有开明于时鸡三号以兴庶虞庶虞动蜚征作啬民执功百草咸淳虞戴徳篇昔商老彭及仲隗政之教大夫官之教士技之教庶人小辨篇子曰缀学之徒安知忠信传言以象反舌皆至尔雅以观于古足以辨言矣注谓依于雅颂保傅篇灵公杀洩冶而邓元去陈以族从文王官人篇其少不讽诵其壮不论议其老不教诲亦可谓无业之人矣傅氏夏小正序郑注月令引小正者八今按月令孟冬讲武注引夏小正十一月王狩凡引小正者九朱子发曰夏小正具十二月而无中气有候应而无日数至时训乃五日为候三候为气六十日为节岂时训因小正而加详欤孔子三朝七篇艺文志注孔子对鲁哀公语也三朝见公故曰三朝大戴礼记千乘四代虞戴徳诰志小辨用兵少间凡七篇乐乐纬动声仪颛顼之乐曰五茎帝喾之乐曰六英汉志白虎通云六茎五英帝王世纪髙阳作五英髙辛作六茎列子注以六莹为帝喾乐淮南子注以六莹为颛顼乐通鑑外纪云汉志世纪放六乐撰其名故多异徐景安乐章文谱曰五音合数而乐未成文案旋宫以明均律迭生二变方协七音乃以变征之声循环正征复以变宫之律回演清宫其变征以变字为文其变宫以均字为谱唯清之一字生自正宫倍应声同终归一律陈晋之乐书谓二变四清乐之蠹也四清之名起于钟磬二八之文二变之名起于六十律旋宫之言非古制也朱文公曰半律通典谓之子声此是古法但后人失之而唯存黄钟大吕太簇夹钟四律有四清声即半声是也变宫变征始见于国语注后汉志乃十二律之本声自宫而下六变七变而得之者非清声也凡十二律皆有二变一律之内通五声合为七均祖孝孙王朴之乐皆同所以有八十四调者每律各添二声而得之也仁宗实録叙皇祐新乐云古者黄钟为万事根本故尺量权衡皆起于黄钟至晋隋间累黍为尺而以制律容受卒不能合及平陈得古乐遂用之唐兴因其声以制乐其器虽无法而其声犹不失于古王朴始用尺定律而声与器皆失之太祖患其声髙特减一律至是又减半律然太常乐比唐之声犹髙五律比今燕乐髙三律失之于以尺而生律也其言皆见于范蜀公乐书实録盖蜀公之笔也房庶言以律生尺蜀公谓黄帝之法也司马公谓胡李之律生于尺房庶之律生于量皆难以定是非蔡季通谓律度量衡言盖有序若以尺寸求之是律生于度若以累黍为之是律生于量皆非也故自为律吹之而得其声淮南子天文训云律以当辰音以当日一律而生五音十二律而为六十音因而六之故三百六十音以当一岁之日京房六十律钱乐之三百六十律本于此考工记磬氏疏按乐云磬前长三律二尺七寸后长二律尺八寸朱文公问蔡季通不知所谓乐云者是何书今考三礼图以为乐经书大𫝊亦引乐曰舟张辟雍鸧鸧相从汉元始四年立乐经读汉志鲍邺引乐经今其书无𫝊晋戴邈上表曰上之所好下必有过之者焉是故双劎之节崇而飞白之俗成挟琴之容饰而赴曲之和作盖用阮籍乐论之语乐名周以夏宋以永梁以雅周隋以夏唐以和本朝以安傅𤣥琴赋齐桓曰号钟楚庄曰绕梁相如曰燋尾伯喈曰緑绮宋书乐志曰世云燋尾伯喈琴以傅氏言之非伯喈也今按蔡邕𫝊注引琴赋序相如緑绮蔡邕燋尾宋志恐误嵇叔夜琴赋曲引所宜则广陵止息李善注应璩与刘孔才书曰听广陵之清散傅𤣥琴赋曰马融谭思于止息明古有此曲韩臯谓嵇康为是曲当晋魏之际以魏文武大臣败散于广陵始晋虽暴兴终止息于此今以选注考之广陵散止息皆古曲非叔夜始撰也顾况广陵散记云曲有日宫散月宫散归云引华岳引然则散犹引也败散之説非矣铜山西崩灵钟东应世説注引东方朔樊英事乐纂又谓晋人有铜澡盘自鸣张茂先曰此器与洛阳钟声谐宫中撞钟故鸣朱子语録云汉礼乐志刘歆説乐处亦好汉志无刘歆説乐此记録之误近思续録亦误取之周无射之钟至隋乃毁唐显庆之辂至本朝犹存物之寿亦有数邪徐氏之礼善盘辟之容而不能明其本制氏之乐纪鑑鎗之声而不能言其义汉世所谓礼乐者叔孙通之仪李延年之律尔礼缺而乐遂亡徐氏之容制氏之声亦不复𫝊矣夏侯太初辩乐论伏羲有网罟之歌神农有丰年之咏黄帝有龙衮之颂元次山补乐歌有网罟丰年二篇文心雕龙云二言肇于黄世竹弹之謡是也韩文公琴操十首琴有十二操不取水僊壊陵二操范蜀公议乐曰秬一稃二米今秬黍皆一米杨次公非之曰尔雅秬黑黍秠一稃二米其种异以为必得秠然后制律未之前闻也新唐书乐志多取刘贶太乐令壁记吕才𫝊云制尺八凡十二枚长短不同与律谐契尺八乐器之名仙隐𫝊房介然善吹竹笛名曰尺八文子曰听其音则知其风观其乐即知其俗见其俗即知其化与乐记意同吕氏春秋齐之衰也作为大吕即乐毅书所云大吕陈于元英者孔子鼓瑟有鼠出游狸微行造焉获而不得而曾子以为有贪狼之志客有弹琴见螳蜋方向鸣蝉惟恐螳蜋之失也而蔡邕以为有杀心一事相类琴操曰聂政父为韩王冶劎不成王杀之时政未生及长入太山遇仙人学鼔琴七年琴成入韩岂韩有两聂政与范蜀公曰清声不见于经唯小胥注云钟磬者编次之二八十六枚而在一簴谓之堵至唐又有十二清声其声愈髙国朝旧有四清声置而弗用至刘几用之与郑卫无异今考皇祐二年王尧臣等言准正声之半以为十二子声之钟故有正声子声各十二子声即清声也唐制以十六为小架二十四为大架今太常钟垂十六旧𫝊正声之外有黄钟至夹钟四清声又乐工所陈自磬箫琴籥巢笙五器本有清声埙篪竽筑瑟五器本无清声西山先生曰礼中有乐乐中有礼朱文公谓严而泰和而节礼胜则离以其太严须用有乐乐胜则流以其太和须用有礼致堂胡氏曰礼乐之书其不知者指周官戴记为礼经指乐记为乐经其知者曰礼乐无全书此考之未深者孔子曰吾自卫反鲁然后乐正雅颂各得其所是诗与乐相须不可谓乐无书乐记则子夏所述也至于礼夫子欲为一书而不果成夏杞殷宋之叹是也鲁虽赐以天子之礼乐其实与天子固有隆杀也乐有夷蛮而无戎狄也门有雉库而无臯应也尊用四代之尊而爵无虞氏之爵也爼用四代之爼而豆无虞氏之豆也其后鲁公僭天子之制三家僭鲁公之制陪臣僭三家之制然鲁有郊庙之礼始于惠公之请在平王东迁之后乡饮酒升歌三终笙入三终间歌三终合乐三终周南召南燕礼谓之乡乐亦曰房中之乐大射歌鹿鸣三终管新宫三终笙诗无辞则管诗亦无辞困学纪闻卷五困学纪闻卷六钦定四库全书困学纪闻卷六宋王应麟撰春秋春秋之法韩文公谨严二字尽之学春秋之法吕成公切近二字尽之诗亡然后春秋作诗春秋相表里诗之所刺春秋之所贬也小雅尽废有宣王焉春秋可以无作也王风不复雅君子絶望于平王矣然雅亡而风未亡清议盖凛凛焉击鼔之诗以从孙子仲为怨则乱贼之党犹未盛也无衣之诗待天子之命然后安则簒夺之恶犹有惧也更齐宋晋秦之霸未尝无诗礼义之维持人心如此鲁有颂而周益衰变风终于陈灵而诗遂亡夏南之乱诸侯不讨而楚讨之中国为无人矣春秋所为作与春王正月程氏传曰周正月非春也假天时以立义耳胡氏传曰以夏时冠月垂法后世以周正纪事示无其位不敢自专朱文公谓以书考之凡书月皆不着时疑古史记事例如此至孔子作春秋然后以天时加王月以明上奉天时下正王朔之义而加春于建子之月则行夏时之意亦在其中以程子假天时以立义考之则是夫子作春秋时特加此四字以系年见行夏时之意如胡氏之説则周亦未尝改月而夫子特以夏正建寅之月为歳首月下所书之事是周正建子月事自是之后月与事常差两月恐圣人制作不如是错乱无章也刘质夫説似亦以春字为夫子所加但鲁史谓之春秋似元有此字石林叶氏考左传祭足取麦谷邓来朝以为经传所记有例差两月者是经用周正而传取国史有自用夏正者失于更改也陈氏后𫝊曰以夏时冠周月则鲁史也夫子修春秋每孟月书时以见鲁史每正月书王以存周正盖尊周而罪鲁也张氏集传曰周官布治言正月之吉此周正也而以夏正为正歳诗七月言月皆夏时而以周正为一之日可见兼存之法沙随程氏曰周正之春包子丑寅月吕成公讲义于春字略焉盖阙疑之意胡文定春秋传曰元即仁也仁人心也龟山谓其説似太支离恐改元初无此意隠元年有正月后十年皆无正月陆淳曰元年有正言隠当立而不行即位之礼十年无正讥隠合居其位而不正以贻祸春秋书侵者才五十八而书伐者至于二百一十三苏氏谓三传侵伐之例非正也有隙曰侵有辞曰伐愚谓孟子曰春秋无义战非皆有辞而伐也金石録鼎铭有云王格大室即立按古器物铭凡言即立或言立中庭皆当读为位盖古字假借其説见郑氏注仪礼秦泰山刻石犹如此愚按周礼小宗伯掌建国之神位故书位作立郑司农云立读为位古者立位同字古文春秋经公即位为公即立盖古字通用诅楚文变输盟刺即渝字朱文公引以证公谷郑人来输平即左氏渝平也史记孔子世家文辞有可与人共者至于为春秋笔则笔削则削子夏之徒不能赞一辞曹子建与杨德祖书昔尼父之文辞与人通流至于制春秋游夏之徒乃不能措一辞李善注引史记曰子游子夏之徒不能赞一辞今本无子游二字公羊疏案闵因叙云昔孔子制春秋之义使子夏等十四人求周史记得百二十国寳书庄七年传云不修春秋曰雨星不及地尺而复君子修之曰星霣如雨何氏曰不修春秋谓史记也古者谓史记为春秋刘原父谓何休以不修春秋百二十国寳书三礼春秋朱文公谓二书不传不得深探圣人笔削之意王介甫荅韩求仁问春秋曰此经比他经尤难盖三传不足信也尹和静云介甫不解春秋以其难之也废春秋非其意朱文公亦曰春秋义例时亦窥其一二大者而终不能自信于心故未尝敢措一辞鹤山曰春秋由惧而作书成而乱贼惧乱贼盖陷溺之深者而犹惧焉则人性固不相逺也其説本于吕成公讲义书尹氏卒此尹氏立王子朝之始也书齐崔氏出奔卫此崔杼弑其君之始也比事观之履霜坚氷之戒明矣圣人絶恶于未萌必谨其微薛士龙春秋㫖要序谓先王之制诸侯无史天子有外史掌四方之志而职于周之太史隠之时始更鲁歴而为鲁史诸侯之有史其周之衰乎费誓秦誓列于周书甘棠韩奕编之南雅乌在诸侯之有史也晋乘始于殇叔秦史作于文公王室之微诸侯之力政焉尔止斋后传因之朱文公以为诸侯若无史外史何所稽考而为史古人生子则闾史书之闾尚有史况一国乎春秋日食三十六有甲乙者三十四歴家推騐精者不过二十六唐一行得二十七本朝卫朴得三十五独庄十八年三月古今算不入食法汉日食五十三后汉七十二唐九十三歴法一百七十三日有余一交㑹然春秋隠元年至哀二十七年凡三千一百五十四月唯三十七食是虽交而不食也襄二十一年九月十月二十四年七月八月频食是频交而食也西畴崔氏曰春秋桓四年七年无秋冬定十四年无冬桓十七年书夏五而阙其月庄二十二年书夏五月而阙其事僖二十八年书壬申而不系之月桓十年书五月而不系之夏昭十二年书十二月而不系之冬郭公仲孙忌与凡日食而不系朔与日者皆阙也孟子题辞仲尼有云我欲託之空言不如载之行事之深切着明也太史公自序闻之董生曰子曰我欲载之空言不如见之行事之深切着明也正义云此春秋纬文愚谓纬书起哀平间董生时未有之盖为纬书者述此语耳公矢鱼于棠朱文公曰据𫝊曰则君不射是以弓矢射之如汉武亲射蛟江中之类按淮南时则训季冬命渔师始渔天子亲往射鱼则在氏陈鱼之説非矣春秋正月书王者九十二二月书王者二十有三三月书王者一十九何休谓二月三月皆有王者以存二王之后先儒以为妄纪侯大去其国陈齐之谓圣人盖生名之大名也若汉栾大是也愚按以大为纪侯之名本刘质夫説鲁哀公问仲尼曰春秋之记曰冬十二月霣霜不杀菽何为记此仲尼对曰此言可以杀而不杀也夫宜杀而不杀桃李冬实天失道草木犹犯干之而况于人君乎此韩非书所载也以鲁论焉用杀之言观之恐非夫子之言也法家者流託圣言以文其峭刻耳胡文定公春秋传取之未详其意沙随春秋例目云有蜮或考𨽻古春秋作有蟘尔雅食叶蟘音特郎顗谓鲁僖遭旱修政自勅时雨自降然春秋于僖公初书雨已而书雩已而书大旱公之德衰矣名不可不谨也春秋或名以劝善或名以惩恶衮钺一时薰莸千载东汉豪杰耻不得豫党锢慕其流芳也我朝镌工之微不肯附名党碑惧其播恶也名教立而荣辱公其转移风俗之机乎公如京师非礼也晋楚可以言如京师不可以言如于是朝觐之礼废矣仲子之赗宰书其名成风之赗王不书天正三纲也公羊氏乃有母以子贵之説谓之知春秋之义可乎汉章帝不以尊号加于贾贵人晋明帝不以尊号加于荀豫章君犹近古也齐侯卫侯胥命于蒲荀子曰春秋善胥命程子胡文定皆善之刘原父以为自相命非正也止斋亦以为相推长也于是齐僖称小伯黎之臣子亦以方伯责卫宣愚谓齐卫胥命此霸者之始其末也齐魏㑹于徐州以相王霜凝氷坚其来渐矣书郊九皆卜不吉失时牛灾则书之书大雩二十一皆在午未申之月建巳之雩常事不书三书蒐于昭公之时兵权在大夫再书蒐于定公之时兵权在陪臣定公六月即位而于春夏书元年正义谓汉魏以来虽于秋冬改元史于春夏即以元年冠之因于古也通鑑汉建安二十五年之初汉尚未亡即以为魏黄初元年朱文公谓夺汉太速与魏太遽非春秋存陈之意春秋三书孛而昭十七年有星孛于大辰申须曰彗所以除旧布新也史记天官书刘更生封事云春秋彗星三见则彗孛一也晏子春秋齐景公睹彗星使伯常骞禳之晏子曰孛又将出彗星之出庸何惧乎则孛之为变甚于彗矣星孛东方在于越入呉之后彗见西方在卫鞅入秦之前天之示人着矣齐桓之将兴也恆星不见星陨如雨晋文之将兴也沙鹿崩自是诸侯无王矣晋三大夫之命为侯也九鼎震自是大夫无君矣人事之感天地为之变动故董子曰天人相与之际甚可畏也晋自武献以来以诈力彊其国故传曰晋人虎狼也晋人无信晋所以霸师武臣力也春秋书晋人纳㨗菑于邾弗克纳晋士匄帅师侵齐至谷闻齐侯卒乃还此孟子所谓彼善于此者君子与之义理之在人心不可泯也剥之上九一阳尚存春秋之作见人心之犹可正也列国之变极于呉越通呉以疲楚者晋也通越以挠呉者楚也春秋于是终焉唐以南诏攻吐蕃而唐之亡以南诏本朝以女眞灭契丹而中原之亡以女眞女眞之将亡也吾国又不监宣和而用夹攻之策不知春秋之义也邢有狄难已迁于夷仪三国之师城邢俾反其国都故列三国称师以着其功淮夷病把方伯不能斥逐蛮夷使杞人安其都邑乃城缘陵使迁故书诸侯而不列序狄入卫踰年齐侯方城楚丘以处文公故但书城楚丘而不着其城之者书愈略者功愈降也沙随程氏云齐桓之霸自盟于幽至㑹于淮凡十有二㑹而孔子称九合诸侯刘氏意林曰始于幽终于淮合者九崔氏曰道其不以兵车而已庄十六年九国盟于幽二十七年五国又盟于幽僖元年六国㑹于柽二年四国盟于贯五年八国㑹王世子于首止七年五国盟于甯母八年王人与七国㑹于洮九年宰周公与七国㑹于葵丘十三年七国㑹于咸凡九合诸侯也牡丘之盟阳谷之㑹淮之㑹盖有兵车矣胡氏通㫖曰桓公霸四十二年㑹盟凡二十有一独称九合举衣裳之㑹尔谷梁𫝊衣裳之㑹十有一论语疏谓不取北杏及阳谷为九史记兵车之㑹三乘车之㑹六其説不同朱文公谓九春秋𫝊作纠展喜犒师之词云尔李氏韶世纪云桓公㑹不迩三川盟不加王人文公㑹畿内盟子虎矣桓公宁不得郑不纳子华惧其奖臣抑君文公则为元咺执卫侯矣此夫子所以有正谲之辨春秋繁露曰春秋甚幽而明无𫝊而着又曰易无达吉诗无达诂春秋无达例陆农师称之又曰不由其道而胜不如由其道而败攻媿谓眞得夫子心法董仲舒春秋决狱其书今不传太平御览载二事其一引春秋许止进药其一引夫人归于齐通典载一事引春秋之义父为子隠应劭谓仲舒作春秋决狱二百三十二事今仅见三事而已御史中丞衆议薛况之罪孔季彦断梁人之狱皆以春秋合于经谊终军之诘徐偃则论正而心刻矣吕步舒使治淮南狱穷验其事盖仲舒弟子不知其师书者也公孙𢎞以春秋之义绳臣下张汤请博士弟子治尚书春秋补廷尉史是以春秋为司空城旦书也胡文定公曰春秋立法谨严而宅心忠恕斯言足以正汉儒之失刘原父深于春秋然议郭后祔庙引春秋禘于太庙用致夫人致者不宜致也且古者不二嫡当许其号而不许其礼张洞非之曰按左氏哀姜之恶所不忍道而二𫝊有非嫡之辞敞议非是然则稽经议礼难矣哉桓以许田赂郑宣以济西田赂齐身为不义而以赂免取宋郜鼎纳莒仆寳玉人欲横流天理灭矣末流之敝货范鞅而昭公不入矣窃寳弓而盗臣肆行矣受女乐而孔子遂去矣三叛人以邑来知利而不知义矣孟子是以有不夺不餍之戒公如京师者一朝王所者二卿大夫如京师者五其简如是而朝聘于大国史不絶书尊卑之分不明强弱之力是视记礼者以鲁为有道之国道焉在哉卫人立晋不称公子者宣公淫乱此狄入卫之兆也居中国去人伦变华而狄以灭其国东徙渡河终不复还旧封诗以鹑之奔奔在定之方中之前其戒深矣故于晋始立名之书狄入卫书楚子入陈不忍诸夏见灭于夷狄故称入焉书呉入郢楚昭出奔犹有君也申包胥求救犹有臣也故不言楚书于越入呉国无人焉如升虚邑故言呉礼乐自天子出而献六羽焉非天子不制度而税畆焉故皆书曰初史记表于秦书初立西畤初租禾初为赋取法乎春秋陈同甫春秋属辞公㑹戎于潜公及戎盟于唐曰圣人不与蛮貊共中国故中国不与蛮貊共礼文齐侯使其弟年来聘郑伯使其弟语来盟曰诸侯以国事为家事圣人以国事为王事郑世子忽复归于郑许叔入于许曰不能大复国于诸侯则力不足以君国不能公复国于诸侯则义不足以有国公如齐纳币大夫宗妇觌用币曰父子之大义不以夫妇而遂废夫妇之常礼不以彊弱而有加郑伯逃归不盟郑伯乞盟曰去就不裁于大义则举动无异于匹夫宋公㑹于盂战于泓曰与蛮貊共中国者必不能与蛮貊争中国盟于翟泉晋人秦人围郑曰鋭于合诸侯者必有时而惰工于假大义者必有时而拙狄围卫卫迁于帝丘卫人侵狄卫人及狄盟曰避蛮貊之兵以见小国之无策要蛮貊之好以见中国之无霸遂城虎牢戍郑虎牢曰公其险于天下所以大霸者制敌之策归其险于一国所以成霸者服叛之功城杞城成周曰大夫之于诸侯不自嫌则列国之于王室何以辨其发明经㫖简而当晋语司马侯曰羊舌肸习于春秋楚语申叔时曰教之春秋皆在孔子前所谓乘梼杌也鲁之春秋韩起所见公羊𫝊所云不修春秋也康节邵子学于李挺之先视以陆淳春秋欲以表仪五经既可语五经大㫖则授易终焉此学自春秋而始也横渠张子谓非理明义精殆未可学朱子谓春秋乃学者最后事此学至春秋而终也孙明复春秋总论曰周礼九命作伯得专征诸侯孟子所谓五霸者伯也李泰伯常语司马公迂书皆用此説通鑑谓五霸无异道先儒非之愚按五伯见左传成二年杜氏注云夏伯昆吾商伯大彭豕韦周伯齐桓晋文以霸为伯可也而非孟子则过矣邵子于五霸取秦穆晋文齐桓楚庄钖桓公命葬成风王不书天桓四年七年去秋冬二时此天法也不书即位名天子之宰贬诸侯讨大夫此王法也孟子谓天子之事邵子谓尽性之书胡文定谓传心之要典也明天理正人伦莫深切于春秋三忠臣书及而为义者劝焉三叛人书名而不义者惧焉书克段许止而孝悌行矣书仲子成风而纲常立矣书郜鼎卫寳而义利辨矣书遇于清㑹于稷而乱贼之党沮矣宣之于仲遂定之于意如以私劳忘大谊不若叔孙昭子逺矣晋文公以定襄王而请隧王弗许曰班先王之大物以赏私徳又曰余敢以私劳变前之大章眞文忠文章正宗以此篇为首其有感于寳庆之臣乎懔懔焉春秋之法也晋阳以叛书圣笔严矣公羊氏乃谓逐君侧之恶谷梁亦云以地正国汉之乱贼晋之彊臣唐之悍将假此名以称乱甚于诗礼发冢者也平王之迁戎为之也襄王之出狄为之也春秋之笔戎为先狄次之其末也淮夷列诸侯之㑹天下之变极矣春秋以道名分其特书皆三纲之大者曰成宋乱以宋督弗讨而货赂是取也曰宋灾故以蔡般弗讨而细故是䘏也曰用致夫人以嫡妾无辨而宗庙之礼乱也曰大夫盟以君弱臣彊而福威之柄移也吁其严乎沈既济书中宗曰帝在房陵孙之翰范淳夫用其例春秋公在干侯之比也沙随程氏谓三子不以敬王之例书居而引诸侯之在他国者其考春秋而未熟者欤朱文公诗以为范太史受説伊川然既济之议乃其始也大雩大閲大蒐肆大眚凡以大言者天子之礼也书鲁之僭月令曰大雩帝天子雩上帝诸侯雩山川经书大雩二十有一非礼也贾逵云言大别山川之雩溴梁之盟大夫无君申之㑹诸侯皆狄春秋之大变也有鸡泽之盟而后有溴梁之盟有宋之盟而后有申之㑹君臣夷夏之分谨其㣲而已诸侯之主盟自齐桓始也北杏鄄之㑹鲁不至及幽之盟而始㑹焉则鲁不亟于从霸也夷狄之主盟自楚灵始也申之㑹鲁不至及薳启疆之召而后如楚焉则鲁不亟于从狄也故曰鲁一变至于道幽王之尹氏不能世吉甫之贤而秉国不平西周所以夷于列国也景王之尹氏又世太师之恶而私立子庙东周所以降于战国也鲁秉礼之国也大夫不止僭诸侯而旅泰山以雍彻僭天子矣陪臣不止僭大夫而窃寳弓祀先公僭诸侯矣左氏三传皆有得于经而有失焉左氏善于礼公羊善于谶谷梁善于经郑康成之言也左氏艳而富其失也巫谷梁清而婉其失也短公羊辩而裁其失也俗范武子之言也左氏之义有三长二传之义有五短刘知几之言也左氏拘于赴告公羊牵于谶纬谷梁窘于日月刘原父之言也左氏失之浅公羊失之险谷梁失之迂崔伯直之言也左氏之失専而纵公羊之失杂而拘谷梁不纵不拘而失之随晁以道之言也事莫备于左氏例莫明于公羊义莫精于谷梁或失之诬或失之乱或失之凿胡文定之言也左氏传事不传义是以详于史而事未必实公羊谷梁传义不𫝊事是以详于经而义未必当叶少藴之言也左氏史学事详而理差公谷经学理精而事误朱文公之言也学者取其长舍其短庶乎得圣人之心矣啖赵以后凭私臆决甚而阁束三传是犹入室而不由户也吕成公谓左氏有三病周郑交质不明君臣之义一也以人事傅㑹灾祥二也记管晏之事则善説圣人之事则陋三也王介甫疑左氏为六国时人者十一事汉武帝好公羊宣帝善谷梁皆立学官左氏尝立而复废贾逵以为明刘氏之为尧后始得立不以学之是非而以时之好恶末哉汉儒之言经也八世之后莫之与京其田氏篡齐之后之言乎公侯子孙必复其始其三卿分晋之后之言乎其处者为刘氏其汉儒欲立左氏者所附益乎皆非左氏之旧也新都之篡以沙麓崩为祥释氏之炽以恆星不见为证盖有作俑者矣正义云和帝元兴十一年郑兴父子奏上左氏始得立学遂行于世至章帝时贾逵上春秋大义四十条愚尝考和帝元兴止一年安得有十一年一误也郑兴子衆终于章帝建初八年不及和帝时二误也章帝之子为和帝先后失序三误也释文序录亦云元兴十一年皆非也优而柔之使自求之大戴礼孔子之言也东方曼倩杜元凯皆用之老泉谥论云妇人有谥自周景王穆后始愚按鲁惠公声子已有谥在春秋之初衆仲对羽数服杜之説不同服䖍云天子八八至士二八则每佾八人杜预云天子六十四人至士四人则人数如其佾数宋太常傅隆以杜注为非谓八音克谐然后成乐故必以八人为列降杀以两减其二列尔预以为一列又减二人至士止余四人岂复成乐刘原父谓士无舞特牲少牢皆士礼无用乐舞之仪石碏曰陈桓公方有宠于王公羊𫝊公子翚曰吾为子口隠矣荀子周公曰成王之为叔父穆天子传亦云穆满皆生而称谥纪事之失也富辰言周公封建亲戚凡二十六国成鱄言武王兄弟之国十有五人姬姓之国四十人荀子谓周公立七十一国姬姓独居五十三人汉表谓周封国八百同姓五十有余后汉章和元年诏谓周之爵封千有八百姬姓居半当以成鱄之言为正皇甫谧亦云武王伐纣之年夏四月乙夘祀于周庙将率之士皆封诸侯国四百人兄弟之国十五人同姓之国四十人宋人请勐获于卫卫人欲勿与石祁子曰天下之恶一也名臣之言可训万世盖祁子之学识见于不沐浴佩玉之时卫多君子渊原有自来矣原繁曰臣无二心天之制也此天下名言万世为臣之大法西山读书记取之博议贬繁恐未为笃论郑伯谓烛之武曰若郑亡子亦有不利焉观魏受禅碑唐六臣传利菑而乐亡者有矣君之于民亦曰忠季梁云上思利民忠也子之于亲亦曰慈内则云慈以㫖甘圣贤言忠不颛于事君为人谋必忠于朋友必忠告事亲必忠养以善教人以利及民无适非忠也素问立端于始表正于中推余于终而天度毕矣注谓立首气于初节之日示斗建于月半之辰退余闰于相朢之后此可以发明左氏正时之义通鑑外纪目录云杜预长歴既违五歳再闰又非归余于终但据春秋经传考日辰朔晦前后甲子不合则置一闰非歴也春秋分记云长歴于隠元年正月朔则辛巳二年则乙亥诸歴之正皆建子而预之正独建丑焉日有不在其月则改易闰余彊以求合故闰月相距近则十余月逺或七十余月刘羲叟起汉元以来为长歴通鑑目录用之王贰于虢王叛王孙苏曰贰曰叛于君臣之义失矣不可以训通鑑书燕叛齐而大事记非之书蜀汉冦魏而纲目非之书晋冦梁而读史管见非之况天子之于臣乎晋假道于虞曰冀为不道入自顚軨伐鄍三门杜氏以冀亭为冀国尝考之东汉西羌𫝊渭首有冀戎史记云秦武公伐而县之汉天水郡之冀县也入顚軨者盖冀戎晋自有冀邑子犯曰民未知礼未生其共生之一字与乐记易直子谅之心油然生矣孟子乐则生矣之生同温公省试民受天地之中以生论以生为活其説以为民受天地之中则能活也朱文公谓此説好楚箴曰民生在勤生如生于忧患之生盖心生生不穷勤则生矣生则乌可已也怠焉则放放则死矣故公父文伯之母曰民劳则思思则善心生古者以徳为才十六才子是也如狄之酆舒晋之知伯齐之盆成括以才称者古所谓不才子也禹鲧之子也史克于鲧曰世济其凶而于禹曰世济其美论其世则鲧非美也于此见立言之难贵而能贫张文节司马公有焉能贱而有耻刘道原陈无已有焉楚有夏州以夏变夷卫有戎州以夷变夏管子大正篇管仲曰君会其君臣父子则可以加政矣公曰㑹之道奈何曰诸侯毋专立妾以为妻毋专杀大臣无国劳无专予禄士庶人毋专弃妻毋曲隄毋贮粟毋禁林行此卒岁则始可以罚矣君乃布之于诸侯诸侯许诺受而行之孟子所谓五禁略见于此吕成公曰如内政之类桓公于五命之戒亦未免有所犯故左氏隠而不书使后世不知桓公躬言之而躬自蹈之也説苑晋文公合诸侯而盟曰无以美妾疑妻无以声乐妨政无以姦情害公无以货利示下亦五禁之意传记不载赵衰以壶飱从径馁而弗食故使处原韩非子曰晋文公出亡箕郑挈壶餐而从迷而失道与公相失饿而不敢食及文公反国曰轻忍饥馁之患而必全壶餐是将不以原叛乃举以为原令此即赵衰事也杜预解传云诸侯谅闇国事皆用吉礼议太子服云高宗无服丧之文唯称不言而已饰经舞礼不可以训伯宗伐潞曰后之人或者将敬奉徳义以事神人而中固其命若之何待之乐毅伐齐曰待彼悔前之非改过恤下而抚其民则难虑也羊袩伐呉曰若更立令主虽有百万之衆长江未可窥也此皆兵家权谋惟恐人之迁善岂所谓以善养人者哉西陆朝觌其説有三服氏谓春分奎晨见东方杜氏谓三月奎朝见郑氏谓四月昴朝见尔雅西陆昴也刘炫云郑为近之诗三星在天其説有二毛氏以爲参十月始见郑氏以为心三月见东方朱文公从郑説季氏有嘉树韩宣子誉之服䖍云誉游也宣子游其树下夏谚曰一游一誉为诸侯度宋伯姬先儒谓妇人之伯夷左氏谓女而不妇非也陆淳又以为非可继可𫝊之道胡文定讥之谓以此卜其贪生惜死不知命矣愚谓淳党叔文而不羞由其不知命也卫侯赐北宫喜谥曰贞子赐析朱鉏谥曰成子是人臣生而谥也魏明帝有司奏帝制作兴治为魏烈祖是人君生而谥也蔡墨曰国有豢龙氏有御龙氏后汉有侍御史扰龙宗岂其苗裔欤甯殖愧诸侯之策贾充忧谥传其恶不可揜也是以知可欲之谓善左氏曰先二子鸣庄子曰子以坚白鸣昌黎送东野序言鸣字本于此人生求富而子文逃之富人之所欲而晏子弗受庶几乎无欲矣侨不以防怨为善而怨自弭故侨与郑俱昌斯以分过为忠而过益彰故斯与秦俱亡韩非曰宋君失刑而子罕用之故宋君见刼李斯曰司城子罕相宋身行刑罚以威行之朞年遂刼其君愚按襄九年宋乐喜为司城以为政即子罕也左氏载其言行檀弓亦称之贤大夫也宋世家无子罕刼君之事非斯乃与田常并言不亦诬乎战国策谓忠臣令诽在己誉在上宋君夺民时以为台而民非之子罕释相为司空民非子罕而善其君此即左氏分谤之事司城宋之司空也宋无两子罕则非斯之言妄矣史记邹阳曰宋信子罕之计而囚墨翟汉书作子冉文颕注以子冉为子罕皆所未详臧文仲废六闗家语云置六闗注谓文仲置闗以税行者故为不仁气志有交胜之理治乱有可易之道故君相不可以言命多福自我求哲命自我贻故圣贤可以言天天者理而已以苌𢎞为违天是人臣不当扶顚持危也以楚克有陈为天道是夷狄可以猾夏乱华也刘文公合诸侯于召陵及臯鼬将长蔡于卫卫侯使祝佗私于苌𢎞乃长卫侯于盟考之春秋是年三月㑹于召陵蔡侯已在卫侯之上矣五月盟于臯鼬不序诸侯经无长卫之文𫝊未足信也韩诗外𫝊受命者必以其祖命之孔子为鲁司冦命之曰宋公之子弗甫何孙鲁孔丘命尔为司冦文选补亡诗荡荡夷庾李善注夷常也辩亡论旋皇舆于夷庚注引繁钦辨惑呉人以船檝为舆马以巨海为夷庚庚者藏车之所愚按左𫝊成十八年披其地以塞夷庚正义谓平道也二字出于此选注误齐伐晋入孟门孟门山在慈州文城县林成己春秋论谓孟门即孟津误矣晋裴秀客京相璠撰春秋土地名其説多见于水经注匠庆谓季文子曰子为正卿而小君之丧不成不终君也君长谁受其咎吕文靖于李宸妃之丧其意本于此卫公叔发注谓公叔文子论语孔注作公孙抜集注云公孙枝盖传写之误史记仲尼弟子颜高字子骄定八年传公侵齐门于阳州士皆坐列曰颜高之弓六钧皆取而传观之阳州人出颜高夺人弱弓籍丘子鉏击之与一人俱毙岂即斯人与家语作颜刻孔子世家云过匡颜刻为仆古者文武同方冉有用矛樊迟为右有若与微虎之宵攻则颜高以挽彊名无足怪也攻媿跋语用飞矢在上行人在下迂斋引熈宁八年旧弼韩富文三公之对愚考春秋释例曰使以行言言以接事信令之要于是乎在举不以怒则刑不滥刑不滥则两国之情得通兵有不交而解者皆行人之勲也是以虽飞矢在上走驿在下攻媿之言本此释例终篇云称凡者五十其别四十有九盖以母弟二凡其义不异故也隋志有春秋五十凡义疏二卷魏绛曰靡自有鬲氏收二国之烬以灭浞而立少康杜氏谓靡夏遗臣事羿者眞文忠辩之曰靡忠于王室如此考其本末乃事相非羿也岂有夏之忠臣而肯事羿者哉张宣公曰若靡可谓忠之盛者矣师旷骤歌北风又歌南风服氏注北风无射夹钟以北南风姑洗南吕以南律是候气之管气则风也谗鼎之铭服氏注疾谗之鼎明堂位所云崇鼎是也一云谗地名禹铸九鼎于甘谗之地故曰谗鼎正义谓二説无据愚考韩子説林曰齐伐鲁索谗鼎鲁以其赝往齐人曰赝也鲁人曰眞也齐曰使乐正子春来吾将听子新序吕氏春秋皆曰岑鼎二字音相近然则谗鼎鲁鼎也明堂位鲁有崇鼎服注不为无据谓之郑志以明兄弟之伦谓之宋志以正君臣之分宋人取长葛经以为冬传以为秋刘原父谓左氏杂取诸侯史䇿有用夏正者有用周正者公羊疏左氏先着竹帛故汉时谓之古学公羊汉世乃兴故谓之今学是以五经异义云古者春秋左氏説今者春秋公羊説郑衆作长义十九条十七事论公羊之短左氏之长贾逵作长义四十条云公羊理短左氏理长魏钟繇谓左氏为太官公羊为卖饼家权载之问左氏云夏五之阙艮八之占名对也史赵曰自幕至于瞽瞍无违命舜重之以明徳寘徳于遂鲁语幕能帅颛顼者也有虞氏报焉韦昭注云幕舜之后虞思也为夏诸侯郑语虞幕能听协风以成乐物生者也注亦以为舜后虞思按左氏则幕在瞽瞍之先非虞思也穆有涂山之㑹注在夀春东北説文嵞㑹稽山一曰九江当嵞也民以辛壬癸甲嫁娶按汉地理志九江郡当涂应劭注禹所娶涂山侯国有禹虚苏鹗演义谓宣州当涂误也东晋以淮南当涂流民寓居于湖侨立当涂县以治之唐属宣州汉之当涂乃今濠州钟离也季平子卒阳虎将以玙璠敛仲梁怀弗与吕氏春秋云孔子径庭而趋歴级而上曰以寳玊收譬之犹暴骸中原也説文云孔子曰美哉玙璠逺而望之奂若也近而视之瑟若也一则理胜二则孚胜初学记引逸论语曰璠玙鲁之寳玊也其即季孙之事欤范武子之徳本于家事治宣子不能守家法乃纵女祁之恶信子鞅之谗锢逐栾盈几危晋国忝厥祖矣再传而吉射亡宜哉子周公之孙也多飨大利犹思不义子赣之责公孙成也刘歆亦少愧哉犹秉周礼齐犹有礼观犹之一字则礼废乆矣吕向注雪赋曰隐公之时大雪平地一尺是岁大熟为丰年桓公之时平地广一丈以为阳伤隂盛之证按左氏于隠公云平地尺为大雪不言是岁大熟桓公事无所据其説妄矣桓八年冬十月雨雪建酉之月而雪未闻其广一丈也栁子晋问魏绛之言近寳则公室乃贫按左传成六年此乃韩献子之言刘勰辨骚班固以为羿浇二姚与左氏不合洪庆善曰离骚用羿浇等事正与左氏合孟坚所云谓刘安説耳列子载随㑹知政羣盗奔秦赵襄子胜翟有忧色皆格言也而谓随㑹时有赵文子又谓孔子闻襄子之言其先后差齵凡诸子纪事若此者衆説苑载祁奚救叔向以栾盈为乐达范宣子为范桓子皆误考古编谓欧阳公论二帝三王世次差舛发端于杜佑通典按释例世族谱已有此疑则发端乃杜预也雍熙中校九经史馆有宋臧荣绪梁岑之敬所校左传诸儒引以为证孔维谓不可按据杜镐引贞观勅以经籍讹舛由五胡之乱学士多南迁中国经术浸微今并以六朝旧本为证持以诘维维不能对太平兴国中校汉书安徳裕取西域𫝊山川名号字之古者改附近人集语钱熙谓人曰予于此书特经师授皆有训説岂可胷臆涂窜以合词章观镐熙之言则经史校讐不可以臆见定也前辈学识日新日进东坡咏三良其和渊明者与在鳯翔时所作议论夐殊吕成公博议论公孙敖二子及续説则谓宗子有君道赵宣子使臾骈逆贾季帑则谓古人风俗尚厚博议非是可以见进徳修业之功齐晋楚之霸皆先服郑范雎李斯之谋皆先攻韩盖虎牢之险天下之枢也在虢曰制在郑曰虎牢在韩曰成臯虢叔恃险而郑取之郑不能守而韩灭之韩又不监而秦并之秦之亡也汉楚争之在徳不在险佳兵者好还信夫欲治国者先齐家家之不齐莫甚于鲁卫观诗可见已卫不足言也鲁自括戏之争而桓宣皆篡兄矣自文姜之乱而哀姜袭其迹矣自成风事季友而敬嬴事襄仲矣家法不修故曰鲁卫之政兄弟也然卫多君子鲁无君子者斯焉取斯风化犹媺也畏清议者亦曰何以见鲁卫之士政治虽浊风俗不衰与汉之东都同周人以讳事神名终将讳之曲礼注云生者不相辟名卫侯名恶大夫有石恶君臣同名春秋不非理道要诀云自古至商子孙不讳祖父之名周制方讳汉宣帝诏曰古天子之名难知而易讳也其更讳询则生而称讳矣博议谓名子者当为孙地出颜氏家训河图曰崑山出五色流水其白水入中国名为河故晋文公投璧于河曰有如白水狐偃曰求诸侯莫如勤王荀彧以此劝曹操迎献帝岂诚于为义者故曰谲而不正淮南之书谓晋文得之乎闺内失之乎境外非也辰嬴之事闺内之法安在哉诗于卫风木𤓰犹美齐桓而唐风不录晋文亦以是夫介之推曰身将隠焉用文之君子之潜也名不可得闻先儒谓召平高于四皓申屠蟠贤于郭泰邵子曰修夫圣者秦穆之谓也盖取其悔过自誓胡文定谓文四年见伐不报始能践自誓之言矣尸子称穆公明于徳狱断刑之日揖士大夫曰寡人不敏使民入于刑寡人与有戾焉二三子各据尔官无使民困于刑此虽大禹之泣辜无以过以此坊民犹有立威于弃灰者楚之兴也筚路蓝缕其衰也翠被豹舄国家之兴衰视其俭侈而已乐王鲋毁叔向以平公不好贤也梁丘据不毁晏子以景公好贤也二臣皆从君者易地则皆然顾子曰昔梁丘据之諌景公也于房晏婴之谏景公也于朝然晏婴之忠着于竹素梁丘之佞于今不絶梁丘据岂能諌景公哉斯言缪矣或求名而不得如向戌欲以弭兵为名而宋之盟其名不列焉或欲盖而名章如赵盾伪出奔崔杼杀太史将以盖弑君之恶而其恶益着焉推此类言之可见谨严之法求名非谓齐豹名章不止三叛也孙郃论春秋无贤臣盖诸侯不知有王其臣不能正君以尊王室此孟子所以卑管晏也周之替也自原伯鲁之不説学秦之亡也自子楚之不习诵史墨对赵简子曰天生季氏以贰鲁侯又曰君臣无常位自古以然简子在晋犹季氏在鲁也史墨之对其何悖哉张睢阳责尹子竒曰未识人伦焉知天道今天或者大警晋也畏而能自修者也虽晋之彊能违天乎怠而不自彊者也叔向曰楚辟我衷若何效辟王魏公之于冦莱公曰不可学他不是公山不狃曰君子违不适雠国所託也则隠斯言也盖有闻于君子矣背君父以覆宗国者不狃之罪人也齐人歌曰唯其儒书以为二国忧春秋之季已轻儒矣至战国而淳于髠有贤者无益之讥秦昭王有儒无益之问末流极于李斯申包胥似张子房天下士也楚破矣请秦师以却呉韩亡矣借汉兵以灭秦其相似一也入郢之仇未报则使越为之谋以灭呉韩王成之仇未报则从汉为之谋以灭项其相似二也楚君既入而逃赏汉业既成而谢事其相似三也自夏靡之后忠之盛者二子而已然楚国复兴而韩祀不续天也子房之志则伸矣我思古人唯汉诸葛武侯可以继之鞠躬尽力死而后已其志一也若梁之王琳唐之张承业功虽不就抑可以为次矣不当以功之成否论吁春秋亡国五十二未见其人也遂之四氏仅能歼齐戍其亡而复存者唯一包胥岂不难哉太史公𫝊伍员而不传包胥非所以劝忠也战国䇿楚莫敖子华曰昔呉与楚战于柏举三战入郢棼冒勃苏赢粮潜行上峥山踰深溪跖穿膝暴七日而薄奏朝雀立不转昼吟宵哭七日不得告水浆无入口秦遂出革车千乘卒万人属之子满与子虎下塞以东与呉人战于浊水大败之棼冒勃苏即申包胥也岂蚡冐之裔楚之同姓欤淮南修务训云申包胥赢粮跣走跋渉谷行上峭山赴深谿游川水犯津闗躐蒙茏蹷沙石跖达膝曾茧重胝七日七夜至于秦庭鹤跱而不食昼吟宵哭面若死灰颜色霉黑涕液交集以见秦王亦与子华之言同所谓莫敖大心深入呉军而死以左氏考之即左司马戍也戍者叶公诸梁之父也诸梁定白公之乱不有其功而老于叶其闻包胥之风而师法之欤邾文公之知命楚昭王之知大道惠王之知志其所知有在于卜祝史巫之外者禆灶言郑之将火或中或否子产谓焉知天道梓愼言鲁之将水昭子曰旱也秋大旱如昭子之言亦非知天者也故圣人以人占天鉏麑之于赵宣子沐谦之于司马楚之诚敬之感人至矣商君载甲操㦸李林甫重闗复壁不亦愚乎春秋书灾异不书祥瑞所以训寅畏防怠忽也灾异古史官之职陨石六鹢宋襄以问周内史有云夹日楚昭以问周太史在汉则太史公掌天官张衡为日官我朝旧制太史局𨽻祕书凡天文失度三馆皆知之淳熙中荧惑入斗同修国史李焘类次汉元鼎至宣和四十五事以进荧惑犯氐祕书丞蒋继周言氐者邸也驿𫝊宜备非常不淹旬都进奏院灾盖毎有星变馆吏以片纸录报故得因事献言自景定后枋臣欲抹杀灾异三馆遂不复知甲子彗星宫中见之乃下求言之诏则蒙蔽可见壬申地生毛明年失襄阳灾异其可忽哉为人臣不知春秋之义其祸天下极矣叔辄所以哭日食也宋襄求诸侯而败于泓楚灵卜得天下而辱于干谿淮南子曰侯而求霸者必失其侯霸而求王者必丧其霸臧孙于鲁曰国有人焉师慧于宋曰必无人焉襄仲于秦曰不有君子其能国乎有士五人晋文所以霸也有大叔仪有母弟鱄卫献所以入也有赵孟有伯瑕有史赵师旷有叔向女齐晋所以未可媮也曰子无谓秦无人曰无善人则国从之国之存亡轻重视其人之有无而已舜有臣五人武王有乱臣十人殷有三仁周有八士之人也始可谓之有虞有宫之竒项有范增不能有其有矣魏之窥呉则曰彼有人焉贾生言天下倒县则曰犹为国有人乎此皆以人为盛衰也隠公之大夫多不氏犹可言未命也宋昭公之大夫多不名则説者不一矣春秋诛乱臣贼子左氏谓称君君无道也谷梁谓称国以弑其君君恶甚矣安定先生曰是启乱臣贼子之言也其为害教大矣宗人衅夏之守礼圣人遗化也后世犯葵丘之禁者多矣汉之刘辅魏之栈潜我朝之邹浩守经据古其有鲁宗人之风乎夫差之报越其志壮矣燕昭报齐似之取其大节而畧其成败可也慕容盛之讨兰汗其言曰免不同天之责凡在臣民皆得明目当世君子犹有取焉况呉乎周之大寳鎭河图大训列焉易象在鲁三坟五典在楚周不能有其寳矣然而老耼之礼苌𢎞之乐文献犹存及王子朝以典籍奔楚于是观射父倚相皆诵古训以华其国以得典籍故也区区一鼎与怀璧同其能国乎古之谋国者知彼知己如良医察脉如善奕观棋徳刑政事典礼不易楚自克庸以来此晋臣之知楚也晋君类能而使之此楚臣之知晋也皆以纪纲风俗知之楚自邲之后晋自萧鱼之后精神景象非昔矣请讨陈恒之年春秋终焉夫子之请讨也将以见之行事请讨不从然后託之空言杜氏注云仲尼之徒皆忠于鲁国史记载夫子之言曰夫鲁父母之国国危如此二三子何为莫出此夫子之训也仲子有文在手曰为鲁夫人成季唐叔有文在手曰友曰虞正义云石经古文虞作鲁作手文容或似之友及夫人当有似之者艺文志春秋虞氏微传二篇按刘向别录云虞卿作抄撮九卷授荀卿卿授张苍然则张苍师荀卿者也左氏传汉初出苍家亦有功于斯文矣浮丘伯亦荀卿门人申公事之受诗是为鲁诗经典序录根牟子传赵人荀卿子荀卿子𫝊鲁人大毛公是爲毛诗荀卿之门有三人焉李斯韩非不能玷其学也御孙曰俭徳之共也侈恶之大也古之格君心者必以俭董仲舒对䇿乃谓俭非圣人之中制公孙𢎞亦云人主病不广大舒𢎞正邪虽殊而启武帝之侈心则一伯宗好直言而不容于晋国武子好尽言而不容于齐小人衆而君子独也汉士习于谄谀而以汲长孺为戆朱游为狂晋士习于旷达而以卞望之为鄙君子之所守不以习俗移也列国大夫之无君晋为之也㑹于戚而不讨孙林父㑹于夷仪而不讨崔杼㑹于适歴而不讨季孙意如君臣之义不明而大夫篡夺之祸晋自及矣晋语赵宣子曰大者天地其次君臣然宣子能言之而躬自犯之寺人披之斩袪芊尹无宇之断旌其讐一也披请见而晋文让之无宇执人于宫而楚灵赦之楚灵之量优于晋文矣汉高帝之赦季布魏武帝之免梁鹄呉景帝之遣李衡皆有君人之量楚伍参曰晋之从政者新谓荀林父也士弥牟曰晋之从政者新谓范鞅也一以丧师一以失诸侯书曰人惟求旧以近事为鉴则其言易入申叔豫以子南戒薳子冯是也告君亦然樊哙諌高帝曰独不见赵高之事乎爰盎諌文帝曰独不见人彘乎刘炫谓国语非丘明作叶少藴云古有左氏左丘氏太史公称左丘失明厥有国语今春秋传作左氏而国语为左丘氏则不得为一家文体亦自不同其非一家书明甚左氏盖左史之后以官氏者朱文公谓左氏乃左史倚相之后故其书説楚事为详司马公谓左氏欲传春秋先作国语国语之文不及传之精也臧文仲以玉磬告籴于齐见鲁语容斋三笔书博古图谓左传无玉磬之説非也晋语伯宗索士庇州犂得毕阳及栾弗忌之难诸大夫害伯宗毕阳实送州犂于荆毕阳之孙豫让见战国䇿祖孙皆以义烈着所谓是以似之者太史公不书于𫝊故表而出之晋语知宣子将以瑶为后知果曰不如宵也弗听知果别族于太史为辅氏战国䇿张孟谈因朝智伯而出遇智过辕门之外智过入见智伯曰二主殆将有变知过言之不听出更其姓为辅氏知过即智果也二説之先后不同楚语伍举曰徳义不行则迩者骚离而逺者距违伍举所谓骚离屈平所谓离骚皆楚言也扬雄为畔牢愁与楚语注合皇王大纪景王二年楚公子围至晋晋赵武子鞅鸣玉以相按楚语王孙圉聘于晋定公飨之赵简子鸣玉以相盖楚昭王时鞅者武之孙也今以王孙圉为公子围以鞅为武之子皆误古者孙以王父字为氏子产子国之子国语谓公孙成子左传谓公孙侨致堂作子产传曰国侨非也郑语依㽥歴莘史记郑世家注莘作华水经注黄水迳华城西史伯曰华君之土也韦昭曰华国名秦白起攻魏拔华阳司马彪曰华阳在密县括地志华阳城在郑州管城县南可以证今本之误晋语窦犨对赵简子曰君子哀无人不哀无贿哀无徳不哀无宠哀名之不令不哀年之不登味其言见其贤矣史记孔子将西见赵简子闻窦鸣犊之死临河而叹索隠云鸣犊犨字通鑑外纪于周敬王二十八年书简子杀鸣犊三十年书窦犨对简子误也江端礼尝病栁子厚作非国语乃作非非国语东坡见之曰乆有意为此书不谓君先之也然子厚非国语而其文多以国语为法古以一句为一言左氏传子大叔九言论语一言蔽之曰思无邪秦汉以来乃有句称今以一字为一言如五言六言七言诗之类非也史墨曰越得岁而呉伐之必受其凶杜牧注孙子曰岁为善星不福无道火为罚星不罚有徳嘉定中日官言五福太一临呉分眞文忠公奏汉之肇造以宽仁得民而不在五星之聚井晋之郄敌以将相有人而不在岁星之临呉子产铸刑书赵鞅荀寅铸刑鼎至邓析竹刑则书于竹简矣然甫刑云明启刑书其来已乆汉杜周传不循三尺法注谓以三尺竹简书法律也朱博亦云奉三尺律令以从事盐铁论乃云二尺四寸之律古今一也盖律书以二尺四寸简举其大数谓之三尺曹裦新礼写以二尺四寸简汉礼与律令同录其制一也赵襄子曰以能忍耻庶无害赵宗乎説苑谈丛云能忍耻者安能忍辱者存吕居仁谓忍诟二字古之格言学者可以详思而致力内有疑妻之妾此宫乱也庶有疑室之子此家乱也朝有疑相之臣此国乱也管子之言即辛伯之谂周桓公也然管子能言之而不能格齐桓之心朱子曰左氏之失在以成败论人愚尝观蔡邕独断引王仲任曰君子无幸而有不幸小人有幸而无不幸韩文公谓君子得祸为不幸而小人得祸为常君子得福为常而小人得福为不幸亦仲仕之意斯言可以正左氏之失宋人享赵文子叔向爲介司马置折爼礼也仲尼使举是礼也以为多文辞服䖍云以其多文辞故特举而用之后世谓之孔氏聘辞以孔氏有其辞故传不复载也正义谓孔氏聘辞不知事何所出是谓一终一星终也今俗语云一帀淮南子以数杂之夀忧天下之乱犹忧河水之少泣而益之也注杂匝也人生子从子至亥为一匝或以益为臯陶之子列女𫝊睪子生五岁而赞禹曹大家注臯陶之子伯益也林少颕谓伯益即伯翳其后为秦臧文仲闻六蓼灭曰臯陶庭坚不祀忽诸使臯陶犹有后于秦则文仲之言不若此之甚也嫠不恤纬齐女有礼漆室女忧君况委质为臣者乎汉世祖罢郡国都尉晋武帝去州郡武备其害皆见于后唐穆宗之销兵则不崇朝而变生焉故曰谁能去兵刘知几曰能言吾祖郯子见师不识其先籍谈取诮邓名世曰春秋时善论姓氏者鲁有衆仲晋有胥臣郑有行人子羽皆能探讨本源自炎黄而下如指诸掌子皮曰君子务知大者逺者小人务知小者近者程子谓君子之志所虑者岂止一身直虑及天下千万世小人之虑一朝之忿不遑恤其身庄公寤生风俗通云俗説儿堕地未能开目视者谓之寤生黄池之㑹王孙雒曰必㑹而先之呉晋争先雒之谋也然不能救呉之亡故吕氏春秋曰呉王夫差染于王孙雒太宰噽然则雒亦噽之流耳晋有四姬郑子产有男女辨姓之言考之穆天子𫝊穆王有盛姬盖周礼之坏自王朝始诸侯何诛焉叔向习春秋为平公之傅而不能谏四姬之惑何也曰正己则可以格君心之非叔向娶于申公巫臣氏违母之训而从君之命无诸己而后非诸人自反而不缩其能正君乎先儒有言寡欲之臣然后可以言王佐季武子曰有叔向女齐以师保其君公室之卑私言于晏婴把田之治仅及于侵小师保固如是乎鲁用田赋仲尼曰有周公之典在晋铸刑鼎仲尼曰晋国将守唐叔之所受法度周公之典唐叔之法度鲁晋所以立国也是以汉循高祖之法则治唐变太宗之制则乱古也有志克己复礼仁也或谓克己复礼古人所传非出于仲尼致堂曰夫子以克己复礼为仁非指克己复礼即仁也胥臣曰出门如宾承事如祭仁之则也盖左氏粗闻阙里绪言每毎引用而辄有更易穆姜于随举文言亦此类晋语栾氏之臣辛俞曰三世仕家君之再世以下主之优施谓里克妻曰主孟啗我左传医和谓赵孟曰主是谓矣魏戊曰主以不贿闻于诸侯此大夫称主也齐侯使高张来唁公称主君子家子曰齐卑君矣主君大夫之称也史记甘茂传乐羊拔中山魏文侯示之谤书乐羊曰此非臣之功也主君之力也战国䇿梁王魏婴觞诸侯于范台鲁君曰主君之尊仪狄之酒也主君之味易牙之调也魏以大夫为诸侯故犹称主君困学纪闻卷六困学纪闻卷七钦定四库全书困学纪闻卷七宋王应麟撰公羊汉武尊公羊家而董仲舒为儒者宗正谊不谋利明道不计功二言得夫子心法太史公闻之董生者又深得纲领之正尝考公羊氏之传所谓䜟纬之文与黜周王鲁之説非公羊之言也苏氏谓何休公羊之罪人晁氏谓休负公羊之学五始三科九㫖七等六辅二类七缺皆出于何氏其墨守不攻而破矣笔谈曰史记年表平王东迁三年鲁惠公即位纂例隠公下注云恵公三年平王东迁不知啖赵得于何书盐石新论以为啖赵所云出何休公羊音训当作平王东迁三年惠公立此休一时记録之误安定谓平王东迁孝公之三十七年也明年惠公立春秋不始于孝公惠公者不忍遽絶之犹有所待焉歴孝踰惠莫能中兴于是絶之所以始于隠公也汉以春秋决事如隽不疑引蒯聩违命出奔辄拒而不纳春秋是之萧望之引士匃侵齐闻齐侯卒引师而还君子大其不伐丧丞相御史议封冯奉世引大夫出疆有可以安国家颛之可也皆本公羊虽于经㫖有得有失然不失制事之宜至于严助以春秋对乃引天王出居于郑不能事母故絶之其谬甚矣左氏载曹刿问战谏观社蔼然儒者之言公羊乃有盟柯之事太史公遂以曹沫列刺客之首此战国之风春秋初未有此习也此游士之虚语而燕丹之用荆轲欲以齐桓待秦政不亦愚乎九世犹可以复讐乎虽百世可也汉武用此义伐匈奴儒者多以公羊之説为非然朱子序伐午谠议曰有天下者承万世无疆之统则亦有万世必报之讐吁何止百世哉臣不讨贼非臣也子不复讐非子也讐者无时焉可与通此三言者君臣父子天典民彛系焉公羊子大有功于圣经以祭仲废君为行权范甯已讥其失矣孟子曰有伊尹之志则可若祭仲者董卓司马师孙綝桓温之徒也其可褒乎葵丘之㑹桓公震而矜之安定谓前则致王世子于首止今又致宰周公于葵丘其心盈亦甚矣谷梁以为美非美也孟子以为盛有激而云以卫石恶为恶人刘原父非之曰董贤可谓贤乎又以仲孙何忌为讥二名新莽之制其出于此欤东汉之士犹无二名者用致夫人公羊以为姜氏讥以妾为妻也董仲舒谓成风先儒取之仲舒説经盖不泥于公羊也晋江虨曰厌屈私情所以上严祖考曽谓周礼在鲁其臣无一江虨乎晋人执宋仲几于京师仲几之罪何不蓑城也注云若今以草衣城是也汉五行志董仲舒以为宋中几亡尊天子之心而不衰城颜注云衰城谓以差次受功赋也按左氏传迟速衰序于是焉在又云宋仲几不受功蓑字当从汉志作衰与左氏合公羊子齐人其𫝊春秋多齐言登来化我樵之潄浣笋将踊为诈战往党往殆于诸累㤜如昉棓脰之类是也郑康成北海人其注三礼多齐言麴曰媒疾为戚麋为獐沤曰涹椎为终葵手足掔为骹全菹为芋祭为堕题肩谓击征滑曰瀡相绞讦为掉磬无髪为秃楬穅为相殷声如衣祈之言是之类是也方言之异如此则书之诰誓其可彊通哉文公二年公子遂如齐纳币讥丧娶也娶在三年之外则何讥乎丧娶三年之内不图㛰娶者大吉也非常吉也其为吉者主于己以为有人心焉者则宜于此焉变矣公羊子之言天理民彛之正也左氏以为礼以为孝其害教最甚杜氏谓谅闇既终嘉好之事通于外内其悖理又甚焉中庸曰三年之丧达乎天子孟子曰三年之丧自天子达于庶人左杜而忘诸乎杜预在晋议太子之服谓周公不言髙宗服丧三年而云谅闇此服心丧之文也叔向不讥景王除丧而讥其宴乐已早明既𦵏应除而违谅闇之节也司马公以为巧饰经传以附人情谷梁谷梁传序凡传以通经为主经以必当为理夫至当无二而三传殊説庸得不弃其所滞择善而从乎孝经序袭其语桓五年传郑同姓之国也在乎冀州注冀州则近京师按郑之始封在今京兆其地属雍州东迁之后徙新郑在今河南其地属豫州谓近京师则可谓在冀州则非或曰冀州中州也淮南子正中冀州曰中土秦自殽之败即楚见吕相絶秦故谷梁曰秦之为狄自殽之战始止斋曰楚之伯秦之力也自灭庸以后秦为楚役伯宗攘辇者之善谷梁子非之董公遮説汉王赵涉遮説条侯系天下兴亡安危之大几用其言而不用其人何哉隠九年侠卒侠者所侠也所氏见于史者汉有所忠后汉有所辅风俗通所姓宋大夫华所事之后鲁有所氏非但出于宋也然无骇翚挟柔溺宛先儒谓大夫未爵命于天子不氏则侠之氏为所非也公羊传于襄二十一年云十有一月庚子孔子生谷梁传于二十年十月云庚子孔子生二十一年贾逵注经云此年仲尼生昭二十四年服䖍载贾逵语云仲尼时年三十五定以孔子为襄二十一年生也孔子世家云鲁襄公二十二年生杜注从史记臧荣绪以宣尼生庚子日陈五经拜之然以年则公谷史记有一年之差以月则公谷有一月之差今不可考侯国不守典礼而使宰咺归赗侯国不共贡职而使石尚归脤经书天王以是始终盖伤周而叹鲁也谷梁谓石尚欲书春秋曽是以为礼乎文中子谓范甯有志于春秋徴圣经而诘衆传盖杜预屈经以申𫝊何休引纬以汩经惟甯之学最善谷梁言大侵之礼与毛诗云汉传畧同言蒐狩之礼与毛诗车攻𫝊相合此古礼之存者左传正义云汉代古学不行明帝集诸学士作白虎通义因谷梁之文为之説曰王者诸侯所以田猎何为苗除害上以共宗庙下以简集士衆也春谓之田何春嵗之本举本名而言之也夏谓之苗何择其懐任者也秋谓之蒐何蒐索肥者也冬谓之狩何守地而取之也四时之田总名为田何为田除害也今白虎通义十卷无此语岂亦有逸篇欤然章帝㑹诸儒于白虎观正义谓明帝亦误某或作厶出谷梁注邓厶地谷梁子或以为名赤或以为名俶秦孝公时人今按传载尸子之语尸佼与商鞅同时故以谷梁子为秦孝公时人然不可考论语或问论语首篇之次章即述有子之言而有子曽子独以子称何也曰程子谓此书成于有子曽子之门人也曰栁子谓孔子之没诸弟子以有子为似夫子立而师之其后以不能对诸子之问乃叱避而退则固常有师之号是以称子其説非欤曰非也此太史公采杂説之谬宋子京苏子由辨之矣孟子谓子夏子张子游以有若似圣人欲以所事孔子事之朱子云盖其言行气象有似之者如檀弓所记子游谓有若之言似夫子之类是也岂谓貌之似哉曰有子不列于四科其人品何如曰宰我子贡有若智足以知圣人此孟子之言也盖在言语之科宰我子贡之流亚也曰有子之言可得闻与曰盍彻之对出类拔萃之语见于论孟而论语首篇所载凡三章曰孝弟曰礼曰信恭尤其精要之言也其论晏子焉知礼则檀弓述之矣荀子云有子恶卧而焠掌可以见其苦学曰朱子谓有子重厚和易其然与曰呉伐鲁微虎欲宵攻王舎有若与焉可谓勇于为义矣非但重厚和易而已也曰有子曽子并称然斯道之𫝊惟曽子得之子思孟子之学曽子之学也而有子之学无传焉何欤曰曽子守约而力行有子知之而已智足以知圣人而未能力行也家语称其彊识好古道其视以鲁得之者有间矣曰学者学有子可乎曰孝弟务本此入道之门积徳之基学圣人之学莫先焉未能服行斯言而欲凌髙厉空造一贯忠恕之域吾见其自大而无得也学曽子者当自有子孝弟之言始曰檀弓记有子之言皆可信乎曰王无咎尝辨之矣若语子游欲去丧之踊孺子䵍之丧哀公欲设拨以问若若对以为可皆非也惟论语所载为是春秋正义云哀公问主于宰我案古论语及孔郑皆以为社主张包周等并为庙主今本作问社集解用孔氏説凡建邦立社各以其土所宜之木亦不言社主然正义必有据张衡思𤣥赋匪仁里其焉宅兮匪义迹其焉追注引论语里仁为美宅不处仁焉得知里宅皆居也石林云以择为宅则里犹宅也盖古文云然今以宅为择而谓里为所居乃郑氏训解而何晏从之当以古文为正致堂云里居也居仁如里安仁者也商为起予理明辞达也回非助我黙识心通也説苑管仲筑三归之台以自伤于民集注取之举直错诸枉举枉错诸直孙季和谓举直而加之枉之上则民服枉固服于直也举枉而加之直之上则民不服直固非枉之所能服也王景文曰孔子见起证而知其末故曰其或继周者虽百世可知也孟子见进证而知其极故曰千嵗之日至可坐而致也邵氏见困证而知其穷故曰茍有命世之人虽民如夷狄三变而帝道可举惜时无百年之世世无百年之人时难人难不其然乎黙而识之朱子谓不言而存诸心屡空不取虚中之説恐学者流于异端也申枨郑康成云盖孔子弟子申续史记云申棠字周家语云申续字周今史记以棠为党家语以续为绩传写之讹也后汉王政碑云有羔羊之絜无申棠之欲亦以枨为棠则申棠申枨一人尔唐开元封申党召陵伯又封申枨鲁伯本朝祥符封枨文登侯又封党淄川侯俱列从祀党即棠也一人而为二人失于详考论语释文也史记索隠谓文翁图有申枨申棠今所𫝊礼殿图有申党无申枨甘罗曰项橐七嵗为孔子师董仲舒对策此亡异于达巷党人不学而自知孟康注人项槖也隷释载逢盛碑以为后橐孟康之説未知所出论语注疏无之师摰之始郑康成谓鲁太师之名太师挚适齐孔安国以为鲁哀公时人康成以为周平王时人班固礼乐志谓殷纣作淫声乐官师瞽抱其器而奔散或适诸侯或入河海古今人表列大师挚以下八人于纣时呉斗南云按商本纪纣世抱乐器而犇者大师疵少师彊也人表亦列此二人于师挚八人之后误合两事为一石林云司马迁论周厉王事曰师挚见之矣则师挚厉王时人也诸説不同横渠从孔安国注考其所为观其所由察其所安亦见大戴礼文王官人篇老彭郑注云老耼彭祖龟山曰老氏以自然为宗谓之不作可也朱文公曰以曽子问言礼证之述而不作信而好古皆可见盖耼周之史官掌国之典籍三皇五帝之书故能述古事而信好之如五千言或古有是语而传之列子引黄帝书即谷神不死章也耼虽知礼谓行之反以多事故欲灭絶之礼运谋用是作兵由此起亦有此意致堂曰仲尼问礼或以证旧闻或以絶灭礼学之故振而作之使于问答之际有启发非以为师也王无咎云鹿邑之外有互乡城邑人相𫝊谓互乡童子见孔子者此处也前代因立互乡县其城犹存不舎昼夜释文舎音舍集注亦云上声而楚辞辨证云洪引颜师古曰舎止息也屋舎次舎皆此义论语不舎昼夜谓晓夕不息耳今人或音舍者非是辨证乃朱子晩嵗之书当从之龎涓孙膑同学兵法苏秦张仪同学从衡李斯韩非同学刑名始也朋而终也仇故曰小人同而不和比而不周思欲近近则精虑欲逺逺则周四教以文为先自博而约四科以文为后自本而末互乡童子则进之开其善也阙党童子则抑之勉其学也草庐一言而定三分之业一言之兴邦也夕阳亭一言而召五胡之乱一言之丧邦也唐太宗文学馆学士许敬宗与焉裴晋公淮西賔佐李宗闵与焉以是知佞人之难逺尹和静云君臣以义合者也故君使臣以礼则臣事君以忠东涧谓如言父慈子孝加一则字失本义矣以能问于不能以多问于寡有若无实若虚犯而不校颜子和风庆云之景象也富贵不能淫贫贱不能移威武不能屈孟子泰山巖巖之气象也麻冕礼也今也纯俭郑注纯黑缯也侧基反而释文以郑为下音今读者从上音如字非也按仪礼疏古缁䊷二字并行缁布之缁本字不误䊷帛之䊷多误为纯周礼纯帛注纯实缁字古缁以才为声君子不以绀緅饰孔氏注一入曰緅石林云考工记三入为纁五入为緅七入为缁緅在纁缁之间尔雅一入为縓礼练衣黄里縓縁练冠麻衣縓縁盖孔氏误以緅为縓则緅不可为近丧服集注谓緅绛色以饰练服亦用孔注马融注论语云所因三纲五常大学衍义谓三纲之説始见于白虎通愚按谷永𫝊云勤三纲之严太𤣥永次五云三纲得于中极天永厥福其説尚矣礼记正义引礼纬含文嘉有三纲之言然纬书亦起于西汉之末太平御览引庄子曰孔子病子贡出卜孔子曰子待也吾坐席不敢先居处若齐食饮若祭吾卜之久矣子路请祷可以参观仁者静孔安国云无欲故静石林解执礼云犹执射执御之执记曰秋学礼执礼者诏之盖古者谓持礼书以治人者皆曰执周官大史大祭祀㝛之日读礼书祭之日执书以次位常凡射事执其礼事此礼之见于书者也解雅颂各得其所云季札观鲁乐以小雅为周徳之衰大雅为文王之徳小雅皆变雅大雅皆正雅楚庄王言武王克商作颂以时迈为首而武次之赉为第三桓为第六以所作为先后以此考之雅以正变为大小颂以所作为先后者诗未删之序也论政事之废兴而以所陈者为大小推功徳之形容而以所告者为先后者删诗之序也其説可以补注义之遗吕氏春秋楚有直躬者其父窃羊而谒之上上执而将诛之直躬者请代之将诛矣告吏曰父窃羊而谒之不亦信乎父诛而代之不亦孝乎信且孝而诛之国将有不诛者乎荆王闻之乃不诛也孔子闻之曰异哉直躬之为信也一父而载取名焉故直躬之信不若无信此即叶公所云也周生列子云舜尝驾五龙以腾唐衢武尝服九駮以驰文涂此上御也谓五臣九臣文子曰人皆以无用害有用故知不博而日不足以博奕之日问道闻见深矣可以发明无所用心之戒曹操祭桥𤣥文曰仲尼称不如颜渊注引论语孔子谓子贡吾与汝俱不如也按包氏解云吾与女俱不如周有八士包氏注云四乳生八子其説本董仲舒春秋繁露周书武寤篇尹氏八士注云武王贤臣晋语文王询八虞贾逵云周八士皆在虞官以仲舒兴周之言考之当在文武时东坡解孟庄子之孝为献子石林谓以献子为穆伯之子以惠叔为惠伯读左氏不精二者皆误吕氏春秋不茍论曰孔丘墨翟昼日讽诵习业夜亲见文王周公旦而问焉注引论语梦见周公逸民各论其行而不及朱张或曰其行与孔子同故不复论也释文引王弼注朱张字子弓荀卿以比孔子虞仲夷逸隠居放言包氏注放置也不复言世务介之推曰言身之文也身将隠焉用文之中庸曰其黙足以容古注亦有味论语疏案春秋少阳篇伯夷姓墨名允字公信伯长也夷谥叔齐名智字公达伯夷之弟齐亦谥也少阳篇未详何书胡明仲曰少阳篇以夷齐为伯叔之谥彼已去国隠居终身尚谁为之节惠哉盖如伯达仲忽亦名而已矣沮溺荷莜之行虽未能合乎中陈仲子之操虽未能充其类然惟孔孟可以议之斯人清风逺韵如鸾鹄之髙翔玉雪之不污视世俗殉利亡耻饕荣茍得者犹腐鼠粪壤也小人无忌惮自以为中庸而逸民清士乃在讥评之列学者其审诸吕氏春秋云子路揜雉得而复释之盖因子路共之而为此説朱文公集注引晁刘两説共字当为共执之义上蔡云圣人语常而不语怪语徳而不语力语治而不语乱语人而不语神本王无咎之説陆务观云一言可以终身行之者其恕乎此圣门一字铭也诗三百一言以蔽之曰思无邪此圣门三字铭也为力不同科马融解云力役有上中下三科譬诸草木区以别矣五峯曰草木生于粟粒之萌及其长大根茎华实虽凌云蔽日据山蟠地从初具乎一萌之内而未尝自外増益之也朱文公曰林少颖亦説与黄祖舜如此汉艺文志小道可观蔡邕传致逺则泥以子夏之言为孔子唐孔颖达𫝊以能问于不能以曾子之言为孔子卞庄子之勇或问云事见新序愚按荀子大畧篇齐人欲伐鲁忌卞庄子不敢过卞此可见其有勇也史记正义首阳山有五颜师古注汉书云伯夷歌登彼西山当以陇西为是石曼卿诗曰耻生汤武干戈日宁死唐虞揖逊区谓首阳在河东蒲坂乃舜都也余尝考之曽子书以为夷齐死于济浍之间其人成名于天下又云二子居河济之间则曼卿谓首阳在蒲为得其实水一也孔子观之而明道体之无息孟子观之而明为学之有本荀子亦云水至平端不倾心术如此象圣人其观于水也亦亚于孔孟矣于此见格物之学吕成公读论语躬自厚而薄责于人遂终身无暴怒絜斋见象山读康诰有感悟反己切责若无所容前辈切己省察如此孔庭之教曰诗礼子思曰夫子之教必始于诗书而终于礼乐杂説不与焉荀子劝学亦曰其数则始乎诵经终乎读礼其义则始乎为士终乎为圣人四勿九思皆以视为先见弓以为虵见寝石以为伏虎视汨其心也闵周者黍稷不分念亲者莪蒿莫辨心惑其视也呉筠心目论以动神者心乱心者目隂符经心生于物死于物机在目蔡季通释其义曰老子曰不见可欲使心不乱西方论六根六识必先曰眼曰色均是意也古者士传言谏其言责与公卿大夫等及世之衰公卿大夫不言而士言之于是有欲毁乡校者有谓处士横议者不知三代之盛士亦有言责也夫子曰天下有道庶人不议而不及士其指微矣非帷裳必杀之郑康成云帷裳谓朝祭之服其制正幅如帷非帷裳者谓深衣削其幅缝齐倍要见春秋正义孔门弟子惟言偃呉人而澹台灭明南游至江史记正义苏州南五里有澹台湖儒林传澹台子羽居楚韩非曰季孙相鲁子路为郈令鲁以五月起衆为长沟子路以其私秩粟为浆饭要作沟者于五父之衢而餐之孔子闻之使子贡往覆其饭击毁其器曰鲁君有民子奚为乃餐之言未卒而季孙使者至让曰肥也起民而使之先生使弟子令徒役而餐之将夺肥之民耶孔子驾而去鲁此虽与论语史记不同然亦夫子去鲁之一事也申屠嘉不受私谒则可以折幸臣董仲舒正身率下则可以事骄王魏相以廉正霍氏不能诬袁安任隗以素行窦氏无以害故曰其身正不令而行茍正其身矣于从政乎何有君子不因小人而求福孔子之于弥子也不因小人而避祸叔向之于乐王鲋也朱博之党丁傅福可求乎贾捐之之谄石显祸可避乎故曰不知命无以为君子朱子以无垢为杂学论语集注独取审富贵安贫贱之语陈仲猷曰逝者如斯夫道体无穷借水以明之鸢飞戾天鱼跃于渊道体无不在借鸢鱼以明之叶仲圭曰出入无时莫知其乡常人之心也寂然不动感而遂通圣人之心也圣人之心岂常人之所无哉昬与明异而已矣仲猷仲圭皆余同年王充云浴乎沂涉沂水也风乎舞雩风歌也仲长统云讽于舞雩之下愚以风为讽则与咏而归一意矣当从旧説上蔡论语解引元泽云教之化民也深于命民之效上也捷于令本史记赵良之言集注蘧伯玉于孙林父甯殖放弑之谋不对而出按左氏传甯殖当为甯喜史记循吏传孙叔敖三得相而不喜三去相而不悔与令尹子文之事相类恐是一事范伯崇曰温故而不知新虽能读坟典索丘足以为史而不足以为师刘子谨独篇曰颜回不以夜浴改容颜氏家训曰曽子七十乃学名闻天下皆未详所出家语曽参少孔子四十六嵗非老而学者蘧伯玉史记谓孔子所严事不当在弟子列礼殿图有之而唐宋皆钖封从享公伯寮非孔子弟子乃季氏之党致堂胡氏之説当矣家语不列其名氏盖自史记失之家语有县亶字子象史记索隠以为县丰唐宋封爵皆不及焉礼记檀弓有县子岂其人与栁子厚与太学诸生书曰仲尼吾党狂狷南郭献讥按荀子法行篇南郭惠子问于子贡曰夫子之门何其杂也无可无不可致堂谓以五字成文圣人从容中道无所偏倚世之通傥不泥者才足谓之无不可尔马援以此称髙帝亦稔于常谈夫子之割之席曽子之箦一于正而已论学则曰正心论政则曰正身善人吾不得而见之矣得见有恒者斯可矣善人周公所谓吉士也有恒周公所谓常人也微生髙汉古今人表作尾生髙郑校周之本以齐古读正凡五十事陈自明以子见南子为南蒯以传考之昭公十二年南蒯叛孔子年方二十有二子路少孔子九嵗年方十三其説凿而不通矣圣人毋必而乡党言必者十有五记必为之事也其传易曰积善之家必有余庆积不善之家必有余殃隂疑于阳必战小人勿用必乱邦也着必然之理也孔门受道惟颜曾子贡过则勿惮改非礼勿视非礼勿听非礼勿言非礼勿动己所不欲勿施于人勿欺也皆断以勿盖去恶不力则为善不勇孔门独颜子为好学所问曰为仁曰为邦成己成物体用本末备矣唐棣与常棣不同致堂谓偏其反而即诗常棣篇孔子删而不取恐误阙党之童游圣门者也夫子抑其躁是以知心之易放互乡之童难与言者也夫子与其进是以知习之可移孝经孝经序六家异同今考经典序録有孔郑王刘韦五家而无虞翻注致堂谓考经非曽子所自为也曽子问孝于仲尼退而与门弟子言之门弟子类而成书晁子止谓何休称子曰吾志在春秋行在孝经则孔子自着也今首章云仲尼居则非孔子所着矣当是曽子弟子所为书冯氏曰子思作中庸追述其祖之语乃称字是书当成于子思之手古文孝经汉志书序谓出孔壁而许冲上其父説文曰孝昭帝时鲁国三老所献其説不同当不义则子不可不争于父孟子云父子之间不责善荆公谓当不义则争之非责善也晁子止读书志乃谓介甫阿其所好盖子止守景迂之学以孟子为疑非笃论也朱文公于孟子集注取荆公之説是何言与司马公解云言之不通也范太史説误以言之不通也五字为经文古今文皆无朱文公集所载刋误亦无之孝经郑氏注陆徳明云与康成注五经不同今按康成有六天之説而孝经注云上帝天之别名故陆澄谓不与注书相类荀子述孔子之言曰昔万乗之国有争臣四人则封疆不削千乗之国有争臣三人则社稷不危百乗之国有争臣二人则宗庙不辍父有争子不行无礼士有争友不为不义与孝经稍异彭忠肃公以致敬致乐致忧致哀致严裒集格言为五致録司马公家范亦以五致类事忠肃之书本于此国史志云孝经孔安国传古二十二章有闺门篇为世所疑郑氏注今十八章相承言康成作郑志目録不载通儒皆验其非开元中孝明纂诸説自注以夺二家然尚不知郑氏之为小同王去非云学者学乎孝教者教乎孝故皆从孝字不敢毁伤至不敢失于臣妾言不敢者九管子曰贤者行于不敢而立于不能诗于文王仲山甫皆曰小心翼翼求忠臣必于孝子之门孝经纬之言也刘盛不好读书惟读孝经论语曰诵此能行足矣安用多诵而不行乎苏绰戒子威云读孝经一卷足以立身治国何用多为愚谓梁元帝之万卷不如盛绰之一言学不知要犹不学也范太史孝经説曰能事亲则能事神真文忠公劝孝文曰侍郎王公见人礼塔唿而告之曰汝有在家佛何不供养盖谓人能奉亲即是奉佛严父莫大于配天神宗圣训云周公宗祀乃在成王之世成王以文王为祖则明堂非以考配明矣孝子之事亲终矣此言丧祭之终而孝子之心昊天罔极未为孝之终也曽子战兢知免而易箦得正犹在其后信乎终之之难也困学纪闻卷七困学纪闻卷八钦定四库全书困学纪闻卷八宋王应麟撰孟子孟子集注序説引史记列传以为孟子之书孟子自作韩子曰轲之书非自着盖史记近是而滕文公首章道性善注则曰门人不能尽记其辞又第四章决汝汉注曰记者之误呉伯丰以问朱文公文公答曰前説是后两处失之熟读七篇观其笔势如镕铸而成非缀缉所就也赵氏孟子章指引论语曰力行近仁误以中庸为论语无垢孝经解误以临深履薄为卫武公之诗致堂无逸传误以不解于位为泂酌文选陈孔璋为曹洪书云有子胜斐然之志注引墨子曰二三子复于子墨子曰告子胜仁子墨子曰未必然也告子为仁犹跂以为长偃以为广不可久也胜盖告子之名岂即孟子所谓告子欤文选注引孟子曰墨子兼爱摩顶致于踵赵岐曰致至也今本作放踵元和郡县志齐雪宫故址在青州临淄县东北六里晏子春秋所谓齐侯见晏子于雪宫孟子以齐王由反手也赵岐注谓讥管晏不勉其君以王业文王望道而未之见注谓殷禄未尽尚有贤臣道未得至王无咎非之曰岐名通孟子而实汨之琴张注谓子张善鼓琴盖未知左传有琴张周公思兼三王以施四事注云四事禹汤文武所行事也而伏生大𫝊云周公兼思三王之道以施于春秋冬夏其説陋矣滕定公文公按赵氏注古纪世本滕国有考公麇元公𢎞即定公文公也世本今无传此可备㕘攷志曰丧祭从先祖注引周礼小史掌邦国之志愚谓邦国之志若周志史佚之志郑书楚书秦记之类孟子疏谓齐王悦南郭先生吹竽喜邹忌鼔琴安知与衆乐乐愚考之史记驺忌以鼔琴见齐威王非宣王也惟南郭处士吹竽乃宣王时见韩非内储説説苑景差相郑郑人有冬涉水者出而胫寒后景差过之下陪乗而载之覆以上衽叔向闻之曰景子为人国相岂不固哉吾闻良吏居之三月而沟渠修十月而津梁成六畜且不濡足而况人乎此即孟子所言子产以乗舆济人之事也叔向之时郑无景差当以孟子为正曽西注以为曽子之孙集注因之经典序録曽申字子西曽参之子子夏以诗𫝊曽申左丘明作传以授曽申楚鬬宜申公子申皆字子西则曽西之为曽申无疑郅恽曰孟轲以彊其君之所不能为忠量其君之所不能为贼与今孟子语小异谨庠序之教申之以孝悌之义颁白者不负戴于道路矣愚按书大𫝊云嵗事既毕余子皆入学十五入小学十八入大学距冬至四十五日始出学傅农事上老平明坐于右塾庶老坐于左塾余子毕出然后归夕亦如之余子皆入父之齿随行兄之齿鴈行朋友不相踰轻任并重任分颁白不提挈出入皆如之此之谓造士汉书食货志云春将出民里胥平旦坐于右塾邻长坐于左塾云云入者必持薪樵轻重相分斑白不提挈孝悌之义当以是观之弃礼捐耻秦所以败耻尚失所晋所以替耻之于人大矣陈蕃谏校猎曰齐景公欲观于海放乎琅邪晏子为陈百姓恶闻旌旗舆马之音举首嚬眉之感景公为之不行此以孟子二章为一事梁惠王西丧地于秦七百里潏水李氏曰初北地郡属魏后尽为秦并丧于秦不止七百里也法言修身篇引孟子曰夫有意而不至者有矣未有无意而至者也今孟子无此语其在外书欤周子静为学官小司成袭盖卿以守气不如守约命题子静曰气不与约字对两守字着畧㸃晦翁注甚明岂可破句读孟子尸子引孔子曰诵诗读书与古人居金楼子曰曽生谓诵诗读书与古人居读书诵诗与古人期孟子诵其诗读其书不知其人可乎斯言亦有所本命不可委故孟子言立命心不可委故南轩以陶渊明委心之言为非仁曰仁术儒曰儒术术即道也申不害以术治韩鼌错言术数公孙𢎞谓智者术之原君子始恶乎术矣故学者当择术致堂曰杨朱与老耼同时墨翟又在前宗师大禹而晏婴学之以为杨墨出于师商考之不详甚矣朱文公曰庄周之学出于老氏韩子始谓子夏之后有田子方子方之后流而为庄周以其书之称子方者考之则子方之学子夏周之学子方者皆不可见愚谓观此二説则异端之学非孔门弟子𫝊流之差也庄子曰为善无近名为恶无近刑縁督以为经又曰将处夫材与不材之间此子莫之执中也杨之学似老墨之学似佛董仲舒云以仁治人以义治我刘原父云仁字从人义字从我岂造文之意邪愚谓告子仁内义外之説孟子非之若以人我分仁义是仁外义内其流为兼爱为我矣孟子引费惠公之言谓小国之君也春秋时费为鲁季氏之邑史记楚世家有邹费郯邳盖战国时以邑为国意者鲁季氏之僭欤仁人心也求其放心此孟子直指本心处但禅学有体无用曹交注谓曹君之弟按左𫝊哀公八年宋灭曹至孟子时曹亡久矣曹交盖以国为氏者老泉三子知圣人污论误以污字为句赵岐谓孟子知其言大过故贬谓之污下亦非孟子之意史记六国表注皇甫谧曰孟子称禹生石纽西夷人也今无此语孟子字未闻孔丛子云子车注一作子居居贫坎轲故名轲字子居亦称字子舆疑皆傅㑹孟子正义云唐林谨思续孟子书二卷谓孟子七篇非轲自着乃弟子共记其言与韩文公之説同正义序云孙奭崇文总目馆阁书目读书志皆无之朱文公谓邵武士人作不解名物制度其书不似疏吕氏春秋舜行徳三年而三苖服孔子闻之曰通乎徳之情则孟门太行不为险矣故曰徳之速疾乎以邮传命此可以证孟子引孔子之言墨之治丧以薄宋书礼志引尸子禹治水为丧法曰桐棺三寸制丧三日盖墨家託于禹也好乐好勇好货色齐宣王所以不能用孟子也文帝好清静故不能用贾谊武帝好纷更故不能用汲黯上有好者下必甚焉光武封一卓茂而节义之俗成太宗诛一徳儒而谏争之门辟信乎如风之偃草也不仁而得天下未之有也秦皇以不仁得之矣二世而失犹不得也惟尹躬暨汤咸有一徳克享天心故汤曰天吏尹曰天民孟子学伊尹者也当今之世舎我其谁也是亦圣之任仁在乎熟之而已矣子路未熟之五谷管仲已熟之荑稗杨墨五谷之螟螣照乗之珠和氏之璧战国之君以为寳故曰诸侯之寳三为天吏则可以伐燕于汉楚见之董公未説汉王之前以强弱角胜负所谓以燕伐燕也三军缟素之后则为天吏矣仁义之言齐梁以为迂濶者董公一言而汉楚之兴亡决焉可谓豪杰之士弱而不可轻者民也古先哲王曰敬民曰畏民石守道谓汤以七十里亡夏文王以百里亡商陈胜以匹夫亡秦民可不畏乎故曰民为贵善推其所为此心之充拓也求其放心此心之收敛也致堂曰心无理不该亡而不能推则视之不见听之不闻痒痾疾痛之不知存而善推则潜天地抚四海致千嵗之日至知百世之损益此言充拓之功也西山曰心一而己由义理而发无以害之可使与天地参由形气而发无以检之至于违禽兽不逺此言收敛之功也不阖则无辟不涵养则不能推广守孰为大守身为大有猷有为矣必曰有守不亏其义矣必曰不更其守何徳将叹习曰入时愈深则趋正愈逺以守身为法以入时为戒可谓士矣行一不义杀一不辜而得天下皆不为也诸葛武侯谓汉贼不两立其义正矣然取刘璋之事可谓义乎君子可欺以其方难罔以非其道日无再中之理而新垣平言之日无渐长之理而袁充言之汉文隋文皆以是改元汉文悟平之诈而隋文终受充之欺此存亡之判与夫道一而已矣为善而杂于利者非善也为儒而杂于异端者非儒也尧使契为司徒教以人伦学所以明人伦舜察于人伦居中国去人伦无君子如之何其可也孟子道性善称尧舜莫大于人伦此正人心之本原也晏子春秋曰有贤而不知一不祥知而不用二不祥用而不任三不祥孟子谓言无实不祥不祥之实蔽贤者当之盖古有此言也孺子沧浪之歌亦见于楚辞渔父考之禹贡汉水东为沧浪之水则此楚歌声也文子亦云混混之水浊可以濯吾足乎泠泠之水清可以濯吾缨乎无恆产而有恆心者惟士为能古之士所以异于民也苏秦无二顷田而奔走游説岂所谓士哉水心叶氏云周衰不复取士孔孟不以其不取而不教也孔孟之徒不以其不取而不学也道在焉故也不得志修身见于世上蔡谢子曰天下皆乱而已独治不害为太平蜀士杨肩吾曰天下虽不治平而吾国未尝不治且平者岐周是也一国虽不治平而吾家未尝不治且平者曽闵是也一家虽不治平而吾身吾心未尝不治且平者舜与周公是也盐铁论引孟子曰居今之朝不易其俗而成千乗之势不能一朝居也又云今之士今之大夫皆罪人也又云王者与人同而如彼者居使然也与今本不同民心之得失此兴亡之大几也林少颕云民之思汉则王莽不能胁之使忘民之忘汉则先主不能彊之使思唐与政云民心思汉王郎假之而有余民心去汉孔明扶之而不足论语终于尧曰篇孟子终于尧舜汤文孔子而荀子亦终于尧问其意一也利与善之间君子必审择而明辨焉此天理人欲之几善恶正邪之分界也孟子之言公不夷不惠可否之间材与不材之间扬庄之言私若将终身焉穷不失义若固有之达不离道能处穷斯能处达养心莫善于寡欲注云欲利也虽非本指廉者招福浊者速祸亦名言也道家者流谓丹经万卷不如守一愚谓不如孟子之七字不养其心而言养生所谓舎尔灵龟观我朶颐也吕氏春秋开春论云神农之教曰士有当年而不耕者则天下或受其饥矣女有当年而不绩者则天下或受其寒矣故身亲耕妻亲绩所以见致民利也管子引神农之数文子亦引神农之法此即许行所为神农之言欤汉艺文志农家有神农二十篇刘向别録云疑李悝商君所説孔子孟子皆不之秦荀子尝入秦而讥其无儒孔子顺曰秦为不义义所不入其志如鲁仲连句容有盗改置社稷而盗止下邳有盗迁社稷于南山之上盗亦衰息见陈后山谈丛岳州田䑕害稼雍明逺曰迎猫之祭不修也命祭之鼠随以毙见范蜀公集孟子有变置社稷礼记有八蜡孰谓古制不可行于今乎求在我者尽性于己求在外者听命于天李成季曰与其求于人曷若无欲于己与其使人可贱不若以贱自安吕居仁亦以见人有求为非宿于画水经注云澅水出时水东去临淄城十八里所谓澅中也俗以澅水为宿留水以孟子三宿出澅以刃与政有以异乎邵子之论秦曰杀人之多不必以刃谓天下之人无生路可趋也商鞅富强之术诱三晋之民力耕于内而使秦民应敌于外使梁王用孟子之言施仁政于民秦焉得诱之仁胜不仁如春融冰泮故曰仁者无敌盖大夫王驩汉泰山郡盖县故城在沂州沂水县西北赵氏春秋论曰五伯者三王之罪人谓其三代而春秋之也齐桓其作俑也今之诸侯五伯之罪人谓其春秋而战国之也晋定其作俑也今之大夫今之诸侯之罪人谓其战国而七国之也晋之韩赵魏其作俑也止斋曰人多言常平出汉耿中丞颜师古以夀昌为权道岂知常平为古法孟氏言狗彘食人食而不知检涂有饿莩而不知发今文作检班氏食货志作敛是也夫丰嵗不敛饥嵗不发岂所谓无常平乎陈烈读求其放心而悟曰我心不曽收如何记书遂闭门静坐不读书百余日以收放心然后读书遂一览无遗若民则无恆产因无恆心孟子言战国之民也周之盛时以井牧授田以乡遂设教攸介攸止烝我髦士士亦田野之秀民也不惟士有常心民亦有常心矣故曰文武兴而民好善小学尔雅注汉武帝时得豹文鼮鼠孝廉郎终军知之赐绢百匹文选注引窦氏家𫝊以为窦攸世祖诏诸侯子弟从攸受尔雅二説不同尔雅西至于邠国谓之四极朱文公曰邠国近在秦陇非絶逺之地愚按説文引尔雅曰西至汃国谓四极汃西极之水也尔雅疏案尸子广泽篇云墨子贵兼孔子贵公皇子贵衷田子贵均列子贵虚料子贵别囿其学之相非也数世矣而己皆弇于私也天帝皇后辟公𢎞廓宏溥介纯夏幠冢晊昄皆大也十有余名而实一也若使兼公虚均衷平易别囿一实则无相非也仁意篇述太平之事云烛于玉烛饮于醴泉畅于永风春为青阳夏为朱明秋为白藏冬为𤣥英四气和正光照此之谓玉烛甘雨时降万物以嘉髙者不少下者不多此之谓醴泉其风春为发生夏为长嬴秋为方盛冬为安静四气和为通正此之谓永风尔雅疏引舎人云按经典序録尔雅有犍为文学注二卷一云犍为郡文学卒史臣舎人汉武帝时待诏白虎通引亲属记即尔雅释亲也通典颜延之曰伯叔有父名则兄弟之子不得称姪从母有母名则姊妹之子不可言甥且甥姪惟施于姑舅耳雷次宗曰姪字有女明不及伯叔甥字有男见不及从母刘共父刋二程先生集改姪为犹子朱文公谓古人固不谓兄弟之子为姪亦无云犹子者但云兄之子弟之子然从俗称姪亦无害于义理也傅负版郭璞注未详即栁子所为作蝜蝂传者也陆玑为诗草木疏刘杳为离骚草木疏王方庆有园庭草木疏李文饶有山居草木记君子所以贵乎多识也然尔雅不释蔝蔜字书不见栮桤学者耻一物之不知其可忽诸槚苦荼注今唿早采者为荼晩取者为茗一名荈説文茗荼芽也东坡诗周诗记苦荼茗饮出近世急就篇注牡蒙一名黄昬后山诗黄昬汤疑即此也终军之对鼮鼠卢若虚之辩鼨鼠江南进士之问天鸡刘原父之识六驳可谓善读尔雅矣蔡谟不识彭蜞人谓读尔雅不熟田敏不知日及学之陋也唐𤣥度十体书曰周宣王太史籀始变古文着大篆十五篇秦焚诗书惟易与史篇得全逮王莽乱此篇亡失建武中获九篇章帝时王育为作解説所不通者十有二三按説文多引王育説如天屈西北为无苍颉出见秃人伏禾中因以制字説文叙尉律试八体亡新使甄丰等改定古文时有六书书正义亦云秦有八体亡新六书艺文志谓汉兴萧何草律着其法曰太史试学童以六体试之律即尉律也六体非汉兴之法当从説文叙改六为八急就篇长乐无极老复丁颜氏解为蠲其子孙之役非也即参同契所谓老翁复丁壮董彦逺除正字谢启叙字学涉猎该洽其畧云残经不悟于郭亡阙文徒存于夏有马不足一者既失其全虎多于六者自乖其数书残武殪颂乱汤齐乌写混淆鱼鲁杂糅増河南之邑为雒减汉东之国为隋避上则辠不从辛絶下则对因去口枣合而棘氏微足省而踈姓絶定文于六穗之禾训同于导分序于八寸之策埶异为宗丁尾乱真钩须失实书立书肖而既谬国名为卷为端而遂乖服制篆形误伪谁正云兴之祁祁隶体散亡共守銮声之钺钺锁定银铛之名车改金根之目知一束二缝之为来指二首六身之为亥郡章立信救时惟正于四羊国史传疑考义共惑于三豕傅㑹作九禾之秀离析为三刀之州合乐之奏妄加文武之为斌定经之名误合日月之为易字失部居改白水真人之兆书忘形象作非衣小儿之謡四十八安取于桑三十七未足语世梁父七十二家名虽俱在尉律四十九类书盖已亡误存舟二间之为航安识门五日之为闰学者徧观异书而求其事之所出亦多识之一也彦逺有古文集类叙云孔安国以隶古易科斗故汉人不识古字开元又废汉隶易以今文故唐人不识隶古宋景文公云萧何自题苍龙白虎二阙后世署书由何始説文扁署也从戸册戸册者署门戸之文也夹漈金石畧云祀巫咸大湫文李斯篆愚按方氏跋诅楚文以为秦惠文王二十六年石湖亦谓当惠文王之世后百余年东巡泰山刻石则小篆非出于李斯古器铭云十有三月十有四月十有九月云正月乙子或云丁子吕与叔考古图谓嗣王踰年未改元故以月数乙子即甲子丁子即丙子世质人淳取其同类不然殆不可考曽子固谓古字皆重出此文作亖者特二字耳毛伯敦祝下一字刘原父以为郑曰文武时毛叔郑也而吕与叔以为簠铭中上一字欧阳公以为张曰宣王时张仲也而与叔以为弡周姜敦伯下一字欧阳公以为冏曰穆王时伯冏也而与叔以为百古文难考几于郢书燕説博古图晋姜鼎铭用蕲绰绾眉夀伯硕父鼎铭用祈丐百禄眉夀绾绰孟姜敦铭绾绰眉夀石湖云似是古人祝延常语愚谓汉书安世房中歌云克绰永福颜氏注绰缓也亦谓延长张燕公谢碑额表云孔篆呉札之坟秦存展季之壠言孔子篆者始见于此金石録汲县太公碑云晋太康二年得竹策之书其纪年曰康王六年齐太公望卒参考年数盖夀一百一十余嵗今按书顾命云齐侯吕伋则成王之末伋已嗣太公为齐侯矣潏水李氏云古印有文曰祭尊非姓名乃古之乡官也説苑载乡官又有祭正亦犹祭酒也秦诅楚文作于惠文王之时所诅者楚懐王也懐五逺屈平迩靳尚而受商于之欺致武闗之执非不幸也然入秦不反国人怜之如悲亲戚积怨深怒发于陈项而秦亡也忽焉六国之灭楚最无罪反尔好还天人之理也南公曰楚虽三戸亡秦必楚吁秦诅楚耶楚诅秦耶徐楚金説文系𫝊有通释部叙通论祛妄类聚错综疑义系述等篇吕太史谓元本断烂毎行灭去数字故尤难读若得精小学者以许氏説文㕘绎恐犹可补也今浙东所刋得于石林叶氏苏魏公本也説文饮器象爵者取其鸣节节足足也宋符瑞志鳯凰其鸣雄曰节节雌曰足足然则爵即鳯凰欤宣和中陜右人发地得木简于罋字皆章草檄云永初二年六月丁未朔廿日丙寅朱文公答呉斗南书谓东汉讨羌檄日辰与通鑑长厯不同盖指此也今考通鑑目録汉安帝永初二年六月乙未朔汉西域传安息国书革旁行为书记颜氏注今西方胡国及南方林邑书皆横行不直下法苑珠林云造书凡有三人长名曰梵其书右行次曰佉卢其书左行少者苍颉其书下行夹漈六书畧云梵书左旋其势向右华书右旋其势向左韩文公曰凡为文辞宜畧识字杜子美曰读书难字过字岂易识哉李衡识字説曰读书须是识字固有读书而不识字者如孔光张禹许敬宗栁宗元非不读书但不识字孔光不识进退字张禹不识刚正字许敬宗不识忠孝字栁宗元不识节义字此可为学者之戒周越书苑云郭忠恕以为小篆散而八分生八分破而隶书出隶书悖而行书作行书狂而草书圣以此知隶书乃今真书赵明诚谓误以八分为隶自欧阳公始康节邵子之父古字天叟定律吕声音以正天下音及古今文谓天有隂阳地有刚柔律有辟翕吕有唱和一隂一阳交而日月星辰备焉一刚一柔交而金木水火备焉一辟一翕而平上去入备焉一唱一和而开发收闭备焉律感吕而声生焉吕应律而音生焉观物之书本于此谓辟翕者律天清浊者吕地先闭后开者春也纯开者夏也先开后闭者秋也冬则闭而无声东为春声阳为夏声此见作韵者亦有所至也衔凡冬声也横渠张子曰商角徴羽皆有主出于唇齿喉舌独宫声全出于口以兼五声也夹漈郑氏曰声为经音为纬平上去入四声也其体纵故为经宫商角徴羽半徴半商七音也其体横故为纬七音三十六字母出于西域岂所谓学在四夷者欤司马公以三十六字母总三百八十四声为二十图夹漈谓梵人长于音所得从闻入华人长于文所得从见入华则一音该一字梵则一字或贯数音谐声六书之一也声韵之学尚矣夹漈谓五书有穷谐声无穷五书尚义谐声尚声释文序録云古人音书止为譬况之説孙炎始为反语考古编谓周颙始有翻切非也隋陆法言为切韵五卷后有郭知𤣥等九人増加唐孙愐有唐韵今之广韵则本朝景徳祥符重修今人以三书为一或谓广韵为唐韵非也鹤山魏氏云唐韵于二十八删二十九山之后继以三十先三十一僊今平声分上下以一先二僊为下平之首不知先字盖自真字而来愚考徐景安乐书凡宫为上平商为下平角为入徴为上羽为去则唐时平声已分上下矣米元章云五声之音出于五行自然之理沈隠侯只知四声求其宫声不得乃分平声为二然后魏江式曰晋吕静放李登声类之法作韵集五卷宫商龣徴羽各为一篇则韵分为五始于吕静非自沈约始也约答陆厥曰宫商之声有五文字之别累万以累万之繁配五声之约高下低昂非思力所学沈存中云梵学入中国其术渐密潜虚以䒶为天古文也见广韵而集韵不载广韵言姓氏甚详然充字有充虞归字有齐归其遗阙多矣贲育谓孟贲夏育也广韵以贲为姓古有勇士贲育谬矣颜鲁公在湖州集文士摭古今文字为韵海镜源三百六十卷以包荒万彚其广如海自末寻源照之如镜崇文总目仅存十六卷今不传韩非五蠹曰苍颉之作书也自环者谓之私背私谓之公説文云自营为厶背厶为公宋元宪寳翫佩觿三篇苏文忠每出必取声韵音训文字置箧中晁以道晩年日课识十五字夹漈谓説文定五百四十类为字之母然母能生而子不能生误以子为母者二百十类呉孙休自制名字以命其子武曌刘䶮及圀皆字书所无隋志以苍颉训纂滂喜为三苍説文系𫝊以苍颉爰厯博学为三苍并训纂为四篇急就篇沐浴揃搣寡合同庄子外物篇皆可以休老亦作揃搣不字本方久反凡书之不字皆㸃入声其字本音箕凡书之其字皆㸃平声李瀚蒙求以平声与上去入相间经説六经始见于庄子天运篇以礼乐诗书易春秋为六艺始见于太史公滑稽列𫝊或云七经或以六经六纬为十二经或以五经五纬为十经或云九经乐经既亡而有五经自汉武立博士始也邵子定以易书诗春秋为四经犹春夏秋冬皇帝王伯汉艺文志云文艺之文乐以和神仁之表也诗以正言义之用也礼以明体故无训书以广听知之术也春秋以断事信之符也五者盖五常之道相须而备而易为之原白虎通云有五常之道故曰五经乐仁书义礼礼易智诗信也二説不同然五经兼五常之道不可分也后汉翟酺曰文帝始置一经博士考之汉史文帝时申公韩婴皆以诗为博士五经列于学官者惟诗而已景帝以辕固为博士而余经未立武帝建元五年春初置五经博士儒林传賛曰武帝立五经博士书惟有欧阳礼后易杨春秋公羊而已立五经而独举其四盖诗已立于文帝时今并诗为五也石经有七汉熹平则蔡邕魏正始则邯郸淳晋裴頠唐开成中唐𤣥度后蜀孙逢吉等本朝嘉祐中杨南仲等中书髙庙御书唐儒学𫝊序文宗定五经鑱之石张参等是正讹文按文粹刘禹钖国学新修五经壁记云初大厯中名儒张参为司业始详定五经书于论堂东西厢之壁序以参为文宗时误矣参所定乃书于壁非鑱石也旧史纪云开成二年十月癸卯宰臣判祭酒郑覃进石壁九经一百六十卷㑹要载是年八月覆定石经字体官唐𤣥度状今所详覆多因司业张参五经字为准艺文志参有五经文字三卷𤣥度有九经字样一卷文宗时是正讹文乃𤣥度非参也皇览冢墓记曰汉明帝时公卿大夫诸儒八十余人论五经误失符节令宋元上言秦昭王与吕不韦好书皆以书葬王至尊不韦久贵冢皆以黄肠题凑处地高燥未坏臣愿发昭王不韦冢视未烧诗书愚谓儒以诗礼发冢庄子讥假经以文姦者尔乃欲发冢以求诗书汉儒之陋至此欧阳文忠公笔説云安昌侯张禹曰书必博见然后识其真伪当考所出艾轩云日用是根株文字是注脚此即象山六经注我之意盖欲学者于践履实地用工不但寻行数墨也虞溥厉学曰圣人之道淡而寡味故学者不好也及至期月所观弥博所习弥多日闻所不闻日见所不知然后心开意朗敬业乐羣忽然不觉大化之陶已至道之入神也学者不患才不及而患志不立任子曰学所以治己教所以治人不勤学无以为智不勤教无以为仁愚谓此皆天下名言学者宜书以自儆文中子言圣人述史三焉书诗春秋三者同出于一陆鲁望谓六籍之中有经有史礼诗易为经书春秋实史耳王微之云观书每得一义如得一真珠船见陆农师诗注古未有板本好学者患无书桓谭新论谓梁子初杨子林所写万卷至于白首南齐沈驎士年过八十手写细书满数十箧梁袁峻自写书课日五十纸枹朴子所写反覆有字金楼子谓细书经史庄老离骚等六百三十四卷在巾箱中后魏裴汉借异书躬自録本其勤与编蒲缉栁一也国史艺文志唐末益州始有墨板多术数字学小书后唐诏儒臣田敏校九经镂本于国子监国初广诸义疏音释令孔维邢昺讐定颁布春秋正义云傅咸为七经诗王羲之写今按艺文类聚初学记载傅咸周易毛诗周官左传孝经论语诗皆四言而阙其一郑康成注二礼引易説书説乐説春秋説礼家説孝经説皆纬候也河洛七纬合为八十一篇河图九篇洛书六篇又别有三十篇七经纬三十六篇易纬稽览图干凿度坤灵图通卦验是类谋辨终备书纬琁玑钤考灵曜刑徳放帝命验运期授诗纬推度灾汜厯枢含神务礼纬含文嘉稽命徴斗威仪乐纬动声仪稽耀嘉汁图徴孝经纬援神契钩命决春秋纬演孔图元命包文耀钩运斗枢感精符合诚图考异邮保干图汉含孶佑助期握诚图潜潭巴説题辞又有尚书中候论语䜟在七纬之外按李寻有五经六纬之言盖起于哀平至光武笃信之诸儒习为内学隋焚其书今惟易纬存焉正义多引䜟纬欧阳公欲取九经之疏删去䜟纬之文使学者不为怪异之言惑乱然后经义纯一其言不果行朱文公谓五经疏周礼最好诗礼记次之书易为下愚考之隋志王弼易孔安国书至齐梁始列国学故诸儒之説不若诗礼之详实司马文正公曰新进后生口𫝊耳剽读易未识卦爻已谓十翼非孔子之言读礼未知篇数已谓周官为战国之书读诗未尽周南召南已谓毛郑为章句之学读春秋未知十二公已谓三传可束之高阁朱文公曰近日学者病在好髙论语未问学而时习便説一贯孟子未言梁惠王问利便説尽心易未看六十四卦便读系辞此皆猎等之病宋符瑞志云孔子齐戒向北辰而拜告备于天曰孝经四卷春秋河洛凡八十一卷谨已备矣是以圣人为巫史也纬书谬妄而沈约取之无识甚矣家语齐太史子余叹美孔子云天其素王之乎素空也言无位而空王之也董仲舒对䇿云见素王之文贾逵春秋序云立素王之法郑𤣥六艺论云自号素王卢钦公羊序云制素王之道皆因家语之言而失其义所谓郢书燕説也庄子云𤣥圣素王之道祥符中谥孔子为𤣥圣后避圣祖名改至圣自汉儒至于庆厯间谈经者守训故而不凿七经小传出而稍尚新竒矣至三经义行视汉儒之学若土梗古之讲经者执卷而口説未尝有讲义也元丰间陆农师在经筵始进讲义自时厥后上而经筵下而学校皆为支离曼衍之词説者徒以资口耳听者不复相问难道愈散而习愈薄矣陆务观曰唐及国初学者不敢议孔安国郑康成况圣人乎自庆厯后诸儒发明经㫖非前人所及然排系辞毁周礼疑孟子讥书之𦙍征顾命黜诗之序不难于议经况传注乎斯言可以箴谈经者之膏肓西山先生大学衍义后序谓有进姦言于经幄者尝以问西山之子仁甫答云讲易干之文言知进退存亡为姦言以罔上秦有誓而书亡鲁有颂而诗亡鲁郊禘秦僭畤而礼亡大夫肆夏三家雍彻而乐亡法言曰古之学者耕且养三年通一经艺文志曰古之学者耕且养三年而通一艺盖刘歆七畧取法言之语困学纪闻卷八困学纪闻卷九钦定四库全书困学纪闻卷九宋王应麟撰天道三五厯纪天去地九万里淮南子以为五亿万里春秋元命包阳极于九周天八十一万里洛书甄曜度一度千九百三十二里天地相去十七万八千五百里孝经援神契周天七衡六闲相去万九千里八百三十三里三分里之一合十一万九千里从内衡以至中衡中衡以至外衡各五万九千五里关令内传天地南午北子相去九千万里东卯西酉亦九千万里四隅空相去九千万里天去地四十千万里天有五亿五万五千五百五十里地亦如之各以四海为脉论衡天行三百六十五度积凡七十三万里天去地六万余里灵宪自地至天一亿万六千二百五十里垂天之晷薄地之仪皆千里而差一寸周髀天离地八万里冬至之日虽在外衡常出极下地上二万里周礼疏案考灵耀从上临下八万里天以圆覆地以方载河图括地象西北为天门东南为地戸天门无上地戸无下极广长南北二亿三万一千五百里东西二亿三万三千里广雅天圜南北二亿三万三千五百里七十五歩东西短减四歩周六亿十万七百里二十五歩从地至天亿一万六千七百八十七里半下度地之厚与天高等天度云东方七宿七十五度南方七宿百一十二度西方七宿八十度北方七宿九十八度四分度之一四方三百六十五度四分度之一度二千九百三十二里二十八㝛间相距积百七万九百一十三里径三十五万六千九百七十里月令正义考灵耀云一度二千九百三十二里千四百六十一分里之三百四十八周天百七万一千里是天圆周之里数也以围三径一言之直径三十五万七千里此二十八㝛周回直径之数也然二十八㝛之外上下东西各有万五千里是为四游之极谓之四表据四表之内并星㝛内总三十八万七千里天之中央上下正半之处一十九万三千五百里地在于中是地去天之数也安定胡先生云南枢入地下三十六度北枢出地上三十六度状如倚杵此天形也一昼一夜之间凡行九十余万里人一唿一吸谓之一息一息之间天行八十余里人之一昼一夜有一万三千六百余息是故一昼一夜而天行九十余万里致堂胡氏谓天虽对地而名未易以智识窥非地有方所可议之比也河图括地象云天左动起于牵牛地右动起于毕尸子云天左舒而起牵牛地右辟而起毕昴杨倞注荀子云天无实形地之上空虚者尽皆天也其说本于张湛列子注谓自地而上则皆天矣故俯仰喘息未始离天也黄帝书曰天在地外水在天外水浮天而载地又曰地在太虚之中大气举之道书谓风泽洞虚金刚乗天佛书谓地轮依水轮水轮依风轮风轮依虚空虚空无所依风泽洞虚者风为风轮所谓大气举之也泽为水轮所谓浮天载地也金刚乘天者道家谓之刚风岐伯谓之大气葛稚川云自地而上四千里之外其气刚劲者是也张湛解列子汤问曰太虚无穷天地有限朱文公曰天之形虽包于地之外而其气常行乎地之中则风轮依空虚可见矣三礼义宗天有四和崑崙之四方其气和暖谓之和天道左转一日一夜转过一度日月左行于天而转一日一夜帀于四和愚按周髀云天地四极四和注谓四和者谓之极子午卯酉得东西南北之中义宗之说本此白虎通曰日月径千里徐整长厯曰大星径百里中星五十小星三十晋鲁胜正天论谓以冬至之后立晷测影准度日月星案日月裁径百里无千里星十里不百里未详其说月令正义引前汉律厯志二十八㝛之度不载四分度之一愚谓天度列为二十八㝛唯斗有余分续汉志斗二十六晋志斗二十六皆有余分唐一行谓太初厯今赤道星度其遗法也续汉志黄道度与前志不同贾逵论云五纪论日月循黄道南至牵牛北至东井率日日行一度月行十三度十九分度七今史官一以赤道为度不与日月行同而沈存中谓二十八㝛度数皆以赤道为法唯黄道度有不全度者盖黄道有斜有直故度数与赤道不等蔡伯静亦谓厯家欲求日月交㑹故以赤道为起算之法月令正义引赤道度其以是欤日右转星左转约八十年差一度汉文帝三年甲子冬至日在斗二十二度唐兴元元年甲子冬至日在斗九度九百六十一年差十三度见李肇国史补裴胄问董生云贞观三年己丑冬至日在斗十二度每六十年余差一度此李淳风之说也汉太初元年丁丑冬至日在斗二十度至庆厯甲申崇天厯冬至日在斗五度八十四分每八十五年退一度见武经总要岁差之说不同贾逵云古厯冬至日在建星即今斗星太初厯冬至日在牵牛初何承天云尧冬至日在须女十度太初厯冬至日在牵牛初四分景初厯在斗二十一祖沖之云汉初用秦厯冬至日在牛六度太初厯日在牛初四分法日在斗二十二晋姜岌以月蚀知冬至在斗十七今参以中星课以蚀望冬至日在斗十一通而计之未盈百载所差二度沈存中云颛帝厯冬至日㝛斗初今㝛斗六度尧典日短星昴今日短星东壁信都芳曰浑天覆观以灵宪为文盖天仰观以周髀为法刘智谓黄帝为盖天颛顼造浑仪春秋文曜钩谓帝尧时羲和立浑仪而本朝韩显符浑仪法要序以为伏羲立浑仪未详所出后汉天文志黄帝始受河图鬬苞授规日月星辰之象故星官之书自黄帝始鬬苞似是人名氏当攷刻之长短由日出之蚤晩景之长短由日行之南北观象赋后魏张渊撰初学记云宋张镜非也大象赋唐志谓黄冠子李播撰李台集解播淳风之父也今本题杨炯撰毕怀亮注馆阁书目题张衡撰李淳风注薛士龙书其后曰专本巫咸星赞旁览不及隋书时君能致诸兰台坐卧浑仪之下其所论着何止此耶愚观赋之末曰有少微之养寂无进贤之见誉耻附耳以求达方卷舌以幽居则为李播撰无疑矣播仕隋高祖时弃官为道士时未有隋志非旁览不及也张衡着灵宪杨炯作浑天赋后人因以此赋附之非也歩天歌唐志谓王希明丹元子今本司天右拾遗内供奉王希明撰乔令来注二十八舍歌三垣颂五行吟总为一卷郑渔仲曰隋有丹元子隐者之流也不知名氏作歩天歌句中有图言下见象王希明纂汉晋志释之然则王希明丹元子盖二人也沈约宋志五星聚者有三周将伐殷聚房齐桓将霸聚箕汉高入秦聚东井周汉以王齐以霸襄陵许氏谓恒星不见星陨如雨齐桓之祥也沙鹿崩晋文之祥也桓将兴而天文隳文欲作而地理决王道之革也后汉永建初李郃上书曰赵有尹史见月生齿龁毕大星占有兵变赵君曰天下共一毕知为何国也下史于狱其后公子牙谋杀君如史所言按太史公天官书昔之传天数者赵尹臯又谓臯唐甘石因时务论其书传尹史即臯也其占验仅见于此赵世家不载星家有甘石巫咸三家太史公谓殷商巫咸攷之书伊陟赞于巫咸作咸乂四篇又曰在太戊巫咸乂王家孔安国云巫氏也马融谓殷之巫也郑康成谓巫官孔颖达云咸贤父子并为大臣必不世作巫官言巫氏是也后汉天文志乃云汤则巫咸当以书为正庄子言傅说乗东维骑箕尾而比于列星古赋有云傅说奉中闱之祠注云傅说一星在尾北后河中盖后宫女巫也说为商良相岂为后宫女巫祈子而祷祠哉此天官之难明者也春秋繁露云天不刚则列星乱其行君不坚则邪臣乱其官故为天者务刚其气为君者务坚其政丁鸿日食封事天不可以不刚不刚则三光不明王不可以不彊不彊则宰牧纵横其言出于此元祐末日食不尽如钩元符末日食正阳之朔此皆有阴慝见于祲象志壹之动气也元祐七年三月朢月食既王巖叟言汉厯志月食之既者率二十三食而复既按元丰八年八月朢食之既今未及二十三食而复既则是不当既而既也愚谓月食之既犹儆戒如此况日食乎素问太始天元册文有九星之言王氷注云上古世质人淳九星垂明中古道德稍衰标星藏曜故星之见者七焉九星谓天蓬天芮天冲天辅天禽天心天任天柱天英此盖从标而为始遁甲式法今犹用焉楚辞刘向九叹云讯九鬿与六神注九鬿谓北斗九星也补注谓北斗七星辅一星在第六星旁又招摇一星在北斗杓端北斗经疏云不止于七而全于九加辅弼二星故也与素问注不同曲礼招摇在上注招摇星在北斗杓端主指者正义引春秋运斗枢云北斗七星第一天枢第二旋第三机第四权第五衡第六开阳第七摇光摇光则招摇也淮南时则训注招摇斗建也楚辞补注以招摇在七星之外恐误王介甫云云阴中之阳风阳中之阴朱文公云纬星阴中之阳经星阳中之阴按素问天元纪大论天有阴阳地亦有阴阳故阳中有阴阴中有阳颜之推归心篇孔毅父星说皆倣屈子天问之意然天问不若庄子天运之简妙巫咸祒之言不对之对过柳子天对矣古诗黄姑织女时相见之句此所云黄姑即河鼔也吴音讹而然黄帝风经曰调长祥和天之善风也折扬奔厉天之怒风也周官小祝宁风旱汉代田之法能风与旱此昌黎所以讼风伯也太平御览以五色云列于咎征宋景平元年有云五色如锦而徐羡之废帝韩魏公五色云见之事不见于国史疑家传之增饰也龙城録月落参横之语容斋随笔辨其误然古乐府善哉行云月没参横北斗阑干亲交在门忘寝与餐龙城録语本此而未尝考参星见之时也天经绍兴三十年王及甫上朱文公谓类集古今言天者极为该备星始则见于辰终则伏于戌自辰至戌正于午中于未尧典举四时之正以午为中月令举十二时之中以未为中后魏天象志曰班史以日晕五星之属列天文志薄蚀彗孛之比入五行说七曜一也而分为二志故陆机云学者所疑凡星皆出辰没戌故五星为五辰十二舍亦为十二辰弧与建星非二十八㝛而昏明举之者由弧星近井建星近斗二十八㝛连四方为名者唯箕斗井壁四星唐天文志咸通中荧惑镇太白辰星聚于毕昴在赵魏之分诏镇州王景崇被衮冕军府称臣以厌之衰世之政其怪如此是谓人妖何以弭变月令凡二傩一以季春一以仲秋郑康成谓阴气右行季春之中日行歴昴阳气左行仲秋之月㝛直昴毕昴有大陵积尸之气气佚则厉鬼随而出行于是索室敺疫以逐之王居明堂礼曰季春出疫于郊以攘春气仲秋九门磔攘以发陈气御止疾疫然则民之疾系乎日星之行度古者圣君范围于上贤相燮理于下是为天地之良医皇建有极五福钖民莫不夀考且宁傩所以存爱民之意而已唐天文志测景在浚仪岳台按宋次道东京记宣德门前天街西第一岳台坊今祥符县西九里有岳台图经云昔魏主遥祀霍山神筑此台祷于其上因以为名太初歴以前歴上元泰初四千六百一十七岁至于元封七年复得阏逢摄提格之岁孟康注此为甲寅之岁大事记解题按通鑑目録皇极经世太初元年岁次丁丑当考愚按大衍厯议云洪范传曰厯记始于颛顼上元太始阏䝉摄提格之岁毕陬之月朔日己巳立春七曜俱在营室五度秦颛顼厯元起乙卯汉太初厯元起丁丑推而上之皆不值甲寅犹以日月五纬复得上元本星度故命曰阏䝉摄提格之岁而实非甲寅大衍厯议曰考灵曜命厯序皆有甲寅元其所起在四分厯庚申元后百十四岁纬所载壬子冬至则其遗术也按汉志鲁釐公五年正月辛亥朔旦冬至殷厯以为壬子隋志春秋纬命厯序云僖公五年正月壬子朔旦冬至然则纬与殷厯同故刘洪曰甲寅厯于孔子时效即命厯序所谓孔子修春秋用殷厯也晋志姜岌曰考其交㑹不与殷厯相应春秋分记曰周正皆建子也今推之厯法积之气候验之日食则春秋隐桓之正皆建丑庄闵僖文宣之正建子及丑者相半至成襄昭定哀之正而后建子间亦有建亥者非一代正朔自异尚也厯乱而不之正也厯有小厯有大厯唐曹士蒍七曜符天厯一云合元万分厯本天竺厯法以显庆五年庚申为厯元雨水为岁首世谓之小厯行于民间石晋调元厯用之后周王朴校定大厯削去符天之学为钦天厯刘贶曰歴动而右移律动而左转刘洪曰厯不差不改不验不用未差无以知其失未验无以知其是失然后改之是然后用之李文简以为至论蓂荚谓之厯草田俅子曰尧为天子蓂荚生于庭为帝成厯而大戴明堂篇谓朱草日生一叶至十五日生十五叶十六日一叶落终而复始古有云梧桐不生则九州异注谓一叶为一月有闰十三叶纳甲之法朱文公谓今所传京房占法见于火珠林者是其遗说参同契借以寓行持进退之候虞翻云日月垂天成八卦象三日暮震象月出庚八日兑象月见丁十五日干象月盈甲壬十六日旦巽象月退辛二十三日艮象月消丙三十日坤象月灭乙晦夕朔旦坎象水流戊日中离象火就己虞与魏伯阳皆㑹稽人其传盖有所自汉上朱氏云干纳甲壬坤纳乙癸震纳庚巽纳辛坎纳戊离纳己艮纳丙兑纳丁庚戊丙三者得于干辛己丁三者得于坤始于甲乙终于壬癸而天地五十五数具焉又有九天九地之数干纳甲壬坤纳乙癸自甲至壬其数九故曰九天自乙至癸其数九故曰九地九天九地之说者九天之上六甲子也九地之下六癸酉也五运六气一岁五行主运各七十二日少阴君火太阴溼土少阳相火阳明燥金太阳寒水厥阴风木而火独有二天以六为节故气以六期为一僃地以五为制故运以五岁为一周左氏载医和之言曰天有六气降生五味即素问五六之数易洪范月令其致一也杨退脩谓五运六气通之者唯王砅然迁变行度莫知其始终次序程子曰气运之说尧舜时十日一雨五日一风始用得朱文公尝问蔡季通十二相属起于何时首见何书又谓以二十八宿之象言之唯龙与牛为合而他皆不类至于虎当在西而反居寅鸡为鸟属而反居西又舛之甚者韩文考异毛颖传封卯地谓十二物未见所从来愚案吉日庚午既差我马午为马之证也季冬出土牛丑为牛之证也蔡邕月令论云十二辰之㑹五时所食者必家人所畜丑牛未羊戌犬酉鸡亥豕而已其余虎以下非食也月令正义云鸡为木羊为火牛为土犬为金豕为水但阴阳取象多涂故午为马酉为鸡不可一定也十二物见论衡物势篇说文亦谓巳为蛇象形自帝尧元年甲辰至宋德祐丙子凡三千六百三十三年帝尧而上六阏逢无纪致堂云有书契以来凡几鸿荒几至德矣广雅自开辟至获麟二百七十六万岁分为十纪盖茫诞之说刘道原疑年谱谓大庭至无懐氏无年而有总数尧舜之年衆说不同三统歴次夏商西周与汲冢纪年及商歴差异况开辟之初乎王质景文云浑沦以前其畧见于释氏之长含经开辟以后其详见于邵氏之皇极经世以十一星行厯推人命贵贱始于唐贞元初都利术士李弥干程子谓三命是律五星是厯晁氏谓泠州鸠曰武王伐殷岁在鹑火月在天驷日在析木之津辰在斗柄星在天鼋五星之术其来尚矣定之方中公刘之诗择地之法也我辰安在论命之说也传云不利子商则见姓之有五音诗吉日维戊庚午则见支干之有吉凶五代史马重绩传刻漏之法以中星考昼夜为一百刻六十分刻之二十为一时时以四刻十分为正此自古所用也今攷五代㑹要晋天福三年司天台奏漏刻经云昼夜一百刻分为十二时每时有八刻三分之一十六分为一刻一时有八刻二十分四刻十分为正前十分四刻为正后二十分中心为时正上古以来皆依此法欧阳公作史于六十分之上阙八刻二字不若㑹要之明白数术记遗云世人言三不能比两乃云捐闷与四维甄鸾注艺经曰捐闷者周公作先布本位以十二时相从徐援称捐闷是奇两之术御览引艺经作悁闷三不能比两者孔子所造布十干于其方戊已在西南四维东莱子所造布十二时四维桓谭新论曰老子谓之𤣥扬子谓之太𤣥石林谓太𤣥皆老子绪余老氏道生一一生二二生三三之为九故九而九之为八十一章太𤣥以一𤣥为三方自是为九而积之为八十一首潜虚心学也以元为首心法也人心其神乎潜天而天潜地而地温公之学子云之学也先天图皆自中起万化万事生乎心岂惟先天哉连山始艮终而始也归藏先坤阖而辟也易之干太极之动也𤣥之中一阳之初也皆心之体一心正而万事正谨始之义在其中矣邵子曰𤣥其见天地之心乎愚于虚亦云虚之元即干坤之元即春秋之元一心法之妙也张文饶衍义以养气释元似未尽本旨管子幼官篇冬十二始寒尽刑十二小榆赐予十二中寒收聚十二中榆大收十二寒至静十二大寒之阴注云阴阳之数日辰之名盘洲于闰十一月用中榆立闰盖出于此国史志云厯为算本治厯之善积算逺其验难而差迟治厯之不善积算近其验易而差亦速厯元始于冬至卦气起于中孚豳诗于十月曰为改岁周以十一月为正盖本此困学纪闻卷九困学纪闻卷十钦定四库全书困学纪闻卷十宋王应麟撰地理三礼义宗引禹受地记王逸注离骚引禹大𫝊岂即太史公所谓禹本纪者欤盐铁论大夫曰邹子推终始之运谓中国天下八十分之一名赤县神州而分为九州絶陵陆不通乃为一州有大瀛海圜其外所谓八极而天下际焉故秦欲达九州方瀛海朝万国文学曰邹衍怪説荧惑诸侯秦欲达瀛海而失其州县愚谓秦皇穷兵胡粤流毒天下邹衍迂诞之説实启之异端之害如此管子曰齐之水道躁而复故其民贪麤而好勇楚之水淖弱而清故其民轻果而贼越之水浊重而洎故其民愚疾而垢秦之水泔最而稽滞而杂故其民贪戾㒺而好事晋之水枯旱而运滞而杂故其民谄谀而葆诈巧佞而好利燕之水萃下而弱沉滞而杂故其民愚戆而好贞轻疾而易死宋之水轻劲而清故其民间易而好正是以圣人之化世也其解在水故水一则人心正水清则民心易此即汉志所谓系水土之风气也杜牧亦云山东之地程其水土与河南等常重十三故其人沈鸷多材力重许可能辛苦太史公班孟坚谓禹酾二渠以引其河一贝丘一漯川李垂导河书曰东为漯川者乃今泉源赤河北出贝丘者乃今王莽故渎而汉塞宣房所行二渠葢独漯川其一则汉决之起观城入蒲台所谓武河者也晁补之河议曰二渠于禹贡无见禹时河入海葢在碣石地理志碣石在北平骊城县西南计勃海北距碣石五百余里而河入勃海葢汉元光三年河徙东郡所更注也而言禹时河入勃海何哉蔡氏禹贡𫝊曰鸟鼠地志在陇西郡首阳县西南今渭州渭源县西也此以唐之州县言若本朝舆地当云今熙州渭源堡又曰朱圉地志在天水郡冀县南今秦州大潭县也按九域志建隆三年秦州置大潭县熙宁七年以大潭隷岷州今为西和州当云今西和州大潭县朱文公诗𫝊曰秦德公徙雍今京兆府兴平县按舆地广记鳯翔府天兴县故雍县秦德公所都也兴平乃章邯为雍王所都之废丘也当云雍今鳯翔府天兴县吕氏春秋禹南至九阳之山羽人裸民之处不死之乡此屈子逺游所谓仍羽人于丹丘兮畱不死之旧乡朝濯髪于汤谷兮夕晞余身兮九阳朱文公谓汉之寻阳县在江北今之江州非古九江地其説明矣然汉柴桑县属豫章郡而莽以豫章郡为九江柴桑县为九江亭则九江之名其误久矣以九江为洞庭本于水经而胡晁曾氏因之国语注姑蔑今太湖当作大末甬句东今句章东海口外洲当作浃口葢传写之误战国䇿田单为栈道木阁迎齐王与后于城阳山中非但蜀有栈阁也楚北有甘鱼之口鲍氏注疑为济隂高鱼非也左氏昭十三年𫝊次于鱼陂注云竟陵县城西北有甘鱼陂大事记解题沈黎郡汶山郡地理志不载按舆地广记汉武帝置郡既而罢之愚按黄霸传入谷沈黎郡后汉莋都夷𫝊武帝所开以为莋都县元鼎六年以为沈黎郡至天汉四年并蜀为西部置两都尉一居旄牛主徼外夷一居青衣主汉人冉駹夷𫝊武帝所开元鼎六年以为汶山郡至地节三年省并蜀郡为北部都尉灵帝时复分蜀郡北部为汶山郡荀卿为兰陵令县在汉属东海郡今沂州承县诚斋延陵懐古有兰陵令一章葢误以南兰陵为楚之兰陵也古灵诗亦误文中子父曰铜川府君阮氏注上党有铜鞮县龚氏注隋初置铜川县今忻州秀容是愚考隋地理志定襄郡秀容县开皇初置新兴郡铜川县十八年置忻州龚注是也中説同州府君龚氏本作司州注云宋武置司州于虎牢西魏始改华州为同子夏居西河在汾州文中子之教兴于河汾汉地理志言风俗多取太史公货殖𫝊然太史公语尤竒峻可以参观地理志禹贡桐柏大复山在平氏东南淮水所出东南至淮陵入海禹贡集解云淮陵晋犹存不知何代废省今其地当在楚州界愚攷宋州郡志淮陵郡本淮陵县舆地广记泗州招信县本淮陵县汉属临淮郡宋曰睢陵置济隂郡今按汉晋有淮陵睢陵二县宋济隂郡有睢陵县而淮陵郡无淮陵县葢宋之睢陵即汉之淮陵也寰宇记古淮陵城在招信县西北二十五里然则禹贡解以淮陵在楚州非也志谓齐俗弥侈织作氷纨绮绣纯丽之物号为冠带衣履天下临淄有服官説苑墨子曰锦绣絺纻乱君之所造其本皆兴于齐景公喜奢而忘俭幸有晏子以俭镌之然犹㡬不能胜齐俗之侈葢自景公始琅邪郡灵门县壶山浯水所出元次山名浯溪亦有所本非自造此字也沟洫志史起引漳水溉邺出吕氏春秋先识览以贤令为圣令舄卤为斥卤史记货殖𫝊南阳西通武关郧关正义云地理志宛西通武关而无郧关郧当为洵洵水上有关在金州洵阳县愚按汉志汉中郡长利县有郧关长利今商州上津县武关在商洛县正义失之古公事獯鬻而商不与晋拜戎不暇而周不知封建之效也唐以幽镇扞契丹及幽镇亡而契丹之患始炽方镇之效也郡县削弱则夷狄之祸烈矣九域志沧州有汉武台唐太宗纪贞观十九年伐高丽班师次汉武台刻石纪功台余基三成燕齐之士为汉武求仙之处李太白蜀道难云蚕丛及鱼凫开国何茫然尔来四万八千岁不与秦塞通人烟其説本扬雄蜀记愚谓岷嶓载于禹贡庸蜀见于牧誓非至秦始通也水经引天下之水百三十七江河在焉郦氏注引枝流一千二百五十二通典谓晋郭璞注三卷后魏郦道元注四十卷皆不详撰者名氏不知何代之书云济水过寿张则前汉寿良县光武更名又东北过临济则狄县安帝更名荷水过湖陆则湖陵县章帝更名汾水过永安则彘县顺帝更名故知顺帝以后纂序也愚按经云武侯垒又云魏兴安阳县注谓诸葛武侯所居魏分汉中立魏兴郡又云改信都从长乐则晋太康五年也然则非后汉人所撰隋志云郭璞注而不着撰人旧唐志云郭璞撰愚谓所载及魏晋疑出于璞也新唐志始以为桑钦而又云一作郭璞撰葢疑之也经云河水又北薄骨律镇城注云赫连果城也乃后魏所置其郦氏附益欤按前汉儒林传古文尚书涂恽授河南桑钦君长晁氏读书志谓钦成帝时人意者钦为此书而后人附益如山海经禹益所记有长沙零陵桂阳诸暨之名本草神农所述有豫章朱崖赵国常山奉髙真定临淄冯翊之称尔雅作于周公而云张仲孝友苍颉篇造于李斯而云汉兼天下皆非本文颜之推尝论之矣通典又谓景纯注解疎畧多迂怪今郭注不𫝊三辅黄图所载灵金内府及天禄阁青藜杖皆王嘉拾遗记谲诞之説程泰之谓黄图葢唐人增续成之殷芸小説云诸葛武侯躬耕于南阳南阳是襄阳墟名非南阳郡也素问云天不足西北左寒而右凉地不满东南右热而左温汉袁良碑云帝御九龙殿引对饮宴集古録䟦谓九龙殿名惟见于此愚按张平子东京赋曰九龙之内寔曰嘉德注九龙本周时殿名门上有三铜柱柱有三龙相糺绕故曰九龙嘉德殿在九龙门内非但见于此碑也武后在洛阳不归长安此通鑑所载也张柬之等举兵至后所寝长生殿又迁后于上阳宫皆在洛阳程泰之雍録乃谓长安宫殿误矣冯衍赋云臯陶钓于雷泽兮頼虞舜而后亲未详所出水经注引墨子曰舜渔濩泽今墨子尚贤篇曰舜渔雷泽尧得之服泽之阳服字疑即濩字汉王嘉传为南陵丞颜注南陵县名属宣城按汉无宣城郡南陵县南陵属京兆文帝七年置颜注不攷地理志何邪禹贡冀州治梁及岐先儒皆以为雍州之山晁氏谓冀州之吕梁狐岐山也蔡氏集传从之贾谊书曰所谓建武关函谷临晋关者大抵为备山东诸侯也武关在商州商洛以限南诸侯函谷在陜州灵寳以限北诸侯临晋在同州朝邑以限东诸侯鲍明远登大雷岸与妹书云栈石星饭结荷水宿旅客贫辛波路壮阔其词竒丽超絶翰墨畦迳可以讽诵明远妹令晖有文才能诗见钟嵘诗品大雷在舒州望江县水经注所谓大雷口也晋有大雷戌陈置大雷郡庾亮报温峤书无过雷池一歩余仕于呉郡尝见长洲宰其圃扁曰茂苑葢取诸呉都赋余曰长洲非此地也问其故余曰呉王濞都广陵汉郡国志广陵郡东阳县有长洲泽呉王濞太仓在此东阳今盱眙县故枚乘説呉王云长洲之苑服䖍以为呉苑韦昭以为长洲在呉东葢谓广陵之呉也曰它有所据乎曰隋虞绰撰长洲玉镜葢炀帝在江都所作也长洲之名县始于唐武后时杀胡林在栾城县隋牛𢎞封竒章公僧孺其后也竒章巴州之县梁普通六年置取县东八里竒章山为名隋唐志通典九域志舆地广记皆云其章误也续通典作竒章诸子汉志曾子十八篇今世所传视汉亡八篇矣十篇见于大戴礼景迂云世知读曾子者殆未见其人也朱文公云所记虽或甚疎亦必切于日用躬行之实太史公序歴书曰律居隂而治阳歴居阳而治隂律歴更相治间不容翲忽出曾子天圆章通鑑载子思言茍变于卫侯在安王二十五年大事记云去孔子没百有三年子思逮事孔子未必至是时尚存薛常州亦云子思之年毋乃过于寿考乎家语荀子谓孔子观于鲁桓公之庙有敧器焉韩诗外𫝊説苑皆云观于周庙有敧器焉晋杜预𫝊云周庙敧器至汉东京犹在御坐当以周庙为是皇览记隂谋黄帝金人器铭武王问尚父曰五帝之诫可得闻乎尚父曰黄帝之戒曰吾之居民上也揺揺恐夕不至朝故为金人三封其口曰古之慎言按汉艺文志道家有黄帝铭六篇蔡邕铭论黄帝有巾机之法皇览撰集于魏文帝时汉七畧之书犹存金人铭葢六篇之一也胡文定铭龟山杨公曰孰能识车中之状意欲施之韩诗外传云孔子出卫之东门逆姑布子卿曰二三子引车避有人将来必相我者也孔子下歩姑布子卿曰羸乎若丧家之狗子贡以告孔子曰丘何敢乎子贡曰何足辞也子曰汝独不见夫丧家之狗欤既歛而椁布器而祭顾望无人意欲施之上无明王下无贤方伯王道衰政教失强陵弱衆暴寡百姓纵心莫之纲纪是人固以丘为欲当之者也丘何敢乎文定盖用此以比二程荀卿非十二子韩诗外传引之止云十子而无子思孟子愚谓荀卿非子思孟子盖其门人如韩非李斯之流託其师说以毁圣贤当以韩诗为正荀卿曰盗名不如盗货田仲史䲡不如盗也陈仲子犹可议直哉史鱼以为盗名可乎非十二子史䲡与子思孟轲皆在焉岂有法仲尼而非三子者乎楚辞渔父吾闻之新沐者必弹冠新浴者必振衣安能以身之察察受物之汶汶者乎荀子曰新浴者振其衣新沐者弹其冠人之情也其谁能以己之僬僬受人之掝掝者哉荀卿适楚在屈原后岂用楚辞语欤抑二子皆述古语也荀子曰非其人而教之赍盗粮借贼兵也独不知李斯韩非乎成相曰禹敷土平天下躬亲为民行劳苦得益臯陶横革直成为辅注云横革直成未闻韩侍郎云此论益臯陶之功横而不顺者革之直者成之也愚尝攷吕氏春秋云得陶化益真窥横革之交五人佐禹故功绩铭乎金石着于盘盂陶即臯陶也化益即伯益也真窥即直成也横革即横革也皆禹辅佐之名王霸篇睪牢天下而制之马融传注作臯牢犹牢笼也孟子三见齐王不言事曰我先攻其邪心杨倞注云以正色攻去邪心乃可与言也此庄子所谓正容以悟之使人之意也消荀子曰千人万人之情一人之情是也阿房宫赋之语本此劝学篇青出之蓝作青取之于蓝圣心循焉作备焉玉在山而木润作草木润君子如向矣作知响矣赋篇请占之五泰作五帝监本未必是建本未必非余不胜纪河间献王之言惟见于说苑谓尧存心于天下加志于穷民痛万姓之罹罪忧衆生之不遂也有一民饥则曰此我饥之也有一人寒则曰此我寒之也一民有罪则曰此我陷之也仁昭而义立德博而化广故不赏而民劝不罚而民治先恕而后教是尧道也又曰禹称民无食则我不能使也功成而不利于人则我不能劝也故疏河以导之凿江通于九派酾五湖而定东海民亦劳矣然而不怨苦者利归于民也又曰汤称学圣王之道譬如日焉静居独思譬如火焉夫舍学圣王之道若舍日之光独思若火之明也可以见小未可用大知惟学问可以广明德慧也又曰管子称仓廪实知礼节衣食足知荣辱夫谷者礼义所以行而人心所以安也尚书五福以富为始子贡问为政孔子曰富之既富乃教之此治国之本也司马公为献王赞谓用其德施其志帝王之治复还其必贤于文景逺矣法言序旧在卷后司马公集注始寘之篇首诗书之序亦然老泉太𤣥论曰疑而问问而辩问辩之道也扬雄之法言辩乎其不足问也问乎其不足疑也求闻于后世而不待其有得君子无取焉东坡亦谓太𤣥法言雕虫而变其音节谓之经可乎法言末篇称汉公斯言之玷过于美新矣司马公虽曲为之辩然不能涤莽大夫之羞也五两之纶半通之铜注云半通阙美灵根闭朋牖太𤣥之心学也中说前述云隋文帝坐太极殿召见因奏太平之䇿十有二焉按唐㑹要武德元年五月改隋大兴殿为太极殿隋无此名诗失于齐鲁当从龚氏本云论失于齐鲁谓论语也上文已言齐韩毛郑诗之末也不当重出封禅秦汉之侈心此河汾笃论也房魏学于河汾而议封禅之礼不以为非安在其为守师说乎梁有许懋而唐无人焉曾谓房魏不如懋乎龚氏注中说引古语云上士闭心中士闭口下士闭门愚按楚辞橘颂云闭心自谨终不过失兮王逸注闭心捐欲也中说于文取陆机于史取陈夀自魏晋而下言之也记註兴而史道诬矣註当作注记注谓汉晋以后起居注之类虚美隐恶史无直笔故曰诬阮逸谓若裴松之注三国志恐非张𤣥素问礼注云史传未见𤣥素蒲州人唐书有传注以为未见非也戎狄之德黎民怀之三才其舍诸此叔恬之言也文中子游马颊之谷遂至牛首之谿龚氏本云子游黄颊之谷遂至白牛之溪注云王绩尝题诗黄颊山壁愚按负苓者传文中子讲道于白牛之溪当从龚本仲长子光中说称之王无功为传云着独游颂及河渚先生传以自喻文中子比之虞仲夷逸又为祭文云明道若昩进道若退鸟飞知还龙亢靡悔藏用以密养正以䝉不见其始孰知其终无功荅冯子华书曰吾家三兄生于隋末伤世扰乱有道无位作汾亭之操盖孔氏龟山之流也吾尝亲受其调颇谓曲尽近得裴生琴更习其操洋洋乎觉声品相得又曰吾往见薛收白牛溪赋韵趣高奇词义旷逺嵯峨萧瑟真不可言壮哉邈乎扬班之俦也高人姚义常谓吾曰薛生此文不可多得登太行俯沧溟高深极矣李百药曰分四声八病按诗苑类格沈约曰诗病有八平头上尾蜂腰鹤膝大韵小韵旁纽正纽唯上尾鹤膝最忌余病亦通杜淹文中子世家二子长福郊少福畤龚氏本载前述长子福奖刘禹钖撰王质碑云文中子生福祚福祚生勉勉生怡怡生潜质潜之季子为谏议大夫给事中终宣歙观察使唐书有传福畤之子见于文艺传者勔勮勃助劼劝书此以补世家之阙王无功游北山赋序云余周人也本家于祁永嘉之际扈迁江左地实儒素人多高烈穆公衔建元之耻归于洛阳同州悲永安之事退居河曲始则晋阳之开国终乃安康之受田其赋云白牛溪里冈峦四峙信兹山之奥域昔吾兄之所止许由避地张超成市察俗删诗依经正史组带青衿锵锵儗儗阶庭礼乐生徒杞梓山似尼丘泉疑泗涘又注云此溪之集门人常以百数河南董恒南阳程元中山贾琼河南薛收太山姚义太原温彦博京兆杜淹等十余人称为俊颖而姚义慷慨同侪方之仲由薛收以理达方庄周门人多至公辅而文中之道未行然无功不及房杜魏何哉郑毅夫论中说之妄谓李德林卒于开皇十二年通时年八九岁未有门人而有德林请见归而有忧色援琴鼓荡之什门人皆霑襟关子明太和中见魏孝文如存于开皇间亦一百二三十岁矣而有问礼于子明是二者其妄不疑晁氏读书志谓薛道衡仁夀二年出襄州通仁夀四年始到长安其书有内史薛公见子于长安用此推之则以房杜为门人抑又可知也世说其言清以浮有天下分裂之象中说其言闳以实有天下将治之象张巨山读管子曰读心术白心内业诸篇知其功业之所本然后知世之知管子者殊浅也书多古字如况作兄释作泽此类甚衆召忽曰百岁之后吾君下世犯吾君命而废吾所立夺吾纠也虽得天下吾不生也兄与我齐国之政也而注乃谓召忽谓管仲为兄泽命不渝而注乃以为泽恩之命甚陋不可徧举愚谓管子乃尹知章注今本云房𤣥龄非也地员篇云管仲之正天下也其施七尺渎田悉徙五种无不宜其立后而手实手实之名始见于此吕惠卿因以行手实之法苏文忠论管仲之无后利不与民争也盖有激云傅子谓管子书过半是后之好事者所加轻重篇尤鄙俗古史谓多申韩之言以智欺其民以术倾邻国有不赀之寳石璧菁茅之谋使管仲信然何以霸哉管仲曰决狱折中臣不如宾胥无请立为大理吕氏春秋云臣不如弦章按说苑弦章在景公时当以管子为正黄帝六相一曰蚩尤通鑑外纪改为风后弟子职汉志附于孝经朱子谓疑是作内政时士之子常为士因作此以教之晁景迂云王弼注老子知佳兵者不祥之器至于战胜以䘮礼处之非老子之言不知常善救人故无弃人常善救物故无弃物独得诸河上公而古本无有也傅奕能辩之老子曰治人事天莫若啬夫唯啬是谓早复早复谓之重积德司马公谓不逺而复不离于德可以修身朱文公谓能啬则不逺而复重积德者先已有所积复飬以啬是又加积之也方伯謩文公高弟也其言曰老子之言盖有所激者生于衰周不得不然世或黜之以为申韩惨刻原于道德亦过矣又曰释氏固夷也至于立志坚决吾亦有取焉似与师说背驰生之徒十有三韩非解老云四肢与九窍首章以有无字下断句自王介甫始惟无以天下为者可以有天下此即舜禹有天下而不与之意汤武之征伐非利天下也无利天下之心而与天下同其利然后可以得天下谷神一章养生者宗焉春秋繁露谓养生之大者在爱气闲欲以平意平意以静神静神以养气古之道士有言曰将欲无陵固守一德此言神无离形则气多内充董子亦有得于此文子者老子弟子也其书称平王问道其言曰玉在山而草木润珠生渊而岸不枯荀子取之譬若积薪燎后者处上汲黯取之再实之木其根必伤明德后取之用兵有五有义兵有应兵有忿兵有贪兵有骄兵义兵王应兵胜忿兵败贪兵死骄兵灭魏相取之临河欲鱼不如归而织网董仲舒取之孔子无黔突墨子无暖席班固杜甫韩愈取之心欲小志欲大智欲圆行欲方孙思邈取之德均则衆者胜寡力敌则智者制愚陆抗取之欲治之主不世出王吉取之寸而度之至丈必差铢而解之至石必过石称丈量径而寡失枚乗取之山有勐兽林木为之不斩园有螫虫葵藿为之不採国有贤臣折冲千里郑昌取之文之所加者深则权之所服者大德之所施者博则威之所制者广班固刑法制取之人之将疾必先厌鱼肉之味国之将亡必先恶忠臣之语越絶刘子取之乳犬之噬虎伏鸡之搏貍何休注公羊取之又曰士有一定之论女有不易之行同言而信信在言前同令而行诚在令外狡兎得而猎犬烹高鸟尽而良弓藏皆见此书其见于列庄淮南子者不可缕数文子曰虚无因循常后而不先譬若积薪燎后者处上汲长孺学黄老言故用文子之语颜注云积薪之言出曾子当攷战国策云不闻老莱子之教孔子事君乎示之其齿之坚也六十而尽相靡也孔丛子云老莱子谓子思曰子不见夫齿乎虽坚刚卒尽相摩舌柔顺终以不敝汉艺文志老莱子与孔子同时当从国䇿壶丘子林列子之师也吕氏春秋云子产相郑往见壶丘子林与其弟子坐必以年然则与子产同时列子以仕卫为嫁于卫从一而终之死靡它是之谓正列子言西方之圣人西极之化人佛已闻于中国矣狐父之盗史记正义括地志狐父亭在宋州砀山县东南三十里东坡欲去庄子盗跖渔父篇而邵子观物外篇谓盗跖言事之无可奈何者虽圣人亦莫如之何渔父言事之不可强者虽圣人亦不可强五峯云庄子之书世人狭隘执泥者取其大畧不为无益若笃行君子句句而求字字而论则其中无真实妙义不可推而行也愚谓此读庄子之法韩诗外传楚成王读书于殿上而轮扁在下作而问曰不审主君所读何书也与庄子同而小异大宗师曰道可传而不可受屈子逺游曰道可受兮不可传敢问其所以异曰庄子所谓传传以心也屈子所谓受受以心也目击而存不言而喻耳受而口传之离道逺矣朱文公谓庚桑楚一篇皆是禅天运篇孔子见老耼归三日不谈弟子问曰夫子见老耼亦将何规哉孔子曰吾乃今于是乎见龙龙合而成体散而成章乗乎云气而养乎阴阳予口张而不能嗋予又何规老耼哉太平御览引庄子曰云云孔子曰吾与汝处于鲁之时人用意如飞鸿者吾走狗而逐之用意如井鱼者吾为钩缴以投之吾今见龙云云余口张不能噏舌出不能缩又何规哉与今本异初寮谓庄子之言风其辞若与风俱鸣于衆窍掩卷而坐犹觉翏翏之逼耳齐物论女以妄听之奚饰小说以干县令疏云县高也谓求高名令闻谓惠子曰儒墨杨秉四与夫子为五列子释文公孙龙字子秉鲁鸡固能矣注云大鸡也今蜀鸡尔雅鸡大者蜀韩文公守戒曰鲁鸡之不期蜀鸡之不支是以蜀鸡为小也未详荆公曰古之善事亲者非事其亲之谓也事其心而已矣事其心出人间世吕吉甫曰圣人之所以駴天下神人未尝过而问焉盖孔氏与老氏同生于衰周庄子与孟子俱游于梁惠其书之言未尝相及以此而已以恬养知者主静而识益明以知养恬者致知而本益固向秀注庄子而郭象窃之郗绍作晋中兴书而何法盛窃之二事相类支离疏鼓筴播精文选注作播糈郭象注曰圣人之在天下煖然若阳春之自和故蒙泽者不谢凄乎若秋霜之自降故彫落者不怨李太白云草不谢荣于春风木不怨落于秋天其语本此注又曰世有假寐而梦经百年者则无以明今之百年非假寐之梦者也邯郸枕南柯守之说皆原此意幽求子曰当其梦时覩山念木或志在舟楫因舟念水因水念鱼东坡梦斋铭意出于此庄子称墨翟禽滑釐闻其风而悦之则滑釐墨者也史记儒林传谓田子方段干木吴起禽滑釐之属皆受业于子夏之伦为王者师岂滑釐逃儒而入于墨亦若吴起之言兵欤庖丁解牛行其所无事也管子云屠牛坦朝解九牛而刀可以莫铁则刃游间也贾谊疏云解十二牛胡子知言云一目全牛万隙开横渠诗语也王坦之着废庄论而其论多用庄语胡文定春秋纲领有取于庄子之言其可废乎豫且事有二说苑吴王欲从民饮伍子胥曰昔白龙下清泠之渊化为鱼豫且射中目白龙不化豫且不射张平子东京赋所谓白龙鱼服见困豫且者也史记龟䇿传褚先生曰宋元王二年江使神龟使于河至于泉阳渔者豫且举网得而囚之置之笼中夜半龟来见梦于宋元王庄子所谓神龟能见梦于元君而不能避余且之网者也郭象注云喜惧战于胸中固已结冰炭于五脏矣韩文公听颖师琴诗无以冰炭置我肠本于此齐物论非欲齐物也盖谓物论之难齐也是非毁誉一付于物而我无与焉则物论齐矣邵子诗谓齐物到头争恐误张文潜曰庄周患夫彼是之无穷而物论之不齐也而託之于天籁其言曰吹万不同而使其自已也此言自以为至矣而周固自未离夫万之一也曷足以为是非之定哉虽然如周者亦畧税驾矣庄子逸篇陆德明序録曰庄生宏材命世辞趣华深正言若反故莫能畅其𢎞致后人増足渐失其真故郭子𤣥云一曲之才妄窜奇说若阏奕意修之首危言游凫子胥之篇凡诸巧杂十分有二汉书艺文志庄子五十二篇即司马彪孟氏所注是也言多诡诞或似山海经或类占梦书故注者以意去取其内篇衆家并同自余或有外而无杂唯子𤣥所注特会庄生之旨阏奕之𨽻与殷翼之孙遏氏之子三士相与谋致人于造物共之元天之上元天者其高四见列星游凫问雄黄曰今逐疫出魅击鼓唿噪何也雄黄曰黔首多疾黄帝氏立巫咸使黔首沐浴齐戒以通九窍鸣鼓振铎以动其心劳形趋步以发阴阳之气饮酒茹葱以通五藏夫击鼓唿噪逐疫出魅鬼黔首不知以为魅祟也插桃枝于户连灰其下童子入不畏而鬼畏之是鬼智不如童子也童子夜啸鬼数若齿小巫见大巫拔茅而弃此其所以终身弗如尹儒学御三年而无所得夜梦受秋驾明日往朝师师曰今将教子以秋驾空阅来风桐乳致巢此以其能苦其性者绋讴所生必于斥苦庚市子肩之毁王也孔子病子贡出卜孔子曰汝待也吾坐席不敢先居处若齐食饮若祭吾卜之久矣老子见孔子从弟子五人问曰前为谁对曰子路勇且多力其次子贡为智曾子为孝颜回为仁子张为武老子叹曰吾闻南方有鸟名为鳯凰之所居也积石千里河水出下鳯鸟居上天为生食其树名琼枝高百仞以璆琳琅玕为寳天又为生离珠一人三头递起以饲琅玕鳯鸟之文戴圣婴仁右智左贤善卷尧闻其得道之士乃北面而师事之蒲衣八岁而舜师之廉者不食不义之食不噉不义之水仲尼读春秋老耼踞灶觚而听羊沟之鸡三岁为株相者视之则非良鸡也然数以胜人者以狸膏涂其头惠子始与庄子相见而问乎庄子曰今日自以为见鳯凰而徒遭燕雀耳坐者俱笑豫樟初生可抓而絶鹊上高城之垝而巢于高榆之颠城坏巢折凌风而起故君子之居世者得时则义行失时则鹊起金铁蒙以大緤载六骥之上则致千里孔子舍于沙丘见主人曰辩士也子路曰夫子何以识之曰其口穷踦其鼻空大其服博其睫流其举足也高其践地也深鹿与而牛舍青鵽爱子忘亲声氏之牛夜亡而遇䕫止而问焉我有四足动而不善子一足而超踊何以然䕫曰以吾一足王于子矣市上之人有善戴尊者累十尊而行人有与之更者行道未半而以其尊颠亡羊而得牛断指而得头羌人死燔而扬其灰子张见鲁哀公不礼士也託仆夫而去曰臣闻君好士故不逺千里而见君之礼士也有似叶公子高之好龙室彫文尽写以龙于是天龙下之窥头于牖施尾于堂叶公见之弃而还走失其魂魄五色无主是叶公非不好龙也好夫似龙而非龙也今君非不好士也好夫似士而非士者也流脉并作则为惊怖阳气独上则为癫病以十钧射者见天而不见云以七钧射者见鹄而不见鸧以五钧射者见鸧而不见雀函牛之鼎沸蚁不得措一足焉赵简子出田郑龙为右有一野人简子曰龙下射彼使无惊吾马三命郑龙郑龙不对简子怒郑龙曰昔吾先君伐卫克曹退为践土之盟不戮一人吾今一朝田而曰必为我杀人是虎狼杀人故将救之简子愀焉曰不爱其身以活人者可无从乎还车辍田曰人之田也得兽今吾田也得士梁君出猎见白雁羣集梁君下车彀弩欲射之道有行者不止白雁羣骇梁君怒欲射行者其御公孙龙下车抚其心梁君忿然作色而怒曰龙不与其君而顾与他人何也公孙龙对曰昔者齐景公之时天旱三年卜之曰必以人祠乃雨景公下堂顿首曰吾所以求雨者为民也今必使吾以人祠乃且雨寡人将自当之言未卒而天大雨方千里者何为有德于天而惠施于民也今主君以白雁之故而欲射杀人无异于虎狼梁君援其手与上车归入郭门唿万岁曰乐哉今日猎也人猎皆得禽兽吾猎独得善言而归人而不学命之曰视皮学而不行命之曰辄囊秋禽之肥易牙和之非不美也彭祖以为伤夀故不食之祝牧谓其妻曰天下有道我韨子佩天下无道我负子戴易姓而王封于泰山禅于梁父者七十有二代其有形兆垠堮勒石凡千八百余处槐之生也入季春五日而兔目十日而䑕耳更旬而始规二旬而叶成卢敖见若士深目鸢肩礼若亢锯之柄叔文相莒三年归其母自绩谓母曰文相莒三年有马千驷今母犹绩文之所得事皆将弃之已母曰吾闻君子不学诗书射御必有博塞之心小人不好田作必有窃盗之心妇人不好纺绩织絍必有滛泆之行好学为福也犹飞鸟之有羽翼也汉七畧所録若齐论之问王知道孟子之外书四篇今皆亡传庄子逸篇十有九淮南鸿烈多袭其语唐世司马彪注犹存后汉书文选世说注艺文类聚太平御览间见之断圭碎璧亦足为箧椟之珍博识君子或有取焉太平御览引苏子曰兰以芳自烧膏以明自焫翠以羽殃身蚌以珠致破苏秦能为此言而不能保其身汉书楚老父之言本于此尸子曰孝己事亲一夜而五起视衣厚薄枕之高下也又曰蒲衣生八年舜让以天下周王太子晋生八年而服师旷汉书称孝己庄子称蒲衣子其事见此邹阳曰里名胜母曾子不入尸子谓孔子至于胜母暮矣而不宿过于盗泉渴矣而不饮恶其名也尸子曰舜兼爱百姓务利天下其田也荷彼耒耜耕彼南亩与四海俱有其利雷泽也旱则为耕者凿渎狩则为猎者表虎故有光若日月天下归之若父母文心雕龙舜之祠田云荷此耒耜耕彼南亩四海俱有谓之祠田岂它有所据乎程子见家语子华子见庄子近有子华子之书谓程本字子华即孔子倾盖而语者后序谓鬼谷子之师水心铭巩仲至所谓程子即此书也朱文公谓词艰而理浅近世巧于模拟者所为决非先秦古书韩子内储说谓叔向谗苌𢎞按左传哀三年周人杀苌𢎞叔向之没乆矣韩子曰殷之法刑弃灰于街者子贡以为重问之仲尼仲尼曰知治之道也以商鞅之法为殷法又託于仲尼法家侮圣言至此五蠹曰周去秦为从朞年而举卫离魏为衡半岁而亡是周灭于从卫亡于衡也按史记赧王倍秦与诸侯约从卫为衡之事未详说疑曰有扈氏有失度讙兜氏有孤男三苖有成驹桀有侯侈纣有崇侯虎晋有优施此六人者亡国之臣也崇侯优施事甚着古今人表桀时有雅侈余皆阙吕氏春秋云夏桀染于羊辛岐踵戎殷纣染于崇侯恶来周厉王染于虢公长父荣夷终幽王染于虢公鼓祭公敦此四王者所染不当古今人表桀时有干辛荣夷终即荣夷公虢公鼓即虢石父韩子曰商君教秦孝公燔诗书而明法令愚按史记商君传不言燔诗书盖诗书之道废与李斯之焚之无异也又云吴起教楚悼王损不急之枝官注谓非要急若树之枝也养树者必披落其枝为政者亦损其闲宂宋景文诗何言汉朴学正似楚枝官又云儒服带劒者衆而耕战之士寡坚白无厚之词章而宪令之法息愚谓坚白公孙龙之言也无厚邓析之言也渔者持鳣妇人拾蚕利之所在皆为贲诸吕太史西汉手笔曰利之所激深宫之女皆仪秦也文法本此叔瞻宫之奇亦虞郑之扁鹊也后魏崔浩谓王勐之经国苻坚之管仲也慕容恪之辅少主慕容暐之霍光也刘裕之平逆乱司马德宗之曹操也笔墨畦迳皆有自来必恃自直之箭百世无矢恃自圜之木千世无轮刘梦得用此语距孱之费金璧西门豹之纳玺战国之时官邪赂章毁誉决于左右之口于此可见若阿即墨之断者几何人哉人主以二目视一国一国以万目视人主此名言也郑长者之书见汉艺文志吏者民之本纲也圣人治吏不治民斯言不可以韩非废韩子谓赵襄子赏有功者五人高赫为赏首仲尼闻之曰善赏哉襄子赏一人而天下为人臣者莫敢失礼事在孔子后孔鲋已辨其妄然传记若此者衆说苑周威公问于寗子曰取士有道乎甯子曰楚平王有士曰楚傒胥丘负客出亡之晋晋人用之是为城濮之战城濮在楚成王时以为平王谬矣又曰晋平公好乐多赋敛治城郭有咎犯者见门大夫以乐见平公内之对曰臣不能为乐臣善隐又曰石乞侍坐于屈建屈建曰白公其为乱乎又曰介子推行年十五而相荆仲尼闻之使人往视又曰晋灵公造九层台荀息闻之上书求见曰臣能累十二博棊加九鸡子其上按犯建子推息四人事蹟皆在前刘子政博极羣书何述纪之误也新序楚共王逐申侯晋文公遇栾武子叶公诸梁问乐王鲋皆不同时韩子云赵襄子召延陵生令将车骑先至晋阳战国䇿云延陵王误也鲍氏改王为君亦未之攷韩子云吴起欲攻秦小亭置一石赤菽东门外令人能徙此于西门外者赐之上田宅人争徙之乃下令曰明日攻秦能先登者仕之大夫赐之上田宅于是攻之一朝而拔吕氏春秋云吴起治西河欲谕其信于民夜日置表于南门之外令于邑中曰明日有人能偾南门之外表者仕长大夫明日日晏矣莫有偾表者民相谓曰此必不信有一人曰试往偾表不得赏则己何伤往偾表来谒吴起起自见而出仕之长大夫自是之后民信吴起之赏罚愚按商鞅入秦在吴起死后二十一年徙木予金其祖吴起之遗智欤说文古者宿沙初作煑海盐鲁连子曰古善渔者宿沙瞿子使渔于山则虽十宿沙子不得一鱼焉又曰宿沙瞿子善煑盐使煑渍沙虽十宿沙不能得也鹖冠子博选篇用战国策郭隗之言王鈇篇用齐语管子之言不但用贾生服赋而已柳子之辩其知言哉战国䇿郑璞之说亦见尹文子谚云不聪不明不能为王不瞽不聋不能为公见慎子吴子曰承桑氏之君修德废武以灭其国柳子佩韦赋桑𢎞和而却武兮涣宗覆而国举桑谓承桑氏也程子曰韩信多多益办是分数明按孙子治衆如治寡分数是也杜牧注谓韩信多多益办汉景帝后二年诏曰雕文刻镂伤农事者也锦绣纂组害女红者也农事伤则饥之本也女红害则寒之原也夫饥寒并至而能亡为非者寡矣本李克对魏文侯之言艺文志儒家李克七篇韩子谓钟鼎之铭皆番吾之迹华山之博也蔡邕谓唯郭有道无愧昌黎犹不免谀白乐天立碑诗曰岂独贤者嗤仍传后代疑鬼谷子午合篇伊尹五就桀五就汤然后合于汤吕尚三入殷朝三就文王然后合于文王尹知章序鬼谷子曰苏秦张仪往事之受捭阖之术十有二章复受转丸胠箧三章然秦仪用之裁得温言酒食货财之赐秦也仪也知道未足行复往见具言所受于师行之少有口吻之验耳未有倾河填海移山之力岂可更闻至要使弟子深见其阃奥乎先生曰为子陈言至道斋戒择日而往见先生乃正席而坐严颜而言告二子以全身之道文心雕龙云转丸骋其巧辞飞钳伏其精术蒯通善为长短说主父偃学长短从横术边通学短长史记索隐云战国䇿亦名长短书鬻熊为周文王师着书二十二篇诸子之最先者今存十四篇列子天瑞篇引运转无已天地密移力命篇引语文王曰自长非所増自短非所损贾谊书引文王武王成王问皆今书所无吕氏春秋曰老耼贵柔孔子贵仁墨翟贵亷关尹贵清子列子贵虚陈骈贵齐杨朱贵己孙膑贵势王廖贵先儿良贵后荀子曰慎子有见于后无见于先老子有见于诎无见于信墨子有见于齐无见于畸宋子有见于少无见于多墨子有见于齐兼爱也阳朱贵己为我也吕氏以孔子列于老氏之后秦无儒故也迂斋云梓人传规模从吕氏春秋来愚按吕氏分职篇云使衆能与衆贤功名大立于世不予佐之者而予其主其主使之也譬之若为宫室必任巧匠奚故曰匠不巧则宫室不善夫国重物也其不善也岂特宫室哉巧匠为宫室为圆必以规为方必以矩为平直必以准绳功已就不知规矩绳墨而赏匠巧也巧匠之宫室已成不知巧匠而皆曰善此某君某王之宫室也栁子立意本于此刘向论起昌陵疏自古及今未有不亡之国也本于吕氏春秋说苑晋太史屠余见晋平公之骄以其国法归周周威公见而问焉曰天下之国孰先亡对曰晋先亡居三年晋果亡愚谓平公后三年晋未亡也是时两周未分亦无周威公吕氏春秋晋太史屠黍见晋公之骄高诱注以为晋出公当从吕览然晋政在大夫乆矣非以骄亡也屠黍不可谓知几孔丛子公孙龙臧三耳吕氏春秋作藏三牙贾谊疏壹动而五业附新书云五美附业字当作美六韬曰冠虽弊礼加之于首履虽新法践之于地贾谊之言本此韩非子亦云冠虽穿弊必戴于头履虽五采必践之于地黄帝曰日中必熭操刀必割颜注此语见六韬主上之操也语出尉缭子淮南诠言训曰禹决江河因水也后稷播种树谷因地也汤武平暴乱因时也故天下可得而不可取也霸王可受而不可求也张夫人谏苻坚之言本于此贾谊书云德渥泽洽调和大畅则天清澈地富煴物时熟吴斗南谓汉郊祀歌后土富媪昭明三光媪当作煴盐铁论文学曰臧文仲治鲁胜盗而自矜子贡曰民将欺而况民盗乎文仲子贡不同时斯言误矣仲长子昌言曰北方寒其人夀南方暑其人夭此寒暑之方验于人也均之蚕也寒而饿之则引日多温而饱之则引日少此寒温饥饱之为修短验于物者也论养生者盍于此观之淮南子曰春贷秋赋民皆欣春赋秋贷衆皆怨得失同喜怒为别其时异也为鱼德者非挈而入渊为蝯赐者非负而縁木纵之其所而已亦见文子此柳子种树传之意文子聋虫虽愚不害其所爱注云鼈聋无耳淮南子曰狂马不触木猘狗不自投于河虽聋虫而不自陷又况人乎又曰马聋虫也注云喻无知孝皇问王季海曰聋字何以从龙从耳对曰山海经龙听以角不以耳傅子曰人之学者犹渴而饮河海也大饮则大盈小饮则小盈伊川谓如羣饮于河各充其量抱朴子论仙篇按董仲舒所撰李少君家録仲舒儒者岂肯为方士家録盖依託也又按汉禁中起居注即西京杂记所谓葛洪家有汉武帝禁中起居注一卷汉武故事二卷通典云汉武帝有禁中起居注马后撰明帝起居注则汉起居似在宫中为女史之任荀悦申鉴曰先帝故事有起居注动静之节必书焉祛惑篇有古强者云孔子常劝我读易云此良书也丘窃好之韦编三絶铁擿三折今乃大悟史记世家韦编三絶铁擿三折见于此魏李萧逺运命论张良受黄石之符诵三畧之说言三畧者始见于此含神雾云风后为黄帝师又为禹师化为老子授张良书今有素书六篇谓黄石公圮上授子房世人多以三畧为是荆公诗云素书一卷天与之太平御览引邹子曰朱买臣孜孜修学不知雨之流粟此邹子之书非战国时之邹子也慎子曰礼从俗政从上使从君国有贵贱之礼无贤不肖之礼曲礼曰礼从宜使从俗言事不可常也谓礼从俗则非尸子曰郑简公谓子产曰饮酒之不乐钟鼓之不鸣寡人之任也国家之不乂朝廷之不治与诸侯交之不得志子之任也子无入寡人之乐寡人无入子之朝自是已来子产治郑城门不闭国无盗贼道无饿人孔子曰若郑简公之好乐虽抱钟而朝可也愚谓为邦必放郑声此孔子之言也岂有抱钟而朝之言哉程子谓未有心蠹而能用管仲者于郑简公亦云论衡盖蔡中郎所祕玩而刘氏史通讥之曰充自纪述其父祖不肖为州闾所鄙而答以瞽顽舜神鲧恶禹圣盛矜于己而厚辱其先何异证父攘羊学子名母名教之罪人也葛文康公亦曰充刺孟子犹之可也至诋訾孔子以系而不食之言为鄙以从佛肸公山之召为浊又非其说骖旧馆而惜车于鲤又谓道不行于中国岂能行于九夷若充者岂足以语圣人之趣哉即二说观之此书非小疵也吕南公谓充饰小辩以惊俗蔡邕欲独传之何其谬哉家语问舜冠鲁哀公问于孔子尚书大传以为成王问周公子思子曰东戸季子之时道上雁行而不拾遗余粮宿诸亩首刘邵人物志曰易以咸为德以谦为道老子以无为德以虚为道愚谓咸言虚而不言无与老氏异宋咸注法言云天地不常泰亦不常否圣人不常出亦不常絶或问贤曰颜渊黔娄四皓韦𤣥成王介甫曰出乎颜渊则圣人矣出乎韦𤣥成则衆人矣奔车之上无仲尼覆舟之下无伯夷此韩非语也余襄公谨箴用之杜牧注孙子序云孙武着书数十万言魏武削其繁剰笔其精切凡十三篇因注解之攷之史记本传阖庐曰子之十三篇吾尽观之矣庄子楚狂之歌所谓迷阳人皆不晓胡明仲云荆楚有草丛生修条四时发颖春夏之交花亦繁丽条之腴者大如巨擘剥而食之其味甘美野人唿为迷阳其肤多刺故曰无伤吾行无伤吾足困学纪闻卷十困学纪闻卷十一钦定四库全书困学纪闻卷十一宋王应麟撰考史战国策张仪説秦王曰世有三亡而天下得之姚氏云韩非子第一篇初见秦文与此同鲍氏失于攷证邹忌不如徐公美新序云齐有田巴先生行修于外王闻其贤聘之将问政焉田巴改制新衣拂饬冠带顾谓其妾妾曰佼将出门问其从者从者曰佼过于湽水自照视丑恶甚焉遂见齐王齐王问政对曰今者大王召臣臣问妾妾爱臣谀臣曰佼问从者从者畏臣谀臣曰佼臣至临湽水而观然后知丑恶也今王察之齐国治矣与邹忌之言畧同洪景卢谓孟子所书齐景公问晏子与管子内言戒篇相似盖传记若是者多矣齐负郭之民有狐咺者正议闵王斮之檀衢按吕氏春秋贵直论狐援説齐涽王曰殷之鼎陈于周之廷其社盖于周之屏其干戚之音在人之游亡国之音不得至于庙亡国之社不得见于天亡国之器陈于廷所以为戒王必勉之其无使齐之大吕陈之廷无使太公之社盖之屏无使齐音充人之游齐王不受狐援出而哭国五日其辞曰先出也衣絺纻后出也满囹圄吾今见民之洋洋然东走而不知所处齐王问吏曰哭国之法若何吏曰斮王曰行法狐援乃言曰有人自南方来鲋入而鲵居使人之朝为草而国为墟殷有比干吴有子胥齐有狐援已不用若言又斮之东闾每斮者以吾参夫二子者乎汉古今人表作狐爰注即狐咺也愚谓杀诤臣者必亡狐援其洩冶之类乎齐威王封即墨大夫燕取齐七十余城唯莒即墨不下田单以即墨破燕齐王建将入秦即墨大夫入见画临晋武关之策建不听而亡吁何即墨之多君子也建能听即墨大夫之谋则齐可以胜秦矣国未尝无士也太平御览引战国策曰吴子问孙武曰敌人保山据险擅利而处粮食又足挑之则不出乗间则侵掠为之奈何武曰分兵守要谨备勿懈潜探其情密侯其怠以利诱之禁其牧採乆无所得自然变改待离其故夺其所爱今本无之乐间入赵燕王以书谢焉新序以为惠王遗乐毅书新序乐毅书君子絶交无恶言去臣无恶声战国有两公孙𢎞一在齐为孟尝君见秦昭王一在中山言司马憙招大国之威求相与汉平津侯为三韩子云公孙𢎞断发而为越王骑是又一人也禹贡正义郑康成云战国策碣石在九门姚宏云战国策遗逸如司马正引马犯谓周君徐广引韩兵入西周李善引吕不韦言周三十七王欧阳询引苏秦谓元戎以铁为矢史记正义引九门本有宫室而居今本所无晏元献论秦穆公以由余为贤用其谋伐戎夫臣节有死无贰戎使由余观秦终竭谋虑灭其旧疆岂钟仪操南音乐毅不谋燕国之意哉秦穆之致由余而辟戎土也失君君臣臣之训矣元献之论有补世教故録之唐太宗问褚遂良曰舜造漆器禹彫其爼其事见韩子由余对秦穆公曰舜作食器流漆墨其上国之不服者十三禹作祭器墨染其外朱画其内国之不服者三十三薛士龙曰齐威之霸不在阿即墨之断而在毁誉者之刑今按毁誉者乃佞臣周破胡见列女传大事记魏以田文为相解题曰田文与孟尝君姓名适同而在前吕氏春秋审分览作商文所载吴起问荅与史记畧同西山读书乙记谓田文游侠之宗主以主少国疑自任未知其可也误以为孟尝君王逸云屈原为三闾大夫三闾之职掌王族三姓曰昭屈景屈原序其谱属率其贤良以厉国士汉兴徙楚昭屈景于长陵以强干弱支则三姓至汉初犹盛也庄子曰昭景也着戴也甲氏也着封也非一也説云昭景甲三者皆楚同宗也甲氏其即屈氏欤秦欲与楚怀王㑹武关昭睢屈平皆谏王无行襄王自齐归齐求东地五百里昭常请守之景鲤请西索救于秦东地复全三闾之贤者忠于宗国所以长乆陈轸𫝊卞庄子刺虎战国策作管庄子索隐引战国策作馆庄子馆谓逆旅舍其人字庄子晋楚之争霸在郑秦之争天下在韩魏林少颖谓六国卒并于秦出于范雎逺交近攻之策取韩魏以执天下之枢也其逺交也二十年不加兵于楚四十年不加兵于齐其近攻也今年伐韩明年伐魏更出迭入无宁岁韩魏折而入于秦四国所以相继而亡也秦取六国谓之𧖟食盖𧖟之食叶自近及逺古史云范雎自为身谋未见有益于秦愚谓此策不为无益然韩不用韩玘魏不废信陵则国不亡周赧王卒于乙巳明年丙午秦迁西周公而东周君犹存也壬子秦迁东周君而周遂不祀作史者当自丙午至壬子系周统于七国之上乃得春秋存陈之义大事记周赧后即系秦朱子以为未当纲目以七国如楚汉并书之七国齐魏赵韩皆大夫篡楚为黄秦为吕唯燕为旧国召公之泽逺矣惠王不用乐毅太子丹乃用荆轲其能国乎老泉谓秦之忧在六国蜀最僻最小最先取楚最彊最后取非其忧在蜀也愚谓取蜀则楚在掌中矣白起所以再战而烧夷陵也鲁仲连书富比乎陶卫延笃注战国策云陶朱公子荆王邵云魏冉封陶商君封卫今按商君封于商非封卫也李文叔书战国策曰为是説者非难而载是説者为不易得使秦汉而后复有为是説者必无能载之者矣愚观董晋之荅回纥语李怀光谭忠之説刘总词气雄健有先秦风韩杜二公之笔力足以发之也秦昭王五十一年灭周是岁汉高祖生于丰沛天道之倚伏可畏哉秦庄襄王元年灭东周三年始皇立而柏翳之秦亦灭二世元年废卫君是岁诸侯之起者五国三年而秦亡然则灭人之国乃所以自灭也秦皇欲以一至万新莽推三万六千岁厯纪宋明帝给三百年期其愚一也汉世祖曰日复一日安敢逺期十岁乎真帝王之言哉魏公子退让而口不忍献五城尹翁归不私而不敢见其邑子是以君子正容以悟之使人之意也消箝语燔书秦欲愚其民而不能愚陈涉指鹿束蒲高欲愚其君而不能愚子婴韦昭洞厯记纣无道比干知极諌必死作秣马金阙歌贾生过秦曰秦孝公据殽函之固春秋时殽桃林晋地非秦有也史记正误五帝本纪列黄帝颛辛尧舜谓孔子所告宰予儒者或不传及春秋国语发明五德系姓章矣书缺有间乃时见于他説五峰胡氏曰仲尼系易厯叙制器致用兼济生民者独称牺农黄帝尧舜氏盖以是为五帝也而颛辛无闻焉太史公所载特形容之虚语尔朱文公曰易大传孔圣之言八卦文字之祖何故遗而不録舜年二十以孝闻年三十尧举之年五十摄行天子事年六十一代尧践帝位践帝位三十九年书正义曰舜年六十二为天子大禹谟朕宅帝位三十有三载乃求禅禹孟子云舜荐禹于天十七年是在位五十年明矣史记皆谬夏本纪太康崩弟仲康立仲康崩子相立相崩子少康立左传正义曰太康失邦及少康绍国尚有百载乃灭有穷本纪不言羿浞之亊是迁説之疎殷本纪祖乙迁于邢书正义曰郑𤣥云祖乙去相居耿而国为水所毁于是修德以御之不复徙也小辛立殷复衰百姓思盘庚乃作盘庚三篇与书序违非也太甲既立三年伊尹放之于桐宫居桐宫三年悔过反善伊尹乃迎而授之政谓太甲归亳之岁已为即位六年迁説妄也祖己嘉武丁之以祥雉为德立其庙为高宗遂作高宗肜日及训与书序相违帝阳甲之时殷衰自中丁以来废适而更立诸弟子弟子或争相代立比九世乱皇王大纪曰以其世攷之自沃丁至阳甲立弟者九世中丁之名误也太戊为太甲之孙三代表云太戊小甲弟则亦是沃丁弟太甲子书正义谓本纪世表必有一误周本纪不窋末年夏氏政乱去稷不务不窋以失其官而奔戎狄之间周语云不窋自窜于戎狄之间韦昭云不窋去夏而迁于豳诗正义按公刘之篇公刘避乱适豳公刘者不窋之孙古公有长子曰大伯次曰虞仲大姜生季厯左传正义曰如史记之文似王季与大伯别母迁言疏缪大伯虞仲辟季厯适荆蛮若有适庶不须相辟知其皆同母也诗人道西伯盖受命之年称王而断虞芮之讼欧阳公以为妄説五峰胡氏曰诗人言文王受命指其至诚动天得天人之助耳李子思曰以虞芮质成之年为文王兴王业之初则可而谓文王于是自称王则不可朱文公谓武成有惟九年大统未集之説若以在位五十年推之不知九年当从何处数起亦未见史迁全不是欧公全是不若两存之武王祭于毕观兵盟津欧阳公曰伯夷传又载父死不葬之説皆不可为信程子曰观兵必无此理今日天命絶则纣是独夫岂容更待三年林氏曰汉儒以观政转为观兵而为周师再举之説武王追思先圣乃裦封神农之后于焦封黄帝之后于蓟封帝尧之后于祝封帝舜之后于陈礼记正义曰追思先圣乃封之与乐记未及下车义反当以记为正襄王母早死后母曰惠后生叔带左传曰母弟俱是惠后所生正义曰史记谬也周召二相行政号曰共和吕成公曰古史案汲冡纪年共伯和干王位故谥其和左𫝊㠪子朝告诸侯曰诸侯释位以间王政宣王有志而后效官推是而言则厉宣之间诸侯有去其位而代王为政者庄子曰其伯得之于丘首舜封弃于邰号曰后稷诗正义曰稷之功成实在尧世其封于邰必是尧之封故笺传皆以为尧本纪以后稷之号亦起舜时其言不可信也武王伐纣卜龟兆不吉羣公皆惧惟太公强之书正义曰太公六韬云卜战龟兆焦筮又不吉太公曰枯骨朽蓍不踰人矣彼言不吉者六韬之书后人所作史记又採用六韬好事者妄矜太公非实事也穆王即位春秋已五十矣立五十五年书正义曰孔传云穆王即位过四十矣不知出何书迁若在孔后或当各有所据秦本纪晋献公虏虞君与其大夫百里奚以为秦穆公夫人媵于秦百里奚亡秦走宛楚鄙人执之穆公以五羖羊皮赎之范太史曰商鞅传又载赵良之言曰五羖大夫荆之鄙人也自鬻于秦客被褐食牛期年穆公知之举之牛口之下而加之百姓之上史记所𫝊自相矛盾如此朱文公曰按左氏媵秦穆姬者乃井伯非百里奚也赐襄公岐以西之地襄公生文公于是文公遂收周余民有之地至岐岐以东献之周诗正义曰郑氏诗谱言横有周西都宗周畿内八百里之地则是全得西畿与本纪异按终南之山在岐之东南大夫之戒襄公已引终南为喩则襄公亦得岐东非唯自岐以西也如本纪之言文公献岐东于周则秦之东境终不过岐而春秋之时秦境东至于河明襄公救周即得之矣本纪之言不可信也吕后本纪夹漈郑氏曰迁遗惠而纪吕无亦奖盗乎乐书得神马渥洼水中为太一之歌后伐大宛得千里马为歌中尉汲黯进曰云云丞相公孙𢎞曰黯诽谤圣制説斋唐氏曰按汉书武帝纪元鼎四年秋马生渥洼水中作天马之歌太初四年春贰师将军广利斩大宛王首获汗血马来作西极天马之歌而元狩二年春三月丞相𢎞薨则先元鼎四年已八年矣汲黯传浑邪王降之岁汲黯坐法免官隐田园者数年至更立五铢钱复起为淮阳太守居淮阳十岁而卒按武纪昆邪之降在元狩二年而行五铢钱在五年又十岁则元封四年也其去太初四年尚六年则汲黯之卒亦乆矣今乐书乃云得大宛马而作天马之歌汲黯尝有言而公孙𢎞又从而谮之不亦厚诬古人哉况黯在武帝时始为谒者迁荥阳令称疾归乃召为中大夫又出为东海太守又召为主爵都尉又公孙𢎞请徙为右内史数岁而免官又数岁而起为淮阳太守则未尝为中尉也假使黯之言在马生渥洼之年则𢎞之死固已乆矣汉书司马迁传言史记十篇有録无书而注言乐书亦亡则此非迁之作明矣使迁在当时而乖舛如此不亦缪乎天官书东宫苍龙南宫朱鸟西宫咸池北宫𤣥武吴氏曰苍龙朱鸟𤣥武各总其方七宿而言咸池别一星名晋天文志所谓天潢南三星曰咸池鱼囿者是已岂所以总西方七宿哉又列参白虎于昴毕之后何其类例之駮也十二诸侯年表敬王四十一年孔子卒四十三年敬王崩周本纪敬王崩子元王立八年崩子定王立六国年表定王元年左传尽此左传正义曰杜世族谱云敬王三十九年鲁哀公十四年获麟之岁也四十二年而敬王崩敬王子元王十年春秋之𫝊终矣与史记不同史记世代年月亊多舛错故班固以文多牴牾按世本敬王崩贞王介立贞王崩元王赤立宋忠注引太史公书云元王仁生贞王介与世本不相应不知谁是则宋忠不能定也帝王世纪敬王三十九年春秋经终四十四年敬王崩子贞定王立贞定王崩子元王立是世本与史记参差不同书籍乆逺亊多纰缪杜违史记亦何怪焉吴世家以光为诸樊之子僚为夷昧之子左传正义曰世本云夷昧及僚夷昧生光服䖍云夷昧生光而废之僚者夷昧之庶兄夷昧卒僚代立故光曰我王嗣也是用公羊为説也杜言光吴子诸樊子用史记为説也班固云迁采世本为史记而今之世本与迁言不同世本多误不足依冯故杜以史记为正传言大伯端委仲雍断发史记云二人皆文身断发示不可用文身断发自辟害耳逺适荆蛮则周人不知其处何以须示不可用也皆迁之谬越王灭吴诛太宰嚭通鑑外纪曰左传哀二十四年闰月哀公如越季孙惧因太宰嚭而纳赂焉在吴亡后二年也嚭入越亦用事安得吴亡即诛哉宋世家武王克殷微子肉袒面缚左牵羊右把茅书正义曰面缚缚手于后故口衔其璧又安得左牵羊右把茅也燕世家成王既幼周公摄政当国践阼召公疑之作君奭书正义曰此篇是致政之后言留辅成王之意其文甚明迁妄为説尔卫世家庄公娶齐女为夫人而无子又娶陈女为夫人生子早死陈女女娣生完完母死庄公命夫人齐女子之诗正义曰礼诸侯不再娶且庄姜仍在左传唯言又娶于陈不言为夫人左传言庄姜以为己子云完母死亦非也武公杀兄篡国吕成公曰武公在位五十五年国语又称武公年九十有五犹箴儆于国计其初即位其齿盖已四十余矣使果弑共伯而篡立则共伯见弑之时其齿又加长于武公安得谓之蚤死乎髦者子事父母之饰诸侯既小敛则脱之史记谓釐侯已葬而共伯自杀则是时共伯已脱髦矣诗安得犹谓之髧彼两髦乎是共伯未尝有见弑之亊武公未尝有篡弑之恶也初宣公爱夫人夷姜左传正义曰烝淫而谓之夫人谬也郑桓公世家云宣王庶弟年表云宣王母弟诗正义曰世家年表自乖异虢郐果献十邑桓公竟国之诗正义曰诗谱武公卒取十邑如世家则桓公皆自取十邑马迁见国语有史伯为桓公谋取十邑之文不知桓身未得故傅㑹为此説耳外𫝊云皆子男之国虢郐为大则八邑各为其国非虢郐之地无由得献之桓公也齐世家胡公始徙都薄姑周夷王之时献公因徙薄姑都治临菑诗正义曰诗烝民云仲山甫徂齐𫝊曰古者诸侯逼隘则王者迁其邑而定其居盖去薄姑迁于临菑以为宣王之时始迁临菑与世家异毛公在迁之前其言当有据顷公十一年晋初置六卿赏鞌之功顷公朝晋欲尊王晋景公景公不敢当晋世家景公十二年齐顷公如晋欲上尊景公为王景公让不敢左传正义曰此时天子虽微诸侯并盛晋文不敢请隧楚庄不敢问鼎又齐弱于晋所较不多岂为一战而胜便即以王相许准时度势理必不然齐侯朝于晋将授玉迁之意所以有此説者当读此传将授玉以为将授王遂饰成为此谬乱耳鲁世家哀公奔越国人迎哀公复归卒于有山氏左传正义曰𫝊称国人施罪于有山氏不得复归而卒于其家也迁妄耳齐世家周西伯昌与吕尚隂谋修德以倾商政其事多兵权与竒计故后世之言兵及周之隂权皆宗太公为本谋石林叶氏曰其説盖出六韬夫太公贤者也其所用王术也其所事圣人也则出处必有义而致君必有道自墨翟以太公于文王为忤合而孙武谓之用间且以尝为文武将兵故尚权诈者多并縁自见説斋唐氏曰三分有二而犹事商在衆人必以为失时三后协心而后道洽在常情必以为无功二圣人信之笃守之固至诚恻怛之心寛厚和平之政浃于斯民固结而不可解此岂矫拂而伪为亦出于自然而已彼太史公曾不知此乃曰周西伯昌囚羑里归与吕尚隂谋修德以倾商政又曰周公闻伯禽报政迟乃叹曰鲁后世其北面事齐矣此特战国变诈之谋后世荀简之説殆非文王之事周公之言也迁不能辨其是否又从而笔之于书使后人怀欲得之心务速成之功者借此以为口实其害岂小哉晋世家鄂侯郄立六年当鲁隐公五年卒子哀侯光立诗正义曰案左传隐五年曲沃庄伯伐翼翼侯奔随秋王命虢公伐曲沃而立哀侯于翼六年翼九宗五正顷父之子嘉父逆晋侯于随纳诸鄂晋人谓之鄂侯则哀侯之立鄂侯未卒世家言卒非也献公使士蒍尽杀诸公子而城聚都之命曰绛诗正义曰案左传士蒍使羣公子尽杀游氏之族乃城聚而处之则城聚以处羣公子非晋都也言命聚曰绛非也天子使王子虎命晋侯为伯周作晋文侯命夹漈郑氏曰于时去文侯十有五世而误以文侯为重耳申生母齐桓女也同母女弟为秦穆夫人夷吾母重耳母女弟也左传正义曰案传申生之母本是武公之妾武公末年齐桓始立不得为齐桓女也虢射惠公之舅狐偃文公之舅二母不得为姊妹也皆迁之妄梦天谓武王曰余命女生子名虞左传正义曰邑姜方震而梦明是邑姜梦矣安得以为武王梦也薄姬之梦龙据其心燕姞之梦兰为己子彼皆梦发于母此何以梦发于父是迁之妄陈世家桓公鲍卒弟佗其母蔡女故蔡人为佗杀五父及桓公太子免而立佗是为厉公太子免之三弟长者名跃中曰林少曰杵臼与蔡人其杀厉公而立跃是为利公诗正义曰案左传桓五年文公子佗杀大子免而代之则是佗自杀免非蔡人为佗杀免也六年蔡人杀陈佗庄二十二年传曰陈厉公蔡出也故蔡人杀五父而立之五父与佗一人不得云为佗杀五父也六年杀佗十二年陈侯跃卒则厉公即是跃跃既为厉公则无复利公矣既误以佗为厉公又妄称跃为利公世家言佗死而跃立立五月而卒然则跃亦以桓六年卒矣而春秋跃卒在桓十二年非徒五月皆史记之谬左传正义曰束晳言迁分一人以为两人以无为有谓此事也舜居妫汭其后因姓妫氏左传正义曰世本舜姓姚氏虞思犹姓姚也至胡公周乃赐姓为妫谓胡公之前已姓妫妄也楚世家高阳生称称生卷章卷章生重黎高辛氏之火正能光融天下帝喾命曰祝融诗正义曰楚语称颛顼命南正重司天以属神命火正黎司地以属民则黎为火正高阳时也言高辛者以重黎是颛顼命之厯及高辛仍为此职故二文不同也黎实祝融重为南正而楚世家同以重黎为祝融谬也世家又云帝喾诛重黎而以其弟吴回为重黎后复居火正为祝融郑语以八姓为黎后者以吴回系黎之后复居黎职故本之黎也左传少暭氏有子曰重颛顼氏有子曰黎史记以重黎为一人又言以吴回为重黎皆谬蚡冒卒弟熊达立是为楚武王左传正义曰杜注蚡冒楚武王父不从史记刘炫以世家规杜云蚡冒是兄不得为父庄王即位三年伍举入谏曰愿进隐愚按庄王时有嬖人伍参其子伍举在康王时康王庄王之孙吕氏春秋审应览云荆庄王立三年不听而好讔成公贾入谏曰愿与君王讔新序云士庆然则非伍举也燕世家孟轲谓齐王曰今伐燕此文武之时不可失也朱文公曰或问劝齐伐燕有诸史记盖传闻此説之误三代世表稷契皆为帝喾之子尧亦帝喾之子左传正义曰世族谱取史记之説又从而讥之案鲧则舜之五世从祖父也而及舜共为尧臣尧则舜之三从高祖而妻其女此史记之可疑者把世家其殷后则初封武庚于殷墟复以叛而诛之更命微子为殷后诗正义曰书序微子之命是宋为殷后成王始命之乐记武王投殷之后于宋其实武王之时始封于宋未为殷后也成王命为殷后当爵为公地方百里史记以为成王之时始封微子于宋与乐记又乖管蔡世家武王同母兄弟十人蔡叔周公弟也左传正义曰僖二十四年传富辰言文之昭十六国蔡在鲁上明以长㓜为次贾逵等皆言蔡叔周公兄故杜从之聃季载杜云毛叔聃又不数叔振铎者杜以振铎非周公同母故不数之或杜别有所见不以管蔡世家为説魏世家三十六年惠王卒左传后序曰古书纪年篇魏惠王三十六年改元从一年始至十六年而称惠成王卒即惠王也疑史记误分惠成之世以为后王年也朱文公曰惠襄哀之年见于竹书明甚史记盖失其实邵子皇极之书乃从史记而不取竹书太史公曰天方令秦平海内其业未成魏虽得阿衡之佐曷益乎史通曰论成败者当以人事为主必推命而言则其理悖矣赵世家赵朔娶晋成公姊为夫人左传正义曰案传赵衰适妻是文公之女若朔妻成公之姊则亦文公之女父之从母不可以为妻且文公之卒距此四十六年庄姬此时尚少不得为成公姊贾服先儒皆以为成公之女故杜从之屠岸贾诛赵氏杀赵朔赵同赵括又云公孙杵臼取他儿代武死程婴匿武于山中居十五年左传正义曰栾书将下军则于时朔已死矣不得与同括俱死也晋君明诸臣强无容有屠岸贾辄厕其间如此专恣吕成公曰史记失于传闻之差是时晋室正盛而云索庄姬子于宫中晋宫中自有纪纲不容如此赵朔已亡而云与同括同时死以二者考之见其误孔子世家王文公曰仲尼之才帝王可也何特公侯哉仲尼之道世天下可也何特世其家哉处之世家仲尼之道不从而大置之列传仲尼之道不从而小而迁也自乱其例潏水李氏曰欲尊大圣人而反小之其所以称夫子者识㑹稽之骨辨坟羊之怪道楛矢之异测桓釐之灾斯以为圣而已矣何其陋也皇王大纪曰迁载孔子言行不得其真者尤多伯夷𫝊朱文公曰孔子谓求仁得仁又何怨𫝊但见伯夷满身是怨致堂胡氏曰叩马之谏孔氏未尝及也仲尼弟子传子贡一出存鲁乱齐破吴强晋而霸越通鑑外纪曰战国之时齐鲁交兵者数矣一不被伐安能存哉田氏弱齐一当吴兵安能乱哉吴不备越而亡胜齐安能破哉四卿擅权晋以衰弱修兵休卒安能强哉越从吴伐齐灭吴乃强此安能伯哉十年之中鲁齐晋未尝有变吴越不为是而存亡迁之言华而少实哉有若状似孔子共立为师宋景文公曰此邹鲁间野人语耳观孟子书则始尝谋之后弗克举安有撤坐之论乎宰予与田常作乱龟山杨氏曰田常为乱于齐齐君盖弗胜也宰予附田常则谁得而杀之使其为齐君而死则予何罪焉当是时有阚止字子我死于田常之乱是必传之者误而为宰我也孟子列传梁惠王谋欲攻赵孟轲称大王去邠葛氏曰于孟子无所见但有对滕文公之语刺客传説斋唐氏曰诸侯弃甲兵之雠为盟㑹之礼乃于登坛之后奋匕首而劫国君贼天下之礼者非沫乎君臣之义有死无陨专诸感公子光之豢养而亲剚刃于王僚贼天下之义者非诸乎父母全而生之子全而归之政才终老母之年遂杀身以为仲子贼天下之仁者非政乎樊将军以困穷归燕丹轲説取其首以济入秦之诈贼天下之信者非轲乎以贼礼贼义贼仁贼信之人并列于传又从而嗟叹其志不亦缪哉豫子以不忘旧君杀身而不悔抗节致忠行出乎列士乃引而寘诸四子之间不亦薰莸之共器乎张叔传未尝言案人吕成公曰景帝诛鼌错时丞相青翟中尉嘉廷尉欧劾奏错之大逆无道错当要斩父母妻子同产无少长皆弃市廷尉欧即张欧也安得为不案人哉则欧固谨于细而畧于大也商君传赵良曰五羖大夫相秦六七年而东伐郑三置晋君吕成公曰秦穆纳晋惠在僖九年纳晋文在僖二十四年相距十九年司马相如传赞扬雄以为劝百而风一江氏曰雄后于迁甚乆迁得引雄辞何哉盖后人以汉书赞附益之滑稽𫝊韩魏处战国之时而云其君陪楚庄王葬马史通谓以后为先货殖传子赣废着鬻财史通曰太史公述儒林则不取游夏之文学着循吏则不言冉季之政事至于货殖为𫝊独以子贡居先成人之美不其缺如酷吏周阳由传与汲黯俱为忮司马安之文恶俱在二千石列同车未尝敢均茵伏吕成公曰吾观汲黯廷折公孙𢎞质张汤揖卫青所谓眼高四海空无人者也彼周阳由孤豚腐鼠何足以辱同车而反谓黯不敢均茵冯班固之陋至此愚按班史实本于史记自序桀纣失其道而汤武作周失其道而春秋作秦失其政而陈涉发迹夹漈郑氏曰汤武仗大义平残贼易谓顺天应人乌可与陈涉同日而并议哉猎儒墨之遗文明礼义之统纪絶惠王利端作孟子荀卿传郑氏曰孟子距杨墨荀卿亦非墨子儒墨固异矣岂尝猎其遗文哉仁者有乎义者有取焉作游侠传郑氏曰游侠之徒未足为煦煦孑孑之万一况能当仁义之重名乎太史公论六家之要指西山真氏曰列儒者于隂阳墨名法道家之间是谓儒者特六家之一尔而不知儒者之道无所不该五家之所长儒者皆有之其短者吾道之所弃也谈之学本于黄老故其论如此封禅书皇王大纪曰自史迁载管仲言上古封禅之君七十有二后世人主希慕之以为太平盛典然登不徧于四岳封非十有二山入怀宴安不行五载一巡守之制出崇泰侈无纳言计功行赏之实镌文告成明示得意而非所以教诸侯德也泥金检玉遂其侈心而非所以教诸侯礼也心与天道相反事与圣人相悖故太平之典方举而天灾人祸随至者多矣梁许懋曰燧人之前世质民淳安得泥金检玉结绳而治安得镌文告成是故攷舜典可以知后世封禅之失稽懋言可以知史迁着书之谬鲁世家开金縢书吕子进曰考之于书启金縢之书在周公未薨前而无揃蚤事此盖一事传之者不同耳张释之传事孝文帝十岁不得调张廷尉事景帝岁余为淮南王相洪氏曰汉百官公卿表文帝即位三年释之为廷尉至十年书廷尉昌廷尉嘉又二人凡厯十三年景帝乃立而张欧为廷尉则是释之未尝十年不调及未尝以廷尉事景帝也匈奴传夏道衰公刘变于西戎其后三百有余岁戎狄攻大王亶父王氏曰自后稷三传而得公刘自亶父三传而武王灭商则公刘在夏之中衰而亶父宜在商之季世不啻五六百年而曰三百岁未知何所据秦穆公得由余西戎服于秦后百有余年晋悼公使魏绛和戎翟以左氏考之鲁文公三年秦始霸西戎襄公四年晋魏绛和戎裁五十余岁田敬仲世家齐人歌之曰妪乎采芑归乎田成子史通曰田常见存而遽唿以谥此之不实昭然可见周本纪秦取九鼎宝器而迁西周君于狐秦始皇本纪还过彭城斋戒祷祠欲出周鼎泗水使千人没水求之弗得潏水李氏曰是时泗水在彭城宋之分九鼎何縁而至宋夫取九鼎者秦昭襄王也始皇乃庄襄之子也世数年岁相去不逺始皇东游过彭城于泗水欲出周鼎竟不得两説牴牾如此宋世家襄公之时其大夫正考父美之故追道契汤高宗殷所以兴作商颂曹氏曰自戴公至襄公凡一百五十有一年正考甫既佐戴公而能至于襄公之时作颂何其夀耶朱子曰太史公盖本韩诗之説颂皆天子之事非宋所有其辞古奥亦不类周世之文殷本纪曰微子数谏纣不听乃与太师少师谋遂去比干强谏而死箕子佯狂为奴而后太师少师挟其祭乐器以奔于周武王乗此东伐刘氏曰以书考之太师即箕子也少师即比干也若已杀比干囚箕子则所谓太师少师奔周者又何人也宋世家曰箕子不忍彰君之恶乃佯狂为奴比干见箕子谏不听乃直谏而死微子曰义可以去矣于是太师劝微子遂行及武王伐商微子遂持其祭器造于军门肉袒面缚以降于周今以论语考之微子则先去箕子奴次之比干死又次之圣人之言固有次第且微子已行矣则武王伐商之际何反归于国以自取面缚之辱也蔡氏曰按左传微子适周乃在克商之后所谓去者特去其位而逃遯于外耳伯夷传天道无亲常与善人若伯夷者可谓善人非邪程子曰天道甚大安可以一人之故妄意窥测如曰颜何为而夭跖何为而夀皆指一人计较天理非知天也秦废太后逐穰侯朱文公曰经世书只言秦夺太后权盖实不曾废孔子世家匡人拘孔子益急孔子使从者为甯武子臣于卫然后得去致堂胡氏曰穆公末武子之子相已与孙良夫将兵侵齐武子非老则卒矣穆公卒厯定公献公凡三十七年至灵公三十八年而孔子来使有两武子则可若犹兪也其年当百有五六十矣何子长之疎也三年不蜚不鸣楚世家谓伍举进𨼆于庄王滑稽传谓淳于髠説齐威王此一事而两见然庄王时嬖人伍参见左氏传举其子也新序以为士庆吕氏春秋以为成公贾不言伍举困学纪闻卷十一困学纪闻卷十二钦定四库全书困学纪闻卷十二宋王应麟撰考史三皇之书伏羲有易神农有本草黄帝有素问易以卜筮存本草素问以方技存其天乎新安王晦叔云三皇象春五帝象夏三王象秋五伯象冬见于王莽传盖古之遗言也与邵子观物同司马公诗曰虞舜在倦勤荐禹为天子岂有复南巡迢迢度湘水张文潜诗曰重瞳陟方时二妃盖老人安肯泣路旁洒泪留丛筠二诗可以祛千载之惑天官书云熟五斗米顷李商隠李贺小传如炊五斗黍许时本于此赵使乐乗代廉颇颇怒攻乐乘使赵葱颜聚代李牧牧不受命此非为将之法颇牧特战国之将尔易之师曰行险而顺太史公传周阳由云与汲黯俱为忮黯之正直所谓仁者有勇刚毅近仁者也谓之忮可乎周阳由蝮鸷之靡尔其可以与黯并言乎汲郑同传犹不可而以由与黯俱是鸾枭接翼也贾生弔屈原曰谓跖硚廉注楚之大盗曰庄硚韩非子楚庄王欲伐越杜子諌曰庄硚为盗于境内而吏不能禁此政之乱也硚盖在庄王时汉西南夷传庄硚者楚庄王苖裔也以其衆王滇此又一庄硚也名氏与盗同何哉淮南人间训曰秦皇利越之犀角象齿翡翠珠玑乃使尉屠睢发卒五十万为五军一军塞镡城之岭一军守九嶷之塞一军处番禺之都一军守南野之界一军结余干之水三年不解甲弛弩使监禄转饷又以卒凿渠而通粮道以与越人战杀西呕君译吁宋而越人皆入丛薄中与禽兽处莫肯为秦虏置桀骏以为将而夜攻秦人大破之杀尉屠睢伏尸流血数十万乃发适戍以备之于是陈胜起于大泽秦击越之事详见于此大事记在始皇三十三年解题不引鸿烈书录此以补遗太史公述楚汉春秋其不载于书者正义云项羽歌美人和之楚汉春秋云歌曰汉兵已畧地四面楚歌声大王意气尽贱妾何聊生是时已为五言矣五言始于五子之歌行露楚汉春秋曰髙帝初封侯者皆赐丹书铁劵曰使黄河如带太山如砺汉有宗庙尔无絶世又曰惠帝崩吕太后欲为髙坟使从未央宫而见之诸将谏不许东阳侯垂泣曰陛下见惠帝冢悲哀流涕无已是伤生也臣窃哀之太后乃止东阳侯张相如也又曰下蔡亭长詈淮南王曰封汝爵为千乘东南尽日所出尚未足黔徒羣盗所邪而反何也汉大启九国燕代齐赵梁楚荆吴淮南淮阳皆同姓也长沙异姓不与焉汉表削淮阳而列长沙当从史记断而敢行鬼神避之见末而知本观指而覩归秋霜降者草花落水揺动者万物作此战国诸子之言而赵髙诵之尔髙非能为此言也乐书作十九章索隠云安世房中乐今攷之汉志安世房中歌十七章郊祀歌十九章索隠误御览载淳于髠十酒说曰罗襦排门翠笄窥牖盖好事者因滑稽传而广之非战国时语也邹阳书齐用越人蒙汉书云越人子臧其事未详李斯传注辩士隠姓名遗秦将章邯书曰云云此书在善文中隋志善文五十卷杜预撰滑稽传齐使淳于髠献鹄于楚说苑云魏文侯使舍人毋择献鹄于齐鲁连子云展无所为鲁君使遗齐君鸿韩诗外𫝊云齐使使献鸿于楚其事皆同而四书所载异项羽纪说者曰人言楚人沐猴而冠耳法言以为蔡生汉书以为韩生汉髙祖起布衣灭秦楚自后世处之必夸大功业以为轶尧舜驾汤武矣其赦令曰兵不得休八年万民与苦甚今天下事毕其赦天下殊死以下言甚简而无自矜之意此所以诒厥子孙享四百年之祚欤王者莫髙于周文伯者莫髙于齐桓皆待贤人而成名此髙帝之诏也宣帝曰汉家自有制度本以霸王道杂之盖已见于此诏矣刘向称贾谊虽古之伊管未能逺过伊管岂可并言哉林少颖论之曰王霸之无辨汉世为尤甚儗人之非伦汉儒为尤甚尊王绌霸言道义不言功利一董仲舒而已班固叙武帝名臣李延年桑𢎞羊亦与焉若儒雅则列董仲舒于公孙𢎞儿寛之间汲黯之直岂卜式之俦哉史笔之褒贬万世之荣辱而薰莸浑殽如此谓之比良迁董可乎为吕氏右袒为刘氏左袒军中皆左袒按仪礼乡射疏云凢事无问吉凶皆袒左是以士丧礼及大射皆袒左唯有受刑袒右故觐礼乃云右肉袒注云刑宜施于右是也以此攷之周勃诛吕氏之计已定为吕氏者有刑故以右袒令之非以觇人心之从违也与父老约为句下云法三章耳淮隂侯羞与樊哙伍然哙亦未易轻谏留居秦宫鸿门谯项羽排闼入见一狗屠能之汉廷诸公不及也吴斗南为汉书刋误补遗朱文公荅书曰刘氏所断句如项羽传由是始为诸侯上将军儒林传出入不悖所闻皆与史记合为原庙渭北见一书庙渭之间有于字刘氏所疑亦有误如沟洫志于楚字本文属下句下文有于齐于蜀字皆是句首而刘误读属之上句通鑑不书符瑞髙帝赤帝子之事失于删削纲目因之文章缘起有汉惠帝四皓碑今攷髙士传高车山上有四皓碑及祠汉惠帝所立武帝年十二而决廷尉狱防年之疑明帝年十二而辨陈留吏垦田之牍其英明畧同而武帝之事史策不着仅见于通典刑法杂议武帝纪元朔三年诏曰夫刑罚所以防姦也内长文所以见爱也或云古写本无注汉书作而肆赦所以见爱也魏丁仪周成汉昭论云成王秀而获实其美在终昭帝苖而未秀其得在始必不得已与夫始者食货志李悝为魏文侯作尽地力之教货殖传云当魏文侯时李克务尽地力以艺文攷之李克七篇在儒家李悝三十二篇在法家尽地力者悝也非克也货殖传误贾谊赋见细德之险㣲颜注云见苛细之人险阨之证则㣲当作徴见险证而去色斯举矣见几而作史通述傅𤣥之言曰孟坚汉书实命世竒作及与陈宗尹敏杜抚马严撰中兴纪传其文曾不足观岂拘于时乎不然何不类之甚也陆澄注班史多引史记此缺一言彼摘半句皆采摘成句标为异说今其书不传前辈谓班之于马时有遗失如彘肩之不言生有以起自布衣而去也夫二字垓下之战史载甚详而孟坚畧不及梁书刘之遴传云古夲汉书外戚次帝纪下诸王悉次外戚下在陈项传前新唐书列传盖倣此匡衡传注今有西京杂记其书浅俗出于里巷多妄说段成式云庾信作诗用西京杂记事自追改曰此吴均语恐不足用今按南史萧贲着西京杂记六十卷然则依託为书不止吴均也刑法志狱刑号为平矣酷吏传序号为罔漏吞舟之鱼王温舒传广平声为道不拾遗曰号曰声谓名然而实否也书法婉而直平当传云汉兴唯韦平父子至宰相愚谓周勃亚夫父子为相事业过韦平逺甚班孟坚其忘诸乎艺文志于长天下忠臣九篇刘向别录云传天下忠臣愚谓忠臣传当在史记之录而列于隂阳家何也七畧刘歆所为班固因之歆汉之贼臣其抑忠臣也则宜董公之名不闻鲁两生之氏不着仁义之说如山川出云时雨既降而不有其功礼乐之言如鳯翔千仞非燕爵之网所能罗古之逸民也陈万年为三公而教其子以讇范滂姜叙之母一妇人而励其子以义二汉风俗以是观之一梁以折七国之锋一琅邪以续典午之绪封建可以支变故安平之功以画邑之王蠋南阳之兴以东郡之翟义节行可以回人心辛庆忌之救朱云张万福之拜阳城服儒衣冠者亦可媿矣功臣表靡有孑遗秏矣孟康曰秏音毛颜师古曰今俗语犹谓无为秏冯衍传饥者毛食注案衍集毛字作无今俗语犹然或古亦通乎卫绾以戏车为郎盐铁论贤良曰戏车鼎跃咸出补史累功积日或至卿相鼎跃东方朔所谓鼎官邹阳所谓鼎士也武纪元狩二年秋匈奴昆邪王降置五属国以处之注不载五属国之名攷之地理志属国都尉安定治三水上郡治龟兹天水治勇士五原治蒱泽张掖治日勒此武帝初置也若金城西河北地属国置于宣帝时不在五属国之数张良张仲三十代孙张老十七代孙史通云司马相如始以自叙为传然其所叙但记自少及长立身行事而已今攷之本传未见其为自叙又云相如自叙记其客游临卭以春秋所讳特为美谈恐未必然意者相如集载本传如贾谊新书末篇故以为自叙欤桓谭新论汉百姓赋敛一岁为四十余万万吏俸用其半余二十万万藏于都内为禁钱少府所领园地作务八十三万万以给宫室供养诸赏赐汉财用之数大畧见此何武曰卫青在位淮南寝谋李寻曰淮南王作谋之时其所难者独有汲黯今人多以淮南寝谋称黯而不及靑才能不若节义也西汉末郭钦蒋诩栗融禽庆苏章曹竟不仕于莽卓茂与孔休蔡勲刘宣龚胜鲍宣同志不仕莽时王皓王嘉并弃官汉史不能表而扬之为淸节传而仅附见其名氏然诸君子淸风肃然立懦夫之志于百世之下不待传而彰论衡孝明之世读苏武传见武官名曰栘中监以问百官百官莫知又云司马长卿为封禅书文约不具子长纪黄帝至孝武扬子云录宣帝至哀平陈平仲纪光武班孟坚颂孝明汉家功德颇可观见今子云书不传平仲未详其人孟坚颂亦亡荀爽对策曰今臣僭君服下食上珍宜畧依古礼尊卑之差及董仲舒制度之别注引仲舒对策愚谓制度之别必有其书非但正法度别上下之对也春秋繁露有度制篇董仲舒三年不窥园法眞厯年不窥园赵昱厯年潜思不窥园门桓荣十五年不窥家园何休不窥园者十七年号万石者五家汉石奋及四子皆二千石号万石君冯扬为𢎞农太守八子皆为二千石亦号万石君严延年兄弟五人至大官母号万石严妪秦袭为颍川太守羣从同时为二千石者五人号万石秦氏唐张文瓘为侍中四子皆至三品号万石张家汉丞相再入二人周勃孔光御史大夫再入三人孔光何武王崇后汉太尉再入二人刘矩马日磾三入一人胡广司徒再入二人鲁恭胡广司空三入一人牟融唐宰相再入五十七人长孙无忌至裴枢三入十二人武承嗣至郑畋四入三人韦巨源姚元之韦安石五入三人萧瑀裴度崔𦙍宋礼志云汉文以人情季薄国丧革三年之纪光武以中兴崇俭七庙有共堂之制魏祖以侈惑宜矫终敛去袭称之数晋武以丘郊不异二至并南北之祀岂三代之典不存哉取其应时之变而已愚谓四事唯丧纪庙制先儒议其失扬雄河东赋羲和司日颜伦奉舆注云伦古善御者愚尝攷韩诗外传孔子云美哉颜无父之御也马知后有舆而轻之知上有人而爱之至于颜伦少衰矣马知后有舆而轻之知上有人而敬之此颜伦善御之事也书此以补汉注之阙秦亡于婴而莽立婴以嗣平速汉之亡也张竦荅陈遵曰学我者易持效子者难工陈无已为秦少游字序云行者难工处者易持吕成公书赵忠定父行实后云处者易持出者难工皆本张竦之意杨盈川隰川令志云代恭王之子郢客为侯周益公刋文苑英华校正以为楚元王子郢客为侯今云代恭之子未详愚按汉书王子侯表土军侯郢客代共王子此盈川所用也严延年劾奏霍光擅废立无人臣礼不道奏虽寝朝廷肃焉吕成公曰大哉延年之奏也自夷齐之后一人而已沙随程氏谓延年女罗紨为昌邑王贺妻生子女持辔惟汉人风俗之厚故不以为嫌王元石曰宣帝时有大议论三延年以不道劾光夏侯胜言武帝不宜立庙乐有司谥故太子曰戾皆后世有所不能鼌错对策首云平阳侯臣窋等所举贤良方正太子家令臣错自言所举之人及其官爵无所隠汉制犹古也自后史无所纪唯唐张九龄对策首云嗣鲁王道坚所举道侔伊吕科行祕书省校书郎张九龄自煳名易书之法密不复见此矣道坚鲁王灵夔之孙本传称其方严有礼法是以能举九龄而秉史笔者不书于传仅见九龄集皇甫谧高士传云成公者成帝时自隠姓名常诵经不交世利时人号曰成公成帝时出游问之成公不屈节上曰朕能富贵人能杀人子何能逆朕哉成公曰陛下能贵人臣能不受陛下之官陛下能富人臣能不受陛下之禄陛下能杀人臣能不犯陛下之法上不能折使郎二人就受政事十二篇班史逸其事孟坚讥太史公之退处士而不为逸民立传是以有目睫之论高帝纪羣臣曰帝起细㣲拨乱世反之正平定天下为汉太祖功最高上尊号曰高皇帝此谥议之始也崔骃章帝谥议见太平御览欧阳子曰始为朋党之论者甚于作俑愚攷汉史萧望之周堪刘更生同心谋议𢎞恭石显奏望之堪更生朋党欲专擅权势朋党二字始见于此遂为万世之祸可谓一言丧邦何武为沛郡太守决富家翁之子之讼夺女财以与子谓翁之思虑𢎞逺乖崖断杭民子壻之事其意类此古今人表许繇巢父为二人谯周古史考许由夏常居巢故一号巢父则巢许为一人应休琏又谓之山父儒林传毛莫如少路宋景文公引萧该音义案风俗通姓氏篇混沌氏太昊之良佐汉有屯莫如为常山太守案此莫如姓非毛应作屯字音徒本反愚按沟洫志云自塞宣房后河复北决于馆陶分为屯氏河颜师古注屯音大门反而隋室分析州县误以为毛氏河乃置毛州失之甚矣以此证之则毛屯之相混久矣屯之为氏于此可攷广韵云后蜀録有法部尚书屯度王式以诗授褚少孙褚氏家传云即续史记褚先生田何子装释文序録作子庄楼护传云论议常依名节东莱谓居五侯之门而论名节犹为盗跖之徒而称夷齐也陈羣为曹操掾而传云雅仗名义其能免楼护之讥乎魏志建安二十年始置名号侯裴松之谓今之虚封盖自此始按汉樊哙传赐爵封号贤成君颜注云楚汉之际权设宠荣假其位号或得邑地或空受爵则虚封非始于建安也崇文总目史隽十卷汉隽之名本于此壶关三老茂汉武故事以为郑茂颜师古曰荀恱汉记云令狐茂今汉记本脱令狐茂三字御览上党郡记令狐徴君隠城东山中张敞集朱登为东海相遗敞蟹报书曰蘧伯玉受孔氏之赐必以及乡人敞谨分斯贶于三老尊行者曷敢独享之其言有儒者风味宣帝以刑余为周召非独𢎞石也平㤙侯亦刑余而魏相因以奏事戚宦之祸汉自宣帝始也宣纪神爵三年益吏百石以下奉十五通典引应劭曰张敞萧望之言仓禀实而知礼节衣食足而知荣辱今小吏奉率不足常有忧父母妻子之心虽欲絜身为廉其势不能可以什率增天下吏奉宣帝乃益天下吏奉什二与汉纪不同黄霸传鹖雀颜氏注当为鳻徐楚金攷说文当为䲸皇极经世书惠帝崩立无名子为帝贾捐之上书罢朱崖杜佑云捐之谊之孙高见实类其祖汉之刘歆魏之元韶卖宗国以徼利而身亦不免小人可以戒矣张文潜文帝论谓绛侯之迹异于韩彭者无㡬文帝所以裁之者乃所以深报之也其说太过贾谊体貌大臣而厉其节乃正论也扬雄自比孟子而校猎赋乃曰羣公常伯杨朱墨翟之徒学孟子而尊杨墨与法言背驰矣楼护之执吕寛小人之不义者也不当传于游侠法言独称朱家之不德以为长者楼护朱家之罪人也让美德也然当审其是非赵充国不归功于二将军君子以为是颜眞卿归功于贺兰进明君子以为非刘道原曰厯代国史其流出于春秋刘歆叙七畧王俭撰七志史记以下皆附春秋荀勗分四部史记旧事入丙部阮孝绪七录记传録记史传由是经与史分汉名臣奏丞相薛宣奏汉兴以来深考古义惟万变之备于是制宫室出入之仪故司马殿省门闼至五六重周卫击刁斗近臣侍侧尚不能着钩带入房匈奴遗汉文帝书曰天所立匈奴大单于又曰天地所生日月所置匈奴大单于突厥致书隋文帝曰从天生大突厥天下贤圣天子伊利俱卢设莫何沙钵畧可汗西山先生称天台刘深父每举史传数百千言汉许后上成帝书于班史为隠僻处学者多不道一日对客诵奈何妾薄命端遇竟宁前及设为屏风张某所等语无一字差李靖曰张良所学六韬三畧是也韩信所学穰苴孙武是也光武诏报臧宫马武引黄石公记隋志有三畧三卷近世有素书一卷六章曰原始曰正道曰本德宗道曰求人之志曰遵义曰安乐晁公武云厖乱无统盖采诸书成之初学记又引黄石公隂谋祕法董仲舒在建元初对策愿兴太学置明师以养天下之士数考问以尽其材传谓立学校之官自仲舒发之攷之武帝纪建元五年置五经博士此所谓学校之官也元朔五年始有礼官劝学之诏于是丞相𢎞请为博士置弟子员儒林传所载其着功令也详于取而畧于教不过开禄利之途而已明经而志青紫教子而拟籝金孰知古者为己之学哉傥以仲舒为相使正谊明道之学行于时则学者兴于礼义庶㡬三代之风岂止彬彬多文学之士乎韩信无行不得推择为吏陈汤无节不为州里所称主父偃学从横诸儒排摈不容李陵降匈奴陇西士大夫以为愧秦汉之后乡党清议犹严也是以礼官劝学则曰崇乡里之化困学纪闻卷十二困学纪闻卷十三钦定四库全书困学纪闻卷十三宋王应麟撰考史翟公㢲谓范蔚宗书语近词冗事多注见其自叙云比方班氏非但不愧今丛陋乃尔岂笔削未定遂传之耶乃删取精要总合传註作东汉通史五十卷致堂论马援曰光武非简贤者必以其女为太子妃逆防未然故不授以重任按马后纪入太子宫在援卒之后防未然之说非吕成公谓马援还书王昶戒子举可法可戒者以教之其心固善不知所教者本不欲其言人之过言未脱口而已自言人之过何其反也东观汉记光武诏曰明设丹青之信广开束手之路明帝为太子谏光武曰有禹汤之明而失黄老养性之福夫禹汤之道尧舜之道也不以圣人之道养性而取诸黄老谓之学通尚书可乎以无逸之心明立政之体君道尽矣何羡乎黄老谢承父婴为尚书侍郎每读高祖及光武之后将相名臣策文通训条在南宫祕于省阁唯台郎升复道取急因得开览汉尚书作诏文尚书郎乃今中书舍人钟离意谓成汤遭旱以六事自责本于荀子黄琼谓鲁禧遇旱以六事自让本于春秋考异邮郅恽上书王莽云取之以天还之以天莽犹能赦之此祖伊之得全于殷纣之世也鲁丕对策见袁宏纪而范史不载文苑传自东汉始而文始卑矣汉政归尚书魏晋政归中书后魏政归门下于是三省分矣为杜密之居乡犹效陈孟公杜季良也为刘胜之居乡犹效张伯松龙伯高也制行者宜知所择东汉有佛书而诸臣论议无述其言者唯襄楷云浮屠不三㝛桑下班固传西都赋云招白闲下双鹄揄文竿出比目二句为对白闲犹黄闲也註云弓弩之属御览引风俗通白闲古弓名文选以闲为鷴东都赋正予乐文选李善注亦引大予五臣乃解为正乐今本作雅乐亦误范氏施御注引括地图曰夏德盛二龙降之禹使范氏御之以行程南方按左传范宣子曰昔匄之祖在夏为御龙氏括地图之说本于此然蔡墨谓刘累学扰龙于豢龙氏以事孔甲赐氏曰御龙非禹也文选放歌行注引崔元始正论永宁诏曰钟鸣漏尽洛阳城中不得有行者永宁汉安帝年号元始崔寔字也后汉纪不载此诏崔寔四民月令朱文公谓见当时风俗及其治家整齐即以严致平之意崔寔政论云谚曰一岁再赦好儿喑哑唐太宗之言盖出于此刚者必仁佞者必不仁龎萌为人逊顺而光武以託孤期之不唯失于知人其惑于佞甚矣子陵所以鸿飞冥冥也怀仁辅义之言岂特规侯霸哉东汉三公无出杨震李固之右而始进以邓梁君子以为疵故易之渐曰进以正曲礼少仪之教废幼不肯事长不肖不肯事贤东都之季风化何其美也魏昭请于郭泰愿在左右供给洒扫荀爽谒李膺因为其御范滂之归乡人殷陶黄穆侍卫于旁应对宾客阙里气象不过是矣中平二年昆阳令愍繇役之害结单言府收其旧直临时募顾不烦居民太守丞为之立约见于都乡正街弹碑此募役之始也孔子曰故者毋失其为故也苏章借故人以立威其流弊遂为于禁源怀忠厚之俗不复见若章者难与并为仁矣精庐见姜肱传乃讲授之地即刘淑包咸檀敷传所谓精舍也文选任彦升表用精庐李善注引王阜事五臣谓寺观谬矣孔北海荅王修教曰掾清身洁己厯试诸难谋而鲜过惠训不倦余嘉乃勲应乃懿德用升尔于王庭其可辞乎文辞温雅有典诰之风汉郡国之条教如此孝女叔先雄水经注以为光终符县人又引益部耆旧传符有光洛僰道有张帛刘赣父东汉刋误谓列传第七十九注最浅陋章怀注书分与诸臣疑其将终篇故特草草耳今观南匈奴论弃蔑天公注引前书云老秃翁何为首鼠两端秃翁即天翁也其谬甚矣曹娥碑云盱能抚节按歌婆娑乐神以五月时迎伍君传云迎婆娑神误也蔡邕文今存九十篇而铭墓居其半曰碑曰铭曰神诰曰哀赞其实一也自云为郭有道碑独无愧辞则其他可知矣其颂胡广黄琼㡬于老韩同传若继成汉史岂有南董之笔周举传太原旧俗以介子推焚骸有龙忌之禁一月寒食按淮南要畧云操舍开塞各有龙忌注中国以鬼神之亡日忌北胡南越皆谓之请龙郭伋为并州牧有童儿骑竹马史通云晋阳无竹事不可信光武纪建武二十三年陈留太守玉况为大司徒虞延传注引谢承书曰况章和元年为司徒谢承书误也汉诏令人主自亲其文光武诏曰司徒尧也赤眉桀也明帝诏曰方今上无天子下无方伯岂代言者所为哉习凿齿汉晋春秋以蜀汉为正朱文公谓晋史自帝魏后贤盍更张然晋人已有此论三国鼎峙司马公通鑑以魏为正统朱子纲目以蜀汉为正统然稽于天文则荧惑守心魏文帝殂而吴蜀无他此黄权对魏明帝之言也若可以魏为正矣月犯心大星王者恶之汉昭烈殂而魏吴无他权将何辞以对邵公济谒武侯庙文云公昔高卧隠然一龙鬼蜮乱世其谁可从惟明将军汉氏之宗相挽以起意气所同欲持尺箠尽逐姦雄天未悔祸世岂能容惟史臣夀姦言非公惟大夫周误国非忠庙食故里羞此南充置公左右不堪仆童我实鄙之筑公之宫春秋之法孰敢不恭俾千万年仰其高风君子小人之夭夀可以占世道之否泰诸葛孔明止五十四法孝直才四十五庞士元仅三十六而年过七十者乃奉书乞降之谯周也天果厌汉德哉诸葛武侯曰势利之交难以经逺士之相知温不增华寒不改叶贯四时而不衰厯夷险而益固武侯不用魏延之计非短于将略也在易师之上六曰小人勿用三国魏有篡弑吴有废立皆受制强臣蜀汉未亡之前庸主尸位而国无内忧昭烈武侯之规模逺矣水经注引武侯与步骘书曰仆前军在五丈原原在武功西十里马冢在武功东十余里有高势攻之不便是以留耳武侯表云臣遣虎步监孟琰据武功水东司马懿因水长攻琰营臣作竹桥越水射之桥成驰去此可以裨武侯传之阙晦翁欲传末畧载瞻及子尚死节事以见善善及子孙之义南轩不以为然以为瞻任兼将相而不能极谏以去黄皓谏而不听又不能奉身而退以冀主之一悟可谓不克肖矣兵败身死虽能不降仅胜于卖国者耳以其犹能如此故书子瞻嗣爵以微见善善之长以其智不足称故不详其事不足法也此论甚精昭烈谓武侯之才十倍曹丕以丕之盛终身不敢议蜀也司马懿畏蜀如虎非武侯之敌史通云陆机晋史虚张拒葛之锋又云蜀老犹存知葛亮之多枉然则武侯事蹟湮没多矣八阵图薛士龙曰图之可见者三一在沔阳之高平旧垒一在新都之八阵乡一在鱼复永安宫南江滩水上蔡季通曰一在鱼复石蹟迄今如故一在广都土垒今残破不可考君子其潜如龙非迅雷烈风不起其翔如鳯非醴泉甘露不食司马德操诸葛孔明俱隠于耕稼而仕止殊魏𤣥成徐洪客俱隐于黄冠而出处异如用之易地则皆然邓艾取蜀行险以徼幸阎伯才阴平桥诗云鱼贯羸师堪坐缚尔时可叹蜀无人张文潜梁父吟曰永安受诏堪垂涕手挈庸儿是天意渭上空张复汉旂蜀民已哭归师至堂堂八阵竟何为长安不见汉官仪邓艾老翁夸至计谯周鼠子辨兴衰其言悲壮感慨蜀汉始终尽于此矣说斋云人心思汉王郎假之而有余人心去汉孔明扶之而不足舜禹有天下而不与焉魏文喜跃于为嗣之初大飨于忧服之中不但以位为乐而已其篡汉也哆然自以为舜禹可以欺天下乎晋傅𤣥曰魏武好法术而天下贵刑名魏文慕通逹而天下贱守节然则放旷之风魏文实倡之程子谓东汉之士知名节而不知节之以礼遂至苦节苦节既极故魏晋之士变而为旷荡愚谓东都之季彧附曹羣忘汉荃蕙化为茅矣苦节之士安在哉傅𤣥之言得之律章句马郑诸儒十有余家魏明帝诏但用郑氏章句范蜀公曰律之例有八以准皆各其及即若若春秋之凡宋莒公曰应从而违堪供而阙此六经之亚文也魏以不仁得国而司马氏父子世执其柄然节义之臣齾巨姦之铓若王凌以寿春欲诛懿而不克文钦毌丘俭以淮南欲诛师而不遂诸葛诞又以寿春欲诛昭而不成千载犹有生气魏为有臣矣郑渔仲谓晋史党晋凡忠于魏者为叛臣齐史党齐凡忠于宋者为逆党史通亦云古之书事也令乱臣贼子惧今之书事也使忠臣义士羞学如牛毛成如麟角出蒋子万机论司马孚自谓魏贞士孚上不如鲁叔肸下不如朱全昱谓之正可乎魏文帝诏曰三世长者知被服五世长者知饮食管幼安如郭林宗天子不得臣诸侯不得友苏文定赞之曰少非汉人老非魏人何以命之天之逸民江表传羣臣以孙权未郊祀奏议曰周文武郊酆鄗非必中土权曰文王未为天子立郊于酆见何经典复奏曰汉郊祀志匡衡奏言文王郊于酆权曰文王德性谦让处诸侯之位明未郊也俗儒臆说非典籍之义不可用权之识见高于羣臣矣汉儒不及也孙权破荆州而昭烈复汉之志不遂权称臣于曹操称说天命英雄之气安在哉故朱子曰权亦汉贼也诸葛恪传注虞喜志林曰况长宁以为君子临事而惧好谋而成又曰往闻长宁之甄文伟文伟谓费袆也长宁未详其人盖蜀人也广韵引何氏姓苑有况姓庐江人严畯之逊吕蒙有郑子皮之风陆逊之荐淳于式有晋祁奚之风吴安得不兴乎孙坚与策皆以轻敌陨其身权出合肥之围亦幸而免孙休之遣李衡有高帝之度其讨孙綝有叔孙昭子之断吴之贤君也孙峻荐诸葛恪可付大事而恪终死于峻之手易曰比之无首无所终也汉昭烈託孤于孔明而权乃託孤于恪刘孙之优劣于此可见吴筑涂塘晋兵出涂中涂音除即六合瓦梁堰水曰滁河南唐于滁水上立清流关元和郡县志滁州即涂中楚莫敖狃于蒲骚之役将自用也诸葛恪东关之胜亦以此败其失在于自用史通云晋史所采多小书若语林世说搜神记幽明録是也曹干两纪孙檀二阳秋皆不之取其中所载美事遗略甚多又云唐修晋书作者皆词人逺弃史班近宗徐庾晁子止亦谓晋史丛冗最甚李华云干宝着论近王化根源放翁丰城劒赋谓吴亡而气犹见其应晋室之南迁愚谓丰城二劒事出雷次宗豫章记所谓孔章者即雷焕也盖次宗之族此刘知㡬所云庄子鲋鱼之对贾生服鸟之辞施于寓言则可求诸实録则否而唐史官之撰晋史者取之后人因而信之误矣颜师古注汉书凡撰述方志新异穿凿者皆不録注史犹不取况作史乎晋元帝为牛氏子其说始于沈约而魏收岛夷传因之唐贞观史官修晋书亦取焉王劭谓沈约喜造奇说以诬前代刘知几亦以为非而致堂乃谓元帝冒姓司马过矣演蕃露云晋郭展为太仆畱心于养生而厩马充多潘尼为太仆箴叙列其事皆推养生而致之于马今按郭展事见晋诸公赞潘尼为乘舆箴见晋书非太仆箴也盖误以二事为一后妃传赞持尺威帝庾亮传论牙尺垂训帝深念于负芒按殷芸小说晋成帝时庾后临朝诸庾诛南顿王宗帝问南顿何在荅曰党峻作贼已诛帝知非党曰言舅作贼当复云何庾后以牙尺打帝头云儿何以作尔语帝无言惟张目熟视诸庾甚惧阮嗣宗苏门歌曰日没不周西月出丹渊中阳精蔽不见阴光代为雄亭亭在须臾厌厌将复隆富贵俯仰间贫贱何必终其有感于师昭之际乎然劝进之作焉能逭春秋之诛反镜索照出夏侯湛抵疑湛赞闵子骞云圣既拟天贤亦希圣周子前已有此语矣东坡谓刘壮舆曰陶威公忠义之节横秋霜而贯白日晋史书折翼事岂有是乎陈忠肃亦曰陶公被诬以晋之刑政不行于庾元规也元规以笔札啗王隐折翼化鹤之事隐与杜延业共为之也庾翼谓天公愦愦李文饶曰昔秦得金策谓之天醉岂天之常醉哉吁为天者亦难矣诗云民今方殆视天梦梦既克有定靡人弗胜有皇上帝伊谁云憎是之谓知天何曾荀顗之孝论者比之曾闵夫以孝事君则忠不忠于魏又不忠于晋非孝也顗之罪浮于曾曾之骄奢祸止及家顗之姦谀祸及天下山涛欲释吴以为外惧又言不宜去州郡武备其深识逺虑非清谈之流也颜延之于七贤不取山王然戎何足以比涛犹䃉之于玉也康节邵子西晋吟有刀难剖公闾腹无木可枭元海头祸在夕阳亭一句上东门啸浪悠悠考之晋史贾充纳女以壬辰刘曜陷长安以丙子相去才四十五年姦臣孽女之败国家吁可畏哉江黙云唐虞三代有疑赦而无大赦汉唐有大赦而无郊赦故大赦始于春秋而郊赦始于五代愚谓晋王彪之荅简文云中兴以来郊祀往往有赦常谓非宜则郊赦东晋有之非始于五代也通鑑秦兵既盛谢𤣥入问计于谢安安夷然荅曰已别有㫖既而寂然𤣥不敢复言乃令张𤣥重请安遂命驾出游山墅与𤣥围棋赌墅纲目删𤣥不敢复言乃令张𤣥重请二句则围棋为张𤣥乎谢𤣥乎世说注引续晋阳秋曰与兄子𤣥围棋然二𤣥当如汉书叙臣胜臣夏侯胜以姓别之王导之孙谧授玺于桓𤣥谢安之孙澹持册于刘裕此朱子所以叹嗣守之难也桓𤣥篡逆卞承之谓宗庙祭不及祖知楚德之不长乱臣贼子祭及其祖可以长世乎斯言不当汚简牍晋史忠义传可削者三人韦忠不见裴頠辞张华之辟初节亦足称矣而仕于刘聪为之讨羌而死非为晋死也谓之忠义可乎王育仕于刘渊刘敏元仕于刘曜舎顺从逆皆失节者也忠义安在哉唐之修晋史也许敬宗李义府与秉笔焉是恶知兰艾鸾枭之辨陶渊明读史述夷齐云天人革命絶景穷居述箕子云矧伊代谢触物皆非先儒谓食薇饮水之言衔木填海之喻至深痛切读者不之察尔颜延年诔渊明曰有晋徴士与通鑑纲目所书同一意南史立传非也策扶老以流憩谓扶老藤也见后汉蔡顺传注渊明与子俨等疏颍川韩元长谓韩融济北汜稚春谓汜毓朱文公曰陶公栗里前贤题咏独颜鲁公一篇令人感慨今考鲁公诗云张良思报韩龚胜耻事新狙击苦不就舍生悲拖绅呜唿陶渊明奕叶为晋臣自以公相后每怀宗国屯题诗庚子岁自谓羲皇人手持山海经头戴漉酒巾兴与孤云逺辨随还鸟泯见庐山记集不载乐广客蛇影与风俗通所载杜宣事同苍蝇传赦异苑以为晋明帝与苻坚载记同嵇康魏人司马昭恶其非汤武而死于非辜未尝一日事晋也晋史有传康之羞也后有良史宜列于魏书司马师引二败以为己过司马昭怒王仪责在元帅之言昭之恶甚于师刘殷失节于刘聪而戒子孙曰事君当务㡬谏大节已亏其言之是非不足论也干宝论晋之创业立夲固异于先代后之作史者不能为此言也可谓直矣焚石勒之币江左君臣之志壮矣僭号之国十六而晋败其一灭其三不可以清谈议晋晋简文咏庾阐诗云志士痛朝危忠臣忧主辱东魏孝静咏谢灵运诗曰韩亡子房奋秦帝鲁连耻夲自江海人忠义动君子至今使人流涕祖逖曰晋室之乱非上无道而下怨叛也晋之德泽浅矣姚弋仲曰亟自归于晋王勐曰勿以晋为图人心知义非后世所及也南丰记王右军墨池云爱人之善虽一能不以废愚谓右军所长不止翰墨其劝殷浩内外协和然后国家可安其止浩北伐谓力争武功非所当作其遗谢万书谓随事行藏与士卒同甘苦谓谢安虚谈废务浮文妨要非当世所宜言论风㫖可着廊庙江左第一流也不可以艺掩其德谓之一能过矣慕容恪尚在忧方大耳如得臣犹在忧未歇也觇国者以人为轻重宣帝纪论窃钟掩耳以衆人为不闻出淮南子杨盛不改义熙年号其志如陶靖节孰谓夷无人哉袁宏以伏滔比肩为辱似知耻矣而失节于桓温之九钖耻安在哉谢邈传孝武多赐侍臣文诏辞义有不雅者邈辄焚毁之通鑑云帝好为手诏诗章以钖侍臣或文词率尔徐邈应时收敛还省刋削皆使可观经帝重览然后出之此一事也晋书以为谢邈通鑑以为徐邈必有一误晋之伐吴杜预曰孙皓或怖而生计则明年之计或无所及隋之伐陈文帝投柹于江曰使彼惧而知改吾又何求隋文之识若优于预矣以时考之吴犹有死守之臣杜预所以诡形而不敢露陈不闻力战之将隋文所以衡行而无所忌预之言近乎实文帝之言非其诚也文心雕龙谓江左篇制溺乎𤣥风续晋阳秋曰正始中王何好庄老至过江佛理尤盛郭璞五言始会合道家之言而韵之许询孙绰转相祖尚而诗骚之体尽矣梁武帝勅羣臣自太初终齐撰通史六百二十卷元魏济阴王晖业起上古终宋着科録二百七十卷其书无传高氏小史自天地未分至唐文宗为百二十卷今虽存而传者鲜自书契以来未有如通鑑者宋周朗有椟带宝笥着衣之论司马文正公有耳视目食之说皆足以儆世迷魏之簒汉晋之簒魏山阳陈留犹获考终乱贼之心犹未肆也宋之簒晋踰年而弑零陵不知天道报施还自及也齐梁以后皆袭其迹自刘裕始徐羡之傅亮谢晦之死犹晋之里克卫之甯喜也文帝不失为叔孙昭子宋文帝魏太武佳兵者也皆不克令终不祥好还之戒昭昭矣叶少蕴云齐武帝欲为裴后立石志墓中王俭以为非古或以为宋元嘉中颜延之为王球作志墓有铭自宋始唐封演援宋得司马越女冢铭隋得王戎墓铭为自晋始亦非是今世有崔子玉书张衡墓铭则墓有铭自东汉有之周益公谓铭墓三代有之唐开元四年偃师耕者得比干墓铜槃东汉志墓初犹用甎久方刻石张融风止诡越齐高帝曰此人不可无一不可有二程致道赞米元章云是千载人不可无一南丰序齐书曰萧子显之文喜自驰骋其更改破析刻雕藻缋之变尤多而其文益下愚谓子显以齐宗室仕于梁而作齐史虚美隐恶其能直笔乎梁武帝曰应天从人致堂谓易之革曰顺天应人未闻应天也为是言者不知天之为天矣愚按梁武之父名顺之故不云顺天避讳也后人应天之语盖袭其误梁武帝时钱陌减始有足陌之名唐末以八十为陌汉隐帝时王章又减三钱始有省陌之名后魏葛荣陷冀州贾景兴称疾不拜每扪膝曰吾不负汝伪楚之僭喻汝砺扪其膝曰此岂易屈者哉以扪膝自号盖本于此宇文泰弑君之罪甚于高欢之逐君乃以周公自拟亦一莽也北齐魏长贤曰王室板荡彞伦攸斁大臣持禄而莫谏小臣畏罪而不言虚痛朝危空哀主辱匪躬之故徒闻其语有犯无隐未见其人嫠不恤纬而忧宗周之亡女不怀归而悲太子之少况委质有年安可自同于匹庶其言凛然可以立懦夫之志作史者以魏收之族与之同传兰艾混殽甚矣高洋之恶浮于石虎苻生一杨愔安能救生民之溺乎执笏始于宇文周保定四年紫绯绿袍始于隋大业六年萧方等梁元帝子为三十国春秋以晋为主附列刘渊以下二十九国通鑑晋元兴三年引方等论纲目但云萧方误削等字晋之篡魏以贾充其亡亦以充隋之平陈以杨素其亡亦以素𤣥感之于素犹李敬业之于勣也炀武之立素勣之力也其子欲扑其燎可乎祖君彦檄光武不隔于反支乃明帝事见王符潜夫论北史李绘六岁求入学家人以偶年俗忌不许偶年之忌见于此梁武帝策锦被事刘峻以疏十余事而见忌又问栗事沈约以少三事而为悦君之于臣争名记诵之末燕泥庭草于隋炀何议焉孝仲信为南北史世说朱文公谓南北史凡通鑑所不取者皆小说也隋万宝常听乐泣曰乐声淫厉而哀天下不久将尽隋之不乆不待听乐而知也师尚父曰以不仁得之以不仁守之必及其世使隋用宝常之言复三代之乐其能乆乎宝常之先见不逮房𤣥龄徐楚金云随文帝恶随字为走乃去之成隋字隋裂肉也其不祥大焉殊不知随从辵辵安步也而妄去之岂非不学之故陈无淮无荆襄无蜀而立国三十二年江左犹有人也魏节闵帝阳瘖避祸至于八年终身为范粲可也天何言哉之言一出诸口遂以不免程子曰节或移于晩守或失于终宁为袁粲死不作褚渊生宋石头城之謡也宁为王凌死不为贾充生宋沈攸之之言也悲君感义死不作负㤙生陈鲁广逹之留名也与其舍耻而存孰若蹈道而死秦郭质之移檄也与其屈辱而生不若守节而死燕贾坚之固守也宁为南鬼不为北臣则有齐新野之刘思忌宁为赵鬼不为贼臣则有赵仇池之田崧宁为国家鬼不为贼将则有魏樊城之庞惪宁为国家鬼不为羌贼臣则有晋河南之辛恭靖之人也英风劲气如严霜烈日千载如生其视叛臣要利者犹犬彘也韦孝寛知兵而不知义尉迟迥之讨杨坚所以存周也孝寛受周厚恩乃党坚而灭迥坚之篡也孝寛实成之难以逭春秋之诛矣杨坚以后父篡国亦一莽也以不仁得之以不仁守之必及其世坚之谓矣莽坚之女皆节妇也为其父者亦少愧哉颜见逺死节于萧齐其孙之仪尽忠于宇文周常山平原之节义有自来矣困学纪闻卷十三困学纪闻卷十四钦定四库全书困学纪闻卷十四宋王应麟撰考史唐府兵之数兵志云十道置府六百三十四而关内二百六十一百官志凡六百三十三陆䞇云府兵八百所而关中五百杜牧云折冲果毅府五百七十四旧志六典云天下之府五百九十四㑹要云关内置府二百六十一又置折冲府二百八十通计旧府六百三十二通典云五百七十四理道要诀云五百九十三邺侯家传云诸道共六百三十府今以地理志考之十道共有府五百六十六关内二百七十三余九道二百九十三参以志传差互不齐神宗问何处言府兵最备王文公对曰李邺侯传言之详备然府数与诸书亦不同了斋云颜回配飨先圣其初但为立像至开元中始与十哲合为一座按唐志开元八年诏十哲为坐像魏徴传帝谓羣臣曰此徴劝我行仁义既效矣新史润色之语也贞观政要云太宗谓羣臣曰贞观初人皆异论云当今必不可行帝道王道唯魏徴劝我既从其言不过数载遂得华夏安宁逺戎宾服突厥自古已来尝为中国勍敌今酋长并带刀㝛卫部落皆袭衣冠使我遂至于此皆魏徴之力新史于罽宾传又云惟魏徴劝我修文德安中夏以通鑑考之与政要所载同一事郑毅夫谓唐太宗功业雄卓然所为文章纤靡浮丽嫣然妇人小儿嘻笑之声不与其功业称甚矣淫辞之溺人也神宗圣训亦云唐太宗英主乃学庾信为文新史论张公谨之抵龟曰投机之㑹间不容穟郑伯克段于鄢春秋所以纪人伦之大变也曾是以为投机乎晋栾书将弑厉公召士匄韩厥二人皆辞太宗临湖之变问李靖李勣二人皆辞靖勣贤于公谨逺矣唐太宗赠尧君素蒲州刺史诏曰虽桀犬吠尧乖倒戈之志而疾风劲草表岁寒之心我艺祖赠韩通中书令制曰易姓受命王者所以狥至公临难不茍人臣所以明大节大哉王言表忠义以厉臣节英主之识远矣欧阳公五代史不为韩通立传刘原父讥之曰如此是第二等文字贤臣乆于位则其道行房乔以之成贞观之治姦臣乆于位则其欲肆林甫以之成天宝之乱唐史发潜谓武氏之起袁天纲言其贵不可言李淳风云当有女主王天下已在宫中此必武氏僭窃之后姦佞之徒神其事言天之所启非由人事也愚谓左氏载陈敬仲毕万之筮太史公载赵简子之梦皆此𩔖佩鱼始于唐永徽二年以李为鲤也武后天授元年改佩龟以𤣥武为龟也治平末年始鬻度牒考之唐史肃宗时裴冕建言度僧道士收赀济军兴此鬻牒之始也钟绍京为宰相而称义男于杨思勗之父史不载也而石刻传于后世人皆见之恶之不可揜如是臧坚以刑人之唁为辱此何人哉林甫国忠因力士以相其原见于此李揆当国以子姓事辅国不耻也绍京何责焉郑薰传云宦人用阶请荫子薰却之不肯叙亦庶㡬有守矣文苑英华有薰所撰仇士良神道碑云孰称全德其仇公乎其叙甘露之事谓克歼巨孽乃建殊庸以七松处士而秉此茟乃得佳传于新史岂作史者未之考欤碑云大中五年念功录旧诏词臣撰述不敢虚美以元恶为忠贤犹曰不虚美乎宣宗所裦表者若此唐之不竞有以哉席豫未尝草书曰细犹不谨而况巨耶然豫为黜陟使言安禄山公直无私其迷国之罪大矣安在其能谨哉唐史立传裦之未有着其罪者何小人之多幸也容斋续笔辩严武无欲杀杜甫之説愚按新史严武传多取云溪友议宜其失实也通鑑载李德裕对杜悰称小子闻御史大夫之命惊喜泣下致堂谓德裕岂有是哉杜悰李宗闵之党故造此语以陋文饶史掇取之以文饶为人大槩观焉无此事必矣愚按此事出张固所撰幽闲鼓吹杂説不足信也李泌传加集贤殿崇文馆大学士泌建言学士加大始中宗时及张説为之固辞乃以学士知院事至崔圆复为大学士亦引泌为辞而止愚按崔圆相肃宗在泌前㑹要贞元四年五月泌奏张説恳辞大字衆称达礼至德二年崔圆为相加集贤大学士因循成例望削去大字此乃泌引圆为辞传误矣韦济试理人策第一致堂谓济被识擢不闻以循良称是实不副言矣愚考通鑑开元二十二年相州刺史韦济荐方士张果盖逢君之恶者不但实不副言也旧史敬宗纪李翶求知制诰面数宰相李逢吉过愚谓翶为韩文公之友此逢吉所深忌也面数其过可谓直矣求知制诰乃诬善之辞荆公尝辩之曰世之浅者以利心量君子老学庵笔记云旧制两省中书在门下之上元丰易之愚观李文简厯代宰相表云中书门下班序各因其时代宗以前中书在上宪宗以后门下在上大厯十四年崔祐甫与杨炎皆自门下迁中书不知何时升改放翁所记盖未考此李靖兵法世无全书略见于通典今问对出阮逸因杜氏所载附益之唐六典太子令书画诺本朝至道初改为凖此东宫画诺也陆龟蒙説鳯尾诺云东宫曰令诸王曰教其事行则曰诺犹天子肯臣下之奏曰可也晋元帝为琅邪王批鳯尾诺南齐江夏王学鳯尾诺则诸王亦画诺矣后汉书云南阳宗资主画诺梁江州刺史陈伯之目不识书得文牒辞讼惟作大诺则郡守刺史亦画诺矣唐六典开元礼宣示中外未有明诏施行见吕温集南丰谓六典本原设官因革之详上及唐虞以至开元其文不烦其实甚备可谓善于述作者李德裕传韦𢎞质建言宰相不可兼治钱谷嘉祐六年制策钱谷大计也韦贤之言不宜兼于宰相盖𢎞字避讳误以质为贤刘秩为祭酒上疏曰士不知方时无贤才臣之罪也元稹守同州旱灾自咎诗曰上羞朝廷寄下媿闾里民秩稹可谓知所职矣其言不可以人废唐宗室表宰相十一人林甫回程石福勉夷简宗闵适之岘知柔传止云九人盖不数福宗闵宗室为状头有李肱唐制举之名多至八十有六凡七十六科至宰相者七十二人本朝制科四十人至宰相者富弼一人而已中兴复制科止得李垕一人唐宏词之论其传于今者唯韩文公颜子不贰过制举之策其书于史者唯刘蕡一篇不在乎科目之得失也李泌父承休聚书二万余卷诫子孙不许出门有求读者别院供馔邺侯家多书有自来矣艺文志员俶太𤣥幽赞十卷开元四年京兆府童子进书召试直𢎞文馆李泌传云开元十六年员俶九岁升坐词辩注射帝异之年岁皆不同盖泌传所载本邺侯家传当以志为正韦应物史逸其传沈作喆为应物传叙其家世云夐之孙待价仕隋为左仆射封扶阳公盖据林宝姓纂唐书韦待价乃挺之子武后时拜文昌右相岂二人同名欤当考刘辟乱于蜀其嫂庾氏弃絶不为亲白乐天为诗赠樊着作与阳城元稹孔戡并称欲其着书编为一家言而唐史于庾氏无述焉故表而出之唐六典记南内龙池程泰之雍录谓谄辞皆出李林甫而非张九龄所得知也愚按九龄集有龙池圣德颂则夸诩符瑞虽贤者不免郑余庆採士庶吉凶书疏之式杂以当时家人之礼为书仪两卷后唐刘岳等增损其书司马公书仪本于此唐开元之任将以久任而兆乱其权专也我艺祖之任将以乆任而成功其权分也栁氏家学录谓贞观故事边将连帅三年一易收其兵权然用得其人御得其道不在于数易也忌日行香始于唐崔蠡奏罢之本朝宋景文公奏云求于非福则是谄祭懴于无罪则是诬亲其言不行诚斋易传云文宗陷于宦寺之险而未能出惟裴度可以出之然度自陷于程异元稹浸润之内愚谓稹在穆宗时异在宪宗时非文宗事也颜鲁公为郭汾阳家庙碑云端一之操不以险夷槩其怀坚明之姿不以雪霜易其令斯言也鲁公亦允蹈之杨绾赠官制云厯官有素丝之节庀家无匹帛之余史臣谓当时秉笔者无愧色唐时午日扬州江心铸镜供进又千秋节进镜潏水李氏收其一乃方镜背鼻有篆文五日字面径八寸重五十两盛露囊千秋节戚里皆进华山记云𢎞农邓绍八月晓入华山见童子执五綵囊盛栢露食之又荆楚风土记以五綵结眼明囊相传赤松子以囊盛栢露饮之而长生皆八月中事旧史德宗纪贞元六年岐州无忧王寺有佛指骨寸余先是取来禁中供养二月乙亥诏送还本寺此迎佛骨之始也韩愈传云鳯翔法门寺有护国眞身塔内释迦文佛指骨一节贞元元和咸通迎佛骨者三萧颕士与韦述书欲依鲁史编年着厯代通典起汉元十月终义宁二年约而删之勒成百卷于左氏取其文谷梁师其简公羊得其覈综三传之能事标一字以举凡然其书今无传焉略见于本传而不着通典之名杨文庄公徽之好言唐朝士族閲讳行录悉能记之按馆阁书目讳行录一卷以四声编登科进士族系名字行第官秩及父祖讳主司名氏宋敏求续为后录五卷温彦博传我见其不逮再稘矣出説文引虞书稘三百有六旬李密传敖庾之藏有时而赐出诗王赫斯怒郑笺斯音赐尽也新史尚竒类此马总通厯所载公子曰先生曰者皆虞世南帝王略论李翶为史官请作行状者指事説实直载其词然我朝名公秉笔亦有误者欧阳公为范文正碑云至日大㑹前殿上将率百官为太后寿公上疏其事遂已其后老泉编太常因革礼有巳行之明验质之欧公公曰谏而不从碑误也东坡为张文定铭云神宗问元昊初臣何以待之公曰臣时为学士誓诏封册皆臣所草李微之考国史誓诏在庆厯四年十月封册在十二月明年二月文定始为学士朱文公为张忠献行状其后语门人云向只凭钦夫写来事实后看光尧实录其中多有不相应处以三事观之罔罗旧闻可不审哉唐配帝皆一后唯睿宗二后昭成明皇之母开元四年升祔此失礼之始也龙朔改左右散骑常侍曰左右侍极职源误以左史为左侍极而近世制词多踵其误石林序卢鸿一草堂图云唐旧史鸿一盖二名与中岳刘眞人碑所书合新史删去一字不知何据当以旧史为正愚按南齐张融曰昔有鸿飞天首积远难明越人以为凫楚人以为乙人自楚越鸿常一耳鸿一之义取于此考古编以通鑑贞观十三年房𤣥龄请解机务诏断表为今断来章之祖愚按晋山涛传手诏曰便当摄职令断章表此断表之始非昉于唐也韩栁方驾而其行殊元白齐名而其操异唐亦有蔡京此姦臣名氏之同者吴有桓彞晋亦有桓彞此忠臣名氏之同者若两曾参两毛遂则贤否分矣颜鲁公为刑部尚书有举家食粥之帖盖自元载制禄厚外官而薄京官京官不能自给常从外官乞贷杨绾既相奏加京官俸鲁公以绾荐自湖州召还意者俸虽加而犹薄欤李康运命论曰以一人治天下不以天下奉一人大寳箴用之李方𤣥曰沈约年八十手写簿书本杜牧所作方𤣥墓志本朝建隆诏亦云沈约为吏手写簿书愚按理道要诀云宋光禄大夫傅隆年过七十手写籍书梁尚书令沈约位已崇高议请寳重盖误以傅隆为沈约也孝宗问周益公云唐孙樵读开元録杂报数事内有宣政门宰相与百僚廷诤十刻罢徧检新旧唐史及诸书并不载益公奏太平御览总目内有开元録一书祖宗朝此本尚存近世偶不传耳容臣博加询访萧遘与其子三儿生日诗曰吾家九叶相尽继明时出唐史云自瑀逮遘凡八叶宰相此云九叶宰相世系表梁贞阳侯之后有邺相宣宗姚崇十事见开元升平源通鑑不取王起广五位图旧史云五运图李白上宣唐鸿猷一篇即本传所谓召见金銮殿奏颂一篇者也今集中阙绯衣小儿之謡朝野佥载谓裴炎也而张权舆以谗裴度韩文公子昶虽有金根车之讥而昶子绾衮皆擢第衮为状元君子之泽远矣孔戣为华州刺史奏罢明州岁贡淡菜蛤蚶之属元稹为越州复奏罢之盖尝罢于元和而复贡于长庆也毕炕天宝末为广平太守拒安禄山城陷覆其家唐史附于父构传盖取韩文公所撰毕垧志然炕之名不书于忠义传故文公谓广平死节而子不荷其泽愚谓广平之节如此河北二十四郡不止一颜平原也通鑑亦不书其事广德元年十一月太常博士栁伉上疏请斩程元振于是削元振官爵放归田里东坡谓及其有事且急也虽代宗之庸程元振之用事栁伉之贱且疎而一言以人之不终朝而去其腹心之疾愚按登科记伉干元元年进士翰林院故事载宝应已后伉自校书郎充学士出鄠县尉改太常博士兵部员外谏议大夫皆充学士新唐史程元振传云太常博士翰林待诏栁伉上疏以翰林故事考之伉是时为学士非待诏也伉以博士在禁林职近而亲不可谓贱且疏唐史不为伉立传故详着其事俾览者知词臣之献替不独陆贽李綘也东坡谓学韩退之不至为皇甫湜学湜不至为孙樵朱新仲曰樵乃过湜如书何易于褒城驿壁田将军边事复佛寺奏皆谨严得史法有补治道林宝元和姓纂十卷自皇族之外各依四声类集每韵之内以大姓为首邓名世谓稍能是正数十条而齐秦之属亦所未暇至鉏丘茅夷指为复姓又不胜其谬郑樵谓宝不知自姓所由来刘允济曰班生受金陈寿求米刘知几领史事言五不可曰孙盛取嫉权门王劭见雠贵族文粹云王韶直书见雠贵族宋王韶之为晋史序王珣货殖王廞作乱珣子𢎞廞子华并贵韶之惧为所陷深附结徐羡之傅亮等当从文粹为王韶新史误以韶为劭李晟每战必锦裘绣帽自表而晟以胜宋殷孝祖每战常以鼔盖自随而孝祖以败兵岂有定法哉闽俗比中州化于善也蔡人过夷貊化于恶也汉党锢以节义羣而不党之君子也唐朋党以权利比而不周之小人也汉之君子受党之名故其俗清唐之小人行党之实故其俗弊姦臣唯恐其君之好学近儒非独仇士良也吴张布之排韦昭盛沖李宗闵之排郑覃殷侑亦士良之术杜佑理道要诀朱文公谓非古是今之书魏郑公曰重君子也敬而远之轻小人也狎而近之武帝之于汲黯卫青公孙𢎞明皇之于姚崇宋璟李林甫可见矣中庸之尊贤必以修身为本善言不可离口善药不可离手孟诜之言也观物外篇取之张文潜云节度之强不起于河北之继袭而起于节度之有功愚考方镇之强始于仆固怀恩用贼党田承嗣李怀仙李宝臣分帅河北非有功之将也司空图房太尉诗曰物望倾心乆匈渠破胆频注谓禄山初见分镇诏书拊膺叹曰吾不得天下矣琯建遣诸王为都统节度而贺兰进明谗于肃宗以司空表圣之言观之则琯建此议可以破逆胡之胆新唐书采野史稗説而不载此语唯程致道着论发扬之通鑑刘蕡不得仕于朝终于使府御史唐鑑云终于栁州司户以新史考之当从唐鑑颜眞卿郑畋以兴复为己任倡义讨贼其志壮矣眞卿权移于贺兰进明畋见袭于李昌言功不克就故才与诚合斯可以任天下之重常衮与礼官议礼为君斩衰三年汉文帝权制三十六日我太宗遗诏亦三十六日羣臣不忍既葬而除略尽四月高宗如汉故事𤣥宗以来始变天子丧为二十七日韩偓自书裴郡君祭文首书甲戌岁衔书前翰林学士承㫖银青光禄大夫行尚书户部侍郎知制诰昌黎县开国男食邑三百户韩某是岁朱氏篡唐已八年为干化四年犹书唐故官而不用梁年号仆固怀恩叛唐李日月为朱泚将而其母皆知逆顺之理良心不可泯也李光弼与韦陟论战守曰辨朝廷之礼我不如公若夫军旅则公不如我陟无以应古者治军有军礼焉楚得臣以无礼败晋文公以有礼胜礼莫大于君臣之分光弼命召不至愧恨以没盖以礼与军旅为二物也唐鑑曰人君观史宰相监修欲其直笔不亦难乎房魏为相总史事其父彦谦长贤皆得佳传况不如房魏者乎独孤及福州新学碑铭云闽中无儒家流成公至而俗易家有洙泗户有邹鲁王福畤为博士执许敬宗之谥不改无忝河汾之学矣许敬宗谥缪而更曰恭陈执中谥荣灵而更曰恭二事相𩔖武徳初以隋张衡死非其罪谥曰忠是奖弑君之贼也高祖相封德彛宜其以逆为忠也汉大纲正见于戮丁公唐无三纲见于赠张衡朝野杂记曰西汉户口至盛之时率以十户为四十八口有奇东汉户口率以十户为五十二口可凖周之下农夫唐人户口至盛之时率以十户为五十八口有竒可凖周之中次欧阳子书唐六臣于唐亡之后贬其恶也朱子书晋处士于晋亡之后表其节也一字之惩劝深矣五代史周世宗尝夜读书见唐元稹均田图叹曰此致治之本也诏颁其图法使吏民先习知之期以一岁大均天下之田考之㑹要世宗见元稹在同州时所上均田表因制素为图赐诸道崔颂传云世宗读唐元稹均田疏命颂写为图赐近臣遣使均诸道租赋史谓元稹图误也稹集有同州奏均田欧阳子之论笃矣而不以天㕘人之説或议其失司马公之学粹矣而王霸无异道之説或指其疵信乎立言之难也欧阳子谓五代礼坏寒食野祭而焚纸钱按纸钱始于开元二十六年王玙为祠祭使祈祷或焚纸钱类巫觋非自五代始也古不墓祭汉明帝以后有上陵之礼蔡邕议以为礼有烦而不可省者旧唐书开元二十年寒食上墓编入五礼永为常式寒食野祭盖起于此朱文公谓汉祭河用寓龙寓马以木为之已是纸钱之渐唐范传正谓惟颜鲁公张司业家祭不用纸钱本朝钱邓州不烧楮镪吕南公为文颂之兔园册府三十卷唐蒋王恽令僚佐杜嗣先倣应科目策自设问对引经史为训注恽太宗子故用梁王兔园名其书冯道兔园册谓此也天子之废置出于士卒自唐明宗始也明宗以此得之而反尔之报在其后人后唐天成元年吏部侍郎刘岳奏罢告身绫轴钱本朝复纳绫纸钱淳熙元年始免周显德六年始去符契专以印章为验欧阳子司马公之贬冯道春秋之法也我朝太宗谓范质欠世宗一死所以立万世为臣者之训唐后主不肯和亲而亡石晋父事契丹而兴晋之兴也乃其所以亡也桑维翰之兴晋即所以亡晋也朱温之兄全昱杨涉之子凝式人心之公是非在其家者如此况天下千万人之心乎梁太祖幸河北至内黄顾李珽曰何谓内黄珽曰河南有外黄下黄故此名内黄曰外黄下黄何在珽曰秦有外黄都尉今在雍丘下黄为北齐所废今在陈留按五代通录李珽曰河南有外黄小黄汉地理志陈留有外黄小黄困学纪闻卷十四困学纪闻卷十五钦定四库全书困学纪闻卷十五宋王应麟撰考史孟子曰天下可运于掌又曰以齐王由反手也岂儒者之空言哉自唐肃宗之后纪纲不立叛兵逐帅叛将胁君习以为常极于五季君如逆旅民坠涂炭我艺祖受天眀命澡宇宙而新之一阶一级全归伏事之仪发于圣训着于令甲于是上下之分定朝廷之体尊数百年陵犯之习片言而革至若饿狼馁虎肉视吾民而咀啖之艺祖用儒臣为郡守以收节度之权选文臣为县令以去镇将之贪一诏令之下而四海之内改视易听运掌反手之言于是验矣高宗之诏曰廷尉天下之平也高柔不以明帝喜怒而毁法游肇不以宣武勅命而曲笔况可观望臣庶而容心者乎曹刿谓小大之狱虽不能察必以情为忠之属也可以一战不其然乎布告中外为吾士师者各务仁平济以哀矜天高听卑福善祸淫莫遂尔情罚及尔身置此座右永以为训大哉王言几于典诰矣崔伯易感山赋以皇祐之版书较景德之图录虽增田三十四万余顷反减赋七十一万余斛㑹计有录非以增赋也陈君举奏疏云自建隆至景德四十五年南征北伐未尝无事而金银钱帛粮草杂物七千一百四十八万计在州郡不㑹藏富于州县所以培护本根也眞文忠公言本朝治体曰立国不以力胜仁理财不以利伤义御民不以权易信用人不以才胜德恩结乎人心富藏乎天下君民相孚而猜忌不作材智不足而忠信有余袁机仲言于孝宗曰威权在下则主势弱故大臣逐台谏以蔽人主之聪明威权在上则主势强故大臣结台谏以遏天下之公议机仲之言未尽也台谏为宰相私人权在下则助其搏噬以张其威权在上则共为蔽蒙以掩其姦刘时可谓台谏之议论庙堂之风㫖颇或参同夹袋之欲汰白简之所收率多暗合此犹婉而言之也开庆初边事孔棘御史有疏云敌虽强而必亡之势己见咸淳初召洪君畴长台端御史自造谤诗以尼其来罔上诬善至此岂但参同暗合而已哉是以天子之耳目勿用憸人其惟端士汉高帝三章之约我艺祖陈桥之誓所谓若时雨降民大悦者也周益公云续通鑑长编多采近世士大夫所着如曾子宣日记之偏王定国甲申录之妄咸有取焉然李微之旧闻证误执政不坐奏事以王定国闻见录为证与王沂公笔録不同修长编时未见定国书故专用笔录然则长编所采摭犹有遗也晁景迂谓今赋役㡬十倍于汉林勲谓租增唐七倍又加夏税钱通计无虑十倍李微之谓布缕之征三谷粟之征三力役之征四盖用其十矣止斋谓本朝名节自范文正公议论文章自欧阳子道学自周子三君子皆萃于东南殆有天意两朝国史非冦凖而是丁谓託之神宗圣训盖蒲宗孟之笔也王允谓不可令佞臣执笔谅哉绍兴重修哲宗实录独元祐八年事皆无存者至参取玉牒日厯诸书以足之仅得成书中兴后事绍兴八年至二十五年最为疎畧鹤山谓小人为不善于传世诒后之书必遏絶之自唐许李至近世莫不然李常宁曰天下至大宗社至重百年成之而不足一日坏之而有余刘行简曰天下之治衆君子成之而不足一小人败之而有余皆至论也太祖在位十七年四行郊礼太宗二十有三年五讲郊礼眞宗东封西祀率三年一行仁宗后三岁一郊为定制元城语录艺祖造熏笼事周益公谓误以元丰后官制为艺祖时官制吕正献公书坐右曰不善加已直为受之本后汉张霸戒子之语吕居仁杂录曰少年毋轻议人毋轻説事本魏李秉家诫吕氏童蒙训云前辈有编类国朝名臣行状墓志取其行事之善者别录出之以自警戒亦乐取诸人以为善之义朱文公亦云籍溪胡先生教诸生于功课余暇以片纸书古人懿行或诗文铭赞之有补于人者粘置壁间俾往来诵之咸令精熟此二事可以为法周元公生于道州二程子生于眀道元二间天所以续斯道之绪也元祐之党刘元城谓止七十八人后来附益者非也庆元之党黄勉斋谓夲非党者其多羣小欲挤之借此以为名耳欧阳公为周君墓表云笃行君子孝于其亲友于其兄弟而集缺其名与字周益公考之舂陵志乃周尧卿字子俞东都事略有传其行事与墓表合而字子余未知事畧据何书而立传也荆公为征君墓表云淮之南有善士三人杜婴徐仲坚而征君之名字亦缺焉三人皆居眞之扬子当求郡志而补之宗庙乐有舞建隆初窦俨定太庙四舞僖祖曰大善顺祖曰大宁翼祖曰大顺宣祖曰大庆列圣皆以大为名中兴后自僖祖基命至钦宗端庆以原庙殿名为舞名礼官之失也长编宣和五年求石晋故疆不思营平滦三州乃刘仁恭遗敌敌不肯割按五代史刘仁恭无割地遗敌之事四夷附录云契丹当庄宗明宗时攻陷营平二州仁宗时制科十五人天圣何泳富弼景祐苏绅吴育张方平田况庆厯钱明逸彦远皇祐吴奎嘉祐夏噩陈舜俞钱藻苏轼辙王介东坡诗先帝亲收十五人注者多误干道元年郊赦文云前事俱捐弗念乎薄物细故烝民咸乂靡分乎尔界此疆洪文惠所草也朱文公与陈正献书曰卑辞厚礼乞怜于仇雠之戎狄幸而得之肆然以令于天下曰凡前日之薄物细故吾既捐之矣孰有大于祖宗陵庙之雠者而忍以薄物细故捐之哉孝皇独运万㡬颇以近习察大臣中庸或问敬大臣之说大事记大臣从臣之説皆以寓箴讽之意文鑑所取如徐鼎臣君臣论文潞公鼌错论苏明允任相论秦少游石庆论之类皆谏书也眞文忠公奏疏曰干道淳熙间有位于朝者以馈遗及门为耻受任于外者以苞苴入都为羞然朱文公封事言浙中风俗之弊甚者以金珠为脯醢以契券为诗文则此习犹未革也高宗庙号未定有议为光宗宁宗者见周益公思陵录其后两朝用之高宗陵名尝拟永阜其后孝宗用之淳熙皇太子参决庶务手诏洪景卢所草也礼部太常官堂白手诏用贞观天禧事皆非所宜胡文定言崇宁以来奄寺用王承宗故事而建节旄宗字误当云承休五代史蜀王衍以宦者王承休为天雄军节度使李微之问勉斋云南轩赐章服两为胡忠简缴还而不闻引避东莱除职既遭陈叔进行词丑诋乃复受之而不辞皆所未晓勉斋荅云先辈非后学所敢轻议然辞受合尚严今当严者反寛是以不免为具眼者勘破学者所当戒也微之又云东莱之学甚正而优柔细密之中似有和光同尘之弊象山之学虽偏而勐厉粗畧之外却无枉尺直寻之意演蕃露明道二年奉安庄献神御于慈孝寺彰德殿则庄献不入景灵按景灵宫建于祥符五年以奉圣祖其为原庙自元丰五年始前此帝后馆御寓佛老之祠者多矣非止庄献也攻媿跋曹子方书以为祐陵时上书论时事靖康至枢筦愚谓有两曹辅其一字子方与苏黄游若论事为枢筦者字载德龟山为铭合为一人非也又淮海楼记考国史传秦少游调定海主簿而文集无一语及之愚谓少游为蔡州教授时选人七阶未改主簿乃初阶非厯此官也律疏与刑统不同疏依律生文刑统参用后敕虽引疏义颇有增损天圣中孙奭校定律文及疏为音义江休复杂志驾头初即阼所坐王原叔曰此坐传四世矣按国史舆服志驾头七宝牀也覆以绯罗绣帕内臣马上捧之景祐二年郊赦梁适上疏论朱全忠唐之贼臣今录其后不可以为劝仁皇是其言记姓名禁中石介亦论赦书不当求朱梁刘汉后遂罢不召其言一也而黜陟异焉岂遇不遇有命乎干道中张説王之奇签书枢密院事辞免降诏直学士院周必大奏唐元和间白居易在翰林奉宣草严绶江陵节度使孟元阳右羽林统军制皆奏请裁量未敢便撰元祐中师臣避免拜之礼执政辞迁秩之命苏轼当撰荅诏言其不可卒如所请今除用执政非节度统军免拜迁秩比二人辞免不允诏书臣未敢具草绍熙中谯熙载自遥郡观察使除正任辞免降诏倪思封还词头亦引苏轼论不当撰辞免不允诏者凡三嘉定中师知临安府辞免蔡幼学当草诏奏曰不允必有褒语臣无词以草淳祐中别之杰参知政事尤焴不草荅诏此禁林缴奏故事也唐末韦贻范起复命韩偓草制偓曰腕可断麻不可草上疏论之明日百官至而麻不出此非盛世事故前辈不以为故实蒋希鲁居姑苏延卢仲甫后圃希鲁曰亭沼麤适恨林木未就仲甫曰亭沼譬爵位时来则有之林木譬名节非素修弗成欧阳公辨尹师鲁志曰若作古文自师鲁始则前有穆修郑条辈及有先达甚多不敢断自师鲁始也条之名不着馆阁书目有郑条集一卷条蜀人自号金斗先生名其文金斗集祁寛问和静尹先生曰伊川谓欧阳永叔如何先生曰前辈不言人短每见人论前辈则曰汝辈且取它长处吕成公与朱文公书曰孟子论孟施舍北宫黝曰二子之勇未知其孰贤然而孟施舍守约也所以委曲如此者以其似曾子子夏而已若使正言圣门先达其敢轻剖判乎文公荅曰和静之言当表而出之刘应起时可淳祐初为太学博士言定大计曰谋之而臧则文子文孙宐君宐王谋之不臧则生天王家以为大慼此人所难言也建炎李纲去而潜善伯彦相绍兴赵鼎张浚去而桧相桧死其党迭为相隆兴至淳熙万几独运而大臣充位庆元后政在侂胄嘉定后政在弥远端平讫景定更一相则曰更化然姦臣弄权之日常多阳淑消而隂慝长危亡之证所由来渐矣隂凝氷坚极于似道邵子谓祸在夕阳亭一语遂与西晋同辙哀哉苏绅梁适谓之草头木脚其害在士大夫薛极胡榘谓之草头古天下苦其害在民朝杂记载开禧贪浊之事详矣继其后者又甚焉当时谓侍从之臣无论思有献纳他可知矣以阴召阴极于天下无邦仁宗阅审刑奏案有次公而梁适对以黄霸盖寛饶字高宗阅刑部奏案有生人妇而汤思退对以见魏志杜畿传皆简上知至辅相然以记问取人则许敬宗贤于窦德𤣥矣四渎济水独絶朱全忠篡唐降昭宣帝为济阴王嘉定末济王之封岂权臣亦取济水之絶乎又萧衍篡齐降和帝为巴陵王而济王亦降封巴陵公非令典也为大臣者不知则不学知之则何以示后绍兴建储欲更名晔周益公谓与唐昭宗同而亟改之景定建储更名乃与蜀汉后主太子同咸淳末命嗣君之名又与唐中宗同而当时无言者范正献公曰后世人君观史而宰相监修欲其直笔不亦难乎其论正矣然自唐姦臣为时政记而史益诬近世尤甚余尝观宝庆日厯欺诬之言所谓以一手揜天下之目所恃人心公议不泯耳葛文康与王黼书曰天下无事则宰相安宰相生事则天下危胡文定公自登第逮休致凡四十年实厯不登六载朱文公五十年间厯事四朝仕于外者仅九考立于朝者四十日道义重而爵位轻所以立言不朽邵公济筑室犍为之西山告家庙文曰少时得大父平生之言于汝颍大夫士曰世行乱蜀安可避居焉大父学通天人足以前知矣宣和国乱先人载家使蜀免焉梁世荣录南轩语云温公作相夫人闻其终夜长吁问之曰某所奏盗贼某所又奏某事吾为宰相使天下如此所以长吁也按温公集张夫人终于元丰五年此记录之误也干道壬辰黄定对策谓以大有为之时为改过之日月又云虽有无我之量而累于自喜虽有知人之明而累于自恃又云欲比迹太宗而操其所不用之术顾眄周行类不适用则曰腐儒曰好名曰是党耳于是始有弃文尚武亲内疎外之心何不因羣情之所共违而察一己之独向其言皆剀切孝皇擢之第一有以见容直之盛德而秉史笔者未之纪焉徐景説以书义冠南宫上书言时宰姦深之状曰不与天下之公议争而与陛下之明德为仇每潜沮其发见之端周防其增益之渐使陛下之明德不得滋长广充以窥见其姦而或觉之也其先也夺陛下之心其次夺士大夫之心而其甚也夺豪杰之心景説由是着直声唐及国初策题甚简盖举子写题于试卷故也庆厯后不复写题寖失之繁今有数千言者问乎其不足疑嘉祐制策曰治当先内或曰何以为京师此晋谢安之言也命秩之差虚实之相养此唐陆䞇之言也二苏公之对不能无所遗龟山志游执中曰尝以昼验之妻子以观其行之笃与否也夜考之梦寐以卜其志之定与未也绍兴隆兴主和者皆小人开禧主战者皆小人吕文靖为相非无一疵可议子为名相而扬其父之美史直翁为相非无一善可称子为权臣而掩其父之美易曰有子考无咎嘉定癸未礼闱䇿士云发德音下明制宁皇遗诏下谓之遗诰盖避时宰家讳也蒋良贵签判安吉州时水灾后修城郡守赵希观属良贵作记用浩浩字希观欲改良贵不可曰以宗室而避宰相父名此非艺祖皇帝所望于金枝玉叶也闻者壮之胡文定父子奏疏以春秋之义扶世道正人心可以立懦夫之志此义不明人欲横流始也不知邪正终也不知逆顺唐内殿无逸图代以山水开元天宝治乱所以分也仁宗宝元初图农家耕织于延春阁哲宗元符间亦更以山水勤怠判焉徽宗宣取秘书省图画进览陈师钖奏曰六经载道诸子谈理厯代史籍祖宗图书天人之蕴性命之妙治乱安危之机善恶邪正之迹在焉以此为图天地在心流出万物以此为画日月在目光宅四海观心于此则天地沖气生焉注目于此则日月祥光丽焉心以道观则正目以德视则明噫使徽宗能寘其言于坐右则必能监成败别淑慝矣以规为瑱听之藐藐而画学设焉黍离麦秀之风景其可画乎绍兴间李谊言汉循吏传六人而五人出于宣帝酷吏传十二人而八人出于武帝唐循吏传十五人而出于武德贞观之时者半酷吏传十二人而出于武后之时者亦半吏治视上之趋向富文忠公出使还迁翰林学士枢密副使皆力辞愿思敌国轻侮之耻坐薪尝胆不忘修政嘉定初讲解使还中书议表贺又有以和戎为二府功欲差次迁秩倪文节公思曰澶渊之役捷而班师天子下诏罪已中书枢密待罪今屈已盟戎奈何君相反以为庆乃止延平先生论治道必以明天理正人心崇节义厉廉耻为先王时雍徐秉哲等为卖国牙郎而不忍以宋宗族交与敌人者开封捉事使臣窦鑑也李邺以越守降敌而袖石击虏伪守者亲事官唐琦也朱文公谓蔡季通曰身劳而心安者为之利少而义多者为之李诚之尝语真希元曰笃信好学守死善道此吾辈八字箴元祐中李常宁对策曰天下至大宗社至重百年成之不足一日坏之有余擢为第一景定中有擢伦魁者其破题云运一心之干开三才之泰可以观世道之消长矣先儒论本朝治体云文治可观而武绩未振名胜相望而干畧未优然考之史策宋与契丹八十一战其一胜者张齐贤太原之役也非儒乎一韩一范使西贼骨寒胆破者儒也宗汝霖李伯纪不见沮于耿汪黄三姦则中原可复雠耻可雪采石却敌乃眇然幅巾缓带一参赞之功儒岂无益于国哉搢绅不知兵介胄不知义而天下之祸变极矣元祐诸贤不和是以为绍圣小人所乘元符建中韩曾不和是以为崇宁小人所陷绍兴赵张不和是以为秦氏所挤古之建官曰三公公则无私矣曰三孤孤则无朋矣无私无朋所以和也蔡京之恶极矣曾布张商英是以窃君子之名止斋曰国初以科举诱致偏方之士而聚之中都由是家不尚谱牒身不重乡贯夬扬于王庭以正小人之罪孚号有厉以危小人之复元祐诸贤似未知其危乃光之义胡文定公曰宰相时来则为不可擅为己有余谓宰相非乆居之地也仁以为己任死而后己元祐司马公是也夸者死权绍兴之秦绍定之史是也陈恕定茶法以中等为可行张方平论盐法以再𣙜为不可王仲山以抚州降仲薿以袁州降禹玉之子也綦叔厚行责词云昔唐天宝之乱河北列郡并陷独常山平原能为国守者盖杲卿真卿二颜在焉尔等顷以家声屡尘仕版未闻亏失浸预使令为郡江西惟兄及弟力诚不支死犹有说临川先降宜春继屈鲁卫之政若循一途虽尔无耻不媿当时之公议顾亦何施而目见尔先人于地下哉虞公以玉失国楚子常以佩丧邦近岁襄阳之事亦起于𣙜塲之玉带淳祐甲辰宰相起复太学诸生黄恺伯等上书曰弥远奔䘮而后起复嵩之起复而后奔䘮徐仁伯兼説书对经幄其言当帝心台谏刘晋之王瓒胡清献龚基先联章论仁伯上震怒夜出御笔逐四人遂寝起复之命而相范杜明年仁伯卒人以为毒也然其事竟不明白庸斋赵茂实志之徐景説铭之自荆舒之学行为之徒者请禁读史书其后经筵不读国风而汤誓泰誓亦不进讲人君不知危亡之事其效可覩矣小人之毁君子亦多术矣唐左拾遗侯昌业上疏极言时病而田令孜之党伪作谏疏有明祈五道暗祝冥官于殿内立揭谛道场本朝邹浩谏立刘后而章厚之党伪作谏疏有取他人之子之语其诬善丑正不谋而同然不可泯者千万世之清议也邓志宏谓崇宁以来蔡京羣天下学者纳之黉舍校其文艺等为三品饮食之给因而有差旌别人才止付于鱼肉铢两间学者不以为羞且逐逐然贪之部使者以学宫成坏为州县殿最学校之兴虽自崇宁而学校之废正由崇宁盖设教之意专以禄养为轻重则率教之士岂复顾义哉大观八行因周礼之六行附以六德之忠和姦臣不学如此真文忠公自箴曰学未若临卭之邃量未若南海之寛制行劣于莆田之懿居贫媿于义乌之安上蔡先生初造程子程子以客肃之辞曰为求师而来愿执弟子礼程子受之馆于门侧上漏旁穿天大风雪宵无烛昼无炭市饭不得温程子弗问谢处安焉如是踰月豁然有省然后程子与之语吕子约曰读明道行状可以观圣贤气象谯天授之学得于蜀曩氏夷族袁道洁之学得于富顺监卖香薛翁故曰学无常师困学纪闻卷十五困学纪闻卷十六钦定四库全书困学纪闻卷十六宋王应麟撰考史汉河渠考美哉禹功万世永赖云何汉世河决为害盖自战国壅川壑邻决通隄防重以暴秦水失其行故渎遂改碣石九河皆沦于海微禹其鱼遗黎之思披图案谍用缀轶遗孝文十二年河决酸枣东溃金隄陈留郡酸枣县秦拔魏置县金隄河隄在东郡白马界括地志一名千里隄在滑州白马县东五里郡县志在酸枣县南二十三里王尊为东郡太守请以身填金隄程子曰汉火德多水灾唐土德少河患孝武元光三年河水徙从顿丘东南流入勃海复决濮阳瓠子注鉅野通淮泗鄃居河北东郡顿丘县汉勃海郡在勃海之滨水经注禹贡曰夹右碣石入于河山海经碣石之山绳水出焉东流注于河河之入海旧在碣石今川流所导非禹渎也周定王五年河徙故渎班固曰商碣周移瓠子今开德府濮阳县西有瓠子口瓠子河名也济州鉅野县东北有大野泽即鉅野也禹贡大野既猪清河郡鄃县通典鄃故城在德州平原县西南元封二年自泰山还至瓠子自临塞决河筑宣防宫水经瓠子河出东郡濮阳县北河括地志故龙渊宫俗名瓠子宫亦名宣房宫在濮阳县北十里决河在鄄城以南濮阳以北广百步深五丈导河北行二渠复禹旧迹河渠书禹乃厮二渠以引其河北载之高地过降水至于大陆播为九河同为逆河入于勃海贝丘贝州清阳县漯水出东郡东武阳至千乘入海降水故渎在冀州南宫县东南六里大事记周威烈王十三年晋河岸倾壅龙门至于厎柱春秋后河患见史传始于此自塞宣房后河复北决于馆陶分为屯氏河地理志魏郡馆陶县河水别出为屯氏河东北至章武入海元帝永光五年河决清河灵鸣犊口而屯氏河絶清河之灵县鸣犊河口地理志清河郡灵县河水别出为鸣犊河东北至蓨入屯氏河成帝建始四年河决东郡金隄河隄成以五年为河平元年三年河复决平原流入济南千乘平原德棣州济南齐淄州千乘故城在淄州高苑县北鸿嘉四年勃海清河信都河水溢李寻等言议者常欲求索九河故迹而穿之今因其自决可且勿塞以观水势信都冀州禹贡九河既道尔雅一曰徒骇二曰太史三曰马颊四曰覆鬴五曰胡苏六曰简絜七曰钩盘八曰鬲津其一河之经流徒骇马颊覆鬴胡苏简絜钩盘鬲津太史汉世近古止得其三唐人遂得其六欧阳忞舆地记又得其一或新河载以旧名或一地互为两説皆似是而非无所依据郑氏以为齐桓塞其八流以自广夫曲防齐之所禁塞河非桓公所为也程氏以为九河之地已沦于海谓今沧州之地北与平州接境相去五百余里禹之九河当在其地郦道元亦谓九河碣石苞沦于海平当使领河隄奏按经义治水有决河深川无隄防壅塞之文程子曰河北见鲧隄无禹隄鲧堙洪水故无功禹则导之而已贾让言禹凿龙门辟伊阙析厎柱破碣石水经河水南过河东北屈县西河水又南过皮氏县西又南出龙门口通典绛州龙门县有龙门山即大禹所凿三秦记云鱼鼈上之即为龙否则㸃额而还黄河北去县二十五里乃龙门口舆地记同州韩城县有龙门山颜氏曰龙门山其东在今龙门县北其西在今韩城县北而河从其中下流水经注砥柱山名禹治洪水破山以通河河水分流包山而过山见水中若柱然故曰砥柱三穿既决水流疏分亦谓之三门山伊阙碣石见前淇口以东通典淇水出共山东至卫州卫县界入河谓之淇水口新莽始建国三年河决魏郡泛清河以东数郡魏郡相州大名府清河恩州明帝永平十三年王景修汴渠成诏曰自汴渠决败六十余岁今既筑隄理渠絶水立门河汴分流复其旧迹郡县志汴渠在河南府河阴县南二百五十步亦名蒗荡渠禹塞荥泽开渠以通淮泗汉命王景修渠章帝建初三年罢虖沱石臼河虖沱出代州繁畤县东南流经五台山北东南流过定州入海邓训治虖沱石臼河从都虑至羊肠仓石臼河在定州唐昌县东北通典岚州宜芳县即汉汾阳县积粟所在谓之羊肠仓石磴萦委若羊肠焉张骞传天子案古图书名河所出山曰崑崙汉武帝以于阗山出玉因名河所出曰崑崙博雅曰崑崙虚赤水出其东南陬河水出其东北陬洋水出其西北陬弱水出其西南陬河水入东海三水入南海后汉书注云崑崙山在肃州酒泉县西南山有崑崙之体故名之通典今吐蕃中河从西南数千里向东北流见与积石山下河相连聘使涉厯无不言之吐蕃自云崑崙山在国中西南则河之所出也尚书云织皮崑崙析支渠西戎即叙后汉书云西羌在汉金城郡之西南滨于赐支续汉书河关西可千余里有羌谓之赐支盖析支也然则析支在积石之西是河之上流明矣崑崙在吐蕃中当亦非谬灵帝光和六年金城河溢金城郡今兰㑹西宁湟州积石军厯代田制考秦废井田开阡陌通典曰按周制步百为畆畆百给一夫商鞅佐秦以一夫力余地利不尽于是改制二百四十步为畆百畆给一夫又以秦地旷而人寡晋地狭而人稠诱三晋人发秦地利优其田宅复及子孙而使秦人应敌于外大率百人则五十人为农五十人习战兵强国富职此之由朱文公开阡陌辨曰説者之意皆以开为开置之开言秦废井田而始置阡陌也按阡陌者旧説以为田间之道盖因田之疆畔制其广狭辨其横从以通人物之往来即周礼所谓遂上之径沟上之畛洫上之涂浍上之道也然风俗通云南北曰阡东西曰陌又云河南以东西为阡南北为陌二説不同今以遂人田畆夫家之数考之当以后説为正盖陌之为言百也遂洫从而径涂亦从则遂间百畆洫间百夫而径涂为陌矣阡之为言千也沟浍横而畛道亦横则沟间千畆浍间千夫而畛道为阡矣阡陌之名由此而得至于万夫有川而川上之路周于其外与夫匠人井田之制遂沟洫浍亦皆四周则阡陌之名疑亦因横从而命之也然遂广二尺沟四尺洫八尺浍二寻则丈有六尺矣径容牛马畛容大车涂容乘车一轨道二轨路三轨则㡬二丈矣此其水陆占地不得为田者颇多所以正经界止侵争时畜洩备水旱为永久之计商君以急刻之心行茍且之政但见田为阡陌所束而耕者限于百亩则病其人力之不尽但见阡陌之占地太广而不得为田者多则病其地利之有遗又当世衰法壊之时归授之际必有烦扰欺隐之姦而阡陌之地切近民田又必有阴据自私而税不入于公上者是以尽开阡陌悉除禁限而听民兼并买卖以尽人力垦辟弃地悉为田畴不使有尺寸之遗以尽地利使民有田即为永业而不复归授以絶烦扰欺隐之姦使地皆为田田皆出税以覈阴据自私之幸此其为计正犹杨炎疾浮户之弊破租庸以为两税盖一时之害虽除而千古圣贤传授精㣲之意于此尽矣故秦纪鞅传皆云为田开阡陌封疆而赋税平蔡泽亦曰决裂阡陌以静生民之业而一其俗所谓开者乃破坏刬削之意而非创置建立之名所谓阡陌乃三代井田之旧而非秦之所置矣所谓赋税平者以无欺隐窃据之姦也所谓静生民之业者以无归授取予之烦也大事记解题曰决裂云者唐虞三代井田之制分画坚明封表深固非大用力以决裂之不能遽扫灭其迹也秦始皇三十一年使黔首自实田使井田不废何患田之不实乎汉董仲舒请限民名田名田占田也各为立限不使富者过制贫弱之家可足也胡氏曰限田终不能行者以人主自为兼并无以使民兴于廉也赵过教民为代田代易也周官大司徒不易一易再易之地有三等左传晋作爰田晋语云作辕田辕易也汉地理志秦商君制辕田食货志岁耕种者为不易上田休一岁者为一易中田休二岁者为再易下田三岁更耕之自爰其处盐鐡论御史曰古者制田百步为亩民井田而耕什而借一先帝哀怜百姓之愁苦衣食不足制田二百四十步而一亩率三十而税一师丹建言限名田王嘉奏曰诏书罢苑而以赐董贤二千余顷均田之制从此堕坏新莽更名天下田曰王田不得买卖建武十五年诏州郡检覈垦田户口通典曰自秦孝公隳经界立阡陌虽获一时之利而兼并踰僭兴矣阡陌既弊又为隐覈隐覈之法凭乎簿书簿书既广必借衆功借衆功则政由羣吏政由羣吏则人无所信矣后魏孝文太和九年诏均田男夫十五以上受露田四十亩妇人二十亩刘氏曰后魏均田制度似今世佃官田及絶户田出租税非如三代井田也魏齐周隋兵革不息农民少而旷土多故均田之制存至唐承平日久丁口滋衆官无闲田不复给授故田制为空文唐志云口分世业之田坏而为兼并似指以为井田之比失之远矣北齐河清三年令民一夫受露田八十亩妇人四十亩隋文帝开皇十二年京辅三河地少人衆发使四出均天下之田其狭乡每丁才至二十亩唐武德七年初定均田丁中之民给田一顷笃疾减十之六寡妻妾减七皆以什之二为世业八为口分范氏曰唐初定均田有给田之制盖由有在官之田也其后给田之制不复见盖官田益少矣林氏曰周制步百为亩百亩仅得唐之四十余亩唐之口分人八十亩㡬倍于古盖贞观之盛户不及三百万永徽唯増十五万若周则王畿千里已有三百万家之田列国不与焉是以唐制受田倍于周而地亦足以容之狭乡虽裁其半犹可以当成周之制然按一时户口而不为异日计则后守法难矣永徽中洛多豪右占田踰制贾敦颐举没三千余顷赋贫民开元九年宇文融为劝农使括逃户及籍外田陆䞇论兼并之家私歛重于公税请为占田条限后周世宗以元稹均田图赐诸道诏艾颖等分行诸州均定田租今按元稹同州奏均田曰因农务稍暇令百姓自通手实状又令里正书手等旁为穏审并不遣官吏擅到村乡略无欺隐除去逃荒其余顷亩取两税元额通计七县沃瘠一例作分抽税苏氏曰三代之君开井田画沟洫谨步亩严版图因口之衆寡以授田因田之厚薄以制赋经界既定仁政自成下及隋唐风流已逺然其授民田有口分世业皆取之于官其歛民财有租庸调皆计之于口其后变为两税户无主客以见居为簿人无丁中以贫富为差贫者急于售田则田多而税少富者利于避役则田少而税多侥倖一兴税役皆弊嘉祐中薛向孙琳始议方田量步畮审肥瘠以定赋税之入熙宁中吕惠卿复建手实抉私隐崇告讦以实贫富之等元丰中李琮追究逃絶均虚数虐编户以补失陷之税此三者皆为国歛怨所得不补所失昔宇文融括诸道客户州县观望虚张其数以实户为客虽得户八十余万岁得钱数百万而百姓困弊实召天宝之乱均税之害何以异此张子曰治天下不由井地终无由得平周道止是均平南唐烈祖分遣使者按行民田以肥瘠定其税厯代漕运考汉渭渠渭水出熙州狄道县东北至华州华阴入河刘仲冯曰今渭汭至长安仅三百里固无九百余里而云穿渠起长安旁南山至河中间隔灞浐数大川无縁山成渠之理此説可疑今亦无其迹西都赋通沟大漕溃渭洞河褒斜道故道褒水通沔在兴元府褒城县斜水通渭在京兆府武功县故道今鳯州梁泉县河内怀卫二州之地东冶零陵桂阳峤道东冶福州闽县零陵郡南临源岭桂阳郡腊岭沮下辨沮县汉属武都隋为兴州顺政下辨县汉下辨道属武都西魏改同谷唐为成州同谷斜谷郡国志右扶风武功县有斜谷注褒斜谷在长安西南南口褒北口斜长百七十里其水南流魏陈项寿春通典颍州魏汝阴郡邓艾屯田于此陈项陈州宛丘项城县寿春见前晋志修广淮阳百尺二渠上引河流下通淮颍晋滍淯水杨口汉地理志滍水出鲁阳县鲁山东北至定陵入汝淯水出郦县西北南入汉通典复州沔阳县汉云杜县杜预为荆州刺史开杨口达巴陵径千余里内避长江之险通零桂之漕即此也石门水经注荥渎水受河水有石门谓为荥口石门千金堨永嘉元年修千金堨于许昌以通运水经注河南县城东十五里有千金堨洛阳记曰千金堨旧堰谷水魏时更修积石为堨开沟渠五所谓之五龙渠渠上立堨水厯堨东注谓之千金渠隋蒲陜卫汴黎阳汾晋渭水广通渠大兴城潼关蒲州汴州黎阳汾州晋州京兆府万年县隋改为大兴县广通渠在华州置广通仓潼关在华州华阴县渭水在万年县北五十里东流二百四十里至华阴县东北流三十五里自永丰仓入河谓之渭口山阳渎楚州山阳县砥柱陜州硖石县有厎柱山俗名三门山在县东北五十里河水分流包山山见水中若柱然又以禹治洪水山陵当水者破之三穿既决河出其间有似于门故亦谓三门唐太宗勒铭通济渠谷洛水板渚邗沟通典汴渠在河南府河阴县南二百五十步今名通济渠隋炀帝开导西通河洛南达江淮汴州有通济渠隋炀帝开引黄河水以通江淮漕运兼引汴水即浪渠也九域志汴水古通济渠也在开封县周语谷洛鬬注云洛在王城之南谷在王城之北东入于瀍至灵王时谷水盛出于王城之西而南流合于洛水板渚水经河水又东合汜水又东迳板城北注云有津谓之板城渚口左传吴城邗沟通江淮注云于邗江筑城穿沟东北通射阳湖西北至末口入淮通粮道也今广陵韩江是永济渠国史志大名府永济县有永济渠东莱海口东莱郡莱州西至海二十九里北至海五十里东南至海二百五十里唐三门河阴柏崖集津仓含嘉仓太原仓裴耀卿于三门东西置仓开山十八里为陆运以避其险卒泝河而入渭地理志河南府河阴县开元二十二年置领河阴仓河清县咸亨四年置柏崖县寻省有柏崖仓陜州平陆县三门西有盐仓东有集津仓陜县有太原仓六典东都曰含嘉仓自含嘉仓转运以实京之太仓自洛至陜运于陆自陜至京运于水刘晏移书曰陜郊见三门集津遗迹李泌自集津至三门凿山开车道以避厎柱之险浐水望春楼广运潭地理志京兆府万年县有南望春宫临浐水西岸有北望春宫宫东有广运潭华州华阴县有漕渠自苑西引渭水因石渠会灞浐经广运潭至县入渭天宝三载韦坚开望春楼在禁苑东南高原之上姚南仲曰王者必据高明烛幽隐所以因龙首而建望春上津扶风洋川商州上津县扶风郡鳯翔府洋川郡洋州汴水堙废漕运自江汉抵梁洋汴水梁公堰刘晏疏浚汴水见宇文恺梁公堰通典汴口堰在河阴县西二十里又名梁公堰隋开皇七年使梁睿増筑汉古堰遏河入汴甬桥涡口蔡水甬桥在宿州符离县涡口在濠州钟离县九十里杜佑以汉运路出浚仪十里入琵琶沟絶蔡河至陈州而合通典汴州浚仪县有蔡水建隆元年浚蔡河设斗门二年导闵水自新郑与蔡水合贯京师南厯陈颍达夀春以通淮右之漕以西南为闵河东南为蔡河开宝六年改闵河为惠民河李泌曰江淮漕运自淮入汴以甬桥为咽喉金商运路通典金州去西京九百九十一里商州去西京三百里渭桥东渭桥渭桥三辅故事秦昭王作长三百八十步郡县志中渭桥在咸阳县东南二十二里渭水南去县三里东渭桥在万年县东后汉注渭桥本名横桥在咸县东南扬子院淮阴项城颍溵扬州扬子县广明元年高骈奏改扬子院为发运使淮阴县楚州项城县陈州颍水出阳城县阳干山东至下蔡入淮溵水唐志陈州溵水县水出颍川阳城少室山东入颍后周汴水埇桥泗上汉志有两泗水其一自乘氏至睢陵入淮又一水卞县至方与入沛泗上今招信军相对泗口也五丈河五丈河开宝六年改为广济河自都城北厯曹济及郓其广五丈以通东方之漕建隆二年浚五丈河以京索河为源禹贡之荷泽蔡水蔡河贯京师兼闵水洧水潩水以通陈颍之漕盖古琵琶沟也元祐四年知陈州胡宗愈议古八丈沟可开浚分蔡河之水自为一支由颍夀入淮杨侃皇畿赋天设二渠曰蔡曰汴通江㑹海萦畿带甸千仓是兴万庾是建原武原武县属郑州两汉崇儒考汉高祖十二年过鲁以太牢祠孔子史记世家孔子葬鲁城北泗上弟子及鲁人往从冢而家者百有余室因命曰孔里鲁世世相传以岁时奉祠孔子冢而诸儒亦讲礼乡饮大射于孔子冢孔子冢大一顷故所居堂弟子内后世因庙藏孔子衣冠琴车书至于汉二百余年不絶高皇帝过鲁以太牢祠焉诸侯卿相至常先谒然后从政皇览曰孔子冢去城一里冢茔百亩冢南北广十步东西十三步高一丈二尺冢前以瓴甓为祠坛方六尺与地平本无祠堂冢茔中树以百数皆异种鲁人世世无能名其树者民传言孔子弟子异国人各持其方树来种之水经注云从征记曰洙泗二水交于鲁城东北十七里阙里背洙泗墙南北一百二十步东西六十步四门各有石阃北门去洙水百余步孔丛曰夫子墓茔方一里鲁人藏孔子所乗车于庙中是颜路所请者也献帝时庙遇火烧之儒林传高帝诛项籍举兵围鲁鲁中诸儒尚讲诵习礼乐弦歌之音不絶岂非圣人之道化好礼乐之国哉武帝建元五年置五经博士元朔五年为博士置弟子晋灼曰西京无太学公孙𢎞曰请因旧官而兴焉其肄习之地则太常也传授之师则五经博士也三辅黄图汉太学在长安西北七里关中记在安门之东杜门之西何武歌太学下王咸举幡太学下则有太学矣或曰晋灼以汉初言黄图记武帝时宣帝甘露三年诏诸儒讲五经同异于石渠阁三辅故事石渠阁在未央宫殿北藏秘书之府黄图云萧何造其下礲石为渠以导水所藏入关所得秦之图籍成帝绥和元年封孔吉为殷绍嘉侯刘向説上宜兴辟廱设庠序平帝元始元年封孔均为褒成侯汉表殷绍嘉侯在沛郡褒成侯在瑕丘后汉孔僖传平帝时封孔均追谥孔子为褒成宣尼公建武十三年复封均子志为褒成侯子损嗣永元四年徙封褒亭侯世祖建武五年初起太学帝还视之十九年又幸太学中元元年起辟廱明帝永平二年临辟廱行大射养老礼十五年至鲁诣孔子宅章帝建初四年诏诸儒㑹白虎观议五经同异元和二年至鲁祠孔子及七十二弟子于阙里作六代之乐大㑹孔氏男子六十二人安帝延光三年祀孔子及七十二子于阙里还幸太学洛阳记太学在洛阳城故开阳门外去宫八里讲堂长十丈广三丈述征记在国子学东二百步汉官仪辟廱去明堂三百步车驾临辟廱从北门入三月九日于中行大射礼孔子宅在兖州曲阜县故鲁城中归德门内阙里之中背洙面泗矍相圃之东北也梅福曰今仲尼之庙不出阙里永平二年郡县学校行乡饮祀孔子犹未立庙也梁天监四年初立孔子庙唐武德二年始诏国子学立庙贞观四年诏州县皆作孔子庙北宫白虎门于门立观顺帝永建六年修缮太学凡造二百四十房千八百五十室水经注汉置太学于国子堂东石经东有一碑阳嘉八年立文云建武二十七年造太学年积毁坏永建六年九月诏修太学用作工徒十一万二千人阳嘉元年作毕碑南面刻颂灵帝熹平四年诏诸儒正五经文字刻石立太学门外水经注光和六年刻石镂碑载五经立于太学讲堂前东侧蔡邕自书丹于碑洛阳记高一丈许广四尺魏文帝黄初二年封孔羡为宗圣侯晋封二十三世孙震为奉圣亭侯后魏延兴三年封二十七世孙乘为崇圣大夫太和十九年孝文幸鲁亲祠孔子庙改封二十八世孙珍为崇圣侯北齐封三十一世孙为恭圣侯周武帝改封邹国公隋文帝仍旧封炀帝改封绍圣侯唐贞观十一年封裔孙德伦为褒圣侯开元二十七年以孔子后为文宣公宋太平兴国二年孔宜袭封文宣公至和二年祖无择言不可以祖谥加后嗣诏封宗愿为衍圣公今世袭后魏太和十六年谥孔子曰文圣尼父唐贞观二年升孔子为先圣十一年尊为宣父武后封隆道公开元二十七年谥为文宣王宋祥符元年幸曲阜谒文宣王庙谥𤣥圣文宣王五年改谥至圣困学纪闻卷十六困学纪闻卷十七钦定四库全书困学纪闻卷十七宋王应麟撰评文汪彦章曰左氏屈原始以文章自为一家而稍与经分离骚曰闺中既以邃逺兮哲王又不寤以楚君之闇而犹曰哲王葢屈子以尧舜之耿介汤武之祗敬望其君不敢谓之不明也太史公列𫝊曰王之不明岂足福哉非屈子之意夹漈草木略以兰蕙为一物皆今之零陵香也然离骚滋兰树蕙招魂转蕙汜兰是为二草不可合为一江离史记索隠引吴録曰临海海水中生正青似乱髪广志为赤叶红华今芎䓖苖曰江离緑叶白华又不同药对以为麋芜一名江蓠屈原楚人而涉江曰哀南夷之莫吾知是以楚俗为夷也阴邪之类谗害君子变于夷矣忠湛湛而愿进兮妬披离而鄣之壅蔽之患也元帝似之故周堪刘更生不能决一石显声有隠而相感兮物有纯而不可为偏聴之害也徳宗似之故陆势阳城不能攻一延龄宋玉钓赋宋玉与登徒子偕爱钓于𤣥渊唐人避讳改渊为泉古文苑又误为洲宋玉对问阳春白雪集云陵阳白雪见文选琴赋注刘勰辨骚班固以为羿浇二姚与左氏不合洪庆善曰离骚用羿浇等事正与左氏合孟坚所云谓刘安説耳艺文类聚鉴诫类多格言法语如曹植矫志诗曰道逺知骥世伪知贤荀爽女诫曰七嵗之男王母不抱七嵗之女王父不持亲非父母不与同车亲非兄弟不与同筵非礼不动非义不行程晓女典曰丽色妖容高才美辞此乃兰形棘心玉曜瓦质姚信诫子曰古人行善者非名之务非人之为险易不亏终始如一诸葛武侯诫子曰非学无以广才非志无以成学颜延之庭诰曰性明者欲简嗜繁者气昏卞兰座右铭曰求高反坠务厚更贫闭情塞欲老氏所珍周庙之铭仲尼是遵无谓幽冥处独若羣不为福先不与祸邻司马徳操诫子曰论徳则吾薄説居则吾贫勿以薄而志不壮贫而行不高王修诫子曰时过不可还若年大不可少也言思乃出行详乃动羊祜诫子曰恭为徳首谨为行基无𫝊不经之谈无聴毁誉之语徐勉与子书曰见贤思齐不宜忽略以弃日非徒弃日乃是弃身王粲安身论曰君子不妄动也必适于道不徒语也必经于理不茍求也必造于义不虚行也必由于正忧患之接必生于自私而兴于有欲自私者不能成其私有欲者不能济其欲凡此皆可为治心齐家之法若马援王昶之诫张茂先之诗崔子王之铭见于史𫝊文选者不复纪文心雕龙谓英华出于情性贾生俊发则文洁而体清子政简易则趣昭而事博子云沉寂则志隠而味深平子淹通则虑周而藻宻李善注文选详且博矣然犹有遗缺尝观杨荆州诔谓督勲劳不引左氏谓督不忘执友之心不引曲礼执友称其仁琼赤玉也雪赋林挺琼树注以为误韩文公曹王皐碑云王亲教之抟力句卒嬴越之法考异谓秦纪越语世家皆无抟力句卒之文愚按左𫝊哀十七年三月越子为左右句卒注云钩伍相着别为左右屯此即为句卒也抟力必秦法未见所出新唐书作团十抽一推或谓推当为椎未冠之称按史记秦始皇纪王翦什推二人从军索隠云什中唯择二人文公语语出于此不必改为椎原道佛者曰孔子吾师之弟子也葢用佛书三圣弟子之説谓老子仲尼颜子也纬文琐语云曹子建诘咎文假天帝之命以诘风伯雨师韩文公讼风伯葢本于此送穷文小㸃大痴按张敏集奇士刘披赋古语有之小痴为大黠小黠为大痴欧阳生哀辞闽人举进士繇詹始史因之黄璞闽川名士𫝊其前有薛令之林藻考之登科记信然太行之阳有盘谷在孟州济源县韩栁并称而道不同韩作师説而柳不肯为师韩辟佛而柳谓佛与圣人合韩谓史有人祸天刑而柳谓刑祸非所恐柳文多有非子厚之文者马退山茅亭记见于独孤及集百官请复尊号表六首皆崔元翰作为裴令公举裴冕表邵説作请聴政第三表文苑英华乃林逢第四表云两河之冦盗虽除百姓之疮痍未合乃穆宗敬宗时事代裴行立谢移镇表行立移镇在后亦他人之文柳州谢上表其一乃李吉甫郴州谢上表也舜禹之事谤誉咸宜三篇晏元献云恐是博士韦筹作愈膏肓疾赋晏公亦云肤浅不类柳文宋景文谓集外文一卷其中多后人妄取他人之文冒柳州之名者然非特外集也刘梦得荅子厚书曰获新文二篇且戏余曰将子为巨衡以揣其钧石铢黍此书不见于集食虾蟇诗韩文公有荅今亦不𫝊则遗文散轶多矣荅元饶州论春秋又论政理按鄱阳志元藇也艾轩策问以为元次山次山不与子厚同时亦未尝为饶州平淮夷雅其佐多贤出説苑涣其羣元吉者其佐多贤矣饶娥碑按魏仲兕作饶孝女碣旌其里闾不言娥死子厚失于𫝊闻而史承其误游黄溪记倣太史公西南夷𫝊皇甫湜悲汝南子桑倣荘子天运皆竒作也王参元书云家有积货士之好亷名者皆畏忌不敢道足下之善尝考李商隠樊南四六有代王茂元遗表云与弟季参元俱以词场就贡久而不调茂元栖曜之子也商隠志王仲元云第五兄参元教之学沈亚之送韩静略叙曰文之病烦久矣闻之韩祭酒之言曰善蓺树者必壅以美壤以时沃灌驴九钖封庐山公鸡九钖封浚稽山子毛颖𫝊本于此刘梦得文不及诗祭韩退之文乃谓子长在笔予长在论持矛举楯卒莫能困可笑不自量也郑亚会昌一品集叙云周勃霍光虽有勲伐而不知儒术枚臯严忌善为文章而不至巖廊欧阳公曰刘柳无称于事业姚宋不见于文章其言简而明非唐人所及也魏郑公砥柱铭挂冠莫顾过门不息淮南子云禹之趋时冠挂而不顾履遗而不取盐铁论云簮堕不掇冠挂不顾梁简文诫子当阳公书曰立身之道与文章异立身先须谨重文章且须放荡斯言非也文中子谓文士之行可见放荡其文岂能谨重其行乎又大同哀辞曰陈蕃所憩之家久记𤣥録之嵗华歆所闻之语已定北陵之期按搜神记陈仲举宿黄申家列异𫝊华子鱼宿人门外皆因所宿之家生子而夜有叩门者言所与嵗数庾信马射赋云落花与芝盖齐飞杨柳共春旗一色㠪勃傚其语江左卑弱之风也岑文本拟剧秦美新虽不作可也班孟坚典引师其意南丰説非异师其辞李善精于文选为注解因以讲授谓之文选学少陵有诗云续儿诵文选又训其子熟精文选理葢选学自成一家江南进士试天鸡弄和风诗以尔雅天鸡有二问之主司其精如此故曰文选烂秀才半熙丰之后士以穿凿谈经而选学废矣元次山恶圆曰宁方为皁不圆为卿范文正灵乌赋曰宁鸣而死不黙而生其言可以立懦李义山赋怪物言佞魖谗贪魃曲尽小人之情状螭魅之夏鼎也白乐天云寿于颜回饱于伯夷乐于荣启期健于衞叔寳达人之言也刘梦得口兵戒可以多食勿以多言本鬼谷子口可以食不可以言文选安陆王碑云奕思之微秋储无以竞巧奕秋见孟子储字未详葢亦善奕之人注谓储蓄精思非也秦少游张文潜学于东坡东坡以为秦得吾工张得吾易荆公潭州新学诗仲庶氏吴本诗摰仲氏任吕太史钓台记姓是州曰严本柳子厚愚溪诗序姓是溪曰冉溪子厚之语又出于水经注豫章以木氏郡司马公保业云怀玺未煖本元次山出规岂无印绶怀之未煖张文潜送李端叔序枭䲭不鸣要非祥也豺狼不噬要非仁也本于唐吕向上疏鸱枭不鸣未为瑞鸟勐虎虽伏岂齐仁兽晁无咎求志赋讯黄石以吉凶兮棊十二而星罗曰由小基大兮何有颠沛谓灵棊经也异苑云十二棊卜出自张文成受法于黄石公行师用兵万不失一东方朔宻以占衆事荆公为外祖母墓表云女妇居不识㕔屏笑言不闻邻里是职然也唐岐阳公主不识刺史㕔屏见杜牧之文薛㢲妻崔氏言笑不闻于邻见柳子厚文荆公为文字字不茍如此读者不知其用事大乐十二均图杨次公作也编于老苏集蚕对织妇文宋元宪作也编于米元章集三先生论事録序陈同甫作也编于朱文公集皆误丘宗卿谓塲屋之文如校人之鱼与濠上之得意异矣慈湖谓文士之文止可谓之巧言景徳二年命王钦若杨亿修歴代君臣事迹六年上之凡千卷诏题曰册府元龟周益公记文苑英华云太宗诏修三大书曰太平御览曰册府元龟曰文苑英华各一千卷今按御览修于太平兴国二年英华修于七年皆太宗时若元龟乃真宗时修益公攷之未详也太宗实録雍熙三年十二月宋白等进文苑英华有表有荅诏当载于首巻真宗景徳四年八月诏馆阁分校又以前编次未允令择古贤文章重加编録芟繁补阙换易之卷数如旧祥符二年命覆校皆当备载于纂修事始之后班孟坚两都赋序迂斋谓唐説斋中兴赋序得此意按中兴赋序云虽词有工拙学有博陋气有强弱思有浅深要皆变化驰骛不失古人之法度葢用道有夷隆学有麤宻之意然所取乃律赋非两都比也澹庵云韩安国不能作赋罚酒三升王子敬诗不成亦饮三觥一诗一赋岂足以尽豪杰之士天下不可以无此人亦不可以无此书而后足以当君子之论又曰天下大势之所趋天地鬼神不能易而易之者人也此龙川科举之文列于古之作者而无愧集古録跋谓乐毅论与文选所载时时不同文章正宗谓崔寔政论列于选今攷文选无此二篇皆笔误也诚斋为章焘墓铭云今日士师非禾绢士师也宋明帝纪胡毋颢専权奏无不可时人语曰禾绢闭眼诺胡毋大张槖禾绢谓上也葢谓秦桧颛政士师非主上之士师也南丰序礼阁新仪则指新法记襄州长渠则指水利兵间诗则指徐徳占论交诗则指吕吉甫此孙仲益之言也宋景文云贾生思周鬼神不能救邓通之谮攷之汉史无邓通谮贾生之事葢误张説为广州宋璟颂曰犦牛牲兮菌鸡卜神降福兮公寿考东坡韩文公碑用此四字周益公杂志辨楮币谓俗人创二字通上下皆用犹纸钱也按范淳父为郭子臯志言交子云纸币之设本与钱相权元祐间已有此语矣东坡得文法于檀弓后山得文法于伯夷𫝊杨植许由庙碣云尧而许之日而月之独孤及仙掌铭云月而日之星而辰之同一句法文心雕龙云论语已前经无论字晁子止云不知书有论道经邦和凝为文以多为富有集百余卷自镂板行于世识者多非之此颜之推所谓詅痴符也杨绾有论着未始一示人可以为法易曰白贲无咎崔骃西巡颂表曰唐虞之世樵夫牧竖击辕中韶感于和也班固集击辕相杵亦足乐也曹子建书击辕之歌有应风雅柳子厚云击辕拊缶宋景文云壤翁辕童皆本于崔班刘梦得叹牛云员能霸吴属镂赐斯既帝秦五刑具长平威振杜邮死垓下敌禽钟室诛儆舟云越子膝行呉君忽晋宣尸居魏臣怠白公厉劒子西哂李园养士春申易文法傚汉书蒯通等𫝊賛张文潜论文诗曰文以意为车意以文为马理强意乃胜气盛文如驾理文当即止妄説即虚假气如决江河势顺乃倾写山谷与王观复书曰刘勰尝论文章之难云意翻空而易奇文征实而难工此语亦是沈谢辈为儒林宗主时好作奇语故后生立论如此好作竒语自是文章病但当以理为主理得而辞顺文章自然出羣拔萃张文潜荅李推官书可以参观迂斋大学䇿问言宣和事云夷门之植植于燕云用乐毅书文法柳下惠见饴曰可以养老盗跖见饴曰可以黏牡见物同而用之异左氏博议用此吕氏春秋仁人得饴以养疾侍老也跖硚得饴以开闭取楗也司马公序颜太初醇之文曰观其后车诗则不忘鉴戒矣观其逸党诗则礼义不坏矣观其哭友人诗则酷吏愧心矣观其同州题名记则守长知弊政矣观其望仙驿记则守长不事厨𫝊矣文鑑唯载逸党许希二诗絜斋先生为楼名以是亦曰直不高大尔是亦楼也以至山石花木衣服饮食货财隷役亦莫不然至于宦情亦薄曰直不高显尔是亦仕也凡身外之物皆可以寡求而易足惟此身与天地并广大高明我固有之朝夕磨厉必欲追古人而与俱若徒侪于凡庸而曰是亦人尔则吾所不敢也邓志宏与胡丞公书曰熙丰间如司马温公与王荆公之所争者曰是与非崇宁间陈了翁与蔡长沙之所争者曰治与乱靖康间李丞相与耿门下之所争者又不特是非治乱安危而已其存亡所系乎唐五代之际以文纪事者多用故事而作史者因而舛误回鹘鸟介可汗走保黑车子族李徳裕纪圣功碑云乌介并丁令以图安依康居而求活所谓康居用汉书郅支事也而旧史云乌介依康居求活北汉郑珙卒于契丹王保衡晋阳见闻録虏俗虽不饮酒如韦曜者亦加灌注韦曜即吴孙皓时韦昭也而路振九国志云高祖镇河东命韦曜北使曜不能饮酒虏人强之此殆类痴人説梦也困学纪闻巻十七困学纪闻卷十八钦定四库全书困学纪闻卷十八宋王应麟撰评诗陶渊明诗羲农去我久举世少复真汲汲鲁中叟弥缝使其淳又曰此中有真意欲辩已忘言东坡云渊明欲仕则仕不以求之为嫌欲隠则隠不以去之为高饥则扣门而求食饱则具鸡黍以迎客古今贤之贵其真也葛鲁卿为賛罗端良为记皆发此意萧统疵其闲情杜子美讥其责子王摩诘议其乞食何伤于日月乎述酒一篇之意惟韩子苍知之咏贫士诗云昔在黄子廉弹冠佐名州一朝辞吏归清贫略难俦愚按风俗通曰颍川黄子亷每饮马辄投钱于水其清可见矣吴志黄盖𫝊故南阳太守黄子亷之后古辞鸡鸣高树巅狗吠深宫中陶渊明归田园诗二句傚此唯改高为桑宫为巷少陵和严武军城早秋诗已收滴博云间戍更夺蓬婆雪外城的博岭在维州蓬婆山在柘州饮中八仙其名氏皆见于唐史唯焦遂事蹟仅见于甘泽谣石壕吏盖陜州陜县石壕镇也新安吏仆射如父兄汝坟之诗曰虽则如燬父母孔迩此诗近之山谷所谓论诗未觉国风逺少陵善房次律而悲陈陶一诗不为之隠昌黎善柳子厚而永贞行一诗不为之讳公议之不可掩也如是赠严阁老诗扈圣登黄阁明公独少年旧史严武传迁给事中时年三十二给事中属门下省开元曰黄门省故云黄阁少陵为左拾遗亦东省之属故云官曹可接聨近世用此诗为宰辅事误矣通鑑王涯为给事中郑肃韩佽曰二阁老不用封勅此唐人称给事中为阁老也公安送李晋肃入蜀盖即李贺之父王无功三月三日赋聚三都之丽人长安水边多丽人语本此土门壁甚坚杏园度亦难土门口在镇州获鹿县即井陉关也郭子仪自杏园渡河围衞州董秦为濮州刺史移镇杏园渡地葢在衞州汲县非长安曲江池之杏园也杜位宅守嵗按李林甫𫝊杜位林甫诸壻也四十明朝过年谱谓天寳十载时林甫在相位盍簮列炬之盛其炙手之徒欤又寄杜位诗近闻寛法离新州想见怀归尚百忧逐客虽皆万里去悲君已是十年流其流贬盖以林甫故示獠奴阿段北史獠无名字以长幼次第唿之丈夫称阿謩阿段妇人称阿夷阿等之类皆语之次第称谓也李尚书之芳攷诸唐史之芳蒋王恽之曾孙广徳初诏兼御史大夫使吐蕃被留二嵗乃得归拜礼部尚书故少陵诗有奉使失张骞史合行人在之句杨绾谥文正比部郎中苏端持异议雨过苏端岂即斯人欤然少陵称其文章有神交有道而端终为憸人岂晚谬乎可叹行云丈夫正色动引经丰城客子王季友羣书万卷常暗诵孝经一通看在手豫章太守高帝孙引为賔客敬颇久季友肃代间诗人也殷璠谓其诗放荡爱奇务险然而白首短褐钱起有赠季友赴洪州幕下诗云列郡皆用武南征所从谁诸侯重才略见子如琼枝此即豫章賔客之事也少陵谓王也论道阻江湖期以致君尧舜季友不但工诗而已出瞿唐崃诗五云高太甲六月旷抟扶注不解五云之义尝观王勃益州夫子庙碑云帝车南指遁七曜于中阶华盖西临蔵五云于太甲酉阳杂爼谓燕公读碑自帝车至太甲四句悉不解访之一公一公言北斗建午七曜在南方有是之祥无位圣人当出华盖以下卒不可悉愚谓老杜读书破万巻必自有所据或入蜀见此碑而用其语也晋天文志华盖杠旁六星曰六甲分阴阳而配节候太甲恐是六甲一星之名然未有攷证以一行之邃于星歴张燕公段柯古之殚见洽闻而犹未知焉姑阙疑以俟博识赠吕丘师太常博士均之孙谓凤蔵丹霄暮龙去白水浑葢称均之文也考之旧史成都闾丘均景龙中为安乐公主所荐起家拜太常博士公主诛贬循州司仓进不以道其文不足观也已终始任安义之句萧使君之贤可见矣少陵自注其事足以砥薄俗惜其名不𫝊也陈仓石鼔又已讹按陈仓在唐为凤翔寳鸡县石鼓在天兴县南乃雍县也魏太武自东平趣邹山见始皇石刻使人排而仆之峄山之碑野火焚葢此时也遣兴云门戸有旌节注引杨国忠以劒南旌节导驾二字出周礼少陵岂用新唐史语哉金华山诗上有蔚蓝天垂光抱琼台放翁云蔚蓝乃隠语天名按度人经作郁蓝成都诗初月出不高衆星尚争光谓肃宗初立盗贼未息也胡文定通鑑举要补遗序日毂冥蒙衆星争耀语本于此鲜于京兆仲通也张太常博士均垍也所美非美然昌黎之于于頔李实类此杜韩二公晚节所守如孤松劲栢学者不必师法其少作也野望诗西山白雪三奇戍南浦晴江万里桥按唐地理志彭州导江县有三奇戍韦臯𫝊遣大将陈洎等出三奇西南备边録所谓三奇营也一本作三年赵氏本作三城当从旧本三奇为是潏水李氏云老杜读书多不曾尽见其所读之书则不能尽注其间又用方言如岸溉土锉乃黔蜀人语须是博问多读八哀诗将相宗室之外名士有三焉苏源明不汚伪爵其最优乎李邕细行弗饬次也郑䖍大节已亏下矣借问悬车守何如俭徳临不过行俭徳盗贼本王臣明皇以侈致乱故少陵以俭为救时之砭剂别李义诗丈人嗣王业又云道国继徳业丈人领宗卿按唐书宗室表𫝊道孝王元庆次子询之子微嗣王终宗正卿李义盖微之子也送顾八分文学赵氏金石録以为前太子文学翰林院待诏顾诫奢醉歌行云东吴顾文学即诫奢也注谓顾况误李潮八分小篆歌潮也奄有二子成三人金石録云潮书唯慧义寺弥勒像碑与彭元曜志其笔法亦不絶工非韩蔡比也郑驸马宅宴洞中今考少陵作皇甫徳仪碑云有女临晋公主出降代国长公子荥阳潜曜又云忝郑荘之賔客游窦主之山林郑潜曜见孝友𫝊桥陵诗石门雾露白玉殿莓苔青旧史郑颢梦为聨句与此同得房公池鹅诗凤凰池上应囘首为报笼随王右军宋元宪以鹅赠梅圣俞圣俞以诗谢曰昔居凤池上曽食凤池萍乞与江湖客从教养素翎宋得诗不悦圣俞之意本于少陵陶靖节之读山海经犹屈子之赋逺游也精卫衔微木将以填沧海刑天舞干戚勐志故常在悲痛之深可为流涕真文忠公曰杜牧之王介甫赋息妫留侯等作足以订千古是非文选注五言自李陵始文心雕龙云召南行露始肇半章孺子沧浪亦有全曲暇豫优歌逺见春秋邪径童谣近在成世则五言久矣古诗十九首或云枚乗疑不能明也驱马上东门游戏宛与洛辞兼东都非尽是乗作文心雕龙云孤竹一篇傅毅之词鹤山云礼于生子曰诗负于祝嘏曰诗怀诗之为言承也情动于中而言以承之故曰诗列女𫝊式微二人之作聨句始此左𫝊有虞殡荘子有绋讴挽歌非始于田横之客韦孟在邹诗曰我既䙴逝心存我旧梦我渎上立于王朝其梦如何梦争王室其争如何梦王我弼吕成公曰孟既致为臣而归拳拳之意犹如此吴语越王告吴王曰民生于地上寓也老莱子曰人生于天地之间寄也寄者固归古诗人生忽如寄本于此东方朔有八言七言攷之风雅尚之以琼华乎而七言也我不敢傚我友自逸八言也雕龙云张衡怨篇清典可味御览载衡怨诗曰秋兰嘉美人也猗猗秋兰植彼中阿有馥其芳有黄其葩虽曰幽深厥美弥嘉之子之逺我劳如何陈思王灵芝篇曰伯瑜年七十綵衣以娱亲今人但知老莱子之事而不知伯瑜陆务观云古诗有倡有和有杂拟追和之类而无和韵者唐始有用韵谓同用此韵后有依韵然不以次最后有次韵自元白至皮陆其体乃成诗苑类格谓囘文出于窦滔妻所作文心雕龙云囘文所兴则道原为始又傅咸有囘文反覆温峤有囘文诗皆在窦妻前左思白发赋星星白发生于髩垂诗用星星字出于此韩子苍曰柏梁作而诗之体坏河梁作而诗之意乖李义山谓昌黎文若元气荆公谓少陵诗与元气侔唯韩杜足以当之山谷云学老杜诗所谓刻鹄不成犹类鹜也后山谓山谷得法于少陵朱文公云李杜韩柳初亦学选诗然杜韩变多而柳李变少变不可学而不变可学朱文公编小学书其荅刘子澄谓古乐府及杜子美诗可取者多令其喜讽咏易入心最为有益今本乐府及诗皆不取岂修改而删之欤韩文公城南聨句礼䑕拱而立出关尹子圣人师拱䑕制礼逺游聨句开弓射鴅吺古文尚书驩兜字也管子云鴅然若謞之静即驩字又雨中聨句高居限参拜战国策顿弱曰臣之义不参拜二字本此送广帅诗上日马人来唐书环王𫝊西屠夷盖马援还留不去者才十戸隋末孳衍至三百皆姓马俗以其寓故号马留人与林邑分唐南境演蕃露引𫝊灯録中印度乃在西域其説误矣抱朴子曰俗士多云今月不如古月之朗李太白诗有古朗月行又把酒问月云今人不见古时月今月曽经照古人王胄以庭草一句为隋炀所忌初学记载胄雨晴诗风度蝉声逺云开雁路长亦佳句也忍过事堪喜杜牧之遣兴诗也吕居仁官箴引此误以为少陵俗言忍事敌灾星司空表圣诗也韦处厚盛山十二诗韩文公为序今见于唐诗纪事十二诗谓隠月岫流杯渠竹嵓绣衣石榻宿云亭梅谿桃坞胡芦沼茶岭盘石磴琵琶台上士瓶泉也伊川曰凡人家法须月为一㑹以合族古人有花树韦家宗㑹法可取也宗㑹法今不𫝊岑参有韦贠外家花树歌君家兄弟不可当列卿御史尚书郎朝囘花底常㑹客花扑玉缸春酒香韦贠外失其名此诗见一门华鄂之盛墨子谓西施之沈其美也岂亦如隋之于张丽华乎一舸逐鸱夷特见于杜牧诗未必然也张碧字太碧黄居难字乐地慕太白乐天也亦李赤之类欤陆鲁望杂讽云红𧖟縁枯桑童麋来触犀鹅惨于冰赤舌可烧城皆用太𤣥语又南征诗绕帐生犀一万株宋元宪诗帐犀森别校犀株衞帐并儿勇景文诗合宴𫝊餐帐绕犀皆用此毛泽民诗不须买丝绣平原不用黄金铸子期本李贺贯休诗李义山咏贾生云可怜夜半虚前席不问苍生问鬼神马子才咏文帝云可怜一觉登天梦不梦商巖梦櫂郎虽同一律皆有新意唐以诗取士钱起之鼓瑟李肱之霓裳是也故诗人多韩文公荐刘述古谓举于礼部者其诗无与为比罗昭谏咏松曰陵迁谷变须高节莫向人间作大夫其志亦可悲矣唐六臣彼何人哉昭谏説钱镠举兵讨梁见通鑑其忠义可见眎奴事朱温之杜荀鹤犹粪土也宋书乐志陌上桑曰楚辞钞以九歌山鬼篇増损为之东坡因归去来为词亦此类也诗一字至七字张南史花竹草是也一字至十字文与可竹石是也一丛深色花十戸中人赋白乐天谓牡丹也岂知两片云载却数乡税郑云叟谓珠翠也侈靡之蠹甚矣韩文公诗离家已五千注引沈休文安陆王碑平涂不过七百而不知弼成五服至于五千本书语也奚以汎引为唐彦谦诗啗螯讥尔雅卖饼斥公羊事出晋书魏志白乐天迂叟诗初时被目为迂叟近日蒙唿作隠人又云自哂此迂叟少迂老更迂则迂叟之名不独司马公也尧韭舜荣梁元帝𤣥览赋始用之李羣玉蒲涧寺诗涧有尧时韭山余禹代粮致堂云古乐府者诗之旁行也词曲者古乐府之末造也陆务观云倚声制词起于唐之季世寒山子诗如施家两儿事出列子羊公鹤事出世説如子张卜商如侏儒方朔涉猎广博非但释子语也对偶之工者青蝇白鹤黄籍白丁青蚨黄绢黄口白头七札五行緑熊席青凤裘而楚辞尤超出笔墨畦迳曰有人兮山陉云卷兮霞缨秉芳兮欲寄路漫兮难征心惆怅兮孤疑蹇独立兮忠贞司空表圣云戴容州谓诗家之景如蓝田日暖良玉生烟可望而不可置于睂睫之前也李义山玉生烟之句盖本于此古诗何能待来兹兹年也左𫝊今兹注云此嵗吕氏春秋今兹美未来兹美麦梁元帝赋得兰泽多芳草诗韩文公云六字常语一字难文心雕龙谓善为文者富于万篇贫于一字王俭四言颇有子建渊明余风其侍太子九日𤣥圃宴云秋日在房鸿雁来翔寥寥青景蔼蔼微霜草木摇落幽兰独芳眷言淄苑尚想濠梁既畅旨酒亦饱徽猷有来斯悦无逺不柔刘苞九日诗曲终高宴罢景落树阴移吴㑹谓吴㑹稽二郡也魏文帝杂诗适与飘风㑹又曰行行至呉㑹应璩百一诗室广致凝阴台高来积阳出吕氏春秋李虚已初与曾致尧倡酬致尧谓曰子之诗虽工而音韵犹哑虚已初未悟既而得沈休文所谓前有浮声后须切响遂精于格律诗言志秀干终成栋精刚不作钩包孝肃之志也人心正畏暑水面独摇风丰清敏之志也张文饶曰处心不可着着则偏作事不可尽尽则穷先天之学止是此二语天之道也愚谓邵子诗夏去休言暑冬来始讲寒则心不着矣美酒饮教微醉后好花看到半开时则事不尽矣杜正献公诗因念古圣贤名为千古垂何尝广居室俭为后人师亚圣乐箪食寝丘无立锥文终防势夺景威耻家为文园四壁立郑公小殿移陈正献公诗遗汝子孙清白在不须夏屋太渠渠二贤相之清风可媿木妖之习鴈湖注荆公诗于明妃曲汉恩自浅胡自深人间乐在相知心则引范元长之语以致其讥日出堂上饮之诗为客当酌酒何预主人谋则引郑氏考槃之误以寓其贬君难託之诗曰世事反覆那得知谗言入耳须臾离则明君臣始终之义以反诸正愚按杨元素谓介甫诗今人未可轻商鞅商鞅能令政必行今覩其行事已颇类之矣言心声也其可揜乎东坡文章好讥刺文与可戒以诗云北客若来休问事西湖虽好莫吟诗晚年郭功父寄诗云莫向沙边弄明月夜深无数採珠人饶徳操黎介然汪信民寓宿州作诗有畧诋及时事者吕荥阳闻之作麦熟缲丝等四诗以讽止之自此不复有前作后山云苏公之门有客四人黄鲁直秦少㳺晁无咎则长公之客也张文潜则少公之客也鲁直诗云晁子智囊可以括四海张子笔端可以囘万牛文潜诗云长公波涛万顷陂少公巉秀千寻麓黄郎萧萧日下鹤陈子峭峭霜中竹秦文倩丽舒桃李晁论峥嵘走珠玉可以见一时文献之盛衣上六花非所好亩间盈尺是吾心何由更得齐民暖恨不偏于宿麦深雪诗无出晏元献韩持国之右晏元献诗二龙骖夏服双鹤记尧年宋元献诗轩野龙催驭尧宫鹤厌寒刘敬叔异苑太康二年冬大寒南州人见二白鹤于桥下曰今兹寒不减尧崩年故山陵挽章用之符瑞图日二黄人守者外国人来降宋景文云青帝囘风还习习黄人捧日故迟迟翟公㢲云青女霜如失黄人日故迟司马公早朝诗太白明如李出汉天文志荧惑踰嵗星居其东北半寸所如连李又即事云雨不成游布路归出左𫝊自朝布路而罢今集中皆注云恐误盖未攷也更无柳絮随风舞惟有葵花向日倾见司马公之心浮云世事改孤月此心明见东坡公之心东坡次韵朱公掞初夏诗谏苑君方续承业醉乡我欲访无功隋乐运字承业録夏殷以来谏争事名谏苑文帝览而嘉焉注谓南史李承业作谏苑误矣荅王定国诗谨勿怨谤谗乃我得道资淤泥生莲花粪土出菌芝赖此善知识使我枯生荑此尹和静所谓困穷拂郁能坚人之志而熟人之仁也诗曰它山之石可以攻玉浮云世事改孤月此心明坡公晚年所造深矣夏均父诗栾城去声色老坡但称快呜唿二法门近古絶伦辈尝观栾城为欧阳公碑云公之于文雍容俯仰不大声色而义理自胜栾城评品文章至佳者独云不带声色盖得于公也欧阳公与梅圣俞书云快哉快哉老夫当避路放他出一头地东坡看人文字于所酷爱者但称快而已亦得于公也陆务观记东坡诗翠欲流谓蜀语鲜翠犹言鲜明也愚按嵇叔夜琴赋云新衣翠粲李周翰注翠粲鲜色李善注引子虚赋翕呷翠粲张揖曰翠粲衣声汉书作萃蔡班倢伃赋纷綷縩兮纨素声其义一也以鲜明为翠乃古语后山云少好诗老而不厌及一见黄豫章尽焚其稾而学焉豫章以谓譬之奕焉弟子高师一着仅能及之争先则后之此可为学文之法东坡与欧阳晦夫诗三首晦夫名辟桂州人梅圣俞有诗送之云我家无梧桐安可久留凤东坡南迁至合浦晦夫时为石康令出其诗稾数十幅事见桂林志注坡诗者以为文忠之族非也夏小正九月荣鞠东坡诗云黄花候秋节逺自夏小正注止引月令非也山谷诗晚嵗所得尤深鹤山称其以草木文章发帝杼机以花竹和气验人安乐题苏若兰囘文锦诗图云亦有英灵苏蕙子只无悔过窦连波连波窦滔字也武后记云因述若兰之多才复美连波之悔过物理论云虚无之谈无异春鼃秋蝉聒耳不已山谷演雅春蛙夏蜩更嘈杂本于此题王黄州墨迹掘地与断木智不如机舂圣人怀余巧故为万物宗注不言所出尝观孔融肉刑论云贤者所制或踰圣人水碓之巧胜于断木握地此诗意本于此机舂即水碓也立春诗看镜道如咫出汲冡周书王子曰逺人来驩视道如尺呈吉老县丞诗觟䚦今无种蒲卢教未形注云觟䚦此两姓今无人按太𤣥难上九云角觟䚦终以直其有犯二字与解豸同亦见王充论衡云一角之羊也注误矣八百老彭嗟杖晚出荘子释文彭祖至七百嵗犹曰悔不寿恨杖晚而唾逺醇朴乃器师二字出荀子江西道院赋堂宻有美枞出尔雅注尸子谓松柏之䑕不知堂宻之有美枞后山挽司马公云辍耕扶日月起废极吹嘘与老杜桑麻深雨露燕雀半生成相似生成吹嘘字若轻而实重张文潜咏孔光云试问不言温室木何如休望董贤车仲弥性咏韦执谊不看岭南图云政恐崖州如有北却应未肯受谗夫二诗诛姦谀之萧斧也朱云为槐里令上书求见而即得对成帝时言路犹未塞也张文潜诗曰直言请劒斩安昌勿谓朱游只素狂君看汉家文景业张侯能以一言亡南丰麻姑山诗送南城罗尉倣庐山高而不逮絶唱寡和也唐子西佳月明作哲好风圣之清本于李诚之山如仁者静风似圣之清朱新仲无人马为二对饮月成三本于秦少游身与杖藜为二影将明月成三陆务观谁其云者两黄鹄何以报之双玉盘本于新仲何以报之青玉案我姑酌彼黄金罍叶少藴逸人旧住子午谷诗客独寻丁卯桥务观用之程致道明知计出柏马下正拟身全木鴈中敖器之用之或问崔徳符作诗之要曰但多读而勿使斯为善张芸叟云年踰耳顺方敢言诗曾文昭公河间诗云南北车书久混同河间今有楚人风独慙太守非何武已见州闾出两龚谓彦和兄弟也童蒙训以为曾子宣作恐误徐师川以谏议召程致道在西垣封还除书言与中贵人唱和鱼须之句为人所𫝊朱文公语録云师川游庐山遇宦者郑谌与之诗后村谓徐集不载鱼须之篇愚攷集中有次韵郑本然居士云颇知鹤胫縁诗瘦早弃鱼须伴我闲本然居士岂即郑谌欤朱新仲咏颜鲁公云千五百年如烈日二十四州唯一人又咏昭君云当时夫死若求归凛然义动单于府不知出此更随俗颜色如花心粪土本草菊一名傅延年朱新仲诗三径谁从陶靖节重阳惟有𫝊延年梁文靖公梅花诗云九鼎燮调终有待百花羞澁敢言芳用王沂公之意亦魁天下位宰相然梁公之句失于雕琢诚斋始学江西既而学五字律于后山学七字絶句于半山最后学絶句于唐人诚斋读贞观政要云拔士新丰逆旅中怀贤鸭緑水波东酒倾一斗鸢肩客醋设三杯羊鼻公攻媿记张武子之语水禽有名信天公者按晁景迂集黄河有信天縁常开口待鱼苏云卿广汉人隠东湖张魏公为相使帅漕挽其来一夕遁去不知所之真文忠为诗曰魏公孤忠如孔明赤手能支天柱倾苏公高节如子陵寸胶解使黄河清等是世间少不得问津耦耕各其适后人未可轻雌黄两翁之心秋月白南塘挽赵忠定公云空令考亭老垂白注离骚杨楫跋楚辞集注云庆元乙卯治党人方急赵公谪死于道先生忧时之意屡形于色一日示学者以所释楚辞一篇孙烛湖读通鑑诗簿书流汗走君房那得狂奴故意降努力诸公了台阁不烦鱼鴈到桐江又曰清浊无心陈仲弓圆机聊救汉诸公末流不料儿孙误千古黄初佐命功朱文公谓二絶甚佳平园诗生戎马死佛貍荆公诗生白杀青皆佳对鹤山诗只期玉女是用谏肯为金夫不有躬本于玉汝金吾之对林和靖诗怪书披月看铜墙放翁文有铜墙鬼炊之语出东方朔神异经田园图史分贫富鼎鼐楼台辨有无洪舜俞诗用龎颖公冦莱公事本朝絶句有夹漈咏汉高祖五言乃唐于季子诗又荆公絶句咏孙叔通亦见宋景文公集演蕃露云抟黍为鸎不知何出盖未攷诗葛覃注也缃素杂记不知麦秋出月令亦此𩔖能改斋漫録考古语所出详且博矣然首如飞蓬见于诗乃以左思赋为始树桃李者夏得休息见于説苑乃以狄梁公事为始若此者非一是以君子无轻立论方言斟益也凡病少愈而加剧谓之不斟或谓之何斟吕居仁荅曾吉父诗记我今年病不斟盖用此而不知者改为不禁韦𤣥成𫝊五世圹僚言五世无官也吕成公铭汤烈母云汤世圹僚委祉于后而婺本改为圹辽东坡春帖用翠管银罂出老杜腊日诗而注者改为银钩此邢子才所以有日思误书之语也吕居仁诗弱水不胜舟有此积立铁又云何知若人胸中有积立铁出老杜铁堂崃诗壁色立积铁又云凖拟春来大出游出汉书田叔𫝊又云日月已秋罢出元帝纪赵紫芝诗谓辅嗣易行无汉学𤣥晖诗变有唐风潘庭坚题岳麓寺道乡台曰坡仙不谪黄黄应无雪堂道乡不如新此台无道乡青山非其人山灵能颉颃一落名胜手境与人俱香悲吟倚空寂临眺生慨慷道乡不可作承君不可忘吴吉甫以晚科试漕闱捣药兔长生诗云真水黄芽长香风玉杵鸣不为三窟计永伴一轮明省试圣人之道犹日中赋用阙抟之月见沫之星第七聨云桑榆已晚尚期一战之收汤伯纪自儆云春秋责备贤者造物计校好人一㸃莫留余滓十分成就全身此老晚节庶几践斯言也薛士龙诗左角蛮攻触南柯檀代槐的对也徐渊子诗植杞必植梓蓺兰仍蓺荪过庭遗训在凿楹故书存盖以梓荪喩子孙也凿楹出晏子春秋任元受七夕诗切勿填河汉须留洗甲兵意亦新伊川先生不作诗唯寄王子真诗云我亦有丹君信否用时还解寿斯民先生入嵩山子真已候于松下问何以知之曰去年已有消息来矣盖先生前一年欲往以事而止子真名筌岐下阳平人元丰中赐号沖熙处士张芸叟为功行碑谓超世之资与陈图南侔建隆初诏五代时命官投状叙理复命之郭恕先诗云为逢末刧归依佛不就新恩叙理官飞龙在天利见大人而犹不屈其志如此文鑑取蔡确送将归赋犹楚辞后语之取息夫躬也浮溪诗人间何事非戏剧鹤有乗轩蛙给廪水经注引晋中州记惠帝为太子令曰若官虾蟇可给廪张芸叟曰岐山石鼔是车攻诗也我车既攻我马既同则所取也其鱼维何维鲂及鱮何以贯之维以杨柳则所不取者也先儒凡今诗所无者尽目为逸诗误矣朱文公曰顾况诗有集皆不及见韦应物集者之胜今按韦集有顾况奉同郡斋雨中宴集诗云好鸟依嘉树飞雨洒高城况与数君子列坐分两楹文雅一何丽林堂含余清我公未归朝游子不待晴白云帝乡逺沧江枫叶鸣拜手欲无言零泪如酒倾寸心已摧折别离方骨惊安得凌风翰肃肃賔天京程可久自题眄怡斋云乞得胶胶扰扰身霜筠露菊便相亲劝君莫厌羮藜藿违已由来更病人六月松风万籁寒笙竽频到枕屏间夜深梦绕康庐阜瀑布溅珠过药栏葵花已过菊花开万里西风拂靣来问字今朝几人至细看屐齿破苍苔朱新仲云唐之诗人达者唯高适适位不过常侍本朝欧王苏黄出徐陈韩吕继之八人一相三执政三从官何其盛也山谷诗云能与贫人共年谷必有明月生蚌胎为富不仁者可以警少陵诗东屯稻田一百顷北有涧水通青苖东屯乃公孙述留屯之所距白帝城五里稻米为蜀第一郡给诸官俸廪以高下为差帅漕月得九斗王龟龄诗云少陵别业古东屯一饭遗忠畎亩存我辈月叨官九斗须知粒粒是君恩有问心逺之义于胡文定公者公举上蔡语曰莫为婴皃之态而有大人之器莫为一身之谋而有天下之志莫为终身之计而有后世之虑此之谓心逺宋正甫诗三圣𫝊心惟主一六经载道不言真攻媿先生书桃符云门前莫约频来客坐上同观未见书葛鲁卿借书诗大胜扬雄辞子骏更殊班嗣阻君山朱希真避地广中作小尽行云藤州三月作小尽梧州三月作大尽哀哉官歴今不颁忆昔昇平泪成阵我今何异桃源人落叶为秋花作春但恨未能与世隔时闻䘮乱空伤神山谷诗金石在波中仰看万物流出孟子注万物皆流而金石独止野处雪诗天上长留滕六住人中㑹没葛三来葛三事出太平广记王逢原诗退之昔裁诗颇以豪横恃暮年意气得金玉多自慰买居纪厢荣顾影乐冠佩喜将闾巷好持与妻子议彼哉何足道进退兹焉系安知九列荣顾是徳所累谓南内朝贺归及示儿诗也朱子曰此篇所夸乃感二鸟符读书之成效极致而上宰相书所谓行道忧世者已不复言矣邓志宏亦谓爱子之情则至矣导子之志则陋也致堂曰韩退之赋石鼓曰孔子西行不到秦故不见録孔子编诗岂必身歴而后及哉信斯言也车邻驷铁胡为而收之也荆公伤杜醇曰隠约不外求耕桑有妻子藜杖牧鸡豚筠筒钓鲂鲤弔王致曰老妻稻下收遗秉稚子松间拾堕樵二人四明乡先生也固穷守道如此今人知者鲜矣利欲滔滔亷耻寥寥孰能景慕前修哉唐子西内前行云宅家喜得调元年唐时宫中谓天子为宅家通鑑韩建发兵围十六宅诸王唿曰宅家救儿刘季述等至思政殿皇后趋至拜曰军容勿惊宅家文宋瑞指南録为或人赋云悠悠成败百年中笑看柯山局未终金马胜逰成旧雨铜驼遗恨付西风黑头尔自夸江总冷齿人能説禇公龙首黄扉真一梦梦囘何面见江东翁与可上徐直翁诗六丈谋谟同辈服二郎官职迺翁知郑得言为国子博士私试策问师道祭酒不悦台评及之李艮翁为诗饯之曰诸生幸不笑韩愈官长何因骂郑䖍柳文云王氏子着论非班超不能读父兄之书而力徼狂疾之功以为名先君子尝为投笔诗其末云兰台旧家学胡不绍箕裘邓志宏曰诗有四忌学白乐天者忌平易学李长吉者忌奇僻学李太白者忌怪诞学举子诗者忌説功名困学纪闻卷十八困学纪闻卷十九钦定四库全书困学纪闻巻十九宋王应麟撰评文谷梁隠四年𫝊注云建储非以私亲所以定名分邓润甫草东宫制云建储非以私亲盖明万事之统主器莫若长子兹本百王之谋盖出于此晏元献谢昇王记室表云衣存缺衽式賛于谦沖馔去邪蒿不忘于规諌韩诗外𫝊周公诫伯禽曰衣成则必缺衽宫成则必缺隅九章算术五雀六燕飞集于衡衡适平一雀一燕飞而易处则雀重而燕轻陆农师谢吏部尚书表六燕相亭试铨平其轻重盖用此周书王㑹东越海或误为侮食而王元长曲水诗序用之其别风淮雨之类乎骆賔王云类同心异者龙蹲归而宋树代质殊声合者鱼形出而吴石鸣龙蹲谓孔子春秋演孔图孔子坐如蹲龙立如牵牛杨盈川叙郡守云代临本州则元賔之父喜形于色继为本守则张翕之子迎者如云叙县令曰仁之所怀幼童不能击将雏之雉明之所断老父不能争食粟之鸡对的语工苏许公制右掖司言伫光于五字常衮表五字非工张南史诗唯有五字表魏志司马景王命中书令虞松作表再呈辄不可意中书侍郎钟㑹取视为定五字松悦服西掖用五字本于此张文定庆歴中草两制荐举勅云盖举类之来旧矣三代之盛王其必由之如闻外之议云是且启私谒告请之弊也予不以是待士大夫何士大夫自待之浅耶又察举守令勅云夫天下之大官吏之衆独不闻循良尤异者之达予聼外台之职岂非阙欤抑朝廷未有以导之也其视守令能以仁政得民民心爱之如古循吏然者宜以名上予得以褒慰之亦以使四方之民知予不専宠健吏所贵仁者尔尤延之谓二诏大哉言乎简而尽直而婉丁宁恻怛之意见于言外至今诵之盎然如在春风中岂特公之文足以导上之徳意志虑亦当时善治足以起其文也文定又行范文正公参政制云大恩之下难为报大名之下难为处矧兼二者可无勉哉尔尚朝夕以交修予允迪前人勤教邦其永孚于休训辞温雅可以见太平之象端平元年九月真文忠公除翰林学士洪舜俞命词曰迪惟仁祖有若臣修朝京师于甲午之元拜内相于李秋之月欧阳公之除在至和元年九月嵗皆甲午用事切当如此庆元初嗣秀王辞中书令赐賛拜不名郑溥之草制云天下之达尊三徳兼爵齿以俱茂人臣之不名五老与亲贤而并隆公羊𫝊注礼君于臣不名者有五诸父兄不名上大夫不名盛徳之士不名老臣不名説苑伊尹曰君之所不名臣者四诸父臣而不名诸兄臣而不名先王之臣臣而不名盛徳之士臣而不名咸淳初嗣荣王赐诏书不名余草制用説苑事开禧追贬秦桧周南仲代草制云兵于五材谁能去之首弛边疆之禁臣无二心天之制也忍忘君父之雠又云一日纵敌遂贻数世之忧百年为墟谁任诸人之责韩文公王仲舒铭云敷文帝阶擢列侍从野处谢敷文阁直学士表云宣布中和方歌盛徳之事擢列侍从遽复敷文之阶虽借用而切当王辅嗣吐金声于中朝此子复玉振于江表微言之绪絶而复续不意永嘉之末复开正始之音晋人之称衞玠盖所尚者清谈也正始魏齐王芳年号胡武平启以正始之遗音对夺朱之乱雅陆务观尝擿其误王季海行东坡赠太师制云博观载籍之𫝊几海涵而地负逺追正始之作殆玉振而金声恐亦袭武平之误也若正始之清谈非所以称坡公胡文定以亲辞成都学事云矧当喜惧之年深计短长之日曾文清求归侍云朝则倚门暮则倚闾常恐失望父曰嗟子母曰嗟季曷敢弭忘上官仪册周王文识表魏舟之象词掩汉台之驾上句用曹仓舒事下句用柏梁台诗梁王曰骖驾驷马从梁来或以驾为卦引沛献王占雨事非也洪景卢周茂振入馆谢启虽不若董彦逺之博如桃莱难悟柳卯本同幼妇外孙之义女郎世子之名亦俪语之工者野处草梁叔子制云鼎学士之大称盖用刘禹钖天平军壁记以牙璋玉节鼎右仆射官称之语又草叶颙左相制云学圣人之道高天下以声或云叶语音高故以戏之然矜人臣以能高天下以声史记谓殷纣也不当用之王言徐渊子上梁文云林木翳然便有濠濮间想清风飒至自谓羲皇上人初寮启云得知千载上赖古书作吏一行便废此事皆全句李宗道春秋十赋属对之工如越椒熊虎之状弗杀必灭若敖伯石豺狼之声非是莫䘮羊舌王子争囚而州犁上下伯舆合要而范宣左右鲁昭之马将为椟卫懿之鹤有乗轩于奚辞邑而衞人假之器晋侯请隧而襄王与之田星已一终鲁君之嵗亥有二首绛老之年作楚宫见襄公之欲楚效夷言知衞侯之死夷鸡惮牺而断其尾象有齿以焚其身虞不腊矣吴其沼乎好鲁以弓请谨守寳赐郑以金盟无铸兵蛇出泉台声姜薨鸟鸣亳社伯姬卒晏元献进牡丹歌诗表云永平神爵之颂孝明称美者五人正元重九之篇徳宗考第于三等按论衡云永平中神雀羣集诏上神雀颂百官上颂文比瓦石唯班固贾逵傅毅杨终侯讽五颂金玉孝明览焉正元事见刘太真𫝊宁皇服药赦文陈正父所草也虽不明不敏有辜四海望治之心然无怠无荒未始一毫从已之欲天下诵之谓写出宁皇心事卢思道贺甘露云神浆可挹流味九戸之前天酒自零凝照三阶之下常衮贺雪云重阴益固应水泽腹坚之时积润潜通迎土膏脉起之候皆俪语之工者俗语皆有所本如利市出易説卦左𫝊难为人出表记担负出诗𤣥鸟笺折閲出荀子生活出孟子家数出墨子服侍出周礼大司徒伏事出陆士衡诗分付出汉原涉𫝊交代出盖寛饶𫝊区处出黄霸𫝊多谢出赵广汉𫝊丁宁出诗采薇笺什物出后汉宣秉𫝊自由出五行志晓示出童恢传主者出刘陶𫝊意智出鲜卑𫝊卑末出栾巴𫝊告示出荀子布施出周语比校出齐语行头出吴语当日出晋语地主出左𫝊越语相于出晋后妃𫝊料理出王徽之𫝊长进出和峤𫝊消息出魏少帝纪功夫出王肃𫝊普请出呉吕蒙𫝊手下出太史慈𫝊牢固出陆抗𫝊郑重出王莽𫝊分外出魏程晓上疏小却出宋纪间介出长笛赋娄罗出南史顾欢𫝊本分出荀子措大出五代东汉世家假开出王峻𫝊本色出唐刘仁恭𫝊古老出书无逸注商量出易商兑注不宣备出杨徳祖荅临淄侯生人妇出魏杜畿𫝊私名出列子家公出荘子致意出晋简文纪𫝊语出后汉清河王庆𫝊收拾出光武纪寻思出刘矩𫝊不审出韩诗外𫝊世情出纒子尔来出孔明出师表朅来出思𤣥赋和买出左𫝊正义阿谁出蜀庞统传罢休出史记孙武𫝊慙愧出齐语安排出荘子比数出周礼大司马注见在出稾人注孩儿出书康诰注老境出曲礼正义牵帅出左𫝊先辈出诗采薇笺如今出杕杜笺居士出玉藻可人出杂记道人出汉京房𫝊寄居出息夫躬𫝊某甲出周礼职内注道士出新序主人公出史记范雎𫝊小家子出汉霍光𫝊不中用出史记外戚世家王尊𫝊我辈人出晋石苞𫝊对岸出乐志十八九出汉丙吉𫝊浩大出后汉马廖𫝊两两相视出周嘉𫝊年纪出光武纪杂碎出仲长统𫝊细碎事手下出吴吕范𫝊合少成多出中庸注若干出礼记曲礼投壶如干出陈何之元𫝊胶加出九辨牢愁出扬雄𫝊墨杘出列子冗长出陆士衡文赋无状出史记夏本纪擘画出淮南子前定出中庸细作出左𫝊释文叙致出世説留连出后汉刘陶𫝊问息秏出窦后纪已分出魏文帝书物色出淮南子本师出史记乐毅𫝊祖师出汉外戚丁姬𫝊生熟出荘子有𤓰葛出后汉礼仪志发遣出陈寔𫝊天然出贾逵𫝊新鲜出太𤣥钝闷出淮南子夸张出列子愺恅出洞箫赋近局出陶渊明诗提撕出诗抑笺本贯出晋江统论十字街出北史李庶𫝊见钱出汉书王嘉𫝊梁简文为子辞封表云日蚀之余无黄童之对荷㦸入榛异子乌之辨又云熙祖流聪慧之称方建临淮之国元仲表岐嶷之质乃启平原之封元丰末皇弟似封晋宁郡王制全用熙祖元仲一聨然熙祖非美事也王元之表风摧霜败芝兰之性终香日逺天高葵藿之心未死刘元城表云志存许国如万折而必东忠以事君虽三已而无愠斯言可以立懦志驴非驴马非马乌不乌鹊不鹊可以为对傅景仁云烹羊炰羔唯带牛佩犊可对嘉定受寳玺南塘贺表云函封逺致不知何国之白环瑑刻孔章咸曰宁王之大寳王岐公荅韩魏公诏岂朕郁于大道未昭治乱之原将卿保其成功自洁进退之分崔大雅荅周益公诏岂朕不徳末达好贤之诚将卿既明自全引退之节盖倣其意郑安晚再相应之道草制云彦博重入中书特令纳节王曾再登揆席俛就集贤黄伯庸贺雪表云招徕衆俊无昼卧洛阳之人奨励三军有夜入蔡州之志语工而健耿直之守京口复陈少阳之后曰如可赎兮百身犹将宥之十世亿载万年为父为母四海九州悉主悉臣迂斋对李显忠复节钺汪圣钖草制云念秦伯用孟明之意与冯唐面文帝之言又云与人之周庶几得颇牧而能用共武之服尔其继英衞之善兵倪正父草寿皇尊号诏云率百官若帝之初丕讲非常之礼于万年受天之祜聿迎滋至之休周益公辞免表云逊于殳斨伯与敢忘稽首有若虢叔闳夭尚助迪威正父荅诏云殳斨伯与固可逊未闻虞帝之必从虢叔闳夭虽曰贤盖视周公而不及真文忠为原贷盗贼诏云弄潢池之兵谅非尔志烈崑冈之火亦岂予心又云自有宇宙至于今日未闻盗贼得以全躯其言足以感动人心王卿月为澹庵制云吾宁身蹈东海独仲连不肯帝秦至今名重泰山微相如何以强赵卢肈海潮贼后序马褐牛衣崔大雅草史直翁制云皇祐之诏二老设几以须熙宁之遇四臣赍书而访尚有斯礼勿遐尔心吕成公代其父仓部自黄州易守池州启云爰考唐朝有杜牧把麾之旧其临秋浦亦齐安解组之余虽后先迁徙之偶同顾今昔风流之非匹端平初济王夫人吴氏复旧封其父与蒋右史良贵有连良贵託先君代为谢丞相启其末聨云孤忠未泯敢忘漆室之忧葵厚徳难酬愿效老人之结草良贵称赏真文忠除参政辞以疾赵南塘草诏曰汉御史大夫吉当封病上忧之夏侯胜谓必瘉果然后遂至相朕之贤卿甚于宣帝之徳吉也卿其亲医药自厚且先即舍拜命少间可就车朕遣黄门召见卿矣此诏有西汉风郑威愍公新除谢上章云关陜六七任不挂权臣之横恩崇观二十秋靡霑故相之余润公之大节如此冯翊之死义其处之有素矣傅至乐上周益公启云东门之柳自凋𤣥都之桃何在彼刀头之䑛蜜得未锱铢况井眉之居瓶怳如梦寐盖指张説也或上朱文公启云行蔵勋业销倚搂看镜之怀窈窕﨑岖寄寻壑经丘之趣宋正甫诗三甲未全一丁不识或试县学见黜后预乡荐以启谢县令有不平之意令荅云大敌勇小敌怯昔固有之今日是前日非吾无愧矣毛宪守长沙谢韩平原云湖南之地二千里序诗幸託于昌黎平原之客十九人脱颖愿同于毛遂毛泽民启云扬子云貌寝官卑经虽𤣥而谓白九方歅机深识妙马本骊而为黄李清卿启云斯风未泯则朝取温造而暮拔石洪吾道不行则近舍皇甫而逺求居易洪舜俞荐于乡巩嵘监试后巩为江东宪使舜俞分教番阳启云东坡倅钱唐曾在门外鹄袍之列半山宪江左亦赏梁间燕语之诗徐渊子为越教荅项平甫云正恐异时风舞雩之流不无或者月离毕之问或荅洪舜俞云鲁直大名有皎洁江梅之句少游下蔡无丁东玉佩之词有郡守招士人教子辞曰士而託于诸侯非其义也师不贤于弟子将焉用之张宣公荅教官云识其大者岂诵説云乎哉何以告之曰仁义而已矣真文忠为江东转运有民困于买鸠之役来诉公判云诏捕䴔䴖若水尚还其使嵗贡蚶蛤孔戣犹疏于朝况为州县之官可恣口腹之欲攻媿为姜氏庆七十致语云今日王孙犹有承平之故态旧时竹马得见㑹昌之新春承平王孙见柳文姜㟧志衢州稽古阁书臯陶谟于屛其上梁文云臯陶若稽古事三朝稽古之君孔子与斯文为万世斯文之主王相嘉熙间以亲老辞督府辟其书曰昔温太真絶衿违母以奉广武之檄心虽忠而人议其失性徐元直指心恋母以辞豫州之命情虽窘而人予其顺天吕倚谢王岐公馈钱酒用白水真人青州从事岐公称之夏文荘表云诗㑹余蚳之文简凝含酖之墨余蚳见诗贝锦笺笔鋭干将墨含醇酖出文心雕龙独孤驯象世以为工子云甘泉晚而悔作晏元献谓赋也独孤绶放驯象赋云返诸林邑之野归尔梁山之隅时在偃兵岂婴乎燧尾上惟贱贿宁恤乎焚躯唐律赋鸡鸣度关云念秦关之百二难逞狼心笑齐客之三千不如鸡口绍兴中省试高祖能用三杰赋第四韵用运筹帷帐考官谓汉书乃帷幄非帐字不敢取彻棘以语周益公益公曰史记云运筹帷帐之中非误也淳熙中省试人主之势重万钧赋第一聨有用洪钟二字者考官哂之洪文敏典举闻之曰张平子西京赋洪钟万钧此必该洽之士遂预选绍熙中四明试航琛越水诗有用东坡舶趠二字而黜者决得失于一夫之目其幸不幸若此东都之季清议扶之而有余强秦之末壮士守之而不足亶聪明而有作无作聪明由仁义以安行非行仁义非刀匕是共膳宰举席间之觯释椎凿而上轮人议堂上之书此工执艺事以谏赋聨也困学纪闻巻十九困学纪闻卷二十钦定四库全书困学纪闻卷二十宋王应麟撰杂识南丰跋西狭颂谓所画龙鹿承露人嘉禾连理之木汉书始见于今邵公济谓汉李翕王稚子高贯方墓碑刻山林人物乃知顾恺之陆探微宗处士辈尚有其遗法至吴道𤣥絶艺入神然始用巧思而古意少减矣今于盘洲所集𨽻图见之曹操夫人与杨彪夫人书送房子官绵百斤古文苑误为官锦而注者妄解按魏都赋緜纩房子晋阳秋有司奏调房子睢阳绵武帝不许水经注房子城西出白土可以濯緜善恶以熟言若孟子仁在乎熟汉五行志季氏之恶已熟是也佛者曰行恶见乐为恶未熟至其恶熟自见受苦行善见苦为善未熟至其善熟自见受乐其言善恶之熟亦名言也仁宗摹太宗御书大相国寺额于石即寺为殿而蔵之御飞白名曰寳奎殿绍兴庚辰宏辞以寳奎殿太宗皇帝御书賛命题唐説齐中选但云庆歴二载而不纪月日以实録考之乃二年正月辛未也苏子美作寳奎殿颂周益公题其后云上宰宗工更为辞章者谓吕夷简作记章得象题额之类实録云命夷简撰记而説斋谓焕乎尧章亲加纪述亦误旧制麻三道以上双宣学士分撰元丰末邓润甫为学士一夕锁麻二十二通靖康元年麻六道权直院莫俦独宿翰苑未尝草追赠制绍定六年十月史弥逺赠中书令追封衞王令学士院降制学士言非典故诏特与降制太一宫四立月祝文旧用定本绍定二年十二月始命学士院撰述亲王初除有布政牓首云应某军管内尾云牓某军仍散下管内谓所领节镇也前辈制集皆可考淳熙十六年皇子封嘉王布政牓乃云嘉州管内盖草制者失之开禧元年皇子封荣王牓威武军合旧典矣盖节钺初除以勅书示谕本镇亦唐朝隃领之制也若封王或以国如周鲁或以州如兖雍之类未尝有所领之国咸淳二年余草福王制院吏欲以布政牓下福州余引故事牓所领两镇陈自明绍熙初宏辞已入等同试者摘周五射记用襄尺字以为犯濮王讳庆元四年从臣荐之谓襄字虽同音嫌名不当避乃赐同进士出身徐子仪嘉定中试宏辞甘石巫咸三家星图序引周礼簭人巫咸本注巫当为筮非殷巫咸主司黜之而荐于朝不数年入馆掌制易观初六注处于观时而最逺朝美汤邦彦字朝美本此列子曰务外游不如务内观陆游字务观本此朱文公门人㬊渊㬊音缓晋有㬊清西王母山海经云状如人狗尾蓬头戴胜善啸居泃水之涯穆天子𫝊注云虎齿蓬髪汉天文志天暒而见景星注暒精明也集韵云晴字易纬是类谋曰民衣雾主吸霜间可倚杵于何蔵河图挺佐一辅曰百世之后也高天下千嵗之后天可倚杵士冠礼眉寿万年古文眉作麋博古图雝公缄鼎铭用乞麋寿万年无疆集韵吴人谓赤子曰孲音鸦牙杂记注婴犹鹥弥也孟子音义倪谓繄倪小儿也周礼辀人注䱸鱼字以鱼名为字亦奇语也石鼓文帛鱼乂云有鱄有即白鱼也春秋正义手五指之名曰巨指食指将指无名指小指馆阁书目蚕书一卷南唐秦处度撰以九州蚕事独兖州为最按蚕书见秦少游淮海后集少游子湛字处度以为南唐人误矣水母目虾见郭景纯江贼栾城诗云去住由人真水母箪瓢粗足似山雌殷芸小説蔡司徒説在洛见陆机兄弟住参佐中三间瓦屋士龙住东头士衡住西头东坡诗自甘茆屋老三间简斋诗士龙同此屋三间又云士衡去国三间屋唐西域𫝊末禄有军逹泥婆罗献波稜皆菜名也吕成公曰秦多良医医缓医和皆秦人尸子亦云医竘者秦之良医巫彭作医岐伯祖世之师曰僦贷季上古医曰苖父黄石圮老教授福州闻李葵李枏林之奇为衆推服即走其家备礼延致吕太史祭林宗丞少颖文所谓二李伯仲盖葵之子枏樗也里居之良若方若陆旁郡之士若胡若刘齐斋倪公三戒不妄出入不妄言语不妄忧虑吕成公谓争校是非不如敛蔵持养李猷护陈东之䘮黄子游赒欧阳彻之葬皆义烈士也李明人黄亦寓居焉志吾乡人物者宜特书之以厉浇俗淳祐丙午衢士柴望上丙丁龟鑑其表云今来古往治日少而乱日多主圣臣贤前车覆而后车诫张鷟自号浮休子李白有赠参寥子诗张芸叟僧道潜复以自号近世记録多误无垢心𫝊録以王叔文之党陆质为陆贽磨衲集王公庭秀作于绍兴壬子考其论议以郑介夫为妄言陈少阳为鼓变是熙丰之法度非元祐之纷更谓党人子孙为谬赏谓苏黄文章为末艺甚者拟程子之学于墨释氏而以易𫝊为谢杨删润成书其反理诡道甚矣诋赵张二相尤力盖自绍圣以来姦憸茂恶家以荆舒为师人以章蔡为贤邪説诐行沈酣入骨髓更中天之祸萧艾不薅士习熟见闻至绍兴间邪诐犹肆行笔之简牍不耻也是故人心不正其害烈于洪水勐兽吁风俗移人可畏哉发汉陵者樊崇董卓也发唐陵者温韬也恶复诛臻天道昭昭矣成汤周公皆坐以待旦康王晩朝宣王晏起则关雎作讽姜后请愆况朝而受业为士之职书曰夙夜浚明有家孝经言卿大夫之孝引诗云夙夜匪懈言士之孝引诗云夙兴夜寐谗鼎之铭曰昧旦丕显后世犹怠叔向所以戒也三晨晏起一朝科头管幼安所以惧也在家常早起杜子美所谓质朴古人风者也鸡鸣咸盥栉问讯谨暄凉朱子之诏童蒙也观起之早晏知家之兴废吕子之训门人也起不待鸣鸡陆务观示儿之诗也鸡鸣率家人同起不可早晏无常叶少藴与子之书也鸡鸣而起决择于善利之间为舜而已矣晋殷仲堪父师病积年衣不解带躬学医术究其精妙北齐李元忠母多病専心医药研习积年遂善方技李宻祖母患积年精习经方洞娴针药其疾得除隋许智蔵祖道幼以母疾究极医方诫诸子曰为人子者尝膳视药不知方术岂谓孝乎文中子母铜川夫人好药子始述方唐王勃谓人子不可不知医时长安曹元有祕术勃从之游尽得其要甄权以母病与弟立言究习方书王焘母有疾视絮汤剂数从高医游遂穷其术李逢吉父颜有锢疾自料医剂遂通方书杜鹏举母疾与崔沔同授医萧亮遂穷其术程子曰事亲者不可不知医康节邵子之先世家于燕父伊川丈人间道奔本朝舍世禄为窭士乃絶口不言苏魏公书帙铭曰非学何立非书何习终以不倦圣贤可及蒲傅正戒子弟曰寒可无衣饥可无食至于书不可一日失太史公素王妙论曰诸称富者非贵其身得志也乃贵恩覆子孙泽及乡里也黄帝设五法布之天下用之无穷盖世有能知者莫不尊亲如范子可谓晓之矣管子设轻重九府行伊尹之术则桓公以霸范蠡行十术之计二十一年之间三致千万再散与贫利者夫子所罕言又曰如不可求从吾所好太史公着论以素王名而言求富之术岂以家贫无财赂有激而云如货殖𫝊之意欤然何足以为妙论先圣冕服祥符二年赐曲阜文宣王庙冕九旒服九章熙宁八年国子监言唐开元中尊孔子为文宣王内出王者兖冕之服以衣之宜用天子之制礼院议依官品衣服令用九旒崇宁二年改用冕十二旒服九章礼记于礼之变皆曰始孔氏之不䘮出母自子思始也士之有诔自此始也邾娄复之以矢盖自战于升陉始也鲁妇人之髽而弔也自败于台鲐始也帷殡非古也自敬姜之哭穆伯始也庙有二主自桓公始也䘮慈母自鲁昭公始也下殇用棺衣自史佚始也庭燎之百由齐桓公始也大夫之奏肆夏也由赵文子始也大夫彊而君杀之义也由三桓始也公庙之设于私家非礼也由三桓始也𤣥冠紫緌自鲁桓公始也朝服之有缟也自季康子始也夫人之不命于天子自鲁昭公始也宦于大夫者之为之服也自管仲始也左氏𫝊始用六佾晋于是始墨始厚葬始用殉鲁于是乎始髽魏绛于是乎始有金石之乐始用人于亳社鲁于是始尚羔亦记礼之始变也孔子恶始作俑者始之不谨末流不胜其弊刘懋撰器物造作之始为物祖刘孝孙房徳懋集经史为事始然所载乃事物之始不足以垂训戒司马文正公言唐始令妃主葬日皆给鼓吹非令典不足法苏文忠公言春秋书作丘甲用田赋皆重其始为民患也国史记之曰青苖钱自陛下始岂不惜哉皆得谨始之义周易集林杂占曰占天雨否外卦得阴为雨得阳不雨其爻发变得坎为雨得离不雨㢲化为坎先风后雨坎化为㢲先雨后风江总诗聊以着书情暂遣他乡日元城刘公嵗晚闲居或问先生何以遣日公正色曰君子进徳修业惟日不足而可遣乎陈正献公疏曰惩羮者必吹于齑伤桃者或戒于李楚辞惜诵云惩热羮而吹北梦琐言唐明宗不豫冯道入问曰寝膳之问宜思调衞指果实曰如食桃不康他日见李思戒尹和靖谓动静一理伊川曰试喻之适闻寺钟声曰譬如此寺钟方其未撞时声固在也伊川喜曰且更涵养朱文公在同安夜闻钟鼓声聴其一声未絶而此心已自走作因此警惧乃知为学须専心致志先儒于钟声之入耳体察如此东坡策别均戸口曰当成康刑措之后其民极盛之时九州之籍不过千三万四千有余夫地以十倍而民居其一按晋书地理志民口千三百七十一万四千九百三十三盖周之盛也吴仁杰盐石新论取潜夫论洗金以盐攻玉以石土牛之法以嵗之干色为首支色为身纳音色为腹以立春日干色为角耳尾支色为胫纳音色为蹄景祐元年以土牛经四篇颁天下丁度为序黄石公记云黄石镇星之精也黄者镇星色也石者星质也东坡以圮上老人为隠君子成都石经孟蜀所刻于唐高祖太宗之讳皆缺画范鲁公相本朝其诫子姪诗曰尧舜理曰深泉薄冰犹不忘唐也刘梦得曰于窃鈇而知心目之可乱于掇蜂而知父子之可问于拾煤而知圣贤之可疑东坡辩策问奏札引之而改掇蜂一句云于投杼而知母子之可疑于拾煤而知圣贤之可惑晁文元公平生不喜术数之説术者尝以三命语之公曰自然之分天命也乐天不忧知命也推理安常委命也何必逆计未然乎慈湖先生谓真文忠公曰希元有志于学顾未能忘富贵利达何也公莫知所谓先生曰子尝以命讯日者故知之夫必去是心而后可以语道张文潜寓陈杂诗言颜平原事误以卢杞为元相国李长吉有春归昌谷诗张文潜春游昌谷访长吉故居云惆怅锦囊生遗居无复处唐六典注崔寔正论云熊经鸟伸延年之术故华陀有六禽之戱魏文有五搥之锻后汉华陀𫝊云五禽诗释文草木疏云葑芜菁也郭璞云今菘菜也案江南有葑江北有蔓菁相似而异张文潜诗芜菁至南皆变菘菘美在上根不食瑶簮玉荀不可见使我每食思故国司空表圣题东汉𫝊后有取于陈太丘之容衆郭有道之诱人此表圣所以自处也化书曰奢者富不足俭者贫有余奢者心常贫俭者心常富季元衡俭説曰贪饕以招辱不若俭而守亷干请以犯义不若俭而全节侵牟以聚仇不若俭而养福放肆以逐欲不若俭而安行皆要言也荀悦申鉴曰覩孺子之驱鸡而见御民之术孺子之驱鸡急则惊缓则滞驯则安许浑诗遯迹驱鸡吏司马公时至独乐园危坐读书堂尝云草妨步则薙之木碍冠则芟之其他任其自然相与同生天地问亦各欲遂其生耳张文潜庭草诗云人生羣动中一气本不殊奈何欲自私害彼安其躯亦此意也观此则见周子窓前草不除之意王涣之曰乗车常以颠坠处之乗舟常以覆溺处之仕宦常以不遇处之无事矣此言近于达者民不可与虑始商鞅之变法也百姓何足与议董卓之迁都也咈百姓以从己欲其效可睹矣后魏温子昇阊阖门上梁祝文云惟王建国配彼太微大君有命高门启扉良辰是简枚卜无违彫梁乃架绮翼斯飞八龙杳杳九重巍巍居宸纳祜就日垂衣一人有庆四海爰归此上梁文之始也真文忠公曰仁义足以包寛严而寛严不足以尽仁义傅𤣥席铭左端曰闲居勿极其欢右端曰寝处毋忘其患左后曰居其安无忘其危右后曰惑生于邪色祸成于多言冠铭曰居高无忘危在上无忘敬惧则安敬则正被铭曰被虽温无忘人之寒无厚于己无薄于人梁元帝孝徳𫝊天性讃曰欲报之徳不可方思涓尘之孝河海之慈即孟东野寸草报春之意苏子由记杉谓求之于人盖所谓不待文王而兴者陈同甫之言梅也亦然汉桓永寿二年戸一千六百七万七千九百六十至晋武太康元年平吴戸止二百四十五万九千八百四隋文开皇中戸八百七十万至唐高祖武徳初戸止二百余万高宗永徽初戸仅及三百八十万𤣥宗天寳末戸八百九十一万四千七百九至肃宗干元三年戸止一百九十三万三千一百三十四兵祸之惨如此刘梦得何卜赋云同涉于川其时在风㳂者之吉泝者之凶同蓺于野其时在泽伊穜之利乃稑之厄东坡诗耕田欲雨刈欲晴去得顺风来者怨本此意隋炀帝谓萧后曰侬不失为长城公卿不失为沈后长城公谓陈后主沈后者后主之沈后也通鑑释文以沈音沈谓沈湎之后误矣曾旼字彦和为书解朱文公吕成公皆取之馆阁书目书讲义博士曾肢等解盖误以为肢伐吴之役利获二俊张华之称陆机云也平齐之利唯在于尔周髙祖之喻李徳林也机云于河桥之役与王师为敌其不忠大矣徳林愿以死奉杨坚复以所以事齐者事周矣二国何利焉是以持国必崇名节持身必守行谊録异𫝊曰周时尹氏贵盛五叶不别㑹食数千人遭饥荒罗鼎作粥春秋书尹氏讥世卿然能与周同盛衰者亦有家法维持之也近世纪舆地者谓尹吉甫蜀人为作清风堂其谬妄甚矣物则秉彛之诗吉甫庶几知道者而不能察掇蜂之谗能知而不能行也王羲之𫝊论师宜悬帐之竒以衞恒四体书序考之悬帐乃梁鹊书非师宜官书也説文朋及鹏皆古文凤字宋玉曰鸟有凤而鱼有鲲荘子音义崔譔云鹏音凤王巾字简栖作头陀寺碑説文通释以为王屮封禅七十二家管夷吾所记者十有二孟献子友五人孟子所忘者三记诵之学勿强其所不知集古録李阳冰记云城隍神祀典无之吴越有尔按北齐慕容俨镇郢城城中先有神祠俗号城隍神则唐以前已有之唐子西採藤曲鲁人酒薄邯郸围西河渡桥南越悲集古録汉袁良碑云当秦之乱隠居河洛高祖破项实从其册天下既定还宅扶乐欧阳公云盖不知为何人也愚按高祖纪三年汉王自成臯入关收兵欲复东辕生説汉王曰汉与楚相距荥阳数嵗汉常困愿君王出武关项王必引兵南走王深壁令荥阳成臯间且得休息使韩信等得辑河北赵地连燕齐君王乃复走荥阳如此则楚所备者多力分汉得休息复与之战破之必矣汉王从其计出军宛叶间此即辕生也汉华山庙碑武帝立宫曰集灵殿曰存僊门曰望僊欧阳公云集灵宫他书皆不见惟见此碑按汉地理志京兆华阴县太华山在南有祠集灵宫武帝起公偶未之攷耳容斋五笔石尤风引陈子昂戴叔伦司空文明诗意其为打头逆风也李义山诗作石邮杨文公诗亦作邮古者有常心曰士无常心曰民为己曰君子儒为人曰小人儒善利之间而舜跖分焉服言行而尧桀异焉仁义之心存与不存而人禽别焉懔乎其可惧也夫尚志谓之士行已有耻谓之士否则何以异乎工商特立独行谓之儒通天地人谓之儒否则何以异乎老释困而不学则下民尔待文王而兴则凡民尔无其实而窃其名可以欺其心不可以欺其乡古者重长幼之序齿幼位卑而名韦杨二君李翺所以戒朱载言也后生不称前辈字刘元城所以称马永卿也李希烈之党有韩霜露朱泚之党有李日月逆俦之无天甚矣柳芳论氏族曰氏于事则巫乙匠陶按风俗通乙当作卜明州开元二十六年置讫于唐末凡五乱寳应元年袁鼌陷明州一也贞元十四年明州将栗锽杀其刺史卢云以反二也干符四年王郢陷明州三也中和元年鄮贼钟季文陷明州四也景福元年明州将黄晟自称刺史五也通鑑浙西节度使裴璩败王郢在干符四年闰二月纪乃谓三年七月当从通鑑璩字挺秀见世系表孟子曰舜跖之分利与善之间也萧望之曰尧桀之分在于义利而已范文正公谓刘禹钖柳宗元吕温数人坐王叔文党贬废不用𫝊称叔丈引禹钖等决事禁中及议罢中人兵权牾俱文珍辈又絶韦臯私请欲斩刘辟其意非忠乎臯衔之揣太子意请监国而诛叔文唐书芜駮因其成败而书之无所裁正韩退之欲作唐一经诛姦䛕于既死发潜徳之幽光岂有意于诸君子乎淮南子老子学商容见舌而知守柔文子云学常枞唐百官志守宫令席寿三年毡寿五年褥寿七年北齐择卢思道之诗得八首人称八米卢郎或谓米当为采徐锴云八米以稻喻之若言十稻之中得八粒米也燕丹子荆轲曰高欲令四三王下欲令六五霸陆机𫝊云弟云尝与书曰君苖见兄文辄欲焚其笔砚君苖未知氏姓攷之云集有与平原书云前登城门意有怀作登台赋极未能成而崔君苖作之聊复成前意始知其为崔君苗也文心雕龙云士衡才优而缀辞尤烦士龙思劣而雅好清省今观士龙与兄书曰往日论文先辞而后情尚絜而不取色泽兄文章高逺絶异然犹皆欲微多但清新相接不以此为病耳若复令小省恐其妙欲不见云今意视文乃好清省欲无以尚意之至此乃出自然车永茂安外甥石季甫见使为鄮令便道之职茂安与陆士龙书曰老人及姊自闻此问不能复食姊昼夜号泣举家惨蹙昨全伯始有一将来是句章人具説此县既有短狐之疾又有沙害人闻此消息倍益忧虑足下可具示土地之宜企望来报士龙荅书曰县去郡治不出三日直东而出水陆并通西有大湖广纵千顷北有名山南有林泽东临巨海往往无涯氾船长驱一举千里北接青徐东洞交广海物惟错不可称名遏长川以为陂燔茂草以为田火耕水种不烦人力决泄任意高下在心举锸成云下锸成雨既浸既润随时代序官无逋滞之谷民无饥乏之虑衣食常充仓库恒实荣辱既明礼节甚备为君甚简为民亦易季冬之月牧既毕严霜陨而蒹葭萎林鸟祭而罻罗设因民所欲顺时游猎结罝绕冈宻罔弥山放鹰走犬弓努乱发鸟不得飞兽不得逸真光赫之观盘戏之至乐也若乃断遏海浦隔截曲隈随潮进退采蜯捕鱼鳣鲔赤尾䱟齿比目不可纪名鲙鰡鳆炙䱥鯸烝石首臛真东海之俊味肴膳之至妙也及其蜯蛤之属目所希见耳所不闻品类数百难可尽言也昔秦始皇至尊至贵前临终南退燕阿房离宫别馆随意所居沈纶泾渭饮马昆明四方奇丽天下珍玩无所不有犹以不如吴㑹也乡东观沧海遂御六军南巡狩登稽岳刻文石身在鄮县三十余日夫以帝王之尊不惮尔行季甫年少受命牧民武城之歌足以兴化桑弧蓬矢丈夫之志经营四方古人所叹何足忧乎且彼吏民恭谨笃慎敬爱官长鞭朴不施声教风靡汉吴以来临此县者无不迁变尊大人贤姊上下当为喜庆歌舞相送勿为虑也茂安又荅曰于母前伏读三周举家大小豁然忘愁足下此书足为典诰虽山海经异物志二京三都殆不复过也恐有其言能无其事耳愚谓士龙之书笔势纵放真竒作也可以补四明郡乗之阙遗故详着之荀子曰正其衣冠齐其颜色嗛然而终日不言是子夏氏之贱儒也荀卿之讥毁过矣然因其言可以见子夏门人之气象秦之破楚也王翦至蕲南杀其将军项燕楚之灭秦也陈涉起于蕲大泽中同此地也出尔反尔天道昭昭矣东坡观棊诗谁与棊者墨君堂记虽微与可天下其孰不贤之皆用檀弓文法论语迅雷风烈必变错综成文春与猿吟兮秋鹤与飞本于此非始于吉日辰良徐仲车谓尊官重禄人之所好也安肯曰吾不才吾辱其位甚者亡人之国危人之天下不顾也郑綮可谓知其量矣后村诗谓未必朱三能跋扈祇因郑五欠经纶朱温之簒崔柳诸人之罪也于郑綮何议焉宁宗阁名曰寳章至和二年五台山真容院太宗御书阁已曰寳章矣水经注方城西有黄城山是长沮桀溺耦耕之所有东流水则子路问津处尸子曰楚狂接舆耕于方城善读书者或曰此法当失或曰一巻足矣奚以多为或不求甚解或务知大义不善读者萧绎以万巻自累崔儦以五千巻自矜房法乘之不治事卢殷之资为诗庙堂二字见汉徐乐𫝊云修之庙堂之上而销未形之患梅福𫝊云庙堂之议非草茅所当言也刘向九叹云始结言于庙堂王逸注言人君为政举事必告宗庙议于明堂欧阳公记醉翁亭用也字荆公志葛源亦终篇用也字盖本于易之杂卦韩文公铭张彻亦然东坡钟子翼哀辞以四言间七言学荀子成相诗伐檀毛氏𫝊云风行水成文曰涟老泉谓风行水上涣此天下之至文也本于此南丰诗称昌黎之文云并驱六经中独立千载后周恭叔跋秦玺文曰呜唿斯乎是尝去诗书以愚百姓者乎是尝聴赵高以立胡亥者乎是尝杀公子扶苏与蒙恬者乎是尝教其君严督责而安恣睢者乎使其玺不得𫝊者斯人也而其刻画吾忍观之哉李微之曰秦玺者李斯之鱼虫篆也其围四寸至汉谓之𫝊国玺迄于献帝所寳用者秦玺也歴代皆用其名永嘉之乱没于刘石永和之世复归江左者晋玺也太元之末得自西燕更涉六朝至于隋代者慕容燕玺也刘裕北伐得之关中歴晋暨陈复为隋有者姚秦玺也开运之乱没于耶律女真获之以为大寳者石晋玺也盖在当时皆误以为秦玺而秦玺之亡则已久矣受寳之礼始于元符再行于嘉定皇帝恭膺天命之寳至道三年真宗即位制之其后凡嗣位则更制干兴元年仁宗即位嘉祐八年英宗即位至神哲徽皆制是寳嘉定十四年京东河北节度使贾涉缴进皇帝恭膺天命之寳及元符三年御命之寳及元符三年御府寳图一册镇江都统翟朝宗以玉检来上其文若合符契又得受命于天既寿永昌玉玺于是礼官奏受寳之礼献之宗庙明年正月朔旦御大庆殿受寳奉安天章阁玺也而更为寳匦也而更为检古者太史奉讳恶岂有是哉祖宗之制不以武人为大帅専制一道必以文臣为经略以总制之咸淳末徳祐初卖降恐后者多武人也其后文臣亦卖降矣后汉应劭有汉官卤簿图晋有卤簿图卤簿仪齐有卤簿仪陈有卤簿图唐有大驾卤簿一卷王象画卤簿图景徳二年王钦若上卤簿记三巻天圣六年宋绶上卤簿记十巻景祐五年绶取旧编益新制上卤簿图记十巻政和七年诏改修宣和元年书成三十三卷饰以丹采益详备矣赵安仁作戴斗怀柔録王晦叔作戴斗奉使録戴斗谓北方击壤周处风土记云以木为之前广后鋭长尺三寸其形如履先侧一壤于地遥于三十四步以手中壤击之中者为上象山先生曰古者无流品之分而贤不肖之辨严后世有流品之分而贤不肖之辨畧司马相如谕巴蜀檄曰父兄之教不先子弟之率不谨寡亷鲜耻而俗不长厚也汉时有此议论三代之流风遗俗犹存也羣居终日言不及义而险薄之习成焉饱食终日无所用心而非僻之心生焉故曰民劳则思思则善心生寤寐无为泽陂之诗所以刺也刘之道上李肃之纳拜书曰古之君子一言语而礼义明一施设而风俗厚如释之进王生之韈而汉世重名如裴度当李愬之谒而蔡人知礼晁景迂曰博之以五经而约之以孝经论语博之以太史公欧阳公史记而约之以资治通鑑康节先生曰二十嵗之后三十嵗之前朝经暮史昼子夜集学者当以此为法夫子雅言诗书执礼而性与天道高弟不得闻程子教人大学中庸而无极太极一语未尝及巧言为辩文子为学宋景文云此后魏北齐里俗伪字也庾信哀江南赋章蔓枝以毂走宫之奇以族行吕氏春秋中山之国有夙繇者智伯欲攻之铸大钟方车二轨以遗之夙繇之君将迎钟赤章蔓枝谏不用断毂而行至卫七日而夙繇亡宋次道春明退朝録晁子止昭徳读书志攷之东京记朱雀门外天街东第六春明坊宋宣献公宅本王延徳宅宣徳门前天街东第四昭徳坊晁文元公宅致政后辟小园号养素园多閲佛书起宻严堂吕氏春秋伊尹奔夏三年反报于亳曰桀迷惑于末嬉好彼琬琰注云琬当作婉婉顺阿意之人或云美玉按纪年云桀伐岷山得二女曰琬曰琰斵其名于苕华之玉苕是琬华是琰新序介子推曰谒而得位道士不居也盖谓有道之士汉京房𫝊道人亦谓有道之人元和郡县志楼观本周康王大夫尹喜宅也穆王为召幽逸之人置为道士太霄经以尹喜为尹轨又谓平王东迁洛邑置道士七人按汉郊祀志注汉宫阁疏云神明台高五十丈上有九室常至九天道士百人盖自武帝始也穆王平王事不可攷道书有赤明上皇无极永寿之号后周甄鸾着笑道论曰古先帝王立年无号至汉武帝始建元后王因之上皇之号可笑之深林灵素作神霄箓自公卿以下羣造其庐拜受独李纲傅崧卿曾几移疾不行傅奕排释氏谓中国幻夫模象荘老以文饰之宋景文作李蔚𫝊賛亦云华人之谲诞者又攘荘周列御冦之説佐其高然则释氏用老荘之説也非老荘与释氏合也朱文公谓佛家窃老子好处道家窃佛家不好处愚尝观姚崇诫子孙曰道士本以𤣥牝为宗而无识者慕僧家之有利约佛教而无业斯言当矣致堂谓经论科仪依倣佛氏而不及者自杜光庭为之攷诸姚崇之言则非始于光庭也北斗经引居其所而衆星共之误以北辰为北斗盖近世依託为之鹤山云旁行敷落之教旁行见汉西域𫝊敷落见度人经汉罽賔𫝊塞种分散颜师古注即所谓释种按増一阿含经四河入海无复河名四姓为沙门皆称释种石林叶氏云晋宋间佛学初行其徒犹未有称僧通曰道人其姓皆从所受学如支遁本姓关学于支谦为支帛道猷本姓冯学于帛尸梨宻为帛是也至道安始言佛氏释迦今为佛子宜从佛氏乃请皆姓释唐囘鹘𫝊元和初始以摩尼至其法日晏食饮水茹荤屛湩酪可汗常与共国説斋谓老荘之学盛于魏晋以召五胡之乱而道释之徒皆自胡人崇尚遂盛于中国诚齐谓伊川之民被髪以祭君子已忧其戎汉之君志荒而妖梦是践吾民始夷乎言祝乎首以为好此五胡耶律之先驱也朱黼曰三代以上不过曰天而止春秋以来一变而为诸侯之盟诅再变而为燕秦之仙怪三变而为文景之黄老四变而为巫蛊五变而为灾祥六变而为符谶人心泛然无所底止而后西方异説乗其虚而诱惑之晋语西方之书有之曰怀与安实疚大事注诗云西方之人谓周也愚谓西方之书盖周志之类列子仲尼篇西方之人有圣者李知几谓意其説佛也皇天大纪论曰当周昭王时西方有杰戎穷幻驾空説通歴云孝王元年佛入湼槃唐六典註谓释迦生当周荘王九年鲁荘公七年二説不同王简栖头陀寺碑周鲁二荘亲昭夜景之鉴注云鲁荘七年夜明佛生之日也瑞应经四月八日夜明星出时佛从右胁坠地即行七步按春秋荘公七年夏四月辛卯夜恒星不见正义曰于是时周之四月则夏之仲春杜氏以长歴校之知辛卯是四月五日也以是攷之夜明星不见乃二月五日非四月八日也盖陋儒之佞佛者𫝊㑹为此説潏水云梵书有修多罗谶言释氏之教兴废则谶书其来逺矣梁观国有议苏文五巻駮其羽翼异端者或问地狱之事于真文忠公公曰天道至仁必无惨酷之刑神理至公必无贿赂之狱李寿翁曰性命之理死生之故鬼神之情状易尽之矣曷为求之它通典唐有符祅正谓之视流内永嘉张淳忠甫曰今之仕皆非古之道是以虽贫而不愿禄问其説曰始至则朝拜遇国忌则引缁黄而荐在天之灵皆古所无也道家云真人之心若珠在渊衆人之心若瓢在水真文忠云此心当如明镜止水不可如藁木死灰东魏檄梁曰毒螫满怀妄敦戒业躁竞盈胸谬治清浄可谓切中其膏肓矣诚斋诗云梵王岂是无甘露不为君王致蜜来曽景建云此身已属侯丞相谁办金钱赎帝归唐有代宗即世宗也本朝有真宗即𤣥宗也皆因避讳而为此号祥符中以圣祖名改𤣥武为真武𤣥枵为真枵崇文总目谓太𤣥经曰太真经若迎真奉真崇真之类在祠宫者非一其末也目女冠为女真遂为靖康之兆张文潜云尝读宣律师𫝊有一天人説周穆王时佛至中国与列子所载西极化人之事略同不知寓言耶抑实事也愚谓此释氏剽袭列子之言非实事也垂老抱佛脚孟东野读经诗也东坡宸奎阁碑铭神耀得道非有师𫝊出八师子经佛在舍卫国祇树给孤独园时有梵志来诣佛所质疑曰佛所事者何师佛曰吾前世师其名难数吾今自然神耀得道非有师也放翁载长芦宗赜师颂云天生三武祸吾宗释子还家塔寺空应是昔年崇奉日不能清俭守真风三武谓魏太武周武帝唐武宗也愚尝观山谷开先院修造记曰夫沙门法者不住资生行乞取足日中受供林下託宿故赵州以断薪续禅牀宴坐三十年药山以三篾绕腹一日不作则不食今也毁中民十家之产而成一屋夺农夫十口之饭而饭一僧不已泰乎夫不耕者燕居而玉食所在常千数百是以有㑹昌之籍没穷土木之妖龙蛇虎豹之区化为金碧是以有广明之除荡山谷之言至矣宗赜以浮屠氏而能为此言其墨名而儒行者与儒之教以万事为实释之教以万法为空北齐文宣勅道士剃发为沙门徽宗令沙门冠簮为徳士其相反如此世説王丞相拜扬州因过胡人前弹指云兰阇兰阇后周武帝废佛道教其子天元复之唐高祖废浮屠老子法其子太宗复之天元不足论也太宗亦为之何哉西山先生题杨文公所书遗教经曰学佛者不繇持戒而欲至定慧亦犹吾儒舍离经辩志而急于大成去洒埽应对而语性与天道之妙跋普门品曰此佛氏之寓言也昔唐李文公问药山禅师曰如何是黑风吹船飘落鬼国师曰李翺小子问此何为文公怫然怒形于色师笑曰发此瞋恚心便是黑风吹船飘落鬼国也药山可谓善启发人矣以此推之则知利欲炽然即是火坑贪爱沈溺便为苦海一念清净烈燄成池一念警觉船到彼岸灾患纒縳随处而安我无怖畏如械自脱恶人侵凌待以横逆我无忿嫉如兽自犇读是经者作如是观则知补陀大士真实为人非浪语者钱文季维摩庵记云维摩诘非有位者也而能视人之病为己之病今吾徒奉君命食君禄乃不能以民病为己责是诘之罪人也邓志宏曰丹霞御寒则烧木佛徳山説法则彻塑象禅教之判其来已久余谓浮屠氏之有识者犹不以是为事而学校乃以土木为先吾儒之道其然乎通鑑考异云㑹要元和二年薛平奏请赐中条山兰若额为太和寺盖官赐额者为寺私造者为招提兰若杜牧所谓山台野邑是也困学纪闻卷二十困学纪闻跋右厚斋王先生困学纪闻二十卷先生讳应麟字伯厚自号深宁叟曰厚斋云者乡人门弟子尊敬之者为之也先生平日多着述是编于经𫝊子史各有攷据评证于后学足益见闻得锓诸梓则其益博其𫝊逺工费浩事未得遂泰定二年冬十月淛东道宪司官行部涖止肃访之暇询及是书谓未有刋本为学校欠事翰林学士袁先生亦専举明为宜𫝊逺惠后学于是具辞申请之于总府转逹于宪司宣慰司都元帅府咸是所请乃鸠工度费于学储给焉工食之粟则翰林学士𡊮先生倡助之本学官及岱山长共助以足其用凡书者刋者董者观者莫不以是编得𫝊为大喜幸翕然集事嗟夫王先生所为书久不有所遇一旦得锓诸梓王先生之志卒以遂此盖遇鉴识之明主张之力作成之功而然也刋书成谨识卷末俾观是书而有得者知所自云泰定二年十二月癸卯庆元路儒学教授吴郡陆晋之叙康熙戊午己未间家大人应博学鸿词之荐入都时宇内名宿鳞集而家大人以博物洽闻精于攷据经史独为诸君所推重过从质疑殆无虚日或有问説部书最便观者谁第一家大人曰其宋王尚书困学纪闻乎近常熟顾仲恭以演繁露并称非其伦也由是海内始知尊尚此书其后家大人返里门逺近从游者各以此书来请丹黄大人皆应之不厌然其本特万歴间刻者不如咏家所蔵庆元路本出尚书两孙厚孙宁孙手最胜大人自壮至老手自校雠不啻五六过讹者正之遗者补之常谓咏曰茍无讹可正无遗可补天下之能事毕矣虽古人撰着臻此亦难嵗丁丑大人间游江阴从一故家得断烂钞本以归较多二十七条其辞简而义精非尚书万万不能为也又检王子充序水经歴引尚书言有云江水东迳永安宫南五十一字刋本钞本都失去因知子充当日所见本尤完善亟为増入叹惋者累日其用心之勤如此咏以端忧多暇请鸠工授梓大人复自矻矻者弥月乃手之而喜曰续古人之慧命启来学之博闻其在斯乎夫校定书籍故非易自刘向扬雄方称此职世岂有其人哉要事求有据不敢凭臆以决亦可矣小子纪其縁起庶以正世之君子咏遂拜而书之康熙三十七年嵗在戊寅六月望日男咏谨识