周易玩辞集解提要钦定四库全书经部一周易玩辞集解易类提要等谨案周易玩辞集解十卷国朝查慎行撰慎行字初白号悔余海宁人康熈癸未进士官翰林院编修慎行受业黄宗羲故能不惑于图书之学卷首河图説二篇一谓河图之数圣人非因之以作易乃因之以用蓍自汉唐以下未有列于经之前者一谓河图出于䜟纬而附以朱子亦用河图生蓍之証次为横图圆图方图説论其顺逆加减奇偶相错之理次为卦变説谓卦变为朱子之易非孔子之易次为天根月窟考列诸家之説凡六而以为老氏性命双修之学无闗于易次为八卦相错説谓相错是对待非流行又谓相错只八卦四卦相错次为羣卦説二一论十二月自然之序一论阴阳升降不外干坤次为中爻説以孔颖达用二五者为是次为中爻互体説谓正体则二五居中互体则三四居中三四之中由变而成次为广八卦説谓説卦取象不尽可解当阙所疑其言皆明白笃实足破外学附㑹之疑经文次序用注疏本干卦之未有注曰按胡云峯本义通释干坤二卦自文言起至末别为一卷编在説卦之前窃意本义原本当如是而通释遵之今原本不复见矣云云盖未见刘㝐刻本者㝐之旧刻圣祖仁皇帝特命开雕慎行侍直内廷何以未见颇不可解然其説经则大抵醇正而简明在近时讲易之家特为可取焉干隆四十四年正月恭校上总纂官纪昀陆钖熊孙士毅总校官陆费墀原序周易玩辞集解原序慎行童而读易白首而未得其解也则仍于圣人之辞求之始而玩卦辞爻辞继而玩彖传大小象辞务于圣人之辞字字求着落诠释其求诸经文而不得必先考之注疏复参以诸儒之说不敢偏徇一解亦非敢妄立异同平心和气惟是之归管窥蠡测亦间附一二雍正甲辰三月既朢查慎行识时年七十有五卷首钦定四库全书周易玩辞集解卷首翰林院编修查慎行撰河图说一注易之家自汉唐以下未有列图于经之前者朱子指河图为圣人作易之由独创此例后来科举之学遵用本义遂无敢异辞愚据系传攷之窃谓河图之数圣人非因之以作易乃因之以用蓍者也上系第九章程子移天地之数于大衍之前本义云大衍之数五十以河图中宫天五乘地十得之则朱子固以河图为蓍数所从出矣不知于十一章何复指为作易之由观本章经文首云天生神物末云河出图洛出书明是先有蓍龟后有图书天之生蓍以为易用河之出图列象以示蓍之用圣人则之者因图象而立揲蓍之法也所以下文接云易有四象在图为七八九六在易为阴阳老少其数适相符圣人倚图之中数用蓍衍之自八卦而六十四卦三百八十四爻参伍错综以尽其变图与卦爻遂相为用而不废然则河图之出造化所以通蓍卦之变耳若论图象五十居中一二三四为位六七八九为数止有四象初无八卦也盖易有易之四象图有图之四象以七八九六合于阴阳老少而卦之变以出而蓍之用以神顾在伏羲画卦之初止是一竒一偶于竒上再加一竒一偶于偶上再加一竒一偶两仪四象天造地设不假安排布置岂待立河图于前规仿而画卦乎夫画卦之由吾夫子固明言之矣仰观天俯察地近取身远取物于是始画八卦果若河图为作易之由夫子何不云观河图而画卦乎夫子所不言者愚不敢信也夫子所明言者愚不敢悖也河图说二客有难余曰因图画卦夫子所不言固已然则朱子之臆说乎曰非也其说出于刘歆衍于纬书而传于邵氏朱子特笃信弗疑焉尔按汉书五行志刘歆以虙羲受河图则而画之八卦是也春秋纬云河图龙发礼纬含文嘉云伏羲德合上下地应以河图洛书则而象之乃作八卦孔氏刘氏郑氏因以河图为八卦东汉尚䜟纬其说相沿无足怪者厥后韩康伯注系传削而弗采也孔疏虽杂引衆说初不列图于经也周子于易发太极之义第云圣人之精画卦以示于河图无一言也欧阳公深以龙马神龟为不经尝力辟之程子云无河图八卦亦须画陆象山曰河图属象非作易之㫖袁枢仲亦疑河图为后人伪作独朱子坚信纬书之说于河图析四方之合以为干坤坎离补四隅之空以为兑震㢲艮此与后世纳卦家以文王八卦纳入洛书者何异哉盖朱子于易不宗程而宗邵邵氏之学则传自陈希夷朱子亦自谓先天后天图其说皆出邵氏而康节之子伯温作经世辨惑谓希夷学易止有一图以寓阴阳消息之数与卦之生变则似河图亦传自希夷者但自希夷以前皆为方士所授受至希夷传穆伯长伯长传李挺之挺之传邵尧夫本义宗邵始举图归诸易耳善乎归熙甫之言曰河出图洛出书此大传之所有也通干流坤天苞地符之文非大传之所有也以彼之名合此之迹不与大易同时不藏于博士学官千载之下忽出于山人野客私相付受虽其说自以为无所不通然有易则无图可也或者又援论语河不出图之言以相证此尤傅㑹之甚者天下岂有河图既出复有一河图哉使后之图不异乎前则何烦复出使前之图有异乎后是两河图矣夫子吾已矣夫之叹盖在莫年即明王不兴天下孰能宗予之意如谓易因图作则前圣人既作易矣河图复出夫子又将作一易耶余既作河图说复细阅朱子全书其中数条有与鄙见相发明者因摘附于左按语录云仰观俯察远取近取安知河图非其中一事玩此条则与河图为作易之由朱子已似稍变矣又感兴诗云羲皇古神圣妙契一俯仰不待龙马图人文已宣朗畣王伯礼书云太极两仪四象八卦伏羲画卦之法也玩此二条则作易之由朱子亦自谓不因河图矣又与郭沖晦书云七八九六所以谓阴阳老少者其说本于图书定于四象大抵图书七八九六之祖也玩此条则蓍数出于河图朱子固尝言之矣元儒胡云峰说易专宗本义然于说卦第十章谓以一索再索为揲蓍求爻乃朱子未改定之笔愚亦谓因图作易之说详着于启蒙得毋行世最蚤晚年于本义遂不复改定欤慎行年且七十方有志学易上无师承旁无朋友之讲习间有所疑求诸注疏程朱而未能释然者或从先儒语录参稽得之意在攷信而已管窥锥指易道至大何所不容纵受嗤于衆目冀不获戾于先圣尔横图圆图方图说伏羲六十四卦次序横图凡八层一分二二分四四分八八分十六十六分三十二三十二分六十四以干始以坤终中分复姤二卦阳起于复阴起于姤阴阳交错位置天然莫不从一分两中出康节谓犹根之生榦榦之生枝明道谓加一倍法此图尽之矣方圆二图形体虽殊大要不离乎此圆图左阳右阴一顺一逆皆从中起左自复数右自姤数歴四卦而为震㢲又自震左数自㢲右数歴八卦而为坎离自离左数自坎右数歴八卦而为艮兑自兑左数自艮右数歴八卦而为纯干纯坤其次序与横图相合方图自下而上有逆无顺亦从中起由震一阳次离兑之二阳而成干之三阳由㢲一阴次坎艮之二阴而成坤之三阴其分六十四卦叠为八层者第一层即横图自干至泰八卦也第二层即自履至临八卦也第三层即自同人至明夷八卦也第四层即自无妄至复八卦也推而至第八层即横图中自否至坤八卦也王鲁斋云中断横图左右回环是为圆图八叠横图是为方图薛敬轩云三图竒偶皆相对是已今合三图观之干得一而夬倍一而得大壮倍两而得泰倍四而得临倍八而得复坤得一而剥倍一而得观倍两而得否倍四而得遯倍八而得姤此是加一倍法初以六十四卦左右上下分之各三十二降而为十六由十六而八而四而二而一此是减一倍法盖卦顺往故以倍而加图逆来故以倍而减画卦者渐分渐多筮卦者愈求愈少反复其道互相发明也邵子又云月者日之影阴者阳之影以其彼此交错也然则偶者其竒之影乎横图之影𦂳相错者也圆图之影遥相错者也方图之影斜相错者也知顺逆加减之法又知竒偶相错之理而后可与观卦而后可与观图卦变说大传云爻者言乎变者也未有爻变而卦不变者上经三十卦反对者十二下经三十四卦反对者十六惟干坤颐大过坎离中孚小过八卦正反相同则反其竒偶以相配卦体既变爻则随卦而变三百八十四爻无一爻不变即无一卦不变无一卦不变则必皆有成卦之由所谓卦变者乃九六阴阳二老之交主占者临时而言作易时何曾有某卦自某卦来之说乎夫子于彖传或言上下或言来往或言内外或曰进而升或曰行而得位见于讼泰否随蛊噬嗑贲无妄大畜咸恒晋暌蹇解升鼎渐涣等十九卦朱子因指此十九卦为卦变今据他卦推之如比损益三卦亦曰上下井彖亦曰往来如屯以初上两爻互换则成观蒙以初上两爻互换则成临泰以初五两爻互换则成井否以三五两爻互换则成旅又如泰否二卦彼此互换亦可为四阴四阳之卦以初爻互换则为无妄为升以二爻互换则为讼为明夷以三爻互换则为临为遯以四爻互换则为大壮为观以五爻互换则为需为晋以上爻互换则为萃为大畜引伸触类两体中莫不有上下往来之象夫子何必举刚柔相易者一一明言卦变之由乎其于六十四卦中偶举上下往来之义言之于十九卦亦犹豫随等十二卦或言时义或言时用或止言时岂此外诸卦无时无义无用乎窃攷卦变之说昉于左氏演于虞仲翔而仲翔之释比卦曰师二上之五得位蜀才谓此本师卦动者惟一爻而已后李挺之为六十四卦相生图则临遯两卦自第二变以后主变之卦两爻皆动已失虞氏之传朱子因李氏之说别为卦变图凡一阴一阳之卦皆自复姤来二阴二阳之卦皆自临遯来三阴三阳之卦皆自泰否来四阴四阳之卦皆自大壮观来五阴五阳之卦皆自夬剥来本取一卦之中刚柔相易两爻往来者也乃其释十九卦则又不然有取诸一卦者有取诸两卦者有云上自某卦来下自某卦来又自某卦来取诸三卦者非特与虞李两家不合即朱子亦自变其图说矣凡卦以上体为外下体为内自外而内者为下为来自内而外者为上为往此易之通例也而无妄之刚自外来本义谓卦自讼而变九自二而来居初初与二同在内卦可谓之自外来乎此尤与经显然不合者胡云峰为之说曰或谓外卦为干震之刚自干来本义固未尝言也其余或两爻互易并居内体而曰上曰往并居外体而曰下曰来愚于各体辨之详矣薛河东以卦变为孔子之易愚窃谓卦变乃朱子之易也又按程传谓卦变皆自干坤来而辟古注贲自泰来之说然据其所称干坤者皆三画卦即㤗否所分上下二体之干坤也下干上坤非泰而何朱子谓依程子变法则于四阴四阳之卦难通愚谓若依本义杂引两爻三爻以证一卦之变亦何难通之有似未可是此而非彼也故余于双溪王氏之言易独有取焉曰卦变之说存而勿论可也天根月窟考康节以先天图为伏羲之方位创为天根月窟之说其诗有云干遇㢲时观月窟地逢雷处见天根苏君禹解之云复为天根阳含阴也姤为月窟阴含阳也愚攷先儒有以八卦言者指坤震二卦之间为天根指干㢲二卦之间为月窟程前邨谓天根在卯离兑之中月窟在酉坎艮之中有以十二辟卦言者则以十一月为天根五月为月窟是已康节又有诗云天根月窟闲来往三十六宫都是春所谓三十六宫者其说凡六以八卦言者三干一兑二离三震四㢲五坎六艮七坤八之次序积数为三十六又以干一对坤八兑二对艮七离三对坎六震四对㢲五积四九之数为三十六又干画三坤画六震坎艮画各五㢲离兑画各四统计八卦阴阳之画亦三十六以六十四卦言者三朱子曰卦之不易者有八反易者二十八合之成三十六方虚谷曰复起子左得一百八十日姤起午右得一百八十日一旬为一宫三百六十日为三十六宫周海门曰其往也由姤而遯而否而观而剥而坤其来也由复而临而泰而大壮而夬而干每卦六爻六卦往来共三十六以辟卦言者一鲍鲁斋曰自复至干六卦阳爻二十一阴爻十五合之则三十六自姤至坤六卦阴爻二十一阳爻十五合之亦三十六阳爻阴爻总七十二以配合言故云三十六按以上诸说虽若各殊其以一阳生为天根以一阴生为月窟则无不同也象数论曰康节以天根为性月窟为命性命双修乃老子之学其理为易所不言故其数亦于易无与今第因邵氏之说而攷存之八卦相错说八卦相错邵氏谓伏羲先天之学干一兑二离三震四㢲五坎六艮七坤八此先天八卦方位也邵子又有诗云天地定位否泰反类山泽通气损咸见义雷风相薄恒益起意水火相射既济未济则又以否泰损咸恒益既济未济为八卦愚于此不能无疑焉按方位南与北对东与西对东南与西北对西南与东北对皆就三画卦对看未及重卦一阴对一阳二阴对二阳三阴对三阳妙在爻爻相错一与八错干坤也二与七错兑艮也三与六错离坎也四与五错震㢲也相错之象不在互易而在对待所以为先天若彼此互易则为后天之流行矣今据其说推之否泰互易天地无定位矣既济未济互易水火乃相射矣损咸恒益互易一阴对二阴一阳对二阳矣不但方位变迁且与经文不合邵子又云八卦相交而成六十四卦愚谓合观下文只是八卦用顺逆方得相错干兑离震前四卦为往㢲坎艮坤后四卦为来往者顺干一至震四皆用顺数来者逆㢲五至坤八皆用逆数数往者之顺而知来者之逆所以㢲五不次于震四而次于干一若㢲五即次震四之后则八卦不相错矣相错祇就八卦言似不当说到六十四卦蔡虚斋云以顺逆分判八卦八卦之位既定则一卦各管一卦而六十四卦在其中矣不可以相错者为六十四卦皆逆数也先儒固有言之者矣亦非某臆说也辟卦说一京房卦气以十二卦分配十二月其源发于子夏传所云极六位而反于坤之复其数七是也本义于纯阳纯阴二卦不注四月十月其余复临泰大壮夬五阳长卦姤遯否观剥五阴长卦皆分注云此某月之卦则是祖京房说也今按干坤而外上经泰否临观剥复六卦三十六画而阴之多于阳者十二下经遯大壮夬姤四卦二十四画而阳之多于阴者十二上经自泰正月临十二月复十一月皆阳月也则逆数已往自否七月观八月剥九月皆隂月也则顺推未来下经自遯六月姤五月皆阴月也则逆数已往自大壮二月夬三月皆阳月也则顺推方来此阴阳之多寡顺逆自然之序也辟卦说二十二辟卦在上经者八在下经者四其说亦详于邵氏以一歳之月一日之辰配一元之㑹一运之世皆十二也阳起十一月为复于辰为子十二月为临于辰为丑正月为泰于辰为寅二月为大壮于辰为卯三月为夬于辰为辰四月为干于辰为已阴起五月为姤于辰为午六月为遯于辰为未七月为否于辰为申八月为观于辰为酉九月为剥于辰为戌十月为坤于辰为亥十二月三十六旬分之则七十二候十二卦三十六阳分之则七十二画一阳之运息于复盈于干消于姤虚于坤此其大畧也按临卦辞曰至于八月有凶十二月分卦自文王始至京房卦气图以坎离震兑为四正卦主二至二分以六十卦分辟侯大夫卿而复临泰大壮夬干姤遯否观剥坤十二卦皆属于辟每爻各主一候此辟卦之名所由昉要而论之阴阳升降不外干坤十二画中辟者主也为之主者在内故也吾于辟卦益明干坤之理或问十二卦体但有干坤震巽艮兑而无坎离何也曰震巽一阳一阴坎离二阳二阴所以未便成三阴三阳者以离中有少阴而二阳分必至于兑则阴在外而二阳合始可进而成三阳之干坎中有少阳而二阴分必至于艮则阳在外而二阴合始可进而成三阴之坤复姤一阴一阳之后必合诸十六卦而后成二阳之临二阴之遯者正以其有坎离故也观夫子于治厯明时则独取诸坎离者其义不昭然乎中爻说中爻之义注疏与本义不同孔颖达分内外卦以二五为中爻朱子除初上二爻而取二三四五呉草庐则兼二说为正体二为内卦之中五为外卦之中互体三为内卦之中四为外卦之中今合六十四卦爻象辞观之言中者多在二五两爻惟复卦六四一爻益卦三四两爻则以三四为中行说者以为此互卦也因取左传庄公二十二年周史为陈侯筮遇观之否曰坤土也巽风也风行于土上山也杜元凯注云自二至五艮象为互卦占易之证凡卦爻所取象求之二体不得者求之互体往往得之非中爻不备其以此欤然观下文二与四同阴位用柔又贵得中四过中又以近五而多惧得中者二也三与五同阳位用刚不用柔而云柔危刚胜者指三也五则刚柔皆吉盖三四不中而二五中誉惧功凶之分由此据经文远近对五言贵贱以等言所谓中爻仍以二五为主但杂物撰德辨是与非则非中四爻互体不备耳中爻互体说邵子云卦用六爻干坤主之爻用四位坎离主之今据所谓先天圆图取为互法去其初上用中四位左方自干至复三十二卦右方自姤至坤亦三十二卦取而互之各得十六卦皆以两卦中四位相交而缩一卦实由六十四而三十二也盖自太极肇判气以成形由一以生二及夫两仪既奠则形交气感复合二而生一斯造化之机缄大易之精蕴也按其二体之序上则干一至坤八两两相对下则干一至坤八四运迭周自然而然条理不紊谁为之哉造化之自然也复以再互之左右各得八卦干坤既未四四相比共十六卦皆以四卦缩成一卦实由三十二而为一十六也夫造化以干坤坎离为主故再互之卦则干坤坎离具八体在下体则干离坤坎分先后以着先天之体在上体则坎干离坤明交错以终后天之用也再以十六卦互之则成干坤坎离否泰六卦盖干坤乃隂阳之纯气坎离得阴阳之中气否泰则阴阳之交合干坤为易之门于此不更可见哉统而言之子午当阴阳之极故两互而干坤之位皆不易所以定上下之位也卯酉当阴阳之中故一互而坎离为姤复再互则姤复归干坤而十六卦缩成两卦矣所云干坤为大父母坎离复姤为小父母以图按之其序如此然互体既分上下则上下亦有中位正体则二五爻居上下卦之中所以多誉多功互体则三四爻为内外卦之中所以多凶多惧三四之中乃由变而成故曰杂物撰德辨是与非则非中爻不备也吾邑张待轩先生极辟中爻互卦之非谓孔子云非中爻不备者初上两爻所不言中四爻备言之也二与四三与五乃总论中爻功位何尝谓二三四为一卦三四五为一卦乎广八卦说注疏于说卦取象字字分疏难免穿凿之病本义又失之太畧后学遂靡所折衷盖夫子推广八卦之象语大语小引伸触类初非义类可拘有从文周彖爻例者有自引大象例者又有于说卦别取象者云峯胡氏云周公以干为龙夫子以为马文王以坤为马夫子以为牛象之不必泥如此然而求取卦爻亦往往有合者如干为马则取诸大畜之良马逐内卦干体也巽为鸡则取诸中孚之翰音外卦巽体也坎为豕则取诸睽之豕负涂中爻互坎也离为雉则取诸旅之射雉外卦离体也兑为羊则取诸犬之牵羊外卦兑体又取诸大壮之羝羊中爻互兑也又如干为首于干卦用九得之坤为腹于明夷外卦六四得之震为足于大壮内卦初爻得之巽为股于咸中爻互卦得之坎为耳于噬嗑中爻互卦得之离为目于履中爻互卦又于归妹内卦九二得之艮为手于蒙外卦上九得之兑为口于咸外卦上六得之此外则有偏求卦爻而终不得其义者如坤卦辞言马爻辞言氷今则取为干象蒙言金夫困言金车鼎言金铉玉铉卦中无干体也此以干象言之坤文言言天𤣥地黄此则言于地为黑干于爻言龙此则入震象贲四上两爻言白卦中无巽体也此于巽言之坎初用事称云称雨称泉此则称月未尝见于卦爻也颐言灵龟损益言十朋之龟未尝有离体也晋言鼫鼠未尝有艮体也此则于离艮言之爻有兑雨兑月而兑象不及巽之用巫鼎之得妾亦无兑体也兑象则言之又如干马坤牛震龙艮狗兑羊皆重举而巽鸡坎豕离雉则不重举干言为圜为君坤不言为方为臣凡若此者难以悉殚类非后人所能窥测杨龟山云说卦取类亦不止此为之发其端使学者触类取之耳此言得之学者只从近取诸身远取诸物㑹其大意可解者解之不可解者毋以己说傅㑹强解之君子于其所不知盖阙如也圣人且云然学者顾欲强不知以为知乎哉周易玩辞集觧卷首周易玩辞集解卷一钦定四库全书周易玩辞集解卷一翰林院编修查慎行撰上经䷀干元亨利贞初九潜龙勿用九二见龙在田利见大人九三君子终日干干夕惕若厉无咎九四或跃在渊无咎九五飞龙在天利见大人上九亢龙有悔用九见羣龙无首吉彖曰大哉干元万物资始乃统天云行雨施品物流形大明终始六位时成时乘六龙以御天干道变化各正性命保合太和乃利贞首出庶物万国咸宁象曰天行健君子以自彊不息潜龙勿用阳在下也见龙在田德施普也终日干干反复道也或跃在渊进无咎也飞龙在天大人造也亢龙有悔盈不可久也用九天德不可为首也文言曰元者善之长也亨者嘉之㑹也利者义之和也贞者事之干也君子体仁足以长人嘉㑹足以合礼利物足以和义贞固足以干事君子行此四德者故曰干元亨利贞初九曰潜龙勿用何谓也子曰龙德而隐者也不易乎世不成乎名遯世无闷不见是而无闷乐则行之忧则违之确乎其不可拔潜龙也九二曰见龙在田利见大人何谓也子曰龙德而正中者也庸言之信庸行之谨闲邪存其诚善世而不伐德博而化易曰见龙在田利见大人君德也九三曰君子终日干干夕惕若厉无咎何谓也子曰君子进德修业忠信所以进德也修辞立其诚所以居业也知至至之可与几也知终终之可与存义也是故居上位而不骄在下位而不忧故干干因其时而惕虽危无咎矣九四曰或跃在渊无咎何谓也子曰上下无常非为邪也进退无恒非离羣也君子进德修业欲及时也故无咎九五曰飞龙在天利见大人何谓也子曰同声相应同气相求水流湿火就燥云从龙风从虎圣人作而万物覩本乎天者亲上本乎地者亲下则各从其类也上九曰亢龙有悔何谓也子曰贵而无位高而无民贤人在下位而无辅是以动而有悔也潜龙勿用下也见龙在田时舍也终日干干行事也或跃在渊自试也飞龙在天上治也亢龙有悔穷之灾也干元用九天下治也潜龙勿用阳气潜藏见龙在田天下文明终日干干与时偕行或跃在渊干道乃革飞龙在天乃位乎天德亢龙有悔与时偕极干元用九乃见天则干元者始而亨者也利贞者性情也干始能以美利利天下不言所利大矣哉大哉干乎刚健中正纯粹精也六爻发挥旁通情也时乘六龙以御天也云行雨施天下平也君子以成德为行日可见之行也潜之为言也隐而未见行而未成是以君子弗用也君子学以聚之问以辨之寛以居之仁以行之易曰见龙在田利见大人君德也九三重刚而不中上不在天下不在田故干干因其时而惕虽危无咎矣九四重刚而不中上不在天下不在田中不在人故或之或之者疑之也故无咎夫大人者与天地合其德与日月合其明与四时合其序与鬼神合其吉凶先天而天弗违后天而奉天时天且弗违而况于人乎况于鬼神乎亢之为言也知进而不知退知存而不知亡知得而不知丧其惟圣人乎知进退存亡而不失其正者其惟圣人乎䷁坤元亨利牝马之贞君子有攸往先迷后得主利西南得朋东北丧朋安贞吉彖曰至哉坤元万物资生乃顺承天坤厚载物德合无疆含𢎞光大品物咸亨牝马地类行地无疆柔顺利贞君子攸行先迷失道后顺得常西南得朋乃与类行东北丧朋乃终有庆安贞之吉应地无疆象曰地势坤君子以厚德载物初六履霜坚冰至象曰履霜坚冰阴始凝也驯致其道至坚冰也六二直方大不习无不利象曰六二之动直以方也不习无不利地道光也六三含章可贞或从王事无成有终象曰含章可贞以时发也或从王事知光大也六四括囊无咎无誉象曰括囊无咎慎不害也六五黄裳元吉象曰黄裳元吉文在中也上六龙战于野其血𤣥黄象曰龙战于野其道穷也用六利永贞象曰用六永贞以大终也文言曰坤至柔而动也刚至静而德方后得主而有常含万物而化光坤道其顺乎承天而时行积善之家必有余庆积不善之家必有余殃臣弑其君子弑其父非一朝一夕之故其所由来者渐矣由辨之不早辨也易曰履霜坚冰至盖言顺也直其正也方其义也君子敬以直内义以方外敬义立而德不孤直方大不习无不利则不疑其所行也阴虽有美含之以从王事弗敢成也地道也妻道也臣道也地道无成而代有终也天地变化草木蕃天地闭贤人隐易曰括囊无咎无誉盖言谨也君子黄中通理正位居体美在其中而畅于四支发于事业美之至也阴疑于阳必战为其嫌于无阳也故称龙焉犹未离其类也故称血焉夫𤣥黄者天地之杂也天𤣥而地黄周易玩辞集解卷一周易玩辞集解卷二钦定四库全书周易玩辞集解卷二翰林院编修查慎行撰䷂屯元亨利贞勿用有攸往利建侯彖曰屯刚柔始交而难生动乎险中大亨贞雷雨之动满盈天造草昧宜建侯而不宁象曰云雷屯君子以经纶初九磐桓利居贞利建侯象曰虽磐桓志行正也以贵下贱大得民也六二屯如邅如乘马班如匪寇婚媾女子贞不字十年乃字象曰六二之难乘刚也十年乃字反常也六三即鹿无虞惟入于林中君子几不如舍往吝象曰即鹿无虞以从禽也君子舍之往吝穷也六四乘马班如求婚媾往吉无不利象曰求而往明也九五屯其膏小贞吉大贞凶象曰屯其膏施未光也上六乘马班如泣血涟如象曰泣血涟如何可长也䷃蒙亨匪我求童蒙童蒙求我初筮告再三凟凟则不告利贞彖曰蒙山下有险险而止蒙蒙亨以亨行时中也匪我求童蒙童蒙求我志应也初筮告以刚中也再三凟凟则不告凟蒙也蒙以养正圣功也象曰山下出泉蒙君子以果行育徳初六发蒙利用刑人用说桎梏以往吝象曰利用刑人以正法也九二包蒙吉纳妇吉子克家象曰子克家刚柔接也六三勿用取女见金夫不有躬无攸利象曰勿用取女行不顺也六四困䝉吝象曰困䝉之吝独远实也六五童䝉吉象曰童䝉之吉顺以巽也上九击蒙不利为寇利御寇象曰利用御寇上下顺也䷄需有孚光亨贞吉利涉大川彖曰需须也险在前也刚健而不陷其义不困穷矣需有孚光亨贞吉位乎天位以正中也利涉大川往有功也象曰云上于天需君子以饮食宴乐初九需于郊利用恒无咎象曰需于郊不犯难行也利用恒无咎未失常也九二需于沙小有言终吉象曰需于沙衍在中也虽小有言以吉终也九三需于泥致寇至象曰需于泥灾在外也自我致寇敬慎不败也六四需于血出自穴象曰需于血顺以听也九五需于酒食贞吉象曰酒食贞吉以中正也上六入于穴有不速之客三人来敬之终吉象曰不速之客来敬之终吉虽不当位未大失也䷅讼有孚窒惕中吉终凶利见大人不利涉大川彖曰讼上刚下险险而健讼讼有孚窒惕中吉刚来而得中也终凶讼不可成也利见大人尚中正也不利涉大川入于渊也象曰天与水违行讼君子以作事谋始初六不永所事小有言终吉象曰不永所事讼不可长也虽小有言其辩明也九二不克讼归而逋其邑人三百戸无眚象曰不克讼归逋窜也自下讼上患至掇也六三食旧德贞厉终吉或从王事无成象曰食旧德从上吉也九四不克讼复即命渝安贞吉象曰复即命渝安贞不失也九五讼元吉象曰讼元吉以中正也上九或钖之鞶带终朝三褫之象曰以讼受服亦不足敬也䷆师贞丈人吉无咎彖曰师衆也贞正也能以衆正可以王矣刚中而应行险而顺以此毒天下而民从之吉又何咎矣象曰地中有水师君子以容民畜衆初六师出以律否臧凶象曰师出以律失律凶也九二在师中吉无咎王三钖命象曰在师中吉承天宠也王三钖命怀万邦也六三师或舆尸凶象曰师或舆尸大无功也六四师左次无咎象曰左次无咎未失常也六五田有禽利执言无咎长子帅师弟子舆尸贞凶象曰长子帅师以中行也弟子舆尸使不当也上六大君有命开国承家小人勿用象曰大君有命以正功也小人勿用必乱邦也䷇比吉原筮元永贞无咎不宁方来后夫凶彖曰比吉也比辅也下顺从也原筮元永贞无咎以刚中也不宁方来上下应也后夫凶其道穷也象曰地上有水比先王以建万国亲诸侯初六有孚比之无咎有孚盈缶终来有他吉象曰比之初六有他吉也六二比之自内贞吉象曰比之自内不自失也六三比之匪人象曰比之匪人不亦伤乎六四外比之贞吉象曰外比于贤以从上也九五显比王用三驱失前禽邑人不诫吉象曰显比之吉位正中也舍逆取顺失前禽也邑人不诫上使中也上六比之无首凶象曰比之无首无所终也䷈小畜亨密云不雨自我西郊彖曰小畜柔得位而上下应之曰小畜健而巽刚中而志行乃亨密云不雨尚往也自我西郊施未行也象曰风行天上小畜君子以懿文德初九复自道何其咎吉象曰复自道其义吉也九二牵复吉象曰牵复在中亦不自失也九三舆说辐夫妻反目象曰夫妻反目不能正室也六四有孚血去惕出无咎象曰有孚惕出上合志也九五有孚挛如富以其邻象曰有孚挛如不独富也上九既雨既处尚德载妇贞厉月几望君子征凶象曰既雨既处德积载也君子征凶有所疑也䷉履虎尾不咥人亨彖曰履柔履刚也说而应乎干是以履虎尾不咥人亨刚中正履帝位而不疚光明也象曰上天下泽履君子以辨上下定民志初九素履往无咎象曰素履之往独行愿也九二履道坦坦幽人贞吉象曰幽人贞吉中不自乱也六三眇能视跛能履履虎尾咥人凶武人为于大君象曰眇能视不足以有明也跛能履不足以与行也咥人之凶位不当也武人为于大君志刚也九四履虎尾愬愬终吉象曰愬愬终吉志行也九五夬履贞厉象曰夬履贞厉位正当也上九视履考祥其旋元吉象曰元吉在上大有庆也䷊泰小往大来吉亨彖曰泰小往大来吉亨则是天地交而万物通也上下交而其志同也内阳而外阴内健而外顺内君子而外小人君子道长小人道消也象曰天地交泰后以财成天地之道辅相天地之宜以左右民初九拔茅茹以其彚征吉象曰拔茅征吉志在外也九二包荒用冯河不遐遗朋亡得尚于中行象曰包荒得尚于中行以光大也九三无平不陂无往不复艰贞无咎勿恤其孚于食有福象曰无往不复天地际也六四翩翩不富以其邻不戒以孚象曰翩翩不富皆失实也不戒以孚中心愿也六五帝乙归妹以祉元吉象曰以祉元吉中以行愿也上六城复于隍勿用师自邑告命贞吝象曰城复于隍其命乱也䷋否之匪人不利君子贞大往小来彖曰否之匪人不利君子贞大往小来则是天地不交而万物不通也上下不交而天下无邦也内阴而外阳内柔而外刚内小人而外君子小人道长君子道消也象曰天地不交否君子以俭德辟难不可荣以禄初六拔茅茹以其彚贞吉亨象曰拔茅贞吉志在君也六二包承小人吉大人否亨象曰大人否亨不乱羣也六三包羞象曰包羞位不当也九四有命无咎畴离祉象曰有命无咎志行也九五休否大人吉其亡其亡系于苞桑象曰大人之吉位正当也上九倾否先否后喜象曰否终则倾何可长也周易玩辞集解卷二周易玩辞集解卷三钦定四库全书周易玩辞集解卷三翰林院编修查慎行撰䷌同人于野亨利涉大川利君子贞彖曰同人柔得位得中而应乎干曰同人同人曰同人于野亨利涉大川干行也文明以健中正而应君子正也惟君子为能通天下之志象曰天与火同人君子以类族辨物初九同人于门无咎象曰出门同人又谁咎也六二同人于宗吝象曰同人于宗吝道也九三伏戎于莽升其高陵三嵗不兴象曰伏戎于莽敌刚也三嵗不兴安行也九四乘其墉弗克攻吉象曰乘其墉义弗克也其吉则困而反则也九五同人先号咷而后笑大师克相遇象曰同人之先以中直也大师相遇言相克也上九同人于郊无悔象曰同人于郊志未得也䷍大有元亨彖曰大有柔得尊位大中而上下应之曰大有其德刚健而文明应乎天而时行是以元亨象曰火在天上大有君子以遏恶扬善顺天休命初九无交害匪咎艰则无咎象曰大有初九无交害也九二大车以载有攸往无咎象曰大车以载积中不败也九三公用亨于天子小人弗克象曰公用亨于天子小人害也九四匪其彭无咎象曰匪其彭无咎明辨晳也六五厥孚交如威如吉象曰厥孚交如信以发志也威如之吉易而无备也上九自天祐之吉无不利象曰大有上吉自天祐也䷎谦亨君子有终彖曰谦亨天道下济而光明地道卑而上行天道亏盈而益谦地道变盈而流谦鬼神害盈而福谦人道恶盈而好谦谦尊而光卑而不可踰君子之终也象曰地中有山谦君子以裒多益寡称物平施初六谦谦君子用涉大川吉象曰谦谦君子卑以自牧也六二鸣谦贞吉象曰鸣谦贞吉中心得也九三劳谦君子有终吉象曰劳谦君子万民服也六四无不利撝谦象曰无不利撝谦不违则也六五不富以其隣利用侵伐无不利象曰利用侵伐征不服也上六鸣谦利用行师征邑国象曰鸣谦志未得也可用行师征邑国也䷏豫利建侯行师彖曰豫刚应而志行顺以动豫豫顺以动故天地如之而况建侯行师乎天地以顺动故日月不过而四时不忒圣人以顺动则刑罚清而民服豫之时义大矣哉象曰雷出地奋豫先王以作乐崇德殷荐之上帝以配祖考初六鸣豫凶象曰初六鸣豫志穷凶也六二介于石不终日贞吉象曰不终日贞吉以中正也六三盱豫悔迟有悔象曰旴豫有悔位不当也九四由豫大有得勿疑朋盍簪象曰由豫大有得志大行也六五贞疾恒不死象曰六五贞疾乘刚也恒不死中未亡也上六㝠豫成有渝无咎象曰㝠豫在上何可长也䷐随元亨利贞无咎彖曰随刚来而下柔动而説随大亨贞无咎而天下随时随时之义大矣哉象曰泽中有雷随君子以向晦入宴息初九官有渝贞吉出门交有功象曰官有渝从正吉也出门交有功不失也六二系小子失丈夫象曰系小子弗兼与也六三系大夫失小子随有求得利居贞象曰系丈夫志舍下也九四随有获贞凶有孚在道以明何咎象曰随有获其义凶也有孚在道明功也九五孚于嘉吉象曰孚于嘉吉位正中也上六拘系之乃从维之王用亨于西山象曰拘系之上穷也䷑蛊元亨利涉大川先甲三日后甲三日彖曰蛊刚上而柔下巽而止蛊蛊元亨而天下治也利涉大川往有事也先甲三日后甲三日终则有始天行也象曰山下有风蛊君子以振民育德初六干父之蛊有子考无咎厉终吉象曰干父之蛊意承考也九二干母之蛊不可贞象曰干母之蛊得中道也九三干父之蛊小有悔无大咎象曰干父之蛊终无咎也六四裕父之蛊往见吝象曰裕父之蛊往未得也六五干父之蛊用誉象曰干父用誉承以德也上九不事王侯高尚其事象曰不事王侯志可则也䷒临元亨利贞至于八月有凶彖曰临刚浸而长説而顺刚中而应大亨以正天之道也至于八月有凶消不久也象曰泽上有地临君子以教思无穷容保民无疆初九咸临贞吉象曰咸临贞吉志行正也九二咸临吉无不利象曰咸临吉无不利未顺命也六三甘临无攸利既忧之无咎象曰甘临位不当也既忧之咎不长也六四至临无咎象曰至临无咎位当也六五知临大君之宜吉象曰大君之宜行中之谓也上六敦临吉无咎象曰敦临之吉志在内也䷓观盥而不荐有孚颙若彖曰大观在上顺而巽中正以观天下观盥而不荐有孚颙若下观而化也观天之神道而四时不忒圣人以神道设教而天下服矣象曰风行地上观先王以省方观民设教初六童观小人无咎君子吝象曰初六童观小人道也六二闚观利女贞象曰闚观女贞亦可丑也六三观我生进退象曰观我生进退未失道也六四观国之光利用宾于王象曰观国之光尚宾也九五观我生君子无咎象曰观我生观民也上九观其生君子无咎象曰观其生志未平也䷔噬嗑亨利用狱彖曰頥中有物曰噬嗑噬嗑而亨刚柔分动而明雷电合而章柔得中而上行虽不当位利用狱也象曰雷电噬嗑先王以明罚勅法初九屦校灭趾无咎象曰屦校灭趾不行也六二噬肤灭鼻无咎象曰噬肤灭鼻乘刚也六三噬腊肉遇毒小吝无咎象曰遇毒位不当也九四噬干胏得金矢利艰贞吉象曰利艰贞吉未先也六五噬干肉得黄金贞厉无咎象曰贞厉无咎得当也上九何校灭耳凶象曰何校灭耳聪不明也䷕贲亨小利有攸往彖曰贲亨柔来而文刚故亨分刚上而文柔故小利有攸往天文也文明以止人文也观乎天文以察时变观乎人文以化成天下象曰山下有火贲君子以明庶政无敢折狱初九贲其趾舍车而徒象曰舍车而徒义弗乘也六二贲其须象曰贲其须与上兴也九三贲如濡如永贞吉象曰永贞之吉终莫之陵也六四贲如皤如白马翰如匪冦婚媾象曰六四当位疑也匪冦婚媾终无尤也六五贲于丘园束帛戋戋吝终吉象曰六五之吉有喜也上九白贲无咎象曰白贲无咎上得志也周易玩辞集解卷三周易玩辞集解卷四钦定四库全书周易玩辞集解卷四翰林院编修查慎行撰䷖剥不利有攸往彖曰剥剥也柔变刚也不利有攸往小人长也顺而止之观象也君子尚消息盈虚天行也象曰山附于地剥上以厚下安宅初六剥牀以足蔑贞凶象曰剥牀以足以灭下也六二剥牀以辨蔑贞凶象曰剥牀以辨未有与也六三剥之无咎象曰剥之无咎失上下也六四剥牀以肤凶象曰剥牀以肤切近灾也六五贯鱼以宫人宠无不利象曰以宫人宠终无尤也上九硕果不食君子得舆小人剥庐象曰君子得舆民所载也小人剥庐终不可用也䷗复亨出入无疾朋来无咎反复其道七日来复利有攸往彖曰复亨刚反动而以顺行是以出入无疾朋来无咎反复其道七日来复天行也利有攸往刚长也复其见天地之心乎象曰雷在地中复先王以至日闭关商旅不行后不省方初九不逺复无祇悔元吉象曰不逺之复以修身也六二休复吉象曰休复之吉以下仁也六三频复厉无咎象曰频复之厉义无咎也六四中行独复象曰中行独复以从道也六五敦复无悔象曰敦复无悔中以自考也上六迷复凶有灾眚用行师终有大败以其国君凶至于十年不克征象曰迷复之凶反君道也䷘无妄元亨利贞其匪正有眚不利有攸往彖曰无妄刚自外来而为主于内动而健刚中而应大亨以正天之命也其匪正有眚不利有攸往无妄之往何之矣天命不祐行矣哉象曰天下雷行物与无妄先王以茂对时育万物初九无妄往吉象曰无妄之往得志也六二不耕获不菑畬则利有攸往象曰不耕获未富也六三无妄之灾或系之牛行人之得邑人之灾象曰行人得牛邑人灾也九四可贞无咎象曰可贞无咎固有之也九五无妄之疾勿药有喜象曰无妄之药不可试也上九无妄行有眚无攸利象曰无妄之行穷之灾也䷙大畜利贞不家食吉利渉大川彖曰大畜刚健笃实辉光日新其徳刚上而尚贤能止健大正也不家食吉养贤也利涉大川应乎天也象曰天在山中犬畜君子以多识前言往行以畜其徳初九有厉利己象曰有厉利己不犯灾也九二舆説輹象曰舆説輹中无尤也九三良马逐利艰贞曰闲舆卫利有攸往象曰利有攸往上合志也六四童牛之牿元吉象曰六四元吉有喜也六五豮豕之牙吉象曰六五之吉有庆也上九何天之衢亨象曰何天之衢道大行也䷚頥贞吉观頥自求口实彖曰頥贞吉养正则吉也观頥观其所养也自求口实观其自养也天地养万物圣人养贤以及万民頥之时大矣哉象曰山下有雷頥君子以慎言语节饮食初九舎尔灵龟观我朶頥凶象曰观我朶頥亦不足贵也六二颠頥拂经于丘頥征凶象曰六二征凶行失类也六三拂頥贞凶十年勿用无攸利象曰十年勿用道大悖也六四颠頥吉虎视眈眈其欲逐逐无咎象曰颠頥之吉上施光也六五拂经居贞吉不可涉大川象曰居贞之吉顺以従上也上九由頥厉吉利涉大川象曰由頥厉吉大有庆也䷛大过栋桡利有攸往亨彖曰大过大者过也栋桡本末弱也刚过而中巽而説行利有攸往乃亨大过之时大矣哉象曰泽灭木大过君子以独立不惧遯世无闷初六借用白茅无咎象曰借用白茅柔在下也九二枯杨生稊老夫得其女妻无不利象曰老夫女妻过以相与也九三栋桡凶象曰栋桡之凶不可以有辅也九四栋隆吉有他吝象曰栋隆之吉不桡乎下也九五枯杨生华老妇得其士夫无咎无誉象曰枯杨生华何可久也老妇士夫亦可丑也上六过渉灭顶凶无咎象曰过渉之凶不可咎也䷜习坎有孚维心亨行有尚彖曰习坎重险也水流而不盈行险而不失其信维心亨乃以刚中也行有尚往有功也天险不可升也地险山川丘陵也王公设险以守其国险之时用大矣哉象曰水洊至习坎君子以常德行习教事初六习坎入于坎窞凶象曰习坎入坎失道凶也九二坎有险求小得象曰求小得未出中也六三来之坎坎险且枕入于坎窞勿用象曰来之坎坎终无功也六四樽酒簋贰用缶纳约自牖终无咎象曰樽酒簋贰刚柔际也九五坎不盈祇既平无咎象曰坎不盈中未大也上六系用徽纆寘于丛棘三岁不得凶象曰上六失道凶三岁也䷝离利贞亨畜牝牛吉彖曰离丽也日月丽乎天百谷草木丽乎土重明以丽乎正乃化成天下柔丽乎中正故亨是以畜牝牛吉也象曰明两作离大人以继明照于四方初九履错然敬之无咎象曰履错之敬以辟咎也六二黄离元吉象曰黄离元吉得中道也九三日昃之离不鼓缶而歌则大耋之嗟凶象曰日昃之离何可久也九四突如其来如焚如死如弃如象曰突如其来如无所容也六五出涕沱若戚嗟若吉象曰六五之吉离王公也上九王用出征有嘉折首获匪其丑无咎象曰王用出征以正邦也周易玩辞集解卷四周易玩辞集解卷五钦定四库全书周易玩辞集解卷五翰林院编修查慎行撰下经䷞咸亨利贞取女吉彖曰咸感也柔上而刚下二气感应以相与止而说男下女是以亨利贞取女吉也天地感而万物化生圣人感人心而天下和平观其所感而天地万物之情可见矣象曰山上有泽咸君子以虚受人初六咸其拇象曰咸其拇志在外也六二咸其腓凶居吉象曰虽凶居吉顺不害也九三咸其股执其随往吝象曰咸其股亦不处也志在随人所执下也九四贞吉悔亡憧憧往来朋从尔思象曰贞吉悔亡未感害也憧憧往来未光大也九五咸其脢无悔象曰咸其脢志末也上六咸其辅颊舌象曰咸其辅颊舌滕口说也䷟恒亨无咎利贞利有攸往彖曰恒久也刚上而柔下雷风相与巽而动刚柔皆应恒恒亨无咎利贞久于其道也天地之道恒久而不已也利有攸往终则有始也日月得天而能久照四时变化而能久成圣人久于其道而天下化成观其所恒而天地万物之情可见矣象曰雷风恒君子以立不易方初六浚恒贞凶无攸利象曰浚恒之凶始求深也九二悔亡象曰九二悔亡能久中也九三不恒其徳或承之羞贞吝象曰不恒其徳无所容也九四田无禽象曰久非其位安得禽也六五恒其徳贞妇人吉夫子凶象曰妇人贞吉从一而终也夫子制义从妇凶也上六振恒凶象曰振恒在上大无功也䷠遯亨小利贞彖曰遯亨遯而亨也刚当位而应与时行也小利贞浸而长也遯之时义大矣哉象曰天下有山遯君子以逺小人不恶而严初六遯尾厉勿用有攸往象曰遯尾之厉不往何灾也六二执之用黄牛之革莫之胜说象曰执用黄牛固志也九三系遯有疾厉畜臣妾吉象曰系遯之厉有疾惫也畜臣妾吉不可大事也九四好遯君子吉小人否象曰君子好遯小人否也九五嘉遯贞吉象曰嘉遯贞吉以正志也上九肥遯无不利象曰肥遯无不利无所疑也䷡大壮利贞彖曰大壮大者壮也刚以动故壮大壮利贞大者正也正大而天地之情可见矣象曰雷在天上大壮君子以非礼弗履初九壮于趾征凶有孚象曰壮于趾其孚穷也九二贞吉象曰九二贞吉以中也九三小人用壮君子用罔贞厉羝羊触藩羸其角象曰小人用壮君子罔也九四贞吉悔亡藩决不羸壮于大舆之輹象曰藩决不羸尚往也六五䘮羊于易无悔象曰䘮羊于易位不当也上六羝羊触藩不能退不能遂无攸利艰则吉象曰不能退不能遂不详也艰则吉咎不长也䷢晋康侯用钖马蕃庶昼日三接彖曰晋进也明出地上顺而丽乎大明柔进而上行是以康侯用钖马蕃庶昼日三接也象曰明出地上晋君子以自昭明徳初六晋如摧如贞吉罔孚裕无咎象曰晋如摧如独行正也裕无咎未受命也六二晋如愁如贞吉受兹介福于其王母象曰受兹介福以中正也六三衆允悔亡象曰衆允之志上行也九四晋如鼫䑕贞厉象曰鼫䑕贞厉位不当也六五悔亡失得勿恤往吉无不利象曰失得勿恤往有庆也上九晋其角维用伐邑厉吉无咎贞吝象曰维用伐邑道未光也䷣明夷利艰贞彖曰明入地中明夷内文明而外柔顺以蒙大难文王以之利艰贞晦其明也内难而能正其志箕子以之象曰明入地中明夷君子以莅衆用晦而明初九明夷于飞垂其翼君子于行三日不食有攸往主人有言象曰君子于行义不食也六二明夷夷于左股用拯马壮吉象曰六二之吉顺以则也九三明夷于南狩得其大首不可疾贞象曰南狩之志乃大得也六四入于左腹获明夷之心于出门庭象曰入于左腹获心意也六五箕子之明夷利贞象曰箕子之贞明不可息也上六不明晦初登于天后入于地象曰初登于天照四国也后入于地失则也䷤家人利女贞彖曰家人女正位乎内男正位乎外男女正天地之大义也家人有严君焉父母之谓也父父子子兄兄弟弟夫夫妇妇而家道正正家而天下定矣象曰风自火出家人君子以言有物而行有恒初九闲有家悔亡象曰闲有家志未变也六二无攸遂在中馈贞吉象曰六二之吉顺以巽也九三家人嗃嗃悔厉吉妇子嘻嘻终吝象曰家人嗃嗃未失也妇子嘻嘻失家节也六四富家大吉象曰富家大吉顺在位也九五王假有家勿恤吉象曰王假有家交相爱也上九有孚威如终吉象曰威如之吉反身之谓也䷥睽小事吉彖曰睽火动而上泽动而下二女同居其志不同行说而丽乎明柔进而上行得中而应乎刚是以小事吉天地睽而其事同也男女睽而其志通也万物睽而其事类也睽之时用大矣哉象曰上火下泽睽君子以同而异初九悔亡䘮马勿逐自复见恶人无咎象曰见恶人以辟咎也九二遇主于巷无咎象曰遇主于巷未失道也六三见舆曵其牛掣其人天且劓无初有终象曰见舆曵位不当也无初有终遇刚也九四睽孤遇元夫交孚厉无咎象曰交孚无咎志行也六五悔亡厥宗噬肤往何咎象曰厥宗噬肤往有庆也上九睽孤见豕负涂载鬼一车先张之弧后说之弧匪冦婚媾往遇雨则吉象曰遇雨之吉羣疑亡也䷦蹇利西南不利东北利见大人贞吉彖曰蹇难也险在前也见险而能止知矣哉蹇利西南往得中也不利东北其道穷也利见大人往有功也当位贞吉以正邦也蹇之时用大矣哉象曰山上有水蹇君子以反身修徳初六往蹇来誉象曰往蹇来誉宜待也六二王臣蹇蹇匪躬之故象曰王臣蹇蹇终无尤也九三往蹇来反象曰往蹇来反内喜之也六四往蹇来连象曰往蹇来连当位实也九五大蹇朋来象曰大蹇朋来以中节也上六往蹇来硕吉利见大人象曰往蹇来硕志在内也利见大人以从贵也䷧解利西南无所往其来复吉有攸往夙吉彖曰解险以动动而免乎险解解利西南往得衆也其来复吉乃得中也有攸往夙吉往有功也天地解而雷雨作雷雨作而百果草木皆甲拆解之时大矣哉象曰雷雨作解君子以赦过宥罪初六无咎象曰刚柔之际义无咎也九二田获三狐得黄矢贞吉象曰九二贞吉得中道也六三负且乗致冦至贞吝象曰负且乗亦可丑也自我致戎又谁咎也九四解而拇朋至斯孚象曰解而拇未当位也六五君子维有解吉有孚于小人象曰君子有解小人退也上六公用射隼于高墉之上获之无不利象曰公用射隼以解悖也周易玩辞集解卷五周易玩辞集解卷六钦定四库全书周易玩辞集解卷六翰林院编修查慎行撰䷨损有孚元吉无咎可贞利有攸往曷之用二簋可用享彖曰损损下益上其道上行损而有孚元吉无咎可贞利有攸往曷之用二簋可用享二簋应有时损刚益柔有时损益盈虚与时偕行象曰山下有泽损君子以惩忿窒欲初九已事遄往无咎酌损之象曰已事遄往尚合志也九二利贞征凶弗损益之象曰九二利贞中以为志也六三三人行则损一人一人行则得其友象曰一人行三则疑也六四损其疾使遄有喜无咎象曰损其疾亦可喜也六五或益之十朋之龟弗克违元吉象曰六五元吉自上祐也上九弗损益之无咎贞吉利有攸往得臣无家象曰弗损益之大得志也䷩益利有攸往利渉大川彖曰益损上益下民说无疆自上下下其道大光利有攸往中正有庆利渉大川木道乃行益动而巽日进无疆天施地生其益无方凡益之道与时偕行象曰风雷益君子以见善则迁有过则改初九利用为大作元吉无咎象曰元吉无咎下不厚事也六二或益之十朋之龟弗克违永贞吉王用享于帝吉象曰或益之自外来也六三益之用凶事无咎有孚中行告公用圭象曰益用凶事固有之也六四中行告公从利用为依迁国象曰告公从以益志也九五有孚惠心勿问元吉有孚惠我徳象曰有孚惠心勿问之矣惠我徳大得志也上九莫益之或击之立心勿恒凶象曰莫益之偏辞也或击之自外来也䷪夬扬于王庭孚号有厉告自邑不利即戎利有攸往彖曰夬决也刚决柔也健而说决而和扬于王庭柔乗五刚也孚号有厉其危乃光也告自邑不利即戎所尚乃穷也利有攸往刚长乃终也象曰泽上于天夬君子以施禄及下居徳则忌初九壮于前趾往不胜为咎象曰不胜而往咎也九二惕号莫夜有戎勿恤象曰有戎勿恤得中道也九三壮于頄有凶君子夬夬独行遇雨若濡有愠无咎象曰君子夬夬终无咎也九四臀无肤其行次且牵羊悔亡闻言不信象曰其行次且位不当也闻言不信聪不明也九五苋陆夬夬中行无咎象曰中行无咎中未光也上六无号终有凶象曰无号之凶终不可长也䷀姤女壮勿用取女彖曰姤遇也柔遇刚也勿用取女不可与长也天地相遇品物咸章也刚遇中正天下大行也姤之时义大矣哉象曰天下有风姤后以施命诰四方初六系于金柅贞吉有攸往见凶羸豕孚蹢躅象曰系于金柅柔道牵也九二包有鱼无咎不利宾象曰包有鱼义不及宾也九三臀无肤其行次且厉无大咎象曰其行次且行未牵也九四包无鱼起凶象曰无鱼之凶逺民也九五以杞包𤓰含章有陨自天象曰九五含章中正也有陨自天志不舍命也上九姤其角吝无咎象曰姤其角上穷吝也䷬萃亨王假有庙利见大人亨利贞用大牲吉利有攸往彖曰萃聚也顺以说刚中而应故聚也王假有庙致孝享也利见大人亨聚以正也用大牲吉利有攸往顺天命也观其所聚而天地万物之情可见矣象曰泽上于地萃君子以除戎器戒不虞初六有孚不终乃乱乃萃若号一握为笑勿恤往无咎象曰乃乱乃萃其志乱也六二引吉无咎孚乃利用禴象曰引吉无咎中未变也六三萃如嗟如无攸利往无咎小吝象曰往无咎上巽也九四大吉无咎象曰大吉无咎位不当也九五萃有位无咎匪孚元永贞悔亡象曰萃有位志未光也上六赍咨涕洟无咎象曰赍咨涕洟未安上也䷭升元亨用见大人勿恤南征吉彖曰柔以时升巽而顺刚中而应是以大亨用见大人勿恤有庆也南征吉志行也象曰地中生木升君子以顺徳积小以高大初六允升大吉象曰允升大吉上合志也九二孚乃利用禴无咎象曰九二之孚有喜也九三升虚邑象曰升虚邑无所疑也六四王用亨于岐山吉无咎象曰王用亨于岐山顺事也六五贞吉升阶象曰贞吉升阶大得志也上六𡨕升利于不息之贞象曰𡨕升在上消不富也䷮困亨贞大人吉无咎有言不信彖曰困刚揜也险以说困而不失其所亨其惟君子乎贞大人吉以刚中也有言不信尚口乃穷也象曰泽无水困君子以致命遂志初六臀困于株木入于幽谷三嵗不觌象曰入于幽谷幽不明也九二困于酒食朱绂方来利用亨祀征凶无咎象曰困于酒食中有庆也六三困于石据于蒺藜入于其宫不见其妻凶象曰据于蒺藜乗刚也入于其宫不见其妻不祥也九四来徐徐困于金车吝有终象曰来徐徐志在下也虽不当位有与也九五劓刖困于赤绂乃徐有说利用祭祀象曰劓刖志未得也乃徐有说以中直也利用祭祀受福也上六困于葛藟于臲卼曰动悔有悔征吉象曰困于葛藟未当也动悔有悔吉行也䷯井改邑不改井无丧无得往来井井汔至亦未繘井羸其瓶凶彖曰巽乎水而上水井井养而不穷也改邑不改井乃以刚中也汔至亦未繘井未有功也羸其瓶是以凶也象曰木上有水井君子以劳民劝相初六井泥不食旧井无禽象曰井泥不食下也旧井无禽时舍也九二井谷射鲋瓮敝漏象曰井谷射鲋无与也九三井㳿不食为我心恻可用汲王明并受其福象曰井㳿不食行恻也求王明受福也六四井甃无咎象曰井甃无咎修井也九五井冽寒泉食象曰寒泉之食中正也上六井收勿幕有孚元吉象曰元吉在上大成也周易玩辞集解卷六周易玩辞集解卷七钦定四库全书周易玩辞集解卷七翰林院编修查慎行撰䷰革已日乃孚元亨利贞悔亡彖曰革水火相息二女同居其志不相得曰革已日乃孚革而信之文明以説大亨以正革而当其悔乃亡天地革而四时成汤武革命顺乎天而应乎人革之时大矣哉象曰泽中有火革君子以治厯明时初九巩用黄牛之革象曰巩用黄牛不可以有为也六二已日乃革之征吉无咎象曰已日革之行有嘉也九三征凶贞厉革言三就有孚象曰革言三就又何之矣九四悔亡有孚改命吉象曰改命之吉信志也九五大人虎变未占有孚象曰大人虎变其文炳也上六君子豹变小人革面征凶居贞吉象曰君子豹变其文蔚也小人革面顺以从君也䷱鼎元吉亨彖曰鼎象也以木巽火亨饪也圣人亨以享上帝而大亨以养圣贤巽而耳目聪明柔进而上行得中而应乎刚是以元亨象曰木上有火鼎君子以正位凝命初六鼎颠趾利出否得妾以其子无咎象曰鼎颠趾未悖也利出否以从贵也九二鼎有实我仇有疾不我能即吉象曰鼎有实慎所之也我仇有疾终无尤也九三鼎耳革其行塞雉膏不食方雨亏悔终吉象曰鼎耳革失其义也九四鼎折足覆公餗其形渥凶象曰覆公餗信如何也六五鼎黄耳金铉利贞象曰鼎黄耳中以为实也上九鼎玉铉大吉无不利象曰玉铉在上刚柔节也䷲震亨震来虩虩笑言哑哑震惊百里不丧匕鬯彖曰震亨震来虩虩恐致福也笑言哑哑后有则也震惊百里惊逺而惧迩也出可以守宗庙社稷以为祭主也象曰洊雷震君子以恐惧修省初九震来虩虩后笑言哑哑吉象曰震来虩虩恐致福也笑言哑哑后有则也六二震来厉亿丧贝跻于九陵勿逐七日得象曰震来厉乘刚也六三震苏苏震行无眚象曰震苏苏位不当也九四震遂泥象曰震遂泥未光也六五震往来厉亿无丧有事象曰震往来厉危行也其事在中大无丧也上六震索索视矍矍征凶震不于其躬于其邻无咎婚媾有言象曰震索索中未得也虽凶无咎畏隣戒也䷳艮其背不获其身行其庭不见其人无咎彖曰艮止也时止则止时行则行动静不失其时其道光明艮其止止其所也上下敌应不相与也是以不获其身行其庭不见其人无咎也象曰兼山艮君子以思不出其位初六艮其趾无咎利永贞象曰艮其趾未失正也六二艮其腓不拯其随其心不快象曰不拯其随未退听也九三艮其限列其夤厉熏心象曰艮其限危熏心也六四艮其身无咎象曰艮其身止诸躬也六五艮其辅言有序悔亡象曰艮其辅以中正也上九敦艮吉象曰敦艮之吉以厚终也䷴渐女归吉利贞彖曰渐之进也女归吉也进得位往有功也进以正可以正邦也其位刚得中也止而巽动不穷也象曰山上有木渐君子以居贤徳善俗初六鸿渐于干小子厉有言无咎象曰小子之厉义无咎也六二鸿渐于磐饮食衎衎吉象曰饮食衎衎不素饱也九三鸿渐于陆夫征不复妇孕不育凶利御寇象曰夫征不复离羣丑也妇孕不育失其道也利用御寇顺相保也六四鸿渐于木或得其桷无咎象曰或得其桷顺以巽也九五鸿渐于陵妇三嵗不孕终莫之胜吉象曰终莫之胜吉得所愿也上九鸿渐于陆其羽可用为仪吉象曰其羽可用为仪吉不可乱也䷵归妹征凶无攸利彖曰归妹天地之大义也天地不交而万物不兴归妹人之终始也説以动所归妹也征凶位不当也无攸利柔乘刚也象曰泽上有雷归妹君子以永终知敝初九归妹以娣跛能履征吉象曰归妹以娣以恒也跛能履吉相承也九二眇能视利幽人之贞象曰利幽人之贞未变常也六三归妹以须反归以娣象曰归妹以须未当也九四归妹愆期迟归有时象曰愆期之志有待而行也六五帝乙归妹其君之袂不如其娣之袂良月几望吉象曰帝乙归妹不如其娣之袂良也其位在中以贵行也上六女承筐无实士刲羊无血无攸利象曰上六无实承虚筐也䷶丰亨王假之勿忧宜日中彖曰丰大也明以动故丰王假之尚太也勿忧宜日中宜照天下也日中则昃月盈则食天地盈虚与时消息而况于人乎况于鬼神乎象曰雷电皆至丰君子以折狱致刑初九遇其配主虽旬无咎往有尚象曰虽旬无咎过旬灾也六二丰其蔀日中见斗往得疑疾有孚发若吉象曰有孚发若信以发志也九三丰其沛日中见沬折其右肱无咎象曰丰其沛不可大事也折其右肱终不可用也九四丰其蔀日中见斗遇其夷主吉象曰丰其蔀位不当也日中见斗幽不明也遇其夷主吉行也六五来章有庆誉吉象曰六五之吉有庆也上六丰其屋蔀其家闚其户阒其无人三嵗不觌凶象曰丰其屋天际翔也闚其户阒其无人自藏也䷷旅小亨旅贞吉彖曰旅小亨柔得中乎外而顺乎刚止而丽乎明是以小亨旅贞吉也旅之时义大矣哉象曰山上有火旅君子以明慎用刑而不留狱初六旅琐琐斯其所取灾象曰旅琐琐志穷灾也六二旅即次怀其资得童仆贞象曰得童仆贞终无尤也九三旅焚其次丧其童仆贞厉象曰旅焚其次亦以伤矣以旅与下其义丧也九四旅于处得其资斧我心不快象曰旅于处未得位也得其资斧心未快也六五射雉一矢亡终以誉命象曰终以誉命上逮也上九鸟焚其巢旅人先笑后号咷丧牛于易凶象曰以旅在上其义焚也丧牛于易终莫之闻也周易玩辞集解卷七周易玩辞集解卷八钦定四库全书周易玩辞集解卷八翰林院编修查慎行撰䷸巽小亨利有攸往利见大人彖曰重巽以申命刚巽乎中正而志行柔皆顺乎刚是以小亨利有攸往利见大人象曰随风巽君子以申命行事初六进退利武人之贞象曰进退志疑也利武人之贞志治也九二巽在牀下用史巫纷若吉无咎象曰纷若之吉得中也九三频巽吝象曰频巽之吝志穷也六四悔亡田获三品象曰田获三品有功也九五贞吉悔亡无不利无初有终先庚三日后庚三日吉象曰九五之吉位正中也上九巽在牀下丧其资斧贞凶象曰巽在牀下上穷也丧其资斧正乎凶也䷹兑亨利贞彖曰兑説也刚中而柔外説以利贞是以顺乎天而应乎人説以先民民忘其劳説以犯难民忘其死説之大民劝矣哉象曰丽泽兑君子以朋友讲习初九和兑吉象曰和兑之吉行未疑也九二孚兑吉悔亡象曰孚兑之吉信志也六三来兑凶象曰来兑之凶位不当也九四商兑未宁介疾有喜象曰九四之喜有庆也九五孚于剥有厉象曰孚于剥位正当也上六引兑象曰上六引兑未光也䷺涣亨王假有庙利涉大川利贞彖曰涣亨刚来而不穷柔得位乎外而上同王假有庙王乃在中也利涉大川乗木有功也象曰风行水上涣先王以享于帝立庙初六用拯马壮吉象曰初六之吉顺也九二涣奔其杌悔亡象曰涣奔其杌得愿也六三涣其躬无悔象曰涣其躬志在外也六四涣其羣元吉涣有丘匪夷所思象曰涣其羣元吉光大也九五涣汗其大号涣王居无咎象曰王居无咎正位也上九涣其血去逖出无咎象曰涣其血逺害也䷻节亨苦节不可贞彖曰节亨刚柔分而刚得中苦节不可贞其道穷也説以行险当位以节中正以通天地节而四时成节以制度不伤财不害民象曰泽上有水节君子以制数度议徳行初九不出户庭无咎象曰不出户庭知通塞也九二不出门庭凶象曰不出门庭凶失时极也六三不节若则嗟若无咎象曰不节之嗟又谁咎也六四安节亨象曰安节之亨承上道也九五甘节吉往有尚象曰甘节之吉居位中也上六苦节贞凶悔亡象曰苦节贞凶其道穷也䷼中孚豚鱼吉利涉大川利贞彖曰中孚柔在内而刚得中説而巽孚乃化邦也豚鱼吉信及豚鱼也利涉大川乗木舟虚也中孚以利贞乃应乎天也象曰泽上有风中孚君子以议狱缓死初九虞吉有他不燕象曰初九虞吉志未变也九二鸣鹤在阴其子和之我有好爵吾与尔靡之象曰其子和之中心愿也六三得敌或鼓或罢或泣或歌象曰或鼓或罢位不当也六四月几望马匹亡无咎象曰马匹亡絶类上也九五有孚挛如无咎象曰有孚挛如位正当也上九翰音登于天贞凶象曰翰音登于天何可长也䷽小过亨利贞可小事不可大事飞鸟遗之音不宜上宜下大吉彖曰小过小者过而亨也过以利贞与时行也柔得中是以小事吉也刚失位而不中是以不可大事也有飞鸟之象焉飞鸟遗之音不宜上宜下大吉上逆而下顺也象曰山上有雷小过君子以行过乎恭丧过乎哀用过乎俭初六飞鸟以凶象曰飞鸟以凶不可如何也六二过其祖遇其妣不及其君遇其臣无咎象曰不及其君臣不可过也九三弗过防之从或戕之凶象曰从或戕之凶如何也九四无咎弗过遇之往厉必戒勿用永贞象曰弗过遇之位不当也往厉必戒终不可长也六五密云不雨自我西郊公弋取彼在穴象曰密云不雨已上也上六弗遇过之飞鸟离之凶是谓灾眚象曰弗遇过之已亢也䷾既济亨小利贞初吉终乱彖曰既济亨小者亨也利贞刚柔正而位当也初吉柔得中也终止则乱其道穷也象曰水在火上既济君子以思患而豫防之初九曵其轮濡其尾无咎象曰曵其轮义无咎也六二妇丧其茀勿逐七日得象曰七日得以中道也九三髙宗伐鬼方三年克之小人勿用象曰三年克之惫也六四繻有衣袽终日戒象曰终日戒有所疑也九五东邻杀牛不如西邻之禴祭实受其福象曰东邻杀牛不如西邻之时也实受其福吉大来也上六濡其首厉象曰濡其首厉何可乆也䷿未济亨小狐汔济濡其尾无攸利彖曰未济亨柔得中也小狐汔济未出中也濡其尾无攸利不续终也虽不当位刚柔应也象曰火在水上未济君子以慎辨物居方初六濡其尾吝象曰濡其尾亦不知极也九二曵其轮贞吉象曰九二贞吉中以行正也六三未济征凶利涉大川象曰未济征凶位不当也九四贞吉悔亡震用伐鬼方三年有赏于大国象曰贞吉悔亡志行也六五贞吉无悔君子之光有孚吉象曰君子之光其晖吉也上九有孚于饮酒无咎濡其首有孚失是象曰饮酒濡首亦不知节也周易玩辞集解卷八周易玩辞集解卷九钦定四库全书周易玩辞集解卷九翰林院编修查慎行撰上系传天尊地卑干坤定矣卑髙以陈贵贱位矣动静有常刚柔断矣方以类聚物以羣分吉凶生矣在天成象在地成形变化见矣是故刚柔相摩八卦相盪鼓之以雷霆润之以风雨日月运行一寒一暑干道成男坤道成女干知大始坤作成物干以易知坤以简能易则易知简则易从易知则有亲易从则有功有亲则可久有功则可大可久则贤人之徳可大则贤人之业易简而天下之理得矣天下之理得而成位乎其中矣右第一章圣人设卦观象系辞焉而明吉凶刚柔相推而生变化是故吉凶者失得之象也悔吝者忧虞之象也变化者进退之象也刚柔者昼夜之象也六爻之动三极之道也是故君子所居而安者易之序也所乐而玩者爻之辞也是故君子居则观其象而玩其辞动则观其变而玩其占是以自天祐之吉无不利右第二章彖者言乎象者也爻者言乎变者也吉凶者言乎其失得也悔吝者言乎其小疵也无咎者善补过也是故列贵贱者存乎位齐小大者存乎卦辨吉凶者存乎辞忧悔吝者存乎介震无咎者存乎悔是故卦有小大辞有险易辞也者各指其所之右第三章易与天地凖故能弥纶天地之道仰以观于天文俯以察于地理是故知幽明之故原始反终故知死生之説精气为物游魂为变是故知鬼神之情状与天地相似故不违知周乎万物而道济天下故不过旁行而不流乐天知命故不忧安土敦乎仁故能爱范围天地之化而不过曲成万物而不遗通乎昼夜之道而知故神无方而易无体右第四章一隂一阳之谓道继之者善也成之者性也仁者见之谓之仁知者见之谓之知百姓日用而不知故君子之道鲜矣显诸仁藏诸用鼔万物而不与圣人同忧盛徳大业至矣哉富有之谓大业日新之谓盛徳生生之谓易成象之谓干效法之谓坤极数知来之谓占通变之谓事隂阳不测之谓神右第五章夫易广矣大矣以言乎逺则不御以言乎迩则静而正以言乎天地之间则备矣夫干其静也专其动也直是以大生焉夫坤其静也翕其动也辟是以广生焉广大配天地变通配四时隂阳之义配日月易简之善配至徳右第六章子曰易其至矣乎夫易圣人所以崇徳而广业也知崇礼卑崇效天卑法地天地设位而易行乎其中矣成性存存道义之门右第七章圣人有以见天下之赜而拟诸其形容象其物宜是故谓之象圣人有以见天下之动而观其㑹通以行其典礼系辞焉以断其吉凶是故谓之爻言天下之至赜而不可恶也言天下之至动而不可乱也拟之而后言议之而后动拟议以成其变化鸣鹤在隂其子和之我有好爵吾与尔靡之子曰君子居其室出其言善则千里之外应之况其迩者乎居其室出其言不善则千里之外违之况其迩者乎言出乎身加乎民行发乎迩见乎逺言行君子之枢机枢机之发荣辱之主也言行君子之所以动天地也可不慎乎同人先号咷而后笑子曰君子之道或出或处或黙或语二人同心其利断金同心之言其臭如兰初六借用白茅无咎子曰苟错诸地而可矣借之用茅何咎之有慎之至也夫茅之为物薄而用可重也慎斯术也以往其无所失矣劳谦君子有终吉子曰劳而不伐有功而不徳厚之至也语以其功下人者也徳言盛礼言恭谦也者致恭以存其位者也亢龙有悔子曰贵而无位髙而无民贤人在下位而无辅是以动而有悔也不出户庭无咎子曰乱之所生也则言语以为阶君不密则失臣臣不密则失身几事不密则害成是以君子慎密而不出也子曰作易者其知盗乎易曰负且乘致冦至负也者小人之事也乘也者君子之器也小人而乘君子之器盗思夺之矣上慢下暴盗思伐之矣慢藏诲盗冶容诲淫易曰负且乘致冦至盗之招也右第八章天一地二天三地四天五地六天七地八天九地十天数五地数五五位相得而各有合天数二十有五地数三十凡天地之数五十有五此所以成变化而行鬼神也大衍之数五十其用四十有九分而为二以象两挂一以象三揲之以四以象四时归奇于扐以象闰五岁再闰故再扐而后挂干之策二百一十有六坤之策百四十有四凡三百有六十当期之日二篇之䇿万有一千五百二十当万物之数也是故四营而成易十有八变而成卦八卦而小成引而伸之触类而长之天下之能亊毕矣显道神徳行是故可与酬酢可与祐神矣子曰知变化之道者其知神之所为乎右第九章易有圣人之道四焉以言者尚其辞以动者尚其变以制器者尚其象以卜筮者尚其占是以君子将有为也将有行也问焉而以言其受命也如向无有逺近幽深遂知来物非天下之至精其孰能与于此参伍以变错综其数通其变遂成天地之文极其数遂定天下之象非天下之至变其孰能与于此易无思也无为也寂然不动感而遂通天下之故非天下之至神其孰能与于此夫易圣人之所以极深而研几也惟深也故能通天下之志惟几也故能成天下之务惟神也故不疾而速不行而至子曰易有圣人之道四焉者此之谓也右第十章子曰夫易何为者也夫易开物成务冒天下之道如斯而已者也是故圣人以通天下之志以定天下之业以断天下之疑是故蓍之徳圆而神卦之徳方以知六爻之义易以贡圣人以此洗心退藏于密吉凶与民同患神以知来知以藏往其孰能与于此哉古之聪明睿知神武而不杀者夫是以明于天之道而察于民之故是兴神物以前民用圣人以此齐戒以神明其徳夫是故阖户谓之坤辟户谓之干一阖一辟谓之变往来不穷谓之通见乃谓之象形乃谓之器制而用之谓之法利用出入民咸用之谓之神是故易有太极是生两仪两仪生四象四象生八卦八卦定吉凶吉凶生大业是故法象莫大乎天地变通莫大乎四时县象着明莫大乎日月崇髙莫大乎富贵备物制用立成器以为天下利莫大乎圣人探赜索隐钩深致逺以定天下之吉凶成天下之亹亹者莫大乎蓍龟是故天生神物圣人则之天地变化圣人效之天垂象见吉凶圣人象之河出图洛出书圣人则之易有四象所以示也系辞焉所以告也定之以吉凶所以断也右第十一章易曰自天祐之吉无不利子曰祐者助也天之所助者顺也人之所助者信也履信思乎顺又以尚贤也是以自天祐之吉无不利也子曰书不尽言言不尽意然则圣人之意其不可见乎子曰圣人立象以尽意设卦以尽情伪系辞焉以尽其言变而通之以尽利鼔之舞之以尽神干坤其易之緼邪干坤成列而易立乎其中矣干坤毁则无以见易易不可见则干坤或几乎息矣是故形而上者谓之道形而下者谓之器化而裁之谓之变推而行之谓之通举而措之天下之民谓之事业是故夫象圣人有以见天下之赜而拟诸其形容象其物宜是故谓之象圣人有以见天下之动而观其㑹通以行其典礼系辞焉以断其吉凶是故谓之爻极天下之赜者存乎卦鼓天下之动者存乎辞化而裁之存乎变推而行之存乎通神而明之存乎其人黙而成之不言而信存乎徳行右第十二章周易玩辞集解卷九周易玩辞集解卷十钦定四库全书周易玩辞集解卷十翰林院编修查慎行撰下系传八卦成列象在其中矣因而重之爻在其中矣刚柔相推变在其中矣系辞焉而命之动在其中矣吉凶悔吝者生乎动者也刚柔者立本者也变通者趣时者也吉凶者贞胜者也天地之道贞观者也日月之道贞明者也天下之动贞夫一者也夫干确然示人易矣夫坤隤然示人简矣爻也者效此者也象也者像此者也爻象动乎内吉凶见乎外功业见乎变圣人之情见乎辞天地之大徳曰生圣人之大宝曰位何以守位曰人何以聚人曰财理财正辞禁民为非曰义右第一章古者包牺氏之王天下也仰则观象于天俯则观法于地观鸟兽之文与地之宜近取诸身逺取诸物于是始作八卦以通神明之徳以类万物之情作结绳而为罔罟以佃以渔盖取诸离包牺氏没神农氏作斵木为耜揉木为耒耒耨之利以敎天下盖取诸益日中为市致天下之民聚夭下之货交易而退各得其所盖取诸噬嗑神农氏没黄帝尧舜氏作通其变使民不倦神而化之使民宜之易穷则变变则通通则久是以自天祐之吉无不利黄帝尧舜垂衣裳而天下治盖取诸干坤刳木为舟剡木为楫舟楫之利以济不通致逺以利天下盖取诸涣服牛乘马引重致逺以利天下盖取诸随重门击柝以待暴客盖取诸豫断木为杵掘地为臼臼杵之利万民以济盖取诸小过弦木为弧剡木为矢弧矢之利以威天下盖取诸睽上古穴居而野处后世圣人易之以宫室上栋下宇以待风雨盖取诸大壮古之塟者厚衣之以薪塟之中野不封不树䘮期无数后世圣人易之以棺椁盖取诸大过上古结绳而治后世圣人易之以书契百官以治万民以察盖取诸夬右第二章是故易者象也象也者像也彖者材也爻也者效天下之动者也是故吉凶生而悔吝着也右第三章阳卦多隂隂卦多阳其故何也阳卦奇隂卦偶其徳行何也阳一君而二民君子之道也隂二君而一民小人之道也右第四章易曰憧憧往来朋从尔思子曰天下何思何虑天下同归而殊途一致而百虑天下何思何虑日往则月来月往则日来日月相推而明生焉寒往则暑来暑往则寒来寒暑相推而岁成焉往者屈也来者信也屈信相感而利生焉尺蠖之屈以求信也龙蛇之蛰以存身也精义入神以致用也利用安身以崇徳也过此以往未之或知也穷神知化徳之盛也易曰困于石据于蒺藜入于其宫不见其妻凶子曰非所困而困焉名必辱非所据而据焉身必危既辱且危死期将至妻其可得见邪易曰公用射隼于髙墉之上获之无不利子曰隼者禽也弓矢者器也射之者人也君子藏器于身待时而动何不利之有动而不括是以出而有获语成器而动者也子曰小人不耻不仁不畏不义不见利不劝不威不惩小惩而大诫此小人之福也易曰屦校灭趾无咎此之谓也善不积不足以成名恶不积不足以灭身小人以小善为无益而弗为也以小恶为无伤而弗去也故恶积而不可掩罪大而不可解易曰何校灭耳凶子曰危者安其位者也亡者保其存者也乱者有其治者也是故君子安而不忘危存而不忘亡治而不忘乱是以身安而国家可保也易曰其亡其亡系于苞桑子曰徳薄而位尊知小而谋大力小而任重鲜不及矣易曰鼎折足覆公餗其形渥凶言不胜其任也子曰知几其神乎君子上交不謟下交不凟其知几乎几者动之微吉之先见者也君子见几而作不俟终日易曰介于石不终日贞吉介如石焉宁用终日断可识矣君子知微知彰知柔知刚万夫之望子曰颜氏之子其殆庶几乎有不善未尝不知知之未尝复行也易曰不逺复无祗悔元吉天地絪緼万物化醇男女构精万物化生易曰三人行则损一人一人行则得其友言致一也子曰君子安其身而后动易其心而后语定其交而后求君子修此三者故全也危以动则民不与也惧以语则民不应也无交而求则民不与也莫之与则伤之者至矣易曰莫益之或击之立心勿恒凶右第五章子曰干坤其易之门邪干阳物也坤隂物也隂阳合徳而刚柔有体以体天地之撰以通神明之徳其称名也杂而不越于稽其类其衰世之意邪夫易彰往而察来而微显阐幽开而当名辨物正言断辞则备矣其称名也小其取类也大其㫖逺其辞文其言曲而中其事肆而隠因贰以济民行以明失得之报右第六章易之兴也其于中古乎作易者其有忧患乎是故履徳之基也谦徳之柄也复徳之本也恒徳之固也损徳之修也益徳之裕也困徳之辨也井徳之地也巽徳之制也履和而至谦尊而光复小而辨于物恒杂而不厌损先难而后易益长裕而不设困穷而通井居其所而迁巽称而隐履以和行谦以制礼复以自知恒以一徳损以逺害益以兴利困以寡怨井以辨义巽以行权右第七章易之为书也不可逺为道也屡迁变动不居周流六虚上下无常刚柔相易不可为典要惟变所适其出入以度外内使知惧又明于忧患与故无有师保如临父母初率其辞而揆其方既有典常苟非其人道不虚行右第八章易之为书也原始要终以为质也六爻相杂惟其时物也其初难知其上易知本末也初辞拟之卒成之终若夫杂物撰徳辨是与非则非其中爻不备噫亦要存亡吉凶则居可知矣知者观其彖辞则思过半矣二与四同功而异位其善不同二多誉四多惧近也柔之为道不利逺者其要无咎其用柔中也三与五同功而异位三多凶五多功贵贱之等也其柔危其刚胜邪右第九章易之为书也广大悉备有天道焉有人道焉有地道焉兼三才而两之故六六者非他也三才之道也道有变动故曰爻爻有等故曰物物相杂故曰文文不当故吉凶生焉右第十章易之兴也其当殷之末世周之盛徳邪当文王与纣之事邪是故其辞危危者使平易者使倾其道甚大百物不废惧以终始其要无咎此之谓易之道也右第十一章夫干天下之至健也徳行恒易以知险夫坤天下之至顺也徳行恒简以知阻能説诸心能研诸侯之虑定天下之吉凶成天下之亹亹者是故变化云为吉事有祥象事知器占事知来天地设位圣人成能人谋鬼谋百姓与能八卦以象告爻彖以情言刚柔杂居而吉凶可见矣变动以利言吉凶以情迁是故爱恶相攻而吉凶生逺近相取而悔吝生情伪相感而利害生几易之情近而不相得则凶或害之悔且吝将叛者其辞惭中心疑者其辞枝吉人之辞寡躁人之辞多诬善之人其辞㳺失其守者其辞屈右第十二章説卦传昔者圣人之作易也幽赞于神明而生蓍参天两地而倚数观变于隂阳而立卦发挥于刚柔而生爻和顺于道徳而理于义穷理尽性以至于命右第一章昔者圣人之作易也将以顺性命之理是以立天之道曰隂与阳立地之道曰柔与刚立人之道曰仁与义兼三才而两之故易六画而成卦分隂分阳迭用柔刚故易六位而成章右第二章天地定位山泽通气雷风相薄水火不相射八卦相错数往者顺知来者逆是故易逆数也右第三章雷以动之风以散之雨以润之日以晅之艮以止之兑以説之干以君之坤以藏之右第四章帝出乎震齐乎巽相见乎离致役乎坤説言乎兑战乎干劳乎坎成言乎艮万物出乎震震东方也齐乎巽巽东南也齐也者言万物之洁齐也离也者明也万物皆相见南方之卦也圣人南面而聴天下向明而治盖取诸此也坤也者地也万物皆致养焉故曰致役乎坤兑正秋也万物之所説也故曰説言乎兑战乎干干西北之卦也言隂阳相薄也坎者水也正北方之卦也劳卦也万物之所归也故曰劳乎坎艮东北之卦也万物之所成终而所成始也故曰成言乎艮右第五章神也者妙万物而为言者也动万物者莫疾乎雷挠万物者莫疾乎风燥万物者莫熯乎火説万物者莫説乎泽润万物者莫润乎水终万物始万物者莫盛乎艮故水火相逮雷风不相悖山泽通气然后能变化既成万物也右第六章干健也坤顺也震动也巽入也坎䧟也离丽也艮止也兑説也右第七章干为马坤为牛震为龙巽为鸡坎为豕离为雉艮为狗兑为羊右第八章干为首坤为腹震为足巽为股坎为耳离为目艮为手兑为口右第九章干天也故称乎父坤地也故称乎母震一索而得男故谓之长男巽一索而得女故谓之长女坎再索而得男故谓之中男离再索而得女故谓之中女艮三索而得男故谓之少男兑三索而得女故谓之少女右第十章干为天为圜为君为父为玉为金为寒为氷为大赤为良马为老马为瘠马为驳马为木果坤为地为母为布为釜为吝啬为均为子母牛为大舆为文为衆为柄其于地也为黑震为雷为龙为𤣥黄为旉为大涂为长子为决躁为苍筤竹为苇其于马也为善鸣为馵足为作足为的颡其于稼也为反生其究为健为蕃鲜巽为木为风为长女为绳直为工为白为长为髙为进退为不果为臭其于人也为寡髪为广颡为多白眼为近利市三倍其究为躁卦坎为水为沟渎为隐伏为矫輮为弓轮其于人也为加忧为心病为耳痛为血卦为赤其于马也为美嵴为亟心为下首为薄蹄为曵其于舆也为多眚为通为月为盗其于木也为坚多心离为火为日为电为中女为甲胄为戈兵其于人也为大腹为干卦为鼈为蟹为蠃为蚌为龟其于木也为科上藁艮为山为径路为小石为门阙为果蓏为阍寺为指为狗为䑕为黔喙之属其于木也为坚多节兑为泽为少女为巫为口舌为毁折为附决其于地也为刚卤为妾为羊右第十一章序卦传有天地然后万物生焉盈天地之间者唯万物故受之以屯屯者盈也屯者物之始生也物生必蒙故受之以蒙蒙者蒙也物之穉也物穉不可不养也故受之以需需者饮食之道也饮食必有讼故受之以讼讼必有衆起故受之以师师者衆也衆必有所比故受之以比比者比也比必有所畜故受之以小畜物畜然后有礼故受之以履履而泰然后安故受之以泰泰者通也物不可以终通故受之以否物不可以终否故受之以同人与人同者物必归焉故受之以大有有大者不可以盈故受之以谦有大而能谦必豫故受之以豫豫必有随故受之以随以喜随人者必有事故受之以蛊蛊者事也有事而后可大故受之以临临者大也物大然后可观故受之以观可观而后有所合故受之以噬嗑嗑者合也物不可以苟合而已故受之以贲贲者饰也致饰然后亨则尽矣故受之以剥剥者剥也物不可以终尽剥穷上反下故受之以复复则不妄矣故受之以无妄有无妄然后可畜故受之以大畜物畜然后可养故受之以頥頥者养也不养则不可动故受之以大过物不可以终过故受之以坎坎者䧟也䧟必有所丽故受之以离离者丽也右上篇有天地然后有万物有万物然后有男女有男女然后有夫妇有夫妇然后有父子有父子然后有君臣有君臣然后有上下有上下然后礼义有所错夫妇之道不可以不乆也故受之以恒恒者久也物不可以久居其所故受之以遯遯者退也物不可以终遯故受之以大壮物不可以终壮故受之以晋晋者进也进必有所伤故受之以明夷夷者伤也伤于外者必反其家故受之以家人家道穷必乖故受之以睽睽者乖也乖必有难故受之以蹇蹇者难也物不可以终难故受之以解解者缓也缓必有所失故受之以损损而不已必益故受之以益益而不已必决故受之以夬夬者决也决必有所遇故受之以姤姤者遇也物相遇而后聚故受之以萃萃者聚也聚而上者谓之升故受之以升升而不已必困故受之以困困乎上者必反下故受之以井井道不可不革故受之以革革物者莫若鼎故受之以鼎主器者莫若长子故受之以震震者动也物不可以终动止之故受之以艮艮者止也物不可以终止故受之以渐渐者进也进必有所归故受之以归妹得其所归者必大故受之以丰丰者大也穷大者必失其居故受之以旅旅而无所容故受之以巽巽者入也入而后説之故受之以兑兑者説也説而后散之故受之以涣涣者离也物不可以终离故受之以节节而信之故受之以中孚有其信者必行之故受之以小过有过物者必济故受之以既济物不可穷也故受之以未济终焉右下篇杂卦传干刚坤柔比乐师忧临观之义或与或求屯见而不失其居䝉杂而着震起也艮止也损益盛衰之始也大畜时也无妄灾也萃聚而升不来也谦轻而豫怠也噬嗑食也贲无色也兑见而巽伏也随无故也蛊则饬也剥烂也复反也晋昼也明夷诛也井通而困相遇也咸速也恒久也涣离也节止也解缓也蹇难也睽外也家人内也否泰反其类也大壮则止遯则退也大有衆也同人亲也革去故也鼎取新也小过过也中孚信也丰多故亲寡旅也离上而坎下也小畜寡也履不处也需不进也讼不亲也大过颠也姤遇也柔遇刚也渐女归待男行也頥养正也既济定也归妹女之终也未济男之穷也夬决也刚决柔也君子道长小人道忧也周易玩辞集解卷十