外科精义提要钦定四库全书子部五外科精义医家类提要等谨案外科精义一卷元齐徳之撰徳之始末未详惟其结衔称医学博士充御药院外科太医是编先论后方于疮肿诊候浅深虚实最为详尽考周礼天官疡医掌肿疡溃疡金伤折伤之祝药劀杀之齐注曰劀谓刮去脓血杀谓以药食其恶肉又曰凡疗疡以五毒攻之注曰今医方有五毒之药合黄堥置石胆丹砂雄黄磨石慈石其中烧之三日三夜其烟上着以鸡羽扫取之以注创恶肉破骨则尽出又曰以五气养之以五药疗之以五味节之注曰既劀杀而湏尽其宿肉乃飬之也五气当作五谷字之误也节节成其药之力云云是则古者疡医攻补兼施之明证后之疡医惟持攻毒之方治其外而不治内治其末而不治本故所失恒多徳之此书务审病之所以然而量其隂阳强弱以施疗故于疡科之中最为善本书中无一字及李杲李杲平生亦不以外科着原本附东垣十书之末葢坊刻襍合之本取以备十书之数与所载朱震亨书均为滥入孙一奎赤水元珠引之竟称东垣外科精义不考甚矣干隆四十四年十月恭校上总纂官纪昀陆钖熊孙士毅总校官陆费墀外科精义卷上钦定四库全书外科精义卷上元齐德之撰论疮肿诊候入式法夫医者人之司命也脉者医之大业也盖医家茍不明脉则如㝠行索途动致颠覆矣夫大方脉妇人小儿风科必先诊脉后对证处药独疮科之流多有不诊其脉候专攻治外或有证候疑难别召方脉诊察于疮科之辈甘当浅陋之名噫其小哉如是原夫疮肿之生皆由隂阳不和血气凝滞若不诊候何以知隂阳勇怯血气聚散耶由是观之则须信疗疮肿于诊候之道不可阙也歴观古今治疗疮肿方书甚多其间诊候之法畧而未详比夫诸科甚有灭裂愚虽不才辄取黄帝素问难经灵枢甲乙及叔和仲景扁鹊华陀千金外台圣惠总录古今名医诸家方论之中诊候疮肿之説简编类次贯成篇帙首载诊候入式之法次论血气色脉参应之源后明脉之名状所主证候及疮肿逆从之方庶使为疮肿科者览此则判然可晓了无凝滞于胷次一朝临疾诊候至此则察逆从次成败若黑白之易分耳论荣卫色脉参应之法夫天地之道曰隂与阳隂阳在人曰血与气盖血者荣也气者卫也荣者荣于中卫者卫于外所以荣行脉中卫行脉外脉者血气之先也血非脉则焉能荣于中气非脉则焉能卫于外二者相资而行内则通于五脏六腑十二经络外则濡于九窍四肢百节万毛昼夜循行如环无端以成其度㑹于寸口变见于脉故曰气血者人之神也脉者气血之神也所以治病之始五决为纪盖五决者五脏之色脉也脉应于内色应于外其色之与脉常相参应故曰能合色脉可以万全也凡为医先须调明色脉况为疮科于此不精虽聪惠辩博亦不足委也论持手诀消息法夫诊候之脉法常以平旦为纪隂气未散阳气未动饮食未进气血未乱经脉未隆络脉调匀故乃可诊有疾之脉若遇仓卒病患不拘此论内经所谓持脉有道以虚静为保但可澄神静虑调息凝心视精明察五色听音声问所苦方始按寸尺别浮沈以此㕘照决死生之分矣复观患人身形长短肥瘦老少男女性情缓急例各不同故曰形气相得者生三五不调者病谓如室女尼冠脉当濡而弱婴儿孺子之脉细而疾三四嵗者唿吸之间脉当七八至为平比夫常人特不同耳大抵男子先诊左手女子先诊右手男子左脉大则顺女子右脉大则顺大凡诊脉先以中指揣按掌后髙骨骨下为闗得其闗位然后齐下两左右二指若臂长人疎排其指若臂短人密排其指三指停穏先诊上指曰寸口浮按消息之中按消息之重按消息之上竟消息之下竟消息之推而外之消息之推而内之消息之然后先闗后尺消息一一类此若诊得三部之中浮沈滑涩迟疾不调何病所主外观形色内察脉候㕘详处治以忠告之不可轻言谈笑乱説是非左右瞻望举止忽畧此医之庸下也论三部所主脏腑病证夫诊候之道医者之难精也若非灯下苦辛勤于记诵㕘师访友昼夜不遑造次颠沛寤寐俯仰存心于此安能知神圣之妙哉古人曰按其脉知其疾命曰神以悟其探赜索隠之妙也又曰切其脉治其病谓之巧以明其指别之功也盖三指相去毫釐之近主病若千里之逺观夫指别之功世人固以为难命曰神岂容易可至哉常者于经脉有三部寸闗尺也从鱼际至髙却行一寸曰寸从寸上一分曰鱼际从寸至尺曰尺泽寸后尺前为闗闗前为阳即寸口也闗后为隂即尺脉也阳出隂入以闗为界寸主上焦头手皮毛闗主中焦腹及腰尺主下焦小腹及足此三部所主大畧也又有左右两手三部为之六脉也又有人迎气口神门所主又各不同盖左手闗前曰人迎右手闗前曰气口两闗之后一分即曰神门故脉法赞曰肝心出左肺脾出右肾为命门俱出尺部魂魄谷神皆见寸口所谓左手闗前心之部也其经手少隂与手太阳为表里小肠合为府左手闗上肝之部也其经足厥隂与足少阳为表里胆合为府左手闗后肾之部也其经足少隂与足太阳为表里膀胱合为府右手闗前肺之部也其经手太隂与手阳明为表里大肠合为府右手闗上脾之部也其经足太隂与足阳明为表里胃合为府右手闗后命门之部也其经手厥隂与手少阳为表里三焦合为府此谓六部所主脏腑十二经之义也又脉要精微论曰尺内两旁则季脇也尺外以候肾尺里以候腹中附上左外以候肝内以候膈右外以候胃内以候脾上附上右外以候肺内以候胷中左外以候心内以侯亶中前以候前后以候后上竟上者胷喉中事也下竟下者小腹腰股膝胫足中事也麤大者隂不足阳有余为热中也来疾去徐上实下虚为厥颠疾来徐去疾上虚下实为恶风也故中风者阳气受也有脉俱沈细数者少隂厥也沈细数散者寒热也浮而散者为眩仆诸浮不躁者皆在阳为热其有躁者在乎阴诸细而沈者皆在隂则为骨痛其有静者在足数动一代者病在阳之脉也洩及便脓血诸过者切之濇者阳气有余也滑者隂气有余也阳气有余为身热无汗隂气有余为多汗身寒隂阳有余则无汗身寒推而外之内而不外者有心腹积也推而内之外而不内者身有热也推而上之上而不下者腰足清也推而下之下而不上者头项痛也按之至骨脉气少者腰嵴痛而身有痺也已上诸疾若非指明心了乌可得而妙也又平人气象论曰一唿脉再动一吸脉亦再动唿吸定息脉行五动为一大息不大不小不长不短不滑不涩不浮不沈不迟不数命曰平人平人者不病也盖平人之常气禀乎胃胃气者平人之常气也所以人常禀气于胃故脉以胃气为本也正理论曰谷入于胃脉道乃行合灵枢经云胃为水谷之海也又曰脉应四时曰平信夫四时之脉皆以胃气为本谓春弦夏洪秋毛冬石春之胃脉微弦曰平余皆倣此逆四时有病矣若诊妇人之脉姙身则慎勿乱投汤散其妇人之脉诊得少隂脉动甚则有子也又曰隂抟别阳为有子也又曰身汗而无脉者即有姙也盖重身者问其月事观其体貌然后主治不可忽也又经曰察色按脉先别隂阳盖隂阳者天地之道也是以治病者必求其本本于隂阳寒暑四时五脏之根也以脉言之则浮沈也以部言之则尺寸也故经云脉者隂阳之法以应五脏是谓唿出心与肺吸入肾与肝唿吸之间脾受谷味其脉在中也以浮沈论之则曰浮者阳也沈者阴也应在脏腑则浮而大散者心也浮而短濇者肺也所以心肺俱浮也牢而长者肝也按之而大举指来实者肾也所以肝肾俱沈也迟缓而长者脾也脾为中州所以脉在中也仲景曰大浮数动滑皆阳也沈濇弱弦微皆隂也阳者热也隂者寒也所以寒则脉来沈而迟热则脉来浮而数故曰诸数为热诸迟为寒无如此验也脉经曰诸浮为风诸𦂳为痛诸伏为聚诸弦为饮芤者失血长则气治短则气病濇则烦心大则病进浮为在表沈为在里迟为在脏数为在腑又形壮脉细少气不足以息者危形瘦脉大胷中气多者毙形气相得者生三五不调者病三部九候皆相失者死此先圣诊脉之大法也故曰凡治病则察其形气色泽治之无候其时也所以形气相得者生色泽以浮者病易已脉从四时者可治脉弱似滑者是有胃气此皆易治也若形气相失或色夭不泽及脉逆四时或脉实益坚皆不可治经所谓必察四难而明告之又若病热脉静泄而脉大脱血脉实汗后脉躁此皆难治也若疮疽之人脓血大泄脉滑数者难治也凡瘘脓多或如清泔脉滑大散寒热发渴者治之无功也若患肺疮者咳𠻳脓血脉见洪滑治之难痊矣大凡诊脉见浮数应当发热而反恶寒虽头项拘急四肢烦痛或复战慄渴甚者但有痛处欲发疮肿也论脉证名状二十六种所主病证夫脉之大体二十六种此诊脉之纪纲也细而论之毫釐少差举治必逺总而言之逆从虚实隂阳而已两者议之以要其中谨于诸家脉法中撮其机要翦去繁芜载其精义浮脉之诊浮于指下按之不足举之有余再再寻之状如太过瞥瞥然见于皮毛间其主表证或为风或为虚浮而大散者心也浮而短濇者肺也浮而数者热也浮数之脉应发热其不发热而反恶寒者疮疽之谓也洪脉之诊似浮而大按举之则泛泛然满三部其状如水之洪流波之涌起其主虚实积热疮肿论曰脉洪大者疮疽之病进也如疮疽结脓未成者宜下之脓溃之后脉见洪大则难治若自利者不可救治也滑脉之诊实大相兼往来流利如珠按之则累累然滑也其主或为热或为虚此阳脉也疮疽之病脓未溃者宜内消也脓溃之后宜托里也所谓始为热而为虚也数脉之诊按之则唿吸之间动及六至其状似滑而数也若浮而数则表热也沈而数则里热也又曰诸数为热仲景曰脉数不时见则生恶疮也又曰肺脉俱数则生疮也诊诸疮洪数者里欲有脓结也散脉之诊似浮而散按之则散而欲去举之则大而无力其主气实而血虚有表无里疮肿脓溃之后而烦痛尚未痊退者诊其脉洪滑麤散难治也以其正气虚而邪气实也又曰肢体沈重肺脉大则毙谓浮散者也芤脉之诊似浮而輭按之中央空两边实其主血虚或为失血疮肿之病诊得芤脉脓溃后易治以其脉病相应也长脉之诊按之则洪大而长出于本位其主阳气有余也伤寒得之欲汗出自解也长而缓者胃脉也百病皆愈谓之长则气治也牢脉之诊按之则实大而弦且沈且浮而有牢坚之意若瘰疬结肿诊得牢脉者不可内消也实脉之诊按举有力而类结曰实经曰邪气胜则实久病则虚人得此最忌疮疽之人得此宜急下之以其邪气与脏腑俱实故也弦脉之诊按之则𦂳而弦其似𦂳者为弦如按弦而不移𦂳如内绳而转动以此为异春脉浮弦而平不时见则为饮为痛主寒而虚疮疽论曰弦洪相抟外𦂳内热欲发疮疽也𦂳脉之诊似弦而𦂳按之如切绳而转动其主切痛积癖也疮肿得之气血沈濇也亦主痛也濇脉之诊按之则散而复来举之则细而不足脉濇则气濇也亦主血虚疮肿溃后得之无妨也短脉之诊按举则不及本位内经曰短则气病以其无胃气也诸病脉短皆难治也疮肿脉短真气短也细脉之诊按之则萦萦如蜘蛛之丝而欲絶举之如无而似有细而微其主亾阳衰也疮肿之病脉来细而沈时直者里虚而欲变证也微脉之诊按之则輭小而极微其主虚也真气复者生邪气胜者危疮肿之病溃后脉微而匀举自差也迟脉之诊按举来迟唿吸定息方得三至其状似缓而稍迟痼疾得之则善新疾得之则正气虚惫疮肿得之溃后自痊缓脉之诊按举似迟而稍驶于迟仲景曰阳脉浮大而濡隂脉浮大而濇隂阳同等谓之缓脉见长缓百疾自瘳凡诸疮肿溃后其脉濇迟缓者皆易愈以其脉候相应是有胃气也沈脉之诊举之不足按之方见如烂绵其主邪气在脏也水气𫝊之则逆此隂脉也疮肿得之邪气深也伏脉之诊比沈而伏举之则无按之至骨方得与沈相类而邪气益深矣虚脉之诊按之不足迟大而輭轻举指下豁然而空经曰脉虚则血虚血虚生寒阳气不足也疮肿脉虚宜托里和气养血也輭脉之诊按之则如帛在水中极輭而沈细亦谓之濡其主胃气弱疮肿得之补虚排脓托里弱脉之诊似輭而极微来迟而似有仲景曰微弱之脉绵又如㵼漆之絶其主血气俱虚形精不足大抵疮家沈迟濡弱皆宜托里促脉之诊按之则去数来时一止而复来仲景曰阳盛则促主热畜于里也下之则和疮肿脉促亦急下之结脉之诊按之则往来迟缓时一止而复来仲景曰隂盛则结经曰促结则生代则死代脉之诊按之则往来动则中止不能自还因而复动者曰代脉也代者气衰也诸病见之不祥大凡疮肿之病脉促结者难治而况见代脉乎动脉之诊见于闗上无头尾如豆大厥厥然如动摇者是也脉经曰隂阳相搏故谓之动动于阳则阳气虚而发厥动于隂则隂气盛而发热是阳生于尺而动于寸隂生于寸而动于尺不可不辨也论三部脉所主证候夫寸闗尺者脉之位也浮沈滑濇者脉之体也奠位分体指文语证者诊脉之要道也脉经曰大凡诊候两手三部脉滑而迟不浮不沈不长不短去来齐等者无病也寸口脉浮者伤风也𦂳者伤寒也弦者伤食也浮而缓者中风也浮而数者头痛也浮而𦂳者膈上寒脇下冷饮也沈而𦂳者心下寒而积痛沈而弱者虚损也缓而迟者虚寒也微弱者血气俱虚弦者头痛心下有水也双弦者两脇下痛也偏絶者不遂也俱絶者不治也潎潎如羮上肥者阳气微也连连如蜘蛛丝者阳气衰也闗主中焦胷腹中事去来徐而缓者无病也浮者腹满而不欲食胃虚胀也滑者客热在胃也数者热结中焦也沈伏者中焦水气或呕逆而吞酸弱者胃气虚也虽有虚热不可大攻须防热去则生寒也牢而实者腹满向向噎塞而不通或复大痛涩者气逆也芤则㵼血濇坚太实按之不减而有力者中焦实有结伏在胃也微浮者积热不消蚘动心悸也尺主下焦腰肾膝胫足中事也尺脉浮者风热小便难也沈者腰背痛而肾气不足数者脐下热痛小便赤色而恶寒也逆者下焦寒而隂虚也𦂳者脐下小腹急痛也缓者脚弱下肿而痿痺也弱者下冷而肾气衰也輭者脚不收而风痺小便难也伏者小腹痛而疝瘕谷不化也细者溏泄而下冷也芤者小便涩血而下虚也牢而小者足膝寒痺脚下隠隠疼痛也细而急者筋挛不能行也来而断絶者男子小腹有滞气也妇人月水不利也论三部脉所主杂病法诀夫三部之中俱见一脉所主杂病畧而言之脉经曰阳邪来见浮洪隂邪来见微细水谷之邪来见实坚寒癖之邪来见弦小又曰浮而滑者宿食也短而滑者酒病也迟而滑者胀满也洪而大者伤寒也浮而数者伤风也浮而急者饮食不消脾不磨也沈而弦者寒气结而隂痛也浮而缓者皮肤不仁也滑而散者瘫痪也迟而濇者寒厥也浮而濇者霍乱也弱而濇者反胃也𦂳而滑者吐逆也短而数者心痛也弦而数者为疟也𦂳而急者尸遁也实小而坚者病在内而冷也浮滑而𦂳者病在外而热也短而急者病在上也长而缓者病在下也长而弦者病在肝也滑而洪者病在心也微而輭者病在脾也浮而濇者病在肺也沈而𦂳者病在肾也又诀曰诸浮为风或为虚也诸𦂳为痛或为积也诸濇为痺诸弦为饮诸数为热诸迟为寒芤则为失血輭则为虚若脉沈沈泽泽四肢不仁者亡祟也或大而愵愵者社祟也若脉来乍大乍小乍短乍长者鬼祟也论诊候肺疽肺痿法夫肺者五脏之华盖也处于胷中主于气候于皮毛劳伤血气腠理虚而风邪乘之内感于肺也则汗出恶风咳𠻳短气鼻塞项强胷脇胀满久久不瘥已成肺痿也风中于卫唿气不入热至于荣则吸而不出所以风伤皮毛热伤血脉风热相搏气血稽留藴结于肺变成疮疽诊其脉候寸口脉数而虚者肺痿也数而实者肺疽也肺痿之候久𠻳不已汗出过度重亡津液便如烂瓜下如豕脂小便数而不渴渴者自愈欲饮者欲瘥此由肺多唾涎沫而无脓者肺痿也其肺疮之候口干喘满咽燥而渴甚则四肢微肿咳唾脓血或腥臭浊味胷中隠隠微痛者肺疽也又圣惠曰中府隠隠而微痛者肺疽也上肉微起者肺疮也中府者穴也在云门下一寸六分乳肋间动脉应手陷中也是以候始萌则可救脓成则多死若欲知有脓者但诊其脉若微𦂳而数者未有脓也𦂳甚而数者已有脓也又内经曰血热则肉败荣卫不行必将为脓大凡肺疮肺疽当咳𠻳短气胷满时唾脓血久久如粳米粥者难治若呕脓而不止者亦不可治也其呕脓而自止者自愈其脉短而濇者自痊浮大者难治其面色当白而反面赤者此火之尅金皆不可治论将䕶忌慎法大凡有疮疽生皆只如黍粟粒许大其状至微人多不以为急此藴大患宜速辨之不可自忽若能防之于未形理之于未成或朝觉而夕治求治于良医则必无危困矣若因循慢忽询于庸医致令脓血结聚委之于命束手待毙不以去道逺乎以致筋骨败遗穿通脏腑死者十有八九矣可不慎欤盖患疮疽之人托命庸医任意措置危殆立至若用良医则可保痊愈用医之际不可不择辨之何难若能饱读经书久谙证候汤药熟闲洞明色脉性情仁善孝义忠信临事不惑处治有决方为良医委用勿疑然后要在病人自克不可恚怒悲忧呌唿忿恨骄恣情性信任口腹驰骋劳役惟宜清静恬澹耐烦为宜于患人左右止息烦杂切忌打触器物诸恶音声争辩是非呪骂鬭殴及产妇婬男体气不洁带酒腥羶鸡犬乳儿孶畜禽兽并须逺离设或亲友重意问疾者可以预嘱徐行低声款曲伺候礼毕躬退勿令嗟呀惊怪话旧引其游赏宴乐逺别亲戚牵惹情懐但恐病人心绪悽怆尤不可乱举方药徒论虚实惑乱患人凝滞不决祇合方便省问不可久坐多言劳倦病人深不长便夫侍患者宜须寿近中年情性沈厚勤谨耐烦仁慈智惠全在调以粥药无失时节勿令于患人左右弹指嗟咨掩泪窃言感激病人甚不利便饮食之间忌慎非细不可不载畜中勿食驴马驼骡猪狗牛羖羊等并杂鱼龟鼈虾蟹及淹浥臭味自死病倒之类慎勿尝啖飞禽之中忌食鹅鸭鸿鹰雀鹤鸳鸯鹭鸶鸠鸽鸦鸡雉及能学人言者慎勿食之野兽之中忌食獐鹿狐兎虎豹熊豺及爪牙害人有毒虫兽并父母自本命生属忌慎勿尝啖菜蔬之中忌食黄𤓰茄子兰香芸薹胡荽生菜蓼芥菌瓠韮蒜葱薤慎勿食之果木之中忌食桃杏枣栗李柰梨梅輭枣红柿樱桃胡桃榛松林檎及诸虫蚛未熟之果慎勿食之若其疮疽脓溃肿消气血虚弱则可食羊肉鹌鹑蔓菁姜酱𤓰荠萝卜及黄白粮米细米稀粥輭饭至若肌肉渐生思想滋味则宜食白熟酥饼荠粥羮汤熟輭温和稀稠得中制造如法勿令太饱此时尤忌馒头蒸饼馎饨饨馄肉脯煎饼及炙煏煎炒咸酸油腻脂肥鱼肉若至肌肤欲平恶肉去尽疮口收敛之际尚忌起立行步揖待宾客房酒宴㑹嗔怒沐浴登陟台榭运动肢体寒暑劳倦正宜调节饮食保摄以待疮瘢平复精神如故气力完全方无所忌百日内慎勿触犯之论疮疽肿虚实法夫疮疽脓溃肿毒浸展证候危恶者须辩虚实况夫虚者难补实者易㵼补㵼之法不可轻用若或少差利害甚大然而虚实证多端不可不辩有疮之虚实有脏腑气血上下真邪各有虚实故不同也分而言之则肿起坚硬脓稠者疮疽之实也肿起外輭脓稀者疮疽之虚也㵼痢肠鸣饮食不入呕吐无时手足并冷脉弱皮寒小便自利或小便时难大便滑利声音不出精神不爽者悉脏腑之虚也大便硬小便涩饮食如故肠满膨胀胸膈痞闷肢节疼痛口苦咽干烦燥多渴身热脉大精神昏塞者悉脏腑之实也凡诸疮疽脓水清稀疮口不合聚肿不赤肌寒肉冷自汗色脱者气血之虚也肿起色赤寒热疼痛皮肤壮热脓水稠粘头目昏重者气血之实也头疼鼻塞目赤心惊咽喉不利口舌生疮烦渴饮冷睡语咬牙者上实也精滑不滞大便自利腰脚沈重睡卧而不宁者下虚也肩项不便四肢沈重目视不正晴不了了食不知味音嘶色败四肢浮肿者真气之虚也肿焮尤甚痛不可近积日不溃寒热往来大便秘涩小便如淋心神烦闷恍惚不宁者邪气之实也又曰真气夺则虚邪气胜则实又曰诸痛为实痒为虚也又曰诊其脉洪大而数者实也微细而輭者虚也虚则补之和其气托里也实则㵼之疎利而自导其气内经谓血实则决之气虚则掣引之辩疮肿浅深法夫疮候多端欲辩浅深直须得法若不素知方论而妄生穿凿者如大匠舍其绳墨以意度量安能中于规矩哉尝闻古人有言曰多则惑少则得简而论之则疮疽槩举有三种髙而輭者发于血脉肿下而坚者发于筋骨肉皮色不相辩者发于骨髓又曰凡疗疮疽以手按摇疮肿根牢而大者深也根小而浮者浅也又验其人初生疮之时便觉壮热恶寒拘急头痛精神不宁烦躁饮冷者其患疮疽必深也若人虽患疮疽起居平和饮食如故其疾浮浅也恶疮初生其头如米粟微似有痛痒设触破之即焮展觉有深意速服犀角汤通气丸等取通利疎畅兼用浴毒汤溻渍之类若浮浅者纵贴膏求差以此推之浅深之辩始终之次者也辩脓法夫疮肿之疾毒气已结者不可论内消之法即当辩脓生熟浅深不可妄开视其可否不至于危殆矣凡疮疽肿大按之乃痛者脓深也小按之便痛者脓浅也按之不甚痛者未成脓也若按之即复者有脓也不复者无脓也非也必是水也若发肿都輭而不痛者血瘤也发肿日渐增长而不大热时时牵痛者气瘤也气结微肿久而不消后亦成脓此是寒热所为也留积经久极隂生阳寒化为热以此溃必多成瘘宜早服内塞散以排之诸癃瘤疣赘等至年衰皆自内溃理于年壮可无后忧也又凡疗痈疽以手掩其上大热者脓成自輭也若其上薄皮剥起者脓浅也其肿不甚热者脓未成也若患瘰疬结核寒热发渴经久不消者其人面色痿黄被热上蒸已成脓也至于脏腑肠胃内疮内疽其疾隠而不见目既不见手不能近所为至难可以诊其脉而辩之亦可知矣有患胃脘痈者当候胃脉人迎者胃脉也其脉沈细者气逆则甚甚则热聚胃口而不行胃脘而为痈也若其脉洪数者脓已成也设脉迟𦂳虽脓未就已有瘀血也宜急治之不尔则邪毒内攻腐烂肠胃不可救也又肺痈论曰始萌则可救脓成即死不可不慎也久久咳脓如粳米粥者不治呕脓而止者自愈也又肠痈论曰或遶脐生疮脓从疮出者有出脐中者惟大便下脓血者自愈也辩疮疽疖肿证候法夫疮疽疖肿其名甚多载之纷纭方书百绪及至临疾治之无据不知所以内经曰知其要者一言而终不知其要者流散无穷愚虽不才姑揣其要而言之热发于皮肤之间是以浮肿根小至大不过二三寸者疖也六腑积热腾出于外肌肉之间其发暴甚肿皮光輭侵展广大者痈也五脏风积热攻焮于肌骨风毒勐暴初生一头如㾦㿔白焦枯触之应心者疽也夫痈疮发于六腑若燎原之火外溃肤肉疽生五脏沈涩难疗若陶室之燧内消骨髓痈则易疗惟难将息而迟瘥疽则难疗易得痊复夫疖与疮初生并宜灸之谓其气本浮达以导其热令速畅也疽则烙不宜灸谓其气本深沈须达其原也凡疮疽生于外皆由热毒藴于内明乎三者肿毒丹疹可以类推矣盖皮肤微髙起而肌厚或痛或痒移走无常者谓之肿有因思而得之者有因风热相抟而得之者肿硬色白因热而得之者肿焮色赤因风热相抟而得之者久久而不消热胜于风若不即治血不流通与气乘之以成脓也又曰风多则痒热多则痛此为验也又有丹毒者谓人身忽然变赤如涂丹之状故谓之丹毒世俗有云赤瘤或因有疮误而相触四畔焮赤论之疮瘤凡丹瘤之疾皆游走不定状如云气者是也小儿得之最忌百日之内谓之胎瘤以其气血嫩弱脏腑柔脆难任鎌针所以忌也又颈腋之间而生结核初如豆粒或如梅李核累累相连歴歴三五枚久久不消以渐长大或发寒热者谓之瘰有风毒者得之于风热毒者得之于热气毒者得之于气悉由风热邪气藴经所成证候不同治之者亦各异矣辩疮疽善恶法夫疮疽证候善恶逆从不可不辩从来医疮槩举五善七恶殊不知此特谓肠胃之内脏腑疮疽所论之证也发背脑疽别有善恶之证载之于后盖七恶者烦躁时𠻳腹痛渴甚或泄痢无度或小便如淋者一恶也脓血既洩肿焮尤甚脓色败臭痛不可近二恶也目视不正黑睛𦂳小白睛青赤瞳子上看三恶也喘麤短气恍惚嗜卧四恶也肩背不便四肢沈重五恶也不能下食服药而呕食不知味六恶也声嘶色败唇鼻青赤面目四肢浮肿者七恶也动息自宁饮食知味一善也便利调匀二善也脓溃肿消水鲜不臭三善也神彩精明语声清亮四善也体气平和五善也病有证合七恶皮急𦂳而如善者病有证合五善而皮缓虚如恶者夫如是者岂浅识之所知哉只知五善併至则善无以加矣七恶併至见恶之极矣愚意裁之凡患疮疽之时五善之中乍见一二善证疮亦回也七恶之内忽见一二恶证宜深惧之大抵证候疮疽之发虚中见恶证者不可救也实证无恶候者自愈大凡脓溃之后而烦疼尚未痊者诊其脉洪滑麤散者难痊微濇迟缓者易痊此善恶之证于诊候之中亦可知也发背脑疽及诸恶疮别有五逆之证者白睛青黑而眼小服药而呕伤痛渴甚膊项中不便音嘶色败者是为五逆其余热渴痢呕盖毒气入里脏腑之伤也当随证以治之砭鎌法夫上古制砭石大小者随病所宜也内经谓针石砭石鑱针其实一也今时用鎌者从圣济总录丹毒论曰法用鎌割出血明不可缓也合扁鹊云病在血脉者治之以砭石此举素问血实宜决之又气血形志论曰形乐志乐病生于内治之砭石盖砭石者亦东方来为其东方之民其病多疮疡其法宜砭石砭石之用目有证候非止丹瘤也但见肿起色赤不定宜急鎌之先以生油涂赤上以鎌鎌之要在决洩其毒然而此法不可轻用忌其太深内经所谓刺皮无伤肉以其九鍼之用而各有所宜也砭鎌之法虽治疮疽不可轻用也贴熁法夫疮肿之生于外者由热毒之气藴结于内也盖肿于外有生头者有皮厚者有皮薄者有毒气深者有毒气浅者有宜用湿药贴熁者有宜用凉药贴熁者有可以干换其药者有可以湿换其药者深浅不同用药亦异是以不可不辩也若疮肿初生似有头者即当贴温热药引出其热毒火就燥之义也于四畔赤焮处捣生寒药贴熁之折伏其热势驱逐其邪恶扑火之义也夫生寒药势气力精全性味雄健或有疗者不本物理皆通用药草膏之类有势力微欲使尫瘠者敌其勇夫不亦难乎又有麤工不审逆从便用寒药敷贴趂逐邪毒复入于内归于肝心十死八九矣大抵敷贴之法欲消散肿毒血脉疎通寒热逆从断其去就焉慎不可执方无权安能散于郁结不成脓乎其肿皮厚者以故輭布或以纸花子涂药贴熁之待其药干换肿皮薄者即用疎纱或薄纸涂药贴熁之其药未干即当换之至若脓溃之后即贴温肌生肉膏药要在逐臭腐排恶汁取死肌生良肉全借温热膏剂之力也切勿用寒凉之药水调贴之夫血脉喜温而恶寒若着冷气过理即血滞难瘥矣溻渍疮肿法夫溻渍疮肿之法宣通行表发散邪气使疮内消也盖汤水有荡涤之功古人有论疮肿初生经一二日不退即须用汤水淋射之其在四肢者溻渍之其在腰腹背者淋射之其在下部委曲者浴渍之此谓疎导腠理通调血脉使无凝滞也且如药二两用水二升为则煎取一升半以净帛或新绵蘸药水稍热溻其患处渐渐喜溻淋浴之稍凉则急令再换慎勿冷用夫血气得寒则凝涩得热则淖泽日用五七次病甚者日夜不住或十数次肿消痛止为验此治疮肿神良之法也针烙疮肿法夫疮疽之疾证候不一针烙之法实非小端盖有浅有深有迟有速宜与不宜不可不辩盖疽肿皮厚口小肿多脓水出不快者宜用针烙疖皮薄惟用针以决其脓血不可烙也如其未成脓已前不可以诸药贴熁溻渍救疗以待自消久久不消内溃成脓即当弃药从其针烙当用火针如似火筯磨令头尖如枣核様圆滑用灯焰烧须㬰作热数揾油烧令赤于疮头近下烙之一烙不透即须再烙令透要在脓水易出不假按抑近代良医仓卒之际但以金银铁铤其様如针者可通用之实在泄其毒也或只以木炭熟火勐烧通赤蘸油烙之尤妙烙后实者捻发为絍虚者以纸为絍于絍上蘸药絍之上以帛摊温热輭粘膏药贴之常令滋润勿令燥也夫疮疽既作毒热聚攻蚀其膏膜肌肉腐烂若不鍼烙毒气无从而解脓淤无从而泄过时不烙反攻其内内既消败欲望其生岂可得乎嗟乎此疾针烙取差实为当理然忌太早亦忌稍迟尝见麤工不审其证浅深妄施针烙之法或疮深针浅烙毒气不得洩以致内溃或疮浅烙深误伤良肉筋骨腐烂或抑擦掀动加益烦痛或针之不当别处作头或即时无脓经久方溃遂使痛中加痛真气转伤详其所由不遇良医也以此推之凡用医者不可不择纵常医疗之得痊者幸矣灸疗疮肿法夫疽则宜灸不宜烙痈则宜烙不宜灸丹瘤肿毒宜溻渍之肿皮光輭则鍼开之以洩其毒治疮之手法迨不过此而各有所宜故圣惠方论曰认是疽疮便宜灸之一二百壮如菉豆许大灸后觉似焮痛经一宿乃是火气下彻肿内热气被火导之随火而出所以然也若其疮痒宜隔豉饼子灸之其饼须以椒姜盐葱相和烂捣揑作饼子厚薄如折三钱以来当疮头豉饼子上灸之若觉太热即擡起又安其上饼子若干更换新者尤佳若其疮痛即须急灸壮数多为妙若其脓已成者慎不可灸即便鍼开之即得瘥也若诸疮经久不瘥变成瘘者宜用硫黄灸法灸之其法硫黄一块可疮口大小安之别取少许硫黄于火上烧用针尖挑起㸃硫黄令着三五遍取脓水干差为度若其发背初生即宜土饼灸法灸之初觉背上有疮疼痒颇异认是发背即取净土水和捻作饼子径一寸厚二分贴着疮上以艾作炷灸之一炷一易饼子其疮粟米大时可灸七七炷其疮如钱许大日夜不住灸以瘥为度已上数法并依本方一一亲验所以载之愚谓疮医自幼至老凡所经验必须写之尝记疳瘘恶疮诸医不验者取蛴螬剪去两头安疮口上以艾灸之七炷一易不过七枚无不効者又法用乞火婆虫灸之同前法累验之神効人皆秘之往往父子不传人法赤皮蒜捣烂焊作饼子一如豆豉饼子灸法灸之弥佳内消法夫疮疽丹肿之生皆内隂阳不调荣卫凝涩气血不流之所生也古人有言曰阳滞于隂则生疮隂滞于阳则生疽疮疽之生有内有外内生于脏腑胷腹之中外则生于肤肉筋骨之表发无定处夫郁滞之本则因气血不流蒸气不能外达留滞而成内热疮疽所生焉若初觉气血郁滞皮肉结聚肿而未溃特可疎涤风热通利脏腑一二行徐次诸阳得渍即得内消矣不然则治之稍慢毒热不散反攻其内致令脓肉之聚也内经谓治病必求于本盖疮疽本乎中热之郁结不通也其风邪寒气所聚也治之宜温热之剂和血分内消也辩之有法须认风寒则肿硬色白热毒则焮肿色赤以为异也如其气已结聚不可论内消之法宜用排脓托里之药此实先后之次也追蚀疮疽肿法夫疮疡生于外皆由积热藴于内内经谓血热肉败荣卫不行必将为脓留于节腠必将为败盖疮疽脓溃烂之时头小未破疮口未开或毒气不出疼痛难任者所以立追蚀脓之方法使毒气外泄而不内攻恶肉易去好肉易生也若其疮絍其血出不止者则未可絍于疮上掺追蚀之药待其熟可絍方絍若其疮絍之痛应心根者亦不可以强絍之悞触其疮其焮痛必倍变证不无不可不慎也若疮疖脓成未破于上薄皮剥起者即当用破头代鍼之剂安其上以膏贴之脓出之后用搜脓化毒之药取効如神矣若脓血未尽便用生肌敛疮之剂务其早愈殊不知恶肉未尽其疮早合后必再发不可不慎也托里法夫疮疽丹肿结核瘰疬初觉有之即用内消之法经久不除气血渐衰肌寒肉冷脓汁清稀毒气不出疮口不合成聚肿不赤结核无脓外证不明者并宜托里脓未成者使脓早成脓已溃者使新肉早生血气虚者托里补之隂阳不和托里调之大抵托里之法使疮无变壊之证凡为疮医不可一日无托里之药然而寒热温凉烦渴利呕临证宜审其缓急耳止痛法夫疮疽之证候不同寒热虚实皆能为痛止痛之法殊非一端世人皆谓乳没珍贵之药可住疼痛殊不知临病制宜自有方法盖热毒之痛者以寒凉之剂折其热则痛自止也寒邪之痛以温热之药熨其寒则痛自除矣因风而有痛者除其风因湿而痛者导其湿燥而痛者润之塞而痛者通之虚而痛者补之实而痛者㵼之因脓郁而闭者开之恶肉便溃者引之隂阳不和者调之经络秘涩者利之临机应变方为上医不可执方而无权也用药增损法古人用药因病制宜治不执方随病增损疗积聚补益可用丸药以从旧不改方増损盖疮疽危要之际证候多种安有执方之论固可临时加减以从其法只如发背脑疽恶丁肿脓溃前后虚而头痛者于托里药内加五味子恍惚不宁加人参茯苓虚而发热者加地黄栝蒌根往来寒热者并潮热者加柴胡地骨皮渴不止者加知母赤小豆大便不通者加大黄芒硝小便不通者加木通灯草虚烦者加枸把子天门冬自利者加厚朴四肢厥逆者加附子生姜呕逆者加丁耆藿香多痰者加半夏并陈皮脓多者加当归川芎痛甚者加芍药乳香肌肉迟生者加白敛官桂有风邪者加独活防风心惊怯者加丹砂口目瞤动者加羌活细辛愚虽不才自幼及老凡治疮疽常依此法加减用药取効如神后之学者宜细详焉疗疮肿权变通类法夫疮疽之病治疗多方总而论之各有所宜补㵼淋溻及敷扫贴熁鍼鎌灸烙用之不同盖知其道也举治必効昧于理者利害不无尝见以寒疗热以热疗寒古今之通论也又有检方疗病妄制加减以意裁之自以为可殊不知病有从逆治有缓急法有正权方有竒偶用有轻重夫医者意也得其意然后能变通也达其变通者悟其为而省其理也则左右逢其源矣愚虽不才略陈万一尝见治寒以热而寒弥甚治热以寒而热弥炽者何也盖不知五脏有隂阳之性其可因其类而取之也假如心实生热者当益其肾肾水滋热将自除肾水虚生寒当补心心火既降寒将自除此所谓寒之而热者取之隂热之而寒者取之阳也又寒因热用热因寒用要在通其理类而已又闻微者逆之甚者从之何谓也盖治寒以热必凉而行之治热以寒必温而行之此亦欲其调和也其间有正有权者何也盖病有微有甚微者逆治理之正也甚者从治理之权也然为疮科于补㵼汗下标本逆从正权之理乌可阙而不知也大凡治疗疮疽之要法曰初觉热毒发热郁结而作疮一二日宜先服五利汤荡涤邪气疎通脏腑令内消也古今汤法谓切剉㕮咀如麻豆大以勐火急煎无令过熟欲其速利也次有丸散宣导血脉渐次消磨令缓散也助以淋溻调和荣卫行经络也更当膏润温养兼磨傅四畔贴熁之药顺其隂阳也追蚀托里汗下调补临时制宜浅深缓急自有等差男女贵贱亦当别论晋尚书禇澄曰寡妇尼僧异于妻妾虽无房室之劳而有忧思之苦此深达其情者也又仲景云物性刚柔餐居亦异治亦不同也所以黄帝兴四方之问岐伯举四治之能况病之新旧形志乐苦岂可执方无权以求其愈疾哉亦有疮疽肿痛初生一二日便觉脉沈细而烦闷脏腑弱而皮寒邪毒勐暴恍惚不宁外证深沈者亦宜即当用托里散或増损茯苓汤及温热之剂以从治之论五发疽夫五发者谓痈疽生于脑背眉髯鬓是也大槩论之分为三等一者疽也二者痈也三者疖也夫疽初生如粟米大痒痛有异悞触破之即焮展四畔赤肿沈闷牵引脇肋疼痛数日之后渐觉肌肤壮热恶寒烦渴肿晕侵展浆汁出积日不溃抑之则流血者谓之发背疽也其发于脑者为脑疽也其发于鬓眉髯者以类唿也又有初生其状无头肿濶三四寸始觉注闷疼痛因循数日皮光微輭者甚则亦令人发热恶寒头痛烦渴者谓之发背疽也又有初生一头色浮赤而无根肿见于皮肤之间大小一二寸者疖也三者之候惟疽最重此疾初生皆曰滋味与厚衣衣服厚暖则表易招寒滋味过多则五脏生热脏腑积热则血脉不流而毒气凝滞邪气伏留热抟于血血聚则肉溃成疮浅则为疖实则为痈深则为疽矣亦有因服金石发动而患此疾者亦有平生不服金石药而患此疾者盖由上祖曽服饵者其毒气流𫝊子孙此病初生认是疽则宜速疗之若气实之人急服五香连翘汤漏芦汤若年㡬未五十少壮实者可服五利大黄汤化毒丸取通利脏腑一二行疮头上用追毒散之类贴温热膏剂更溻肿汤溃毒汤淋溻之如此调治以待脓成已前不可以诸药救疗以安患人之心慎勿恼触着至脓成败溃宜服五香汤及内托里散茯苓汤当归托里散之类渴不止者服竹叶黄茋汤乳香散勿为大热服大黄硝苦寒之药若因服利药而利不止者死矣若疮中恶肉未退脓水不快者即用追蚀之药或铤子絍之用鹿角散以醋熬为煳贴之恶肉退去好肉渐生即用搜脓散翠霞散之类絍之若疮中毒气未尽慎勿早敛忌早上生肌之药纵得平复必再发其间调理次第临时制宜将䕶忌慎之法耳论痈疽夫疮肿之患莫大乎痈疽然而痈疽何以别之经所谓荣卫稽留于经脉之中则涩不行血脉不行则阳气郁遏而不通故生大热热毒之气腾出于外蓄结为痈久而不散热气乘之腐化为脓然而骨髓不焦枯腑脏不伤败可治而愈也何为疽五脏风毒积热毒热炽甚下陷肌肤骨髓皆枯血气涸竭其肿色夭坚如牛领之皮故命曰痈疽者其肿皮薄以泽此其候也痈之生有内有外内生胷腹脏腑之中外生肤肉筋骨之表凡此二毒发无定处而有常名夫郁滞之本始于喜怒哀乐不时饮食居处不节或金石草药之发动寒暑燥湿之不调使隂阳之不平而藴结外使荣卫凝涩而腐溃轻者起于六腑浮达而为痈气行经络而浮也重者发于五脏沈涩而为疽气行经络而沉也明乎二者肿毒丹疹可以类推矣论附骨疽夫附骨疽者以其毒气深沈附着于骨也此疾与贼风相类而不同人不能辩治之误矣盖附骨疽者由秋夏露卧为冷折之风热伏结附骨成疽贼风之候由风邪之气抟于骨节其痛深彻骨髓遇寒则痛甚附骨疽痛而不能转初按之应骨皮肉微急洪洪如肥状者是也其贼风皮骨不甚热而索索恶寒时复汗出常欲热熨痛处即得少寛其附骨疽初时但痛无时乍寒乍热而无汗者经久不消极隂生阳寒化为热而溃也贼风不治久而变为弯曲偏枯所以不同也认是贼风则服引越脾治风之剂即得差矣认是附骨疽急宜服漏芦汤或五香连翘散疎下之次用内消升麻汤及溻渍膏贴之类纵不能消亦得浮浅及有缓疽石疽与附骨疽亦相类矣异者盖缓疽石疽皆寒气所作深伏于骨髓之间有肿与皮肉相似若疼而坚硬如石故谓之石疽缓疽其热缓慢积日不溃久乃亦紫黯色皮肉俱烂故名曰缓疽此二者其治初觉便宜补虚托里温热之剂以取消矣其次调治临疾制宜故不复具载矣论隂疮夫隂疮者大槩有三等一者湿隂疮二者妬精疮三者隂蚀疮又曰下疳疮盖湿疮皆由肾经虚弱风湿相抟邪气乘之瘙痒成疮浸淫汗出状如疥癣者是也妬精者由壮年精气盈满久旷房室隂上生疮赤肿作臼妨闷痒痛者是也隂蚀疮者由肾脏虚邪热结下焦经络痞涩气血不行或房劳洗浴不洁以致生疮隠忍不医焮肿尤甚䄂疮在里措手无方疼痛注闷或小便如淋隂丸肿痛是也或经十数日溃烂血脓肌肉侵蚀或血出不止以成下疳若身体壮热烦渴恶寒宜急治之以大豆甘草汤渍之渍毒汤等洗浴之服五香连翘汤等疎之更以截疳抵圣散干糁之四畔用磨风膏温润之后以将䕶忌慎之渴不止者服竹叶黄茋汤大便輭者宜服托里茯苓调治之夫如是则无不差矣论时毒夫时毒者为四时邪毒之气而感之于人也其候发于鼻面耳项咽喉赤肿无头或结核有根令人増寒发热头痛肢体痛甚者恍惚不宁咽喉闭塞人不识者将为伤寒便服解药一二日肿气増益方悟始召疮医原夫此疾古无方论世俗通为丹瘤病家恶言时毒切恐传染考之于经曰人身忽经变赤状如涂丹谓之丹毒此风热恶毒所为谓之丹瘤与夫时毒特不同耳盖时毒者感四时不正之气初发状如伤寒五七日之间乃能杀人治之宜精辩之先诊其脉滑数浮洪沈𦂳弦濇皆其候也盖浮数者邪气在表也沈濇者邪气深也认是时毒气实之人急服化毒丹以攻之热实以不利大黄汤下之其有表证者解毒升麻汤以发之或年髙气輭者五香连翘汤主之又于鼻内㗜通气散取十余嚏作効若㗜药不嚏者不可治之如嚏出一血者治之必愈如左右看病之人日日用㗜药嚏之必不传染切须忌之其病人每日用嚏药三五次以泄热毒此治时毒之良法也经三四日不解者不可大下犹宜和解之服犀角散连翘散之类至七八日大小便通利头面肿起髙赤者可服托里散黄茋散宜鍼鎌砭割出血泄其毒气十日外不治自愈也此病若五七日已前精神昏乱咽喉闭塞语声不出头面不肿食不知味者必死之候活之无功矣然而此疾有隂有阳有可汗有可下尝见一工但云热毒只有寒药殊不知病有微甚治有逆从不可不审矣论诸疮夫诸疮之生其类甚多种大小方书载之纷纷以要而论槩举四等一者因于气血稽留而结于内者谓肠胃之中痈疽是也二者因于气血稽留而结于外者谓十丁九瘘五痔之类是也三者不因气血而为疮谓堕作并金刄汤火灸烙而伤皮肉之类是也四者不因气血而骨肉损伤者谓虫兽爪牙所害之类是也然而四者皆不难损于肌肤害于筋骨不必具载今于随方条下该説治证以法附之为治之者临疾制宜适事为故耳论丁疮肿夫丁疮者以其疮形如丁葢之状者是也古方论之凡有十种华元化载之五色丁千金方説丁疮有十三种以至外台祕要神巧万全其论颇同然皆不离于气客于经络五脏内藴毒热初生一头凹肿痛青黄赤黑无复定色便令烦躁闷乱或増寒头痛或呕吐心逆以鍼刺疮不痛无血是其候也其候本因甘肥过度不慎房酒以致邪毒蓄结遂生丁疮内经曰膏梁之实是生丁疮此之谓也其治之法急于艾炷灸之若不觉痛者鍼丁四边皆令血出以囘疮锭子从鍼孔絍之上用膏药贴之仍服五香连翘汤漏芦汤等疎下之为効若或鍼之不痛无血者以勐火烧鐡鍼通赤于疮上烙之令如焦炭取痛为効亦絍前铤子用膏药贴之经一二日脓溃根出服托里汤散依常疗之以取平复如鍼不痛其人眼黑或见火光者不可治也此邪毒之气入脏腑故也养生方云人汗入食肉食之则生丁疮不可不慎也辩丁肿十三种形色禁忌凡疗丁肿皆刺疮心至痛处又刺四边十余下令血出去血傅药药力得入鍼孔中则佳若不达里药力不到又看口中颊边舌上有赤黑如珠子者是也疮上按之惨痛应心者是秋冬寒毒久结皮肤中变作此疮不急疗之日夜根长流入诸脉数道如箭入身颤掉不已若不慎口味房室死不旋踵经五六日不差眼中见火光心神昏昧口干心烦呕吐不定宜速治之一曰麻子丁其状肉起头如黍米色稍黑四边微赤多痒忌食麻子油衣布衣并入麻田中行二曰石丁其状皮肉相连色如黑豆甚硬刺之不入内微痛忌瓦砾砖石之属三曰雄丁其状疱头黑靥四畔仰疱浆起有水出黄色太如钱孔形髙者忌房室四曰雌丁其状疮稍黄向里靥亦似灸疮曰面疱浆起心凹色赤如钱孔者忌房室五曰火丁其状如汤火烧灼疮头黑靥四边有烟浆又如赤粟米者忌火烧烙六曰丁其状色稍黑有白班疮中溃有脓水流出疮形大小如匙面者忌沸热食物七曰三十六丁其状头黑浮起形如黑豆四畔起赤色今日生一明日生二及至十若满三十六药所不能治未满三十六可治忌嗔怒蓄积愁恨八曰蛇眼丁其状疮头黑皮浮生形如小豆状似蛇眼大体硬忌恶眼人看并嫉妬人见忌毒药九曰盐肤丁其状大如匙面四边皆赤有黑粟粒起食盐大忌十曰水洗丁其状大如钱形如钱孔疮头白里黑靥汁出中硬忌饮浆水水洗渡河十一曰刀鎌丁其状濶狭如薤叶大长一寸左侧肉黑如烧烙忌刺及刀鎌切割鐡刄所伤可以药治不可乱攻十二曰浮沤丁其状疮体曲圆少许不合长而狭如薤叶大内黄外黑黑处刺之不痛黄处刺之痛十三曰牛拘丁其状肉色疱起掐不破右十三种丁疮初起疮心先痒后痛先寒后热热定则寒多四肢沈重心惊眼花若大重者则呕逆呕逆者难治其麻子丁一种始末惟痒初录忌者不得触犯触犯者发作难治疗其浮沤丁牛拘丁两种无所禁忌纵不疗亦不能杀人其状寒热与诸丁不同皆宜将䕶依法治疗禁忌勿得触犯若或触犯嵴强疮痛极甚不可忍者是也又云丁肿初发时突起如丁盖故谓之丁令人恶心恶寒四肢强痛一日疮变为焦黑色肿大光起根硬刺之不觉痛皆其候也在手足头面胷背骨节间最急其余处则可毒入腹则烦闷恍惚似醉如此者三二日死矣皆不可不速治也论瘰疬治法夫瘰疬之病其名甚多巢氏病源载之三十六种千金圣惠所论瘰疬九漏总论説有风毒热毒气毒之异瘰疬结核寒热之殊其本皆由恚怒气逆忧思过甚风热邪气内抟于肝盖怒伤肝肝主筋故令筋蓄结而肿其候多生于颈腋之间结聚成核初如豆粒后若梅李核累累相连大小无定初觉增寒壮热咽项强痛肿结不消者当便服五香连翘汤或牡蛎大黄汤疎下三两行于上贴十香膏乌犀膏及用淋溻肿汤溃毒汤时复淋溻如此救疗即得消散若未消散可服内消丸或皂角丸之类渐以求差若肿结深硬荏苒日月不能内消者久必成脓若肿髙而稍輭其人面色痿黄皮肤壮热上蒸脓已成也可以鍼决核中令其溃散则易愈也治法如疮法于疮口中用追毒蚀肉锭子絍之于上用乌犀十香膏等贴之及托里之剂和之经久不差或愈而复发或别处自穴脓水透出流津不止肌体羸瘦者变成九瘘内经曰陷脉为瘘留连肉腠即此病也可用蒜饼子灸之然后疮口上用紫金散翠霞散等于上絍贴膏药求差其将䕶忌慎治疗用法无造次焉论痔夫痔瘘之候其名有五一曰牝痔二曰牡痔三曰气痔四曰血痔五曰酒痔又曰肠风痔脉痔雌雄痔皆五痔之别名也其状初生悉在肛边或如鼠乳或结小核痒痛注闷甚者身热恶寒诸方论之皆由房酒过度久嗜甘肥不慎醉饱以合隂阳劳扰血脉肠澼渗漏冲注下部肛边生疮变为痔疾治法始觉痔作便服通气丸槐角丸热实者服诸利汤疎利脏腑及浴洗重熨以取内消切忌酒面辛热房室肥腻稍纵嗜欲腐溃脓血或逗流淫汁嵗月已深旁穿窍穴即变痔漏即须用寸金锭子三五次痊愈若能味无味之味五味足矣事无事之事百事备矣其次服食调节谨慎合宜未有不差者外科精义卷上外科精义卷下钦定四库全书外科精义卷下元齐德之撰漏芦汤治一切恶疮毒肿丹瘤瘰疬丁肿鱼睛五发廪疽初觉一二日便如伤寒头痛烦渴拘急恶寒肢体疼痛四肢沈重恍惚闷乱坐卧不宁皮肤壮热大便秘濇小便赤黄并宜服之姙身莫服漏芦白蘝黄芩麻黄升麻芍药甘草硝大黄枳实右除硝外余㕮咀与硝同和匀每服三钱气实人五钱水一盏半文武火煎七沸去柤空心热服化毒丹治百种恶疮毒肿初觉一二日咳逆烦闷或咽喉闭塞发热恶寒没药乳香草头乌浮石巴豆右五味为细末用浮石乌头余醋打面煳为丸如豌豆大每服五七凡食后冷酒送下忌热饮取快利三二行或吐出恶为効内消丸治疮肿初生及瘰疬结核热毒郁滞服之内消矣大効青皮陈皮牵牛薄荷叶皂角右将青皮陈皮末并牵牛末和匀用前膏子和丸如菉豆大每服三十丸食后荆芥茶清温水皆可下五利大黄汤治人年四十已前气血盛多若患疮疽大小便祕者大黄黄芩升麻芒硝栀子右㕮咀每服五钱水一盏半煎五七沸去柤空心稍热服内消升麻汤治证同前大黄升麻当归黄芩枳实芍药甘草右㕮咀每服五钱水一盏半煎至七分去柤食前稍热服五香连翘汤治证同前沈香藿香叶木香丁香麝香连翘射干独活升麻甘草寄生草大黄右七味㕮咀与前五味和匀每服五钱水一盏半煎至一盏去柤温服取利为効未利则再服食前牡蛎大黄汤治证同前牡蛎木香大黄右㕮咀每服三钱水一盏半煎至七分春夏露溻一宿于鸡鸣时空心服之冬月于煖处放一宿妇人重身者勿服此药决利三两行便勿服已上五方对证选用和血通气丸治证同前人参麦门冬大黄黄芩黄连牵牛右六味为细末炼蜜和丸如豌豆大每服二三十丸食后温水送下寻常积热之人隔三二日服此药微利润动永不生疮肿如已早觉者服之亦得内消矣地黄煎丸治脏腑有热胷膈痰实血气不和经络祕濇多生疮肿已患恶疮毒肿大小便结濇生地黄黄连黄芩枳殻大黄人参右除地黄煎外并为细末再和地黄煎和捣入炼蜜丸如豌豆大每服五七十丸食后温水下素有热之人日服百余丸不发疮疡年髙气弱之人亦宜常服清利胷膈明目槐角煎丸治疮疡瘰疬疥癣赤肿等疮天麻川芎甘草黄药子甘菊花人参何首乌苦参荆芥穗防风槐角皂角右除皂角膏外槐仁与诸药为细末入膏内溲和炼蜜为丸如豌豆大每服五十丸食后竹叶汤下皂角煎丸治风毒瘰疬皂角何首乌𤣥参薄荷叶右为细末与前膏子同炼蜜为丸如豌豆大每服三四十丸食后温水送下苦参散治遍身疮疥经年不效苦参蔓荆子何首乌荆芥穗葳灵仙右为细末每服二钱食前酒调下日进三服忌发风物苦参丸治证同前山栀子仁苦参防风𤣥参独活枳实甘菊花黄连黄芩大黄右为细末炼蜜为丸如豌豆大每服五十丸茶酒任下食后服肺风丸治面鼻风及皶细辛旋覆花羌活晚蚕蛾苦参右为细末輭饭和丸如梧桐子大每服五十丸茶酒任下不拘时连翘散治疮疡疖肿一切恶疮疼痛烦渴大便溏泄虚热不宁连翘山栀子甘草防风右为麤末每服二钱水一盏煎至七分去柤温服不拘时候竹叶黄茋汤治诸痈疽发背烦渴及一切恶疮发大渴者淡竹叶黄茋当归川芎甘草黄芩芍药人参麦门冬半夏石膏生地黄右为麤末每服五钱水一盏半竹叶五片生姜五片煎至一盏去柤温服枳殻丸治疮疳热痈肿瘰疬枳殻牵牛木香青皮甘草大黄右为细末用皂角长一尺许者三枚约三两炮焦槌碎以好酒煑輭挼取汁熬膏稠粘和前药末为丸如梧桐子大每服三五十丸食后葱茶下日进二服五香汤治诸疮毒气入腹托里丁香木香沈香乳香麝香藿香人参右为细末每服三钱水一盏煎至六分去柤空心稍热服总録圣惠千金外台治诸疮肿方中皆载此方大同小异大抵专治毒气入腹烦闷气不通者其余热渴昏昧口燥咽干大便硬小便涩者未可兴服托里黄茋汤治诸疮溃后脓多内虚茯苓人参官桂逺志麦门冬五味子黄茋当归右为麤末每服五钱水一盏半煎至一盏去柤温服食前托里茯苓汤防风桔梗芍药五味子川芎甘草麦门冬桂熟地黄黄茋茯苓右为末每服五钱水一盏半煎至一盏去柤温服托里当归汤当归黄茋人参熟地黄川芎芍药甘草柴胡右为麤末每服五钱水一盏煎至六分去柤食前温服托里散川乌头茯苓干姜麻黄甘草杏仁五味子桂心右为麤末每服五六钱水一盏半煎至一盏去柤食前温服托里𤣥参散主托里止渴解热烦渴𤣥参人参甘草甘菊花右为细末每服三钱菉豆汤调下亦名内托散内托散治痈疽溃后内虚者或气弱人初觉生疮疡亦可服内消宜详细用之当归芎䓖黄茋厚朴桔梗防风甘草官桂人参白芷芍药右为细末每服三钱温酒调下或木香汤亦可内补散黄茋麦门冬川芎当归茯苓人参五味子逺志甘草桂心右㕮咀每服五钱水一盏半生姜三片枣三枚煎八分温服无时内塞散总治疳瘘不差诸疮附子官桂赤小豆甘草黄茋当归茯苓防风白芷桔梗川芎人参逺志厚朴右为末每服二钱温酒调下空心日进二服香粉散主托里止痛解烦渴退虚热真菉豆粉南乳香右为细末每服三钱新水调下止痛当归汤治脑疽发背穿溃疼痛当归黄茋人参官桂芍药甘草生地黄右为麤末每服五钱水二盏半煎至一盏去柤温服日进三服黄茋茯苓汤治诸疮溃后托里除虚热黄茋白茯苓官桂麦门冬五味子川芎右为麤末每服五钱生姜三片枣一枚水一盏半煎至一盏去柤温服食前日进三服内补防风散附子防风茯苓白芷桔梗川芎当归人参甘草逺志官桂黄茋厚朴赤小豆右为细末每服三钱温酒调下伏梁丸治环脐肿痛肠胃疮疽厚朴茯苓枳殻白术京三稜半夏人参右为细末面煳为丸如小豆大每服二十丸食前米饮汤下温经丸治陷脉瘘厚朴官桂白术甘草干姜木香附子右为细末炼蜜和丸如梧桐子大每服三十丸食后饮汤下木香溻肿汤治诸疮疽始发肿焮增长热痛木香犀角大黄栀子仁升麻黄芩黄连射干黄蘖白蘝甘草硝紫檀羚羊角右㕮咀入生地黄汁五合如无只用生干地黄五两剉碎和匀每用药五两水一斗煎至七升入麝香五钱净帛蘸药热溻肿上日两三度冷即再换升麻溻肿汤升麻黄茋防风川芎生地黄细辛右㕮咀用药二两水三升煎十沸稍热淋内消如神猪蹄汤升麻甘草芍药蒴藋右㕮咀毎用药四两水一斗猪蹄一对煑蹄輭取出次下药再煎十沸帛蘸淋溻之甘草大豆汤治外隂蚀下疳痷疮肿病甘草赤皮葱大豆右用水三升煑豆熟为度用槐条一握同煑取清汁热淋浴冷即再温浸三二时为度大効溻肿汤芍药黄芩丹参白蘝右㕮咀用药五钱水一升煎十沸帛蘸频溻之洗毒汤苦参防风甘草露蜂房右㕮咀水煑浓汁洗疮肿浴毒汤治小肠风隂疮痒痛木通藁本枳殻管仲白芷荆芥甘松薄荷右㕮咀用药二两水五升入芒硝半两煎至三升热洗浴疮何首乌散治遍身疮肿痒痛防风苦参何首乌薄荷右为麤末每用药半两水酒各一半共用一斗六升煎十沸热洗便于避风处睡一觉其痛甚者二日全愈八仙散治游风肿痒疥癣疮或因洗头游风瘙痒生痛细辛荆芥白芷川芎防风黄芩甘草地骨皮右为麤末毎用药二两水二碗煎十沸去柤热淋溻患处消毒汤治百杂疮肿悉能内消独活防风细辛藁本川芎枸杞子荆芥漏芦大黄黄芩官桂苦参葳灵仙丹参黄茋当归芍药茯苓黄连无心草黄蘖麻黄葛根蒴藋菊花杜仲地骨皮秦皮草甘草甘松藿香白芷露蜂房升麻零陵香苍术硝菖蒲右为麤末每用药半两水二升葱三茎槐柳枝各一握同煎十余沸去柤热淋洗浴此药用之如神熨风散羌活防风白芷当归芍药细辛芫花吴茱萸官桂右为麤末作二剂赤皮葱连须细切半斤同酽醋拌匀炒令极热帛裹于疮上熨之稍冷即换药熨之上下痛止而已应痛丸治走注疼痛疑是附骨疽者苍术当归草乌头黑牵牛右为细末用醋煳为丸如小豆大每服三十丸空心醋汤送下黄茋丸治肾脏风虚攻注手足头面麻痺痛痒或生疥癣肿焮黄茋乌药茴香地龙川椒防风川梀子赤小豆白蒺藜海桐皮葳灵仙陈皮右为细末酒煳为丸如梧桐子大每服三十丸空心温酒送下栀子仁汤治时气头面赤肿郁金枳殻升麻栀子仁牛蒡子大黄右为细末每服三钱蜜水调下葛根牛蒡子汤治时毒大头病是也葛根管仲甘草盐䜴牛蒡子右为细末每服三钱用水调下此疾近代患者传染多致夭枉治之者少得方法只云太热必然殊不知亦有虚实表里治之者详其汗下吐不同大抵与伤寒颇类其中亦有可鍼鎌砭射出血者亦有久而败烂出脓者其间变异百端不可不慎所宜时疾也通气散治时气头面赤肿或咽喉闭塞不通用之取嚏喷七八遍洩出其毒则差若看病之人用此药必不传染𤣥胡猪牙皂角川芎藜芦踯躅花右为细末每用纸捻子蘸一米许絍于鼻中取嚏为効白丁香散治妇人吹妳初觉身热头痛寒热及胷乳肿硬是其候也服之能令下其乳汁通其血脉立能自消矣白丁香右为细末每服二钱酒调服肿硬立消甚者不过三服金银花散治发背恶疮托里止痛排脓金银甘草右为麤末分为二服酒水各一盏同煎至一盏去柤温服无时皂蛤散治妇人因露风邪气外客于乳内始为吹妳积久不消以为妳痈此药导其汁散其风邪汗出其病自然痊愈矣皂角真蛤粉右为细末每服二钱温酒调下不拘时候十香膏治五发恶疮结核瘰疬疳瘘疽痔沈香麝香木香丁香乳香甘松白芷安息香藿香零陵香当归川芎黄茋木通芍药细辛升麻白蘝独活川椒藁本菖蒲厚朴木鳖子官桂商陆根桃仁杏仁栢子仁松子仁槐枝桑枝柳枝松枝没药轻粉雄黄朱砂云母石生犀角乱髪灰白矾灰真酥猪脂羊肾脂黄丹清芝蔴油右先于木炭火炼油香熟下一十六味剉碎药并四枝四仁熬至紫黑色出火泸去柤入脂酥煎十余沸再以新绵泸过油澄清拭铛令净再入火上煎油沸下丹用湿柳枝作箄子不住搅熬一日滴在水中成珠不散则成也离火入十味药末搅匀再上火入云母等粉八味轻煎令沸出火不住搅一食时于磁盒内密封収每用量疮口大小绯帛上摊贴之肠胃痈疽可作丸如梧桐子大每服七丸空心温酒送下犀角膏当归川芎黄茋白芷白蘝杏仁木鳖子官桂乳香没药乱髪灰黄丹清油右前八味细剉于油内先浸一宿于木炭火上熬至白芷杏仁焦泸去柤澄清再煎油沸下丹以湿柳木箄子不住搅旋滴药在水中如珠不散出火候一时辰下乳香没药并髪灰搅匀于磁盒内収依常法摊用之乳香膏治一切恶疮打扑走注疼痛乳香珠子沥青白蜡白胶香杏子油右将沥青于木炭火上先溶开下白胶香黄蜡化开入油搅匀以绵泸去柤于井花水中持拔白色如银再溶入乳香在内拔白色收磁盒内依常法摊用之白龙膏治头面五发恶疮及烧汤冻破溃烂止痛生肌清血脉消毒散肿通气脉如神至可无瘢痕轻粉白薇白芷白蘝黄茋商陆根柳白皮桑白皮乳香定粉黄蜡杏子油右七味剉油内揉浸三日于木炭火上煎令白芷黄色泸去柤于油中下黄蜡乳香后溶开出火再泸候微冷下轻粉定粉急搅至冷磁盒内收贮每用绯绢上摊用之消毒膏当归黄茋川芎杏仁白芷白蘝零陵香槐白皮柳枝木鳖子甘松乳香没药轻粉朱砂朱红麝香黄丹黄蜡芝麻油天麻膏治疥癣赤秃手足癣皮剥起瘑瘙疳疮侵蚀痛脓汁浸淫滋蔓经久不差者草乌头钓苓根木鳖子天麻藜芦川芎狼毒轻粉粉霜腊猪脂黄蜡油右前七味细剉如麻豆大于油内煎至黑紫色令冷泸去柤上火入黄蜡猪脂溶开再用重绵泸过入轻粉粉霜搅凝磁盒内収贮用以涂摩之大効善应膏当归白芨官桂白蘝白芷杏仁木鳖子仁乳香没药黄丹芝蔴油右先将油煎剉药令白芷焦黄泸去柤再煎油沸下丹用湿柳箄子不住手搅滴在水成珠子住火入乳香没药搅匀以磁盒内收贮毎用以常法摊用之灵应膏治五发恶疮瘰疬结核乳痈白麦饭石白蘝鹿角右为细末每用酽醋中熬如膏厚涂于上中心留一窍以出其毒以故旧輭布摊之贴未成脓者贴即自消已成脓者便溃恶肉疾出新肉早生効不必具陈用之如神翠玉膏治輭疖脓水逼流愈后复发明沥青铜碌芝蔴油䝋猪胆右先于炭火上溶开沥青入油令沸下胆汁搅匀入水中用手抟搦磁盒内收贮用于绯光帛上量疮大小摊贴之不须再换一上便痊可自落为度追毒散治一切恶疮脓水不快者五灵脂川乌头白干姜全蝎右为细末用少许掺疮口中深者纸捻蘸药絍入疮口内以膏贴之或水浸蒸饼令浸透搦去水和药令匀捻作锭子每用絍入疮中亦名追毒锭子回疮锭子治丁疮大効草乌头蟾酥巴豆麝香右为细末面煳和就捻作锭子如有恶疮透丁不痛无血者用鍼深刺到痛处有血用此锭子絍之上用膏贴之丁疮四畔絍之其丁三二日自然抜出此药最当𦂳用射脓丸治诸疮疖脓水已成即当鍼开决出陈臭恶瘀则其治也若其恶瘀不出欲鍼石须当开发用此药以射出其脓也白矾灰砒霜黄丹右为末面煳为丸捻作锭子每用粘疮头欲出处以膏贴之自溃替鍼丸治证同前陈壊米末砂雄雀粪右为细末粳米粥丸如粳米様每用一丸粘在疮头上以膏贴之治瘰疬并马老䑕疮铜碌斑猫砒霜右为细末醋煳为丸如鼠粪大每用时一锭子作三丸纳于疮口上以膏贴之如无疮口干掺之亦妙翠霞散治百杂恶疮去毒去肌滑石铜碌轻粉片脑麝香粉霜右为细末每蘸药絍于疮口内以膏贴之或滑石二两名二圣散量其浅深轻重用之搜脓散治年深不较恶疮白芷芎䓖白芍药轻粉右为细末毎用干掺疮口上疮口深者絍之引脓散治证同前狼毒钓苓根无心草根白丁香麝香右为细末如前法用治之乳香散治证同前白干姜苦丁香草乌头钓苓根狼毒乳香右为细末每用干掺之或唾调作锭子絍入疮内钓苓散治证同前井盐无心草干姜钓苓根右为细末每用干掺之或唾调少许涂在膏上就贴之截疳散治年深疳瘘疮大效蜜陀僧白蘝白芨黄丹黄连轻粉脑子麝香右前四味为细末后四味另研极细和匀为散每用或掺或絍疮口中以膏贴之抵圣散治耳中脓经年不愈及驴涎马汗攻焮疮疡骨疳疳瘘等疮白矾灰乌鱼骨乳香干胭脂轻粉麝香右为细末或掺或絍以膏贴之如有耳脓者用一字絍耳中青金锭子治诸恶疮脓出不快者及多年疳瘘疮愈而复发白丁香铜青砂粉霜轻粉麝香龙脑右为细末面煳为丸捻作锭子每用絍入疮口中脓水出快白龙散主生肌止痛及耳中卒然大痛寒水石乌贼鱼骨滑石鹏砂轻粉右为细末毎用干掺耳中痛者油调如煳滴絍于耳中痛立止桃红散主敛疮生肌肉定血僻风邪滑石寒水石小豆粉乳香轻粉右为细末毎用干掺血不止者和灯草贴疮口上以帛封之槟榔散治久患恶疮肌肉迟生木香黄连槟榔右为细末毎用干掺之金黄散主消肿散毒生肌止痛黄连大黄黄茋黄芩黄蘖郁金甘草龙脑右为细末入龙脑研匀若治湿毒丹肿新水调扫赤上或蜜水调如稀煳用小纸花子贴之或小油调扫如久不差热毒疮赤干掺或水调涂亦佳生肌散主敛疮大効寒水石滑石龙骨乌鱼骨蜜陀僧枯白矾干胭脂定粉右为细末用药干掺疮口上水澄膏治热毒肿痛大効大黄黄蘖郁金天南星白芨硝黄蜀葵花右为细末每用新水一盏半药末二钱搅调匀候澄底者去浮水以纸花子摊于肿焮处贴之如急燥津唾润之此药治热毒赤肿神効如皮肤白色者勿用之拔毒散治热毒丹肿游走不定寒水石石膏黄蘖甘草右为细末每用新水调扫之或油调涂之或纸花子小贴亦妙凉水润之金露散治时气热毒寒水石黄蘖白芨白蔹雄黄右为细末无根水调以纸花子贴或扫亦妙消毒散治诸恶疮生肌止痛消毒散肿滑石黄蘖黄丹乳香轻粉右为细末每用干掺或烧汤及下注肷疮风湿疥癣等疮油调涂之大槟榔散治干湿疥癣硫黄黑狗嵴轻粉红娘子大槟榔右为细末每用药末半钱于手掌中临卧时油调如煳两手搓摩极热鼻内闻之及摩擦疥上隔日再用甚者不过三上必验天麻散治白秃甜疮及风毒疥癣藜芦天麻狼毒白芷草钓苓根草乌头管仲细辛雄黄轻粉右为细末每用乐半两纸一重绵裹油三两浸三日外蘸纸擦患处如稍干添油一两添至三两换药其効如神决効散治风痒头疮管仲白芷右为细末油调涂之水银膏治瘑疮疥癣无名恶疮但是手足疮疥浸淫多汁久而虫生涂之神効䕡茹黄蜡黄连蛇床白矾水银右用腊猪脂七两熬开下三件剉药煑至焦紫色去柤再入黄蜡溶开出火稍凝下水银矾石搅至匀每用涂摩平肌散治诸疮久不敛者蜜陀僧花蘂石白龙骨黄丹乳香黄连轻粉右为细末入乳香轻粉黄丹同研令匀每用干掺之神黄散治一切热肿攻焮疼痛黄蘖末黄丹雄黄右同研匀每用新水调如煳敷扫以小纸花贴稍干以蜜水润之抟金散治下疳蚀臭烂肿痛白矾蜜陀僧白垩黄丹轻粉乳香麝香右为细末先须另用槐枝葱白盐甘草熬汤淋溻洗一二时淹干掺上项药每用药先须洗浴然后掺药甚者三四次差金伤散治刀鎌斧伤僻风止痛生肌白芨陈石灰桑白皮黄丹白附子天南星龙骨右为细末每用干贴之完肌散治证同前蜜陀僧桑白皮龙骨陈石灰黄丹麝香右为细末干掺之定血散治证同前黄丹乌鱼骨白矾灰龙骨蜜陀僧桑白皮右为细末每用干掺定血如神碧霞锭子治恶疮透不觉疼痛铜碌砂蟾酥右为细末輭米饭一处擦匀捻作锭子粳米様每用鍼刺之不觉痛者但有血出絍一锭子在内以膏贴之或作散以纸捻蘸絍之亦可临证看如何宜合用度漏芦汤治妇人吹妳初觉漏芦练实大黄黄芩芍药甘草右为麤末每服三钱水一盏半灯草三十茎同煎至一盏去柤温服无时玉粉散治隂疮浸淫不止白矾灰定粉右研细末先洗浴净淹干敷掺之香矾散治小儿断脐之后不干及脓出耳中枯矾龙骨黄丹麝香右为细末每用干掺之紫金散治瘰疬久不差者枯矾砒霜石胆右为细末入黄丹二钱每用絍入疮口内以膏贴之如未破者灸一两炷用津唾旋调一豆许安疮上以膏贴之去根自平复通耳丹治耳聋桑螵蛸安息香阿魏朱砂萆蔴子仁大蒜巴豆仁右为细末入二仁与蒜同研烂为丸如枣様每用一丸绵裹内耳中如觉微痛即取出亲验方菖蒲锭子治耳中卒痛菖蒲附子右为细末每用油调滴耳内立効寸金锭子治疗痔疾藤黄雄黄雌黄硫黄轻粉粉霜麝香砒霜黄丹牡蛎粉红藤根干漆右为细末研匀烧陈米饭和捣为丸如枣核大每用一丸内肛门中深二寸许放令定用新砖毬子二个炭火烧赤酽醋中蘸过绵裹一箇于肛门上熨之冷即换上下次之来日大便下臭败恶物除根也薰痔散葳灵仙右用水一斗半煎至七八沸去火就盆上坐令气薰之候通手淋溻冷即再煖通灵丸治耳聋松脂巴豆右先将松脂溶开入巴豆末熬成膏丸如白豆大绵裹一丸塞耳中觉痛取出赤水为効三神丸治僧道痔疾因读养生必効方见干义传僧觉海少年患痔疾其行业比氷霜缘此饱食久坐知痔疾者不必酒色过度矣故素问云因而饱食筋脉横解肠澼为痔治之故不同也枳殻皂角五倍子右为细末炼蜜为丸如梧桐子大每服三二十丸温水食前服养生必効方中三味皆单用一味为方今增为一方其効如神玉芝饮子治膈热口舌生疮咽喉肿痛甘草藿香叶石膏山栀子仁右为细末每服一钱新水调下平和饮子治小儿疮疹人参白术茯苓甘草升麻右为细末每服一二钱水煎去柤温细细饮之量嵗大小虚实以意详之此药治诸疮疼烦渴不宁者皆可服之惟小儿疮疹尤佳𤣥参丸治口疮连年不愈者天门冬麦门冬𤣥参右为细末炼蜜为丸如弹子大每服一丸噙化犀角散治口舌生疮咽喉肿痛毒时气升麻桔梗甘草牛蒡子右为细末每服三钱水一盏入竹叶五七片煎至七分去柤细细热饮温即嚥之其柤热扫项肿上防风散治破伤疮疡风邪或身体疼痛风邪攻注挛急及皮肤瘙痒麻木不仁头昏闷牙闗𦂳欲成破伤风者防风藁本羌活地骨皮荆芥穗右为细末每服三钱温酒调下乌金散治疳瘘恶疮麝香蟾酥粉霜砂轻粉铜碌砒霜白干姜草头乌天南星舶上硫黄右为细末纸捻絍之或汤浸蒸饼和为锭子絍疮口内上以膏贴之刘守真疮论素问云痛痒疮疡痈肿疽疹瘤气结核拂郁甚者皆热五脏不和九窍不通六腑不和留结为痈近于火气微热则痒热甚则痛附近则灼而为疮皆火之用也人之疮肿因内热外虚所生也为风湿之所乘则生疮肿然肺主气候于皮毛脾主肌肉气虚则肤腠开为风湿所乘脾气温而内热即生疮也肿者由寒热毒气客于经络使血涩而不通壅结成肿风邪不作即无头无根寒血相抟作者即有头有根壅盛则为脓赤根肿则风气流溃也疮以痛痒痛则为实痒则为虚非虚为寒也正谓热之微甚也痒则美疾也故火旺于夏而万物蕃鲜荣美也灸之以火渍之以汤而其痒转甚者微热之所使也痒去者谓热令皮肤纵缓腠理开通阳气得泄热散而去或夏热皮肤痒而以冷水沃之其痒不去谓寒收敛腠理闭密阳气郁结不能散怫热内作故也疮疡皆为火热而反腐出脓水者犹谷肉菓菜热极则腐烂而溃为汚水也溃而腐烂者水之化也痈浅而大疽深而恶热胜血则为痈脓也疡有头小疮也疹浮而小瘾疹也瘤气赤瘤丹熛热胜气火之色也没药膏治一切痈疽发背疮疖伤折蹊跌壊脓生肌止痛又贴灸疮极妙麒麟竭明乳香没药当归木鳖子仁杏仁油头髪黄丹右先用油一斤石器内或砂锅内露天底炼油令熟先下木鳖子当归杏仁头髪慢火熬黄焦油耗五分离火用绵泸柤不用再入锅下黄丹以新柳箆子十条旋换搅不住手候黑色滴在水中成珠子硬輭得所取下火入三味研药再搅匀磁盒内盛放地上以盆合一宿出火毒用时或帛上或纸上一日一换必効散治久患瘰疬不効服此药取効如神南鹏砂轻粉麝香斑猫巴豆白槟榔右同匀极细取鸡子清二箇去黄调药匀却倾在鸡子殻内湿纸数重煳定无令透气坐饭甑内与饭一处蒸饭熟取药曝干研极细末用时相度虚实虚人每服半钱实人每服一钱并用炒生姜酒下五更初服药至平明取下恶物如觉小腹内疼痛便用萆麻子烧灰入没药等分同研细用茶调下一钱便入大肠其取下恶物如烂肉老鼠及新成卵内雀儿是効妇人有胎不可服乌金散治痈疖肿硬无头不变色者米粉葱白右同炒黑色杵为细末每用看多少醋调摊纸上贴病处一伏时换一次消为度抵圣丸治男子妇人头面手足虚肿苦葶右杵为细末枣肉为丸如小豆大每服十丸煎麻子汤下食前日进三服五七日小便多肿消为効如喘嗽煎桑白皮汤下忌生冷醋滑物及盐须另丸一等小丸儿与小儿服看大小加减与服煎枣肉汤下应効散治气瘘疳疮多年不愈者地骨皮右杵为细末每用纸捻蘸絍疮口内频用自然生肉更用米饮调二钱无时日进三服又名托里散白金散治风攻注毒遍身及手足生热疮疼痛有黄水出者桂府滑石右为细末先用虎杖甘草豌豆各等分约半两许二碗水煎上项三味至一碗去柤微热淋洗疮水冷拭干上掺滑石末令通便睡至明决愈如圣散治浑身瘙痒抓之成疮及瘾疹之类蚕沙右用水二斗煎至一斗泸去柤夜卧避风处淋洗水冷即拭干便睡天蛾散治刀斧伤止血定痛生肌晚蚕蛾右为细末每用药贴于疮口上用绵裹不须再动一上便可必効散治蜘蛛咬着疼痛盐豉右为细末每用油调涂之必効蛤粉散治汤火烧烫疮蛤蛎右研如粉每用油调涂之日三次治小儿丹瘤木鳖子右研如泥淡醋调涂之一日三五次便効治小儿疳口疮天南星右为末好醋调堆在纸上男左女右贴在脚心底以帛系定三日外取了以温水洗尽脚下药治破伤风麻黄蝎稍蛮姜草头乌黑附子白附子天麻乌稍蛇川芎右为细末每服一钱热下日进三五服重者三五日必効此证只宜早治但邪气入脏则难治治有四死证不可治一头面青黑色二额上有汗珠不流三眼小目瞪四身上汗出如油乌龙丸治遍身风疮瘙痒疥癣等疾服之消风散热利膈化痰唾治肺气不和此药推陈致新去肠垢治证甚多要能用度皂角黑牵牛右将药末与皂角膏和丸如梧桐子大每服三五十丸气虚者一二十丸食后温水送下无病气人一两箇月顿一服取利三五行不伤正气身体轻健肌肤光泽永无痰疹癣之疾紫参丸治热毒瘰疬肿毒未成者内消已溃者行脓止痛散肿毒麝香腻粉紫参苦参丹参连翘滑石右为末别用𤣥参一斤捣碎以酒三椀浸三日揉取汁去柤用皂角子三百箇煨熟为末用𤣥参酒熬皂角子末成膏和前药丸如梧桐子大每服一丸以黄茋汤一日加一丸至患人嵗数即住如四十则二十每日减一丸其疮自干已结者内消也服此药大有神効万灵丸治背脑疽并一切恶疮初觉一二日朱砂血竭莲蘂麝香右为细末酒煳为丸如黄米大每服七丸温酒送下疮在上食后在下食前不过二服即効治眼治昏涩退翳膜川椒甘菊花熟干地黄右为细末炼蜜为丸如梧桐子大每服三十丸食后细嚼新析米十余粒送下治吹妳方治吹妳及一切恶疮初觉一二日立効生姜大黄甘草苽蒌右共捣作一块以水半椀同煎至七分泸去柤入没药乳香末共二钱半通作一服治痔疮雄黄五灵脂五倍子没药白矾右为细末研令极细用纸花子贴疮口上洗痔防风当归川芎右三味剉细煎水去柤令热温淋洗疮用輭帛印干傅前药寸金丹二名返魂丹三名再生丸四名追命丹五名延寿丸六名来甦丸七名知命丸八名得道丸非人勿示此方若有人患疮身未烂者与三丸服之嚥下便活如口噤但斡开牙闗研下三丸灌下喉中立生此方治发背脑疽痈肿遍身附骨肿痛先觉时饮水口中烦渴发热四肢沈重体壮热麝香南乳香乌金石轻粉雄黄狗寳没药蟾酥粉霜黄蜡砂鲤鱼胆狗胆金头蜈蚣头首儿孩儿乳右件为末除黄蜡乳汁二味熬成膏子同和丸如菉豆大小儿丸如芥子大每服一丸病重者加三丸白丁香七箇研烂新汲水调送下用衣服盖之睡勿令透风汗出为度大段疼痛如无头疮肿不过三服立効服药后喫白粥苽虀就服大妙牙疳药治大人小儿拣信青黛轻粉麝香右同为细末用小油调薄摊纸上用木槌鎚实收起每用临卧以浆水洗净印干可疮口大小以药纸封之至晓去药纸潄净勿令嚥下大者不过三上必効回疮蟾酥锭子治丁疮毒气攻心欲死以鍼刺其疮向心行处但觉痛有血处下锭子若累刺至心侧近皆不痛无血者急鍼百㑹穴痛有血者下锭子若无血以亲人热血代之犹活三四况疮初发无有不効大抵丁疮生于四肢及胷背头项骨节间唯胷背头项最急初生痛痒不常中陷如丁盖撼之有根壮热恶心是也天南星款冬花巴豆仁黄丹白信独活斑猫右为极细末用新蟾酥和药如黍米大捻作锭子每遇丁疮先以鍼刺其疮必不知痛有血出者下锭子如觉痛不须再用若更不知痛再随疮所行处迎夺刺之至有血知痛即止其元疮亦觉疼痛以膏药傅之脓出自差用锭子法度以银作细筒子一箇约长三寸许随鍼下至疮痛处复以细银丝子内药于筒内推至痛处乳香托里散治一切疮肿疼痛不可忍如少壮气实者先疏利后服之大効御米殻当归芍药川芎乳香没药右为麤末每服五钱水一盏半煎至七分去柤温服病在上者食后在下者食前若未止即再服四圣旋丁散治丁疮生于四肢其势微者先以好醋调药涂上以纸封之次服内托里之药其丁自旋出根巴豆仁白殭蚕轻粉砂右为细末醋调用之天丁散治一切丁疮及诸恶疮初生以药涂之急服托里内消山丹花蘂香白芷牛蒡根天丁苍耳芽大力子雄黄右五月五日受气修合为细末每用好醋涂纸封之丁疮上有黑甲者必须胡桃油浸次涂之自可万应膏治一切疮疡初生肿焮甚者无问大小以膏可肿痕贴之煎葱白水热淋两炊时良久再淋肿消为度如疮老不能差者亦收敛聚脓决然早差黄蘖芍药白芷黄茋木鳖仁杏仁当归白芨生地黄官桂𤣥参没药乳香白蔹黄蜡黄芩大黄黄丹芝蔴油右件十四味入油内浸一宿絶早入砂锅慢火熬用生柳条搅至申时以焦褐色出火去麤柤又以重绵泸过入丹再熬旋滴水中成珠不散者出火絶烟入乳香没药黄蜡搅匀用磁器收贮于土内埋七日取出摊用治小儿面湮疮俗云鍊锻疮者是母受胎之日食酸辣及邪味过度多生此疮百药煎生白矾右为细末小油调旋搽之神効治赤白口疮大人饥渴不时小儿失惊即生口疮生白矾右噙潄之从沥顽涎立効治干湿疥癣此是肺受邪毒运于四肢久而不散以生内蠧硫黄生白矾右为细末油调火灸抓破涂之立効治汤火烧烫无问新旧青槐枝菉豆粉轻粉右同为细末油调涂之止痛灭毒治破伤风手足颤掉不已者朱砂南星独活人手足指甲右为细末分作三服酒调服之立効治破伤无问新旧石灰右用一味验疮口大小尽干涂之不须封裹神効治风狗咬破伤风此病非为小可乃九死一生之病可急用好斑猫右为细末酒调服之于小便盆内见衣沫似狗形者为効如无再服七次虽无狗形亦不再发也此方累试经验今附于此论炮制诸药及单方主疗疮肿法夫药者治病之物盖流变在乎病主治在乎药制用在乎人三者不可阙一也凡用一味炮炙修制及单方主疗该引方书出处不必随方标冩朱砂须研细水飞泸干若入膏中者待熬膏成稍凝冷即下急搅勿令沈聚大凡石类一一如此云母即须用鍊成熟粉曽经妇人手拈者不効圣惠方治汤火疮羊髓和膏涂之神良千金方如治金疮及诸恶疮依上涂傅大効矾石凡用须木炭火上枯汁尽主隂蚀恶疮去鼻中瘜肉生嚥津治急喉闭肘后方治耳中卒肿痛或有脓水者以筒吹一字于耳中以绵塞之立効又治诸毒虫恶兽咬伤傅之则差千金方以醋煑汤溃蝎螫立差王氏博济治驴马汗毒伤人疮肿痛和黄丹傅之灵苑方治伤折疮肿以沸汤投枯矾渍浴之御医院方治隂汗以枯矾投沸汤中浴之水银主疥瘘痂伤白秃入膏令膏冷凝下之搅令分散如星勿令沈聚水银粉主瘰疬杀疥癣虫酒齄风以羊髓和如膏涂及贴肷疮一上可石灰主疥癣骨疽金疮风化者良外台秘要方治风疹以浆水调热扫之随手差孙真人治疥淋石灰水温洗之千年者尤佳白麦饭石曾磨刀者佳凡用须酽醋淬之今屑落醋中者良亦单用治发背神良本草曰大凡石类多主痈疽花蘂石主金疮止血合硫黄木炭火炒良或只刮花蘂石末効黄茋主痈疽久败疮排脓止痛兼五痔鼠瘘止渴圣惠千金外台秘要方治发背脑疽托里止渴用黄茋六两甘草一两剉细水煎温服无时大効葈耳千金翼方丁肿用根茎叶炒灰存性为末醋泔淀和如泥涂之一日二易之三日肿消根丁自拔出亦治诸肿扫之寻差麻黄凡用根节煑三沸掠去沫㬠干剉黄芩凡用去腐芦拣细实者佳梅师方治诸丹作末水调扫之亦治汤火疮乌头附子凡用须炮裂去皮脐半夏凡用汤泡七次去滑羊蹄根主干癣疥头秃取根囓涂之効简要济衆方治癣疮久不差取新者绞汁和腻粉如膏涂之千金圣惠外台等方皆治癣和醋或白矾或硫黄涂之皆愈狼毒主痈疽恶疮鼠瘘圣惠方治癣疮积年搔之黄汁出痒痛以末傅之或猪膏和涂差芭蕉根主疮肿捣根汁涂之良百一方治发背根汁涂之土青木香主头风搔痒秃疮连翘主寒热鼠瘘痈疽恶疮瘿瘤同甘草服食蒲公草主乳痈煑汁饮之自消梅师方傅之亦消滑石本草不言疗疮肿本体较治诸疮久不愈消热毒肿及金疮血不止汤火炒疮用之尤良白石英主肺痈吐脓咳𠻳胷膈上风热痰肺瘘消渴隂瘘补五脏赤石脂治疮疽痔瘘泻痢加芎末等分粥饮调服一钱重神効寒者加干姜服白石脂治痈疽排脓生肌新生儿脐湿雄黄主寒热鼠瘘恶疮疽痔死肌疥癣硫黄主女人隂蚀疽痔恶疮疥癣杀虫雌黄主恶痂疥头秃下部疮杀虫磁石消痈肿主鼠瘘颈核喉痛蜜陀僧主金疮止血口疮疳瘘面上瘢䵟伏龙肝掺主恶疮水调扫丹肿酒调封发背令内消礜石主寒热鼠瘘恶疮蚀死肌姜石捣末鸡子清调敷丁肿丹瘤乳痈麤理黄石齐马嗣明治扬遵彦发背取此石勐火煅赤投酽醋中因有屑落取为末醋熬如煳厚涂立愈大凡石头多主痈疽炉甘石主愈疮止血治目赤疮灯心主破伤血出每用贴破上封之立差槐根皮主痔及白皮煎汤薰浴良入荆芥尤妙地骨皮主疽疮经年以麤皮煎汤洗之细沫白穰别碾掺之即差黄蘖主疮肿神良毎用去麤皮涂蜜炙剉诸方用作汤渍隂疮良捣末蜜水调敷肿枳殻凡用须麸炒去穰剉枳实亦同厚朴凡用须去麤皮生姜涂制炙后焦剉皂角凡用须不蚛者去黑皮弦子酥炙黄色剉木鳖子凡用去殻主恶疮毒肿孙用和方治痔用仁三五枚研如泥以沸汤浸用汁先薰但通手即浴洗日三度楸树白皮单用熬膏贴痈疽恶疮疳瘘痔疾用其白马牙烧灰治发背初生用掺疮头上以膏封之兎头连皮骨腊月细剉瓶中封之百日涂发脑疽发背恶疮兎腹下白毛治汤火疮已破者先用胶水扫之后用兎白毛贴之毛落平复胜金方治痔用玩月砂即兎粪也和乳香末酒调三钱温服日三服即差蜜凡炼须煎令沸掠去沫外台治隂头生疮以蜜煎甘草末涂之神効肘后方单用涂汤火疮牡蛎凡用木炭灰炒通赤湿地上放经宿方用经验方治瘰疬用牡蛎四两𤣥参三两为末煳丸如梧桐子大酒服三五十丸食后服药尽患亦除根集验方治一切痈肿水调牡蛎粉扫之干即再扫即消名拔毒散初虞世治瘰疬用和甘草末茶调三钱服之神効大验蛇退皮诸方用治丁杂恶疮十年不差者全用炒存性猪膏和涂之其验神効蜘蛛圣惠治瘰疬不问新旧或成瘘者㬠干为末酥和如煳贴之日三度大効千金治发背疮亦治鼠瘘神良谭氏治赘瘤疣目以网丝作线际根系之一宿自落蜣蜋圣惠治一切恶疮端午日收干为末者油调敷之神効子母秘録治忽得恶疮未辨识者取新者绞汁傅其上大効古今诸方治丁疮欲死者取蜣蜋心腹下度取之稍白者是以鍼刺丁疮当心及四畔以心涂贴之百苦立已经宿其丁自拔出大忌食羊肉多不効陈橘皮凡用温水浸去白青橘皮亦然枇杷叶主呕逆下气凡用去毛刺甘草汤洗三叶重一两者桃杏仁凡用须汤浸去皮尖双仁炒剉或研无心草凡用去芦苖煎洗甲瘭疽神効防风凡用去义芦藜芦凡用去苖犀角凡用生不曽见火者即镑错为末茯苓凡用去麤皮白者佳芍药亦用白者佳牵牛子凡用黑成熟者微炒假如一斤取头末四两外科精义卷下