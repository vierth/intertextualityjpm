陈书序钦定四库全书陈书序陈书六本纪三十列𫝊凡三十六篇唐散骑常侍姚思廉撰始思廉父察梁陈之史官也录二代之事未就而陈亡隋文帝见察甚重之每就察访梁陈故事察因以所论载每一篇成輙奏之而文帝亦遣虞世基就察求其书又未就而察死察之将死属思㢘以继其业唐兴武徳五年高祖以自魏以来二百余嵗世统数更史事放逸乃诏撰次而思廉遂受诏为陈书久之犹不就贞观三年遂诏论撰于秘书内省十年正月壬子始上之观察等之为此书厯三世𫝊父子更数十嵗而后乃成盖其难如此然及其既成与宋魏梁齐等书世亦𫝊之者少故学者于其行事之迹亦罕得而详也而其书亦以罕𫝊则自秘府所藏往往脱悞嘉祐六年八月始诏校讐使可镂板行之天下而臣等言梁陈等书缺独馆阁所藏恐不足以定着愿诏京师及州县藏书之家使悉上之先皇帝为下其事至七年冬稍稍始集臣等以相校至八年七月陈书三十六篇者始校定可𫝊之学者其疑者亦不敢损益特各疏于篇末其书旧无目列𫝊名氏多阙谬因别为目录一篇使览者得详焉夫陈之为陈盖偷为一切之计非有先王经纪礼义风化之美制治之法可章示后世然而兼权尚讣明于任使恭俭爱人则其始之所以兴惑于邪臣溺于嬖妾忘患纵欲则其终之所以亡兴亡之端莫非自己致者至于有所因造以为号令威刑职官州郡之制虽其事已浅然亦各施于一时皆学者之所不可不考也而当时之士自争夺诈伪茍得偷合之徒尚不得不列以为世戒而况于壊乱之中苍皇之际士之安贫乐义取舍去就不为患祸势利动其心者亦不絶于其间若此人者可谓笃于善矣盖古人之所思见而不可得风雨之诗所为作者也安可使之泯泯不少概见于天下哉则陈之史其可废乎盖此书成之既难其后又久不显及宋兴已百年古文遗事靡不毕讲而始得盛行于天下列于学官其传之之难又如此岂非遭遇固自有时也哉臣恂臣穆臣藻臣觉臣彦若臣洙臣巩谨叙目录昧死上陈书序目录钦定四库全书史部一陈书目录正史类唐散骑常侍姚思㢘撰本纪六卷列𫝊三十卷凡三十六卷本纪陈书卷一本纪第一高祖上陈书卷二本纪第二高祖下陈书卷三本纪第三世祖陈书卷四本纪第四废帝陈书卷五本纪第五宣帝陈书卷六本纪第六后主列传陈书卷七列传第一皇后髙祖章皇后世祖沈皇后废帝王皇后髙宗栁皇后后主沈皇后陈书卷八列传第二杜僧明周文育侯安都陈书卷九列传第三侯瑱欧阳頠吴明彻陈书卷十列传第四周鐡虎程灵洗陈书卷十一列传第五黄法氍淳于量章昭达陈书卷十二列传第六胡颕徐度杜稜沈恪陈书卷十三列传第七徐世谱鲁悉达周敷荀朗周炅陈书卷十四列传第八衡阳献王昌南康愍王昙朗陈书卷十五列传第九宗室陈拟陈详陈慧纪陈书卷十六列传第十赵知礼蔡景歴刘师知谢岐陈书卷十七列传第十一王沖王通袁敬陈书卷十八列传第十二沈衆袁泌刘仲威陆山才王质韦载陈书卷十九列传第十三沈烱虞荔马枢陈书卷二十列𫝊第十四到仲举韩子高华皎陈书卷二十一列传第十五谢哲萧干谢嘏张种王固孔奂萧允陈书卷二十二列传第十六陆子隆钱道戢骆牙陈书卷二十三列传第十七沈君理王玚陆缮陈书卷二十四列传第十八周𢎞正袁宪陈书卷二十五列𫝊第十九裴忌孙玚陈书卷二十六列传第二十徐陵陈书卷二十七列传第二十一江总姚察陈书卷二十八列传第二十二世祖九王始兴王伯茂鄱阳王伯山晋安王伯恭衡阳王伯信庐陵王伯仁江夏王伯义武陵王伯礼永阳王伯智桂阳王伯谋高宗二十九王豫章王叔英长沙王叔坚建安王叔卿宜都王叔明河东王叔献新蔡王叔齐晋熙王叔文淮南王叔彪始兴王叔重寻阳王叔俨岳阳王叔慎义阳王叔达巴山王叔雄武昌王叔虞湘东王叔平临贺王叔敖阳山王叔宣西阳王叔穆南安王叔俭南郡王叔澄沅陵王叔兴岳山王叔韶新兴王叔纯巴东王叔谟临海王叔显新㑹王叔坦新宁王叔隆新昌王叔荣太原王叔匡后主诸子皇太子深吴兴王𦙍南平王嶷永嘉王彦南海王䖍信义王祗邵陵王兢会稽王庄东阳王恮吴郡王藩钱唐王恬陈书卷二十九列传第二十三宗元饶司马申毛喜蔡征陈书卷三十列传第二十四萧济陆琼顾野王傅縡陈书卷三十一列传第二十五萧摩诃任忠樊毅鲁广达陈书卷三十二列传第二十六孝行殷不害谢贞司马暠张昭陈书卷三十三列𫝊第二十七儒林沈文阿沈洙戚衮郑灼全缓张讥顾越沈不害王元规陈书卷三十四列𫝊第二十八文学杜之伟颜晃江徳藻庾持许亨褚玠岑之敬陆琰何之元徐伯阳张正见蔡凝阮卓陈书卷三十五列传第二十九熊昙朗周廸留异陈宝应陈书卷三十六列传第三十始兴王叔陵新安王伯固等谨案陈书三十六卷唐姚思㢘奉勅撰刘知几史通谓贞观初思㢘奉诏撰成二史弥厯九载方始毕功而曽巩校上序谓姚察録梁陈之事其书未就属子思㢘继其业武徳五年思㢘受诏为陈书贞观三年论撰于祕书内省十年正月壬子始上之是思㢘编缉之功固不止于九载矣知几又谓陈史初有顾野王傅縡各为撰史学士太建初中书郎陆琼续撰诸篇姚察就加删改是察之修提要史实兼採三家考隋书经籍志有顾野王陈书三卷傅縡陈书三卷陆琼陈书四十二卷殆即察所据之本而思㢘为傅縡陆琼𫝊详述撰着独不言其修史篇第殊为疎畧至顾野王传称其撰国史纪传二百卷与隋志卷帙不符则疑隋志舛讹思亷所记得其真也察传见二十七卷载其撰梁陈二史事甚详是书为奉诏所修不同私撰故不用序传之例无庸以变古为嫌惟察陈亡入隋为祕书丞北绛郡开国公与同时江总袁宪诸人并稽首新朝厯践华秩而仍列传于陈书揆以史例失限断矣且江总何人乃取与其父合传尤属自汚观李商𨼆赠杜牧诗有前身应是梁江总句乃借以相誉岂总之为人唐时尚未论定耶书中惟二卷三卷题陈吏部尚书姚察他卷则俱称史臣葢察先纂梁书此书仅成二卷其余皆思亷所补撰今读其列传体例秩然出于一手不似梁书之参差亦以此也惟其中记𫝊年月间有牴牾不能不谓之疵累然诸史皆然亦不能独责此书矣干隆四十一年九月恭校上总纂官纪昀陆钖纯孙士毅总校官陆费墀陈书卷一钦定四库全书陈书卷一唐散骑常侍姚思㢘撰本纪第一髙祖上高祖武皇帝讳覇先字兴国小字法生吴兴长城下若里人汉太丘长陈寔之后也世居颍川寔𤣥孙准晋太尉准生匡匡生逹永嘉南迁为丞相掾歴太子洗马出为长城令悦其山水遂家焉尝谓所亲曰此地山川秀丽当有王者兴二百年后我子孙必钟斯运逹生康复为丞相掾咸和中土断故为长城人康生盱眙太守英英生尚书郎公弼公弼生歩兵校尉鼎鼎生散骑侍郎高高生懐安令咏咏生安成太守勐勐生太常卿道巨道巨生皇考文赞高祖以梁天监二年癸未岁生少俶傥有大志不治生产既长读兵书多武艺明逹果断为当时所推服身长七尺五寸日角龙颜垂手过膝尝逰义兴馆于许氏夜梦天开数丈有四人朱衣捧日而至令高祖开口纳焉及觉腹中犹热高祖心独负之大同初新喻侯萧暎为吴兴太守甚重高祖甞目髙祖谓僚佐曰此人方将远大及暎为广州刺史高祖为中直兵叅军随府之镇暎令高祖招集士马衆至千人仍命高祖监宋隆郡所部安化二县元不宾高祖讨平之寻监西江督护高要郡守先是武林侯萧谘为交州刺史以裒刻失衆心土人李贲连结数州豪杰同时反台遣高州刺史孙冏新州刺史卢子雄将兵击之冏等不时进皆于广州伏诛子雄弟子略与冏子姪及其主帅杜天合杜僧明共举兵执南江督护沈顗进寇广州昼夜苦攻州中震恐高祖率精兵三千卷甲兼行以救之频战屡㨗天合中流矢死贼衆大溃僧明遂降梁武帝深叹异焉授直阁将军封新安子邑三百户仍遣画工图高祖容貌而观之其年冬萧暎卒明年高祖送䘮还都至大庾岭会有诏高祖为交州司马领武平太守与刺史杨㬓南讨髙祖益招勇敢器械精利㬓喜曰能克贼者必陈司武也委以经畧高祖与衆军发自番禺是时萧勃为定州刺史于西江相会勃知军士惮远役隂购诱之因诡说㬓㬓集诸将问计高祖对曰交趾叛涣罪由宗室遂使僣乱数州弥歴年稔定州复欲昧利目前不顾大计节下奉辞伐罪故当生死以之岂可畏惮宗室轻于国宪今若夺人沮衆何必交州讨贼问罪之师即回有所指矣于是勒兵鼔行而进十一年六月军至交州贲衆数万于蘓歴江口立城栅以拒官军㬓推高祖为前锋所向摧陷贲走典彻湖于屈獠界立砦大造船舰充塞湖中衆军惮之顿湖口不敢进高祖谓诸将曰我师已老将士疲劳歴岁相持恐非良计且孤军无援入人心腹若一战不㨗岂望生全今借其屡奔人情未固夷獠乌合易为摧殄正当共出百死决力取之无故停留时事去矣诸将皆黙然莫有应者是夜江水暴起七丈注湖中奔流迅激高祖勒所部兵乘流先进衆军鼓譟俱前贼衆大溃贲窜入屈獠洞中屈獠斩贲𫝊首京师是嵗太清元年也贲兄天寳遁入九真与刼帅李绍隆收余兵二万杀徳州刺史陈文戒进围爱州高祖仍率衆讨平之除镇远将军西江督护高要太守督七郡诸军事二年冬侯景寇京师高祖将率兵赴援广州刺史元景仲隂有异志将图高祖高祖知其计与成州刺史王懐明行台选郎殷外臣等宻议戒严三年七月集义兵于南海驰檄以讨景仲景仲穷蹙缢于阁下高祖迎萧勃镇广州是时临贺内史欧阳頠监衡州兰裕兰京礼扇诱始兴等十郡共举兵攻頠頠请援于勃勃令高祖率衆救之悉擒裕等仍监始兴郡十一月髙祖遣杜僧明胡颕将二千人顿于岭上并厚结始兴豪杰同谋义举侯安都张偲等率千余人来附萧勃闻之遣钟休悦説高祖曰侯景骁雄天下无敌前者援军十万士马精彊然而莫敢当锋遂令羯贼得志君以区区之衆将何所之如闻岭北王侯又皆鼎沸河东桂阳相次屠戮邵陵开建亲寻干戈李迁仕许身当阳便夺马仗以君踈外讵可暗投未若且住始兴遥张声势保此太山自求多福高祖泣谓休悦曰仆本庸虚䝉国成造往闻侯景渡江即欲赴援遭值元兰梗我中道今京都覆没主上䝉尘君辱臣死谁敢爱命君侯体则皇枝任重方岳不能摧锋万里雪此寃痛见遣一军犹贤乎已乃降后㫖使人慨然仆行计决矣凭为披述乃遣使闲道往江陵禀承军期节度时蔡路养起兵据南康勃遣腹心谭世远为曲江令与路养相结同遏义军大寳元年正月高祖发自始兴次大庾岭路养出军顿南野依山水立四城以拒高祖高祖与战大破之路养脱身窜走高祖进顿南康湘东王承制授高祖员外散骑常侍持节明威将军交州刺史改封南野县伯六月高祖修崎头古城徙居焉高州刺史李迁仕据大臯遣主帅杜平虏率千人入灨石鱼梁高祖命周文育将兵击走之迁仕奔宁都承制授高祖通直散骑常侍使持节信威将军豫州刺史领豫章内史改封长城县侯寻授散骑常侍使持节都督六郡诸军事军师将军南江州刺史余如故时宁都人刘蔼等资迁仕舟舰兵仗将袭南康髙祖遣杜僧明等率二万人据白口筑城以御之迁仕亦立城以相对二年三月僧明等攻㧞其城生擒迁仕送南康高祖斩之承制命髙祖进兵定江州仍授江州刺史余如故六月髙祖发自南康南康灨石旧有二十四滩滩多巨石行旅者以为难高祖之发也水暴起数丈三百里间巨石皆没进军顿西昌有龙见于水濵髙五丈许五采鲜耀军民观者数万人是时承制遣征东将军王僧辩督衆军讨侯景八月僧辩军次湓城高祖率杜僧明等衆军及南川豪帅合三万人将会焉时西军乏食高祖先贮军粮五十万石至是分三十万以资之仍顿巴丘会侯景废简文帝立豫章嗣王栋高祖遣兼长史沈衮奉表于江陵劝进十一月承制授高祖使持节都督会稽东阳新安临海永嘉五郡诸军事平东将军东扬州刺史领会稽太守豫章内史余竝如故三年正月高祖率甲士三万人彊弩五千张舟舰二千乘发自豫章二月次桑落洲遣中记室叅军江元礼以事表江陵承制加髙祖鼓吹一部是时僧辩已发湓城会髙祖于白茅湾乃登㟁结坛刑牲盟约进军次芜湖侯景城主张黑弃城走三月高祖与诸军进克姑孰仍次蔡洲侯景登石头城观望形势意甚不悦谓左右曰此军上有紫气不易可当乃以䑰贮石沉塞淮口缘淮作城自石头迄青溪十余里中楼雉相接诸将未有所决僧辩遣杜崱问计于高祖高祖曰前栁仲礼数十万兵隔水而坐韦粲之在青溪竟不渡岸贼乃登高望之表里俱尽肆其凶虐覆我王师今围石头须渡北岸诸将若不能当锋请先徃立栅高祖即于石头城西横陇筑栅衆军次连八城直出东北贼恐西州路断亦于东北果林作五城以遏大路景率衆万余人鐡骑八百余匹结阵而进高祖曰军志有之善用兵者如常山之蛇首尾相应今我师既衆贼徒甚寡应分我兵势以弱制彊何故聚其锋鋭令必死于我乃命诸将分处置兵贼直冲王僧志僧志小缩高祖遣徐度领弩手二千横截其后贼乃却高祖与王琳杜龛等以铁骑悉力乗之贼退据其栅景仪同卢辉略开石头北门来降盪主戴冕曹宣等攻㧞果林一城衆军又克其四城贼复还殊死战又尽夺所得城栅高祖大怒亲率攻之士卒腾栅而入贼复散走景与百余骑弃矟执刀左右冲阵阵不动景衆大溃逐北至西明门景至阙下不敢入台遣腹心取其二子而遁高祖率衆出广陵应接㑹景将郭元建奔齐高祖纳其部曲三千人而还僧辩启高祖镇京口五月齐遣辛术围严超逹于秦郡高祖命徐度领兵助其固守齐衆七万填堑起土山穿地道攻之甚急高祖乃自率万人解其围纵兵四面撃齐军弓弩乱发齐平秦王中琉矢死斩首数百级齐人收兵而退高祖振旅南归遣记室叅军刘夲仁献㨗于江陵七月广陵侨民朱盛张象潜结兵袭齐刺史温仲邕遣使来告高祖率衆济江以应之会齐人来聘求割广陵之地王僧辩许焉仍报高祖高祖于是引军还南徐州江北人随军而南者万余口承制授高祖使持节散骑常侍都督南徐州诸军事征北大将军开府仪同三司南徐州刺史余竝如故及王僧辩率衆征陆纳于湘州承制命高祖代镇扬州十一月湘东王即位于江陵改大寳三年为承圣元年湘州平髙祖旋镇京口三年三月进高祖位司空余如故十一月西魏攻䧟江陵高祖与王僧辩等进启江州请晋安王以太宰承制又遣长史谢哲奉牋劝进十二月晋安王至自浔阳入居朝堂给高祖班劒二十人四年五月齐送贞阳侯渊明还主社稷王僧辩纳之即位改元曰天成以晋安王为皇太子初齐之请纳贞阳也高祖以为不可遣使诣僧辩苦争之往返数四僧辩竟不从高祖居常愤叹宻谓所亲曰武皇虽磐石之宗逺布四海至于克雪雠耻宁济艰难唯孝元而已功业茂盛前代未闻我与王公俱受重寄语未絶音声犹在耳岂期一旦便有异图嗣主高祖之孙元王之子海内属目天下宅心竟有何辜坐致废黜远求夷狄假立非次观其此情亦可知矣乃宻具袍数千领及锦綵金银以为赏赐之具九月壬寅高祖召徐度侯安都周文育等谋之仍部列将士分赏金帛水陆俱进是夜发南徐州讨王僧辩甲辰高祖歩军至石头前遣勇士自城北踰入时僧辩方视事外白有兵俄而兵自内出僧辩遽走与其第三子頠相遇俱出合左右尚数十人苦战髙祖大兵寻至僧辩衆寡不敌走登城南门楼高祖因风纵火僧辩穷廹乃就擒是夜缢僧辩及頠丙午贞阳侯逊位百僚奉晋安王上表劝进十月己酉晋安王即位改承圣四年为绍泰元年壬子诏授高祖侍中大都督中外诸军事车骑将军扬南徐二州刺史持节司空班劒鼓吹并如故仍诏高祖甲仗百人出入殿省震州刺史杜龛据吴兴与义兴太守韦载同举兵反高祖命周文育率衆攻载于义兴龛遣其从弟北叟将兵拒战北叟败归义兴辛未高祖表自东讨留高州刺史侯安都石州刺史杜稜宿卫台省甲戍军至义兴丙子㧞其水栅秦州刺史徐嗣徽据其城以入齐又要南豫州刺史任约共举兵应龛载齐人资其兵食嗣徽等以京师空虚率精兵五千奄至阙下侯安都领骁勇五百人出战嗣徽等退据石头丁丑载及北叟来降高祖抚而释之以嗣徽寇逼卷甲还都命周文育进讨杜龛十一月己夘齐遣兵五千济渡据姑孰高祖命合州刺史徐度于冶城寺立栅南抵淮渚齐又遣安州刺史翟子崇楚州刺史刘仕荣淮州刺史栁达摩领兵万人于胡墅渡米粟三万石马千匹入于石头癸未高祖遣侯安都领水军夜袭胡墅烧齐船千余艘周鐡虎率舟师断齐运输擒其北徐州刺史张领州获运舫米数千石仍遣韦载于大航筑城使杜稜据守齐人又于仓门水南立二栅以拒官军甲辰嗣徽等攻冶城栅高祖领鐡骑精甲出自西明门袭击之贼衆大溃嗣徽留栁达摩等守城自率亲属腹心徃南州采石以迎齐援十二月癸丑高祖遣侯安都领舟师袭嗣徽家口于秦州俘获数百人官军连舰塞淮口断贼水路先是太白自十一月丙戍不见乙夘出于东方丙辰高祖尽命衆军分部甲卒对冶城立航渡兵攻其水南二栅栁逹摩等渡淮置阵高祖督兵疾战纵火烧栅烟尘涨天贼溃争舟相排挤溺死者以千数时百姓夹淮观战唿声震天地军士乘胜无不一当百尽收其船舰贼军慑气是日嗣徽约等领齐兵水歩万余人还据石头高祖遣兵徃江宁据要险以断贼路贼水歩不敢进顿江宁浦口高祖遣侯安都领水军袭破之嗣徽等乗单舸脱走尽收其军资器械己未官军四面攻城自辰讫酉得其东北小城及夜兵不解庚申逹摩遣使侯子钦刘仕荣等诣高祖请和高祖许之乃于城门外刑牲盟约其将士部曲一无所问恣其南北辛酉高祖出石头南门陈兵数万送齐人归北者壬戍齐和州长史乌桓远自南州奔还歴阳江宁令陈嗣黄门侍郎曹朗据姑孰反高祖命侯安都徐度等讨乎之斩首数千级聚为京观石头采石南州悉平收获马仗船米不可胜计是月杜龛以城降二年正月癸未诛杜龛于吴兴龛从弟北叟司马沈孝敦并赐死二月庚申高祖遣侯安都周鐡虎率舸舰傋江州仍顿梁山起栅甲子敕司空有军旅之事可骑马出入城内戊辰前宁远石城公外兵参军王位于石头沙际获玉玺四纽高祖表以送台三月戊戌齐遣水军仪同萧轨库狄伏连尧难宗东方老侍中裴英起东广州刺史独孤辟恶洛州刺史李希光并任约徐嗣徽等率衆十万出栅口向梁山帐内盪主黄丛逆击败之烧其前军船舰齐顿军保芜湖高祖遣定州刺史沈泰吴郡太守裴忌就侯安都共据梁山以御之自去冬至是甘露频降于钟山梅岗南涧及京口江宁县境或至三数升大如奕棊子高祖表以献台四月丁巳高祖诣梁山军廵抚五月甲申齐兵发自芜湖丙申至秣陵故治高祖遣周文育屯方山徐度顿马牧杜稜顿大航南己亥高祖率宗室王侯及朝臣将帅于大司马门外白虎阙下刑牲告天以齐人背约发言慷慨涕泗交流同盟皆莫能仰视士卒观者益奋辛丑齐军于秣陵故县跨淮立桥栅引渡兵马其夜至方山侯安都周文育徐度等各引还京师癸夘齐兵自方山进及儿塘游骑至台周文育侯安都顿白土岗旗鼓相望都邑震骇高祖潜撤精卒三千配沈泰渡江袭齐行台赵彦琛于𤓰歩获舟舰百余艘陈粟万斛即日天子总羽林禁兵顿于长乐寺六月甲辰齐兵潜至钟山龙尾丁未进至莫府山高祖遣钱明领水军出江乘要击齐人粮运尽获其船米齐军于是大馁杀马驴而食之庚戍齐军踰钟山高祖衆军分顿乐游苑东及覆舟山北断其冲要壬子齐军至𤣥武湖西北莫府山南将据北郊坛衆军自覆舟东移顿郊坛北与齐人相对其夜大雨震电暴风㧞木平地水丈余齐军昼夜坐立泥中悬鬲以爨而台中及潮沟北水退路燥官军每得番易甲寅少霁高祖命衆军秣马蓐食迟明攻之乙卯旦自率帐内麾下出莫府山南吴明彻沈泰等衆军首尾齐举纵兵大战侯安都自白下引兵横出其后齐师大溃斩获数千人相蹂借而死者不可胜计生执徐嗣徽及其弟嗣宗斩之以狥追奔至于临沂其江乘摄山钟山等诸军相次克㨗虏萧轨东方老王敬寳李希光裴英起等将帅凡四十六人其军士得窜至江者縳荻筏以济中江而溺流尸至京口翳水弥岸丁巳衆军出南州烧贼舟舰己未斩刘归义徐嗣彦傅野猪于建康市是日解严庚申萧轨东方老王敬寳李希光裴英起皆伏诛高祖表解南徐州以授侯安都七月丙子诏授高祖中书监司徒扬州刺史进爵为公增邑并前五千戸侍中使持节都督中外诸军事将军尚书令班劒鼓吹甲仗竝如故并给油幢皁轮车是月侯瑱以江州入附遣侯安都镇上流定南中诸郡八月癸卯太府卿何敳新州刺史华志各上玉玺一高祖表以送台诏归之高祖是日诏高祖食安吉武康二县合五千户九月壬寅改年曰太平元年进高祖位丞相录尚书事镇卫大将军改刺史为牧进封义兴郡公侍中司徒都督班劒鼓吹甲仗皁轮车竝如故丁未中散大夫王彭牋称今月五日平旦于御路见龙迹自大社至象阙亘三四里庚申诏追赠高祖考侍中光禄大夫加金章紫绶封义兴郡公谥曰恭十月甲戍敕丞相自今入问讯可施别榻以近扆坐二年正月壬寅天子朝万国于太极东堂加高祖班剑十人并前三十人余如故丁未诏赠高祖兄道谈散骑常侍使持节平北将军南兖州刺史长城县公谥曰昭烈弟休光侍中使持节骠骑将军南徐州刺史武康县侯谥曰忠壮食邑各二千户甲寅遣兼侍中谒者仆射陆缮䇿拜长城县夫人章氏为义兴国夫人丁卯诏赠高祖祖侍中太常卿谥曰孝追封高祖祖母许氏吴郡嘉兴县君谥曰敬妣张氏义兴国太夫人谥曰宣二月庚午萧勃举兵自广州度岭顿南康遣其将欧阳頠傅泰及其子孜为前军至于豫章分屯要险南江州刺史余孝顷起兵应勃高祖命周文育侯安都率衆讨平之八月甲午进高祖位大傅加黄钺劒履上殿入朝不趋赞拜不名并给羽葆鼔吹一部其侍中都督录尚书镇卫大将军扬州牧义兴郡公班劒甲仗油幢皁轮车竝如故丙申加高祖前后部羽葆鼓吹是时湘州刺史王琳拥兵不应命高祖遣周文育侯安都率衆讨之九月辛丑诏曰肇昔元胎剖判太素氤氲崇建人皇必凭洪宰故贤哲之后牧伯征于四方神武之君大监治乎万国又有一匡九合渠门之赐以隆戮带围温行宫之宠斯茂时危所以贞固运泰所以光熙斯乃千载同风百王不刋之道也太傅义兴公允文允武廼圣廼神固天生徳康济黔首昔在休期早隆朝寄远踰沧海大拯交越皇运不造书契未闻中国其亡兵凶总至哀哀噍类譬彼穷牢悠悠上天莫云斯极否终则泰元辅应期救此将崩援兹已溺乘舟履辇架险浮深经略中途毕殱羣丑洎乎石头姑孰流髄履肠一朝指撝六合清宴是用光昭下武翼亮中都雪三后之勍雠夷三灵之巨慝尧台禹佐未始能阶殷相周师固非云拟重之以屯剥余象荆楚大崩天地无心乘舆委御五胡荐食竞谋诸夏八方棊跱莫有匡救彊臣放命黜我沖人顾影于荼孺之魂甘心于寗卿之辱却按下髻求哀之路莫从窃鈇逃责容身之地无所公神兵奄至不日清澄惟是孱䝉再膺天录斯又巍巍荡荡无徳而称焉加以仗兹忠义屠彼妖逆震部夷氛稽山罢祲番禺蠡泽北鄙西郊殱厥凶徒罄无遗种斯则兆民之命修短所悬率土之基兴亡是頼于是刑礼兼训㳂革有章中外成平遐迩宁一用能使阳光合魄曜象呈晖栖阁游庭抱仁含信宏勲该于厚地大道格于𤣥天羲农炎昊以来卷领垂衣之世圣人济物未有如斯者也夫备物典䇿桓文是膺助理阴阳萧曹不让未有功高于㝢县而赏薄于伊周凡厥人祗固懐延伫实由公谦撝自牧降损为懐嘉数迟回永言增叹岂可申兹雅尚乆废朝猷宜戒司勲敬升鸿典且重华大圣妫汭惟贤盛徳之祀无忘公侯之门必复是以殷嘉亶甫继后稷之官尧命羲和纂重黎之位况其本枝攸建宜誓山河者乎其进公位相国总百揆封十郡为陈公备九钖之礼加玺绂远游冠绿綟绶位在诸侯王上其镇卫大将军扬州牧如故䇿曰大哉干元资日月以贞观至哉坤元凭山川以载物故惟天为大陟配者钦明惟王建国翼辅者齐圣是以文武之佐磻磎藴其玉璜尧舜之臣荣河镂其金版况乎体得一之鸿姿宁阳九之危厄拯横流于碣石扑燎火于崑岑驱驭于韦彭跨蹍于齐晋神功行而靡用圣道运而无名者乎今将授公典䇿其敬聴朕命日者昊天不弔钟乱于我国家纲漏吞舟彊胡内赑茫茫宇宙惵惵黎元方足圆颅万不遗一太清否亢桥山之痛已深大寳屯如平阳之祸相继上宰膺运康救兆民鞠旅于滇池之南扬旌于桂岭之北悬三光于已坠谧四海于羣飞屠猰窳于中原斮鲸鲵于蒙汜荡宁上国光启中兴此则公之大造于皇家者也既而天未悔祸夷丑荐臻南夏崩腾西京荡覆羣胡孔炽借乱乘间推纳藩枝盗假神器冢司昏挠旁引宼雠既见贬于桐宫方谋危于汉阁皇运已殆何殊赘旒中国摇然非徒如线公赫然投袂匡救本朝复莒齐都平戎王室朕所以还膺寳歴重履宸居挹建武之风猷謌宣王之雅颂此又公之再造于皇家者也公应务之初登庸惟始三川五岭莫不窥临银洞珠宫所在宁谧孙卢肇衅越貊为灾番部阽危势将沦殄公赤旗所指袄垒洞开白羽才撝兇徒粉溃非其神武乆丧南藩此又公之功也大同之末边政不修李贲狂迷窃我交爱敢称大号骄恣甚于尉陀据有连州雄豪炽于梁硕公英謩雄筭电扫风行驰御楼船直跨沧海新昌典澈备履艰难蘓歴嘉宁尽为京观三山獠洞八角蛮陬逖矣水寓之乡悠哉火山之国马援之所不届陶璜之所未开莫不惧我王灵争朝边候归賝天府献状鸿胪此又公之功也自寇虏陵江宫闱幽辱公枕戈尝胆提劒抚心气涌青霄神飞紫闼而番禺连率本自诸夷言得其朋是懐同恶公仗此忠诚乘机勦定执沛令而衅鼔平新野而据鞍此又公之功也世道初艰方隅多难勲门桀黠作乱衡嶷兵切池隍衆兼夷獠公以国盗边警知无不为䘏是同盟诛其丑类莫不鱼惊鸟散靣缚头悬南土黔黎重保蘓息此又公之功也长驱岭峤梦想京畿缘道酋豪递为榛梗路养渠率全据大都蓄聚逋逃方谋阻乱百楼不战云梯之所未窥万弩齐张高輣之所非敌公龙骧虎歩啸咤风云山靡坚城野无彊阵清祅氛于灨石灭沴气于雩都此又公之功也迁仕凶慝屯据大臯乞活类马腾之军流民多杜弢之衆推锋转鬬自北徂南频岁稽诛寔惟勍虏公坐挥三畧遥制六竒义勇同心貔貅骋力雷奔电撃谷静山空列郡无犬吠之惊丛祠罢狐鸣之盗此又公之功也王师讨虏次届沦波兵乏兼储士有饥色公回麾蠡泽积谷巴丘亿庾之咏斯丰壶浆之迎是衆军民转漕曽无砥柱之难舻舳相望如运敖仓之府犀渠贝胄顾蔑雷霆高舰层楼仰扪霄汉故使三军勇鋭百战无前承此兵粮遂殄凶逆此又公之功也若夫英图迈俗义旅如云湓垒猜携用淹戎畧公志唯同奖师克在和鹄塞非虞鸿门是会若晋侯之誓白水如萧王之推赤心屈礼交盟人祗感咽故能使舟师竝路远迩朋心此又公之功也姑孰襟要崤函阻凭寇虏据其闗梁大盗负其扃鐍公一校裁撝三雄竝奋左贤右角沙溃土崩木甲殪于中原氊裘赴于江水他他借借万计千羣鄂坂之隘斯开夷庚之道无塞此又公之功也义军大衆俱集帝京逆竖凶徒犹屯皇邑若夫表里山河金汤崄固疏龙首以抗殿揃华岳以为城杂虏凭焉彊兵自若公回兹地轴抗此天罗曽不崇朝俾无遗噍军容甚穆国政方脩物重覩于衣冠民还瞻于礼乐楚人满道争覩于叶公汉老衔悲俱欢于司𨽻此又公之功也内难初静诸侯出闗外郡𫝊𤇺鲜卑犯塞莫非且渠当户中贵名王冀马迾于淮南胡笳动于徐北公舟师歩甲亘野横江歼厥羣羝遂殚封狶莫不絓木而止戎车靡遗遇泞而旋归骖尽殪此又公之功也公克黜祸难劬劳皇室而孙寗之党翻启狄心伊洛之间咸为虏戍虽金陵佳气石垒天严朝闇戎尘夜喧胡鼓公三筹既画八阵斯张裁举灵鉟亦抽金仆咸俘丑类悉反高墉异李广之皆诛同庞元之尽赦此又公之功也任约叛涣枭声不悛戎羯贪婪狼心无改穹庐氊幕抵北阙而为营乌孙天马指东都而成阵公左甄右落箕张翼舒扫是搀抢驱其猃狁长狄之种埋于国门椎髻之酋烹于军市投秦坑而尽沸噎滍水而不流此又公之功也一相居中自折彝鼎五湖小守妄懐同恶公夙驾兼道秉羽仗戈玉斧将挥金钲且戒祅酋震慑遽请灰钉爇榇以表其含𢎞焚书以安其反侧此又公之功也贼龛凶横陵虐具区阻兵安忍凭灾怙乱自古虫言鸟迹浑沌洪荒凡或䖍刘未此残酷公虽宗居汝颍世寓东南育圣诞贤之乡含章挺生之地眷言桑梓公私愤切卓尔英状丞规奉筭戮此大憝如烹小鲜此又公之功也乱离永乆羣盗孔多浙左凶渠连兵搆逆岂止千兵五校白雀黄龙而已哉公以中军无率选是亲贤姧寇途穷漼然冰泮刑溏之所文命动其大威雷门之间句践行其严戮英规圣迹异代同风此又公之功也同姓有扈顽凶不賔凭借宗盟图危社稷观兵汇泽势震京师驱率南蛮已为东帝公论兵于庙堂之上决胜于罇俎之间寇贾樊滕浮江下瀬一朝揃扑无待甸师万里澄清非劳新息此又公之功也豫章祅寇依凭山泽缮甲完聚多歴岁时结从连横爰洎交广吕嘉既获吴濞已摐命我还师征其不恪连营尽㧞伪党斯擒曜圣武于匡山回神旌于蠡浱此又公之功也自八纮九野𤓰剖豆分窃帝偷王连州比县公武灵已畅文徳又宣折简驰书风猷斯远至于苍苍浴日杳杳无雷北洎丈夫之乡南踰女子之国莫不屈膝膜拜求吏欵闗此又公之功也京师祸乱亟积寒晅䨇阙低昂九门寥豁宁秦宫之可顾岂鲁殿之犹存五都簮弁百僚卿士胡服缦缨咸为戎俗高冠厚履希复华风宋微子麦穟之歌周大夫黍离之叹方之于斯未足为悲矣公求衣昧旦昃食高舂兴构宫闱具瞻遐迩郊庠宗稷之典六符十等之章还闻太始之风流重覩永平之遗事此又公之功也公有济天下之勲重之以明徳凝神体道合德符天用百姓以为心随万机而成务耻一物非唐虞之民归含灵于仁寿之域上徳不徳无为以为夏长春生显仁藏用忠信为寳风雨弗愆仁恵为基牛羊勿践功成治定乐奏咸云安上治民礼兼文质物色丘园衣裾里巷朝多君子野无遗贤菽粟同水火之饶工商富猗顿之旅是以天无藴寳地有呈祥潏露卿云朝团晓映山车泽马服驭登闲既景焕于图书方葳蕤于史牒高勲踰于象纬积徳冠于嵩华固无徳而称者矣朕又闻之前王宰世茂赏尊贤式树蕃长总征羣伯二南崇絶四履遐旷泱泱表海祚土维齐巖巖泰山俾侯于鲁抑又勤王反郑夹辅迁周召伯之命斯隆河阳之礼咸傋况复经营宇宙宁唯断鳌足之功𢎞济苍生非直凿龙门之崄而畴庸报徳寂尔无闻朕所以垂拱当宁载懐慙悸者也今授公相国以南豫州之陈留南丹阳宣城扬州之吴兴东阳新安新宁南徐州之义兴江州之鄱阳临川十郡封公为陈公钖兹青土苴以白茅爰定尔邦用建冢社昔旦奭分陜俱为保师晋郑诸侯咸作卿士兼其内外礼实攸宜今命使持节兼太尉王通授相国印绶陈公玺绂使持节兼司空王玚授陈公茅土金虎符第一至第五左竹使符第一至第十相国秩踰三铉任总百司位絶朝班礼由事革其以相国总百揆除录尚书之号上所假节侍中貂蝉中书监印章中外都督太傅印绶义兴公印䇿其鎭卫大将军扬州牧如故又加公九钖其敬聴后命以公礼为桢榦律等衘䇿四维皆举八柄有章是用钖公大辂戎辂各一𤣥牡二驷以公贱寳崇谷疏爵待农室富京坻民知荣辱是用钖公衮冕之服赤舄副焉以公调理隂阳爕谐风雅三灵允降万国同和是用钖公轩县之乐六佾之舞以公宣导王猷𢎞阐风教光景所照鞮象必通是用钖公朱戸以居以公抑扬清浊襃徳进贤髦士盈朝幽人虚谷是用钖公纳陛以登以公嶷然廊庙为世镕范折冲四表临御八荒是用钖公虎贲之士三百人以公执兹明罚期在刑措象恭无赦干纪必诛是用钖公斧钺各一以公英猷逺量跨厉嵩溟包一车书括囊寰宇是用钖公彤弓一彤矢百玈弓十玈矢千以公天经地义贯彻幽明春露秋霜允恭粢盛是用钖公秬鬯一卣圭瓒副焉陈国置丞相已下一遵旧式徃钦哉其恭循朕命克相皇天𢎞建邦家允兴洪业以光我高祖之休命十月戊辰进高祖爵为王以扬州之会稽临海永嘉建安南徐州之晋陵信义江州之浔阳豫章安成庐陵并前为二十郡益封陈国其相国扬州牧镇卫大将军竝如故又命陈王冕十有二旒建天子旌旗出警入跸乘金根车驾六马备五时副车置旄头云䍐乐舞八佾设钟簴宫县王妃王子王女爵命之号陈台百官一依旧典辛未梁帝禅位于陈诏曰五运更始三正迭代司牧黎庶是属圣贤用能经纬干坤弥纶区宇大庇黔首阐扬鸿烈革晦以明积代同轨百王踵武咸由此则梁徳湮微祸乱荐发太清云始见困长蛇承圣之季又罹封豕爰至天成重窃神器三光亟沉七庙乏祀含生已泯鼎命斯坠我武元之祚有如缀旒静惟屯剥夕惕载懐相国陈王有命自天降神惟岳天地合徳晷曜齐明拯社稷之横流提亿兆之涂炭东诛逆叛北歼獯丑威加四海仁渐万国复张崩乐重兴絶礼儒馆聿脩戎亭虚候大功在舜盛绩惟禹巍巍荡荡无得而称来献白环岂直黄虞之世入贡素雉非止隆周之日固以效珍川陆表瑞烟云甘露醴泉旦夕凝涌嘉禾朱草孶植郊甸道昭于悠代勲格于皇穹明明上天光华日月革故着于𤣥象代徳彰于图谶狱讼有归讴歌爰适天之歴数寔有攸在朕虽庸藐闇于古昔永稽崇替为日已乆敢忘歴代之遗典人祗之至愿乎今便逊位别宫敬禅于陈一依唐虞宋齐故事䇿曰咨尔陈王惟昔上古厥初生民骊连栗陆之前容成大庭之代竝结绳冩鸟杳㝠慌忽故靡得而详焉自羲农轩昊之君陶唐有虞之主或垂衣而御四海或无为而子万姓居之如驭朽索去之如脱敝屣裁遇许由便能舍帝暂逄善卷即以让王故知𤣥扈璇玑非闗尊贵金根玉辂示表君临及南观河渚东沉刻璧精华既竭耄勤已倦则抗首而笑唯贤是与䜎然作歌简能斯授遗风余烈昭晰图书汉魏因循是为故实宋齐授受又𢎞斯义我高祖应期抚运握枢御宇三后重光祖宗齐圣及时属阳九封豕荐食西都失驭夷狄交侵乃臮天成轻㺯龟鼎惵惵黔首若崩厥角徽徽皇极将甚缀旒惟王乃圣乃神钦明文思二仪并运四时合序天钖智勇人挺雄杰珠庭日角龙行虎歩爰初投袂日廼勤王电扫番禺云撤彭蠡揃其元恶定我京畿及王贺帝𢎞贸兹冠屦既行伊霍用保沖人震泽稽阴竝懐叛逆獯羯丑虏三乱皇都裁命偏师二邦自殄薄伐猃狁六戎尽殪岭南叛涣湘郢结连贼帅既擒凶渠𫝊首用能百揆时序四门允穆无思不服无远不届上达穹昊下漏渊泉蛟鱼竝见讴歌攸属况乎长彗横天已征布新之兆璧日斯既寔表更姓之符是以始创义师紫云曜彩肇惟尊主黄龙负舟楛矢素翚梯山以至白环玉玦慕徳而臻若夫安国字萌本因万物之志时乘御宇良会乐推之心七百无常期皇王非一族昔木德既季而𫝊祚于我有梁天之歴数允集明哲式遵前典广询羣议王公卿尹莫不攸属敬从人祗之愿授帝位于尔躬四海困穷天禄永终王其允执厥中轨仪前式以副溥天之望禋祀上帝时膺大礼永固鸿业岂不盛欤又玺书曰君子者自昭明徳逹人者先天弗违故能进退咸亨动静元吉朕虽䝉寡庶乎景行何则三才剖判九有区分情性相乖乱离云起是以建彼司牧推乎圣贤授受者任其时来皇王者本非一族人谋是与屈已从万物之心天意斯归鞠躬奉百灵之命讴謌所徃则攘袂以膺之菁华已竭乃褰裳而去之昔在唐虞鉴于天道举其黎献授彼明哲虽复质文殊轨㳂革不同歴代因循斯风靡替我大梁所以考庸太室接礼贰宫月正元日受终文祖但运不常夷道无恒泰山岳倾偃河海沸腾电目雷声之禽钩爪锯牙之兽咀啮含生不知纪极二后英圣相仍在天六夷贪狡争侵中国县王都帝人懐干纪一民尺土皆非梁地朕以不造㓜罹闵凶仰凭衡佐亟移年序周成汉恵邈矣无阶惟是童䝉必贻颠蹷若使时无圣哲世靡艰难犹当高蹈于沧洲自求于泰伯者矣惟王应期诞秀开箓握图性道故其难闻嘉庸已其被物干行同其焘覆日御比其贞明登承圣于复禹之功树鞠子于兴周之业灭陆浑于伊洛歼骊戎于镐京大小二震之骁徒东南两越之勍寇遽行天讨无遗神䇿于是祖述尧舜宪章文武大乐与天地同和大礼与天地同节鼓之以雷霆润之以风雨仁霑葭苇信及豚鱼殷牖斯空夏台虚设民惟大畜野有同人升平颂平无偏无党固以云飞紫盖水跃黄龙东伐西征晻映川陆荣光暖暖已冐郊廛甘露瀼瀼亟流庭苑车辙马迹谁不率从蟠水流沙谁不懐德祥图远至非唯赤伏之符灵命昭然何止黄星之气海口河目贤圣之表既彰握旄执钺君人之状斯伟且自摄提无纪孟陬殄灭枉矢宵飞天弧晓映乆矣夷羊之在牧时哉蛟龙之出泉革运之兆咸徴惟新之符竝集朕所以钦若勋华屡回星琯昔者木运斯尽予高祖受焉今歴去炎精神归枢纽敬以火德𫝊于尔陈远鉴前王近谋羣辟明灵有恱率土同心今遣使持节兼太保侍中尚书左仆射平乐亭侯王通兼太尉司徒左长史王玚奉皇帝玺绶受终之礼一依唐虞故事王其时陟元后宁育兆民光阐洪猷以承昊天之休命是日梁帝逊于别宫高祖谦让再三羣臣固请乃许陈书卷一卷一考证陈书卷一考证高祖纪上吴兴长城下若里人若监本误春一统志湖州长兴晋名长城有上若下若若亦作箬今从南史改正授直阁将军封新安子安南史作枋李迁仕许身当阳许一本作託乃以䑰贮石沉塞淮口南史作般改大寳三年为承圣元年湘州平高祖旋镇京口梁书湘州平系承圣二年事丙午贞阳侯逊位丙字南本俱作景此本俱作丙盖后人所改也丁丑载及北叟来降南史北叟上有龛从弟三字盖韦载杜龛已见上文突云北叟不知为何人矣楚州刺史刘仕荣淮州刺史栁逹摩领兵万人于胡墅渡南史仕作士胡作湖先是太白自十一月丙戍不见乙夘出于东方乙夘上南史有十二月三字袭齐行台赵彦琛于𤓰歩琛南史作深屠猰窳于中原窳阁本注一作㺄乃臮天成轻弄龟鼎南史阙一本误衆时乘御宇宇监本误辩今改从南本陈书卷一考证陈书卷二钦定四库全书陈书卷二唐散骑常侍姚思㢘撰本纪第二高祖下永定元年冬十月乙亥高祖即皇帝位于南郊柴燎告天曰皇帝臣覇先敢用𤣥牡昭告于皇皇后帝梁氏以圯剥荐臻歴运有极钦若天应以命于覇先夫肇有烝民乃树司牧选贤与能未常厥姓放勋重华之世咸无意于受终当涂典午之君虽有心于揖让皆以英才处万乗高勲御四海故能大庇黔首光宅区县有梁末运仍叶遘屯獯丑凭陵乆移神器承圣在外非能祀夏天未悔祸复罹寇逆嫡嗣废黜宗枝僭诈天地荡覆纪纲泯絶覇先爰初投袂大拯横流重举义兵实戡多难废王立帝寔有厥功安国定社用尽其力是谓小康方期大道既而烟云表色日月呈瑞纬聚东井龙见谯邦除旧布新既彰𤣥象迁虞事夏且协讴歌九域八荒同布衷欵百神羣祀皆有诚愿梁帝高谢万邦授以大寳覇先自惟菲薄让徳不嗣至于再三辞弗获许佥以百姓须主万几难旷皇灵眷命非可谦拒畏天之威用膺嘉祚永言夙志能无慙徳敬简元辰升坛受禅告类上帝用答民心永保于我有陈惟明灵是飨先是氛雾昼夜晦㝠至于是日景气清宴识者知有天道焉礼毕舆驾还宫临太极前殿诏曰五徳更运帝王所以御天三正相因夏殷所以宰世虽色分辞翰时异文质揖让征伐迄用参差而育德振民义归一揆朕以寡昧时属艰危国歩屡屯天维三絶肆勤先后拯厥横流借将帅之功兼勐士之力一匡天下再造黔黎梁氏以天禄永终歴数攸在遵与能之典集大命于朕躬顾惟菲德辞不获亮式从天睠俯协民心受终文祖升禋上帝继迹百王君临万宇若渉川水罔知攸济寳业初建皇祚惟新思俾恵泽覃被亿兆可大赦天下改梁太平二年为永定元年赐民爵二级文武二等鳏寡孤独不能自存者人谷五斛逋租宿债皆勿复收其有犯乡里清议赃污淫盗者皆洗除先注与之更始长徒敕系特皆原之亡官失爵禁锢夺劳一依旧典又诏曰礼陈把宋诗咏二客弗臣之重歴代斯敦梁氏钦若神祇宪章在昔济河沉璧高谢万邦茅赋所加宜遵旧典其以江阴郡奉梁主为江阴王行梁正朔车旗服色一依前准宫馆资待务尽优隆又诏梁皇太后为江阴国太妃皇后为江阴国妃又诏百司依位摄职丙子舆驾幸钟山祀蒋帝庙戊寅舆驾幸华林园亲览词讼临赦囚徒己夘分遣大使宣劳四方下玺书敕州郡曰夫四王革代商周所以应天五胜相推轩羲所以当运梁徳不造丧乱积年东夏崩腾西都荡覆萧勃干纪非唯赵伦侯景滔天踰于刘载贞阳反篡贼约连兵江左累属于鲜卑金陵乆非于梁国自有氤氲混沌之世龙图鳯纪之前东汉兴平之初西朝永嘉之乱天下分崩未有若于梁朝者也朕以虚薄属当兴运自昔登唐首清诸越徐门浪泊靡不征行浮海乗山所在戡定冒愬风尘骋驰师旅六延梁祀十翦彊寇岂曰人谋皆由天启梁氏以天禄斯改期运永终钦若唐虞推其鼎玉朕东西退让拜手陈辞避舜子于箕山之阳求支伯于沧州之野而公卿敦逼率土翘惶天命难稽遂享嘉祚今月乙亥升礼太坛言念迁桐但有慙徳自梁氏将末频月亢阳火运斯终秋霖奄降翌日成礼圆丘宿设埃云晚霁星象夜张朝景重轮泫三危之膏露晨光合璧带五色之卿云顾惟寡薄弥慙休祉昧旦丕显方思至治卿等拥旄方岳相任股肱剖符名宇方寄恤隐王歴维新念有欣庆想深求民瘼务在㢘平爱恵以抚孤贫威刑以御彊猾若有萑蒲之盗或犯戎商山谷之酋擅彊幽险皆从肆赦咸使知闻如或迷途俾在无贷今遣使人具宣徃㫖念思善政副此虚懐庚辰诏出佛牙于杜姥宅集四部设无遮大会高祖亲出阙前礼拜初齐故僧统法献于乌纒国得之常在定林上寺梁天监末为摄山庆云寺沙门慧兴保藏慧兴将终以属弟慧志承圣末慧志宻送于高祖至是乃出辛巳追尊皇考曰景皇帝庙号太祖皇妣董太夫人曰安皇后追谥前夫人钱氏号为昭皇后世子克为孝懐太子立夫人章氏为皇后癸未尊景帝陵曰瑞陵昭皇后陵曰嘉陵依梁初园陵故事立删定郎治定律令戊子迁景皇帝神主袝于太庙辛夘以中权将军开府仪同三司丹阳尹王沖为左光禄大夫癸巳追赠皇兄梁故散骑常侍平北将军兖州刺史长城县公道谭骠骑大将军太尉封始兴郡王弟梁故侍中骠骑将军南徐州刺史武康县侯休先车骑大将军司徒封南康郡王是月西讨都督周文育侯安都于郢州败绩囚于王琳十一月丙申诏曰东都齐国义乃亲贤西汉城阳事兼功烈散骑常侍使持节都督㑹稽等十郡诸军事宣毅将军㑹稽太守长城县侯蒨学尚清优神㝢凝正文参礼乐武定妖氛心力谋猷为家治国拥旄作守朞月有成辟彼闗河功踰萧寇萑蒲之盗自反耕农篁竹之豪用禀声朔朕以虚寡属当兴运提彼三尺賔于四门王业艰难赖乎此子宜隆上爵称是元功可封临川郡王邑二千戸兄子梁中书侍郎顼袭封始兴王弟子梁中书侍郎昙朗袭封南康王礼秩一同正王己亥甘露降于钟山松林弥满巖谷庚子开善寺沙门採之以献敕颁赐羣臣丙辰以镇西将军南豫州刺史徐度为鎭右将军领军将军庚申京师大火十二月庚辰皇后谒太庙二年春正月乙未诏曰夫设官分职因事重轻羽仪车马随时隆替晋之五校呜笳启途汉之九卿𫝊唿竝迾虞官夏礼岂曰同科殷朴周文固无恒格朕膺兹寳歴代是天工留念官方庶允时衷梁天监中左右骁骑领朱衣直阁竝给仪从北徐州刺史昌义之初首为此职乱离岁乆朝典不存后生年少希闻旧则今去左右骁骑宜通文武文官则用腹心武官则用功臣所给仪从同太子二衞率此外衆官尚书详为条制车骑将军开府仪同三司侯瑱进位司空中权将军开府仪同三司新除左光禄大夫王沖为太子少傅左衞将军徐世谱为护军将军南兖州刺史吴明彻进号安南将军衡州刺史欧阳頠进位镇南将军辛丑舆驾亲祀南郊诏曰朕受命君临初移星琯孟陬嘉月备礼泰坛景候昭华人祇允庆思令亿兆咸与惟新且往代祅氛于今犹梗军机未息征赋咸繁事不获已乆知下弊言念黔黎无忘寝食夫罪无轻重已发觉未发觉在今昧爽以前皆赦除之西寇自王琳以下竝许返迷一无所问近所募义军本拟西寇竝宜解遣留家附业輓订军资未送者竝停元年军粮逋余者原其半州郡县军戍竝不得辄遣使民间务存优养若有侵扰严为法制乙巳舆驾亲祀北郊甲辰振远将军梁州刺史张立表称云乙亥岁八月丹徒兰陵二县界遗山侧一旦因涛水涌生沙涨周旋千余顷竝膏腴堪垦植戊午舆驾亲祀明堂二月壬申南豫州刺史沈泰奔于齐辛夘诏车骑将军司空侯瑱总督水歩衆军以遏齐寇三月甲午诏曰罚不及嗣自古通典罪疑惟轻布在方䇿沈泰反覆无行遐迩所知昔有微功仍荷朝寄剖符名郡推毂累藩汉口班师还居方岳良田有逾于四百食客不止于三千富贵显荣政当如此鬼害其盈天夺之魄无故猖狂自投獯丑虽复知人则哲惟帝其难光武有蔽于龎萌魏武不知于于禁但令朝廷无我负人其部曲妻儿各令复业所在及军人若有恐胁侵掠者皆以劫论若有男女口为人所藏竝许诣䑓申䜣若乐随临川王及节将立効者悉皆聴许乙夘高祖幸后堂聴讼还于桥上观山水赋诗示羣臣是月王琳立梁永嘉王萧庄于郢州夏四月甲子舆驾亲祀太庙乙丑江阴王薨诏遣太宰弔祭司空监护丧事凶礼所须随由备办以梁武林侯萧谘息季卿嗣为江阴王丙寅舆驾幸石头饯司空侯瑱戊辰重云殿东鸱尾有紫烟属天五月乙未京师地震癸丑齐广陵南城主张显和长史张僧那各率其所部入附辛酉舆驾幸大庄严寺舍身壬戌羣臣表请还宫六月己巳诏司空侯瑱领军将军徐度率舟师为前军以讨王琳秋七月戊戌舆驾幸石头亲送瑱等己亥江州刺史周廸擒王琳将李孝钦樊勐余孝顷于工塘甲辰遣吏部尚书谢哲谕王琳甲寅嘉禾一穂六岐生五城初侯景之平也火焚太极殿承圣中议欲营之独阙一柱至是有樟木大十八围长四丈五尺流泊陶家后渚监军邹子度以闻诏中书令沈衆兼起部尚书少府卿蔡俦兼将作大匠起太极殿八月丙寅以广梁郡为陈留郡辛未诏临川王蒨西讨以舟师五万发自京师舆驾幸冶城寺亲送焉前开府仪同三司南豫州刺史周文育前镇北将军南徐州刺史新除开府仪同三司侯安都等于王琳所逃归自劾廷尉即日引见竝宥之戊寅诏复文育等本官壬午追封皇子立为豫章王谥曰献权为长沙王谥曰思长女为永世公主谥曰懿谢哲反命王琳请还镇湘川诏追衆军缓其伐癸未西讨衆军至自大雷丁亥以信威将军江州刺史周廸为开府仪同三司进号平南将军改南徐州所领南兰陵郡复为东海郡冬十月庚午遣镇南将军开府仪同三司周文育都督衆军出豫章讨余孝劢乙亥舆驾幸庄严寺发金光明经题丁酉以仁威将军髙州刺史黄法氍为开府仪同三司进号镇南将军甲寅太极殿成匠各给复十二月庚申侍中安东将军临川王蒨率百僚朝前殿拜上牛酒甲子舆驾幸大庄严寺设无㝵大会舍乘舆法物羣臣备法驾奉迎即日舆驾还宫丙寅高祖于太极殿东堂宴羣臣设金石之乐以路寝告成也壬申割吴郡盐官海盐前京三县置海宁郡属扬州以安成所部广兴六洞置安乐郡丙戍以宁远将军北江州刺史熊昙朗为开府仪同三司进号平西将军丁亥诏曰梁时旧仕乱离播越始还朝廷多未铨序又起兵已来军勲甚衆选曹即条文武簿及节将应九流者量其所拟于是随材擢用者五十余人三年春正月己丑青龙见于东方丁酉以镇南将军广州刺史欧阳頠即本号开府仪同三司是夜大雪及旦太极殿前有龙迹见甲午广州刺史欧阳頠表称白龙见于州江南岸长数十丈大可八九围歴州城西道入天井岗仙人见于罗浮山寺小石楼长三丈所通身洁白衣服楚丽辛丑诏曰南康始兴王诸妹已有封爵依礼止是藩主此二王者有殊恒情宜隆礼数诸主仪秩及尚主可并同皇女戊申诏临川王蒨省扬徐二州辞讼二月辛酉以平西将军桂州刺史淳于量为开府仪同三司进号镇西大将军壬午司空侯瑱督衆军自江入合州焚齐舟舰三月丙申侯瑱至自合肥衆军献㨗夏闰四月庚寅诏曰开廪赈絶育民之大恵廵方恤患前王之令典朕当斯季俗膺此乐推君徳未孚民瘼尤甚重兹多垒弥疚纳隍良由四聪弗逹千里勿应博施之仁何其或爽残弊之轨致此未康吴州缙州去岁蝗旱郢田虽疏郑渠终涸室靡盈积之望家有填壑之嗟百姓不足兆民何頼近已遣中书舎人江徳藻衘命东阳与令长二千石问民疾苦仍以入台仓见米分恤虽徳非既饱庶微慰阻饥甲午诏依前代置西省学士兼以技术者预焉丁酉遣镇北将军徐度率衆城南晥口是时久不雨丙午舆驾幸钟山祀蒋帝庙是日降雨迄于月晦五月丙辰朔日有食之有司奏旧仪御前殿服朱纱袍通天冠诏曰此乃前代承用意有未同合朔仰助太阳宜备衮冕之服自今已去永可为准丙寅扶南国遣使献方物乙酉北江州刺史熊昙朗杀都督周文育于军举兵反王琳遣其将常衆爱曹庆率兵援余孝劢六月戊子仪同侯安都败衆爱等于左里获琳从弟袭主帅羊暕等四十余人衆爱遁走庚寅庐山民斩之𫝊首京师甲午衆军凯归诏曰昙朗噬逆罪不容诛分命衆军仍事掩讨方加枭磔以明刑宪征临川王蒨往晥口置城栅以钱道戢守焉丁酉髙祖不豫遣兼太宰尚书左仆射王通以疾告太庙兼太宰中书令谢哲告大社南北郊辛丑高祖疾小瘳故司空周文育之柩至自建昌壬寅高祖素服哭于东堂哀甚癸夘高祖临讯狱讼是夜荧惑在天尊高祖疾甚丙午崩于璇玑殿时年五十七遗诏追临川王蒨入纂甲寅大行皇帝迁殡于太极殿西阶秋八月甲午羣臣上谥曰武皇帝庙号高祖丙申𦵏万安陵高祖智以绥物武以宁乱英谋独运人皆莫及故能征伐四克静难夷凶至升大麓之日居阿衡之任恒崇寛政爱育为本有须发调军储皆出于事不可息加以俭素自率常膳不过数品私飨曲宴皆瓦器蚌盘肴核庶羞裁令充足而已不为虚费初平侯景及立绍泰子女玉帛皆班将士其充闱房者衣不重綵饰无金翠歌钟女乐不列于前及乎践阼弥厉恭俭故隆功茂德光有天下焉陈吏部尚书姚察曰高祖英畧大度应变无方盖汉高魏武之亚矣及西都荡覆诚贯天人王僧辩阙伊尹之才空结桐宫之愤贞阳假秦兵之送不思穆嬴之泣高祖乃蹈𤣥机而抚末运乘势隙而拯横流王迹所基始自于此何止戡黎升陑之捷而已焉故于慎徽时序之世变声改物之辰兆庶归以讴謌炎灵去如释负方之前代何其美乎陈书卷二卷二考证陈书卷二考证高祖纪下舆驾幸大庄严寺设无㝵大会宋书㝵同碍浮屠字也南史作碍甲午广州刺史欧阳頠表称白龙见于州江南岸按上文书丁酉夜大雪则甲午为前二日不应颠倒在后若南史称甲子则以下文辛丑考之又不相合定有讹字不可考矣征临川王蒨蒨一本作讳盖仍姚察之旧也陈书卷二考证陈书卷三钦定四库全书陈书卷三唐散骑常侍姚思廉撰本纪第三世祖世祖文皇帝讳蒨字子华始兴昭烈王长子也少沉敏有识量美容仪留意经史举动方雅造次必遵礼法髙祖甚爱之常称此儿吾宗之英秀也梁太清初梦两日鬬一大一小大者光灭坠地色正黄其大如斗世祖因三分取一而懐之侯景之乱乡人多依山湖寇抄世祖独保家无所犯时乱日甚乃避地临安及髙祖举义兵侯景遣使収世祖及衡阳献王世祖乃密袖小刀冀因入见而害景至便属吏故其事不行髙祖大军围石头景欲加害者数矣㑹景败世祖乃得出赴髙祖营起家为呉兴太守时宣城刼帅纪机郝仲等各聚衆千余人侵暴郡境世祖讨平之承圣二年授信武将军监南徐州三年髙祖北征广陵使世祖为前军每战克捷髙祖之将讨王僧辩也先召世祖与谋时僧辩女婿杜龛据呉兴兵衆甚盛髙祖密令世祖还长城立栅以备龛世祖収兵才数百人战备又少龛遣其将杜泰领精兵五千乗虚奄至将士相视失色而世祖言笑自若部分益明于是衆心乃定泰知栅内人少日夜苦攻世祖激厉将士身当矢石相持数旬泰乃退走及髙祖遣周文育率兵讨龛世祖与并军往呉兴时龛兵尚衆断据冲要水歩连阵相结世祖命将军刘澄蒋元举率衆攻龛龛军大败窘急因请降东扬州刺史张彪起兵围临海太守王懐振懐振遣使求救世祖与周文育轻兵往㑹稽以掩彪后彪将沈泰开门纳世祖世祖尽收其部曲家累彪至又破走若邪村民斩彪𫝊其首以功授持节都督㑹稽等十郡诸军事宣毅将军㑹稽太守山越深险皆不賔附世祖分命讨击悉平之威恵大振髙祖受禅立为临川郡王邑二千戸拜侍中安东将军及周文育侯安都败于沌口髙祖诏世祖入卫军储戎备皆以委焉寻命率兵城南晥永定三年六月丙午髙祖崩遗诏徴世祖入纂甲寅至自南晥入居中书省皇后令曰昊天不弔上𤣥降祸大行皇帝奄捐万国率土哀号普天如丧穷酷烦寃无所迨及诸孤藐尔反国无期须立长主以宁㝢县侍中安东将军临川王蒨体自景皇属惟犹子建殊功于牧野敷盛业于戡黎纳麓时叙之辰负扆乗机之日竝佐时雍是同草创祧祏所繋遐迩宅心宜奉大宗嗣膺寳录使七庙有奉兆民宁晏未亡人假延余息婴此百罹寻绎纒绵兴言感絶世祖固让至于再三羣公卿士固请其日即皇帝位于太极前殿诏曰上天降祸奄集邦家大行皇帝背离万国率土崩心若丧考妣龙图寳歴𦕈属朕躬运钟扰攘事切机务南靣湏主西让礼轻今便式膺景命光宅四海可大赦天下罪无轻重悉皆荡涤逋租宿债吏民愆负可勿复收文武内外量加爵叙孝悌力田为父后者赐爵一级庶祗畏在心公卿毕力胜残去杀无待百年兴言号哽深増恸絶又诏州郡悉停奔赴秋七月丙辰尊皇后为皇太后己未以镇南将军开府仪同三司广州刺史欧阳頠进号征南将军平南将军开府仪同三司周廸进号镇南将军平南将军开府仪同三司髙州刺史黄法氍进号安南将军庚申以镇南大将军开府仪同三司桂州刺史淳于量进号征南大将军辛酉以侍中车骑将军司空侯瑱为太尉镇西将军开府仪同三司南豫州刺史侯安都为司空侍中中权将军开府仪同三司王冲为特进左光禄大夫镇北将军南徐州刺史徐度为侍中中抚军将军开府仪同三司壬戌以侍中䕶军将军徐世谱为特进安右将军侍中忠武将军杜稜为领军将军乙丑重云殿灾八月癸巳以平北将军南徐州刺史留异为安南将军缙州刺史平南将军北江州刺史鲁悉逹进号安左将军庚戌封皇子伯茂为始兴王奉昭烈王后徙封始兴嗣王顼为安成王九月辛酉立皇子伯宗为皇太子王公以下赐帛各有差乙亥立妃沈氏为皇后冬十一月乙卯王琳寇大雷诏遣太尉侯瑱司空侯安都仪同徐度率衆以御之天嘉元年春正月癸丑诏曰朕以寡昧嗣纂洪业哀惸在疚治道弗昭仰惟前徳幽显遐畅恭已不言庶几无改虽宏图懋轨日月方𢎞而清庙廓然圣灵浸逺感寻永往瞻言罔极今四象运周三元告献华夷胥洎玉帛骏奔思覃遗泽播之亿兆其大赦天下改永定四年为天嘉元年鳏寡孤独不能自存立者赐谷人五斛孝悌力田殊行异等加爵一级甲寅分遣使者宣劳四方辛酉舆驾亲祀南郊诏曰朕式飨上𤣥䖍奉牲玉髙禋礼毕诚敬兼𢎞且隂霾浃辰褰霁在日云物韶朗风景清和庆动人祗忭流庶俗思俾黎元同此多祐可赐民爵一级辛未舆驾亲祀北郊日有冠二月辛卯老人星见乙未髙州刺史纪机自军叛还宣城据郡以应王琳泾令贺当迁讨平之丙申太尉侯瑱败王琳于梁山攻齐兵于博望生擒齐将刘伯球尽收其资储船舰俘馘以万计王琳及其主萧庄奔于齐戊戌诏曰夫五运递来三灵眷命皇王因之改创殷周所以乐推朕统歴承基丕隆鼎运期理攸属数祚斯在岂侥倖所至宁卜祝可求故知神器之重必在符命是以逐鹿贻讥断虵定业乱臣贼子异世同尤王琳识暗挈瓶智慙卫足干纪乱常自贻颠沛而缙绅君子多被絷维虽泾渭合流兰鲍同肆求之厥理或有胁从今九罭既设八纮斯掩天网恢恢吞舟是漏至如伏波逰説永作汉蕃延夀脱归终为魏守器改秦虞村通晋楚行藏用舍亦岂有恒宜加寛仁以彰雷作其衣冠士族预在凶党悉皆原宥将帅战兵亦同肆𤯝竝随才铨引庶收力用又诏师旅以来将士死王事者竝加赠谥己亥诏曰日者凶渠肆虐衆军进讨舟舰输积权倩民丁师出经时役劳日久今氛祲廓清宜有甄被可蠲复丁身夫妻三年于役不幸者复其妻子庚子分遣使者赍玺书宣劳四方乙巳遣太尉侯瑱镇湓城庚戌以髙祖第六子昌为骠骑将军湘州牧立为衡阳王三月丙辰诏曰自丧乱以来十有余载编戸凋亡万不遗一中原氓庶盖云无几顷者冦难仍接筭歛繁多且兴师以来千金日费府藏虚竭杼轴岁空近所置军资木充戎备今元恶克殄八表巳康兵戈静戢息肩方在思俾余黎陶此寛赋今岁军粮通减三分之一尚书申下四方称朕哀矜之意守宰明加劝课务急农桑庶鼓腹含哺复在兹日萧庄所署郢州刺史孙玚举州内附丁巳江州刺史周廸平南中斩贼率熊昙朗𫝊首京师先是齐军守鲁山城戊午齐军弃城走诏南豫州刺史程灵洗守之甲子分荆州之天门义阳南平郢州之武陵四郡置武州其刺史督沅州领武陵太守治武陵郡其都尉所部六县为沅州别置通宁郡以刺史领太守治都尉城省旧都尉以安南将军南兖州刺史新除右衞将军呉明彻为安西将军武州刺史伪郢州刺史孙玚为安南将军湘州刺史丙子衡阳王昌薨丁丑诏曰萧庄伪署文武官属还朝者量加録序夏四月丁亥立皇子伯信为衡阳王奉献王后乙未以安南将军荀朗为安北将军合州刺史五月乙卯改桂阳之汝成县为庐阳郡分衡州之始兴安逺二郡置东衡州六月辛巳改谥皇祖妣景安皇后曰景文皇后壬辰诏曰梁孝元遭离多难灵榇播越朕昔经北靣有异常伦遣使迎接以次近路江宁既有旧茔宜即安卜车旗礼章悉用梁典依魏葬汉献帝故事甲午追䇿故始兴昭烈王妃曰孝妃丁酉以开府仪同三司徐度为侍中中军将军辛丑国哀周忌上临于太极前殿百僚陪哭赦京师殊死已下是月葬梁元帝于江宁秋七月甲寅诏曰朕以眇身属当大寳负荷至重忧责实深而庶绩未康胥怨犹结伫咨贤艮发于梦想每有一言入听片善可求何尝不褒奖抽扬缄书绅带而傅巖虚往穷谷尚淹蒲币空陈旌弓不至岂当有乖则哲使草泽遗才将时运浇流今不逮古侧食长懐寝兴增叹新安太守陆山才有启荐梁前征西从事中郎萧䇿梁前尚书中兵郎王暹竝世胄清华羽仪着族或文史足用或孝徳可称竝宜登之朝序擢以不次王公已下其各进举贤良申荐沦屈庶衆才必萃大厦可成使棫朴载歌由庚在咏乙卯诏曰自顷丧乱编戸播迁言念余黎良可哀惕其亡乡失土逐食流移者今年内随其适乐来岁不问侨旧悉令着籍同土断之例丙辰立皇子伯山为鄱阳王八月庚辰老人星见壬午诏曰菽粟之贵重于珠玉自顷冦戎游手者衆民失分地之业士有佩犊之讥朕哀矜黔庶念康弊俗思俾阻饥方存富教麦之为用要切斯甚今九秋在节万实可収其班宣逺近竝令播种守宰亲临劝课务使及时其有尤贫量给种子癸未世祖临景阳殿听讼戊子诏曰污罇土鼔诚则难追画卯彫薪或可易革梁氏末运奢丽已甚蒭豢厌于胥史歌钟列于管库牛木被朱丹之采车马饰金玉之珍逐欲浇流迁讹遂逺朕自诸生颇为内足而家敦朴素室靡浮华观览时俗常所扼腕今妄假时乗临驭区极属当沦季思闻治道菲食卑宫自安俭陋俾兹薄俗获反淳风维雕镂淫饰非兵器及国容所须金银珠玉衣服杂玩悉皆禁断甲午周将贺若敦率马歩一万奄至武陵武州刺史呉明彻不能拒引军还巴陵丁酉上幸正阳堂阅武九月癸丑彗星见乙卯周将独孤盛领水军将趣巴湘与贺若敦水陆俱进太尉侯瑱自寻阳往御之辛酉遣仪同徐度率衆㑹瑱于巴丘丙子太白昼见丁丑诏侯瑱衆军进讨巴湘十月癸巳侯瑱袭破独孤盛于杨叶洲尽获其船舰盛收兵登岸筑城以保之丁酉诏司空侯安都率衆㑹侯瑱南讨十二月乙未诏曰古者春夏二气不决重罪盖以阳和布泽天秩是𢎞寛网省刑义符含育前王所以则天象地立法垂训者也朕属当浇季思求民瘼哀矜恻隠念甚纳隍常欲式遵旧轨用长风化自今孟春讫于夏首罪人大辟事已款者宜且申停己亥周巴陵城主尉迟宪降遣巴州刺史侯安都守之庚子独孤盛将余衆自杨叶洲潜遁二年春正月庚戌大赦天下以云麾将军晋陵太守杜稜为侍中领军将军辛亥以始兴王伯茂为宣恵将军扬州刺史乙卯合州刺史裴景徽奔于齐辛未周湘州城主殷亮降湘州平二月丙戌以太尉侯瑱为车骑将军湘州刺史庚寅曲赦湘州诸郡三月乙卯太尉车骑将军湘州刺史侯瑱薨丁丑以镇东将军㑹稽太守徐度为镇南将军湘州刺史夏四月分荆州之南平宜都罗河东四郡置南荆州镇河东郡以安西将军武州刺史呉明彻为南荆州刺史庚寅以安左将军鲁悉逹为安南将军呉州刺史辛卯老人星见秋七月丙午周将贺若敦自㧞遁归人畜死者十七八武陵天门南平义阳河东宜都郡悉平九月甲寅诏曰姬业方阐望载渭濵汉歴既融道通圮上若乃摛精辰宿降灵惟岳风云有感梦寐是求斯固舟楫盐梅递相表里长世建国罔或不然至于铭徳太常从祀清庙以贻厥后来垂诸不朽者也前皇经济区宇裁成品物灵贶式甄光膺寳命虽謩眀濬发幽显恊从亦文武贤能翼宣王业故大司马骠骑大将军瑱故司空文育故平北将军开府仪同三司僧明故中护军颕故领军将军拟或缔构艰难经纶夷险或摧锋冐刃殉义遗生或宣哲协规绸缪帷幄或披荆汗马终始勤劬莫不罄诚悉力屯泰以之朕以寡昧嗣膺丕绪永言勲烈思𢎞典训便可式遵故实载扬盛轨可竝配食髙祖庙庭俾兹大猷永𫝊宗祏丙辰以侍中中权将军特进左光禄大夫开府仪同三司王沖为丹阳尹丹阳尹沈君理为左民尚书领歩兵校尉冬十月乙巳霍州西山蛮率部落内属十一月乙卯髙丽国遣使献方物甲子以武昌国川为竟陵郡以安流民十二月辛巳以安东将军呉郡太守孙玚为中䕶军甲申立始兴国庙于京师用王者之礼太子中庶子虞荔御史中丞孔奂以国用不足奏立煮海盐赋及𣙜酤之科诏并施行先是缙州刺史留异应于王琳等反丙戌诏司空侯安都率衆讨之三年春正月庚戌设帷宫于南郊币告胡公以配天辛亥舆驾亲祀南郊诏曰朕负荷寳图亟回星琯兢兢业业庶㡬治定而徳化不孚俗弊滋甚永言念之无忘日夜阳和布气昭事上𤣥躬奉牲玉诚兼飨敬思与黎元被斯寛恵可普赐民爵一级其孝悌力田别加一等辛酉舆驾亲祀北郊闰二月己酉以百济王余眀为抚东大将军髙句骊王髙汤为宁东将军江州刺史周迪举兵应留异袭湓城攻豫章郡并不克辛亥以南荆州刺史呉明彻为安右将军甲子改铸五铢钱三月丙子安成王顼至自周诏授侍中中书监中卫将军置佐史丁丑以安右将军呉眀彻为安南将军江州刺史督衆军南讨甲申大赦天下庚寅司空侯安都破留异于桃支岭异脱身奔晋安东阳郡平夏四月癸卯曲赦东阳郡乙巳齐遣使来聘六月丙辰以侍中中卫将军安成王顼为骠骑将军扬州刺史以㑹稽东阳临海永嘉新安新宁晋安建安八郡置东扬州以扬州刺史始兴王伯茂为镇东将军东扬州刺史征北将军司空南徐州刺史侯安都为侍中征北大将军秋七月己丑皇太子纳妃王氏在位文武赐帛各有差孝悌力田为父后者赐爵二级九月戊辰朔日有食之以侍中都官尚书到仲举为尚书右仆射丹阳尹丁亥周廸请降诏安成王顼督衆军以招纳之是歳周所立梁王萧詧死子岿代立四年春正月丙子干陁利国遣使献方物甲申周迪弃城走闽州刺史陈寳应纳之临川郡平壬辰以平西将军郢州刺史章昭逹为䕶军将军仁武将军新州刺史华皎进号平南将军镇南将军开府仪同三司髙州刺史黄法氍为镇北大将军南徐州刺史安西将军领临川太守周敷为南豫州刺史中护军孙玚为镇右将军罢髙州𨽻入江州二月戊戌征南将军开府仪同三司广州刺史欧阳頠进号征南大将军庚戌以侍中司空征北大将军侯安都为征南大将军江州刺史庚申以平南将军华皎为南湘州刺史三月辛未以镇南将军开府仪同三司徐度为侍中中军大将军辛巳诏赠讨周迪将士死王事者夏四月辛丑设无㝵大㑹于太极前殿乙卯以侍中中书监中卫将军骠骑将军扬州刺史安成王顼为开府仪同三司五月丁卯安前将军右光禄大夫徐世谱卒六月癸巳太白昼见司空侯安都赐死七月丁丑以镇北大将军开府仪同三司南徐州刺史黄法氍为镇南大将军江州刺史九月壬戌开府仪同三司广州刺史欧阳頠薨癸亥曲赦京师辛未周迪复㓂临川诏䕶军章昭达率衆讨之十一月辛酉章昭达大破周迪悉擒其党与迪脱身潜窜十二月丙申大赦天下诏䕶军将军章昭达进军建安以讨陈寳应信威将军益州刺史余孝顷督㑹稽东阳临海永嘉诸军自东道㑹之癸丑以前安南将军江州刺史呉眀彻为镇前将军五年春正月庚辰以吏部尚书领右军将军袁枢为丹阳尹辛巳舆驾亲祀北郊乙酉江州湓城火烧死者二百余人三月丁丑以征南大将军开府仪同三司桂州刺史淳于量为中抚军大将军壬午诏以故䕶军将军周铁虎配食髙祖庙庭夏四月庚子周遣使来聘五月庚午罢南丹阳郡是月周齐并遣使来聘六月丁未夜有白气两道出于北斗东南属地秋七月丁丑诏曰朕以寡昧属当负重星籥亟改冕旒弗旷不能仰协璇衡用调玉烛傍慰苍生以安黔首兵无宁歳民乏有年移风之道未𢎞习俗之患犹在致令氓多触网吏繁笔削狱犴滋章虽由物犯囹圄淹滞亦或有寃念俾纳隍载劳负戾加以肤凑不适摄卫有亏比获㣲痊思覃寛恵可曲赦京师九月城西城冬十一月丁亥以左卫将军程灵洗为中护军己丑章昭逹破陈寳应于建安擒寳应留异送京师晋安郡平甲辰以䕶军将军章昭达为镇前将军开府仪同三司十二月甲子曲赦建安晋安二郡讨陈寳应将士死王事者竝给棺槥送还本乡并复其家疮痍未瘳者给其医药癸未齐遣使来聘六年春正月甲午皇太子加元服王公以下赐帛各有差孝悌力田为父后者赐爵一级鳏寡孤独不能自存者谷人五斛庚戌以领军将军杜稜为翊左将军丹阳尹丹阳尹袁枢为吏部尚书卫尉卿沈钦为中领军三月乙未诏侯景以来遭乱移在建安晋安义安郡者并许还本土其被畧为奴婢者释为良民夏四月甲寅以侍中中书监中卫将军骠骑将军开府仪同三司扬州刺史安成王顼为司空辛酉有彗星见周遣使来聘秋七月癸未大风至自西南广百余歩激壊灵台候楼甲申仪贤堂无故自壊丙戌临川太守骆文牙斩周迪𫝊首京师枭于朱雀航丁酉太白昼见八月丁丑诏曰梁室多故祸乱相寻兵甲纷纭十年不觧不逞之徒虐流生气无頼之属暴及徂魂江左肇基王者攸宅金行水位之主木运火徳之君时更四代岁逾二百若其经纶三业缙绅民望忠臣孝子何世无才而零落山丘变移陵谷或皆剪伐莫不侵残玉杯得于民间漆简𫝊于世载无复五株之树罕见千年之表自大祚光启恭惟揖让爰暨朕躬聿修祖武虽复旂旗服色犹行把宋之计每车驾巡逰眇瞻河雒之路故乔山之祀苹藻弗亏骊山之坟松栢恒守唯戚藩旧垄士子故茔掩殣未周樵牧犹衆或亲属流𨽻负土无期子孙冥灭手植何寄汉髙留连于无忌宋祖惆怅于子房丘墓生哀性灵共恻者也朕所以兴言永日思慰幽泉维前代王侯自古忠烈坟冡被发絶无后者可检行修治墓中树木勿得樵採庶幽显咸畅称朕意焉己卯立皇子伯固为新安郡王伯恭为晋安王伯仁为庐陵王伯义为江夏王九月癸未罢豫章郡是月新作大航冬十月辛亥齐遣使来聘十二月乙卯立皇子伯礼为武陵王丁巳以镇前将军开府仪同三司章昭逹为镇南将军江州刺史镇南大将军江州刺史黄法氍为中卫大将军中䕶军程灵洗为宣毅将军郢州刺史军师将军郢州刺史沈恪为中䕶军镇东将军呉兴太守呉明彻为中领军戊午以东中郎将呉郡太守鄱阳王伯山为平北将军南徐州刺史癸亥诏曰朕自居民牧之重託在王公之上顾其寡昧鬰于治道加以屡亏聴览事多壅积寃滞靡申幽枉弗鉴念兹罪戾有甚纳隍而恵泽未流愆阳累月今岁序云暮元正向肇欲使幽圄之内同被时和可曲赦京师天康元年春二月丙子诏曰朕以寡徳纂承洪绪日昃劬劳思𢎞景业而政道多昧黎庶未康兼疹患淹时亢阳累月百姓何咎寔由朕躬念兹在兹痛如疾首可大赦天下改天嘉七年为天康元年三月己卯以骠骑将军开府仪同三司扬州刺史司空安成王顼为尚书令夏四月乙卯皇孙至泽生在位文武赐绢帛各有差为父后者赐爵一级癸酉世祖疾甚是日崩于有觉殿遗诏曰朕疾苦弥留遂至不救修短有命夫复何言但王业艰难频岁军旅生民多弊无忘愧惕今方隅乃定俗教未𢎞便及大渐以为遗恨社稷任重太子可即君临王侯将相善相辅翊内外恊和勿违朕意山陵务存俭速大歛竟羣臣三日一临公除之制率依旧典六月甲子羣臣上谥曰文皇帝庙号世祖丙寅葬永宁陵世祖起自艰难知百姓疾苦国家资用务从俭约常所调歛事不获已者必咨嗟改色若在诸身主者奏决妙识真伪下不容姦人知自励矣一夜内刺闺取外事分判者前后相续每鸡人伺漏𫝊更籖于殿中乃敕送者必投籖于阶石之上令鎗然有声云吾虽眠亦令惊觉也始终梗槩若此者多焉陈吏部尚书姚察曰世称继体守文宗枝承统得失之间盖亦详矣大抵以奉而勿坠为贤能挠而易之为不肖其有光扬前轨克荷曾构固以少焉世祖自初发迹功庸显着宁乱静冦首佐大业及国祸奄臻入承寳祚兢兢业业真若驭朽加以崇尚儒术爱恱文义见善如弗及用人如由已恭俭以御身勤劳以济物自昔允文允武之君东征西怨之后賔实之迹可为聨类至于杖聪眀用鉴识斯则永平之政前史其论诸陈书卷三卷三考证陈书卷三考证世祖纪若乃擒精辰宿降灵惟岳擒一本作储设无㝵大㑹于太极前殿大㑹下南史有舍身二字陈书卷三考证陈书卷四钦定四库全书陈书卷四唐散骑常侍姚思㢘撰本纪第四废帝废帝讳伯宗字奉业小字药王世祖嫡长子也梁承圣三年五月庚寅生永定二年二月戊辰拜临川王世子三年世祖嗣位八月庚戌立为皇太子自梁室乱离东宫焚烬太子居于永福省天康元年四月癸酉世祖崩其日太子即皇帝位于太极前殿诏曰上天降祸大行皇帝奄弃万国攀号靡及五内崩殒朕以寡德嗣膺寳命焭焭在疾惧甚缀旒方頼空辅匡其不逮可大赦天下又诏内外文武各复其职逺方悉停奔赴五月乙夘尊皇太后曰太皇太后皇后曰皇太后庚寅以骠骑将军司空扬州刺史新除尚书令安成王顼为骠骑大将军进位司徒录尚书都督中外诸军事丁酉中军大将军开府仪同三司徐度进位司空镇南将军开府仪同三司江州刺史章昭逹为侍中进号征南将军镇东将军东扬州刺史始兴王伯茂进号征东将军开府仪同三司平北将军南徐州刺史鄱阳王伯山进号镇北将军吏部尚书袁枢为尚书左仆射云麾将军吴兴太守沈钦为尚书右仆射新除中领军吴明彻为领军将军新除中护军沈恪为护军将军平南将军湘州刺史华皎进号安南将军散骑常侍御史中丞徐度为吏部尚书六月辛亥翊右将军右光禄大夫王通进号安右将军秋八月丁酉立妃王氏为皇后冬十月庚申舆驾奉祠太庙十一月乙亥周遣使来弔十二月甲子高丽国遣使献方物光大元年春正月癸酉尚书左仆射袁枢卒乙亥诏曰昔昊天成命降集寳图二后重光九区咸乂闵余沖薄王道未昭荷兹神器如渉灵海庶亲贤竝建牧伯惟良天下雍熙𬗟同刑措今三元改歴万国充庭清庙无追具僚斯在言瞻宁位触感崩心思播遗恩俾覃黎献可大赦天下改天康二年为光大元年孝悌力田赐爵一级己夘以领军将军吴明彻为丹阳尹辛夘舆驾亲祀南郊二月辛亥宣毅将军南豫州刺史余孝项谋反伏诛癸丑以征东将军开府仪同三司东扬州刺史始兴王伯茂为中衞大将军开府仪同三司黄法氍为镇北将军南徐州刺史镇北将军南徐州刺史鄱阳王伯山为镇东将军东扬州刺史三月甲午以尚书右仆射沈钦为侍中尚书左仆射夏四月乙夘太白昼见五月癸巳以领军将军丹阳尹吴明彻为安南将军湘州刺史乙未以镇右将军杜稜为领军将军安南将军湘州刺史华皎谋反丙申以中抚大将军淳于量为使持节征南大将军总率舟师以讨之六月壬寅以中军大将军司空徐度进号车骑将军总督京邑衆军歩道袭湘州闰月癸巳以云麾将军新安王伯固为丹阳尹秋七月戊申立皇子至泽为皇太子赐天下为父后者爵一级王公卿士已下赉帛各有差九月乙巳诏曰逆贼华皎极恶穷凶遂树立萧岿谋危社稷弃亲即雠人神愤惋王师电速水陆争前枭剪之期匪朝伊暮其家口在北里尚方宜从诛戮用明国宪丙辰百济国遣使献方物是月周将长胡公拓䟦定率歩骑二万入郢州与华皎水陆俱进都督淳于量吴明彻等与战大破之皎单舸奔江陵擒拓䟦定俘获万余人马四千余匹送京师冬十月辛巳赦湘巴二郡为皎所诖误者甲申舆驾亲祀太庙十一月己未以䕶军将军沈恪为平西将军荆州刺史甲子侍中中权将军开府仪同三司特进左光禄大夫王沖薨十二月庚寅以兼从事中郎孔英哲为奉圣亭侯奉孔子祀二年春正月己亥侍中都督中外诸军事骠骑大将军司徒录尚书扬州刺史安成王顼进位太傅领司徒加殊礼劔履上殿侍中征南将军开府仪同三司江州刺史章昭达进号征南大将军淳于量为侍中中军大将军开府仪同三司安南将军湘州刺史吴明彻即本号开府仪同三司进号镇南将军云麾将军郢州刺史程灵洗进号安西将军庚子诏讨华皎军人死王事者竝给棺槥送还本乡仍复其家甲子罢吴州以鄱阳郡还属江州侍中司空车骑将军徐度薨夏四月辛巳太白昼见丁亥割东扬州晋安郡为丰州五月丙辰太傅安成王顼献玉玺一六月丁夘彗星见秋七月丙午舆驾亲祀太庙戊申新罗国遣使献方物壬戌立皇弟伯智为永阳王伯谋为桂阳王九月甲辰林邑国遣使献方物丙午狼牙脩国遣使献方物以侍中征南大将军开府仪同三司江州刺史章昭逹为中抚大将军戊午太白昼见冬十月庚午舆驾亲祀太庙十一月丙午以前平西将军荆州刺史沈恪为护军将军壬子以镇北将军开府仪同三司南徐州刺史黄法氍为鎭西将军郢州刺史新除中军大将军开府仪同三司淳于量为镇北将军南徐州刺史甲寅慈训太后集羣臣于朝堂令曰中军仪同镇北仪同镇右将军护军将军八座卿士昔梁运季末海内沸腾天下苍生殆无遗噍高祖武皇帝拨乱反正膺图御箓重悬三象还补二仪世祖文皇帝克嗣洪基光宣寳业恵养中国绥宁外荒竝战战兢兢劬劳缔构庶几鼎运方隆殷夏伯宗昔在储宫本无令问及居崇极遂骋凶淫居处谅闇固不哀戚嫔嫱丱角就馆相仍岂但依车所纳是讥宗正衰绖生子得诮右师七百之祚何凭三千之罪为大且费引金帛令充椒阃内府中藏军备国储未盈朞稔皆已空竭太傅亲承顾託镇守宫闱遗诰绸缪义深垣屏而欑涂未御翌日无淹仍遣刘师知殷不佞等显言排斥韩子高小竖轻佻推心委仗阴谋祸乱决起萧墙元相虽持但除君侧又以余孝顷宻迩京师便相徴召殃慝之咎凶徒自擒宗社之灵祅氛是灭于是宻诏华皎称兵上流国祚忧惶几移丑类乃至要招远近叶力巴湘支党纵横寇扰黟歙又别敕欧阳纥等攻逼衡州岭表纷纭殊淹弦望岂止罪浮于昌邑非唯声丑于太和但贼䜿皆亡祅徒已散日望惩改犹加掩抑而悖礼忘徳情性不悛乐祸思乱昏慝无已张安国蕞尔凶狡穷为小盗仍遣使人蒋裕钩出上京即置行台分选凶党贼皎妻吕舂徒为戮纳自奚宫藏诸永巷使其结引亲旧规图戕祸盪主侯法喜等太傅麾下恒游府朝㗖以深利谋兴肘腋适又盪主孙泰等濳相连结大有交通兵力殊彊指期挻乱皇家有庆歴数遐长天诱其衷同然开发此诸文迹今以相示是而可忍谁则不容祖宗基业将惧倾霣岂可复肃恭禋祀临御兆民式稽故实宜在流放今可特降为临海郡王送还藩邸太傅安成王固天生徳齐圣广深二后钟心三灵伫眷自前朝不悆任总邦家威恵相宣刑礼兼设指挥啸咤湘郢廓清辟地开疆荆益风靡若太戊之承殷歴中都之奉汉家校以功名曾何髣髴且地彰灵玺天表长彗布新除旧祯祥咸显文皇知子之鍳事甚帝尧𫝊弟之懐乆符太伯今可还申曩志崇立贤君方固宗祧载贞辰象中外宜依旧典奉迎舆驾未亡人不幸属此殷忧不有崇替容危社稷何以拜祠高寝归袝武园揽笔澘然兼懐悲庆是日出居别第太建二年四月薨时年十九帝仁弱无人君之器世祖每虑不堪继业既居冢嫡废立事重是以依违积载及疾将大渐召高宗谓曰吾欲遵太伯之事高宗初未达㫖后寤乃拜伏涕泣固辞其后宣太后依诏废帝焉史臣曰临海虽继体之重仁厚懦弱混一是非不惊得䘮盖帝挚汉恵之流也世祖知神器之重谅难负荷深鉴尧㫖弗𫝊寳祚焉陈书卷四陈书卷五钦定四库全书陈书卷五唐散骑常侍姚思㢘撰本纪第五宣帝高宗孝宣皇帝讳顼字绍世小字师利始兴昭烈王第二子也梁大通二年七月辛酉生有赤光满堂室少寛大多智畧及长羙容仪身长八尺三寸手垂过膝有勇力善骑射高祖平侯景镇京口梁元帝徴高祖子姪入侍高祖遣高宗赴江陵累官为直阁将军中书侍郎时有马军主李总与高祖有旧每同游处高宗尝夜被酒张灯而寐总适出寻返乃见高宗身是大龙总便惊骇走避他室及江陵陷高宗迁于闗右永定元年遥袭封始兴郡王邑二千戸三年世祖嗣位改封安成王天嘉三年自周还授侍中中书监中卫将军置佐史寻授使持节都督扬南徐东扬南豫北江五州诸军事扬州刺史进号骠骑将军余如故四年加开府仪同三司六年迁司空天康元年授尚书令余竝如故废帝即位拜司徒进号骠骑大将军录尚书都督中外诸军事给班剑三十人光大二年正月进位太傅领司徒加殊礼剑履上殿增邑并前三千戸余竝如故十一月甲寅慈训太后令废帝为临海王以高宗入纂太建元年春正月甲午即皇帝位于太极前殿诏曰夫圣人受命王者中兴竝由懿徳方作元后高祖武皇帝揖拜尧图经纶禹迹配天之业光辰象而利贞格地之功侔川岳而长远世祖文皇帝体上圣之姿当下武之运筑宫示俭所务唯徳定鼎初基厥谋斯在朕以寡薄才非圣贤夙荷前䂓方𫝊景祚虽复亲承训诲志守藩维咏季子之高风思城阳之远託自元储绍国正位君临无道非几伫闻刑措岂图王室不造频谋乱阶天歩艰难将顷寳歴仰惟嘉命爰集朕躬我心贞确坚誓苍昊而羣辟启请相諠渭桥文母尊严悬心长乐对扬玺绂非止殷汤之三辞履渉春冬何但代王之五让今便肃奉天䇿钦承介圭若据沧溟踰增兢业思所以云行雨施品物咸亨当与黔黎普同斯庆可改光大三年为太建元年大赦天下在位文武赐位一阶孝悌力田及为父后者赐爵一级异等殊才竝加䇿序鳏寡孤独不能自存者人赐谷五斛复太皇太后尊号曰皇太后立妃栁氏为皇后世子叔寳为皇太子皇子南中郎将江州刺史康乐侯叔陵为始兴王奉昭烈王祀乙未舆驾谒太庙丁酉分命大使廵行四方观省风俗征南大将军开府仪同三司新除中抚大将军章昭达进号车骑大将军新除中军大将军开府仪同三司南徐州刺史淳于量为征北大将军镇北将军开府仪同三司南徐州刺史新除镇西将军郢州刺史黄法氍进号征西大将军新除安南将军开府仪同三司湘州刺史吴明彻进号镇南将军镇东将军扬州刺史鄱阳王伯山进号中衞将军尚书仆射沈钦为尚书左仆射度支尚书王劢为尚书右仆射謢军将军沈恪为镇南将军广州刺史辛丑舆驾亲祀南郊壬寅以皇子建安侯叔英为宣恵将军东扬州刺史改封豫章王丰城侯叔坚改封长沙王癸卯以明威将军周𢎞正为特进戊午舆驾亲祀太庙二月庚午皇后谒太庙辛未皇太子谒太庙乙亥舆驾亲耕籍田夏五月甲午齐遣使来聘丁巳以吏部尚书领大着作徐陵为尚书右仆射太子詹事驸马都尉沈君理为吏部尚书秋七月辛夘皇太子纳妃沈氏王公已下赐帛各有差丁酉以平东将军吴郡太守晋安王伯恭为中䕶军进号安南将军九月甲辰以新除中护军晋安王伯恭为中领军冬十月新除左衞将军欧阳纥据广州举兵反辛未遣车骑将军开府仪同三司章昭达率衆讨之壬午舆驾亲祀太庙二年春正月乙酉以征西大将军开府仪同三司郢州刺史黄法氍为中权大将军丙午舆驾亲祀太庙二月癸未仪同章昭达擒欧阳纥送都斩于建康市广州平三月丙申皇太后崩丙午曲赦广衡二州丁未大赦天下又诏自讨周廸华皎已来兵交之所有死亾者竝命收歛并给棺槥送还本乡疮痍未瘳者各给医药夏四月乙夘临海王伯宗薨戊寅皇太后袝葬万安陵闰月戊申舆驾谒太庙己酉太白昼见五月乙夘仪同黄法氍献瑞璧一壬午齐遣使来弔六月戊子新罗国遣使献方物辛夘大雨雹乙巳分遣大使廵行州郡省理寃屈戊申车骑将军开府仪同三司章昭达进号车骑大将军安南将军广州刺史沈恪进号镇南将军秋八月甲申诏曰懐远以徳抑惟恒典去戎即华民之本志顷年江介襁负相随崎呕归化亭候不絶宜加䘏养答其诚心维是荒境自投有在都邑及诸州镇不问远近竝蠲课役若克平旧土反我侵地皆许还乡一无拘限州郡县长明加甄别良田废村随便安处若輙有课订即以扰民论又诏曰民惟邦本着在典谟治国爱民抑又通训朕聼朝晏罢日昃劬劳方流恵泽覃被亿兆有梁之季政刑废缺条纲弛紊僣盗荐兴役赋征徭尤为烦刻大陈御㝢拯兹余弊灭扈戡黎弗遑创改年代弥流将及成俗如弗解张物无与厝夕惕疚懐有同首疾思从卑菲约已济民虽府帑未充君孰与足便可删革去其泰甚冀永为定准令简而易从自今维作田值水旱未收即列在所言上折除军士年登六十悉许放还巧手于役死亡及与老疾不劳订补其籍有巧隠并王公百司輙受民为程荫解还本属开恩聴首在职治事之身须通相检示有失不推当局任罪令长代换具条解舎户数付度后人戸有增进即加擢赏若致减散依事准结有能垦起荒田不问顷畆少多依旧蠲税戊子太白昼见九月乙丑以散骑常侍镇东将军吴兴太守杜稜为特进护军将军冬十月乙酉舆驾亲祀太庙十一月辛酉高丽国遣使献方物十二月癸巳夜西北有雷声三年春正月癸丑以尚书右仆射领大着作徐陵为尚书仆射辛酉舆驾亲祀南郊辛未亲祀北郊二月辛巳舆驾亲祀明堂丁酉亲耕籍田三月丁丑大赦天下自天康元年讫太建元年逋余军粮禄秩夏调未入者悉原之又诏犯逆子弟支属逃亡异境者悉聴归首见絷系者量可散释其有居宅竝追还夏四月壬辰齐遣使来聘五月戊申太白昼见辛亥辽东新罗丹丹天竺盘盘等国竝遣使献方物六月丁亥江阴王萧季卿以罪免甲辰封东中郎将长沙王府谘议参军萧彞为江阴王秋八月辛丑皇太子亲释奠于太学二傅祭酒以下可赉帛各有差九月癸酉太白昼见冬十月甲申舆驾亲祀太庙乙酉周遣使来聘己亥丹丹国遣使献方物十二月壬辰车骑大将军司空章昭达薨四年春正月丙午以云麾将军江州刺史始兴王叔陵为湘州刺史进号平南将军东中郎将吴郡太守长沙王叔坚为宣毅将军江州刺史尚书仆射领大着作徐陵为尚书左仆射中书监王劢为尚书右仆射庚申以丹阳尹衡阳王伯信为信威将军中护军庚午舆驾亲祀太庙二月乙酉立皇子叔卿为建安王授东中郎将东扬州刺史三月壬子以散骑常侍孙玚为安西将军荆州刺史乙丑扶南林邑国竝遣使来献方物夏四月戊子以中权大将军开府仪同三司黄法氍为征南大将军南豫州刺史五月癸夘尚书右仆射王劢卒六月辛巳侍中镇右将军右光禄大夫杜稜卒秋八月辛未周遣使来聘丁丑景云见戊寅诏曰国之大事受脤兴戎师出以律禀䇿于庙所以乂安九有克成七徳自顷扫涤羣秽廓清诸夏乃貔貅之戮力亦帷幄之运筹虽左袵已戡干戈载戢唿韩来谒亭鄣无警但不教民战是谓弃之仁必有勇无忘武备磻溪之𫝊韬诀谷城之授神符文叔悬制戎规孟徳颇言兵略朕既慙暗合良皆披览兼昔经督戎备尝行阵齐以七歩肃之三鼓得自胸襟指掌可述今竝条制凡十三科宜即班宣以为永准乙未诏停督湘江二州逋租无钖等十五县流民竝蠲其繇赋秋九月庚子朔日有蚀之辛亥大赦天下又诏曰举善从谏在上之明规进贤谒言为臣之令范朕以寡徳嗣守寳图虽世袭隆平治非宁一辨方分职旰食早衣傍阙争臣下无贡士何其阙尔鲜能抗直岂余独运匪荐谠言置鼓公车罕论得失施石象魏莫陈可否朱云摧槛良所不逢禽息触楹又为难值至如衣褐以见担簦以逰或耆艾絶伦或妙年异等干时而不偶左右莫之誉黑貂改弊黄金且殚终身滞淹可为太息又贵为百辟贱有十品工拙竝骛劝沮莫分街謡徒拥廷议斯阙寔朕之弗明而时无献替永言至治何乃爽欤外可通示文武凡厥在位风化乖殊朝政纰蠧正色直辞有犯无隠兼各举所知随才明试其莅政㢘秽在职能否分别矢言俟兹黜陟丙寅以故太尉徐度仪同杜稜仪同程灵洗配食髙祖庙庭故车骑将军章昭达配食世祖庙庭冬十月乙酉舆驾亲祀太庙戊戌以镇南将军广州刺史沈恪为领军将军十月己亥夜地震闰月辛未诏曰姑孰饶旷荆河斯拟博望闗畿天限严峻龙山南指牛渚北临对熊绎之余城迩全琮之故垒良畴美柘畦畎相望连宇高薨阡陌如绣自梁末兵灾凋残畧尽比虽务优寛犹未克复咫尺封畿宜须殷阜且衆将部下多寄上下军民杂俗极为蠧耗自今有罢任之徒许分留部下其已在江外亦令迎还悉徃南州津里安置有无交货不责市估莱荒垦辟亦停租税台遣征监一人共刺史津主分明检押给地赋田各立顿舎十二月壬寅甘露降乐游苑甲辰舆驾幸乐游苑採甘露宴羣臣丁夘诏曰梁氏之季兵火荐臻承华焚荡顿无遗构寳命维新迄将二纪频事戎旅未遑修缮今工役差闲椽楹有拟来岁开肇创筑东宫可权置起部尚书将作大匠用主监作五年春正月癸酉以征北大将军开府仪同三司南徐州刺史淳于量为中权大将军宣恵将军豫章王叔英为南徐州刺史进号平北将军吏部尚书驸马都尉沈君理为尚书右仆射领吏部辛巳舆驾亲祀南郊甲午舆驾亲祀太庙二月辛丑舆驾亲祀明堂乙夘夜有白气如虹自北方贯北斗紫宫三月壬午分命衆军北伐以镇前将军开府仪同三司吴明彻都督征讨诸军事丙戌西衡州献马生角己丑皇孙𦙍生内外文武赐帛各有差为父后者爵一级北讨大都督吴明彻统衆十万发自白下夏四月癸夘前巴州刺史鲁广达克齐大岘城辛亥吴明彻克秦州水栅庚申齐遣兵十万援歴阳仪同黄法氍破之辛酉齐军救秦州吴明彻又破之癸亥诏北伐衆军所杀齐兵竝令埋掩甲子南谯太守徐槾克石梁城五月己巳石梁城降癸酉阳平郡城降甲戌徐槾克庐江郡城丙子黄法氍克歴阳城己夘北高唐郡城降辛巳诏征南大将军开府仪同三司南豫州刺史黄法氍徙镇歴阳齐改县为郡者竝复之乙酉南齐昌太守黄咏克齐昌外城丙戍庐陵内史任忠军次东闗克其东西二城进克蕲城戊子又克谯郡城秦州城降癸巳𤓰歩胡墅二城降六月庚子郢州刺史李综克滠口城乙巳任忠克合州外城庚戍淮阳沭阳郡竝弃城走癸丑景云见豫章内史程文季克泾州城乙卯宣毅司马湛陁克新蔡城癸卯周遣使来聘黄法氍克合州城吴明彻师次仁州甲子克其州城是月治明堂秋七月乙丑镇前将军开府仪同三司吴明彻进号征北大将军戊辰齐遣衆二万援齐昌西阳太守周炅破之己巳吴明彻军至崃口克其北岸城南岸守者弃城走周炅克巴州城淮北绛城及谷阳士民竝诛其渠帅以城降丙戌吴明彻克寿阳外城八月乙未山阳城降壬寅盱眙城降戊申罢南齐昌郡壬子戎昭将军徐敬辩克海安城青州东海城降戊午平固侯陈敬泰等克晋州城九月甲子阳平城降壬申高唐太守沈善度克马头城甲戍齐安城降丙子左衞将军樊毅克广陵楚子城癸未尚书右仆射领吏部驸马都尉沈君理卒丁亥前鄱阳内史鲁天念克黄城小城齐军退保大城戊子割南兖州之盱眙郡属谯州壬辰晦夜明黄城大城降冬十月甲午郭黙城降戊戌以中书令王玚为吏部尚书己亥以特进领国子祭酒周𢎞正为尚书右仆射乙巳吴明彻克寿阳城斩王琳𫝊首京师枭于朱雀航丁未齐兵万人至颍口樊毅击走之辛亥齐遣兵援苍陵又破之丙辰诏曰梁末得悬瓠以寿阳为南豫州今者克复可还为豫州以黄城为司州治下为安昌郡浐湍为汉阳郡三城依梁为义阳郡竝属司州以征北大将军开府仪同三司吴明彻为豫州刺史进号车骑大将军征南大将军开府仪同三司南豫州刺史黄法氍为征西大将军合州刺史戊午湛陁克齐昌城十一月甲戍淮阴城降庚辰威虏将军刘桃根克昫山城辛巳樊毅克济阴城己丑鲁广达等克北徐州十二月壬辰朔诏曰古者反噬叛逆尽族诛夷所以藏其首级诫之后世比者所戮止在一身子𦙍或存枭悬自足不容乆归武库长比月支恻隠之懐有仁不忍维熊昙朗留异陈寳应周廸邓绪等及今者王琳首竝还亲属以𢎞广宥乙未谯城降乙巳立皇子叔明为宜都王叔献为河东王壬午任忠克霍州城六年春正月壬戍朔诏曰王者以四海为家万姓为子一物乖方夕惕犹厉六合未混旰食弥忧朕嗣纂鸿基思𢎞经畧上符景宿下叶人谋命将兴师大拯沦溺灰琯未周凯㨗相继拓地数千连城将百蠢彼余黎毒兹异境江淮年少犹有剽掠乡闾无赖摘出隂私将帅军人罔顾刑典今使苛法蠲除仁声载路且肇元告庆边服来荒始覩皇风宜覃曲泽可赦江右淮北南司定霍光建朔合豫北徐仁北兖青冀南谯南兖十五州郢州之齐安西阳江州之齐昌新蔡高唐南豫州之歴阳临江郡土民罪无轻重悉皆原宥将帅职司军人犯法自依常科以翌前将军新安王伯固为中领军进号安前将军安前将军中领军晋安王伯恭为安南将军南豫州刺史壬午舆驾亲祀太庙甲申广陵金城降周遣使来聘高丽国遣使献方物二月壬辰朔日有蚀之辛亥舆驾亲耕籍田丙辰以中权大将军开府仪同三司淳于量为征西大将军郢州刺史三月癸亥诏曰去岁南川颇言失稔所督田租于今未即豫章等六郡太建五年田租可申半至秋豫章又逋太建四年检首田税亦申至秋南康一郡岭下应接民间尤弊太建四年田租未入者可特原除庶脩垦无废岁取方实夏四月庚子彗星见辛丑诏曰戢情懐善有国之令图拯弊救危圣范之通训近命师薄伐义在济民青齐旧隶胶光部落乆患凶戎争归有道弃彼农桑忘其衣食而大军未接中途止憇朐山黄郭车营布满扶老擕㓜蓬流草䟦既丧其本业咸事游手饥馑疾疫不免流离可遣大使精加慰抚仍出阳平仓谷拯其悬磬并充粮种劝课士女随近耕种石鼈等屯适意脩垦六月壬辰尚书右仆射领国子祭酒周𢎞正卒乙巳以中卫将军扬州刺史鄱阳王伯山为征北将军南徐州刺史中护军衡阳王伯信为宣毅将军扬州刺史冬十一月乙亥诏北讨行军之所竝给复十年十二月癸巳平南将军湘州刺史始兴王叔陵进号镇南将军戊戍以吏部尚书王玚为尚书右仆射度支尚书孔奂为吏部尚书丙午安右将军左光禄大夫王通加特进七年春正月辛未舆驾亲祀南郊乙亥左衞将军樊毅克潼州城辛巳舆驾亲祀北郊二月戊申樊毅克下邳高栅等六城三月辛未诏豫二兖谯徐合霍南司定九州及南豫江郢所部在江北诸郡置云旗义士徃大军及诸镇备防戊寅以新除征西大将军合州刺史开府仪同三司黄法氍为豫州刺史改梁东徐州为安州武州为沅州移谯州镇于新昌郡以秦郡属之盱眙神农二郡还隶南兖州夏四月丙戌有星孛于大角庚寅监豫州陈桃根于所部得青牛献之诏遣还民甲午舆驾亲祀太庙乙未陈桃根又表上织成罗文锦被裘各二诏于云龙门外焚之壬子郢州献瑞钟六五月乙夘割谯州之秦郡还隶南兖州分北谯县置北谯郡领阳平所属北谯西谯二县合州之南梁郡隶入谯州六月丙戍为北讨将士死王事者克日举哀壬辰以尚书右仆射王玚为尚书右仆射己酉改作云龙神虎门秋八月壬寅移西阳郡治保城癸卯周遣使来聘闰九月壬辰都督吴明彻大破齐军于吕梁是月甘露频降乐游苑丁未舆驾幸乐游苑採甘露宴羣臣诏于苑龙舟山立甘露亭冬十月戊午以征北将军南徐州刺史鄱阳王伯山为征南将军江州刺史安前将军中领军新安王伯固为南徐州刺史进号镇北将军信威将军江州刺史长沙王叔坚为云麾将军中领军己巳立皇子叔齐为新蔡王叔文为晋熙王十一月庚戍以征西大将军开府仪同三司郢州刺史淳于量为中军大将军十二月丙辰以新除云麾将军郢州刺史长沙王叔坚为平越中郎将广州刺史东中郎将东扬州刺史建安王叔卿为云麾将军郢州刺史宣恵将军宜都王叔明为东扬州刺史壬戌以尚书仆射王玚为尚书左仆射太子詹事扬州大中正陆缮为尚书右仆射国子祭酒徐陵为领军将军甲子南康郡献瑞钟八年春正月庚辰西南有紫云见二月壬申车骑大将军开府仪同三司吴明彻进位司空丁丑诏江东道太建五年以前租税夏调逋在民间者皆原之夏四月甲寅诏曰元戎凯旋羣师振旅旌功策赏宜有飨宴今月十七日可幸乐游苑设丝竹之乐大会文武己未舆驾亲祀太庙庚寅尚书左仆射王玚卒六月癸丑以云麾将军广州刺史长沙王叔坚为合州刺史进号平北将军甲寅以尚书右仆射陆缮为尚书左仆射新除晋陵太守王克为尚书右仆射秋八月丁夘以车骑大将军司空吴明彻为南兖州刺史九月戊戌以皇子叔彪为淮南王冬十一月乙酉以平南将军湘州刺史长沙王叔坚为平西将军郢州刺史丁酉分江州晋熙高唐新蔡三郡为晋州辛丑以冠军将军庐陵王伯仁为中领军十二月丁夘以新除太子詹事徐陵为右光禄大夫九年春正月辛夘舆驾亲祀北郊壬寅以湘州刺史新除中衞将军始兴王叔陵为扬州刺史云麾将军建安王叔卿为湘州刺史进号平南将军二月壬子舆驾亲耕籍田夏五月丙子诏曰朕昧旦求衣日旰方食思𢎞亿兆用臻俾乂而牧守莅民㢘平未洽年常租赋多致逋余即此务农宜𢎞寛省可起太建以来讫八年流移叛戸所带租调七年八年叛义丁五年讫八年叛军丁六年七年逋租田米粟夏调绵绢丝石麦等五年迄七年逋赀绢皆悉原之秋七月乙亥以轻车将军丹阳尹江夏王伯义为合州刺史己夘百济国遣使献方物庚辰大雨震万安陵华表己丑震慧日寺刹及瓦官寺重门一女子于门下震死冬十月戊午司空吴明彻破周将梁士彦衆数万于吕梁十二月戊申东宫成皇太子移于新宫十年春正月己巳朔以中领军庐陵王伯仁为平北将军南徐州刺史翊左将军右光禄大夫领太子詹事徐陵为领军将军二月甲子北讨衆军败绩于吕梁司空吴明彻及将卒已下竝为周军所获三月辛未震武库丙子分命衆军以备周中军大将军开府仪同三司淳于量为大都督总水陆诸军事明威将军孙玚都督荆郢水陆诸军事进号镇西将军左卫将军樊毅为大都督督朱沛清口上至荆山缘淮衆军进号平北将军武毅将军任忠都督寿阳新蔡霍州等衆军进号宁远将军乙酉大赦天下丁酉以中军大将军开府仪同三司护军将军淳于量为南兖州刺史进号车骑将军夏四月庚戌诏曰懋赏之言明于训诰挟纩之美着在抚廵近岁薄伐廓清淮泗摧锋致果文武毕力栉风沐雨寒暑亟离念功在兹无忘终食宜班荣赏用酬厥劳应在军者可竝赐爵二级并加赉䘏付选即便量处又诏曰惟尧葛衣鹿裘则天为大伯禹弊衣菲食夫子曰无间然故俭徳之恭约失者鲜朕君临宇宙十变年籥旰日勿休乙夜忘寝跂予思治若济巨川念兹在兹凛同驭朽非贪四海之富非念黄屋之尊导仁寿以寘羣生宁劳役以奉诸已但承梁季乱离斯瘼宫室禾黍有名亡处虽轮奂未覩颇事经营去泰去甚犹为劳费加以戎车屡出千金日损府帑未充民疲征赋百姓不足君孰与足兴言静念夕惕懐抱垂训立法良所多慙斵雕为朴庶几可慕雉头之服既焚弋绨之衣方袭损撤之制前自朕躬草偃风行冀以变俗应御府堂署所营造礼乐仪服军器之外其余悉皆停息掖庭常供王侯妃主诸有俸䘏竝各量减丁巳以新除镇右将军新安王伯固为护军将军戊午樊毅遣军度淮北对清口筑城庚申大雨雹壬戌清口城不守五月甲申太白昼见六月丁夘大雨震大皇寺刹庄严寺露盘重阳阁东楼千秋门内槐树鸿胪府门秋七月戊戍新罗国遣使献方物乙巳以散骑常侍兼吏部尚书袁宪为吏部尚书八月乙丑朔改秦郡为义州戊寅陨霜杀稻菽九月壬寅以平北将军樊毅为中领军乙巳立方明坛于娄湖戊申以中卫将军扬州刺史始兴王叔陵兼王官伯临盟甲寅舆驾幸娄湖临誓乙夘分遣大使以盟誓班下四方上下相警戒也壬戍以宣恵将军江夏王伯义为东扬州刺史冬十月戊寅罢义州及琅邪彭城二郡立建兴领建安同夏乌山江乘临沂湖熟等六县属扬州戊子以尚书左仆射陆缮为尚书仆射十一月辛丑以镇西将军孙玚为颕州刺史十二月乙亥合州庐江蛮田伯兴出寇枞阳刺史鲁广逹讨平之十一年春正月丁酉龙见于南兖州永宁楼侧池中二月癸亥舆驾亲耕籍田三月丁未诏淮北义人率戸口归国者建其本属旧名置立郡县即隶近州赋给田宅唤订一无所预五月乙巳诏曰昔轩辕命于风后力牧放勋咨尔稷契朱虎冕旒垂拱化致隆平爰逮汉列五曹周分六职设官理务各有攸司亦几期刑措卜世弥永竝赖羣才用康庶绩朕日昃劬劳思𢎞治要而机事尚拥政道未凝夕惕于懐罔知攸济方欲仗兹舟檝委成股肱征名责实取宁多士自今应尚书曹府寺内省监司文案悉付局叅议分判其军国兴造征发选序三狱等事前须详断然后启闻凡诸辩决务令清乂约法守制较若画一不得前后舛互自相矛楯致有枉滞纡意舞文纠聼所知靡有攸赦甲寅诏曰旧律以枉法受财为坐虽重直法容贿其制甚轻岂不长彼贪残生其舞㺯事渉货财宁不尤切今可改不枉法受财者科同正盗六月庚辰以镇前将军豫章王叔英为镇南将军江州刺史丙戍以征南将军江州刺史鄱阳王伯山为中权将军护军将军秋七月辛夘初用大货六铢钱八月甲子青州义主朱显宗等率所领七百户入附丁夘舆驾幸大壮观阅武戊寅舆驾还宫冬十月甲戍以安前将军祠部尚书晋安王伯恭为军师将军尚书仆射陆缮为尚书左仆射十一月辛夘诏曰画冠弗犯革此浇风孥戮是蹈化于薄俗朕肃膺寳命迄将一纪思经邦济治忧国爱民日昃劬劳夜分辍寝而还淳反朴其道靡阶雍熙盛美莫云能致遂乃鞫讯之牒盈于聼览舂釱之人烦于牢犴周成刑措汉文断狱杼轴空劳邈焉既远加以蕞尔丑徒轶我彭汴淮汝氓庶企踵王畧治兵誓旅义存拯救飞刍挽粟征赋颇烦暑雨祁寒宁忘咨怨兼宿度乖舛次舍违方若曰之诚责归元首愧心斯积驭朽非惧即建子令月㣲阳初动应此嘉辰宜播寛泽可大赦天下甲午周遣柱国梁士彦率衆至肥口戊戌周军进围寿阳辛丑以车骑将军开府仪同三司南兖州刺史淳于量为上流水军都督中领军樊毅都督北讨诸军事加安北将军散骑常侍左卫将军任忠都督北讨诸军事加平北将军前丰州刺史臯文奏率歩骑三千趣阳平郡癸夘任忠率歩骑七千趣秦郡丙午新除仁威将军右卫将军鲁广逹率衆入淮是日樊毅领水军二万自东闗入焦湖武毅将军萧摩诃率歩骑趣歴阳戊申豫州䧟辛亥霍州又䧟癸丑以新除中卫大将军扬州刺史始兴王叔陵为大都督总督水歩衆军十二月乙丑南北兖晋三州及盱眙山阳阳平马头秦歴阳沛北谯南梁等九州竝自拔还京师谯北徐州又䧟自是淮南之地尽没于周矣己巳诏曰昔尧舜在上茅屋土阶汤禹为君藜杖韦带至如甲帐珠络华榱璧珰未能雍熙徒闻侈欲朕企仰前圣思求讼平正道多违浇风又靡至今贵里豪家金铺玉舄贫居陋巷彘食牛衣称物平施何其辽远爟烽未息役赋兼劳文吏姦贪妄动科格重以旗亭闗市税歛繁多不广都内之钱非供水衡之费逼遏商贾营谋私蓄靖懐衆弊宜事改张弗𢎞王道安拯民蠧今可宣勑主衣尚方诸堂署等自非军国资须不得缮造衆物后宫僚列若有游长掖庭启奏即皆量遣太子祕戏非会礼经乐府倡优不合雅正竝可删改市估津税军令国章更须详定唯务平允别观离宫郊间野外非恒飨宴勿复脩治并𠡠内外文武车马宅舎皆循俭约勿尚奢华违我严规抑有刑宪所由具为条格标榜宣示令喻朕心焉癸酉遣平北将军沈恪电威将军裴子烈镇南徐州开远将军徐道奴镇栅口前信州刺史杨寳安镇白下戊寅以中领军樊毅为镇西将军都督荆郢巴武四州水陆诸军事十二年春正月戊戍以散骑常侍左衞将军任忠为平南将军南豫州刺史督缘江军防事三月壬辰以平北将军庐陵王伯仁为翌左将军中领军夏四月癸亥尚书左仆射陆缮卒乙丑以宣毅将军河东王叔献为南徐州刺史己夘大雩壬午雨五月癸巳以军师将军尚书右仆射晋安王伯恭为尚书仆射六月壬戍大风坏臯门中闼秋八月己未周使持节上柱国郧州总管荥阳郡公司马消难以郧随温应土顺沔儇岳等九州鲁山甑山沌阳应城平靖武阳上明涓水等八镇内附诏以消难为使持节侍中大都督总督安随等九州八镇诸军事车骑将军司空封随郡公给鼓吹女乐各一部庚申诏镇西将军樊毅进督沔汉诸军事遣平南将军南豫州刺史任忠率衆趣歴阳通直散骑常侍超武将军陈慧纪为前军都督趣南兖州戊辰以新除司空司马消难为大都督水陆诸军事庚午通直散骑常侍淳于量克临江郡癸酉智武将军鲁广逹克郭黙城甲戌大雨霖丙子淳于陵克祐州城九月癸未周临江太守刘显光率衆内附是夜天东南有声如风水相击三夜乃止丙戌改安陆郡为南司州丁亥周将王延贵率衆援歴阳任忠击破之生擒廷贵等己酉周广陵义主曹药率衆入附冬十月癸丑大雨雹震十一月己丑诏曰朕君临四海日旰劬劳思𢎞至治未臻斯道而兵车骤出军费尤烦刍漕控引不能徴赋夏中亢旱伤农畿内为甚民失所资岁取无託此则政刑未理阴阳舛度黎元阻饥君孰与足靖言兴念余责在躬宜布恵泽溥沾氓庶其丹阳吴兴晋陵建兴义兴东海信义陈留江陵等十郡并谢署即年田税禄秩竝各原半其丁租半申至来岁秋登十二月庚辰宣毅将军南徐州刺史河东王叔献薨十三年春正月壬午以车骑将军开府仪同三司淳于量为左光禄大夫中权将军护军将军鄱阳王伯山即本号开府仪同三司镇右将军国子祭酒新安王伯固为扬州刺史军师将军尚书仆射晋安王伯恭为尚书左仆射右将军丹阳尹徐陵为中书监领太子詹事吏部尚书袁宪为尚书右仆射庚寅以轻车将军卫尉卿宜都王叔明为南徐州刺史二月甲寅诏赐司马消难所部周大将军田广等封爵各有差乙亥舆驾亲耕籍田夏四月乙巳分衡州始兴郡为东衡州衡州为西衡州五月丙辰以前镇西将军樊毅为中护军六月辛夘以新除中护军樊毅为䕶军将军秋九月癸亥夜大风至自西北发屋拔树大雷震雹冬十月癸未以散骑常侍丹阳尹毛喜为吏部尚书护军将军樊毅为镇西将军荆州刺史改鄱阳郡为吴州壬寅丹丹国遣使献方物十二月辛巳彗星见己亥以翊右将军卫尉卿沈恪为护军将军十四年春正月己酉高宗弗豫甲寅崩于宣福殿时年五十三遗诏曰朕爰自遘疾会未浃旬医药不瘳便属大渐终始定分夫复奚言但君临寰宇十有四载诚则虽休勿休日慎一日知宗庙之负重识王业之艰难而邉鄙多虞生民未乂方欲荡清四海包吞八荒有志莫从遗恨幽壤皇太子叔寳继体正嫡年业韶茂纂统洪基社稷有主羣公卿士文武内外俱罄心力同竭股肱送徃事居尽忠诚之节当官奉职𢎞翼亮之功务在协和无违朕意凡厥终制事从省约金银之饰不须入圹明器之具皆令用瓦唯使俭而合礼勿得奢而乖度以日易月既有通规公除之制悉依旧制在位百司三日一临四方州镇五等诸侯各守所职竝停奔赴二月辛夘上谥孝宣皇帝庙号高宗癸巳𦵏显宁陵高宗在田之日有大度干畧及乎登庸寔允天人之望梁室丧乱淮南地竝入齐高宗太建初志复旧境乃运神畧授律出师至于战胜攻取献㨗相继遂获反侵地功实懋焉及周灭齐乘胜畧地还达江际矣史臣曰高宗器度𢎞厚亦有人君之量焉世祖知冢嗣仁弱弗可𫝊于寳位高宗地居姬旦世祖情存太伯及乎弗念大事咸悉焉至于纂业万机平理命将出师克淮南之地开拓土宇静谧封疆享国十余年志大意逸吕梁覆军大丧师徒矣江左削弱抑此之由呜唿盖徳不逮文智不及武虽得失自我无御敌之畧焉陈书卷五卷五考证陈书卷五考证宣帝纪梁大通二年七月辛酉生大通南史作中大通时有马军主李总与高宗有旧南史无马字十月己亥夜地震按上文书冬十月乙酉祀太庙戊戍以沈恪为领军则此不应复书十月若南史作十一月而不书朔以上戊戍证之亦恐有误分命衆军北伐南史云是岁诸军畧地所在尅㨗与下文详叙者小异壬辰以尚书右仆射王玚为尚书右仆射下右字衍按南史云以尚书右仆射为尚书仆射则知右字之为衍文矣己酉周广陵义主曹药率衆入附南史主字上有军字陈书卷五考证陈书卷六钦定四库全书陈书卷六唐散骑常侍姚思廉撰本纪第六后主后主讳叔寳字元秀小字黄奴髙宗嫡长子也梁承圣二年十一月戊寅生于江陵明年江陵陷髙宗迁闗右留后主于穰城天嘉三年归京师立为安成王世子天康元年授宁逺将军置佐史光大二年为太子中庶子寻迁侍中余如故太建元年正月甲午立为皇太子十四年正月甲寅髙祖崩乙卯始兴王叔陵作逆伏诛丁巳太子即皇帝位于太极前殿诏曰上天降祸大行皇帝奄弃万国攀号擗踊无所迨及朕以哀茕嗣膺寳歴若涉巨川罔知攸济方赖羣公用匡寡薄思播遗徳覃被亿兆凡厥遐迩咸与惟新可大赦天下在位文武及孝悌力田为父后者竝赐爵一级孤老鳏寡不能自存者赐谷人五斛帛二匹癸亥以侍中翊前将军丹阳尹长沙王叔坚为骠骑将军开府仪同三司扬州刺史右衞将军萧摩诃为车骑将军南徐州刺史镇西将军荆州刺史樊毅进号征西将军平南将军豫州刺史任忠进号镇南将军护军将军沈恪为特进金紫光禄大夫平西将军鲁广逹进号安西将军仁武将军丰州刺史章大寳为中护军乙丑尊皇后为皇太后宫曰𢎞范丙寅以冠军将军晋熙王叔文为宣恵将军丹阳尹丁卯立弟叔重为始兴王奉昭烈王祀己巳立妃沈氏为皇后辛未立皇弟叔俨为寻阳王皇弟叔慎为岳阳王皇弟叔逹为义阳王皇弟叔熊为巴山王皇弟叔虞为武昌王壬申侍中中权将军开府仪同三司鄱阳王伯山进号中权大将军军师将军尚书左仆射晋安王伯恭进号翊前将军侍中翊右将军中领军庐陵王伯仁进号安前将军镇南将军江州刺史豫章王叔英进号征南将军平南将军湘州刺史建安王叔卿进号安南将军以侍中中书监安右将军徐陵为左光禄大夫领太子少傅甲戌设无㝵大㑹于太极前殿三月辛亥诏曰躬推为劝义显前经力农见赏事昭往诰斯乃国储是资民命攸属丰俭隆替靡不由之夫入赋自古输藁惟旧沃饶贵于十金硗确至于三易腴塉既异盈缩不同诈伪日兴簿书嵗改稻田使者着自西京不实峻刑闻诸东汉老农惧于祗应俗吏因而侮文辍耒成羣游手为伍永言妨蠧良可太息今阳和在节膏泽润下宜展春耨以望秋坻其有新辟塍畎进垦蒿莱广袤勿得度量征租悉皆停免私业久废咸许占作公田荒纵亦随肆勤傥良守教耕淳民载酒有兹督课议以赏擢外可为格班下称朕意焉癸亥诏曰夫体国经野长世字氓虽因革傥殊弛张或异至于旁求俊乂爰逮侧微用道和羮是隆大厦上智中主咸由此术朕以寡薄嗣膺景祚虽哀疚在躬情虑惽舛而宗社任重黎庶务殷无由自安拱黙敢忘康济思所以登显髦彦式备周行但空劳宵梦屡勤史卜五就莫来五能不至是用甲旦凝虑丙夜损懐岂以食玉炊桂无因自逹将懐寳迷邦咸思独善应内外衆官九品已上可各荐一人以㑹彚征之㫖且取备实难举长或易小大之用明言所施勿得南箕北斗名而非实其有负能仗气摈压当时着宾戯以自怜草客嘲以慰志人生一世逢遇诚难亦宜去此幽谷翔兹天路趋铜駞以观国望金马而来庭便当随彼方圆饬之矩矱又诏曰昔睿后宰民哲王御㝢虽徳称汪濊明能普烛犹复纡已乞言降情访道髙咨岳牧下聼舆台故能政若神明事无悔吝朕纂承丕绪思隆大业常惧九重已邃四聪未广欲聼昌言不疲痺足若逢廷折无惮批鳞而口柔之辞傥闻于在位腹诽之意或隐于具僚非所以𢎞理至公缉熙帝载者也内外卿士文武衆司若有智周政术心练治体救民俗之疾苦辩禁网之疎密者各进忠谠无所隐讳朕将虚已聼受择善而行庶深鉴物情匡我王度己巳以侍中尚书左仆射新除翊前将军晋安王伯恭为安南将军湘州刺史新除翊左将军永阳王伯智为尚书仆射中护军章大寳为丰州刺史夏四月丙申立皇子永康公𦙍为皇太子赐天下为父后者爵一级王公已下赉帛各有差庚子诏曰朕临御区宇抚育黔黎方欲康济浇薄蠲省繁费奢僭乖𠂻实宜防断应镂金银薄及庶物化生土木人綵花之属及布帛幅尺短狭轻疎者竝伤财废业尤成蠧患又僧尼道士挟邪左道不依经律民闲淫祀祅书诸珍怪事详为条制竝皆禁絶癸卯诏曰中嵗克定淮泗爰渉青徐彼土酋豪竝输罄诚款分遣亲戚以为质任今旧土沦陷复成异域南北阻逺未得会同念其分乖殊有爱恋夷狄吾民斯事一也何独讥禁使彼离析外可即检任子馆及东馆并带保任在外者竝赐衣粮颁之酒食遂其乡路所之阻逺便发遣船仗衞送必令安逹若已预仕宦及别有事义不欲去者亦随其意六月癸酉朔以明威将军通直散骑常侍孙玚为中护军秋七月辛未大赦天下是月江水色赤如血自京师至于荆州八月癸未夜天有声如风水相击乙酉夜亦如之丙戌以使持节都督缘江诸军事安西将军鲁广逹为安左将军九月丙午设无㝵大㑹于太极殿舍身及乘舆御服大赦天下辛亥夜天东北有声如虫飞渐移西北乙卯太白昼见丙寅以骠骑将军开府仪同三司扬州刺史长沙王叔坚为司空征南将军江州刺史豫章王叔英即本号开府仪同三司至徳元年春正月壬寅诏曰朕以寡薄嗣守鸿基哀惸切虑疹恙纒织训俗少方临下靡算惧甚践氷慄同驭朽而四气易流三光遄至缨绂列陛玉帛充庭具物匪新节序疑旧𬗟思前徳永慕昔辰对轩闼而哽心顾扆筵而慓气思所以仰遵遗构俯励薄躬陶铸九流休息百姓用𢎞寛简取叶阳和可大赦天下改太建十五年为至徳元年以征南将军江州刺史新除开府仪同三司豫章王叔英为中衞大将军骠骑将军开府仪同三司扬州刺史长沙王叔坚为江州刺史征东将军开府仪同三司东扬州刺史司马消难进号车骑将军宣恵将军丹阳尹晋熙王叔文为扬州刺史镇南将军南豫州刺史任忠为领军将军安左将军鲁广逹为平南将军南豫州刺史祠部尚书江总为吏部尚书癸卯立皇子深为始安王二月丁丑以始兴王叔重为扬州刺史夏四月戊辰交州刺史李幼荣献驯象己丑以前轻车将军扬州刺史晋熙王叔文为江州刺史秋八月丁卯以骠骑将军开府仪同三司长沙王叔坚为司空九月丁巳天东南有声如虫飞冬十月丁酉立皇弟叔平为湘东王叔敖为临贺王叔宣为阳山王叔穆为西阳王戊戌侍中安右将军左光禄大夫太子少傅徐陵卒癸丑立皇弟叔俭为南安王叔澄为南郡王叔兴为沅陵王叔韶为岳山王叔纯为新兴王十二月丙辰头和国遣使献方物司空长沙王叔坚有罪免戊午夜天开自西北至东南其内有青黄色隆隆若雷声二年春正月丁卯分遣大使巡省风俗平南将军豫州刺史鲁广逹进号安南将军癸巳大赦天下夏五月戊子以尚书仆射永阳王伯智为平东将军东扬州刺史轻车将军江州刺史晋熙王叔文为信威将军湘州刺史仁威将军扬州刺史始兴王叔重为江州刺史信武将军南琅邪彭城二郡太守南平王嶷为扬州刺史吏部尚书江总为尚书仆射秋七月戊辰以长沙王叔坚为侍中镇左将军壬午太子加元服在位文武赐帛各有差孝悌力田为父后者各赐一级鳏寡癃老不能自存者人谷五斛九月癸未太白昼见冬十月己酉诏曰耕凿自足乃曰淳风贡赋之兴其来尚矣葢由庚亟务不获已而行焉但法令滋章姦盗多有俗尚浇诈政鲜惟良朕日旰夜分矜一物之失所泣辜罪已愧三千之未措望订初下使彊荫兼出如闻贫富均起单弱重弊斯岂振穷扇暍之意欤是乃下吏箕歛之苛也故云百姓不足君孰与足自太建十四年望订租调逋未入者竝悉原除在事百僚辩断庶务必去取平允无得便公害民为已声绩妨紊政道十一月丙寅大赦天下壬申盘盘国遣使献方物戊寅百济国遣使献方物三年春正月戊午朔日有蚀之庚午以镇左将军长沙王叔坚即本号开府仪同三司征西将军荆州刺史樊毅为护军将军守吏部尚书领着作陆琼为吏部尚书金紫光禄大夫袁敬加特进三月辛酉前丰州刺史章大寳举兵反夏四月庚戌丰州义军主陈景详斩大寳𫝊首京师秋八月戊子夜老人星见己酉以左民尚书谢伷为吏部尚书九月甲戌特进金紫光禄大夫袁敬卒冬十月己丑丹丹国遣使献方物十一月己未诏曰宣尼诞膺上哲体资至圣祖述宪章之典竝天地而合徳乐正雅颂之奥与日月而偕明垂后昆之训范开生民之耳目梁季湮㣲灵寝忘处鞠为茂草三十余年敬仰如在永惟忾息今雅道雍熙由庚得所断琴故履零落不追閲笥开书无因循复外可详之礼典改筑旧庙蕙房桂栋咸使惟新芳蘩洁潦以时飨奠辛巳舆驾幸长干寺大赦天下十二月丙戌太白昼见辛卯皇太子出太学讲孝经戊戌讲毕辛丑释奠于先师礼毕设金石之乐会宴王公卿士癸卯髙丽国遣使献方物是嵗萧岿死子琮代立四年春正月甲寅诏曰尧施谏鼓禹拜昌言求之异等久着前徽举以淹滞复闻昔典斯乃治道之深规帝王之切务朕以寡昧丕承鸿绪未明虚已日旰兴懐万机多紊四聪弗逹思闻蹇谔採其谋计王公已下各荐所知旁询管库爰及舆皁一介有能片言可用朕亲加聼览伫于启沃中权大将军开府仪同三司鄱阳王伯山进号镇衞将军中衞大将军开府仪同三司豫章王叔英进号骠骑大将军镇左将军开府仪同三司长沙王叔坚进号中军大将军安南将军晋安王伯恭进号镇右将军翊右将军宜都王叔明进号安右将军二月丙戌以镇右将军晋安王伯恭为特进丙申立皇弟叔谟为巴东王叔显为临江王叔坦为新㑹王叔隆为新宁王夏五月丁巳立皇子庄为㑹稽王秋九月甲午舆驾幸𤣥武湖肄舻舰閲武宴羣臣赋诗戊戌以镇衞将军开府仪同三司鄱阳王伯山为东扬州刺史智武将军岳阳王叔慎为丹阳尹丁未百济国遣使献方物冬十月癸亥尚书仆射江总为尚书令吏部尚书谢伸为尚书仆射十一月己卯诏曰惟刑止暴惟徳成物三才是资百王不改而世无抵角时鲜犯鳞渭桥惊马弗闻廷争桃林逸牛未见其旨虽剽悍轻侮理从钳蠢愚杜黙宜肆矜𢎞政乏良哉明慙则哲求诸刑措安可得乎是用属寤寐以轸懐负黼扆而于邑复兹合璧轮缺连珠纬舛黄钟献吕和气始萌𤣥英告中履长在御因时宥过抑乃斯得可大赦天下祯明元年春正月丙子以安前将军衡阳王伯信进号镇前将军安东将军吴兴太守庐陵王伯仁为特进智武将军丹阳尹岳阳王叔慎为湘州刺史仁武将军义阳王叔逹为丹阳尹戊寅诏曰栢皇大庭鼓淳和于曩日姬王嬴后被浇风于末载刑书已铸善化匪融礼义既乖姦宄斯在何其淳朴不反浮华竞扇者欤朕居中御物纳隍在睠频恢天网屡絶三边元元黔庶终罹五辟葢乃康哉寡薄抑焉法令滋章是用当宁弗怡矜此向隅之意今三元具序万国朝辰灵芝献于始阳膏露凝于聿嵗从春施令仰干布徳思与九有惟新七政可大赦天下改至徳五年为祯明元年乙未地震癸卯以镇前将军衡阳王伯信为镇南将军西衡州刺史二月丁未以特进镇右将军晋安王伯恭进号中衞将军中书令建安王叔卿为中书监丁卯诏至徳元年望订租调逋未入者竝原之秋八月癸卯老人星见丁未以车骑将军萧摩诃为骠骑将军九月乙亥以骠骑将军开府仪同三司豫章王叔英为骠骑大将军庚寅萧琮所署尚书令太傅安平王萧巖中军将军荆州刺史义兴王萧瓛遣其都官尚书沈君公诣荆州刺史陈纪请降辛卯巖等率文武男女十万余口济江甲午大赦天下冬十一月乙亥割扬州吴郡置吴州割钱塘县为郡属焉丙子以萧巖为平东将军开府仪同三司东扬州刺史萧瓛为安东将军吴州刺史丁亥以骠骑大将军开府仪同三司豫章王叔英兼司徒十二月丙辰以前镇衞将军开府仪同三司东扬州刺史鄱阳王伯山为镇衞大将军开府仪同三司前中衞将军晋安王伯恭为中衞将军右光禄大夫二年春正月辛巳立皇子恮为东阳王恬为钱塘王是月遣散骑常侍周罗帅兵屯崃口夏四月戊申有羣䑕无数自蔡洲岸入石头渡淮至于青塘两岸数日死随流出江戊午以左民尚书蔡征为吏部尚书是月郢州南浦水黑如墨五月壬午以安前将军庐陵王伯仁为特进甲午东冶铸铁有物赤色如数升自天坠镕所有声隆隆如雷铁飞出墙外烧民家六月戊戌扶南国遣使献方物庚子废皇太子𦙍为吴兴王立军师将军扬州刺史始安王深为皇太子辛丑平南将军江州刺史南平王嶷进号镇南将军忠武将军南徐州刺史永嘉王彦进号安北将军㑹稽王庄为翊前将军扬州刺史宣恵将军尚书令江总进号中权将军云麾将军太子詹事袁宪为尚书仆射尚书仆射谢伸为特进宁逺将军新除吏部尚书蔡征进号安右将军甲辰以安右将军鲁广达为中领军丁巳大风至自西北激涛水入石头城淮渚暴溢漂没舟乘冬十月己亥立皇子蕃为吴郡王辛丑以度支尚书领大着作姚察为吏部尚书己酉舆驾幸莫府山大校猎十一月丁卯诏曰夫议狱缓刑皇王之所垂范胜残去杀仁人之所用心自画冠既息刻吏斯起法令滋章手足无措朕君临区宇属当浇末轻重之典在政未康小大之情兴言多愧眷兹狴犴有轸哀矜可克日于大政殿讯狱壬申以镇南将军江州刺史南平王嶷为征西将军郢州刺史安北将军南徐州刺史永嘉王彦为安南将军江州刺史军师将军南海王䖍为安北将军南徐州刺史丙子立皇弟叔荣为新昌王叔匡为太原王是月隋遣晋王广衆军来伐自巴蜀沔汉下流至广陵数十道俱入缘江镇戍相继奏闻时新除湘州刺史施文庆中书舍人沈客卿掌机宻用事竝抑而不言故无备御三年春正月乙丑朔雾气四塞是日隋总管贺若弼自北道广陵济京口总管韩擒虎趣横江济采石自南道将㑹弼军丙寅采石戍主徐子建驰启告变丁卯召公卿入议军旅戊辰内外戒严以骠骑将军萧摩诃护军将军樊毅中领军鲁广逹竝为都督遣南豫州刺史樊勐帅舟师出白下散骑常侍臯文奏将兵镇南豫州庚午贺若弼攻陷南徐州辛未韩擒虎又陷南豫州文奏败还至是隋军南北道竝进后主遣骠骑大将军司徒豫章王叔英屯朝室萧摩诃屯乐游苑樊毅屯耆阇寺鲁广达屯白土冈忠武将军孔范屯寳田寺己卯镇东大将军任忠自吴兴入赴仍屯朱雀门辛巳贺若弼进据钟山顿白土冈之东南甲申后主遣衆军与弼合战衆军败绩弼乘胜至乐游苑鲁广达犹督散兵力战不能拒弼进攻宫城烧北掖门是时韩擒虎率衆自新林至于石子冈任忠出降于擒虎仍引擒虎经朱雀航趣宫城自南掖门而入于是城内文武百司皆遁出唯尚书仆射袁宪在殿内尚书令江总吏部尚书姚察度支尚书袁权前度支尚书王瑗侍中王寛在省中后主闻兵至从宫人十余出后堂景阳殿将自投于井袁宪侍侧苦谏不从后合舍人夏侯公韵又以身蔽井后主与争久之方得入焉及夜为隋军所执丙戌晋王广入据京城三月己巳后主与王公百司发自建业入于长安隋仁夀四年十一月壬子薨于洛阳时年五十二追赠大将军封长城县公谥曰炀葬河南洛阳之芒山史臣侍中郑国公魏征曰髙祖拔起壠亩有雄桀之姿始佐下藩奋英竒之畧弭节南海职思静乱援旗北迈义在勤王扫侯景于既成拯梁室于已坠天网絶而复续国歩屯而更康百神有主不失旧物魏王之延汉鼎祚宋武之反晋乘舆懋绩鸿勲无以尚也于时内难未弭外隣勍敌王琳作梗于上流周齐摇荡于江汉畏首畏尾若存若亡此之不图逺移天歴虽皇灵有睠何其速也然志度𢎞逺懐抱豁如或取士于仇讐或擢才于亡命掩其受金之过宥其吠尧之罪委以心腹爪牙咸能得其死力故乃决机百胜成此三分方诸鼎峙之雄足以无慙权备矣世祖天姿叡哲清明在躬早预经纶知民疾苦思择令典庶几至治徳刑竝用戡济艰虞羣兇授首彊隣震慑虽忠厚之化未能及逺恭俭之风足以垂训若不尚明察则守文之良主也临川年长于成王过㣲于太甲宣帝有周公之亲无伊尹之志明辟不复桐宫遂徃欲加之罪其无辞乎髙宗爰自在田雅量宏廓登庸御极民归其厚恵以使下寛以容衆智勇争奋师出有名扬斾分麾风行电扫辟土千里奄有淮泗战胜攻取之势近古未之有也既而君侈民劳将骄卒惰帑藏空竭折衂师徒于是秦人方彊遂窥兵于江上矣李克以为吴之先亡由乎数战数胜数战则民疲数胜则主骄以骄主御疲民未有不亡者也信哉言乎髙宗始以寛大得人终以骄侈致败文武之业坠于兹矣后主生深宫之中长妇人之手既属邦国殄瘁不知稼穑艰难初惧阽危屡有哀矜之诏后稍安集复扇淫侈之风宾礼诸公唯寄情于文酒昵近羣小皆委之以衡轴谋谟所及遂无骨鲠之臣权要所在莫匪侵渔之吏政刑日紊尸素盈朝躭荒为长夜之饮嬖宠同艳妻之孽危亡弗恤上下相䝉衆叛亲离临机不寤自投于井冀以茍生视其以此求全抑亦民斯下矣遐观列辟纂武嗣兴其始也皆欲齐明日月合徳天地髙视五帝俯协三王然而靡不有初克终葢寡其故何哉竝以中庸之才懐可移之性口存于仁义心憷于嗜慾仁义利物而道逺嗜欲遂性而便身便身不可久违道逺难以固志佞谄之伦承颜候色因其所好以悦导之若下坂以走丸譬顺流而决壅非夫感灵辰象降生明徳孰能遗其所乐而以百姓为心哉此所以成康文景千载而罕遇癸辛幽厉靡代而不有毒被宗社身婴戮辱为天下笑可不痛乎古人有言亡国之主多有才蓺考之梁陈及隋信非虚论然则不崇教义之本偏尚淫丽之文徒长浇伪之风无救乱亡之祸矣史臣曰后主昔在储宫早标令徳及南面继业寔允天人之望矣至于礼乐刑政咸遵故典加以深𢎞六艺广辟四门是以待诏之徒争趋金马稽古之秀云集石渠且梯山航海朝贡者往往嵗至矣自魏正始晋中朝以来贵臣虽有识治者皆以文学相处罕闗庶务朝章大典方参议焉文案簿领咸委小吏浸以成俗迄至于陈后主因循未遑改革故施文庆沈客卿之徒専掌军国要务姦黠左道以裒刻为功自取身荣不存国计是以朝经堕废祸生隣国斯亦运钟百六鼎玉迁变非唯人事不昌葢天意然也陈书卷六卷六考证陈书卷六考证后主纪丁卯立弟叔重为始兴王奉昭烈王祀重一本作敦南史同是用甲旦凝虑丙夜损懐甲应作申肄舻舰閲武宴羣臣赋诗肄各本讹肆今改从南史陈书卷六考证陈书卷七钦定四库全书陈书卷七唐散骑常侍姚思廉撰列传第一髙祖章皇后世祖沈皇后废帝王皇后髙宗柳皇后后主沈皇后周礼王者立后六宫三夫人九嫔二十七世妇八十一御妻以听天下之内治然受命继体之主非独外相佐也盖亦有内徳助焉汉魏已来六宫之职因袭增置代不同矣髙祖承微接乱光膺天歴以朴素自处故后宫员位多阙世祖天嘉初诏立后宫员数始置贵妃贵嫔贵姬三人以拟古之三夫人又置淑媛淑仪淑容昭华昭仪昭容脩华脩仪脩容九人以拟古之九嫔又置婕妤容华充华承徽烈荣五人谓之五职亚于九嫔又置羙人才人良人三职其职无员数号为散位世祖性恭俭而嫔嫱多阙髙宗后主内职无所改作今之所缀略备此篇髙祖宣皇后章氏讳要儿吴兴乌程人也本姓钮父景明为章氏所养因改焉景明梁代官至散骑侍郎后母苏尝遇道士以小龟遗已光采五色曰三年有征及期后生而紫光照室因失龟所在少聪慧羙容仪手爪长五寸色竝红白每有朞功之服则一爪先折髙祖先娶同郡钱仲方女早卒后乃聘后后善书计能诵诗及楚辞髙祖自广州南征交阯命后与衡阳王昌随世祖由海道归于长城侯景之乱髙祖下至豫章后为景所囚景平而髙祖为长城县公后拜夫人及髙祖践阼永定九年立为皇后追赠后父景眀特进金紫光禄大夫加金章紫绶拜后母苏安吉县君二年安吉君卒与后父合葬吴兴明年追封后父为广徳县侯邑五百戸谥曰温髙祖崩后与中书舍人蔡景歴定计祕不发丧召世祖入纂事在蔡景歴及侯安都传世祖即位尊后为皇太后宫曰慈训废帝即位尊后为太皇太后光大二年后下令黜废帝为临海王命髙宗嗣位太建元年尊后为皇太后二年三月丙申崩于紫极殿时年六十五遗令丧事所须并从俭约诸有馈奠不得用牲牢其年四月羣臣上谥曰宣太后祔葬万安陵后亲属无在朝者唯族兄钮洽官至中散大夫世祖沈皇后讳妙容吴兴武康人也父法深梁安前中录事参军后年十余歳以梁大同中归于世祖髙祖之讨侯景世祖时在吴兴景遣使收世祖及后景平乃获免髙祖践阼永定元年后为临川王妃世祖即位为皇后追赠后父法深光禄大夫加金章紫绶封建成县侯邑五百戸谥曰恭追赠后母髙绥安县君谥曰定废帝即位尊后为皇太后宫曰安徳时髙宗与仆射到仲举舎人刘师知等并受遗辅政师知与仲举恒居禁中参决衆事而髙宗为扬州刺史与左右三百人入居尚书省师知见髙宗权重阴忌之乃矫勑谓髙宗曰今四方无事王可还东府经理州务髙宗将出而谘议毛喜止之曰今若出外便受制于人譬如曹爽愿作富家翁不可得也髙宗乃称疾召师知留之与语使毛喜先入言之于后后曰今伯宗年幼政事并委二郎此非我意喜又言于废帝帝曰此自师知等所为非朕意也喜出以报髙宗髙宗因囚师知自入见后及帝极陈师知之短仍自草敕请画以师知付廷尉治罪其夜于狱中赐死自是政无大小尽归髙宗后忧闷计无所出乃密赂宦者蒋裕令诱建安人张安国使据郡反冀因此以图髙宗安国事觉并为髙宗所诛时后左右近侍颇知其事后恐连逮党与并杀之髙宗即位以后为文皇后陈亡入隋大业初自长安归于江南顷之卒后兄钦随世祖征伐以功至贞威将军安州刺史世祖即位袭爵建城侯加通直散骑常侍持节㑹稽等九郡诸军事明威将军会稽太守入为侍中左卫将军卫尉卿光大中为尚书右仆射寻迁左仆射钦素无技能奉已而已髙宗即位出为云麾将军义兴太守秩中二千石太建元年卒时年六十七赠侍中特进翊左将军谥曰成子观嗣颇有学识官至御史中丞废帝王皇后金紫光禄大夫固之女也天嘉元年为皇太子妃废帝即位立为皇后废帝为临海王后为临海王妃至徳中薨后生临海嗣王至泽至泽以光大元年为皇太子太建元年袭封临海嗣王寻为宣惠将军置佐史陈亡入长安髙宗柳皇后讳敬言河东解人也曾祖世隆齐侍中司空尚书令贞阳忠武公祖恽有重名于梁代官至祕书监赠侍中中䕶军父偃尚梁武帝女长城公主拜驸马都尉大寳中为鄱阳太守卒官后时年九歳干理家事有若成人侯景之乱后与弟盼往江陵依梁元帝元帝以长城公主之故待遇甚厚及髙宗赴江陵元帝以后配焉承圣二年后生后主于江陵明年江陵陷髙宗迁于关右后与后主俱留穰城天嘉二年与后主还朝后为安成王妃髙宗即位立为皇后后美姿容身长七尺二寸手垂过膝初髙宗居乡里先娶吴兴钱氏女及即位拜为贵妃甚有宠后倾心下之每尚方供奉之物其上者皆推于贵妃而已御其次焉髙宗崩始兴王叔陵为乱后主赖后与乐安君吴氏救而获免事在叔陵传后主即位尊后为皇太后宫曰𢎞范当是之时新失淮南之地隋师临江又国遭大䘮后主病疮不能听政其诛叔陵供大行䘮事边境防守及百司衆务虽假以后主之命实皆决之于后后主疮愈乃归政焉陈亡入长安大业十一年薨于东都年八十三葬洛阳之邙山后性谦谨未尝以宗族为请虽衣食亦无所分遗弟盼太建中尚世祖女富阳公主拜驸马都尉后主即位以帝舅加散骑常侍盼性愚戅使酒常因醉乘马入殿门为有司所劾坐免官卒于家赠侍中中䕶军后从祖弟庄清警有鉴识太建末为太子洗马掌东宫管记后主即位稍迁至散骑常侍卫尉卿祯明元年转右衞将军兼中书舎人领雍州大中正自盼卒后太后宗属唯庄为近兼素有名望由是深被恩遇寻迁度支尚书陈亡入隋为岐州司马后主沈皇后讳婺华仪同三司望蔡贞宪侯君理女也母即髙祖女会稽穆公主主早亡时后尚幼而毁瘠过甚及服毕每至歳时朔望恒独坐涕泣哀动左右内外咸敬异焉太建三年纳为皇太子妃后主即位立为皇后后性端静寡嗜慾聪敏彊记渉猎经史工书翰初后主在东宫而后父君理卒后居忧处于别殿哀毁逾礼后主遇后既薄而张贵妃宠倾后宫后宫之政竝归之后澹然未尝有所忌怨而居处俭约衣服无锦绣之饰左右近侍才百许人唯寻阅图史诵佛经为事陈亡与后主俱入长安及后主薨后自为哀辞文甚酸切隋炀帝每所廵幸恒令从驾及炀帝为宇文化及所害后自广陵过江还乡里不知所终后无子养孙姬子𦙍为己子后宗族多有显官事在君理传后叔君公自梁元帝败后常在江陵祯明中与萧瓛萧巖率衆叛隋归朝后主擢为太子詹事君公博学有才辩善谈论后主深器之陈亡隋文帝以其叛已命斩于建康后主张贵妃名丽华兵家女也家贫父兄以织席为事后主为太子以选入宫是时龚贵嫔为良娣贵妃年十歳为之给使后主见而説焉因得幸遂有娠生太子深后主即位拜为贵妃性聪惠甚被宠遇后主每引贵妃与宾客游宴贵妃荐诸宫女预焉后宫等咸徳之竞言贵妃之善由是爱倾后宫又好厌魅之术假鬼道以惑后主置淫祀于宫中聚诸妖巫使之鼓舞因参访外事人间有一言一事妃必先知之以白后主由是益重妃内外宗族多被引用及隋军陷台城妃与后主俱入于井隋军出之晋王广命斩贵妃牓于青溪中桥史臣侍中郑国公魏征考览记书参详故老云后主初即位以始兴王叔陵之乱被伤卧于承香阁下时诸姬竝不得进唯张贵妃侍焉而栁太后犹居柏梁殿即皇后之正殿也后主沈皇后素无宠不得侍疾别居求贤殿至徳二年乃于光照殿前起临春结绮望仙三阁阁髙数丈竝数十间其窓牖壁带悬楣栏槛之类竝以沉檀香木为之又饰以金玉间以珠翠外施珠帘内有寳牀寳帐其服玩之属瑰竒珍丽近古所未有每微风暂至香闻数里朝日初照光暎后庭其下积石为山引水为池植以竒树杂以花药后主自居临春阁张贵妃居结绮阁龚孔二贵嫔居望仙阁竝复道交相往来又有王李二羙人张薛二淑媛袁昭仪何婕妤江脩容等七人竝有宠递代以游其上以宫人有文学者袁大舍等为女学士后主每引宾客对贵妃等游宴则使诸贵人及女学士与狎客共赋新诗互相赠答採其尤艳丽者以为曲词被以新声选宫女有容色者以千百数令习而謌之分部迭进持以相乐其曲有玉树后庭花临春乐等大指所归皆美张贵妃孔贵嫔之容色也其略曰璧月夜夜满琼树朝朝新而张贵妃髪长七尺鬒黑如漆其光可鉴特聪惠有神采进止闲暇容色端丽每瞻视盼睐光采溢目照暎左右常于阁上靓糚临于轩槛宫中遥望飘若神仙才辩彊记善候人主颜色是时后主怠于政事百司启奏竝因宦者蔡脱儿李善度进请后主置张贵妃于膝上共决之李蔡所不能记者贵妃竝为条疏无所遗脱由是益加宠异冠絶后庭而后宫之家不遵法度有挂于理者但求哀于贵妃贵妃则令李蔡先启其事而后从容为言之大臣有不从者亦因而谮之所言无不听于是张孔之势薰灼四方大臣执政亦从风而靡阉宦便佞之徒内外交结转相引进贿赂公行赏罚无常纲纪瞀乱矣史臣曰诗表闗雎之徳易着干坤之基然夫妇之际人道之大伦也若夫作俪天则燮赞王化则宣太后有其懿焉陈书卷七卷七考证陈书卷七考证髙祖宣皇后章氏传后母苏后监本误后今改正髙祖先娶同郡钱仲方女方一本作芳后主沈皇后传后自广陵过江还乡里不知所终南史自广陵过江于毗陵天静寺为尼名观音贞观中卒与此小异陈书卷七考证陈书卷八钦定四库全书陈书卷八唐散骑常侍姚思廉撰列传第二杜僧明周文育侯安都杜僧明字𢎞照广陵临泽人也形貎眇小而胆气过人有勇力善骑射梁大同中卢安兴为广州南江督䕶僧明与兄天合及周文育竝为安兴所启请与俱行频征俚獠有功为新州助防天合亦有材干预在征伐安兴死僧明复副其子子雄及交州土豪李贲反逐刺史萧谘谘奔广州台遣子雄与髙州刺史孙冏讨贲时春草已生瘴疠方起子雄请待秋讨之广州刺史新渝侯萧暎不听萧谘又促之子雄等不得已遂行至合浦死者十六七衆竝惮役溃散禁之不可乃引其余兵退还萧谘启子雄及冏与贼交通逗遛不进梁武帝勑于广州赐死子雄弟子略子烈竝雄豪任侠家属在南江天合谋于衆曰卢公累代待遇我等亦甚厚矣今见枉而死不能为报非丈夫也我弟僧明万人之敌若围州城召百姓谁敢不从城破斩二侯祭孙卢然后待台使至束手诣廷尉死犹胜生纵其不㨗亦无恨矣衆咸慷慨曰是愿也唯足下命之乃与周文育等率衆结盟奉子雄弟子略为主以攻刺史萧暎子略顿城南天合顿城北僧明文育分据东西吏人竝应之一日之中衆至数万髙祖时在髙要闻事起率衆来讨大破之杀天合生擒僧明及文育等髙祖竝释之引为主帅髙祖征交阯及讨元景仲僧明文育竝有功侯景之乱俱随髙祖入援京师髙祖于始兴破兰裕僧明为前锋擒裕斩之又与蔡路养战于南野僧明马被伤髙祖驰徃救之以所乘马授僧明僧明乘马与数十人复进衆皆披靡因而乘之大败路养髙州刺史李迁仕又据大臯入灨石以逼髙祖髙祖遣周文育为前军与僧明击走之迁仕与宁都人刘孝尚併力将袭南康髙祖又令僧明与文育等拒之相持连战百余日卒擒迁仕送于髙祖军及髙祖下南康留僧明顿西昌督安成庐陵二郡军事元帝承制授假节清野将军新州刺史临江县子邑三百戸侯景遣于庆等寇南江髙祖顿豫章会僧明为前驱所向克捷髙祖表僧明为长史仍随东讨军至蔡州僧明率麾下烧贼水门大舰及景平以功除员外散骑常侍明威将军南兖州刺史进爵为侯增邑并前五百戸仍领晋陵太守承圣二年从髙祖北围广陵加使持节迁通直散骑常侍平北将军余如故荆州陷髙祖使僧明率吴明彻等随侯瑱西援于江州病卒时年四十六赠散骑常侍谥曰威世祖即位追赠开府仪同三司天嘉二年配享髙祖庙庭子晋嗣周文育字景徳义兴阳羡人也少孤贫本居新安寿昌县姓项氏名勐奴年十一能反覆游水中数里跳髙五六尺与羣儿聚戏衆莫能及义兴人周荟为寿昌浦口戍主见而竒之因召与语文育对曰母老家贫兄姊并长大困于赋役荟哀之乃随文育至家就其母请文育养为己子母遂与之及荟秩满与文育还都见于太子詹事周舍请制名字舍因为立名文育字景徳命兄子𢎞让教之书计𢎞让善𨽻书写蔡邕劝学及古诗以遗文育文育不之省也谓𢎞让曰谁能学此取富贵但有大槊耳𢎞让壮之教之骑射文育大悦司州刺史陈庆之与荟同郡素相善启荟为前军军主庆之使荟将五百人往新蔡悬瓠慰劳白水蛮蛮谋执荟以入魏事觉荟与文育拒之时贼徒甚盛一日之中战数十合文育前锋陷阵勇冠军中荟于阵战死文育驰取其尸贼不敢逼及夕各引去文育身被九创创愈辞请还葬庆之壮其节厚加赠遗而遣之葬讫会卢安兴为南江督䕶启文育同行累征俚獠所在有功除南海令安兴死后文育与杜僧明攻广州为髙祖所败髙祖赦之语在僧明传后监州王劢以文育为长流令深被委任劢被代文育欲与劢俱下至大庾岭诣卜者卜者曰君北下不过作令长南入则为公侯文育曰足钱便可谁望公侯卜人又曰君须臾当暴得银至二千两若不见信以此为验其夕宿逆旅有贾人求与文育博文育胜之得银二千两旦日辞劢劢问其故文育以告劢乃遣之髙祖在髙要闻其还也大喜遣人迎之厚加赏赐分麾下配焉髙祖之讨侯景文育与杜僧明为前军克兰裕援欧阳頠皆有功髙祖破蔡路养于南野文育为路养所围四面数重矢石雨下所乘马死文育右手搏战左手解鞍溃围而出因与杜僧明等相得并力复进遂大败之髙祖乃表文育为府司马李迁仕之据大臯遣其将杜平虏入灨石鱼梁作城髙祖命文育击之平虏弃城走文育据其城迁仕闻平虏败留老弱于大臯悉选精兵自将以攻文育其锋甚鋭军人惮之文育与战迁仕稍却相持未解会髙祖遣杜僧明来援别破迁仕水军迁仕衆溃不敢过大臯直走新淦梁元帝授文育假节雄信将军义州刺史迁仕又与刘孝尚谋拒义军髙祖遣文育与侯安都杜僧明徐度杜稜筑城于白口拒之文育频出与战遂擒迁仕髙祖发自南康遣文育将兵五千开通江路侯景将王伯丑据豫章文育击走之遂据其城累前后功除游骑将军员外散骑常侍封东迁县侯邑五百戸髙祖军至白茅湾命文育与杜僧明常为军锋平南陵鹊头诸城及至姑熟与景将侯子鉴战破之景平授通直散骑常侍改封南移县侯邑一千戸拜信义太守累迁南丹阳兰陵晋陵太守智武将军散骑常侍髙祖诛王僧辩命文育督衆军会世祖于吴兴围杜龛克之又济江袭会稽太守张彪得其郡城及世祖为彪所袭文育时顿城北香巖寺世祖夜徃趋之因共立栅顷之彪又来攻文育悉力苦战彪不能克遂破平彪髙祖以侯瑱拥据温州命文育讨之仍除都督南豫州诸军事武威将军南豫州刺史率兵袭湓城未克徐嗣徽引齐宼渡江据芜湖诏征文育还京嗣徽等列舰于青墩至于七矶以断文育归路及夕文育鼓噪而发嗣徽等不能制至旦反攻嗣徽嗣徽骁将鲍砰独以小舰殿军文育乘单舴艋与战跳入舰斩砰仍牵其舰而还贼衆大骇因留船芜湖自丹阳歩上时髙祖拒嗣徽于白城适与文育大会将战风急髙祖曰兵不逆风文育曰事急矣当决之何用古法抽槊上马而进衆军从之风亦寻转杀伤数百人嗣徽等移营莫府山文育徙顿对之频战功最加平西将军进爵寿昌县公并给鼓吹一部广州刺史萧勃举兵踰岭诏文育督衆军讨之时新吴洞主余孝顷举兵应勃遣其弟孝劢守郡城自出豫章据于石头勃使其子孜将兵与孝顷相㑹又遣其别将欧阳頠顿军苦竹滩𫝊泰据墌口城以拒官军官军船少孝顷有舴艋三百艘舰百余乘在上牢文育遣军主焦僧度羊东潜军袭之悉取而归仍于豫章立栅时官军食尽竝欲退还文育不许乃使人闲行遗周迪书约为兄弟并陈利害迪得书甚喜许馈粮饷于是文育分遣老小乘故船舫㳂流俱下烧豫章郡所立栅伪退孝顷望之大喜因不设备文育由间道兼行信宿达芉韶芉韶上流则欧阳頠萧勃下流则傅泰余孝顷文育据其中间筑城飨士贼徒大骇欧阳頠乃退入泥溪作城自守文育遣严威将军周鐡虎与长史陆山才袭頠擒之于是盛陈兵甲与頠乗舟而䜩以巡傅泰城下因而攻泰克之萧勃在南康闻之衆皆股慄莫能自固其将谭世远斩勃欲降为人所害世远军主夏侯明彻持勃首以降萧孜余孝顷犹据石头髙祖遣侯安都助文育攻之孜降文育孝顷退走新吴广州平文育还顿豫章以功授镇南将军开府仪同三司都督江广衡交等州诸军事江州刺史王琳拥据上流诏命侯安都为西道都督文育为南道都督同会武昌与王琳战于沌口为琳所执后得迯归语在安都传寻授使持节散骑常侍镇南将军开府仪同三司寿昌县公给鼓吹一部及周迪破余孝顷孝顷子公飏弟孝劢犹据旧栅扇动南土髙祖复遣文育及周迪黄法氍等讨之豫章内史熊昙朗亦率军来会衆且万人文育遣吴明彻为水军配周迪运粮自率衆军入象牙江城于金口公飏领五百人伪降谋执文育事觉文育囚之送于京师以其部曲分隶衆军乃舍舟为歩军进据三陂王琳遣将曹庆帅兵二千人以救孝劢庆分遣主帅常衆爱与文育相拒自帅所领径攻周迪吴明彻军迪等败绩文育退据金口熊昙朗因其失利谋害文育以应衆爱文育监军孙白象颇知其事劝令先之文育曰不可我旧兵少客军多若取昙朗人人惊惧亡立至矣不如推心以抚之初周迪之败也弃船走莫知所在及得迪书文育喜赍示昙朗昙朗害之于座时年五十一髙祖闻之即日举哀赠侍中司空谥曰忠愍初文育之据三陂有流星坠地其声如雷地陷方一丈中有碎炭数斗又军市中忽闻小儿啼一市竝惊听之在土下军人掘得棺长三尺文育恶之俄而迪败文育见杀天嘉二年有诏配享髙祖庙廷子寳安嗣文育本族兄景曜因文育官至新安太守寳安字安民年十余歳便习骑射以贵公子骄蹇游逸好狗马乐驰骋靡衣媮食文育之为晋陵以征讨不遑之郡令寳安监知郡事尤聚恶少年髙祖患之及文育西征败绩絷于王琳寳安便折节读书与士君子游绥御文育士卒甚有威惠除员外散骑侍即文育归复除贞威将军吴兴太守文育为熊昙朗所害征寳安还起为勐烈将军领其旧兵仍令南讨世祖即位深器重之寄以心膂精卒利兵多配焉及平王琳颇有功周迪之破熊昙朗寳安南入穷其余烬天嘉二年重除雄信将军吴兴太守袭封寿昌县公三年征留异为侯安都前军异平除给事黄门侍即卫尉卿四年授持节都督南徐州诸军事贞毅将军南徐州刺史征为左卫将军加信武将军寻以本官领卫尉卿又进号仁威将军天康元年卒时年二十九赠侍中左衞将军谥曰成子䂮嗣寳安卒后䂮亦为偏将征欧阳纥平定淮南竝有功封江安县伯邑四百戸历晋陵定远二郡太守太建九年卒时年二十四赠电威将军矦安都字成师始兴曲江人也世为郡着姓父文捍少仕州郡以忠谨称安都贵后官至光禄大夫始兴内史秩中二千石安都工隶书能鼓琴渉猎书传为五言诗亦颇清靡兼善骑射为邑里雄豪梁始兴内史萧子范辟为主簿矦景之乱招集兵申至三千人髙祖入援京邑安都引兵从髙祖攻蔡路养破李迁仕克平矦景竝力战有功元帝授勐烈将军通直散骑常侍富川县子邑三百戸随髙祖镇京口除兰陵太守髙祖谋袭王僧辩诸将莫有知者唯与安都定计仍使安都率水军自京口趋石头髙祖自率马歩从江乘罗落㑹之安都至石头北弃舟登岸僧辩弗之觉也石头城北接岗阜雉堞不甚危峻安都被甲带长刀军人捧之投于女垣内衆随而入进逼僧辩卧室髙祖大军亦至与僧辩战于听事前安都自内合出腹背击之遂擒僧辩绍泰元年以功授使持节散骑常侍都督南徐州诸军事仁威将军南徐州刺史髙祖东讨杜龛安都留台居守徐嗣徽任约等引齐寇入据石头游骑至于阙下安都闭门偃旗帜示之以弱令城中曰登陴看贼者斩及夕贼收军还石头安都夜令士卒密营御敌之具将旦贼骑又至安都率甲士三百人开东西掖门与战大败之贼乃退还石头不敢复逼台城及髙祖至以安都为水军于中流断贼粮运又袭秦郡破嗣徽栅收其家口并马驴辎重得嗣徽所弹琵琶及所养鹰遣信饷之曰昨至弟住处得此今以相还嗣徽等见之大惧寻而请和髙祖听其还北及嗣徽等济江齐之余军犹据采石守备甚严又遣安都攻之多所俘获明年春诏安都率兵镇梁山以备齐徐嗣徽等复入丹阳至湖熟髙祖追安都还率马歩拒之于髙桥又战于耕坛南安都率十二骑突其阵破之生擒齐仪同乞伏无劳又刺齐将东方老堕马会贼骑至救老获免贼北渡蒋山安都又与齐将王敬寳战于龙尾使从弟晓军主张纂前犯其阵晓被枪坠马张纂死之安都驰往救晓斩其骑士十一人因取纂尸而还齐军不敢逼髙祖与齐军战于莫府山命安都领歩骑千余人自白下横击其后齐军大败安都又率所部追至摄山俘获首虏不可胜计以功进爵为矦增邑五百戸给鼓吹一部又进号平南将军改封西江县公仍都督水军出豫章助豫州刺史周文育讨萧勃安都未至文育已斩勃并擒其将欧阳頠傅泰等唯余孝顷与勃子孜犹据豫章之石头作两城孝顷与孜各据其一又多设船舰夹水而阵安都至乃衔枚夜烧其舰文育率水军安都领歩骑登岸结阵孝顷俄断后路安都乃令军士多伐松木竖栅列营渐进频战屡克孜乃降孝顷奔归新吴请入子为质许之师还以功进号镇北将军加开府仪同三司仍率衆会于武昌与周文育西讨王琳将发王公已下饯于新林安都跃马渡桥人马俱堕水中又坐䑽内堕于橹井时以为不祥至武昌琳将樊勐弃城走文育亦自豫章至时两将俱行不相统摄因部下交争稍不平军至郢州琳将潘纯陁于城中遥射官军安都怒进军围之未能克而王琳至于弇口安都乃释郢州悉衆往沌口以御之遇风不得进琳据东岸官军据西岸相持数日乃合战安都等败绩安都与周文育徐敬成并为琳所囚琳总以一长锁系之置于䑽下令所亲宦者王子晋掌视之琳下至湓城白水浦安都等甘言许厚赂子晋子晋乃伪以小船依䑽而钓夜载安都文育敬成上岸入深草中歩投官军还都自劾诏竝赦之复其官爵寻为丹阳尹出为都督南豫州诸军事镇西将军南豫州刺史令继周文育攻余孝劢及王琳将曹庆常衆爱等安都自宫亭湖出松门蹑衆爱后文育为熊昙朗所害安都囘取大舰値琳将周炅周恊南归与战破之生擒炅协孝劢弟孝猷率部下四千家欲就王琳遇炅协败乃诣安都降安都又进军于禽竒洲破曹庆常衆爱等焚其船舰衆爱奔于庐山为村人所杀余衆悉平还军至南皖而髙祖崩安都随世祖还朝仍与羣臣定议翼奉世祖时世祖谦让弗敢当太后又以衡阳王故未肯下令羣臣犹豫不能决安都曰今四方未定何暇及远临川王有功天下须共立之今日之事后应者斩便按劒上殿白太后出玺又手解世祖发推就丧次世祖即位迁司空仍为都督南徐州诸军事征北将军南徐州刺史给扶王琳下至栅口大军出顿芜湖时矦瑱为大都督而指麾经略多出安都天嘉元年増邑千戸及王琳败走入齐安都进军湓城讨琳余党所向皆下仍别奉中旨迎衡阳献王昌初昌之将入也致书于世祖辞甚不逊世祖不怿乃召安都从容而言曰太子将至须别求一蕃吾其老焉安都对曰自古岂有被代天子臣愚不敢奉诏因请自迎昌昌济汉而薨以功进爵清远郡公邑四千戸自是威名甚重羣臣无出其右安都父文捍为始兴内史卒于官世祖征安都还京师为发䘮寻起复本官赠其父散骑常侍金紫光禄大夫拜其母为清远国太夫人仍迎还都母固求停乡里上乃下诏改桂阳之汝城县为庐阳郡分衡州之始兴安远二郡合三郡为东衡州以安都从弟晓为刺史安都第三子秘年九歳上以为始兴内史并令在乡侍养其年改封安都桂阳郡公王琳败后周兵入据巴湘安都奉诏西讨及留异拥据东阳又奉诏东讨异本谓台军由钱塘江而上安都乃歩由会稽之诸暨出于永康异大恐奔桃枝岭处岭谷闲于巖口竖栅以拒王师安都作连城攻异躬自接战为流矢所中血流至踝安都乗轝麾军容止不变因其山壠之势迮而为堰天嘉三年夏潦水涨满安都引船入堰起楼舰与异城等放拍碎其楼雉异与第二子忠臣脱身奔晋安安都虏其妻子尽收其人马甲仗振旅而归以功加侍中征北大将军增邑并前五千戸仍还本镇其年吏民诣阙表请立碑颂羙安都功绩诏许之自王琳平后安都勲庸转大又自以功安社稷渐用骄矜数招聚文武之士或射驭驰骋或命以诗赋第其髙下以差次赏赐之文士则褚介马枢阴铿张正见徐伯阳刘删祖孙登武士则萧摩诃裴子烈等并为之宾客斋内动至千人部下将帅多不遵法度检问收摄则奔归安都世祖性严察深衔之安都弗之改日益骄横每有表启封讫有事未尽乃开封自书之云又启某事及侍䜩酒酣或箕踞倾倚尝陪乐游禊饮乃白帝曰何如作临川王时帝不应安都再三言之帝曰此虽天命抑亦明公之力宴讫又启便借供帐水饰将载妻妾于御堂欢会世祖虽许其请甚不怿明日安都坐于御坐宾客居羣臣位称觞上寿初重云殿灾安都率将士带甲入殿帝甚恶之自是阴为之备又周迪之反朝望当使安都讨之帝乃使吴明彻讨迪又频遣台使案问安都部下检括亡叛安都内不自安三年冬遣其别驾周𢎞实自託于舎人蔡景歴并问省中事景歴录其状具奏之希旨称安都谋反世祖虑其不受制明年春乃除安都为都督江吴二州诸军事征南大将军江州刺史自京口还都部伍入于石头世祖引安都醼于嘉徳殿又集其部下将帅会于尚书朝堂于坐收安都囚于嘉徳西省又收其将帅尽夺马仗而释之因出舎人蔡景歴表以示于朝乃诏曰昔汉厚功臣韩彭肇乱晋倚蕃牧敦约称兵託六尺于龎萌野心窃发寄股肱于霍禹凶谋潜构追惟往代挻逆一揆永言自古患难同规矦安都素乏遥图本慙令徳幸属兴运预奉经纶拔迹行间假之毛羽推于偏帅委以驰逐位极三槐任居四岳名器隆赫礼数莫俦而志唯矜已气在陵上招聚逋逃穷极轻狡无赖无行不畏不恭受脤专征剽掠一逞推毂所镇裒歛无厌寄以徐蕃接邻齐境贸迁禁货鬻卖居民椎埋发掘毒流泉壤睚眦僵尸罔顾彛宪朕以爰初缔构颇着功绩飞骖代邸预定嘉谋所以淹抑有司每怀遵养杜絶百辟日望自新欵襟期于话言推丹赤于造次策马甲第羽林息警置酒髙堂陛㦸无卫何尝内隐片嫌去柏人而勿宿外协猜防入成臯而不留而勃戾不悛骄暴滋甚招诱文武密怀异图去年十二月十一日获中书舎人蔡景歴启称矦安都去月十日遣别驾周𢎞实来景歴私省宿访问禁中具陈反计朕犹加隐忍待之如初爰自北门迁授南服受命经停姦谋益露今者欲因初镇将行不轨此而可忍孰不可容赖社稷之灵近侍诚悫丑情彰暴逆节显闻外可详案旧典速正刑书止在同谋余无所问明日于西省赐死时年四十四寻有诏宥其妻子家口葬以士礼䘮事所须务加资给初髙祖在京城尝与诸将醼杜僧明周文育侯安都为寿各称功伐髙祖曰卿等悉良将也而竝有所短杜公志大而识闇狎于下而骄于尊矜其功不收其拙周侯交不择人而推心过差居危履险猜防不设侯郞慠诞而无懕轻佻而肆志竝非全身之道卒皆如其言安都长子敦年十二为员外散骑侍郞天嘉二年堕马卒追谥桂阳国愍世子太建三年髙宗追封安都为陈集县侯邑五百戸子亶为嗣安都从弟晓累从安都征讨有功官至员外散骑常侍明威将军东衡州刺史怀化县侯邑五百戸天嘉三年卒年四十一史臣曰杜僧明周文育竝树功业成于兴运颇牧韩彭足可连类矣侯安都情异向时权踰曩日因之以侵暴加之以纵诞茍曰非夫逆乱奚用免于亡灭昔汉髙醢之为赐宋武拉于坐右艮有以而然也陈书卷八卷八考证陈书卷八考证周文育传傅泰据墌口城墌南史作塶侯安都传父文捍南史无文字生擒齐仪同乞伏无劳劳南史作芳又手解世祖髪又南史作叉安都作连城收异收字各本同按上文谓留异竖栅拒王师则此收字殆攻字之讹也文士则禇介马枢阴铿张正见徐伯阳刘删祖孙登南史介作玠删作珊陈书卷八考证陈书卷九钦定四库全书陈书卷九唐散骑常侍姚思廉撰列传第三矦瑱欧阳頠吴明彻矦瑱字伯玉巴西充国人也父𢎞远世爲西蜀酋豪蜀贼张文蕚据白崖山有衆万人梁益州刺史鄱阳王萧范命𢎞远讨之𢎞远战死瑱固请复讐每战必先锋陷阵遂斩文蕚由是知名因事范范委以将帅之任山谷夷獠不宾附者竝遣瑱征之累功授轻车府中兵参军晋康太守范为雍州刺史瑱除超武将军冯翊太守范迁镇合肥瑱又随之侯景围台城范乃遣瑱辅其世子嗣入援京邑京城陷瑱与嗣退还合肥仍随范徙鎭湓城俄而范及嗣皆卒瑱领其衆依于豫章太守庄铁铁疑之瑱惧不自安诈引铁谋事因而刃之据有豫章之地侯景将于庆南略地至豫章城邑皆下瑱穷蹙乃降于庆庆送瑱于景景以瑱与己同姓託为宗族待之甚厚留其妻子及弟为质遣瑱随庆平定蠡南诸郡及景败于巴陵景将宋子仙任约等竝为西军所获瑱乃诛景党与以应义军景亦尽诛其弟及妻子梁元帝授瑱武臣将军南兖州刺史郫县侯邑一千戸仍随都督王僧辩讨景恒为前锋每战却敌既复台城景奔吴郡僧辩使瑱率兵追之与景战于吴松江大败景尽获其军实进兵钱塘景将谢答仁吕子荣等皆降以功除南豫州刺史镇于姑熟承圣二年齐遣郭元建出自濡须僧辩遣瑱领甲士三千筑垒于东关以扞之大败元建除使持节镇北将军给鼓吹一部增邑二千戸西魏来寇荆州王僧辩以瑱为前军赴援未至而荆州陷瑱之九江因卫晋安王还都承制以瑱为侍中使持节都督江晋吴齐四州诸军事江州刺史改封康乐县公邑五千戸进号车骑将军司徒陆法和据郢州引齐兵来寇乃使瑱都督衆军西讨未至法和率其部北度入齐齐遣慕容恃徳镇于夏首瑱控引西还水陆攻之恃徳食尽请和瑱还镇豫章僧辩使其弟僧愔率兵与瑱共讨萧勃及髙祖诛僧辩僧愔阴欲图瑱而夺其军瑱知之尽收僧愔徒党僧愔奔齐绍泰二年以本号加开府仪同三司余并如故是时瑱据中流兵甚彊盛又以本事王僧辩虽外示臣节未有入朝意初余孝顷为豫章太守及瑱鎭豫章乃于新吴县别立城栅与瑱相拒瑱留军人妻子于豫章令从弟奫知后事悉衆以攻孝顷自夏及冬弗能克乃长围守之尽收其禾稼奫与其部下侯方儿不协方儿怒率所部攻奫虏掠瑱军府妓妾金玉归于髙祖瑱既失根本兵衆皆溃轻归豫章豫章人拒之乃趋湓城投其将焦僧度僧度劝瑱投齐瑱以髙祖有大量必能容己乃诣阙请罪髙祖复其爵位永定元年授侍中车骑将军二年进位司空王琳至于沌口周文育侯安都竝没乃以瑱为都督西讨诸军事瑱至于梁山世祖即位进授太尉増邑千戸王琳至于栅口又以瑱为都督侯安都等竝隶焉瑱与琳相持百余日未决天嘉元年二月东关春水稍长舟舰得通琳引合肥漅湖之衆舳舻相次而下其势甚盛瑱率军进兽槛洲琳亦出船列于江西隔洲而泊明日合战琳军少却退保西岸及夕东北风大起吹其舟舰舟舰并坏没于沙中溺死者数十百人浪大不得还浦夜中又有流星坠于贼营及旦风静琳入浦治船以荻船塞于浦口又以鹿角绕岸不敢复出是时西魏遣大将军史宁蹑其上流瑱闻之知琳不能持乆收军却据湖浦以待其敝及史宁至围郢州琳恐衆溃乃率船舰来下去芜湖十里而泊击柝闻于军中明日齐人遣兵数万助琳琳引衆向梁山欲越官军以屯险要齐仪同刘伯球率兵万余人助琳水战行台慕容恃徳子子会领铁骑二千在芜湖西岸博望山南为其声势瑱令军中晨炊蓐食分搥盪顿芜湖洲尾以待之将战有微风至自东南衆军施拍纵火定州刺史章昭达乗平虏大舰中江而进发拍中于贼舰其余冒突青龙各相当値又以牛皮冒蒙冲小船以触贼舰并镕铁洒之琳军大败其歩兵在西岸者自相蹂践马骑竝淖于芦荻中弃马脱走以免者十二三尽获其舟舰器械并禽齐将刘伯球慕容子会自余俘馘以万计琳与其党潘纯陁等乗单舴艋冒阵走至湓城犹欲收合离散衆无附者及与妻妾左右十余人入齐其年诏以瑱为都督湘巴郢江吴等五州诸军事鎭湓城周将贺若敦独孤盛等寇巴湘又以瑱为西讨都督与盛战于西江口大败盛军虏其人马器械不可胜数以功授使持节都督湘桂郢巴武沅六州诸军事湘州刺史改封零陵郡公邑七千戸余如故二年以疾表求还朝三月于道薨时年五十二赠侍中骠骑大将军大司马加羽葆鼓吹班劒二十人给东园祕器谥曰壮肃其年九月配享髙祖庙庭子净藏嗣净藏尚世祖第二女富阳公主以公主除员外散骑侍郎太建三年卒赠司徒主簿净藏无子弟就袭封欧阳頠字靖世长沙临湘人也为郡豪族祖景达梁代为本州治中父僧寳屯骑校尉頠少质直有思理以言行笃信着闻于岭表父䘮毁瘠甚至家产累积悉让诸兄州郡频辟不应乃庐于麓山寺傍专精习业博通经史年三十其兄逼令从宦起家信武府中兵参军迁平西邵陵王中兵参军事梁左卫将军兰钦之少也与頠相善故頠常随钦征讨钦为衡州仍除清逺太守钦南征夷獠擒陈文彻所获不可胜计献大铜鼓累代所无頠预其功还为直合将军仍除天门太守伐蛮左有功刺史庐陵王萧续深嘉之引为宾客钦征交州复启頠同行钦度岭以疾终頠除临贺内史启乞送钦䘮还都然后之任时湘衡之界五十余洞不宾敕命衡州刺史韦粲讨之粲委頠为都督悉皆平殄粲启梁武称頠诚干降诏襃赏仍加超武将军征讨广衡二州山贼侯景构逆粲自解还都征景以頠监衡州京城陷后岭南互相吞併兰钦弟前髙州刺史裕攻始兴内史萧绍基夺其郡裕以兄钦与頠有旧遣招之頠不从乃谓使云髙州昆季隆显莫非国恩今应赴难援都岂可自为跋扈及髙祖入援京邑将至始兴頠乃深自结託裕遣兵攻頠髙祖援之裕败髙祖以王怀明为衡州刺史迁頠为始兴内史髙祖之讨蔡路养李迁仕也頠率兵度岭以助髙祖及路养等平頠有功梁元帝承制以始兴郡为东衡州以頠为持节通直散骑常侍都督东衡州诸军事云麾将军东衡州刺史新丰县伯邑四百戸侯景平元帝遍问朝宰今天下始定极湏良才卿各举所知羣臣未有对者帝曰吾已得一人侍中王襃进曰未审为谁帝云欧阳頠公正有匡济之才恐萧广州不肯致之乃授武州刺史寻授郢州刺史欲令出岭萧勃留之不获拜命寻授使持节散骑常侍都督衡州诸军事忠武将军衡州刺史进封始兴县侯时萧勃在广州兵彊位重元帝深患之遣王琳代为刺史琳已至小桂岭勃遣其将孙玚监州尽率部下至始兴避琳兵锋頠别据一城不往谒勃闭门髙垒亦不拒战勃怒遣兵袭頠尽收其赀财马仗寻赦之还复其所复与结盟荆州陷頠委质于勃及勃度岭出南康以頠为前军都督顿豫章之苦竹滩周文育击破之擒送于髙祖髙祖释之深加接待萧勃死后岭南扰乱頠有声南土且与髙祖有旧乃授頠使持节通直散骑常侍都督衡州诸军事安南将军衡州刺史始兴县侯未至岭南頠子纥已克定始兴及頠至岭南皆慑伏乃进广州尽有越地改授都督广交越成定明新髙合罗爱建徳宜黄利安石双十九州诸军事鎭南将军平越中郎将广州刺史持节常侍侯并如故王琳据有中流頠自海道及东岭奉使不絶永定三年进授散骑常侍增都督衡州诸军事即本号开府仪同三司世祖嗣位进号征南将军改封阳山郡公邑一千五百戸又给鼓吹一部初交州刺史袁昙缓密以金五百两寄頠令以百两还合浦太守龚蒍四百两付儿智矩余人弗之知也頠寻为萧勃所破赀财并尽唯所寄金独在昙缓亦寻卒至是頠竝依信还之时人莫不叹服其重然诺如此时頠弟盛为交州刺史次弟邃为衡州刺史合门显贵名振南土又多致铜鼔生口献奉珍异前后委积颇有助于军国焉頠以天嘉四年薨时年六十六赠侍中车骑大将军司空广州刺史谥曰穆子纥嗣纥字奉圣颇有干略天嘉中除黄门侍郎员外散骑常侍累迁安远将军衡州刺史袭封阳山郡公都督交广等十九州诸军事广州刺史在州十余年威惠着于百越进号轻车将军光大中上流蕃鎭竝多怀贰高宗以纥久在南服颇疑之太建元年下诏征纥为左衞将军纥惧未欲就征其部下多劝之反遂举兵攻衡州刺史钱道戢道戢告变乃遣仪同章昭达讨纥屡战兵败执送京师伏诛时年三十三家口籍没子询以年幼免吴明彻字通昭秦郡人也祖景安齐南谯太守父树梁右军将军明彻幼孤性至孝年十四感坟茔未备家贫无以取给乃勤力耕种时天下亢旱苗稼焦枯明彻哀愤每之田中号泣仰天自诉居数日有自田还者云苗已更生明彻疑之谓为绐已及往田所竟如其言秋而大获足充葬用时有伊氏者善占墓谓其兄曰君葬之日必有乘白马逐鹿者来经坟所此是最小孝子大贵之征至时果有此应明彻即树之最小子也起家梁东宫直后及侯景寇京师天下大乱明彻有粟麦三千余斛而隣里饥餧乃白诸兄曰当今草窃人不图久奈何有此而不与乡家共之于是计口平公同其丰俭羣盗闻而避焉赖以存者甚衆及髙祖鎭京口深相要结明彻乃诣髙祖髙祖为之降阶执手即席与论当世之务明彻亦微渉书史经传就汝南周𢎞正学天文孤虗遁甲略通其玅颇以英雄自许高祖深竒之承圣三年授戎昭将军安州刺史绍泰初随周文育讨杜龛张彪等东道平授使持节散骑常侍安东将军南兖州刺史封安吴县侯髙祖受禅拜安南将军仍与侯安都周文育将兵讨王琳及衆军败没明彻自拔还京世祖即位诏以本官加右卫将军王琳败授都督武沅二州诸军事安西将军武州刺史余并如故周遣大将军贺若敦率马歩万余人奄至武陵明彻衆寡不敌引军巴陵仍破周别军于双林天嘉三年授安西将军及周迪反临川诏以明彻为安南将军江州刺史领豫章太守总督衆军以讨迪明彻雅性刚直统内不甚和世祖闻之遣安成王顼慰晓明彻令以本号还朝寻授鎭前将军五年迁鎭东将军吴兴太守及引辞之郡世祖谓明彻曰吴兴虽郡帝乡之重故以相授君其勉之及世祖弗豫征拜中领军废帝即位授领军将军寻迁丹阳尹仍诏明彻以甲仗四十人出入殿省到仲举之矫令出高宗也毛喜知其谋高宗疑惧遣喜与明彻筹焉明彻谓喜曰嗣君谅闇万机多阙外隣彊敌内有大䘮殿下亲实周邵徳冠伊霍社稷至重愿留中深计愼勿致疑及湘州刺史华晈阴有异志诏授明彻使持节散骑常侍都督湘桂武三州诸军事安南将军湘州刺史给鼔吹一部仍与征南大将军淳于量等率兵讨晈晈平授开府仪同三司进爵为公太建元年授鎭南将军四年徴为侍中鎭前将军余并如故会朝议北伐公卿互有异同明彻决策请行五年诏加侍中都督征讨诸军事仍赐女乐一部明彻总统衆军十余万发自京师缘江城鎭相续降欵军至秦郡克其水栅齐遣大将尉破胡将兵为援明彻破走之斩获不可胜计秦郡乃降髙宗以秦郡明彻旧邑诏具太牢令拜祠上冡文武羽仪甚盛乡里以为荣进克仁州授征北大将军进爵南平郡公增邑并前二千五百戸次平崃石岸二城进逼寿阳齐遣王琳将兵拒守琳至与刺史王贵显保其外郭明彻以琳初入衆心未附乗夜攻之中宵而溃齐兵退据相国城及金城明彻令军中益脩治攻具又迮肥水以灌城城中苦湿多腹疾手足皆肿死者十六七会齐遣大将军皮景和率兵数十万来援去寿春三十里顿军不进诸将咸曰坚城未拔大援在近不审明公计将安出明彻曰兵贵在速而彼结营不进自挫其锋吾知其不敢战明矣于是躬擐甲胄四面疾攻城中震恐一鼓而克生禽王琳王贵显扶风王可朱浑孝裕尚书卢潜左丞李騊駼送京师景和惶惧遁走尽收其駞马辎重琳之获也其旧部曲多在军中琳素得士卒心见者皆歔欷不能仰视明彻虑其有变遣左右追杀琳传其首诏曰寿春者古之都会襟带淮汝控引河洛得之者安是称要害侍中使持节都督征讨诸军事征北大将军开府仪同三司南平郡开国公明彻雄图克举宏略盖世在昔屯夷缔构皇业乃掩衡岳用清氛沴实吞云梦即叙上游今兹荡定恢我王略风行电扫貔虎争驰月阵云梯金汤夺险威陵殊俗惠渐边氓惟功与能元戎是属崇麾广赋茂典恒宜可都督豫合建光朔北徐六州诸军事车骑大将军豫州刺史増封并前三千五百戸余如故诏遣谒者萧淳风就寿阳册明彻于城南设坛士卒二十万陈旗鼓戈甲明彻登坛拜受成礼而退将卒莫不踊跃焉初秦郡属南兖州后𨽻谯州至是诏以谯之秦盱眙神农三郡还属南兖州以明彻故也六年自寿阳入朝舆驾幸其第赐钟磬一部米一万斛绢布二千匹七年进攻彭城军至吕梁齐遣援兵前后至者数万明彻又大破之八年进位司空余如故又诏曰昔者军事建旌交锋作鼓顷日讹替多乖旧章至于行阵不相甄别今可给司空大都督鈇钺龙麾其次将各有差寻授都督南北兖南北青谯五州诸军事南兖州刺史会周氏灭齐高宗将事徐兖九年诏明彻进军北伐令其世子戎昭将军员外骠骑侍郎惠觉摄行州事明彻军至吕梁周徐州总管梁士彦率衆拒战明彻频破之因退兵守城不复敢出明彻仍迮清水以灌其城环列舟舰于城下攻之甚急周遣上大将军王轨将兵救之轨轻行自清水入淮口横流竖木以铁锁贯车轮遏断船路诸将闻之甚惶恐议欲破堰拔军以舫载马马主裴子烈议曰若决堰下船船必倾倒岂可得乎不如前遣马出于事为允适会明彻苦背疾甚笃知事不济遂从之乃遣萧摩诃帅马军数千前还明彻仍自决其堰乘水势以退军冀其获济及至清口水势渐微舟舰竝不得渡衆军皆溃明彻穷蹙乃就执寻以忧愤遘疾卒于长安时年六十七至徳元年诏曰李陵矢竭不免请降于禁水涨犹且生获固知用兵上术世罕其人故侍中司空南平郡公明彻爰初蹑足迄届元戎百战百胜之竒决机决死之勇斯亦侔于古焉及拓定淮肥长驱彭汴覆勍寇如举毛扫锐师同沃雪风威慴于异俗功効着于同文方欲息驾阴山解鞍瀚海既而师出已老数亦终竒不就结缨之功无辞入褚之屈望封崤之为易冀平翟之非难虽志在屈伸而奄中霜露埋恨絶域甚可嗟伤斯事已往累逢肆赦凡厥罪戾皆蒙洒濯独此孤魂未霑寛惠遂使爵土湮没飨醊无主弃瑕录用宜在兹辰可追封邵陵县开国侯食邑一千戸以其息惠觉为嗣惠觉歴黄门侍郎以平章大寳功授丰州刺史明彻兄子超字逸世少倜傥以干略知名随明彻征伐有战功官至忠毅将军散骑常侍桂州刺史封汝南县侯邑一千戸卒赠广州刺史谥曰节裴子烈字大士河东闻喜人梁员外散骑常侍猗之子子烈少孤有志气遇梁末丧乱因习武艺以骁勇闻频从明彻征讨所向必先登陷陈官至电威将军北谯太守岳阳内史海安县伯邑五伯戸至徳四年卒史臣曰髙祖拨乱创基光启天歴侯瑱欧阳頠竝归身有道位贵鼎司羙矣吴明彻居将帅之任初有军功及吕梁败绩为失算也斯以勇非韩白识异孙吴遂使蹙境䘮师金陵虚弱祯明沦覆盖由其渐焉陈书卷九卷九考证陈书卷九考证侯瑱传瑱令军中晨炊蓐食分搥盪顿芜湖洲尾以待之南史无分搥盪三字及与妻妾左右十余人入齐上文谓王琳走至湓城衆无附者故遂入齐此及字系乃字之讹也欧阳頠传献大铜鼓南史作大献铜鼓吴明彻传又迮肥水以灌城迮南史作遏诏遣谒者萧淳风就寿阳册明彻南史淳字下无风字册字上有授字裴子烈传梁员外散骑常侍猗之子猗一本作琦陈书卷九考证陈书卷十钦定四库全书陈书卷十唐散骑常侍姚思廉撰列传第四周鐡虎程灵洗周鐡虎不知何许人也梁世南渡语音伧重膂力过人便马槊事梁河东王萧誉以勇敢闻誉板为府中兵参军誉为广州刺史以鐡虎为兴宁令誉迁湘州又为临蒸令侯景之乱元帝于荆州遣世子方等代誉且以兵临之誉拒战大捷方等死鐡虎功最誉委遇甚重及王僧辩讨誉于阵获鐡虎僧辩命烹之鐡虎唿曰侯景未灭奈何杀壮士僧辩竒其言乃宥之还其麾下及侯景西上鐡虎从僧辩克任约获宋子仙每战皆有功元帝承制授仁威将军潼州刺史封沌阳县子邑三百戸又从僧辩克定京邑降谢答仁平陆纳于湘州承圣二年以前后战功进爵为侯増邑并前五百戸仍为散骑常侍领信义太守将军如故髙祖诛僧辩鐡虎率所部降因复其本职徐嗣徽引齐宼渡江鐡虎于板桥浦破其水军尽获甲仗船舸又攻歴阳袭齐寇歩营竝皆克捷嗣徽平绍泰二年迁散骑常侍严威将军太子左衞率寻随周文育于南江拒萧勃恒为前军文育又命鐡虎偏军于苦竹滩袭勃前军欧阳頠又随文育西征王琳于沌口败绩鐡虎与文育侯安都竝为琳所擒琳引见诸将与之语唯鐡虎辞气不屈故琳尽宥文育之徒独鐡虎见害时年四十九髙祖闻之下诏曰天地之寳所贵曰生形魄之徒所重唯命至如捐生立节効命酬恩追逺怀昔信宜加等散骑常侍严威将军太子左卫率潼州刺史领信义太守沌阳县开国侯鐡虎器局沉厚风力勇壮北讨南征竭忠尽力推锋江夏致陷凶徒神气弥雄肆言无挠岂直温序见害方其理须龎徳临危犹能瞋目忠贞如此恻怆兼深可赠侍中䕶军将军青冀二州刺史加封一千戸并给鼓吹一部侯如故天嘉五年世祖又诏曰汉室功臣形写宫观魏朝勐将名配宗祧功烈所以长存世代因之不朽故侍中䕶军将军青冀二州刺史沌阳县开国侯鐡虎诚节鲠亮力用雄敢王业初基行间累及垂翅贼垒正色寇庭古之遗烈有识同壮陨身不屈虽隆荣等营魂易逺言追嘉惜宜仰陪壖寝恭颁飨奠可配食髙祖庙庭子瑜嗣时有盱眙马明字世朗梁世事鄱阳嗣王萧范侯景之乱据庐江之东界拒贼临城栅元帝授散骑常侍平北将军北兖州刺史领庐江太守荆州陷没归于髙祖绍泰中复官位封西华县侯邑二千戸亦随文育西征王琳于沌口军败明力战死之赠使持节征西将军郢州刺史程灵洗字𤣥涤新安海宁人也少以勇力闻歩行日二百余里便骑善游梁末海宁黟歙等县及鄱阳宣城郡界多盗贼近县苦之灵洗素为郷里所畏伏前后守长恒使召募少年逐捕刼盗侯景之乱灵洗聚徒据黟歙以拒景景军据有新安新安太守湘西乡侯萧隐奔依灵洗灵洗奉以主盟梁元帝于荆州承制又遣使间道奉表刘神茂自东阳建义拒贼灵洗攻下新安与神茂相应元帝授持节通直散骑常侍都督新安郡诸军事云麾将军谯州刺史资领新安太守封巴丘县侯邑五百戸神茂为景所破景偏帅吕子荣进攻新安灵洗退保黟歙及景败子荣退走灵洗复据新安进军建徳擒贼帅赵桑干以功授持节散骑常侍都督青冀二州诸军事青州刺史増邑并前一千戸将军太守如故仍令灵洗率所部下扬州助王僧辩镇防迁吴兴太守未行僧辩命灵洗从侯瑱西援荆州荆州陷还都髙祖诛僧辩灵洗率所领来援其徒力战于石头西门军不利遣使招谕久之乃降髙祖深义之绍泰元年授使持节信武将军兰陵太守常侍如故助防京口及平徐嗣徽灵洗有功除南丹阳太守封遂安县侯増邑并前一千五百戸仍镇采石随周文育西讨王琳于沌口败绩为琳所拘明年与侯安都等逃归兼丹阳尹出为髙唐太原二郡太守仍镇南陵迁太子左卫率髙祖崩王琳前军东下灵洗于南陵破之虏其兵士并获青龙十余乘以功授持节都督南豫州缘江诸军事信武将军南豫州刺史侯瑱等败王琳于栅口灵洗乗胜逐北据有鲁山征为衞士将军余如故天嘉四年周迪重寇临川以灵洗为都督自鄱阳别道击之迪又走山谷间五年迁中䕶军常侍如故出为使持节都督郢巴武三州诸军事宣毅将军郢州刺史废帝即位进号云麾将军华晈之反也遣使招诱灵洗灵洗斩晈使以状闻朝廷深嘉其忠増其守备给鼓吹一部因推心待之使其子文季领水军助防是时周遣其将长胡公拓跋定率歩骑二万助晈攻围灵洗灵洗婴城固守及晈退乃出军蹑定定不获济江以其衆降因进攻周沔州克之擒其刺史裴寛以功进号安西将军改封重安县公増邑并前二千戸灵洗性严急御下甚苛刻士卒有小罪必以军法诛之造次之间便加捶挞而号令分明与士卒同甘苦衆亦以此依附性好播植躬勤耕稼至于水陆所宜刈获早晚虽老农不能及也伎妾无游手竝督之纺绩至于散用赀财亦弗俭吝光大二年卒于州时年五十五赠镇西将军开府仪同三司谥曰忠壮太建四年诏配享髙祖庙庭子文季嗣文季字少卿幼习骑射多干略果决有父风弱冠从灵洗征讨必前登陷阵灵洗与周文育侯安都等败于沌口为王琳所执髙祖召陷贼诸将子弟厚遇之文季最有礼容深为髙祖所赏永定中累迁通直散骑侍郎句容令世祖嗣位除宣惠始兴王府限内中直兵参军是时王为扬州刺史镇冶城府中军事悉以委之天嘉二年除贞毅将军新安太守仍随侯安都东讨留异异党向文政据有新安文季率精甲三百轻往攻之文政遣其兄子瓒来拒文季与战大破瓒军文政乃降三年始兴王伯茂出镇东州复以文季为镇东府中兵参军带剡令四年陈寳应与留异连结又遣兵随周迪更出临川世祖遣信义太守余孝顷自海道袭晋安文季为之前军所向克捷陈寳应平文季战功居多还转府谘议参军领中直兵出为临海太守寻乘金翅助父镇郢城华晈平灵洗及文季竝有扞御之功及灵洗卒文季尽领其衆起为超武将军仍助防郢州文季性至孝虽军旅夺礼而毁瘠甚至太建二年为豫章内史将军如故服阕袭封重安县公随都督章昭达率军往荆州征萧岿岿与周军多造舟舰置于青泥水中时水长漂疾昭达乃遣文季共钱道戢轻舟袭之尽焚其舟舰昭达因萧岿等兵稍怠又遣文季夜入其外城杀伤甚衆既而周兵大出巴陵内史雷道勤拒战死之文季仅以身免以功加通直散骑常侍安远将军増邑五百戸五年都督吴明彻北讨秦郡秦郡前江浦通涂水齐人并下大柱为杙栅水中乃前遣文季领骁勇拔开其栅明彻率大军自后而至攻秦郡克之又别遣文季围泾州屠其城进攻盱眙拔之仍随明彻围寿阳文季临事谨急御下严整前后所克城垒率皆迮水为堰土木之功动踰数万每置阵役人文季必先诸将夜则早起迄暮不休军中莫不服其勤干每战恒为前锋齐军深惮之谓爲程虎以功除散骑常侍明威将军増邑五百戸又带新安内史进号武毅将军八年为持节都督谯州诸军事安远将军谯州刺史其年又督北徐仁州诸军事北徐州刺史余并如故九年又随明彻北讨于吕梁作堰事见明彻传十年春败绩为周所囚仍授开府仪同三司十一年自周逃归至涡阳为边吏所执还送长安死于狱中后主是时既与周絶不之知也至徳元年后主始知之追赠散骑常侍寻又诏曰故散骑常侍前重安县开国公文季纂承门绪克荷家声早歳出军虽非元帅启行为最致果有闻而覆丧车徒允从黜削但灵洗之立功捍御久而见思文季之埋魂异域有足可悯言念劳旧伤兹废絶宜存庙食无使馁而可降封重安县侯邑一千戸以子飨袭封史臣曰程灵洗父子竝御下严苛治兵整肃然与衆同其劳苦匪私财利士多依焉故临戎克办矣陈书卷十卷十考证陈书卷十考证程灵洗传其徒力战于石头西徒南史作夜程灵洗子文季以子飨袭封飨南史作响陈书卷十考证陈书卷十一钦定四库全书陈书卷十一唐散骑常侍姚思廉撰列传第五黄法氍淳于量章昭达黄法氍字仲昭巴山新建人也少劲捷有胆力歩行日三百里距跃三丈颇便书疏闲明簿领出入郡中为乡闾所惮侯景之乱于乡里合徒衆太守贺诩下江州法氍监知郡事髙祖将踰岭入援建业李迁仕作梗中途髙祖命周文育屯于西昌法氍遣兵助文育时法氍出顿新淦县景遣行台于庆至豫章庆分兵来袭新淦法氍拒战败之髙祖亦遣文育进军讨庆文育疑庆兵彊未敢进法氍率衆会之因进克笙屯俘获甚衆梁元帝承制授超勐将军交州刺史资领新淦县令封巴山县子邑三百戸承圣三年除明威将军游骑将军进爵为侯邑五百戸贞阳侯僭位除左骁骑将军敬帝即位改封新建县侯邑如前太平元年割江州四郡置髙州以法氍为使持节散骑常侍都督髙州诸军事信武将军髙州刺史镇于巴山萧勃遣欧阳頠攻法氍法氍与战破之永定二年王琳遣李孝钦樊勐余孝顷攻周迪且谋取法氍法氍率兵援迪擒孝顷等三将进号宣毅将军增邑并前一千戸给鼓吹一部又以拒王琳功授平南将军开府仪同三司熊昙朗于金口反害周文育法氍共周迪讨平之语在昙朗传世祖嗣位进号安南将军天嘉二年周迪反法氍率兵会都督吴明彻讨迪于工塘迪平法氍功居多征为使持节散骑常侍都督南徐州诸军事镇北大将军南徐州刺史仪同鼓吹竝如故未拜寻又改授都督江吴二州诸军事镇南大将军江州刺史六年征为中卫大将军废帝即位进爵为公给扶光大元年出为使持节都督南徐州诸军事镇北将军南徐州刺史二年徙为都督郢巴武三州诸军事镇西将军郢州刺史持节如故太建元年进号征西大将军二年征为侍中中权大将军四年出为使持节散骑常侍都督南豫州诸军事征南大将军南豫州刺史五年大举北伐都督吴明彻出秦郡以法氍为都督出歴阳齐遣其歴阳王歩骑五万来援于小岘筑城法氍遣左衞将军樊毅分兵于大岘御之大破齐军尽获人马器械于是乃为拍车及歩舰竖拍以逼歴阳歴阳人窘蹴乞降法氍缓之则又坚守法氍怒亲率士卒攻城施拍加其楼堞时又大雨城崩克之尽诛戍卒进兵合肥望旗降欵法氍不令军士侵掠躬自抚劳而与之盟竝放还北以功加侍中改封义阳郡公邑二千戸其年迁都督合霍二州诸军事征西大将军合州刺史増邑五百戸七年徙都督豫建光朔合北徐六州诸军事豫州刺史镇夀阳侍中散骑常侍持节将军仪同鼓吹扶竝如故八年十月薨时年五十九赠侍中中权大将军司空谥曰威子玩嗣淳于量字思明其先济北人也世居京师父文成仕梁为将帅官至光烈将军梁州刺史量少善自居处伟姿容有干略便弓马梁元帝为荆州刺史文成分量人马令往事焉起家湘东王国常侍兼西中郎府中兵参军累迁府佐常兼中兵直兵者十余载兵甲士卒盛于府中荆雍之界蛮左数反山帅文道期积为边患中兵王僧辩征之频战不利遣量助之量至与僧辩并力大破道期斩其酋长俘虏万计以功封广晋县男邑三百戸授涪陵太守歴为新兴武宁二郡太守侯景之乱梁元帝凡遣五军入援京邑量预其一台城陷量还荆州元帝承制以量爲假节通直散骑常侍都督巴州诸军事信威将军巴州刺史侯景西上攻巴州元帝使都督王僧辩入据巴陵量与僧辩并力拒景大败景军擒其将任约进攻郢州获宋子仙仍随僧辩克平侯景承圣元年以功授左衞将军封谢沐县侯邑五百戸寻出为持节都督桂定东西宁等四州诸军事信威将军安逺䕶军桂州刺史荆州陷量保据桂州王琳拥割湘郢累遣召量量外虽与琳往来而别遣使从闲道归于髙祖髙祖受禅授持节散骑常侍平西大将军给鼔吹一部都督刺史竝如故寻进号镇南将军仍授都督镇西大将军开府仪同三司世祖嗣位进号征南大将军王琳平后频请入朝天嘉五年征为中抚大将军常侍仪同鼓吹竝如故量所部将帅多恋本土竝欲逃入山谷不愿入朝世祖使湘州刺史华晈征衡州界黄洞且以兵迎量天康元年至都以在道淹留为有司所奏免仪同余竝如故光大元年给鼓吹一部华晈构逆以量为使持节征南大将军西讨大都督总率大舰自郢州樊浦拒之晈平并降周将长胡公拓跋定等以功授侍中中军大将军开府仪同三司进封醴陵县公増邑一千戸未拜出为使持节都督南徐州诸军事镇北将军南徐州刺史侍中仪同鼓吹竝如故大建元年进号征北大将军给扶三年坐就江阴王萧季卿买梁陵中树季卿坐免量免侍中寻复加侍中五年征为中䕶大将军侍中仪同鼓吹扶竝如故吴明彻之西伐也量赞成其事遣第六子岑率所领从军淮南克定量改封始安郡公増邑一千五百戸六年出为使持节都督郢巴南司定四州诸军事征西大将军郢州刺史侍中仪同鼓吹扶竝如故七年征为中军大将军䕶军将军九年以公事免侍中寻复加侍中十年吴明彻陷没加量使持节都督水陆诸军事仍授散骑常侍都督南北兖谯三州诸军事车骑将军南兖州刺史余竝如故十三年加左光禄大夫増邑五百戸余竝如故十四年四月薨时年七十二赠司空章昭达字伯通吴兴武康人也祖道盖齐广平太守父法尚梁扬州议曹从事昭达性倜傥轻财尚气少时尝遇相者谓昭达曰卿容貎甚善须小亏损则当富贵梁大同中昭达为东宫直后因醉坠马鬓角小伤昭达喜之相者曰未也及侯景之乱昭达率募乡人援台城为流矢所中眇其一目相者见之曰卿相善矣不久当贵京城陷昭达还郷里与世祖游因结君臣之分侯景平世祖为吴兴太守昭达杖策来谒世祖世祖见之大喜因委以将帅恩宠优渥超于侪等及髙祖讨王僧辩令世祖还长城招聚兵衆以备杜龛频使昭达往京口禀承计画僧辩诛后龛遣其将杜泰来攻长城世祖拒之命昭达总知城内兵事及杜泰退走因从世祖东进军吴兴以讨杜龛龛平又从世祖东讨张彪于会稽克之累功除明威将军定州刺史是时留异拥据东阳私署守宰髙祖患之乃使昭达为长山县令居其心腹永定二年除武康令世祖嗣位除员外散骑常侍天嘉元年追论长城之功封欣乐县侯邑一千戸寻随侯安都等拒王琳于沌口战于芜湖昭达乘平虏大舰中流而进先锋发拍中于贼舰王琳平昭达册勲第一二年除使持节散骑常侍都督郢巴武沅四州诸军事智武将军郢州刺史増邑并前千五百戸寻进号平西将军周迪据临川反诏令昭达便道征之及迪败走征为䕶军将军给鼓吹一部改封邵武县侯増邑并前二千戸常侍如故四年陈寳应纳周迪复共寇临川又以昭达为都督讨迪至东兴岭而迪又退走昭达仍踰岭顿于建安以讨陈寳应寳应据建安晋安二郡之界水陆为栅以拒官军昭达与战不利因据其上流命军士伐木带枝叶为筏施拍于其上缀以大索相次列营夹于两岸寳应数挑战昭达按甲不动俄而暴雨江水大长昭达放筏冲突寳应水栅水栅尽破又出兵攻其歩军方大合战会世祖遣余孝顷出自海道适至因并力乘之寳应大溃遂克定闽中尽擒留异寳应等以功授镇前将军开府仪同三司初世祖尝梦昭达升于台铉及旦以梦告之至是侍醼世祖顾昭达曰卿忆梦不何以偿梦昭达对曰当効犬马之用以尽臣节自余无以奉偿寻又出为使持节都督江郢吴三州诸军事镇南将军江州刺史常侍仪同鼓吹如故废帝即位迁侍中征南将军改封邵陵郡公华晈之反也其移书文檄竝假以昭达为辞又频遣使招之昭达尽执其使送于京师晈平进号征南大将军増邑并前二千五百戸秩满征为中抚大将军侍中仪同鼓吹如故髙宗即位进号车骑大将军以还朝遅留为有司所劾降号车骑将军欧阳纥据有岭南反诏昭达都督衆军讨之昭达倍道兼行达于始兴纥闻昭达奄至恇扰不知所为乃出顿洭口多聚沙石盛以竹笼置于水栅之外用遏舟舰昭达居其上流装舻造拍以临贼栅又令军人衔刀潜行水中以斫竹笼笼篾皆解因纵大舰随流突之贼衆大败因而擒纥送于京师广州平以功进车骑大将军迁司空余竝如故太建二年率师征萧岿于江陵时萧岿与周军大蓄舟舰于青泥中昭达分遣偏将钱道戢程文季等乘轻舟袭之焚其舟舰周兵又于崃下南岸筑垒名曰安蜀城于江上横引大索编苇为桥以度军粮昭达乃命军士为长㦸施于楼船之上仰割其索索断粮絶因纵兵以攻其城降之三年遘疾薨时年五十四赠大将军増邑五百戸给班劒二十人昭达性严刻每奉命出征必昼夜倍道然有所克捷必推功将帅厨膳饮食竝同于羣下将士亦以此附之每饮会必盛设女伎杂乐备尽羌胡之声音律姿容竝一时之玅虽临对寇敌旗鼔相望弗之废也四年配享世祖庙庭子大寳袭封邵陵郡公累官至散骑常侍护军出为丰州刺史在州贪纵百姓怨酷后主以太仆卿李晕代之至徳三年四月晕将到州大寳乃袭杀晕举兵反遣其将杨通寇建安建安内史吴慧觉据郡城拒之通累攻不克官军稍近人情离异大寳计穷乃与通俱逃台军主陈景详率兵追蹑大寳大寳既入山山路阻险不复能行通背负之稍进寻为追兵所及生擒送都于路死传首枭于朱雀航夷三族史臣曰黄法氍淳于量值梁末丧乱刘项未分其有辩明暗见是非者盖鲜二公达向背之理位至鼎司亦其智也昭达与世祖乡壤惟旧义等邓萧世祖纂歴委任隆重至于战胜攻収累平寇难斯亦良臣良将一代之吴耿矣陈书卷十一陈书卷十二钦定四库全书陈书卷十二唐散骑常侍姚思廉撰列传第六胡颕徐度杜稜沈恪胡颕字方秀吴兴东迁人也其先寓居吴兴土断为民颕伟姿容性寛厚梁世仕至武陵国侍即东宫直前出番禺征讨俚洞广州西江督护髙祖在广州颕仍自结髙祖髙祖与其同郡接遇甚隆及南征交趾颕从行役余诸将帅皆出其下及平李贲髙祖旋师颕𨽻在西江出兵多以颕留守侯景之乱髙祖克元景仲仍渡岭援台平蔡路养李迁仕颕皆有功歴平固遂兴二县令髙祖进军顿而昌以颕为巴丘县令镇大臯督粮运下至豫章以颕监豫章郡髙祖率衆与王僧辩会于白茅湾同讨侯景以颕知留府事梁承圣初元帝授颕假节鐡骑将军罗州刺史封汉阳县侯邑五百戸寻除豫章内史随髙祖镇京口齐遣郭元建出闗都督侯瑱率师御之髙祖选府内骁勇三千人配颕令随瑱于东闗大破之三年髙祖围广陵齐人东方光据宿预请降以颕为五原太守随杜僧明援光不克退还除曲阿令寻领马军从髙祖袭王僧辩又随周文育于吴兴讨杜龛绍泰元年除假节都督南豫州诸军事轻车将军南豫州刺史太平元年除持节散骑常侍仁威将军寻兼丹阳尹髙祖受禅兼左衞将军余如故永定三年随侯安都征王琳于宫亭破贼帅常衆爱等世祖嗣位除侍中都督吴州诸军事宣惠将军吴州刺史不行寻为义兴太守将军如故天嘉元年除散骑常侍吴兴太守其年六月卒时年五十四赠侍中中护军谥曰壮二年配享髙祖庙庭子六同嗣颕弟铄亦随颕将军颕卒铄统其衆歴东海豫章二郡守迁员外散骑常侍随章昭达南平欧阳纥为广州东江督护还预北伐除雄信将军歴阳太守太建六年卒赠桂州刺史徐度字孝节安陆人也世居京师少倜傥不拘小节及长姿貎瓌伟嗜酒好博恒使僮仆屠酤为事梁始兴内史萧介之郡度从之将领士卒征诸山洞以骁勇闻髙祖征交趾厚礼招之度乃委质侯景之乱髙祖克定广州平蔡路养破李迁仕计画多出于度兼统兵甲每战有功归至白茅湾梁元帝授宁朔将军合州刺史侯景平后追录前后战功加通直散骑常侍封广徳县侯邑五百戸迁散骑常侍髙祖镇朱方除信武将军兰陵太守髙祖遣衡阳献王平荆州度率所领从焉江陵陷闲行东归髙祖平王僧辩度与侯安都为水军绍泰元年髙祖东讨杜龛奉敬帝幸京口以度领宿卫并知留府事徐嗣徽任约等来寇髙祖与敬帝还都时贼已据石头城市鄽居民竝在南路去台遥远恐为贼所乘乃使度将兵镇于冶城寺筑垒以断之贼悉衆来攻不能克髙祖寻亦救之大败约等明年嗣徽等又引齐寇济江度随衆军破之于北郊坛以功除信威将军郢州刺史兼领吴兴太守寻迁镇右将军领军将军徐州缘江诸军事镇北将军南徐州刺史给鼓吹一部周文育侯安都等西讨王琳败绩为琳所拘乃以度为前军都督镇于南陵世祖嗣位迁侍中中抚军将军开府仪同三司进爵为公未拜出为使持节散骑常侍镇东将军吴郡太守天嘉元年增邑千戸以平王琳功改封湘东郡公邑四千戸秩满为侍中中军将军出为使持节都督会稽东阳临海永嘉新安新宁信安晋安建安九郡诸军事镇东将军会稽太守未行而太尉侯瑱薨于湘州乃以度代瑱为都督湘沅武巴郢桂六州诸军事镇南将军湘州刺史秩满为侍中中军大将军仪同鼔吹竝如故世祖崩度预顾命以甲仗五十人入殿省废帝即位进位司空华晈据湘州反引周兵下至沌口与王师相持乃加度使持节车骑将军总督歩军自安成郡由岭路出于湘东以袭湘州尽获其所留军人家口以归光大二年薨时年六十赠太尉给班劒二十人谥曰忠肃太建四年配享髙祖庙庭子敬成嗣敬成幼聪慧好读书少机警善占对结交文义之士以识鉴知名起家着作郎永定九年领度所部士卒随周文育侯安都征王琳于沌口败绩为琳所絷二年随文育安都得归除太子舍人迁洗马度为吴郡太守以敬成监郡天嘉二年迁太子中舎人拜湘东郡公世子四年度自湘州还朝士马精锐敬成尽领其衆随章昭达征陈寳应晋安平除贞威将军豫章太守光大元年华晈谋反以敬成为假节都督巴州诸军事云旗将军巴州刺史寻诏为水军随吴明彻征华晈晈平还州太建二年以父忧去职寻起为持节都督南豫州诸军事壮武将军南豫州刺史四年袭爵湘东郡公授太子右衞率五年除贞威将军吴兴太守其年随都督吴明彻北讨出秦郡别遣敬成为都督乘金翅自欧阳引埭上泝江由广陵齐人皆城守弗敢出自繁梁湖下淮围淮阴城仍监北兖州淮泗义兵相率响应一二日间衆至数万遂克淮阴山阳盐城三郡并连口胊山二戍仍进攻鬰州克之以功加通直散骑常侍云旗将军增邑五百戸又进号壮武将军镇胊山坐于军中辄科订并诛新附免官寻复为持节都督安元潼三州诸军事安州刺史将军如故镇宿预七年卒时年三十六赠散骑常侍谥曰思子敞嗣杜稜字雄盛吴郡钱塘人也世为县大姓稜颇渉书𫝊少落泊不为当世所知遂游岭南事梁广州刺史新渝侯萧暎暎卒从髙祖恒典书记侯景之乱命稜将领平蔡路养李迁仕皆有功军至豫章梁元帝承制授稜仁威将军石州刺史上陌县侯邑八百戸侯景平髙祖镇朱方稜监义兴琅邪二郡髙祖诛王僧辩引稜与侯安都等共议稜难之髙祖惧其泄已乃以手巾绞稜稜闷絶于地因闭于别室军发召与同行及僧辩平后髙祖东征杜龛等留稜与安都居守徐嗣徽任约引齐寇济江攻台城安都与稜随方抗拒稜昼夜廵警绥抚士卒未常解带贼平以功除通直散骑常侍右卫将军丹阳尹永定元年加侍中忠武将军寻迁中领军侍中将军如故三年髙祖崩世祖在南晥时内无嫡嗣外有彊敌侯瑱侯安都徐度等竝在军中朝廷宿将唯稜在都独典禁兵乃与蔡景歴等秘不发丧奉迎世祖事见景歴传世祖即位迁领军将军天嘉元年以预建立之功改封永城县侯增邑五百戸出为云麾将军晋陵太守加秩中二千石二年征为侍中领军将军寻迁翊左将军丹阳尹废帝即位迁镇右将军特进侍中尹如故光大元年解尹量置佐史给扶重授领军将军太建元年出为散骑常侍镇东将军吴兴太守秩中二千石二年征为侍中镇右将军寻加特进护军将军三年以公事免侍中护军四年复为侍中右光禄大夫并给鼔吹一部将军佐史扶竝如故稜歴事三帝竝见恩宠末年不预征役优游京师赏赐优洽顷之卒于官时年七十赠开府仪同三司丧事所须竝令资给谥曰成其年配享髙祖庙庭子安世嗣沈恪字子恭吴兴武康人也深沉有干局梁新渝侯萧映为郡将召为主簿映迁北徐州恪随映之镇映迁广州以恪兼府中兵参军常领兵讨伐俚洞卢子畧之反也恪拒战有功除中兵参军髙祖与恪同郡情好甚暱萧暎卒后髙祖南讨李贲仍遣妻子附恪还乡寻补东宫直后以岭南勲除员外散骑侍即仍令招集宗从子弟侯景围台城恪率所领入台随例加右军将军贼起东西二土山以逼城城内亦作土山以应之恪为东土山主昼夜拒战以功封东兴县侯邑五百戸迁员外散骑常侍京城陷恪闲行归乡里髙祖之讨侯景遣使报恪乃于东起兵相应贼平恪谒髙祖于京口即日授都军副寻为郡司马及髙祖谋讨王僧辩恪预其谋时僧辩女壻杜龛镇吴兴髙祖乃使世祖还长城立栅备龛又使恪还武康招集兵衆及僧辩诛龛果遣副将杜泰率衆袭世祖于长城恪时已率兵士出县诛龛党与髙祖寻遣周文育来援长城文育至泰乃遁走世祖仍与文育进军出郡恪军亦至屯于郡南及龛平世祖袭东扬州刺史张彪以恪监吴兴郡太平元年除宣勐将军交州刺史其年迁永嘉太守不拜复令监吴兴郡自吴兴入朝髙祖受禅使中书舎人刘师知引恪令勒兵入因卫敬帝如别宫恪乃排闼入见髙祖叩头谢曰恪身经事萧家来今日不忍见许事分受死耳决不奉命髙祖嘉其意乃不复逼更以盪主王僧志代之髙祖践阼除吴兴太守永定二年徙监会稽郡会余孝顷谋应王琳出兵临川攻周迪以恪为壮武将军率兵踰岭以救迪余孝顷闻恪至退走二年迁使持节通直散骑常侍智武将军吴州刺史便道之鄱阳寻有诏追还行会稽郡事其年除散骑常侍忠武将军会稽太守世祖嗣位进督会稽东阳新安临海永嘉建安晋安新宁信安九郡诸军事将军太守如故天嘉元年増邑五百戸二年征为左卫将军俄出为都督郢武巴定四州诸军事军师将军郢州刺史六年征为中护军寻迁护军将军光大二年迁使持节都督荆武祐三州诸军事平西将军荆州刺史未之镇改为护军将军髙宗即位加散骑常侍都督广衡东衡交越成定新合罗爱徳宜黄利安石双等十八州诸军事镇南将军平越中郎将广州刺史恪未至岭前刺史欧阳纥举兵拒险恪不得进朝廷遣司空章昭达督衆军讨纥纥平乃得入州州罹兵荒所在残毁恪绥怀安缉被以恩惠岭表頼之太建四年征为领军将军及代还以途远不时至爲有司所奏免十一年起为散骑常侍卫尉卿其年授平北将军假节监南兖州十二年改授散骑常侍翊右将军监南徐州又遣电威将军裴子烈领马五百匹助恪缘江防戍明年入为卫尉卿常侍将军如故寻加侍中迁护军将军后主即位以疾改授散骑常侍特进金紫光禄大夫其年卒时年七十四赠翊左将军诏给东园祕器仍出举哀丧事所须并令资给谥曰元子法兴嗣史臣曰胡颕徐度杜稜沈恪竝附骐骥而腾跃依日月之光辉始觏王佐之才方悟公辅之量生则肉食终以配飨盛矣哉陈书卷十二卷十二考证陈书卷十二考证杜稜传髙祖诛王僧辩诛字上南史有谋字沈恪传仍令招集宗从子弟招南史作总陈书卷十二考证陈书卷十三钦定四库全书陈书卷十三唐散骑常侍姚思廉撰列传第七徐世谱鲁悉达周敷荀朗周炅徐世谱字兴宗巴东鱼复人也世居荆州为主帅征伐蛮蜒至世谱尤敢勇有膂力善水战梁元帝之为荆州刺史世谱将领乡人事焉侯景之乱因预征讨累迁至员外散骑常侍寻领水军从司徒陆法和讨景与景战于赤亭湖时景军甚盛世谱乃别造楼船拍舰火舫水车以益军势将战又乘大舰居前大败景军生擒景将任约景退走因随王僧辩攻郢州世谱复乘大舰临其仓门贼将宋子仙据城降以功除使持节信武将军信州刺史封鱼复县侯邑五百戸仍随僧辩东下恒为军锋又破景将侯子鉴于湖熟侯景平后以功除通直散骑常侍衡州刺史资镇河东太守增邑并前一千戸西魏来寇荆州世谱镇马头岸据有龙州元帝授侍中使持节都督江南诸军事镇南将军护军将军给鼔吹一部江陵陷没世谱东下依侯瑱绍泰元年征为侍中左衞将军髙祖之拒王琳其水战之具悉委世谱世谱性机巧谙解旧法所造器械竝随机损益玅思出人永定二年迁护军将军世祖嗣位加特进进号安右将军天嘉元年增邑五百戸二年出为使持节散骑常侍都督宣城郡诸军事安西将军宣城太守秩中二千石还为安前将军右光禄大夫寻以疾失明谢病不朝四年卒时年五十五赠本官谥曰桓侯世谱从弟世休随世谱自梁征讨亦有战功官至员外散骑常侍安远将军枳县侯邑八百戸光大二年𨽻都督淳于量征华晈卒赠通直散骑常侍谥曰壮鲁悉逹字志通扶风郿人也祖斐齐通直散骑常侍安远将军衡州刺史阳塘侯父益之梁云麾将军新蔡义阳二郡太守悉达幼以孝闻起家为梁南平嗣王中兵参军侯景之乱悉达纠合郷人保新蔡力田蓄谷时兵荒饥馑京都及上川饿死者十八九有得存者皆擕老幼以归焉悉达分给粮廪其所济活者甚衆仍于新蔡置顿以居之招集晋熈等五郡尽有其地使其弟广达领兵随王僧辩讨侯景景平梁元帝授持节仁威将军散骑常侍北江州刺史敬帝即位王琳据有上流留异余孝顷周迪等所在蜂起悉达抚绥五郡甚得民和士卒皆乐为之用琳授悉达镇北将军髙祖亦遣赵知礼授征西将军江州刺史各送鼓吹女乐悉达两受之迁延顾望皆不就髙祖遣安西将军沈泰潜师袭之不能克齐遣行台慕容绍宗以衆三万来攻郁口诸镇兵甲甚盛悉达与战败齐军绍宗仅以身免王琳欲图东下以悉达制其中流恐为己患频遣使招诱悉达终不从琳不得下乃连结于齐共为表里齐遣清河王髙岳助之相持歳余会裨将梅天养等惧罪乃引齐军入城悉达勒麾下数千人济江而归髙祖髙祖见之甚喜曰来何迟也悉达对曰臣镇抚上流愿为蕃屏陛下授臣以官恩至厚矣沈泰袭臣威亦深矣然臣所以自归于陛下者诚以陛下豁达大度同符汉祖故也髙祖叹曰卿言得之矣授平南将军散骑常侍北江州刺史封彭泽县侯世祖即位进号安左将军悉达虽仗气任侠不以富贵骄人雅好词赋招礼才贤与之赏会迁安南将军吴州刺史遭母忧哀毁过礼因遘疾卒时年三十八赠安左将军江州刺史谥曰孝侯子览嗣弟广达别有传周敷字仲逺临川人也为郡豪族敷形貎眇小如不胜衣而胆力劲果超出时軰性豪侠轻财重士郷党少年任气者咸归之侯景之乱郷人周续合徒衆以讨贼为名梁内史始兴藩王萧毅以郡让续续所部内有欲侵掠于毅敷拥护之亲率其党捍衞送至豫章时观宁侯萧永长乐侯萧基丰城侯萧泰避难流寓闻敷信义皆往依之敷愍其危惧屈体崇敬厚加给䘏送之西上俄而续部下将帅争权复反杀续以降周廸廸素无簿阀恐失衆心倚敷族望深求交结敷未能自固事迪甚恭迪大凭仗之渐有兵衆迪据临川之工塘敷镇临川故郡侯景平梁元帝授敷使持节通直散骑常侍信武将军宁州刺史封西丰县侯邑一千戸髙祖受禅王琳据有上流余孝顷与琳党李希钦等共围周迪敷大致人马以助于迪迪擒孝顷等敷功居多熊昙朗之杀周文育据豫章将兵万余人袭敷径至城下敷与战大败之追奔五十余里昙朗单马获免尽收其军实昙朗走巴山郡收合余党敷因与周迪黄法氍等进兵围昙朗屠之王琳平授散骑常侍平西将军豫章太守是时南江酋帅竝顾恋巢窟私署令长不受召朝廷未遑致讨但羁縻之唯敷独先入朝天嘉二年诣阙进号安西将军给鼓吹一部赐以女妓一部令还镇豫章周迪以敷素出已下超致显贵深不平乃举兵反遣弟方兴以兵袭敷敷与战大破方兴仍率衆从都督吴明彻攻迪破之擒其弟方兴并诸渠帅诏以敷为安西将军临川太守余并如故寻征为使持节都督南豫北江二州诸军事镇南将军南豫州刺史增邑五百戸常侍鼓吹如故五年迪又收合余衆还袭东兴世祖遣都督章昭达征廸敷又从军至定川县与迪相对迪绐敷曰吾昔与弟勠力同心宗从匪他岂规相害今愿伏罪还朝因弟披露心腑先乞挺身共立盟誓敷许之方登坛为迪所害时年三十五诏曰使持节散骑常侍都督南豫州缘江诸军事镇南将军南豫州刺史西丰县开国侯敷受任遐征淹时违律虚衿姦诡遂贻丧身但夙着勤诚亟劳戎旅犹深恻怆愍悼于怀可存其茅赋量所赙䘏还葬京邑谥曰脱子智安嗣敷兄彖共敷据本乡亦授临川太守荀朗字深明颍川颍隂人也祖延祖梁颍川太守父伯道卫尉卿朗少慷慨有将帅大略起家梁庐陵王行参军侯景之乱朗招率徒旅据巢湖闲无所属台城陷后简文帝密诏授朗云麾将军豫州刺史令与外藩讨景景使仪同宋子仙任约等频往征之朗据山立砦自守子仙不能克时京师大饥百姓皆于江外就食朗更招致部曲解衣推食以相赈赡衆至数万人侯景败于巴陵朗出自濡须截景破其后军王僧辩东讨朗遣其将范寳胜及弟晓领兵二千助之侯景平后又别破齐将郭元建于踟蹰山梁承圣二年率部曲万余家济江入宣城郡界立顿梁元帝授朗持节通直散骑常侍安南将军都督南兖州诸军事南兖州刺史未行而荆州陷髙祖入辅齐遣萧轨东方老等来寇据石头城朗自宣城来赴因与侯安都等大破齐军永定元年赐爵兴宁县侯邑二千戸以朗兄昻为左卫将军弟晷为太子右卫率寻遣朗随世祖拒王琳于南皖髙祖崩宣太后与舎人蔡景歴秘不发丧朗弟晓在都微知之乃谋率其家兵袭台事觉景歴杀晓仍系其兄弟世祖即位竝释之因厚抚慰朗令与侯安都等共拒王琳琳平迁使持节安北将军散骑常侍都督霍晋合三州诸军事合州刺史天嘉六年卒时年四十八赠南豫州刺史谥曰壮子法尚嗣法尚少俶傥有文武干略起家江宁令袭爵兴宁县侯太建五年随吴明彻北伐寻授通直散骑侍郎除泾令歴梁安城太守祯明中为都督郢巴武三州诸军事郢州刺史及隋军济江法尚降于汉东道元帅秦王入隋歴邵观绵丰四州刺史巴东炖煌二郡太守周炅字文昭汝南安成人也祖彊齐太子舎人梁州刺史父灵起梁通直散骑常侍庐桂二州刺史保城县侯炅少豪侠任气有将帅才梁大同中为通直散骑侍即朱衣直合太清元年出为弋阳太守侯景之乱元帝承制改授西阳太守封西陵县伯景遣兄子思穆据守齐安炅率骁勇袭破思穆擒斩之以功授持节髙州刺史是时炅据武昌西阳二郡招聚卒徒甲兵甚盛景将任约来据樊山炅与宁州长史徐文盛击约斩其部将叱罗子通赵迦娄等因乘胜追之频克约衆殆尽承圣元年迁使持节都督江定二州诸军事戎昭将军江州刺史进爵为侯邑五百戸髙祖践阼王琳拥据上流炅以州从之及王琳遣其将曹庆等攻周迪仍使炅将兵掎角而进为侯安都所败擒炅送都世祖释炅授戎威将军定州刺史带西阳武昌二郡太守天嘉二年留异据东阳反世祖召炅还都欲令讨异未至而异平炅还本镇天康元年预平华晈之功授员外散骑常侍太建元年迁持节龙骧将军通直散骑常侍五年进授使持节西道都督安蕲江衡司定六州诸军事安州刺史改封龙源县侯增邑并前一千戸其年随都督吴明彻北讨所向克捷一月之中获十二城齐遣尚书左丞陆骞以衆二万出自巴蕲与炅相遇炅留羸弱辎重设疑兵以当之身率精锐由间道邀其后大败骞军虏获器械马驴不可胜数进攻巴州克之于是江北诸城及谷阳士民并诛渠帅以城降进号和戎将军散骑常侍増邑并前一千五百戸仍敕追炅入朝初萧詧定州刺史田龙升以城降诏以为振逺将军定州刺史封赤亭王及炅入朝龙升以江北六州七镇叛入于齐齐遣歴阳王髙景安帅师应之于是令炅为江北道大都督总统衆军以讨龙升龙升使弋阳太守田龙琰率衆二万阵于亭川髙景安于水陵阴山为其声援龙升引军别营山谷炅乃分兵各当其军身率骁勇先击龙升龙升大败龙琰望尘而奔并追斩之髙景安遁走尽复江北之地以功増邑并前二千戸进号平北将军定州刺史持节都督如故仍赐女妓一部太建八年卒官时年六十四赠司州刺史封武昌郡公谥曰壮子法僧嗣官至宣城太守史臣曰彼数子者或驱驰前代或拥据故乡竝识运知归因机景附位升列牧爵致通侯羙矣昔张耳陈余自同于至戚周敷周迪亦誓等暱亲寻锋刃而诛残斯甚夫胡越矣雠隙因于势利何其鄙欤陈书卷十三陈书卷十四钦定四库全书陈书卷十四唐散骑常侍姚思廉撰列传第八衡阳献王昌南康愍王昙朗衡阳献王昌字敬业髙祖第六子也梁太清末髙祖南征李贲命昌与宣后随沈恪还吴兴及髙祖东讨侯景昌与宣后世祖竝为景所囚景平拜长城国世子吴兴太守时年十六昌容貎伟丽神情秀朗雅性聪辩明习政事髙祖遣陈郡谢哲济阳蔡景歴辅昌为郡又遣吴郡杜之伟授昌以经书昌读书一览便诵明于义理剖析如流寻与髙祖俱往荆州梁元帝除员外散骑常侍荆州陷又与髙祖俱迁关右西魏以髙祖故甚礼之髙祖即位频遣使请髙宗及昌周人许之而未遣及髙祖崩乃遣之是时王琳梗于中流昌未得还居于安陆王琳平后天嘉元年二月昌发自安陆由鲁山济江而巴陵王萧沇等率百僚上表曰臣闻宗子维城隆周之懋轨封建藩屏有汉之𢎞规是以卜世斯永式资邢衞鼎命灵长实赖河楚伏惟陛下神猷光大圣徳钦明道髙日月徳侔造化往者王业惟始天歩方艰叅奉权谟匡合义烈威略外举神武内定故以再康禹迹大庇生民者矣及圣武升遐王师逺次皇嗣夐隔继业靡归宗祧危殆缀旒非喻既而传车言反公卿定策纂我洪基光昭景运民心有奉园寝克宁后来其苏复在兹日物情天意皎然可求王琳逆命逋诛歳久今者连结犬羊乘流纵衅舟旗野阵绵江蔽陆兵疲民弊杼轴用空中外骚然藩篱罔固乃旰食当朝凭流授律苍兕既驰长虵自翦廓清四表澄涤八纮雄图遐举仁声远畅徳化所覃风行草偃故以功深于微禹道大于惟尧岂直社稷用宁斯乃黔黎是赖第六皇弟昌近以妙年出质提契寇手偏隔关徼旋踵未由陛下天伦之爱既深克让之怀常切伏以大徳无私至公有在岂得狥匹夫之恒情忘王业之大计宪章故实式遵典礼钦若姬汉建树贤戚湘中地维形胜控带川阜扜城之寄匪亲勿居宜启服衡疑兼崇徽饰臣等参议以昌为使持节散骑常侍都督湘州诸军事骠骑将军湘州牧封衡阳郡王邑五千戸加给皁轮三望车后部鼓吹一部班劒二十人启可奉行诏曰可三月入境诏令主书舎人缘道迎接丙子济江于中流船坏以溺薨四月庚寅丧柩至京师上亲出临哭乃下诏曰夫宠章所以嘉徳礼数所以崇亲乃歴代之通规固前王之令典新除使持节散骑常侍都督湘州诸军事骠骑将军湘州牧衡阳王昌明哲在躬珪璋早秀孝敬内湛聪睿外宣梁季艰虞宗社颠坠西京沦覆陷身关陇及鼎业初基外蕃逆命聘问斯阻音介莫通睠彼机桥将隣乌白今者羣公戮力多难廓清轻传入郛无劳假道周朝敦其继好骖驾归来欣此朝闻庶欢昏定报施徒语曾莫辅仁人之云亡殄悴斯在奄焉薨殒倍增伤悼津门之恸空在桓岫之切不追静言念之心焉如割宜隆懋典以恊徽猷可赠侍中假黄钺都督中外诸军事太宰扬州牧给东园温明祕器九旒銮辂黄屋左纛虎贲班劒百人輼辌车前后部羽葆鼓吹葬送之仪一依汉东平宪王齐豫章文献王故事仍遣大司空持节迎护丧事大鸿胪副其羽衞殡送所须随由备办谥曰献无子世祖以第七皇子伯信为嗣南康愍王昙朗髙祖母弟忠壮王休先之子也休先少倜傥有大志梁简文之在东宫深被知遇太清中既纳侯景有事北方乃使休先召募得千余人授文徳主帅顷之卒髙祖之有天下也每称休先曰此弟若存河洛不足定也梁景帝即位追赠侍中使持节骠骑将军南徐州刺史封武康县公邑一千戸髙祖受禅追赠侍中车骑大将军司徒封南康郡王邑二千戸谥曰忠壮昙朗少孤尤为髙祖所爱宠踰诸子有胆力善绥御侯景平后起家为着作佐郎髙祖北济江围广陵宿预人东方光据乡建义乃遣昙朗与杜僧明自淮入泗应赴之齐援大至昙朗与僧明筑垒抗御寻奉命班师以宿预义军三万家济江髙祖诛王僧辩留昙朗镇京口知留府事绍泰元年除中书侍郎监南徐州二年徐嗣徽任约引齐寇攻逼京师寻而请和求髙祖子姪为质时四方州郡竝多未宾京都虚弱粮运不继在朝文武咸愿与齐和亲髙祖难之而重违衆议乃言于朝曰孤谬辅王室而使蛮夷猾夏不能戡殄何所逃责今在位诸贤且欲息肩偃武与齐和好以静边疆若违衆议必谓孤惜子姪今决遣昙朗弃之寇庭且齐人无信窥窬不已谓我浸弱必当背盟齐寇若来诸君须为孤力鬬也髙祖虑昙朗惮行或奔窜东道乃自率歩骑往京口迎之以昙朗还京师仍使为质于齐齐果背约复遣萧轨等随嗣徽渡江髙祖与战大破之虏萧轨东方老等齐人请割地并入马牛以赎之髙祖不许及轨等诛齐人亦害昙朗于晋阳时年二十八是时既与齐絶弗之知也髙祖践阼犹以昙朗袭封南康王奉忠壮王祀礼秩一同皇太子天嘉二年齐人结好方始知之世祖诏曰夫追远慎终抑闻前诰南康王昙朗明哲懋亲蕃维是属入质北齐用纾时难皇运兆兴未获旋反永言跂予曰夜不忘齐使始至凶问奄及追怀痛悼兼倍常情宜隆宠数以光恒序可赠侍中安东将军开府仪同三司南徐州刺史谥曰愍乃遣兼郎中令随聘使江徳藻刘师知迎昙朗丧柩以三年春至都初昙朗未质于齐生子方泰方庆及将适齐以二妾自随在北又生两子方华方旷亦同得还方泰少麤犷与诸恶少年羣聚游逸无度世祖以南康王故特寛贳之天嘉元年诏曰南康王昙朗出隔齐庭反身莫测国庙方修奠飨须主可以长男方泰为南康世子嗣南康王后闻昙朗薨于是袭爵南康嗣王寻为仁威将军丹阳尹置佐史太建四年迁使持节都督广衡交越成定明新合罗徳宜黄利安建石崖十九州诸军事平越中即将广州刺史为政残暴为有司所奏免官寻起为仁威将军置佐史六年授持节都督豫章郡诸军事豫章内史在郡不修民事秩满之际屡放部曲为劫又纵火延烧邑居因行暴掠驱录富人徴求财贿代至又淹留不还至都诏以为宗正卿将军佐史如故未拜为御史中丞宗元饶所劾免官以王还第十一年起为宁远将军直殿省寻加散骑常侍量置佐史其年八月髙宗幸大壮观因大阅武命都督任忠领歩骑十万陈于𤣥武湖都督陈景领楼舰五百出于𤓰歩江髙宗登𤣥武门亲宴羣臣以观之因幸乐游苑设丝竹会仍重幸大壮观集衆军振旅而还是时方泰当从启称所生母疾不行因与亡命杨钟期等二十人微服往民间淫人妻为州所录又率人仗抗拒伤禁司为有司所奏上大怒下方泰狱方泰初但承行淫不承拒格禁司上曰不承则上刑方泰乃投列承引于是兼御史中丞徐君敷奏曰臣闻王者之心匪漏网而私物至治之本无屈法而由慈谨案南康王陈方泰宗属虽远幸託葭莩刺举莫成共治罕绩圣上𢎞以悔往许其录用宫闱寄切宿卫是尸岂有金门旦启玉舆晓跸百司驰骛千队腾骧惮此翼从之劳妄兴晨昏之请飜以危冠淇上袨服桑中臣子之諐莫斯为大宜从霜简允寘冬官臣等叅议请依见事解方泰所居官下宗正削爵土谨以白简奏闻上可其奏寻复本官爵祯明初迁侍中将军如故三年隋师济江方泰与忠武将军南豫州刺史樊勐左卫将军蒋元逊领水军于白下往来断遏江路隋遣行军元帅长史髙颎领船舰泝流当之勐及元逊竝降方泰所部将士离散乃弃船走及台城陷与后主俱入关隋大业中为掖令方庆少清警渉猎书传及长有干略天嘉中封临汝县侯寻为给事中太子洗马权兼宗正卿直殿省太建九年出为轻车将军假节都督定州诸军事定州刺史秩满又为散骑常侍兼宗正卿至徳二年进号智武将军武州刺史初广州刺史马靖久居岭表大得人心士马彊盛朝廷疑之至是以方庆爲仁威将军广州刺史以兵袭靖靖诛进号宣毅将军方庆性清谨甚得民和四年进号云麾将军祯明三年隋师济江衡州刺史王勇遣髙州刺史戴智烈将五百骑迎方庆欲令承制总督征讨诸军事是时隋行军总管韦洸帅兵度岭宣隋文帝勅云若岭南平定留勇与丰州刺史郑万顷且依旧职方庆闻之恐勇卖己乃不从率兵以拒智烈智烈与战败之斩方庆于广州虏其妻子王勇太建中为晋陵太守在职有能名方庆之袭马靖也朝廷以勇为超武将军东衡州刺史领始兴内史以为方庆声势靖诛以功封龙阳县子及隋军临江诏授勇使持节光胜将军总督衡广交桂武等二十四州诸军事平越中郎将仍入援会京城陷勇因移檄管内征兵据守使其同产弟邓暠将兵五千顿于岭上又遣使迎方庆欲假以为名而自执兵要及方庆败绩虏其妻子收其赀产分赏将帅又令其将王仲宣曾孝武迎西衡州刺史衡阳王伯信伯信惧奔于清远郡孝武追杀之是时韦洸兵已上岭丰州刺史郑万顷据州不受勇召而髙梁女子浩氏举兵应隋军攻陷傍郡勇计无所出乃以其衆降行至荆州道病卒隋赠大将军宋州刺史归仁县公郑万顷荥阳人梁司州刺史绍叔之族子也父旻梁末入魏万顷通达有材干周武帝时为司城大夫出为温州刺史至徳中与司马消难来奔寻拜散骑常侍昭武将军丰州刺史在州甚有惠政吏民表请立碑诏许焉初万顷之在周深被隋文帝知遇及隋文践阼常思还北及王勇之杀方庆万顷乃率州兵拒勇遣使由闲道降于隋军拜上仪同寻卒史臣曰献愍二王联华霄汉或攘子之暱或犹子之宠而机桥为阻骖驾无由有隔于休辰终之以早世悲夫陈书卷十四陈书卷十五钦定四库全书陈书卷十五唐散骑常侍姚思亷撰列传第九陈拟陈详陈慧纪陈拟字公正髙祖疎属也少孤贫性质直彊记髙祖南征交趾拟从焉及进讨侯景至豫章以拟为罗州刺史与胡颕共知后事并应接军粮髙祖作镇朱方拟除歩兵校尉曲阿令绍泰元年授贞威将军义兴太守二年入知卫尉事除员外散骑常侍明威将军雍州刺史资监南徐州髙祖践阼诏曰维城宗子实固有周盘石懿亲用隆大汉故会盟则异姓为后启土则非刘勿王所以纠合枝干广树蕃屏前王懋典列代恒规从子持节员外散骑常侍明威将军雍州刺史监南徐州拟持节通直散骑侍郎贞威将军北徐州刺史褒从子晃炅从孙假节员外散骑常侍明威将军訬假节信威将军北徐州刺史吉阳县开国侯諠假节通直散骑侍郎信武将军祏假节散骑侍郎雄信将军青州刺史广梁太守详贞威将军通直散骑侍郎慧纪从孙敬雅敬泰竝枝戚密近劬劳王室宜列河山以光利建拟可永脩县开国侯褒钟陵县开国侯晃建城县开国侯炅上饶县开国侯訬䖍化县开国侯諠仍前封祏豫章县开国侯详遂兴县开国侯慧纪宜黄县开国侯敬雅宁都县开国侯敬泰平固县开国侯各邑五百戸拟寻除轻车将军兼南徐州刺史常侍如故其年授通直散骑常侍中领军三年复以本官监南徐州世祖嗣位除丹阳尹常侍如故坐事又以白衣知郡寻复本职天嘉元年卒时年五十八赠领军将军凶事所须竝官资给谥曰定二年配享髙祖庙廷子党嗣陈详字文㡬少出家为桑门善书记谈论清雅髙祖讨侯景召详令反初服配以兵马从定京邑髙祖东征杜龛详躬下安吉原乡故鄣三县龛平以功授散骑侍郎假节雄信将军青州刺史资割故鄣广徳置广梁郡以详为太守髙祖践阼改广梁为陈留又以为陈留太守永定二年封遂兴县侯食邑五百戸其年除明威将军通直散骑常侍三年随侯安都破王琳将常衆爱于宫亭湖世祖嗣位除宣城太守将军如故王琳下据栅口详随吴明彻袭湓城取琳家口不克因入南湖自鄱阳歩道而归琳平详与明彻竝无功天嘉元年随例增邑并前一千五百戸仍除通直散骑常侍兼右卫将军三年出为假节都督吴州诸军事仁威将军吴州刺史周迪据临川举兵详自州从他道袭迪于濡城别营获其妻子迪败走详还复本镇五年周迪复出临川乃以详为都督率水歩讨迪军至南城与贼相遇战败死之时年四十二以所统失律无赠谥子正理嗣陈慧纪字元方髙祖之从孙也渉猎书史负才任气髙祖平侯景慧纪从焉寻配以兵马景平从征杜龛除贞威将军通直散骑常侍高祖践阼封宜黄县侯邑五百戸除黄门侍郎世祖即位出为安吉县令迁明威将军军副司空章昭达征安蜀城慧纪为水军都督于荆州烧青泥船舻光大元年以功除持节通直散骑常侍宣远将军丰州刺史增邑并前一千戸太建十年吴明彻北讨败绩以慧纪为持节智武将军缘江都督兖州刺史増邑并前二千戸余如故周军乘胜据有淮南江外騒扰慧纪收集士卒自海道还都寻除使持节散骑常侍宣毅将军都督郢巴二州诸军事郢州刺史增邑并前二千五百戸至徳二年迁使持节散骑常侍云麾将军都督荆信二州诸军事荆州刺史赐女伎一部增邑并前三千戸祯明元年萧琮尚书左仆射安平王萧巖晋熈王萧瓛等率其部衆男女二万余口诣慧纪请降慧纪以兵迎之其年以应接功加侍中金紫光禄大夫开府仪同三司征西将军增邑并前六千戸余如故及隋师济江元帅清河公杨素下自巴硖慧纪遣其将吕忠肃陆伦等拒之战败素进据马头是时隋将韩擒虎及贺若弼等已济江据蒋山慧纪闻之留其长史陈文盛等居守身率将士三万人楼船千余乘㳂江而下欲趣台城至汉口为秦王军所拒不得进因与湘州刺史晋熈王叔文巴州刺史毕寳等请降入隋依例授仪同三司顷之卒子正平颇有文学史臣曰诗云宗子维城无俾城壊又曰绵绵𤓰瓞葛藟累之西京皆丰沛故人东都亦南阳多显有以哉陈书卷十五卷十五考证陈书卷十五考证陈慧纪传增邑并前二千五百戸增各本误赠今改正慧纪遣其将吕忠肃陆伦等拒之南史无忠字亦不载陆伦是时隋将韩擒虎及贺若弼等此下南史较详陈书卷十五考证陈书卷十六钦定四库全书陈书卷十六唐散骑常侍姚思廉撰列传第十赵知礼蔡景歴刘师知谢岐赵知礼字齐旦天水陇西人也父孝穆梁候官令知礼渉猎文史善𨽻书髙祖之讨元景仲也或荐之引为记室参军知礼为文赡速每占授军书下笔便就率皆称旨由是恒侍左右深被委任当时计画莫不预焉知礼亦多所献替髙祖平侯景军至白茅湾上表梁元帝及与王僧辩论述军事其文竝知礼所制侯景平授中书侍郎封始平县子邑三百戸髙祖为司空以为从事中郎髙祖入辅迁给事黄门侍郎兼卫尉卿髙祖受命迁通直散骑常侍直殿省寻迁散骑常侍守太府卿权知领军事天嘉元年进爵为伯增邑通前七百戸王琳平授持节督吴州诸军事明威将军吴州刺史知礼沉静有谋谟每军国大事世祖辄令玺书问之秩满为明威将军太子右卫率迁右卫将军领前军将军六年卒时年四十七诏赠侍中谥曰忠子允恭嗣蔡景歴字茂世济阳考城人也祖点梁尚书左民侍郎父大同轻车岳阳王记室参军掌京邑行选景歴少俊爽有孝行家贫好学善尺牍工草隶解褐诸王府佐出为海阳令为政有能名侯景乱梁简文帝为景所幽景歴与南康嗣王萧会理谋欲挟简文出奔事泄见执贼党王伟保䕶之获免因客游京口侯景平髙祖鎭朱方素闻其名以书要之景歴对使人答书笔不停辍文不重改曰蒙降札书曲垂引逮伏览循囘载深欣畅窃以世求名骏行地能致千里时爱竒寳照车遂有径寸但云咸斯奏自辍巴渝把梓方雕岂盼樗枥仰惟明将军使君侯节下英才挺茂雄姿秀拔运属时艰志匡多难振衡岳而绥五岭涤灨源而澄九派带甲十万彊弩数千誓勤王之师总义夫之力鲸鲵式翦役不踰时氛雾廓清士无血刃虽汉诛禄产举朝寔赖綘侯晋讨约峻中外一资陶牧比事论功彼奚足算加以抗威兖服冠盖通于北门整斾徐方咏歌溢于东道能使边亭卧鼓行旅路宿巷不拾遗市无异价洋洋乎功徳政化旷古未俦谅非肤浅所能殚述是以天下之人向风慕义接踵披衿杂沓而至矣或帝室英贤贵游令望齐楚秀异荆吴岐嶷武夫则勐气纷纭雄心四据陆拔山岳水断虬龙六钧之弓左右驰射万人之劒短兵交接攻垒若文鸯焚舰如黄盖百战百胜貔貅为羣文人则通儒博识英才伟器雕丽晖焕摛掞绚藻子云不能抗其笔元瑜无以髙其记尺翰驰而聊城下清谈奋而嬴军却复有三河辩客改哀乐于须臾六竒谋士断变反于倐忽治民如子贱践境有成折狱如仲由片词从理直言如毛遂能厉主威衔使若相如不辱君命懐忠抱义感恩狥已诚断黄金精贯白日海内雄贤牢笼斯备明将军彻鞍下马推案止食申爵以荣之筑舘以安之轻财重气卑躬厚士盛矣哉盛矣哉抑又闻之战国将相咸推引宾游中代岳牧竝盛延僚友济济多士所以成将军之贵但量能校实称才任使员行方止各尽其宜受委责成谁不毕力至如走贱妄庸人耳秋冬读书终慙专学刀笔为吏竟阙异等衡门衰素无所闻达薄官轻资焉能远大自阳九遘屯天歩艰阻同彼贵仕溺于巨寇亟隣危殆备践薄氷今王道中兴慇忧启运获存微命足为幸甚方欢饮啄是谓来苏然皇銮未反宛洛无旷四壁固三军之余长夏无半菽之产遨游古人聊为借贷属此乐土洵羙忘归窃服髙义暂谒门下明将军降以颜色二三士友假其余论菅蒯不弃折简赐留欲以鸡鹜厕鸳鸿于池沼将移瓦砾参金碧之声价昔折胁游秦忽逢盼採担簦入赵便致留连今虽覊旅方之非匹樊林之贲何用克堪但眇眇纎萝凭乔松以自耸蠢蠢轻蚋託骖尾而远鹜窃不自涯愿备下走且为腹背之毛脱充鸣吠之数増容改观为幸已多海不厌深山不让髙敢布心腹惟将军览焉髙祖得书甚加钦赏仍更赐书报答即日板征北府中记室参军仍领记室衡阳献王时为吴兴郡昌年尚少吴兴王之乡里父老故人尊卑有数髙祖恐昌年少接对乖礼乃遣景歴辅之承圣中授通直散骑侍郎还掌府记室髙祖将讨王僧辩独与侯安都等数人谋之景歴弗之知也部分既毕召命草檄景歴援笔立成辞义感激事皆称旨僧辩诛髙祖辅政除从事中郎掌记室如故绍泰元年迁给事黄门侍郎兼掌相府记室髙祖受禅迁袐书监中书通事舍人掌诏诰永定二年坐妻弟刘淹诈受周寳安饷马为御史中丞沈烱所劾降为中书侍郎舍人如故三年髙祖崩时外有彊寇世祖镇于南晥朝无重臣宣后唿景歴及江大权杜稜定议乃秘不发丧疾召世祖景歴躬共宦者及内人密营歛服时既暑热须治梓宫恐斤斧之声或闻于外仍以蜡为祕器文书诏诰依旧宣行世祖即位复为祕书监舍人如故以定策功封新丰县子邑四百尸累迁散骑常侍世祖诛侯安都景歴劝成其事天嘉三年以功迁太子左衞率进爵为侯增邑百戸常侍舍人如故六年坐妻兄刘洽依倚景歴权势前后姦讹并受欧阳武威饷绢百匹免官废帝即位起为鎭东鄱阳王谘议参军兼太府卿华皎反以景歴为武胜将军吴明彻军司皎平明彻于军中辄戮安成内史杨文通又受降人马仗有不分明景歴又坐不能匡正被收付治久之获宥起为鎭东鄱阳王谘议参军髙宗即位迁宣惠豫章王长史带会稽郡守行东扬州府事秩满迁戎昭将军宣义长沙王长史寻阳太守行江州府事以疾辞遂不行入为通直散骑常侍中书通事舍人掌诏诰仍复封邑迁太子左衞率常侍舎人如故太建五年都督吴明彻北伐所向克㨗与周将梁士彦战于吕梁大破之斩获万计方欲进图彭城是时髙祖锐意河南以为指麾可定景歴谏称师老将骄不宜过穷远略髙祖恶其沮衆大怒犹以朝廷旧臣不深罪责出为宣远将军豫章内史未行为飞章所劾以在省之日赃污狼借帝令有司按问景歴但承其半于是御史中丞宗元饶奏曰臣闻士之行已忠以事上亷以持身茍违斯道刑兹罔赦谨按宣远将军豫章内史新丰县开国侯景歴因借多幸豫奉兴王皇运权舆颇参缔构天嘉之世赃贿狼借圣恩录用许以更鸣裂壤崇阶不远斯复不能改节自励以报曲成遂乃专擅贪污彰于远近一则已甚其可再乎宜寘刑书以明秋宪臣等参议以见事免景歴所居官下鸿胪削爵土谨奉白简以闻诏曰可于是徙居会稽及吴明彻败帝思景歴前言即日追还复以为征南鄱阳王谘议参军数日迁员外散骑常侍兼御史中丞复本封爵入守度支尚书旧式拜官在午后景歴拜日适値舆驾幸𤣥武观在位皆侍宴帝恐景歴不豫特令早拜其见重如此是歳以疾卒官时年六十赠太常卿谥曰敬十三年改葬重赠中领军祯明元年配享髙祖庙庭二年舆驾亲幸其宅重赠景歴侍中中抚将军谥曰忠敬给鼓吹一部并于墓所立碑景歴属文不尚雕靡而长于叙事应机敏速为当世所称有文集三十卷刘师知沛国相人也家世素族祖奚之齐晋安王谘议参军淮南太守有能政齐武帝手诏频襃赏父景彦梁尚书左丞司农乡师知好学有当世才博渉书史工文笔善仪体台阁故事多所详悉梁世歴王府参军绍泰初髙祖入辅以师知为中书舎人掌诏诰是时兵乱之后礼仪多阙髙祖为丞相及加九钖并受禅其仪注竝师知所定焉髙祖受命仍为舎人性疎简与物多忤虽位宦不迁而委任甚重其所献替皆有𢎞益及髙祖崩六日成服朝臣共议大行皇帝灵座侠御人所服衣服吉凶之制博士沈文阿议宜服吉服师知议云既称成服本备丧礼灵筵服物皆悉缟素今虽无大行侠御官事按梁昭明太子薨成服侠侍之官悉着缞斩惟着铠不异此即可拟愚谓六日成服侠灵座须服缞绖中书舎人蔡景歴亦云虽不悉准按山陵有凶吉羽仪成服唯凶无吉文武侠御不容独鸣玉珥貂情礼二三理宜缞斩中书舎人江徳藻谢岐等竝同师知议文阿重议云检晋宋山陵仪灵舆梓宫降殿各侍中奏又成服仪称灵舆梓宫容侠御官及香橙又检灵舆梓宫进止仪称直灵侠御吉服在吉卤簿中又云梓宫侠御缞绖在凶卤簿中是则在殿吉凶两侠御也时以二议不同乃启取左丞徐陵决断陵云梓宫祔山陵灵筵祔宗庙有此分判便验吉凶按山陵卤簿吉部伍中公卿以下导引者爰及武贲鼓吹执盖奉车竝是吉服岂容侠御独为缞绖邪断可知矣若言公卿胥吏竝服缞苴此与梓宫部伍有何差别若言文物竝吉司事者凶岂容衽绖而奉华葢缞衣而升玉辂邪同博士议师知又议曰左丞引梓宫祔山陵灵筵祔宗庙必有吉凶二部成服不容上凶博士犹执前断终是山陵之礼若龙驾启殡銮舆兼设吉凶之仪由来本备准之成服愚有未安夫丧礼之制自天子达按王文宪丧服明记云官品第三侍灵人二十官品第四下达士礼侍灵之数竝有十人皆白布袴褶着白绢帽内丧女侍数如外而着齐缞或问内外侍灵是同何忽缞服有异答云若依君臣之礼则外侍斩内侍齐顷世多故礼随事省诸侯以下臣吏盖微至于侍奉多出义附君臣之节不全缞冠之费实阙所以因其常服止变帽而已妇人侍者皆是卑隶君妾之道既纯服章所以备矣皇朝之典犹自不然以此而推是知服斩彼有侍灵则犹侠御既着白帽理无彤服且梁昭明仪注今则见存二文显证差为成准且礼出人情可得消息凡人有丧既陈筵几繐帷灵房变其常仪芦箔草庐即其凶礼堂室之内亲宾具来齐斩麻缌差池哭次𤣥冠不弔莫非素服岂见门生故吏绡縠间趋左姬右姜红紫相揉况四海遏密率土之情是同三军缟素为服之制斯一遂使千门旦启非涂垩于彤闱百僚戾止变服麤于朱韨而耀金在列鸣玉节行求之懐抱固为未惬准以礼经弥无前事岂可成服之仪譬以山陵之礼葬既始终已毕故有吉凶之仪所谓成服本成丧礼百司外内皆变吉容侠御独不何谓成服若灵无侠御则已有则必应缞服谢岐议曰灵筵祔宗庙梓宫祔山陵实如左丞议但山陵卤簿备有吉凶从灵舆者仪服无变从梓宫者皆服苴缞爰至士礼悉同此制此自是山陵之仪非闗成服今谓梓宫灵扆共在西阶称为成服亦无卤簿直是爰自胥吏上至王公四海之内必备缞绖案梁昭明太子薨略是成例岂容凡百士庶悉皆服重而侍中至于武衞最是近官反鸣玉纡青与平吉不异左丞既推以山陵事愚意或谓与成服有殊若尔日侠御文武不异惟侍灵之人主书宣传斋干应勅悉应不改蔡景歴又议云侠御之官本出五百尔日备服居庐仍于本省引上登殿岂应变服貂玉若别摄余官以充簪珥则尔日便有不成服者山陵自有吉凶二仪成服凶而不吉犹依前议同刘舎人徳藻又议云愚谓祖葬之辰始终永毕达官有追赠须表恩荣有吉卤簿恐由此义私家放斆因以成俗上服本变吉为凶理不应犹袭纨绮刘舎人引王卫军丧仪及检梁昭明故事此明据已审博士左丞乃各尽事衷既未取证须更询详宜谘八座詹事太常中丞及中庶诸通袁枢张种周𢎞正𢎞让沈烱孔奂时八座以下竝请案羣议斟酌旧仪梁昭明太子丧成服仪注明文见存足为准的成服日侍官理不容犹从吉礼其葬礼分吉自是山陵之时非闗成服之日愚谓刘舎人议于事为允陵重答云老病属纩不能多説古人争议多成怨府传𤣥见尤于晋代王商取陷于汉朝谨自三缄敬同髙命若万一不死犹得展言庶与朝贤更申扬𣙜文阿犹执所见衆议不能决乃具录二议奏闻从师知议寻迁鸿胪卿舎人如故天嘉元年坐事免初世祖勅师知撰起居注自永定二年秋至天嘉元年冬为十卷起为中书舎人复掌诏诰天康元年世祖不豫师知与尚书仆射到仲举等入侍医药世祖崩预受顾命及髙宗为尚书令入辅光大元年师知与仲举等遣舎人殷不佞矫诏令髙宗还东府事觉于北狱赐死谢岐会稽山阴人也父达梁太学博士岐少机警好学见称于梁世为尚书金部郎山阴令侯景乱岐流寓东阳景平依于张彪彪在吴郡及会稽庶事一以委之彪每征讨恒留岐监郡知后事彪败髙祖引岐参预机密以为兼尚书右丞时军旅屡兴粮储多阙岐所在干理深被知遇永定元年为给事黄门侍郎中书舎人兼右丞如故天嘉二年卒赠通直散骑常侍岐弟峤笃学为世通儒史臣曰髙祖开基创业克定祸乱武勐固其立功文干亦乃展力赵知礼蔡景歴早识攀附预缔搆之臣焉刘师知博渉多通而闇于机变虽欲存乎节义终陷极刑斯不智矣陈书卷十六卷十六考证陈书卷十六考证赵知礼传子允恭嗣允南史作元蔡景歴传即日板征北府中记室参军板南史作授并受欧阳武威饷绢百匹南史无武字兼太府卿府监本误舟今改正陈书卷十六考证陈书卷十七钦定四库全书陈书卷十七唐散骑常侍姚思廉撰列𫝊第十一王沖王通袁敬王沖字长深琅邪临沂人也祖僧衍齐侍中父茂璋梁给事黄门侍郎沖母梁武帝妺新安穆公主卒于齐世武帝以沖偏孤深所钟爱年十八起家梁秘书郎寻为永嘉太守入为太子舍人以父忧去职服阕除太尉临川王府外兵参军东宫领直累迁太子洗马中舎人出为招逺将军衡阳内史迁武威将军安成嗣王长史长沙内史将军如故王薨于湘州仍以沖监湘州事入为太子庶子迁给事黄门侍郎大同三年以帝甥赐爵安东亭侯邑一百五十戸歴明威将军南郡太守太子中庶子侍中出监吴郡满嵗即真征为通直散骑常侍兼左民尚书出为明威将军轻车当阳公府长史江夏太守行郢州事迁平西邵陵王长史转骠骑庐陵王长史南郡太守王薨行州府事梁元帝镇荆州为镇西长史将军太守如故沖性和顺事上谨肃习于法令政在平理佐藩莅人鲜有失徳虽无赫赫之誉乆而见思由是推重累居二千石又晓音乐习歌舞善与人交贵游之中声名籍甚侯景之乱梁元帝于荆州承制沖求解南郡以让王僧辩并献女伎十人以助军赏元帝授持节督衡桂成合四州诸军事云麾将军衡州刺史元帝第四子元良为湘州刺史仍以冲行州事领长沙内史侯景平授翊左将军丹阳尹武陵王举兵至崃口王琳偏将陆纳等据湘州应之沖为纳所拘纳降重授侍中中权将军量置佐史尹如故江陵陷敬帝为太宰承制以沖为左长史绍泰中累迁左光禄大夫尚书右仆射迁左仆射开府仪同三司侍中将军如故寻复领丹阳尹南徐州大中正给扶高祖受禅解尹以本官领左光禄大夫未拜改领太子少傅文帝嗣位解少傅加特进左光禄大夫寻又以本官领丹阳尹参撰律令废帝即位给亲信十人初髙祖以沖前代旧臣特申长㓜之敬文帝即位益加尊重尝从文帝幸司空徐度宅宴筵之上赐以几其见重如此光大元年薨时年七十六赠侍中司空谥曰元简沖有子三十人竝致通官第十二子玚别有𫝊王通字公逹琅邪临沂人也祖份梁左光禄大夫父琳司空左长史琳齐代娶梁武帝妹义兴长公主有子九人竝知名通梁世起家国子生举明经为秘书郎太子舍人以帝甥封武阳亭侯累迁王府主簿限外记室参军司徒主簿太子中庶子骠骑庐陵王府给事中郎中权何敬容府长史给事黄门侍郎坐事免侯景之乱奔于江陵元帝以为散骑常侍迁守太常卿自侯景乱后台内宫室竝皆焚烬以通兼起部尚书归于京师専掌缮造江陵陷敬帝承制以通为吏部尚书绍泰元年加侍中尚书如故寻为尚书右仆射吏部如故髙祖受禅迁左仆射侍中如故文帝嗣位领太子少傅天康元年为翊右将军右光禄大夫量置佐史废帝即位号安右将军又领南徐州大中正太建元年迁左光禄大夫六年加特进侍中将军光禄佐史竝如故未拜卒时年七十二诏赠本官谥曰成𦵏日给鼓吹一部弟质弟固各有𫝊劢字公济通之弟也羙风仪博渉书史恬然清简未尝以利欲干懐梁世为国子周易生射策举髙第除秘书郎太子舎人宣恵武陵王主簿轻车河东王功曹史王出镇京口劢将随之藩范阳张纉时典选举劢造纉言别纉嘉其风采乃曰王生才地岂可游外府乎奏为太子洗马迁中舍人司徒左西属出为南徐州别驾从事史大同末梁武帝谒园陵道出朱方劢随例迎候勅劢令从辇侧所经山川莫不顾问劢随事应对咸有故实又从登北顾楼赋诗辞义清典帝甚嘉之时河东王为广州刺史乃以劢为冠军河东王长史南海太守王至岭南多所侵掠因惧罪穪疾委州还朝劢行广州府事越中饶沃前后守宰例多贪纵劢独以清白着闻入为给事黄门侍郎侯景之乱西奔江陵元帝承制以为太子中庶子掌相府管记出为宁逺将军晋陵太守时兵饥之后郡中凋弊劢为政清简吏民便安之徴为侍中迁五兵尚书及西魏寇江陵元帝徴湘州刺史宜丰侯萧循入援以劢监湘州江陵陷敬帝承制以为中书令绍泰元年加侍中髙祖为司空以劢兼司空长史髙祖为丞相劢兼丞相长史侍中中书令竝如故时吴中遭乱民多乏絶乃以劢监吴兴郡及萧勃平后又以劢旧在岭表早有政勣乃授使持节都督广州等二十州诸军事平南将军平越中郎将广州刺史未行改为衡州刺史持节都督竝如故王琳据有上流衡广携贰劢不得之镇留于大庾岭天嘉元年征为侍中都官尚书未拜复为中书令迁太子詹事行东宫事侍中竝如故加金紫光禄大夫领度支尚书废帝即位加散骑常侍太建元年迁尚书右仆射时东境大水百姓饥馑以劢为仁武将军晋陵太守在郡甚有威恵郡人表请立碑颂劢政绩诏许之徴为中书监重授尚书右仆射领右军将军四年五月卒时年六十七赠侍中中书监谥曰温袁敬字子恭陈郡阳夏人也祖顗宋侍中吏部尚书雍州刺史父昂梁侍中司空谥穆公敬纯孝有风格幼便笃学老而无倦释褐秘书郎累迁太子舎人洗马中舎人江陵沦覆流寓岭表髙祖受禅敬在广州依欧阳頠及頠卒其子纥据州将有异志敬累谏纥为陈逆顺之理言甚切至纥终不从髙宗即位遣章昭逹率衆讨纥纥将败之时恨不纳敬言朝廷义之其年征为太子中庶子通直散骑常侍俄转司徒左长史寻迁左民尚书转都官尚书领豫州大中正累迁太常卿散骑常侍金紫光禄大夫加特进至徳三年卒时年七十九赠左光禄大夫谥曰靖徳子元友嗣弟泌自有𫝊兄子枢枢字践言梁吴郡太守君正之子也羙容仪性沉静好读书手不释卷家世显贵赀产充积而枢独居处率素傍无交徃端坐一室非公事未尝出游荣利之懐淡如也起家梁秘书郎歴太子舎人轻车河东王主簿安前邵陵王中军宣成王二府功曹史侯景之乱枢往吴郡省父因丁父忧时四方扰乱人求茍免枢居丧以至孝闻王僧辩平侯景镇京城衣冠争往造请枢独杜门静居不求闻达绍泰元年征为给事黄门侍郎未拜除员外散骑常侍兼侍中二年兼吏部尚书其年出为吴兴太守永定二年征为左民尚书未至改侍中掌大选事三年迁都官尚书掌选如故枢博闻彊识明悉旧章初高祖长女永世公主先适陈留太守钱蒇生子岊主及岊竝卒于梁世髙祖受命唯公主追封至是将𦵏尚书主客请详议欲加蒇驸马都尉并赠岊官枢议曰昔王姬下嫁必适诸侯同姓为主闻于公羊之説车服不系显于诗人之篇汉氏初兴列侯尚主自斯以后降嫔素族驸马都尉置由汉武或以假诸功臣或以加于戚属是以魏曹植表驸马奉车趣为一号齐职仪曰凡尚公主必拜驸马都尉魏晋以来因为瞻准盖以王姬之重庶姓之轻若不加其等级宁可合卺而酳所以假驸马之位乃崇于皇女也今公主早薨伉俪已絶既无礼数致疑何须驸马之授案杜预尚晋宣帝第二女髙陵宣公主晋武践阼而主已亡泰始中追赠公主元凯无复驸马之号梁之帝女新安穆公主早薨天监初王氏无追拜之事逺近二例足以据明公主所生既未及成人之礼无劳此授今宐追赠亭侯时以枢议为长天嘉元年守吏部尚书三年即真寻领右军将军又领丹阳尹本官如故五年以𦵏父拜表自解诏赐绢布五十匹钱十万令𦵏讫停宅视郡事𦵏服阕还复本职其年秩满解尹加散骑常侍将军尚书竝如故是时仆射到仲举虽参掌选事铨衡汲引竝出于枢其所举荐多会上旨谨慎周宻清白自居文武职司鲜有游其门者废帝即位迁尚书左仆射光大元年卒时年五十一赠侍中左光禄大夫谥曰简懿有集十卷行于世弟宪自有𫝊史臣曰王沖王通竝以贵游早升清贯而允蹈礼节笃诚奉上斯为羙焉王劢之襟神夷澹袁枢之端操沉冥虽拘放为异而胜㮣一揆古所谓名士者盖在其人乎陈书卷十七卷十七考证陈书卷十七考证王通传父琳司空左长史南史作司徒王通弟劢乃以劢监吴兴郡监一本作兼陈书卷十七考证陈书卷十八钦定四库全书陈书卷十八唐散骑常侍姚思㢘撰列𫝊第十二沈衆袁泌刘仲威陆山才王质韦载沈衆字仲师吴兴武康人也祖约梁特进父旋梁给事黄门侍郎衆好学颇有文才起家梁镇衞南平王法曹参军太子舎人是时梁武帝制千字诗衆为之注解与陈郡谢景同时召见于文徳殿帝令衆为竹赋赋成奏之帝手勅答曰卿文体翩翩可谓无忝尔祖当阳公萧大心为郢州刺史以衆为限内记室叅军寻除镇南湘东王记室参军迁太子中舎人兼散骑常侍聘魏还迁骠骑庐陵王谘议叅军舎人如故侯景之乱衆表于梁武帝称家代所𨽻故义部曲竝在吴兴求还召募以讨贼梁武许之及景围台城衆率宗族及义附五千余人入援京邑顿于小航对贼东府置阵军容甚整景深惮之梁武于城内追授衆为太子右卫率京城䧟衆降于景景平西上荆州元帝以为太子中庶子夲州大中正寻迁司徒左长史江陵陥为西魏所虏寻而逃还敬帝承制授御史中丞绍泰元年除侍中迁左民尚书髙祖受命迁中书令中正如故髙祖以衆州里知名甚敬重之赏赐优渥超于时軰衆性吝啬内治产业财帛以亿计无所分遗其自奉养甚薄毎于朝㑹之中衣裳破裂或躬提冠屦永定二年兼起部尚书监起太极殿恆服布袍芒屩以麻绳为带又擕干鱼蔬菜饭独噉之朝士共诮其所为衆性狷急于是忿恨遂歴诋公卿非毁朝廷髙祖大怒以衆素有令望不欲显诛之后因其休假还武康遂于吴中赐死时年五十六袁泌字文洋左光禄大夫敬之弟也清正有干局容体魁岸志行修谨释褐贠外散骑侍郎歴诸王府佐侯景之乱泌欲求为将是时泌兄君正为吴郡太守梁简文板泌为东宫领直令往吴中召募士卒及景围台城泌率所领赴援京城陷退保东阳景使兵追之乃自会稽东岭出湓城依于鄱阳嗣王萧范范卒泌乃降景景平王僧辩表泌为富春太守兼丹阳尹贞阳侯僣位以泌为侍中奉使于齐高祖受禅王琳据有上流泌自齐从梁永嘉王萧庄逹琳所及庄僣立以泌为侍中丞相长史天嘉二年泌与琳辅庄至于栅口琳军败衆皆奔散唯泌独乘轻舟送庄逹于北境属庄于御史中丞刘仲威令共入齐然后拜辞而归诣阙请罪文帝深义之寻授宁远始兴王府法曹参军转谘议参军除通直散骑常侍兼侍中领豫州大中正聘于周使还授散骑常侍御史中丞其中正如故高宗入辅以泌为云旗将军司徒左长史光大元年卒年五十八临终戒其子蔓华曰吾于朝廷素无功绩瞑目之后敛手足旋𦵏无得輙受赠谥其子述泌遗意表请之朝廷不许赠金紫光禄大夫谥曰质刘仲威南阳湼阳人也祖虬齐世以国子博士征不就父之遴荆州治中从事史仲威少有志气颇渉文史梁承圣中为中书侍郎萧庄伪署御史中丞随庄入齐终于邺中仲威从弟广徳亦好学负才任气父之享梁安西湘东王长史南郡太守广徳承圣中以军功官至给事黄门侍郎湘东太守荆州陷后依于王琳琳平文帝以广徳为宁逺始兴王府限外记室参军仍领其旧兵寻为太尉侯瑱湘州府司马歴乐山豫章二郡太守新安内史光大中假节员外散骑常侍云旗将军河东太守太建元年卒于郡时年四十三赠左卫将军陆山才字孔章吴郡吴人也祖翁寳梁尚书水部郎父泛散骑常侍山才少倜傥好尚文史范阳张续续弟绾竝钦重之起家王国常侍迁外兵参军寻以父疾东归侍养承圣元年王僧辩授山才仪同府西曹掾髙祖诛僧辩山才奔会稽依张彪彪败乃归髙祖绍泰中都督周文育出镇南豫州不知书疏乃以山才为长史政事悉以委之文育南讨克萧勃擒欧阳頠计画多出山才及文育西征王琳留山才监江州事乃镇豫章文育与侯安都于沌口败绩余孝顷自新林来宼豫章山才收合余衆依于周廸擒余孝顷李孝钦等遣山才自都阳之乐安岭东道送于京师除中书侍郎复由乐安岭绥抚南川诸郡文育重镇豫章金口山才复为贞威将军镇南长史豫章太守文育为熊昙朗所害昙朗囚山才等送于王琳未至而侯安都败琳将常衆爱于宫亭湖由是山才获反除贞威将军新安太守为王琳未平留镇富阳以捍东道入为贠外散骑常侍迁宣恵始兴王长史行东扬州事侯安都讨留异山才率王府之衆从焉异平除明威将军东阳太守入为镇东始兴王长史带会稽郡丞行东扬州事未拜改授散骑常侍兼度支尚书满岁为真髙宗南征周廸以山才为军司廸平复职余孝顷自海道袭晋安山才又以本官之会稽指授方畧还朝坐侍宴与蔡景歴言语过差为有司所奏免官寻授散骑常侍迁云旗将军西阳武昌二郡太守天康元年卒时年五十八赠右卫将军谥曰简子王质字子贞右光禄大夫通之弟也少慷慨渉猎书史梁世以武帝甥封甲口亭侯补国子周易生射䇿髙第起家祕书郎太子舎人尚书殿中郎遭母忧居丧以孝闻服阕除太子洗马东宫领直累迁中舎人庶子太清元年除假节宁远将军领东宫兵从贞阳侯北伐及贞阳败绩质脱身逃还侯景于寿阳构逆质又领舟师随衆军拒之景军济江质便退走寻领歩骑顿于宣阳门外景军至京师质不战而溃乃翦发为桑门潜匿人间及栁仲礼等会援京邑军据南岸质又收合余衆从之京城䧟后西奔荆州元帝承制以质为右长史带河东太守俄迁侍中寻出为持节都督吴州诸军事宁远将军吴州刺史领鄱阳内史荆州陷侯瑱镇于湓城与质不协遣偏将羊亮代质且以兵临之质率所部度信安岭依于留异文帝镇会稽以兵助质令镇信安县永定二年髙祖命质率所部踰岭出豫章随都督周文育以讨王琳质与琳素善或譛云于军中潜信交通髙祖命周文育杀质文育启请救之获免寻授散骑常侍晋陵太守文帝嗣位徴守五兵尚书髙宗为扬州刺史以质为仁威将军骠骑府长史天嘉二年除晋安太守髙宗辅政以为司徒左长史将军如故坐公事免官寻为通直散骑常侍迁太府卿都官尚书太建二年卒时年六十赠本官谥曰安子韦载字徳基京兆杜陵人也祖叡梁开府仪同三司永昌严公父政梁黄门侍郎载少聪慧笃志好学年十二随叔父稜见沛国刘显显问汉书十事载随问应答曾无疑滞及长博渉文史沉敏有噐局起家梁邵陵王法曹参军迁太子舎人尚书三公郎侯景之乱元帝承制以为中书侍郎寻为建威将军寻阳太守随都督王僧辩东讨侯景是时僧辩军于湓城而鲁悉逹樊俊等各拥兵保境观望成败元帝以载为假节都督太原髙唐新蔡三郡诸军事髙唐太守仍衔命喻悉达等令出军讨景及大军东下载率三郡兵自焦湖出栅口与僧辨会于梁山景平除冠军将军琅邪太守寻奉使往东阳晋安招抚留异陈寳应等仍授信武将军义兴太守髙祖诛王僧辩乃遣周文育轻兵袭载未至而载先觉乃婴城自守文育攻之甚急载所属县卒竝髙祖旧兵多善用弩载收得数十人系以长鏁命所亲监之使射文育军约曰十发不两中者则死每发輙中所中皆毙文育军稍却因于城外据水立栅相持数旬髙祖闻文育军不利乃自将征之尅其水栅仍遣载族弟翙赍书喻载以诛王僧辩意并奉梁景帝敕敕载觧兵载得书乃以衆降于髙祖髙祖厚加抚慰即以其族弟翙监义兴郡所部将帅竝随才任使引载恒置左右与之谋议徐嗣徽任约等引齐军济江据石头城髙祖问计于载载曰齐军若分兵先据三吴之路畧地东境则时事去矣今可急于淮南即侯景故垒筑城以通东道转输别命轻兵絶其粮运使进无所虏退无所资则齐将之首旬日可致髙祖从其计永定元年除和戎将军通直散骑常侍二年进号轻车将军寻加散骑常侍太子右卫率将军如故天嘉元年以疾去官载有田十余顷在江乘县之白山至是遂筑室而居屏絶人事吉凶庆弔无所往来不入篱门者㡬十载太建中卒于家时年五十八载族弟翙字子羽少有志操祖爱梁辅国将军父干向汝隂太守翙弱冠丧父哀毁甚至养母抚孤兄弟子以仁孝着称髙祖为南徐州刺史召为征北参军寻监义兴郡永定元年授贞毅将军歩兵校尉迁骁骑将军领朱衣直阁骁骑之职旧领营兵兼统宿卫自梁代已来其任愈重出则羽仪清道入则与二卫通直临轩则升殿侠侍翙素有名望每大事恒令侠侍左右时人荣之号曰侠御将军寻出为宣城太守天嘉二年预平王琳之功封清源县侯邑二百户太建中卒官赠明霍罗三州刺史子宏字徳礼有文学歴官至永嘉王府谘议参军陈亡入隋史臣曰昔邓禹基于文学杜预出自儒雅卒致军功名着前代晋氏䘮乱播迁江左頋荣郗鉴之軰温峤谢𤣥之伦莫非巾褐书生缙绅素誉抗敌以卫社稷立勲而升台鼎自斯以降代有其人但梁室沸腾懦夫立志既身逢际㑹见仗于时主美矣陈书卷十八陈书卷十九钦定四库全书陈书卷十九唐散骑常侍姚思廉撰列传第十三沈烱虞荔马枢沈烱字初明吴兴武康人也祖瑀梁寻阳太守父续王府记室参军烱少有隽才为当时所重释褐王国常侍迁为尚书左民侍郎出为吴令侯景之难吴郡太守袁君正入援京师以烱监郡京城陷景将宋子仙据吴兴遣使召烱委以书记之任烱固辞以疾子仙怒命斩之烱解衣将就戮碍于路间桑树乃更牵往他所或遽救之仅而获免子仙爱其才终逼之令掌书记及子仙为王僧辩所败僧辩素闻其名于军中购得之酬所获者鐡钱十万自是羽檄军书皆出于烱及简文遇害四方岳牧皆上表于江陵劝进僧辩令烱制表其文甚工当时莫有逮者高祖南下与僧辩会于白茅湾登坛设盟烱为其文及侯景东奔至吴郡获烱妻虞氏子行简竝杀之烱弟擕其母逃而获免侯景平梁元帝愍其妻子婴戮特封原乡县侯邑五百户僧辩为司徒以烱为从事中郎梁元帝徴为给事黄门侍郎领尚书左丞荆州䧟为西魏所虏魏人甚礼之授烱仪同三司烱以母老在东恒思归国恐魏人爱其文才而留之恒闭门却扫无所交游时有文章随即弃毁不令流布尝独行经汉武通天台为表奏之陈已思归之意其辞曰臣闻乔山虽掩鼎湖之灵可祠有鲁既荒大庭之迹无泯伏惟陛下降徳猗兰纂灵丰谷汉道既登神仙可望射之罘于海浦礼日观而称功横中流于汾河指柏梁而髙宴何其乐也岂不然欤既而运属上仙道穷晏驾甲帐珠帘一朝零落茂陵玉椀宛出人间陵云故基共原田而膴膴别风余趾对陵阜而茫茫覊旅缧臣能不落泪昔承明既厌严助东归驷马可乗长卿西返恭闻故实窃有愚心黍稷非馨敢忘徼福奏讫其夜烱梦见有宫禁之所兵卫甚严烱便以情事陈诉闻有人言甚不惜放卿还几时可至少日便与王克等竝获东归绍泰二年至都除司农卿迁御史中丞髙祖受禅加通直散骑常侍中丞如故以母老表请归养诏不许文帝嗣位又表曰臣婴生不幸弱冠而孤母子零丁兄弟相长谨身为养仕不择官宦成梁朝命存乱世冐危履险自死轻生妻息诛夷昆季冥灭余臣母子得逄兴运臣母妾刘今年八十有一臣叔母妾丘七十有五臣门弟姪故自无人妾丘儿孙又乆亡泯两家侍养余臣一人前帝知臣之孤茕养臣以州里不欲使顿居草莱又复矜臣温清所以一年之内再三休沐臣之屡披丹欵频冐宸鉴非欲茍违朝廷远离畿辇一者以年将六十汤火居心每跪读家书前惧后喜温枕扇席无复成童二者职居彝宪邦之司直若自亏身体何问国章前徳绸缪始许哀放内侍近臣多悉此㫖正以选贤与能广求明哲趦趄荏苒未始取才而上𤣥降戾奄至今日徳音在耳坟土遽干悠悠昊天哀此罔极兼臣私心煎切弥廹近时慺慺之祈转忘尘触伏惟陛下睿哲聪明嗣兴下武刑于四海𢎞此孝治寸管求天仰归帷扆有感必应实望圣明特乞霈然申其私礼则王者之徳覃及无方矧彼翔沉孰非涵养诏答曰省表具懐卿誉驰咸雒清深宛沛日者理切倚闾言归异域复牵时役遂乖侍养虽周生之思毎欲弃官戴礼垂文得遗从政前朝光宅四海劬劳万几以卿才为独歩职居专席方深委任屡屈情礼朕嗣奉洪基思𢎞景业顾兹寡薄兼纒哀疚实赖贤哲同致雍熙岂便释简南闱解绂东路当令冯亲入舎荀母从官用覩朝荣不亏家礼寻勅所由相迎尊累使卿公私得所竝无废也初髙祖尝称烱宜居王佐军国大政多预谋谟文帝又重其才用欲宠贵之㑹王琳入宼大雷留异拥据东境帝欲使烱因是立功乃解中丞加明威将军遣还乡里收合徒衆以疾卒于吴中时年五十九文帝闻之即日举哀并遣弔祭赠侍中谥曰恭子有集二十卷行于世虞荔字山披会稽余姚人也祖权梁廷尉卿永嘉太守父检平北始兴王谘议参军荔幼聪敏有志操年九岁随从伯阐候太常陆倕倕问五经凡有十事荔随问輙应无有遗失倕甚异之又尝诣征士何𦙍时太守衡阳王亦造焉𦙍言之于王王欲见荔荔辞曰未有板刺无容拜谒王以荔有髙尚之志雅相钦重还郡即辟为主簿荔又辞以年小不就及长美风仪博览坟籍善属文释褐梁西中郎行参军寻署法曹外兵叅军兼丹阳诏狱正梁武帝于城西置士林馆荔乃制碑奏上帝命勒之于馆仍用荔为士林学士寻为司文郎迁通直散骑侍郎兼中书舎人时左右之任多参权轴内外机务互有带掌唯荔与顾协淡然靖退居于西省但以文史见知当时号为清白寻领大着作及侯景之乱荔率亲属入台除镇西谘议参军舎人如故台城䧟逃归乡里侯景平元帝徴为中书侍郎贞阳侯授扬州别驾竝不就张彪之据会稽也荔时在焉及文帝平彪高祖遗荔书曰丧乱已来贤哲凋散君才用有美声闻许洛当今朝廷维新广求英隽岂可栖迟东土独善其身今令兄子将接出都想必副朝廷虚迟也文帝又与书曰君东南有美声誉洽闻自应翰飞京许共康时弊而削迹丘园保兹独善岂使称空谷之望耶必愿便尔俶装且为出都之计唯迟披觏在于兹日廹切之不得已乃应命至都髙祖崩文帝嗣位除太子中庶子仍侍太子读书寻领大着作东扬扬州二州大中正庶子如故初荔母随荔入台卒于台内寻而城䧟情礼不申由是终身蔬食布衣不聼音乐虽任遇隆重而居止俭素淡然无营文帝深器之常引在左右朝夕顾访荔性沉宻少言论凡所献替莫有见其际者故不列于后焉时荔第二弟寄寓于闽中依陈寳应荔每言之輙流涕文帝哀而谓曰我亦有弟在远此情甚切他人岂知乃勅寳应求寄寳应终不遣荔因以感疾帝数徃临视令荔将家口入省荔以禁中非私居之所乞停城外文帝不许乃令住于兰台乘舆再三临问手勅中使相望于道又以荔蔬食积乆非羸疾所堪乃勅曰能敦布素乃当为高卿年事已多气力稍减方欲仗委良须克壮今给卿鱼肉不得固从所执也荔终不从天嘉二年卒时年五十九文帝甚伤惜之赠侍中谥曰徳子及丧柩还乡里上亲出临送当时荣之子世基世南竝少知名寄字次安少聪敏年数嵗客有造其父者遇寄于门因嘲之曰郎君姓虞必当无智寄应声答曰文字不辩岂得非愚客大慙入谓其父曰此子非常人文举之对不是过也及长好学善属文性沖静有栖遁之志弱冠举秀才对策髙第起家梁宣城王国左常侍大同中常骤雨殿前往往有杂色寳珠梁武观之甚有喜色寄因上瑞雨颂帝谓寄兄荔曰此颂典裁清㧞卿家之士龙也将如何擢用寄闻之叹曰羙盛徳之形容以申撃壤之情耳吾岂买名求仕者乎乃闭门称疾唯以书籍自娱岳阳王为会稽太守引寄为行叅军迁记室叅军领郡五官掾又转中记室掾如故在职简略烦苛务存大体曹局之内终日寂然侯景之乱寄随兄荔入台除镇南湘东王谘议叅军加贞威将军京城陥遁还乡里及张彪往临川彊寄俱行寄与彪将郑讳同舟而载玮尝忤彪意乃刼寄奔于晋安时陈寳应据有闽中得寄甚喜高祖平侯景寄劝令自结寳应从之乃遣使归诚承圣元年除和戎将军中书侍郎寳应爱其才託以道阻不遣每欲引寄为僚属委以文翰寄固辞获免及寳应结婚留异潜有逆谋寄微知其意言説之际每陈逆顺之理微以讽谏寳应輙引説他事以拒之又尝令左右诵汉书卧而聼之至蒯通説韩信曰相君之背贵不可言寳应蹶然起曰可谓智士寄正色曰覆郦骄韩未足称智岂若班彪王命识所归乎寄知寳应不可谏虑祸及已乃为居士服以拒絶之常居东山寺伪称脚疾不复起寳应以为假託使烧寄所卧室寄安卧不动亲近将扶寄出寄曰吾命有所悬避欲安往所纵火者旋自救之寳应自此方信及留异称兵宝应资其部曲寄乃因书极諌曰东山虞寄致书于明将军使君节下寄流离世故飘寓贵乡将军待以上賔之礼申以国士之眷意气所感何日忘之而寄沉痼弥留愒阴将尽常恐卒填沟壑涓尘莫报是以敢布腹心胃陈丹欵愿将军留须臾之虑少思察之则暝目之日所懐毕矣夫安危之兆祸福之机匪独天时亦由人事失之毫釐差以千里是以明智之士据重位而不倾执大节而不失岂惑于浮辞哉将军文武鱼资英威不世徃因多难杖劒兴师援旗誓衆抗威千里岂不以四郊多垒共谋王室匡时报主宁国庇民乎此所以五尺童子皆愿荷㦸而随将军者也及高祖武皇肇基草昧初济艰难于时天下沸腾民无定主豺狼当道鲸鲲横击海内业业未知所从将军运动微之鉴折从衡之辩策名委质自託宗盟此将军妙寞远图发于衷诚者也及主上继业钦明睿圣选贤与能羣臣辑睦结将军以维城之重崇将军以裂土之封岂非宏谟庙略推赤心于物也屡申明诏欵笃殷勤君臣之分定矣骨肉之恩深矣不意将军惑于邪説遽生异计寄所以疾首痛心泣尽而继之以血万全之策窃为将军惜之寄虽疾侵耄及言无足採千虑一得请陈愚筭愿将军少戢雷霆賖其晷刻使得尽狂瞽之説披肝胆之诚则虽死之日由生之年也自天厌梁徳多难荐臻寰宇分崩英雄互起不可胜纪人人自以为得之然夷凶翦乱拯溺扶危四海乐推三灵眷命揖让而居南面者陈氏也岂非歴数有在惟天所授当璧应运其事甚明一也主上承基明徳远被天纲再张地维重纽夫以王琳之彊侯瑱之力进足以摇荡中原争衡天下退足以屈强江外雄长偏隅然或命一旅之师或资一士之説琳则瓦解氷泮投身异域瑱则厥角稽颡委命阙庭斯又天假之威而除其患其事甚明二也今将军以藩戚之重拥东南之衆尽忠奉上戮力勤王岂不勲高窦融宠过吴芮析圭判野南面称孤其事甚明三也且圣朝弃瑕忘过寛厚得人改过自新咸加叙擢至于余孝顷潘纯陁李孝钦欧阳頠等悉委以心腹任以爪牙胷中豁然曾无纎芥况将军舋非张绣罪异毕谌当何虑于危亡何失于富贵此又其事甚明四也方今周齐隣睦境外无虞并兵一向匪朝伊夕非刘项竞逐之机楚赵连从之势何得雍容高拱坐论西伯其事甚明五也且留将军狼顾一隅亟经摧衂声实亏丧胆气衰沮高瓖向文政留瑜黄子玉此数人者将军所知首鼠两端唯利是视其余将帅亦可见矣孰能披坚执鋭长驱深入系马埋轮奋不顾命以先士卒者乎此又其事甚明六也且将军之彊孰如侯景将军之衆孰如王琳武皇灭侯景于前今上摧王琳于后此乃天时非复人力且兵革以后民皆厌乱其孰能弃坟墓捐妻子出万死不顾之计从将军于白刃之间乎此又其事甚明七也歴观前古鉴之徃事子阳季孟倾覆相寻余善右渠危亡继及天命可畏山川难恃况将军欲以数郡之地当天下之兵以诸侯之资拒天子之命彊弱逆顺可得侔乎此又其事甚明八也且非我族类其心必异不爱其亲岂能及物留将军身縻国爵子尚王姬犹且弃天属而弗顾背明君而孤立危急之日岂能同忧共患不背将军者乎至于师老力屈惧诛利赏必有韩智晋阳之谋张陈井陉之势此又其事甚明九也且北军万里逺鬬锋不可当将军自战其地人多顾后梁安背向为心修旿匹夫之力衆寡不敌将帅不侔师以无名而出事以无机而动以此称兵未知其利夫以汉朝吴楚晋室颖颙连城数十长㦸百万拔本塞源自图家国其有成功者乎此又其事甚明十也为将军计者莫若不远而复絶亲留氏秦郎快郎随遣入质释甲偃兵一遵诏㫖且朝廷许以鐡劵之要申以白马之盟朕弗食言誓之宗社寄闻明者鉴未形智者不再计此成败之效将军勿疑吉凶之几间不容发方今藩维尚少皇子㓜沖凡预宗枝皆蒙宠树况以将军之地将军之才将军之名将军之势而能克修藩服北面称臣宁与刘泽同年而语其功业哉岂不身与山河等安名与金石相敝愿加三思虑之无忽寄气力绵微余阴无几感恩懐徳不觉狂言鈇钺之诛甘之如荠寳应览书大怒或谓寳应曰虞公病势渐笃言多错谬寳应意乃小释亦为寄有民望且优容之及寳应败走夜至蒲田顾谓其子扞秦曰早从虞公计不至今日扞秦但泣而已寳应既擒凡诸宾客微有交渉者皆伏诛唯寄以先识免祸初沙门慧摽渉猎有才思及寳应起兵作五言诗以送之曰送马犹临水离旗稍引风好看今夜月当入紫微宫寳应得之甚悦慧摽赍以示寄寄一览便止正色无言摽退寄谓所亲曰摽公既以此始必以此终后竟坐是诛文帝寻勅都督章昭逹以理发遣令寄还朝及至即日引见谓寄曰管宁无恙其慰劳之懐若此顷之文帝谓到仲举曰衡阳王既出阁虽未置府僚然湏得一人旦夕游处兼掌书记宜求宿士有行业者仲举未知所对文帝曰吾自得之乃手勅用寄寄入谢文帝曰所以蹔屈卿游藩者非止以文翰相烦乃令以师表相事也寻兼散骑常侍聘齐寄辞老疾不行除国子博士顷之又表求解职归乡里文帝优㫖报答许其东还仍除东扬州别驾寄又以疾辞高宗即位征授扬州治中及尚书左丞竝不就乃除东中郎建安王谘议加戎昭将军又辞以疾不任旦夕陪列王于是特令停王府公事其有疑议就以决之但朔望牋修而已太建八年加太中大夫将军如故十一年卒时年七十寄少笃行造次必于仁厚虽僮竖未尝加以声色至于临危执节则辞气凛然白刃不惮也自流寓南土与兄荔隔絶因感气病每得荔书气輙奔剧危殆者数矣前后所居官未尝至秩满才期年数月便自求解退常曰知足不辱吾知足矣及谢病私庭每诸王为州将下车必造门致礼命释鞭板以几杖侍坐常出游近寺闾里𫝊相告语老㓜罗列望拜道左或言誓为约者但指寄便不欺其至行所感如此所制文笔遭乱多不存马枢字要理扶风郿人也祖灵庆齐竟陵王录事叅军枢数岁而父母俱丧为其姑所养六岁能诵孝经论语老子及长博极经史尤善佛经及周易老子义梁邵陵王纶为南徐州刺史素闻其名引为学士纶时自讲文品经令枢讲维摩老子周易同日发题道俗聴者二千人王欲极观优劣乃谓衆曰与马学士论议必使屈伏不得空立主客于是数家学者各起问端枢乃依次剖判开其宗㫖然后枝分流别转变无穷论者拱黙聴受而已纶甚嘉之将引荐于朝廷寻遇侯景之乱纶举兵援台乃留书二万卷以付枢枢肆志寻览殆将周遍乃喟然叹曰吾闻贵爵位者以巢由为桎梏爱山林者以伊吕为管库束名实则刍芥柱下之言翫清虚则糠粃席上之説稽之笃论亦各从其好也然支父有让王之介严子有傲帝之䂓千载羙谈所不废也比求志之士望涂而息岂天之不恵高尚何山林之无闻甚乎乃隠于茅山有终焉之志天嘉元年文帝徴为度支尚书辞不应命时枢亲故并居京口每秋冬之际时徃游焉及鄱阳王为南徐州刺史钦其高尚鄙不能致乃卑辞厚意令使者邀之前后数反枢固辞以疾门人或进曰鄱阳王待以师友非闗爵位市朝之间何妨静黙枢不得已乃行王别筑室以处之枢恶其崇丽乃于竹林间自营茅茨而居焉每王公餽饷辞不获已者率十分受一枢少属乱离每所居之处盗贼不入依託者常数百家目精洞黄能视闇中物常有白鷰一双巢其庭树驯狎櫩庑时集几案春来秋去几三十年太建十三年卒时年六十撰道觉论二十卷行于世史臣曰沈烱仕于梁室年在知命冀郎署之薄官止邑宰之卑职及下笔盟坛属辞劝表激扬㫖趣信文人之伟者欤虞荔之献筹沉宻尽其诚款可谓有益明时矣陈书卷十九卷十九考证陈书卷十九考证马枢𫝊按南史马枢载隠逸𫝊今本卷载沈烱虞荔马枢三人而下文史臣论止言沈虞不及马枢未知何故陈书卷十九考证陈书卷二十钦定四库全书陈书卷二十唐散骑常侍姚思廉撰列传第十四到仲举韩子髙华皎到仲举字徳言彭城武原人也祖坦齐中书侍郎父洽梁侍中仲举无他艺业而立身耿正释褐着作佐郎太子舎人王府主簿出为长城令政号廉平文帝居乡里尝诣仲举时天隂雨仲举独坐斋内闻城外有箫鼓之声俄而文帝至仲举异之乃深自结託文帝又尝因饮夜宿仲举帐中忽有神光五采照于室内由是祗承益恭侯景之乱仲举依文帝及景平文帝为吴兴郡守以仲举为郡丞与颍川庾持俱为文帝賔客文帝为宣毅将军以仲举为长史寻带山隂令文帝嗣位授侍中参掌选事天嘉元年守都官尚书封宝安县侯邑五百户三年除都官尚书其年迁尚书右仆射丹阳尹参掌并如故寻改封建昌县侯仲举既无学术朝章非所长选举引用皆出自袁枢性踈简不干渉世务与朝士无所亲狎但聚财酣饮而已六年秩满解尹是时文帝积年寝疾不亲御万机尚书中事皆使仲举断决天康元年迁侍中尚书仆射参掌如故文帝疾甚入侍医药及文帝崩髙宗受遗诏为尚书令入辅仲举与左丞王暹中书舎人刘师知殷不佞等以朝望有归乃遣不佞矫宣旨遣髙宗还东府事发师知下北狱赐死暹不佞并付治乃以仲举为贞毅将军金紫光禄大夫初仲举子郁尚文帝妹信义长公主官至中书侍郎出为宣城太守文帝配以士马是年迁为南康内史以国哀未之任仲举既废居私宅与郁皆不自安时韩子髙在都人马素盛郁每乗小舆蒙妇人衣与子髙谋子髙军主告言其事髙宗收子髙仲举及郁并付廷尉诏曰到仲举庸力小才坐叨显贵受任前朝荣宠隆赫父参王政子据大邦礼盛外姻势均戚里而肆此骄闇凌傲百司遏宻之初擅行国政排黜懿亲欺蔑台衮韩子髙蕞尔细微擢自卑末入参禁衞委以心腹蜂虿有毒敢行反噬仲举子髙共为表里隂搆姦谋宻为异计安成王朕之叔父亲莫重焉受命导扬禀承顾託以朕冲弱属当保佑家国安危事归宰辅伊周之重物无异议将相旧臣咸知宗仰而率聚凶徒欲相掩袭屯据东城进逼崇礼规树仲举以执国权陵斥司徒意在専政潜结党附方危社稷頼祖宗之灵姦谋显露前上虞令陆昉等具告其事并有据验并尅今月七日纵其凶恶领军将军眀彻左卫将军衞尉卿宝安及诸公等又并知其事二三舋迹彰于朝野反道背徳事骇闻见今大憝克殱罪人斯得并可收付廷尉肃正刑书罪止仲举父子及子髙三人而已其余一从旷荡并所不问仲举及郁并于狱赐死时年五十一郁诸男女以帝甥获免韩子髙㑹稽山隂人也家本微贱侯景之乱寓在京都景平文帝出守吴兴子髙年十六为总角容貌美丽状似妇人于淮渚附部伍寄载欲还乡文帝见而问之曰能事我乎子髙许诺子髙本名蛮子文帝改名之性恭谨勤于侍奉恒执备身刀及𫝊酒炙文帝性急子髙恒㑹意旨及长稍习骑射颇有胆决愿为将帅及平杜龛配以士卒文帝甚宠爱之未尝离于左右文帝尝梦见骑马登山路危欲堕子髙推捧而升文帝之讨张彪也沈泰等先降文帝据有州城周文育镇北邺香严寺张彪自剡县夜还袭城文帝自北门出仓卒闇夕军人扰乱文育亦未测文帝所在惟子髙在侧文帝乃遣子髙自乱兵中徃见文育反命酬答于闇中又徃慰劳衆军文帝散兵稍集子髙引导入文育营因共立栅眀日与彪战彪将申缙复䧏彪奔松山浙东平文帝乃分麾下多配子髙子髙亦轻财礼士归之者甚衆文帝嗣位除右军将军天嘉元年封文招县子邑三百户王琳至于栅口子髙宿卫台内及琳平子髙所统益多将士依附之者子髙尽力论进文帝皆任使焉二年迁员外散骑常侍壮武将军成州刺史及征留异随侯安都顿桃支岭巖下时子髙兵甲精锐别御一营单马入陈伤项之左一髻半落异平除假节贞毅将军东阳太守五年章昭达等自临川征晋安子髙自安泉岭㑹于建安诸将中人马最为彊盛晋安平以功迁通直散骑常侍进爵为伯增邑并前四百户六年征为右卫将军至都镇领军府文帝不豫入侍医药废帝即位迁散骑常侍右卫如故移顿于新安寺髙宗入辅子髙兵权过重深不自安好参访台阁又求出为衡广诸镇光大元年八月前上虞县令陆昉及子髙军主告其谋反髙宗在尚书省因召文武在位议立皇太子子髙预焉平旦入省执之送廷尉其夕与到仲举同赐死时年三十父延庆及子弟并原宥延庆因子髙之宠官至给事中山隂令华皎晋陵暨阳人世为小吏皎梁代为尚书比部令史侯景之乱事景党王伟髙祖南下文帝为景所囚皎遇文帝甚厚及平文帝为吴兴太守以皎为都録事军府谷帛多以委之皎聪慧勤于簿领及文帝平杜龛仍配以人马甲仗犹为都録事御下分眀善于抚养时兵荒之后百姓饥馑皎解衣推食多少必均因稍擢为暨阳山隂二县令文帝即位除开逺将军左军将军天嘉元年封懐仁县伯邑四百户王琳东下皎随侯瑱拒之琳平镇湓城知江州事时南州守宰多乡里酋豪不遵朝宪文帝令皎以法驭之王琳奔散将卒多附于皎三年除假节通直散骑常侍仁武将军新州刺史资监江州寻诏督寻阳太原髙唐南北新蔡五郡诸军事寻阳太守假节将军州资监如故周廸谋反遣其兄子伏甲于船中伪称贾人欲于湓城袭皎未发事觉皎遣人逆击之尽获其船仗其年皎随都督吴眀彻征廸廸平以功授散骑常侍平南将军临川太守进爵为侯增封并前五百户未拜入朝仍授使持节都督湘巴等四州诸军事湘州刺史常侍将军如故皎起自下吏善营产业湘川地多所出所得并入朝廷粮运竹木委输甚衆至于油蜜脯菜之属莫不营办又征伐川洞多致铜鼓生口并送于京师废帝即位进号安南将军改封重安县侯食邑一千五百户文帝以湘州出杉木舟使皎营造大舰金翅等二百余艘并诸水战之具欲以入汉及峡韩子髙诛后皎内不自安缮甲聚徒厚礼所部守宰髙宗频命皎送大舰金翅等推迁不至光大元年宻启求广州以观时主意髙宗伪许之而诏书未出皎亦遣使句引周兵又崇奉萧岿为主士马甚盛诏乃以吴眀彻为湘州刺史实欲以轻兵袭之是时虑皎先发乃前遣眀彻率衆三万乗金翅直趋郢州又遣抚军大将军淳于量率衆五万乗大舰以继之又令假节冠武将军杨文通别从安城歩道出茶陵又令巴山太守黄法慧别从宜阳出澧陵徃掩袭出其不意并与江州刺史章昭达郢州刺史程灵洗等参谋讨贼是时萧岿遣水军为皎声援周武又遣其弟卫国公宇文直率衆屯鲁山又遣其柱国长胡公拓跋定人马三万攻围郢州萧岿授皎司空巴州刺史戴僧朔衡阳内史任蛮奴巴陵内史潘智䖍岳阳太守章昭裕杜阳太守曹宣湘东太守钱眀并𨽻于皎又长沙太守曹庆等本𨽻皎下因为之用帝恐上流宰守并为皎扇惑乃下诏曰贼皎舆皂微贱特逢奨擢任据藩牧属当宠寄背斯造育兴搆姦谋树立萧氏盟约彰露鸩毒存心志危宗社扇结邉境驱廹士庶蚁聚巴湘豕突鄢郢逆天反地人神忿嫉征南将军量安南将军眀彻郢州刺史灵洗受律専征备尽心力抚劳骁雄舟师俱进义烈争奋兇恶奔殄献捷相望重氛载廓言念泣罪思与维新可曲赦湘巴二州凡厥为贼所逼制预在凶党悉皆不问其贼主帅节相并许开恩出首一同旷荡先是诏又遣司空徐度与杨文通等自安成歩出湘东以袭皎后时皎阵于巴州之白螺列舟舰与王师相持未决及闻徐度趋湘州乃率兵自巴郢因便风下战淳于量吴眀彻等募军中小舰多赏金银令先出当贼大舰受其拍贼舰发拍皆尽然后官军以大舰拍之贼舰皆碎没于中流贼又以大舰载薪因风放火俄而风转自焚贼军大败皎乃与戴僧朔单舸走过巴陵不敢登城径奔江陵拓跋定等无复船渡歩趋巴陵巴陵城邑为官军所据乃向湘州至水口不得济食且尽诣军请降俘获万余人马四千余匹送于京师皎党曹庆钱眀潘智䖍鲁闲席慧略等四十余人并诛惟任蛮奴章昭裕曹宣刘广业获免戴僧朔吴郡钱塘人也有膂力勇健善战族兄右将军僧钖甚爱之僧钖年老征讨恒使僧朔领衆平王琳有功僧钖卒仍代为南丹阳太守镇采石从征留异侯安都于巖下出战为贼斫伤僧朔单刀歩援以功除壮武将军北江州刺史领南陵太守又从征周廸有功迁巴州刺史假节将军如故至是同皎为逆伏诛于江陵曹庆本王琳将萧庄伪署左卫将军吴州刺史部领亚于潘纯陁琳败文帝以配皎官至长沙太守钱眀本髙祖主帅后歴湘州诸郡守潘智䖍纯陁之子少有志气年二十为巴陵内史鲁闲呉郡钱塘人席慧略安定人闲本张彪主帅慧略王琳部下文帝皆配于皎官至郡守并伏诛章昭裕昭达之弟刘广业广徳之弟曹宣髙祖旧臣任蛮奴尝有宻启于朝廷由是并获宥史臣曰韩子髙华皎虽复瓶筲小器舆台末品文帝鉴往古之得人救当今之急弊达聪明目之术安黎和衆之宜寄以腹心不论胄阀皎早参近昵尝预艰虞知其无隠赏以悉力有见信之诚非可疑之地皎据有上㳺忠于文帝仲举子髙亦无爽于臣节者矣陈书卷二十陈书卷二十一钦定四库全书陈书卷二十一唐散骑常侍姚思廉撰列传第十五谢哲萧干谢嘏张种王固孔奂萧允谢哲字颕豫陈郡阳夏人也祖朏梁司徒父譓梁右光禄大夫哲美风仪举止醖借而襟情豁然为士君子所重起家梁祕书郎累迁广陵太守侯景之乱以母老因寓居广陵髙祖自京口渡江应接郭元建哲乃委质深被敬重髙祖为徐州刺史表哲为长史荆州陷髙祖使哲奉表于晋安王劝进敬帝承制征为给事黄门侍郎领歩兵校尉贞阳侯僣位以哲为通直散骑常侍侍东宫敬帝即位迁长兼侍中髙祖受命迁都官尚书豫州大中正吏部尚书出为明威将军晋陵太守入为中书令世祖嗣位为太子詹事出为明威将军衡阳内史秩中二千石迁长沙太守将军加秩如故还除散骑常侍中书令废帝即位以本官领前将军髙宗为録尚书引为侍中仁威将军司徒左长史未拜光大元年卒时年五十九赠侍中中书监谥康子萧干字思惕兰陵人也祖嶷齐丞相豫章文献王父子范梁祕书监干容止雅正性恬简善隷书得叔父子云之法年九嵗召补国子周易生梁司空袁昻时为祭酒深敬重之十五举明经释褐东中郎湘东王法曹参军迁太子舎人建安侯萧正立出镇南豫州又板録事参军累迁中军宣城王中録事谘议参军侯景平髙祖镇南徐州引干为贞威将军司空从事中郎迁中书侍郎太子家令永定元年除给事黄门侍郎是时熊昙朗在豫章周廸在临川留异在东阳陈宝应在建晋共相连结闽中豪帅徃徃立砦以自保髙祖甚患之乃令干徃使谕以逆顺并观虚实将发髙祖谓干曰建晋恃崄好为姦宄方今天下初定难便出兵昔陆贾南征赵佗归顺随何奉使黥布来臣追想清风髣髴在目况卿坐镇雅俗才髙昔贤宜勉建功名不烦更劳师旅干旣至晓以逆顺所在渠帅并率部衆开壁款附其年就除贞威将军建安太守天嘉二年留异反陈宝应将兵助之又资周廸兵粮出寇临川因逼建安干单使临郡素无士卒力不能守乃弃郡以避宝应时闽中守宰并为宝应廹胁受其署置干独不为屈徙居郊野屏絶人事及宝应平乃出诣都督章昭逹昭逹以状表闻世祖甚嘉之超授五兵尚书光大元年卒谥曰静子谢嘏字含茂陈郡夏阳人也祖瀹齐金紫光禄大夫父举梁中卫将军开府仪同三司嘏风神清雅颇善属文起家梁祕书郎稍迁太子中庶子掌东宫管记出为建安太守侯景之乱嘏之广州依萧勃承圣中元帝征为五兵尚书辞以道阻转授智武将军萧勃以为镇南长史南海太守勃败还至临川为周廸所留久之又度岭之晋安依陈宝应世祖前后频召之嘏崎岖宼虏不能自㧞及宝应平嘏方诣阙为御史中丞江徳藻所举劾世祖不加罪责以为给事黄门侍郎寻转侍中天康元年以公事免寻复本职光大元年为信威将军中衞始兴王长史迁中书令豫州大中正都官尚书领羽林监中正如故太建元年卒赠侍中中书令谥曰光子有文集行于世二子俨伸俨官至散骑常侍侍中御史中丞太常卿出监东扬州祯明二年卒于㑹稽赠中䕶军张种字士苗吴郡人也祖辩宋司空右长史广州刺史父畧梁太子中庶子临海太守种少恬静居处雅正不妄交游傍无造请时人为之语曰宋称敷演梁则卷充清虚学尚种有其风仕梁王府法曹迁外兵参军以父忧去职服阕为中军宣城王府主簿种时年四十余家贫求为始丰令入除中衞西昌侯府西曹掾时武陵王为益州刺史重选府僚以种为征西东曹掾种辞以母老抗表陈请为有司所奏坐黜免侯景之乱种奉其母东奔久之得逹乡里俄而母卒种时年五十而毁瘠过甚又廹以凶荒未获时葬服制虽毕而居处饮食恒若在䘮及景平司徒王僧辩以状奉闻起为贞威将军治中从事史并为具葬礼葬讫种方即吉僧辩又以种年老傍无嗣赐之以妾及居处之具贞阳侯僣位除廷尉卿太子中庶子敬帝即位为散骑常侍迁御史中丞领前军将军髙祖受禅为太府卿天嘉元年除左民尚书二年权监吴郡寻征复本职迁侍中领歩兵校尉以公事免白衣兼太常卿俄而即真废帝即位加领右军将军未拜改领宏善宫衞尉又领扬东扬二州大中正髙宗即位重为都官尚书领左骁骑将军迁中书令骁骑中正并如故以疾授金紫光禄大夫种沉深虚静而识量宏博时人皆以为宰相之器仆射徐陵尝抗表让位于种曰臣种器懐沉宻文史优裕东南贵秀朝廷亲贤克壮其猷宜居左执其为时所推重如此太建五年卒时年七十赠特进谥曰元子种仁恕寡欲虽歴居显位而家产屡空终日宴然不以为病太建初女为始兴王妃以居处僻陋特赐宅一区又累赐无钖嘉兴县侯秩尝于无钖见有重囚在狱天寒唿出曝日遂失之世祖大笑而不深责有集十四卷种弟稜亦清静有识度官至司徒左长史太建十一年卒时年七十赠光禄大夫种族子稚才齐䕶军孙冲之少孤介特立仕为尚书金部郎中迁右丞建康令太府卿扬州别驾从事史兼散骑常侍使于周还为司农廷尉卿所歴并以清白称王固字子坚左光禄大夫通之弟也少清正颇渉文史以梁武帝甥封莫口亭侯举秀才起家梁祕书郎迁太子洗马掌东宫管记丁所生母忧去职服阕除丹阳尹丞侯景之乱奔于荆州梁元帝承制以为相国户曹属掌管记寻聘于西魏魏人以其梁氏外戚待之甚厚承圣元年迁太子中庶子寻为贞威将军安南长史寻阳太守荆州陷固之鄱阳随兄质度东岭居信安县绍泰元年征为侍中不就永定中移居吴郡世祖以固清静且欲申以婚姻天嘉二年至都拜国子祭酒三年迁中书令四年又为散骑常侍国子祭酒其年以固女为皇太子妃礼遇甚重废帝即位授侍中金紫光禄大夫时髙宗辅政固以废帝外戚妳媪恒徃来禁中颇宣宻旨事洩比将伏诛髙宗以固本无兵权且居处清洁止免所居官禁锢太建二年随例为招逺将军宣惠豫章王谘议参军迁太中大夫太常卿南徐州大中正七年卒官时年六十三赠金紫光禄大夫䘮事所湏随由资给至徳二年改葬谥曰恭子固清虚寡欲居䘮以孝闻又崇信佛法及丁所生母忧遂终身蔬食夜则坐禅昼诵佛经兼习成实论义而于元言非所长尝聘于西魏因宴飨之际请停杀一羊羊于固前跪拜又宴于昆明池魏人以南人嗜鱼大设罟网固以佛法呪之遂一鳞不获子寛官至司徒左长史侍中孔奂字休文㑹稽山隂人也曾祖琇之齐左民尚书吴兴太守祖臶太子舎人尚书三公郎父稚孙梁宁逺枝江公主簿无钖令奂数嵗而孤为叔父䖍孙所养好学善属文经史百家莫不通渉沛国刘显时称学府每共奂讨论深相叹服乃执奂手曰昔伯喈坟索悉与仲宣吾当希彼蔡君足下无愧王氏所保书籍寻以相付州举秀才射䇿髙第起家扬州主簿宣恵湘东王行参军并不就又除镇西湘东王外兵参军入为尚书仓部郎中迁仪曹侍郎时左民郎沈烱为飞书所谤将陷重辟事连台阁人懐忧惧奂廷议理之竟得明白丹阳尹何敬容以奂刚正请补功曹史出为南昌侯相值侯景乱不之官京城陷朝士并被拘势或荐奂于贼帅侯子鉴子鉴命脱桎梏厚遇之令掌书记时景军士悉恣其凶威子鉴景之腹心委任又重朝士见者莫不卑俯屈折奂独敖然自若无所下或谏奂曰当今乱世人思茍免獯羯无知岂可抗之以义奂曰吾性命有在虽未能死岂可取媚凶丑以求全乎时贼徒剥掠子女拘逼士庶奂每保持之得全济者甚衆寻遭母忧哀毁过礼时天下䘮乱皆不能终三年之䘮唯奂及吴国张种在㓂乱中守持法度并以孝闻及景平司徒王僧辩先下辟书引奂为左西曹掾又除丹阳尹丞梁元帝于荆州即位征奂及沈烱并令西上僧辩累表请留之帝手𠡠报僧辩曰孔沈二士今且借公其为朝廷所重如此仍除太尉从事中郎僧辩为扬州刺史又补扬州治中从事史时侯景新平每事草创宪章故事无复存者奂博物彊识甄眀故实问无不知仪注体式牋表书翰皆出于奂髙祖作相除司徒右长史迁给事黄门侍郎齐遣东方老萧轨等来㓂军至后湖都邑騒扰又四方壅隔粮运不继三军取给惟在京师乃除奂为贞威将军建康令时累嵗兵荒户口流散勍敌忽至征求无所髙祖克日决战乃令奂多营麦饭以荷叶裹之一宿之间得数万裹军人旦食讫弃其余因而决战遂大破贼髙祖受禅迁太子中庶子永定二年除晋陵太守晋陵自宋齐以来旧为大郡虽经宼扰犹为全实前后二千石多行侵暴奂清白自守妻子并不之官唯以单船临郡所得秩俸随即分赡孤寡郡中大悦号曰神君曲阿富人殷绮见奂居处素俭乃饷衣一袭毡被一具奂曰太守身居美禄何为不能办此但民有未周不容独享温饱耳劳卿厚意幸勿为烦初世祖在吴中闻奂善政及践阼征为御史中丞领扬州大中正奂性刚直善持理多所纠劾朝廷甚敬惮之深逹治体每所敷奏上未尝不称善百司治事皆付奂决之迁散骑常侍领歩兵校尉中书舎人掌诏诰扬东扬二州大中正天嘉四年重除御史中丞寻为五兵尚书常侍中正如故时世祖不豫台阁衆事并令仆射到仲举共奂决之及世祖疾笃奂与髙宗及仲举并吏部尚书袁枢中书舎人刘师知等入侍医药世祖尝谓奂等曰今三方鼎峙生民未乂四海事重宜湏长君朕欲近则晋成逺隆殷法卿等湏遵此意奂乃流涕歔欷而对曰陛下御膳违和痊复非久皇太子春秋鼎盛圣徳日跻安成王介弟之尊足为周旦阿衡宰辅若有废立之心臣等愚诚不敢闻诏世祖曰古之遗直复见于卿天康元年乃用奂为太子詹事二州中正如故世祖崩废帝即位除散骑常侍国子祭酒光大二年出为信武将军南中郎康乐侯长史寻阳太守行江州事髙宗即位进号仁威将军云麾始兴王长史余并如故奂在职清俭多所规正髙宗嘉之赐米五百斛并累降𠡠书殷勤劳问太建三年征为度支尚书领右军将军五年改领太子中庶子与左仆射徐陵参掌尚书五条事六年迁吏部尚书七年加散骑常侍八年改加侍中时有事北讨克复淮泗徐豫酋长降附相继封赏选叙纷纭重叠奂应接引进门无停賔加以鉴识人物详练百氏凡所甄㧞衣冠缙绅莫不恱伏性耿介絶请託虽储副之尊公侯之重溺情相及终不为屈始兴王叔陵之在湘州累讽有司固求台铉奂曰衮章之职本以徳举未必皇枝因抗言于髙宗髙宗曰始兴那忽望公且朕儿为公湏在鄱阳王后奂曰臣之所见亦如圣旨后主时在东宫欲以江总为太子詹事令管记陆瑜言之于奂奂谓瑜曰江有潘陆之华而无园绮之实辅弼储宫窃有所难瑜具以白后主后主深以为恨乃自言于髙宗髙宗将许之奂乃奏曰江总文华之人今皇太子文华不少岂借于总如臣愚见愿选敦重之才以居辅导帝曰即如卿言谁当居此奂曰都官尚书王廓世有懿徳识性敦敏可以居之后主时亦在侧乃曰廓王泰之子不可居太子詹事奂又奏曰宋朝范曅即范泰之子亦为太子詹事前代不疑后主固争之帝卒以总为詹事由是忤旨其梗正如此初后主欲官其私宠以属奂奂不从及右仆射陆缮迁职髙宗欲用奂已草诏讫为后主所抑遂不行九年迁侍中中书令领左骁骑将军扬东扬丰三州大中正十一年转太常卿侍中中正并如故十四年迁散骑常侍金紫光禄大夫领前军将军未拜改领宏范宫衞尉至徳元年卒时年七十赠散骑常侍本官如故有集十五卷弹文四卷子绍薪绍忠绍忠字孝扬亦有才学官至太子洗马仪同鄱阳王东曹掾萧允字叔佐兰陵人也曾祖思话宋征西将军开府仪同三司尚书右仆射封阳穆公祖惠蒨散骑常侍太府卿左民尚书父介梁侍中都官尚书允少知名风神凝逺通达有识鉴容止醖借动合规矩起家邵陵王法曹参军转湘东王主簿迁太子洗马侯景攻陷台城百僚奔散允独整衣冠坐于宫坊景军人敬而弗之逼也寻出居京口时冦贼纵横百姓波骇衣冠士族四出奔散允独不行人问其故允答曰夫性命之道自有常分岂可迯而获免乎但患难之生皆生于利茍不求利祸从何生方今百姓争欲奋臂而论大功一言而取卿相亦何事于一书生哉庄周所谓畏影避迹吾弗为也乃闭门静处并日而食卒免于患侯景平后髙祖镇南徐州以书召之允又辞疾永定中侯安都为南徐州刺史躬造其庐以申长幼之敬天嘉三年征为太子庶子三年除稜威将军丹阳尹丞五年兼侍中聘于周还拜中书侍郎大匠卿髙宗即位迁黄门侍郎五年出为安前晋安王长史六年晋安王为南豫州允复为王长史时王尚少未亲民务故委允行府州事入为光禄卿允性敦重未尝以荣利干懐及晋安出镇湘州又苦擕允允少与蔡景歴善景歴子征脩父党之敬闻允之行乃诣允曰公年徳并髙国之元老从容坐镇旦夕自为列曹何为方复辛苦在外允答曰已许晋安岂可忘信其恬于荣势如此至徳三年除中衞豫章王长史累迁通直散骑常侍光胜将军司徒左长史安徳宫少府镇衞鄱阳王出镇㑹稽允又为长史带㑹稽郡丞行经延陵季子庙设苹藻之荐託为异代之交为诗以叙意辞理清典后主尝问蔡征曰卿世与萧允相知此公志操何如征曰其清虚元逺殆不可测至于文章可得而言因诵允诗以对后主嗟赏久之其年拜光禄大夫及隋师济江允迁于闗右是时朝士至长安者例并授官唯允与尚书仆射谢伷辞以老疾隋文帝义之并厚赐钱帛寻以疾卒于长安时年八十四弟引引字叔休方正有器局望之俨然虽造次之间必由法度性聪敏博学善属文释褐着作佐郎转西昌侯仪同府主簿侯景之乱梁元帝为荆州刺史朝士多徃归之引曰诸王力争祸患方始今日迯难未是择君之秋吾家再世为始兴郡遗爱在民正可南行以存家门耳于是与弟彤及宗亲等百余人奔岭表时始兴人欧阳頠为衡州刺史引徃依焉頠后迁为广州病死子纥领其衆引每疑纥有异因事规正由是情礼渐疎及纥举兵反时京都士人岑之敬公孙挺等并皆惶骇唯引恬然谓之敬等曰管幼安袁曜卿亦但安坐耳君子正身以眀道直已以行义亦复何忧惧乎及章昭达平番禺引始北还髙宗召引问岭表事引具陈始末帝甚恱即日拜金部侍郎引善隶书为当时所重髙宗尝披奏事指引署名曰此字笔势翩翩似鸟之欲飞引谢曰此乃陛下假其羽毛耳又谓引曰我每有所忿见卿輙意解何也引曰此自陛下不迁怒臣何预此恩太建七年加戎昭将军九年除中衞始兴王谘议参军兼金部侍郎引性抗直不事权贵左右近臣无所造请髙宗每欲迁用辄为用事者所裁及吕梁覆师戎储空匮乃转引为库部侍郎掌知营造弓弩矟箭等事引在职一年而器械充牣频加中书侍郎贞威将军黄门郎十二年吏部侍郎缺所司屡举王寛谢燮等帝并不用乃中诏用引时广州刺史马靖甚得岭表人心而兵甲精练每年深入俚洞又数有战功朝野颇生异议髙宗以引悉岭外物情且遣引观靖审其举措讽令送质引奉宻旨南行外託收督赕物既至番禺靖即悟旨尽遣儿弟下都为质还至灨水而髙宗崩后主即位转引为中庶子以疾去官眀年京师多盗乃复起为贞威将军建康令时殿内队主吴琎及宦官李善度蔡脱儿等多所请属引一皆不许引族子宻时为黄门郎谏引曰李蔡之势在位皆畏惮之亦宜小为身计引曰吾之立身自有本末亦安能为李蔡改行就令不平不过解职耳吴琎竟作飞书李蔡证之坐免官卒于家时年五十八子徳言最知名引宗族子弟多以行义知名弟彤以恬静好学官至太子中庶子南康王长史宻字士机幼而聪敏博学有文词祖琛梁特进父游少府卿宻太建八年兼散骑常侍聘于齐歴位黄门侍郎太子中庶子散骑常侍史臣曰谢王张萧咸以清净为风文雅流誉虽更多难终克成名奂謇谔在公英飈振俗详其行事抑古之遗爱矣固之蔬菲蝉蜕斯乃出俗者焉犹且致絓于黜免有惧于倾覆是知上官博陆之权势阎邓梁窦之震动吁可畏哉陈书卷二十一卷二十一考证陈书卷二十一考证萧允传萧允字叔佐叔一本作升又下文弟引附传引字叔休亦作升休陈书卷二十一考证陈书卷二十二钦定四库全书陈书卷二十二唐散骑常侍姚思廉撰列传第十六陆子隆钱道戢骆牙陆子隆字兴世吴郡吴人也祖敞之梁嘉兴令父悛封氏令子隆少慷慨有志功名起家东宫直后侯景之乱于乡里聚徒是时张彪为吴郡太守引为将帅彪徙镇㑹稽子隆随之及世祖讨彪彪将沈秦吴宝真申缙等皆降而子隆力战败绩世祖义之使复领其部曲板为中兵参军歴始丰永兴二县令世祖嗣位子隆领甲仗宿卫寻随侯安都拒王琳于沌口王琳平授左中郎将天嘉元年封益阳县子邑三百戸出为高唐郡太守二年除明威将军庐陵太守时周廸据临川反东昌县人修行师应之率兵以攻子隆其锋甚盛子隆设伏于外仍闭门偃甲示之以弱及行师至腹背撃之行师大败因乞降子隆许之送于京师四年周廸引陈宝应复出临川子隆随都督章昭达讨廸廸退走因随昭达踰东兴岭讨陈宝应军至建安以子隆监郡宝应据建安之湖际以拒官军子隆与昭达各据一营昭达先与贼战不利亡其鼓角子隆闻之率兵来救大破贼徒尽获昭达所亡羽仪甲仗晋安平子隆功最迁假节都督武州诸军事将军如故寻改封朝阳县伯邑五百户废帝即位进号智武将军加员外散骑常侍余如故华皎据湘州反以子隆居其心腹皎深患之频遣使招诱子隆不从皎因遣兵攻之又不能克及皎败于郢州子隆出兵以袭其后因与王师相会授持节通直散骑常侍都督武州诸军事进爵为侯增邑并前七百户寻迁都督荆信祐三州诸军事宣毅将军荆州刺史持节常侍如故是时荆州新置治于公安城池未固子隆修建城郭绥集夷夏甚得民和当时号为称职三年吏民诣都上表请立碑颂美功绩诏许之太建元年进号云麾将军二年卒时年四十七赠散骑常侍谥曰威子之武嗣之武年十六领其旧军随吴明彻北伐有功官至王府主簿宏农太守仍𨽻明彻明彻于吕梁败绩之武逃归为人所害时年二十二子隆弟子才亦有干畧从子隆征讨有功除始平太守封始兴县子邑三百户从吴明彻北伐监安州镇于宿预除中衞始兴王谘议参军迁飊勐将军信州刺史太建十三年卒时年四十二赠员外散骑常侍钱道戢字子韬吴兴长城人也父景深梁汉夀令道戢少以孝行着闻及长颇有干畧高祖微时以从妹妻焉从平卢子畧于广州除濵江令高祖辅政遣道戢随世祖平张彪于会稽以功拜直阁将军除员外散骑常侍假节东徐州刺史封永安县侯邑五百户仍领甲卒三千随侯安都镇防梁山寻领钱塘余杭二县令永定三年随世祖镇于南晥口天嘉元年又领剡令镇于县之南巖寻为临海太守镇巖如故侯安都之讨留异也道戢帅军出松阳以断其后异平以功拜持节通直散骑常侍轻车将军都督东西二衡州诸军事衡州刺史领始兴内史光大元年增邑并前七百户高宗即位征欧阳纥入朝纥疑惧乃举兵来攻衡州道戢与战却之及都督章昭达率兵讨纥以道戢为歩军都督由间道断纥之后纥平除左衞将军太建二年又随昭达征萧岿于江陵道戢别督衆军与陆子隆焚青泥舟舰仍为昭达前军攻安蜀城降之以功加散骑常侍仁武将军增邑并前九百户其年迁仁威将军吴兴太守未行改授使持节都督郢巴武三州诸军事郢州刺史王师北讨道戢与仪同黄法氍围歴阳歴阳城平因以道戢镇之以功加云麾将军增邑并前一千五百户其年十一月遘疾卒时年六十三赠本官谥曰肃子邈嗣骆牙字旗门吴兴临安人也祖秘道梁安成王田曹参军父裕鄱阳嗣王中兵参军事牙年十二宗人有善相者云此郎容貌非常必将逺致梁太清末世祖尝避地临安牙母陈覩世祖仪表知非常人宾待甚厚及世祖为吴兴太守引牙为将帅因从平杜龛张彪等每战辄先锋䧟阵勇冠衆军以功授直阁将军太平二年以母忧去职世祖镇㑹稽起为山隂令永定三年除安东府中兵参军出镇冶城寻从世祖拒王琳于南皖世祖即位授假节威虏将军员外散骑常侍封常安县侯邑五百户寻为临安令迁越州刺史余竝如故初牙母之卒也于时饥馑兵荒至是始葬诏赠牙母常安国太夫人谥曰恭迁牙为贞威将军晋陵太守三年以平周廸之功迁冠军将军临川内史太建三年授安逺将军衡阳内史未拜徙为桂阳太守八年还朝迁散骑常侍入直殿省十年授丰州刺史余竝如故至徳二年卒时年五十七赠安逺将军广州刺史子义嗣史臣曰陆子隆钱道戢或举门愿从或旧齿树勲有统领之才充师旅之寄至于受任藩屏功绩竝着美矣骆牙识真有奉知世祖天授之徳盖张良之亚欤牙母智深先觉符柏谷之礼君子知鉴识宏逺其在兹乎陈书卷二十二卷二十二考证陈书卷二十二考证钱道戢传以功拜直阁将军除员外散骑常侍假节东徐州刺史封永安县侯邑五百户一本缺将军至五百户共二十五字骆牙传南史作骆文牙牙母陈覩世祖仪表知非常人陈各本俱误陵今从南史陈书卷二十二考证陈书卷二十三钦定四库全书陈书卷二十三唐散骑常侍姚思廉撰列传第十七沈君理王㻛陆缮沈君理字仲伦吴兴人也祖僧畟梁左民尚书父巡素与髙祖相善梁太清中为东阳太守侯景平后元帝征为少府卿荆州䧟萧詧署金紫光禄大夫君理美风仪博涉经史有识鉴起家湘东王法曹参军髙祖镇南徐州巡遣君理自东阳谒于髙祖髙祖器之命尚㑹稽长公主辟为府西曹掾稍迁中衞豫章王从事中郎寻加明威将军兼尚书吏部侍郎迁给事黄门侍郎监吴郡髙祖受禅拜驸马都尉封永安亭侯出为吴郡太守是时兵革未宁百姓荒弊军国之用咸资东境君理招集士卒修治器械民下悦附深以干理见称世祖嗣位征为侍中迁守左民尚书未拜为明威将军丹阳尹天嘉三年重授左民尚书领歩兵校尉寻改前军将军四年侯安都徙镇江州以本官监南徐州六年出为仁威将军东阳太守天康元年以父忧去职君理因自请徃荆州迎䘮柩朝议以在位重臣难令出境乃令长兄君严往焉及还将葬诏赠巡侍中领军将军谥曰敬子其年起君理为信威将军左衞将军又起为持节都督东衡衡二州诸军事仁威将军东衡州刺史领始兴内史又起为明威将军中书令前后夺情者三并不就太建元年服阕除太子詹事行东宫事迁吏部尚书二年髙宗以君理女为皇太子妃赐爵望蔡县侯邑五百户四年加侍中五年迁尚书右仆射领吏部侍中如故其年有疾舆驾亲临视九月卒时年四十九诏赠侍中太子少傅䘮事所须随由资给重赠翊左将军开府仪同三司侍中如故谥曰贞宪君理子遵俭早卒以弟君髙子遵礼为嗣君理第五叔迈亦方正有干局仕梁为尚书金部郎永定中累迁中书侍郎天嘉中歴太仆廷尉出为镇东始兴王长史㑹稽郡丞行东扬州事光大元年除尚书吏部郎太建元年迁为通直散骑常侍侍东宫二年卒时年五十二赠散骑常侍君理第六弟君髙字季髙少知名性刚直有吏能以家门外戚早居清显歴太子舍人洗马中舍人髙宗司空府从事中郎廷尉卿太建元年东境大水百姓饥弊乃以君髙为贞威将军呉令寻除太子中庶子尚书吏部郎衞尉卿出为宣逺将军平南长沙王长史南海太守行广州事以女为王妃固辞不行复为卫尉卿八年诏授持节都督交广等十八州诸军事宁逺将军平越中郎将广州刺史岭南俚獠世相攻伐君髙本文吏无武干推心抚御甚得民和十年卒于官时年四十七赠散骑常侍谥曰祁子王玚字子玙司空沖之第十二子也沉静有器局美风仪举止醖借梁大同中起家祕书郎迁太子洗马元帝承制徴为中书侍郎直殿省仍掌相府管记出为东宫内史迁太子中庶子丁所生母忧归于丹阳江陵䧟梁敬帝承制除仁威将军尚书吏部郎中贞阳侯僭位以敬帝为太子授玚散骑常侍侍东宫寻迁长史兼侍中髙祖入辅以为司徒左长史永定九年迁守五兵尚书世祖嗣位授散骑常侍领太子庶子侍东宫迁领左骁骑将军太子中庶子常侍侍中如故玚为侍中六载父冲尝为玚辞领中庶子世祖顾谓冲曰所以久留玚于承华政欲使太子㣲有玚风法耳废帝嗣位以侍中领左骁骑将军光大元年以父忧去职髙宗即位太建元年复除侍中领左骁骑将军迁度支尚书领羽林监出为信威将军云麾始兴王长史行州府事未行迁中书令寻加散骑常侍除吏部尚书常侍如故玚性寛和及居选职务在清静谨守文案无所抑扬寻授尚书右仆射未拜加侍中迁左仆射参掌选事侍中如故玚兄弟三十余人居家笃睦每岁时馈遗遍及近亲敦诱诸弟并禀其规训太建六年卒时年五十四赠侍中特进䕶军将军丧事随所资给谥曰光子玚第十三弟瑜字子珪亦知名美容仪早歴清显年五十官至侍中永定元年使于齐以陈郡袁宪为副齐以王琳之故执而四之齐文宣帝每行载死囚以从齐人唿曰供御囚每有他怒则召杀之以快其意瑜及宪并危殆者数矣齐仆射杨遵彦悯其无辜每救䕶之天嘉二年还朝诏复侍中顷之卒时年四十赠本官谥曰贞子陆缮字士繻呉郡呉人也祖恵晓齐太常卿父任梁御史中丞缮幼有志尚以雅正知名起家梁宣恵武陵王法曹叅军承圣中授中书侍郎掌东宫管记江陵陷缮微服遁还京师绍泰元年除司徒右长史御史中丞以父任所终固辞不就髙祖引缮为司徒司马迁给事黄门侍郎领歩兵校尉通直散骑常侍兼侍中永定元年迁侍中时留异拥割东阳新安人向文政与异连结因据本郡朝廷以缮为贞威将军新安太守世祖嗣位徴为太子中庶子领歩兵校尉掌东宫管记缮仪表端丽进退闲雅世祖使太子诸王咸取则焉其趋歩蹑履皆令习缮规矩除尚书吏部郎中歩兵如故仍侍东宫陈宝应平后出为贞毅将军建安太守秩满为散骑常侍御史中丞犹以父之所终固辞不许乃权换廨宇徙居之太建初迁度支尚书侍中太子詹事行东宫事领扬州大中正及太子亲莅庶政觧行事加散骑常侍改加侍中迁尚书右仆射寻迁左仆射参掌选事侍中如故更为尚书仆射领前将军重授左仆射领扬州大中正别勑令与徐陵等七人参议政事十二年卒时年六十三赠侍中特进金紫光禄大夫谥曰安子太子以缮东宫旧臣特赐祖奠缮子辩恵年数岁诏引入殿内辩恵应对进止有父风髙宗因赐名辩恵字敬仁云缮兄子见贤亦方雅髙宗为扬州牧乃以为治中从事史深被知遇歴给事黄门侍郎长沙鄱阳二王长史带寻阳太守少府卿太建十年卒时年五十赠廷尉卿谥曰平子史臣曰夫衣冠雅道廊庙嘉猷谅以操履敦修局宇详正经曰容止可观诗言其仪罔忒彼三子者其有斯风焉陈书卷二十三卷二十三考证陈书卷二十三考证沈君理𫝊拜驸马都尉封永安亭侯亭监本误定今改从南史陆缮𫝊陆缮字士繻繻一本作儒父任梁御史中丞任一本作倕陈书卷二十三考证陈书卷二十四钦定四库全书陈书卷二十四唐散骑常侍姚思廉撰列传第十八周宏正袁宪周宏正字思行汝南安城人晋光禄大夫顗之九世孙也祖颙齐中书侍郎领着作父宝始梁司徒祭酒宏正幼孤及弟宏让宏直俱为叔父侍中䕶军舍所养年十嵗通老子周易舍每与谈论辄异之曰观汝神情颕悟清理警发后世知名当出吾右河东裴子野深相赏纳请以女妻之十五召补国子生仍于国学讲周易诸生传习其义以季春入学孟冬应举学司以其日浅弗之许焉博士到洽议曰周郎年未弱冠便自讲一经虽曰诸生实堪师表无俟策试起家梁太学博士晋安王为丹阳尹引为主簿出为邺令丁母忧去职服阕歴曲阿安吉令普通中初置司文义郎直夀光省以宏正为司义侍郎大通二年梁昭明太子薨其嗣华容公不得立乃以晋安王为皇太子宏正乃奏记曰窃闻撝谦之象起于羲轩爻画揖让之源生于尧舜禅受其来尚矣可得而详焉夫以庙堂汾水殊涂而同归稷契巢许异名而一贯出者称为元首处者谓之外臣莫不内外相资表里成治斯盖万代同规百王不易者也暨于三王之世寖以陵夷各亲其亲各子其子乃至七国争雄刘项竞逐皇汉扇其俗有晋扬其波谦让之道废多歴年所矣夫文质递变浇淳相革还朴反古今也其时伏惟昭明大王殿下天挺将圣聪明神武百辟冠冕四海归仁是以皇上发徳音下明诏以大王为国之储副乃天下之本焉虽复夏启周诵汉储魏两此数君者安足为大王道哉意者愿闻殿下抗目夷上仁之义执子臧大贤之节逃玉舆而弗乘弃万乗如脱屣庶改浇竞之俗以大吴国之风古有其人今闻其语能行之者非殿下而谁能使无为之化复兴于邃古让王之道不坠于来叶岂不盛欤岂不盛欤宏正陋学书生义慙稽古家自汝颕世传忠烈先人决曹掾燕抗辞九谏髙节万乘正色三府虽盛徳之业将絶而狂直之风未坠是以敢布腹心肆其愚瞽如使刍言野说少陈于聴览纵复委身烹鼎之下絶命肺石之上虽死之日犹生之年其抗直守正皆此类也累迁国子博士时于城西立士林馆宏正居以讲授聴者倾朝野焉宏正启梁武帝周易疑义五十条又请释干坤二系曰臣闻易称立象以尽意系辞以尽言然后知圣人之情几可见矣自非含微体极尽化穷神岂能通志成务探赜致逺而宣尼比之桎梏絶韦编于漆字轩辕之所聴莹遗元珠于赤水伏惟陛下一日万机匪劳神于瞬息凝心妙本常自得于天真圣智无以隠其几深明神无以沦其不测至若爻画之苞于六经文辞之穷于两系名儒剧谈以歴载鸿生抵掌以终年莫有试游其藩未尝一见其涘自制旨降谈裁成易道析至微于秋毫涣曾氷于幽谷臣亲承音旨职司宣授后进诜诜不无传业但干坤之藴未剖系表之妙莫诠使一经深致尚多所惑臣不涯庸浅轻率短陋谨与受业诸生清河张讥等三百一十二人于干坤二系象爻未启伏愿聴览之闲曲垂提训得使微臣鑚仰成其笃习后昆好事专门有奉自惟多幸懽沐道于尧年肄业终身不知老之将至天尊不闻而冒陈请冰谷寘懐罔识攸厝诏答曰设卦观象事逺文髙作系表言辞深理奥东鲁絶编之思西伯幽忧之作事逾三古人更七圣自商瞿禀承子庸传授篇简湮没嵗月辽逺田生表菑川之誉梁邱擅琅邪之学代郡范生山阳王氏人蔵荆山之宝各尽元言之趣说或去取意有详畧近缙绅之学咸有稽疑随答所问已具别解知与张讥等三百一十二人湏释干坤文言及二系万机小暇试当讨论宏正博物知元象善占候大同末尝谓弟宏让曰国家厄运数年当有兵起吾与汝不知何所逃之及梁武帝纳侯景宏正谓宏让曰乱阶此矣京城陷宏直为衡阳内史元帝在江陵遗宏直书曰适有都信贤兄博士平安但京师缙绅无不附逆王克己为家臣陆缅身充卒伍惟有周生确乎不㧞言及西军潺湲掩泪恒思吾至如望嵗焉松柏后凋一人而已王僧辩之讨侯景也宏正与宏让自㧞迎军僧辩得之甚喜即日启元帝元帝手书与宏正曰獯丑逆乱寒暑亟离海内相识零落畧尽韩非之智不免秦狱刘歆之学犹弊亡新音尘不嗣每以耿灼常欲访山东而寻子云问闗西而求伯起遇有今信力附相闻迟比来邮慰其延伫仍遣使迎之谓朝士曰晋氏平吴喜获二陆今我破贼亦得两周今古一时足为连类及宏正至礼数甚优朝臣无与比者授黄门侍郎直侍中省俄迁左民尚书寻加散骑常侍元帝尝着金楼子曰余于诸僧重招提琰法师隠士重华阳陶贞白士大夫重汝南周宏正其于义理清转无穷亦一时之名士也及侯景平僧辩启送祕书图籍勑宏正雠校时朝议迁都朝士家在荆州者皆不欲迁唯宏正与仆射王裒言于元帝曰若束脩以上诸士大夫微见古今者知帝王所都本无定处无所与疑至如黔首万姓若未见舆驾入建业谓是列国诸王未名天子今宜赴百姓之心从四海之望时荆陜人士咸云王周皆是东人志愿东下恐非良计宏正面折之曰若东人劝东谓为非计君等西人欲西岂成良䇿元帝乃大笑之竟不还都及江陵陷宏正遁围而出归于京师敬帝以为大司马王僧辩长史行扬州事太平元年授侍中领国子祭酒迁太常卿都官尚书髙祖受禅授太子詹事天嘉元年迁侍中国子祭酒徃长安迎髙宗三年自周还诏授金紫光禄大夫加金章紫绶领慈训太仆废帝嗣位领都官尚书总知五礼事仍授太傅长史加明威将军髙宗即位迁特进重领国子祭酒豫州大中正加扶太建五年授尚书右仆射祭酒中正如故寻𠡠侍东宫讲论语孝经太子以宏正朝廷旧臣徳望素重于是降情屈礼横经请益有师资之敬焉宏正特善元言兼明释典虽硕学名僧莫不请质疑滞六年卒于官时年七十九诏曰追逺褒徳抑有恒规故尚书右仆射领国子祭酒豫州大中正宏正识宇凝深艺业通备辞林义府国老民宗道映庠门望髙礼阁卒闻殂殒朕用恻然可赠侍中中书监䘮事所湏量加资给便出临哭谥曰简子所着周易讲疏十六卷论语疏十一卷庄子疏八卷老子疏五卷孝经疏两卷集二十卷行于世子坟官至吏部郎宏正二弟宏让宏直宏让性简素博学多通天嘉初以白衣领太常卿光禄大夫加金章紫绶宏直字思方幼而聪敏解褐梁太学博士稍迁西中郎湘东王外兵记室参军与东海鲍泉南阳宗懔平原刘缓沛郡刘㲄同掌书记入为尚书仪曹郎湘东王出镇江荆二州累除録事谘议参军带柴桑当阳二县令及梁元帝承制授假节英果将军世子长史寻除智武将军衡阳内史迁贞毅将军平南长史长沙内史行湘州府州事湘濵县侯邑六百户歴邵陵零陵太守云麾将军昌州刺史王琳之举兵也宏直在湘州琳败乃还朝天嘉中歴国子博士庐陵王长史尚书左丞领羽林监中散大夫祕书监掌国史迁太常卿光禄大夫加金章紫绶太建七年遇疾且卒乃遗疏勅其家曰吾今年已来筋力减耗可谓衰矣而好生之情曾不自觉唯务行乐不知老之将至今时制云及将同朝露七十余年颇经称足启手告全差无遗恨气絶已后便买市中见材材必湏小形者使易提挈敛以时服古人通制但下见先人必湏备礼可着单衣裙衫故履既应侍养宜备纷帨或逢善友又湏香烟棺内惟安白布手巾麤香炉而已其外一无所用卒于家时年七十六有集二十卷子确确字士潜美容仪寛大有行检博渉经史笃好元言世父宏正特所钟爱解褐梁太学博士司徒祭酒晋安王主簿髙祖受禅除尚书殿中郎累迁安成王限内记室髙宗即位授东宫通事舎人丁母忧去职及欧阳纥平起为中书舎人命于广州慰劳服阕为太常卿歴太子中庶子尚书左丞太子家令以父忧去职寻起为贞威将军吴令确固辞不之官至徳元年授太子左卫率中书舎人迁散骑常侍加贞威将军信州南平王府长史行扬州事为政平允称为良吏迁都官尚书祯明初遘疾卒于官时年五十九诏赠散骑常侍太常卿官给䘮事袁宪字徳章尚书左仆射枢之弟也幼聪敏好学有雅量梁武帝修建庠序别开五馆其一馆在宪宅西宪常招引诸生与之谈论每有新议出人意表同軰咸嗟服焉大同八年武帝撰孔子正言章句诏下国学宣制旨义宪时年十四被召为国子正言生谒祭酒到溉溉目而送之爱其神彩在学一嵗国子博士周宏正谓宪父君正曰贤子今兹欲䇿试不君正曰经义犹浅未敢令试居数日君正遣门下客岑文豪与宪候宏正㑹宏正将登讲坐弟子毕集乃延宪入室授以麈尾令宪树义时谢岐何妥在坐宏正谓曰二贤虽穷奥赜得无惮此后生耶何谢于是递起义端深极理致宪与徃复数番酬对闲敏宏正谓妥曰恣卿所问勿以童稚相期时学衆满堂观者重㳫而宪神色自若辩论有余宏正请起数难终不能屈因告文豪曰卿还咨袁吴郡此郎已堪见代为博士矣时生徒对䇿多行贿赂文豪请具束脩君正曰我岂能用钱为儿买第耶学司衔之及宪试争起剧难宪随问抗答剖析如流到溉顾宪曰袁君正其有后矣及君正将之吴郡溉祖道于征虏亭谓君正曰昨䇿生萧敏孙徐孝克非不解义至于风神器局去贤子逺矣寻举髙第以贵公子选尚南沙公主即梁简文之女也大同元年释褐祕书郎太清二年迁太子舎人侯景宼逆宪东之吴郡寻丁父忧哀毁过礼敬帝承制征授尚书殿中郎髙祖作相除司徒户曹永定元年授中书侍郎兼散骑常侍与黄门侍郎王瑜使齐数年不遣天嘉初乃还四年诏复中书侍郎直侍中省太建元年除给事黄门侍郎仍知太常事二年转尚书吏部侍郎寻除散骑常侍侍东宫三年迁御史中丞领羽林监时豫章王叔英不奉法度逼取人马宪依事劾奏叔英由是坐免黜自是朝野皆严惮焉宪详练朝章尤明聴断至有狱情未尽而有司具法者即伺闲暇常为上言之其所申理者甚衆尝陪䜩承香阁賔退之后髙宗留宪与卫尉樊俊徙席山亭谈宴终日髙宗目宪而谓俊曰袁家故为有人其见重如此五年入为侍中六年除吴郡太守以父任固辞不拜改授明威将军南康内史九年秩满除散骑常侍兼吏部尚书寻而为真宪以久居清显累表自求解任髙宗曰诸人在职累有谤书卿处事已多可谓清白别相甄録且勿致辞十三年迁右仆射参掌选事先是宪长兄简懿子为左仆射至是宪为右仆射台省内目简懿为大仆射宪为小仆射朝廷荣之及髙宗不豫宪与吏部尚书毛喜俱受顾命始兴王叔陵之肆逆也宪指麾部分预有力焉后主被疮病笃执宪手曰我儿尚幼后事委卿宪曰羣情喁喁冀圣躬康复后事之旨未敢奉诏以功封建安县伯邑四百户领太子中庶子余竝如故寻除侍中信威将军太子詹事至徳元年太子加元服二年行释奠之礼宪于是表请解职后主不许给扶二人进号云麾将军置佐史皇太子颇不率典训宪手表陈谏凡十条皆援引古今言辞切直太子虽外示容纳而心无悛改后主欲立宠姬张贵妃子始安王为嗣尝从容言之吏部尚书蔡征顺旨称赏宪厉色折之曰皇太子国家储嗣亿兆宅心卿是何人轻言废立夏竟废太子为吴兴王后主知宪有规谏之事叹曰袁徳章实骨鲠之臣即日诏为尚书仆射祯明元年隋军来伐隋将贺若弼进烧宫城北掖门宫卫皆散走朝士稍各引去惟宪衞侍左右后主谓宪曰我从来待卿不先余人今日见卿可谓嵗寒知松栢后凋也后主遑遽将避匿宪正色曰北兵之入必无所犯大事如此陛下安之臣愿陛下正衣冠御前殿依梁武见侯景故事后主不从因下榻驰去宪从后堂景阳殿入后主投下井中宪拜哭而出京城䧟入于隋隋授使持节昌州诸军事开府仪同三司昌州刺史开皇十四年诏授晋王府长史十八年卒时年七十赠大将军安城郡公谥曰简长子承家仕隋至祕书丞国子司业史臣曰梁元帝称士大夫中重汝南周宏正信哉斯言也观其雅量标举尤善元言亦一代之国师矣袁宪风格整峻狥义履道韩子称为人臣委质心无有二宪弗渝终始良可嘉焉陈书卷二十四陈书卷二十五钦定四库全书陈书卷二十五唐散骑常侍姚思廉撰列传第十九裴忌孙玚裴忌字无畏河东闻喜人也祖髦梁中散大夫父之平倜傥有志略召补文徳主帅梁普通中衆军北伐之平随都督夏侯亶克定涡潼以功封费县侯㑹衡州部民相聚㓂抄诏以之平为假节超武将军都督衡州五郡征讨诸军事及之平至即皆平殄梁武帝甚嘉赏之元帝承圣中累迁散骑常侍右卫将军晋陵太守世祖即位除光禄大夫慈训宫卫尉并不就乃筑山穿池植以卉木居处其中有终焉之志天康元年卒赠仁威将军光禄大夫谥曰僖子忌少聪敏有识量颇渉史传为当时所称解褐梁豫章王法曹参军侯景之乱忌招集勇力随髙祖征讨累功为宁逺将军及髙祖诛王僧辩僧辩弟僧智举兵据吴郡髙祖遣黄他率衆攻之僧智出兵于西昌门拒战他与相持不能克髙祖谓忌曰三吴奥壤旧称饶沃虽凶荒之余犹为殷盛而今贼徒扇聚天下摇心非公无以定之宜善思其䇿忌乃勒部下精兵轻行倍道自钱塘直趣吴郡夜至城下鼓譟薄之僧智疑大军至轻舟奔杜龛忌入据其郡髙祖嘉之表授吴郡太守髙祖受禅征为左衞将军天嘉初出为持节南康内史时义安太守张绍賔据郡反世祖以忌为持节都督岭北诸军事率衆讨平之还除散骑常侍司徒左长史五年授云麾将军衞尉卿封东兴县侯邑六百户及华皎称兵上流髙宗时为録尚书辅政尽命衆军出讨委忌总知中外城防诸军事及晈平髙宗即位太建元年授东阳太守改封乐安县侯邑一千户四年入为太府卿五年转都官尚书吴明彻督衆军北伐诏忌以本官监眀彻军淮南平授军师将军豫州刺史忌善于绥抚甚得民和改授使持节都督谯州诸军事谯州刺史未及之官㑹眀彻受诏进讨彭汴以忌为都督与眀彻犄角俱进吕梁军败陷于周周授上开府隋开皇十四年卒于长安时年七十三孙玚字徳琏吴郡吴人也祖文惠齐越骑校尉清逺太守父循道梁中散大夫以雅素知名玚少倜傥好谋略博渉经史尤便书翰起家梁轻车临川嗣王行参军累迁为安西邵陵王水曹中兵参军事王出镇郢州玚尽室随府甚被赏遇太清之难授假节宣勐将军军主王僧辩之讨侯景也王琳为前军琳与玚同门乃表荐为戎昭将军宜都太守仍从僧辩救徐文盛于武昌㑹郢州䧟乃留军镇巴陵脩战守之备俄而侯景兵至日夜攻围玚督所部兵悉力拒战贼衆奔退玚从大军沿流而下及克姑孰玚力战有功除员外散骑常侍封富阳县侯邑一千户寻授假节雄信将军衡阳内史未及之官仍迁衡州平南府司马破黄洞蛮贼有功除东莞太守行广州刺史寻除智武将军监湘州事敬帝嗣位授持节仁威将军巴州刺史髙祖受禅王琳立梁永嘉王萧荘于郢州征玚为太府卿加通直散骑常侍及王琳入宼以玚为使持节散骑常侍都督郢荆巴武湘五州诸军事安西将军郢州刺史总留府之任周遣大将史宁率衆四万乘虚奄至玚助防张世责举外城以应之所失军民男女三千余口周军又起土山髙梯日夜攻逼因风纵火烧其内城南面五十余楼时玚兵不满千人乗城拒守玚亲自抚廵行酒赋食士卒皆为之用命周人苦攻不能克乃矫授玚柱国郢州刺史封万户郡公玚伪许以缓之而潜修战具楼雉器械一朝严设周人甚惮焉及闻大军败王琳乗胜而进周兵乃解玚于是尽有中流之地集其将士而谓之曰吾与王公陈力恊义同奖梁室亦已勤矣今时事如此天可违乎遂遣使奉表诣阙天嘉元年授使持节散骑常侍安南将军湘州刺史封定襄县侯邑一千户玚懐不自安乃固请入朝征为散骑常侍中领军未拜而世祖从容谓玚曰昔朱买臣愿为本郡卿岂有意乎仍改授持节安东将军吴郡太守给鼓吹一部及将之镇乗舆幸近畿饥送乡里荣之秩满征拜散骑常侍中护军鼓吹如故留异之反东阳诏玚督舟师进讨异平迁镇右将军常侍鼓吹并如故顷之出为使持节安东将军建安太守光大中以公事免寻起为通直散骑常侍髙宗即位以玚功名素着深委任焉太建四年授都督荆信二州诸军事安西将军荆州刺史出镇公安玚增脩城池懐服邉逺为隣境所惮居职六年又以事免更为通直散骑常侍及吴眀彻军败吕梁授使持节督縁江水陆诸军事镇西将军给鼓吹一部寻授散骑常侍都督荆郢巴武湘五州诸军事郢州刺史持节将军鼓吹并如故十二年坐疆场交通抵罪后主嗣位复除通直散骑常侍兼起部尚书寻除中护军复爵邑入为度支尚书领歩兵校尉俄加散骑常侍迁侍中祠部尚书后主频幸其第及着诗赋述勲徳之美展君臣之意焉又为五兵尚书领右军将军侍中如故以年老累乞骸骨优诏不许祯眀元年卒官时年七十二后主临哭甚哀赠护军将军侍中如故给鼓吹一部朝服一具衣一袭䘮事量加资给谥曰桓子玚事亲以孝闻于诸弟甚笃睦性通泰有财物散之亲友其自居处颇失于奢豪庭院穿筑极林泉之致歌钟舞女当世罕俦賔客填门轩盖不絶及出镇郢州乃合十余船为大舫于中立亭池植荷芰每良辰美景賔僚并集泛长江而置酒亦一时之胜赏焉常于山斋设讲肆集元儒之士冬夏资奉为学者所称而处已率易不以名位骄物时皇兴寺朗法师该通释典玚每造讲筵时有抗论法侣莫不倾心又巧思过人为起部尚书军国器械多所创立有鉴识男女婚姻皆择素贵及卒尚书令江总为其志铭后主又题铭后四十字遣左民尚书蔡征宣敕就宅镌之其词曰秋风动竹烟水惊波几人樵径何处山阿今时日月宿昔绮罗天长路逺地久灵多功臣未勒此意如何时论以为荣玚二十一子咸有父风世子让早卒第二子训颇知名歴临湘令直合将军髙唐太守陈亡入隋史臣曰在梁之季冦贼实繁髙祖建义杖旗将宁区夏裴忌早识攀附每预戎麾摧锋却敌立功者数矣孙玚有文武干畧见知时主及行军用兵师司马之法至于战胜攻取屡着勲庸加以好施接物士咸慕向然性不循恒频以罪免盖亦陈汤之徒焉陈书卷二十五卷二十五考证陈书卷二十五考证孙玚传孙玚字德琏玚一本作阳陈书卷二十五考证陈书卷二十六钦定四库全书陈书卷二十六唐散骑常侍姚思㢘撰列传第二十徐陵徐陵字孝穆东海剡人也祖超之齐郁林太守梁员外散骑常侍父摛梁戎昭将军太子左衞率赠侍中太子詹事谥贞子母臧氏尝梦五色云化而为凤集左肩上已而诞陵焉时寳志上人者世称其有道陵年数嵗家人擕以候之宝志手摩其顶曰天上石麒麟也光宅恵云法师每嗟陵早成就谓之颜回八嵗能属文十二通庄老义既长博涉史籍纵横有口辩梁普通二年晋安王为平西将军宁蛮校尉父摛为王谘议王又引陵参宁蛮府军事大通二年王立为皇太子东宫置学士陵充其选稍迁尚书度支郎出为上虞令御史中丞刘孝仪与陵先有隙风闻劾陵在县赃污因坐免久之起为南平王府行参军迁通直散骑侍郎梁简文在东宫撰长春殿义记使陵为序又令于少傅府述所制庄子义等迁镇西湘东王中记室参军太清二年兼通直散骑常侍使魏魏人授馆宴賔是日甚热其主客魏収嘲陵曰今日之热当由徐常侍来陵即答曰昔王肃至此为魏始制礼仪今我来聘使卿复知寒暑收大慙及侯景宼京师陵父摛先在围城之内陵不奉家信便蔬食布衣若居忧恤㑹齐受魏禅梁元帝承制于江陵复通使于齐陵累求复命终拘陵不遣陵乃致书于仆射杨遵彦曰夫一言所感凝晖照于鲁阳一志冥通飞泉涌于疏勒况复元首康哉股肱良哉隣国相闻风教相期者也天道穷剥钟乱本朝情计驰惶公私哽惧而骸骨之请徒淹嵗寒颠沛之祈空盈卷轴是所不图也非所仰望也执事不闻之乎昔分鳌命鳸之世观河拜洛之年则有日鸟流灾风禽逞暴天倾西北地缺东南盛旱坼三川长波含五岳我大梁应金图而有亢纂玉镜而犹屯何则圣人不能为时斯固穷通之恒理也至于荆州刺史湘东王机神之本无寄名言陶铸之余犹为尧舜虽复六代之舞陈于总章九州之歌登于司乐虞夔拊石晋旷调钟未足颂此英声无以宣其盛徳者也若使郊禋楚翼宁非祀夏之君戡定艰难便是匡周之霸岂徒豳王徙雍朞月为都姚帝迁河周年成邑方今越裳藐藐驯雉北飞肃眘茫茫风牛南偃吾君之子含识知归而答旨云何所投身斯其未喻一也又晋熈等郡皆入贵朝去我寻阳经涂何几至于铛铛晓漏的的宵烽隔溆浦而相闻临髙台而可望泉流宝盌遥忆湓城峯号香鑪依然庐岳日者鄱阳嗣王治兵滙派屯戍沦波朝夕牋书春秋方物吾无从以蹑屩彼何路而齐镳岂其然乎斯不然矣又近者邵陵王通和此国郢中上客云聚魏都邺下名卿风驰江浦岂卢龙之径于彼新开铜駞之街于我长闭何彼途甚易非劳于五丁我路为难如登于九折地不私载何其爽欤而答旨云还路无从斯所未喻二也晋熈庐江义阳安陆皆云欵附非复危邦计彼中途便当静晏自斯以北桴鼓不鸣自此以南封疆未壹如其境外脱殒轻躯幸非边吏之羞何在匹夫之命又此賔游通无货殖忝非韩起聘郑私买玉环吴札过徐躬要宝劒由来宴钖凡厥囊装行役淹留皆已虚罄散有限之微财供无期之久客斯可知矣且据图刎首愚者不为运斧全身庸流所鉴何则生轻一髪死重千钧不以贾盗明矣骨肉不任充鼎俎皮毛不足入货财盗有道焉吾无忧矣又公家遣使脱有资须本朝非隆平之时游客岂皇华之势轻装独宿非劳聚柝之仪微骑间行宁望輶轩之礼归人将从私具驴骡缘道亭邮惟希蔬粟若曰留之无烦于执事遣之有费于官司或以颠沛为言或云资装可惧固非通论皆是外篇斯所未喻三也又若以吾徒应还侯景侯景凶逆殱我国家天下含灵人懐愤厉既不获投身社稷衞难乘舆四冢磔蚩尤千刀剸王莽安所谓俛首顿膝归奉宼讐佩弭腰鞬为其皁隶日者通和方敦曩睦凶人狙诈遂骇狼心颇疑宋万之诛弥惧荀罃之请所以奔蹄劲角专恣凭陵凡我行人偏膺讐憾政复葅筋醢骨抽舌探肝于彼凶情犹当未雪海内之所知也君侯之所具焉又闻本朝公主都人士女风行雨散东播西流京邑邱墟葌蓬萧瑟偃师还望咸为草莱霸陵回首俱霑霜露此又君之所知也彼以何义争免宼讐我以何亲争归委质昔鉅平贵将悬重于陆公叔向名流深知于鬷蔑吾虽不敏常慕前修不图明庶有懐翻其以此量物昔魏氏将亡羣凶挺争诸贤戮力想得其朋为葛荣之党邪为邢杲之徒邪如曰不然斯所未喻四也假使吾徒还为凶党侯景生于赵代家自幽恒居则台司行为连率山川形势军国彞章不劳请箸为筹便当屈指能算景以逋逃小丑羊豕同羣身寓江臯家㽞河朔舂舂井井如鬼如神其不然乎抑又君之所知也且夫宫闱秘事并若云霄英俊訏谟宁非帷幄或阳惊以定策或焚藁而奏书朝廷之士犹难参预羇旅之人何阶耳目至于礼乐沿革刑政寛勐则讴歌已远万舞成风不知手之舞之足之蹈之也安在摇其牙齿为间谍者哉若谓复命西朝终奔东虏虽齐梁有隔尉侯奚殊岂以河曲之难浮而曰间闗之可济河桥马度宁非宋典之姦闗路鸡鸣皆曰田文之客何其通蔽乃尔相妨斯所未喻五也又兵交使在虽着前经傥同徇仆之尤追肆寒山之怒则凡诸元帅并释缧囚爰及偏禆同无翦馘乃至钟仪见赦朋笑遵途襄老蒙归虞歌引路吾等张旜拭玉修好寻盟渉泗之与浮河郊劳至于赠贿公恩既被賔敬无违今者何愆翻蒙贬责若以此为言斯所未喻六也若曰祅氛永乆䘮乱悠然哀我奔波存其形魄固已铭兹厚徳戴此洪恩譬渤澥而俱深方嵩华而犹重但山梁饮啄非有意于笼樊江海飞浮本无情于钟鼓况吾等营魂已谢余息空留悲黙为生何能支乆是则虽蒙养护更夭天年若以此为言斯所未喻七也若云逆竖殱夷当聴反命髙轩继路飞盖相随未解其言何能善谑夫屯亨治乱岂有意于前期谢常侍今年五十有一吾今年四十有四介已知命賔又杖乡计彼侯生肩随而已岂银台之要彼未从师金灶之方吾知其决政恐南阳菊水竟不延龄东海桑田无由可望若以此为言斯所未喻八也足下清襟胜託书囿文林凡自洪荒终乎幽厉如吾今日宁有其人爰至春秋微宜商畧夫宗姬殄坠霸道昏凶或执政之多门或陪臣之凉徳故臧孙有礼翻囚与国之賔周伯无愆空怒天王之使迁箕卿于两馆絷骥子于三年斯匪贪乱之风邪宁当今之髙例也至于双崤且帝四海争雄或搆赵而侵燕或连韩而谋魏身求盟于楚殿躬夺璧于秦廷输宝鼎以託齐王驰安车而诱梁客其外膏唇贩舌分路扬镳无罪无辜如兄如弟逮乎中阳受命天下同规廵省诸华无闻幽辱及三方之霸也孙甘言以娬媚曹屈诈以覊縻旍轸嵗到于勾吴冠盖年驰于庸蜀则客嘲殊险賔戏已深共尽游谈谁云猜忤若使搜求故实脱有前踪恐是叔世之姦谋而非为邦之胜畧也抑又闻之云师火帝浇淳乃异其风龙跃麟惊王霸虽殊其道莫不从君亲以铭物敦敬养以治民预有邦司曾无隆替吾奉违温凊仍属乱离宼虏猖狂公私播越萧轩靡御王舫谁持瞻望乡闗何心天地自非生凭廪竹源出空桑行路含情犹其相愍常谓择官而仕非曰孝家择事而趋非云忠国况乎钦承有道骖驾前王郎吏明经鸱鸢知礼廵省方化咸问髙年东序西胶皆尊耆耊吾以圭璋玉帛通聘来朝属世道之屯期钟生民之否运兼年累载无申元直之祈衔泣吞声长对公闾之怒情礼之诉将同逆鳞忠孝之言皆应齚舌是所不图也非所仰望也且天伦之爱何得忘懐妻子之情谁能无累夫以清河公主之贵余姚书佐之家莫限髙卑皆被驱畧自东南丑虏抄贩饥民台署郎官俱馁墻壁况吾生离死别多歴暄寒孀室婴儿何可言念如得身还乡土躬自推求犹冀提擕俱免凶虐夫四聪不达华阳君所谓乱臣百姓无寃孙叔敖称为良相足下髙才重誉参赞经纶非豹非貔闻诗闻礼而中朝大议曾未矜论清禁嘉谋安能相及谔谔非周舎容容类胡广何其无诤臣哉嵗月如流平生有几晨看旅鴈心赴江淮昏望牵牛情驰阳越朝千悲而掩泣夜万绪而回肠不自知其为生不自知其为死也足下素挺词锋兼长理窟匡丞相解頥之说乐令君清耳之谈向所谘疑谁能晓喻若鄙言为谬来旨必通分请灰钉甘从斧镬何但规规黙黙齰舌低头而已哉若一理存焉犹希矜眷何必期令我等必死齐都足赵魏之黄尘加幽并之片骨遂使东平拱树长懐向汉之悲西洛孤坟恒表思乡之梦干祈以屡哽恸増深遵彦竟不报书及江陵陷齐送贞阳侯萧渊明为梁嗣乃遣陵随还太尉王僧辩初拒境不纳渊明徃复致书皆陵词也及渊明之入僧辩得陵大喜接待馈遗其礼甚优以陵为尚书吏部郎掌诏诰其年髙祖率兵诛僧辩仍进讨韦载时任约徐嗣徽乘虚袭石头陵感僧辩旧恩乃徃赴约及约等平髙祖释陵不问寻以为贞威将军尚书左丞绍泰二年又使于齐还除给事黄门侍郎祕书监髙祖受禅加散骑常侍左丞如故天嘉初除太府卿四年迁五兵尚书领大着作六年除散骑常侍御史中丞时安成王顼为司空以帝弟之尊势倾朝野直兵鲍叔叡假王威权抑塞辞讼大臣莫敢言者陵闻之乃为奏弹导从南台官属引奏案而入世祖见陵服章严肃若不可犯为敛容正坐陵进读奏版时安成王殿上侍立仰视世祖流汗失色陵遣殿中御史引王下殿遂劾免侍中中书监自此朝廷肃然天康元年迁吏部尚书领大着作陵以梁末以来选授多失其所于是提举纲维综覈名实时有冐进求官諠竞不已者陵乃为书宣示曰自古吏部尚书者品藻人伦简其才能寻其门胄逐其大小量其官爵梁元帝承侯景之凶荒王太尉接荆州之祸败尔时䘮乱无复典章故使官方穷此纷杂永定之时圣朝草创干戈未息亦无条序府库空虚赏赐悬乏白银难得黄札易营权以官阶代于钱绢义存抚接无计多少致令员外常侍路上比肩谘议参军市中无数岂是朝章应其如此今衣冠礼乐日富年华岂可犹作旧意非理望也所见诸君多踰本分犹言太屈未喻髙懐若问梁朝朱领军异亦为卿相此不踰其本分耶此是天子所㧞非闗选序梁武帝云世间人言有目色我特不目色范悌宋文帝亦云人世岂无运命每有好官缺辄忆羊元保此则清阶显职不由选也秦有车府令赵髙直至丞相汉有髙庙令田千秋亦为丞相此复可为例耶既忝衡流应湏粉墨所望诸贤深明鄙意自是衆咸服焉时论比之毛玠废帝即位髙宗入辅谋黜异志者引陵预其议髙宗纂歴封建昌县侯邑五百户太建元年除尚书右仆射二年迁尚书左仆射陵抗表推周宏正王劢等髙宗召陵入内殿曰卿何为固辞此职而举人乎陵曰周宏正从陛下西还旧藩长史王劢太平相府长史张种帝乡贤戚若选贤与旧臣宜居后固辞累日髙宗苦属之陵乃奉诏及朝议北伐髙宗曰朕意已决卿可举元帅衆议咸以中权将军淳于量位重共署推之陵独曰不然吴明彻家在淮左悉彼风俗将畧人才当今亦无过者于是争论累日不能决都官尚书裴忌曰臣同徐仆射陵应声曰非但明彻良将裴忌即良副也是日诏明彻为大都督令忌监军事遂克淮南数十州之地髙宗因置酒举杯属陵曰赏卿知人陵避席对曰定䇿出自圣𠂻非臣之力也其年加侍中余并如故七年领国子祭酒南徐州大中正以公事免侍中仆射寻加侍中给扶又除领军将军八年加翊右将军太子詹事置佐史俄迁右光禄大夫余并如故十年重为领军将军寻迁安右将军丹阳尹十三年为中书监领太子詹事给鼓吹一部侍中将军右光禄中正如故陵以年老累表求致仕髙宗亦优之乃诏将作为造大斋令陵就第摄事后主即位迁左光禄大夫太子少傅余如故至徳元年卒时年七十七诏曰慎终有典抑乃旧章令徳可甄谅宜追逺侍中安右将军左光禄大夫太子少傅南徐州大中正建昌县开国侯陵弱龄学尚登朝秀颕业髙名軰文曰词宗朕近嵗承华特相引狎虽多卧疾方期克壮奄然殒逝震悼于懐可赠镇右将军特进其侍中左光禄鼓吹侯如故并出举哀䘮事所湏量加资给谥曰章陵器局深逺容止可观性又清简无所营树禄俸与亲族共之太建中食建昌邑邑户送米至于水次陵亲戚有贫匮者皆令取之数日便尽陵家寻致乏絶府僚怪而问其故陵云我有车牛衣裳可卖余家有可卖不其周给如此少而崇信释教经论多所精解后主在东宫令陵讲大品经义学名僧自逺云集每讲筵商较四座莫能与抗目有青睛时人以为聪惠之相也自有陈创业文檄军书及禅授诏策皆陵所制而九钖尤美为一代文宗亦不以此矜物未尝诋诃作者其于后进之徒接引无倦世祖髙宗之世国家有大手笔皆陵草之其文颇变旧体缉裁巧密多有新意每一文出手好事者已传写成诵遂被之华夷家蔵其本后逄丧乱多散失存者三十卷有四子俭份仪僔俭一名衆幼而修立勤学有志操汝南周宏正重其为人妻以女梁太清初起家豫章王府行参军侯景乱陵使魏未反俭时年二十一擕老幼避于江陵梁元帝闻其名召为尚书金部郎中尝侍宴赋诗元帝叹赏曰徐氏之子复有文矣江陵䧟复还于京师永定初为太子洗马迁镇东从事中郎天嘉三年迁中书侍郎太建初广州刺史欧阳纥举兵反髙宗令俭持节喻旨纥初见俭盛列仗衞言辞不恭俭曰吕嘉之事诚当已逺将军独不见周廸陈宝应乎转祸为福未为晚也纥黙然不答惧俭沮其衆不许入城置俭于孤园寺遣人守衞累旬不得还纥尝出见俭俭谓之曰将军业已举事俭湏还报天子俭之性命虽在将军将军成败不在于俭幸不见留纥于是乃遣俭从间道驰还髙宗乃命章昭达率衆讨纥仍以俭悉其形势𠡠俭监昭逹军纥平髙宗嘉之赐奴婢十人米五百斛除镇北鄱阳王谘议参军兼中书舎人累迁国子博士大匠卿余并如故寻迁黄门侍郎转太子中庶子加通直散骑常侍兼尚书左丞以公事免寻起为中衞始兴王限外谘议参军兼中书舎人又为太子中庶子迁贞威将军太子左衞率舎人如故后主立授和戎将军宣惠晋熈王长史行丹阳郡国事俄以父忧去职寻起为和戎将军累迁寻阳内史为政严明盗贼静息迁散骑常侍袭封建昌侯入为御史中丞俭性公平无所依附尚书令江总望重一时亦为俭所紏劾后主深委任焉又领右军祯明二年卒份少有父风年九嵗为梦赋陵见之谓所亲曰吾幼属文亦不加此解褐为祕书郎转太子舎人累迁豫章王主簿太子洗马出为海盐令具有政绩秩满入为太子洗马份性孝悌陵尝遇疾甚笃份烧香泣涕跪诵孝经昼夜不息如此者三日陵疾豁然而愈亲戚皆谓份孝感所致太建二年卒时年二十二仪少聪警以周易生举髙第为祕书郎出为乌伤令祯明初迁尚书殿中郎寻兼东宫学士陈亡入隋开皇九年隠于钱塘之赭山炀帝召为学士寻除着作郎大业四年卒孝克陵之第三弟也少为周易生有口辩能谈元理既长遍通五经博览史籍亦善属文而文不逮义梁太清初起家为太学博士性至孝遭父忧殆不胜䘮事所生母陈氏尽孝养之道梁末侯景宼乱京邑大饥饿死者十八九孝克养母饘粥不能给妻东莞臧氏领军将军臧盾之女也甚有容色孝克乃谓之曰今饥荒如此供养交阙欲嫁卿与富人望彼此俱济于卿意如何臧氏弗之许也时有孔景行者为侯景将富于财孝克宻因媒者陈意景行多从左右逼而迎之臧涕泣而去所得谷帛悉以供养孝克又剃髪为沙门改名法整兼乞食以充给焉臧氏亦深念旧恩数私致馈饷故不之絶后景行战死臧伺孝克于途中累日乃见谓孝克曰徃日之事非为相负今既得脱当归供养孝克黙然无答于是归俗更为夫妻后东游居于钱塘之佳义里与诸僧讨论释典遂通三论每日二时讲旦讲佛经晚讲礼传道俗受业者数百人天嘉中除郯令非其好也寻复去职太建四年征为祕书丞不就乃蔬食长斋持菩萨戒昼夜讲诵法华经髙宗甚嘉其操行六年除国子博士迁通直散骑常侍兼国子祭酒寻为真孝克每侍宴无所食噉至席散当其前膳羞损减髙宗宻记以问中书舎人管斌斌不能对自是斌以意伺之见孝克取珍果内绅带中斌当时莫识其意后更寻访方知还以遗母斌以实启髙宗嗟叹良久乃勑所司自今宴享孝克前馔并遣将还以饷其母时论美之至徳中皇太子入学释奠百司陪列孝克发孝经题后主诏皇太子北面致敬祯明元年入为都官尚书自晋以来尚书官僚皆擕家属居省省在台城内下舎门中有阁道东西跨路通于朝堂其第一即都官之省西抵阁道年代久逺多有鬼怪每昏夜之际无故有声光或见人着衣冠从井中出湏臾复没或门阁自然开闭居省者多死亡尚书周确卒于此省孝克代确便即居之经渉两载妖变俱息时人咸以为贞正所致孝克性清素而好施惠故不免饥寒后主𠡠以石头津税给之孝克悉用设斋写经随得随尽二年为散骑常侍侍东宫陈亡随例入闗家道壁立所生母患欲粳米为粥不能常办母亡之后孝克遂常噉麦有遗粳米者孝克对而悲泣终身不复食之焉开皇十年长安疾疫隋文帝闻其名行召令于尚书都堂讲金刚般若经寻授国子博士后侍东宫讲礼传十九年以疾卒时年七十三临终正坐念佛室内有非常异香气隣里皆惊异之子万载仕至晋安王功曹史太子洗马史臣曰徐孝穆挺五行之秀禀天地之灵聪明特达笼罩今古及缔搆兴王遭逢泰运位隆朝宰献替谋猷盖亮直存矣孝克砥身厉行养亲逾礼亦参闵之志欤陈书卷二十六卷二十六考证陈书卷二十六考证徐陵传述所制庄子义义一本误二徐陵子俭一名衆衆南史作报徐陵弟孝克妻东莞臧氏领军将军臧盾之女也盾一本作质陈书卷二十六考证陈书卷二十七钦定四库全书陈书卷二十七唐散骑常侍姚思廉撰列传第二十一江总姚察江总字总持济阳考城人也晋散骑常侍统之十世孙五世祖湛宋左光禄大夫开府仪同三司忠简公祖蒨梁光禄大夫有名当代父紑本州迎主簿少居父忧以毁卒在梁书孝行传总七嵗而孤依于外氏幼聪敏有至性舅吴平光侯萧劢名重当时特所钟爱尝谓总曰尔操行殊异神采英㧞后之知名当出吾右及长笃学有辞采家传赐书数千卷总昼夜寻读未尝辍手年十八解褐宣惠武陵王府法曹参军中权将军丹阳尹何敬容开府置佐史并以贵胄充之仍除敬容府主簿迁尚书殿中郎梁武帝撰正言始毕制述懐诗总预同此作帝览总诗深降嗟赏仍转侍郎尚书仆射范阳张纉度支尚书琅琊王筠都官尚书南阳刘之遴并髙才硕学总时年少有名纉等雅相推重为忘年友会之遴尝酬总诗其畧曰上位居崇礼寺署隣栖息忌闻晓驺唱每畏晨光赩髙谈意未穷晤对赏无极探急共遨游休沐忘退食曷用销鄙吝枉趾觏颜色下上数千载扬㩁吐胸臆其为通人所钦挹如此迁太子洗马又出为临安令还为中军宣城王府限内録事参军转太子中舎人及魏国通好𠡠以总及徐陵摄官报聘总以疾不行侯景宼京都诏以总权兼太常卿守小庙台城陷总避难崎岖累年至会稽郡憇于龙华寺乃制修心赋畧序时事其辞曰太清四年秋七月避地于会稽龙华寺此伽蓝者余六世祖宋尚书右仆射州陵侯元嘉二十四年之所构也侯之王父晋䕶军将军彪昔莅此邦卜居山隂都阳里贻厥子孙有终焉之志寺域则宅之旧基左江右湖面山背壑东西连跨南北纡萦聊与苦节名僧同销日月晓脩经戒夕览图书寝处风云凭栖水月不意华戎莫辨朝市倾沦以此伤情情可知矣啜泣濡翰岂摅郁结庶后生小子悯余此槩焉嘉南斗之分次肇东越之灵祕表桧风于韩什着镇山于周记藴大禹之金书镌暴秦之在字太史来而探穴钟离去而开笥信竹箭之为珍何碔砆之罕值奉盛徳之鸿祀寓安禅之古寺寔豫章之旧圃成黄金之胜地遂寂黙之幽心若镜中而逺寻面曾阜之超忽迩平湖之逈深山条偃蹇水叶浸淫挂猿朝落饥鼯夜吟菓丛药苑桃蹊橘林捎云拂日结暗生隂保自然之雅趣鄙人间之荒杂望岛屿之邅回面江原之重㳫泛流月之夜逈曳光烟之晓匝风引蜩而嘶譟雨鸣林而修䬃鸟稍狎而知来云无情而自合尔廼野开灵塔地筑禅居喜园迢遰乐树扶踈经行借草宴坐临渠持戒振钖度影甘蔬坚固之林可喻寂灭之场暂如异曲终而悲起非木落而悲始岂降志而辱身不露才而扬已钟风雨之如晦倦鸡鸣之聒耳幸避地而髙栖凭调御之遗旨折四辩之微言悟三乘之妙理遣十纒之系缚祛五惑之尘滓久遗荣于势利庶忘累于妻子感意气于畴日寄知音于来祀何逺客之可悲知自怜其何已总第九舅萧勃先据广州总又自㑹稽徃依焉梁元帝平侯景征总为明威将军始兴内史以郡秩米八百斛给总行装㑹江陵陷遂不行总自此流寓岭南积嵗天嘉四年以中书侍郎征还朝直侍中省累迁司徒右长史掌东宫管记给事黄门侍郎领南徐州大中正授太子中庶子通直散骑常侍东宫中正如故迁左民尚书转太子詹事中正如故以与太子为长夜之饮养良娣陈氏为女太子微行总舎上怒免之寻为侍中领左骁骑将军复为左民尚书领左军将军未拜又以公事免寻起为散骑常侍明烈将军司徒左长史迁太常卿后主即位除祠部尚书又领左骁骑将军参掌选事转散骑常侍史部尚书寻迁尚书仆射参掌如故至徳四年加宣惠将军量置佐史寻授尚书令给鼓吹一部加扶余并如故䇿曰于戏夫文昌政本司㑹治经韦彪谓之枢机李固方之斗极况其五曹斯综百揆是谐同冡宰之司专台阁之任惟尔道业标峻㝢量宏深胜范清规风流以为准的辞宗学府衣冠以为领袖故能师长六官具瞻允塞明府八座仪形载逺其端朝握揆朕所望焉徃钦哉懋建尔徽猷亮采我邦国可不慎欤祯明二年进号中权将军京城陷入隋为上开府开皇十四年卒于江都时年七十六总尝自叙其畧曰歴升清显备位朝列不邀世利不渉权幸尝抚躬仰天太息曰庄青翟位至丞相无迹可纪赵元叔为上计吏光乎列传官陈以来未尝逢迎一物干预一事悠悠风尘流俗之士颇致怨憎荣枯宠辱不以介意太建之世权移羣小谄嫉作威屡被摧黜奈何命也后主昔在东朝㽞意文艺夙荷昭晋恩纪契阔嗣位之日时寄谬隆仪形天府釐正庶绩八法六典无所不统昔晋武帝䇿荀公曾曰周之冡宰今之尚书令也况复才未半古尸素若兹晋太尉陆玩云以我为三公知天下无人矣轩冕傥来之一物岂是预要乎弱嵗归心释教年二十余入钟山就灵曜寺则法师受菩萨戒暮齿官陈与摄山布上人逰款深悟苦空更复练戒运善于心行慈于物颇知自励而不能蔬菲尚染尘劳以此负愧平生耳总之自叙时人谓之实録总笃行义寛和温裕好学能属文于五言七言尤善然伤于浮艳故为后主所爱幸多有侧篇好事者相传讽玩于今不絶后主之世总当权宰不持政务但日与后主游宴后庭共陈暄孔范王瑗等十余人当时谓之狎客由是国政日頽纲纪不立有言之者辄以罪斥之君臣昏乱以至于灭有文集三十卷并行于世焉长子溢字深源颇有文辞性慠诞恃势骄物虽近属故友不免诋欺歴官着作佐郎太子舎人洗马中书黄门侍郎太子中庶子入隋为秦王文学第七子漼驸马都尉祕书郎隋给事郎直祕书省学士姚察字伯审吴兴武康人也九世祖信吴太常卿有名江左察幼有至性事亲以孝闻六嵗诵书万余言弱不好弄博弈杂戏初不经心勤苦厉精以夜继日年十二便能属文父上开府僧坦知名梁武代二宫礼遇优厚每得供赐皆回给察兄弟为游学之资察并用聚蓄图书由是闻见日博年十三梁简文帝时在东宫盛脩文义即引于宣猷堂聴讲论难为儒者所称及简文嗣位尤加礼接起家南海王国左常侍兼司文侍郎除南郡王行参军兼尚书驾部郎值梁室丧乱于金陵随二亲还乡里时东土兵荒人饥相食告籴无处察家口既多并採野蔬自给察每崎岖艰阻求请供养之资粮粒恒得相继又常以已分减推诸弟妹乃至故旧乏絶者皆相分卹自甘唯藜藿而已在乱离之间笃学不废元帝于荆州即位父随朝士例徃赴西台元帝授察原乡令时邑境萧条流亡不反察轻其战役劝以耕种于是户口殷盛民至今称焉中书侍郎领着作杜之伟与察深相眷遇表用察佐着作仍撰史永定初拜始兴王府功曹参军寻补嘉徳殿学士转中卫仪同始兴王府记室参军吏部尚书徐陵时领着作复引为史佐及陵让官致仕等表并请察制焉陵见叹曰吾弗逮也太建初补宣明殿学士除散骑侍郎左通直寻兼通直散骑常侍报聘于周江左耆旧先在闗右者咸相倾慕沛国刘臻窃于公馆访汉书疑事十余条并为剖析皆有经据臻谓所亲曰名下定无虚士着西聘道里记所叙事甚详使还补东宫学士于时济阳江总吴国顾野王陆琼从弟瑜河南褚玠北地傅縡等皆以才学之美晨夕娱侍察每言论制述咸为诸人宗重储君深加礼异情越羣僚宫内所须方幅手笔皆付察立草又数令共野王递相䇿问恒蒙赏激迁尚书祠部侍郎此曹职司郊庙昔魏王肃奏祀天地设宫县之乐八佾之舞尔后因循不革梁武帝以为事人礼缛事神礼简古无宫县之文陈初承用莫有损益髙宗欲设备乐付有司立议以梁武帝为非时硕学名儒朝端在位者咸希上旨并即注同察乃博引经籍独违羣议据梁乐为是当时惊骇莫不慙服仆射徐陵因改同察议其不顺时随俗皆此类也拜宣惠宜都王中录事参军带东宫学士歴仁威淮南王平南建安王二府谘议参军丁内忧去职俄起为戎昭将军知撰梁史事固辞不允后主纂业勑兼东宫通事舎人将军知撰史如故又勑专知优册谥议等文笔至徳元年除中书侍郎转太子仆余并如故初梁季沦没父僧坦入于长安察蔬食布衣不聴音乐至是凶问因聘使到江南时察母韦氏䘮制适除后主以察羸瘠虑加毁顿乃宻遣中书舎人司马申就宅发哀仍𠡠申专加譬抑尔后又遣申宣旨诫谕曰知比哀毁过礼甚用为忧卿逈然一身宗奠是寄毁而灭性圣教所不许宜微自遣割以存礼制忧懐既深故有此及寻以忠毅将军起兼东宫通事舎人察志在终丧频有陈让并抑而不许又推表其畧曰臣私门舋祸併罹殃罚偷生晷漏冀申情礼而尫疹相仍苴葈秽质非复人流将毕苫壤岂期朝恩曲覃被之缨绂寻斯宠服弥见慙腼且宫闱秘奥趋奏便繁宁可以兹荒毁所宜叨预伏愿至徳孝治矜其理夺使残魂喘息以遂余生诏答曰省表具懐卿行业深淳声誉素显理狥情礼未膺刀笔但参务承华良所期寄允兹抑夺不得致辞也俄𠡠知着作郎事服阕除给事黄门侍郎领着作察既累居忧服兼斋素日久自免忧后因加气疾后主尝别召见见察柴瘠过甚为之动容乃谓察曰朝廷惜卿卿宜自惜既蔬菲嵗久可停持长斋又遣度支尚书王瑗宣旨重加慰喻令从晚食手勑曰卿羸瘠如此斋菲累年不宜一饭有乖将摄若从所示甚为佳也察虽奉此𠡠而犹敦宿誓又诏授秘书监领着作如故乃累进让并优答不许察在祕书省大加删正又奏撰中书表集拜散骑常侍寻授度支尚书旬月迁吏部尚书领着作并如故察既愽极坟素尤善人物至于姓氏所起枝叶所分官职姻娶兴衰髙下举而论之无所遗失且澄鍳之职时人乆以梓匠相许及迁选部雅允朝望初吏部尚书蔡征移中书令后主方择其人尚书令江总等咸共荐察𠡠答曰姚察非唯学艺优博亦是操行清修典选难才今得之矣乃神笔草诏读以示察察辞让甚切别日召入论选事察垂涕拜请曰臣东臯贱族身才庸近情忘逺致念絶脩途顷来忝窃久知逾分特以东朝攀奉恩纪谬加今日叨滥非由才举纵陛下特升庸薄其如朝序何臣九世祖信名髙徃代当时才居选部自后罕有继踪臣遭逢成擢沐浴恩造累致非据每切妨贤目虽无识颇知审已言行所践无期荣贵岂意铨衡之重妄委非才且皇明御歴事髙昔代羽仪世胄帷幄名臣若授受得宜方为称职臣夙陶教义必知不可后主曰选衆之举佥议所归昔毛玠雅量清恪卢毓心平体正王藴铨量得地山涛举不失才就卿而求必兼此矣且我与卿虽君臣礼隔情分殊常藻镜人伦良所期寄亦以无慙则悊也察自居显要甚励清洁且廪钖以外一不交通尝有私门生不敢厚饷止送南布一端花綀一匹察谓之曰吾所衣着止是麻布蒲练此物于吾无用既欲相款接幸不烦尔此人逊谢犹冀受纳察厉色驱出因此伏事者莫敢馈遗陈灭入隋开皇九年诏授祕书丞别𠡠成梁陈二代史又𠡠于朱华阁长参文帝知察蔬菲别日乃独召入内殿赐菓菜乃指察谓朝臣曰闻姚察学行当今无比我平陈唯得此一人十三年袭封北绛郡公察徃嵗之聘周也因得与父僧坦相见将别之际絶而复苏至是承袭愈更悲感见者莫不为之歔欷察幼年尝就钟山明庆寺尚禅师受菩萨戒及官陈禄俸皆舍寺起造并追为禅师树碑文甚遒丽及是遇见梁国子祭酒萧子云书此寺禅斋诗覧之怆然乃用萧韵述懐为咏词又哀切法俗益以此称之丁后母杜氏䘮解职在服制之中有白鸠巢于户上仁夀二年诏曰前祕书丞北绛郡开国公姚察彊学待问博极羣典脩身立徳白首不渝虽在哀疚宜夺情理可员外散骑常侍封如故又勑侍晋王昭读炀帝初在东宫数被召见访以文籍即位之始诏授太子内舎人余并如故车驾廵幸恒侍从焉及改易衣冠删正朝式切问近对察一人而已年七十四大业二年终于东都遗命薄𦵏务从率俭其畧曰吾家世素士自有常法吾意敛以法服并宜用布上周于身又恐汝等不忍行此必不尔须松板薄棺才可容身土周于棺而已葬日止鹿车即送厝旧茔北吾在梁世当时年十四就钟山明庆寺尚禅师受菩萨戒自尔深悟苦空颇知回向矣尝得留连山寺一去忘归及仕陈代诸名流遂许与声价兼时主恩遇官途遂至通显自入朝来又蒙恩渥既牵纒人世素志弗从且吾习蔬菲五十余年既歴嵗时循而不失瞑目之后不湏立灵置一小牀每日设清水六斋日设斋食菓菜任家有无不湏别经营也初察愿读一蔵经并已究竟将终曾无痛恼但西向坐正念云一切空寂其后身体柔软颜色如恒两宫悼惜赗赙甚厚察性至孝有人伦鉴识冲虚谦逊不以所长矜人终日恬静唯以书记为乐于坟籍无所不覩每有制述多用新奇人所未见咸重富博且专志着书白首不倦手自抄撰无时暂辍尤好研覈古今諟正文字精采流赡虽老不衰兼谙识内典所撰寺塔及衆僧文章特为绮宻在位多所称引一善可録无不赏荐若非分相干咸以理遣尽心事上知无不为侍奉机宻未尝洩漏且任遇已隆衣冠攸属深懐退静避于声势清洁自处赀产每虚或有劝营生计笑而不答穆于亲属笃于旧故所得禄赐咸充周卹后主所制文笔卷轴甚多乃别写一本付察有疑悉令刋定察亦推心奉上事在无隠后主尝从容谓朝士曰姚察达学洽闻手笔典裁精当自古犹难軰匹在于今世足为师范且访对甚详明聴之使人忘倦察每制文笔勑便索本上曰我于姚察文章非唯翫味无已故是一宗匠徐陵名髙一代每见察制述尤所推重尝谓子俭曰姚学士徳学无前汝可师之也尚书令江总与察尤笃厚善每有制作必先以简察然后施用总为詹事时尝制登宫城五百字诗当时副君及徐陵以下诸名贤并同此作徐公后谓江曰我所和弟五十韵寄弟集内及江编次文章无复察所和本述徐此意谓察曰髙才硕学庶光拙文今湏公所和五百字用偶徐侯章也察谦逊未付江曰若不得公此制仆诗亦湏弃本复乖徐公所寄岂得见令两失察不获已乃写本付之为通人推挹例皆如此所着汉书训纂三十卷说林十卷西聘玉玺建康三钟等记各一卷悉穷该博并文集二十卷并行于世察所撰梁陈史虽未毕功隋文帝开皇之时遣内史舎人虞世基索本且进上今在内殿梁陈二史本多是察之所撰其中序论及纪传有所阙者临亡之时仍以体例戒约子思廉博访撰续思㢘涕泣奉行思㢘在陈为衡阳王府法曹参军转㑹稽王主簿入隋补汉王府行参军掌记室寻除河间郡司法大业初内史侍郎虞世基奏思廉踵成梁陈二代史自尔以来稍就补续史臣曰江总持清标简贵加润以辞采及师长六官雅允朝望史臣先臣禀兹令徳光斯百行可以厉风俗可以厚人伦至于九流七畧之书名山石室之记汲郡孔堂之书王箱金板之文莫不穷研旨奥遍探坎井故道冠人师缙绅以为准的既歴职贵显国典朝章古今疑议后主皆取先臣断决焉陈书卷二十七卷二十七考证陈书卷二十七考证江总传藴大禹之金书镌暴秦之在字在字疑误总之自叙时人谓之实録时人谓之实録南史作时人讥其言迹之乖姚察传乃神笔草诏读以示察神疑伸字之讹陈书卷二十七考证陈书卷二十八钦定四库全书陈书卷二十八唐散骑常侍姚思亷撰列传第二十二世祖九王高宗二十九王后主十一子世祖十三男沈皇后生废帝始兴王伯茂严淑媛生鄱阳王伯山晋安王伯恭潘容华生新安王伯固刘昭华生衡阳王伯信王充华生庐陵王伯仁张脩容生江夏王伯义韩脩华生武陵王伯礼江贵妃生永阳王伯智孔贵妃生桂阳王伯谋其伯固犯逆别有传二男早卒本书无名始兴王伯茂字鬰之世祖第二子也初高祖兄始兴昭烈王道谈仕于梁世为东宫直阁将军侯景之乱领弩手二千援台于城中中流矢卒绍泰二年追赠侍中使持节都督南兖州诸军事南兖州刺史封义兴郡公谥曰昭烈高祖受禅重赠骠骑大将军太傅扬州牧改封始兴郡王邑二千户王生世祖及高宗高宗以梁承圣末迁于闗右至是高祖遥以高宗袭封始兴嗣王以奉昭烈王祀永定三年六月高祖崩是月世祖入纂帝位时高宗在周未还世祖以本宗之飨其年十月下诏曰日者皇基肇建封树枝戚朕亲地攸在特启大邦弟顼嗣承门祀虽土宇开建荐飨莫由重以遭家不造闵凶夙遘储贰遐隔轊车未返猥以眇身膺兹景命式循龟鼎氷谷载懐今既入奉太宗事絶藩祼始兴国庙烝尝无主瞻言霜露感寻恸絶其徙封嗣王顼为安成王封第二子伯茂为始兴王以奉昭烈王祀赐天下为父后者爵一级庶申罔极之情永保山河之祚旧制诸王受封未加戎号者不置佐史于是尚书八座奏曰夫增崇徽号饰表车服所以阐彰厥徳下变民望第二皇子新除始兴王伯茂体自尊极神姿明颕玉暎觿辰兰芬绮嵗清晖羙誉日茂月升道鬰平河声超衮植皇情追感圣性大深以本宗阙绪纂承藩嗣虽珪社是膺而戎章未袭岂所以光崇睿哲宠树皇枝臣等参议宜加宁逺将军置佐史诏曰可寻除使持节都督南琅邪彭城二郡诸军事彭城太守天嘉二年进号宣惠将军扬州刺史伯茂性聪明好学谦恭下士又以太子母弟世祖深爱重之是时征北军人于丹徒盗发晋郗昙墓大获晋右将军王羲之书及诸名贤遗迹事觉其书并没县官藏于祕府世祖以伯茂好古多以赐之由是伯茂大工草𨽻甚得右军之法三年除镇东将军开府仪同三司东扬州刺史废帝即位时伯茂在都刘师知等矫诏出高宗也伯茂劝成之师知等诛后高宗恐伯茂扇动朝廷光大元年乃进号中衞将军令入居禁中专与废帝游处是时四海之望咸归高宗伯茂深不平日夕愤怨数肆恶言高宗以其无能不以为意及建安人蒋裕与韩子高等谋反伯茂并隂豫其事二年十一月皇太后令黜废帝为临海王其日又下令曰伯茂轻薄爰自弱龄辜负严训弥肆凶狡常以次居介弟宜秉国权不涯年徳逾逞狂躁圗为祸乱扇动宫闱要招麤险觖望台阁嗣君丧道由此乱阶是诸凶徳咸作谋主允宜罄彼司甸刑斯剭人言念皇支尚怀悲懑可特降为温麻侯宜加禁止别遣就第不意如此言増泫叹时六门之外有别馆以为诸王冠婚之所名为婚第至是命伯茂出居之于路遇盗殒于车中时年十八鄱阳王伯山字静之世祖第三子也伟容仪举止闲雅喜愠不形于色世祖深器之初高祖时天下草创诸王受封仪注多阙及伯山受封世祖欲重其事天嘉元年七月丙辰尚书八座奏曰臣闻本枝惟允宗周之业以𢎞磐石既建皇汉之基斯逺故能恊宣五运规范百王式固灵根克隆卜世第三皇子伯山发睿徳于龆年表岐姿于丱日光昭丹掖晖映青闱而玉圭未秉金钖靡驾岂所以敦序维翰建树藩戚臣等参议宜封鄱阳郡王诏曰可乃遣散骑常侍度支尚书萧睿持节兼太宰告于太庙又遣五兵尚书王质持节兼太宰告于大社其年十月上临轩䇿命之曰于戏夫建树藩屏翼奖王室钦若前典咸必由之惟尔夙挺珪璋生知孝敬令徳茂亲佥誉所集启建大邦寔惟伦序是用敬遵民瞻钖此圭瑞徃钦哉其勉树声业永保宗社可不慎欤策讫敕令王公已下并醼于王第仍授东中郎将吴郡太守六年为縁江都督平北将军南徐州刺史天康元年进号镇北将军高宗辅政不欲令伯山处边光大元年徙为镇东将军东扬州刺史太建元年徴为中卫将军中领军六年又为征北将军南徐州刺史寻为征南将军江州刺史十一年入为护军将军加开府仪同三司仍给鼓吹幷扶后主即位进号中权大将军至徳四年出为持节都督东扬丰二州诸军事东扬州刺史加侍中余并如故祯明元年丁所生母忧去职明年起为镇卫大将军开府仪同三司给班劒十人三年正月薨时年四十伯山性寛厚羙风仪又于诸王最长后主深敬重之每朝廷有冠婚飨醼之事恒使伯山为主及丁所生母忧居丧以孝闻后主尝幸吏部尚书蔡徴宅因徃弔之伯山号恸殆絶因起为镇衞将军仍谓羣臣曰鄱阳王至性可嘉又是西第之长豫章已兼司空其亦须迁太尉未及发诏而伯山薨寻值陈亡遂无赠谥长子君范太建中拜鄱阳国世子寻为贞威将军晋陵太守未袭爵而隋师至是时宗室王侯在都者百余人后主恐其为变乃并召入令屯朝堂使豫章王叔英总督之而又隂为之备及六军败绩相率出降因从后主入闗至长安隋文帝并配于陇右及河西诸州各给田业以处之初君范与尚书仆射江总友善至是总赠君范书五言诗以叙他乡离别之意辞甚酸切当世文士咸讽诵之大业二年隋炀帝以后主第六女女婤为贵人絶爱幸因召陈氏子弟尽还京师随才叙用由是并为守宰遍于天下其年君范为温令晋安王伯恭字肃之世祖第六子也天嘉六年立为晋安王寻为平东将军吴郡太守置佐史时伯恭年十余嵗便留心政事官曹治理太建元年入为安前将军中护军迁中领军寻为中衞将军扬州刺史以公事免四年起为安左将军寻为镇右将军特进给扶六年出为安南将军南豫州刺史九年入为安前将军祠部尚书十一年进号军师将军尚书右仆射十二年迁仆射十三年迁左仆射十四年出为安南将军湘州刺史未拜至徳元年为侍中中衞将军光禄大夫丁所生母忧去职祯明元年起为中衞将军右光禄大夫置佐史扶并如故三年入闗隋大业初为成州刺史太常卿衡阳王伯信字孚之世祖第七子也天嘉元年衡阳献王昌自周还朝于道薨其年世祖立伯信为衡阳王奉献王祀寻为宣惠将军丹阳尹置佐史太建四年为中护军六年为宣毅将军扬州刺史寻加侍中散骑常侍十一年进号镇前将军太子詹事余并如故祯明元年出为镇南将军西衡州刺史三年隋军济江与临汝侯方庆并为西衡州刺史王勇所害事在方庆传庐陵王伯仁字夀之世祖第八子也天嘉六年立为庐陵王太建初为轻车将军置佐史七年迁冠军将军中领军寻为平北将军南徐州刺史十二年为翊左将军中领军祯明元年加侍中国子祭酒领太子中庶子三年入闗卒于长安长子番先封湘濵侯隋大业中为资阳令江夏王伯义字坚之世祖第九子也天嘉六年立为江夏王太建初为宣惠将军东扬州刺史置佐史寻为宣毅将军持节散骑常侍都督合霍二州诸军事合州刺史十四年徴为侍中忠武将军金紫光禄大夫祯明三年入闗迁于瓜州于道卒长子元基先封湘潭侯隋大业中为谷熟县令武陵王伯礼字用之世祖第十子也天嘉六年立为武陵王太建初为云旗将军持节都督吴兴诸军事吴兴太守在郡恣行暴掠驱录民下逼夺财货前后委积百姓患之太建九年为有司所劾上曰王年少未逹治道皆由佐史不能匡弼所致特降军号后若更犯必致之以法有司不言与同罪十一年春被代徴还伯礼遂迁延不发其年十月散骑常侍御史中丞徐君奏曰臣闻车屦不俟君命之通规夙夜匪懈臣子之恒节谨案云旗将军持节都督吴兴诸军事吴兴太守武陵王伯礼昔擅英猷久驰令问惟良寄重枌乡是属圣上爱育黔黎留情政本共化求瘼早赴皇心遂复稽缓归骖取移凉燠迟回去鹢空淹载路淑慎未彰违惰斯在绳愆检迹以为惩戒臣等参议以见事免伯礼所居官以王还第谨以白简奏闻诏曰可祯明三年入闗隋大业中为散骑侍郎临洮太守永阳王伯智字䇿之世祖第十二子也少敦厚有器局博渉经史太建中立为永阳王寻为侍中加明威将军置佐史寻加散骑常侍累迁尚书左仆射出为使持节都督东扬丰二州诸军事平东将军领会稽内史至徳二年入为侍中翊左将军加特进祯明三年入闗隋大业中为岐州司马迁国子司业桂阳王伯谋字深之世祖第十二子也太建中立为桂阳王七年为明威将军置佐史寻为信威将军丹阳尹十年加侍中出为持节都督吴兴诸军事东中郎将吴兴太守十一年加散骑常侍至徳元年薨子酆嗣大业中为番禾令高宗四十二男柳皇后生后主彭贵人生始兴王叔陵曹淑华生豫章王叔英何淑仪生长沙王叔坚宜都王叔明魏昭容生建安王叔卿钱贵妃生河东王叔献刘昭仪生新蔡王叔齐𡊮昭容生晋熈王叔文义阳王叔达新㑹王叔坦王姬生淮南王叔彪巴山王叔䧺吴姬生始兴王叔重徐姬生寻阳王叔俨淳于姬生岳阳王叔慎王修华生武昌王叔虞韦修容生湘东王叔平施姬生临贺王叔敖沅陵王叔兴曽姬生阳山王叔宣杨姬生西阳王叔穆申婕妤生南安王叔俭南郡王叔澄岳山王叔韶太原王叔匡袁姬生新兴王叔纯吴姬生巴东王叔谟刘姬生临海王叔显秦姬生新宁王叔隆新昌王叔荣其皇子叔叡叔忠叔𢎞叔毅叔训叔武叔处叔封等八人并未及封叔陵犯逆别有𫝊三子早卒本书无名豫章王叔英字子烈高宗第三子也少寛厚仁爱天嘉元年封建安侯太建元年改封豫章王仍为宣惠将军都督东扬州诸军事东扬州刺史五年进为平北将军南豫州刺史十一年为镇前将军江州刺史后主即位进号征南将军寻加开府仪同三司中衞大将军余并如故四年进号骠骑大将军祯明元年给鼓吹一部班劒十人其年迁司空三年隋师济江叔英知石头军戍事寻令入屯朝堂及六军败绩降于隋将韩擒虎其年入闗隋大业中为涪陵太守长子𢎞至徳元年拜豫章国世子长沙王叔坚字子成高宗第四子也母本吴中酒家𨽻高宗微时尝往饮遂与通及贵召拜淑仪叔坚少杰黠凶虐使酒尤好数术卜筮祝禁镕金琢玉并究其妙天嘉中封丰城侯太建元年立为长沙王仍为东中郎将吴郡太守四年为宣毅将军江州刺史置佐史七年进号云麾将军郢州刺史未拜转为平越中郎将广州刺史寻为平北将军合州刺史八年复为平西将军郢州刺史十一年入为翊左将军丹阳尹初叔坚与始兴王叔陵并招聚賔客各争权宠甚不平每朝㑹卤簿不肯为先后必分道而趋左右或争道而鬬至有死者及高宗弗豫叔坚叔陵等并从后主侍疾叔陵隂有异志乃命典药吏曰切药刀甚钝可砺之及高宗崩仓卒之际又命其左右于外取劒左右弗悟乃取朝服所佩木劒以进叔陵怒叔坚在侧闻之疑有变伺其所为及翌日小歛叔陵袖剉药刀趋进斫后主中项后主闷絶于地皇太后与后主乳母乐安君吴氏俱以身捍之获免叔坚自后扼叔陵擒之并夺其刀将杀之问后主曰即尽之为待也后主不能应叔陵旧多力须臾自奋得脱出云龙门入于东府城召左右断青溪桥道放东城囚以充战士又遣人往新林追其所部兵马仍自披甲着白布帽登城西门招募百姓是时衆军并缘江防守台内空虚叔坚乃白太后使太子舍人司马申以后主令召萧摩诃令讨之即日擒其将戴温谭骐驎等送台斩于尚书阁下持其首狥于东城叔陵恇扰不知所为乃尽杀其妻妾率左右数百人走趋新林摩诃追之斩于丹阳郡余党悉擒其年以功进号骠骑将军开府仪同三司扬州刺史寻迁司空将军刺史如故是时后主患创不能视事政无大小悉委叔坚决之于是势倾朝廷叔坚因肆骄纵事多不法后主由是疎而忌之孔范管斌施文庆之徒并东宫旧臣日夜隂持其短至徳元年乃诏令即本号用三司之仪出为江州刺史未发寻有诏又以为骠骑将军重为司空实欲去其权势叔坚不自安稍怨望乃为左道厌魅以求福助刻木为偶人衣以道士之服施机闗能拜跪昼夜于日月下醮之祝诅于上其年冬有人上书告其事案验并实后主召叔坚囚于西省将杀之其夜令近侍宣敕数之以罪叔坚对曰臣之本心非有他故但欲求亲媚耳臣既犯天宪罪当万死臣死之日必见叔陵愿宣明诏责于九泉之下后主感其前功乃赦之特免所居官以王还第寻起为侍中镇左将军二年又给鼓吹油幢车三年出为征西将军荆州刺史四年进号中军大将军开府仪同三司祯明二年秩满还都三年入闗迁于瓜州更名叔贤叔贤素贵不知家人生产至是与妃沈氏酣酒以佣保为事隋大业中为遂宁郡太守建安王叔卿字子弼高宗第五子也性质直有材器容貌甚伟太建四年立为建安王授东中郎将东扬州刺史七年为云麾将军郢州刺史置佐史九年进号平南将军湘州刺史后主即位进号安南将军又为侍中镇右将军中书令迁中书监祯明三年入闗隋大业中为都官郎上党通守宜都王叔明字子昭高宗第六子也仪容美丽举止和弱状似妇人太建五年立为宜都王寻授宣惠将军置佐史七年授东中郎将东扬州刺史寻为轻车将军衞尉卿十三年出为使持节云麾将军南徐州刺史又为侍中翌右将军至徳四年进号安右将军祯明三年入闗隋大业中为鸿胪少卿河东王叔献字子恭高宗第九子也性㳟谨聪敏好学太建五年立为河东王七年授宣毅将军置佐史寻为散骑常侍军师将军都督南徐州诸军事南徐州刺史十二年薨年十三赠侍中中抚将军司空谥曰康简子孝寛嗣孝寛以至徳元年袭爵河东王祯明三年入闗隋大业中为汶城令新蔡王叔齐字子肃高宗第十一子也风彩明赡博渉经史善属文太建七年立为新蔡王寻为智武将军置佐史出为东中郎将东扬州刺史至徳二年入为侍中将军佐史如故祯明元年除国子祭酒侍中将军佐史如故三年入闗隋大业中为尚书主客郎晋熙王叔文字子才高宗第十二子也性轻险好虚誉颇渉书史太建七年立为晋熙王寻为侍中散骑常侍宣惠将军置佐史进号轻车将军扬州刺史至徳元年授持节都督江州诸军事江州刺史二年迁信威将军督湘衡武桂四州诸军事湘州刺史祯明二年秩满徴为侍中宣毅将军佐史如故未还而隋军渡江破台城隋汉东道行军元帅秦王至于汉口时叔文自湘州还朝至巴州乃率巴州刺史毕寳等请降致书于秦王曰窃以天无二日晦明之序不差土无二王尊卑之位乃别今车书混壹文轨大同敢披丹欵申其屈膝秦王得书因遣行军吏部柳庄与元帅府僚属等往巴州迎劳叔文叔文于是与毕寳荆州刺史陈纪及文武将吏赴于汉口秦王并厚待之置于賔馆隋开皇九年三月衆军凯旋文帝亲幸温汤劳之叔文与陈纪周罗㬋荀法尚等并诸降人见于路次数日叔文从后主及诸王侯将相并乘舆服御天文圗籍等并以次行列仍以铁骑围之随晋王秦王等献凯而入列于庙庭明日隋文帝坐于广阳门观叔文又从后主至朝堂南文帝使内史令李徳林宣㫖责其君臣不能相弼以致丧亡后主与其羣臣并慙惧拜伏莫能仰视叔文独欣然而有自得之志旬有六日乃上表曰昔在巴州已先送欵乞知此情望异常例文帝虽嫌其不忠而方欲懐柔江表乃授开府拜宜州刺史淮南王叔彪字子华高宗第十三子也少聪慧善属文太建八年立为淮南王寻位侍中仁威将军置佐史祯明三年入闗卒于长安始兴王叔重字子厚高宗第十四子也性质朴无伎艺高宗崩始兴王叔陵为逆诛死其年立叔重为始兴王以奉昭烈王后至徳元年为仁威将军扬州刺史置佐史二年加使持节都督江州诸军事江州刺史祯明三年入闗隋大业中为太府少卿卒寻阳王叔俨字子思高宗第十五子也性凝重举止方正后主即位立为寻阳王至徳元年为侍中仁武将军置佐史祯明三年入闗寻卒岳阳王叔慎字子敬高宗第十六子也少聪敏十歳能属文太建十四年立为岳阳王时年十一至徳四年拜侍中智武将军丹阳尹是时后主尤爱文章叔慎与衡阳王伯信新蔡王叔齐等日夕陪侍每应诏赋诗恒被嗟赏祯明元年出为使持节都督湘衡桂武四州诸军事智武将军湘州刺史三年隋师济江破台城前刺史晋熙王叔文还至巴州与巴州刺史毕寳荆州刺史陈纪并降隋行军元帅清河公杨素兵下荆门别遣其将庞晖将兵畧地南至湘州城内将士莫有固志克日请降叔慎乃置酒㑹文武僚吏酒酣叔慎叹曰君臣之义尽于此乎长史谢基伏而流涕湘州助防遂兴侯正理在坐乃起曰主辱臣死诸君独非陈国之臣乎今天下有难实是致命之秋也纵其无成犹见臣节青门之外有死不能今日之机不可犹豫后应者斩衆咸许诺乃刑牲结盟仍遣人诈奉降书于龎晖晖信之克期而入叔慎伏甲待之晖令数百人屯于城门自将左右数十人入于厅事俄而伏兵发缚晖以狥尽擒其党皆斩之叔慎坐于射堂招合士衆数日之中兵至五千人衡阳太守樊通武州刺史邬居业皆请赴难未至隋遣中牟公薛胄为湘州刺史闻庞晖死乃益请兵隋又遣行军縂管薛仁恩救之未至薛胄兵次鹅羊山叔慎遣正理及樊通等拒之因大合战自旦至于日昃隋军迭息迭战而正理兵少不敌于是大败胄乘胜入城生擒叔慎是时邬居业率其衆自武州来赴出横桥江闻叔慎败绩乃顿于新康口隋縂管刘仁恩兵亦至横桥据水置营相持信宿因合战居业又败仁恩虏叔慎正理居业及其党与十余人秦王斩之于汉口叔慎时年十八义阳王叔逹字子聪高宗第十七子也太建十四年立为义阳王寻拜仁武将军置佐史祯明元年除丹阳尹三年入闗隋大业中为内史至绛郡通守巴山王叔雄字子勐高宗第十八子也太建十四年立为巴山王祯明三年入闗卒于长安武昌王叔虞字子安高宗第十九子也太建十四年立为武昌王寻为壮武将军置佐史祯明三年入闗隋大业中为高苑令湘东王叔平字子康高宗第二十子也至徳元年立为湘东王祯明三年入闗隋大业中为湖苏令临贺王叔敖字子仁高宗第二十一子也至徳元年立为临贺王寻为仁武将军置佐史祯明三年入闗隋大业初拜仪同三司阳山王叔宣字子通高宗第二十二子也至徳元年立为阳山王祯明三年入闗隋大业中为泾城令西阳王叔穆字子和高宗第二十三子也至徳元年立为西阳王祯明三年入闗卒于长安南安王叔俭字子约高宗第二十四子也至徳元年立为南安王祯明三年入闗卒于长安南郡王叔澄字子泉高宗第二十五子也至徳元年立为南郡王祯明三年入闗隋大业中为灵武令沅陵王叔兴字子推高宗第二十六子也至徳元年立为沅陵王祯明三年入闗隋大业中为给事郎岳山王叔韶字子钦高宗第二十七子也至徳元年立为岳山王寻为智武将军置佐史四年除丹阳尹祯明三年入闗卒于长安新兴王叔纯字子共高宗第二十八子也至徳元年立为新兴王祯明三年入闗隋大业中为河北令巴东王叔谟字子轨高宗第二十九子也至徳四年立为巴东王祯明三年入闗隋大业中为汧阳令临海王叔显字子明高宗第三十子也至徳四年立为临海王祯明三年入闗隋大业中为鹑觚令新㑹王叔坦字子开高宗第三十一子也至徳四年立为新㑹王祯明三年入闗隋大业中为渉令新宁王叔隆字子逺高宗第三十二子也至徳四年立为新宁王祯明三年入闗卒于长安新昌王叔荣字子彻高宗第三十三子也祯明二年立为新昌王三年入闗隋大业中为内黄令太原王叔匡字子佐高宗第三十四子也祯明二年立为太原王三年入闗隋大业中为夀光令后主二十二男张贵妃生皇太子深㑹稽王庄孙姬生吴兴王𦙍高昭仪生南平王嶷吕淑媛生永嘉王彦邵陵王兢龚贵嫔生南海王䖍钱塘王恬张淑华生信义王祗徐淑仪生东阳王恮孔贵人生吴郡王蕃其皇子总观明纲綂沖洽縚绰威辩十一人并未及封皇太子深字承源后主第四子也少聪慧有志操容止俨然虽左右近侍未尝见其喜愠以母张贵妃故特为后主所爱至徳元年封始安王邑二千戸寻为军师将军扬州刺史置佐史祯明二年皇太子𦙍废后主乃立深为皇太子三年隋师济江六军败绩隋将韩擒虎自南掖门入百僚逃散深时年十余嵗闭合而坐舍人孔伯鱼侍焉隋军排合而入深使宣令劳之曰军旅在途不乃劳也军人咸敬焉其年入闗隋大业中为枹罕太守吴兴王𦙍字承业后主长子也太建五年二月乙丑生于东宫母孙姬因产卒沈皇后哀而养之以为己子时后主年长未有𦙍嗣高宗因命以为嫡孙其日下诏曰皇孙初诞国祚方熙思与羣臣共同斯庆内外文武赐帛各有差为父后者赐爵一级十年封为永康公后主即位立为皇太子𦙍性聪敏好学执经肄业终日不倦博通大义兼善属文至徳二年躬出太学讲孝经讲毕又释奠于先圣先师其日设金石之乐于太学王公卿士及太学生并预宴是时张贵妃孔贵嫔并爱幸沈皇后无宠而近侍左右数于东宫往来太子亦数使人至后所后主疑其怨望甚恶之而张孔二贵妃又日夜构成后及太子之短孔范之徒又于外合成其事祯明二年废为吴兴王仍加侍中中衞将军三年入闗卒于长安南平王嶷字承岳后主第二子也方正有器局年数嵗风采举动有若成人至徳元年立为南平王寻除信武将军南琅邪彭城二郡太守置佐史迁扬州刺史进号镇南将军寻为使持节都督郢荆湘三州诸军事征西将军郢州刺史未行而隋军济江祯明三年入闗卒于长安永嘉王彦字承懿后主第三子也至徳元年立为永嘉王寻为忠武将军南徐州刺史进号安南将军授散骑常侍使持节都督江巴东衡三州诸军事平南将军江州刺史未行隋师济江祯朋三年入闗隋大业中为襄武令南海王䖍字承恪后主第五子也至徳元年立为南海王寻为武毅将军置佐史进号军师将军祯明二年出为平北将军南徐州刺史三年入闗隋大业中为涿令信义王祗字承敬后主第六子也至徳元年立为信义王寻为壮武将军置佐史授使持节都督智武将军琅邪彭城二郡太守祯明三年入闗隋大业中为通议郎邵陵王兢字承检后主第七子也祯明元年立为邵陵王邑一千戸寻为仁武将军置佐史三年入闗隋大业中为国子监丞㑹稽王庄字承肃后主第八子也容貎最陋性严酷数嵗左右有不如意辄剟刺其面或加烧爇以母张贵妃有宠后主甚爱之至徳四年立为㑹稽王寻为翊前将军置佐史除使持节都督扬州诸军事扬州刺史祯明三年入闗隋大业中为昌隆令东阳王恮字承厚后主第九子也祯明二年立为东阳王邑一千户未拜三年入闗隋大业中为通议郎吴郡王蕃字承广后主第十子也祯明二年封吴郡王三年入闗隋大业中为任城令钱塘王恬字承惔后主第十一子也祯明二年立为钱塘王邑一千户三年入闗卒于长安江左自西晋相承诸王开国并以户数相差为大小三品大国置上中下三将军又置司马一人次国置中下二将军小国置将军一人余官亦准此为差高祖受命自永定讫于祯明唯衡阳王昌特加殊宠至五千戸其余大国不过二千户小国即千户而旧史残缺不能别知其国户数故缀其遗事附于此史臣曰世祖高宗后主并建藩屏以树懿亲固乃本根隆斯磐石鄱阳王伯山有风采徳器亦一代令藩矣岳阳王叔慎属社稷倾危情哀家国竭诚赴敌志不圗生呜唿古之忠烈致命斯之谓也陈书卷二十八卷二十八考证陈书卷二十八考证始兴王伯茂𫝊时高宗在周未还宗监本误祖今从本纪改正陈书卷二十八考证陈书卷二十九钦定四库全书陈书卷二十九唐散骑常侍姚思㢘撰列𫝊第二十三宗元饶司马申毛喜蔡徴宗元饶南郡江陵人也少好学以孝敬闻仕梁世解褐本州主簿迁征南府行参军仍转外兵参军及司徒王僧辩幕府初建元饶与沛国刘师知同为主簿高祖受禅除晋陵令入为尚书功论郎使齐还为廷尉正迁大仆卿领本邑大中正中书通事舍人寻转廷尉卿加通直散骑常侍兼尚书左丞时高宗初即位军国务广事无巨细一以咨之台省号为称职迁御史中丞知五礼事时合州刺史陈裒赃污狼籍遣使就渚敛鱼又于六郡乞米百姓甚苦之元饶劾奏曰臣闻建旟求瘼实寄㢘平褰帷恤隐本资仁恕如或贪污是肆徴赋无猒天网虽疎兹焉弗漏谨案钟陵县开国侯合州刺史臣裒因借多幸预逢抽擢爵由恩被官以私加无徳无功坐尸荣贵谯肥之地久沦非所皇威克复物仰仁风新邦用轻弥俟寛惠应斯作牧其寄尤重爰降曲恩祖行宣室亲承规诲事等言提虽廉洁之怀诚无素蓄而禀兹严训可以厉精遂乃擅行赋敛専肆贪取求粟不厌愧王沆之出赈徴鱼无限异羊续之悬枯寘以严科实惟明宪臣等参议请依㫖免裒所应复除官其应禁锢及后选左降本资悉依免官之法遂可其奏吴兴太守武陵王伯礼豫章内史南康嗣王方泰竝骄蹇放横元饶案奏之皆见削黜元饶性公平善持法谙晓故事明练治体吏有犯法政不便民及于名教不足者随事纠正多所裨益迁贞威将军南康内史以秩米三千余斛助民租课存问高年拯救乏絶百姓甚赖焉以课最入朝诏加散骑常侍荆雍湘巴武五州大中正寻以本官重领尚书左丞又为御史中丞歴左民尚书右衞将军领前将军吏部尚书太建十三年卒时年六十四诏赠侍中金紫光禄大夫官给丧事司马申字季和河内温人也祖慧逺梁都水使者父𤣥通梁尚书左民郎申早有风槩十四便善弈棋尝随父候吏部尚书到仲举时梁州刺史隂子春领军朱异在焉子春素知申即于坐所唿与对平申每有妙思异观而竒之因引申游处梁邵陵王为丹阳尹以申为主簿属太清之难父母俱没因此自誓菜食终身梁元帝承制起为开逺将军迁镇西外兵记室参军及侯景宼郢州申随都督王僧辩据巴陵每进筹策皆见行用僧辩叹曰此生要鞬汗马或非所长若使抚衆守城必有竒绩僧辩之讨陆纳也申在军中于时贼衆奄至左右披靡申躬蔽僧辩蒙楯而前会裴之横救至贼乃退僧辩顾申而笑曰仁者必有勇岂虗言哉除散骑侍郎绍泰初迁仪同侯安都从事中郎高祖受禅除安东临川王谘议参军天嘉三年迁征北谘议参军兼廷尉监五年除镇东谘议参军兼起部郎出为戎昭将军江乘令甚有治绩入为尚书金部郎迁左民郎以公事免太建初起为贞威将军征南鄱阳王谘议参军九年除秣陵令在职以清能见纪有白雀巢于县庭秩满顷之预东宫宾客寻兼东宫通事舍人迁员外散骑常侍舍人如故及叔陵之肆逆也事既不捷出据东府申驰召右衞萧摩诃帅兵先至追斩之因入城中收其府库后主深嘉之以功除太子左衞率封文始县伯邑四百戸兼中书通事舍人寻迁右衞将军加通直散骑常侍以疾还第就加散骑常侍右衞舍人如故至徳四年卒后主嗟悼久之下诏曰慎终追逺钦若旧则阖棺定谥抑乃前典故散骑常侍右衞将军文始县开国伯申忠肃在公清正立已治繁处约投躯殉义朕任寄情深方康庶绩奄然化往伤恻于懐可赠侍中䕶军将军进爵为侯増邑为五百户谥曰忠给朝服一具衣一龙克日举哀丧事所须随由资给及葬后主自制志铭辞情伤切卒章曰嗟乎天不与善殱我良臣其见幸如此申歴事三帝内掌机密至于仓卒之闲军国大事指麾断决无有滞留子琇嗣官至太子舍人毛喜字伯武荥阳阳武人也祖称梁散骑侍郎父栖忠梁尚书比部侍郎中权司马喜少好学善草隶起家梁中衞西昌侯行参军寻迁记室参军高祖素知于喜及镇京口命喜与高宗俱往江陵仍勑高宗曰汝至西朝可谘禀毛喜喜与高宗同谒梁元帝即以高宗为领直喜为尚书功论侍郎及江陵䧟喜及高宗俱迁闗右世祖即位喜自周还进和好之䇿朝廷乃遣周𢎞正等通聘及高宗反国喜于郢州奉迎又遣喜入闗以家属为请周冡宰宇文䕶执喜手曰能结二国之好者卿也仍迎柳皇后及后主还天嘉三年至京师高宗时为骠骑将军仍以喜为府谘议参军领中记室府朝文翰皆喜词也世祖尝谓高宗曰我诸子皆以伯为名汝诸儿宜用叔为称高宗以访于喜喜即条牒自古名贤杜叔英虞叔卿等二十余人以启世祖世祖称善世祖崩废帝沖昧高宗录尚书辅政仆射到仲举等知朝望有归乃矫太后令遣高宗还东府当时疑惧无敢措言喜即驰入谓高宗曰陈有天下日浅海内未夷兼国祸併钟万邦危惧皇太后深惟社稷至计令王入省方当共康庶绩比徳伊周今日之言必非太后之意宗社之重愿加三思以喜之愚须臾闻奏无使姦贼得肆其谋竟如其策右衞将军韩子高始与仲举通谋其事未发喜请高宗曰宜简选人马配与子高并赐铁炭使修器甲高宗惊曰子高谋反即欲收执何为更如是邪喜荅曰山陵始毕邉冦尚多而子高受委前朝名为杖顺然甚轻狷恐不时授首脱其稽诛或愆王度宜推心安诱使不自疑圗之一壮士之力耳高宗深然之卒行其计高宗即位除给事黄门侍郎兼中书舍人典军国机密高宗将议北伐勑喜撰军制凡十三条诏颁天下文多不载寻迁太子右衞率右衞将军以定䇿功封东昌县侯邑五百户又以本官行江夏武陵桂阳三王府国事太建三年丁母忧去职诏追赠喜母庾氏东昌国太夫人赐布五百匹钱三十万官给丧事又遣员外散骑常侍杜缅圗其墓田高宗亲与缅案圗指画其见重如此寻起为明威将军右衞舍人如故改授宣逺将军义兴太守寻以本号入为御史中丞服阕加散骑常侍五兵尚书参掌选事及衆军北伐得淮南地喜陈安邉之术高宗纳之即日施行又问喜曰我欲进兵彭汴于卿意如何喜对曰臣实才非智者安敢预兆未然窃以淮左新平边民未乂周氏始吞齐国难与争锋岂以弊卒疲兵复加深入且弃舟檝之工践车骑之地去长就短非吴人所便臣愚以为不若安民保境寝兵复约然后广募英竒顺时而动斯久长之术也高宗不从后吴明彻䧟周高宗谓喜曰卿之所言騐于今矣十二年加侍中十三年授散骑常侍丹阳尹迁吏部尚书常侍如故及高宗崩叔陵搆逆勑中庶子陆琼宣㫖令南北诸军皆取喜处分贼平又加侍中増封并前九百戸至徳元年授信威将军永嘉内史加秩中二千石初高宗委政于喜喜亦勤心纳忠多所匡益数有谏诤事竝见从由是十余年间江东狭小遂称全盛唯略地淮北不纳喜谋而吴明彻竟败高宗深悔之谓袁宪曰不用毛喜计遂令至此朕之过也喜既益亲乃言无回避而皇太子好酒徳每共幸人为长夜之宴喜尝为言高宗以诫太子太子阴患之至是稍见踈逺初后主为始兴王所伤及疮愈而自庆置酒于后殿引江总以下展乐赋诗醉而命喜于时山林初毕未及踰年喜见之不怿欲諌而后主已醉喜升阶佯为心疾仆于阶下移出省中后主醒乃疑之谓江总曰我悔召毛喜知其无疾但欲阻我懽宴非我所为故姦诈耳乃与司马申谋曰此人负气我欲将乞鄱阳兄弟听其报讐可乎对曰终不为官用愿如圣㫖傅縡争之曰不然若许报讐欲置先皇何地后主曰当乞一小郡勿令见人事耳乃以喜为永嘉内史喜至郡不受俸秩政𢎞清静民吏便之遇丰州刺史章大寳举兵反郡与丰州相接而素无备御喜乃修治城隍严饬器械又遣所部松阳令周磻领千兵援建安贼平授南安内史祯明元年征为光禄大夫领左骁骑将军喜在郡有惠政乃徴入朝道路追送者数百里其年道病卒时年七十二有集十卷子处沖嗣官至仪同从事中郎中书侍郎蔡徴字希祥侍中中抚军将军景歴子也幼聪敏精识彊记年六嵗诣梁吏部尚书河南褚翔翔字仲举嗟其颕悟七嵗丁母忧居丧如成人礼继母刘氏性悍忌视之不以道徴供持益谨初无怨色徴本名览景歴以为有王祥之性更名徴字希祥梁承圣初高宗为南徐州刺史召补迎主簿寻授太学博士天嘉初迁始兴王府法曹行参军歴外兵参军尚书主客郎所居以干理称太建初迁太子少傅丞新安王主簿通直散骑侍郎晋安王功曹史太子中舍人兼东宫领直中舍人如故丁父忧去职服阕袭封新丰县侯授戎昭将军镇右新安王谘议参军至徳二年迁廷尉卿寻为吏部郎迁太子中庶子中书舍人掌诏诰寻授左民尚书与仆射江总知撰五礼事寻加宁逺将军后主器其才干任寄日重迁吏部尚书安右将军每十日一往东宫于太子前论述古今得丧及当时政务又勑以廷尉寺狱事无大小取徴议决俄有勑遣徴收募兵士自为部曲徴善抚卹得物情旬月之间衆近一万徴位望既重兼声势熏灼物议咸忌惮之寻徙为中书令将军如故中令清简无事或云徴有怨言事闻后主后主大怒收夺人马将诛之有固諌者获免祯明三年隋军济江后主以徴有干用权知中领军日夜勤苦备尽心力后主嘉焉谓曰事宁有以相报及决战于钟山南岗勑徴守宫城西北大营寻令督衆军战事城陥随例入闗徴羙容仪有口辩多所详究至于士流官宦皇家戚属及当朝制度宪章仪轨戸口风俗山川土地问无不对然性颇便佞进取不能以退素自业初拜吏部尚书启后主借鼓吹后主谓所司曰鼓吹军乐有功乃授蔡徴不自量揆紊我朝章然其父景歴既有缔构之功宜且如所启拜讫即追还徴不修㢘隅皆此类也隋文帝闻其敏赡召见顾问言辄㑹㫖然累年不调久之除太常丞歴尚书民部仪曹郎转给事卒时年六十七子翼治尚书官至司徒属徳教学士入隋为东宫学士史臣曰宗元饶夙夜匪懈济务益时司马申清恪在朝攻苦立行加之以忠节美矣毛喜深逹事机匡賛时主蔡徴聪敏才赡而擅权自踬惜哉陈书卷二十九陈书卷三十钦定四库全书陈书卷三十唐散骑常侍姚思㢘撰列𫝊第二十四萧济陆琼顾野王傅縡萧济字孝康东海兰陵人也少好学博通经史谘梁武帝左氏疑义三十余条尚书仆射范阳张纉太常卿南阳刘之遴竝与济讨论纉等莫能抗对觧褐梁祕书郎迁太子舍人预平侯景之功封松阳县侯邑五百戸及高祖作镇徐方以济为明威将军征比长史承圣二年徴为中书侍郎转通直散骑常侍世祖为㑹稽太守又以济为宣毅府长史迁司徒左长史世祖即位授侍中寻迁太府卿丁所生母忧不拜济毗佐二主恩遇甚笃赏赐加于凡等歴守兰陵阳羡临津临安等郡所在皆着声绩太建初入为五兵尚书与左仆射徐陵特进周𢎞正度支尚书王玚散骑常侍袁宪俱侍东宫复为司徒长史寻授度支尚书领羽林监迁国子祭酒领羽林如故加金紫光禄大夫兼安徳宫衞尉寻迁仁威将军扬州长史高宗尝勅取扬州曹事躬自省览见济条理详悉文无滞害乃顾谓左右曰我本期萧长史长于经𫝊不言精练繁剧乃至于此迁祠部尚书加给事中复为金紫光禄大夫未拜而卒时年六十六诏赠本官官给丧事陆琼字伯玉吴郡吴人也祖完梁琅邪彭城二郡丞父云公梁给事黄门侍郎掌着作琼幼聪慧有思理六嵗为五言诗颇有词采大同末云公受梁武帝诏校定惎品到溉朱异以下竝集琼时年八嵗于客前覆局由是京师号曰神童异言之武帝有勅召见琼风神警亮进退详审帝甚异之十一丁父忧毁瘠有至性从祖襄叹曰此儿必荷门基所谓一不为少及侯景作逆擕母避地于县之西乡勤苦读书昼夜无怠遂博学善属文永定中州举秀才天嘉元年为宁逺始兴王府法曹行参军寻以本官兼尚书外兵郎以文学转兼殿中郎满嵗为真琼素有令名深为世祖所赏及讨周廸陈宝应等都官符及诸大手笔竝中勅付琼迁新安王文学掌东宫管记及高宗为司徒妙简僚佐吏部尚书徐陵荐琼于高宗曰新安王文学陆琼见识优敏文史足用进居郎署嵗月过淹左西掾缺允膺兹选阶次小踰其屈滞已积乃除司徒左西掾寻兼通直散骑常侍聘齐太建元年重以本官掌东宫管记除太子庶子兼通事舍人转中书侍郎太子家令长沙王为江州刺史不循法度高宗以王年少授琼长史行江州府国事带寻阳太守琼以母老不欲逺出太子亦固请留之遂不行累迁给事黄门侍郎领羽林监转太子中庶子领歩兵校尉又领大着作撰国史后主即位直中书省掌诏诰俄授散骑常侍兼度支尚书领扬州大中正至徳元年除度支尚书参掌诏诰并判廷尉建康二狱事初琼父云公奉梁武帝勅撰嘉瑞记琼述其㫖而续焉自永定讫于至徳勒成一家之言迁吏部尚书着作如故琼详练谱牒雅鉴人伦先是吏部尚书宗元饶卒右仆射袁宪举琼高宗未之用也至是居之号为称职后主甚委任焉琼性谦俭不自封植虽位望日隆而执志愈下园池室宇无所改作车马衣服不尚鲜华四时禄俸皆散之宗族家无余财暮年深懐止足思避权要恒谢病不视事俄丁母忧去职初琼之侍东宫也母随在官舍后主赏赐优厚及丧柩还乡诏加赙赠并遣谒者黄长贵持册奠祭后主又自制志铭朝野荣之琼哀慕过毁以至徳四年卒时年五十诏赠领军将军官给丧事有集二十卷行于世长子从宜仕至武昌王文学第三子从典字由仪幼而聪敏八嵗读沈约集见囘文研铭从典援笔拟之便有佳致年十三作柳赋其词甚羙琼时为东宫管记宫僚竝一时俊伟琼示以此赋咸竒其异才从父瑜特所赏爱及瑜将终家中坟籍皆付从典从典乃集瑜文为十卷仍制集序其文甚工从典笃好学业博渉羣书于班史尤所属意年十五本州举秀才解褐着作佐郎转太子舍人时后主赐仆射江縂并其父琼诗总命从典为谢启俄顷便就文华理畅总甚异焉寻授信义王文学转太子洗马又迁司徒左西掾兼东宫学士丁父忧去职寻起为徳敎学士固辞不就后主勅留一员以待从典俄属金陵沦没随例迁闗右仕隋为给事郎兼东宫学士又除着作佐郎右仆射杨素奏从典续司马迁史记迄于隋其书未就值隋末丧乱寓居南阳郡以疾卒时年五十七顾野王字希冯吴郡吴人也祖子乔梁东中郎武陵王府参军事父烜信威临贺王记室兼本郡五官掾以儒术知名野王幼好学七嵗读五经畧知大旨九嵗能属文尝制日赋领军朱异见而竒之年十二随父之建安撰建安地记二篇长而遍观经史精记嘿识天文地理蓍龟占候虫篆竒字无所不通梁大同四年除太学博士迁中领军临贺王府记室参军宣城王为扬州刺史野王及琅邪王襃竝为賔客王甚爱其才野王又善丹青王于东府起斋乃令野王画古贤命王襃书赞时人称为二絶及侯景之乱野王丁父忧归本郡乃召募乡党数百人随义军援京邑野王体素清羸裁长六尺又居丧过毁殆不胜衣及杖戈被甲陈君臣之义逆顺之理抗辞作色见者莫不壮之京城陷野王逃㑹稽寻往东阳与刘归义合军据城拒贼侯景平太尉王僧辩深嘉之使监海盐县高祖作宰为金威将军安东临川王府记室参军寻转府谘议参军天嘉元年勅补撰史学士寻加招逺将军光大元年除镇东鄱阳王谘议参军太建二年迁国子博士后主在东宫野王兼东宫管记本官如故六年除太子率更令寻领大着作掌国史知梁史事兼东宫通事舍人时宫僚有济阳江总吴国陆琼北地傅縡吴兴姚察竝以才学显着论者推重焉迁黄门侍郎光禄卿知五礼事余官竝如故十三年卒时年六十三诏赠祕书监至徳二年又赠右衞将军野王少以笃学至性知名在朝无过辞失色观其容貎似不能言及其励精力行皆人所莫及第三弟充国早卒野王抚养孤幼恩义甚厚其所撰着玉篇三十卷舆地志三十卷符瑞圗十卷顾氏谱传十卷分野枢要一卷续洞㝠纪一卷𤣥象表一卷竝行于世又撰通史要畧一百卷国史纪𫝊二百卷未就而卒有文集二十卷傅縡字宜事北地灵州人也父彜梁临沂令縡幼聪敏七嵗诵古诗赋至十余万言长好学能属文梁太清末擕母南奔避难俄丁母忧在兵乱之中居丧尽礼哀毁骨立士友以此称之后依湘州刺史萧循循颇好士广集坟籍縡肆志寻閲因博通羣书王琳闻其名引为府记室琳败随琳将孙玚还都时世祖使颜晃赐玚杂物玚託縡启谢词理优洽文无加㸃晃还言之世祖召为撰史学士除司空府记室参军迁骠骑安成王中记室撰史如故縡笃信佛敎从兴皇寺惠朗法师受三论尽通其学时有大心暠法师着无诤论以诋之縡乃为明道论用释其难其畧曰无诤论言比有𢎞三论者雷同诃诋恣言罪状歴毁诸师非斥衆学论中道而执偏心语忘懐而竞独胜方学数论更为讐敌讐敌既搆诤鬬大生以此之心而成罪业罪业不止岂不重増生死大苦聚集答曰三论之兴为日久矣龙树创其源除内学之偏见提婆扬其㫖荡外道之邪执欲使大化流而不拥𤣥风阐而无坠其言旷其意逺其道博其流深斯固龙象之腾骧鲲鹏之博运蹇乘决羽岂能觖望其间哉顷代浇薄时无旷士茍习小学以化蒙心渐染成俗遂迷正路唯竞穿凿各肆营造枝叶徒繁本源日翳一师解释复异一师更改旧宗各立新意同学之中取寤复别如是展转添糅倍多总而用之心无的准择而行之何者为正岂不浑沌伤窍嘉树弊牙虽复人说非马家握灵蛇以无当之巵同画地之饼矣其于失道不亦宜乎摄山之学则不如是守一遵本无改作之过约文申意杜臆断之情言无预説理非宿构覩縁尔乃应见敌然后动纵横络绎忽怳杳冥或弥纶而不穷或消散而无所焕乎有文章踪朕不可得深乎不可量即事而非逺凡相酬对随理详覈有何嫉诈干犯诸师且诸师所説为是可毁为不可毁若可毁者毁故为衰若不可毁毁自不及法师何独蔽䕶不听毁乎且敎有大小备在圣诰大乘之文则指斥小道今𢎞大法宁得不言大乘之意耶斯则襃贬之事从𢎞放学与夺之辞依经议论何得见佛说而信顺在我语而忤逆无诤平等心如是耶且忿恚烦恼凡夫恒性失理之徒率皆有此岂可以三修未惬六师懐恨而藴湼槃妙法永不宣扬但冀其忿愤之心既极恬淡之寤自成耳人面不同其心亦异或有辞意相反或有心口相符岂得必谓他人説中道而心偏执已行无诤外不违而内平等讐敌鬬讼岂我事焉罪业聚集鬬诤者所畏耳无诤论言摄山大师诱进化导则不如此即习行于无诤者也导悟之徳既往淳一之风已浇竞胜之心阿毁之曲盛于兹矣吾愿息诤以通道让胜以忘徳何必排拂异家生其恚怒者乎若以中道之心行于成实亦能不详若以偏着之心说于中论亦得有诤固知诤与不诤偏在一法荅曰摄山大师实无诤矣但法师所赏未𠂻其节彼静守幽谷寂尔无为凡有训勉莫匪同志从容语嘿物无间然故其意虽深其言甚约今之敷畅地势不然处王城之隅居聚落之内唿吸顾望之客脣吻纵横之士奋锋颖励羽翼明目张胆被坚执鋭骋异家衒别解窥伺闲隙邀冀长短与相酬对桷其轻重岂得黙黙无言唯唯应命必须掎摭同异发擿玭瑕忘身而𢎞道忤俗而通教以此为病益知未逹若令大师当此之地亦何必黙已而为法师所贵耶法师又言吾愿息诤以通道让胜以忘徳道徳之事不止在诤与不详让与不让也此语直是人间所重法师慕而言之竟未知胜若为可让也若他人道高则自胜不劳让矣他人道劣则虽让而无益矣欲让之辞将非虚设中道之心无处不可成实三论何事致乖但须息守株之解除胶柱之意是事皆中也来旨言诤与不诤偏在一法何为独襃无诤耶讵非矛楯无诤论言邪正得失胜负是非必生于心矣非谓所説之法而有定相论胜劣也若异论是非以偏着为失言无是无非消彼得失以此论为胜妙者他论所不及此亦为失也何者凡心所破岂无心于能破则胜负之心不忘宁不存胜者乎斯则矜我为得弃他之失即有取舍大生是非使是増诤答曰言为心使心受言铨和合根尘鼓动风气故成语也事必由心实如来説至于心造伪以使口口行诈以应心外和而内险言随而意逆求利养引声名入道之人在家之士斯辈非一圣人所以曲陈敎诚深致防杜説见在之殃咎叙将来之患害此文明着甚于日月犹有忘爱躯冐峻制蹈汤炭甘虀粉必行而不顾也岂能悦无诤之作而囘首革音耶若𢎞道之人宣化之士心知胜也口言胜也心知劣也口言劣也亦无所包藏亦无所忌惮但直心而行之耳他道虽劣圣人之敎也已徳虽优亦圣人之敎也我胜则圣人胜他劣则圣人劣圣人之优劣盖根縁所宜尔于彼于此何所厚薄哉虽复终日按劒极夜击柝瞋目以争得失作气以求胜负在谁处乎有心之与无心徒欲分别虚空耳何意不许我论説而使我谦退此谓鹪鹏已翔于寥廓而虞者犹窥薮泽而求之嗟乎丈夫当𢎞斯道矣无诤论言无诤之道通于内外子所言须诤者此用末而救本失本而营末者也今为子言之何则若依外典寻书契之前至淳之世朴质其心行不言之敎当于此时民至老死不相往来而各得其所复有何诤乎固知本来不诤是物之真矣答曰诤与无诤不可偏执本之与末又安可知由来不诤宁知非末于今而诤何騐非本夫居后而望前则为前居前而望后则为后而前后之事犹如彼此彼唿此为彼此唿彼为彼彼此之名的居谁处以此言之万事可知矣本末前后是非善恶可恒守邪何得自信聪明废他耳目夫水泡生灭火轮旋转入牢穽受羁绁生忧畏起烦恼其失何哉不与道相应而起诸见故也相应者则不然无为也无不为也善恶不能偕而未曽离善恶生死不能至亦终然在生死故得永离而任放焉是以圣人念绕桎之不脱愍黏胶之难离故殷勤敎示备诸便巧希向之徒涉求有类虽驎角难成象形易失宁得不髣髴遐路勉励短晨且当念已身之善恶莫揣他物而欲分别而言我聪明我知见我计校我思惟以此而言亦为疎矣他人者实难测或可是凡夫真尔亦可是圣人俯同时俗所宜见果报所应覩安得肆胷衿尽情性而生讥诮乎正应虚已而游乎世俛仰于电露之间耳明月在天衆水咸见清风在林羣籁毕响吾岂逆物哉不入鲍鱼不甘腐鼠吾岂同物哉谁能知我共行斯路浩浩堂堂乎岂复见有诤为非无诤为是此则诤者自诤无诤者自无诤吾俱取而用之宁劳法师费功夫㸃笔纸但申于无诤弟子疲脣舌消晷漏唯对于明道戏论于糟粕哉必欲且考真伪蹔观得失无过依贤圣之言检行蔵之理始终研究表里综覈使浮辞无所用诈道自然消请待后筵以观其妙矣寻以本官兼通直散骑侍郎使齐还除散骑侍郎镇南始兴王谘议叅军兼东宫管记歴太子庶子仆兼管记如故后主即位迁祕书监右衞将军兼中书通事舍人掌诏诰縡为文典丽性又敏速虽军国大事下笔辄成未尝起草沉思者亦无以加焉甚为后主所重然性木彊不持检操负才使气陵侮人物朝士多衔之㑹施文庆沈客卿以便佞亲幸専制衡轴而縡益疎文庆等因共谮縡受高丽使金后主收縡下狱縡素刚因愤恚乃于狱中上书曰夫君人者恭事上帝子爱下民省嗜欲逺谄佞未明求衣日旰忘食是以泽被区宇庆流子孙陛下顷来酒色过度不䖍郊庙之神専媚淫昬之鬼小人在侧宦竖弄权恶忠直若仇讐视生民如草芥后宫曳绮绣廐马余菽粟百姓流离僵尸蔽野货赂公行帑蔵损耗神怒民怨衆叛亲离恐东南王气自斯而尽书奏后主大怒顷之意稍觧遣使谓縡曰我欲赦卿卿能改过不縡对曰臣心如面臣面可改则臣心可改后主于是益怒令宦者李善庆穷治其事遂赐死狱中时年五十五有集十卷行于世时有吴兴章华字伸宗家世农夫至华独好学与士君子游处颇览经史善属文侯景之乱乃游岭南居罗浮山寺専精习业欧阳頠为广州刺史署为南海太守及欧阳纥败乃还京师太建中高宗使吏部侍郎萧引喻广州刺史马靖令入子为质引奏华与俱行使还而高祖崩后主即位朝臣以华素无伐闵竞排抵之乃除大市令既雅非所好乃辞以疾欝欝不得志祯明初上书极諌其大略曰昔高祖南平百越北诛逆虏世祖东定吴㑹西破王琳高宗克复淮南辟地千里三祖之功亦至勤矣陛下即位于今五年不思先帝之艰难不知天命之可畏溺于嬖宠惑于酒色祀七庙而不出拜妃嫔而临轩老臣宿将弃之草莽谄佞谗邪昇之朝廷今疆埸日蹙隋军压境陛下如不改弦易张臣见麋鹿复游于姑苏台矣书秦后主大怒即日命斩之史臣曰萧济陆琼俱以才学显着顾野王博极羣典傅縡聪警特逹竝一代之英灵矣然縡不能循道进退遂寘极纲悲夫陈书卷三十陈书卷三十一钦定四库全书陈书卷三十一唐散骑常侍姚思亷撰列𫝊第二十五萧摩诃任忠樊毅鲁广逹萧摩诃字元𦙍兰陵人也祖靓梁右将军父谅梁始兴郡丞摩诃随父之郡年数嵗而父卒其姑夫蔡路养时在南康乃收养之稍长果毅有勇力侯景之乱高祖赴援京师路养起兵拒高祖摩诃时年十三单骑出战军中莫有当者及路养败摩诃归于侯安都安都遇之甚厚自此常隶安都征讨及任约徐嗣徽引齐兵为寇高祖遣安都北拒齐军于钟山龙尾及北郊坛安都谓摩诃曰卿骁勇有名千闻不如一见摩诃对曰今日令公见矣及战安都坠马被围摩诃独骑大唿直冲齐军齐军披靡因稍解去安都乃免天嘉初除本县令以平留异欧阳纥之功累迁巴山太守太建五年衆军北伐摩诃随都督吴明彻济江攻秦郡时齐遣大将尉破胡等率衆十万来援其前队有苍头犀角大力之号皆身长八尺膂力絶伦其锋甚鋭又有西域胡妙于弓矢弦无虗发衆军尤惮之及将战明彻谓摩诃曰若殪此胡则彼军夺气君有闗张之名可斩颜良矣摩诃曰愿示其形状当为公取之明彻乃召降人有识胡者云胡着绛衣桦皮装弓两端骨弭明彻遣人觇伺知胡在阵乃自酌酒以饮摩诃摩诃饮讫驰马冲齐军胡挺身出阵前十余歩彀弓未发摩诃遥掷铣鋧正中其额应手而仆齐军大力十余人出战摩诃又斩之于是齐军退走以功授明毅将军员外散骑常侍封亷平县伯邑五百户寻进爵为侯转太仆卿余如故七年又随明彻进围宿预击走齐将王康徳以功除晋熙太守九年明彻进军吕梁与齐人大战摩诃率七骑先入手夺齐军大旗齐衆大溃以功授持节武毅将军谯州刺史及周武帝灭齐遣其将宇文忻率衆争吕梁战于龙晦时忻有精骑数千摩诃领十二骑深入周军纵横奋击斩馘甚衆及周遣大将军王轨来赴结长围连鏁于吕梁下流断大军还路摩诃谓明彻曰闻王轨始鏁下流其两头筑城今尚未立公若见遣击之彼必不敢相拒水路未断贼势不坚彼城若立则吾属且为虏矣明彻乃奋髯曰搴旗陷阵将军事也长筭逺略老夫事也摩诃失色而退一旬之间周兵益至摩诃又请于明彻曰今求战不得进退无路若潜军突围未足为耻愿公引歩卒乘马轝徐行摩诃领铁骑数千驰驱前后必当使公安逹京邑明彻曰弟之此计乃良圗也然老夫受脤専征不能战胜攻取今被围逼蹙慙寘无地且歩军既多吾为总督必须身居其后相率兼行弟马军宜须在前不可迟缓摩诃因率马军夜发先是周军长围既合又于要路下伏数重摩诃选精骑八十率先冲突自后衆骑继焉比旦逹淮南高宗诏徴还授右衞将军十一年周兵寇夀阳摩诃与樊毅等衆军赴援无功而还十四年高宗崩始兴王叔陵于殿内手刃后主伤而不死叔陵奔东府城时衆心犹预莫有讨贼者东宫舍人司马申启后主驰召摩诃入见受勅乃率马歩数百先趣东府城西门屯军叔陵惶遽自城南门而出摩诃勒兵追斩之以功授散骑常侍车骑大将军封绥逺郡公邑三千户叔陵素所蓄聚金帛累巨万后主悉以赐之寻改授侍中骠骑大将军加左光禄大夫旧制三公黄阁听事置鸱尾后主特赐摩诃开黄阁门施行马听事寝堂竝置鸱尾仍以其女为皇太子妃㑹隋总管贺若弼镇广陵窥觎江左后主委摩诃备御之任授南徐州刺史余竝如故祯明三年正月元㑹徴摩诃还朝贺若弼乘虗济江袭京口摩诃请兵逆战后主不许及若弼进军钟山摩诃又请曰贺若弼悬军深入声援犹逺且其垒壍未坚人情惶惧出兵掩袭必大克之后主又不许及隋军大至将出战后主谓摩诃曰公可为我一决摩诃曰从来行阵为国为身今日之事兼为妻子后主多出金帛颁赏诸军令中领军鲁广逹陈兵白土岗居衆军之南偏镇东大将军任忠次之䕶军将军樊毅都官尚书孔范次之摩诃军最居北衆军南比亘二十里首尾进退各不相知贺若弼初谓未战将轻骑登山观望形势及见衆军因驰下置阵广逹首率所部进薄弼军屡却俄而复振更分军趣北突诸将孔范出战兵交而走诸将支离阵犹未合骑卒溃散驻之弗止摩诃无所用力焉为隋军所执及京城陷贺若弼置后主于徳敎殿令兵衞守摩诃请弼曰今为囚虏命在斯须愿得一见旧主死无所恨弼哀而许之摩诃入见后主俯伏号泣仍于旧厨取食而进之辞诀而出守衞者皆不能仰视其年入隋授开府仪同三司寻从汉王谅诣并州同谅作逆伏诛时年七十三摩诃讷于语言恂恂长者至于临戎对寇志气奋发所向无前年未弱冠随侯安都在京口性好射猎无日不畋游及安都东征西伐战胜攻取摩诃功实居多子世㢘少警俊敢勇有父风性至孝及摩诃凶终服阕后追慕弥切其父时賔故脱有所言及世㢘对之哀恸不自胜言者为之歔欷终身不执刀斧时人嘉焉摩诃有骑士陈智深者勇力过人以平叔陵之功为巴陵内史摩诃之戮也其妻子先已籍没智深收摩诃尸手自殡敛哀感行路君子义之颍川陈禹亦随摩诃征讨聪敏有识量渉猎经史解风角兵书颇能属文便骑射官至王府谘议任忠字奉诚小名蛮奴汝隂人也少孤微不为乡党所齿及长谲诡多计畧膂力过人尤善骑射州里少年皆附之梁鄱阳王萧范为合州刺史闻其名引置左右侯景之乱忠率乡党数百人随晋熙太守梅伯龙讨景将王贵显于夀春每战却敌㑹土人胡通聚衆寇抄范命忠与主帅梅思立并军讨平之仍随范世子嗣率衆入援㑹京城陷旋戍晋熙侯景平授荡寇将军王琳立萧荘署忠为巴陵太守琳败还朝迁明毅将军安湘太守仍随侯瑱进讨巴湘累迁豫宁太守衡阳内史华皎之举兵也忠预其谋及皎平高宗以忠先有密启于朝廷释而不问太建初随章昭逹讨欧阳纥于广州以功授直阁将军迁武毅将军庐陵内史秩满入为右军将军五年衆军北伐忠将兵出西道撃走齐歴阳王高景安于大岘逐北至东闗仍克其东西二城进军蕲谯竝拔之径袭合肥入其郛进克霍州以功授员外散骑常侍封安复县侯邑五百户吕梁之丧师也忠全军而还寻诏忠都督夀阳新蔡霍州缘淮衆军进号宁逺将军霍州刺史入为左衞将军十一年加北讨前军事进号平北将军率衆歩骑趣秦郡十二年迁使持节散骑常侍都督南豫州诸军事平南将军南豫州刺史増邑并前一千五百户仍率歩骑趣歴阳周遣王延贵率衆为援忠大破之生擒延贵后主嗣位进号镇南将军给鼓吹一部入为领军将军加侍中改封梁信都郡公邑三千户出为吴兴内史加秩中二千石及隋兵济江忠自吴兴入赴屯军朱雀门后主召萧摩诃以下于内殿定议忠执议曰兵家称客主异势客贵速战主贵持重宜且益兵坚守宫城遣水军分向南豫州及京口道断寇粮运待春水长上江周罗睺等衆军必沿流赴援此良计矣衆议不同因遂出战及败忠驰入台见后主言败状启云陛下唯当具舟檝就上流衆军臣以死奉衞后主信之勅忠出部分忠辞云臣处分讫即当奉迎后主令宫人装束以待忠久望不至隋将韩擒虎自新林进军忠乃率数骑往石子岗降之仍引擒虎军共入南掖门台城陷其年入长安隋授开府仪同三司卒时年七十七子幼武官至仪同三司时有沈客卿者吴兴武康人性便佞忍酷为中书舍人每立异端唯以刻削百姓为事由是自进有施文庆者吴兴乌程人起自微贱有吏用后主抜为主书迁中书舍人俄擢为湘州刺史未及之官㑹隋军来伐四方州镇相继以闻文庆客卿俱掌机密外有表启皆由其呈奏文庆心悦湘州重镇冀欲早行遂与客卿共为表里抑而不言后主弗之知遂以无备至乎败国二人之罪也隋军既入竝戮之前阙樊毅字智烈南阳湖阳人也祖方兴梁散骑常侍仁威将军司州刺史鱼复县侯父文炽梁散骑常侍信武将军益州刺史新蔡县侯毅累叶将门少习武善射侯景之乱毅率部曲随叔父文皎援台文皎于青溪战殁毅将宗族子弟赴江陵仍隷王僧辩讨河东王萧誉以功除假节威戎将军右中郎将代兄俊为梁兴太守领三州游军随宜丰侯萧循讨陆纳于湘州军次巴陵营顿未立纳军夜至薄营大譟营中将士皆惊扰毅独与左右数十人当营门力战斩十余级击鼓申命衆乃定焉以功授持节通直散骑常侍贞威将军封夷道县伯食邑三百户寻除天门太守进爵为侯増邑并前一千户及西魏围江陵毅率兵赴援江陵陷为岳阳王所执久之遁归高祖受禅毅与弟勐举兵应王琳琳败奔齐太尉侯瑱遣使招毅毅率子弟部曲还朝天嘉二年授通直散骑常侍仍随侯瑱进讨巴湘累迁武州刺史太建初转丰州刺史封高昌县侯邑一千户入为左衞将军五年衆军北伐毅率衆攻广陵楚子城拔之撃走齐军于颍口齐援沧陵又破之七年进克潼州下邳高栅等六城及吕梁丧师诏以毅为大都督进号平北将军率衆渡淮对清口筑城与周人相抗霖雨城壊毅全军自拔寻迁中领军十一年周将梁士彦将兵围夀阳诏以毅为都督北讨前军事率水军入焦湖寻授镇西将军都督荆郢巴武四州水陆诸军事十二年进督沔汉诸军事以公事免十三年徴授中䕶军寻迁䕶军将军荆州刺史后主即位进号征西将军改封逍遥郡公邑三千户余并如故入为侍中䕶军将军及隋兵济江毅谓仆射袁宪曰京口采石俱是要所各须鋭卒数千金翅二百都下江中上下防捍如其不然大事去矣诸将咸从其议㑹施文庆等寝隋兵消息毅计不行京城陷随例入闗顷之卒勐字智武毅之弟也㓜俶傥有干畧旣壮便弓马胆气过人青溪之战勐自旦讫暮与虏短兵接杀伤甚衆台城陷随兄毅西上京累战功爲威戎将军梁安南侯萧方矩爲湘州刺史以勐爲司马会武陵王萧纪举兵自汉江东下方矩遣勐率湘郢之卒随都督陆法和进军以拒之时纪已下楼船战舰据巴江争崃口相持乆之不能决法和揣纪师老卒惰因令勐率骁勇三千轻舸百余乗冲流直上出其不意鼓譟薄之纪衆仓卒惊骇不及整列皆弃舰登岸赴水死者以千数时纪心膂数百人犹在左右勐将部曲三千余人蒙楯横戈直登纪舟瞋目大唿纪侍衞皆披靡相枕借不敢动勐手擒纪父子三人斩于䑽中尽收其船舰器械以功授游骑将军封安山县伯邑一千戸仍进军抚定梁益蜀境悉平军还迁持节散骑常侍轻车将军司州刺史进爵爲侯増邑并前二千戸永定元年周文育等败于沌口爲王琳所获琳乗胜将畧南中诸郡遣勐与李孝钦等将兵攻豫章进逼周迪军败爲迪所执寻遁归王琳王琳败还朝天嘉二年授通直散骑常侍永阳太守迁安成王府司马光大元年授壮武将军庐陵内史太建初迁武毅将军始兴平南府长史领长沙内史寻𨽻章昭达西讨江陵潜军入崃焚周军船舰以功封富川县侯邑五百戸歴散骑常侍迁使持节都督荆信二州诸军事宣逺将军荆州刺史入爲左衞将军后主即位増邑并前一千戸余竝如故至徳四年授使持节都督南豫州诸军事忠武将军南豫州刺史隋将韩擒虎之济江也勐在京师第六子廵摄行州事擒虎进军攻陷之廵及家口竝见执时勐与左衞将军蒋元逊领青龙八十艘爲水军于白下游奕以御隋六合兵后王知勐妻子在隋军惧其有异志欲使任忠代之又重伤其意乃止祯明三年入于隋鲁广达字遍览呉州刺史悉达之弟也少慷慨志立功名虗心爱士宾客或自逺而至时江表将帅各领部曲动以千数而鲁氏尤多释褐梁邵陵王国右常侍迁平南当阳公府中兵参军侯景之乱与兄悉逹聚衆保新蔡梁元帝承制授假节壮武将军晋州刺史王僧辩之讨侯景也广逹出境候接资奉军储僧辩谓沈烱曰鲁晋州亦是王师东道主人仍率衆随僧辩景平加员外散骑常侍余如故高祖受禅授征逺将军东海太守寻徙爲桂阳太守固辞不拜入爲员外散骑常侍除假节信武将军北新蔡太守随呉明彻讨周廸于临川每战功居最仍代兄悉逹爲呉州刺史封中宿县侯邑五百戸光禄大夫元年授通直散骑常侍都督南豫州诸军事南豫州刺史华皎称兵上流诏司空淳于量率衆军进讨军至夏口皎舟师彊盛莫敢进者广逹首率骁勇直冲贼军战舰既交广逹愤怒大唿登舰楼奖励士卒风急舰转楼摇动广逹足跌堕水沉溺久之因救获免皎平授持节智武将军都督巴州诸军事巴州刺史太建初与仪同章昭逹入崃口拓定安蜀等诸州镇时周氏将图江左大造舟舰于蜀并运粮青泥广达与钱道戢等将兵掩袭纵火焚之以功增封并前二千戸仍还本镇广达爲政简要推诚任下吏民便之及秩满皆诣阙表请于是诏留二年五年衆军北代畧淮南旧地广达与齐军㑹于大岘大破之斩其敷城主张元范虏获不可胜数进克北徐州乃授都督北徐州诸军事徐州刺史寻加散骑常侍入爲右衞将军八年出爲北兖州刺史迁晋州刺史十年授使持节都督合霍二州诸军事进号仁威将军合州刺史十一年周将梁士彦将兵围夀春诏遣中领军樊毅左衞将军任忠等分部趣阳平秦郡广达率衆入淮爲掎角以撃之周军攻陷豫霍二州南北兖晋等各自抜诸将竝无功尽失淮南之地广达因免官以侯还第十二年与豫州刺史樊毅率衆北讨克郭黙城寻授使持节平西将军都督郢州以上十州诸军事率舟师四万顿江夏周安州总管元景将兵寇江外广达命偏师撃走之后主即位入爲安左将军寻授平南将军南豫州刺史至徳二年授安南将军徴拜侍中又爲安左将军改封绥越郡公封邑如前寻爲中领军及贺若弼进军钟山广达率衆于白土岗南置阵与弼旗鼓相对广达躬擐甲胄手执桴鼓率励敢死冐刃而前隋军退走广达逐北至营杀伤甚衆如是者数四焉及弼攻败诸将乗胜至宫城烧北掖门广达犹督余兵苦战不息斩获数十百人㑹日暮乃觧甲面台再拜恸哭谓衆曰我身不能救国负罪深矣士卒皆涕泣歔欷于是乃就执祯明三年依例入隋广达怆本朝沦覆遘疾不治寻以愤慨卒时年五十九尚书令江总抚柩恸哭乃命笔题其棺头爲诗曰黄泉虽抱恨白日自流名悲君感义死不作负恩生总又制广达墓铭其畧曰灾流淮海险失金汤时屯运极代革天亡爪牙背义介胄无良独标忠勇率御有方诚贯皎日气励严霜懐恩感报抚事何忘初隋将韩擒虎之济江也广达长子世真在新蔡乃与其弟世雄及所部奔擒虎擒虎遣使致书招广逹广逹时屯兵京师乃自劾廷尉请罪后主谓之曰世真虽异路中大夫公国之重臣吾所恃頼岂得自同嫌疑之间乎加赐黄金即日还营广逹有队主杨孝辩时从广逹在军中力战陷阵其子亦随孝辩挥刃杀隋兵十余人力穷父子俱死史臣曰萧摩诃气冠三军当时良将虽无智畧亦一代匹夫之勇矣然口讷心劲恂恂李广之徒欤任忠虽勇决彊断而心懐反覆诬绐君上自踬其恶鄙矣至于鲁广达全忠守道殉义忘身盖亦陈代之良臣也陈书卷三十一卷三十一考证陈书卷三十一考证萧摩诃𫝊其姑夫蔡路飬时在南康姑南史作姊陈书卷三十一陈书卷三十二钦定四库全书陈书卷三十二唐散骑常侍姚思亷撰列𫝊第二十六孝行殷不害谢贞司马暠张昭孔子曰夫圣人之徳何以加于孝乎孝者百行之本人伦之至极也凡在性灵孰不由此若乃奉生尽飬送终尽哀或泣血三年絶浆七日思蓼莪之慕切追顾复之恩深或徳感干坤诚贯幽显在于歴代盖有人矣陈承梁室丧乱风漓化薄及迹隐阎闾无闻视聴今之採缀以备阙云殷不害字长卿陈郡长平人也祖任齐豫章王行参军父髙明梁尚书中兵郎不害性至孝居父忧过礼由是少知名家世俭约居甚贫窭有弟五人皆㓜弱不害事老母飬小弟勤剧无所不至士大夫以笃行称之年十七仕梁廷尉平不害长于政事兼饰以儒术名法有轻重不便者辄上书言之多见纳用大同五年迁镇西府记室参军寻以本官兼东宫通事舍人是时朝廷政事多委东宫不害与舍人庾肩吾直日奏事梁武帝尝谓肩吾曰卿是文学之士吏事非卿所长何不使殷不害来邪其见知如此简文又以不害善事亲赐其母蔡氏锦裙襦氊席被褥单复毕备七年除东宫歩兵校尉太清初迁平北府谘议参军舍人如故侯景之乱不害从简文入䑓及䑓城陷简文在中书省景带甲将兵入朝陛见过谒简文景兵士皆羌胡杂种冲突左右甚不逊侍衞者莫不惊恐辟易唯不害与中庻子徐摛侍侧不动及简文为景所幽遣人请不害与居处景许之不害供侍益谨简文夜梦吞一块土意甚不悦以告不害不害曰昔晋文公出奔野人遗之块卒反晋国陛下此梦事符是乎简文曰若天有徴冀斯言不妄梁元帝立以不害为中书郎兼廷尉卿因将家属西上江陵之陷也不害先于别所督战失母所在于时甚寒氷雪交下老弱冻死者填满沟壍不害行哭道路逺近寻求无所不至遇见死人沟水中即投身而下扶捧閲视举体冻湿水浆不入口号泣不辍声如是者七日始得母尸不害凴尸而哭每举音辄气絶行路无不为之流涕即于江陵权殡与王裒庾信俱入长安自是蔬食布衣枯藁骨立见者莫不哀之太建七年自周还朝其年诏除司农卿寻迁光禄大夫八年加明威将军晋陵太守在郡感疾诏以光禄大夫徴还飬疾后主即位加给事中初不害之还也周留其长子僧首因居闗中祯明三年京城陷僧首来迎不害道病卒时年八十五不佞字季卿不害弟也少立名节居父丧以至孝称好读书尤长吏术仕梁起家为尚书中兵郎甚有能称梁元帝承制授戎昭将军武陵王谘议参军承圣初迁武康令时兵荒饥馑百姓流移不佞廵抚招集繦负而至者以千数㑹江陵陷而母卒道路隔絶乆不得奔赴四载之中昼夜号泣居处饮食常为居丧之礼高祖受禅起为戎昭将军除娄令至是第四兄不齐始之江陵迎母丧柩归𦵏不佞居处之节如始闻问若此者又三年身自负土手植松栢每嵗时伏腊必三日不食世祖即位除尚书左民郎不就后为始兴王谘议参军兼尚书右丞迁东宫通事舍人及世祖崩废帝嗣位高宗为太傅録尚书辅政甚为朝望所归不佞素以名节自立又受委东宫乃与仆射到仲举中书舍人刘师知尚书右丞王暹等谋矫诏出高宗衆人犹豫未敢先发不佞乃驰诣相府靣宣勑令相王还第及事发仲举等皆伏诛高宗雅重不佞特赦之免其官而已高宗即位以为军师始兴王谘议参军加招逺将军寻除大匠卿未拜加员外散骑常侍又兼尚书右丞俄迁通直散骑常侍右丞如故太建五年卒时年五十六诏赠祕书监第三兄不疑次不占次不齐竝早亡不佞最小事第二寡嫂张氏甚谨所得禄俸不入私室长子梵童官至尚书金部郎谢贞字元正陈郡阳夏人晋太傅安九世孙也祖绥梁着作佐郎太子舍人父蔺正员外郎兼散骑常侍贞幼聪敏有至性祖母阮氏先苦风眩每发便一二日不能饮食贞时年七嵗祖母不食贞亦不食徃徃如是亲族莫不奇之母王氏授贞论语孝经读讫便诵八嵗尝为春日闲居五言诗从舅尚书王筠奇其有佳致谓所亲曰此儿方可大成至如风定花犹落乃追歩恵连矣由是名軰知之年十三畧通五经大㫖尤善左氏𫝊工草隷虫篆十四丁父艰号顿于地絶而复蘓者数矣初父蔺居母阮氏忧不食泣血而卒家人宾客惧贞复然从父洽族兄暠乃共徃华严寺请长爪禅师为贞説法仍谓贞曰孝子既无兄弟极须自爱若忧毁灭性谁飬毋邪自后少进饘粥太清之乱亲属散亡贞于江陵陷没暠逃难番禺贞毋出家于宣明寺及高祖受禅暠还乡里供飬贞母将二十年太建五年贞乃还朝除智武府外兵参军事俄迁尚书驾部郎中寻迁侍郎及始兴王叔陵为扬州刺史引祠部侍郎阮卓为记室辟贞为主簿贞不得已乃行寻迁府録事参军领丹阳丞贞度叔陵将有异志因与卓自踈于王毎有宴游辄辞以疾未尝参预叔陵雅钦重之弗之罪也俄而高宗崩叔陵肆逆府僚多相连逮唯贞与卓独不坐后主仍诏贞入掌中宫管记迁南平王友加招逺将军掌记室事府长史汝南周确新除都官尚书请贞为让表后主览而奇之尝因宴席问确曰卿表自制邪确对曰臣表谢贞所作后主因勑舍人施文庆曰谢贞在王处未有禄秩可赐米百石至徳三年以母忧去职顷之勑起还府仍加招逺将军掌记室贞累启固辞勑报曰省启具懐虽知哀茕在疚而官俟得才礼有权夺可便力疾还府也贞哀毁羸瘠终不能之官舍时尚书右丞徐祚尚书左丞沈客卿俱来候贞见其形体骨立祚等怆然叹息徐喻之曰弟年事已衰礼有恒制小宜引割自全贞因更感恸气絶良乆二人涕泣不能自胜悯黙而出祚谓客卿曰信哉孝门有孝子客卿曰谢公家𫝊至孝士大夫谁不仰止此恐不能起如何吏部尚书呉兴姚察与贞友善及贞病笃察徃省之问以后事贞曰孤子舋祸所集将随灰壤族子凯等粗自成立已有疏付之此固不足仰尘厚徳即日迷喘时不可移便为永诀弱儿年甫六嵗名靖字依仁情累所不能忘敢以为託耳是夜卒勑赙米一百斛布三十匹后主问察曰谢贞有何亲属察因启曰贞有一子年六嵗即有勑长给衣粮初贞之病亟也遗疏告族子凯曰吾少罹酷罚十四倾外荫十六钟太清之祸流离絶国二十余载号天蹐地遂同有感得还侍奉守先人坟墓于吾之分足矣不悟朝廷採拾空薄累致清阶纵其殒絶无所酬报今在忧棘晷漏将尽歛手而归何所多念气絶之后若直弃之草野依僧家尸陁林法是吾所愿正恐过为独异耳可用薄板周身载以露车覆以苇茨坎山而埋之又吾终尠兄弟无他子孙靖年㓜少未闲人事但可三月施小牀设香水尽卿兄弟相厚之情即除之无益之事勿为也初贞在周甞侍赵王读王即周武帝之爱弟也厚相礼遇王尝闻左右説贞毎独处必昼夜涕泣因私使访问知贞母年老逺在江南乃谓贞曰寡人若出居藩当遣侍读还家供飬后数年王果出因辞见靣奏曰谢贞至孝而母老臣愿放还帝奇王仁爱而遣之因随聘使杜子晖还国所有集值兵乱多不存司马暠字文昇河内温人也高祖晋侍中光禄勲柔之以南顿王孙绍齐文献王攸之后父子产梁尚书水部侍郎岳阳太守即梁武帝之外兄也暠㓜聪警有至性年十二丁内艰孺慕过礼水浆不入口殆经一旬每至号恸必致闷絶内外亲戚皆惧其不胜丧父子产毎晓喻之逼进饘粥然毁瘠骨立服阕以姻戚子弟预入问讯梁武帝见暠羸瘦叹息良乆谓其父子产曰昨见罗儿靣颜顦顇使人恻然便是不坠家风为有子矣罗儿即暠小字也释褐太学博士累迁正员郎丁父艰哀毁逾甚庐于墓侧一日之内唯进薄麦粥一升墓在新林连接山阜旧多勐兽暠结庐数载犲狼絶迹常有两鸠栖宿庐所驯狎异常新林至今犹𫝊之承圣中除太子庻子江陵陷随例入闗而梁室屠戮太子瘗殡失所暠以宫臣乃抗表周朝求还江陵改𦵏辞甚酸切周朝优诏答曰昔主父从戮孔车有长者之风彭越就诛栾布得陪臣之礼庻子乡国已改犹懐送徃之情始验忠贞方知臣道即勑荆州以礼安厝太建八年自周还朝高宗特降殊礼赏钖有加除宜都王谘议参军事徙安徳宫长秋卿通直散骑常侍太中大夫司州大中正卒于官有集十卷子延义字希忠少沉敏好学江陵之陷随父入闗丁母忧丧过于礼及暠还都延义乃躬负灵榇昼伏宵行冐履冰霜手足皆皲瘃及至都以中风冷遂致挛废数年方愈稍迁鄱阳王録事参军沅陵王友司徒从事中郎张昭字徳明呉郡呉人也幼有孝性色飬甚谨礼无违者父熯常患消渇嗜鲜鱼昭乃身自结网捕鱼以供朝夕弟干字𤣥明聪敏博学亦有至性及父卒兄弟竝不衣绵帛不食盐醋日唯食一升麦屑粥而已每一感恸必致呕血隣里闻其哭声皆为之涕泣父服未终母陆氏又亡兄弟遂六年哀毁形容骨立亲友见者莫识焉家贫未得大𦵏遂布衣蔬食十有余年杜门不出屏絶人事时衡阳王伯信临郡举干孝㢘固辞不就兄弟竝因毁成疾昭失一眼干亦中冷苦癖年竝未五十终于家子俱絶高宗世有太原王知𤣥者侨居于㑹稽剡县居家以孝闻及丁父忧哀毁而卒高宗嘉之诏改其所居清苦里为孝家里史臣曰人伦之徳莫大于孝是以报本反始尽性穷神孝乎惟孝不可不朂矣故记云塞乎天地盛哉陈书卷三十二卷三十二考证陈书卷三十二考证殷不害𫝊祖任齐豫章王行参军任南史作汪陈书卷三十二考证陈书卷三十三钦定四库全书陈书卷三十三唐散骑常侍姚思亷撰列𫝊第二十七儒林沈文阿沈洙戚衮郑灼全缓张讥顾越沈不害王元规盖今儒者本因古之六学以敎之典籍斯则先圣所以明天道正人伦致治之成法也秦始皇焚书坑儒六学自此缺矣汉武帝立五经博士置弟子员设科射策劝以官禄其传业者甚衆焉自两汉登贤咸资经术魏晋浮荡儒敎沦歇公卿士庻罕通经业矣宋齐之间国学时复开置梁武帝开五馆建国学总以五经敎授经各置助敎云武帝或纡銮驾临幸库序释奠先师躬亲试胄申之醼语劳之束帛济济焉斯盖一代之盛矣高祖创业开基承前代离乱衣冠殄尽寇贼未宁既日不暇给弗遑劝课世祖以降稍置学官虽博延生徒成业盖寡今之採缀盖亦梁之遗儒云沈文阿字国衞吴兴武康人也父峻以儒学闻于梁世授桂州刺史不行文阿性刚彊有膂力少习父业研精章句祖舅太史叔明舅王慧兴竝通经术而文阿颇传之又博採先儒异同自爲义疏治三礼三𫝊察孝亷爲梁临川王国侍郎累迁兼国子助敎五经博士梁简文在东宫引爲学士深相礼遇及撰长春义记多使文阿撮异闻以广之及侯景寇逆简文别遣文阿招募士卒入援京师城陷与张嵊共保呉兴嵊败文阿窜于山野景素闻其名求之甚急文阿穷廹不知所出登树自缢遇有所亲救之便自投而下折其左臂及景平高祖以文阿州里表爲原乡令监江隂郡绍泰元年入爲国子博士寻领歩兵校尉兼掌仪礼自泰清之乱台阁故事无有存者文阿父峻梁武世甞掌朝仪颇有遗藁于是斟酌裁撰礼度皆自之出及高祖受禅文阿辄弃官还武康髙祖大怒发使往诛之时文阿宗人沈恪爲郡请使者寛其死卽面缚鎻颈致于高祖高祖视而笑曰腐儒复何爲者遂赦之高祖崩文阿与尚书左丞徐陵中书舍人刘师知等议大行皇帝灵座侠御衣服之制语在师知𫝊及世祖卽皇帝位克日谒庙尚书右丞庾持奉诏遣博士议其礼文阿议曰民物推移质文殊轨圣贤因机而立敎王公随时以适宜夫千人无君不散则乱万乗无主不危则亡当隆周之日公旦叔父吕召爪牙成王在丧祸几覆国是以旣葬便有公冠之仪始殡受麻冕之䇿斯盖示天下以有主虑社稷之艰难逮乎末叶纵横汉承其弊虽文景刑措而七国连兵或踰月卽尊或崩日称诏此皆有爲而爲之非无心于礼制也今国讳之日虽抑哀于玺绂之重犹未序于君臣之仪古礼朝庙退坐正寝听羣臣之政今皇帝拜庙还宜御太极殿以正南面之尊此即周康在朝一二臣衞者也其壤奠之节周礼以玉作贽公侯以珪子男执璧此瑞玉也奠贽既竟又复致享天子以璧王后用琮秦烧经典威仪散㓕叔孙通定礼尤失前宪奠贽不珪致享无帛公王同璧鸿胪奏贺若此数事未闻于古后相㳂袭至梁行之夫称觞奉寿家国大庆四厢雅乐歌奏懽欣今君臣吞哀万民抑割岂同于惟新之礼乎且周康賔称奉珪无万夀之献此则前凖明矣三宿三咤上宗曰飨斯盖祭傧受福宁谓贺酒邪愚以今坐正殿止行荐璧之仪无贺酒之礼谨撰谒庙还升正寝羣臣陪荐仪注如别诏可施行寻迁通直散骑常侍兼国子博士领羽林监仍令于东宫讲孝经论语天嘉四年卒时年六十一诏赠廷尉卿文阿所撰仪礼八十余卷经典大义十八卷竝行于世诸儒多传其学沈洙字𢎞道呉兴武康人也祖休稚梁余杭令父山卿梁国子博士中散大夫洙少方雅好学不妄交游治三礼春秋左氏𫝊精识彊记五经章句诸子史书问无不答觧巾梁湘东王国左常侍转中军宣城王限内参军板仁威临贺王记室参军迁尚书祠部郎中时年盖二十余大同中学者多渉猎文史不爲章句而洙独积思经术呉郡朱异㑹稽贺琛甚嘉之及异琛于士林馆讲制旨义常使洙爲都讲侯景之乱洙窜于临安时世祖在焉亲就习业及高祖入辅除国子博士与沈文阿同掌仪礼高祖受禅加员外散骑常侍歴扬州别驾从事史大匠卿有司奏前宁逺将军建康令沈孝轨门生陈三儿牒称主人翁灵柩在周主人奉使闗内因欲迎䘮久而未返此月晦即是再周主人弟息见在此者爲至月末除灵内外即吉爲待主人还情礼申竟以事谘左丞江徳藻徳藻议王衞军云久䘮不葬唯主人不变其余亲各终月数而除此盖引礼文论在家内有事故未得葬者耳孝轨既在异域虽已迎䘮还期无指诸弟若遂不除永絶婚嫁此于人情或爲未允中原沦陷已后理有事例宜谘沈常侍详议洙议曰礼有变正又有从宜礼小记云久而不葬者唯主祭者不除其余以麻终月数者除䘮则已注云其余谓傍亲如郑所觧衆子皆应不除王衞军所引此盖礼之正也但魏氏东闗之役既失亡尸柩葬礼无期议以爲礼无终身之丧故制使除服晋氏䘮乱或死于虏庭无由迎殡江左故复申明其制李𦙍之祖王华之父竝存亡不测其子制服依时释缞此竝变礼之宜也孝轨虽因奉使便欲迎䘮而戎狄难亲还期未克愚谓宜依东闗故事在此国内者竝应释除缞麻毁灵祔祭若䘮柩得还别行改葬之礼自天下寇乱西朝倾覆流播絶域情礼莫申若此之徒谅非一二宁可䘮期无数而弗除衰服朝廷自应爲之限制以义断恩通访博识折之礼𠂻徳藻依洙议奏可世祖即位迁通直散骑常侍侍东宫读寻兼尚书左丞领扬州大中正迁光禄卿侍读如故废帝嗣位重爲通直散骑常侍兼尚书左丞迁戎昭将军轻车衡阳王长史行府国事带琅邪彭城二郡丞梁代旧律测囚之法日一上起自晡鼓尽于二更及比部郎范泉删定律令以旧法测立时乆非人所堪分其刻数日再上廷尉以爲新制过轻请集八座丞郎并祭酒孔奂行事沈洙五舍人㑹尚书省详议时髙宗録尚书集衆议之都官尚书周𢎞正曰未知狱所测人有几人欵几人不欵须前责取人名及数并其罪目然后更集得廷尉监沈仲由列称别制已后有夀羽儿一人坐杀夀慧刘磊渇等八人坐偷马仗家口渡北依法测之限讫不欵刘道朔坐犯七改偷依法测立首尾二日而欵陈法满坐被使封藏阿法受钱未及上而欵𢎞正议曰凡小大之狱必应以情正言依凖五听验其虗实岂可全恣考掠以判刑罪且测人时节本非古制近代已来方有此法起自晡鼓迄于二更岂是常人所能堪忍所以重械之下危墯之上无人不服诬枉者多朝晚二时同等刻数进退而求于事爲𠂻若谓小促前期致实罪不伏如复时节延长则无愆妄欵且人之所堪既有彊弱人之立意固亦多途至如贯高榜笞刺爇身无完肤戴就熏针竝极困笃不移岂闗时刻长短掠测优劣夫与杀不辜宁失不经罪疑惟轻功疑惟重斯则古之圣王垂此明法愚谓依范泉着制于事为允舍人盛权议曰比部范泉新制尚书周𢎞正明议咸允虞书惟轻之㫖殷颂敷正之言窃寻廷尉监沈仲由等列新制以后凡有狱十一人其所测者十人欵者唯一愚谓染罪之囚狱官宜明加辩析穷考事理若罪有可疑自宜启审分判幸无滥测若罪有实验乃可启审测立此则枉直有分刑宥斯理范泉今牒述汉律云死罪及除名罪证明白考掠已至而抵隠不服者处当列上杜预注云处当证验明白之状列其抵隠之意窃寻旧制深峻百中不欵者一新制寛优十中不欵者九参㑹两文寛勐寔异处当列上未见釐革愚谓宜付典法更详处当列上之文洙议曰夜中测立缓急易欺兼用昼漏于事爲允但漏刻賖促今古不同汉书律歴何承天祖沖之暅之父子漏经竝自闗鼓至下鼓自晡鼓至闗鼓皆十三刻冬夏四时不异若其日有长短分在中时前后今用梁末改漏下鼓之后分其短长夏至之日各十七刻冬至之日各十二刻伏承命㫖刻同勒令检一日之刻乃同而四时之用不等廷尉今牒以时刻短促致罪人不欵愚意愿去夜测之昧从昼漏之明斟酌古今之间参㑹二漏之义舍秋冬之少刻从夏日之长晷不问寒暑竝依今之夏至朝夕上测各十七刻比之古漏则上多昔四刻即用今漏则冬至多五刻虽冬至之时数刻侵夜正是少于事非疑庻罪人不以漏短而为捍狱囚无以在夜而致诬求之鄙意窃谓允合衆议以为宜依范泉前制高宗曰沈长史议得中宜更博议左丞宗元饶议曰窃寻沈议非顿异范正是欲使四时均其刻数兼斟酌其佳以㑹优剧即同牒请冩还删定曹详改前制高宗依事施行洙以太建元年卒时年五十二戚衮字公文吴郡盐官人也祖显齐给事中父霸梁临贺王府中兵参军衮少聪慧游学京都受三礼于国子助敎刘文绍一二年中大义略备年十九梁武帝勅䇿孔子正言并周礼礼记义衮对高第仍除扬州祭酒从事史就国子博士宋懐方质仪礼义懐方北人自魏擕仪礼礼记疏祕惜不𫝊及将亡谓家人曰吾死后戚生若赴便以仪礼礼记义本付之右其不来即宜随尸而殡其为儒者推许如此寻兼太学博士梁简文在东宫召衮讲论又尝置宴集𤣥儒之士先命道学互相质难次令中庻子徐摛驰骋大义问以剧谈摛辞辩纵横难以答抗诸人慑气皆失次序时衮说朝聘义摛与往复衮精采自若对答如流简文深加叹赏寻除员外散骑侍郎又迁员外散骑常侍敬帝承制出为江州长史仍随沈泰镇南豫州泰之奔齐也逼衮俱行后自邺下遁还又随程文季北伐吕梁军败衮没于周乆之得归仍兼国子助敎除中衞始兴王府録事参军太建十三年卒时年六十三衮于梁代撰三礼义记值乱亡失礼记义四十卷行于世郑灼字茂昭东阳信安人也祖恵梁衡阳太守父季徽通直散骑侍郎建安令灼幼而聪敏励志儒学少受业于皇侃梁中大通五年释褐奉朝请累迁员外散骑侍郎给事中安东临川王府记室参军转平西邵陵王府记室简文在东宫雅爱经术引灼为西省义学士承圣中除通直散骑侍郎兼国子博士寻为威戎将军兼中书通事舍人尚祖世祖之世歴安东临川镇北鄱阳二王府谘议参军累迁中散大夫以本职兼国子博士未拜太建十三年卒时年六十八灼性精勤尤明三礼少时尝梦与皇侃遇于途侃谓灼曰郑郎开口侃因唾灼口中自后义理逾进灼家贫抄义疏以日继夜笔毫尽每削用之灼常蔬食讲授多苦心热若瓜时辄偃卧以瓜镇心起便诵读其笃志如此时有晋陵张崖呉郡陆诩呉兴沈徳威㑹稽贺徳基伹以礼学自命张崖𫝊三礼于同郡刘文绍仕梁歴王府中记室天嘉元年为尚书仪曹郎广沈文阿仪注撰五礼出为丹阳令王府谘议参军御史中丞宗元饶表荐为国子博士陆诩少习崔灵恩三礼义宗梁世百济国表求讲礼博士诏令诩行还除给事中定阳令天嘉初侍始兴王伯茂读迁尚书祠部郎中沈徳威字懐远少有操行梁太清末遁于天目山筑室以居虽处乱离而笃学无倦遂治经业天嘉元年徴出都侍太子讲礼𫝊寻授太学博士转国子助敎毎自学还私室即讲授道俗受业者数十百人率常如此迁太常丞兼五礼学士寻为尚书仪曹郎后为祠部郎俄丁母忧去职祯明三年入隋官至秦王府主簿年五十五卒贺徳基字承业世𫝊礼学祖文发父淹仕梁俱为祠部郎竝有名当世徳基少游学于京邑积年不归衣资罄乏又耻服故弊盛冬止衣裌襦袴尝于白马寺前逢一妇人容服甚盛唿徳基入寺门脱白纶巾以赠之仍谓徳基曰君方为重器不久贫寒故以此相遗耳徳基问妪姓名不答而去徳基于礼记称为精明居以𫝊授累迁尚书祠部郎徳基虽不至大官而三世儒学俱为祠部时论美其不坠焉全缓字𢎞立呉郡钱塘人也初受易于博士褚仲都笃志研翫得其精微梁太清初歴王国侍郎奉朝请俄转国子助敎兼司义郎専讲诗义绍泰元年除尚书水部郎太建中累迁南始兴王府谘议参军随府诣湘州以疾卒时年七十四缓治周易老庄时人言𤣥者咸推之张讥字直言清河武城人也祖僧寳梁散骑侍郎太子洗马父仲悦梁庐陵王府録事参军尚书祠部郎中讥幼聪俊有思理年十四通孝经论语笃好𤣥言受学于汝南周𢎞正毎有新意为先軰推服梁大同中召补国子正言生梁武帝尝于文徳殿释干坤文言讥与陈郡袁宪等预焉勅令论议诸儒莫敢先出讥乃整容而进谘审循环辞令温雅梁武帝甚异之赐裙襦绢等仍云表卿稽古之力讥幼䘮母有错綵经帕即母之遗制及有所识家人具以告之每歳时辄对帕哽噎不能自胜及丁父忧居䘮过礼服阕召补湘东王国左常侍转田曹参军迁士林馆学士简文在东宫出士林馆发孝经题讥论议徃复甚见嗟赏自是每有讲集必遣使召讥及侯景寇逆于围城之中犹侍哀太子于武徳后殿讲老荘梁䑓陷讥崎岖避难卒不事景景平歴临安令髙祖受禅除太常丞转始兴王府刑狱参军天嘉中迁国子助敎是时周𢎞正在国学发周易题𢎞正第四弟𢎞且亦在讲席讥与𢎞正论议𢎞正乃屈𢎞直危坐厉声助其申理讥乃正色谓𢎞直曰今日义集辩正名理虽知兄弟急难四公不得有助𢎞直曰仆助君师何为不可举座以为笑乐𢎞正尝谓人曰吾毎登座见张讥在席使人懔然高宗世歴建安王府记室参军兼东宫学士转武陵王限内记室学士如故后主在东宫集宫僚置宴时造玉柄麈尾新成后主亲执之曰当今虽复多士如林至于堪捉此者独张讥耳即手授讥仍令于温文殿讲庄老高宗幸宫临听赐御所服衣一袭后主嗣位领南平王府谘议参军东宫学士寻迁国子博士学士如故后主尝幸钟山开善寺召从臣坐于寺西南松林下勅召讥竖义时索麈尾未至后主勅取松枝手以属讥曰可代麈尾顾谓羣臣曰此即是张讥后事祯明三年入隋终于长安时年七十六讥性恬静不求荣利常慕闲逸所居宅营山池植花果讲周易老庄而敎授焉呉郡陆元朗朱孟博一乗寺沙门法才法云寺沙门慧休至真观道士姚绥皆𫝊其业讥所撰周易义三十卷尚书义十五卷毛诗义二十卷孝经义八卷论语义二十卷老子义十一卷庄子内篇义十二卷外篇义二十卷杂篇义十卷𤣥部通义十二卷又撰游𤣥桂林二十四卷后主尝勅人就其家写入祕阁子孝则官至始安王记室参军顾越字思南呉郡盐官人也所居新坡黄冈世有乡校由是顾氏多儒学焉越少孤以勤苦自立聪慧有口辩说毛氏诗傍通异义梁太子詹事周舍甚赏之觧褐扬州议曹史兼太子左率丞越于义理精明尤善持论与㑹稽贺文发俱为梁南平王伟所重引为賔客寻补五经博士绍泰元年迁国子博士世祖即位除始兴王谘议参军侍东宫读世祖以越笃老厚遇之除给事黄门侍郎又领国子博士侍读如故废帝嗣立除通直散骑常侍中书舍人华皎之构逆也越在东阳或谮之于高宗言其有异志诏下狱因坐免太建元年卒于家时年七十八时有东阳龚孟舒者亦治毛氏诗善谈名理梁武世仕至寻阳郡丞元帝在江州遇之甚重躬师事焉承圣中兼中书舍人天嘉初除员外散骑常侍兼国子助敎太中大夫太建中卒沈不害字孝和呉兴武康人也祖总齐尚书祠部郎父懿梁邵陵王参军不害幼孤而脩立好学十四召补国子生举明经累迁梁太学博士转庐陵王府刑狱参军长沙王府谘议带汝南令天嘉初除衡阳王府中记室参军兼嘉徳殿学士自梁季䘮乱至是国学未立不害上书曰臣闻立人建国莫尚于尊儒成俗化民必崇于敎学故东胶西序事隆乎三代环林璧水业盛于两京自淳源既逺浇波已扇物之感人无穷人之逐欲无节是以设训垂范启导心灵譬彼染蓝类诸琢玉然后人伦以睦卑高有序忠孝之理既明君臣之道攸固执礼自基鲁公所以难侮歌乐已细郑伯于是前亡干戚舞而有苗至泮宫成而淮夷服长想洙泗之风载懐淹稷之盛有国有家莫不尚已梁太清季年数钟否剥戎狄外侵姦回内奰朝闻鼓鼙夕炤烽火洪儒硕学觧散甚于坑夷五典九丘湮灭逾乎帷盖成均自斯坠业瞽宗于是不脩裒成之祠弗陈祼享释莱之礼无称爼豆颂声寂寞遂踰一纪后生敦悦不见函丈之仪晚学钻仰徒深倚席之叹陛下继歴升统握镜临㝢道洽寰中威加无外浊流已清重氛载廓含生熙阜品庻咸亨宜其𢎞振礼乐建立庠序式稽古典纡迹儒宫选公卿门子皆入于学助敎博士朝夕讲肄使担簦负笈锵锵接衽方领矩歩济济成林如切如磋闻诗闻礼一年可以功倍三冬于是足用故能擢秀雄州扬庭观国入仕登朝资优学以自辅莅官从政有经业以治身轖驾列庭青紫拾地古者王世子之贵犹与国子齿降及汉储兹礼不坠暨乎两晋斯事弥隆所以见师严而道尊者也皇太子天纵生知无待审喻犹宜晦迹俯同専经请业奠爵前师肃若旧典昔阙里之堂草莱自辟旧宅之内丝竹流音前圣遗烈深以烱戒况复江表无虞海外有截岂得不开阐大猷恢𢎞至道宁可使𤣥敎儒风弗兴圣世盛徳大业遂藴尧年臣末学小生词无足算轻献瞽言伏増悚惕诏答曰省表闻之自旧章㢮废微言将絶朕嗣膺寳业念在缉熙而兵革未息军国草创常恐前王令典一朝泯灭卿才思优洽文理可求𢎞惜大体殷勤名敎付外详议依事施行又表改定乐章诏使制三朝乐歌八首合二十八曲行之乐府五年除灨令入为尚书仪曹郎迁国子博士领羽林监勅治五礼掌策文谥议太建中除仁武南康嗣王府长史行丹阳郡事转员外散骑常侍光禄卿寻为戎昭将军明威武陵王长史行呉兴郡事俄入为通直散骑常侍兼尚书左丞十二年卒时年六十三不害治经术善属文虽博综坟典而家无卷轴每制文操笔立成曽无寻检仆射汝南周𢎞正常称之曰沈生可谓意圣人乎着治五礼仪一百卷文集十四卷子志道字崇基少知名解褐扬州主簿寻兼文林着士歴安东新蔡王记室参军祯明三年入隋王元规字正范太原晋阳人也祖道寳齐员外散骑常侍晋安郡守父玮梁武陵王府中记室参军元规八歳而孤兄弟三人随母依舅氏徃临海郡时年十二郡土豪刘瑱者资财巨万以女妻之元规母以其兄弟㓜弱欲结彊援元规泣请曰因不失亲古人所重岂得茍安异壤辄婚非类母感其言而止元规性孝事母甚谨晨昏未尝离左右梁时山隂县有暴水流漂居宅元规唯有一小船仓卒引其母妹并孤姪入船元规自执檝棹而去留其男女三人阁于树杪及水退获全时人皆称其至行元规少好学从呉兴沈文阿受业十八通春秋左氏孝经论语䘮服梁中大通元年诏䇿春秋举高第时名儒咸称赏之起家湘东王国左常侍转员外散骑侍郎简文之在东宫引为賔客每令讲论甚见优礼除中军宣城王府记室参军及侯景寇乱擕家属还㑹稽天嘉中除始兴王府功曹参军领国子助敎转镇东鄱阳王府记室参军领助敎如故后主在东宫引为学士亲受礼记左𫝊丧服等义赏赐优厚迁国子祭酒新安王伯固尝因入宫适㑹元规将讲乃启请执经时论以为荣俄除尚书祠部郎自梁代诸儒相𫝊为左氏学者皆以贾逵服䖍之义难駮杜预凡一百八十条元规引证通析无复疑滞每国家议吉凶大礼常参预焉丁母忧去职服阕除鄱阳王府中録事参军俄转散骑侍郎迁南平王府限内参军王为江州元规随府之镇四方学徒不逺千里来请道者常数十百人祯明三年入隋为秦王府东阁祭酒年七十四卒于广陵元规着春秋发题辞及义记十一卷续经典大义十四卷孝经义记两卷左𫝊音三卷礼记音两卷子大业聪敏知名时有呉郡陆庆少好学遍知五经尤明春秋左氏传节操甚高释褐梁武陵王国右常侍歴征西府墨曹行参军除娄令值梁季䘮乱乃覃心释典经论靡不该究天嘉初徴为通直散骑侍郎不就永阳王为呉郡太守闻其名欲与相见庆固辞以疾时宗人陆荣为郡五官掾庆尝诣焉王乃微服徃荣第穿壁以观之王谓荣曰观陆庆风神凝峻殆不可测严君平郑子真何以尚兹鄱阳晋安王俱以记室徴竝不就乃筑室屏居以禅诵为事由是𫝊经受业者盖鲜焉史臣曰夫砥身励行必先经术树国崇家率由兹道故王政因之而至治人伦得之而攸序若沈文阿之徒各専经授业亦一代之鸿儒焉文阿加复草创礼仪盖叔孙通之流亚矣陈书卷三十三卷三十三考证陈书卷三十三考证沈洙𫝊祖休稚稚南史作季比之古漏则上多昔四刻南史则字下有一字张讥传法云寺沙门慧休休南史作㧞顾越𫝊顾越字思南思南史作允王元规𫝊祖道寳寳南史作实元规唯有一小船仓卒引其母妹并孤姪入船孤南史作姑陈书卷三十三考证陈书卷三十四钦定四库全书陈书卷三十四唐散骑常侍姚思亷撰列𫝊第二十八文学杜之伟颜晃江徳藻庾持许亨褚玠岑之敬陆琰何之元徐伯阳张正见蔡凝阮卓易曰观乎人文以化成天下孔子曰焕乎其有文章也自楚汉以降辞人世出洛汭江左其流弥畅莫不思侔造化明竝日月大则宪章典谟禆賛王道小则文理清正申纾性灵至于经礼乐综人伦通古今述美恶莫尚乎此后主嗣业雅尚文词傍求学艺焕乎俱集每臣下表疏及献上赋颂者躬自省览其有辞工则神笔赏激加其爵位是以搢绅之徒咸知自励矣若名位文学晃着者别以功迹论今缀杜之伟等学既兼文备于此篇云尔杜之伟字子大吴郡钱塘人也家世儒学以三礼専门父规梁奉朝请与光禄大夫济阳江革都官尚书㑹稽孔休源友善之伟幼精敏有逸才七嵗受尚书稍习诗礼畧通其学十五遍观文史及仪礼故事时軰称其早成仆射徐勉尝见其文重其有笔力中大同元年梁武帝幸同泰寺舍身勅勉撰定仪注勉以台阁先无此礼召之伟草具其仪乃启补东宫学士与学士刘陟等钞撰羣书各为题目所撰富教政道二篇皆之伟为序及湘隂侯萧昻为江州刺史以之伟掌记室昻卒庐陵王续代之又手敎招引之伟固辞不应命乃送昻丧柩还京仍侍临成公读寻除扬州议曹从事南康嗣王墨曹参军兼太学限内博士七年梁皇太子释奠于国学时乐府无孔子颜子登歌词尚书参议令之伟制其文伶人𫝊习以为故事转补安前郡陵王田曹参军又转刑狱参军之伟年位甚卑特以彊识俊才颇有名当世吏部尚书张纉深知之以为廊庙器也侯景反之伟逃窜山泽及高祖为丞相素闻其名召补记室参军迁中书侍郎领大着作高祖受禅除鸿胪卿余竝如故之伟启求觧着作曰臣以绍泰元年沗中书侍郎掌国史于今四载臣本庸贱谬蒙盼识思报恩奨不敢废官皇歴惟新驱驭轩昊记言记事未易其人着作之材更宜选衆御史中丞沈烱尚书左丞徐陵梁前兼大着作虞荔梁前黄门侍郎孔奂或清文赡笔或彊识稽古迁董之任允属羣才臣无容遽变市朝再妨贤路尧朝皆让诚不可追陈力就列庶几知免优勅不许寻转大匠卿迁太中大夫仍勅撰梁史永定三年卒时年五十二高祖甚悼惜之诏赠通直散骑常侍赙钱五万布五十匹棺一具克日举哀之伟为文不尚浮华而温雅博赡所制多遗失存者十七卷颜晃字元明琅邪临沂人也少孤贫好学有辞采觧褐梁邵陵王兼记室参军时东宫学士庾信尝使于府中王使晃接对信轻其尚少曰此府兼记室几人晃答曰犹当少于宫中学士当时以为善对侯景之乱西奔荆州承圣初除中书侍郎时杜龛为吴兴太守専好勇力其所部多轻险少年元帝患之乃使晃管其书翰仍勅龛曰卿年时尚少习读未晚颜晃文学之士使相毗佐造次之间必宜谘禀及龛诛晃归世祖世祖委以书记亲遇甚笃除宣毅府中录事兼记室参军永定二年高祖幸大庄严寺其夜甘露降晃献甘露颂词义该典高祖甚竒之天嘉初迁员外散骑常侍兼中书舍人掌诏诰三年卒时年五十三诏赠司农卿谥曰贞子并赐墓地晃家世单门傍无戚援而介然脩立为当世所知其表奏诏诰下笔立成便得事理而雅有气质有集二十卷江徳藻字徳藻济阳考城人也祖柔之齐尚书仓部郎中父革梁度支尚书光禄大夫徳藻好学善属文美风仪身长七尺四寸性至孝事亲尽礼与异产昆弟居恩惠甚笃起家梁南中郎武陵王行参军大司马南平王萧伟闻其才召为东阁祭酒迁安西湘东王府外兵参军寻除尚书比部郎以父忧去职服阕之后容貎毁瘠如居丧时除安西武陵王记室不就久之授庐陵王记室参军除廷尉正寻出为南兖州治中及高祖为司空征北将军引徳藻为府谘议转中书侍郎迁云麾临海王长史陈台建拜尚书吏部侍郎高祖受禅授秘书监兼尚书左丞寻以本官兼中书舍人天嘉四年兼散骑常侍与中书郎刘师知使齐着北征道理记三卷还拜太子中庶子领歩兵校尉顷之迁御史中丞坐公事免寻拜振逺将军通直散骑常侍自求宰县出补新喻令政尚恩惠颇有异绩六年卒于官时年五十七世祖甚悼惜之诏赠散骑常侍所着文笔十五卷子椿亦善属文歴太子庶子尚书左丞庾持字允徳颍川鄢陵人祖佩玉宋长沙内史父沙弥梁长城令持少孤性至孝居父忧过礼笃志好学尤善书记以才艺闻觧褐梁南平王国左常侍轻车河东王府行参军兼尚书郎寻而为真出为安吉令迁镇东邵陵王府限外记室兼建康令天监初世祖与持有旧及世祖为吴兴太守以持为郡丞兼掌书翰自是常依文帝文帝克张彪镇㑹稽又令持监临海郡以贪纵失民和为山盗所劫幽执十旬世祖遣刘澄讨平之持乃获免高祖受禅授安东临川王府谘议参军天嘉初迁尚书左丞以预长城之功封崇徳县子邑三百户拜封之日请令史为客受其饷遗世祖怒之因坐免寻为宣惠始兴王府谘议参军除临安令坐杖杀县民免封迁为给事黄门侍郎除稜威将军盐官令光大元年迁祕书监知国史事又为少府卿领羽林监迁太中大夫领歩兵校尉太建元年卒时年六十二诏赠光禄大夫持善字书每属辞好为竒字文士亦以此讥之有集十卷许亨字亨道高阳新城人晋徴士询之六世孙也曽祖珪歴给事中委桂阳太守高尚其志居永兴之究山即询之所隐也祖勇慧齐太子家令冗从仆射父懋梁始平天门二郡守太子中庶子散骑常侍以学艺闻撰毛诗风雅比兴义类十五卷述行记四卷亨少𫝊家业孤介有节行博通羣书多识前代旧事名軰皆推许之甚为南阳刘之遴所重每相称述觧褐梁安东王行参军兼太学博士寻除平西府记室参军太清初为征西中记室兼太常丞侯景之乱避地郢州㑹梁邵陵王自东道至引为谘议参军王僧辩之袭郢州也素闻其名召为仪同从事中郎迁太尉从事中郎与吴兴沈烱对掌书记府朝政务一以委焉晋安王承制授给事黄门侍郎亨奉牋辞府僧辩答曰省告承有朝授良为徳举卿操尚惇深文艺该洽学优而官自致青紫况久羁骏足将成顿辔匡辅虗闇期寄实深既欣游处用忘劳屈而枳棘栖鹓常以増叹夕郎之选虽为清显位以才升差自无愧且卿始云知命方骋康衢未有执㦸之疲便深夜行之慨循复来翰殊用怃然古人相思千里命驾素心不昧宁限城闉存顾之深荒慙无已高祖受禅授中散大夫领羽林监迁太中大夫领大着作知梁史事初僧辩之诛也所司收僧辩及其子頠尸于方山同坎埋瘗至是无敢言者亨以故吏抗表请葬之乃与故义徐陵张种孔奂等相率以家财营𦵏凡七柩皆改窆焉光大初高宗入辅以亨贞正有古人之风甚相钦重常以师礼事之及到仲举之谋出高宗也毛喜知其诈高宗问亨亨劝勿奉诏高宗即位拜衞尉卿太建二年卒时年五十四初撰齐书并志五十卷遇乱失亡后撰梁史成者五十八卷梁太清之后所制文笔六卷子善心早知名官至尚书度支侍郎褚玠字温理河南阳翟人也曾祖炫宋昇明初与谢朏江斆刘俣入侍殿中谓之四友官至侍中吏部尚书谥贞子祖澐梁御史中丞父蒙太子舍人玠九嵗而孤为叔父骠骑从事中郎随所养早有令誉先逹多以才器许之及长羙风仪善占对博学能属文词义典实不好靡起家王府法曹歴转外兵记室天嘉中兼通直散骑常侍聘齐还为桂阳王友迁太子庶子中书侍郎太建中山隂县多豪猾前后令皆以赃污免高宗患之谓中书舍人蔡景歴曰稽隂大邑久无良宰卿文士之内试思其人景歴进曰褚玠亷俭有干用未审堪其选不高宗曰甚善卿言与朕意同乃除戎昭将军山隂令县民张次的王休逹等与诸猾吏贿赂通姦全丁大户类多隐没玠乃锁次的等具状启台高宗手勅慰劳并遣使助玠搜括所出军民八百余户时舍人曹义逹为高宗所宠县民陈信家富于财谄事义逹信父显文恃势横暴玠乃遣使执显文鞭之一百于是吏民股慄莫敢犯者信后因义逹谮玠竟坐免官玠在任嵗余守禄俸而已去官之日不堪自致因留县境种蔬菜以自给或嗤玠以非百里之才玠答曰吾委输课最不后列城除残去暴姦吏局蹐若谓其不能自润脂膏则如来命以为不逹从政吾未服也时人以为信然皇太子知玠无还装手书赐粟米二百斛于是还都太子爱玠文辞令入直殿省十年除电威将军仁威淮南王长史顷之以本官掌东宫管记十二年迁御史中丞卒于官时年五十二玠刚毅有胆决兼善骑射尝从司空侯安都于徐州出猎遇有勐虎玠引弓射之再发皆中口入腹俄而虎毙及为御史中丞甚有直䋲之称自梁末丧乱朝章废㢮司宪因循守而勿革玠方欲改张大为条例纲维畧举而编次未讫故不列于后焉及卒太子亲制志铭以表惟旧至徳二年追赠祕书监所制章奏杂文二百余篇皆切事理由是见重于时子亮有才学官至尚书殿中侍郎岑之敬字思礼南阳棘阳人也父善纡梁世以经学闻官至吴宁令司义郎之敬年五嵗读孝经每烧香正坐亲戚咸加叹异年十六䇿春秋左氏制㫖孝经义擢为高第御史奏曰皇朝多士例止明经若颜闵之流乃应高第梁武帝省其䇿曰何妨我复有颜闵邪因召入面试令之敬升讲座勅中书舍人朱异执孝经唱士孝章武帝亲自论难之敬剖释纵横应对如响左右莫不嗟服乃除童子奉车郎赏赐优厚十八预重云殿法㑹时武帝亲行香熟视之敬曰未几见兮突而弁兮即日除太学限内博士寻为夀光学士司义郎又除武陵王安西府刑狱参军事太清元年表请试吏除南沙令侯景之乱之敬率所部赴援京师至郡境闻台城陷乃与衆辞诀归乡里承圣二年除晋安王宣惠府中记室参军是时萧勃据岭表勅之敬宣㫖慰喻㑹江陵陷仍留广州太建初还朝授东宫义省学士太子素闻其名尤降赏接累迁鄱阳王中衞府记室镇北府中録事参军南台治书侍御史征南府谘议参军之敬始以经业进而博渉文史雅有词笔不为醇儒性谦谨未尝以才学矜物接引后进恂恂如也每忌日营斋必躬自洒扫涕泣终日士君子以笃行称之十一年卒时年六十一太子嗟惜赙赠甚厚有集十卷行于世子徳润有父风官至中军吴兴王记室陆琰字温玉吏部尚书琼之从父弟也父令公梁中军宣城王记室参军琰幼孤好学有志操州举秀才觧褐宣惠始兴王行参军累迁法曹外兵参军直嘉徳殿学士世祖听览余暇颇留心史籍以琰博学善占诵引置左右甞使制刀铭琰援笔即成无所㸃窜世祖嗟赏久之赐衣一龙俄兼通直散骑常侍副琅邪王厚聘齐及至邺下而厚病卒琰自为使主时年二十余风神韶亮占对闲敏齐士大夫甚倾心焉还为云麾新安王主簿迁安成王长史宁逺府记室参军太建初为武陵王明威府功曹史兼东宫管记丁母忧去官五年卒时年三十四太子甚伤悼之手令举哀加其赙赠又自制志铭至徳二年追赠司农卿琰寡嗜慾鲜矜竞游心经籍晏如也其所制文笔多不存本后主求其遗文撰成二卷有弟瑜瑜字干玉少笃学美词藻州举秀才解褐骠骑安成王行参军转军师晋安王外兵参军东宫学士兄琰时为管记竝以才学娱侍左右时人比之二应太建二年太子释奠于太学宫臣竝赋诗命瑜为序文甚赡丽迁尚书祠部郎中丁母忧服阕为桂阳王明威将军功曹史兼东宫管记累迁永阳王文学太子洗马中舍人瑜幼长读书昼夜不废聪敏彊记一览无遗尝受庄老于汝南周𢎞正学成实论于僧滔法师竝通大㫖时皇太子好学欲博览羣书以子集繁多命瑜钞撰未就而卒时年四十四太子为之流涕手令举哀官给丧事并亲制文遣使弔祭仍与詹事江总书曰管记陆瑜奄然殂化悲伤悼惜此情何已吾生平爱好卿等所悉自以学渉儒雅不逮古人钦贤慕士是情尤笃梁室乱离天下糜沸书史残缺礼乐崩沦晚生后学匪无墙面卓尔出羣斯人而已吾识览虽局未曾以言议假人至于片善小才特用嗟赏况复洪识竒士此故忘言之地论其博综子史谙究儒墨经耳无遗触目成诵一襃一贬一激一扬语𤣥析理披文摘句未尝不闻者心伏听者解頥㑹意相得自以为布衣之赏吾监抚之暇事隙之辰颇用谭笑娱情琴樽闲作雅篇艳什迭互锋起每清风朗月美景良辰对羣山之参差望巨波之滉瀁或翫新花时观落叶既听春鸟又聆秋鴈未尝不促膝举觞连情发藻且代琢磨间以嘲谑俱怡耳目竝留情致自谓百年为速朝露可伤岂谓玉折兰摧遽从短运为悲为恨当复何言遗迹余文触目増泫絶絃投笔恒有酸梗以卿同志聊复叙懐涕之无从言不写意其见重如此至徳二年追赠光禄卿有集十卷瑜从父兄玠从父弟琛玠字润玉梁大匠卿晏之子𢎞雅有识度好学能属文举秀才对策高第吏部尚书袁枢荐之于世祖超授衡阳王文学直天保殿学士太建初迁长沙王友领记室后主在东宫闻其名徴为管记仍除中舍人管记如故甚见亲待寻以疾失明将还乡里太子觧衣赠玠为之流涕八年卒时年三十七有令举哀并加赗赠至徳二年追赠少府卿有集十卷琛字洁玉宣毅临川王长史丘公之子少警俊事后母以孝闻世祖为㑹稽太守琛年十八上善政颂甚有词采由此知名举秀才起家为衡阳王主簿兼东宫管记歴豫章王文学领记室司徒主簿直宣明殿学士寻迁尚书三公侍郎兼通直散骑常侍聘齐还为司徒左西掾又掌东宫管记太子爱琛才辩深礼遇之后主嗣位迁给事黄门侍郎中书舍人参掌机密琛性颇踈坐漏洩禁中语诏赐死时年四十二何之元庐江灊人也祖僧逹齐南台治书侍御史父法胜以行业闻之元幼好学有才思居丧过礼为梁司空袁昻所重天监末昻表荐之因得召见觧褐梁太尉临川王扬州议曹从事史寻转主簿及昻为丹阳尹辟为丹阳五官掾縂户曹事寻除信义令之元宗人敬容者势位隆重频相顾访之元终不造焉或问其故之元曰昔楚人得宠于观起有马者皆亡夫徳薄任隆必近覆败吾恐不获其利而招其祸识者以是称之㑹安西武陵王为益州刺史以之元为安西刑狱参军侯景之乱武陵王以太尉承制授南梁州长史北巴西太守武陵王自成都举兵东下之元与蜀中民庶抗表请无行王以为沮衆囚之元于舰中及武陵兵败之元从邵陵太守刘恭之郡俄而江陵陷刘恭卒王琳召为记室参军梁敬帝册琳为司空之元除司空府谘议参军领记室王琳之立萧庄也署为中书侍郎㑹齐文宣帝薨令之元赴弔还至夀春而王琳败齐主以为扬州别驾所治即夀春也及衆军北伐得淮南地湘州刺史始兴王叔陵遣功曹史柳咸赍书召之元之元始与朝廷有隙及书至大惶恐读书至孔璋无罪左车见用之元仰而叹曰辞㫖若此岂欺我哉遂随咸至湘州太建八年除中衞府功曹参军事寻迁谘议参军及叔陵诛之元乃屏絶人事鋭精着述以为梁氏肇自武皇终于敬帝其兴亡之运盛衰之迹足以垂鍳戒定襃贬究其始终起齐永元元年迄于王琳遇获七十五年行事草创为三十卷号曰梁典其序曰记事之史其流不一编年之作无若春秋则鲁史之书非帝皇之籍也案三皇之简为三坟五帝之䇿为五典此典义所由生也至乃尚书述唐帝为尧典虞帝为舜典斯又经文明据是以典之为义久矣哉若夫马史班汉述帝称纪自兹厥后因相祖习及陈夀所撰名之曰志縂其三国分路扬镳唯何法盛晋书变帝纪为帝典既云师古在理为优故今之所作称为梁典梁有天下自中大同以前区㝢宁晏太清以后寇盗交侵首尾而言未为尽美故开此一书分为六意以高祖创基因乎齐末寻宗讨本起自永元今以前如干卷为追迹高祖生自布衣长于弊俗知风敎之臧否识民黎之情伪爰逮君临𢎞斯政术四纪之内实云殷阜今以如干卷为太平世不常夷时无恒治非自我后仍属横流今以如干卷为叙乱洎高祖晏驾之年太宗幽辱之嵗讴歌狱讼向西陜不向东都不庭之民流逸之士征伐礼乐归世祖不归太宗拨乱反正厥庸斯在治定功成其勲有属今以如干卷为世祖至于四海困穷五徳升替则敬皇绍立仍以禅陈今以如干卷为敬帝骠骑王琳崇立后嗣虽不逹天命然是其忠节今以如干卷为后嗣主至在太宗虽加美谥而大寳之号世所不遵盖以拘于贼景故也承圣纪歴自接太清神笔诏书非宜辄改详之后论盖有理焉夫事有始终人有业行本末之间颇宜诠叙案臧荣绪称史无裁断犹起居注耳由此而言实资详悉又编年而举其嵗次者盖取分明而易寻也若夫猃狁孔炽鲠我中原始自一君终为二主事有相渉言成混漫今以未分之前为北魏既分之后高氏所辅为东魏宇文所挟为西魏所以相分别也重以盖彰殊体繁省异文其间损益颇有凡例祯明三年京城陷乃移居常州之晋陵县隋开皇十三年卒于家徐伯阳字隐忍东海人也祖度之齐南徐州议曹从事史父僧权梁东宫通事舍人领祕书以善书知名伯阳敏而好学善色养进止有节年十五以文笔称学春秋左氏家有史书所读者近三千余卷试䇿高第尚书板补梁河东王国右常侍东宫学士临川嗣王府墨曹参军大同中出为候官令甚得民和侯景之乱伯阳浮海南至广州依于萧勃勃平还朝仍将家属之吴郡天嘉二年诏侍晋安王读寻除司空侯安都府记室参军事安都素闻其名见之降席为礼甘露降乐游苑诏赐安都令伯阳为谢表世祖览而竒之太建初中记室李爽记室张正见左民郎贺彻学士阮卓黄门郎萧诠三公郎王由礼处士马枢记室祖孙登北部贺循长史刘删等为文㑹之友后有蔡凝刘助陈暄孔范亦预焉皆一时之士也游晏赋诗勒成卷轴伯阳为其集序盛𫝊于世及新安王为南徐州刺史除镇北新安王府中记室参军兼南徐州别驾带东海郡丞鄱阳王为江州刺史伯阳尝奉使造焉王率府僚与伯阳登匡岭置宴酒酣命笔赋剧韵二十伯阳与祖孙登前成王赐以奴婢杂物及新安王还京除临海嗣王府限外谘议参军十一年春皇太子幸太学诏新安王于辟雍发论语题仍命伯阳为辟雍颂甚见嘉赏除镇右新安王府谘议参军事十三年闻姊丧发疾而卒时年六十六张正见字见赜清河东武城人也祖盖之魏散骑常侍勃海长乐二郡太守父脩礼魏散骑侍郎归梁仍拜本职迁懐方太守正见幼好学有清才梁简文在东宫正见年十三献颂简文深赞赏之简文雅尚学业每自升座説经正见尝预讲筵请决疑义吐纳和顺进退详雅四座咸属目焉太清初射䇿高第除邵陵王国左常侍梁元帝立拜通直散骑侍郎迁彭泽令属梁季丧乱避地于匡俗山时焦僧度拥衆自保遣使请交正见惧之逊辞延纳然以礼法自持僧度亦雅相敬惮高祖受禅诏正见还都除镇东鄱阳王府墨曹行参军兼衡阳王府长史歴宜都王限外记室撰史着士带寻阳郡丞累迁尚书度支郎通直散骑侍郎着士如故太建中卒时年四十九有集十四卷其五言诗尤善大行于世蔡凝字子居济阳考城人也祖撙梁吏部尚书金紫光禄大夫父彦高梁给事黄门侍郎凝幼聪晤美容止既长博渉经𫝊有文辞尤工草隶天嘉四年释褐受祕书郎转庐陵王文学光大元年除太子洗马司徒主簿太建元年迁太子中舍人以名公子选尚信义公主拜驸马都尉中书侍郎迁晋陵太守及将之郡更令左右缉治中书廨宇谓賔友曰庶来者无劳不亦可乎寻授宁逺将军尚书吏部侍郎凝年位未高而才地为时所重常端坐西斋自非素贵名流罕所交接趣时者多讥焉高祖常谓凝曰我欲用义兴主壻钱肃为黄门郎卿意何如凝正色对曰帝乡旧戚恩由圣㫖则无所复问若格以佥议黄散之职故须人门兼美惟陛下裁之高宗黙然而止肃闻而有憾令义兴主日谮之于高宗寻免官迁交阯顷之追还后主嗣位授晋安王谘议参军转给事黄门侍郎后主尝置酒㑹羣臣欢甚将移醼于𢎞范宫衆人咸从唯凝与袁宪不行后主曰卿何为者凝对曰长乐尊严非酒后所过臣不敢奉诏衆人失色后主曰卿醉矣即令引出他日后主谓吏部尚书蔡徴曰蔡凝负地矜才无所用也寻迁信威晋熙王府长史郁郁不得志乃喟然叹曰天道有废兴夫子云乐天知命斯理庶几可逹因制小室赋以见志甚有辞理陈亡入隋道病卒时年四十七子君知颇知名阮卓陈留尉氏人祖诠梁散骑侍郎父问道梁宁逺岳阳王府记室参军卓幼而聪敏笃志经籍善谈论尤工五言诗性至孝其父随岳阳王出镇江州遇疾而卒卓时年十五自都奔赴水浆不入口者累日属侯景之乱道路阻絶卓冐履险艰载丧柩还都在路遇贼卓形容毁瘁号哭自陈贼哀而不杀之仍护送出境及渡彭蠡湖中流忽遇疾风船几没者数四卓仰天悲号俄而风息人皆以为孝感之至焉世祖即位除轻车鄱阳王府外兵参军天嘉元年转云麾新安王府记室参军仍随府转翌右记室带撰史着士迁鄱阳王中衞府录事转晋安王府记室着士如故及平欧阳纥交阯夷獠往往相聚为寇抄卓奏使招慰交阯通日南象郡多金翠珠贝珍怪之产前后使者皆致之唯卓挺身而还衣装无他时论咸服其廉迁衡阳王府中录事参军入为尚书祠部郎迁始兴王中衞府记室参军叔陵之诛也后主谓朝臣曰阮卓素不同逆宜加旌异至徳元年入为徳敎殿学士寻兼通直散骑常侍副王话聘隋隋主夙闻卓名乃遣河东薛道衡琅邪颜之推等与卓谈醼赋诗赐遗加礼还除招逺将军南海王府谘议参军以目疾不之官退居里舍改构亭宇脩山池卉木招致賔友以文酒自娱祯明三年入于隋行至江州追感其父所终因遘疾而卒时年五十九时有武威隂铿字子坚梁左衞将军子春之子幼聪慧五嵗能诵诗赋日千言及长博渉史𫝊尤善五言诗为当时所重释褐梁湘东王法曹参军天寒铿尝与賔友宴饮见行觞者因回酒炙以授之衆坐皆笑铿曰吾侪终日酣饮而执爵者不知其味非人情也及侯景之乱铿尝为贼所擒或救之获免铿问其故乃前所行觞者天嘉中为始兴王府中录事参军世祖尝醼羣臣赋诗徐陵言之于世祖即日召铿预醼使赋新成安乐宫铿援笔便就世祖甚叹赏之累迁招逺将军晋陵太守员外散骑常侍顷之卒有集三卷行于世史臣曰夫文学者盖人伦之所基欤是以君子异乎衆庶昔仲尼之论四科始乎徳行终于文学斯则圣人亦所贵也至于杜之伟之徒值于休运各展才用之伟尤着美焉陈书卷三十四卷三十四考证陈书卷三十四考证江徳藻𫝊藻一本作操何之元𫝊之元从邵陵太守刘㳟之郡㳟南史作棻徐伯阳𫝊学士阮卓阮一本作元南史同然以下文观之阮卓自有𫝊当以此为是张正见传祖盖之盖南史作善陈书卷三十四考证陈书卷三十五钦定四库全书陈书卷三十五唐散骑常侍姚思㢘撰列𫝊第二十九熊昙朗周廸留异陈寳应熊昙朗豫章南昌人也世为郡着姓昙朗跅㢮不羁有膂力容貎甚伟侯景之乱稍聚少年据丰城县为栅桀黠刼盗多附之梁元帝以为巴山太守荆州陷昙朗兵力稍彊刼掠隣县縳卖居民山谷之中最为巨患及侯瑱镇豫章昙朗外示服从隂欲圗瑱侯方儿之反瑱也昙朗为之谋主瑱败昙朗获瑱马仗子女甚多及萧勃踰岭欧阳頠为前军昙朗绐頠共往巴山袭黄法氍又报法氍期共破頠约曰事捷与我马仗及出军与頠犄角而进又绐頠曰余孝顷欲相掩袭须分留竒兵甲仗既少恐不能济頠乃送甲三百领助之及至城下将战昙朗伪北法氍乗之頠失援狼狈退衂昙朗取其马仗而归时巴山陈定亦拥兵立寨昙朗伪以女妻定子又谓定曰周廸余孝顷并不愿此婚必须以彊兵来迎定乃遣精甲三百并土豪二十人往迎既至昙朗执之收其马仗竝论价责赎绍泰二年昙朗以南川豪帅随例除游骑将军寻为持节飈勐将军桂州刺史资领丰城令歴宜新豫章二郡太守王琳遣李孝钦等随余孝顷于临川攻周迪昙朗率所领赴援其年以功除持节通直散骑常侍宁逺将军封永化县侯邑一千户给鼓吹一部又以抗御王琳之功授平西将军开府仪同三司余竝如故及周文育攻余孝劢于豫章昙朗出军㑹之文育失利昙朗乃害文育以应王琳事见文育𫝊于是尽执文育所部诸将据新淦县带江为城王琳东下世祖徴南川兵江州刺史周迪高州刺史黄法氍欲沿流应赴昙朗乃据城列舰断遏廸等与法氍因帅南中兵筑城围之絶其与琳信使及王琳败走昙朗党援离心廸攻陷其城虏其男女万余口昙朗走入村中村民斩之𫝊首京师悬于朱雀观于是尽收其党族无少长皆弃市周廸临川南城人也少居山谷有膂力能挽彊弩以弋猎为事侯景之乱廸宗人周续起兵于临川梁始兴王萧毅以郡让续廸召募乡人从之每战必勇冠衆军续所部渠帅皆郡中豪族稍骄横续颇禁之渠帅等竝怨望乃相率杀续推廸为主廸乃据有临川之地筑城于工塘梁元帝授廸持节通直散骑常侍壮武将军高州刺史封临汝县侯邑五百戸绍泰二年除临川内史寻授使持节散骑常侍信威将军衡州刺史领临川内史周文育之讨萧勃也廸按甲保境以观成败文育使长史陆山才説廸廸乃大出粮饷以资文育勃平以功加振逺将军迁江州刺史高祖受禅王琳东下廸欲自据南川乃总召所部八郡守宰结盟声言入赴朝廷恐其为变因厚慰抚之琳至湓城新吴洞主余孝顷举兵应琳琳以为南川诸郡可𫝊檄而定乃遣其将李孝钦樊勐等南徴粮饷勐等与余孝顷相合衆且二万来趋工塘连八城以逼廸廸使周敷率衆顿临川故郡截断江口因出与战大败之屠其八城生擒李孝钦樊勐余孝顷送于京师收其军实器械山积并虏其人马廸竝自纳之永定二年以功加平南将军开府仪同三司増邑一千五百户给鼓吹一部世祖嗣位进号安南将军熊昙朗之反也廸与周敷黄法氍等率兵共围昙朗屠之尽有其衆王琳败后世祖徴廸出镇湓城又徴其子入朝廸趑趄顾望竝不至豫章太守周敷本属于廸至是与黄法氍率其所部诣阙世祖録其破熊昙朗之功竝加官赏廸闻之甚不平乃隂与留异相结及王师讨异廸疑惧不自安乃使其弟方兴率兵袭周敷敷与战破之又别使兵袭华皎于湓城事觉尽为皎所擒三年春世祖乃下诏赦南川士民为廸所诖误者使江州刺史吴明彻都督衆军与高州刺史黄法氍豫章太守周敷讨廸于是尚书下符曰告临川郡士庶昔西京为盛信越背诞东都中兴萌宠违戾是以鹰鹯竞逐醢极诛自古有之其来尚矣逆贼周廸本出舆台有梁丧乱暴掠山谷我高祖躬率百越师次九川濯其泥沙假以毛羽裁解豚佩仍剖虎符卵翼之恩方斯莫喻皇运肇基颇布诚款国歩艰阻竟微効力龙节绣衣借王爵而御下熊旗组甲因地险而陵上日者王琳始贰萧勃未夷西结三湘南通五岭衡广勘定既安反侧江郢纷梗复生携背拥据一郡茍且百心志貌常违言迹不副特以新吴未静地逺兵彊互相兼并成其形势收获器械俘虏士民竝曰私财曽无献捷时遣一介终持两端朝廷光大含𢎞引纳崇遇遂乃位等三槐任均四岳富贵隆赫超絶功臣加以出师逾岭逺相响援按甲断江翻然猜拒故司空愍公敦以宗盟情同骨肉城池连接势犹脣齿彭亡之祸坐观难作阶此舋故结其党与于时北寇侵轶西贼慿陵屝屦糇粮悉以资寇爵号军容一遵伪党及王师凯振大定区中天网恢𢎞弃之度外玺书纶诰抚慰绸缪冠盖缙绅敦授重叠至于熊昙朗勦灭丰城克定盖由仪同法氍之元功安西周敷之効力司勲有典懋赏斯旧恶直丑正自为仇讐悖礼姦谋因此滋甚徴出湓城歴年不就求遣侍子累载未朝外诱逋亡招集不逞中调京辇规冀非常擅敛征赋罕归九府拥遏二贾害及四民潜结贼异共为表里同恶相求密加应援谓我六军薄伐三越未宁屠破述城虏缚妻息分袭湓镇称兵蠡邦拘逼酋豪攻围城邑幸国有备应时衂殄假节通直散骑常侍仁武将军寻阳太守懐仁县伯华皎明威将军庐陵太守益阳县子陆子隆竝破贼徒克全郡境持节散骑常侍安西将军定州刺史领豫章太守西丰县侯周敷躬扞沟垒身当矢石率兹义勇以寡摧衆斩馘万计俘虏千羣廸方收余烬还固墉堞使持节安南将军开府仪同三司高州刺史新建县侯法氍雄绩早宣忠诚夙着未奉王命前率义旅既援敷等又全子隆裹粮擐甲仍蹑飞走批熊之旅驱驰越电振武之衆叱咤移山以此追奔理无遗类虽复朽株将拔非待寻斧落叶就殒无劳烈风但去草絶根在于未蔓扑火止燎贵乎速灭分命将帅实资英果今遣镇南仪同司马湘东公相刘广徳兼平西司马孙晓北新蔡太守鲁广逹持节安南将军吴州刺史彭泽县侯鲁悉逹甲士万人歩出兴口又遣前吴兴太守胡栎树功将军前宣城太守钱法成天门义阳二郡太守樊毅云麾将军合州刺史南固县侯焦僧度严武将军建州刺史辰县子张智逹持节都督江吴二州诸军事安南将军江州刺史安吴县侯吴明彻楼舰马歩直指临川前安成内史刘士京巴山太守蔡僧贵南康内史刘峰庐陵太守陆子隆安成内史阙慎竝受仪同法氍节度同㑹故郡又命寻阳太守华皎光烈将军巴州刺史潘纯陁平西将军郢州刺史欣乐县侯章昭逹竝率貔豹迳造贼城使持节散骑常侍镇南将军开府仪同三司湘州刺史湘东郡公度分遣偏裨相继上道戈船蔽水彀骑弥山又诏镇南将军开府仪同三司欧阳頠率其子弟交州刺史盛新除太子右率邃衡州刺史侯晓等以劲越之兵踰岭北迈千里同期百道俱集如脱稽诛更淹旬晦司空大都督安都已平贼异凯归非乆饮至礼毕乗胜长驱勦扑凶丑如燎毛髪已有明诏罪唯廸身黎民何辜一皆原宥其有因机立功赏如别格执迷不改刑兹罔赦吴明彻至临川令衆军作连城攻廸相拒不能克世祖乃遣高宗縂督讨之廸衆溃妻子悉擒乃脱身踰岭之晋安依于寳应寳应以兵资廸留异又遣第二子忠臣随之明年秋复越东兴岭东兴南城永成县民皆廸故人复共应之世祖遣都督章昭逹征廸廸又散于山谷初侯景之乱也百姓皆弃本业羣聚为盗唯廸所部独不侵扰竝分结田畴督其耕作民下肆业各有赢储政敎严明徴敛必至余部之絶者皆仰以取给廸性质朴不事威仪冬则短身布袍夏则紫纱袜腹居常徒跣虽外列兵衞内有女伎挼䋲破篾傍若无人然轻财好施凡所周赡毫釐必均讷于言语而襟懐信实临川人皆徳之至是竝共蔵匿虽加诛戮无肯言者昭逹仍度岭顿于建安与陈寳应相抗廸复收合出东兴时宣城太守钱肃镇东兴以城降廸吴州刺史陈详率师攻廸详兵大败䖍化侯陈訬陈留太守张遂竝战死于是廸衆复振世祖遣都督程灵洗撃破之廸又与十余人窜于山穴中日月转久相随者亦稍苦之复遣人潜出临川郡市鱼鲑足痛舍于邑子邑子告临川太守骆牙牙执之令取廸自効因使腹心勇士随入山中诱廸出猎伏兵于道傍斩之𫝊首京都枭于朱雀观三日留异东阳长山人也世为郡着姓异善自居处言语醖借为乡里雄豪多聚恶少陵侮贫贱守宰皆患之梁代为蟹浦戍主歴晋安安固二县令侯景之乱还乡里召募士卒东阳郡丞与异有隙引兵诛之及其妻子太守沈廵援台让郡于异异使兄子超监知郡事率兵随廵出都及京城陷异随临城公萧大连大连板为司马委以军事异性残暴无逺畧督责大连军主及以左右私树威福衆竝患之㑹景将军宋子仙济浙江异奔还乡里寻以其衆降于子仙是时大连亦趣东阳之信安岭欲之鄱阳异乃为子仙乡导令执大连侯景署异为东阳太守收其妻子为质景行台刘神茂建义拒景异外同神茂而密契于景及神茂败绩为景所诛异独获免侯景平后王僧辩使异慰劳东阳仍纠合乡闾保据巖阻其徒甚盛州郡惮焉元帝以为信安令荆州陷王僧辩以异为东阳太守世祖平定㑹稽异虽转输粮馈而拥擅一郡威福在已绍泰二年以应接之功除持节通直散骑常侍信武将军缙州刺史领东阳太守封永兴县侯邑五百户其年迁散骑常侍信威将军増邑三百户余竝如故又以世祖长女丰安公主配异第三子贞臣永定二年徴异为使持节散骑常侍都督南徐州诸军事平北将军南徐州刺史异迁延不就世祖即位改授都督缙州诸军事安南将军缙州刺史领东阳太守异频遣其长史王澌为使入朝澌每言朝廷虚弱异信之虽外示臣节恒懐两端与王琳自鄱阳信安岭潜通信使王琳又遣使往东阳署守宰及琳败世祖遣左衞将军沈恪代异为郡实以兵袭之异出下淮抗御恪与战败绩退还钱塘异乃表启逊谢是时衆军方事湘郢乃降诏书慰喻且羁縻之异亦知朝廷终讨于己乃使兵戍下淮及建徳以备江路湘州平世祖乃下诏曰昔四罪难𢎞大妫之所无赦九黎乱徳少昊之所必诛自古皇王不贪征伐茍为时蠧事非获已逆贼留异数应亡灭缮甲完聚由来积年进谢羣龙自跃于千里退懐首鼠恒持于百心中嵗密契畨禺既𢎞天网赐以名爵敦以国姻傥望懐音犹能革面王琳窃据中流翻相应接别引南川之岭路専为东道之主人结附凶渠唯欣祸乱既祅氛盪定气沮心孤类伤鸟之惊弦等穷兽之谋触虽复遣家入质子阳之态转遒侍子还朝隗嚣之心方炽朕志相成养不计疵慝披襟解带敦喻殷勤蜂目弥彰枭声无改遂置军江口严戌下淮显然反叛非可容匿且缙邦膏腴稽南殷旷永割王赋长壅国民竹箭良材絶望京辇萑蒲小盗共肆贪残念彼余甿兼其慨息西戎屈膝自款重闗秦国依风竝输侵地三邉已乂四表咸宁唯此微妖所宜清殄可遣使持节都督南徐州诸军事征北将军司空南徐州刺史桂阳郡开国公安都指往擒戮罪止异身余无所问异本谓官军自钱塘江而上安都乃由㑹稽诸暨歩道袭之异闻兵至大恐弃郡奔于桃支岭于岭口立栅自固明年春安都大破其栅异与第二子忠臣奔于陈寳应于是虏其余党男女数千人天嘉五年陈寳应平并擒异送都斩于建康市子姪及同党无少长皆伏诛唯第三子贞臣以尚主获免陈寳应晋安侯官人也世为闽中着姓父羽有材干为郡䧺豪寳应性反覆多变诈梁代晋安数反累杀郡将羽初竝扇惑合成其事后复为官军乡导破之由是一郡兵权皆自己出侯景之乱晋安太守宾化侯萧云以郡让羽羽年老但治郡事令寳应典兵是时东境饥馑㑹稽尤甚死者十七八平民男女竝皆自卖而晋安独丰沃寳应自海道寇临安永嘉及㑹稽余姚诸暨又载米粟与之贸易多致玉帛子女其有能致舟乘者亦竝奔归之由是大致赀产士衆彊盛侯景平元帝因以羽为晋安太守高祖辅政羽请归老求𫝊郡于寳应高祖许之绍泰元年授壮武将军晋安太守寻加员外散骑常侍二年封侯官县侯邑五百戸时东西岭道寇贼拥隔寳应自海道趋于㑹稽贡献高祖受禅授持节散骑常侍信武将军闽州刺史领㑹稽太守世祖嗣位进号宣毅将军又加其父光禄大夫仍命宗正录其本系编为宗室并遣使条其子女无大小竝加封爵寳应娶留异女为妻侯安都之讨异也寳应遣助之又资周廸兵粮出寇临川及都督章昭逹于东兴南城破廸世祖因命昭逹都督衆军由建安南道渡岭又命益州刺史领信义太守余孝顷都督㑹稽东阳临海永嘉诸军自东道㑹之以讨寳应并诏宗正絶其属籍于是尚书下符曰告晋安士庶昔陇西旅拒汉不稽诛辽东叛涣魏申宏畧若夫无诸汉之䇿勲有扈夏之同姓至于纳吴濞之子致横海之师违姒启之命有甘誓之讨况廼族不繋于宗盟名无纪于庸器而显成三叛舋深四罪者乎案闽寇陈寳应父子卉服支孽本迷爱敬梁季丧乱闽隅阻絶父既豪侠扇动蛮陬椎䯻箕坐自为渠帅无闻训义所资姦谄爰肆蜂豺俄而解印炎行方谢漏网吞舟日月居诸弃之度外自东南王气实表圣基斗牛聚星允符王迹梯山航海虽若款诚擅割壊珍竟微职贡朝廷遵养含𢎞宠灵隆赫起家临郡兼昼绣之荣裂地置州假藩麾之盛即封户牖仍邑栎阳乘华毂者十人保弊庐而万石又以盛汉君临推恩娄敬隆周朝㑹廼长滕侯由是紫泥青纸逺贲恩泽乡亭龟组颁及婴孩自谷迁乔孰复为拟而苞蔵鸩毒敢行狼戾连结留异表里周廸盟歃婚姻自为脣齿屈彊山谷推移嵗时及我彀骑防山定秦望之西部戈船下濑克汇泽之南川遂敢举斧竝助凶孽莫不应弦摧衂尽殪丑徒每以罪在酋渠悯兹驱逼所收俘馘竝勒矜放仍遣中使爰降诏书天网恢宏犹许改思异既走险廸又逃刑诳侮王人为之川薮遂使袁熙请席逺叹头行马援观蛙犹安井底至如遏絶九赋剽掠四民阖境资财尽室封夺凡厥苍头皆畧黔首蝥贼相扇叶契连踪乃复踰超瀛溟寇扰浃口侵轶岭峤掩袭述城縳掠吏民焚烧官寺此而可纵孰不可容今遣沙州刺史俞文冏明威将军程文季假节宣勐将军成州刺史甘他假节云旗将军谭瑱假节宣勐将军前监临海郡陈思庆前军将军徐智逺明毅将军宜黄县开国侯慧纪开逺将军新除晋安太守赵彖持节通直散骑常侍壮武将军定州刺史康乐县开国侯林冯假节信威将军都督东讨诸军事益州刺史余孝顷率羽林二万蒙冲盖海乗跨沧波扫荡巢窟此皆明耻敎战濡须鞠旅累从扬仆亟走孙恩斩蛟中流命冯夷而鸣鼓鼋鼍为驾方壶而建旗义安太守张绍宾忠诚款到累使求军南康内史裴忌新除轻车将军刘峯东衡州刺史钱道戢竝即遣人仗与绍宾同行故司空欧阳公昔有表奏请宣薄伐遥途意合若伏波之论兵长逝遗城同子颜之勿赦征南薨谢上䇿无忘周南余恨嗣子弗忝广州刺史欧阳纥克符家声聿遵广畧舟师歩卒二万分趋水扼长鲸陆掣封狶董率衡广之师㑹我六军潼州刺史李䐗明州刺史戴晃新州刺史区白兽壮武将军脩行师陈留太守张遂前安成内史阙慎前庐陵太守陆子隆前豫章太守任蛮奴巴山太守黄法慈戎昭将军湘东公世子徐敬成吴州刺史鲁广逹前吴州刺史遂兴县开国侯详使持节都督征讨诸军事散骑常侍䕶军将军昭逹率缇骑五千组甲二万直渡邵武仍顿晋安按辔扬旌夷山堙谷指期掎角以制飞走前宣威太守钱肃临川太守骆牙太子左衞率孙诩寻阳太守莫景隆豫章太守刘广徳竝随机镇遏络驿在路使持节散骑常侍镇南将军开府仪同三司江州刺史新建县开国侯法氍戒严中流以为后殿斧钺所临罪唯元恶及留异父子其党主帅虽有请泥函谷相背淮隂若能翻然改圗因机立効非止肆眚仍加赏擢其建晋士民久被驱廹者大军明加抚慰各安乐业流寓失乡即还本土其余立功立事已具赏格若执迷不改同恶趦趄斧钺一临罔知所赦昭逹既克周廸踰东兴岭顿于建安余孝顷又自临海道袭于晋安寳应据建安之湖际逆拒王师水陆为栅昭逹深沟高垒不与战但命军士伐木为簰俄而水盛乘流放之突其水栅仍水歩薄之寳应衆溃身奔山草闲窘而就执并其子弟二十人送都斩于建康市史臣曰梁末之灾沴羣凶竞起郡邑巖穴之长村屯邬壁之豪资剽掠以致彊恣陵侮而为大高祖应期拨乱戡定安辑熊昙朗周廸留异陈寳应虽身逢兴运犹志在乱常昙朗姦慝翻覆夷灭斯为幸矣寳应及异世祖或敦以婚姻或处其类族岂有不能威制盖以徳懐也遂乃背恩负义各立异圗地匪淮南有为帝之志势非庸蜀启自王之心呜唿既其迷暗所致五宗屠勦宜哉陈书卷三十五卷三十五考证陈书卷三十五考证熊昙朗𫝊悬于朱雀观观南史作航陈书卷三十五考证陈书卷三十六钦定四库全书陈书卷三十六唐散骑常侍姚思亷撰列𫝊第三十始兴王叔陵新安王伯固始兴王叔陵字子嵩高宗之第二子也梁承圣中高宗在江陵为直阁将军而叔陵生焉江陵陷高宗迁闗右叔陵留于穰城高宗之还也以后主及叔陵为质天嘉三年随后主还朝封康乐侯邑五百户叔陵少机辩狥声名彊梁无所推屈光大元年除中书侍郎二年出为持节都督江州诸军事南中郎将江州刺史太建元年封始兴郡王奉昭烈王祀进授使持节都督江郢晋三州诸军事军师将军刺史如故叔陵时年十六政自己出僚佐莫预焉性严刻部下慑惮诸公子姪及罢县令长皆逼令事已豫章内史钱法成诣府进谒即配其子季卿将领马仗季卿慙耻不时至叔陵大怒侵辱法成法成愤怨自缢而死州县非其部内亦徴摄案治之朝贵及下吏有乖忤者辄诬奏其罪䧟以重辟寻进号云麾将军加散骑常侍三年加侍中四年迁都督湘衡桂武四州诸军事平南将军湘州刺史侍中使持节如故诸州镇闻其至皆震恐股慄叔陵日益暴横征伐夷獠所得皆入已丝毫不以赏赐徴求役使无有纪极夜常不卧烧烛逹晓唿召賔客説民间细事戏谑无所不为性不饮酒唯多置餚胾书夜食噉而已自旦至中方始寝寐其曹局文案非唿不得辄自呈笞罪者皆系狱动数年不省视潇湘以南皆逼为左右廛里殆无遗者其中脱有逃窜辄杀其妻子州县无敢上言高宗弗之知也寻进号镇南将军给鼓吹一部迁中衞将军九年除使持节都督扬徐东扬南豫四州诸军事扬州刺史侍中将军鼓吹如故十年至都加扶给油幢车叔陵治在东府事务多闗渉省阁执事之司承意顺㫖即讽上进用之微致违忤必抵以大罪重者至殊死道路籍籍皆言其有非常志叔陵脩饰虚名毎入朝常于车中马上执卷读书高声长诵阳阳自若归坐斋中或自执斧斤为沐猴百戏又好游冡墓闲遇有茔表主名可知者辄令左右发掘取其石志古器并骸骨肘胫持为翫弄蔵之库中府内民间少妻处女微有色貎者竝即逼纳十一年丁所生母彭氏忧去职顷之起为中衞将军使持节都督刺史如故晋世王公贵人多葬梅岭及彭卒叔陵启求于梅岭葬之乃发故太傅谢安旧墓弃去安柩以葬其母初丧之日伪爲哀毁自称刺血写湼槃经未及十日乃令庖厨撃鲜日进甘膳又私召左右妻女与之姦合所作尤不轨浸淫上闻高宗谴责御史中丞王政以不举奏免政官又黜其典籖亲事仍加鞭棰高宗素爱叔陵不䋲之以法但责让而已服阕又为侍中中军大将军及高宗不豫太子诸王竝入侍疾高宗崩于宣福殿翌日旦后主哀顿俯伏叔陵以剉药刀斫后主中项太后驰来救焉叔陵又斫太后数下后主乳媪吴氏时在太后侧自后掣其肘后主因得起叔陵仍持后主衣后主自奋得免长沙王叔坚手搤叔陵夺去其刀仍牵就柱以其褶袖缚之时吴媪已扶后主避贼叔坚求后主所在将受命焉叔陵因奋袖得脱突走出云龙门驰车还东府唿其甲士散金银以赏赐外召诸王将帅莫有应者唯新安王伯固闻而赴之叔陵聚兵仅千人初欲据城保守俄而右衞将军萧摩诃将兵至府西门叔陵事急惶恐乃遣记室韦谅送其鼓吹与摩诃仍谓之曰如其事捷必以公为台鼎摩诃绐报之曰须王心膂节将自来方敢从命叔陵即遣戴温谭骐驎二人诣摩诃所摩诃执以送台斩于阁道下叔陵自知不济遂入内沉其妃张氏及宠妾七人于井中叔陵有部下兵先在新林于是率人马数百自小航渡欲趋新林以舟舰入北行至白杨路为台军所邀伯固见兵至旋避入巷叔陵驰骑拔刀追之伯固复还叔陵部下多弃甲溃散摩诃马客陈智深迎刺叔陵僵毙于地阉竖王飞禽抽刀斫之十数下马客陈仲华就斩其首送于台自寅至巳乃定尚书八座奏曰逆贼故侍中中军大将军始兴王叔陵幼而狼戾长肆贪虐出抚湘南及镇九水两藩甿庶扫地无遗蜂目豺声狎近轻薄不孝不仁阻兵安忍无礼无义唯戮是闻及居偏忧婬乐自恣产子就馆日月相接昼伏夜游恒习姦诡抄掠居民厯发丘墓谢太傅晋朝佐命草创江左斵棺露骸事惊聴视自大行皇帝寝疾翌日未瘳叔陵以贵介之地参侍医药外无戚容内懐逆弑大渐之后圣躬号擗遂因匍匐手犯乗舆皇太后奉临又加锋刃穷凶极逆旷古未俦赖长沙王叔坚诚孝恳至英果奋发手加挫拉身蔽圣躬叔陵仍奔东城招集兇党余毒方炽自害妻孥虽应时枭悬犹未摅愤怨臣等参议请依宋代故事流尸中江污潴其室并毁其所生彭氏坟庙还谢氏之茔制曰凶逆枭獍反噬宫闱赖宗庙之灵时从殄灭抚情语事酸愤兼懐朝议有章宜从所奏也叔陵诸子即日竝赐死前衡阳内史彭暠谘议参军兼记室郑信中录事参军兼记室韦谅典籖俞公喜竝伏诛暠叔陵舅也初随高宗在闗中颇有勤効因借叔陵将领歴阳衡阳二郡信以便书记有宠谋谟皆预焉谅京兆人梁侍中护军将军粲之子也以学业为叔陵所引陈智深以诛叔陵之功为巴陵内史封游安县子陈仲华为下嶲太守封新夷县子王飞禽除伏波将军赐金各有差新安王伯固字牢之世祖之第五子也生而龟胷目通精扬白形状眇小而俊辩善言论天嘉六年立为新安郡王邑二千户废帝嗣立为使持节都督南琅琊彭城东海三郡诸军事云麾将军彭城琅邪二郡太守寻入为丹阳尹将军如故太建元年进号智武将军尹如故秩满进号翌右将军寻授使持节都督吴兴诸军事平东将军吴兴太守四年入为侍中翊前将军迁安前将军中领军七年出为使持节散骑常侍都督南徐南豫南北兖四州诸军事镇北将军南徐州刺史伯固性嗜酒而不好积聚所得禄俸用度无节酣醉已后多所乞丐于诸王之中最为贫窭高宗毎矜之特加赏赐伯固雅性轻率好行鞭捶在州不知政事日出田猎或乗眠轝至于草间辄唿民下从游动至旬日所捕麞鹿多使生致高宗颇知之遣使责让者数矣十年入朝又为侍中镇右将军寻除䕶军将军其年为国子祭酒领左骁骑将军侍中镇右竝如故伯固颇知𤣥理而堕业无所通至于擿句问难往往有竒意为政严苛国学有惰游不脩习者重加槚檚生徒惧焉由是学业颇进十二年领宗正卿十三年为使持节都督扬南徐东阳南豫四州诸军事扬州刺史侍中将军如故后主初在东宫与伯固甚相亲狎伯固又善嘲谑高宗每宴集多引之叔陵在江州心害其宠隂求疵瑕将中之以法及叔陵入朝伯固惧罪谄求其意乃共讪毁朝贤歴诋文武虽耆年高位皆靣折之无所畏忌伯固性好射雉叔陵又好开发冡墓出游野外必与偕行于是情好大叶遂谋不轨伯固侍禁中每有密语必报叔陵及叔陵出奔东府遣使告之伯固单骑驰赴助叔陵指挥知事不捷便欲遁走㑹四门已闭不得出因同趣白杨道台马客至为乱兵所杀尸于东昌舘门时年二十八诏曰伯固同兹悖逆殒身途路今依外议意犹弗忍可特许以庶人礼葬又诏曰伯固随同巨逆自絶于天俾无遗育抑有恒典但童孺靡识兼预葭莩寘之甸人良以恻悯及伯固所生王氏可竝特宥为庶人国除史臣曰孔子称富与贵是人之所欲非其道得之不处也上自帝王至于黎献莫不嫡庶有差长幼攸序叔陵险躁奔竞遂行悖逆辕磔形骸未臻其罪污潴居处不足彰过悲哉陈书卷三十六卷三十六考证陈书卷三十六考证始兴王叔陵𫝊叔陵有部下兵先在新林林南史作安然观下文云自小航渡欲趋新林自以此为是陈书卷三十六考证