笺註评点李长吉歌诗提要钦定四库全书集部二笺註评㸃李长吉歌诗别集类一提要等谨案笺註评㸃李长吉歌诗四巻外集一巻旧本题西泉呉正子笺注须溪刘辰翁评㸃辰翁所评班马异同已别着録正子则不知何许人近时王琦作李长吉歌诗彚解亦称正子时代爵里未详考此本以辰翁之评列于其后则当为南宋人又外集之首注称尝闻薛常州士龙言云云士龙季宣字则为季宣同时人矣注李贺诗者明以来有徐渭董懋䇿曽益余光姚佺五家本又有邱象升邱象随陈愫陈开先杨妍呉甫六家之注孙枝蔚张恂蒋文运胡廷佐张星谢启秀朱潮逺七家之评王琦又採诸家之説作为彚解递相纠正互有发明而又以正子是注为最古贺之为诗冥心孤诣往往出笔墨蹊径之外可意㑹而不可言𫝊严羽所谓诗有别趣非闗于理者以品贺诗最得其似故杜牧序称其少加以理可以奴仆命骚而诸家所论必欲一字一句为之注释故不免辗转轇轕反成滞相又所用典故率多㸃化其意藻饰其文宛转闗生不名一格如羲和敲日玻瓈声句因羲和驭日而生敲日因敲字而生玻瓈声非真有敲日事也又如秋坟鬼唱鲍家诗因鲍照有蒿里吟而生鬼唱因鬼唱而生秋坟非真有唱诗事也循文衍义讵得其真王琦解塞土臙脂凝夜紫不用紫塞之説而改塞土为塞北引隋书长孙晟𫝊望见碛北有赤气为匈奴欲灭之征此岂复得作者之意哉正子此注但畧疏典故所出而不一一穿凿其説犹胜诸家之淆乱辰翁论诗以幽隽为宗开后来竟陵弊体所评杜诗每舎其大而求其细王士祯顾极称之好恶之偏殆不可解惟评贺诗其宗派见解乃颇相近故所得较多今亦并録之以资㕘证焉干隆四十六年十一月恭校上总纂官纪昀陆钖熊孙士毅总校官陆费墀原序李长吉歌诗原序大和五年十月中半夜时舍外有疾唿传缄书者牧曰必有异亟取火来及发之果集贤学士沈公子明书一通曰我亡友李贺元和中义爱甚厚日夕相与起居饮食贺且死尝授我平生所着歌诗离为四编凡二百三十三首数年来东西南北良为已失去今夕醉解不复得寐即閲理箧帙忽得贺诗前所授我者思理徃事凡与贺话言嬉游一处所一物候一日一夕一觞一饭显显然无有忘弃者不觉出涕贺复无家室子弟得以给养䘏问常恨想其人味其言止矣子厚于我与我为贺集序尽道其所来由亦少解我意牧其夕不果以书道不可明日就公谢且曰世谓贺才絶出前让居数日牧深惟公曰公于诗为深妙竒博且复尽知贺之得失短长今实序贺不让必不能当公意如何复就谢极道所不敢序贺公曰子固若是是当慢我牧因不敢复辞勉为贺序然终甚惭唐皇诸孙贺字长吉元和中韩吏部亦颇道其歌诗云烟聨绵不足为其态也水之迢迢不足为其情也春之盎盎不足为其和也秋之明洁不足为其格也风樯阵马不足为其勇也瓦棺篆鼎不足为其古也时花美女不足为其色也荒国陊殿梗莽邱陇不足为其恨怨悲愁也鲸呿鳌掷牛鬼蛇神不足为其虚荒诞幻也葢骚之苗裔理虽不及辞或过之骚有感怨刺怼言及君臣理乱时有以激发人意乃贺所为无得有是贺复探寻前事所以深叹恨古今未尝经道者如金铜仙人辞汉歌补梁庾肩吾宫体謡求取情状离絶逺去笔墨畦迳间亦殊不能知之贺生二十七年死矣世皆曰使贺且未死少加以理奴仆命骚可也贺死后凡十有五年京兆杜牧为其序总评笺註评㸃李长吉歌诗总评旧㸔长吉诗固喜其才亦厌其澁落笔细读方知作者用心料他人观不到此也是千年长吉犹无知已也以杜牧之郑重为叙直取二三歌诗而止始知牧亦未尝读也即读亦未知也微一二歌诗将无道长吉者矣谓其理不及骚未也亦未必知骚也骚之荒忽则过之矣更欲仆骚亦非也千年长吉余甫知之耳诗之难读如此而作者常呕心何也樊川反覆称道形容非不极至独惜理不及骚不知贺所长正在理外如惠施坚白特以不近人情而听者惑焉是为辨若眼前语衆人意则不待长吉能之此长吉所以自成一家欤笺註评点李长吉歌诗卷一钦定四库全书笺註评㸃李长吉歌诗巻一宋吴正子註刘辰翁评李凭箜篌引吴丝蜀桐张高秋空山凝云頽不流江娥啼竹素女愁李凭中国弹箜篌崑山玉碎凤凰呌芙蓉泣露香兰笑十二门前融冷光二十三丝动紫皇女娲鍊石补天处石破天惊逗秋雨梦入神山教神妪老鱼跳波瘦蛟舞呉质不眠倚桂树露脚斜飞湿寒兎残丝曲垂杨叶老莺哺儿残丝欲断黄蜂归緑鬓年少金钗客缥粉壶中沉琥珀花台欲暮春辞去落花起作廻风舞榆荚相催不知数沈郎青钱夹城路还自㑹稽歌庾肩吾于梁时尝作宫体謡引以应和皇子及国势沦败肩吾先潜难㑹稽后始还家仆意其必有遗文今无得焉故作还自㑹稽歌以补其悲野粉椒壁黄湿萤满梁殿台城应教人秋衾梦铜辇吴霜㸃归鬓身与塘蒲晚脉脉辞金鱼覉臣守迍贱出城寄权璩杨敬之草暖云昏万里春宫花拂面送行人自言汉剑当飞去何事还车载病身示弟别弟三年后还家一日余醁醽今夕酒缃帙去时书病骨犹能在人间底事无何须问牛马抛掷任枭卢竹入水文光动抽空绿影春露华生笋迳苔色拂霜根织可承香汗裁堪钓锦鳞三梁曾入用一节奉王孙同沈驸马赋得御沟水入苑白泱泱宫人正靥黄遶堤龙骨冷拂岸鸭头香别舘惊残梦停盃泛小觞幸因流浪处暂得见何郎始为奉礼忆昌谷山居扫断马蹄㾗衙廻自闭门长鎗江米熟小树枣花春向壁悬如意当帘閲角巾犬书曾去洛鹤病悔游秦土甑封茶叶山盃鎻竹根不知船上月谁棹满溪云七夕别浦今朝暗罗帏午夜愁鹊愁穿线月花入曝衣楼天上分金镜人间望玉钩钱塘蘓小小更値一年秋过华清宫春月夜啼鸦宫帘隔御花云生朱络暗石断紫钱斜玉椀盛残露银灯㸃旧纱蜀王无近信泉上有芹芽送沈亚之歌文人沈亚之元和七年以书不中第返归于吴江吾悲其行无钱酒以劳又感沈之勤请乃歌一觧以劳之呉兴才人怨春风桃花满陌千里红紫丝竹断骢马小家住钱塘东复东白藤交穿织书笈短策齐裁如梵夹雄光寳矿献春卿烟底蓦波乗一叶春卿拾材白日下掷置黄金解龙马擕笈归江重入门劳劳谁是怜君者吾闻壮夫重心骨古人三走无摧捽请君待旦事长鞭他日还辕及秋律咏怀二首长卿怀茂陵绿草垂石井弹琴看文君春风吹鬓影梁王与武帝弃之如断梗唯留一简书金泥泰山顶其二日夕着书罢惊霜落素丝镜中聊自笑讵是南山期头上无幅巾苦蘖已染衣不见清溪鱼饮水得自宜追和柳恽汀洲白苹草柳恽乗马归江头樝树香岸上胡蝶飞酒盃箬叶露玉轸蜀桐虚朱楼通水陌沙暖一双鱼春坊正字剑子歌先軰匣中三尺水曾入呉潭斩龙子隙月斜明刮露寒练带平铺吹不起蛟胎皮老蒺䔧刺䴙鹈淬花白鷴尾直是荆轲一片心莫教照见春坊字挼丝团金悬䍡神光欲截蓝田玉提出西方白帝惊嗷嗷鬼母秋郊哭贵公子夜阑曲袅袅沉水烟乌啼夜阑景曲沼芙蓉波腰围白玉冷鴈门太守行黑云压城城欲摧甲光向月金鳞开角声满天秋色里塞土燕脂凝夜紫半卷红旗临易水霜重鼔寒声不起报君黄金台上意提擕玉龙为君死大堤曲妾家住横塘红纱满桂香青云教绾头上髻明月与作耳边珰莲风起江畔春大堤上留北人郎食鲤鱼尾妾食猩猩脣莫指襄阳道緑浦归帆少今日菖蒲花明朝枫树老蜀国絃枫香晚花静锦水南山影惊石坠猿哀竹云愁半岭凉月生秋浦玉沙𥻘𥻘光谁家红泪客不忍过瞿塘蘓小小墓幽兰露如啼眼无物结同心烟花不堪剪草如茵松如盖风为裳水为珮油壁车夕相待冷翠烛劳光彩西陵下风吹雨梦天老兎寒蟾泣天色云楼半开壁斜白玉轮轧露湿团光鸾珮相逢桂香陌黄尘清水三山下更变千年如走马遥望齐州九㸃烟一泓海水杯中㵼唐儿歌头玉硗硗眉刷翠杜郎生得真男子骨重神寒天庙器一双瞳人剪秋水竹马梢梢揺緑尾银鸾睒光踏半臂东家娇娘求对值浓笑画空作唐字眼大心雄知所以莫忘作歌人姓李緑章封事青霓扣额唿宫神鸿龙玉狗开天门石榴花发满溪津溪女洗花染白云緑章封事谘元父六街马蹄浩无主虚空风气不清冷短衣小冠作尘土金家香衖千轮鸣杨雄秋室无俗声愿擕汉㦸招书鬼休令恨骨塡蒿里河南府试十二月乐词正月上楼迎春新春归暗黄着柳宫漏迟薄薄淡霭弄野姿寒緑东风生短丝锦牀晓卧玉肌冷露脸未开对朝暝官街柳带不堪折早晚菖蒲胜绾结二月饮酒採桑津宜男草生兰笑人蒲如交剑风如薰劳劳胡鷰怨酣春薇帐逗烟生緑尘金翅峨髻愁暮云沓飒起舞真珠裙津头送别唱流水酒客背寒南山死三月东方风来满眼春花城柳暗愁杀人复宫深殿竹风起新翠舞衿净如水光风转蕙百余里暖雾驱云扑天地军装宫妓扫蛾浅揺揺锦旗夹城暖曲水飘香去不归梨花落尽成秋苑四月晓凉暮凉树如盖千山浓緑生云外依微香雨青氛氲腻叶蟠花照曲门金塘闲水揺碧漪老景沉重无惊飞堕红残蕚暗参差五月雕玉押帘上轻縠笼虚门井汲铅华水扇织鸳鸯纹囘雪舞凉殿甘露洗空緑罗袖从徊翔香汗沾寳粟六月裁生罗伐湘竹帔拂疎霜簟秋玉炎炎红镜东方开晕如车轮上徘徊啾啾赤帝骑龙来七月星依云渚冷露滴盘中圆好花生木末衰蕙愁空园夜天如玉砌池叶极清钱仅厌舞衫薄稍知花簟寒晓风何拂拂北斗光阑干八月孀妾怨长夜独客梦归家傍檐虫缉丝向壁灯垂花帘外月光吐帘内树影斜悠悠飞露姿㸃缀池中华九月离宫散萤天似水竹黄池冷芙蓉死月缀金铺花脉脉凉苑虚庭空澹白露花飞飞风草草翠锦斓斑满层道鸡人罢唱晓珑璁鸦啼金井下疎桐十月玉壶银箭稍难倾缸花夜笑疑幽明碎霜斜舞上罗幕烛笼两行照飞阁珠帷怨卧不成眠金凤刺衣着体寒长眉对月鬭弯环十一月宫城团㢠廻凛严光白天碎碎堕琼芳挝钟髙饮千日酒战却凝寒作君寿御沟泉合如环素火井温泉在何处十二月日脚淡光红洒洒薄霜不消桂枝下依稀和气排冬严已就长日辞长夜闰月帝重光年重时七十二候㢠廻环推天官玉琯灰剩飞今岁何长来岁迟王母移桃献天子羲氏和氏迂龙辔天上謡天河夜转漂廻星银浦流云学水声玉宫桂树花未落仙妾採香垂珮缨秦妃巻帘北牕晓牕前植桐青凤小王子吹笙鹅管长唿龙耕烟种瑶草粉霞红绶藕丝裙青洲歩拾兰苕春东指羲和能走马海尘新生石山下浩歌南风吹山作平地帝遣天呉移海水王母桃花千遍红彭祖巫咸几囘死青毛骢马参差钱娇春杨柳含细烟筝人劝我金屈巵神血未凝身问谁不须浪饮丁都䕶世上英雄本无主买丝绣作平原君有酒唯浇赵州土漏催水咽玉蟾蜍衞娘发薄不胜梳㸔见秋眉换新緑二十男儿那刺促秋来桐风惊心壮士苦衰灯络纬啼寒素谁㸔青简一编书不遣花虫粉空蠧思牵今夜肠应直雨冷香魂弔书客秋坟鬼唱鲍家诗恨血千年土中碧帝子歌洞庭帝子一千里凉风鴈啼天在水九节菖蒲石上死湘神弹琴迎帝子山头老桂吹古香雌龙怨吟寒水光沙浦走鱼白石郎闲取真珠掷龙堂秦王饮酒秦王骑虎游八极剑光照空天自碧羲和敲日玻瓈声刼灰飞尽古今平龙头㵼酒邀酒星金槽琵琶夜枨枨洞庭雨脚来吹笙酒酣喝月使倒行银云栉栉瑶殿明宫门掌事报一更花楼玉凤声娇狞海绡红文香浅清黄鹅跌舞千年觥仙人烛树蜡烟轻清琴醉眼泪泓泓洛姝眞珠真珠小娘下清廓洛苑香风飞绰绰寒鬓斜钗玉鷰光髙楼唱月敲悬珰兰风桂露洒幽翠红絃袅云咽深思花袍白马不归来浓蛾疉柳香脣醉金娥屏风蜀山梦鸾裾凤带行烟重八牕笼晃脸差移日丝繁散曛罗洞市南曲陌无秋凉楚腰衞鬓四时芳玉喉窱窱排空光牵云曵雪留陆郎李夫人紫皇宫殿重重开夫人飞入琼瑶台緑香绣帐何时歇青云无光宫水咽翩聨桂花坠秋月孤鸾惊啼商絃发红壁阑珊悬佩珰歌台小妓遥相望玉蟾滴水鸡人唱露华兰叶参差光走马引我有辞乡剑玉锋堪裁云襄阳走马客意气自生春朝嫌剑花净暮嫌剑光冷能持剑向人不解持照身湘妃筠竹千年老不死长伴秦娥盖湘水蛮娘吟弄满寒空九山静緑泪花红离鸾别凤烟梧中巫云蜀雨遥相通幽愁秋气上青枫凉夜波间吟古龙南园十三首其一花枝草蔓眼中开小白长红越女腮可怜日暮嫣香落嫁与春风不用媒其二宫北田塍晓气酣黄桑饮露窣宫帘长腰健妇偷攀折将餧吴王八茧蚕其三竹里缲丝挑网车青蝉独噪日光斜桃胶迊夏香琥珀自课越佣能种瓜其四三十未有二十余白日长饥小甲蔬桥头长老相哀念因遗戎韬一巻书其五男儿何不带吴钩收取闗山五十州请君暂上凌烟阁若个书生万戸侯其六寻章摘句老雕虫晓月当帘挂玉弓不见年年辽海上文章何处哭秋风其七长卿牢落悲空舍曼倩诙谐取自容见买若耶溪水剑明朝归去事猿公其八春水初生乳燕飞黄蜂小尾扑花归牕含逺色通书幌鱼拥香钩近石矶其九泉沙耎卧鸳鸯暖曲岸㢠廻篙舴艋迟㵼酒木兰椒叶盖病容扶起种菱丝其十边让今朝忆蔡邕无心裁曲卧春风舍南有竹堪书字老去溪头作钓翁其十一长峦谷口倚嵇家白昼千峰老翠华自履藤鞋收石蜜手牵苔絮长莼花其十二松溪黑水新龙卵桂洞生硝旧马牙谁遣虞卿裁道帔轻绡一疋染朝霞其十三小树开朝迳长茸湿夜烟柳花惊雪浦麦雨涨溪田古刹疎钟度遥岚破月悬沙头敲石火烧烛照渔船笺註评㸃李长吉歌诗巻一笺註评点李长吉歌诗卷二钦定四库全书笺註评㸃李长吉歌诗巻二宋吴正子註刘辰翁评金铜仙人辞汉歌魏明帝青龙元年八月诏宫官牵车西取汉孝武捧露盘仙人欲立置前殿宫官既拆盘仙人临载乃澘然泪下唐诸王孙李长吉遂作金铜仙人辞汉歌茂陵刘郎秋风客夜闻马嘶晓无迹畵栏桂树悬秋香三十六宫土花碧魏官牵车指千里东闗酸风射眸子空将汉月出宫门忆君清泪如鈆水衰兰送客咸阳道天若有情天亦老擕盘独出月荒凉渭城已逺波声小古悠悠行白景归西山碧华上迢迢今古何处尽千岁随风飘海沙变成石鱼沫吹秦桥空光逺流浪铜柱从年消黄头郎黄头郎捞拢去不归南浦芙蓉影愁红独自垂水弄湘娥珮竹啼山露月玉琴调青门石云湿黄葛沙上蘼芜花秋风已先发好持扫罗荐香出鸳鸯热马诗二十三首其一龙嵴贴连钱银蹄白踏烟无人织锦韂谁为铸金鞭其二腊月草根甜天街雪似盐未知口硬软先拟蒺藜衘其三忽忆周天子驱车上玉山鸣驺辞凤苑赤骥最承恩其四此马非凡马房星本是星向前敲瘦骨犹自带铜声其五大漠山如雪燕山月似钩何当金络脑快走踏清秋其六饥卧骨查牙麤毛刺破花鬛焦朱色落发断锯长麻其七西母酒将阑东王饭已干君王若燕去谁为拽车辕其八赤兎无人用当须吕布骑吾闻果下马羁策任蛮儿其九飂叔去怱怱如今不豢龙夜来霜压栈骏骨折西风其十催榜渡乌江神骓泣向风君王今解剑何处逐英雄其十一内马赐宫人银鞯刺骐驎午时盐坂上蹭蹬溘风尘其十二批竹初攒耳桃花未上身他时须搅阵牵去借将军其十三寳玦谁家子长闻侠骨香堆金买骏骨将送楚襄王其十四香幞赭罗新盘龙蹙镫鳞㢠廻㸔南陌上谁道不逢春其十五不从桓公猎何能伏虎威一朝沟陇出㸔取拂云飞其十六唐剑斩隋公拳毛属太宗莫嫌金甲重且去捉颴风其十七白鐡剉青禾碪间落细莎世人怜小颈金埓畏长牙其十八伯乐向前㸔旋毛在腹间祗今掊白草何日蓦青山其十九萧寺䭾经马元从竺国来空知有善相不解走章台其二十重围如燕尾寳剑似鱼肠欲求千里脚先采眼中光其二十一暂系腾黄马仙人上綵楼须鞭玉勒吏何事谪髙州其二十二汗血到王家随鸾撼玉珂少君骑海上人见是青骡其二十三武帝爱神仙烧金得紫烟廐中皆肉马不解上青天申胡子觱篥歌申胡子朔客之苍头也朔客李氏本亦世家子得祀江夏王庙当年践履失序送奉官北郡自称学长调短调久未知名今年四月吾与对舍于长安崇义里遂将衣质酒命予合饮气熟杯阑因谓吾曰李长吉尔徒能长调不能作五字歌诗真强㢠廻笔端与陶谢诗势相远几里吾对后请撰申胡子觱篥歌以五字断句歌成左右人合噪相唱朔客伤心行咽咽学楚吟病骨伤幽素秋姿白发生木叶啼风雨灯青兰膏歇落照飞蛾舞古壁生凝尘覉魂梦中语湖中曲长眉越沙採兰若桂叶水葓春漠漠横船醉眠白昼间渡口梅风歌扇薄燕钗玉股照青渠越王娇郎小字书蜀纸封巾报云鬓晚漏壶中水淋尽黄家洞雀歩蹙沙声促促四尺角弓青石镞黑幡三㸃铜鼓鸣髙作猿啼揺箭箙綵巾纒踍幅半斜溪头簇队映葛花山潭晚雾吟白鼍竹蛇飞蠧射金沙闲驱竹马缓归家官军自杀容州槎屏风曲蝶栖石竹银交闗水凝緑鸭瑠璃钱团廻六曲抱膏兰将鬟镜上掷金蝉沉香火暖茱萸烟酒觥绾带新承懽月风吹露屏外寒城上乌啼楚女眠南山田中行秋野明秋风白塘水漻漻虫啧啧云根苔藓山上石冷红泣露娇啼色荒畦九月稻义牙蛰萤低飞陇径斜石脉水流泉滴沙鬼灯如漆㸃松花贵主征行乐奚骑黄铜连鎻甲罗旗香干金画叶中军留醉河阳城娇嘶紫燕踏花行春营骑将如红玉走马捎鞭上空緑女垣素月角咿咿牙帐未开分锦衣酒罢张大彻索赠诗时张初效潞幕长鬛张郎三十八天遣裁诗花作骨徃还谁是龙头人公主遣秉鱼须笏水行青草上白衫匣中章奏宻如蚕金门石阁知卿有豸角鸡香早晚含陇西长吉摧頽客酒阑感觉中区窄葛衣断碎赵城秋吟诗一夜东方白罗浮山人与葛篇依依宜织江雨空雨中六月兰台风博罗老仙时出洞千岁石牀啼鬼工蛇毒浓凝洞堂湿江鱼不食衘沙立欲剪箱中一尺天吴娥莫道呉刀澁仁和里杂叙皇甫湜大人乞马癯乃寒宗人贷宅荒厥垣横庭䑕迳空土澁出篱大枣垂朱残安定美人截黄绶脱落缨裾暝朝酒还家白笔未上头使我清声落人后枉辱称知犯君眼排引才陞强絙断洛风送马入长闗阖扇未开逢猰犬那知坚都相草草客枕幽单㸔春老归来骨薄面无膏疫气冲头鬓茎少欲彫小説干天官宗孙不调为谁怜明朝下元复西道崆峒叙别长如天宫娃歌蜡光髙悬照纱空花房夜擣红守宫象口吹香毾㲪暖七星挂城闻漏板寒入罘罳殿影昏彩鸾帘额着霜㾗啼蛄弔月钩栏下屈膝铜铺鏁阿甄梦入家门上沙渚天河落处长洲路愿君光明如太阳放妾骑驴撇波去堂堂堂堂复堂堂红脱梅灰香十年粉蠧生画梁饥虫不食推碎黄蕙花已老桃叶长禁院悬帘隔御光华清源中礜石汤徘徊白凤随君王勉爱行二首送小季之庐山洛郊无爼豆弊廐惭老马小鴈过鑪峰影落楚水下长船倚云泊石镜秋凉夜岂解有乡情弄月聊呜哑其二别柳当马头官槐如兎目欲将千里别持我易斗粟南云北云空脉断灵台经络悬春线青轩树转月满牀下国饥儿梦中见维尔之昆二十余年来持镜颇有须辞家三载今如此索米王门一事无荒沟古水光如刀庭南拱柳生蛴螬江干幼客真可念郊原晚吹悲号号致酒行零落栖迟一杯酒主人奉觞客长夀主父西游困不归家人折断门前柳吾闻马周昔作新丰客天荒地老无人识空将牋上两行书直犯龙颜请恩泽我有迷魂招不得雄鸡一声天下白少年心事当拏云谁念幽寒坐呜呃长歌续短歌长歌破衣襟短歌断白髪秦王不可见旦夕成内热渴饮壶中酒饥㧞陇头粟凄凉四月阑千里一时緑夜峰何离离明月落石底徘徊沿石寻照出髙峰外不得与之逰歌成鬓先改公莫舞歌公莫舞歌者咏项伯翼蔽刘沛公也㑹中壮士灼灼于人故无复书且南北乐府率有歌引贺陋诸家今重作公莫舞歌云方花古础排九楹刺豹淋血盛银甖华筵古吹无桐竹长刀直立割鸣筝横眉麤锦生红纬日炙锦嫣王未醉腰下三㸔寳玦光项荘掉箾拦前起材官小臣公莫舞座上真人赤龙子芒砀云瑞抱天㢠廻咸阳王气清如水铁枢铁楗重束闗大旗五丈撞双镮汉王今日颁秦印絶膑刳肠臣不论昌谷北园新笋四首其一箨落长竿削玉开君㸔母笋是龙材更容一夜抽千尺别却池园数寸泥其二斫取青光冩楚辞腻香春粉黑离离无情有恨何人见露压烟啼千万枝其三家泉石眼两三茎晓㸔隂根紫陌生今年水曲春沙上笛管新篁拔玉青其四古竹老梢惹碧云茂陵归卧叹清贫风吹千亩迎雨啸鸟重一枝入酒樽恼公宋玉愁空断娇娆粉自红歌声春草露门掩杏花丛注口樱桃小添眉桂叶浓晓奁粧秀靥夜帐减香筒钿镜飞孤鹊江图画水葓陂陀梳碧凤腰袅带金虫杜若含清露河蒲聚紫茸月分蛾黛破花合黡朱融发重疑盘雾腰轻乍倚风宻书题荳䓻隐语笑芙蓉莫鎻茱萸匣休开翡翠笼弄珠惊汉燕烧蜜引胡蜂醉缬抛红网单罗挂绿䝉数钱教姹女买药问巴賨匀脸安斜鴈移灯想梦熊肠攅非束竹弦急是张弓晚树迷新蝶残蜺忆断虹古时填渤澥今日凿崆峒绣沓褰长幔罗裙结短封心揺如舞鹤骨出似飞龙井槛淋清漆门铺缀白铜隈花开兎径向壁印狐踪玳瑁钉帘薄琉璃叠扇烘象牀缘素柏瑶席巻香葱细管吟朝幌芳醪落夜枫宜男生楚巷栀子发金墉龟甲开屏澁鹅毛澡墨浓黄庭留衞瓘緑树养韩冯鸡唱星悬柳鵶啼露滴桐黄娥初出座宠妹始相从蜡泪垂兰烬秋芜扫绮栊吹笙翻旧引沽酒待新丰短佩愁填粟长弦怨削菘曲池眠乳鸭小阁睡娃僮褥缝篸双线钩縚辫五总蜀烟飞重锦崃雨溅轻容拂镜羞温峤薰衣避贾充鱼生玉藕下人在石莲中含水弯娥翠登楼潠马使君居曲陌园令住临卭桂火流蘓暖金炉细炷通春迟王子态莺啭谢娘慵玉漏三星曙铜街五马逢犀珠防胆怯银液镇心忪跳脱㸔年命琵琶道吉凶王时应七夕夫位在三宫无力涂云母多方带药翁符因青鸟送囊用綘纱缝汉苑寻官柳河桥阂禁钟月明中妇觉应笑画堂空感讽五首其一合浦无明珠龙洲无木奴足知造化力不给使君须越妇未织作吴蚕始蠕蠕县官骑马来狞色虬紫须懐中一方板板上数行书不因使君怒焉得诣尔庐越妇拜县官桑芽今尚小㑹待春日晏丝车方掷掉越妇通言语小姑具黄粱县官踏飱去簿吏复登堂其二竒俊无少年日车何躃躃我待纡双绶遗我星星发都门贾生墓青蝇久断絶寒食垂杨天愤景长肃杀皇汉十二帝唯帝称睿哲一夕信竖儿文明永沦歇其三南山何其悲鬼雨洒空草长安夜半秋风前几人老低迷黄昏径袅袅青栎道月午树立影一山唯白晓漆炬迎新人幽圹萤扰扰其四星尽四方髙万物知天曙已生须已养荷担出门去君平久不返康伯遁国路晓思何譊譊阛阓千人语其五石根秋水明石畔秋草瘦侵衣野竹香蛰蛰垂叶厚岑中月归来蟾光挂空秀桂露对仙娥星星下云逗凄凉栀子落山璺泣清漏下有张仲蔚披书案将朽三月过行宫渠水红繁拥御墙风娇小叶学娥糚垂帘几度青春老堪鎻千年白日长笺註评㸃李长吉歌诗巻二笺註评点李长吉歌诗卷三钦定四库全书笺註评㸃李长吉歌诗巻三宋吴正子註刘辰翁评追和何谢铜雀妓佳人一壶酒秋容满千里石马卧新烟忧来何所似歌舞且潜弄陵树风自起长裾压髙台泪眼看花机送秦光禄北征北虏胶堪折秋沙乱晓鼙髯胡频犯塞骄气似横霓㶚水楼船渡营门细栁开将军驰白马豪彦骋雄才箭射搀抢落旗悬日月低榆稀山易见甲重马频嘶天逺星光没沙平草叶齐风吹云路火雪污玉关泥屡断唿韩颈曽燃董卓脐太常犹旧宠光禄是新隮寳玦麒麟起银壶狒狖啼桃花连马发綵絮扑鞍来呵臂悬金斗当脣注玉罍清苏和碎蚁紫腻巻浮盃虎鞹先䝉马鱼肠且断犀䟃𧽼西旅狗蹙頞北方奚守帐燃香暮看鹰永夜栖黄龙就别镜青冢念阳台周处长桥役侯调短弄哀钱塘堦凤羽正室擘鸾钗内子攀琪树羗儿奏落梅今朝擎劒去何日刺蛟回酬答二首金鱼公子夹衫长宻装腰鞓割玉方行处春风随马尾栁花偏打内家香其二雍州二月梅池春御水䴔䴖暖白苹试问酒旗歌板地今朝谁是拗花人画角东城河转曙萧萧鸦飞睥睨髙㠶长摽越甸壁冷挂呉刀淡菜生寒日鲕鱼潠白涛水花霑抺额旗鼓夜迎潮谢秀才有妾缟练改从于人秀才引留之不得后生感忆坐人制诗嘲谢贺复继四首其一谁知泥意云望断梨花春荷丝制机练竹叶剪花裙月明啼阿姊灯暗㑹良人也识君夫壻金鱼挂在身其二铜镜立青鸾燕脂拂紫绵腮花弄暗粉眼尾涙侵寒碧玉破不复瑶琴重拨絃今日非昔日何人敢正看其三洞房思不禁蜂子作花心灰暖残香炷发冷青虫簮夜遥灯熖短睡熟小屏深好作鸳鸯梦南城罢𢷬碪其四寻常轻宋玉今日嫁文鸯㦸干横龙簴刀环倚桂牎邀人裁半袖端坐据胡床泪湿红轮重栖乌上井梁昌谷读书示巴童虫响灯光薄宵寒药气浓君怜垂翅客辛苦尚相从巴童答巨鼻宜山褐龎眉入苦吟非君唱乐府谁识怨秋深代崔家送客行盖栁烟下马蹄白翩翩恐送行处尽何忍重扬鞭出城雪下桂花稀啼乌被弹归关水乗驴影秦风帽带垂入乡试万里无印自堪悲卿卿忍相问镜中双泪姿莫种树园中莫种树种树四时愁独睡南牀月今秋似去秋将发东牀巻席罢䕶落将行去秋白遥遥空日满门前路追赋画江潭苑四首其一呉苑晓苍苍宫衣水溅黄小鬟红粉薄骑马珮珠长路指台城逈罗薫袴褶香行云霑翠辇今日似襄王其二寳袜菊衣单蕉花宻露寒水光兰泽叶带重剪刀钱角暖盘弓易靴长上马难泪㾗霑寝帐匀粉照金鞍其三剪翅小鹰斜縚根玉旋花秋垂粧钿粟箭箙钉文牙啼深竹䴔䴖老湿沙宫官烧蜡火飞烬汚铅华其四十骑簇芙蓉宫衣小队红练香燻宋鹊寻箭踏卢龙旗湿金铃重霜干玉镫空今朝画眉早不待景阳钟潞州张大宅病酒遇江使寄上十四兄秋至昭关后当知赵国寒繋书随短羽写恨破长牋病客眠清晓疎桐坠绿鲜城鸦啼粉堞军吹压芦烟岸帻褰纱幌枯塘卧折莲木牎银迹画石磴水㾗钱旅酒侵愁肺离歌绕懦絃诗封两条泪露折一枝兰莎老沙鸡泣松干瓦兽残觉骑燕地马梦载楚溪船椒桂倾长席鲈鲂斫玳筵岂能忘旧路江岛滞佳年难忘曲夹道开洞门弱杨低画㦸帘影竹华起箫声吹日色蜂语绕粧镜拂蛾学春碧乱系丁香梢满栏花向夕贾公闾贵壻曲朝衣不须长分花对袍缝嘤嘤白马来满脑黄金重今朝香气苦珊瑚澁难枕且要弄风人暖蒲沙上饮燕语踏帘钩日虹屏中碧潘令在河阳无人死芳色夜饮朝眠曲觞酣出座东方髙腰横半解星劳劳栁花鸦啼公主醉薄露压花蕙兰气玉转湿丝牵晓水熟粉生香琅玕紫夜饮朝眠断无事楚罗之帏卧皇子王濬墓下作人间无阿童犹唱水中龙白草侵烟死秋棃遶地红古书平黒石神劒断青铜耕势鱼鳞起坟科马鬛封菊花垂湿露棘径卧干蓬松柏愁香澁南原㡬夜风客逰悲满千里心日暖南山石不谒承明庐老作平原客四时别家庙三年去乡国旅歌屡弹铗归问时裂帛崇义里滞雨落漠谁家子来感长安秋壮年抱覉恨梦泣生白头瘦马秣败草雨沫飘寒沟南宫古帘暗湿景𫝊籖筹家山逺千里云脚天东头忧眠枕劒匣客帐梦封侯冯小怜湾头见小怜请上琵琶絃破得春风恨今朝值㡬钱裙垂竹叶带鬓湿杏花烟玉冷红丝重齐宫妾驾鞍赠陈商长安有男儿二十心已朽楞伽堆案前楚辞系肘后人生有穷拙日暮聊饮酒秪今道已塞何必须白首凄凄陈述圣披褐鉏爼豆学为尧舜文时人责衰偶柴门车辙冻日下榆影瘦黄昏访我来苦节青阳皱太华五千仞噼地抽森秀旁苦无寸寻一上戞牛斗公卿縦不怜宁能锁吾口李生师太华大坐看白昼逢霜作朴得气为春栁礼节乃相去顦顇如刍狗风雪直齐坛墨组贯铜绶臣妾气态间唯欲承箕帚天眼何时开古劒庸一吼钓鱼诗秋水钓红渠仙人待素书菱丝萦独茧蒲米蛰双鱼斜竹垂清沼长纶贯碧虚饵悬春蜥蜴钩坠小蟾蜍詹子情无限龙阳恨有余为看烟浦上楚女涙沾裾奉和二兄罢使遣马归延州空留三尺劒不用一丸泥马向沙塲去人归故国来笛愁翻陇水酒喜沥春灰锦带休惊鴈罗衣尚鬭鸡还呉已渺渺入郢莫凄凄自是桃李树何畏不成蹊答赠本是张公子曽名蕚绿华沈香燻小像杨栁伴啼鸦露重金泥冷盃䦨玉树斜琴堂沽酒客新买后园花题赵生壁大妇燃竹根中妇舂玊屑冬暖拾松枝日烟坐䝉灭木藓青桐老石井水声发曝背卧东亭桃花满肌骨感春日暖自萧条花悲北郭骚榆穿莱子眼栁断舞儿腰上幕迎神燕飞丝送百劳胡琴今日恨急语向檀槽仙人弹琴石壁上翻翻一仙人手持白鸾尾夜扫南山云鹿饮寒涧下鱼归清海濵当时汉武帝书报桃花春河阳歌染罗衣秋蓝难着色不是无心人为作台卭客花烧中潬城颜郎身已老惜许两少年抽心似春草今日见银牌今夜鸣玉䜩牛头髙一尺隔坐应相见月从东方来酒从东方转觥船饫口红蜜炬千枝烂花游曲寒食诸王妓逰贺入座因採梁简文诗调赋花逰曲与妓弹唱春栁南陌态冷花寒露姿今朝醉城外拂镜浓扫眉烟湿愁车重红油覆画衣舞裙香不暖酒色上来迟春昼朱城报春更漏转光风催兰吹小殿草细堪梳栁长如线巻衣秦帝扫粉赵燕日含画幕蜂上罗荐平阳花坞河阳花县越妇搘机呉蚕作茧菱汀繋带荷塘倚扇江南有情塞北无恨安乐宫深井桐乌起尚复牵清水未盥邵陵𤓰瓶中弄长翠新成安乐宫宫如凤凰翅歌回蜡板鸣左悺提壶使緑蘩悲水曲茱茰别秋子蝴蝶舞杨花扑帐春云热龟甲屏风醉眼缬东家蝴蝶西家飞白骑少年今日归梁公子风采出萧家本是菖蒲花南塘莲子熟洗马走江沙御牋银沫冷长簟鳯窠斜种栁营中暗题书赐馆娃牡丹种曲莲枝未长秦蘅老走马䭾金斸春草水灌香泥却月盆一夜緑房迎白晓美人醉语园中烟晚华已散蝶又䦨梁王老去罗衣在拂袖风吹蜀国絃归霞帔拖蜀帐昏嫣红落粉罢承恩檀郎谢女眠何处楼台月明燕夜语后园凿井歌井上辘轳牀上转水声繁絃声浅情若何荀奉倩城头日长向城头住一日作千年不须流下去开愁歌秋风吹地百草干华容碧影生晚寒我当二十不得意一心愁谢如枯兰衣如飞鹑马如狗临岐撃劒生铜吼旗亭下马解秋衣请贳宜阳一壶酒壶中唤天云不开白昼万里闲凄迷主人劝我养心骨莫受俗物相填秦宫诗汉秦宫将军梁冀之嬖奴也秦宫得宠内舍故以骄名大譟于人予抚旧而作为长辞以冯子都之事相为对望又云昔有之诗越罗衫袂迎春风玉刻麒麟腰带红楼头曲宴仙人语帐底吹笙香雾浓人间酒暖春茫茫花枝入帘白日长飞牕复道传筹饮十夜铜盘腻烛黄秃衿小袖调鹦鹉紫绣麻霞踏哮虎斫桂烧金待晚筵白鹿青苏夜半煮桐英永巷骑新马内屋深屏生色画开门烂用水衡钱巻起黄河向身㵼皇天厄运犹曽裂秦宫一生花底活鸾箆夺得不还人醉睡氍毹满堂月古邺城童子謡效王粲曹操邺城中暮尘起探黒丸斫文吏棘为鞭虎为马团团走邺城下切玉劒射日弓献何人奉相公扶毂来关右儿香扫涂相公归杨生青花紫石砚歌端州石工巧如神踏天磨刀割紫云佣刓抱水含满脣暗洒苌𢎞冷血㾗纱帷昼暖墨花春轻沤漂洙松麝薫干腻薄重立脚匀数寸光秋无日昏圆毫促㸃声静新孔砚寛顽何足云房中思新桂如蛾眉秋风吹小緑行轮出门去玉鸾声断续月轩下风露晓庭目幽澁谁能事贞素卧听莎鸡泣石城晓月落大堤上女垣栖乌起细露湿团红寒香解夜醉女牛渡天河栁烟满城曲上客留断缨残蛾鬭双绿春帐依微蝉翼罗横茵突金隠体花帐前轻絮鹤毛起欲说春心无所似苦昼短飞光飞光劝尔一杯酒吾不识青天髙黄地厚唯见月寒日暖来煎人夀食熊则肥食蛙则瘦神君何在太一安有天东有若木下置衔烛龙吾将斩龙足嚼龙肉使之朝不得回夜不得伏自然老者不死少者不哭何为服黄金吞白玉谁是任公子云中骑碧驴刘彻茂陵多滞骨嬴政梓棺费鲍鱼章和二年中云萧索田风拂拂麦芒如篲黍如粟关中父老百领襦关东吏人乏诟租健犊春耕土膏黒菖蒲丛丛沿水脉殷勤为我下田租百钱携偿丝桐客逰春漫光坞花白野林散香神降席拜神得夀见天子七星贯断姮娥死春归昌谷束发方读书谋身苦不早终军未乗传颜子鬓先老天网信崇大矫士常慅慅逸目骈甘华覉心如荼蓼旱云二三月岑岫相颠倒谁揭赪玊盘东方发红照春热张鹤葢兎目官槐小思焦面如病尝胆肠似绞京国心烂漫夜梦归家少发轫东门外天地皆浩浩青树骊山头花风满秦道宫台光错落装画偏峰峤细緑及团红当路杂啼笑香气下髙广鞍马正华耀独乗鸡栖车自觉少风调心曲语形影秪身焉足乐岂能脱负担刻鹤曽无兆幽幽太华侧老柏如建纛龙皮相排戞翠羽更荡掉驱趋委憔悴眺览强笑貎花蔓阂行辀縠烟瞑深徼少健无所就入门愧家老听讲依大树观书临曲沼知非出柙虎甘作藏雾豹韩鸟处缯缴湘鯈在笼罩狭行无廓落壮士徒轻躁昌谷诗昌谷五月稻细青满平水遥峦相压疉頽緑愁堕地光洁无秋思凉旷吹浮媚竹香满凄寂粉节涂生翠草发垂恨鬓光露泣幽泪层围烂洞曲芳径老红醉攒虫锼古栁蝉子鸣髙邃天带委黄葛紫蒲交狭涘石钱差复借重叶皆蟠腻汰沙好平白立马印青字晚鳞自遨逰瘦鹄暝单跱嘹嘹湿蛄声咽源惊溅起纡缓玉真路神娥蕙花里苔絮萦涧砾山实垂頳紫小柏俨重扇肥松突丹髓鸣流走响韵壠秋拖光穟鸎唱闵女歌瀑悬楚练帔风露满笑眼骈巗杂舒坠乱条迸石岭细颈暄岛毖日脚扫昏翳新云启华閟谧谧厌夏光商风道清气髙眠服玉容烧桂祀天几雾衣夜披拂眠坛梦真粹待驾栖鸾老故宫椒壁圯鸿珑数铃响覉臣发凉思隂藤束朱键龙帐着魈魅碧锦帖花柽香衾事残贵歌尘蠧木在舞綵长云似珍壤割绣叚里俗祖风义隣凶不相杵疫病无邪祀鲐皮识仁惠丱角知腼耻县省司刑官户乏诟租吏竹薮添堕简石矶引钩饵溪湾转水带芭蕉倾蜀纸岑光晃縠襟孤景拂繁事泉樽陶宰酒月眉谢郎妓丁丁幽钟逺矫矫单飞至霞巘殷嵯峩危熘声争次淡蛾流平碧薄月眇隂悴凉光入涧岸廓尽山中意渔童下宵网霜禽竦烟翅潭镜滑蛟涎浮珠噞鱼戏风桐瑶匣瑟萤星锦城使栁缀长缥带篁掉短笛吹石根縁緑藓芦笋抽丹渍漂旋弄天影古桧挐云臂愁月薇帐红罥云香蔓刺芒麦平百井闲乗列千肆刺促成纪人好学鸱夷子铜駞悲落魄三月罢寻花去东家谁作送春曲洛岸悲铜駞桥南多马客北山饶古人客饮盃中酒駞悲千万春生世莫徒劳风吹盘上烛厌见桃株笑铜駞夜来哭自昌谷到洛后门九月大野白苍岑竦秋门寒凉十月末露霰蒙晓昏澹色结昼天心事填空云道上千里风野竹蛇涎㾗石涧冻波声鸡呌清寒晨强行到东舍解马投旧邻东家名廖者乡曲传姓辛杖头非饮酒吾请造其人始欲南去楚又将西适秦襄王与武帝各自留青春闻道兰台上宋玉无归魂缃缥两行字蛰虫蠧秋芸为探秦台意岂命余负薪七月一日晓入太行山一夕遶山秋香露溘䝉菉新桥倚云坂候虫嘶露朴洛南今已逺越衾谁为熟石气何凄凄老莎如短镞秋凉诗寄正字十二兄闭门感秋风幽姿任契濶大野生素空天地旷肃杀露光泣残蕙虫响连夜发房寒寸辉薄迎风绛纱折披书古芸馥恨唱华容歇百日不相知花光变凉节弟兄谁念虑牋翰既通达青袍度白马草简奏东阙梦中相聚笑觉见半牀月长思剧寻环乱忧抵覃葛笺註评㸃李长吉歌诗巻三笺註评点李长吉歌诗卷四钦定四库全书笺註评㸃李长吉歌诗巻四宋呉正子註刘辰翁评艾如张锦襜褕绣裆襦强饮啄哺尔雏陇东卧穟满风雨莫信笼媒陇西去齐人织网如素空张在野田平碧中网丝漠漠无形影误而触之伤首红艾叶緑花谁剪刻中藏祸机不可测上云乐飞香走红满天春花龙盘盘上紫云三千宫女列金屋五十絃瑟海上闻天江碎碎银沙路嬴女机中烟素素断烟素缝衣缕八月一日君前舞摩多楼子玉塞去金人二万四千里风吹沙作云一时渡辽水天白水如练甲丝双串断行行莫苦辛城月犹残半晓气朔烟上趢趗胡马蹄行人临水别隔陇长东西勐虎行长戈莫舂长弩莫抨乳孙哺子教得生狞举头为城掉尾为旌东海黄公愁见夜行道逢驺虞好牛哀不平何用尺刀壁上雷鸣㤗山之下妇人哭声官家有程吏不敢听日出行白日下崑崙发光如舒丝徒照葵藿心不照逰子悲折折黄河曲日从中央转旸谷耳曽闻若木眼不见柰尔砾石胡为销人羿弯弓属矢郍不中足令久不得奔讵教晨光夕昏苦篁调笑引请说轩辕在时事伶伦採竹二十四伶伦採之自崑邱轩辕诏遣中分作十二伶伦以之正音律轩辕以之调元气当时黄帝上天时二十三管咸相随唯留一管人间吹无德不能得此管此管沈埋虞舜祠拂舞歌辞吴娥声絶天空云闲徘徊门外满车马亦须生緑苔樽有乌程酒劝君千万夀全胜汉武锦楼上晓望晴寒饮花露东方日不破天光无老时丹成作蛇乗白雾千年重化玉井土从蛇作土二千载呉堤緑草年年在背有八卦称神仙邪鳞顽甲滑腥涎夜坐吟踏踏马蹄谁见过眼看北斗直天河西风罗幕生翠波铅华笑妾颦青娥为君起唱长相思帘外严霜皆倒飞明星烂烂东方陲红霞梢出东南涯陆郎去矣乗斑骓箜篌引公乎公乎提壶将焉如屈平沈湘不足慕徐衍入海诚为愚公乎公乎牀有菅席盘有鱼北里有贤兄东隣有小姑陇亩油油黍与葫瓦甒浊醪蚁浮浮黍可食醪可饮公乎公乎其柰居被发奔流竟何如贤兄小姑哭呜呜巫山髙碧丛丛髙揷天大江翻澜神曵烟楚魂寻梦风飔然晓风飞雨生苔钱瑶姬一去一千年丁香笻竹啼老猿古祠近月蟾桂寒椒花坠红湿云间平城下饥寒平城下夜夜守明月别劒无玉花海风断鬓发塞长连白空遥见汉旗红青帐吹短笛烟雾湿画龙日晚在城上依稀望城下风吹枯蓬起城中嘶瘦马借问筑城吏去关㡬千里惟愁裹尸归不惜倒戈死江南弄江中緑雾起凉波天上叠巘红嵯峨水风浦云生老竹渚瞑蒲帆如一幅鲈鱼千头酒百斛酒中倒卧南山緑呉毹越吟未终曲江上团团帖寒玉荣华乐鸢肩公子二十余齿编贝脣激朱气如虹蜺饮如建瓴走马夜归呌严更径穿复道㳺椒房尨裘金玦杂花光玉堂调笑金楼子台下戏学邯郸倡口吟舌话称女郎锦袪绣靣汉帝旁得明珠十斛白璧一双新诏垂金曵紫光煌煌马如飞人如水九卿六官皆望履将回日月先反掌欲作江河唯画地峨峨虎冠上切云竦劒晨趍凌紫氛绣叚千寻贻皂隶黄金百镒贶家臣十二门前张大宅晴春烟起连天碧金铺缀日杂红光铜龙啮环似争力瑶姬凝醉卧芳席海素笼牕空下隔丹宂取鳯充行庖貜貜如拳郍足食金蟾呀呀兰烛香军装武妓声琅珰谁知花雨夜来过但见池台春草长嘈嘈絃吹匝天开洪崖箫声遶天来天长一矢贯双虎云弝絶骋聒旱雷乱袖交竿管儿舞呉音緑鸟学言语能教刻石平紫金解送刻毛寄新兎三皇皇后七贵人五十校尉二将军当时飞去逐彩云化作今日京华春相劝酒羲和骋六辔昼夕不曽闲弹乌崦嵫竹抶马蟠桃鞭蓐收既断翠栁青帝又造红兰尧舜至今万万嵗数子将为倾葢间青钱白璧买无端丈夫快意方为欢臛蠵臛熊何足云㑹须钟饮北海箕踞南山歌滛滛管愔愔横波好送雕题金人生得意且如此何用强知元化心相劝酒终无辍伏愿陛下鸿名终不歇子孙绵如石上葛来长安车骈骈中有梁冀旧宅石崇故园瑶华乐穆天子走龙媒八辔冬昽逐天回五精扫地凝云开髙门左右日月环四方错镂稜层殷舞霞垂尾长盘跚江澄海浄神母颜施红㸃翠照虞泉曵云拖玉下崑山列斾如松张葢如轮金风殿秋清明发春八銮十乗矗如云屯琼钟瑶席甘露文𤣥霜绛雪何足云薫梅染栁将赠君铅华之水洗君骨与君相对作真质北中寒一方黑照三方紫黄河氷合鱼龙死三尺木皮断文理百石强车上河水霜花草上大如钱挥刀不入迷蒙天争瀯海水飞凌喧山瀑无声玉虹悬梁台古愁梁王台沼空中立天河之水夜飞入台前鬭玉作蛟龙緑粉扫天愁露湿撞钟饮酒行射天金虎蹙裘喷血斑朝朝暮暮愁海翻长绳系日乐当年芙蓉凝红得秋色兰脸别春啼脉脉芦洲客鴈报春来寥落野篁秋漫白公无出门天迷迷地宻宻熊虺食人魂雪霜断人骨嗾犬唁唁相索索䑛掌偏宜佩兰客帝遣乗轩灾自息玉星㸃劒黄金轭我虽马不得还歴阳湖波大如山毒虬相视振金环狻猊猰㺄吐嚵涎鲍焦一世披草眠颜囘廿九鬓毛斑颜囘非血衰鲍焦不违天天畏遭啮所以致之然分明犹惧公不信公看呵壁书问天神絃曲西山日没东山昏旋风吹马马踏云画絃素管声浅繁花裙綷䌨步秋尘桂叶刷风桂坠子青狸哭血寒狐死古壁彩虬金帖尾雨工骑入秋潭水百年老鸮成木魅笑声碧火巢中起神絃女巫浇酒云满空玉炉炭火香冬冬海神山鬼来座中纸钱窸窣鸣颴风相思木帖金舞鸾攅蛾一啑重一弹唿星召鬼歆杯盘山魅食时人森寒终南日色低平湾神兮长在有无间神嗔神喜师更颜送神万骑还青山神絃别曲巫山小女隔云别春风松花山上发緑盖独穿香迳归白马花竿前孑孑蜀江风澹水如罗堕兰谁泛相经过南山桂树为君死云衫浅汚红脂花緑水词今宵好风月阿侯在何处为有倾人色翻成足愁苦东湖採莲叶南湖拔蒲根未持寄小姑且持感愁魂沙路曲栁脸半眠丞相树珮马钉铃踏沙路断烬遗香袅翠烟烛骑啼鸣上天去帝家玉龙开九关帝前动笏移南山独垂重印押千官金窠篆字红屈盘沙路归来闻好语旱火不光天下雨上之囘上之囘大旗喜悬红云挞凤尾劒匣破舞蛟龙蚩尤死鼓逢逢天髙庆雷齐堕地地无惊烟海千里髙轩过韩员外愈皇甫侍御湜见过因而命作华裾织翠青如葱金环压辔揺玲珑马蹄隠耳声隆隆入门下马气如虹云是东京才子文章鉅公二十八宿罗心胸九精照耀贯当中殿前作赋声摩空笔补造化天无功龎眉书客感秋蓬谁知死草生华风我今垂翅附㝠鸿他日不羞蛇作龙贝宫夫人丁丁海女弄金环雀钗翘揭双翅关六宫不语一生闲髙悬银牓照青山长眉凝緑㡬千年清凉堪老镜中鸾秋肌稍觉玉衣寒空光帖妥水如天兰香神女庙古春年年在闲緑揺暖云松香飞晚华栁渚含日昏沙砲落红满石泉生水芹幽篁画新粉蛾緑横晓门弱蕙不胜露山秀愁空春舞珮剪鸾翼帐带涂轻银兰桂吹浓香菱藕长莘莘看雨逢瑶姬乗船值江君吹箫饮酒醉结绶金丝裙走天呵白鹿逰水鞭锦鳞宻发虚鬟飞腻颊凝花匀团鬓分蛛巢秾眉笼小脣弄蝶和轻妍风光怯腰身深帏金鸭冷奁镜幽凤尘踏雾乗风归撼玉山上闻送韦仁实兄弟入关送客饮别酒千觞无赭颜何物最伤心马首鸣金环野色浩无主秋明空旷间坐来壮胆破断目不能看行槐引西道青梢长攅攅韦郎好兄弟叠玉生文翰我在山上舍一畆蒿硗田夜雨呌租吏舂声暗交关谁解念劳劳苍突唯南山洛阳城外别皇甫湜洛阳吹别风龙门起断烟冬树束生澁晚紫凝华天单身野霜上疲马飞蓬间凭轩一双泪奉坠緑衣前溪晚凉白狐向月号山风秋寒扫云留碧空玉烟青湿白如幢银湾晓转流天东溪汀眠鹭梦征鸿轻涟不语细㳺溶层岫回岑复叠龙苦篁对客吟歌筒官不来题皇甫湜先辈㕔官不来官庭秋老桐错干青龙愁书司曹佐走如牛叠声问佐官来否官不来门幽幽长平箭头歌漆灰骨末丹水砂凄凄古血生铜花白翎金簳雨中尽直余三嵴残狼牙我寻平原乗两马驿东石田蒿坞下风长日短星萧萧黒旗云湿悬空夜左魂右魄啼肌瘦酪瓶倒尽将羊炙虫栖鴈病芦笋红回风送客吹隂火访古汍澜收断镞折锋赤璺曽刲肉南陌东城马上儿劝我将金换簝竹江楼曲楼前流水江陵道鲤鱼风起芙蓉老晓钗催鬓语南风抽㠶归来一日功鼍吟浦口飞梅雨竿头酒旗换青苎萧骚浪白云差池黄粉油衫寄郎主新槽酒声苦无力南湖一顷菱花白眼前便有千里愁小玉开屏见山色塞下曲胡角引北风蓟门白于水天含青海道城头月千里露下旗蒙蒙寒金鸣夜刻蕃甲鏁蛇鳞马嘶青冢白秋静见旄头沙逺席覉愁帐北天应尽河声出塞流染丝上春机玉甖汲水桐花井蒨丝沈水如云影美人懒态燕脂愁春梭抛掷鸣髙楼綵线结茸背复叠白袷玉郎寄桃叶为君挑鸾作腰绶愿君处处宜春酒五粒小松歌前谢秀才杜云卿命予作五粒小松歌予以选书多事不治曲辞经十日聊道八句以当命意蛇子蛇孙鳞蜿蜿新香㡬粒洪崖饭緑波浸叶满浓光细束龙髯铰刀剪主人壁上铺州圗主人堂前多俗儒月明白露秋泪滴石笋溪云肯寄书塘上行藕花凉露湿花缺藕根澁飞下雌鸳鸯塘水声溘溘吕将军歌吕将军骑赤兎独携大胆出秦门金粟堆边哭陵树北方逆气污青天劒龙夜呌将军闲将军振袖挥劒锷玉阙朱城有门阁榼榼银龟揺白马傅粉女郎火旗下恒山铁旗请金枪遥闻箙中花箭香西郊寒蓬叶如刺皇天新栽养神骥廐中髙桁挑蹇蹄饱食青刍饮白水圎苍低迷葢张地九州人事皆如此赤山秀铤御时英緑眼将军㑹天意休洗红休洗红洗多红色浅卿卿骋少年昨日殷桥见封侯早归来莫作絃上箭野歌鵶翎羽箭山桑弓仰天射落衘芦鸿麻衣黒肥冲北风带酒日晚歌田中男儿屈穷心不穷枯荣不等嗔天公寒风又变为春栁条条看即烟蒙蒙将进酒琉璃钟琥珀浓小槽酒滴珍珠红烹龙庖凤玉脂泣罗屏绣幙围香风吹龙笛撃鼍鼓皓齿歌细腰舞况是青春日将暮桃花乱落如红雨劝君终日酩酊醉酒不到刘伶坟上土美人梳头歌西施晓梦绡帐寒香鬟堕髻半沈檀辘轳咿哑转鸣玉惊起芙蓉睡新足双鸾开镜秋水光解鬟临镜立象牀一编香丝云撒地玉钗落处无声腻纤手却盘老鵶色翠滑寳钗簮不得春风烂漫恼娇慵十八鬟多无气力粧成鬌欹不斜云裾数步踏鴈沙背人不语向何处下阶自折樱桃花月漉漉篇月漉漉波烟玉莎青桂花繁芙蓉别江木粉态裌罗寒鴈羽铺烟湿谁能看石㠶乗船镜中入秋白鲜红死水香莲子齐挽菱隔歌袖緑刺罥银泥京城驱马出门意牢落长安心两事谁向道自作秋风吟官街鼓晓声隆隆催转日暮声隆隆催月出汉城黄栁映新帘柏陵飞燕埋香骨磓发千年日长白孝武秦王听不得从君翠发芦花色独共南山守中国㡬回天上葬神仙漏声相将无断絶许公子郑姬歌许史世家外亲贵宫锦千端买沈醉铜駞酒熟烘明胶古堤大栁烟中翠桂开客花名郑袖入洛闻香鼎门口先将芍药献粧台后解黄金大如斗莫愁帘中许合欢清絃五十为君弹弹声咽春弄君骨骨兴牵人马上鞍两马八蹄踏兰苑情如合竹谁能见夜光玉枕栖凤凰袷罗当门刺纯线长翻蜀纸巻明君转角含商破碧云自从小靥来东道曲里长眉少见人相如冢上生秋柏三秦谁是言情客蛾鬟醉眼拜诸宗为谒皇孙请曹植新夏歌晓木千笼真蜡綵落蘂枯香数分在隂枝拳牙巻缥茸长风回气扶葱茏野家麦畦上新壠长畛徘徊桑柘重刺香满地菖蒲草雨梁燕语悲身老三月揺杨入河道天浓地浓栁梳扫题归梦长安风雨夜书客梦昌谷怡怡中堂笑小弟栽涧菉家门厚重意望我饱饥腹劳劳一寸心灯花照鱼目经沙苑野水泛长澜宫牙开小蒨无人栁自春草渚鸳鸯暖晴嘶卧沙马老去悲啼展今春还不归塞嘤折翅鴈出城别张又新酬李汉李子别上国南山崆峒春不闻今夕鼓差慰煎情人赵壹赋命薄马卿家业贫乡书何所报紫蕨生石云长安玉桂国㦸带披侯门惨隂地自光寳马踏晓昏腊春戏草苑玉輓鸣辚緑网缒金铃霞巻清池漘开贯㵼蚨母买氷防夏蝇时宜裂大袂劒客车盘茵小人如死灰心切生秋榛皇圗跨四海百姓施长绅光明霭不发腰龟徒甃银吾将譟礼乐声调摩清新欲使十千嵗帝道如飞神华实自苍老流来长倾盆没没暗齰舌涕血不敢论今将下东道祭酒而别秦六郡无勦儿长刀谁拭尘地理阳无正快马逐服辕二子美年少调道讲清浑讥笑断冬夜家庭疎篠穿曙风起四方秋月当东悬赋诗靣投掷悲哉不遇人此别定霑臆越布先裁巾古乐府有极不可晓者有可晓而不足观使人闷者以为非长吉苦相似以为长吉如此苦复奚为固不能皆然亦不必皆然也笺註评㸃李长吉歌诗巻四笺註评点李长吉歌诗外集钦定四库全书笺註评㸃李长吉歌诗外集宋呉正子註刘辰翁评南园方领蕙带折角巾杜若已老兰苕春南山削秀蓝玉合小雨归去飞凉云熟杏暖香棃叶老草梢竹色鎻池㾗郑公乡老开酒樽坐泛楚奏吟招魂假龙吟歌石轧铜杯吟咏枯瘁苍鹰摆血白凤下肺桂子自落云弄车葢木死沙崩恶溪岛阿母得仙今不老窞中跳汰截清涎隈壖卧水埋金爪崖磴苍苔弔石发江君掩帐篔筜折莲花去国一千年雨后闻腥犹带铁感讽六首其一人间春荡荡帐暖香扬扬飞光染幽红夸娇来洞房舞席泥金蛇桐竹罗花牀眼逐春瞑醉粉随泪色黄王子下马来曲沼鸣鸳鸯焉知肠车转一夕巡九方其二苦风吹朔寒沙惊秦木折舞影逐空天画鼔余清节蜀书秋信断黒水朝波咽娇魂从回风死处悬乡月其三杂杂胡马尘森森边士㦸天教胡马战晓云皆血色妇人携汉卒箭箙囊巾帼不慙金印重踉蹡腰鞬力恂恂乡门老昨夜试锋镝走马遣书勲谁能分粉墨其四青门放弹去马色连空郊何年帝家物玉装鞍上揺去去走犬归来来坐烹羔千金不了馔狢肉称盘臊试问谁家子乃老能佩刀西山白葢下贤隽寒萧萧其五晓菊泫塞露似悲团扇风秋凉经汉殿班子泣衰红本无辞辇意岂见入空宫腰衱佩珠断灰蝶生隂松其六蝶飞红粉台栁扫吹笙道十日悬户庭九秋无衰草调歌送风转杯池白鱼小水宴截香腴菱科映青罩䒠蒙梨花满春昏弄长啸唯愁苦花落不悟世衰到抚旧唯销魂南山坐悲峭莫愁曲草生龙坡下鸦噪城堞头何人此城里城角栽石榴青丝系五马黄金络双牛白鱼驾莲船夜作十里逰归来无人识暗上沈香楼罗牀倚瑶瑟残月倾帘钩今日槿花落明朝桐树秋莫负生平意何名何莫愁夜来乐红罗复帐金涂苏花灯九枝悬鲤鱼丽人映月开铜铺春水滴酒猩猩沽重一箧香十株赤金𤓰子兼杂麸五色丝封青玉凫阿侯此笑千万余南轩汉转帘影踈桐林哑哑挟子乌劒崖鞭节青石珠白騧吹湍凝霜须漏长送珮承明庐倡楼嵯峨明月孤续客下马故客去緑蝉秀黛重拂梳嘲雪昨日发葱岭今朝下兰渚喜从千里来乱笑含春语龙沙溼汉旗凤扇迎秦素久别辽城鹤毛衣已应故春懐引芳溪宻影成花洞栁结浓烟花带重蟾蜍碾玉挂明弓捍拨装金阿仙凤寳枕谁云选春梦钿合碧寒龙脑冻阿侯系锦覔周郎凭仗东风好相送白虎行火乌日暗崩腾云秦皇虎视苍生羣烧书灭国无暇日铸劒佩玦惟将军玉坛设醮思冲天一世二世当万年烧丹未得不死药拏舟海上寻神仙鲸鱼张鬛海波沸耕人半作征人鬼雄豪气勐如熖烟无人为决天河水谁最苦兮谁最苦报人义士深相许渐离撃筑荆卿歌荆卿把酒燕丹语劒如霜兮胆如铁出燕城兮望秦月天授秦封祚未移衮龙衣㸃荆卿血朱旗卓地白蛇死汉皇知是真天子有所思去年陌上歌离曲今日君书逺游蜀帘外花开二月风台前泪滴千行竹琴心与妾肠此夜断还续想君白马悬雕弓世间何处无春风君心未肯镇如石妾颜不久如花红夜长髙碧横长河河上无梁空白波西风未起悲龙梭年年织素攅双蛾江上迢递无休絶涙眼看灯乍明灭自从孤馆深锁牕桂花㡬度圎还缺鸦鸦向晓鸣森木风过池塘响丛玉白日萧条梦不成城南更问仙人卜嘲少年青骢马肥金鞍光龙脑入缕罗衫香美人狭坐飞琼觞贫人唤云天上郎别起髙楼临碧篠丝曵红鳞出深沼有时半醉百花前背把金丸落飞鸟自说生来未为客一身美妾过三百岂知劚地种苖家官税频催勿人织长得积玉夸豪毅毎揖闲人多意气生来不读半行书只把黄金买身贵少年安得长少年海波尚变为桑田荣枯递传急如箭天公不肯于公偏莫道韶华镇长在发白靣皱専相待髙平县东私路侵侵槲叶香木花滞寒雨今夕山上秋永谢无人处石蹊逺荒澁棠实悬辛苦古者定幽寻唿君作私路神仙曲碧峰海靣藏灵书上帝拣作神仙居清明笑语闻空虚鬭乗巨浪骑鲸鱼春罗书字邀王母共宴红楼最深处鹤羽冲风过海迟不如却使青龙去犹疑王母不相许垂露娃鬟更传语龙夜吟鬈发胡儿眼睛緑髙楼夜静吹横竹一声似向天上来月下美人望乡哭直排七㸃星藏指暗合清风调宫征蜀道秋深云满林湘江半夜龙惊起玉堂美人边塞情碧牕皓月愁中听寒碪能捣百尺练粉泪凝珠滴红线胡儿莫作陇头吟隔牕暗结愁人心崑崙使者崑崙使者无消息茂陵烟树生愁色金盘玉露自淋漓元气茫茫收不得麒麟背上石文裂虬龙鳞下红枝折何处偏伤万国心中天夜久髙明月汉唐姬饮酒歌御服沾霜露天衢长蓁棘金隠秋尘姿无人为带饰玉堂歌声寝芳林烟树隔云阳台上歌鬼哭复何益铁劒常光光至兇威屡逼强枭噬母心犇厉索人魄相看两相泣泪下如波激宁用清酒为欲作黄泉客不说玉山頽且无饮中色勉从天帝诉天上寡沈厄无处张繐帷如何望松柏妾身昼团团君魂夜寂寂蛾眉自觉长颈粉谁怜白矜持昭阳意不肯看南陌听颕师琴歌别浦云归桂花渚蜀国絃中双鳯语芙蓉叶落秋鸾离越王夜起逰天姥暗珮清臣敲水玉渡海蛾眉牵白鹿谁看挟劒赴长桥谁看浸发题春竹竺僧前立当吾门梵宫真相眉稜尊古琴大轸长八尺峄阳老树非桐孙凉馆闻絃惊病客药囊暂别龙须席请歌直请卿相歌奉礼官卑复何益謡俗上林蝴蝶小试伴汉家君飞向南城去误落石榴裙脉脉花满树翾翾燕遶云出门不识路羞问陌头人好笺註评㸃李长吉歌诗外集