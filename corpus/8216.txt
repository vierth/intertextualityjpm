虚堂和尚语录虚堂和尚语录卷第一嘉兴府兴圣禅寺虚堂和尚语录参学妙源编嘉兴府请疏朝请郎知嘉兴军府主管学事兼管内劝农公事借紫杨璘撰右伏以者寺不是寻常为孝宗圣迹去处诸山皆生欢喜承相公钧旨请来当此住院人要箇作家汉伏惟新命虚堂愚公禅师遁谦声价沩仰工夫法法无心湛鄞水一轮之月句句有眼高北山半岭之云正宜熏取戒香定香解脱香便来坐断佛界魔界众生界矧惟御殿肃闷梵坊非凭皇觉之庄严曷副清朝之崇奉臣子义重菩萨愿宏请师提起九带禅为我祝延两宫寿垂虹桥畔争看动地放光冷泉亭边切莫停车却步谨疏诸山劝请疏在城住持报恩光孝禅寺嗣祖比丘别浦法舟撰祖临际师运庵声名透彻辞广觉住兴圣去取分明足张吾军无愧衲子恭惟新命虚堂和尚得真实谛现清净身与其南北两山闲为雾隐孰若东西二淅高作雷鸣况此龙宫实当虹渚大丞相亲曾问我贤邦君不妄予人速来速来希有希有闾丘向前作礼在丰干岂饶舌之人黄梅勉为下山代马祖说非心之偈师绍定二年五月一日在灵隐受请入寺陞堂祝圣毕就座僧问唿猿洞口无心卧月眠云长水江头正好抛纶掷钓只如灵山密付还许学人咨参也无师云崑崙嚼生铁僧云与么则把断要津去也师云将谓尔是箇出厩良驹僧嘘一声便礼拜师云果然乃云大机圆应大道无方去来不以象掇转虚空动静不以心当轩大坐兵随印转将逐符行遇物应缘随处作主直得嘉禾合穗秀水朝宗凤凰来仪麒麟现瑞发挥西来祖意成就兴圣门庭虽然如是毕竟以何为验良久一气不言含有象万灵何处谢无私复举三圣道我逢人则出出则不为人兴化道我逢人则不出出则便为人师云二大老一人向占波国里打鼓一人向大食国里作舞若要扶树临际正宗大似接竹点月山僧今日出世亦无禅道佛法为人只一味有口喫饭忽有箇汉出来道谢和尚指示拈主丈便打何故一不做二不休不风流处也风流上堂举龙济示众道是柱不见柱非柱不见柱是非已去了是非里荐取卓主丈向道莫行山下路果然猿叫断肠声解夏小参灵山结夏结本不曾结兴圣解夏解亦不曾解解结既无拘去来无作相所以道以大圆觉为我伽蓝身心安居平等性智喝一喝者草索子诸方共用底只如入花街穿柳巷波波挈挈过了九旬克期取证又作么生喝一喝国有宪章三千条罪复举文殊三处度夏公案师云迦叶当时性燥下得一椎莫道文殊三处度夏直饶黄面老子别有神通也须脑门着地次日上堂秋风浙浙秋水冷冷千辛万苦负笈担簦张公堠了李家店草舍茅庵短作程知府吴状元蠲芦租公据立石上堂拈主丈云黄面老汉末上遭他向雪山深处六年擡脚不起自后三百六十余会说尽葛藤终是解洗不出达磨大师自西天历十万里水云而至此土故是不着便无端信脚蹈着枝叶转生谁知二千年后累及兴圣寺里篱坍壁倒道绝人荒幸而风云际会有力量人不施寸刃削草除根便见坐致太平高歌舜日然虽如是且道有何凭据卓主丈公验分明除夜小参灰寒火冷家家爆竹送穷腊尽春回处处烧钱引鬼三百六十日交头结尾别展生涯二千年滞货不行重新增价榾柮火村田乐露地牛不劳拈出金刚圈栗棘蓬铁酸豏正好施呈南来北往吞透无门鹘眼鹰睛怎生哑噉兴圣恁么告报早是按下云头何故江南地暖塞北天寒师复云诸方烹龙肝凤髄我此间荒凉无可供养向深山巖崖人迹不到处拾得一物飏在无事甲中多年矣今夜尽情拈出与诸人分岁卓主丈一下切忌浑仑吞元宵上堂人间灯天上月有明有暗有圆有缺底事贪观心未歇兴圣室内无油免得证龟作鼈中秋上堂金风吹落叶玉露滴清秋尀耐寒山子无言笑点头且道笑箇甚么击拂子既能明似镜何用曲如钩上堂天晴盖却屋乘时刈却禾输纳皇租了鼓腹唱讴歌师云洞山可谓高枕无忧惜乎坐在者里兴圣今日亦下手盖屋只是未纳官赋还与古人有相见分么卓主丈惜乎坐在者里上堂举杨岐示众薄福住杨岐年来气力衰寒风凋败叶犹喜故人归啰啰哩拈起死柴头且向无烟火师云杨岐和尚惯得其便争奈美食不中饱人归新方丈上堂松花荷叶橡栗蹲鸱驱虎豹而聚禅徒坐荆棘而兴宝所此是前辈住持样子兴圣薄缘道不及古二百日内区区役役劳我诸人成此丈室今日迁归如何受用卓主丈一下有心排佛祖无口笑诸方径山伦藏主至上堂无义汉谁识尔口吃耳聋驴㑃到底一气转一藏是非终难洗大法下衰污人唇齿上堂削圆方竹杖鞔却紫茸毡是尔衲子寻常用处只如月波楼跳入蟭螟眼里千圣小王怒发将鸳鸯湖一脚踢飜又作么生冬至小参天地不仁以万物为刍狗衲僧不仁以自已为腊月扇子所以儱儱侗侗日用而不知直得古风再振大朴全彰及乎一气不言发自九渊之底初爻无象肇为万化之宗依旧仲冬严寒又见果州饭布作么生得不落迁变去呜咿呜咿只可自知复云诸方今夜堆盘满饤此间鬪鬪揍揍半青半黄且教诸人吞吐不下何故郑州梨青州枣万物无过出处好上堂尽干坤之内无有一人发真归元尽干坤之内无有一人知佛法名字直得尧风荡荡舜日辉辉野老讴歌渔人鼓棹会么喝一喝瑕生也归新修僧堂上堂石霜坐枯千众已见未忘南泉牵牛巡堂乞儿鬪富兴圣古屋一旦鼎新坐卧经行各宜记取且道记取箇甚么喝一喝上堂槿花凝露梧叶鸣秋遇景触物随分知羞卓主丈住住诸方闻得道我说老婆禅中秋上堂一年有十二箇月每月一度团圆其余尽是缺中间晦明出没太半有不见者惟有今宵分外皎洁无物堪比伦教我如何说上堂举赵州因僧问学人乍入丛林乞师指示州云喫粥了也未僧云喫粥了也州云洗钵盂去其僧有省师云赵州有运斤之手者僧具就斵之资虽然也是就地弹雀结夏上堂天下禅和今朝尽入野狐窟里做伎俩山僧虽则退水藏鳞终不向鹭股割肉上堂举雪窦春山叠乱青春水漾虚碧寥寥天地间独立望何极乳峯年老思乡东望西望兴圣岂不知道春波门外有水无山寻常只是不能望得何故路途虽好不如在家上堂续凫截鹤夷岳盈壑衲僧家如油入面还知招宝山把等子秤么知得南海东头底许尔商量不然市廛邸店不得耳语上堂暮春者春服既成冠者五六人童子六七人浴乎沂风乎舞雩咏而归夫子喟然叹曰吾与点也师云隔窓看马骑故有之衲僧家着黑衣护黑柱终不向尔道依悕松屈曲髣髴石斓斑受报恩辞众上堂流虹七载夤缘尽又向天宁理债窠脱得驴胎入马腹皮毛轻重不争多兴圣寺语录终嘉兴府报恩光孝禅寺语录参学可宣编师入寺陞堂祝圣毕次拈香云此香飏在无事甲里多年矣今日贫时思旧债未免拈出供养前住安吉州护圣万岁禅院先师运庵和尚用酬法乳师就座僧问金鸡唱晓玉凤㘅花朝盖临筵请师祝圣师云独角麒麟登海屿九包鸾凤舞神山僧云三圣道我逢人则出出则不为人此意如何师云掘地深埋僧云兴化道我逢人则不出出则便为人又作么生师云钓丝绞水僧云只如判府侍郎请和尚开堂演法相送入寺有何祥瑞师云恐动一城人僧云还有为人处也无师云独有尔皮下无血僧云不因夜来雁争见海门秋便礼拜师乃云黄叶遮门主丈子不打者死汉芦花拥膝瞎驴儿有甚生涯大都法未忘情是以隐而弥露普化红尘堆里盘山猪肉案头发挥灵鹫雄机显示少林密旨然虽如是山僧寻常不曾与人破口道箇不字今日事不护已抑下威光普请诸人同证廛中佛事卓主丈是即是只是不合蹈步向前复举王常侍访临济问云者一堂僧还看经否际云不看经又问还习禅否际云不习禅侍云经不看禅不习作箇甚么际云总教伊成佛作祖去侍云金屑虽贵落眼成翳师云好一局棊黑白已分只是末后一着无人知得落处当晚小参作么生与诸人相见若作世谛相见寒温已毕若作佛法相见问答已周况衲僧家眉如箭簳眼似铜铃未举先知未话先领说甚么相见不相见虽然山僧乍到此间不知井灶向背门限高低未免从头问过何故彼此要知复举法灯示众本欲深藏巖壑隐遁过时奈清凉老人有未了公案出来与他了却时有僧出问如何是未了公案灯便打云祖祢不了殃及儿孙师云法灯放去太奢收来太俭者僧身埃白刃义气薄云检点将来依然未了山僧住箇小院七年拕泥带水手脚未干今日乍领报恩人事倥󱒆若是未了公案不敢拈出何故恐屈辱先师次日为徽宗皇帝上堂古佛过去亦久矣不知何处应群生紫金光聚人难覩空里惟闻仙乐鸣上堂报恩有三件不如诸方第一说到行不到第二行到说不到第三聻卓主丈人贫智短马瘦毛长上堂举杨岐问慈明幽鸟语喃喃辞云入乱峯时如何明云我行荒草里汝又入深村岐云官不容针更借一问得么明便喝岐云好一喝明又喝岐亦喝明连喝两喝岐便礼拜师云下乔木入幽谷养子之缘慈明为甚么连喝两喝上堂主丈子寻常口吧吧地道我能纵能夺能杀能活及问他远法师因甚不过虎溪便道不得且道病在那里上堂溪林叶堕塞雁声寒见成公案大难大难百杂碎铁团圝和风搭在玉阑干冬至小参天寒人寒针头削铁滴水滴冻画饼充饥丹霞烧木佛饿狗啮枯髅镜清不展单胡饼里觅汁从上老汉既把不定未免随时逐节便见阴消阳长小去大来暖律飞灰绣纹添线只如无阴阳地还有迁变也无卓主丈月似弯弓少雨多风复举洞山冬夜喫菓子次问泰首座有一物黑似漆常在动用中动用中收不得过在甚么处泰云过在动用中山令侍者掇退菓卓师云尽道金地招手江陵点头殊不知长蛇偃月未见输赢捡点得来剑去久矣天基节上堂南岳七十二峯华顶万八千丈瞻之无际仰之无垠以此无穷数用祝圣明君佛成道上堂一日日一时时逗到腊八夜眼上错安眉东西不辨南北狐疑从教万古业风吹上堂举临际令侍者传语德山侍云德山要打人际云汝但去待伊拈棒接住与一送管取不打尔侍依所教果然不打归举似临际际云我从来疑着者汉师云尽谓德山只解浅水张鳞不能深潭下钓殊不知临际父子被德山埋在荒草堆头至今擡身不起上堂拈主丈若恁么诸方决定不肯不恁么各自检责看恁么不恁么犊鼻裩涤酒器底报恩有箇方便诸人还甘也无良久靠主丈除夜小参拈主丈未有世界未有佛祖便有者主丈子碍东碍西及乎世界成立佛祖出兴依旧鳞鳞皴皴栗栗楖榔德山借他鼻孔出气芭蕉齿豁不觉漏风致令天下禅和箇箇随他脚后跟转年穷岁尽不解转身只因节目不分落在报恩手里我也不能勘辨得尔只要诸人知道三阳交泰万汇咸亨脱或未然以主丈画一画大众退后复举香林因僧问万顷荒田是谁为主林云看看腊月尽师云香林虽能坐致太平要且不通物义有问报恩万顷荒田是谁为主一气走五百里更不回头何故似者般时节谁敢兜揽许多田地元宵上堂好一椀灯只是无人东挑西剔若剔得分明前街后巷碧绿青红总是眼中屑且道是那一椀上堂举雪峯巖头钦山往河北礼拜临际路逢定上座峯云临际和尚健否定云已迁化了雪峯巖头相顾太息复问寻常有何言句示徒定云赤肉团上有一无位真人常在诸人面门出入未证据者看看钦云何不道非无位真人定擒住云无位真人与非无位真人相去多少速道速道钦山色动不能对雪峯巖头劝解定云若不看者两箇老冻脓面𡎺杀尔者尿床鬼子师云定上座虽则对物收税争奈雪峯巖头何有人缁素得出换盏点茶供养尔请首座上堂玉在石则温珠在渊则媚正人在丛林则纲目正法令严应机通变以毒药为甘露以无明当慈悲要见此人么卓主丈下座与大众拜请甘露和尚归第一座上堂举南泉因赵州问知有底人向甚么处去泉云山前檀越家作一头水牯牛去州云谢师答话泉云昨夜三更月到窓师云王老师救手刀子虽利被赵州用减灶法几乎打破蔡州佛涅槃上堂释迦老子二千年前做一箇梦至今未醒引得儿孙向梦中说梦狐魅后人报恩寡不敌众只得换手椎胸道苍天苍天上堂举灵云见桃花悟道颂玄沙道谛当甚谛当敢保老兄未彻师云一人先行不到一人末后太过报恩寻常眼见鼻孔何故春风几度落红雨深浅何曾着眼看上堂德山棒如雨点要且打不得皮下无血底临际喝似雷奔要且喝不得耳朵无聪底直饶打得悟喝得省报恩未必横点头何故知我罪我上堂举黄昏脱袜打睡晨朝起来旋系行缠夜来风吹篱倒知事普请奴子噼篾缚起师云诸方尽谓舜老夫坐在无事甲里那知三冬枯木花九夏寒巖雪结夏小参僧问德山小参不答话有问话者三十棒此意如何师云画虎成狸僧云赵州小参要答话有问话者置将一问来又作么生师云挠钩搭索僧云赵州德山用处莫止一般么师云鬼争漆桶僧云牛头未见四祖时为甚百鸟㘅花献师云武陵春色早台榭绿阴多僧云见后为甚百鸟不𠾑花献师云破镜不重照落花难上枝僧云只如学人今夏依附和尚有何方便师云麁粥淡饭随分过时僧云若不登楼望焉知沧海深师云贼是家亲乃云形声未兆积岳堆山言迹才彰难寻影响所以释迦掩室于摩竭净名杜口于毘耶以致西天四七唐土二三天下老冻脓用尽机关无捕手处只得平高就下以二千年前用不着底断贯穿天下衲僧鼻孔谓之禁足护生克期取证愈见狼借报恩修行无力未免随例颠倒去也卓主丈不因射鵰手谁识李将军复举六祖因僧问黄梅意旨是甚么人得祖云会佛法人得僧云和尚还得否祖云不得僧云为甚不得祖云我不会佛法师云高山流水子期故善听之虽然三十年后有人骂报恩在次日上堂呵释迦叱弥勒衲僧家气宇如王为甚么今朝草绳自缚击拂子觅火和烟得担泉带月归上堂举药山久不上堂知事云大众久思和尚示诲山云打钟着众方集山便掩却门知事云既许与大众上堂为甚么一言不施山云经有经师论有论师争怪得老僧师云古人为物伤慈于中有失者僧当时才见掩门便就地上画一圆相各自散去管取药山开门不得徽宗皇帝大忌上堂圣人无已靡所不已总尘剎无不是差之毫釐失千里仙仗飘飖去不还从教六合清风起上堂举南泉住庵时一僧到泉云我上山作务斋时做饭喫了送一分来其僧饭了将家事一时打碎就床上卧泉伺久不来遂归见僧卧泉亦卧僧便起去泉住后云我往前住庵时有箇灵利道者至今不见师云王老师若不顾锥头利者僧要起去未得虽然石厌笋斜出岸悬花倒生上堂举洞山因僧问寒暑到来如何回避山云何不向无寒暑处去僧云如何是无寒暑处山云寒时寒杀阇梨热时热杀阇梨师云当时者僧且冷笑一声管取洞山隐身无路上堂始见安居又逢中夏孜孜矻矻底鬼神莫测其由米天米天吉天吉天底佛祖辨他不出报恩门下还有此人么家无白泽之图上堂举寒山子因众僧炙茄次将茄串向一僧背上打僧回首山呈起茄串云是甚么僧云风颠汉山却向傍僧云尔道是僧费多少盐酱师云欺敌者亡者僧还甘么报恩若见他呈起茄串道是甚么便作听势拟议夺茄串便打上堂五祖凡示众东边掉一句西边掉一句大似蘸雪喫瓜冬唤作杨岐正传东山暗号殊不知法出姦生事久多变上堂举世尊一日陞座众集定文殊白椎云谛观法王法法王法如是世尊便下座师云是则是只是举椎较重些子请监收上堂无生田地有种有收时节到来自然成熟衲僧家开着口少他一时子不得若非本色人难以绝渗漏且那箇是本色人卓主丈公解夏小参僧问三月安居今已满九旬功用事如何师云眼前依旧急絣絣僧云西天以腊人为验着甚死急师云者漆桶僧云谢指示师云黄连未是苦乃竖拂子云恁么则易不恁么则难恁么则易有结有解把缆放舡不恁么则难有始有终无事不办诸方逼生蚕作茧特牛产儿我者里买帽相头随家丰俭不觉也过了一夏来朝解开布袋各自尔东我西前程忽有人道着报恩爷名不须讳却何故击拂子秋风吹渭水落叶满长安复举昔有老宿一夏不为师僧说话有僧叹云我只么空过一夏不敢望和尚说佛法得闻正因二字也得老宿闻云阇梨莫𧬊速若论正因一字也无道了扣齿云我无端恁么道隣壁有老宿闻云好一釜羹被两颗鼠粪污却师云三箇担板汉一箇较些子报恩一夏悬鼓待椎佛法二字无人问着何故不因入水争见长人次日上堂行住坐卧四威仪中常有一处险只是诸人检点不出若检点得出许尔是箇天津桥上汉若检点不出九十日内枉费精神且道那箇一处卓主丈险险上堂举云门因洞山到问近离甚处山云查渡门云夏在甚处山云湖南报慈门云几时离彼山云八月二十五门云放汝三顿棒山次日问昨日蒙和尚放三顿棒不知过在甚么处门云饭袋子江西湖南便与么去山于言下有省师云见亡执谢方为本色衲僧洞山错何似云门错上堂举赵州因僧辞州云甚处去僧云诸方学佛法去州云有佛处不得住无佛处急走过三千里外逢人不得错举僧云与么则不去也州云摘扬花摘扬花师云神臂弓由基箭赵州用之无不中的争奈者僧是赤眉队里来谢南禅云壑和尚并维那上堂道人相见如云升空如水赴壑品藻张胡子颔下无须骂詈诸方擣湿谷喫饭忽有箇汉出来道低声低声新维那令严不要说人长短山僧只得休去何故禹力不到处河声流向西上堂举兴化见同参来才上法堂化便喝僧亦喝化又喝僧又喝化拈棒僧又喝化云尔看者汉犹作主在僧拟议化便打侍者云适来者僧有甚触忤化云是他也有权也有实也有照也有用我将手向他面前横两遭便去不得似者般瞎汉不打更待何时师云剑刃上走马火焰里藏身兴化门下不为分外无端被者僧放乖却向侍者处翻本上堂汝诸人尽被声色所转何不鼓声未动来法堂前行一两遭虽然报恩更点火照尔面在开炉上堂举丹霞烧木佛师云丹霞如虫御木院主偶尔成文报恩今日开炉且无木佛可烧只有些无明火常在诸人面前日短夜长各自照顾冬至小参释迦已灭弥勒未生恁么时节东去也得西去也得无端少林壁观雪庭堕臂引得一地里人如荷一百二十斤重担上羊额岭一般及乎诘其端由依旧不出箇仲冬严寒布裩赫赤报恩久默斯要不务速说复举五祖演和尚示众但只喫菓子谁管树曲彔师云者无厌消老翁得与么不知来处报恩菓子贵贱价数高低也要诸人一一知得上堂举古德因僧问如何是冬来事德云京师出大黄师云金以石试人以言试古人自谓全璧而归不知身在草里谢执事上堂一跳一踯师子嚬呻一新一旧和气如春报恩尺不如寸赢得痴坐何也家里有人上堂举临际入京教化云家常添钵到一家门首婆云太无厌生际云饭也未得何言太无厌生婆便闭却门师云蝇见血鹘捉鸠拳来踢报胶漆相投难提掇处转风流天基节上堂定干坤句今古共遵擒虎兕机圣凡莫辨以此助无为之化四海晏清以此祝无上之尊万邦啣璧时临圣诞预启珍筵一句无私如何举似卓主丈暗消溪畔雪轻拆壠头梅径山无准和尚至上堂举仰山道东寺师叔若在慧寂不致寂寞师云仰山饮水贵地脉报恩久贫乍富岂敢効颦未免借一条小路子行何故击拂子移花兼蝶至买石得云饶除夜小参去年贫未是贫守株待兔今年贫始是贫认贼为子去年贫无卓锥之地癞狗系枯椿今年贫锥子也无和赃纳欵与么与么三百六十日循环不已不与么不与么七十二气候去复还来抱桥柱澡洗底到底不知依样画胡芦底转增妄想直饶辊到结交头依旧眼睛乌律律报恩莫有方便么卓主丈皇天苦屈复举疎山示众老僧咸通年已前会得法身边事咸通年已后会得法身向上事师云古人明修栈道暗度陈仓山僧端平二年住此山牵长补短随分过时若是法身边事巢父饮牛许由洗耳正旦上堂年年是好年日日是好日为甚有新有旧若道得箇隔手句子许尔铁轮峯顶翘足大洋海底算沙不然野火烧不尽春风吹又生上堂举药山示众我有一句子待特牛生儿即向汝道时有僧出云特牛生儿了也为甚不道山唤侍者将灯来其僧便归众师云者僧归众太速蹉过药山上堂春风如刀春雨如膏衲僧门下何用忉忉上堂举资福因僧问古人拈椎竖拂意旨如何福云古人恁么僧再问福便喝师云好大众如马前厮扑者僧若恁么有甚资福重午上堂人间四百四病病病有药唯有毛病难医直饶善财信手拈来也只是对病与药要且不得无病之药且作么生是无病之药卓主丈先要忌口上堂凉飈乍起玉露初垂蝉噪高梧蛩吟古砌发挥临济在黄檗处喫棒底意旨谁肯承当直饶言外知归也是秤椎蘸醋上堂举玄沙问镜清云不见一法是大过患汝道不见甚么法清指露柱云莫是不见者箇法么沙云浙中清水白米从汝喫佛法未在师云也好莫是两字会么寒云抱幽石霜月照清池退院上堂举高亭隔江见德山便乃横趋而去后来开法承嗣德山师云高亭只见锥头利不见凿头方当时若过江来岂止住院有人会得主丈子两手分付不然云在岭头闲不彻水流磵底太忙生报恩语录终庆元府显孝禅寺开山语录侍者无隐编师入寺上堂祝圣毕次拈香奉为革律为禅功德主侍读尚书资陪禄算师就座乃云青莲瞬视微笑知归递代相承难图滋蔓直得天回地转虎啸龙吟合浦珠还云山改观所以道大人具大智大机得大用剪蜂房为狮子之窟变荆棘作旃檀之林香风四驰狐兔屏迹以此建法幢立宗旨以此报君亲助圣化然虽如是且君臣庆会一句作么生击拂子九万里鹏才展翼一千年鹤使翱翔复举良遂座主参麻谷谷见来携鉏去鉏草次日又来谷便闭却门遂因此契悟乃云和尚莫谩良遂好若不来见和尚几被十二分教误却一生遂将房计卖却作一罢讲斋示众云良遂知处诸人不知诸人知处良遂总知师云礼非玉帛而不表乐非钟鼓而不传是则是量才补职就中些子誵讹只是无人检点得出上堂举金牛和尚每日斋时自将饭于僧堂前作舞呵呵大笑道菩萨子喫饭来师云等是普同供养谁知饭里有沙冬至上堂僧问群阴消尽一阳复生衲僧家到此如何转身师云老鼠入牛角僧云和尚忒杀方便师云仁者见之谓之仁乃举赵州因僧问如何是祖师西来意州云庭前柏树子僧云和尚莫将境示人州云我不将境示人僧云如何是祖师西来意州云庭前柏树子师云赵州割已利人明月夜光多逢按剑忽有问显孝如何是祖师西来意只向他道山深无过客终日听猿啼上堂言而足终日言而尽道言而不足终日言而尽物且道道与物是一是二若道是一为甚么客山高主山低若道是二为甚么天地一指万物一马箇里缁素得出还尔草鞋钱不然但愿来年蚕麦熟罗睺罗儿与一文上堂杜宇不如归竹鸡泥滑滑深山巖崖中谁道无佛法有佛法衲僧只有三只袜上堂举长髭廊下见僧问讯髭云步步是汝证明处还知么僧云不知髭云赖汝不知若知我堪作甚么僧便礼拜师云长髭垂钓绠短不搆深泉者僧放乖好与连腮一掌作家分上凤林咤之上堂浑似今日达磨大师添多少光彩更若踏步向前便不是了也上堂显孝尽力只为得中下之机要且不为得向上之机主丈子不觉出来冷笑道大丈夫汉等是为人何不教他脱笼头卸角驮如白衣拜相一般说甚么向上向下山僧道主丈子尔果然作家我不如尔除夜小参年去年来迎新送旧山僧谩诸人一点不得大尽三十日小尽二十九诸人谩山僧一点不得既知宾主不相谩彼此喫饭须论噎衲僧家各有一片田地年头至年尾在里许作活计只是蹈不着纵饶蹈得着埋没已灵孤负先圣且道是甚么田地击拂子春来草自生正旦上堂拈主丈不得道着新年头佛法禅和家面噤噤地那里肯随时逐节显孝从来柳下惠卓主丈伏惟狸奴白牯履兹而去各各水草常甘无致嘴长毛瘦上堂举大愚辞归宗宗云尔向甚处去愚云诸方学五味禅去宗云我者里有一味禅为甚不学愚云如何是和尚一味禅宗便打愚云我会也宗云道来看愚拟开口宗又打师云是则是青出于蓝而青于蓝若其交锋之际氷生于水寒于水则未可也解夏上堂十五日已前休十五日已后住正当十五日休也休不得住也住不得何故况诸人九十日内各各所证法门未甞一一引验以主丈画一画过上堂举云门因僧问初秋夏末前程忽有人问未审对他道甚么门云大众退后僧云过在甚么处门云还我九十日饭钱来师云者僧是王小波草鞋云门虽纵夺可观未免暗中着箭上堂山僧恰似抱璞者但欠临风涕泣不道举世无人只是可惜许上堂举玄沙示众诸方尽道接物利生忽遇三种病人作么生接患盲者拈椎竖拂他又不见患聋者语言三昧他又不闻患哑者教伊说又说不得若接不得佛法无灵验师云大凡病岂止乎三种玄沙恐人不能接又忧佛法无灵验老僧不惜眉毛试接此三种人看卓主丈盲聋瘖哑底近前来又卓主丈不得孤负老僧更若不会又与尔下箇註脚卓主丈平生肝胆向人倾相识浑如不相识上堂寻常开着口合不得盖不在乎语言之间若涉语言摩竭提国遂成虚设毕竟在那里卓主丈巡人犯夜上堂常年九日篱下黄花粲然在目今秋旱甚未见一枝赖得汾阳老人有一句子不妨应时及节且道是那一句喝一喝显孝语录终庆元府瑞巖开善禅寺语录侍者梵阅编师入寺指山门出出入入无非与汝诸人共者一路子因甚不知门限高低喝一喝据方丈炉鞴之所钝铁尤多阿那箇不受钳锤以主丈画云过者边立指法座说如建瓴坐如山岳就下平高咬牙爆爆师拈香祝圣毕歛衣就座云离娄极力白浪滔天罔象无心神珠历掌不涉化机如何相见有僧出便喝师亦喝僧打一圆相便礼拜师云怪力乱神乃云大道只在目前要且目前难覩欲识大道真体不离声色言语与么说话大似折草量虚空衲僧家不求诸圣不重已灵眨上眉毛早已蹉过说甚么口头声色野犴鸣狮子吼三千里外不敢擡眸直饶临际德山棒喝交驰且请束之高阁何故击拂子自从金革销声后惟听尧民击壤歌复举本朝太宗皇帝托起宝钵问王隋相公既是大庾岭头提不起因甚在寡人手里相公无对后来慈明代云陛下腕头有力师云君臣庆会日照天临若是大庾岭头底物归有主当晚小参僧问承闻和尚有言衲僧家不求诸圣不重已灵还端的也无师云听教分晓僧云只如三条椽下明甚么边事师云两箇石人相耳语僧云与么则德山临际倒退三千师云也恐如此僧云人天交接两得相见一句作么生师云大家在者里僧云非但大众观光学人小出大遇师云偷心鬼子僧礼拜师拈主丈云若是我虎丘直下如积世富儿一钱不乱使箇箇生生狞狞局局促促只因家法太严以致门庭冷落山僧没兴也撞入者保社被人唤作松源嫡孙可谓浪得其名今夜已展不缩未免向无人着眼处拈出一星子也教诸人知道十二峯头元有灵芝仙草卓主丈复举感首座问法昌昔日北禅烹露地白牛今夜分岁有何施设昌云腊雪连天白春风逼户寒感云大众喫箇甚么昌云莫嫌冷淡无滋味一饱能消万劫饥感云未审是甚么人置办昌云无惭愧汉来处也不知师云感首座当时若向一饱能消万劫饥处道箇谢和尚供养管取法昌拔贫做富元正上堂嘉熙纪运淳祐开图历数既长倒指难数且道今日是甚么日卓主丈辛丑岁首乌飞兔走天基节上堂河出图洛出书雷霆变化鬼神莫测其由且道是何祥瑞良久圣人复生上堂举赵州因僧问至道无难唯嫌拣择是时人窠窟否州云曾有人问我直得五年分疎不下师云观大海者难为水游圣人之门者难为言不因者僧难见赵州老子谢维那上堂古佛只在椎头每日唿来唤去非惟纲令清严下下要分缁素兴化当年错用心月明岂在珊瑚树上堂举赵州侍者报云大王来也州云大王万福侍云未到州云又道来也师云赵州年老听事不真侍者王令已行犹在门外上堂举临际因赵州游山到院后架洗脚次际便问如何是祖师西来意州云恰值老僧洗脚际近前作听势州云会即便会㗖啄作甚么际便归方丈州云三十年行脚今日错为人解註师云攫金者不见人逐鹿者不见山上堂举沩山问仰山寂子心识微细流注无来得几年仰山不敢答却云和尚无来几年矣沩云老僧无来已七年沩山又问寂子如何仰云慧寂正闹师云古人及尽玄微犹恐走作今人只管孟八郎道总是五逆人闻雷上堂举夹山示众若论此事直须挥剑若不挥剑渔父栖巢师云夹山未得与物俱化致令影草之流认驴作马结夏小参等是恁么时节何不便领取去西天广额旃陀罗放下屠刀我是千佛一数可杀性燥若约衲僧门下犹是半提而况立期立限坐守化城比拟张麟兔亦不遇息畊火ㄆ寻常多是向三句前两句后放一线地与诸人整顿手脚若也知惭识愧九十日内不得忘却老僧复举沩山大安和尚示众有句无句如藤倚树疎山参问次师云矮师叔当时若向沩山未疴已前得箇瞥脱处免得认声色之流东卜西卜今既漏逗千古之下岂曰无人卓主丈住住赶人不得赶上次日上堂有一人日销万两黄金同此圣制只是无人认得若有人认得却许伊日销万两黄金上堂举五洩初参石头洩云一言相契即住不契即去头据坐洩便行头云阇梨洩回首头云从生至老只是者箇回头转脑作甚么洩于言下大悟师云稛载而往垂橐而归上堂举巖头示众大凡唱教须从无欲中流出三句只是理论咬去咬住欲去不去欲住不住或时一向不去或时一向不住应庵拈云从上老汉须得箇些子说话师云巖头若行一丈应庵只行八尺严头若行一尺应庵只行二寸何故从来把本修行不敢弃嫌因果瑞巖语录终庆元府万松山延福禅寺语录侍者德溢编师在启霞受请辞众上堂拈拄杖云此事在通人分上不可以言言不可以迹迹设使言迹双泯犹落断常之见而况朝游夕处宾王历然凫短鹤长彼此知有虽作万松孤顶云终忆霞峯老人石临风一曲别有希声水远山长如何按指卓主丈复举长庆示众撞着道伴交肩过一生参学事毕也是灵龟曳尾山僧自退芝峯託迹于兹三历寒暑又胜他古人者多矣今过海山可无攀感缀成一偈以表分违歛影穷原懒出扃晓云如送又如迎因思执手经行处几听沙泉遶磵鸣师入寺上堂祝圣毕就座僧问声前一句不堕常机转位就功如何相见师云问讯不出手僧云且道天子万年作么生师云瑞草生嘉运林花结早春僧云直得九州四海雷动风驰师云出门惟恐不先到僧云如何是延福境师云天高盖不尽僧云如何是境中人师云月到中峯犹未归僧礼拜师乃云迦叶门前箇箇蹈着问之则便道不知老胡带来人人知有叩之则便道不会衲僧家如刺猬子无尔近傍处固甚闻钟声各各披七条与么会去纯乐无为之化追回太古之风便见耕田凿井晓作夕息自然不敢违时失候然虽如是毕竟以何为验击拂子九臯鹤舞威音外三嶋花敷大块初复举孝宗皇帝问佛照禅师世尊雪山六年所成者何事佛照奏云将谓陛下忘却师云君臣庆会日照天临斡旋造化之元枢奋发风雷之大用然虽如是还知太平无象么当晚小参僧问安居禁足西天令严和尚为甚明知故犯师云不因樵子径争到葛洪家僧云文殊三处度夏未决众疑和尚来自霞峯群心鹤望还与文殊相去多少师云好事不在忽忙僧云大善知识岂无方便师云老僧罪过僧礼拜师云谩我即得乃云大家在者里谁敢谩尔诸人若各各道头知尾去却人我担子自然长者长法身短者短法身目连鹙子无尔着眼处山僧寻常不曾与人下註脚尔若向隔山见烟便知是火处会去又争得今夜已展不缩未免东拏西撮一上子且作死马医复举雪窦示众龙泉与刀斧同铁利钝悬殊驽骀与骥马同途迟速有异酌然酌然一出一入半合半开平展之流试辨缁素师云明觉一代龙门只是取舍之心未泯山僧毛凡道等一目而归之何故切上堂举沩山问仰山大地众生业识忙忙无本可据子作么生知得他有之与无仰云某甲有箇验处时有僧从面前过仰召云阇梨僧回首仰云者箇便是业识忙忙无本可据师云仰山有知人之鑑只是用处太过山僧则不然他回头我稽首柝半裂三捉襟见肘解制上堂护鹅之戒如雪守腊之行若氷也是田单火牛衲僧家朝三吴暮百越正恐坐在者里万松有箇道处只是诸人未肯点头上堂举赵州访茱萸上法堂东觑西觑萸云作甚么州云探水萸云我者里一滴也无探箇甚么州以主丈靠壁而出师云尽道一滴也无鼓起滔天之浪殊不知赵州平白失却一条杖子挂新钟谢监收上堂千钧之大器已自陞楼万斛之玑珠已自入廪衲僧家棒腹昇堂开单展钵且道承谁恩力卓主丈不是少林客难为话雪庭上堂举仰山因僧问法身还解说法也无仰云我说不得别有一人说得僧云说得底人在甚处仰山推出枕子沩山闻乃云寂子用剑刃上事师云灭却沩仰一宗只因此语上堂举赵州问僧曾到此间么僧云曾到州云喫茶去又问僧曾到么僧云不曾到州云喫茶去师云赵州一处打着一处打不着万松见僧亦不招茶亦不相问何故自从贤圣法来未甞杀生上堂举德山因僧问从上诸圣向甚么处去山云作么作么僧云勅点飞龙马跛鼈出头来山休去来日山浴次僧过茶山拊僧背云昨日公案作么生僧云者老汉今日方始瞥地山又休去明觉拈云德山以已方人者僧还同受屈师云尽谓恒山之蛇触之则首尾俱应殊不知一得一失雪窦是则是傍不甘要见德山远在元宵上堂今夜处处烧灯以享上帝万松随例也烧一椀普请四圣六凡同入此影子里头出头没设有不入底拈起德山杖子噼嵴便打何故过去灯明佛本光瑞如此佛涅槃上堂今日则有明日则无释迦老子一生卖峭临死自纳败阙致令后代儿孙箇箇以鰕为目万松丈人屋上之乌与之救看拈起主丈吹一吹上堂破家散宅毁祖灭宗不挂条丝独超象外此人只会得接手句未具透关眼若能洗面摸着鼻啜茶湿却嘴许尔是半箇衲僧未可全展钵盂喫饭上堂放一线道四方八面绝遮拦收一毛头无边剎海烟尘起不收不放万松口似磉盘是汝诸人也须救取上堂举白云瑞和尚示众古人留下一言半句未透时撞着铁壁相似忽然一日透去方知自已便是铁壁且道如今作么生透乃云铁壁铁壁师云白云恐人不会只管依文解义衲僧家融万象于目前抟虚空于掌上犹是转句况那边事耶上堂举临际示众我于先师会中问佛法大意三度被打如蒿枝拂如今思得一顿谁为下手时有僧出云某甲下手际拈棒僧拟接际便打师云者僧其实只要见尽临际上堂拈主丈面赤不如语直道道靠主丈云主丈子不是患聋便是患哑上堂举巖头问僧甚么来僧云西京来头云黄巢过后收得剑么僧云收得头近前引颈云㘞僧云师头落也头呵呵大笑僧后到雪峯峯云甚么来僧云巖头来峯云巖头近日有何言句僧举前话峯打三十主丈趁出师云者僧当时若向巖头笑里知机雪峯主丈子更长也打他不着赴双林辞众上堂入息不居阴界出息不涉万缘为甚么弃万松入双梼会得主丈子束之高阁不然自笑一生无定力行藏多被业风吹延福语录终虚堂和尚语录卷之一虚堂和尚语录虚堂和尚语录卷之二婺州云黄山宝林禅寺语录侍者惟俊法云编师入寺指山门不劳弹指岂涉思惟现成门户到者方知指佛殿前释迦后弥勒且道阿那箇是正主喝一喝拈帖寻常云水家或凝或流初无固必因甚得者箇入手便从者里住试下一转语看诸山疏居必择隣鑑非止水明暗相凌言犹在耳山门疏关着门尽是自家屋里何须冷言冷语暗地敲人不信听取下文指法座聚草积石说有谈空取古尚赊一时拈却何故别有一路子师陞堂祝圣毕就座云大凡善射者发必中的若不中的徒劳没羽莫有善射者么试发一箭看僧问不从天降不从地涌须弥山从甚处得来师云突出难辨僧云只将者箇真消息用祝吾皇亿万春师云巢知风穴知雨僧云双梼胜所大士垂化之方应庵云孙今虚堂高蹈其辙还端的也无师云诬人之罪以罪加之僧云争柰是非已落傍人耳便挽天河洗不清师云面赤不如语直僧云只如判府直院侍郎请和尚住此名山有何方便师云剑握甑人手僧云还许学人露箇消息也无师云杜鹃啼处花狼借僧礼拜师乃云一丝不挂犹涉廉纤独脱无依未为极则衲僧家去来不以象动静不以心冥运无方群机顿显便见云黄峯顶铁树抽枝小白花边无风起浪处处普门境界头头弥勒道场不应万缘灵然自得直得尧风舜日共乐昇平樵唱渔歌咸霑圣化毕竟以何为验击拂子巖莎步入祥麟稳海树飞来白凤闲复举闽王请罗山开堂才登座以手歛僧伽梨衣顾视大众便下座王近前执山手云灵山一会何异今日山云将谓尔是箇俗汉师云罗山当时下者一着不妨惊群动众赖遇大王是佛法中人今日忽有人问新宝林只对他道将谓无人知音自然头正尾正当晚小参师云往往多是向蓍草影边胡卜乱卜今夜与诸人𠢐破卦文了也请欵欵出来商量问答罢师乃云客是主人相师未到宝林则已一到宝林山僧伎俩不出诸人探头一觑赖得堂中有一箇半箇髣髣髴髴地是旧时相识指出行道塔风铎乱鸣骂破梁宝公多口饶舌便见主宾和气彼此无疑然虽如是且道慈氏宫中今日说甚么法卓主丈钢刀虽利不斩无罪之人复举当山善慧大士因遇天竺嵩头陀曰我与汝毘婆尸佛所发誓今兜率天宫衣钵现在何日当还命大士临水观形见圆光宝盖大士谓之曰炉鞴之所多钝铁良医之门足病人师云好笑好笑当时待他道请大士临水观形拈起门椎柏板噼嘴便摵尚且救得一半更说甚么炉鞴钝铁良医病人翻得本来剑去久矣山僧寻常党理不党亲莫有为大士作主底么如无夜深珍重上堂举晏国师示众云鼓山门下不得咳嗽时有僧咳嗽一声山云作甚么僧云伤风山云伤风即得师云是则是垛生招箭若一向与么道绝人荒结夏小参卓主丈不必善财歛念弥勒弹指普请四圣六凡入此大光明藏互为主伴快说禅病使瞽者明聋者听迷者悟缚者脱于是九十之期各证本法然后升双梼堂入息畊室向无星等子上较其重轻以凭劳赏会么卓主丈力㘞唏咄咄咄复举天平漪和尚行脚时参西院每云莫道会佛法觅箇举话底也无一日西院召云从漪平举头院云错平行三两步院又云错平近前院云适来者两错是西院错上座错平云是从漪错院云错平休去院云且在者里过夏待共上座商量者两错平当时起去后住院谓众云我当初行脚时被风吹过思明长老处被他连下两错更留我过夏商量我不道那时错发足南方时早错了也师云慢藏诲盗冶容诲婬双林今夏还有商量者两错底么次日上堂箇箇顶天履地为甚么蹈着二千年前底影子便做一动子不得莫有不蹈者影子底么卓主丈有则有只是今日不来谢头首秉拂上堂以檀拜将为求活国之英以拂授人要见枯心之士云黄峯下象龙所归虚堂薄处先穿引得证龟作鼈开山忌日上堂正法像法知他是几年尚且拈弄不出那堪忍俊不禁出来搀行夺市既未得箇补处又却恁么去是去非去卓主丈露上堂举兴化因僧问四方八面来时如何化云打中间底僧便礼拜化云昨日赴箇村斋中路值一阵狂风暴雨向古庙里避得过师云兴化被者僧拈出无刃斧子便乃高竖降旗宝林堂时若见他礼拜便休去何故且教者汉担一片板空过一生大士生日上堂一自嵩头陀道破之后不出来是好手无端贫时思旧债再扬家丑要见大士么卓主丈空手把鉏头步行骑水牛上堂举台山路上有婆子凡有僧问台山路向甚么处去婆云蓦直去僧才行婆云好箇师僧便与么去赵州闻得云待我去勘者婆子州到如前问婆亦如前答州归院云婆子被我勘破了也师云者婆子向寸草不生处打箇阵子赵州不施韬略直欲破之及乎交锋之际又却失利道被我勘破了也大似别人棺木扛归屋里哭莫有为赵州作主底么卓主丈勘过了一道打上堂水中盐味色里胶青祖师只认得箇相似底何异楚人以鸡为凤我者里任尔三头六臂尽其来机也无尔凑泊处何故惯将三尺喙骂倒五湖僧上堂举云门示众直得触目无滞达得名身句身一切法空山河大地是名名亦不可得唤作三昧性海俱备犹是无风匝匝之波直得忘知于觉觉即佛性矣唤作无事人更须知有向上一窍师云云门大师今日入尔诸人髑髅里横三竖四见尔不觉不知乃云土旷人稀相逢者少解夏小参僧问长期已满布袋头开江南江北依旧水乡黄叶黄花无非秋色学人便与么去时如何师云掘地深埋僧云与么则楖栗横担不顾人直入千峯万峯去师云露湿草鞋重僧云若不垂芳饵争知碧沼深师便喝僧礼拜师乃云一叶落天下秋认奴作郎一尘起大地收犹有迹在初秋夏末直须向万里无寸草处去干茅引火出门便是草见人富贵常欢喜莫把心头似火烧恁么恁么四路葛藤一时拈却不恁么不恁么九旬功用验在今宵十洲三岛任遨游雁荡天台从出没只如云门道还我九十日饭钱来又作么生复举黄檗因临际辞檗云甚处去际云不是河南便是河北檗便打际约住棒遂与一掌檗呵呵大笑唤侍者将百丈先师禅板拂子来际亦召侍者将火来檗云汝但将去已后坐却天下人舌头在师云明投暗合则不无二大士争柰久而成弊宝林有僧出辞噼嵴便棒何故宁可堂上苔生终不引人落草上堂举云门因僧问如何是超佛越祖之谈门云胡饼师云伤弓之鸟见曲木而高飞有人见得云门善为我辞施主舍田建达磨忌上堂达磨大师恐汝诸人喫饭向鼻孔里去所以得得自西天来既见得分晓了还复西天去今有道人刘善富路见不平舍膏腴入常住年年于此日设供要穿他鼻孔今当第一供且道者老子还来也无卓主丈金屑虽贵落眼成翳达磨初忌拈香破六宗之执道被五天断二祖之疑光流华夏以致击齿服毒何莫由斯休言只影度流沙熊耳峯前月如昼瓣香盃茗追慕遗音一念万年真风不坠上堂举黄檗示众汝等诸人甚是噇酒糟汉与么行脚何处有今日还知大唐国里无禅师么时有僧出云只如诸方匡徒领众又作么生檗云不道无禅只是无师师云箇些子说话蹉过者多真点胸道雾豹泽毛未甞下食庭禽养勇终待惊人也只知其养士之心而不知死灰里火蛇烧面透得亲见黄檗不然切忌向噇酒糟汉处会去冬至小参僧问文殊是七佛之师因甚出女子定不得师云家鬼作崇僧云罔明是下方声闻因甚却出得师云半幅全封僧云不落因果因甚堕野狐师云凿池不待月池成月自来僧云不昧因果因甚脱野狐师云锦包特石僧云老观逢僧引面时如何师云有钱使得鬼走僧云鲁祖逢僧面壁时如何师云寸草不生僧云学人今日小出大遇便礼拜师云脑后少一锥乃云衣穿肘露户破家残要知𠘶极泰来自然有时有节衲僧家更更做梦一日趱得一日是好手谁管尔布裩懒洗不展卧单纵饶使得十二时羸得口边生白醭宝林与么告报只打净洁毬子莫有和泥合水与物俱化底么近前来我要识尔良久以主丈画云将成九仞之山不进一篑之工复举明招示众众才集招云者里风头稍硬且归暖处商量便下座众随至方丈招便打云才到暖处便见瞌睡师云暗鸣叱咜万人气索则不无明招只是未见有弃甲曳兵者莫有同死同生底么喝一喝次日上堂寂寥之景清白传家才应万缘石人拊掌明得地天泰吉无不利不然岣嵝峯头神禹碑天基节上堂风磨劫石坚犹润雪傲孤松韵转青四海隆平烟浪静斗南长见老人星腊八上堂入山不深见地不脱引得漆桶排头妄想不歇宝林有箇见处只是不说何故腊月苦寒风雪吹急急抽身早是迟上堂僧问雪覆千山因甚孤峯不白师云消得龙王多少风僧云大小大虚堂今日失利师云手臂终不向外曲僧云普化摇木铎腾空而去未审向甚么处去师云三九二十七僧云毕竟向甚么处去师云咬人屎橛不是好狗僧云学人今日小出大遇便礼拜师云穷鬼子乃举百丈因僧问如何是奇特事丈云独坐大雄峯僧礼拜丈便打师云百丈故是大机大用若非剑手相酬几乎落节除夜小参僧问旧岁送不去新年迎不来新旧本无情去来谁可拟师云门前石敢当僧云只如旧岁已去新岁已来衲僧家还有不被寒暑所迁底么师云有僧云那箇是不迁底师云阶下雪师子僧云依旧跳不出师云苍天苍天乃云寒暑不到处露柱证明岁月无改迁道人眼活所以一年有三百六十日从年头数到年尾未尝一日不作一日用今日正当腊月三十夜将谓寒灰发焰枯木重荣及乎子细思量元来前头大有雪在宝林与么告报自知道穷厮煎饿厮吵无可与说人做箇闹热子何故曾经霜雪苦杨花落也惊复举北禅岁除示众年穷岁尽无可与诸人分岁烹一头露地白牛炊黍米饮煮野菜羹烧榾柮火唱村田乐免见倚他门户傍他墙便下座时有僧出云和尚宰牛因甚不纳筋角北禅抛下帽子僧拈起云天寒还和尚帽子师云箫韶九成凤凰来仪上堂每日蒲团上妄想无尔插手处以致奔南走北如鸭吞螺蛳山僧今日不动声气教尔诸人有箇入处良久拍手云一半入得一半入不得上堂举庞居士辞药山山命十禅客送至门前士指空中雪云好雪片片不落别处时有全禅客云落在甚么处士便与一掌全云居士且莫草草士云恁么称禅客阎老子未放尔在全云居士作么生士又与一掌师云虽则是两掌其间有擡有搦有收有放小师设供上堂举章敬因小师游方回敬云汝离此间多少时僧云已经八载敬云作得箇甚么僧就地上画一圆相敬云此外莫更有么僧近前画破圆相作礼而退师云严师出好弟子二林养子不及父但只教伊供养大众不必呈见解何故恐薄礼致怨上堂僧问灵云见桃花悟去学人每日也见一枝两枝因甚不悟师云含血喷人先污其口僧云为甚玄沙不肯他师云他是他屋里人僧云学人到者里大似胡孙咬生铁师云尔莫只管上头上面僧云也要和尚委悉师乃举云门问首座山河大地与自己是同是别座云同门云一切物命飞蛾蚁子与自己是同是别座云同门云好好借问何得干戈相待师云云门易见首座难见何故盖他不坐在无变异之乡所以曰同智者和尚至上堂净瓶里澡洗古梼下修身彼此寸长尺短何妨忝为切隣相见又无事不来还忆君杜鹃啼断月如昼不似寻常空过春结夏小参此事如青天白日无一丝头许为障为碍自是尔诸人智眼不高堕在区宇故劳我竺干大士立期立限对病与药以为中下之机若是上流岂肯受尔者般茶饭况今夏恰恰一百二十日尔诸人向甚处插手若无插手处则孤负竺干大士若得箇插手处莫待期满便请说看何故盖老僧急欲明窓下安排复举首山示众咄哉巧女儿撺梭不解织看他鬪鸡人水牛也不识咄哉拙郎君巧妙无人识打破凤林关着靴水上立师云首山自谓得临际正传却作野犴鸣致令天下儿孙箇箇拖泥带水次日上堂举应庵师祖昔日谢事当山寄夏净明示众三十三州七十僧驴腮马颔得人憎诸方若具罗笼手今日无因到净明师云想见当时龙象拙孙褊短不敢贬剥诸方只多得几州子暗地里赛他何故卓主丈劝君不用栽荆棘后代儿孙惹着衣上堂举肃宗皇帝问忠国师百年后所需何物国师云为老僧造箇无缝塔帝云请师塔样国师良久云会么帝云不会国师云吾有付法弟子耽源却谙此事国师迁化后帝诏耽源问之源云湘之南潭之北中有黄金充一国无影树下合同舡琉璃殿上无知识师云肃宗当时若向国师良久处下得一喝免致耽源堕坑落堑要见无缝塔么卓主丈劝君尽此一盃酒西出阳关无故人上堂僧问参须实参悟须实悟作么生是实参师云历历寂寂僧云长期已过半犹如冷水浸冬瓜和尚有何方便师云精精灵灵僧云赵州示僧洗钵盂去其僧便悟此意如何师云烧钱引鬼僧云我等喫粥了也洗钵盂了也为甚不悟师云甜瓜彻蔕甜僧礼拜师云果然乃举盐官一日唤侍者将犀牛扇子来侍云已破也官云扇子既破还我犀牛儿来侍无对师云盐官恐侍者不在二林扇子暑月要用不必有劳侍者若是犀牛儿输与国师上堂二林初无门户与人近傍亦不置之于无何有之乡只要诸人如铁入土与土俱化然后可以发越其如运粪入者吾末如之何上堂僧问法身病色身不安色身病法身不安作么生免得师云口上着僧云色身病故有之法身作么生病师云他病最苦僧云大似维摩老子以代众生师云尔识他未尽僧云莫是佛手遮不得人心似等闲师云拨波求水僧云毕竟如何师云待尔鼻孔无气却向汝道僧便喝师云怕死汉乃云水牯子数日来不忺水草盖牧之无功也若言一回入草去蓦鼻拽将来此又未是牧牛之法且作么生牧击禅床云叱叱叱者畜生建凤林库上堂凤非竹实而不食非醴泉而不饮因甚却在板桥村卓主丈有林自是真栖处风淡惟闻静夜鸣上堂举云门因僧问佛法如水中月是否门云清波无透路师云云峯道云门禅如九转透瓶丹若果是恐未是上堂诸方朝呪暮呪要兜尔做羹饭主我者里疥狗不愿生天尔若向无人行处寻得一条路子荡荡地临机自由自在便是我同流解夏小参僧问初秋夏末衲僧家气宇如王离却双林途中如何受用师云踏着烂如泥僧云只者莫便是途中受用底么师云南辰北斗僧云领师以拂子一指僧礼拜师乃云一夏伽蓝地上行未甞敢重步踏着常住一片甎来朝期满合作么生赏劳若从首座板头数到圣僧侍者普请与之犹恐诸人以谓山僧不分缁素更若较其重轻又见山僧惠心不普作么得相当去所以道重赏之下必有勇士重赏则故不辞阿那箇是勇士蓦拈主丈指云是尔复举黄檗因临际半夏上山问讯见檗看经际云我将谓是箇人元来是淹黑豆老僧住数日乃辞檗云汝破夏来何不终夏去际云暂来礼拜檗便打令其去际行数里疑其事再回终夏师云黄檗当时若大机大用死尽临际偷心今日子孙未致尾巴焦黄梼林莫有再来终夏底么喝一喝上堂僧问世界与么广阔因甚闻钟声披七条师云水浅无鱼徒劳下钓僧云长期已过了中间事作么生师云一向收舍不来僧云钟楼上念赞床脚下种菜明甚么边事师云刮皮见骨僧云胜首座道勐虎当路坐聻师云乞儿席袋乃举鸡鸣丑愁见起来还漏逗裙子偏衫箇也无袈裟形相些些有裩无腰袴无口头上青灰三五斗指望修行利济人谁知翻成不唧𠺕师云赵州新妇面上添笑靥又向绣幕里行只是少得人见运庵先师忌拈香老和尚死去二十五年有谁撑门拄户虽与松源同日行不会松源三转语父子背驰面不相覩直至如今成莾卤露冷风高秋意深久矣无心荐藜黍中秋上堂僧问灵山话月曹溪指月意旨如何师云欺胡谩汉僧云谢三郎有甚么过师云诬人之罪僧云恁么则天上月圆人间月半师云老鸦啄蛎僧打圆相云者箇作么生明师云明之则瞎僧云谢师指示师云屡生子乃云华亭满舡犹不足南泉骤步踏不着自余眼底纷纷总道见月忘指卓主丈月聻上堂僧问仰山谓香严云如来禅许师兄会祖师禅未梦见在此意如何师云蛇入竹筒僧云仰山平白受屈师云和尔脱不得僧云作么生是如来禅师云铁壁铁壁僧云如何是祖师禅师云楚甸云寒越山风暖僧云如何是和尚禅师云尔是颠耶狂耶僧云学人从此不问话师云更须勘过乃举太原孚上座初参雪峯跨门才见雪峯便参主事次日却来礼拜云昨日触忤和尚峯云知是般事便休师云尽谓雪峯有陷虎之机无斩蛟之剑殊不知养子之缘宽而有恕重九上堂僧问理不逐事变事不逐理迁九九之日为甚檛鼓陞堂师云理事拘他不得僧云他是甚么人师云头轻尾重脚逻沙僧云错指示人了也师云山僧年迈僧云汾阳道重阳九日菊花新此意如何师云我无隔水犀自然尘不染僧云汾阳今日落节师云那里见汾阳僧便喝师云弋不射宿乃云採菊东篱下悠然见南山陶靖节虽是箇俗人却有些衲僧说话虽然他是晋时人未可全信开炉谢首座上堂僧问赵州道我唤作火尔不得唤作火此意如何师云挠钩塔索僧云今日得见赵州师云尔会他东壁拄葫芦么僧云也是家常茶饭师云互乡童子乃云霜风戒晓黄叶堆云如我门庭一般冷落有底道老子寻常多是鬪贫不鬪富山僧以谓不然何故但得板头有人自然暖气相洽达磨第二忌拈香葱岭不见宋云全身岂在熊耳石火电光殊莫拟双梼堂上再相逢究竟何曾缺两齿雪际传心节灰厌鬼后代儿孙谁釆尔麁羹淡饭当殷勤四海香风从此起上堂僧问布袋长年落魄盘山猪肉案头观音手里鱼蓝大士门椎柏板者一络索到虚堂面前时如何师云苏嚧苏嚧僧云转凡夫为贤圣抑贤圣为凡夫则不无和尚师云家狗咬人僧云布袋向闹里打开件件拈起云看看此意如何师云不勘自败僧云且道与门椎柏板相去多少师云穷饿相煎僧云手里鱼蓝则不问猪肉案头事作么生师云地狱门前鬼脱卯僧云不伸此问蹉过一生师便喝乃举罗山初参嵓头便问起灭不停时如何头云咄是谁起灭山豁然大悟师云嵓头虽则见孔着楔累他罗山坐在起灭不停处上堂僧问若论战也箇箇力在转处此意如何师云犹是死法僧云作么生是活法师云逆风张帆僧云二林今日自纳败阙师云年老成精僧云大力量人因甚擡脚不起师云师子咬人韩獹逐块僧云开口因甚不在舌头上师云抱赃叫屈僧云明眼衲僧因甚脚跟下红丝线不断师云贪多嚼不细僧云昔日松源今朝和尚师云牢记取乃云此事甚易因走作反以为难何处是走作眼见耳闻是走作鼻嗅舌嗜是走作运奔执捉是走作觉触攀缘是走作以至举心动念参禅问道穿凿古今是非人我悉是走作只有一处不走作难以说向诸人若说和者不走作底一时走作了也冬至小参僧问黑豆未芽时如何师云黑鳞皴地僧云芽后如何师云黑鳞皴地僧云芽与未芽时如何师云黑鳞皴地僧云若与么有甚分晓师云向无分晓处识取黑鳞皴地僧云学人今夜白衣拜相便礼拜复有僧出问如何是冬来事古德道京师出大黄此意如何师云短处求长僧云忽有人问和尚冬来事聻师云雪后添衣定是寒僧云元来古德犹在师云汝是安禄山乃云葭灰未动律管先知暗去明来未尝迁谢所以衲僧家就理就事顺水流舟殊不知无阴阳地荆棘参天有契券边蒺䔧满地致使春生夏长之徒卒难近傍二林放过一着曲为今时复举沩山问仰山仲冬严寒年年事晷运推移事若何仰山近前叉手而立沩云诚知子答者话不得香严至沩举前话严云某甲偏答得者话沩复举严亦近前叉手而立沩云赖遇寂子不会师云沩山若无后语尽自包裹得去其奈用处太过以致栓索俱露上堂谢秉拂僧问智与师齐减师半德智过于师方堪传授那箇智过于师师云忽去忽来坐断今古僧云学人瞻仰有分师云合取狗口僧云若与么首座藏主遂成虚设师云不是苦心人不知僧云却较些子便礼拜师云急抽头是好手乃云深山大泽象龙之所雷霆变化在乎一时之间草木自然光润梼林之下莫有此瑞么卓拄杖疑杀阇梨上堂僧问天欲雪而未雪梅欲花而未花好箇西来意无人共出家师云掩耳偷铃僧云和尚多是成禠学人师云老僧向尔道甚么僧云当面蹉过师云座上无老僧目前无阇梨聻僧云莫向夹山背后叉手师云老僧被尔靠倒乃云明明向汝道得得不得不得得得自是诸人双眼清寒坐在无事甲里直饶弥勒即今下生现三头六臂也救尔不得腊八上堂僧问释迦老子弃金轮宝位雪山苦行六年于腊月八夜忽覩明星悟去还端的也无师云令人长忆李将军僧云后来说一藏葛藤牵枝引蔓抛尿撒疴至今未已师云师子身中虫僧掷下坐具云未见明星时还有者箇消息也无师云把髻投衙乃卓拄杖云是则是穷则变变则通只如三更半夜众星朗然不知是见那箇星悟去急急出来下一转语盖覆者老子不然母贻后悔靠主丈华藏和尚至上堂僧问我手何似佛手师云老妇颦眉出丑僧云我脚何似驴脚师云曾踏赵州彳京彴僧云人人有箇生缘如何是学人生缘师云懒向人前拔茄树要去南川作化主僧礼拜师乃云我本无心有所希求今此宝藏自然而至二林小众枯枯燥燥鹤望多时珊瑚枕明月珠从便採取只是不得触讳上堂傅大士本相现引得一地里人前廊后架抛尿撒疴谓之龙华胜会不知当来所证果有此否不然卓主丈青山绿水短棹孤舟慈云和尚至上堂僧问路逢道伴交肩过一生参学事毕时如何师云鹁鸠树上啼僧云也恐和尚见古人未尽师云同道方知僧云知后如何师云布袋盛锥快者先出乃云去住无心卷舒有则布之则弥于六合六合犹窄置之则歛于一毫一毫犹宽为彼群生从何而起卓主丈飞过帝乡去远接南山阴上堂举风穴因僧问语默涉离微如何通不犯穴云长忆江南三月里鹧鸪啼处百花香师云风穴破关受敌不知蹉过者僧二林有僧出问拈主丈便打上堂举赵州因僧问一物不将来时如何州云放下着僧云一物不将来放下箇甚么州云放不下担将去师云赵州向者僧痛处下一针不妨奇特只是病入膏肓难以发药上堂明明道不在言语上何必用三寸舌头带将出来会得桐花落地春将半不然杜宇催归月过三上堂举百丈普请鉏地次有一僧举起鉏头忽闻鼓声乃抛下大笑便归丈云俊哉此是观音入理之门归院乃唤僧问适来见箇甚么道理便与么僧云适来肚饥闻鼓声归喫饭去丈乃大笑师云百丈当面被者僧谩若是二林谁管尔口欵未招便与阑胸一踏只如百丈笑者僧笑还有优劣也无西白和尚至上堂僧问三日不说着口边生白醭学人出去四十余日作么生师云待尔口边出青草却向汝道僧云低声低声墙壁有耳师云也要大家知僧云只如口边出青草底人还有方便也无师云大有方便僧云那里是他方便处师云一任牛搏马踏僧云学人不会师乃云风穴破屋数间单丁者七年后为临际正续西白道人即斯人也深云古木双眼清寒大音希声岂同常调佛生日上堂僧问铁壁铁壁号之曰佛常在苦海中立只如今日降生底是苦海中立底是师云二俱不是僧云天上天下唯我独尊聻师云脱却笼头卸角驮僧云恁么则三尺一丈六且同携手归师云尔道他有几茎盖胆毛僧便喝师亦喝乃卓主丈云看看九龙吐水灌沐金躯紫毫相光无幽不烛直得嘉禾老比丘跛却一足走到广南光泰寺里有口也赞叹不及何故物见主眼卓竖结夏上堂登山须到顶涉海须到底到顶则知宇宙之宽廓到底则知大海之浅深故我释迦老子以九夏之月克期取证而欲法中龙象知其山之高海之深也苟或饱食安眠略无知愧是大罪人莫言不道上堂僧问结夏已半月衲僧家牙如剑树口似血盆还透得虚堂一句子也无师云老僧不曾杀生害命僧云和尚太杀慈悲师云墦间易饥饱僧云有一人常在途中不离家舍有一人常在家舍不离途中且道那一人合受人天供养师云水也消他一滴不得僧云因甚如此师云盖他在布袋里辊毬僧礼拜师乃举雪峯一日敲观和尚门观云谁峯云凤凰儿观云作甚么峯云㗖老观观便开门搊住云道道峯拟议被观推出雪峯住后云我当时若入得老观门尔者一队噇酒糟汉向甚么摸𢱢师云雪峯拟议老观推出若较其锱铢则固有重轻不知雪峯当时合下得甚么语可以入得老观门上堂举五祖道诸庄不收不以为忧百数衲子无一箇透得狗子佛性话诚以为忧师云五祖大似破关中收图书承天短蓬远和尚遗书至上堂僧问昔本不离此今朝亦不来且道承天老子向甚么处去师云赶人不得赶上僧云莫是向不生不灭处去么师云尔莫要撩拨者气鼓老僧僧云他触着便三毒起师云多少人仰望不及僧云洞山迁化设愚痴斋承天迁化有何分付师云有分付僧云有甚分付师云教尔近前退后牢记话头僧云也是不惜口业汉师乃云远之莫及故曰短踪之不即故曰蓬波波浪浪西西东东直钩已挂双峨碧一桡香散芦花风解夏小参僧问衲僧家四月十五结他不得七月十五解他不得毕竟向甚处安身立命师云针锋头上翻筋斗僧云得与么自由自在师云尔莫向石灰箩里反眼僧云可谓一夏不虚度光阴师云刀锥之利僧云前程忽有人问和尚今夏将何示人师云多添少减僧云三世诸佛也理会不得师云山僧更是理会不得僧云和尚今夜尽情说与学人了也便礼拜师乃拈主丈云便与么去早是节外生枝更若较短论长何啻崖州万里所以道太阳门下日日三秋明月堂前时时九夏何用刻舟寻剑缘木求鱼西天此土佛法平沈末代比丘全无惭愧说甚正因二字言荐赏劳古人不解随机二林只图实効然虽如是且道七佛行处因甚寸草不生快出来下一转语以补九夏关疑卓主丈复举南泉归宗麻谷同往礼拜忠国师泉至路画一圆相云道得即去归宗于圆相内坐麻谷作女人拜泉云恁么则不去也宗云是甚么心行师云王老师既被人道破未为好手麻谷作女人拜见得国师次日上堂一夏未尝不与诸人朝思暮想今朝期满蓦忽相应方知山是山水是水向来岂不知山是山水是水今日方知道山是山水是水汝若不信三十年后自有人知上堂谢执事松有操则岁寒不凋竹有节则虚心澹静衲子勇于义可以表率丛林游刃事海自然左右逢其原中秋上堂以主丈打一圆相云里面有一株树名之曰娑婆树下有一兔长时捣药寻常见得不甚真惟有今宵极是分晓诸人还见么卓主丈见之则不妄擡眸不然则明不如暗上堂举马祖因百丈再参祖以目视禅床角拂子丈云即此用离此用祖云尔向后开两片皮将何为人丈取拂子竖起祖云即此用离此用丈挂拂子旧处祖震威一喝丈云我直得三日耳聋师云岂止乎百丈三日耳聋直使尽天下人听事不真唤钟作瓮方契马师上堂举汾阳无业国师示众若有一毫圣凡情念未尽未免入驴胎马腹白云又道直饶一毫圣凡情念顿尽亦未免入驴胎马腹师云二大老向无心中撰出一场口面卓主丈近日王令稍严开炉上堂箇里无峻机妙用与人凑泊老来畏寒只要说些火炉头话且道火炉头说甚么话恐冷灰豆爆弹破诸人鼻孔达磨第三忌拈香十万里水云踪迹七百年西竺陈人眼睛乌律卒面子黑鳞皴传衣付法惹起埃尘如今红紫乱朱纷然而出岂止乎少林五叶一花之春斯临远讳荐此溪苹万古千秋累子孙上堂一出数日所至溪山风物历历在目归来挝鼓陞堂从头又举一遍会么眼力到处不被人谩冬至小参一气顺昇百昌萌动是时人知有还知有不知有者不被寒暑推迁不逐四时消长静而善应卓尔不群若谓尺二眉毛颔下生此又是见他未尽山僧寻常口似磉盘未尝容易与人道破尔若见得分晓黑豆生芽绣纹添线也是寻常时节且道今夜还来喫果子否卓主丈嚼饭餵婴儿复举五祖因僧问如何是道祖云始平郡僧又问如何是道中人祖云赤心为主师云五祖恐者僧信根未深嘱之又嘱且道节文在甚么处逗源河擘泰华须是其人上堂谢秉拂此拂子过如吹毛剑善用者坐致太平不善用者伤锋犯手二林莫有出廐良驹不劳鞭影底么掷下拂子看看上堂僧问云门因僧问不起一念还有过也无门云须弥山此意如何师云买铁得金僧云和尚平生凌辱古人今日因甚全肯云门师云冷处着把火僧云学人一冬在外奔波还有过也无师云秤椎落井僧云许多施利归常住因甚全无些子功劳师云莫来掩彩我乃云尽其机用只作一句布施诸人良久卓主丈大海若知足百川应倒流腊八上堂僧问枯木倚寒嵓三冬无暖气此意如何师云牙根不沥水僧云婆子因甚烧却庵师云争交赌筹僧云和尚也不得胡乱穿凿古人公案师云非子不委僧云老胡今日成道有何祥瑞师云山深雪未消僧云诺诺师以拂一指乃云释迦老子雪山六年功成行满到腊月八夜讨得一条路子与后人行若谓他见明星悟去已是谤焰未息上堂僧问马祖因庞居士问不与万法为侣者是甚么人此意如何师云乞儿弄饭椀僧云只如马大师道待汝一口吸尽西江水却向汝道聻师云噼腹剜心僧云且道庞老子兴此一问是会了问不会了问师云会了问僧云既是会了问何必悟去师云不悟争得会僧云人天众前岂无方便师云踏泥汉乃云自家田地不肯从实履践只要冒姓佃官田还知二祖对达磨礼三拜依位而立么除夜小参僧问年穷岁逼乌龟上壁岂不是和尚语师云只得自伤己命僧云忽然众中有箇通方作者冷笑一声老师未免面热汗下师云尔更近前验我看僧近前云了师云果然乃云日日日东上日日日西沈无为无事者子细好推寻既是无为无事又推寻箇甚么若推寻佛法要妙每日起来呵奴使婢说东道西无非在他影子里若推寻旧岁未去新岁未来东村王老夜烧钱野鬼闲神俱饱足者里又无尔插嘴处毕竟如何击拂子一年三百六十日断断月建寅为首复举晦堂因看如何是多福一丛竹一茎两茎斜学人不会三茎四茎曲蓦然契悟师云往往多是知竹而不知多福知多福而不知竹有人缁素得出许尔亲见晦堂使府陞座回上堂僧问毘耶城里说法双梼树下谈玄如何是不动尊师云东走西走僧云既是不动尊为甚么东走西走师云痴人面前不得说梦僧云莫是动则不动不动则动么师云宝所在近更进一步僧云忽然将动与不动一时贬向无生国里却问如何是不动尊师云东走西走僧云和尚也只救得一半师云信根者少乃云或指或掌无非是太平戈矛二林莫有捷径么卓主丈兔子何曾离得窟元宵上堂僧问香林因僧问如何是室内一椀灯林云三人证龟成鼈意旨如何师云奴见婢殷勤僧云学人礼谢去也师云承虚接响乃云以火续灯名昼以灯续火为夜昼夜相续灯灯无尽蓦然黑地里撞着露柱怪得阿谁妙胜和尚至上堂僧问雪峯见僧来参低头归庵此意如何师云谁知席帽下有此昔愁人僧云未审二林见僧作么生接师云把手拽不入乃云洪波深处赤立妙不资于一毫香积世界藏用胜不盈于一握如是则坦夷处巇崄木讷处难酬且道此是何人卓主丈上堂僧问二月已过三月已来桃花李花零乱桑条柳条成阴不涉万缘如何顾鑑师云不觉日又夜争教人少年僧云和尚岂无方便师云生姜终不改辣僧云有一人十二时中不依倚一物时如何师云鹘臭布衫须脱却僧云既不依倚一物又脱箇甚么师云细嚼难饥乃举大龙因僧问色身败坏如何是坚固法身龙云山花开似锦㵎水湛如蓝师云若是坚固法身也苦地在有问云黄只对他道垢面汉我二十年做长老未尝与人过话上堂举乌臼因玄绍二上座来参臼问近离甚处僧云江西臼便打僧云也知和尚有此机要臼云尔既不会第二禅客近前来僧拟议臼亦打师云二僧见乌臼如登龙门结夏小参僧问布袋长年闹市观音终日鱼篮禁足安居当图何事师云击筒方木响僧云与么则深密处足可观光师云差之毫釐僧云和尚答处辛辣学人如何凑泊师云向无凑泊处领取乃拈主丈云举一事则迷理措一机则失用衲僧家智游象外妙入环中犹是家常茶饭无端被释迦老子以无丝线系却脚跟直得东西南北去路无从于是九十日内如守古冢鬼谓之禁足安居克期取证亦未知所证者何事蓦然有箇不顾危亡底掀翻圆觉伽监毁骂平等性智山僧只得退身有分何故卓主丈老不以筋力为能复举雪峯示众尽大地撮来如粟粒抛向面前漆桶不会打鼓普请看师云雪老当时与么殊不知有今日二林今夏亦教诸人密密地与么但不必普请更若不会尔自孤负雪峯于虚堂初无干与次日上堂诸方以期取効时刻不忘我者里山边水边从便走作何故击拂子弃细录大以待知己上堂僧问临际会下两堂首座相见齐下一喝此意如何师云鬪贫不鬪富僧云有僧问此两喝还有宾主也无际云宾主历然又作么生师云只手遮日僧云二林头首峻机妙用众眼难谩还与者两喝是同是别师云尔自勘他看僧云人天众前也盖覆伊不得师云尔道那箇宾那箇主僧便喝师云脱身鬼子乃云师子嚬呻象王回顾此犹是齐眉共躅要见跨釜之作么竖起拂子新罗人过海上堂僧问有一句子到尔拔舌犁耕无一句子到尔自招殃祸明甚么边事师云彼此出家儿僧云和尚把定封疆不通水泄师云不是少林客乃举仰山参东寺才跨门寺云已相见了不用上来仰云与么相见莫不得么寺便归方丈闭却门仰山归举似沩山沩云子是甚么心行仰云若不与么争识得伊师云东寺便归方丈千古楷模仰山举似沩山因邪打正上堂僧问刘铁磨访沩山山云老牸牛汝来也此意如何师云一箭中红心僧云刘铁磨云来日台山大会斋山作卧势磨便出聻师云果然僧云可谓二俱作家师云谤斯经故获罪如是僧礼拜乃云师旷之聪离娄之明因甚有眼终日不见鼻孔下得一转语合得老僧树下冢间许尔妄想不然老胡失望上堂僧问久雨不晴时如何师云逢庚则变僧云久雨忽晴时如何师云处处可以晒眼皮草僧云与么答话诸方未肯在师云割鸡之刃僧云二祖礼三拜依位而立师云呈漆器僧云达磨云汝得吾髓师云覆水难收僧云学人才见和尚陞堂便出礼拜得箇甚么师云他时不得退欵僧云且喜水米无交师云早是退欵了也僧便喝师亦喝乃云山僧寻常不曾抑逼人只教退步楷磨但得心死意消一番了自然不胡乱拈匙放筋不然尽是念话杜家上堂举洛浦因庞居士来参礼拜起云仲夏毒热孟冬薄寒浦云莫错士云庞公年老浦云何不寒便道寒热便道热士云患聋作么浦云放尔三十棒士云哑却我口塞却尔耳师云洛浦当时若向庞公年老处下得一喝免得彼此葛藤上堂僧问热时寒向甚么处去师云尔抓着我痒处僧云寒时热向甚么处去师云干篱头上觅甚么汁僧云不涉寒暑底人在甚么处师云闹市里寻取僧云寻得后如何师云出三界二十五有僧云也未是极则师云作么生是极则僧便喝师云也未是极则乃举天童启和尚因僧问学人卓卓上来请师的的启云我者里一疴便了说甚么卓卓的的僧云和尚与么答话更买草鞋行脚启云近前来僧近前启云老僧与么答话有甚么过僧无语启便打师云者僧唤既近前何不便与本分草料只因下刃不严返被暗窥墙壁解夏小参各各鼻贯已脱秋风影里摆尾摇头老安虽则善能访迹终竟难寻寂子只知树下忘躯何曾解牧露逈逈云山溢目饱齁齁野草连天不须短笛催归千圣也无觅处蓦然傅公子出来道汝等头角之士九十日内託此梼阴未尝有半蹄之功踏破我常住一块泥𡋯何得如此快活山僧只得与他代一转语复举德山托钵公案师云德山如师子游行百兽股栗嵓头假其威而阴风逼人后之来者棒土揭木上堂僧问大隋盖龟时如何师云神照无此作僧云初秋夏末衲子往来牢记取者一转语举似诸方师云苦哉乃举天台幽栖和尚一日鸣钟上堂众才集栖云谁打钟僧云维那栖云近前来僧近前栖遂与一掌归方丈师云贱如泥沙贵如金璧当时若安详登座活得者僧中秋上堂僧问天上月圆人间月半是人知有未审中间树子属甚么人师云有契券者得僧云恁么则天香桂子落纷纷师云尔早错认了也僧云马大师翫月次一人道正好供养一人道正好修行一人骤步便行此意如何师云一亩之地三蛇九鼠僧云马大师道经入藏禅归海唯有普愿独超物外师云打驴听马知僧礼拜师嘘一声乃云与日双运鑑物无私自是暗中之人责冬裘比夏葛当此良夜众星推逊之时可怜不见华亭叟冷照海涛空渺弥上堂僧问望见资福剎竿便回脚跟下好与三十此意如何师云臭肉来蝇僧云望见雪峯便参主事又作么生师云何楼漆器休拈出僧云望见宝林双杨塔尖便悟去师云沙里淘金僧云和尚也是年老心孤师云宣人之过未为好手乃举钦山同嵓头雪峯到德山乃问天皇也与么道龙潭也与么道未审德山作么生道德山云汝试举天皇龙潭底看钦拟议德山便打遂至延寿云是则是打我太杀嵓头云尔与么他后不得道见德山师云钦山只箇拟议德山巖头俱纳败阙若是龙门上客必为点头其如听响之流堕在区宇上堂九九之节谓之重阳阳德既刚元化以洽衲子分上明得甚么边事卓主丈交上堂一大藏教不出箇鸦鸣鹊噪九经诸史不出箇之乎者也会得云归华岳水到潇湘不然有伴即来切须记取达磨第四忌拈香打一圆相香至国王之子神光断臂之师耽憨面嘴恐亦是伊儿孙不必更怀疑故我达磨鼻祖圆觉大师𤀹发灵机有无之宗顿释廓然无圣第一之义昭然前梁后魏人我相高此土西天是非竞起丁兹末运遐想余光列藻陈蘩用酬慈荫上堂举南泉因两堂首座争猫儿泉云道得即不斩两堂无语泉遂斩之赵州从外归泉举前话州脱草鞋安头上出泉云子若在救得猫儿师云赵州借手拈香要与两堂雪屈殊不知狸奴已死南泉手直至如今鼠子多冬至小参阴魔沮伏暖气未昇好箇衲僧消息若能直下承当不逐四时消长便见深山巖崖人迹不到处烂葛藤抽枝引蔓其如未然且向旧历日上点指头子数过只如阴魔沮伏暖气未昇是衲僧甚么消息卓主丈鱼行水浊鸟飞毛落复举沩山向火次问仰山终日向火因甚无暖气仰作向火势沩云子只得物体能所未在仰云某甲只如此和尚作么生沩亦作向火势仰云和尚只得物体能所未在沩云如是如是师云尽谓沩仰父子两口一舌殊不知风窃虎威能偃草水欺龙卧出前山除夜小参新底不知旧底已往旧底不知新底已来新旧不相知物物还对偶衲僧家以为极则殊不知半夜三更蒲团上竖起嵴梁谁管尔漏箭推迁更点迟速犹被人唤作无转智大王何况如矮子看戏随人上下虽然只知暖日生芳草那料春风暗着人复举僧问云门如何是云门一曲门云腊月二十五师云云门汗血功高惜乎放过了五日当时若道得箇恰好腊月三十夜者僧必有可观今则既往不咎只得顺时保爱有问云黄一曲只向他道半遏行云元宵上堂世间之灯莫若心灯最明心灯一举则毫芒剎海光明如昼其间不善剔拨者虽有如无要见心灯么卓主丈仰山开畬归宗拽石宝林语录终虚堂和尚语录卷之二虚堂和尚语录虚堂和尚语录卷第三庆元府阿育王山广利禅寺语录侍者德惟似泾如阜编庆元府请疏朝散郎集英殿修撰知庆元军府事兼管内劝农使兼㳂海制置使陈昉撰右伏以尊者放光明指八祥六胜之地育王捧舍利现十洲三岛之区箇是释迦古道场直须觉士正丈室选从四众断自九重虚堂愚公长老禅师慧海慈航宗门心印堂虚贮明月绝无片点尘埃林邃撼清风扫尽诸般障碍遍主淅江名剎暂眠灵隐闲云好向玉几峯横出一枝便据金狮座旁行四句东归衣锦再传鹫岭之灯北面瓣香仰祝圣人之寿谨疏师宝祐四年四月初七日在灵隐鹫峯庵受请十九日入寺指山门道不及处方便尽多只是易见难入诸人气宇如王莫认门头户底指佛殿老子傍若无人到处称尊今日自知理亏还我一坐具地展具云大众退后据方丈横按主丈云莫有生而知之者么入来我者里买帽相头不比盲枷瞎棒靠主丈师至法座前焚香望阙谢恩毕捧勅黄示众云约束万象耸动人天风云会合来自日边纵饶海口亦难宣拈制府疏宣发圣人之妙如春行万国岂在乎三寸笔端重新点出苟或尚存知解高耸听官拈诸山疏剎竿标处钟梵相闻要知暖气相嘘总在里许拈山门疏同门出入未尝谩尔诸人苟或粉饰太过山僧只得掩耳指法座人人脚跟下有此座子何必平地昇高尔若蹈得着灯王退身有分师陞座拈香云此一瓣香爇向炉中恭为祝延今上皇帝圣躬万岁万岁万万岁陛下恭愿尧仁广被舜德日新次拈香云此一瓣香爇向炉中奉为大丞相枢使国公同知枢密参政相公洎文武百僚增崇禄算伏愿尊崇廊庙抚镇华夷次拈香云此一瓣香爇向炉中奉为判府制帅集撰侍郎洎郡县文武官僚增崇禄算伏愿柱石邦家金汤祖道此香绝气息者久矣无端拨着冷灰重新腾焰奉为前住安吉州道场山护圣万岁禅寺先师运庵和尚爇向炉中用酬法乳师歛衣就座索话人天交接两得相见莫有不承言不滞句底么时有僧问一般担板得人憎十载深云独掩扃今日大方亲捧勅阿师真箇药头灵学人上来请师祝圣师云云静日月正僧云昔日梵王请佛盖为群生今朝圣主特差有何祥瑞师云天高盖不尽僧云与么则四众霑恩去也师云谁不承恩僧云只如判府制师集撰侍郎以忠正刚大之道为法择人还许学人借水献花也无师云迦叶门前风凛凛僧云若如是则名满天下去也师云尔不得忘却僧礼拜师乃云黄面老汉末上放乖向灵山会上万百众前以佛法付嘱国王大臣有力檀那迨今二千余年代不乏贤使我沙门释子得以流通慧命仰助国风若谓佛法果有付嘱则谤于黄面老子若谓佛法果无付嘱则今日王舍城中君圣臣贤递相钦奉以致海内生灵无不同瞻丽正之光松柏之茂毕竟以何为据卓主丈南岳峯头八字碑复举本朝太宗皇帝因僧朝见帝宣对僧奏云陛下还记得否帝曰何处相见来僧云自从灵山一别直至于今帝曰以何为验僧无对后来雪窦代云贫道得得而来师云垂衣端拱百国来宾者僧不是无对无奈天威逼人当晚小参今夜略去佛法玄妙机关单单与诸人说些细大法门以表进寺识面之初诸人又不可作等闲入在情识里胡卜乱卜若说舍利初自乌石岭头飞入山中放光现瑞此又是不出诸人共知若说六殊胜地自宝幢市四十五里直到明州此又是不出诸人共见作么生得不落知见去所以道法离见闻觉知若行见闻觉知是则见闻觉知非求法也况古鄮禅丛俊衲如市箇箇附託得人谁肯受尔者般祭鬼饭食蓦唤侍者云收起巩县茶缾复举陈操尚书一日同众官登楼遥见数僧中间一士云来者总是行脚僧尚书云不是士云焉得知其不是尚书云待近与诸公勘过须臾僧至尚书召云上座僧悉举首尚书云不信道师云尽谓清明之下昧者尤多殊不知壶中天地别有日月山僧此者来赴育王首见帅府节斋陈侍郎一问一答和气满前要且无许多勘辨且道与陈操尚书相去多少卓主丈杖情闲巖树看愈好室静磵泉闻转幽行礼到大慈请上堂见不见之形对扬有准察不察之色捞摝无垠若能转向那边鸦飞不度不以形器拘不以色尘碍自然超诸圣廛出大方表溪山云月处处同归水鸟树林互相显发然虽如是争柰我慈峯老子未肯横点头在何故卓主丈壶中自有佳山水终不重寻五老峯复举堂头物初和尚举五祖道如何是祖师西来意庭前柏树子恁么会便不是了也如何是祖师西来意庭前柏树子恁么会方始是师云五祖当时一时落草自谓土旷人稀殊不知今日被慈峯老子搯定咽喉直得无取气处育王到此客听主裁只得放过何故人情做得冤家结得仗钖和尚至上堂举盘山似地擎山不知山之孤峻如石含玉不知玉之无瑕若能如是是真出家师云盘山其实只要出家儿万法不相到山僧昔寄霞谷与棘林老子也如是别去一十余年今日相见亦如是且道其中意作么生卓主丈如是如是而已矣解夏小参防微杜渐深切着明也是无风匝匝之波更若立制安居何异破珠求影衲僧家智游象外妙入环中点破生佛未兴不落古今窠臼说甚么鳗湫濬洁玉几高寒直饶举得头来早是枯桑变水育王恁么告报不出常情只如克期取证一句又作么生卓主丈善学柳下惠终不师其迹复举云门示众平地上死人无数出得荆棘林者是好手时有僧出云恁么则堂中第一座有长处也门云苏嚧苏嚧师云云门大似任公子设以五十犗投竿钓东溟山僧寻常善于包荒不欲宣人之过因甚如此击拂子何官无私何水无鱼次日上堂长期百二十日短期九十日夏月虫蚁多黄面老子恐尔东走西走杀生害命故立制以禁之今朝期满鄮峯门下未甞有一人敢容易下脚何故卓主丈恐蹈着犯突吉罗罪径山石溪和尚遗书至上堂鸡足峯前黄梅渡口逗到冷泉几掣肘若谓凌霄非正传毕竟衣法属谁手野犴鸣狮子吼虚空昨夜翻筋斗上堂举让和尚问马祖云汝学坐禅为学坐佛若学坐禅禅非坐卧若学坐佛佛非定相于无住相不应取舍师云南岳引马祖入牛角里作老鼠活计忽然得箇出路却笑南岳坐在里许上堂天寒人寒大家在者里与么会得铁板障也须退缝不然本拟屠龙翻成射虎上堂举巖头见德山便问是凡是圣德山便喝头便礼拜后来洞山闻云当时若不是奯公也大难承当巖头闻云洞山老汉不识好恶错下名言我当时一手擡一手搦师云巖头大似明上座趁卢行者到大庾岭头却回向同伴道此去杳无消息上堂举雪峯示众望州亭与汝相见了也乌石岭与汝相见了也僧堂前与汝相见了也师云莫快坐来频劝酒自从别后见君稀上堂元宵谢知事僧问有句无句如藤倚树此意如何师云掬水月在手弄花香满衣僧云树倒藤枯句归何处聻师云抛却黄金捧碌甎僧云沩山放下泥盘呵呵大笑又作么生师云天堂未就地狱先成乃云今岁元宵州家放十分之灯与民同乐唯有鄮山堂殿廊庑半明半灭往来者与露柱交肩灯笼鬪额灯明王闻得出来欲显发本光作大佛事山僧与之震威一喝何故自有僧知事何劳强出头雪窦和尚至上堂金轮峯顶锦镜亭边有一句子殃害天下衲僧未有一人点校得出育王久日桦来唇岂容缄默且道是那一句卓主丈见说前村风更恶杏花无处避春寒佛涅槃上堂大觉世尊为见众生执妄为本当百花明媚万葆敷荣示以入灭之相汝等比丘若能于此着得一只眼释迦自释迦波旬自波旬上堂举药山看经次有僧问和尚寻常不许人看经为甚么却自看山云我只图遮眼僧云某甲还看得么山云尔若看牛皮也须穿师云师不如弟子摘茶次清凉和尚至上堂僧问沩山摘茶次问仰山云终日只闻子声不见子形仰山撼茶树意旨如何师云钱出急家门僧云沩山云子只得其用不得其体师云出门不用频叮嘱僧云仰山云未审和尚作么生沩山良久仰山云和尚只得其体不得其用师云子为父隐僧云沩山云放子二十棒师云手臂终不向外曲乃拈云赵州曾问南泉老礼拜烧香只旧时若是清凉万菩萨等闲闻着也攒眉结夏小参栴檀丛林栴檀围绕析之则片片皆香荆棘丛林荆棘围绕拣之则枝枝可畏故我释迦老子以平等性智摄诸比丘同入大圆觉海于一百二十日长期之内捞摝澄泸成就慧身要且不见有禁足安居之相今正是时合作么生卓主丈竹杖化龙去痴人戽夜塘复举永明寿禅师在天台韶国师会中普请次闻堕薪有声豁然契悟乃云扑落非他物纵横不是尘山河并大地全露法王身师云寿禅师大似穷儒登群玉之府无不称心满意只是中间有一字子未稳上堂谢秉拂夏斋一称南无佛皆已成佛道若说到金轮水际崑崙山椒功归何所击拂子吽吽有甚饆饠䭔子快下将来上堂举僧问香林如何是室内一盏灯香林云三人证龟成鳖师拈云香林二十年云门侍者向纸衣录中得此句子育王则不然忽有人问只向他道皇天无私惟德是辅石帆和尚至上堂举云门行脚到九江陈操尚书请斋次问云儒书即不问三乘十二分教自有讲师如何是衲僧行脚事门云曾问几人来书云只今问上座门云只今且置作么生是教意书云黄卷赤轴门云此是文字语言作么生是教意书云口欲谈而辞丧心欲缘而虑忘门云口欲谈而辞丧为对有言心欲缘而虑忘为对妄想作么生是教意尚书无对门云闻公曾看法华经是否书云不敢门云经中道治生产业皆与实相不相违背且道非非想天今日有几人退位书又无对门云尚书且莫草草师僧家抛却十经五论特入丛林十年二十年尚不柰何尚书争得会书云某甲罪过便作礼师云陈操尚书前面数语勘云门未尽后面数语勘尽云门今日忽有人问育王如何是行脚事只向他道我与石帆老子十余年走遍天涯海角尚自不知今日再会又是二十年赢得牙疎鬓白说甚么行脚事待他拟议便与一喝何故觅火和烟得担泉带月归上堂空山无人水流花香鹙子满慈泯其智辩离娄师旷黜其聪明何也识法者惧上堂举庞居士因卖漉篱下桥遭攧女子灵照一见就父身边卧士云作甚么女云见爷倒地急来扶起师云虎憎鸡嘴闻者畏之后人衡鑑不高唤作二俱弄险结夏小参破有法王有大陀罗尼门名为圆觉能成就一切种智破坏一切法门于梦幻影边聚集四方衲子九十日内立期立限决要打破漆桶成就慧身虽然只如西天制令还有者消息也无卓主丈李广神箭张颠草书复举朱行军一日入南际寺斋僧行香次以手炉摇曳云直下是直下是时有僧云直下是箇甚么行军便喝僧云行军是佛法中人问着便恶发行军云尔作恶发会那僧便喝行军亦喝云钩在不疑之地复唤左右认取者僧着师云人言王母池边有一株树名曰蟠桃三千年开花三千年结果更待三千年方才成熟且道与行军有相见分么卓主丈参雪窦谦和尚遗书至上堂敲云梦破漱玉舟移乘时掇转虚空大地了无寸土故我妙高孤顶大歇老人和麸󱓇面起中峯已坠之宗嗅土吹沙瞎松源为人之眼秤槌觅汁泪出痛肠箇般生灭恶冤家万古千秋终不死上堂诸方多说见地鄮峯只论宗旨见地明则为见地所夺宗旨通则为宗旨所执如今要讨一箇见地不明宗旨不通底出来做松源直下火种不亦难乎解夏小参百二十日长期孜孜矻矻俊鹘巢云二千年旧话从新黑牛卧水与么会则麁中之细犹为易细中之细犹为难故我竺土老师检身不谨以己方人致令末代比丘太半以鰕为目育王一众善观时变尽在规矩之外何故卓主丈有时拾得溪头石带藓和云枕绿阴复举翠嵓灵傪禅师示众云一夏与兄弟东说西话看翠嵓眉毛在么保福云作贼人心虚长庆云生也云门云关师云三大老各出只手要扶树翠嵓门户以报雪峯争柰只解同心不能同志谢两班上堂龙得云则灵虎得风则威丛林得人则纲目正法令严自然上下安其居所以然者何也卓主丈岁寒知松柏之后凋中秋上堂人间无天上有往往无人脱窠臼四海娟娟洗玉魂九野茫茫白兔走寒山子不关口也落马驹群队后上堂举径山法济和尚因僧问掩息如灰时如何济云犹是时人功干僧云干后如何济云耕人田不种僧云毕竟如何济云禾熟不临场应庵和尚拈云凤合香沈雪巢夜冷半窓明月和气蔼然师云一人要贪贫不得一人要富富不得要知贫富不相当且请各归本位立达磨大师忌拈香赤幡随行自谓神机莫辩及到白鹭洲头死在老萧言下声沈魏国影脱孤龛当法门垂秋之际痛思已往之踪荐此溪毛少伸追远霜飞大野木落崇岗胆裂心摧未话先咽冬至小参一气潜回八角磨盘空里走六爻才动无毛鹞子贴天飞是他时节因缘不逐四时消长衲僧家眼眵眵地坐在者里直饶向葭灰未动已前会得西川邓师波东山下左边底也未是枯木开花底时节何故卓主丈冬不寒腊后看复举古德因僧问如何是冬来事德云京师出大黄师云朕闻上古其风朴略王言如丝谁敢不听忽有人问鄮山只向他道风门海口当风抵浪也须是箇人始得新天童自蒋山来上堂镜容鹰爪面目可憎掉发南岳下山教化从臾梼林对御讲经不守疆界干犯清平灭得中峯正法眼破沙盆子话方行上堂举长生问灵云混沌未分时如何云云露柱怀胎生云分后如何云云如片云点太清生云未审太清还受点也无云不答生云恁么则含生不来也云亦不答生云直得纯清绝点时如何云云犹是真常流注生云如何是真常流注云云似镜长明生云向上还有事也无云云有生云作么生是向上事云云打破镜来与汝相见师云天下具大眼目宗师尽谓打破镜来与汝相见为之极则殊不知山深水寒客程稍远要知二老胶漆相投先须会取两处不答除夜小参旧去新来懒送迎巖间冢下见枯形忍成残腊半宵梦坐对寒檠两岁灯恁么告报已落今时不涉功勋如何举似老僧今夜忍俊不禁向爆竹未鸣已前与诸人开一条活路子也教诸人知道来日定是大年朝其或未然西河弄狮子复举米胡访王常侍值判事次常侍才见举笔示之胡云还判得虚空么侍掷笔归宅堂米胡致疑次日凭华严置茶设问米胡和尚有何言句不得相见侍云狮子咬人韩獹逐块米胡闻得出来大笑云我会也侍云试道看胡云请常侍举侍乃举起一只箸胡云野狐精侍云者汉彻也师云米胡当时才见举笔便入客位管取为席上之珍无端再设茶筵累他华严脑门着地只如常侍道者汉彻也那里是他彻处试下一转语看正旦上堂时迁物换革故鼎新土膏未动商量打春太公有意垂钓夫子无心获麟上堂举药山与道吾云嵓游山次见树两株一枯一荣山乃问荣者是枯者是云嵓云荣者是山云若恁么一切处光明灿烂去道吾云枯者是山云若如是则一切处放教枯淡去忽高沙弥至山亦如是问弥云荣者从他荣枯者从他枯山乃顾道吾云嵓云不是不是师云药山道箇不是不是减他道吾云巖多少威光上堂各各本有灵觉妙明真体但以已见所障不能横戈直造不疑之地盖由淬励之工不切所以堕在渗漏作么生得灵鑑现前去老僧不惜眉毛与汝诸人去此见障掷下主丈因事上堂天之有云也可以蔽日月降甘雨地之有水也可以济舟楫润焦枯人之有心也可以兴祸福制刚柔三才既明理归一揆所以然者何也卓主丈大鹏展翅盖十洲篱边燕雀空啾啾上堂举赵州闻沙弥喝参州云侍者教伊去沙弥珍重便行州谓旁僧云沙弥得入门侍者在门外师云逼生蚕作茧则易要特牛产儿较难师宝祐戊午六月十四日罹难七月十三日恭奉圣旨与免无辜谢事上堂都省罗太尉缴上谨奏以谢去时晓露消袢暑归日秋声满夕阳恩渥重重何以报望无云处祝天长柏巖慧照禅寺语录侍者似藻编师于景定元年八月二十五日入寺上堂僧问昙花易见知识难逢学人上来请师祝圣答云突出威音那畔看问云宝寿开堂三圣推出一僧宝寿便打此意如何答云剑合路虽险夜行人更多问云三圣云恁么为人非惟瞎却者僧眼瞎却镇州一城人眼去在宝寿掷下主丈便归方丈又作么生答云更把金鍼密密缝问云和尚今日开堂祝圣忽有人推出一僧又作么生答云烧牛屎香供养他未为分外问云因甚如此答云盖他是本色衲子僧礼拜师乃云天理好还是处溪山舒笑眼群心响应信知此道不诬人所以真不掩伪曲不藏直自然草偃风行太平得路只如亲到柏巖一句又作么生卓主丈青松不碍人来往野水无心自去留复举须菩提巖中宴坐诸天雨华赞叹尊者云空中雨华赞叹复是何人云我是梵天尊者云汝云何赞叹天云我重尊者善说般若波罗蜜多尊者云我于般若未曾说一字汝云何赞叹天云尊者无说我乃无闻无说无闻是真说般若波罗蜜多又复动地雨华雪窦云避喧求静处世未有其方他在巖中宴坐也被者一队汉涂煳伊更有者老把不住问云空中雨华赞叹复是何人早见败阙了也我重尊者善说般若波罗蜜多恶水蓦头泼我于般若未曾说一字草里走尊者无说我乃无闻识甚么好恶总似者般底何处有今日复召大众云雪窦幸是无事人尔来者里觅箇甚么以拄杖一时趁下师云雪窦虽不善其兵机要且暗合孙吴今日柏巖开堂祝圣因甚无人雨华供养击拂子贼不入慎家之门开炉上堂举古德道法昌今日开炉行脚僧无一箇惟有十八高人缄口围炉打坐师云法昌解使不由家富贵风流岂在着衣多柏巖今日开炉不用聚集泥像暗地里胜他一筹何故版齿生毛老古锥夜深听水炉边坐谢首座上堂卓主丈死尽天下衲子偷心方称此题目卓主丈死尽天下衲子偷心转向那边犹堕功勋边事作么生得恰恰相应去卓主丈人天眼目堂中上座正旦上堂一年又一年循环数不足本分面上人犹如隔罗縠惟有南极老人扣天鼓三下望北阙而祝何故卓主丈愿我王万福柏巖语终临安府净慈报恩光孝禅寺语录侍者至源文衡编师景定五年正月十六日入寺指山门外阖不闭跨天下而无蕲会得许尔陞其堂入其室指佛殿巍巍万德之尊卷舒出没方便惟多是汝诸人因甚不见如来顶相咄只缘太近师至法座前焚香望阙谢恩毕捧勅黄示众云世尊三昧金口玉音亲付嘱紫泥芝检九重城里凤衔来再霑雨露之恩光阐法门之盛声前妙证耸动群心诸山疏烟惨淡石玲珑面面厮觑千峯万峯一团和气在其中指法座法以空为座举步则释迦在前弥勒在后且道中间底说甚么法骤步登座师陞座拈香云此一瓣香爇向炉中恭为祝延今上皇帝圣躬万岁万岁万万岁陛下恭愿天基永茂舜日长明载歌周雅之诗三听华封之祝次拈香云此一瓣香爇向炉中恭为中宫皇后圣躬万福此一瓣香恭为皇太子殿下增崇福寿此一瓣香奉为太傅宫师枢使大丞相国公大参相公大参相公枢密相公合朝文武百僚同增禄算伏愿高扶尧舜下视伊周集千载之雅风锁万邦之春色此一瓣香奉为判府安抚提领大卿都运殿撰大卿洎郡县官僚同增禄算次拈香云此是门司提举太尉恭奉圣旨送入寺问赵州八十行脚因缘用资禄算此香多是贵买贱卖罕遇南番舶主今日人天普会不敢囊藏爇向炉中奉为前住安吉州道场山护圣万岁禅寺先师运庵和尚用酬法乳师歛衣就座乃云大觉世尊在灵山会上以人天性命之道付嘱国王大臣有力檀那外护流通毋令断绝今则人天普会祝圣开堂莫有领得此旨者么时有僧问顶门具眼耀干坤声价轰轰四海闻丞相面承天子问九重飞诏出深云中兴祖道正在兹时一句投机愿闻祝圣师云南山朝北阙夜夜覩明星僧云只将一味无心法仰祝尧天舜日明师云风静日月正雪晴天地春僧礼拜师乃云春入湖山先放花明御苑人归上国南山鹤唳青松壮皇都人杰地灵窥紫府洞天风月透声透色绝类离伦不妨垂手入廛毕竟难逃至化且望阙酬恩如何祝赞击拂子版图远奏尧天阔万物呈祥乐圣情复举本朝太宗皇帝因僧朝见帝赐坐问云卿甚处来僧奏云庐山卧云庵帝云卧云深处不朝天因甚到者里僧无对后来雪窦明觉大师代云难逃至化师云明觉固是食息不忘当时若问臣僧卧云深处不朝天因甚到者里但鞠躬近前奏云请陛下高垂天鑑管取皇情大悦当晚小参僧问佛法混滥无甚今日正人一出天道好还如何是为人底句师云剑握甑人手僧云只如德山小参不答话赵州小参要答话此意如何师云布袋郑头相似重僧云学人今夜小出大遇师云尔得箇甚么僧便喝师云果然僧礼拜师拈主丈云者里便是妙高孤顶何须别峯相见风飕飕水冷冷衲僧家蹉眼不得若说隔江招手便乃横趋已是落他影子更言今夜答话不答话漫天网子阿谁不知既知得分晓只如都城有十二座门从朝至暮车马骈阗衣冠文物出入无间且道各各所持者何事若也知得今夜相见功不浪施其如不然卓主丈凌空铁塔镇长存夜深谁听风瓯语复举慈明因泉大道来参明云片云横谷口游人何处来泉云夜来何处火烧出古人坟明云未在更道泉便作虎声明打一坐具泉推倒慈明明亦作虎声泉退身笑云我参七十余员善知识惟师可以继得临际正宗师云丛林中往往道慈明当时末后更与一喝使泉大道无立地处是则是殊不知有际天之洪涛可以容吞舟之鱼夜深久立结夏小参竺土大仙于九夏之月布漫天网子笼络天下衲僧谓之禁足护生克期取证致于南山内堂外堂排单下搨箇箇如生铁橛捱得期满各人要箇禅钞子以凭赏劳虽然忽若有箇漏网底向未立制已前山边水边说东话西蓦然蹉口道着爷名又作么生急急出来下一转语卓主丈云收功较易补过较难复举雪峯领众到浮江乃问云欲寄二百僧过夏得否浮江以主丈画一画云着不得师云好峭互陈对面千里有人寄僧过夏南山大开东合何故彼此出家儿临安府径山兴圣万寿禅寺语录参学惟份文恺编师于咸淳元年八月二十五日辰初进寺指山门此山无路及门者谁会得摆手同归不然随我来佛殿释迦掩室于摩竭因甚坐在者里炷拜勤渠齐之以礼方丈虎头燕颔鸟嘴鱼顋尽向者里纳欵且道者里是甚么所在卓主丈勅黄有意退栏无心耕牧九重降勅如万国春回一道恩光似千日并照法门腾焕岩壑生秋府疏日出而作日入而息熙熙然如登春台且道承谁恩力拈起疏云听诸山疏出山而见入户而知鸡栖凤巢隣壁之辉何必区区点缀伊山门疏勤俭起家丛林麟凤入门一见和气可掬知心不在频叮嘱法座诸佛出世祖师西来总离者座子不得若信得及各自散去不然更登一遍供养诸人师陞座拈香云此香爇向炉中恭为祝延今上皇帝圣躬万藏万岁万万岁陛下恭愿金轮统御踵三代之淳风宝历开祥享万年之景运次拈香云此香爇向炉中恭为皇太后上资圣寿恭愿母仪天下子育生灵扶持社稷之功毘赞圣明之化此香爇向炉中恭为今上皇后两宫天眷恭愿万年松寿千岁鹤龄道赞明君功资帝业此香爇向炉中奉为太傅大丞相枢使国公大参相公大参相公枢密相公合朝文武百僚同增禄算伏愿德安四海威肃三边此香爇向炉中奉为判府安抚提领大监侍郎都运敷文提领侍郎郡县官僚同资禄算伏愿股肱清朝橐籥黎庶此香奉为前住安吉州道场山护圣万岁禅寺先师运菴和尚用酬法乳师歛衣就座乃云动絃别曲落叶知秋是尔衲子知有边事因甚黄河向北流会得物理疏通不然有疑请问时有僧出问金鸡唱晓玉凤衔花一句投机请师祝圣答曰㵎底青松有茯苓僧曰如是则九州四海雷动风驰答曰巢知风穴知雨僧曰如何是第一句答曰却是第二句僧曰如何是第一句答曰须弥山僧曰恁么则葵心向日倾答曰知恩人难得僧问太宗皇帝因僧朝见僧奏曰陛下还记得否此意如何答曰将经寺里弹僧问帝曰何处相见来僧曰自从灵山一别直至如今还端的也无答曰来风可鑑僧问帝曰以何为验僧无语又作么生答曰生銕秤鎚被虫蛀僧曰只如今日祝圣开堂有何祥瑞答曰秋花照眼明僧曰泉声中夜后山色夕阳时答曰错认定盘星僧礼拜师乃云时康道泰天清地宁一人端拱无为万物各得其所岩间野客悉荷皇恩唱太平歌和村田乐何必麒麟现瑞凤凰来仪但愿帝道平平自然风物楚楚且知恩报恩一句作么生卓主丈云妙唱以资天子寿炉烟为瑞国风清复举本朝太宗皇帝因入大相国寺见僧看经问曰卿看甚么经对曰仁王护国经帝曰既是寡人经因甚在卿手里僧鞠躬退身不对雪窦曰皇天无亲惟德是辅师云太宗古鑑高悬无私不烛者僧鞠躬不对经旨历然雪窦道皇天无亲惟德是辅又作么生卓主丈四海尽归皇化里三边谁敢犯封疆当晚小参僧问言言言兮飘风洒雪默默默兮雷轰电掣藕丝孔里骑大鹏等闲埃落天边月未审何人得此机用答曰头长三尺知是谁相对无言独足立僧曰恁么则九重城里大播芳猷答曰也是波斯入闹市僧曰王常侍访临际游僧堂次曰这一堂僧还看经否际曰不看经此意如何答曰酒逢知己饮常侍曰还习禅否际曰不习禅又作么生答曰拨乱干坤致太平僧曰常侍言既不看经又不习禅毕竟作箇甚么际曰总教伊成佛作祖去此意如何答曰临际老儿性命落在常侍手里僧曰今夜忽有箇衲僧出来道捉败了也又作么生答曰尔捉败常侍捉败临际僧曰总不恁么答曰毕竟作么生僧便喝答曰甜瓜生得苦葫芦僧曰不因天目近那觉斗牛寒答曰切忌乱针锥僧礼拜师乃云五峯孤峭万壑云寒人人怀报佛祖之恩箇箇具辨龙蛇之眼全宾全主全放全收向威音那畔别立生涯于空劫已前突出自己目机铢两举一明三不涉化仪如何相见卓主丈白鸟望中没青山断处幽复举当山国一禅师因马祖遣僧驰书至书中作一圆相国师启缄见之遂于圆相中着一点封回师云可惜许当时只好留在案上一任日炙风吹非唯坐断马祖舌头亦使天下衲僧无摸索处事既往矣还有为国师拔本底么卓主丈上堂山高水深云闲风静佛法至妙妙在中和中和则且置宾主历然又作么生卓主丈拾薪汲㵎煎茶外倚杖闲看云去留谢两班上堂举石头示众云言语动用没交涉药山云非言语动用亦没交涉头云我这里针札不入山云我者里如石上栽花师云智与师齐减师半德智过于师方堪传受且于中优劣处还有人缁素得出么卓主丈开炉上堂举百丈因沩山侍立深夜丈云看炉中有火否沩拨之云无丈躬拨之得小火云尔道无这箇是甚么沩山当下悟去师云洞房花烛夜金牓挂名时是则一时快意当时若用再参马祖底沩山门户未至寂寥上堂举仰山在沩山牧牛时踢天泰上座问云百亿毛头百亿狮子现作么生仰不答归侍立沩山次忽泰上座来仰云适来问百亿毛头百亿狮子岂不是上座泰云是仰云正当现时毛前现毛后现泰云现时不说有前后仰山拂袖便出沩山云师子腰折了也师云仰山祇要沩山证明自谓暗地里得便宜泰上座当时待他问毛前现毛后现但仰天大笑一声仰山要拂袖出去也未得在上堂人人知有此一段生死底话头至于进退揖让语言酬酢历历分晓因甚困去便不知落处设有能作梦中佛事者犹如暗中取物且道病在那里今日径山不惜眉毛普为诸人去此障碍使俱到平实田地受用无穷还信得及么卓主丈自携瓶去沽村酒却着衫来作主人上堂佛法在正不在乎盛在正则鬼神莫测其由在盛则鬼神能妬其福五峯固是不属其间因甚终日区区地击拂子霜苇岸头双属玉一声清响忽惊飞谢新荐严宝叶长老上堂崐山片玉挂林一枝不足为贵水边林底三四十年说东话西此之为贵也更有松源三转语此行茂苑为流通上堂举紫胡和尚示众云三十年来住紫胡二时粥饭气力粗无事上山行一转借问时人会也无师云紫胡年老心孤东行西行又问人道会不会径山崇罔峻领列在面前又值雪寒但未得去待春融也须行一两遭只是不问人会不会何故击拂子水月以喻兮古来已多我今不然兮所陈伊何参冬夜小参僧问冬至一阳生东山水上行时节因缘愿闻法要答云也只是一定之法僧云既是东山水上行因甚么却成一定之法答云老僧口是祸门僧云洞山冬夜果子次问首座有一物黑似漆常在动用中动用中收不得且道过在什么处座云过在动用中洞山令掇退果卓此意如何答云官马厮踢僧云今夜和尚忽然问首座有一物黑似漆常在动用中动用中收不得且道过在什么处径山首座亦云过在动用中又作么生答云与他两盘果子僧云只如洞山掇退果卓径山又添一盘还有优劣也无答云盖他是箇檐版汉僧云学人今夜借大众威光别置一问得么答云偷心鬼子得人憎僧便喝答云果然僧礼拜师云日短夜长晷运新添一线高来低去洪钧转自九渊阴魔潜伏道芽生阳气发时无硬地使得十二时辰底元酒大羹聊旌薄礼被十二时辰使底漏巵瓦缶尚且不甘任教葭管吹灰箇里本无迂谢蓦然有箇汉出来道老师情量未脱被二十四气使得七颠八倒山僧只得休去何故家肥生孝子国霸有谋臣复举马大师问药山子近日见处如何山云皮肤脱落尽唯有一真实祖云子之所得可谓协于心体布于四肢既然如是何不将三条篾束取肚皮随处住山去山云某是何人敢言住山祖云未有长行而不住未有长住而不行欲益无所益欲为无所为宜作舟航勿久住此师云马大师借手行拳呪诅他家儿女且道药山因甚不肯承嗣马祖出来下一转语看不然来夜请首座对众说破谢首座上堂佛祖慧命危若悬丝不求开士垂范后昆何以挽回丛林元气南巖老子镜空禅师镜本无私因形而显空本无迹因象而彰要知众德所归慰此群情鹤望龙骧云起虎啸风生除夜小参僧问年穷岁逼乌龟上壁岂不是和尚语师云年老心孤暂时狼借僧云还有转身处也无师云有则有无尔着脚处僧云大似径山门下客师云多少人错领话头僧云北禅烹露地白牛分岁和尚今夜将什么与诸人分岁师云东山下左边底僧云恁么则大众饱德去也便礼拜师云贪多嚼不细师乃云年穷岁尽东村王老夜烧钱腊尽春回楼上有人频劝酒以此发挥佛祖不传之妙以此契证衲僧衣下之功无论革故鼎新只要知时识节且结交头一机如何显露卓主丈惟爱清台新历日懒观韩子送穷文虚堂和尚语录卷之三虚堂和尚语录虚堂和尚语录卷之四法语示蓬莱宣长老本色衲僧具透关眼风惊草动悉辨来机盖他做处稳密不落声前句后得处既妙用出来自然盖天盖地岂可与依草附木辈同日而语哉济北瞎驴初到高安滩头既不能踢蹈却还黄檗山中探头露影看他老汉验人眼目一见便抛出断贯索道来来去去有甚了期虽未展毒手早是去死十分便通箇欵状子道只为老婆心切犹恐不实向险处更与一拶道大愚饶舌待见与他一顿箇些子过如滴油箭稍自眼力不到丧身失命无疑矣然步骤既高徒设陷穽反与黄檗一掌云说甚待见即今便打已是将驴鞍桥作阿爷下颔父子投机既无缝罅方且言引者风颠汉参堂去彼此落便宜岂比今时滥据师席以实法笼罩来学以寮舍稳便养育人才以推衣让食苟图继绍以递相援引欲盛本宗苦哉苦哉正音绝矣古来尊宿动于剑刃上求人尚不得一半何况绳墨之法耶若是真正本色衲僧具透关眼未必甘心死在黄檗临际句下示妙源侍者病佛是大医王善观众病众生信而服之则病无不疗盖其从本已来深中此病自雪山六年资质本草到腊月八夜其病既革于无心处获此方书道奇哉一切众生具有如来智慧德相但以妄想执着而不得证于是起道树诣鹿林三月调根五人得度则便能善用其药也非止灿大师矮师叔深中其膏肓必死之病而西天此土具大眼目宗师皆有此病直饶卢扁具透关眼活人机亦莫知其病源而递相印授转以此病度脱大地众生使坐者立者俱获轻利今观源师之病得非是欤不然外寂中摇形留神往出此没彼劳而无功则世间无常之病时时现前如来之药不得而救耶傥若蹈着如来真病之本自然病去药除如是受病则病无不瘥矣示无隐侍者初机学道如深山猕猴被铁索缚住见人眼生只管跳跳得形衰气索然后教之以艺或刺鎗使棒檐水打毬弄得既熟方可去此索子风前月下水际云根任之自然蓦忽叫一声孙大尔来他便突在面前及问他所习之艺便如水里火发若如是体究安得不妙有般汉便道虚堂年老心孤殊不知狗不择家贫示如足首座名实相当行解兼备以平等大心待四方衲子方可据曲彔床又须八面受敌临机纵夺邪正不可得而前透到佛祖着眼不及处使学者心死意消便能勃然而兴凛然而变方可称此题目才有毫末许与人领览则为佛法罪人矣岂况隈隈𣯧𣯧半死半活被二十四气辊得七颠八倒做主不成似者般底欲使丛林茂盛标准后学得非难乎古德道达磨大师空手来空手去已是扬尘簸土曲为今时黄梅七百高僧箇箇希求佛法惟卢行者一人眼不识字专事供舂所以西土衣盂密而授之盖此门不易凑泊若夙有灵骨不待扬眉瞬目曲巧方便直下蹈翻从上老冻脓窠窟全身担荷空手来空手去底一着子岂不快哉何患名实行解不昭着于时也示梓文禅人古之英特远行千里不求珍宝而乞一言师家既把不定未免直述其入道要径傥皮下有血言外知归亦不忝矣近年此风颇盛才入众先以牛腰之轴求法语为参学门庭之设其紧切处飏在无事甲里而大方老秃兵又纵其波辩雕割文彩从而络之使新学比丘饮此狐涎终身难脱良可悲也鲁祖逢僧面壁而坐麻谷见僧便闭却门电光石火领与不领俱落第二岂肯类我类我堕在语言所以高山流水只贵知音郑卫之门速须掩耳示无波李新恩达磨祖师自西天历十万里水云而至此土首对梁主奏以黄钟大吕之声虽天听无私而音节失旨遂绝江航苇面壁少林直下坐断壁立万仞岁月既迈香风四驰有囿名相而善求其然者向壁立万仞处领得意旨礼三拜依位而立则曰汝得吾髓降此已往宗分派列传持壁立万仞底一着子碁布天下皎若日星此非大力量大根器大因缘卒难凑泊去岁秋暑如焚合下远披孤顶直造茅庐获揖风标出语间已知为佛法中人今之士大夫尊爵崇禄汲汲然何暇分阴及此自非灵山亲承记莂根于性者畴克尔耶兹又沐藻翰披露衷曲自愧自悔于道切切诚可知矣蒙喻夙业深重身堕尘劳若向一念未兴已前照破轮回生死不落圣凡情量便是出尘罗汉有何户牖可以窥测有何文理可以揣量有何生死可以怖畏有何佛道可以咨参铁团栾是箇清净慈门更无毫发许欠少所以古德垂一言半句为世良药欲治众生日用纷飞着有着空之病殊不知返以执病为药良可悲也如所教所思所为如有两人此皆浮尘系念所起若能推穷所思则便有三人三人则一人一人则三人乃至百千万亿人即是一人一人即是百千万亿人和者一人扫向新罗檀特国里却款款地归来道㘞尔是阿谁到者里便如善财入弥勒楼阁胜妙境界悉在目前惟恐深信不及转增迷闷但向无下手处承当无所得处受用便是第一等直截简径法门门下虽知其病而不能去其病者乃自作障碍也请向壁立万仞处看自然无思不服示日本国心禅人佛法至要初无殊方异域之间只要当人负不群气概勐着精彩直下坐断一切得失是非信得及把得定孤巍峭峙不立生涯静照无私灵然自得切不得向无明窠子里妄行卜度才存圣量关感不通更须转向那边如青天怒雷飘风洒雪自然头头出碍方与至要之妙冥相脗合不患行脚大事不办不愁生死漏念不脱逗到无依无欲之地理事混融功勋绝待方可运出自己家珍赈济孤陋不孤远泛鲸波参寻知识今则欲还故都月朗风高指日可到却将从上所得启迪大根使日本国内悉皆成佛无余诚不忝也苟或尚存知见堕在区宇更须再过海来老拳终不妄发示行者智潮优婆塞者吾佛会中四众之一数也精持苦行承事佛僧先道业而后得度世尊入灭道法遐被五天竺国佛舍僧庐莫不有之逮教入中国译梵语而正唐言名之曰行者盖有德有行之所称也其数既广汉唐以来设官置局试经得度至于海内奇髦俊彦冐历寒暑穷经讨论以试所业其间获中僧科者官给黄牒剃度为僧然后肩云顶丝履艰涉险不惮数千里之遥寻师访道究明人天性命之学酝酿既久文彩发露王臣尊礼为人天师一言一句光明殊胜为后世法此古今通论出家儿之大体也南渡之后为见吾教日兴出绫纸易楮币庶欲得者寡而入者稀殊不知物随事变一堕利域百计纷拏以谋进纳之计得之者形服虽殊昇沈事海失之者穷困相煎老毙山泽要如前人优游教海披寻文义试所得而披法服者无复得也智潮近事且久凡见衲子往来或勘辨引验或怒骂呵咄隐几壁听激起善本捧纸下拜愿求法药老僧不觉大笑虽然无佛也解放光信笔姑述梗概万一以酬勤劳要且无一点佛法道理污汝耳根思之序跋金刚经序入城持钵洗足宴趺幸自可怜生无端被善现出来道箇希有伎俩消尽直饶分分字字说尽葛藤终是註解不出子休禅人知其败阙处率三十二人力与之雪耻傥于毫端未举已前救得黄面老子可不伟哉其如引纸行墨剑去久矣跋梵书心经横钩三点似月如星老胡用尽机关一生拈弄不出若更加其彔彔曲曲自谓海外得来何异楚人以鸡为凤要得恁么直须尽大地明眼译师无启口处方合斯旨跋应庵和尚书圆悟道蕲州子得则得脑后少一锥逮见虎丘牛过窓櫺颖然顿脱起东山正续之统如杲日丽天众星掩耀凡片言只字落江湖得之者如获夜光道之感人如此甞与莲华峯诸衲往来观其书饰笔力清劲风度翔舞使人畏之真赞自赞不开骂人口难以见其慈不征衲子病难以表其师似之则殃门添祸否之则凤林咤之画工笔熟不识伊白发𣯶𣯶箇是谁咄蓬莱宣长老请啐啄之机临崖一拶虎啸龙吟二九十八宣禅自是恶冤家学伊岂止顶门瞎妙源首座请道不可传貌不可绘冷坐深云虎视百怪源远流长灭正宗不比瞎驴趁大队无隐侍者请斗斗㖃㖃雷驱电驰垂手未游象外虚空突出毫釐目前难遏密冷落有谁知父攘羊子证之从教万古黑风吹本立藏主请春山万叠秋水一痕凛然风彩何处求真大方出没兮全生全杀丛林悱悱兮独角一麟无补侍者请计较拙于鸠轩昂老而虎闻必意消见者难覩到头不识宾中主黑漆竹篦噼面挥师资谁谓无裨补法云首座请咿呜咿那得知寒酸看不上眼手面移东换西拱良工手破衲僧疑行到水穷处坐看云起时双林夏前告香普说侍者法云编古之宗师为人直截凡有所问只就问处与之破执初无实义后来垛生招箭形于语言乃有普说普说首出于真净和尚三佛以来皆有普说无非怒骂呵咄鞭策诲励使其大心衲子勇于进工近世宗师间有普说尚多文体不见古人直截为人处大似场屋中论策一般及攻其所从乃药贴上语不能疗人之病徒使其末流纷纷传集祕蓄以当本参殊不知我王库内无如是刀德山道亦无佛亦无祖达磨元是老臊胡释迦老子干屎橛十二分教是神鬼簿四果三贤是守古冢鬼尽皆自救不了是则一期方便早是画蛇添足临际道山僧往日曾向毘尼中留心数十年之间披寻经论后来方知是济世表显遂乃一时抛却发意参禅遇善知识方得道眼明白辨得邪正不是孃生下便会此亦古人不欺之语今之学者不得其妙病在自信不及处病在得失是非处病在我见偏执处病在限量窠臼处病在机境不脱处病在得少为足处病在一师一友处病在旁宗别派处病在位貌拘束处病在自大了一生小不得处此几种病障道之媒人皆有之要在当人退步揩磨净尽使其入作无门向一条古路上荡荡地无拘无检无障无碍拈来便用擦着便杀临机纵夺无秋毫许凝滞如转圆石于千仞之上他日祥光发现垂范后昆诚不为忝苟有一念希求佛法却被佛法二字笼罩如油入麫求脱不得山僧自少有意参学坐一二年略无所入但觉心眼俱清后来江湖间虽亲近人他见尔不是箇中虫豸谁肯淘汰尔但临风弔影任之去留后在金山邂逅运庵先师招过霅上得与入室只是不得下语才开口便道尔且款款地不要茅广室中常示古帆未挂因缘才开口便骂一日在侍者寮思之古帆未挂有甚难会其实只是一沤未发已前事一念未兴已前事者僧也是箇乖底却教宗师倒来入他窠子嵓头见他来处分晓便与他阑口一筑谓之得人一牛还人一马何得不教人下语遂担者一担见解去方丈呈问声未绝先师道尔何不合取狗口静地里密密体取去每日只管来者里论量古人是非有甚了期及归到寮中不觉躁闷忽然会得古帆未挂话清净行者不入涅槃话其他近浅话头渐觉通晓来日闻打鼓入室先师见我气貌稍自不同却抛下古帆未挂话问我南泉斩却猫儿山僧便下一转语道大地载不起先师低头微笑虽然如是过得半年心头依旧闹被人拶着依然去不得后来看疎山寿塔话三四年间一日无心中忽会得大岭古佛放光底时节方得自在不被人谩却将从前所看了底话头再把来打一看大与日前所见不同信知此事断断不在言语上及游山到汉上夏在荆门玉泉因阅觉范僧宝传见举上座访琅瑘因缘琅瑘问近离甚处举云浙江瑘云舡来陆来举云舡来瑘云舡在甚处举云步下瑘云不涉程途一句作么生举以坐具一摵云杜撰长老如麻似粟便走将出去琅瑘亲到旦过问莫是举上座么适来不合相触忤举便喝云长老何年到汾阳我在浙江早闻尔名见解止如此何得名播宇宙琅瑘云某甲罪过便礼拜相见处如此分晓觉范传中却来下面添几句道琅瑘曾以此举似慈明明笑云举见处才能自了而汝负堕何以为人山僧到此不觉掩卷长叹若果然有甚缁素二大士相见如苍龙玩珠饥鹰抟食有甚么狼借底若如是讨甚好慈明觉范知见广大甞笺释楞严其扶宗树教之文遍丛林岂肯以无益之词瞎后世学者眼在南岳二年欲讨一箇同人决此狐疑而不可得及到云居寮中有大慧广录一部弊甚人言有禅者梅阳谪居之时写得舍在寮中借来看才三两卷恰好撞着者箇话头大慧道我每笑洪觉范偏要胡乱穿凿当时举上座道箇杜撰长老如麻似粟已是将琅瑘托上梵天山僧见此如暑中沃氷雪又证得鄙者之所执大慧真绝世宗眼后面几句又道此是文殊普贤大人境界非凡情可测又道觉范在真净处发明不多时因事出院离师太早所以有到处有不到处且如编龙牙参翠微因缘牙问如何是祖师西来意微云与我过禅板来牙过禅板与翠微微接得便打牙云打即任打要且无祖师西来意又问临际如何是祖师西来意际云与我过蒲团来牙过蒲团与临际际接得便打牙云打即任打要且无祖师西来意又问洞山如何是祖师西来意山云待洞水逆流却向汝道他到者里心路绝伎俩尽只得礼拜后之学者已眼不明见他承嗣洞山便道当时见翠微临际之时未透一犬吠虚千猱啀实云门见睦州发明却嗣雪峯惟有雪窦见彻他骨髓颂古里面噼头便道龙牙山里龙无眼此语辛辣难近傍盖他用处多类此只如颂楞严辨见处吾不见时何不见吾不见之处若见不见自然非彼不见之相若不见吾不见之地自然非物云何非汝释迦老子脱白露净说得多少分晓他却颂道全象全牛翳不殊从来作者共名摸如今要见黄头老剎剎尘尘在半途譬如众盲摸象虽知其象而不见其全象如庖丁解牛虽解其牛而未得其全牛若到全象全牛之地谓之理极情忘雪窦却道尔直饶得到全象全牛与他幻翳何殊却把释迦老子指出似人底一时泼撒了也此老用处动着便是砒霜狼毒觉范却道雪窦以死水瞎龙罪之分明是活祖师意却作死法会了他分明道龙牙山里龙无眼死水何曾振古风禅板蒲团不能用只应分付与卢公者箇便与杜撰长老如麻似粟伯仲间也雪窦恐人不晓复成一颂卢公付了亦何凭坐倚休将继祖灯堪对暮云归未合远山无限碧层层者里千门万户一时打透不是觉范不知雪窦顿放处盖用在一时失在千古学道人若不得一番胡孙子死如何辨得邪正若不得一番胡孙子活如何脱得生死适来如许多家具子衲僧九十日内暂挂瓶盂若挨拶不透则孤负行脚大事若挨拶得透如白衣拜相庆快平生其如未然更待弥勒生下化缘劫空复入涅槃再出头来垂接未尽也未得了当在何故击拂子劝君得处披衣坐莫折松枝拂藓痕久立灵隐立僧普说侍者净覃编威音那畔一着子往古宿衲忘躯命力行之务要拈花面壁之风不坠以图报佛祖深恩近年丛林凋弊学者不本宗猷浸淫外学滋长无明虽千百群居未闻有如爆龟纹可以为末世灭胡种族良可悲也若如是行脚如是见人则其利甚轻其害甚重捱到头白齿黄孤灯独照之时远不如精修白业底田舍翁去住自由盖他无许多恶知恶觉疎山矮师叔探道之心甚切一日在沩山会里闻示众道行脚高士直须向声色里睡眠声色里坐卧始得疎山便出问如何是不落声色句沩山竖起拂子疎山云此是落声色句沩山便归方丈老子知他病在此向千圣着眼不及处通箇消息却乃坐镇家堂不露圭角既不契遂辞香严严云何不且住疎山云某甲与和尚无缘严云有何因缘不契试举看疎山举前话严云某甲有箇道处乃云言发非声色前不物此语是对机沩山点发疎山者矮子闻得眼睛便活乃云元来此中有人遂嘱香严云某甲且去师兄有住处却来相见沩山至晚问香严问声色话底矮阇梨在否严云已去了沩云向子道甚么严云某甲对他道言发非声色前不物沩云他道甚么严云他深肯之沩山失笑云我将谓者矮子有长处元来只在者里此子向去设有住处近山无柴烧近水无水喫应庵和尚道如今讨箇言发非声色前不物底早是难得更要会他沩山说话行脚人还缁素得出么莫背地里强顷自高若经纬不分不名本色衲子疎山又在湖北金銮寺里度夏夜间闻僧举福州长庆懒安和尚示众云有句无句如藤倚树因缘疎山闻得道我有一转语要去问者老子夏罢遂入闽见懒安和尚又谓之沩山和尚裴相国帅闽自沩山请住长庆疎山到彼值师泥壁次疎山便问有句无句如藤倚树是和尚语否沩山云是疎山云忽然树倒藤枯句归何处沩山放下泥盘呵呵笑归方丈疎山云某甲三千里外卖却布单特为此事而来和尚为甚不与某甲说沩山云侍者将钱与者矮阇梨去他日有独眼龙为汝点破后到明招举前话招云沩山头正尾正只是不遇知音疎山云忽然树倒藤枯句归何处招云更使沩山笑转新疎山当下有省乃云元来沩山笑中有刀如今兄弟家只解瞻前不能顾后尔才向沩山笑里觅便是错了也须是向有句无句如藤倚树处下得一转语亲切略去下面许多闲络索方免得沩山明招千古之下遭人检点尔若一向认着放下泥盘笑归方文更使沩山笑转新处盲禅瞎证递相恁么流将去只认得他人口头声色尔自己分上并无悟入之期弄到极处终成话堕也疎山复归洞山一日闻深夜欲以云嵓所传宝镜三昧密付曹山疎山潜身几下窃听伺其付毕出来拊掌大笑道洞山禅有分付了也亦遭悟本之记后不爽香严之约直造邓州一日香严上堂有僧出问不慕诸圣不重己灵时如何此语是石头使南岳之时曾兴此问让和尚道子问太高生何不向下问石头云宁可永劫沈沦不求诸圣解脱乃回清源当时香严答者僧话道万机休罢千圣不携疎山在座下作呕吐声云是何言欤严问阿谁众云师叔严云不诺山僧那疎山出众云是严云师叔莫道得么疎山云道得严云试道看疎山云若教某甲道须还师资之礼始得严乃下座大展坐具礼三拜准前问疎山云万机休罢犹有物在千圣不携亦从人得何不道肯诺不得全严云肯又肯箇甚么诺又诺阿谁疎山云肯即肯他千圣诺即诺自己灵严云饶尔与么也须三十年倒疴设使住山近山无柴烧近水无水喫分明记取后住疎山果如所记至二十七年病愈云香严师兄记我三十年倒疴今少三年每至食毕以手抉而吐之以应前记后问镜清肯重不得全尔作么生清云全归肯重疎山云不得全聻清云箇中无肯路疎山云方惬病僧意衲僧家到此推穷得出么见得二大老肝胆么当时香严若答得者僧谛当何必下座礼拜疎山疎山若点破得香严明白安得受倒疴之患到者里也须具些衲僧眼始得山僧今日路见不平却要断者公案供养我五湖四海衲子香严答者僧话如神龟负图矮师叔招倒疴之患顺水流舟若教尽大地人倒疴亦未必有横点头者何故一句合头语万劫系驴橛所以金以石试人以言试尔若道眼明白在今天下岂曰无人到者里使聪明强记不得使波辩臆说不得须是尔自识羞一番子方为究竟白云端和尚见杨次公外集中间有一偈发明曹洞宗旨丹山鸾凤来阿阁祕殿箫韶奏九成野老不知黄屋贵六街犹听静鞭声乃云他是过量人见彻古人心髓洞山当季运之时恐法门䆮衰故用金刚般若三句设五位君臣立三种渗漏如大炉鞴烹煅末学使一箇箇各执本来契券继绍祖父田园后来大慧因普说声东击西薄有所议学者既无正知见往往如矮子看戏借使洞上五位可以轻议则临际三玄要四料拣四宾主四照用亦可议也如汾阳十智同真浮山九带黄龙三关如国家兵器不得已也初无实义佛眼在五祖会里分化方归佛果才见便道临际三句作么生分明是凿窦引贼他一夜思量明日谓佛果云三句因缘我会得了也先倒拇指云者箇是第一句又倒一指云者箇是第二句遂与佛果一掴云者箇是第三句大笑趋去佛果举似五祖祖云也好聻动絃别曲落叶知秋无为子既为白云所知作一偈寄之十载闻名杨次公有文堪振我宗风分三成六添些子直得金乌半夜红次公因此至舒郡访端和尚夜话间悉知此老所诣来日上堂乃云自古自今说理说事者如麻竹稻苇会禅者更比比然讨一箇家里人如天上拣月黄梅贤宰杨次公闻名十载有余夜来忽蒙访及元来却是箇本分家里人杓柄短长锅子大小虽未曾一一点过看他数目也甚分明可谓如在东溪日花开叶落时几拟将黄金铸作钟子期忉忉地说一上不能得了信之通人分上水乳相投在今天下那箇是本分家里人不道全无只是正人难得本庵永和尚住鼓山道行江浙衲子奔趋以致松源秀嵓息庵无用诸大老皆入闽观其作略自谓石门之门可入一日鸣鼓开室峻机妙用独脱无依皆歛袵侧目毋敢凑泊得一两夏各自散去看来此老只能死得人不能活得人唯秀嵒尚少留之嘉定间山僧在育王西塔见之老子说鼓山时事以手点木庵真云我孤负者老和尚又点佛照真云我被者老汉转了话头感而又泣又笑悲喜交攻胸中必有事平日提唱多是讴歌五祖和尚会中亦有一僧谓之觉上座祖一日室中举释迦弥勒是他奴他是阿谁他下转语道乌张三黑李四五祖然之圆悟在侍司道和尚更勘他看恐未实明日再鸣鼓入室祖复举前话问僧云昨日道与和尚了也祖云道甚么僧拟开口被祖阑胸一拳云不是其僧当下有省后来见五祖门庭冷落却归长芦夫铁脚会里后出世住和州城外开圣为夫老拈出拈香之日忽胸中一点痛径就痛处发疽而殂嗣香不原所自显验如此在今天下望风承嗣者如麻粟若一一患疽而殂何时是了且其间识因果知来自又作么生兹蒙堂头举众俾山野受牌与兄弟举话此亦丛林任重之责既不敢宁居恐旦夕必为诸公开室相见古来以筹室锻鍊为重近世师法不严衲子殊不经意法门澹泊一致于此慈明见汾阳二年不容入室一日情切怀香诣方丈咨恳某甲为生死大事未明冒军旅而至席下今再夏矣未蒙令某与众入室恐失出家本志望和尚慈悲汾阳拈主丈便打云尔是何恶知识来裨贩我慈明方声悔谢汾阳以手掩慈明口明忽然大悟者箇正如大将军临陈当锋一刀两段便见胜负才拟议则失利也如适来所举疎山见沩山又勘辨香严可以一知一见一机一境所能窥测妙理耶尔若宿有灵骨曾下般若种子蒲团上挨得一丝一线透向言外一逴逴得入手作惟见得疎山勘辨香严亦便知汾阳慈明师资道合其如不然更多买几双草鞋绕四天下走蹈教脚板阔道我是行脚僧逢人说禅说道口如纺车莫教一朝如老鼠入牛角路头既极无所凭借则四大五蕴分离千辛万苦之状不言可知矣古德道前路茫茫未知何往蓦然有箇不顾生死底汉出来为众竭力山僧道尔且住待我挂牌时却来商量久立珍重立僧纳牌普说一句子古佛说不到玉转珠回一句子老胡不将来填沟塞壑说不到不将来笑指文殊在五台便与么去已落诸人窠臼里所以古德教人参禅先要参取涅槃堂里禅其间传佛心宗续佛慧命且置之一边何故盖涅槃乃死生切要之地眼光欲落未落火风欲散未散如刀割肉似箭攒心那时要得用万一不觉不知被他移入驴胎马腹里卒难得出出家儿尤宜着鞭袈裟下失人身万劫不复每日不要只管理会他人闲事尔自己分上无量劫来如洪波大浪未甞休息一日十二箇时辰阿那箇一时无走作来一粥一饭无走作么开单展钵无走作么进退揖让无走作么语言谈论无走作么蓦然打箇困来便乃落在阴界中头出头没尔醒时一段孤明历历底阿谁作主既无人作主火风未散阳魄未飞早成隔生人也大难大难棒打石人头剥剥论实事节物速化法道䆮微有志于此段切者寻师择友如救头然终不为身衣口食观山翫水悠悠送日尔若真箇信得及莫教一日被尔捱得透百千法门无量妙义毕矣便能成就一切法破坏一切法出三界二十五有通一切有无障碍春花秋叶云腾鸟飞皆吾藏中无一事不契真如无一法不顺正理自是明暗相凌不能得到无依独脱之地乃有新学久参致使丛林正气日消佛祖慧命悬绝且如新学比丘才入门来先以生死大事未明为辞放下笠子坐得一年半载既不善用工则无所入便起错用心辊入无明窠子里以文言义句为日益之学岁月既往豪迈之气日高味道之心日远殊不知得失在心煎熬万状要如临际三年不出僧堂无复得也看他一旦奋发惊群动众临机通变如俊鹰快鹞搏风搏日拟寻其影迹了不可得要到者箇田地急须飏却从前学解明昧两岐捱教通身如热铁团子与死为隣拈一箇古人话头抛在面前如生冤家昼夜如坐芒刺自有穿透底时节切不得泥着坐相坐时须要方便里面既无主宰徒尔劳神古德道心空境寂只为久滞不通参禅须参活句不参死句死句下荐得自救不了此是新学比丘之程限也中间久参宿将发足超方亦有打头不遇恶辣手段底宗匠坐在见地虽甘心枯志忘形钻之仰之淘之汰之但装重己见而已不能脱去鹘臭布衫一旦时缘成稔出来为人取与之间应机不妙盖从殊胜境界中得被人盖覆将来便乃辨他不出所以性敏者多不得道自高者多耻下问此酌然之理法眼会中有一僧名之曰则监院久依法眼凡陞堂小参入室普说并不趋赴法眼一日撞见他道则兄尔后生家白日茫茫何不问事者僧道某甲实谩和尚不得曾见青峯和尚得箇安乐法门所以罢参法眼云尔从甚么因缘中得入者僧道曾问如何是学人自己青峯向我道丙丁童子来求火我便从者里住法眼云好语只恐尔错会者僧不消一寸钩三尺线一钓便上道丙丁属火将火觅火将自己觅自己法眼大笑道我向尔道尔不会青峯意者僧鼓起无明起单前去是他般若因缘成熟时节至矣行得三两日忽然思量道法眼和尚是五百众肉身大士道我不是必有长处回来投诚请诲法眼道尔问我者僧便问如何是学人自己法眼厉声道丙丁童子来求火者僧豁然大悟山僧寻常多要问兄弟问处一般答亦不别那里是者僧悟处其间手脚未稳者未免踌躇要得自在当如则监院再见法眼一番子以表久参之验也然而虚玄大道无着真宗不可得而苟求有生而知之者学而知之者各任其器阿那箇是生而知之者赵州和尚是也才数岁随本师诣南泉请戒本师先与南泉和尚人事次引沙弥礼拜适之南泉偃息就卧处受他作礼南泉道尔是那里受业赵州道瑞像南泉云尔还见瑞像么赵州云某甲不见瑞像即今见箇卧如来南泉物见主眼卓竖矍然起坐乃问尔是有主沙弥那赵州云某甲不敢南泉云作么生是尔主赵州近前叉手道孟春犹寒伏惟和尚万福者箇自非无量劫来熏炼成熟安能及此虽未极其渊奥看他题目已自分晓岂非生而知之者欤稜道者此间盐官县里人行脚到福州灵云遇上堂他便出问如何是佛法的的大意灵云道驴事未去马事到来如是参雪峯玄沙灵云三大老二十年不能省发一日在雪峯会里因卷帘豁然契悟乃有投机颂玄沙谓雪峯云恐是意识註述又须勘过始得稜道者忽在面前雪峯云道者子备头陀未肯尔尔若真正契悟更须道看稜道者接口再述一颂道万象之中独露身为人自肯乃方亲昔年谬向途中觅今日看来火里氷雪峯回顾玄沙云者箇又唤作註述得么岂非学而知之者欤今之人用尽心机要到他田地终是难得后来闽王请住长庆为见衲子泥于万象之中独露身遂用些锁口诀道万象之中独露身是拨万象不拨万象会中龙象悉皆下语不得以致法眼修山主悟空辈皆不契遂游泉南一日欲出湖外回到漳州城下雨淋淋地不止遂入城边小院避雨拾枯薪入僧堂地炉向火只管论三界唯心万法唯识以至肇论天地与我同根万物与我一体等语忽有老僧入来附火乃问山河大地与上座自己是同是别修山主道不别老僧竖起两指而去那时方知是地藏琛禅师未免胸中各少置疑雨稍晴业已成行老僧复来相送行到佛殿前指花坛石云诸公适来道三界唯心且道者一块石在心内在心外法眼云在心内地藏云行脚人置者一块石在心头多少不自在如是三人拗折主丈参者老和尚各有契悟名满天下后来法眼一宗大行于世盖从雪峯玄沙气脉中来所谓祖父有田舍翁阴德尔看雪峯一出岭来先买一把杓头绾一条手巾到处行益结缘誓不喫头堂饭及到德山会里先占作饭头以至三到投子九上洞山千辛万苦成就道业后来建大伽蓝开大法施聚一千五百众每云一千五百箇布衲子老僧扚头舀得来又如玄沙和尚精持头陀苦行日间开畬种粟引水灌蔬夜间勤于香灯持净扫地闽王不时宣入禁中说法归来其苦行寒暑不易尔看他示众道直似秋潭月影静夜钟声随扣击以无亏触波澜而不散犹是生死岸头事岂是寻常导师说底话又如药山和尚游山到澧阳见人家有一座山好便要化他建道场百姓不从便入他牛阑里坐禅人家被恼之不已乃牵牛归屋里纵火烧却牛阑他只在牛阑基坐禅太守闻得与之买山建一所庵扁之曰牛阑后来成丛林安广众以致云嵓道吾舡子高沙弥李翱相公辈得以为授道之地每云老僧无福不敢与众同食每日只喫两粥首座见他眼脑精明必谓别置饮食一日不赴堂藏在方丈僻处待药山赴堂上入门见铫子里气出揭开乃是黄菜叶煮麦麸少许药山云老僧年来无力陪众如是者十年矣今被首座觑破勿与外知乃有麦麸而饭牛阑而禅古人刻苦至此极矣所以光明后世子孙至今不绝又如百丈大智禅师一日不作一日不食年高九十五岁鉏头刀𨥂蓑衣箬笠不曾离身黄檗五峯平田古灵沩山懒安龙象满门不忍其作务密而去之百丈云老僧无福坐消信施遂绝食而殂又如老南住黄檗时入室退必泪下有问其故乃云老僧是佛法中罪人一堂兄弟无人下得一转语切当法门兴衰亦可知矣室中每举钟楼上念赞床脚下种菜胜首座下一转语道勐虎当路坐他便退黄檗与他住自居积翠庵古人为法门之切如此为道之切如此今之兄弟傥能仰体上古之风不待按牛头喫草孜孜焉自成丛席四方传颂可不伟哉诚不孤老拙在此炙手助热也己事未明者慎勿多出新语新语乃是自得之妙而不能会通先圣所得所传之妙深恐古道沦没山僧凡与江湖抱道之士往来议论多引前辈遗言往行递相激励庶昭昭然得见古人情状夫子为一代儒宗祖述而不作若作恐夫子无文章耶为见周室下衰礼乐崩坏删诗书定礼乐区区立教以明尧舜禹汤文武周公之道以贻后世杨子着太玄真经天下人非之谓夫子不曾作经以其词近乎简澁门人告之杨子曰世不我知当有子云复生矣自汉及今杨子之道盛行大抵立言只要是当千古之下岂无识者兹来至节在迩久在首座寮入室殊觉不便恐妨山门请人次第方丈纳牌既缘会许时以道义故遂举些古人履践处以当末后殷勤第衰老出语太过望兄弟赦之幸甚记得沩山向火次问仰山终日向火因甚全无暖气仰山作向火势沩山云子只得物体能所未在仰山云某甲只如此和尚作么生沩山亦作向火势仰山云和尚只得物体能所未在沩山云如是如是尽谓沩仰传器而受殊不知父子之义各自背驰今夜忽有箇衲僧出来道老和尚尔也莫要尽尽检点古人客檐之下隆冬苦寒又在孤峯绝顶尔底暖气阿谁不知山僧只得以手掩面收卷波澜何故知我罪我夜深久立虚堂和尚语录卷之四虚堂和尚语录虚堂和尚语录卷之五颂古侍者无隐编世尊忉利天为母说法优填王思佛紫金光聚照山河天上人间意气多曾勅文殊领徒众毘耶城里问维摩世尊因干闼婆王奏乐其时山河大地尽作琴声迦叶起舞王问迦叶岂不是阿罗汉诸满已尽何更有余习世尊云实无余习莫谤法也有三尺剑可以谒赵国无千里眼难以见悬丝巍巍堂堂三界大师世尊因外道问不问有言不问无言佛良久有力量人终是别等闲垂手便相应何如夜半榑桑日推上须弥最上层罽宾国王仗剑问师子尊者夜阑天际堕金盆膝上焦桐调转新易水悲风轻按指鸾胶难续断膓人婆子烧庵铁壁迸开云片片黑山辊出月团团就中明暗相凌处天外出头谁解看善财童子参五十三知识末后到弥勒楼阁大人境界终难到到后如何说向人不是当人知见力莫将知见别疎亲达磨见梁武帝玉箫吹彻凤凰台古殿深沈晓未开满地落花春已过绿阴空锁旧莓苔楞严经云吾不见时何不见吾不见之处石润非玉水丽非金大禹决而西㴑卞和泣而陆沈美兮渺兮错古砻今昔有老宿一夏不为师僧说话冷冷寒熘泣秋壑才会沧溟便泛舟见说许由曾洗耳可怜巢父更鞭牛维摩经云其施汝者不名福田青山白云碧溪萝月画虎成狸只得一橛智者大师在南岳悟法华三昧好将真法供如来花在幽巖险处开一夜狂风吹欲尽落英无数点苍苔老子曰视之不见名曰夷听之不闻名曰希抟之不得名曰微此三者不可致诘青牛仙去不虚传常用虚中落断边自是一生多蹇薄夜深犹立古皇前南岳思大禅师因志公令人传语一口吞尽三世佛牙如剑树眼如铃断絃不必鸾胶续只要知音侧耳听夫子曰朝闻道夕死可矣笾䇺才陈见圣人莫将生死较疎亲清台历日烦君看一岁终须有一春倩女离魂行弔先桃茢丧车后纸钱老胡门下客宁可入黄泉调达谤佛万仞崖头𢬵得去不知何处觅全尸业风吹起再甦醒却问如今是甚时女子出定野水浮轻楫暖烟生紫蒪晚来湖上望多是罟鱼人王常侍访临际问者一堂僧还看经否事到无心不苟欺乌玄鹄白尚怀疑自非亲见黄头老争敢逢人泄漏伊杨大年参广慧琏和尚发明有颂八角磨盘空里走金毛狮子变作狗拟欲将身北斗藏直须合掌南辰后白石凿凿韫尔美璞君子道晦君子斯乐陈操尚书一日与众官登楼望见数僧有一官人云来者总是行脚僧尚书云不是官人云焉知不是尚书云待近与诸公勘过须臾僧至尚书召云上座僧举首尚书云不信道李咸曾相壶丘子随变难分丞自逃输与高楼凝望者炯然明可察秋毫庞居士临示寂以首借于頔相公膝嘱云但愿空诸所有慎勿实诸所无欲识穷原处何人为指迷夕阳鸡犬外桃李自成蹊裴相国问僧看甚么经僧云无言童子经裴云有几卷僧云两卷裴云既是无言为甚却有两卷僧无语曾落石霜机外笏又扶麁行到唐天只将四海垂纶手鰕蟹鱼龙一串穿黄檗在南泉作首座甘贽请施财抛来撒去互施呈地狱门前鬼眼睛觑破髑髅肝胆外摩醯顶上复重明陆亘大夫问南泉肇法师也奇怪裁书拟欲扣天阍往往无人可共论因得老生轻指拨临风不觉暗消魂钱唐镇使在界上凡见僧便问若相契即留止宿有二僧从马大师处来便问大师有何方便僧云即心是佛便被揖出又有二僧到亦如前问僧云非心非佛亦被揖出碧油幢下立功勋韬略双全独见君一自赤心来报国边头刁斗不曾闻寒山拾得预知沩山来国清受戒灵山一别无碑记三度亲曾作国王主丈再探知远近眇然天地略玄黄六祖谓门人云吾欲归新州兴在天南天尽头未行先已到新州来时无口去无伴那更萧萧黄叶秋让和尚云道一江西说法不见寄箇消息来老婆心切日忡忡恐堕他家韲瓮中消息得来胡乱后江西宗派好流通忠国师问紫璘供奉甚处来奉云城南来师云城南草作何色奉云作黄色师乃问童子城南草作何色童子云作黄色师云只者童子亦可帘前赐紫对御谈玄欲把枯膓尽底倾出门不觉又叮咛劝君及早回头去莫待春风柳眼青马祖因百丈再参啐喙之机类不同飞星撒火髑髅空偷心死尽难为活忽见金乌出海东百丈野狐不落因果突出野狐人心似铁官法如炉不昧因果得脱野狐顶上无骨颔下有须黄檗因临际自大愚归拔树鸣条浩浩风雨云翻覆在其中千波万浪惊天地到海方知信不通禾山四打鼓草履为冠松作钗一般潇洒眼头乖语音只在风檐下终日无人不下堦夹山云路逢死蛇莫打杀无底蓝子盛将归担板汉没拘束饿死首阳山誓不食周粟来山云我二十年住此山未曾举着宗门中事有僧问承和尚有言二十年住此山未曾举着宗门中事是否山云是僧便掀倒禅床山休去至明日普请掘一坑令侍者请昨日问话僧来山云老僧二十年只说无义语今请上座打杀老僧埋向坑中若不打杀老僧上座自着打杀埋此坑中其僧束装潜去海运鹏抟日月忙夜光潜透斗牛傍非惟按剑屡生子瞎眼波斯满大唐麻谷一日纸帐内坐以手巾盖头披云入见便作哭声良久出去法堂绕禅床一匝再来谷去却手巾而坐云云死中得活万中无一谷下床作抽坐具势云近前把住云前死后活尔还甘否谷云甘即甘阿师堪作甚么云推开云知道尔前言不副后语五十笑他先百步何如骑马胜骑牛不须重较多和少归到家山即便休风穴因僧问语默涉离微以玉抵鹊以鼠为璞眇然视之太虚寥廓首山示众诸上座不得盲喝乱喝寻常向尔道宾则始终宾主则始终主宾无二宾主无二主若有二宾二主两箇即成瞎汉所以我若立尔须坐我若坐尔须立坐则共尔坐立则共尔立虽然如是急着眼始得宾主有无俱遣外行藏须要出常情无栖泊处开门户月到中宵不敢明南院因僧问赤肉团上壁立万仞岂不是和尚语院云是僧便掀倒禅床院云尔看者瞎汉乱做僧拟议院便打趁出日月无光杀气浮揭天鼍鼓战豼貅捷唿获下真番将那箇儿郎不举头邓隐峯辞马祖祖云甚处去峯云石头去祖云石头路滑峯云千木随身逢场作戏便去到石头绕禅床一匝振钖一下问云是何宗旨头云苍天苍天峯无语回举似马祖祖云汝更去待他道苍天苍天汝便嘘两声峯又去依前问头乃嘘两声峯又无语回举似马祖祖云向汝道石头路滑石头路崄人难到到者方知滑似苔两度三回虽跶倒满身泥水又归来南泉住庵时一僧到泉云我上山作务斋时做饭喫了送一分来其僧饭了将家事一时打碎就床上卧泉伺久不来遂归见僧卧泉亦就卧僧便起去短袴长衫白苎巾吚吚月下急推轮洛阳路上相逢着尽是经商买卖人南泉云心不是佛智不是道昨日因过竹院西隣家稚子隔溪啼山寒水肃半黄落无数归鸦卜树栖干峯示众法身有三种病二种光贝叶持来晓者疎自称灵验世无如依然还我唐人译始有人知是梵书琅瑘因僧问清净本然不设陷穽不挥雪刃一箭穿杨神目不瞬翻思昔日李将军射虎之机犹是钝大慈示众山僧不解答话只是识病时有僧出慈便归方丈轻如毫末重如山地角天涯去复还黄叶殒时风骨露水边依旧石斓斑德山托钵德山疑处问巖头惹得浑家一地愁父又呪儿儿呪父冤冤相报几时休雪峯问僧甚处来僧云浙中峯云船来陆来僧云二途俱不涉峯云争得到者里僧云有甚隔碍峯打趁出僧过十年后再来峯又问甚处来僧云湖南峯云湖南与者里相去多少僧云不隔峯竖拂子云还隔者箇么僧云若隔则不到也峯又打趁出僧住后凡见人便骂雪峯有同行闻得去问兄到雪峯有何言句便如此骂僧举前话被同行诟叱与之说破当时悲泣常向中夜焚香遥礼雪峯见说闽山多蛊毒千方百计避无由殇中既有催魂鬼一命还他方始休雪峯住庵有僧敲门峯放身出云是甚么僧亦云是甚么峯低头归庵僧举似巖头头云我当时若向伊道末后句天下不柰雪老何扶过断桥水伴归明月村只知途路远不觉又黄昏雪峯因三圣问透网金鳞以何为食新罗主丈遂宁钵衲子家风那箇无一等看来如墨黑谁能重与较锱铢雪峯自着塔铭风冷蒹葭雨作秋倚门无意谒诸侯明年再决龙蛇阵塞北安南一道收雪峯云三世诸佛向火焰里转大法轮云门云火焰为三世诸佛说法三世诸佛立地听烈焰澜翻为说时百千诸佛尽攒眉梵音深远难明辨只许韶阳雪老知舡子嘱夹山汝向后直须藏身处没踪迹药贴明明说得亲不知里面伪和真谆谆教诫痴儿女莫把方书误后人夹山初住京口寺因僧问如何是法身山云法身无相又问如何是法眼山云法眼无瑕时道吾在座下失笑山请益后散众参舡子省发后归聚徒道吾令僧往问如何是法身山云法身无相又问如何是法眼山云法眼无瑕僧回举似道吾吾云者汉此回方彻始见春花归阆苑又逢秋叶堕宫墙思量世事如翻掌谁得长生不死方赵州因僧辞乃嘱云有佛处不得住有佛无佛不得住三千里外无凭据赵州赢得口皮光却是者僧知落处赵州访茱萸世路风波只自知见人多是不扬眉唿灯隔夜书名纸未审朱门复见谁赵州庭前柏树子有问自知无答处却将柏树当门庭摇风摆雨经年久不似松根有茯苓刘铁磨访沩山春暖山桃次第红翩翩蝴蝶鬪芳丛蓦然一阵狂风至辊入花枝不见踪南泉归宗麻谷同去礼拜忠国师各将财本去经营上国如天好趁晴未出门时先算帐如何得到凤凰城丹霞访忠国师值师睡次见侍者耽源踪迹由来久避秦洞门深锁古台春落花只为随流去便有寻芳拾翠人玄沙问镜清不见一法是大过患雪老门高儿女盛又能情重贵天伦把家干蛊虽相似也有贪盃落草人玄沙访太原孚上座适值在水楼上打水沙云相看孚云已相见了沙云甚么劫中曾相见孚云莫瞌睡沙白雪峯云已勘破了峯云作么生勘破沙举前话峯云汝着贼了也象王象子尽相随岸上人看蹄蹈蹄香草细飡知饱足归来不待日头低巖头示众大凡唱教须从无欲中流出三句只是理论咬去咬住欲去不去欲住不住或时一向不去或时一向不住三文买箇捞波子摝蚬捞鰕得几年逆顺短长休要说谁家屋里灶无烟巖头因沙汰在甘贽家过夏补衣次贽行过头以针作札势贽遂整衣欲谢妻问云作甚么贽云说不得妻云也要大家知贽举前话妻云此去三十年后须知一回饮水一回噎女子闻云谁知尽大地人性命被奯上座针锋上札将去也夜半三更来讨火我骂尔兮尔骂我相唤相唿归未归也有无衣草里坐石头因药山问三乘十二分教某甲粗知一重山了一重云行尽天涯转苦辛蓦札归来屋里坐落花啼鸟一般春沩山云老僧百年后山前檀家作一头水牯牛百年犹恐没人知名字仍将左脇题入水入泥难放牧仰山只得半边骑沩山问仰山甚处来仰云田中来一日须来三五度有时欢喜有时嗔改头换面休疑着元是尖檐帽下人鼓山晏国师示众鼓山门下不得咳嗽辽空一箭九重城雪老门风尽有声见说禁班宣号令耶边浑不许人行法华举和尚访琅瑘青郊鸣锦雉绿水漾金鳞安得郢中客共歌台上春兴化因僧问四方八面来时如何化云打中间底塞北烟尘终载静江南花木四时荣不须特地分彊界万里山河似掌平洞山聪和尚甞自负柴上山路逢一僧问山上有柴何故将去山放柴于地云会么僧云不会山云我要烧此行莫拟几时回此去应须到五台若过曼殊放光处殷勤为我记归来云门示众析半裂三针箇鼻孔在甚么处为我一一拈出来看自代云上中下昔年曾扣睦州关负义忘恩当等闲见说吴音俱变尽语言浑似广南蛮云门云平地上死人无数声如鸣玉静边闻谁信幽人不见君花到海棠将寂寞绣衣犹把麝香熏洞山冬夜喫菓子拄天拄地黑如漆不分昼夜是何物拈来抛向屎坑中火里红莲香拂拂保福展和尚因僧问雪峯平生有何言句得似羚羊挂角时云我不可作雪峯弟子不得生平未审何言句得似羚羊挂角时拊击自然皆率舞不须羌管隔云吹大隋真和尚因僧辞隋问甚处去僧云峨眉礼普贤去隋竖起拂子云文殊普贤总在者里僧画一圆相抛向背后隋云侍者将一贴茶与者僧去弥漫万树梨花雨冻玉隄边水欲流顷刻阳乌昇太白那时浑不见踪由法云杲和尚示众老僧熈宁三年文帐在凤翔府供申是年华山崩陷了八十里人家汝辈后生茄子瓠子那里知得隔水何人歌竹枝动人情思极幽微夜深转入单于调月朗风高听者稀龙济示众具足凡夫法凡夫不知具足圣人法圣人不会融峯强万丈未话足先酸若不缘云去那知星斗寒芭蕉示众尔有主丈子我与尔主丈子尔有更须当面与渠无背手夺将来蓦然夜半化龙去黑雨鸟风裂地雷广德周和尚因僧问承教有言阿逸多不断烦恼不修禅定佛记此人成佛无疑此理如何德云盐又尽炭又无僧云盐尽炭无时如何德云愁人莫向愁人说说向愁人愁杀人收放随时虽有准出门入户恐难论长安路子君须到莫向深村草里蹲资福示众隔江见资福剎竿便回望见剎竿回首去脚跟三十谩轻酬人言阆苑花千树不直僊家十二楼鲁祖凡见僧来参便面壁而坐泉石膏肓不可医晓钟吟到夕阳时天然句子终难得几向风前暗皱眉修山主悟空法眼行脚到地藏院避雨向火道话地藏入来附火乃问山河大地与上座自己是同是别修云不别藏竖起两指而去火炉头话几多般自己同时作么观直下起来呈两指山河大地黑漫漫翠巖夏末示众一夏与兄弟东说西话发言先要心无媿遣事应须理处长莫学里闬无信者从朝至暮错商量雪窦住翠峯时有数僧到窦云新到那僧云是窦云参堂去僧才行窦复唤云来来僧回首窦云洞庭难得师僧到与尔一椀茶喫入门句子已先酬唤去唿来第二头到此不知茶味者纷纷空买洞庭舟汾阳示众识得主丈子行脚事毕评漫学屠龙人言枉费工自非亲到者难与论穷通慈明因泉大道来参明云片云横谷口一文一武偶相逢说尽英雄各不同俱往长安朝圣主姓名终是达天聪黄龙室中云钟楼上念赞楼上赞声资菜色蓦然突出老菸菟迢迢古路无遮障双眼如铃谁敢逾杨岐为慈明忌日设斋一棚傀儡木雕成半是神形半鬼形歌鼓歇时天未晓尚余寒月挂疎櫺白云端和尚云此事如万仞崖头相似总知道放着手便扑到底只是舍命不得法华今日不动一毫头教诸人到底去也掷下主丈拟从险处放身时那箇商量不皱眉不动毫芒亲到底眼睛皮绽盖须弥保宁勇和尚示众释迦老子四十九年说法不曾道着一字优波毱多丈室盈筹不曾度得一人达磨不居少室六祖不住曹溪谁是后昆谁为先觉烟暖土膏民气动一犁新雨破春耕郊原眇眇青无际野草闲花次第生五祖演和尚因僧问如何临际下事祖云五逆人闻雷五逆闻雷慊慊然寻常争敢与人宣自从六十轻酬后济北驴名不浪传五祖因僧问如何是佛祖云口是祸门坑坑坎坎崄崄巇巇一言易出驷马难追佛眼示众千说万说不若亲面一见纵不说亦自分明王子宝刀喻众盲摸象喻禅学中隔江招手事望州亭相见事深山巖崖处事此皆亲面而见之不在说也宁辨人间是与非生来淈𣸩眼如眉不因说着当年事万古千秋那得知虎丘隆禅师参死心心问尔是甚么僧丘云行脚僧心云尔是何处村僧行甚驴脚马脚丘云广南蛮道甚么何不高声道心云却有些衲僧气息遂留过夏客里谩牢落天涯多故人好怀无处写旧话得重论残雪未消石梅英先破春徘徊殊有约来此续芳尘大慧室中云唤作竹篦则触野犴鸣狮子吼丧尽生涯不容开口应庵云道不得底句不在天台定在南岳耆婆去后无消息病者憧憧日扣门百草自知无识者丛丛垂泣在篱根密庵破沙盆直甚破沙盆掀翻海岳昏顶门真箇瞎千古累儿孙松源师祖临示寂垂语大力量人因甚擡脚不起力难擡处为君言神骏何劳更着鞭一跃洞天三十六到时凡骨也成僊开口不在舌头上含煳一世无分晓开口何甞在舌头万古业风吹不尽又随月色过罗浮明眼衲僧因甚脚跟下红丝线不断脚跟不断红丝线掉臂干坤自在行塞壑填沟无处着归来依旧两眉横杨雄着大玄乃云世不我知当有子云复生此亦无媿之词也蒙释氏之子大圣之所覆每慨念其慧命几若悬丝食息茫负遂悫志力究久而乃得逮巡礼诸祖遍历湖湘对境思人辄取其机缘精奥者间为颂之自秀溪复鄮岭仅四十余则辛丑夏谢事芝峯分檐霞谷谷深缘绝复取佛祖已下皆唐公卿宿衲机契者萃成一百则初不以儒释道优劣之求其正而已其间或凝或流或隆或杀不可以事拘不可以理遣傥其中之人一见而皦如也岂敢窃其赏识相与击节直欲报佛祖万分之一是吾愿也淳祐二祀壬寅月正初吉智愚谨书虚堂和尚语录卷第五虚堂和尚语录虚堂和尚语录卷第六代别举世尊一日见文殊在门外立乃云文殊文殊何不入门来文殊云我不见一法在门外何以教我入门代云启予者多举世尊因外道问昨日说何法云说定法又问今日说何法云说不定法外道云昨日说定今日何说不定世尊云昨日定今日不定代外道相顾而去举世尊临入涅槃文殊请再转法轮世尊咄云吾四十九年住世未曾说一字汝请再转法轮是吾曾转法轮耶代文殊云世尊末后殷勤举梁武帝请傅大士讲经士才陞座以尺拊案一下便下座帝愕然志公乃问陛下还会么帝云不会志公云大士讲经竟代武帝云实为罕闻举忠国师因肃宗皇帝问师在曹溪得何法师云陛下还见空中一片云么帝云见师云丁钉着悬挂着代云曹溪何在举忠国师问南泉甚处来泉云江西师云还将得马大师真来否泉云只者是师云背后底聻泉休去代南泉以脚一抹便行举忠国师因麻谷到乃振钖一下卓然而立师云汝既如是何用见吾谷又授钖一下代云子合见吾举忠国师因虞军容问师住白崖山时如何修行师唤童子以手摩顶云惺惺直言惺惺历历直言历历向后莫受人谩军容无语代云弟子此去更不礼佛举丰干因寒山子问古镜不磨如何照烛干云氷壶无影像猿猴探水月山云此是不照烛也更请道干云万德不将来教我道甚么寒拾俱作礼而退代云因我致得举布袋和尚常将布袋并破蓆于通衢往来布袋内盛钵盂木履鱼饭菜肉瓦石土木诸般总有或于稠人处打开布袋内物撒下云看看又一一将起问人云者箇唤作甚么众无对代云丑妇颦眉举无着往台山文殊问大德从何方而来云南方云南方佛法如何住持云末法比丘少奉戒律云多少众云或三百或五百无着却问和尚此间如何住持云凡圣同居龙蛇混杂云多少众云前三三后三三代云几不到此举无着台山遇文殊喫茶次殊拈起玻璃盏问南方还有者箇么云无殊云寻常将甚么喫茶着无对代一揖便起举南泉示众王老师卖身去也还有人买么时有僧出云某甲买泉云不作贵不作贱作么生买僧无对代云若有人看事某也不辞举南泉示众法身具四大有人道得与他一腰裩道吾出云性地非空空非性地此是地大三大亦然泉不违前言乃与一腰裩代道吾叩齿揑诀举黄檗示众汝等诸人尽是噇酒糟汉与么行脚何处有今日还知大唐国里无禅师么时有僧出云只如诸方匡徒领众又作么生云不道无禅只是无师代僧云深荷成褫举赵州在南泉时井楼上见泉行过乃垂一足云相救相救泉于蹈梯上打云一二三四五州具威仪上方丈云适来谢和尚相救代云老僧不着便举西堂因路逢天使留斋次偶驴子鸣使云头陀堂举头使指驴堂却指使使无对代云下官罪过举归宗因李渤问须弥纳芥子渤即不疑芥子纳须弥莫是妄否宗云人传史君读万卷书是否曰然宗云身如椰子大万卷书着向甚处李公俛首而已代李云将谓无人举大梅因庞居士问久响大梅未审梅子熟也未梅云尔向甚处下口士云百杂碎梅云还我核子来代云平出举茱萸因赵州上法堂东觑西觑萸云作甚么云探水云我者里一滴也无探箇甚么州将主丈靠壁而出代云莫道得便宜举洞山因僧问三身中那箇说法山云吾常于此切僧后问曹山洞山道吾常于此切意旨如何曹云要头斫将去僧又问雪峯峯以主丈噼口打云我也曾到洞山来僧无语代云气急杀人举石室因杏山入碓坊相见乃云不易行者室云有甚不易开心椀子盛将来无盖盘子合将去杏无语代云龙门之下举章敬因小师游方回乃问汝离此多少年云自离和尚将及八载敬云辨得箇甚么小师就地上画一圆相敬云只者箇更别有小师画破圆相作礼而退代云家无小使不成君子举雪峯因僧辞问甚处去云礼拜径山和尚去云径山忽问尔此间佛法如何尔作么生道云待问即道峯便打却回问镜清云者僧过在甚处便喫棒清云问得径山彻困也峯云径山在浙中因甚问得彻困清云不见道远问近对峯休去代云鲁般绳墨举雪峯辞洞山山云甚处去云归岭中去云当时从甚路出云从飞猿岭出云今向甚路去云飞猿岭去云有一人不从飞猿岭去子还识么云不识云为甚不识云他无面目云子既不识争知无面目峯无对代云不以眼见举雪峯因鼓山来参才入门峯搊住云是甚么山契悟举手作舞云子作道理耶云何道理之有峯印之代鼓山云和尚终不谩小子举灵云问僧甚处去云雪峯去我有信寄雪峯云便请云脱履抛向面前僧便去峯问甚处来云灵云云和尚安否云有信相寄道了脱履抛向面前峯休去代云念汝远来举长庆一日陞堂众集定庆拽出一僧云大众礼拜者僧着又云者僧有甚长处却教大众礼拜众无对代云得得得举灵树因有尼送兹瓦钵盂与师遂托起问云者箇出在甚处尼云出在定州树乃扑破尼无对代云某甲不会和尚意举云居膺和尚闻山下有一僧住庵令侍者送袴一腰与之僧云我自有孃生袴竟不受再令侍者去问孃未生时着箇甚么僧无语代云唯敢相昧举云门甞举马大师道一切语言是提婆宗以者箇为主乃云好语只是无人问我时有僧便问如何是提婆宗门云西天九十六种尔是最下种代礼拜了退举云门问首座山河大地与汝自己是同是别云同门云一切物命蛾蛘蚁子与汝自己是同是别云同门云为甚干戈相待代首座吐舌侧立举云门问僧甚处来云礼塔来门云谑我僧云某甲实礼塔来门云五戒也不持僧无语代云某甲乍入道举叶县省和尚问僧日暮投林朝离何处云某甲不曾参禅县云尔生身入地狱僧无语代云谁不承恩举叶县问僧近离甚处云襄州县拽童子掴一掴便喝出僧无语代云入水见长人举韩文公问僧承闻讲得肇论是否云是公云肇有四不迁是否云是公将茶盏扑破云者箇是迁不迁僧无语代云不经一事不长一智举洛浦一日因侍者云肇法师制得四论也甚奇怪浦云肇公甚奇怪要且不见祖师者无语代云打草蛇惊举宝应颙和尚因僧问从上诸圣向甚么处去应云不上天堂即入地狱僧云和尚又作么生应云还知宝应老汉落处么僧拟议应以拂子蓦口打复唤近前云令合是汝行又打一拂子代僧拟议处以目视以手指举真点胸在归宗南和尚会中为首座时归宗问云承首座常将女子出定话为人是否真云无宗云奢而不俭俭而不奢为甚道无真云若是本分衲僧也少他盐酱不得宗唤侍者报典座来日只煮白粥代云负心人不放债举石霜诸禅师因僧辞霜问舡去陆去僧云遇舡即舡遇陆即陆霜云我道半途稍难僧无语代云造次颠沛不忘付嘱举明招到泉州坦长老处坦云夫参学一人所在亦须到半人所在亦须到招便问一人所在即不问作么生是半人所在坦无语后却令小师问招招云欲识半人么也只是弄泥团汉代坦长老云却得礼谢举鹤林素禅师因僧敲门林问是甚么人云是僧林云非但是僧佛来亦不着僧云佛来为甚么不着林云无汝止泊处代云不枉卖却布单举婺州新建和尚一生不畜沙弥有座主云和尚年尊何不讨箇小师侍奉云若有眼暗耳聋口哑底为我讨一箇来主无对代云某甲可以奉扫洒举昔有老宿问一座主疏钞解义广略如何主云钞解疏疏解经宿云经解甚么主无对代云看取科头举天台幽栖和尚一日鸣钟上堂众才集乃问谁打钟僧云维那云近前来僧近前栖与一掌便归方丈代云只恐和尚别有长处举昔有行者随法师入佛殿行者向佛唾云行者少去就何以唾佛者云将无佛处来与某甲唾师无对代云蛇形鼈鼻举昔有僧到翠嵓相看适值不在遂看主事事云参见和尚也未云未事乃指狗子云上人要见和尚但礼拜者狗子僧无语代云钝置翠巖则可举昔高丽国来钱唐刻观音圣像及舁上舡竟不能动因请入明州开元寺供养后有设问无剎不现身圣像为甚不去高丽国代云熟处难忘举昔有僧到曹溪因守衣钵僧提起衣云此是大庾岭头提不起底僧云为甚在上座手里僧无语代云仁者见之谓之仁举昔有僧持钵到长者家偶为犬伤长者云龙披一缕金翅不吞大德全披法服为甚却被狗咬僧无语代云甜瓜彻蔕甜举昔有施主入院行众僧随年衬主事云圣僧前着一分施主云圣僧年多少主事无对代倒指示之举襄州哲和尚因檀越请首座开堂主事来白哲云是即是欠悟在首座闻乃束装他去哲以主丈打出代云不敢孤负和尚举昔有道士在殿前背佛而坐僧云道流莫背佛士云大德佛身充满于法界教我向甚处坐代云忘子为异教之人举翠微无学禅师问丹霞如何是诸佛师霞咄云幸自可怜生须要执巾帚作么微退身三步霞云错微乃进前霞亦云错微翘一足旋身一转而去霞云得即得孤他诸佛师别云错错举忠国师因西堂藏与马祖驰书至师问汝师说甚么法藏从西过东立师云只者箇别更有么藏从东过西立师云者箇是马祖底仁者底作么生藏云早箇呈似和尚了也别西堂后语云来时教请取回书举马祖因有僧于前作四画上一画长下三画短乃云不得道一画长三画短离四句绝百非请师答祖乃画一画云不得道一画长三画短答汝了也别请答处云老僧年庚在坎举南泉示众江西马祖说即心即佛王老师不恁么不是心不是佛不是物恁么道还有过么时赵州出礼拜了退续有僧问赵州上座礼拜意作么生州云汝却问取和尚僧又问南泉适来谂上座意作么生泉云他却领得老僧意别面壁而坐举归宗刬草次有座主来参偶见一蛇过宗遂鉏断主云久向归宗元来是箇麁行沙门宗云尔麁我麁别云好心不得好报举麻谷问临际大悲千手眼那箇是正眼际云大悲千手眼作么生是正眼速道速道谷拽际下禅床却坐际遂起云不审谷拟议际便喝拽谷下禅床却坐谷便出去别临际不审处云野狐精便起去举西堂藏和尚一日普请次云因果历然争奈何时有僧出以手托地堂云作甚么僧云相救相救堂云大众者箇师僧犹较些子僧拂袖便走堂云师子身中虫自食师子肉别僧拂袖走处云莫犯人苗稼举云嵓问百丈每日区区为阿谁丈云有一人要嵓云因甚不教伊自作丈云他无家活别百丈云从来尊贵举三角印和尚示众若论此事眨上眉毛早已蹉过了也时麻谷出问眨上眉毛即不问如何是此事角云蹉过了也谷乃掀倒禅床角便打别麻谷初问云啣铁负鞍去举鲁祖因洞山来参礼拜了侍立少顷而出却再入来祖云只恁么只恁么所以如此洞山云大有人不肯祖云作么取汝口辩洞山乃侍奉数月别洞山前语云不辞路险来见和尚举磁州马头峯藏和尚示众知而无知不是无知而说无知南泉云与么则依师道始得一半别南泉云六耳不同谋举齐峯和尚因庞公问此去峯顶有几里峯云甚么处去来公云可杀峻硬不得问着峯云是多少公云一二三峯云四五六公云何不道七峯云才道七便有八公云得也得也峯云一任添取公便喝峯亦喝别初喝云庞公从来作家举沩山见刘铁磨来山云老牸牛汝来也磨云来日台山大会斋和尚还去否山放身作卧势磨便出去别刘铁磨云人天福报不如老师举紫湖问刘铁磨久向刘铁磨莫便是否磨云不敢湖云左转右转磨云和尚莫颠倒湖便打别刘铁磨云赖遇外人不知举沩山山下有一僧住庵仰山到彼举沩山示众道如许多人只得大机不得大用只如山中和尚与么道意作么生僧云更请举看仰山复举被僧阑胸一蹈仰归举似沩山山呵呵大笑别被蹈处云将谓尔不曾见山中和尚举洪州米岭和尚示众云莫过于此时有僧问未审是甚么莫过于此岭云不出是其僧后问长庆为甚么不出是庆云汝拟唤作甚么别长庆云听响之流举广慧真和尚因风穴问会昌沙汰时护法善神向甚处去慧云常在阛阓中要且无人见穴云尔彻也别风穴云知汝力弱举慈明和尚冬日牓示僧堂前作此相若人识得不离四威仪中首座一见乃谓众云和尚今日放参别首座云某甲代和尚下延寿堂举道吾因僧问无神通菩萨为甚踪迹难寻吾云同道者方知僧云和尚还知么吾云不知僧云为甚不知吾云去汝不会我语别云祇缘相似举金峯拈起枕子云一切人唤作枕子金峯道不是僧云未审和尚唤作甚么峯拈起枕子云与么则依而行之云尔唤作甚么云枕子峯云落在金峯窠里别僧云枕子处噼面便掷举钦山与雪峯巖头坐次洞山行茶钦山闭眼洞山云甚处去来云入定来洞山云定本无门从何而入别钦山云今日困举玄沙因僧问尽十方世界是一颗明珠学人为甚不会沙云用会作么别玄沙云子何得自伤已命举玄沙初到莆田县百戏迎之次日问小塘长老昨日许多喧閧向甚么处去小塘提起袈裟角玄沙云料掉没交涉别小塘云深领慈悲举玄沙与地藏在方丈说话夜深乃云侍者关隔子门了汝作么生出得地藏云唤甚么作门别地藏云一家父子举仰山侍沩山忽闻鸟鸣沩云伊说事却径云不可向别人道沩云何故云为伊说太直沩云多少法门寂子一时推下云推下事作么生沩山敲禅床三下别仰山后语云昧和尚则不可举长庆稜和尚问僧甚处来僧云鼓山云鼓山有不跨石门底句有人借问汝作么生道云昨夜宿报慈庆云若噼嵴便棒汝又作么生僧云和尚若行此棒不虚受人天供养庆云几乎放过别云把火夜游举云门问巴陵雪峯道开却门达磨来也意作么生陵云筑着和尚鼻孔门云修罗恶发把须弥山一掴𨁝跳上梵天报帝释为甚么却去日本国里藏身陵云莫恁么心行好门云汝道筑着又作么生别巴陵后语云彼此老大举洞山聪和尚凡新到便问沩山水牯牛作么生会前后皆不契雪窦到亦问窦云作后人标牓山拟道窦以坐具拂一下便行山云且来上座窦云未参堂别洞山拟道处云牛聻举沩山见香严仰山作饼次沩云当时百丈先师亲得者箇道理仰山与香严相顾云甚么人答得此话沩云有人答得仰云阿谁沩指水牯牛云道道仰取一束草来严取一桶水来牛才低头喫沩云与么与么不与么不与么二人俱作礼沩云或时明或时暗别沩山后语云劳而无功举涌泉因雪峯访乃门送峯入轿了泉云者箇四人舁那箇几人舁峯耸身云道甚么泉再举峯云行行他不会别涌泉再举处云和尚稳乘轿子举德山因僧相看乃近前作相扑势山云与么无礼合喫山僧手中棒僧拂袖便行山云饶汝如是也只得一半僧转身便喝山打云须是我打尔始得僧云诸方有明眼人在山云天然有眼僧擘开眼云猫便出山云黄河三千年一度清别云我平生好打人今日不合停囚长智举道场讷和尚因僧问如何得见闻性不随缘云汝听看僧作礼场云聋人也唱胡家曲好恶高低自不知僧云闻性宛然也场云石从空里立火向水中焚别僧闻性宛然处唤僧近前少立拟议唾出举南泉问僧夜来好风僧云夜来好风泉云吹折门前一枝松僧云吹折门前一枝松次问一僧夜来好风僧云是甚么风泉云吹折门前一枝松僧云是甚么松泉云一得一失别南泉后语咨嗟云明皇幸蜀举文殊令善财採药云是药者採将来善财遍採无不是药却来白云无不是药者殊云是药採将来善财乃拈一枝草度与文殊殊拈起示众云此药亦能杀人亦能活人别文殊接草处与一嗅复度与善财举孚上座初参雪峯跨门才见雪峯便参主事次日却来礼拜云昨日触忤和尚峯云知是般事便休别云我此间来千去万举石梯一日见侍者托钵上堂乃唤侍者者应喏梯云甚处去云上堂斋去梯云我岂不知汝上堂斋去云除此外别道箇甚么梯云我只问汝本分事云若问本分事某甲实是上堂斋去梯云不谬为吾侍者别云若不再勘难以结欵举日容远和尚因奯上堂参容拊掌三下云勐虎当轩谁是敌者奯云俊鹞冲天阿谁捉得容云彼此难当奯云且休未断者公案容将主丈舞归方丈奯无语容云死却者汉也别云赢我一着举奯上座到百丈丈云阇梨有事相借问得么奯云幸自非言何须谘𧫡丈云收得安南又忧塞北奯擘开胸云与么不与么丈云要且难搆要且难搆奯云知即得知即得别云山长水远人面兽心举西院思明和尚未住时在许州闻汝州南院出世元与同参遂特去人事了云某甲启和尚无可人事自许州来收得江西剃刀一柄上和尚院云汝从许州来为甚却有江西剃刀明遂于院手上搯一搯院云侍者收明以衣袖一拂便行院云阿喇喇阿喇喇别云容欵曲叙旧举廓侍者因华严上堂今日赐卿无畏若是临际德山高亭大愚鸟窠舡子儿孙不用如何若何便请单刀直入华严与汝证据廓便出作礼起便喝严亦喝廓又喝严又喝廓礼拜起云大众看者汉一场败阙又喝一喝拍手归众华严归方丈时风穴充维那上问讯严云浙客尀耐者守廓今日把老僧搊绝如今集众打一顿趁出穴云趁他迟也况和尚言太过道单刀直入他是临际儿孙本分与么严方息怒穴下来与廓说是事廓云尔着甚来由劝者老汉我未问前早要棒喫得我话行如今不打我搨却我者话不行穴云此话已行也别风穴云廓兄尔也秤椎里觅甚么汁举药山因僧问平田浅草麈鹿成群如何射得麈中麈山云看箭僧便放身倒山云侍者拕出僧便走山云弄泥团汉有甚么限别云古屋里难以独居举长髭旷和尚问僧甚处来僧云九华山控石庵髭云庵主是甚么人云马祖下尊宿云名甚么云不委他法号髭云他不委尔不委云尊宿眼在甚处髭云若是庵主亲来今日也须喫棒僧云赖遇和尚放过某甲髭云百年后讨箇师僧也难得别云胡人入汉举洞山问僧甚处去来僧云游山来山云还到顶么僧云到山云顶上有人否僧云无人山云尔不到顶云若不到争知无人山云阇梨何不且住僧云某甲住则不辞西天有人不肯在别云住则不辞相识者少举云居膺和尚因成尚书送供至问如来有密语迦叶不覆藏此理如何居召尚书书应喏居云会么书云不会居云若不会如来有密语若会迦叶不覆藏别尚书不会处云我无此心必无此报举鹿门真和尚因韶国师到问近离甚处云谷隐夜宿庞居士嵒门云五眼之中那箇是正眼云久向鹿门门云者一片田地干尔甚事国师云话头何在别国师云饥不暇择食举龙册怤和尚因僧引一童子到云此儿子常爱问佛法请和尚验看册令点茶来喫了过盏与童子拟接册却缩手云还道得么子云问将来从容僧问此童子见解如何册云只是一生两生持戒僧别云和者僧一道打举罗山一日侍嵓头游山次忽然唤云和尚头云作么山乃近前作礼问和尚岂不是三十年前在洞山又不肯洞山头云是山云岂不是法嗣德山又不肯德山头云是山云不肯德山即不问只如洞山有甚亏阙处头良久云洞山好佛只是无光山便作礼别巖头云他忌触讳代别一百则佛祖赞离雪山像弊衣缠瘦骨衰发覆苍颜世上底时节刚然要出山弥陀古像有愿度生垂手接引含生不来物无可愍净名居士一默雷轰是非顿起示疾毘耶大虫无齿草衣文殊是何等书读不成句簑短发长手脚俱露观音大士宝瓶翠柳常随手又向青莲叶上行五浊世中无垢染不须慈眼视众生天龙恭敬云散千峯晓神龙应念来补陀嵓上士心识几时灰贫女呪水过海柳枝活盂水灵一呪毒发百川俱鸣善财隔海觅不得无数远山堆乱青鱼篮顾顾不释手提起复低头自笑无人买腥风吹未休水石非水石可凭非音声所及花笑鸟啼圆通证入圆相黑月则隐白月则现狐魅众生乞无再面金沙琅琅流水声怀抱尽情倾不识春风面雪消梅影清金书大士心经为圆相大悲呪身衣以波罗蜜多圆其相以喝啰怛那蒙其身呪呾从此发还着于本人不解圆通二十五吉祥灵草暗藏春善慧大士万派同源三教一舌咄者尊慈弄巧成拙渡芦江空芦叶冷风静白旬衣轻不得梁天子无人知姓名面壁嵌枯石老黡瘦衣荒死水垂钓陆地乘航当初好釆见梁王西归壁观九年葫芦按水无计脱身强分皮髓只履恓恓何处归月明后夜思熊耳智者大师太虚无云清镜无痕如意举手花雨缤纷契南岳不传之旨见灵山未散之人妙圆体极即相非真须菩提持贝叶倚瘦䔧解空未尽说是说非无端引惹憍尸布袋和尚一肩驼不起两脚走如飞业风交辊笑嘻嘻问渠是谁渠不知梦里昇兜率阎浮待下生不须呈懵袋恶毒已流行放主丈睡能所顿忘佯佯瞌睡一息不来百川鼎沸寒山拾得㸑下偷僧饭崖根抱虎眠懒吟长短句来把梵书看真箇看牛皮也须穿帚柄不忘寸心未息冷眼看人多少荆棘咄哉遗弃小儿丰干草里拾得寒山背身立骂丰干是者汉竹筒盛菜柤指出教人见其实只要知机不欲彰头露面拾得指空笑木屐竹帚粘脚缀手古佛家风泥猪疥狗指天大笑一声惊得虚空倒走丰干骑虎万德不将来勐兽自驯伏一啸出林阴风拔木只知拊掌放憨不觉山青水绿寒拾问讯金银窟里出来彼此囊无一镪鬪贫不鬪富做尽穷伎俩大虫来也急须合掌寒山作吟身势一句子有也未蹙断眉头做尽手势靠倒维摩记得无至今一默喧天地拾得磨墨过笔头戴桦皮冠脚穿破木履有磨墨过笔之功无二千酬泻瓶之水捉败了也国清寺里偷佛饭元来是尔栽松道者欝欝氷壑姿株株手亲植欲知来去踪双峯耸寒碧蹈碓老卢用智恰如愚无人辨得渠秕糠和月擣意在脱衣盂神光参达磨石禅寒到骨松雪照清眸此道如山重难将一臂酬马祖接石巩草枯山欲冷逗晓入重云一箭无双中何如射一群丹霞遇庞公邂逅漉篱翁言谈耳又聋不知何处去破帽裹西风良遂见麻谷闭户复携鉏云深路更迂须知形影外肝胆向人输药山和尚以梵夹对净瓶一字不挂眼常转如是经懒瓒和尚石床氷冷粪火芋香深拨浅得滋味最长支遁和尚归休图忍寒骑瘦马双眼碧于秋寄语王公道无钱买沃州郁山主日暖跨驴出溪桥欵步行因思遭攧处寸草不曾生政黄牛朝看白云去暮骑黄犊归山穷桥断处鹭鸶那得知亮座主虚空讲得参天荆棘一唤回头杳无踪迹夕阳挂树梢依然隐不得泉大道浴湫图𢬵身跃入深渊等闲握起龙首腥风怒雷乌飞兔走惊得慈明几掣肘乞儿伎俩不多千古鲙炙人口好将白棒噼嵴搂咄朝阳对月寒暑不到处山穷石自枯涕零知骨冷随分着工夫一卷无题目持来傍石根眼昏嫌字小华梵恐难分赵州和尚眼似鼓椎头如木杓欲识赵州八十行脚临际大师黄檗棒头大愚肋下后代儿孙乌焉成马普化和尚呈真吓杀盘山对众侮慢临际静处畏影逃形闹里掀天扑地镇州城外活埋至今鸡惊犬吠云门大师掉发睦州脱赚灵树赤体露金风清波无透路阿师脚跛不能行休对干峯南岳去玄沙和尚不出飞猿皮下有血钓鱼放生死中得活讥雪峯用力太过笑灵云根底未彻只知意在钩头不觉眼中着屑阿呵呵谁辨别万顷烟波一钩新月舡子和尚烟水寒扁舟小华亭江上相寻讨负命底噼口一桡点头处狼借不少父子怯相酬谁道翻身早出黄芦入红蓼收拾纟系纶江天未晓太白兴禅师泯迹深藏一坞云仙官何事苦相亲修行不是无灵验懒作关门闲户人宗庵主袈裟裹草鞋赤脚桐城走只者破生涯抵死扬家丑慈明圆和尚去见神鼎諲绝叫屋梁倒不得脱手法打折尔驴腰杨岐会和尚灰头土面弄假像真三脚驴子独角麒麟雪窦显禅师凝而不结混而常清挺然岳立卒乎砥平拟师之道兮虚空钉橛美师之德兮色里胶青妙高万叠兮春归锦镜翠螺一抹兮霜后洞庭在彼在此兮初无朕迹或舒或卷兮水赴沧溟遐想高躅兮实我法城黄龙南禅师出泐潭之水奋衡山之云三关多漏网谁是负恩人晦堂之下有清新白云端和尚接纳少机关勘验无眼目时时膈气筑只要煨芦菔保宁勇和尚性燥衲僧佒佯座主抹过村草步头直下挨肩佛祖杨岐其师白云其侣一鸣凤台凌跨今古五祖演和尚师之道兮不可得而称师之德兮不可得而述师之行兮不可得而闻师之业兮不可得而见道德行业闻见称述世人昭昭然若其荷佛祖慧命于将仆之际转凡夫于贤圣之域是谓之东山老人吾不得而知焉圆悟勤禅师尸碧岩谤乳窦击高庵据瓯阜此皆人所议论不到说甚么减灶法无文印尽情约下置而勿论或曰毁誉不在乎两端之间藞苴翁别有长处咄虎丘隆和尚柔弱丰神骨器刚大小喜多嗔贵买贱卖形影师资二十年所以圆悟目之为睡虎者也宏智禅师金凤初鸣玉人启户露冷风高子归就父大慧禅师前无释迦后无达磨骂雨骂风祗要做大黑漆竹篦胡打乱打是佛是魔噼面便唾因兹天降其咎衡阳梅阳十七年吞饥忍饿将谓万里生还知非元来一星子不曾改过者般瞎秃得人憎天上人间无两箇咄应庵和尚奋噼胸拳捞摸虚空骨髓开活人眼瞎却自己顶门从兹海涌峯危是谓东山正续密庵和尚行脚不到大彻堂前刚要凌灭应庵门户指柳骂杨吹沙嗅土却笑谢郎眉忒竖欲识中峯箇里人无尾大虫不是虎石窓和尚秋鹭翘松寒蟾卧水芝峯老骨锥不在明白里离娄师旷觅无踪千古万古秖者是松源和尚水庵室里争锋一掌打得耳聋从兹唤钟作瓮灭却杨岐正宗自谓木菴可入却言不识中峯运庵先师行脚祇参松源早是信卜卖屋更说东山正传大似老马嚼粟近人情无面目引得儿孙阿辘辘报恩尽力赞扬也是鹭股割肉南明不庵悟和尚飞来峯下打失护身符子南明山中骂詈三平祖师阐提薄福俗眼难窥夫是之谓不庵老古锥南岳修首座云雾充饥腹烟霞补破衣祝融峯顶寺几度对斜晖灵隐石鼓夷和尚面目严冷很气如云撺掇翁木大颠倒上树品藻果骂天见地不亲咬牙囓齿走石飞尘鹫峯别有劫壶春灵山古云粹法师三观互融显其机十门不二荡其迹如月印水兮光入其微如春在花兮香袭其裓是谓教庠之英北峯之嫡描邈将来不如伊从教大地无人识玉泉普明法师金石丝竹难以类乎声碧云清风难以同其调玉光幽洁花信融通妙在有无外岂堕空假中张生伏笔何处形容此是适庵老子之常准肯与能诗能画者同借借流芳灵苑寺眇然千古仰高踪出山古像金钟夜击九重城六载归来改瘦形待得众生心眼活雪山依旧碧崚嶒维摩示疾图一生口嘴唠嘈偏要搀行夺市诈病毘耶离城引得许多闲神野鬼稽首净名咄我不识尔布袋回头笑髑髅咄者髑髅荒草堆头歛眉一笑万壑云收三教合一面龟证无功会三归一各有面子不欲露出懒瓒和尚枕石苔生崖藤影绿天书促行芋子未熟鰕子和尚清溪影寒以鰕为目无柄爪篱东摝西摝郁山主彳京彴蹈翻天地黑盲驴恶㑃弄蹄行从兹不到茶川上溪水自涵山影清致黄牛犊角铜瓶挂晓烟溪山多是往来篇不知底事吟情险吹落秋风白鸟边朝阳毳衲鍼无肉补不足傍晨曦倚岩谷怕见黄叶飞未风先皱眉对月了经欲要了无可了山头月圆又缺只好罢休看夜深风露寒寒山拾得五峯石上双㵎松边是者伎俩莫骂丰干上竺柏庭月法师画像厚重如山宽大如海丹青有神莫拟其踪僧繇笔妙难状其迹如上国之春归香风四吹如银蟾之出水万象歛影是为三教融通大法之宗主者也无准和尚禅者请赞仍侍立移圆就方则辛抑方为圆则苦衲凿不相入是无准门户五峯峨峨兮等观万象拨拨兮谁覩霜降水落子归就父宝严崇辩讷法师画像身藁如柴眼明如电衡鑑台岭品藻山外之宗挥呵悟门不堕文字之相以讷为辩以戒为碍横拈麈尾雨花倾万象森罗俱鼎沸宝林远和尚游山像师孙侍行德腊俱高孙枝益茂以勤俭苦节中兴隷业以老气余韵平视诸方眉稜垂雪杖竹凝霜步趋有人兮清风可继澹常古道兮劫外徜徉礼祖塔宝峯马大师舌贯鼻端牛行虎视祇者形模转增聋戾万丈寒潭兮泐水无波千仞宝山兮浮图锁翠八十四人兮犹居学地大梅常禅师鼯鼠声中颠来倒去马颔驴腮不须解註龙牙遁禅师翠微际北腕头短洞水逆流方到家年老脚跟宜着袜不能随处蹈泥沙石霜千僧冢万指恬然一路归髑髅对对眼如眉须知一色明边外生死如何搆得伊石霜慈明大师水绕山围狮子窟赫赫金毛从此出野犴既死狐兔悲天下丛林闹聒聒我来不敢重步行森严匝匝清风生三拜无言出门去烟笛一声牛背横明招谦禅师藤深蔓短塔累累以眼名龙恐是伊放下泥盘叉手笑阿师曾误矮阇梨牧护和尚定身牧牧纯来岁月多至今壳漏未消磨莫嫌截断苏溪水尚有禅嵓挂缘萝明教大师道树将摧皇祐间力扶危处几多难因思今日安然者忍数空庭竹几竿觉范和尚塔在同安说文字禅笼络虚空骂古塔主不明要旨褒贬抑扬流行坎止栖凤嵓高插杳冥落花啼鸟谁相委佛事沙弥落发溪深杓柄长雪峤曾髠庵主非风幡竞辨印宗亲鬀老卢宣去周罗继此高躅棘林请为二沙弥付衣做处缜密且非割截而成转手付来暗合宝镜三昧二子顶受是真克家积直岁持钵归秉炬飏下手中锹子从教田地荒芜托起无底钵盂直取上方香积众既饱德高卧云林丙丁童子暗催煎箇里要寻条活路非活路霜空月堕猿啼处文彬藏主秉炬文质彬彬特行独立一大藏教诠註不及火就燥水就湿瞥尔转头来野外春风急跛脚碣上座起龛碣斗禅和行履各别脚高脚低东瞥西瞥转处自然活鱍鱍碣上座兴难遏欵欵出门灵山路滑震上座起骨万里见灵山震威遭一喝生死牢关一交打彻火冷云寒桂子香脚头到处干坤阔韶上座入塔煅过了也铿然有声彩凤自然翔集何须九变而成收拾归何处数峯云外青善牧上座起龛牧得纯难拘束拽脱鼻绳东触西触倒拈芦管逆风吹雨过湖山春草绿有本上座起骨有来由无本据脚瘦草鞋宽巉巉锋骨露本禅人何处去宝所在近更进一步永嘉住上座起龛住则不寺寺则不住铁壁银山丹霄独步野猿啼处月三更人在雁峯看瀑布芝上座起龛丘壑灵襟紫芝眉宇抹过死生关点头还自许出门隄柳正依依黄莺枝上分明语质知库锁龛无矫伪多质直竖百横千对本收息质知库日暮也收取钥匙禋上座秉炬衲僧归元处三尺火把子无明性燥觱栗钵喇无出乎此禋上座久贫乍富看看得入手去也掷下火把大众不要眼热道兴上座秉炬道无所据山深水寒一念未兴死门路活要知两处收功识取丙丁童子丙丁童子诺掷下火把好好服事着嘉禾使君请行端平新桥天巧神工不日成万年勋业建端平行行阔步青霄外回首方知是化城大众还知么昔日舟横断岸常怀病涉之忧旅逆穷途每发未归之叹是以邦侯垂济川之手居士奋截流之机从险处筑起根基就虚空故成世界月笼烟树依稀方广胜游日落江城髣髴洛阳佳处说甚连山贯海望越通吴南来北往等是到家者里那边无非活路且最初一步如何履践以手打一圆相脚头自此干坤阔愿力还同劫石坚虚堂和尚语录卷之六虚堂和尚语录虚堂和尚语录卷之七偈颂释雪窦革辙二门迦叶聆筝起舞渊明闻钟皱眉息畊斗室危坐半窓冻日熙熙大功不宰碧玉溪头黄叶村不闻花鸟到篱门憨眠似觉底时节山月半规新吐痕善应无方雨脚蹒跚林叶稀去来初不涉离微灵机未转已先照踪迹拟从何处归缘对石床偃月梦魂冷溪水写真癯影清平生矻矻自忘我世外不知谁可盟君子有所思孤舟十万里委命在危流五叶芬芳后神州法已秋阅宗镜录百卷非文字精探海藏深老胡三寸舌镜主几生心力破尘劳网能销旷劫金归原何所似花底啭灵禽铸印袍着金花勒小骢扬鞭几度月明中黄河界上空来往直至如今未树功销印铁鞋无底饱风霜岁晚归来卧石床一对眼睛乌律律半随云影挂寒堂回雁峯晚望孤笻影落清湘外看尽归云歛复翔身世悠悠心自许几回到此立斜阳衡阳庞居士庵居士当年错用心浑家不睦到如今摝篱柄短无人买空自萧萧风满林登祝融峯南岳诸峯七十二惟有祝融峯最高九千七百三十丈下视寰海如秋豪岷峨华顶远俯伏九华五老来相朝上封老僧日无事兴来以手摩云霄方广寺云中玉磬无时响木末金灯永夜明胜地正缘人罕到古今门户未尝扃访赵野云不值久思闲对老维摩欲话众生病痛多丈室无端铁门限未应容易野人过圆书记之钱唐谁管鲇鱼上竹竿𢬵身捱得髑髅干者回归去西湖上犊草鸥波不乱看弥藏主归潮阳穆穆丛林见老成江湖约我复同盟鳄乡未话腥风起春雪初消好问程断桥瞎驴一蹈两头空便与寻常路不同寸步却成千里隔纷纷多在半途中访南湖晦嵓讲主讲堂迷却散花人百万茫茫徒苦辛绝处逢生机路活定应尊者是前身谢戴悟庵深荷城东老净名菜园舍了又斋僧磨刀石子看看尽居士肝心铁打成观山水图留休禅者近远何多趣难将尺寸求向来柀岳顶今已遍神州水肃苍林晚寒生玉井秋圆蒲冷相对时与话峯头求猫子堂上新生虎面狸千金许我不应移家寒故是无偷鼠要见翻身上树时通禅客进纳衲僧肘后箇灵符谁管从前有与无片板不能担到底又来依样尽葫芦送僧见龙泉不庵太阿横桉血淋漓铁作心肝也皱眉入得门来翻死欵不庵未必肯饶伊阄观音背水陆帧吉祥大士舍全身要使迷途脱苦轮无奈众生难教化天堂地狱又重新霞谷清夜执昼蕴丘壑冥机未策勋瓦匜消古篆石榻伴归云胜事知如许余生无所闻灯花冷相笑何可补毫分送先侍者半怯春寒病未甦出门无力为三唿诸方辣手如灵验秋晚应归捋虎须送文瘦牛一味清寒骨拄皮且无心力去扶犁江湖尽尽有闲地况是春风草长时玄黄不真万物自全璧蒙庄安可齐月高松影细风急雁行低谁把丹青入难将竹帛题寒山应笑我携手隔云泥黑白何咎世事乱如麻情人未到家连延深院雨滴碎后庭花旧话几时别音书未有涯暝烟将四合何处起胡笳谢芝峯交承惠茶拣芽芳字出山南真味那容取次参曾向松根烹瀑雪至今齿颊尚余甘棘林海凤飞来不敢栖旧条新刺利如锥茫茫出得出不得只许𢬵身到者知赵开府访霞谷次韵谢之旌幢天外见缥缈谷中来望重草先偃山灵云自开禅衣坐幽石椶柄拂清埃勋业凌烟上难教隐钓台茶寄楼司令暖风雀舌闹芳丛出焙封题献至公梅麓自来调鼎手暂时勺水听松风送鉴座主纸灯吹灭尚迂回直至如今心未灰台石藓花将半蚀不知焚钞复谁来僧礼补陀孤踪抹过海门东吴越溪山几万重一拜起来还一拜不知何处见圆通送腾禅者别我芝嵓旧主情松堂月冷露华清古桐高佩知何处会听百滩流水声游栖霞观海上多幽蹟寻碑始得名仙成丹灶冷霞暖地花生有鹤久不死见人长欲鸣坛西羽衣子知我不虚行僧之金陵良宵桂月耿中庭蛩在青莎叶底鸣别我寸心如寸铁不知南国几多程寄晦嵓佛光法师对文笺释通人到破句分科作者难不见澧阳焚钞者棒头拈出尚寒酸昌老号竹谿疎疎绿影酿寒清高节虚心久得名不见月明流水处好风时引凤雏声潭老号古囦蛟龙窟宅初无底神禹难穷浅与深好把凝流消息子沛然为雨活丛林溥禅者西还梅影稀疎兰叶香吴中水草越中行荒田触目无人拣欵欵归来带月耕僧字止中鍊实而食择木而栖灵灵自晦物物难齐秋歛巢虚睡稳梦破月印清溪阅侍者镜潭雨过天风静波光似铸成不须频鑑照妍丑自分明牧童烟暖溪头草正肥尽教牛饱卧晴曦卷桐又入深深坞吹尽春风不自知渔父菰蒲叶冷暮天低断岸舟横水四围秪有一竿湘楚竹未尝容易下渔矶曾禅人唯之当头一诺未为亲大道难将语默分不听晚风江上笛一声吹破碧天云楫禅人之太白明明不可铭断续复谁听海上有痴绝山中无白丁天风生寂籁霜月下寒汀子去忘幽讨重嵓犹未扃万松山赠张省元钻仰无门靡不通静如古井鑑秋容乐天自得道中术时引清风吹万松僧游台雁音旨双消不可闻卷衣南去与谁论龙湫水澁石桥滑得路应敲尊者门床屏怪松蛟干虬枝巧作蟠鳞鳞鬣鬣自生寒卧间不致为妖去只就涛声起处看僧归越露激风抟岸草秋揽衣何处上兰舟无方始是知方者莫傚支师泥沃洲远尘轩开窓种脩竹凿石搆方池良夜月来此劳生几箇知游金华洞天飕飕崖熘静边闻到此仙凡咫尺分鹤驾朝真何日返洞门终日锁寒云寄婺守赵玉堂儒释同科到者稀道融水雪鑑精微和平堂上公余坐静看寒云片片归题书画什后发挥多古迹优彼色丝辞逸少观鹅处元晖纵墨时室虚蛟自触神久树生悲得处何机感寻披当尔思冬夜示俊侍者守得乌薪暖气回夜深寒重易成灰因思百丈重挑拨转使沩山眼不开灵竺权衡之访婺守会双林不将一字显今宗随处溪山老眼中想见金华旧知己未容明月照归篷西蜀言道士昔同夏岳山三十年后着僧伽梨衣复会于双林不拜星坛不步虚裂冠来下死工夫地炉深处烧红叶曾记三生旧话无演僧史钱月林濬发灵机口角边断崖飞瀑逼人寒若言列祖有传受迦叶无因倒剎竿渊禅人之乳峯渊默雷声善发机钝根难下顶门椎青霜黄叶压穷野急急归来见隐之罗汉树稽首如来种悲生末世中枝枝成小果叶叶现神通海月分清影天香逐晓风愿惟迷己者覩此出樊笼上四明守黄侍郎辞延福雨化仁陶德愈馨如春物物自生成昔年秀水曾观政却与鄞江一样清石床久矣卧云林六十银丝两鬓侵海上浮盃心已息掬溪容我窃棠阴寄寂照庵主远引高踪继覆盆一龛枯寂是前身秀峯影里闲揩眼见尽深云未到人示祖躬禅人祖意明明在尔躬视之不见用无穷拟心更欲重提掇一片惊秋叶堕空安座主更衣良遂曾敲麻谷门不相谩处主宾分子来亲见虚堂叟两耳垂肩坐白云天竺送僧之昌邑肃然凝目引秋光帆过东溟白鸟行不即不离虽自肯海山谁为说经王动静双照举息冥方所徒称宋地僧百年应自掷一饭若为凭风暖鬪山鹊烟消露石稜分甘云水共终日任腾腾物我两忘居常多不器情谓尽方知有眼挂空壁无心合祖师衲穿随手补客至下阶迟或问虚堂叟慇懃说向伊慧禅人之万年鼠入钱筒伎已穷十年踪迹眼头空如今又问平田路山舍半吹黄叶风示明禅者面壁风规久寂寥儿孙旋旋立新条不知断臂缘何事血洒空庭雪未消齐禅者之道场峯从险处自孤起石到虎边飞冽泉门户既难子宜去莫辞深雪立庭前厉道人字弗云身堕虚空如梦觉万机截断任天真单单留得孃生口箇事如何说向人灵山听猿斋祖首座号无传龙勐因缘会北斋轰轰南岳到荆溪宏纲若谓无人举谁听孤猿月下啼酬觉如居士觉体如如不变时能驱万象入毫釐毘耶城里无人识一默雷轰只自知北山庵居祖担终难荷嵓栖尽可攀爱闲嫌日短遇兴不知还谷啸风搏虎窓明月启关余生无异念赢得放疎顽恭钦二禅人之长庚难兄难弟未全知毒种从来眼戴眉若到鄞江有云处九峯寒碧锁清池访月上人幽室竹里池清云屋深万机冥合道人心有门不是无人到自是灵踪不可寻寄东湖溥侍者声前未举已先知曾用输机陷国师险处与谁分胜负苹花汀草暗相宜送泰阇梨井梧初堕别芝园椶笠秋行过海边沙上有人搏律虎谓言经钞未曾诠送泾禅者白鸟明边秋思远逢人未话齿先寒他年祖室争头角云外归来略借看溥禅人归疎山故山临汝梦秋江况是蛩吟月到窓不住京华南荡寺法身归去问枯椿立禅人平山依依远势接云根有路何曾气急人泽广既知藏不得异花灵草自生春宣知客归江心风帽云巾历所期问津何似到家时曲阑半倚垂杨外潮落潮生秪自知寄节维那几度忘言话克宾丛林音响许谁闻海山秋夜对孤月应记北高峯顶云酬李新恩惠竹杖一枝苍玉寄宵人远胜邛州九节纹添得老来山水兴指空敲石看飞云元藏主游方骂詈瞿昙说脱空年来分外恶情悰吴山越水相逢着放出蟭螟咬大虫得颐地窄天宽古所闻诛茅分得半溪云有时梦觉萝窓底懒听前峯鹿叫群冷泉送文禅者之天台惠理唿猿日葛仙成道时地胜人难到去来谁得知送信禅人诚信之言是道根出门句子要区分溪山到眼知惭愧莫学丛林饱见闻正禅者归菴方广灵踪为绝概到者纷纷殊不会乱云深处着禅菴狐猿啼在萝窓外文禅人临哀北堂卷衣东去泪沾巾兰谷风香二月春天地豁空舒笑眼不知谁是报亲人寄雪窦足首座光铓曾不着纤埃拂拭磨砻心已灰秋夜不禁猿啸月与谁同上妙高台衍巩珙三禅德之国清谁知三隐寂寥中因话寻盟别鹫峯相送当门有脩竹为君叶叶起清风送僧之严对蒲方话萝窓底又握山藤破晓烟领取桐江到家句子规啼在月明前送逢侍者销铄精微复见人青鞋蹈破几重云鹫峯孤顶来辞我秪有秋光可共分本禅人烂柴秪为到头干不尽纵饶见火亦难吹年来岁往消磨去不许春风管带伊崖泉应虚室天籁发中静峯高远出云有来非眼听无处足心闻蒲冷禅衣弊窓虚月影分大功终不宰纵尔自云云题渔矶秋竿倚石台沙鸟暗相猜一草有时动几朝鱼不来电嵓相者妙处未形三寸舌神眸一烁更无余季咸退舍许负死湖海识人方见渠大义庵主山根旋缚尖头屋溪上新开数畆田老矣不能重展手倚笻凝目送寒烟傅禅人空谷洞然非洞亦非盘箇里有神唯解看未启口前先应诺听时莫被耳根谩送小师无二回中川蜃江来访竺山春贵尔寻师已得人莫学横趋未归客至今尘土满衣巾此轩一梁对一柱绰绰自横陈谁拟复谁即温然无故新古梅千年苔树不成春谁信幽香似玉魂霁雪满林无月晒点灯吹角做黄昏独舫轩踪迹浑如漾绿漪画桡曾不近渔矶有时梦落秋江去短笛横吹载月归霞光亭灵迹宣符岂易量故应祥彩发天藏真风不逐三韩去直至如今草木香泳侍者不受育王藏主劫空田地自由身眼绽无心典竺坟探讨正音谁可拟调高终是遏行云明知客江心访竺峯历尽风霜儿不枯髑髅前下死工夫梼林句子千钧重江上归来记得无对雪郊郊寒翠湿痴云暗剪水花巧着春多话风前初重竹可思深夜立庭人上竺池院归鹫峯菴鹫岭心旌动池边影渐疎一生无定力七十尚移居细雨洒松坞凉风挽竹舆白云相望处跼蹐自渠渠次白云端和尚韵礼杨岐会禅师塔来拜东山祖峯高日未央遐瞻心已足右绕兴何长啼鸟惊人去飞花过水香西河牙爪在曾不媿汾阳礼道吾雷迁塔在石霜祖师灵骨见应难霹雳声中过别山父子秪缘机不密翻成千古是非关谢梦庵居士性宗集性本无宗梦亦非万机难透一真机有时暗与干坤合笑看春花秋叶飞寄崇福源长老一发千钧适此时风前无语皱双眉松源正脉将枯竭濬发灵源复是谁恺藏主号庾岭南宗北祖争衣处雨洗风磨石尚新灵迹岂知千载后丛林犹有昔时人白糍寄梦匃黄秫烂舂如切玉醉人风味忍沾唇火炉头话烦君举莫作粘牙缀齿人净发吴生适意多云水寻幽访所知曾于竺峯下会见宝溪时巧理数茎发清分两点眉忽忘心手处何谓不如斯村乐图一年田地熟赋外乐天真便不打鼓笛也是太平人自赋息畊叶深烟气暖粳软骨毛香巢许垂清节临流不尔忘送鄱阳复道者相逢道人漆双瞳衣衫零落迎秋风甘将百骸作泥土冷笑万事如展蓬当今祖道薄如纸瓦缶雷鸣闹人耳正音却作一线悬两手枕胸泪如洗行行不惜两茎眉魔宫虎穴俱探窥山穷桥断始得路伎俩尽时方见伊寄星婺适庄居士稽首毘耶金粟身静中多见闹中人却将不二门头事时与虚空细讲论寄雪窦性首座祝融峯下烧红叶应梦山中看白云足迹未教容易见谁知天外有人闻送茂侍者木叶辞柯霜气清虎头戴角出禅扃东西南北无人处急急归来话此情春日对镜不住复新新来从幻里真旧髯皆变白老眼尚精神世事终难鑑菱花亦有尘东风原上草不觉又生春送炳书记心镜频磨发渐斑照临今古未甞闲已知所得离文字此去禅栖必有山法光藏主之南徐三唿梼下愧灵襟湖海丛林已遍寻忘却飞猿旧时路到头曾不厌初心实禅者归省灵山禅起未温席却问潮阳过海舡咨省寿堂春日静究心应记白云边璟和尚号石庵空嵓为屋薜萝门天巧浑无斧凿痕花鸟不来云自合竖拳消息与谁论可禅人归江心每思槌拂恨难酬孤屿寻归月正秋堂上若呈圆相去迺师应错骂双梼送僧省母十年来往浙东西捱得头荒露伏犀因话编蒲米山老不禁秋夜听莎鸡寄都省罗太尉海涵山育气如春内相声华中外闻纲纪禁庭天宠密金珰长染御炉熏净覃藏主游方丛林荒落水云寒风味辛酸话转难隐隐一枝天外去不知何地择人安德惟侍者巡礼巖桂初飘好问津软风轻结露华新诸方不用多招手自有寻香逐臭人通藏主之南国春人长淮野烧青六朝遣事镜中明临崖细剥苔纹看太半无人知姓名立藏主之三衢一会灵山已七年寸心如铁鼻辽天无端归去思前事话到柯消石也穿端书记赴云城辟命不游文苑入祇园刍草风香春正妍要识根茎来处远葛仙丹井冷云边庆藏主之南屏曾向殊方典竺坟丛林有志张吾军天寒岁晚重寻旧莫负青鞋蹈冻云隐侍者游乳峯窦深惟古雪霄岸列危峦到者难披顶寻师多卖单无时云气重长带瀑声寒挨得入门句归来似我看寄慈峯故人湖面春归物理明水花无数点青萍因行若访和庵主未必孤踪在二灵无补侍者游方索索青鞋蹈晓霜逢人屈指问诸方有无探讨归来日粪火堆边话短长沔禅人之雁荡风高木落雁山秋鞭起无依穴鼻牛村草步头拦不住大方随处有良畴珙侍者之沔汉江漠漠向东流摝蚬捞鰕休未休蒲叶半凋秋着岸子归无口笑嵓头赠许居士山仪不裹庞公帽軃袖深藏传老槌敲磕诸方应未已眼头乖角少人知赠妙喜社道友断来妙喜针锋上塞破虚空不碍空昔日维摩今社友相逢箇箇有神通示日本智光禅人隐隐孤帆绝海来虚空消殒铁山摧大唐国里无知识己眼当从何处开送永嘉祖意禅人识得祖师端的意迢迢千里扣知音当机一喝忘情谓归兴犹如虎出林心侍者归省露叶萧萧月满庭秋来多梦老人星海山印渚知吾处终不深云独掩扃就明书怀流菜非深隐那堪复故山未能忘影迹终是碍人间白发吟边短清灯话里闲江湖有新梦何日出松关海首座号怒涛忧国忧民日夜惊攧天攧地作雷鸣子胥此去休烦恼百谷来朝一样清天竺玉轮师赴觉海妙旨惟从句外求白云先见室中筹海山深处多麟凤此去横经一网收贺契师庵居正席云山万象回道人毒眼为谁开唿童放竹浇花外修整茶炉待客来揖让图行必有师进之以礼昭昭君子心对面风波起山行示思穆侍者春水绿浮影山光泻入怀因思善牧者随分纳些些云谷术士出则无心应有声眇然天地亦难铭可中别有通神处见说年来分外灵镌者任廷入石入木知分数古篆今篆攻岂难秪因雕巧失真体不见全文在世间剃剪林荣众技尔为得养生何所亲箧中三寸铁云外一闲身黑白已无几修治转失真畏寒宜少伐未愧舀溪人韬光室懒光栽花傍竹篱旋收巖叶毳寒衣不知陵谷几迁变时见断云相逐归三友堂清客苍官会此君岁寒不减旧精神有时品字论交态各有丰标远袭人碧照轩剪木依山巧凿池已知写影到人稀一奁寒玉坐来久但见双双白鸟飞荷衣沼水面绿盘擎雨出临风几度倚阑干不知暖气有多少老子年年得御寒岳林古渡契翁来作济人舟两岸青山浸碧流舞棹舷歌不到处知心惟有老嵓头长汀烟雨漪漪远水漾明边沙鹭风晴刷羽翰借使辋川收拾得江湖莫作画图看酬李寄轩寄傲知何所行藏匪一轩究心无别旨鸣道有来源未话先通理声诗不在言相期湖上寺执手听啼猿惟侍者号曲江源脉滔滔古岸头往来终是碍行舟无风激起千寻浪到海方知是逆流日本源侍者游台雁师道严明善应酬石桥过了问龙湫一花一草人皆见是子知机独点头示内记藻侍者当年济北辞黄檗索火之机屈未伸今日子孙开活眼老南元是读书人德信西上出门溪叶乱纷纷欲去重寻旧主人碓下莫辞腰石冷古菱花绽不干春壬戌登雪窦锦镜池面溶溶水照空春风花影落青铜倚栏拟作机头看已堕阿师圈䙌中妙高松枯石老冻云垂到此虚空渐觉低脚力尽时清兴远与谁携手上天梯飞雪黑风衮衮六花轻天列阴崖势欲倾到此只知肤粟冷夜深谁听瀑泉声水仙芳心尘外洁道韵雪中香自是神仙骨何劳更洗粧墨竹毫端不及处精神殊可掬靡靡听谈玄六月添重服浙江潮图怒势自惊殊莫拟静心人见骨毛寒平生一对风波眼今日晴窓不忍看老融牛图纯去自忘牧青蓑柳影中不飡樱外草知是几春风梁楷忘机图寻常忘物我浑不涉希夷梦落秋坛冷从教斗柄移常牧溪猿图霜堕群林空一啸千巖静耿耿殊有情劳生发深省抱子攀危条清兴在高远一点钟爱心业风吹不断荷鹭沙嘴坡头枯荷影里清兴忽来一息千里蒲叶吹秋水天漠漠歛影肃心意不在啄虚堂和尚语录卷之七虚堂和尚语录虚堂和尚语录卷之八虚堂和尚续辑参学以文无补法光编师出世初住嘉兴府兴圣寺府疏已刊前集县疏知府陆盘隐撰兴圣道场孝宗流虹去处灵隐首座丞相札命请来喜联墙竹之阴敢后县花之疏伏惟新命长老虚堂禅师胸襟丘壑足迹江湖笑翁面里常有刀岂容藏锋歛锷别浦船上肯揽载必不带水拕泥若教把戏当场管取光前绝后愿从众请速惠一来解带送元公虽自笑箭锋之钝沽酒引陶令讵敢辞莲社之盟谢树头上堂僧问栽松道者借路周氏之家后来为第五祖此意如何师云灯笼㳂壁上天台僧云友直岁为二林树头获何福报师云说向尔也不难僧云恁么则树上鲤鱼开口笑石龟眨眼便为隣师云莫妄想僧云若如是着甚死急师云何必更丁宁僧云学人也要种一片树只是未有人分付󰑁子师云何不便领僧云谢和尚󰑁子便礼拜师云得少为足师乃云临济栽松老卢蹈碓仰山畬粟地藏种田显一段衲子家风作丛林千古标准二林到此因甚颠毛卓竖击拂子曾经巴崃猿啼处铁作心肝也断肠上堂猫有歃血之功虎有起尸之德尔衲子得恁么没碑记南山起云北山下雨则且置为什么桃花能红李花能白上堂举南泉示众云王老师卖身去也还有人买么僧出云某甲买泉云不作贵不作贱尔作么生买僧无语赵州云来年与和尚做一领布衫师云南泉被者僧一拶去死十分赵州尽力既无救处只得助哀佛生日上堂僧问无忧树下作狮子吼固有之指天指地还端的也无师云莫信直中直须防人不仁僧云学人据欵结案和尚何得五逆闻雷师云贼须贼捉僧云与么则四月八日不曾生二月十五日不曾灭师云未为极则僧云人天众前信受奉行师云斩头觅活师乃举曹山因僧问佛未出世时如何山云曹山不如僧云出世后如何山云不如曹山师云曹山向针孔里作活计见黄面老子未尽忽有人问育王只向他道漆桶少间浴佛牢把杓子上堂才问着尽道只是者箇及乎诰其端由十箇有五双不知落处育王抑下威光为汝从头解註一遍良久云好语不可说尽结夏小参缺齿老胡十万里带得箇没滋味来流布天下丛林使一箇箇面不厮觑长期短期只管捱蓦然打箇无合杀便乃见佛杀佛见祖杀祖闻戒定慧唾骂不已虽然如是育王今夏莫有此人么卓主丈舌柱上腭上堂佛之一字吾不喜闻俗人沽酒三升宁可洋铜灌口不受信心人食此地无金二两会得两不成双不然花须连夜发莫待晓风吹端午上堂僧问文殊令善财採药财云无不是药者此意如何师云引出落风莲僧云善财拈草度与文殊殊云此药亦能杀人亦能活人又作么生师云一人传虚万人传实僧云学人通身是病作么生医师云佛手也医尔不得师乃云此日天中之节好事不得不说缺齿道士噀水书符断臂仙人指空揑诀赤眼麻豆一时殄灭唯有虚堂七凹八凸上堂怀州牛喫禾益州马腹胀天下觅医人灸猪左䏝上杜顺和尚鹘臭布衫终竟难脱育王眉毛触碎须弥鼻孔饮干大海更有一件长处逢人只是不说上堂咤咤呀呀如狮子儿我者里也须勘尔㪍㪍𡨧𡨧似探竿影草我者里也须疑尔虽然菽麦不分争奈盐落酱里解夏上堂拈主丈云所修行愿所证法门一一具足因甚入夏以来不知米里有虫若下得一转语许尔破和合僧出佛身血不然卓主丈唯知砧杵里有此断肠人上堂尽信书不知无书识得箇字不如忘却箇字九经诸子徒尔藻饰一大藏教尽是药方分明对物收税何用商量一叶扁舟载大唐上堂举僧问云居山河大地从何而有居云从妄想而有僧云某甲想出一鋋金得么居便休去师云云居只箇休去者僧无地藏身中秋上堂举一步则光吞万象掎一毫则影落千江为什么往往今宵贪观天上击拂子只为分明极飜令所得迟开炉上堂知寒知暖是第二机作么生是第一机卓主丈不得动着动着则燎却面门闰月旦谢秉拂上堂僧问不知月之大小岁之闰余是什么人师云第一等不唧𠺕汉僧云且道今日是什么日师云我也不知僧云老和尚也被使得七颠八倒师云尔也脱不得僧云争奈学人不入者保社师云岂容退欵僧云玄沙不出领保寿不渡河双林今夏着许多漆桶作么师云箇箇似饿虎投厓人人如风摆荷叶僧云和尚手臂终不向外曲师乃云金錍刮膜自病难医利剑挥空逃踪莫及何似横拈尘尾抑挫来机杀活虽殊对扬有准什么人得此三昧卓主文一二三三二一除夜小参僧问禅和穷鬼子朝思暮想得到结交头北禅烹露地白牛双林将何分岁师云金圈栗蓬僧云胜他北禅家风多矣师云作么生吞僧云百杂碎师云再犯不容僧云法昌又道腊雪连天白青风逼户寒聻师云也在北禅背后叉手僧云和尚出他北禅一句子看师云黄金自有黄金价僧云也是买帽相头师云尔验得恰好僧乃云古佛家风恰好腊月三十夜祖师巴鼻来日定是大年朝抖擞屎肠说向伊玄妙机关初不密打透底贬眼知歙州米价懵懂底老棒打不回头行藏被二十四气推排有时一似大虫看水磨我也谁能管得从教日炙风吹虽然如是且不涉时宜一句作么生击拂子领梅先破玉江柳未摇金复举古德因僧问年穷岁尽时如何德云东村王老夜烧钱师云事上也到理上也到理事互融会尽物我山僧年来如水浸水头理事拘他不得忽有人问年穷岁尽时如何和声便打何故添一岁也不知佛生日上堂僧问二千年前天下太平二千年后风波竞起云门虽有杀活之机要且断他命根不得今朝佛法付在育王未审如何施设师云恶水噼头泼僧云何异诸方师云今日失利僧云只如目顾四方意作么生师云已落然灯后僧云恁么则黄面老子背地叫屈师云作么僧云气急杀人师乃云七步周行犹彷彿指天指地不分明是非既落傍人耳洗到驴年也不清上堂举僧问马祖如何是佛祖云即心是师云马大师一只透心箭子中者绝消息今日看看锋稜尽矣中秋无月上堂僧问马祖翫月正当恁么时如何西堂云正好供养此意如何师云掘地深埋僧云百丈云正好修行师云好箇系驴橛僧云南泉拂袖便行又作么生师云一把骨头挑去后不知明月落谁家僧云祖云经归藏禅归海惟有普愿独超物外师云路不拾遗僧云或有人问育王又作么生师云挨看僧礼拜师乃云光飞玉宇影落秋江是时人知有因什么寒山子伸手不见掌会得正当三五夜何处不婵娟佛涅槃上堂僧问释迦老子未离兜率已降王宫为什么却有生灭师云不因汝问大众那知僧云过去巳二千年因甚炜炜煌煌尚在人间师云指鹿为马师乃云暂戢化机徇彼波旬之请再垂方便示以紫磨之躯便见今日即有明日即无要见释迦老子么卓主丈上堂僧问玄沙因甚不出岭师云认贼为子僧云保寿因甚不渡河师云人离乡贱僧云玄沙保寿千里同风和尚为甚肯一人不肯一人师云胡人饮乳僧云某甲今日自纳败阙师云鱼腮鸟嘴僧云虚堂也须脑门着地师云老僧修行无力师乃云佛法混滥无甚今日寻常苦口只要诸人不受谩万一入在髑髅里卒难得出二林与么告报口是祸门上堂有紧要尽尽飏在背嵴后无紧要时时拈在髑髅前如今合而为一谓之混融无际且恁么看不然滴水寸丝酬𢤗有日上堂僧问德山托钵归方丈意旨如何师云贵买贱卖僧云巖头道者老汉未会末后句在又且如何师云闹市里打静槌僧云德山问巖头汝不肯老僧那头密启其意又作么生师云鬼捣谷佛跳墙僧云德山次日陞堂果与寻常不同头抚掌大笑道且喜老汉会末后句又作么生师云刀疮易没恶语难消僧云作么生是末后句师云尔勘辨巖头勘辨老僧僧云义乌纸贵一状领过师云怪力乱神师乃云雕沙镂玉截铁斩钉黠向冷地里卧何故太平时代不得鼓笼人家男女佛涅槃上堂僧问法身无为不堕诸数因甚有生有灭师云谁便不知僧云若以色见我如尘点于太虚师云一任𨁝跳僧云释迦老子有什么过略不露箇消息师云明月夜光多逢按剑僧云只闻风度竹不觉雪漫山师云知过必改师乃云黄面老子每日与诸人挨肩接踵未尝少间何谓今辰入灭尔若见得分晓恩归有自不然佛殿里自起自倒谢执事上堂僧问东边也有人西边也有人中间作么生师云一点黑如漆僧云且喜虚堂领话师云老僧从来柳下惠僧云忽有箇东西不辨南北不分底还用他也无师云安得不用僧云用他作什么师云折东篱补西障僧云可谓是了事衲僧师云尔不得插嘴师乃云阿逸多行道之日他方化佛悉来聚会虚堂薄缘道不及古自吹自拍随分过时所过从者皆非良辅刳文殊目折普贤胫碎维摩座焚迦叶衣如是流辈难以亲近何也只知克己从人不觉唇寒齿冷佛涅槃上堂灵鹫山颓毘岚风起善类抚膺出涕魔军顿足欢喜爱之欲其生恶之欲其死岂止乎二千年前而已野外春风花正都黄莺枝上分明语圆觉大师忌日拈香渡江风倚芦梢碧夜深金殿人相忆此土西天卖不行千古万古成狼借当良月蓂敷五叶之辰孰谓韬其光晦其迹熏炉茗椀想遗音分明对面不相识泉州崇福源长老到上堂举杨岐和尚道缩却项暗嗟吁白云则曰大似临嫁医瘿卒着手脚不辨五祖又道行不成步语低声鼻孔依然空突兀以致圆悟虎丘应菴密庵松源运庵皆戞玉铿金擅此家法莫有蹈得此脉底么卓主丈龙蛇易辨衲子难谩上堂丁一卓二无边剎境一毫收放两拈三万仞峯头独足立以言不及处穿透魔王鼻孔以食未到口塞断衲子咽喉灯笼露柱暗攒眉木马石人颠倒走既有如是妙用如是奇特则育王门户未致寂寥何故击拂子云后代儿孙休妄想鹧鸪啼不为春风上堂钟鼓之鸣可以节礼乐权衡之正可以定锱铢而我比丘为佛弟子有道有德有仁有义结夏已一月业识茫茫殊不在己良可悲也蓦然有箇牙如剑树口似血盆出来便喝拟议便掌老僧道尔且住我今年七十七尔也饶我些子者汉回头一觑冷笑而去且道他笑箇甚么卓主丈投我以木桃报之以琼瑶上堂举兴化未出世时常云我在南方行脚一遭主丈头不曾拨着箇会佛法人大觉闻得云何时得业风吹入大觉门下化一日果到大觉请充院主大觉一日唤院主我闻尔道向南方行脚主丈头不曾拨着箇会佛法底人尔具什么眼化便喝大觉拈棒化拟议觉便打化又喝觉又打来日化从法堂前过觉唤院主我直下疑尔昨日者两喝为我说看化云我在三圣处得箇宾主句总被师兄折倒了也乞箇安乐法门觉云者瞎汉来者里纳败阙脱下衲衣痛打一顿兴化忽于大觉棒下顿悟云我今日方知先师在黄檗处喫棒底意旨师云百尺竿头进步未为之崄当时太觉棒头若无活眼兴化要见临济悟处也未得在近日有等瞎驴不辨精麁只管胡喝乱喝上堂朝朝相似日日一般见成受用千难万难因思临济掌黄檗何似华亭把钓竿谢瑞巖和尚上堂有意待不来无心忽会面顶发垂丝眼光如电说尽湖海风波论量柴米贵贱更有一处少人知击拂子也是重安眼上眉上堂德山入门便棒临济入门便喝处堂入门便骂德山入门便棒唤作棒得么临济入门便喝喝作喝得么虚堂入门便骂唤作骂得么既唤作棒不得又唤作喝不得又唤作骂不得毕竟唤作什么击拂子平生肝胆向人倾相识犹如不相识冬夜小参群阴剥尽一阳生又见东山水上行冷笑云门多口老却来日午打三更若恁么见得皓老布裩不是不洗无得替换镜清卧单不是不展无者闲工夫看古人九九百百艰艰难难成得什么面嘴卓主丈一东二冬叉手当胸上堂举云峯悦禅师初参大愚示众云大家相聚喫茎虀若唤作一茎虀入地狱如箭射峯奇之求参堂后诣方丈请益芝曰佛法不怕烂却我忍寒不暇何暇为汝说佛法且去化炭及归再请益芝曰佛法不怕烂却我忍饥不暇何暇为汝说佛法更去持钵归日又诣方丈请益芝曰佛法不怕烂却堂司阙人且为我充维那去忽一日僧堂后架见桶篐爆有省急走方丈芝迎笑曰维那且喜大事了毕再拜汗下无语趋出师拈云大愚不施针砭起云峯之疾于膏盲后人指下不明只管向药病相治处看师到乳峯众请上堂雪窦门下尽是上根利器亲之则毛发悚然望之则精神恍惚到者里谁敢妄通消息赖遇堂上西江老子是家里人未免借风扬帆所以道路逢道伴交肩过一生参学事毕虽然如是且参学事毕底上根利器作么生相见卓主丈锦镜亭前风凛凛妙高孤顶雪漫漫师在灵隐鹫峯塔杜绝世谛衲子请益遂立三问示之各令着语一已眼未明底因甚将虚空作布袴着二划地为牢低因甚透者箇不过三入海算沙底因甚针锋头上翘足临安府净慈报恩光孝禅寺后录参学道准禧会绍贤编上堂僧问黄檗打临济时如何师云逼生蚕作茧僧云临际掌黄檗时如何师云冬行春令僧云若与么黄檗临济二俱瞎汉师云许多年黄檗临济今日方遇知音僧云黄檗临济有甚么过师云如龟负图僧云于中还有得失也无师云喫棒了听欵僧云若如是和尚也是箇瞎汉便礼拜师云家无小使师乃云耳目之察不足以分物理情识之论不足以定功勋山僧进院以来每日仆仆尚尔收息不暇又何暇分物理定功勋耶击拂子云自小持斋今已老见人无力下禅床佛涅槃上堂举世尊临入涅槃于人天众前以手摩胸普告大众汝等善观吾紫磨金色之身今日则有明日则无瞻仰取足毋令后悔师云山僧当时若在会中但低低地道世尊拈取簸箕别处舂若下得者一转语免得今日郑重上堂识心达本坐井观天穷理尽性水中捞月抹过两重关且向行住坐卧处借人鼻孔出气直饶与么犹堕在圆觉四病作么生得独脱无依去卓主丈云长忆江南三月里鹧鸪啼处百花香上堂举断际禅师尝与异僧游天台行数日值江涨不能济植杖久之异僧以笠当舟登之浮去断际曰我早知汝定捶折汝胫乃快也异僧叹曰道人勐利非我所及师云道人勐利难亲近漾笠中流验作家忆昔高人何处去夜深和月过平沙谢新承天和尚上堂泰山颓巨灵可託絃音断鸾胶可续顾兹末运正脉将沈不因豆爆冷灰何得云峯肉煖所以松源师祖道败坏多年苕帚椿等闲拈起定宗纲箇般标格天然别不比诸方孟八郎此是老子不平之气今对人天众前分付石帆和尚于姑苏城畔大阐芳猷使天下衲僧知有东山正续上堂举无着和尚送供台山遇文殊迎接云尊者何方而来无着云南方殊云南方佛法如何住持着云末法比丘少奉戒律殊云多少众着云或三百或五百无着却问和尚此间如何住持殊云凡圣同居龙蛇混杂又问多少众殊云前三三后三三师拈云当时无着好与一拶道是多少待他拟议便与一喝当时既已放过今则翻成不了忽有人问南山如何住持以手指天示之或问多少众以手指地示之待他拟议亦与一喝何故击拂子云剑为不平离宝匣药因救病出金瓶佛生日上堂世尊初生下时分手指天地道天上天下惟我独尊也是半夜拾得钖后来云门大师道我当时若见一棒打杀与狗子喫贵图天下太平献佛不假香多南山今日要与黄面老子出气卓主丈云鸩羽落水鱼鼈死结夏上堂拈主丈云主丈子久静思动欲出来发挥古佛二千年前底严规要验纳僧九十日之功用左顾右盻朝诵夕思直教入林不动草入水不动波以表行脚从人之德卓主丈云主丈子尔从上所说底法要南山一一从之九夏尔底也把教定始得中夏上堂卓主丈赞底沙翘足七日尚自不知四祖大师六十年脇不着席何曾会去见前龙象前四十五日既已放过后四十五日又作么生忽有箇眼皮绽底出来道乞师赏劳只向他道三贯衬钱三味食相招携手上高台上堂举赵州问僧甚处来僧云雪峯州云雪峯近日有何言句示徒僧云大师道尽大地是沙门一只眼汝诸人向甚处疴州云曾有人下语否僧云未有州云汝若过岭与我寄箇锹子去师云赵州将一颗甜桃换得箇醋梨若有人问净慈有何言句示徒只向他道尔好釆问着我若问着别人打教尔嘴㖞上堂拈主丈云首山和尚上堂汾阳出众云百丈卷席意旨如何山云龙袖拂开全体现汾云意旨如何山云象王行处绝狐踪阳于此大悟云万古碧潭空界月再三捞樚始应知礼拜而退时叶县省和尚为首座问昭兄汝适间见箇甚么便礼拜阳云正是某甲放身舍命处师卓主丈凰凤生鸑鷟狮子产狻猊解夏小参唿风啸指傍若无人百数成群不属王化及乎言荐赏劳便如暗中取物其间有一箇半箇知因识果底顶在额角头上不敢妄有走作蓦然蹉脚蹈杀一箇蚁子便乃话头不圆只如西天广额屠儿放下屠刀我是千佛一数又作么生出来下得一转语管取别甑炊香复举五祖演和尚道我者里是皮栲栳禅从虚空扑下来也跳几跳不比诸方琉瑠瓮子禅师云五祖老手旧𩨘膊净慈鸡皮鼓子不劳重击有般汉便道虚堂年老心孤殊不知富嫌千口少贫恨一身多次日上堂举沩山问仰山子一夏不上来公案师拈云沩山家法森严只是仰山不合道着祖讳至今不了会得一夏亦不虚过不然路途巇崄各宜保之谢新旧执事监收上堂进退有常除擢特异其进也如青山白云开遮自在其退也如巖壑生秋澹静囦默要知进退一如自然和气可掬只如刊禾镰子刈得几箇祖师头出来露箇消息看上堂举道吾和尚因僧问无神通菩萨因甚踪迹难寻吾云同道者方知僧云和尚还知么吾云不知僧云为什么不知吾云去汝不会我语师云不知二字已是锁断者僧咽喉无端为物伤慈暗露圭角忽有问南山无神通菩萨因甚踪迹难寻拈主丈便打何故老僧不曾管人闲事中秋上堂或隐或显有亏有盈为天上无私之鑑实人间照夜之灯寻常多是论三五惟有今宵分外明虽然鼓山道底谢执事上堂船上无散工驾御有方所打篙底打蒿摇橹底摇橹触浪迎风天地宽去来不碍东西浦何也击拂子云火伴得人上堂举药山问石头三乘十二分教某甲粗知甞闻南方直指人心见性成佛实未明了伏望和尚慈悲指示头云与么也不得不与么也不得与么不与么总不得汝作么生山伫思头云子因缘不在此江西有马大师子往彼应为子说山至彼准前问马祖云我有时教伊扬眉瞬目有时不教伊扬眉瞬目有时教伊扬眉瞬目者是有时教伊扬眉瞬目者不是山于是有省便作礼马祖曰子见箇什么道理山云某甲在石头时如蚊子上铁牛师云挟泰山超北海不以为难无味之谈塞断人口为难虽然药山因什么悟去卓主丈上堂举云门因僧问杀父杀母佛前忏悔杀佛杀祖向甚处忏悔门云露忽有人问净慈只向道知还得相应么复云云门露净慈知权衡常在握不放秤头低开炉上堂谢降赐钱翻盖僧堂鳞鳞鸳瓦绝渗漏于枯木堂中赫赫红炉回煖律于衲僧衣下可以坐忘空劫力究心宗从教黄叶堆云免致霜风戒晓丽金崑玉降自九重坐卧经行举头戴德达磨大师忌拈香我天尔狗神机雄辨难以婴其锋魏阙梁园枯禅面壁得以藏诸用佩西天无文之印行东土不传之衣误人断臂安心遂致口门齿缺音容渐远讳日斯临嗟末运正脉将沈想余光聊陈菲供时当良月深炷炉熏上堂丁宁损君德无言真有功任从沧海变终不为君通好笑好笑得恁么入泥入水南山口似磉盘诸人也须荐取谢赐田上堂八家为井十字添围人人知道灵苗异草从地发生因甚拈匙放箸又却瑳过四郡九邑总作一处取功别甑炊香只要普同供养九重降旨阖国咸知本色衲僧将何论报卓主丈行到水穷处坐看云起时上堂举鲁祖见僧来便面壁而坐是则是不挂葫芦醋越酸但未见有绝消息者南泉云我寻常道向佛未出世时会取尚不得一箇半箇他恁么地驴年去师拈云仁者见之谓之仁智者见之谓之智至节小参今年寒胜似去年寒去年无氷去年寒胜似今年寒今年有雪去年寒十一月十二日是书云之日今年寒十一月二十四日是至节之朝候候不相谩物物还对偶衲僧家有有不被二十四气之所推迁者水边林底扪虱负喧有有不被二十四气之所管带者抛家失业久历风埃还有不关造化底么击拂子阳气未回吹律琯野梅先发向南枝复举资福和尚因僧问古人拈槌竖拂意旨如何资福云古人与么僧再问资福喝云古人是什么眼目师云善窃者鬼神莫测其由会则便会不然来夜请首座为诸人拈出次日上堂晷运推移日南长至东海鲤鱼鼓腮振鬣南山鼈鼻伸眉吐气唯有赵州老儿没意智拕箇破席日里睡净慈路见不平道箇苏卢悉利何故恐者老子背地里讨人便宜腊八上堂弃万乘尊荣受六年饥冻不离草坐成等正觉美则美矣无端道于腊月八夜忽覩明星豁然大悟致令后代儿孙东卜西卜净慈与么告报还与黄面老子有相见分么卓主丈晴干开雨路无事设曹司上堂举赵州僧堂后问一僧大众向什么处去僧云上山普请赵州袖出一柄刀云老僧住持事繁请上座断却命僧抛下刀子而走师云赵州过头丈子到处探水当时者僧若与本分草料管取别甑炊香上堂举云门问僧甚处来僧云西禅门云西禅近日有何言句僧展两手门打一掌僧云某甲话在门展两手僧无语门便打师拈云电光石火之机则不无云门争奈性命落在者僧手里上堂举夹山住京口鹤林僧问如何是法身山云法身无相如何是法眼山云法眼无瑕时道吾在座下失笑夹山下座请道吾问某甲适来答者僧话必有不是处望指教吾云一等是出世人和尚未有师在夹山云与某甲说得不吾云某甲说不得此去华亭有船子和尚却能明此遂散众去云云师拈云担板汉万牛挽之不回说甚法身无相法眼无瑕拈坐具便摵非惟坐断道吾舌头亦免夹山打落水中会么卓主丈泉声中夜后山色夕阳时佛涅槃上堂法身无为不堕诸数为什么却有生灭恁么会得许尔每日开单展钵亲见释迦老子其或未然点铁化成金玉易劝人除却是非难上堂举梁山因园头僧问家贼难防时如何山云识得不为冤僧云识得后如何山云贬向无生国里僧云莫便是他安身立命处么山云死水不藏龙僧云如何是活水里龙山云兴波不作浪僧云忽然倾湫倒岳来时如何梁山下座握僧手云莫教湿却老僧袈裟角师云来为先锋去为殿后不因令出重围争见草贼大败虽然且道者僧还甘也无击拂子寿崇节上堂至人垂化示有形仪开满月之奇姿蕴山天之瑞相会么卓主丈只知池上蟠桃熟不觉壶中日月长上堂举永嘉大师道一切数句非数句与吾灵觉何交涉灵觉妙明岂不是数句色声香味触法岂不是数句每日山鸣谷应风起水涌岂不是数句虽然如是又置永嘉真觉大师在何处卓主丈唇上毕斑宾狗剥舌头当的帝都丁上堂铿金戞玉腐草化萤坐井窥天烂泥有刺是则是如人食蔗中边皆甜因甚么天倾西北地陷东南满散寿崇节上堂僧问城东圣母与佛同生不愿见佛时如何云赤眼撞着火柴头僧云一日见佛以手掩面于十指掌悉皆见佛又作么生师云酒逢知已饮诗向会人昑僧云只如皇太后与佛同生且道有何优劣师云轻如毫末重如山僧礼拜师乃举禅客所问城东圣母与佛同生不愿见佛每见佛来即便回避一日回避不及乃以手掩面于十指掌悉皆见佛辄成一颂城东圣母坐莲台大地众生正眼开与佛同生嫌见佛一身难作二如来佛生日上堂二月十五入寂四月八日复生虚空开笑口大地绝人行恁么会得何用九龙吐水灌沐金躯其或未然击拂子云人在画楼沽酒处相邀来喫赵州茶结夏小参僧问西天旧令东土共遵诸方依样画葫芦净慈因甚不入者保社师云若不同床睡焉知被底穿僧云西天以腊人为验东土以何为验师云漆桶伪验僧云如何以漆桶为验师云漆桶盛得饭与人喫僧云恁么则三十三天扑帝钟师云老僧关钥不严僧礼拜师乃云胡言汉语翻译失真此土西天递相狐魅年年四月十五日脚近前脚退后不敢违条越制子细看来冷汗如雨直饶举得头来早是桑田变海净慈门下毁于佛谤于法不入众数尚且救不得一半何况青山绿水尽是安居花笑鸟啼无非禁足山僧今夜咬定牙关放一线道卓主丈复举干峯和尚示众法身有三种病二种光须是一一透得始解稳坐云门出众云菴内人为甚么不知庵外事干峯呵呵大笑云门云犹是学人疑处峯云子是什么心行门云也要和尚委悉峯云与么始解稳坐师拈云毡拍板无孔笛虽然韵出青霄其奈音节失旨会得一夏容易得过不然来夜请首座为众拈出谢秉拂夏斋上堂宁可热铁缠身不受信心人衣宁可洋铜灌口不受信心人食上座若能如是搅长河为酥酪变大地作黄金供养上座未为分外只是不受衣不受食焉有许多殊胜忽若有人修法供养又作么生卓主丈生心受施净名所呵上堂举九峯慈慧禅师因沩山示众云汝等诸人只得大机不得大用慈慧抽身出去沩山招之更不回头沩山云此子堪为法器师拈云九峯易见沩山难见若是净慈则不然待他唤不回头急送官楮一千与之何故助他买草鞋行脚上堂举马大师因僧问离四句绝百非请师直指西来意大师云我今日劳倦不能为汝说得问取智藏僧问藏藏云我今日头疼不能为汝说得问取海兄僧问海海云我到者里却不会问取和尚僧问大师大师云藏头白海头黑师拈云尽谓者僧被马大师父子穿却鼻孔殊不知马大师父子鼻孔被者僧穿却会得藏头白海头黑优劣已分不然易分霜里粉难辨雪中梅中夏上堂举马祖因庞居士问不昧本来人请师高着眼马祖直下觑居士云一种没絃琴唯师弹得妙马祖直上觑士礼拜祖归方丈士随后云弄巧成拙拈云是谁弄巧成拙若是马师弄巧成拙上半夏已过若是居士弄巧成拙犹有四十五日在定当得出免尔听参上堂寻常苦口不是不说只是信不及不是信不及只是有些隔碍且道是什么隔碍卓主丈信不及上堂举马大师陞座因庞居士问不与万法为侣者是什么人大师云待汝一口吸尽西江水即向汝道拈云马大师接八十四员善知识门户稍峻轻轻被庞公一拶直得披肝露胆或有人问净慈不与万法为侣者是什么人拈主丈便打何故酒逢知已饮诗向会人吟谢监收上堂刈禾鎌子未露锋铓多少祖师乞命秤尺斗量权衡在握目机铢两无差要知两处收功塞断衲僧枵腹塞断后如何卓主丈临济掌黄檗上堂举松源师祖临示寂告众云久参兄弟正路上行者有只不能用黑豆法临济之道将泯绝无闻伤哉拈云鹫峯老子大似倚杖骑马虽无僵仆之患未免傍观者丑解制小参僧问沩山问仰山子一夏不上来在下面作得箇什么仰云锄得一片畬种得一箩粟沩云子不虚过一夏师云下乔木入幽谷僧云仰山云和尚作得箇什么沩山云日间一食夜后一寝仰云和尚亦不虚过一夏此意如何师云父不慈子不孝僧云仰山道了吐舌沩山云子何得自伤已命师云要且不是五逆人闻雷僧礼拜师云剑握甑人手师乃云卓锥无地空余双眼盖干坤别有生涯谁把寸阴消白日百二十日长期禁制他不住南天台北五台八万细行捞摭他无门昼兜率夜阎浮衲僧以此护生生无不护以此禁足足无不趺摩挲主丈待西风钵囊鞋袋重挑起前程忽有人问闻南山一夏以灵云两处不答煅鍊学者尔道得也未脱或拟议老僧院子既属他人未免更上径山一遭了辞众赴径山上堂秤鎚捻得汁出石人喝得汗流临机应变随分知羞乘时推上五峯头虽然孤舟共渡尚有夙因两夏一冬可无攀感卓主丈但有路可上更高人也行净慈后录终虚堂和尚语录卷之八虚堂和尚语录虚堂和尚语录卷之九临安府径山兴圣万寿禅寺后录参学正一净喜尚贤编上堂开端令节万事从新普贤么墨文殊把笔书箇事事大吉从兹常住宽余扫除逋积斗南长见老人星五峯峨峨倚空碧谢知事上堂杨岐挟纸衾出入库司三十年力辅慈明用都寺不点常住油买大椀造食供养大众后为亚世命师丛林标准况此龙峯名满天下来者即非凡木居者尽是栋材从兹日日春风挽回国师元气且股肱得人一句作么生老僧八十间无数赢得看山复看云上堂举沩山因摘茶次谓仰山曰终日摘茶只闻子声不见子形仰撼茶树沩云子只得其用不得其体仰云未审和尚如何沩良久仰云和尚只得其体不得其用沩云放子二十棒拈云沩山恐仰山不在时时管带仰山子承父业岂敢妄为若是体用互换放过杖子总是第二月结夏小参僧问如来夏制禁足护生衲僧家朝游西天暮归东土作么生制得他师云只可自怡悦不堪持赠君僧云若如是则不离当处常湛然觅则知君不可见师云饿狗啮枯髅僧问只如以大圆觉为我伽蓝身心安居平等性智心如工伎儿意似和伎者作么生得身心安居去师云见人空解笑弄物不知名僧云某甲今夏信受奉行去也师云钉嘴铁舌得人憎师乃云灵峯胜境神龙变化出没难测其由物外高人不惮崇冈峻领望风而至不为崑山採玉赤水求珠直教刺脑入胶盆正好将身挨白刃时临夏制意在护生性地绝尘无生可护且九十日内精修梵行成就慧身一句作么生卓主丈雪后始知松柏操事难方见丈夫心复举睦州和尚因西峯相访置茶果道话次州云长老今夏在何处安居峯云兰溪睦云多少众峯云七十余僧睦云时中将何示徒峯拈起柑子州云着甚死急拈云睦州虽不用拶折云门脚底险机要且宾主历然忽有问径山今夏多少众内外七百余僧忽又问寻常将何示徒和声便喝待他拟议则便道径山门下谁敢捋虎须次日上堂鹅护雪腊人氷诸方恐有之我者里毁于佛谤于法不入众数尚且救不得一半何况九十日内如守古冢鬼作么生得证入去击拂子修心炼行三世佛冤谢秉拂夏斋上堂斋粥二时下地问讯进退揖让谓之礼撞钟伐鼓谓之乐二者既备三德六味自天而降棒喝交驰从何而起会则香风吹萎花更雨新好者不然丁宁损君德上堂君勿爱清凉清凉如火如沸汤君勿恶炎热炎热如氷如积雪勿爱亦勿恶未是逍遥处杨次公自见天衣怀和尚之后纵其波辩品藻诸方咸谓法藏比丘后身独径山殊未之信毕竟此是何人卓主丈清朝杨依讲季世佛牙郎上堂鸦作鸦鸣鹊作鹊噪尽大地人不知孔窍忽有箇汉出来道大唐国里有人在老僧不觉屈膝吐舌何故将谓无人谢监收上堂禾子熟也世间好事人皆听刈鎌一举钵盂无底贮虚空古今差别情通主丈头边路活且道往来饱德所主者何人卓主丈家住海门东槫桑最先照解夏小参大觉世尊直下五十三世嫡孙比丘某甲见住径山兴圣万寿禅寺承佛遗荫遵佛制法于四月十五日不用行筹坐草与四海禅流同此安居于九十日内四威仪中无顷刻杂用身心证此阿罗汉果无漏法身出生入死得大受用夫复何疑忽有箇汉出来道老和尚毕竟有何凭据山僧教伊近前来低声子向他道尔把得稳便了复举镜清和尚问僧近离甚处僧云三峯夏在甚处僧云五峯清云放子三十棒僧云某甲有什么过清云盖汝出一丛林入一丛林拈云动絃别曲落叶知秋山中散夏岂无衲子东去西去忽有人问切不得道在径山过夏道着则打破尔髑髅何故卓主丈酒逢知己饮诗向会人吟次日上堂顶上笠腰下包千里万里路岧嶤途中忽然撞着定上座辈道赵州东壁挂葫芦意作么生放下笠子向他道我今夏在径山住曾见虚堂和尚说来且待我思量看待他拟议拦胸一拳顶笠便行谢书记藏主维那知客侍者上堂礼乐谦恭进退揖让丛林标准后学蓍龟只因夫子不识一字带累他老胡说得不尽道饶纲令清峻验人眼高置之一边忽若丹霞来访国师又作么生卓主丈三应不得漏洩上堂举云门示众三乘十二分教达磨西来放过则不可后来雪窦大师举了随后喝云大众好喝落在什么处若要鼻孔辽天须是辨取者一喝拈云二大士承承家法殊不知有渗漏处径山则不然若要鼻孔辽天直须去此一喝运菴和尚忌日拈香吽㗶咤喇竭节地转天回难辨别不使松源省数钱惯用衲僧锁口诀同死不同生特地成途辙秋风影里重罗列义断情忘四十年何时待得龟成鼈上堂闹不如静忙不如间静闹俱泯谓之得理归宗事理绝日轮正当午又作么生商量击拂子向道莫行山下路果然猿叫断肠声上堂举仰山坐次忽有异僧从空而至作礼庭立仰云近离甚处僧云今早离西天仰云何来太迟僧云游山翫水仰云神通妙用则不无阇梨佛法须还老僧僧云特来东土礼文殊却遇着箇小释迦拈云仰山布漫天网于集云峯下罗织有知无端被小果声闻用冬瓜印子当头一搭却乃休去若到径山门下更须验过始得何故击拂子礼非玉帛而不表乐非钟鼓而不传开炉上堂径山年老心孤要说火炉头活终不道东家杓柄长西家杓柄短只要每日钵盂两度湿忽然坐到更深毛头星现各自救取眉毛达磨忌拈香应般若多罗之谶嫩桂无差破流支三藏之疑词锋峻烈从此六宗歛影正脉流通一花五叶满地吹香海竖山椒咸沾圣泽月良春小蓂荚五敷炷此兜楼少伸攀慕且道大师还来也无插香云不审不审上堂举德山因廓侍者问从上诸圣向什么处去山云作么作么廓云勅点飞龙马跛鼈出头来山休去明日山浴出廓度茶与山山抚廓背一下云昨日公案作么生廓云老汉今日方始瞥地山又休去师拈云尽谓德山两处休去是养子之缘殊不知闹市里打静槌死水里设羁绊上堂朝钟暮鼓晨粥午斋一一见闻觉知谩他一星子不得及问他归宗斩蛇大随盖龟便去不得且道障碍在什么处忽有众中衣钵道友本色衲僧出来露箇消息供养大众也好箇时节冬至小参阴极阳生理随事变是尔衲僧家家具子若能一念知归不被寒暑之所迁自然灵脉贯通暖气相接道饶葭管飞灰绣纹添线也是什么闲络索忽然傍不甘底出来道不涉化机乞师指示山僧只向他道胡地冬抽笋江南雪亚梅复举洛浦和尚因庞居士来参礼拜起云孟夏渐热仲冬薄寒浦云莫错士云庞公年老浦云何不寒便道寒热便道热士云患聋作么浦云放尔三十棒士云哑却我口塞却汝耳师拈云洛浦贪程太速下知蹉过凤楼老庞密用金针不觉锋头已露检点将来二俱不了且道那里是他不了底来夜请首座为众点破次日上堂一气不言发自九囦之底初爻无象肇为万化之宗依旧云物呈祥山林改观忽有箇汉向阴阳未判已前打破漆桶又且如何若果然生铁也须粉碎谢执事上堂举地藏道诸方浩浩说禅争如我者里种田博饭师拈云尽谓地藏坐一走七殊下知倒着麻鞋来似去径山穷天文究地理到底不识者箇毕竟是什么卓主丈一举两得上堂举干峯和尚道举一不得举二放过一着落在第二师拈云干峯惯与人解註径山则不然举一也不得举二也不得放过也不得把住也不得何故卓主丈又添一箇解註也除夜小参更筹饯腊看看趱到结交头斗柄回春日日数来添一岁加一酌则庞公子帽头着地减一杯则李老君醉眼生瞋从教腊雪连天说甚宰牛分岁尽是有名无实说食充饥径山别有条章只要知时识节只如篝灯远照静守除夕将何管顾卓主丈莫嫌老妇无盘饤笑指炉中芋栗香复举归宗因小师辞次宗云向什么处去僧云诸方学五味禅去宗云我者里一味禅因什么不学僧云如何是和尚一味禅宗便打僧云我会也我会也宗云道来看僧拟开口宗又打是则是剑刃上事要且尽法无民径山令行一半曲为今时若依而行之则非惟法堂前草深一丈正恐无人看天泽菴正旦上堂鸢飞戾天鱼跃于囦四夷拜舞八表宣传笑看红日上阑干且道岁旦刚辰是何祥瑞卓主丈天子南郊谢新旧两班上堂有宾有主有礼有乐谓之栴檀丛林其主也正心诚意待物如春其宾也标准后学权衡通变忽若宾主互融礼乐一致又作么生卓主丈向道是龙刚不信果然夺得锦标归元宵上堂朝家元日郊礼天地开泰圣天子感而放灯一月以享上帝辇毂之下青红碧绿巷陌如昼禅门中亦有五灯有传灯广灯普灯续灯联灯灯灯相续循环无尽且道径山是什么灯卓主丈墙壁有耳上堂举保福因僧侍立次福云尔得恁么麁心僧云什么处是某麁心福将一块土度与云抛向外边着其僧抛了再问福云我见尔𡎺着磕着所以道尔麁心师拈云前面许尔亲见雪峯后面未敢相许何故击拂子金以石试人以言试佛涅槃上堂天不文地不理忽去忽来如月印水岁月已往兮波旬得时椁示双趺兮饮光增喜悲兮喜兮春风桃李一以贯之曾子曰唯上堂举见见之时见非是见见犹离见见不能及拈云黄面老子其实要汝诸人不执方归乎中道殊不知雕砂无镂玉之功径山不惜口业今日作一句子与诸人解註去也击拂子上堂举长水问琅瑯清净本然云何忽生山河大地瑘云清净本然云何忽生山河大地长水有省拈云敢问诸人问处一般答亦不别长水因甚悟去径山更与诸人解註一遍击拂子清净本然云何忽生山河大地上堂首夏清和百昌敷茂会四海高人深探浅究蓦然喷地一发吸尽百川不余水之一滴爝尽须弥不消火之一豆谁辨来由松肥竹瘦直饶七事随身径山道箇未是何故击拂子洞山佛无光韩信临朝底结夏小参西天那兰陀寺不曾禁足法令森严给孤园中不立期限得道者多故我大觉世尊具真天眼宿命通观东土儿孙不受戒律心游邪径故下制以禁之令其九十日内速证道果山僧闻得不觉寒毛卓竖不敢预闻何故击佛子但持鸡狗戒不学祖师禅复举良遂座主参麻谷和尚一见来便携锄入菜园略不相顾复参次谷便闭却门遂扣门谷云谁遂应声未绝豁然大悟云和尚莫谩良遂好若不来见和尚几被经论误却一生后来告众云良遂知处诸人不知诸人知处良遂总知颂云诸人知处良遂知良遂知处人不知因思积雨花狼借空写愁膓说向谁次日上堂举一明三目机铢两为什么终身不得放浪云山无适无莫为什么经年泰定且如来制中合取那一等上科为后人法式上堂丁一卓二未解度关坐一走七似近岑楼会得炎天火聚如入清凉宝所不会则清凉宝所如坐火聚刀山要须如颜子坐忘始有做工夫分上堂举朝奉郭功甫请五祖演和尚上堂朝奉先于法座前烧香云此一瓣香爇向炉中为光明云遍满法界供养我堂头师兄禅师伏愿于此云中方广座上擘开面门放出先师形相与他诸人描邈何以如此白云巖畔旧相逢往日今朝事不同夜静水寒鱼不食一炉香散白莲峯祖乃云曩谟萨怛多钵啰野恁么恁么几度白云溪上望黄梅花向雪中开不恁么不恁么嫩柳条金线且要应时来不见庞居士问马大师云不与万法为侣者是什么人大师云待汝一口吸尽西江水即向汝道大众一口吸尽西江水万丈深潭穷到底彳京彴不是赵州桥明月清风安可比师拈云者般说话有甚捉摸处尽从无依无欲中流出此三昧或者道棊逢敌乎琴遇知音谁便不与么道待虚堂换劫骨头却许尔者一转语解夏小参结集法藏取证刻期此是先圣洪范结集法藏务要慧命流通取证刻期贵在情量顿脱径山今夏一众现大人相各不相知主宾彼此偷安说甚明知故犯及乎逗到言荐赏劳直是无启口处且道是何等丛林卓主丈韩干马嘶芳草渡戴嵩牛卧缘杨阴复举黄檗因临济上山问讯住数日乃辞檗云汝破夏来何不终夏去济云暂来问讯檗便打令其去济行数里疑其事再回终夏师拈云临济当时若一去不回使黄檗悬鼓待槌方有些衲僧气息无端再回终夏依旧盐落酱里且道誵讹在什么处击拂子将谓不然今则果然次日上堂秋风吹晓露秋雨送秋炎祖师门下客无处不咨参前程忽撞着箇金口木舌汉又作么生卓主丈且喜大事了毕上堂举五祖戒和尚问僧近离甚处僧云东京祖云曾见天子么僧云常年一度出金明池祖云有礼可恕无礼难容出去师拈云者僧若亲从京师来也恐谩他不得中秋送镜空西堂赴三塔上堂门当古道塔带寒江不须招手自来谁敢横趋而去景德堂上镜空禅师蕴前辈典刑有尊宿礼貌荣膺朝命光阐宗猷聚首龙峯可无攀感直得寒山拊掌拾得欢唿何也卓主丈此夜一轮满清光何处无上堂举雪峯在洞山作饭头淘米次山问云为复是淘沙去米为复是淘米去沙峯云沙米一齐去山云大众喫箇什么峯覆却盆子山云子缘法合在德山师拈云季咸相壶丘子林随变不分仗剑而逐之洞山谓雪峯缘在德山不知是何相法峯后果嗣德山此又过是季咸之徒欤开炉上堂举赵州火炉头无宾主话多年无人提掇径山火炉头无宾主话又作么生每日只管理论范粥锅筑浴室鞔法鼓造江船且与么过何暇举火炉头话来春又要架僧堂移行堂立行者名次与么时节方可闭门作活达磨大师忌日拈香观东震旦有大乘根器逾海越漠而来远赴梁朝丹阙一言喫合如春卷衣北面折苇问津信知桂谶不诬人追思严讳炊黍鲙芹流水希声絃欲断不知将底续芳尘上堂举风穴示众云若立一尘家国兴盛野老颦蹙不立一尘家国丧亡野老安贴师拈云风穴只要箇相似底殊不知天倾东南地陷西北会得日与义皇上人游戏大槐安国其间得失荣辱自能知之卓主丈云参上堂平生好攻禅病不知病是道源要知道源端的直须陆地行船因思大唐裴相国作圆觉经一序一字一义耸动人天又思本朝温国公制解禅颂六篇一褒一贬口业昭然匪伊自绝夙种佛亦不度无缘冬夜小参僧问沩山问仰山仲冬严寒年年事晷运推移事若何仰山叉手近前而立师云父攘羊子证之僧云沩山云情知子答者话不得师云一家父子和气如春僧云香严入来沩举前话严云某甲偏答得者话沩山复举严亦叉手近前而立此意如何师云离娄行处浪滔天僧云沩云赖遇寂子不会师云手臂终不向外曲僧云今夜忽有箇汉出来问和尚仲冬严寒年年事晷运推移事若何作么生答他师云老僧也只与么答他僧云毕竟作么生答师云剑去久矣僧礼拜师乃云山僧得长老之名已四十年于四十年中住十箇院子其间论今考古说东话西尽是门头户底之设其紧切处不曾道着得一字子今则时临亚岁节届书云反不如四十年前未曾启口底一句子分晓且作么生是四十年前未曾启口底一句子卓主丈要且不是这一句子复举沩山一日卧次仰山来沩乃转面向壁卧仰云某甲是和尚弟子不用形迹沩作起势仰便出沩召云寂子仰回沩云听老僧说箇梦仰低头作听势沩云为我厚看仰取一盆水一条手巾沩洗却面才坐香严入来沩云我适来与寂子作一上神通不同小小严云某甲在下面了了知得沩云子试道看香严乃点一椀茶来沩云二子智慧神通过于鹙子目连师拈云沩山源脉到五代时浸微且道因甚如此卓主丈过在目连鹙子次日上堂一气潜回百昌萠动君子道长兮露柱咨参小人道消兮灯笼作舞义出丰年道复太古国师欢喜问如何冬至寒食一百五谢秉拂冬斋上堂以佛法玄妙布施于人如雀填沧海以醍醐上味供养于人如密里砒霜是他宿习因缘佛也救他不得径山明如业镜这里无尔讨便宜处正旦上堂腊里三白元正气和天地开泰万物得序因甚么一年有两箇岁端若谓闰余成岁阿谁不知山僧寻常道天下人安我始安径令通事舍人子细听探是何气数如是通事舍人不移跬步绕四天下打一遭无事不知无处不到归来踊跃欢喜果有丰年之兆山僧云以何为据通事舍人道都城巷陌市廛邸店村落乡坊柴米蔬菜百物廉平二麦雪后欝然可观是为丰年之兆山僧又问此外别有消息否他云桑柘树头闻布谷春风影里牧耕牛山僧道通事舍人尔果然名德相孚向春老僧有钱买箇油糍子供养尔他将身一旋拊掌大笑而去山僧惟切疑之虽然且道他笑箇甚么闰正月望为新庆远长老上堂不知岁之余闰不知月之大小懵懵懂懂如是者仅三十年一旦眼睛活便见朝旨踵门趣归庆远衲僧家潜行密用得与么灵验且上马见路一句作么生卓主丈江南春信早紫蕨已伸拳上堂干坤之内宇宙之间中有一宝祕在形山形山即不问如何是一宝莫是上大人丘乙已么咄可知礼也上堂举疎山造寿塔次知事白云将几钱与匠人山云为将三文与匠人好为将两文与匠人好为将一文与匠人好若道得与吾亲造寿塔其僧茫然后有僧举似大岭岭云还有人道得么僧云未有人道得岭云尔归举似和尚若将三文与匠人此生决不得塔若将两文与匠人和尚与匠人共出一只手若将一文与匠人带累匠人眉须堕落僧回举似疎山疎山礼拜云大岭古佛放光射至此间虽然也是腊月里莲花大岭闻得云我与么道早是龟毛长数尺师拈云二大老向针头上削铁拟铸太阿杀佛杀祖争柰未有人横点头径山寿塔是崑山荐严嗣子宝叶造来亦不知其价直且道与大岭古佛放光射至此间相去多少卓主文多年历日如能用免被巡官指上推上堂举德山参龙潭才相见便问久向龙潭及乎到来潭又不见龙又不现潭云子亲到龙潭至夜侍立次潭云子何不下去德山即珍重揭帘而出见外面黑却回云外面黑潭点纸烛度与山山拟接潭即吹灭山于此大悟便作礼潭云子见箇什么道理山云某甲从今日去不疑天下老和尚舌头次日潭陞座云可中有箇汉牙如剑树口似血盆一棒打不回头他时异日向孤峯顶上盘结草菴立吾道去也山取疏钞于法堂前将一炬火提起云穷诸玄辩若一毫置于太虚竭世枢机似一滴投于巨壑遂焚之师拈云辨龙蛇眼擒虎儿机自古有之只因错为指陈以致破家散宅还有人辨得出么喝一喝下座海西堂至上堂推天文穷地理将阴阳易数向蓍草影边点指头子数过无一星子漏落且道赵州东壁挂葫芦在什么数中会得事同一家不然多向洞庭青草岸楚天空阔不知归结夏小参僧问人皆苦炎热我爱夏日长薰风自南来殿阁生微凉此是古人联句大慧闻得打破漆桶且道节文在甚么处师云甚处见大慧僧喝云也是泥里洗土块师云果然僧云德山小参不答话有问话者三十棒此意如何师云醋酸何必挂葫芦进云有僧出礼拜德山便打又作么生师云铁旗铁鼓进云僧云某甲话也未问为什么打某甲又且如何师云义出丰年进云山云尔是何处人僧云新罗人山云未跨船舷好与三十棒又作么生师云德山性命落在这僧手里进云只如德山与么为复是赏伊罚伊师云剑握甑人手进云者僧是箇冲波逆浪惯弄潮头底因甚德山觑他不破师云尔却被诸人觑破了也僧云只如今夜忽有箇汉出来道某甲话未问为什么打某甲未审和尚作么生答他师云我不似德山老婆心僧云明眼宗师天然有在师云贼是家亲师乃云古篆不文新条有制九旬禁足剖瓮觅天三月护生噼琴煮鹤致使有志之士无所舒伸纵饶别有生机未免伏听处分老僧今夜不惜眉毛作箇方便使现前四众九夏无虚弃之功还信得及么若信得及水边林底切蹉琢磨必有修证之期其如不然各请收归上科复举涌泉因雪峯访乃门送峯入轿了泉云者箇四人舁那箇几人舁峯耸身云道甚么泉再举峯云行行他不会师拈云电光石火之机具大眼目卒难凑泊涌泉危流中失却手桡雪峯过在后语当时若是径山待他耸身云道甚么只向他道请和尚稳乘轿子非惟坐断雪峯舌头亦使天下人针札不入次日上堂大觉世尊二千年前给孤园中聚一千二百五十比丘至安居日起模画样迨今绳绳未已今日忽有箇汉出来道我者里是壶中天地别有日月不入尔者保社山僧只得明窓下安排何故麒麟上瑞举世希逢谢福州光首座秉拂上堂夫蛊者最灵通不期而会不约而同拶着崖崩石裂抛出金圈栗蓬惊倒露柱吓杀灯笼不知何处毒种元来门里有虫上堂排日治叠教尽一味休去歇去茫然湛然去谓之得道之士殊不知未曾启口先犯国讳只如离言诠绝依倚诸方作么生接纳端午日嘉禾报恩水谷遗书至上堂午见五谓之天中节阳德既刚元化以洽尽大地无非是药者要且疗不得无病之人且道那箇是无病之人卓主丈问取氷谷老子中夏上堂举赵州问南泉如何是道泉云平常心是道州云还假趣向否泉云拟之则乖州云不拟又争知是道泉云道不属知不属不知知是妄觉不知是无记若真达不疑之道豁若太虚岂可强是非耶赵州礼拜师拈云一夏九十日已过四十五日此是四十五日已前语四十五日已后语若是四十五日已前语焦塼打着连底冻若是四十五日已后语老僧不得不说若不说又恐诸人见疑却烦主丈子子细分看卓主丈单拆交重上堂炎威三伏不为苦凉风四来不为乐乐中有苦人不知苦中有乐人不会抟虚空挥象外担板一生死而无悔上堂一喝分宾主照用一时行且道宾主作么生分若分得犯突吉罗罪若分不得背地里扪心上堂举兴化示众云今日不用如何若何便请单刀直入兴化与汝证据时有旻德长老出礼拜起便喝化亦喝德又喝化亦喝德礼拜归众兴化云若是别人三十棒一棒也较不得何故盖他旻德一喝不作一喝用便下座师拈云汉高祖绐韩信而杀之身虽死其心果死乎兴化放旻德长老三十棒和气如春较之宾主相见则远之远矣解夏小参僧问初秋夏末布袋头开时节因缘请师开示师云若不得流水还应过别山僧云学人到此何似不问好师云叮咛损君德僧云马大师因僧问离四句绝百非请师直指西来意此意如何师云𢬵身入虎穴僧云马师云我今日劳倦不能为汝说问取智藏又作么生师云贪程太速不觉落草僧云僧问藏藏云我今日头疼不能为汝说问取海兄此意如何师云神号鬼哭祸及私门僧云僧问海海云我到者里却不会又作么生师云贬向无生国里僧云马大师父子各有病痛还有人医得否师云先医得尔方医得他僧云学人无病何必求医师云通身是癞不肯承当僧礼拜云谢师答话师云知过必改师乃云清泉白石偃月枕云竹屋茅堂怡神适意可谓顿忘身世绝俗幽缁无端禁足安居佛法朝朝在己克期取证功行时时上心只知规矩袭人安得入流忘所衲僧家作得主把得定不被人谩且取功底句作么生卓主丈一把香刍拈未暇六环金钖响遥空复举洞山示众云初秋夏末兄弟家东去西去直须向万里无寸草处去传到浏阳菴主庵主云何不道出门便是草因此机感相投道播寰中径山则不然忽有僧出辞只向他道秋暑尚炎拟整包笠何如此之速耶且道与二大老相去多少击拂子丑妇颦眉次日上堂卓主丈一下云顶笠挈包云外去者回终不上龙峯又卓一下途中忽然撞着定上座被他当头道箇不审尔作么生祇对他又卓一下不须频劝酒自有解愁人又卓一下谢都寺维那藏主知客侍者上堂挟纸衾历重任慈明其责得人罚饡饭复游山兴化求贤大急主宾相见未举先知只如赵州绕禅床又作么生卓主丈莫笑国师门户冷老来无力为三唿上堂举石霜普会迁化众请首座住持虔侍者云先师道休去歇去一条白练去一念万年去明甚么边事若会得则住持若不会则不可座云明一色边事虔云未会先师意在座云装香来香烟断处若去不得则不会先师意香烟未断首座脱去虔拊首座背云坐脱立亡者则不无要会先师意犹未在师拈云一人高高峯顶立一人深深海底行不是与人难共住大都缁素要分明作么生是分明底事卓主丈中秋上堂僧问寒山子今夜见月因甚拊掌大笑师云眼里着沙不得耳里着水不得僧云今夜还有人发笑也无师云直饶笑里有刀也须勘过僧云记得马大师翫月次云正与么时如何西堂云正好供养此意如何师云寸丁入木僧云百丈云正好修行又作么生师云地狱门前鬼脱印僧云南泉拂袖便行此意如何师云只缘步骤太过不觉通身泥水僧云且道三大老下语还有优劣也无师云厌彩马师多少僧云马师又道经归藏禅归海惟有普愿独超物外又作么生师云巖下风生虎弄儿僧礼拜师云礼拜则可师廼云玉宇澄肃众星掩耀寻常多是论三五惟有今宵分外明引得马簸箕唿儿唤子纵而翫之直饶各逞危机毕竟出他影子不得莫有出他影子底么出来下一转语供养大众不然山僧自道去也上堂举沩山和尚问仰山临济道石火莫及电光罔追从上诸圣以何法示人仰山云和尚作么生沩云凡有言说皆非实义仰云官不容针私通车马沩云如是如是师拈云是则是父子投机如水入水惟恐岁月已过久而成弊莫有救得此弊者么卓主丈上堂未举先知未话先领南天台北五台则可若更说九疑泰华相高有殊则未可也衲僧家朝山暮水满眼塞耳觅什么佛法玄妙不然朝茅暮茅喜怒在尔圆觉大师第十二忌拈香西天末叶东土初枝趑趄梁魏兮形影相吊冷坐嵩少兮路径委蛇将谓单传直指谁知一握乱丝骂底恨底患在为人之师今则枝枯叶陨敷茂何期有屈明明无雪处临风只可自嘘戏聊陈菲供来兮鉴诸开炉移众僧单钵归千僧阁上堂建大厦非鉅材难以任重责安广众非海量难以纳众流从头改作赤手变通大觉寮不许重钥案椟千僧阁只排三百余单但得炉中之火有种自然暖气相洽既是千僧阁因甚只安三百单卓主丈书云夜参僧问北禅烹露地白牛洞山掇退泰首座果卓此意如何师云鬪贫不鬪富僧云还有优劣也无师云优则同优劣则同劣僧云只如径山今冬果子贵将什么与诸人分冬师云铁酸豏僧云恁么则胜他北禅洞山多矣师云合取狗口僧云学人来夜果子还有分也无师云独有尔无分僧云谢和尚果子师云家贼难防师乃云六爻未动一气潜回不萠枝上拟抽条无影树头先破蕚壶中日暖虚室生白佛法掇在鼻尖头流水有谁弹古调此是时节因缘只如指唿凡圣号令人天独步大方为世眼目还有迁变也无卓主丈夜半起来屈膝坐毛头星现衲僧前复举玉泉皓和尚示众仲冬严寒布裩赫赤不是不洗无得替换拈云皓布裩久贫乍富向蟭螟眼里开张世界出来三叉路口大叫一声道土旷人稀相逢者少会得笑领取去不然来夜请首座为诸人品题上堂无中取有短处求长是尔衲僧针孔线蹊边事尔若不受人谩纵一机则须弥岌嶪夺一境则海水腾波直饶纵夺可观犹是诸方拨牌交割底径山久默斯要不敢预闻上堂举芭蕉和尚示众云尔有主丈子我与尔主丈子尔无主丈子我夺尔主丈子真净和尚云尔有主丈子我夺尔主丈子尔无主丈子我与尔主丈子师拈云请各放下者主丈子且道三转语还有优劣也无击拂子朝廷祈雪上堂师云好雪片片不落别处有僧出厉声云落在甚么处师云莫作杨花柳絮飞进云世尊说法大梵天王以金色波罗花献此意如何师云锦上铺花又一重僧云世尊拈起显示大众惟有迦叶尊者破颜微笑又作么生师云物见主眼卓竖僧云世尊云吾有正法眼藏分付摩诃大迦叶此意又作么生师云黄金檐子千钧重僧云今日和尚说法忽有人献花未审如何显示师云洞中春色人难见僧云只如万乘帝君深信此道远降御香祈求瑞雪应祷一句作么生师云和气兆丰年僧云与么则难逃化育师云知恩者少师乃云六花现瑞普贤境界全彰三白应祈金色真人避席顿使干坤一色草木呈祥平原二麦欝然可观海竖山椒咸霑圣泽无为愿广恩大难酬不须江路野梅香雪里一枝斜更好时康物阜天清地宁恭谢毕复云忧民恤物歛天威坐断干坤肃四夷先放腊梅凝瑞雪次教春色到瑶池朝廷降赐度牒二十道入常住修造上堂僧问径山古剎屋老僧残天意好还两蒙宣赐学人上来愿闻法要师云人人鼻孔辽天箇箇感恩戴德僧云记得马大师因僧问如何是祖师西来意马师云尔道什么何不近前来此意如何师云缦天网子百千重僧云者僧近前复举前话被马大师一脚蹈倒起来呵呵大笑道百千妙义无量法门尽向一毫头上识得根源复呵呵大笑又作么生师云乞儿拾得钖僧云今日忽有人问和尚如何是祖师西来意未审作么生答他师云雪后诸峯画不如僧云学人今日小出大遇师云尔得箇什么僧便喝师云金毛狮子师乃云山鸣谷应风起水涌此皆时节因缘非一毫而莫取伐木丁丁于峯顶僧牒远降于中天戴德日新际遇特异崇堂从兹易举皇恩难以报称誓勤禅诵仰答鸿休凡所见闻悉皆妙证恭谢毕复云年垂九十碍丛林历尽风霜岁月深妙蕴岂能超佛祖寸衷端可格天心月旦上堂兼谢紫巖长老僧问日月光天德山河壮帝居学人上来请师祝圣师云巢知风穴知雨僧云今日精严和尚到来如何祇接师云茶汤毕送归客位僧云恁么则礼遇过厪师云尔不得来者里簸弄口觜僧云记得慈明因泉大道来访明云片云横谷口游人何处来泉云夜来何处火烧出古人坟此意如何师云踢天弄井得人憎僧云慈明又云未在更道泉便作虎声又作么生师云钱出急家门僧云只如和尚今日离却言句如何与人相见师云烂熳葛藤拽不断僧云且喜领话师云逆耳之谈师乃云起处精锐东山正脉潜通振领森严松源家法犹在去也白云澹泞出没无拘住也古柏凌霜岁寒不变且不约而会一句如何付嘱卓主丈但思天目塔休话子陵滩除夜小参僧问门前爆竹通消息何必重新举话头师云刺脑入胶盆僧云灰寒火冷岁律告阑如何是交接头句师云家中无怪兆何必钉桃符僧云老和尚有福改观径山师云穷鬼揶揄僧云记得杨岐和尚因除夜看打驱傩谓湘中端上人曰汝一筹不如他此意如何师云垂丝千尺不钓凡鳞僧云其僧曰何谓也杨岐云他要人笑尔怕人笑其僧当下顿忘知见还端的也无师云鹘臭布衫须脱却僧云径山除夜只看百戏学人忽然悟去谁为证明师云坌扫堆头更加搕𢶍僧云和尚满口赞叹学人师云剑戟齿牙师乃云老不禁寒山边水边曝日春归阆苑长底短底从新笙歌丛里贺年朝锦绣筵中开寿域衲僧门下别有条章每日蒙头打坐不知岁月易迁直饶拶着不来谁展钵盂喫饭恁么会去儱侗真如苟或不然且腊月三十夜一句又作么生卓主丈老树卧波寒影动野烟浮草夕阳昏复举沩山和尚山下有一菴主仰山去验他云山中和尚道许多人秪得大机不得大用庵主以谓如何庵主云再举看仰山复举被庵主拦胸一蹈仰山归举似沩山山呵呵大笑拈云沩山呵呵大笑是笑仰山是笑菴主明得方知者一蹈有落着处正旦上堂四达皇皇无边无表因甚有新有旧会得此去汉阳不远不然黄鹤搂前鹦鹉洲谢两班上堂龙象交参主宾互换丛林茂盛两序得人国一禅师出来呵呵大笑不觉打失鼻孔因甚如此欢喜而得之元宵上堂僧问一灯然出百千灯灯灯相续且道者一灯从何而出师云平生不曾与人述朱僧以坐具打圆相莫是自者里出么师云弄光影汉僧云若是做工夫底衲子箇箇便知落着师云尔还知落着否僧云学人大似暗中拾物师云尔是探头山里人僧礼拜云谢师答话师乃云上元新节处处烧灯都城巷陌市廛邸店观者如堵惟复灯来眼底眼到灯边会得方是观灯人其或未然多向暗地里走谢马安人舍僧堂禅床四十座及尼师上堂僧问如何是祖师西来意师云一镞破三关分明箭后路僧云有僧问赵州如何是祖师西来意州云庭前柏树子此意如何师云为人方便胜修行僧云有僧问云门不起一念还有过也无门云须弥山又作么生师云苏武持汉节而归僧礼拜师乃举郑十三娘随一尼上沩山山云师姑在什么处住尼云南台江边住山便喝出却云背后老婆子向什么处住十三娘叉手近前而立沩山再问十三娘云早箇呈似了也山云去二人至法堂尼云十三娘寻常道我会禅口如利剑今日被大师问总无一言可答十三娘云苦哉苦哉作者般眼目也道我行脚尔须脱下裙衫与十三娘着拈云古人道肯重不得全尚被人检点何况未忘已见念他初地菩萨不欲征之佛涅槃上堂僧问将此身心奉尘剎是则名为报佛恩师云只尔一箇是五逆儿孙僧云世尊临入涅槃以手摩胸普告大众汝等善观吾紫磨金色之身今日即有明日即无瞻仰取足母贻后悔此意如何师云临崖看浒眼特地一场愁僧云如是人天大众悉皆垂泪惟有波旬踊跃欢喜又作么生师云甜瓜彻蒂甜苦瓠连根苦僧云且道波旬是谁弟子师云是佛弟子僧云既是佛弟子因甚么却踊跃欢喜师云三台须是大家催僧云今日忽有箇汉出来助哀又作么生师云非吾眷属僧礼拜师乃云葛藤椿子既倒且喜天下太平此是末世比丘佛忌禅语轻轻薄薄以我慢为宗还知大觉世尊金棺未举已前事么卓主丈上堂举僧问法眼云慧超咨和尚如何是佛法眼云汝是慧超雪窦和尚颂云江国春风吹不起鹧鸪啼在深花里三级浪高鱼化龙痴人犹戽夜塘水拈云法眼其实启迪者僧犹有说不尽底法有问径山如何是佛只向他道尔将篰篮担水绕须弥山千百匝自谓无一滴子狼借犹未向汝道在何故佛之一字岂可滥觞上堂末世众生希望成道毋令求悟惟益多闻增长我见心愤愤口悱悱品藻当代凌铄先德欲得把茅盖头如水火之急拟要出来宣发平时妙蕴启迪后昆殊不知有明眼者存焉虚堂耄矣无力与之明辩但如司马称好而已何也有势尽教从地起更高无柰有天何圣制夜参僧问衲僧三月安居九旬禁足明甚么边事师云古祠无土偶异域有幽人僧云若如是则一夏无虚弃之功师云藏身露影僧云国师侍者处索犀牛扇子意旨如何师云因风吹火僧云侍者云扇子已破了也国师云扇子既破还我犀牛儿来又作么生师云老倒无端入荒草僧云投子道不辞将出只恐头角不全此意如何师云子期去后无消息僧云雪窦云我要不全底头角师云终出他影子不得僧云谢师答话师云无人处斫额望汝师乃云今夏聚集四方衲子据菩萨乘修寂灭行九十日内孜孜矻矻不敢妄有走作一日忽见铁船在水上浮又不可谓之怪力乱神当自体怗之若体怗得去不孤先圣所立期限末后收功苟或未然咄终不一向与人解註复举钦山同巖头雪峯行脚会茶次钦山云若不解转身通气不得喫茶巖头云若恁么我断不得茶喫雪峯云某甲亦然拈云亲师择友之难古之今之钦山方致薄礼便有人动他座子径山则不然但有来者便请高挂钵囊饱喫了常住茶饭一任看山看水恁么过切不得漏泄何故卓主丈恐百鸟献花无路次日上堂百丈清规千古洪范藏之则虚空绝迹用之则纲令森严径山虽则义气薄云争柰未有僧堂施设且今夏圣制如何讲明卓主丈云下座普同作礼不到诸寮拜白谢秉拂夏斋上堂僧问记得僧问云门如何是诸佛出身处门云东山水上行此意如何师云舌头不出口僧云圜悟云若是天宁则不然如何是诸佛出身处只向他道薰风自南来殿阁生微凉又作么生师云也不较多僧云大慧闻得便悟去又作么生师云𢬵箇浑身入地狱僧云今日忽有人问和尚如何是诸佛出身处未审如何答他师云三叉路口少人知僧礼拜云谢师答话师云椎空听响师乃云财法二施等无差别因甚北路山高南路山低会得一句子如沾甘露毛骨顿清投得一箸子如饮醍醐群心饱德径山傍若无人二俱不受何故卓主丈寒犊晚归桑柘坞短篱无主自开花上堂举无尽张丞相与玉泉布裩皓和尚夜话无尽云洞山初老也甚奇怪道五台山顶云蒸饭佛殿堦前狗尿天要明法身皓云也有甚奇特它只颂得法身边事不颂得法身向上事无尽操蜀音云如何是法身向上事皓急唿纸未至就金漆卓上大书云一夜雨霶澎打倒葡萄棚知事普请行者人力拄底拄撑底撑撑撑拄拄到天明依旧可怜生掷笔大笑无尽为之入石师拈云尽谓二大老纵无碍辨明杀活机殊不知慧剑相持各有优劣中夏上堂事到极处则难说理到极处则难明事到极处则难说河目海口恣意澜翻理到极处则难明云烝月晕水瘦山肥作么得二境相需去忽有箇衲僧出来道直饶理事双泯也是药病相治山僧道尔是草乌头半夏子待他拟议拈主丈便打千僧堂上梁上堂僧问记得世尊因地布发掩泥献花于然灯佛此意如何师云焦塼打着连底冻僧云如是然灯佛指布发处云此方宜建一剎又作么生师云事因叮嘱起僧云会中有贤于长者持标插于指处云建梵剎已竟此意如何师云神骏不劳鞭影僧云秪如和尚崇建千僧堂还与贤于相去多少师云高出他一头地僧云恁么则诸天散花赞叹有分师云归依佛法僧僧礼拜师云吽吽师乃云神功逊宅大觉开基六百年兴废异常一万指栖身屋老从头改作特地新条乘时操铁石之心谈笑际风云之会六龙起舞五凤争高不须立石纪功秪此见闻不昧忽有箇出格道流出来道虚堂老子是则是以幻修幻有何妙理遽然成此器业山僧只向他道自从咸淳戊辰之秋鸠工至己巳六月一十日落成上堂举世尊因黑氏梵志擎合欢梧桐花献世尊云放下着梵志放下左手梧桐花世尊又云放下着梵志放下右手梧桐花世尊复云放下着梵志云我今两手尽空未审放下箇什么世尊云尔放下外六尘内六根中六识是尔免生死处梵志当下悟无生法忍师拈云世尊画蛇添足当时待他道我今两手尽空未审放下箇什么祇向伊道尔放不下担将去若下得者一转语东土初僧不如西天外道解夏夜参僧出众云今夜小参不问话师云瓮里何曾走却鼈僧问九旬禁足鱼投网三月安居鸟入笼生杀尽时蚕作茧如何透得者三重此意如何师云一槌击作百杂碎僧云若恁么性燥衲僧无出和尚师云适之主丈子不在手僧云如何是九旬禁足鱼投网师云新妇骑驴阿家牵僧云如何是三月安居鸟入笼师云向来披岳顶今已遍神州僧云如何是生杀尽时蚕作茧师云语是心苗僧云如何是透得者三重师云鱼眼里针线僧云记得洞山和尚示众云秋初夏末兄弟家东去西去直须向万里无寸草处去此意如何师云鹭鸶股里多割肉僧云后来有僧举似浏阳菴主菴主云何不道出门便是草又作么生师云秤尾星边较重轻僧云洞山闻得乃云大唐国里能有几人为复是肯他不肯他师云买帽相头僧云只如新建千僧堂已自毕工兄弟家还有东去西去底么师云临时包裹僧礼拜师云须是如此始得师乃云入夏以来并无做工夫底时节每日只知登千僧阁守被位上大觉寮看飞云波波挈挈云过了九旬虽然如是直饶七佛出来也觅他起处不得时临自恣绳头子越自把得紧何故盖他是明眼衲僧终不肯小小结果看复举黄檗在南泉会中为首众一日捧钵向南泉位中坐南泉入堂问长老甚么年中行道檗云威音王已前泉云犹是王老师儿孙下去檗于第二位坐雪窦拈云可惜王老师只见锥头利我当时若作南泉待伊道威音王已前便于第二位坐使黄檗一生起不得师拈云明觉一代龙门针札古今凌跨前作是则是顺水张帆若恁么其师法何在次日上堂追大鹏于藕丝窍中纳须弥于蟭螟眼里此是衲僧家九十日内游戏法门今朝解开布袋且收功一句作么生卓主丈玉宇澄肃巖壑生秋谢维那知客浴主侍者上堂一槌未举惊群听纲令清严三缄才启验来宾顶门眼活只如不洗垢不洗尘毕竟洗箇甚么卓主丈耽源侍国师之久必能知之朝廷祈雨上堂问答罢师云神本不灵敬而祷之则灵敬而祷之既灵则便能抟虚空于掌上驱旱魃于天隅布云雾于四郊注甘霖于九野渔歌烟浦咸称富足之年樵唱云村共乐昇平之化然虽如是且君臣庆会一句作么生卓主丈明明生下穆穆当中朝廷明禋大礼祈晴上堂问答不录师云天地之大以孝为本圣人立教以礼为先以孝为本则感天地动鬼神以礼为先则享上帝敬祖宗以致斡旋造化密运枢机月满长空云收岳面此犹是转句作么生是奇特一句卓主丈明禋大礼杲日丽天中秋无月上堂僧问长沙与仰山翫月次仰山云人人尽有者箇为甚用不得此意如何师云轮机是算人之本僧云长沙云恰是债尔用看又作么生师云无文印子胡乱搭僧云仰山云尔作么生用被长沙一脚蹈倒起来云师叔直下似箇大虫还端的也无师云未是性燥汉僧礼拜师云短处求长乃云金色世界人见月必喜为它坐在净洁地上始终脱不得洞山云折合还归炭里坐盖曹洞宗旨以炭谓之正位会得方检点得马大师不然一併辖向炭库里坐上堂静之极不知动则虚动之极不知静则应动静一律妙乎中道衲僧家得此三昧搅长河为酥酪变大地作黄金未为分外不然卓主丈匹粟斯喫箇青橄榄开炉并翻盖佛殿上堂僧问德山入门便拆却和尚入门重建一新此意如何师云汝才入门先穿却汝鼻孔僧云恁么则各立门风去也师云低声低声墙壁有耳僧云此事且止记得赵州示众云我三十年前在火炉头说箇无宾主话此意如何师云投以五十犗举臂钓沧海僧云如何是宾主话师云钝鸟篱边毅不去僧云可谓冷暖箇中看火色祖师心印为亲传师云果然跳不出僧云赵州道无宾主话至今无人举着又作么生师云孙膑放痴僧云今日径山开炉还许学人议论也无师云斩钉截铁未是作家乃云有雪有霜有寒有燠四时迁谢变化不同山僧今年八十五骨冷如氷才闻燠字举手而谢之何故免得老来挑灰弄火虚堂和尚语录卷之九虚堂和尚语录虚堂和尚语录卷之十偈颂师入净慈陞座问答罢忽天使踵门传奉圣旨问赵州因甚八十行脚虚堂因甚八十住山师乃就举赵州行脚一日到临济方濯足间临济问如何是祖师西来意州云恰值老僧洗脚济近前作听势州云会则便会咂噉作么济归方丈闭却门州云老僧八十行脚今日却被者驴子扑辄成一颂天使杨都知缴奏龙颜大悦特赐米五百硕绢一百缣开堂安众续以粮食阙典僧堂弊漏敷奏伏蒙圣恩拨赐水田岁收租三十余石并免官税仍颁降楮劵一十万贯重盖僧堂颂云赵州八十方行脚虚堂八十再住山别有一机恢佛祖九重城里动龙颜寄集庆开山如意来尸释梵宫雨花狼借湿春风自惭老矣无灵骨日在深云听讲钟赓静学林府判游天泽菴韵古道兼禅到躬行得几年干坤资定力心月鑑前缘一静人难学三生话未圆老来重有约不在北山边答洞阳居士麋监丞冷氷氷地洞阳春橐籥干坤万物新抛下葛藤提不起不知缠缚几多人送了侍者游台山慕膻高举兴何穷秋在黄芦叶里风已事未明如蹈火白云深处见巖翁来知客慈峯之乳窦瞻礼明觉塔湖边问路入深云十载心香一炷焚不见隐之真隐处晓风凌露叶初闻贤侍者号木翁彔曲轮囷儿似痴春风花鸟自忘机年来老大浑无用一任丛林鼓是非寄道彬侍者勃窣家风一任真述朱终是不成文何如竹榻吟清夜月到花梢有几分准侍者归省山空木落岸云轻吹面霜风有几程明月脩江归梦急入门先祝老人星清禅者游方金风露浥菊花秋𣏌棘当途何处游衡岳康庐相撞着恐伊未是汝同流珪禅者号石翁逃空劫外已苍然翫水观山得几年闻说听经曾肯首老来无力补青天瞿居士号无知遇缘触境总茫然地阔天宽着那边一点既明超物表不知将底鑑偏圆赠妙洁道人妙心明洁契如如操履分明女丈夫庞老家风殊不二摝篱高价许谁沽废寺入眼荒蓁古殿秋岁华迁谢没人修夜深静听风瓯语似骂檀那不点头越山翠螺簇簇绕湖滨寒影清磨古鑑尘休问冈头望夫石人间恐有断肠人墨戏屠生善老融牛草木传真笔力高戴嵩牛在一秋毫此行莫拟天台去忍作孤僧过石桥题净业图鍊行修身结佛冤未曾说着齿先寒老来不愿西方去乐得阎浮眼界宽示惠灵为僧惠性何如见性通要教灵验显吾宗乘时飏下坠腰石笑捧衣盂继祖风佛事侍者惠明编咸淳元年三月十一日恭奉圣旨宣入大内普说先于几筵殿迁理宗皇帝灵舆入正殿拈香语录师不许刊行安孝垂慈契宿熏鸾舆宫殿出金门干坤日月无光彩草木咸霑旧日恩恭惟烈文仁武安孝皇帝龙凤之姿天日之表尧仁舜德济世泽民垂衣端拱四十一年显道继明一十三叶时康物阜天清地宁十方国土果圆一径西天路活千花捧足百宝严身空中仙乐来迎大地六种震动今也次第攀违严驾奉重春行一句无私如何话会深炷紫檀楼阁现百千诸佛共遨游杨御药奉圣旨请跋每月念佛图每月念佛之图戒禅师所编自初一定光佛为首三十日至释迦世尊终而复始犹若贯花新新不住念念不停口诵心思光明发现为人天福此念佛精诚之感验也然而当月小之日黄面老子无所念处若趱在初一日则定光佛又无念处以此究竟得去无上法王于当念中巍然不动现瑞呈祥使定光不前释迦不后二六时中抛三作两唤去唿来普应大千统摄法界了无妨碍一任流通真所谓功成行满者哉都省董节使起棺凛凛声华出禁闱行藏多是合天机圆明定力人皆有妙得心传世所稀都省节使太尉董公气吞佛祖眼盖干坤赤心奉上则气烈严霜纲纪禁庭则风行草偃随珠绝颣赵璧无瑕人间万事只如许大笑一声天地空今也溪山云坞处处逢迎水鸟树林互相显发只如转位就功出门一句作么生拊棺云高空有月千门照大道无人独自行汤正言请为前双林云峯德和尚入塔劫火曾烹铁面皮从来不放价头低有时云外露消息巇崄门风到者迷某人一生担板咬姜呷醋佛眼难窥两处住山时止时行圣凡莫辩靖退全收晚节信缘来应古擣拍板未拈大星先殒今则舍利流溢剖玉斯函虽然未覩音容争柰面目犹在还见么提起骨云窣堵波中收不得无阴阳地起云雷径山荆叟入净慈祖堂饿狗纤𦃇古调新年来奏入胡笳曲韵出凌霄最上层听者和者俱不足天风吹散落西湖南宕茭芦春水绿夜深相对共谁语无位次中陪列祖秉炬师觐书记闽山青浙水碧去住悠悠忘影迹急从秋觐整禅衣不知天地谁相识有相识无准的南山炉鞴正炎尔看是甚火色可拱藏主进而趋拱而立五千余卷诠註不及沐浴更衣信意行道人潇洒无包笠火不燥水不湿铁壁银山从者里入东山秀老请为小师一侍者一唿便领终不孤他国师再唤不回秖为贪程太速春云乍歛宿雨初收火焰里转得身来钵袋子付嘱有在本然侍者清净本然臭烟熢㶿抹过两重关放出辽天鹘然侍者将谓吾孤负汝汝元来孤负吾偷眼涅槃台上望果然做得死工夫潮州本植禅者鳄乡枯瘠人悟得传心诀无根树子一植便活不知寒影落谁边但觉腥风起天末植禅者休甄别当炉不避热铁德圆堂主行不德规不圆死则活病则痊寸心多在药炉边谁委悉实难言无明火里雪佛祖冤居静副寺以静照心日中逃影以空观妙大梦方省万里岷峨飞片云何如月到千峯顶静副寺孤逈逈火后茎茆点着便领至义禅者背法堂着草鞋去衲僧义断情忘观方知彼去去彼不至方转入南山炉鞴不守自己灵光数茎枯骨撑天地一叶扁舟载大唐惟一知客惟此一事实余二即非真洞然明白犹落法尘自己禅只参半夏行脚眼带来几春且向寒炉敲石火不须茗椀验来宾暂到如是禅者背得四大部经到头不识如是虚己扣南屏跨门先领旨火聚刀山当等闲去来不在秋风里凌霄峯念菴主正念现前七颠八倒竖起拳头宾主分验人眼活如鹰鹞闹时禅净非照凌霄峯顶看云人天寒不入者炉竉祖秀老宿得之岂在衣盂赛过南能北秀胸襟空洞无物导人如出诸己正如邪活如死一箇无羁藞苴翁莫教触着无明起如松禅者夜来好风吹折门前一枝松自南自北自西自东破头山下不雷同枝枯叶陨腊尽岁穷磨洗雪霜禁得冷者回方觉煖烘烘惟晓直岁戴星耕耨何如叉手插锹破晓烧畬胜似栽田博饭近制急抽单子可是本色道流更若唤不回头火焰为汝说法妙莲上坐出水未出水衲僧未举先知有子必有房动着碍人牙齿休论半池霜倒且看绿影浮波如今移向火中栽劫外香风来未已来未已掷下火把云休要葛藤树头祖用黄梅不坠腰间石鄮岭惟栽带雨松四十余年今有验长长短短用无穷祖衣未得入手万缘先以顿空无柄󰑁头何处着一时分付丙丁童法语高丽国淑法师印藏经如石含玉非精鑑焉能识其真道在己躬苟外求难以适其妙鑑之弗精则隐微求之不敏则溟涬要明体道之源非朝夕而可求之者也故我竺土老师守志不坚弃万乘尊荣受六年饥冻于腊月八夜忽覩明星不离草座入不思议之境说一大藏葛藤笼络天地日月包括阴阳造化致于有情无情总出他影子不得三贤十圣无不倾心外道天魔悉皆拱手可以报君亲厚风俗镇浮去伪潜利阴益者多矣末后却道始从鹿野苑终至跋提河于是二中间未甞谭一字可杀漏逗从兹关钥不严便见殊方异域赤县神州海藏金文无处不有岂止乎破一微尘而出此经卷而已哉高丽淑法师者竺土老师之眷属也宿熏既深航海而来远致一身愿满十藏绵历风霜其志愈笃遍寻知识求所未闻傥能未展经绦入此阿字法门则五千余卷总是切脚且道切箇什么字㘞蓦然眼皮绽不得忘却老僧宋景定癸亥秋八月虚堂叟书于四明雪窦西菴雪蓬明长老赴禾兴光孝雪蓬明老相从有日自育王过东山客櫩之下温然如春此老之力也在南屏居第一座忽淀湖有公选之宠二年复胜集于双径仍归第一座群心欢如今领朝命遐赴禾兴光孝临岐聊摅数语以当祖行卓锥无地空余双眼盖干坤铁笛横吹有气不吞云梦泽烟波渺渺兰棹依依雪芦霜苇冷相宜几度揭开闲对月鸳湖深处不必垂丝长水江头锦鳞自得临岐句子如何分付风飘飘兮吹衣水泠泠兮声诗咸淳戊辰秋九月虚堂老僧书于不动轩是年八十四日本建长寺隆禅师语录跋宋有名衲自号兰溪一笻高出于岷峨万里南询于吴越阳山领旨到头不识无明擡脚千钧肯践松源家法乘桴于海大行日本国中渊默雷声三董半千雄席积之岁月遂成简编忍禅久侍雪庭远访四明锓梓言不及处务要正脉流通用无尽时切忌望林止渴雪峯霜林果禅师语录跋大慧下尊宿尚多足陌虎丘下子孙尚多省数足陌使之有限省数用之无穷骂天翁三传而之霜林万木正当凋落欝然兴起此盖擅省数而得之善观是录者可以陞其堂而未可入其室真赞庆远俊长老请老不死心未灰触着恶发青天怒雷引得虎头燕颔竞起丛林祸胎点着便领何其俊哉净覃藏主请容易肯人难与共语竹篦头惜之如金禅床角委之如土净覃知藏善知机电光影里分宾主以文长老请天地不仁出此妖怪有偷营劫寨之机无喜舍慈悲之戒正脉将沈法门凋瘵如何嗣续松源派大奸难后越精神骂人嘴毒如蜂虿新建净慈天钖庄请不期而会不约而同晴光烁烁和气融融际遇两朝圣主中兴徽庙禅丛良田天钖平如砥坐对灵苗岁岁丰徒弟宗璞建施水菴请等是垂慈初无门户璞玉既分兮可观梵仪顿举兮难覩凌霄峯顶看云人普化堂中第一祖日本绍明知客请绍既明白语不失宗手头簸弄金圈栗蓬大唐国里无人会又却乘流过海东磻溪禅子请怒气噀人殊不可犯虽有盖胆毛且无验人眼是亦刬非亦刬咬定牙关一生担板光禅者请初而欣久而厌明月夜光多逢按剑但信得及自有灵验无则都寺玉几写予梦影自散席后言音不相接者十二年今上径山请赞笔老墨澁勉而书之敬而远亲而疎明鑑灵腑善定销铢凌霄高而众峯拱海峤耸而蟾影孤子归就父吾不识渠径山西寮众老郎请霜严气烈山空月明涵养有得刬削不平拈起则佛祖不识放下也草木争荣捱到凌霄八十四谁知名重九重城咄妙源甞拜观师十会语如南屏双径提唱甚多惜乎未尽锓梓曩曾侍师于凌霄因有此请不允今丛林衲子咸欲流传谨录成后集倘览者言外知归则我师之语何剩焉咸淳五年岁在己巳佛成道日新差住持福州鼓山嗣法小师妙源拜书小师谨抽衣资命工刊行后录终虚堂和尚新添勅差住持洛阳万寿法孙比丘宗卓集赞禅会图黄檗礼佛掌宣宗七赤之躯额有圆珠问着便掌胆大心麁不是大中天子几乎唤马作驴大家水底按葫芦赵王访赵州州不下禅床坚不刚柔不弱七百甲子老翁偏要用此一着列土王来不下床高风千古为标格肃宗问忠国师十身调御万乘垂衣立问端国师答处太瞒顸谁知十月清霜重一阵风来一阵寒李翱参药山黑豆数无穷青松盖不尽癯然老比丘即此吾无隐更提云水曲周遮添得傍人眼里花韩愈见大颠毡拍板无孔笛省要乞一言虚空轰霹雳临机不解转身又却随他声色非声色洞庭湖外千峯碧庄宗宣兴化问答君臣庆会豁全机百亿山河尽贡归拈起太平无价宝干坤何处不光辉顺宗问鹅湖大义禅师当机一句辟天关海阔山遥岂等闲堪笑冬瓜长儱侗翻成瓠子曲弯弯文宗问终南山蛤蜊瑞相攧不开扑不破人言大士应身我也疑他真箇终南山相应和喜动龙颜百僚俱贺谁知别有弥天过庞居士问马大师藏头露影问来由却把西江尽力詶回首眼空天地窄不知身在御街游丹霞见灵照女冤有头债有主天然欲访庞翁恰好撞着此女揣尽家私瓜甜蔕苦因兹上下不和同牛嬭郎忙涂赤土庞居士大家团圝共说无生话穷厮煎饿厮吵父子不同途大家相脱卯万顷湘江洗不清无生曲调何时了庞居士阖家都去神出鬼没接响承虚这一火络邪法难扶互将鱼目作明珠笑倒西天碧眼胡绍定四年清明日住嘉禾兴圣为妙源侍者敬赞棘林和尚遗书至因记七峯来玉几去年花月下云㘭未周一岁背盟我剔尽春灯眼不交鍼生大阬假道鍼锋上行藏云水中且非心法妙自是手头通前辈多遗偈灵襟出众工明朝何处去黄叶度谿风琳禅人归豫章慎将窥管鑑灵知用在亡羊愧在斯莫谓西山好消息须知江海有名缁云山小景渺渺晴烟薄苍苍古树昏天涯殊未足对此暗消魂孤山黯黯青青一望中逈然不与众峯同白云散尽江天晓想见人间无路通和秉彝李君五偈深夜何人立少林见成公案不须寻堆山积岳难消遣相对顽然铁作心呈瑞喧传是有年眼前分晓被人谩自家冷暖知来处老骨从前不怕寒千钧之重一毫轻好向聊将尉客情纵拟怪松为玉树月高依旧可怜生晓听君臣庆贺时六街如昼不曾迷普贤境界应垂问手诏来时见紫泥炉边呵冻得能多端石无辜日夜磨却把悼词为雪咏诗魔难敌胜修罗宠和五偈调高难续未免谇是伏丐笑㩜再拜赠禅客智仁法战场中树胜旗话头何似问头危古人减灶添兵处切忌交锋蹉过伊问话行者智仁炷香请语以此赠之景定癸亥至节虚堂老僧书于雪窦西菴送日本南浦知客敲磕门庭细揣磨路头尽处再经过明明说与虚堂叟东海儿孙日转多明知客自发明后欲告归日本寻照知客通首座源长老聚头说龙峯会里家私袖纸求法语老僧今年八十三无力思索作一偈以尹贝行色万里水程以道珍卫咸淳丁卯秋住大唐径山书于不动轩鸣钟佛事烹金炼玉煅圣镕凡不假钳锤便成大器霜清月皎证圆通三昧之门云淡天低破劳生昏迷之梦寿同空有永镇化城最初一椎如何话会声钟一下云劫石有销日洪音无尽时化城鸣钟咸淳戊辰冬十月日住径山虚堂书答蓬莱宣长老书启复莱堂头无示禅师二月初十仆至收所惠书且审住持缘法增胜为尉所言乏心腹宣劳之人时节使然当体古风地藏道诸方说禅浩浩争如我种田搏饭者般说话大有田地风穴见破屋数间单丁者七年沩山喫橡斗子九载此皆哲人事业光明后世如此但恐无久远之心今则利道交行不可举目也况蓬莱海上名山前辈行道之地自当退步谨愿以丛林为念以众人为心自然般若之缘胜起香风四吹何患无宣劳者勉旃是请承惠紫茹两月不甚佳想交运如此灵隐已脱选相伴而已光老恐三月初进院移单归松源塔所去庶耳根清净又得江湖兄弟相伴饮茶道话足矣寄来提唱已一一点校付则师封去缘方郎母信塔住几时凡后措辞遣言子细锥札古今详尽大意下刃处较严莫似诸方泥中洗土春喧善宜调摄至祝不尽二月二十八日启复示权净侍收出家人务在洁清净勤策三业不当尘俗污居老夫偶适之低细教育令其照前所戒洁己虚心学业周身以了出家本志如其不然请出此𢩁辞世颂八十五年佛祖不识掉臂便行太虚绝迹虚堂和尚语录卷之十行状师讳智愚四明象山陈氏子虚堂其号也家近邑之普明寺相距一里许有山其祖欲卜寿穴相者谓此地高则廕子孙富盛低则当出异僧祖曰愿得僧以副吾崇佛之志及祖葬未数年母郑氏甞梦一老僧脩而癯长挹乞饭因而娠焉逮生之夕母复梦如前年十二父母携师拜祖坟言其事师若有所忆至十六岁无经世意父母见有异相舌贯鼻端听其依普明寺僧师蕴出家一日闻诵杜工部天河诗长时任显悔秋至辄分明纵被微云掩终能永夜清忽有警发辞亲出乡首依雪窦焕和尚净慈中庵皎和尚公务外惟坐禅二老抚爱常置之左右道过金山掩室和尚一见甚器重通夕与语无倦是时运庵师祖谢事真之天宁解后语话见其气宇不凡未几赴道场携师过霅上薙染为不釐务侍者凡入室常举古帆未挂因缘不许下语思之古帆未挂话有甚难会其实只是一沤未发已前事何得不教人下语造方丈通见解声未绝庵云何不合取狗口静地里密密体取去归寮不觉躁闷忽然会得古帆未挂话清净行者不入涅槃话次日入室却问南泉斩猫儿如何师云大地载不起庵低头微笑自此遍历诸大老之门与石帆衍叔结盟游江淮湘汉巡礼祖塔坐夏荆门玉泉因思虞察院于疎山寿塔因缘发明孜孜参究因过庐山大雪弥月在东林旦过堂夜坐无心中会得大岭古佛放光时节自此凝滞泮然其时无二月和尚主福严奔走龙象师往依之即命典藏有脩首座饱参硕学归隐南岳影不出山未甞容易肯可诸方师与商略古今反覆博约深相契合有北禅礼和尚机辩峻捷衲子少得登其门者师一日访之厉声曰新到相看礼云长老不在师云已得真人好消息礼出唤行者云新到僧在那里师指露柱云和尚问尔何不答礼云甚处来师云福严礼云行李在甚么处师云在旦过堂礼云我不问尔者箇行李师云若是那箇行李北禅门下着不得倾倒不忍舍由是回浙到净慈见净和尚净问云尔还知所生父母通身红烂在荆棘林中么师云好事不在怱忙净随后打一拳师展两手云且缓缓时笑翁和尚住灵隐以虎丘旧职命师再尸藏事举住杭之广觉力辞忠献史卫王秉钧轴嘉禾天宁别浦以师名闻之出世兴圣实绍定二年也复迁报恩开府存畊赵公以明之显孝力请开山复迁瑞巖二年丐退掩关启霞萃成颂古代别延福虚席侍郎黄公坚请主之继迁婺之宝林五年婴强𡨥之难归松源塔下东谷和尚主冷泉欲举立僧恐不俯就衲子再三礼请师从之开室普说垂三转语罔有凑泊宝祐戊午育王虚席禅衲毅然陈乞有司节斋尚书陈公嘉其公议特与敷奏是年四月领寺事三年吴制相信谗怀隙辱师欲损其德师怡然自若始终拒抗略无变色圣旨宣谕释放作偈奉谢云去时晓露消袢暑归日秋声满夕阳恩渥重重何以报望无云处祝天长古愚余尚书典乡郡特以金文延之迫于晚景退闲明觉塔下作终焉计景定甲子有旨诏住净慈衲子奔集堂单无以容半居堂外上彻宸听赐绢百疋造帐米伍伯硕楮券十万贯是年秋又赐田参阡余畆即今天钖庄是也十月帝崩召师入内对灵普说两宫宣赉忧渥丁卯秋迁径山冬十月朝廷降香遣使祷雪问师期应师曰今夕果至期无爽回奏赐绫牒贰拾道银券等一新僧堂浴堂行堂区区工役中犹励众无怠师感两朝恩遇之宠将所赐帑帛创小庵于望云亭之东扁曰天泽就筑塔为归藏之地师平生性不通方与时寡合临事无所宽假言才脱口则释然无间以是学者畏而仰之二十年常举灵云两处不答征问衲子少有契其意者己巳十月五日祖忌拈香罢忽感微疾越二日书偈沐浴端坐而逝春秋八十五夏腊五十三嗣法十数人语录二帙已行于世门人奉全身瘗于塔焉咸淳十年十月十一日新札差住持庆元府清凉禅寺嗣法小师谨状祖翁在世语录二帙刊流天下宋咸淳五年晋之续录后集已成三卷而本朝未刊行之先师常为言而未果成也为人之后者曷无勇为乎仍搜遗逸新添数纸于后录之尾锓梓于龙翔正和癸丑开炉日拙孙敬书沙弥宗哲等施财开版虚堂和尚新添终