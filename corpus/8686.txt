大悲妙云禅师语录大悲玅云禅师语录序玅云雄禅师语录目次序启传卷一上堂小参示众卷二上堂小参示众卷三拈古卷四颂古法语行实卷五机缘联芳像赞垂问卷六诗偈佛事住山东临清州大悲禅寺乡绅诸山请启伏以青天雷震滹沱道出常情破院风光蠡水孤标绝俗狮窟既无凡类曹源自尔弥漫恭惟玅云大和尚座下车溪源远鸳水流长诞英姿于登阃有截铁之机契针芥于金明真超宗之侣冷泉亭拈提竹篦古话勐从胡饼讨汁北高岭仰见新月方升顿尔大地平沉从此天涯遍历无一可话岁寒末后禾郡息肩撞入介老虀瓮久潜光于水边林下壁立真风方现瑞于优钵罗华入廛垂手兹者大悲禅寺原为古宿道场时节既臻因缘匪偶祥等久钦道范特发悃怀敦请移钖光临丕飏宗旨知断桥正脉当昌而敬畏渊源将大伏愿撒漫天之罗网摝冲浪之鲲鲸金刚圈栗棘蓬令吞吐者翻转本来面目木札羹铁酸馅使啐啄者籍没久住园林将见重兴祖道三草二木而法雨均霑宣扬宗猷此土他方而道风一贯肃此布陈颙侯慈旆不宣法末林启祥冀信之高守节冀霖范永兆林秀鲁明经崔际汉徐守志崔璠柴明山诸山照干圆光寂果普镜智水海舟仝顿首拜住浙江嘉兴府三塔禅寺绅衿请启伏以道周宇宙九天之佛日重开理证圆通千载之法轮永固朗心田之宝镜自古为昭燃觉苑之明灯于今为烈恭惟玅云大和尚蚕丛独辟堂奥先登脱下青衫便着七斤之布掷开翠镜巳持八角之盘系出断桥允矣猊台秀种衣传介祖卓哉狮吼奇儿执鈯斧以开山名扬济岱把竹篦而显道威振龙天值飞钖之北来水源木本喜慈航之南渡法乳薪传兹有郡治之西龙渊寺者雪飞千尺当年授拂之祖庭地涌三峰此日澄心之胜境尚虚十笏之地未逢九带之人特迓云軿用光莲座伏望合众善以同归现三身而说法宝幢竖而圣凡共拥鸟啼花落尽属真诠圆音唱而龙象偕来流水行云天然玅证从此客船渔火无非击竹之机还看夜月钟声尽入拈花之案等持四句偈恒苦舌本生疏参一味禅每虑拳头不识总冀垂慈曲全良会将马鸣龙驭悉驱驰三乘之年并石女木童俱歌舞四门之日矣临楮瞻依曷胜虔祷法末王庭钱江吴源起沈克劢沈瞻日屠又良毛延芳沈御日葛天麟钱柱李御葛天凤高孝本徐祚增沈京文王沆张晟曹彦栻项谦朱彝政张联箕项惟贞张龙骧项惟聪金世珍吴陈咏何密葛天鹏王怡善金世熙仝顿首拜景德法姪请启伏以云开五色之奇日众中天之丽千华现瑞重重祗树竞芬芳万汇呈祥湛湛龙渊标胜境恭惟玅翁法叔老和尚倪座下断桥嫡脉临济真传得心印于蠡湖开炉𩍁于齐国用白拈手段师表人天显黄檗大机权衡佛祖扫尽狐禅窠窟早知七事随身觑破魔外机关久钦五明在目启宗纲之既坠须是其人救法运之将颓全凭作者兹三塔古剎禾郡名蓝于四十年前赖主峰师伯以中兴今三载之后因劣姪缘疏而他适欣诸护之同心同力迎法驾以斯允斯来仰冀象旆早颁狮幢速驻挝毒鼓于当轩群迷总教唤醒施法雨于大地顽石俱皆点头庶僧众之有归而丛林之有主舆情普洽缁素观光临楮翘勤恳切之志谨启景德愚姪机旭和南九顿首拜大悲玅云禅师传苕程司训鸳水逸民同门弟真性罗开驎撰古来法门宗匠唯是真参实悟以本分接人不动声色而化被群方斯足尚焉若吾大悲法兄禅师具人矣师讳真雄字玅云原借浙之金华徐姓父仲芳任登州都阃以官为家遂为山左人师自幼喜悦三宝俄逢鼎革父弃官入空门师亦随父驱乌受具戒首参具德和尚究竹篦话一日至北高峰仰见新月忽若大地平沈遂尔疑团扑落复饱历烟水若木陈费隐箬菴浮石玉林牧云诸尊宿无不刮目相看争欲网罗异宝然师少可其意最后抵禾城金明一见本师介老人心中大曰是诚吾师也老人云云封狮窟向背无门汝从何而入师曰从门入者不是家珍老人曰汝是行脚僧为什向驴胎马腹里作活计师曰今日亲见和尚老人曰汝看老僧眉毛落了几茎师曰生也老人曰浆水钱且置草鞋钱教谁还师曰和尚欠多少老人便打师曰不入洪波里怎见弄潮人老人曰汝见个甚么却恁么道师曰动容扬古路不堕悄然机老人曰参堂去自尔机锋箭拄老人复加百鍊师遂破最后重关师与主峰兄侍老人围炉次老人曰火炉头有个宾主句汝道看师曰和尚坐某甲立老人指火曰者个为什么向寒灰里发燄师曰非为分外老人以火箸敲炉曰还跳得者个出么师曰不独某甲直饶三世诸佛全身在里许老人曰大须仔细寻命掌院事执劳六载舂米次老人至问子还是为众竭力资养巳命耶师曰餵驴餵马老人曰子是第几头师曰将谓无人证明老人便与一掌壬子元旦老人陞座拈香祝圣毕乃曰卓钖蠡湖念五春今朝意气出常情海天阁外纷纷雨带水拖泥祝圣君拈拂子召众曰世尊说法四十九老僧开堂二十五灵山拈花金明竖拂且道是同是别师出礼拜曰且喜老汉今朝瞥地老人竖拂子曰只者个竖穷三际横遍十方且道承谁恩力师曰粉骨碎身未足酬老人打一拂子师便礼拜起依位而立老人即付师衣拂法偈曰狮子窟中事善哮吼者得今得本无得无得得亦得未几老人谓师曰子因缘既熟无久滞此古人云未有常住而不行者水边林下把茅盖顶顺时行化续佛慧命师领旨北辕渡江淮抵清渊驻钖天中阁潜行密用圣凡罔测癸亥春应请住大悲禅寺寺故唐宋以来知识道场缘前住不称将鞠茂草师竖大法幢驱诸野犴独标济天风月顿使颠覆维新师感炎凉时态岑寂世缘孤高壁立四方宿衲景附云从师一以本分草料相勗虽铁额铜头必敲骨验髓务使个个点睛破壁人人踞地嚬申故其门人分猷布化散处诸方者皆头角嶷然也师居恒所食璎珞一瓢所衣敝衲百结环陼萧然有杨岐雪珠满榻之风学徒非断臂者流鲜望崖而退舜日杲公赠言云谁言我叔成痴癖华顶风清熟解跻盖确论也师钳锤恶辣绝不容情至其处世谦光不受礼拜志愿三篾束肚一茅遮顶则又有云栖古宿之风尝睹薪米狼借躬检入厨诫诸子曰粒米茎薪檀信膏血若不感恩顿悟巳灵而反致轻忽恐难消受尔方丈不私享用孤笻行化稍有赢余即惠贫乏或作胜事也师自壬子离金明至庚午冬仲从东鲁来禾屈指十有九稔矣余迎笑谓曰兄大作佛事而荣旋祖庭古云游子悲故乡此其时欤俄阅其行实知行解相应一言一行俱可隄捍狂澜模范后学因捃拾其大略云尔空诸性曰传之为言传也传也者传其人也传其人传其神也今着述家每传一人辄多铺语未免藻绘损神师之行解超群轶格余传之不敢妄加点染或曰师本不落朕迹似神龙无首非若灵龟曳尾子今传之非点染而何余曰不然法门秋晚流俗波靡佛祖正眼留作人天标表此亦颓波之柱石霜榦之硕果也又乌容以不传况师法道方兴行见玅云弥布一雨普霑尽法界虚空界遭其荼毒者未可涯量是又非笔墨所及矣玅云雄禅师语录卷一住镇江甘露寺嗣法门人机德编阅住山东临清州大悲禅寺语录康熙癸亥二月师在护国受本郡州牧佟公州尹卜公暨阖郡绅袍护法融涵老宿等请于三月二十日进院山门惟此一门通天达地直下无私一超直入韦驮丛林屏翰法社干城权衡在握邪正是凭佛殿麻三斤干矢橛阁置一边天上天下唯吾独尊阿谁证明新长老到来如何即是顾左右云大众记取展具作礼伽蓝七事惟荷百凡仰灵振领提纲条令斩新祖师庞眉皓首形影诡诞灵山嫡旨各妄宣传今朝捉败无地躲闪插香展拜据室拈拄杖云过去诸佛于此转大法轮未来诸佛亦于此转大法轮新长老于此又如何施设卓杖云棒头产下玉麒麟即日封翁林芝山高双泉明府冀霖同众士庶请上堂师拈疏云者道符子推不向前约不到后从诸大护法笔尖上涌出落在山僧手里岂敢囊藏也要大家相委悉度疏云维那分明宣说指座云法王宝座千古遗踪不是其人徒增希冀新长老到来如何即得喝一喝遂陞拈香云此一瓣香根盘毘卢之先枝敷楼至之后高而无上贵不可极爇向炉中奉祝当今皇帝圣躬万岁万万岁皇后齐年太子千秋伏愿帝基永固垂拱致治此一瓣香为云为雨为瑞为祥奉为满朝文武本郡尊官现前缙绅檀护并诸山耆宿伏愿禄位高增子孙瓜瓞此一瓣香灵孕浩劫毒深沧海千寻浪里翻身百炼炉中辊出末后到金明结尽冤仇抱恨抱怨无处伸雪今日人天众前拈出供养前住径山天池次住广福敬畏传临济正宗第三十一世金明堂上过去本师介菴进老和尚用酬法乳之恩歛衣就座舜日大师白槌毕师云若论箇事诸佛列祖口挂壁上虽则官不容针山僧到来傍开一线拈杖一卓云莫有不惜性命底出来与拄杖子相见僧问毘卢顶上草生青金刚脚下死蛇横玉殿苔封意作么生师云铁轮天子寰中敕曰天时地利四众咸和祖意教意为同为别师云日月光天德山河壮帝都曰蠡湖滴乳传芳永旧店重开法化新师云也要大家出只手曰一句浑超诸有象千载黄河今又清师云好箇消息曰学人今日小出大遇师打云切忌诈明头问拨草瞻风瓦砾光生如何是大悲境师云云眠断碣鸟宿迦头曰人杰地灵缁素骈臻如何是境中人师云眼生眉下耳挞腮边曰人境巳蒙师指示正令全提事若何师噼嵴便棒曰作家宗师天然犹在师云同道方知乃云剎竿竖起古店重开揭开宝藏浑出家珍撒向诸人面前一任取足与么会得犹较些子不与么会拄杖子别滋一路蓦卓杖一下云破魔王窟宅展佛祖家声须凭者箇握金刚剑悬肘后符要是其人山僧今日承诸檀命义不容辞斩莽披榛凿开生佛面目垦土掘石露出本地风光顿使寒灰发燄枯木生春石狮哮吼惊起青山头卓朔木马嘶风蹋断黄河水倒流正恁么时莫有向者里着得一只眼者么良久卓杖一下云手握金鞭问归客夜深谁共御垓行复举介老人住金明上堂云破禅堂灰头土面破佛殿驴额马腮破山门擎拳持杵破佛阁待月眠云破钟楼知音者少令一队破衲僧居此以破破不破破破不破不破不破底运用无穷直教七通八达若是超宗异目山僧秪得另眼相看将破破底相待众中有斫不开噼不破底么出来金明与你破破去也师云运壶中日月用格外钳锤号令人天权衡佛祖不无者老汉若欲扶竖临济纲宗要且未在山僧当时若在将具展开画相卷作一团抛向背后展两手云诺看他如何合煞诸人者里会得燃灯佛与你同参卓杖一下云换骨洗肠重整顿通身是眼更须参开基示众地老天荒岁月长何代传留古道场而今生面重抛出瓦砾从教尽放光拈杖卓云真机独露揭开万象顶𩕳大用现前捩转虚空鼻孔顿使春回大地法运咸新化育无私恩光普洽于一茎草上现出琼楼玉殿坐微尘内转大法轮山河大地情与无情一齐喝彩惊得须弥山王恶发一时六种震动直得四天门王擎拳合掌狸奴白牯东触西触山僧一一从头按过不免将金刚圈栗棘蓬木札羹铁钉饭尽礼款待各箇礼谢而退大众且道具何三昧有此庆快恁么会得大悲与你同一鼻孔出气还有恁么会者么卓杖云一茎草上琼楼现万象丛中梵剎新小参僧问大机大用即不问向上提持请师道师云一棒一条痕曰德山棒临济喝礼防君子若有箇不假钳锤的如何指示师云铙钩搭索曰湛湛青天为甚也须喫棒师云未是阇黎着脚处曰秪如无位真人还有喫棒分么师云那箇是无位真人僧无语师打云只者是僧礼拜师又打问学人弓折箭尽请师赐棒师云降将不斩僧拟议师打曰莫妄语好乃云诸方聚头喧喧谈玄说妙争似大悲者里土面灰头虽处城市不异山居有时天共白云晓乌啣花落有时水和明月流风送琴来凡情圣解无处安排得失是非了无位次设有辩如瓶泻问似云兴到者里那堪措足化城客作未可观光蓦卓杖云放开一线只图诸人总见总闻还会么一片白云横谷口几多归鸟却迷巢金明介老人弥勒开光命秉拂小参月皎天空光吞万象宝镜当台千差莫隐秪如古德云天上无弥勒地下无弥勒且道弥勒在甚么处蓦指像曰大众秖在者里一向灰头土面今朝尘尽光生大似笑不彻底没眼长老雄上座与你点出以笔点眼云看看直得照天照地一星也瞒他不得且道得何三昧喝一喝云忽地全彰兜率界当轩独坐笑盈腮佛诞上堂僧问善财参五十三员知识因甚不闻作佛师云道士不持钖曰龙女一见如来为何直往南方成等正觉师云比丘不鍊丹曰学人上来如何记莂师云一头两只角曰谢师相为师云且喜头角峥嵘僧一喝师云正好拖犁拽耙乃云佛身无为不堕诸数惟吾独尊一场漏逗再睹明星添沙眼里灵山拈花笑杀头陀临末稍上做尽伎俩更道善观吾紫磨金色之身今日则有明日则无用彻自巳心笑破他人口检点将来脚跟下好与三十何也将此身心奉尘剎是则名为报佛恩山铎和尚书至上堂溪山各异云月是同矗矗华峰逼汉融融桂乳飘香正脉弘通后学有准不胜忻跃之致曷蒙上足驰书远抵东鲁过辱殷勤观瞻无巳以杖召众云还有委悉者么良久云昨日看云眠白日今朝鸿雁落丹墀结夏小参结却布袋头水牯牛东触西触且喜水足草足忽地撞倒铁壁银山打破赵州关趁出杨岐驴子胡狗不识羞成队走诸仁者莫莽卤二六时中好看取蓦竖拂子云是甚么掷下云咦将谓象骨鳖鼻蛇却是南山白额虎端节上堂今日时分大地草灵拈来无不是药用之百疫消清蓦竖拄杖云看看亦能杀人亦能活人莫有知此利害者么良久卓一下云神农尝不得耆婆罔辨真晚参举如意云者着子极简便不用安排随处显现盖缘诸人逐物意移迷真返正致令河边受渴饭箩里耽饥殊不知大道无向背至理绝离微向上一路不用钻研松风水月尽是当人玅用虽然犹是衲僧转句祖师门下别有生涯击如意云还委悉么若无拔山力乌骓不易骑解夏小参秋风才动遍界凉生万汇凋残金声普振大悲者里九旬期满炉锤活脱不意泥牛血迸秤鎚汗流赵州柬芦引蔓瑞巖石上主人唤惺正当恁么时如何是衲僧行履处芒鞋蹋碎沧江月拄杖拨开岳岫云住中天阁余素菴请上堂拈拄杖云拈起也函盖干坤放拄杖云放下也截断众流横拄杖云弥纶万有含吐十虚玄要主宾偏正君臣三乘五教顿渐偏圆蓦卓杖云百杂碎了也还有会得者么良久复卓杖云与你一緉草鞋因事上堂九年面壁土旷人稀平地波生骇人观听或现三头六臂呈能呈伎或逞无量神通作多般计巧大悲者里玄黄不涉何用致雨腾云一向冷愀愀地终朝默坐皆因世道秋晚人多斗诤如犬咬枯骨群吠见之竞来喧争才知味淡而痴火顿息大众正所谓黑风吹起船舫飘堕罗剎鬼国只如坐致太平一句又作么生卓拄杖云老将不用谈兵策自有东风致太平上堂大悲有一句子不是祖师心印亦非铁牛之机突出虚空触不得背不得且作么生即得还有道得底么良久拈杖画十相云善吉维摩谈不到目连鹙子视如盲上堂毛吞巨海芥纳须弥死款不劳拈出大悲者里随机设教遇缘应机与诸人平地展演事无不当烹金琢玉要假本分钳锤夺食驱耕须凭超方手眼若从空放下顿歇驰求不移寸步百城俱到弥勒楼阁何用再见文殊山僧今日打鼓敲金为诸人奏凯去也以拂子击禅床云万国醉心尝大鼎相将携手上高台金明先师介菴和尚讣至上堂飒飒金风体露纷纷红叶翻飞坐断报化佛头人天杳无消息拈起讣音云既杳无消息者箇是甚么虽然大悲一向为伊瞒顸过今日掩彩不住不意者老汉到此田地大仔细思量大悲通身是口也不能尽说他恶弊以袖掩面云哀哀起七小参僧问把住向上牢关徒劳侧耳放开百千三昧平贴商量如何是第一玄师云拟议堕机前如何是第二玄师云有口不能宣如何是第三玄师云千圣绝言诠如何是第一要师云坐断虚空窍如何是第二要师云悬巖撒手玅如何是第三要师云妍媸俱该照三玄三要蒙师指末后一句事如何师云断碣无文字义新问如何是祖师西来意师云草鞋咬脚曰学人不会师云不是有心乃云红炉火着燄腾空逼得乌龟上翠丛无论顽铜并钝铁铸成宝剑任磨砻竖拂子云洞山三斤麻山僧扎作一柄拂若唤作一柄拂却是洞山三斤麻若唤作三斤麻却是山僧一柄拂且道唤作甚么即得一僧云不可唤作和尚拂子一僧云也不是云门干屎橛一僧云和尚莫热瞒一僧礼拜归位师云总没交涉虽然就里一箇滚热又僧出曰请和尚道师以拂子击禅床云三十年后有人悟去在示众你有拄杖子与你拄杖子富嫌千口少你无拄杖子夺却你拄杖子贫恨一身多虚空扑落地无奈痛愁何卓拄杖一下云云在岭头闲不彻水流涧底太忙生除岁小参僧问腊尽春回即且置观音菩萨将钱买餬饼放下手云却是馒䬦意作么生师云因斋庆赞曰便恁么会意如何师云错过不少僧便喝师云纵饶喝倒须弥山也是阶下汉僧拂袖归众师云自领三十棒乃云大家聚首叙寒温无数心情彻底倾赖得雪枯冰燄烈好看春色到黄昏召众云大悲者里殿堂破落满床雪撒珍珠厨库枵虚往来雀鼠不至家风冷淡客到清茶不效诸方椎锣伐鼓闹热门庭何期尔辈不事嚣燄甘受阗寂适当与诸人分岁干矢橛麻三斤丢过一边炊黍米饭烹露地牛诸方旧例山僧此间细剪白云薄切清风以虚空为盘泰山作筋更倾太液池煎龙脑茶将东海作杯一任饱餐且道是甚么滋味倘或不知三十日阎老子要与你筭饭钱在良久云不经霜雪苦难话岁寒心岁朝上堂挝涂毒鼓闻者尽丧竖摩醯目见者俱瞎见之闻之而不瞎不死者岂可同日而语道哉乃拈拄杖云今朝新岁全无忌讳且听下文一齐嘱累卓一卓云宝塔尖头豁开释迦眼睛千华台上露出达磨鼻孔东君佈令万象腾辉一人有庆兆民赖之林下衲僧顺时纳祐且道祝圣一句作么生道复拈香着炉云一炉沉水盈沧海仰祝当今亿万年元宵上堂千灯万灯燃于一灯江月山月本乎空月月里灯明灯中月皎三千大千光光交彻如宝丝网进一步重重锦缝开退一步尘尘三昧起寒山拾得遏捺不住弥勒释迦卓锥无地大悲拄杖子一着争先倒骑三脚驴拽脱沩山鼻孔蹋断帝释嵴梁绕四天下一匝坐地看鳌山春色无高下拈拄杖召众云我见灯明佛本光瑞如此佛涅槃日上堂梨花白柳枝黄山左山右绿砌池塘莺歌兮韵啭王乔之玉管燕语兮声绕谢氏之雕梁如来紫磨金色身一一天真一一明玅只如烟烬火灭时金色身即且置如来在甚么处卓拄杖一下云晓来一阵催花雨马蹄何处避残红观音诞日上堂僧问如何是夺人不夺境师云澹烟疏雨洗黄昏曰如何是夺境不夺人师云满头白发盖霜颜曰如何是人境俱夺师云云封古寺野客迷踪曰如何是人境俱不夺师云农歌细柳鹤舞苍松曰行解相应恢祖道离名离相振纲宗师云口衔霜刃太惊人士问清光匝地明暗交辉如何是观音玅智师云能救世间苦曰直捷提持不择冤亲盲聋瘖哑如何接导师云识得你是俗人曰恁么则一蹋鸿门两扇闲师云汝见何道理却恁么道士便喝师云昨夜三更月到窗士礼拜师乃竖拂子云观音菩萨来也在山僧拂子头上显大神通搅长河为酥酪变大地作黄金直教一切有情随心满愿大悲者里理长即就牛头没马头回一任蹴蹋合水合泥有甚么限检点将来未是衲僧极则以拂子画一画云且待别处商量只如庆祝圣诞一句又作么生挥拂子云香云堆里见圆通千手施为不自功若将耳听终难会眼处闻声识玅容浴佛上堂示现皇宫计尽谋穷雪山成道重加作造再转法轮不堪听闻露出双趺臭恶难收大悲今日不似老韶阳掉转旂鎗喝一喝云者一杓恶水也要你承当介菴和尚忌拈香前年今日捩转鼻孔今日前年囊空剩颖直得天下太平森罗喝彩且道大悲者里又作么生插香云大众还知么西风满院愁无限九曲河声动地流金明古灯和尚至上堂中流砥拄莫迟疑玅手擎天赖主持蠡水杖头涓一滴宗纲随处耀金錍竖拂云高而无上渊莫可测打开线路宝印腾辉大道随方建立至理触处弥彰全提正令于寰中大展威权于阃外若是坐断报化佛头难为凑泊欲求轮王髻珠必先抛砖引玉复举昔在金明尝闻先师举破破不破破破不破不破不破底句以验方来者则公案多年蕴在胸中信知无人发明若非古灯法兄大悲此生无由拈出下座与头首大众殷勤敦请伏望謦欬雷音作狮子吼声正定禅宿同乡铎高双泉供法衣请上堂问大庾岭头提不起即且置只如施主供衣饭僧得何三昧师云亲到宝山莫教空手而去曰干三连坤六断一线贯通因甚坎中满离中虚师云蓬来三岛黄河九曲曰世尊传金襕外别传何物师云眼见如盲口说如哑曰请师曲开方便师云我佛过去久矣乃拈法衣角云者箇滞货灵鹫传来及到东土黄梅夜半密付大庾岭头拈掇不起递代相传殃累不少今向檀那针锋上涌出有箇正定禅宿和盘托来仍请山僧举扬令现前缁素无不见闻无不信入各箇蹋着故乡田地恁么会觅火和烟得不恁么会担泉带月归大悲与么道未免舌头托地秖如举扬一句如何即是拈拄杖一卓云但愿皇风吹遍野群萌普洽福田增封翁林芝山中书林文伯请放生会小参鱼游困而止泺鸟飞倦而知还蠢动含灵莫不贪生惧死兹现前众信体全物命捐赀赎放令其水陆空行脱离笼系以免刀砧鼎镬之苦各遂逍遥更请山僧为其指箇入路乘此大法各获正因共登觉地永出轮回此段胜心诚为希有竖拂子云大众一切众生向者里成正觉巳诸人分上且作么生挥拂子云了即业障本来空未了应须酬宿债受嘉兴三塔请上堂明镜当台照彻佛祖心肝宝剑临风那许痴顽在目直得没顶塔𨁝跳上天师子桥哮吼入海汶水吹笙土山作舞惊起铁牛踏倒弥卢山王帝释尊天蹲身无地正恁么时正不居正偏不坐偏虎穴魔宫自由自在以拂子召众云且道是甚么时节乃击拂子云有意气时添意气得风流处更风流先师介老人忌拈香你先前年向我说去年今日事我道你出语不稽我前年今日望你信思量不是去年时及到去年今日又无信只道你口说无凭今年前日忽接讣果应先前年说话特烧一瓣紫檀煎三盏白乳不是报你恩德为你说话不虚乃烧香云呜鸣当年枉受你奇冤今朝更恼人肠肚嘱天乳哺西堂上堂向上一路释迦眼睛正法眼藏达磨心髓拈拄杖云木上座久默斯要今日蓦地机先动容古道可中有箇打破罗笼踢翻窠窟的戴角擎头克绍先猷典型后学大悲者里有箇破沙盆子从来无人觑见乃拈法卷示众云还有于此会得么天乳西堂出接卷云昔日灵山亲记莂今朝大悲转光辉师云以何为证乳曰开基创业前王事端拱持盈后帝心师云即今事作么生乳珍重礼三拜师云如是如是卓杖下座别驾牧公项大士至上堂蓬户家风别苔生丹灶寒年来踪迹泯相续也大难大悲者里断碣委地榛莽参天木上座十载前拨开生面蒲牢子从今日吼破云端古佛堂前乌兔争飞夜明帘外不通凡圣今朝有次菴大士同出师门幸旌盖辱临破我岑寂山林增色瓦砾生光直得车溪水长高济北鸳湖浪涌涨黄河只如弟兄相见如何话会挥拂子云共掬湖天波底月埙箎迭奏动云泥金明介菴和尚忌法眷请上堂九月廿三日吾师示寂灭今值十週辰饮水忽遭噎东山十件事一事亦不设杰祖曾有言子不谈父德千古袭断桥曹溪真滴血万丈蠡湖波溶溶吞海月杲日丽中天不似尘劳热火里青莲花红炉飞片雪蛙步岂能随追风天马烈时流谩度量轮王三寸铁不是扬家丑对众闲饶舌特报与诸人从头须打彻且道打彻箇甚么击拂子下座受三塔请辞众上堂虚玄大道无着真宗随方建立遇缘即应灵符在握竿木随身照用全彰杀活临时去住随机自由自在有时深藏宝镜妍丑不立有时揭开华藏遍界光辉兔角杖威狞似虎着着超方出头天外谁是我般虽然只如古人道有佛处不得住无佛处急走过众中莫有会得者么卓拄杖云三千里外分明记取大悲妙云禅师语录玅云雄禅师语录卷二住北京玅峰法云禅寺嗣法门人机相编录住浙江嘉兴府三塔景德寺海会禅院语录师于康熙辛未扫金明介老人塔于大慈次年受合郡绅衿公请于二月十二日入院山门卓拄杖云既到者里那堪回互不二法门大方阔步喝一喝韦驮脩戒定慧护佛法僧四大部洲因甚那一洲不到合掌云太平不用将军令佛殿家无二主你是阿谁然则如是讵失礼仪乃展具拜起顾众云切忌妄通消息伽蓝你有五通我止一通正令全提鞭影何从插香云今朝无别谓千古振宗风祖堂者一队汉三五成群递相热瞒今朝看破不值半钱据室我为法王于法自在若圣若凡泥团土块设有箇出格底来蓦卓拄杖云切莫错怪当日别驾项牧公同众绅士办斋请上堂师至座前拈疏云夫子之言达磨心髓外道天魔徒劳侧耳若要大家总知且听维那表白宣毕师拈杖指座云宝王座前人天普会山僧到来一场特地便陞座拈香云此一瓣香根蟠浩劫树秀今时爇向炉中供养本师释迦文佛伏愿化身亿万拯摄沉迷此一瓣香最尊最贵价重山河端为祝延今上皇帝圣寿无疆钦愿至德弘敷兆民普赖此一瓣香德合天地功并日月奉为满朝文武本郡府主邑侯各位尊官现前请主绅衿缁素惟冀天爵人爵以增崇智山寿山而巩固复于怀中拈出云此一瓣香拈起则逼塞虚空放下则大地平沉亲从蠡湖得来恩大难酬第二回拈出供养前住径山天池次住敬畏金明传临济正宗第三十一世介菴先师进老和尚用酬法乳歛衣就座晦岳和尚白椎云法筵龙象众当观第一义师云第一义谛佛祖觑不见衲僧提不起还有向未举巳前荐得者么紫渊问玄风久振为祖佛权衡慧日高悬作人天眼目请问如何是人天眼目师云火迸星飞曰秪如四众临筵将何指示师云风清清日杲杲曰恁么则恩光遍布大地均沾师云且喜功不浪施曰光敷景德千华秀水长龙渊一派长师云不劳赞叹乃挥拂子云垂钩四海秖钓鲲鲸据座披衣为求知识蓦竖拂云过去巳过去未来尚未来今日正当山僧说法直以大圆觉为伽蓝安住平等一如法说令现前缁素亦如法得解然后同声相应同气相和号令人天权衡祖道直使魔外绝迹生佛普该入一微尘现无边身相坐毫端内转大法轮山河大地明暗色空情与无情总在者里头出头没喝一喝云天上有星皆拱北人间无水不朝东结椎云谛观法王法法王法如是师下座当晚小参灵机廓彻智照洞明遇缘化物道岂虚应奋坚密身坐断十方豁智慧眼该罗一切示七步周行指天指地作师子吼音不无释迦老子后来有箇跛脚阿师显超群作略要一棒打杀与狗子喫贵图天下太平可谓赤心报国拣点将来也是冬行春令新龙渊恁么批判且道意在于何诸人还知落处么拈杖卓云从前汗马无人识只要重论盖代功佛涅槃日上堂天地同根万物一体释迦老子还在里许么若在里许在甚么处若不在里许又道佛身充满于法界如何得恰好去于斯见得彻四月八日示生皇宫腊月八日睹星悟底与二月十五双林示灭总不出者箇大众还见者箇么山花开锦绣涧水泻银涛达磨祖忌拈香九年面壁计较难成五番中毒不胜凄清将谓传上乘之一心谁知受无极之苦辛后代儿孙那想到者箇真情龙渊今朝虽觌面曾记得老臊胡缺齿在当门佛诞上堂未离兜率巳降皇宫明修栈道暗度陈仓未出母胎度人巳毕夜半正明天晓不露老瞿昙既具斯等神威何更向阎浮世界撒沙撒土后代儿孙唤作正法眼东钉西钉看看做箇破沙盆只贮几杓恶水岁岁今朝蓦头淋将谓报德酬恩可怜生枉受他多少零丁千古万古谁与慕西秦然虽如是连喝两喝云且喜天清地宁结夏小参展衲僧巴鼻运格外钳锤须是恁么入堪作恁么事主宾互换棒喝交驰也要是箇汉否则皆成戏剧会得底自不徒劳不会底切忌错过九十日内参要真参悟须实悟若向者里能所俱寂物我双忘龙渊痛与二十拄杖且道龙渊具甚么眼目卓杖一下云意气不从大地得英雄岂借四时催李蛟门特请于真寄亭上堂蛟门拈香云解脱香解脱知见香光明云幢遍法界爇向炉中供养玅云师兄和尚惟愿慈悲显露先师大人之相令此一会之众共睹慈颜正所谓灵山一会俨然未散天封室内现紫金身师竖拂子云还见么如我李法兄适来所供是实毫发不易真真池莲开畅古佛心寄寄石边兰拂祖师意若是巳过的自然别露风规倘留观望那堪共语兹因李居士再三重命陞于此座诸人还见先师大人相么良久云两轮日月磨今古一片干坤傲却灰供罗汉示众薰风自南来殿阁生微凉半百应真僧次第入道场有神通的腾空而至未心空的水陆频臻总受檀那供养只如木上座还受此供养否以拄杖一卓云随众获安乐晚参师云有箇汉终日行寸步不移有箇汉终日坐足遍天下都来合喫龙渊二十棒且道过在甚处祈雨上堂山土焦而流金海水沸而飘烁稼穑云枯竹树叶缩四海五湖石出水落蓦拈杖一卓云震动老龙宫雷轰并电掣打着东海鱼雨似盆倾出且道神通耶法尔耶喝一喝云雷鞭击碎金鸟窟泻出沧溟遍九垓景命月旦上堂才过天中节便是六月一草木正方荣看看九夏毕人生如转烛光阴若瞬息三塔尾颠天矗矗望何极田园在处乐歌声箇事分明休别觅休别觅日日日从东畔出解夏上堂当人一着至简至易向外驰求转疏转达得与不得总然一致龙渊者里有时把住佛魔俱歛有时放行凡圣同途若要当头坐断尽法无民只得放开一线曲为今时拈一茎草向四大海里搅动竭龙宫直使洪波泛滥淹上三十三天浸烂帝释鼻孔金刚际下土地神从蟭螟眼里翻身跳出叫道火发拄杖子忍俊不禁噼头一击瓦解冰消莫有与会底么卓拄杖云生儿不食人间乳敌胜沙场岂用刀喝一喝上堂真机独露觌面相呈鉴地辉天迥超物表三世诸佛以此成道历代祖师以此利生天地以此包罗群象君王以此奠安天下江海以此流通不竭山岳以此巩固皇图圣人以此教化凡夫以此修证山僧以此举扬且道衲僧分上又作么生若有箇汉出来掀倒禅床喝散大众不妨灵俐有么喝一喝云金翅鸟王当宇宙箇中谁是出头人师诞日上堂竖拂子云者一着子超越群象之表迥出太古之先气偃鸿蒙光吞大野放一线道运回日月拨转干坤到处逢源随方作主将四大海倾耳根里拈须弥山卓眉睫上东涌西没南涌北没上下及四维横纵无碍诸仁者向者里会得犹是建化门中事未为衲僧行履处喝一喝云噼开华岳连天秀泻出银河万派声病起上堂是病若有毘卢堕在凡夫是病若无普贤失其境界离却有无病根深固拈拂子画相云者是佛祖病根世医拱手耆婆罔测老维摩病堕落深坑马簸箕病殃累永劫有以病为药攒簇不得或有以药为病截断舌根药病两忘无人识得诸昆仲还识病么良久啊㖿啊㖿晚参明头来明头打错暗头来暗头打错四方八面来连架打错总不恁么来时如何良久云惭惶煞人有僧出师起身入室到兴善鸳湖和尚塔头拈香云披榛辟土创复普明于檇李瓯宁德迈道尊再振纲宗于浙江闽海坐断紫云峰食橡餐松不让沩山祐老浩气迥诸方栉风卧雪慨见杨岐会翁不肖孙某匍匐远来九礼窣堵直得木人潸血泪舜若结柔肠谨具瓣香盃茗略表寸诚且道吾祖还纳受否烧香云秋老树翻红叶雨天高云卷翠微深先师介菴和尚忌拈香插炉云满煨一炉干矢橛薰教阿师鼻脑裂谓是报德与酬恩头上安头眼着屑以袖掩面云哭不成笑不得一年一度今日时廿载柔肠成百结因雪上堂旋空翙翙霰天涯大地山川丑尽遮世界都卢浑一色梅香雪洁逗窗纱冻得铁牛无避处腾身跃过几恒沙撞倒梵天踏细须弥万象森罗锦上铺花且道神通耶法尔耶喝一喝云切忌眼里更着沙腊八上堂日冷风寒霜花匝地冻得老瞿昙眼里放花满口颠言倒语道箇奇哉一切众生具有智慧德相何异崑崙顶上更觅虚空太液池边挑凉水卖令他后昆都不丈夫认鹿作马教坏天下多少男女尽是不快漆桶诸人还知世尊落处么拈拂一挥云若不铁牛频下泪蛟龙那识海宽深除岁小参纷纷雪压梅梢冷霭霭炉烧柏子香爆竹一声除旧腊荼󵌸几点接春芳诸方此夜分岁龙渊随例抖擞赵州茶一任两盏三盏洞山果从教七桌八桌满堂菩萨子直得饱齁󵏹唱箇田家乐弥勒笑盈腮释迦长打坐窦八东村化纸钱廖七西街放熚爆只如年尽岁穷一句又作么生卓拄杖云石人脚下冰生燄露柱抽条春满林元旦上堂鞭起泥牛耕大地春风吹彻五湖冰千溪万壑花含笑日色融融宇宙清森罗焕彩景象维新石女舞袖庭前木童把板云中于斯荐得天地与我同根万物与我一体虽然如是因甚菴内人不知菴外事以拂子挥两挥云崑崙骑却鹭鸶飞蹋碎威音大顶𩕳解制上堂今日元宵隹节锣鼓家家不歇街头赏玩憧憧村寺笙歌罗列鳌山马走人飞鹤渚高风明月仔细看来何迂走到天明难竭亦犹尘世迷顽忙忙终日无缺不识息心除妄直待油干火灭怎如林下道人优游安闲不彻空劫巳前自巳今世门头不借箇里收放自由布袋打开不结今朝且喜禅流一任腰包顶笠山僧与么告报还我九十日饭钱莫道不说三月望上堂喃喃新燕语雕梁灿灿碧桃开大野公子游春兴渐饶踏青歌吹恣潇洒杨花满地舞春风过客长途飘野马古冢今人化纸钱今人不辨谁与假诸禅人还会么不知那箇携春回顿觉霜花连鬓写当今皇上圣诞上堂春风澹荡国界雍熙蟠桃花璨金枝大椿秀开玉叶万邦仰祝南山兆民同瞻北阙且道龙渊僧又作么生乃拈香烧曰万惟今上皇帝万岁万万岁祈晴上堂久雨不晴浸烂须弥脑盖长风不息拽脱崑崙鼻孔干矢橛麻三斤皮穿骨腿金刚圈铁蒺藜抽笋萌芽餈团变作绿毛龟石狮口里生白醭衲僧脚下带水拖泥拄杖颠头云开日出森罗万象独露本地风光弥勒释迦豁开清净宝目乃喝云一挝毒鼓虚空破迸出金乌世界新上堂拈拄杖画相云者里会得倒骑杨岐三脚驴趁起南山白额虎入林不动草入水不动波穿过达磨鼻孔踏断虚空嵴梁把须弥山一掴百杂碎直向毘卢顶上行然虽如是良久云好语不须频话会留将和气暖丹田上堂僧问坐断十方湛然常寂如何是诸佛出身处师云昨夜西风过黄花满地金曰觅火和烟得担泉带月归师云凌空孤雁声落云端僧便喝师云果然僧拟议师便打乃云机轮未转佛祖歛迹针锋才露千眼廓开若是罗笼不住唿唤不回的当炉不避火迸临场岂讳截舌到者里自当刮目相待设有箇出来道是法平等无有高下和尚何得分别好与痛棒何故有功者赏示众世尊横言直说黄叶止儿啼祖师东语西话鞭龟上石壁诸人朝参暮请怎似泼油救燃殊不知拟涉思惟即便烧杀所以道承言者丧滞句者迷若是直下便会多少快俊倘或拈一放一未免犯手伤锋我平常向你道拈却炙脂帽子脱却鹘臭布衫魔宫虎穴摆手逍遥地狱天堂纵横自在与么则奴唿弥勒婢视释迦不为分外有么良久云鹤有九皋方翥翼马无千里谩追风上堂僧问祖意教意即不问如何是空如来藏师云钵盂无底曰如何是不空如来藏师云黄河有盖曰如何是空不空如来藏师云风吹石臼念摩诃曰三空真的旨那箇是知音师云你是村僧僧一喝师便打问如何是未生前面目师云乌龟向火僧一喝师云者是即今面目作么生是生前面目僧拟议师曰秦时𨍏轹钻乃卓杖云击碎明月珠敲出凤皇髓未为衲僧极则若也别开方便不免证鳖成龟设有就里明宗崖州万里释迦掩室净名杜口赚杀多少人尽大地撮来如粟粒大鬼家活计直须蹋着秤锤硬似铁无计较绝商量到恁么地犹未识大道真体且如何是大道真体复卓杖云见月休观指归家罢问程示众拈杖云唤作拄杖则触不唤作拄杖则背藏尽楚天月犹存汉地星只如触背不得唤作甚么刚刀虽快不斩无罪虽然也不得错会喝一喝师到金明众请上堂僧问玉律初回太簇节灯笼露柱冻颜开如何是宾中主师云逢缘即应如何是主中宾师云入廛垂手如何是宾中宾师云蹋遍红尘如何是主中主师云坐断千差曰宾主巳蒙师指示新年佛法意如何师云风剪梅花落满城流水香乃云一法若有毘卢堕在凡夫万法若无普贤失其境界山僧到此祖庭不免随例抖擞逢场作戏辊雪峰毬打禾山鼓行临济喝用德山棒使令不虚庭前梅雪里操香天封碑室中焕彩一箇破沙盆递相钝置至我先师介老人彻底掀翻知音者少山僧昔年眉毛厮结深怨难忘今日虽叨众请未免重添丑拙若论者箇事诸人脚跟下光烁烁底何用饶舌拈杖一卓云座中若有江南客何必樽前唱鹧鸪到三塔龙渊寺晦岳和尚请上堂敲唱双举没絃琴上觅知音宾主交参无影枝头饶春色还有恁么会的么昔我主峰先法兄于此斩棘除秽竖石桥之的旨理败援倾提车溪之正印现宝王剎于毫端播宗风于末运晦岳法姪继踵芳猷光增前列力挽宗纲今日要山僧为众举扬箇事三千七百栗蓬次第抛出诸人面前还有不犯观听者么喝一喝云他家自有黄金骨岂把栴檀入细雕谢道旧盘石安和尚至上堂举断桥和尚云面面相对心心相知人情若好喫水也肥祗园老汉酒逢知巳饮诗向会人吟则不无不当以官物作人情龙渊今日道旧相访只将曩昔相得意处重为拈出且道是甚么句子良久云一条竹篦黑漆你道有触有背山僧卤莽折却向道全没忌讳十载今朝觌面彷彿当年的意昨夜话到三更从前尽道不是大众且道同参不是山僧不是展开两手云不是不是上堂一拳拳倒须弥一踢踢翻大海释迦无处藏身达磨却来东土计较不成九年面壁引得后代儿孙聚头瞌睡赵州东壁葫芦蓦地打倒西壁呵呵仔细思量事不由巳闹市里称杨称郑百草头说佛说祖断柄杓泼屎泼尿破笊篱扬沙撒土十字街头石敢当日日口吧吧谈玄讲道三塔拄杖子无计可施噼头一击瓦解冰消大众且道今日是甚么时节拍禅床一下云下坡不走快便难逢州尹羽文叶公祈嗣请上堂金刚正体般若圆常广漠无涯高不可上毘岚吹之不坏虚空堕而不渝为二仪之根作三光之主绵绵密密触处灵通互古今而不易遍尘剎以恒新如皓月当空无幽不照洪钟在架有扣则鸣运应无方响廓天地蓝田毓秀蚌含明月之珠青岳降灵天送玉麟之子竖起拂子云看看花放故园春日丽果圆琪树报金秋端节上堂今朝五月五日兔走乌飞劲直抬眸地老天荒举步山飞海立门前三塔起舞殿后千华竞出龙渊拄杖子与开山和尚忍俊不禁齐声唱彩忽地打箇喷嚏赤口百舌头痛三日喝一喝云太上老君急急如律令敕中秋上堂梧桐月冷丹桂香飘体露金风光吞象外天上月人间月山兮水兮清光皎洁优游隹趣景乐秋光乃竖起拄杖云总不出者箇时节随画相云者箇是灵山指底那箇是曹溪话底又画云者箇是曹溪话底那箇是灵山指底恁么会得吞郄一吐却七不恁么会吞却七吐却一总不恁么鸱吻咬杀屋梁嵴龙渊恁么举似诸人如何话会卓杖一下云眉毛罅里毫光露照彻冰壶绝点尘金明介菴和尚忌上堂恭值先师二十週半轮秋老泣金乌虚空落地无消息万象森罗暗点头佩灵符悬祖印半满溪山蒙慈诲受弘恩数等竹苇先老和尚某侍奉六载极承提命恩重冤深海口莫宣其万一今日敬追远诚将泰山作一瓣香黄河作一盃茶聊申奠献大众如是重恩必当如是重报还知山僧报荅重恩处么倘或踌蹰杨岐老祖有箇旧例虽然丑拙怎敢欺瞒乃作女人拜下座在三塔再受大悲请上堂石人眉皱断虚空舌吐长节外又生枝时节不相忘主宾道合何妨贵买贱卖凡圣同途一任牵长补短䦆头边抛三放两也得杓柄中扬波鼓浪也得龙渊鼓粥饭气掷金钩钓长鲸张罗网打玉凤伊人罕遇今日丝纶别展旧店新开掇取破沙盆向折脚铛里重新安顿现前一众贵在潜机密用莫陷他人故辙庶丛林有赖规绳不坠更有一句不妨与诸人道破卓拄杖云龙渊收钓还归旧千里扁舟破浪行又卓一下到京口甘露寺晦岳和尚请上堂佩祖师正印显衲僧巴鼻须是恁么人拳倒须弥山踏翻沧海水还他出格汉衲僧家动彻腰包天地历遍阎浮透过威音王那边蓦拈拄杖云怎如者箇离名离相迥古超今今日到此不免客听主裁跨鳌门上凌云拽转焦山与金山斗额撞倒银山关沖破铁瓮城蓦一喝曰被山僧一喝喝住回到北固山前卓然而立诸人还见么虽然如是山僧又岂敢头上安头诸人错过亦不可卓杖一下云从前汗马无人识秪要重论盖代功到北京安化寺致和禅师请上堂浙水迢遥入帝乡蓬头跣足历炎凉南天北地皆王化一句当轩绝比量有般汉闻恁么道将谓别有奇特向黑山鬼窟里坐正是守古冢的精灵有甚共语处若是大丈夫儿孤迥迥峭巍巍赤骨𩪸地虚空无以较其量沧海无以比其深目视云汉眼盖干坤山僧今日无端到安化寺里被主人觑破未免和盘托出且道向上还更有事么良久云六耳不同谋拈拄杖卓一卓到北京玅峰法云寺了心长老晒经率众请上堂了心问展开法藏露出释迦鼻孔一年晾一度得何利益师云一番提起一番新曰如何是法云境师云怪石插青霄奇峰卓碧汉如何是境中人师云开铛煮皓月把斧斫云根人境巳蒙师指示向上宗乘事若何师云须弥顶上击金钟问高升宝座法藏弘开一会俨然如何是佛师云山高石大涧流长如何是法师云三寸龟毛缚太虚如何是僧师云持瓶携钖上崚嶒曰施主请法饭僧有何道益师云熏风南来殿阁生凉曰恁么则承恩去也师云错认葫芦作帝瓶僧一喝师便打问千秋龙亟三藏一年一度晒㫰当阳展开如何是第一玄师云风蕴古皇前如何是第二玄师云杲日照无偏如何是第三玄师云龙文贯百川如何是第一要师云干坤绝朕兆如何是第二要师云石里火光耀如何是第三要师云顶𩕳突一窍僧曰玄要得蒙师指示大藏流通事若何师云岳边有摄千山势海上难藏万派声问四十九年不说一字只者三藏灵文甚么处来师云有眼共见曰如何是先照后用师云当轩悬宝镜蚩尤失却威如何是先用后照师云棒打石人头嚗嚗论实事如何是照用同时师云电激雷奔不容拟议如何是照用不同时师云南山起云北山下雨僧曰还许学人商量得么师云桃花三月发菊花九月开僧曰佛祖肝肠被和尚抖擞了也师云且喜没交涉便打问赫日丽天熏风拂座宝藏炜煌即且置临济料拣事如何师云逐一问将来如何是夺人不夺境师云日照山川铺锦绣如何是夺境不夺人师云得意相逢气象新如何是人境俱夺师云夜深愁雾锁柴门如何是人境俱不夺师云吟风笑月乐昇平曰料拣巳蒙师指示威音那畔事如何师云啣花百鸟寻无处送供天人觅路赊曰深蒙和尚慈示师云要且没交涉乃云群峰四望此山高万壑松杉拥碧涛策杖偶来法云寺那知身世在青霄拈拄杖召众云玅峰山独露清净法身香水池吐出广长舌相直得大千经卷从地涌出无数天龙八部无数山神树林神虚空河海神各证无生法忍要会么山河大地明暗色空不离当人境界开卷展演自家宝藏故曰大道真体只在目前山僧拽杖入山遇斯胜会蒙请举扬箇事若谓无法可说恐辜众诚木上座事不获巳向赫日中拈出乃指经云愿现前一众常转如是经百千万亿卷虽然若是依经解义即为邪魔外道还恁么会么卓杖一下云荡荡皇风成一片更于何处觅封疆中书林文伯荐室荆氏请上堂正定禅师问弃秽归净太费週遮玅体圆明何有生灭师云春至花开烂熳秋来叶落飘零曰一灵归真际无生甚处安师云踏着秤锤硬似铁曰谢师指示师云莫忘适来此问僧一喝师便打乃云妄情既断碓觜开花虚空结果当地抽芽荆安人于此会得不被生死陆沉撒手于空劫未有之先高步于干坤非想之外捩转鼻孔尘尘三昧独露灵光在在圆通以杖卓一下云大悲向者里巳与你据款结案且道今日林公请山僧荐拔一句又作么生道掷下杖云扑落非他物纵横不是尘请为素章禅师上堂挥拂子云春晖断岸月满空林撒手归去大地全身恭惟素公大师昔受记莂于万寿今示寂灭于圆通告众嘱累有愿再世视生死同乎泡燄观去来等若云烟不忘法门寥落可谓明宗达本真末世光明幢也今日孝徒请大悲举似只得向枯木上糁花虚空里着彩且归根超脱一句又如何施设复挥拂云檐楹不断前旬雨殿阁犹闻后夜雷请为圆通彻微禅师对灵小参其来也若一滴投于巨壑其去也似一毫隐于太虚虽有去住之相了无生灭之机恭惟彻公盘山室里翻身芳猷克振地藏堂前瞥地家风格外正宜恢弘法化何期就里抽身更要大悲指示且如何是指示一句卓杖云那伽大定等虚空寂照真机通劫外请为普济老宿小参天乳长老问净智玅圆本自真常如何却随生灭师云春色无高下花枝有短长曰灵明之性体遍十方何须又假超荐师云不得春风花不开曰为什普贤失其境界毘卢堕在凡夫师云明眼人前三尺暗曰不因夜来雁怎见海门秋师云观光有分乃曰古佛道假借四大以为身心本无生因境有前境若无心亦无罪福如幻起亦灭盖此幻躯有生灭去来一灵真性何生灭之惧何罪福之畏者里透得过头头是极乐处处是华藏即轮回而本源不昧历死生而真性常净以拂子召众云要知普公老宿么佛祖位中留不住满船空载月明归请为悟空上座对灵小参髑髅识尽十方空一点灵明遍界通百草头边呈活计翻身那畔绝罗笼乃举拂子云还会么向空中一点云一点圆明了了无碍生死去来游戏三昧天上人间自由自在明月清风了无执碍然则既尔如何是超脱底句以拂指真云独坐云幢春烂熳天风时送雨花飞请为无生老宿小参知幻即离掬水月在手离幻即觉弄花香满衣实际理地站定脚跟死生路上去来无碍若也情生智隔想变体殊何由自在竖拂子云者里见得玅契无生脱却汗衫家邦稳坐且大悲又如何超荐击拂子云不须他处觅即此是莲邦请为莲悟大师对灵小参去来一致本无凡圣之分迷悟殊途故有升沉之道惟莲公早契心于东明呈旧面于瑞光临末稍头撩起便行脱寻常视生死等乎游戏蓦拈拄杖云向山僧拄杖头上显大神通说无生法诸人还闻么卓杖一下云若将耳听终难会眼处闻声始得知请为祥风尼小参问一灵超出万机寝削如何报荐师恩师云棒头会取曰本来不增不减为甚有生有灭师云甚处见得曰摸着千圣鼻孔竖起自家面觜师云更买草鞋行脚曰顶门一机大地难藏那箇是生前面目师云仰面看天低头觑地僧提起坐具曰者箇聻师便打乃云生时卧不坐死去坐不卧超然迈世伦死生无缚着末后预知光炯炯真机活泼泼拈杖一卓云到头夜月任运落前溪请为明府童振宜母李太君对灵小参竖拂子云只者箇耀古腾今光吞物表出生入死不昧巳灵即今现前亲属恸音容之杳隔特请山僧一言追悼不免赴箇来机乃举拂云童太君在者拂子上顿超有漏瞥证无生正恁么时还有见他面目者么挥拂云当轩独露无遮覆烁烁灵光透紫微为刘望泉对灵小参见见之时见非是见师子吼时芳草绿见犹离见见不能及象王行处落花红况刘公早明征心之旨辩见之机不动脚跟高超乐土只如脱体无依如何荐拔以拂子画相云突出虚空无背面清光到处露堂堂为鲁明经对灵小参玅性圆明本无延促大道无为何有生死与么见得彻如水投水似空合空可以顿超彼岸可以往来三界可以明道修德可以广胤宗裔修巳治人全体大用不外此一着子大众还知鲁公撒手归真处么喝一喝玅云雄禅师语录卷二终大悲妙云禅师语录玅云雄禅师语录卷三住扬州九莲禅院嗣法门人机质编拈古世尊因调达谤佛生身陷入地狱乃令阿难往问你在地狱中安否调达曰如三禅天乐世尊又令问你还求出否调达曰我待世尊来便出阿难曰佛是三界导师岂有入地狱分调达曰佛既无入地狱分我岂有出地狱分调达得一种自受用三昧且冲天之志不群而世尊阿难费尽心机不能动他一丝毫许抑且钝置言下大众且道调达具甚么眼试道看世尊临入涅槃文殊请再转法轮文殊请转法轮将谓别有世尊正令全提据款结案拣点将来犹涉廉纤若是大悲待文殊请再转法轮噼嵴便棒直令文殊不敢妄生二见抑且免遭后世褒贬岂不美哉无边身菩萨将竹杖量世尊顶丈六了又丈六量到梵天不见其顶既是无边身菩萨因甚不见世尊顶相诸人试道看众无对师代云云自帝乡出水归江汉流宝志禅师问一梵僧曰承闻尊者唤我作屠儿曾见我杀生否曰见志曰有见见无见见不有不无见见若有见见是凡夫见无见见是声闻见不有不无见见是外道见未审尊者如何见僧曰你有此等见耶将谓胡须赤更有赤须胡双林善慧大士因梁武帝请讲经士才陞座以尺挥案一下便下座善慧挥尺下座全身卑露宝志道大士讲经竟止渴添盐武帝不会却较些子且道节文在甚处不因一事不长一智有二菴住僧旬日不会一日相见上菴主问多时不相见向甚么处去下菴主曰在菴中造箇无缝塔二老与么酬酢纵夺可观若是无缝塔三生六十劫也造不就为甚如此他未开口时早知七花八裂了也澧阳路上有一婆子卖饼为业德山鑑初出蜀道过澧阳就其买饼点心德山泽广藏山婆子理能伏豹若是山僧待者婆子与么道便好一喝不惟得喫点心更令婆子深进一步南岳因僧问如镜铸像像成后未审光向甚么处去南岳被者僧一拶直得入泥入水山僧又不然如镜铸像像成后光向甚么处去蓦面掌云浑身巳在含元殿何事唠唠问帝乡马祖因僧问和尚为甚么说即心即佛祖曰为止小儿啼拈拄杖云今日也不即心即佛也不非心非佛设有箇汉出来道毕竟作么生以拄杖画一画云会么你有拄杖子我与你拄杖子你无拄子我夺却你拄杖子百丈因沩山五峰云巖侍立次乃问沩併却咽喉唇吻作么生道者队老古锥大似掩耳偷铃併却咽喉唇吻作么生道大似担枷过状雪屈成招且道雄上座又作么生连嘘两嘘云莫莫南泉因陆亘大夫问弟子家中有一片石也曾坐也曾卧鲸吞海水尽露出珊瑚枝南泉问维那今日普请作甚么那曰拽磨泉曰磨从你拽不得动着磨中心树子那无语代云动也盐官一日唤侍者与我过犀牛扇子来者曰扇子破也盐官无风兴浪侍者当面放过山僧若在待问扇子既破还我犀牛儿来蓦展两手竟出管教老汉截舌有分大梅忽一日示众曰来莫可抑往莫可追从容间闻鼯鼠声大梅老汉因斋庆赞则不无直是未在何也不合向声色里着倒盘山上堂向上一路千圣不传学者劳形如猿捉影若论向上一路三世诸佛口挂壁上且道还有事也无蓦拈拄杖卓一下云险鲁祖寻常见僧来便面壁鲁祖面壁钝置杀人当时何不与本分草料虽然汝等还知鲁祖落处么以拄杖靠壁云参麻谷到临济问大悲千手眼那箇是正眼济搊住曰大悲千手眼作么生是正眼二尊宿壎箎迭奏音韵可听虽则一时俏俊要且不知那箇是正眼五洩谒石头便问一言相契即住不契即去头据坐洩便行头随后召曰阇黎石头先锋得利殿后无功待他拘折拄杖何不更与一拶免致者汉死了不得活三角上堂若论此事贬上眉毛早巳蹉过了也诸禅德此二员古佛发明向上宗猷作略可观若是此事不曾动着一些子说甚么蹉过了也还委悉么少年曾决龙蛇阵潦倒还同椎子歌则川因摘茶次庞居士问法界不容身师还见我否川曰不是老僧洎荅公话庞公冲风有节其奈欺敌者丧则老把定封疆直是放憨卖悄拣点将来并须喫棒虽然则川抛茶篮归方丈意作么生须知远烟浪别有好商量药山因遵布衲浴佛次山曰者箇从汝浴还浴德那箇么遵曰把将那箇来山乃休去大小药山被布衲轻轻一拶便乃忘前失后沩山示众老僧百年后向山下作一头水牯牛沩山现大人相转增丑态仰山见义勇为随邪逐恶若是山僧待问毕竟唤作甚么即得但对云今日不着便明日向和尚道看他如何折合沩山问云巖闻汝久在药山是否巖曰是沩曰如何是药山大人相巖曰涅槃后有沩曰如何是涅槃后有巖曰水洒不着巖却问沩未审百丈大人相如何沩曰巍巍堂堂炜炜煌煌声前非声色后非色如蚊子上铁牛无汝下嘴处二老说大人相总是泥里洗土块今日有问大悲如何是金明大人相但向道大包天地细入无间法法头头光明显现沩山示众行脚高士直须向声色里横行声色里坐卧始得时疏山仁新到出问曰如何是不落声色句沩竖起拂子疏曰此是落声色句沩放下拂子归方丈沩山直示根源罕遇知音香严虽有启迪之机难免傍人拣点疏山不识好恶一生受屈当时山僧若在管教与伊打破漆桶不致重烦跋涉何故不见道为人须为彻杀人须见血黄檗上堂汝等诸人尽是噇酒糟汉与么行脚何处更有今日还知大唐国里无禅师么时有僧问秪如诸方尊宿领众开堂为甚么却道无禅师檗曰不道无禅只是无师黄檗如金翅噼海直取龙吞却被者僧一拶便乃口里胶生虽然还有知他为人处么须知云外千峰上更有灵松带雨寒赵州因台山路上有一婆子凡游台僧问台山路向甚么处去婆曰蓦直去僧行三五步婆曰好箇师僧又恁么去有僧举似州州曰待我去勘过婆子明脩栈道赵州暗度陈仓正眼看来知机故犯若据山僧见处待恁么举三十棒趁出何也来说是非者便是是非人虽然且道甚处是赵州勘破婆子处赵州示众曰老僧三十年前在南方火炉头有一则无宾主话直至于今无人举着百姓日用而不知故君子之道鲜矣秪如赵州宾主话而今莫有人举着么试道看师祖问南泉摩尼珠人不识如来藏里亲收得南泉荅话太煞郎当山僧不与么有问如何是藏和声便打如何是珠亦打会则途中受用不会则世谛流布作么生是师祖悟底以手斫额作看势云且信一半睦州因僧参才礼拜州便叱曰你因甚偷常住果子喫睦州以势欺人惯得其便者僧不识好恶把髻投衙若是我作者僧待睦州与么问便向道和尚今日着贼也睦州有陷虎之机也无用处临济临终谓众曰吾迁化后不得灭却吾正法眼藏三圣出曰怎敢灭却和尚正法眼藏临济命根不断犹设廉纤三圣横身担荷死款活招向瞎驴边灭却且置唤甚么作正法眼藏试指出看临济示众我有时一喝如金刚王宝剑有时一喝如踞地师子有时一喝如探竿影草有时一喝不作一喝用你作么生会僧拟议济便喝口吞佛祖眼盖干坤杀活纵横自由自在还有知恩者么乃喝一喝云天高群象正海阔百川朝仰山因僧问法身还解说法也无山曰我说不得别有一人说得曰说得底人在甚么处山推出枕子沩山闻曰寂子用剑刃上事仰山虽能格外提持犹借别人鼻孔出气然未尽善也待问法身还解说法也无蓦口便𡎺不惟者僧顿识根源且免沩山撒砂撒土香严开法时沩山遣僧送书并拄杖到严接得曰苍天苍天僧便问和尚为甚如此严曰只为春行冬令香严大惊小怪若非者僧洎乎劳而无功渐源侍道吾至檀越家弔慰源拊棺问生耶死耶吾曰生也不道死也不道曰为甚么不道吾曰不道不道道吾入水求人怎奈杖头太短致侍者重重蹉过如问生耶死耶蓦唤阇黎待应诺便问生耶死耶他拟议便掌若是灵利汉当下知恩何用到石霜纳款投降德山上堂我先祖见处即不然者里无佛无祖达磨是老臊胡释迦是干屎橛文殊普贤是檐屎汉等觉玅觉是破执凡夫菩提涅槃是系驴橛十二分教是鬼神簿拭疮疣纸四果三贤初心十地是守古冢鬼自救不了德山虽唤钟作瓮调高识寡终是葛藤遍地殃累儿孙若不亲到那边过来未免被他换却眼睛诸人还见德山么乃拈拄杖卓一卓云杀人须是杀人刀活人须是活人剑投子因巨荣禅客参子曰老僧未有一言半句挂诸方脣齿何用要见老僧投子埋兵掉斗要验作家巨荣久经行阵岂甘负屈遶禅床而去则且置只如有眼无耳朵六月火边坐是甚么物投子因僧问如何是一大事因缘子曰尹司空请山僧开堂作家炉鞴本分生涯还他投子山僧则不然如何是一大事因缘震声便喝直使者僧忽地唤回秋夜梦举头惟见月当空投子因僧问一大藏教还有奇特事也无子曰有曰如何是奇特事子曰演出一大藏教演出一大藏教不无投子若是奇特事要且未在乃横按拄杖喝一喝云三千里外逢人不得错举夹山问黄山月轮子是甚处人曰是闽中人山曰还识老僧么曰还识学人么山曰不然子且还老僧草鞋钱然后老僧还子庐陵米价曰恁么则不识和尚也未审庐陵米作么价山曰真狮子儿善能哮吼夹山钩锥在握收放自如黄山惯战沙场未免陷他行阵秪如夹山道真狮子儿善能哮吼是抬伊是捺伊无着在仰山充典座文殊常现于粥镬上着以搅粥篦便打曰文殊自文殊文喜自文喜殊乃说偈曰苦瓠连根苦甜瓜彻蒂甜脩行三大却却被老僧嫌曼殊说偈祸出私门文喜眼亲手辨只见一边秪如道文殊自文殊文喜自文喜又作么生海神知贵不知价留与人间光照夜兴化示众若是作家战将不用如何若何便请单刀直入时有旻德长老出众便喝二老牙如剑树口似血盆在门庭施设可谓光前绝后若欲发明临济纲宗太远在虽则如是只如兴化道旻德会一喝不作一喝用大似三盏酒粧公子面一枝花插美人头谭空因赵州牧有姑为尼行脚回欲开堂为人牧令空勘过空问曰闻汝欲开堂为人是否谭空正令虽行不免受州牧驱使者尼俊鹘沖霄宛有丈夫之作末上谭空便打且道是赏是罚定上座镇府斋回到桥上坐次有三座主至一座主问如何是禅河深处须穷到底定擒住拟抛向桥下定公虽有杀人刀且无活人剑若是山僧二座主解交时一齐抛向桥下当时若用得恁般手脚者三箇汉总教穷到底亦未可料覆船因僧问如何是狮子子船曰善哮吼僧拊掌曰好手好手船日青天白日却被鬼迷僧作掀禅床势善射者箭不虚发覆船不因者僧抗节冲风怎见汗马功高巖头因罗山闲问石霜起灭不停时如何霜曰直须寒灰枯木去巖头发药应病有起死同生之力若非石霜深锥痛拶怎得罗山枯木上生春检点将来石霜巖头未称为作家若是山僧待罗山拟开口时噼嵴便棒免得伊向起灭上作活计雪峰因三圣问透网金鳞以何为食峰曰待汝出网来向汝道龙象蹴蹋全主全宾还他二老若到大悲门下更须验过始得干峰因僧问十方薄伽梵一路涅槃门未审路头在甚么处峰以拄杖画一画云在者里征云干峰恁么道且道者僧还识路头也未南院因一僧参才入方丈便以手指曰败也院拈拄杖度与僧僧拟接院便打南院坐筹帏幄决胜十里者僧探角冲关自投败地正眼看来却不丈夫何故鹤有九皋方翥翼马无千里谩追风克宾一日因兴化曰维那汝不久为唱导之师宾曰不入者保社化曰你会了不入不会不入兴化全提正令赏罚分明克宾真金入冶终无有易然犹少机宜在山僧见道汝不久为唱道之师但掩耳便出任兴化有滔天之浪也只得海晏河清资福因陈操尚书来乃画一圆相操曰弟子与么来早是不着便何况更用如此福于圆相中着一点操曰将谓是南番舶主福便归方丈闭却门资福漫天布网将谓无人排闼争奈尚书善辨端倪就窠打劫虽然终不免输他资福一筹芭蕉上堂拈拄杖示众曰你有拄杖子我与你拄杖子你无拄杖子我夺却你拄杖子靠拄杖下座大小芭蕉趋富欺贫致令后人在与夺上作活山僧今日更资一路且道以何为验拈拄杖卓一下云干三连又卓一下云坤六断便下座芭蕉因僧问贼来须打客来须看忽遇客贼俱来时如何蕉曰屋里有緉破草鞋芭蕉老人繁词太煞我者里则不然忽遇客贼俱来时如何噼头一棒云龙门无宿客霹雳送飞腾瑞巖坐盘石上终日如愚每自唤主人公复自应诺乃曰惺惺着他后莫受人瞒瑞巖自唤自应好没来由玄沙道一等是弄精魂瑞巖较些子是贼识贼若到大悲门下各与二十棒玄沙因僧问如何是学人自巳沙曰用自巳作么者僧气概天然却被玄沙换却眼睛者里或有问如何是学人自巳向道何必问老僧且道与玄沙同耶别耶玄沙坐次见面前地上一点白指问侍者曰见么者曰见玄沙如是问侍者如是对却又道不会淆讹在甚么处拈拄杖一卓云不到乌江畔知君未肯休玄沙因镜清问学人乍入丛林乞师指箇入路沙曰还闻偃溪声么曰闻沙曰从者里入清有省玄沙曲尽来机太费心力镜清如虫御木瓦解冰消偃溪声自古迄今闻者不计还有悟者么良久云穿过髑髅浸烂鼻孔保福因僧问雪峰平生有何言句得似羚羊挂角时福曰我不可作雪峰弟子不得者僧言中有响保福袖里藏锋虽则纵夺自如怎奈无人赏鑑或问金明生平有何言句得似羚羊挂角时但云我不似保福与么道待他拟语蓦面便掴且道山僧底是保福底是云门曰一任横说竖说未是宗门苗裔若据宗门苗裔是甚么热碗鸣三乘十二分教说梦达磨西来说梦若有老宿开堂为人说法将利刀杀却百千万箇有甚么过征云且道是醍醐句毒药句鼓山初参雪峰才入门峰便搊住曰是甚么山释然契悟举手摇舞雪峰虽有起尸之德且无插血之能鼓山向悬崖撒手处构得也只半橛且道作么生是那半橛以拂子摇拽云低声低声翠巖因座主谓就讲筵斋巖曰山僧有箇问头道得即斋乃拈起胡饼曰者箇还具法身么随机勘验本分作家不无翠巖座主只知煳饼具法身不知法身具煳饼若是伶俐汉待道者箇还具法身么向道比来请斋如今却不成看翠巖通身是口将煳饼向甚么处下同安因僧问如何是和尚家风安曰金鸡抱子归霄汉玉兔怀胎入紫薇者僧入门辨主不解返踯同安尊贵太奢未能勦绝山僧则不然如何是和尚家风和声便打忽遇客来将何秖待亦打会得伊兰作栴檀之树不会甘露乃蒺藜之园风穴在郢州衙内陞座曰祖师心印状似铁牛之机去即印住住即印破秖如不去不住印即是不印即是主张临济法道揭示向上宗猷须还风穴老祖卢陂有汗马之功而无决胜之策蓦竖拂子曰者是铁牛之机唤甚么作祖师心印良久云破也兴阳初参西院便问拟问不问时如何院便打阳良久院曰若唤作棒眉须堕落阳于言下大悟西院有杀人刀剑若非兴阳几成浪设虽然而今有见棒唤作棒的亦是难得香林因僧问如何是衲衣下事林曰腊月火烧山香林一期方便露尽家私敢道未在大悲不恁么如何是衲衣下事狂歌明月清风里天子丹书召不应大龙因僧问色身败坏如何是坚固法身龙曰山花开似锦涧水湛如蓝大龙虽则善赴来机拣点将来唤钟作瓮有问山僧如何是坚固法身向道一脚蹋翻江底月两手擒来秋夜风梁山上堂真园头出问家贼难防时如何山曰识得不为冤曰识得后如何山曰贬向无生国里二尊宿如善舞太阿终不伤锋犯手千古绝伎不免随语生解有问大悲家贼难防时如何向道阇黎有多少家财若下得此语不致葛藤相牵法眼指凳子曰识得凳子周匝有余别云识得凳子不是木做枣树和尚因僧辞乃曰若到诸方有问老僧此间法道你作么生对曰待问即道树曰何处有无口底佛枣树垂丝沧溟为钓狞龙者僧如鱼跃海似鸟飞空仔细看来终不出他枣树圈缋汾阳示众识得拄杖子行脚事毕别云识得拄杖子重新行脚慈明冬日榜僧堂作此字其下註曰若八识得不离四威仪中首座见曰和尚今日放参明闻而笑之慈明将箇死猫头悬在门前卖弄将谓无人识得却被首座一觑只得七零八落臭薰天下至今无人收拾众中还有向者里出手眼者么喝一喝云三十年后看大愚因僧问通身是眼口在甚么处愚曰三跳曰不会愚曰章底辞秋罢歌韵向春生大愚为者僧话尽云山终隔万峰大悲则不然有人恁么问向道拄杖长七尺拟议落二三若道不会蓦头便棒管教不虚设此问杨岐在九峰受请下座九峰勤把住曰且喜今日得箇同参岐曰作么生是同参底事曰九峰牵犁杨岐拽耙二尊宿虽则顶门眼正不合分列疆界有伤同参之谊当时待云正恁么时杨岐在前九峰在前九峰只消弹指一下管取心平气和保宁上堂若说佛法供养大众未免眉须堕落若说世法供养大众入地狱如箭射善知识解粘去缚盖是寻常保宁只知把住不解放行大悲者里则不然乃竖拂子云佛法世法一时串却掷下拂子云抛向大众面前一任所取何故有意气时添意气不风流处也风流智者铨上堂要扣玄关须是有节操极慷慨斩得钉截得铁硬剥剥地汉始得智者以慈悲之故有落草之谈若论要扣玄关碌碌之徒看即无分何故者里无他着脚处径山杲问僧道不用修但莫污染如何是不染污底道曰某甲不敢道山曰为甚不敢道曰怕染污径山吹毛求疵以势欺人者僧白日之下平地堕阱大悲要与者僧出气待径山唤行者将粪箕苕帚来但对道和尚五百人善知识为甚坐在壒𡒁堆里他拟拈棒便云苍天苍天若能恁么秪对管教径山别馆相待天童净开炉上堂召众打圆相曰箇是天童火炉近前则烧杀退后则冻杀忽有箇汉出来道合作么生㘞火炉动也天童与么道秖知眼横不晓鼻直大悲则不然乃打相云箇是大悲火炉进前则如龙得水退后则似虎靠山忽有箇汉出来道合作么生嗄掬水月在手弄花香满衣鹿门示众尽大地是学人一卷经尽干坤是学人一只眼以者箇眼读如是经千万亿劫无有间断鹿门竭尽心力未免话作两橛拈拄杖打圆相云者是一箇干坤且道将甚么作经以何为眼诸禅德要知千万亿劫跳不能出召众云还有跳得出的么众无对师卓杖一下云如是如是维摩居士示疾毘耶离城因三十二菩萨问疾各说不二法门至文殊曰我于一切法无言无说无示无识离诸问荅是为菩萨入不二法门维摩一默若泰山之尊文殊往问望空启告末后称赞维摩大似拽他人之袖掩自巳之丑殊不知早被傍人觑破了也虽然如是伯牙纵有高山调不是子期谁赏音耽源问国师百年后有人问极则事作么生国师曰幸自可怜生须要箇护身符子作么国师垂帘听政耽源无事生事若论极则事好与三十棒归宗铲草次有座主来参偶见一蛇过宗以锄断之主曰久响归宗元来是箇麤行沙门归宗吹毛在握杀活临时座主负戟冲锋满怀韬略怎奈临场怯战待道甚处见我斩蛇不妨夺却锄头行他正令管教归宗一场懡㦬大悲恁么批判也是为他闲事长无明何故若是李将军蓝田射没羽洞山与泰首座冬节喫果子次乃问有一物上拄天下拄地黑似漆常在动用中动用中收不得代首座云仲冬严寒伏为尊重洞山上堂有一人在千万人中不背一人不向一人你道此人具何面目云居出曰某甲参堂去拈云贼贼巖头参德山才跨门便问是圣是凡山便喝巖便礼拜洞山闻僧举乃曰若不是奯公也大难承当巖头藏锋句里洞山因行掉臂德山虽是把断要津犹未尽善雄上座不恁么设有问是圣是凡连棒趁出洞山直饶有口只堪挂壁亦免巖头阵后兴兵莫有要识德山落处的么唐朝因禅师微时掘地次见一大块戏运槌勐击之应手而碎忽然大悟因公大似买铁得金正眼看来却被者块土埋却也不知沩山谓众曰如许多人秪得大机不得大用仰山举问山下一菴主曰山头和尚恁么道意旨如何沩山打草惊蛇仰山借兵行劫菴主认锋接战夺剑便挥若非仰山几乎败敌虽然犹少转智在当时见道如许多人秪得大机不得大用噼腮便掴管教沩山通身是口也笑不彻雪峰问僧甚处来曰浙中来峰曰船来陆来曰二途俱不涉峰曰争得到者里曰有甚么隔碍峰便打趁象骨巖险深潜杀活机关者僧两度攀辕不谙风云色变若是箇汉待道争得到者里但云难逃明鑑管取丹霄独步亦免后来同行看破良久卓杖云横身当宇宙谁是出头人世尊见文殊在门外立乃曰文殊文殊何不入门来文殊曰我不见一法在门外何以教我入门世尊见文殊在门外立人人共知且道世尊在门内见在门外见试检点看乃卓杖三下曹山因僧问香严如何是道严曰枯木里龙吟如何是道中人严曰髑髅里眼睛僧不领往问石霜三大老一期施设各展家风吐胆倾心分付不着者僧小出大遇见后贫穷直得七零八落如今有问大悲如何是枯木里龙吟拈拄杖卓一卓如何是髑髅里眼睛噼嵴便棒管教者僧冰消瓦解大随因僧辞乃问甚处去曰峨眉礼普贤去随竖起拂子曰文殊普贤总在者里僧画一圆相抛向背后大随据款结案者僧进退有礼主宾互换足可观光若是文殊普贤二人当面错过莫有要见文殊普贤者么众无对师唤侍者曰留取一贴茶着赵州因僧问二龙争珠谁是得者州曰老僧只管看清贫常乐浊富多忧思大因志公令人传语曰何不下山教化众生目视云汉作么思曰三世诸佛被我一口吞尽何处有众生可教化志公山头生浪思大海底扬尘未免均为落节怎似山僧者里闲携竹杖松间立笑问客从何处来玄沙因光侍者激曰师叔若学得禅某甲打铁船下海去沙住后遣书问光曰打铁船也未光侍者箭不虚发玄沙夙怨未忘虽然伯牙与子期不是闲相识临济上堂赤肉团上有一无位真人常在诸人面门出入未证据者看看时有僧出问如何是无位真人逢人且说三分话未可全抛一片心灵云因见桃花有省乃述偈曰三十年来寻剑客几回落叶又抽枝自从一见桃花后直至如今更不疑灵云见桃花惹火烧身玄沙恁么道醉后添杯秪如沩山道从缘荐得永无退失又作么生国清才子贵家富小儿骄青林因僧问学人竟往时如何林曰死蛇当大路劝子莫当头曰当头时如何林曰丧子命根青林踞虎头收虎尾气概惊群者僧纵步贪程且喜步不失跌呵呵呵还会么不入惊人浪怎见弄潮人韶山因白头因参山曰莫是多口白头因么曰不敢山曰有多少口曰通身是山曰寻常向甚么处疴曰向韶山口里疴代因于无韶山口向甚么处疴曰亦恁么疴睦州示众大事未明如丧考妣大事既明亦如丧考妣大事未明如丧考妣不妨疑着大事既明因甚亦如丧考妣春色无高下花枝有短长世尊一日陞座默然而坐阿难白槌曰请世尊说法世尊曰会中有二比丘犯律行我故不说法世尊故是头正尾正未免尽法无民阿难因事长智也是随邪逐恶且道世尊意作么生真金自有真金价怎肯和沙卖与人世尊因波斯匿王问胜义谛中有世俗谛否若言无智不应二若言有智不应一一二之义其意云何匿王言中有响世尊句里藏锋总是牵雌带黄话作两橛雄上座则不然有问一二之义其意云何便蓦头一棒管教波斯匿王不向一二义中着倒楞严经云一人发真归元十方虚空悉皆消殒一人发真归元十方虚空彻骨彻髓忠国师因西天大耳三藏到京自谓得他心通肃宗帝命师试验三藏见拜起立于右师问汝得他心通那藏曰不敢师曰汝道老僧即今在甚么处国师符悬肘后三藏利动君子总被肃宗帝看破当时三藏可惜放过待国师道老僧即今在甚么处但抚掌云者汉一钓便上若下得此语敢保横行天下虽然莫将闲学解埋没祖师心忠国师因丹霞来访值睡次乃问侍者国师在否者曰在即在只是不见客霞曰太深远生丹霞用尽腕头力不能得入国师堂奥国师有六韬三略亦不能当场一战惟有侍者较些子何故若不登楼望焉知沧海宽昔有婆子供养一菴主廿余年常令一女子送供给侍一日令女抱定云正恁么时如何婆子手眼通天者僧田地稳密若非恁么施呈怎见二人作略虽然如是者僧犹欠一着在待道正恁么时如何噼面一掴云归去分明举似管教婆子计较殆尽德山托钵德山平地生波雪峰招非惹祸嵒头相席打令诡计百出检点将来者三箇汉好各与二十棒大悲不是欺罔先圣贵免疑虑后人虽然且道如何是末后句聻喝一喝拽杖下座有老宿曰者一片田地分付来多少时也我立地待汝构去法眼益曰山僧如今坐地待汝构去还有道理也无那箇亲那箇疏试裁断看老宿滞货不了法眼简价不行各领三十棒何故黄金自有黄金价奚必和沙卖与人大颠因韩文公过访问和尚春秋多少颠提起数珠曰会么公曰不会颠曰昼夜一百八公不晓遂回据令而行还他大颠见义勇为不无首座惜乎文公来去分明犹在半途然则一期操作总成虚设试问诸人大颠摈首座是醍醐意是毒药意百丈因马祖陞座大众才集丈遽出卷却席祖便下座马祖据虎头百丈收虎尾可谓两彩一赛直饶深明昨日事也是怜儿不觉丑大悲不与么待云鼻头今日又不痛也唤侍者取一緉草鞋与他何故道泰不传天子令时清休唱太平歌黄檗因六僧新到五僧作礼一僧提起坐具作一圆相檗曰我闻有一只猎犬甚恶曰寻羚羊声来黄檗虽有拏龙捉虎之手不免重烦戈甲再用钩锥者僧如透网金鳞不惊风浪终为金翅所噉若是伶俐汉待问昨日公案作么生直向道且喜老汉今日瞥地他若定动拂袖便行不致落人便宜长沙因三圣令秀上座问南泉迁化向甚么处去明修栈道暗度陈仓长沙惯得其便还有知岑大虫的么曹溪波浪如相似无限行人被陆沉天皇参石头问离却定慧以何法示人头曰我者里无奴婢离箇甚么石头善为切磋天皇因事长智可谓师资道合大悲又不然离却定慧以何法示人向道白玉本无瑕雕文丧君德兴化侍临济济因洛浦来参济问甚处来浦曰銮城来济曰有事相借问得么浦曰新戒不会兴化倒捋虎须身遭白刃临济为怜三尺祸不单行可谓当仁不让龙象蹴蹋若非者僧怎见汗马功高长庆住大沩时号懒菴室中每问僧有句无句如藤倚树意旨如何疏山仁闻特入岭请益长庆垛生招箭明招功不浪施疏山停囚长智检点将来递相钝置我若作大沩待问树倒藤枯句归何处和声打出且道与古人相去多少宾头卢尊者因阿育王内宫斋三万大阿罗汉躬自行香见第一座虚位王问其故尊者良久其声如雷育王不会天聪甚敏当时待他策起眉毛蓦与一喝看伊怎生折合虽然圣王垂拱尊严盛不动干戈致太平沩山谓众曰如许多人秪得大机不得大用仰山举问山下一菴主曰山头和尚恁么道意旨如何沩山言中有响仰山把髻投衙菴主据款结案笑嵒剑去刻舟检点将来终是杓卜听虚声殃崛摩罗尊者因持钵至一长者门正值其家妇人产难长者曰瞿昙弟子汝为至圣当有何法能免产难殃崛曰我乍入道未知此法长者一问抱赃叫屈殃崛不知笺释不及世尊与么道车不横推妇闻当时分娩天下人还会么良久云㘞高沙弥初参药山山问甚处来曰南岳来山曰何处去曰江陵受戒去山曰受戒图箇甚么曰图免生死高沙弥一表天然可谓有出群之志当世丈夫无端向药山语脉里钝置不入僧数如今有无生死可免底么唤来与山僧洗脚天宁因陆五台问画前元有易否宁曰若无将甚么画曰画后如何宁曰元无一画曰现有六十四卦何得言无宁曰居士莫着文字好曰请师离文字发一爻看宁召五台台应诺宁曰者一爻从何处起天宁只有杀人刀且无活人剑大悲则不然如云画前元有易否向道有更云画后如何向云东西十万南北八千若作五台待云者一爻从何处起向道云腾致雨露结为霜诸兄弟天宁五台俱被山僧折倒了也乃扣齿三下断桥伦禅师参无准和尚于径山准以狗子因何有业识命桥下语三十转不契桥曰可无方便准举真净颂示之桥悚然忽闻板声通身汗下于是脱然契证径山垂丝千尺浮定有无之意净慈苍龙出窟瞥地死水翻波如金翅摩天扶摇九万闻板声悟去则且置只如狗子因何有业识在乃拍香几云诸人到者里切不得错会好净慈伦祖上堂德山低头夹山点头俱胝竖起手指头玄沙𡎺破脚指头拈棒云都来不出山僧拄杖头何以见得卓拄杖云一叶落天下秋握阃外威权运怀中日月拈弄古今风行草偃须是净慈老祖山僧见义勇为也要诸人共委蓦竖拄杖云者队老古锥却被大悲拄杖穿却汝等还见么乃卓杖云噼开华岳连天秀放出黄河彻底清拽杖下座净慈伦和尚因方山宝择菜次慈拈苋根示之山悟入净慈拈苋根事出偶然方山不识好恶向他机境上着倒丧却家私致令后裔赤贫如洗乃拈拂子曰者是净慈屋里底苋菜根还有向者里悟底么良久云好事不如无天台方山和尚因无见睹参问如何是佛法大义山张口吐舌示之见罔措山以拄杖趁出往参天封理前话未竟封亦打复返西菴途中把滑有省及见山山问汝返何速见曰和尚此时打某甲不得山曰天封与你道甚么见述途中因缘山又打见乃筑室华顶精苦自励因作务次豁然大悟遂往西菴呈偈曰选佛甲科喜莫量大千沙界一禅床嗔拳痛棒知多少今日恩忘怨亦忘山以偈印之方山钳锤绵密用出常情华顶如精金跃冶愈煅愈奇若是铅汞之辈入炉则非流即迸众中莫有恩怨都忘者么虽然不免喫方山手里棒阿呵呵无云生岭上有月落波心天台无见睹和尚因白云度参问西来密意未审如何台曰待娑罗峰点头即向汝道云以手摇曳拟荅台便喝云曰娑罗峰顶白浪滔天花开芒种后叶落立秋前台曰我家无残羹剩饭也云曰此非残羹剩饭而何台颔之大冶红炉无钝铁固是天台钳锤玅密直饶白云善为回避未免打失眉毛若论西来密意直饶三世诸佛口挂壁上拈拄杖点一下云诸人还见娑罗峰点头么良久云参古拙和尚因无际悟参乃问还我照用来际曰若有照用即成障碍拙曰者厮着空佛也救不得际曰有无俱寂灭空佛悉皆非繁昌父子蓦札相逢纵道得十成要作佛法商量白云万里若是雄上座见道还我照用来拦腮便与一掌何故不见道临机不让师东林无际悟和尚凡有僧参皆云无诸方少有会其意者惟月溪澄深得奥旨闭门打睡接上上机虽是本分勘验怎奈唱既高和弥寡若非大冈正眼廓开未免扶篱摸壁汝等要知东林无字意么欲穷千里目更上一层楼月溪澄和尚见僧请益便曰佛法不是鲜鱼怕烂却那即打趁出撒金刚圈抛栗棘蓬须是大冈老人若论佛法直是未在为甚如此拈拄杖划一划曰万古碧潭空界月再三捞摝始应知嘉兴敬畏无趣空和尚问一讲主曰经前一句逼塞虚空经后一句充满大地包括一句函盖干坤你作么生主无对趣曰善来法师敬畏老汉见人可欺便凌压无辜不顾自家败缺倘座主当与么问时对曰我者里无许多般事又如何折合虽曰善来法师检点径山无幻沖和尚因编无趣录归趣曰子一向做箇甚么曰性沖买得一段田收得原本契书请和尚佥押乃将录本呈上趣接得曰者箇是我底你底聻曰和尚莫抢夺行市趣掷下录本山便出径山买田收契封疆稳密尽可栽松竹引清风更要敬畏佥押分明纳招尤翻为弄巧成拙趣虽则看孔着楔大似泥里洗土若是不肖待道你底聻但展两手曰一二三四五金木水火土且看作么合煞径山南明广禅师示众五峰头卓朔双径尾颠先喝石巖𨁝跳明月池倾天此四句中有一句有杀人刀无活人剑有一句有活人剑无杀人刀有一句杀人刀活人剑俱有有一句杀人刀活人剑俱无若检点得倜傥分明许你参学事毕径山宝符在握杀活自由等闲示一机境令人无摸索处众中若有箇汉向者里透得不妨腰缠十万骑鹤扬州虽然如是据山僧见处径山与么道门庭施设即得衲僧分上要且未在大众且道衲僧分上如何即是良久云还会么乃卓杖曰任从沧海变终不为君通径山广祖因闻谷大师问了即业障本来空为甚师子尊者被罽宾国王斩却山云本来空闻云争奈头何山云本来空闻云为甚罽宾国王一手堕地山云本来空缶匋虽有冲天之志且无入地之谋径山具截铁之机而无出身之路大悲要与二老判断卓拄杖云车不横推理无屈断呵呵大笑下座径山因看雪次僧曰满山都是雪山曰随声逐色僧曰请师离声色道一句山却曰满山都是径山大似骑贼马夺贼鎗杀贼不妨俏俊者僧无端立箇语话意欲脱罗笼出窠臼返落在声色堆里至今无出头时节山僧今日要向声色外道一句救取者僧良久云诸人分明记取乃拽杖出法堂径山广和尚举香严独脚颂问鸳湖湖才拟荅山便喝湖复拟开口山又喝湖即悟入珍重作礼山付法偈曰无传无受法无传无受心付与无手者掣断虚空觔径山金錍在手拨转天关鸳湖腾身北极蹋翻地轴可谓功不浪施争奈鸳湖受毒最深径山和尚因石雨禅师参问一念缘起无生超彼三乘权学等见阿谁缘起有生耶山遂震声便喝雨时茫然坐数炷香如弹指顷遂有悟入处径山琉璃殿上垂手宝寿玛瑙阶前经行一期特地相逢便见惊天动地若是举扬箇事要且缓缓喝一喝普明鸳湖用和尚上堂因僧问如何是古佛心明便打曰如何是学人心明曰欲攫游龙蝘蜒竞上曰竟如何明亦打本分钳锤直捷提持固是普明一片赤心可惜劳而无功者僧若观风知变待他行棒大笑而出作箇俊俏衲僧那里有许多般事普明用师翁同雪峤信和尚上弦夜翫月次峤指月问那半箇在那里去了明良久云会么峤云也只得半箇明却问那半箇在那里去了峤亦良久明曰也只得半箇峤乃呵呵大笑二大老搀旗夺鼓进退可观尽力道秪道得半箇诸人要见那半箇么卓拄杖下座鸳湖师翁访密云和尚云特来亲觐密竖拳曰见么湖曰见密曰见箇甚么湖曰大家在者里密休去二老宿一箇全机峻崄一箇用处太赊可谓作家相见直得言中有响句里藏锋仔细检点大似一对无孔铁锤忽有箇汉出来道节文在甚么处山僧好与棒云龙蛇易辨衲子难瞒鸳湖师翁访湛然和尚问云目前无法意在目前时如何湛云闻令师出关那湖云不是目前法非耳目之所到又作么生湛云请出我要止静湖拂袖而出二大老一人高高山顶立一人深深海底行直得唱高和峻拍拍是令只是二俱不了且那里是不了处聻以拂子画一画云还委悉么君向潇湘向秦鸳湖和尚因僧问须弥纳芥子芥子纳须弥意旨如何湖云恰好函盖相称水乳相投还他普明须知更有出身一路始得何故丈夫自有冲天志不向如来行处行鸳湖和尚因僧参曰作甚么僧曰特来亲觐湖曰恰值老僧不在僧无语湖曰三十棒自领出去普明钩头有饵罕遇金鳞者僧既到禹门不解翻身当时待道恰值老僧不在但云者无面目汉退后着纵饶他有三百棒也没处下得乃卓杖云吽鸳湖和尚和牧牛颂问金明本师曰子看何如明曰情知和尚向异类中行湖曰如何是异类中行底事明两手拓地而出水乳相合针芥相投不无二老若要顶门眼正事理双新犹未可在有问大悲如何是异类中行底事但云灵苗异草恣游戏拽耙牵犁任往还金明本师介菴和尚因僧问如何是虚空髓明便打者僧有迎敌之能且无展矛之策金明具杀活手眼劳而无功令者僧坐在虚空里无出头分若是有转智底别有奇谋检点将来大似将死雀就地弹大悲恁么批陈却是其父攘羊而子证之金明和尚问僧如何是探竿影草曰情知和尚出某甲手脚不得明曰是你荅那僧曰是明曰却是你出我手脚不得者僧颇有衲僧气概秪是瞻前不能顾后金明虽则踞头收尾几落他人陷阱虽然如是诸人还委悉么但得成人美何辞衅一身金明和尚因缶山大士参明拈香坠问曰无情如何说法士曰和尚拄杖子𨁝跳去也明复问士拈坠掷于地叉手而立明拾坠置几上士曰无情说法竟明休去金明见兔放鹰缶山得路归家可谓收来放去师资契合山僧则不然设有问无情如何说法向道木鸡啼子夜刍犬吠天明且道还有同异处么金明先师因主峰入室明竖拂子峰便喝明曰从上佛祖尽向者里流出你还见么峰曰者伙老古锥又恁么去也明曰甚处见得峰一喝便礼拜明曰三十棒一棒也少不得遂掷杖大小金明无端向拂子头上论量来去山僧当时若在待云从上佛祖向者里流出你还见么便夺却拂子抛向背后乃问曰从上佛祖向甚么处去也者老汉纵有那咤八臂措手脚不及蓦竖拂子云还见从上佛祖么喝一喝下座玅云雄禅师语录卷三终大悲妙云禅师语录玅云雄禅师语录卷四住北通州永宁寺嗣法门人颂古世尊初生雌黄满口逞乖张自说春秋自丑扬最喜韶阳行正令敲开骨髓势难藏世尊拈花风流卖尽逞多奇细把家私说向谁若不饮光轻觑破空劳拈起一花枝经首题米木八字以字不成八不收大千经卷义全週唐言梵语虽分别疑杀唐王四百州法华经云从谁初发心称扬何佛法受持行谁经修习何佛道秦时明月汉时关万里长征人未还若使龙城飞将在不教湖马度阴山宾头卢尊者赴育王斋王问承闻尊者亲见佛来是否宾以手策起眉毛良久曰会么不善为客却烦东狼借杯盘味巳穷阿耨达池须预数何能契得主人公达磨见梁武帝宣问如何是圣谛第一义赤心一片向人倾谁料他心冷似冰孤坐九年穷计尽至今殃祸转难清六祖风幡荆棘丛中斗锦鸡通身红烂不知归一丸弹落全机丧秋色仍看在翠微百丈禅师野鸭玄黄战遍觅生涯荡荡皇风不我家一自圯桥逢石老年年春色醉仙花南塔涌禅师因僧问曹溪意旨如何师曰一锁入寒空万里长空气象清月高秋迥斗牛横金风吹碎崑崙底流出曹溪水一泓法眼益禅师僧问如何是曹源一滴水师曰是曹源一滴水相逢为问曹源水将你拳头筑你觜两箇隹人一样粧就中一箇难比儗法眼问觉铁觜近离甚处觉曰赵州眼曰闻有柏树子话是否觉曰无如理问事西向却东子为父隐直在其中不辱君命克振先宗雪窦显禅师僧问如何是诸佛向上人东皇密令佈寰中社稷何人识化工两岸碧桃花烂熳倒骑玉象玩春风芭蕉彻禅师僧问有一人不舍生死海阔天空风清月白腰缠跨鹤上扬州正值花开香满陌不舍生死兮蛇吞鳖鼻不证涅槃兮山藏广泽为甚不提携须弥拶破虚空额罗汉琛禅师一日玄沙问三界唯心月下挑灯戏傀儡看人几箇知君子忽然线断灯息时箇中那识君面觜长芦信禅师初见照于瑞光有省后僧问佛未出世时如何一跃龙门透九重出头天外意从容等间蹋碎崑崙顶却跨须弥入荜蓬无着游五台至金刚窟因缘金风吹玉漏落落尽秋声不睹云中鴈焉知沙塞深有老宿住菴于门上书心字窗上书心字壁上书心字法眼云门上但书门字窗上但书窗字壁上但书壁字玄觉云门上不要书门字窗上不要书窗字壁上不要书壁字何故字义炳然分疆列界自糢煳更把桃符换鬼符举笔中堂书大庆钟馗应自觜都卢天皇禅师因龙潭信未出家时居寺侧天皇巷卖饼为业日以十饼供天皇得意归来早乘兴掉孤舟随手抛香饵金鳞便上钩青原禅师令石头驰书南岳且嘱曰回时吾有箇鈯斧子与汝住山调古临风绝世音清标凛凛自超群不施寸指絃歌细回首高山韵转新俱胝和尚一指禅蝇头小利冲天富蜗角虚名满世间时把一枝无孔笛临风吹去又吹还临济玄大师三度问黄檗和尚佛法大意三度被打临济喫棒高安还拳倒捋虎须好箇风颠临济凡见僧入门便喝身横宇宙气吞牛凛凛威风孰敢酬纵使那咤摅八臂到来无地展戈矛云居膺禅师洞山和尚问甚处来师曰蹋山来猿啼青嶂三更夜玉兔怀胎月上时到家休问来时路贵胤天然孰不知曹山禅师示众凡情圣见是金锁玄路直须回互夫取正命食者须具三种堕一者披毛戴角二者不断声色三者不受食稠布衲问披毛戴角是甚么堕山曰是类堕不断声色是甚么堕山曰是随堕不受食是甚么堕山曰尊贵堕触倒须弥卢踏翻沧海月头角露峥嵘作入无修厥朝看麋鹿游暮听野猿啼眼色耳声中何处昧提撕禁殿尊严甚曾不下垓行瞻奉无颜色那更问神明曹山因僧问五位对宾时如何文彩未彰玉线巳露绣出鸳鸯一双独宿兴化和尚拈香龙睛巳点破壁飞激浪冲风势莫羁电尾雷头全意气翻身依旧到天池汾阳昭禅师历参七十一员知识后到首山问百丈卷席意旨如何披云拨雾百城游明月清风气象幽回首制问金殿锁阳春白雪满琼楼巖头禅师参德山方跨门便问是凡是圣山便喝巖便礼拜大展旌旗入虎闱当头一击点金回纵然阵后兴兵策争奈宏机缺迅雷云居因僧问僧家毕竟如何居曰居山好僧礼拜居曰你作么生会常情未出思多般笛里关山山外山一阵西风吹落叶无人解唱万年欢钦山因巨良问一簇破三关时如何山曰放出关中主看囓簇之机不较多巧手无如箭尽何可羡钦山饶意气七棒连翻十八坡三十载会也么大敌轻临早是错云门禅师问僧近离甚处曰西禅门曰西禅有何言句僧展两手门与一掌得人一牛还人一马云门老汉机用萧洒肝肠倾出向君前不会空教珊瑚打云门云光不透脱有两般病一切处不明面前有物是一金锁玄关未易通擎头戴角逞英雄额堂若具摩醯眼看破空王踏碎峰云门因僧问树凋叶落时如何门云体露金风叶落霜飞秋满天迹遗鸿影过前川参差红树飘金屑一望沧洲孤月寒云门因僧问如何是佛门云干矢橛帝释花冠落打破琉璃壳地神慌忙走崑崙折左脚玄沙见僧来礼拜乃曰因我得礼你因我得礼你开门便见水春至百花发云移风自起太原孚因禅者开导五更闻鼓角忽契悟一声画角透云堂气宇如王出故乡细把衷肠都䜣尽明朝更有好商量南院禅师上堂诸方只具啐啄同时眼不具啐啄同时用万叠银山拨不开转身无地着痴獃今朝话到伤心处重把眉毛眼上栽宝寿参学时在先宝寿沼为供养主沼问父母未生前还我本来面目踏遍春山春草深花开花落媚行人子规啼破三更梦万里长空月一轮巴陵因僧问祖意教意是同是别陵曰鸡寒上树鸭寒下水金乌飞玉兔走云净天空风高鹤杳试听仙郎一曲新万象森罗各稽首承古福因僧问大善知识将何为人福曰莫僧曰恁么则有问有答去也福曰莫白蒺藜红筚𥳊撒出满天星斗落堪笑波斯眼眯目麻徒劳跋扈寻璎珞中竺痴禅妙禅师僧问如何是绝断众流句把断关津路不通江南江北绝行踪干坤自是清如洗两岸桃花映日红杨岐禅师问僧栗棘蓬作么生吞金刚圈作么生跳惯将涂毒鼓天庭远近闻声丧胆魂自是英雄生退屈非无能手扣辕门五祖和尚谢监收上堂人之性命第一须是欲得成此先须防于若是真人连环一串紫金圈抛出当阳玅绝传掷地忽然都粉碎长空把笔写新篇圆悟勤禅师一日侍五祖因部使诣祖举小燕诗至师有省偶来试问人间事爱煞嫦娥露半身一声玉管惊残梦铁作心肝也断魂虎丘隆禅师参圆悟悟问见见之时见非是见见犹离见见不能及举拳曰还见么山后山前水作涛行人远听隔云霄及乎听到无声处海阔天空一断桥虎丘初参死心心问你是甚么僧虎曰行脚僧英风凛凛出常流踏碎蓬瀛不计秋乘兴登楼操一曲至今清韵满神洲应菴华禅师于虎丘忌日拈香云平生没兴撞着者无意智老和尚故纸千年枉自留贫无锥卓转增愁如今翻尽无私计总把胸怀付碧流应菴和尚问密菴如何是正法眼密曰破沙盆眼正盆穿独出群倒骑铁马上崑崙拈头作尾凭君用舞遍三台气象新应菴示众如世良马见鞭影而行时佛照光出云见鞭影者非良马菴休去一声芦笛到城头多少人闻月下愁不是将军能决阵几乎遍地悉骷髅真净文禅师参黄龙不契见香城顺丹山老凤驾湘娥应向蟠桃会里过痛饮流霞三百斛春风满面醉颜酡渐源禅师一日随道吾和尚檀越家弔慰拊棺曰生耶死耶不识银山望远村披星枉自到柴门一从漏尽通天晓始解玉楼人断魂韶山禅师因僧问是非不到处还有句也无玉府琼台耸碧霄浑无尘事乐箫韶嫦娥慵睡晶床冷一幅红裙半束腰洞山禅师因舜老夫武昌行乞到刘公家舜时年少公颇异之无事乘时天外游那知明月在深湫不因老叟重饶舌怎见清波动地流石霜禅师参汾阳经二载未许入室每见必诟骂或毁诋诸方及有所训皆流俗鄙事一片丹心似砒霜谁堪画阁探温凉拚身拶入深宫内不觉浑家尽丧亡永明寿禅师因二僧参明问曾到此间否曰曾到又问第二僧曾到此间否曰不曾鸳鸯落栈足徘徊鸭嘴饶添搅绿苔几见芦花深雪外渔翁空钓子陵台石霜因永首座同辞汾阳后相从二十年终不脱洒一天秋色到梧桐叶落庭前解石容寒夜钟声来耳畔令人梦破五更风雪窦无准范禅师参佛照照问何处人准曰剑州照曰带得剑来么准随声便喝照笑曰者乌头子也乱做后至灵隐时破菴为第一座同游石笋菴因道者请益猢狲子话准在旁有省花醉春深倚玉栏烟笼日暮薄衣寒回头忽见仙槎便泛入瀛洲天地宽雪巖钦禅师参天目礼令看三顿棒话一日上蒲团忽省万古沧洲月一轮碧波深处影长存抬眸天际光无限照彻干坤上下明断桥伦禅师参无准和尚示狗子因何有业识令下语三十转不契桥曰可无方便乎准举真净颂桥竦然良久忽闻板声通身汗下于是脱然忽地板声响似雷通身白汗眼初开昔年底事都抛却细把衷肠诉御垓瑞巖方山文宝禅师参断桥和尚于国清罄其机用桥皆不诺请益至十一度一晚危坐忽面前豁然诘旦入方丈桥曰子捉贼也山礼拜曰请师验赃桥举万法归一山荅桥不诺值普请拣菜山手忘所举桥问拣得净么山曰净得极桥蓦拈苋根示曰是甚么山大悟从前白醭口边生计较精穷识苋根是非一落时人耳倾尽黄河洗不清天台无见先睹禅师参方山和尚于西菴问如何是佛法大义山张口吐舌示之见罔措山打趁出往参珍公于天封理前话珍亦打趁复返西菴途中着跌有省及见山问汝返何速见曰和尚如今打先睹不得山曰天封与你道甚么见述途中因缘山又打见虽有所契终不自肯遂筑室华顶精苦自励一日作务次涣然冰释遂呈偈曰选佛从缘事莫量大千沙界一禅床嗔拳痛棒知多少今日恩忘怨亦忘山一见契之微风撼烟柳野岸自舒金无限春光事渠侬只独吟白云无闻智度禅师参无见和尚问西来密意未审如何见曰待娑罗峰点头即向汝道师以手摇拽拟荅见便喝师曰娑罗峰顶白浪滔天花开芒种后叶落立秋前见曰我家无残羹剩饭师曰此非残羹剩饭而何见颔之西风昨夜透帘栊零落寒林思未工日涌扶桑光递处断砖败瓦亦通红天界古拙俊禅师有神聪日记千言一日叹曰吾儒风规之仪老庄幻化之术惟佛教性理渊深吾实不欺若欲玅悟真宗无如禅道遂造越州日铸寺祝发遍参不能洒脱乃归松陵壁观九年每三年燃一指一日忽有省闻白云门风孤峻罕有入室者欣然往谒云一见器之即留首众师请益从上宗旨云上堂举世尊拈花平地骨堆迦叶微笑忍俊不禁二俱翻成特地师豁然大悟以手摇曰止止云掷拂子下座师随入方丈云问你适来见箇甚么便与么师曰若有可见则辜负和尚了也云深肯王言如丝出如纶鹤立朝班贺太平四海五湖归至化八荒从此享尧仁大冈夷峰宁禅师参月溪和尚一日因僧请益溪曰佛法不是鲜鱼怕烂却那即打趁出峰在傍忽大悟雷门毒鼓布当轩生气逼人心胆寒多少茫茫崖望客不知身在白云端天目宝芳进禅师参柏树子话一晚在天界佛殿经行闻灯花爆如霹雳声寻谒大冈问如何是西来密意夷峰下禅床擒住曰西来无意你道此间是甚么意师无对于是废寝忘食登厮闻邻僧敲筹作声忽大悟乃怀香入室峰一见称赏电掣雷奔透极微不知何故堕深机等闲拽脱娘生鼻铁鹞无毛天际飞东塔野翁真晓禅师参天目和尚目曰汝本是佛堂堂大度着甚来由师曰生死不明乞师指示目曰本自无疮剜肉作么师曰望和尚慈悲目低头归方丈师愕然曰莫教人断绝去么乃袖香入室目曰子巳到不疑之地何生死之惧哉师于言下豁然便礼拜直下全提犹不会茫茫思索甚来由指弹妙唱凌云出谢却心情月一钩法舟道济禅师因陆五台问画前元有易否舟曰若无将甚么画曰画后如何舟曰元无一画曰现有六十四卦何得言无舟曰居士莫着文字好曰请师离文字发一爻看舟召五台台应诺舟曰者一爻从何处起画断干坤孰主张女蜗炼石费商量巨灵不是寻常手一击华山莫可当敬畏无趣如空禅师参野翁和尚于东塔每呈见翁与扫却一日谓趣曰达磨西来直指人心见性成佛唯在直下体取子若信得及可放下万缘参箇一归何处趣领旨朝夕不懈一日闻鸡鸣有省重重指注叙来因欲罄家私竟莫能蓦听鸡鸣红日上人行到此尽消魂无趣和尚问讲主经前一句逼塞虚空经后一句充满大地包括一句函盖干坤你作么生主无对趣曰善来法师行尽前滩与后滩何人携手上高山独将缓步风前立漫与时流话岁寒径山无幻性沖禅师结菴集无趣和尚语录及见趣问曾做甚么事幻曰买得一段田收得元木契请和尚佥押趣展阅曰者箇是我的你的聻师曰和尚莫抢夺行市趣掷下集本师曰老老大大随人脚跟转春回上苑百花放名播山川御墨香地干天旋全造化从兹四海姓名扬无幻和尚因僧问如何是提婆宗幻曰一字不着画曰某甲不问者箇幻曰圆相不着圈圆不圈兮一不画翻云覆雨当轩挂往来蹉过好风雷空到镇州寻普化无幻和尚烧火次僧问如何是自性天真佛幻曰与我搬取一束柴来僧搬柴至又问幻曰者奴儿婢子好恶也不识家山忘却问长安寂寞途穷衣薄寒不识怀中金弹子更来人世觅真丹径山南明慧广和尚掩关兴善于无字话凝然觉物理一致无幻闻有真实志乃至关前勘问师将前工夫举似幻顿足曰悔我来运向后纵欲到此不易得也师即启关谒幻于车溪未几入幻旧隐之白云服勤八载每闻示诲必垂泪刻究一日偶拾片纸有观方知彼去去者不至方之句有省呈幻幻即印可尺水俄兴万丈波引人胸次自成魔家丧尽深恨到老无如片纸何南明慧广和尚示众五峰头卓朔双径石巖𨁝跳明月池倾天此四句中有一句有杀人刀活人剑有一句有活人剑无杀人刀有一句杀人刀活人剑俱有有一句杀人刀活人剑俱无若拣点得倜傥分明许你参学事毕尺水波兴万壑风冰轮倒卓海门东南邻北含如相讯白发红颜一醉翁南明和尚因闻谷印参问了即业障本来空为甚师子尊者被罽宾国王斩却南曰本来空曰争奈头何南曰本来空曰为甚罽宾国王一臂堕落南曰本来空晓听瞿塘三崃水晚看潇湘一片云独怪屈原心最毒洁身何似辅慵君南明和尚看雪次侍僧云满山都是雪南曰随声逐色汉僧曰乞师离声色道一句南曰满山都是雪夺却饥鹰爪下食翻云覆雨令全提任从智辩如鹙子也落风前第二机普明鸳湖玅用和尚上堂僧问如何是古佛心湖便打曰如何是学人心湖曰欲攫游龙󳾎蜓竞上曰毕竟如何湖连棒趁出漫天虎帐竖旌旗赤眼波斯战亦奇夺汝铜符难折合又将军令布全威鸳湖师翁访湛然和尚问目前无法意在目前其旨如何湛曰闻令师出关那湖曰不是目前法非耳目之所到又作么生湛曰请出我要止静湖拂袖而出君吹无孔笛我抚没絃琴主宾相见处拍拍是徽音鸳湖师翁访密云和尚云竖拳曰见么湖曰见云曰见箇甚么湖曰大家在者里作家相见衣破露肘倾盖一言播扬家丑金明介菴本师参鸳湖和尚才跨门湖曰是甚么菴拟对湖震威一喝菴豁然契悟乃掩耳便出五蕴山头看彩云一声毒鼓不堪闻石人惊起呵呵笑捧出双轮彻夜明介菴本师问僧如何是探竿影草曰情知和尚出某甲手脚不得菴曰是你荅那曰是菴曰却是你出老僧手脚不得一竿揽动千江水烧尾金鳞控浪走纵有神机透网难阿谁出得渠侬手龙池幻有传禅师闻灯花熚爆声有省遂抵京求证笑巖泥牛纵步上天台踏碎重峦烟雨开若不清风生两腋那能亲到赤城来天童密云悟禅师因挑柴过一山弯触傍积薪有省一上瑶台释旧愁泼天春色满皇洲夜来乘兴登蟾窟处处笙歌彻玉楼梁山观禅师僧问家贼难防时如何作家相见主宾互换师子游行象王回盻雷电崩驰也干坤失色波涛相激也龙鱼化变杀活全机彼此知是非那许傍人见梁山因太阳玄问如何是无相道场山指大士像曰者箇是吴道子画的阳拟进语山曰者箇是有像的那箇是无像的阳有省点点梅花点点雪吹起团团搂不灭忽然迸出一轮红方见琼林花似血鹿门觉禅师师问胡家曲子不堕五音官商不落兮韵出青霄鸡啼夜半兮凤舞明昭无舌童儿兮言能继和铁笛横吹兮声遏箫韶一曲平沙铺落雁回头春色自迢遥雪巖满禅师初参大明次造王山得记英灵自负掞天才眼里星飞舌上雷挟策临场登宝级题名金榜气雄哉万安严禅师首参息菴有省后于淳拙处金鳞跃过禹门来气喷风雷云满腮掌上丽珠频吐纳时人那识化龙才宝应遇禅师一日值灵隐上堂举洞山偈曰切忌从他觅清夜无尘月色如银风来枕畔耳到松根寒鸦啼彻三更梦丹桂飘香透碧轩俱空斌禅师参凝然求示心要达磨未来作么参两眼黑似漆一睹秦槐便豁然鼻孔自撩天参得禅也风来席上何惊疑兮火里生莲恰恰红炉一片冰乌龟戴雪上崚嶒洞山宗在尔躬天际玉麒麟海底碧潭龙无方从禅师参俱空空曰子曾参何人相逢共酌玉壶春你盃我盏兴偏新夜深月满虚堂寂琥珀光浮话入神月舟载禅师掩关阅万松录有省霞铺宇宙山川锦林下幽人兴正妍帘外转身刚夜半堂前明月照无偏幻休润禅师读楞严至圆明了知不因心念处有省翻手云覆手雨旋天干地穷今古龙吟枯木兮日暖花香树秀寒巖兮云攒鹤舞凤腾霄汉渺无踪象驾红轮逆可睹龟毛缚杀太虚空兔角杖敲铁牛吼云门显圣湛然澄禅师掩关看干峰举一不得举二话豁然大悟举一明三风清月朗截断舌头天高地广湛然澄僧问如何是学人自巳湛云你无自巳迷巢幽鸟觅芳归细雨寒烟锁翠微嫩草湿霑花烂熳那知春色在蔷薇东苑晦台镜禅师阅维摩经至此室空无侍者诸佛国土亦复如是处豁然大悟陈年蛊毒实难当惹着浑家尽丧亡脱骨神龙霄汉去夜深红日上槫桑报恩浮石贤禅师上天童省觐童仍命侍者一日值雪童问好雪因甚不落别处师曰秪为大地无寸土剪玉飘空匝地飞山川锦绣寸无遗王维徒用丹青手谁识天孙最巧机鹤林牧云门禅师僧问世尊未拈花迦叶不微笑一片浑囵太古心是谁巧凿丧真淳任有补天炼石力无奈东皇逗早春三塔主峰圆法禅师参金明明竖拂子师便喝明曰从上佛祖尽向者里流出你还见么师曰从上佛祖尽向者里来后入室明竖拂曰前日者公案意作么生师曰又要从头起那明颔之树鸣条雨破块风云际会蛟龙出海别浦涌波澜青天色不改一波起又一波兴万象森罗观自在庐山东林山铎真在禅师最后参金明明问不是心不是佛不是物是箇甚么师曰灵明曰昨日有人恁么道三十棒趁出了也师曰要打便打说甚昨日随声便掌明约住曰者瞎驴乱作那师拟进语明便打师复拟进语明又打师豁然契悟披龙鳞捋虎须英风凛凛巳具全威翻空倒海愈作愈奇重关直破何处寻伊跨丹山之彩凤兮迥出青霄御玄区之神龙兮路碎天池回头只见洪波渺无限平人堕崄巇石雨方禅师参径山南明和尚问一念缘起无生超彼三乘权学阿谁缘起有生耶山震声便喝雨时茫然坐数炷香如弹指顷遂有悟入蓦踏禹门内电飞立身云外听全机一声霹雳须弥碎焦尾金鳞破浪归愚菴三宜盂禅师参云门进堂约不语戒正提撕忽门入堂高声曰放下着师不觉掀眉一笑门问里州牛喫禾为甚益州马腹胀师曰问取露柱一笑河山彻底清问取露柱出常情长江白浪兼天涌石繖峰前月正明灵隐具德礼禅师僧问如何是佛师曰砖头僧曰因甚云门道干屎橛师曰两彩不同图瑶琴一曲独高吟大地谁能和此音若是死人活眼顿教瓦砾尽黄金大清国主世祖章皇帝宾天书偈曰十八年来未足酬江山坐断几时休不如撒手归家去那管千秋与万秋红轮日日出东宫谩道携笻去路通大地尽沾皇化育万年恩泽用无穷法语示天惟德记录从上古德有箇入路必须见人然后水边林下保养圣胎子巳具正知见不妨扬子江上抛纶掷钓恢弘济北风规放出车溪水源直使蠡湖波浪滔天浸烂衲僧鼻孔踏翻千圣顶𩕳一任吟风弄月遇缘即宗随机唱教大悲者里和盘托出克家之子一肩担荷河山千里莫负今时珍重示天峄脩侍者真机廓彻始可巖壑韬光圣胎完固方称出格道人谁云瞌睡虎莫儗踞地狮哮吼则声震寰宇返则裂破虚空不同跛鳖盲龟岂似守株待兔一朝风云际会雷奔电掣之时必勿滞于池中也珍重行略康熙壬申菊月门人机等设普茶请师说行脚师不允恳求至再师不得巳勉谓众曰山僧素性鄙拙一味实头且无经史之学亦乏济世之才不似诸方攒花簇锦巧玅尖新以耸世听适因诸子殷勤再三不免依事相告山僧原籍金华武义县俗姓徐先君字仲芳母唐氏先君任登州都阃崇祯甲戌九月初七日巳时生余署中幼见佛僧心生颐悦九岁母逝时艰风鹤先君叹曰大丈夫无定乱之策莫若解绶而趣空门避此火宅遂投华严从自化律师髡染取字寿峰无何旋浙之履坦屿结茅曰灵慧院余亦依先君圆颅同造灵隐礼具德和尚秉戒一日闻瞥策工夫即趋方丈求指示禅要德命看竹篦子话乞进堂打七一箇竹篦子放在面前奈何他不得自觉有些奇怪期毕德命余充直岁虽执劳务参究益切犹如触壁面墻了无缝罅一日普请挑柴竟忘其处信步随行到北高峰一目千里觉身心爽快趺地危坐忘返未及更时抬眸见月光皎洁大地山河洞然无际碍膺之物顿时不见喜不自禁复私谓楞严经云若作胜解即受群邪仍趺坐复提究话头身心内外空无所有翌翠归众责余违规余笑而对曰若不登高望怎知天地宽德闻余语命侍者唤余至方丈德举竹篦曰向者里道一句看余曰宁可截舌不犯国讳德曰未在更道余曰不可捏目生花德曰离心意识参出圣凡路学你作么生会余曰和尚也须道一半莫全靠某甲德乃举香严上树话曰是何意旨余曰香严老汉弄巧成拙德曰他未上树时又作么生余便喝德打一竹篦余即礼拜自是机语屡契明春先君入寂余请具和尚举火入塔未几即告假往毘陵卢舍访祖印耆宿留过夏印问佛法的的大意余曰临济曾喫棒至今痛不休印曰那里见得余便掌印曰者厮儿余又掌印便休栽田次印拈起秧曰唤作秋入地狱如箭射余曰大有人不唤作秧入地狱如箭射印曰上座唤作甚么余举秧示之曰会么印曰切忌逢人错举余曰道甚么印抚余背曰也瞒你不得余曰莫赃污人好印归谓众曰妙公应机直捷处众温和将来必为人天宝筏余曰者老汉齿落头白语不关风是秋闻木陈和尚住青州大觉余往扣问和尚远临不易还有不动风尘者么陈便打余曰恁么则尘埃满面也陈曰无人识得渠余曰贼身巳露陈又打余便喝至晚请茶陈曰上座穿云踄岭被绿水青山换却眼睛余曰和尚莫以巳妨人陈举茶盏曰者是赵州底青州底余曰某甲从来无分别心便喫茶一口陈曰料掉没交涉余向侍僧曰者老汉脑后见腮莫与往来陈便掴余合爪曰谢茶便出寻至天津报成听冀如座主讲法华一夕如至寮问曰南方知识未审受持谁经称扬何法余以手画一圆相云会么如拟议余曰此固非座主所知秖如古人道依经解义三世佛冤离经一字即同魔说座主如何讲如少选乃曰西来密意可通一语否余指虚空曰炽然说无间歇如罔措余曰向下文长付在来日如喜而作礼余曰座主为人天师表何得如此如曰观禅师气度非众可比余曰请座主尊重一众惊异明年南下扺尧峰见费隐和尚隐问甚处来余曰天宁甚么处是你安身处余曰对面不相瞒隐曰未在更道余弹指一下隐曰弄虚头汉余便喝隐曰野干鸣余又喝隐曰我直下疑你者两喝余曰尽天下人直教疑杀隐曰你还识天下人么余曰金陵纸贵一状领过隐曰併却咽喉唇吻道将一句来余曰曾经巫崃猿啼处几箇人闻不断肠隐便打余曰棒头有眼不可草草隐曰草草打着一箇余礼拜到南涧参箬菴和尚菴问何处来余曰灵隐菴曰飞来峰为甚只解恁么来不解恁么去余曰既来之则安之菴曰向上座脚跟下道一句看余曰画见日夜见星菴曰除却见闻觉知又作么生余曰花开芒种后叶落立秋前菴打曰者掠虚汉余曰赖有和尚相识菴又打至遯村礼浮石和尚方展具石以杖作吹笛势云一枝无孔笛吹出少人知余曰一夜落花雨满村流水香石曰草鞋钱教甚么人还余曰云自帝乡出水归江汉流石曰看破了也余收坐具提起抖擞曰且喜四角完全石打曰多虚不如少实余曰某甲自来过桥不跣足石唤知客领者汉参堂去余礼拜居累月遇同参墨云兄拉往临清止应元值玉林和尚奉旨还山舟泊鳌矶余同墨兄登舟礼拜林问鳌头矶观音觜大转法轮汝还闻么墨兄推余秖对余曰不闻林曰尽大地人闻汝何不闻余曰某甲若闻则大地人尽不闻也林曰汝特来礼拜老僧有事相借问得么余展两手曰和尚何不早道林便打余曰今日小出大遇林又打曰者一棒作么生余曰也不得倚势欺人林曰放汝三十棒余拂袖便出次春复至浙参古南牧云和尚云曰不得擎拳下喝向者里诚道一句看余曰一堂风冷淡千古意分明云曰有佛处不得住无佛处急走过汝又作么生余曰正是学人放身命处云便打余曰苦瓠连根苦甜瓜彻蒂甜云曰见何道理余曰日可冷月可热云曰衲僧分上如何即得余曰不劳再勘云曰衲子难瞒余每闻金明门风孤峻道重诸方非真正学者不敢撄锋康熙庚戌春余特造金明谒介老人老人问云封狮窟向背无门汝从何入余曰从门入者不是家珍老人曰汝是行脚僧为什向驴胎马腹里作活计余曰今日亲见和尚老人曰汝看老僧眉毛落了几茎余曰生也老人曰浆水钱且置草鞋钱教谁还余曰和尚欠多少老人便打余曰不入洪波里怎见弄潮人老人曰汝见个甚么却恁么道余曰动容扬古路不堕悄然机老人曰参堂去少顷命喫茶老人拈起一枚果子问者是醍醐是毒药余曰舌头在和尚口里老人曰上座如何会取余便喝老人放果子至余面前曰试吞吐看余便作礼曰谢和尚茶老人即命余充维那一日余侍老人看百祖图老人问汝也在此数么余叉手而立老人以祖图遮之曰老僧为甚么不见余曰非但和尚只如佛祖亦觑不见老人曰居何阶级余曰从无位次有何阶级老人深肯即示一偈曰蠡湖一句佛祖罔措落何阶梯了无位次又一日老人落堂因滴水案上令众下语余曰者老汉秖者一点也瞒不得老人曰老僧罪过又问万法归一一归何处余曰庭前皓月浸梅花老人曰赵州道我在青州做领布衫重七斤又作么生余曰季冬严寒伏惟和尚珍重老人便打余与主峰兄侍老人围炉次老人曰火炉头有箇宾主句汝道看余曰和尚坐某甲立老人指火曰者箇为什么向寒灰里发燄余曰非为分外老人以火箸敲炉曰还跳得者箇出么余曰不独某甲直饶三世诸佛全身在里许老人曰大须仔细余便礼拜珍重老人寻命掌院事余春米次老人至问子还是为众竭力还是资养已命余曰餵驴餵马老人曰子是第几头余曰将谓无人证明老人便与一掌余执劳六载所得日益机缘甚多不能枚举壬子元旦老人陞座拈香祝圣毕乃曰卓钖蠡湖念五春今朝意气出常情海天阁外纷纷雨带水拖泥祝圣君拈拂子召众曰世尊说法四十九老僧开堂二十五灵山拈花金明竖拂且道是同是别余出礼拜曰且喜老汉今朝瞥地老人竖拂子曰只者箇竖穷三际横遍十方且道承谁恩力余曰粉骨碎身未足酬老人打一拂子余便礼拜起依位而立老人即付余衣拂并法偈曰狮子窟中事善哮吼者得今得本无得无得得亦得老人复谓曰子因缘既熟无久滞此古人云未有常住而不行者水边林下把茅盖顶顺时行化续佛慧命余秉命北游扺临清众延住天中阁余自谅福薄忝肆僧伦前后亲知识二十余员末后见金明老人一片婆心何以报答但土凳柴床恶衣粗食疗此幻躯以待将来迄癸亥春大悲虚席时融涵禅宿同冀孝廉云苍林封君芝山秦州牧范仲英高双泉暨诸护公帖邀余开法余勉为应请入院余感时风凉薄不欲苟效流俗种月耕云兢兢株守诸方衲子不嫌孤寂渐渐日增余初住时荆棘弥垣草莱萎地赖檀护协力不数载而焕然改观竟成丛林虽处荒俭而接待云水卧薪尝胆弗敢少懈由天中而灵鹫及创护国兴大悲工作甚繁余不揣驽钝承乏诸剎垂二十年矣每思老人法乳重恩时不敢忘昨庚午冬特造金明扫老人塔于大慈菴略表积诚事竣即往苏州淞江杭州诸处访旧日知交今壬申夏初晦岳法姪退三塔院事余时在苏州不意项牧公法兄率方伯言远王公学宪容山钱公兵部肇余杜公明经元亮陈公及诸位缙绅先生士民等请住三塔法席勉力支撑几将二载幸诸人不弃鄙陋甘此枯淡辅弼丛林盖为法之诚至矣尽矣兹因诸人虔恳至再不觉葛藤缕缕如许有烦众听山僧无一法可酬伏冀众慈久立珍重大悲妙云禅师语录玅云雄禅师语录卷五住东昌府洪凉禅寺嗣法门人机善编阅机缘师侍金明介老人明问文殊七佛之师因甚出女定不得师曰月里嫦娥巧画眉明曰罔明初地为什却出得师曰杓卜听虚声明曰作么生是正定师曰五台山上五层台明问如何是道师曰看脚下明曰如何是道中人师曰饥餐渴饮明曰路逢达道人不将语默对且将什么对师曰噼面拦腮掌明曰且莫诈明头师曰老老大大好恶也不识明便休明问那咤析骨还父析肉还母然后现本身说法如何是本身说的法师曰动容扬古路不堕悄然机明唤监院师近前明曰我唤监院为甚玅云来师曰和尚莫贵耳贱目明曰你是阿谁师便喝明曰何不道道师曰道即不辞恐有屈和尚明颔之明问如何是玅性圆明师曰寒向火热乘凉明曰死了烧了性在什处师曰盖天盖地明打曰者一棒落在甚处师便喝明曰末后一句试道看师曰仲冬严寒伏惟尊重便礼拜明问不是心佛物是箇甚么师曰月似弯弓少雨多风明诞日预夜落堂曰明日老僧贱辰汝等作么生庆良久众无对明曰也无文殊大智罔明初地以杖旋风打散归方丈随召师曰汝试道一句看师曰能为万象主不逐四时凋明曰适来堂中众禅师何故不秪对老僧师曰金翅当寰宇阿谁敢出头明曰老僧归方丈是何意旨师曰密移一步看飞龙明拈杖曰者个明日还用得着么师曰云在青天水在瓶明放却杖明问百尺竿头如何进步师曰门前范蠡湖天乳哺参师问何处来乳曰南方师曰南方佛法如何住持乳曰与和尚此间不异师曰用去作么乳曰也须到过师曰曾到巖头么乳曰到师曰他道婆生七子六个不遇知音秪者个也不消得便抛水中意作么生乳曰贫恨一身多师曰从上古德以何为人乳曰杀人不用刀师便打乳便喝师器之天痴善参师问那里来痴以手点空师曰者野狐精拈棒便打痴便喝师曰临济有四喝你者是那一喝痴曰三世诸佛分疏不下师曰放汝三十棒入室次师问德山托钵是何意旨痴曰为怜三尺子不惜两茎眉师曰巖头密启其意又作么生痴曰鬼家活计师曰唤甚作末后句痴曰片雪点红炉师复问香严上树意在如何痴曰抛塼引玉师曰为甚呵呵大笑痴曰章底辞秋罢歌咏向春生师又问临济大师因什会也打不会也打痴曰苦瓠连根苦甜瓜彻蒂甜师以杖划一划曰还出得者个么痴便喝师便打痴作礼天惟德参师问涂毒鼓轰天震地为什聪耳不闻惟曰识法者惧师曰嘉州大象被蛇吞郄意作么生惟曰小出大遇师曰一粒米八金刚抬不起为什被蝼蚁啣去惟曰贼是小人智过君子师便打惟便喝师曰喝后又如何惟曰万象尽回春师颔之天峄脩参师问过量人高步毘卢顶上汝寻常什处行履峄曰含元殿里那问长安师曰狮子踞地群兽避道因何唤作系驴橛峄曰屈尊就卑师曰只者个人人本具个个不无汝为什不识峄曰无云生岭上有月落波心师便打峄便喝师又打峄连喝两喝归位立师颔之浊空贞座主参问五虎擒羊如何得出师打曰从者里出空曰一个疑团今日被和尚击碎了也师曰见何道理空曰觅火和烟得担泉带月归师曰不是空曰和尚莫将乌豆换人眼睛师打曰参堂去空再参师问上座千里而来还有不动的么空曰觌面相呈师举拳曰还见么空曰婆心太切师曰离郄见闻觉知试道看空曰某甲到者里有口只堪挂壁师曰放子三十棒天屋福参师问你是何处村僧屋曰浙西子道什么师拈棒便打屋便喝师举棒怒视曰再喝看屋礼拜曰今日亲见和尚师颔之睦闻纯参乃合掌曰拜即是不拜即是师噼嵴便棒闻才开口师又打闻复拟开口师蓦掩其口闻豁然大悟便礼拜师曰汝见箇什么便礼拜闻曰今日幸遇和尚得见金明和尚立地处师曰莫承嗣古兄去么闻曰若恁么则不亲见和尚也师颔之斯要灯参才礼拜师便喝要曰莫探头好师曰什么物与么来要曰历劫穷年事无人识得伊师曰直饶识得堪作什么要礼拜曰今日亲见和尚师颔之天巩黉参师问诸佛智甚深汝从那里入巩拍香几一下师曰古人道先以定动后以智拔是如何巩曰薰风自南来殿阁生微凉师曰忽若天崩地裂你向何处安身巩曰金香炉下铁崑崙师曰作么生得不触不背去巩曰竹影扫阶尘不动月穿潭底水无痕师颔之季彬质参彬曰久响高风无缘亲近师曰即今是有缘耶无缘耶彬曰且喜亲见和尚师曰如何是亲见底事彬曰偶得瞻礼奚敢造次师噼面一掌彬便喝师又掌彬托住曰住住果然名不浪传便礼拜师器之惟一颖参师问人人有箇生缘汝的生缘在什么处一曰寒则衣饥则食师曰喫一生饭不动一粒米着一生衣不挂一缕丝又作么生会一曰从门入者不是家珍师拈杖曰还识者箇落处么一曰何用剜肉作疮师曰临济大师因什在汝脚底一退身三步曰恶师曰放汝三十棒了心相参师于拈花客舍师问我手何似佛手心曰昨日闻和尚到此师曰我脚何似驴脚心曰今朝相见恨迟师曰人人有箇生缘如何是上座生缘心曰和尚前怎敢讳却师拈杖曰为甚木上座不知心曰风吹梧叶落何处不秋清师打曰正好喫棒心礼拜再参师问如何是佛心曰眼不见鼻孔师曰如何是法心曰钓丝绞干沧海师曰如何是僧心曰眉直眼睔瞪师然之师到善应哲印噩座主呈所见师曰如何是见不能及底事印便喝师噼面与一掴曰还见者个么印拟开口师即掩印口曰是箇甚么印顿释前解便作礼师曰你见箇甚么道理印曰噼破鸿蒙窍何处不春生师曰一归何处印曰碧天无月潭无影遍界腾腾不露踪师曰未在更道印曰一物不将来更道箇甚么师曰昔年亮座主今日有阇黎印礼拜师曰如是如是本光量参师问勐虎以肉为命因甚不食其子光曰美食不中饱人餐师曰出网金鳞为何被断贯索绊倒光曰迅雷不及掩耳师曰黄檗打临济是何意旨光曰逼生蛇化龙师举竹篦曰触不得背不得毕竟作么生光曰轰天动地师曰放汝一顿光曰知恩有在师颔之云卧衷参师问千圣顶𩕳为甚被汝踏碎卧曰不是冤家不聚头师曰达磨面壁为什神光得髓卧曰云从龙风从虎师打曰者一棒具权实照用汝作么生会卧曰金门纸贵一状领过师曰衣线下亲切道一句看卧曰不劳再勘师契之澹月海尼参师曰那箇是你未生前面目月曰不识师曰甚处得者个消息月曰打破虚空秤鎚跳出师曰莫是你见处么月曰见不可及师休去月再参师问如何是诸佛出身处月曰石人夜半打秋千师曰临济德山因什惯行棒喝月曰鞭牛上壁师打曰山僧者一棒作么生会月曰恩深似海深师可之贡元楚生何栋居士参师问何姓士曰姓何师曰台号士曰楚生师曰居士吴人因什楚生士曰和尚莫分别好师曰岂不闻云月是同溪山各异士曰弟子不恁么道师曰汝试道看士曰尽大地是个自巳何同何异师曰只如毘岚风起大地销烁自巳在甚么处士豁然便礼拜师拈棒拟打士摇手止曰不必师曰汝向甚处着脚士曰尽大地总被吾师占却了也师曰居士在什处士便喝师肯之汉槎陈溯居士参师问今夜阎老与汝筭饭钱你如何秪对士曰风吹片雪补梅花师又问如何是万法归一士曰鸡寒上树师曰一归何处士曰鸭寒下水师曰辞旧迎新又作么生士曰暮夜事繁明日拜视和尚新禧师拈拄杖掷地曰露地白牛翻身去也士礼拜师颔之清虚王羽士参问如何是西来密意师曰与我东土不异士曰如何是和尚不异底意师拈杖便打士乃点首唯然师曰汝见何道理便点首士曰水归终到海月落不离天师曰我几乎唤汝作道流士礼拜师可之秀才胡元一居士参师问既是漏尽阿罗汉因甚被火烧却士曰露师曰为什你眉毛卓竖士曰掬水月在手弄花香满衣师曰许你道一半士曰那一半请和尚道师便打士曰赤心片片师颔之扶云萧居士参礼师问居士高姓士曰姓萧师曰占人一管箫吹散八千兵汝试吹看士展两手曰又是一场祸事师曰三十棒一棒也少不得士曰老和尚棒头太奢师曰几乎唤你作俗人士曰和尚捺人向坑子里作么师曰雁过长空影沉秋水士曰理长即就师打曰逢人切忌错举士礼拜师因普韵法辞师曰马祖一喝百丈为甚耳聋韵曰和尚莫被人瞒好师曰百丈举似黄檗黄檗为甚吐舌韵曰递相欺诈师曰如何是大机大用韵便喝师曰者一喝是大机是大用韵曰山自高水自低师曰浆水钱且置草鞋钱教谁还韵又喝师打曰霹雳送飞腾韵礼拜师嘱曰天乳汝师也师到吴门心庄读雪陈居士舍问曰如何是居士修证不无污染不得的士竖一指师曰藏身处没踪迹为甚露出尾巴士曰没踪迹处不藏身方为好手师打曰漏逗不少士曰却被和尚看破僧参问如何是如来禅师曰三脚驴子弄蹄行曰如何是祖师禅师曰八角磨盘空里走曰谢师指示师打曰承虚接响汉僧问世尊拈花迦叶微笑意旨如何师曰龙袖拂开全体现象王回顾落花红曰明什么边事师曰孤鹜落霞长天秋水僧问如何是三类化身师曰汝会杀人么曰我王库内无如是刀师打曰不是我同流僧问七佛之师为什出女子定不得师曰子房终不贵封侯曰初地菩萨因什却出得师曰疑杀天下人曰大定等虚空如何有出有入师曰虚空里会取曰正恁么时定耶非定耶师曰普僧一喝师曰出僧拟议师曰堕僧问如何是不退之地师曰官凭文书私凭契约僧问离心意识参出圣凡路学毕竟参学个甚么师曰未跨狮子桥早喫三十棒曰婆心太切师曰知即得僧便喝师曰恶发作么僧拟议师直打出僧问如何是般若体师曰粪箕扫帚曰如何是般若用师曰搬塼运瓦曰如何是体用双彰师噼面一掴僧曰沾恩有分师曰莫将鹤唳误作莺啼僧问如何是威音那畔事师曰泥牛踏碎铁崑崙僧问如何是祖师西来意师曰户外风敲竹曰明甚么边事师曰庭前蝶舞花曰学人不会师曰桃李满园开僧无对师便打师看济川老宿病济曰正当八苦交煎如何得个安闲法师曰饥餐热铁渴饮洋铜济曰古人云病乃众生良药病即是不病即是师曰分身两处看济曰药病两忘时如何师曰顶门上更下一鍼师见天痴阅报恩经问曰那一句是报恩大意痴竖起经本师曰莫空看也曰如何是报恩的意旨师便打痴作礼师又打曰如何是报恩底意曰婆心太切师曰逢人不得错举僧参作相师曰九十六种你者是那一种僧竖一指师以杖画⊕相云者里具杀活纵夺汝辩得出么曰和尚疑则别参师屈躬曰谢上座指示僧拟议师曰莫道无疑好连棒打出师渡河次问士曰那里来士直上觑师曰即今在什么处士直下觑师曰为甚飘堕罗剎鬼国士便喝师曰惊天动地作么士拟议师便掌僧问佛法大意如何体究师曰寒则普天寒曰毕竟作么生师曰热则普天热曰学人不会师曰春雨夏日秋云冬雪僧问如何是不动尊师曰卯生日戌生月师作务次僧问和尚用得一䦆头熟么师锄地不顾曰和尚莫太劳么师亦不顾曰太区区生师仍不顾僧礼拜曰某甲罪过师掘土放僧背上曰诸方火葬我者里活埋僧问如何是正法眼师曰袈裟无边僧问诸佛智慧从何门入师曰夜雨滴空阶曰学人闻时富贵因什见后贫穷师曰更嫌何事僧问无梦想见闻主人公在甚处师曰有利无利不离行市僧问如何是异类中行师曰头角峥嵘曰如何是清净比丘师曰步步着地曰谁得谁失师曰把手行不得独足上高台曰向上事作么生师曰相牵入火坑僧问如何是清净法身师竖拂子曰如何是圆满报身师横按拂子曰如何是千百亿化身师挥拂子曰三身中那身说法师击拂子三下曰是照是用师便打僧曰从今识得东风面万紫千红总是春师曰又被风吹别调中僧问色身败坏即不问如何是坚固法身师曰八臂那咤扑帝钟曰请师明示师曰石人推倒五须弥僧问如何是佛师曰独足夜叉头戴井僧问如何诸佛出身处师曰金华腊火腿嘉禾臭鸭蛋僧曰东山水上行意旨如何师曰现钱买卖时价不同僧拟议师便打像赞观音随缘赴感遍尘尘现像端严悲愿深杨柳枝头倾一滴山河大地尽回春达磨廓然不识有淆讹觌面梁皇一着蹉不是抽身江半苇如何少室万年歌金明介老人像赞开炉鞴于双径烹佛镕祖建法幢于蠡湖骂雨呵风把住要津衲僧乞命横按莫邪波旬丧胆稜稜然如千峰独立荡荡乎使万派朝宗有时与人脱皮换骨有时为人吐胆倾心三十年不出户限多少痴男女被他换却眼睛在门庭施设固是老汉若是光扬车溪正脉主持济北家声要且未在何故自有雄上座在安化世高法兄赞建法社于帝里道布寰中阐蠡湖之嫡旨化洽海表拈白棒兮断魔佛命根豁青眸兮启王臣信敬挽颓风于末运缁素同归作丛林之标榜象龙云从金明门下杰称吾兄大悲赞叹难述始终牧公项大士赞大哉者汉弃金吾之爵入佛祖之门博山集生莫敢掠入其室杖人古南不能错抑其锋末后掀翻蠡湖显大机用就维摩室而说法无畏诸方老衲自远趋风不减庞公作略住世出世孰与侪同题蛟门李法兄道影森森浩气逼晴空手捻轮珠没始终儒释总教同一致维摩不二此流通融涵耆宿赞这员古德仪容越俗眉苍貌古心无谄曲笔阵起蛟龙舌尖搏绣虎一宗教于方衷融理事于空有建毘卢之梵剎不劳长者插标启莲社之津梁大阐远公至教诵不辍口只是一部华严数不歇手难尽八轮珠春风满面兮侠骨超方德邵无涯兮汶水生香致和中公法姪赞伟哉宗师人天榜样行临济喝拈德山棒作狮子吼声震裂佛祖肝胆用白拈手段扫辟衲僧伎俩竖大悲千眼条令斩新涌车溪一滴道价日长念余年往来燕浙洙泗二六时力挽败教颓纲诸方咸谓是当世之龙象山僧却道是今日之大仰太虚律师赞貌古形恢气宇汪洋禅律并操一钖参方天目炉头曾酬米价愍忠堂内端禀戒香慨末法之秋晚曲施方便念祖道之既坠别立封疆道风溥播德音孔彰遐迩缁素皈仰无央宜乎足下儿孙敬礼常光自赞永宁天乳哺西堂请樗材独善阙修缘漱石枕流那计年骨梗惟能甘我苦眼空端不受人怜袈裟半落珠难系钵里常闲龙自眠卓地无锥贫也乐好将个事向君传甘露天惟德首座请者个阿师迥绝异同心无半点尘埃一味扯西拽东胸藏大千世界作事无始无终横拈一条白棒拨转临济纲宗不惜两片皮说尽苦空踢翻海岳谁知巳相见须知在别峰法云了心相后堂请钝叟生成倔僵从来不避怨谤短杖敲风打雨破笠花街柳巷有时舍巳从人有时当仁不让有时陆地行舟有时青天喫棒闻之富贵有余见之贫穷可怕十年三坐道场衲僧拟议便掌多谓不善答话每每穷他伎俩自来灰头土面半憨半痴且道是阿谁三塔寺里不识好恶的玅云和尚九莲季彬质藏主请心毒过砒礵口慈胜佛祖七尺乌藤打人要彻骨三寸利舌骂人不肯休说底杜蛮禅谁是知音卖箇死猫头自不觉丑有时敲空作响有时唤马作牛其实全无伎俩却与佛祖冤雠质知藏什来由把他描邈供养冷地看来老不识羞虽是者等模样切忌犯他当头开元睦闻纯书记请看这钝汉全无长处一味瞒顸陋巷为居曾向范蠡湖头将个秤锤要捻出汁被个没意智的老冻侬暗地里觑破满面惭惶不佳末后向吴越齐燕一笠一杖自怡自悦任人唿牛唿马看来有甚么凭据华藏惟一颖监院请老阿獃不知羞短衣衲裤垢面灰头辣棒打人不转手恶口骂人不肯休有时粧村村到底有时为人为到头走遍天下无物堪俦今日有个颖长老向者纸上图模也要烧香供他仔细思量不知曾与你何等冤雠昌化本光量后堂请龟毛拂缚雾为云兔角杖敲空成响作事颠三倒四一味瞒顸莽卤一条热肠为人彻骨扫尽狂禅玄玅不立呵骂丛林难共商量天人觑捕无路佛魔不敢倚傍行藏特煞古怪一生遭人怨谤者等不合时宜那堪挂向当阳分付本光长老莫学者个和尚垂问天无四壁地绝方隅向上一着为什不知行住坐卧常在其中试问诸人如何是其中的事充满于法界人人本具因甚有迷有悟人人尽有光明为甚洞山道好佛只是无光承言者丧滞句者迷为甚道不疑言句是为大病关津无阻四衢通达参学高人还要个护身符子作么病是众生之良药为甚要药治病联芳偈天乳哺西堂得心本无心得法原无法今付心法无处处皆通达天痴善后堂竹篦频频验克家机前一箸莫週遮灵山嫡旨亲担荷毒鼓声中振爪牙天惟德首座花发皆从地果成自性天本源法如是心体亦秪然天峄修侍者百千三昧当时收剎海无边一步周不惜逢人拶险句临机施设显宗猷天巩黉维那一拶便通津不劳汗马功魔佛都斩却方可继吾宗了心相都寺瞎却正法眼露出破沙盆满盛斯鸩毒展转累儿孙季彬质藏主法法从心法无法亦无心契得无心法传流没古今睦闻纯书记迢遥大道本如然水尽山穷及第还瞌睡虎能开正眼乘风一跃动山川惟一颖知藏惟一无有二深达法源底是法无古今授受何穷巳哲印噩后堂灵山拈枝花达磨道不识付君须自重花发无穷极本光量西堂沿流一句子无传亦无止分付狮子儿哮吼声不巳浊空贞首座燕山踏碎罢南参大用临时绝正偏拈起布毛空界裂等闲一喝透三三天屋福知客一棒一条痕爆爆论实事至理不在言克振吾宗旨斯要灯维那窟中狮子吼虚空顶迸裂灭却少林宗无传亦无得天信祥监院灵山正法眼传流古到今我亦持授汝尘剎总春生澹月海菴主狮子一滴乳驴乳都迸散拈来无少剩匝地无边畔王复朴鍊师释道名殊事业本同古今一矣谁分西东咄一脚踏翻空劫底三更昨夜日轮红贡元楚生何栋居士问道昙轩夏半残薰风吹彻得心安连旬雨滴虚空破底事渠今巳豁然汉槎陈溯居士佛祖心灯照不偏灯灯递互古今传真源一贯无缁素个事从来不自瞒文学胡元一灵山正法眼传持无缁素斯心法亦尔光弘济北后大悲妙云禅师语录玅云雄禅师语录卷六诗偈临清怀古行行过市上车马如云屯荒寺少徒侣取土塞其门曷为金银界而无一衲存或者道风降世尊今不尊后从间道入有僧来西村把臂问兴替日色将黄昏慇懃谈往事危坐伤心魂大悲寺看月君不见明月圆于白玉盘阿谁移上白云端莫笑此时尽高卧安知不有闲人看众方熟睡我独醒床外月华澹秋影披衣起坐小窗前一叶梧桐落金井梧桐叶落秋转高月中何处鸣檀槽乘兴悠然上东阁不作新诗何所作渡钱塘竞说射潮处苍茫毒雾生帆低惊鸟去云急逐人行不见金山寺翻疑铁瓮城南屏犹在望迢递晚钟声泛若耶溪野水连沙碛秋云接远峰树深闻牧笛竹好秀僧龛便可寻花入何妨握麈谈篙师能解意偏喜泊溪南留溟高禅师夜话薄暮荒城外留云护碧萝冰花檐上结霜月坐中过窗漏寒才补炉温冻巳和澹然林下士不厌往还多圣感晤霁崙禅师太白源流远燕山法雨深萍踪欣偶聚兰谱定知音既下永嘉榻同听圣感琴古今称着述灯史印禅心送友家住吴山越水边花宫何处坐谈禅帆樯北去云千里瓢笠南来月一船此日广陵谁化鹤新秋茂苑独闻蝉故交未肯临岐别慰我空歌折柳篇孤山怀古落落人间林处士孤山亭榭圣湖旁荒祠寂寞衣冠古残碣支离蔓草藏放鹤想应乘鹤去种花疑为看花忙旧时幽韵谁堪续凭弔临风倚石床访盛鹤江花下锄云久息肩东林无酒惯逃禅半墻日上门犹掩五字诗成句可传种菊着书聊遣兴牵萝补屋且从权客来踏破苍苔色为约同寻山水缘赠融涵耆宿莫讶频来涉翠微坐看山色便忘归一庭净扫砖成镜三径幽居石作扉客里何人堪把臂林间野老独投机匡床坐久茶烟细云堕松窗也不飞金明寺和古灯法兄韵陶朱故里偶登临水榭闲凭望绀林千古绮罗终寂寞一天风月自招寻秋花满渚飞香雨春草沿阶弄碧阴此际机缘无限好共看鱼鸟自升沉过静海武安宫晤诸友话旧髫年寓此即家乡一别云山四十霜三过草堂秋月静半帆风雨客星忙凤城紫气千门砌瀛海青雷百世长竹马萧然都不问相逢惟道两眉苍喜东巖法兄继席金明拨转西江第一峰法幢新展浙西东灯分鸳水传今古道接华巅统象龙愧我纶竿虚钓月喜兄禅板启宗风今闻大树能多荫拄地参天不借功野泊僧寺围孤屿渔人自一村晚烟还未合新月挂黄昏题画木落空山菊正花斜阳一半染红霞陶君此处甘肥遯竹树丛中蔀屋斜文可索诗有答龙渊惟有劝修持大厦全凭一木支好句昔人浑占尽老僧何暇更题诗景德早起夜雨空阶滴滴闻推窗忽见绛河分刚凭一夜东风力埽尽天南万里云和宋天封佛慈禅师蜜蜂颂金明介老人移梅得断碑碑载佛慈禅师蜜蜂颂五首一时诸方异而竞和余亦从而和之百花丛里战香时得意逍遥簇拥归共聚云堂韬略定泼天门户任高飞晴明雨落尽生涯大地山河作一衙识得针锋全活计超然到处便为家扬威鼓翅令行时大用纵横总不离满径芳花恣笑傲香风撩乱亦心脾春来秋去总风光鼓腹讴歌不胜忙吸露岂辞跬步远家私贫富一身当雅韵时操玅有桐从缘荐得一圆通假能别展全机句惹着些儿透顶红题金明一击轩用李民壁间韵一击心空不假持风前独露更何知撩天箇箇谁酬价引得清风八面吹信手拈来打着竿一声迸裂骨毛寒抬眸顿觉虚空落大地山河另眼观击着筠篁自有音香严忽地眼中闻浑身踊出无踪迹昔日南阳独羡君数竿斜曲倚轩时节操虚灵耸翠微不是有心能作响那堪就里接来机祝金明本师介老人六秩蠡湖湛湛水生香一派渊源流出长争似曹溪佈泽远洄澜不禁祝无疆和牧公法兄盆蕙韵一种天然别样身灵根端不借阳春幽香自与众香异玉洁芳姿格外真琼葩密蕊几多年忽地奇香吐玉莲更有一般清意味不由风雨占春先香风馥馥霭禾城万汇峥嵘仰素馨玉萼冰肌难比并不同群卉待春生寿安化世高法兄六袟法幢高踞帝王都肘后斜悬夺命符鹫岭灯分蠡水月车溪浪涌济河图横拈麈尾翻云雨倒握金鎞截智愚耳顺揆辰当此日临风千里挹真模金明千佛阁上新梯和本师韵宝阁崚嶒烟雨低百城环遶步云梯征帆远近迷鸳渚杨柳晴荷漾鹤隄花坞遥开桑柘舞铁舟斜傍竹松西凭虚浩气冲牛斗蠡水光浮海月齐喜东巖法兄继主金明钖卓洪都第一峰法幢又竖在禾中蠡湖克振嘉声远携里钦闻正脉通愧我同师荒鲁地喜君格调继天封千妖百怪藏踪迹挂剑眉间不借功赠先福别传法兄湖头分袂各翛然山左诛茅巳有年每听狮音喧宇宙尝看法语外蹄筌羡君独亚摩醯眼使我深思济北拳出入一门千里怅而今又得话重圆寄祝麻城永庆全豁法兄六秩杂华寿量正难思蓬射欣逢耳顺时麈尾拂开日月永乌藤卓出岛洲奇榴花熠燿传心印艾虎纷纷祝嘏祺愧乏一芹为庆意遥脩短句当擎芝寄祝友可铁容法兄七袟滹沱水阔友山长龙象森森慕远方备考桥源法有溢大宗正脉道无疆天回紫气旋筹屋鹤驾云衢度旻苍遥祝椿灵同宝掌料将短句寄幽篁送逾祖法兄住北京开化一本同源出蠡湖肘间各自挂灵符君游帝里施甘泽我入齐邦养瘦臞钦听狮絃操别调喜闻雪曲咏新梧相逢促膝衷心尽得意金门道不孤赠道安禅师住大宁法幢重整扩弘谟振起滹沱立要枢祖令高提昭上国真灯再燄耀寰区江南久唱无生曲山左今悬太白符伫见象龙排两掖家声聿聿动天湖阅石源法姪滴乳集堪嗟着辑各偏枯举世何人是董狐滴乳迸分八斛乳颗珠照彻万乘珠廓开正眼清宗谱祖述真规显道模济北家声千古振石桥源远佈皇图寄赠晦岳法姪住金明沿流底事贵高功端的桥源道更隆少室真规藏蠡水玄关锁子挂天封欣闻狮窟宗纲振可羡车溪正脉通珍重炉锤全照用横拈倒卓任西东赠诺巖法姪住三塔道脉流长这着先青莲宝印在高贤符悬肘后全宾主钖卓吴西动鲁燕桥上一灯明景德滹沱三要阐龙渊应思正法临秋运克继家声任仔肩赠五叶圆音法姪继席大悲力挽颓风展化机时钦高德后贤依恢悬法印扩弘范玅阐雷音接泊希继起家声隆海宇横抽宝剑截魔威喜公独揭车溪令唤醒愚顽就路归輓普度太虚律主南山律脉道宣传躅接惟君展法筵广演毘尼天雨散恢弘衣法戒珠圆恒遵七佛真仪式克阐波离密行坚何事一朝归净域令人怀想到龛前寄赠佛定禅师住白云高提法鑑倚天涯派列曹源一滴赊汴国道弘石伞脉清渊钵涌弁峰霞烹龙辣手新炉鞴夺食雄才旧爪牙大振嘉声谁得似远闻法化绝周遮寿量空法主七秩尘尘扫却绝炎凉定水澄清岂泛常半世玄谈融理事一生讲演即心王天垂余庆稀龄健地涌寒灰腊更香虀饮安闲消岁月风翻荷叶暑情忘輓圆通彻微禅师狂澜欲抵撤津梁此日清溪失宝航住世正堪匡法社茂年何速步莲邦朔风凛冽寒侵骨片月朦胧光递芒惟见狮林悲颂切满庭松柏意徬徨阅空诸罗大士华严钞纂及合论口占道眼精明思力优潜心义海迈时流清凉着述百城现长者操觚几箇酬品品全提击节旨言言见谛廓宗猷羡君璧合惊人句理事圆融顿渐周酬别驾项牧公大士过访曩游燕国辱荒箩又隔禾城五载多慧智双清比苏子释儒一贯羡维摩金汤法苑千秋重玉镇山门万古歌曾是平分蠡水月今朝共话谩云过赠调实陆居士洙泗深探出杏林悬壶中有活人心拈来信手无非药放去随机总是金狮窟曾经遭返踯蠡湖几度跃波心满怀浩气凌天汉庞老真规巳见今寄怀崃石道耕田居士西浙山头老作家吟风弄月兴偏赊拈来尽是回生诀指点无非活死蛇忆昔湖天翻海月从今崃石吐琼葩惭余东鲁无堪赠半叠空缄附远车輓广文子先罗法兄壎音绝响痛何伤举手容仪在画堂苦我看云眠白昼思君清梦落晨光书搂玅典千秋炽德合干坤万古长悲愿莫忘弘至道尚期重振我宗纲赠中书林文伯护法道洽维摩不二门喜君扶我破沙盆庭饶柏子馨幽远厨馔贫民德泽存几度庐陵酬米价一朝当地得根源满盛香饭芳流后清白传家世绝伦范蠡湖蠡水藏天海月辉凭虚极目远山微烟凝画阁沖霄汉柳拽晴霞挂晓晖院外钟声开秘户湖心碧涨涌禅扉螺蛳五色光含玉埤堄斜飞射紫薇赠姑苏陈玉文大士三度蓬扉为我开庭除清韵几株梅满怀经济传今古一室安闲谢往来匿迹尘嚣超世表浑家怡悦绝追陪喜观陋巷庞公老不尽光风透玉垓赠庐陵聂晋人居士维摩不二出凡尘指月堂前桂蕊新彩笔珠联成锦绣紫炉香霭结星辰千林曙色盈华屋一盏心灯耀比邻季世莫如存古道金鋀须辨大公真輓墨云兄同出彭门山麓长半生行脚事堪伤昔年厌作秋残梦今日翻归云外乡翰墨文成香露冷蒲龛坐断道情忘临风泪洒忝惆怅惟见寒梅列座傍开基自适斩棘诛茅象可游揭开生面露宗猷䦆残卓地虚空落斧鈯修天补石头志劣有心栖涧壑身贫无计伴山丘祖翁田地都耕转从此真风韵不休有感松风水月发幽凉粪火深埋紫芋香半壁茑萝穿石窦满檐蛛网挂茅堂江湖燕雀浑无数宇宙蜉蝣空自忙不识灵源超幻化堪怜瓦砾每争光除夕自警萧寺幽清烟水傍一枝笻杖卓苔荒夜寒不说烹牛话雪冷尝思黍饭香几度禅流难措足多缘世态重温凉翻思树下先贤辈寒尽不知春昼长喜高万仞居士至垣倒牵云正结篱喜迎嘉客到柴扉柳堤摇落霜威重松岭青阴夜月迟莫效隔江招手去直教觌面决心疑庞公自是忘知解谩谓山僧放过伊栾应龙请主创护国院千秋宪署易僧堂肇建风旛作宝坊瓦砾光生云树霭榛茅砍尽兔狐藏天童献供基先立长者插标剎巳彰愿借调羹真玅手从今呵护有金汤咏天宁古槐多年老干势如龙绝后再甦叶更丰殿阁青标时响瑟云衢影映日充融两朝杰士留隹咏千古英名纪大功天运虽然无定理缅思造化实难穷清凉双桧风吹日炙枉稽年节操根深翠逼天双干粼粼来野鹤千枝簇簇霭朝烟含云吐碧清凉古筛月垂阴城堞前历尽冰霜饶梵韵挺挺拱立势弥坚即事僻壤古祗桓筠松韵外寒殿高新月朗夜静碧天宽香篆来绳榻霜清薄玉栏无云笼荜户採蕨玩林端酬霖苍冀孝廉梵宇开幽径长松夹岸分汲泉和月煮剪桂带香焚作赋宜新调敲诗佈远闻知音谁得似静对有余芬弔祥风尼菴主道契无迷悟心空达本知死时能计日脱去定先期囊钵无余物瑶阶有紫芝撒然别众士谁羡末山尼寿紫云旭云和尚丹鹤唳松冈薰风拂石凉瑶章歌德化玉韵发幽香南斗开筹屋北辰拱翠长灵椿千载秀嘉气霭云堂赠塘栖慧彰文玉法姪克绍真师旨灯传华顶峰塘栖开慧日杖底布宗风道价腾吴越德音播楚酆庭园兰桂茂葱翠影丛丛赠姑苏徐用王居士大道无缁素垂慈各现身青莲出燄宅皎月露家珍倾盖识荆晚剪蔬罄夙因释儒同一贯何用别疏亲赠闽海素菴余堪舆负笈来齐鲁英风众壑生坐庭观白昼敲冻烁寒铛百馔君尝遍一芹我独呈放怀谈往事经济莫谁评天中阁遣怀陋巷足身安机忘鸥鹭环室幽江月静窗启树云繁富有半肩衲贫无一陇山此时谁似我天外出头看悼芝山林封翁德风时共仰燄宅悟真机早竟安心法晚参净界仪饭僧尽半世事佛定全规堂上恩旌丽满庭放紫芝送舜日法姪北上一棹来东鲁又乘济北风幽怀蠡水月故泛孟津艟彩缆凌天末孤笻返塞鸿法幢高卓日开化在英雄长洲王匏山居士筑别业高筑维摩室幽栖得自如门迎葑水月城僻土山庐道价超时表德风来远车柏庭含祖意相与话踌躇端午和本师和尚韵几株蒲艾庆端阳一道灵符绝覆藏百毒瘟㾮悉殄灭目前无法可商量大悲即事破衲弊庐乍可居刀耕火种老残臞䦆头大义人难委卧月眠云意自如托钵示众潦倒荒居傲岁寒每持空钵乞高檀谁知尘内无人识独把枯桐石上弹送展鹏童护法任滁州抚字苍黔政贵清盐梅和鼎味如羹纶音定奏秋香美稚叟偕闻喜共迎寿高双泉乡约七秩心存古道德弥馨木铎声环有迳庭匡国文明敷大化从心耆筭益遐龄示大悲六现濬孙话头疑到绝离微死尽偷心发上机勘汝个中通一线方知着破总非衣示普韵梵行二法孙北上憧憧象驾踞皇都几个能悬肘后符珍重贤孙无自弃长安道上展宗图示颖谦津孙南参烟水南天莫乱行别峰见得始惊人直须捻出虚空骨方许归家罢问津示石龛石镜二曾孙游燕负笠担囊度鲁邦远来齐地话偏长乌藤赠尔穿云出倒卓金台竖法幢喜万珠禅师至当年倾盖别同游越水吴山巳十秋老我齐邦开筚户抬眸忽见故人颅募衲衣法身无相本来不挂寸丝报体有形毕竟须加服饰屡经寒暑催促衣裳零落千条特告知音道个相应一句示润宇律主南参请藏归燕丛林遍历几多年雨洗风磨道骨坚巳透法源亲彻底经归禅海利幽燕示育菴颖慧二法孙游徐鲁满路风光发上机杖垂高展万峰归施陈秪贵源头活大阐车溪播四维示琢菴本璨二曾孙还齐晋遍扣燕南是作家阳春白雪独纷譁当锋不让临机句拨转干坤畅爪牙佛事供断桥伦祖真插香踏断天台石桥路威声随处展宗纲儿孙个个遭殃累千古令人恨转长礼无趣空祖塔浮幢卓出蠡湖边活祖师名墨迹鲜模范犹存壁碣语车溪流远布千川供鸳湖用师翁真冰心铁骨挽颓风古道稜稜思莫穷浙水闽山犹在望渊源流出孟津东供衡石钧法伯真坐断紫云最上峰高提祖印早流通虽然于世空无相大寂光生万象中金明介老人讣至真前拈香坐断蠡湖三十年纲宗九鼎一丝悬何期此日法幢折百万人天泪眼穿乃竖拂子指真云巍巍堂堂煇煇煌煌有一道大光射到大悲院里一众惊异山僧向道者是先师般涅槃之相诸禅德于斯观得不妨亲见先师如或未委遂插香奠云为你供养正恁么时还有觌面相呈者么以拂安香几云一把柳丝收不得和烟搭在玉栏干遂举哀展拜到金明介先师真前拈香巴陵三转语月白风清兴化一炷香腾今耀古拣点将来也是矢上加尖虽然如是千里趋风放过不可遂呈香云大众若道者个是香塞却鼻孔若道非香换却眼睛毕竟如何即得乃作云一堂风冷淡千古意分明大慈扫介老人塔炷香敬礼慈容大寂中切聆诲语旧时同高风逸韵空今古灿灿黄金一国充永正扫一初法叔塔湖上曾同翫月时高提正令显多奇至今清韵光涵远古道迢迢孰可追奠主峰法兄塔当年于此竖宗猷拨尽尘坌未可眸正眼烁开千古面龙渊滚滚水长流景德山铎法兄真前烧香共蒂同师未识荆三千里外赖知音镕今铸古回天手克振家声有后英永正断愚法兄塔前设供炉鎚活脱振诸方辣手施为格外彰别有超群纯孝蹟弘机密用莫能量大悲世高法兄龛前上供一句超今古风前绝往还跋提河一曲血泪洒人间恭惟我法兄堂头和尚三十余年握金轮正印生佛莫逃其枢键五座道场恢济北宗风衲子难撄其锋锐大转法轮于辇下如杲日丽于中天高提宝剑于燕都若金毛吼于巨壑王臣问道缁素皈依正宜号令乎人天何期抽身于此地大众还知我法兄真实受用处么大机大用无人敌一琖一炉表弟兄龙渊古灯法兄真前设奠拈香毕曹山酒到即不点金牛饭点即不到愚弟今日旧款重拈也须知吾兄饮茶不湿口嚼饭不动齿若谓藏身处没踪迹面貌俨然没踪迹处莫藏身壎音满耳兹者聊申葵藿特表微诚且道吾兄还受也未喝一喝云定法不是法圣感霁崙禅师塔前上供本来自性天真通身了无影迹踏翻华藏世界者边那边不立恭惟圣感堂上霁崙法姪大和尚声和响顺之时急流勇退入大寂灭海阖国人追不再来啣花百鸟难寻觅大悲今日无以表怀一盏茶一炉香聊申昔爱乃插香云不是黄檀并紫柏寒香阵阵透西山紫云旭云禅师塔前设供恭惟和尚数主名剎两住紫云提南山之正印恢洞上之纲宗如赫日丽天一物无遗若皎月当空千江影映全超不借而转功就位不容拟议而衲子命绝不意新丰曲子唱罢南岳鈯斧抛郄晚学无依后昆失怙只如大悲去年相约事今日何以践信乃爇香云一瓣黄檀一琖茶三千里来酬旧面天龙致和中公法姪禅师真前奠茶明珠照耀三千界至宝光澄海岳寒不住尘寰空影迹令人惆怅几多般唯我中公和尚高升大悲之堂智超伦品深入拈花之室道迈今时据天龙聿涌滔天白浪主安化光扬济北宗风真末世津梁后昆模范忽尔慈航罢渡慧日光回动我深思莫能顿释兹者敬陈藜藿用表愚诚乃举香召众曰看看只此千里意难尽百年心晦岳法姪请为古灯炯法兄封龛晴空一亘瑞霭千华湛尔灵光天香焕彩恭惟本山旧住炯法兄古灯和尚神机格外迥绝安排智辩宏深独超物表阐宗风于两浙垂法雨于上京为人则拔楔抽钉多方诱化处巳则风清月白魔佛潜踪正当克振祖纲弘开道化讵期忽沉慧日顿折法幢北斗藏身阎浮坐断三日前手书遗嘱示寂顷法偈口宣大众还知者汉转身处么若无山僧为他据款结案遂封龛云无限香云笼玉户几多花雨砌金垓起龛拈杖曰巍巍独坐大定危然脚下无私通异路毘卢顶上鼓风雷者是吾兄平常机用山僧今日要与掀翻直使铁牛入海撞倒须弥木马嘶风蹋翻香海以杖卓一下复引龛云相随来也举火执炬云生死海中乃吾兄游戏之场烈火燄上是诸佛说法之处诸人还见吾兄于火燄上转大法轮么掷下炬云直须向火燄里听取良久云翻身劫外虚空舞逸韵风高万古传天惟长老请为天池瀛禅师火者汉生于浙右灭在山左死生会晤驴角马角铁壁银山横趋倒卓明济上三玄阐洞山五位震狮子音四隅芳草绿纵象王步满地落花红临末稍头一性迥超幻相正当歛衽长逝请完未了公案山僧与伊点出撺下火炬云一把无情火通身化作金嵩山棕大师请为药海法兄起龛南北参寻巳数秋虚空踏破逞风流超方作略人皆仰何事藏身箇里休药海盂公视死生如游戏场去来自在只如化缘既毕体露真常不住者边如何是转身一句以杖击龛云欲穷千里端在最初一步拽杖引出举火挥炬云昨日风大地山河万窍轰今日风无情共说入圆通法身大士早证无生了也蓦竖炬云惊起胜热婆罗门燎却虚空面目即指龛云只者个又作么生撺下火云善财不出户黑荳早生芽请为普度太虚律师起龛有佛处不得住好携栉栗横肩去无佛处急走过直入万峰深处坐恁么则不劳弹指顷过却几恒河虽然如是草鞋钱教谁还聻乃卓杖云且向别处商量为息机耆德火昨朝云澹澹今日又融融满地皆春色风和四野同山僧因行掉臂放出丙丁童子宣演胜热法门直教三世诸佛立地听取百城烟水彻底干枯直令息上座现出无数光明云幢作无边佛事掷下炬云还见么夹路桃花风雨后马蹄何处避残红请为晓空耆宿起棺虚空无向背日月自循还若到家山地干坤气象闲举拂子云风送桂花香喷鼻云移月色上帘栊时节至理自融秋光片片落梧桐拽杖引出入塔朔风凛凛皑皑寒霜云腾碧落兮溪演无生之曲雁过长空兮天回不灭之机以拂子指灵骨云只此物非他物便是晓禅一具骨今日拈来逢源合辙乃捧骨入塔云正恁么时落花无数随风扫惹得千峰笑点头彻微禅师灵骨入塔雪飞千树白风动万家寒匿迹微尘里舒机天地间喝一喝曰实际谛中人法双忘无缝塔开全体显现家山风月滚湛湛之波真寂觉场入空空之定竖拂子云会么突出虚空无向背个中消息许谁闻为莲悟大师起龛三年兀坐云龛看来不是久居且密移一步又作么生拈拂指云下坡不走快便难逢乃击龛一下云起请为祥风尼禅师起龛风来云布地雨过水横流举足泥莲现藕花香满洲拈杖击龛云还会么前村远烟浪别有好商量点主一点光通达随方露本真不借春辉力灵花璨玉屏举笔云正恁么时且道祥风尼玅性圆明在什么处乃点主云云自帝乡出水归江汉流掷笔云咄安位曰真灵不昧同聚法筵昭穆宗支历历绵绵喝一喝云金香炉下铁崑崙世代光辉道脉传请为济川大师火离尘出世早巳踏碎虚空叶落归根倏尔寂灭现前恭惟济川舟公身生鲁国披缁息翁仁寿棒下洞彻心宗天目室里密用潜行禅律并阐克继家声住世六十五僧腊二十末后视日将晷宴坐而寂更要山僧扫踪灭迹且如何即是举火炬云会么撺下云光前绝后超形表万丈神光脑后看请为道隆耆宿火举炬云当时恁么来野色更无山隔断今日恁么去天光直与水相连所以去来皆幻化生死等空华临行乞我一把火为汝脱却娘生裤摵下火云吽请送遍空律主济川大师二灵骨入塔无缝塔开不二关藏身岂在涅槃山瞥然直下光通处一月当天万境闲秪如云开塔启一句又作么生遂捧二灵骨入塔云双收双放千秋丽潭北湘南充国金为天响副寺火乍晴乍雨脚下幸无泥水迹非声非色溪边常有去来机所谓法无定相遇缘即会于此明得打开生死路是处没遮拦今日孝徒全濬请山僧为汝下一转语切忌错会蓦竖炬云纷纷皆决雨何处不秋光遂摵下火请为卜永生火拈炬云白云缥缈归鸟迷巢裂燄腾空还家就路了知四大本来空逍遥一亘元无碍且道抛却娘生面目如何话会掷下火云只者是汝放身舍命的处咄请为清宇张公起棺化城非久宝所非遥路入无生浑超世外且如何是起棺法要喝一喝云梦幻空华岂用安排木马嘶风纵横天外拈杖击棺云起为润空禅人火来也空手来去也空手去卷起千山云一月当天住试看山僧火把子煅得通身没些须以炬召众云直教润公入火光三昧去也便摵下炬为万宗禅人火挥炬云性火真空无处回避性空真火了无向背豁开顶门一窍体露金风叶落知秋归家稳坐山僧今日助汝一把火撺下云直须脱尽此形躯何必西方寻极乐康熙五十二年岁次癸巳九月吉旦嗣法门孙全濬捐资赉录板于嘉兴府楞严寺寄藏流通宛陵刘敬承绣镌正黄旗施录纸信士子孙藩盛入马财源吉祥者