偃溪广闻禅师语录X卍XXX偃溪禅师八坐道场学者奔赴如水赴壑所存句语流传诸方一则并无一句踏袭二则亦无一句重叠三则塞尽知见理路四则截断葛藤窠臼只此四着尽扫近日法门獘病宜其杰出一时也吾因知偃溪平昔昔无说之说学者读之当以无闻之闻所谓单单只卖死猫头喫者通身冷汗流作用不愧前辈矣余不足以与此聊提帙端以识欣快开庆改元结夏日晋陵尤焴得道之士不言非少有言非多故曰吾无隐乎尔予岂好辩哉以闭口为隐以开口为辩是盲者过非日月咎予观偃溪平居泊然如闲云悄然如枯木及其振衣踞座隐隐鍧鍧则有口者丧伸纸奋笔洒洒落落则有手者缩岂所谓大辩若讷深藏若虗者耶近代法末号大尊宿者未免重名闻着施利履践未离浊恶说法岂有灵验偃溪独忘怀声利味如嚼蜡故其胸中流出一一高妙二十年后话当大行或问予何以知之曰我知言宝祐戊午日南至汤伯纪书X佛智禅师偃溪和尚语录目次上卷尤焴东㵎序文显应净慈禅寺语录香山智度禅寺语录庆元万寿禅寺语录应梦山雪窦资圣禅寺语录阿育王山广利禅寺语录净慈报恩光孝禅寺语录景德灵隐禅寺语录下卷径山兴圣万寿禅寺语录普说法语偈颂佛祖赞自赞小佛事题䟦遗表塔铭䟦X偃溪和尚语录卷上佛智禅师初住庆元府显应山净慈禅寺语录侍者如珠编师于绍定元年七月二十四日入院指三门云不落化门扫除露布拟觅行踪铁蛇横卧佛殿世尊三昧迦叶不知迦叶三昧阿难不知只今礼拜烧香且道是何三昧喝一喝拈制府帖行摩竭令全凭者箇用魔王印亦凭者箇只者箇是甚么度帖云公验分明拈法衣提持也提持不起绝毫绝釐抖擞也抖擞不下如山如岳恶抹过小塘袈裟角指法座目前机向上着掉臂因行倾湫倒岳须弥灯王踏不着遂陞座拈香云此一瓣香恭为今上皇帝祝延圣寿万岁万岁万万岁恭愿圣恩溥洽徧十方无量剎尘叡筭无疆过三大阿僧祗劫次拈香云此一瓣香奉为判府节制尚书洎阖府尊官增陪禄筭次拈香云此香轻如山岳重似X毫毛大江巳南天台巳北本于此根于此有来由无香气供养前住径山兴圣万寿禅寺特赐佛心禅师浙翁大和尚用酬法乳趺座云衲僧相见啐啄犹乖达士相逢握鞭回首有傍不甘底么致将一问来僧出问云诸佛出世说法度人和尚出世有何方便师云知恩者少僧云恁么则粉骨碎身师云莫钝置僧云只如三圣道逢人即出出则不为人意旨如何师云斩钉截铁僧云既出因甚不为人师云赖是禅客有此一问僧云兴化道逢人即不出出则便为人师云截铁斩钉僧云既逢人因甚么不出师云须是山僧答你者话僧云正当今日和尚如何为人师云喫棒得也未僧云利劒拂开天地静霜刀举起斗牛寒便礼拜师乃云智不到处道着头角生意在目前非耳目所到放过一着坐断十虗卷舒立方外干坤纵横挂域中日月全杀全活有放有収正与么时还当得出世边事也无惯从五凤楼前过手握金鞭贺太平复举宝公和尚令人传语思大禅师云何不下山教化众生目视云汉作甚么思大云三世诸佛被我一口吞尽何处更有众生可以教化师云思大一条嵴梁硬似铁被草绳轻轻一绊绊倒至今草窠里头出头没当晚小参释迦不出世秤尾无星达磨不西来尺头有寸峭巍巍处平坦坦平坦坦处峭巍巍拈拄杖云X拈起也地转天回放下也风行草偃摠不与么时如何靠拄杖家住东州复举药山和尚小参示众云有一句子待特牛生儿却向你道时有僧出云特牛生儿也请和尚道药山云将火来僧抽身归众师云药山探头太过傍若无人者僧眼目精明见机而作若是一句子犹欠悟在上堂拈拄杖云若作一句商量净慈谩诸人不得不作一句商量诸人谩净慈不得卓一下事到理到天平地平因甚主山高案山低上堂杨岐眼里睛临济顶中髓一不成二不是点着不来白云万里上堂壁立千仞险拍禅牀左边南院和尚过者边着石火电光钝拍禅牀右边临济大师过者边着摩诃衍法离四句绝百非喝一喝三段不同収归上科中秋故旧至上堂若论此事如十五夜月相似犹是滞在目前光不透脱直下顶门𣤩瞎黯黑干坤不妨于衲僧门下有箇相见处为甚如此是我山中人爱说山中话上堂森罗及万象一法之所印昼见日夜见星松本直棘本曲如何是一法一冬二冬叉手当胸上堂德山入门便棒蔗咬甜头临济入门便喝饥过心荒拈拄杖云二大老性命只今落在净慈手里若不放过尽大地瓦解冰消靠拄杖下座上堂如佛见佛佛无异见如法说法法无异说观音X菩萨将钱买餬饼因甚放手却是馒头喝一喝蠲免坟事上堂举古德道此事如一片田地相似四至界畔契券分明一时分付诸人了也只是中心树子犹属老僧师云古人但有受璧之心且无割城之意争知寺是皇朝寺僧为宋地僧无私王化里依旧好山青佛成道上堂错错六载草绳空自缚了了开得眼来天大晓古今天地古今日月古今星辰拍膝云劒去久矣切忌刻舟上堂语是谤默是诳语默向上有事在净慈直下为汝说破若也会得向北黄河倒流若也不会城南草作黄色浴佛上堂马腹驴胎辊过来通身满面是尘埃谩将香水年年洗有人续得末后句许你亲见释迦老子结夏小参无为无事人犹是金锁难何况立解立结立修立证无途辙中翻成途辙无计较中翻成计较大似好肉剜疮枷上着杻且如何免得此过若不入水争见长人复举药山和尚久不上堂知事请为众说法药山云槌钟着知事鸣钟大众齐集药山归方丈知事云承许为众说法为甚一词不措药山云经有经师论有论师争怪得老僧师云丝不如竹竹不如肉还他药山老人只如末后恁么道时如何犹把琵琶半遮面不令人见转风流次日上堂大无外小无内南来北来东倒西擂不着X佛求不着法求山中九十日云外几千年谢新旧知事上堂玉以火试金以石试水以杖试劒以毛试净慈不恁么雪后始知松栢操事难方见丈夫心上堂闻佛生冤家悟道染泥土一日钵盂两度湿人人欠他一点不得总似今日老胡有望道士至上堂道生一一生二二生三三生万物尽大地十箇有五双向者里不疑只如老子化胡成佛何不化胡成道毕竟誵讹在甚么处此去切忌举着上堂难难几何般易易直下是也不难也不易常忆江南二三月鹧鸪啼在深花里上堂拈拄杖云恁么会便不是了也乃横按云不恁么会时如何靠拄杖洎合停囚长智中秋上堂八月十五月圆当户撩起便行掀翻露布长空云暗雨漫漫一段光明无着处上堂捻聚也在我放开也在我三九二十七菩提涅槃真如解脱拍膝云明明向汝道尚自不会何况盖覆将来开炉上堂古佛心只如今拈拄杖卓云绳牀震动火鑪震动靠拄杖餬饼里讨甚么汁上堂巢知风穴知雨衲僧未举先知净慈不敢相许何故发机须是千钧弩至节上堂说法不应机总是非时语长至令辰天清地宁伏惟知事为众竭力首座大众心无二用各各X应时纳祜不存窠臼庆无不宜左之右之管取十八不共上堂说不到处一句是一句行不到处一步是一步行到说到一状领过缺齿老臊胡嵩山破灶堕上堂拈拄杖云若唤作拄杖子埋没已灵不唤作拄杖子辜负先圣掷下拄杖岂不见云门大师道一大藏教只说者箇岁旦上堂元正新改旦举则旧公案料掉没交涉闰年春色晚上堂欲见太平须拨乱干坤欲求知已须掀翻海岳净慈没者闲工夫端坐受供养施主长安乐闰二月上堂大尽小尽三年一闰全提半提眼上安眉有誵讹没巴鼻放过一着落在第二上堂从来共住不知名漆桶漆桶任运相将只么行只恐不恁么自古上贤犹不识癞儿牵伴造次凡流岂可明赖有者一句上堂从上巳来一人传虗万人传实便是棒头喝下截铁斩钉也只疴漉漉地乃竖起拂子云者箇因甚却到今日解夏小参佛法二千年毫发不移山中九十日终始无间穷十方三世尽此土西天一切处不留一切处成就何必南询在在觉城东际不劳弹指日月楼阁门开衲僧门下未为极则若是箇汉不堕时人功干不涉诸佛阶梯毕竟如何拍禅牀云一镞破三关分X明箭后路复举巴陵和尚问僧云游山来为佛法来僧云清平世界说甚么佛法陵云好箇无事禅客僧云早是多事了也陵云上座去年曾在此过夏来僧云不曾陵云与么则先来不相识下去师云巴陵可谓孟尝之门者僧亦自惯能作客进则进退则退直是宾主谐和只如巴陵道与么则先来不相识下去意在于何三盏酒装公子面一枝花插美人头上堂马祖陞堂百丈卷席净慈看来寸不如尺上堂云门放洞山三顿棒嚼饭餧婴孩黄檗打临济三顿棒按牛头喫草只今不犯丝毫有箇方便良久云大事为你不得小事自家担当至节上堂群阴剥尽一阳来复拈拄杖云拄杖子随乡入俗卓一下六六不成三十六上堂举一明三问十答百风尘草动剔起便行一箇箇谩他一点不得伸手云我手何似佛手除夜小参一尘入正受干坤寂尔诸尘三昧起世界峥嵘便见年穷岁尽物换时移东村王老夜烧钱张公喫酒李公醉直下大机顿发不妨正眼流通正与么时还有物不迁义也无喝一喝复举古德云我若向你道又怕秃却我舌我若不向你道又怕哑却我口还有为人处也无师云说也说了註也註了意图为人却成赚人岁旦上堂昨夜送残年今朝贺新岁无量法门百千三昧拍禅牀云又是从头起X谢新旧两班上堂祖令当行全机颖脱东过西西过东放则总放收则总收比如马前撕扑相似山僧只管看佛涅槃上堂诸佛不出世四十九年说莫谤释迦老子好诸佛不出世亦无有涅槃莫谤释迦老子好有问今日因何特地莫谤释迦老子好上堂拈拄杖卓一下云果满菩提圆又卓一下花开世界起为复神通妙用为复法尔如然连卓二下将谓春归无觅处不知移向此中来结夏上堂终日圆觉未尝圆觉开眼溺牀具足圆觉住持圆觉死水淹杀何也我王库内无如是刀谢都寺夏斋上堂一句子百味具足尽情拈出供养诸人不是东山铁酸豏亦非杨岐栗棘蓬顾视左右云今日供养何似昨日上堂举云门因僧问如何是诸佛出身处门云东山水上行后来圆悟和尚云若是天宁即不然如何是诸佛出身处薰风自南来殿阁生微凉师云恁么会去见云门则易见圆悟则难不恁么会去见圆悟则易见云门则难今日有人问如何是诸佛出身处只向他道初三十一中九下七开鑪上堂三乘十二分教大似说食教外别传正是畵饼端的要应时如风应机如电切忌暖处商量上堂才有所重便成窠臼卓拄杖云山僧只管打开诸人只管坐断暂时安在暗窻前明日与君重计筭X靠拄杖下座元日上堂新年佛法有一举四十九新年佛法无东壁挂葫芦今日重关还巨辟几多春色满江湖佛涅槃上堂四月八日生二月半入灭虽然生灭元空正是全提时节珊瑚枝枝撑着月住庆元府香山智度禅寺语录侍者如珠编佛殿云门行棒不可放过香山礼拜放过不可从来献佛不在香多踞方丈要入香山室须是香山人未跨门时攒眉回去拍膝云为汝保任此事拈府帖箇是大丞相只今与新香山同入神通大光明藏底消息若是没量大人切忌语脉里转却拈山门疏丛林纪纲衲僧巴鼻词锋若差乡关万里指法座未举步前踏着未开口前道着道着踏着四海浪平百川潮落当晚小参大道只在目前明破即不堪要且目前难覩未在更道欲识大道真体切忌跺跟不离声色言语果然从上以来若佛若祖无途辙中翻成途辙无露布中翻成露布新香山有条活路要与诸人共行卓拄杖一下复举南泉和尚云老僧自小牧一头水牯牛拟向谿东放不免食他国王水草拟向谿西放不免食他国王水草不如随分纳些些师云大小南泉坐在者里何如东过西西过东不妨水云X自若忽若有云也跳南泉不出只向他道非汝境界上堂居一切时不起妄念与么与么于诸妄心亦不息灭不与么不与么住妄想境不加了知与么中却不与么于无了知不辨真实不与么中却与么拍禅牀不因樵子径争到葛洪家上堂富贵却易雪中断却孃生臂贫穷却难觅心无处更何安难难夜来风色紧孤客巳先寒上堂香巖门下无禅无道只有一座大蓬山来者一一平分破忽有人问一座大蓬山争得人人周足只向他道恰好保福介石和尚至上堂径山末后句开口成露布拈拄杖云香巖拄杖路见不平恶同参面前几乎错举靠拄杖下座圣节上堂尽力道不得底句不在天台定在南岳山林千载一时分明拈出天台华顶秀南岳石桥高除夜小参一法若有山河大地平沈万法若无森罗万像显焕旧岁今宵去去去实不去新年明日来来来实不来击拂子云尽向者里一时击碎了也一法万法新年旧年大地全收千差一举绝去来没回互回时更相涉不尔依位住复举赵州因僧问毫𨤲有差时如何州云天地悬隔又僧问毫釐无差时如何州云天地悬隔师云肥不露肉瘦不露骨岁旦上堂达磨西来是箇卖卜汉为汝锥破卦文至X今未有人断得香巖新年头拈拄杖云试为断看天地合其德日月合其明卓杖三下却是地天泰卦虽则内卦巳明更求外象拄杖子莫顺人情莫顺人意又卓三下向下文长吉无不利圣节满散上堂云从龙风从虎圣人作而万物覩须弥槌虗空鼓而以音声为佛事拈拄杖云更看拄杖子作云何梵去也卓三下上来讲赞无限胜因上元上堂百灯千灯从一灯起有处动地放光无处放光动地问讯灯明如来惯打者般行市浴佛上堂佛身无为不堕诸数且道作么生浴若人道得可谓知恩报恩脱或未然随汝世谛流布结夏小参安住如来圆觉伽蓝黑牛卧死水游戏文殊大人境界癞马系枯桩中道不居二边不立入林不动草入水不动波无异狐貍渡水有甚快活直下掀翻大海要觅知音喝散白云始张意气何也不入虎穴争得虎子复举古德云我若全举宗乘汝诸人向甚么处领会所以古今独露隐显无方师云曙色未分人尽望及乎天晓也寻常次日上堂十五日巳前走杀阇黎十五日巳后缚杀阇黎正当十五日如何从前汗马无人识只要重论盖代功上堂会得成障碍不会不自在山僧自小不曾学脱空会与不会为汝一锤粉碎击拂子下座上堂五日不陞堂三八不入室供是众人办饭是借X米喫一夏以来打净洁毬子要且不曾错误诸人一丝毫许还知么虽是善因而招恶果上堂达磨未来东土官路少人行皮髓分张之后私酒多人喫东头卖贱西头卖贵住住近日王令稍严不许搀行夺市上堂炎炎普热纷纷下雪百丈耳聋黄檗吐舌中秋上堂拈拄杖云我若拈起汝便向未拈起时作道理脑后拔箭我若不拈起汝便向拈起处作主宰眼中添屑卓一下一片月生海几家人上楼至节上堂便恁么散去巳是俗气不除那更说佛说法雪上加霜拍禅牀起云且救得一半上堂举芭蕉因僧问如何是透法身句蕉云一不得问二不得休僧云某甲不会蕉云第二度来与汝相见师云芭蕉与么道且道答者僧话为者僧说鸳鸯绣出从君看不把金针度与人岁旦上堂新年头旧年尾第一句下明宗旨三世诸佛不知有是第二句貍奴白牯却知有是第二句且如何是第一句恼乱春风上元上堂风潇潇雨潇潇黑漫漫明皎皎过去灯明佛面皮厚多少庆元府万寿禅寺语录侍者光从道鑑编佛殿者一坐具地阿谁无分释迦自释迦弥勒自弥勒且还闻上座全放全收去也X指法座向下转去谁不知有向上转去如十日竝照若是覆盆之下争恠得山僧上堂六祖不会谁云卞璧无瑕颣达磨不识生铁蒺藜当面掷碓捣磨磨风吹日炙无位真人汗滴滴因池鳗现上堂拈拄杖云是则如龙无角非则似蛇有足平地上走杀多少人见也见得识也识得万寿道不是不是毕竟是箇甚么掷下拄杖龙蛇易辨衲子难谩上堂唯一坚密身一切尘中现近见不如远闻千闻不如一见西风一阵来落叶两三片上堂青天白日閙市人多鸟道玄途龙门客少目前机顶门窍一语不来三十年后上堂用东山暗号虎头戴角出荒草唱少林一曲六六不成三十六看不足听不足断絃须是鸾胶续冬夜小参声前一句有祖以来互狼籍末后一机劫空巳前早漏逗天不能盖地不能载颟颟顸顸七花八裂儱儱侗侗收拾不上眼目定动底言下自合知时机思迟回底目前未免蹉路还知万寿落处么花须连夜发待晓风吹复举法昌和尚与感首座喫果子次昌拈起橘子云者箇滋味何似黄龙感云须待尝过始得昌云验人端的处下口便知音感云末代禅师多虗少实师云法昌香饵轻抛首座上他钩线当时待他拈起橘子抽身便起不唯坐断法昌舌头亦乃表显黄龙头角X至节上堂日南长至第一义谛未举先行讨甚巴鼻毕竟如何鲇鱼上竹竿一日一万里上堂佛未出世时会得将经寺里看达磨既来后会得担水河头卖别有生机一着不落今时因甚也道未在临济三玄浮山九带上堂诸人被十二时辰使彩奔龊家老僧使得十二时辰饭饱弄箸赵州虽是倾肠倒腹天堂未就地狱先成结夏小参单明自已不了目前鬼窟里头出头没若了目前不明自已平地上脚后脚前暗透两重关不行心处路扫除窠臼别有生涯正是郑州出曹门料掉没交涉何况发大机显大用活鱍鱍如鸟双翼转辘辘如车二轮解结两忘目足竝用不啻死水里作活计若约衲僧门下十万八千未为远在复举巖头因僧问浩浩尘中如何辨主头云铜砂锣里满盛油又僧问云峰悦和尚浩浩尘中如何辨主峰云波斯入閙市师云二老宿有开天下人眼有瞎天下人眼结夏上堂十字街头大圆觉海逐色随声家风落赖讨甚西天样子一任东倒西擂上堂过桥断桥得路塞路须是千人万人中罗笼一箇半箇其余随分着衣喫饭倚墻靠壁守死而善道者败军之兆中夏上堂九旬过半见成公案明眼衲僧打叠不办X万寿枣子浑崙吞打鼓普请诸人看看看睦州担板佛心禅师忌拈香三十年巳前闻名不如见面三十年巳后见面不如闻名一不是二不成盏子里烧香紫云叆叇拈起香云见么面目见在开鑪上堂行脚僧无一箇法昌卖弄风流古镜阔如火炉雪峰起模𦘕样捡点将来热时热杀寒时寒杀谁知冷灰里九转透缾香上堂非风旛动仁者心动浣盆浣盆非风铃鸣我心鸣耳漆桶漆桶尽古往今来和泥脱墼有甚么限还知万寿落处么劫石有销日虗空无尽时圣节启建上堂调云门曲发向上机唱太平歌乐无为化卓拄杖一下只将千古意倾尽此时心上堂祖师不来曹溪路上生深棘善财别后楼阁门前草自青直下穿过髑髅换却眼睛欲入洪波里须是弄潮人圣节满散上堂尽大地为全机纵横挂域中日月徧世界为妙用卷舒立方外干坤正与么时如何是知恩报恩句黄河三千年一度清佛生日上堂佛未出世时脚跟下好与一锥拈拄杖卓一下予命唐天口食唐土佛出世后顶门上好与一札又卓一下唐礼过三唐乐过五结夏小参十方同聚会前三三后三三箇箇学无为切忌唤钟作瓮此是选佛场深坑万丈荆棘参天心空及第归有处着你在者些子如水上按葫芦相似X触着便动捺着便转百草头閙市里逢佛杀佛逢祖杀祖活鱍鱍地方显其英灵自余清风月下不知凉兔渐遥洞庭湖边不知片帆巳过懵懵懂懂何足较之何故选佛若无如是眼假饶千载又奚为复举临济因定上座问如何是佛法大意济下禅牀搊住定拟议济与一掌拓开定伫思傍僧云定上座何不礼拜定礼拜起忽然契悟师云当时黄檗处喫六十棒底向甚么处去若尽令而行说甚么定上座便是傍僧也痛与一顿佛法大意未到断灭谢夏斋上堂诸方双行万寿独用果然一箇半箇放箸忘恩便知世法即是佛法佛法即是世法其或未然拍禅牀云且放此话大行砌僧堂入堂上堂身净则佛土净心平则世界平擡脚不起底游戏神通下脚不得处纵横十字龙象蹴踏非驴所堪要知么保福入僧堂蒋山石谿和尚至上堂破圆悟一关开衲僧活路云离钟阜潮打空城尽大地人知是石谿和尚出没卷舒之用只如擘破面门现大人相又且如何凑泊杖头曲尺并翦刀须知不是闲和尚至节上堂一冬二冬叉手当胸廿一廿二两手摸鼻前辈恁么道万寿恁么举只是诸人不得恁么会若恁么会天地悬殊除夜小参钟声才动鼓声催看取如今是甚时閙浩浩中静悄悄须臾小立是便宜敢问法筵清众那里X是便宜处拟为说旧年尾佛法劒去久矣切忌刻舟拟为说新年头佛法见弹求炙又恐早计不如将我五祖师翁所陈家宴重向风前灯下长吹慢打浅斟低唱管顾诸人一上遂举拂子云啰啰招啰啰摇啰啰送其间忽有人出云长老长老大年三十夜幸是清寥寥白滴滴似者般残杯冷炙何堪拈出只向他道但管喫果子莫问树曲六复举石门聪和尚因僧问年穷岁尽时如何门云东村王老夜烧钱又僧问洞山初和尚生死以何为津梁山云年尽不烧钱师云善行无辙迹善击无绳缚二大老突出本分钳鎚不劳余刃丛林后世追风捕影要见古人远之远矣岁旦上堂识得一万事毕上下四维无等匹张公醉倒街头元是李公喫酒置之莫问拽占波国与新罗国闘额是何境界举头天外看谁是我般人上堂真正举扬人荒道绝随家豊俭尺短寸长衲僧门下有价数没商量一夜落花雨满城流水香拈度牒上堂幸自可怜生须要护身符子作么拍禅牀者里一提提得人人顶门眼正箇箇肘后符灵方知倾国不换黄金不博虽然毕竟谁是得者良久云但办肯心必不相赚结夏上堂如来圆觉三月安居良医之门药多病甚万寿通汝活路拍禅牀云铁壁铁壁上堂尽山河大地只作一句道却普使有情无情同X向句下明宗万寿缓缓地向伊道不是不是庆元府应梦名山雪窦资圣禅寺语录门人师夔编指三门者里聚集少时为汝诸人三门头良久云还知么宝所在近佛殿前是千丈悬崖后是万仞孤峰直下若不放一头低坐者立者转动不得拈制府帖从上以来无不知有因甚被渠一把把定不把定裂破重关行摩竭令法座千圣头边星移斗换八面绝遮拦打皷普请看陞座拈香祝圣罢乃云大用现前不存知见得路塞路过桥断桥如月到中峰如风行万壑人境互显宾主交参岭头多白云有曲谁听㵎下足流水无絃不弹且声和响顺一句如何主山高案山低复举临济侍德山次山云今日困济云寐语作么山便打济掀倒禅牀明觉和尚拈云二员作者具啐啄同时眼有啐啄同时用雪窦拟向饥鹰爪下夺肉饥虎口里分餐敢道二俱瞎汉若检点得出许你天下横行师云毫釐上定当丝发里无差莫道二俱瞎汉三箇也有当晚小参住翠峰好住雪窦好大小明觉性命落在别人手里分疎不下新雪窦要行便行大地从教荆棘生得住且住灵踪更在猿啼处不是格外机亦非X量外事虽然如是蛊毒之乡水也不可尝他一滴复举开山通禅师因僧问如何是密室通禅师云不通风信僧又问如何是密室中人通禅师云诸圣要覩不见师云通禅师钘廾鐍太固不知堂奥俱露若要语离巢道须是别有出身一路始得何也只有照壁月且无吹叶风留两班上堂过去一年复一年未来一日是一日拶到力尽神疲依旧正好着力岂不见道一切自仍旧中得上堂默默无上菩提从此得了了金鸡一拍扶桑晓衲僧门下二俱漏逗上堂不用低头思量难得物有定价钱是足陌九日上堂菊花开时是重阳又言九日是重阳西风无帽落西风索索南山何处是南山苍苍恁么也得不恁么也得仰面不见天低头不见地谁知远烟浪别有好商量上堂适间从僧堂中来人人如白衣拜相少间从法堂下去箇箇如昼锦还乡若也知得诸人有没量罪过若也不知山僧今日失利至节上堂拈拄杖云天地与我同根万物与我一体竖四横三横三竖四全无巴鼻讨甚巴鼻卓拄杖阳气发时无硬地谢首座藏主秉拂都寺冬斋上堂好日多同好本多同东山会里通事舍人今日却在雪窦门下要人吞X底是杨岐栗棘蓬要人透底是杨岐金刚圈且道一大藏教中还有者箇消息也无两处打开一处捻聚圣节上堂河清海晏天平地成佛手遮不得凿井而而饮耕田而食帝力何有哉合掌云吾祷久矣佛成道上堂雪窦雪寒雪山雪寒悟与未悟时大地铁一团不妨北斗面南看腊月廿五供土地上堂年穷岁尽水冷云寒灵从何来圣从何起有知音者便谓今日敲唱双行大与云门古曲同调只向他道土地前更添一分御书至上堂拈香祝圣罢趺座乃云大人具大见大智得大用为此一大事显此一大缘体大道之无门信大方之无外发山川无穷之祕大为特书示文彩未彰巳前大作佛事如天普葢似地普擎遂令入梦之山寅奉有神之笔直得含珠林与祥风竞起锦镜水与和气争流正与么时发扬格外之机上侈域中之大一句如何帝基磅礴三千界圣寿延鸿亿万年僧恭奉圣旨特赐本寺应梦名山四大字宸翰僧领众迎接归寺永镇此山陞于此座举掦正法眼藏上祝圣寿无疆上感圣恩上感圣恩下情无任感天荷圣激切屏营之至复说偈云含珠林上碧崔嵬曾入仁皇梦里来今日恩从九天下无边剎海走风雷X上堂达磨九年面壁不敢正眼覰着神光三拜而立至竟何曾踏着覰着踏着彩石渡头看陈年断贯索上堂说心说性说玄说妙雪窦者里是小家恶口学佛学法学禅学道诸人分上是鹘臭布衫秦不收汉不管闲来石上从头数得到清平有几人佛生日上堂古释迦出世点胸点肋傍若无人老云门令行眼亲手办泥里撼桩用底是铜公塘使底是铁奉化佛法那时早是与么了也入乡随俗又争怪得今日卓拄杖一下结夏小参陞法华堂未入法华室喫沩山饭不参沩山禅便令一步进得百尺竿头正好一时飏在千丈巖下兹夏百二十日长期来日当献最初供之辰移在今夜吹唱不比东山家宴须别作箇管顾拈拄杖云借水献花借花献水不妨制礼作乐竖拄杖云还见么礼云礼云玉帛云乎哉卓拄杖云还闻么乐云乐云钟鼓云乎哉从来美食难中饱人若是良马不由鞭影复举沩山在方丈内卧见仰山入来沩乃转面向里卧仰云某甲是和尚弟子不用形迹沩作起势仰便出去沩召云寂子仰乃回来沩云听老僧说箇梦仰低头作听势沩云为我原看仰取一盆水一条手巾来沩遂洗面了才坐香严入来沩云我适来与寂子作一上神通不同小小严云某甲在下面了了得知沩云子试道看严乃点一椀茶来沩叹云二子神通X过于鹙子师云神僊祕诀父子不传沩山带水拕泥无大人相雪窦道擎茶度水不无二子若是神通未梦见在次日上堂贞女不着嫁时衣好儿不使分时财只如一夏九十日如何排遣拍禅牀云切忌坐在者里端午上堂举古有老宿于门上书心字窻上书心字壁上书心字后来法眼和尚道门上但书门字牕上但书窻字壁上伹书壁字今日看来一等是随邪逐恶若无白泽之图岂有如是妖怪雪窦不然以拂子画一画云天行巳过使者须知上堂一人所在也须到命若悬丝半人所在也须到失却鼻孔只如无人所在也须到时如何拍禅牀云三段不同收归上科请监收上堂一番两番新雨过前村后村年巳熟试问蒲团上打坐何如催人打禾谷五祖道底上堂赤肉团上壁立千仞好与三十棒孤峯顶上目视云霄好与三十棒此六十棒一棒也较不得虽然未必善因而招恶果上堂行棒行喝好肉剜疮举古举今泼人恶水直饶说得地摇六震天雨四花不如归堂喫茶上堂闻时富贵见后贫穷妙高台上打得一转便道山是山飞雪亭外着得只眼便道水是水殊不知正是东西不辨泾渭不分忽有箇出来道山不是山水不是水时如何学语之流X上堂难难几何般时节难道路难贫穷布施难富贵学道难难难达磨不会大难大难至节上堂物理有代谢时节不相饶西家君子道长东家小人道消有甚么限拈拄杖云雪窦者里不然有人会得堂前露柱放光分文不直若人不会壁边拄杖生节价增十倍卓一下贵买贱卖上堂了了了家近扶桑最先照知知知一双红杏换消梨莫莫莫金鸡啄破瑠璃殻住住住凤栖不在梧桐树过者四重关了五里牌在郭门外上堂不挂本来衣莫行心处路雪窦说一丈诸人行一丈雪窦说一尺诸人行一尺是则是灵利衲僧要且未在何故曹谿波浪如相似无限平人被陆沉圣节上堂客从远方来遗我径寸璧中有四箇字字字无人识且道是甚么字起身立云天子万年谢牛太尉上堂若论衲僧门下事如两刃交锋相似战必胜攻必取眼亲手办雷动风行具杀活之机人天罔测全卷舒之用佛祖犹迷只如中军帐内坐致太平功归何所箭穿红日影须是射鵰人净慈无极和尚遗书至上堂放出焦尾大虫咬杀南山勐虎动地号悲风白日无行路笑中摆手出长安拶得虗空筋骨露流水落花拦不住佛生日上堂佛之一字吾不喜闻出商君令道着佛字潄口三日用司农印古人与么是则是杀人一万自损三千雪窦普请浴他意在于何良久云皇天无X亲惟德是辅结夏上堂日消万两黄金断定不着水消一滴不得斫额有分西天禁制令严雪窦有箇方便普请山河大地若草若木若佛若祖情与无情出拂子击禅牀云咸入此宗须知死水不藏龙上堂天平地平河满井满临济口门窄德山棒头短铁蒺藜黄金弹直下来也急着眼看谢众僧焙经上堂鑪鞴之所钝铁犹多黄面老子具正徧知只知撒土抛沙欺胡谩汉不知性命落在弟子手中二千年后横拕倒拽只如雪窦恁么举也是把火助热中夏上堂二千年前旧公案九十日夏过一半雪窦道得十成犹亏一半诸人全身担荷未搆一半灵利汉不赴两头不住中间要且只救得一半且如何是那一半云行雨施三草二木大慈大川和尚至上堂咄咄咄力囗希大慈知处雪窦不知雪窦知处大慈不知且道不知箇甚么禅子讶中眉埀上堂极小同大极大同小官路行人少私酒醉人多风前三三两两不妨水云自若忽若下山三步有人问着东山下左边底须是对他始得若对不得前头大有事在赴育王辞众上堂飞雪亭前水妙高声顶云云有出山势水无投㵎声恁么会去不隔丝毫若也眼目定X动别峰相见庆元府阿育王山广利禅寺语录侍者复森编佛殿你若坐时我须立我若立时你须坐展坐具云黄面老瞿昙透者些不过踞方丈见法堂悟去望剎竿回去鄮峰未点头在何故大海若知足百川应倒流拈勑黄龙蟠凤逸日照天临如来三昧门寰中天子勑其或见闻不脱观听尚留和大地人一时领过拈制府疏用毗卢正印揭仲尼日月一字不着画八字无两丿藏主但恁么拈出指法座先大慧不持寸铁向者里布徧地刀鎗先佛照不动一尘向者里种参天荆棘新育王快便难逢破二作三去也便陞座拈香祝圣罢乃云威音王巳前早是不着便何况然灯后麻缠纸裹证据师承三令五申七花八裂千钧不立锤处进得步拶得行左手斫方右手斫圆万德不将来时转得身通得气闭门造车出门合辙明月照无尽清风来未休复举阿育王问宾头卢尊者承闻尊者亲见佛来是否尊者䇿起眉毛良久云会么王云不会尊者云阿耨达池龙王请佛斋贫道是时亦预其数师云神通妙用则不无尊者被阿育王一问直得额头汗出口里胶生上堂善言言者言所不能言善迹迹者迹所不能迹X明眼衲僧撞墻撞壁既是明眼衲僧因甚撞墻撞壁文殊蹉过维摩诘岁旦上堂拈拄杖云大机圆应大用现前卓一下斩新日月特地干坤知恩方解报恩谢前堂远无外上堂多子塔前平分半座险崖句里水泄不通风从虎兮云从龙端午上堂五月五天中节尽大地人无不向门头户底呪土书符育王门下身心一如身外无余四明山色开𦘕图上堂朝入伽蓝暮成正觉俊哉俊哉一念成道三世情尽快哉快哉衲僧门下犹是钝在何故若是箇汉从孃肚里跳将出来便解作狮子吼也击拂子下座解夏小参机不离位堕在毒海拨转向上窍大地亡锋结舌点出当头着豁开金锁玄路朝游南岳暮往天台不动一尘一移一步一夏与兄弟东说西话看翠巖眉毛在么老老大大有年无德保福道作贼人心虗是精识精长庆云生也看锢鏴着生铁云门云关虎头虎尾一时收直下有人着得只眼不妨出一丛林入一丛林复举青林䖍和尚到洞山山问近离甚处林云武陵山云武陵法道何似此间林云胡地冬抽笋山云别甑炊香饭供养于此人林便出去山云此子向后走杀天下人在师云青林虽然见机而作尽力𨁝跳未免只在洞山架子下上堂无下脚处拶得一步正是藤蛇缠足无下口处X突得一句正是露布缠身一处不通两处失功两处不通触途成滞如何得脱洒去南有雪峰北有赵州重九谢两藏主上堂人间九月又九日善财去后无消息何止门前草自青黄花满地成狼借六祖不会达磨不识大藏小藏以拂子击禅牀尽从者里流出腊八上堂入山还出山铁壁复铁壁衲僧门下击拂子云不消一击黄面瞿昙散宅亡家尽大地人眼横鼻直喝一喝圣节散上堂六殊胜地无越此山极殊胜八吉祥中唯有今朝最吉祥于殊胜中显殊胜于吉祥中显吉祥万年千载寿一瓣九天香佛涅槃上堂四十九年巳是収拾不上涅槃会里欺得当时无人今日即有明日即无若是育王便与推倒紫磨金躯何也死在弟子手中不为分外谢后堂秀首座上堂控佛祖大机廓人天正眼便恁么夫入得育王门要见育王人远之又远试看海上明公秀何似堂中首座简上堂牛头横说竖说不知有向上关棙兴化在大觉棒下见临济先师于黄檗处喫棒底道理狮子咬人韩獹逐块开鑪上堂雪峰辊毬祕魔擎杈德山行棒临济下喝诸大老何用许多气力拈拄杖云山僧寻常只是因风吹火卓一下今日失利谢等慈上堂行罗汉慈破劫贼故行菩萨慈安众生X故行如来慈续慧命故行平等慈又且如何岭云海月俱耕徧拽杷拕犁卒未休上堂达磨面壁云门念七玉本无瑕彫文丧德上堂𦘕龙看头𦘕蛇看尾雪山冷坐六年此处无金二两少林面壁九年俗人沽酒三升喝一喝向道莫行山下路果然猨呌断肠声住临安府净慈报恩光孝禅寺语录侍者元清净志编三门南屏山高西湖水急还闻偃溪水声么左右顾视云从者里入拈勑黄坐断天下人舌头诸佛不知捩转天下人鼻孔达磨不识人天俨临皇帝有勑拈府疏释迦巳往弥勒未生正当今日佛法委在大资相公手中机梭不动文彩纵横不堕声前亦非句后伹只恁么拈出贵图两得相见陞座拈香云此一瓣香恭为今上皇帝祝延圣寿万岁万岁万万岁恭愿圣心广大尽夷夏莫不包容叡筭绵长等河沙安可纪极次拈香云此一瓣香恭为中殿皇后皇子公主暨中宫天眷竝同伏愿福寿高固如五须弥智慧渊冲过四大海次拈香云此一瓣香奉为大丞相枢使国公大参枢使相公同知参政相公竝同伏愿德尊周召措天下于泰山之安威慑蛮夷复境土于三河之旧次拈香X云此一瓣香奉为判府安抚大资相公都运大监殿撰侍郎伏愿股肱上圣膏泽下民一日九迁千秋五福次拈香云此一瓣香奉为前住径山兴圣万寿禅寺特赐佛心禅师大和尚用酬法乳之恩趺座乃云法尔不尔建立则乖宗扫除则失旨不建立不扫除新净慈有水船行无水步行借路经过入王舍城南山起云北山下雨佛法未怕烂却何故九天云静封疆阔王道无私掉臂行复举巨宋太宗皇帝因卧云菴僧朝见太宗问云卧云深处不朝天因甚到者里僧无语雪窦明觉代云难逃至化师云天开地辟日照月临者僧遇而不遇掣金殿锁撞玉楼钟明觉鼓舞盛时如何是今日对扬一句良久云报恩有分当晚小参水归沧海万派朝宗月到中天无幽不烛似衲僧行处如衲僧用处明头合暗头合尽情打入宗镜光中尔时雷峰塔与慧日阁交头偶语不觉不知被镜光一烁于是议论锋起统一为多统多为一知他是祖意教意于此光中分疎不下是致永明忍俊不禁为之剖决佛祖要妙非竞辩而可求新官不理旧事向下文长付在来日复举黄檗云自达磨大师到中国唯说一心唯传一佛以佛传佛不说余佛以法传法不说余法法即不可说之法佛即不可取之佛乃是本源清净心也师云黄檗是箇作家因甚作座主见解法即不可说佛即不可取果然以此X为极则达磨一宗扫地而尽谢新旧两班上堂建立法幢扶持法社左之右之风流儒雅全卷全舒珠走盘正法眼藏增高价徽宗皇帝忌日上堂彩仪仙仗五云间只作先皇旧日看莫道空余弓劒在威风凛凛逼人寒中殿庆宝盖祝圣上堂风动旛动非风旛动仁者心动一语归宗万国朝风鸣铃鸣非风铃鸣即汝心鸣六鳌随掣三山起豁开顶门正眼提持向上大机腾今耀古绝遮拦帀地普天没回互一一交罗如华藏界重重无尽若帝网珠意在目前花添锦上数百衲子同声庆赞半千尊者动地放光头头现富寿多男物物蔼春风和气可谓奇特中示奇特事殊胜中显殊胜因正与么时如何是报恩一句帝力丘山重君恩宇宙宽复说偈云吾佛广大华藏海法随法行随建立此宝华王狮子座上有宝盖从天垂古来宝积长者子手持此盖同供佛佛以智慧威神力一一宝盖合为一南山去天尺五近王城不异毗耶城彼时心即此时心以此庄严作佛事綵幢宝旛杂金碧问见层出生光辉犹如微风吹萎花而复更雨新好者仰观三千大千界于此盖中悉充徧一一世界既亦尔线蹊针孔无不然岂止一佛与二佛尽十方佛现其中广长舌相炽然说万法一法靡不周皇上心与佛心通皇上寿与南山齐无负此恩与此盖臣心有如此山尔X上堂今日热似昨日诸人各宜保爱中秋上堂正好修行檐前捧月正好供养水中捞月拂袖便行掉棒打月一即三三即一马驹踏杀天下人兔子何曹离得窟上堂山前一片闲田地将谓忘却叉手叮咛问祖翁好不丈夫几度卖来还自买契书是甚么人作为怜松竹引清风以拂子击禅牀利动君子上堂如来禅祖师意一不成二不是直下拶得行转得身吐得气又何待鳌山店上古佛庙前方始瞥地上堂十字街头石幢子无你遮护处一声江上侍郎来无你回避处衲僧家朝出暮入脚前脚后也须子细忽然筑着磕着净慈拄杖别有分付上堂六年冷坐九年面壁碓捣东南磨推西北圣节上堂风不鸣条雨不破块尘尘剎剎全彰总是大人境界北极高照南山外上堂禅非意想道绝功勋去此二途比如太平时节驾轻车行熟路无往不可要望德山临济门下远矣何也画前元有易删后更无诗结夏小参会则事同一家不会则万别千差同天而天处人而人原夫能天能人者岂天人之所能哉肇法师道则太煞只得八成仁者见之谓之仁智者见之谓之智百姓日用而不知故君子之道鲜矣先儒似则也似犹亏一半南山从来不曾脱空所至以九十日为一夏未甞错误诸人一丝毫许若也会得东X胜身洲打皷西瞿耶尼上堂其或未然长连牀上有粥有饭复举僧问曹山清税孤贫乞师赈济曹山召税阇梨税应喏山云清原白家三盏酒喫了犹道未沾唇师云税阇黎用影身术老曹山用缚虎机虽然且道那里是佗喫酒处次日上堂人有南北道无南北上中下座虗空逼塞其中有一人半人肯去说甚开粥相待南山别甑炊香未为分外上堂召大众是法非思量分别之所能解三七日思惟是事好不丈夫十万里远泛重溟诬罔后世汝等诸人寮舍中来僧堂内去如虎插翼相似却来者里眼眨眨地欠箇甚么挂御书华严法界正徧知阁牌大机圆应具正徧知大用现前提向上着袖里神锋未动目前文彩全彰阐开百千三昧妙门不堕二十四家书法来自黄金殿高垂日月之光照映白玉毫益壮湖山之胜即此华严法界何殊宝楼阁前一点水墨两处成龙二千年事尽在今日且如何是今日事天子万年端午上堂写王公符用商君令师多鬼乱药多病甚南山门下却有一这真言只欲行其所无事即说呪曰牀窄先卧粥稀后坐耳聩要声高眼昏宜字大弹指一下上堂知见立知即无明本知见无见斯即涅槃安楞严破句读了刚道有箇悟处未免听事不真唤钟作X瓮春草碧色春水绿波送君南浦伤如之何竹原菴主破句读了刚道有箇见处莫将鹤唳误作莺啼南山虽是弓弦上结纽贵图两得相见且道誵讹在甚么处孔门弟子无人识碧眼胡僧笑点头上堂拄杖头边天台南岳草鞋跟底峨嵋五台超方衲子便令搆得跨门一机犹隔关在若是三千里外有定誵讹眼目须喫南山拄杖始得何也重赏之下必有勇夫佛心禅师忌辰拈香用东山暗号诳謼盲聋起东菴正派浑无气息净慈当时于无气息处巳是自谩今无可酬之恩又无可雪之屈仁义道中不问缾香枫香一时拈出恼乱丛林无了日谢源灵叟庆云谷二首座至上堂閙市无人龙门有客漆桶相揩浑无轨则一时辊入草窠中尽西湖之西北山之北还道着接手句么山上鲤鱼南山白额何山云山和尚遗书至上堂一法若有脱罗笼处万象平沉万法若无没遮护时红尘满地如孤云行空如寒月即水拟从于此觅云山何啻白云千万里中秋上堂水清月现动随影转水清月不现背手新罗箭踏翻水椀便行堕在解脱深坑三大老总似闭目中秋坐只知第二月如何是第一月以拂子打圆相云切忌眼花谢日东山垠方菴上堂相逢不拈出犹是东山左边底举意便知有又是方菴外边事南山快便难逢声X东击西持方入圆贵要诸人知有击拂子云一点成龙两处全何如兄弟添十字九月初十上堂九日巳无黄栗糕十日依然有黄菊何须九日记重阳黄花开时意自足东篱若谓见南山鹞子巳过新罗国冬夜少参声前敲唱腋下剜襟格外提持袖头打领不有通天作用未免总涉周由真净道石霜普会云休去歇去冷湫湫地去是谓二乘寂灭之乐云门云一切智通无障碍拈起扇子云释迦老子来也是谓法喜禅悦之乐德山棒临济喝是谓三世诸佛慈悲喜舍之乐除此三种乐不为乐也真净老子以已方人不唯埋没先贤亦乃失却只眼净慈门下无孔笛毡拍板随分酬唱只贵应时纳祜岂不见道饭蔬食饮水曲肱而枕之乐亦在其中矣复举沩山问仰山云仲冬严寒年年事晷运推移事若何仰山叉手近前而立沩山云情知子答者话不得香严云某甲偏答得者话沩山理前问香严亦叉手近前而立沩山云赖遇寂子不会师云仰山前不搆村香严后不迭店还知沩山年老心孤么至节上堂日南长至吉无不利冻破泥团花开碓觜腊八上堂言而足终日言而尽道言而不足终日言而尽物道物之极言默不足以载非言非默义有所极者些说话尽大地人无有不知者要见黄面老子直是天地悬殊何也天上星地下木X元日上堂尽大地撮来如粟米粒大抛向而前打鼓普请看老雪峰当时向人面前写了一本历日天下后世只知夜暗昼明往往蹉过中间事南山何以谢昇平今日当阳尽拈出宝祐改元王春书月万派朝宗千车合辙圣节上堂夫说法者如法而说香祝南山寿比北阙大川和尚遗书至上堂来无地头大川全在一毫収去无方所灵踪更在猿啼处虗空迸绽等闲换却诸方眼山河起舞撼动天关摇地户大众还知㵎东末后句么彼彼三昧彼彼不知此意分明说向谁上堂举处微和尚因僧问三乘十二分教体理得妙与祖意是同是别微云须向六句外鑑不得随他声色转僧云如何是六句微云语底默底不语不默底总是总不是汝今作么生僧无语师云者僧好箇问头又却龙头蛇尾处微来风深辨堕在句后声前捡点将来唱教门中则不无若是祖师门下也大远在谢两班上堂一喝分宾主照用一时行喝一喝也有宾也有主也有照也有用龙得水时添意气虎逢山色长威狞上堂习学谓之闻多口阿师绝学谓之隣是汝见处过此二者是为真过是则是未免和矢合溺何故毗婆尸佛早留心直至如今不得妙解夏小参才有所重便成窠臼拍禅牀云长期短期望云种树义学玄学缘木求鱼便令窥藩不入据鼎X不甞正是圣量未忘无转身路三世诸佛口挂壁上六代祖师舌上生茅天下老和尚竝在架子下讨头鼻不着净慈门下如何通信四海如今清似镜行人莫与路为酬复举仰山问僧甚处来僧云庐山仰山云曾到五老峯么僧云不曾到仰山云阇黎不曾游山云门云此语慈悲之故有落草之谈师云者僧不道不曾游山只欠慎初护末不能坐断仰山舌头仰山不道勘者僧不破只欠些子慈悲不能截断云门葛藤净慈恁么道不图打草惊蛇只要后人检责上堂召大众祖师意百草头衲僧眼拄杖头得路塞路看楼打楼须知众穴一毫収九月初十上堂採菊东篱下悠然见南山与么说话十箇有五双尽道南山错举即今人人总在南山者里且道有何所见若有所见自缘今日人心别若无所见未必秋香一夜衰大拙西堂赴严州天宁上堂大辩若讷大巧若拙如说而行如行而说只如行说不到时如何潇洒谿山一天风月东谷和尚遗书至上堂唱新丰曲风清古格声前转调入无生恰应云门腊月拍无影树下古渡头边要知东谷末后句子须待洞水逆流上堂世事悠悠不如山丘卧藤萝下块石枕头先德道正好唤起了打着甚来由南山道慙愧慙愧若是箇汉自然别有生涯X上堂举赵州因僧问狗子还有佛性也无州云无师颂云忽地晴天霹雳声禹门三级浪滂澎几多头角成龙去鰕蟹徒劳努眼睛住景德灵隐禅寺语录侍者普晖元伟编三门一句语具三玄门一玄门具三要路直下重重透彻许你纵横十字踞方丈开却门达磨来也拈起拄杖云还喫得棒也未良久靠拄杖云果然拈勑黄示众云卷动地风雷揭丽天日月尽大地情与无情只眨得眼何故正勑巳行拈府疏箇是判府安抚详定尚书无量妙义门广大言辞海若也会得当知二千年事毫发不移陞座拈香祝圣罢僧出问云地摇六震天雨四花大众临筵请师祝圣师云须弥顶上击金钟僧云三春果满菩提树一夜花开徧界香师云逼塞虗空僧云欲识佛性义当观时节因缘时节因缘即不问如何是佛性义师云山僧今日开堂僧云记得肃宗皇帝问忠国师如何是十身调御国师云檀越踏毗卢顶上行此意如何师云皇天无亲惟德是辅僧云恁么则顶门一着辉天地耀古腾今作者知师云古之今之僧云山河增瑞气草木尽霑恩师云道得着乃云拈花未曾尽十方世界风飒飒地是句非句全提半提甚处得来所以道目前无法一点灵犀自通X意在目前九曲明珠暗度不是目前法非耳目所到千车合辙万派朝宗正与么时有定古今之机分缁素之眼方知灵山一会何异今日复举孝宗皇帝宣问佛照禅师云释迦雪山六年所成者何事佛照奏云将谓陛下忘却师云孝宗皇帝问处当阳干坤独露佛照禅师仰酬至化钟鼎刻铭还知太平无象一句么但见皇风成一片不知何处是封疆当晚小参德山小参不答话迅雷不及掩耳赵州小参要答话倚天长劒逼人一等是箇时节其奈土旷人稀今夜一尘不动要与从上争锋去也良久吽吽复举乳源和尚示众云西来的的意不易举唱时有僧出礼拜乳源云是甚么时节出头来便归方丈师云乳源入泥入水傍若无人者僧一往可观虽活如死可惜当时一众若具衲僧气息才闻举着各自散去直饶乳源全机也较三十里上堂一升三合拄杖头边万水千山草鞋跟底未言先领谁家灶里无烟撩起便行是处井中有水莫道空来又空去许多途路不相辜谢府施法被上堂花添锦上几重重针札将来不露锋佛手分明遮不得盖天盖地显吾宗上堂朝看东南暮看西北一见便见一得永得灵云谩道见桃花临济未是白拈贼浴佛上堂有世界以音声为佛事有世界以香饭为X佛事若是大用现前不存轨则灵山今日普与大众同出只手同用一机说甚黄面老子便是千佛出头免者一杓不得击拂子一下结夏小参尽十方世界是沙门一只眼顶门上脚跟底时时九夏日日三秋若是行时无说路正在半途说时无行路犹欠一着正当今夜行到说到时如何山僧从来不曾与人葛藤复举雪峯示众拈拄杖云我者箇为中下机人时有僧出云忽遇上上机人来时如何峯拈起拄杖云门云我不似雪峯打葛藤遂拈拄杖云我者箇为中下机人忽有人问上上机人来时如何噼嵴便棒师云雪峯葛藤犹可云门葛藤愈甚若是灵隐则不然忽有人问上上机人来时如何且坐喫茶次日上堂大无外小无内南来北来上载下载忽有一人半人不入者保社灵隐却许佗因甚如此老胡有望谢秉拂干斋上堂声前収句后杀两堂宾主历然少处减多处添一味法门平等平如镜面险似悬崖若是眼里瞇𥌛目麻𥉹看即有分上堂祕魔擎杈鲁祖面壁官路不行拗曲作直虽然如是一日不作一日不食上堂举利山因僧问众色归空空归何所山云舌头不出口僧云为甚如此山云内外一如故大慧云事存函盖合理应箭锋拄须还利山始得若是径山即X不然或问众色归空空归何所芍药花开菩萨面椶榈叶散夜叉头为甚如此但辨肯心必不相赚师云言前定旨句后明宗须还径山始得灵隐即不然或问众色归空空归何所即向佗道天高东南地倾西北为甚如此疑则别参中夏上堂百二十日长期今朝恰过半过去已过不用说破未来未至切忌拟议现在无住何须再举拍禅牀一下须信镬汤无冷处上堂目前机量外事巢知风穴知雨百鍊钢千钧弩击拂子拟不拟箭后路上堂世界恁么热今日何似昨日庭柯一叶落前秋不觉后秋通方达士未举先知不是俊流徒劳啗啄谢云门此轩新承天中际和尚上堂拨开若耶谿上云高挂峨嵋峯顶月大用不存轨则瞎人何止一城无毫发间无前后际只今吴越令行恼乱春风未巳中秋上堂有则水里月无则形名兆以拂子打圆相云即此是达磨眼睛亦谓之衲僧顶门窍若也会得二十年到曾与么来苟或未然吞吐机前二俱失照上堂从上发大机显大用捩手翻羹转喉触讳须知有德山棒无下手处有临济喝无启口分虽然不是苦心人不知九月旦石屏赴护国上堂东去西去脚头脚尾没回互南来北来铁壁银山尽豁开拟即失动即乖试看杨岐跨驴何似玄沙斫牌X上堂法法本来法无法无非法释迦老子向诸人眉毛上豁开百千妙门眼睫内广演无量妙义见你诸人不知不觉巳入摩竭陀国去也何于一法中有法有不法资寿如菴一都寺施法被陞座说偈吾佛舒广长舌相不即此座亦不离尔时宝积诸长者持七宝盖而献佛如菴道人道机熟今亦即色以明心攒花簇锦出新好而以组绣作佛事一一针孔一世界一一花叶一如来森罗万象影重重莫不一法之所印此座非高亦非广此被非阔亦非狭舒即大千悉弥满收入微尘不迫窄譬如随色摩尼珠是被光明亦如是昼夜常转如是轮须弥灯王为作证佛成道上堂雪山六年覰不破七处九会说不到合水和泥招因带果殊不知衲僧门下北斗东转南斗西移上堂拶得行时方知玄路绝智不到处道着头角生纵使驱耕夫牛夺饥人食别有生涯犹是不着便不见道才有一丝头便有一丝头圣节上堂河清海晏含有象于不言天成地平谢无私于何处灵山蕴界不居万缘不涉只于出入息间供养承事无量寿世尊而作佛事且道是知恩耶报恩耶元宵谢新首座兼开平西堂赴东山上堂燃无尽灯示无尽意藕丝窍里逗须弥蟭螟眼中放夜市一等X是旧话重行且道是多子塔前险崖句里良久云东山下左边底上堂始从鹿野苑大惊小怪终至䟦提河伎俩巳尽于是二中间未暇鞠勘汝在未甞谈一字葛藤窠里出头来黄面老子教佗踏着衲僧向上关棙何处有今日上堂举长庆云宁说阿罗汉有三种毒不说如来有二种语不道如来无语只是无二种语保福云如何是如来语长庆云聋人争得闻保福云情知儞向第二头道去也长庆云如何是如来语保福云喫茶云师云七出八没七纵八横是则二俱作家不是则二俱漏逗毕竟誵讹在甚么处良久云欲得不招无间业莫谤如来正法轮端午上堂尽大地是药善财善採不善用文殊能杀不能活拈拄杖云灵山今日信手拈来应箇时节但是有病之病与夫无病之病普令一箇箇一人人卓一下换骨洗肠眼横鼻直上堂一句绝离微浑崙无缝罅善财七日寻觅不得赵州五年分疎不下灵山今日快便难逢为通一线六月卖松风人间恐无价上堂佛法无人说虽慧不能了是何言欤菩提离言说从来无得人救得一半尽大地撮来如粟米粒会则便会无端老雪峯打鼓普请看解夏小参文殊三处度夏龙象蹴踏非驴所堪老宿X一夏不说话鹅王择乳素非鸭类灵隐九十日内一且不住本觉二且不守佗玄毕竟如何修身鍊行恐辱先也复举马大师云一切语言是提婆宗以者箇为主云门云好语只是无人问我时有僧问如何是提婆宗门云西天九十六种汝是最下种雪窦云赤旛被者僧夺了也师云云门以势欺人雪窦抑强扶弱捡点将来总是外道见解次日上堂灵山又见一夏不说陈年旧话青州衫重七斤庐陵米作么价谢勤维那虎维那泉南持钵归上堂海外同归用亦同灵山有此两云峰万人丛里高标上只贵重论盖代功中秋上堂圆处圆还缺缺处缺还圆人争看今日月只是常年南泉拂袖便行鼓山拂袖归众说甚衲僧门下直是重处偏坠薄处先穿谢书记上堂举云门因僧问如何是清净法身门云六不収后来圆悟云云门只道得一半若问道林如何是清净法身只向他道一不立师云圆悟与么也只道得八成灵隐今日更资一路又要二大老两得相见妙处无私辞锋可验十字纵横文不加点上堂色心不二彼我无差以拂子击禅牀云主山高案山低森罗显焕万象枞然更待截鹤续凫夷岳盈壑何啻白云千里万里X至节上堂一年复一年一冬复一冬海水知天寒枯桑知天风诸人了了常知甚处是如如不动拍禅牀云一阳生也上堂大智发于心且莫草草匇匇于心何处寻果然古人与么大似大开口了合不得圣节上堂十方国土中惟有一乘法如天普盖似地普擎野老讴歌渔人舞棹只如蒲团上打坐佛殿里烧香又且如何恩大难酬除夜小参道无蹊径平地里碍却潼关其数河沙法离见闻劒刃上翻得身来万中无一除是不存窠臼不立孤危戢玄机未兆巳前进得一步家贫难办素食藏冥运即化之际突得一句事忙不及草书三九二十七菩提涅槃真如解脱睦州陈蒲鞋倒腹倾膓犹欠一着如何是那一着角吹新岁曲梅放去年花复举丹霞一日与庞居士行次见一泓水士以手指云得恁么也还辨不出霞云灼然是辨不出士乃戽水泼霞三下霞云莫恁么莫恁么士云须恁么须恁么霞戽水泼士三下士云正当恁么时堪作甚么霞云无外物士云得便宜者少霞不语士云谁是落便宜者师云莫恁么须恁么得便宜落便宜戽水相泼小儿子戏上堂智门莲花赵州庭栢不用低头思量难得上堂吾本来兹土传法救迷情面皮厚多少一花开五叶结果自然成芜颣清平尽西天此土之铁不能X铸此一错且诸人向甚处见祖师佛涅槃上堂举世尊临入涅槃文殊请再转法轮世尊云文殊吾四十九年住世未甞谈一字今请吾再转法轮是吾曾转法轮耶师云文殊为众竭力世尊满口含霜虽然如是千言万语无人会又逐流莺过短墻三月旦上堂陌上桃花庭前翠竹竹无省人之意花无悟人之心灵云香严合着石调玄沙寂子逐恶随邪良久云谁在画楼沽酒处相邀来喫赵州茶安抚供水陆上堂举王常侍一日判事次米和尚至常侍竖起笔米和尚云还判得虗空么常侍掷下笔入去师颂云机轮活脱走珠盘妙处都卢在笔端竖起依然还放下灵锋宝劒倚天寒结夏上堂四月十五灵山直举捻聚处放开放开处捻聚且道与西天阿兰那寺所说是同是别良久云百丈耳聋黄檗吐舌上堂佛子住此地踏着依前不相似即是佛受用切忌唤钟而作瓮经行及坐卧常在于其中鹤有九臯难翥翼马无千里谩追风青苗上堂口欲谈而词丧心欲缘而虑忘满慈鹙子曾未知龙树马鸣齐卷舌灵山今日破微尘拍禅牀云出经卷明朝后日钉钉胶粘一箇半箇破句读却说甚么一周佛事十方虗空悉皆消殒径山石谿佛海禅师遗书至上堂多添少减灭却白X云正传诈哑佯聋搂尽松源窟穴搅翻四大海话行三十年若谓欧峯破铁连寨碎铁蒺藜要见径山犹未可在毕竟甚处相见十方无壁落徧界黑漫漫开鑪上堂举赵州因僧侍次州挟火示之云你不得唤作火老僧道了也复挟起火云会么僧云不会州云此去舒州有投子和尚汝去必能为汝说僧到投子投子问近离甚处僧云赵州投子云赵州有何言句僧举前话投子云汝会么僧云不会乞师指示投子下禅牀行三步却问会么僧云不会投子云汝归举似赵州僧归举似赵州州云投子与么不较多也师云二大老更相发明两箇五百要成一贯不觉堕在者僧手中毕竟那里是不较多处上堂天寒人寒风动旛动与么与么大难大难一二三四五放待冷来看偃溪和尚语录卷上偃溪广闻禅师语录X卍XXX偃溪和尚语录卷下住径山兴圣万寿禅寺语录侍者道隆编三门乘流而行过径即止犹是时人升降处只今脚X后脚前通汝活路佛殿提起坐具云捻聚放开放开捻聚黄面瞿昙无回避处龙王殿烧香一缕烟盖天盖地一滴水为雨为霖谁见龙王宫殿深踞方丈拍禅牀云者里是吾父翁券内事纵横杀活妙在不传赵州亲见老南泉拈勑黄挂域中日月立方外干坤从至尊至贵中得来向无欲无依中流出云行雨施三草二木陞座拈香云此一瓣香恭为今上皇帝祝延圣寿万岁万岁万万岁恭愿南山比寿增圣寿以无疆北海为年资卜年而更远趺座乃云是法非思量分别之所能解山上有鲤鱼水底有蓬尘拈拄杖靠右边云国一祖师过者边着龙门上客未举先知门外游人徒劳斫额复举世尊陞座文殊白槌云谛观法王法法王法如是世尊便下座师云法王法令头正尾正只如世尊便下座时如何路入桃源深更深当晚小参孤峯顶上百草头边无古无今无彼无此三十年巳前岭云澹泞三十年巳后㵎水逆流闻者见者少喜多嗔南来北来撞墻撞壁且誵讹在甚么处此去三十年后切忌举着复举赵州因僧问二龙争珠谁是得者州云老僧只管看雪窦云看即不无争即不得且道扶者僧扶赵州师云赵州看也看X得雪窦扶也扶得只是不知此珠来处上堂恁么也不得不恁么也不得恁么不恁么总不得衲僧门下者些子如南方人送蛊毒相似裹以金帛置之道傍过者莫敢正眼覰着覰着即祸事祸事上堂一有多种二无两般花根本艶虎体元斑因甚缺齿老胡九年覰不破上堂言无展事语不投机承言者丧滞句者迷者里如万仞龙门相似风涛汹涌风雷变化只在须臾若是鳞龙头角翻身一掷腾过太虗稍若踌躇烧尾曝腮有分中殿降钱供水陆陞座僧问日暖风和三月天五峯峯顶蔼祥烟椒庭一道恩光普圣筭延鸿亿万年请师祝赞师云妙高山色青更青僧云向上还有事也无师云佛手遮不得僧云记得佛慈禅师云内祕菩萨行外现圣人身内行外身是一是二师云天下人共知僧云万象森罗影现中又作么生师云华岳连天秀黄河彻底清僧云只如中殿兴隆佛法作大福田锦上铺花一句如何师云照天照地僧云劫石有消日皇恩无尽时礼拜归众师乃云摩诃衍法离四句绝百非唱愈高和愈寡闻筝起舞熟处难忘绝听雨花望空启告衲僧门下眼观东南意在西北才恁么便不恁么何故此曲祇应天上有人间能得几回闻复说偈云天生有大福德人与佛同时同现瑞是知心与佛心同母仪天下同化育如春及物春无X迹如月印水月无痕天人中来道机熟应身摩耶显慈力与天同寿福元元万年密赞无为治山林演此无为法是亦名为报恩者浴佛上堂一花开天下春古佛为甚么不着便雪窦恁么大似萧何制律径山今日无端钟声鼓声竝奏法堂前大殿里累及诸人不着便虽然祸不入慎家之门结制小参大用现前不存轨则拈一放一得失两忘前三后三圣凡俱泯若是凡情未尽圣量未忘未免病翮栖芦困鳞止泺古德道十五日巳前不得离我者里若离者里有钩钩你十五日巳后不得住我者里若住者里有锥锥你便令钩锥永息犹为败落清时铁网徒自缦空长城岂当至化只如不落数量脱洒一句如何当门不用栽荆棘后代儿孙惹着衣复举睦州上堂问僧正云监寺聻正云不在州云都监阇梨聻正云不在州云上座聻正云不在州云三段不同今当第一向下文长付在来日师云无面䬪饦人知难作出在睦州手头自然不同上堂结夏巳过半月是知无无不是寒山子作么生山前麦熟也未上堂举睦州因僧问一言道尽时如何州云老僧在你钵囊里僧问云门一言道尽时如何门云裂破师云忽有人问径山一言道尽时如何只向佗道退后退后X上堂德山入门便棒临济入门便喝往往作棒喝会者如稻麻竹苇虽然被坚执锐者望尧舜之治远矣解夏上堂九夏赏劳丛林事例击拂子云径山退身三步许与诸人论量若谓有一法与人山僧眉须堕落若谓无一法与人诸人犯突吉罗罪恁么则平出也且缓缓佛心禅师忌辰拈香云老和尚千钧上弦辽天索价一言道尽贴地相酬而今蓦路相逢讳不可得避亦无由着拜烧香将错就错何故覆水难収谢新旧两班兼东山和尚上堂从上大用全提大机顿发径山放过一着只贵言诠不及处文彩未彰时无先无后不东不西与么说法还契得东山下左边底也无客是主人相师开鑪上堂说法不应机总是非时语百丈大沩说无道有是非时语赵州道我唤作火汝不得唤作火是非时语忽有人问径山如何是应机底语片帆巳过洞庭湖水乡出队归上堂拈拄杖云拈起则大地全収放下则千差一举贱若黄金贵如泥土恁么会得拨转华亭船载得朱泾月倘或迟疑太湖跨三州师景定二年十一月初六日恭奉圣旨特赐佛智禅师师领众迎接望阙谢恩毕鸣鼓陞座拈香祝圣罢据座说偈云和气祥光霭九垓新阳端自X日边回龙峯高处君恩重先放花从铁树开上堂从上若佛若祖同共一箇舌头若也识得只解小脱空林鸩砧井里种林檎是小脱空山上有鲤鱼水底有蓬尘是小脱空如何是大脱空佗时后日待儞换却舌头来却向儞道腊八上堂大小黄面瞿昙老了了了时何曾了因忆明星出现时夜来霜重知多少上堂举雪峯因僧礼拜峯打五棒僧云某甲有甚么过峯又打五棒明觉云雪窦不曾与人葛藤前五棒日照天临后五棒云腾致雨儞若辨得也好与五棒师云雪峯据令而行者僧分踈不下雪窦不曾与人葛藤径山道得也得也除夜小参一年将尽夜古往今来知是几回万里未归人倚墻靠壁有甚么限径山门下坐立俨然大家在者里第一不问新年头第二不问旧年尾又不似北禅老子伤锋犯手簁盐费醋一杯酒上楼一尺绢擣练虗张意气徒逞奢华只据见定以云门一曲向今夜吹唱寒山拍拾得笑不是黄钟宫亦非大石调何也大尽三十日小尽二十九复举德山示众云问即有过不问犹乖有僧才出山便打僧云某甲话也未问因甚打某甲山云待汝开口堪作甚么师云德山但知草偃风行不觉通身泥水者僧只见谿回路转不知身在桃源径山与么批判一任诸方检责X上堂赵州喫茶去金牛喫饭来龙门多上客有人续得末后句许儞入阿字法门佛涅槃上堂真生无可生真灭无可灭与么说法到佗黄面老子面前也大远在岂不见道若有一法过于涅槃吾说亦如梦幻结夏上堂落赖家风今日重举草本多同西天此土谢首座秉拂上堂说摩诃衍法离四句百非拶从上险崖透千重百匝雷厉风飞龙驰虎骤青苗看经上堂绕禅牀一匝挥香案一下转藏巳竟讲经巳竟若具看经眼目方知落处其或未然依经解义三世佛冤离经一字还同魔说净慈断桥和尚遗书至上堂分圆照灯下炎天雪活弄南山鼈鼻蛇验尽英灵提得藕丝牵玉象不存途辙只么横身异类行踏断石桥成两截解夏小参即心即佛猕猴探水月非心非佛硠荡拾花针不是心不是佛当下便捻万里崖州何况谨守蜡人尚佗薄礼遵禀圣制败落清时如何道得不伤物义句良久云有佛处不得住无佛处急走过复举云门因僧问树凋叶落时如何门云体露金风师云看锢鏴着生铁因甚云门心肝五脏被者僧一搂搂尽上堂人间八月二十五洞山此日离查渡棒头敲出玉麒麟江西湖南便与么径山閙里飏碌甎谁道今人不如古X九月旦上堂举妙喜云古者道了得一万事毕今朝是九月一作么生了遂拈拄杖云若不唤住拄杖子便了取好既不唤作拄杖子且作么生了掷下拄杖差之毫𨤲失之千里师云大众还知么拈拄杖卓云有买有卖开鑪上堂举佛眼请益五祖祖云我与儞说箇谕子如人牵牛从牕櫺中过头角四蹄都过了只有尾巴过不得师云佛眼大似将一担蒙瞳换一担颟顸就成一偈谿上烟波远壶中日月长谁知冷灰里九转透缾香上堂内里打出气力彊外边打入气力弱击拂子云者里是甚么所在说彊说弱说内说外或问一锤打就时如何途路之乐不假一锤时如何万里崖州毕竟如何放下拂子云放下便稳上堂举世尊临涅槃云若谓吾灭度即非吾弟子若谓吾不灭度亦非吾弟子师云释迦老行计匇匇将当时百千万亿众作死马医却至今无出身路且道瞿昙还有出身路也无下座结夏上堂以蜡人为验病翼栖芦以铁弹子为验困鳞止泺径山不然击拂子云一箭双鵰落普说门人惟实妙高编五湖衲子一钖禅人置身大丛林为了一大事当断自胸中不可婆婆姆姆只向禅牀角头老骨檛口头取办咬人语句以当参学达磨西来不立文字直指X人心见性成佛早是埋没尔后人孩抚尔后人大丈夫汉有天然气槩十二时中行住坐卧痛自着鞭忽若已眼豁开便知达磨西来为汝证明而巳行要儞自行到要儞自到透顶透底如镜照镜无丝毫透漏一一从胸襟中流出方能盖天盖地岂不见雪峯示众云南山有条鼈鼻蛇汝等诸人切须好看当恁么时尽大地人命若悬丝后来真净道雪峯无大人相灼然是精识精然则蛇无头不行又是一手擡一手搦长庆如新妇怕阿家相似便道堂中大有人丧身失命真净恁么道减人威光太煞云门撺出拄杖作怕势尽谓自起自倒大用现前殊不知龙头蛇尾真净着语云为蛇画足是则是只知捡点别人不知兼身在内当时玄沙突得一句用南山作么真净道见处亲切以此论之非特未得勦绝要且和佗玄沙出窠窟不得雪窦具大眼目得大辩才反覆颂出如恒山蛇救首救尾直是活鱍鱍地象骨巖高人不到是甚么人境界到者须是弄蛇手有么有么稜师备师不奈何争怪得山僧丧身失命知多少一棚俊鹘韶阳知切忌落草重拨草果然南北东西无处讨讨甚么兔子蓦然突出拄杖头弄死蛇手有甚么限抛向雪峯大张口自伤已命大张口兮同闪电贬得眼来甚处去也剔起眉毛还不见蹉过也不知如今藏在乳峯前収来放去得人憎来者一一看方便踏着分明毒无药窦复喝云看脚下何不早恁么道净慈将X古人底一一花擘了也如国家兵器不得巳而用之语中有语谓之死句语中无语谓之活句活句中荐得要见雪峯诸老则易要见雪窦真净则难只如句意俱到杀活交驰莫有为雪峯作主底么出来与净慈相见其或未然遇挂牌时过访灵隐告香普说丛林新人入门例有开室告香二事诸方临夏告香一节不举行久矣山僧叨冐此来巳及两月汩汩人事日不暇给向后入室之际两班单寮暨诸宿德不必访及若是晚学有志慕道者来自大方不妨商确然则道本无言因言显道所以道道岂多途鹤有九臯难翥翼机不离位马无千里谩追风直下如倚天长劒凛凛神威阿谁敢拟虽然我王库内无如是刀何况百万众前拈花微笑分付正法眼藏祸不入慎家之门由是一人传一人递相误赚直指单传不立文字大似泼油救火黄梅夜半大庾岭头虐𦦨愈炽是甚么物恁么来说似一物则不中总是梦里惺惺离四句绝百非今日头痛不能为净说得巳是与贼过梯了也竖拂挂拂全机出没直得耳聋三日一字入公门九牛车不出其余发大机显大用明修栈道暗度陈仓一条白棒佛来也打祖来也打三十年不曾打着一箇用尽自已心笑破佗人口一喝分宾主照用一时行白日青天开眼溺牀后来抛栗棘掷金圈用暗号子大惊小怪其数河沙殊不知一一祭鬼X神茶饭更无些子气息从上闲门破户巳是尽情併荡了也衲僧家不挂风云影像不涉泥水踪由须信目前有条活路岂不见德山到沩山挟袱于堂上剌脑入胶盆从东过西从西过东道甚么于是顾视云无无便出且莫草草雪窦云勘破了也贼须贼捉德山到门首却云也不得草草果然不丈夫遂乃重整威仪再入相见再来不直半文钱沩山坐次多口阿师德山提起坐具云和尚者野狐精沩山拟取拂子令不虗行德山便喝拂袖而去拈得鼻孔失却口雪窦又云勘破了也赃物现前德山背却法堂穿草鞋便行争奈狮子腰折沩山晚间问首座云适来新到在甚么处平地摝鱼鰕首座云当时背法堂着草鞋出去也莫谤渠好沩山云此子巳后向孤峯顶上盘结草菴呵佛骂祖去在面皮厚多少雪窦云雪上加霜正是据欵结案一勘破二勘破割菜鎌子雪上加霜曾险堕重叠关山飞骑将军入虏庭可煞英雄再得完全能几箇不是苦心人不知急走过不放过阵后说兵书孤峯顶上草里坐灵山授记未到如此咄缦天网子二大老与么相见一挨一拶一擡一搦大似傍若无人雪窦虽则路见不平也是助桀为虐灵隐恁么道只贵后人捡责咄法语示元藏主住定林百丈巳前无住持事是故得意之士深山穷谷茆茨X石室折脚铛中煑饭喫以了平生不求闻达不苟利养只靠本有一着子如靠一座须弥山岂特世人不得而亲踈之世事亦不能轩轾之践履既久霜露果熟间有不得巳为龙天推致高出人天之表续佛慧命所以报佛恩德也后世淳离朴散风薄俗恶名挂官府如同户籍之民而甘甜之贪冐宠荣随世低昂曾不知佛之慧命为何物若夫师弟子缘契之妙扣关击节风旋电卷如临济辞黄檗次檗唿侍者取禅板拂子来而济即召侍者取火来便竖起杀人三角眼当此之时岂有师家邪后来又有磨衲入墨盆铁钵盛猫饭之作具此体裁方可以荷担祖师担子岂小缘邪新定林大拙早负英迈之气蕴奇杰之才略不事事必思出世之学以了吾事裂缝掖毁琴劒无意功名之会税驾于佛祖之域尘销觉圆水落石出凡所过处无问道俗咸高其风慈水邑大夫之贤剡其名闻于郡于是定林之命遂下邦人唯恐其不来大拙之愿无行意愈退愈光愈晦愈明是以平生衣粪扫衣行头陀行虽自簪缨中来无一点子弟气所谓大拙者盖逃于拙寓于拙岂拙于用大邪古德云巧尚不可得而拙自何来须到巧拙俱忘处是为真拙发而用之橐籥鑪鞴淬砺钳锤便是临济到来也须鍜过方不负裂缝掖荷吾宗之素志也示端知客学道之士须夙有灵骨方有趣向分其间俊快迟钝X之不同有时节因缘之所系非特后世之患如此昔雪峯真觉禅师自鳌山収拾不上之后便有大地如粒粟之旨彼三到投子九上洞山之日何曾欠缺玄沙头陀由飞猨回避不及之后走终身不出岭之誉二祖不往西天达磨不来东土之旨岂自外来然俊快之资与夫时节之来各有所待邪负丈夫不群气宇不作则巳作则万窍怒号奋牙砺齿当与从上交臂佛祖之域直下如生铁铸就黄金打成一切处不能罗笼一切处不能埋没俊鹰突日快鹞梢云与其七尺单前破蒲团上何如三家村里荒草渡头一句截流万蠒抽绪须知鳌山店上飞猨岭头正在半途示保上人归庐山横看成岭侧成峯远近高低各不同不识庐山真面目都缘身在此山中向来买草鞋行脚拨草瞻风得住且住乃上人出此山之时拄杖生节回首知归要行便行是上人入此山之时出一丛林不离此山入一丛林不即此山如此则行住坐卧以至动静施为无非此山也若问庐山真面目春寒尚峭宜且善为道路示翁道士威音巳前空劫那畔担荷得行何处有许多周由者也杳冥恍惚不是老子说底直指人心不是达磨传底道无心合人人无心合道一明一切明一透一切透如金翅擘海直取龙吞如香象渡河截流而过看X佗归宗因僧来别宗云但去束装临行却来为儞说一上佛法僧如其言再上方丈宗云时寒途中善为若道有分付屈辱者僧若道无分付辜负归宗翁高士气度格量有衲子超方之作纵迹龙象蹴踏之地兹其时矣东行西行忽然覰破古人败缺处则知万寿土上加泥示英上人号无尽理随事变理事无碍事得理融事事无碍此华严大人境界也得之者如悬鑑举无遗照用之者如连环解之无穷雪窦将束须弥为笔蘸沧海为墨书虗空之纸乃至经不可说微尘数劫而为上人写此无尽亦不能尽岂不见善财参寻知识末后至弥勒楼阁前暂时敛念云大慈大悲愿楼阁门开令我得入寻时弥勒弹指一下楼阁门开善财得入入巳还闭遂见百千万亿楼阁一一楼阁有一一弥勒于一一弥勒前有一一善财许多说话果何意邪英上人宜自着鞭求其所以名之之意异时眼开有善财宝楼阁前一解可谓名实相称山河大地为汝发机草木丛林为汝发机以至森罗万像无不是为汝发机时节所谓重重无尽无尽重重且道如今是第几重法界日势稍晚归堂去示秀上人嘉定初太白峰前十二峯下甞与玉谿来往两山之间见其佩少室悬记后十年且闻玉谿吐瑞此破砂X盆话行时也又十余年见秀上人于鄞江历谈江西法窟中事欲观其师先观弟子正此谓也开口不在舌头上话堕也大力量人擡脚不起未为分外得人憎难凑泊无出者些子如大火聚近之则燎却面门如太阿劒拟之则丧身失命秀上人由湖南北浙东西为此事亲行一遭点着玉谿旧时行处便有骂父翁之意心愤愤口悱悱必欲再礼拜玉溪一回坐具头边眼活不得道有此好事不为人说切忌堕佗古人覆辙示深藏主我宗无语句亦无一法与人巳是平地上深深掘窖埋却多少人也何况思而知之不思而知总是二头三首若具天然气槩终不受者般茶饭云门放洞山三顿棒话难逢快便不妨商量若有喫棒分石桥元不在天台若无喫棒分西山走入滕王阁深藏主有逸格超宗眼目道聚一年余能甘澹泊当此秋清将意行天台出门三步或若石桥成两截西山头倒卓则知万寿初无剩语示智上人江西自八十四人以还一时之盛号称法窟良由马师畏簸箕之讥趋远大之域奔轶绝尘不可控勒所谓马驹踏杀天下人者是也英灵间出项背相望代岂乏人邪如所示即心即佛非心非佛之旨平如镜险如崖使能过此两关掉臂径去亦不辜自法窟中X来也示巽上人梅㵎号一花开大地春一沤生波澜始苗从地断浊自源头有能不动一尘不拨万象向冷冰冰处发扬本地风光若是浮逼逼地落二落三则不堪为种草巽上人无从事枝叶须直截根源果熟猨重处知有真实现前水落石出时自然光影俱尽还我核子来大梅机关太露瞪目不见底雪老窠臼犹存须信少林一枝曹溪一派不出吾掌握中矣倘或望林止渴口里水漉漉地谓是误佗三军又争怪得示鑑藏主如来非智巧智者以如来为宗祖师非妙得妙者以祖师为旨宗旨一定源委自分所以永嘉大师初到曹谿振钖遶牀而立可谓师子咬人曹谿云大德自何方而来生大我慢直下如金翅擘海小留一宿平地陷人后人谓之定宗旨于曹谿良有以也鑑藏主吾乡之英宗旨定来久矣怀藏至鑑鑑在机先显发大用用超格外以至东家杓柄长西家杓柄短无不知之造诣既深羽翼既备未有长住而不行未有长行而不住欲识佛性义当观时节因缘建立法幢播扬宗旨兹其时也清𠪄之瑟朱絃疏越一唱三叹当有击节赏音者矣示牧维那目前无法长劒倚天意在目前千雷吼地搆得搆不X得未免丧身失命此事大包法界细入隣虗非见闻觉知所通非世智辩聪所了圆悟道不可说时便有不说时便无妙喜道不可蒲团上打坐时便有跳下禅牀时便无者里翻却二老舌头方知面前有条活路十二时中折旋俯仰酬酢事机入林不动草入水不动波虽在城市中不为声色之所笼络虽在富贵中不为荣华之所移换所以道就内打出则气力壮就外打入则气力弱正当纷拏轇轕之时只消轻轻捩转便见千变万化皆非外物既到者般田地若作奇特想未免坐在解脱深坑此乃无尽藏三昧门须是具勇勐身心立坚固行愿视佛祖如生冤家闻禅道如风过树直得十字纵横圆通自在千差合辙万派朝宗回看从上以来一机一境赵州庭栢祕魔擎杈无业莫妄想洞山麻三斤是甚么热椀鸣声牧维那锐志此事特求法语为入道警䇿先德道但辨肯心必不相赚示晖书记有魁垒英特之资负豪迈激烈之志气吞万衲眼空群象凡世间文字诸子百家无不周知至于祖师门下一着或邈其端倪者为何盖习气未除蹊径巳熟故也香林四十年方成一片长庆往来雪峯玄沙二十年只看箇驴事未去马事到来赵州道我在南方除粥饭二时外未甞杂用心古人酷为此事其矻矻如此五祖云参禅须是悟悟了须是遇人始得打头X不遇作家到底翻成骨董鹅王择乳素非鸭类金翅擘海直取龙吞若眼目不精明源流不甄别往往错认驴鞍桥作阿爷下颔昔黄龙南会云峰悦于西山祸事祸事南从泐潭澄澄乃云门之后悦云云门如九转丹砂点铁成金澄公药汞银徒可玩入锻则流去着甚死急是时黄龙怒甚蹉过真药明日悦谢过前箭犹自可又曰云门气宇如王甘死语下乎澄公有法授人死语也后箭射人深南云如是则谁可汝意者着了也悦云石霜楚圆手段出诸方莫谤石霜好继而慈明领福严南在座下夜闻小参贬剥诸方多泐潭密付之旨遂就入室曰某甲望道未见比闻夜参如迷行获指南之车欲求法施使尽余疑理能伏豹慈明因问书记学云门禅必善其旨如放洞山三顿棒应打不应打通天作用南云应打败也慈明色庄声厉曰才闻棒声便是喫棒则汝从朝至暮闻鸦鸣鹊噪钟鱼鼓板之声亦应喫棒龙头蛇尾又曰赵州勘婆话试指其可勘处至竟为人为彻南不知答老鼠入牛角慈明诟骂之杀人见血南云正以未解求决岂慈悲然邪见机而变慈明笑曰是骂邪放去较危収来太速于是南公失声道泐潭果死语也眼花山影转遂出偈云杰出丛林是赵州老婆勘破有来由併赃捉败箇是本色道流遇人者如此师家若无向上巴鼻何以验其参学邪晖书记资禀不凡蕴借浑厚相从湖寺勉归记司器识过人远甚岁寒X之义可掬祖师门下锅儿大小杓柄短长固不在言厚藏深养更宜持久虽是鍜了精金至于百鍊绕指更须入鑪异时光明发现作大佛事肯多让古人哉示宝日上人宝非宝日杲杲上上机无处讨赤水求来何太狂荆山觅得苦相恼不恼不狂排夜光险恶道中为津梁余因阅明觉此语忽宝日禅人来前笑曰此正与宝日名字符合但乞书此以资警策南山曰书则不辞禅人要须知其所立名而求其所以名之之实方知飞猿岭峻未尝负人禅人脚前脚后忽为宝光日光一烁心路绝伎俩忘不特无负此岭亦无愧古人矣示无波居士李新恩释迦不出世四十九年说达磨不西来少林有妙诀是以佛子出兴提持向上一脉子如涂毒皷闻之者丧身失命如勐火聚近之者燎却面门祖祢不了殃及儿孙德山入门便棒临济入门便喝正是依草附木灭胡种族何况住心观净举心外照摄心内澄凝心入道总是无风帀帀之波我此一门只贵利根上智领之于一言之下若恃世智辩聪纵令通得一大藏教乃至九经十七史诸子百家只赢得口头滑于本分事远之远矣士大夫有留意于此者多谓佛道悬旷久受勤苦乃可得成又谓千生学威仪万劫学细行如何博地凡夫便得入手此皆自推一座须弥山一障障了岂不见黄山谷道人问道晦堂因论吾X无隐乎尔山谷于是瞥地张无垢居士初见灵隐明善权清久之不契及登妙喜之门因论但知格物不知物格顿悟厥旨看佗机投箭直有受斤不动之质方能当运斤成风之手世出世间得人憎无出者些子如水行地中无往而非水若谓水专在是比澄清大海唯认一浮沤体目为全潮若果得此事入手只消一滴便可兴波作浪则法性波澜学海波澜全卷全舒全起全灭尽浮幢王剎海皆具吾一滴中矣倘或不然只守澄澄湛湛地未免死水里淹杀有甚用处所以圆悟道我者里禅如大海相似儞若将得瓶罂来取是儞器量又如此登山须到顶入海须到底须是一回亲到龙王宫殿里始堪商略示印维那昔云峯悦诵先德如何是佛法大意三问三被打话知金銮有善大愚有芝愤愤悱悱未萌一念巳前早被大愚一罩罩定及闻大家相聚喫茎齑语如银山铁壁不可端倪夜造丈室大愚曰来何所求云求佛心法验人端的处下口便知音云峯若是箇汉何处讨大愚邪前辈具上根利性得旨以还深蓄厚养不求闻达霜露果熟迫不得巳为人推出则惊群动众自然盖天盖地终不同褪花杏子摘却一动一静其气岸过人远甚吾门大法的非小缘学者起问津一意之难莫如求X师之难师家利生接物以寿慧命之难莫如求弟子之难授受之际不苟如此播南印维那朅来南方孤峯绝顶与众作息根器重厚造诣深稳若不能言者岁晚以其亲庭尊年决去江湖志之所在不可遏能于汝言与心亲汝行与道合处见难提之于密多如水乳合如珠走盘以印其心方知今生父母须亲近从本爷孃在顶门是也示日本舜上人出家乃大丈夫事须具大丈失气槩靠者一着子直是硬剥剥地始得才方半前落后则背驰尔从上具大根器有大力量巳得要领尚有艰难万状捍劳忍苦如曹谿大鑑因闻心无所住径造黄梅夜半一语相投卷衣而南至启蒙山本来面目之机发印宗风幡心动之旨杀人刀活人劒信知得处性燥用时爪抹应菴颂云大海波涛濶千江水逆流龙王宫殿里不见一人游虽是直截提持终出曹谿殻中不得要入者般行户贵在脱落情尘不守古人窠臼舜上人由冷泉而登凌霄十二时中卓卓地无虗弃底光阴果然功用尽伎俩忘则知未离本国时山河大地草木丛林又何孤自已既到中国后日月星辰明暗色空又多少誵讹既然如是未可打住直须以浮幢王剎海无边香水海拈向一毫头上西天四七东土二三一时勘破始为亲到龙王宫殿不同门外游人偈颂X种竹香严活葬在南阳知是所知忘未忘勐虎不应餐伏肉听教风雨细商量送僧归蜀曾经巴崃听啼猨万想千思举不全一万里风吹梦转月明人上锦江船送昭书记归径山错下凌霄恨不忘百城烟水漫茫茫思量六十蒿枝拂铁打心肝也断肠看潮怒雷声撼海门秋知是几家人上楼眼眼尽随波浪转全潮端的属谁収褙语录路不賷粮笑复歌三更月下入无何太平谁整闲戈甲王库初无如是刀送愚菴和尚赴资福十分消息在竿头片甲纤鳞未足収怪得一番浮子动西湖明月上金钩古劒干戈罢却复何言六国风清令不传犹有当时太平意尘埋三尺髑髅前花翁传来五叶到渠侬略露些儿便不同自是普通年远事莫将一样看春风X送祖上人归蜀只因月下瓮吞蛇赢得南来两眼花换手槌胸应有日知佗死欵属谁家送布袋像与妙峯和尚百千诸佛竖降旗大法犹悬一缕丝问讯率陀老慈氏只是恰是下生时放牛呜咿声断笛横时满目春风不自知脚后脚前者些子入渠群队听渠疑拜大梅常禅师塔声前借路谩经过望却梅林自倒戈八十四人疴漉漉阿师犹更带誵讹上安晚郑丞相为免坟地黄檗山中话裴相独龙冈上忆舒王相公留得谿边寺千古佳名在郑乡送僧归蜀脱得南方驴马群相逢无法可呈君看侬百衲袈裟上半是吴云半楚云赠蜀相士蓑衣道人梦入东南万里余阅人多处定何如绿蓑又裹春风去未必黄金换得渠送兰与樗寮张寺丞绿叶丛丛间紫茎芳心细细为谁倾不如去入芝兰室凑得仙家一段清X无梦为人彻困有谁知贬得眼来话巳迟满地如今正閙在听渠寐语住何时宿天衣偶成过鴈曾无影可留不妨寒水向东流千峯一夜撑空立旧事惊翻尽底休觉海诸善友整经好风晴日满谿山又到桃源尽处还流水落花拦不住几多春色在人间劒关吹毛不动定誵讹徧地茫茫尽倒戈但见清风生阃外知恩终少负恩多无闻老胡密语巳乖张迦叶何曾解覆藏口耳到君俱丧尽又还家丑外边扬虗舟一从桡下失关津寂寞空横断岸濵夜夜芦花照明月可怜不见谢家人送林上人归湖南无端活业尽平沉只为当时错用心归路又从湖畔过水深不似恨深深送无言和尚赴枫林祸兮不入慎家门除是知恩解报恩只用五峰曾中底要人吐了要人吞X月巖光非照境境非存恁么曾来二十年话到乖崖峭壁处令人特地忆南泉示头陀过灵隐头颅如雪困风波未到灵山未倒戈百万人中笑花眼元来犹有此头陀赠书华严南询曾不涉途程写尽山云海月情放笔看来亲到处一场特地又愁生上履斋吴丞相合从龙首便黄扉尽谓登庸十载迟自是袖中霖雨手肯令勋业颂臯夔一新更化改絃初人语驩声蔼道途僧自深禅湖上寺不知身世在唐虞答日本国丞相令公人言千里本同风何似如今一信通万浪千波浑不涉新罗元在海门东坏菴壁倒篱㘱第二筹扶持不起转风流只因一句随他语未到吾宗扫土休上秋壑贾丞相宇宙全归掌握中玄机制胜不言功人将富范张韩比何异丹青绘太空力挽天河洗甲兵争如谈笑净胡尘山东名竝山西X重历数从来有几人赵居士施丹结万人缘透缾九转有余香阅世情忘有未忘一万人缘何日了明朝烟水又茫茫送一彻二公再参无际和尚两公未见无际前谓从本有成话堕两公既见无际后谓是不同成两箇明知见与未见时苍龙终不澄潭卧云巖晚归玲珑巖老儿家有弥天祸口皮边禅惯卖弄动輙引人入荒草不知两公竟何意春风又问东南道贫思旧债济北驴再欲一顿憨作么当时失却一只眼贼过关门夹山老后三十年有话在珍重此行休放过送东山源和尚归闽寻思六十蒿枝拂如何再得一顿喫此是临济住后时黄檗棒头痛的的寻思昔日曾行脚未离南方巳先错此是天平住后时西院清风顿销铄此时人是彼时人去时路是来时路老源胸中只自知却道古人恰相似二月江湖春水生拈得乌藤先我行得大愚力黄檗力且听住后真消息佛祖赞释迦佛不即此座成等正觉不离此座成等正觉入雪山悟明星知之者必谓以慈示人开空花结空果不知者将谓实有此作皇天无亲惟德是辅此亦名言不及X处借水献花不可当面讳却出山相逾重城为何事悟明星自欺谩试问出山何似入山含元殿里犹觅长安维摩机不可触病不可医说黄道黑引蔓牵枝要见众生不病时观音大士真慈念群生有如慈母忆其子尽尘毛剎世界海一一具此一念中惟此一念不退转如子得母亦复然眼声耳色互三昧情与无情同证入有能不作实证想当知此相亦非实忽若子母不相知大士实相常现前血书心经为圆相色何从眼声不到耳耳色眼声血滴滴地出乎尔反乎尔全身不在圈䙌里师子国相十方国土中应身何彼此春在花月在水要令当处不留情好看翻身狮子子水石上相明月下磐石上以心中眼观身外相六根互用示慈门无风平地生波浪月印长江风号万籁随流入流无在不在百千三昧一毫头贵价精神贱价卖X鱼篮相风吹两𩯭萧萧起全身巳是拖泥水何人领取钩头意明明不在鱼篮里布袋像牙关咬定行又行不上布袋紧靠放又放不下知佗里许有甚兜率内院底十字街头辽天索价四睡图睡时递相枕借醒后互相热谩笑中有刃用处多姦看来人斑宁可虎斑韦䭾天变相横两腕中杵现堆云里身权中示权处依旧是天人达磨趂得江头航折苇听教后面风波起不负梁王所问来只有此心如此水对梁王突出全机赚神光错礼三拜熊耳月照嵩山云填沟塞壑无人会天寒京洛雪依然三拜当时有底传皇道无私太平日行人犹说普通年五祖荷锄江上青山未老󰑁头边事犹在若能慎初护末未到两重纳败六祖挟担柴巳落在谁家此行不空来去手中担子相随心知应无所住X郁山主野水小桥外诸峯凛寒色被驴子一交至今翻不得政黄牛人牛两相忘又向桥边去眼明双鹭鹚无非是熟处猪头和尚目前机背后底为复神通为复游戏直令换尽人眼睛亦与悬羊卖狗而併案耳蚬子和尚酒台盘上和声突出钓螺江畔捞摝得底是则是以鰕为目不妨用活底祖师意懒残和尚寒涕无暇収高风自然足客来知不知吾芋恰新熟船子和尚一桡复一桡打着打不着至今华亭上犹更风波恶朝阳摘不断穿不透宽作程急着手要从破后觅浑崙当阳拈出谁知有对月本无文未曾说一字字生铁橛欲了了时是了时何须特地寻明月李源访圆泽相看巳了然安用频频举长笛不禁闻又随烟棹去熊公见西山一见能全机隐身定无路遇犹不遇时病在回头处X大道浴湫图腥风怒涛中信手拏得起触拨老慈明撺出拄杖子灵照卖笊篱手把长长竹摝篱与爷同乐又同悲轻如毫末重山岳十字街头卖与谁大慧佛日禅师闻薰风南来时和赃捉获向树倒藤枯处覆水难収勘破元禅楪子饤底青虾蟆脱得圆悟胸次用底活马骝横三尺竹篦气索列祖飜四河雄辩贯通九流薄四海内外罔不中伤旷百世上下其谁与俦区区作是说者如一尘之微又何能重轻乎山丘妙峯和尚见之目明气和如春犹据妙峯顶时平等示人望之心折面冷如铁犹坐莲峯堂时大默而说奔走龙象鞭斥风霆不约而绳不令而行宜其谈笑兴起东菴正脉廓清末流之辙至于灵机绝唱不堕常调莫妙乎庚峯定穴者也大川和尚握拳透爪有临济体裁轮珠示人类大颠风格不欲露全身惯无赃考贼十地吞声二乘动色聚一世精神而用东山暗号皷大地波澜而疏东㵎正脉宜乎百川倒流天下暴白如是模写沧溟一滴传金襕倒剎竿须是迦叶师兄始得古云法师X获旋陀罗尼机轮转处风雷疾入萨婆若海舌头不动云涛翻肆虗空讲尽实头禅以栗棘蓬裹金刚圈陶冶有学之学而披剥万象发挥不传之传而朝宗百川是为北峯真子无愧竹菴嫡孙后二千年是真精进所谓灵山未散之旨至今一会俨然牧长老以其师立菴像请赞不禀释迦文踏翻华藏界由天台南觉城东提苏州有常州有立委羽重关札洪塘硬寨如是三十年起妙喜正派若言老子见青山行人更在青山外谢灵运平生几緉屐自觉山招我不知身入画只贪山色好陶渊明和露锄豆苗不觉日又夜飘然从何来定在南山下许宣平全肩担荷时落日重回首世无相逢人先生不在酒孟东野人知琴无絃无琴无人知独立天地间知音复是谁人我担先我后人为谁辛苦三百六十骨节透顶透底全露穷鬼子妨不下担将去阆州许居士画像请赞家在阆城南阅浮生知其如寄脚踏长安市了万缘齐之一默雅重甘贽风流孤峻庞老标格甘终身于澹泊见古道之颜色故其寓意于物而不留意于物X胸中了然一点谩渠不得自赞行素长老请无狮子教儿之诀无老猫上树之机世无所容其拙人或见谓之慈知之巳熟画出何为后三十年飏在𡏖𡒁堆头便令无光怪发现未免起傍观按劒之疑端常副寺请本分曾无买卖动辄于人招怪岂知父子之间描画虗空着彩端常与么无端直是克由叵耐资寿牧长老请铁牛去住之机狮子反掷之诀毫芒略露崖崩石裂无些子柔和唯一味生灭电光石火瞥转玄关千圣顶头恣兴妖孽禅人请冷泉亭放闸换尽时人眼睛见山堂看云甚处讨佗巴鼻认得完全是则未是手中黑竹篦不能打得儞胡乱三十年全无巴鼻叨居六七剎无补宗教翻着梵志韈疑之者多倒用司农印识之者少出岭既不能跂步玄沙入岭又何敢追踪雪老上人担头不堪泊蝇也能带得老僧去那逢人展似即不无若谓起杨岐正宗疏东㵎正派且莫谤渠好北山云拥千巖秀西子湖平万壑流水石光中闲送目无边剎海一毫収印维那请X眼看东南意在西北毗卢印倒用辊动古井蓬尘兴化棒不施撒下青天雨雹腾身一掷而抹过万仞龙门掉臂径去而何有连云栈阁祖师心印谁是亲传麟兮龙兮峥嵘头角小佛事无准和尚入祖堂提密菴破砂盆用破菴没巴鼻清凉山上白浪翻空海门国内红尘竞起直得锦镜光寒龙渊鼎沸佛鑑禅师从来不受安排元本亦无位次是则是到处去来不如者里艮首座秉炬艮为山离为火六十五年卦文方破艮首座而今不用东卜西卜从生至死掷下火只是者个则法事起骨无中唱出倾尽陀罗尼门句后不来朴碎劫初铃子直得灰寒火冷玉振金声唱教门中则不无阇梨衲僧门下未会出身路毕竟如何西风一阵来落叶两三片应上座秉炬应眼时如千日犹是目前不了应耳时若空谷正是鬼家活计应上座瞎却眼聋却耳和雨和风那下行别有神光照天地圆上座秉炬以火把打圆相云圆陀陀光烁烁拟即乖动即错直X饶未点先行也是草绳自缚何故勐焰不容蚊蚋泊道上座秉炬我唤作火汝不得唤作火道上座道道拟议不来髑髅穿过平上座秉炬平不留险非取脱体两忘犹是死句石火机前眼豁开便是熏地炙地处元西堂秉炬东行西行筑着磕着平地一交虗空扑落便是锻了精金更看末后入火一着如何是末后着北海蓬尘生西山头倒卓净藏主秉炬真净明妙灵通虗彻了知大藏小藏如说而行扫除是病非病如行而说净藏主能剔脱平生火种掷下火径山为汝点发四明制置黄大卿起棺过湖亭去年来时节十洲尽是春风士农工贾皆和融今年去时节四海浑是秋色城市山林皆惨恻某官平生心存王室一代德尊士林入则朝行以道致君于尧舜上出则方面以仁及物在龚黄前岂知天上楼成又见鄮山人去毕竟此心即佛从来灵骨巳仙大道本无门去路一身轻似叶三山元不远高名千古重如山楼头畵角声残湖上涵虗亭近移身换步一句如何剖析判府侍郎归去来兮天连水碧X为皇女周汉国端孝公主撒土见身无实是佛见了心如幻是佛了了得身心本性空斯人与佛何殊别新薨皇女周汉国端孝公主入自受用三昧元自修行中来与先佛有大因缘破微尘出大经卷以恪谨而行已志以婉愉而奉慈闱贵长依日月之明何早诵露电之偈生荣死哀本无二致人间天上同具一真出于机入于机移身换步归第四天生于土归于土转女成男顿超十地只今全体承当当阳如何盖覆端孝公主彩幢僊珮且归去有意明时却再来题䟦䟦多心经心外无法是大神呪法外无心是大明呪不在内不在外有能心法两忘而见言外之意所谓是无上呪是无等等呪者也䟦周居士金刚经解钞解疏䟽解经觉如居士穷诸家疏钞掇而拾之且道经解甚么忽若一语不玄谤斯经故䟦圆觉证义诸经各标时处唯圆觉一经不标时处何耶淳祐丁未夏觉如居士书来求圆觉讲义䟦是时千丈巖主方与湖海衲子作安居佛事未暇也友上人归日试问居士所集讲义巳到第几菩萨题双帆出浦图X江头水如天不见人上华亭船挂帆来何处又无人唤奯公渡或作境话会不作境话会姑付三十年后与人点眼䟦宏智禅师墨迹宏智暮年真帖笔力遒劲语意缜密不轻来学宜其起洞上之宗寂用无碍处后来与天地万象无平出一路要见古佛过去久矣䟦意一徐相公与成上人偈后万物丛中着得只眼如同木人百草头边蓦鼻拽回可谓善牧意一言下大有深意能于老卢不识书处善财不动步时心领意解平生参学事毕䟦通菴王太尉维摩经颂维摩会上三十二义堕与不堕至竟不出一默通菴居士不动干戈搂其窟穴暴其丑恶虽然尽法无民题江山万里图尽大地是沙门一只眼孤逈逈山不是山澄湛湛水不是水无目前法有目前意才起一念及路旁堠子何止白云千里万里题佛照与遁菴书后山前一片闲田地不三世而祸起萧墙递相割据为怜松竹引清风宜也原其枝分派别实于看脚下一语不独当时误人坐在半途亦负累后代儿孙多少没地头在所谓灭吾宗者旨哉题王龟龄墨迹同严首座竹赋X石桥未到巳先知熟处难忘入境还如入梦时切忌寐语僧唤我为严首座不可讳却前身曾写石桥碑赃物现在噫一念见道三世情尽诵梅谿居士之作可知前身后身一梦两觉天台月落鴈山春晓即此梦觉无二无别人或不然听竹君说题传灯三十五祖图后形兴未质名起未名形名既兆巳是描画虗空了也何况心心相印法法相传大似重施五彩然一人唱之一人和之祸事祸事岂止西天此土而巳将见穷尘毛剎海亘千万亿劫无有一人能免其负累者明眼衲僧若开此卷向释迦未出世达磨未来时着得只眼方知二千年事尽在今日䟦海佛禅师语录石谿未离云顶行脚未到处要须到既见云居开口不得处要须道执侍半年如矢在弦上知而不自发至龙袖拂开之机而箭在的中发而不自知虽然早年见松源于北山下是此话巳行若谓开得口后方有此录脑后犹欠石谿一锥在遗表臣僧一介草野出自远方幸际明时复遭圣世然五山勑命臣领其四迺者伏蒙陛下念臣衰老钖以徽号怜臣食众蠲免和籴臣之荣遇可谓无涯矣虽历百千万亿劫不足以酬陛下之洪恩演八万四千偈不足以尽微臣之恳切臣今疾病危X惙命在顷刻不能多辞以谢惟愿圣算与天齐休为民父母为佛金汤是臣祷颂之忱下情无任瞻天望圣激切屏营之至塔铭中太夫直宝文阁提举建宁府武夷山冲佑观林希逸撰景定四年六月十四日径山佛智禅师广闻示寂遗奏闻皇帝悼惜赐钱助葬塔在大明山下以大明名菴御书其扁且给田以食守者呜唿盛矣非师能贤穆陵岂轻𢌿哉师于余为乡人初得其名于郑丞相所为偃溪序壬戌还朝始见于京疎眉秀目哆口丰颐道貌粹然出语有味益敬之东磵侍郎汤公于师尤稔每相与言其贤方闻其病即以书别余与东磵俱为文以奠之东磵笔甚奇南归五载其徒普晖来溪上乞铭状曰师候官林氏子世业儒母陈氏梦僧伽振钖入其室娠而生师貌与像肖人曰僧伽再来也剑负未言见佛即合爪稍长诵书如流年十五父母以宿缘俾从小父智隆于宛陵光孝十八受戒具初谒印銕牛印名具眼深奇之曰法栋也徧参诸老与少室睦无际派追随甚久卒嗣琰浙翁见于天童针芥相投自知未稳去再见双径翁知梅将熟矣迎曰汝来也一夕坐檐间闻三更转将入云堂曳履而蹶如梦忽醒翌朝造室翁举赵州洗钵话师将启吻X翁扯止之平生疑情篦下氷释机锋自是不可当藂林曰有两浙翁矣绍定戊子四明制阃胡公以小净慈致之郡有贵公谋竁寺后时安晚当国师以颂驰白即行相苦留之事遂止无何移住香山相功德寺也相还里又移城之万寿贵卿名士争先游从晚每至忘归为师作序此时也乙巳雪窦虗席制阃颜公以师闻如奏勑下此山给勑自师始上又亲洒应梦名山四字以赐戊申移育王辛亥移净慈时教家有挟坐禅宗上师奏数百言条析明备上是之诏仍旧时珰焰方炽师以理析闻者敬服甲寅移灵隐丙辰移径山昔寺更两烬而复始务速成倾漏相仍日费苴补师始至岁仍俭辍衣盂以赡来者厨堂忽败撤而新独雄于一寺其有为之功不苟类此辛酉赐号佛智旧庄二所指水为田东饷按籍索租害此寺二纪师为奏免踰年又以和籴病告穆陵雅敬师每请必俞师虽于世泊然而所居利兴弊革不可尽书贤矣哉连住八山几四十年诱纳其徒证悟者众海东夷相叩请书沓至师之道化远矣病中危坐如常时问疾往来与语不倦将终独以急明已事为门人诫侍僧求偈麾去益请书十六字而化时方炎夏飞霰纷纷非积行所感乎住世七十五年坐五十八夏其寿若腊与佛日同金书菴名共一明字闻者异之师襟量素宏与人和易所至缁徒云集敬慕之没齿无疾声遽色遇事虽剧处之如如X不逼而成随愿必应他人不可学也或疑其主法过慈其弊也弛余曰百丈规则严南阳门户大临济峻峭雪峰粹夷教虽不同其道一也师以身率何弛云余虽交师晚而知师深是宜铭铭曰振钖何人再来何故梦觉何分归游何处无为有为一手呈露全提半提八会言句我翫我珠无汝喜怒汝传汝薪自我来去大明峯前遗蜕所寓枯木众中法髓谁付金字扁题龙君呵护百世之藏与龙共住斯人也无以愧于斯铭也斯铭也无以愧于斯人也竹谿林希逸书径山晖首座不远千里来求偃溪塔铭予老病不能文以诗谢之顿首金刚眼要笔头点妙喜当年竟脱空千里还山无一字乃为不负偃溪翁甲子三月晦日偃溪和尚语录卷下拾遗雪牧X整顿蓑衣御苦寒自家水牯自家看白漫漫处无香草笛弄梅花过别山针恶钳鎚下现针锋正眼开时一线通百匝千重俱札透始知箇是夜深工羲之故居亭前不改晋山河亭下春风屈曲过我自不知贤者事细挼花片付流波蒸笼重重叠叠有来由热汗通身未肯休直得变生为熟去方知胡饼是馒头函柜脱体分明类异常自然函盖却相当衲僧骨董多狼借収拾都归一处藏门钩弯弯曲曲箇形骸曾向红炉煅炼来触着上头关棙子千门万户一时开化楞严会香烛椽烛炉香夏九旬二千年事向谁论人家十万春风里尽是灵山会上人玉磬轻敲紫篆清金莲花绽烛荧荧从教一百二十日散作满天星斗明终