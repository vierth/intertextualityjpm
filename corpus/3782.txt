太上洞玄灵宝赤书玉诀妙经正统道藏三家本二卷洞玄部本文类太上洞玄灵宝赤书玉诀妙经正统道藏三家本二卷洞玄部本文类太上洞玄灵寳赤书玉诀妙经卷上乃一尔时元始天尊太上大道君五老上帝十方大神㑹于南丹洞阳上舘坐明珠七色寳座时有五帝大圣玄和玉女五万二千五百衆诣座天洒香华神龙妓乐无鞅数衆紫云四敷三景齐明天元合庆衆眞齐驾时有精进学士王龙赐侍座请受法戒道告龙赐吾于七百万劫奉修灵寳立愿布施持戒执斋勤苦不退展转生死忍辱精进断除异念空受无想积感玄寂得作衆圣道尊常用慈念欲令广度衆生是男是女好愿至人咸使得见灵寳妙法尔有善心来归法门由尔前生万劫巳奉至眞功满德足致生道世值遇法兴今当爲尔解说凝滞十部妙经使尔救度十方诸天人民勤爲用心勿使魔言道曰生死因縁轮转福愿莫不由身人身难得道世难遇经法难值诀言难闻吾所以敷张玄旨解说要言者何感念十方天人受生不能保度其身长处苦恼甘心履罪展转五道无能觉者是故广明法教开导愚蒙咸使天人得入旡上正眞之门普度一切生值此世眞以宿縁所从眞人皆得过度吾受元始眞文旧经说经度世万劫当还无上宛利天过世后五浊之中运命不达是男是女不见明教常处恶道生寿无机而忧恼自婴多受枉横自生自死轮转五道堕于三途八难之中殃对相㝷无有极巳生死分离无有豪贱实爲痛心今解说诸要以度可度汝好正意谛受吾言于是注诀龙赐稽首伏受教旨道曰子受灵寳大戒当起北向首体投地礼于十方东向伏听十戒一者心不恶妬无生隂贼检口愼过想念在法二者守仁不杀愍济群生慈爱广救润及一切三者守贞让义不婬不盗常行善念损己济物四者不色不慾心无放荡贞洁守愼行无㸃汚五者口无恶言言不华绮内外忠直不犯口过六者减酒节行调和气性神不损伤无犯衆恶七者不得嫉人胜己争竞功名毎事逊让退身度人八者不得评论经教訾毁圣文躬心承法常如对神九者不得闘乱口舌评详四軰天人咎恨伤损神气十者举动施爲平等一心人和神睦行常使然修奉清戒毎合天心常行大慈愿爲一切普度厄世慊慊尊教不得中怠宁守善而死不爲恶而生于是不退可得拔度五道不履三恶诸天所护万神所敬长斋奉戒自得度世道言灵寳开法度人有十二可从而得度世者尔宜从之自得正直终入无爲一者见眞经出法开度一切便发道意心愿后世得登大圣二者常行慈心愿念一切普得见法开度广逺无有障翳三者好乐经教深逺览达意志坚明开化愚闇四者尊受师训广开劝化令入法门逺离盲道五者信向玄妙尊奉经诀晨夕念诵无有怠倦六者不务荣华断俗因縁专心定志所营在法七者勤诵大经愿念一切广开桥梁爲来生作縁八者常生善心不邪不伪无嫉无害无恶无妬九者在所随生常值圣世与灵寳法教相值不絶十者洁身持戒修斋建功广救群生咸得度脱十一者学业广览宣通经法预以天人普令开度十二者常与明师世世相值受教宣化度人无量是爲十二妙诀能行此善念世世得见圣文与道结縁诸天犮识独歩三界无所罣碍长离三恶五道八难神明敬护地祇拥衞门戸清肃万灾不干诸所求愿读诵此经皆得成就是善男子善女人精心尊奉皆爲十方大圣所有洞达自然身生水火变化形影飞升上清功德未满应经灭度即爲五帝所迎俓昇天宫不过泰山化生贵门与经道相遇俓得度世道告龙赐勤行谛受勿爲懈怠龙赐稽首伏承戒曰道言眞文呪说髙上法度旧文宛奥不可㝷详后来学者难可施用故髙下注笔以解曲滞玉诀眞要开演古文微辞玄妙诸天所尊披诵玉章十方遥唱上天设礼神魔降伏鬼妖灭爽侍文玉童玉女各五十人自无前生万劫题名太玄不得见此玉文运㑹遭遇尅得神仙福延九祖润流玄孙皆得度脱三恶五道八难之中斯文尊贵妙不可胜元始灵寳告水帝削除罪简上法灵寳某帝先生某甲年如干歳某月生愿神愿仙长生不死三元同存九府水帝十二河源江河淮济溟泠大神乞削罪名上闻九天请诣水府金龙驿传太歳某年某月某朔某日某时于某国告文右朱书银木简上以青纸裹简青丝缠之金龙负简以投三河之渊初用金钮九𨾏连简沉之后投不须三过都止投简当于清泠之渊北向叩齿三通读简文呪曰元始五老上帝髙尊十方至眞太华灵仙赤文告命无幽不闻上御九天请下玉文日月五星北斗七元中告五岳四方灵山下告河海十二泉源九府水帝溟泠大神今日上告万愿开陈请投玉简乞削罪名千曽万祖九族种亲罪根连染及得我身普蒙削除絶灭种根记名水府言上帝前七祖父母去离八难上登九天衣食自然我罪释散万神咸闻请以金钮关明水官请如斯陈金龙驿传元始灵寳告五岳灵山除罪求仙上法灵寳某帝先生某甲年如干歳某月生命属某帝名系泰山愿神愿仙长生度世飞行上清五岳眞人至神至灵乞削罪籍上闻九天请诣灵山金龙驿传太歳某甲子某月某朔某日某时于某岳告文右朱书银木简青纸裹之青丝缠之金钮九只金龙负之埋本命之岳悉如上法于本命之岳东向叩齿九通读简文竟呪曰玄上开明元始监眞上帝五老赤书丹文天地本始总领三元摄气召㑹催促降仙髙上符命普告十天日月星宿五岳灵山天下地上溟泠大神监生主録南上三门开领玉简勒名丹篇削落罪书上补帝臣千曽万祖九族种亲皆蒙解脱五道八难去离三恶魂升九天生死开度万劫长存今日上告万神咸闻请以金钮关盟眞官请如所告金龙驿传元始灵寳告九地土皇灭罪言名求仙上法灵寳某帝先生某甲年如干歳某月生命系九天东斗领籍愿神愿仙长生度世飞行上清中皇九地戊已黄神土府五帝乞削罪録勒上太玄请诣中宫投简记名金钮自信金龙驿传太歳某甲子某月某朔某日某时于某郡县中告文右朱书银木简青纸裹之青丝缠之金纽九只金龙负之埋所住中宫悉如上法于中庭向壬叩齿十二通读简文竟呪曰天开地张九炁分灵三元同符十方朗清五老上帝开眞领生丹书赤文元始上精普告天下九土皇灵今日上告万仙定生我愿我仙请投玉名土府太皇勒除罪刑奏简上宫列簿华青早得飞腾天地同灵九祖种亲腐骸更荣魂升南宫受化仙庭日吉告命万神咸听请以金钮表盟至情请如所告金龙驿呈道曰尔有志心发无上道意欲度诸天人民善男善女咸使得离三恶五道八难之中得过恶世与道相值当以八莭甲子之日投三元玉简除宿罪簿言名上天事事三过诸天三官九府更相嘱寄上天分别万神敬护五帝侍衞三界司迎门户整肃天下地祇日月来朝千魔万精不敢妄干志愿坚白蠲向咸成七祖父母即得解脱三途五苦上昇天宫生死福庆影响相酬三官九府书人功过其理甚明世世因縁毫分无亏尔谛奉行勿爲懈怠使魔坏尔眞东方九炁青天眞文赤书玉诀东方九炁始皇青天碧霞郁垒中有老人总校图録摄炁降仙其二十四字主召九天上帝校神仙图録学仙道士常以本命甲子立春之日青书二十四字于白剌记姓名年月于剌下投灵山之岳九年仙官到使青腰玉女九人身得飞仙歳星辅肝角亢鎭眞氐房心尾四景廻旋箕主七辰正斗明轮承炁捕非扫除灾群其三十二字主召天宿星官正天分度诸以天灾星宿越错朱书三十二字于青𥿄上露于中庭九日九夜夕夕依法别呪讫以火焚散灰于青烟之中并刻书三十二字于青石上埋东方天灾自消星宿复位东山神呪摄召九天赤书符命制㑹酆山束魔送鬼所诛无蠲悉诣木宫敢有稽延其三十二字主摄鬼魔正九天炁行此法朱书青木剌上以文向东北而依别呪文三呪鬼自束形万妖自灭精心行之下制东河溟海水神大劫洪灾蛟龙负身水府开道通迳百千上帝赤文风火无间其三十二字主摄东海水帝大劫天灾之数召蛟龙及水神事遇水灾及欲渡大水黄书三十二字于青𥿄上依别呪以投水中身自得过蛟龙负载河伯奉迎水下可行也合一百二十字皆元始自然之书一名生神寳眞洞玄章一名东山神呪八威䇿文南方三炁丹天眞文赤书玉诀南方丹天赤帝玉堂中有大神号曰赤皇上炎流烟三炁勃光神仙受命应运太阳其三十二字主九天神仙图録宿名学仙道士常以本命甲子立夏之日朱书三十二字于白剌上记姓名年月于剌下投灵山之岳九年仙官到使朱陵玉女三人身得飞仙荧惑辅心井鬼守房柳星张翼统御四郷轸总七宿廻转天常召运促㑹正道驿行赤文命灵其三十六字主召星官明度数正天分度南方星宿越错有诸灾异当朱书青纸上露于中庭三日三夜夕夕南向依别呪法讫以火烧文散之于青烟之中并别刻书三十六字于赤石上埋南方天灾自消星宿复位北摄酆山束送魔宗符教所讨明列罪源南山神呪威伏百千群妖灭爽万试摧亡其三十二字主制北酆正鬼炁行此法黄书赤木剌上以文向北而依别呪文三行此法鬼精自灭万魔束形宜精心行之南河水帝太伯龙王神呪流行普扫不祥洪水飞灾止蛟召龙开除水迳千道万通敢有干试摄送火宫赤书所告莫有不从其四十八字主摄南海水帝大运交洪水四出召蛟龙水神事遇此灾及渡大水皆黄书四十八字于青𥿄上依别呪以投水中自得过度水官奉迎合一百四十八字皆南方梵寳昌阳丹灵眞老君自然之书一名南云通天寳灵衿一名九天神呪一名赤天八威䇿文中央黄天眞文赤书玉诀中央总灵黄上天元始生五老中黄髙尊摄炁监眞总领群仙典録玄图宿简玉文催运上炁普告万神其四十字主神仙玉简宿名总归仙炁学仙道士以本命甲子春分夏至之日黄书四十字于白剌上记姓名年月于剌下投灵山之岳九年仙官到使黄素玉女十二人身得神仙鎭星辅脾廻度北元魁𩲃主非截邪斩根𩵄䰢魓𩳐扫秽除氛魒正玄斗明度天关九天符命金马驿传其四十字主摄星官正天度数诸中央星宿越错生诸灾异当以朱书四十字于青纸露于中庭十二日十二夜夕夕向王依别呪法讫以火烧文散之于青烟之中并刻书四十字于黄石上埋中央天灾自消星宿复位勑摄北帝遏塞鬼门剪除不祥莫有当前其十六字主摄北帝正天气检鬼精行此法白书十六字于黄木剌上以文向东北而依别呪文三行此法鬼精自灭天魔束形宜心行之中山神呪召龙上云制㑹黄河九水河源不得怠纵善恶悉分千妖万姧上对帝君莫有干试太阳激燌赤书玉字宣告普闻其四十八字主摄中海水帝四源之水洪灾涌溢之数召水神及蛟龙事欲过洪水之灾及渡大水皆当黄书四十八字于青纸上依别呪投水中自得过渡水官奉迎合一百四十四字皆中央玉寳元灵元老君自然之书一名寳劫洞清九天灵书一名黄神大呪一名黄帝威灵筞文西方七炁素天赤书玉诀西方素天白帝七门金灵皓映太华流氛白石峨峨七炁氤氲上有始生皇老大神总领肺气主校九天检定图録制召上仙其四十八字主召仙炁学仙道士常以本命甲子立秋之日白书四十八字于白剌上记姓名年月于剌下投灵山之岳九年仙官到使太素玉女七人身得神仙太白检肺奎娄守魂胃昴毕觜主制七关参总斗魁受符北元其二十四字主白帝星官正明天度诸西方星宿越错有诸灾异当以朱书青纸上露于中庭七日七夜夕夕向西依别呪法讫以火烧文散灰于青烟之中并刻书二十四字于白石上埋西方天灾自消星宿复位赤书玉字九天正文摄召万炁普归帝君其十六字主摄六天鬼炁行此法黒书十六字于白木剌上以文向东北而依别呪文七过行之鬼精自灭万魔束形宜精心行之西山神呪八威七传符水上龙召山送云在此授得同到帝门辅衞上眞斩灭邪源若有不祥截以金关赤书符命风火驿传其四十八字主摄西海水帝及水中万精召云龙以防水灾欲知水中精物及洪水弥天欲度此灾皆黄书四十八字于青𥿄上依别呪法投文水中立知水中万精形象蛟龙负以渡水灾水官奉迎也合一百三十六字皆西方七寳金门皓灵皇老君自然之书一名金眞寳明洞微篇一名西山神呪一名八威召龙文北方五炁玄天眞文赤书玉诀北方玄天五炁徘徊中有黒帝𩀱皇太微总领符命仙錬八威青裙羽褐龙文凤衣上帝所降制列玉阶其四十字主诸眞人神仙图録学仙道士常以本命甲子立冬之日黒书四十字于白剌上记姓名年月于剌下灵山之岳五年仙官到使太玄玉女五人名上仙籍矣北辰辅肾斗牛衞扉女虚危室豁落四开璧总七星执凶紏非却灾扫秽明道洞辉其三十二字主北方星官正天炁诸以北方星宿越错有诸灾异当以朱书三十二字于青纸上露于中庭五日五夜夕夕向北依别呪法讫以火烧文散灰于青烟之中并刻书三十二字于黒石上埋北方天灾自消星宿复位北山神呪激阳起雷流铃焕落玃天振威北酆所部万妖灭摧其二十四字主摄天魔北帝万鬼事行此法青书二十四字于黒木剌上以文向东北而依别呪文五过行之鬼精自灭万魔束形宜精心行之也九河倾竭乌母群飞蛟龙通道水脉洞开赤文玉书驿龙风驰其二十四字主摄北海水帝制水中万精召蛟龙以负身欲渡大水洪灾及遇水难中万物黄书二十四字于青纸上依别呪文投水中万物形象身得渡水灾蛟龙开水道水官出迎也合一百二十字皆北方洞隂朔单郁絶五灵玄老君自然之书一名元神生眞寳明文一名北山神呪一名八威制天文诸以启愿求道投剌行事莫不悉先东向叩齿三通捻香呪曰无上三天玄元始三炁太上老君召出我身中三五功曹左右官使者左右捧香驿龙骑吏侍香金童传言玉女五帝直符各三十六人出关启此间土地四面眞官我今正尔烧香关启愿得十方正眞之炁入我身中令所启上闻俓御无上至眞大圣尊神玉帝几前凡学道有所求愿及修行上法不先关启则爲邪魔所干不得上达所修无感神明不鉴徒劳无益元始五老修道求仙赤书眞文玉诀道言夫学上法思神念道山居静志修斋诵经转度七祖身求神仙当行五老赤书眞文上法依按旧文皆先叩齿十二通呪曰玄上髙灵元始尊神大圣徘徊万神临轩三景敷晖庆云四陈上告校图推筭九天今日启愿投剌灵山丹书赤字自然眞文上告五帝记名玉篇万神鉴映日月明言愿度愿生愿神愿仙天地星宿玄照我身三官九府五岳大神普告无穷削除罪根元始大开莫不纳言七祖幽魂受福自然三途五苦永离八难得与三景同晖紫晨轮转不灭身得飞仙毕读剌竟投于絶巖之中便散香灵山之上又叩齿三通向本命呪曰元始监映仙名巳书三官九府罪莫不除散香五帝告盟太虚请如所陈万劫长居毕仰咽九炁止元始五老禳星宿客灾明天分度眞文玉诀道言诸天星宿各有分度至于俓道错越更相侵犯或有异见于四方境域皆由天气运度否激之灾有所防出其分国故以天光转照玄告不祥故元始垂文和天安地解灾却患安国宁民至士精心依法修行灾见之日书眞文如旧法露于中庭向方面叩齿十二通散发仰祝曰元始上天三光髙明廻景照耀四方朗清运度所冲激扬流星五界错越三统失宁五斗总辰七宿明灵眞君大魁厥讳玉精夫人皇妃字曰育婴总御玄关廻转诸天今有客灾玄告不祥请以眞文赤书上呈散发谢愆披露丹诚惟垂玄监廻复天经炁不横越灾不横生焚烧灵文散烟玉庭上景监度普告万灵气清三关灾灭九㝠隂阳调和国土太平请以金龙风马驿呈毕露眞文于中庭金龙鎭之假令灾在东方则九日九夜竟而烧眞文散灰于青烟之中凡禳天灾安国宁民法皆随方然灯照诸天光假令东方则然九灯亦可九十灯亦可九百灯用金龙一两一枚灾在东方用青缯九十尺九日九夜灾在南方则然三灯亦可三十灯亦可三百灯用绛缯三十尺三日三夜灾在中央则然十二灯亦可百二十灯亦可千二百灯用黄缯百二十尺十二日十二夜灾在西方则然七灯亦可七十灯亦可七百灯用白缯七十尺七日七夜灾在北方则然五灯亦可五十灯亦可五百灯用黒缯五十尺五日五夜此元始灵寳上元科法元始五老禳大劫洪水召蛟龙水官度灾眞文玉诀道言天地大劫之交洪水四出荡秽除恶万无遗一当此之时天地㝠合人民漂流无复善恶唯有志学之士得灵寳眞文大劫小劫之符乃可乗飞羽而髙观登灵岳而浮翔当此之时神人自当使蛟龙爲通路开水径以渡身河伯伺迎不罣津梁也乃明灵文之妙岂拘大劫之交遇此之际当依其文施用北向叩齿五通闭气二十五息存已身心中生火火出头顶而烧四方山林草木及已身都尽形骸皆成灰尘一时飞翔入青烟之上无复所遗思大水浩浩荡荡天下已身化成蛟龙随水而流因又叩齿二十五通仰呪曰上始廻灵开明九元天推地转二炁流传五行相促运度机关隂阳否激结成灾冲大劫倾汔荡秽除氛九河受对洪灾激川水母徘徊鸟马合群日月㝠㑹三景停关上选种臣推校玉文弃恶遗善清浊永分我参帝简名列九天大灾四㑹赤书所蠲是日告命万神咸闻日月五星照明我魂五岳灵山浮渡我身九河水府溟泠大神开除水径通利河津蛟龙应符摄山送灵负我渡我惊驰四奔丹书赤字元始眞文金龙驿呈时刻无间立须告御上对帝尊毕引气二十五咽须㬰自当有开水之神以渡兆身也在山山则浮在水水自开可谓临危而济倐欻之顷天地都平也元始五老摄召北酆鬼魔赤书玉诀道言夫受灵寳上法致神明来降存念响达与天眞交㑹宜先分别鬼魔形象遏塞干试魔精旣伏存思自感神明易致行此之法依上眞文施行便向东北叩齿三十六通闭炁九息而仰呪曰三元开明廻转天常运推数极百六乗纲大劫交㑹万妖争行北酆不拘放逸鬼宗群魔纵肆祅闭天光上帝有命普告十方演明天魔法教开张正道治民扫除不祥有何小妖群聚爲场赤书玉文检摄鬼郷北酆三官明速传行千魔束爽万鬼送形流铃交焕激气太阳金虎四邀天丁捕亡大小齐到不得匿藏元始所告列奏上宫元始灵寳五帝眞文玉诀道士服青帝眞符东向叩齿九通思青炁从口入注肝中生九重青华寳光彻映项后书符置前呪曰元上青精九炁大灵神光霞散流映东青华景郁勃灌我身形宫府安鎭寳魂自生洞达八朗飞昇玉庭毕引炁九咽上应服者服佩者佩道士服赤帝眞符南向叩齿三通思赤炁从口入注心中生三重丹华寳光彻映胷前书符置前呪曰丹华流映寳芝生光神精彻幽散灵八方眞符摄炁啸命朱童三精焕敷注我绛宫赤神安鎭五香溢充洞映形外表里发光身生水火独歩飞行毕引炁三咽止如上法道士服黄帝眞符向王叩齿十二通思黄炁从口入注脾中生十二重黄华寳光洞映一身书符置前呪曰緫元书灵廻神四乡黄上散华五帝交芳流精散漫十二重光混合我形万神相迎安备黄脾养炁中房保龄度劫永鎭无穷毕引炁十二咽止如上法道士服白帝眞符向西叩齿七通思白炁从口入注肺中生七重素华寳光洞映丹田书符置前呪曰金灵七炁素华流氛金精童子首建元巾带符摄炁万神㑹门寳光奕奕照我命根安鎭肺华万劫长存毕引炁七咽止如上法道士服黒帝眞符向北叩齿五通思黒炁从口入注肾中生五重玄寳华光洞映背外书符置前呪曰北上太玄五炁徘徊寳华五重流光焕晖云景郁秀洞映太微仰注我身肾府鲜开安鎭灵宅万神总归身生羽服降形自飞毕引炁五咽止如上法当取灵山向王之竹全长七尺七节作神杖使上下通直甘竹乃佳书黒帝符着下第二节中次白帝符第三节中次黄帝符第四节中次赤帝符第五节中次青帝符第六节中空上一节以通天空下一节以立地蜡封上节穿中印以元始之章又蜡封下节穿中印以五帝之章绛纹作韬长短大小足容杖卧息坐起常以自随行来可脱杖衣隐以出入每当别着净处以杖指天天神设礼指地地祇司迎以杖指东北万鬼束形乗杖行来及欲施用当叩齿三十六通思五帝直符吏各一人衣随方色有五色之光流焕杖上五帝玉女各一人合共衞杖左右微呪曰太阳之山元始上精开张天地甘竹通灵直符守吏部御神兵五色流焕朱火金铃辅翼上眞出幽入㝠召天天恭摄地地迎指鬼鬼灭妖魔束形灵符神杖威制百方与我俱成与我俱生万劫之后以代我形景爲五解神昇上清承符告命靡不敬听毕引五方炁各五咽合二十五咽止行此道九年精谨不慢神眞形见杖则载人空行若欲尸解杖则代形儵歘之间巳成眞人朔望八节日当焼香左右朝拜此杖则神灵感降道则成矣灵寳八威神䇿玉诀当朱书三天太上召伏蛟龙虎豹山精文着一银木板上又书记年月师姓讳着一板上合二板内囊裹朱书次文着一板上着囊外凡三板合封爲神䇿如传之状板悉用银木长一尺四寸广二寸四分以绛纹之缯作囊令长一丈二尺衣之封外板上下头印口中元始五老之章当以栢木函绛纹作衣衣函以请䇿文着别室焼香左右精心供养受以佩身天下神灵朝夕朝门给五帝玉童玉女各一十二人出人游行五帝侍衞三界司迎生死无复三恶之难不经泰山俓昇九天衣食自然位同太极要自成仙至学道士佩此文施行神呪以䇿文指天天神设礼指地地祇朝拜三界束带指神神礼指鬼鬼自灭爽指水水神通道大劫交洪灾四㑹以䇿召龙龙爲负身长修积感神灵交㑹所在施召降响立到千变万竒适意所从出入行年位唯太极皆前从飞龙从导天钧凤啸鸾鸣十二华光建三七色节㑹灵之旛精思九年天仪自备灵寳八威神䇿呪曰元始太眞五灵髙尊太华皓映洞朗八门五老告命无幽不关上御九天中制酆山下领河海十二水源八威神呪灵䇿玉文召龙负水收气聚云束魔送鬼扫荡妖群万精摧落所诛无蠲日月五星北斗七元诸天诸地诸水诸山玉眞所部溟泠大神仙王游宴五帝杖旛天丁前驱金虎后奔玃天勐兽罗备四关所唿立到所召立前赤书焕落风火无间所有摄验金龙驿传毕叩齿九通仰天三啸引天炁三咽以䇿文指所告之地闭炁九息而止元始五老鎭灵求仙禳灾赤书玉诀道士隐学书青帝赤书眞文置东方则东岳仙官至长斋百日精思灵寳尊神则天眞下降给青腰玉女九人取东岳神仙芝草不死之药青帝鬼魔逺舍九万里一方凶勃恶兽毒螫皆不生害心反善仁人长斋修行二十四年身得神仙但佩此文亦得尸解转轮成仙国土东方及春三月有灾欲使东郷安鎭当赤书青石上鎭东方九日其灾自灭凶逆自消一方仁人苍龙来翔善瑞自至国土太平书文佩身却诸祸殃身无横患常与神明相当保国宁家享福无穷道士书赤帝眞文置南方则南岳仙官至长斋百日精思灵寳尊神则天眞下降给朱陵玉女三人取南岳神仙芝草不死之药赤帝鬼魔逺舍三万里一方凶勃恶兽毒螫皆不生害心反善仁人长斋修行二十四年身得神仙但佩此文亦得尸解转轮成仙国土南方及夏三月有灾欲使南郷安鎭当朱书赤石上鎭南方三日其灾自灭凶逆自消一方仁人善瑞显明鳯凰来迎鸾鹤飞鸣天人歌咏欣国太平书文佩身万灾不生禳凶却秽坐致神灵福庆无穷延年长生家致兴隆国祚安宁道士书黄帝眞文置中央则中岳仙官至长斋百日精思灵寳尊神则天眞下降给黄素玉女十二人取中岳神仙芝草不死之药黄帝鬼魔逺舍十二万里中央凶勃恶兽毒螫皆不生害心反善仁人长斋修行二十四年身得神仙但佩此文亦得尸解转轮成仙国土中央及四季月有灾欲使中国安鎭当朱书黄石上鎭中央十二日其灾自灭凶逆自消四方和睦善瑞自生麒麟来归白虎游庭国丰民富普天安宁书文佩身万灾不经身康气强五宫精明长保家国永亨利贞道士书白帝眞文置西方则西岳仙官至长斋百日精思灵寳尊神则天眞下降给太素玉女七人取西岳神仙芝草不死之药白帝鬼魔逺舍七万里西方凶勃恶兽毒螫皆不生害心反善仁人长斋修行二十四年身得神仙但佩此文亦得尸解转轮神仙国土西方及秋三月有灾欲使西郷安鎭当朱书白石上置西方七日其灾自灭凶恶自消西方自归善祥自集灵兽飞轩金雀㗸符氐老归賔国宁民泰书文佩身神明交游灾不加身与五帝同俦子孙昌炽世享王侯与善因縁何虑何忧道士书黒帝眞文置北方则北岳仙官至长斋百日精思灵寳尊神则天眞下降给太玄玉女五人取北岳神仙芝草不死之药黒帝鬼魔逺舍五万里北方凶勃恶兽毒螫皆不生害心反善仁人长斋修行二十四年身得神仙但佩此文亦得尸解转轮神仙国土北方及冬三月有灾欲使北鄕安鎭当朱书黒石上置北方五日其灾自消凶恶自灭北方自賔善瑞日昌地藏发泄金玉露形天人歌咏国富民丰书文佩身万灾消亡寿同天地福禄永光所向所求莫不利贞子孙昌盛世世贤明道士学至道上法修奉斋戒精思念道上希灵眞灭魔却试皆当先按灵寳上元旧格施案眞文鎭于方面灵眞降室五帝官属侍衞门戸鬼魔消灭所向咸从赤书青帝眞文于青缯上置室东璧赤书赤帝眞文绛缯上置南璧赤帝黄帝眞文黄缯上置中央赤书白帝眞文白缯上置西璧赤书黒帝眞文黒缯上置北璧施案五篇于斋堂之中朝暮烧香随方礼拜不得杂俗异人干入堂内此皆方方各有威神玉童玉女侍衞犯之奏罪九天㝠考立加奉者明愼禁忌九炁青天中有元始青灵之童讳开阳青典青帝赤书眞文青灵童长九寸衣青羽衣手执青麾侍文左学者应思此神降已身百日精念灵眞见形所求立感有佩眞文此童亦常在巳肝府之中致青牙之精三炁丹天中有元始赤灵之童讳丹泉珠典赤帝赤书眞文赤灵童长三寸衣赤羽衣手执赤节侍文前学者应思此神降已身百日精念灵眞见形所求易感有佩眞文此童亦常在巳心中致朱丹赤牙之精中央黄天中有元始黄灵之童讳洪瑛典黄帝赤书眞文黄灵童长一寸二分衣黄羽衣手执黄钺侍文中央学者应思此神降已身百日精念灵眞见形所求立感有佩真文此童亦常在已脾府之中致黄牙之精十炁素天中有元始素灵之童讳明石流典白帝赤书眞文素灵童长七寸衣白羽衣手执白旗侍文右学者应思此神降已身百日精念灵眞见形所求立感有佩眞文此童亦常在已肺府之中致素牙之精五炁玄天中有元始黒灵之童讳玉滋典黒帝赤书眞文黒灵童长五寸衣黒羽衣手执黒幢侍文后学者应思此神降已身百日精念灵眞见形所求立感有佩眞文此童亦常在巳肾府之中致玄牙之精此五帝灵童与元始五老同生主五篇眞文上统九天之炁下领五岳中主人五藏引牙之精补养人身服食五牙不知此神终而无感徒劳疲懃太上洞玄灵寳赤书玉诀妙经卷上太上洞玄灵宝赤书玉诀妙经正统道藏三家本二卷洞玄部本文类太上洞玄灵寳赤书玉诀妙经卷下乃二元始上帝灵寳尊神十方大圣妙行眞人常以一年三诣南帝洞阳宫挍定天元推数劫㑹开明赤书五老眞文封题玉碛以付五帝元始五炁常以鸡鸣上㑹灵寳玉京玄都上宫阳光初明散元始之晖流观诸天其气郁郁其晖熏熏精如月珠光如紫云五气运转如车之轮上御九天之阙中固五帝灵山下注学士五牙之根上宫衆圣大智眞人皆以其时餐食其晖仰咽其精与天相承致得无穷太上道君请注其文以传至眞依灵寳玄科四万劫一传如是灵寳明见出法度人十方大圣尊神妙行眞人同㑹南圃丹霍之阿三元洞室封题玉碛衆眞侍座香华伎乐五千万衆眞文奕奕光明洞达五气观晖照映内外云景秀朗如星中之月竒相衆好不可胜量是时北室有精进贤者王福度有女名曰阿丘曽厥年十六时在浴室中浴香汤自洗见金光明曲照疑有不常出宇登墻南向望见道眞神精炜烁容景焕日女意欢喜义手作礼遥称名丘曽今遭幸会身觐天尊归身十方天中之天愿赐禁戒遵承法文拔诸恶根早得转轮攺爲男形万劫之后冀得飞仙五帝魔王见女发心大愿恐过我界因化作五帝老人往告女曰我受十方尊神使命来语女灵寳法典吾道方行法使仁爱慈孝爲本始闻汝父当出女身已受人言不可得违宜先从之人道旣备礼训亦足余可投身天监尔心汝不从父仙无由度女答魔曰我前生不幸宿无因縁功德未充致作女身晨夕悔念誓守一心用意坚固出于自然生由父母命归十天诚违父教不如君言魔见女执心秉直不可得干于是便退丘曽自云道旣髙邈无縁得畅仍聚柴登墻焚烧我身冀我形骸得成飞尘随风自降往至道前于是火然丘曽义手向天言十方无极天尊今自归形骸天中之天愿得时畅如之散尘便投身火中燌尔无着身如蹈空俄顷之间巳见女身化成男子俓至道前于是受诫元始即命南极尊神爲女之师授女眞文给太华玉女金晨玉童各三百人衆好佩发三十二相洞映女身道告南极尊神此女前生巳奉灵寳转轮万劫今得化生人中见吾出法即得化形当更度人九万九千乃得至眞大神是时十方是男是女皆发正眞道意莫不精心持斋奉戒修承灵寳预有至愿皆得度世道告阿丘曽曰南极尊神昔往亦爲女子生于禅黎世界赤明天中大作功德诸天所称道业未成乃值火劫数交天地易位其在弃荡之例南上感其丹至朱宫书其紫名化其形骸于元君之胞一劫乃生得爲男身于南丹洞阳上馆明珠七色寳林师赤帝梵寳昌阳丹灵眞老君赤书道成位登南极汝前生与南极同在禅黎世界于丹阳栢林舍下同发道意尔时南极姓皇字度明执汝右手俱题赤石记姓名南宫即书汝笔迹题于南轩今犹尚在石字亦存汝忆之否丘曽心悟降目见南极所住南璧刻书太甲歳七月一日皇度明阿丘曽同于丹阳栢林舍下发愿合二十三字字甚分明忆此未久忽经天地三易劫运今乃得生灵寳之世道语丘曽尔今得师南极岂不髙乎皆由尔身宿縁所致当勤加上业广度天人功满德备自当令尔位及至眞超凌三清迅足九霞朝宴太玄也丘曽稽首道前丘曽先身有幸得生道世获遇天眞曲逮幽室光廕臰形神启坛内心应形外投骸归命万希一全髙上玄鉴转度我身旣得化形侍对天尊复蒙南极得训师宗喜惧之怀靡知所陈惟垂成就明所未闻玉诀寳妙愿特哀矜太上道君登命赤帝灵童开九霜玉笈七色之藴出灵寳赤书玉诀二卷以付南极使依盟授受丘曽衆仙监盟一时称善元始赤书服食青牙导引九炁青天玉诀元始赤书五篇眞丈生于太空之中天地未光开辟未明潜结元根三景成立五气行焉五色分彩焕照五方置以五帝遵以隂阳轮转九天之纽运眀五星之光殖地五岳以安鎭澳人五府以养神是以至眞之人常依阳光之始明上导九天之和气下引玉泉之流芳致元精于太极招五帝于灵童漑之者不衰存之者无穷廻万劫而更始保五牙于颜容实灵寳之妙诀恢万圣之宗也修养青牙导引东方九炁青天之法当以立春之日鸡鸣入室东向九拜平坐叩齿九通思东方安寳华林青灵始老君姓爓讳开明字灵威仰形长九寸头冠青精玉冠衣九气青羽飞衣驾乗苍龙之舆建鹑旗从甲乙玄老之官九万人从九炁青天中下降室内须㬰化生青炁郁郁如云之沓烟漑覆己形从已口中而入直下肝府又思木德焕明东方光照我身皆令分明竟便开目仰呪曰九炁青天元始上精皇老尊神衣服羽青设御天宫焕明歳星散晖流芳陶激身形上餐朝霞服引木精固养青牙保鎭朽龄肝府充溢玉芝自生廻年亿劫色反童婴五气和合天地长并毕引青炁九咽止便服东方赤书玉文一十二字右十二字则九炁青天之名导引青帝九炁服食青牙皆朱书白纸上存思讫而顿服之则引九炁而自降青帝应声而见形青牙坚固于东岳肝府玉芝而自生灵童赍眞文于寝侧青腰辅翼而使令九年积感变化立成神仙度世万劫不倾也当以鸡鸣阳光始分东向叩齿九通摩两掌令热以手摩拭面目九过仰呪曰东方青牙服食青牙饮以朝华毕便以舌撩上齿之表䑛唇三过令玉泉满口而咽之三过又引青炁九咽令鎭肝之中其道毕也元始赤书服食赤牙导引三炁丹天玉诀修养丹牙导引南方丹天之法当以立夏之日鸡鸣入室南向三拜平坐叩齿三通思南方梵寳昌阳丹灵眞老君姓洞浮讳极炎字赤飘弩形长三寸头冠丹精玉冠衣三炁丹羽飞衣驾乗丹龙玉舆建朱旗从丙丁越老之官三十万人从三炁丹天中下降室内须㬰化生赤炁焕焕如火之明溉覆已形从已口中而入直下心宫又思火星焕明南方光照我身皆令分明竟便开目仰呪曰三炁丹天朱宫灵童元始上帝参驾赤龙丹羽飞衣锦帔明光驱䇿灵官运导隂阳三炁吐晖灌我绛宫赤子保鎭錬牙饬容朝餐朱景玉芝满充廻停劫年朽骸反童长龄天地永享无穷身生水火变化百方毕引赤炁三咽止便服南方赤书玉文一十二字右十二字则三炁丹天之名导引赤帝三炁服食丹牙皆赤书白纸上存思讫而顿服之则引赤炁而充溢芳芝玄注于绛宫赤帝降眞于存思受赤文于灵童保丹牙以永固餐三炁于祝融䇿赤圭以通灵运五篇以召神长斋感于太寂上天书名于南窻可谓坐致而不难永享而无穷也当以鸡鸣阳光始分南向叩齿三通摩两掌令热以摩拭面目三过仰呪曰南方朱丹服食朱丹饮以丹池毕以舌撩下齿之表䑛唇嗽口令玉芝满口而三咽之又引赤炁三咽令鎭心宫之中其道毕也元始赤书服食戊已导引元炁黄天玉诀修养黄牙导引戊已十二炁黄天之法当以春分夏节秋分冬节四日鸡鸣入室向王十二拜平坐叩齿十二通思中央玉寳元灵元老君姓通班讳元氏字含枢纽形长一尺二寸头冠黄精玉冠衣五色黄羽飞衣驾乗黄龙玉舆建黄旗从神戊巳伧老之官十二万人从十二炁黄天中下来降室内须㬰化生黄炁勃勃如景云之吐晖灌覆已形从口中而入直下脾府又思土星焕明中天光照我身皆使分明竟便开曰仰呪曰中黄嵩山元炁徘徊上有元老总统四垂参驾黄龙五色羽衣运导九天转轮璇玑焕明土星流光散晖玉英芳芝充溢四肢陶灌我身脾府鲜开养牙餐精万神总归检魂制𩲸仙錬八威表里洞明长生不衰通眞达灵昇入太微毕引黄炁十二咽止便服中央赤书玉丈一十六字右十六字则中央黄天之名导引黄帝十二炁服食黄牙皆赤书白纸上存思讫顿而服之则上引元炁于九天下注玄膺于妙门太仓气粮而自充脾府不澳而自熏黄老应响以玄和灵童披襟而告文黄素运走给命东西妙哉玉诀爲万仙之端当以鸡鸣阳光始分向王叩齿十二通摩两掌令热以摩拭面目十二过仰呪曰中央戊己昻昻太山服食精炁饮以醴泉毕以舌撩舌上玄膺取玉泉䑛唇三过咽之又引黄炁一十二咽令鎭脾府之中其道毕也元始赤书服食素牙导引七炁素天玉诀修养素牙导引七炁素天之法当以立秋之日鸡鸣入室西向七拜毕平坐叩齿七通思西方七寳金门皓灵皇老君姓上金讳昌开字曜𩲸寳形长七寸头冠白精玉冠衣白羽飞衣驾乗白龙玉舆建素旗从神庚辛胡老之官七十万人从七炁素天中下来降室内须㬰化生白炁皓皓如秋云之罗天灌覆已形从口中而入直下肺府又思金星焕明西方光照我身皆使分明竟便开目仰呪曰七灵七门皓映西华中有素皇元始之家参驾白龙七炁峩峩徘徊玉门散精朱霞金星吐晖芳芝滂沱玄澳我身养我素牙明石鲜光万劫不殂服以流泉飡以太和九天上帝给以玉华保年驻颜白景敷罗长存天地三光同遐毕引白炁七咽止便服西方赤书玉丈一十二字右十二字则西方七炁素天之名导引白帝七炁服食素牙皆赤书白纸上存思讫顿而服之则七炁天神玄注素晖灌漑明石自生玉芝肺宫开明而纳眞太仓不哺而自熏素灵应响而驱䇿参承九天之门飡之不休寿与元始同年当以鸡鸣阳之始分向西叩齿七通摩两掌令热以摩拭面目七过仰呪曰西方明石服食明石饮以灵液毕以舌撩齿上舐唇漱口令玉芝满口便三咽之又引白炁七咽令鎭肺府之中其道毕也元始赤书服食玄牙导引五炁玄天玉诀修养玄牙导引五炁玄天之法当以立冬之日鸡鸣入室北向五拜毕平坐叩齿五通思北方洞隂朔单郁絶五灵玄老君姓黒节讳灵㑹字隐侯局形长五寸头冠玄精玉冠衣玄羽飞衣驾乗黒龙玉与建皁旗从神壬癸羗老之官五十万人从五炁玄天中下来降室内须㬰化生黒黒晖晖相沓光若流星之焕曜灌覆已形从口中而入直下肾府又思水星焕明北方光照我身皆使分明竟便开目仰呪曰北方玄天五炁散灵上有大神始老元精驾龙建旗游宴上京是日元吉庆云敷荣飞芝流洒滂沱四盈玊女玄澳灌我身形肾宫充鎭朽牙坚生五府纳眞上通神明五老降接仙道早成变化水火衣服羽青飞行太空游造帝庭寿同三景万劫长龄毕引黒炁五咽止便服北方赤书玉文一十二字右十二字则北方五炁玄天之名导引黒帝五炁服食玄牙皆赤书白纸上存思讫顿而服之则玄老负籍于朱宫灵童题简于赤文五炁流芝澳于枯宅玉泉滂沱生于端门神鎭灵阙肾府生熏太玄玉女役使东西万劫不衰玄老同存当以鸡鸣阳光始分北向叩齿五通摩两掌令热以摩拭面目五过仰呪曰北方玄滋服食玄滋饮以玉饴毕以舌撩下齿之里舐唇漱口令玉芝满口三咽又引黒炁五咽令鎭肾府之中其道毕也道言导引飡牙之法当以八节之日各依其方入室清斋存思五老形象呪祝毕各随方导引服诸天名行之八年仙官下降玉女侍衞身生光明照映十方出入游行五帝稽首三界司迎此位准三天上眞之号此文具藏南圃赤洞五城之内三天仙官备守仙楼十二重藏以紫玉之匮刻以黄金之札封以丹芝光草印以太上中章皆授宿有仙籍名书丹台应爲三天上眞之人自无此挺终不得盻篇目旧科四百年一出传当以鸡鸣安身定神以次行事先服东方青牙炁次南方次中央次西方次北方如常法五帝毕便叩齿三十六通咽炁二十五过止又都呪曰白石巖巖行源涌泉洞以玉浆饮之长生寿命益长毕以舌撩口上下中央令玉芝满口而三三咽又引炁二十五过极炁而咽之其道都毕也元始五老存思五岳五帝招灵求仙玉诀凡修灵寳五篇眞文思神念仙诸所求欲时闻九天眞人诣房身得神仙当以立春后甲寅乙卯日沐浴清斋平旦入室东向九拜平坐叩齿九通关启身神毕闭眼思东岳泰山青帝君姓玄丘讳目陆形长九寸九分头戴青玉通大寳冠衣青羽飞衣驾乗青龙从青腰玉女十二人从东方来降兆室良久青帝君化爲婴儿始生之状在青炁之中随炁从兆口入俓至肝中思心生赤炁以灌绕肝府青赤二炁混沌相着如庆云之沓烟觉肝中熏热便九咽仰呪曰东天九门中有始皇出入三清遨宴华房安鎭灵岳役运句芒上绕青霞九千万重参驾羽辇十二飞龙左侍青腰右卫神童把执简籍青札玉文校定仙名列言上宫今日王吉请陈所言身佩赤书名参帝堂愿神愿仙青録簿中上廻灵驾来降我房二炁混合化形婴蒙安治肝府招致华光灵晖流灌面生金容坐致自然神明交通身得长生天地无穷毕引青炁九咽止行此道九年则东岳灵官青帝降眞致青腰玉女九人爲兆通达上闻九天生死父母罪书责役配属东岳则神明更相嘱付灭除罪名自得解脱昇上福堂此法妙重生死津梁当以立夏后丙午丁巳之日沐浴清斋正中入室南向三拜平坐叩齿三通关启身神毕闭目思南岳霍山赤帝君姓爓讳洋光形长三寸三分头戴赤玉通天寳冠衣丹羽飞衣驾乗赤龙从赤圭玉女十二人从南方来降兆室良久赤帝君化爲婴儿始生之状在赤炁之中随炁从兆口入俓至心中思脾生黄炁以灌绕心宫黄赤二炁混沌相着如炎火之烂光觉心中熏热便三咽仰呪曰丹天三炁南上玉门中有大神赤帝灵君衣丹带符飞文羽裙驾乗赤龙玉舆绛云南霍灵山万神髙尊出入三清上宴九玄赤圭侍役玉童衞眞把执简録绛簿玉文校定仙品轻重上闻今日大王灵岳开仙上廻万神降我三门变化婴儿鎭心安䰟混合二炁缠我命根长与祝融驾乗景云逍遥南阿天地长存毕引赤炁三咽止行此道三年则南岳霍山灵官赤帝降眞致赤圭玉女三人爲兆驱使通致启愿万求皆从生死父母罪书刑责配属南岳皆得解除刑名释散昇上天宫其法妙重坐死开通也当以春分夏节秋分冬节后戊辰戊戌巳丑已未之日沐浴清斋日映入室向王十二拜平坐叩齿十二通关启身神毕闭眼思中岳嵩山黄帝君姓角讳普生形长一尺二寸头戴黄玉通天寳冠衣黄羽飞衣驾乗黄龙从黄素玉女十二人从中岳来降兆室良久黄帝君化爲婴儿始生之状在黄炁之中随炁从兆口入俓至脾府思肺生白炁灌绕脾宫黄白二炁混沌相者似黄云之廻天觉脾中熏热便十二咽仰呪曰中天黄元总统四灵戊已中山元始上精黄帝大神参驾飞轩十二黄龙上宴三清玉女侍衞神童使令开山出图校仙定名徘徊中岳日王敷灵囬眞曲降流灌我形混元变化老帝成婴鎭安黄宫府藏华荣身有竒毛内外光明眞人交接通达九清得参黄輧飞昇玉庭毕引黄炁十二咽止行此道十二年则中岳灵官五帝降房致黄素玉女十二人爲兆通达关启上闻九天生死父母罪书刑名系于中岳皆得解散灭絶罪书上名仙録去离地官昇入福堂生死开泰度人无量也当以立秋后庚申辛酉之日晡时沐浴清斋入室向西七拜平坐叩齿七通关启身神毕闭眼思西岳华山白帝君姓浩丘讳元仓形长七寸七分头戴素玉通天寳冠衣素羽飞衣驾乗白龙从白素玉女十二人从西岳来降兆室良久白帝君化爲婴儿始生之状在白炁之中随炁入兆口中俓至肺府思肾生黒炁以灌绕肺宫白黒二炁混沌相着似庆云之沓霄觉肺中熏热便七咽仰呪曰七炁之天素皇金堂白帝大神安鎭西方华隂灵山号曰神王白羽飞裙建旗御龙上游玄清出入华宫总领仙籍列简诸方吉日嘉辰万圣宴降徘徊九霞流散晖光金精焕焕白石洋洋开仙观灵神敷四郷愿道愿仙愿生愿长上愿旣㑹靡不吉昌蓐收通眞攺我形容变化自成与炁同翔身飞骨轻上昇紫房毕引白炁七咽止行此道七年则西岳灵官白帝降眞致白素玉女七人爲兆通灵关启所求皆闻九天生死父母罪书刑名系于西岳咸得解脱罪书自除名上仙籍去离五道永昇福堂生死开度福庆自然也当以立冬后壬子癸亥之日子时沐浴清斋入室北向五拜平坐叩齿五通关启身神毕闭眼思北岳𢘆山黒帝君姓伏讳通萌形长五寸五分头戴玄玉通天寳冠衣玄羽飞衣驾乗黒龙从太玄玉女十二人从北岳来降兆室良久黒帝君化爲婴儿始生之状在黒炁之中随炁入兆口中俓至肾府思肝生青炁以灌绕肾府青黒二炁混沌相着如碧云之沓烟觉肾中熏热便五咽仰呪曰五炁玄天上始精流结炁凝灵号曰仙庐安鎭北𢘆黒帝所游遨宴北单参龙驾浮今日王吉万灵开图五炁徘徊庆云四敷仙童执简太玄度符记我仙籍金箓上书廻眞曲降混合婴孩二炁交络洞灌我躯玄㝠携提神仙爲俦永享天地万劫无休毕引黒炁五咽止行此道五年则北岳灵官黒帝降眞致太玄玉女五人给已使令通致启乞上闻九天生死父母罪名刑书系属北岳并蒙解除得度三恶之道上昇天堂大妙上法普度无穷也行此道常当夷心静思意注分明灵眞易感得其法式不移年年而覩神行出入之向方而天官司迎魔灵消伏不敢干前心聦意慧自审吉凶五岳五帝常爲犮賔神明交通立致神仙元始灵寳五帝醮祭招眞玉诀道言灵寳赤书五篇眞文篇鎭一方皆元始自然之书五老以五帝侍衞五方灵官掌録禁限一年三开衆仙庆眞玄科旧典上宫诸眞人及五岳神仙三年一奉灵寳五帝灵官鸿鹭之鸟香酒甘果上献天眞以存灵炁后学常能尔者则灵寳五帝感乎精神五方灵官当之喜欣凡礼无浓簿意从中来苟有至诚人神感焉故书其品式祕而修行旧典降致灵寳五帝灵官法以春用甲寅乙卯夏用丁巳丙午四季用戊辰戊戌己未己丑秋用庚申辛酉冬用癸亥壬子建王之日于灵岳作髙坛四方简纂东西南北王上开五门安五牓牓言如左东方牓九炁青天安寳华林青灵始老苍帝君九炁天君太上眞王青腰玉女东郷诸灵官青华元阳门安东面门南方牓三炁丹天梵寳昌阳丹灵眞老赤帝君朱丹三炁天君元气丈人朱宫太丹玉女南郷诸灵官洞阳太光门安南面门中央牓元洞太帝之山玉寳元灵元老黄帝君太帝眞人子丹黄庭戊已天仓王女中黄太帝官君元黄髙晨门安王上门左西方牓七炁之天七寳金门皓灵皇老白帝君明石七炁大夫太上白素玉女西郷诸灵官通隂金阙门安西面门北方牓五炁玄天洞隂朔单郁絶五灵玄老黒帝君玄滋五炁天君太上灵君夜光玉女北郷诸灵官隂生广灵门安北面门衆眞牓九天衆灵五岳灵山眞人江河四渎三官九府诸灵官地仙玉女五岳飞仙神仙诸仙官君诣元黄髙晨门右安王上门右右五门法玄都上宫五气之门上仙衆眞非正方之门出入皆从中央黄帝门右也安五门毕当四面安障勿令当风使火光气乱每令火气宻勿广照使灵气散也敷一五尺盛席随节安之春则向东方也鸿鹭鸟一头令熟香酒五斗每令清香果随丰珍之宜用盛杯十一枚杓令新好柈三枚皆令精其二柈各请五杯其一柈请一杯一杯柈令在五杯柈者下流五香火相次于柈前果亦三柈如之余酒肉别器请着座前列南和丹缯五尺于案上请灵寳五篇眞文及五符割碧林之帛五尺青纹缯也以覆眞文符上安着座后令符处丹青中以爲落发㰱血之盟也青以代髪丹以代㰱血之誓眞人不伤神损德故以代之香令五种杂和之香炉每令新好相连安之东带跪请每令余声下气天眞宻感而降当朱书白银木刺上六枚以请五帝衆仙灵官安五香火之下东方九炁青天安寳华林青灵始老青帝君青牙九炁天君太上眞王青腰玉女东鄕诸灵官某帝眞人某甲再拜五香稽首奉请降青华元阳门南方三炁丹天梵寳昌阳丹灵眞老赤帝君朱丹三炁天君元气丈人朱宫太丹玉女南鄕诸灵官某帝眞人某甲再拜五香稽首奉请降洞阳太光门中央元洞太帝之山玉寳元灵元老黄帝君太帝眞人子丹黄庭戊已天仓玉女中黄太帝官君某帝眞人某甲再拜五香稽首奉请降元黄髙晨门左西方七炁之天七寳金门皓灵皇老白帝君明石七炁大夫太上白素玉女西鄕诸灵官某帝眞人某甲再拜五香稽首奉请降通隂金阙门北方五炁玄天洞隂朔单郁絶五灵玄老黒帝君玄滋五炁天君太上灵君夜光玉女北郷诸灵官某帝眞人某甲再拜五香稽首奉请降隂生广灵门九天衆灵五岳灵山眞人江河四渎三官九府诸灵官地仙玉女五岳飞仙神仙诸仙官君某帝眞人某甲再拜五香稽首奉请降元黄髙晨门右右朱书五简安五香火下读简毕便请一帝再拜下简以次如法后一简令在中央之右送天官都毕埋山五方此玄都旧典不得移式则天眞不降误兆被殃也安简毕调声自陈某年某月某朔某日某子某处某帝眞人甲乙年如干歳以某年某月某日从某岳眞人甲乙奉受太上灵寳五老眞文自然赤书五篇符命谨依大道玄都旧典科法清齐沐浴香熏神室奉请五帝君五帝灵官眞人神仙玉女谨以鸿鹭之鸟香酒甘果表于丹心洁整身神司迎上皇天尊请遣五体眞官三䰟七𩲸三宫眞人上到九天奉迎九天之宫三天之宫五外之郷青牙之天朱丹之天太帝之山中黄之天明石之天玄滋之天八方五帝眞人之庭通宣所启执斋奉礼虚心注仰愿廻灵驾暂降某处临映丹诚降五符之眞歆享微礼薄馔毕再拜伏地良久乃起长跪取东方简读文毕下简故处重请上神奉降东方灵威仰苍帝君青牙九炁天君太上眞王青腰玉女东郷诸灵官次读南方简如上法奉降南方赤飘弩赤帝君朱丹三炁天君元炁丈人朱宫太丹玉女南郷诸灵官次读中央简如上法奉降中央含枢纽黄帝君太帝眞人子丹黄庭戊已天仓玉女中央太帝官君次读西方简如上法奉降西方曜𩲸寳白帝君明石七炁大夫太上白素玉女西郷诸灵官次读北方简如上法奉降北方隐侯𡱈黒帝君玄滋五炁天君太上灵君夜光玉女北郷诸灵官次读衆灵简如上法奉降九天衆灵五岳灵山眞人江河四渎三官九府诸灵官地仙玉女五岳飞仙神仙诸仙官君右请五帝衆眞六位位辄再拜合十二拜迎帝称降事毕送帝当称上劳某帝辄再拜又合十二拜醮礼之道毕于此矣奉请天眞毕五过上酒燔香而自陈启某以有幸宿世因縁九天之劫转及某身遭遇明运道法流行得以秽身参染灵文五篇赤书五符寳经自叨窃以来尊仰上眞心希神仙而精诚浅薄未能感灵常恐罪身沉顿嚣秽沦没九泉天慈广大展某効心守诚信向长斋思神念善修生志度无穷而精诚浅狭未能自宣灵文深奥天尊遐邈未敢自闻今上吉良日整身清斋告祭五灵五老五帝诸君丈人上劳神光至眞天尊曲降卑贱诚慙诚惧不敢自宁不胜天光遐照无细縁兹上陈某承先师旧典以丹青告誓闭口奉修不敢泄漏五八乃宣以定仙契五帝关闻乞眞符经图神灵侍衞营护某身登山渉岭出入林磵所求所向皆得如心金石开通神明交接万愿咸从採芝採药不得隐藏山精伏匿万试不干虎狼毒螫令不加身玉女神童给使东西五帝灵炁降入某形安鎭五府内外聦明心开意圣逆知吉凶三尸消灭九蛊不生身有竒毛早得神仙惟蒙至尊大帝直垂慈恩下流衆庶赐如所陈不胜洪泽辄自效勤诚惶诚恐稽首再拜又三过上酒伏地若私有所陈自适意启乞启愿毕上劳东方灵威仰青帝青牙九炁天君太上眞王青腰玉女东郷诸灵官各还神房便散香再拜次上劳南方赤飘弩赤帝君朱丹三炁天君元炁丈人朱宫太丹玉女南郷诸灵官各还神房便散香再拜次上劳中央含枢纽黄帝君太帝眞人子丹黄庭戊己天仓玉女中黄太帝官君各还神房便散香再拜次上劳西方曜𩲸寳白帝君明石七炁大夫太上白素玉女西鄕诸灵官各还神房便散香再拜次上劳北方隐侯𡱈黒帝君玄滋五炁天君太上灵君夜光玉女此乡诸灵官各还神房便散香再拜次上劳九天衆灵五岳灵山眞人江河四渎三官九府诸灵官地仙玉女五岳飞仙神仙诸仙官君各还神房便散香再拜奉礼醮祭法事都毕取简随方埋着五门下衆眞简埋于中央门右三年一醮九年三醮都止玄都传度灵寳五篇眞文符经玉诀仪式灵寳洞玄某岳先生某甲稽首再拜死罪顿首上言元始五老上帝至眞大圣尊神玉陛下素下世生值因縁九天之劫轮转不灭宿庆福祚延流今身得生法门上帝领籍名系皇篇身带灵䇿上清金书三洞寳经紫文丹章五帝赤书灵寳洞玄五篇眞文先师某岳先生某君奉受佩身上眞营衞役炁驱神施行正道由来蒙恩灾消祸却家国安宁效验旣加明道宜传昔以某年某月某日登某山岳告誓九天约四十年有合仙之人骨相应图依科以传受法以来年限巳充今有上学某岳眞人某甲本命某生年如干歳某月生命属东斗名系泰山青岳领籍气骨合眞巳受上法九天灵文所参浅狭未见道原不测天根五帝不监九天未闻信向丹苦祈请积载披心告誓感悟人神某今赍金钱二万四千以质二十四生气上金九两上誓九天五帝纹缯各四十尺以请五老上眞金钱非赤县所有请以杂珍准当充限诚启告七祖同盟生死质虚誓爲身寳九天上法不敢宣泄有违玄科身死谢责生死父母同役鬼官吞声咽气不敢有言某甲丹心翘勤好尚宿福所钟得参灵文披眄篇目宜极道眞辄谨清斋身登灵山盟天度文案如明科付授某身不敢专辄谨于太阳灵坛伏地拜黄缯赤表一通上闻愿九天丞相髙灵尊神曲映所奏垂愍丹心如蒙上御宣告五帝五岳天眞灵寳元始大神拔度某家九祖父母昇入南宫冠带枯骨反骸生华轮转穷䰟化生仙门巳迁之灵进位仙宫勒甲玉名列书九天金格寳藏神仙録中请下九炁青天青牙苍帝君青腰玉女东鄕诸灵官从甲乙官将青龙兵马各九亿万人一合下降入甲身中鎭甲肝府之宫请下朱丹三炁天君元炁丈人朱宫太丹玉女南郷诸灵官从丙丁官将赤龙兵马各三亿万人一合下入甲身中鎭甲心府绛宫请下元洞太帝之山黄帝君太帝眞人子丹黄庭天仓玉女中黄大帝官君诸灵官从戊已官将黄龙兵马各十二亿万人一合下入甲身中鎭甲脾府之宫请下七炁之天白帝君明石七炁大夫太上白素玉女西郷诸灵官从庚辛官将白龙兵马各七亿万人一合下入甲身中鎭甲肺府之宫请下五炁玄天黒帝君玄滋五炁天君太上灵君夜光玉女北郷诸灵官从壬癸官将黒龙兵马各五亿万人一合下入甲身中鎭甲肾府之宫请下五岳眞人兵马四渎眞人兵马九宫眞人兵马神仙飞仙乗骑各九亿万人一合下入甲身中分布宫府安鎭身形五藏六府九宫三元之内随逐营衞和䰟检𩲸保神养精摄炁錬仙骨髓凝化血脉成眞朝服元华五牙芝英漱漏玉池津液自生内充外溢光景彻明项有圆像照朗十方游行天下三界司迎五岳四渎天官地神稽首侍送万灵衞眞兴云降雨八威召龙千变万化立应自然大劫交周洪灾四冲身得飞行过度天灾八难之中千凶万毒莫不消亡灭魔攘试杀鬼斩姧洞覩幽明逆察吉凶役使天官坐召十方神仙自至化景錬形坐在立亡飞昇上清与九祖父母同登九天甲受眞之后闭口奉修宻期天眞父不告子惟在一身七年已上四十年中有遇仙之人当告九天听传四司五帝三官考召甲九祖父母对监盟言检行愼法不违天灵生死同仙亏违天科中泄眞文生死父母及得甲身谢罪四明风刀万劫三涂五苦不敢蒙原甲未备参大法之前千愆万罪并乞原除以今维新愿所奏上合表御太上洞玄灵寳元始玉皇五老帝前特垂照省普关万灵咸愿甲名长爲眞人三光照曜与五炁长存恩惟九天至眞太上大道无极尊神分别哀怜伏须告报某诚惶诚恐稽首死罪顿首再拜奏闻姓属某郡县无上元始太上大道洞玄灵寳五老玉帝大圣玉陛下太歳某月日于某郡县某山峯金龙驿呈玄都旧科授上眞之法朱书黄缯上于灵岳传度经法皆三日三夕露文不风不飘乃令至眞遇风皆不合授三过被风经表飞翔此人皆不合勿传此天科法峻师与弟子宜共详慎必合天灵太上洞玄灵寳赤书王诀妙经卷下