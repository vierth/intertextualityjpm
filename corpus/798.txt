三朝北盟会编提要钦定四库全书史部三三朝北盟㑹编纪事本末类提要等谨案三朝北盟㑹编二百五十卷宋徐梦莘撰梦莘字商老临江人绍兴二十四年进士为南安军教授改知湘隂县官至知宾州以议盐法不合罢归事蹟具宋史儒林𫝊梦莘嗜学博闻生平多所着述史称其恬于荣进每念生靖康之乱思究见颠末乃网罗旧闻㑹稡同异为三朝北盟㑹编自政和七年海上之盟迄绍兴三十一年上下四十五年凡勅制诰诏国书书疏奏议记序碑志登载靡遗帝闻而嘉之擢直秘省云云今其书抄本尚存凡分上中下三帙上为政宣二十五卷中为靖康七十五卷下为炎兴一百五十卷其起讫年月与史所言合所引书一百二种杂攷私书八十四种金国诸録十种共一百九十六种而文集之类尚不数焉史所言者殊未尽也凡宋金通和用兵之事悉为诠次本末年经月纬按日胪载其征引皆全録原文无所去取亦无所论㫁葢是非并见同异互存以备史家之採择故以㑹编为名然自汴都丧败及南渡立国之始其治乱得失循文攷证比事推求已皆可具见其所以然非徒饾饤𤨏碎已也虽其时説部糅杂所记金人事迹往往𫝊闻失实不尽可慿又当日臣僚札奏亦多夸张无据之词梦莘概録全文均未能持择要其博赡淹通南宋诸野史中自李心𫝊系年要録以外未有能过之者固不以繁芜病矣考梦莘成此书后又以前载不尽者五家续编次于中下二帙以补其阙靖康炎兴各为二十五卷名曰北盟集补今此本无之殆当时二本各行故久而亡佚欤干隆四十六年四月恭校上总纂官纪昀陆钖熊孙士毅总校官陆费墀三朝北盟会编卷一钦定四库全书三朝北盟㑹编卷一宋徐梦莘撰政宣上帙起政和七年七月四日庚寅尽政和八年四月二十七日己卯政和七年秋七月四日庚寅登州守臣王师中奏有辽人蓟州汉儿髙药师僧即荣等以舟浮海至文登岸诏师中募人同往探问以闻先是政和元年朝廷差童贯副郑允中奉使辽人有马植者潜见童贯于路植燕京霍隂人涉猎书传有口才能文辞长于智数见契丹为女真侵伐边害益深盗贼蜂起知契丹必亡隂谋归汉説贯以边事是时童贯奉宻㫖使觇其国于是约其来归植数上书奏上喜赐姓李名良嗣蔡京童贯力主之以图取燕时薛嗣昌和诜侯益揣知朝廷有意幽蓟并迎合附㑹倡为北事和诜知雄州以厚赂结纳朔方豪隽士多归之以收燕山图来上又中山守张杲髙阳关安抚吴玠亦献议燕云可取河东经畧薛嗣昌得河朔谍人之辞往往润色以希禁宻意每陛对论及北事輙请兴师嗣昌又委代州安抚王机探伺辽人之隙陈攻取之䇿时武应等州屡来投附机悉接纳又有王师中全家来忻代上诏令师中知登州以伺其事然未有以发㑹是年登州奏有辽人船二只为风漂达我驼基岛乃髙药师曹孝才及僧即荣率其亲属老㓜二百人因避乱欲之髙丽为风漂至州具言辽人以渤海变乱因为女真侵伐女真军马与辽人争战累年争夺地土已过辽河之西今海岸以北自蓟复至兴沈同咸州悉属女真矣登州守王师中具以奏闻上命中使押诣蔡京第令童贯佥议京贯因同具奏国初时女真常奉贡而太宗皇帝屡市马女真其后始絶今不若降诏遵故事以市马为名令人访其事体虚实如何上可之诏登州守臣王师中募人同髙药师等赍市马诏泛海以往探问其后通好女真议兵相应夹攻灭辽国家祸变自是而始蔡绦北征纪实曰政和元年童贯副郑允中奉使北庭其辽主天祚欲与童贯一相见因使贯觇其国北讨之意已形于此而中外未知也然其时天祚方肆纵欲见贯者但希中国玉帛奇玩而已而中国寖侈亦自是而始故贯所赍奇腆至运二浙髹藤之具火阁书柜牀椅之属悉往以遗之相夸尚而已贯回其所得珍玩亦甚厚允中以尚书为奉使而贯以节度使为之副皆非故事也至二年有燕人马植来归上遣承受童师敏赍御笔但书马植二字传㫖询问可约否然马植者已自藏于童贯家矣植后赐姓李名之曰良嗣俄又赐姓赵累迁至修撰辽人以为言中国但谓无有然辽时已昏乱虽来索亦不急也故良嗣得以安良嗣又时时论辽人事宜以动朝廷且谓天祚者乃是弑其祖老国主而自立言多捭阖童贯遂繇登州海道使之以使女真天下之衅自此始焉封有功编年曰政和五年嵗次乙未春三月辛未朔二日壬申大辽李良嗣宻遣人来雄州投蜡弹云天庆五年三月四日辽国光禄卿李良嗣谨对天日斋沐裁书拜上安抚大学足下良嗣族本汉人素居燕京霍隂自逺祖以来悉登仕路虽食禄北朝不絶如线然未尝少忘尧风欲投中国而莫遂其志比者国君嗣位以来排斥忠良引用羣小女真侵凌官兵奔北盗贼蜂起攻陷州县边报日闻民罹涂炭宗社倾危指日可待迩又天祚下诏亲征女真军民闻之无不惶骇揣其军情无有鬭志良嗣虽愚戅无知度其事势辽国必亡良嗣日夜筹思偷生无地因省易系有云见机而作不俟终日语不云乎危邦不入乱邦不居良嗣久服先王之教敢佩斯言欲举家贪生南归圣域得上先人丘墓以酬素志伏望察良嗣忱诚不妄悯恤辙鱼代奏朝廷速俾向化傥䝉宻㫖允其愚恳预叱㑹期伏俯前去不胜万幸和诜具其事闻奏上令太师蔡京太尉童贯共议可否十日庚申京与贯奏云自古招徕国之盛徳又况辽国用兵军民不附良嗣归明故当收留乞敇和诜宻谕其来使宜暂令良嗣回期以四月一日夜入境夏四月庚子朔良嗣等夜分越界河初九日戊申良嗣入雄州庭谒诜诜使人掖上㕔各具礼赆是日诜奏朝廷有㫖令良嗣赴阙十八日丁巳良嗣见于延庆殿上亲临轩慰劳礼异上问所来之因即奏上臣国主天祚皇帝耽酒嗜音禽色俱荒斥逐忠良任用羣小逺近生灵悉被苛政比年以来有女真阿固达者知天祚失徳用兵累年攻陷州县加之溃卒寻为内患万民罹苦辽国必亡愿陛下念旧民遭涂炭之苦复中国往昔之疆代天谴责以顺伐逆王师一出必壶浆来迎愿陛下速行薄伐脱或后时恐为女真得志盖先动则制人后动则制于人上嘉纳之遂赐姓赵授朝请大夫祕阁待诏又曰朝廷既有意于燕云而蔡京为国兴利以备兵兴支用仍行香茶盐矾等法令州县立逓年租额以最殿考其赏罚守令奉行罔敢少怠又有和籴均籴对籴衔籴以备军食累年于兹民力遂耗所甚者商人卖法重获厚利朝廷籴本元降州县输纳者实未尝得悉为官吏所有天下多故京启之也八月三日戊午登州守王师中既被诏乃选择将吏得七人各借进武校尉差平海军指挥兵船同髙药师等行二十二日辛丑髙药师等下船往女真至彼境北岸相望女真廵海人兵多船不敢近几为逻者所害遂复囘政和八年正月三日丙戌髙药师回至青州髙药师至青州还奏谓虽已到彼苏州界望见岸上女真兵甲多不敢近而回守臣崔直躬奏其事于是上为赫怒专下宣抚司委童贯措置应元募借官过海人并将校一行并编配逺恶委王师中选有智勇能吏再与药师过海体问事宜通耗女真军前讲买马旧好降御笔通好女真事监司帅臣并不许干预如违并以违御笔论四月二十七日己卯遣武义大夫马政及平海军卒唿延庆同髙药师等过海至女真军前议事童贯与王师中选马政可委唿延庆善外国语又辨博同将校七人兵级八十人同髙药师去女真军前太宰郑居中奏乞守盟誓罢遣女真人使时太宰郑居中奏乞罢使女真之人又于朝堂责蔡京曰朝廷欲使人女真军前议事夹攻大辽出自李良嗣欲快己意公为首台国之元老不守两国盟约輙造事端诚非庙筭且在昔章圣皇帝与大辽昭圣立誓至今几二百年兵不识刃农不加役虽汉唐和戎未有我宋之䇿也公何以遂兴此举且兵者不祥之器势不获已即可暂用昔景徳中辽人举国来侵真宗用宰相冦凖之策亲征后遣使议和自此守约不复入边者三十九年及庆厯中契丹聚兵境上以求关南地为名仁宗用富弼报聘増币观真宗仁宗意不欲动兵恐害生灵坚守誓约至今一百七十年四方无虞今若导主上弃约复燕恐天怒人怨切在熟虑无贻后悔事系宗庙岂可轻议又况用兵之道胜负不常茍或得胜则府库乏于犒赏编户困于供役蠧国害民莫过此也脱或不胜则患害不测京曰上厌币五十万疋两故有此意居中曰嵗币五十万疋两比之汉世和单于嵗尚给一亿九十万西域七千四百八十万则视今与之币未为失䇿又汉永初中诸羌反十四年当时用兵用财二百四十亿永和后复经七年用八十万亿且前古之主岂忍以中国之富填于卢山之壑委于狼望之北哉盖圣人重惜生民之本也载在史䇿非妄言也京曰上意已决岂可沮乎居中曰使百万生民肝脑涂地公实使之未知公异曰如何也遂作色而起知枢宻院事邓洵武上书乞守信罢兵保境息民邓洵武家传曰时上意感动欲兴师蔡京谋起燕兵洵武屡折之而蔡京宻启于上不令洵武预议洵武乃约童贯到枢宻院具以利害晓之贯反説洵武曰枢宻在上前且承当取商量也商量得十来年里不要相抝官家上方有意相公如此説话恐为他人所夺语已而笑洵武知京贯之意遂为问目力陈宗社大计请以上意令京条对又上奏曰雍熙中尝有此举是时曹彬出河北潘美出河东赵普在南阳闻之上疏切谏彬美卒无功而还因出赵王疏本与曹潘传进读曰陛下审视今日谋议之臣孰如赵普将帅之良孰如彬美甲兵精练孰如国初以太宗之神武赵普之谋畧彬美之为将百战百胜征伐四克而独于燕云乃尔况在今日何可轻议且百年盟誓一朝弃之何以令吾民告敌国乎诚恐兵革一动中国昆虫草木皆不得而休息矣上大悟翌日语京曰北事难做则休祖宗盟誓违之不祥京色变其议遂寝契丹既衰宰相王黼复为兼弱攻昧之言以动上心洵武复从容为上言曰自西方用兵禁旅减耗近差郊祀立仗人不能足数使天下常如今日治安固无可言设有风尘之警可为寒心上为之动容因劝上宜保境息民谨备自治无启边衅王黼言当兼弱攻昧臣独谓不若推亡固存也方今非独兵势如此而又财用匮乏民力彫弊人皆知之无敢言者臣令取诸路㢘访使者所奏去年兵食实数作榜通册愿陛下置之御坐时赐御览则天下虚实可知且与强女真为隣孰若与弱契丹乎议复止枢宻之孙邓椿䟦曰右先枢宻谏发燕云事勾龙中丞如渊虽书之恐未信于后世又尝求汪公应辰䟦其尾汪公曰此段已编入徽考删定实録中矣冯少卿方手録于家后求其真蹟藏于九袭以示子孙先枢宻掌兵西府不幸宰相深引太宗赵普曹彬潘美龟鑑有死不从公殁黼始遂前议云某即公黼即王黼前议即兼弱攻昧之説谈经之误以致败国事涂炭生灵迨今蹂躏河洛者几五十许年则兼弱攻昧之説胜也悲夫朱胜非秀水闲居録曰政和末知雄州和诜奏契丹益发燕云之兵燕云亦叛有董龎儿者率衆为剧冦契丹不能制蔡京时领三省事侥倖一切之功遂招龎儿许以燕地王之龎儿上表自号扶宋破敌大将军董才后归朝赐姓名赵诩者是也乞遣兵为援期取中国故地京大喜乃更戍朔方陜右之兵命江外州军制袍带欲以冠带新民邓洵武子常知枢宻院为京言南北通好久矣今信一叛人之言而欲败百年之盟不可京不听是时童贯以太师枢宻院总边事洵武又为贯言西北敌势强弱不同度我之力能制彼乎恐兵连祸结卒无已时贯亦不听洵武乃疏伐燕利害二十七条名曰北伐问目皆有注其一云出师之名注云恃此盟誓百年不见兵革絶之必有名以令吾民以告敌国余类此又録赵普谏太宗北征疏同奏上皇颇嘉纳此议为之缓至宣和初竟出师矣董才者易州潦水人少贫贱沉雄果敢号董龎儿募乡兵战金人败绩主将欲斩之才亡命山谷遂为盗剽掠州县衆至千人契丹患其残贼才踰飞狐灵丘入云应武朔斩牛栏监军函其首来献政和七年知岢岚军解潜招之并其党以闻其表有云受之则全君臣之大义不受则生秦越之异心上召见董才陈契丹可取之状甚切赐姓赵名诩赵普谏伐燕疏并札子附于此疏曰武胜军节度使臣赵普右臣自二月中伏覩忽降使臣差般粮草及详勅命知取幽州既奉指挥寻行科配非时举动莫测因由迩后虽听㨗音未闻成事稍稽尅复俄及炎蒸飞刍輓粟以犹繁擐甲持戈而未已民疲师老将恐有之臣自此月以来转増疑虑潜思陛下万机在念百姓为心圣畧神功举无遗算至于平收浙右力取河东乗后代之英奇雪前朝之愤气四海咸归于掌握十年时致于雍熙唯彼契丹岂为敌对迁徙无常自古难得制之前代圣帝明王无不置于度外任其随逐水草皆以法羁縻之此际官家何须挂意必是有人扶同谄佞诳惑聪明因举不急之兵稍涉无名之议非论曲直且觉淹延将成六月之征颇有千金之费以兹忖度深抱忧虞切念臣虽寡智谋粗亲坟典千古兴亡之理得自简编百王善恶之徴闻于经史其间祸滛福善莫不如影随形焕若丹青明如日月尝为大训歴代寳之臣读史记见汉武时主父偃徐乐严安軰所上长书及唐元宗时宰相姚元崇直奏十事可以坐销患害立致昇平惟虑至尊未能留意医时救弊无出于斯又闻前事为后事之师古人是今人之则据其年代虽即不同量彼是非必然无异輙思抄録专具进呈伏望圣慈特垂披览谨列逐件如后伏念臣谬以庸材叨居显位幸逢千年之运深承二圣之知从白屋而上丹霄非由智畧出卑僚而登极位只是遭逢恩私何啻于辙鱼报效不如于犬马粗懐性识常积惊惶所恨者齿髪衰残精神减耗既不能献谋阙下又不能效命军前惟有微诚书章上奏今者伏自朝廷大兴禁旅逺事征伐驱百万户之生灵咸当辇运致数十州之地土半失耕桑则何异为鼷鼠而发机将明珠而弹雀所得者少所失者多只于得少之中犹难入手更向失多之外别有关心前未见于便宜可垂兴于详酌臣又闻圣人不凝滞于物见可而进知难而退理贵变通情无拘执故前圣谓事苦则虑易兵久则变生臣之愚诚深惧于此秦始皇之拒谏终累子孙汉武帝之回心转延宗社如忽迟晩恐失机宜而况旬朔之间便为七月窃虑内地先困边庭荒凉北地则弓硬马肥转难擒制中国则民疲师老应误指唿臣今独兴沮衆之言深负弥天之过輙陈狂瞽抑有其由窃以暮景残光能余几日酬恩报义正在今时恐劳宵旰之忧宁避僭踰之罪虑希圣听早议抽军聊为一纵之谋别有万全之䇿伏望皇帝陛下安和寝膳惠飬疲羸长令外户不扃永使边烽罢警自然殊方慕化率土归仁暨四国以来王料契丹而安往又何必劳民动衆卖犊买刀有道之事易行无为之功最大如斯弔伐是谓万全臣又窃料陛下非久兴兵恐因偏听其奈人多献佞事欠防微大凢小軰各务身谋谁思国计或承宣问皆不直言尽解欺君弗忧败事得之则奸邪𫉬利失之则社稷懐忧昨者直取幽州未审孰为谋者必无成算俱是诳言其于虚实之间此际总应彰露臣既不知头主无以指射姓名伏望官家寻其尤者特正奸人之罪免伤圣主之明所贵诈伪悛心忠臣尽力共畏三千之法同坚八百之基臣于此时欲吐肺肝先寒毛髪惊疑犹豫数日沉思又念往哲临终尚能尸谏微臣未死恶忍面谀明知逆耳之言不是全身之计但縁恩同卵翼命直鸿毛将酧国士之知岂比衆人之报投荒弃市甘当此日之诛窃禄偷安不造来生之业惟祈圣明特赐察量更有细微别具札子冒犯冕旒臣无任倾心沥恳忧国忘家涕泗旁惶激切屏营之至札子曰臣滥守藩方聊知稼穑见当州管界承前多是荒凉户小民贫程遥路僻量其境土五县中四县居山騐彼人家三分内二分是客昨来差配甚觉艰辛伏縁在此直至莫州往来四千余里或是无丁有税须至雇人般粮每㪷雇召之赀贱者不下五百元配二万石数约破十万贯钱且如本户自行费用无多所校乃是二万家之贫户出此十万贯之见钱所以典业卖牛十闻六七其间兼有鬻男女者亦有弃性命者仍加善诱偶副严期自从起发去来已及八十余日近知内有人户里私刼乡村皆云装起军粮未有送纳去处原无口食在取盘纒虽不辨其虚真又难行于审覆访闻街坊窃议前后説得多般称被契丹围却军都兼被刼粮草及令寻看皆却隠藏盖縁臣无以知军前事宜祗听得外面消息况九重宻事不应泄于朝廷奈百姓流言已相传于道路详其住滞必有艰难伏乞圣慈早令停罢更或迟久转费粮储潜思今日人情不可再行差配如或再有徭役决定广有逃移假令收下幽州边境转度干戈未息忽然生事未见理长必因有僭滥之徒奸邪之党但説契丹时逢㓜主地有灾星以此为词曲中圣㫖不审戒情上下幽州俱此生涯土宿照临外可以征讨若彼能同衆意纵恶主亦难轻不顺羣情无灾星而亦败诚宜守道事贵无私如乐祸以求功窃得之而不武此盖两省少昌言之士灵台无有艺之人而况补缺拾遗合专思于规谏天文厯算须预定于吉凶成兹误失之尤各负疎遗之罪若无愆责何戒后来邵伯温曰崇宁中居洛因过仁王僧舍得叶子册故书一篇乃赵中令谏太宗皇帝伐燕疏并札子其疏与国史所载大畧相似有不同者札子则惟见于此太宗晩喜佛中令因其所喜以谏云伯温窃闻太祖一日以幽燕图示中令问所以取幽燕之䇿中令曰纵可取孰可守太祖不语久之曰卿可谓逺虑矣太祖自此絶口不言伐燕至太宗因平河东乗胜欲捣燕蓟时中令镇邓州故有是奏太宗下诏褒其言呜唿中令从祖宗定太平尚以取幽燕为难近时小人窃大臣之位者乃建议结金人㓕大辽取幽蓟卒致天下之乱悲夫三朝北盟㑹编卷一三朝北盟会编卷二钦定四库全书三朝北盟㑹编卷二宋徐梦莘撰政宣上帙起政和八年五月二十七日戊申尽十二月二日己卯五月二十七日戊申广安军草泽安尧臣上书乞寝燕云等事书曰政和八年五月二十七日草泽臣安尧臣谨昧死裁书百拜献于皇帝陛下臣观商髙宗尝命傅説曰朝夕纳诲以辅台徳説复于王曰惟木从绳则正后从谏则圣后克圣臣不命其承畴敢不祗若王之休命臣每读至此未尝不掩卷叹息以为天下万机一人听断虽甚忧劳不能尽察堂上逺于百里堂下逺于千里以九重之深而欲尽于四方万里之逺百辟之忠邪贤佞生民之利害休戚顾不难哉是以帝王之徳莫盛于纳谏谏行言听则膏泽下于民天下同臻于安乐之域社稷之利也臣闻陛下临御之初从谏如流尝下求言之诏曰言之不当朕不加罪于是蹇谔之士冒昧自竭咸効愚忠而憸人欲杜塞言路窃弄威柄乃荧误陛下加以抵诬之罪遂使陛下负拒谏之谤于天下久矣比年以来言事之臣朝奏夕贬天下之人结舌杜口以言为讳乃者宦寺专命交结权臣共唱北伐之议不思所以蠧国而害民上自宰执下至台谏曾无一人肯为陛下言者咸以前车为戒陛下复何頼焉臣谓燕云之役兴则边隙遂开宦寺之权重则皇纲不振此臣所以日夜为陛下寒心者也臣蝼蚁之微自顶至踵不足以膏陛下之斧钺倘使上冒天威必罚无赦臣虽死无悔何惮而不言哉愿毕其説以献焉臣闻中国内也四方外也忧在内者本也忧在外者末也夫天下无内忧亦有外惧盖自古外国之于中国有道未必服无道未必不来圣人以一身寄乎巍巍之上安而为泰山危而为累卵安危之机不在于敌之服叛去来也则天下国家必固本以释末未尝竭内以事外虽覊縻制御之不失徒使为中国之藩篱耳曷尝与之谋大事图大功俾忧生乎内也昔王都説契丹入塞以率晋兵定人皆以为后患可不鉴哉古者敌国忧在外今者敌国忧在内外忧之患吾能固本以释末将贤而敌惰即剪灭其患不及中原泰山之安有足恃者内忧之惧由吾竭内以事外邦本凋残海内虚耗累卵之危指日可待外忧之不去圣人犹且耻之内忧而不为之惧臣愚不知天下之所以久安而无变甚可惧也陛下亦思之乎厥今天下之危如累卵奈何陛下不思所以固本之术委任姦臣竭生灵之膏血欲奉强敌以取必争之地使上累圣徳此亿兆所同忧也且天生北国其为中国患自古然矣乃不与吾奋然而争而转若乞怜者非畏吾也盖边境之上未有可乗之隙度德量力安得不蓄其鋭而伺吾隙以逞其所大欲邪将见四境交侵虽有智者不能善其后矣昔秦始皇缵六世之余烈既併六国南取百越之地以为桂林象郡北筑长城而守藩篱却匈奴七百余里其意非以卫边地并救民死乃贪戾而欲广大也故功未立而天下乱汉孝武资累世之积蓄财力有余士马强盛务恢封畧图制匈奴患其兼从西结乌孙列四郡开玉门通西域以断匈奴右臂师旅之费不可胜计至于用度不足算及舟车因之以凶年冦盗并起始弃轮台之地下哀痛之诏岂非圣人之所以悔哉宋文帝元嘉中比西汉文景分命诸将经畧河南致拓䟦𤓰步之师因而国蹙陈宣帝缵业之后拓土开疆志大不已遂有吕梁之败江左日蹙力殚财竭旋为隋氏所㓕隋炀帝负其富强之资思逞无厌之欲频出朔方三驾辽左旌旗万里赋敛百端四海骚然土崩鱼烂丧㓕国家唐太宗定海内时称英主然而东有辽海之军西有昆丘之役师旅数动百姓疲劳虽未致于祸败然不免有中材庸主之议明皇开元之际宇内谧如边将邀宠竞图战伐西陲青海之戍辽东天门之师碛西怛逻之战云南渡泸之役没于异域数十万人幽冦乘之天下离溃是皆穷兵贪地好功勤逺罔守持盈之道不顾劳民之弊孰若周宣中兴猃狁为害追之太原及境而止盖不欲弊中国怒逺人也故享国日久时人咏其美孝文专务以徳化民凢有不便輙弛以利民与匈奴结和亲后乃背约入盗令边备守不发兵深入恐劳百姓是以国富刑清汉祚日永天下归仁孝元亦纳贾捐之议弃珠崖之陋后世以为美谈东汉建武中人康俗阜臧宫马武请殄匈奴报曰舍近谋逺者劳而无功舍逺谋近者逸而有终务广地者荒务广徳者强有其有者安贪人有者残自是诸将莫敢复言兵事可谓深达治源者乎歴观前代虽征讨外国时有异同势有可否谋有得失事有成败然毒蠧四表疮痍兆姓未尝不由好大喜功竭内事外者也昔人谓国虽大好战必亡故圣人务徳不务广土王者不治外裔春秋亦内诸侯而外秦楚非谓中国之力不能制之以其言语不通䞇币不同疆土辽逺法俗各异居于絶域之外山河之表崎岖山谷险阻之地是以外而不内疎而不戚政教不及其人正朔不加其国诚不欲竭内以事外故也樊哙尝愿得十万衆横行匈奴中季布谓其可斩冯奉世矫诏斩莎车王宣帝议加爵赏萧望之谓矫制违命虽有功不可违法恐后奉使者为国家生事陈汤诛郅支匡衡劾其矫制而颛命郝灵筌斩黙啜姚崇虑彼邀功者生心三朝不加赏抑有由矣是故古者天子控制逺方来则惩而御之去则偹而守之其慕义而贡献则接之以礼覊縻不絶使曲在彼乃圣王制御外国之常道也在昔东边避李牧北边惮郅都南蛮服孔明西戎畏郝玭此四人者皆明智而忠信寛厚而爱人君臣同体固守边疆故能威震四裔边人不敢南下而牧马士不敢弯弓而报怨或有侥倖一时为国生事兴造边隙邦宪具在夫何足云我宋太祖皇帝拨乱反正躬擐甲胄总熊罴之衆当时将相大臣皆所与取天下者然不能下幽燕两州之勍敌岂勇力智慧不足哉盖两州之地邻国所必争者不忍使吾赤子重困锋镝乃置而不问章圣皇帝澶渊之役以契丹大举来侵不得已而与战既战而胜乃听其求和遂与之盟逡廵引兵而退盖亦欲国家固而不忍困民力也明矣伏愿陛下思祖宗积累之艰监厯代君臣之失杜塞边隙务守景徳旧好选忠义智勇之人如郅都者使守险塞而军髙垒毋战闭关据阨荷㦸而守之无使强敌乗间伺隙窥我边疆上以安宗庙下以保生灵岂不韪哉臣前所谓燕云之役兴则边隙遂开者此也臣观自古国家之败未尝不由宦者专政当时君世主心非不知其然而因循信任不能断而驭之故终至委靡頽弊倾覆神器不可枝梧而后已大抵此曹手执帝爵口衔天宪则臣下之死生祸福在焉出入卧内靡间朝夕巧于将迎则君心为之必移况隆以髙爵分以厚禄加之以信任以资其威福之权哉我宋开基太祖皇帝鉴前世之弊务行刬革内品供奉不过二十人徒使供门户扫除之役寳元以后元数倍増加禄廪从优咸平中洛苑使秦翰雷有功因讨王均之乱既而有功授以思州刺史自后刘保信等初无纎毫功咸起侥倖之心乃攀援前文遂皆遥领团练刺史议者否之继以明道制命出于帏幄威服假于宦寺斜封墨勅授之匪人委用渐大兹风一扇先朝之典制尽废当时台谏以死争之期必行而后已今乃不然宦寺之数不知其几但见腰金拖紫充满朝廷处富贵之极忘分守之严专总威权决议中禁蔽九重之聪明擅四海之生杀懐谄谀之心巧媚曲求者则举而登用励匪躬之操直情忤意者则旋见排斥以致中外服从上下屏气府第罗列大都亲族布满丹陛南金和寳冰绡雾縠之积富侔天子嫱媛侍儿歌童舞女之玩僣拟后宫狗马餙彫文土木被缇绣更相援引同恶相济一日再赐一月累封爵禄极矣田园广矣金缯溢矣奴婢官矣缙绅士大夫尽出其门矣非复向时掖廷永巷之职闺牖房闼之任也皇纲何由而振邪是以贤才嗟讟志士穷栖莫此为甚昔人谓宦者专而国命危良有以也臣布衣贱士无官守言责不敢纎悉条具上凟圣聪请以误国之大者童贯而论之臣谨按贯起自卑微本无知谋陛下付以兵柄俾掌典机宻自出师陜右已弥嵗禩专以欺君罔上为心虚立城砦妄奏边㨗以为已功汲引羣小易置将吏以植私党交通馈遗鬻卖官爵超躐除授紊乱典常有自选调不由荐举而改京秩者有自行伍不用资格而得防围者有放逐田里不应甄叙而擢登清禁者有託儒为奸懵不知书而任以兰省者或陵徳鲜礼不通世务徒以家累亿金望尘下拜公行贿赂而致身青云者比比皆是或飬骄恃势不知古今徒以门髙阀閲揺尾乞怜侥倖请托而立登要津者纷纷接踵一时鲜㢘寡耻之人争相慕悦侵渔百姓奉其欲为惟恐居后兵戍战士冒石伤弓生有金帛之赐死有褒赠之荣自法权归贯纷更殆尽战伤之卒秋毫无所得死者又诬以逃亡之罪赏罚不明兵气委靡凯还未歌书品已崇庖人廐卒扫门执鞭之𨽻冒功奏赏有驯致节钺者名器一何轻哉山西劲卒贯尽选为亲兵实自卫也方战伐之际它兵躬行阵之劳班师之后亲兵冒无功之赏意果安在此天下所共憾而陛下怡然不顾也贯为将帅每得帑金帛以济军需悉充私藏乃立军期之法取偿于州县依势作威倚法肆贪暴征横歛民不堪命将士为之解体贯方且意气洋洋自为得计兇焰勃然台谏之臣间有刚毅不回之士爱君爱国一言议及则中以危法遂使天下不敢言而致归怨陛下矣今者中外之人咸谓贯深结蔡京同纳燕人李良嗣以为谋主共唱北伐之议经营之久国既匮乏乃更方田以増常税均籴以充军储茶盐之法朝行暮改民不奠居加之以饥馑廹之以重敛其势必无以自全陛下茍能速革其弊则赤子膏血不为此曹涸也今天下之民被兹毒蠧久矣其贫至矣飬生送死不足之恨亦深矣昔人谓刻核太至者必有不肖之心应之臣愚深恐无恒心之民以刻核太至不能自安或起不肖之心其患有至于不可御者又况天视自我民视天听自我民听民积怨气天心悯焉非朝廷福也刘蕡谓自古宦者预军政未有不败国丧师者其言载之青史虽愚夫愚妇莫之或非陛下倘优㳺不断异时祸稔萧墻奸生帏幄追悔何及伏愿陛下以天日之明塞隂邪之路制侵凌廹胁之心复门户扫除之役使安其分可也史臣亦谓宦者乱人之国其源深于女祸陛下何苦暱之此臣愚所不识也恭惟陛下以社稷为心以生灵为念思祸患于未萌之机戒其所当戒更其所当更断自宸衷决而行之无恤邪论之纷纷天下幸甚臣前所谓宦寺之权重则皇纲不振者此也臣一介草茅世食陛下之禄沐浴陛下膏泽久矣当此之时人各隠情以言为讳臣独輙吐狂直上触天威非不知言出而祸从计行而身戮盖痛纪纲之壊哀生灵之困变乱将起社稷将危忠愤所激有不能自已不识陛下能赦之否臣闻唐贞观时有上封事者或不切事文皇厌之欲加诮黜魏郑公諌曰古者立谤木欲闻已过封事其谤木之遗乎陛下思闻得失当咨其所陈言而是乎为朝廷之益非乎无损于政帝悦皆劳遣之今臣惓惓非望陛下之劳遣愿陛下咨其所陈摭其实而行之使纳谏之君不独专美于前代臣子之至愿也惟陛下裁之呜唿犯颜逆鳞者人臣之尽忠广览兼听者圣人之盛徳臣之所以自处者可谓忠矣陛下所以处臣宜何如焉愿少缓天诛庶开忠谠之路永保无穷之基倘或不容身首异处取笑士类亦臣不恤也臣无任昧死俯伏听命之至臣尧臣诚惶诚恐顿首顿首谨言童贯上平燕䇿蔡绦北征纪实曰是嵗童贯上平燕䇿大抵谓云中根本也燕蓟枝叶也当分兵挠蓟燕而后以重兵取云中其语汗漫无取盖是时贯尚未有名士大夫从之加以縁饰其姦尔八月四日甲寅马政同唿延庆等行马政同髙药师等行赍礼物令见女真国主再议旧好复依建隆雍熙以来卖马事次可附口诏传宣抚问迤逦议及夹攻大辽事脱或有意可言次遣使来议须宻谕之遂就登州乗兵卒海军船去九月二十九日戊午圣㫖将安尧臣书送尚书省衆议以闻闰九月九日戊辰马政等下船达北岸马政与髙药师下海达北岸为逻者所执夺其物屡欲杀之药师辨论再四得免遂缚以行二十七日丙子马政等至女真所居安扎川拉林河马政被缚行经十余州方至国主所居安扎川拉林河三十余里其用事人曰尼堪曰阿唿曰乌舎皆唿郎君请问遣使之由政对以先是贵朝在大宋太宗皇帝建隆二年时常遣使来卖马今来主上闻贵朝攻陷契丹五十余城欲与贵朝复通前好兼自契丹天怒人怨本朝欲行弔伐以救生灵涂炭之苦愿与贵朝共伐大辽虽本朝未有书来特遣政等军前共议若允许后必有国使来也阿固达遂与尼堪阿唿乌舎共议数日遂质登州小校王美刘亮等六人发人同马政来十一月己酉朔是日改元重和元年十三日辛酉以安尧臣上书颇有可採除承务郎是日御批比縁大臣建议恢复燕云故地安尧臣逺方书生既陈説厯代兴衰之迹达于朕听臣僚咸谓毁薄时政首沮大事乞重行窜殛朕以承平日久言路壅蔽敢言之士不忍寘之典刑议加爵赏佥论未允朕独何私契勘安尧臣崇宁四年已曽许用安惇遗表恩泽奏补因得责降遂寝不行今惇虽未复旧官可特与正奉大夫遗表恩泽令吏部检元状乞次补尧臣尚书吏部恭奉御笔比縁大臣本部寻检到崇宁四年七月十一日都省批送下故特进安惇妻清河郡夫人张氏陈乞补尧臣状详覆遵依御笔施行故追复正奉大夫惇遗表恩泽与亲姪尧臣文资右拟补承务郎惇广安军人在哲宗朝为枢宻使主上即位之初其子郊尝指斥乗舆有不欲立上之语后为族人所告勅令合州根治既得其实郊为弃市惇去十官至是复正奉大夫十二月二日己卯马政同女真人渤海李善庆等来女真发渤海人一名李善庆熟女真一名小萨多生女真一名布达共三人赍国书并北珠生金貂革人参松子为䞇同马政等俾来还礼朝觐以十二月二日至登州诣京师三朝北盟㑹编卷二三朝北盟会编卷三钦定四库全书三朝北盟㑹编卷三宋徐梦莘撰政宣上帙起重和二年正月十日丁巳尽其日重和二年正月十日丁巳金人李善庆等至京师是日李善庆等入国门馆于宝相院上令蔡京童贯邓文诰见之议事诏补善庆修武郎萨多从义郎布达秉义郎给全俸女真古肃慎国也本名朱理真讹为女真或以为黑水靺鞨之后而渤海之别族三韩之辰韩方世居混同江之东长白山鸭緑水之源阿固达建号曰皇帝寨至亶改曰㑹宁府称上京东濒海南隣髙丽西接渤海铁离北近室韦三国志所谓挹娄元魏所谓勿吉隋谓之黑水部唐谓之黑水靺鞨皆其地也有七十二部落各有首领分治之隋开皇中遣使贡献文帝因宴劳之唐贞观中太宗征高丽靺鞨佐之战甚力开元中其长来朝拜勃利州刺史遂置黑水府以部长为都督刺史五代时始称女真后唐明宗时常入登州渤海契丹安巴坚乗唐衰乱开国北方并吞诸番三十有六女真其一焉安巴坚虑女真为患乃诱其强宗大姓数千户移至辽阳之南以分其势使不得相通迁入辽阳着籍者名曰哈斯罕自咸州之东北分界入山谷至于粟沫江中间所居𨽻属咸州兵马司者许与本国徃来粟沫之北宁江之东北者地方千余里户口十余万散居山谷间依旧界外野处自推雄豪为长小者千户大者数千户又有极边逺而近东海者则谓之东海女真其人勇鸷每出战皆被以重札令前驱名曰硬军部族虽同居处绵逺不相统属各长雄其地则至契丹东北隅土多林木田宜麻谷以耕凿为业不亊蚕桑土产名马生金大珠人参及蜜蜡细布松实白附子禽有鹰鹯海东青兽多牛羊麋鹿野狗白彘青鼠貂鼠花果有白芍药西𤓰海多大鱼螃蠏冬极寒多衣皮皆以厚毛为衣非入屋不彻稍薄则堕指裂肤盛夏如中国十月西北自云中至燕山数百里地皆山坡极髙去天甚近东有苏扶等州与中国青州隔海相直其人则耐寒忍饥不惮辛苦食生物勇悍甚善骑上下崖壁如飞济江河不用舟楫浮马而渡精射猎每见巧兽之踪能蹑而推之得其潜伏之所以桦皮为角吹作呦呦之声唿麋鹿射之其俗依山谷而居聨木为栅屋高数尺无瓦覆以木版或桦皮或以草绸缪之墻垣篱壁率皆以木门皆东向环屋为土床炽火其下而寝食起居其上谓之炕以取其煖奉佛尤谨以牛负物或鞍而乗之遇雨多张牛革以为御饮宴賔客尽携亲友而来及相近之家不召皆至客坐主人立而侍之至食罢衆客方请主人就坐酒行无算其衣布好白富者以珠玉为饰衣黑裘细布貂鼠青鼠狐貉之衣其饮食则以麋酿酒以豆为酱以米为饭葱韭之属和而食之芼以芜荑食器无瓠陶无匕筯皆以木为盆春夏之间止用鲜粥下粥肉味无多品止以鱼獐生食间用烧肉冬亦冷饮却以木楪盛饭木盌盛羹下饭肉味与下粥一等饮酒无算炙股烹脯以余肉和羹擣烂而进率以为常其礼则拱手退身为喏跪右膝蹲左膝着地拱手揺肘动止于三为拜其言语则谓好为赛堪或为赛音谓不好为朗色谓酒为博啰达喇苏谓棍子敲杀曰穆克珊布彻赫斡布噜又曰穆克珊坦塔哈又曰斡布哈夫谓妻为萨尔罕妻谓夫为额伊根其节序元日则拜日相庆重午则射柳祭天其婚嫁富者则以牛马为币贫者归后方具礼偕来女家以告父母其携妻归宁谓之拜门因执子壻之礼其乐则有鼓笛其歌有鹧鸪之曲其疾病则无医药尚巫祝其道路则无旅店行者息于民家主人初则拒之拒之不去方具饮食而纳之茍拒而去之则余家无复纳者其市易则惟以物易无钱无蚕桑无工匠屋舍车帐徃徃自能为之其姓氏则曰完颜特嘉纳喇费摩鄂通赫舍哩图克坦巴延图们温特赫尼玛哈珠嘉阿克占博都哩富珠哩洪果通吉阿达乌凌阿富察乌页图克坦布萨温屯䝉古其官名则以九曜二十八宿为号曰安班贝勒贝勒其职曰图们明安穆昆富埒珲牌子头贝勒者统官也犹中国言总管云自五十户贝勒推而上之至万户贝勒皆自统兵缓则出猎急则出战其宗室皆谓之郎君无大小必以郎君总之虽卿相尽拜于马前郎君不为礼役使如奴𨽻又有号阿喇勒伊拉齐贝勒尼堪为元帅后虽贵亦袭父官而不改其号其法吏治则无文字刻木为契谓之刻字赋敛调度皆刻箭为号事急者三刻之杀人剽刼者掊其脑而死之其家人为奴婢亲戚欲得者以牛马财物赎之其賍以十分为率六分归主而四分没官罪轻者决柳条或以物贷命则割耳鼻以志之其狱掘地数丈置囚于其中其税赋无常遇用多寡而敛之法令严杀人取民钱重者死其他罪无轻重悉决柳条笞背不杖臀恐妨骑马罪极重者鞭以沙袋守一州则一州之官许专决守一县则一县之官许专决凡有官者将决杖之廊庑赐以酒肉官尊者决于堂上已杖视事如故其用兵则以戈为前行人号曰硬军人马皆全甲刀棓自副弓矢在后设而不发非五十步不射弓力不过七斗箭镞至六七寸形如凿入輙不可出人携不满百队伍之法什伍百皆有长伍长击柝什长执旗伯长挟鼓千长则旗帜金鼓悉备伍长战死四人皆斩什长战死伍长皆斩百长战死什长皆斩负鬭战之尸以归者则得其家赀之半凡为将皆自执旗人视其所向而趋自主帅至步卒皆自控驭无从者国有大事适野环坐画灰而议自卑者始议毕即漫灭之人不闻声其宻如此将行军大㑹而饮使人献策主帅听而择焉其合者即为特将任其事师还又大㑹问有功高下赏之以金帛若干举以示衆或以为薄复增之初起之时率皆骑兵旗帜之外各有字记小大牌子系马上为号每五十人分为一队前二十人全装重甲持棍枪后三十人轻甲操弓矢每遇敌必有一二人跃马而出先观阵之虚实或向其左右前后结队而驰撃之百步之内弓矢齐发中者常多胜则整队而缓追其分合出入应变若神人自为战战则必胜辽国沿边置东京黄龙府兵马都部署司咸州汤河兵马详衮司东北路统军司分𨽻之至道宗避真宗庙讳改曰女直辽主岁入秋山女真当从唿鹿射虎搏熊皆其职也辛苦则在前逸乐则不与然时为边患辽国谓之覊縻道而已本朝建隆二年始遣使来贡方物多名珠貂皮自此无虚岁或一再至雍熙中来诉契丹置三栅屯兵絶其朝贡之路乞遣兵平之真宗为降诏抚谕而不发兵又尝讼高丽诱契丹侵其疆大中祥符三年契丹征高丽过其国乃与高丽合拒契丹女真衆才一万而弓矢精强又善为灰城以水沃而成氷坚不可上契丹大败丧师而还至仁宗朝遂不复通中国先是建隆以来熟女真由苏州泛海至登州卖马故道犹存元丰五年诏先朝时女真常至登州卖马后闻马行假道为髙丽截隔岁乆不至今朝廷与高丽徃还可降诏王徽如女真愿市马中国者许假道而女真之使卒不至其初长帅本新罗人号完颜氏完颜犹汉言王其兄弟三人一为熟女真首领号万户其一适他国完颜年六十余女真妻之以女亦六十余生二子其长即唿兰也自此传三人至英格太师以至阿固达阿固达身长八尺状貎雄伟沉毅寡言笑顾视不常而有大志能用其人稍稍并吞傍边部族或説以诱纳叛亡或加以盗藏牛马好则结亲以和取之怒则加兵以强掠之力农积谷练兵牧马外多市金珠良马岁时进奉赂遗以通情好如此者十余年道宗末年阿固达来朝以乌舍从与辽贵人双陆贵人投琼不胜妄行马阿固达愤甚㧞小佩刀欲剚之乌舍急以手握鞘阿固达止得其柄戕其胸不死道宗怒侍臣以其强悍咸劝诛之道宗曰吾方示信以待逺人不可杀或以王衍纵石勒张守珪赦安禄山终致后害为言亦不听卒归之天祚嗣位立未乆当中国崇宁之间漫用奢侈宫禁竞尚北珠北珠者皆北中来𣙜场相贸易天祚知之始欲禁絶其下谓中国倾府库以市无用之物此为我利而中国可以困恣听之而天祚亦骄汰遂从而慕尚焉北珠美者大如弹子小者若梧子皆出辽东海汊中每八月望月如昼则珠必大乃以十月方採取珠蚌而北方沍寒九十月则坚冰厚已盈尺矣凿冰没水而捕之人以病焉又有天鹅能食蚌则珠藏其嗉又有俊鹘号海东青者能击天鹅人既以鹘而得天鹅则于其嗉得珠焉海东青者出五国五国之东接大海自海东而来者谓之海东青小而俊健𤓰白者尤以为异必求之女真每岁遣外鹰坊子弟趣女真发甲马千余人入国界即海东巢穴取之与五国战鬬而后得女真不胜其扰加之沿边诸帅如东京留守黄龙府尹等每到官各管女真部族依例科歛拜奉礼物各有等差女真寖忿由是诸部皆怨叛潜附阿固达咸欲称兵以拒之天庆二年春天祚混同江钓鱼旧例诸国首领尽来献方物宴㑹犒劳使诸人歌舞为乐至阿固达但端立正视辞以不能天祚谓萧奉先曰阿固达筵上意气雄豪可托一边事杀之不然恐贻后患奉先谏而止阿固达自宴渔河归益怀异志疑辽见伐尼堪曰迎风纵棹顺坂走丸祸至速矣不如乗其无备先併邻国聚衆为备以待其变于是併濒海部族用尼堪古绅乌舍为谋主叅与论议以尼楚赫伊兰罗索栋摩等为将帅阿固达有度量善谋尼堪善用兵古绅刚毅而强忍乌舍有才自制女真法律文字成其一国国人号为萨满萨满者女真语巫妪也以其通变如神尼堪之下皆莫能及天庆四年率兵叛辽㑹集各部全装军二千余骑首至混同江之宁江州破之大败渤海之衆获甲马三千又败萧嗣先于珠赫店又败拉林河黄龙府咸州好草峪四路都统诛杀不可胜计侵併诸路佥检强遂有铁骑十万余天祚下诏亲征尼堪乌舍伪请为卑哀乞降者既示衆反以求战嫚书上之天祚大怒下诏有女真作过大军尽底剪除等语阿固达聚诸部长以刀𠢐面仰天哭曰始与汝軰起兵共苦契丹扰而欲自立国尔今吾为若卑哀请降庶几免祸乃顾尽剪除非人效死战莫能当也不若杀我一族汝等迎降可以转祸为福诸人皆罗拜于帐前曰亊已至此惟命是从以死拒之天祚率蕃汉兵十余万车骑亘百里鼓角之声旌旗之色震耀原野自长春路分路而进与女真兵㑹女真乘契丹未阵急击之天祚大败衆军溃走遂攻掠庆饶等州陷东京黄龙府又陷苏复渤海辽阳所管五十四州又渡辽长春两路有杨朴者铁州人少第进士累官至秘书郎説阿固达曰匠者与人规矩不能使人必巧师者人之模范不能使人必行大王创兴师旅当变家为国图覇天下谋万乗之国非千乘不能比者诸部兵衆皆归大王令力可㧞山填海岂不能革故鼎新愿大王册帝号封诸蕃传檄响应千里而定东接海隅南连大宋西通西夏北安逺国之民建万世之镃基兴帝王之社稷行之有疑祸如发矢大王如何阿固达大悦乌竒迈等皆推尊杨朴之言上阿固达尊号为皇帝国号大金改元收国令韩企先训字以王为姓以旻为名杨朴又称説自古英雄开国或受禅或求大国封册遣人大辽以求封册其事有十乞徽号大圣大明者一也国号大金者二也玉辂者三也衮冕者四也玉刻印御前之宝者五也以弟兄礼通问者六也生辰正旦遣使者七也岁输银绢十五万疋两者八也割辽东长春两路者九也送还女真阿古齐赵三大王者十也天祚付南北面大臣㑹议萧奉先等悉从所请遂差静江军节度使奚王府监军萧实讷埒翰林学士杨勉充封册使副归州观察使张孝伟太常少卿王甫充庆问使副卫尉少卿刘湜充管押礼物官将作少监杨邱忠充读册文官册文云朕对天地之闳休荷祖宗之丕业九州四海属在统临一日万几敢忘重任宵衣为志嗣服宅心眷惟肃慎之区实界扶余之俗土賔上浸财布中区雅有山川之名承其父祖之业碧云袤野固须挺于渠材皓雪飞箱畴不推于絶驾章封屡报诚意交孚载念遥芬宜膺多戬是用遣萧实讷埒持节备礼策为东怀国至圣至明皇帝呜唿义敦友睦地列丰腴惟信可以待人惟寛可以训物戒哉钦哉式孚于休玉辂与象辂御宝刻东怀国印到其国杨朴以册文非是阿固达大怒鞭其使却回之大宋政和七年有苏复州民百余户避乱泛大海至文登登岸具言其由登州具奏诏蔡京童贯议选使通好岁遣使命徃来议事结盟夹攻大辽复取燕云故地以致用兵兆乱焉三朝北盟㑹编卷三三朝北盟会编卷四钦定四库全书三朝北盟㑹编卷四宋徐梦莘撰政宣上帙起宣和元年三月十八日甲子尽宣和三年正月三月丁未朔是日改元宣和宣和元年三月十八日甲子差归朝官朝议大夫直秘阁赵有开忠翊郎王瓌充使女真赍诏书礼物与李善庆等渡海聘之先是归朝官赵良嗣赵有开议报女真仪良嗣欲以国书用信礼有开曰女真之长止节度使世受契丹封爵常慕中朝不得入聘何必过为尊崇止用诏书足矣问善庆何如善庆曰二者皆可用惟朝廷择之于是从有开与善庆等至登州未行有开死㑹河北奏得谍者言契丹已割辽东地封女真为东怀国王且妄言女真尝祈契丹修好诈以其表闻于是罢使人之行止差唿延庆等用登州牒遣李善庆等归六月三日戊寅唿延庆至女真军前为女真所留唿延庆至金人军前其国主与尼堪等责以中辍具言登州移文行牒之非唿延庆答云本朝知贵朝与契丹通好又以使人至登州縁疾告终即延庆与贵朝使人同议欲得早到军前使人既死遂权令登州作移文赍走前来使人与书不来自有此故若贵朝不与契丹通好即朝廷定别有使人共议切望明察言之不听遂拘留唿延庆十二月二十五日丁酉女真遣唿延庆回唿延庆既被留数见国主执其前说再三辨论纷挐累日而国主与尼堪乌舎议论复遣唿延庆归临行语云跨海求好非吾家本心共议夹攻匪我求尔家尔家再三渎吾家吾家立国已获大辽数郡其他州郡可以俯舍所遣使人报聘者欲交结隣国不敢拒命暨闻使回不以书示而以诏诏我已非其宜使人虽卒自合复差使人止令使臣前来议事尤非其礼足见中辍本欲留汝念过在尔朝非卿罪也如见皇帝若果欲结好同共灭辽请早示国书若依旧用诏定难从也且大辽前日遣使人来欲册吾为东怀国者葢本朝未受尔家礼之前常遣使人入大辽令册吾为帝取其卤簿使命未归尔家方通好后既诺汝家而辽国使人册吾为至圣至明皇帝当时吾怒其礼仪不全又念与汝家已结夹攻遂鞭其来使不受法驾乃本国守尔家之约不谓贵朝如此见侮卿可速归为我言其所以国主遂起翌日唿延庆辞归持其书来云契丹讲好不成请复别遣人通好二十六日戊戍唿延庆离女真军前宣和二年二月二十六日丁酉唿延庆回到京师是日入朝奏言女真所言之事赍到女真文字报与遣使大辽讲好不成已起兵攻上京王师中遣其子瓌同唿延庆赴阙见童贯议事三月六日丙午诏中奉大夫右文殿修撰赵良嗣由登州往使忠训郎王瓌副之议夹攻契丹求燕地歳币等是时童贯受宻㫖借依外势以谋复燕诏赵良嗣王瓌充使副由登州以往用祖宗故事以买马为名因约夹攻契丹取燕云故地靣约不赍书唯付以御笔赵良嗣燕云奉使録曰宣和二年春二月诏遣中奉大夫右文殿修撰赵良嗣假朝奉大夫由登州泛海使女真忠训郎王瓌副之以讣议依祖宗朝故事买马为名因议约夹攻契丹取燕蓟云朔等旧汉州复归于朝廷元奉宻㫖令靣议别不曽赍文字前去三月二十六日自登州泛海由小谢駞基末岛棊子滩东城㑹口皮囤岛四月十四日抵苏州关下㑹女真已出师分三路趍上京良嗣自咸州㑹于青牛山谕令相随㸔攻上京城破遂与阿固达相见于龙冈致议约之意大抵以燕京一带本是旧汉地欲相约夹攻契丹使女真取中京本朝取燕京一带阿固达令译者言云契丹无道我已杀败应系契丹州域全是我家田地为感南朝皇帝好意及燕京本是汉地特许燕云与南朝候三四日便引兵去良嗣对契丹无道运尽数穷南北夹攻不亡何待贵国兵马去西京甚好自今日议约既定只是不可与契丹议讲和阿固达云自家既已通好契丹甚闲事怎生和得便来乞和湏说与已共南朝约定与了燕京除将燕京与南朝可以和也良嗣对今日说约既定虽未设盟誓天地鬼神实皆照临不可改也食罢约入上京㸔契丹大内居室相与上马并辔由西偏门入并乗马过五銮宣政等殿遂置酒于延和楼良嗣有诗云建国旧碑朝日暗兴王故地野风干回头笑谓王公子骑马随军上五銮遂议歳赐良嗣许三十万却云契丹时燕京不属南朝犹自与五十万如今与了燕京如何只三十万辨论乆之卒许契丹旧数良嗣问阿固达燕京一带旧汉地汉州则并西京是也阿固达云西京地本不要止为去拿阿古须索一到若拿了阿古也待与南朝又言平营本燕京地自是属燕京地分髙庆裔云今所议者燕地也平滦自别是一路阿固达云言约已定更不可改本国兵马已定八月九日到西京使副到南朝便敎起兵相应輙归且言縁在军上不及遣使前去止以事目一纸付良嗣回约女真兵自平州松林趍古北口南朝兵自雄州趍白沟夹攻不可违约不如约则难依已许之约以二百骑䕶送东归过铁州遣人走马追及别有事商量请使副回相见良嗣回至女真所居阿穆唿阿固达具言本约到西京以兵相应却为女疫死且回候来年约日同举为恐失信请使副回见杨朴谕云郎君们意思不肯将平州画断作燕京地分此髙庆裔所见如此须着箇方便后来与尼堪议事谕以两朝议约既定务在明白庶免异时计较尼堪问有㡬事对以将来举军之后南兵不得过松亭古北榆关之北免致两军相见不测纷争此最大事一也其地界至临时可以理㑹且先以古北松亭及平州榆关为界此其二也要约之后不可与契丹讲和此其三也西京管下为恐妨收捉阿古道路所有蔚应朔三州最近于南界将来举兵欲先取此三州其余西京归化奉圣等州候拿了阿古回日然后交割四也两国方以义理通好将来本朝取了燕京却要系官钱物此无义理可便除去五也事定之后当于榆关之东置𣙜塲六也尼堪云所言都好但蔚应州亦恐阿古走去彼处候我家兵马到日来商量所要系官财物曽思量来也系不是便待除去尼堪乌舎云我皇帝从上京到了必不与契丹讲和昨来再过上京把契丹墓坟宫室庙像一齐烧了图敎契丹断了通和底公事而今契丹更有甚靣目来和也千万必不通和只是使副到南朝奏知皇帝不要似前畨一般中间里断絶了我亦曽听得数年前童贯将兵到边却恁空回对以此探报传言之误若是实曽领兵上边只恁休得郎君亦莫轻信尼堪大喜云两家都如此则甚好若要信道将来必不与契丹通和待于回去底国书内写着打毬射柳及所在宴饮必召同集及令上京俘获契丹吴王妃作舞献酒且言此是契丹男妇媳且敎与自家劝酒要见自家两国欢好阿固达与良嗣把手酬酢曰契丹㬠大国土被杀败我如今㬠是大皇帝昨来契丹要通和只为不着兄字以至领兵讨伐自家南朝是大帝齐生底国主皇帝有道有徳将来只恁地好相待通好更不争要做兄弟这箇事是天敎做不恁地后怎生隔着箇恁大海便往来得我从生来不㑹说脱空今日既将燕京许与南朝便如我自取得亦与南朝于是差使副以攻破上京俘获䀋铁使蘓寿吉来献其意以谓既以燕地割𨽻中朝以寿吉本燕人故献之仍以质留刘亮等六人及因风吹逐刀渔船于立等兵级二十人并交付良嗣还朝七月十八日丙辰金人差女真实喇实鲁充回使渤海髙随大廸乌副之持国书来许燕地金人国书七月日大金皇帝谨致书于大宋皇帝阙下隔于素昧未相致于礼容酌以权宜在交驰于使传期计成于大事盍备露于信华昨因契丹皇帝重遭败衂竟是奔飞京邑立收人民坐获告和备礼册上为兄理有未宜斥令更饰不自惟度尚有夸淹致亲领甲兵恭行顺伐途次有差到朝奉大夫赵良嗣忠训郎王瓌等奏言奉御笔据燕京并所管州城原是汉地若许复旧将自来与契丹银绢转交可往计议虽无国信谅不妄言已许上件所谋燕地并所管汉民外据诸色及当朝举兵之后背散到彼处余人户不在许数至如契丹䖍诚请和听命无违必不允应若是将来举军贵朝不为夹攻不能依得已许为定从于上京已曽遣回转赴燕路复为敌人逺背孳畜多疲已还士马再命使人用报前由即日据捉到上京䀋鉄使蘓寿吉留守同知王民傚推官赵拱等俱贯燕城内摘蘓寿吉先行付去请发国书备言银绢依准与契丹数目歳交仍置𣙜塲及取前人家属并余二员即当依应具形别幅冀亮遐悰令属秋初善绥多福亦有少礼物具诸别録今差贝勒实喇实鲁充使大迪乌髙随充副同回前去专奉书披陈不宣谨白九月四日壬寅赵良嗣引实鲁等入国门钖宴于显静寺卫尉少卿董耘押筵舘于同文舘七日乙巳止作新罗人使引见入见于崇政殿上临轩引实鲁等捧国书以进见讫而退八日丙午钖宴于童贯府第是日谕实鲁等今来所约惟是贵国兵马早到西京最为大事实鲁等对以如一切约定本国兵马必不失信又诏引实鲁等以下三节人从往相国寺及龙徳太乙宫烧香十八日丙辰实鲁等入辞于崇政殿如朝见之仪二十日戊午实鲁等出国门钖宴于显静寺良嗣押筵王瓌充送伴差登州兵马钤辖武义大夫马政持国书及事目随实鲁等前去报聘约期夹攻求山后地许歳币等事左仆射王黼共议回答国书信再差马政随实鲁过海仍求割还山后云中府地土差承节郎京西北路武学敎谕马扩随父行朝廷国书九月日大宋皇帝谨致书于大金皇帝阙下逺承信介特示函书具聆启处之详殊副瞻懐之素契丹逆天贼义干纪乱常肆害忠良恣为暴虐知夙严于军旅用绥集于人民致罚有辞逖闻为慰今者确示同心之好共图问罪之师念彼羣黎旧为赤子既乆沦于涂炭思永静于方陲诚意不渝义当如约已差太傅知枢宻院事童贯领兵相应使回请示举军的日以凭进兵夹攻所有五代以后所陷幽蓟等州旧汉地及汉民并居庸古北松亭榆关已议收复所有兵马彼此不得侵越过关外据诸色及贵朝举兵之后背散到彼余处人戸不在收复之数银绢依与契丹数目歳交仍置𣙜塲计议之后契丹请和听命各无允从蘓寿吉家属并余二员请依应津遣候当秋杪益介熙纯今差武显大夫文州团练使马政同差来使副还朝外有少礼物具诸别幅专奉书陈谢不宣谨白事目枢宻院奉圣㫖已差马政同来使赍国书往大金国所有到日合行理㑹议约事节若不具録虑彼无别据凭今开列如后一昨来赵良嗣等到上京计议燕京一带以来州城自是包括西京在内靣奉大金皇帝指挥言我本不要西京只为就彼拿阿古去且留着候将来拿了阿古都与南朝赵良嗣等又言欲先取蔚应朔三州却言候再来理㑹今来国书内所言五代以后所陷幽蓟等州旧汉地及汉民即是蓟涿易檀顺营平并山后云寰应朔蔚妫儒新武皆系旧汉地也除山前已定外其西京归化奉圣妫儒等州恐妨大金兵马夹攻来路当朝未去收复其蔚应朔三州正系两朝出兵夹攻之处今议先次收复其西京归化奉圣妫儒等州候将来大金国兵马回归之后当朝收复一今来国书内已许尽旧日所与契丹五十万银绢之数本为五代以后所陷幽蓟一带旧汉地及汉民所以言幽蓟一带便和西京在内若不如此则怎生肯与许多银绢一今来所约应期夹攻最为大事须是大金兵马到西京大宋兵马便自燕京并应朔州入去也如此则方是夹攻则应得今来相约也若将来大金兵马不到西京便是失约即不能依得今来已定文字也且是早到西京以应夹攻其马政回于国书内分明示及举军的确到西京月日贵凭相应右札付马政候到日即据上件语言事件一一开说如未信凭即出此圣㫖文字并逐节照㑹相约不管漏落仍取的确回书庶早回归准此缴申无致留滞者十一月二十九日丙寅马政至女真以国书授之及出事目示之阿固达不认西京所许之语且言平滦营三州不系燕京所管政不知元传言之详及平州元系燕地但对以唯唯遂留其帐前月余议论不决金人以朝廷欲全还山前山后故地故民意皆疑吝以为南朝无兵武之备止以已与契丹银绢坐邀汉地且北朝所以雄盛过古者縁得燕地汉人也今一旦割还南朝不惟国势微削兼退守五关之北以临制南方坐受其弊若我将来灭契丹尽有其地则南朝何敢不奉我币帛不厚我欢盟设若我欲南拓土疆彼以何力拒我又何必跨海讲好在我俟平契丹仍据燕地与宋为隣至时以兵压境更展提封有何不可徐议未迟惟尼雅满云南朝四靣被边若无兵力安能立国强大如此未可轻之当且良图少留人使不妨阿固达遂将马扩随行射猎马廉访茆斋自叙曰阿固达一日集衆部将出荒漠打围射猎尼堪与某并辔令译者相谓曰我闻南朝人止㑹文章不㑹武艺果如何某答以南朝大国文武常分两阶然而武有兼深文墨文有精晓兵务者初不一槩言也尼堪云闻敎谕兵书及第莫㬠㑹弓马否某答以武举进士取在义策弓矢特其挟色耳尼堪遂取已所佩弓授某云且烦走马开弓愿得畧见南人射弓手叚某遂策马挽弓作射物状尼堪然马行积雪中虽晴日不消至晩阿固达召某云闻南使㑹开弓来日随我射一物如何仆答以武举射生非所长容试射之恐或有得翼日阿固达设一虎皮坐雪上授仆弓矢各一其弓以皮为絃指一雪积使某射之再中其端阿固达笑曰射得㬠好南朝射者尽若是乎仆答以措大弓箭软弱不堪如在京则有子弟所长入祗候诸班直天下禁军诸路大事艺人及沿边敢勇效弓箭手保甲彼乃武艺精壮之人如某特其小小者耳良乆阿固达上马领大迪乌授某弓一射生箭一约云有兽起即射之行二里许一黄麞跃起阿固达传令云诸将未许射令南使先射某跃马驰逐引弓一发殪之自阿固达而下皆称善是晚尼堪言见皇帝说射得㬠好南使射中我心上快活次日还舘大迪乌见先君语甚喜次日阿固达遣其弟硕哈郎君赍貂裘锦𫀆犀带等七件云南使能驰射皇帝赐尼堪父萨哈勒相公者云南使射生得中名听甚逺可立一显名今后唤作伊埒玛勒译云善射之人也某随打围自拉林河阿固达所居指北带东行约五百余里皆平坦草莽絶少居民每三五里之间有一二族帐每帐族不过三五十家自过咸州至混同江以北不种谷麦所种止稗子舂粮旋炊硬饭遇阿固达聚诸将共食则于炕上用矮擡子或木盘相接人置稗饭一盌加匕其上列以虀韭野蒜长𤓰皆䀋渍者别以木楪盛猪羊鸡鹿獐狐狸牛驴犬马鵞鴈鱼鸭虾䗫等肉或燔或烹或生脔多以芥蒜汁渍沃续供列各取佩刀脔切荐饭食罢方以薄酒传杯冷饮谓之御宴者亦如此自过嫔辰州东京以北絶少羊面每晨及夕各以射到禽兽荐饭食毕上马每旦阿固达于积雪上以草荐一虎皮背风而坐前燎草木率诸将至各取所佩箭一只掷占逺近各随所占左右上马放围军马单行每骑相去五七步接续不絶两头相望常及一二十里候放围尽阿固达上马去后队一二里立认旗行两翼骑兵视旗进趋凡野兽自内赴外者四围得迎射自外赴内者须主将先射凡围如箕掌徐进约三四十里近可宿之处即两稍合围渐促须臾作二三十匝野兽迸走或射或击尽毙之阿固达复设皮坐撒火炙啗或生脔饮酒一两杯骑散止宿阿固达尝言我国中最乐无如打围其行军布阵大槩出此出猎既还乃令诸郎君家各具酒餚请南使赴宴次日始造国书元日隔夕令具车仗召临晨出舘赴帐前近行五里阿固达与其妻大夫人者于炕上设金装交椅二副并坐阿固达二妻皆称夫人次者抠衣亲上食物以名马弓矢剑槊为献且曰臣下有邪谄姦佞不忠不孝者愿皇帝代上天以此剑此弓诛杀之各跪上寿杯国主酬酌之次令南使上寿杯于国主及夫人饮毕阿固达亲逓二盃酧南使阿固达云我家自上祖相传止有如此风俗不㑹奢饰祗得这箇屋子冬暖夏凉更不别修宫殿劳费百姓也南使勿笑然当时已将上京掠到大辽乐工列于屋外奏曲荐觞彼左右亲近郎君軰玩狎悦乐独阿固达不以为意殊如不闻宴毕令南使往尼堪家议事毕遣使随马政来宣和三年正月金人差赫噜大廸乌充使副持书来议夹攻金人国书正月大金皇帝致书于大宋皇帝阙下适纡使传遥示音华载详别属之辞备行书外之意事须审而后度礼当具以先闻昨者赵良嗣等回许与燕京并所管州镇书载若不夹攻难应已许今若更要西京只请就便计度收取如难果意冀为报示有此所由未言举动的期所有关封决当事后春令在始善祝多祺今差贝勒赫噜大廸乌充国信使副外有少礼物具诸别録专奉书不宣谨白三朝北盟㑹编卷四三朝北盟会编卷五钦定四库全书三朝北盟㑹编卷五宋徐梦莘撰政宣上帙起宣和三年二月十七壬午尽宣和四年四月十日戊戌宣和三年二月十七日壬午赫噜至登州先是女真往来议论皆主童贯以赵良嗣上京阿固达之约欲便举兵应之故选西兵宿将㑹京师又诏环庆鄜延军与河北禁军更戍㑹方腊叛贯以西兵讨贼朝廷罢更戌指挥登州守臣以童贯未还留赫噜等不遣赫噜狷忿屡出舘欲徒步至京师寻诏马政王瓌引之诣阙五月十三日丙午赫噜至京师是日赫噜入国门差国子司业权邦彦观察使童师礼舘之未几师礼传㫖邦彦等曰大辽已知金人海上往还难以复如前议谕赫噜等归邦彦等屡失其懽令师礼入奏复得㫖候童贯回赫噜凡留三月余凡见辞宴犒并如实鲁例王黼议复国书止付赫噜等还不遣使北征纪实曰时方童贯捕方腊宣抚东南未归而女真使人同马政等复至时上深悔前举意欲罢结约有㫖谕女真人使可复回也八月二十日壬子发赫噜大迪乌赍书归本国朝廷国书八月日大宋皇帝致书于大金皇帝阙下逺勤尊使荐示华缄具承契好之修深悉封疆之谕惟夙要于大信已偹载于前书所有汉地等事并如初议俟闻举军到西京的期以凭夹攻顺履清秋倍膺纯福今贝勒赫噜大廸乌回有少礼物具诸别幅专奉书陈谢不宣谨白十一月金人攻破辽人中京天祚入夹山赫噜自海上归阿固达意朝廷絶之乃命其弟固伦贝勒并尼玛哈乌舎悉帅师度辽而用降将伊都为前锋正月十四日以劲骑一日一夜行三百里至其中都攻之自旦至日中遂陷焉始谓天祚在城中也及破乃知天祚闻其来中夜已窜即莫知所在而天祚遽至燕山矣又惧追袭与其子赵王梁王数百骑复从西北走鸳鸯泊女真既失天祚因遣追兵出平地松林而西将至鸳鸯泊则适与天祚遇天祚大窘因仓皇从云中府由石窟寺入天徳军趋渔阳岭又窜入阴夹山夹山者沙漠之北传谓有泥潦六十里独契丹能逹他人所不能至也女真之君臣因驻兵鸳鸯泊欲经营之攻击云中府暨诸州延引时月也宣和四年三月十七日丙子辽秦晋国王耶律淳簒立于燕山遣使来告谢不受天祚入夹山数日命令不通宰相李处温欲图佐命恩倖外假怨军声援潜结都统萧干劝进燕王僭号燕王者秦晋国王耶律淳兴宗之孙道宗洪基弟本之子于天祚为从叔初洪基因其子濬欲立淳为储贰不果已而立天祚淳守燕十二年得人心号燕王又谓九大王又谓覃湘大王在府蕃汉百官诸军并僧道父老数万人劝进遂即位于燕山号天钖皇帝改保大三年为建福元年改怨军为常胜军肆赦下诏谕国中曰自我烈祖肇经纶之功至于太宗恢廓清之业故得奄有区夏全付子孙迩后纂承罔不祗肃传二百祀之逾逺得亿兆人之底宁盖泰平或弛于细防而内治多遗于外患以是边鄙生兹㓂仇渐为蔓草之难图公肆长蛇之洊食敢来问鼎直欲争衡敌垒尚遥王师自溃兵非不锐事止失和故使乗舆越在草莽地隔不果相赴旬余莫知所归三边荡揺百姓震慑惧不相保谓将畴依咸云六合为家不可一日无主共戴眇质用登至尊皆出素衷尚惭否徳又念与其长天下之乱曷若复我家之功茍其宗社不移亦曰神灵所望势不克避理当共知呜唿朕以乆处王藩歴更政教凡民疾苦与事便宜靡所不知亦曽熟虑自今以后革弊为先所期俾四海用宁不敢以万乗为乐敢告逺迩予不食言又下诏废延禧为湘阴王诏曰大道既隠不行选授之公皇天无私自有废兴之数事繄徳效人难力为朕㓜保青宫长归朱邸虽为人情之乆系谁云神器之可求常欲避周公之嫌未曽忘季札之节奈何一旦之无主至使兆民之求君推戴四从讴歌百和不敢负祖宗之业勉与揽帝王之权尚虑纂图之为难庶其复辟之有待近得羣臣之奏槩陈前主之非所谓愎諌矜能比顽弃徳躁动靡常节平居无话言室家之杼轴成空更滋淫费陵庙之衣冠见毁不辍常田汉嫡之戮实无名伋妻之乱尤不可讫无悛改以至播迁伊慼自贻大势已去是谓絶四海之望安得冒一人之称宜削徽名用昭否徳方朕心之牵爱尚不忍从奈羣议之为公止复见请是以勉稽故事用降新谟呜唿进退惟公废兴有义岂为小子欲专位号之崇葢狥衆心以为社稷之计凡在闻聴体朕意焉遣知宣徽南院事萧塔布枢宻副都承㫖王琚充告谢大宋使副承雄州牒准尚书省札子奉圣㫖契丹天祚见在夹山燕王安得擅立仰㑹问因依人使复回北征纪实曰是歳冬末边探报天祚以兵十万屯燕京声言游猎直抵雄覇界上朝廷遽为骇惧及明年春谍报再至始知其意谓中国有谋也欲大举讨女真而惧袭其后是以耀武尔羣小既安则谋之如初三月又报天祚败走不知所在于是我师遂兴知真定府路安抚使赵遹奏䟽乞抚存䟽曰臣近准本月十三日枢宻院札子奉御笔辽界为女真所侵兵势瓦解切虑奔溃侵轶逼犯边境河北诸路帅司依已降指挥团结兵马编排器甲准备不测勾抽上边使唤仍先具知委奏闻除已具知委及逐时探到北界事节次附入内侍省逓奏闻去讫臣窃详北敌自澶渊既盟之后歳省用兵之费国享重币之利辽自知得计守盟修好皆其诚心然累年以来天祚失徳上下离叛人不为用女真渤海日寻干戈征伐不已败衂相继境土侵削士马彫残财力匮耗常疑中国宻有窥伺右梧左枝困弊日甚恭惟陛下好生之徳深洽民心帝王之举必度万全况臣常亲玉音屡被诏札每念南北欢好力固祖宗盟誓谓非细事不可少有引惹造端生衅辽殊不知圣神加惠两国之意如此兹睿㫖特虑他㓂与奔溃之衆不测侵轶姑示备御之计庙谟甚逺预为之防然臣叨承阃寄职所当言茍有管见岂敢缄黙伏覩边报近者天祚猎于白水川女真掩其无备全军陷没天祚不知存亡震扰未见所立若复调兵上边辽将谓中国起乗其弊疑隙既开何可复释唯当示之安静致其怀服臣愚切谓耶律氏既有沙漠歴年甚多辽人习熟贵其种类设有奸雄谁肯推服仰惟朝廷与辽兄弟之国共守盟好百有余载今天祚叔兄子弟尚衆若天祚真遂不还愿陛下用家人礼特遣重臣将命彼国推急难之义念外侮之虞慰谕其宗族臣下厚加拊劳勉以忠孝雪耻戡难就其天祚叔兄子弟取天祚之所爱国人之所慕择贤立孤以主辽衆隆其恩礼赐之封册申结信誓以继好息民俾之知戴中国辽既以中国为重得存其宗社则中国有大造于辽也陛下虽不责报辽归故地减岁币必有以报陛下矣如是则中国不待汗马之劳遗镞之费万无一失而安享大利机㑹之来间不容髪伏望圣慈特加採择速奋睿断施行实天下之幸贴黄臣愚切谓辽失其君未知所立方疑中国乗间而攻之然陛下兼爱南北生灵务隆义好若即恤其祸难择立新君当此孤遗乏助之时得倚朝廷以存其国名正言顺势无不从则恩归于我必服彼心申固盟誓为利无穷若使彼新君自立则恩非我出立而衆附则势将复强増戍縁边过为隄备徒足生衅以启戎心愿陛下无遽増戍开先时之隙无缓立孤贻不及时之悔孔子曰兴灭国继絶世天下之民归心焉惟圣神亟图之贴黄臣契勘女真蕞尔小邦自昔通好大辽势不过辽之一大部其衆强弱与辽不侔徒以天祚失徳乘其离心遂致以寡敌衆以弱胜强者非女真之能辽所自取也然辽实大国其人本不畏女真女真今虽得志亦岂能乆取胜于辽国哉辽之新君既立得国人心事将反掌也陛下仁圣被于四海普天率土罔不臣妾若速于斯有以深结辽人使之怀服自削其平日之贪傲今若停増戍之役收援立之恩虑以守盟存国之大义蛮貊革心固不难矣臣所谓用力少而成功多也三月日代州奏得金人边牒准大金彰国军应州牒近白水泊击散契丹放鵞行帐天祚皇帝脱身北走本国军马已到山后平定州县占守讫请代州戒守边人员不得輙引逃去人民为国生事自取亡灭四月十日戊戌太师领枢宻院事童贯陜西河东河北路宣抚使勒兵十万廵边诏下燕京管内官吏军民百姓等诏曰朕惟皇天尽付中国使宅九有之师取乱侮亡拓其疆土景命所仆惟有徳者能克飨之朕服绍丕基仰承先帝休徳夙夜祗惧不敢荒宁荷天降康登兹极治声敎所暨逺逮要荒东踰朝鲜西迈积石南越䍧牱之境罔敢不廷乃眷幽燕实惟故壤五季不造陷于契丹惟尔邦君暨厥臣庶怀风慕义思欲来归忠愤之诚乆而弥着今上帝降祸于辽不诱其衷弛絶纲维俶为暴乱横赋强歛诛剥无厌谗慝作仇胁权相灭至上凌下替妖孽并兴倾国䘮家自取逋窜白水之败亟闻簒攘调赋益繁人不堪命且复盗贼蜂起所至绎骚哀此下民恫怨无告朕诞膺骏命俯顺人心选将出师复兹境土是谓致天之罚仁伐不仁拯尔羣黎取诸涂炭已遣领枢宻院事童贯董兵百万收复幽燕地与大金国计议画定封疆大信不渝中举外应维天之命莫我敢承王师霆击雷驱数路并进前角后犄万旅一心威以济徳孰敢有遏厥志然念王师无战而天道好生亶兹告猷廸尔有衆尔其深计逺虑览于兴亡如能举城自归望风响应使市不易肆士不授旌舍覆巢之危从奠枕之逸是为自求多福惟天矜尔万民永奠一方惟朕以怿已降处分秦晋国王如纳土来朝待以殊礼世享王爵应收复州县城寨文长官并依旧任事平第功不次擢用军兵守戍之士并加优赏愿在军者厚与存禄愿归农者给复三年收复之后蕃汉一等待遇民戸除二税外应该差徭科率无名之赋一切除赦大军所至务在安集官吏百姓不得悞有杀伤或灾毁庐舍掳掠人畜犯者并行军令如或昧于顺逆干我王诛若犹豫怀疑弗克果断自膏原野实尔自贻惟予肃将天威敢自逸罚时弗可失其尚勉哉祸福无门惟尔自召朕言不再师聴惟明故兹诏示想宜知悉贯以环卫军为中军述古殿学士刘韐为行军参谋保静军节度使种师道为都统制武泰军承宣使王禀华州观察使杨可世为之副时上微出斋宫以观出师因饯贯仍以御笔三策付童贯如燕人悦而从之因复旧疆策之上也耶律淳能纳欵称籓策之中也燕人未即悦服按兵廵边全师而还策之下也贯祗奉圣训振武而行三朝北盟㑹编卷五三朝北盟会编卷六钦定四库全书三朝北盟㑹编卷六宋徐梦莘撰政宣上帙起宣和四年四月二十三日辛亥尽五月十三日庚午四月二十三日辛亥童贯驻军高阳闗宣抚司掲榜示衆榜曰幽燕一方本为吾境一旦䧟没几二百年比者汉畨离心内外变乱旧主尚在新君簒攘哀此良民重罹涂炭当司遵奉睿㫖统率重兵已次近边奉辞问罪务在救民不专杀戮尔等各宜奋身早图归计有官者复还旧次有田者复业如初若能身率豪杰别立功効即当优与官职厚赐金帛如能一州一县来归者即以其州县任之如有豪杰以燕京来献不拘军兵百姓虽未命官便与节度使给钱十万贯大宅一区惟存勉力同心背辽归汉永保安荣之乐契丹诸畨归顺亦与汉人一等已戒将士不得杀戮一夫尚或昏迷不恭当议别有措置应契丹自来横歛悉皆除去虽大兵入界凢所须粮草及车牛脚乗并不令燕人出备仍免二年税赋使北録曰政和七年童贯建北伐之议大出禁旅告戒河北诸师皆先事而具二月中旬前军已发三月上旬卜吉贯领中军戒涂在廷无敢异议上意欲须贺正国信使归以司封员外郎陶悦假太常少卿为国信使知覇州李邈副之二月二十五日入国门适贯导从出门与国信使副相值遂得传㫖令先至府中议事翌日悦与邈至贯府第贯畧问使人道涂次第遂问辽国有冦果否悦对不闻贯云何以知无冦悦云悦所行道日行一程既不留且又不改行他路以此知之贯又云何以知他处无冦悦云所至皆以物赂听头访其国中事宜但云唯时女真争战别无他冦贯云见说人多流移悦云悦所由路皆有居人皆耕垦所过处观者满道不见有流移也贯又云已有人据易州悦云非悦所由路然每採访不闻此也贯词色甚厉又云今已围覇州朝廷已起兵贤何不说悦云悦自雄莫来去覇甚近亦不闻此此皆贯已曽虚妄奏陈欲遂实其说尔贯云莫是初无圣㫖贤不曽探问否悦云寻常使人不待得㫖自当探问敌中事宜回日闻奏悦又白贯云有谭襄者欲立九大王九大王窜入深山藏逃衆人即时捕杀谭襄以此观之彼国人心未至离异且悦到莫州得雄州探报云已差接伴人使大使耶律不得名副使姓李洎悦过界与接伴相见副使乃姓王接伴使人非机宻事界河至莫数十里而探报如此乖缪若诸事如此未可轻动也贯大怒乃曰彼国待使人如此悦云以前使人礼数悦所不知但随行人皆言前后礼数如此厚贯即云莫是贤闻得他相厚遂不说事宜否悦云悦軰士人岂以礼数稍厚遂隠敌情也贯见悦意终不相假不敢隠遂悉以所问奏知翌日道君皇帝见二府具道此说云他甚有备三省且收起文字以此推之北伐实非道君皇帝之意贯既狂妄误国是时在廷皆无敢拒之者圣意欲俟国信使来问而后行万一其或可缓也而悦幸能纵横遏其说而撤其谋即日下诏抽回已发禁军拘收已降宣头悦聘复命忠实可嘉当是时朝廷不敢峻其褒擢词呈不敢指其事实则贯之气熖可知矣士大夫虽心服之而不敢昌言故其说罕传又五年悦不幸既死贯复理前议所以成今日之祸也以今日旤变之甚则知前日悦力排其说为利可胜筭邪建炎末臣僚以此上言有㫖褒赠告词曰故承议郎陶悦朕信赏必罚以励多士彰善瘅恶以风四方率由陟降之公靡有幽明之间以尔刚毅有守直谅不回顷自曹郎出将使指陈娄钦窥敌之策排王恢首祸之谋时既息于起戈忠遂昭于寤主言非耳剽事可指陈一时误国之奸既莫逃于明罚九泉遗忠之士岂可后于显褒疏恩闵章陛华祕殿庶以伸久欝之公议贲不朽之余光尚其有知歆此茂宠可特赠祕阁修撰五月九日丙寅少保镇海军节度使开府仪十三日庚午陜西河东河北路宣抚使童贯奏乞应副军期奏曰臣仰遵睿训付以北事夤夕竭虑深恐不逮上辜委寄之重臣窃惟复燕大计昨正月间女真下中京伊都徃云中契丹分力枝梧女真之际我乗机㑹进兵收复诸事省力既失此便已为后时臣奉诏来北星夜倍道于四月二十三日到高阳闗整促行军之备即见河朔将兵骄惰不练阵敌军须之用百无一有如军粮虽曰见在粗不堪食须旋舂簸仅得其半又多在逺处将输费力军器甚阙虽于太原大名开徳支到封桩名件不足或不适用至于得地版筑之具并城戍守御之物悉皆无备盖河朔二百年未尝讲兵一旦仓卒责备颇难臣近闻易州军民万人延颈引领以献城垒又西兵未来未敢出应到彼复疑臣虽夙夜竭力经营渐向就集然尚虑将输及军须守具版筑之类备之稍缓更迁延旬日复失事机伏望指挥下河北漕臣中山真定高阳闗路帅臣究心办集及催已差下将兵星夜赴本司应期驱使疾速前去如少敢稽缓有悞军期并寘军法各令知悉童贯至河间府分军童贯至河间府分雄州广信军为东西路以种师道总东路兵屯白沟王禀将前军杨惟忠将左军种师中将右军王坪将后军赵明杨志将选锋军辛兴宗总西路之衆屯范村杨可世王渊将前军焦安节将左军刘光国冀景将右军曲竒王肓将后军吴子厚刘光世将选锋军并聼刘延庆节制童贯次雄州议进兵童贯次雄州诸军既集以种师道为中军且议进兵师道曰今日之事譬如盗入邻舍不能救又乗之而分其室且师出无名事固无成发踪之初宜有所失贯曰今日之事上既有成筭第借公威以镇服耳第行勉旃谋之不臧不以罪也因出御笔俾不得辞杨可世请于贯曰事起之由毫髪未尝预一旦临利害若仓卒失计我軰要领固不足惜恐有不虞辱国为重愿熟计而后行贯未语和诜在坐曰公自谓有万衆莫敌胆气絶人视堂堂之师如摧拉枯朽今日观之一懦夫耳燕蓟之民真若沸羮望以苏我傥金鼔一呜必便比肩系颈箪食壶浆以迎王师岂有他哉公欲扇衅败我事耶可世黙然不语贯即以诜副师道以可世为前统制下令以素车壮士驰开谕招来之意无得邀功生事又令良嗣草书令归朝官张宪赵忠谕淳祸福书曰月日太师领枢宻院事充陜西河东河北路宣抚使楚国公童贯谨致书秦晋王阁下盖闻顺天者昌逆天者亡得人心者可以立国失人心者罔克守邦惟天人精祲相与之际乃祸福存亡必致之理明者未形而已悟愚者患至而犹安窃惟国王之于大辽亲则叔姪也义则君臣也白水之师播越蒙尘国王不能率兵赴难使之复位乃乗隙以自立非簒而何此所谓逆天也西京危急亡在朝夕国王又不能遣兵命将拯人于涂炭哀此元元其将畴依失人之心无大于此夫逆天道失人心如此其甚国王如是自视可能久乎则是燕蓟云朔名为有主其实无主也国王春秋髙且又无子而乃骤用余列庶出之姪扰攘颠错以致于此燕人何辜坐待残灭皇帝恻然念之乃命贯领衆兵百万救燕人于水火灵旗北指渐次燕圻天地神人莫不悦喜于于而来者如水之就下沛然孰能御之想惟国王亦已知之矣国王温恭和裕通达古今存亡之机洞然深悉善为计者因败以图成转祸以为福如能开门迎䧏归朝纳土使国王世世不失王爵之封燕人亦无踏斧钺之患孟蜀南唐及两浙钱王昔尝纳土并享王封袭传至今子孙昌盛天下耳目衆所共知国王翻然入朝岂减钱王故事如其不然当议进兵国王势蹙事穷天厌人离欲北走则无所归欲南归则安可得当此之际虽悔何追况大辽五路所𬋩州城四京已为草莽区区之燕必不能守国王平日以仁爱为心若能知昔人存亡之机救燕蓟一方之命其余隂徳与世无穷若国王疑迟犹豫不断窃恐子宻窃发于便室严庄遽起于帐中国王之识兼人亦岂不能虑此乎若是则国王左右前后之人皆敌国也毋踏前车取笑后世贯与国王幸有一面之契不敢不以诚告惟审思而熟计之勿为庸人所误亮此悃诚速希示报不宣宣抚司募马入燕招谕茆齐自叙曰宣抚司使张宪等持书入燕燕王得书执二人斩之知游说不行于是募某借阁门宣賛舍人以徃临行以三事白童贯一乞戒将士勿使求取珍宝递相献遗用严军律二请勿妄杀降人用安燕人之心三愿审量事势乗机举用勿以使人为念唐俭小义古人所行某一介之㣲得尽忠节茍利于国死无所惜时皆伟之士卒愿偕行者一十五人五月十八日晚过白沟食时至燕界新城县差到契丹汉儿官一员引伴须臾有父老数百人填拥驿外询使人何处来仆遂出榜读之衆皆惊愕有汉儿刘宗吉者自后窃出相谓云使人今夕当宿涿州宗吉涿州人也见𨽻白沟军中愿得勅榜副本擕示诸人他日南师入境愿先开门以献今夕复当宻至驿中遂擕二副本徃晚抵涿州入小使驿祗接如国信礼夜久忽刘宗吉自壁衣下出云今燕京诸处皆无军马止是四军大王有部曲三百余骑曽厯战阵其余有马军六七百皆富豪儿郎不识战鬭今白沟北岸下寨结草人相间夜饮昼睡马亦㪚放若南军乗夜刼之但闻军声必自溃走宗吉欲以此事徃见宣抚立少功绩恐南军不察见害若得一文信庶得必达仆筹虑久之仍作一书上童贯且以贯所赠新履一只为信使宗吉去明日燕京差到汉儿官牛稔充接伴使达燕京外复遣四方舘使萧奥礼部郎中张觉充舘伴舘净垢寺次日有殿前指挥使姚璠枢宻承㫖萧䕫都管伊逊来伴食因请所持书牓云两府官欲借㸔仆云宣司令见九大王亲纳不敢先以示人辞难久之衆持榜去既暮诸人亲来云书榜中语言大段狂悖多是指斥不通商量安敢进呈今复纳回仆笑而取之谓诸人曰贵朝不度徳量力不审天时人事此何等时而较此闲事耶萧䕫曰南朝礼义之国今不顾盟好輙先举兵兵贵有名不知兵戈縁何至此仆答曰朝廷命将出师使人不能尽知但畧闻北朝兴兵累年并不相报天祚皇帝播迁不发赴难之师乃簒立于燕京邻国义均兄弟今来问天祚皇帝车驾所在又闻已削降为湘隂王事出非常兴师问罪访寻边主存亡举合礼经何谓无名䕫云国不可一日无主本朝縁天祚失道奔窜宗社颠危臣民推戴册立今上事与贵朝殊无干渉何在问罪况自古有之唐明皇奔蜀肃宗即位于灵武但期中兴岂不与此事体一同南朝宜念邻国久和之义假借兵力共除大难今乃乗衅攘夺民土岂所望于大国哉仆曰明皇幸蜀太子监国既即位乃册明皇为太上皇祸乱既定迎还明皇肃宗亲歩控马此则君臣父子之道尽矣贵朝初非委託自立又贬削湘隂之号何可少望古人况假师求救当在志诚包胥泣秦孔明趋吴皆竭诚意岂邻国不相应耶贵朝泥于矫餙未尝行一信使本朝虽有哀救之心无所施设今大兵压境止在旦夕祸福存亡贵朝君臣自裁可也诸人唯唯而退次夕云门下侍郎李处温自外来未见书榜再借观之次早姚璠来云已议定来日欲令宣賛朝见若对上且委曲庶易酬答廹暮数人者复集互发言云南朝徒夸兵衆不思天理不顺人无鬬心昨日种师道发杨可世一军过白沟本朝小小迎击南朝望尘退走若非自来和好已直入雄州矣既一靣遣使又一靣进兵却容易退走是何颜靣自此已徃如何可休兼宣賛受刘宗吉之约其人已陈首即探懐取所付书履作色云宣賛却如何归得仆徐答曰某之此来非寻常礼貌之使毎切畏谨唯恐为两国生事今次乃招纳使人刘宗吉献诚欵安得不受大军之来初得朝㫖不许杀戮一人昨日必是立旗招安为贵朝军马袭取万一宣司申取朝廷降一讨荡指挥少俟西军毕集恐非燕民之福萧䕫愕然曰南朝遣宣賛来作死间耶不谓南朝弃士大夫之命如草芥也仆答曰某之此来本以一己之命易全燕之命悟则同生不悟则同死也又岂以徒归为志且兵家用间最为下策水能载舟亦能覆舟或用间以成功或用间以倾败或彼强我弱或彼我势均固有用间以离析其势者如目今贵朝事势兵力自视南朝十分有一否百分有一否千万分中有一否若非念自来邻国契好即分兵数项整阵齐入不识贵朝何以御之何在使人矫陈祸福为死间耶䕫等唯唯而去曰少间析津府自有行遣仆因相送且笑谓之曰某此奉待行遣只不可错了一旦使燕人尽成血肉则甚幸自是舘伴者凢三日不至二十六日晚忽萧奥张觉押赆路緜绮衣袄并从人银绢等物来云来日发宣賛回程仆辞以未见九大王及未得回书不敢受赆奥云李门下传圣㫖有故事支赐请留差秘书王介儒都官王仲孙赍回书同徃雄州宣抚司封氏编年曰马扩见燕王王俾译者责马云两朝讲好百有余年忽尔踰盟以兵临境曽不畏天自古违誓国祚不长马答如见姚璠等说及上勅与檄书呈燕王令姚璠读讫付门下省令听勅既至庭中具香案拜褥䕫云请舍人朝拜马云适已见毕何云朝拜是何礼也䕫云舍人无怒于是有张画二轴一云大宋膺符稽古神功让徳文明武定章圣元孝皇帝一云大宋体天法道极功全徳神文圣武睿哲明孝皇帝马既见帝衔知是真宗仁宗御容即朝拜捻香礼毕䕫令译者读两朝誓书曰维景徳元年十二月七日章圣皇帝谨致书于弟大辽皇帝阙下有云共遵成约䖍守欢盟以风土之宜备军旅之费毎嵗以绢二十万疋银一十万两更不差使臣专任北朝令三司差人搬取雄州交割沿边州军各守边界两地人戸不得交侵或有盗贼逋逃彼此无令停匿至于陇亩稼穑南北勿纵绎骚所见两边城池并各依旧存守淘壕修葺一切如常不得创筑城隍开拓河道誓书之外必无所求各务协心庶同悠久自此保安黎庶镇守封陲质于天地神祗吿于宗庙子孙共守传之无穷有渝此盟不克享国昭昭天鉴其当殛之北朝绍圣皇帝答书云孤虽不才敢遵此约谨当告于天地誓之子孙有渝此盟神明是殛呜唿此盟可改后世何述云云又读仁宗皇帝誓书曰窃以两朝修睦三祀于兹边鄙用宁干戈是偃近懐先誓炳若日星今緜䙫已深通好如故関南十县本朝传守已久愧难依从别纳金缯之仪用代赋歛之物每年赠绢一十万疋银一十万两并前银绢搬至雄州所管白沟交割两界塘淀除巳前开畎者并依旧外自今巳后各不得添展其见在隄堰水口逐时决洩塞量兵夫之便修垒踈导外非时霖潦大叚涨溢并不在关报之限两地作过逃走诸色人并依先朝誓书外更不得似日前停留容纵恭惟二圣威灵在天顾兹纂承各当遵奉共存大体无介小嫌且夫守约为信善隣为义二者阙一罔以守国皇天厚地实闻此言其盟文藏之宗庙付在有司依景徳年中两朝誓书顾惟不徳必寻是盟茍或食言有如前誓专奉书咨问不宣读讫䕫请马上㕔茶罢谓马曰舍人适闻两朝誓书岂不懐于心乎南朝君臣忍违此约马曰前日已尝靣问诸公朝廷虽知有此盟所以起兵者只为燕王擅行废立兄弟之情固宜问罪所举岂无名也䕫曰舍人之言虽稍有理然终违约请公就舘燕王召李处温等看南朝皇帝敇榜事当如何盖天钖知天祚尚在大金方炽大宋兴兵意欲归顺未敢形言故云朝敇榜事当何如然而处温素与赵良嗣善在天祚时二人知其国将危共议欲归南朝遂为莫逆友宻于北极庙拈香沥酒为誓后知良嗣南奔朝廷命以直阁待遇礼厚亦欲南奔值天祚奔窜乃建立燕王为天钖皇帝既有推戴之功遂已其约至是知童贯大兵压境犹豫未决天钖既问亦未敢令天钖南归惧衆不协从奏云此乃军国大事臣虽太尉位长百僚不敢以管见自处即容与大臣共议此事甚大更在陛下睿知独断令臣等参议天钖恐天祚复来又畏大金乃召李处温等靣议云朕以眇躬荷祖宗之灵获承大位本与卿等求保宗庙女真人骑复据西京未闻归国今者大宋重兵临境与大金夹攻朕观人事天时不敢当宝位欲称藩南朝与卿同保血属未审如何言毕呜咽流涕处温亦为之下涙于是议遣使三朝北盟㑹编卷六三朝北盟会编卷七钦定四库全书三朝北盟㑹编卷七宋徐梦莘撰政宣上帙起宣和四年五月十八日乙亥尽六月三日庚寅十八日乙亥河东河北路宣抚副使蔡攸进发北征纪实曰攸行蔡京以诗寄之曰老惯人间不觧愁封书寄与泪横流百年信誓当深念三伏修涂好少休目送旌旗如昨梦身非帏幄若为筹缁衣堂下清风满早早归来醉一瓯达上听读之徐曰好改作六月王师好少休也吴曽漫録曰自古奸人周身之术非不至然而祸患之来卒出于非意所及者何也盖恶逆既积则天地鬼神不容其谋徒巧也宣和四年金人攻大辽遣王纬来乞师宰相王将明主其议以童贯为宣抚使蔡居安副之蔡元长作诗送其行有曰百年信誓宜坚守六月王师合早归元长之为是诗也盖欲为他日败事张本耳殊不知政和中元长首建平燕之议招纳燕人李良嗣以为谋主又欲以妖人王仔息服緜袍铁帻为大将军计议已定㑹仔息抵罪伏诛遂止将明所为乃推行元长之意世可尽欺乎元长始以绍述两字刼持上下擅权久之知公议不可以久欝也宣和间始令其子约之招致习元祐学者是以杨中立洪玉父诸人皆官于中都又使其门下客着西清诗话以载苏黄语亦欲为他日张本耳终之祸起朔方竟以不免岂前所谓其谋徒巧耶北征纪实曰是嵗夏四月十五日童贯始以河北河东燕山诸路宣抚使出师是日白虹贯日人骇异甚出门而牙旗竿折五月十八日伯氏再出师有少保节度使宣抚副使二认旗从于后次日为执旗兵逃去而二认旗遂皆失之识者以为不祥又出师后五月以戊寅己夘庚辰连数夕有大流星若盂椀自紫微文昌间出不一或犯天津河鼓等越天汉牛斗间亦不一所皆南向而奔曵光如疋练每夕自初夜动数十流至夜半方渐疎至是十余夕犹或南流不已其占惧如西晋象实令人忧疑然太史皆屏不奏又用兵雄州地震已而雄之正寝忽元武见龟大如钱朱蛇仅若筯每行必相逐二帅拜之藏以银盒置于城北楼真武庙明日启盒视之龟蛇皆死矣燕王遣使王子班耶律达实林牙充西南路都统以牛栏监军萧赫噜副之领奚契丹骑二千屯涿州新城县马茆斋之説燕人也仅脱身而归然燕王亦懐惧既议遣使随以兵屯新城金国遣图克坦乌舎髙庆裔充通问使持书来议军事先是金人縁朝廷遣赫噜等归不遣使疑吾有谋故未尝先报军期遣其弟固伦相国贝勒及小国王等军破中京取云中退屯于白水泊阿固达亲领兵数万来㑹又闻童贯举三路大兵屯边阿固达与羣帅议以不报军期其曲在彼深恐朝廷径取燕地便入界守关不得嵗币遂遣图克坦乌舎髙庆裔充通议使乘船至登州来朝且自临军乗机措画金人国书五月日大金皇帝致书于大宋皇帝阙下因旋使传继附音函㑹当命伐之时未报尅期之约方将併取爰审前由来书云汉地等事并如初议俟闻举兵到西京的期以凭夹攻不言西京就便计度以此遣兵征讨及留送使船上等候见胜㨗即令拘回次得行营都统所状初到中京委谕欵降不为依应即日攻破外兴中府左右小可州城亦相因尤效以为虽已示威本奉弔伐若便攻㧞虑益伤民候收辽国欲将何徃遂乃直抵山西就擒昏主无何潜觉脱身逃遁只获行宫并女二名文武臣僚续往西京应朔蔚及西南路招讨司一带诸州县镇部族军戍悉皆欵附后有西京徳州两处相次背叛累行招诱竟不自新军令既成无由可逭又遇兴中府左右合聚兵衆约㑹伍万纵徒逆战杀俘迨尽后知契丹昏主窜于沙漠分兵遣捕次其余处所并已归降下台亦遣人使来议通好鞑靼愿输嵗贡继久称藩燕京一处留守国王耶律淳僣号称尊恳诚告和未审便行攻伐或别有朝㫖即日敌国新收义当存抚愿为亲幸以快舆情由是亲临安慰懐睦邻邦前书已差太傅童贯领兵相应虽未报期縁兵马已到代北边陲虑昏主逃入贵界曽牒代州幸无容纳谅已必知而又不为夹攻及无本㑹至始难见自来计议事理的实今据前后往复因由意或如何冀示端的盛炎在候顺迓天休今差贝勒乌舎髙庆裔等充通议使副及管押苏夀吉家属前去有少礼物具诸别幅专奉书陈达不宣谨白五月二十六日癸未种师道禆将杨可世为达实林牙掩败于兰沟甸师道禆将杨可世闻燕人久欲内附若王师入境必簟食壶浆以迎乃将轻骑数千直欲取之至兰沟甸为逹实林牙所掩大败而还淳益师三万余人渡白沟挑我军我军遇之又北初贯至高阳召知雄州和诜询利害诜深言出师无名今宣抚司既至势不可已乞且按兵观衅仍戒严师臣毋得妄行引惹张皇生事贯乃降旗榜称奉圣㫖王者之师有征无战弔民伐罪出于不得已而为之如敢杀一人一骑并从军法又造白心旗欲给向化之人命诜兼统制副种师道二十九日种师道进兵白沟为达实林牙萧干掩击不战而还师道兵至白沟营幕初定或报曰河北有警师节制诸军如贯素约指挥诸军曰燕吾民也茍王师力能接纳自来归附但坚壁为备必有内变切不可杀一人尔等为我约兵卒遵依圣㫖及宣抚司约束诸将既行杨可世即遣骁将赵明持黄榜旗往付之比明贼已对垒矣明据桥陈其祸福或有欲榜帜者亟欲与之达实林牙看讫毁彻骂曰无多言有死而已语未竟矢石如雨我军不为备又拘节制驰以报师道曰兵刃既接安能束手就死战将有功诸将又曰若不血刃使和诜坐受其赏则我軰何故为来可世勒所部将士临河分遣赵明麾衆击之契丹隔水扬旗指西骑卒随指而西可世谓诸将曰下流必有可渉处须分兵据之㑹师道遣泾原将赵徳来援遂唿曰争前徳未及往敌已度水驰骛徳老将识利病亟避之可世大唿骂曰匹夫安得輙北何以报国恩即舍河桥亲徃战焉敌分左右翼围之赵兵孤亦摧可世中铁蒺藜箭及骨血流满靴怒发裂眦鞲臂以捍口御鞚堕两齿胷腹中流矢亦手杀数十人得免是夜契丹有奔突意属四挝将列声金鼓敌惕惕疑我出兵遂不得前渐晓方觉即引衆而来我军坚壁不能逞而还翼日西路辛兴宗驻军范村敌将萧干登孤山张盖据行床以觇我军须臾引去良久敌兵来战前军王渊刘光逺翟进降将赵诩各勒所部兵接战敌大奋力围诸将于山下渊中鎗几堕马胜败未决兴宗遣中部将杨可世援之又亲出军门以上将节钺督战敌遂退和诜劝师道斩前军统制杨可世号令诸部以明宣抚司出旗榜本意师道以可世贯之爱将诜谓此何异穰苴之斩庄贾不惟可以惩戒后且使燕人知朝廷无意用兵师道竟不从兵革自此始矣三十日丁亥燕王遣秘书郎王介儒都官员外郎王仲孙赍书同马扩来雄州宣抚司先是童贯遣张宪赵忠赍书遗燕王燕王斩之又令赵诩差使臣谭九殿直等数人说易州土豪史成令起兵献易州史成送燕京亦斩之宣抚司知游说不行遂遣种师道进兵压境问罪募马以徃马有胆气口辩抗论不屈燕王惧遂遣王介儒来六月三日庚寅种师道回军雄州再为掩击童贯劾奏师道责官致仕种师道既知辛兴宗兵亦挫心颇犹豫又受宣抚司牒令与诸将议诜可世等共议云宣司令师道与诸公共议可即回归诸帅皆谓非得西师去力不济闻辛兴宗西路兵亦挫契丹若未易图不若回兵雄州乞暂休兵再议去就和诜以谓彼此初无战意惟可世擅过界讨杀致兵结不觧今敌才对垒而我遽归自示以弱如彼乗机袭逐事且不测师道令诜作议状禀宣抚使司初朝廷从附㑹之词谓一举可以下燕望不及此而师道兴宗皆表以贼势大挠贯命两道皆觧严令至可世谓师道曰敌兵方陆梁未可以指屈今知我有还意无功而归气沮疲乏必袭吾后曛晚发辎重半夜进军使锐兵为殿比敌觉我已归矣师道不听明旦声金鼓班师敌知用轻骑尾击我至古城鏖战敌五军乱师道几不免甫达雄州敌兵大至宣抚下令止军不得入城中外号唿门不能闭可世与壻马彦传大将杨惟忠邀战于城下贯遣辛企宗永宗领胜㨗兵援之时天黒暗北风大雨震雹如拳碗我军不能相敌自午至申风雨愈疾师道遽唿马与监军崔诗联骑而奔契丹遽以败盟诟我追至古城南我师望南而溃燕人亦遽北自雄州之南莫州之北塘泊之间及雄州之西保州真定一带死尸相枕借不可胜计先是既以招抚为名贯下令中军不许妄杀人及敌骑犯我师皆不敢施放听其杀戮故虽诸将亦愤然于是贯以契丹尚盛未可图奏劾种师道天资好杀临阵肩舆助贼为谋以沮圣意和诜不从节制乞行军法侯益诇探不实妄请兴师种师道押赴枢宻院责授右卫将军致仕和诜亳州团练副使筠州安置侯益知濠州种师道责官谢表曰领奉吿命责臣右卫将军致仕者总戎失律误国宜诛厚恩寛垂尽之年薄责屈黜幽之典孤根以託危涕自零中谢伏念臣西海名家南山旧族读皂囊之遗䇿知黄石之竒书妄意功名以传门戸荏苒星霜之五纪始终文武之两途缓带轻裘自媿以儒而为将高牙大纛人惊投老以得侯属兴六月之师仰奉万全之算衆谓燕然之可勒共知颉利之就擒而臣昏昧乗时非才应变筋力疲于衰残之后聪明耗于昏瞀之余顿成不武之资乃有罔功之责何止败乎国事葢有玷于祖风深念平生大负今日岂意至仁之度不加已耄之刑俾上节麾亟归田里干坤施大蝼蚁命轻兹葢伏遇皇帝陛下睿知有临神武不杀得驾驭英雄之要道制服邻国之大方察臣临敌失机不出求全之过计念臣守边积嵗尚收可録之微劳许免窜投获安闲㪚臣敢不拊赤心而自誓擢白髪以数愆烟阁图形既已乖于素望㶚陵射猎将遂毕于余生康随䟦曰宣和壬寅嵗四月十一日保静公自泾原帅被㫖差充河北河东陜西路宣抚司都统制从本司之河北招纳北人葢从河北沿路宣司申请也宣司时已离都下公上章乞过阙日靣对未上达间有㫖促公便道趋本司公到高阳见宣抚使童贯极言其不可其畧曰前议某皆不敢与闻今此招纳事安可轻举童贯曰已得圣训不得擅杀北人王师过界河即箪食壶浆来迎特借公威名以治衆耳庙议已定安可改易乃大书圣训于黄旗植立军中以誓师且督公行五月二十二日前军过界河已有北人迎敌既不敢与之交兵姑避其锐而已统制官杨可世与麾下将佐数人士卒被伤者甚多遂那军回界河之南滨河驻兵北人无日不来侵轶我军一日隔河问我师出之名公遣属官康随以河北安抚申北人陈乞事以答之乃曰安得此言箭发如雨以射我衆公翼日乃遣康随诣宣抚司告以北人之语且禀进退之命移兵暂回以候取㫖六月三日黎明军回北人追袭直抵城下属大风雨兵士自相蹂践弃掷兵仗满郊至晚宣司令营寨于雄州城外公坐失机㑹罢兵南归相继邸报有此谢表公关陜名贤之后筮仕伍十年间提兵所向何战不克何城不下而此役初不与谋中则强委任之又兵之节制皆不得专考其行事罪有所归矣因传録于瓦桥州宇之西斋他日关中亲旧间或有见问者当以示之绎味表词可以见公之本末云是年八月十四日康随记三朝北盟㑹编卷七三朝北盟会编卷八钦定四库全书三朝北盟㑹编卷八宋徐梦莘撰政宣上帙八起宣和四年六月三日庚寅尽十三日己亥宋昭上书论北界利害乞守盟誓女真决先败盟奏曰臣闻敌人之性不可以信义结去来无定叛服不常虽成周盛世犹有玁狁之难自古御敌未见上䇿汉唐以还或盛或衰乍叛乍服其御之之术率非良䇿皆不足为圣世道故略而不论迄我有宋寰区之内靡不归顺而景徳中亦有澶渊之役真宗皇帝天威一震其势瓦觧当是时乗胜逐北则契丹之兵无噍类矣真庙圣慈深厚特以两国生灵为念故洪天地之量轸生民之命啖以厚利与之议和为天下后世万万年安全之计故辽人谨守盟誓不敢南下而牧马者诚以天地之洪恩不敢忘也自圣圣相承明明继照虽睿知神武尧仁汤徳足以柔懐然实亦恃此为长城神宗皇帝熈丰之间锐意北伐选将练卒积谷理财葺城郭修器械十九年间仓廪实府库充貔貅之士无不一当百当是时鼓噪而前则自河以北其人皆爼上肉矣亦以河朔祖宗兴王之地不忍骚动安可快一时之忿失百年之好故终莫之举也陛下即位以来御敌之术实得上䇿辽使之来宴犒赐予恩数曲尽故懐徳畏威向风慕义稽首称藩介胄之士櫜弓偃息黔黎之民鼓腹咏歌歴观三代以来倾心悦服至诚靣内莫如今日实太平希世之盛事也比自王黼童贯力引狂生李良嗣董才之徒妄兴边事致烦宸虑遣大臣提重兵屯塞上仓廪府库为之一空官卒兵民死亡无数前所奏陈悉皆诞妄财用尚可复全死者何由更生欺君罔上蠧国害民罪不容诛臣愿断此数人头以谢天下不唯慰安燕人又使明知陛下徳音无复猜忌谨守盟好庶几奸臣贼子欺君罔圣妄兴边事侥觊功赏者有所惩戒臣固知陛下圣慈不忍诛戮臣下然此数人不诛则燕人之猜忌未易可觧臣愿陛下勿以驭贤臣之礼驭此姦贼不胜幸甚臣闻北边频嵗不登斗米千钱虽或请和恐非本意特出于不得已耳万一飬锐数年嵗谷小稔秋高马肥士气稍振复来侵扰则干戈相寻无时而已较其利害轻重则奸臣数人之诛不足恤也又况李良嗣董才皆北庭叛臣心懐怨望故附㑹边臣撰造虚语欲假中国之势以复私讐耳实两朝之奸贼岂复忠义之可望哉臣窃料议者谓嵗赐浩瀚虚蠧国用是不知祖宗建立𣙜塲之本意也葢祖宗朝赐予之费皆出于𣙜塲其法寖壊遂耗内帑臣愿遴选健吏讲究𣙜塲利害使复如祖宗之时则嵗赐之物不足虑也或者又谓九州中国之地皆土饶膏腴之田嵗得甚厚是曽不虑屯戌守御之备战鬬犒赏之费嵗几百万计耶贪其所得既不足以偿所失而又战鬬死亡之士横被屠戮之民几人也哉徒有战鬬之虚名而无𥙷国之实利或者又谓山后之民皆有思汉之心或欲归顺此尤妄诞之易见者不惟辽人为备日久山后之民徃徃徙居漠北又自唐末至于今数百年间子孙无虑已易数世今则尽为敌土岂复九州中国旧民哉皆由边臣用人无术致探报者利于所得恣为诞谩帅臣庸暗更加縁餙妄议边事侥觊功赏或者又谓辽人比年以来为女真所困侵城掠地横亘千里势已窘蹙愿与女真合从腹背攻讨则扑灭之易甚于反掌是亦弗思之甚也灭一弱国而与强国为邻恐非中国之福徒为女真之利耳且辽人虽外蕃然久渐圣化粗知礼义故百余年间谨守盟誓不敢妄动者知信义之不可渝也今女真刚勇善战鬬国势日盛殆非易敌辽人以全力相攻尚不能胜傥与之邻则将何术以御之不过修盟誓以结邻国之外好而已本朝与辽人通好百有余年一旦败之女真果能信其不可渝乎异日女真决先败盟为中国患必矣此理之必然事之必至虽使伊周复生不能易此议也臣又闻两国之誓败盟者祸及九族陛下以孝理天下其忍忘列圣在天之灵乎陛下以仁覆天下其忍置河北之民于涂炭之中而使肝脑涂地乎臣窃谓凢今之人臣不负陛下採访之意爱君爱国论奏忠赤者间亦有之其希意承㫖背公营私茍求陛下富贵者不可胜数遂使忠赤之臣志不得伸言不见用此臣所以痛心疾首扼腕愤闷犯颜逆鳞以蹈万死者岂得已哉诚以国之大事实系安危下情壅遏不得上达今而不言其如后患何譬犹人之一身中气痞隔阳不降隂不升则百脉不调四体不充久而不治病在膏肓虽有良医不能愈也今疾幸在腹腠是正宜投药石之时也臣愿为陛下出疆说谕辽人比因北朝忘失其主深虑扰攘之际疆陲不戒姦人作过边臣生事故遣近臣使之防边果有羣冦妄託北朝惊刼边民虽降处分不得杀戮止得北界𦂳行捕捉窃虑尚懐疑贰妄兴兵马务在谨守祖宗之盟无失百年之好如女真侵削不已力不能胜则许求援于中国报使复来厚加恩礼以释其疑使之外捍女真内屏中国则陛下奠枕永无忧于北顾百姓安业得尽力于南亩实天下万万年无穷之利古人谓敌国相攻本国之福正谓是矣臣固知踈逺㣲贱輙以狂瞽冒犯天威难逃诛戮然臣闻忠臣狥义志士狥名故忠义发于内则鼎镬忘于外爱君之心切则虑患之志深也况顽石五色尚有补天之功愚夫千虑岂无一得之长愿陛下勿以人废言留神听察则撮土之㣲尚能増山岳不厌之高熖火之光亦可备日月下照之明矣臣向任陜州灵宝知县日因论列陜右钱法䝉恩召对面奉徳音欲除监司旋致烦言犹叨贰郡未到任间复䝉圣恩除臣提举江南茶盐事以嵗课増衍又䝉特转一官臣每以未能仰报天地为恨今日复覩奸贼敢尔欺君义当竭节图报涓埃是敢僣越輙贡蒭荛万一臣言可採乞不降出庶使天下皆知断自宸衷不由人言足以竦动神灵激昂士类辽人闻之恩归陛下则臣报上之心足矣倘或上误圣聪置诸鼎镬亦臣之所甘也惟陛下择而处之书奏遂编管连州宋昭相州人宣和四年五月童贯蔡攸等师既行即降㫖妄议此事者必罚无赦执政廷臣皆不敢言独昭上此书论之书既上王黼见之大怒除名勒停送连州编管靖康元年臣寮言宋昭书切中今日之病乞加擢用诏赴都堂审察六日癸巳宣抚司礼待王介儒等发归茒斋自叙曰二十七日同王介儒来起宿涿州次见走马者数軰皆夺到南军刀鎗鞍马者又有兵卒徃来介儒云两朝太平之久戴白之老不识兵革今一旦见此凶危之事宁不恻怆南朝每谓燕人思汉殊不思自割属契丹已多厯嵗年岂无君臣父子之情仆答曰兴废殆非人力今者女真逼燕燕人如在鼎镬皇帝念故疆旧民不忍坐视是以兴师援救若论人情古人云抚我则后虐我则仇今日人情大可见矣岂不知耶介儒俯而不答食时至新城介儒云四军大王在白沟令勒留南使是夕宿外驿介儒云恐见四军更在婉顺此行危险不易至此无犯四军之怒则事济而身全仆曰四军不能止女真侵轶之患而于一介使人手无寸刃何足伸威若言不及理某有死耳敢忘全燕安危存亡大计哉仆窃料四军以昨日王师小衂故有留使人之意宻使人访之昨日之战王师北来耶唯复燕人南攻也既而云燕师乗隙攻掠仆曰留滞一日耳无害也四军令达实林牙来相见云南北通好百年何为举兵侵夺地土仆曰朝廷縁女真海上累遣使人献还燕地每以温言答之不敢信从近又得其文牒具言已据山后如南朝不要燕地则渠国自取之朝廷不得不发兵救燕林牙作色云河西家累次上表欲兴兵夹攻南朝本朝毎将章表封与南朝不肯见利忘义听用间牒贵朝才得女真一言即便举兵仆答夏国虽累行不逊之言然数拾年间何尝侵得南朝寸土女真所言实有应騐本朝不惟救应燕地亦欲自固边隅林牙又云君为使人何得为刘宗吉结约仆云贵朝诸公深㑹理论顾乃招纳使耳林牙云以两国和好不欲留使人食罢可行为传语童贯欲和则仍旧和不欲和请出兵见阵仆归过白沟至种师道营仆独扣辕门有统制官杨惟忠来迎入见师道略语燕中事仆因语种曰凢军必居高阳以利战道今公营东西北背逼林木恐贼乗风声而来兼白昼眺望亦费力盍少迁之既而师道果移营介儒行问曰军南迁何也仆始曰此更戍耳晚抵雄州入小使驿仆见童贯幕府官属环拥于后贯询燕中事宜仆具以所闻于刘宗吉者对幕属徃徃顿足抵掌切齿而怒盖诸公方以契丹为复盛如仆所言直易耳又当时种师道杨可世皆失利于白沟方奏削雄州帅和诜高阳关路帅侯盖以为探报不实故恶仆直言燕中之虚机宜王麟者厉声言马某可斩贯因麾幕属退谓仆曰事尚在但勿与诸人言仆趋出幕府诸公遮路交口诮责贾评曰吾曹不合不预教之耳仆曰闻国家乗时复燕要在因险固而用燕人永为北塞藩篱方燕人离心日思南归而燕之精锐不满千骑耶律淳新立而女真已平山后事势逼蹙实见如此所以对太师尽言之不晓诸公恶言此何也且仆捐亲爱入不测之区实以国家安危存亡所系又肯从诸公教语不对以实致悞军国大事乎衆甚不乐时宣司议令种师道退军雄州师道力陈兵可进不可退邻敌在迩退必掩袭宣司遣参谋刘韐徃谕之师道复不从已退果为燕兵所袭伤折甚衆军既入雄州皆上城介儒望见问之仆绐曰此陜西六路军马方到耳宣司委刘韐贾评王麟李子竒于景李宗振等擕金玉茶具徃驿中说话宾主皆谈旧好云已奏禀朝廷且欲仍旧但未得报介儒云燕人久属大辽各安乡土贵朝以兵挠之决皆死战于两地生灵非便仲生云谚语有之一马不备二鞍一女不嫁二夫为人臣岂事二主燕中士大夫岂不念此仆答曰燕人先事契丹今恐复事女真耳二人相顾大笑居二日以客礼见童贯毕作报书以铁骑送介儒等归蔡攸至雄州北征纪实曰童贯败河朔之民故谓贯反及攸至皆沿路载斗焚香或以手掬香炽之且白其事而攸本与贯表里不能有所正也十二日己亥宣抚司奏到诏班师宣抚司奏到上闻之亦惧诏班师令诸将分屯童贯作书约辽国李处温使为内应马扩既归童贯问契丹家谁为首台马曰李处温良嗣不觉喜形于色贯召良嗣问良嗣对曰良嗣旧在大辽与处温结莫逆交后论及天祚失徳事欲与良嗣同约南奔尝于北极庙拈香为盟欲共图灭契丹今良嗣南归北极庙中之约必不虚设若良嗣书到必以内应贯即令良嗣以书约之募谍者投书约马柔吉等令结义士开门迎降拘执契丹转祸为福徃年沥酒北极庙归朝灭辽之言后处温等令子奭以帛书来答大率言伺隙宻遣人速报相应之意欲俟王师逼燕为内应赵良嗣与李处温书曰窃以天厌契丹自取颠覆兵连祸结弥厯嵗时旧君未还新主孤立扰攘之余仰惟劳止不审尔辰台用何似伏惟眷聚上下均福顷年台斾自中朝使还植与奭相迎于良乡之驿舍具道朝廷礼乐文物之盛极言契丹残酷生民之弊至扼腕太息既又执手于中京景昌门外之邸中极言契丹所以将亡之状议既决乃使不肖先归朝乞收复幽蓟故地汨汨许时未克厥志上方稽天之数察时之变至于今日然后不肖言行而计从阁下闻之必已大喜自古外蕃之兴未有若女真如此之速辽东辽西已为奄有前年取上京今年至中京遂破云中如摧枯柆朽所在肝脑涂地其锋甚鋭山西良民所遭如此岂不痛心疾首邪尚虑女真乗已胜之势下居庸之孤城为之奈何我燕之人必引领南下已有来苏之望上欲拯民于水火乃遣太师楚国公领重兵百万将次于境上伐罪弔民霈如时雨已号令八路将帅以至于小校毋得毒良民应天意顺人心欲令幽蓟安生聚集此其大畧也如或昏迷不恭邦有常宪燕地褊狭幅员不过数百里已患女真之侵疆且虑旧君之复至军兵日益困赋役日益重此正契丹运尽天亡之时也虽有智者何以为谋契丹五京已亡者四区区弱燕岂能孤立阁下与诸庙堂大臣岂不共知耶善为契丹之计者莫若劝诱新君以全燕之地来献于朝廷以安元元以保骨肉䇿之上也如新君执迷及左右用事之人不明于祸福请阁下宻结豪杰拘囚戎首壶浆箪食开门迎降使阁下世享富贵长守全燕以伸前日之志䇿之次也阁下父子有志于此适以斯时千载一逢莫如今日时哉时哉不可失也已奉勅㫖如以其旧官来降者即以旧官处之功高者别加厚赏以次者事毕日任便复业恐阁下欲知之毋或迁延自速倾覆祸福逆顺指日可待颙候来报以慰我思又与李奭刘范马柔吉等书云顷年沥酒北极庙中以归朝灭辽为誓倐忽十年未即如愿今幸朝廷遣大臣领兵百万将次于近境足下速集义士开门迎降如能拘执新酋可以变祸为福契丹五京已䧟四京矣如能从我全燕人以归中国则是足下隂徳与时无穷可以坐享富贵矣勉旃勉旃人回希来谕处温令李奭回书云顷自白霫拜别时接音耗耳可得闻目不得视至于饮䜩谈笑毎思而念之奭与待制数尝发言灭辽为誓近嵗间内外相凌盗贼竞起虽分五路已䧟四京仅有幽燕孤危将亡甚于累卵无计觧其纷难也盖厯数之将尽相公自入枢廷顿变白首夙夜不遑懐履薄临深之惧东冦近日复有深入虑遭族诛之难不思徃日之非惟念今日之咎愚闻谋宻然后事济兵以诡道制胜大宋未有所行先形于外若议兴行深宜宻速愿救燕乡无告之民新主成立全是相公与北枢萧公李宻学处能奭等同立新分付得军兵事与南北靣同问当兼处分速集义士今月二日奭自状自备三千甲马武勇人凖备防托女真南来已凖奏行近新主助添招军赐得七万贯及有枢吏兵刑太原山甫少卿累次于奭处有言亦有向化心待与奭耶律䇿高勰马谔等同志彭城范与韩堇山西路押军近日并无文觧来不知存在所有文字待范来𫉬便奭赍管分付到相公似有风闻此事待方便呈将来书示北遂趋参善保台严谨持状候问不具表弟守太常少卿知随驾翰林医官院使兼同当在京军兵李奭上三朝北盟㑹编卷八三朝北盟会编卷九钦定四库全书三朝北盟㑹编卷九宋徐梦莘撰政宣上帙九起宣和四年六月二十四日辛亥尽九月二十三日己卯二十四日辛亥耶律淳卒燕王自马扩之归又闻天祚之信忧惧成疾是夜疾笃死无嗣萧干立其妃萧氏权主军国事号皇太后改建福元年为兴徳元年天祚闻淳死下诏曰天命至大不可以力回神器至公未闻于智取古今定论厯数难移是以圣人戒于盗窃故秦晋国王耶律淳九族之内推为仲叔之尊百官之中未有人臣之望趋朝不拜文印不名尝降玺书别降金劵日隆恩礼朕实推崇衆所共知无负于尔比因冦乱遂肆窥觎外徒有周公之仪内实稔子带之恶不顾大义欲偿初心任用小人谋危大宝僣称帝号私授天官指斥乗舆伪造符宝轻发文字肆赦改元以屠沽啇贾为翊戴之臣以佞媚狙诈处清宻之任不踰累月便至台阶刑狱滥冤纪纲紊乱恣纵将士剽掠州城致我燕人䧟于涂炭天方悔祸神不助奸视息偷存未及百日一身殄灭絶嗣覆家人鬼所讐取笑天下而又輙申遗令擅建长秋妄委妇人专行伪命其逆臣处温父子同恣贪婪杀戮无辜助为不法衆心离散立致分崩狼狈荒迷容身无地罪诚难贷令在必行假其余生庸示寛大据耶律淳大为不道弃义背恩获戾祖宗朕不敢赦应所授官爵封号尽行削夺并妻萧氏亦降为庶人仍改姓虺氏外据皇太叔并妃别无闗碍更不施行其封爵懿号一切仍旧呜唿仰观天意俯狥舆情勉而行之朕亦不忍且仲尼作春秋乱臣贼子惧后之为臣子者可不慎欤初燕王卧病于城南瑶池殿李奭父子与陈泌等隂使奚契丹诸贵人出宿侍疾燕王危笃处温托故归私第欲闭契丹于门外然后乞王师为声援契丹知遂不果后永休县进纳人傅遵说随药师入燕被擒告说李处温父子尝遣易州富戸赵履仁刘耀赍文字通童贯欲挟萧后纳土大宋履仁授朝散大夫刘耀均州团练使见充宣抚使司凖偹差使萧后引问处温等示其前后罪犯遂无以对处温赐以自尽子奭凌迟处斩籍其家赀得见钱七万余贯金银珠玉称之自为宰相数月之间四方贿赂公行初处温父子闻天祚播迁劝立燕王僣号以图恩倖及燕王死后恐契丹亡失其所依一遣人北通金国俟其大军之来期以内应一南结童贯愿挟萧后纳土以归皆非至诚盖所以宛转欲为身谋而至此反为身害朝廷抚定燕山府追封处温为广阳郡王子奭保静军节度使以本宅为庙北征纪实曰李处温者辽国故相李俨之子也尝谏天祚以国危使奉中国不纳及九大王立以推立功而相之与四军大王者对主国柄后又辅萧后说萧后归朝乃宻遣人通好二帅约日以燕山降及萧后归而二帅失信不能周旋于其间事洩处温为四军所杀而抗王师矣辽人知其国且亡而中国必欲故地也是以不战而听顺谓中国既得所欲而彼尚可假中国之势存其血食而已然中国之意期于必灭之而后已是以辽人后复说女真入中原倾我根本皆以复讐也中国失之甚者尤在于是又曰辽既无主羣臣乃即燕山立其叔九大王耶律淳号天钖皇帝遂降封天祚为湘隂王适乃中国犯盟不惟我师不堪战且九大王者素得人心吾又不直是以破贯如拉朽然及闻败羣小沮二帅议退师上意亦欲且罢将复与九大王约旧好独王黼力主之百端激上意以成其奸因从经抚房降御笔饬二帅曰示敌以弱非计之得也㑹九大王者适病卒而辽人奉其妃号萧后为主故辽势更熸于是再出师矣七月二十六日壬午王黼再议兴师童贯蔡攸自瓦桥关莫州回河间府忽知中山詹度奏耶律淳死燕人越境而来者皆以契丹无主愿归土朝廷犹豫未决间太宰王黼欲功高蔡京力主再兴师议手诏优允于是悉诸道兵二十万期九月㑹三闗诏贯攸毋归异议者斩于是伐燕之议成矣八月丁亥朔检校少傅河阳三城节度使刘延庆为都统制进兵封氏编年曰朝廷以检校少傅河阳三城节度使刘延庆代种师道为都统制耀州观察使刘光世代辛兴宗同州观察使何灌为副统制又分广信兵驻安肃遣张思政权领赐延庆旌幢七宝金枪御袍束带以宠其行议两道进兵延庆复营古城光逺灌驻兵广信此时契丹以连月塞上无警留兵新城主将四军大王萧干太师达实林牙以燕王淳病先次并入燕结谋䇿立萧后不暇来白沟延庆瞰亡数遣将郑建雄绍等渡河侵掠俘获甚衆而牛栏监军领本族契丹㑹乡社丁出没于广信界光世出兵迎战其将冀景赵明任明等首摧敌锋万计贯表其功擢光世威武军承宣使宠钖甚厚俄诏华州观察使杨可世复赴朔方宣司听候差使贯令守安肃军时汉燕良民转为忧苦尝思南归未有以发因光世兵至徃徃来降宇文虚中札子论收燕山利害契勘契丹二百年强国方其盛时自处尊行恃甲兵之富强指嵗赐为献纳招擕附属力制方夏今来遵奉睿算按兵临边曽未半年遂使震懐亟遣使人祈哀请命其言逊顺至有难循旧制惟命是从之语盖自三代以来摧强敌为附藩未有速于今日者今欲尽复燕山或使纳土临以大兵假以嵗月固亦可致但部族繁多不能尽胜知彼知巳当图万全今具合计议事如后伏乞朝廷集议详酌施行一兵有胜负乃古今之常理若十万全军出师攻取涿易未㧞或虽得涿易而守偹未周人心未固聚兵至燕燕未肯下相守半月以上攻之不㧞后无援军粮道不继利害如何一今来女真竭国㸃集次第甚大若以此兵逆旧辽主自西而来我军攻燕未下相遇于燕城之外其利害如何一女真兵马见在中京我军十万必未能围合燕城女真守约不遣助兵入关其利害如何一若我兵未能下燕女真入关一举而㧞掠为空城以城归我不唯缮守费力又恐为敌所轻其利害如何一契丹昨来遣使女真愿为附庸女真不纳求附朝廷观其意盖是畏女真爱中国避强悍归仁义今西夏以重兵压云中狡诈窥伺託为存亡继絶之言其意甚逺若契丹北为女真所拒南为中国所弃收拾余烬翻然决计乗夏人聚兵之地割地以为约积粮以遇兵不唯王师入燕为所牵制亦恐他日西北边事未有宁息之日一若大军取燕不得之后却与开纳许之以称藩比之今日未举大兵其恩威两全利害如何一若果得燕地一府九州五关十余县又遂旋筑寨建营堡置守偹人兵粮草调发措置何所从出一女真兵马或为夏国劲兵所挫或以久客逺征一旦归国我未得燕城或得燕而守偹未固与女真大兵声势相逺其利害如何一若得燕之后徼外别部依附旁近险阻或通欵天祚或别立新主西兵不可久戌北兵不可倚仗永逺警偹利害如何一若西夏大兵助送天祚不能入燕不得而归蓄怒乗虚却于陜西河东出没牵制作过其利害如何窃谓今日为国家大计须期永久安逸不废兵马钱谷公私事力坦然无北顾之忧费省力暇过于昨来与契丹通好时方为穏便若兵连不觧征伐防托或灭辽之后调发劳费太过于未用兵以前其利害不可不计九月三日己未乌舎等至国门诏以赵良嗣充舘伴使起居郎檀倬充舘伴副使中使李琮童师礼就班荆舘押赐御筵燕云奉使録曰乌舎髙庆裔行次多是理㑹旧例计较礼数如乞就都亭驿安下上殿赐宴差舘伴使副之类童师礼传圣㫖令臣良嗣谕与使副贵国兵屯白水泊虽已多时亦有未是处契丹天祚元未曽捉得亦未杀了又闻契丹旧主走入夏国借得人马过黄河夺了西京以西州军占了地土不少不知来时知子细否使副答云来时听得契丹旧主在沙漠已曽遣人马追赶次第终须捉得兼沙漠之间系是鞑靼蒯古子地今此两国君长并已拜降了本国待走那里去国书中已载矣十一日癸卯引乌舎髙庆裔见于崇政殿乌舎髙庆裔上殿跪奏曰臣等来时大金皇帝传语大宋皇帝为契丹昏主无道因举轻兵再伐辽国大获胜㨗所有旧汉地事专遣人等禀议上遣师礼传㫖谕以谢大金皇帝逺遣使人到阙所有回答国书待亲笔写去以见相待厚意契丹旧主尚在沙漠早捉拿了甚好有计议等事可诣宰臣王黼赐第商量上待乌舎等甚厚屡差贵臣主宴赐金帛不赀至辍御茗调膏赐之引登明堂入龙徳宫蕃衍宅别籞离宫无所不至礼过契丹数倍而庆裔渤海人尤桀黠颇知书虽外为恭顺称恩颂徳不絶词而稍稍较求故例无虚日如乞舘都亭驿乞上殿奏事朝廷以两国徃来之仪未定请姑俟他日况契丹修好之初未尝如此庆裔遂出契丹例卷靣证朝廷之非请载之国书为据朝廷不得已皆从之乃赐金帛袍叚与夏国锦褐皆辞而不受十三日引诣王黼第计事乌舎等庭趋讫升堂讲宾主礼而受回书汪藻谋夏録曰乌舎辞圣㫖谕使人燕中无主止是四军领兵为边患及挟女主猖獗岂金国可容早擒之为佳乌舎庆裔曰四军古尔班尔汝何人敢尔哉回本国当奏陈时朝廷屡以胜契丹欺金人而有一四军不能制反仗金人擒之自相矛盾矣九月十五日辛未辽人知易州高鳯遣僧明賛诣宣抚司约来降封氏编年曰知易州高鳯与通守王悰共议云天祚播迁燕王厌世女主初立谋迁汉人或闻欲行诛戮汉人被害吾軰安得奠枕今者南国宣抚被㫖弔伐汉人徃徃南归今萧干林牙见在燕京可宻遣人归欵南朝使南兵来此内外相应尽杀契丹吾軰可免日后之苦悰遂谨诺得僧明賛令来宣使司賛具说汉人朝暮延颈颙望日俟天兵欲归王化积有嵗时今者伏闻朝廷诏词寛厚檄榜丁宁又闻宣抚司日收归明不下千百今日知易州高太师通守王少卿专遣明賛来见宣抚欲乞择起兵月日来抵易州当以内应诛戮契丹伏候钧㫖贯既察来情又使刘延庆审问真实宻令明賛先归期以二十日约天兵前到城下贯许以事济日赏之以官先次厚劳令归十七日癸酉宣抚司檄刘光世令应易州十八日甲戍乌舎等入辞于崇政殿差赵良嗣充奉使大金国国书使兼送伴武显大夫文州团练使马政充同送伴阖门宣賛舍人马扩充国信副使乌舎等辞上令童师礼传㫖契丹旧主尚在沙漠早捉拿了当为彼此之利今来国书事目并系亲笔写去以见相待厚意朝廷国书云使航荐至聘礼増华载惟修睦之勤益稔缔交之厚且承亲临军旅逺抚封陲用申弔伐之仁以讫威懐之畧逖闻风义深慰忱诚自审举军至西京即遣童贯等领重兵相应河北河东两路屡败契丹俘馘甚衆军声蚤震谅已具知所有汉地及夹攻等事并如昔遣赵良嗣所议与累次国书并马政所赍事録大信既定义无更改其余具如别録大军屯驻并边已久冀坚守信约来应师期共成取乱之图永洽善邻之契候当秋凛顺保天和今差大中大夫徽猷阁待制赵良嗣等充国信使副有少礼物具诸别副专奉书陈达不宣谨白事目一昨遣赵良嗣计议及累次国书所载并令马政赍执事録所议汉地等事系五代唐以后所䧟营平幽涿蓟檀顺蔚朔应云新妫儒武寰等州旧汉地汉民内幽州系今契丹所称燕京其余州县有契丹废併及改正名号去处候收复讫彼此画定封疆一自闻举兵西京即遣太师童贯等领兵相应大军自今年四月以后屯驻河北路极边累与接战大获胜㨗依元约合夹攻以未见金国进兵夹攻未曽深入縁契丹日近犯边若因追㨗乗势尽收燕地不须夹攻外若未收复即合依元约夹攻所谓夹攻者系本朝自涿易等处进兵至燕京金国自古北口等处进兵至燕京西京管下汉地候收复燕京毕日彼此夹攻其汉地外地土合属金国占据一契丹旧主见在天徳军地北夹山一带藏泊见带领所借夏国兵马及勾取朔州等处正军乡军䕶卫欲御敌金国燕京见搬送银绢赴旧主处赏设夏国来人兵其旧主若不勦除于金国终为后患一夏国素务矫诈昨闻尝遣使诣金国贺功其实力助契丹至公行文字诋毁金国甚切及勾集衆兵借与契丹闻累与金国接战已占据契丹金萧河清军天徳军云内州若不讨伐常作隄虞必为金国深患其诋毁文字可付与使人近据河东路缴到金国军前都元帅府牒内一节称燕京路候秋凉以兵收去三国其间将欲如何又牒称二国徃来事虑有下手先后据此虽意是夹攻縁文字语言未是彼此合守夹攻元约施行二十日丙子刘光世进军应易州之约至白沟为牛栏军所败不得前封氏编年曰是日刘光世遣冀景赵明翟进为𨕖锋光世杨惟中为中部张思政为殿军次白沟牛栏军千余从古城出与𨕖锋人接战𥘉我军以为易州来纳欵不为之偹偶尔遽战为敌所乗中部与殿后皆不得前前军转战至古峯台西复挫衂易州城内望风以为王师至矣太师高鳯先令汉人赵乗渊宻为之偹至是尽杀耶律氏契丹或告南军不胜鳯与乗渊等相顾失色僧明賛曰事已若此且可闭门固守以待王师日晚牛栏军至易州知高鳯内变以为王师诈败别有措画急反北奔鳯再遣人来宣抚司言契丹耶律本州已行勦絶牛栏兵骑亦已北奔乞遣人兵前来二十三日己夘辽将都管押常胜军涿州留守郭药师上表以涿州来降是日辽人都管押常胜军涿州留守郭药师因涿州刺史萧庆余遣团练使赵鹤夀帅精兵八千铁骑五百一州四县来降封氏编年曰药师表云臣闻天有道则民非后何戴是谓天人之极致岂非古今之常情臣躬领州县僚属豪右子弟官贠僧道军吏百姓等奋臂约一万人斩首至三千级允属徯苏之望举懐赖庆之思燕云奉使録曰表云药师言一昨天祚皇帝怠弃銮舆越在草莽万姓无依栖之地五都有板荡之危虽宣宗嗣图旋至奄忽女后摄政尤难抚绥诚天命之有归非人力之能致臣药师等虽属多难莫生异心盖所居父母之邦不可废臣子之节今契丹自为难首窃稔隂谋燔烧吾里庐䖍刘吾士女报之以怨抚乃以讐臣药师等以是竞思戴舜以同心不可助桀而为虐今将所管押马步军用申恳悃伏愿皇帝陛下副兹多望悯此哀鸣特开天地之恩许入风云之㑹实所愿也非敢望焉臣药师等无任瞻天慕圣激切屏营之至谨奉表以闻臣药师等诚惶诚惧顿首顿首谨言宣和四年九月十日辽国常胜军都管押诸卫上将军臣郭药师等表奏先是辽人天庆十年金人苦于用兵经嵗不出诸路军马依旧屯备有东南路怨军将领董小丑因差讨平利州贼坐逗留不进贼平被诛本部队长罗青汉董仲孙等唱率怨军作乱伊都副统兵讨之贼势稍窘郭药师等内变杀罗青汉等数人遂就招安萧干奏留贰千人为四营擢用郭药师张令徽刘舜臣甄五臣各充统领燕王即位改怨军为常胜军药师年少壮貌颇伟岸而沈毅果敢以威武御衆人多附之初以武勇四军荐授殿直从征女真积前后功擢守涿州伪后専政契丹欲再谋杀汉人恐应南军忽得报言易州降大宋药师有意归明时四军萧干闻我军再压境自燕来涿州而药师以为圗已乃与张令徽刘舜臣甄五臣龚诜赵瑄韩璧谋叛既决乃召萧干开宴欵宻且以厯数符䜟説其归汉四军怒曰吾荐汝于朝授此官职岂可背朝廷药师以为干必从请又尝受荐恩初不敢害干干当此之际所领兵不多又料药师既叛意恐其不从虑祸及身遽起启钥而去药师急召所部説曰天祚失国女政不纲内盗外冦天下瓜分宋天子以好生之徳弔民伐罪命虎臣拥重兵下易州压吾境此勇男子取金印大如斗之时也乃以髙官厚禄邀吾辈倘强项不进破国亡家噬脐何及衆当如何万口喧唿无不向应遂囚监军萧余庆等乃遣团练使赵鹤夀帅精兵八千铁骑五百一州四县土民奉表来降三朝北盟㑹编卷九三朝北盟会编卷十钦定四库全书三朝北盟㑹编卷十宋徐梦莘撰政宣上帙起宣和四年九月二十七日癸未尽十月二十日乙巳二十七日癸未辽国萧后遣使纳欵奉表称臣封氏编年曰萧后闻常胜军降甚惧召番汉百官议曰大金人马已入奉圣州今又易州高鳯涿州郭药师归宋国歩艰难宗社将倾今欲与卿等议其去就两国孰可倚者苟可托国吾将从之纳欵臣属亦无恨也若使天钖有嗣断不干预只今事议去就或谓金人方强宜附大宋百年信誓可依后曰二说皆可取遂遣永昌使萧永干文阁待制韩昉使本朝同中书门下平章事张言尚书都官员外郎张仅使金国皆奉表称臣萧后表曰辽国太后妾萧氏言盖闻溟海纳污繄衆流而毕㑹太阳舒照岂爝火以犹飞方天下之大同故圣人之有作拊心悼徃饮泣陈辞伏念妾先世乗唐晋之季年割燕云之外地暨逢圣运已受齐盟义笃一家誓传百䙫孰谓天心改卜国歩多艰先王遇板荡之余励兴复之志始虚推戴奄致沦殂爰属惸婺俾续禴祀常欲引干戈而自卫与社稷而皆亡伏念生灵重罹涂炭与其䧟执迷之咎曷朂为奉上之勤伏遇皇帝陛下四海宅心兆人为命敷文徳以柔逺奋武怒以训时必将拯救黎元混一区宇仰承严命敢稽归欵之诚庶保余年犹荷永绥之惠今差永昌宫使萧容干文阁直学士韩昉等诣阙奉表陈奏以闻臣妾萧氏诚惶诚恐顿首顿首谨言徳兴元年九月初十日辽国太后臣妾萧氏上表二十九日乙酉取易州先是二十二日刘光世得宣司檄令应易州即遣别将冯宣庆以精骑五百夜趋易州僧明賛逺迓王师具言已占据易州讫高鳯与宣庆等共守回申都统司二十六日童贯移檄杨可世与刘光世合军兵共抚易州下涞水扶沟赴涿州与大军㑹禀延庆节制且戒体国辑睦无得以私害公延庆可世有素隙忌媢畧同可世部安肃兵驻军孤山与光世合发檄书复又互争高下气相尚不服叱咄军中诪张有异论叅谋宇文虚中与监军邓珪平之命分营凢三日至易州至二十九日副都统何灌日中持使节至易州城外太师高鳯少卿王悰领军民僧道万人莫不感悦锣鼔香花迎劳王师是日入城抚定官民阅诸府库封氏编年曰西路统制刘光世与契丹迎战于易州之南古燕城光世稍却易州人赵秉渊杀城中契丹疲军州人大悦于是遣人迎王师纳欵卫尉少卿王琮以城降涿易两州皆下百官诣紫宸殿称贺拜郭药师等官有差郭药师恩州观察使依旧知涿州军州事张令徽左武大夫洮州防御使刘舜臣武功大夫㤗州防御使甄五臣武翼大夫懐州刺史赵鹤夀右武大夫州刺史龚诜赵拱韩璧并朝请朝散大夫直秘阁余将校各有差令赵鹤夀赍告勅并犒物回令于十月一日与药师等来易州与大兵㑹燕京所管三十余处连乡兵五十余万悉应王师以常胜军八千易州义兵五千并𨽻刘延庆前军为乡导仍自涿州屯泊于雄州郭药师者渤海之铁州人也善战辽以为禆将领常胜军常胜军本谓之怨军辽人始以征伐女真为女真所败多杀其父兄乃立是军使之报怨女真故谓之怨军然怨军初未尝报怨每女真兵入则怨军从以为乱女真退则因而复服常以为苦天祚与羣下谋杀怨军除其患故其中郭药师等反杀其首领而降都统萧干遂拜金吾大将军俾守涿州屡以胜我及九大王死萧后立药师知燕中势将亡遂决䇿首以涿州来降则常胜军实反覆之徒然燕中号健鬬者也其副曰张令徽其下又有四将号彪官毎彪五百人则常胜军本二千人本朝收复之后因増至二万其后又増号五万实燕人之先以城降者故朝廷宠异之十月一日丙戌郭药师来易州是日郭药师等以数骑来易州叅副都统何灌犒劳讫俾赴宣抚司公参赵良嗣与乌舎等赴金人军前燕云奉使録曰奉御笔处分由济南徳博度黄河过邢洺取井陉路至代州朝谷寨先是大金国主阿固达已亲领兵甲数万𥘉欲趋中京道中闻契丹主聚兵于五国崖急领兵袭之八月十二日战于狗泊之地生擒契丹都统伪驸马萧规天祚引数骑脱身遁去及夏国引兵数万袭天徳军女真都元帅遣其禆将尼楚赫罗索贝勒统兵七千与夏人逆战于阿磨下水夏人败走是时秋霖积潦山水适至河暴涨人马溺死者不知其数金人已再杀败契丹又战败夏国兵骄气锐所至杀戮无算其下大畏之因秋成遂来傍边阿固达屯奉圣州之东尼堪乌舎屯应州之南尼楚赫罗索屯洪州之西牧马休兵请议于朝廷茆斋自叙曰是年八月宣司回军至河间府上委刘延庆都统陜西大兵力谋复燕仆时随宣司在河间窃闻延庆与幕府议持重不可进兵使女真军马先入居庸关收下燕京然后多以嵗币赎之此为万全仆以谓若使女真入关后必轻侮中国为患甚大用兵务在神速遂条论利害上宣司言不许入关其利有许入关其害有七中书省经抚房札子王黼当笔将枢宻院应于边路务军事尽録所置经抚房施行枢宻院不得预差马扩充奉使大金国国使副使前去济南府已来等候国信使赵良嗣同取登州海路前去奉使仍充送伴大金国通议使副金人縁赫噜大廸乌之回疑我有谋又自以已不报师期一靣进兵取大辽中京据山后地土闻南朝委童贯举三路大兵趋燕地遂遣图克坦乌舎髙庆裔等来使以修好为名且以窥觇吾也至青州承御笔据代州奏探报阿固达已到奉圣州在云中府之东乃唐新州契丹改作奉圣州仰赵良嗣马扩送伴使人取代州路过界前去奉使阿固达盖闻我军入燕境已数交锋虑我自取燕而已不得嵗入故亲来以决机㑹仆因询良嗣今次朝廷所遣奉使欲议何事良嗣出国书副本及御笔事目云若本朝马军乗胜已入燕京更不请大金人马过关如或未曽即请大金军马进于燕城之北本朝军马进于燕城之南依元约夹攻之仆抵掌大惊谓良嗣曰金人方自以不报师恐王师定燕之后守把关口彼不得嵗入金币故遣使通议一则接续和议以邀嵗币二则使来窥我动作趋向幸而彼未知吾种师道杨可世白沟小衂童宣抚气沮而退在我则当领彼来和之意固执前约姑与之言曰南朝自闻贵朝举兵便发大兵相应夹攻盖昨来送赫噜等还乃所以待回船来报师期不敢疑贵朝爽约但只猜度恐舟船海中阻风或别失悞故不待报来遂急举兵于元约夹攻之说彼此别无违处既以此意答之仍亦以此作国书须一靣催督宣司进兵刻期下燕以振中国之威平燕而和女真用絶日后轻侮之患可也何得自示懦弱尽露腹心倾身倚以为助全借彼兵直许之入关如此则大事去矣日后窥肆侵凌之患其祸岂易量也良嗣愕然曰今宣司已退遁兵力不支自非借彼之力助之后以金帛诱之何以得燕某曰龙图既知我军力不能取何不明白奏上画与女真使自取之急修我边偹守白沟旧界保吾故疆岂可含煳茍目前小利不防久逺之患爱指失掌此某不敢预也是时某父亦同行遂以与良嗣辩论事白父谓某曰与金人共事当先立威以振服之于后可保无患今宣司已退阻又岂可以吾之腹心尽露与敌国及女真岂可以情输之乎既如此论议后必误国汝宜速奏论之若不从即乞罢无阿随误大计仆于是宻画利害论女真不可使入关要当进兵先取燕京则金人自服边境可定乞罢使臣事自将歩骑万人趋不虞之地入燕平定五关以杜女真窥觇之患五日庚寅郭药师等至宣抚司郭药师是日至宣司公参待罪云药师僻逺燕人猥守一郡久伏尧化归向莫縁近聆王师已届疆场谨率同属请命于宣司童贯令僚佐抚劳有差御笔改燕京为燕山府燕京古之幽州武王克商封召公奭于燕以燕然山得名汉置涿郡唐武徳元年改燕州天宝元年改幽州旧号广阳郡有永清节度使燕京改为燕山府八日癸巳都统刘延庆与郭药师等出雄州入新城趋涿易路九日甲午辽人萧容韩昉至雄州萧容韩昉至雄州童贯蔡攸以军礼见之贯攸以其所上表不纳土止纳欵称臣麾而去之斥容昉曰非纳土不受昉笑曰纳欵即纳土也其部落多未易图朝廷当思两全无贻后日之悔又曰好隣舍朝廷蹙踏了不知彼恶邻舍也必悔之贯以萧后表即日飞奏留萧容韩昉于雄州令管待别听朝廷指挥御笔涿易八州并赐名山前九属县下项燕山府一十三县析津宛平都市昌平良乡武清安次永清玉河香河漷隂涿州四县范阳归义周安新城檀州二县宻云行唐平州三县卢龙古城马城易州三县易水陜容城容州一县柳川顺州一县懐柔蓟州三县渔阳三河玉田景州城县赐名威塞卢龙县赐名卢城石城县赐名临州除燕山府已赐名外涿州赐名涿水郡威行军节度使檀州赐名横山郡镇海军节度平州赐名海阳郡抚宁军节度易州赐名遂武郡防御营州赐名平卢郡防御顺州赐名顺兴郡团练蓟州赐名广川郡团练景州赐名深川郡军事十三日戊戌萧后表至上御紫宸殿受贺太宰王黼等率百官奉表称贺表曰制军命将用申中夏之威取乱侮亡遂复全燕之地盛超振古喜溢绵区臣闻舜肇十二州始别冀都之壤周建八百国首疏召奭之封当天津析木之交实上谷广阳之胜形势有金汤之险膏腴号陆海之饶石晋不纲契丹始大割土地而失山河之险长骄纵而定父子之称民胥怨咨天乃震怒艺祖立极思与物而更新文考御邦益留神而经始于昭熈旦丕显燕谋帝命式于九围无逺弗届王者大乎一统有开必先天方授我以故疆敌自窜身于穷漠允资圣算爰举师干俾收涂炭之余四协云霓之望虎臣矫矫王旅啴啴长驱出塞者百万有奇分道并进者东西相属敌军效顺㧞戎垒以来归伪后祈哀即辕门而纳欵岂特昆夷维其喙矣是谓燕民悦则取之雨露涵濡尽率土普天之广山川表里无此疆尔界之殊恭惟皇帝陛下性偹尧仁智兼汤勇诞敷文徳同四海之车书肃将天威辟三王之境土凡此濯征之策仰繄独断之神料纎悉于九重契几㣲于万里人神效职天地合符亟臻复古之勲仰快在天之愤受端围之献方陈希濶之仪増舆地之图更阐文明之化臣等叨聮辅弼初乏賛襄宅朔方曰幽都获预观于伟蹟至岱宗觐羣后愿遂吿于成功臣无任云云诏答之诏曰朕纂丕图日新庶政思加大信式协万邦每敦邻国之懽用遵带砺之约岂意蕃族自叛宗盟命帅出师巡边偹寇天戈压境之未久土宇来附者无余伪后知几遣使露封而纳欵燕民効顺束身请命以来归将尽复燕云之故疆聊共成祖考之昔志君臣有庆中外交懽成此肤功頼子良弼丕扬伟绩寔系佳谋据览贺章举开欣快圣㫖送画秘省赐新复州县曲赦诏曰朕膺天骏命之师夜寐夙兴惟祖宗之是绍頼帝敷佑中外敉宁逺暨海隅罔不率俾乃眷燕云之境寔我旧封五季不纲陷于蕃族属者辽主失道自絶于天怨结兵兴势以瓦解唯予克相上帝宠绥兆民爰命六师大申弔伐惟尔民有衆懐徳惟素霈然率吁羣心奔走来归莫之能遏王师无战而先志是承四海永清惟朕心以怿兴念兹土久困暴昬上下相凌人用无吿典刑屏弃罪及无辜崇奸贼贤痡毒犹在以寛代虐帝命唯新应收复及已归附州县见禁罪人除抗拒王命及谋为不顺外余罪无大小并放见停废文武官将校公吏人并许所在自陈当议尽行甄收随材任使流配人并放还逃亡及为盗贼者并释罪令归业惟尔百官体兹徳意奉承罔怠以称朕恻隐之诚庶一方亟䝉休泽故兹新札诏示咸使闻知又手诏蠲除科率诏应自前无名科率抑配及积奸弊政一切烦苛之令勅诸州一一具闻当悉行蠲罢不必待报者宣抚司除之积久税赋若公私子钱皆免人户委州县长吏招诱以归加意存抚贫乏饿民并以官粟赈给无令失所掠获人口者各寻付其家违者重寘典刑又手诏甄擢贤才诏见在官耆俊若有公卿士大夫已议褒擢外有懐材抱艺湮沉下僚或素为乡里所重未被试用者勅宣抚及州县长吏询採以闻当不次擢用其以忠直得罪北主或为权倖排斥或为以诖误抵罪者并以名闻咸当甄擢永用为劝十九日甲辰都统制刘延庆何灌郭药师等统大兵出雄州入新城县刘光世杨可世出安肃军入易州㑹于涿州先是刘延庆等至涿州抚定军民次涞水县县令负弩前驱作乐致礼令可世守涿州延庆以可世所部兵少更付中军及熙河环庆兵二万营左军俾杨惟中副可世延庆统诸道兵与常胜军暨赵诩兵无虑五十万鼓鼙振天地自古出师之盛未有甚于此者自卯至酉至良乡县泸沟河前部报曰临河与四军萧干达实林牙敌锋相接矣时敌兵不满二万慿河排布未究虚寔延庆令五军下营开濠挖堑以偹敌出兵抗敌曛晚各憇胜负相偿二十日乙巳刘光世等复与萧对垒是日日将晏敌鼓譟攻我战于料石冈三挝而还三朝北盟㑹编卷十三朝北盟会编卷十一钦定四库全书三朝北盟㑹编卷十一宋徐梦莘撰政宣上帙起宣和四年十月二十三日戊申尽十一月二十七日壬午二十三日戊申宣抚司檄进兵刘延庆议入燕之策郭药师献谋捣虚取之是日萧干营于十里外以控我军由是逗留未得进宣司檄曰大军至良乡连日不进可出奇以取胜况我军拟敌倍万以彼较此利害皎然仰疾速趋燕京是日延庆命请将共议入燕之策郭药师献谋曰四军者以全师抗我则燕山可以捣虚而入可选轻骑由固安渡泸水至安次径赴燕城汉民知王师至必内为应燕城可得延庆即遣郭药师押常胜军千人为乡导命赵鹤寿髙世宣杨可世可弼统兵六千可世等夜半渡河啣枚倍道至三家店憇军二十四日己酉郭药师等入燕山军败而还是日质明郭药师遣甄五臣领常胜军五千人杂郊民夺迎春门以入杀守阍者数十人大军继至陈于悯忠寺分遣七将官把燕城七门各差将二人骑二百守之内外帖然不知兵至咸谓有神时有燕人马贤良者献诗云破敌将军晓入燕满城和气接尧天油然叆叇三千里洗尽尘氛二百年可世传令云汉人皆登雉堞指摘契丹奚等家诛戮万计通衢流血申宣抚司吿㨗我军用事者不过四千萧后登宣和门亲施箭镞以拒王师郭药师遣人谕萧后大兵入城释甲拜降可也萧后闻诸军与燕人内应所在巷陌齐杀契丹刼掠财物颇狐疑未决契丹诸军皆效死战而我军无纪律已而饮酒攘夺财物纷然恣淫后既知宻遣人召萧干等回干亦知我师入燕昼夜来援或告药师曰城外尘起必有援兵至诸将皆谓延庆遣兵来助一望则燕王塜上立四军旗帜矣方错愕瞪视而四军人马自南暗门入内诸门启鐡骑突出战于三市人皆殊死戮力迎敌而药师失马可世拒追者药师获免我军少却遂至双门楼下令骑皆下马且战且行至悯忠寺前可世谓药师曰今日如何不若且至东门以待援兵而燕城汉人皆曰汝等令我指摘契丹相助杀戮将军若出我軰如何今已断了诸门弔桥幸无遂出以决死耳再战又败我军三昼夜不寝食又自早殱契丹竞功人饥马疲而四军林牙兵势方鋭可世等战不胜药师复回战又不利皆弃马登城敌益炽将穷抟药师先下城可世谓世宣曰吾将家岂能效儿女态惜㣲躯也指唿战士拒战身中毒矢不顾或报药师出矣弟可弼因其间进曰赵鹤寿后军不来都统亦不遣援兵今日之事黑白自明倘含煳就死百世之下兄不失为罪人矣愿偕去是非昭着请诛于朝不其伟欤可世然之遂缒焉而髙世宣王奇李峣石洵美王端臣等皆碎敌手可世等既出頼契丹收弃甲捕杀残军不复追袭遂得脱去尸之填壕者可籍而过初选精兵六千至是者数百骑而已契丹获马五千甲四千先药师与可世谋留鹤寿兵为援其寔药师忌功焉鹤寿亦憾之不至先是鹤寿见宣抚药师疑其有所授而不以其寔吿故也药师可世等夜入安次县招集将士得溃兵四百余人入涿州北征纪寔曰药师献谋于二帅曰四军者以全师抗延庆则燕山可以劲骑捣虚而入也于是二帅命药师择常胜军千人为乡导又命延庆选将迺以杨可世髙一箭各千人一夕渡泸沟河直往燕山之东每旦有草车无数入门可伺其开门因车入而袭之果然既入则每门命骁勇使臣二人分兵守把药师乃下令曰燕人令尽降契丹诸人令尽杀然不意燕山城中契丹奚兵尚衆而我师掳掠故萧后者在内但闭其内门是以辽燕因巷战杀伤相当自旦至晩不解而萧后乃唿四军自其内后闇门而入恐大启内门生兵出击我师为退败药师知其不敌因坠城先遁杨可世亦得脱髙世宣号髙一箭者及诸名将鋭卒无一得生还二十五日庚戌萧干出兵与刘延庆对垒于泸沟河南是日萧干阵于河南出示药师随行主管文字官赵端甫并药师可世全装甲马令延庆见之言已将诸将杀戮人骑皆降仍渡河挑战延庆军汹汹以为药师全军没诸将杀可世降契丹延庆遣人涿州取药师手书以安衆心二十六日辛亥赵良嗣等同使人乌舎髙庆裔到大金军前燕云奉使录曰二十一日过界金国遣甲马及接伴使副迎劳是日宿于应州侍中庄二十二日见元帅尼堪具言今来所计议事节与自家上京时説底话㬠别也对以大信既定本无异同之意尼堪曰候到日皇帝不错食罢遣其副帅乌舎接伴往奉圣州二十五日遂至于前军二十六日见其国王阿固达捧书传达如仪二十七日壬子郭药师留甄五臣张思政守涿州领兵趋雄州宣抚司恐涿州危差张令徽领二千骑戍之二十八日癸丑刘延庆申宣抚司乞回军纪寔曰时刘延庆申二帅乞那回军马二帅以小竹纸亲札报之曰仰相度事势若可以那回量可那回不管有悞军事延庆得之一夕中军先自焚辎重不吿诸将而退衆军罔测遂大溃编年曰刘延庆以可世行三日方进兵又两日至泸沟河距燕城二十里下营是时偏师虽入燕城大军屯泸沟未动萧干兵才数千干得汉军两人蔽其目留帐中两人不知也夜半伪相语言闻兵十万压吾境吾师且三倍敌之有余当分左右翼以精兵冲其中举火为应殱之无遗纵一人归报其人又曰昨日在敌营见战具甚广㨂人选将乘夜来捣营寨延庆闻燕城复失又瑠璃河䕶粮将王渊亦陷于敌气已丧矣旋得此説心动求自全之计尽召诸将宻谕以粮饷不继去汉界逺中道多事不即引还久恐生变诸将皆唯唯独曲奇力争不可延庆怒叱去之二十九日甲寅刘延庆烧营及辎重奔还王师大溃是日晩泸沟河北四野火发延庆与光国光世以为敌至烧营而奔五军杂还扰攘散走自相践蹂奔堕崖涧者莫知其数捐弃一切军须之计相继百余里将晓敌觉径尾吾后转战至白沟河与常胜军髙望接战又大败自熙丰以来所畜军寔尽矣燕人作歌及赋以诮延庆传笑燕中萧干陷清城失守将路宗迪十一月一日丙辰朔阿固达见赵良嗣许燕京蓟景檀顺涿易六州二十四县每嵗要以契丹银绢遣李靖持书来燕云奉使录曰是日阿固达令赵良嗣与普结努议事普结努云去年本国专遣使臣理㑹恁大国情公事屯着人马专专地等候回使相约打灭契丹却留我使人一住半年滞了军期更不遣回使只将空书领军人送过海来已是断絶之意此段休説更説一段且如夹攻本国兵马从今年正月已到中京因甚不便来夹攻本国自去年十一月出兵今年正月到中京三月到西京已是半年受了千辛万苦贵朝才于五月出兵慢慢地占稳占姦更説甚夹攻此一段亦休説皇帝有指挥去年不遣使乃是失信今年虽出兵亦不如约便画断休説而今特将已收下西京一路州县与南朝请先交割外为契丹昬主犹领残兵不先了了燕京不唯为金国之患亦恐去南朝作过皇帝已定亲去收燕京候收燕京了却来商量或与不与在临时前遣元帅就近代州县议事便是此意已与王瓌处仔细道来更不可改良嗣度其意欲以西京交割为名更改许燕之议乃云本朝与贵国通好五六年自贵国兵马未到上京时已有要约今来却恁地翻变説话是甚理义据良嗣等所奉御笔处分先夹攻燕京了日然后夹攻西京须是先得燕京然后交割西京固自有次第普结努云今先与西京其意已厚汝家旦夕守燕不能取候吾得之取决临时有何不可良嗣云大国所行必指天为言前年皇帝与良嗣握手曰吾已许南朝燕京便吾得之亦然指天为誓料皇帝守信肯违天耶普结努复传阿固达之意曰初以南朝失信断絶无疑縁南朝皇帝委曲御笔亲书今更不论元约特与燕京六州二十四县汉地汉民其系官钱物等及奚契丹渤海西京平滦州并不在许与之数南朝自得燕京亦借路平滦以归如南朝未得吾兵取之悉如前约更不论夹攻六州谓蓟景檀顺涿易也良嗣荅以元约山前山后十七州今止言燕京六州二十四县昨日言西京今又不及何也平滦本燕地以限榆闗则平滦州已在燕京之内矣兼御笔事目如贵朝兵马因追袭乘势更不烦兵马过闗今言本朝定燕京借路平滦本朝果得燕必分兵戍守大国人马经由岂敢专辄普结努乌舎勃然怒曰汝家未下燕已拒吾如此是不欲通和耳况汝兵近为燕人击败若旬日未下岂不仰吾力耶又云皇帝更不説元约只特许燕京六州二十四县每嵗要依契丹银绢之数却㣲笑云有一事説与使人莫道是与了南朝燕京管下六州二十四县如吾取了燕京都不与南朝怎生不依契丹一般与吾银绢良嗣等对似此只是自彊底话如不夹攻契丹以应于旧汉地归本朝何名可得银绢等郎君等未可一向自强一槩轻易汉人且如契丹昬主七八年前煞有轻易贵国之意如今契丹之彊却在何处诸郎君不要悞皇帝当以信义为胜不可以力为强郎君等只见契丹之弱乃自以为强本朝大国不可容易不要错了复来出文字三封一封系知易州何灌牒大金统领内备宣抚司札子令报知大金国称已收下涿易不得侵越生事一牒灵邱飞狐两县招诱归欵一封系赵许上太傅相公内言女真恣为杀戮枉害良民谕令归汉不可归心于女真也令良嗣读讫却云理㑹得否且如飞狐灵邱乃山后地方未商量定便来招诱是何义理假如要一两箇小县何不将文字来评㑹良嗣等荅以此必何观察为何观不知界至地里便发文字料必如此却云此事且休论赵许元是董龎儿我与你有甚冤讐道本国杀害良民如贼一般相待普结努曰此大国之意也如使副不许借路过闗赵许不使汉人归女真其意一同若不是祗重贵朝皇帝御笔亲写来更无好説话也恰来皇帝有朝㫖如使人隔阑恐已下燕不令过闗又赵许文字诋毁虽已写国书待改变来却为大信已定更不改也且汝只知阻我过闗不道汝国人马又败便揖良嗣朝辞令其国相普结努言云到南朝日再三附奏乞善保圣体好理国家所有燕京等事已专遣人赍国书计议且望教速来回早了大事至庭下有前立两人指示良嗣曰此燕京国妃遣来请降如不许称藩止乞燕京只力拒南朝及言契丹军虽寡弱若止当南军有余只恐大金来即不支也对良嗣等面谕二人云吾已许南朝燕京汝到日説与汝国妃古尔班勿与南朝交鬭戮及齐民二人唯唯良嗣等辞讫留马遣良嗣及使人同来茆斋自叙曰十月抵代州过界时尼堪乌舎皆在应州南傍山作营某与良嗣既送乌舍庆裔至彼见尼堪因略论大槩次日尼堪遂以铁骑二百令乌舍权充接伴良嗣与某各携一从人余悉留于尼堪军遇夜行五程抵奉圣州见阿固逹路经蔚州县邑悉无人烟人皆逃避既见阿固逹受国书御笔次日令皇叔普结努详衮并二太子斡里雅布者就一氊帐中约説话皆令人通译云前次遣赫噜大廸乌议割还燕地贵朝不遣聘使乃是断絶今来难举海上之约但皇帝知赵王诚心不忍絶好燕京候平定了日与或不与临时商量今西京却已平定奉还贵朝可差军马交割当时縁郭药师已降刘延庆已逼燕故有云中之意良嗣错愕失词答云元议割还燕地若燕京不得即西京亦不要斡里雅布云燕京为未了且言临时商量西京是已了割与贵朝却言不要不成刚强与得次日复召议事详衮云皇帝有㫖昨日所论西京事更休理㑹海上之约亦是贵朝自断絶且看赵王靣特许与燕京六州二十四县如贵朝军马先入燕则本朝军马借路归国仍要在燕系官钱物若贵朝不能入燕待本朝打了与去是时金人闻杨可世髙一箭郭药师已入燕故有此语以为他时纷竞之端良嗣云钱物则不较但借路事恐难从详衮云待遣人同去南朝商量遂起良嗣归有喜色作诗云朔风吹雪下鸡山烛暗穹庐夜色寒闻道燕山好消息晓来驿骑报平安某顾良嗣曰小器不知安危继诗和云未见燕铭勒故山耳闻殊议骨毛寒愿君共事烹身语易取皇家万世安次日欲朝辞详衮云已差李靖充大使王永昌充副使察勒玛充计议却于二国信使中留一员随军恐贵朝军马入燕地把定闗隘本朝借路时要得分辨良嗣汗流不能对某附耳云龙图燕人不为女真所畏若不能免某请为留宜安方寸良嗣徐对曰自来无例摘留使人详衮云此皇帝意近晚阿固达召辞云二使人谁留良嗣复答以无例阿固达云行军非引例处某应曰若必欲留愿令大使归报某请留遂辞次日良嗣与李靖等行持书诣阙金人国书书云适慿使传特示音题然已露于深悰斯未洽于旧约载惟大信理有所陈爰念前言义当可许昨遣赵良嗣计燕京依与契丹银绢数目嵗交寻许燕京并所营州县及所辖汉民如或不为夹攻不能依得已许后来马政至更议收复西京回书只请就便计处如难果意兾为报示又得书示候闻举兵到西京的期以慿夹攻不言自行计度或难果意只云并如初议及絶使轺以谓非是通好之意遂止夹攻许与之辞以故昨来遣兵及平定契丹毕未尝报论夹攻自来燕京国王上表称臣永修贡道薨逝后属以其妻国妃䖍诚表请纵不许为籓辅亦无他望良嗣等始方来到且马政元赍事录所约应期夹攻最为大事须是大金兵马到西京大宋兵马便自来燕京并应朔等州入去也如此则方是夹攻若将来不到西京便是失约也贵朝若依前书寔欲夹攻图谋理须当期本朝兵马到西京已来合于所约道路进兵相应若谓不知又云燕南已屯重兵兼贵朝士马发于代州比本朝逺至西京地里劳逸灼然可知直至克定未曽依应今承芳翰再缔新懽极边屯相应之军立议复幽云之地皆非元约者也其于信义未合许焉盖念前书至如契丹将来䖍诚请和聴命无违必不允应方是大信故许燕京并六州属县及所管汉儿外余应闗系官钱谷金帛诸物之类并女真勃海契丹奚及别处移散到彼汉民杂色人户兼併平滦营州县纵贵朝克复亦不在许与之限当须本朝占据如或广务于侵求请虑难终于信义所有信誓分立界至并旧来输纳契丹嵗币数目多少交割等事候到燕京续议画定式当严律善保殊休今差贝勒察勒玛李靖贝勒王都哷充国信使副有少礼物具诸别幅专奉书陈达不宣谨白二十一日丙子金人国信使副李靖王都哷察勒玛等来议每嵗银绢二十五日庚辰李靖等入见于崇政殿燕云奉使录曰是日引李靖等上殿上令黄珦传㫖两朝计议五六年大事已定些小事各相説了却甚好西京及平滦三州地土不多可一就议定四军萧干两朝无礼如捉得执縳送来以见通欢之意赵良嗣回许定燕京更不论夹攻如自取得亦与本朝甚荷厚意可依例赴王黼处计议寻引诣王黼赐第议事出御前文字读示所有幽蓟平滦自合依约察勒玛与靖相看曰却是和西京平滦都要靖等来时只聴得特许燕京六州二十四县地与南朝今来却和西京平滦都要怎生了得黼曰自赵龙图涉海北从贵国未到上京已如此商议本只为五代已后所陷汉地更无二三察勒玛曰若是和燕京西京平滦州都要后方许契丹旧日银绢之数如此则空费往来和合不得黼曰某天性爽快士大夫所共知今来商议国事须要説尽已得圣㫖便将西京画断别做一项此亦顺贵国之意只以燕京平滦三州尽许契丹旧日银绢之数此乃是本朝一一相就之意如燕京系官钱物汉户人口西京画断一一相就贵国只有平滦一事自可相从都哷曰此亦倾尽覆知且如本国以九年来方尽得契丹旧地好处唯有一个燕京已许与贵朝平滦等州本国要做闗口李靖曰两国来往唯务诚寔据靖所见先将燕京六州二十四县爲定嵗交契丹银绢之数其平滦等州别作一头项再覔去或肯时亦不可知若一槩言之徒苦往来黼曰此已是委曲相就若更分平滦岂有是理各上马归二十七日壬午辽人四军萧干复攻涿州安次固安两县陷之守将胡徳章被俘金人进兵趋燕马扩既留尼堪自广州趋奉圣州与阿固达定议尼堪遂下军马于南暗口阿固达趋居庸闗达兰趋古北口分三路进军忽燕京国妃遣使诣阿固达请和云十月十九日南兵杨可世郭药师袭入燕城国妃据内城南师骄胜不戢士卒掠取财物国妃宻遣人至泸沟河唿四军大王自内南暗门入与郭药师抗战南师气夺悉皆奔窜诸将仅以身免为四军夺马数千匹次日耀兵于泸沟河刘延庆望之丧胆乃焚营夜遁为契丹追杀至雄州阿固达执各不应允之约不从进兵趋燕初童贯行上遣内侍李尝㣲服于贯军中探其去就燕京既失州县复陷尝宻奏之上以手札责贯曰今不复信汝矣贯既被责大惧遂遣王瓌取易州飞狐路赴大金军前约以夹攻王瓌至大金军前见其国主奏言大宋宣抚童枢宻令臣见陛下问尝有国使交通两朝已议夹攻今来童宣抚大兵已近去燕京未敢擅入遣瓌等来请起兵夹攻月日贵得相应不失元约金国遣乌舎舘之定议尅十二月一日起居初五日度居庸闗六日到燕京城下先令瓌归三朝北盟㑹编卷十一三朝北盟会编卷十二钦定四库全书三朝北盟㑹编卷十二宋徐梦莘撰政宣上帙起宣和四年十二月二日丁亥尽十五日庚子十二月二日丁亥李靖等入辞扵崇政殿上遣黄珦传旨谕靖等到军前奏知大金皇帝自京国兵马未到上京时已遣使计议就成交好正在今日今来所议凡五事一切委曲俯从金国所有营平滦三州地土不多一就相许了却甚好差使副与靖等同赍国书前去三日戊子差赵良嗣周武仲使于金国许依契丹旧例银绢再求营平滦三州并西京朝廷国书云夙勤原使嗣贶缄书共闻绥抚之详备纫敷陈之悉方逺修于契好宜曲尽于忱诚本朝与邻国通好自来系计使人往来之数以为礼节昨赫噜等来系报马政之聘以故更不遣使然国书内具述夙约大信偹载前书所有汉地等事并如初议候闻举军到西京的期以慿夹攻议纳事理分明别无断絶今嵗自闻举军到西京即遣童贯等领兵自燕路相应四月以后累伐契丹事可询访亦屡遣人移文贵朝军前报应计议夹攻之举即无失约昨燕京国妃萧氏遣萧容等进表纳欵仍乞援助止退大金兵马及营平蓟景等举地来归继亦甞遣偏裨入燕城杀戮不顺契丹请和听命各无允从并未见贵朝进兵夹攻即却其使并表未尝聼许及未曾分遣大兵据守元议自燕并应朔等州进兵后来以两京之议未明故止应朔之师虽奉圣应朔蔚武等州遣人请降亦以此未曾抚定坚守信义以务交欢本末可见赵良嗣回知入闗至燕京本朝议云与贵朝讲好修睦若本朝先自平燕亦当迎待如礼良嗣固执妄有所陈所有应关系官钱谷金帛诸物之类今书欲行据收实非元约然贵朝兵马既欲入关犒师之用义合相从其别处移散致汉民杂色人户如欲收管亦非元约所载今并如来谕以示诚意两朝守国所恃大信自初遣良嗣以至扵今所议正为五代以后所陷汉地内燕京六州及属县已载来书并承谕如本朝已取了燕京自依今来已许如未取了贵国取得亦与本朝更不与夹攻外所有营平滦并西京管下州县并系五代所陷地土合依元约本朝收复爰念自贵朝未取上之时越大海以通交好使聘往来累年于此所当曲务允应以善初终除营平滦三州本朝收复外其西京地土候复收燕京一带并西京地土所以尽契丹嵗交银绢今若西京别作一段计议理合减定深念久已相许议不可踰将嵗交银绢数目多少交割等并依契丹旧例施行信誓分立界至等事续议画定庶应来悰用臻欢约属当嵗凛益保天祺今差龙图阁直学士大中大夫赵良嗣朝散郎充显谟阁待制周武仲充国信使副有少礼物具诸别幅专奉书陈达不宣谨白郭药师败萧榦于永清复固安安次两县契丹四军萧干自延庆败复攻安次固安两县陷之复围永清县郭药师至永清与敌相遇药师谓诸将曰彼见我军必披靡视汉兵为轻定来冲突令部曲执汉旗帜分汉兵以弓弩翼之敌果望旗笑曰南朝兵也果击之兵刃既接方悟常胜军敌战不利依山自保汉兵弯镫弩听鼓声悉发大败斩数千级㡬执渠魁敌穷走燕城坚壁不敢出五日庚寅金人到居庸闗萧后与萧榦达实林牙夜出燕城亡辽录曰萧后才闻居庸失险夜率契丹并老幼居帐出城声言札野寨迎敌其寔避窜宰相左企弓以下拜辞于门外萧后谕曰国难至此我亲统大军尽死一战为社稷计胜则再与卿等见万一失利则我誓死扵阵前卿等多方保全合境汉民无使滥被残害遂泣下行至松亭闗议所往耶律达实林牙者契丹也欲归天祚四军大王萧干欲就奚王府立国于是契丹奚军列阵相拒而分矣奚渤海诸军从萧干留奚王府达实林牙挟萧后归阴山见天祚取萧后杀之六日辛夘金人兵至燕左企弓曹勇义刘彦宗等开门迎降阿固达等入燕遣马扩归报捷茒斋自叙曰二月旦经妫儒二州初五日抵居庸闗契丹弃闗走仆随行阿固达谓曰契丹国土十分我已取其九祇有燕京一分地土我着人马三面逼着令汝家就取却恁生受奈何不下初闻南军已到泸沟河已入燕我心下亦喜南家故地教他收了我与他分定界分军马归国早见太平近闻都统刘延庆一夜去了是甚模様仆荅曰使人留此不得而知兵家进退常事恐亦非败纵使刘延庆果败亦别有大军在后阿固达云似恁统领底人败了军国大事汝家有甚赏罚仆曰将折兵死兵折将死延庆果是退败便做官大亦行军法阿固达云若不行军法后怎生使兵也待一两日到居庸闗你看我家兵将战鬭有败走么初六日入居庸闗摆立军马阿固达与固伦郎君并马南向立诸军马三面整旗摆立尼堪已下诸郎君皆披甲作两行相对侍立召仆当前阿固达云我已遣使副同你家大使南去想已到汴京我已许了赵皇燕京如今打了须与去城内畨官人戸即是我要汉儿人戸都属南朝我已差人入城招诱契丹令投降你敢相随前去招谕汉儿么仆荅使人留此本了军国大事有何不敢阿固达云敢去时煞好来早同我家使臣前去入夜召仆阿固达云我亲押军来待与古尔班见一阵适来已报同国妃直东走了来日可以入燕城是夜四更阿固达召仆去颇有怒色曰国妃与四军走去葢縁我军马入闗今闻得你家军马却来搀夺如此则更无好説话也仆曰贵朝使人已与赵良嗣同趋阙下朝廷必不许来搀夺万一南朝先入亦足可商量阿固逹意稍解次日抵燕京北朝两府汉官儿左企弓于仲文曹勇义刘彦宗契丹官伊逊等开门迎降阿固达召仆云今我军先到燕京你随行尽见可回报㨗已教写宣抚司牒今差五百骑相送赐仆并随行人鞍马一副仍令携涿州将官胡徳章归葢徳章先与契丹战为其所擒囚燕京狱中至是令归临行尼堪遣乌页来云传语童太师昨来海上曾许水牛如今相望甚近欲覔十头令送来仆南发达雄州宣抚司亡辽录曰萧后行五十里金人逰骑已到城下左企弓等语百官共议力拒未定已报统军副使萧伊逊开启夏门放入罗索贝勒军登城续遣先被掳人知宣徽北枢宻院事韩秉𫝊令若即拜降我不杀一人催促宰相文武百僚僧道父老出丹鳯门毬场内投拜阿固达戎服已坐万胜殿皆拜服罪于是使译者宣曰我见城头砲绳蓆角都不曾解动是无拒我意也并放罪才抚定燕山府即遣五百骑护送马扩至涿州牒报宣抚司请发兵前来交割北征纪寔曰金人久住鸳鸯泊往来白水以图天祚既深入夹山势不能出金人亦不克入因攻取云中诸州且休息往来山后视中国纷挐延庆既溃阿固达始以全师自居庸闗入四军大王者奉萧后由松亭闗遁燕人乃备仪物以迎之其始至于燕之大内也阿固达与其臣数人皆以次坐于燕之内殿上受燕人之降且上询黄葢有若干柄意欲赐功臣皆张之国中皆畏其威金人其后自大皆燕人用事者及中国若良嗣辈之教耳十一日丙申贬刘延庆为率府率安置筠州北征纪寔曰刘延庆者为陜西名将童贯忌其才素不善也累得节度使上深眷遇向习射延庆独预后方知欲倚仗刘延庆以北征代二帅为先锋尔二帅既不纳萧后降乃令延庆将兵出界正兵十万夫役不在数也时药师既以涿州降涿州之良乡县亦皆属我于是延庆出界自涿州至良乡惟日行三十里住即立寨开濠堑殆至晓复行焉人皆笑之未至良乡县已为燕骑所挠自良乡又行两驿抵泸沟河驻军四军大王者亦如泸沟河夹河对垒日遣骑渡或击其前或击其后左右受敌或三五十骑至千百骑渡河邀我饷道我师病之不能进矣甞纵兵犯中军㡬至延庆帐下仅能御退多所杀伤延庆慑焉翌日四军使燕骑皆乗我马朱甲耀日于泸沟河之上以是延庆心动且以饷道不继乃申二帅乞那回军马得报遂焚辎重而退衆军大溃四军者尚不知所以是夕隔河但见火光大起四军亦走久之乃知我师自溃方遣兵来追先是延庆初行泸沟也毎下寨但开前一门故背向北门而已及其夜走天殆晓至旧寨与诸将少愒复由寨门将出适逢燕追骑垂至因复入门当时立寨既固又无他门可出遂大窘诸将自毁垣畧得通马踰垣而走不胜狼狈延庆㡬不得脱泸沟大寨金银不可胜计又虽道路毎寨又有银绢一二十万当时未能搬赴泸沟大寨者是时竭国力为之一旦皆为燕人所得延庆至雄州二帅拟责之延庆因抱笏厉声以抗二帅不能诘而止也初诸路正兵十五万除二帅与诸将守雄者亲兵外其余往往因溃散乃自结队各归本路不能遏也始出师人但支五百钱将士颇不乐及溃走且虞有变乃各支绢二疋银三两以收之兵虽粗集然技穷缩手矣先是上命小珰主邮事不𨽻宣司戒之曰得燕山日尔自遣驰报而贯亦自作牌大书曰克平燕山路以伺皆谓唾手可得及药师可世入燕山城是日报至贯匿之中夜始约伯氏同作奏以牌等即驰上㨗才二日半至阙下然迟小珰犹半时中外但见捷而不知其详谓已尽得之矣方降指挥择日御正衙受贺于是好进者往往作赋颂献久之但见寂然始知药师但跳入燕城已退遁俄延庆师溃后二帅凯还白上曰刘延庆不战而溃且云中今未下不有大戒厉则何以使诸将臣等所以不诘者留以遗陛下也于是上赫怒欲斩延庆议已定乃下延庆狱既鞫无状而延庆出二帅与那回札子上乃寤延庆徒责散官筠州安置由是亦不直二帅然延庆应诛但二帅反枉用其心尔十五日庚子赵良嗣周武仲至大金军前金人不许营平滦三州并要燕地税赋复遣李靖持书来赵良嗣等至阿固达卓帐处使乌舍传言且云自前年相约夹攻契丹及至寡人领兵到燕京城下并不见一人一骑更寡人自来不许与底平滦等处州城今来都要怎生去得若坚要平州不是好意和燕京都怕别了便揖良嗣等退归所馆良嗣等至其国弟固伦国相所居以贯等所与酒果遗之以通其意良嗣欲与尼堪议事答以商量未定尼堪临上马与良嗣议以大事已定所有平滦三州一道商议了甚好却云则为这箇事近上大人们都不肯若更𦂳着恐和燕京都别了便催朝辞乌舍云坚要平州莫是待闭定闗口不与通好此是皇帝已不许衆人皆不许坚不许今税因约与元帅尼堪等议事尼堪云这事本不别只是为我家自着兵马取得所以须要赋税肯时便肯不肯即休即不肯时请勾退过界人马良嗣等答以赋税自古随地岂有得地而不得税者尼堪云不须理㑹只是要税乌舍在旁云此事不别许多田地州城人民都与了南朝这些税赋计较甚良嗣对曰且如税赋之内有诸般色数若细豆率杂之属地理相逺如何搬运得莫须计算折纳乌舍云但依随得这事易为商量复遣靖等赍书赴阙金人国书云十二月日大金皇帝致书于大宋皇帝阙下肃驰使驿继附音徽然承隣睦之修未尽理端之素故形别幅开导深悰昨于天辅四年赵良嗣计议燕京若是允肯自来所与契丹银绢依数嵗交及夹攻囘书已许燕京地方并所管戸民若不夹攻不䏻依得已许为定平营滦等州未曾允应今承来书其别处移散到汉民杂色人戸如欲收复亦非元约据上项人戸前次往复未曾透漏辞意详明昨来钖喇等去时已曾具言兼契勘马政来赍到事目所约应朔州入去不如此则便为失约也且当朝兵马攻下居庸直抵燕城即日欵降外贵朝兵马不能入燕已被战退以故李靖等去时具言已许燕京所管州县地分元管戸民如或广务于侵求诸虑难终于信义今书又责许外平营滦三州已系广务于侵求酌此事件为约分明义当不许爰念大信不可轻失且图交好特许燕京六州随县所有银绢一依契丹旧例交取兼燕京自以本朝兵力收下所据见与州县合纳随色税赋毎年并是当朝收纳如可依随请差人使不过向前正旦受礼贺功及赍送今嵗合交银绢外据平营滦三州亦不在许与之限外有次年已后银绢交割处所立界至及其余事等续议画定如难依随请于已后无复计议燕京令属祁寒冀应多福今差贝勒李靖王都哷等充国信使副有少礼物具诸别幅专奉书陈谢不宣谨白天辅六年十二月日三朝北盟会编卷十二三朝北盟会编卷十三钦定四库全书三朝北盟㑹编卷十三宋徐梦莘撰政宣上帙起宣和五年正月一日乙卯尽二十七日辛亥宣和五年正月一日乙卯朔金人李靖王都哷等来议燕地税赋初四日戊午李靖等入见于崇政殿李靖上殿奉书传达如仪上遣黄珦传㫖云两朝共议力讨伐契丹今已得燕寔为庆事自泛海计议累年大事已定自合结絶今来一事未了生一事暴师日久各不稳便早见了结当共享太平岂不美事所有税赋等事诣宰臣王黼赐第计议靖等诣黼赐第黼谕靖等云两朝计议累年大事已定今却忽于元约之外顿生税赋一事何故如此靖等对以只为本朝自用兵马取得燕京献与宋朝所以要税赋黼谕以今来原约之外顿然更要税赋本朝官员上下以至朝廷议论都不肯黼亦以此为难惟是上意要成交好特地允从黼性明白自来不隐事人所共知自家心里事亦须説与使人且如初议取燕地本要复汉地救汉民今来贵国却于元约之外生此赋税一事且如自来与契丹五十万银绢已是㬠多今若更要税赋须是又添物事如何交得出委是难以依随若便断絶即是许多年嵗往来计议交好不成两国如此各不稳便今来选置官吏屯驻兵马与贵国出地税有何所利寔是止欲成就交好且如地税自燕中计脚乘到贵国如何搬运得莫须别以银绢代税赋靖云如此则甚好却是省力不知待着多少银绢代税赋黼对以燕地税赋自来素有定数已得圣㫖令赵龙图等前去议定茆斋自叙曰朝廷差赵良嗣周仲武充国信使副仍送伴李靖等入燕仆问良嗣所以奉使事良嗣不答遂行经十余日良嗣武仲同李靖王永福察勒玛回自燕中赴阙不言所议童贯唿仆谓曰良嗣昨有申到语录与你所説不同兼你系摘留使人自合赴阙本司已作奏状可取东路驰去仆遂行至阙下奉圣㫖令中使押马扩赴王黼宅议事黼云在奉圣州摘留所论事理力争死争此一节朝廷甚多公仆曰不意延庆遁走女真先入闗不得而争也黼起立云据今事宜有何所见仆投黼一札子云燕地乃中国北户自祖宗以来有志恢复比者海上交结女真已许割还但縁刘延庆遁走失入燕之机㑹今女真先入据之轻我兵弱已肆侮慢当此形势于复地未为急而防后患乃急务也愚请于复地之间条画徐制女真三策以杜后日之患若女真果以山前山后故地故民尽还本朝将用我故民守我故地闗山险阻易为捍御虽倍益嵗赐则所入足偿所出得以复境土而絶后患是为上策倘女真必欲割留平营滦三州不全归燕地则宜各守所得彼得燕山便守燕山我得涿易即守涿易比𩔖髙丽夏国少与嵗赐彼必欣然聴命若虑日后侵凌则于广信以北横斜多筑城垒严屯军马仍开掘涿易两河为塘泺连接沮洳直抵雄覇彼来则御之退则备之是为中策若且聴金人奉圣州之约止割燕京六州二十四县全与契丹旧币姑茍目前之利徐为善后之计是为下策舍此三者若汲汲于求地而不计劳费増嵗币益礼数与板筑姑防一隅用新附之衆徼幸战胜徒深交往事或隳成一旦使女真得志殆将取侮于四方是为无策今女真虽乘胜气鋭但兵少而力分加之天祚未灭张觉抗衡国内空虚新民未附我若严备边防屯集大军示以威信遣一介辩士议之彼方内顾不暇未必不成上策惟朝廷议而行之不可缓也黼读至姑茍目前之利徐为善后之计是为下策黼叹曰可谓茍目前之利可谓茍目前之利也公之下策乃朝廷之上策于公下策中更待添些物色仆曰更添物色便是无策黼云允如公説若彼席卷南来奈何仆曰彼方内顾未暇南来内忧既絶然后逞志某今所论盖欲弭异时之患乞公相深思之黼云虎狼之暴岂复内顾兼朝廷大议已定今又差公作计议使但着刚着柔交割取燕山便是功也余不须论初五日己未李靖等入辞于崇政殿靖跪殿下上令黄珦传㫖谕靖等到军前日传语大金皇帝谢逺遣使人到阙两朝信好累年已着切不可聴契丹言语此軰亡国之臣没安身处只欲鬭乱两国但与鉴破必不聴彼言且如税赋本寔难从只縁成就交好特议依应然亦须酌中商量方可了得所有营平滦三州地里不多只是要抵敌四军且是一道了絶甚好本朝与贵国交好累年且如朋友覔一物也须与卿等到日但子细奏知靖等云领圣㫖靖等又奏禀去年嵗币上又令珦传㫖今年来要去年嵗币极无名待将金帛为贺功犒军之礼靖又再三奏上不许又再奏吿上遣珦再谕靖等与去年嵗币靖等欢欣不觉踊跃靖为期日已迫乞免供奉库赐宴及朝辞并门外御筵上许之龙图阁直学士大中大夫赵良嗣朝散郎充显谟阁待制周武仲充国信使马扩充计议使赍书再往军前许以银绢代燕地税赋令定议数目朝廷国书曰正月日大宋皇帝致书于大金皇帝阙下比闻亲提师卒逺涉闗封靡烦振旅之勤共底夹攻之绩夙惟信义方剧忻愉亟承使节之还旧沐书辞之悉念欲谐于欢好当曲示于忱诚本朝与贵朝数年计议汉地汉民及夹攻等事具载累书兹不费辞昨赵良嗣等还自代北知欲入闗讨伐即自涿易等处分遣军马夹攻三面掩杀契丹数阵大获胜㨗追逐逺过燕京东北寔与贵朝攻取居庸之兵相应靡有差失暨国妃与四军以下奔窜城中无不顺之人似闻贵朝兵马相近于义不当争入燕城即令逺驻兵马本坚守信约之应夹攻者事皆有迹可考不待理辨今承来书燕地州县税赋欲行拘收不特事非元约及非近所计议自古及今税赋随地况逺隔闗塞民户如何搬运于理本难允应重念万里交欢踰海遣使积年于此信聘往还情意已笃意当勉从所谕已成交好今特许每嵗别交银绢以代燕地税赋令良嗣等前去定议并契丹旧交银绢并合自今来计议毕日为始所有彼此遣使特贺礼正旦等事候计议毕议定发遣月日受理去处其银绢交割处所分立界至等事续议画定候属春和茂膺天福今差龙图阁直学士大中大夫赵良嗣朝散郎充显谟阁待制周武仲充国信使副及差马扩充计议使有少礼物具诸别幅专奉书陈贺兼谢不宣二十五日己卯赵良嗣至金人军前议银绢代税定数金人并言课程除嵗币外要増添一百万贯并以货物充折令回宣抚司申闻候报燕云奉使录曰是日良嗣至军前于城西南一废寺中安泊见金主令译者传言收下燕京遣使贺功甚好不知大宋皇帝实欢喜否对以两朝共力讨伐契丹今已得燕寔为庆事本朝皇帝圣心喜悦所以遣良嗣武仲充贺功使副阿固达及其下诸将帅大喜继令译者问别有无奏陈言语开陈税赋一事即非元约又非近所计议本难相从朝廷大臣议论皆以谓不可惟主上圣断欲成就交好特许别交银绢以代税赋专遣某等来计议然税赋所出须要赡养军民须以分数酌中参定方可了絶乌舍云此不难据燕地所出税赋并课程计数兑换自然不错某等对以国书内止言税赋今日却并课程言之岂有此理却云所谓税者商税盐税诸般皆是也对以税赋课程自是两事其理甚明兼前番临时曽言夏税秋赋如率杂油豆之类如何搬运设若本朝委曲从之莫须折当元帅与郎君皆言甚好此本为税赋元不曽説及课程却生此一节况自来与契丹五十万银绢皇帝圣意甚厚欲成交好尽数许了已是㬠多今来又将银绢折当赋税一定之后不论凶荒水旱每年依例送来如是酌中方可成合乌舍出文字二件一件言税赋二百年旧额每嵗出缗钱四十万后来新额四百余万一件通税程约六百万贯却待以多少银绢代之良嗣答以燕地褊狭岂有元约额只四十万贯后来便顿増许多承平时斗粟不过百钱今兵火荒歉彫残之余斗粟一金自应十倍岂可以此为定乌舍云贵朝国书内既言别交银绢以代税赋必有定数请分明説破良嗣出御笔十万之数言之乌舍言十分未有一分燕地税赋共收六百万贯且如旧与契丹银绢五十万贯尚有五百万贯奉圣㫖于内留四百万贯养赡军民只收一百万贯良嗣又以第二项御笔二十万之数许之乌舍云二十万之数尚不及前项之半更要西京如何了得再三辨论久之遂除下西京坚执如故不免以第三项御笔二万绫数许之乌舍又言燕地本出六百万今只要一百万已是恩义犹不相知却待折些银绢更做尽艰难作两三番添展如便更添得来折当些小物必做难易不若都休更无商量请使副回去只依契丹旧与贵朝旧日两地供输人户勾退涿易见存兵马若不退便将兵巡边良嗣曰两国继好累年本朝自以兵下涿易今乃云尔岂无曲直乌舍曰不是本朝要断絶自是贵朝惜物若相就作百万便见了当遂出国书草本细计物帛钱数本待断絶恐两家不好据今来地尽在国书中若一一从得便好如不从更休来商量又出折当物帛数字内二等绫价谓上等每疋五贯中等二贯五百文闰罗四贯练绢二贯又出燕京地图云招延州是渤海住坐本朝拘收外有居庸金坡等闗贵朝占据古北松亭闗本奚家族帐自本国为主西京一节候大事了可以商量也入辞金主言为税赋事不相合本要止絶数年踰海通好且欲相成就的确事节尽在书中一一从得时便好也如不从得便领兵巡边又云古北居庸本自奚地自合本朝占据今特将古北口与贵朝其松亭闗本朝屯戍更不可説着使人回为我语皇帝事当亟决使人亦疾回我欲二月十日巡边无悞我良嗣云此去朝廷数千里今正月且尽安能如期莫若使人留雄州以书驿闻为便阿固达许之二十七日辛亥赵良嗣回至雄州即以所得雄州回书附逓奏闻金人国书曰正月日大金皇帝致书于大宋皇帝阙下逺辱华函继形温问因遽成于小补感特贶于庆仪载循计议之辞未悉聴从之谕致烦驰报冀示诚音自来越海计议收复燕京并所管州县元是汉地汉民已曽允应若是夹攻则与又承回示若大金兵马到西京本朝便自燕京并应朔等州兵进泊至遣兵攻下西京牒报代州不经依应直候契丹势倾力败方自涿易起兵与元约不同昨于奉圣州良嗣等来时国妃状奏称贵朝兵马窃入本京虽以杀尽幸愿欵附金国尚不欲违约已报许于后国妃又申泸沟河南大破南军虽追捉数万愿为金国臣子重念如不自取虑失元许遂遣重兵攻破居庸燕京并所管州县并已欵降寻遣亲见副使马扩专报委细及差人就检阵地僵尸甚衆俱是南人更有人暗知贵朝统制刘延庆已坐失律兼伪命林牙统军扎拉等以下亦称国妃知当朝兵马过闗勾退镇南军马待图逆战盖因自来已破大军别无警急及至相近不敢对敌因而遁去别不败于南军亦不曽到燕京左右若是城中之人寔是相顺无因尽杀入城军士依此事迹足认贵朝兵马不克夹攻特因自力所以拘收税赋今承来书事非元约税赋随地户民如何搬运于理本难允应今特许每嵗别交银绢令良嗣等前去定议向来燕城倘頼贵朝攻下无由更收税色寔以自力收获故也既以相许即委所司勘㑹据燕京管内每年收纳随色赋税共送五六百万贯乃命宣谕国信使副于内只收合直一百万贯物货回奏良嗣等称奉御笔只许银五万两绢五万疋如不允应便添十万仍议西京在内更或不许西京别作一段犹不允从添绫二万入二十万数更或不允绫在二十万数外以上别不奉到宣㫖不敢自专愿遣使人赍书计议据年前合交银绢数内先已将到二十万两疋寻委旧存交割官员检辨收领縁称绢货不弱不并前来今请依与契丹一般者交送据平滦等州不在许与之限已曽书报倘广务侵求难终信义无烦理㑹况平州已为边镇所有协掳投过民户别谕良嗣等省㑹去讫所据今嵗代税合要物帛丝绵诸番色数并依中等价值别有札目如何依从即请一就起般年前并今嵗合交银绢依契丹数目送至燕京用赏军人外据代税丝绵诸物定于今嵗十月交割内丝绵并须燕京土产外自今嵗以后常平合交代税丝绵等物依见去札数并前来嵗交割银绢依准旧例分破五番搬送平州路界首交付及示盟誓凡百事节皆遵此约长世不违贵慿同盟所有疆封可自燕京所管州县地分与平州界至其间画立其贺正信使彼此各请预先一日到阙生辰人使以十月三日受礼依上到来外贺贵朝生辰并依旧来契丹发行月日到阙仍于稳便处所起置𣙜塲所有燕京并随州县民户不少若许计议不见定一自难安抚茍失今年播殖将来住系何处卒难拯济如或难以准随请各只依契丹体例施行仍速勾退过界兵马候当春始善祝多祺有少礼物具诸别幅令龙图阁直学士大中大夫赵良嗣专奉书陈达兼谢不宣谨白三朝北盟㑹编卷十三三朝北盟会编卷十四钦定四库全书三朝北盟㑹编卷十四宋徐梦莘撰政宣上帙起宣和五年二月一日乙酉尽二十八日壬子二月一日乙酉朔金人遣赵良嗣过泸沟河即焚桥梁次舍茆斋自叙曰先是正月初八日以使事出京未朝见问李靖先索国书并御前札目副本去次日阿固达委乌舎杨璞到舘屏去左右议事乌舎云割还燕地讲好事主上已许难以爽信前日龙图侍郎良嗣与武仲到来所以论课程税赋今贵朝御笔嵗添十万疋两无一大县之数岂能成合良嗣等相与言海上所议尽还燕民燕地是以嵗输旧与契丹银绢今贵朝已将平滦营三州更不在议又要起燕京职官富户民工匠而本朝嵗又添十万疋两亦非少也乌舎等复云元初海上之约燕地人户合归南朝应燕中客人合归北朝两下进兵夹攻契丹即军马不得过关葢欲南朝乘本朝兵势就近自取今贵朝不能自取直候本国取了与去使贵朝坐享地土之利有何不便兼课程税赋出在地土非动贵朝物何苦吝惜元约燕地客人合归北朝如郭药师常胜一军多是燕北人药师亦是鐡州人恐贵朝要此常胜军使唤故不欲请所以将些少职官相对若贵朝不欲发只遣郭药师等军还乡亦得如平滦营三州本不属燕京所管非奉圣州已许事不须道也良嗣折难久之乌舎等语言益刚良嗣遂併出御札二纸具道主上圣意欲得相就和好也乌舎等俱有喜色云即今便去进呈至晚李靖来云御笔皇帝见了与诸郎君商量亦不多也次日乌舎云夜来收得贵朝流星马文字却是与龙图宣赞者何故便改燕京作燕山府皇帝已议定更不须理㑹课程税赋多寡但只要贵朝除与契丹嵗币外每嵗添一百万贯并依估定价折作绫锦罗䌷木绵隔织绵丝木绵截竹香茶药材细果等物已具目子如贵朝辄有分毫议减即更不成和好兼涿易州并常胜军并旧属契丹燕京所管自合归还且请贵朝军马退那出城皇帝已约日亲去巡边良嗣等以理折对乌舎云事以决定更无移改请使副安排来日朝见即便朝辞本朝更不差回使也次日就营拜辞是日已立契丹巴纳行帐前列契丹旧合门官吏皆具朝服引唱舞蹈大作朝见仪礼每入帐门谓之上殿阿固达云我已言定嵗添一百万贯一字不依更休来商量便请发常胜军来及出涿易州兵马后来别讲通和礼数我欲二月初十日巡边使人疾去应期复来不得碍我举军良嗣云此去京师三十程正月已终何以往还臣等欲只至雄州入逓缴奏等候回降却来庶可相及阿固达从允次晚南还到雄州作语录入逓待报时女真既得契丹故大臣皆言南朝自来畏怯又见刘延庆败走左企弓尝上阿固达诗云君王莫聼捐燕议一寸山河一寸金故有败盟之意自南使过泸沟河即焚桥梁仆谓良嗣曰今天祚复据西京张觉据平州女真方䕶送燕京所得财货归国其广邀嵗币声言巡边皆所以欵惧朝廷而自防也良嗣云金人自用兵未尝败衂何自防之有仆曰兵家当怯守勐战今女真兵少力分见处危道安得不自防故以巡边意迫试朝廷之应如仆前日所论徐制女真三䇿比见形势正当用之乞召使副或止令仆赴阙禀议欲申尚书省经抚房修写了申状呈童贯乞发逓贯云主上必不较些物色但得事了早班师为上后来教他别人手里理㑹不肯发越十日逓到国书并从之六日庚寅御前金字牌逓到国书及御笔处分许代税钱一百万贯并银绢等令再往求西京朝廷国书云二月日大宋皇帝致书于大金皇帝阙下专使云还置邮遽逮嗣沐华缄之悉具知雅意之详惟交隣国者当善初终而守邦图者务敦信义既早通于契好宜曲狥于来悰所言代税物货并事目所载色数值价交割月日处所与画立界至遣使贺正旦生辰及置𣙜场事并如来书所谕其年前依契丹旧交银绢已指挥宣抚司津送前去今嵗银绢已令自京起发候到依契丹旧交月日交割誓书亦如来示候交割燕地讫谘闻本朝縁与贵朝通好天下所知前后计议每务曲从贵朝所欲以成交契诚意之厚谅能深察所有西京𬋩下州县非务广土以近日边报契丹昏主数领兵马出没本朝当议就便计度力图偹御为彼此之利茂履春祺顺膺介福今遣赵良嗣等自雄州复回逓中专奉书陈达不宣谨白九日癸巳赵良嗣等至大金军前金人要取西京军兵赏设复遣尼楚赫持书来燕云奉使录曰赵良嗣得御笔山后事力争如不可争别作一叚商议十一日见金主遣乌舎萨鲁二人至所舘议事良嗣曰本朝皇帝大度一言许尽今平州又不肯商量唯有西京一道话了又语乌舎曰贵朝所须不赀本朝一无所吝唯西京早与庶人情无亏武仲亦曰来时主上丁宁极留意乌舎去再来云得圣㫖将西京地土与贵朝所有人户本国收系良嗣对以西京州城已䝉见许既是与了地土岂有不与人户之理如只空得田地都无人户怎生做得况兵乱之后所在残破些少人户一道许了甚好乌舎云我国里军人厮杀八九年受了苦辛不少方得西京已是将西京地土与了贵朝只要人户有何不可便如西京地土两家分割一般我亦合得一半对以两朝既是通好如一家已许了地土乃是信义人情却不与人户寔不完全何似把人民一齐许了做箇人情也是完偹乌舎云与了地更要人户却待着箇甚么道理如何商量大抵地土重于人民地土已许了更和人民要更别无酬答更无致谢怎生了得因约同见尼堪尼堪云西京地土亦是不少已与地土又要人民更道本国贪财莫不相应么且如西京地土都是两朝皇帝相重据理贵朝皇帝更添物金国皇帝道不须添物乃是好事或金国皇帝道便与西京更不要一物贵国皇帝却道须添些物乃是相顺使副只言道百万之物已多也更不添得便着多少银绢怎生买得地土兼契丹旧银绢也不当人情大抵契丹水土一齐都得岂有不得银绢的道理马扩言郎君们岂不知契丹银绢从初厮杀了数年后因讲和可才与了三十万后来又因河西家兵契丹説谕得教称臣添了二十万尼堪且笑且言贵国与契丹家厮杀多年直候敌不得方与银绢莫且自家门如今且把这事放着一边厮杀则箇待你败时多与银绢我败时都不要一两一疋不知何如良嗣谕以马宣赞之意无他盖以谓本朝与契丹曽厮杀后来讲和未若自家两家本无相争便通交好万世所无乃是好事乌舍云如此则乃是尼堪乌舎遂起引良嗣等望金主所居传言云百寮军人等都不肯许西京惟是皇帝要与贵朝永逺交好特与西京地土并民户更不欲逐年要物只是军人厮杀夺西京不易请特与箇赏设数目多少又传金主之言信誓事须要便了此所系万年永逺须是各説得重则好又问交割期日却云为立誓书事大兼王事已定待差一箇㬠近上底官人去只候来则便交割茆斋自叙曰仆复至燕京乌舎等云皇帝甚喜大事已定止是商量交往礼数也仆窃语良嗣便可理㑹山后良嗣不欲曰此事闲慢仆曰御笔令力争奈何良嗣徐语乌舎云贵朝所须本朝一一从了却有山后西京地土人民并系旧汉地今燕京已了若将西京一同割还乃是契义乌舎云西路前在奉圣州时曽许龙图言不要后来所以只言燕京事今更不须再言也仆曰山后故地自海上理㑹使人岂敢言不要但每言燕地则西京在中矣兼贵朝已许本朝收取今燕京既已割还西京却在西南贵朝去逺却如何占守或闻欲与别家何若并还南朝使得故地亦见交欢诚意良嗣等怒仆不合理㑹山后必至壊却山前仆答山前后相为表里阙一则不可守兼御笔令力争岂可不尽心理㑹乌舎三日不至良嗣仓皇云某本不欲理㑹西京事公必欲为言必连山前事壊了仆曰御笔令力争安得不言良嗣曰但归日语录中载力争之言数段足矣仆曰臣事君以忠何可伪也良嗣曰乌舎三日不来此必生变适欲唿李靖令不议侍郎言且更请公面议之仆曰頼侍郎令唿某来若龙图一面与李靖画断即他日御史台公事有所在矣良嗣惊窘云某意甚了燕山事节吾曹成功恐因山后壊却宣賛何苦相戾仆曰不然吾曹茍能为朝廷得全燕之地尽复五关止出契丹嵗赐使国家幅员万里因机借势控制彊敌弭久逺表去里单之患则粗可言功今既不得平滦营三州又失榆松亭二关毎嵗别増一百万缗耗竭中国当自此始又复不要山后则燕人志向不一争端在即祸衅叵量尚何自谓功耶良嗣云纵使金人见许必复邀増嵗赐朝廷之力已竭如何可出仆曰龙图迩臣也画此利害使朝廷罢浮费不急之用以为守边之资则有余矣公见西边争占形势虽一城一堡必力战取之缮筑之功在所不计葢要塞必争之城期于必得而后已仆料金人之意西京在其西南数千里彼必不能守将必归我姑少迟之良嗣云纵使金人见还公观今日朝廷事势如何守得仆曰得而弃之此在上意良嗣方忧挠间乌舎杨璞至云西京地土据诸郎君与臣下议言当初得西京时攻围四十日军人死伤无数不易得来不若与河西家却煞得进奉唯是皇帝言赵皇大度我要嵗添一百万贯物色一字不违千年万嵗却是多少今却覔西京如何违得兼我在奉圣州时心上许了不若与去共他大朝交欢也胜似与河西家然其间人户却待起遣将去良嗣相与辨之乌舎云此事亦得皇帝处分民土尽割还贵朝只却要些荅荷仆荅若贵朝应副西京民土朝廷岂无相谢礼数乌舎曰此中亦遣使人须当破道只得一年之数赏此军人便是礼数了也差大使尼楚赫贝勒副使耶律松都哷等持誓书等越两日同发至阙金人国书云使轺荐届荣讯迭承既増嵗币之优深悉善隣之意俟成誓约永保惟和来书云所言代税物货并事目所载色数值价交割月日处所与画定界至遣使贺正旦生辰及置𣙜场事并如来示所谕偹详美意外今年合交银绢候到依契丹旧交月日特思元书理合一就重念春农搬运不易曲从来意其银绢似前来与契丹物色一般者交送所有燕城候各立盟誓然后交割今立誓草付国信使副到请依草着誓至日当议复盟春律在中兾应多福今差贝勒尼楚赫都哷充国信使副察勒玛充计议使有少礼物具诸别幅专奉书陈达不宣谨白事目昨者赵良嗣到上京军前计议五代已后陷入契丹旧汉地州县特许燕京再差马政更议西京回书只请就便计度收复寻为不能收复致本朝收了又差良嗣等来议称燕西京已曽计议为西京不在许限不经许与止许燕京所辖六州来书云其西京别作一段今来又令良嗣等计议西京一就收复虽贵朝不经夹攻而念两朝通和寔同一家必务交欢笃于往日特许与西京武应朔蔚奉圣归化儒妫等州并地土民户其以西并北一带接连山后及州县地土不在许与之限据所许民户地土甚多自来攻伐抚慰将帅士卒难苦不少今来无别再索经略请差人交割其诸事理已宣谕良嗣等去讫来书称契丹出没今差人押领大军往彼幸踏地理交割发行月日已谕使人省㑹所有盟誓候交割日议定誓草大金大圣皇帝创兴併有辽国遣使计议五代已后陷入契丹燕地幸感好意特与燕京涿易檀顺景蓟并属县及所管户民縁为辽国尚为大金所有以自来交与契丹银二十万两绢三十万疋并燕京每年所出税利五六分中只算一分计钱一百万贯文合值物色常平搬送南京界首交割色数已载前后往复议定国书两界侧近人户不得交侵盗贼逃人彼此无令停止亦不得宻切间牒诱扰边人若盗贼迯人被并賍捉败各依本朝法令科罪讫賍罚贼虽不获踪迹到处便勒留偿若有暴贼或因别故合举兵衆须得关报㳂边官司两国疆界各令防守至如将来殊方异域使人往来无得禁阻所有久通欢好庶保万世茍违此约天地鉴察神明速殃子孙不绍社稷倾危燕京𬋩下州县所出物色勘会到在京三司制置司各𬋩随院务程课钱及折算所辖人户输纳税色依约见值市价做钱共五百四十九万二千九百六贯八百文课程钱一百二十万八千四百十六贯税物钱四百二十八万四千八百二十贯八百文三司计四百九十一万三千一百二十贯文内有房钱诸杂钱一百一十五万八千七百九十八贯文是院务课程钱𣙜永两盐院合煎盐二十二万硕合卖钱三十九万贯文诸院务合办卖随色课程钱四十三万三千二百一十二贯文三百七十五万四千四百二十二贯是人户税租正钱制置司计五十七万九千六百八十七贯八百文官民税钱二百四十八贯钱五十三万贯八百文天辅七年二月日尼堪乌舎指示地图自宁边州以西横斜至西京之北徳州之南及天徳云内州云此地分待与河西家又以西京地图指示且言天徳云内徳州及龙门望云两县要做夏国往来道路又言将来龙平州松亭关及望云县归化州要处做𣙜场良嗣遂行十一日乙未尚书左丞王安中除少保靖难军节度使河北燕山府路宣抚使判燕山府资政殿学士詹度为燕山府安抚使侍卫亲军马军副都指挥使种师中充副都总管安中等至雄州大金议犹未决童贯蔡攸将交割燕山有日朝廷因委之选命诸州守臣王黼自以为功多改易县名以张得意乃迁蔡攸少师守燕山制有之曰王师顺天地之动无战而有征幽都望云霓之苏克奔而弗迓降书踵至㨗奏日闻鼔貔貅百万之威势如破竹收山河九郡之险易若振枯悉来涂炭之伤咸袭衣冠之盛气振鴈门之北令行沙漠之陬建社稷不朽之图快祖宗未宣之愤寔资妙䇿迄建殊庸攸深不欲在外且力辞仍以呕血告上令荐自代者乃举王安中系河朔人必知北方事黼亦以安中独相协和因用国初得蜀故事自左丞除节度使宣抚河北燕山安中之行上悉出内府之金玉器至于缾炉砚几之属毕偹使至燕铺陈于州寝以夸示逺人礼遇之隆一时殊絶黼独祖道赠以诗且约归而相之也二十八日壬子金人国信使副贝勒尼楚赫耶律都哷计议使察勒玛持誓书草来着誓并求军卒取西京赏赐燕云奉使录曰赵良嗣辞讫金主遣髙庆裔来谕以尼楚赫系是近上大臣知国事见充西路都统兼杀败夏国到贵朝莫似寻常使人一般请便依契丹旧例相待至于商量事节便可以一面与决兼盟誓务在长久便请依草着誓又令白海上累年交好自古所无或欲做兄弟或欲做叔姪或欲为知友尼楚赫路中云此行良遽恐不得如契丹旧礼只得箇花宴甚好尼楚赫自称都统知军国事都哷自称谏议三朝北盟㑹编卷十四三朝北盟会编卷十五钦定四库全书三朝北盟㑹编卷十五宋徐梦莘撰政宣上帙起宣和五年三月一日甲寅尽十四日丁酉三月一日甲寅朔金人尼楚赫等至舘五日入见于崇政殿燕云奉使录曰五日尼楚赫等上殿上遣黄珦传㫖卿等离军前日大金皇帝安乐否累年计议事一切了絶信誓已定共享太平乃是永逺莫是尼楚赫奏言来时本国皇帝令奏知大宋皇帝计议底公事已了也不要别做则好上复令珦谕㫖朝廷大信既定岂有变更令依例诣宰臣王黼赐第计议出国书并誓书草读示至西京地界事黼谕尼楚赫此非务广土地本为边州及天徳云内地分若不屯守防托夏人定来出没要当以河为界尼楚赫辞以不知又读至所示誓草云五字尼楚赫等乞不用又云已许了西京要绿二千栲栳又言士卒取西京劳甚乞一箇赏赐黼皆许之又言今后通好不知或为弟兄或为叔姪或为知友黼谕以敌国徃来只可用知友之礼上以尼楚赫屡乞花宴诏特颁春宴上屡遣黄珦问劳诏尼楚赫就辞于集英殿尼楚赫等辞讫跪奏设赏金帛物数上遣黄珦谕以二十万尼楚赫犹以为数少再三乞増加上不许遂行茆斋自叙曰三月五日朝见使人上殿奏事上问金人何故要添许多嵗物及起燕京人民良嗣对以敌兵甚残暴唯利是从他不䘏也仆奏本朝兵威不立故也武仲云頼陛下圣徳阿固达心服不尔边患岂易量耶上云敌兵强盛残破民物亦自来之所少也岂能乆耶然彼既入关先据燕朕恐为后患故不惜嵗増百万缗以啗之且解目前之变今既同山后许还亦是见其归意斯亦卿等之力良嗣曰计议山后马扩力最多上云闻马扩颇知书良嗣曰马扩系武举仆奏臣系嘉王榜尘添久被陛下教育上云若非知书安能专对是晩奉御笔马扩特除武翼大夫忠州刺史兼合门宣賛舍人诏吏部侍郎卢益假工部尚书及赵良嗣为奉使大金国信使持誓书着誓并议交燕山云中月日茆斋自叙曰是时再遣使燕往议交割燕山云中月日未行往见枢宻郑居中郑问守山后之道仆曰朝廷欲如何为守郑云见诸公议欲用彼土豪杰使世守之仆荅山后自汉筑云中朔武等郡以弱匃奴孝文时任魏尚守之匃奴不敢犯边今与山前山后为表里乃边防要害之地倘土民有力犹不可使之自守况金人蹂借之后烧掠殆尽富豪散亡茍延残喘契丹至则顺契丹金人至则顺金人王师至则顺王师但营免杀戮而已岂能守耶郑云如此当用多少军马则可仆曰唯多益善茍恐费大亦须三万人屯云中余分屯要害之地择贤能将帅委之朝廷损浮费之资移以应付三五年人心乐业则边防就绪矣郑又问云中帅张孝纯仆曰孝纯久帅太原通晓山后血脉更以二统兵官辅之则可矣郑皆然之朝廷国书云三月日大宋皇帝致书于大金皇帝阙下华缄荐至契好増勤爰驰预政之臣共着约神之誓惟两朝弔民伐罪之举振古所无而万世讲信修睦之诚自今伊始用坚盟载永洽隣欢来书云燕城候各立盟誓然后交割今立誓草付国信使副到请依着誓至日当议复盟银绢请似前来与契丹物色一般者交送并如来谕顺履融和茂迎祉福今差中大夫试工部尚书卢益龙图阁直学士大中大夫赵良嗣充国信使合门宣賛舍人马扩充国信副使有少礼物具诸别幅专奉书陈谢不宣谨白十八日辛未赵良嗣等至燕山金人遣硕哈郎君髙庆裔来问难摘指誓书字画邀取迯去职官户口等事燕云奉使录曰赵良嗣至涿州硕哈郎君及髙庆裔来传金主言意指摘誓草云五字不当用及常年二字及除去后面叠道五句便令退换誓书更为所取人口未足未许过界良嗣等以其意附逓奏闻复于逓中付下御前降下改定誓书并誓草进至燕差李靖刘嗣卿充舘伴至寨门执笏捧国书入至国主帐前面北立合门官传国书入引至帐内跪奏问大金皇帝圣躬及谢差使拜起复跪问南朝皇帝圣躬万福奏讫拜起复位引出帐南面西立有合门官賛喝云大宋国信使试工部尚书卢益等朝见又一合门官引某等面北立先五拜搢笏舞蹈不离位奏圣躬万福又两拜合门官引益少进躬身致词复位又五拜舞蹈如前遣使问某官等逺来不易又五拜舞蹈如前遂引所赍礼物金器等自西而东于国王面前过却引出第二重门外面北立合门官称有制令先两拜起再云赐卿等对衣金带跪受讫拜起合门官引复入依前面北立合门官云谢恩又五拜舞蹈合门官引趍帐西浮幕下少立一衣紫系犀带者认是汉儿宰相左企弓国主前拜跪进酒倣学士寿仪国主饮讫令在位者皆拜遂各就座合门官又引起称传宣劝酒令搢笏饮至尽又两拜就坐自此每盏并系汉儿宰相及左右亲近郎君跪进又将国主自食者饮食分赐至第四盏宣劝如前五盏讫乐官以下共赐绢四百二十疋再引帐前面北立合门官云谢宴又五拜舞蹈引出上马同舘伴还安下处三节人从各七事衣银十两讫传问誓书中常年每年重叠及催取户口对以誓书并系昨来将去誓草改定即无増减所有合要户口宣抚司见行根捉才获时即发遣过来杨璞髙庆裔来传尼堪指挥斥字画惹笔提抜不谨对以自来国书止有司分人修写拘于体例自无惹笔今系主上亲御翰墨是尊崇大国之意庆裔云誓书有不提空并惹笔须着换对以此誓书元在阙下为使人陈乞已换了两次到涿州又换一次敌国往来岂有此理庆裔云誓书要传万世亲写故知是厚意两国相重书状往还写得真楷是厚意唯复写得惹笔是厚意又云誓书字札且休如誓书中所载两界迯人彼此无令停止今来所取户口只推道不见不肯发来岂不是违誓许大天犹自不怕更要誓书则甚且如近有燕京职官赵温信李处能王硕儒韩昉越境来南张轸带了本朝银牌走过南界须先以见还是数人皆契丹所指名故金人必索之良嗣欲谕宣抚司遣行卢益马扩不可曰诸人闻已达京师若悉还之不唯失燕人之心且彼必见御尽吿吾国虚实所系非细况今已四月料亦难留何虑不交奈何随所索即与之彼得一进十何时已耶然终以人口未足移文往来事辨论久之未决卢益力争不可乌舎云两朝誓书中不纳叛亡今贵朝已违誓矣益答曰且勿言诸人未尝有至南朝者借使有之在立誓后耶立誓前耶五六年计议大事已定本朝所有并已依从应付如些小人口岂有吝惜只是有变更姓名或在逺地或闻得根取因而迯窜或藏匿山谷或走过山西如此之类如何决要取足乌舎云且如逺者尽是契丹奴婢且道不知姓名道寻不见如知名人郭药师董龎儿两箇莫道不见只将此二人来折当马扩荅以郭药师董龎儿系是契丹时投降过来却干贵朝甚事若如此説即数十年前事岂可套在誓书中有甚涯际及交燕月日乌舎云只为所取户口未足即无交割月日良嗣对以本朝自来每事相就无不曲尽至诚然贵朝每一番来一事未了又生一事此当以大事为念不可以细故相妨两朝所系利害甚重况两日只是理㑹誓书一事若今且把复盟了当些小人口足可商量且如向日自海外计议虽未立誓天地神明寔已临察宜各存信义本朝并无事未尽两朝敌国义均一体更宜思之乌舎与杨璞等起立云有谕㫖若户口不尽发来便请勾囬涿易人马朕欲将军马前去巡边恐两军相见不测生事便令使副朝辞往宣抚司取人良嗣云未议之事有五一回答誓书二交燕日分三符家口立界四山西进军日时五西京西北军未定兼赏军银绢二十万在涿州未交安得便辞所有宁边州至天徳云内一带是旧汉地兼有黄河限隔不知贵朝欲待自守唯复待与夏国若自守时与贵朝为隣甚无害若是夏国时恐西人出没常为边患兼符家口系属南界有新仓永济两盐场在内朝廷嵗増百万贯正为此盐场在其中莫须改正乌舎云我以山西全境与汝岂不能易此尺寸之地耶良嗣不能答杨璞来云适来三相公再奏已差察勒玛杨天寿同龙图去不须尚书宣赞行良嗣遂行四月二日乙酉金国遣察勒玛杨天寿同赵良嗣赴宣抚司取未足人口宣抚司以赵温讯与之良嗣同察勒玛等往雄州取户口途次察勒玛等曰两国议如许大事已十八九成止为人口毫末良嗣云若张轸赵温讯韩昉等果到本朝良嗣必知之今寔不闻奈何杨璞暗以㣲意见喻若只得一两箇𦂳要人来便了得良嗣既到宣抚司亦以璞言之故自以谓若得一二紧要人如温讯之徒可以必了然宣抚司颇难之盖恐已送温讯愈更滋蔓终未得结絶臣思度金国如得温讯乃可以毕事再三言宣抚司乞差人去取赵温讯初五日赵温讯来长跪求见良嗣谕温讯云本朝固不欲谏议过去然金国必欲因此寻兵大丈夫死生皆有道生亦为民死亦为民借谏议一身以解两国之兵为利亦不浅相顾感泣遂以温讯付之茆斋自叙曰贝勒先归仆与益等留涿州十日候宣抚司发到赏军银绢三十万疋两方发至燕京乌舎杨璞云计议事已定但日近有燕京界职官赵温讯李处能王硕儒韩昉等迯去南界请先遣回然后可议交割月日差察勒玛同赵良嗣往雄州宣抚司取人经七日缚赵温讯回尼堪释缚赦罪复以温言抚之七日庚寅金人既得赵温讯遂交赏军银绢并定交割燕山日再遣使持书来借粮米十万石并誓书来乌舎遣人将到秤一连云旧例交割银五十两五分者皆不曽受直到五十一两方受今来此秤系五十一两贵朝秤却只五十两莫如别作一连五十两五分秤将五分作钱耗五分作润官如何某等对以凡度量权衡皆系朝廷所定颁之四方岂敢私造况此银绢系朝廷奖赏贵朝军兵非嵗赐之物莫且依平交割朝辞国主云卿等归去传语皇帝时热善保圣体如今军兵两处屯札讨伐古尔班併天祚与你家勾当疆土欲借米粮十万石搬送至檀州归化两处且不要疑虑早些教来已专差使人对以今夏道路难行国主云此一遭方始是往来礼足兼誓书事大要结千万年交好礼数专遣使去因问交割燕京日分却云十一日先令交割底官员过来其军兵只于泸沟河南下寨更待等几日得我指挥便发过河来又谕某等好去候到阙日传语大宋皇帝立誓已定各守信约永保万世常如今日甚好遂行十一日甲午卢益赵良嗣引伴金国使人杨璞持誓书来金人国书云累交礼聘永讲世龢复纡使传之华克示载书之信指以万世昭然一言兹见讲好息民之心而得亲仁善隣之美义欲存于坚久事更宜于宣陈据燕疆界至只依两朝差去人员同行检视分割为定所云交西京边界夹攻契丹事皇帝已遣近上官员押领大军勒于今月十一日于彼应㑹仍报宣抚司凡关夹攻事件须令与差去官员计议从长施行其边界亦依割定领受仍已谕使人却合有回谢礼数并报复文字送付差去军下官员前次议取被掠并迯去人户虽领宣抚司交付却只推言不肯早行发遣致是一未结絶必若边官邀功违约展转如上不切禀从寔关引惹紊乱有失将来久结欢好若是再取如此人口亦仰所司宜疾速发遣又以契丹国皇帝在隂山古尔班在奚部山谷已两处当今取岭北鸳鸯泺坐夏相度所谋虽同如或不冺后患地理咫尺特关贵朝自余分遣别路兵马须是当朝供给只据收捕古尔班契丹皇帝两路兵马粮食合销米壹拾万石宜早分取月日于檀州归化州两县处分路般送到即候回报歊炎在候保啬是期有少礼物具别幅专奉书陈达不宣谨白金人誓书维天辅七年嵗次癸卯四月甲申朔八日辛卯大金皇帝致书于大宋皇帝阙下惟信与义取天下之大器也以通神明之心以除天地之害昨以契丹国主失道民坠涂炭肆用兴师事在诛弔贵国遣使航海计议将来并有辽国愿还幽燕故地当时曽有依允迺者亲领兵至全燕一方不攻自下尚念姑欲修好以燕京涿易檀顺景蓟并属县及所管户民与之如约今承来书縁为辽国尚为大金所有以自来与契丹银二十万两绢三十万疋并燕所出税利五六分中只算一分计钱一百万贯文合直物色常平搬送南京界首交割色数已载前后往复议定国书每年并支绿二千栲栳两界侧近人户不交侵盗贼迯人彼此无令停止亦不得宻切间牒诱扰边人若盗贼并賍捉败各依本朝法令科罪讫賍罚贼虽不获踪迹到处便勒留偿若有暴盗或因别故合举兵衆须得关报沿边官司两国疆界各令防守两朝界地内如旧不得遮堵道路至如将来殊方异域人使往复无得禁阻所贵久通忻好庶保万世茍违此约天地鉴察神明速殃子孙不绍社稷倾危如变渝在彼一准誓约不以所与为定专具披述不宣谨白茆斋自叙曰十一日辞朝阿固达坐所得契丹巴纳行帐前列契丹旧教坊乐工作花宴宰执左企弓以次搢笏捧觞为寿是时阿固达形神已病矣顾益等云南朝许大事你几箇使人商量了功绩不小来日好去复差杨璞为聘使报许四月十四日交割燕山及山后幸踏地里交割南归十三日达雄州宣抚司摘留仆随遂入燕十四日丁酉宣抚司差统制官姚平仲康随前去交割地界姚平仲至金人要依元约将松亭榆关外民户归国数内索取常胜军郭药师等八千余户元系辽东人也宣抚司以常胜军先自归朝有功陞官难以发遣㸃检文字李宗振画䇿或谓叅谋宇文虚中画䇿曰若与燕人代之则不唯常胜军得为我军又复燕民田产自可供养不烦国家应办钱粮此一举而两得之申奏朝廷遂从其议请以燕人代之金人亦从之因而根括燕山府所管州县百五十贯已上家业者得三万余户尽数起发合境不胜残扰独涿易二州之民安业者良以先归大宋也是时燕人重于迁徙有惮其行者説与尼堪曰燕山疆土本非大宋彼不能取而我取之桑麻果寔所在形势之地岂可与人金国方强盛天下莫不畏服尼堪以为然遂白于阿固达请以与涿易为界阿固达曰我与大宋海上信誓已定不可失也待我死后由汝辈终如约交割宣抚司差李嗣本提兵马入燕先是宣抚司差姚平仲康随分疆域立𤇺燧回至是再差李嗣本入燕三朝北盟㑹编卷十五三朝北盟会编卷十六钦定四库全书三朝北盟㑹编卷十六宋徐梦莘撰政宣上帙起宣和五年四月十七日庚子尽二十八日辛亥十七日庚子童贯蔡攸整军容入燕山府抚定燕城贯攸入燕京抚定残民羸卒捧香火迎导而行懽唿言曰契丹既灭大金归国王师入城复见天日相庆之人家至户到燕人大悦初李嗣本提兵先入燕城其次宣抚司方来以郭药师为先锋嗣本军望见之以为金人兵至外军即遁营中大扰药师使人往抚之方定贯攸问马扩曰衆虑金人刼寨尔以为如何扩曰可保其不来不必虑也童贯蔡攸燕山府住十日乃还平燕录及封氏编年王安中入燕录曰童贯与安中等至雄州大金议犹未决贯与安中等共议言大金须索种种干求贯常愤恨朝廷虽然应副贯寔惶恐安中曰敌人贪婪自古如此又况我兵向为契丹所败若非涿易纳欵偏将来归未易议也赵良嗣虽为朝廷不能挫彼之意必须右选中择其辨博之士折彼泛议可也遂于军中得姚平仲康随王瓌等以待入燕议事童贯遂差姚平仲康随王瓌良嗣等各带本军人马起发去交割燕京平仲将家子豪迈俊爽以强词折阿固达一夕随定次差李嗣本统河东兵五万为前军以种师中杨可世拥陜西诸道兵三十万为中部遣郭药师领常胜军自新城入固安安次勒兵博山贯攸建旌纛鸣鼓吹笙节以大军次之裨将马公直将河北京畿兵为殿良嗣至泸沟河大金犹驻燕京而良嗣姚平仲康随入燕京见大金国主尼堪云前约以十一日今后时何也姚平仲曰大事已定并无少疑交割燕京后时五日乃本国之礼若先是而来是属僣越何问之有若元帅求衅妄生事端败其懽盟皇天照鉴岂辅曲者自古反盟不克享国又况贵朝百色须求我皇帝寛仁大度曲就悉从不欲少违虑壊前约元帅又莫生事是日师中等已营料石岗可世又檄衆曰今日我軰正索一死耳乃命诸将治鞍发刄援弓以卜鏖战督嗣本渡河阿克顺等闻我军先后左右同环亘二百里不絶乃谓良嗣平仲等曰岂敢生事只为本国已先发军今滞数日所以即诘旦即唿所属交割国主与阿克顺等卷甲移灶退舍三十里日晡嗣本提兵入城师中可世相继入焉先是大金盘旋燕京城几及半年久客多欲部曲利于财货剽掠燕京富豪比屋室如悬磬檀顺景蓟民始困弊而契丹又惧大金攘夺皆逃窜山谷城市邱墟狐狸穴处又将职官汉民分路遣行我朝所得空城而已北征纪寔曰王黼既专任其事因降㫖饬二帅不得动以聼约束乃使赵良嗣奉使而阿固达谓良嗣曰我闻中国大将独仗刘延庆将十万衆一旦不战兵散而溃中国何足道我自入燕山今为我有中国安得之良嗣不能对乃与其使偕来始祖宗时辽使至待遇之礼有限不示以华侈且以河朔甫近都邑故迂其途多其里堠次第为之燕犒而后至皆防㣲杜渐意也及黼遣良嗣唯务速以擅其功与其使人限以七日自燕山至阙下凡四五往返皆然又其每至也渐加礼诱之以富盛金人因是自负邀索不已黼遂许以辽人旧嵗币四十万之数外每嵗更添燕山涿易顺景檀蓟六州代税钱一百万缗金人既得所欲乃许我又索营平二州则曰海上脚根底元约石晋所割则属中国契丹旧地则归我今营平二州乃按巴坚于后唐时所陷滦州乃营平地旧已入辽即非石晋所献之地当如元约于是我无辞又索云中一路则曰云中久为我有中国安得之中国亦无如之何姑欲得燕山且掩挫败之丑以塞中外之议因割燕山府涿易檀顺蓟景为一路而归其代税钱一百万缗又议折中国货物以补其阙于是又遣良嗣议折物凡绢三十万丝绵称是金人每喜南货故虽木绵亦二万段香犀玳瑁椀楪匙筯皆折閲倍偿之至如龙脑每两折八贯则皆良嗣其中为奸也约既定索礼数因尽还其待大辽敌国之礼唯不称兄弟而已乃遣良嗣奉誓书而往而金人取誓书副先视之又止诸界上俾我使复回更易誓书中语然后来我又从之事既毕彼亦遣使以誓书来时郑丞相居中亦尝白上曰礼数既重加嵗币厚必使亦不纳金人既得燕山子女加久住气候已热遂大病而城外诸寨日夜为燕之乡兵刼挠因骂伊都曰汝劝我来此今外寨皆不安四面皆大兵居此罗网中如何归乃大毁诸州及燕山城壁楼橹要害皆平之又尽括燕山金银钱物民庶寺院一扫皆空以辽人旧大臣及仪仗车马玉帛辎重尽由松亭关去全师复由居庸关之鸳鸯泊扼天祚出路以絶契丹之望乃尽以空城付之我时便有语谓中国修理三二年间却取之赵良嗣亦尝私谓人曰只可保三年尔时黼即与二帅上下皆知之不能忠吿也二帅因以宣和五年夏入燕山大内毁一小殿吻受诸将贺驻兵十余日遂凯还而归金人阿固达交割燕山毕西由居庸关往白水泊过夏平燕录曰金人用阿克顺计寸金寸土裹取殆尽将燕城职官民户技术嫔嫱娼优黄冠瞿昙金帛子女等席卷而东或告燕人曰汝之东迁非金人意也南朝留常胜军利汝田宅绐之尔燕人皆怨説尼堪不当与我全燕尼堪欲止割涿易两州阿固达不允由云中留白水十九日壬寅金人遣使赍御押地图来宣抚司茆斋自叙曰十九日金人使赍御押地图来宣言令童太师蔡相公拜受童蔡惶惧问如何处置仆往谓之曰若论御押一如本朝御押前此累有御笔何尝使尼堪元帅以下郎君拜受此大过当金人无对遂许不拜先是李嗣本姚平仲军交燕日运粮夫夺女真牛马杀一女真至是来整㑹留偿人命及牛马价钱复为平之宣抚司留燕旬有二日议班师赴阙北征纪寔曰金人既据燕势甚张方自务大乃邀索不已而朝廷坚求燕山地则指城谓使人曰此我有也必欲得之纳钱若干万则与尔虽燕山僧寺巨室之属指一塔一殿一屋即曰此我物也当折取之汝欲为留者即纳其直故或千或万货之而后重载而去由是朝廷偿以百万缗谓之燕山路代税阿固达方喜曰荷他赵皇千年万嵗是多少物乃得燕山府檀顺蓟景六州此独黼为之二帅寔不预宣和五年夏四月金军吿还命我师交割二帅始以兵入之号曰交割燕山府后曰抚定燕山然所至皆空城而已人物既寡城橹又悉毁皆所以困我仍不与我营平等扼吾之咽喉尔营平者当榆关路地平无山川之阻非若古北口居庸关之北且近女真故识者知其用心矣又燕民破散悉流移近地故职官富户来奔既无以处朝廷因分遣诸州赡之凡州县动数千口至少犹不下五七百口及尝为辽官者等第补之自诸州通判而下皆添差以处焉自并代河朔齐郓襄汉之间遍矣荡然莫有关防我之山川险易州郡虚实尽能知之州郡又往往不䘏或困于衣食其在阙下者至于揭榜通衢人物往来处称其名氏旧官封而以乞丐执政虽睹之不问也始金人约燕地人民尽归南朝契丹奚渤海等人民皆属金国既议分割则常胜军郭药师鐡州人其下诸将髙望等又多渤海契丹人即令归金国上下方以为挠而金人则已掳掠燕地人物职官等将携之归方议欲对换而贯为羣下所悞谓不若以燕地富户税产多者皆与金人去却得其田宅足以赡常胜军则不烦朝廷钱粮又得留常胜一军为用贯然之遂亟为奏禀黼遽许焉葢朝廷轻易勿思独以药师常胜军为重而已金人既大得所欲号职官富户因尽括六州之近地上户几二三万起发由松亭关去燕中合境为之大扰由是怨怼生矣时王安中为宣抚以抚燕既无纲领所谓富户田宅皆为常胜军即日肆意占据畧不问官司安中坐视而已因是多侵夺民田故人益不聊生及后张觉杀金人所掳辽臣之属已尽为常胜军所有皆立为乞丐之人方更遭其困辱甚至于杀戮无吿所谓职官富户又悉南奔归我我不得已而后纳之且复流离困踬使我重失燕人之心仍为新交之盟痛莫大于此二十二日乙巳童贯上复燕奏宣和录曰陜西河北河东路宣抚司童贯等言恭惟陛下神机先物前知辽主灭亡之兆自政和八年金国遣使通好约结夹攻至宣和四年辽主播迁耶律淳簒立幽燕之民久惧涂炭延颈欵闗愿归中国陛下抚顺人心特诏臣等出总戎干先行招抚及遣使以祸福谕淳使纳土内附淳先败盟寇边臣等仰遵睿画东由雄州西由安肃广信诸道进讨自五月二十二日二十五日二十九日八月十四日二十一日二十九日九月一日九日王师屡胜燕人震慑乘势开谕圣徳招徕逺人广出榜文遣间赍至燕中晓谕士民先是郭药师领常胜军万人驻涿州燕中最号劲兵易州守城契丹亦衆涿易之间有牛栏寨皆契丹素屯兵马区处声援相接涿易仍系燕山襟喉之地臣等既进兵讨荡兼用间招诱常胜军及预行结约易州城中豪杰内应至九月二十三日郭药师领常胜万兵举涿来归二十七日遣发兵马进取易州杀戮城内契丹殆尽当日收复易州十月四日攻破牛栏寨涿易之路遂通节次收复涿复归义安城涞水并良乡武清安次清化漷隂潞三河析津宛平平虏玉田等县及景蓟等州同时纳土幅员数千里天险地利尽皆有之独燕京孤城未下女主伪后萧氏遂称臣妾遣使纳欵却而不受十月十八日大兵至良乡县界杀退贼衆二十三日遣竒兵径入燕城杀戮城中契丹奚万衆燕民鼓舞四军贼首援兵旅拒二十五日再战于泸沟河贼首退保燕城十二月二日契丹悉燕中兵马来犯永清一带已归顺地分王师鏖击大𫉬胜㨗横尸蔽野余衆溃散不能再举四军遂与伪后弃城逃遁金国十二月五日入居庸闗与王师夹攻收复燕城了当臣等于四月十七日躬领大军入燕山府抚定军民布宣圣泽者全师制胜振朔部之天声举国来成获燕山之都㑹罄四方而无侮垂万世以有光庙社均休臣民胥庆臣等闻周伐玁狁仅至太原汉系匃奴但期渭上虽招徕其种落或攘斥于封圻皆仅存开拓边陲之名固未有混同宇宙之烈惟兹辽国昔号殊隣当五季之瓜分盗一方而穴处萧萧易水限风气于山川奕奕汉津隔星辰于象纬金缯填壑者以鉅万计士庶疾首者殆二百年艺祖肇基已恢奄有之志神皇御极载勤继伐之谋对越在天之灵必施辟国之畧属逋逃之逺迹复宗种之内讧窃位渝盟不诛而殒捐诚慕义莫止其来遂复兴古之师爰狥叩闗之请破坚披敌首克六城献馘执俘何啻三㨗军声振叠敌帅惊奔絶其唇辅之依结彼腹心之应扶老携幼还为耕凿之民户籍提疆来入版图之㑹市无易肆人若更生通地利于九山坤轴镇医闾之峻察玑衡于七政天文开析木之躔圣武既昭庶邦丕享虞帝舞干而苗格繇文徳之诞敷文王因垒而崇降自圣谟之丕显于皇伟绩更迈前修恭惟皇帝陛下大道并包沉机独运以顺为武威加六合之中惟断乃成智出羣疑之表快烈祖未摅之愤昭宁人有指之谋膴膴周原昔裂兾州之壤茫茫禹迹今归碣石之封方且下十行之诏以蠲苛娆之科定三章之约以施寛大之法礼髙年而教孝弟让有徳而访才能文轨同混于车书朔南咸暨于政教天讨陈于原野聿臻偃武之期成功吿于神明益显无前之绩臣等逺慙周辅获禀睿谋拊循幽蓟之遗黎宣布神圣之厚徳御五门而奏凯将赉及于羣元奉万寿以称觞当获陪于列辟秀水闲居录曰童贯蔡攸奏至宰相王黼率百官称贺表中多符意云陛峻明堂既揭平朔之号轩藏石鼓仍题复古之名钟鼎铭金则应牧野誓师之时印章篆玉则示汉将破敌之兆承九清之命而整神霄隂相之旅建三辰之旗而向太一下临之方云又曰童贯奏中云不受萧后纳欵者先与金人有约不敢受也又云金国入居庸闗与王师夹攻者刘延庆为残燕所败约金人取燕城也又曰女真既破契丹驻军于燕山之北约本朝自以兵力取燕地于是童贯蔡攸与大帅刘延庆将十五万衆进屯泸沟河时燕后萧氏与四军大王者居燕城有衆才数千遣使人韩昉归欵仍请罢嵗币贯等不纳延庆分兵往救为萧干击还卢沟大军闻风遂溃王黼为相因此嫉贯等且欲自以为功㑹燕都耶律淳死乃议遣使召女真取燕城厚许金币以赎其地女真果入燕恣为刼掠以空城归我而厚索嵗币且知中国兵弱自此有南牧之意矣师还童贯封广阳郡王蔡攸领枢宻院王黼加太傅总三省赐玉带如唐裴度故事始议赎地但求石晋故疆不思营平滦三州乃刘仁恭所遗金不肯割此于三郡聚兵窥伺为内侵之计黼之疎谬如此二十七日庚戌以收复燕云曲赦河东河北燕山府云中路赦文曰制军诘禁昭帝王之极功发政施仁体天地之大徳朕祗膺骏命嗣守洪图聿臻熙洽之期克保盈成之业皇天全付所覆可忘疆理之修先王启佑后人宜笃经营之念万邦作乂四海咸賔惟契丹之旧隣侵我邦之名壤虽帝居赤县有边徼之外区而燕曰幽州与青徐为王土割赂自五季始盗据垂二百年自艺祖之肇基洎裕陵之复古圣哲垂虑谟训具昭肆予纂承敢时怠忽顾澶渊结誓之后守其信书且河朔息战以来重其兵举人心久郁神祚有开相彼昏迷罔知悛改赋歛暴刻衆懐离散之思刑罚峻深人抱怨咨之戚内亲争叛强敌肆侵遣穹帐以逋逃轻前盟而背覆五都溃决诸姓骇惊用遄将相之行往䕶封圻之守殆天所与其衆自归箪食壶浆迎王师而来保旱霓时雨慰民望以咸苏靡勤鋭旅之攻尽复连城之聚一方黎献初还礼义之乡千里山河重载版图之籍言念征徒暴露之久转饷调发之劳并及新民曲覃庆宥于戯师直为壮既昭无敌之功道化久成斯致丕平之利咨尔有衆晓予至懐二十八日辛亥童贯蔡攸归以詹度权帅事詹度既就权帅屏招集散民逺近骈集大金出岭外可世平仲即分陜西河北诸道兵常胜军守松亭古北居庸闗以合门宣赞舍人刘逸知景州惠州团练使杨可昇知檀州忠州防御使任宗尧知蓟州悉发官吏赴上詹度作平燕诗送童贯曰长亭春色送英雄满目江山映日红劔㦸夜揺杨柳月旌旗晓拂杏花风行时一决安边䇿到后须成济世功为报燕山诸将吏太平取在笑谈中三朝北盟㑹编卷十六三朝北盟会编卷十七钦定四库全书三朝北盟㑹编卷十七宋徐梦莘撰政宣上帙起宣和五年五月二日甲寅尽六月四日乙酉五月二日甲寅童贯蔡攸班师七日己未百官诣文徳殿称贺八日庚申御笔加王黼等王封御笔辽政不纲邻国侵扰不图人心之慕义率皆革面以向风朔蓟云燕悉归舆地劳来还定已奏肤公安华夏之生灵绍祖考之先志所頼庙堂之䇿集此不世之勲当有畴庸以昭异数可依下项王黼除太傅进封楚国公郑居中除太保仍与一子推恩白时中张邦昌李邦彦赵野各进官二等以上并依例加勲封九日辛酉少师太宰兼门下侍郎庆国公王黼授太傅进封楚国公少师威武军节度使枢宻院事郑居中授太保进封燕国公太保蔡攸授少师童贯落节钺仍以太师领枢宻院事余进秩有差御笔太傅三公坐而论道号为三省长官所有王黼已降指挥拜太傅其治事恩数合依太师体例可疾速照㑹遵守施行十一日癸亥太师劔南东川节度使童贯依前太师进封徐豫国公少傅镇海军节度使兼侍读直保和殿充上清保箓宫使河东河北路安抚使十四日丙寅王黼日赴朝参奏事退聚议治事金人阿固达西巡发燕中軄官归国阿固达交燕毕于契丹汉儿内两府中携刘彦宗出居庸闗由云中府徳州路西巡留白水泺度夏欲遣官交还本朝山后州县且闻天祚北走达勒达经营擒之乃遣左企弓等部所得燕山职官富户东取榆闗平滦路以归辽国平州节度使张觉据平州隂叛金人杀燕京宰相左企弓等张觉者平州义丰人也少第进士建福元年夏辽兴军节度使偶有兵作过能招安息乱以功权知军州事燕王死预知辽国必亡尽籍管内丁壮充军得五万人马千疋选将练兵聚粮谷招延士大夫有才者参与谋议潜为一方之偹萧太后尝差太子少保时立爱知平州始到任张觉虽外示尊礼而内寔不用立爱察其有异志常称疾不出觉依旧知军州事㑹金人下燕首问平州事参知政事康公弼曰张觉狂妄寡谋虽有兵数万皆乡民器甲不备资粮不给彼何能为宜示之不疑图之未晩也金人召时立爱赴军前进加觉临海军节度使依旧知平州军州事将发燕民由平州归国尼堪谓左企弓曰我欲遣兵三千骑先下平州擒张觉然后行如何企弓軰以为然独康公弼曰若加兵则是驱平州叛也公弼旧在本州守官上下人情无不通也请单骑一到观其意而徐图之遂授金牌驰驿前去见张觉谕金人之意觉曰辽国八路八路已亡独一平州存敢有非望乡兵所以未敢解甲者北防萧干侵掠故也今军马不来残命何幸闻皆公之力也厚赂而归报曰彼无足虑遂不兴兵改平州为南京加张觉试中书门下平章事判留守事其寔欲图之也阿固达大军北出居庸追讨天祚为事汉官知枢宻院事刘彦宗以下随行五月初燕民入平州境私有号诉于张觉者具言宰相左企弓等更不谋守燕城使吾民迁徙流离不胜其苦今相公临巨镇拥强兵尽忠于辽国必使我复归乡土而人心亦望于公也觉遂招诸官员将领㑹议皆曰闻天祚兵势复振见出没于松漠之南金人所为全军急归不少候者契丹为之牵制也若明公勤王唱义奉迎天祚以图兴复先责宰相左企弓等叛降之罪而杀之放燕人归国则大宋无不接纳燕人则平州遂为藩镇矣假如金人后来加兵内用平州之军外得大宋之援又何惧焉觉曰此大事也不可草草翰林学士李石智而多谋可遣人邀之宻议石既至与之谋而合隂遣将官张谦领军马五百骑传留守令强招宰相左企弓曹勇义枢宻使卢仲文参知政事康公弼至滦河西岸聴候差议事官赵秘校就去面疏企弓等十罪天祚播迁夹山不即奉迎者一也劝进皇叔燕王僭号者二也讦君父过恶而降封湘隂王者三也天祚尝遣知合有庆前来计议而杀之者四也檄书始至而有迎秦拒湘之议五也不谋守燕而拜降六也臣事金国不顾大义七也根括燕中钱帛取悦金人八也致燕人迁徙而失业九也教金国发兵先下平州十也遂无以对遂缢杀之榜谕燕人留余战马外尽放复业令各安堵如故所有逃户抛下屋宇家产什物之类已为常胜军占者悉还之燕人患迁得归皆大悦称保大二年契丹官秩画天祚像朝夕朝谒事无大小皆吿而后行燕人得归往往有至京师者上闻燕民之归诏王安中詹度加䘏录士大夫之可用者复百姓田租三年二十九日辛巳童贯蔡攸大奏凯以入告功于庙北征纪寔曰二帅告还上御景龙门观奏凯尽以禁卫诸军迓之以入上始甚不乐故二帅赏皆薄贯遂致仕蔡攸拜枢宻院初二帅以宣抚司羡余进大珠百万金四千两犀玉钱帛称是号曰土宜上喜之又曰二帅凯还上为御殿受贺礼毕赐宰臣等坐用神宗皇帝下熙河及崇宁下青唐故事解玉带以赐黼六月一日壬午朔蔡京进贺表表曰师由义动往城于方国以和来不战而屈举全燕之故地弔陷敌之遗民戴白垂髫欢唿而倒㦸壶浆箪食充塞而载涂万国来同一方底定干坤动色庙社用光中贺惟北有邦实兾之府大禹所别有虞尝巡粤我造邦之初遂为与国之敌始约兄弟尊至祖孙金缯缔交使传洽至其强弗率僭伪号者二百年有志未遑更圣君之六七作惟昔神考于时元丰分将𨽻方联民讲武閲九军之师阵建北面之黄旗无衅可乘有训斯在皇帝陛下以重华而绍帝之事以下武而继文之声因其天亡之时成是席卷之势臣顾惟稚长久误眷知诗礼之庭屡趋而过军旅之事盖未尝闻察之于谈笑杯酌之间付之以疆埸甲兵之事乘其万举万全之㑹授之百发百中之机是惟秉钺以专征岂可因人而成事山川草木悉归舆地之图士女臣民尽效职方之贡此盖皇帝陛下懋昭大徳遹骏先猷人斯效能天寔助顺扬励无前之伟绩铺张不世之宏休千载君臣适遇风云之际一门父子得为勲戚之家钟邦直行程录曰朝廷诏雄州守臣和诜髙阳帅臣侯益经畧边事边臣上言以谓敌中衰乱君臣簒夺残暴假息游魂疆埸正取乱侮亡之时朝廷以为然大臣王黼力赞其事用兵之祸自此始也是年二月以太师领枢宻院事童贯为宣抚司使以蔡攸副之统陜西河东河北京东京西京畿六路军马十五万以击契丹五月师渡白沟五里契丹以三千骑挠我军军乱我师败绩所丧十之一是时国家与契丹盟好百余年边防无犬吠之惊耆老白首不闻兵革之音师出无名人不效命人情烦恼中外不安二师帅之罪边臣以谓闻报不精契丹尚盛未可取也方议班师六月燕主耶律淳以病死朝廷复有兾得之心诏二帅率其兵驻髙阳闗以待变再召诸道兵须冬以进九月契丹管押常胜军马郭药师以所领七千人举涿易二州来降继而耶律淳之妻太后萧氏遣使纳欵乞数州之地以为南朝外屏二师帅慢骂叱退其使自以谓功在须㬰十月遣大将刘延庆督兵二十万入燕以应金人之约师行在道犹豫不进自雄州十一程始到芦沟河二百里契丹以数百骑乱我军延庆未尝迎敌中夜辄曳兵而走契丹㧞军追夺杀伤及自相蹂躏死者十二三委弃军器钱粮金帛不可数讣延庆闗西老将偏裨才尔平昔为人所御岂能御人爵位已盛岂肯更効力受命之日已出悖言委任非所宜至是乃败十二月金人之师度居庸闗契丹君臣望风而遁燕民具礼仪以迎金人朝廷遣使增嵗币比契丹加倍以售燕蓟景顺五州之地金珠玉帛子女牛马辇载殆尽明年四月委城而去二师帅提兵十万以入名曰抚定留半月増陴浚隍振旅而还归朝幕府计功论赏等第有差原夫自古外蕃与中国迭为盛衰而外蕃之盛未有能如前日之契丹直踰二百年而常与中国抗衡岂以澶渊之盟隆绪之诚根于心后嗣累世保守坚固不复南牧百余年间其所活生灵何虑数千百万隂功岂浅浅岂非天以此佑之乎迨至崇禧世祚垂亡于可取之时而无能取之人二师帅一以阉进一以倖进自少及老立功名取富贵皆以䝉蔽欺罔而得之居内则专机政在外则握重兵是岂知兵者不知纪律不明赏罚每严刑重罚以钳天下之口虽甚颠倒错谬无敢议其非者童贯唯以一老吏李宗振参决帷幄军政一以委之幕客拱手偹员而已唯勾当公事官李积中广东人年七十许以不偶于时凡三十年不赴朝縁大臣荐以特㫖入幕中两投书于二师帅备言今时用兵得失与金人交通利害异日必为边患累数万言皆切寔今日所验者师帅素不知今古懵然莫知为何等语漫不加省但日事虚文弥缝阙失搜抉奇异为蛊惑之计孰知为天下虑卒以是败童贯蔡攸以郭药师来朝北征纪寔曰童贯蔡攸既凯还以药师来药师之来礼遇甚厚赐以居第赐之媵姬加诸燕犒请观金明池上特命张水戯若莫春教习者以示之仍命贵戚大臣家更互延之每率其属皆豫焉遂尽见中国华侈辞归羣小又将引之入中禁或以谓不可故上特出玉华阁之外后苑之延春小殿见之时盛夏设二大金盆贮氷殿上上御大珠络缝销金青纱战袍药师陛见顿首殿下流涕而言曰臣在燕中闻赵皇真在天上不谓今日得望天颜臣死荣甚上深褒称之委以守燕地又谓药师曰朕且欲託卿事可乎药师顿首曰臣边方逺人今日䝉天地大恩已誓效死惟陛下即使蹈汤火冐白刅正所甘心粉身碎骨矣不问何事臣药师必死也上乃曰天祚未了卿为朕经营取之以絶燕人之望于是药师逡巡色变复奏曰天祚者臣故主也故主亡走臣是以降归中国今陛下使臣効命万死于他所不敢辞况臣事陛下犹事故主今使反故主则非臣所以事陛下也唯此一事愿付他人乃泣涕雨下上黯然且欲得其心乃解所御珠袍并以金盆赐焉药师感泣出谕其下曰此非我功汝等力也多寡当共之因剪金盆人均一片于是羣小不虞其诈交口誉之以误上聴始常胜军本谓之怨军在辽时常反覆者而我初不知其详及来归我其徒顾深虞我疑之也是以每言及天祚则人人未尝不变色曰此某等故主也使主在岂敢遽降南朝及故主已亡誓不从女真所以归投南朝尔上闻是深虑天祚尚在系燕人心恐一旦复出则常胜军必解体散从天祚故有此谕寔辅佐大臣不能逺思上误圣朝者此也药师遂以检校少保副安中焉政令寔出药师安中但効平时态谄事之骄药师者此也我又倾意以结之凡良械精伙莫不以往谓若须马则尽括内官马委与之药师拣马之法作泥潦半里使人不啣辔而驰焉能过则为良马不然则又退又选大率𩔖此又遣部下商贩诸路舟车遍矣又聚天祚昔工作之人为竒巧之物多以玉带码碯器捻金贮珍异以奉权贵下及小珰无不喜者及得其志自擅燕山一路有常胜五万食粮军乡兵号三十万中国虽有戍兵唯九千人无能为也又药师及燕人终不改其骄悍亦无如之何时人切比之安禄山因别筑第都城増赐美人慰谕令来朝药师辞以故不至于是罢安中召之还伯氏因荐蔡靖以代之靖有胸襟至则开懐待药师稍能抑其权药师亦重靖然终不得其柄也宣和六年秋黼且罢贯复落致仕出抚河东欲擒天祚上因令巡边宻察药师去就不然则拉之来贯至燕境药师以数骑出迓贯于易州界再拜帐下贯曰汝今为太尉视两府与我等矣此礼何也药师即曰太师父也药师唯知拜父耳焉知其他贯遂释然药师又邀贯视师贯以数队出郊野则畧无人迹药师乃下马当贯前以旗一挥于是四山鐡骑耀日莫知其数贯衆皆失色归而白上谓药师决能抗金人也当是时虽金人不入中原药师亦必反反亦中国不能支郭药师除捡校少保河北燕山府宣抚副使同知燕山府赵良嗣卢益还阙卢益正除兵部尚书赵良嗣除延康殿学士马扩转武功大夫和州防御使二日癸未上以御笔付詹度令宻察张觉去就上闻张觉叛金人以御笔付詹度曰金国自燕山遣人诣平州即日复回云张觉领步骑五千壁松亭闗钞其车乘不敢进及闻平州止称旧府用保大年号故相曹义勇等四人声言不顺南朝亦不归女真及四月二十七日辄遣兵夺清化县𣙜盐院鐡板等物观此则觉之不归女真明而所以欵附本朝之意盖亦未见若不稍与覊縻必为边患虽未可明示结约要须加抚谕卿可因人谕意然不可洩觉方外连韩庆民等招诱迁闰等州以拒金国成败固未可知为我之计正当用卞庄刺虎之术坐观其变以为后图所虑贪功倖进軰茍希目前轻失女真所当深察遂令觉之婚家王倚者谕之觉遣张兴祐来㑹度复奉御笔云营平纳欵虽在女真入闗之前然其后朝廷累次计议女真终不见与张觉固尝臣服金国用其爵号又尝改为南京矣本朝初与金国通好彼此着誓甚重岂当首违况金国昨在燕京所以不能即讨平州者止縁女真处闗中而觉外扼榆闗又我以重兵压其境且天祚尚在是以彼姑涵容今女真既已出闗他日若自中兴府或东京之西讨伐平州则蕞尔之州恐未易当况我师既已解严天祚复狼狈如此秋深女真归正是得志之时在我岂当妄有举措为今之计正合坐观其变以为后图然闻觉欲通韩庆民结连四军併力窥燕则不得不虑理当速示覊縻卿可慎选其才智忠信之人二三軰令宻谕觉意许之世袭节度度因兴祐归以上意语之未行间又承御笔闻四军林牙张觉在居庸闗北及平滦州中京集聚止留金国车乘纵还金国所迁燕京人口并意欲为我边疆之患要须经画为善后之计议者以四军林牙尝为我敌虽欲翻然宁不畏祸张觉久欲归附以所许不逮药师未厌其欲遂尔迁延勅詹度宻遣人诱致令率衆内附当厚以金爵畀之四日乙酉检校少保奉武军节度使同燕山府路安抚使马步军副都总管郭药师检校少傅三朝北盟㑹编卷十七三朝北盟会编卷十八钦定四库全书三朝北盟㑹编卷十八宋徐梦莘撰政宣上帙起宣和五年六月五日丙戌尽十二月三日壬午五日丙戌张觉诣宣抚司纳土状曰权管营平州节度使兼诸军都统张觉状自女真深入北朝皇帝西狩不返诸路㓂兵充斥道途塞絶当道无所依托承天朝累遣人赍到文字招谕寻奉表款附复蒙降到勅赦并处置宣命适值女真袭下燕城逺近震惧当道地隔力弱姑务应从以缓攻侵图安境土燕城本国旧地虽为敌有部落尚遥固无乆驻之势况与大朝要约遂议割分敌恃甲兵之强其云中富家巨室悉被驱掳止留空土以塞前盟大朝亦非得已旋以假道当界冤痛之声盈于道路是用不忍与州人共议佥曰宜抗敌命以全生灵若许东迁是亦资敌即调𤼵丁壮缮甲兵锄叛党以活生灵区区之志必已闻之近知敌衆已过居庸大朝必措置屯守使无囬路仍念安土重迁者人之常情况万家流离祝奠无主虽居近地犹谓出乡使复父母之邦是成终始之义一则为大朝守圉之计二则快流民归国之心固无他求乞修旧应西来职官百姓已分路津发过界去讫今差都统府掌书鸿胪少卿张钧将作监参谋军事张固谨诣安抚使司纳土归朝詹度得状不敢受以闻而宻奏据觉状当迁之人在平滦者皆欲求归已分路遣之过界縁东迁之人田宅悉为常胜军所有无宿食之地若坌入燕城其势必张惧为金人之所知己语觉无遽遂以张钧送宣抚使先是张觉叛金人用李石谋杀左企弓等放燕人归燕闻朝廷令詹度宻谕之意又得朝廷抚纳燕之报大喜遂纳土来归拜觉泰宁军节度使世袭平州其属卫甫赵仁彦张钧张固皆除徽猷阁待制史愿亡辽録曰张觉之拒金人也外则送于大宋通好于萧干而缓急求援内则奉天祚画像举事白而后行诈遣人奉迎以图兴复有燕人李安弼者翰林学士李石也有髙党者乃三司使髙履也二人者皆先尝被掳后縁张觉放归恐金人来捕意欲大宋与金人变盟则虽后来取之不发才见王安中共为游説曰平州自古形胜之地地方百余里带甲十余万张觉文武全材足以御金人制药师幸招致之不然则复恐西迎天祚北合萧干并为我患燕山岂得而安安中入其语深以为然劝朝廷纳之有臣身任其责事关军国利害大计不敢不言差官伴送李安弼等赍奏赴阙赵良嗣力争以为不可恐必招女真之兵乞斩安弼以狥朝廷不从又有延庸殿学士提举太一宫赵敏修辽国宰相李俨之子处能先在海岛萧太后诏令归俗乗驲骑赴阙将复用行次平州闻金人已下燕因越境归朝在京师赐第有母国夫人邢氏等骨肉亦自平州归三人旦夕出入王黼蔡攸府第议事朝廷遂信其説通平州纳燕人岂偶然哉良有以也九日庚子收复全燕一行官吏将士推恩宣抚使收复抚定全燕一行官吏将士等宜有优恩以酬劳効述古殿直学士宣奉大夫参谋官刘韐除延康殿学士更转一官显谟阁直学士勾管机宜文字蔡术已除徽猷阁待制勾管机宻文字蔡术已除陞一职外更转一官二等大晟府典乐提举秘书省道録院主管文字宣抚使司勾当公事冯舒与除待制更转一官集英殿修撰参谋宇文黄中旧职系待制与迁一职直学士仍转一官金国主阿固达殂于军前神麓记曰女真始祖堪布出自新罗奔阿勒楚喀无所归遂依完颜因而氏焉六十未娶是时多以强凌弱无以制度堪布噼木为克如文契约敎人举债生息勤于耕种者遂致巨富若遇盗窃鸡豚狗马者以桎梏拘械用桞条笞挞外赔偿七倍法令严峻果断不私由是逺近皆伏号为神明有隣寨部长姓图克坦小名胜果者有室女年四十余尚未婚遂以牛马财用农作之具嫁之于堪布后女真衆豪结盟推为首领生乌噜能继其父业乌噜生雅哈子绥赫自幼习射採生长而善骑射猎敎人烧炭炼铁刳木为器制造舟车种植五谷建造屋宇稍有上古之风由是隣近每有不平皆谐所请遂号贝勒臣伏契丹生三子长曰乌里次曰舒噜㓜曰实鲁为贝勒生唿兰北之五祖逈然超羣由是契丹拜为宁江军节度使唿曰太师生五子长曰和卓次噶顺次和哩布次颇拉淑次英格太师和哩布生长子乌鲁斯第二子阿固逹乃太祖大圣武元皇帝太祖契丹咸雍四年嵗在戊申生自辽国天庆三年甲午嵗四十七于宁江府拜天册立改元称帝号侍中韩企先训名曰旻改收国三年为天辅元年共在位九年创业艰难未尝少息至燕京入遂不怿数日出于城东柴村建寨不旬日病殂年五十五以百数十人轝归阿勒楚喀御寨葬之后迁于坟山号曰㤗陵松漠记闻曰阿固达八子正室生胜额于次为第五又第七子乃燕京㽞守易王之父正室卒其继室立亦生二子长曰二太子为太元帅封许王南归至燕而卒次生第六子曰富勒唿为兖王太傅领尚书省事长子固伦侧室所生为太师凉王领尚书省弟曰三太子为左元师与四太子同母四太子即乌珠为越王行台尚书令第八子曰邢王为燕京㽞守打毬坠马死自固伦以下皆为奴婢神麓记曰太祖九子正室生第三子圣果名宗浚第七子则费扬古名宗朝继室生元师二太子名宗杰第六子宗隽庻长子宗干贤妃生元师三太子宗尧德妃生元师四太子乌珠名宗弼第八子阿噜第九子阿里布节要曰阿固达有子十余人今记其八一曰阿巴二曰实格三曰摩啰欢四曰斡里雅布五曰鄂勒欢六曰乌珠七曰鄂尔和八曰阿里布金国太祖实録曰太祖生于辽咸雍四年戊申秋七月其先为完颜部人后因以为氏以辽天庆五年建国曰金以镔铁为国号镔虽坚刚终有销坏唯金一色最为真宝自今本国可号大金天辅七年八月乙未终于部堵泺在位九年享年五十有三二后三妃十有六子阿固达既殂于军前尼堪等遥尊其弟乌竒迈为帝阿固达有亲征之行也㽞亲弟乌竒迈名晟权知军国事天辅六年夏阿固达病死尼堪等遥推乌竒迈为大金国皇帝改天辅六年为天㑹元年二十一日壬寅金人欲交割我朔武蔚三州而国主告殂不及取三州而去金人军马来平州张觉拒退之金人栋摩国王军二千余骑来闻平州事作前来问罪先入营州张觉发兵拒战栋摩以军少不敌不交锋退归大书州门曰夏热且去秋凉复来觉遂声言战败金人杀伤甚衆妄申宣抚司以大㨗闻宣抚司厚以银绢告敇赏其军七月七日戊午庆逺军节度使河北河东燕山府路宣抚使知燕山府王安中授检校少保起复太尉武信军节度使充上清宝箓宫使兼神霄玉清万寿观副使直睿思殿充河北燕山府路兼河北路宣抚使谭稹授起复检校少保十日辛酉太师兼领枢宻院事陕西河北河东路宣抚使豫国公童贯致仕拜起复太尉武信军节度使谭稹为河北燕山府路宣抚使斡里雅布围平州张觉走所赐诏书尽为金人所得是月宣抚司赍银绢数万犒赏并朝廷遣李安弼并张觉弟赍诏𠡠前去觉闻之喜率官吏郊迎不意金人谍知之率千骑袭破觉觉挺身走不及入城遂间道欲如京师其弟奔燕山以其母为金人所得复擕诏徃救之而觉之母妻已为金人所戮金人得诏𠡠由是大怒而憾我矣张觉至燕山郭药师㽞之易姓名曰赵秀才匿常胜军中斡里雅布遂围平州节副卫甫参谋赵仁彦张钧弃城领数十人将带官库珠玉珍货弃燕京四㪚藏匿独固与军中死守十九日庚午文武百僚太傅楚国公王黼等三奉表请上尊号曰继天兴道敷文成武明皇帝御笔批荅不允二十八日己邜陕西河东北路宣抚使童贯河东河北路宣抚使蔡攸等少保淮南节度使知燕山府王安中资政殿学士同知燕山府詹度检校少傅武泰军节度使同知燕山府郭药师等据伪永安军节度使同中书门下平章事陈国公张言中等及举人道僧耆老百姓共五千五百一十人状乞上尊号不允八月十五日甲寅宣抚司奏大破萧干于峯山获耶律德光尊号宝检及契丹涂金印初萧后东走也萧干㽞奚王府僣号大奚国神圣皇帝改元天阜时奚人饥干以阙食六月领兵出卢龙岭攻破景州又败常胜军张令徽刘舜仁于石门镇䧟蓟州冦掠燕城其锋鋭甚有涉河犯燕京之意人情汹汹颇有谋弃燕者贯自京师移文王安中詹度郭药师切责之已而王安中命郭药师大破其衆乗胜穷追过卢龙岭杀伤过半从军之家悉为常胜军所得招奚渤海汉军五千余人宣抚使奏古尔班师衆来侵八月十五日大战峰山生擒伪阿噜太师获耶律德光尊号宝检契丹涂金印王黼于是有受贺奏告之议矣宣和録曰太傅王黼等表贺宣抚司奏奚贼四军古尔班率衆出犯景蓟大兵讨伐八月十五日于峯山遇王师大捷斩获一千级生擒伪阿噜太师俘执数千人十七日追至卢龙岭招纳二万余衆获耶律德光伪尊号宝检契丹涂金印数十辎重器甲牛马生口不可胜计及进兵抚谕招燕州令服从金国讫九月六日乙巳御明堂集英殿大宴御手亲制宫花幞头赐太傅王黼知河间府蔡靖同知燕山府与詹度两易其地先是六月中御笔王安中知燕山府詹度郭药师同知药师以节钺欲居詹度之上度称御笔所书有序不易药师不从兼常胜军横甚药师右之度不能制屡闻朝廷恐交恶日深故有是命斡里雅布攻破平州来索张觉下军中缢之函其首与之亡辽録曰二太子攻破平州知张觉为郭药师所获藏常胜军中差人移文索取即具申禀朝廷累奉道君皇帝诏不令发遣安中与药师再三论奏若不与则无以塞责不得已而缢杀之以水银渍其首函送平州二太子复遣使索燕人之归者宣抚司初荅以下郡邑浩瀚莫知所徃己指挥根括发遣终嵗之间使者四至而意在探军数多寡仓库虚实宻赍文字到燕中招谕辽国文武官若复归金国者于旧上超官转三资依格任用中亦有不得赴朝廷换官穷困者时赵公岩赵公伦赵企望越境逃走去北征纪实曰张觉者燕地之豪杰也数领营平二州方天祚窜隂山国乱无主人生向背觉取天祚像挂之听事唿二州父老喻之曰金人吾雠也岂可从又指其像曰此非乃主乎安可背当朝相约以死焉必不得已归中国未晩燕人尚义故皆从之然觉间遣人通中国二帅遽奏以捷随克平燕山牌来亦曰收复营平二州其后金人入燕而觉使不至又止大率如此金人入燕山觉不得已亦遣人诣降金人亦封爵之其后金主病率军西北出居庸关徃鸳鸯泊白水泊将经营天祚其辎重则尽由东北出松亭关归国其道由营平其金人所掳职官富户皆哀诉觉为之主觉因乗间诱擒辽人之大臣如左企弓辈数人以国乱不能辅佐又不死反从仇贼等罪且刼徙燕人皆杀之晓示燕人一行但㽞马外尽放令复业各归其所至于仪物尽毁去玉帛皆有之金人无一得脱者然金主适死其丧未归故未能治也觉既与金人结衅乃谋复降中国因亟遣辽人之大臣名李石者来既至燕山见安中为遣造诣阙下因宻奏丐免之时徃返缔宻外廷罕知其详然识者已深为之惧矣独赵良嗣者抗章论列国家新与女真盟况女真方强不可失其懽乞斩李石以狥上大怒而黼既专以计议自为功故指良嗣以为二帅之党意欲坏成约也故良嗣隂亦得罪初结约甚固宻及中国见金人之不顾也谓果不能治上每曰金人必不能立国矣故结约事寝张觉既得中国助适中其所欲俄复遣李石同其弟来我乃以平州为㤗宁军封觉节度使遣人以㤗宁军牌及𠡠书及觉之诰命诰书与之觉大喜乃提亲兵逺出拜迎不虞金人皆谍知之忽举大兵径以掩觉觉不克入平州因来奔燕山而我之勑书诰命皆为金人所得始觉之母妻家属皆寓营州及金人破营州先得其母妻等而觉之弟初逐觉走燕山也才一夕闻已得其母遂急奔金人然怀中所擕上御笔金花牋手诏赐觉者用是又为金人所得故其后执以借口者此尔金人围平州日乆攻击平州因奉觉之从弟及姪以守我但悚视而莫敢救也金人又移檄曰中国既盟矣我来讨叛臣当饷我粮又不得已因运以给之平州既不降斡里雅布者以十万大兵时攻时守踰半年率我餽饷平州食尽但遗数千人因溃围而走终不降金人金人既得平营滦三州始来索觉曰我讨叛臣城破今不见走在南朝当还我朝廷命安中讳之其索既急又命斩一人似觉者是时大兵尚驻未散俄又索云此非觉也实系某人觉自藏于王宣抚甲仗库若不与我则举兵自取之中国情既得且惧乃议斩觉矣宻㫖既下安中安中数其过逼之行刑觉语殊不逊而死因传首金人燕之降将与常胜军上下皆为之泣药师显语人曰若来要药师且柰何辽东有显州者辽之郡名也去金人上京所谓安扎川颇近金人初欲从国籍燕地所得臣民仪物立都于显州而已初未尝有意窥中原及觉邀其辎重仪物且得中原与觉诏诰等始怨谓违盟因生其大志即扬言曰中国与大辽誓好乆一旦灭之我如何哉今设盟才罢诱张觉毁我仪物等使我立国不得要当取中国法物仪仗来立我国尔时用事者无不偹知而莫之虑可痛心云汪藻谋夏録曰张觉走至燕山匿姓名隠于郭药师军中金人以谍䟽我之罪而取之朝廷不得已命王安中措置方议行刑觉出言大不逊遂逼斩之函觉首以送自此张令徽亦切齿朝廷而常胜军亦解体矣十月六日乙酉尚书省言耶律延禧伪尊号天祚内外文字不合称唿奉圣旨令禁止十一月十八日丁邜检校少保庆逺军节度使河北河东燕山路安抚使知燕山府王安中授检校少傅起复检校少保太尉武信军节度使充上清宝箓宫使兼神霄玉清万寿宫副使直思殿充河北河东路燕山府宣抚使谭真起复检校少傅检校太傅集庆军节度使同知燕山府郭药师授太尉十二月三日壬午御笔赵良嗣特与支节度使俸三朝北盟㑹编卷十八三朝北盟会编卷十九钦定四库全书三朝北盟㑹编卷十九宋徐梦莘撰政宣上帙起宣和六年正月六日乙邜尽十二月十七日庚申宣和六年正月六日乙邜金人讣书至报其国主殂为辍朝五日宣和録曰皇帝为大金主卒于内东门别次成服金人遣国信大使奚人富谟古副使汉人李简来苑齐自叙曰谢登宝位使来阿固达自燕归国死于半涂乌竒迈嗣立故遣使来谢差张璩充大使马扩充副使至燕山又进至蓟州接见大使富谟古副使李简谋夏録曰阿固达死乌竒迈嗣立朝廷遣使弔祭故复遣使也河间府詹度得萧干首献于朝先是萧干败于峰山其军皆失其家归怨于干其部卒白得哥杀之传首河间府詹度上之于朝十四日癸亥获耶律氏宝检金印及得古尔班首奏告宗庙社稷御紫宸殿受贺诏曰属者辽政暴荒天用勦絶其国朕诞膺帝命克绍先猷取乱侮亡恢复疆土施大泽于燕云之人来归如水就下沛然莫之能御独伪四军大王古尔班悖衆逆命前年首犯王师于芦沟继复旅拒燕城旋命偏师攻于广阳之北敢干天之纪擅即伪位号神圣皇帝改年天嗣袭辽正统去年輙率其旅若林出冦景蓟痛毒丑类矫诬神人罪不容诛爰饬六师大败于峯山只轮不返甲辰传首京师惟予克相上帝以遏乱畧皇天助顺宗社垂休有此骏功朕敢专享可择日遣官奏告宗庙社稷御紫宸殿受贺古尔班首级依典礼送太社库故兹告示想宜知悉二十九日戊寅大金贺正旦使卢州管内观察使都贝勒髙居庆副使大中大夫守大理寺卿杨并朝于紫宸殿马扩至燕山与王安中论燕事苑齐自叙曰仆至燕山与王安中论燕中事是时以授常胜军田约来年夏减罢请受仆因言燕地新边必知所以治之序首当缮篱落次招抚归民又次当置弓箭手最后授常胜军田也至如罢常胜军请受尤宜欵缓待其辟田就绪乃可罢也仆初入燕诸路正兵有十五余万童宣抚带还外尚有八九万人选三万偹战余尚五六万除诸处占破外可以入役者三万人离而为四又于诸处顾募万人每城得二万余人齐举贴筑蓟景檀顺四州每州计僱工不过五万緍更以五万緍充犒设通用四十万緍一月可以就绪边固则土疆可守人心自然安处易于绥抚此缮篱落乃为最也燕地自女真入闗军民士庶往往逃窜山谷间宜招诱寛䘏使之归业此招抚归民为次也燕中自罹兵火田地荒旷招置弓箭手如陜西新边法许诸色有武勇少壮人投充每户给田二顷五十亩官给耕牛战马种子分官统𨽻不唯荒田得耕兼借兵威守边压服新附人心此置弓箭手又其次也常胜军见诸钱粮亦不宜遽罢使无所恋将契丹自来特留放牧牛马闲田分授与常胜军依倣弓箭手法官给耕牛种子俟三两嵗耕垦有成渐次减罢请受则无侵夺民田之患外有开恳之功候塞外宁息议减戍兵此治燕至要也安中云今己授常胜军田见患侵夺民土又天荒旷土皆为所占无复措画如公所论何如之妙惜乎后时也三月谭稹奏置义胜军谭稹初至燕山闻胜军恣横药师辈不为约束稹虑生事奏朝廷乞于河东军别创一军分作权势如云朔之人以五万为率屯于州县要径处号为义胜军令李嗣本耿守忠为帅欲俾常胜军有所畏惧朝廷从之既而嗣本守忠选归朝人中少壮籍其姓名其月粮夜赐倍于他军后常胜军知其请给丰厚徃徃潜来投附郭药师等犹惧其亡皆冄湼其面常胜军大怨人人思乱矣闰三月庚辰大傅王黼奏所俘玉检伪宝乞宣付秘书省太傅王黼奏耶律氏自按巴坚盗据北土因五季之㣲以强闻天下艺祖志在恢复而日不暇给累圣绍休专以柔驭至庆厯中遂至逞已之威妄以关南县邑为请至有轻视中原之心仁宗皇帝为特添嵗币乃至要盟别立要约使军车旁午来易誓文至词尽理穷方少听命誓书所着必欲本朝具言别纳金缯之仪用代赋与之数是时中国威灵可谓屈矣仰惟陛下天钖智勇师不踰时兵不血䘐尽复燕云境土如指诸掌古尔班传首之后既俘石晋所上玉检又获其伪宝今者疆圉之臣复以庆厯誓书来上垂宗庙之休快祖宗之愤伏望宣付秘省许率百僚拜表称贺所有庆厯誓书国书乞藏之宝文阁以示无穷从之四月斡里雅布遣使来宣抚司求所许借粮是时二太子来讨张觉自军前遣使来宣抚司所许借者粟二十万斛稹曰二十万斛粮岂易致耶兼自宣司未尝有片纸只字许粮之文来人云去年四月间南使赵直阁已许矣稹曰赵良嗣口许岂足慿终不之允遂遣使囬二十一日戊申河北河东燕山府路宣抚司知燕山府王安中奏府西香山寺在府天宁寿观昊天延寿寺甘露降奉圣㫖许拜表称贺五月二十七日癸邜金国大使辰州管内都贝勒冨谟古副使州防御使李简到国门差黄潜善王宗濋充馆伴马扩充送伴前去宣抚司茆斋自叙曰仆既受命复太原见童贯贯问仆燕中事宜仆以常胜军授田利害荅王安中治燕次序之语一一白之童惊因云吾窃虑常胜军将来为患欲与削了如何仆答如某至愚亦知常胜军他日必为患然而自今女真顾虑未敢輙肆举兵者盖忌此项军也若遽削之不唯金人窥觇兼此军即便起变是自引惹莫若因而用之贯云其术安在仆答曰今药师之衆止是三万余人多是马军武勇太师诚能于陕西河东河北三路选摘精鋭马步十万人分为三部择有智勇器识可及药师者三分统之一驻于燕山与药师对营相制一驻于广信军或中山府一驻于雄州或河间府犬牙相临使药师之衆进有所托退有所忌则金人虽有他意岂易敢前贯云甚好但十万人不易那儧我当别有措画贯云国家挫威皆自延庆之遁当时再起种师道提许多西兵举事却不至如此误国家大事每窃叹恨后乃置四总管罢王安中而用蔡靖也八月金人复取蔚州杀守臣陈翊及䧟飞狐零邱二县先是金人逐天祚入夹山遂䧟云中府所有管内州郡皆来拜降及移军燕山而朔州节度使韩正应州节度使苏京蔚州土豪陈翊等争叛金人纳土归大宋后尼堪斡里雅布分遣军马逐去苏京孙团练取蔚州杀陈翊复取上件州郡又陷飞狐灵邱两县絶交割山后之意又以牒来责我招纳叛人张觉拘收户口职官及不付所许粮二十万朝廷知其非遂议罢谭稹矣九月癸丑谭稹落太尉罢宣抚使贬顺昌军节度副使太师徐豫国公致仕童贯落致仕领枢宻院事河北燕山府路宣抚使先是谭稹至山西与童贯议论不合喜事边幅怯懦无谋金人既以张觉怨朝廷稹复用人乖刺且所许二十万斛粮米不以给之金人愈怒欲弃盟入攻童贯落致仕复拜河北燕山府路宣抚使如太原贬稹顺昌军节度副使北征纪实曰谭稹者亦巨珰也初无异能但梁师成党贯致仕故师成黼引稹以为河东宣抚副使实代贯事俾交割山后云中府其地则朔武应蔚诸州者直我河东路与代州对境皆多要害金人实不与我浮沈其辞加我使人二三昧利求宠使朝廷日夜益生希觊然不与我也及稹出师至太原经营山后㑹是时金主阿固达死于白水泊以䘮归国其守国之弟乌竒迈立俄尼堪亦暂归其国初立未暇抚治山后故朔应蔚三州守臣皆通我我又招降之降日朔宁军遣河东将李嗣本以兵戍焉又运刍粮玉帛以饷之事曽未讫是冬尼堪已归云中因来治此于是三州率反以归金人金人亦以兵至嗣本大败狼狈仅脱朔应蔚乃复归金人稹但坐视束手徒捜珍异珠玉以自入久之事不成怯弱退败尤玷中国威灵上怅然不乐而二师复得入言罢稹归后廼以太原张孝纯为宣抚副使焉政和间有北伐之议上遣内侍谭稹衔命河东河东诸帅访其用兵可否真定府安抚使洪中孚答稹以为不可稹遽奏以老耄罢之行下中孚令具的实利害中孚遂具奏曰显谟阁直学士中大夫真定府路宣抚使臣洪中孚今月十二日准御笔以臣议论收复燕云故疆与诸帅臣异同仰具的确利害闻奏臣恭依圣训条具如后一臣前奏政和三十年可大举者正以朝廷嵗赐几百年皆积燕山暨山前后州粮糗颇丰编氓冨盛庻几有玉帛粮草人民可因获其土地之实而谋臣不于此时建策今日徒余空城机㑹已失不可复举诸路帅臣皆不知兵情而执燕云不根之语云我本汉人䧟于涂炭朝廷不加拯救无路自归何啻大旱之望云霓若兴弔民偏师不独箪食壶浆当以香花楼子界首迎接也臣久厯边鄙知敌情此乃游手之人不能自存者觊觎南归窃其爵禄实非大姓之言臣契勘维持契丹者自公卿翰苑州县等官无非汉儿学诵书识字者必取富贵岂不知国家英俊如林若南归其权贵要途燕云数州学究安能一一遽用此士人无归意也饘粥粗给者已连姻戚里而刘六符相辽疾且笃耶律洪基临问遗言燕云实大辽根本之地愿深结民心无使萌南思也洪基乃诘其深结之道六符对以省徭役薄赋歛洪基深嘉纳之遂减赋税三分之一两地供输者皆知之以人情揆之岂肯舍姻娅而就重歛哉此大姓无南归意也其香花楼子之语果可慿乎一积委不厚兵家所忌稽考朔部河东粮草若用武不免添屯租给半年如下山后诸州年前倾朝廷帑藏不足以支一嵗第不知献谋者以何策赡其后一承平日乆而兵骄将惰动輙糜溃而欲以己无纪律骄兵伐人之国何异縁木求鱼万举万败其理必然徒自取辱国䘮师而贻患于将来也一权贵以侈丽自矜而贱节义海宇匮乏小雅尽废四维不张方且虞人乘我何暇谋人臣未见其可也伏望圣慈早回天心特降㫖内修文德外谨边陲思患预防以偹不虞切勿轻忽以取不可测之祸重念祖宗积累二百年太平之基以宗庙为念福庇黔黎万民幸甚臣䝉国厚恩虽粉骨碎身未足报称茍有闻见岂敢贪黙以避黜责迎合权臣上罔陛下为茍容计以危社稷若谋臣必欲收复燕云故疆臣虽万死不敢恭奉诏㫖伏望陛下诛臣以谢谋臣专委经营收复庻几他日诛误国者以谢天下而不得幸免也臣暗昧不烛事机愚忠所激义不顾身语言抵迕上黩天威甘竢斧锧右谨録奏闻伏候敇㫖谨奏北征纪録曰政和之间臣僚賛北伐者自薛嗣昌始倡成其事自侯益始又上尝遣巨珰谭稹衔命河北河东诸帅访其用兵可否当是时侍从之臣徃徃能守正或以是被罢守正者如韩粹彦者是也上怒张杲拒董才事误得罪改命粹彦守中山而粹彦当陛辞对上曰国家之事奄有四海安用是一弹丸土上亦不之罪被罢者若洪中孚张毣之徒是也中孚答稹以为不可又以故时内臣礼待之蔑视稹遽以老耄罢张毣为保州通判以为辽人之势虽数为女真所挫然上下未叛其国尚立保州极边皆偹详之但边帅徃徃迎合探报不实多装㸃事端以误闻听遂得罪自余亦罕有唱和者独嗣昌累帅太原河朔于谍人之辞徃徃润色以希禁宻意每陛对论北事輙请兴师多至涕泣以刑部尚书因上殿札子指定刑名遂被黜北师未兴时已先死然嗣昌每事犹关白宰相其后侯益者一切出童贯之门但入奏内侍省造端之罪莫甚于此十八日壬戌大赦天下门下禁暴者以不杀为武本仁义以行师域民者以博爱为公兼威懐而示徳朕绍承丕绪统御庻邦诞保爱民昭上帝溥将之命克笃前烈恢前人燕翼之谋兴念燕云久阻声教故家望族尽为俘累之臣广谷大川阻𨽻职方之籍初侵邉境渐入封圻方艺祖肇基实轸念民之虑逮神考嗣服深惟复古之图欲成继伐之勲必大因时之利蠢兹裔土輙背世盟既种落之内讧复神人之切愤惟春秋以王者大一统方隆广覆之恩而要荒知中国有圣人咸起来苏之望整我师旅彻被土疆寒律收威见天心之助顺壶奖载道知人意之乐从来阅再期悉平两路岗蛮靡迤东踰碣石之封亭障蹇翔西轶榆溪之阻分州画埜兴教厚民拯百年涂炭之余咸跻夀域还五政衣冠之旧复睹华封一新象纬之清明丕变羣情之闿泽自今以始永绥夷夏之宁与物为春均霈遐迩之泽可大赦天下于戯兼弱攻昧辟土宇以昭章𤼵政施仁浃海隅而丕冒咨尔有衆咸体朕懐九月十八日壬辰秘书省秘书郎贺允中充大金皇帝贺正旦国信使二十七日庚午礼部员外郎王昂充接伴大金国贺正旦人使十一月三日丙子太傅楚国公王黼致仕仍旧神霄玉清万寿宫使御笔王黼陈乞致仕其应恩人数从朝谒礼数等一切并依蔡京例施行仍给节度使俸童贯遣保州亷访使者马扩兵州观察使辛兴宗入云中见尼堪共议交割云中事苑斋自叙曰仆将行童贯唿李宗振辛兴宗企宗永孙渥姚友仲杜常兰整洎仆十数人环列以金杯酌酒第饮贯曰山前任帅非材已生弊病今割得山后择帅非细事尔等各举所知宗振等自陕西六路河东北诸路武臣遍称举之贯皆揺首云此太平地分可作边帅也后新边须得一文武兼通智勇公亷识诸国人情者然后可用非吾马宣事不可也如公镇守云中用几何军马仆曰当用三万人贯曰国家阙乏尚可损否仆曰至㣲非万人不可若云中屯万人则万人分诸处已少矣贯曰二万人则可办每嵗当以三百万缗资军凡有辟人材当一一依从如此几年可以成就仆曰一年则费力二年即省力三年即得力矣三十日癸夘马扩至云中乌舎不见而回苑斋自叙曰月末抵云中是时尼堪归国谋南侵㽞乌舎权元帅遣人来令使人参拜仆辨论乆之乌舎使髙庆裔来云二观察既不肯拜不敢固必亦不敢相见山后土地切縁相国暂归此中不敢专擅兼贵朝收了燕山迯去职官誓书所在各不得收纳叛亡贵朝已先失约山后地土虽系所许难以便行交割仆答职官冨民迯归乃张觉之罪本朝已斩觉首函送职官冨民见今捜刷遣囘即非纳收叛亡如贵朝言定山后更别无经畧及至先交了蔚州却纵兵马取夺本朝不敢占䕶恐致纷争朝廷已责谭稹再委童太师此望相照早得交割了当使两界生灵安堵今若轻信羣下之言则两朝和好大事何时是了庆裔曰前日人言蔚州有贼兵本朝已发军马去剪除却得贵朝宣抚司文牒遂且放纵敎归今来山后地土已是许了到头翻悔不及只是贵朝敦笃誓好无相恼触女真家纯实必无相误处前来累有文囘去将职官户民早发过来便是交割十二月马扩自云中还至太原府茒斋自叙曰十二月上旬还到太原府童贯询境上所见对以金人编埒汉儿乡兵増戍飞狐灵邱每以张觉为言邀索所失官户观其举措甚有藏畜愿太师速营边偹移陕右兵助郭药师以防金人不测入㓂不可忽也贯云他国内人心未附岂敢如此当亲到燕山措置常胜军及制置河北诸帅兵便他敢来时亦不失事十七日庚申卢益子久馆伴大金国贺正旦人使令先次上殿三朝北盟㑹编卷十九三朝北盟会编卷二十钦定四库全书三朝北盟㑹编卷二十宋徐梦莘撰政宣上帙起宣和七年正月二十日壬辰尽其日宣和七年正月二十日壬辰诏差奉议郎尚书司封员外郎许亢宗充贺大金皇帝登寳位国信使武义大夫广南西路亷访使者童绪副之管押礼物官钟邦直宣和乙巳奉使行程录曰金人既灭契丹遂与我为敌国依契丹旧例以讲和好每嵗遣使除正旦生辰两番永为常例外非常庆弔别论也甲辰年阿固达忽殂谢其弟乌竒迈嗣位差许亢宗充奉使贺登位并闗取奉使契丹条例案牍参详増减遵守以行兼行人所须皆在京诸司百局应办纎悉偹具无一阙者尽祖宗旧制也随行三节人或自朝廷差或由本所辟除副外计八十人都辖一医一随行指使一谭语指使二礼物祗应二引接祗应三书表司二习驭直二职员二小底二亲属二龙卫虞侯六宣抚司十将一察视二节级二翰林二仪鸾司一太官局二駞务二槽头一教骏三骏苑作匠一鞍辔库子虎翼兵士五宣武兵士三十冗杖则有杂载车三杂载駞十粗细马十二礼物则有御马三涂金银作鞍辔副之象牙玳瑁鞭各一涂金平级八角银酒斛二只盖杓全涂金平级八角银瓶十只盖全涂金大浑金香狮三只座全着色绣衣三袭果子十小笼蜜煎十瓮子茶三斤于乙巳年春正月戊戌陛辞翼日发行至当年秋八月甲辰回程到闗其行程本朝界内一千一百五十里二十二程更不详叙今起自白沟契丹旧界止于金庭玛哩巴纳三千一百二十里计三十九程第二程至涿州古郡黄帝与蚩尤战于涿鹿之野即此地昔为契丹南寨边城楼壁仅存及郭药师举城内属不经兵火人物富贵井邑繁庶近城有涿河朝李河合范河东流入海故谓之范阳第三程至良乡县地𨽻燕山府经兵火之后屋舍居民靡有孑遗帅臣复加修筑楼壁焕然一新渐次归业者数十家离县三十里过芦沟河水极湍激燕人每候水浅深置小桥以渡嵗以为常近年都水监辄于此垒两岸造浮梁建龙祠官舍仿彿如黎阳三山制度以快耳目今覩费钱无虑数百万缗第四程至燕山府府乃冀州之地舜以兾州南北广逺分置幽州以其地在北方取其隂幽肃杀之义杜牧言之畧矣东有朝鲜辽东北有楼烦白檀西有云中九原南有滹沱易水唐有范阳节度临制奚契丹自晋割赂北主建为南京析津府壬寅年冬金人之师过居庸闗契丹弃城而遁金人以朝廷尝遣使海上约许増嵗币癸卯年春归我版图更名府曰燕山军额曰永清城周围二十七里楼壁共四十尺楼计九百一十座地堑三重城开八门已迁徙者寻皆归业户口安堵人物繁庶大康广陌皆有条理州宅用契丹旧内壮丽敻絶地北有互市陆海百货萃于其中僧居佛宇冠于北方锦绣组绮精絶天下膏腴蔬蓏果实稻粱之类靡不毕出而桑柘麻麦羊豕雉兎不问可知水甘土厚人多技艺民尚气节秀者则力学读书次则习骑射耐劳苦未割弃以前其中人与契丹鬬胜负不相当城后逺望数十里间燕然一带回环缭绕形势雄杰真用武之国司明四镇皆不及也第五程至潞县是嵗燕山大饥父母食其子至有病死尸挿纸标于市人售之以为食钱粮金帛率以供常胜军帅之牙兵皆骨立而戍兵饥死者皆十七八上下相䝉上弗闻之宣抚使王安中方献羡余四十万缗为自安计后奉朝廷令度支太仓粳米五十万石自京沿大河由保信沙塘入潞河以赡燕军四程至此已见舳舻衔尾万艘于水潞河在县东半里许曹撡征乌桓蹋顿袁尚等凿渠自滹沱由派水入潞河以䕶转输即此地第七程至蓟州第八程至玉田县县之东北去景州一百二十里自甲辰年金人及奚人直入城俘掠毎邉人告急宣抚使王安中则戒之曰莫生事四月之内凡三来尽屠军兵一火而去安中即创新筑此城改为泾州第十程至金界清州出城东行十里至金人所立新地界并无沟堑惟以两小津堠髙三尺许其两界外东西间约一里内两界人户不得耕种行人并依奉使契丹条例所至州县备车马䕶送至界首前期具国信使副职位姓名闗牒金界备车马人夫以待金人亦如期差接伴使副于界首伺候两界各有幕次行人先令引接赍国信使副门状过彼彼亦令人引接以接伴使副门状回示仍请过界于例三请方上马各于两界心对马立引接互呈门状各举鞭虚揖如仪以次行马四十里至清州㑹食各相劳问州原是石城县金人新改是名以兵火之后居民百余家是晚酒五行进饭饭用粟抄以匕别置粥一盂抄以小杓与饭同下好研芥子和醋拌肉食心血臓瀹羮芼以韮菜辛辣不甚可口而彼中酷嗜之器无陶埴惟以木刓为盂楪髹之以漆以贮食物自此以东西遇馆顿或遇宿程其供应人并于所至处旋于居民汉儿内选衣服鲜明者为之每遇迎送我使则自彼国给银牌入而行又舘于州宅古屋十数楹庭有大木数十株枯腐蔽野满目凄凉使人有弔古悼亡之悲州之北六七里间有大山数十其来甚逺髙下皆石不产草木峙立州后若营卫然恐州以此得名而前人谓地当营室故名曰营第十四程至闰州离州东行六十里至榆闗并无保障但存遗址有居民三数家登髙四望东自碣石西彻五台幽州之地沃野千里北限大山重峦复嶂中有五闗居庸可以行大车通转饷松亭金岥古北口止通人马不可行车外有十八小路尽兎径鸟道止能通人不可行马山之南地则五谷百果良材美木无所不有出闗来才数十里则山童水浊皆瘠卤弥望黄茅白草莫知亘极岂天设此限南北也外蕃自古为患则多云中鴈门未尝有自渔阳上谷而至者昔自石晋割弃契丹以此控制我朝第以社稷威灵祖宗功徳保守信誓而契丹无得以肆其毒尔前此经营边事与金人嵗币加契丹之倍以买幽蓟五州之地而平滦营三州不预其数是五闗我得其三而金人得其二也愚以为天下视燕为北门失幽蓟五州之地则天下常不安幽燕视五闗为喉襟无五闗则幽燕不可守五闗虽得其三纵药师不叛而边患亦终无宁嵗也比来言者论列当时主议大臣有云以营平檀滦要害控扼之地捐之金人彼得其强我得其弱葢指此也出榆闗以东山川风物与中国殊异所谓州者当契丹全盛时但土城存居民数千百家及官舍三数椽不及中朝一大县强名为州经兵火之后愈更萧然自兹以东𩔖皆如此第十六程至习州过州东门外十数步即古长城所筑遗址宛然第二十程至锦州自出榆闗东行路平如掌至此㣲有登陟经由十三山下欧阳文忠叙胡峤所説十三山即此第二十二程至显州出榆闗以东行南濒海而北限大山尽皆戴石不毛至此山忽峭㧞摩空苍翠万仭全类江左乃医巫闾山也成周之时幽州以医巫闾作镇其逺如此契丹原欲葬于此山离州七里别建干州以奉陵寝今尽为金人毁废第二十四程至梁鱼务有河名曰辽河南北千余里东西二百里地如此辽河居其中隋唐征髙丽路经由此第二十五程至摩绰贝勒寨摩绰小名贝勒汉语为官人第二十七程至兴州自过辽河以东即古之辽东地金人方战争之际首得辽东五十一州之地乃契丹按巴坚破渤海国建为东京路也第二十八程至咸州未至州一里许有幕屋数间供帐畧偹州守出迎礼仪如制就坐乐作有腰鼓芦管笛琵琶方响筝笙箜篌大鼓拍板曲调与中朝一同但腰鼓下手太濶声遂下而管瑟声髙韵多不合每拍声后继一小声舞者六七十人但如常服出手袖外回旋曲折莫知起止甚觉可观也酒五行乐作迎归舘老幼夹观填溢道路次日早有中使抚问别一使赐酒果又一使赐宴赴州宅就坐乐作酒九行果子唯松子等类彼中饮酒食肉不随盏下俟酒毕随粥饭一发致前铺满几案地少羊唯猪鹿兎鴈馒头炊饼白熟汤饼之类最重油煮面食以蜜涂拌名曰茶食非厚意不设以极肥猪肉或脂阔切大片一小盘子虚装架起间挿青葱三数茎名曰肉盘子非大宴不设人各携归舍金人每赐行人宴必以贵臣押伴贵臣以酒辄大言诧金人之强控弦百万无敌于天下使长应之曰宋有天下二百年幅员三万里劲兵数百万岂为弱耶某衔命逺来贺大金皇帝登寳位而大金皇帝止令太尉来伴行人酒食何尝令大言以相罔也辞色俱厉金人壮之不复措一辞又赐宴毕例有谢表有曰祗造邻邦中使读之曰使人轻我大金国语云蛮貊之邦表辞不当用邦字请重换方肯持去使长正色而言曰书谓协和万邦克勤于邦诗谓周虽旧邦论语谓至于他邦问人于他邦善人为邦一言兴邦此皆邦字而中使何独至诵此一句以相问也表不可换须到阙下当与大金皇帝理㑹中使无言金人无以荅使长许亢宗饶之乐平人以才被选为人醖借似不能言者临事敢发如此金人颇壮之第二十九程至同州州地平壤居民所在聚落耕种殆遍地宜穄黍乃金人破契丹国于所至处迁其民于此嵗久安居东望大山金人云此新罗山山内深逺无路可行其间出人参白附深处与髙丽接界第三十二程至黄龙府契丹按巴坚初攻渤海射黄龙于此地即建为府是日州守迎迓如仪有使抚问赐果酒赐宴于威州制第三十三程至托蘓贝勒寨寨为契丹东寨当契丹强盛之时掳获异国人则迁徙于此杂处南有渤海北有鐡离吐浑东南有髙丽韎鞨有金国室韦北有乌舍西北有契丹回纥党项西南有奚故此地杂诸国风俗凡聚㑹处诸国人语言不能相通晓则各为汉语以证方能辨是知彼固被服先王之礼义而应对亦以华言为证也第三十五程至唿勒希贝勒寨寨枕混同江濵其源来自广漠之北逺不可究自此有南流五百里接髙丽鸭绿江入海江面濶可半里许寨前髙岸有柳数十株设行人幕㡩于下金人太师李靖居于是第三十六程至矩古贝勒寨自北而南莫知逺近界隔甚明乃契丹昔与金人两国古界也界八十里直至拉林河行终日之内山无一寸木地不产泉人携水以行岂天以此限两国而豪强互相吞噬乎矩古寨自北以东数处原隰间尽金家人更无他部无市井卖买不用钱惟以物相贸易第三十九程至舘行三十里乌舎郎君宅接伴使副具状词舘伴使副于此相见如接伴礼金人每差接伴舘伴送伴客省使必于女真渤海契丹内人物俊伟详缓解汉语者为之副使则选汉儿读书者为之复有中使抚问赐酒果赐宴并如常仪毕又行三十里至舘舘唯茅舍三十余间墻壁全宻堂室如㡩幕寝榻皆土牀铺厚氊褥及锦绣貂鼠皮大枕头等以女真兵数十人佩刀执弓矢守䕶甚严去金庭尚十里余次日赐酒果至晩阁门使躬来説议约翌日赴金庭朝见次日舘伴副同行马可六七里一望平原旷野间有民居数十百家星罗碁布望衡对宇甚有伦次更无城郭里巷率皆背隂向阳便于牧放自在散居又一二里命撒伞云近阙复北行百余步有阜宿围绕三四顷北髙丈余云皇城也至宿围门就龙台下马下行入宿围西西设氊帐四座各归帐歇定客省使副使相见就坐酒三行少顷闻鞞鼓声入歌引三奏乐作各门使祗班引入即捧国书自山棚东入陈礼物于庭下传进如仪赞通拜舞抃蹈讫使副上殿女真首领数十人班于西厢以次拜讫贵近者各百余人上殿以次就座余并退其山棚左曰桃源洞右曰紫极洞中作大牌题曰翠㣲宫髙五七丈以五色綵间结山石及仙佛龙像之形杂以松栢枝以数人能为禽鸣者吟呌山内木建殿七间甚壮未结葢以瓦仰铺及泥补之以木为鸱吻及屋嵴用墨下铺帷幕牓额曰干元殿堦髙四尺许堦土坛方濶数丈名曰龙墀两厢旋结架小苇屋幕以青幕以座三节人殿内以女真兵数十人分两壁立各持长柄小骨朶以为仪卫日役数千人兴筑已架屋数千百间未就规模亦甚伟也金主所坐若今之讲坐者施重䄄头裹皂头巾带后垂若今之进贤冠者玉束带貌甚伟薄髯可三十七八许人前施朱漆银装镀金几案果楪以玉酒器以金食器以玳瑁匙筯以象齿遇食时数𨽻人擡舁十数鼎镬至前杂手旋切割鬭饤以进名曰御厨宴所食物与前叙畧同但差精细而味和耳食余颁以散三节人乐如前所叙但人数多至二百人云乃旧契丹教坊四部也每乐作必以十数人髙歌以齐管色声出衆乐之表此为异尔酒五行食毕各赐袭袍带使副以金余人以银谢毕归馆次日有中使赐酒果复赐饩次日诣金庭赴花宴并如仪酒三行则乐作鸣钲击鼓百戏出场有大旗狮豹刀牌牙鼓踏晓踏索上竿斗跳丸弄挝簸筑旗毬角抵鬬鸡杂剧等服色鲜明颇类中朝又有五六妇人涂丹粉艳衣立于百戏后各持两镜髙下其手镜光闪烁如祠庙所画电母此为异尔酒五行各起就帐戴色绢花各二十余枚谢罢复坐酒三行归馆次日又有中使赐果酒复有贵臣就赐兼伴射于宫内庭下设垜乐作酒三行伴射贵臣馆伴使副国信副离席就三矢弓弩从便用胜负各有差就赐袭衣鞍马是日金人名王贵臣多微服隠稠人中以观射次日朝辞如见时酒食毕就殿上请国书捧下殿赐使副袭衣物帛鞍马三节人杂物帛各有差拜辞归馆铺挂綵灯百十余为芙蓉鹅雁之形蜡炬十数杂以管絃为堂上乐馆伴使副过位召国信使副为惜别之会名曰换衣灯宴酒三行各出衣服三数件或币帛交遗常相聚惟劝酒食不敢多言至此夜语笑甚款不记巡以醉为度皆旧例也次日囘程起发至乌舎郎君宅馆伴使副展状辞送使副于此相见如仪有中使抚问赐酒果如来时至信州滦州同此回程在路更不再叙至青州将出界送伴使副夜具酒食亦为惜别之会亦出衣服三数件或币帛交遗情意甚懃次早发行至界有幕次下马而望我界旗帜甲马车舆㡩幕以待人皆有喜色少停乐作酒三行上马复同送伴使副过我幕次作乐酒五行上马复送至两界中彼此使副回马对立马上一盃换所执鞭以为异日之计引接展辞状举鞭揖则各回马背马回顾少顷进数步踌躇为不忍别之状如是者三乃行是行回程见敌中已转粮发兵接迹而来移驻南边而汉儿亦累累详言其将起兵是时行人旦暮忧其有质留之患偶幸生还既回关以前此有御笔指挥敢妄言边事者流三千里罚钱三千贯不以赦䕃减繇是无敢言者是秋八月初五日到阙三朝北盟㑹编卷二十三朝北盟会编卷二十一钦定四库全书三朝北盟㑹编卷二十一宋徐梦莘撰政宣上帙起宣和七年正月二十三日乙未尽二月正月二十三日乙未圣㫖王昂接伴大金国贺正旦使事不谨可特勒停二十四日丙申金国贺正旦大使卢州管内观察使贝勒髙居庆副使大夫守大理卿杨意入见于紫宸殿尼堪在云中获天祚以兵䕶归国封海濵王辽国亡亡辽录曰天祚即位禽荒失御诸部落怨叛潜附阿固达咸称兵以拒之天庆四年阿固达㑹集女真诸部全装军马二千余骑首入混同江之宁江州东北路统军司遽状具以闻时天祚方在庆州秋山射鹿闻之不介意仰北枢宻院札付东京兵马都部司量遣渤海子弟一千人以海州刺史髙仙寿充统领官应援宁江州遇女真兵于州东渤海大败或阵没或就擒𫉬免者无几复攻破宁江州无少长悉杀之是月天祚出秋山赴显州冬山射虎闻攻陷宁江州中辍不行差守司空殿前都㸃检萧嗣先充北路都统静江军节度使萧托卜嘉副之发契丹奚军三千骑以中京诸路都虞候安州防御使崔公义充都管押侍卫控鹤都指挥使商州刺史邢颕副之到幽州店驻兵女真潜渡混同江掩其不偹诸军未及阵而为女真所败辎重器械牛羊金帛悉皆弃于女真天祚自两战之败召宰相张琳呉庸付以东征事以汉军二十万分路进讨杂以畨军分为四路北枢宻副使耶律鄂尔多拉林河路都统以卫尉卿苏寿吉副之黄龙府尹耶律宁黄龙府路都统以桂州观察耿钦副之复州节度使萧尼格咸州路都统以将作监龚谊副之左祗候郎君详衮司萧阿古好草峪都统以商州团练使张惟协副之自春涉夏尽为女真攻陷天庆五年春天祚下诏亲征率番汉兵十余万出长春路枢宻使萧奉先充御营都统同知南面诸行营都部司事耶律章努副之以精兵二万为先锋余军分五路为正兵诸大臣贵族子弟千余人为破军扈从百司为䕶卫军以汉军步骑三万人别遣殿前副都㸃检萧唿都克充都统以枢宻直学士柴谊副之分路进发与女真兵马㑹契丹未阵三面急击之天祚御旗向西南出衆军从而败溃天祚一日夜走三百里退保长春州是嵗大宋遣罗选侯益等充生辰正旦使入国道路为贼所阻中京顿程两月不得见天祚而回夏国人皆称皇叔燕王忠义且贤若付以东征是必乐为之用兼之辽民自渤海之叛渡辽避难而流落失所者甚衆于今若招收为军上可以报国家下可以报私怨必能效死力天祚授燕王以诸路兵马都元帅北宰相兼殿前都㸃检萧徳恭副之永兴宫使耶律佛腾延昌宫使萧昂并衔监军聴辟官属召募辽东饥民得二万余始谓之怨军如郭药师者是也别选燕云平路禁军五千人并劝诱三路富民依等第进献武勇军马二千人如董龎儿张闗王者是也期㑹四路军马防秋天庆八年遇女真阵未交而怨军先溃燕王与麾下伍伯余骑退长泊鱼务女真入新川州天祚幸中京昼夜忧惧莫知所措多发间探潜令内库三局提举官打包珠玉珍玩等物五百余袋拣御马二千匹入飞龙院餵养为偹私谓左右曰今日茍能却强敌安宗社使吾终身不食亦足矣若女真必来我有日行三五百里马若干又与大朝为弟兄夏国为甥舅皆可以归亦不失一生贵富惟恐军民被害耳有识私相谓左右曰契丹必亡矣自古人主岂有委弃军民而自为身谋者其能享国乎秋女真陷东京黄龙府如咸进苏复辰海同银通韩乌遂春靖㤗五十余州遂又陷辽东长春两路庆厯九年夏金人攻陷上京路祖州则太祖按巴坚之天膳堂懐州则太宗徳光之崇元殿庆州则望圣仙神坤仪三殿干州则凝神宜福殿显州则安元安圣殿木叶山之世祖殿诸陵并皇妃子弟影堂焚烧畧尽发掘金银珠玉器物保大元年伊都叛归金国保大二年金人陷中京天祚幸燕闻伊都为金人前锋引导罗索贝勒骑兵掩至惊骇率卫兵五千骑西至云中府应行宫内三局珍寳库祖宗二百年所有珠玉金银疋帛皮毛之类莫知其数尽为金人所掠道中卫兵稍稍引去天祚与诸王并长公主驸马诸子弟三百余骑由石窟寺遁去过云中城下留守萧察喇以下接见有㫖敌马不逺好与军民守城但取马五十匹随行迤逦入天徳军云中外得土豪二百余骑䕶卫趋渔阳岭入夹山四部族衙保大四年得达实林牙兵归又得隂山鞑靼摩古津兵自谓天助谋出兵收复燕云达实林牙力諌曰自金人初陷长春辽阳两路则车驾幸广平甸而都中京及陷上京则都燕山及䧟中京则都云中及陷云中则奔夹山向以全师不谋战偹以至举国汉地今为金人所有国势㣲弱至此而方求战非计也当养兵待时而动不可轻举斥而不从遂率诸军乘尼堪之归出夹山下渔阳岭取天徳军东胜宁边云内等州南下武州遇金人战于辽遏水复溃遂奔山金司小博啰小博啰宻遣人报尼堪遣五百骑刼迁入云中初见待颇有礼即降封海濵王差兵䕶送长白山东筑城居之辽国亡矣辽国自太祖按巴坚创业于其前太宗耶律徳光恢廓于其后吞并诸番割据汉界南北开疆五千里分置南面汉官左右相参知政事枢宻院直学士主治汉事州县中书门下共一省兼礼部有堂后主事守当官各一员尚书省併入枢宻院有副都承㫖吏房兵刑房承㫖户房㕔房即工部也主事各一员北面契丹枢宻院或知或签书枢宻院事伊勒希巴林牙如兵机差除钱谷郡牧事等𨽻枢宻院刑狱𨽻伊勒希巴院主治番界部落又有南面都部司治诸番官院诸行宫都部司主管宫院汉民建五京五计司如燕王司两转运中度支上盐鐡东户部三路钱帛司长春辽两平州大藩府八黄龙兴中奚王南北王府伊实王府节镇州三十三平奉圣蔚应朔丰云中内宜锦干显䨥辽咸番苏复辰兴信长春庆饶骧祖川成业懿龙化宜坤建㤗髙利归允吿安武宁江刺史州七十观察团练防御使州八涿易檀顺景蓟营滦汗归化武徳陈胜宁边迁润温严降圣北安松山恩通韩乌靖寅祥雍新卫招燕海渌辽西海北安徳㸃泽榆银鐡保濒山石嘉集连演康萧赋吉文兰拱安逺榆河金萧河清和勒端五花振武下州二十三徽濠驩衡州阎隋澄金义遂昌豫圆福荣康萧里河茂麓宗县二百余如沙漠之北则置西北路都招讨府阿尔威部族衙芦沟河统军司倒挞岭衙镇摄鞑靼䝉古徳哷勒诸国云中路则置西南面都招讨府西京兵马都部司金人肃河清军五花城南北大王府伊实王府山金司控制夏国燕山路则燕京总都管府侍卫马步军控鹤都指挥使都统军司牛栏军寨石门详衮司南北皮室司勐伊喇司并𨽻总管府偹御大宋中上京路则有诸军都虞侯司奚王府大详衮司大国舅司大裳衮司五院六院塔斡司辽阳路则东京兵马都部司契丹奚勃海四军都指挥使保州都统军司汤河详衮司金吾营双寛司控扼髙丽上京长春路则黄龙府兵马都部司咸州兵马详衮司东北路都统军司镇抚女真室韦诸部所在分布诸番与汉军咸以牙爪相制戎器之偹战马之多前古未有子孙继统二百三十余年尝与中原抗衡曽无一日秋毫之警祖宗功业规模可谓宏逺矣迨至天祚失御女真称兵首尾攻战十二年间举国土崩瓦解古人有谓得之难而失之易者非虚言耳可不哀哉茆斋自叙曰自天祚驱鞑靼衆三万人骑乘尼堪归国山后虚空直抵云中府袭击乌舎率蔚应奉圣州云中府汉儿兴兵为前驱以女真军马千余骑伏于山谷间出鞑靼军之后鞑靼溃乱大败天祚南走乌舍遣罗索贝勒以马五百追至武州界天祚欲趋武州南投大朝为随行僧所劝谓南朝弱必不敢留隐当为女真所索等辱不可再辱莫若径归女真亦不失为王也天祚意决不进罗索追及乃下马跪迎天祚请北面拜降天祚从之乌舎遣人䕶送归国削封海濵王置诸东海隅踰年而死松漠记闻曰金人浸逼中京天祚惧遣使立阿固达为国王阿固逹留之遣人邀请十事欲册帝为兄弟国及尚主使数往天祚不得已欲帝之而他请益坚天祚怒曰小国乃欲偶吾女邪囚其使不报已而中京被围逃至上京过燕遂投西夏夏人虽甥舅国畏女真之强不果纳初大观中本朝遣林摅使辽辽人命习仪摅恶其屑屑以恶语诋伴使天祚曰大宋兄弟之邦臣吾臣也今辱吾左右与辱吾同欲致之死在庭恐起衅皆泣諌之杖半百而释之时天祚穷将来归以是故恐不加礼乃走小博啰复不纳乃夜回欲之云中未明遇谍者言罗索军且至天祚大惊时从骑尚千余有精金铸佛长丈有六尺者他寳货称是皆委之而遁值天㣲雪车马皆有辙迹为敌所及先遣近贵谕降未复罗索下马跪于天祚前曰奴婢不佞乃以介胄犯皇帝天威死有余罪因捧觞而进遂封海濵王处之东海上北征纪寔曰天祚者以老辽主之嫡孙立而淫乱且以有力闻因游猎无度故上下皆不服以至灭国其窜入隂夹山也久之收集散亡势亦稍振故金人往来鸳鸯白水泊以重兵屯云中偹之然契丹之人渐归金国故天祚不能出羣小日夜为上谋谓天祚在必生后患迺间遣人诱之天祚奢心素侈多慕中国故其失势也亦愿来归始得一番僧者令赍御笔绢书通之因得还报初甚宻也往来既数则又张皇矣其往来皆由云中故金人尽知适欲其出是以不得顾也及天祚许归顾乃改书为诏示欲臣之且约来归则待以皇兄之礼位越燕二王上筑第千间女乐三百人礼待优渥天祚大喜于是约期相接童贯是以落职致仕使河东宻通之始金人每以力不能入隂夹山恨其不出出必得之盖欲以絶其国人之望而天祚者适畏尼堪据云中屯重兵以扼其前故不克出及约期之际忽报国相归金国禀议以乌舎代云中元帅职而去矣天祚用是亦坦然遂以宣和六年之冬末领契丹鞑靼衆五万人骑并携其后妃二子秦赵王及宗属南来如履无人之境及才过云中则乌舎忽以大兵遮其归路又报尼堪适已回云中故为其追袭一击而天祚之衆大溃势不得还且畏中国必不可仗也乃亟走小博啰帐小博啰帐者天徳云中间之一族帐旧臣属辽人及天祚至小博啰避正寝事之唯谨不以其失国亏其臣节始尼堪常以兵伐小博啰矣然或胜或负及天祚在是尼堪因自讨之一举杀小博啰尽收破其族帐荡然无遗育遂禽掳其后妃诸子宗属独天祚逸去不见乃于朔州武州境上即时分兵每三十里百骑顷刻布三百里以待之果有一人驰骏马手更牵二马望北驰去骑兵围之即下马因自言曰我天祚也骑兵将加执縳犹顾左右叱曰尔敢縳天子耶尼堪因使拜阿固达像而遣之金国降封海濵王始方讨小博啰以未得天祚也尼堪遣使谓贯曰海上元约不得存天祚彼此得即杀之今中国违约招来之今又藏匿我必要也贯拒以无有即又遣使迫促贯语大不逊贯不得已遣诸将出境上曰遇有异色目人不问便杀以首授使人然金人俄自得之事乃息初金人愤我久矣所以不即南下肆其威者以天祚在隂山缀其后惧乘虚而出则契丹必响应故也羣小不克深思不唯误敌国之主致其灭亡仍以上误圣朝于是天祚以宣和七年正月至八月方遣人来谓之吿庆使以报我初金人得辽地乃分两路其东南所忌者张觉也其西所畏者则天祚也我始误张觉与除东南之患矣终又误天祚而致其灭亡使略无西北后顾之虑故以是冬入中原亡辽遗录曰天祚降书云降臣耶律延禧谨伏斧钺躬诣大金国俯伏待罪臣闻人不患其勇患其为暴也伏念臣祖宗创二百年之基承天统继子传孙郊祀上帝内外懽庆岂意微臣骨寒命薄无徳可褒不能当此夙夜皇骇罔知过咎冒犯忌讳若晓霜而遇烈日扁舟而遭怒涛衆恶竞兴谮辞蜂起故兹惭徳激扬圣怒转加兵师忧惧之极如坐炭汤盖闻轵道之放荷蒙记恤况若新安之坑例受无辜念汉皇之仁恩诞敷濡泽诮项羽之过恶奚免终伤臣所恳者乞谐轵道之留免效新安之祸战慄之至仰干聴聪昧死谨言范仲熊北记曰天祚者姓耶律名延禧契丹第九代道宗洪基之孙昭懐太子濬之子也濬有罪被杀而立延禧乙邜嵗四月二十九日生身长六尺有余善骑射道宗殂延禧嗣立辛巳嵗正月十三日即位号天祚皇帝延禧未即位也国人怜其父之寃颇归心焉及即位拒谏饰非穷奢极侈盘于逰畋信用䜛谄纪纲废弛人情怨怒故金人乗其弊而攻之所向辄克十年之闲身擒国亡可不哀哉契丹之先本东方之国在横山之南鲜卑旧地元魏时自号契丹唐贞观初始置松汉府以宻桂为都督会昌中赐以契丹之印于是统有八部雄据北漠懿僖之乱中国不靖后有按巴坚遂称帝号抗衡中国庄宗时侵云朔等州因卢文进冦幽州为边患明宗约为兄弟且以解边人之倒絷纾国家之外患按巴坚改元为制分建京阙宫室官号尽依中国并奚渤海诸国建元神册号太祖大圣大明皇帝子徳光立㑹晋祖自河东遣使求援割地为献徳光乃率兵十万送石祖入洛立为皇帝割代北应朔寰蔚及范阳山前幽蓟瀛漠涿易檀顺及山后儒妫新武十六州以与之仍嵗与帛三十万疋少主嗣位耻称臣而称孙自是有隙而兵始交矣徳光以兵直抵汴京迁少主于黄龙府灭晋而归死于栾城灭狐林号嗣圣太宗其兄天皇王之子乌云立号天授被弑谥世宗嗣圣子璟立号天顺谥穆宗天授子贤立号天賛谥景宗子隆绪立景徳初犯澶渊达兰死遂请和号天辅谥圣宗子宗真立庆厯中寻盟谥兴宗子洪基立在位五十余年号老主子濬尝有鸣镝之谋杀之而立其孙谥道宗濬之子延禧立是为天祚契丹第九代至是而亡三十日壬寅金尼堪以擒天祚遣人献㨗宣抚司请嵗币中借银绢二十万赏军抚宣司从之二月童贯上贺耶律氏灭亡表童贯言昨遵奉睿训措置北事抚定燕山府涿易檀顺景蓟州及河东路先取朔宁府武州与大金计议交割云中府路州郡已获定约外契丹旧主自称天祚自前年窜于夹山之北稍稍宁聚借助隣国欲谋再举小番小博啰之属慿借势声前有结约窥伺朔武新边去嵗八月陛下躬授睿算令臣驻兵河东以时措置修整武偹以逸待劳敌兵入边前后斩获甚衆至今年正月契丹旧主离夹山与大金迎敌战兵败引余衆走窜南来朔武对境小博啰处藏泊遣人赍伪诏勅招诱归附新民又手书文字通耗来归朝臣依奉睿畧务守大金信约却不受移谍大金西南西北路都统所照牒藏泊去处仍遣河东都统李嗣本领兵捍边札下沿边统制官等不得妄有招纳日乆整龊兵马为必取之计旧主初欲南来先遣其党并边刼掠累次为朔宁府武州太山宁化军将佐杀败探知沿边军兵甚盛回徨涕泣遂于二月十九日昏夜北走至二十七日准大金西北南北路都统所牒照㑹称昏主二十一日已自出首前来葢两朝通欢所致牒臣照㑹其李嗣本及统制官军兵斩获其马步卒四千八百五十一级内有首领袐王温普提㸃刘忠㢘等二十三名皆是小博啰下总兵用事勇敢剽捍之人并已枭首刘庆等十四名皆是旧主帐前腹心任使招兵聚衆之人亦皆统缚夺到鞍马器械羊牛等无数焚荡辎重积聚粮草净尽其契丹主耶律氏今已灭亡者肃将天威仰成功之善继布昭圣武致敌国之自亡坐縻八部之遗曽无一镞之费事光典籍懽通神人恭惟皇帝陛下诞敷舜德骏遹文声九功之叙惟歌既攸宁于内治七德之经兼用乃申勅于外攘曷常乐此金革鏖战之劳盖亦兼拯中外倒悬之急遂灭抗尊之敌兹为不世之功恭急章圣却澶渊之师仁圣増关南之币祖宗为民而隐忍臣子许国而忿捐仰惟如在之灵未置侮亡之念逮至今日遂集大勲上符艺祖惩艾之之谋克绍神考忧勤之志乃宗庙社稷之大庆深契天地神祗之夙心臣猥以疲癃误膺国任效师干之力居慙显允之壮猷告经营之成永赖对扬于令闻秀水闲居録曰宣和七年童贯为宣抚司至河东闻契丹主天祚皇帝者匿于近塞报金人取之乃露章称贺耶律氏灭亡表既𫝊有识之士无不叹息其词中书舍人王云作或云翰林学士宇文虚中作时二公俱在贯幕中故也金人既得辽主即谋南侵遣人使三軰初曰都谢通好也次曰告庆得天祚也即贺天宁节使也使传继来河朔至京州县供亿迎送固已疲弊且窥觇道路乃使我不疑十一月三使皆归即举兵有郎官陈桷为送伴使至境上金人已宣言大举公为攘夺无复常仪桷语燕帅蔡靖靖怒曰安有是事请示𫝊言之人当斩之以徇桷惧驰还不复敢言但恳求外补除福建提刑而去三朝北盟㑹编卷二十一三朝北盟会编卷二十二钦定四库全书三朝北盟㑹编卷二十二宋徐梦莘撰政宣上帙起宣和七年三月尽十一月二十六日癸巳三月童贯入燕犒军茆斋自叙曰童贯交授银绢毕离太原由真定府河间莫雄州入燕仆自保州入莫州迎贯于任邱县因语乌舎已擒天祚事谓贯宜急备边以防女真为患彼懐张觉之憾恐尼堪囘来不测作过贯云我今去燕山葺治兵马盖为此也贯至燕中抚犒郭药师以下常胜军罢王安中陞蔡靖为宣抚兼知燕山府奏请河北路置四总管中山府辛兴宗真定府任元河间府杨惟忠大名府王育各为逐路副都总管皆与招集逃亡军人及招刺诸处㳺手人充军以为备边之画五月五日乙巳以童贯克复燕山府等州及收髙托山王等议赏封贯广阳郡王诏曰朕以童贯屡将天威征伐四克拓地陇右西彻河原扬旌五关尽复幽朔出入累年之际荡平两国之戎命爵策勲难拘常宪恭惟神考屡形训言谓将帅总兵能复全燕之境则国家信赏当从王爵之封仍胙本邦以昭显绩既克承于先志敢怠废于贻谋童贯可依前太师进封广阳郡王食邑俸依例施行六月六日丙午太师豫国公童贯依前太师领枢宻院事河北河东陜西宣抚使进封广阳郡王制曰王者申九伐之威以和衆安民为盛徳大臣谨四方之虑以折冲厌难为殊勲朕荷神天全付之休席祖考承光之绪饬戎兵以陟禹迹尽臻偃伯之期继伐功而广文声夙倚同心之辅肆分宠数敷告治朝太师领枢密院事河北河东陜西路宣抚使充神霄宫使豫国公食邑一万七千三百戸食实封五千户童贯信厚而敏明疏通而沈毅善谋能断兼文武过人之才砥节尽公得精白承君之义自总干方之任属宣辟国之谋十乗启行千里决胜冠三事调燮之职领七兵宥密之权暨兴六月之师尽拓五闗之塞惟朕心朕徳忱赖于翊相故我疆我理逺逮于要荒遄归告成坚卧请老属再筹于边议难就佚于里居吉甫至于太原初摄衣而整暇单于苦于漠北卒假手而荡平既闻朔野之耕耘复靖河壖之寇掠繄尔肃将之效恢予逺驭之图念功名昭着于古今则典礼当殊于勲旧是用熙丰封赏之令作广阳抚定之邦盩绶金章肇开茅土衮衣赤舄仍总枢衡盖祗告于先猷谅允谐于佥议于戏周王上公九命有出封加等之仪汉朝异姓诸王载着令称忠之诏其封扬于茂渥尚奚愧于前修特授依前太师领枢密院事河北河东陜西路宣抚使充神霄宫使进封广阳郡王加食邑一千戸食实封三百户主者施行马扩申宣抚使司乞屯兵中山真定当月探报尼堪已还修治飞狐灵邱两县马扩密具陈合速那陜西兵屯中山真定及选智勇边人守易州以防女真不测之变申童蔡二枢密不报七月金人以获天祚发告庆使渤海李孝和王永福来差马扩李子竒充接伴使副八月十四日癸丑圣㫖贺金国正旦国信使副差武徳郎王观校书郎吴安国候入辞令上殿九月二十四日壬辰金国人使入国门诏宇文虚中髙世则充馆伴使副馆之是日河东奏报尼堪经营南伐河东报到马扩劝童贯谓曰尼堪此来必有异志宜以西兵十万出巡邉不惟备邉兼可压境议事贯不听十月诏吏部员外郎傅察充接伴金国贺正旦使蒋噩副之五月壬寅奏报中山府探报女真国相与伊都副统于本国将兵前来蔚州柳甸大㸃军兵十八日乙卯中山府奏探报到女真刷差女真军兵一万五千及河辽东一路选差渤海五千奚军二千铁离军二千均分来平州并云中府路两路屯泊二十一日戊午中山府奏探报金人大举刷本国正军并汉儿军渐次前来云中府等处又奏金人于蔚州并飞狐县等处屯泊聚军马收集粮草皆称欲来侵犯边界二十四日辛酉童贯奏乞废罢安肃永宁保定等军河北河东陜西路宣抚使童贯奏枢密院札子河北旧沿边州军多系景徳年就陞城寨为之以张形势控制契丹今燕山已抚定旧边悉成内地今相度安肃军改为安肃县知县事兼安肃军使𨽻保州永宁军依旧为博野县知县事兼永宁军使𨽻祁州保定军改为保定县知县事兼保定军使𨽻莫州旧来沿边建诸寨除信要军所管以东不可减省外其余亦合废罢奏御笔依十一月三日庚午中山府奏探报到金国相司下云中府所辖县令本管乡军毎名要计物色等及军幕赴云中府送纳及山西一带添屯兵马十七日甲申中山府奏报探到平州都统指挥属县刷拣丁口充军及泉泊押兵前来奉圣州屯泊十九日丙戌宣抚司差马扩辛兴宗充使副持军书移尼堪军前议交蔚应二州及探听尼堪有无南侵意茆斋自叙曰仆至太原见童贯差与辛兴宗充使副持军书移尼堪军前贯曰见尼堪休争闲礼数且了大事只议交取蔚应二州及飞狐灵邱两县其余地境尽画还金国庶几易了仍探听尼堪果有南侵意否到茹越寨闻尼堪已遣隆徳府所逃义胜军先出五台山繁峙县界山路及易州所逃常胜军韩民义等先出飞狐灵邱县路为探听南边防虚实遂条具利害乞急发逐处军马上边过作堤备画一入急逓申宣使㕘尼堪尼堪云宣抚司文回中不说别事二承宣到来有何事理㑹仆曰两朝自海上来交欢今已数年贵朝先帝大圣皇帝与本朝各以气义相结不爽元约贵朝许割还燕地本朝许嵗奉金币俱有信誓永逺和好山前已交受了止有山后土地中间縁童太师休致暂委谭宣抚交割为不知首尾又幕府非人遂有不周事节今主人黜罢谭稹再起童大王来盖为与元帅国相皆始终主张和好庶得易为商量王事早了使两界士民安业各享太平专遣某等禀上不知山后土地取甚交割尼堪笑曰你家更无人可使只委内官山后土地元初许时盖为大圣皇帝恩义酬答赵皇海上交结之义各立誓书永逺和好不谓大圣皇帝才崩舆榇未及归国地土交受未了贵朝早已违誓背约阴纳张觉收接燕京逃去职官民戸本朝累次追取只是虚行文移夸诧幅员万里国富民衆本朝虽小却不曽敢失理道待与贵朝畧辨曲直则箇观尼堪自擒天祚之后为刘彦宗伊都萧庆辈所訹然意尚犹豫㑹隆庆府义胜军叛王禀耿守忠追击其三千人奔大金国具言中国虚实又易州常胜军首领韩民义怨守臣章综率五百人见尼堪曰常胜军惟郭药师有报国心如张令徽刘舜仁之徒因张觉皆觖望由是彦宗伊都辈力劝南朝可图仍不必以衆因粮就兵可也尼堪于是决意南下而有言仆曰天祚失道任用姦邪天厌人离故为贵朝所破本朝亦怨其悖礼败盟所以相助共为讨灭今国相或欲却要山后州城不尽交割亦在商量亦不须遽相失欢一旦至两大国交兵却几时休得兼本朝亦岂为此未交割地土愿致兴师然此事非小利害所系愿国相深思之尼堪云你意下待如何仆乞退左右而言之尼堪云我家国中论事不尚退左右要得人共知仆答此系两朝大事未商定间恐人传布别致异议则难成事尼堪微笑以手挥左右悉退去仆答童大王来时令覆国相本朝縁谭稹不务大计辄生事从李石张觉私请等事主上亦自知是失愿国相念以旧好同灭大辽契丹不为深较使两朝生灵安帖即于许山后地土只便交割蔚应两州其余尽还贵朝若䝉俞允便告示及一的确日节各自安抚边民日后国相不拘欲要何物但请见谕童太师当自一一奏上应付尼堪笑云尚自待要两州我若与你又是和西京人民存住不得山前山后乃是我家旧地更说做甚你家地土却须罚取些来方可是省过也仆答朝廷自海上遣使数年间使客往还与兴起人马应付贵朝费用多少本为两朝和好今国相一旦听奸人鬭作却厮炒处且贵朝所任用者尽是契丹旧时职官只要调搅生事万一不得已交兵须各有损折兼河东河北城坚固军民皆习战鬭若有仓卒衆必据城坚守如何容易间便攻打破得不过是掳掠得些少四外村民纵有所得则利入军人手倘有所失则害在国家且杀了一个南人即是契丹报仇杀了一个女真亦是与契丹报仇今贵朝灭尽契丹又得南朝金币得早休兵各享太平莫是上策岂可容易更言战鬬事也仆乆被命奉使不敢不为两朝极尽忠言乞国相深思之尼堪云你说得也㬠好只是你南家说话多梢空你使副只今便辞我专遣人使就宣抚司商议大事去也翊日舘中供具良厚察勒玛笑曰待使人止此回矣盖示决入攻之意斡里雅布自平州起兵入寇燕山之境张汇节要曰燕山之地易州西北乃金坡关昌平县之西乃居庸关顺州之北乃古北口景州东北乃松亭关平州之东乃榆关榆关之东乃金人之来路凡此数关乃天造地设以分畨汉之界诚一夫御之可以当百时朝廷之割地也若得诸关燕山之境可保然关内之地平滦营三州自后唐为契丹按巴坚所陷之后改平州为辽兴府以营滦二州𨽻之号为平州路至石晋之初按巴坚子耶律徳光又得燕山檀顺景蓟涿易诸郡建燕山为燕京以辖六郡号为燕京路而兴平州自成两路昔朝廷海上始议割地但云燕云两路而已盖初谓燕山之路尽得关内之地平州与燕山路异也由是破辽之后金人复得平州路金人既据平州则关内之地番汉杂处譬犹与讐共壠而种同爨而食欲无侵渔之患其可得乎故斡里雅布至是能自平州入寇此当时议割燕云不明地里之详也二十一日戊子斡里雅布至清州界首执接伴贺正旦使傅察使拜死之封氏记年曰金国二太子斡里雅布攻破蓟州至玉田县下寨㑹朝廷遣吏部郎中傅察等迓使胁之使降数以朝廷擅纳叛亡招收戸口首违誓盟我辈奉诏兴师问罪尔若归明当有大官赏汝不然粉骨矣副使蒋噩等罗拜察独不屈云察世受国恩焉敢违悖逺衔诏㫖接伴来使非见贵国主岂可屈膝况察与太子皆王人也若欲察拜是太子僭逆不道既不拜乃见杀李邴为公墓志曰宣和七年十月诏以吏部员外郎傅公察充接伴金国贺正旦使是时金人将渝盟而我未之知也十一月公至燕山府闻敌入攻或劝其毋遽行公曰衔命以出闻难则止若君命何遂行二十一日至泾州韩城镇使人失期居数日敌骑暴至夜围镇诘旦有部长数十骑驰入舘公饮以酒问其故知其变强公上马公与副使蒋噩偕行至界首公曰迓使人故例止此不肯进敌辄易公驭者拥之东北去百里许遇金国二太子斡里雅布者领兵至金人曰见太子当拜公曰吾若使至金国见国主乃拜尔今迓使人境上若胁我来又止见太子太子虽贵人臣也当以賔礼见何拜之有斡里雅布怒曰吾兴师南向海上之盟不可恃何使之称耶凡汝国失徳与向我善意为我併道之否则死公曰主上仁圣海内乂安与金国讲好信使往来项背相望也何谓失徳太子干盟而动意何所欲还朝当具奏斡里雅布曰尔尚欲还朝耶其左右促公拜白刃如林公曰死耳岂有俱人臣而辄拜者哉或抑捽公使伏地公愈直立衣冠颠顿终不屈反覆论辨者踰时斡里雅布怒曰尔今不拜我后日虽欲拜可得耶麾令去公知不免谓随行书状官侯彦等曰敌胁我以拜我以国故义不辱我死必矣我父母老矣素钟念我闻之必大戚若公等得脱幸记我言以告我亲知我死国少解其无穷之悲也左右尽泣是夕官吏隔絶不复相见十二月七日敌次燕山郭药师迎战杀伤甚衆再战遽麾军以降彦等不知公存亡累日矣密以访敌敌曰大使不拜太子昨知药师战胜有喜色太子虑其刼取且衔积怒已杀之矣彦等即为公发丧燕山将官武汉英者取公尸焚以薪命虎翼军士沙立等三人裹以归间行至涿州亡其二人者独沙立在遇金人系之土室凡两月伺守者怠即毁垣出㑹宋伯友奉使还因随以来以靖康元年五月至京师蒋噩武汉英及官属归者人人能道公不屈状侯彦又具列本末闻于朝廷大名府路安抚使徐处仁河北转运副使孙昭逺及谏官李光等相继论奏渊圣皇帝临朝咨叹下诏曰死有重于泰山有轻于鸿毛顾所处何如耳茍激于死虽死犹生也某以一介之使驰不测之地临以白刃毅然不屈卒以身殉于义得矣延阁次对告于里第以旌髙节特赠徽猷阁待制公丧至而公父裕之适为屯田郎中遣公弟寘䕶归源县权厝先茔之佛庐曰资忠崇庆院呜唿公之节着矣或曰自军兴来死节之士凡三人李若水当渊圣出郊之际尝豫闻其议论非死不足以塞天下之责刘韐金人知其才欲用以为帅非自引决将反为敌人用二者义皆决不可为故伏死而不顾若公者单车之使耳事变初不预闻金人未尝欲以为己用公死若有异二人之为者何以鉅野李邴曰士之所贵勇于义而已当其兇戚外逼忠愤内激履刀锯如坦途安鼎镬如几席烈丈夫之操也何暇反覆计虑得失轻重可不可而后为之哉曰然则公不必死而死与夫彼不得不死而死公之为其异于彼者与某曰义者士之所甚重死者人之所甚难三人者特所遭之事异耳要之皆以所甚重易所甚难扬之朝足以知国家有仗节死难之臣书之史足以为万世臣子之劝皆古所谓见危授命可杀不可辱者又奚择焉靖康小雅曰公讳察宣和七年冬金人未渝盟也朝廷以故事遣公迓贺正旦使人于蓟州玉田县韩城镇公至界上金人辄愆期不至十一月二十七日凌晨二太子拥大兵遽至执公等责令投拜自副使蒋噩以下皆罗拜臣伏公独不屈金人以兵胁之公亦不顾金将曰我以南朝天子失徳故来弔伐公曰主上明若日月四海拱戴汝欲败盟以此为兵端尔非送死哉我有死耳膝不屈也金人怒因害公呜唿方敌之始至也事出意表莫不错愕失措望风窜伏公独雍容不惮一死以为忠义之倡可不纪哉诗曰强敌寒盟兵忽踰塞公持汉节迓客于界控弦歘来率土震骇外臣桀傲自矜强大公誓不慴有死无拜杀身成仁播美千载斡里雅布陷清化县盐场清化县申燕山府金人拥大兵前来刼掠居民焚掠庐舍时宣抚司蔡靖与运使吕颐浩李与权修葺城隍团结人兵以为守御之备使银牌马奏朝兼关合属区处是时大臣以为郊礼在近匿其奏不以闻恐碍推恩奏荐事毕措画未晩但以大事委边臣未尝以庙谟留意二十六日癸巳斡里雅布陷檀州三朝北盟㑹编卷二十二三朝北盟会编卷二十三钦定四库全书三朝北盟会编卷二十三宋徐梦莘撰政宣上㠸起宣和七年十一月二十八日乙未尽十二月九日丙午二十八日乙未斡里雅布陷蓟州执奉使贺允中锁之副使武汉英胁而降之北征纪实曰本朝与辽人文移皆在两界对境谓之关报金人灭辽河东代州如故事而燕山我即玉田县筑一州曰清州以对平州相与通使人之正路也故其入中国先以关牒来代州茹越寨及启封乃檄书是也燕山路清州有我使大臣贺允中副使武汉英适至清州而斡里雅布遣人约曰邀使人观打毬二人者知其犯盟欲以其未过界无故事相㑹拒之恐托是以生衅故勉而从之及至界则以是日举兵矣贺允中被锁武汉英者武将颇黠斡里雅布爱之因得降而见用常在左右谓此南朝第一降人也汉英备见金兵入中国得人初不杀曰此即我人也行将至真定汉英说之曰某犹不知大国用兵之意况中国之人乎是宜其不降今睹所擒获者皆不杀然人安得户晓谓如某者使谕之则河北坚城可不战而下也斡里雅布大喜乃多出文榜命汉英出塞俾诱谕诸郡汉英用是乃得出乃径走阙下具以敌情告朝廷曰金人之谋深矣谓中国独西兵可用今以尼堪一军下太原取洛阳要絶西兵援路且防天子幸蜀斡里雅布一军下燕山取真定直掩东都乃㑹于东都而后不逊也蔡攸议废安肃保信二军复为梁门遂城县安肃保信二军盖梁门遂城二县地在太宗时建二军并保州犬牙相制易州以控西山之路国家沿边独此最为要害昔澶渊之役世号铜梁门铁遂城者也及警报既宻蔡攸惧动外廷之议惟务遮䕶方示人以间暇乃谓祖宗昔以二县建安肃保信者所以制扼易州一带今既得燕山而景蓟为外藩则安肃保信在内地无所用之当废复为县是嵗十一月二军遂废人情方不乐惶惑军营移徙楼橹毁弃之际适㑹斡里雅布既下燕山以大兵入界于是安肃保信莫之以御大凡失谋可怪而资敌之深入者类如此十二月一日戊戌马扩回自太原茆斋自叙曰仆初归到太原府宣抚司以往来所厯事节答语録呈贯大惊曰金人国中初定些少人马在边上恁敢便做许大事仆曰某去年云中回便以此事覆大王劝大王三路摘十万兵分统以压助常胜军乃是预制此意在任并县论金人已擒天祚事保州所申乞急备边于京师又劝大王提十万兵出压境计议交割皆某预知金人深懐张觉之憾为契丹亡国之臣激发必生不测之变大王皆不之信扩观事势必乘我边面无备踏足走入来大王须急作隄防贯云我自得你茹越寨所申条画事件即行下太原真定中山河间燕山府路令分定䇿应牵制路分及令郭药师排办军马出城下寨今合太原府路军民兵义勇胆勇义胜等军须有数万人我近已令发胆勇人马上边更令李嗣本于代州近城踏屯十万人寨地昨又曽摆拽耀兵莫他闻得如此声势亦未轻易入来也三日庚子尼堪遣使王介儒察勒玛充使副来宣抚司茆斋自叙曰代州闗报金国元帅府差使副察勒玛王介儒来宣抚司差机宜宋彦通与仆充舘伴金人出所赍军书説纳张觉渝盟等事及传尼堪已兴兵意极不逊贯亦厚善待之答云许大国事且须商量何故便有此事语察勒玛云军马已起更商量甚的介儒云若是急着手脚好商量时也须较得些贯云即今舘伴去说话有事但见谕足可相应察勒玛等起归舘彦通询尼堪国相辄言举兵之意何也察勒玛云兵已起不须商量元帅国相军马自河东路入二太子军马自燕京路入更不杀戮人民只是传檄抚定彦通答云两朝许多时讲好更便不通些音耗便起兵来是甚道理介儒云只为贵朝失道理所以致得如此仆答云兵凶器天道厌之贵朝吞了契丹许多国土亦借本朝声势方能尽灭之今一旦不肯顾已前契义誓好便先举兵不道南朝许大世界军民事力若朝廷省悟畧行更改怎容易近得不过掳掠得近边些小民户却日后干戈几时定得察勒玛云元帅国相若怕贵朝事力却不敢便入来也如今檄书将次到来承宣亦须见理介儒云事已如此自家恁这里鬬口做甚承宣若能劝童大王急行奏请只且割与河东河北路地土以大河为界存取大宋宗庙社稷却是能报国也仆答云此谈何容易看来贵朝听狂悖之言却把本朝作破壊契丹看待但恐后来自被祸患不小耳察勒玛微笑有自得之色彦通同仆出舘宣司具告童贯贯惊愕令彦通与仆列衔供状连夜备奏贯与参谋宇文虚中机宜范讷并王云宋彦通等议赴阙禀议尼堪自云中府起兵入侵忻代之境当日代州报金国遣人来大军与使人同发直薄马邑而营七日甲辰童贯议赴阙㕘童贯是日与㕘谋宇文虚中机宜范讷王云宋彦通等谋赴阙早衙贯谕张孝纯并子宜浃面谕须赴阙禀议事已令札送照㑹一面差官舘待人使言本司来日便行孝纯愕然云金人已渝盟入侵当在大王勾集诸路军马并力枝梧今大王若去人心骇散是将河东路弃与贼河东既失则北路岂能保耶且乞大王驻司在此共竭死力率衆报国如今太原府路地险城坚人亦谙战鬬未必金人便能破也贯怒目顾孝纯云贯止是承宣抚不系守土若攀宣司驻此经营却要帅臣做甚此是公职事且须勉力贯到京禀奏即日便发诸路军马来策应使贯留此亦两无所益孝纯愤然起退至机宜位中抵掌大唿云寻常见童太师做许大模様次第到临事却如此畏懦更不顾身为大臣当为国家捍御患难一面只思走窜是甚节操因顾乃子浃云休休自家父子与他死守茆斋自叙曰是日仆见贯惑幕下谬懦之议若果退则是尼堪知不出刘宗彦等所料气势愈振必难制遏遂具一札子论尼堪縁刘延庆军败继有张觉之隙遂听刘彦宗伊都萧庆军辈语乗我边面空虚乃敢渝盟两路直入然而见入敌马不多全在大王乗机应变力为措画御捍且敌所忌者有四所幸者有三一则忌郭药师下常胜军勇于战阵二则忌河东河北两路坚城可守卒不能攻三则忌各敛民兵城守养鋭不轻出战四则忌选择兵将头项逓相照应待其退回前邀后掩此四忌也其一幸大王退避诸帅无统军民气丧不能更相应其二幸我不急就措画河北河东两路重兵遮䕶根本其三幸我区别归朝官不用上疑下惧自生变乱此三幸也扩观河东路险多关隘人谙战鬬敌必不能长驻唯河北路虽雄霸州至顺安军界有塘泺但广信军保州中山真定府皆是坦途万一常胜军有变燕山失守贼马乗之定须长驱南渡愿大王审度事机速移司入真定府与太原系邻路可足相为应援兼城坚粮多加以大王据之左右多西人惯熟守御金人虽入境决不敢率易南渡兵法攻者常多劳守者常自佚决可挫彼鋭兵于坚城之下投之贯笑云许大𦂳急大事此公容易来入议状仆答曰大王任国家许大兵柄不特于诸路虽天下亦视以轻重当此𦂳急报国之时在大王不得不勉之况交结女真恢复燕山事乃是大王经手今有窟笼却须大王与补了不惟在别人不知金人情不能补得兼不得使别人补了此言非特系国家利害亦系大王一身利害乞大王深思之无惑衆人茍且之议贯阳应甚好来日且过真定其实欲遁矣既出孙渥握仆唿云子充奈何自此以往天下定见土崩瓦解适有关报金人已打破马邑县逰骑已至代州城下仆以札子草示渥渥云若能如此行之则何以加诸苐恐无后着耳次日诸监司见仆皆称云闻亷访请大王守真定议论妙甚仆谓兵家贵知己知彼不可见彼威势便不顾己事力也倘大王一一肯听行之敌不足破也仆再见童贯禀宜早过真定恐不测燕山路敌马事逼贯大怒叱仆云你为家小在保州故要我去真定只是要去保你家小也仆心知是为机幕恐惧欲遁所夺乃答云大王既如此説话是不思国家患难紧急愿听大王入京然不忍见大王失此名节扫地为衆人唾潝杀去也贯良久复云你不知我随行无兵如何御此大敌仆对大王若往真定何患无兵不唯诸处选刷尽有可用军马亷颇思用赵人如何北路民兵足得调按使用宇文虚中云向日燕山之役河北人民往往举城恸哭官员部押有经于路者岂能比亷颇时耶仆曰前日开拓燕山縁久太平军民不惯调发故有厌怨今日则敌骑入邉孰不同惜乡土营䕶骨肉此人自为战之时岂自当虑倘少加总统尽系死战之士贯顾仆搔耳云安得三万与此马宣事却须做得一拍仆答若大王能付扩三万人则便有十万军使用于是差仆专往真定中山府招置忠勇敢战军马专一统制八月乙巳童贯太原遁还征北纪实曰金人之欲入中原也惧我为备且揣知我必欲云中故多为好辞以入我然谍报已详而羣小但欲云中不以谍言为信畧不加虑甘诈而已于是预谋云中守乃召聂山一日阅诸路奏报其中有曰范太师八月二十二日押军器三千余件到云中府交纳称冬间要犯南界韩太师八月二十三日押军器八千余件到云中府交纳称冬间要入南界时金人欲攻我遣小使来谓张孝纯曰欲见童大王孝纯询其事则曰莫是要交割云中地于是孝纯喜即驰报上童贯遂亟行宣和七年冬也贯未至太原而孝纯先俾其属同小使迎贯于真定小使及见贯则曰中国违盟本朝方弔民伐罪国相二太子出师不可当也皇帝㬠是怒郎君们正念两国生灵㬠是不欲得故遣来约大王须是告他始得贯失措不敢诘黾勉至太原又仓皇发小使诣阙下贯亦因遁还尼堪兵已入境破忻代矣茆斋自叙曰十二月初八日仆与宣司同离太原贯南归仆东过真定途中写画一急切事务申贯一乞人马申令委州县取破碎旧甲併工聨缉无虑日成数百领旬月之间则足用一乞战马数内选择可得千匹一乞委逐州各招忠勇敢战人择官统率互相应援将归朝人有武勇者激劝编入行伍使为前锋将其家小移近以南州军厚加给䘏一乞将陜西五路锐卒取径路发赴河北河东使助守御一乞摘那胜㨗军一千人付某充衙兵以为招置军马之本一乞不测金人南渡边防失守则循唐故事奉大驾入蜀委一大臣留守京师以图恢复贯书报皆从尼堪攻朔州汉儿开门献之又至武州汉儿为内应遂陷朔武二州长驱至代州汉儿又擒李嗣本以降初宣抚司招燕云之民置之内地如义胜军等皆山后汉儿也实勇悍可用其在河东者约十万余人官给钱米赡之虽诸司不许支用者亦听支使久之仓廪不足以饥而怒出不逊语时我军所请皆腐余亦怨道路相逢我军骂辱之曰汝番人也而食新我官军也而食陈吾不如番人也吾诛汝矣汉儿闻之惧其心益贰俟衅且发至是金人南入朔武之境朔州守将孙翊先将兵出援太原围城既旬余汉儿开门献于金人既至武州汉儿亦为内应遂失朔武长驱至代州将李嗣本率兵拒守汉儿又擒嗣本以降李邺上书请奉使请和北征纪实曰初未内禅时贯归后金人有两使来大臣不敢引见天子遂刼以小使之礼大臣自见之于尚书省听事昔未有此也才就位遂大不逊曰南朝违盟云云且言皇帝㬠是怒命国相与太子郎君两路而入因有弔民伐罪之语白丞相时中李丞相邦彦俱失色皆不敢答又曰相国与郎君以两朝生灵㬠是不欲得须是告他始得诸大臣方就其请如何告缓师是使人因大言曰不过割地称臣两大臣又失色不敢答遂议厚其礼遣行时有李邺者上书具论强敌之情伪丐请奉使议和上大喜奖借至甚邺丐金三万两而朝廷颇难之遂出祖宗内帑金瓮二各五千两命书艺局销镕为牌子遂授邺令去九日丙午尼堪兵至忻州知府贺权度势不敌开门张乐以迓之尼堪大喜下令兵不入城尼堪自忻州至石岭关把隘石岭关义胜军将耿守忠叛以关降贼尼堪入遂围太原尼堪将至石岭关尤险隘太原帅张孝纯谋守关之人或曰冀景可于是命景景辞以兵不足孝纯命王宗尹统官兵敢勇把关又命归朝人耿守忠部兵八千人助之景复辞孝纯曰弟如我语景不得已而往使守忠当前惧其后而袭之也守忠行至忻口反回云守忠所部尽是部军若借得敢勇家马则金不能入关景等令敢勇人权借与马既取其半或有不愿借者而守忠人恣横强夺不能制驭景等觉有变领亲随人等弃关潜走守忠至关果启而献之景闻守忠叛不敢归乃走汾州节要曰尼堪自云中懐仁河阴将入代州之境严加部伍整严器甲虑家计寨难取乃分兵由壸谷寨入焉谓其徒乌舎伊都曰今日至代州与南军必有数战不无劳力其余可乗胜破矣既行越家计寨至代州并无一战无何代州三日失守守臣李嗣本率吏民请命于敌忻州石岭关闻风皆叛于是敌衆如入无人之境直至太原尼堪始有易中国之心矣秀水闲居録曰契丹将亡有剧寇童龎儿者据云中代州副帅王机请招纳久之不至金人既逼始归欵朝廷以十数万衆来附赐名才后更姓赵许官以承宣使俾居河东计口给食数年间蚕食边储仓廪一空其徒散处诸郡屡谋窃发宣和末金人入边首乱晋州即叛去河东失守如此斡里雅布犯金山郭药师叛降率常胜军以迎之许採陷燕记曰宣和七年十一月二十六日金人攻檀州陷之二十八日早燕山府始闻是日又陷蓟州郭药师已屯兵东郊者二十余日保和殿大学士蔡公请往见药师既回日曰汾阳似有惧意十二月初二日药师欲迎敌余力于蔡公处言且令郭公披城下寨可遣张令徽刘舜仁偏师以往郭公之去使之胜益骄不可制不胜则一败涂地燕山大震矣右古北口洎居庸闗或可以窥燕虚实蔡公未以为然翌日复谒药师余以片纸小书复达此意託公子松年因家信奉呈已而钤辖李振见余亦言此而蔡公不敢留药师云他已作计是日蔡公出金帛大犒军而后行初六日至三河三河者县名在白河之西金人已在河之东疑药师军未敢进药师之去戈甲鲜明队伍整肃是夜分后药师率人马并进色未辨已渡白河而金人初见药师军亦惧二太子斡里雅布乃东向望日而拜号令诸部即趋药师军药师不意来犯军稍却是时两阵东西相对药师从南而往斡里雅布与令徽守仁适相值药师乗锐东去鏖战三十余里金人已北而令徽乃先自遁斡里雅布力追之已而舜仁亦遁药师独至金人寨凡数处竟无火以焚其垒或谓药师曰头重矣药师遂回初药师硬军三百人所余一百二十人而已其他军可知时初七日申时也余同蔡公诸人登东城望白河白河去府八十里而尘埃如云气遍空不可辨良久令徽至已而舜仁至抵晩药师亦至三人者颇沮丧互相诋诮是夜把东北门者刺史皇贲也乃隂遣人通斡里雅布欲开门为内应仍云不知太子要生郭药师要死郭药师已而汾阳知之谋皆出令徽舜仁也遂令儒林郎王枢草降表云待时而动动静固未知其常顺天者存存亡不可以不察又云臣素提一旅之师偶遭百六之运又云亡辽无可事之君大金有难通之路又云宋主载官是以念一饭之恩必报则六尺之躯可捐虽知上帝之是临敢思困兽之犹鬭又云昔也东征虽雷霆之怒敢犯今焉北面祈天地之量并容辞多不记是日晩畧闻常胜军欲变余言之蔡公颇以为疑而运使吕颐浩力劝蔡公弃燕而遁兼採访梁竞极力助之蔡公以问余余曰大学士是守土臣岂可比他人自当以死守之兼大学士率诸人同行各有眷累今南自芦沟败军满地此曹无以洩发宁知不要我归路乎公曰靖之意正如此是夜颐浩竞辈互以言荧惑蔡公而安抚司勾当公事吴激者遂进退保之言颐浩竞劝成之余曰唐室之乱如李郭诸将曽有退保者彼各提重兵或以此地未便或就水草或就地势岂燕山乃公所治之地激之言非是万一荧惑令公行他日必有以公先动为言而卖公以自售者不可不察也又闻常胜军如欲附敌彼知公刼衆以遁药师辈因以借口公之罪曷所逃也蔡公深以为然颐浩竞辈乃愠见于色赖蔡公天资忠义不然遂为二子揺夺使蔡公听从颐浩等言率衆南奔是投之死地尔盖常胜军洎乡军之败盘泊芦沟涿州之间积怨无以泄其怒掳掠杀灭者莫知其数使果遂行其岂有噍类乎是战也常胜军与金人杀伤畧相当金人亦不知所以胜而常胜军有密输欵者由是药师遂不能振而金人益张也初八日申后药师乃召蔡公吕颐浩李与权沈瓘等议事至则执之蔡曰相公欲负天子耶引佩刀自决为官军夺去已而药师同诸公就坐乃曰药师实不得已不能与诸公全终始之义遂掩泣由是诸人皆留药师家是夜三更后火作常胜军食粮敢战等军四散刧掠初金人来攻蔡公令守城卒上城虽诸㕔当直人军法从事由是畏法者尽遣之而不畏法者自若也初八日晩蔡公乃差蓟州逃卒分俵诸㕔都未能变其面目是夜兵火作此卒肆行劫掠虽鞍马之类顷刻无遗矣三朝北盟㑹编卷二十三三朝北盟会编卷二十四钦定四库全书三朝北盟会编卷二十四宋徐梦莘撰政宣上帙起宣和七年十二月十日丁未尽十五日壬子十日丁未斡里雅布陷燕山府陷燕记曰十日金人立旗帜城上十二日斡里雅布邀蔡公已下官曰于毬塲相见令东向拜传言曰大金皇帝赦大朝官乃议与斡里雅布相见之礼公曰本朝之礼羣臣见皇太子旅拜太子答拜金国与本朝讲好累年靖等视太子犹本朝太子也传言者曰大学士拜于阶上余官拜于阶下太子答拜两拜而止明日斡里雅布栋摩国王王芮萧三寳努张愿恭来谓蔡公曰二太子言今破燕得一贤官欲用之如何蔡公对曰靖为天子守燕山已壊了金人得靖安用之也又待将金国壊了耶愿恭曰大学士岂不知百里奚愚于虞而智于秦乎蔡公曰百里奚愚于虞者以虞不用耳靖䝉天子擢用致位两府非不用也今已将燕山壊了所谓愚人也金国得之安用芮等大笑又曰二太子言大学士之身已属金国㑹得否靖曰靖之此身实属金国生之杀之皆在太子然靖之心却不属金国靖心在本朝岂太子所能制耶芮等亦笑已而又曰太子果用靖惟有死尔芮笑良乆乃退十四日宣和门外栋摩国王令药师取吕颐浩李与权沈琯杜时亮陈杰以随军初斡里雅布与刘彦宗栋摩国王议欲取蔡公随军已而谓彼难商量遂已十五日斡里雅布大军南向是时泾州守郁中正为金人所囚景州守吴震由海道而遁蓟州守髙公干倅曽评率牙队南奔檀州守徐杰倅黄文相继亦遁顺州守林良肱倅路趋燕山涿州守葛逢于此先遁易州守黄烈坠城折其左足人又折其右足而死初燕人本无思汉心乃和诜侯益唱之童贯蔡攸辈和之朝廷既以为然遂遣马扩王瓌由海道通金人金人攻契丹连年用兵及契丹以燕山府遗我皆童贯之始谋也由是金人轻中国谓有徳于我故觖望焉遂致燕山之祸云余尝思之失燕人之心者三致燕人之侮者三童贯谭稹首恶沈琯次之王安中詹度又次之何谓失燕人之心者三一换官二授田三盐法换官失士心授田失百姓心盐法并失士人百姓心换官者初自燕山之朝廷又自朝廷之燕山复自燕山之太原宣抚司困苦于道路者相继也官司人吏又沮格之累年不能结絶此曹怨望往往遁归平州将京师事体中国虚实一一报之刘彦宗彦宗遂教金人有窥中国意授田之事内则屋业外则土田悉给常胜军而燕山土着洎平州遁还之人悉无居止无生业而常胜军所至豪横四邻不能安居此燕民之尤怨者盐法旧燕中每贯四百文得盐一百二十斤提举官都不念新附之民贪功生事毎斤至二百五十文足或二百八十文足仍引其亲旧密借官引令兴贩牟利上下通同如黄友张遐举莫模伾陈念四之徒数十人于亲仓枯河间络绎成市是数人者本空手而来至此丰富有至巨万者伾等赌博敢将通货塲钱一二千缗用充博进燕人以为口实余尝亲见此曹自相诋诮谓官有缗三十万堕燕中是时司刁柄易倅黄演皆同之何谓致金人之侮者三一张觉二燕中户口三嵗币张觉之事启于詹度而成于王安中金人已破平州获上皇所赐张觉御笔手诏曰吾当与汝圗女真洎得燕乃于药师处取所赐御诏对之纸札一同此金人所以怨讟也初宣和四年春金人既拥燕中户口过平州觉邀其归大败之𫉬金国宰相四人杀之户口悉遁还燕山后金人决欲得之而不能得之所以至是也嵗币银绢较之馈遗契丹者幅尺色额不逮逺甚彼国汉儿有收异日契丹所得金帛者是所以不可欺也余去秋尝被㫖差接伴金国告庆使李用和王永福等至韩城取所与嵗币验之诚为纰薄又银亦低次遂具此意币五端银五斛达之蔡公遂闻之朝廷已而得㫖莫州置勘焉于后三年间小使往来者何啻数十人金人之为词者大率不过此三事而已安中方且奏嘉禾生甘露降庆云生使童贯谭稹怖畏震恐心知其非口不敢言遂缄黙养成大患也盖金人兵本强盛毎使人自京师回必述南中之孱弱以此久欲决意来战期在必胜况刘彦宗辈皆汉人各衔中国约金人破契丹之怨遂教其冲突如此又入燕士大夫为买珠玉锦罽等物相髙低至十数倍一日金字牌来令置玟瑰一百斤嵗以为例此唯一僧善造僧曰往日天祚于春山秋山外以此扰民今又如此金人已得燕则盐法尽仍旧常胜军屋业田土尽给前主燕人归心焉此谭稹沈琯之徒所以悞朝廷不下童蔡也北征纪实曰宣和末金人谋起兵药师亦㸃集贯既在外惟仗药师谓必能与之抗不足忧也故内地畧无防御亦屡有人告变又沿边巡检杨雍者得其通金人书缴上之皆不省及斡里雅布以兵入药师亦出师未战而张令徽先降药师因亦降遽回燕山囚蔡靖等迎金人投拜是以中国束手无措初靖揣药师与常胜军之情故常劝以忠义及知金人㸃集将寒盟屡奏皆不报靖无如之何故因其出师乃饯于野对其大军设案望阙焚香拜舞始语药师曰对诸军在此今日之事相公岂可负赵皇恩耶愿勉旃药师亦领畧然无益矣沈琯南归録曰宣和七年十一月臣以经制平货职事至河间府二十七日据燕山府盐塲官申金人拥重兵压壊盐塲臣即时发骑北去十二月二日出涿州见知州葛逢言金人已破檀州或劝之还次日行三十余里逢传宣内侍张克愈于马铺言金人又破蓟州执接伴使及官吏其锋不可当去必被执再三强拉臣回臣与之食而告之曰某忝预一路使者之列岂亦可闻难而回义当以死守定遂行四日至燕山府见蔡靖吕颐浩沈与权梁竞议修城壁分布官兵同为守御之备七日郭药师张令徽刘舜仁领兵于白河东日午有人驰报令徽先归在东门之上臣与靖等登南城望之见兵马向西驰去靖率监司议事于南门内内有人建言欲拥取敢战二千人开城门而遁靖曰此事且须熟议独臣以为不可靖曰试与家中商议先遣骨肉南归颐浩与竞取家属在南门欲去靖与臣同归衙闻靖告其妻兄许採及其子松年今日衆人欲宵遁如何採与松年俱曰不可臣直入靖室採与松年在侧大声告之以大学士为守臣岂可听衆人之语幸坚守不去之説大学士以为然少顷使臣报漕司吏卒约一二百人直叩南门出请亟令使臣持刃止之曰敢有纷拏而出者斩之方定是夜臣宿于靖之学院八日早靖率监司见药师说言昨日之战药师以骑兵大败之追逐三十里金人走至申未间回视步军不战为已败也遂驰归后闻乃是令徽不战先退步军随之为金国太子所追直至潞县太子见其军不继亦向东而遁今且收入军兵入城矣俟至城下出兵尽死一战或不胜则拥兵而南以俟救兵之至令徽曰大朝有兵来乎或对曰不必无又曰粮可运乎或对曰不能至颐浩曰师败退兵古亦有之不若至雄州以图后举令徽曰常胜家属近十万口在燕城如何得出若率之去是速其乱药师舜仁皆以为然药师曰大学士既以死守药师是帅臣亦当以死报赵皇其余监司要去者自去或欲告药师乞常胜军百人䕶其家以出药师曰常胜军不可遣靖曰当以死守诸公何如臣告以某闻难以来义不独去惟有一死某与大学士同之遂同归府视衆人犹欲遁靖与臣皆曰若监司帅臣皆遁常胜军以此为辞而叛必有赤族之事臣又曰走有生之道而未必不死守有死之道而未必不生与权戏臣曰谨对臣又曰某虽孤寒今族中食禄者尚十四五人若一身死于此则衆族可以仕如或不然则全家不可复任官矣若出城之后为金人所杀或常胜军执之回时其辱又愈甚衆皆无语靖大然之曰靖今日得入忠义传公胆大将身而来不畏死亦当附吾传矣午后药师遣人请议事等靖至药师居才相见药师言令徽初无战意于金人已败走出界矣令徽作降表盗用印使追之乃回旦夕再至曰大学士不得已莫且降否靖曰以死报君是岂可为乃取佩刀欲自刺药师与军官赵鹤夀等急捉其肘衆军官分散拽定颐浩欲出外药师曰不须如是共闭于药师宅九日晩传金国太子至城药师率官逺迓之回言太子有令南朝官并不杀令出城降靖言既就拘执何必更降见时用何礼数若少有屈辱必死靖告药师靖若死举家骨肉告相公缢死一坑埋之并戒子松年以不屈衆祷药师免见太子药师言必要相见至十一日遣使人萧三寳奴王芮张愿恭来见靖及诸监司云太子传语切不要惊恐今日之事盖因南朝失信语及张觉并纳叛人嵗币事其间有指斥太上皇之语非所忍言靖答之以赵皇尧舜之君为臣下所误王芮云御笔所在靖曰安知非诈耶愿恭曰既为尧舜之君何故不知人靖曰知人尧舜以为难臣从而助之曰尧舜尚用四凶至于罪恶贯着方同天下诛之此虽尧舜以知人为难也王芮曰大学士南朝之贤臣行将大用靖曰使南朝之臣各尽臣节乃太子之赐使靖等尽臣节亦所以劝金国之臣也愿恭曰大金入燕得大贤人而不能用岂不见笑于天下要当相随入汴次言及赵延寿留守之事意以此动靖靖曰如靖不能守燕正可谓大愚矣安可用愿恭曰百里奚愚于虞而智于秦顾用与不用矣靖曰百里奚愚于虞不用故也靖一书生蒙赵皇帝不次擢用尸位宰执而不能守一路岂非大愚哉愿恭无以答遂退十二日使人来请靖与监司出南门外先议相见之礼云须望阙拜靖曰两朝结为弟兄使靖等奉使以往百官皆列拜而太子答拜使人先往与国王议国王先请靖相见云恐见太子不拜成烦恼往见国王间论事甚详不得而知靖出药师曰大学士与监司拜于㕔上衆官拜于堦下靖犹未肯吕颐浩曰昔广平王拜回纥于马首请东都如约有此故事靖曰若太子肯议讲和靖不惜两拜遂出见靖居前见监司在次衆官在后望东北四拜传金国皇帝令放罪又两拜讫靖与监司升堦衆官皆立堦下导者令跪靖及监司不跪久之太子云且休唿靖使前不知问何事既退使王芮来传语靖云讲和事将取文字来十四日国王来请及衆官至府及南门令靖竞留燕山差军官押颐浩与权及茶盐司勾当官杜时亮从政郎盐税陈杰五人同行云前路要使唿或得州府留用余官并依放遂令臣等归少待与靖别告示云自燕山三年不谓与人如此相别前路使人招诱州军或留以为用乃琯死所但尽死节守燕终始不忘者惟大学士与琯大学士他日得见主上当与某明之若某先得见亦然是晩出门行三四日将臣等分在诸营颐浩国王营与权太子营臣留守营时亮等都统营北征纪实曰金人既得辽地因分两道燕山之东平营一带斡里雅布主之云中之地西北则尼堪主之既欲寒盟自秋冬探报甚密中外多不知也蔡靖上密奏凡一百七十余章至言朝廷若不以为实则乞赐转行编置然终不报彼亦㸃集药师亦㸃集金人之贺大宁人使还送伴官奏至谓药师㸃集威声甚振乡兵在道者皆全副披带跃马而行逼大人使人衆辎车乡兵于马上以抢直取其羊羜掲之而去金人莫敢较又有乡兵遇人使者径自前大金行人使为之恐悚敛马避道于是愈益谓强敌之畏我而药师之可倚也是年十一月冬祀礼毕至尊才下坛而南犯界密报至十二月初欲恭谢入界报又叠至但令却谢其实惧内外观听尔宰相实不知也凡五日报益急二丞相因共请奏闻燕山有急报至乞降付外议之十二月九日也恭谢以是日而后毕此报一出人情寖已惶惑矣然二相执政共匿之则又七日外但见都堂聚议毎抵暮而归人颇疑焉及十六日报童贯自太原遽回于是中外判然知为北方事作矣又十有四日巳时报郭药师降金人羣小恶人闻知匿之但曰药师被围方议降㫖除药师永清军节度使燕王张令徽郡王割燕地与之使世守不替无及矣秀水闲居録曰燕山初为金人所侵契丹金吾将军郭药师率万衆来附即授承宣使未㡬四军大王者遣人招之药师不从表上其事四军以兵来药师又击败之遂加节钺専付兵柄三四年间所领常胜军等至十万皆给家口食河北诸郡收市牛马殆尽至四万余骑朝廷竭力应副自京师粟泛大河转海口以给之内地所遣戍兵初亦数万人衣粮既为常胜所占皆饥寒失所或逃或死不能久驻于是药师一军独擅邉柄药师本兇狡日肆暴横渐露逆节议者谓必复叛去不可独任惟燕帅王安中副帅蔡靖监司吕頥浩沈琯黄翼等蔽匿之有张令徽者亦契丹将旧官药师之上至是反为副居常怏怏不平言行乖恶药师亦惮之宣和七年秋安中召还无所论奏但荐令徽遂除节度使至冬金人入邉药师率兵去燕城七十里与令徽分军以御之既接战药师犹与之驰逐令徽则仆旗㓕鼓望阵而降大军遂溃药师驰还尽执郡僚并刼其家以降节要曰斡里雅布至燕山之境其松亭闗韩城镇符家口石门镇野狐闗古北口把隘官军望风而溃檀顺景蓟闻声皆溃叛药师出常胜军屯于燕山之东白河以待金人既至战不利药师以燕山降涿易继叛阿固达起兵之始成败未保惟恐失人茍有归者莫不待之如亲用之不疑乐则同处苦则先登攻守之计进退之理人人可得而陈之故利之至小害之至㣲无不闻焉倡率衆以降者恣其俘掠不夺其所得故贪婪轻生之徒闻风四起多杀守将据郡邑胁军伍以应以至渤海大托卜嘉髙永昌契丹副都统耶律章努耶律伊都亦率衆而归之于是如大厦已仆洪流已决莫能御焉先是辽主天祚数起燕云之人辽水长春等路讨伐自累战败多为金俘不得西归乡里及金人于宣和五年驱燕山士庶多有归中京辽水者云我与中国约同取燕云中国得其地我得其人故被掳失业之人皆归怨于朝廷及金人已立汉儿刘彦宗时立爱为相二人皆燕人也以坟壠田园亲戚之故愈劝入燕契丹旧臣降金人者如伊都迪里特烈布浩里道拉伊逊穆特赫阿噜三寳努玖格马武耶律晖萧庆王芮杨天吉萧廷珪之徒已得用事又云二太子之妻苏尼公主乃辽主天祚之女尼堪之妻乃辽主天祚元妃各因间可入内外劝之南侵隂报朝廷助兵攻辽之隙又燕云迁徙之人皆欲乗之西归乡里势不可遏乃以平州张觉为名举兵深入时药师所统常胜军复多辽水之人亦欲因此归乡里故金人之来也长驱乗胜因契丹报怨之势燕云之人奋力以谋西归药师常胜之军因之欲图东去当是之时燕山之失其理必矣又曰阿固逹既殂尼堪専军亊乃遣女真万户温都郎君富勒唿萨里郎君契丹都统马武东侵居庸闗以应之虑居庸闗难取遂分兵由紫荆口金坡闗侵易州即出竒取凤山治皇太妃岭道以至昌平县则返頋居庸矣于是居庸亦溃遂入居庸初药师之备金人也严于东北而弛于西何哉葢东北乃金人来路也燕山之东以韩城镇为界东北以符家口为界韩城符家去燕山皆四百余里斡里雅布既至东北探其溃军络绎而来燕山得预闻之故药师出常胜军屯于燕山之东白河以待西则居庸闗为絶邉去燕无百里之逺但闭闗而已更无他备不意西取居庸一夕薄城故预无警报而弛备焉设若白河之战药师茍能全胜追逐而东则西亦为尼堪乗虚矣况战复不利何以御之斡里雅布既得燕山与尼堪分东西两路以入节要曰东路之军斡里雅布主之西路之军尼堪主之金人唿作东军西军东路斡里雅布建枢宻院于燕山以刘彦宗主院事西路尼堪建枢宻院于云中以时立爱主院事唿东朝廷西朝廷十五日壬子斡里雅布自燕山举兵令郭药师将千骑为先锋金人初疑药师止令帯一千骑为向导药师辞以兵少不肯行又益以千骑令云所过州县不得擅行诛戮药师暗自帯数百骑以行三朝北盟㑹编卷二十四三朝北盟会编卷二十五钦定四库全书三朝北盟㑹编卷二十五宋徐梦莘撰政宣上帙起宣和七年十二月十六日癸丑尽二十三日庚申十六日癸丑童贯至京师十七日甲寅尼堪围代州县都巡检使李翼死之武徳郎奏差代州西路都巡检使李翼麟州新秦人宣和七年十二月七日金人拥兵南下翼屯县为敌所围十一日敌既陷代州则遣李嗣本降翼翼射却嗣本帅士卒坚守义守军统领崔忠代州人有异志翼欲图之未果十七日忠杀都坚张洪辅夜引敌入城翼挺身搏战达旦以力不能敌就执金相国与乌舎郎君必欲臣之翼怒骂不屈与将吏折可与知县李耸县丞王唐臣县尉刘子英监酒阎诚同被害始敌人以翼等狥县遇崔忠通衢翼痛诋忠忠掩面而遁翼临诛南向唿官家者数声乃絶宣司奉便宜黜陟圣㫖李翼特赠武徳郎吏部员外郎续觱撰公行状云有宋仗节死难之臣武徳郎赠武义大夫李公讳翼字辅之宣和二年河东路同统制韩实辟充随军在阵将屯马邑时朝廷方有事于燕山朔州虽已抚定而土着数千人结连谋叛安抚使李嗣本檄委公弹压至则阴索首谋诛其首恶十余辈余党帖服是时金人新破云中数遣使窥边虚实有萧庆者毎来必臂鹰出郊公谓统制来承庆韩实曰庆金之大猾诡名飞教实欲窥我险易察其辞意将造衅端莫若先图之此去云中二百五十里若以精兵数万出其不意一昼夜可至擣其嵴膂则祸根可除㑹将官折仲安亦言金人无信不若先讨之承庆韪其谋备陈于太师张孝纯大怒且谓两国方讲和好辄敢妄议欲启边衅左边云中等一副将驻军宁化军公又陈便宜不合遂改差代州西都巡检使后金人寒盟承庆曰李折二公何先见之明如此追咎孝纯不用其策饮恨发疾而死宣和七年冬十二月金人大入围县遂破代州安抚使李嗣本降金人遣嗣本招降诸县嗣本遣部将臧份即城下说谕公厉声叱骂嗣本抽矢射臧份中马即仆份等遽退公谓所善将军官折可与曰与公同守此城当尽忠节以报国家时朔州孙翊及将官折仲安引本部兵屯阳武寨阴以文字相往来公建议以谓石岭关太原之襟喉天险崇峻若守关旬余则太原可以聚粮徐俟四方之援敌屯兵坚城下势当狼顾必不敢长驱而南二公深然其计复以腊书招公亦以前议告折可与欲分兵趋石岭县居民俱号泣马首遮道请留时可与弟可存路知行知县李耸县丞王唐臣监押张洪辅县尉刘子英监酒阎诚义胜军统领崔忠同被重围独忠本燕人归国朝廷待以不疑俾将燕军公俄闻张孝纯以归朝官耿守忠守石岭关仰天叹曰是人乌足託耶国家大事去矣援兵不至谓县官曰崔忠一汉儿贪利茍生岂有忠节可与共守万一内变岂惟上误国家吾属亦受祸矣不若先事诛之衆黙然惟折可与然其说知县李耸云崔忠颇忠义试与熟计守石岭关利害公曰若告崔忠讵肯从我既而忠果不从且与折可与争长门钥可与曰公归朝官恐民生疑忠曰我乃官长争辨移刻不决公忿然夺钥毁折之曰既与诸公盟为国家守城何必争此候围解而后启关纷挐始定明日崔忠集邑僚议事张洪辅曰闻义胜军欲为内应如何忠曰岂敢容手下人反忠目帐下㧞所佩刀刺洪辅杀之公遽取部曲所执挝击退叛兵亟寻忠已避去遂登城守御已而忠果引敌人入城焚楼橹刼居民公血战自暮至旦力穷被执方未城陷前一日公遽以四事嘱其子宗周曰我不能茍活从伪闻代州史安抚突围战没将官辛渐骂贼自刎我死汝谋归乡里诉于朝廷使吾死节不冺后世谓吾为有宋之忠臣而吾谓汝为孝子矣他日朝廷䘏典推恩可令汝伯父孤遗受之汝继母擕重赀嫁吾未几月吾以国事岂能顾恋汝当侍奉如亲母设不幸陷敌勿相弃背吾死汝能返骨营葬先垄使得奉先人于九泉死复何恨公之被执也尼堪乌舎好语谕公欲更受北官公诟骂不屈乌舎复遣说公曰我欲取天下彼一小县敢抗大军我亦喜忠义未欲杀汝等但一言相顺特与免死仍旧职任汝等便可拜也公谓折可与曰不可食前言与公生死共处遂复骂二帅曰我南朝臣子以姦贼内应致被擒杀则任杀岂肯拜汝仇讐耶译者意欲相全又以甘言诱公公裂眦㦸手指唿尼堪乌舎曰不幸被汝等抢辱我岂茍生者可与亦曰我多年世守之家宁肯负国败壊家声汝若见爱不若亟杀我羣卒愤悱持梃纷击公伤额可与损一目咸勿顾慢骂愈甚敌将叹其守节复谆谕曰汝等本皆合死念汝等忠义姑欲全贷尚敢肆恶言骂辱尊贵大人公曰我辈若手有寸刃当杀尔岂特骂耶敌知终不可屈乃驱狥县入城遇崔忠于通衢公大骂忠忠掩面遁走公被害之际犹嘱守者冀少缓傥得南面望拜死无所恨守者不从但转头南向唿官家者数声曰臣忠力不效不能剪灭此讐以报国恩至死声始絶余官吏俱被害独折可存路志行得免其家没入于金后诏述公忠烈付史舘十八日乙卯尼堪兵至太原知朔宁府孙翊来援战败被杀封氏纪年曰尼堪兵至太原知朔宁府孙翊来援兵不满二千与金人战于城下张孝纯曰敌已在近不敢开门观察可尽忠报国翊曰但恨兵少力乏乃复战数日五兵皆尽为金人所杀尼堪屯太原北陈村既败朔州守将孙翊于太原城下又败府州守臣折可求于交城节要曰孙翊河东名将也守朔有声金人亦惮之尼堪既至太原反据雁门翊自朔不得入遂由宁化宪州出天门关以援太原营于城下尼堪忌之翊之离朔旬余之间朔不守降于贼而翊麾下多朔人至是尼堪驱朔之父老以示翊军于是翊军变翊方战为叛徒害之归敌可求统麟府之师二万衆自府州涉大河由岢宪州将出天门关以援太原为敌据关不克进复越山取松子岭道出焉至交城遇尼堪之衆大战移时可求逺来新至劳逸有间故致败绩尝谓敌初入太原翊与可求随而援之可谓勤矣然而虽有援太原之心而无援太原之术何哉当尼堪自云中悉师徒入太原之初翊在朔州由马邑懐仁东去云中无数舍之逺可求在府州由武朔东去云中路近于交城且仍皆坦途别无关阻若翊与可求㑹麟武朔之师併力以𢷬云中时尼堪之徒骨肉财寳尽在云中而其所留䕶守之人皆老弱而已如闻攻其必救之地必仓皇释太原以救云中如是则太原张孝纯王禀之军自可从而袭之使乌合利聚之徒致后顾前忧之地自生变乱必然之理非惟太原得解敌军亦平又且新边之势可张我势而安羣心此转弊于人转客为主故孙膑走大梁而救韩皆此道也何翊与可求之见止务先到太原为功殊不知近擣云中逺救太原之要地而复返回山险人疲马乏反为彼用以间离之以逸待之宜乎身死军覆无以成功所以详论此者盖太原之围乃中国祸乱之原也茍使当时尼堪失意则东路斡里雅布气亦丧矣至如斡里雅布得善脱于东京亦未敢复至河南朝廷可自从容为计而止因太原被围朝廷区区几年救之何暇治其他哉至太原之陷也踰月之间敌已南来国家之力已困于河东矣将士之气已沮于河东矣故京城所以失援臣由是惜翊与可求救太原无术也封氏编年曰知府州折可求并军马使权知晋宁罗称延安府路援兵刘光世与金人尼堪大战于太原之交城自早至日中胜负相偿而我师等各据地分偶至日中金人兵忽自可求寨后开生山而出刼其家计寨刘光世望风而奔可求乃溃罗称韩权死于阵自是河外兵将十丧七八夏人陷天徳云内河东八舘等地初尼堪遣察勒玛使夏国许割天徳云内武州及河东库徳萨喇和勒端野鹊神崖榆林保大裕民八舘河西金肃河清二军约入攻麟府以牵河东之势至是夏人由金肃河清军渡河取天徳云内河东八舘及武州以应尼堪之约尽陷其地斡里雅布攻保州安肃军不尅十九日丙辰下诏诸色人献利害事诏曰河北燕山边面事理宜询访利害选用人材特许文武臣僚诸色人经尚书省投状自効并献陈紧切利害是时朝廷知金人长驱两河故有是诏二十日丁巳御笔皇太子除开封牧余依故事付翰林草制非左右大臣建明出自朕意沈琯在路上和议书于斡里雅布南归録曰二太子初吿蔡靖以讲和事请将文字来靖既留琯恐中辍遂草一书与太子云某谨献书皇太子麾下某窃谓天地之徳可为大矣而孔子以一言尽之曰生而已伏惟皇太子亲拥兵以责不信自入境来不杀一人不取一毫河北之城守而不下者察其愚衷未尝逼而攻之真体天好生之徳也赵皇聪明睿知闻于天下特用事之臣有以蔽蒙之其不信之罪固有所在唐尧昔之盛帝也犹且用方命圯族之鲧至于九载绩用弗成然后殛之于羽山成汤昔之贤君也其臣不称其无过而称其改过不吝赵皇之徳过于尧汤岂不能殛鲧而改过哉况我太祖太宗以揖让而取天下虽功成而亦不诛戮继之以真宗仁宗纯以仁义治之徳泽在人也深未易动揺赵皇又安肯遽举河朔而遂弃之亦须聚兵而一战胜负姑置不论然胜者岂全无杀伤之害特有多寡之异而又况于负者哉两国之兵各尽死以忠于国而使肝胆涂地非皇太子入燕之初所以谕人臣之本意也某欲请选轻兵十骑随某先驰至汴亲见赵皇临遣大臣前来军前计议多少金帛以犒将士更増嵗币以重和好亦大金皇帝无穷之愿岂不美哉如以为然愿速行之或以为不然即放令不用使留之军中无益也十二月十九日书上当日在安肃军门外说与监守军官等献讲和事衆人皆云甚好如此则花又不损蜜又得成遂问隔营一军官借得一笔砚及毛头纸三副灯下写了次日投不得因马上见颐浩出以与之令达国王二十一日戊午下罪已求直言诏诏曰朕𫉬承祖宗休徳託身士民之上二纪于兹虽兢业存于心中而过咎形于天下盖以寡昧之姿借盈成之业言路壅蔽导谀日闻恩倖持权贪饕得志缙绅贤能陷于党籍政事兴废拘于纪年赋敛竭民生之用戍役困军伍之力多作无益侈靡成风利源商𣙜已尽而谋利者尚肆诛求诸军衣粮不得而冗食者坐享富贵灾异屡见而朕不悟衆庶怨怼而朕不知追惟已愆悔之何及已下信诏大革弊端仍命辅臣蠲除害政凡兹引咎兴自朕躬庶以少谢上天谴怒之心保完祖宗艰难之业慨念前此数有诏㫖如下令以求直言修政以应天变行之未久夺于专权乃复归咎建议臣僚使号令不信士气沮销今日所行质诸天地后复更易何以有邦况当今急务在通下情不讳切直之言兼收智勇之士思得竒策庶解大纷望四海勤王之师宣二边御敌之畧永念累圣仁厚之徳涵养天下百年之余岂无四方忠义之人来狥国家一日之急应天下方镇郡县各率师募衆勤王捍边能立竒功者并优加异赏不限常制其有草泽之中懐抱异才能为国家建大计定大事或出使疆外并不次任使其尤异者待以将相应中外臣僚士庶并许实封直言投于登闻检院通进司朕当亲览悉行施用虽有失当亦不加罪所有下项指挥立便施行敢有阻格及以结絶为名暗有存留便当肆诸市朝与衆共弃咨尔万方体予至意罢花石纲等指挥御笔手诏朕秪绍丕图抚临万宇顾徳弗类永惟宗社付託之重靡遑宁居惟予兆民是为邦本比年以来寛大之诏数下裁省之令屡行然姦吏玩法而衆听未孚有司便文而实惠不至盖縁任用非人过听妄议兴作事端蠧耗邦财假享上之名济营私之欲渔夺百姓无所不至使朕念元元若保赤子之意何以取信于万方夙夜痛悼念有以拊循慰安之应茶盐立额结絶应奉司江浙诸路置局及花石纲等诸路採斫木植置造局所诸路非泛上供抛降物色延福宫西城租课内外修造并罢更有似于害百姓者三省枢密院条具以闻夫民罔常懐怀于有徳朕于吾民每惧仁爱之弗至一夫不获时予之辜播告之修咸听朕㫖当日罢应奉局诸路嵗贡罢天王君圣主字为讳罢议司卖钞旁黄老兼经并西城所见管财物并付有司其拘收到元系地土并给还旧佃人减掖庭用度减从官以上月粮及罢诸局以上并令有司据所得数拨充诸路籴本及桩充募兵赏军之用应斋醮道场除旧法合有外并罢罢道官等房钱田土之类并依祖宗法罢大晟府罢教乐所罢教房额外人罢行幸局罢花石所罢待诏额外人罢都茶场依旧归朝廷河坊非危急泛料免夫钱并罢开封府承受文字自今后依旧送朝廷请寳旧法施行更不得请御笔断遣画旨大理寺同西城所官吏等并罢事归延福宫人归合属地归京城西壁依元封法修房郎艮岳官吏并罢归延福宫寳箓宫官吏并罢依上清储祥宫法施行撷芳园所并罢归龙徳太乙宫専法所撷景东园官吏人物并罢地归京城所西园拨属京城所琼林宜春苑所并罢依元丰官制归所属保寿粹和馆官吏并罢宫人依旧法尼寺养病地归军器所并日下罢斡里雅布攻中山府詹度御之攻之不克二十二日己未除宇文虚中等指挥三省枢宻院同奉圣㫖宇文虚中命除保和殿大学士充河北河东宣谕使其请给人从依见宰执例施行不得辞避日下受告又奉御笔应内外紫衣师号并特旨等度牒并任旧给降又奉圣旨王永从愿自办本家粮食斛百万贯石措置赴阙体国助军宜加奖擢可先次与转行一官候措置搬运足辨取旨不次褒擢三省枢宻院又奉圣旨姚古差充畿辅郡兵马制置使兼都綂制王蕃除寳文阁学士充畿辅郡兵马制置副使兼都统制陕西刷兵令王蕃限一日选官具名申尚书省谋南幸金人寒盟分兵两道南下其一以斡里雅布为帅薄燕山郭药师叛燕山诸郡皆陷遂侵河北所谓二太子者是也其一以国相尼堪为帅趋河北李嗣本叛忻代失守遂围太原所谓国相者是也朝廷闻敌兵逼近始遣李邺借给事中奉使讲和召天下勤王之师且命皇太子为开封牧宰相日赴都堂聚议易置东南宰臣具舟楫运寳货为东下计又有司已择二十六日视开封牧事而二十三日会内禅矣又曰初尼堪之入境也茹越寨得金之牒文及开拆乃檄书其言不逊所不忍言贯得之归而大臣议恐伤天意而不敢奏又议下诏求言而诏本数改易未欲下也李丞相邦彦谓不若以檄书尽进用激圣意冀得求言之诏亟下尔二十三日大臣于宣和殿中以檄书进呈上果涕下无语但曰休休卿晩间来商量是晩大臣既再对于玉华阁而宇文虚中与吴敏适亦请对上谓大臣曰卿等伺候引虚中及敏对罢却来相见虚中对次敏见遂及禅议上因留敏于外少俟复召大臣忽气塞不省坠御床下近臣急唿左右扶举仅得就保和殿之东阁羣臣共议以再进汤药俄少甦因举臂索纸笔上以左手冩曰我已无半边也如何了得大事大臣无语又书诸公如何又不语耶左右顾无应者遂自书曰皇太子某其可即皇帝位予以教主道君退处龙德宫又谓呉敏朕自㧞擢今日不负朕可唿来作诏禅位诏敏辞逾时敏草诏进入上手指其后曰自此可称予遂召东宫来视疾至则大臣当榻前谕旨以御袍衣之东宫因顿首辞且谓之受则不孝矣举体自扑终不敢当因亦得疾太上又命召中宫至同加御袍谕曰官家老矣吾夫妇欲以身託汝也犹力辞上坚命立之是为孝慈渊圣皇帝初敏见建牧深以为未快必一切付之而后可时太上意切于避敌故敏适以是晩对因得进言促成大计谓必付託之重而后可去故太上尤善之遂内禅三朝北盟㑹编卷二十五三朝北盟会编卷二十六钦定四库全书三朝北盟㑹编卷二十六宋徐梦莘撰靖康中帙起宣和七年十二月庚申尽靖康元年正月二日戊辰宣和七年十二月二十三日庚申即帝位大赦天下门下我国家创业守成绍二百年之祚运宅中图大奠三万里之幅员肆及眇躬嗣膺神器永念缵承之重惧剧春氷载惟临御之艰忧深朽索矧今邉陲未靖师旅方兴肆惟旷荡之恩用慰迩遐之望可大赦天下赦书到日昧爽以前除谋反叛逆不赦外其余罪无轻重咸赦除之应文臣承务郎武臣承信郎以上并内臣及致仕官并与转官合磨勘者仍不隔磨勘诸军将校合加恩者并加恩内外马步军诸将士等并特与优赏承务郎以上服緑服绯及十五年者并与改转服色文武陞朝官禁军都虞候诸班诸军都虞候诸班指挥使御前军佐马歩军都军头副都军头藩方马歩军都指挥使父母妻并与封叙已有官封者更与封叙亡殁者与封赠已封赠者更与封赠应贬降责授官并与牵叙在外未量移者与量移已量移与叙用已叙用者更与叙用应流配人元系命官已经恩赦放还者量与叙用应各追官停废人等并终身不齿及故归田里并诖误连累自来未敢求仕人并许于刑部投状具元犯闻奏当议特与甄叙应散官编管人等曽经编管覊管已放逐便者并许于刑部投状特与叙用应停降诸色人等未曽叙用者依例施行应诸路人戸所欠今年夏秋租税及送纳钱物并自来倚阁税物并与除放其乡村迯移人戸并仰招诱归业应今日以前天下诸色欠负并令逐处依今年冬祀赦书例疾连报明奏闻方今勤边事诸路州县应有合行寛恤事件仰逐路师监司守臣疾速一而施行讫奏应迯亡军人并无限一百日许于所在首身并无放罪限满不首复罪如初应诸处有聚集盗贼所在州县备坐今来赦宥招诱归业如愿在军者许诸军内安排给与衣粮应孝子顺孙义夫节妇冝旌表以厚人伦五岳四渎名山大川歴代圣帝明王忠臣烈士载在祀典者委所在精洁致祭近祠庙并禁樵採如祠庙破损令逐州以省钱修葺仍仰监司常窃㸃检毋致隳坏应赦书内説不尽事件委逐处子细看详分析闻奏于戯清跸而朝万宇敢忘丕冐之仁继明以照四方冝布惟新之政既頼忠良恊賛文武交修永孚于休同底于治咨尔有衆体予至怀呉敏除门下侍郎朕㳟承景命嗣守丕图永惟基业之艰难实頼股肱之左右延登时杰进与政机増重公朝用劝羣辟朝散大夫试给亊中兼侍读呉敏毓徳和厚受才竒英识虑髙明卓尔蓍龟之见器质靖重凛然柱石之资再践𤨏闱履直词苑论事有囘天之力视草有华国之文申大义于禁中功归社稷沛恩纶于茟底念窃士民冝亟跻于近列以允恊于佥言处东台筦辖之司参四辅钧衡之任噫陈尧舜之孝悌是为风化之先合臯契之忠嘉更竚訏谟之告肩一心以佐王室熈庶绩以亮天工徃即钦承奚竢多训可特授中大夫守门下侍郎种师道何灌除都统副都统保静军莭度使致仕食邑一千五百戸实封六百戸种师道可特除检校少保静难军莭度使充河北河东路制置使兼都统制进封开国公加食邑五百戸侍卫亲军都虞候宁国军承宣使管勾侍卫歩军司公事何灌可授武泰军莭度使充河北河东路制置使兼副都统进封开国公伯加食邑五百戸手诏河北河东州军勘㑹朝廷与大金国元自海上结约积有岁时使命交驰懽盟无间止縁守邉之吏不能恪守誓言容纳叛亡致误朝廷结怨隣国已至兴师既徃不追冝寻旧好除已遣使和㑹外仰河北河东㳂邉州军严饬守备使司务在持重毋得轻举二十五日壬戌斡里雅布䧟庆源府沈琯南归録曰二十三日斡里雅布至庆源府忽见南方尘起甚髙金人皇恐遽退三四里国王遣人招琯来曰你先去讲和因论讲和事国王畧能汉语有时作畨语左右有三四人是汉儿进士及第者时东京留守姓髙是渤海人在侧言与燕人无异琯云郭药师言河北全无兵城壁皆不可守可以直趍汴京是否琯言真定中山河间大名四帅府各有守兵又云前日过中山真定准备兵守㬠好因何不出战琯云事仓卒不可轻动又云闻南朝有兵八百万今在何处何不迎战琯云散在诸路要用旋勾唤汴京左右约有四五十万黄河两岸湏有大兵守之必不可过又云南朝拆桥与不拆桥若拆桥是不要河北也我今日湏要河北以河为界琯云燕山本中国地䧟契丹二百年近归中国以南朝法制之人心尚不服今若以金国法度治河北人必不安又云只付与南朝人岁纳进奉琯云与其与他人孰若依旧以白沟为界増添岁币其利无穷国王与留守相笑曰此人狙后问燕人云狙者不好之辞也国王云我兵势如此南朝岂能敌赵皇莫走否琯以其言非所冝告之曰太祖太宗取天下以兵革真宗仁宗德泽在人也深赵氏社稷未衰若果为之必有英雄奋起国王曰你中国自相杀干我甚事琯曰昔唐元宗幸蜀太子即位于灵武是为肃宗衆皆曰闻储君甚贤今皇太子㳟俭仁慈内外皆闻之但不好奢华不事嬉戯逰畋皇帝之所不喜者留守曰此亦闻之二十六日癸亥诏威武军莭度使梁方平将骑七千令守濬州又诏歩军都指挥使何灌以兵二万守黄河二十七日甲子斡里雅布䧟信徳府斡里雅布至信徳府见城壁不坚守臣杨信功杜门不出师金人遂鸣鼓而进改令吕頥浩等亲自立观不移时城遂䧟执杨信功等出斡里雅布登城门抚谕居民令金人并契丹行刧金人所管地分杀戮甚衆契丹汉儿等地分但微取财而已郭药师至信徳府城外不戮一人或问何徃则云我軰入京诉无心反复来归朝人以为然或依旧与慱奕者殊不知药师绐我也二十九日丙寅斡里雅布寨中言南使至言赵皇内禅居龙徳宫太子即位斡里雅布发信徳府军太史占帝星复明闻太子内禅恐南朝有备军中大惊犹豫未敢行郭药师曰南朝未必有备言汴京冨庶及宫禁中事非燕山之比今太子郎君兵行神速可乗此破竹之势急趍大河将士必破胆可不战而还若有备耀兵河北虎视南朝以示国威归犹未晩斡里雅布从之遂长驱入汴南归录曰是日金人闻内禅皆惊斡里雅布谓太史曰尔前日言南朝帝星复明今果验矣乃以金帛赏之臣寮札子乞置四縂管臣寮上言窃见臣寮集议乞于拱州颕昌府开徳府郑州各置都副縂管欲乞六曹尚书侍郎开封府同集一处台官在本台各荐文臣可充都总管四人内有议论不同许为一状荐举以充其数奉圣㫖依奏二十五日臣寮上言契勘金人游骑侵入河北都城无御决可无虞理当更强外援天下之势治平则冝重内变乱则冝重外重外者冝假之以令将佐士卒官吏财用足以应办今择人分总四道各付以一靣令事得专决财得通用吏得辟置兵得诛赏仓卒之际合从以卫王室连衡以御强敌不烦朝廷措画可备警急救援此今日之急计也择之既精委之既专待之既厚彼若不捐驱以报君父则不忠不孝之罪天下得以灭之岂敢复有顾望哉谨条具如右一以三京并邓州为带都总北京师縂北道河北东路京东东路西京师总西道京西北路陜西京兆秦鳯懐庆路南京师总东道京东西路淮东西路浙西路邓州师总南道京西路浙西路仍各置副总管使出则留守事平日依旧以四师分总四道止为警急率所部勤王差拨兵马移运分粮令所部州军各听莭制相为声援其余事并依旧制旧州师府处幕府官属依帅府差辟随府置能一合用兵并令所部州召募训练以备差发仍于所差处不限文武官有才畧忠勇者统制合用钱粮并所部州县不限髙卑选通晓才用官以逺及近逓䟎移运别项桩管专充差发兵马之用奉圣㫖依奏靖康元年正月一日丁卯朔上御明堂受百官朝贺下诏改元勅内外文武臣寮等朕光膺眷佑寅奉燕诒载惟菲薄之资获抚盈成之运宵衣罔怠旰食靡遑发政施仁怀日靖四方之志经文纬武图永康兆民之功式纪初元是新羙号庶荷神灵之助遂臻华夏之和茂谨王春岂特遵鲁史踰年之义遹宁国歩盖将绍周人过歴之期自宣和八年正月一日改为靖康元年布告多方咸体朕意秀水闲居录曰宣和末金人既入郊畿渊圣既内禅时予为都司诣堂白事宰相白时中谓予曰方议改元可撰数名予曰凡年号湏有主意今以何意为主白曰当以和敌为主予曰汉与匈奴和亲改元竟宁是也然和敌止是一事似亦无庸专指昔唐徳宗遭变议改元李泌以谓唐家最盛如贞观开元冝各取一字以为法本朝最盛者在仁宗朝若于庆厯嘉祐各取一字以庆祐名年则和敌在其中矣中书侍郎张邦昌曰此论固佳但庆字颇类宫观名额予曰自古以庆字名年者甚多中书舍人席益在座曰祐字亦类元祐予因作色曰今外敌慿凌国势危弱如此当丕变政事纯法祖宗奈何尚拘元祐之禁右丞宇文粹中曰公但见示文字遂退后数日乃改靖康先是上皇即位改元建中靖国諌官任伯雨疏论以为内难曰靖不当纪元讥宰相之不学此近事诸公岂不知耶然渊圣登极至都城失守实十二月立康乃今上受命之符自康邸继统故也范致虚上贺登极表表曰帝出乎震夙膺主器之祥王次于春遂迓履端之庆天人恊应中外交懽窃以受命之君莫大于创业垂统继体之主所贵于保泰特盈念致王业之维艰乃履帝位而不疚为人上若朽索之驭措天下如泰山之安㳟惟皇帝陛下承八圣之丕基检千龄之寳运聪明知得四海之懽心㳟俭孝慈副万邦之傒望故太上欣传于圣祚而千官喜戴夫尧仁进当有大之符入纉无疆之烈乗干之徤金行适应于庚申继离之明火徳遂迎于丙午契宋兴之首岁当炎运之昌期谅天心厯数之有归岂人亊讴歌之无证惟东宫之毓圣徳十有一年宜南靣而朝羣臣万有千歳臣叨陪迩列阻造天庭追怀昔玷于周行毎瞻天表自幸未先于朝露𫉬覩龙飞尚观新政之行普慰苍生之愿大学士诣宣徳门随百官称贺复诣龙徳宫起居斡里雅布䧟相州诏中外臣僚民庶实封直言诏曰朕闻木从䋲则正后从諌则圣若古有训朕甚慕焉内顾眇躬祗承大器未烛治道若临深渊思闻尽言以辅不逮朝廷之阙失政令之乖违保邦御俗之方御㓂安民之䇿询于有衆咸极敷陈惟骨鲠是求惟药石是用毋或隠讳溺于导谀咨尔忠良竚闻正论果其逆耳而利行朕当舍己以从人虽有过言必无罪谴自今中外臣庻并许实封直言得失在京于合属处投进在外于所在州军附逓以闻播告遐迩咸知朕意诏从官举文武官寮内堪充将帅者是日降指挥令从官举文武官寮内堪充将帅有胆勇者具名闻奏讫赴三省枢宻院审察随才任用若立竒功不次奖擢所举之官亦行推赏二月戊辰斡里雅布䧟濬州梁方平兵溃焚桥而遁何灌望风溃散走还阙先是朝廷闻敌至遣歩军指挥使何灌将兵二万扼河津内侍节度梁方平将兵骑七千守濬州㫁絶桥梁据守要害敌至而河氷合遂济河方平不敢拒战单骑遁归麾下兵皆溃散何灌度不能支亦收散卒退守汜水关敌蹑其后比至汜水灌兵又惊溃乃引其余兵还至京师奏梁方平退走时朝廷以扰挠之际未暇穷治敌过氾水则鼔行而前府县来报中外震动靖康前录曰梁方平到滑日与其徒纵饮探报不明御敌无备洎敌至乃始奔骇至桥南纵火而遁桥虽已㫁飘于北岸犹二十八杠敌少加葺遂济河何灌见方平奔走亦望风遁去是日飞骑报金人至以郭药师为先锋破濬州梁方平败绩烧三山浮桥中外鼎沸金人初疑药师自得濬州大用其説以黄河为界要取金帛以至言京师富庶及宫禁中事皆药师之谋也沈琯见郭药师药师留食药师自言今日药师以二十骑先据桥南军走过而为药师所要遂不籍人兵焚桥而去拥入河者数千人常胜止伤三人三朝北盟㑹编卷二十六三朝北盟会编卷二十七钦定四库全书三朝北盟㑹编巻二十七宋徐梦莘撰靖康中帙起靖康元年正月三日己巳尽五日辛未三月己巳下诏亲征诏曰朕以金国渝盟药师叛命侵轶邉鄙刼掠吏民虽在纉承之初敢怠付託之重事非获己师实有名已戒六师躬行天讨将士锐于敌忾夣卜兆于袭祥庻宁邦国之虞克绍祖宗之烈一应亲征合行事件令有司并依真宗皇帝幸澶渊故事疾速检施行斡里雅布军渡河是日斥堠金人已渡大河刑部尚书蒋猷率侍从官请避敌卫士束装已备李纲力谏止之南归録曰沈琯见国王国王曰南岸已无一人你来日须去到汴京金人寻得小船子十余只可载五七人浮水过者所损甚多步兵尚未至于上下流得大船遂渡骁骑至六日方渡毕其步军始至而老弱者留濬州军官谓琯曰南朝可谓无人矣若有一二千人吾辈岂能渡哉太上皇下亳州烧香之诏朕㳟奉道君皇帝比以忧勤感疾祷于太清诞日康复方燕处琳馆靡有万机之繁可以躬身报谢今来就正元节前择日诣亳州太清宫烧香朕祗奉睿训敢不钦承其令有司前期戒具供顿储亿毋或不䖍太上皇东幸亳州先是太上皇下烧香之诏太史择初四日辰时启行是日夜漏二皷出通津门御舟东下太上皇后及王子帝姬接续皆行童贯蔡攸朱勔䕶卫扈从车驾侍从百官往往迯遁四月庚午越王上表諌亲征臣奏圣慈都城内是自家社稷之地兼仓塲在内万不可舍去况有城壁坚固坚心守之天地祖宗必降佑䕶若人主一出都城人乱宗庙亦不可保况西北两蕃皆有人使在驿粮草之类亦恐贼徒起而为变若坚守都城万一不虞亦不失社稷百姓皆恐主上出外更乞亲御宣徳门抚谕万衆其新城诸门乞差得力能臣守䕶臣意逼切不避万死募敢勇死先锋効命小牓是日散小牓召募诸色人京城小民多有应募者又有诸路州军干事公人军兵无所归亦多应募于是戚里势贵之家亦散牓自备钱米募战助国蔡绦除知永兴军又改除任谅北征纪实曰时方内禅大臣瞶眊战避之议皆未决时斡里雅布已报将至真定城中既无将又无兵独有徤勇二万复𤼵从梁方平扼三山大河前去人心仓猝不暇悉数而太平日乆人不知战又不善守都城气象繁盛异常强敌见之深为觊觎季兄翛上言昔澶渊之役敌人料天子必幸蜀因伏兵于殽渑道上适为我兵捜出此敌人已陈之刍狗也然彼方谓我独西兵可用诚是也都邑必不可守借守亦必破今太上既将南幸为新天子计不若行狩陜西据形势以临之鸠集大臣数道并进乘此锐气以图収复此上计也金人若犯都邑既掩空城势必谋折气沮我在陜鸠兵集衆以待上至若恐殽渑道险可从南阳趋武闗入长安㑹兵皷行南下此所谓从天而䧏也二十七日不得对至元日始得对于延和殿当季兄殿对时凡三人一给事中王云一中书舍人张忞也云方讼言大臣皆失措李士美已失魂矣某问着都不能答至今谋不定奈何今尚书来何处建白耶季兄即以前说及之云曰云今所以求对者正为此告尚书大家着力今见上大然之曰卿可帅长安为朕先去鸠兵歛赋俟朕之来也俄云亦上三人皆对罢上以季兄札子付大臣曰绦日下换资政殿大学士令知永和先去俟朕至是日晚又议遣差排顿逓官大臣因共荐舍人席益召至福宁殿天子面谕所以仍曰卿可先去大郡则谕以车驾亲出可备五万人刍粮赏赐小县则言大臣领兵抚师尔皆预为之备卿可置司于邓州闻朕出即复来迎又使益自辟官从南阳通金商路而益以待制安抚两路便冝行事益又奏无兼侍乞携母氏先行天子亦可之后复改除任谅墓志曰谅移帅泾原初朝廷将有事于燕山公慨然曰中国其有忧乎乃作书贻时相其畧曰师直为壮曲为老师出无名故事不成今日之兵其名安出哉然既聚四方之兵矣独宜大兵压境按甲不动下存亡继絶之诏耶律一宗分散其势使散为君长我収其名分其势若舍此不为弃可存之契丹隣崛起之金国难易百倍恐河朔易动不可不虑也其他曲折尚千余言不报宣和七年六月殿对首论郭药师必反愿早圗之无贻邉患上皇谕以药师忠义必不负国公曰彼若忠义何不经营北鄙分散常胜军使其耕织以赡燕山今乃集而不散使朝廷科夫钱遍天下此包藏祸心正欲竭中国而后动耳是年冬金人薄都城诏公守京兆时已病矣诏除吴敏等官职吴敏除知枢宻院事日下供职唐恪除吏部尚书令诏乗逓马赴阙翁彦国知杭州王寓给事中别与差遣耿南仲免签书李税除同知枢宻院事日下供职刘阜民除显谟阁直学士提举万寿观李纲除兵部侍郎任谅差知京兆府盛章侯任谅到讫𤼵来赴阙御史中丞陆得先降职与郡徽猷阁待制何㮚除御史中丞国子祭酒谢克家除起居舍人唐重除左右諌议大夫王云除给事中郑滋除中书舍人司业孙觌除侍御史卢益知东平府宋㬇除徽猷阁待制添差发运司王时雍除户部侍郎蔡翛除资政殿大学士知镇江府免谢星夜之任王易简除资政兼侍读大学正秦桧上三封事一金国兴师深入河朔诸郡坚壁固守彼进有大河之隔退虑诸城蹑其后师老粮匮立见势屈乃重有要请望断以大义所当与不宜示怯以自蹙削如燕山一路是金取契丹与之无害至于嵗币须令彼能制契丹不为害方可窃闻仁宗与契丹结盟增添嵗币亦是与之论夏国事乞检㑹参酌施行一金国遣使求和又复渡兵随至恐设计以缓我师守御之备望一面遣兵守备黄河仍急击渡河之兵使不得聨续以进一金国遣使所求甚大彼既动衆自不肻空归前闻朝廷与议四镇事百僚不得预闻审如所议坐失冨强之地彼贪心无厌得地而势益强复不能保其不再入邉今若与之议燕山及嵗币当集百官入议状择其当者载之盟书以示信服贬王黼崇信军节度副使是日尚书张劝并卫仲达何大圭等五十人弃官而迯五日辛未尚书右丞兼知枢宻院事李纲为亲征行营使主管侍卫步军司曹曚为亲征行营副使李纲传信录曰先是上于十二月二十三日即位有㫖诏对延和殿上迎谓曰卿顷论水旱䟽朕在东宫见之至今犹能诵忆余谢讫因奏陛下养徳东宫十有余年恭俭日闻海内属望太上顺天意应人心为宗社计传位陛下受禅之际有唐不足道也愿致天下之养极所以崇奉者以昭圣孝今金国先声虽若可畏然闻有内禅之事势必遣使请和厚有所求邀于朝廷臣窃料之大概有五欲称尊号一也欲得归朝人二也欲增嵗币三也欲求犒师之物四也欲割疆土五也欲称号尊如契丹故事当法以大事小之义欲得归朝人当尽与之以示大信欲増嵗弊当告以前约燕山云中归国故嵗币增于大辽者两倍今既背约自取则嵗币当减我国家敦尚和好货财所轻姑如数与之可也欲求犒师之物当量力与之至于土地祖宗所遗当以死守愿陛下留心凡此数者执之宜坚勿为浮议所揺庶免后患并陈御敌固守之策上皆嘉纳是时闻宰执奏对欲奉銮舆出守襄邓间余窃以为不可因奏曰闻诸道宰执欲奉陛下出狩以避敌果有之宗社危矣且太上以宗社之故传位陛下今舍之而去可乎上黙然太宰白时中曰都城岂可以守余曰天下城池岂复有如都城者且宗庙社稷百官万民所在舍此欲将何之若能率励将士慰安民心与之固守岂有不可语未既内侍领京城所陈良弼自内殿出奏曰京城楼橹创修百未一二又城东樊家岗一带濠河窄狭决难保守愿陛下详议之上顾余曰卿可同蔡𢡟良弼往观朕于此俟卿余既被㫖同懋良弼亟诣新城东壁遍观城濠囘奏延和殿上问如何懋对以为不可守余曰城壁且高楼橹诚未备也然不必楼橹亦可守濠河唯樊家门一带以禁地不许开凿诚为浅狭然以精兵强弩守之可以无虞上顾宰执曰策将安出宰执黙然余进曰今日之计莫若整军扬声出战固结民心相与坚守以待勤王之师上曰谁可将者余曰朝廷平日以高爵厚禄蓄养大臣盖将用之有亊之日今白时中李邦彦等虽书生未必知兵然借其位号抚驭将士折冲抗敌乃其职也时中励声曰李纲莫能将兵出战乎余曰陛下不以臣为庸懦而卑之兵愿以死効第人㣲官卑恐不足镇士卒上顾执政有何阙赵野对曰有尚书右丞阙宇文粹中随道君东幸故也上曰李纲赐尚书右丞面赐袍带并笏余谢讫车驾兴进膳赐宰执食再召对于福宁殿上意未决宰执犹以去劝上㑹有㫖命余留守以李税副之余遂力陈所以不可去者且言唐明皇闻潼闗失守即时幸蜀宗社几危于贼手厯数年然后复之范祖禹以为其失在于不能坚守以待勤王之师今陛下初即位中外欣戴四方之兵不日云集敌必不能久留若舍此而去如龙脱于渊车驾朝发都城夕乱虽臣等留守将何补乎宗庙社稷且为丘墟愿陛下审思之上意颇回内侍王孝杰从旁奏曰中宫国公已行陛下岂可留此上色变䧏御榻泣曰卿等无留朕将亲往陜西起兵以复都城决不可留余泣拜俯伏上前以死邀之㑹燕越王至亦以固守为然上意稍定即御书可囘二字用寳俾中使追还中宫国公顾余曰卿既留朕治兵御戎一以委卿余惶恐再拜受命与李税同出治事是夕宿尚书省宰执宿东门司中宫国公行已逺是夕未还翌日余自尚书省趍朝道路纷纷复传有南狩之亊太庙神主已出寓太常寺矣至祥曦殿侧禁卫皆擐甲乗舆服御陈列六宫幞被皆将升车矣余遑遽无策因厉声曰尔等愿以死守宗社乎扈从巡幸乎皆唿曰愿以死守余因拉殿师王淙濋等入见曰陛下昨已许臣留今复戒行何也且六军父母妻子皆在都城岂肯舍去万一中途逃散敌骑觇知乗舆之出以徤马疾追何以御之上感悟始命辍行余谓宰执曰上意已定敢有异议者斩因出祥曦殿传㫖宣示禁卫皆拜伏唿万嵗其声振地复入劝上御楼以见将士上可之驾登宣徳门宰执百官将士班楼前起居上临栏久之复降步辇劳问将士余与吴敏撰语叙金人南下欲危宗社决策固守各令勉力之意俾合门官宣读每读一句将士十余声喏须臾六军皆感泣流涕于是固守之议始决以是日余为亲征行营使马军太尉曹曚副之封氏编年曰朝廷闻金人据濬州何灌梁方平俱归勤王之师未有至者大臣建议不一或曰河北人心已动脱或渡河锋不可当望陛下南渡大江或西奔闗中集天下衆分兵四击或曰京城乃天下之本本既揺动何以慰天下乎今京师雄兵数十万可以坚壁戒严敌人进不能攻退无所掠以俟勤王之师内外犄角李纲曰二者之论皆非所长昔契丹拥百万之师直抵澶渊若从避幸之请坚壁之言岂得天下太平百有余年冦莱公坚欲御驾亲征銮舆一渡敌人䘮气遣使请和河北遂复今日之事与之同矣岂可缓也靖康前录曰是日李纲与宰执辨于御榻前时中等谓纲所言皆书生纸上语纲云时中等不信诸生之言以至于此今日尚敢尔耶邦昌从旁立賛时中谓前此执政非不宣力纲云邦昌等素无才术虽尽力何补上欲依景德故事置亲征行营使邦昌以纲不从其议皆谓纲可以任此事乃除纲右丞领行营司又曰白时中张邦昌皆劝上幸襄阳上问宗社何如时中对曰姑募英雄以图克复是日木主已出南薫门从官台諌知此意者皆束装以待李纲力争燕越二亲王率宗室不骞等恳请留驾夜分犹有索辇者殿前曹曚具陈军情谓亲征愿死战巡幸即恐变生萧墻自是方絶出幸之意亲征行营使司牓招募武勇人牓曰亲征行营副使司牓奉圣㫖召募有才干方畧或有战功与经邉任大小使臣不以犯罪已叙未叙及曽充弓马手子弟并诸色有武勇敢战之人并许赴亲征行营副使司具告自陈三朝北盟㑹编卷二十七三朝北盟会编卷二十八钦定四库全书三朝北盟㑹编巻二十八宋徐梦莘撰靖康中帙起靖康元年正月六日壬辰尽七日癸酉六月壬申行营辎重次尉氏李纲献议城守罢亲征以纲为御营京城四壁守御使诏今来团结军兵捍御敌马如立到功効并当不用常例特加恩赏多出文牓晓示军兵诏方今兵兴应内外官司局所除留后苑作御前制造御前生活所应副道君太上皇帝外其余一切依熈丰法令罢者并罢钱物并归左藏库送纳三省枢宻院条具以闻凢罢五十余所合门宣賛舍人吴革自闗中帅师勤王入城吴革初被诏弥旬未得敷对与宰相唐恪计事恪不知兵不甚合革谓所亲曰斡里雅布尼堪等易与耳朝廷如用革䇿其来也可使只轮不返有识者壮其言革屡陈竒谋当路者不合不得专制耳太宰白时中罢相宫祠李邦彦太宰张邦昌少宰白时中制门下熈朝任相当严进退之规明主驭臣冝厚始终之礼惟时端揆翊我初元顾谋国之未臧肆推恩而许罢特颁显号用亶具寮特进太宰兼门下侍郎兼神霄宫使庆国公白时中性禀中和心存恺悌蚤通经术霭贡薛韦康之声晚被眷知居萧曹丙魏之地方敌骑驿骚之日乃庙谟经畧之时排难戎亭懦弱讫成于无㫁投闲真馆保全实頼于有容赐以安车俾还私第爰念上皇之元弼载悯春宫之旧寮特示睠存聿崇体貌钖隆名于秘殿畀秩任于殊庭拓衍原田陪増圭赋于戯参朱邸之佐尝克尽于中规追赤松之游尚永绥于夀嘏祗膺异数益体至恩可特授观文殿大学士太乙宫使依前特进庆国公加食邑七百户实封三百户李邦彦制门下轨三光而遂万物永资当轴之勲逊五品而填四夷尤頼秉钧之大亟颁庭号登冠台符起复银青光禄大夫少宰兼中书侍郎兼神霄玉清万夀宫使李邦彦俊徳明谟闳才逺器学贯天人而守以虚静之量识穷治忽而发以忱恂之词蚤擢伦魁旋持从槖嘉猷婉画乆翔政路之荣伟誉英声寖亚宰司之重粤从定策弥见竭诚日月増辉方奠朝廷之势风尘有警遽深邉鄙之虞尽忠而人絶间言制胜而虑无遗筭谢安之矫情镇物足抗符秦李靖之料敌临机何忧突厌国威既振民志以宁是用序陞宅揆之官进贰纳言之任文阶峻陟井赋陪増以彰体貌之严以示倚毗之厚惟时所望非朕敢私于戯杜如晦长于㫁谋坐翌隆平之运姚元崇善于应变永扶泰定之期勉绍徽声伫观丕绩可特授起复特进太宰兼门下侍郎兼神霄宫使加食邑七百户实封三百戸张邦昌制门下股肱之起元首庸闻舜帝之歌舟楫之济巨川备载高宗之命聿求隽望式赞鸿图在资考以惟精顾登庸之敢后诞扬孚号明告治庭正奉大夫守中书侍郎兼充神霄宫副使张邦昌识敏而器闳才高而学愽洁于行已保礼义亷耻之四维靖以立朝茂正直刚柔之三徳粤登庸膴仕以亟进惟嘉猷成绩之具存念天步之维艰忧民心之未定允资厌难尤頼恊㳟是用擢陞亚揆之崇进贰上台之重仍兼官于凤沼俾亮采于龙墀併衍爰田申加真食庸昭异数益示殊私以朕初载论相之明为尔盛年得君之宠于戯敉宁中外矫情当慕于谢安镇抚迩遐守正冝师于裴度钦承予训益茂乃诚可特授少宰兼中书侍郎神宵宫使加食邑七百户实封三百户遗史曰是月渡河报沓至宰相执政官方次叙逓迁欲以应非常之变识者以为难㓜老春秋曰李邦彦字士美懐州人父为银匠喜与进士游河东举人入京师者至懐州必投其父后罢工为商仍量给资以送其行时人谓之结秀才縁父名浦以邦彦贵赠龙图阁直学士谥宣简公邦彦性俊爽同学服其敏而工然喜习闾阎鄙猥事自号为李浪子大观二年第一人及第善事内侍故内侍多荐之累迁中书舍人翰林学士謟事梁师成至是师成荐其才美风姿宣和三年迁尚书左丞以亲丧去位及起复王黼为相与邦彦不恊邦彦隂结蔡攸及诸内侍谮黼罢之七年拜少宰惟以謟侫取容畧无建明喜讴善谑尤能市井鄙俚之语每以鄙俚之语缀成小词无頼子得之諠传里巷邦彦尝自言赏尽天下花踢尽天下毬做尽天下官都人亦唿邦彦为浪子宰相至是除太宰王淙濋主管殿前司公事王淙濋者上母王皇后之亲属也上欲宠异母党乃除淙濋主管殿前司公事淙濋素骄贵不能任事自高俅领殿前纪律弛壊敌国侵入遽命淙濋识者为之寒心焉七月癸酉治都城四壁守具传信録曰先是亲征行营使置司于大晟府辟参谋官书冩机冝勾当公事管勾文字准备差遣统制统领将领准备差使等择文武官处之吏房户房兵房工房选三省人吏处之上赐绢钱各一百万贯疋文臣自朝请大夫以下武臣自武功大夫以下及将校官告宣帖三千余道一切许以便冝从事自圣驾御楼之后方治都城四壁守具以百步法分兵备御每壁用正兵万二千余人而保甲居民厢军之属不预焉修敌楼挂氊幕安礟座设弩床运砖石施燎炬垂檑木备火油凢防御之具无不毕备四壁各有从官宗室武臣为提举司诸门皆有中贵大小使臣分地以守又团结马步兵四万人为前后左右军军八千人有统制统领将领步队将等日𨽻习之以前军居东门外䕶延丰仓有豆粟四十余万石其后勤王之师集城外頼之以济以后军居宋门占樊家冈使贼不敢近而左右中军居城中以备缓急斡里雅布犯京师是日京城戒严城门昼闭令百姓上城守御京城男妇老㓜相携出东水门㳂河而走者数万遇金人杀掳者几半金人从城外放火烧屋宇光熖烛天连夜不止城中人皆懐恐惧㓜老春秋曰京师承平已久庶冨极盛金人深入纵兵掳掠数百里内居人皆避之强民千百为羣路途邀截刼掠或诈称金人者诸门皆闭守御之具犹未毕集金人以大船乗便流纵放而下急攻西水门西水门之上流先已设械于汴水之中为械所拒大船不得下城上矢石俱发力御终夜迨晓金人方退复攻酸枣门一带渡河口以云梯倚城尚书右丞李纲令诸班直以弓弩御之杀死甚衆自卯及午金人稍退始议与我遣使矣初得燕山也燕人有求京师居者军民伎艺百色有之杂居坊巷中与汉人无异金人入京师京城军唿燕人为细作皆执送开封府无虑数百人开封府不得已该収之后亦放还自五七日治战守之具粗毕而敌已至城下赵野除门下侍郎王孝迪除中书侍郎蔡懋除右丞唐恪除同知枢宻院事吴开莫俦直学士院李邺奉使囘先是十二月中旬闻敌马逼近遣李邺借给事中奉使讲和至是囘盛言敌兵强盛曰金人之兵入水如蛟入山如虎登城如猿不可敌也朝廷速冝与和再遣邺与李税等行靖康前録曰邺先赍金奉使敌入吾境且喜且惧日行不过一舍又知圣上继明伐其始谋已有求和之意偶逢邺于赵之境上邺漏机知我弛备遂昼夜行一百五十里又曰李邺归自敌垒盛谈敌强我弱以济和议谓敌人如虎马如龙上山如猿入水如獭其势如泰山中国如累卵时人号为六如给事斡里雅布下寨于牟駞冈敌马初抵城下寨于牟駞冈牟駞冈者京城西南隅地也冈势隠鳞如沙碛然三面据水前枕雾泽陂即孳生马监之所刍豆山积郭药师来朝命打毬于其间故知可以为寨地金人兵至径趍其所斡里雅布攻城李纲御退之传信録曰是夕金人攻西水门以小船数十只顺汴流相继而下余临城捍御募敢死士二千人列布于城下待船至即以长钩搭就岸投石碎之又于中流安顿乂木及运蔡京家假山石叠门道间就水中斩䕶百余人自夜防守至旦始保无虞入对垂拱殿方奏事间传报敌兵攻封丘酸枣门一带甚急上命余往督将士捍御余虑城上兵卒不足用即告上乞禁卫班直善射者千人以从上遣御药卢端同行传㫖以所乞自禁中至新城酸枣门几二十里行夹道委巷中惟恐敌之已登城也抵城门敌方渡濠以云梯攻城余命班直乗城射之皆应絃而倒余时坐酸枣门下自门上掷人头下至六七不已询之云斩获姦细俾验认皆汉人首级也盖扰攘中兵卒妄行杀戮捕获数人即斩以徇因便号令如获姦细捕人登城督领验实准赏輙杀者斩自是乃止余与官属数人登城督战激励将士人皆贾勇近者手礟檑木击之逺者以神臂弓弩射之又逺者以床子弩座礟及之而金人有乗栰渡濠而溺者有云梯而坠者有中矢石而踣者甚衆又募壮士数百人缒城而下烧云梯十座斩获敌首十余级皆耳有金环是日敌攻陈桥封丘卫州等门而酸枣尤急敌箭集于城上如猬士卒有中伤者皆厚赏之上遣中使劳问降诏褒谕给内库钱酒银碗彩绢等以给将士人皆懽唿自卯至未申间杀敌数千人敌知城中有备不可以攻乃退尚书驾部员外郎郑望之借尚书工部侍郎充奉使大金军前计议使髙世则充副使使斡里雅布军前郑望之靖康城下奉使録曰靖康元年正月七日望之任尚书驾部员外郎往太仆司选马兵部尚书路允迪来传语约同到都堂问子细既到都堂见官吏纷扰望之径入太宰李邦彦合子宰执具在亦有从官三五员少宰张邦昌正行步前执望之手曰郑郎中在此可往时有一内官在侧邦昌即令任珪奏云已差驾部员外郎郑望之去望之白云不知何事邦昌云适有何灌奏言金人已到城北朝廷已遣使人出来劳军恐有啇量望之又云乞见得使㫖乃行邦昌云有甚㫖贤且往军前看他家如何俄有一内官同珪来传宣令押奉使出门借尚书工部侍郎充奉使大金军前计议使副使差髙世则是时仓卒更不暇往国信所闗鞍马袍带邦昌顾小吏取公服允迪假金带鞍辔狨坐上马到安逺门登城见何灌人马在城下摆布遣语音髙大者过濠望金人军前声言朝廷遣工部郑侍郎往军前奉使可遣人来打话见一紫袍人称太师一白袍人称防御紫袍人系燕人吴孝民白袍人系金人吴孝民云皇子郎君到赵州路上截得今上皇帝即位赦书以手加额既是上皇禅位无可得争却与他讲和休如今来南朝只是买卖也望之问买卖之说如何孝民云要割大河为界定要犒军金帛望之云如此则非是买卖譬如有人买绢一疋索价三贯买者酬二贯五六百文又添一二百文遂交易如此谓之买卖今既要金帛又要割地而彼无一物与我岂可谓之买卖止是强取孝民更不说话便要入城至都亭驿约四更多时才到驿上赐到御笔适知郑望之已囘不知有何语一一先奏来靖康前録曰时议遣使以平昔不能求才仓卒间无可任者及以侯栖筠为正使召至都堂逡巡间已不知所在方再访询间偶郑望之来遂执之借户部侍郎使宰执袍带衣之承命而行又求一人选为副使枢衡在列无有识者门下侍郎赵野云近有郝抃来参不知其中如何但见其人物稍得即命抃为副自承信郎借刺史以行三朝北盟㑹编卷二十八三朝北盟会编卷二十九钦定四库全书三朝北盟㑹编卷二十九宋徐梦莘撰靖康中帙起靖康元年八日甲戌尽十日丙子八日甲戌郑望之与金人吴孝民来上御崇政殿引见差知枢宻院事李税借工部侍郎郑望之为计议副使再使于干里雅布军前郑望之奉使録曰八日同二使人到崇政殿门外幕次上御延和殿望之先引见具奏孝民所说及折他之语孝民似不恱今引见孝民等若有所说乞未可遽答上行过崇政殿方引班孝民引陞殿跪奏王子郎君截得赦书之意今来议和皇子郎君要一大臣过去上即云李税与郑望之过去班退引孝民却到廊下幕次孝民便要催促出门望之云虽是李枢宻同过去縁未曽得使㫖且到都城驿同太师等早食罢与李枢宻再对了方可出门寻同税再对上云若及割地即为许嵗币三五百万不妨望之奏云三五百万不为不多然国家常赋外只茶䀋钱嵗収二千五百万若无他费办集有余次论及犒军金银可许银三五百万乂命税押赐金一万两及酒果与斡里雅布孝民屡催逼出城縁伺候赐金酒果所以逗遛多时比至孳生监已更余见斡里雅布但讶国家违盟如受归朝官及赐平州张觉伐金人之诏如此三五事都不及和议乃云夜晚俟来日相见税云有皇帝赐到金一万两及酒果乃云令吴孝民割来是夜宿孶生监才到幕次萧三宝努耶律忠张愿恭三人又过来说及张觉等亊縁金国举兵入界闻上皇禅位圣主登极皇子郎君意便囘只讶南朝不遣使来求和望之云朝廷已遣给事中李邺去不知甚处逢大金人马更不曾得消息三宝努云李给事却是上皇遣来皇子郎君道不知他今上㫖意如何望之云主上即位十余日上皇南幸朝廷仓卒未及遣使而人马已及城下自后若能以礼义与中国通好岂不为美若一向恃强务欲并吞但恐天理不能如此三宝努云皇子郎君意亦如此但南朝多失信须一亲王往大金为质古亦有此事望之云古人有之如燕太子丹质于秦是也然太师岂不知周郑交质卒至交恶果为大计质亦何恤若将亲王过去万一感风露之疾以人情言之在贵朝亦不得不悔更要一亲王去也无益于贵朝恐不须啇量三寳努微笑云北朝以人马到处为界望之云朝廷自来秪倚道与金国讲好以燕山为藩篱内郡及都城不为战守备不意燕山失守主上嗣位未旬日间正是做手脚不及亦非事力单弱若皇子郎君能以中国为重结为邻好足以光辉史册必欲以河为界此乃恃强有所邀求耳且南朝得北朝地守不得朝廷守燕山是也归朝官往往先叛北朝得南朝地亦恐难守不若多増嵗币此事还可啇量三宝努云北人得南朝地岂守不得古人有守得者望之云耶律徳光到汴京不及一月如何为之守得三宝努云有守得底望之云北邉种落得中原地无如拓䟦南侵改为元魏百有余年当时所立君长犹中国之人也用中国之礼乐中国之法度中国之衣服故中国之人亦安之今大金岂可以拓䟦魏为比又微笑云旧日三闗也属北朝望之云国家财赋各有转运使总领独河北籴便司盖河北縁邉州郡多是唐泺地无出故朝廷支䧏钱本籴便司和籴斛斗以给诸邉太师若论三闗地政是唐泺所在不若问朝廷多增嵗币又无水旱之虞岂不永逺太师更熟虑之三宝努云枢宻侍郎瞒心各自尽忠为国家说得好但许多人马来不成则恁空去也大金人马不似南朝徤儿逐月有请受望之云若是讲和却存旧好金军朝廷须用犒劳不知有多少军三宝努云河东国相二十万皇子郎君一头项三十万如今讲和便遣人至河东军去此事朝廷不要迟疑早早讲和便益许多若住久是壊你家人民田种望之云昨日面得处分若说犒军可许银三五百万两此数亦不易出也三宝努云金人去家有六七千里动经一二年须是逐人得两锭银一锭金方得望之云太师开许大口又是以河为界好难啇量张愿恭云说道东京人家富庻家家便设一锭金今来须官中民间尽底将来赎取性命望之云此非是讲和直是强取物耳请太师问归朝官按月请受尚有拖延支不出时那里得许多金银若谓民间富庻縁京师四方客旅买卖多遂号富庻人家有钱本多是停塌解质舟船往来兴贩岂肯闲着钱买金在家顿放三寳努等意不悦乃云来日皇子郎君相见时枢宻侍郎莫要如此底死争恐壊他两朝和好事也传信録曰是日孝民陞殿跪奏所以举兵入中国之由栺陈太上之失路上得赦书之意今来议和乞遣大臣一人过去军前议所以和者上顾宰执未有对李纲前曰臣请行上不许曰卿方治兵不可李税奉使郑望之高世则副之李纲请所以不遣之㫖上曰卿性刚不可以往纲对曰今敌气方锐吾大兵未集固不可以不和然必所以和者得䇿则中国之势可安不然患祸未已宗社安危在此一举臣惧李税柔懦误事也因为上反覆具道所以不可割地及过许金帛之说以金兵贪婪无厌又有燕人狡狯以为之谋必且张大声势过于邀求以窥中国朝廷不为之动彼当戢歛而退若少震惧所求一切与之彼知中国无人益肆觊觎忧未已也愿陛下审之上以为然斡里雅布移寨过万胜门移牒朝廷牒云昔我大圣皇帝以契丹之主纳叛人阿古齐大王不行交还又多无道应天顺民起兵弔伐自后不忍覆灭欲与通好终不听从直至亡国方始投降尚犹释罪特加王爵又燕京留守秦晋王耶律纪辽阳渤海髙永昌奚肃良等各赐本部土地仍以世爵例俱执迷竟取灭亡夏国王李干顺达靼摩古津并助亡辽犯我行阵未皷而破为能改过各复旧居分列契丹邉土以济其地赵宋前帝航海遣使请复幽燕旧疆当此之时分日约誓同力収取尔来竟无接应形迹一旦天兵倐至不血一刃举土向风盖自契丹二百余年逺近无敢囘顾爰念从初结好姑务懽和即时割与恩义非轻着定誓书多纳迯人子孙不绍社稷倾危曾未踰月弃德背恩手诏逆贼张觉害我四执政大臣邀我百官更易姓名公然任使嵗交金帛并不如期及正旦使贺允中御前奏达传语二字指越旧例深浅轻易其于本国穷奢极侈上下相䝉阉寺擅权尅取民间财玩至有室如悬磬人不聊生种种弊源莫可罄言今我皇帝上符天心爰赫斯怒大举天师数路并进礼当问罪面奉圣㫖如赵王能悔过再乞懽盟仰就便施行当司领大军取幽燕一路自入贵境以为必遣使来赍御笔改责前非不至深入岂期直至邯郸才有人使李邺等却只将到三省枢宻院所奉圣㫖文牒又言归罪朝廷全无当理洎求的意方言前主自省愆尤不敢枝负大变已至传禅两项归责全是不同难为准言縁来人使不能骑马事致淹流兼恐途中别有错失廼摘从军先令贝勒呉孝民持白札子専去闻奏路次及城门首遮堵早不放入今及城下犹未遣还今上少年因乱登极社稷祸福未能裁酌新任大臣又不贤明人子之罪莫大于此今可追悔往咎乞申旧好于义犹可今执政臣属果为主上忧辱亲诣军前重求通好不但㧞出生灵抑宗庙血食所永頼茍或不然反令海内肝脑涂地鬼神乏主窃恐悔之已晚且贵朝兵将与亡辽士马优劣可见亡辽与本朝士马胜负明知其本国大军未足称数即当司一路除所经州军并余路军兵约定于汴京㑹集节次前来虽不欲一一分白贵朝亦必详悉又自来邉方守备兵衆不能捍御寖及国门谅能免斯难否贵朝因太平日乆习尚奢侈人民懦脆夫以不知兵之衆而拒我能熟练之师欲求可济自昔无闻今大金皇帝正统天下髙视诸邦其惟有宋不可无主然摧灭大权已入握内又为元奉㫖谕丁宁屡遣人使遂与安和惟求转祸为福勿有疑惑请准前文字别遣大臣早图万世之利若大祸已成自取灭亡勿以为悔大军逺来难以停滞却请执定疾速见示九日乙亥李税等见斡里雅布议事赍和议犒师割地等事目囘来是日李税同郑望之至军中斡里雅布严兵以待之见二太子二太子借地南向坐税与望之北面再拜膝行而前恐怖䘮胆其所言良乆遣王汭译云京城破在倾刻所以歛兵不攻者徒以上故所以存赵氏宗社恩莫大也今议和并犒师之物须金五百万两银五千万两绢綵各一千万疋驼骡驴之属以万计尊其国主为伯父凢燕云之人在汉者悉以归之割太原中山河间三镇之地又以亲王宰相为质乃退师出事目一纸付税等达朝廷税唯唯不能措一辞而还金人笑之曰此乃一妇人女子耳自是有轻朝廷之意郑望之奉使録曰是日早有韩宣徽过位相揖云皇子郎君遣人去打城也望之云既是讲和何言打城韩笑曰且要挥兵早食后斡里雅布请相见云我遣军去打城适已勾囘望之云既是讲和打城是甚意思斡里雅布顾左右笑又云讲和事此自遣使人去朝廷理㑹兼自有书望之求见其书又云不须三宝努耶律忠王汭于斡里雅布处受书又出一幅不封乃是所须金银牛马表叚等金五百万两银五千万两牛马万疋表段百万疋望之即语三宝努云必欲如此数目是无意讲和国家幅员虽广然出产不过五七处嵗贡有定额间有不登其数既有嵗贡即有嵗用如何有许多积蓄且如马国家下川陜两路以茶綵博买西南夷及西畨马嵗不过一二千匹其间又有倒死病疲前郭药师守燕山要马朝廷下川陜马司应副试问药师其马堪与不堪元抛数足与不足即见得城内有马不多耕牛尽在城外民间城中所有多是宗室国戚人家养三两头牵驾座车子药师在旁云侍郎不须如此说且送得七分来望之云少保虽是力屈而降上皇恩徳亦何可忘皇子郎君以主上圣徳务要讲和实宗庙社稷之福今若许了七八分不足又是失信岂不害事药师向西退身斡里雅布又顾三宝努等畨语少顷催使人囘及出玉束带玉箆刀子及马一疋付三宝努献上连催使人上马即与三宝努耶律忠王汭前来秀水闲居録曰宣和间经营燕地金将郭药师首来归附既得燕山授以节钺专付兵柄继加检校师傅官赐第都城宠异无比药师喜饮酒上醖絶品曰小槽真珠红者日赐一罇置驿传送尝至京师召赴禁中凢寝殿奥宻称竒之物悉令纵观眷待优异如此金人南侵药师率大将张令徽刘舜仁叛归之合从犯阙既议和解金师须索犒军金帛数千万虽竭极不能克足金使云药师尝至宣和殿见库中金一块数千两者何谓不足朝廷答移牒书曰契勘太上皇与大圣皇帝浮海结约嵗月已深遂割燕云恩义至逺质诸天神共着誓书使聘交驰懽盟无间止縁奸臣误国容纳叛亡嵗币愆期物货粗恶遂令誓盟殆成空文邻国兴师軄由于此重念大圣皇帝从初讲好欲卜万年事至于今虽悔何及太上皇深自刻责乃付神噐纉服之始不遑康宁夙夜以思冝申旧好果承使介逺达信诚结纳之词悉以面谕自今日始传之无穷共芘生灵永同金石缅惟英鉴必谅兹懐事目具如别幅想加照悉事目云投拜軄官人口尽行发遣大金国人马抽囘议定更不以黄河为界只将土地税赋所出改添嵗币七百万贯今来河北河东人马抽囘赏军银五百万两绢五百万疋金五百万两十日丙子李税等与金人所遣计议使高永张愿㳟萧三宝努复命当日引见三宝努上殿进呈书斡里雅布复书书云承计议使李税等赍御宝文字深悔前非再求盟好传之无穷永同金石仰谂至诚实为大利虽有报役之心载惟元从大圣皇帝结好暨我今皇帝㫖谕丁宁徳义寛大拯救生灵涂炭冝舒旧愤以示新恩当开诚心与修和睦若可依从请王弟郓王并少太宰科一员祗候交拨定疆界亦便放还合还赏军物帛书五监金五百万两银五千万两杂色表叚绢一百万疋马牛骡各一万头匹驼一千头郑望之奉使録曰十日引见三宝努就殿上进呈书上顾敏如何敏对曰事无可奈何待更啇量出到殿门宰执阁子内三宝努等入使人幕次方见所进书乃知所邀三镇及要亲王一员候军囘日送到河要宰臣一员同往交割地界中兴遗史曰李税等归併燕山府路提举常平沈琯与税等偕来税等具奏斡里雅布要宰执亲王为质并须索金帛犒军李纲以金人之技尽于攻西水门与酸枣矣破之甚易以死战使匹马不还䇿之上也税望之谓金人势雄盛未易可当莫若许之不可缓也李邦彦劝不如许之上亦欲务令持重以保宗社生灵遂悉如所请诏括官司士庻金帛三朝北盟㑹编卷二十九三朝北盟会编卷三十钦定四库全书三朝北盟会编卷三十宋徐梦莘撰靖康中帙起靖康元年正月十一日丁丑尽二十日丙戌十一日丁丑李纲沈琯与执政同议于东府南归録曰初十日琯见李右丞言敌骑不过五万能战者止万余人太子营不及三千药师常胜约三千骑诸营部兵闻止有三万余其过河者只有大半可以邀击李纲曰待与诸公议遂留琯幕中十一日李纲与琯同入阁门续引至后殿少顷同赴东府见枢宻耿南仲李税等琯告诸人如告李右丞説李税厉声曰贤敢道金人不强若与战决胜负否李纲曰不湏如此怕他琯曰琯忘身弃家以图其归葢上欲朝廷知金人不多可以击尔至于战鬭事非琯所敢知湏臾李邦彦已下偕来琯复告之曰城下之战社稷之安危固不可轻举可待其归以重兵拥其后必有全胜之䇿衆皆不答十四日庚辰皇弟康王少宰张邦昌使于大金军前给事中李邺为计议使右武大夫髙世则副之赍和议誓书送伴萧三寳努等同行朝廷和议誓书云契勘太上皇与大圣皇帝浮海结约欲卜万年偶因手诏平山张觉招纳叛亡至使懽盟变为兵革遂致大金数路兴师今太圣皇帝次子郎君并知枢宻院事李税等赴议军前引过乞和正月十日廼承议计使赍到文字大开容引备谅纯诚拯救生灵重结盟好载惟恩义深感剧悰今戒攸司悉从定约太上皇与大金大圣皇帝义同兄弟今来囘书当依契丹旧例礼从伯姪施行已许放黄河更不为界可太原中山河间府一带所辖县镇分画疆至系自大金后比至立了疆界也其已前于内别有变乱处所当朝自应管擒制交送至于尺土一民不令侵犯招纳若是与三府以南州军犬牙出入不齐去处临时两平兊易应自亡辽播越之时北界流离向来併系大金叛亡诸职官工匠教坊百姓除元不曽到并已死外应见在并尽数遣还在京令逐前去在外接续发遣一无停匿残害错失除自来各交金银疋帛并杂物折纳决无粗恶愆期斯言之信金石不渝有违此誓神殛无赦宗社倾覆子孙不享所有其余该载不尽合约事件并依前立誓书施行逺冀英怀永同重誓伏惟照察谨白初金人讲和要一亲王为质朝廷议从其请上召诸王曰谁肯为朕行康王越次而进请行康王英锐神武勇而敢为有艺祖之风将行宻奏于上曰朝廷若有便冝无以一亲王为念既行邦昌垂涕康王慨然曰此男子事相公不可如此邦昌慙而止沈琯与李纲书论金人兵虚实沈琯短书投纲某自燕山拘执而南陈讲和之议意在脱归言其军实今天与之幸偶而归逹区区之忠因右丞归以上闻似可以无憾矣虽曰后时尚有图者彼言国相自太原入河西自鄜延入不知二道能遏之使不前否二道既不能进则此犹可者也城下之战固不可轻议待其囘脚数路要之前不得还后以重兵拥之可一举而殱之彼之难聚者兵调发半年止得如此若尽灭之数十年间未能再举若使之还其祸未已彼之难得者马前日入燕不满万骑得常胜三千匹路中所掠不下三五千匹今又以二万匹与之不可敌也彼之所乏者金载之而归竭吾帑藏又取于民不足以充其欲二者之外又割吾要地其祸可胜言哉今日彼之兵数不多必不若契丹犯澶渊之时是时景徳春秋乃未及圣主之盛一时宰执皆欲避之陈尧咨数人皆欲之金陵独冦莱公决䇿劝之亲征一战而胜今城下之战计社稷之安危不可遽急至于后图亦不可缓右丞忠愤之气衆所共闻实天以赐我宋岂不能为冦莱公哉某冻馁踰月脱死而归䰟未集体无仆无马筋骸觧㪚不可以步釐此以代靣陈幸不以人微言轻忽又陈三事一曰某昨日步归憇于茶肆闻诸人咸有欲战之心但不令出尔此固未易轻举然人心可见今早又闻昨夜城外小战与其小战不若更多与之人马在外以待之二曰金人之所以有鬭志者意在于金帛既与之彼却有爱惜之心吾之将士要而夺之以求为军赏则我之兵欲鬭之志如破竹之势矣三曰金人不多用兵之时当分头掩击以分其势是日晚纲遣人相召琯力言金人可破之状兼今日客主之势不同多寡之数不侔若令遂归既无伤折又厚有所得异时人人敢来也割地之后彼据要害我反为客燕山云中一二十万之兵不知何以御若果欲与之战不可失此时我重兵拥其后河壖而揜击之以西兵自怀衞入驻濬州之北当其前召大名徳慱兴仁潞南兵由徳慱渡河于邢赵之间等截间道遣人宻约河间真定中山雄沧会兵于滹河之北迎战当使匹马只轮不返若云姑与之更图后举此妄论也今既与之大事去矣后不可再举必败湏便甘心为江左之事右丞能以决䇿立圣主又能止之使不迁盖天以右丞赐我宋今日之事何不以死争岂能作执政而遂爱惜也纲言公之言宗庙社稷大计与纲无不合者但有掣肘处亦少有所待答曰愿力为上开陈断不疑而速行之免后时噬脐次日又以七事献纲一曰十三日诏出恐所割州府不肯听从指挥守臣交割窃恐守臣亦有畏懦全身保家之人奉诏弃城而走密窃遣人令合兵以战二曰杨志昨在燕曽受髙托山极赂志贪财色今闻在军可説之要击三曰闻西兵有至者出兵不可缓金人过河日驰百里纵使之归昔抚定燕山之时亦迁延不去大兵既近燕城苍黄而行辎重金帛尽为张觉取夺此机不可失四曰大兵拥敌过河止以万人弓弩守北岸五曰大㨗之后全军受赏其搴旗斩将有功者统领者别行保明优与推恩六曰金人兠鍪极坚止露两目鎗箭所不能入契丹昔用棍棒击其头项面多有坠马而得之欲令骑兵半持棍棒七曰郭药师将骑兵三千刘舜仁领兵二千随行今若以重兵拥之过河前又有兵截等其势甚危因密令人説之以药师为燕王以舜仁为平王许其世袭自置官吏嵗赐官帛兼令其背金归朝事自有济涂中闻常胜恐由澶渊徳慱入沧过河归燕山当湏两道遣人候之不可后也拆上元鳌山㪚给军士新火上皇时常以十月结架鳌山至正月十四日了毕所费綵帛巨万计比上元灯后则颁赐内侍率以为常及是乃拆之衞仲逹张劝特除名勒停臣寮上言窃见国家多难侍从官义当体国乃者营私谋已图去朝廷者十已三四班缀空然衆目骇视访闻礼部尚书衞仲逹素与赵良嗣狎昵无间今者忽称病乞假遂携家以行工部尚书张劝身为八座乃求淮南干当公事而去按仲逹劝皆憸侫不才平日叨窃荣宠当急难之际倾揺人心为避兵之计理不可容奉圣㫖衞仲逹张劝特除名勒停令开封府差人追捉前来圣㫖今后金国称唿只以大金为称合用国字者依自来体例施行更不得以金国为称十五日辛巳斡里雅布囘奏并书曰大金都经畧处置使两路都统斡里雅布正月十四日太宋皇帝遣使降到誓文大开详审推见圣意勇于改悔求践旧好叙定兄弟之义卜于万代更不渝变斯乃社稷生灵之福也当司深为感切遽解重围收聚兵马铃束将校更不令驱掳杀戮既复旧约欲成长乆窃虑嵗输物稍多难以经逺施行兼奉宣命若能悔责委酌中理会今又减于一百万贯常年只纳一百万贯文折物并银二十万两绢三十万疋仍为今嵗分拨疆至事忙直候来年正月依应旧例交纳如交割结絶之后茍有违变神明得殛俾坠其师伏乞照察谨奏书曰大金皇子都经畧处置使斡里雅布上书于大宋皇帝阙下今月十四日赐到誓文暨皇弟康王并少宰一员至仰体圣慈深増倍喜事茍不然其如社稷生灵何安今既转祸为福重践懽好惟望贵朝不失农事早令当司兵马无稽驻泊益彰至徳当司已铃束逐处军兵更不令驱掳杀戮所有国书再立盟约乞赐尽言遣差使将擎来诣当司待凭发遣赴阙即目一见康王便如兄弟相次事过即时遣还愿勿忧疑更有但系亡辽契丹奚海渤海杂类人等无令刼掠伤民早为交割今月十一日夜南方天气赤直至天明详其分野正临都邑能尽至诚大信反身修徳必抵消禳縁念义同一家别白奏逹谨上圣㫖应有官无官诸色人曽经赐金帛各据前项所赐修数自陈官如敢隠数许人告犯重行断遣尚书省直取金银指挥奏圣㫖仰聂山何㮚周懿文李光只金直取杨球张补姜尧臣李宗保张师贤宋辉李宗振董庠下项逐家金银于元丰库送纳赵元奴李师师王仲端曽经祗应倡优之家并萧管袁陶武震史彦蒋翊三人筑毬郭老娘逐人家财籍没并内侍省官道官乐官曽经入内医官辇官幕士忠佐并应曽特赐金带许系金带人并行陈纳若敢狥情隠庇并转为藏匿之家许日下自首如违并行军法诸色人所隐藏之物以半充赏十七日癸未捉败细作先有燕山人推独脚车子其中皆载兵器自是连日大索细作不絶或有急走者面黒者误遭殴击至有死者羣恶不逞徃徃乘此刼夺行路但云是细作即擒送府騐问非是乃释之亦不加罪妄捉之人如是数日乃掲榜禁止十八日甲申大风雪时围闭旬日城中食物贵倍平昔穷民无所得饿冻死者枕借于是朝廷复遣致使问于金人军前朝廷赐书书云大宋皇帝致问大金皇帝郎君荐承使介特贶书词披览再三深谂勤意比者复修盟好休兵息民皆自周旋深感戢示谕依准大金皇帝宣命施行恩从圣造事靡已为益谅髙懐尤彰谦徳更承念及耕农重事罢去所索牛一万头诚忱备至义同一家固当传之无穷永以为好春律尚寒倍惟珍啬谨白又赐沉香山子一百两花酒盘十一只玳瑁酒瓶贰只拨花犀注碗一副十九日乙酉上御宣徳门抚劳王师平阳府义胜军作乱叛归于尼堪初谭稹为宣抚也募燕云人为义胜军㪚居于河东诸州其在平阳府者刘嗣初为河东路兵马钤辖以统之有衆四千河东人唿义胜军为投附人太原府受围有谭将自太原城中出至平阳漏言欲尽杀投附人于是义胜军皆不安渐有语喧閙嗣初见平阳冨盛有欲得之心既知太原被围遂有叛意一日嗣初见知府宇文时中白其事曰嗣初山后人累世不幸䧟于契丹者几二百年今重不幸又为金人呑灭使我前主契丹䘮其社稷而嗣初亦倾覆其家遂得归朝今一行部曲与嗣初同视金人为仇雠也金人方造衅用兵国家以兵应之使投附人效死于阵前以报金人之雠深所望也窃闻欲尽杀投附人不知何故时中惊愕曰无此乃命出榜敢有撰造语言者立赏告捉自此投附人亦私为之备投附人先在城外下寨不与州县通嗣初自起炉打造军器置枪棓残编及拾麻鞵底穿为甲隂勒行伍未几时中罢去通判王某以权府事有百姓王存受雇于嗣初为么喝人既知其意先一日诣府告嗣初与投附人将乱者王某务欲安嗣初等乃决嵴配三人本府牢城且报嗣初云有撰造语言已施行讫嗣初以本部皆是义胜军唯么喝三人乃平阳府兵士既发露其情愈不安又知折可求败事乙酉黎明率衆入先登城占城城中军民有以弓弩射之者义胜军以手张氊御箭既而城中奔乱嗣初纵火王某及州县官皆出城走走不及者为嗣初所执嗣初纵掠金帛次驱掳男女次驱奔牛马次取驴猪羊尽杀为脯腊科磨户破麦为干粮凡十余日以其衆归尼堪尼堪大喜而王存于神仙界见王通判言你不信我言反杖一百今日壊了一城人性命你却还他鼔倡诸人将王倅併家小尽杀之其归朝人老小在州县者受折可求移文悉行诛戮二十日丙戍斡里雅布囘谢赐上奏云差去使人王汭至伏䝉圣慈赐囘到沈香山子花犀玳瑁酒器并竒兽珍禽等斡里雅布无任感恩望圣激窃屏营之至谨奉书奏谢以闻谨奏京畿河北路制置使种师道及统制官姚平仲以泾原秦鳯路兵至京师师道承召命未起以为金人必不敢渡河亦未必有如此事虽起行唯日行三十里不废逰猎中途遇统制官姚平仲自燕山戍归有骑兵三千歩兵一千师道以便冝檄取兵之命遂与之俱来未至上遣开封少尹田灏中使裴谊陆舜举促之师道至西京而斡里雅布已至阙或曰敌势重而我以轻兵犯之必败四方勤王之兵遂将解体不若且驻氾水以图全胜师道不然曰吾以微兵迟囘不进形见情得祗取败焉贼孤军深入日虞援兵之至也今若径去彼自莫测苐使一骑到京师则京师之气自振矣师道遂行先遣二十骑全装披带封蜡书上奏二十骑者疾驰到京城逄金人逰骑四出是二十人者驰马犯之逰骑知西兵退走二十骑至城下叩城上蜡书京城人知勤王兵至欢踊气増十倍师道至命开安上门遣尚书右丞李纲迎劳而宰相李邦彦降勅付师道曰金人和议已定敢言战者族或谓金人寨于城之西请严备以入师道不从肩舆入京师是夜与宰相同入禁中见上于福宁殿奏曰臣不知京师有如此急又度必无此事故来迟今臣在此陛下不湏忧也上再慰劳问计将安出师道奏曰臣以为和非计也京城周围八十里如何可围城髙十数丈粟多数年不可攻也若于城上札寨而城外严拒守以待勤王之师不踰旬月敌自困矣然业已讲和不可止金银不足请以见数与之如其不退乃与之战且四镇之地内保州乃宣祖陵寝所在不宜割与上乃令师道与邦彦于政事堂共议其事师道见邦彦因曰某在西土不知京城坚髙如此备御有余当时公何事便讲和邦彦曰以国家无兵故不得已湏和耳师道曰凡守与战自是两家事战若不足守则有余京城之民虽不能战亦可使守但患无粮食茍有余京师数百万衆皆兵也何谓无兵邦彦诡曰素不习武事不知出此师道笑曰公不习武事岂不闻徃古攻守事乎又曰闻城外居民悉为敌杀掠畜产多亦为敌所有当时闻敌来何不悉令城外百姓撤去屋舍畜产入城遽闭门以为敌资何也邦彦曰仓卒之际不暇及此师道又笑曰好慌左右皆笑曰公等文臣腰下金带不能自守以与金人若金人要公等首级如何邦彦不能对又曰京师如此之阔敌兵只十数万何能围匝无故四门都閍则敌人得以纵掠而吾民困矣上加师道检校少保同知枢密院事迁宣谕使明日金人使王芮来其礼稍屈上顾师道笑曰彼畏卿故也方诸门尽闭师道命开东壁南壁门听民出入如常人情頼之以少安又请缓纳金币禁逰骑不得逺掠俟其惰归扼之于河当使匹马不还上皆是之师道受命出廵城语所亲曰敌易破也但札连珠寨对垒使不得掳掠则敌粮匮乏便可进兵更使兵将临河设伏俟其半渡击之此万全策也一日师道令骁勇数軰出城得金兵三人至则令言军中事其一不肯言师道令斩之又问其次遂恐惧明言军中事其一破其腹以騐所食之物腹中唯豆耳师道语其衆曰敌粮已匮可以殄灭乃遣一人还军中使道其事敌军大惊于是决意求和诏差中书侍郎王孝廸收簇金银诏曰金国犒军金五百万两银五千万两锦帛牛马駞骡万数浩瀚虽竭神御乘舆宫禁王府主第宫观寺内外百官士庻人等金及三十余万银一千二百余万又送以服御犀玉腰带真珠寳器女乐珍禽香药茶锦绮酒果之类并以祖宗以来寳藏珠玉等物准折縁数万金银未敷不肯退军已差中书侍郎王孝廸再行收簇布告中外咸体兹意榜曰中书侍郎传领收簇大金国犒军金银所今月二十日奉圣㫖大金国兵马攻城其势甚急朝廷为宗社生灵遣使议和湏借金帛以结盟好金国要金五百万两银五千万两今来所歛金银上自宗庙宫禁乘舆服御之物尽行刬刷止得金三十余万两银一千二百余万两寻津置前去大金国见其数未足复遣使人谕意难为退军兼恐兵衆犒赏不均必致怨怒却来攻城男子尽杀妇女驱掳屋宇焚烧金银钱物竭底将去今来既无所出遂将前后所出黄榜并行拘收别出榜文训谕朝廷爱民忧国之意仰自今月二十一日为头应执政侍从宗室外戚内侍官横行并许权系犀带将金带纳官仍将逐人在家金银尽数赴逐库送纳外其余士庻诸色人并仰于两日内罄所有金银立便送官如有藏匿寄附送纳不尽之数限满并许诸色人告论虽于法许相容隐人亦许陈告并依所告之数三分之一充赏告及金一万两银十万两除告赏外与承信郎如亲隣知情不告告而不实以其罪罪之今来除指挥事系急切若因金银不足和议不成遂致家族不保虽有财寳何所用之仰士庻体认朝廷爱民忧国之意疾速前来送纳候事定日等第推恩所有金银稜道并与免纳今具逐处库分纳下项州南左藏库纳州北元丰库纳州东都茶塲纳州西㩁货务纳右出牓晓示诸色人如有乞覔并依军法施行都人读榜见金银不足则必致怨怒却来攻城男子尽杀妇人驱掳屋宇焚烧金银钱物竭底将去又言家族不保虽有财寳何所用之读之者莫不扼腕唾骂靖康前録曰王孝廸领簇合犒设大金国金银所出榜籍士庻所有之物谓如此则免吾民肝脑涂地不然则男子杀尽妇人掳尽宫室焚尽金银取尽其辞乖谬不可具言人谓之四尽中书以比李邺六如给事种师道姚平仲兵至李纲上奏乞令师道平仲听节制传信録曰奏上曰勤王之师集者甚衆兵家忌分莭制归一乃克有济愿令师道平仲等听取莭制上降御笔曰师道老而知兵职位已髙与卿同官替曹䝉可也盖上意欲与师道为亲征行营副使余窃叹上裁处之当而宰执间有密建白以为不可者上入其言于是别置宣抚司以师道签书枢宻院事充河北河东京畿宣抚使平仲为宣抚司都统制应西兵及四方勤王之师并𨽻宣抚司又拨前后军在城外者属之而行营司所统者独左右中军而已上屡申勑两司不得侵紊莭制既分不相统一宣抚司所欲行者託以机密徃徃不复关报余私窃忧之自金人议和誓书已行之后朝廷日运金银币帛之属输其军中名果珍膳御醖之饷使者络绎冠盖相望上又出御府珠玉玩好寳带鞍勒以遗之品数甚衆其价不可胜计余每叹以谓赐此不足以为徳适所以启敌心虽上恭俭视珠玉如粪土然彼既生心何厌之有衆方称上徳不以余言为然金兵益来湏索无所底止也至求妓乐珍禽驯象之类靡不从之及勤王之师既集西兵将帅日至上意方壮又闻金人虏掠城北屠戮如故而城外后妃皇子帝姬坟墓殡发掘殆尽始赫然有用兵之意余賛上曰易于谦之上六称利用行师征邑国师之上六称开国承用小人勿用盖谦之极非用利行师不足以济功师之成非戒用小人不足以保治今陛下之于金人屈己讲和其谦极矣而金人恃强无厌之求愈甚其势非用师不可然功成之后愿陛下以用小人为戒而已使金人有所惩创不敢有窥中国之心当数十年无烽燧之警不然一日纵敌数世之忧未艾也通判绛州军州事徐昌言杀义胜军中兴遗史曰平阳府义胜军乱之次日报到绛州绛州有义胜军四千人将官牛清统之清山后人麄率勇悍通判徐昌言谓不先图之必有平阳府之变乃白于知州李元逹请先为之备元逹本儒生不知时变不从昌言与幕职官苦言之元逹不得已请昌言一靣措置昌言以教閲为名开甲仗库令官军带甲整葺军器时清下寨于东门外是日昌言出其东门方转五鼓自南门北门出兵转城以趋其寨又令民兵悉上城之东壁令之曰闻战声则助其声势昧旦两门出兵皆叩其寨即斩闗以入直造清之寝清夜饮方醉与数妇人寝闻难取器械不及窘甚被执于是尽杀投附义胜军城中民兵登城东壁唿噪以助其势投附人尽被诛戮诸州闻绛州之事乃皆杀投附人昌言字献可衢州人统制马忠以勤王兵至京师熈河路经畧使姚古秦凤路经畧使种师中及折彦质折可求刘先国杨可胜范琼李寳诸路勤王兵至京师诸路勤王兵号二十万到京师人心稍定三朝北盟㑹编巻三十三朝北盟会编卷三十一钦定四库全书三朝北盟会编卷三十一宋徐梦莘撰靖康中帙起靖康元年正月二十四日庚寅尽其日二十四日庚寅斡里雅布再奏书云伏承御书特加温谕寻绎研味言悉由衷敦固懽好益光圣德陛下既全始终质诸天神斡里雅布等永念同盟敢不祗畏中山河间两府亦望差近上亲信之臣严赐勅㫖令从随少宰専行管勾交拨疆界据喝下金帛拟准见御寳文字续次交送近者猥被圣恩赐致内乐百余人不欲使去父母之邦寻用放还辱从所请感戴之至无任下情外据所割三府见任职官内不系本土之人恐有知识欲要者内椿定姓名垂示即当发遣如不见公据请不受留内太原一路官员乞便于交拨宣内分白开指亦凭依应施行今差韶阳军莭度使耶律忠干文阁待制太平甫充计议使副谨奉书奏谢以闻谨奏朝廷复遣李税致问书曰大宋皇帝致问于大金皇子郎君比者盟书既定和议方深用孚千载之期永保两朝之好辄因使介以物将诚详具别纸惟冀留意谨白送珠子带一条正透飞凤犀带一条金稜真玉注椀一副真玉酒盃十只细鞍辔一副琥珀假竹鞭一条又别遣肃王为质请归康王书云比承书示欲别遣亲王为质今令弟肃王前去可谅诚悫之情然念康王留军中今将一月朝夕忧念未甞少宁虽皇子郎君义同一家必垂顾恤奈手足之情同气之亲一日不见实有三秋之念敢望仁慈候肃王到日便令康王囘归以慰兹寤寐注想之懐情深意切书不尽言再此布叙惟冀孚察白斡里雅布以棠义军节度使大安仁龙州团练使耶律忠充使副送还康王书云使至迭承来喻请送康王备聆圣心怀注之切今如命遣送前去縁以康王乆留军中谨赠金一万铤聊用厌惊式表微意谨奉书奏闻谨奏王黼削夺在身官爵长流衡州靖康遗録曰是日籍王黼第得金寳以亿万计初黼赐于阊阖门外周围数里其正㕔事以铜青瓦盖覆宏丽壮伟其后堂起髙楼大阁辉耀相对又于后园聚花石为山中为列四巷俱与民间倡家相类与李邦彦軰游宴其中朋邪狎昵无所不至及至籍没百姓争入剽掠官不能禁斩数人而后已黼出城数十里至负固村追斩其首百姓谓之负固村云秀水闲居録云王黼作相初赐第相国寺东又赐第城西竹竿巷穷极华侈累竒石为山髙十余丈便坐二十余处种种不同如螺钿阁子即樑柱门忩什器皆螺钿也琴光漆花罗木雕花碾玉之数悉如此第之西号西村以巧石作山径诘屈徃返数百步间以竹篱茅舍为村落之状都城相第乃有村名识者以为不祥黼侍妾甚衆有官封者十八人八夫人十冝人靖康前録曰二十四日府尹聂山进札子先追王黼行差遣人追及于应天府杞县之南十里负固村遂戮之函首京师随行金帛不可数尽为小冦剽掠差度支郎中邢倞籍其家财倞措置无术小人乘隙鼓唱争入黼第绢七千余疋钱三千余万金玉之类为羣小攘夺者三分之一王时雍领尹诈称搬纳王黼家者次第给赏优者推恩衆赍金帛入黼第即得首领者二十余人枭首令衆余皆弃物而遁别録云缢杀之于雍丘中兴姓氏姦邪録曰王黼字将明开封人也崇宁二年登进士第蔡京喜之累擢为翰林学士厚结内侍梁师成辈多荐引之者政和七年除尚书右丞八年除中书侍郎宣和初师成荐为少宰惟谄侫师成凡事行其意而已每入禁中为柔曼之容効俳优诨话以説上意置应奉司于其家四方珎贡皆由黼以进奉而多半隠盗于家公然卖官取赃无厌京师为之语曰曰三百贯且通判五百索直秘阁其无亷耻如此二年上欲乘契丹为女真所攻因复取燕山黼力赞出师及用童贯蔡攸为帅四年加太宰楚国公二子皆加徽猷阁待制上命内侍干当御药院卢端专起大第以赐黼黼建御书阁芝草生于上黼邀上驾幸其第亲赏之人知其不祥五年拜太师封楚国公领三省事六年李邦彦宻结蔡攸令谮黼而罢之靖康初贬广州安置遣使斩之时年四十八士民皆快宣和録曰宣和五年九月太传王黼言臣以昧陋藐然之迹充位公传总治三省无明谟显庸仰称敷求熈帝之载不足以格皇天膺福宣和癸卯八月芝生赐第正寝之东阁柱檚之间状如芙蓉惧无受祉之寔且在侧陋不敢奏后两浃旬得贤治定阁产神芝二本袤皆踰尺一生于漆柱一生于绘屏生阁柱者状如云翔龙爪虬然其杪附于柱其中穹窿特起叩之有声生绘屏者如庆云晻霭表里穿透皆所创见昔未有之臣俯伏谛观蚤夜憷惕以思前年䝉恩得赐长生大帝圣君容许严奉阁上又蒙恩特赐九华玉真安妃御容奉安阁下日有光明不间隠微神休圣迹固己乆熟观今芝所生天威不逺咫尺实惟帝君睿圣当宁安妃神灵在天贷臣窃位旷官罪悔衆积而悯其赤心皎然区区无他赐也故生祥瑞昭晰显着如韩愈所云此生人不识唯有天公知臣与有焉不胜踊跃抃蹈之至且念所居虽陋寔为畴咨之地芝房吉祥一日三秀是岂孤臣之幸也盖邦之荣怀亦尚一人之庆輙绘图昧死以闻奉圣㫖手诏卿以硕徳伟望简在朕心传巖之求合符节以来海隅加治神祗咸若凡建大事决大疑莫不克举方时平燕之䇿在廷之臣罔攸措议惟卿有先见之明助朕独断从中指授曽未期年九有以截确然志在王室格于皇天致草木效灵见于赐第一日三秀袤皆踰尺结英吐华有若翔龙庆云之状岂不韪欤且若芝房之歌荐于汉庙着之方册寔为丕祥厯代寳之今者得非寅亮爕理之功薰为和气致此殊祉瑞于家庭以昭神袛在天敷祐之灵以示朕頼于良弼之义君臣相湏休悦同体奏牍来上良用嘉叹王黼者开封人也旧名甫及显贵上以其姓名与东汉宦者同诏易为黼登第后一任为相州司理踪迹已诡谲入辇毂为何丞相执中所喜遂厯书局馆职政和初为司课蔡京荐之迁諌议大夫黼既骤迁遂背执中疏其恶二十事与京而执中不知也毎称道黼不已一日省中俟其来见则又及黼而京曰少师何主黼若是黼定何如人可保乎执中方谈其羙京即于座后出一卷书使读之乃黼击执中疏也执中大愕始变色曰畜产乃尔若是繇是执中乃谢絶黼黼因投郑居中党中而居中前后数于上前称荐黼有宰相才改御史中丞陞翰林学士黼特事宦者梁师成为父与折简必唿之为恩府先生方上躬揽权纲故毎谓羣臣多宰相门人如黼独首出朕门下黼每进见上毎为前席论外事动移时专恃憸险能先事中意当是时户部尚书患不得人京因奏用黼上大喜谓之曰太师乃肯用尔尔能当此乎黼对以匪难也时用度侈版曹嵗入有限非宰相应副必阙事黼既以才选能弥缝中人佗不恤也繇是未半年自亲王贵戚暨班直禁卫动乏俸赐中外乃大噪黼犹掦然且诳上谓左藏自充仭第监临失职尔臣愿自入库治究其事而势家吏仆闻此得伺候黼来掩之争索所未结之物及视库中则实一空于是数百十人皆大喧更拦黼不得出因窘甚用老吏为之计乃抱大牓告之曰尚书有约束无佗官吏作弊尔今当排日用次第给尔等可视此也即趋东墻挂牓衆走从之黼迺得繇东库角门跨马遁去上闻而不乐遂以失职罢犹改宣和殿学士以宫祠奉朝请赐甲第居之其赐第之隣乃故许黄门将宅也黼又倚中人奏请彊夺之其子弟出怨言而黼又隂白尽逐去中外始大不平俄复翰林为承㫖丁父忧起复遂除左丞迁中书侍郎乃有大用意时政和八年也黼靣洁白若羙妇人而目精须髪尽金黄且豺声未乆拜相委听愈専当时宦者梁师成从中秉相权故使黼表里一旦恩数仪物有踰于蔡京矣使黼专任乃事外饰奏罢堂吏添支省併书局皆恊一时事论然专事逄君依羣宦故独不敢及佗其后罢学校乃多取赡学钱奉宴游未乆又入札子乞置应奉司而自领之内则梁师成为提举又启北征事且与童贯力谋数以诗进显结郓邸画夺宗之策密语上曰臣屡令术者攻东宫命不乆矣先是黼既相再钖大第于城西开便门与师成宅对街以相来徃及燕山告功黼益得意乃妄托事言家之屏风生玉芝上为临幸睹黼之堂阁张设寳玩石山侔拟宫禁喟然叹曰此不快活邪时上即幸黼第又从便门过师成复来黼家驻因大醉黼自出传㫖支赐命放㪚卫从百官于是禁卫从诸班直争愿见上始谢恩不肯㪚因詾詾师成与谭稹乃扶持上而出抚谕之上醉不得语矣复入夜漏上五刻乃开过龙德宫复道小墻谓鹿寨门者以还内宦者十余人执兵接之而去三衙卫士无一人得入者是夜诸班禁从皆集教塲备不虞几生变翌日犹不御殿殆半日人心始安祖宗以来临幸未之有也上深悔之曰孙存爱我与转一官存随龙旧人为卫士首时对黼求见上不肯㪚者黼又同蔡攸每罢朝出省时时乘宫中小舆召入禁中为谈笑或涂抺粉墨作优戱多道市井滛言媟语以媚惑上时因谑浪中以譛人輙无不中黼方恃奥自若至贿赂公行于朝野自通判以上皆有定价中外大喧上虽微闻然不之信至是蔡攸朱勔皆能取騐于上因是怒併力攻师成势折上于是怒黼始罢而致仕居第领应奉司如故厥后将过冬郊而垂欲相之㑹上内禅百寮入贺上下咸有喜色而黼靣独若死灰未几诛死矣且黼士人也又以才学受知君相则其冨贵可力致乃由径茍得一时之味因甘之流而不返夫既以非道而进后必以非道而终决矣是徒累国家乱天下如此可为世戒也北征纪实曰燕地号沃壤用兵既乆加金兵残毁桑柘生具为之一空我得之仅三年曽无斗粟尺帛之助常胜军五万月给人二斛戍兵九千月给人六斗则已十余万斛又有食粮军及诸州官吏不在数也故悉出河朔山东河东之力以应办才一年而诸路皆困矣科配既乆道阻常率费十余斛多至二十余斛始能运一斛至燕山以有限之物输之无已虽黼当权时内外帑藏及齐赵晋代民力皆已告竭焉上不乐垂以罢黼黼患失遂作免夫之令因得少失其权以为燕山之役天下应起夫令免其调发独令计口多寡尽出免夫钱违期限者斩天下所得免夫钱大凡六千二百余万緍以二千万应副燕山二千万桩管然朝廷时时借用及宣和七年春正月唯六百万见在余二千二百有零则莫知为何用此寔充应奉矣盖此事才定号经抚房者朝廷一时文案黼奏丐降㫖一切焚之故不得攷焉及宣和六年黼罢之后燕山日夕告乏而山东河北盗贼起少者不下数千人若张仙髙托山軰皆连兵数十万余科配亦不行矣闲居録又曰宣和间王黼急于财用以燕山免夫为名徧索天下所得才二十万缗而结怨四海矣又令州县取䀋课一年最髙者立为定额不许融亏欠及分釐监司守令一例黜责于是计户索钱犹不能给罗织告讦无所不至犯法者不复行刑但令买䀋厚利悉归大商楚毒被于良民迯移逋负不可胜计别録曰开封府奉本府捉事使臣韩应等状䝉差体究王黼所在契勘二十四日至雍丘县城南二十里永丰乡辅固村为盗所杀取到首级申三朝北盟会编巻三十一三朝北盟会编卷三十二钦定四库全书三朝北盟会编巻三十二宋徐梦莘撰靖康中帙起靖康元年正月二十五日辛卯尽三十日丙申二十五日辛卯鄜延张俊韩时中泾原环庆马千等皆至京师稍安斩内侍官匿金字牌者三人初朝廷发金字牌征兵陇西内侍官暗留不遣及马千等至皆云不见金字牌但云闻京城危急来赴难由是发觉故斩之二十七日癸巳真定府路安抚使刘韐送马扩下狱茅斋自叙曰先是被童贯之命招置真定中山忠勇敢战军马专一统御扩急趋保州取家属南归复过中山见𤇺火连举五把次日至真定刘韐委扩提举四壁守御靖康元年五月七日拜上登极赦扩宻遣人入京具画一奏札具説金兵南下歩骑无二万人又时已春首彼难乆留乞坚守京城不轻出兵括取官私马无虑三万疋召募敢勇必战之人各授器甲略阅队伍每五千人为一领分屯要害宻檄诸道勤王之兵併力齐进预戒河东河北多设邀截彼不过二月中必退京师之兵蹑其后河外之兵邀其前彼方阻河势廹乘机击之可使疋马不囘后因职事与韐之子新授浙西市舶提举子羽议论失欢子羽乃与路分钤辖李质等同谋譛害之癸巳扩晨往谒韐坐未定韐宻备兵卒在庭呵扩下曰尔安得反可斩之扩大唿曰时事如此方用人之际岂可听小児子譛诬欲害士大夫乎韐曰不干渠事扩曰扩与令嗣提举不足衆人共知何谓不干渠事且公欲斩人亦湏责文状否韐辞曲不复言斩乃曰送之有司遂置扩于狱中子羽作奏劾诬以约金人献城事二月得㫖令提刑司置院根勘具的确情犯闻奏同日降指挥为犒大金金帛未足权行根括圣㫖朝廷近为大金攻围京国方讲和议须借金银币帛数目金银最为𦂳急虽各分定抛认之数尚虑告论一节或为民害遂令除去下令已来权豪殊不体念国家之急所纳之数金全稀少可自今月十七日为始应京城畜金之家所有之数或以埋藏或以寄附限两日尽数赴元丰库大观库左藏库权货市易务都茶埸送纳金每两价钱二十贯银每两一贯五百文先次出给凭由公据候事定支还若限满不赴官送纳并许诸色人告陈于金银内二分一分充赏犯人取㫖重刑断遣知情不告与同罪除开封府见于豪民之家分认数目送纳外余逐色目逐家已行科定金银数目指挥更示施行尚书省札子殿中侍御史李奉议奏臣等伏惟近降圣㫖借士庶金银如纳数多当议量度于武官内安排特与选限不碍正法理为官户注授优便差遣臣等访闻民间供输今已累日其纳数多可应前项指挥者臣等欲望圣慈付有司条具以闻遂授以官非特示民以信亦可激劝来者其或有愿田舍乞以近拘收到房廊物业量价给还庻使人心懽悦乐于输纳以济一时之急谨録奏闻状望圣㫖依奏是日晚专领收簇大金犒赏金银所据左仓库中有广福坊李𨽻已纳金六百七十四两银一万四千七百四两九钱葛关金六百两银三千五百七两奉御寳批李𨽻与成中郎葛关与保义郎凡进纳皆与百户以劝来者李纲与李邦彦呉敏种师道姚平仲折彦质同对于福宁殿议用兵传信録曰是日同执政上殿议所以用兵者纲奏上曰金人兵张大其势然得其寔数不过六万人又大半皆奚契丹渤海旧卒其精兵不过三万人吾勤王之师集城下二十余万固己数倍之矣彼以孤军入重地正犹虎豹自投槛穽中当以计取之不可与角一旦之力为今之䇿莫若扼河津絶粮道禁抄掠分兵以复畿北诸邑俟彼游骑出则击之以重兵临敌营坚壁勿战如周亚夫所以困七国者俟其刍粮乏人马疲然后将师檄取誓书须三镇纵其归半渡而后击之此必胜之计也上意深以为然二十八日甲午种师道使姚平仲进兵逼其垒敌不敢动南归録曰种师道以四镇不可割与李邦彦议人人异同唯李纲议与师道合师道问沈琯金人初来事琯对曰河濒若有千人兵守之金人岂至都城师道曰不然金人至此如何却去又问琯河北地形及邀截之状琯对如上李右丞书同师道曰如公之言比至塞上无匹马矣琯复问师道曰今日如何处置师道曰公见得敌寨中有粮否琯曰金人㳂路日掠粮草今至城外取金帛女子未有聚粮之意但恐闻西兵至方旋聚粮想必不多师道云如公之说昨日生擒二贼割腹视之食已黒豆今当逼贼营札六七大寨以守把抄掠路不过五七日间彼自折沮矣琯又出一札子呈师道曰金国长驱直犯京阙盖縁中国失谋今日之谋岂可再失哉执政大臣力主讲和之议然金帛果充其数乎三路之地果能弃乎已议讲和而王畿之内剽掠殆尽兵囘之后果能保其不攻掠城邑乎大抵姦人借宗庙社稷之重以劝人主而为全身之计或张大金人之势以胁朝廷而成其讲和之功殊不思异时之患又有甚于今日也闻金人见造浮桥驰驿班师若迁延失机濬州桥既成尼堪之兵继至将有噬脐之悔矣兵贵速拙不贵巧迟伏望宣抚枢宻使详酌斯言断以不疑而早图之宗社幸甚监察御史余应求上书乞将相勿争私忿早定和战之计书曰臣尝读六月之诗有曰文武吉甫万邦为宪又有曰侯谁在矣张仲孝友盖宣王既使文武之将征伐于外矣若内无孝友之臣以与王居则才言日至忠谋不见用虽有吉甫焉能成其功哉至唐穆宗则不然裴度以元臣宿望出讨幽镇乌重嗣李光颜皆一时名将势若易而元稹用事恐度有功妨已进取所画军事皆从中阻坏之故屯守踰年迄无成功夫内外之事相须如此可不监哉方今强邻入境四郊多垒讲和之计虽决而金帛之数未足兵将之势已振而师出之日无期是宜内外之臣同心一意共议国事以雪耻辱之时也而道路借借皆言宰相大臣与将帅异谋朝夕喧争未有定论审如此岂诚心为国者哉夫和亲征战之说汉廷臣论之详矣今日之䇿未可偏废然金帛既不足金人必不肯退师又三镇三闗之地向以兵力寡弱不得不姑从之今诸将援师继至而城下要盟神弗信也若金人必要金帛之足与三镇三闗之地又岂得惮于用兵哉陛下既以兵事委李纲与诸将矣愿诏执政大臣以孝友张仲为心和以济事无争私忿先公而后私庻几大功可立如或不悛与夫妨功害能之人当显黜之求所谓孝友者而任之可乎虽然戎马在郊城门未启中外不通已再旬矣和战之计亦宜早定愿诏宰执将帅佥议黼坐之前使将帅出师与之对垒然后遣办士以利害祸福成败屈直与之言若能休兵讲和以继好息民策之上者茍贪婪而无厌旅拒而不受陛下虽欲勿战得乎又况事直师壮人有鬬心以宗庙社稷之灵何忧不克所可虑者穷冦逺来自居死地困兽犹鬬之时也愿更诏将帅持重应机无轻接敌以取万全之䇿不胜幸甚臣一介书生不知兵谋忠愤所激欲黙不能惟陛下裁择三十日丙申太学生陈东上书乞诛六贼京师传闻太上皇到泗州蔡京童贯等建议留高俅以侍卫兵扼泗州太上皇南去人心不安陈东乃诣登闻检院上书曰臣于去年十二月二十七日曽同本学诸生等伏阙下上书言蔡京王黼童贯梁师成李邦彦朱勔等六贼罪恶乞诛戮又于今月初六日独诣登闻检院上书言京勔父子及贯等挟太上皇南去恐迤逦渡江假借威势遂生变乱之祸乞追数贼复还阙各正典刑别选忠信可委之人徃侍上皇前后二书至今未䝉尽赐施行虽闻王黼李邦彦已曽施行然罪大谪轻未厌公论京勔父子释而不问纵之南去师成尚在亲宻之地中外疑惧臣窃谓朝廷方有军旅之事未暇议此以故未敢再有申陈然今日事势之急殆有甚于敌国之兵皆羣贼误上皇所致今又挟上皇于危急之地臣岂敢尚尔黙黙臣昨日闻道路之言曰髙杰近收其兄俅伸等书报言上皇初至南京不欲前迈复为数贼挟之而前㳂路刼持无所不至上皇饮食起居不得自如数贼阻隔甚严除其党与之外不容他人輙得进见虽髙俅被宣欲进亦复艰之行至泗州又诈传上皇御笔札付髙俅只令在本州守御浮桥不得南来挟上皇渡桥而南以趋浙江其随驾兵士尽为羣贼斥之而囘闻方过桥之时卫士攀望上皇车驾失声号恸童贯遂令胜建亲兵以弓射之卫士中矢自桥坠者凡百余人髙俅兄弟在道傍徨得一望见上皇君臣相顾泣下意若有所言者而羣贼在其侧上皇气塞声咽不敢輙发一语道路之人莫不扼腕流涕臣虽至愚粗知忠孝传闻此事不觉涕泪流臆为陛下愤陛下父慈子孝天下所共知上皇今为天子之父而乃受制姦臣贼子一至于此可胜寒心此臣所以汲汲为陛下言之也盖数贼之党徧满东南而上皇随行大臣如宇文粹中又是蔡京甥婿其弟虚中闻亦窜而往蔡攸京之子也得守镇江据千里山川要害之地宋㬇蔡攸之妻党也出领大漕专数路金糓歛㪚之权童贯有亲随胜徤之精兵朱勔有同乡附已之衆恶皆平时隂结以为备者一旦南渡即恐振臂乘势窃发控持大江之险奄有沃壤之饶东南千里百郡县必非朝廷有是将倾䧟陛下父子使之离间非特圣孝之养阻奉晨昏而其事必有至难言者臣窃谓今日之势敌国非所患所可深患而啚之不可少缓者正在此耳陛下何尚不忍于此耶臣知之矣必是梁师成隂有营救致陛下未得奋发英断臣请申言师成之恶臣毎闻缙绅之言曰师成为人真是憸侫自其容貎观之似不能言者而稽察其衷隂险祸贼最为可畏盗我儒名外示亷静其寔招权怙势侵我纪纲上皇毎进用一宰相大臣以及侍从之官师成必收其功以归诸已故宰相大臣秉持国政必惟师成之命是从王黼事之不啻父兄蔡京父子趋事不暇师成气燄倾耸朝路贤士大夫莫敢侧目至如文章之事责在词臣朝廷典诰各自有体师成必欲其文悉如已格一或背违輙行譛斥国家取士至公之选无如科举士大夫所恃以自异者无如及第出身人主所以笼络天下英俊以求将相者正在于此而师成乃荐其门吏使臣储宏两次特赴廷试赐第唱名宏自登第之后依旧充使臣之役即是天子临轩䇿士止可充师成趋走执役之吏非特以左右奴仆玷辱士类又所以轻侮朝廷选举之法宣和六年春上皇亲䇿进士八百余人闻其中百余人皆以献颂上书为名特赴廷试卒多师成之力尽是冨啇豪子曽进纳及非从补授官职士大夫不齿之人或白身不足应进士举者闻毎名献钱七八千緍师成便为奏请特赴廷试之命师成所为既衆即又传令张补等将上其它权倖遂相效以贾利师成寔启之每遇赐名唱第之日师成必在上侧临时奏请妄有升降以公道在廷之士往往解体国家选举之法为师成坏乱㡬至扫地此事缙绅士大夫上至朝廷人所共知苐畏师成不敢言耳师成平日受四方监司郡守以下餽赂不计其数又创置北司聚不急之务专领书艺局滥建官吏賸立工徒以进市井游手无頼之辈滥恩横赐縻费百端京师土木之工穷奢极侈往往师成实董其事因偷盗官钱不知纪极不察其所为而惑其足恭诈伪必以为真能亷静者此所为以直济佞以亷济贪大妄似圣大诈似忠者也臣又闻师成在内朝善观上意所向随向随转毎以性取之因縁为姦窃弄威福隂夺人主之柄正如羙酒好色浸淫害人而人尝躭嗜无厌不觉遭其毒手也臣恐师成今在陛下左右浸润弥缝无所不至在陛下离明独照洞鍳其姦必不为其所惑然师成与贯结为姻家京黼勔彦又其积年之朋党盘根锴节牢不可解师成不去同恶尚在深念陛下威福之柄未免窃弄于此人之手羣贼等軰倚为奥援太上之心胡可得哉数贼罪恶贯盈陛下素所备知不特待臣区区之説臣前书所陈己可槩见臣更请以比日所闻为陛下言之前此上皇传位陛下盖其圣志素定非临时仓卒之谋唯此数贼实常挠之而蔡京攸者沮遏犹力頼上皇圣明独断志莫之夺賛襄之力吴敏有焉陛下谦逊之际闻数贼宻请郓王楷来到殿上而师成实为谋始此意安在比至事定自知失计乃争言曰太上之志我实成之吴敏之䇿我实授之定䇿之功我实有之人臣要君莫此为甚天下共知数贼久欲不利于陛下方陛下在东宫时各怀异意欲伺间隙于是杨戬亦同其谋臣前书已尽言之矣又见比年都城妇女首饰衣服之上多以韵字为饰甚至男女衣着币帛往往织成此字皆是师成唱为䜟语以撼国本羣贼和之更相夸尚以动天下之心忠臣义士切齿刻骨非一日也迨今传位之次复肆姦谋弗成乃欲贪天之功以为己力怙终隂慝有如此者又况蔡京久事上皇素有异志童贯蔡攸近与金人结为内应欲分我中国而王之反状败露遂退逃遁朱勔父子势倾江浙已二十年矣今此数贼同挟上皇而去亦恐素性勿悛未必肯利于上皇也万一祸有不测而梁师成复从中起陛下将何以处之愿亟图之毋使滋蔓蔓难图也窃以今日敌国恣行侵侮而我上皇哀痛罪已至逊位而去凡厥左右大臣及亲近用事之人不问有罪无罪率皆引己归咎自求贬放为君分谤也岂有其君痛自罪已而一时巨臣偃然自若畧不知悔则前日之事咎将谁执矧今外侮之衅实自羣贼启之不知陛下何惮不诛而纵其逺遁幸免耶或尚使之出入禁闼而无所忌惮耶江浙之变萧墻之祸不可不虑陛下若欲正厥典刑当自梁师成始如不然则朝廷之上动輙掣肘事未可啚也臣愿陛下勿以臣布衣之言为无足采者愚者千虑必有一得陛下姑试行之仍愿陛下速䧏德音往上皇行在告谕应随行军兵予以厚赏使各悉心恊力卫䕶上皇车驾亦乞亟命宰执恭赍陛下亲笔奏书往迎上皇早还京师庻使不负终身欣然乐而忘天下之志陛下复遂父慈子孝之羙以彰孝治之盛天下幸甚臣为此书而或者见谯曰上方以敌国为患子犹不能献一谋䇿以为一计而乃汲汲于前日之事毋乃不知先后缓急乎臣应之曰此乃不然者敌国之患止于手足羣贼之患寔为腹心腹心疾去元首自全手足浮痾岂能为患今敌人所欲大则土疆小则玉帛玉帛相通自古有之祖宗土疆得之甚难宁忍弃之一旦纵敌数世之患宁不鍳之城下之盟不足守也岂不知之千里袭人未有不亡者也今敌袭我越数千里其亡必矣尚何疑之师克在和不在衆同心同徳和之至矣庙堂之上帷幄之中将相大臣孰不知之陛下渊黙雷声乃赫斯怒奋发英武以殄仇讐又何难焉此在睿谟必有以处之矣如臣书生岂敢妄议臣书所陈必欲先诛六贼者系陛下父子天性之重宗社生灵莫大之计臣谓今日之事唯断乃成当断不断反受其乱幸陛下留神荐凟天威罪当万死贬梁师成节度副使安置差遣使臣日下押出门本处交割中兴遗史曰陈东疏奏未及施行㑹姚平仲之败继有殴击宦官大学生伏阙亊再贬师成循州安置未行师成知不免遂自杀梁师成字守道始以小珰亲文墨得侍上师成能任数且谨宻主传道上㫖遂亲信初佐贾详为书艺局详死故师成专以竒巧始得君乆之为睿思殿文字外库益用事矣政和间廼盛起艮岳建明堂改作宣徳门时已隂主上文书遂行宰相事俾王黼在外表里之内为闗决上每宿于外则师成入处殿中因于文字外库择能文笔吏𨽻其下凡御笔号令批荅率命其徒以自代后来宰臣执政至于侍从多其门生王黼父事焉亦有望风而不获进者其若害政败国首为宗主甞自目为苏轼之出子与轼诸子叙拜为兄弟行数丐上曰先臣何罪大抵不揆凡若此其后渊圣皇帝即位太上皇帝南幸羣姦惧为正人所图乃留师成宫中以防其内外则託李邦彦相与固天子意然师成卒得罪缢杀之但以其自缢闻诏赠太师或谓坐太上尝谕大臣始内襌时师成独沮异又以表里王黼云别録云贬彰化军节度副使行及八角镇而死张叔夜请兵邀撃金人第二状右臣昨奉御前札子女真前锋至阙及覩赦文欲遣使和㑹臣尝于正月二十七日奏以为若许和㑹则金人必有邀求今若纵之使去后必复来遂有轻中国之心乞遣骑邀击及预令河北邉镇出兵断其归路臣乞候钱盖到交割讫前去国门愿假臣骑兵与诸将併力追袭未奉处分臣窃谓中原有警臣自合领本路兵及弓箭手等差守管押赴京畿外契勘臣昨于去年十月以京东盗贼尽静荡平班师后因病再乞宫祠伏望圣慈矜怜特与所乞差提举崇福宫近者奏乞与诸将追袭敌兵出于愚衷以世受国恩于义当国家缓急之时所宜力疾自効不应端居飬疴今来臣已自徐州南京拱州路前去国门聼候处分伏乞睿慈特降处分如敌马自今冲突即乞早假臣兵领诸尚书省取禀前去如朝廷已别有施行处置无所用臣顾方陛下即位之初臣子之情莫不愿顾瞻清光兼臣有前任京东安抚使本路急切利害然不敢輙乞朝见敷奏伏乞特恩许臣到阙引对奏陈讫或至于尚书省投纳讫前去颕昌府扬翟县居住须至奏闻者右勘㑹臣已于正月三十日当日离任起发前去伏望圣㫖检㑹前奏早赐施行三朝北盟㑹编巻三十二三朝北盟会编卷三十三钦定四库全书三朝北盟㑹编巻三十三宋徐梦莘撰靖康中帙起靖康元年二月一日丁酉尽四日庚子二月一日丁酉朔姚平仲刼金人寨不克败绩杨可胜被执为斡里雅布所杀中兴遗史曰先是朝廷大臣皆主和议唯李纲非之及种师道至议论与纲同上意颇和又姚平仲以士不得速战有怨言达于天听又一日上遣使伍辈促师道战师道奏请召大臣熟议之君子谓师道主张不定其意在乎败则分谤也乃与李邦彦李纲吴敏同对于福宁殿皆言可击上问兵期师道请过春分节上以为缓乃宻遣平仲及杨可胜等取二月丁酉出兵刼摩驼堈大寨可胜奏曰此行决危又恐失国家遣亲王宰相和议之信臣欲作奏检藏怀中具言臣不候圣㫖往击敌上许之是日也用术士楚天觉尅择刼寨之日漏语于数日之前都人戸户知之又植三大旗于开宝寺皆书为御前报捷字仍于封丘门上张御幄以俟车驾临受俘获都人填隘于衢路颙待捷音平仲可胜等以兵七千出城金人空其寨伏铁鹞子兵以掩官军平仲等大败可胜被执夜漏犹未尽上旣闻其交锋急诏李纲出援应接倾刻之间使者三至既拜命戊戌出景阳门至班荆舘行营前军统制张撝右军统制石濬中军统制辛康宗左军统制刘佃后军统制王师古敢战统制范琼等悉出封丘门遇金人皆败陈福殁于阵中官军披城歇洎己亥再战又败庚子开门放官军入城唯选锋统制韩世忠先往应援东明县获胜而斡里雅布得可胜而问之曰两国已通和又来刼寨何也可胜曰可胜以勤王兵到京师三军欲战故可胜率之以来非朝廷之意也乃出怀中奏检示之斡里雅布怒遂杀可胜中兴姓氏忠义録曰杨可胜陜西勇将可世弟也大金薄京师自陜西领兵来勤王上与大金讲和宻遣可胜以兵五千须刼其寨可胜奏曰此行决危又恐失国家之信臣欲作奏检藏怀中云臣不候圣㫖自往撃贼上许之时夜刼大金寨败绩被擒大金斡里雅布问宋国与我和盟又刼寨何也欲併力攻城可胜曰非主上意可胜自来战尔斡里雅布不信可胜出怀中奏检示之乃信斡里雅布大怒而斩之世哀其忠靖康前録曰姚平仲初一日刼寨之谋二十八日已遍传于都下至期出师将士不知所往平仲遣王通为先锋驱五百敢死士直抵敌营刼二寨皆空至第三寨敌已持满执挺以待之前军殊死战援兵多溺于沟中西将陈开死之通回视其军重伤已半敌骑自北而南夹攻其后通之衆益不敌弃弓矢以三百骑突围而出见平仲急挥令上马西窜敌已冲散其中军追至板桥乃回二日戊戌斡里雅布奉书问刼寨兵马书曰今月初一日夜五更时有歩骑军㳂孟阳河东南二处向北夺桥诘朝又于大军营西南刼阵前来当司量遣兵随路御逐曽未踰时杀伤兵卒甚衆所获器甲鞍马其数多縁当司不识是甚处兵及从何来愿示其详谨奉书奏闻谨奏朝廷报书上遣宇文虚中往敌营报书曰大宋皇帝致书于皇子郎君比者大金军至京城方怀恐忧廼承寛仁尽洗宿愆许修新好获安社稷贻庆子孙恩义之重实同天地前日王汭来审所持犀玉等尽䝉留纳并金银等数亦从寛假尤荷恩义之重自非懽好之重何以及此所谕前书所陈未尽明白谨依来悉从改易并交割三镇诏书初二日方欲坐朝遣来使还一併持去忽报初一日夜有兵马在城外作閙本朝不知事因旣闻輙至大金军前不胜惊骇寻遣人根问栺约至暮乃知是姚平仲统诸路军兵作过寻令根捉称本人未回军寨亦见令人擒捕俟见即正典刑以戒贪功误国之士又执政间有素与姚平仲相善其形迹可疑恐相恊助已先行黜责了当且本朝自度事理其不敢䡖举妄动者有三论彼此强弱之势则本朝兵力寡薄难以迎敌一也前此败盟烦大军逺来逼近京城惴恐失措荷恩德再造岂敢复有负约之理二也宰相亲王特遣诣军前为质又遣执政大臣奉使事体亦重岂忍置而不恤有伤君臣之义骨肉之爱三也皇子郎君仗义而来聪明果敢必能察此方城外有乱兵所以当日未敢遣使人便还深愧迟滞尚兾深照其他一如誓书所载天实临之永永万年㒺复敢渝今遣资正殿大学士宇文虚中持书布叙并赍所授国书及三府诏书地图等前去详此洞照谨白宇文虚中为签书枢宻院事持报书使于斡里雅布军前姚平仲等既败乃除宇文虚中签书宻院事使于斡里雅布且言平仲等擅用兵甲㡬误和议因遣副使交割三闗之地李税沈晦路允廸秦桧程瑀奉交割之地姚平仲击金人不利宰执亟议召李税持国书割地以和并奉地图沈晦奉誓书路允廸割太原秦桧割河间程瑀割中山李纲入对不得初李纲与金人对垒士气百倍而宰相㑹食中官俾奏竒兵刼寨败衂宰相乗之奏上前张皇败势以谓王师皆殁无可复战大事去矣日暮休兵宰相又奏危亡在即李纲入对至阁门为中人所隔不能入晚聚都堂宰执等再奏坚执和议师道曰胜负兵家之常正当再击之耳何遽䘮气乎宰执皆不听三日己亥大臣奏李纲种师道出师败绩可正典宪乞罢纲等种师道罢为太乙宫使李纲罢行营使传信録曰二十七日与李邦彦吴敏种师道姚平仲折彦质同对于福宁殿议所以用兵者余奏上曰金兵张大其势然得其实数不过六万人又大半皆奚契丹渤海旧卒其精兵不过三万人吾勤王之师集城下二十余万固已数倍之矣以孤军入重地正犹虎豹自投槛中当以计取之不可与角一旦之力为今之䇿莫若扼河津絶粮道禁抄掠分兵以复畿北诸邑俟彼逰骑出则击之以重兵临敌营坚壁勿战如周亚夫所以困七国者俟其刍粮乏人马疲然后以将帅檄取誓书须三镇纵其归半渡而后击之此必胜之计也上意深喜为然衆议亦允即分遣兵而期二月六日举事盖隂阳家言是日利行师而姚古种师中之兵亦将至故也其约已定而姚平仲者古之子屡立战功在政和间为童贯所抑未尝朝见至是上以其骁勇召对内殿赐与甚厚许以成功当有节钺茅土之赏平仲武人志得气满勇而寡谋谓大功可自有之先期于二月一日夜亲率歩骑万人以刼金人之寨欲生擒所谓斡里雅布者取康王以归虽种师道宿城中弗知也余时以疾给假行营司夜半上使中使降亲笔曰平仲已举事决成大功卿可将行营司兵出封丘门为之应援余具札子辞以疾且非素约兵不预备斯须之间中使三至责以军令不得已力疾㑹中军左右将士诘旦出封丘门勒兵于班荆舘天驷监分命都将范琼王师古等㑹敌骑出殁鏖战于幕天陂斩获甚衆复犯中军余亲率将士以神臂弓射却之是夜宿于城外而平仲前一夕刼寨为敌所觉察杀伤相当所折者不过十余人旣不得所欲恐以违节制为师道所诛即遁去而宰执台谏閧然谓西兵勤王之师及亲征行营司皆为金人所戮无复存者上震恐有诏不得进兵而斡里雅布遣使以用兵特将士所为不出上㫖请再和宰相李邦彦于上前语使人曰用兵乃大臣李纲与姚平仲结连非朝廷意签议欲缚余以与之而使人反以为不可遂罢余尚书右丞亲征行营使以蔡𢡟代之因废行营使司职事以守御使总兵事而种师道亦罢宣抚使于是时得止兵诏知事且变即振旅以入城诣崇政殿求对既至殿门闻罢命乃不过退处浴室院待罪初三日也尚书左丞蔡𢡟为行营使靖康遗録曰李邦彦方主和议忌李纲主战因其败而中伤之遂与师道皆罢乃命蔡懋为行营使诸统制既回纲已罢矣蔡懋之为行营司也士卒令卸器甲保伍麾去不用方革去权阉提举城壁如梁方平等又尽复之始金人见邦彦除太宰军中轻笑曰南朝果无人及纲师道主行营都统则坚壁不敢乱出一骑至是闻二人罢复纵数百人骑自北直东薄城下间以矢石中城上城上辄复者懋皆令笞之乃至请布囊数千它器称是扬言利以贮金移寨而反资之以土囊塞河夜半有以内侍传宣启东门出者頼门吏反覆诘之不可而去皇城火禁并以军法辄有红灯笼置诸城上又城西北隅易建独角皂旗其中饰以鴈非本朝军中物人骑观之京师居民震恐虑有不测靖康前録曰是日以蔡懋领行营司乃邦彦等谋也人情恟恟殊不自安懋下令禁守御兵不得放矢石范琼马忠披城札寨外余兵尽退入城敌复大肆衆谓懋怀二心官有隂为内应者城中大恐敌焚北郊烟熖亘天乃以十余骑诱官军设军伏于道左一歩卒射之中其马首敌遂引去郑望之押珠玉赴军前回郑望之奉使録曰先是二十二日宣召税与望之对福宁殿上云国家无许多金银禁中却煞有珠玉等卿等可通去商量以此准折有一内官传宣便令出门到寨中金人留孶生监三两日即移寨牟驰冈过孟阳河一二里不久王汭来云皇子郎君已知枢宻侍郎来传语枢宻侍郎縁打毬罢觉头痛畏风若别有事商量候晚间相见只为犒军金银此已别差一畨使人去更不须相见望之度不可见即语王汭云国家委无许多金银皇帝甚不足早来宣诏云禁中有数世宝藏珠玉及象牙犀角欲以此准折王汭云皇子郎君亦爱此等物前见髙观察所执笏借去㸔极爱枢宻侍郎如今归去后可办下所有珠玉等别做一日便押取来须有商量回城中时申时后入对福宁殿具奏前件语言上云岂非二太子先去了也连云是是又云珠玉待尽盘在宣和殿一齐将去二十九日宣诏宰执等同对福宁殿上云珠玉㬠不少尽在宣和殿可同过去㸔自福宁殿西廊下转过宣和殿珠玉皆用笼匣盛放内官梁师成举起一玉盃外碾成螭龙行云此盏只碾作工价㡬千缗上云不知要做甚却过福宁殿令梁师成专𬋩津搬赴军前令税与望之同共管押前去二月一日同税出城其珠玉犀角象牙等尽在野地顿放太师耶律忠来相见云皇子郎君今来交割税袖中出数目札子耶律忠云枢宻且坐只与侍郎去交割却到野地铺褥地坐有归朝官六七员在彼逐旋擡过珠玉来耶律忠云皇子郎君教逐件估出价钱望之云此皆希世之宝凡目所未覩如何估得价利有一归朝官向望之前附耳云估价是好意侍郎髙估价不妨望之遂逐件约貌髙估价钱通计价钱百万缗耶律忠回笑云皇子郎君甚喜传与侍郎明日相见皇子郎君道少许多金银却着这些价钱凖折待要做恩致是夜要四更多时刘都管髙呌云相公凭起你家人马来厮杀也㕔前大烧起柴火二日斡里雅布请康王及邦昌等相见帐前札自家旗帜数百靣俘掳到将校数十人再三诘责邦昌云必不是朝廷如此恐是四方勤王之师各奋忠义自相结集故来刼寨斡里雅布云待道是敌来怎生有许多敌相公懑只可道朝廷不知也次日望之入城具奏耶律忠交割珠玉之意及邦昌所説上云已错了又云恁地后怎生整顿得起望之奏又云三镇岂竟交割势必用兵城下之盟姑随顺使去耳譬如富人家有贼三两人尽日踰墻而主家知觉然得力强壮仆子出外干事只有老卒稚童婢妮之类在家如何擒捕得获今日之事何以异此陛下在东宫时闻朝廷人才军政纪律帑藏财用将帅士马如何大臣为陛下画用兵之䇿但有可击之理而不知无可用之人此不思之甚也上又云已错了四日庚申臣寮乞李纲依旧右丞臣寮上言臣闻李纲推孤忠自许之诚首建天下之大事䝉陛下处肱股之任虽愚情无知之人亦能歌舞忻忭况忠直有识之士哉今日忽闻李纲縁用兵少挫已䝉加罪以常情论之固当责也以大事论之则臣别有愚见夫李纲起自孤寒奋不顾身施骨鯾药石之论当被坚执鋭之敌可谓忠孝之极人之所难能也然一人之智安能尽千万人之所长惟圣人能兼之诸葛管萧之亚匹也犹有治戎为长竒谋为短之说然刘备不谓其谋为短而不用也惟在人君因其所长而用之陛下若为李纲短于用兵令罢营使则已若更脱右丞之职民心定不安也非特民心不安又恐天下以李纲縁忠正大用以微罪重责使贤良之士畏惧而不敢言也窃虑壅遏之弊自此始也臣不胜区区为陛下痛惜之伏望陛下察李纲孤立寡助特发宸断始终保全令依旧裁决大事专意进退人材庶少裨陛下重光之明臣于李纲素非亲识亦无一日之雅然採签言献于陛下也勿以骨鯾而弃之取进止靖康前録曰先是二十五日纲自奉常除兵侍郎宰执辨事于榻前白时中等谓纲所言皆书生纸上语纲云时中等不信用书生之言至于此今日庭辨尚敢尔耶邦昌从旁力賛时中谓前此执政非不宣力纲云邦昌等素无才术虽尽力何补上欲依景德故事置亲行营司邦昌等愤纲皆谓纲可以任事乃除纲右丞领行营司及正月一日刼寨之败邦昌等以纲不从和议闻官军失利乃置酒都堂快其夙忿故臣寮有是心御史中丞许翰上言乞复用种师道臣伏见宣制枢宻使种师道提举中太一宫中外闻之怅然失色按师道名将沉毅有谋山西士卒人人信服臣以台制不得身见师道然素闻其贤如此自兵兴以来臣所询访数百人皆言师道虽以老疾智勇不衰而独闻朝廷以为老无计䇿不可复用异于国人臣考古进贤之法在易之晋其六三曰衆允之志上行也夫人各有私合衆则公故必衆云其贤也而后可进此孟子所谓国人皆曰贤而后察之者人君之所聼察如此陛下欲求知人之术则观诸易象而请质之孟子臣恐左右大夫一旦之论种师道不如国人素信之审也昔秦始皇老王剪而用李信兵辱于楚乃见王翦谢之曰将军虽病独弃寡人乎其后王翦卒能走楚军畧定荆地汉宣帝老赵充国使问充国谁可将者对曰无踰于老臣者矣充国与羌相拒坚守不战羌豪相数责曰语汝无反今天子遣赵将军来年八十九矣善为兵今请欲一鬪而死可得邪后终汉之世无西戎之患者充国之力也前自吕望以来用老将收功如此者难一二数至于赵用赵括蜀用马谡宋用王元谟皆见其平日论兵智畧纵横使之当敌制变卒用皆折北不救以古揆今则师道之老而木讷未当谓不可用也今令师道复统河北之师委制阃外之重将吏素服士卒素畏易以成功此上䇿也处之枢府选将将兵威名方畧可以折冲此次䇿也今无故解其兵权委之道舘士气消沮民心疑惑臣窃恨之金人此行存亡所系今一大创之使失利去则中原可保边方可服失此机㑹则非特将来再举必有不救之忧臣恐西南一带共知中国太弱争图深入为金人之所为困于奔命必不支矣廷臣间愦愦不晓者固不足道至于近有识者多能知之然知之者莫肯力言言之者莫肯䟽奏是又何也知为身谋畏执其咎一有䟽奏形迹可按不如容黙成败不与鄙夫事君自古而然臣遭陛下休明之运啣陛下之恩自顶放踵已许国矣又当言责不敢不尽窃闻台臣谋官屡劾宇文虚中朝廷重去虚中而䡖罢师道此非特臣所不喻也或谓师道足不良行害于驰驱朝谒奏事此与国之安危谁为轻重若孙膑坐辎车中为齐军师田千秋得乗小车至汉殿尊贤尚能古有之矣伏望圣慈哀臣惓惓忧国之计更与大臣参之靖康元年二月许翰为御史中丞三朝北盟㑹编巻三十三三朝北盟会编卷三十四钦定四库全书三朝北盟㑹编巻三十四宋徐梦莘撰靖康中帙起靖康元年二月五日辛丑尽其日五日辛丑太学生陈东伏阙上书乞罢李邦彦用李纲种师道书曰臣等闻任贤勿贰去邪勿疑者社稷之主也奋不顾身死生以之者社稷之臣也妬贤嫉善妨功害能者社稷之贼也恭惟皇帝陛下聪明英睿独智旁烛贤邪之分宸衷黙判天下之重者李纲是也所谓社稷之臣也其庸谬不才忌嫉贤能动为身谋不恤国计者李邦彦白时中张邦昌赵野王孝廸蔡懋李税之徒是也所谓社稷之贼也陛下断然不疑㧞纲于卿监之中不一二日任为执政中外相庆知陛下之能任贤矣斥时中而不用知陛下之能去邪矣然纲任而未専时中斥而未去复相邦彦复相邦昌其余又皆擢用何陛下任贤犹未能勿贰去邪犹未能勿疑乎今又闻复罢李纲职事臣等惊疑莫知所以此必为邦彦等挤䧟盖纲起自庶官独任大事邦彦等疾如仇雠恐其成功臣等闻纲比日用兵偶然小有不利邦彦等遂乗间投隙归罪于纲然一胜一负兵家之常小胜固未足为喜而小挫亦未足为辱况示怯示弱竒谋秘计岂可遽以此倾动任事之臣臣窃闻邦彦时中等尽劝陛下他幸兹岂诚为陛下之计盖时中邦彦初见事有惊各以差除亲党旋领外任遣家属随之逺去岂有身为大臣不能一家死社稷之难其意正欲于仓卒之际各有逃遁以保妻孥自诸大臣一鼓而倡之百官有司羣起而和之遂令京城之人閧然骚动弗安其居至闻羣臣劝陛下他幸则中外恟恟不敢自保当时若非纲为陛下建言则乗舆播越在外宗庙社稷已为丘墟生灵已遭鱼肉陛下将有弃宗庙社稷之名何从复有天下頼陛下聪明不惑羣议断自圣志特从纲请中外闻之虽愚夫愚妇等无不举手加额仰叹圣徳之盛纲之力岂曰小补之哉是宜邦彦等譛谤忌嫉无所不至臣等伏见邦彦等事太上皇帝享髙爵厚禄为日最久坐视天下之弊未尝肯发一言以图补报至如王黼童贯蔡攸共兴北师天下皆知其不可上皇决之虽唯郑居中力争以为不可轻举而安中者之力賛王黼以遂其役邦彦等軰非不与闻此议而畧不可否于其间其寔亦皆隂助王黼以贻今日之祸使上皇痛自罪抑避位而去陛下新即寳位遽有变乱之虞慄慄危惧不遑宵旰邦彦等并当引已归咎自求贬放以谢君父而廼当此危急之际尚敢偃蹇自若持禄固位坐妨贤路又复忌嫉贤能害国家之大计盖邦彦首倡讲和之议又许割地挫辱国势今欲必逺前非以逋罪咎幸纲小失因縁沮败陛下若聴其言斥纲不用则宗社存亡特未可知若谓金人真欲请和则既和之后尚敢攻我京城纵兵四掠屠我畿内敌人之谋急则请和缓则欲战乍喜乍怒变诈百出窃知今日困弊不可支梧闻陛下促任李纲自知志不得逞请和之意必更激切而邦彦乃得借口以沮成谋遂致李纲罢废罢命一传士大夫失色兵民骚动至于流涕相弔咸谓不日为敌擒矣则是罢废李纲非特堕邦彦等计中又堕敌计中也闻邦彦又欲増与骡马等物无乃假冦兵而资盗粮乎又闻邦彦等尚执前议必欲割地与之曽不知祖宗土地得之甚难又况河北寔朝廷之根本而三闗四镇是河北之根本若弃三闗四镇是弃河北则朝廷能复都大梁乎能都洛阳乎且如太原一郡凢经艺祖太宗两朝亲征仅乃得之祖宗所以必取者盖以其控扼二隣下瞰长安才数百里今弃太原则长安京城千里已在其睥睨中朝廷又安能往都乎此祖宗所以特重两河之地自真宗仁宗朝以来北敌盖有割地之请矣朝廷宁屈已増币以塞其欲至于土地一寸不肯与之圣圣相守咸念祖宗艰难之功惜国家要害之地不忍弃也今陛下即政之初邦彦等便欲弃祖宗之境土不知待陛下作何等主也不知割与太原中山河间以北十有余郡之后邦彦等能使金人不复败盟否切恐口血未干已引兵南向矣自大梁至长安既不可都必将迁而之金陵则自江以北非朝廷有况金陵正虑童贯蔡攸朱勔等往生变乱欲迁而都焉又不可得陛下将于何地而奠宗社邪又况保州乃祖宗陵寝所在一旦䧟于强敌必遭暴露国祚长短所系非轻邦彦等忍弃之邪其意不过欲纾目前之急不为国家长久之计又不过欲沮李纲成谋以快私愤亦恐李纲功成之后自知前议之失罪有所归故併力沮之期于必胜想邦彦等日在陛下左右每一言及李纲用兵之事必欲作惊怖之状争为危急之言以恐陛下聴其计以害李纲自纲遭遇不次㧞擢邦彦等自知必不能安身朝廷之上乃荐引私党以塞陛下进用李纲之路而王孝廸者又是邦彦姻家必为羣姦力排李纲以助邦彦而在台諌者亦多邦彦等党与前日邦彦等请召国子监长贰相见乃闻祭酒谢克家除谏臣司业孙觌除御史臣等在学备见此事衆心不平岂有天子欲用耳目之官而宰相大臣前期召见以收私恩其意安在台諌之中鲜为陛下发一言以明李纲之无辜者若纲可谓孤立无助臣等窃谓今日朝廷之上非特纲为孤立而邦彦等自为身谋不肯以腹心事陛下恐陛下亦成孤立矣可胜寒心天下共知李纲可以大用臣等请为陛下言其一二顷嵗京师大水自宰执大臣下及百官争占舟船或结木栰为避水计是时邦彦皆在朝廷曽不闻一人为君父计者亦不闻一人言及灾异者独纲慷慨为上言之至为姦臣譛逐数年不用前者邉报初至宰相骨肉尽皆出京独刚妻孥未尝迁徙陛下当此方深北顾之忧而左右无一人为陛下请行者独纲奋然以身任之纲之用心可以见矣陛下何忍信朋邪之计而斥正人端士乎若以纲用兵小挫遂当废罢则童贯创开邉隙以贻今日之祸近又引兵数十万以事云中之役几于匹马只轮无还者朝廷曾不议贯之罪何李纲小挫而加罪乎若以敌请和遂欲罪纲以谢敌无乃中其反间之术乎若曰邦彦等譛谤之故遽废斥之无乃遭愚弄乎一进一退在纲为甚轻在朝廷为甚重葢今日宗社安危在此一举幸陛下即反前命复纲旧职以安中外之心无终为异议所沮昔魏文矦令乐羊将而攻中山当时异议沮之至有谤书一箧及羊功成而返文矦出其书示之羊乃再拜稽首曰此非臣之功主君任贤之力也唐宪宗讨蔡数不利羣臣争请罢兵宪宗曰一胜一负兵家常事若师常胜则古何惮用兵邪但论帅臣勇怯兵力疆弱处置如何耳渠一败便沮成计乎于是左右不能容其间而裴度请身督战卒破蔡贼史臣有言非度破贼之难任度之为难也故韩愈颂宪宗之功曰凡此蔡功惟断乃成宪宗号中兴之主正在于此惜其弗自克终也臣等窃愿陛下逺鍳前代已然之事坐照今日异议之臣奋发英断复用李纲以成大功宗社幸甚臣等为陛下今日计莫若斥邦彦等援纲而相之想吴敏耿南仲必与纲共事更愿速降诏㫖召徐处仁唐恪等置诸左右而阃外之事尽付种师道使专之内外将相之臣必肯悉心恊助陛下大有为于天下矣臣等学校书生素与纲无半面之雅与邦彦亦昧平生所以必劝陛下进纲而退邦彦等岂有他故哉盖生灵之命与宗社存亡在陛下用纲与不用去邦彦与不去之间天下公论如此臣等岂敢嘿嘿陛下若以臣等之言为未足取信试御楼唿召耆老一问之唿军兵一问之唿行道商旅一问之试咨百官君子使言之必皆曰纲可用而邦彦等可斥也陛下用舍之际不可不谨臣等以布衣之贱论及宰相大臣罪当万死干冐天威不胜俯伏待罪之至李纲种师道既罢李邦彦坚主割地之议遣使议和陈东发愤伏阙上书太学生具栏鞹㑹于宣徳门下者数百人同日军民数万㑹于宣徳门同太学生伏阙乞用李纲是日㑹敌复攻城军民数十万不期而㑹于宣徳门下击登闻鼓遇内侍朱拱之撕擘死骨血无余又邦彦适过军民骂曰李邦彦汝是浪子岂能做宰相拾瓦砾击之邦彦跃马奔入朝堂乃免由是内侍官撕臂杀之张道济而下死者二百余人渊圣登宣徳门传㫖抚谕开封尹王时雍以兵士数十人簇定东又命刽子数人不离左右主管殿前司王宗濋亦殿前兵来往巡视东挺身于斧锧之间时雍宣言曰太学生以布衣敢刼天子当行诛戮而渊圣命中使宣谕故东得免死百姓皆言金人攻城急乞召李纲捍贼兵渊圣从之乃召纲复用为尚书右丞尽兼旧职仍兼提举城壁守御便促登西壁百姓见纲皆唿曰右丞且与百姓为主纲亦言曰纲已在此即登城矣百姓不足忧促归照管老小是日斩首乱者十余人移时方定邦彦等譛东以布衣胁天子不可赦渊圣不从邦彦惶恐乃乞致仕传信録曰初太学生陈东与诸生千余人是日诣阙上书明余及师道之无罪不当罢军民闻之不期而集者数千万人填塞驰道街巷唿声震地登闻鼓于东华门击碎之上遣吴敏耿南仲慰谕诸生俾之退反为军民所壅不得行必欲见余及师道乃去不得报则杀伤内侍二十余人皆脔割之虽毛骨无存者又诉骂宰执李邦彦蔡懋王孝廸赵野等殴击之皆走散藏匿于是上遣中使召余及师道入内对余闻命惶惧固辞不敢行而宣诏者络绎而至中使迫促不得已上马出浴室院由宋门街抵驰道趍东华门军民山积几不可进召中使朱拱之复为衆所杀盖怒其传㫖之缓也见上于福宁殿阁子中余泣拜请死上亦泣有㫖复尚书右丞充京师四壁守御使余固辞上不乆俾出东华门至右掖门一带安抚军民余禀上㫖宣谕乃稍散去再对于福宁殿上命复节制勤王之师先放遣民兵盖不复有用兵意朱邦基靖康録曰初五日㑹太学生陈东千余人伏阙上书诉邦彦孝廸野税懋等怀姦明纲无罪而罢社稷其危乎请复之国中军民闻以为义不约而㑹者㡬数十万人且乞复种师道盖师道之罢谕士犹未知也书奏上遣腹心臣门下侍郎吴敏谕以德意枢宻耿南仲且访求民情焉又遣内宣传云才候金人退师复纲旧职诸生谢恩师退而军民固留不可围之百匝以至老父泣涕恳切言曰争鸾舆不出固守乗城以活我国人者李右丞也进逼敌营卫我国人使金人不敢剽掠者种枢宻也危社稷弃国人罢我右丞枢宻以资冦者李邦彦李税蔡懋也諌官御史无一言及之頼诸公义不爱其躯危言扶倾持颠卫我国人期于得请而后已与其死于敌人之手何若触逆鳞而死于君父之手乎人之有欲天必从之幸诸公迟少顷俟宣李右丞种师道即去未晩伏阙自卯至午山唿震响闻数十里以致取登闻鼔而击之破以助号愬之声使九重闻之乆而不报军民痛愤宰执误国致冦指骂以为国贼衆口一音殴杀内侍御乐承宣二十余人皆以为蔽塞君上聪明怀姦召乱愿以死为国家除萧墻祸根人人踊跃开封尹王时雍虽以军法弹压不能禁也上继天聪明乃宣纲师道入还旧职军民咸以手加额为得请而去纲即登城复严守御而金人薄城者奄忽遁无一人所谓独脚皂旗与夫红灯笼者初得之未恠也是夜望金人军俄有举红灯二炬者乃知召内应者以此物为验皂旗亦金人之所建军民觉而揣其奸诈残害之至有自投城而毙知其必不免者皆中人也明日方平等悉罢坐视者送之狱羣姦遂戢内侍祖宗时位不供奉进子寄禄皆有常格自蔡京怙宠固位交迎近倖而尊宠之内外政事无小大未有不闗内侍省或建节旄或领师傅又有领三舘者有封侯王者天子唿而不名侍而不立宰相往往其门生执政大臣顺意者荣华逆㫖者枯藁上新即政英明素愤将欲锄去未有以发适于是时军民残而食其肉者偶中魁杰遂破其党与兹寔天启佑我宋假手军民不劳而诛之也乃下诏曰童贯等妄兴邉事怀奸蠧国并往东南在京如梁师成谭稹李邦彦已下逺窜所存者百余皆小官踈逺之人并非从来被童贯任使享禄者令寄禄进子恩数一遵祖宗旧制中外悦服宣和録曰初种师道为宣抚使李纲为亲征行营使姚平仲谋刼寨数日行路皆知之敌先为偹一日出师以为功在顷刻矣行营司属官方㑹封丘门草露布忽报失利上震惊于是罢纲权并解其职俾待命浴室院师道亦罢宣抚使以右丞蔡懋代之复议讲和命守城卒放弓弛砲无得辄伤敌初五日大学生陈东率数百人伏宣徳门下上书集军民数万人相谓曰非见李右丞种宣抚复用无得归㑹百官退朝自东华门出至闗前衆指宰相李邦彦数其罪嫚骂欲殴之邦彦疾驱而免领开封府事聂山举鞭揖东等曰诸公为此可谓忠义矣逻者以闻上命阁门索所上书顷之中人传㫖令诸生上书朕已亲覧备悉忠义当放行其中有欲散者衆閧然曰安知非伪耶须见李右丞种宣抚复用而退于是知枢宻院吴敏传宣曰李纲用兵失利不得已罢之俟金师稍退即令复职犹不退时日旰矣百姓乃舆登闻院鼓置东华门外挝而坏之山唿震地枢宻耿南仲至诸生曰先生前日为天子传宣言无不行军民之意坚欲复用李右丞种宣抚幸先生言之南仲曰当便求对以诸生之意奏上衆虑南仲诈拥其马不得归南仲亦径入朝继而开封府尹王时雍来谓诸生曰胁天子可乎胡不退诸生应之曰以忠义胁天子不愈于姦倿胁之乎复欲前殴之时雍逸去殿帅王宗濋谓上曰事已尔无可柰何当黾勉从之不然且生变遂遣南仲号于衆曰已得㫖宣李纲矣百姓数千人诣浴室院迎之帝益恐于是相继而宣者络绎不絶内侍朱拱之先得㫖宣纲未到而后发之使先至衆取拱之脔而磔之即矫制曰杀内臣无罪又取十余軰杀之皆裂其尸碎其肺肠揭之竿首号于衆曰此逆贼也纲既对即诣行营司而师道亦归其宇士庶知其复用也遂散是晩天子下诏曰士庶伏阙上书愿见李纲种师道朕已亲覧深谅尔等忠义令纲师道传宣抚谕若更乗时恃衆乱行殴打令纲师道以军法从事是夜复聚衆杀内侍而杀其家者数十人靖康前録曰初五日太学生陈东率诸生上书伏阙诉李邦彦王孝廸怀姦明纲等无罪而罢社稷甚危乞请复之以慰人望既至阙下军民不约而㑹数十万书至日旰未逹学生不过三百人军民拥之虽欲去而有不可卫士为之说者此去禁中逺不如往东华门挝鼓于是衆诣登闻鼓院推鼓滚之于前数万人挟东等挝鼓于东华门外至击破之以助号唿声彻九重上急遣中使宣种师道李纲入复还旧职初患不逹既已追入久之不闻宣命快行行谓民衆曰朱御药受宣札下不肯去移刻一中使出或者曰此是朱御药时衆方愤疾即拽下马丝裂其尸其余同时被殴者张太尉等三十七人百姓争脔之须臾而尽諌官唐重师骥台官郑滋等相继而去兵民以种师道李纲未入挽其袖使入諌是日交直种师道李纲被㫖而来复令处置守营司等事士民欢唿以手加额及二公入内被诏谕出再四慰劳军民长揖而退三朝北盟㑹编巻三十四三朝北盟会编卷三十五钦定四库全书三朝北盟㑹编卷三十五宋徐梦莘撰靖康中帙起靖康元年二月五日辛丑尽其日徳安府进士张柄上书乞罢蔡懋复用种师道臣谨按尚书右丞行营司李纲忠亮刚方有为有守功在社稷泽被生灵万口一谈人神系命方金人入境而奋不顾身自请督战盖陛下裴度也臣窃见纲于瞻对之际有能无主忧臣辱义在必死贼未授首臣无还期之言是冝陛下待以心膂无或携贰比闻出师攻城为统制将校不肯入敌马前退衂遂䇿废罢成命已行兵民失措为忠义解体矣臣闻兵不多不足以取胜必胜之师不在速战兵多而战不速则所费必广又况两军交锋有胜有负此臣所以知左右之人以纲进用之骤畏其敢言不能无异议而陛下聪明之徳不能无疑惑也又况用之专则权为人所畏信之笃则宠为人所忌此有识之士为纲寒心顾有日矣然心比小却未应发逹如纲一斥不复再用臣恐将帅各怀危惧不能自保矣忠义解体将帅危惧不知陛下孰与平敌也前日与敌讲和而贪求无厌湏索不已遂致京城经日围闭今纲既斥不复战敌是欲讲和不知陛下能使其必去乎臣愿陛下念纲社稷之功兵民具瞻之情亟复其职乞罢蔡懋尽付兵权于种师道无使固位贪利之党快其私心天下幸甚李邦彦罢宰相观文殿大学士太一宫使纪实曰李邦彦为都人所愤怨才出门争唿殴击将杀之马逸偶脱百姓独得其履因乗妇人小舆乗黄裙轿帘上命宻匿于启圣院以丐罢待命得去始敢去谏议大夫唐重札子攻守利害三事一事金人以议和好兵退有期而行营司与宣抚司宻相通谋虚张兵数以罔朝廷致姚平仲矫制用兵自取败衂罪状甚明奏报具在自有军法不假臣言臣今体访得行营司尝宻遣人檄中山河间等郡令以死御敌宣抚司亦有文移责河北诸郡纵敌内侮之罪令击归敌以图后效宻具蜡书间道驰逹此固兵家之祕计未知二司若果用之臣决知败事如姚平仲奏报已先得与金人城下之举百歩之内踈缪若此岂能驰一介之使而寄千里之命乎若使金人获之为隙滋甚必谓中国阳为和议隂行诈谋本亏信义愈结兵祸虽得苏秦张仪为使亦不能以口舌争矣此甚可忧也伏乞明降诏㫖谕以坚守盟约如有诈谋反輙拒命者诏少宰张邦昌以军法处置讫奏庶以解金人之疑早令退兵免招后患一臣于初三日自登城观兵不成行战全无纪律骑兵不肯鏖战前致敌骑冲突遂败我师又访闻西师夜击止余后军姚平仲遁去不知所在今来种师道老病难责以临阵在外兵马全无统领恐有不虞乞日下选武官曽厯邉任有武畧之人充统领制令总集诸路兵马分屯结营严明纪律守卫京城一臣访闻贼兵张仙等㑹集近旬意欲乗间刼取金人金帛兼四方勤王之师相继毕集其间多是乌合之衆不能无姦人若贪利忘义私相攘夺有亏和好致金人之疑愈滋外患乞下令告谕以解敌疑兼诏张邦昌等令委曲具白大金太子可早速退师以坚盟约右前项事冝并急切不可少缓伏乞睿㫁速下三省枢宻院同共商议早赐施行取进止太学生雷观上书论李邦彦张邦昌不用二月初五日太学生雷观昧死百拜上书于皇帝陛下臣生三十六年矣自十五总角为学校诸生执经之暇喜引古以论天下事当是时擅权之臣新钳天下之口臣父兄师友闻臣小有激昻则必深戒力止以谓宁结舌以保身毋多言以取祸臣亦自知逺方寒士徒譊譊实无益惟不信权臣能絶人言以蔽人主聪明也嵗在戊戍例贡辟雍复移太学首尾九载具知一二权臣果能以身塞言路恣其姦恶而台谏官徒备贠以进身间或言非已所不利则是必为人之鹰犬不然摘细故以塞责耳呜唿祖宗纲纪法度扫地殆尽使天下之民咸不得其所饮恨宿怒无所告诉至使四郊多垒兵连祸结成今日之事者皆言路不通上下蒙蔽之塞也言路不通而微臣因以杜口二十年矣顷为宰臣者建言置司讲议天下之事聚十数軰亲附之人观望阿谀所论皆毫末之细议罢一事夺于权幸则朝言而暮复旧矣何尝有一大利害及于生民哉善乎臣之友生髙闻之言曰天下之利害当使天下之人议之闻因对讲议司䇿而为此言诚至言也何者天下之广嵗月之深事之害利不可殚举茍非身受其害岂能尽得其实今日张官置吏文书往来而欲天下除害兴利岂不缪哉是故古先哲王求谏纳善惟恐其不广也置敢谏之鼓植告善之旌垂慎戒之鼗立司过之士犹惧其未也又设官制以言为常由是史有书瞽为诗工箴谏大夫规诲士传言庶人谤尚恐其怠也毎嵗孟春遒人以木铎狥于路而振警之官师相规工执艺事以谏其或不恭邦有常刑其所访闻不甚广欤夫如是则王之身国之政其有不善欤天下之利害其有不逹欤兹所谓与天下之人议之也天下之人得以利害之言尽闻于上则当言之人虽欲缄黙取容不可得也官已尽其职则报政之臣虽欲取容为人不可得也言路通而辅相得人则太平之治岂难致哉恭惟皇帝陛下孝友之性恭俭之隠仁民爱物之心本于生知而行以至诚格于上下乆矣临御之初臣已知天下利害从此必得闻于上而下情无有不通者未几求言之诏果下㫖意丁宁臣伏读感泣者累日且语诸友生曰前日之言固以为恨今日而不言岂不负愧咸宜诵所闻见以报吾君也然诏下踰日上封事不减千数而未闻晓然有求言之实臣窃疑之岂求言之诏徒为文具邪抑献言者皆猥冗不足取耶无乃付之有司而执事者尚狥前弊沮遏而不行耶不然何故惟闻陛下毎勤乙夜之覧而未闻縁某人言某事实为利令行之縁某人言某事实为害令罢之此献言者不能无疑也説命曰非知之艰传曰忠言逆于耳而利于行则求言者斯受厥咎今日求言之诏徒为文具或执事者沮遏不行天下之人复钳口结舌如前日矣臣将见干戈扰攘之祸未易安定天下必至于大乱矣倘其所言皆屑屑细故不切时务则可再下明诏以申谕之不可谓其言无足取而遂已也臣恐士大夫尚以前时直言掇祸为戒未能披赤心以仰承陛下求言之诚此臣所以首陈之也臣素愚直敢以切至之言上干冕旒观陛下果能行与否焉诏㫖之所询朝之阙失政令之僻违保邦御俗之方安邉御戎之䇿之数言者固皆国家之所急也而当今之务有急于此者止一言而已陛下知之乎已知则当不待微臣之言若犹未也臣谨为陛下言之所谓一言何也论相是也盖人主无他职事惟在乎一相得人则百官皆贤百官称职则庶事咸理否则乱矣啇之衰中国失道外蕃交侵髙宗卒能行挞伐治中国成汤孙之绪致中国之盛者其本在于得传説以王命居冡宰之任总百官之职进言乎王探为治之本亦曰惟治乱在庶官而已何则庶官得人则治庶官失人则乱天下之治乱系乎庶官之得失庶官之得失系乎一相之贤否任宰相者天子之职进退百官者进一相之事髙宗以命説为急傅説以庶官为戒此啇之所以中兴也国家崇宁以来俾张治具欲餙太平而天下靡靡日入于衰乱者皆由相非其人也相非其人庶官以类而进私昵者官之恶徳者爵之贤能之士乃斥逐不用惟用姦党其始乱不待今日而后见识者已分于崇宁之日矣虽欲正刑明辟严悞国之诛固自无及言之复为何益乎然不极其为乱之阶则莫知其据乱之道臣为陛下畧摭前朝宰相姦术之大者言之假绍圣二字以行已之诈假国是二字以主已之奸假享上二字以充已之私进直言者槩以狂妄斥之立正论者槩以邪説禁之善阿谀者乃以纯正用之奸术既行无所忌惮故败坏法度紊乱纲纪无所不为莫可胜举致使强敌几危社稷而陛下受莫大之屈辱者皆相臣非其人之故也陛下即位已来见于施为者慨然有求治之心而论相之职亦未为称此臣所以为当今之急务也白时中老缪无用罢相之日公议称快咸谓陛下必能择贤而相之中兴之治可立待也翌日宣麻但递迁李邦彦张邦昌尔士民大失望皆言邦彦邦昌亦前朝辅相之无状者未能罢黜犹之可也其可遂相乎以臣观之邦彦邦昌虽未若前者数軰为大姦恶察其术亦不过持两可以固位养恩而已前日辅相之无状姑置勿论矣自陛下即位以来一二大事邦彦邦昌曽有慷慨一言乎肯以身狥国自当一面乎邦昌奉康王入敌营为此不得已也至无耻也贤者必不肯当宰相之任而甘心为此行也邦彦邦昌于无事之时妄有除授召收亲党以为强助及多事之际假使命散遣亲党以送妻奴其何以率百官为国藩捍乎闻播迁之説则乐从画效死之计则退缩其何以安百姓为国柱石乎敌所欲者与之不闻有忠义一言奋然以折敌人之心其何以威抚外蕃使之畏服乎蠧国害民启戎招盗十数巨姦天下之人思食其肉不餍而邦彦邦昌初不敢谁何致因人言稍稍罢黜讵能不畏强御而退不肖乎当此纷扰其所进用尚皆亲党选论百官或不当职能以公灭私进贤者乎总统百官安堵百姓威抚外蕃进贤退不肖皆相事也邦彦邦昌踈谬如此决不可当今日之危急也陛下知求言从谏而未知论相何先后缓急之失序也使中外臣寮士庶诚如诏㫖尽知所询利害上闻之日陛下独罢行之抑湏付之辅相罢行之耶独罢行之非人主无为之道付之辅臣如邦彦邦昌必无能为也陛下知以是为急乎亦未尝以此访之羣臣乎窃虑有为陛下言者必曰天下安注意相天下危注意将今日金人逼城宜以命将遣师为急余事姑缓可也此殆悞国之尤者臣以为不然天下安危皆在注意于相相得其人则将必成功相非其人则将必败事盖将之出入谋画必湏以相为腹心将虽良而相不贤则失谋画有畵饼之饥临敌有掣肘之祸几何不悞其事哉裴度为相李愬成淮西之功杨国忠为相哥舒翰有潼闗之失此事灼然者其监不逺也前朝自蔡京为相遂以童贯为将兴西北邉事二十余年西北之良将劲兵所䧟失者莫知其几矣竭天下之力给二邉之费者莫计其数矣今日之事为利耶为害耶此日前之监也陛下以邦昌身在敌营未可遽罢则邦彦何为乆留也陛下若不急罢邦彦则虽有良将必不成功祗益取辱尔臣闻道路之言谓邦彦与二三党类坚主割地之説阃外之事未能一切付之将帅割地一事系国之利害臣知建言者已熟计备陈矣臣不复缕陈惟知邦彦罢则庙谋必振将权必专割地之説必不行金人之计必消沮矣臣又虑有为陛下言者必曰邦彦邦昌曩在政府亦尝以燕云之事不可图童贯不可再遣今果如其説正当相之臣以为不然邦彦邦昌在政府日果如此则当力陈其未可状至不见聴则以死继之纵未能以死诤则宜去职位亦可其言邦彦邦昌卒持禄不诤致此危急其心不过畏童贯之祸也岂有持禄畏祸之人而能为相乎臣又虑有为陛下言者必曰用则为虎不用则为鼠人才顾用之何如耳邦彦邦昌在前朝未能信用何如试之可也臣以谓不然人臣起自布衣致身政府其宠禄亦可谓盛矣其职位亦可以有为矣邦彦邦昌立朝以来曽建一言行一事有当于人心者今相之可也而二人所为不过凭附权势交结宦官希㫖道谀以速显仕而已岂复有它学术乎今天下之势甚于倒垂纵之惟患其不疾又岂可以相事而复试无能之人也臣又虑有为陛下言者必曰邦彦邦昌不矜智能以任羣材乃得为相之道臣以谓不然甄天下之才而用之使之各当其位各尽其职以治庶务为之相者坐享其成功如栁宗元梓人之説此非真有相才者不能如此邦彦邦昌以私害公所引用者多非其人或用他荐得一贤士则又处之非其宜用之不尽其才贤者多自引退若久在相位必不能为陛下进天下贤者成真相之业也臣又虑有为陛下言者必曰宰相之任不可轻付湏于贵臣中进擢难以骤用臣以谓不然今日之祸皆肉食者之过正当择人而用之或有功于社稷者或士民所望者虽小官虽陞任虽谪籍皆可起而用不必拘于资格傅説版筑之贱髙宗立之为相不疑而中兴之业乃成説岂素贵乎东汉陈龟曰三辰不轨㧞士为相四方不靖㧞卒为将今何等时逓迁贵臣耶臣又虑有为陛下言者必曰今日金人直入京邑亦天数也非人力所能止也不独辅臣之罪也此尤姦之甚者臣以谓不然自前朝失谋与北朝结好人皆知其必为中国患邦彦为少宰踰年邦昌在政府又乆何不为国家长虑却顾豫为之备致令冲突直造于此前日邉臣以敌必败盟为言邦彦邦昌曽莫之省传曰颠而不扶危而不持焉用彼相其可归之天命耶臣又虑有为陛下言者必曰金人之祸乃邦彦邦昌軰阿谀所致必使之任其责不可于扰攘间聴其求去此乃妾妇间之説非为国之道也臣以谓不然知贤而不能用知不肖而不能去此最有国家者之大患邦彦邦昌既无智虑谋之于其微必无计䇿御之于其后逐之而专任贤者可也世有为人之佣工者取其直而败其事则主人必去之岂有谋吾之国既已悞国复固执而责成耶二人党类为之地者臣言之极矣不识陛下曽受此等先入之言乎若有一端之説尝悞圣聴则可以槩察其余而邦彦邦昌不可相决矣二相如此其余在政府者尤多不才不足论也周官曰明王立政不惟其官惟其人又曰官不必备惟其人茍得其贤者一二在位足矣阘茸之人虽布满朝廷顾何益于事而必优容寛假之不畧加沙汰哉太宗皇帝尝谓侍臣曰国家若无内患必有外忧若无外忧必有内患外忧止不过于邉事皆可豫防惟姦邪无状若为内患深可惧也帝王用心常湏慎此呜唿圣训不其切至欤今日金人来侵如此可谓外忧矣若用非其人更为内患则陛下如何为国臣所以寒心也愿陛下稽考太宗皇帝之圣训而蚤加慎焉然则当今为相如之何而可臣愚以谓必智虑忠实学术正当徳足以服人才足以应变通知祖宗以来典故而于进退百官之间能以公灭私不畏且怯夫然后可以锄去姦恶汲引贤能革极弊之事而布维新之政以济生民以保国家则中兴之业陛下成之易矣金人何足虑乎自祖宗以来相臣多以言官论列直指某人可相某人不可相无非天下之公议此最为我宋之盛典比来台諌一䝉时相㧞擢则多懐私恩无有直言者矣此亦不可不察也今日之相莫若陛下诚心广求虚已任用不可听厚诬之言天下无其人也仁宗皇帝至和中罢陈执中相而并用文彦慱富弼二相久有人望正衙宣麻朝士相贺仁宗皇帝宻遣小黄门于百官班中探其议论间有相贺得人之语喜谓欧阳修曰自古人君用人或以梦卜茍不知人当从人望梦卜岂足凭也兹事着之寳训传之士大夫至今为盛时之举不诚韪欤陛下求贤必能用仁宗之操柄探缙绅之公言从中外之人望不待愚臣之喋喋也臣伏自覩陛下诏书求言便欲少竭愚衷以伸二十年区区之志窃臣人物至微若论细事则不如不言之为愈前草大利害书未及上而陛下先已施行恐成观望遽即寝罢今乃輙言二相为人深若僣越然臣尝谓郑子产不毁乡校犹使议及执政之善否况天子建大学以取士论政为本而又有求言之诏且申诫曰母囘隠以溺于导谀茍若畏祸而不陈其愚臣实耻之干冐天威臣无任战慄待罪之至三朝北盟㑹编巻三十五三朝北盟会编卷三十六钦定四库全书三朝北盟㑹编卷三十六宋徐梦莘撰靖康中帙起靖康元年二月辛丑尽十一日丁未五日辛丑康王及张邦昌归自敌寨以张邦昌为太宰肃王及太宰张邦昌附马都尉曹晟质于金国军前是日皇弟肃王枢少宰张邦昌除太宰着作郎沈晦借给事中使斡里雅布军前金人请以越王代康王为质上以越王叔父不可遣乃遣肃王枢及附马都尉曹晟以行晟尚荣徳帝姬与上同生故遣之避金主名改晟曰实遗史曰初康王之为质也金人见而惮之遂欲别易亲王并要附马都尉一人是时割地议和已定金人歛兵以待之乃遣邦昌太宰从肃王及附马都尉曹晟为质六日壬寅下废苑囿诏诏曰比年以来京师拘收拆毁民居甚衆至民无所安居应苑囿宫观有可废以与民者三省枢宻院速条具以闻七日癸卯开封府牓诏书安抚士庶开封府奉圣㫖乗时作过人开封及行营使司并斩讫窃虑姦人妄説事端将不曽作过之人撰造其罪恐吓平人仰出榜晓谕朝廷又出手诏安抚士庶诏曰童贯等妄兴邉事怀姦蠧国悉皆东下前往浙江如梁师成谭稹李邦彦已付逺窜所存百余员皆是小官踈远之人并不系从来被任享厚禄者今又自陈乞依旧寄资数等一遵祖宗之典百姓无知皷唱率衆擅行诛戮刼夺财物震惊京阙皆不奠居已指挥李纲并三衙分头弹压捕为首之人悉行军法尔等各归常业母䧟极刑尚敢结集仰徒中反告支赏钱一千贯咨尔黎庶仰体朕意尼堪驻军于中路尼堪自河东来遇城必攻比斡里雅布其行稍缓至中路闻和议之诏遂止不行八日甲辰再下行遣内侍京城不得倡率指挥圣㫖内侍官给役禁庭旧法严宻嵗来废紊侵职挠权比取其罪状暴着已加显罪又命请给恩数官称职寄资进子尽遵祖宗法所以检制裁抑无所容贷尚虑京城之人未知近日行遣推平时之心犹怀忿疾不分善恶槩加凌侮已令开封府三衙以军法弹压自今更敢有扇揺倡率不从令者并斩讫闻奏咨示衆庶明聴朕意靖康録曰初京城之戒严也城上设楼橹及火砲弓弩铠仗之类皆元丰旧制器械有余而兵不足先令百官与军士上城相杂守御而以内侍官分部统之敌丛矢射城上内侍令守御者不得动且曰国家以金人讲和不至相鬬有一军士奋怒曰既已讲和何得射我引砲石击贼一发杀数人中官杀之军士由是不敢动乃自城中传唿宦官欲开门纳敌及伏阙之日军民数十万聚于宣徳门下遇内侍朱拱之撕擘死骨血无余又内官得诏召李纲寘于怀不去于宣徳门下晓谕百姓令退衆怒殴之于其懐中得诏书即大唿曰内官隠匿诏书将作乱又杀之凡见内侍皆撕擘杀之死者二百余人有司以闻上惧生变即令殿前班一军士口传上㫖云杀内官者免罪其人于衆中妄唿曰杀宦官者无罪百姓闻其语遂羣入内官之家所遇輙杀掠其财物又相聚入其家捜获兵器不可胜记皆辇到行营司交纳其内侍皆逃窜财物畧无孑遗走入禁中不敢归于上前泣诉于是命李纲根治斩三十余人磔其尸于市方定李纲种师道复用凡内侍官城上守城及诸城门监守者皆去不用方知所谓独脚皂旗红灯笼乃中人欲为内应者先是宣和中内侍多有赐第者官舍或隘陋即委府尹于傍宅置门然未尝给其直而实夺之京城百姓或累世所有惟以屋舍既为夺去则无所托身惟与妻子日夜号哭告天而已又科歛百姓财力营造宫室台榭或有拟于宫省者百姓应副不办则督责箠楚有至死者又每至街市买物已售其价令卖者随至其家所直皆不还或止偿其半巷陌衢道驰骋纵横侍从赫奕唿喝行路莫敢语者然是时宰相大臣多出其门内则有蔡京王黼为之腹心外则有王革盛章为之爪牙故敢肆其兇恶至是百姓樍怨乗乱得甘心焉上赐宴于斡里雅布军中斡里雅布上书辞别书曰大金皇子郎君斡里雅布等谨上书于大宋皇帝阙下昨者受命専征以上皇渝盟是问灵旗南向直抵京城伏承皇帝嗣立再请修好遂依元奉诏㫖酌中计议者定盟约日复贵朝奸臣误国妄起衅端于是当司实怀疑愤深谅大信克保有终前日之盟非此为比且大军之来资索颇多上渎聪明下匮民庶事在不已固非乐为窃火一纵收之实难自非皇帝仁明逺畧屈已爱民安能使此祸危翻然为福今兹大计已定而后无以旧事为念惟祈永于诚议共庇生灵又承所赐书内该越王以叔父之尊平日奉事姚平仲死于锋镝李纲止从贬责其于宰执间求退罢免者甚衆既闻此言敢不孚聴及䝉城中军民不遵号令实恐转生变乱以昭圣忧当司本国安定贵朝宗社永固和好遂令城下诸军退保旧寨须是即日班师伏念陛下即位之初必欲推恩布泽以矜衆志特于元定赏军物内减金万锭银一十万锭表里一十万叚以充振乏广施之用外有喝下金帛头匹更望止于今嵗逐月接续交还今方言旋非不诣阙庭展辞少叙悃愊以在军中不克如愿谨遣左金吾卫大将军宣徽北院使韩鼎桂州管内观察使耶律克恭充大辞使副有少礼物具如别幅谨奉书奏辞谨奉别幅人参伍拾秤签书枢宻院事宇文虚中知东上合门使王球充送路使副特书叙别书曰大宋皇帝致书于大金皇子郎君皇弟国王皇弟都统兹审肃整军威逺临郊甸敢怠省愆之意遂䝉兼爱之仁再讲隣欢复安敝邑感深肌骨赐重丘山更承念及府库之虚减金帛之数益仭髙明之意特深极芘之怀载遣车轺禀告还驭再三诚恳毎荷矜全岂惟恩加于危难抑亦义重于干坤惟有谨守信盟庶可仰酬厚徳属宗祧之有守阻道路之叙违益慎寝饔永绥福禄所有赆仪饮饯已载前书伏惟亮察谨白九日乙巳奉圣㫖将团结民居权令放散刑部侍郎王寓札子寓见管京城四壁守御却见近日团结四扇居民追唿在城下凖备上城百姓惊扰离家失业人人有沟壑之忧契勘闭城日乆居民艰食若更如此是重困也况四壁城上守御兵卒器仗并已足备而民居乌合皆无足用之人特可凖备临时搬运矢石耳必不得已且令团结成保籍定姓名缓急追唿亦似无害矣伏望速降圣㫖候指挥奉圣㫖依权令放散十日丙午斡里雅布上书谢恩书曰比者已复旧好即议师还伏䝉圣慈差开封少尹就诣军中赐斡里雅布等茶果龙脑药酒并差去人使韩鼎裔囘复承亲赐通犀衘带一条以隆饯别之礼仍被㫖重稠昭宣大信仰认圣慈曲周用殚砥砺钦领之余尤増感篆当司遂促归期今月十日已令大军旋斾所祈陛下社稷载宁生灵休息有少礼物具于别幅谨奉书奉谢别幅人参二十秤下割三镇之诏差路允迪宣谕守臣诏曰勅太原府守臣应中山河间太原府并属县镇及已北州军已于誓书内议定合交割与大金事昨者大金以朝廷招纳叛亡有渝盟誓因举大兵直至都畿重以宗庙社稷所系甚大遂割三府以寻懽盟庶销兵革之忧以固两朝之好其犬牙不齐去处并两平兊易合照誓书施行如有州军未便聴从仰将此诏书遍行告谕各务遵禀母或拒违自取涂炭两朝封疆接畛义同一家各宁尔居用保信睦其中山河间太原府并属县镇及以北州军见任寄居职官不系本土及从内地差去不在交割之限今差朝散大夫充资政殿学士签书枢宻院事路允迪赍诏宣谕咨尔守臣体予至意故兹诏示想宜知悉春暄卿等各比平安好否遣书指不多及起发犒军银纲至金人军前李税议和许以银一千万两犒军税亲至内藏库催出银提㸃官内侍王若冲监出银每十万两为一纲以一百人搬担以使臣二员押发凡一百纲起絶一千万两之数皆出于内藏库不知士庶之家输纳者何以用之此与王孝廸督金银牓示之数不同未知何如签书枢宻院事路允迪工部侍郎滕茂实使于尼堪河东军前尼堪兵将至髙平而城下之盟已成既遣肃王使于斡里雅布乃议不可不使尼堪遂遣路允廸滕茂实使尼堪于河东且告割三闗之地也复用李邦彦为太宰李邦彦方罢数日张邦昌又以太宰出质左右揆皆虚位呉敏乃以札子乞复用邦彦为太宰河北路兵马钤辖李侃以兵二千与金人十七骑战败绩和议已定金人遣十七骑持文字报其国中经由磁州李侃以身为兵官且承掩杀之㫖乃率禁军民兵二千徃击之与十七骑相遇金人曰不须用兵今城下已讲和矣我乃被太子郎君差徃国中干事侃不信欲与之战十七骑者分为三以七骑居前各分五骑为左右翼而稍近后前七骑驰进官军少郄左右翼两势掩之且驰且射官军奔乱死者几半金人退师遗史曰金人既退种师道请临河邀之三战可使无噍类若纵之去他日祸不可测李邦彦不从罢师道为中太一宫使五日一到朝堂议事以姚古种师道折彦质范琼等领兵䕶金人过河邦彦奏立大旗于河东河北有擅出兵者并依军法金人揭牓不掳掠信徳府初金人䧟信徳府执守臣杨信功至京城下既已议和乃畱信功朝廷议失信徳府之罪信功与通判梁训礼皆贬岭外兵将官分送广南安抚使刘韐奏司録已下皆是胁从放罪金人渡河独揭牓大畧谓攻击京城朝廷遣肃王及太宰张邦昌持书言奸臣姚平仲误国已许割三镇以北地请和縁信徳府不系所割之地并不得掳掠十一日丁未金人质肃王同行先是以康王为质以康王语言不逊金人不爱也复令入城至是遂以肃王行焉种宣抚奏言归必不设备请邀诸河候其半渡可以击之李税等在上侧云以为掣肘论难既久终不许击然上心欲无如之何于是师道发愤感疾靖康遗録曰敌之来虽少有抄掠而不杀害人民比去所过皆残破其所得汉人并活之使控马荷担随其马后驱之去老弱者舎之自京师至黄河数百里间井邑萧然无复繁盛时景象矣可胜浩叹太学生杨诲上书论割地二月十一日太学生杨诲谨昧死上书皇帝陛下臣闻金人至京师掠近辅残䤋夏人以骋其欲虽汉唐全盛之际容或有之文帝之十四年匃奴候骑至雍甘泉而唐太宗贞观之初突厥扫城入㓂抵于渭上当时此二国承父兄余资兵鋭马多傲然骄气直出百蛮上视中国为不足与故能一举而骑甲䝉帝都其势可谓盛矣然窃考文帝太宗所制御二国之术甚优㳺暇豫者此其故何耶盖汉唐当天下无事时庙堂之上君画臣谋能以戎务为急一旦事起仓卒而吾先有以处之语其大要不过诡而礼之使敌志寖骄而已志意寖骄则务逺畧忽近虑士卒疲弊而畜产耗亡取死之道也天子于此兴问罪之师谁敢屈强颉顽作气势如曩时邪汉唐所以安邉境其大计不出乎此臣窃惟道君太上皇帝临御天下二十六年承祖宗积累之厚天下承平无事咸顺指令大臣于此时不能思艰难致勤苦务柔声婉颜以狐媚上圣此汉唐计䇿不复闻故金人得以乗中国之衅也夫敌国乗边鄙之衅岂自古帝王之时无其事耶守御之方覊縻之义征讨诛伐之法简编具存宜缙绅大夫平昔所稔闻而厌道之奈何朝廷大臣遇前日侵轶之变圜视共计率不得其要领上皇出狩宗庙震惊此皆失于不素练之罪也陛下此举特以骄敌人窥伺之志纾畿甸攻刼之危至于经畧施为发自天衷非愚贱所得而臆度而旬日之际道路所传臣窃惑之臣闻陛下自金人之来既赍以金帛又许以嵗币今且遣使割地以赂之夫金帛嵗币已不足惜奈何割祖宗地以赂遗敌国乎夫割地以赂敌国虽汉唐之陋犹不忍为孰谓陛下神圣英武而肯为此且中国与外邻议和不闻于三代而特盛于汉汉之文帝唐之太宗所以待匃奴突厥者勤至备厚以嵗币则不失于伤财以和亲则不恤于损威然终不肯以尺寸之地轻予之者二帝之意岂不曰土地人民国之根本不可轻于授人乎臣不知今日割地之谋谁为陛下筹之也臣草茅贱士无由预朝廷末议事之利害皆不得而详不识陛下今日所割之地其三闗耶臣闻昔周世宗下三闗瀛漠皆异代事敌人不得以为辞又况自祖宗以来二百余年塞鴈门増塘水治城隍借民兵所以为之限制者甚备今一割之是失限制也不识陛下今割之地其四镇耶臣闻太原中山其地严重可以扼敌咽喉自祖宗以来精兵重卒悉屯驻于此今若割之是失形势也夫以限制形势之地遗敌人其不犹倒持太阿授人以鐏乎然陛下必毅然为之而不顾者臣知其意矣岂非惮于用兵邪臣闻兵虽㐫器战虽危事然而自古神圣之君所以立卓絶之迹者未尝不由于用兵向者金人之来起于意表陛下以其乗我不虞又诸道兵未㑹不战宜矣以其近于禁城宗庙社稷不可不忧不战宜矣今敌兵既归师老械弊又其来也必大聚数国之师卷甲而来其锋难犯然乌合而易散既磨之以嵗月安知不自相背叛耶陛下宜于此时驰一介之命谕诸镇之兵因其交地之际启发衅端霆扫风除以破其衆将见勍敌之徒骇奔而瓦解矣必欲守区区之信臣窃为不取也且陛下亦知割地有三不便乎今既割地以与金人则中都迫于北邉陛下必不免迁都矣方今洛阳长安近于敌国不可都江左西蜀偏方下国不可都就令日强敌炽盛国势为弱用事之臣计无所出不过劝陛下都襄邓州夷漫百里其东汉与鳯林为南菊潭环居而流属于汉西有上洛重山之险北有自崖连路昔人号为形势之地沃野之墟疑为可都矣然昔唐髙祖遣宇文士及按行秦王力谏以为不足用至昭宗时朱朴上议以为建都之极䟽入不报岂非有所不便故邪况京师自祖宗以来缮治非一日宫阙神丽局务府藏里闬市肆极侈而丰借使陛下一徙都必且鑑前弊惜民力因陋就寡为一切因循之制将何以贻厥孙谋昭示四方邪臣以为一不便者此也今既割地与金人则敌人嵗骄华夏日蹙臣恐强敌惊扰邉甿不止今日陛下何不以徃事而騐之昔唐寳应二年吐谷浑党项领兵二十万来畧武功留于京师凡十五日大和三年南蛮衆掩刼戎隽二州䧟之止于西都者十日当此时天子务为姑息以纾一时急不发兵以穷讨使牧马撁牛之𨽻有轻中国心自此以来扬尘鸣镝突我疆塲曽无宁嵗臣尝读书至此虽愤外国不靖然亦未尝不恨中国有以诱之也今吐蕃南蛮畧我郊甸解鞍缓带至于旬日目悦燕赵之色口厌甘美之味文绮佳纨又皆如意夫歆羡甚则敌国之心生敌国之心生则侵盗之本也又况强敌已习知吾山川要害也臣谓今不怖金人以兵则背胁痈疽之患成殆恐其来不已唐室之患且复见于今日此臣以为二不便者此也今议者但以庆厯之初仁宗与敌通好自后契丹不敢拥兵窥中原填守可以遏邉萌之祸且示大信于邉人臣谓渭水之盟杜如晦实败之而平原之盟李晟亦不肯信已而可汗就质普賛背叛夫如晦晟非晓术数者也然而遇事若烛照而数计者诚以敌情翻覆不情故不信之也臣谓北辽所以不败庆厯之盟者特以仁宗之初有以结其心耳夫本朝自仁宗以来朝廷方举羣䇿以收太平之功四海所环无一夫举兵者当此契丹何由而侵扰邉陲邪况祖宗故事奉之如骄子不敢一触其意彼虽强悍何以启其衅向使天祚不失道人马犹盛强迁延寝息以至于今日覩前朝政事之因革知中国士马之丰耗臣谓契丹败仁宗之盟也已在于数年前陛下能保其不空锐抗戈以觇候风云乎能保其不敓攘以邀丐厚利乎然则盟誓于金人果何有哉此臣所以为三不便者此也夫去所不便而行所甚利唯圣人能之伏愿陛下顺天人之心发英伟之志因强邻之逼出汤武之师伺其过河交地之际不固执前盟先发其衅示以必战天道佑善必克清大憝以为子孙无穷之基凡今缙绅士大夫但揣陛下之意厌于用兵必曰本朝自太上皇以来相臣将臣文恬武嬉习熟治安未尝练卒蒐骑又庙堂之上卒未有应变之臣是势未可以战臣独以为不然臣闻何代而不生才何才而不资世顾人君所用如何尔昔艺祖好武功则勇勐之士出而为之兵太宗好竒谋则计画之士出而为之虑以今天下之大安知其无人少湏假之将见朝廷之上不独李纲种师道辈可称述也虽然今将相如李纲种师道臣知二臣亦可以办一时事何则纲之忠义有余而可以事君师道之谋畧有余而不至误国又况辅之以呉敏之鍊逹耿南仲之老成将欲建功何有不济臣多见讲和不如用兵之利也陛下清闲之余淹贯古今岂不知其利害邪且外蕃虽与吾国甚不相能然自古以来控御之术不一而足当其悖慢太甚曷尝不与之战今日但以石晋为戒不敢与争锋不知石晋时天下四分五裂朝廷君昏臣愚徳既不足以怀徕而威又不足以制服此耶律徳光所以一举而覆汴都也以陛下春秋鼎盛天资英特而又承祖宗有赫之炎图指挥顾盻行有余力岂可与区区之列国同所虑乎臣诚不佞虽岷一布衣平居常患无似遂取古人书闭门熟读月延嵗累颇识古今治乱自谓论世事顾贾谊马周不足多伏惟陛下自即位以来寛大之声勤俭之政已着闻于天下感激垂涕愿尽死力然而区区之愚尚有望于陛下者但愿陛下临时聴政更少济以英㫁明决助成圣徳使巍巍之功业上拟商宗周宣臣谓百蛮且不足平况蕞尔金而足以轸圣虑也狂瞽不识朝廷忌讳罪当万死李邦彦乞致仕臣累乞致仕特蒙圣恩依奏伏念臣奋身孤远遭际兴运寖跻华贯遂冐宰司徒激孤忠不敢少负清议属者上皇退託以神器付陛下臣首被寄委而辅翊之重自誓殚竭身屡濒死有所不避今譊譊之徒扇惑羣聴喧竞仓卒白黑不分臣之所急存宗社安君上惜生灵而已何敢为身谋而人诋以为奸缓师讲和自金人犯邉佥令大臣议宻图万全非徒屈意以受辱而人或指以为心之精白天实临之乃至定输金人直以释白着之疑寛括籴之令以赈艰食之急抚循坐甲之旅以劳城守之师若此之类事渉细微虽思出睿慈而间陈于前不敢缄黙大臣建明惟知有济岂能家至戸到人人提耳而谕之哉衆聴未孚铄金可畏不知引避何以厌服斯民之心伏望检㑹已降圣㫖早赐施行奉手诏太宰李邦彦任政府累年屡形忧国忧民之谊以至惜名器抑裁冗滥献纳非一朕在东宫时熟闻嘉誉册立之际备罄忠诚金人犯阙其所建明惟知利社稷抚军民为急务故朕一一施行衆志未能遍谕乃作弗靖鼓唱流言反与前日异意元恶之人忽生怨愤实骇予聴已依所乞宫祠播告中外咸信勿疑三朝北盟㑹编卷三十六三朝北盟会编卷三十七钦定四库全书三朝北盟㑹编卷三十七宋徐梦莘撰靖康中帙起靖康元年二月十二日戊申尽十五日辛亥十二日戊申金人退师大赦天下门下朕嗣承圣谟获绍大统适邉廷之懈弛致郊畿之绎骚荷天之灵俾敌悔祸既遣使而讲好遂以盟而退师载惟千里幅员罹屠掠之苦四方遐逺多调发之勤王屯撄守扞之劳编户伤括输之急朕每念此恻然痛心不能保釐乃使重困永思厥咎在予一人是用疏旷荡之恩沛汪洋之泽嘉与海内底于丕平可大赦天下于戱三事大夫羣后庶尹国势委靡而不振宜思所以拯治之方黎元愁叹而无聊宜思所以拊绥之术保疆固圉节用广储庻几协心共图康乂手诏遵用祖宗旧制朕以眇躬託士民之上夙夜袛惧靡敢遑宁比者金人南下都城闭关踰月军民展力捍御实劳朕知之矣而不逞之徒輙乗时造端相扇为变内作不靖震惊朕师辱骂大臣敺击内侍白昼剽掠乃敢公肆凶残朕念嗣位之初首遭艰难徳意未孚致汝等抵冒如此朕甚悼之播告汝等朕自今庻事并遵用祖宗旧制选用大臣裁抑内侍不从饰恩倖不听任奸人不轻爵禄不滥赐与不夺尔居以营私燕之地不竭尔力以广无用之费凡蠧国害民之事一切寝罢务与汝等休息其有奸人不悛敢复犯法紊我纪纲当重寘刑戮必罚无赦咨尔有衆明听朕言十三日己酉李纲乞遣大兵䕶送金人回师传信録曰澶渊之役虽与大辽盟约而退犹遣重兵䕶送之葢恐其无所忌惮恣行掳掠故也金人退师已三日矣初谓其以船栰渡河探闻乃系桥济师一日而毕盍遣大兵用澶渊故事䕶送之宰执皆以为太早余固请之上以余言为然可其请是日分遣将士以兵十余万数道并进且戒诸将度便利可击即击金人厚载而归辎重既衆驱掳人口不可胜计气骄甚击之决有可胜之理将士踊跃以行沈琯见李纲言敌骑不过五万能战者止万余人太子营不及二千药师常胜约三千骑诸营部兵闻止有兵三万余其过河者只有大半可以邀击十四日庚戌秘书省校书郎陈公辅论列太宰李邦彦中书侍郎王孝廸尚书左丞蔡懋皆罢以吴敏为少宰李纲知枢宻院事徐处仁为中书侍郎唐恪同知枢宻院李税为尚书右丞臣窃覩国家强邻入侵中外震恐陛下初临万机遭此扰攘深轸圣虑公卿大夫误国至此臣不胜痛愤臣有愚见輙不避死亡之诛上干天听伏惟陛下少留神焉臣闻宪宗用一裴度而平淮西武宗用一季徳裕而平泽潞自古剪除㓂难兴复治功必至排斥衆议屛除姦邪而信任忠勇有为之才然后可责其成功也自臣闻邉境兴难蚤夜危惧曽诣都堂畧陈守御之策见任宰执大臣皆狐疑不断牵制其事今已经月条画措置并未就绪况此数人事上皇累年皆阿谀顺㫖持禄养交未甞建明一事裨补圣明致有今日之患葢平居无事尚不足恃岂可使之当今日之变乎陛下今日复用之士论民心莫不叹息不惟不足以了今日事他日亦必误陛下臣谓前日奋不顾身力赞陛下登此寳位必社稷臣固当知之矣胡不且专任委以军国大事不使衆议移之羣邪沮之使尽其才力以了天下至于朝士大夫与昔时慨慷论事不畏豪强得罪在外亦不无其人可以録用但宰臣未肯为陛下言之徃徃引用皆其亲党臣窃惟陛下前日积徳东宫谦恭谨畏退託不能乃人子之道今日统御九有抚临万邦乃人君之权固当奋干之刚继离之明兴大利除大害上以承祖宗无疆之休下以慰四海生灵之望不宜拘守常之论谓不改父之臣与父之政为难能也况太上皇刚明勇决一旦改悔知为羣邪所误痛自罪已陛下诚能慨然有为罢去昔时用事之人而委任贞贤兴举治道是乃奉承太上皇之志也帝王盛徳何以加此臣踈贱小臣輙敢言及朝廷大臣冒犯天威自知必死然不敢惜死愿有说焉夫宰相大臣非其人谏官御史可以言之今台谏皆宰相门人不肯言也侍从之臣可以言之今侍臣皆顾惜名位不敢言也惟臣小官无所顾惜诚知爱国不知谋身所以为陛下言之臣更不言是陛下终不得闻宰相之过也宰相大臣天子不知何以论天下之治哉又况陛下当即位之初以论相择人为先不可不谨此举愿陛下断而行之实天下幸甚初公辅以李邦彦罢政事才数日复为宰相人情震骇乃具奏上然之遂罢邦彦孝廸懋以吴敏为少宰出邦彦知邓州邦彦奏乞持服从之孝廸以资学为醴泉观使懋以资学为大名尹召徐处仁唐恪于外郡处仁字择之应天人元丰八年以进士登科第累官知大名府至是召为中书侍郎恪宣和初为户部尚书言应奉司之害忤王黼遂落职知滁州后奉宫祠七年召为户部尚书是岁秋以延康殿学士知杭州闻京城被围遣兵官邉顺以兵勤王太学生陈东上书乞召恪及处仁置诸左右而李邦彦亦荐恪遂召还阙除同知枢宻院事十五日辛亥诏教习禁军诏曰军兵久失教习当汰冗滥在祖宗时外路寄招禁军解发到京师御殿阅视分𨽻军营是以在禁旅者无非趫勇之士今三衙与诸将招军惟务增数希赏但及等伦不问勇怯招収既不精当教习又不以时既到军门惟以番直随从服事手艺为业每营之中杂色占破十居三四不复教以武艺今宜于招兵之际精加拣择既系军籍专使教习不得以杂色拘占又神臂弓马黄弩虽中国长技然军兵中能射者亦少宜多行教习又军兵平日不擐甲一旦在身如受束縳宜令每营间用衣甲教閲庻使习熟人不厌苦仰三省枢宻院札付兵部施行发遣应归朝人还金人朝廷既与金人议和乃将应归朝人所在遣发令归国都省札子勘㑹本朝已与大金讲和应归朝官归朝人并发遣今来在京已发遣尽絶并其外路亦令依此施行十二日三省枢宻院同奉圣㫖令逐路帅司行下所部州县等处尽刷归朝官归朝人量给盘纒起发每州县各选差堪倚仗有心力大小使臣或寄居待阙得替官一员或有心力衙校之类量人数多寡作番次逐渐管押赴大金界首领过界前去不得拥遏一併上路各从便道过河即不由京畿解分仍令经过州县廵尉防䕶出界相交割其应合发人如有带军器并仰所在州县拘收沿路亦不许置买严切觉察候过界所管押官具己过人数姓名申尚书省仰逐路帅司差通判一员遍诣州县专一催促具已发文状闻奏其管押官如无疎虞当量逺近推恩李纲辞知枢宻院札子云窃以枢府之长兼统兵机宜得瑰竒之人以居其任然后可以奖率三军之衆折冲万里之外臣本书生进由庠序以忠义自许妄意事功而性刚才拙动輙多忤宣和初太上皇㧞执笔螭蚴日侍清光属大水暴至士庻争具舟栰无敢言其所以然者臣谓此非小变上疏指陈冀得直前论事当路挤排流落七载太上皇怜而收之使贰奉常永惟大度之𢎞方图国士之报去冬因邉吏弛备盗据全燕肆其兵威来侵王畧太上皇厌万机之烦欲遣圣子意有未𤼵臣与少宰吴敏力建大䇿赞成内禅嵗首太上皇南幸淮淛羣臣亦有劝陛下为避敌之计者臣又躬述利害回銮舆之幸为守固之策斯皆臣子常分初无涓埃可言陛下不以臣卑鄙骤加褒用擢自庻寮不五日而参大政仍委以亲征行营使事臣感陛下不世殊遇愿殚犬马之力受任以来夙夜忧勤深恐勲绩不效以负陛下知人之明故㨂阅将校率励士卒躬冐矢石登城以御敌昼夜廵警戢奸以安衆间遣使移檄河北诸镇使预为隄防忘食不寐修战具严守备以候援师援师既集欲因便乗利进营逼敌使进不得攻退无所掠势穷食尽渡河而遁击其半济胜可万全计虑已定而姚平仲引衆出城遂败大事然平仲受节制于宣抚不闻制于行营二月一日夜半平仲之出种师道亦不知之在微臣实无所预其夜四鼓陛下闻其交锋诏臣应接顷刻之间使者三至臣适感寒伏枕力疾承命出景阳门至班荆馆亲督将士列在要冲分遣军马解范琼王帅古之围亲以中军捍御射杀敌人甚衆是时臣宿城下明日复列阵与敌相望臣所统兵士气百倍然臣是晚求对不得已而赐罢恐惧自揣莫测其原仰頼陛下至仁至圣灼见臣愚疑实无他时赐宸翰许之保全虑其空乏加赐缣金未逾三宿亟垂召命俾还旧物仰专充为守御之事谕以怨仇䜛谤欲持平仲之罪中伤微臣伏惟陛下天地父母覆帱生成之恩不可为量瞻谢之际感涕交集徳隆命极捐躯弗避惟是都城细民因间杀掠内侍理宜弹压臣躬禀睿㫖即取其不逞者斩数十人枭首通衢以靖羣衆重沐圣恩令臣知枢宻院事窃惟和议既成金人拥重赀邀名镇不战而得所欲臣为私心痛之既乖臣本志兼统军事岂其所宜祖宗旧法兵符出于宻院而不得綂其军兵𨽻于三衙而不得专其制今臣既统行营之兵又制枢宻之令考于旧法未见其可臣窃谓敌人初退四方勤王之师未有所属中都畿邑团结保甲之兵未有所处欲于旬日之间犒赏条具以勤王之师尽付制置使姚古使司固圉以团结保甲分还州县使各乐业内外人心既以敉宁臣当抗章自陈请避贤路以逺䜛谤全陛下始终之恩此心素定有如皎日昔张良作汉腹心髙祖数罹困阨良尝有力乃愿从赤松子逰李泌入议唐事肃宗复两京泌谋居多乃欲隐衡山此皆豪杰迈徃之事乗时遇主以成功安居显位何所不可而屏门以避患祸犹至于此矧臣单立一身朝无亲党乏昔人之功业而有不訾之䜛谤岂得安处宠荣不知戒惧今纵欲内外粗定未敢亟去若叨冐巍峩枢宻非所宜据固当恳辞得请而后已伏望圣慈察臣至诚出于廹切非敢矫餙务为虚文特降追寝隆恩以安愚分不胜大愿所有告命不敢祗受奉圣㫖李纲札子乞辞知枢宻院事冝不允复还札子李纲谢知枢宻院表伏奉制命除臣知枢宻院事辞免不允者武有七德宜恢经逺之规圣临一时乃副由中之命岂材慙于柱石亦位亚于枢衡輙恃圣慈求安微分伏乞念臣性质浅陋学术迂踈常自信其朴忠颇着闻于狂直思忘身而狥国参以道而事君抗章隔左史之班面折寻柱輙召贰奉常之职知无弗为偶敌人之负盟连叛臣以犯顺吞噬幽蓟蹈借山河方熈朝有警之时盖在位竭诚之际賛大䇿而授圣子成上皇尧舜之仁劝固守而保神京定睿主宣光之业粗输臣节敢幸天功叨擢任于肃畿仍倚充于元帅受恩至渥怀报靡遑练选六师毎扬声于出战严饬百雉专息力以登陴克张罴虎之雄昭示金汤之固火至甘泉而不恐骑临渭水以何虞俟集授军式遵庙筭勐将辐辏各喋血乘胜之有闻壮士云屯皆投石超距而可用欲连营而并进拟坚壁以相持使其形势相疲粮食空乏指归路而弃甲视洪流以争舟期集击而无亡矢遗镞之劳爰邀截而无疋马只轮之反重币复得如荀息奉璧之竒贵质来归笑知罃寘楮之陋忽贪夫之妄作怅幽黜而失图端頼英明亟加延见察西兵之动微臣所不预知宣独断之威衆䜛真莫能蔽増领备御之政备兼宻宥之谋鍳叅若兹靡捐罔避然孤危之迹仅免谤伤而骄悍之兵既私从议惊魂未定施表饵以何堪素志不伸覧韬铃而有愧行即引去尚留湏臾将分布勤王之人区处复业之衆回道君清跸于淮浙遂天子綵养于晨昏彗扫星流画久逸永宁之至计天开地辟应中兴重欢之美谈然后请辞宠荣务逺权势学道轻举追辟谷之张良放意收身效㸔山之裴度庻全终始或解怨仇傥冐居右府之先虑莫保畏涂之戒泽州奏大金国相尼堪兵次高平县传信録曰初尼堪既破忻代观察使折可求以麟府兵承宣使刘光世以鄜延兵援河东皆为所败退遂围太原攻之月余不能下而平阳府义军叛义兵者童贯张孝纯所招云中人也分布河上诸郡平日养赡蓄积为之空及金人入邉孝纯五万人屯守石岭岗既叛以从金人矣至是诸郡徃徃杀戮或逐出之而平阳府者破城叛去攻䧟威武胜军遂引金人入南北关䧟隆德府遂次髙平朝廷震惧恐其复渡河南来宰执咎予尽遣城下兵以送干里雅布之师将无以支梧余曰斡里雅布之师既退自遣大兵䕶送初不虞尼堪之来也尼堪之师虽来闻既和亦当自退必无复渡河之理又太行琅车之险已遣统制郝怀将兵二万屯河阳控扼险道决无他虑而执政中有宻启上者于是御前以金字牌悉追还诸将之兵诸将之兵及斡里雅布之师于邢赵间相去二十余里金人闻大兵且至莫测多寡惧甚其行甚速而诸将得追诏即还余闻之上前力争得㫖复遣而诸将之还已五程矣虽复再遣犹与金人相及于滹沱河然将士知朝廷议论二三悉解体不复有邀击之意第送之而已于是金人复旁出抄掠湥祁恩冀皆被其害三朝北盟㑹编卷三十七三朝北盟会编卷三十八钦定四库全书三朝北盟㑹编卷三十八宋徐梦莘撰靖康中帙起靖康元年二月十五日辛亥尽其日晁其上书论三镇不可弃书曰皇天眷命陛下即位之七日下诏求直言天下幸甚微臣居山邑距京师越万里乃得随士庶垂泪以伏读干戈风尘阻絶如此不谓国家遭阳九之厄也敌人斩荆棘入塞拥马渡河㑹不淹时势如怀山直抵城下呜唿天乎忘我祖宗配天泽民二百年之基业乃一日有斯酷耶在春秋之时周室衰孔子春秋用是作也孰谓国家圣圣相继重光熈洽天下太平自䋲结以来未之或有天子坐帘内朝四方牧万国曽不足以轻重威至广也乃有城下之师国中之盟何其甚耶义士痛心壮夫洒血孰甚于斯时耶臣愚且老敢齿于壮夫义士而逖视樵牧思谋妾妇思奋之际宁无一言効哉况臣一门七世食禄髙祖逈咸平景德之际极文章礼乐之誉曽祖悫寳元康定之间任西鄙之域遂参大政罢兵息民自尔以来海内推臣族为文学之家㣲臣亦其职也惟臣在元符末上皇即位之初尝应诏有封事䝉有司第臣为邪等置籍刑部初禁入京城渐不许仕宦而摈斥畀窜二十余年矣其所言者皆天下大利害今莫能悉记惟是二事不能忘也一曰国家累圣功德巍巍无所与二而近日謟谀大奸独推尊考庙是观德不在七世之庙而下同士庶祭行于寝中二曰自古衰主暗君乃有毁谤先列之言以钳天下之口惟我神宗皇帝何所负于天下内外无有一人不足于恩德尚何毁谤之有被謟谀大奸济以兇暴徒以资一身之欲而不知上累先帝之明也臣愚欲因此二事申言当今之急务岂顾卞和之玉再刖其足耶窃惟城下之师明主夙夜焦劳忧虑之时狂夫之言未暇择也伏覩戊申大赦强敌逋遁齐民乂安凢有血气之属咸以更生相贺又不必有言含哺皷腹以沐太平之泽不知其已虽死犹生也然赦文有新邉之语读者惑焉议者侧叹妄以昜州涿州之地不能保而复弃之为新邉也既而乃知所谓新邉者河间府中山府太原府三大镇无虑二十州五十六县自州外之为府而不知未几乃自中国弃之为新邉也嗟夫斯地可弃也斯民不可弃也吾宗祖艰难之业不可弃也嗟乎谁为陛下而画此䇿乎昔贾谊不忍文帝之明承天下之资而乆为匈奴欺傲乃叹曰可谓中国无人矣臣窃考之当是之时髙祖之旧臣犹在者如陈平周勃灌婴季布之徒其后进者议论有晁错贾山冯唐守正有申屠嘉宋昌司刑有张释之司兵有周亚夫柴武贾谊尚何恨哉使谊尚在谓今日之有人无人乎臣于是忘其至愚且老不能黙已专以割地为言未暇及天下事也惟陛下幸察臣元符中知磁州武安县尝作朔论二篇因杜牧之论而发也牧之意则勤矣其论失之迂而不宻盖山东不足以制河北河北为能制山东安可以天下之势而专之于山东也哉凡君天下者得河北则得天下矣失河北则失天下矣凡有国者得河北则其国兴失河北则其国弱又有其国虽不正得河北则强其国虽正失河北则弱其国虽无道得河北则强其国虽不至无道而失河北则弱秦汉晋隋唐之有天下宋武帝之不能有符氏之秦拓㧞之魏朱氏之梁李氏之唐石氏之晋刘氏之汉其国所以强弱之势与夫曹氏之魏强于刘氏蜀之汉髙氏之齐强于宇文崤凾之周其迹昭然布在方䇿可考不诬是谓河北之形势臣敢为陛下略言之陛下幸察臣已言河北重于天下矣乃敢复言三镇之重于天下矣不必繁引逺古惟事与国家造邦相因者则可得其畧昔周世宗之英武雄毅实汉光武唐太宗之流承有晋父事契丹之后刘汉祸乱之余即位仅余両月黄钺亲征而师出之日四垒奔北为我宋驱除晩以数千师伐契丹不血刃而取益津关继取瓦桥关者晋人弃之以为契丹之元首非特为其右臂也何则契丹之所盗据者七国时燕地也唐方镇中卢龙也六国之燕最弱非韩赵魏之比方镇中卢龙最弱亦朱滔李克用軰非魏慱田承嗣镇冀王武俊之比而其人坚忍竒崛包藏祸心凶谋前有荆轲太子丹之风后习安禄山史思明之态易于为祸难与图治也以故虽曰弱燕而尝重于赵魏虽曰幽隂而常动揺魏慱镇冀之上弃之以奉敌人实非所宜譬之熊虎得幽蓟则傅之翼得三关则洊积累其势倍万也然克是三关者虽曰周世宗之英武而我太祖实在兵间也世宗常以千人之军溺于乱流丛苇之中而契丹不敢以一镞来加者三天子之威灵在是也其克瓦桥关者又专在太祖之功也夫以三天子之威灵而得之者乃一日无为而弃之岂胜恸哭之痛哉又如石晋之末出帝之丑先自梁汉璋覆师于髙阳遂使契丹得犯澶渊之役康保裔无髙阳之败则不劳真宗皇帝为澶渊之役矣髙阳之胜败犹系中国之轻重如此忍论髙阳之存亡耶庙堂之上肉食者宜为陛下念之中山府唐义武军也此军甲兵权于天下城壁髙固自昔有揖客三年不得上之语况又其帅独知臣节前号河北四叛义武不与后称河北三㓂之时义武亦不与也逮黄巢之乱中原四方征镇孰为勤王之师独义武王处存拥兵渡河以解关中之急不幸石晋之梁汉璋败于髙阳契丹遂得犯镇定攻中原然契丹之兵亦岂能必胜而前为入京师之举哉亦且屡北惟是张彦释杜仲威以禁旅重兵至中渡桥降于契丹而中山李商者纳契丹使契丹遂得入京师成晋出帝之祸为中国之丑向使髙阳全师中山坚壁宁至是耶咸平中康保裔既败于髙阳而定州之望都且复失守遂劳真宗皇帝玉辂亲征而𫝊潜领十万精兵屯中山不出一骑当斯之时逺近愚知无不愤疾潜者耻与之俱生无几何革辂班师之后潜议罪当斩真宗时特赐其首领窜斥之议甚欝也至今闻者击指奋袂而起孰知真宗皇帝圣意有在也岂臣下所易窥哉盖潜实白首老将耳目亲接开运之祸变今坐拥十万以全中山以示怯于契丹勿击堂堂之阵勿当得意之鋭脱彼能至澶渊必不得渡河待其渡河之后我出中山十万蓄鋭请战之师一举而蹙之彼契丹虽衆岂堪填吾洪流而代吾咈扫也哉彼或不克渡河我以此复截其归路匹马只轮定不返矣恭惟祖宗无失刑真宗岂得私傅潜也哉真宗清净垂拱之君不惑羣听而决意亲征不以王超石晋杨延㫁契丹之归路不斩傅潜之不济事巍巍振乎千古之上矣中山之势宜如何哉惟我祖宗又能用中山之形势也何则在战国时介于赵魏之间屹然自成一国其地虽狭而谋至广其人虽寡而才至武西足以抗秦北足以制燕无论赵魏也所谓中山君者是也太祖太宗之时毎岁防春之兵全师聚于定州真宗躬置御戎之阵以镇定髙阳诸路之兵并㑹定州夹唐河为大阵量畨兵逺近出兵建栅仁宗谨是祖宗之制积粟则中山为多蕃兵则中山为重命帅则得韩琦至今庙而祝之岁时严焉太原府刘氏资有之太祖皇帝而未之克留以待太宗皇帝特封太宗为晋王即皇帝位之四年亲征克之于是有宋受天明命平一天下万国莫不知臣妾逮今将二百年重惟太宗皇帝号令之所加鼙皷之所及一日削平唐末及五代百年之僣乱曽不足以摧枯拉朽喻于太原独如此艰难何耶刘继元虽孺子也有郭无为之䇿侯覇荣之勇其兵嗜战不怯死其民乐生不轻去且复念曰太原吾父母之世所有也吾家所以革晋为汉者自太原基之也彼石氏有天下者亦自晋而得之也遂以晋簒李氏之唐而李氏所以夺朱氏之梁者晋得之也初起诸晋也其上髙祖太宗所以为唐者晋奉之也杨氏所以为隋者晋肇之也髙氏所以为齐者晋致之也司马氏以晋自命者实谓受命于晋也其在成周宣王承厉王之乱号为中兴者伐玁狁于太原也其后王师败绩于羌戎王乃料民于太原是太原为成周之盛衰者又如此也呜唿太原之镇可轻畀付哉重以太宗之神武念太原乆未下顾视羣臣谁可与议者首询之张晖晖曰戢兵待富庶而后为谋继询之张永德曰太原兵少悍加以契丹为援未可仓卒求也莫若先离其戎心又询之薛居正居正曰太原自古难克之国周世宗之伐至于老师太祖破北敌于鴈门关尽驱其人民居虎牢关以西虽部落尚存而危国以甚卒得曹彬而谋之问曰显德开寳两征太原以当时兵力不能克何也帝意岂不深哉彬能身任其役帝遂决意亲征躬擐甲胄曹彬郭进潘羙等为之将先以进守石岭关御契丹乃降继元平太原保其人民毁其城郭将贻万世之安也况夫两朝三帝二十余年而得之者一日甘心而弃之乎或谓唐自安史之后河北自非朝廷所有亦何害乎为唐也哉臣应之曰唐之河北固重而失之然其据大河津以制北太原犹在朝廷也此李德裕相武宗毅然以身许国不赦泽潞卒能号令镇魏以诛刘稹成一代伟绩也以兵论之河北之鋭师因为三镇而飞扬然太原青州各有兵十万邠宁宣武各有兵六万自足以制彼三镇矣今又并太原而弃之古未有也太原唐重兵之地今弃之矣而青州盗贼乆炽又未必如唐之重兵也邠宁之兵彫残于近岁未易并言唐之宣武是谓今之汴州祖宗以重兵威天下百余倍于唐武之兵也太宗时张洎为能言京师之兵制出于秦汉兵制仁宗时尹源又能言京师兵制出于秦汉上特与唐室论也后来宜不复开口措意于斯也奈何初变更于王安石卒殱尽于童贯天下之势垫矣惟陛下念之天下万方臣妾不胜至愿而三镇之形势臣愚畧陈之矣臣前所谓无名而赐之者请复言之大凢王者慎一嚬一笑不易以假人不知比之三镇于一嚬一笑孰重轻哉谓退师为功则隋唐因突厥以有天下郭子仪尝以囘纥南蛮大食之兵而兴复中国矣安得人与之地惟陛下増修盛徳巖廊之上卧薪尝胆深自刻厉以图恢复则三军之士气必増百倍然后训练士卒择忠节之臣可为将帅者授以兵柄必能克复神州光我旧业古人一成一旅尚能光复先绪况我国家幅陨万里土地甲兵逺胜古人不数年间必有长驾逺驭之术三镇已复归于职方氏矣顾惟踈逺小臣必待百官斑驾之后乃得与昆虫共庆也虽然臣犹将有所陈者唐杜牧之最善论兵谓上䇿莫如自治汉皇甫规善用兵而先零诸羌慕其威信相劝降者十余万则以威信为干橹也规之言曰力求勐敌不如清明日勤孙呉未若奉法皆自治之道也又如程苞于板楯蛮但选明能牧守自然安集不烦征伐亦知自治之者也陛下诚得如皇甫规之有威信者为师帅程苞之明能者为州郡则三镇之复为王土可指日而期也然则边场之城自治之道也若夫人君之自治者无时不然尤见于变乱之故犹之治兵也汉路温舒尝为宣帝言之曰齐有无知之祸而小白以兴晋有骊姬之难而重耳以伯赵王不终诸吕作难而孝文为太宗祸乱之作将以开圣人也文帝思永至德以承天心崇仁义省刑罚通关梁一逺近礼贤如大賔爱民如赤子内恕情之所安而施之于海内是以囹圄空虚天下太平继变乱之后必有累旧之恩此圣贤所以昭天命也温舒于是谓逺不及髙帝近不及武帝可谓知务矣其观东方朔之对武帝化民不言尧舜而言文景尤着明也今陛下继变乱之后思所以昭天命者不在仁宗乎凢温舒之称文帝实吾仁宗而云耳优而论之仁宗于斯大德加以严恭寅畏翼翼而纯美汉文未必无愧也且文帝在位二十三年逮其晩岁稍惑异端孰如仁宗而相王曽李廸吕夷简晩得杜衍文彦慱韩琦其在内外大小华国命世之臣蔚乎不可胜数称也其用之未尽留以遗子孙者吕诲范镇司马光吕公着皆社稷之卫也陛下今日继变乱之后诚能得臣如仁宗时不开边以玩兵不专利以残民不急刑以杀士不禁言以拒谏不予知以自弊何虑乎金人之侵是谓大有上九自天祐之吉无不利之时也是谓洪范彛伦攸叙之时也傥或不然使枭鸣嘉禾之上蛭毒清池之中如汉幸而有皇甫规张奂为将而不幸胡广赵戒为相其中则张逊叚珪曹节等兇阉为之虎狼唐幸而有郭子仪李光弼为将而不幸元载卢杞为相其中则李辅国程元振鱼朝恩等兇阉为之虎狼则天下之事去矣是谓困之六三困于石据于蒺藜入于其宫不见其妻凶之时也是谓洪范彛伦攸斁之时也呜唿天下治乱兴亡之迹出一辙也如此其治也既有明君则必有贤相而将臣自出矣臣虽至愚不愿国家以将为相也昔贾谊痛哭于明时不胜其忠也阮籍痛哭于衰时不胜其忧也当今执政大臣必有拨乱之才干国之器请为陛下念之臣所谓大有上九自天祐之吉无不利乃自乎六五之君厥孚交如威如之吉也六五有信以交乎天下终以威乎天下是谓德威故能以柔用五刚使上九受天顺人信之助吉无不利也大有之君于是乎得遏恶扬善顺天休命如其恶者不遏则善无自而扬何以为大有之休也耶大有一变而为干干之德首则在刚徤而后曰中曰正曰纯曰粹曰精也人君之德固宜先之刚徤继之中正归之纯粹精而天下何难乎治哉三朝北盟㑹编卷三十八三朝北盟会编卷三十九钦定四库全书三朝北盟㑹编卷三十九宋徐梦莘撰靖康中帙起靖康元年二月十六日壬子尽十八日甲寅十六日壬子杨时上书论三镇利害臣窃观自汉迄唐待邻国之道无如祖宗之时者百年之间民生戴白不见兵革贼臣要功为国生事与恶而弃好驯致今日方敌骑逼城备御无素卑词厚礼以纾目前之急盖世有不得已而然者割要害之地以为盟好则非经逺计也臣固尝论之矣比闻金人驻兵磁相窃虑无有纪极破大名安成二县驱掠子女二千余人杀令佐二人而去誓书之墨未亁而背不旋踵吾虽欲专守和议不可得也昔赵割六县之地使赵郝约事于秦郝谓赵王曰秦之攻王倦而归也秦以其力攻其所不能取倦而归王又以其力之所不能取以送之是助秦自攻也今日之事正类于是失去其本国越数千里之逺而攻人之国都盖非道也使其力能攻之则城中之物皆其有尚何事求和哉彼见吾髙城深池未易陵犯勤王之师四面而至姚平仲固尝与之交兵忍而不敢怒请和而去则其情可见盖亦惧而归非爱我而不攻也朝廷割三镇二十州之地与之是亦助而自攻也闻肃王初与之约及河而返今挟而徃此败盟之大者臣窃谓朝廷冝以肃王为问责其败盟必得肃王而后已三镇之民以死拒之于前而吾以重兵拥其后其势必得所欲者若犹未从则声其罪而讨之矣师以直为壮是举也直在我矣三镇闻之士气必振此万全之计不可失也若三镇穷蹙而王师不救则其民必谓朝廷视其涂炭而莫之恤则戴后之心懈而大事去矣不可不虑也窃闻出师之令庙筭不一屡行而屡反则士气必惰欲其成功难矣哉宪宗平淮西韩愈谓凡此蔡功惟㫁乃成未有举大事不㫁而能有成也伏望陛下断自宸衷无惑羣议则天下幸甚封氏纪年曰夫三镇者赵魏韩晋之地是也其为要害乆矣今一旦举而与之中国何以奠居三镇失一宜其长驱而至我不能枝梧也况三者俱失乎杜牧有言曰以天下观河北犹四肢四肢茍去吾不知其为人又曰山东王者不得不可为王覇者不得不可为覇由此观之三镇何可妄弃乎明年太原遂䧟京城失守天下土崩可胜叹哉郭药师以兵至磁州取寄收银三十万两初郭药师为同知燕山府也乞支降赡军钱朝廷以银三十万两畀之至磁州时燕山已䧟药师已叛乃以银寄收于磁州军资库金人自京城讲和而归也到河北逻得斥堠逓发视之乃河北都转运使张悫发徃磁州令封桩此银不得支用药师得之遂以兵至磁州乃索此银曰朝廷发徃燕山应副我用者知磁州赵将之辞以为无药师出逓牒示之将之不能隐药师声言不得银则攻城取银将之惧以银与之师乃退尼堪兵据太行山瞰河津朝廷大骇乃命下种师道姚古出河东河北种师道加太尉河东河北宣抚使驻军滑州门下敌王忾而有功既保干城之卫餙国典以行赏敢忘鼙鼓之思载惟元师之谋允頼武人之俊诞扬褒律敷告治朝检校少师镇洮军节度使河北宣谕使河南郡开国公食邑三千四百户实封一千三百户种师道节操刚方体裁庄重勇有文畧深而寡言义匪辞难奋不顾身而敢往虑无遗䇿度能制命以有成甞入处于枢庭比出提于戎乗强敌闻风而潜遁邉镇传檄而自坚然居安虑危宜预图于闲暇而有备无患庻永保于太宁载畴舆颂之公俾专朔部之寄肆颁宠数昭示眷懐是用冠秩右阶其外掌武之峻张威外阃具膺宣尉之荣衍以爰田陪之圭赋于戯充国自许葢无踰于老臣陈平见知遂尽䕶于诸将朕思有常徳以立武事尔其除戎器以戒不虞俾戎马莫窥于长城而烽火自灭于幽障往若予训益壮乃猷可大尉镇洮军节度使河北宣抚使加食邑五百户初尼堪既破忻州代州折可求以麟府兵刘先世以鄜延兵援河东皆为所败金人遂围太原月余不能下适平阳府义胜军败城叛去攻威胜军遂引金人入南北关䧟隆徳府至是泽州言尼堪次髙平朝廷命统制官郝怀将兵二万屯河阳扼太行琅车之险遂命种师道为河北宣谕使以驻滑又议以姚古援太原以种师中援中山河间诸郡姚古加检校少师河东路制置使縂兵以援太原种师中河北路制置副使总兵以援中山河间诸郡初金人入邉种师中以秦鳯路经畧使率兵来勤王金人已退朝廷虽以敌深入不击为失䇿然不敢决䇿出战乃除姚古种师中制置使副凢行移文字出于枢宻院者则廹令破敌出于三省者则令䕶出境莫之适从古师中患之朝廷以仓部郎中黄锷随军应副钱粮锷与河北都运使张悫至磁州问寄收银三十万两何在知州赵将之答曰郭药师自京城囘军驻军城下执都转运使牒取之矣悫欲斩将之锷劝免之京都牒示舖戸依旧开舖都大提举京城四壁守御使司牒云契勘金人已过黄河中外民心已渐安贴访闻在京金银物帛质库舖戸尚怀疑惑未肯依旧开舖防阻啇旅交易湏至出牓各令复业开舖出李纲遣人上太上皇起居表臣言戎路履崄冈陪扈从之勤我师指期行致靖邉之効敢具陈其悃愊輙躬问于起居伏念臣奋自单平骤膺奖擢属强邻之入战连叛将以俱来曽是㣲才猥当任责臣于正月四日兵部侍郎䝉恩除尚书右丞奉圣㫖差充行营使既预闻于机政仍兼总于兵权窃慕谢安之靖邉沙欲遣崔浩之破毛国练兵选将至扬出战之声登城守陴宻为坚壁之计器械甚设楼橹毕施敌于七日夜攻云泽门次攻通天安泰等门縳筏渡濠持弓彍弩两兵分集难越髙墉云梯已登悉皆摧裂遂歛衆以却退因遣使以请和主上重惜生灵深存国体已曲从于好约复更定于誓言捐帑藏之货财遣信使而敌归待命兵戢有时然不备不虞昔贤之所戒受降受敌前史以为闻臣谨张皇军容申饬守偹提军深入知强敌之无谋募兵四来喜王师之益衆士民生气宗社义安恭惟道君皇帝睿知如神髙明合道下涣诏以恤民隐德已洽于衆心授圣子以固皇基意实通于穹昊臣伏承陛下储精渊黙飬志晏闲从容呉越之奥区观览江山之胜境傒四方之无侮表二圣之重观誓竭驽躯少伸毫髪鸣鸾禹穴遥瞻方外之游问寝龙楼伫承天下之飬再上上皇札子臣闻中国外蕃相为盛衰非徒人为殆亦天数一昨金人縁药师叛既䧟燕山浸窥河北城垒相望而无藩篱之固牧守相视而无封疆之臣老将持兵望风先溃大河解冻乘桴竞浮骏骑长驱于中原劲兵直指于魏阙以正月初七日逼迩都城刼掠士民焚荡庐舍以大火船鐡骑攻西水门守卫之具办于仓卒臣奉皇帝㫖率励将士誓以死守设械拒于汴之中流杀获数千人迨晩方息复以鋭兵攻酸枣门一带手弓之衆蜂屯蚁附渡濠临城梯长如云箭落如雨天地改色风沙昼昏人心震惊宗社危急臣奉皇帝㫖将诸班直弓弩手救援躬冐矢石以摧其锋令敢死士焚爇云梯杀获首领一人攻破其党获级甚衆衆兵乘械以强弩射之徃徃没溺漳汴河水令归城水势涨溢自卯及午敌兵方退却知我中有备始遣人同李邺等计议臣等紏集将士欲以死战皇帝以宗社生灵之故务令持重始议通和使者旁午冠盖相望累日而后议成皇帝圣徳格于旷古懐鸱鸮以好音掩貔貅而修睦不爱金帑务保要害之地遂遣康王张邦昌使军前悉如所请敌方退舍竢犒师之物以归然邀求数多惮竭帑藏空匮民力不足以给之敌蠲减所湏之数果然而退夫复何言万一有䟦扈之慿陵欲危宗社臣等当陈师鞠旅以图进讨神人共愤天心助之洪惟道君太上皇帝祗遹神考以武继文天下称其孝传位圣子法尧禅舜天下称其髙翠华南幸臣拘以职守不敢负覉绁以从艰难之秋冐处政机誓将肃清畿甸奉迎銮舆天心已明殒首何悔谨録奉闻谨奏国子司业黄哲请失职之罪朝散大夫国子司业黄哲奏臣等伏见二月五日有太学诸生伏阙上书致令兵民乘势作閙上烦圣训丁宁臣等职司教道不能表率诸生虽前后屡行约束尚敢违戾难以备员学官见今待罪伏望特赐黜责候勅㫖奉圣㫖朝廷方开言路通逹下情士人伏阙上书乃是忠义所激学官何为自疑乃尔待罪可速安职仍晓谕诸生初蔡懋李税谕太学生长贰屏出伏阙上书人等诸生以布衣之士敢刼持天子既而被黜徃徃欲拂袖者其衆闻者莫不啣愤扼腕故黄哲待罪而有是指挥呉敏札子雪李邦彦罪状札子曰二月初五日太学生上书聚衆既多遂槌破登闻鼓云军民无忠义之心咸幸祸乱之变又言昔髙欢在魏见禁军焚领兵张彛宅朝廷畏其乱而不敢治欢遂散家财结士卒伯山东由此观之国家不能修政刑者奸人窥伺之资也古语曰投鼠忌器况天子相乎李邦彦等諌上皇罢不急之费又援立圣明朝廷遣邺等徃使大金终頼其力但邦彦为人畏慎太过缓于事机及罢纲师道遂有百姓指目蔡京王黼用事不值此变而邦彦遭此岂非不幸又云愿陛下明诏解衆惑使邦彦之为人稍白于天下然后复起邦彦还其相位论者于是谓敏为邦彦党矣十七日癸丑种师道免宣抚使赴朝叅五日一赴院签书先是朝廷差种师道充河北宣抚使驻军滑州又奏乞朝廷召天下军马屯驻大河防秋朝廷初允其请行遣未旬日宰臣言万一敌兵不至则费用甚大遂已具请师道既知言之不从奏以被疾乞免宣抚事朝廷遂如其请令赴朝叅无时入奏五日一赴院签书十八日甲寅蔡京责授中奉大夫祕书少监分司南京致仕河南府居住侍御史孙觌等臣寮上言伏见金人深入三辅震扰陛下总览之初坐席未煖分遣使臣捐弃金帛以为先戎之计中外之愤疾心痛首以为结怨连祸之人未即诛殛无以谢天下臣等谨按太师蔡京四任宰相前后二十年挟继志述事之名建蠧国害民之政而祖宗法度废弛几尽託丰亨豫大之説倡为穷奢极侈之风而公私积蓄扫荡无余立御笔之限以隂壊封驳之法寘典学之科以杜塞諌诤之路汲引羣小充满要途禁锢忠良悉为朋党交通御窃弄威柄鬻卖官爵货赂公行盗用库金奸賍狼籍闺门混浊父子诟争厮役官为横行媵妾封至大国欺君罔上挟数任情书传所记老奸巨恶未有如京比者太上皇屡因人言灼见奸状凢四罢免而近幸小人相为唇齿失所慿依营䕶拥蔽既去复用而京偃然自谓羽翼已成根株盘固不可揺动㓙熖益肆复出为恶倡导邉隙挑发兵端连起大狱报复睚眦怨气充塞上干隂阳水旱连年赤地千里盗贼满野白骨如山人心携离上下解体于是敌人乘虚鼓行如蹈无人之境矣陛下赫然奋干刚贬斥用事者王黼等大正典刑如京之恶岂可独贷况京在政和中首建平燕之议招纳燕人李良嗣以为谋主又欲以妖人王仔息服锦袍鐡帻为大将计议已定㑹仔息抵罪伏诛而大臣固争请待他日之衅王黼当国循习初议与京子攸决意成之京之误国固不容诛而结造邉患父子相为终始与黼均为罪首公议籍籍不决未可以已也且京被遇三朝父子祖孙为三公者二人亲执政者三人登禁从者亡虑十数名园甲第僣拟宫省袍带之宠下逮童稚犬吠非主尚懐糠覈之恩顾京所䝉何以论报不图邉报上闻而京尽空数百軰治舟楫拥轻赍一夕遁去君父惸然坐围城中无一人有同患难之思掉尾不顾曽犬豕之不如原其用心使京尚在相位安知其不开邉卖国如冯道軰乎宰相非其人果为天下害遂使中国空虚敌人侵侮无所不至而京喜为奸言嫁怨餙非独使上皇负谤于天下衆论不容尤在乎此伏望陛下睿断勅使追还早赐窜殛稍正京父子误国滔天之罪以慰宗庙社稷之灵以雪上皇晻昩之谤少纾四海生民忿懑戚戚不足之气不胜幸甚取进止奉圣㫖蔡京责授中奉大夫祕书少监分司南京致仕童贯责授左衞上将军致仕臣寮上言臣伏覩臣寮累有章䟽论列童贯罪恶法在诛夷陛下仁慈过厚止从窜斥者臣伏念法者天下之公也王者能任法而不任情则天下服而信之如其威而不能克爱纵奸贷恶以挠天下之心天下之人将羣起而议之乱臣贼子亦无所顾忌矣按童贯刑余臭类本庸奴耳释扫除之役厠征伐之事浸縁恩倖窃据兵权几二十余年出则为宣抚而不授制宻院入则领宻㫖而外兼行宣抚䟦扈不臣隳坏法制师徒死事诬以迯亡故赙赠不及而人情积怨屯戍逃遁许其改刺故纪律不严而人易溃散诈为首级则不惮于杀平人广占储粮则不难于张虚数赏罚出于私意威福至于下移铢铢计罪不可胜言臣姑数其大者首倡交结金人共灭契丹兆祸致乱其罪一也卢沟之役望风奔溃覆师杀将其罪二也金人㸃集边吏来告贯不以闻其罪三也传檄边城不令出战致金人长驱遽至京师其罪四也出师河东闻敌南来不为抗拒之计夙夜逃归其罪五也至上皇南巡贯乃自名扈从未尝奏禀拥兵遽去其罪六也隂募死士创置胜㨗军额厚其资粮环列私第其罪七也坚甲利兵充满其家制造之工尚方弗及其罪八也城外隂藏器甲糗粮金人实获资助马忠提勤王之师西来尚颇収其赢余不知童贯畜此以待金人乎抑将有所用之其罪九也服食之侈上拟乗舆嫔御之盛潜规宫禁其罪十也有十大罪彰彰如此宰执依违无所启白陛下复含容隠忍不早正明刑使之身首异处独不念金人南侵死亡系累亡虑二十万之寃祸自谁兆乎伏望断而行之少泽四海寃愤之气又上言臣等伏见比嵗以来阉人用事窃弄国柄典掌机宻挑发兵端结成邉患于是金人以数万骑直掠京阙宗社之危迨若缀旒陛下赫然窜斥大臣王黼等以谢天下而衆议不厌以为首难之人实始童贯臣等按贯之罪虽擢髪不足以赎之而误国之大者尚可数也贯自陜西用兵前后二十年专以欺君罔上为术虚立成砦妄奏邉㨗以为己功汲引羣小易置将吏以植私党交通问遗鬻卖官爵超躐除授紊乱常制有自选调不由荐举而辄改官者有自行伍不用资格而遽升防团者有放废田里不用甄收而擢登侍从者奸賍小人争相慕悦侵渔百姓盗取官钱苞苴公行门戸如市金币寳玉充牣如山私家所藏多于府库此贯之罪一也战士之徒冐犯矢石伤者有金帛之赐死者有褒赠之恩自贯用事一切废革战塲之卒秋毫无所得而殁者又诬以迯亡之罪干没军赏悉充私藏比至师还庖人廐卒守舍扫除之𨽻冐功奏赏有驯致节钺者贯之罪二也贯又择陜西之卒以为亲兵号曰胜㨗方战征之际他兵躬行阵之劳班师之后亲兵冐无功之赏贯之罪三也自贯为将帅每出内帑金帛以济军湏奄为己有而严立军期取偿于州县头㑹箕歛不堪民命贪賍不法㓙熖勃然䑓諌之臣一言议已中以危法使天下之人不敢言而敢怒贯之罪四也方腊作难攻䧟城邑东南大震贯将兵讨之贯御衆无法纵为贪暴悉斩平民以効首级于是民之死于天兵者十有五六贯之罪五也贯在政和中纳燕人赵良嗣以为谋主始建平燕之议经营十年中国空虚招纳叛亡充斥州县卒致生灵涂炭贯之罪六也且贯以刑余之人身为三公职在枢省攘贪不已遂封王爵长恶不悛招权擅命拜免大臣气熖煽赫威振天下产怨召乱浸成国难陛下立政之始大明诛赏以劝四方以贯负此大罪何所迯于天地之间伏望睿照躬发宸㫁稍正滔天之罪以为乱臣贼子之戒天下幸甚取进止奉圣㫖童贯责授左卫上将军致仕蔡攸责授太中大夫提举亳州明道宫臣僚上言臣窃惟幽蓟之役用事大臣败累朝不渝之盟结二邉无穷之祸以成朝廷今日之患中外之论咸谓蔡京子攸王黼童贯均犯大恶当正典刑以谢天下投荒之罚独加王黼此羣心所以未厌而臣亦不得而已也臣近者尝闻言事之臣见䟽渠魁蔡京之罪乞赐窜殛今不复重陈仰凟睿听敢以贯攸之罪试举其畧为陛下言之贯自阉尹喜为祸乱攸慿借世禄济以奸囘平日谤廷坏国壊法乱常窃弄权柄擅作威福固已不胜诛矣方王师之北伐也贯为宣抚使攸实副之提数十万之师挫于残破之敌淹畱弥年卒买空城乃以恢定故疆冐受非常之宠贯以太师封両国公攸遂入摠枢宻矣此贯攸之罪同也萧后纳欵金使韩昉见贯攸于军中卑辞祈哀愿捐岁币以复旧好此安危之计也乃叱昉使去昉大唿于庭告以必败今数州之地悉非我有而国用民力从匮竭矣此又攸贯之罪同也蔡京专政贯则兴结邉隙首引赵良嗣用之于本朝迨金人结好攸则招纳叛㓂反覆卖国缔怨结祸使敌人因以借口此又攸贯之罪同也前年秋贯以重兵屯太原欲収云中之地卒无尺寸功反以剪除邉患枉道河朔而归又虑衆人之议已也公肆诞谩凡第赏千百人贯遂封为广阳郡王而攸亦进太保封燕国公此又攸贯之罪同也去年冬贯复出太原金人入塞贯实促之攸见邉报警急贯迯遁以还漫不经意玩兵纵敌以至于此此又攸贯之罪同也迨陛下践祚之秋敌人长驱惊震都邑贯攸一旦携持金帛舳舻相衔尽空逺去使圣主独处围城中曽无同国休戚之意此又攸贯之罪同也臣愿陛下奋扬威断察其误国罔上之罪天下之所共弃并检㑹前日论列蔡京章奏早正典刑以为万世贼臣之戒伏候勅㫖奉圣㫖蔡攸责授太中大夫提举亳州明道宫攸札子逓到告命伏䝉圣慈降授太中大夫提举亳州明道宫任便居住臣已望阙祗受即时解行宫使职讫臣輙有缕缕之私仰惟聪听伏念臣属以许国无状御邉失机因致烦言遂诿司败重䝉圣造委曲保全又降亲诏令臣专一扈从太上还阙臣已在废逐犹叨器使仰体德意敢不遵承今来太上囘銮既渡大江絶淮泝汴徒御所至安行无虞兼今已过宿州前去京阙不逺奉迎使副并至行宫臣罪戾之余正宜退伏田里偷生省已不当更预扈从之列欲望圣慈俯察危𠂻许臣依已降责命任便居住重念臣父京近贬西京年老陆行冲冐感疾如䝉矜允臣欲前去省侍以全子职臣不胜廹切祈天俟命之至取进止三朝北盟㑹编卷三十九三朝北盟会编卷四十钦定四库全书三朝北盟㑹编卷四十宋徐梦莘撰靖康中帙起靖康元年二月十八日甲寅尽二十二日戊午十八日甲寅聂山论伏阙札子臣闻前日蔡懋李税谕太学长贰令屏去伏阙上书陈东等诸生闻之莫不怨忿一学多士咸欲拂袖出学今日又闻税令根治诸生并伏阙百姓欲置于法臣闻之不胜惶骇仰惟陛下睿智之资君临万方士民以积年不舒之怨愤乘隙相聚贼杀内侍指骂奸党盖恃陛下仁圣必能与百姓雪去怨气而懋税之徒恨其骂已而佐李纲骤欲除去根株又税宣言为前日伏阙之士其间李纲故旧欲尽行诛戮臣恐大夫士心归怨陛下自此士民思乱恐无已时盖士民上书不约而从之者数千万人其言皆平昔公议乃陛下所急欲闻而奸人所甚恶也岂不有禀上㫖敢令开封快其私意愿陛下访闻行下速赐止絶庶几忠义之士不怨愤奸人之手而忠言谠论日闻于九重实宗社万世之幸也取进止奉圣㫖亟令改正靖康录曰初士庶伏阙上书上为感动诏嘉忠义然朝廷大臣惟邦彦稍自知咎其余如税懋时雍軰不畏公论反以士庶为敌雠观其扬言曰彼时非紏率衆庶胁天子者乎又曰若是则政出布衣不在朝廷矣何䜛贼之深而愈不戢也使吾君听是言则伏阙之士诚作乱耳非献忠也且朝廷辅佐得人措天下于安平四方来王万姓和悦庶人既无得而谤议士方咏歌之不暇尚安有伏阙者今上皇播迁新君即政敌人加兵魏阙图我宗社存亡之势一障隔耳大臣有自私之蔽奸臣怙卖国之功羣小漏机而䘮师正人挤排而不用朝廷之大无一人为吾君言之故士庶伏阙献忠论列宰相之非求复社稷之臣期于得请乃其时尔安得此言转播人耳故敏虽于今心膂犹敷奏缕陈多至数百言榜之通衢以明邦彦无罪亦颇出正论布衣魏孝友太学正呉若上书辨论其失敏安得无失言焉既而税懋乃论太学长贰黄哲黄唐传令屏斥伏阙上书长贰皇恐待罪寻得㫖及看乃是忠义所激之语遂寝税又唿时雍令根治学生伏阙百姓欲置于法戸部尚书聂山惧织罗之狱兴而忠义之士死乃宻以闻上曰士民以积年不舒之怨愤承隙相位贼杀内臣诋骂奸党盖恃陛下仁圣必能为百姓雪其怨气而懋税时雍恶其骂已而佐纲輙欲痛锄其根株又税宣言曰伏阙之士其间有纲故旧必欲尽行诛戮臣恐大失士民归怨陛下况士庶上书其言皆出于平昔之公论乃陛下所急闻而奸臣所甚恶也岂可不禀上㫖自令开封快其私忿愿速止絶庶几忠义之人不死奸臣之手忠言谠论日闻九重宗庙社稷万世之幸诸生以故得保首领山之力也然开封三衙犹榜大学门适有学官呉若上书得罪长贰迎合其意乃屏陈东一学为之閧然既朝廷即与改正又命聂山传宣俾士安于学开封三衙掲示文榜亦即褫去盛哉上以士之去就于国重轻不暂置于懐虽古明哲亦何以加然士方忻圣训嘉奖墨尚未亁而奸臣輙欲置于法虽身不罹祸而豺狼尚在故望望然咸欲去恐不免也盖君子孤立小人朋邪号令混淆是非纷乱人君难于听察莫甚于此时也秪于徐处仁忠亮清敏属望天下乆矣近方以处仁中书起之犹未厌士论而言章三上以尝为蔡京门人当不可用矣京相上皇二十年今廷中诸臣孰非京引荐者若以是为嫌投置多矣朝廷用人贤者用之不贤者去之于今旁求天下如处仁之贤有几处仁而不用谁复可用问其谏官者谁乃邦彦缔交谢克家也君子小人犹氷炭之不相入信然秀水闲居录论士民伏阙曰靖康元年正月七日金人至都城军士于城西十余里既称和议十一日今上以康邸故相张邦昌副之出寓敌营右丞李纲为亲征行营使聚兵欲战二月朔遣将官姚平仲等夜刼敌营不㨗次日纲罢政五日太学生陈东率其徒数十人拜伏端门之下献书丐留纲且有人唱言道路曰纲罢敌入城矣军民稍集至午聚万余人舁登闻鼔击之中使朱拱之出宣问即杀之宰执李邦彦等自禁中归都省衆诋骂欲殴皆奔避凡杀内臣三十余亦刼数十家六日以纲知枢宻院事副枢耿南仲奏言率中诣阙者乃纲使令軰数人宜下御史府根治不从敌既退遣大兵十余万援太原以纲为宣抚使固辞不行至以告身纳榻前上怒甚事叵测签书院许翰与纲皆蔡京交党也翰执政纲颇有力宻书杜邮二字以寄纲纲即日承命迁延乆之仅能渡河居覃懐去太原七百里遥制军事多失机㑹大将种师中世家宿将黜其言不听师溃种师中战没国兵自是不能复振矣纲竟罢去敌益无惮再举入国二圣北狩呜唿痛哉谏议大夫唐重论奉迎上皇札子㳟惟太上临御二十有六年优㳺太平海内无一尘之惊比者仓皇南幸践渉山川冐犯霜露忧劳甚矣陛下天资仁孝于至诚拳拳思慕之心未尝湏臾而忘今日和议已定王室无虞是宜以天下飬也欲乞遣使奉表祗迎法驾㳙日备礼导还京师上以副陛下孝治之诚下以慰在廷百辟之望取进止又论和议用兵札子伏见金人败盟侵逼京邑仓皇之变不测而冲突之势难防楼橹未免不集遣使涖盟捐金帛割土地饱其贪心以纾一时之急而徐图万全之䇿则前日之和议为便然予之以金帛虽竭四海不足以塞其求予之以土地虽割三镇亦未必能弥其患谿壑之欲发乎无厌城下之盟未必可保彼凭陵近郊刼掠几甸我以宿将劲兵勤王毕集师律素明军声大振则今日之用武亦便盟约虽未可保也然我败盟则失信武备虽不可弛也然我先用兵则不祥为今日之计莫若坚守和议驻兵坚垒观衅而动使过不先然后为善和议之说既已施行用兵之䇿必有方畧以臣愚料之不过檄三镇使以死扞敌行反间以疑敌心合大兵以断归路其䇿莫过如此可用之河外而不可用之城下葢京师天子之居诸夏之本万举万全庶可无虞若一不成万有余畏此不可不深思而熟计也如闻疆塲之吏敌兵之将至倘或合谋以攻城阙岂可决胜负于一掷耶若敌先败盟则不得已而用兵不得已而用兵则大将者当砺兵鏖战以敌王忾而保宗庙为大臣者不可不思所以卫宸极而䕶銮舆唯朝廷之上叶谋而早图之实天下之幸取进止又论大臣请御笔札子臣近尝论列比年以来大臣擅权宻请御笔公行奸谋致乱召祸实原于此陛下临御之初当刬除宿弊以杜邪枉之门不可不以是为戒臣愚正谓自蔡京秉国政童贯总兵权凡二十年专请御笔行其私意上欺人主下欺同列开邉鄙之隙结中国之祸以致金人侵伐中原致乱之因实京贯之罪幸頼陛下仁圣感格金人归心遣使和议已有退期不意交兵城下堕敌计之中乃李纲专行营之谋无经逺之畧隂结将帅擅兴干戈侥倖成功旋致败衂臣访闻行营司官属云纲称自有御笔指挥纲欺人以逭责自为之谋则善矣独不为陛下计乎臣前来面奉圣训已有御笔指挥更令申明行下臣已知陛下寝御笔之命决矣幸而金人搜获姚平仲奏报知兴兵之意不出于陛下服我信义不渝前盟且有休兵息民之期不然将臣覆军谋臣误国皆归咎于陛下矣岂可复以口舌辨乎臣恐衅端一开兵祸连结自是无宁嵗矣虽食议者之肉恐不足以谢衆怨伏望陛下正纲罔上误国之罪为贪功生事之戒庶以塞人之愤辞今后臣僚輙请御笔併乞陛下察其奸谋严加窜谪以为人臣不忠之戒伏望睿㫁施行毋贻后患取进止又论制置使王蕃迯遁札子臣伏见王蕃先任戸部侍郎乞徃陜西等路募兵御敌启行除延康殿学士充京畿兵马制置使朝廷谓其陈御敌之䇿特以是命之宠至渥而任至重矣自敌廹至近郊都城戒严已踰両旬畿甸居民尽被刼掠蕃不扞御以卫王室乃拥卒旅䕶妻孥避敌迯遁为自全之计臣前具来札子面奏乞根䆒蕃所在併台官论列闻已降指挥令疾速发来赴阙谨按蕃天资险诐公肆诞谩居䘮汚秽冐哀求仕屡辱吏议案牍具存不忠不孝其罪着闻难以殚举今者专统制之权乃避敌逃遁以法䋲之是叛臣也正误国之罪肆两观之诛尚未足以谢衆怨今赴阙之命朝廷必有以处之矣臣体访得王蕃部领兵马约二千余衆过颕昌前去纵令兵徒刼夺所至搔扰甚于敌人居民奔迯正月十九日已宿唐州二十日起发不知所之蕃避敌误国臣知其为叛臣矣若领兵越境而南臣不知蕃之奸谋将何所图也朝廷虽有指挥令发来赴阙臣窃谓蕃之叛已不臣于陛下矣其可召而至乎伏乞陛下早加睿㫁免贻后患取进止沈琯上书李纲乞明赏罚书曰金人之强能强于符坚乎中国之弱果弱于东晋乎向使似之尚使为淝上之一战而今者凢有要求无所不从一切惟令之取何哉欲亲王则以亲王与之欲都尉则以都尉与之至今欲宰相以为质则邦昌为少宰而遣主议和而其为太宰者弗去也欲枢宻以划地界则路允廸为赍书而徃主割地而其为枢宻者弗去也何待宰相枢宻者厚而亲王都尉之薄也以至一走而为大资再徃而为两府张大金之声势以胁朝廷则迁给事割并三镇之地以蹙国势则除侍郎凡言金人之兵少与用兵之䇿者皆怒而不听夫国之所以为国者正是非明赏罚是非不明赏罸不正其能国乎琯所以夙夜愤愤为国家虑而不复仕者此也伏望枢宻以道事君取天下之真才实能而用之进君子退小人正是非明赏罚使朝廷清明邉鄙宁静时和岁丰琯虽在耿耿中受赐多矣愤激之深言不能尽伏幸察裁琯至是日犹见琼等尚未行自知言不能用恨用事之臣殊不为社稷宗庙逺图遂投致仕而归开封府出榜止絶内侍家论诉及殚压百姓牓云契勘近有兇恶之人逓相唱举羣衆街市殴击内官及刼夺财物当所躬亲擒捕将首恶之人处斩讫自合追财捉党尽行依法决配幸遇圣恩务恤百姓出于无知轻犯刑宪特赐赦宥及再下手诏丁宁安恤已经赦恩之人如更有内侍陈诉本府更不受理圣㫖寛大百姓尽当体念仁厚之意相率改过自新不得复有煽惑今来尚虑顽猾之人不能深体仁圣爱民之心尚敢鼔唱羣衆务要作过仰同谋之人速赴本府陈告即时支赏钱贰百贯特与免罪其有作过之人斩讫闻奏的不容恕十九日己邜尼堪䧟威胜军知军詹丕逺被杀尼堪围太原未下留数万人守太原而分其半趋京师尼堪兵自太原而南过南北关仰而叹曰关险如此而使我过之南朝为无人也哉至威胜军权军事李司録者以军献之尼堪忻然驻兵城外而趋隆徳府都大提举京城四壁守御使司牓更不召募効用契勘本司近出牓召诱诸色军人敢効用等今来金人已退更不召募湏至晓示尼堪䧟隆德府以燕人姚璠知府事尼雅满自威胜军趋隆徳府无备守臣张确慿城与战败二日而破张确同通判赵伯臻皆被杀尼堪留汉儿姚璠太师守隆徳二十二日戊午尼堪兵自隆徳府南攻泽州界闻其有备不敢逼城三朝北盟㑹编卷四十三朝北盟会编卷四十一钦定四库全书三朝北盟㑹编卷四十一宋徐梦莘撰靖康中帙起靖康元年二月二十二日戊午尽二十六日壬戌二十二日戊午太学生沈长卿上书言伏阙并李邦彦等书曰靖康元年二月二十二日太学生沈长卿谨昩死再拜献书于皇帝陛下臣观自古天下国家所以败乱而不可救者始于人君赏罚之不明也盖赏罚者人主之大柄古者爵人于朝与衆共之刑人于市与衆弃之欲其合天下之公心不敢有异议而已舜之举十六相也天下之人谓之八元八恺其窜四㓙也天下之人谓之梼杌谓之饕餮非舜举之也天下之人共举之也非舜罚之也天下之人共罚之也圣人赏罚之柄如此汉唐之末时君世主昏暗不明刑罚之柄夺于权臣其所赏者末必有功也所罚者未必有罪也赏罚不明天下解体乱亡随之如汉之哀平唐之懿僖此数君者未必如桀纣之暴乱酷虐惟其赏罚不公使忠臣义士啣恨而死是以至于灭亡尔㳟惟皇帝陛下即位之初大明诛赏以示天下当取法于尧舜可也而比颁明诏前后或异若有姦邪罔上之臣乘扰攘之际乱陛下之聪明者臣少负耿介慕刘蕡贾谊之言得事君之莭而小仲舒之论缓而不切愤然有意于刘贾臣请为陛下直言而不讳臣闻二月初五日陛下罢李纲右丞太学生陈东等率士数百伏阙上书极言李纲忠义李邦彦姦恶冀陛下聪明睿㫁罢邦彦而相李纲以厌天下之论也于是京城百姓羣聚阙廷不约而来者几数万人仰天椎心祈哀请命莫不欲李纲之相邦彦之罢也洎陛下遣使宣谕复纲旧职衆志遂定其后乘时恃衆殴击内侍盖縁平居细民受虐之深积怨之乆今日强敌拥兵困辱中国夺我玉帛侵我土地非由此曹何以致之故危疑之间发其致痛以至于极非士人所教而为之也夫举数万之衆不烦召而羣聚帝阍若出一家曽无异意者岂陈东一布衣寒士所能驱率㢤盖其平日公论如此不胜其忠义愤激之切诉于陛下尔謟谀无知之人阿附邦彦自植朋党不问士庶所以伏阙者何心所言者何事中外愤骇里巷萧然舎一空臣始闻之而惊中闻之而疑卒闻之而觧以为布衣书生以忠义被戮得与龙逢比干并名书史乃万世之荣然天子聪明仁圣今日之事当自有以辩之必不惑于佞也其后学官黄哲等待罪陛下亲降圣㫖朝廷方开言路通逹下情士伏阙上书乃是忠义所激尔等何为待罪宜速安职晓谕诸生太学之士仰观圣训感激流涕如䝉异恩一谓陛下好贤乐善之诚如此自今以徃天下忠言谠论日闻于九重必不至钳口结舌如前日也有君如此其忍负之称诵未已诏墨未亁陛下复降御寳以诸生伏阙系赦前已放罪更不根治今后如或不改复出鼔唱乱朝廷纪纲当议极刑又观殿前司晓示备载御寳以士庻有以伏阙上书为名者意在作乱今后如更似此之人仰三衙收捉并从军法令王宗濋斩讫闻奏臣虽至愚心知前日姦邪之人重以变乱之説惑陛下者是致陛下德音终始反覆之如是也臣观秦始皇雄才大畧英睿之主也一用赵髙李斯遂以上古为不足学三代为不足法尽取上古之书而焚之当时天下之士有复于上者皆以为妖言使御史按问其罪羣聚而坑之四百六十余人是忠臣义士被坑戮之祸遁迯窜伏甘心于陇畆之间不敢以儒自名其谋实出于斯髙始皇信而不悟也天下士既已尽去始皇于是内修宫室外事四裔信惑仙神廵游不息恣所欲为而无敢有言是非陵夷至于二世不改始皇之业以至大乱辍耕陇上之徒奋臂一唿天下响应祸在焚书坑儒而已今姦邪之人欲罪伏阙之士而陛下得此名于后世臣所谓扪心痛哭思欲犯颜逆鳞以自踊于鼎镬也夫人主所示天下者赏罚也某人当诛必明其可诛之罪功罪不明而妄兴赏罚使天下归怨则谓暴君可也陛下如以前日之事为可赦不识诸生以何罪而得陛下之赦乎以后日之犯为可诛不识诸生以何罪而得陛下之诛乎且既名之为忠义则不当罪之于刑法既置之于刑法则不当名之为忠义二者不可两立也陛下前诏既以士人为忠义则后日以犯诏而诛者乃以忠义就刑也为忠义者既不保其首领使不忠不义者陛下将何法以加之乎虽然作福作威人君之大柄则杀士之名臣为陛下过有所惜者万世之后恐陛下有杀士之名臣恐自此天下四海忠义之士望风股慄且耕且钓不肯为陛下用也臣又闻陛下虚怀侧席登用儒臣擢徐处仁唐恪等于闲散之地而置之辅佐至于范宗尹朱梦説刘宁止之徒尽䝉号召将以大用是陛下欲尽求天下忠义之士也忠义之士闻诏未起陛下罪言之名已闻于天下彼数人者敢再信于陛下乎太上皇帝在位二十六年其间姦臣沮抑忠义之士以言获罪致斥逐者固多矣然未有如今日之诏欲置敢言之士于极刑也而陛下独何忍为之乎臣闻自古贤人君子未尝不欲其君用者惟其待之不以礼遇之不以诚是以怀鈆抱椠自甘于海濵嵒穴而不出也人君惟尽礼而致之屈体以下之虚心以访之克己以从之犹惧其不至况示以刑威欲致忠贤之士不亦难哉昔燕昭筑黄金台礼郭隗而四方之士莫不奔燕齐小白礼九九之术而四方之士莫不奔齐彼区区覇者之材非有二帝三王之道德也徒以礼贤下士故天下之士乐为之用臣愿陛下念臣之心察臣之言特降圣㫖追改前诏优加褒拂使天下之士不至于觧体则陛下可以得四海之心建长乆之䇿而享万世无疆之休矣臣又观前日宰相呉敏有为李邦彦辩奸慝暴白功状大书文牓掲之通衢行道之人莫不嗤笑臣闻邦彦自布衣时不惇士检放僻邪侈无所不为挟倡优于酒肆逞颜色于庭闱其滛言媟语徃徃流传人间有不可闻者其后一时遭遇旋致显位而阿谀顺㫖偷合茍容坐视姦邪之臣开邉致衅曽无一言䂓救人主此乃持禄飬交冐利忘耻之徒耳而敏方且以功状掲之市朝欺罔文法愚弄天下未有若此吁可恠也且宰相天下之属望任相不贤则天下之人得以议者昔杨绾为相崔寛为之毁第观黎干为之减驺从郭子仪为之彻声乐当时公卿大臣犹畏惮之如此今邦彦身为宰相而百姓遮道慢骂甚于奴𨽻疾走省闼掩关自遁其为辱亦甚矣臣闻司马光为相天下儿童走𨽻亦皆称颂使邦彦而果贤也则天下之人当自知之当自服之何必因敏言而后明哉就使如敏之言以为邦彦畏慎太过缓于事机则邦彦亦不过苏味道卢懐慎之徒耳以辅庸主且犹不可况可以辅佐陛下成中兴之治乎臣闻太学之论敏及蔡京父子上客宻交奔走京门浸有年矣而邦彦与敏如左右手也今所以曲为邦彦强辩者正欲植党自固邦彦去则敏不能以孤立原敏之心本非朝廷论宰相实为身谋耳向使陛下不能独断而信敏之言复用邦彦则姦臣寖贵事必有大于此者诚可为寒心也臣观汉之元帝㳟谨节俭当时号为贤者之君而䜛佞愚弄优柔不断故孝宣之业少衰而后世败之盖人君之患莫大于斯二者愿陛下干刚夬决天下之事㫁自宸衷勿夺于䜛侫勿溺于优柔则万世之后皆知陛下为贤君矣岂特生灵社稷之幸哉臣为此言臣之友生有为臣言曰子堂上有二亲家唯四壁韲塩大学茍为升斗之将以飬亲而为狂直之言上以諌天子下以忤宰相吾谓子无死所矣臣应之曰不然昔阳城为国子司业召诸生诲之曰凡学者所以学为忠与孝也仆平生所志在为忠与孝而忠孝不能両立茍全一莭虽死无憾天子仁圣如此而奸邪之人渐以侵溃使后世得以轻訾吾君今不言将何以戴天而履地乎虽以此受戮不犹愈于今之生乎是以不避斧钺直书上干天听虽䝉诛戮万死无悔冐凟天威臣不胜惶恐战慄之至二十四日庚申尼堪兵过泽州游骑直至孔寨河晋绛戒严二十六日壬戌太学生正呉若上书言呉敏李邦彦二月二十六日太学正呉若诚惶诚恐顿首顿首昧死献言皇帝陛下臣自正月以来数贡封章仰干天听不守愚分出位妄言加之事廹情危辞语抗率虽受诛殛理所宜䝉而待罪三旬威命不至臣知陛下遭艰危之㑹念愚者之一得容庶人之谤议也虽然陛下有求言之名未有用言之实有进贤之志未有用贤之方臣稍惑之臣诚凢愚莫测其志但私念今天下虽号乏才然百官有司识虑之过于臣者何可胜数寻臣前日之所谋质诸衆人之公论以揆始终之事变则陛下诚能令大臣去自私之蔽使踈逺者咸得竭其力恭诸公论择通知民情者缮守备于内善料敌计者持使莭于外决不至虚张强敌之势以恐朝廷愚弄攻守之谋以惑百姓如此之甚亦未必遽欲割地之请上贻祖宗之辱也又况号令混淆是非纷乱名器不慎赏罚无章羣小漏机而䘮师姦人卖国而射利遂使兵民发愤排阙以僣诛戮之权朝廷有人宁使至此臣所以敢疑陛下无用言之实无任贤之方者谓是而已前悔何及来者尚可改图而宰相呉敏方文餙姦言庇邪党罪以惑陛下臣实骇此臣恐士大夫方附呉敏之炎莫敢言者臣不顾身为陛下别白言之夫踈贱孤陋姓名不逹于朝廷莫如臣之鄙者未信而言至于四五不虑后患莫如臣之戅者有一于此岂能赴功名之㑹今敌退可以归矣舎㣲禄耕旧土菽水飬亲臣之分也而犹徘徊顾恋不能忘言于陛下者岂非以陛下之俭可以积财陛下之仁可以得衆陛下之忧勤可以饬蛊弊陛下之清慎可以逺姦回然则收拾人心训齐戎旅恢复土疆雪祖宗之大耻不在陛下之时而何时也圣君难逄志士难合臣实叹此且臣攷祖宗之泽观天人之心国家宜未有陵迟之祸然陛下即位于仓皇之中日不暇给然黜陟未明纪纲未振军旅无律财粟无备兵衅祸根尚存腰领而腹心之臣如呉敏者反附下罔上则陵迟之形见矣独在陛下卓然独断于此数日之内奋张威柄为如何耳何则前日扰攘朝廷或有过举人必恕陛下初临大政便履艰危大臣多误国之余左右皆茍全之党陛下不得已循用之自然积弊未去若夫今日已后陛下可以一洗积弊大芟芜秽百姓所以期望于陛下者亦不浅矣陛下如尚姑息旧奸蹈履前辙是犹汉成帝不能夺王氏之权徒恠天变之多也故自此政有疵颣民必不恕陛下一失民心内外解体何以缉理祖宗基业臣愿陛下尝胆攻苦深念于此也臣忧愤以来心志未定言不能文其有利害事㳟画如后所贵乙夜之观简而易见伏惟陛下少加察焉一自古人主急而论相而于今尤为急宰相难于称位而于今尤为难臣窃闻陛下之相张邦昌特因其靣折童贯尔夫童贯奴材罪盈恶着面折其短谁不能之而陛下以此相邦昌则论相之术殆踈矣陛下又相呉敏夫张邦昌器识局促畏避保身决不能为陛下整顿頺纲衆人徃徃能言之臣不暇论至于呉敏才气必不在张邦昌之下然士论指为蔡攸死党前日建请上皇逊位及蔡攸父子钩探先㫖计㑹呉敏为之冀敏立朝庇其宗祸臣始未以为信及见呉敏救李邦彦札子则信不疑矣何以言之呉敏称李邦彦辅佐上皇自前歳以来罢易宰相更革政事定山东河北之敌皆出其力此非徒救李邦彦乃救蔡攸张本也又言建追李邺軰金人军中终頼其力呜唿敏谓四海不复有知识之士敢为此言以欺陛下耶李邦彦登禁从入府城几年矣攷其进身皆不以正见政出多门纪纲败坏天怨人怒盗贼繁兴而方竭四海之力起燕云之师曽不能力谏不合而去乃方蔑弃典礼起复以妨贤路王黼用事邦彦在政府坐见土崩之势已成晩乃结蔡攸罢黼就第审知不能独行其志可起复哉蔡攸首出燕云论功受赏起登三事徐言不便与李邦彦情罪正同以此事君求脱误国之刑未见其可至于敌兵压境李邦彦不肯抚率京畿诸郡之民譬晓祸福身冐矢石同致其死以捍长河乃包裹槖囊私送妻子谏陛下为避逃之计不忠不智至此之极而欲以遣李邺为功良可惊笑臣闻割地取赂金人本谋李邺不能逆知其情折之以辩拒之以死但望麈设拜以邀其欢输欵露诚以漏其机张皇过当以成其䇿李邦彦等软懦亟令郑望之之徒继徃有敢捐身立异者例抑不遣行初二日之战李邦彦闻败而喜故兵民叩阍以泄其情此乃陛下圣德感民民愿效死以除国贼以昭祖宗之休而呉敏輙引元魏髙欢事以刼羣臣以动陛下是敏将为宰相而杜言路之兆也夫卫士聚党焚张彛宅怒其私也故髙欢知士有离心散财给士今兵民伏阙杀内侍欲殴宰相者欣戴陛下也虽使髙欢复生民肯忘祖宗之泽背陛下之圣而从之乎敏以此援李纲种师道亦已过矣且陈氏贷粟髙欢散财虽非人臣之所当为然使齐君能修其政魏氏能抚其民田常髙欢适为我用萧何之得民曷尝不为汉髙之福陛下果以百姓之心为心则因此民怒可以作士气因此民勇可以振兵威岂但恢复土疆抑可乂安邉境此真中兴之祥而呉敏忧之不知权者也古今事固有形同而情异者卫士聚党奋其私怒诚不当纵前日兵民叩阍第以用忠无术几召乱耳如其区区之意岂不可怜哉崇宁以来防民之口其溃如此使百姓因忠愤而有极刑哉朝廷之人亦有责矣呉敏又引王黼之恶而又不及蔡京是黼逐敏而蔡攸召之之故也今日之祸王黼之罪当居蔡京之次童贯之窃兵柄蔡京实纵之王黼特曲从上皇之欲取燕山耳当时王黼能諌则不为宰相臣未知宣和廷臣谁是不肯取宰相者王黼不为则今其无如王黼者乎呉敏能平心用刑立正蔡攸父子之罪民犹未弭其谤如顾私恩废国法祸未息也且自崇宁以来缙绅非无才智之士例为蔡京父子童贯梁师成王黼所汚耆旧间若徐处仁者号为勤俭公方然陛下召之而士论己諠且尝以十事乞留蔡京矣攷其后来大槩徐处仁所长固不当以此废之但士君子立身一败不为清议所重决不能大有为于危疑之际者昔苏轼有言君子未论其行事之是非先观衆心之向背诚有是理尽使张商英陈瓘今日立朝所为未必皆是而士民不敢异辞使宣和旧臣秉政在廷所为未必皆非而士民竞先兴谤陛下以此揆之则图相之术明矣又况皇上还宫凢为旧臣者皆有主辱臣死之责又有进退首尾之嫌宰执之间措身何地愿陛下旁求俊彦天既笃生陛下圣德必不无一贤相賛助也一道路籍籍皆言蔡京在上皇时有保䕶邦本之䇿陛下不忘其恩欲全宥之且欲用其子孙此正今日祸福之几不可不深论也蔡京父子浊乱天下为鬼为蜮毁坏祖宗基构谁不欲食其肉者且其父子兇险而有姦人之才如复令在朝则正人端士必不为陛下用而轻蹈嗜利者附之以进矣如此则民离心于下陛下孤立于上此西汉王氏之祸也陛下之居储贰名位系于天下圣德闻于天下百姓归心神明拥䕶虽有揺夺之变天人不从蔡京岂是忠良但度势有不可不敢异谋尔况蔡京兄弟子孙享国厚禄诚有保䕶之言不为分外凢为天下者不顾私恩丁公成汉祖者也汉祖斩之知其姦也魏徴背唐太宗者也太宗亲之知其忠也蔡京父子本窥伺上皇自结免戮之计非特不忠于陛下又不忠于上皇而崇宁之初首进逄迎之言荧惑上皇履霜坚氷终至䝉麈之祸则陛下有义不戴天之雠今陛下将指姦为忠义弃雠不复匹夫且不为之况为天子者乎方危疑之时能传位于陛下此自上皇之英㫁祖宗之威灵呉敏既饕天之力以为已功滥据台鼎蔡京父子又欲倚此全宗亦害天下之公义矣愿陛下图之臣闻人主所以砺世磨钝者名器赏罚也缓急之际财帛或不足于充赏刀锯或不足以徧行尤当谨守名器以昭劝阻之方崇宁以来金紫餙舆台公王宠阉宦有志之士至以名器为辱陛下即位当焦手濡足以救此风而顷者愈甚奉使如李邺郑望之张皇敌势卖国谋身皆列禁近出使而未有功悉光华荣显并玷枢辅不知朝廷平日养人何所用之一有使令必先赏赐又进士雷观等上书闻擢舘职蒭荛之献言陛下善而褒之亦荣于华衮矣舘职可轻授哉祖宗召试舘职之法抑可弃乎陛下亦知前日郎官有使不屈节敌廷者儒生有应募血战涂草野者否使忠䰟有知必愤于此等赏矣又康王和戎本无他䇿徒以危疑之际毅然请行厄辱受危三旬于外劳则有矣何功之云今赏典太重前此无闻他日张邦昌交地而归又将待之三公耶圣王作事动思可继陛下诚怜康王出入待遇之恩时使颁钖之数超于诸王亦足劝矣名器不可轻也臣愿陛下宻谕康王牢辞此赏陛下从而许之君臣两得其羙计之上也干冐天威臣无任昧死三朝北盟㑹编卷四十一三朝北盟会编卷四十二钦定四库全书三朝北盟㑹编卷四十二宋徐梦莘撰靖康中帙起靖康元年六月二十六日壬戌尽三月三日己巳呉若又以书贻中丞许翰书曰若闻君子之爱人也以德细人之爱人也以姑息爱人以姑息必进偷安之言爱人以德必进药石之论近世公卿挟穿窬售身者多矣既自其身遂以此望人故稍闻辩别是非者惊为村鄙况肯受人之尽言乎要非卓然特立自㧞于流俗之中者未可与进药石之论也窃闻中丞丈昔在禁掖以代言不诡随获罪复拜职青𤨏以救孙传被黜气节如此必能受尽言矣若故愿效其区区夫主上新即位强敌入城社稷震动頼祖宗天地之灵仅免倾覆而承纪纲败壊之余人材彫䘮之后误国之党尚留庙堂贼民之官犹充郡县国势委靡风俗陵夷士民颙颙独一贤相出辅圣主以直道定国是以公论进人材尽去兇邪大收威柄慎惜名器平用赏刑因民之怒以饬兵顺民之欲以施政尝胆啮指雪上皇逊位之辱而呉敏乃首以姦进附下罔上有模倣蔡京之志中丞知之而未言耶抑不悟其心也崇宁以来䑓谏皆熟视姦邪蓄缩闭口及其败露已正典刑而弹章始至故虽有台职无救于乱独陈瓘言蔡京于威权之先至今天下称诵以为知几中丞平昔自负必不肯居陈瓘以下其早察之呉敏建请上皇逊位遂授门下侍郎之除计其趍操岂复能自振士论喧噪因指为蔡攸死党谓蔡氏父子探上皇㫖意令敏投隙为之庶几敏在朝廷庇其宗祸或如此敏特人役也果可在具瞻之位乎然若旧钦呉敏学问尚疑其徐有所处及见救李邦彦札子则始惊曰敏真谬用其心矣呉敏先言军人伏阙杀内侍殴宰相惧致髙欢窥魏之事此盖欲以利害动人主而钳天下之口也次言李邦彦辅佐上皇前岁罢易宰相更革政事定山东河北之㓂皆出其力此非特曲救李邦彦乃救蔡攸也又言建遣李邺軰使金人军中终頼其力此盖敏同主和议自徼其功也卒言异时王黼姦恶而不及蔡京此又蔡京成呉敏王黼逐之蔡攸召之之私也事皆不虚言庶可复昔胡后乱朝魏政不竞故卫士之以私愤焚杀张彛之家非为国也髙欢畜马积财本有异志因此结士无忌惮之心至如前日军民杀内侍殴宰相岂闻有怨乎欣戴主上之德欲除国贼张朝威耳虽使髙欢复生知民之未忘宋也而姦心自沮何窥伺之敢哉呉敏以此刼羣下志必有所在矣初上皇之相蔡京也京首立上书朋党之法窜逐义士由此遂成壅蔽之风前日伏阙之士乃二十余年防民之甚奔溃如此今人主即位之初呉敏当陈人心可畏使人主瞿然知覆舟驭马之戒而首用髙欢事动之此语一入言路塞矣杜牧赋秦阿房宫曰使天下之人不敢言而敢怒夫民敢言如前日乃中兴之祥万一壅之使至于敢怒而已则彼袒臂大唿者岂复于阙下哉某尝闻上皇时有争得失执宪度者輙批曰五代䟦扈君弱臣强之风故虽有贲育之勇者莫敢犯雷霆之怒今又使臣下避髙欢之祸则朱云王章复作亦不肯诣阙献言矣呉敏此言不知宰相之体也凡为宰相者举措慰天下之望百姓将以手加额未闻萧曹邴魏房杜姚宋惧人殴击于阙庭之下也至于李邦彦在黼时似有士誉然身居政府知燕云之事必败而持禄容身才执亲䘮遽闻起复果以天下一日不可无李邦彦乎则力谏穷兵自焚之灾稍申弃亲事君之义何乃深穴狡兎之窟潜为鬼蜮之谋结蔡攸罢王黼身取宰相而蔡京复出蔡京乱常犹偃然不惭略餙要君之辞终无避责之实其为患失与王黼何殊而欲以罢黼为功是犹蔡京諌取燕云蔡攸身为统帅父欲免谤于后子欲徼功于前人臣宁愚不识机䧟于王黼之党罪则罪尔至于心知不可意乃饕名首窜妖狐愚弄天下虽有刀锯岂能尽刑若夫李邺使敌儿童笑之虚张敌势震动朝野使大臣胆落兵将气消坐视长驱寸草不结且闻贪金邀地金人本谋李邺粗有识知自可折之以计而乃卖国谋身与敌为市及李棁一出䘮魄失言郑望之軰又索髙价于本朝输忠欵于异域呉敏既在枢府谅无借口于将来遂指李邦彦为有援于事机指李邺为有功于国其与范蠡请㑹稽之罪舅犯数从亡之愆识趣亦不等矣若夫王黼姦恶难逭刑诛然比蔡京十无四五童贯之能窃兵柄蔡京实纵之方童贯之惑上皇图幽蓟在王黼特欲分竒功取宰相耳蔡京固秉国者何不死争耶今呉敏用刑不平公论未允中丞丈如谓某言过当则请以呉敏召用人材观之叶梦得弃于人伦遽典名郡又当过阙陆藻贪汚有素起守南门人主新即政之时召用一人四海拭目而敏乃先此二人何哉闻敏与叶梦得深交知其无罪夫百姓不可家至戸晓夣得之説四海具闻蔡绦召之上皇且以为害风教矣不知呉敏何以白之于天下如曰流俗谤议不足恤违公议而用之则夣得之私恩归于呉敏百姓之谤嚣归于主上矣十余年来竭人膏血破人骨肉箕歛星奔盗贼猬奋使民父食其子夫卖其妻四海岂复有愿戴之心哉独以主上之居春宫仁俭清修系天下望至仓卒之变上皇知能传位遂舍社稷呉敏不深念此又欲令主上抑人心违公论弃人之望而不用舍罪之魁而不诛指髙欢以动羣臣戒元魏而防民口万一使主上结怨于民中兴之功不亦难乎某尝论上皇大臣皆有主辱臣死之责不当在庭而呉敏之徒不当作相何则援立之功如周公之于成王霍光之于昭帝乃当秉政不辞至于今日上皇还宫以就孝飬呉敏等自有进退顾避之嫌羣下易以生间昔房琯但一为肃宗送寳册尔身当亲任贺兰进明遂得疑之琯虽不长于兵然陈陶斜之祸未必不以上下疑阻而至败也昔周武用文王之吕望汉惠用髙祖之萧曹因民之心遂成大业至于汉宣帝心疑霍光而亟用魏相唐太宗欲诛裴寂而亲信魏徴用舍之宜固自有理中丞丈其为国家审思之亦所以忠于呉敏也某又闻中丞丈与呉敏厚果尔敏不罢中丞不当居职盖闻蔡京王黼之相也开封台谏徧置心腹説者曰欲逐则台谏为击之欲罪则开封府为鍜鍊之此蔡京王黼所以权倾天下而上皇不悟也今呉敏不必能至此但中丞丈善自为谋可也中丞丈如无歉于心不避此职亟言呉敏乃可免谤于天下耳呉若字秀海相州人以上舎释褐官修职郎文学优赡议论慷慨娶张邦昌妷女常劝邦昌諌上皇花石亊邦昌不听乃言于邦昌之妻妻骇然曰呉郎风邪何忽如此除太学正上书谓敏之救邦彦乃是救蔡攸其端可见矣书闻人人传观上不欲拂邦彦呉敏之意故斥呉若与合入差遣即日出城若欣然而去颇为士林所惜尼堪兵过泽州逢奉使路允廸等言城下讲和已割三镇乃还太原尼堪遂还太原于城外旧城筑而居之号曰元帅府尽䧟属县运刍粟为乆居之计御史中丞许翰上书论决战有五利臣伏见金人退师以来朝廷缙绅上恬下嬉幸于无事恃以为安而臣独窃终夜不寐方以为忧夫以敌国之兵勐鸷骁勇而我既示之以弱开之以利不过一二岁势必复来自所割三镇疾驰三日则突骑迫都飞尘入宫阙矣当此之时金帛不可复得地土不可复割邉鄙之师不可复召知能之士不可复图万世之变可胜言哉今闻姚古引兵已次国郊窃谓陛下可一以阃外之亊制于将帅若遣一介之使可下下之使不可则用兵不疑臣尝熟计我战而胜则䝉福无穷战而不胜则北阨井陉西断太行内守大河国固无患敌以残弊将归之兵力不能复取三镇故我胜亦利不胜亦利此可决战一也敌欲既盈将骄卒懈时益暄热人马喘汗以我方锐击其惰归此可决战二也我衆彼寡以十当一反顾者诛旋踵者斩使威令既必则败弱者奋况于关陜百战之士外诱于金缯而内激于愤耻破贼必矣此可以决战三也种师道持重名将今虽老智略足恃议者见其木讷若无䇿画此盖不以口击贼者昔赵括论兵其父奢不能难也而奢谓括将必败赵师宋文帝在江左闻王元谟论兵飘飘有伊洛间意及使之将望风奔溃闻师道自少沉毅盖其天姿介胄之士瞋目语难自古而然未可遂疑况今济以姚古必能相与立功此可决战四也陛下仁圣诚动万姓义感三军人人思为国死以涤中原之耻而发七庙之愤夫天时易失而人心难收陛下若不乘此利势后必悔之此可决战五也今全躯保妻子之臣务在张敌势虚愒恐刼茍安目前为患万世其意亦无他不过谓战不胜则咎归议者使身不利今一主和身保无患明年盛秋敌骑复来则必诿曰国家事敌不至不得归咎和者姦囘自营孰便于此非复有为陛下宗庙社稷长虑却顾夫一胜一负兵家常势要观大计如何耳议者以姚平仲前日妄动小衂以谓王师不可复用传曰凢此蔡功惟㫁乃成故愿陛下断之而已又上书臣伏见王师既行庙筭未定此疑事也今古盖未有疑事成功者故朝廷之意惑则将帅之心不一将帅之心不一则士卒之气不锐㫁而必行鬼神避之此精神之力也陛下欲断今日之议当究为和为战卒当如何而已矣其中小小利钝非大计之所系也昔汉髙帝蜀先主皆号聪明神武为一代之英雄考其用兵败北无数然其志挫而愈励抑而更扬者大计已定于中此其所以为英雄者也陛下决和议则臣欲陛下取太史公史记虞卿传览其反覆此徃古之鑑也方今若失三镇二十州之地则天下势已断西河地无河东则陜不可守无河朔则汴不可都汴不可都谋渡江南臣考永嘉渡江能为东晋者乃王导谢安英贤相继扶危救倾仅能立国而中原丘墟遂至陆沉后世有王导谢安之才则东晋宗庙可复立也社稷可复建也盗入陵寝取一抔土则将若之何言至此可为流涕陛下永念方来之难则今日虽复骚动天下尤不得已何者择祸莫若轻也或者以为太祖即位未有江南晋蜀而卒能混一区宇臣以为不侔矣太祖生长兵间非若陛下继体守文建隆将士百战精鋭非若方今将不素飬兵不素鍊也敌在掌握纵而不取使之益张若之何而以太祖为言故凢守和议者以国与人者也陛下欲决战议和则臣之所陈可见者五已具前奏矣今使敌不释憾则渡河之师当战战则必有漕运之役有应援之兵有屯据之要皆当素治不许小却专责成功而后将帅志一士卒气奋三镇之守有死无二若我将以疑遣师以茍行则精鋭已亡何以取胜凢今为和议茍取目前之事虽然亦未可必也臣闻西北之民人人相语曰吾属与其为掳何不南向作贼死为中原鬼使三镇之衆发愤怨怼人为冦攘非小变也姑息目前亦未易况又方来之患亦未知税驾自古用兵必有异议成王之时周公东征民有十夫予翼而已其他罔不反曰艰大晋武与杜预谋取江南大臣贾充等皆力争之时独一张华賛定大计唐宪宗用武元衡裴度谋讨淮西盗杀宰相朝廷震恐请罢裴度以安诸镇宪宗大怒讨蔡益急唐之威令自是复振周世宗即位北汉引契丹入攻河东世宗自将御之宰相冯道固争不得周之功烈自是遂兴书曰惟克果断乃罔后艰陛下所以疑者度衆人必以姚平仲前日之败自持其説近种师道为臣言平仲所以不利者刼寨之法不用大兵当少扰之使自躁借而后可乘又地势横入江河中此利诱使战不利以兵入㓂也臣以是知师道有谋故前日之功在不用老将而用骁将勇不恃谋而恃词説非兵不可用也昔石晋开运之变契丹始入败不穷追近冬复来陷都城国朝景徳契丹入㓂澶渊之役亦不穷追而与敌和亲夫开运景德驱逐之䇿同而成败之功効异者何也开运之时中国方弱而示之以畏故敌复来景德之间中国正强受之以和故敌遂定今议者不鍳开运纵敌之患欲为景德之寛大则可谓不知时矣陛下何以不试使议割者身任数年敌不复入则臣知议者必将难之夫国不保数年而欲定万世之䇿必不能矣乞下臣章使有司定议诏曰是亊甚大可令三省枢宻院议取长策以付诸将改金字牌入内内侍省状比因金人入攻截拦递角内有御前金字牌子窃虑倣傚制造欲将旧法御前札子等不得入铺朱红金字改用黄漆朱红字牌子奉圣㫖依奏诛梁方平臣寮上言金人侵犯河北梁方平何灌各统精兵控扼河津方平败衂弃河不守灌望风而遁今灌以重伤死于牖下而方平未正典刑奉圣㫖依军法初金人在城下梁方平守京城西壁方平命军士矢无虚发候敌近则射之百姓以为方平叛率衆数喧嚣执方平开封府囚之谓方平家藏金人乃入其家搬其家赀官司斩首乱者数人乃定至是李纲建议请诛方平遂斩于市靖康前录曰是日收梁方平械送开封府治不守河之罪斩于茅座桥二十九日乙丑李邦彦乞持服依奏三月一日丁卯朔赏功诏书诏曰朕初歴服适遭艰难頼天之灵敌人悔祸永惟士大夫擐甲胄冒矢石捍敌勤王卒用有就朕甚嘉之夫有功不赏有罪不刑虽尧舜不能以化天下朕操威福之柄驭赏罚之权不爱髙爵重赏以待战士其令有司速具等第立功将士之名来上毋以爱憎为髙下务在必当庶几赏不踰时感励思奋恊图康功今后非有军功战功实有劳绩之人外并无恩倖非泛转官赏赐播告逺迩明知朕意二日戊辰诏德安府进士张柄太学生雷观上书论事可嘉并与进士出身补廸功郎除秘书正字诰词朕初宅丕祚务广听纳庶来异同之论以涤壅蔽之奸虽布衣之士一言之善亦兼收并取而不遗况尔等器识之羙术业之富剡牍来上文义灿然肆加褒渥以就官使夫博士师儒职也尔自诸生遂陞此选其亦荣矣得之非难持之惟难徃祇朕训以克有终可依前件靖康录曰自上即位以来刍荛之言封章日不下数十函乙夜观览未尝稍厌有一善未尝不知知之未尝不行与大臣议论尝辍食吐哺前席咨访陟自东宫时徙宫中服御器皿与夫府库之积并兼辎重共不及百担而图书居其半帏帐无文绣之丽几榻无丹漆之餙䂓为素朴听政未有月余开革弊政凢一百五事收其赢资与其羡卒足食足兵故发兵兴制而歛不及于天下皆慎乃俭德之所致非矫拂所能为也六贼如王黼梁师成李邦彦谭积或窜或殛至是蔡京父子童贯朱勔又皆正其罪斩方平首戒后之领军逗遛而归者何灌遂与方平等虽死不赦夺官及其子孙超唐恪为枢宻许翰为中丞供职姚古种师道师中为制置使冯澥何㮚陈过庭梅执礼皆被召徐处仁上心眷眷竢其至虚上宰未除舆论快然太平之期跂踵可待三月二日太学生雷观张柄以二月五日上书合㫖赐进士及第试观二子之书论事各得陈东十一而已东不免戮幸而二子荣遇如此使金人不屈而死如郎官傅察者不闻褒崇尽言极谏忠卫社稷不谀君父不附宰执如呉若者反见斥逐天下事出人意外举不可以逆料也三日己巳授大宰张邦昌观文殿大学士太一宫使门下难进易退允髙君子之风崇旧优贤实重朝廷之体眷予元弼为国良臣用舍虽系于时始终且笃其义诞敷明命敷告治朝光禄大夫太宰兼门下侍郎张邦昌智沈而识精气慱而用逺蚤登禁路廷臣无出其先乆预政机天下实受其赐嘉有功于社稷俾正位于台衡丙吉有声犹擅邉书之备王商多质有严汉相之威念其行李之勤处以真祠之逸陞华秘殿庶尚便于谘询陪赋爰田用昭宣于物采于戯留侯知足愿遗人事之劳南仲将归毋惮简书之急其全明哲以保功名可特授观文殿大学士太一宫使依前光禄大夫加食邑七百戸三朝北盟㑹编卷四十二三朝北盟会编卷四十三钦定四库全书三朝北盟㑹编卷四十三宋徐梦莘撰靖康中帙起靖康元年三月三日己巳尽十六日壬午中书侍郎徐处仁太宰兼门下侍郎门下国犹置器安危之势相形治若循环文质之宜迭用方更张于初载盍图任于老成人皆曰贤政将焉徃大中大夫守中书侍郎徐处仁秉心彊固守道端方器愽而周知轻薛宜之方畧材全而藏用陋黄覇之功名尚猷黄髪之询实慰苍生之望朕㳟承圣训嗣守丕基思艺祖之艰难法仁皇之忠厚周封八百国当临守于舆图汉制二千条期尽遵于轨迹欲兴圣统无踰近臣庸登左揆之崇兼列东䑓之侍并増爵秩昭示宠光于戯多难以兴在强勉而行道无为而治期垂拱以仰成其蹈古人之为毋负天下之誉可特授通议大夫太宰兼门下侍郎兼神霄宫使唐恪中书侍郎翰林学士何㮚守尚书右丞耿南仲尚书左丞御史中丞许翰同知枢宻院事梅执礼翰林院学士陈过庭御史中丞签书枢宻院事尚书右丞李棁除资政殿学士提举南京鸿庆宫宇文虚中除资政殿大学士知青州靖康前录曰前此遣使臣追虚中本欲治脱身之罪是日晩金使入城来和议正乏人奉使乃令虚中行初至敌营与药师相视而笑讲燕中旧好故也使囘欲以两府指画地界政府皇恐之甚虚中因此为枢宻使再徃谈说令以次官行乃太学正秦桧借礼部侍郎徃河间程瑀借戸部侍郎徃真定路允廸徃太原沈晦借给事中赍誓书入国虚中还朝不自引咎挟奉使之功洋洋然甚有德色寻以言出之青社当时三镇割地之诏及晦所赍誓书其间有云虚中辞也五日辛未王安中责授朝议大夫祕书少监分司南京随州居住臣僚上言臣闻赏罚国之大柄人君所以驭羣臣定国是立主威葢功同赏异则赏不足以示劝罪同罚异则罚不足以示惩昔汉宣帝致中兴之盛本于信赏必罚而已自古致治之君未有不由此也谨按大中大夫提举西京崇福宫王安中性资姦囘善自縁饰任数挟诈力图进取始以小官附㑹梁师成而进每懐罔上之心不顾事君之节安中以辅臣当阃外之寄其任可谓重矣而安中内则缔交王黼外则求合蔡攸童贯论奏者莫非谀说之言称颂者莫非祥瑞之事至于敌情变诈朝廷所当闗防军民利病朝廷所当存抚未甞一言及之暨安中还朝坐席未煖金兵乗胜长驱而来使近畿与河朔之民被刼掠者室庐焚荡资财委弃父子骨肉肝脑涂地仰贻陛下宵旰之忧皆安中等公肆诞谩助成邉外之所致也其罪不在梁师成谭稹之下而安中尚以从官祠宫拥厚赀优游自便使安中自为计不过如此实未厌天下公议臣欲望陛下断自宸𠂻明正典刑投窜逺方上以慰祖宗在天之灵下以为人臣不忠之戒取进止三月四日奉圣㫖王安中帅燕日乆药师结逆党叛命并不几察懐姦庇恶迹状甚明罪大责轻言章未巳速将上取㫖重行贬窜三月五日奉圣㫖王安中责授朝议大夫祕书少监分司南京随州居住王蕃琼州安置孙觌妄言太学生伏阙事可别与差遣汪藻上宰执札子乞迎太上皇还阙某甞观孔子陈庻人之孝曰谨身节用以养父母自庶人等而上之其位愈尊其德愈大至天子则曰爱敬尽于事亲而德教刑于四海岂不以天子以天下为家顾天下安否如何耳天下安亲必与焉古之言孝如舜者亦可以已矣或问孟子舜为天子臯陶为士瞽瞍杀人则如之何曰执之然则舜不禁欤曰舜乌得而禁之夫有所受之也有所受之云者言受至公之道于天以治斯人之谓也舍是吾无以为治也然则狥一切之私害天下之公欲上安君亲下治天下古无是理恭惟太上皇帝以二十六年临御之尊一旦上畏天威举神器付之主上此尧舜用心也是宜太平之期自今以始然乗舆一出中外怅然非不知天子仁孝重违上皇之心姑顺适之而议者谓庙堂诸公无一言救之于扶颠持危之计为不审矣何则以天下飬者其虑不可以不深而朝廷政令不可以不一也敌国外患何代无之致使犯阙为上皇者当痛心悔惧与吾君共守雪宗社之耻慰军民之心为主者当迎上皇宫中朝夕定省以寛其危疑震扰之念乃使仓卒南征暴露野次越在江海五十余日未知还期万一先驱所至有霜露之侵是为人主能以天下飬乎方车驾之出也衣冠皇骇倾国南奔小人之有罪者皆以扈从为名未闻有请于朝而贵臣近侍受国厚恩者率奉头鼠窜曽无数人在君侧为国家守者而朝廷亦未闻呵止诘问也是为朝廷尚有政令乎且四海之师使之勤王者天子之诏也某比过泗州闻上皇之诏止勤王之师守臣皇惑莫知所从虽行宫意有所在非道路所知要之人情观望不无疑恐既某与军士杂行天长道中皆口语籍籍以南幸为非有不悦之言所至藩篱鸡犬萧然一空为之寒心者数日至扬州闻有奉迎之诏道路少安旋闻渡江无不失色比得镇江报官兵日给六千余緍而小民献议者缮营宫室移植花竹并强买园池科须百出矣墨制纷然专易守令迁官赐服略无虚日矣唐恪翁彦国师也惑于诰命并行而莫知有朝廷矣朱勔瀵除其家率歛州县为乗舆法物邀请临幸者相属于道矣昨日又闻行宫指挥颇留勤王之师以自卫传者汹汹遂以为江津非给符不渡苏常数州居民迁徙皆不安其居盖天下之弊尝极矣幸天儆戒旷然大变真千载一时也谓当继此卧薪尝胆不容更有秋毫之失自靖康改元所谓慰人心者果何事哉民未见德而自江以南已絶惟新之望矣今敌尚未去郊此何等时而小人已无忌惮如此又何望耶以镇江行宫日给计之月当用二十万緍二淛之民将见涂炭而东南和籴指挥于是废格民既愁怨加以三军道路之言惩往时清谿之役西兵方春以瘅死人人土思其势必乱上皇岂得髙枕而卧耶某以为上皇糠粃天下褰裳去之盖已超然万物之上矣其中岂无所处而人不能无私忧过计者以羣小在侧耳呜唿小人居平犹无顾借况自知恶稔天下之所不赦茍纾岁月之死亦何所不至此社稷之至计庙堂之深爱也使庙堂虑乎车驾不动之前亦无今日之患矣不惟是而已小人揣上皇享国之乆平时极四海之奉方冨于春秋以龙德为隘引周穆王瑶池之事以劝其游陈肃宗西内之戒以箝其返挟此为姦骎骎不已则予我剑南一道之言有时而出矣不知何以荅之自江以南诏令将壅不行而上皇晨昏之礼阙矣当是之时天子果得为孝乎今数小人者斵丧国家天下之大恶也上皇不归则典刑不正典刑不正朝廷可越此而治他罪耶方国家危疑之时天子释位而去矣首恶之臣乃恬不之问又可以令天下乎如是则所谓旷然大变者果安在哉为今之计莫若重为礼以必上皇之归遣见任宰相为迎奉上皇使天子率百官东向临遣于廷退而斋居蔬食清宫以待且责行宫使以必死大赏随行将士令扈驾以归庶几父子之诚有所感动若小人尚敢牵制则自行宫使以下择甚者易之彼为姦谋者既去直言日闻则上皇亦不复留矣行营既复二圣重欢虽上皇翛然不复以万机闗心然阅天下理义多矣大事应禀而后行志同于上命一于下干坤再造国祚无疆天子之孝孰大于是失是不图异时追悔恐无所及伏望垂览少加意焉天下幸甚天下幸甚李梲郑望之李邺落职予外宫祠李税郑望之李邺落职宫祠以奉使失辞也门下侍郎赵野充太上皇行宫迎奉使传信録曰初道君以正月初三日夜出通津门乗舟以行独蔡攸及内侍数人扈从舟行为缓则乗肩舆又以为缓则于岸侧得搬运砖瓦船乗载饥甚于舟人处得饼一枚分食之是夜行数百里抵南都始馆于州宅得衣被之属市骏骡乗之至符离始登官舟及泗上少憩宇文粹中及童贯髙俅之徒始至童贯以胜捷兵三千扈从渡淮以如维扬父老邀车驾不可渡江而道君决意南行遂如镇江道君居扬州皇子帝姬皆流寓㳂路州县闻敌退多先归者初恭谢行宫所以城都围闭止絶东南逓角又止东南勤王之师又以纲运于所在䣃纳泗州官吏以闻朝廷不以为然道路借借且言有他故而太学生陈东上书乞诛六贼臣于是遣聂山为发运使宻图之山请诏书及开封府使臣数十人以行余因奏事福宁殿留身白上曰此数人罪恶固不容恕然聂山之行恐朝廷不当如此措置昔肃宗欲发李林甫墓李泌谏其如明皇何肃宗抱泌颈泣曰思不及此使山之所图果成惊动道君此忧在陛下所图不成为数人所觉一挟道君于东南求剑南一道陛下何以处之上感悟曰奈何余对曰罢山之行显责童贯朱勔之属陛下降诏蔡攸委令劝道君去此数人者早囘銮舆可以不劳而亊定矣上以为然山乃不果行而童贯朱勔之属相继皆去太上皇将囘銮故遣赵野前去迎奉七日癸酉诣景灵东宫烧香八日甲戌诣景灵西宫烧香九日乙亥诣阳德观凝祥池中太乙宫佑神观相国寺烧香戎马已退躬谢祖宗也令在京寺观为建斋醮道塲追荐阵亡将士被害人民校书郎陈公辅札子乞择相臣窃覩国家强邻入侵中外震恐陛下初临万几遭此扰攘深轸圣虑公卿大夫误国至此臣不胜痛恨臣有愚见輙不避死亡之诛上干天听伏惟陛下少留神臣闻宪宗用一裴度而平淮西武宗用一李徳裕而平泽潞自古翦除冦难兴复治功必至排斥衆议屏除姦邪而信任忠勇有为之才然后可责其成功也臣自闻邉人为警夙夜危惧曽诣都堂畧陈守御之䇿见任宰相大臣皆狐疑不断牵制其事今已经月条画措置并未就绪况此数人事上皇累年皆阿谀顺㫖持禄飬交未尝建明一事禆补圣明致有今日之患盖平昔无事尚不足恃岂可使之当今日之变乎陛下今日复用之士论民心莫不叹息不惟不足以了今日事他日亦必误陛下臣谓前日奋不顾身力賛陛下登此寳位必社稷臣固当知之矣胡不且专任委以军国大事不使衆议移之羣邪沮之使尽其材力以了天下事至于朝士大夫与昔时慷慨论事不畏豪强得罪在外亦不无其人可以録用但宰相未肯为陛下言之徃徃引用皆其亲党臣窃惟陛下前日积德东宫谦恭谨畏退托不能乃人子之道今日统御九有抚临万邦乃人君之权固当奋干之刚继离之明兴大利除大害上以承祖宗无疆之休下以慰四海生灵之望不宜拘守常之论谓不改父之臣与父之政为难能也况太上皇刚明勇决一旦改悔知为羣邪所误痛自罪已陛下诚能慨然有为罢去昔时用事之臣而委任直言修举治道是乃奉承太上皇之志也帝王盛德何以加此臣踈贱小臣輙敢言及朝廷大臣犯冒天威自知必死然不敢惜死愿有説焉夫宰相大臣非其人諌官御史可以言之今侍御諌官宰相门人不肯言也侍从之臣可以言之今侍从顾惜名位不敢言也惟臣小官无所顾惜诚知爱国不知谋身所以为陛下言之臣更不言是陛下终不得闻宰相大臣之过也宰相大臣天子不知何足以论天下之治哉又况陛下当即位之初以论相择人为先不可不谨此一举愿陛下断而行之实天下幸甚书奏乃罢邦彦孝廸懋以呉敏为少宰出邦彦知邓州孝廸以资学为醴泉观使懋以资学为大名尹召徐处仁唐恪于外郡处仁召为中书侍郎恪宣和初为户部尚书言应奉司之害忤王黼遂落职知滁州后奉宫祠七年召为户部尚书是岁秋以延康殿学士知杭州闻京城被围遣兵官邉顺以兵勤王太学生陈东上书乞召恪及徐处仁置诸左右而邦彦亦荐恪遂召还阙除同知枢宻院事十五日辛巳太上皇诰赐宋㬇诰曰予夙心慕道託神器于嗣圣丕承天命喜无所喻然有㳟谢难即燕安舟御东来重烦有司御兵仅满三千庶事草创固可知也及邉使弛备铁骑犯阙行宫越在淮泗而都城尽闭道路隔絶深自为念恐贻嗣圣之忧故留浙江以自卫至于止粮饷截逓角皆私忧过计恐资敌尔縁此三事姦人乗间造言縁餙形似遂致朝廷之疑每见䑓札名勅州县而实及予躬兴言及此不觉流涕比縁嗣圣遣宋暎赍书至行宫遂交通父子之情话言委曲坦然明白由是两宫释然胷中无有芥蔕重惟宗庙再安虽頼大臣翊賛之助至若使父子间欢然畧无纎毫忧疑者㬇竭力为多也传言求忠臣必于孝子之门若张仲在而宣王有成功信孝子钖类之效矣㬇周旋两宫庶几古人有足称者因书其事以赐宋㬇十六日壬午秘书省校书郎陈公辅札子乞择重臣迎候道君皇帝奏曰恭惟上皇驾将还中外欣庆此陛下孝诚所感天下之幸也然议者以为上皇左右有怀姦之臣创造巧言离间陛下父子致有疑心臣窃惑之仰惟上皇临御日乆去年冬敌人侵扰因厌万机之繁遂欲内禅而陛下天性至孝感泣退避慈谕数四方即大寳此为唐睿宗因星变而荅天戒太子皇惧入请事体稍类岂比明皇帝幸蜀肃宗自即位灵武哉是宜父子欢好之情虽千万年不复有疑矣若乃陛下改更诸事进退大臣赏善罚恶兴利除害皆以宗庙社稷为念合天下公议所以奉承上皇诏㫖岂有私意邪虽使姦臣离间百端而上皇慈仁陛下孝德二十余年人无间言岂一旦能入之哉且父子天性也上皇于陛下亲邪羣臣亲邪臣谓上皇之亲无亲于陛下也臣恐臣寮未悉此意或因道路相传之语皇惑圣听致父子间自有所疑此大不可也况上皇聪明勇智度量豁逹不防姦邪浸以欺惑既已感悔㫁然不疑以神器授之陛下方在位时已自下哀痛之诏追惟已愆引咎兴叹大革弊端蠲除宿害质诸天地不复更易虽禹汤罪已周公改过何以复加陛下今日所行皆遵上皇去年十二月诏书也臣恐赵野軰不能委曲为陛下感激陈请欲乞更择重臣莭次徃前路迎接万一上皇圣㫖少有所疑即当恳切备述陛下笃孝之诚一一开具去年诏书与今日奉行之意实无少异至于诛逐姦恶明正典刑乃深愤羣邪误国致上皇有逊位南幸之事雪君父之耻孝莫大于此也上皇英睿刚决傥详此意何至有疑哉然后迎奉之礼备加隆盛陛下銮舆亲出近郊后妃嫔御亲王贵戚下至公卿百官士庶耆老当皆徃迎禆圣意悟前日之去忽遽如彼今日之归尊荣如此自非陛下堪任付託之重使患难稍平京师人安庶事修举人心欢快能若是乎以此慰悦上皇之心方知此时为天子父尊之至也自还宫后凡百供奉之物陛下过为俭约上皇务极隆厚着为令式使四方具知陛下处已之薄奉亲之厚以劝天下之孝仍乞于人臣中选端直之士有德行学问全忠孝大莭者辅賛上皇日侍燕问开导圣心穷天人性命之真脱然不复以天下事累已啬神歛明清心飬气用保无疆之夀岂不善哉臣闻尧舜之道孝悌而已矣经曰孝悌之至通于神明光于四海无所不通陛下贵为天子唯父为尊得尽生飬之礼诚天下之乐不可有加臣愚伏愿陛下躬尧舜之孝至诚尽道以事其亲父子间洞然无纎芥之嫌固足以感动上皇之心而谗邪不入慈爱愈隆则天地鬼神保祐圣躬臣将见陛下全万年人子之飬宗社増休生灵䝉福自今以始岂有穷哉臣一介㣲臣非有言责然区区愚衷夙夜不忘爱君忧国之心故前屡以狂言上千天诛今又不避僣越之罪妄意议及陛下父子之间臣死有余责伏惟睿慈特赐裁处臣不胜恐惧激切之至先是门下侍郎赵野徃奉迎而谗人离间两宫公辅奏此札子上览奏感动遂除公辅见阙諌官诏河北三帅固守三镇诏曰朕承太上皇付託之重即位十有四日金人之师己及都城大臣建言捐金帛割土地可以纾祸頼宗庙之灵守备弗缺乆廼退师而金人屡盟终弗可保今肃王渡河北去未还尼堪兵深入南陷隆德未至三镇先败元约又所过残破州县杀掠士女朕夙夜追咎何痛如之已诏元主和议李邦彦奉使许地李棁李邺郑望之悉行罢黜已诏种师道姚古种师中徃援三镇祖宗之地尺寸不可与人且保塞陵寝所在誓当固守朕不忍陷与三镇以偷顷刻之安与民同心永保疆土播告中外使知朕意遗史曰金人入京师也城下之盟割河北东三镇以讲和好金人退兵至是太原犹坚守不下而河间中山亦为国家守朝廷知三镇人心不愿割地且议者谓三镇之地不可割遂令固守乃降是诏三朝北盟㑹编卷四十三三朝北盟会编卷四十四钦定四库全书三朝北盟㑹编卷四十四宋徐梦莘撰靖康中帙起靖康元年三月十七日癸未尽二十八日甲午十七日癸未太上皇囬銮次南都遣李纲出迎并赐行宫官马茶药银合传信録曰先是太上皇囬次南都不进批吴敏李纲令一人来莫晓其意皆言事且不测余奏上曰所以欲臣及吴敏来无他欲知朝廷事尔吴敏不可去陛下左右臣愿前奉迎如蒙道君赐对臣具条陈自围城以来事宜以释两宫之疑决无他虑上初不许余力请之乃聼而徐处仁等谓余此行有贲育之勇余笑曰古人犹单骑见敌况故君乎上令余赍书逹道君且赐行宫官属茶药银合有差以十七日离国门二十日抵南都得㫖二十一日引对是日道君御幄殿余起居讫升殿奏事具道上圣孝思慕欲以天下养之意道君泣数行下曰皇帝仁孝四方所知奨谕曰都城守御宗社再安相公之力为多余再拜谢讫因出札子二纸进呈其一乞道君早囬銮舆不须治亳社西都以慰天下之望其一自叙素蒙道君敎育擢用于国家艰危之中得效犬马之力欲乞身归田庐之意道君慰劳再四因曰相公顷为史官縁何事去余对曰臣昨任左史得侍清光几一年以狂妄论列都城水灾䝉圣恩寛斧钺之诛迄今感戴道君曰当时宰执中有不善公者余愧谢因奏曰臣昨论水灾实偶有所见自古无道之国水不冒浸城郭天地之变各以类应正为今日兵革攻围之兆大抵灾异变故犹人之身病在五脏则发于气色形于脉息善医者能知之非有物使之然气自运尔所以圣人观变于天地而修其在我者故能制治保邦而无危乱之忧也道君以为然因问敌骑都城守御次第余具以实对复曰敌退师方渡河时何不邀击余曰朝廷以肃邸在金人军中故不许道君曰为宗社计岂复论此余于是窃叹道君大度之不可及也语既浃洽道君曰前宣谕行宫止逓角等三事只縁都城已受围恐为金人所得知行宫所在非有他也余对曰方艰难时两宫隔絶彼此不相知虽朝廷应副行宫事亦不容无不致者在圣度黙知之而已道君因询朝廷近事逐一解释谓追赠司马光止欲得民心毁折夹城止欲防姦细之类因奏曰皇帝仁孝小心惟恐一有不当道君之意者每得御笔批问輙有惧不进膳臣窃譬之人家尊长出而有家事付之子弟偶遇强盗刼掠须当随冝措置又尊长将归子弟不得不恐惧然为尊长者正当以其能保田园大计慰劳之不当问其细故皇帝传位之初陛下巡幸适当大敌入邉为宗社计政事不得不稍有变革今宗社无虞四方以宁陛下囬銮臣以谓有以大慰安皇帝之心者其他细故一切勿问可也道君感悟曰公言极是朕只縁性快问后即无事因内出玉带金鱼袋古象简赐余曰行宫人得公来皆喜以此慰意便可佩服余固辞不允因服以谢而退二十二日扈从道君诣鸿庆宫焼香初次拱州见迎奉道君禁违寳辇仪物等留不进因以便宜作奉圣㫖令趍南都至是道君焼香仪物适至南都士女夹道耸观得㫖早辞讫先还阙赐酒食茶等二月三日辞再对于幄殿道君出青词藁一纸俾宣示宰执百官乃道君初传位奏天所作者其辞曰奉行玉清神霄保仙元一六阳三五璇玑七九飞天大法都天敎主臣某诚惶诚恐顿首顿首再拜上书髙上玉清神霄九阳总真自然金阙臣曩者君临四海子育万民縁徳菲薄治状无效致干戈并兴弗获安靖以宗庙社稷生民赤子为念已传大寳于今嗣圣庶几上应天心下镇兵革所冀遐迩归顺宇宙得宁而基业有无疆之休中外享昇平之乐如是兵革偃戢普率康宁之后臣即寸心守道乐处闲寂愿天昭鍳臣弗敢妄若将来事定复有改革窥伺旧职获罪当大已上祈恳或未至当更乞垂降灾咎止及眇躬庶安社稷之基次保羣生之福五兵永息万国咸宁伏望真慈特赐省览臣谨因神霄直日公曹吏赍臣宻表一道上诣神霄玉清三府引进仙曹伏望告报臣诚惶诚恐顿首再拜以闻道君宣谕曰本欲徃亳州太清宫以道路阻水不果欲居西路以皇帝恳请之勤已降指挥更不戒行公先归逹此意慰安皇帝因袖中出书付余乃宣谕曰公辅助皇帝捍贼守御宗社有大功若能调和父子间使无疑阻当书青史垂名万世余感泣再拜受命辞讫即行先具札子以所得道君语奏知后上批答曰卿适来奏对之语忠义焕然朕甚嘉之十八日甲申尚书省札子照㑹杀退金兵出榜晓谕勘㑹高阳闗路安抚使陈状申据探报大金兵马约二万余于中山府北塘河岸北盖起五六座桥児搬运车仗过岸止盖及已有过保州界分之人所有本路即今并无敌马州郡守御平安又中山府路安抚使詹度奏三月十八日金人到城下探知城中有备及人心坚确徃徃连夜发行车仗及路㧞寨北归兼令王观察同程瑀到城下云非是不来打城乃为两朝和不欲违盟我大金人马与太子郎君暂且北头去也不是怕你本府自围闭以来不住接战斩获数多兼曽杀其四太子多斯徳大王等部长及城上多张神臂弓矢石等乗击射金人徃徃畏避不敢轻犯宻使人探得敌情大叚忧疑至数日必是遁去又窃虑民间尚有疑惑已榜河南北市晓示各令知悉十九日乙酉太上皇后还京师车驾出郊奉迎二十一日丙戍太上皇囬銮至南都二十三日己丑髙世由等守泽州有劳除直龙图阁通判时惇除直秘阁三省枢宻院同奉圣㫖泽州髙世由等守州城使尼堪不敢以兵入宜加褒赏诏三省枢宻院同奉圣㫖知泽州高世由特除直龙图阁通判惇可直秘阁其余守城有功人令世由具等保明闻奏奉勅下项朝请大夫权知泽州髙世由可直龙图阁朝奉大夫通判泽州时惇可直秘阁差遣如故勅高世由等承平日乆戎备浸隳属敌骑之侵凌悼吾民之犇溃尔等以奋于忠义克保孤城相彼经行率多降敌稽考其效敢后褒旌服我恩荣终全名节可依前件二十四日唐寅姚古收复隆徳府河东制置姚古状申尚书省恭依圣训分遣将兵前去救援太原已于今月二十四日收复隆德府讫及生擒伪知府姚璠太师通判郝伸少监知县储汶并知通印记今觧送姚璠等赴阙者幼老春秋曰姚古克隆徳府初姚古为熈河路经畧使也巩州王德有赴功名之心以武勇𨽻其麾下古为河东路制置使以兵救援太原府也与宣抚司干当公事折彦质相遇于懐卫之间未得敌之虗实闻隆徳府威胜军已为金人所陷没古乃遣德硬探德斩金将一人持首以还具以虚实报古遂𥙷进武校尉复令德徃且戒其必得生口将亲诘之德许诺引十六骑疾驱入隆德府生擒伪知府姚璠太师以还古大惊谓曰昔傅介子班超之伦何足以相拟他日功名须远到古即引衆疾趋复取隆德府擒伪通判郝伸少监伪知县储汶并知县印记觧送赴阙上临轩问姚璠被擒状璠曰臣为夜义所获自是徳有夜乂之号范仲熊北记曰姚古别将陈迪擒大金所置知府姚璠以归手诏诸路选将练兵手诏诸路遴选将佐训练正兵招纳阙额缮治噐甲储蓄蒭粮预备军湏陜西诸路召募敢勇河北训练保甲尽数团结陜西选择保甲三万人分作十军鼎澧路弓箭弩手拣选六千人一千骑湖南北路峒丁选㨂各千人聼候朝廷指挥河北京东西弓箭社射生户预行团集仍具的确人数申枢宻院二十五日辛邜李纲自南都囬至阙中山路安抚使詹度河东安抚使张孝纯髙阳闗路安抚使陈守城有功并除资政殿学士宇文虚中落职宫祠郑望之李邺版除户部侍郎并给事中指挥更不施行王孝廸落职提举南京鸿庆宫二十六日壬辰姚古收复威胜军尚书省札子照㑹杀退金人出榜晓谕河北宣谕使种师道奏昨奉圣训保守三镇逐金人出界臣措置僱督进兵救援随机应发追逐掩击去后今月十日据种师道所申契勘金人兵并已逼逐出界其中山河间府两镇并㳂邉诸州军并平安奏闻事又中山府路安抚使司奏契勘金人三月三日囬途再到本府臣率士卒挠其寨栅敌知难攻遂过塘河迤逦北去今月四日五更保州等处廹逃出寨并已过易州地分去讫本路保䕶僖祖顺祖陵寝并无踈虞本路前后接战及刼寨共八十余次斩获及擒敌兵共计五百九十九人及夺到生畜八千五百五十三头疋口云梯鹅车洞子噐甲旗皷等一万七千四十六副件焼夺粮草四十三车夺到金银疋帛等夺囬掳去京畿及诸州军人口五千二百一人一面散走归业人口不计数目并收到遗下粮斛约六万七石见行盘量奏闻事又河东路制置使姚古状申恭依圣训分遣将兵前去救援太原三月二十四日已收复隆徳府生擒伪知府姚璠通判郝伸知县储汶二十五日又收复威胜军了当又窃虑民间尚有疑惑已榜河南北市晓谕各令知悉二十七日癸巳李纲自应天府奉迎囬乞宫祠传信录曰是日宰执奏事延和殿进呈车驾出郊诣资福寺迎奉道君仪注耿南仲建议欲尽屏道君左右内侍出榜宫门敢畱者斩先遣人捜索然后车驾进见余以为不若止依常法不必如此示之以疑必欲过为之防恐却有不可防者南仲曰易或之者疑之也古之于疑有所不免余曰古人虽不免于疑然贵于有所决断故书有稽疑易曰以断天下之疑傥疑猜不觧如所谓窃铁者为患不细南仲纷纷不已余奏曰天下之理诚与疑明与闇而已诚则明明则愈诚自诚与明推之可以至于尧舜疑则闇闇则愈疑自疑与闇推之其患至于有不可胜言者耿南仲当以尧舜之道辅陛下而其人闇而多疑所言不足採上笑之而南仲艴然怒甚既退再召对于睿思殿赐茶讫南仲忽起奏曰臣适遇左司諌陈公辅于对班中公辅乃二月五日李纲结构士民伏阙者岂可处諌职乞送御史䑓根治上及宰执皆愕然余奏曰臣适与南仲辨论于延和殿实为国事非有私意而南仲衔臣之言故有此奏伏阙之士陛下素已鍳察臣不敢复有所辨但臣以菲才冒处枢辅仰荷特达之知未能有所补报区区素志欲俟敌骑出疆道君銮舆还阙然后求归田里臣之愿也今南仲之言若此臣安敢复留愿以公辅事送有司臣得乞身待罪上笑曰伏阙士庶以亿万计如何结构朕所闻知卿不须如此南仲犹不已余因再拜辞上出居启圣院不复归府入札子求去札子曰臣闻见危致命臣子之常分陈力就列古人之格言方艰难之时故当狥国忘躯而于揣分量才又有不能则止之义輙伸愚恳上凟天聼伏念臣赋性蠢愚学问荒浅比由庶僚荷陛下异恩擢在政府自蒙委任夙夜究心外捍彊敌内安衆志上頼宗庙社稷之灵陛下仁圣所格金人退师京邑安疆传檄而三镇坚守奉使而两宫恊和区区之忠志愿粗毕而臣自事变以来夜以继日无时暂休智术殚于思虑意气索于忧虞内度绵薄实难勉强况今朝登老成贤智并用正论得伸于庙堂徳意下洽于海隅自此天下豪杰忠智之士当连茹而进内修政事外御强敌以副陛下尝胆卧薪之意顾如臣者材术既踈心虑愦耗深恐有误使令以速罪戾伏望圣慈许罢臣枢宻院事特除一在外宫观任便居住则仰荷陛下始终保全之恩捐躯保国期于异日干冒天威取进止奉御批今封还卿奏岂可如此托付之意至矣更勿少疑不得再有请虽累百章亦当封还诛赵良嗣于郴州监察御史胡舜卿陟奏伏见今日搆成边患几倾社稷实自归朝官赵良嗣始今犹居郴安处善地典刑未正公议不容奉圣㫖赵良嗣取首级令广南西路转运使李昇之监行刑子孙送吉阳军编管二十八日甲午李纲再乞宫祠第二札子曰臣适具奏以备经忧虞心虑愦耗乞罢臣知枢宻院事除一在外宫观差遣伏䝉圣慈特降封回所奏章御批训谕令不得再请圣意隆厚感戴天恩非臣捐躯所能上报切念臣奋自寒苦初无所长遭遇陛下龙飞之初适丁艰难国家多事遂被奖擢得见危致命少效臣节都邑底宁刁斗不惊斯皆陛下圣徳所致如臣何力之有然而危疑之迹踈拙寡助力小任大夙夜忧恐自非陛下深察而保全之宁有今日常愿俟敌马既退三镇无虞上皇銮舆还阙二圣重欢目覩盛事乞身归休安于田畆乃其素志适今早进对于大臣议论不合遂诋臣以士庶伏阙之事疑臣结搆乃至欲御史根治伏念臣备位枢管横遭诬蔑有玷国体宁不动心所以遽上封章实非获已虽蒙圣恩委曲宣谕终不自安伏冀哀矜使遂所请未填沟壑誓当捐躯以图仰报臣更不敢供职见搬出启圣院安泊聼候指挥取进止奉御札依已降㫖不许搬出启圣院依旧赴院供职第三札子曰臣伏蒙陛下以臣上第二札子乞在外宫祠特降御批令臣依已降㫖赴院供职仰荷圣恩弥深感戴臣闻难进易退者君子之风贪位慕禄者人臣之戒臣自庶僚荷陛下特达之知擢参大政遂长枢庭所以輙受而不敢固辞者盖以时方艰难义当自竭虽叨冒非据不自知其不可然于君子难进之义已不能无愧今日敌马既囬国势初定庶几引退以补前愆至于贪位慕禄则非臣之素志也况因庭对同列议论偶有不合遂遭诋诬茍包羞忍耻强颜取容不唯有玷国体然亦将取轻于陛下其何以恊賛帷幄之谋折冲万里故敢仰恃天恩乞身而退庶几去就之节上无愧于古人伏望圣慈矜臣区区非敢沽激特从所请勿使颠跻荷恩无穷没齿难保见今已在启圣院聼候诣挥取进止奉御笔可赴院供职不得再有陈请今还卿奏监察御史余应求札子言中人不可预军事臣尝观自古中人预军政未有不为患者故齐寺人貂漏师于多鱼夙沙卫殿而二将见获唐用监军毎无成功此可为后世深戒者国家近年邉事专委童贯谭稹终为大祸几危社稷今兵革未弭选将择帅固当委任责以成效所遣中人不过随军承受奏报文书而已不使之干预军政也臣窃见近者河东承受王嗣昌奏请画一乞今日报将兵复騐首提㸃赏犒催促粮运及差发探报动息出入皆报承受所则是又预军政矣虽名承受其实监军也夫军政不专于主帅而闗决于承受则动有牵制进退狐疑又唐之监军多拥精兵自衞胜则坐分功赏退则引兵先遁今嗣昌又乞以随军歩马各两队防䕶若近里勾当抽摘随行防䕶如是又踵唐监军之迹也如此岂有身赴敌死于行阵之意哉朝廷不察其意而从之臣恐将帅依违不能专制又虑积日累劳它时为制将自兹始矣臣又观童贯之初用事也为河西兰㑹路承受而已继而为措置邉事又为安抚制置使又为宣抚终之爵郡王职枢筦谭稹之初用事也亦熈河兰㑹路承受而已继而为勾当公事又为淮浙制置末乃为河东宣抚使盖其由来有渐非一日之积也今嗣昌初为承受预军政师还有功后或任使岂不少假之权浸以隆盛安知数年之后不复为贯稹者乎易曰履霜坚氷至言防㣲杜渐当辨之于早也陛下方修法度以治内命将帅以事外委任甚专不从中制宜恪守典宪无敢侵紊而嗣昌陈请乃欲干预军政拥兵自便首为乱阶渐不可长伏望圣明追还所请重赐窜责以为中人预军事之戒以示专任将帅之意不胜幸甚奉圣㫖王嗣昌奏请画一指挥更不施行三朝北盟㑹编卷四十四三朝北盟会编卷四十五钦定四库全书三朝北盟㑹编卷四十五宋徐梦莘撰靖康中帙起靖康元年三月三十日丙申尽四月十六日壬子三十日丙申蔡京责授崇信军节度副使德安府安置蔡攸前去省侍太上皇自淮浙囘銮已泝汴过宿州先是蔡攸已授降大中大夫提举亳州明道宫任便居住已解行宫又有㫖令攸专一扈从道君还阙攸具奏奉迎使副并至行宫臣罪戾之余宜退伏田里乞依已降责命罢专一扈从职事间又差攸行宫副使朝臣虑攸入京城别肆奸心乃上言故有是命臣寮上言臣等伏见蔡京父子当国日乆窃弄威柄败坏纲纪使朝廷失信于四邻致上皇负谤于天下军民怨愤士论沸腾前后臣寮论列非一其他元恶巨奸悉已窜逐独京父子尚迟囘近甸未正典刑访闻攸不自引避欲以扈卫行宫为名侥倖入都窃聼民言深可忧虑若攸果入都城则百姓必致生变万一惊犯上皇属车之尘则坐不预言之罪伏望陛下特降睿㫖早赐黜责施行三月三十日奉圣㫖京攸累有言章蔡京可责授崇信军节度副使德安府安置攸本合重责为劝上皇北归已降授大中大夫提举宫观特依已降指挥令前去省侍勅吕刑三千论罪莫先于诬上舜功二十知人实本于去凶若稽先圣之格言叅酌庶民之公论肆于无恶敢废刑章责授中奉大夫守秘书监分司南京致仕蔡京以疎虞不学之资使轻为果敢之气自初登用首务更张巧縁绍述之名公肆刼持之计列圣贻谋之宪度扫荡无余一时异议之忠贤诛锄畧尽竭府库之储以供浪费偷爵禄之宠以市私恩黎元深痛而无复乐生志士殷忧而至于祈死当上皇之觉悟畏天戒之昭垂屡因衆恶而斥踈卒以自营而收召乃至交通宫禁黩用邦财真同妾妇之为孰异穿窬之耻逮眇冲之临御属中外之艰虞靡知狥国之忠但出全躯之䇿靖言蠧败已无及于噬脐悉举愆尤殆不胜于擢髪弹章叠至匪朕敢私谓舍彼豺狼安用狐狸之问而飬滋稂莠灼知禾稼之伤原情本合于殱夷逺佞姑从于屏弃体予恩宥无怠省循可责授崇信军莭度副使德安府安置四月三日己亥太上皇至自镇江府车驾出宜春苑奉迎太上皇还自镇江上出郊奉迎太上皇戴玉并枕冠着销金红道袍入自宋门都人皆夹道观之无不欣喜居于龙德宫耿南仲建议尽屏其左右于是内侍陈思㳟萧道李琮张见道十人并行贬黜不许入门敢留者斩六日壬辰车驾诣龙徳宫起居靖康遗録曰上皇每有手笔付上自称老拙谓上为陛下犹时取财物颁赐左右上令开封戸籍所入龙德宫物数目有得赐者出即纳之于官李纲状奏乞免从驾再入札子乞宫祠臣伏䝉陛下特赐中使宣押赴祥曦殿问起居从驾难以口述已具札子乞在外宫祠及夜来伤风头目昏眩今来驾诣宁德宫所有随班起居从驾难以趂赴伏望圣慈特赐蠲免具状闻又第四札子乞在外宫祠奉䝉谕允今早御药梁平等宣押赴祥曦殿起居从驾至宁德宫臣不敢不遵禀圣训然而臣于进退之义有不得已者方欲再具札子上冐天听复䝉圣慈特䧏御批促令供职仰荷厚恩非臣殒首所能报称臣闻匹夫不可夺志区区之志欲只俟邉境宁靖国势安定上皇还宫即丐外补已尝累具奏知非縁昨日与大臣议论不恊之故因事輙发伏望睿慈察臣忱辞特从所乞虽处田里敢忘大恩臣不胜祈恳之至谨具四札子奏知取进止四月一日奉御批不允仍依累降指挥勿更有请诏卿忠义之志朕所素知方国家多难实頼共济不得再有请便赴院供职诏卿屡贡封章恳求去位自陈危恳甚骇予闻廼者敌在近郊士庶伏阙一朝仓卒衆数十万忠愤所激不谋同辞此岂人力也哉不悦者造言何所不至故卿不自安殊不知朕深谅卿之不预知也前日宰执䑓諌沮师败谋隔塞公议已悉罢逐方今四海所頼以为辅佐者多聚庙堂朕于任贤勿贰去邪勿疑自以为庶几焉卿其深体朕心亟安厥位以济国事谢表臣纲言伏䝉圣慈以臣累具札子乞外任宫祠特降亲笔手辞曲加抚谕令安厥位以济国事者冐贡忱辞方惧雷霆之震特颁温诏遽窥云汉之章既明辩其谤䜛又勉励以国事恩隆命薄感激涕零伏念臣绩无竒迂愚有素幸逄云龙之㑹获施犬马之劳受知既越于常伦得谤遂生于意外傥非上智曷谅微忠伏䝉皇帝陛下烛以天光形于奎画安危疑之孤迹洗黯闇之厚诬遂中山之功岂曰乐羊之力辩愽陆之谮实由汉帝之明臣敢不仰体眷懐勉安职守修政事而销锋镝方日奉于睿谟捐躯命以报国家誓力酬于天造李纲奏备邉御敌八事臣伏以金人退师交割三镇官吏军民不肯陷溺沦没其势必为朝廷坚守天时浸热而敌有辎重之累必不能久留即今出疆臣恐秋髙马肥敌必再至以背前约及今宜饬武备修邉防勿恃其不来恃吾有以待之谨上条具所以御守者凢八事其一谓唐之藩镇所以拱卫京师虽累有变故卒頼其力而及其弊也有尾大不掉之患祖宗监之销藩镇之权罢世袭之制施于承平无事则可在今日则手足以捍头目为今日之计莫若太原真定中山河间间建为藩镇择帅付之许之世袭収租赋以飬其将士习战陈相为唇齿以捍金人可无深入之患又沧洲与营平相隔黄河下流及小海其势易以侵犯分滨棣愽德建横海军一道如诸镇之制则帝都有藩篱之固矣其二谓熈宁以来借河北保甲凡五十余万河东保甲凢二十余万比年以来不复阅习又经燕山云中之役调发科率迯亡流移散为盗贼今所存者近及一半宜遣使团结训练各令置器甲官为収掌用印给之蠲免租赋以偿其直武艺精者次第迁补或命之官激劝之彼既保乡里亲戚坟墓必无迯遁又平时无飬兵之费有事无调发之劳此最䇿之得者其三谓自祖宗以来飬马于监择陜西河东河北美水草髙敞之地处之凡三十六所比年废罢殆尽更为给地牧民间杂飬以充数官吏便文塞责而马无有善又驱之燕山悉为敌人所得今诸军缺马者大半宜复祖宗监牧之制权时之宜括天下马量给其直则不旬月间数万之马可具也其四谓河北溏泺东拒海西抵广信安肃深不可涉浅不可行舟所以限隔敌骑为险固而比年以来淤殿干涸不复开濬官司利害稻田徃徃洩去积水隄防弛壊又自安肃广信以下低处可益增广其髙仰处即开干濠及䧟马坑之类宜专遣使以督治之其五谓河北河东州县城池类为頺圯湮塞宜徧修治而近四辅诸郡畿邑皆筑城创置楼橹之属使官吏民有所恃而安万一有敌骑深入掳掠无所得可以坐困其六谓河北河东州县为敌马残破蹂践去处宜优免租税以赈恤之徃年方贼扰浙东犹免三年今三镇之民为朝廷固守安可不议所以大慰其心者其七谓河北河东诸州最以储峙籴买粮草为急务宜复祖宗加台粮草钞法一切以见缗走商贾而实塞下使缘边诸郡积蓄丰衍则敌不敢动矣其八谓陜西解盐无煮煎之劳而给边费足民食其利不赀自行东南盐法而解地分益陜西边益贫愿复祖宗旧制以慰闗陜民心臣寮上言将擅去朝廷人先赐罢黜以允公议先是上皇东幸亳州大臣权贵不闻恤国家难者皆乞扈驾将家属从其余百官家属去者侍从尚书而下迯遁者如张权卫仲逹何大圭等五十六人故有此论举使臣武勇指挥圣㫖在京令监察御史以上在外令监司知府军及路分钤辖以上候指挥到限三日于大小使臣内公心选择曽经边任或战阵及有武勇可以统衆出战之人各举二员开具歴任脚色保明奏闻即不得泛滥缓急擢用仍不妨别处注授及具一般文状申枢宻院十五日辛亥斡里雅布回至燕山许採䧟燕记曰先是斡里雅布䧟燕山进兵南冦留蔡靖在燕五月十五日斡里雅布栋摩国王郭药师等自南归而肃王张邦昌同行士大夫见之有泣下者斡里雅布来约蔡靖以下官于昊天寺相见遂䄂中出本朝所与国书令王苪等读示蔡大学读讫斡里雅布乃谓蔡公以下官曰赵王失信致我南侵却闻少宰甚得人情不然我未回来官人等且安心坐为有少边事议未定才候定萓却令与肃王同归兼亦欲将少金银令充果实费其言颇似婉顺良久又谓蔡公曰大学有事可以説及蔡公曰念靖南归干里雅布大怒头面𤼵赤曰待与他商量些好事都不肯商量却只要归好与穆克珊坦塔穆克珊坦塔者棍子㪣杀也明日独迁蔡公一家于皇城衆皆为公危之诘旦余徃见侍中刘彦宗曰昨蔡大学见二太子语稍方闻已迁皇城或者恐有不测之祸望侍中与周旋之彦宗首肯曰少间当言之请无虑余既退又遣人谕及曰但放心决保无虞后闻彦宗入皇城中既回乃徃见斡里雅布又两日复迁蔡公于髙团练宅廵逻呵卫之后斡里雅布又来约本朝官于姚村淀观射栁见肃王张邦昌已在而王云曹曚亦来坐次甚逺语言不相接斡里雅布乃谓蔡公曰太学忠臣也但安心将来和议了便可随肃王过去因自酌酒三盏与蔡公饮之名曰过琖厚礼也金人建元帅府设置官属都元帅左右副元帅左右监军左右都监凡七人节要曰斡里雅布初入燕山尼堪初入河东称都统府至是改曰元帅府乃刘彦宗之建议也以安班贝勒钖里布为都元帅金皇弟隆普伊拉齐贝勒尼堪为左副元帅金皇子斡里雅布为右副元帅金皇弟达兰为左监军乌舎为右监军金皇弟栋摩为左都监契丹耶律伊都为右都监东路之军斡里雅布主之西路之军尼堪主之金人唿作东军西军东路斡里雅布建枢宻院于燕山以刘彦宗主院事西路尼堪建枢密院于云中以时立爱主院事金人唿东朝廷西朝廷十六日壬子太学生陈东上书辞免恩命及论列蔡京父子书曰臣于今月十三日准尚书省勅一道赐臣廸功郎同进士出身臣不敢叨冐恩命谨以具状缴申尚书省乞敷奏追还成命者契勘臣于去年十二月二十七日合在学生伏阙下上书乞诛姦臣蔡京等六贼又于今年正月初六日三十日臣两诣登闻检院上书盖因太上皇南幸申言六贼之姦又于二月初五日再合在学生伏阙下上书乞复用李纲并乞罢李邦彦等是日军民不期而㑹不谋而同者十余万衆叩阍号唿惊动九重论臣之罪自当诛戮陛下仁圣赦其万死在臣之分已是侥倖臣虽至愚粗知分义岂敢复萌一毫私心希朝廷恩赏今来遽被恩宠令臣恐惧莫知所以伏念臣所言姦臣蔡京等六贼者以天下壊乱至极乃致金人侮慢中国上皇避位而去陛下新即寳位屡劳北顾之忧事至如此皆京等所致臣等诸生谓陛下即位之初当大明诛赏以示天下又况欲御外侮必先立我国威以正内势六贼不灭国威不振是必先诛京等然后赏罚明而国威立则在位之臣必能悉心协力助陛下大有为于天下谁敢懐姦悞国如京等耶敌人闻之必望风逺遁此臣伏阙之本心也二月五日所言乞斥李邦彦等而复留李纲盖于初四日早闻得李纲废罢而军民怨愤汹汹可畏臣等深恐不测之变瞬息窃𤼵料朝廷之上侍从台谏之中必无为陛下言者故乞亟复李纲以安军民之心此臣等伏阙之本心也臣等诸生遭遇圣明各欲尽忠竭孝以戴君父事干社稷大计奋不顾身为陛下言之岂敢于此侥倖官爵臣谓今日之所急者退小人进君子修政事诘戎兵小人未尽退君子未尽进故政事未尽修而戎兵未易诘也方今天下事无大小㒺不蛊弊正须振頺起废凡事刮磨整齐之然后可柰何欲坐视而不救乎臣知之矣其大患有二焉陛下不断则主威不立大臣懐私则公道不行主威不立则虽有大禹之忧勤文王之恭俭未能济功也公道不行则虽伊尹之志周公之功亦不足观也已臣何以知陛下之不断而大臣之懐私乎蔡京蔡攸尚逭典刑臣以是知之也蔡氏罪恶贯盈虽族灭不足以偿天下之愤自崇宁以来蔡京专权䟦扈壊乱天下窥伺神器动揺国本天下共愤之台谏之官如陈瓘任百雨何昌言江公望等论列京罪章数十上近日言者备䟽蔡氏父子之恶衆论不容如此终未正厥典刑以诛殛之臣以是知陛下之不断也臣亦知陛下非不欲殛诛其人也所以未能断然不疑者岂朝廷之上有为之营救也乎今诸大臣率多蔡氏之党徃徃附㑹牵合以蔽蔡氏之罪臣以是知大臣之懐私也臣谨按蔡京用事每有异心盖尝与蔡崇隂谋是时陈瓘之子来诉于朝蔡京怒之编置海岛天下州郡城门之向帝都者素号朝天门京乃令更名曰朝京欲为天下朝已之䜟创兴学法以贡士退归者为退送意谓送者宋也欲为退宋之䜟也甚者建四辅以分天子之兵置三卫以弱天子之势託祝圣而植临平之山假利民而决兴化之水动皆不轨致至俣之告变而谬为心疾受孟翊之讹言而与之以官赵植以妖术附之张大成窃议其恶前后言者论之甚详想章疏具存陛下试取观之可知其奸也至于复道曲河相通宫禁胁持君父言者或未及之又改公主郡主县主为帝姬宗族姬此其用意犹章章者盖赵出嬴姓而姬姓蔡所自出京乃令天子之女悉从己姓悖逆不臣有如此者顷嵗张懐素与吴储等谋反为范蓼所告开封府制勘懐素供通备言京尝有谋是时开封尹林摅御史中丞余深宾主事二人乃京死党力为掩覆凡文欵及京必令禁毁京遂幸免其后摅深骤迁宰执皆京报之也京在相日动以数年不除一谏官意欲掩上皇从谏之圣以絶天下议已之言愚弄朝廷几同儿戱天下皆知京有宗楚客之心使其得遂厥志必为王莾无疑幸宗社之福其志弗遂耳京兄弟被遇三朝崇宁间京为宰相卞为元枢弟兄将相之权国朝以来所不许也京之凶熖可畏当时无敢言者京父祖子孙坐享髙爵厚禄侥冐恩宠二十余年义当子子孙孙捐躯报国前日边报警急适在陛下即位之初不顾警挠不胜社稷之虞蔡京蔡攸乃与童贯朱勔等尽挈家属强挟上皇南去使陛下父子隔离晨昏之念日轸圣懐蔡氏父子祖孙不下数十人无一二留者曽有一毫事陛下心乎京既以扈从上皇为名乃独留拱州已无心于上皇矣臣灼见京留拱州甚不徒然意欲稳坐中间伺两宫之安危然后自为之地也万一陛下当时果从羣臣之议决意他幸都城不守京必起为贼用京固知金人割据必不能久有中原敌退之后必乗势据有我宋百年之社稷以偿其素志与其子孙朋党内外逺近更相应援陛下虽欲力图收复恐未易也若欲上皇渡江之后蔡攸等变乱遂成京必奔驰以就其子自江以南非朝廷有京之姦计每每如此闻京前日在拱日夕饮宴乐声不絶比至谪徃西都则带花饮酒徜徉城市偃蹇自若是曽以君父朝廷为意乎陛下谓不诛之可乎蔡攸之罪尤不可容攸之为人骄淫狠傲在家则无礼于其亲在朝则无礼于其君不忠不孝天下向闻闺门淫秽复不可道招权怙势侵乱朝政燕山之役虽起于童贯而攸实副之䧟没士马捐弃金帛不知其数买空城以给朝廷冐取厚赏躐致公师久领元枢之任前日金兵初起边臣告急章奏累至攸輙匿之乃于私家收拾金寳宻自为备在朝大臣皆作去计畧无一分捍御之心直至金人渐逼乃始奏闻遂至敌兵冲宇直造城下道路之言皆谓攸父子及贯勔等与金人结为内应欲分我中国而主之所幸城中姦细数败自知计弗得行乃挟我上皇仓遽遁逃闻上皇为攸等沿路刦持无所不至臣正月三十日上书正为此也愿陛下早发英断正以锄祸根则在朝廷之臣孰不为陛下所用如王黼梁师成非无党与在朝廷者然二人已死彼亦灰心虽欲懐私不可得已今朝廷大臣心懐蔡氏万事掣肘遂使陛下刑威有所未当盖京父子不诛而童贯朱勔亦得幸脱童贯之罪大于梁方平方平伏诛贯犹未也朱勔之罪大于李邦彦邦彦已死矣勔当何如蔡京父子之罪大于王黼黼既不免蔡氏父子尚可容乎陛下即位以来天下指日以俟京诛今乃迟迟如此天下失望闻京近到拱洛二郡百姓父老皆欲殴之今蔡氏父子所在之处万一有为陛下羣起而诛之以快积年之愤因成变乱陛下虽悔何及蔡氏不灭则天下之心愈益疑惑终不可解欲望平治其可得乎敌国侵凌之患何时而已此皆大臣懐私不恤国计陛下又不断自宸衷必杀无赦天下何頼焉臣愿陛下处事勿屈法狥情以茍目前当事事思为万世法正如以臣上言之故遂欲自布衣加以爵命此岂可为万世法哉愿陛下察臣诚恳追还成命臣获安义分不胜幸甚臣以一介布衣輙敢抗辞君命罪诚万死臣无任惶恐待罪之至三朝北盟㑹编卷四十五三朝北盟会编卷四十六钦定四库全书三朝北盟㑹编卷四十六宋徐梦莘撰靖康中帙起靖康元年四月十六日壬子尽二十九日乙丑蔡京移衡州安置童贯郴州安置蔡攸永州安置臣寮上言窃惟国家承祖宗积累之盛比年以来国用匮乏海内空虚细民愁苦盗贼纵横金人乘中国无偹敢以数万骑直入京阙者盖将相大臣同恶相济二十余年所以至此蔡京窃弄威柄于前王黼窃弄威柄于后蔡京王黼败坏法度于内童贯败坏法度于外争权竞利其初虽相为矛盾至于包藏贼心害民蠧国则若合符莭前后臣寮累曽论其罪恶臣不复重陈造为乱阶均犯大恶窜殛之刑独加王黼而蔡京童贯止于善地安置而已罪同罚异其谁不疑陛下即位之初大明赏罚以号令天下至于元恶大姦罪状显白乃复寛大虽天心隆恕务欲保全奈天下愤疾何奈四方侮笑何若京及贯者不肆诸市朝不投之荒裔诚不足厌天下之意臣愚伏望陛下特加睿㫁将蔡京童贯与王黼一等行遣庶使刑罚均平足以为贼臣之戒奉圣㫖蔡京移衡州安置童贯责授安化军莭度副使郴州安置蔡攸责授永州节度副使永州安置王孝廸落职宫祠臣寮上言臣伏覩陛下以大臣误国悉行罢黜如李邦彦主和议李税李邺郑望之奉使许地是也有索金银于民间而措置乖方为国歛怨莫如王孝廸今犹以秘殿峻职出守巨藩臣所未喻也谨按孝廸天资庸陋无一可用为礼部尚书则礼部之事废为吏部尚书则吏部之事废为翰林学士则文词踈谬取笑四方其不才如此岂宜参预大政第以李邦彦姻家骤引为中书侍郎当国家艰难之际曾无一言之补及索金银而国人以陛下即位之初遭此变乱皆愿効死以济缓急又岂爱其寳货哉但温语劝谕无不可者孝廸輙大书巨榜掲于通衢以金人杀戮刼掠为词恐脇士民而不知辱国已甚又趣之太急使之告讦里闬之间无不怨愤所差从官指顾之间差牒未受降官致仕人皆笑其昏妄无所可用一至于此使临方靣民必受害伏望睿断特赐罢黜仍褫其职名以释国人怨愤之情奉圣㫖落职与宫祠右谏议大夫杨时论姚古不救太原臣比闻尼堪于三月中自太原分兵入汾州界至四月复还太原往来二州之间如在无人之境所经县镇焚刼屠戮殆无孑遗王师坐视不救若非已事至四月半敌离汾州还太原统制林良器等四人方至汾州入城十余日坐縻廪粟无敢向敌者姚古莭制诸将拥重兵躬自逗遛不进宜诸将皆无肯用命也臣尝论姚古逗遛以军法从事乆未䝉施行今太原围闭累月危急甚矣访闻大兵尚在威胜军无一人一骑入太原境者惟范琼不受姚古莭制独能引兵稍进诸将逗遛古实为之奈何惜一姚古不诛坐视要重之地而不救乎万一太原之民以王师不救必谓朝廷弃之别生异心则祸起肘腋非金人之比不可不虑也自金人残㓕契丹人人知必有南窥之意矣郭药师逆贼也包藏祸心亦人人知其必反王安中见祸乱已形觊幸脱归不复以告蔡靖抗章论奏而白时中李邦彦蔡攸蔡懋等䝉蔽茍安恬不加恤浸成大患今太原危急如此朝廷当以前事为监不可缓也一失太原则大事去矣臣愿陛下明诏大臣悉力措置速正姚古逗遛之罪诛之以肃军政遴拣有武畧可任者代之𥚹禆尤有不用命者一以军法从事庶几士气稍振使敌人有所忌惮若朝廷未欲遽诛大将姑用唐故事则尽行削夺使白衣从军以责后効犹之可也不尔则秋冬之交风劲草衰强敌长驱而南益无忌惮悔无及矣惟陛下留神而幸听之林泉野记曰古陜西人为邉将从童贯战西夏屡有功又从収燕山累官秦鳯副总管后为熈河路经畧使加莭度使金人入汴率衆勤王围解加检校少保河东置制使及敌再围太原诏诸将解围古及种师中闻敌兵少不知其诈也于是各率兵数万约古出河东师中自河北日行四十里赴太原古至威胜军师中虑古先到成功乃日行八十里敌谍知以轻兵拒险使古不得进以重兵迎师中至榆次县相遇大战师中死之后数日古遇敌于盘陀兵皆溃子平仲善骑射从童贯战西夏城苇勇冠三军平方腊立竒功从种师道入援都城上宻令以屯兵七千刼敌寨不胜李纲范琼王师古率兵援之皆败平仲被杀今上即位思其忠勇疑平仲不死诏诸路寻发赴行在十八日甲寅诏以虎符起兵诏曰朕初嗣厯服遭时艰难北方之衆敢肆陵侮侵入邉境达于京畿頼宗庙社稷之灵贤士大夫勤王将士之力以克捍御而仓卒之间辅臣失计割三镇以赂之天启朕心屏去姦回决䇿坚守今者重兵尾袭敌骑遁逃朔部无虞与天下同庆然而敌情狡狯未有所惩秋髙马肥虑复侵轶非以虎符起天下兵扼控邉陲荡攘羣敌则何以震慴逺人奋张国威以定中国之䇿诏到仰诸路按抚总管钤辖司名下所管州军遴选将佐训练正兵招填阙额缮治甲兵储蓄刍粮预偹军湏以听朕命夫一岁之间而再动师旅良非获已共摅大愤以图休息兹惟其时徐处仁奏行马政徐处仁札子奏臣闻唐初得突厥马二千匹又得隋马三千于赤岸泽纵之陇右监牧之制始领以太仆又以尚乗掌天子之御左右各六闲为祥麟鳯苑二廐以系饲之后又増置飞龙廐于禁中初用太仆卿张万岁领羣牧自贞观至麟德四十年间马七十万六千置八坊于邠岐泾宁间八坊之田千二百三十顷募民耕之以给刍秣八坊之马为四十八监而马多地狭又拆八监于河西丰旷之野方其时天下以缣易一马自万岁失职马政颇废至开元中王毛仲领闲廐初监马二十四万匹后乃至四十三万牛羊皆倍莳茼夌苜蓿千九百顷以御冬市他蓄售绢八万用是观之马政得人其利如此今川陜马纲道路刍秣不时比至京师仅存皮骨给与诸监徃徃不堪飬饲毙于牢枥所费虽多无补军政今欲乞令外路军合请马兵给级劵差官管狎亲诣陜西见今有马监据合用数请领其不切飬饲致有死损外严行科罪虽有徃返劳费然自此军人各得善马可备出战为利甚大所有起纲马至京选大小使臣管押添差人兵严立殿最赏罚必行庻几稍革日前弛慢之弊左右骐骥院毎月令本曹郎官察院御史太仆少卿分诣㸃检骐骥院官吏及教骏兵级据所管马死损多少以为赏罚冀马政渐修御戎有备如䝉圣慈允许乞送详议司检具各行条制及画一措置事行下合属去处疾速施行从之徐处仁奏乞拘戸絶田土召募乡兵徐处仁剳子奏臣窃惟金师远遁邉鄙稍宁正当预讲经逺之谋以善其后训兵积粟今正其时然多屯兵则粮运至难少屯兵则不足御敌要之二者皆非经远之长䇿也臣今欲乞委河北河东京东西安抚提刑司京畿提刑保甲司根括州县逃移戸絶籍没应系官田更不出卖召募强壮之人授之以田便为永业各飬堪披带战马一匹其顷畆之数课习之法部辖之阶级赏格之等第并依陜西弓箭手条法无事则服田力穑有警则释耒荷戈武艺髙强者与给赏捕盗有功者稍加録用使之竞劝乐于征战以上并召人情愿仍许世袭则一二年间可得精兵数万既皆土着之人习山川险易且有保䕶坟墓财产之心遇有警急人自为战较之发兵以徃万万不侔唐韩愈云兴兵满万不如召募数千此之谓也仍欲乞将河北等五路给飬马戸下所飬之数愿依弓箭手计地飬马教习者听其给顷畆亦依弓箭手若人戸自有田业愿飬马习战者将戸下田土依弓箭手所给顷畆免夏秋二税及诸般科役专委提刑保甲司春秋二次遍行㸃检课试激赏并如弓箭手法则又可得骑兵数万要在监司帅守悉力奉行委有积效优加精擢如或更似日前更张虚数侥冀赏典及漫不加意州县当职官及监司并宜重行诛窜以革诞谩之风数年教习既精军声必振不惟可省转饷之役兼可渐成安强之威其法既成其利甚愽惟陛下果断而力行之如䝉许允即乞送详议司检具合用条法画一约束事件行下合属去处疾速施行从之自后亦不见成效耿南仲门下侍郎勅曰为君莫大于知人用人莫先于求旧置诸左右心惟正直之臣重于典刑盖愿老成之智眷时贤弼进贰东䑓肆敷宠章以昭茂烈大中大夫尚书左丞耿南仲清明不挠惇大有容廸德为君子之儒穷经得圣人之㫖道适尧舜之正言合稷契之忠翊賛青宫久资调䕶之益参陪岩庙更殚启沃之诚智侔蓍龟气贯金石矧薰门出纳之地大政襟喉之司兹畴隽庸用申褒律噫吕望天下之大老萧何一代之宗臣惟我耆英岂愧前哲勉摅所学永底丕平可门下侍郎二十日丙辰斡里雅布发常胜军归本贯至松亭关尽杀之以郭药师为燕京留守斡里雅布囘至燕即令常胜军纳马已而纳器甲弓剑其自南归所部常胜军三千人行至涿易亦令纳器甲至燕山又令纳马立赏以捕之而常胜军无敢龃龉者四月十八日金人榜市曹云先起郭相常胜军皆鐡州人久离乡土坟陇仰于四月二十日尽归本处居住常胜军官不欲行千人长百人长等数十人徃见斡里雅布辞其行斡里雅布曰天祚待汝如何曰天祚待我等厚赵皇如何曰赵皇待我等尤厚干里雅布曰天祚待汝厚汝反天祚赵皇待汝厚汝反赵皇我无金帛与汝等汝定亦反我我无用尔等于是皆惶悚而退既行遂遣部衆四五千骑以搜检器用为名于松亭关路无问老㓜皆掊之并取其财物由是常胜军之起义八千人皆尽而药师平日所谓牙爪者无类矣又遣人于令徽家搜器甲令徽甚惶恐又赐郭药师姓完颜为燕京留守实不与府事后斡里雅布刘彦宗同过山西与尼堪议事继而药师并家属亦徃或云拘之泊淀中矣中兴姓氏叛逆传曰郭药师契丹将也初辽人为金人所攻召募辽东饥民先自宜州募到者谓之前宜营后募到者谓之后宜营如前锦后锦干显大营严州营总为之怨军以董小丑罗清汉郭药师为将领队长以统之有八营共二万八千人董小丑被诛罗清汉率怨兵作乱辽人遣萧斡讨之药师内变杀罗清汉就招安萧斡擢用为统领燕王即位改怨军为常胜军药师累功守金吾卫上将军守涿州燕王死童贯以大兵驻髙阳关药师囚涿州刺史萧庆云先遣团练使赵鹤夀奉表降于贯将精兵八千鐡骑五百并一州四县皆归于朝廷加药师处州观察使令𨽻延庆军为乡道药师献入燕之䇿延庆从之遣药师选常胜军及西兵五千骑同袭燕山药师遣素队杂乡民夺迎春门入阵于悯忠寺前遣七将把诸门进兵抵宣和门外遣人谕萧太后令早降不从契丹领兵死战药师退走䨇门下马歩战又败皆弃马与杨可世堕城而下兵将死伤大半契丹四军大王萧干牵药师可世全装甲马以示延庆军恐而溃后以平萧干功加莭度使金人以燕归朝廷与詹度同知燕山加检校少保药师以莭钺欲居詹度之上朝廷为移师度河间府药师以降将上宠遇赐赏之厚不可殚名或引之入宫禁药师浸骄识者必知为朝廷忧时人比之安禄山詹度在河间尝奏曰昨䝉恩帅燕窃见郭药师瞻顾不常輙怀异向蜂目乌啄怙宠恃功兼常胜军暴掠燕人子女攘夺居舍药师纵之不复弹压臣常论其逆莭已萌及尾大之患渐不可长仍乞以闲田援常胜军计口支粮以便公私皆不䝉施行而药师凶横日甚居处服用率用国仪仍僣旧主之礼如置差遣司礼乐司用龙鳯旗鼓之类皆非人臣之分臣竟縁药师不依御笔官序互有论列寻䝉改命河间自后虽与之通书讲邻邦之好然探赜徃来之人知药师必有隂谋所以夙夜守疆宻为之备计其利害不在燕山之下今果闻与金人交结背负朝廷兴祸不测縁臣素与药师嫌疑当此之际固当竭力挫其奸谋更速援兵庶几殄灭以寛圣主北顾之忧诏梁州卢宗原体究未行而闻斡里雅布犯燕山药师出兵河朔与之驰逐其将张令徽不战先走歩军随逐大败药师执安抚使蔡靖转运使吕頥浩与权提举茶塩沈琯以燕山府叛降大金尽以宫禁奢侈中国无备之事告大金导之京师将二千骑至濬州先据桥南以邀王师拥入河者数千直至城下大金用之大金退每用药师䧟河北诸州斡里雅布囘至燕山知常胜军反覆下令尽发归本贯至松亭关遣部衆数千骑尽掊杀人以药师为燕京留守又遣平州后尼堪以伊都叛疑药师预谋追至元帅府狱鞫之既而获免药师家富于财牛马不知其数奴婢千人尼堪谓财能动人尽夺之囚归辽左之域子安国亮时预南侵之谋亮至淮上统兵为先锋亮被杀安国为乱兵所杀二十八日甲子鄜延路军马使黄廸与陜西诸路人马黄廸等驻军于汾州东北上贤探骑报金人兵马见去三十里下安寨是夜权都统黄廸令造饭擐甲以待见敌至传令云不得出兵各守本寨二十九日乙丑何灌子孙并行覉管姚平仲令立赏捕捉臣寮上言何灌姚平仲败事其何灌子孙若行削夺覉置庻使将帅知逃遁者祸及子孙有以累其心至姚平仲恐当差人根捕行遣傥或又如徃岁藏窜半年以复用无所惩罚取进止四月二十九日奉圣㫖何灌子孙并勒停送唐州覉管姚平仲立赏钱三千贯文告捕白身人补承信有官人转三官尼堪破黄廸寨诸寨皆被害是日侵晨尼堪遣甲骑千余人自太原路来至黄廸寨竚立移时观望我垒是时王师驻于上贤者凡九寨并在北冈上皆相去数里咸遵黄廸令并不出师金人继又有骑兵分九头项前来并有别骑去寨三五里间其元来者甲骑乃趋汾州路去把我来路其九项兵马各对一寨驻马骑乆望黄廸寨者先来逼垒乃遣神臂弓三队出寨于髙阜处上射其兵马相射移时我矢告尽廸复遣三队出寨方将半敌兵不避矢石俱直冲辕门廸寨遂破继而诸寨皆被害其器甲军湏悉皆委弃官兵市民洎运粮人夫死于难者无数余皆奔溃三朝北盟㑹编卷四十六三朝北盟会编卷四十七钦定四库全书三朝北盟㑹编卷四十七宋徐梦莘撰靖康中帙起靖康元年五月五日庚午尽二十五日庚寅五月五日庚午诏劝士民以财谷助军兴诏曰朕嗣承丕绪夙夜兢惕思所以抚绥四海惠养元元以为无穷之计而兵戎弗靖未能偃兵故将起天下之师以振国威然而兴师十万日费千金方积弊之后朕痛自刻励冈敢汰侈罢斥浮冗粗给经费其于师旅之用诚未有赡之也昔汉武帝募民入粟寨下而师頼之济今朕上为宗庙社稷之重将以定中兴之业下为兆亿苍生之衆将以图休息之期此忠臣义士协济艰难之秋也应天下士民上户有能推其财谷赢余以佐军兴者仰州县听其自愿不得抑勒不以多寡别项储蓄专以充募兵养士费其数申枢宻院各以名闻朕将等第推恩以为忠义之劝八日癸酉河北河东宣抚司乞招兵以防秋河北河东宣抚司言河北诸州正兵阙少以禁例物于陜西募游手惰民充义勇五路各四千人可趂防秋从之仍令尚书省拨䧏银绢蔡攸移浔州安置臣僚上言臣闻善除恶者如去草之絶根不善除恶者如养虎之遗患其为祸福非不较然易见自昔人主有几失而莫捄者依遵牵制坐视不忍决也臣谨按蔡攸大罪有七其小擢发莫数不复道也以枢宻之臣为俳优鄙贱之事滛言媟语巧发应机怪服异装排謟献笑出入禁闱游处冐男女合避之嫌犯君臣至严之分阃阈不限堂陛陵夷攸之罪一也盗柄鬻恩援引死党父子兄弟自相戈矛伐异党同门分越楚及京谪衡州有㫖令攸随侍自当闻命就道乃顿迹荥阳积日不发既不顺于其君复不孝于其亲攸之罪二也朋比中官握臂交膝昵比恩私互输诚欵推挽唿吸相助攸之罪三也幽燕之役开衅启兵以方争为恢复以并扰为抚定以营平檀之地捐之金人不念土地实为国寳且公肆诞谩以为不世伟绩酬功之际超取上赏国公帝师一举而委之偃蹇傲睨居之不疑攸之罪四也金人渝约诡谋已形药师背恩逆迹又着帅臣将校章䟽迭来自去年秋杪中朝士大夫切切私语知祸必至而攸帷幄谋臣邉机在手纵使不敏覩形亦悟而秘藏覆匿不告于朝惴惴然惟恐前日罔功冐赏姦迹呈露至使金人药师助叛畿甸为之绎骚两路罹其荼毒圣主宵旰生民疮痍伊谁致之攸之罪五也攸既有必至之祸不告于朝不谋于君上矣乃且汲汲为妻孥念其家所蓄器皿若金银首餙之类先自销镕为輓装计及敌将至卷室而东去襁褓之子茍可爱者悉携以往犹偃然肆言曰得㫖扈上皇驾纵使当时恳告得命亦合留家属京师与国分忧臣顷在外州见润州人来云六夫人某日出某寺观烧香六夫人与诏使待制诏使修撰某日过江而去盖攸之妻与子也囬之日寔二月二十四日在上皇渡江囬銮之后避危图安反覆熟虑直至于是夫为君为宗庙社稷为百姓谋其忽如彼为妻为子为婢妾计其审如此人臣不忠复有甚于此者乎攸之罪六也上皇既传位陛下则陛下神明之主矣凡戴天履地而为人者孰不稽首曰吾君也况为辅臣乎况前日职在枢机枢机寔本兵柄曰战曰守此实司之可须臾离乎今外州都监小邑县尉敌至而遁比之他官罪固加等若庙谟兵机所寄先衆而遁其法当何如哉攸之罪七也攸有七罪寔天下共知不独微臣言之其前四罪纵付轻典在祖宗时亦合投荒其后三罪则匿兵秘祸残我生民恤身谋家忘我祖宗蔑君臣之义掷大兵之柄自古人臣有此之大恶其可复容于覆帱之间乎若不早行诛殛其如祖宗何其如天下后世何昔唐五王不诛三恶陷唐室以再乱曾不知桃上之虫若羽翼复生潜飞深宫大肆吞噬可不戒哉攸之姦猾诡秘公卿大臣有堕计中而不悟度其一二年必有为㳺説如许及门旋遂造室厠足有地姦计即行钩引支党同恶共济萧墻之祸事出意外是时怆悔哀痛噬脐何及臣愚欲乞陛下大明典刑以絶后姦如散官安置湖外之类诚不足以塞天下之纷纷取进止五月八日奉圣㫖可移浔州安置九月甲戌种师中败于榆次死之河北制置使种师中军于真定枢宻许翰怒其不进下书一日六七至有逗遛玩敌之语且责必解围太原赎罪师中至平定军乗胜复榆次诸县师中屯于壶林去榆次三十里金人乗间来突诸军以神臂弓射退之师中欲取银赏军而辎重未至故士心离散初师中约姚古张灏两军俱进师中屯于榆次之境而古灏不至甲戌金人罗索兵来攻右军右军先溃前军亦奔师中率麾下死战自夘至巳所余才百余人身被数鎗裹疮力战又一时而死之年六十八姪沔招魂奉柩至京师上哭于禁中亲制祭文云吁嗟虎臣公尔忘身遣内侍张实致祭赠向徳军节度使开府仪同三司官其子孙族属二十人功徳院赐名旌忠二字濬潜师中既死朝廷议失律兵将之罪中军统制官王从道朝服斩于马行市副统制张师正统胜捷兵方屯大名剳下知大名府李弥大斩之衆遂溃后为韩世忠招降者是也封氏纪年曰先是师中被诏以兵䕶送大金令归至大名府复被诏以所统兵救援太原遂自天长登平定军至夀阳县凡数百里间未尝见一金人师中以为金人知师至悉以遁去而我师肆行未尝被坚执鋭五兵之其悉委傔负之将至石坑有报前军已到石桥至太原止二十里中军至石坑军垒未屯有报榆次县路金人兵马将至师中曰必金人残零将归者令后军去收捉转刻之间金人大至我兵未措手间鐡骑来冲奔溃被伤不可胜数师中遂殁幸脱兵将十无二三矣节要曰金人围太原多于汾潞两路以拒王师盖王师时在汾潞也不谓师中由平定出闗一旦去太原不逺一舍敌衆惊惶谓自天而下师中所失者既不能乗其不意攻其无备以破之则当急趋太原薄城而垒与张孝纯王禀之军相为表里彼兵以尼堪之徒逺去而王师已到太原必不敢越太原重兵拒汾潞之师也由是汾潞之师自可进至太原则太原之解必矣而师中至是自谓孤军深入复怀怯惧廽趋榆次为罗索所冲大败死之自敌入攻两河河北更无一战河东大小虽有数战惟孙翊折可求种师中之战有可以与敌相持胜负之理至于败也诚可惜之故臣皆有説焉其余焦安节败于团柏冀景败于交城杨志败于孟县解潜败于南闗范琼败于介林刘韐败于平定张灏败于郭栅皆望尘而走或交锋而退无足纪也靖康小雅曰公讳师中始斡里雅布既盟城下拥衆北还诏遣公将精甲三万尾袭其后敌迄出塞不敢肆暴因令公留屯真定未几趋公援太原时许翰同知枢宻院事昧于兵机以峻文䋲公不容顷刻公方欲规画所宜并待饷馈稍给方乃鼔而西翰督责益急公太息曰事之不济天也吾何爱一死不以报国耶乃由土门下井陉至榆次金人先屯兵县中公遣击走之遂入县休士时军中乏食三日矣战士日给豆一勺皆有饥色翌日敌遣重兵迎战招安巨冦杨志为选锋首不战由间道径归前军叅谋官黄友战没敌骑四集官军溃散公独与亲兵小校数百抟战左右以名马援公请俱遁去公谢之曰吾大将也事至于此不当求生尔曹亟去无婴敌锋公遂力战而死呜唿古者阃外之事将军制之然后可以责其成功赵充国百战老将犹曰百闻不如一见翰腐儒不知兵多妄意遥度迫公使前不容措置又以馁饿之军当素饱之敌非战之罪也既不得尽其折冲之畧独有一死以明其忠则公之死可不为之大哀耶诗曰金入晋阳帝为旰食欲摧其牙乃属勲力狂生误国不假顷刻赍无见粮进非乗隙公能死绥以明忠赤休有耿光耀而不息中兴姓氏曰种师中字世儒师道之弟也以世廕尝厯秦州司户叅军授内殿承制环庆路第一副将擢知宁州邠州徳顺军环州守环十二年所至皆有治声大明府路兵马钤辖知濵州后除河东路提举保甲继为环庆路马歩军副都总管从破夏人成徳军加龙神卫四厢都指挥使房州观察使方童贯用薛嗣昌等欲攻燕师中谓贯曰公此行得非以燕事乎贯曰无之师中贺曰幸甚朝廷政事大弊军律不严浙民苦官军之扰过于方腊方虞萧墻之祸反用嗣昌之辈而欲侥倖契丹耶贯又曰无之后移师中为燕山路总管寻以不称职降州防御使提举亳州明道宫后起为环庆路经畧使宣和末加崇信军承宣使秦凤路经畧大金入京率兵来勤王而大金已退师中见上上虽有以敌深入不击为失䇿然不敢决䇿出战加河北制置副使凡行移文字出于枢宻者则令追破敌出于三省者则令䕶出境莫之适从师中渡河上疏言尼堪兵已至泽州以后路允廸到尚须旬日若许臣自邢相间径取上党攻其无备破之必矣朝廷骇焉许翰逼之进兵遂至于败传信録曰尼堪兵围太原诏种师中率兵由井陉道与姚古犄角应援太原师中进至平定军乘胜复夀阳榆次诸县不设备有轻金人之意又辎重犒赏之物悉留真定不以从行金人乘冲突诸军以神臂弓射却之欲赏射者而行司银盌秪数千秋库吏告不足而罢于是皆愤怨相与散去师中为流矢所中死之其余将士退保平定军靖康前録曰先初二日之战虽平仲轻挑失利然以四千人夜袭其堂堂之阵敌亦縁此稍慎初六日犹以三千銕骑渡汴河西王渊率万人夹河放神臂弓敌再却而坐射死者六七百人自知势非前日之比遂决意北归乃进兵南向识者知其为遁去之计庙堂诸公方大恐惧又增送金银缯綵其车相望于道初七日康王归自敌营肃王继往驸马都尉曹晟侍行初九日斡里雅布纵火焚其寨初十日北去嗟夫种师道之来既不获设施于城下贼退之日种师中以三万骑尾其后俟半渡而击之十一日敌兵去絶此亦发兵随往是夜有㫖取种师道制度収兵还京议者罪纲之贪功妬能而为此遂使二种重兵逺来不克畧行其智识者为此扼腕敌既退语于衆曰料南朝商量亦须经月方有定议乃置玉帛子女于中军以诸国兵卫之驱掳之民在左右兵骑为殿按辔徐行殊无惧色后数日朝廷遣马忠范琼防送又数日令种师中以二万骑屯滑陈兵河上不得輙度西兵既逺来而不获逞衆口喧然种师中擅𤼵三千骑过河继而得㫖尽行至赵而及之宻院再追三将兵囘河上敌复抄掠所过之邑及被㫖许令追袭而敌之辎重已出境矣三将追至真定敌虽未行吾之大军往复奔驰疲薾之甚岂可接战所以仅能驱追出界非诸将之罪也若于是时就真定犒设降诏诸将谕趍并门谁不效死彼庙堂诸公曾不推原功罪贬师中之秩使自效以赎过一如待姚古者此所以取榆次之衂也奉使王云囘至阙下言金人欲得三镇罢兵吴敏不从罢云报使先是朝廷以姚古种师中黄廸败衂乃遣王云入使金国至是日云至阙奏上皇言金人亦颇厌兵只要三镇租税效闗南十县旧例限半月复到燕山仍要坐到税租嵗计银绢数目及要三道使命往三处诏谕从所请即便解兵仍不得爽约云日夜奔驰凡六日至京具奏上大喜顾问羣臣可否而云与太宰吴敏素不平遂沮云请朝廷既不从请遂差云出知邓州云再三论列利害言朝廷既尝许三镇誓墨未亁岂可变盟今斡里雅布俯从云言云中国非金人所处之地譬犹吞舟之鱼荡而失水则蚁能害之吞车之兽介而离山则蚁能啮之盖居非其所也然贵朝所以欲三镇二十州者虽得其地不过租税而已不若效闗南之地令南朝嵗上税租此万全之计也云数请求乃肯从説愿相公熟议敏曰斡里雅布既与主上立盟囘戈之后反陷隆徳掠我子女焚毁庐舍是金人先已渝盟三镇不与固以宜矣云曰云尝语此于斡里雅布斡里雅布云尼堪所领我之后军后来应军期所过州县不伏即攻隆徳府过泽州尼堪未知两国讲好后既得我令㫖及贵朝移文即便北去太原専候交割之使虽间有刼掠之事乃逻卒尔两国必欲讲好小事勿论虽租税之请自有部籍早上其数云即还朝敏曰公为中国臣子坚为敌人耶主上已尝降诏谕天下百端沮云不报十三日戊寅道君还阙御紫宸殿受贺道君皇帝还阙有㫖太上已还宫可择日御紫宸殿百官称贺十九日甲申姚古兵溃于盘陀太原围急先是诏诸将解围河东置制使姚古及副使种师中採知金人兵少不知其诈也于是古将兵六万师中将兵九万约古自河东师中自河北日行四十里赴太原古至威胜军师中虑古先到成功乃日行八十里金人探知以轻兵拒峻使古不得进以重兵迎师中师中败于榆次死之金人进兵迎古遇于盘陀王师皆溃禆将焦安节在威胜军虚传金人且至劝古退至隆徳府又劝古遁去二十五日庚寅诏求习武艺知兵书人诏诸路军州府监有习武艺知兵书人仰知通不限数保明解发赴阙朕将亲䇿于廷量材拔用其筹䇿深逺艺能絶伦当不次升擢在京武学生仰礼部择日考试具等第以闻不系在学人亦许自陈收试䇿弓马优异与推恩其大中大夫及侍从官至路分都监以上奏举武举人依法施行六月十九日太常寺主簿刘定言伏覩近有㫖令府州军监有习武艺知兵书人并解发赴阙亲䇿于廷切惟武艺之人间有不知书者州县虑其不文无以应大庭之问不敢解发愿诏中外武艺精强而不知兵书者令付所在投状州县閲试别作一项解发殿前司按试艺能使之前诣边陲收立功效以称疆边却敌之用从之令殿前司候解发到按试武艺精熟人于崇政殿引呈赐刘韐束带战袍勅刘韐属者金人入侵神人共愤顿兵朔部意在三闗赖卿智谋能止画界之吏不堕强敌计中而遁迯讫用安堵函封来上朕甚嘉之唯功难成唯时易失勉奋忠力庶保令名其体朕怀勿辜眷属今赐卿金带一条金花战袍一领茶药合各一银金合至可领也故兹亲笔示谕想宜知悉夏热汝比平安好遣书指不多及晓喻溃散将佐指挥勅中书省刑部状承河北河东路宣抚司使札子河北东路宣抚司使奏勘㑹种师中下溃散统领将佐使臣已降指挥并与免罪限十日首身军前自效如限满不来出首并依军法施行近据都统王渊申捉获溃散使臣忠训郎杜义及云檀将弓箭李及所骑官马出卖已差官并兵级管押杜义赴辽州宣抚使刘韐军前交割依军法施行外访闻尚有未曾出首将佐使臣奏闻事奉圣㫖限今来指挥到日更与再展十日许令所在州军出首免罪特与支破逓马驿劵疾速赴军前自效候立功优加推赏如今来再限满日更不首身当议取见姓名重立告赏收捉候获定行军法仍多出榜文晓谕施行司諌陈公辅上言乞戒大臣究心边事臣窃闻河东用兵不利陛下圣虑忧劳臣子之心夙夜不宁然臣窃料之此未必不为宗庙社稷福也伏惟少寛圣心容臣言之盖有难则惧无难则怠人情之常也朝廷日见河北金兵出界虽未解围幸其师老必自解散遂至稍缓其事庙堂大臣相谋议者多不急之务或穷究往事或经营私意论经术是非究礼文详畧至于两路边事皆不究心缓急失宜先后倒置内外人情虽知秋冬在近深可为忧然非朝廷用事之臣徒愤叹终日无如之何也今若不縁用兵不利往往遂以为无事因仍媮惰至秋冬万一强敌结集诸部空国而来以助河东之师则吾之仓卒无备又复如前日矣可不虑哉臣愚伏望陛下因此一失深戒大臣凡不急之务一切暂罢専以河北河东兵事为先经营画置多方应办仍仰各尽所闻勿怀异意并令今后臣僚上殿亦湏先及边事陛下留意听纳不厌其多或有可行尽付三省枢宻院令斟酌施行夫汉之所以胜楚以屈羣䇿而愚者千虑必有一得勿谓羣臣之言皆无可採即陛下若今如此时日夜图之则不徒以济今日之急将来秋冬亦不失备矣臣故曰此未必不为宗庙社稷之福也臣区区忧国之言望陛下不以臣愚弃之岂独臣之幸哉三朝北盟㑹编卷四十七三朝北盟会编卷四十八钦定四库全书三朝北盟㑹编卷四十八宋徐梦莘撰靖康中帙起靖康元年六月一日丙申尽十八日癸丑六月一日丙申朔前降姚平仲立赏捕指挥更不施行三日戊戌知河东宣抚使种师道罢以李纲充河北东路宣抚副使遗史曰种师中失利于榆次金人急攻河东种师道请㑹山西陜西京畿之兵屯于青沧滑卫河阳预为防秋之计朝廷不从遂罢师道宣抚使少宰吴敏门下侍郎耿南仲以为中国势弱敌国方强用兵无益宜割三镇以赂之谢克家孙觌李擢李㑹王及之王时雍刘观七人结党専附南仲以坚和议知枢宻院事李纲以为祖宗之地义不可割弃之徒资敌势使生灵陷于敌国岂为民父母之道哉上念祖宗疆土哀恻黎元乃从纲议为再援之计敏南仲请以纲为河东宣抚使上欲用纲而纲辞以非帅才不任其责御史中丞陈过庭侍御史陈公辅皆言李纲儒者不知军旅将兵必败又言纲忠梗异衆为大臣所陷他日成功亦死败事亦死不宜遣纲使纲出衂则太原失守贻忧近甸祸生不测非计之善敏南仲以他将庸缪无踰纲者朝廷以枢衡之臣督责诸将则孰不为用是时太原安抚使张孝纯数遣人以蜡书告急上深念太原困悴而朝议咸欲用纲且见忠梗果鋭期于立功乃以纲为河东宣抚使公辅与諌官余应求言纲不当去朝廷上怒皆罢之传信録曰种师中殁于军前师道以病先归执政间乃有宻建议以某为宣抚使代师道初斡里雅布之师还抵中山河间两镇兵民以死固守不肯下肃王张邦昌及割地使等躬至城下説谕即以矢石及之乃退沿边诸郡亦然而种师中进兵逼之金人出境两境无虞尼堪之师至太原城下太原亦坚壁固守尼堪屯兵围之姚古进师复隆徳府胜军扼南北闗累出兵互有胜负然不能解太原之围而师道驻滑州复以老病即罢上纳建议者之説决意用某宣抚两路督将士解围一日对睿思殿谕所以欲遣行者某再拜力辞自陈书生不知兵危城中不得已为陛下料理兵事实非所长今使为大帅恐不胜任且误国死不足以塞责帝不许即命尚书省出勅令面受某奏曰借臣使不量力为陛下行须择日受勅今拜大将如唿小儿可乎上乃许别日受某退即移疾在告入札子乞致仕力陈所以不可为大帅且云此必有建议不容臣于朝者章十余上輙答不允且督令受命于是台官余应求諌官陈公辅相继上言某不当去朝廷上皆以为大臣逰説斥去乃无敢言者或谓某曰公知上所以遣行之意乎此非边事乃欲縁此以去公则都人无辞尔公坚卧不起䜛者益得以行其説上且怒将有杜邮之赐奈何某感其言起上命録裴度传以赐予入札具道吴元济以区区澴蔡之地抗唐室与金人疆弱固不相侔而臣曽不足以望裴度百分之一以度况臣实为非伦且言诸葛亮出师表亲小人远贤臣此后汉之所以倾頽也夫君子小人于用兵之间若不相及而亮深以为言也诚以敌国外患有可扫除之理而小人在朝蠧害本根浸乆难去其患有不可胜言者是以吉甫賛周王以北伐必有孝友之张仲裴度相唐宗以东去必去奸邪之元稹用能成功焜燿国史君子小人之不两立从古以然臣切观陛下嗣位之初适遭金人入汴宵旰忧勤励精图治思刷前耻虽帝王勤俭之极无以远过然邪正尚犹混殽于朝翕訿成风殊未退聼谓宜留神照察在于敌国之先朝廷既正君子道长则所以扞外患者不难也今取裴度论元稹魏简章疏节其语輙尘上聼上优诏宠答宣抚司得兵二万人而阙马某白上曰戎事以马为先今乏马如此无以张军容天寳末封常清出师幽蓟人观之见其军容不整皆叛去今臣出师安知无窥觇者所系国体非细故也事廹矣请括都城给价偿之可得数千疋上以为然令条具闻既而牓于开封府曰宣抚司括马军事属搔扰可更不施行其意与前所牓同余窃叹息而已期以六月二十二日启行而数事皆未办集乞量展行期上批曰迁延不行岂非拒命某惶恐入札子辨所以未可行者且曰陛下前以臣为専权今以臣为拒命方遣大帅解重围而以専权拒命之人为之毋乃不可乎愿併罢枢宻院事宣抚使告缴纳上封还遣使輙召数四余入见上具道所以为人中伤上颇感动乃以二十五日戒行五日庚子诏蔡京蔡攸永不放还臣僚言爵禄者朝廷设之以待天下之士崇徳报功虽人主不得以好恶私焉况天下哉自古贤者在位能者在职然后百度修庶绩凝方夏安姦宄消强敌不敢轻侮吾国百王由之若出一轨自崇宁初蔡京辅政首乱旧章排斥异己汲引同类待以不次朝脱冗散暮翔严近常情鲜克自重于是枉道求合汨䘮亷耻靡然成风凡所厚善不独显荣其身又及其子孙不独及其子孙又及其亲戚故旧隂相依重盘根错节牢不可破二纪之间门生故吏充牣天下然才者少不才者多省事者少生事者多贪残苛刻远迩告病此犹非京之本事也察其立三卫置四辅疏兴化之水修临平之塔又令许敦仁奉请太上皇五日一视朝当此之时孰不为朝廷寒心幸其族子有所陈告台臣因之论列其事太上皇虽令纳汚犹令堑其坟山京之僣心终不肯已又加王安石王爵欲自为阶梯衆论喧腾心不自安复封韩琦以塞人言而蔡确何执中郑居中童贯皆因之为例封王矣本朝之封王者不过国初功臣及后族耳隳国朝之法长姦雄之心京兇悖之情遇事輙发不可一二数也赖太上皇圣眀不为京邪説所惑京知狂谋终不得逞于是纳附戚里内侍交通宫禁肆所欲为以耗国财以弊民力心欲坐视颠覆以快不逊之忿邓洵武范致虚等为绍述之言以助京刼持上下而何执中余深林摅薛昻皆其死党济其奸谋成其羽翼使不可制太上皇毎下诏书施行善政皆为此軰壅遏是以人心日益愁怨国势日益陵替权门日益强盛朝廷日益孤弱赵挺之刘逵张康国郑居中刘正夫虽号与京不同然引用羣小梗闭正路亦率由一道蔡卞蔡攸乃其子弟相与违异有若仇敌考其踪迹实皆有同恶相济至王黼为相奢汰愈甚开边黩武祸及生灵迹其所来亦本由京势位相轧乃相攻陷遂至敌人窥伺生变一旦太上皇播越宗社阽危虽其所至非一要之造端立本舍京而谁天钖陛下刚健文明自嗣服以来元恶大憝以次窜殛忠臣善士悉皆搜扬盖欲恢复祖宗宪度以幸天下传闻四方靡不唿舞然京之降黜屡有指挥而罚不当罪舆论所郁纵朝廷未欲诛于两观之下犹当投之海外以示薄责其宗族婚姻因京而至显官者望悉改正上以谢宗庙社稷之灵下以慰生民之望无使余恶复炽殄败风俗然后将何执中余深邓洵武等第其罪恶各加贬责所有王安石等王爵亦乞寝罢陛下眀目达聪察而揆之大革浇浮一陶淳厚则太平之基可立而四方日靖矣愿陛下留神裁察取进止六月五日奉圣㫖京攸永不放还如臣僚敢有引荐当正刑章六日辛丑有流星大如五斗器自东南起明照地衆星随之向西北而坠有声如雷荧惑犯执法右资政殿学士刘韐除宣抚副使解潜除制置副使代姚古徽猷阁待制折彦质除河东宣抚司干当公事与解潜治兵隆徳府自威胜军救援太原张灏节制河东陜西军马应援太原闻是役也折彦质为宣抚司干当公事与解潜治兵于隆徳府潜辟赵鼎为置司干当公事是时真定在河东最为坚垒朝廷以金人方攻太原防其东轶犯朔之地乃以真定府路安抚使刘韐为宣抚副使领兵五万守辽州以扼其后真定府路总管王渊钤辖李质皆从韐辟置先是统制武汉英将京军三千人救太原以兵少遂来真定见韐不与汉英至五台山见龎僧正説龎僧正聚集本山僧行往代州欲刼金人之背未出五台山界遇金人战不胜汉英走入平定军瑜珈寨寨中推擂木下打死汉英虽不得真定之兵然真定武勇尽为韐率之以西繇是真定遂虚矣八日癸卯张孝纯除武当军节度使制曰门下总师以顺为武克宣捍敌之能行赏无常眡功宜懋畴庸之典眷时贤帅廼国名臣允资屏翰之良诞钖丝纶之渥拂龟诹日读命飏廷资政殿学士光禄大夫河东路经畧按抚使张孝纯学粹而行髙志刚而识远恂恂躬儒雅之度盘薄乎胷中之竒宪宪备文武之才纵横乎域外之议自専将阃实广庙谟闾里辑宁士卒悦服属敌人之侵轶抵并门而攻围夙夜励兵民之心咸奋节谊上下体朝家之念叶賛智谋讫保金汤之强屡挫敌锋之锐载惟忠荩良剧叹嘉是用仍抚太卤之故疆延援武当之重镇索兠㦸纛益位于多仪干戈戚扬靡繇于内御亟视秩于亚保兼进侯于旧封衍以爰田陪之贡赋併推异数昭示至懐于乎光弼之守太原终成殊绩吉甫之伐猃狁尚倚壮图往承宠章祗廸猷训可特授检校少保武当军节度使进封开国侯加食邑五百户实封二百户差遣如故王禀除建武军节度使制曰门下奋干戈之卫烈士之所愿忠图疆场之名明主之所经武眷予宿将涣以殊恩侍卫亲军马副都指挥使镇西军节度使武安县开国侯食邑五百户王禀性质沉雄智谋深静便弓剑之习负劲气于山西贯韬钤之书走雄名于塞外久率戎伍夙着战䇿比总帅屯往䕶并晋属金人之背诞窥边堠以陆梁城之受攻自冬及夏协主帅之䇿饬备则严属兵民之心致命无贰精意可动于衆瞻声威能折于姦锋欲示劝于茂勲顾何爱于异数髙牙大纛授于介藩贡食爰田加于止赋于戯赏不踰月矧已厚于念功志欲及时尚益坚于许国畅我武节勉示显庸可特授建武军节度使进封太原郡开国侯加食邑五百户实封二百户十五日庚戌勅解潜诸将士朕以敌兵入境俶扰边陲攻围太原累时未解卿等帅师援命颇闻将士遇敌血战冐犯锋镝奋不顾身非忠义所及安能如此朕闻之感叹不忘于中然敌衆方强未即殄灭一方之民久困涂毒重惟国家抚飬将士固已有年今日国家有急非卿等尽命竭力所向无前安能使朕得寛忧顾但战者危事今令卿等挺身冐难以致创残毎一思之痛若在己今降赐一千两金束带五条战袍三十领卿可用激赏中伤用命将士将来第功自节度使以下皆为赏典若更有竒功便加开封仪同三司朕自闻进师寝食俱废卿等其副朕懐早建勲烈身取富贵泽流子孙日竚㨗音更宜加勉十六日辛亥白时中李邦彦并落职臣僚上言臣闻宰辅得人则嘉谋日吿于上善政日施于下外蕃闻风而畏遁百姓安土而乐业傥或不然而又懐奸误国则罪不可逭臣近论列前太宰白时中李邦彦尸素无耻悖慢不逊及与王黼梁师成蔡攸相为表里等事未蒙指挥施行况其罪恶更有深于此者臣请言之昨金人匪茹提兵入境比至京城闻陛下嗣位感叹畏服已有悔过之意宰辅不才仓卒无谋时中则请避地于襄阳邦彦则请割三镇之地谬懦不忠士庶愤怒流放之诛其可后乎昔在章圣时契丹举国入冦是时或请幸蜀或请江南惟冦凖独主北伐之议金人畏威求盟而退观此则时中之罪大矣及仁宗时契丹骄蹇輙请闗南之地是时富弼奉使为陈利害之端而金人辞服观此则邦彦之罪大矣其谋虽异其罪则同今尚以特进观文殿大学士优游里第典领宫祠未正典刑士论汹汹臣愿陛下特敷睿断重加黜责以为大臣误国之戒取进止六月十六日奉圣㫖白时中李邦彦并落职中兴姓氏録曰李邦彦宣和七年拜少宰时四方已乱而奢侈愈甚小人满朝畧无一言諌诤靖康初拜太宰闻金人军中嗤笑曰宋果无人大金犯京师邦彦劝上为避敌之计又力主与之讲和为便令李邺郑望之往使于大金请和虚张敌势惊吓朝廷肃王张邦昌往质于大金诸路勤王兵来皆欲力战邦昌怯懦力沮之李纲出兵救姚平仲为大金所败邦彦乘势罢其右丞士民怨愤大学观上书言其罪陈东引进士数十伏阙上书言邦彦乃社稷之贼也军民数十万大唿阙下㑹邦彦诃殿出右掖门士人慢骂曰汝是上皇时浪子岂堪作相至以瓦石击之而不可前从者徐行偃蹇畧无䕶保之意卫士罗列天街至抜刀以待之邦彦乃觉遂回马衣皂绨藏于宻院直抵晚衆人散尽方乗轿令私仆擡归府舍乞罢相数日吴敏上书荐其功遂复为相种师道奏请俟大金退必三渉河伏兵一击使无遗类姚古亦请半渡而击之邦彦力沮其谋罢将帅以坚和议故大金得肆其志矣次月陈公辅言其姦邪遂罢为观文殿学士提举杭州洞霄宫臣僚再言其误国之罪安置四年范宗尹为相荐复旧官薨十八日癸丑蔡懋落职宫祠分司居住臣僚上言谨按蔡懋天资险薄临事倾侧谄附蔡攸结为死党攸在枢府邀求宰相知懋京可以频对使懋日论王黼罪恶黼虽罢相道君皇帝察攸素无学术不命以相攸尚引懋同为枢宻以报助己之功当敌扰攘京城围门时懋在本兵之地卒无一言以助计画陛下当自知也今陛下以边事未宁虽在盛暑日再御殿访纳孜孜不遑寝食而懋为大名帅不恤民情不忧边事日用妓乐饮醼广造舞衣戯衫酣醉獶杂殊无体国之意军民皆不堪命欲杀之言喧于道路大臣如是可谓辱国又按懋昔以父确事迹妄加増餙诬诋宣仁圣烈皇后垂帘时事欺㒺道君皇帝乞御制确传载懋诬诋之语伸其父劳中外读之无不痛泣此懋可诛之罪也陛下政事尽法祖宗之旧而宣仁皇后保佑前朝功徳甚髙为懋诋诬言不可读忠臣义士气拂其膺愿早昭洗陛下尚未暇及臣所以甚惑也今懋犹带学士均逸宫祠陛下何以示天下何以劝忠孝臣伏望睿慈落懋非据之职治其莫大之罪授以散官投于岭峤永不放还仰慰宣仁在天之灵天下幸甚候勅㫖六月十六日奉圣㫖落职宫祠又上言奉圣㫖蔡懋落职宫祠者臣窃见所降臣僚章疏若止言懋身为旧辅任当元帅方边事未宁陛下忧勤旰食之时而乃日事饮醼至军民怨望欲杀之言合重行窜斥又况所论诬诋宣仁圣烈皇后欺㒺道君皇帝二罪之重孰大于此按懋所着父确事节一出私意妄加増饰自古姦臣愚弄矫诬未有敢如此之甚者盖其天性兇暴轻蔑朝廷故居之不疑中外莫不愤叹陛下临御以来虽一夫之寃有不得伸者必为之昭雪而宣仁圣烈皇后为臣下所诬负谤抑者有年矣陛下可不为动心乎今懋乃止于落职宫祠岂足以坐诋诬欺㒺二圣之罪哉伏望睿断明正懋罪亟行投窜候勅奉圣㫖蔡懋降充中大夫秘书少监分司南京亳州居住中兴遗史曰先是蔡懋二月罢尚书左丞以资政殿大学士尹大名府得宫祠中书舍人安扶缴纳词头论之尼堪复夺所割与夏国天德云内等地节要曰金人初欲攻辽虑独力不能胜之遂于海上许燕云以结朝廷既得志复败盟取之又欲入侵中国亦虑独不能胜遂许割地以结夏人至是既见中国之易又复取先所割天德云内河东八馆武州惟金肃河清二军在大河之西不能取之御宝约束河北之臣不得遣家属尚书省札子奉御宝批朕托于兆庶之上所赖以共守祖宗疆土者实惟郡邑之臣比闻河朔河东尚有弗思体国惟务便私㳂檄去官先遣家属有一于此民何望焉朕念今岁之春我实无备故逃职之吏逭其大戮今邉计鼎新可以责其固守矣法不可弛恩不可再五申三令诛将必行咨尔有衆体予至意二十五日庚申赐御筵饯李纲于琼林苑李纲以二十五日戒行前期赐燕于紫宸殿又赐筵于琼林苑所以赐劳甚渥二十六日辛酉宣抚使李纲犒军斩乐州都统制熙河路军马焦安节初焦安节𨽻姚古帐下威胜军虚传贼马且至安节皷扇衆情劝姚古退师至隆德又劝遁去于是两郡之人皆惊扰溃散而初无贼马至是从姚古还阙纲召斩之三朝北盟㑹编卷四十八三朝北盟会编卷四十九钦定四库全书三朝北盟㑹编卷四十九宋徐梦莘撰靖康中帙起靖康元年六月二十七日壬戌尽七月二十一日乙酉二十七日壬戌李纲以宣抚兵𤼵京师遗史曰纲以宣抚兵𤼵京师种师道送之归而叹曰兵可忧矣李纲抵河阳入札子论罢起兵等事传信録曰纲入札子以畿甸汜水闗西都河阳皆形胜之地城壁頺圮当亟修治今虽晚然併力为之尚可及也又因望拜陵寝潜然流涕恭惟祖宗创业守成垂二百年圣圣传授以至陛下适于艰难之秋敌人内侵中国势弱此诚陛下甞胆思报励精求治之日愿徐考祖宗之法一一推行之进君子退小人无以利口谝言为足信无以小有才未闻君子之大道为足使益固邦本以图中兴上以慰九庙之灵下以为亿兆苍生之所依赖天下幸甚初余陛辞日为上道唐恪聂山之为人陛下信任之笃且将误国故于此伸言之上批答有铭记于懐之语留河阳十余日训练士卒修整器甲之属进次懐州自出师后士卒不得扰民有赶夺人之钗子者立斩之以狥拾遗弃物决嵴黔配逃捕获者皆斩以狥故军律颇肃无敢犯者甞以谓歩不胜骑骑不胜车金以鉄骑奔冲非车不能制之有张行中者献车战制度两竿双轮施皮篱运转径㨗毎车用甲士二十五人执弓弩鎗牌之属以辅翼之结阵以行鉄骑遇之皆退遁造千余两日习之候防秋之兵集以谋大举而朝廷降㫖诏书所起之兵悉罢减之余上䟽力争其大畧曰臣昨待罪枢府伏䝉陛下委令措置防秋之兵臣意以谓中国之军政不修㡬三十年矣阙额不补者过半其现存者皆溃散之余不习战陈故金人得以窥伺既䧟燕山长驱中原遂入畿甸来无藩篱之固去无邀击之威庙堂失䇿使之割三镇质亲王刼取金帛以亿万计驱掳士女屠戮良民不可胜数誓书之言所不忍闻此诚社稷之羞陛下甞胆而思报者今河北之敌虽退而中山河间之地不割敌马出没并边郡塞栅相连兵不少休太原之围未解而河东之势危甚旁近县镇皆为敌兵之所占据秋髙马肥敌骑慿陵决须深入以责三镇之约及金帛之余数傥非起天下之兵聚天下之力解围太原防扼河北则必复有今春之警宗社安危殆未可知故臣輙不自揆为陛下措画诏书以团结诸路防秋之兵大约不过十余万人而欲分布河北沿边雄覇等二十余郡中山河间真定大名横海五帅府腹里十余州军沿河一带控扼地方翊卫王室隄防海道其甚者解围太原收复忻代以捍金人夏人连兵入攻不知此中数万之衆一一皆到果能足用而无敌马渡河之惊乎臣被命出使去清光之日未㡬朝廷已尽改前日之书调发防秋之兵既罢刀弩手又罢土兵又罢四川福建广东南路将又罢荆湖南北路系将兵不系将兵而京西诸郡又皆特免起发是前日诏书团结之兵罢去大半不知金人聚兵两路入攻将何以支吾而朝廷何特不留意于此也臣思之以兵为不须起者大槩有五川广建荆湖之地远一也钱粮犒赏之费多二也河北冦退天下已无事三也太原之围兵马不多不攻自解围四也探报五也若以川广福建荆湖之地远则诏书之下以四月期天下兵今已七月当时闗报三省何不即止今已七月远方之兵皆以在道始复约囬是复蹈今春勤王之师约回之弊也一嵗两起天下之兵中道而两止之天下谓何臣恐朝廷自此不复能取信四方而将士解体矣国之大事在戎宗社安危所系且行且止有同儿戯臣窃痛之若以谓钱粮犒赏多则今春无少捍蔽致令误国土地寳货人民皆为所取今惜小费又不为偹臣恐后来所取又不止于前日也况元降指挥防秋人兵各令赍粮以行则钱粮犒赏之乏似非所患庙堂不深思祖宗大计而惜小费臣窃所不取也若以河北兵退天下无事则边境日报金人聚兵声言某月入当取某地强敌临境非和非战朝夕恐悚惧其复来天下果无事乎贾谊谓厝火积薪之下而坐其上火未燃因谓之安今日观之何止于火未燃也殆处于烈熖之旁而言笑自若矣若以谓太原之围兵马不多不攻自解自春徂秋攻守半年曽不能得其实数姚种二帅以十万之师一旦皆溃彼未甞有所伤衂不知何以知其兵之不多以为可以不攻而自解者臣谓非愚则诬至于林牙髙丽兵牵制之报理或有之终不可恃彼之不来当恃我之有备则屯兵聚衆正今日之先务不可忽也今河北河东州郡日告危急乞兵者皆以三五万为言而半年以来未有一人一骑可以副其求者防秋之兵甫集又皆遣罢不知此何理也若必谓不须动天下之兵而自可无事则臣诚不足以任此则陛下胡不令建议之人代臣坐致康平而重为此扰扰也除范世雄所统湖北兵闻已至襄唐间臣只依奉圣㫖令疾速发赴宣抚司外有余路乞依元降诏㫖起发庶不误国事未报间再具奏曰近降指挥减罢防秋之兵臣所以深惜此事者一则河北防秋阙人恐有踈虞二则一嵗之间再止之无以示四方大信防秋之计臣前奏论之已详请为陛下更论失信之意昔周为犬戎所侵甞以烽火召诸侯恐未必至也举烽以试之诸侯之兵大集知其试已皆怒而归其后真举烽火无复至者去冬金人至阙始起勤王之师远方之兵踊跃赴难至中途而以和议诏止之皆愤惋而返今以防秋之故又起天下兵良非获已远方之兵率皆就道又复约回将士卒伍宁不解体夫以军法勒诸路起兵而以寸纸罢之臣恐后时有所号召无复应者矣终不报二十八日癸亥姚古责授节度副使广州安置御史中丞陈过庭上言谨按姚古畏懦唯以寳货鬻于童贯滥被恩赏以至于是荷国厚恩宜思所报自太原被围提重兵逗留不进及种师中以忠勇自奋而古违期弗应遂至师中失利此古可斩之罪一也金人方围太原未有一骑一卒敢入南北闗自师中失利古輙退师威胜士庶叩马恳诉愿共守御古乃夜遁去致使威胜之民扶老携幼毙于道路哭泣之声振于山谷此古可斩之罪二也古既退师其部将又妄言于衆曰国家已割太原与金人我軰所以南归于是役夫般运粮草器甲及民蚕在箔者委弃而去此古可斩之罪三也兴师之初有效用十五人直入隆徳縳伪守倅以献不血刄而得一郡古掩其功状不以实闻致此十五人者止于赐帛而已士气沮伤抱戈不战此古可斩之罪四也当伪官之守隆徳存䘏其民人保䕶其妇女敌兵敢犯立斩以狥又闭敌兵于他所不许妄出请于尼堪遣还其兵自言先世乃汝颕间人深有效顺之意一旦縳至军中古若能如韩信之师左车李愬之释李祐太原之围自此可解乃贪冐功赏献囚于朝用心不忠安能成事此古可斩之罪五也人有于上党道中见大刀巨斧凡数十軰拥骑而载妇人者云是将官宠妾军中妇人不可胜数人无鬬心士气不振此古可斩之罪六也古欲退师无以发端忽有统制官焦安节厉声而前曰敌骑迫近何为尚留于此古既不能斩安节以慰衆心輙从其言领衆宵遁实古之谋假手于安节耳此古之可斩者七也贴黄访闻姚古随行使臣兵级尚有数百人见在城外伏乞圣慈指挥先将使臣与兵级放散或拘収他役然后施行庶不生事奉圣㫖姚古责授节度副使广州安置彗出紫薇垣金人西路尼堪乌舍伊都东路斡里雅布达兰栋摩㑹于山后草地避暑议事节要曰尼堪乌舍伊都三大将弃太原北去往返千有余里而朝廷援兵雾合云集不能解太原之围可见失计之甚矣七月一日乙丑朔车驾诣龙徳宫十一日乙亥蔡京移儋州安置右正言程瑀上言臣近甞具札子论蔡京罪大责轻宜窜海外寻因奏事毎有敷陈仰䝉陛下面赐允可伏候累日未䝉施行臣窃疑之然公论未厌民徳未孚京者旦暮之人使遂溘然明罚不行徒有后时之悔臣安敢避再三之凟哉按京奸心谲计世无可比假绍述之名行胁持之术摈逐正士援引佥人交结阉宦宻为梯媒首登宰辅寻践公师二十年间逐而复用致仕而复起愚弄朝廷妄作威福凡所兴建嵗月以仍借以固宠无非蠧国害民京名为遵用熙丰之典乃实肆为纷更未有一事合熙丰者敢为欺诞欺㒺上下道凶焰盛天下之人不敢议而心敢非卒致政令纷错风俗凋靡国用匮乏生灵贫困贿赂公行盗贼窃发按其事迹罪在可诛至于铸鼎列名位居九五临平之山托名祀圣私第引河潜通宫掖引援公凟妃嫔闺门秽汚丑不可言属者金人内侮事始于童贯而成于王黼与京之子攸然致边备废弛本实由京金人入塞尽室东去门生故吏缔亲宻党其徒如云盖不知有陛下不复知有宗社非背叛而何迹其奸恶正名定罪死有余责陛下既遵祖宗故事不欲戮之而置之曲江名为岭表实与内地无异天下之怨京入于骨髓陛下灼知京之姦恶悖逆乃不能投畀海外实无以慰塞人望愤懑之气何由解释伏望陛下奋干刚励威断早赐施行其子孙如攸罪恶盈溢臣见别具论奏请正刑典鞗尚帝姬隳法度亦合离判不当尚聨禁戚其余并乞裭夺官爵毋使尚廪给县官飬赡贼种天下幸甚取进止奉圣㫖移儋州下开封府差人押解前去蔡攸移雷州安置右正言程瑀上言臣闻乱在外为姦在内为轨姦御以徳轨御以刑古之制也刑当其罪则刑一人而四海服焉此息乱弭姦之道也蔡攸之罪四海之人皆以为可杀陛下未能明罚饬法公议郁结按攸豺狼种类固不可以人理责考其挟媚道以怙权操谲计以固宠窃弄威柄至于位师傅之尊躬俳优之贱侮慢君上汚蔑宫庭则厥父或未至是盖死有余责矣又况燕山之役攸与童贯同为宣抚䘮败师徒盖以万计卒不能取燕山乃开闗以招金人始厚与嵗赂易其空城招敌纳侮自此其始及金人为南犯之计首议于夏初决䇿于秋末攸任枢府边吏来告不以上闻及其犯塞不复计守御之事阖家南逰名为扈从上皇实皆叛也上皇南归非独思企陛下本于天性其深见远识正应如此攸盖弄臣陛下上皇岂复与之论议乃敢肆为诬㒺谓劝上皇南归盖欺㒺君上愚弄朝廷虽已败犹复尔也罪恶彰着海宇愤疾言章交上而名为逐之广南乃实处之善地修其政刑今日正不可缓伏望陛下发明断投之海岛不使汚我海内实快天下之望取进止七月十日奉圣㫖移雷州下开封府差人管解前去十三日丁丑童贯移吉阳军安置臣僚上言臣近具奏状论童贯罪恶法当戮诛今月九日因职事上殿再请奏陈退谓遂有处分今复未闻臣伏见童贯罪盈恶稔讫藏甲飬士䟦扈难制反刑逆节彰彰着见已合诛夷而致敌召乱㡬覆宗社何可久逭天诛大违人愿伏望睿眀早赐指挥检臣前奏及臣僚累次章䟽早赐施行所有假子若孙亦乞处分庶㡬威令果行姦恶知惧候勅㫖七月十三日奉圣㫖童贯罪大责轻可移吉阳军二十一日乙酉蔡京至潭州以患身故蔡京在徳安府被南迁之命七月甲申到潭州据随行干当人魏觌状蔡京鄂州扶疾前来潭州沿路大暑愈觉嬴困昏卧不省粥食不进乞差医职前来㸔治州差医助教谭从义易缓看医是日管押官修武郎监徳安府税赵康转申蔡京于此日为患身故州差保义郎城东廵检王从礼廸功郎长沙县丞权县事董陟前去审实得在崇教寺因患身故州司以京于崇教寺拘幼老春秋曰蔡京字元长兴化军人也熙宁三年登进士第少事王安石喜之章惇为相京与弟卞皆謟事之孟后被废京草诏无一言之諌又欲㓕刘摰等家族侍御史常安民言其奸邪譛逐之绍圣二年卞为尚书右丞四年林希同枢宻院事故京怨惇之未荐己也遂与惇絶为翰林院学士承㫖交纳内侍郝随刘瑗外戚向宗良等故势益牢元符末諌官陈瓘以四章力弹之殿中侍御史陈师钖两章言之以端明殿学士知永兴军瓘再言其奸憸有滔天之罪偃蹇无人臣之礼遂落职提举杭州洞霄宫建中靖国初召知开封府惟曲奉权倖堂吏段处约等私卖恩泽京不敢推治为侍御史孙升两章弹之崇宁初迁中大夫尚书右丞俄除右仆射三年迁左仆射深结宦官探上所欲务迎合之善书大字宦官轩亭及功徳院额名多京亲书姑息堂吏出知州军变壊祖宗法度不用天下忠正之士自司马光张啇英蘓轼刘安世而下皆指为元祐奸党禁锢其家汲引奸佞之士皆登要路广营产业以収复湟中加左银青光禄大夫四年以收复鄯廓等四州加司空五年以宫祠罢大观初复拜左仆射以康居夜郎之属纳土加太尉二年拜太师立阻御笔之限以壊封駮之法务兴事功穷极奢侈以蠧国之财赋屡改塩法以困民力隂为蠧国害民之政妖人术士劝之曰兴化公之乡里也若决水贯之则旺气愈壮临平公之父坟也正占龙势但未有两角若立两塔龙角成矣京尽用其言诈言欲利民田遂决其水又言欲祝圣夀遂建其塔専贡声色起土木运花石以媚惑人主之心而威福大权尽归于京矣三年彗星见御史中丞张克公二十一章言其奸邪陈朝老上言书其罪十四吴执中又言其罪乃罢为中太乙使封楚国公台諌多弹之四年诏京权重位髙人屡告变全不引避公议不容降为太子太保以楚国公致仕令毁临平之塔后为宦官提举不已政和三年复诏京拜太师领三省事蔡京隂为壊国之计与蔡崇逆谋为陈瓘之子正彚来告京怒送正彚沙门岛编管瓘亦责令通判居住诸州门向帝都者谓之朝天门也京改为朝京门太学三舍法以贡士退归者京改为退送皆欲隂合䜟兆张懐素吴储等谋反为汤东野范寥所告勘得其实词连京开封尹林摅御史中丞余深力为掩覆之京皆骤迁二人为两府姬妾慕容等皆封国夫人门吏若王瑜李奎魏伯初张亮等十人皆为观察而横行赐金带者数百人名园甲第亚于宫禁诸子皆学士金紫烜赫子鞗尚茂徳帝姬拜驸马都尉自古执政之盛莫与为比冯浩以为不诛之必乱天下京怒谮之送浩循州编管言路遂絶中兴姓氏姦邪録曰蔡京自政和二年后召拜太师令三省事隂为壊国之计天下大权一归于巳日请上㳺宴以酒色困之宣和初内侍冯浩力言京必乱天下宜速诛之京怒谮于上编管浩循州至蔡州使人杀之自后言路絶矣有识之士比之王莾方腊反于浙四方已乱王黼言于上子攸亦屡言京之短乃勒京致仕四年五年河北京东羣盗蜂起各十余万民被其害者数千里皆京所致也七年复起京领三省俄以目疾罢大金入侵京劝徽宗幸江西京举族皆行太学生陈东上书言京为六贼之魁靖康初臣寮力言其罪责授中奉大夫秘书少监分司南京致仕其子修姪仍孙衡述微衕皆落职押归本贯臣寮又言京罪责授崇信军节度副使徳安府安置后又言其罪移衡州安置至潭州病卒于东明寺年八十天下士民以不诛之为恨三朝北盟㑹编卷四十九三朝北盟会编卷五十钦定四库全书三朝北盟㑹编卷五十宋徐梦莘撰靖康中帙起靖康元年七月二十日乙酉尽二十九日癸巳秀水闲居録曰蔡京四入相崇宁九年拜相四年罢大观元年复入三年又罢政和元年复入宣和初又罢六年冬王黼罢相白时中李邦彦并拜太少宰未㡬京东盗起京党閧然以谓宰相望轻乃诏京复总三省许私第治事三五日一造朝时京已八十目盲不能书足蹇不能拜跪矣其子绦用事凡判笔皆绦为之仍代京禁中奏事于是肆为姦利赏罚无章黜陟纷纭绦外兄韩耜者骤用为户部侍郎宻与谋议贬逐朝士殆无虚日绦毎造朝侍从以下皆迎揖附耳与语堂吏抱文案数十人从之遣使四出诛求探访喜者令荐之不喜令劾之中外缙绅无不侧目先是王黼作应奉司总四方贡献之物以市权宠于是效之请置宣和库库中置式贡司司分诸库如泉货币余服御玉食器贡等皆其名也上自金玉下及蔬茹无不笼取元丰大观库及𣙜货务见在钱物皆拘拨収桩専事供进次年四月绦恶日着二相不能举职绦兄攸发其奸状京罢绦亦被谴是年冬金兵至阙得非将乱之兆耶蔡京乆在相位植党擅权无敢言其罪者惟大观中再罢政后中丞张克公一䟽及内翰林张阁一制粗能数其过恶天下传诵张克公䟽曰臣先甞论奏前宰相蔡京罪恶显着宜加严责上答天戒下慰人心未甞睿㫖施行茍依阿不言非特负陛下之责天下之人皆以责之矣义当竭力不敢但已京顷居相位擅作威福权倾中外滥钖予以蠧国用轻爵禄以市私恩谓财利为有余皆出诞慢务夸大以兴事肆为骚扰援引小人以为朋党假借姻娅布满要途以至交通豪民广兴产业役天子将作营葺居第用县官人船运载花石曽无尊主庇民之心惟事丰已营私之计若是之类其事非一累有臣僚论列臣更不敢具陈若乃名为祝圣夀而修塔以壮临平之山势托言灌民田而决水以符兴化之䜟语致妷俉之告变而缪为心疾受孟翊之讹言而与之官爵赵真欲辅之妖术张大成窃议其姦意骇动逺迩闻者寒心此皆足以鼓惑天下而为害之大者稽之古人有一于此必加严刑而亰兼有之乃独泰然忽视朝廷无复畏惧人臣强盛莫甚于兹去嵗东南诸路皆罹旱暵之灾者乃其应也圣恩寛贷为之保全人心不平而忿嫉之气充塞海内星文变异岂无意耶盖京之罪戻积稔滋久上赖圣徳昭格皇天眷祐为宗社之盛福幸天下之生灵于是星文再昭示其意既甞罢京相消弭于前则正京罪不诚有待于今日耶虽天之垂象不当其事应而常无所不戒然京之罪未正乃事之最可戒者也始者京再罢相士民称庆以谓京去朝廷必矣既宠以宫祠又许其致仕赐以蘓州南园尚无去意然以哲庙实録未毕犹可为説今书已成而去计杳然是终不可去也非天有以警悟陛下则人力何能为哉臣闻之书曰天视自我民视天聼自我民听又曰天讨有罪五刑五用哉盖天之聼因民而已君之用刑视天而已臣愿陛下顺民心以奉天体天道以用刑暴京罪以释天下之疑以为人臣之戒则和气集而灾沴消矣干冐天威罪当万死伏望圣慈深察愚衷特赐聼纳早降睿㫖张阁行责官词曰政事所寄尤严误国之诛人臣之姦莫重欺君之罪我有常宪扬于大庭太师致仕上柱国楚国公食邑一万二千六百户食实封四千四百户蔡京顷以时才久膺柄任两冠台衡之峻三登公衮之崇庶图尔庸以弼予治而总秉衆务出入八年事寝紊于复来谋悉违于初议擅作威福妄兴事功轻爵禄以市私恩滥钖予以蠧邦用借助姻戚宻布要途援引凶邪合成死党以至假利民以决兴化之水托祝圣而饰平临之山岂曰懐忠待将邀福屡有告陈之迹毎连狂悖之嫌虽仅上于印章犹乆留于里第偃蹇弗避傲睨㒺悛致帝意之未孚垂星文而申谴言章继上公议靡容顾欲用恩难以屈法其裭师臣之秩俾叅宫保之官姑慰羣情尚为寛典于戯上天垂象明罚所以弭灾人道恶盈省躬所以引咎往钦善贷无重后愆可特援太子太保致仕依前楚国公勲封食邑实封如故在外任便居住仍放谢辞陈朝老书曰臣窃观陛下即政之初布告治朝爰立台辅当时羣臣在列耸聼以为所用必竒才也白麻既出天下失望夫蔡京姦雄悍戾诡诈不情徒以髙才大器自处务以镇压天下以谓自古人臣惟一切因循茍简以为治无敢横身为国建议立志者于是出而锐然更张以谓天下后世无以复加陛下倾心俯纳所用之人惟京为聼所行之事惟京为从故蔡京得以恣其姦佞玩弄无所畏忌直欲败壊而后已观其行法出令狥名失实无以异于儿曹稚子终日嬉戯以尘为饭以木为胾何与于饥饱哉且儿曹之戯已则弃之无有后灾以蔡京之所为求其所欲其为害岂特一方与当年盖将徧四方之广覃万世之远而未艾也厥今天下何如哉官爵冗而非材杂进财用竭而妄费无已恩泽滥而侥倖成风科配苛而农民重困学校纷更而士失所业谀佞成俗而上㒺闻知恩宠擅分而人多侮法钱与物俱重而无术以平之其他害国蠧民误上㒺君未有以指数推其弊之所生良由陛下任非其人所以致令缙绅士大夫自一命以上皆出其门人无所守各懐私恩而不知国家之公议㡬成风俗且爵禄名位天下公议权臣盗之以植私党最为有国有家者之大患况蔡京尤深结陛下之左右近习之人故此曹为之隠蔽是以公肆诞谩无敢谁何陛下渐成孤立可为寒心幸其解去机务退处祠宫天下之人鼓舞抃蹈有若更生今既已谢事尚犹安处上都门䦨如市交结内贵其意犹欲觊他日之复用也平时出入门下之小人恐其去国失所倚恃旁为之助陛下何不察欤愿陛下奋干刚之断勿贰勿疑置之逺方以御魑魅庻以杜絶其望方快舆议臣甞观其所为之事合天下之人举以为非公论未失刼于势利导谀成俗无一人敢为陛下言者前者之伏蒲戴豸皆伏下风各懐刍豆之爱上下相䝉未以为非臣观考蔡京之所为合而言之则其事止于十有四曰凟上帝曰㒺君父曰结奥援曰轻爵禄曰广费用曰变法度曰妄制作曰喜导谀曰钳台諌曰炽亲党曰长奔竞曰崇释老曰穷土木曰矜逺畧散而言之其事数十万言岂毫楮所能载臣久困覊旅不能具纸墨陛下不以臣不肖愿诏有司给笔札使臣得尽胸中之所言写天下是非之实以告陛下臣死之日犹生之年草茅无知輙议国家大事罪合诛夷干犯天威臣无任瞻天仰圣激切屏营之至右正言崔鶠札子臣谨按贼臣蔡京隂蓄异谋潜窥神器故窃爵赏买天下小人以为朋党相与遮蔽人主耳目卒致敌国侵凌直至畿甸宗庙震动社稷荡摇上皇南廵肃王北质百姓屠㓕天下之贼其罪有大于京者乎此诚祖宗神灵之所齿也陛下安得而赦之伏望特赐睿断斩此姦臣为万世乱臣贼子之戒取进止又札子臣谨按贼臣蔡京以奸邪之术诳耀人主大类王莾而朋党之衆则又万于莾莾之奸也制井田更钱币说六筦造明堂起辟雍建灵台颁时令筑学舍万区以诳耀其君于是卒攘其国而有之而京贼亦用此术其意安在然莾之腹心不过王舜刘歆等数人岂如京贼收天下之士以为腹心乎遂至盗贼蜂起外侮日逼虽宗庙神灵为之震骇然则京贼之罪宗庙神灵之所不赦陛下安得而赦之伏望圣心独断戮此巨奸以为世戒取进止二十六日庚寅诏解围太原诏曰朕惟金人攻围太原百五十余日其势危蹙惟兵与食最为急务而朝廷于此二者措置殊未有方毎于警奏不过督责诸将俾令进师既不益兵又无见粮安能使之必战既战又安能使之必克进者屡衂其弊盖出于此朕毎一念疾首痛心寝不能安食不知味今闻强敌筑垒临城控扼要害援师不可进粮道不得通势益危廹卿等宜究心悉力广加询谋益兵置粮不吝爵赏以劝用命明其政刑以威不恪须管太原解围若稍有误事不惟卿等负朕倚注之意朕于负荷之重亦岂委法以茍私卿等哉二十七日辛卯解潜自威胜军进兵屯于南闗初诸将议进兵刘韐以河东宣抚副使至隆徳府张俊苖傅皆𨽻麾下与诸将期七月皆进王渊与韐出平定军辽州路解潜折彦质出威胜军路张灏折可求出汾州路尼堪时在太原闻援兵至乃多积粮于南闗佯若闻潜至而怯惧者匿强壮兵马使轻兵守之戒之曰解潜必自威胜军先趋南闗俟其至则伪遁潜遣人探止有轻兵乃以兵趋之金人皆伪遁潜以为真遁渐遣人运其粮食金人犹未动已而潜悉遣士卒车马运粮已装载就道而金人之兵冲突而至官军不敌弃粮而溃死者相枕借自此潜不能军矣张灏及金人战于文水县败绩张灏者孝纯之子也朝廷以为河东察访使招河东义勇禁军五万由辽州以夹援太原灏命统制张思政为前锋遂同折可求到文水县上贤村马村下塞金人毎日出没遇官军则伪遁未甞有胜败而思政以为不足虑遂不设偹金人忽取别迳至思政失措官军遂大败初朝廷命可求节制麟府路军马往救太原也知麟州杨宗闵告可求曰朝廷命公解围未审由何路以入若路出汾阳以歩兵当突骑未见其可愿节制建上将之旗鼔行而声言救晋假我精骑二万攻其必救之所则太原之围必自解矣可求善其言而不能用卒至于败仅以身免可求以便宜陞宗闵为前军统制军马河东路兵马钤辖传信録曰七月二十七日诸路进兵平定军辽州两路刘韐王渊主之威胜军路解潜折彦质主之汾州路张灏折可求主之而宣抚副使察访使勾当公事皆承受御前处分事得専达进退自如宣抚司虽有节制之名特文具耳余奏上以节制不専恐误国事虽降指挥约束而承受専达自若也至期出师解潜与贼相遇于南闗转战四日杀伤相当金人増兵潜军力不能胜而溃平定辽汾之师皆逗留不进其后张灏又违节制用统制官张思政复文水县已而复为贼所夺余极为上论节制不専之弊又分路进兵敌以全力制吾孤军不若合大军由一路进㑹范世雄以湖南兵至即荐宣抚判官方欲㑹合亲率师以讨敌而朝廷之议变矣勅御史中丞张徴追童贯行刑臣僚上言臣闻事有其失甚微其贻患有丘山之重而不可胜救者废置与诛赏是也请以古事騐之昔汉既诛董卓不及赦凉州部曲李傕郭汜知不免矣激其下以叛遂贻汉室之祸此当赦而不赦之失也唐徳宗有泾师之变仓卒出狩或劝取朱泚杀之否则相逼为乱将大徳宗不能用泾师得朱泚果称僭逆遂陷京师赖有良将相与戮力仅能克复此当诛不诛之失也臣切观童贯以阉臣仆隶之微盗有兵权㡬二十年其壊祖宗军政闗两河边患结新造之金人弃契丹之旧好祸及华夏至于今不止其过恶误国在蔡京父子王黼之上然其诛斥独轻于二人公论固已欝矣臣为陛下言其大者以消未萌之祸童贯乆持内外兵柄陜右诸路道劲兵号曰胜㨗隂常蓄飬为牙兵以市私恩其督战也不使之临行阵特以自卫而己战而胜则归功厚赏不胜则拥之以遁其赏功之猥滥至数千人皆为将校骄纵饱满无复鬭志其实有战多者皆抑而不赏使西北战士归怨朝廷者皆贯纵之使至此也其随上皇之南狩也贯刼之东下日用劵直或旬时犒赐至纯用金银以给之过为优厚冀得其死力朝论汹汹至今以为疑也臣又观近日张思政领胜㨗余卒败于河东疑溃而东归宣抚副使李弥大执思政而戮之复遣败亡余卒赴真定为援将卒疑惧挟其渠首以叛淄青至今震动贻患一方论者恨其遣溃师之遽而诛思政之早也则汉不赦凉州部曲事之大小虽异其失则同矣臣所谓其失甚微而祸有丘山之重者也虽然此已往之失不可复追未然之事尚可图也臣闻诸道路山东叛卒文其旗曰负寃胜㨗意欲自沂宻入冦淮浙万一闻贯尚在数懐畜养之恩一旦乌合岂不大为东南之患此臣所以夙夜过计不能无泾师得朱泚之忧也陛下岂得不过为之虑哉况贯自用师持权以来毒流华夏以无事无罪之民驱之死地所杀伤者不啻数十万衆縁贯而破产流离者延及四方之民皆陛下之赤子也今以诛一贯之身曽不足少谢穹苍之怒兆庶之怨陛下尚疑而不忍者此微臣之所不晓也伏望陛下遣一介之使即贬所正典刑声其罪恶以谢天下无辜之民以絶羣小懐怨之望又上言臣窃以谓祖宗垂宪于治安无事之时杀大臣焉当在所戒后世有乱天下危社稷而不杀之非祖宗之志也况如贯者阉腐刑余在祖宗时止堪扫除之役岂真所为大臣者哉贯握兵柄㡬三十年大奸大恶不可缕数臣独论其可杀而不可赦者壊太祖皇帝之兵制败真宗仁宗皇帝之信誓通万余里之强邻残百余年之与国萧后欲归却其表而不受辽主潜遁指其踪而使擒契丹旧臣痛入骨髓假手女真俾之报怨旁结西夏共为敌讐金骑欲入贯犹趣住太原敌破忻代即舍太原以归具舟檝载所亲兵之家属佩陜西河北河东路宣抚使印浮汴渡江淮而去于是时何有陛下奈何卒赦之又上言臣谨按童贯以奴𨽻之资荷不世之遇浸縁恩宠包藏祸心近者臣僚论其罪恶偹载章䟽以其养兵于家储甲于库有潜谋不轨之兆陛下寛容姑投海裔今者窃闻有司检校其家器用复有校椅以青龙首金银丝背为饰者士论传骇以谓不轨踪迹暴白无甚于此臣愚闻之史氏为国者见恶如农夫之务去草焉芟夷藴崇之絶其本根勿使能植则善者信矣贯之误国召兵㡬危社稷两观之诛已后天下之望今暴其罪恶复出其不轨之器茍复置之何以为巨奸元恶之戒奉圣㫖童贯罪十首荐朱勔起花石引赵良嗣㓕契丹修延福宫等朕在东宫屡为摇动册立之时有异语不俟勅命擅去东南差留守不受命东京解围闻之而去家中有非法之物私养死士前项罪不容诛差监察御史张将带开封府公人前去追童随所至州军行刑讫函首赴阙当议赍送宣抚司军前一行人漏泄者依军法其子孙已降指挥送吉阳军编管见随童贯子孙仰张交割与所在州军选差官多差兵级管押前去如在别州军即移文监司依此施行二十九日癸巳右武大夫温州观察使提举河北西路保甲兼权提㸃刑狱权真定府李邈除青州观察使知真定府是月空日遣使与金人元帅皇子二书宣和録曰七月空日大宋皇帝致书大金国相元帅比因専使甞已布书具载悃诚想加通亮但以三镇之民懐土顾恋以死坚守虽令不从遂至宿师引日已久重兵民各为其主困于暴露深可悯伤是用欲三镇税租组充嵗币既不失通和之议抑亦为长乆之圗谅惟仁明必能矜察已遣使大金皇帝及皇子郎君今再命单车复陈本末愿加聪亮有少礼物具如别幅秋暑尚炽更希保䕶白七月空日大宋皇帝致书大金国皇子郎君比常布问具致悃诚近因使介之旋尤详修好之意但以三镇之民懐土顾恋虽令不从以致宿师引日已乆重兵民各为其主困于暴露深可悯伤是用愿以三镇税租组充嵗币方昭大信谅不受于间言将究逺圗岂自生于细故俾长利于两国在仁人之立谈想为英聪必能体亮已遣使大金国相元帅今再命单车复陈本末愿加聪察有少礼物具如别幅秋暑尚炽更希保䕶白尼堪大起云中路民兵之太原王安中临江军安置臣僚上言谨按王安中昨自尚书左丞建节知燕山府委任之寄重矣借令无才可办边事至如敌势强弱与沿边兵食乏阙馈运艰难民户残弊衆所共知者自合条具实状逐项奏闻使朝廷灼见利害审定取舍早为备御之䇿而安中畏避童贯専务䝉蔽终不端言其事数奏祥瑞诬㒺谄䛕以固宠禄养成边患一旦敌骑长驱燕蓟覆没深入畿甸社稷㡬危推原本因其罪与蔡攸等耳今臣僚论列以谓行法未尽乞斥诸逺方少为误国者之戒虽责授散官复处汉东近地恐公论不以为允矧以太原被围师屯未解强隣压境朔部戒严若不恃赏罚之公厌服物论何以正其䝉蔽欺君之罪奉圣㫖移临江军安置三朝北盟㑹编巻五十三朝北盟会编卷五十一钦定四库全书三朝北盟㑹编巻五十一宋徐梦莘撰靖康中帙起靖康元年八月三日乙未尽二十日癸丑八月三日乙未太宰徐处仁少宰吴敏并罢以御史中丞李回言章也徐处仁观文殿大学士中太乙宫使制曰门下圗治有要在人主所寳惟贤充位无闻则朝廷焉用彼相眷予上宰乆预政机谋猷闗着于事功体貌务全于终始诞敷眀命播告多方正议大夫太宰兼门下侍郎徐处仁器质淳龎才能敏邵蚤年治郡素髙黄覇之风晚嵗裕民窃陋桑羊之政比畴雅望列处宰司允借老成庶殚衷悃矧国歩艰难之日乃庙堂叶賛之时不知黾勉以赴功相与逡廵而固宠乏可否之相济唯同异之是闻邉患未宁方寸隂之可惜机㑹一失恐驷马之难追道路流言士夫兴叹览封章之引咎具公论之腾喧俾解钧衡进升祕殿即祠宫之优逸昭命数之休隆併衍爰田申陪贡赋于戯任旧人以共政初朕心岂有意于遐遗询黄髪则㒺愆惟尔躬尚无忘于辰告往祗予训其体眷懐可观文殿大学士中太一宫使依前官加食邑七百户吴敏观文殿大学士醴泉观使制曰门下兹以朕嗣承丕绪统御万邦当论相之初赖股肱之允协至临事之际乃矛盾之是闻念久处于庙堂务曲全以体貌我有眀命飏于大廷通议大夫少宰兼中书侍郎吴敏性识静深器资闳逺髙文足以华国鲠论足以济时顷上皇临朝遍厯从臣之选逮𦕈躬践祚首登揆路之崇借尔孤忠辅予大业方邉陲之未靖顾宗社之可虞有厝火积薪之危有垂髪九渊之惧尔乃玩嵗而愒月莫知排难而解纷持首䑕之两端乏铅刀之一割稽违使指潜失事机致公议之腾諠亟剡章而沥恳宜解鼎司之重任就升秘殿之隆名均逸真祠併昭异数于戯闵劳以事尚素藴之可观益励乃忠想嘉猷之未替袛服休宠勿怠壮图可观文殿大学士醴泉使依前加食邑七百户唐恪除少宰制曰门下周室任贤诗雅羙甫申之维翰汉朝论相史官称丙魏之有声皆垂希世之名用起中兴之治朕念彊隣未靖辅臣㒺功冀得真才付以枢柄系生灵之休戚守社稷之安危咨尔在廷明聼予告正奉大夫守中书侍郎建康郡开国公器识闳逺徳履端良学足以通治乱之原力足以任股肱之託召从外服知畧辐辏于朕前敭厯正途风采想闻于天下浑浑忠义之气宪宪文武之资为时显人宜膺大任亟升华于右揆仍兼秩于西台申衍爰田并陪真食于戯艰难多事莫甚此时谋议盈廷当求善䇿念民力之已困恐国势之易摇修政刑以固本根谨闗防以消外侮用殚财而易赋毋黩武以贪功顾后患之可虞惟前车之是戒予违汝弼汝言予从无忘厥功庶永终誉可特授少宰兼中书侍郎依前官加食邑七百户徐处仁知东平府吴敏知扬州臣僚上言臣等厯考自古中兴之君商髙宗则得傅説周宣王则得仲甫汉宣帝则得魏相协心相与图治故能伐鬼方攘猃狁单于慕义稽首称藩载之经史不磨唐肃宗用裴冕苖晋卿之徒相业庸谬肃宗之治因以不振稽古之士于此惜之伏惟陛下勤俭之徳本于生知缉熙之学期于日益盖与商髙宗周宣王一无以异汉唐而下皆不足数然自即位已来厯今三时边陲未宁黎元骚动兴治补弊之效未有可观者殆以宰相非其人乎谨按太宰徐处仁初以蔡京荐进自县令不三年备位政府缙绅骇其速化而不闻见有善誉也自金人退师陛下採其治郡之能擢为首相盖将与圗回天下之务取生民愁叹之弊尽革之而器局凡陋不知大体智识滞暗不通时变曽不能宅百揆熙庻绩以副具瞻之望太宰之职可居乎谨按少宰吴敏初以蔡京欲聨亲议遂以羣雍私试髙等入仕因与京结为死党在上皇朝缙绅目之谓在刘丙林摅之右上皇内禅睿志先定父子授受夫复何疑而敏因蔡攸刺得宻㫖乃贪天功以为己力处仁符窃相位使其效力自赎犹或可容而以佞济姦私植党与凡其设施悉效蔡京意在専权固宠虽处仁暗犹能识之二人因以不和而天下之事遂致壊缺毎出一令行一政命一官除一吏不恤社稷之安危生民之利病惟务已言之胜迁延淹时者有之朝令夕改者有之遂使天下之民自春渉秋日望朝廷之惠泽而殊未有以慰其心也方今强敌凭凌重兵压境河东之役师老粮匮天下之忧日甚一日而和议之使未遣扰民之事益繁怨讟并兴上天见异谷未及获飞蝗蔽空而处仁与敏傲然自肆畧不引避意在归过人主殊失爱君之义矧以小忿交争黼座之前大臣之体得如是乎臣等採之佥言稽之旧典处仁与敏误国负恩罪在不赦伏念祖宗创业艰难之重上皇罪已传位之心下恤四海苍生翘首惠泽之乆亟罢二奸别图任用庻㡬中兴之业不愧于商周天下幸甚取进止八月二十七日三省同奉圣㫖徐处仁知东平府吴敏知扬州并放谢辞不候受告搬家接人疾速发赴新任靖康遗録曰初驿召徐处仁于北京令星夜前来赴阙二十三日制以徐处仁为太宰兼门下侍郎处仁始为北京留守以刚亷自名因太学生言其可任遂以通奉大夫召入都人倾望咸谓有所建明既至当轴殊无嘉谋良䇿谈者失望时中国多事符檄纷纷处仁不能决又与吴敏不协毎朝罢议事互相诋訾未㡬吴敏于东府见处仁处仁方秉笔据案敏既坐有所咨启语渐相侵处仁忿然以笔掷之正中敏面额鼻皆黒同坐者引去明日吴敏奏其事而御史亦相继弹劾不踰月罢敏以少年多不习事胥吏将文牒至有所呈覆吴敏不能裁遣但云依旧例可也是时军期𦂳急遽如星火敏不留意方具札子乞令学者添治春秋又因司业杨时上言王安石三经新义邪説聋瞽学者致蔡京王黼因縁为姦以误上皇皆安石启之也又谓安石不当继十哲宜依郑康成画壁从祀上从其言下大学如敏所请时人有十不管之语云不管太原却管太学不管防秋却管春秋不管砲石却管安石不管肃王却管舒王不管燕山却管聂山不管东京却管蔡京不管河北地界却管举人免解不管河东却管陈东不管二太子却管立太子盖讥其不切事务故也咸谓深中时病林泉野记曰徐处仁字择之应天府人元丰八年登甲科累官为工部尚书大观元年迁右丞梗正不阿俄丁母忧蔡京罢相处仁奏十事乞留京士论丑之频厯外郡有治声靖康初召为中书侍郎俄代李邦彦为太宰时金人已入河东朝廷多故处仁奏陈八戒諌逰幸近习戚里佛道费用等皆遵而行之庻可刷金人深入之耻及金使来请和处仁请付种师道处置少宰吴敏主和议不允敏又差注亲戚数人处仁抺去之由是不和加正议大夫与敏交争于殿上坐是罢为观文殿大学士提举杭州洞霄宫退居乡里敏亦罢去敌围应天城中民作乱目处仁为姦细刼夺其家资杀长子感病而卒年六十六子康度后皆显仕何㮚中书侍郎陈过廷尚书右丞聂昌同知枢宻院事聂昌自开封尹除同知枢宻院事昌旧名山上甞梦为两日所逼乃改山为昌以厌之人皆莫晓其意或谓欲用山奉使金国乃改赐名又曰上一日谓聂山曰山大物也何以为名山曰臣素慕周昌为人乞改名昌于是奉御笔改名昌勅朕为京师衆大之君是有狱市并容之寄卿发姦摘伏号称神明扶弱抑强济以寛勐兼孔子果艺之选继西汉赵张之余载省风声不忘嘉叹故兹奖谕想宜知悉许翰罢同知枢宻院李回签书枢宻院事解潜屯兵南闗为尼堪所败奔于隆徳府解潜屯兵南闗虑我师不用命乃置垒于沟壑之上且效淮隂背水欲使三军殊死而战尼堪军兵垂至先戒兵将谕以祸福云迎敌者赏及子孙退走者诛及妻子或有竒功定加髙爵三军私语云向日童宣抚时亦有此言然战死者申为逃走奔溃者立赏招安今日之令又恐虚文是日敌方攻垒将兵果习旧态但畏敌人不顾军令后军乃缒深沟唯求自脱然垒中亡者不知㡬千也金人乘乱鸣鼓而进我师大溃其败军覆将又非上贤时比也潜乃奔隆徳府知威胜军张尧佐叛降于金人刘韐闻解潜败奔回京师李纲顿兵懐州不进遗史曰刘韐闻解潜败留张俊苖傅于信徳府而走至京降八官落职罢之李纲初气锐而轻敌潜既败纲气遂挫乃顿兵懐州不敢进日与邹柄张牧论事诸将禀事者先祷柄牧将士怨之初太原城中有将官杨可发者面有六字号为杨麻胡擦城出欲招集人觧围到虞县约有衆千余忽逻得三人乃繁畤县东诸豪杰不肯顺畨差往探太原事者可发遂随此三人至五台山北繁畤县东天延村招军四十余日得二万余人以五台山僧李善诺杜太师为先锋将到繁畤县东十里铁家㑹遇金人大战至晚衆皆散去可𤼵却上五台山副僧正真希投拜可发去五台山却入虞县有衆二千遇尼堪大军至可发自知其不可乃倚壁而立以鎗自刺其腹而死疮口无血有白脂一块隠出塞定疮口至是解潜之兵溃刘韐奔入京师李纲止屯于懐州金人纵横于河东矣五日戊戌察访张灏㑹将兵驻于汾州遣统制张思正折可求冀景进兵于郭山栅七日庚子尼堪兵破郭栅张思正冀景奔回张思正等屯郭栅深沟髙垒未甞料敌迎战金人既近而冀景寨中忽张青盖敌视而不击惟攻思正等寨矢石交射金人冐矢急攻寨中人兵退移竟为所败惟冀景军奔回兵死于寨中不知其数彗出东北上深自内惧令宰臣议诏责躬放宫人减常膳求直言八月辛丑以彗出下诏诏曰朕托士民之上嗣位旬日敌国侵凌乃至郊甸迨今三时边鄙未宁调发转饷勤动四方惟徳不类无以仰当天心日夜祗惧毎御便坐稀临正衙凡欲以自奉者务贬损至于常膳百品减去七十放宫女凡六十余人未甞輙奏音乐备置台諌广通言路公车上疏乙夜躬览庻㡬少自警戒而日者彗出东北方考之前载实为大异畏天之威弗敢宁处今将循举故事而率皆已行深惧又不能应谴告之实熟忧再四意朕之不明元元之愁痛无聊者衆是求民之疾苦者悉行条具除等解娆冀以感召和气以格休应咨尔卿士具体朕意毋忽张灏招集溃兵诛冀景张灏出榜于诸要路招集兵将云近以郭栅之战将兵非不用命盖縁敌锋甚盛遂至败事自统制下至兵卒并皆免罪如战殁将校及重伤之人仰一一保明当议重行赏典如敢不来本司定行军法自是兵将稍稍集于汾州诸互论不用命者又诉冀景有异意言金人既至乃于寨中张青盖为号敌人不攻又见危不救而反奔溃灏遂下景等狱勘騐指实戮景于市死者五十二人十五日戊申张思正袭金人于文水县获㨗十六日己酉思正出战我师大溃先是八月初刘韐兵先进敌併兵御之韐兵溃既而解潜与敌相遇于南北闗转战四日杀伤相当金人増兵潜军力不能胜而溃平定辽汾之师皆逗遛不进韐潜失利溃散之兵蔽野而还人人震恐独思正之兵在汾州其衆尚十七万号百万未出战敌曰韐潜既败不足虑也乃驱妇女老弱守虚寨以当平定威胜之路而併其兵御思正思正领兵出汾州执冀景示衆曰景不坚守石岭闗遁还者也斩之以狥是月十五夜敌于文水县张饮以赏月谍者以告思正袭之斩首数百㡬获嗣本嗣本脱去灏思正以小㨗之故驰黄帜唿于路曰汾州㨗报也州县欢声震地曰我师胜矣或持酒肴相庆曰皇帝圣慈吾见其太平乎至有感极而挥涕者十六日思正出战敌曰彼衆虽多而喧嚣不整无能为也乃以鉄骑三千直冲我师大奔相蹂践而死者数万人坑谷皆满思正以败卒数千人奔汾州灏以牙兵数百趋慈隰于是汾州威胜隆徳晋绛泽州民扶携老幼渡河南奔者鉅万计诸州县井邑皆空兵溃散不复入汾州咸归元来去处或劝还司衆曰前日郭栅散察访出榜招安云统制以下并免罪后复行诛戮今日还司是就死也不若权归以俟再举二十日癸丑诏四总管许自选将兵以御都城朝廷既知张灏等败深虑金人深入诏四总管以兵御都城张叔夜充南道总管髙公纯副之胡直孺充东道总管朱胜非副之王襄充西道总管孙昭逺副之赵野充北道总管范讷副之侍御史胡舜陟札子论御敌之䇿臣观汉唐以来御敌之䇿有五曰和亲曰守备曰征伐曰抚定曰覊縻皆因时而为之和亲守备则施于敌国彊胜之时汉髙帝是也抚定覊縻则施于敌国衰弱之际汉宣帝光武是也至于征伐或施于强或施于弱必先以中国富盛兵甲精锐我有万全之势彼有可乘之隙然后可举汉武帝唐太宗是也今我国家承巨奸误内侍持权之后海内虚耗帑藏空竭军律不振士不为用金人乘时肆其冲突马驱乎中国围守乎巨镇而我动天下之兵敛四海之财不能少挫其锋此则敌国强盛之时也彼强我弱征伐不可妄用而朝廷急欲解并门之围不度彼已王师轻动于是种师中败于榆次解潜败于南闗折可求败于汾刘仲元败于大安驲实犯不韪自取挫衂以汉髙祖之神武而又有谋臣勐将不世出之材破秦项如振稿犹甘受冐顿之困不敢与之校乃知敌国强盛制之当自有术不専以兵也所谓讲和守御二䇿诚今日之先务朝廷先遣三使往议和好可为善矣更务自守二䇿并用善之善也伏观今日命将出师悉援太原如救焚援溺其势可谓急矣介胄之士孰不欲踊跃而前缙绅之士孰不欲抗议督战然兵家善教见可而进知难而止不敢必也茍不可进必使之进犹羝羊触籓何利之有徒䘮军气非惟不足以救太原适足以取自弊之道兵寖单寡则有不测之祸不可不虑臣愿陛下以汉髙为法与之讲和以汉文帝为法自为之备诏宣抚司勿督诸将决战且据要害坚壁固守以养士卒之锐气竢彼有可乘之隙我有万全之计相时而动以竒取胜天下幸甚昔突厥方盛唐太宗不得已而事之未㡬擒颉利于北阙下敌国盛衰无常姑含垢忍耻以俟之未为晚也臣自闻河东失利朝夕深思窃为计无出此者狂夫之言圣人择焉伏望陛下断而行之面奉圣㫖令札付诸将三朝北盟㑹编巻五十一三朝北盟会编卷五十二钦定四库全书三朝北盟㑹编巻五十二宋徐梦莘撰靖康中帙起靖康元年八月二十日癸丑尽九月三日丙寅李若水奉使金人于山西军前初朝廷欲遣使金国以租赋赎三镇令侍从台諌各举三人有举太常博士李若氷者上召见恶其名若氷上曰若犹弱也氷犹兵也兵不可弱遂赐名若水除秘书省着作佐郎借秘书少监使于金国山西军前八月二十一日甲寅差监察御史张澂前往广南追逐童贯二十三日丙辰诛童贯于南雄州先是朝廷差监察御史张将带开封府公人前去广南追逐童贯所至州军行刑八月二十三日至南雄州追及童贯遵依圣㫖处分斩于使院凡三刀不过乃倚尸于门阈断之取其首用水银等养浸赍管赴阙中兴姓氏奸邪録曰童贯字道夫开封人也少为内侍出为登州廵检颇有材干后徽宗器用之政和二年与郑乆中使于契丹邀马植来归以谋燕山诸州后为陜西宣抚使督军与夏人西蕃战蓆苇平破臧底河累有功然贯身在数百里外遥为节制加节度使六年签书枢宻院事又加太傅宣和二年方腊反睦州陷温台婺处杭秀等州东南震动以贯为江浙宣抚使领刘延庆刘光世辛企宗宋江等军二十余万往讨之贯行方事急上为出城东以饯贯握贯之手亲送之曰东南事尽付太傅必有急𦂳不得已可径作御笔行下贯至浙率诸将擒献于京师加太师内侍邵成章言贯之姦上不纳四年闻契丹国乱大金来结盟约夹攻之也上锐意取燕山九州命贯为宣抚使贯乃令赵良嗣马扩使于大金宻请进兵以袭燕山大金下燕遣人邀贯命统制姚平仲往交燕山诸州封广阳郡王贯之亲军号为胜㨗军请给倍于诸军贯已贵而骄不䘏将士赏罚不明纪律尤乱仆役皆为显官胥吏李宗振门客范讷皆节度使尤不用人材陜西河北因数用兵军民皆不能䘏其家园池沼甲于京师金玉数十万计服食无异御府故天下怨之六年秋复领大兵军太原云中七年复出闻大金兵盛乃还徽宗逊位贯领兵随之南幸太学生陈东上书极言其姦恶靖康元年臣僚屡言之责授左卫上将军致仕后再言其罪责昭化军节度副使郴州安置再言曰金人之炽縁契丹之㓕也契丹所以㓕者縁贯残其国也若斩贯以示契丹以释其愤契丹之怨稍平金人之师自退命监察御史张追贯至南雄州数其罪而斩之年七十三枭首京师百姓皆悦童贯始为殿头元符末主杭州之明金局蔡京时被责在焉贯能媚事人且深奉蔡京自言顷押衣袄茶药奉使于陜西者凡十一毎为蔡京厯道五路利害与诸将之玩敌京器之及作相㑹上欲収复青唐乃以贯为监军既下青唐遂窃威名大观中再出讨臧征仆哥有功俄迁节度使是后上数欲命为开府始赐第建阁又许造钖名曰褒功而止繇是怏怏不满后蔡京出政和元年贯副尚书郑乆中奉使辽人蔡京时在杭州闻之因附使人宻奏曰贯实无大能偶以青唐事遂窃威名宜深藏之以惧敌国今遣使辽岂不为所窥乎上报曰辽主欲之耳彼既邀我我因觇之不亦可乎自是始启北征之渐贯遂引马植来奔马植者赵良嗣也贯已大用事数壊边事独不可制朝廷于是下诏䟽其六事命右司郎官方邵为察访俾亷之贯乃使人随邵伺其所为先得以白上及邵还奏毎一语上随以折之曰卿不知是事云云乃御前处分也邵大怒当御榻不去尽发贯罪恶败壊国事于是邵得罪而终身不复自后天下为贯结舌时官制改乃以为太尉是犹前日意不得开府也至五六年则开府少保不能遏矣初独签书河西房事俄遂领枢宻院未乆又上平燕䇿大欲生北衅宻遣人使海上结约矣改为司空领枢宻院遂日出赴朝班毎在朝廷则衣三公之服与执政同奏事入内则衣内侍之衣执洒扫之役又数摇东宫力主郓邸与蔡攸俱奉诏结郓邸为兄弟且飬西兵号胜㨗指挥为亲军屡増至千数百人宿辇下中外为之寒心及金兵至太上南幸时上欲趣武闗入长安㑹兵图收复而朝议以贯守东都然仓皇时贯自从太上行俄而贯得罪朝廷䟽其十事遣监察御史视行刑者斩焉贯无他能但有度量善容纳则世所未见始青唐因人成功后徒以金帛赂敌取名入则籍宣抚司之富盛以奉至尊赂后庭又反赂诸小珰及亲近者为援凡皆用是术至金人一不能赂则败矣又其状燕颔瞻视伟如独不类宫人喉下皮骨悉如铁始贯欲自谓韩魏公之出子数以言动吏部侍郎韩彦粹粹毅然曰先公平昔无兹事于是王仲薿者乆依贯闻是而自诣贯识之以为珪之子也贯大喜故王氏于政和以后恩数及褒诏悉贯之力大抵不揆凡若此故自政和末国柄皆繇是物而天下寖乱矣政和初童贯承蔡京意㫖大启苑囿以娱乐导上为游幸之事贯率杨戬贾详蓝从熙何䜣共五大阉徙大内之外诸库迁二僧寺徙二军营而改筑延福宫五阉各有分地自为制度务尚华侈不相沿袭楼殿相望筑山引水草木怪石岩壑幽胜又跨旧城取濠外地作景龙江芙蓉城蓬壶阁撷芳园曲江池各有复道以通宫禁又为鹿砦鹤庄文禽孔翠诸栅多聚逺方珍怪蹄尾动数千实之又効江浙为白屋村居野店酒肆青帘其间景龙门冬十二月张灯至上元名曰预赏又寳箓宫山中皆包平地环以嘉木清流列诸舘舍台阁多以羙材为楹栋不施五采有自然之胜上下立亭宇不可胜数若江南陈后主三品石姑蘓白乐天手植桧太湖灵壁慈溪武康诸石二浙花竹杂木海错福建荔枝龙眼橄榄海南椰实湖湘大竹文竹江南诸果登莱熘沂文石二广四川异花竒果率入其中总名曰艮岳后又曰夀岳门号华阳自华阳门入两傍有丹荔十八枝大石曰神运昭功者立其中旁有双桧一夭矫者名曰朝日升龙之桧一偃蹇者名曰卧云伏龙之桧皆玉牌填金字书之岩曰玉京独秀太平岩峯曰卿云万态竒峯又有绛霄楼金碧相间势极髙峻在云表工艺之巧无以出此贯又引朱勔取江浙花石皆𨽻贯主之士庻之家有一花一木之羙悉以黄帕覆之名曰御前之物不问坟墓之间尽皆发掘所载动数百舟号花石纲所过州县莫敢谁何诸路大骚以致于乱宣和间都下秋风夜静禽兽之声四彻宛若深山大泽陂野之间识者以为不祥也七年北方盟寒朝廷戒严取山禽水鸟十余万尽放诸汴渠听其所之靖康初金骑既至阙又取大鹿数千百头杀以啗卫士及围城取诸石为砲云二十四日丁巳李若水以吏部侍郎充山西军前和议使王履以相州观察使充山西军前和议副使九月一日甲子朔吏部侍郎充大金山西军前和议使李若水相州观察使副使王履出国门三日丙寅王㝢除尚书左丞王㝢为起居舍人正月諌亲征罢之未㡬复除礼部侍郎迁翰林院学士至是为尚书左丞王㝢缴亲征札子曰今月初三日亥时准门下省兵房送到録黄四件三件为团结在京及京畿诸县河南等处兵马祗备亲征一件为应亲征典礼令有司疾速检详以闻事付臣书读者右臣窃详金人入边朝廷忧恐宰相大臣聚议都堂已半月余日矣所谓守备攻取之䇿尚未闻有定说大师未遣士气不振陛下嗣位之初躬宵旰之劳日宴坐朝忧形于色而大臣中未闻有慨然请行为国排难者乃遽有亲征之议臣窃惑之此事若出陛下之意大臣当伏地叩头陈垂堂之戒若大臣建议是贼君之大者前日知真定府刘韐乞速择名望大臣为敌人所信慕者奉使议和庻㡬兵革休息大臣于此亦可以请行矣乃止以遣使报之其意不过谓已遣李邺軰不必更遣大臣耳前日谓不必遣大臣今日乃欲遽烦陛下亲征何其轻重缓急大不侔矣陛下嗣守神器当念祖宗长乆之虑銮舆一动安危祸福之机在焉且自陛下践祚以来民心安悦如戴尧天傥轻此举民心谓何若姑假此名以肃师旅此尤不可盖此诏一出都人民情摇动外患未平腹心已溃矣在景徳中真宗皇帝澶渊之行当时犹曰幸而克敌以今日观之国力盛强民财丰实将相得人士卒用命能如景徳之时乎陛下乃欲轻万乘之尊蹈不测之险三尺童子亦将为陛下寒心臣父易简常备位东宫僚属父子荷国厚恩而臣复处封驳之地不敢不为陛下尽告区区爱君之心死不奉诏所有録黄臣未敢书读行下谨録奉闻伏候勅㫖王㝢使于金国不行罢尚书左丞责授单州团练副使新州安置资政殿学士王易简与宫祠王㝢新除尚书左丞诏㝢使于金国军前奉五辂而行㝢有惧色门下客李允文假设八难以问㝢不能对入见上辞其行不能㝢固请且曰臣梦祖宗怒以五辂奉金国上大惊诘其故曰祖宗何故不赐梦与朕而与卿耶㝢言臣承命而行职在臣也故祖宗赐之梦而警焉上曰何以騐之㝢辞穷何㮚叱之曰王㝢狂妄可退㝢惶恐战慄异日㝢见上辨其事曰非臣之诈也乃李允文教臣为此语且谓臣曰不托以梦不能免此行上怒之其父易简亦上章祈恳免行乃降㫖曰王㝢狂诞避事追还左丞诏命付尚书省毁抺责授单州团练副使新州安置父易简落职与宫祠并日下出门勅朕闻路温舒以丞属而往请絶域傅介子以马监而求使大宛盖委质而为臣无辞难而避事茍懐诳诞曷逭典刑具位王㝢世荷国恩蚤尘华贯昨于纂承之始首挂谴诃不忍弃捐于终复加湔洗㒺思报徳惟务懐安适边境之绎骚遣近臣而计议邀功生事黜贾生系颈之谋罢兵息民讲魏绛和戎之䇿擢尔侍从之列置之丞辖之崇特加宠数之优式示光华之选逡廵求避撰造不根逮诘责而辞穷乃张皇而情得方主忧臣辱尔乃便私之求茍罪大责轻难示方来之戒姑从散秩往处岭南尚务省修以待寛宥帷幄近臣义莫先于体国潜宫故老情宜笃于爱君茍㒺恤于艰难乃唯圗于安利刑章具在容贷敢私具位王易简顷以进读之官而偕攀附之列视枢廷之品秩既显其身掌鳌禁之文章又擢其子宠数已荣于两代忠孝宜萃于一门逮遣使而出疆乃恃恩而择事㝢既造漆而属请尔亦露章而恳祈教子以义方不蹈忠臣之节爱人以姑息亦非君子之风镌秘殿之隆名即外祠之闲逸往思其咎无蹈后愆殿中侍御史胡舜陟札子论兵机事臣观敌情狙诈多方见误去秋盛传刘彦宗之亡彼方且㸃集人马今春又传乌竒迈之亡斡里雅布归传位彼方且休兵燕山今又传尼堪之亡又曰畏热而投云中然晋绛城下兵势愈强军垒愈多我师之出出无不败则尼雅满果归乎金人误我使不设备故其奸计毎每如此臣窃怪敌出诡道无穷而我误彼了无一术间有臣下所献计画如用间谍如设水柜如招叛亡如擣空虚如攻其必救如分其兵势三省宻院腾播于天下大书文移处处有之安知其无奸细传达于敌庭凡有措画动輙知之彼必思所以应之之道我能制胜乎臣愿陛下宻诏将帅严防武备勿为所误更诏三省宻院凡事属兵机勿得降出奏依三朝北盟㑹编巻五十二三朝北盟会编卷五十三钦定四库全书三朝北盟㑹编巻五十三宋徐梦莘撰靖康中帙起靖康元年九月三日丙寅尽其日尼堪兵陷太原河东安抚使张孝纯被执马歩军副总管王禀死之运判王毖提举单孝忠皆被杀通判王逸自焚死宣和録曰先是太原被围提举保甲郑谊自城中出传檄诸郡使为备诸郡悉集城下为守御计尼堪由是围太原未下分兵守之义胜军引尼堪陷威胜军及隆徳府欲攻泽州逢朝廷讲和官乃还太原遣人入城谕之曰朝廷已割太原矣亟开门孝纯并副总管王禀曰朝廷使汝交割太原但奏朝廷云某等不肯坚守如初金人大怒无如之何留兵数万守之而自归云中敌衆于太原城外植鹿角木环其城厚数里中为小径往来纵犬警之是时天气已热敌兵各休于林樾之下而分食于太原十邑其守已固敌将既归云中有谍者来云四月二十七日于云中张饮而庆者三日汉儿畨兵打毬以助焉太原虽被围甚宻而窃出告急者不絶皆于衣领中为奏状以达朝廷且速令进大兵解围告急之人不能脱者间为敌获见其书知朝廷兴兵敌亦甚惧其告急之人能至晋绛者皆枯瘠如鬼曰太原城中煑弓弩及皮甲食人将告竭矣朝廷命姚古为制置使领兵驻威胜军其兵无故惊扰自威胜遁还隆徳一路皆震人民奔懐泽间者甚衆是时诸路救兵未有至者独种师中以本部兵最先进五月初及金人战于平定威胜之间金人以铁骑突阵师中死之至六月初太原告急者益少人皆知困内外忧恐或闻李纲为宣抚已到懐州及分命刘韐为副使当平定之路解潜为制置当威胜之冲折可求为都统居太原之北张思正亦为都统制当文水之南且命张灏为陜西路都漕兼河东察访而督其军军旅甚盛河东之人皆喜曰太原围解河东安矣然河东七月虽暄旦暮已凉铠甲可御人相视曰炎暑固不可用兵今已凉而犹未进事将奈何又见官军之过者皆江浙闽蜀之人俯偻跛躄竟日转徙道路之间问之曰汝何为者曰救太原兵也识者黙然或有知兵者私相谓曰敌数不多广为虚寨以张声势耳若使诸路同日而入敌必不能支吾取胜必矣若参差不齐胜负未可知也八月初刘韐解潜失利贼乘胜急攻太原遂破实九月初三日也封氏编年曰初尼堪兵之围太原也经畧张孝纯抚谕军民曰金人虽在城下无能为害太原自古雄藩城坚粮足加之兵勇我非不欲出师当俟金人粮尽气失将骄兵惰乃候援兵附近内外相应使敌骑匹马不归上为朝廷报国下为汝等血属可乎衆皆唯诺故数十万坐守危城无有异心孝纯之力也被围既乆孝纯遣人缒城赴阙奏云契勘太原被围今已八月余日城中居民死亡八九守御之卒糇粮已絶以铠甲充食者已二十余日卒多疲病敌人知之外为攻具甚盛诸道援兵杳无来耗城中危急朝不保夕臣以仓卒反侧之间虽尚且勉强弥缝支吾然观其事势若援兵更数日不到必至上误大计臣尽节効死自断既乆唯自遇陛下不世出之主恐不得预羣臣之列少助尺寸而上无补宗庙万分之一下不能全阖城忠义之民望阙忍死死不瞑目所望朝廷博谋广访长思深虑为社稷天下之计不胜幸甚又贴黄曰臣窃闻宣抚制使等诸道聚兵恐是计出万全不止解围太原遂将尽复侵地但縁本府已危决难等待臣己申宣抚制置等如师并进必以战胜即乞指挥诸将不论太原存亡乘胜前来措置兼臣等尚以死守尚觊觎王师之来又与男灏书曰城中事势奏检中具之兼己申宣抚制置使汝更可少闗诸司兵余不复言此中况味正如病危待汗存亡须臾而唿医未至其荒扰可以想见也廹切廹又云医乆不至今膏肓矣可奈何然而忍死以俟尚冀灵丹速投起此危症也又云忽收敌人文字虽不可凭信然援师之来无耗而力已危极不无忧疑果可奈何又云契勘今月十三十四十五日据逐壁照望得敌马自东南傍城头北去意谓援师相近逼逐前来至十六日后来却有敌数千骑节次南来至二十日照得二三千骑复自晋祠榆次路北来连日往来不定竟不闻王师逺近消耗阖城军民乆已乏食又无生路极不安帖事势愈危死亡之期近在朝暮可速赴宣抚制置使司速赐催促大军星夜前来解围为望又云今日申时已写文字未发间东壁报有金人数队到城下赍到已屯驻大军太原贝勒文字大畧云汾州南闗平遥夀阳等处诸头项官兵悉已战退虽敌计姦狡语言狂妄不可凭信但縁援师屡失期约又无端的来耗阖城之人愈更忧疑可体念本府事体危急人口反侧促督大兵前来解围万一侥倖获济尼堪攻城之具曰砲石洞子鹅车偏桥云梯火梯凡有数千毎攻城先列砲三十座凡举一砲聼鼓声齐发砲石入城者其大如斗楼橹中砲无不壊者赖总管王禀先设虚栅下又置糠布袋在楼橹上虽有所壊即时复成又尼堪填濠之法先用洞子下置车轮上安巨石木状似屋形以生牛皮漫上又以铁叶裹之人在其内推而行之节次相续凡五十余两运土木柴薪于中粘罕填濠先用大板薪柴次以荐覆然后置土在上増覆如初王禀毎见填即先穿壁为窍致大鞴在内俟其薪多即使放灯于水中其灯下水寻木能燃湿薪火既渐盛令人鼓鞴其焰亘天至能不令填濠其鹅车如鹅形下亦用车轮冠之以皮铁使数千百人推行欲上城楼王禀于城中亦设跳楼亦如鹅行使人在内迎敌亦先以索络巨石置彼鹅车上又令人在下以撘钩及绳拽之其车前倒又不能进其云梯火梯悉用车轮其髙一如城楼悉如王禀随机应变终不能攻我又甞内起重城虑外壁之壊无何人衆粮乏三军先食牛马骡次烹弓弩筋甲百姓煑浮萍皮糠籺草菱以充腹次即妻男将毙虽慈父义夫无不亲食其肉不暇相易恐斤两轻重人之不等也非王公之巧则太原不旬月即失矣又曰太原被围二百五十余日外城已失月余城中乏薪乃毁屋取木燃骨充爨殍死百分仅存一二余皆病不能振虽被坚执锐者以其饥乏悉委军器但倚壁瞠目不能歩走至是金人攻重城如蹈平地王禀闻金人入城复领羸兵与之巷战身被数十鎗孝纯等为金人所执尼堪使谓曰尔以一城輙敢拒守且大辽为我㓕今城既为我得有何能乎孝纯曰使我有粮尔岂能逞其志也闻自古为天下者务广徳不务广地尔㓕大辽不使继世㓕人宗庙徳既不施地虽广大极盛必衰兵虽黩武好战必亡尼堪因笑谓之曰大辽天祚内政不修外侮邻国畋猎不时女色无厌甘酒嗜音我家大圣皇帝知其必亡躬行天讨以顺伐逆社稷丘墟固以宜已何云无徳尔家国主遣使海上就盟者屡矣数数败好太祖武元皇帝存大体不欲出师问罪我家既得云中闻你家始以兵来朔界后赵良嗣马扩等来我皇帝责其败盟乃不遣使事本当不欲通和以良嗣等再三请求乞依和好大圣皇帝降㫖云初以南朝失信断絶无疑縁南朝皇帝御笔亲书今更不论元约特与燕京涿易檀顺景蓟六州二十四县汉民其系官物及奚契丹渤海西京平滦等州不在许与之数后闻你家窃入燕京用兵失律败衂奔归童贯再遣赵良嗣求祷我家图燕京我大圣皇帝遂分三路入燕伪后奔走辽大臣开门以降乃遣马扩归你家朝廷献㨗我大圣皇帝不豫归国交与你燕京你家遣詹度使人招我家知平州张觉加其节钺使世袭平州又将不系交割民户招诱南去败盟之君有如此乎向者我皇帝遣二太子郎君与我等分兵问罪天兵既抵汴京你家君臣哀鸣请和请割三镇二十州以赎罪太子矜怜从请遂乃班师誓墨未干盟言又变三镇不还以兵袭我自古违盟不克享国今再奉勅命复行弔伐汝宜自新吾当用汝孝纯曰朝廷之事我未甞预闻唯被命帅此一方世受国恩焉敢背弃我闻不战屈人之兵为上向数攻城未甞得志近以我兵饥乏故城为你所得又况攻城为下䇿何足道哉孝纯唯有一死以报朝廷勿复多言遂瞑目不语尼堪又使人捽仆孝纯及子浃于地曰从我则有生理不然吾以万种之刑及你父子浃大声曰我不负朝廷颇被楚捶抗言不挠父子要其必杀尼堪曰你父子不畏死先取余官来令看遂将统制髙子祐统领李宗颜运副韩总提举单孝忠亷访狄充通判岌张叔达三十余人皆被杀而孝纯父子颜色不变尼堪顾谓髙尚书曰押去勿令自尽孝纯不食者累日稍稍为左右诱令啜粥食尼堪令人押赴云中传记録曰尼堪之师至太原城下太原亦坚壁固守尼堪屯兵围之悉破诸县为鎻城法以困太原鎻城法者于城外矢石不到之处筑垒环遶分人防守内外不相通遂陷林泉野记曰张孝纯知太原府兼河东路安抚使靖康初尼堪来攻先筑夹城于外期于必取百道进攻孝纯与副总管王禀以死守姚古种师中解潜张思正皆来援败去授捡校少保武当军节度使河东诸郡相继陷没城中易子而食城破孝纯不得已遂降遗史曰金人攻太原筑长城围其外用云梯砲石鹅车洞子分道併力攻冲张孝纯与王禀死守朝廷遥加孝纯检校少保武当军节度使姚古种师中解潜张灏以兵赴援解潜两败绩古师中灏一败绩太原以粮尽而援兵不至军兵多饿死禀知太原不可守乃走入统平殿取檀香御像以疋练系于背缒城投溪而死金人节要曰王禀系宣抚统制官自童贯弃太原入觐留禀守太原太原守御禀功为多至城陷也禀引疲乏之兵欲出西门无何西门挿板索断不能出之金骑已入城仓卒之间士卒皆溃左右劝禀降禀叹曰城陷士无战志又且门阻乃天亡禀也禀岂惜死违天命而负朝廷哉遂自尽后尼堪购得其尸令孝纯騐之既实尼堪遂向尸㦸手大骂率诸人执兵同践之而暴于野靖康小雅曰王公讳禀宣和七年秋金人非时遣使来名曰告庆实觇我虚实也复绐言于太上请童贯至河东且授以云中之地既信之不疑贯乃出宣抚时尼堪遣其下实黙里来迎贯于天长军言词不逊贯犹欲厚以金帛啖之谓云中可得也遣辛兴宗偕往见尼堪兴宗至其帐尼堪犹厚为之礼以好词遣回时敌骑已集入攻有日月矣而贯不之悟兴宗归未浃日而尼堪径董师已及塞上警报至贯以归调天下兵拒敌为词弃军夜开太原门而出日驰数百里还京师是嵗十二月十六日也留公为太原副帅因总宣抚司之兵屯者是月尼堪入代州忻州守臣及石岭闗戍将皆开门迎降敌长驱太原时二太子已陷全燕之地矣十九日太上皇帝以郊祀礼毕恭谢上清储祥宫两边上章告急且乞援师枢宻蔡攸匿不进呈是日蔡靖郭药师张孝纯各遣官星夜奔走皆至京师攸贯知不可掩乃奏之太上大震不终礼亟还内中遣中人梁方平以兵守河桥又遣何灌将兵屯滑州以为之援贯攸等宻预议遂传位渊圣且为出避之计攸恐身去朝廷祸将不测遂用吴敏自给事中为中书侍郎李纲自太常寺少卿为尚书右丞託以庇其家且谓敏有定䇿之功焉二十三日遂行内禅之礼太上退居龙徳宫二太子既破信徳府遣郭药师以轻骑先据河桥败梁方平于大丕灌力不能支亦退走未㡬二太子兵济河明年正月五日贯攸挟太上皇帝后妃郓王楷等东走淮浙敌骑至国门之北阅月议和乃归而尼堪以为太原未下河东劲兵必乘其后因留攻太原公时总守御之职以死拒敌城中食尽至煑弓弩马甲筋皮充粮虽尼堪尽锐攻之自十二月至七月不能支诸道援兵如姚古折可求刘光世种师中刘韐张灏解等军四面俱至敌分兵摧之皆不得前九月初九日城遂不守师臣检校少保张孝纯不能死为敌所擒公独率麾下决战突围而敌骑追之力战不解部曲尽亡遂负太原庙中太宗御容赴汾水而死呜唿自亰黼蠧国缙绅之士乆以欺㒺相承謟䛕成风俗靡极矣无复长虑却顾天意既怒假手强隣公之不济天也虽亡身狥义其如天何彼尸将相之任者愚不知机莫不上贪其生不肯尽节然往往不免拘执或不得其死孰若公挺然自断视死如归忠烈如是之盛哉诗曰矫矫虎臣捍城于并殚其智力为国长城攻踰两时敌不能乘无食无援百雉乃倾负像赴水义不茍生大节卓伟千载光明靖康遗録曰金人攻陷太原张孝纯拜降太原城方四十里人守甚坚百姓自十五以上六十以下皆籍为兵屋舍皆拆去壁令所在相通贫富如一家相持半年救兵不至粮食既尽杀老弱饷军敌知城中困甚以云梯登城守者皆不能运动遂破纵兵入城无问老幼皆杀之焚烧屋舍夷其城廓太原自此遂丘墟矣靖康小録曰初太原之围自乙巳十二月至丙午九月初三日方破因粮尽援兵不接城中杀人而食困饿死者十将八九守御人所食草木根及煑衣甲皮至是始困敌得乘困破之居人及守御向敌死者无数城破守臣张孝纯持刀欲自尽左右侍兵抱持夺去为畨人擒掳惟通判王逸誓不屈辱登阁抱太宗御容令人纵火而死太原陷时又有转运判官王毖者提举常平单孝忠亦死于难后因毖家人自言赠正议大夫词曰顷以才选转漕河东而敌国之衆长围太原身与帅臣婴城固守王畧不赡卒为敌图将军生降方安右校之位少从前死不随属国之归程俱词也封氏编年曰张灏出榜云本司以探得太原已开了四门今晚出兵前去应援仰军民知悉士庻读牓者莫不相贺是夜将半灏开四门进兵往石州路去人皆惊愕莫知其故后数日方知太原失始悟灏绐衆出榜为出城自逃之计虽三尺之童莫不扼腕齿欲食其肉灏被受勅㫖令总陜西河东路将仰俾救太原者无他以灏于孝纯父子也欲使极力进兵不料无其他才总师㡬年未甞以忠规秘计指踪将兵但委士卒迎敌捍御败兵覆将挫辱国势军须亿万悉为金人所有不念君宠父恩欺上㒺衆唯务自全不忠不孝有如灏者乎三朝北盟㑹编巻五十三三朝北盟会编卷五十四钦定四库全书三朝北盟㑹编巻五十四宋徐梦莘撰靖康中帙起靖康元年九月五日戊辰尽十三日丙子五日戊辰吴敏落观文殿学士宫祠臣寮上言臣闻国之威柄唯赏与罚者是非之所以分而政事之所以立也若为善者不赏有罪者不罚则是非倒置无所观矣窃见前宰臣吴敏因上皇有内禅之意遂建白传位于陛下曽未累日置位辅弼自惟年少不能协副衆望乃招贤能张大声势当是时也人皆称之及敌兵既退寖生骄心侈协賛之功偃蹇无所忌惮边防之急不复经意将帅之任不复介懐器甲迟缓而不预为之计粮食稽迟而不早为之所搬运失时蠧害为甚凡此数者皆当今之先务虽究心悉力犹惧不能以济事而乃怡然视之如平时可不为之寒心哉以至元祐旧臣则遏抑而不加牵复蔡氏大恶则蔽覆而不正典刑使陛下之仁恩不能以下布而臣寮之章䟽亦沮而不行焉不问邪正同于己者善之不问愚智异于己者恶之于是士夫失望民庻解体则今日之罢己为晚也敏虽罢相然犹为观文殿学士知扬州扬当江淮之冲素号繁剧观文之职冠于秘殿可轻以授之哉敏以罪去尚且得此臣惧自今以往执政大臣勤恪者无所劝而懈怠者无所惩矣伏望陛下明其罪恶以正刑章以为后来臣子之戒取进止又上言臣甞观李唐诸帝其聪明英武无若太宗者及太子承干废以三子一弟未知所立其心亡聊取佩刀自向赖长孙无忌抱持以免诣託晋王大事方决虽其平时英畧如此一为多爱所牵不知自处乃知在疑似之间能断以大义畧无纎芥诚天下之难能臣伏覩道君太上皇帝方冬锐然以大位内禅于陛下不谋闱阃不问阉官不询羣臣使神器永有依归其贤于唐太宗逺矣蔡攸出入宻侍闻上皇倦勤之意甚乆奸人多虑用心不臧不肯宣露者将有所待一旦上皇除陛下以开封牧攸知事势已定又自度父子稔恶平时曲惮陛下之刚明遂授其语于敏俾之建白攸又赞敏为门下侍郎其虑患深矣敏不自揆乃攘为己功羣小交口称道以为有定䇿之勲兹实骇闻借使当时上皇意未有所主虽有吴敏何能为哉既贪天之功以为己有又得蔡攸所授之语惟思报蔡氏之恩畧不顾君臣大义虽言章交攻其罪而敏横身障蔽斥逐台諌招引同门以为其助廹于不得已凡三四贬窜仅能置京攸于湖外而已陛下灼知其姦奋干刚之断投京海外窜攸岭表分布子孙各置远方京不及过岭而卒于善地大不慰天下之心无不归咎于敏者方金人南侵李邦彦欲议和敏则以和为是虽三镇之重遽欲弃与及徐处仁欲议战敏则以战为不然虽种师中逐敌出界不以为功王云倍程北归求尺书以议退兵敏遂沮其议及解折可求败衂遂复请遣使以议和其失机㑹一至于此太原之围㡬年未解河北之敌既去复还其为玩敌莫大于此言章所击稍渉蔡氏之党则匿而不行进用之际稍有蔡氏之旧则力加推引惟効京攸専权䟦扈畧不知先国家之急又数与等軰交相矛盾懐姦积恶巧佞隂狠未见其比投之遐裔尚未塞人望观文隆名宫祠优职岂宜畀之伏望陛下断以不疑特赐窜斥布告天下使上皇恩徳与日月争辉无致小人妄有掩蔽臣将见天地恱豫神祗喜乐蠢兹敌人不威自服矣臣有所懐不敢自己幸陛下赦其狂率取进止九月五日奉圣㫖吴敏落职仍报行九月壬申吴敏责授崇信军节度副使涪州安置臣寮上言臣近甞论前少宰敏掩窃上皇内禅之徳自谓有定䇿之功及専权䟦扈懐奸误国固非一事理当投之荒裔以为人臣不忠之戒圣恩隆厚尚存体貌止令落职宫观罪大责轻未协物论误国欺君罪通于天虽戮市朝未足塞责陛下自即大位屏出宫嫔不迩声色以星文谪见避殿减膳以消天变忧勤恭俭前古未闻虽村童野老言之尚能流涕敏身为宰辅自当仰体陛下至诚恻怛之意夙夜在公思所以补报迩者厚费金钱数百千置婢妾三二人以供娱乐自谓宰相事业如此而已木石肺肠畧无忧国之心是可忍也孰不可忍也以故内外细大之事一切不复经意同列询访笑而不答伏望陛下详臣前日所列之恶与今来所论之罪速赐投窜未足偿误国之大过亦使知罪之不可幸而免也取进止九月九日奉圣㫖吴敏责授崇信军节度副使涪州安置手诏朕以嫡长受册逮储十有余年上皇畀付之意既已大定宣和七年十二月二十日忽降睿㫖建朕开封牧乃用太宗故事卿大夫知将内禅矣及二十一日宣制而百司庻府以至都人亦莫不知是时蔡攸领枢宻院自知罪恶贯盈他日不免乃引给事中吴敏于宣制日入至玉华阁玉华阁者禁中深入之地非外廷臣所得至处又二十三日引敏连入盖攸方经营江浙之行欲留腹心之士置在京师候伺动静中外相应其事诡秘难使衆知故引敏入深宻之地与谋耳攸观东行言章击蔡氏者日至而敏倾身障之诡计百出终以败露及蔡京子孙皆远窜而京子绦至荆南託进士黄大本附书寄敏为开封缉捕得之其书责敏曰仆父兄于阁下可谓有徳矣阁下自布衣登要涂立功名始终与父兄交契自应知之阁下纵自谓我不出蔡氏其可得乎由绦书观之敏之为蔡氏腹心明矣且朕以太子受禅何待人言若以谓甞言则入玉华阁之日乃在降㫖建牧之次日何也攸乃诈传令以敏有建立之功擢为门下侍郎其姦伪缔结乃敢如此是以上皇在龙徳言毎见管宫官待制谭世勣李熙靖必曰内禅之事出我至诚未甞建言但攸引入与为他谋上皇独断而为此䇿冠映古初矣吴敏乃以为己功可乎若敏辅相有力犹可以赎罪又况深险而好自専弛慢而不及事致今日边事尚炽兵民未得休息投诸遐裔亦轻典尔故兹诏示可付史舘仍布告天下告词为臣之恶莫大贪天之功失职之刑孰先误国之罪宜加显黜用穆师言观文殿学士通议大夫提举亳州明道观吴敏性禀柔邪中藏险诈窃名第以徼幸之术盗倚任于扰攘之时惟𦕈质之缵承盖上皇之素定乃縁私党之託谓有建言之因迨窜兇渠果㤀公议究观党庇之迹迄符隂告之情且朕方勤政躬宵旰之忧而尔乃懐安肆娱乐之奉用人论事济姦慝则有之料敌筹兵失机㑹者多矣稽使指有后时之慢忽边防无先事之图谋皆不臧咎将谁执有相若此惟国之羞既邦宪之稍伸顾人言之不置贬从散秩投畀遐方尚体寛恩勿㤀循省林泉野记曰吴敏字元中真州人登第蔡攸喜之渐进用宣和末为给事中金人南侵徽宗欲逊位皇太子攸探知上意宻以告敏敏以力赞其事渊圣即政骤加敏中大夫门下侍郎李邦彦为百姓所击因罢相敏奏邦彦有功复用为太宰俄而陈公辅上书乞相敏力主和议太学生吴若奏书言敏奸邪上欲加若罪敏复諌止敏请早立储贰又请増春秋一经许举人习治进諌议大夫方时多事敏乃买婢妾以自娱臣寮言敏不可当危急之际又与徐处仁日争议上前上为解之不已以观文殿学士提举西京嵩山崇福宫继而开封搜得蔡攸所遗书敏受蔡攸恩不能营救上怒彰其恶涪州安置诗选曰敏仪真人妙龄秀发政和初上庠试书义有声蔡京见其程文复爱其丰韵粹羙欲以女妻之元中辞焉释褐授浙东学事司干官除舘职擢记注西掖时年二十七玉立鸳鹭行中一时歆艳迁给事中郑达夫既相以言事落职宫祠退居维扬遂归白沙数年不以一事干人吴正仲乔居于彼元中师事之学为古文四六质疑就正日夕不倦朞年文章大进缙绅咸钦重其不以贵显自髙诎已务学如此宣和五年复召还旧物兼直禁林制词温厚人多传诵蔡京罢相麻云再图揆路之崇本予徳意三告师臣之老乃尔令名河北徳音云桑麻千里皆祖宗涵飬之休忠义百年亦父老训诲之徳又云大田在望将观牟麦之秋南风既薫且解里闾之愠敏有侍儿曰远山羙姿色通文理敏毎为文使供笔砚之役一日有访敏者敏方据案运笔逺山者方磨墨拂纸时服其风流如此宣和七年冬北兵仓猝至汴上皇乆厌万机元中建内禅之意即日除门下侍郎靖康初进元枢拜少宰与择之太宰同命是时招徕天下名士凡坐党锢废黜悉加迁擢寖与徐公议论不叶朝廷以防秋不远庙堂不务同寅并罢相以观文殿学士外祠旅以事贬栁州安置蔡攸移万安军安置臣寮上言臣闻爵人于朝与衆共之刑人于市与衆弃之刑赏之行非出人主私意与天下为公而已昔舜诛四凶天下咸服者言其公也蔡京蠧国二十余年罪恶贯盈杀之宜矣吴敏等力为保䕶屈国法以报恩天下孰不痛愤而迁延数月不正典刑陛下灼见天下怨京之甚奋独断之威不恤姦言投之海外以御魑魅虽三尺童子莫不谓然京恃敏庇䕶之故滞留道涂至长沙而卒识与不识无不咎敏之沮格言章不早投窜致京身死内地抵掌而叹者纷然如京之恶固大矣若攸之罪亦不减于乃父燕山之役祸及天下罪与童贯何异哉骄奢滛泆载籍所无包藏祸心虽伐南山之竹不足以容其辞今置之雷州实未协于师言雷虽在广南其地濒海絶无烟瘴土风不异于中州此吴敏之私意也今若不窜之海外不惟未正凶人之罪亦恐不足服国人之心愿陛下速赐施行无使若京之早毙再失天下之望臣不胜区区之恳取进止九月九日奉圣㫖移万安军安置十一日甲戌合门宣賛舍人吴革往太原使尼堪及革见尼堪庭揖不拜计议边事责其贪利败约气劲语直敌相顾动色愧服为追回攻威胜军等处人马授书已归偹得其情状执宣抚使折彦质请于朝急偹河南且代选精兵捍御金人而复遣使出寨以强中国大臣之谋优㳺不断尚执讲和陷于敌计而不能悟十三日丙子谭稹移昭州王安中移象州并安置臣寮上言臣窃见比者金人愈加强盛并门之围未解河朔之敌深入而我师数有败衂退走之耻者无他士弗用命而气不振则孰肯效死又安能取胜哉然则士卒之气何以振之倘朝廷于行法之际有以大慰人望而快其平昔愤怨之心则士卒之气振矣且河东边郡失守以至于今其势亦可忧前后败军覆将所杀戮者不知㡬何人孰不知忻代之失始于谭稹招刺义胜军致令耿守忠軰开门迎敌陷没要害之地遂至于此也河朔自收复郡人皆知必有今日之患向者长驱屠戮之祸城下要盟之辱不忍复道孰不知燕山之变盖縁王安中为安抚措置乖方既隂知其必有变而嗜利固宠不以告朝廷乃寅縁为私求自便以归致郭药师背叛降敌为之道地遂至于此也此非特士大夫知之凡甞遭北敌之患者无不切齿愤惋思得此二人者重加诛责则天下之人必曰圣上哀念吾赤子之无辜而就死地故求首祸之人以正典刑孰不鼓舞欣快而相告哉如此则何患士之气不振而弗用命乎二人罪恶如此而朝廷未尽施行谭稹虽已责散官而尚处近郡王安中初居随州今改置临江军善地则何以慰民望而快其积愤之心哉臣谓重刑典宪之后犹当降明诏露布其罪使天下咸知庻令军士感励自奋而成敌忾之功正今日之所急也乃复加惠有罪特屈刑宪以失天下之望伏望睿断并谭稹招刺义胜军驯至今日之患则罪不在童贯下又闻金人起师之因亦指王安中擅纳叛降故去嵗十二月二十五日赦文首着其事以谓因此取怨以致兴师天下之人皆谓安中即有重责不谓乆稽典宪今朝廷复有和议则安中之责尤不可轻亦助和议之一端九月十三日三省同奉圣㫖王安中移象州谭稹移昭州并安置遗史曰王安中到象州有诗曰后人谁促渔阳战旧守犹迁象郡来幼老春秋曰王安中字履道以文章有时名交结蔡攸攸善之引入禁中太上赐䜩饮半酣是时郑后有宠犹未至中宫上出示郑氏簮玉花上有双飞玉燕攸谓安中曰岂可无诗安中即作诗进曰玉燕双双扑鬓云碧纱衫子欝金裙神仙宫里参鸾女来侍长生大帝君太上大喜安中尤善四六致位政府别无他长除知燕山府制有曰髙文大册亶居后学之宗又曰推翰墨润色之工为剧繁允济之任三朝北盟㑹编巻五十四三朝北盟会编卷五十五钦定四库全书三朝北盟㑹编巻五十五宋徐梦莘撰靖康中帙起靖康元年九月十五日戊寅尽十九日壬午十五日戊寅李若水见尼堪于榆次县靖康大金山西军前和议日録靖康元年八月二十四日若水等被㫖日下出门差往大金山西军前和议九月初一日长行十五日次太原府榆次县见大金舘伴使萧庆副使刘思前来相见问劳甚勤庆曰使副们縁何事来若水曰某等为和议来庆曰有国书若水曰有书庆曰国书外莫别有议者事否若有须当先去译知国相元帅为使盖前次邵侍郎等一畨奉使到来初间问他道国书外莫别有议者事否渠言无及见国相却有面议之事临时甚是艰难要使副知若水曰某等来时面奉本朝皇帝圣㫖令若水等再三启白国相元帅前次奸臣误国无有施行今日分差内畨使人前来以道志诚悔悟之意愿国相元帅以生灵为念盟好为心早与通和则天下幸甚庆曰容其等先为译知国相若水等称诺乃归幕次近晩伴使来传语二人请排礼物土物来早见国相次日译语二人前来引请若水等赍国书押礼物土物入军见国相行次中门列甲兵两行至帐前幕次下马伴使来接迎庆曰国相先令来问使副一事赵良嗣是上皇时可上可下者人今不知在何处若水曰赵良嗣今已谪过岭南去矣庆曰不知㡬时被谪若水曰不是去年冬即是今年春亦未甚记得仔细也庆曰国相又教先来取国书王履曰国书当某等亲见国相面投方是若水曰和议正要情通先纳过书去亦何害若水遂搢笏出国书与庆庆恭领之即曰使副且此少待容庆等先去见国相若水等坐幕中少间译语官一人来云国相请使副若水等令赍礼物土物诣前与国相相见叙礼讫若水曰某等来时面奉本朝皇帝圣㫖令若水等伸问国相元帅新寒台候万福国相恭受礼讫复曰使副们来时贵朝皇帝圣躬万福若水曰某等来时本朝皇帝圣躬万福若水曰某等来时面奉本朝皇帝圣训令若水等再三启白国相元帅前次奸臣误国㬠有施行今者分差两畨使人前来以道志诚悔悟之意愿国相元帅以生灵为念盟好为心早与通和天下幸甚国相曰那收燕山时杀了底许多人是生灵也王履曰国相若追思往事一一细较即使使人何以为词若水曰某等面奉本朝皇帝圣训令某等再三启白国相元帅今欲以三镇逐年所收租赋悉奉贵朝愿休兵讲好国相厉声曰既有城下之盟许割与他三镇那租赋便是这里底怎生更上説也若如此便是败盟不割三镇若水曰盖縁三镇军民未肯交割故欲将逐年租赋奉贵朝其利一也止是爱省事幸国相元帅开纳国相曰公门不去劝諌贵朝皇帝教早割与他三镇土地人民便是好公事却来这里弄唇舌想稍空恐使不得履曰本朝今则㬠有忠义之士辅佐今圣与昔日事体不同使人说得是与不是实与不实如何暪得国相元帅国相约若水等坐左右曰国相请使副与伴使就幕次相聚若水等退伴使迎接若水等过右帐下酒三行劝一钟庆曰国相令某等伸问奉使使副为军行不及为待幸眀察若水等称皇恐庆曰夜来天气大叚寒了未知中原如何履曰东都尚未挟纩庆曰南北天气如此之异庆曰使副见国相所议如何若水具道前言思曰国相道有城下之约故提兵専来若不割得三镇土地人民将有何面目归去见国人履曰某等已曽启白国相元帅非是本朝不割三镇土地人民盖縁三镇军民未肯交割故欲以租赋奉贵朝免得交兵生灵之幸庆曰但恐不可若水等退少顷国相令人传语送羊二羫酒三十瓶钱一百贯与使副洗尘第三日早若水等诣军前谢国相讫若水曰某等昨日甞以国事上冐台严欲望台慈以生灵为念早为通和则天下之幸甚国相曰贵朝当今之时譬如着棊一叚既败则补其余若顾惜恐一齐带累了不可知若水曰本朝若顾惜又岂肯以三镇租赋奉贵朝也国相曰不须巧说遂揖若水等坐国相曰使副们行甚路来履曰某等由井陉来国相曰闻此路险阻不能通车果否履曰然国相又曰去嵗闻解制置统兵守井陉路不战而兵溃何也岂其险而不持而兵不堪用乎履曰去年帅被㫖到河北两路㸃集沿边弓手保甲继闻两国通和随时放散即非不战而溃况亦不曽守井陉路恐是传之者妄耳国相又曰使副们来时黄河冻未若水曰大河须极寒方冻国相曰使副们何处人氏在乡里时以何为生若水曰某乃洺州人履曰某乃汴都人若水曰某等在乡中时皆以读书为活国相谓履曰使副既知书何故作右官履曰读书无成乃困武弁国相举诗一聨近来渐觉家风好儿读书声女织声若水曰敢问国相元帅仙里台眷安在国相颦眉曰祖乡在沈州骨肉昨因契丹征辽东时皆被害近方得一小女子履曰以此见兵革岂是好事履又曰陶渊明所谓弱女虽非男慰情良胜无国相目属履乆之若水等退是晚伴使来相见庆曰适来国相曰此畨使副㬠忠鲠聪明只是所议不肯说尽话若水曰某等所奉圣㫖止是如此不敢虚诳更幸太师尚书因见国相再为禀知庆曰当如所戒庆等退第四日早若水等再见国相若水曰某等兹者特来议和欲便两国区区之意己甞禀知敢望国相元帅早与开从国相曰待国书中答去若水曰和议事大恐国书中不能尽曲折幸国相元帅面谕可否国相曰亦苦无多事履曰某等恭传得本朝皇帝至诚之意逺来议和须得国相元帅端的言语归去便是使人不失职国相曰若不割得三镇土地人民决不可和履曰国相若坚执不回使使人何计则是国相曰使副不若且归休若水曰纵使某等归去将何面目敢见本朝皇帝纵见将何以为词更望国相元帅曲全两国之羙国相曰不须忉怛若水退第五日早若水等再见国相方欲起言和议国相遽约若水等坐国相曰已作国书了命左右取到遂传与若水不得已搢笏领之国相曰使副们少间便囬如到京师烦为再三奏知贵朝皇帝承遣使命逺来颁示宸翰及礼物等不胜感荷为军行无物贡谢伏望睿察所谕三镇租赋不须言及若差人速来交割土地人民即便回军通和万一不从须索提兵直到汴京理㑹也若水等又欲起议国相作色曰已在言前不必再三若水等见事势不可即曰容若水等来日谢辞了国相即行国相曰不必讲此礼使副即今可便行若水等称诺乃归与国相叙别归幕次国相令译语官二人前去云国相传语使副承逺来无以为谢白马一疋并银鞍䘖一副将花罗三十疋香药一合上正使侍郎乌马一疋并银鞍䘖一副将花罗三十疋纳竒实二十疋香药一合上副使观察更有酒一百瓶钱二百贯犒设一行官吏若水等辞不敢受伴使来相见曰此事奉使合得之物不可壊却常例若水等不得己收之伴使相送及五里许置酒五盃饯别劝一钟庆曰国相令某等再三致意使副承逺来为军行无以为待望见察若水曰某等此来上荷国相元帅尚书台眷如伴使归见国相烦斥若水等名致谢庆曰谨领台命叙别乃行十一月十一日归次国门次日不隔班引见对于崇政殿十九日壬午李纲罢宣抚使除观文殿学士知扬州李纲以宣抚使屯于懐州也诸将皆败太原失守纲将士多叛去金人乘之遂大败而还上怒遂罢纲使知扬州传信録曰初敌骑既出境即遣王云曹蒙使金人军中议以三镇人民不肯割地之约至是遣回有许意其实以疑我师非诚言也朝廷信之耿南仲唐恪尤主其议意谓非归租赋则割地以赡之和议可决成乃诏宣抚司不得轻易进兵而议和之使纷然于道路矣既而徐处仁吴敏罢相而许翰罢同知枢宻院而用聂山陈过庭李回等吴敏复以内禅事言者谓承蔡攸宻㫖及初除门下侍郎亦蔡攸矫制为之授散官安置涪州余窃又叹曰事已不可为矣因入表札奏状丐罢初唐恪谋出余于外则处仁敏翰可以计去去此数人者则余亦不能乆留也至是皆如其䇿章数上犹降诏批答不允余具奏力道所以材力不胜任者且得昬愦之疾不罢决误国事亦併叙曩日榻前之语于是上命种师道以同知枢宻院事廵边交割宣抚司职事召余赴阙且俾沿河廵视防守之具余连上章乞罢知宻院事守本官致仕行至封邱县得尚书省札子有㫖除观文殿学士知扬州时九月间也余具奏辞免不敢当具上疏言所以力丏罢者非爱身怯敌之故特事有不可为者难以虚受其责如宣抚得兵若干防秋兵若干屯驻人处皆不曽用始朝廷应副银绢若干又御前降到若干除支官兵食钱并犒赏外皆椿留懐州及在京降赐库具有籍可考可按臣既罢去恐不知者以谓臣䘮师费财惟陛下遣使覈实虽臣自以不才丐罢益择将帅抚驭士卒与之捍敌金人叵测谋虑不诚和议未可専恃一失士卒心无与御侮则天下之势去矣臣自此不复预国论敢冐犯以闻既而果有其言中书舍人刘珏奏准中书省送到词头一道中书舍人安扶奏准词头李纲除观文殿学士知扬州李纲轻脱寡谋强执自任前后败师覆将非一所有词头未敢具草奉圣㫖令以次舍人行下者臣伏见仁祖朝韩琦以直学士经畧陜西而好水之战任福刘平皆残于阵士卒死者甚衆仁祖非不知诸将违琦节制致败也虽善其皆合事机然犹坐降一官神祖朝韩绛以次辅宣抚西边兵将深入荒域卒至骇扰横罹战伤神祖非不知绛之推忠尽瘁也虽元情无他然亦罢相止以旧秩出守邓州盖人君陟降如天无心虽知其才能之可用忠赤之可倚或有过焉不可不加黜罢也窃见李纲勇于报国鋭于用兵而聼用不审数有败衂是致士气益䘮敌势益张其罪益着矣陛下亮纲用心无他因其有请宠加峻职授以便郡虽臣寮缴奏复命以次命词行下于此见陛下厚于记功薄于责过也然纲此行败军覆将耗财疲民非特如韩琦好水之败韩绛西边之失其可不加黜责以示惩戒乎臣至愚不肖甞慕范仲淹之中正仰事陛下非敢于纲败事之后从而下石也但朝廷典刑不可不正如陛下念纲之劳所在记録察纲今日之败志在殱敌亦宜黜官降职以慰死者之心为败事之戒既不以今日之失而遂㤀其前日之劳而曲庇其罪戻赏罚昭着如天无私则将帅闻之莫不感激思奋而敌势有可平之期矣所有词头臣未敢具草臣寮上言新除观文殿学士知扬州李纲本以凡才误膺器使卵翼扵蔡氏之门倾心死党逮上皇将有内禅之意攸先刺引纲为援使冐䇿立功而纲之罪状有不可掩者臣请为陛下数之太上皇心存道奥倦聼万机陛下以元子受天寳位臣下何与焉乃敢贪天之功以为己力此其罪一也金人之兵传于城下逮西师之至彼且心惧气慑不敢肆行抄掠莫测西兵之多寡强弱两军相持则易于和议矣纲乃妄意一胜逮姚平仲之挫衂使之复逞虎狼之心其罪二也王孝廸掲榜取民金寳京都之民为之骚动朝廷大议已定不复取于民而纲自取文牓以为功身为大官躬诣大肆以收前牓窃誉兵民使怨归公上其罪三也兵既妄动朝廷不得已暂行罢免为之死党者嘿谕其意力率士庻伏阙乞用李纲胁持君父㡬至变乱其罪四也身领守御不知体国假君爵䘵以市私恩四壁之赏太滥㡬至数千人而亲戚故旧或滥转官资或白身授官鲜有遗者此其罪五也隂与吴敏党庇蔡氏荐京入对上皇之归也力引蔡氏俾还京国踪迹诡秘其遗攸书则有宻语不敢忘之说即不知所谓宻语者何事此其罪六也自谓功多排斥同列任情好恶妄作威福致陛下有惟辟作福惟辟作威之戒此其罪七也身为枢辅知术疎浅不能逆诈輙以蜡书付金国之使妄结伊都使金人复加怨愤抄掠吾民致河北河东之敌未平此其罪八也陛下以种师中之败及遣臣宣抚河东而纲輙敢拒抗君命㡬于䟦扈此其罪九也逮其泽孟不务持重以量兵势惟以军法督战遂致解之兵溃散挫衂卒无尺寸之功以致并门失守此其罪十也古人所谓口尚乳臭者其纲之谓乎且其用军行兵徒知袭童贯之迹妄自尊大为僚佐罕见其面独智不能用贤果致败衂损国之威使金人复扰河朔致朝廷再遣使和议欲诛厥由咎将谁执伏望陛下早正十罪大奋干刚特赐窜黜为人臣懐私误国之戒李纲提举杭州洞霄宫宣和録曰臣寮上言切见新除观文殿学士知扬州李纲轻脱寡谋强执自任専主用兵之议而无胜筭竒画及陛下命宣抚之任日冀其有功而前后败军覆将非一用耗邦之财不可数计纲亦知其罪而自列矣陛下复加以宠召使守郡此臣所未喻也奉圣㫖李纲差提举杭州洞霄宫又臣寮上言谨按前知枢宻院事李纲首兵以解太原之围凡战守之䇿一切聼之不从中覆也而方畧乖谬节制无术出师輙败取辱敌人太原失守天下寒心纲匿而不言近世大将误国辱朝未有若纲之甚者奏议有曰若弃太原乞降御笔手诏纲迁延懐州弗力救援乃欲以弃地之事归之君父以逭其责懐奸如此且纲妄庸人耳平时谄事蔡京蔡攸结为死党其为守御司也京在城外遂以守御之卒假京给使方君父在围城中正赖其衆以为守偹纲乃资以元恶大憝不忠甚矣其迎上皇于南都也与攸耳语移时踪迹诡秘不可具言迨其还朝力欲援攸亦居政府中外汹汹莫知所为赖陛下察见攸姦不使入城然后人心翕然以定若纲言遂行而攸复用其祸可胜计哉今年正月金人至畿甸旋即和议既而勤王之师四面辐辏金人恐惧求去有日矣而三镇诏书初未与也纲自以和议既成无以为功遂与姚平仲同建刼寨之䇿一败堕地朝廷不得已遂与三镇诏书兴言及此可为慨然陛下隆寛广爱薄纲之罪止于罢位而纲遂使其党张焘冯檝方元若余应求陈公辅之徒鼓惑衆聼唱为伏阙之事㡬至大变其初王孝廸刼民之金以犒敌人諌臣论列陛下重惜民财为罢之纲乃敛恩归己收其牓以沽小民之誉小民无知以为尽出于纲故伏阙之日聚衆万余纲处心如此岂所谓善则称君也哉今秋金人举兵再犯边陲首以纲为言呜唿纲之罪大矣尚以崇阶均逸祠宫非所以示惩也臣愚欲望圣慈正纲之罪授以散员置之逺服以为将帅失职者之戒仍以纲罪恶明谕天下以解愚民之惑三朝北盟㑹编巻五十五三朝北盟会编卷五十六钦定四库全书三朝北盟㑹编巻五十六宋徐梦莘撰靖康中帙起靖康元年九月十九日壬午尽二十一日甲申李纲落职依旧宫观又臣寮上言窃见昨者金人围守太原乆而未解知枢宻院李纲出总元戎戡定敌兵兵甲非不多也至辟为属官凡七八十贠抽差人役凡六十名能否不辨幕府纷然军政出于多门临时漫无成筭偏稗不知禀令士卒自相残践以守则不攻而溃以战则未鬭而遯斩将不闗主帅生擒则非敌人兵卒逃散金帛散失纲既告罢其属官或托故差出或随逐前来各带劵厯不废请给所谓法度纪律一切无有以此行师欲求决胜臣未之闻也大帅自当亲临战阵以䕶诸将决求成功纲坐懐州去军前凡数百里缓急何以及事其幕府参议宜管文字勾当公事等官员数猥衆又多晚进后生纲傲然畧不咨问其所与亲宻朝夕不相舍者唯邹柄与张牧而已自余僚属将佐唯晨夕一揖而退若有所建明须先祷柄牧为之传导然后得见故人多怨卒以无助而败事况邹柄张牧白身得官何甞知军旅之事纲数十万之衆而决谋于此二人可谓踈谬之甚闻纲初欲过隆徳柄牧力争不得往及军势稍沮遂督诸将士卒忿怒下情不通十羊九牧无所适从太原不守数日矣纲在军中尚不得知何以望其能先事而料敌哉误国损威莫此为甚观文峻隆宫祠优㳺非所宜得愿赐黜夺以协师言若邹柄张牧賛佐误事亦当追夺前命以明国威以肃军政奉圣㫖李纲落职依已得指挥差提举杭州洞霄宫邹柄张牧并罢见任令别注授差遣又言初见李纲天资躁轻济以凶愎地位尊崇耻于咨访辟置幕府皆一时趍附之憸人选用禆佐多平日败亡之冗士图事揆䇿既非所长料敌应变又其所短淹留累月縻费国用不可赀计卒不能解太原之围若不究正其罪而显黜之则非所以定国是也然纲强辩似智敢为似勇窃主威以交羣枉违公道以市私恩故一时小人喜为称誉每纲之败则归咎以贾衆怨蚩蚩之民轻信易动纲之姦诈何由尽知若不明数其罪而播告之则非所以孚庻聼也臣按纲之罪未易悉陈请为陛下言其大者上皇独决大议传位陛下蔡攸乃诡传上皇之命谓吴敏有建请之功峻加柄用以庇蔡氏之宗敏固已不胜诛矣纲于陛下龙飞之后乃始引敏以为证奏䟽自云臣与吴敏力建大䇿賛成内禅纲之欺天㒺上抑又甚矣纲之罪一也今春敌骑至城下陛下屈己为民以讲和好其使都邑之民输金帛以助国盖非得已执政王季廸庸闇无状掲大榜于通衢肆为乖谬不可施行之论台諌连章奏劾陛下即罢输纳或命以官或以官折还元价纲掠人主之美使行营司收榜曽不知出于陛下也故纲之罪罢其徒唱之市井无赖千百为羣白昼纵杀㡬至败事纲之罪二也陛下始降亲征之诏燕越两王上表固諌从臣言官亦皆奏䟽乞罢亲征严都城守御虽殿巖武帅亦以为言纲又言躬述利害回銮舆之行陛下俯顺羣情岂独纲之力哉欺愚惑衆妄自夸耀纲之罪三也迨西师四集种师道之谋与诸将驻兵郊外敌营寖惧若纲稍加持重从师道之谋絶其抄掠徐为后圗岂有䘮师之祸平仲之战纲实使之轻举妄发误国大计犹复肆为狂诞之言溃乱朝聼纲之罪四也蔡京弃去君父逃于拱州遣人以奏牍抵纲使之请对纲輙敢为京敷奏京亦恃纲在朝遽至国门以俟君命显庇元恶轻负国恩纲之罪五也蔡攸建请上皇为渡江之计日进姦言离间两宫遣其党宋㬇传道语言狂率不逊神人共愤攸既以罪斥纲被诏奉迎上皇乃请以攸为行宫副使欲使入朝都邑震恐既又以攸有扈从之功力为营救纲之罪六也攸在丹阳纲自围城中通书至为庾词云不敢渝信又有太师钧候甚安此中不辍通问之语时京在占云舘也其披冩腹心亲宻无间一至于此纲之罪七也于丐去之章妄云奉使而两宫协和上皇之于陛下陛下之奉上皇天性至爱本无纎毫之间纲安得此语哉纲之罪八也纲任为元帅偃蹇违命輙取陛下除授兵部侍郎以后告勅缴朝廷畧无顾惮纲之罪九也纲自起总行营専主用兵近者乃复请卑辞厚币以讲和入请亲降手诏弃太原于度外纲之罪十也今勍敌在前国威未振纲之误朝致衂䘮师辱命与夫懐姦党恶之罪条具于前矣伏望陛下奋干刚之断继离照之眀处以散秩窜之遐方以伸邦宪仍乞特降诏㫖布告中外以肃军聼李纲责授保静军节度副使建昌军安置又上言臣闻人臣之罪莫大贪天之功窃人之财犹谓之盗臣窃观李纲札子称上皇厌万机之烦欲授圣子意未有发臣与少宰吴敏力建大䇿賛成内禅臣伏观上皇以神器授陛下盖知天命人心有所归属奋然独断岂假人谋此帝尧盛徳之事也当时蔡攸出入禁中刺得宻㫖报吴敏李纲欲使二人进用为已肘腋吴敏时权直学士院身在翰林院故其议先达纲为太常少卿踈外无由以进而纲遂懐此札子诸路示士大夫人无不见之所论三事内禅乃其一也其词引唐睿宗始立为帝皇嗣居宫事缙绅见者莫不骇愕罪纲失言由是言之纲岂知上皇圣意哉徒得攸言犹未敢信且首尾两端今乃敢明言上皇之意未有所发与敏力建大䇿则是诬上皇而欺陛下非所谓贪天功以为己力乎臣闻善则称君过则称己人臣之羙也唐书言戴至徳无异才唯能归善于君为时所服若纲则不然纲札子又曰嵗首上皇南幸浙羣臣亦有劝陛下为避敌之计者又臣躬述利害回銮舆之行为固守之计臣窃谓固守都城兵民之心也陛下因人心而却南幸之议纲何与焉使纲甞言之亦大臣献替之常事何必髙自称誉耶纲又有札子曰传檄而三镇坚守奉使而两宫协和臣切谓纲之传檄必得陛下圣㫖非假圣㫖其谁肯从纲乃自为功何也上皇北归乃其本志陛下遣近臣袛迓礼意曲偹两宫未甞不和纲乃以为协和两宫何也此以善自予以过归君人臣之义当如是乎纲以是数者平居叫唿衒耀要誉于流俗于奏表中时发不逊语自比其功于张良刘幽求裴度李泌流俗无以为不然遂以为真国柱石也大率纲之为人髙言诞计足以欺惑愚衆今春金人顿兵城下而纲领行营司及京城守御司屡声言破敌都人遭围闭之乆莫不喜之使应援姚平仲卒无尺寸之功而国受莫大之辱流俗犹言纲以为能用兵盖其诞妄足以惑之也方金人邀索金银朝廷根括民间以足其数时王孝廸为中书侍郎独主其事掲榜立禁有四尽之语民甚苦之台諌交章论列朝廷遂罢根括而民间未知纲乃乗马徧厯京城自收其榜使百姓归恩于己又使妄言无行之徒如冯檝陈公辅軰称颂功徳奔走揄扬以窃流俗之誉遂率龚裕叩阍喧噪以刼持人主成其私计于是已罢而复用推原其心罪不容诛为臣之义可如是乎宣抚河东畧无经画肆意妄作督诸将决战数路败衂使太原失守陛下因其乞罢遂与扬州今又与宫祠原其罪状此为寛恩而流俗纷纷谓纲于国有功不宜闲废此浮言妄议固不足恤然朝廷退斥大臣当暴白其罪于天下使人洞然不疑则浮言自熄谁不信服臣愚伏望陛下特降睿㫖以纲之罪大正典刑报行臣章以解流俗之弊奉圣㫖李纲责授保静军节度副使建昌军安置李纲再责宁江军安置纲上书辨雪再责宁江军安置许翰落职宫祠臣寮上言窃闻昨者出师河东大将种师中全军陷没兵威挫衂太原之围卒不能解仰贻睿圣宵旰之忧益壮勍敌慿陵之势忠义之士愤懑齿曽不知本兵之地实有以致之也师中老成持重号为名将练达敌情洞晓军律拥数万之衆出援孤城当料敌制胜临机应变以图万全之利必不轻举妄𤼵以侥倖速战之功也同知枢宻院事许翰怯懦寡谋而好谈兵輙以逗挠不进移文督责使之出师以赎过师中素刚不受廹促翰从中制之所不能忍忘其万死以决一战卒至败绩陛下虽已録其尽忠然师中赍恨地下而翰之罪曽未暴白臣实憾之使翰百軰在朝何所补而失一师中所系甚重谨按翰终始蔡京之门指天誓日结为死党陛下践祚之初首叨除召为御史中丞曽未一言以及京攸之恶每复平日私讐闻者莫不愤疾首荐蔡氏族壻陈求道为台属求道以道告讦得罪虽陛下灼见其姦不复用然士论尤为之不平躐迁枢府方艰难多事之时移病谒告累月不出今者尚以延康秘职出殿近藩且翰在言路则党恶庇姦以欺君在枢宻府则妄作生事以误国迹其罪状夫岂胜诛伏望睿断重赐窜斥以为懐姦㒺上之戒少赎师中将士九泉之寃取进止奉圣㫖许翰落职宫祠许翰之进李纲所荐也太原之役翰督姚古种师中进兵解围李纲之行辟属官多碌碌之人然才者十得三四耳亦未甞谙边事刘韐沈琯王以宁折彦质裴廪以知兵称其实能兵者谁也惟刘韐当辽州折彦质屯汾州王以宁督战过文水此能効力者其他不过供文字偹差使㸃检而已如何大圭轻薄子何足置之幕下议者谓纲意广才疎知人之鑑不甚明翰每右之师中败纲黜并翰罢林泉野记曰许翰字菘老洪州人进士中第宣和中为给事中言髙丽入贡奢侈之事出知亳州后提举杭州洞霄宫靖康初以李纲荐召为御史中丞言蔡京童贯蔡攸皆坐责俄同知枢宻院金人邀求三镇翰言三镇弃则京城不可都而天下危矣不宜许乃荐种师道宿将可用又请诛蔡京童贯王黼朱勔杨戬李邦彦孟昌龄等家族并推治门生党与上不允翰甞督姚古种师中兵进解太原之围及李纲黜并罢翰金人遣王芮来索三闗地遗史曰太原既陷金人使王芮持右副元帅斡里雅布书必欲割三镇之地以谓一镇既得两镇不可不割又诱说执政曰大金地广非欲固得三镇但朝廷既以许之不宜背约使南朝能三镇赂大金大金必不受以全和好然信义者邻国之寳岂可去之使金人以信责南朝提兵再来则何以御得芮诡辞蔓衍指天地为誓而纵其説耿南仲以为然上念太原之失重惜河朔两镇为畿甸之垣屏乃通好于斡里雅布许以金帛寳货以赎两镇命将作少监王及之为国信使以礼遣芮还赐蔡攸自尽中兴姓氏姦邪録曰蔡攸字居安京之长子也长子柔佞謟谀自幼出入宫禁与内侍无异専为优伶之态上宴饮或丙夜乃出累加宣和殿学士深结内侍以固宠荐引门人刘僴韩驹吴敏等数十人皆以禁从其妻党宋乔年宋㬇宋昞等皆因攸为侍从要职宣和四年为河北宣抚副使从童贯以收燕山府畧无措画惟拱手奉贯而已五年师还除知枢宻院事加太保燕国公日夜侍上及诸内侍赐宴赐大第与京门相对权势尤重于京故京复忌之攸复谮京使之致仕其家为复道曲河暗通禁中邀上私幸其第连夜不止大金入攻攸蔽匿告急之奏皆不以闻故兵势炽矣闻大金逼乃随徽宗南幸靖康初臣寮言其罪责授大中大夫提举亳州明道宫再责浔州雷州臣寮再言其罪移窜海外遂赐死时五十国史后补曰伯氏鲁公之长子又所最爱当元符初官裁造院上为端邸时毎退朝出内北门伯氏适来趍院必下马拱立门首以俟上过而后退上询为何人左右曰蔡承㫖衙内也由是上心善之其后常以为言况慿借家世遭逄异宠又如此假若稍加修饬则宰相三公不属他人矣亦何必作为谐媟用荡上心依恃妇人破壊骨肉至违背天性上孤恩纪上既睿明在宫中反笑谓左右蔡六讵应为宰相耶是徒为时主所窥凡所劳心不亦惜乎二十一日甲申标童贯首榜示开封府监察御史张徴奏准尚书省札子奏圣㫖差前来广南路勾当公事臣于七月二十九日出门八月一日起𤼵连夜蹉程及沿路宻切根逐前去至八月十六日到南雄州已遵依圣㫖处分各己施行了毕别无踈虞及具奏闻去讫臣契勘广南与岭南相接连地气炎热兼即今秋暑方壮自南雄州至京计二千五百余里五十二程委是地里遥逺今来臣所勾当事窃虑或有变动虽已用水银等养浸固䕶兼程赍管前去赴阙外奏闻事九月二十一日三省同奉圣㫖检坐前后臣寮言章并张徴所奏令开封府揭大字于市曹要閙处出榜示标首臣寮上言臣切见近遣监察御史张徴前去广取童贯首级仍降臣僚章疏并圣㫖列其十罪元恶大憝无所逃于天地之间枭首通衢孰不欣快昔舜诛四凶而天下咸服盖刑人与衆弃之也臣愚欲乞将前降言章并所列十罪播告天下四方万里之外咸得闻知既足释百姓愤怒之心又可召和气而懐逺人取进止九月二十四日三省同奉圣㫖依奏检坐到十罪言章指挥下项一承靖康元年九月二十三日检㑹臣僚上言第一章责授左卫上将军追广阳郡王豫国公致任池州居住第二章同上第三章移彬州安置第四章吉阳军安置第五章臣契勘前后臣僚论列童贯罪恶非一理合诛夷陛下仁慈未欲置之死地从轻贬窜于贯恩徳厚矣臣访闻贯尚迟回方命不即就道今来朝廷使奉迎上皇切虑贯稔恶弗悛规免谪命尚欲侥倖还朝縁贯姦凶乆着军民怨愤欲食其肉近者金人围城逾四十日民庻不堪闱闭之才叩阙汹汹归罪宦官欧击而死者十数軰贯若复入都城窃恐别致生事兼前此陛下甞降指挥令贯守御京城乃敢尽室南奔官为太师宠极王爵去国之日更不朝辞揆其情实殊无人臣之义也兼已罢宣抚司职事却复拥精兵自卫按春秋法是谓叛逆罪恶如此若不重寘典刑何以厌服衆心望陛下断自渊衷更赐黜责施行仍降睿㫖令开封府多差得力使臣管押前去至贬所取进止又第六第七章唯陛下思京阙震惊之变实生于贯致上皇前日之播越轸陛下父子之情肃邸今日之拘縻伤陛下兄弟之爱太祖太宗百战得天下一童贯危之此而不杀臣恐太祖太宗含怒于上天未已也臣切愿陛下奋干刚发睿断即贯之贬所槛致京师召百官陈九师诛于观阙之下醢其躯以赐战士函其首以遗金人其战士受醢必踊跃以増气金人发函必耸惕而畏威契丹之怨稍纾则金人之师自退矣茍或不然则垂尽老奴将死牖下陛下受侮强邻贻讥万世无以慰宗社之生灵则金人之兵恐未息也臣不胜激之至取进止第八章臣闻人君以至尊统于士民之上百官万民仰而承之率职戒惧不敢易纪律者礼以为之防也是以人君者昭徳塞违以临照百官必谨其文物度数之别革制度衣服者为畔畔者有讨无赦所以别嫌明微以正人心也伏望陛下㫁自渊衷大正典刑天下幸甚取进止奉圣㫖诛讫告谕中外尼堪陷平定军尼堪既陷太原府汾晋诸州乃东攻夀阳城小而百姓死守凡三攻之死伤万人竟不拔乃攻平定军欲据井陉往攻之䘮士三千人又与斡里雅布兵合攻之亦䘮万人而拔之措置守御京师置四道总管以李回为太尉太河守守御使范讷河北宣抚使朝廷以出师屡衂不能絶金人割地之请敌骑且深入思得长䇿以卫王室四道总管统天下兵分制诸路为京师卫东道总管统京东淮南之兵西道总管统京东之兵南道总管统京西南路湖北之兵北道总管统河北之兵以折彦质为宣抚判官以李回为太尉守御使以偹尼堪改讷为河北宣抚使以备斡里雅布又以都使者荣嶷陈求道监丞许先之等同诸将帅以守要津三朝北盟㑹编巻五十六三朝北盟会编卷五十七钦定四库全书三朝北盟㑹编巻五十七宋徐梦莘撰靖康中帙起靖康元年十月二日甲午尽十六日壬寅二日甲午王云至真定府见斡里雅布已围真定引云看攻城三日乙未种师道除河北廵边使未行再命河东宣抚使以疾召还京师是时师道己疾在郑州疾笃昏塞复蘓部曲请留公曰念临轩之语忍不进耶抵河阳疾甚朝廷闻之亟召还京师宣医不辍五日丁酉夏人冦懐徳军通判杜翊世御退之幼老春秋遗史曰夏人入冦奄至懐徳军城下通判杜翊世力请知军刘铨率衆死守运火牛发石机擂木泥毬击之翊世身自抚循士皆感激奋勇箭无虚发贼死伤万计遂忽引去翊世字元弼成都华阳人累官至朝议大夫徽猷阁侍制宣抚使参谋官折彦质授龙圗阁直学士河北河东宣抚副使六日戊戌夘刻有流星东南流光数丈斡里雅布䧟真定府安抚使李邈死之兵马都钤辖刘翊力战自杀初刘韐为安抚使以守真定既而除韐宣抚副使韐又辟真定府路总管王渊钤辖李质归于宣抚司朝廷乃以枢宻副承㫖李邈为真定府路安抚使邈优于吏职而拙于应变且新至真定人心未附邈知金人必攻真定乃𤼵三十四奏告急于朝廷请援皆不报仓卒之际金人围城百姓之情不亲故金人不旬日而拔之邈被执金人累谕邈不屈被杀赵子砥燕云録曰知真定李邈城陷之日金人执见斡里雅布使之跪曰本朝无此使之拜又云比肩难当使之饮曰我非臣仆欲胁而从之斡里雅布止之曰其人髙节不可屈致于是与之伴食同饮斡里雅布南下欲与偕行邈辞于是押至燕山节要曰真定之陷也邈已抗节于斡里雅布故为斡里雅布执之燕山伪相刘彦宗逼邈不从复逼邈固不从乃以好语慰之复诱以官职啖以金帛邈终不为屈仰天痛哭以死自矢彦宗憾之闻于尼堪命彦宗杀之邈谈笑赴市至死不改遗史曰建炎初旌褒死事之臣赠邈节度使制曰朕思复艰难之业永懐将帅之任禁暴安民虽未成卫社稷之效㤀躯狥国庶得死封疆之臣又曰方金师之入塞当孔道之雄藩邈无唇齿之依坐失金汤之固拘原方力尸裹莫还不贻陇右之羞迄并睢阳之操靖康小雅曰吉州防御使真定府路兵马都钤刘公讳翊靖康元年秋八月金人以三镇不可得复两道兴师入攻斡里雅布之师十四日入塞以衆攻广信军保州不克遂越中山而攻真定帅臣观察使李邈措置乖谬九月六日敌遂登城邈为敌所囚时公为钤辖以身率衆昼夜抟战城上先是敌攻北壁公力拒之至是敌伪移攻东城邈复趣公往应之力攻两日一夕移攻具还薄北城城中不知也黎明敌忽鼓衆慿堞而上城䧟没公犹率衆巷战麾下稍稍亡去公顾其弟曰我大将也其可受敌戮乎因䇿马挺刃溃围欲出而诸门皆为敌守矣遂之孙氏园山亭中解绦絶脰而死呜唿古之命将未必皆武夫马援欲以马革裹尸方谓能处死矣真定之亡罪在李邈公知忠孝之节故不惮杀身为人臣师范亦可谓有古人之风矣诗曰将军死绥古人所长有如刘公与城俱亡兵挐常山公以身当生竭其勇力挫戎行天未悔祸敌势益张公虽瞑目万古传芳尼堪斡里雅布㑹于平定军议再入侵节要曰尼堪自太原东之平定斡里雅布自真定西之平定以议再入京阙右监军乌舍曰河东已得太原河北已得真定两者乃两河领袖也乗此之势可先取两河俟两河既定徐图过河以取东京不为晚矣今若弃两河先攻东京茍有不利则两河非我有也兼太子昨已到京不能取之斡里雅布未有语尼堪怫然而起以手去貂㡌掷之于地谓诸将曰东京中国之根本我谓不得东京两河虽得而莫守茍得东京两河不取而自下昨东京军不能者以我不在彼也今若我行得之必矣又舒右手作取物之状曰我今若取东京如运臂取物回手得之矣斡里雅布欣然称善诸将不敢沮之入攻之计遂决于是尼堪与斡里雅布分归本路约㑹于东京马扩自真定府狱中脱身西走山寨结集屯聚先是马扩遭刘韐诬以谋反寘以狱中得㫖委提刑司置院根勘提刑司置院差深州兵曹毕璠制勘方结案而韐为河北制置使朝廷恐本路官观望别委京东路勘时已七月矣扩寄系右狱九月金人再围真定城䧟扩犹未知是日将午而馈食者不至遂迤逦至门则寂无人犹有一老兵曰亷访何不去敌人已入城矣扩入狱告诸囚尽为去其徽纒趍出扩易服窜西山和尚洞山寨结集两河义兵各据寨栅屯聚自保李若水上乞救河东河北疏臣自深入金人乱兵中转侧千余里回至闗南凡厯府者五厯军者二厯县者七厯镇寨四并无本朝人马但见金人列营数十官民庐舍悉皆焚毁缾罂牖户之类无一全者唯井陉百井夀阳榆次徐沟太谷等处仅有名存然已畨汉杂处祗应公皂皆曰力不能支胁令拜降男女老幼例被陵铄日甚一日尫残穷苦状若幽隂间人每见臣知来议和口虽不言意实赴愬往往以手加额吁嗟哽塞至于流涕又于山下见有逃避之人连绵不絶闻各集散亡卒立寨栅以自卫持弓刀以捍敌金人数遣人多方招诱必被勦杀可见仗节死义力拒金人之意臣窃惟河东河北两路涵浸祖宗徳泽垂二百年昨因蔡京用事新政流毒民不聊生继而童贯开边燕云首祸搜膏血以事空虚丁壮疲于调发产业荡于诛求道路号唿血诉无所涂炭桎梏谁其救之陛下嗣位之初力行仁政独此两路边事未已今戎马慿陵四行攻䧟百姓何知势必胁从而在邑之民无逡廵向敌之意处山之衆有激昻死难之心可谓不负朝廷矣哀斯民之无生服斯民之有义媿起颜面痛在肺肝望深轸圣衷哀痛之诏慰民于既往决择之计拯民于将来上答天心下厌元元之望十日壬寅诣龙徳宫上夀先是上皇谓金人必再入京阙请帝留京师治军国事欲自往西京治兵宰相吴敏劝上言不可也上皇向在南方已有截留诸路兵之意今幸归京师陛下问安视膳全孝道足矣岂可以军旅之事累之乎至是天宁节诣龙徳宫上夀上皇满饮乃复斟一盃以劝上而大臣有蹑上之足者上坚辞不敢饮而退上皇号哭入宫翌日置黄榜于龙徳宫前捕鬬谍两宫语言者赏钱三千贯白身补承信郎自是两宫之情不通矣罗索陷汾州守臣张克戬死之先一日罗索使人来城下言知州已下可出城拜降无使人民受杀戮知州张克戬令人射敌云有死无降任你攻城敌遂退归云代州太原尚自为我攻城来日定为我城罗索亲提兵攻城自早至已其城遂失守臣张克戬既知城失不与敌俱生乃具朝服望阙号拜言臣非不为朝廷守城以张灏带兵走城上无人致城䧟没臣知不能出见陛下唯以死答朝廷遂乃自缢陶宣斡河东逢敌记曰靖康元年八月十二日余被差宣抚司干办公事到覃懐十三日参李宣抚十七日差往河东汾州观河东访察使兼制置军马张灏军并斩统制官冀景并至汾州介休县见置军马王以宁喻李宣抚意令与威胜军范世雄合为一军八月二十日至介休县王制置凌晨已起发往威胜军某即追路至五十里方见王制置具传合军之意王制置云介休县阙钱粮六七日烦公在此截钱粮数日某逐日自介休县往义唐州截粮九月初一日起发宿孝义县初二至汾州才入城即见官军枕借于路者不可胜计问之皆起云是重伤人轻伤人疾患人重伤轻伤皆不被赏给迁补疾患皆无粥药仍尅除附带军前抛弃粮食累日无食士每日支米二升半止得一升八合请米钱七十文铜铁相半是时官中已不使铁钱但以此充数耳或攅聚数日阙乏止支钱会子一纸钱㑹子止得三四百今九月霜寒诸军赐衣不至有赤露被坚执锐者余即语制置使张灏云战士如是狼狈张无以对始灏军汾州乡兵正兵约七八万解潜正军威胜军地名䕶甲乡兵正兵约九万先七月初一日张灏遣统制官折可求副统制张思正统领军马解围太原凡七日军行三十五里至地名郭栅营于中下四髙廹窄之地中有沟涧探谍不审卓望不明大军止为一营十一日早贼兵至先击左军稍胜又击右军右军不胜突入中军是时两统制与应副钱粮向运三人帐中早膳间敌骑突入流矢中向运死两统制甲军无探谍无卓望忽见敌帜溃于军中元负器甲鎗刀皆未释縳军中惊溃兵马填塞坑谷不知其数抛弃金银钱粮缣帛以数十万计先一日䕶甲地震殷殷如雷声次日军壊解仅免窜归蓝田宣抚司闻止解军前自八月十四日张灏遣副统制张思正统军马由文水县解围太原张灏约张思正十五夜携具入军中相见思正答云军中无此礼灏十五夜携具入军中相见啜茶列盃盘闻军中虚惊喧乱张灏急索马驰归须臾军起溃散伤损千余人矣十七日至文水统制官李安并其子忠信先登杀获㡬二三千不暇取级城中见官军至欢唿鼓舞皆以壶浆相餽既得文水张思正更不入城留其军保守贪切希赏遂径趍太原未行十八日敌兵清晓至人马困乏所负器械皆未释縳恐我军先动遂先鼓噪喊三声以恐我我军不动敌兵遂至始发一队自西南来相继不絶而至我军走山山后絶壁我军横死者不知其数军皆四走已在敌围中敌说令降皆脱剥赤露然后敲死得免者十无三四使臣将佐百余员金银钱粮缣帛抛弃以十余万计后军统制冀京不见敌先走张灏军一次䧟郭栅一次䧟文水所失七万余衆余被宣抚司指挥往彼㸃勘军马止有八千余人马五百疋每敌至城下杜门谨守不敢出战敌兵恣行剽掠无有救者文水之举先约许孝烈军尅日并进至日失期张灏军有赤露被坚执锐者有卖军器者有鼓唱引去者有使臣妄冐占放者将佐軰日事盃酒更无纪律汾晋一带已失支梧余于张灏处呈札乞分擘军马于官道札寨照应防䕶粮草重伤轻伤人速行㨂选犒赏如重伤不堪出战人权发遣向里将养免耗军食病患人安泊于空闲屋宇内差使臣㸃检粥药医治病并诸军犒赏支俵三次皆不被受及询之衆军有云一次得绢二尺半钱二百一次不得有言俱不得者张灏云俱是统制官并请去统制官支散不明余观张灏军种种狼狈欲亟驰还宣抚司具言之九月初四日早别张灏太守张克戬运副李百宗欲行张灏留饭罢既行才出城门张灏张克戬运副李百宗欲行自后相送望东北敌骑尘头稍大余不敢返遣价传语云东北有尘了且亟行遂加鞭至晚抵孝义县民云城西方且厮杀何故官人来此余亟驰入城遣价于城西探统制官田秀并本县尉果与敌战各无胜负抵暮欲归是日汾州发重伤人千余人于晋绛就医养皆为敌所杀初五日至初九日敌马四散于村落中刼掠人莫敢出初十日早张灏遣统制官李安并田秀至回牛岭把截至孝义县未敢前方遣探未至至未后探至回牛岭一带无人马可以行矣知县王艺云某贱累軰凡三次皆为敌拦截不可行今輙欲附后乗如何余云甚好至申时余与田统制李统制王宰宅眷俱行百歩后两探骑至适义唐川有敌马札寨遂复回由西南趍温泉县宵行七十五里才晓至温泉县城中一空初八日已为敌破杀者六百余人稚子抛弃于道死者亦数十軰县宰簿尉俱被执诸官㕔悉狼借笼箧书帙纸札乱于㕔堂间余与田统制李统制于监务㕔早饭罢问路村人云官人不可从此行敌人见执温泉县官员在一山顶饮酒此去数里李统制问敌人多寡村人对云约有三百余欲打汾西县余谓李统制云贤部下有一千二百人八十余骑田统制下有一千四百余人八十余骑共一百六十余骑三千六百余人军声亦不少可以践起尘头径趍汾西县纵未见敌交战亦足以救䕶掳掠李以为然云憇此少俟田军坐移时田军不至余谓李曰遣承局促之凡遣三两軰约一饷间承局继至云涂中无田军问一行人云一项人马已趋石州路去矣余与李愕然相谓曰制置司差田军往回牛岭把隘更不相闗白不禀制置司指挥趋石州岂有是理李云事既如此日色已晚四野无人居止不若速回数里由隰州路行至平阳府出头即整军起行自汾西县至隰州一带人户惊移尽起止存空屋余与李日食虀煑粟粥随行人兵更无物食皆饮水足重不能行十四日絶早至隰州城外城上皆挂撘守御太守蓝安国字伯康躬亲开门出城相接余李即入谒之问守御次第曰人兵止有三百余骑人二千人粮有一月弓箭鎗弩之类悉无却出城于行衙安下令诸军饱食憇歇一日是日午未间忽报制置使张灏运副李伯宗由石州路今晚宿隰州余云二公何故忽来至申后运副李伯宗至余即谒之问所以李漕云初十日侵夜张制置并张统制闻破太原不相闗白不令汾守知拽军马起行某即出来张制置㡬中流矢一已中张制置右伴使臣张即驰马走云张制置欲往石州渡河过硖西某自来欲至绛州支拨钱斛是时张制置张统制拽军马行城中官吏居民妇女突闗而出不知其数张守知遂差人捉縳居民妇女入城官吏居民悉窜妇女多为所执是夜西北赤色如血至二更方散李漕云赤色如是累日矣尼堪留其将万户尼楚赫守太原率兵下太行取孟州渡河入攻斡里雅布留其将副统硕哈辽东汉州万户韩庆和守真定率兵取黎阳渡河入攻尼堪再攻威胜军吴革回阙三朝北盟㑹编巻五十七三朝北盟会编卷五十八钦定四库全书三朝北盟㑹编巻五十八宋徐梦莘撰靖康中帙起靖康元年十月十七日己酉尽十八日庚戌十七日己酉驾幸飞山营閲砲遗史曰上出郊按砲而竿折拽砲人有死者上不悦赏赉有差因登城北壁而还是时金人在河东河北谋两路侵入有砲五百余座在郊外不收入城兵部则曰属朝廷系枢宻院合收枢宻院则曰自有所属耳军器监提举官内侍也方以罪去京城所则曰京城所掌守御也未守御何预于我哉或谓驾部当理㑹驾部则曰库部何不收终不能尽搬入城既金人至城下尽为攻城之用靖康小録曰十月二十日闻真定失守唐恪聂昌耿南仲犹且诬奏以谓真定通判献城敌岂能破也又邀驾教砲七十座议者以谓万乗之尊出教七十座砲纵砲之可以杀人能得㡬人尼堪再䧟龙徳府是日尼堪至城下言要守臣出城议事是日通判李谔出城入尼堪寨见尼堪言我今提兵问罪赵皇去不攻你城但将犒军酒食粮斛来我等乘夜过去谔入奉聼是夜入城言于知府张有极言可与父老共议遂唿在城父老等语通判昨日相见言不打城壁只要犒设酒食等物可否良乆衆皆曰如此是拜降也如通判要与即与男女等只愿守城遂不出报次日早尼堪使人来问犒设物衆官上城城上人云前日李大夫许我犒设昨日何故不送来父老喧言骂詈这里无犒设物谔止之云又不可但与他所许物无使攻城万一不虞悔之何及将官言公莫待反耶遂以刃中谔而敌遂攻城城䧟杀戮甚衆刼掠无遗知府张有极被俘十八日庚戌范讷除检校少保宁武军节度使充河北河东路宣抚司制曰推毂以行所以示倚成于阃外筑坛而拜所以隆声望于军中属严武服之共载修戎偹之饬时谋元帅斯得异能咨尔荐申聼予诞告右金吾将卫上将军提举亳州明道宫髙平郡开国公食邑二千九百户寔封七百户范讷庄毅而不挠静深而有谋职该事物之微学贯韬钤之要慷慨自许蚤蜚英于武科𤼵闻性休乆积代于显位承枢机之宻㫖寄洮陇之中权丐闲祠宫避宠环尹朕方轸疆陲之顾颇深鼙鼓之思对以燕闲有言可绩寄之绥抚非尔而谁是用还之旌旄进律益川之重盛其车服视仪亚傅之崇于戯时方艰虞民亦勤止兵选耎而不振惟纪律之宜明将尫愎而寡谋惟节制之宜审非画畧无以制胜非忠义无以感人隠如长城兹有全䇿徯伫尔功之茂庻㡬吾国之宁可特授检校少保宁武军节度使充河北河东路宣抚使加食邑五百户寔封二百户金人䧟麟州建宁寨杨震被害杨震宗闵之子也既冠从戎以斩馘功补三班差遣从讨方腊至台州黄巖县又解台州之围进官修武郎知麟州建宁寨金人攻寨欲降震不从时寨兵精壮者悉从折可求死于交城之战所余老弱百数守弗坚震奋力守城金人急攻閲旬日城中矢尽城䧟震死之震之子名沂中方从征河朔得免于难次子居中执中亦被害诏河北河东便宜行事诏书朕通好邻国屈已増币无所不至所以保守疆土全养生灵敌未退师攻陷城邑毎闻边报痛切朕心已令尽天下之兵矣凡尔州郡岂可婴城自困徒待其毙今仰河北河东诸路帅臣传檄所部州军各得便宜行事合从连衡相为救援见便即动无拘一律其见任官能与乡里豪杰率衆捍敌得守城邑大者宠以公爵次者授以节钺或登用于朝廷世袭其地各宜体国奋然自効无使乡里坟茔坐受残破父母妻子生致离散朕祈于皇天告于宗庙北顾流涕明告此言忠臣义士莫不动心故兹诏示想宜知悉京师士民读诏书往往泣下真定府䧟报到京师朝廷以新失太原又闻真定府之报上大忧之患将帅非人思得英豪之士以卫两边乃下哀痛之诏诏河东河北清野诏曰朕嗣有大统属时艰难外侮慿陵元元被害于是捐弃金帛寳玉不可数计以救百姓于涂炭之中敌才退师痛自抑损斥去华靡日惟蔬食卑词厚币继修和好通赂之使项背相望凡有所求悉从其欲衮冕车辂称号之羙犹无所爱所以保守土地全活生灵而敌势未已动起兵端必欲割我土地残我人民覆我宗社使吾百姓父母妻子悉被驱掳财物积聚皆遭刼夺忠臣孝子自当体国念家人自为战令下之日应河北河东京畿便行清野保守城邑其有聚徒结衆捍敌功自节钺以下皆以充赏仍仰州县预以名闻若自能斩首获级者皆倍军功凡我赤子与其残于敌人之手流为异域之人孰若从危即安转祸为福兴言及此流涕无从其余诸路有忠义之人能率衆勤王或立功河北河东者并依此推恩咨示尔衆咸体朕意臣僚及催发诸路勤王之兵臣僚上言窃以去年之冬金人入攻出我不意故河朔诸州坚壁不战天下诸州或不勤王守臣之下皆置而不问恕其仓卒失措也今年自春夏以来皆知金人必复深入若天下诸州或不勤王以致大河失守都城危急则事平之后当行军法今者敌将逼河伏望睿断行下枢宻院疾速施行若事平有功则当以次推赏古者侯伯之国州牧统之以夹辅王室有急而后至则斩甘誓曰用命赏于祖弗用命戮于社子则拏戮汝自古及今未有赏罚不行而能使人赴难不避者唯陛下圣察奉圣㫖依奏其勤王若敢后时当职官并以军法从事十八日庚戌诏求人材诏曰修举政事全借人材人材甚难所宜爱惜讵以一𤯝遂废终身除系籍挟姦害政罪状眀白不可任使外余皆随才收録勿谓曽经蔡京王黼童贯梁师成軰荐引遂皆弃逐庻士革心以应时用三省及台諌官深体此意以示至公尼堪等令杨天吉王芮持书问朝廷遗契丹梁王及伊都蜡书并元割三镇书曰大金古伦尼伊拉齐贝勒左副元帅皇子右副元帅同致书于大宋皇帝阙下顷因启衅以致连兵曲直所归彼此自见思得寻盟之计用申割地之言厥后事因稽留元约复变况上皇之鉴未逺抑亡辽之戒在前既思再造之功可忽轻㤀之意将乆保有成之信盍早画元议之疆曽自为辞管行制送今则反假士民之固守更张军势以解围兹事难图昔言安在廼者差萧仲恭赵轮等赍书报复回日輙受间谍之语隂传私结之文敢蹈前非又在今日为定申过朝廷奉到宣命据此衅恶更喻上皇仰就便差官问罪从长相度施行今差保静军节度使杨天吉昭徳军节度使王芮充问罪副使前去若深悔前过请令皇叔速趣皇帝弟恽王并太宰一员同诣行府赍书陈谢过咎仍据元割三府诚谕并令开门以待抚定茍不能此的示所图谨白先是麟府折可求献夏国之北有大辽天祚子梁王与林牙萧太师统兵十万出榜称金人不道与南朝奸臣结约毁我宗社今闻南朝天子悔过逊位嗣君圣明如能合击金人立我宗社则前日败盟之事当不论也吴敏以为然乃奏上令致书梁王由河东入麟府遂为尼堪逰兵所得宣和録曰先是斡里雅布军既还燕山尼堪尚留隆徳府诏遣路允廸以和议书至尼堪闻斡里雅布大获金帛屡遣使数軰来意在求赂时勤王之师踵至大臣有轻敌意猥曰吾兵强盛如此当与敌抗衡而灭之彼既领吾肃王等过河吾胡为不留其使与之相当于是舘其使者等逾月不遣有部管赵轮者燕人狡狯惧不得归乃绐以情告舘伴犹倞曰金人有耶律金吾者领契丹精锐甚衆贰于金人愿归大国可结之图其主犹倞以闻朝廷大臣即信之以诏书授轮赐耶律纳衣领中仍赐轮等各帛千疋白金千两轮还首献其书于尼堪尼堪大怒以轮表闻其主具道南宋反覆之状得报云深入攻取事无大小皆委元帅府从长措置施行靖康要盟録曰先是于四月因金使萧仲恭等还朝宻赐耶律大师以黄绢写之云大宋皇帝致书于左金吾耶律上将军右都监耶大师昔我烈祖章圣皇帝与大辽结好于澶渊讲信修睦百有余年边境晏安苍生䝉福义同一家靡有兵革战鬭之事通知逺乆振古所无金人不道称兵朔方拘縻天祚剪灭其国在于中国誓好之旧义当兴师以拯颠危而奸臣童贯等迷国擅命沮遏信使纳结仇讐赂以金缯分据燕土金匮之约藏在庙祧委弃弗遵人神恫怨致金人之强暴敢肆陆梁俶扰边境达于都畿则惟此之故道君太上皇帝深悼前非因成内禅肆朕初即大位惟懐永圗念烈祖之遗徳思大辽之旧好輙食兴念无时敢忘凡前日大臣先误国贻祸皆已窜逐思欲亲仁善邻以为两国生灵无穷之福此志既定未有以达而使人萧仲恭赵轮之来能道辽国与燕云之遗民不㤀耶律氏之徳冀假中国诏令拥立耆哲衆望所属宜国人无如金吾者适谐至意良用欣怿昔闻金吾前为辽国将兵数有大功谋立晋王寔为大辽宗社之计不幸事不克就避祸去国向使前之谋行晋王有国则天祚安享荣养耶律氏不亡于天祚不害其为忠而于耶律氏之计行至忠矣宗社之英天人所相为宜继有辽国克绍前休以慰遗民之思方今总兵于外宜有西南招讨大帅之助云中留于尚书愿忠佐之一徳协心足以共成大事以中国之势竭力拥卫何有不成谋事贵断时不可失唯金吾图之书不尽言已令萧仲恭赵轮面道委曲天时蒸染更冀保绥靖康遗録曰先是斡里雅布退师回燕山遣萧庆来催前所许金帛诏三省同议所以待庆者衆议以敌人要盟城下请割河北而并入河东自败元约敌人贪而无信不可复与金帛请收其使者于是送萧庆于都亭驿一小屋中封其户传食以过凡数日徐处仁吴敏当国建议谓萧庆本契丹人为金敌所灭不能无怨不如善遇之使归与伊都谋共兴兵以破敌上遣吴敏至驿慰劳萧庆始令开户庆见敏即痛哭投地敏令左右扶起以上意存问之谓之曰本朝皇帝以金人渝盟而来督金帛羣臣不忍故请留大使于此皇帝以大臣本契丹懿亲奉使而来元非得已谓大使良苦遣敏奉候庆泣谢因阳骂云金人反复无信义始与臣国约和取其金帛而竟灭之乃立异姓称藩国臣之王契丹外孙也强见逼立非其本意毎言天皇创业踰二百年一旦沦亡未甞不泣今大臣诚能赐以誓书约为兄弟如先朝南国故事愿归约国主举兵相应上以报大朝之赐下以复国家之讐破金人必矣即大朝迟疑不决本朝孤弱唯其所制中原之难未有既也敏心喜以为诚然退奏庆言如此因请赐伊都书令庆赍去厚待礼之庆得书遂行始过河即宣言南朝有书令我约契丹共灭大金并书驰驿送至尼堪由是敌愈忿矣以工部侍郎王云借尚书持书从王芮使于军前书曰姪大宋皇帝致书于伯大金皇帝阙下谨遣使人往敷诚悃睿明兼照当䝉洞察往者信用奸臣童贯姦谋误国遂致连兵频年不解逮初嗣位即有悔误之心颇闻圣情亦有和解之意及皇子郎君之至汴城自无力攻之事国相元帅之围并州止守从初之约载惟信义实不愆违乃出圣慈夙深告戒顷者姦臣一二近在朝堂但知宰辅之言所当聼顺岂期离间之事輙敢肆行将使两国之情义不通懽欣不接姦邪之罪若此窜斥之典何逃瑕垢尽除羣情所快今兹循省己自笃于私诚亦冀寛明无或追于往咎顾三镇乃祖宗之地当务保持况大国有伯姪之亲宜䝉宏恕愿以赋租之入増为嵗币之常还守旧疆别为信誓如此则仁恩之厚何可弥㤀盟誓之坚自应循守上符天道下顺人心博易交通不乏四方之货耕耘自若遂安两境之民缅想圣懐亦同至愿不宣谨白又书昨回告发知有绢书奸人诈伪何所不至若两国通和贴然无事则无隙可乗姦人不和縁此揑造意在间谍顷者按治已正典型谅惟圣明特加洞照遣王云去面道其详王云口陈云等奉本朝皇帝口宣自今春大兵至城下荷大金皇帝许再结懽盟皇子郎君成此恩惠社稷再安生民休息但本朝大臣有懐姦之人致信义有亏今尽行窜逐専遣王云陈谢有下项事令云告求皇子郎君谓如三镇有太宗皇帝行宫先祖陵寝在内及诸州民情愚迷顾恋若行征讨百万生灵性命可悯欲以税租折为银绢三十万代割三镇通旧来银绢五十万毎年通计八十万兼此日皇子郎君曽言下项礼数惟大金皇帝开境数百里抚有诸国欲以皇帝车辂衮冕等为谢及今使人附宰臣等表奉册寳増上尊号仍令三镇之人遇大金皇帝生辰斋戒十万人祝延圣夀王云至真定斡里雅布大怒谓云曰礼物复还若二十日之间不即割地则提兵至阙下矣遗史曰先是王云奉使还时太原未䧟金人亦颇厌兵遣云来只要三镇租税限半月到燕山府仍要朝廷遣使命三人分往三镇告谕从初请则便可解兵仍不得爽约云星夜奔驰到京师入奏上大悦顾问大臣皆不肯许之云与少宰吴敏素不协以事黜责云出唐州云独再抗疏论列利害敏百端沮之竟不遣至是敏已罢相王芮还朝廷遣云偕行少宰唐恪令翰林学士承㫖吴开作告议以恳三镇之地其畧曰若䘏邻存好则洪恩再造提师再至则宗庙殒亡识者咸哂其气沮弱而言不祥王芮之来也礼貎甚倨持其书于御前曰陛下既不割三镇之地又安忍复欲立契丹之后上曰此乃奸人之所为也芮请必割三镇要金帛车辂仪及加大金皇帝徽号上乃卑词深明其故非朝廷之罪厚礼遣芮还三朝北盟㑹编巻五十八三朝北盟会编卷五十九钦定四库全书三朝北盟㑹编卷五十九宋徐梦莘撰靖康中帙起靖康元年十月二十四日丙辰尽二十九日辛酉二十四日丙辰尼堪䧟平阳府知府经畧使林积仁都统制刘锐弃城走宣和録曰先是义胜军四千人屯平阳其将刘嗣初领其衆闻尼堪已围太原宻遣人献平阳圗于尼堪于正月十九日叛归金人于是尼堪既破太原乃进攻汾州且分兵以攻慈隰以此诸郡势甚张汾州坚守以待救朝廷分河东为两路其隆徳府即为东路经畧平阳府即为西路经畧各命守臣以援汾州十月初十日汾州失守主将张克戬死之当是时议者曰汾州之南回牛岭甚险峻如壁可以控扼于是乃命将以守朝廷又遣刘锐统衆驻札平阳以捍北边然国用乏竭仓廪不足士之守回牛岭者日给豌豆二升或陈麦而已士笑曰军食如此而使我战乎敌领锐师以冦回牛岭敌于山下仰望官兵曰彼若以矢石自上而下吾曹病矣为之奈何未敢前进俄而官军散去敌乃登焉十月十四日敌至平阳锐领兵遁去遂䧟平阳官吏皆缒城而出自后威胜隆徳泽州皆失守矣逄敌记曰十月十九日至平阳府三十四里见村落间牛畜车乘居民妇女官员宅眷扶老携幼号唿之声蔽川而下问所从来云敌破汾西县并灵石县赵城霍邑县一带惊移人户避敌至此是日晚到平阳府谒平阳府都统刘统仲武之子语余李宣抚被召种安抚河北廵边种公至郑州以疾乞致仕相继差折参谋名彦质字仲古遵正子也陞宣抚判官权宣抚使事李宣抚未至诸帅及制置司统制官申𤼵边机文字五六日无与决刘云虽被命差充统制并无人马汾州刘统制张思正人马又不知所在止有今日统制官李安人马歩兵一千一百人马八十余疋汾州制置司差往回牛岭把隘又不属管万一敌马出没何以支梧余退即谒太守林学士名积仁字充羙集谓林曰敌骑次第不乆至殊不为偹何也林云城上敌楼今春为背叛归朝官刘嗣初耿守忠所爇无军兵无粮食无器具何为可守也集谓林曰此学士已不作守计林曰系残破州郡寔不可守余云既如此可于南门差官坚守先遣出妇女老小留壮人居城中以省粮食是时城中尚有七八分人敌不至即已万一敌至旋作处置林令宜候请两都监令开门放出妇女老小留壮人十月初八日至宣抚司见折宣判具言九月初三日破太原有乡兵自太原走出至孝义县言城破日城中尚有万余人官员并宅眷军人富民缣帛尽为张孝纯焚了唯余金银张孝纯与其子被执军民皆癯瘠委顿宅眷皆投濠河者不知其数途中又闻金人遣使讲和某大不然之但以此相欵要生姦计尔所过州县皆相庆悉已弛偹使司须行下令严作隄偹仍申奏朝廷折宣判云某恰亦上心来又云某过州县无军马无粮食无器械何可使之守也使司当契勘速儧那之拨应副军前遇敌又不纳级及数处有溃散军兵哨聚作过如温泉县汾州回牛岭一带可速筑寨以为离落折公曰公近日边上来尽知仔细又将官所论甚好有数事欲再烦公出又曰近得㫖令极力保守平阳府并汾州一带平阳府今为汾西县路帅府隆徳府今为威胜军泽州等路帅府懐州至内管安抚司使公事知平阳林积仁不依守计都统制刘鋭是朝廷差来不用命可烦公往彼见林积仁语与朝廷今日陞平阳为一路与一州事体不同万一失之是失一帅府坚不作守计何也汾州平阳分擘军马应守御次第可与刘鋭商量施行札子差余前去平阳府勾当并照应汾州一带余纳札子申奏朝廷纳级指挥当格毎纳级转一资是时军前遇敌杀获更不纳级候边事息日一例转资乞支拨军器于阙少州县乞将统制官并战士七日一次犒赏乞召募有武勇使臣并効勇守城依制置使司请给食粮乞给旗二面付某招集溃散军兵日下分募支给请受招集五百人减二年磨勘乞差拨军马前去军前应援使唤乞支降逐州县少阙钱粮得两日行下指挥数内军器更切于见有州军儧那宣抚司重行应副降赐库造旗二面付某招集溃散军兵武勇使臣并効勇各计召募十员名差拨人马余十月初六日早辞晚宿狼车即发牒遣介往隆徳府请姚李二漕理㑹钱粮初九日晩至泽州城外马舖安下初十日早谒直龙图阁大守髙世由三日招集溃散军兵一千三百余人悉皆赤露癯瘠并日下给劵亲自押赴平阳府经畧安抚使林积仁具以折公之语白之林云城决不可守余云今日事体不同太原已失此陞为帅府屏捍一路极力保守以御前近降处分甚是叮咛今漕司与宣抚司亦自极力应副敌马未至自家已不作守计何也是时城中有四五分人余再三白之林曰甚好来与都监到城上一观余即谒刘都统下若干兵马某近离宣抚司见近宣抚言聨发军马来刘云并张思正军马共有万人差使处已自不少十一日登城周围二十四里敌楼战棚一百五十余座经耿守忠刘嗣初焚爇之后更不曽修氊有五百余领但可以挂撘四门敌楼以百歩法守之守城二十四里合用三万人城中止有军兵三四千人余问两都监答云少匠人阙材植余又问你不忧顾直招百姓匠人某昨来行赵城霍邑道中濒河汾见官中牌筏抛失于道次者自不少何不取用两都监又云盘运费力余云今若取于赵城霍邑事无及矣城中树木遂急尽伐以用如有不足拆系官空屋舍并民居空屋内民居空屋后来官中修还并牒施行都监又曰见官科拨行下诸县应副至今诸县不为着𦂳余对曰待牒府取曽弛慢县官职位申宣府司至二十四日申后谒都统制刘鋭云适得回牛岭急报余云都统莫顺遣援兵否刘云统制司见管军马一万余人遣四千军五百匹马往回牛岭把隘二千军隰州见存者四千军马五百匹敌至岂不要接战守城御敌又得府州知州折可求书来求援兵书辞恳切要郝仲连提兵三二千救援府州已破丰州并二寨探报得欲来攻府州极是危急刘曰此处军马见患少郝仲连自是宣抚司差充平阳府路副都制本司不敢差须申禀抚司余云都统更宜多方擘划措置事不可缓退谒林经畧林云今日偶得进奏官报某落职与逺小处监当某已是罪人只今交割便行某云经畧更承受得何处文字若止是进奏报未得朝廷札子便岂可交割离任且更细审之方当边事之际但恐擅离朝廷怪讶愈不便林云恪得闗报敌马击散回牛岭把隘人昨夜已到赵城县次第已过赵城县余对云昨夜刘统制方闻敌马在回牛岭今晚到赵城其行甚速余顾林经畧使令軰问此去回牛岭近逺云一百九十里某少顷拜别经畧且行林曰却往甚处某云事已毕且归司余退畧早饭欲别林经畧飰毕至使衙即见林公戎装索马张盖余至即请余余问经畧所出林云适又有闗报敌马离此三十五里余云刘统制知否莫须遣兵把截掩击不可使向迩林云恰报刘统制兵出城复又入城不知如何遣人传语问矣公得行否余云即今便行遂退才出府衙趋南门遣行人于城北催行李同出城约两茶间见酒肆往来人云敌马已至城下斯须余亲随任忠约行李至云不可出矣敌马已至北城下有一人携一巻文字立濠根呌云打话余谓任忠曰汝可管押行李且于矾务寻一安下处我自登城已时看至城已有三四百骑后面尘头不絶相继而来时至酉约有万骑立濠根携文字人云大王交我招安你城中官吏军民有文字在此将索来约上城去我问你懑可降也不降若你懑不降时大王领人马从绛州掩你懑下来看走出那里去城上人皆不答又问如何不做声今都来攻打你城也日已晚且去也更与你懑一夜啇量来日恁地时城破也敌马遂退离东北四里札寨余语刘统制敌马既至请都统速差官分壁地分催军民守城军兵稍有上城上百姓并本府官吏尽不上城余语刘统制云若林经畧不上城何以率官吏军兵刘统制云遣人请不见余云待某自去请跃马至府衙中悄然问林经畧在否云已登城即至城西问来往军民曽见林经畧否云着白布衣恰自此擦城下去矣见两都监一监务余语之曰三公不要走可同共守城余即下城于街巷亲率百姓上城家至户到唿召非老即小或妇女軰壮者悉皆逃避矣尽率军民止守御得东城两壁余无守御虽有登城者亦皆乘间擦城逃避斩十数軰不能御过至侵夜两壁守城人擦城逃去十三四至四更巡城去之殆尽余守南门至五更忽随行人报统制官西门统制官已出至二十五日夜余亦遂出行十五里闻敌兵发鼓掩杀我军行二十五里天晓敌兵追赶惊移逃避人户稍截车乗并头畜四百余道间居民妇女扶老携幼或相离弃号唿之声所不忍闻是日城中居民与官吏皆走以城降二十六日戊午侍御史胡舜陟上言乞救援中山胡舜陟言伏见陈蜡书其词哀切言真定城破屠戮生灵不知㡬人敌据髙城愈难追退臣读之流涕窃叹朝廷何忍其如此未甞遣一兵一马为援也李邈三十四状奏陈畧不见报朝廷岂不惜土地而爱人民但以与金讲和不敢动兵一何失计之甚也臣请为陛下言之古者列国兵交使在其间推论利害释二国之患是息民而贵和今敌遣使来而我使亦往彼此按兵不动乃所谓和也然金人贪利不已今日䧟一城邑寻侵而南有并吞席卷之意时遣一使邀求寳货诡辞为顺使不为偹我之使往胁之以威不得吐一语但依金人甘言奏闻而朝廷不察其情伪便谓和议已定宣抚司见讲和如此亦不遣兵救援真定以至于亡陈所以言彼受和议之使留寨中而任意攻取无人救解彼何计之得而我何计之失也今敌悉力中山城下朝夕必攻城矣若朝廷又以讲和之故不令宣抚司应援必失中山失中山则河北诸郡不攻而自下矣河北下则京师不可都而宗庙社稷危矣陛下何不以宗社为心乎又言彼既攻城杀人放火而我师援之理不为曲朝廷若任诸镇之存亡不复顾恤则更无可论若欲保全伏乞速赐指挥宣抚司火急遣兵前来某之言如此可谓切矣陛下若聼大臣之论谓既讲和不复应援则非为宗社大计第土地人心必两失之若大臣谓今日无兵何以为援臣以为河北之民皆兵也使诸郡县倾廪库于民共之朝廷以好爵縻之何患人不为用但系措置何如耳乞宣抚司兵自深冀来祁㑹合马忠兵宣抚兵击其东中山为内应则转祸为福易败成功其言似亦有理伏望陛下诏三省枢宻院日下详酌施行绛州军乱守臣官吏散走河东逢敌记曰十月二十八日绛州被溃败军兵并本州军兵放火自乱太守朝散大夫李弼传并官吏军民散走独存市易务官吏度不得免自操鎗刀杀获十数人遂稍定是时绛州衙兵为太守擡轿既行出城各舍轿而去复入城中攘夺金银李守遂歩行至髙乐绛州仓库有漕司金银缣帛粮斛约三百万河东漕司歳计在此只童贯平货塲匹帛两纲是六十万皆被夺去遗史曰是日军乱守臣李元孺通判徐昌言弃城走军民刼军资库盖四川一百八纲尽在绛州不卸然后河东州军转请人知富饶遂致攘取帑藏为之一空二十八日庚申黄锷除给事中由海道使金国先次以礼物等往因议和尼堪至泽州城下二十九日辛酉侍御史胡舜陟上言政事未得其正宜急正之胡舜陟上言春秋传曰兵犹火也弗戢将自焚老氏亦曰以道佐人主者不以兵其事好还国家自熙丰间王韶建开边之说王安石主其议遣将用兵无嵗无之泸南广南勤师逺伐至崇宁以来尤甚西开青唐以及夏国南筑谿洞以及丹州西南则建祺祥等州皆不毛之地而驱赤子蹈锋镝死者不计其数往者竭其膏血凡五十余年而又王黼童贯合谋以败契丹百年之好约金人以墟其国是以上帝震怒祸我国家金人乗胜长驱中原岂非所谓弗戢自焚其事好还者乎陛下践祚适于斯时宵旰之劳未见微効盖天怒未解人力岂胜哉书曰惟先格王正厥事臣观今日祖宗寛大之政冺灭而未举王安石刻急之法为害而未除法度未得其正也士大夫之欺㒺诞谩骄奢贪鄙曽不少悛风俗未得其正也事未见功赏已骤至及其败事罚不加焉赏罚未得其正也阉官近习犹执事权颉顽恣睢无所忌惮任用不得其正也昔之叨冒恩宠者未加镌削懐才抱器者陆沉州县爵禄未得其正也昔之侥倖富贵者一毫不取火耕水耨者困于重敛赋敛未得其正也数者不改岂所谓正厥事乎伏望明诏三省凡是数者皆反正之庻㡬震怒一解妖气自销诏令三省照应施行三朝北盟㑹编巻五十九三朝北盟会编卷六十钦定四库全书三朝北盟㑹编巻六十宋徐梦莘撰靖康中帙起靖康元年十月二十九日辛酉尽其日太尉镇洮军节度使同知枢宻院事种师道卒种师道以同知枢宻院事廵边至懐州遇疾奏利害于朝曰金人顷邀金币安然北去今若复来是必集诸国大举锋锐不可当臣前计不聼青沧卫滑既不宿兵无篱藩之助欲乞大驾幸长安以避其锋至于守御攻战责在将帅战鬭事非万乘所宜任也诏师道赴阙计事还都而卒靖康小雅曰公讳师道隠君之后其先世衡谔谊皆为名将公复能世其家威着西夏燕山之役公为都统制论诏童贯不合节制不复从公出既失律以刘延庆代之二太子之入也公自陜右同弟师中姚平仲等提河陇劲卒赴难京师遂除同知枢宻院时二太子攻封邱门公建议乞优以金帛官爵募敢勇之子乘城纵敌人登城甫及女墻即执而杀之且令城中发喊不辍纵火诱敌人使登不信宿可尽戮之白时中李邦彦吴敏李纲皆聼既而勤王之师大集公欲简科分为三等上等出战余皆守城先立厚赏之格以示之选将分总距敌二三里环营守之总絶其剽掠使其乏絶趣姚古以所领西师㑹河朔将兵选精锐五万人自河阳驻州进屯敌营之后刻日并力攻之此必胜之䇿也时李纲方遣姚平仲刼寨又不用公言倘欲城下决战则渡河之后㑹诸道击之又不聼平仲败绩公复言刼寨已无功然兵家亦有出其不意者今夕再遣兵分道攻之亦一竒也如犹不胜然后毎夕以数千人扰之不十日敌遁矣邦彦等畏懦又不果用敌既退除公宣抚使屯滑州既而又命移屯河阳时公年七十余老病甚自力上道遂薨于途呜唿公之料敌制胜审矣当时将帅无出其右者邦彦庸缪固不足道而李纲号为喜功名者复不聼公䇿此为可恨然公之未亡天下犹倚为重既复谢世孰不嗟惜呜唿此亦天也诗曰壮哉此翁谋深气劲终始一节佑我三圣百战之余所料必胜提师入援敌詟威令叠尽良䇿衆莫之聼割地増币强隣益横万里长城恃为藩屏倐嗟不禄乱何有定旌旗无光兵民凄哽余烈昭昭方求独盛封氏记年曰种师道薨犹子湘知叙州以伯父师道自来劳绩奏上乞加褒恤中书门下省吏部状凖司封绍兴五年六月三日勅中书门下省尚书省送到故太尉同知枢宻院事开封仪同三司种师道亲姪阁门宣賛舍人新差权发遣叙州军州事种湘状亡伯师道出入五朝四更文武忠谅显着见于勲业任提举常平日因上言免役等事入元祐党籍伏念伯师道元系太尉见任枢臣薨捐之日䝉恩止依散节度使刘昌祚等例赠开府仪同三司今伯师道在位别无子孙具告勅䇿屡经兵火并皆失去无縁详具今畧具大节并遗表録曰在前欲乞依元祐宰臣吕大防近例恭候行下太常寺定谥具赠官吏望朝廷酌施行伏候指挥三省枢宻院同奉圣㫖种师道特赠少保仍令太常寺定谥拟谥曰忠宪详按谥法曰虑笃国家曰忠文武可法曰宪勘㑹本官系特恩赠谥依指挥合命词给告伏乞朝廷酌指挥施行伏候指挥六月二十一日奉圣㫖依太常所申司封公到勘㑹种师道生前封告昨縁渡江散失案牍无慿契勘外寻将渡江后应管簿书检照得无种师道封告除下已种湘取索候列别具状伏供申施行奉勅㫖古者死而无谥至于周有考行易名付之公论褒贬予夺莫之敢私百世传焉垂劝天下故太尉镇洮军节度使同知枢宻院事赠少保种师道世载韬畧性服仁义早亲有道大自修饬言行无玷出处可观论新法之害民遂坐党籍言北伐之误国致使黜休北敌内侵起授师柄昌言击计国势所慿和议夺之乃至祸败驱驰出入以没其身天下尽伤九原难作夫心笃国家之念可谓曰忠材兼文武之资是宜为宪使尔不朽名言在兹精爽未沦尚歆加宠可谥曰忠宪告词云材弗冗于当时名愈髙于后世自贤哲遗恨常多朕方聼击鼓而増思悼爪牙之先夺肆加褒恤载扬芬芳故太尉镇洮军节度使同知枢宻院使赠开府仪同三司种师道文武具宜忠孝无爽昔在燕山之役毎忤权臣至于靖康之初首陈善计谋既沮于和议功莫遂乎战多饮恨而终昌言犹在赠典未及人情欝然因犹子之控陈升亚保而作宠诵诗见方虎之烈闻鼙思颇牧之风梦想音容抚嗟何已恩章所及其尚知歆可特赠少保余如故折彦质撰公行状曰公讳师道字彞叔其先河南人曽叔祖放隠君者退居长安豹林谷子孙因家焉曽祖昭衍赠太保曽祖母徐氏赠广平郡夫人祖世衡赠太傅祖母刘氏赠普宁郡夫人父记太师母尹氏赠永国夫人伯父开府仪同三司谔以郊祀恩补公三班奉职从破西夏米脂城迁右殿直用试换法入选左任成州宁州镇洮军推官开府公既捐舘幕属徐勲輙用印作奏荐士诏御史问状勲即引朴为证朴开府公之子也公驰至京师上书诉状斩然在衰绖之中岂复与闻他事倘不获免焉似为夏人报怨耳神宗皇帝即日赦出之陜西转运使王敛臣闻而义之辟以为属罢为熙州推官帅司以并边储事无急于籴买粮草者遂以委公尽除揽官弊俾商贾不病而价以平事如期办使来取其法下诸郡㑹同谷县有猾吏讼田逮系凡七十人再期不决乃檄公权县事公至取案牍閲之穷日之力不可徧然所讼止于母与兄也公遽引吏置之法问曰母兄讼常也淹再期以扰乡里亦足矣吏服罪阖境快之由是二十八保各绘一像而祝焉改右宣义郎知邠州新年县哲宗皇帝方任章楶经理西事辟充泾源路经畧司主管机宜文字其后城没烟崃秋进克州南年㑹咸泊口获六路统军嵬名阿埋西夀监军妺勒都逋百官入贺于紫宸殿献俘于宣徳门奏功于裕陵西夏相继请罪纳欵讫绍圣无复风尘之警公賛画之力为多累迁朝散郎通判原州事召对称㫖特迁朝奉大夫秦鳯等路提举常平徽宗皇帝用韩忠彦为相以役法差募孰便计于诸路为公所陈忤曽布蔡京挟状咤使知徳顺军言者论公诬诋先政复换朝奉大夫放罢逮名姦党坐废㡬十年始除主管华州西徽未㡬复换武功大夫忠州刺史泾原路兵马都钤辖知懐徳兼管内安抚使政和元年夏国议画疆界使人焦彦坚以故地为请累数百言公徐答曰居故地则汉唐以来皆是也君之疆土亦蹙矣遽起谢曰凖公命己私事于公曰自公守境国人受不扰之赐恨不获伸子姪之礼于下执事也诏乗驿赴阙下顾问边事公曰无为可胜来则应之毋妄动以生事此其大畧也朝廷方欲图功于逺陞右武大夫俾还任力请奉祠除提举西京嵩山崇福宫二年再诏赴阙内侍童贯寖用事矣欲以诸路近里弓箭手往寔新边所招而为新边之数以快上意上质于公公曰臣恐勤逺之功未立而近扰之患先及也上喜其忠直特赐对衣金带秦鳯路提举弓箭手是时五路皆置提举官入谢上谓公曰唯卿朕所亲擢也贯病之复除宫祠然赉予甚渥仍宣谕勿辞留为乡里之费四年除泾原路兵马都钤辖西安州兼管内安抚使五年筑威川飞泉两寨夏人侵定边军筑佛口谷为城名洪下军六年以本路之兵初临城渇甚公指山之西麓曰是当有水命工求之得水满谷至今夏人称之以为神迁左武大夫康州防御使上益知公为可任矣遂除龙神卫四厢都指挥使洺州防御使泾原路安抚使知渭州八年诏节制诸路兵往城席苇平方授工而夏人坌至据葫芦河坚壁故老我师公陈于河浒若将决战者遣偏将曲充赵抃径出横岭俾牒者骤言汉兵至矣敌方疑顾而杨可世出其后姚平仲率精骑衆击之敌大溃斩首五千获槖駞牛马万计器甲数万魁首阿山比精仅以身免城成而还上以夏国等臧底城为成徳军破为边患前去王师屡出无功诏公率陜西河东七路之师期以一旬尅六月师薄城下分昼夜以攻敌守偹甚至我师益怠偏禆有据行床以督役者立斩之尸于军门令诸将曰今日城不下视此俄而城溃才八日矣上甚嘉特迁侍卫亲军马军副指挥使应道军承宣使赐赉优渥宣和元年以靖夏城失守降授陇州防御使二年童贯廵边殿前刘延庆歩军刘仲武从行二刘班秩皆在公上及其谋帅也上以公为都统制二刘副之师出萧闗而夏人畏公威名弃永割和踏而遁两城皆要冲也师及鸣沙无所见而还拜保静节度使寻以衰病乞休养御笔批谕卿之私谋固云得计朕之注意殆将付谁六年被㫖径谒宣抚司议事时童贯蔡攸已驻军于雄州俾公尽䕶诸将出境公曰今日之事譬如盗入邻舍不能救又乗之而分其室焉且夫师出无名事故不成发踪之初宜有所失贯等曰君第行勉旃谋之不臧不以归也公请西州之兵素所服属者知雄州和诜在坐盛称北人簟食壶浆欲迎王师乆矣济师何为贯等又出御笔俾不得辞仍命诜为副公曰彼或旅拒王师亦将讨乎否也贯等曰直以文告况有成命要功而擅杀者偿死既过白沟北人骤及军容甚整诟曰尔之渉吾境也何故前军多伤公夙戒人持一巨挺赖此不大溃贯等疾召军还登陴北慨然而叹别遣辛企宗用胜健兵往挫其锋才接刃遂败北人至城下使人请曰金人之畔本朝亦南朝之所甚恶也舍此不图而欲射一时之利弃百年之好结虎狼之邻基他日之祸谓之得计可乎使不获已而罢嵗币固所愿也或使归其侵疆亦云从也唯是救灾恤邻古今通义望谅察焉无计折之直麾令出公遽白和为吾之计亦何善于此不聼乃遣公见上然已宻启劾公畧曰天资好杀临阵肩舆助敌为谋以沮圣意即有㫖押赴枢宻院问状知院事郑居中以文劝公公坚不从宰相王黼闻之甚怒责授右卫将军致仕复用刘延庆果败绩而贯等出金帛招散亡以转山迷道为名用期上聼祖宗驭军之法始壊矣七年起为宪州刺史知环州公之弟师中作守阅十有二年而后去民未忘闻公之来甚惬私为之约犯公之杖者有罚公以闭合清净上下肃然寻复请归诏还保静军节旄致仕八年金人畔盟陜西漕臣王庶偶奏计在阙下即见宰相请急召公宰相犹疑之而和诜奏至亦言金人势当长驱国家承平日乆无知名之将独有起种师道为帅庶少寛朝廷之忧宰相以示庻庻曰诜言及此岂非廹于公议乎乃遣使驰驿召公而托以安危之意见于宸翰从除检校少保静难军节度使京畿河北路制置使聼便宜檄取兵食即𤼵令姚平仲以骑兵二千歩兵一千更戌燕山未行遂与之俱渊圣皇帝即位又遣开封少尹田灏中使裴谊陆舜举促公公比至西京而斡里雅布屯于京城之北矣或曰敌势衆而我首以轻兵犯之成败可见也四方勤王之师遂将解体不若小驻汜水以图全胜公曰吾以数千之兵迟回不进形见情诎祗取败焉敌孤军深入日虑援兵之至今若径去彼此莫测第使二骑到城门则京师之气自振何患于敌渊圣闻公至诏开安上门遣尚书右丞李纲迎宰相李邦彦等请降诏数付师道金人和议已定敢言战者族是夜与宰执同见上于福宁殿上曰今日之事卿意如何公但曰敌人不知兵使其知兵岂有孤军深入人境而善其归乎上曰业已讲和矣公曰臣以军旅之事事陛下余非所敢知也即除公检校少傅同知枢宻院事兼安抚使公因雄州之役忧恚成疾勉强到阙恩许免拜肩舆入朝家人掖陞殿仍免随班明日金使王芮陛对稍如礼上顾笑曰彼为卿故也自金人渡河诸门尽闭市无薪菜公请启西壁南壁聼出入如常时人情始安又请缓给金币禁游骑不敢远掠候彼惰归扼之于河衆可殱也公素简嘿执政见其所陈止此颇易之前日举朝是和议独李纲非之上以书生弗坚用也至是与公意合凡愿有为者皆奋快从臾上亦以敌为不足平也山西望族唯种与姚而二家子弟毎相下师中时为秦鳯帅平仲之父古为西河帅皆以兵入援兵之次舍熙河尚未至平仲恐功名之㑹独归于种氏也心忌之乃以士不得速战有怨言达于上公置司都城两驿而平驻兵于金明池因授㫖城外兵马缓急尽聼姚平仲节制而刼寨之䇿遂行上一日遣使者五軰促公战公附奏曰陛下先已议和又遣亲王宰相为质又勅言战者族今战胜负未可知也他日诸公必以臣为説愿诏执政大臣熟议可否乃与李邦彦李纲及知枢宻院亊吴敏同对于福宁殿亦命姚平仲入邦彦等以为可击无异词上问兵期公请过春分节是时相去七八日上以为缓公平日未甞狥日者之论盖欲俟师中之至以付之耳平仲探知其意急欲成功后数日兵用不利上曰朕误于聼用非卿之罪乃独黜纲焉凡主和者稍复振都堂晚聚公曰胜败兵家之常正当再击耳诸公惎之都人愤焉羣噪于宣政门外纲既复位而知公初未甞被逐也乃已自是和战之论抢攘冲决斡里雅布既归即罢公为中大夫宫使俾五日一到都堂议事靖康覃恩迁检校少傅少日复除同知枢宻院事仍拜太尉镇洮军节度使充河北路宣抚使又改宣抚使驻军济州寔未甞有兵也公请㑹山东陜西京畿之兵屯于青沧济卫之域预为防秋之具诸公以金人重载初还岂易再来不足自扰费也既而种师中死于榆次姚古败于盘陀朝廷始震促召公还上虽厚其恩礼而执政方欲挤李纲使去不复有用公之意公亦失爱弟力请退休遂罢宣抚使令三日一到枢宻院用李纲为河北河东路宣抚司寻以败绩被罪而太原亦相继不守复遣公以枢臣廵边盖诸公亲逐李纲有疑焉也公寔不可行强之使去驻于河阳金使王芮至燕山倨甚度知敌情必大举入侵即疏请驾幸长安以避其锋守御战鬭之事本非万乗所宜任责在将帅可也朝廷以为怯后召还至不能入见上遣中使挟医劳问无虚日是年十月二十九日薨于赐第之正寝享年七十有六上临哭之恸辍视朝五日赐衣衾棺椁龙脑麝脐以殓赠开府仪同三司今上即位再赠太保告词畧曰昔在燕山之役毎忤权臣至于靖康之初首陈善计谋既沮于和议功莫遂于战成饮恨而终昌言犹在太常谥议忠宪以心笃国家之念材兼文武之资也建炎元年六月十五日葬于万年县神禾原公娶尹氏赠宜春郡夫人男诰廸功郎溪保义郎合门祗候皆已官而卒孙彦崇彦松彦崇死于兵彦松早夭朝廷命其姪浤奉祀公初居建中避建中靖国年号改师极徽宗又特命名师道公色庄气壮顾瞻有威寡言笑谨许可量度濶逺接物诚至为族党乡里推重开府公毎以公辅期之识者不以为过少从横渠张载学多见前軰长者练达世务洞晓古今故用之为州县则吏畏民爱善政可纪用之为监司则百城耸畏而不敢犯法用之为将帅则朝廷尊长敌国慑服不用则退处田间虽畦丁耕叟皆得其懽心盖所学非徒为章句而所行不狥于流俗也晚年既登要路天下之人想望风采而公年已深矣重以朝廷无事㡬二百年士夫无有畧知兵者闻公之谋且疑而公精神已衰又不能大振发之使其退聼此有志之士所以叹息至今而不能已也天亦岂无意哉靖康之冬尼堪斡里雅布直逼宫阙二圣北狩百寮系累而公从容牖下晩节昭着善乎始终不慭遗一老俾夀而康以中兴于王室此其难谌也宣和八年冬彦质被召来自西路与公相值于巩过郑乃闻朝廷许割三镇之地继而有㫖俾勤王之师未得逼近都城公得书叹曰吾曹犇驰而来朝廷犹讶其援缓书者云云命亟杀之明日过板桥去京城才数里而金人方知其夜令姚平仲屯兵于金明池岸聚焉公曰蕞尔兵置于空旷之地必为敌所窥矣此兵家之用巧不得不尔其后获译者金人亦称其智焉姚平仲败士民汹汹见公颜色晏然若无事者乃定顷年有客从公讨敌而二年罢卧于道见而问之病既去复命戮之客以问公公曰问为诈也不戮则人相效用诈矣及其治民惟恐其伤童贯初欲平陜西物价以低昻钱法帅臣徐处仁钱昻生异议贬民间哄然为之罢市公遽下令议法未定姑金银凖折由是泾原一路独不失所少日部使者以钱通流约同剡奏乃谢不可曰吾邦盖不尔也郡门空虚至阅数月讼事至庭取笔书牒尾有罪即笞㨗若训子弟无留禁者胥吏告缓急事丛或俾军典以主之筑塞乐园于懐徳之郊春秋从賔客鸣鼓吹邦人携酒肴羣坐择胜童儿骑竹马以夀使君熙熙然不知其在穷边极塞也平凉士民相与起生祠塑公像而事之及闻公薨作佛事荐酒食过期乃罢金人初入都城也求吴敏李纲刘韐折彦质与公公既不可得乃取公之姪承议郎冽冽见枢宻院昉昉敌中要人也曰在雄州邂逅一见枢宻若用其言断无今日之事燕山收复碑犹在诋訾为甚今始知忠义矣君亦何罪留此时刘韐在旁屡叹金人既退冽等始奉柩出都三遇羣盗皆列致奠而去与之金币不受同行获免者甚衆易曰知微知彰知柔知刚万夫之望于公见之矣顾何施而不可哉彦质甞铭端孺之墓矣今复获状行文字荒浅不足以起昆仲之盛徳大节然神明临之辞无愧焉者或庻㡬尔从事于西州也凡所施为吾先人实同之其后彦质复佐公幕府识公最早得公行事最详云谨状中书舍人孙觌行赠开府仪同三司告词充国已老能固守于前议遂讫先零之诛亷颇未衰卒见废于衆䜛驯致长平之败眷予宿将时乃世臣出授律于斋坛入参谋于帷幄安危之意望想尤深死䘮之威哀叹何及具官某刚明而克断沉鸷而善谋早畴辟国之勲进陟总戎之命折王恢之初议屡陈徙突之言释娄钦而复诛莫救噬脐之悔追懐前职进贰本兵庻资厌难之竒自有折冲之效慭遗之叹遽惊一鑑之亡殄瘁之悲何爱百身之赎式章异数申劝遗忠钖盾琱戈畀元戎之十乘衮衣赤舄焕命服之九章终始之间哀荣斯极伏惟英爽歆此宠灵三朝北盟㑹编巻六十三朝北盟会编卷六十一钦定四库全书三朝北盟㑹编巻六十一宋徐梦莘撰靖康中帙起靖康元年十一月一日壬戌尽六日丁夘十一月一日壬戌朔夏人䧟懐徳军守臣刘铨通判杜翊世死之遗并幼老春秋皆曰先是十月夏人䧟懐徳军通判杜翊世御退之是月夏人再冦懐徳军穴地道以贯城中凡七十数处是日曛黒衆穴洞彻敌蚁缀而出城中惊骇翊世大唿蹀血鏖战以疲兵千余当敌数万自度必败故纵火悉焚刍廪帑藏黎民尽逃敌入官军殱焉敌胁翊世使降翊世瞋目叱之义不受辱遂火其室举家毕死于烈熖中翊世解红罗带自缢死建炎元年八月泾原路经畧以闻赠五官与恩泽十资以所居为忠坊刘懐徳死节録曰靖康元年秋五路之师率皆勤王闗辅一空夏人乘虚遣太子及其国相李遇昌诱三𤓰诸部兵合二十余万人攻懐徳军经畧使席贡念懐徳为要冲之地择威望可以当敌者咸曰瓦平寨第一正将刘铨忠愿得士心若欲当敌非斯无可用由是牒铨知懐徳军铨素以忠畧闻自负其才可以立功即日捧檄就道冬夏人素闻铨之名不敢为意与计屯兵绵亘数十里而围之懐徳城薄以卑兵少而食不足铨甫至懐徳昼夜修城及战守之备军民亦喜铨莫不愿尽死力铨激昻自誓戒将士以忠义节当死守以报国敌攻城之具智巧百出铨悉以术破之敌技不能逞月余残杀夏人已万余人太子惧谋于遇昌欲退遇昌曰城中纵矢石无数度亦无继然连诸部兵不能下一城益示弱㑹城中矢石尽时天大寒铨教人团泥沃以水乃与泥氷用击敌遇昌见之喜谓太子曰果无矢石矣铨谍知之廼破墻𤼵机石以疎其谋而遇昌攻愈急有户掾张庭珪遽掲抚云可则守否不若降铨大怒曰掾心已负国矣是难与共事趣牵出斩之衆皆股栗无不以一当百効用有程进者夜缒城出降悉告遇昌粮尽危廹状遇昌乃拥进近城使以好言招铨降铨阳谓进曰尔可独来濠上与语因谬目所以遣进刼遇昌之意颇泄其语令夏人微闻城上从而鼓噪遇昌疑惧即城下斩进督人旁外濠穴地以入铨亦于城中凿井以应之置葛茭井中爇之敌不得前遇昌更凿八隧多置旗帜乱铨之觇詧又及旬日敌知铨矢尽食絶外攻愈急矢石交下如雨通判姓杜者不记其名以告铨悉如庭珪之言铨不答杜知其不可退而自经铨处死之志已决畧不少改谓衆曰丈夫一生故不难逃其如败国事之诛天地临之在上焉可茍免是时衆寡之势既已不敌饥饱之力又且不相侔是夕大雪晦暝城之西北隅䧟敌衆蚁附而上达旦城中敌骑布满于前后守陴者犹死守不敢乱乃集老弱民纳小城守贼攻之三日铨度力不支廼聚焚府库环牙兵为三匝出战谯门中时十一月十五日也初城破铨欲自裁已为敌所执太子遣人扶伤置于别室谨其䕶视且致意将官铨铨骂曰咄咄我愿肯降汝耶趣杀吾吾若不死决不贷汝也遂遇害建炎元年诏恤其家赠武翼大夫官其子姪铨字子平濮阳人唐文若书其録后曰曲端拜大将军返而喟曰使刘子平在端安能居此即其言以子平为人不可得今见所録子平忠节若此而后知端之言盖有以也呜唿世已叹端不获毕其志力而端又推而叹子平则天下后世之叹又无时而已也夫出而事君生则无负死而英雄竒杰犹有以相服如子平㡬人也耶李若水归自尼堪军前初朝廷遣李若水使金国山西军前请以租赋赎三镇及若水到榆次见尼堪太原真定已䧟租赋不能赎三镇乃还朝尼堪攻泽州守臣髙世由以城降敌五日丙寅王云自斡里雅布军前回次于相州斡里雅布遣王云回京师奏事云驰驲至相州语知州汪伯彦曰金人情状甚乖本州宜多积粮斛过作偹御计云窃闻金寨人语言此回渡河至京城下恐须盘薄至来夏夏初回师云丁宁辞且云亦以此白磁守宗泽已而泽果谓云奉使卖国徒与金人张大声势以此奏闻乞勿信云说王云归具言斡里雅布索冕辂徽号等朝廷从之诏太常礼官集议金主徽号封氏编年曰是日诏畧曰金人来请徽号及冕辂朕以生灵之故举而与之夫名之与器以寓生杀之权可使由之不可使知之故曰鱼不可脱于渊国之利器不可以示于人示人且不可况弃与之乎与之矣则彼将以号令我我何所恃庄子谓斗斛以量之权衡以称之符玺以信之仁义以矫之然而窃者为诸侯诸侯之门仁义存焉故掲诸侯窃仁义并斗斛权衡符玺之利者虽有辂冕之赏不能劝斧钺之诛不能禁窃之者尚如此今乃举而与人懐何以制乎或曰姑纾目前之祸事大不然也曽未纾祸适所长祸何以庇生灵也若王莾簒汉而求借玺元后拳不忍与班固以谓妇人之仁胡遂与之徽号冕辂曽不思元后之仁乎吴革使陜西集兵讲议武偹吴革登对上问割地利害革曰金人有吞箭之誓必入攻矣乞措置边偹起陜西人为京城役不复议和遂差革使陜西勾兵委同诸帅讲议武偹六日丁夘罗索贝勒自平阳分兵一由郭山一由城赴尼堪懐州之约尼堪䧟懐州守臣霍安国死之通判林渊钤辖张彭年都监赵士谔张谌于潜统领沈张行中同时被杀范仲熊北记曰乙巳嵗秋平阳府就粮义胜军刘嗣初反杀掠居民转至懐州城下兵马钤辖与两队将与之战属沁水暴涨官兵不利钤辖及两队将皆战死朝廷大发兵击之嗣初遁归云中九月末中奉大夫直秘阁霍安国知懐州安国甞为燕山府路转运判官颇习边事数与同官言金人必为朝廷患此州亦不可不偹乃计度増其城濬濠缮治器甲又言其归燕山时郭药师甞言欲自有燕山之地不烦朝廷置帅诸同事不以为然而安国然之乃具以奏坐此放罢幕府怃然以为不至若此也十月间河间府转运司牒懐州云金人聚兵南来令懐州防偹人皆云州去边境千里而逺岂能遽至此十二月童贯自太原府回行李甚匆遽参议官节度使范讷翰林学士宇文虚中中书舍人王云皆夜过懐州虚中昔与安国善而云劝安国为偹甚㑹朝廷遣签审枢宻院路允廸使于金国割三闗四镇之地允廸至懐州盘桓数日传闻金人知允廸出使必欲见允廸出后至懐州士民数千人请允廸允廸至髙平尼堪退过北闗太原城守破朝廷以知枢宻院李纲为宣抚使督诸将救援又以资政殿学士刘韐为宣抚副使中大夫直阁范世雄为宣抚判兼叅谋徽猷阁待制枢宻院都承㫖折彦质宣抚使参议官四人京畿提刑王以宁员外郎裴禀直秘阁沈琯宣议郎郭执中主管机宜文字三员枢宻院编修邹柄田亘朝奉郎韩瓘干办公事主管文字官赵柟赵戬张叔献陈汤求梁泽民张牧又以武功大夫防御使解潜为制置使以种师弓统西番人马以许孝烮为前军统制既而朝廷召李纲回以折彦质为宣抚判又进折彦质为龙图阁直学士宣抚副使十月懐州官因见彦质白抚司兵马久在城里困倦甚矣一两日欲去西山下排对少令意思舒豁次日遂行去州二十五里正在太行山下逄李若水自大金奉使回屏人宻语至夜还镇熊请见彦质忽曰今日有圣㫖来说更不差大河守御使只今彦质一靣主管仍访闻河阳大扰今彦质往彼抚定见说河阳人情惶惑过于懐州彦质须索自去次日遂往河阳仲熊往见知州霍安国云敌人来也折彦质已走了安国曰待奏劾此人兼懐州有粮有器甲未便打得破且大家同共上城分地分守御次日旦闻门外市人云畨人来也仲熊使人往探云安抚指挥已闭了城门少顷知河内县赵士付归仲熊访之士付出见云畨人来也为之奈何仲熊问何以知之士付云城上送将牒来云先锋都统贝勒仲熊遂往北城上见安国坐间见金人差泽州书吏一人来下文字前靣说大金有道中间背盟数百言兼説已降了晋绛令懐州速降安国云如何回答仲熊未及言须臾一燕人来相揖少顷有三十余骑来相揖仲熊问其师来之意其人语言不逊令一燕人译语云南宋背盟我所以来我大金皇帝有一统天下之志国相英雄今又已取了太原晋绛你且看太原犹自取了则懐州何劳攻也你但说与知州令将状来往见大都统罗索贝勒令人传译其所说大畧同又问仲熊一一叙达内有燕人云是做唐鑑者孙子也又问与范仲淹是甚亲遣归云来日与州主商量了辰已间却出来时便攻打城也次日仲熊缒城而下见罗索贝勒问曰曽将得降状来否仲熊云不曽将来贝勒曰何故不肯拜降仲熊云彼此臣子须各自理㑹假使大金使一箇臣僚守一城下撞着别国兵马便以城降以谓如何若懐州不曽得大宋皇帝文字却便归降恐国相闻知亦非所喜贝勒却喜曰说得是也我更不攻打懐州仲熊云虽是都统不肯攻打懐州却恐后队不知告覔一文字贝勒曰我大金国不使文字只一人传一箭与后队曰令不要打懐州又令送仲熊归霍安国即时具事寔申奏朝廷不见回报仲熊既归之后次日又闻敌兵已过隆徳府霍安国遣仲熊迎见尼堪说以驻兵仲熊至西山离懐州约三十余里逄见尼堪仲熊云两朝已结盟好誓不相攻不虞国相元帅逺屈金斾以至于此必是与中国有商量者事大军所至百姓未晓如有所谕乞说与仲熊却令懐州安抚使霍安国奏知别差近上臣僚来理㑹尼堪云更有甚事理㑹尔南宋上皇数年前遣人自海上与大金结盟共灭契丹当时元约九州土地人民归你南宋子女玉帛归我大金及至各自兴兵你南宋并不曽收得九州却是我大金取了燕山府为有已前盟约将土地人民一齐交割与汝是我有大恩徳于汝南宋也你既无一谢我虽营平两州割与大金而营平两州户口都在你南宋界里我为见百姓父母妻子离散情寔不忍使移檄去向南宋取两州户口你南宋都不发遣亦无回文不肯依约是时却是我先兴兵来及至汴城下你上皇便不做却教太子为主见兵势惧见攻破遂差使人将三闗四镇之地献与我大金我信是寔头言语便引回去更不侵掠是我又有大恩徳于你南宋也你南宋却背盟也宻谕三镇坚守不附又召天下兵援太原我今所以再兴师出不可谓之无名我本待一齐都要你南宋土地又为大金皇帝圣㫖教且以见流黄河为界你懐州合是我大金抚定去处便合归降我本欲便进兵又为州县须要人民若纵兵多杀人民则壊州县你与我说与懐州知州且早来降保取家属人民仲熊对曰元初大宋皇帝与大金皇帝结盟时本朝只不曽承得文字以黄河为界乞差人至大宋皇帝处理㑹尼堪曰更何须差人去理㑹我大金兵马如此如今去便打破汴京捉你赵皇帝来也仲熊对曰如此却非所望于国相也况是彼此大国胜负未可知假使真如国相之言则非大金之福尼堪曰为甚却不是大金之福仲熊云如今便一一如国相所说若赵氏为君则大金可以保嵗币必不肯更有不相承顺之事若废了赵氏为中国之地必须中国人做主有人起来兴兵夺得则是创业之主与大金初无契分亦无恩义相临必不肯将嵗币与大金亦不肯割三闗四镇自此嵗嵗用兵㡬时是了期不过有人去国相处道讨掳所获多于嵗币国相试仔细思量此岂是忠言讨掳得万万是他人自将去国内乆用兵民心怨恨国相任其责不如受嵗币安稳做大以仲熊所见不若与大宋皇帝商量将三闗四镇归大金毎嵗更添嵗币其余事宜自是易处尼堪曰也得与我三闗四镇毎嵗更添嵗币二百万来你且恁地差人去大宋皇帝处说我且留军在懐泽之间等你回报已前发去者急欲攻打未见次第便却唤回待指挥教与不得胡乱杀人教仲熊赍回文与霍安国说此意霍安国即时详悉具状申奏朝廷既十八日回报不至番人遂于城下治攻具懐州又遣秀才六人往见尼堪问曰范仲熊所说及此申文字是霍安国不曽奏去是赵皇没文字来六人云奏去十八日未有回报尼堪大怒奋身而起曰为道是范仲熊小官没人主张言语不足聼不道是我交将我文字去你南宋恁地无信行从今日以后更有文字来我也不信差使来我也不见你且说与州主一任你们忠孝出战亦得守城亦得只是不住手攻打也须要六人遂归霍安国以仲熊知敌虚实即差仲熊都大主管军马是时方得隆兴府路安抚使张有极于隆徳府未破时发来懐州蜡书云金人以南闗冲散董恩人马迤逦前去过隆徳府闗报懐州为偹时敌人在城下日夜攻打初用云梯敌楼上用神臂弓偏架女墻上用斩马刀大斧毎有敌人上来輙斩之云梯既不能上乃使鵞车洞子状如数间屋皆以生皮裹了下面藏数十人执锹掘城于鵞车洞子由小梯欲登城又为城上人以草燃火放火砲烧小梯及烧打鵞车洞子开䧟板夜又礧石礧木用金汁及热汤烧灌既使不得鵞车洞子乃立砲坐数十初放入撒星砲其大如斗城上人于敌楼上排大枋确尺余粪土上面结大索网又括民间青布帐幕以御砲而敌人先用火砲是烧青布及索网放虎蹲大砲九稍其大如七八斗栲栳毎一砲到城索网粪土大枋楼上皆破城中人甚惧霍安国令仲熊夜募锐士二百余人缒城刼寨约到寨杀人放火呌九州汉儿反使其阵乱圗烧城下砲坐既下城见无数敌人马军连路极难行至三更向尽到砲坐下先十余人放火而阵不乱遂硬相鬭各有杀伤展转得出比明复缒城而上者二十四人仲熊方往见霍安国忽城上有人呌云东南上有白旗子来是朝廷救兵来霍安国急令仲熊排人马欲开北门而敌人已打散城上十数黒旗子凖偹将领王羙投濠而死仲熊乃率千人与之巷战民兵散去仲熊被擒见敌楼上张紫伞一柄监军乌舍郎君坐其下令人传译云何故不晓逆顺抗拒王师久劳军马本合一齐勦除我为爱惜生灵不欲按以军威据军士之意则要下城掳掠你可仔细说与百姓既而懐州万余人至城下皆称云救范机宜去来又髙声呌云机宜放心若动着官人后百姓与官人报讐监军使人传令曰不消如此又谓仲熊曰节制不在你非你之罪可贷命仲熊对曰仲熊是赵皇臣子奉安抚司指挥来将兵才微兵薄分甘死愿乞一死监军曰我大金人说话一句是一句不似你南朝说话没慿据既贷你命只是贷命你只是贷命更无他公事你且归去为我唤取州主来同见国相仲熊遂回往州衙寻霍安国不见又去城北道风楼上寻霍安国亦不见盖已为金人所擒又押仲熊去再到乌舍前见知泽州髙世由通判吕民中皆同坐乌舍先曰安抚已捉得也天色已晚你且去明日见国相遂令监守次日天未明都捉去见尼堪出南门约行二三里有三坐寨其中寨尼堪坐银交椅皆令懐州官立其前先引第一行知州通判钤辖都监部队将鼎澧歩队将兵作一行次知官一行次监官一行次县官一行次尼堪使畨官传令曰你许多人是谁最不肯降霍安国云是宋朝守臣霍安国率衆不降又问第一行诸军曰是州主不降是你们都不降皆说某等与知州一般皆不肯降又令于东北望大金拜降霍安国云安国是大宋之臣不曽得赵官家文字如何拜降尼堪令引过尽去衣服用索执缚又令髙尚书说与其它人曰你们都是小官不闗你事亦不要你降各赦罪又令传过鼎澧路将官来其鼎澧路将校到尼堪前皆呌云不是某等不降都是霍安国范仲熊不降其范仲熊曽领兵出战尼堪乃传令曰呌范仲熊遂于县官衙中拖出剥去衣服缚了问曰元来是你不肯降仲熊对曰仲熊是赵皇臣子岂敢便降又传令曰你全不怕我军令为甚仲熊对曰仲熊昨日已䝉监军郎君贷命云大金国一句便是一句贷命了更无他公事恃此所以不怕尼堪乃笑曰难当难当又传令曰范仲熊已贷命可赦罪乃命知州霍安国奉议郎通判林渊武功大夫济州防御使兵马钤辖张彭年武经郎监都赵士谔武徳郎都监张谌修武郎都监丁潜保义郎统领鼎澧兵马钤辖沈秉义郎同统领鼎澧兵兵马张行中及南兵部队将五人同时被害提举河东路常平朝奉郎郝愉司録奉议郎刘汝贤承直郎司户曹事向咏修武郎司仪曹事郑道冲修职郎司兵曹事王说从事郎司刑曹事王舍承议教授王与权廸功郎修武县主簿侯从从政郎河内县主簿马亚承节郎市易务求之祥廸功郎六曹掾张思义皆乞降宗室朝奉郎知河内县赵士付承直郎司士曹事赵公誉忠训郎监酒赵不怠保义郎添差监酒赵公忠训郎监市易务赵子韩忠训郎监仓赵不藏并过河金人坚要仲熊拜降乃使之地居絶其粮食正是大雪并无盖卧身上雪厚一二尺饥则喫雪或泼雪取土中蔓菁根食之如此七日偶燕人见怜之曰此是忠孝之人可擘画物事与喫或袖熟牛肉烧饼等见遗遂得不死一日乌舍唿仲熊至其寨中问曰闻得你读得书多今问你两事一则问韩信用兵人才髙下二则问刘景升孙䇿何以不能成功仲熊对曰韩信才亦不髙故必设计若才髙则不假诈谋无与为敌惟其才不髙故必设计然后能取胜如水上沙嚢木甖背水阵之类是也刘景升孙䇿虽天资英勇然器轻无君人之体所以无成乌舍闻说大喜亲屈膝劝仲熊饮酒又以宣政殿学士济苏摩哩贝勒官诰一道授仲熊仲熊又力辞以义不敢受乌舍与尼堪至相得而乌舍才尤髙自阿固达在日三人用事未甞中覆毎有所为便自専阿固达毎抚其背曰孩儿们做得事必不错也一切皆任之以至出诰勅命相皆许自决国中事无大小非经此二人不行至于兵事乌舎又専之尼堪总大纲而已乌舎年长于尼堪约年五十余嵗尼堪庚申生年少兄事乌舎且甚重之与二太子颇不相得盖二太子以贵尼堪乌舎以才自髙不肯相下云三朝北盟㑹编巻六十一三朝北盟会编卷六十二钦定四库全书三朝北盟㑹编巻六十二宋徐梦莘撰靖康中帙起靖康元年十一月七日戊辰尽八日己巳七日戊辰车驾诣种师道宅浇奠中书舍人孙觌上殿札子乞弃三镇臣蒙恩召还不胜区区忧国之心以谓新宰相当国北方边事必有一定之论起居郎胡交修为臣言金使王苪奏事殿上请割三闗之地时交修侍立亲闻其语苪曰今得三闗明日旋师去矣如朝廷不许则国相自河东来屯兵南郊围城之西南皇子郎君自河北来屯兵北郊围城之东北未论攻城由京畿五百里外燔烧尽使鸟兽不能过也苪退上问宰相唐恪三闗何如恪曰不予则必来子之臣不能保其必不来三问三对如此上赫怒曰卿是宰相何不决此议恪对如初臣太息言曰方彊敌怙衆昧死一来仰见中国之甚大四方勤王之师日至将相持重严兵固垒断掳掠之路不出一技示以形势惮莫吾测而与之讲可以万全矣何行营大臣狂谬筭出于刼寨一败涂地传笑四方而后强敌轻视朝廷使欲割三闗以要吾君宰相既知其必来矣来则何以待之臣闻战国时韩魏共攻秦于函谷闗求出楚懐王秦王谓楼缓曰三国之兵深矣寡人欲割河东而讲缓曰河东大费也免于国患大利也此父兄之任也王乃召公子池而问焉对曰讲亦悔不讲亦悔王割河东而讲必曰惜矣三国且去吾失三城此讲之悔也王不讲三国入函谷咸阳必危王又曰惜矣吾爱三城而不与又不讲之悔也王曰均吾悔也宁失三城而悔无宁危咸阳而悔也遂与魏封陵与韩武遂以和夫秦居战国最号彊雄尚割河东以舒一时之急其后席累世之富选将择士白起蒙恬王翦之徒起而用事遂併吞六国而有天下所谓易败为功转祸为福其权固有此也今之三闗河朔重地举而弃之则京师藩篱之卫陛下不得一日髙枕而卧矣狂生刼塞误国至此岂不痛哉今京师无大岳三涂崤函之固独恃一河耳防河将吏望见敌兵兽骇鸟惊不知所在大臣依违畏弃地之责将帅驽下无干城御敌之功万一彊敌举国而来顿兵城下有如王苪之説臣恐社稷之忧不止三闗而已也敌益深矣陛下当权祸福轻重独断而行之宁失三城无使咸阳危而悔也臣承乏侍御史首论诸生伏阙鼓倡羣小以胁君父又论大将刼寨激怒彊敌以误朝廷计拙言强得罪去国今䝉陛下召归西省俾賛书命不胜区区忧国之心又建割弃三闗之议上咈圣心下违衆论可谓不知量矣秦王议割三城楼缓不肯对公子池以操讲之説使王自择如臣蝼蚁之命直言无所阿隠其为狂愚死有余责矣先是孙觌任侍御史日见太学生伏阙入札子乞屏逐又于斡里雅布退师后入札子乞和敌又论蔡京罪恶乞窜殛时吴敏当国大怒以妄论伏阙事奏罢侍御史责守和州吴敏罢去复召为中书舍人初上殿有此札乞弃三镇其论伏阙札子曰臣伏见北庭大将拥万骑入朔方跨大河直逼京阙忽覩神州隩区金城汤池之髙且大也敛兵不动遣使议和将相大臣合量彼已之势勿亟勿徐示以闲暇使之疑惧有虎口之虞压以衆兵不战而威之使去之百全之上计也忽传李纲刼寨之败上惊朝聼下骇羣情为之奈何纲本书生素不知战力小图大妄发兵祸以帷幄之臣恃穿窬之谋以王者之师为攻刼之计借令出于敌人不意偶获小利犹为怒敌以误朝廷而狂率无谋漏言有旬日之先提举数千兵以入空寨敌军四合尽驱而纳诸纲中无一有脱者九重帝居宗庙社稷所在而侥倖于一掷滔天之罪车裂以狥死有余诛方从薄罚而太学诸生陈东等聚衆伏阙鼓倡羣小妄谓宰相结连强邻开阙延敌欲起李纲复还兵柄俄顷间啸聚数万挝登闻鼓唿声动地唿掷瓦砾狙击大臣屠裂中贵人流血满道天子震惊与之召还李纲然后解去自古衰乱板荡法纪大壊书传所载未有如此之甚者也唐徳宗时除国子司业阳城为道州刺史太学诸生诣阙请留夫城者道徳文行一世标表甞率諌官合论裴延龄不得为宰相名震天下诸生请留以为师范朝廷所当从而卒不从从之是衆为政也太学者贤士之闗礼义之所自出也朝廷衆建师儒营宫室丰饩廪以飬士祭酒司业以率其属博士掌训导正録掌规矩恩礼深厚教法明具士当愓心易虑以承上之休徳陈东等乃幸天下有大变蔑视官师不告而出鼔衆兴讹厚诬朝廷朋比之罪人廹胁君父肆行殴戮遂至大而李纲不知羞愧尚带其靣立于朝端陈东安罪学宫洋洋自若失今不治他日必有握兵之臣刼制天子武夫悍卒戕害将帅县杀其令丞郡杀其守倅以衆暴寡必自兹始矣臣承乏国子司业时童贯修建武学落成矣陈东为教谕议率同列献书童贯请车驾临幸其中有不从者遂至讙譁臣问之曰武学落成何预太学有云顷者乘舆幸太学而武学生例被恩赐此东所以建献书之议盖东狂生不守分义其志止欲国尽付之柄猖狂不已以至称乱今虽未即典刑当具申学法弃之逺方终身不齿为多士之戒无令覆出为恶以阶祸乱天下幸甚其论和戎札子曰臣闻人主之行异布衣布衣者饰小行竞小亷自託于乡里人主维天下安社稷固否耳陛下即大位坐席未暖而强敌深入长驱万里所过州县无一人撄其锋者中外之愤孰不欲一战驱之为快然兹事甚大陛下当饬将相大臣深思熟虑为万全之计差之毫釐便有莫大之悔遗社稷之忧不可忽也臣窃读国史见寳元康定间赵元昊为嫚书邀大名以怒朝廷规欲谴絶以激使其衆举朝忿然皆曰发兵坑小丑耳时吴育为諌官奏言成平日乆将不知兵士不知战民不知劳若骤用之必有䘮师蹶将之忧兵连民疲必有盗贼意外之患且当慎而抚之使未有以发得歳月之顷以其间选将择士坚城锐器为不可胜以待之虽元昊终于必叛而吾战守之具立矣䟽入宰相张士逊见之大笑曰人言吴舍人患心风果然于是决意用兵所向輙败一方骚然大将刘平石元孙任福相继战没大盗王伦转掠江淮间契丹聚兵境上邀请三闗之地中国耗虚边民疲敝天子厌兵赐元昊夏国主如育初议今金人崛起为北方大国非元昊小丑之比举国大入直抵京师又非元昊犯寨扰边之盗天子之郊宗庙社稷太上皇两宫在焉亦非战地至于将率不才士卒骄惰军政堕壊器械朽钝财用空竭法度废缺又非仁宗皇帝之时臣熟思之莫如和敌为上䇿强敌乗胜顿兵观阙之下彼见天子宫室城池苑囿之大而西兵日至正疑惧不测之时陛下戒诸将坚壁固守不施一镞不交一刃使野无所掳掠然后与之议和使彼竦然聼命卷甲而归足以徳矣其暇日蒐择名将选练将士谨蓄积修法度诚中国安强之势所谓屈于一时信于万世之下者也陛下受太上皇投艰之托至大至重岂若匹夫之勇小不忍遂较胜负于一掷之间耶伏望圣慈以赵元昊较北主之强弱以寳元康定较今日之盛衰臣一人虽不能胜衆论而忧国之言或有合于吴育特赐採纳不胜幸甚又第二札子曰臣闻道有经有权事有常有变知道之权者能摧刚而为柔适事之变者亦转祸而为福今者强敌乗百战百胜之威合诸衆控弦之士超邑赴都鼓行而至直抵京室以为中国有人乎此臣区区之愚力排羣议进和敌之䇿庻㡬甘言重币足以厌敌人求索之心纾一旦仓猝非常之变而后徐图天下国家善后之计其权固在于此也昔汉髙帝仗一劒诛秦灭楚足定天下而冐顿亦崛起于北方吕太后称制冐顿遗嫚书出恶言虐戯丑诋可谓甚矣当是谋臣勐将如陈平周勃灌婴之徒固无恙而上将军樊哙请以十万衆横行匈奴中岂不壮哉独季布以谓外人不必与较得好言不足喜恶言不足怒第当自计利害何足与论是非吕侯翻然称善诏大谒张泽持书币奉车马报谢遂结和亲吕氏雅故本推毂髙帝就天下而季布为任侠以勇名闗中一言从容消弭兵端贷两国数万生灵肝脑之祸非所谓大勇者乎岂若小丈夫悻悻然拊剑疾视斩头穴胄以报睚眦之怨者哉臣又甞读国史澶渊之役敌惧请和诸将争欲以兵㑹界河邀其归可勦杀无噍类也真宗皇帝曰如何杀得尽祗结怨为边患耳诏按兵勿战纵使归国自是诸将讙言秋髙马肥复入攻矣或曰未也边储稍实复为盗粮矣真宗顾近臣曰将帅之臣平居无事瞋目抵掌欲赴功名临时便误事卿等岂不知此軰情状乃相与和附信其説耶陛下观今日之势为何如大将刘延庆屯重兵于燕山一夕无故抜寨而遁人马相籍躙蹄踵交道委弃金帛谷粟如山积金人长驱万里无所阻隔职此之由也伏望圣慈监观炎汉之兴受命而帝羣臣佐命百姓归仁之初真宗皇帝驾幸澶渊杀其骁将达兰兵威大震之时尚不忍计校一时小利摧刚为柔以为万世无疆之福固不俟臣言淆乱圣聼而予夺之计已黙定于圣心矣诏集文武百官议存弃三闗地诏曰朕屈意议和无所不至虽衮冕车辂名号之类犹无所惜盖欲保守祖宗之地土而金人必欲得三镇今欲与之其利害如何欲不与之其利害如何朕当从衆而行之不敢自任可令御史台吿报百官初八日于尚书省集议以闻宰执亲戚不预观望令百官庭议系宗社安危各要见得寔利害若割三镇或不割各如何保无后患割之而来不割之而来各如何偹御不得卤莾朕无固必只从衆议是者行之王云既还具説金人之意且闻尼堪临河乃集文武百官于崇政殿共议存弃三闗之地王云唱和议诱説之习使为弃地之䇿建议大夫范宗尹以已愿弃地之䇿示百官曰今日三镇焉可不弃其言多引太王避狄去邠不以飬人者害人为言繇是许割三镇者不胜其多宗尹其首也称不可与者才三十人何㮚其首也持两可之说又十数人与者之言曰三镇朝廷既常许之今不与是我国失信于彼矣不若姑且与之纵复背约则天怒人怨师出有名可不战而屈也不与者之言曰国家更三圣始得河东陵寝在焉河北天下之四支四支茍去无以为人人民赋贡乃其小尔况天下者太祖太宗之天下非陛下之天下敬瑭之事岂可遵乎耿南仲吴幵欲弃地而和喻汝砺梅执礼宋齐愈秦桧何㮚曹辅陈扬庭冯獬孙传李若水等欲战朝廷大臣优柔不断集百官议于延和殿八日己巳集百官议三镇于延英殿是日各给笔扎分列廊庑范宗尹乞予之以纾祸至伏地流涕以请已而黄门持宗尹章疏示衆曰朝廷已有定议不得异论顷之宣问金人必欲得三镇割与不割利害如何金人已与王云约日割与不割金人之来如何守御唯梅执礼孙传吕好问洪刍秦桧陈国材等三十六人以为不可割余皆从宗尹议中书舍人孙觌札子曰臣闻蝮蠚手则斩手蠚足则斩足何也为惜于身也今外患迭至中原乆安无偹倾国而至当顺而抚之以幸无事而刼寨之臣猖狂妄作挑发兵祸以遗国家手足之害陛下当亟去之不果而腹心之患必矣方敌骑南下经河朔二千余里所过州县无一人一骑北向发一矢以抗其锋者设欲据大河为界孰能御之其欲得三闗者犹以故地为名耳然绍圣用事者讐复元祐诸臣以弃地之罪削除名籍投窜岭海禁锢子孙累赦不宥可为酷矣今自大臣侍从与缙绅士大夫之衆非不知三闗之地不得不予也非不知予三闗之地可以缓兵纾祸也而元祐覆辙在前孰肯为国家安危之虑以蹈异日之悔莫如巻舌不言自为计耳臣何人首唱此议盖区区之虑为割地之后金人退聼两国休兵得嵗月之顷扶颠持危以彊国势选将励兵以固无虞兴衰拨乱可以复古建中兴之烈未为失也倘以失三镇为悔追责首议之臣输为城旦投之穷裔臣寔甘之不敢辞也臣又闻择祸莫若轻择福莫若重今日之事有祸无福河北陵寝与河南孰重三镇之地与京师孰重陛下之所轻重判然不疑则当亟去手足之患无重腹心之累矣先是金人遣王云约十五日以前告和割地书到不然以十五日渡河至是何㮚谓唐恪曰三镇之地割之则伤河外之情不割则太原真定已失守矣不若任之但饬守偹待之恪曰唯是日河东金人已至泽潞斡里雅布在庆源城下朝廷从衆议割地以舒难乃以康王王云复持礼物请和割地北去后数日上亲阅不弃地之䇿方畧优长大学博士万俟虚监察御史晁贯之等八人令执政审察其材而召对之虚贯之见少宰唐恪曰三镇乃祖宗之地岂可弃之金人之志不在于割地实欲侵轶中原故借三镇以为基公为宰辅宜召天下之兵与之力争也唐恪言曰出军屡衂召兵无益徒费刍粮扰百姓而已守信割地诚为上䇿且上欲以耿南仲王尚书定议而遣康王矣诸公召对不宜髙论恐上愈惑虚贯之被㫖上殿二人咸曰河北三闗契丹乘晋开运之难而盗有之周世宗御河亲征始归其地河东太原刘旻父子据有数世周世宗一征太祖太宗再征而后定积二十年之功残数万人之命方始一统而中国有三镇得之诚难也且无太原则不能控制西北无瀛定州则不能保卫王室三镇于中国如人四支也一支有病思欲去之既不全人从而䘮身有矣况三国之民皆陛下赤子割地则弃民为民父母而弃其子孙岂为万全之道乎冐顿一匹夫也宁弃金帛妻妾而不忍弃地故终能威敌而保有疆土今陛下富有四海为中原主奈何反弃土为匹夫所耻哉大臣为朝廷以此图国是㤀万世之业而茍图目前之安由其计议踈拙致基本倾危诚可痛惜东汉邓隲欲弃凉州虞诩谓疽食浸涶将无限极南唐钟谟愿弃江淮宋齐邱谓卖国窥利徒倾社稷然则为人臣而愿弃国之地岂忠于主哉上曰然则奈何虚贯之曰金人率衆胁地此将深入邦畿为今之计当召四道兵二十万与卫兵还列城寨以卫王室然后以羽檄召天下勤王兵分屯近甸絶其所掠使深入之冦不能持乆待其困弊然后击之诚万全之计于是上感悟不然弃地务为督兵罗索䧟翼城县先是知县向淙弃城东走入曹公山民居以城降敌三朝北盟㑹编巻六十二三朝北盟会编卷六十三钦定四库全书三朝北盟㑹编巻六十三宋徐梦莘撰靖康中帙起靖康元年十一月九日庚午尽十八日己夘九日庚午兵部尚书吕好问奏集诸路兵札连珠寨以卫京城防河须用宿将好问奏乞集诸路兵就粮于尉氏咸平陈留东明若敌越河以四邑之兵列寨如连珠或五十里或三十里则置一寨以䕶都城使敌有衆不能遽往又言防河须用宿将若外戚宰执亲旧省院吏族之属皆不用又言防河之兵暴露日乆虑其困乏不能对敌令沿河设堡障宰执坚不从梅执礼建议清野从之于是下诏河北河东清野诏曰朕嗣有大统属时艰难外侮慿陵元元被害于是捐弃金帛寳玉不可数计以救百姓于涂炭之中敌才退师痛自抑损斥去华靡日惟蔬食卑词厚币继修和好赂遗之使项背相望凡有所欲悉从其请衮冕车辂称号之羙一无所爱凡以保守土地全活生灵而敌势未已动起兵端必欲割我土地残我人民覆我宗社使吾百姓父母妻子悉被驱掳财物积聚皆遭刼夺忠臣孝子自当体国念家人自为战令下之日应河北河东京畿便行清野保守城邑其有聚徒结衆捍御立功自节钺以下皆以充赏仍仰州县预以名闻若自能斩获首卤者皆倍军功凡我赤子与其残于敌人之手流于异域之人孰若徙危即安转祸为福兴言及此流涕无从其余诸路有忠义之人能率衆勤王或立功河北河东者并依此推恩咨尔衆庻咸体朕意十日辛未新知鼎州邢倞除名勒停先是邢倞管伴金使信赵轮之言奏闻朝廷通书耶律金吾后为尼堪遣王芮来赍问进兵以倞始祸故黜之十二日癸酉尼堪至河阳折彦质军溃李回奔京师尼堪陷河阳先是朝廷遣同知枢宻院事李回又以宣抚使折彦质领兵十二万共守大河尼堪自泽潞进兵由懐州至河阳与折彦质李回夹河而尼堪恐其不可渡𤼵千余骑来探回报曰南兵甚盛未可轻渡或欲整兵候战有罗索大王者曰来兵虽多不足畏也与之战则胜未可知不若加以虚声尽取军中战鼓击之达旦以观其变衆以为然黎明不见王师乃立遣尼楚赫贝勒部三千与知威胜军张尧佐由清河界以伺河路时河水平浅可渡而过尼楚赫贝勒乃渉水过河于彦质之兵后下寨彦质以为尼堪兵皆渡矣莫不惊溃提中军先走三军皆溃李回亦奔还京师于是尼堪得以治栰寻舟尽渡其衆十三日甲戌知枢宻院冯澥徽猷阁学士李若水充告和使副及同王云马识逺诣尼堪军前割三镇地界书曰事驰介使远布悃诚今春大军俯临郊畿寻以上皇传位之意引过请和承皇子郎君元帅奉伯大金皇帝酌中之命特许修和寻报之国相并各班师信义之重比坚金石于是宗庙再安王灵赖庆乃割三镇以谢恩惠既而诸州民情过执羣臣议论二三往复告求致淹嵗月盖縁寡昧失不详思誓约之明岂应輙易果烦大兵来结兹事中外震动不遑宁居礼义有亏追悔何及过而能改请践斯言其三镇之地今并依正月所立誓书交割施行惟冀两路大军早回使赵氏二百年社稷永宁亿万生灵全其性命仁恩之大山海难喻自此倾诚万世不易上天寔临百神在列何敢背违自取祸殃缅惟英哲必为矜从冯澥先状云祗承朝命恭造行台輙犯威颜兾寻信誓赦既往之不咎许惟新之是图二境兵戈庶有息肩之渐两朝懽好宁无握手之期冒昧而来匍匐以请某年当逺迈位忝枢机得罪前朝㡬死凶邪之手当知今圣误叨将相之权常懐欲报之心遂备告求之役趍瞻在迩喜惧交深冯澥使尼堪是夜到中牟河溃兵作过或云已有敌骑渡河左右甚骇谋取㫖改路澥问当如何副使曰守边防河诸隘将士闻风避遁奉使者又如此朝廷将何所赖以某处之唯有死而已今日敢有回者行军法衆遂定自此路中日发一奏乞京城设备河东记曰余自河阳归道逢告和使冯枢宻李徽猷副使武侯不暇问姓名问余敌势如何对云观其事势所举不少又云今在甚处应曰已渡河矣若欲过河有舡栰否对曰已烧尽桥可拆屋渡木栰过又问尼堪来否对曰不知又云今朝廷一一如所请能塞其求回兵否问所从何事云割三镇对云但恐不能塞其求冯枢宻问杀使人否对曰自古敌国交兵何甞杀使人李徽猷云某所拚一死无足计较者日晚可行今与副使先上冯枢宻可后来少顷乗轿趍郑李尚书山西军前奉使録曰十一月十三日若水等被㫖同王云马识逺并依旧军前奉限十四日起发出门行次懐州遇金人大军又见舘伴使萧庆刘思前来相见曰副使问此者縁何事来若水曰某等此者亦为和议来庆曰既是贵朝皇帝不肯交割三镇土地人民尚何事之可和若水曰某等靣奉本朝皇帝圣㫖已差工部侍郎王云武功大夫马识逺前来交割三镇地界还贵朝矣庆曰王侍郎等㡬时到来若水曰某与王侍郎等同日出国门某等兼程先来计王侍郎等今方到磁相间更数日可以到此庆曰有国书无若水曰有国书庆曰副使且歇宿容庆等先为禀知国相若水等称诺乃归幕次少顷伴使令人传语奉使请排办礼物土物只就晚行国相是日申时后见谭吾二官人前来云国相请使副若水等入军门见列甲兵两行甚严既国相问劳之礼亦简若水曰某等来时面奉本朝皇帝圣㫖令某等再三伸问国相元帅各寨台候万福国相惟恭受礼复曰副使们来时贵朝皇帝圣躬万福若水曰某等来时本朝皇帝圣躬万福若水曰某等来时面奉本朝皇帝圣㫖令若水再三启白国相元帅前次若水等归承示书翰不胜感荷所需三镇已差工部侍郎王云武功大夫马识逺前来交割地界今有国书上呈若水遂搢笏出国书与国相国相曰恭领之约若水等坐开国书看曰何似早如是免令提兵到此若水曰大事已定望国相元帅早为回兵讲和国相曰不知王侍郎等㡬时可以到此若水曰某等与王侍郎等同日出国门某等兼程先来计王侍郎等方到磁相间更数日可以至此国相曰候割地使到来看得次第即便回军不难公等且熟歇若水等称诺退是晚国相令人送羊酒等数如前次日若水等再见国相叙谢讫国相曰昨已差使往汴京㑹以黄河为界三镇事更不须议兼未知果有王侍郎等果交割地界否若水曰某等虽不才然被君命逺来议和若非诚信岂能定事又奚敢㒺国相也愿国相少待国相曰大军安能乆留于此方在议间㑹有人报南朝遣王侍郎一行奉使来到磁州被百姓唤作贼臣已折擗了也国相怒曰尽梢空相继若水等又收河北李宣抚纲牒追回若水等其牒畧曰河北河东路宣抚司牒大金军前和议所契勘职近奉圣㫖前来河北河东等路㑹各诸路军马前去掩杀敌人所有先差两番奉使不谓已过河界了并仰追及约回其前降和议指挥已奉圣㫖更不施行国相知有此牒益怒曰且待提兵去与李宣抚决胜负则箇遂便不与若水等相见乃以甲兵包拥若水等随大军南来都水监决水浸牟驰冈王机和诜等追官编管臣寮上言王机守鴈门和诜守瓦桥薛嗣昌帅太原詹度帅河间滥受赏功助成今日之患已降指挥和诜追削武功大夫王机除名勒停送髙州编管奉圣㫖詹度责授海州团练副使彬州安置薛嗣昌生前官职尽夺下哀痛之诏起福建浙江军民勤王契勘福建江东西浙东素号出武勇人材欲四道置帅体例差发运使翁彦国充经制使令召募起发军民二万人须管于十二月上旬到闗勤王其钱物亦许于二广那移奉圣㫖翁彦国与复旧职依此施行十四日乙亥京畿人户入城十五日丙子诏免公私房钱得金人逼河之报虑细民不易故放免公私房钱尼堪兵自河阳渡大河初金人欲渡河唐恪何㮚等以为大河之险有大臣提重兵以守之决不可渡下令曰朝廷已命将守河为捍御之计而京都细民往东南者甚衆揺动人心深为未便令开封府以法约束又下诏曰金师入战已遣使议和如果能深入渡河当以王云所持金银五十万币帛三十万以旌战士其有获金牌者白身与修武郎有官人转六官获银牌白身与承节郎有官人转两官其余将校比类施行有送金人使命者至郑州已逢㳺骑道路传言金人渡河矣执政诸公未以为然皆自恃有李枢宻将兵防河矣然边报益急殿前司仍遣使臣纲作斥堠已而募忠义团练使臣将以备守御计尼堪兵守潼闗以扼西兵尼堪渡河乃以兵五万守潼闗以扼西兵之来其后范致虚至陜西而不敢进钱盖兵由商虢唐邓而兵散者皆尼堪之计也斡里雅布自大名府由魏县李固渡过大河宣抚副使折彦质河南守燕瑛弃河南走回京师河东逢敌记曰金人陷平阳府余出平阳至懐州见折宣抚言金人遣使讲和果是相欵使人未还十月初十日破汾州二十四日攻围平阳观攻围平阳其势甚张意欲大举未易御遏折公云何以为计对曰速申奏朝廷乞竭力应副军兵如不可用速招募民兵如河东陜西人彼皆欲报父母兄弟妻子之讐此可用也支一百钱米二升半仍优加犒赏诸渡口速渡人河阳浮桥正是军马往来河东一带惊移人户逃避之路宜速系之敌骑次第半月间必至此折云据公看到这里也到不得余云将次第到都城下亦未可知是日折宣抚往北阳县城相视防河次第自初九日初十日十一日敌兵闗报日急余十一日就往河阳辞折公云两日来边报颇急舟渡人费力余云前此并如何折公云六七日系桥又未了余云岂有大将军下令系桥数日不了之理何不勾追系桥官畧与处置余弃二马用舡渡河十二日系桥又不了勾系桥官一钤辖两都监内钤辖捶棍子三十两都监各捶棍子五十十一月十二日午时桥成河滩中已积五六万人军民宅眷官员车仗兠乗摆布如蚁桥成争渡宅眷妇人官员军民陷于沙中不知其数须臾皆没有妇人陷于沙中举臂间金纒示人号唿求救莫敢向迩不移时遂没是日晚敌骑近遂烧桥两岸哭声痛干云霄宣抚司属官约三二百员将佐居民官员等马约一万匹不能过河宣抚司金银缣帛为敌马所逼自懐州沿路抛弃至河阳滩内者约一百余万贯十一月十四日絶早敌骑已至河阳北岸皆黒旗黄旗白旗先自城中赶出居民在河滩内却用骑兵旋绕卷入城中令军民于河滩中尽掘淤陷之物余见敌兵已至河阳北㟁又无马轿遂一日一夜至巩县计一百三十里十五日敌马自皮垣至曲渡河杀人报到宣抚司折宣抚与河南燕尚书名瑛字仁叔各索马逃避敌欲趍都城十六日丁丑康王为告和使奉使斡里雅布军前是日康王被诏奉使斡里雅布诣军前议和帅资政殿学士王云为副中书舍人耿延禧观察使髙世则㕘议官都监东头供事官蓝珪康履黎栥入内西头供奉官杨公恕内知客修武郎韩公裔从行宣和録曰先是王云奏李裕自真定府敌寨归道二太子语得亲王两府奉使求和庻可解康王英武旧与二太子结懽金人畏服令取圣裁事下宰臣执政门下侍郎耿南仲曰李裕道皇子之言欲得康王之重请和盖已报渠康王欲去皇子处不可偏重须与尼堪处相同在圣情度之只用王云如何尼堪处莫俦如何是时尼堪在河东南只乞差王云莫俦庻不偏重于二太子处御批云如此事不须取㫖但与少宰评议从常施行南仲又奏札曰臣得李裕札记文字一纸谨去进呈差康王须得圣㫖乃可但以臣观之只令李若水王云亦可乞降圣㫖付王云更不差康王前去所贵不敢喋喋取进止御批云卿一靣谕王云若兵退后亲王谢不妨南仲召王云至府第谕以徳意云不以为然即求对请必令康王奉使遂定康王札子奏乞差文臣耿延禧武臣髙世则二员充㕘议官丙子康王奏事在禁中申时还府第延禧世则㕘见康王慨然云国家之难君主忧辱茍可以了事义不得辞然深入不测敌廷未有还期公等归与父母妻子诀来日五更至此同行延禧世则乃归惟王云家属不在京师留宿康王府第丁丑五更皆至少卿与王同上行是日南仲奏事内殿上顾问康王奏卿之子为官属不辞而往朕甚嘉之南仲对曰臣惟此子当国家艰难岂敢辞因泣下上曰宣来奏事如何南仲曰康王既往而臣子独宣无此理既退有御笔云耿延禧速宣回奏事南仲奏云康王为国出使臣之子不肖得奉使左右幸也若独宣回臣何靣目遂止于是除延禧龙图阁直学士赐金带一条通犀带一条绵绮等一百疋灵寳丹苏合香圎透氷丹各一百贴茶一百斤四和香一百两糖霜一百斤金人至汜水是日㫁路诸门桥诸军城守百官疾速上城金人兵至汜水京西宪许元许髙守汜水与士卒望风而溃京师闻之土门清野礼部侍郎梅执礼为清野使金人至汜水或传为已渡矣城市汹汹不定乃遣清野日者王俊民上言乞借春以召和气王俊民以谓国家大忌丙午年冬月请于冬至致祭打牛一如立春之仪以召和气朝廷从之乃迎土牛于天祺应木徳土门康王出门午后诸门土独留东水门陈州门百姓争之死者枕借十七日戊寅金人到汜水县焚㑹圣宫龙图阁直学士河北河东路宣抚副使折彦质责授海州团练副使永州安置先是折彦质将兵守河敌骑至河阳列兵河之南岸敌据河阳望见河南官军甚盛鸣金鼓以惧之师衆溃散而归敌渡河至京师质与河南守燕瑛走故有是命李回自河上遁还至京师先是遣回以骑五千廵视黄河号廵按大河使敌陈舟欲渡咸惊叹回挺身单骑驰还靖康小録曰朝廷先是遣签书院李回将金银物帛廵河犒劳士卒回在路不能躬率将士守御险阻闻敌輙奔南走孝义桥留将士捍敌廵山路走至颕昌府犹且与属官宴饮随行官吏兵级深欲刃之候骑言金兵已逼近郊京师大震于是戒严是日缮治楼橹议者或谓敌乗机渡河鼓而南有易我心不若四靣十里间各屯兵二万坚壁据要害以伐其谋别骑往来助之絶饟道清野以来刍藁且竭使不得进掠纵谋间伺敌隙时出兵攻其虚实令河北郡邑结营自守更走使以元帅拜康王集兵扬言擣燕山动其心军渡河合四方勤王之师绕其背夹攻之敌不足亡也或谓敌兵焱锐而我师挫衂乆矣闻深入气益不振不支敌坐伤国体不若拥驾临狩徐议所向婴孤城自守讵可乆耶犹豫未决敌奄至朝廷茫然不知所为尼堪遣杨天吉王芮察勒玛等十三人持书来议黄河为界等事书曰左副元帅谨致书于大宋皇帝阙下恭承宣㫖遣使问罪来意虽以委任不当为辞然未肯服罪致令重兵河北河东两路齐进所经府州县镇服者抚之拒者攻之今月初六日已过泽州界不住前进及遣先锋今月十四日已过黄河不施船栰不由渡口直渉洪水谅已洞悉载惟大宋屡变盟言若不以黄河为界终不能乆故今议定还河北河东两路先行收抚其中或有来自河外者不选甚处人民并各一例存抚然念抛乡亦议定自外见在两路有未下州府官员兵人并许放回请差近上官员前来交割引出俾见家人仍服罪讫先具凡所聼命不违国书回示如或不见依从稍有延迟将恐别招悔吝朝廷弃三镇之议犹豫未决而金使王芮在馆且闻金人渡河之报遂决弃三镇唐恪奉勑何㮚大骇曰不奉三镇之诏而从画河之命何也㮚不肯从于是御批以金人欲割地须两府二人令各自陈愿使者陈过庭以主忧臣辱首请自行唐恪曹辅等皆依违不对耿南仲以老辞聂昌以亲辞寻出御批曰过庭忠谊可嘉特免可差辞免人耿南仲使斡里雅布河北聂昌使尼堪河东日下出门宣和録曰杨天吉王芮来议事取蔡京童贯王黼吴敏李纲等九家属诏王时雍曹曚舘之时雍曚议尽三府所入悉皆増嵗币并祖宗内府所藏珍玩归之二帅曰河东宿归师暴露日乆欲厚犒之天吉芮颇纳先取犒师绢十万疋以行差吏部员外郎王及之充送伴官要盟録曰金人遣杨天吉王芮贝勒察勒玛来诏吏部尚书王时雍知四方馆事带御器械王列舘之吏部员外郎王及之充引伴官敌请画河为界朝廷不得已从之遣聂昌耿南仲为告和使始称聼命无违以画河为界王及之擅改为黄流为界聼命无违为敌张皇其意非止画河而已王芮来闻尼堪军已至西京不复请三镇直以画河为言陞对殊不逊有奸臣辅闇主之语上下汹惧十八日己夘康王渡河至濬州是时天大寒有氷蔽河而下康王临河顾谓耿延禧髙世则曰议者谓闰年不冰今复如此岂保金人不南向哉至濬州犹未知尼堪已渡之端的尼堪陷西亰以前泽州髙世由为留守尼堪在西京引诸京人看永安诸陵入谒真宗仁宗陵至恭不谒裕熙二陵有焚毁之意禁止诸兵不得刼掠陵庙器物尼堪在西京令人广求大臣文集墨迹书籍等又寻富郑公文潞公司马温公等子孙时唯潞公第九子殿撰维申老年杖屦先奔走出城乃遗一妾一婴儿尼堪既得抚之良乆赠衣服珠玉为压惊复令归宅范仲熊北纪曰前知泽州髙世由金人差为西京留守仲熊遂因髙世由令其子往尼堪寨献酒乃寄书与世由闻説与龙图得国相指挥招集西京人还业仲熊亦是西京人令还乡里仍谕世由以其甞为守臣以郡迎降岂能自安不如自新以洗前过因先遣董伟荥阳以来召募义士世由即达此书于番官韩仆射云世由初至洛阳人情未安有土豪范仲熊见在郑州收管乞令还乡同共干当韩仆射以书呈尼堪尼堪不乐曰范仲熊是结连背叛不顺大金之人偶已贷命不欲根治今来髙世由知土豪当此之际却令还乡有何意思令元帅府上畔依此批下髙世由得之大怒三朝北盟㑹编卷六十三三朝北盟会编卷六十四钦定四库全书三朝北盟㑹编卷六十四宋徐梦莘撰靖康中帙起靖康元年十一月十九日庚辰尽二十五日丙戌十九日庚辰康王至相州康王发自濬州至相州尼堪遣铁骑回自懐州来邀截奉使车骑津人告以过河累日矣又㳺骑追蹑于后逢廵检任永吉告之如津人云乃回中大夫直龙图阁汪伯彦知相州主管真定府路安抚司公事马歩军都总管縁金人人马驻札濬州卫县之西南不百里王寔经由伯彦领兵出迎䕶王入城宿于州治正衙相人戴盆焚香遮道相庆胥相愿王留宿伯彦以相人愿欲乃诣王禀曰斡里雅布已于十四日由大名府魏县李固渡河矣恐不得追愿大王暂留审议国计王曰受命前去不敢止于中道王云耿彦禧髙世则等谓曰兼程前去渡河犹可及诘朝遂行开封府掲榜清野指挥更不施行是日也京师既已戒严内外惊扰近城居民流离迁徙不絶于道军人保甲乘作乱刼掠财寳焚烧屋宇有城外搬入居民聼就寺观居止忽有人自河阳来报称折彦质遣兵渡河即非金人朝廷喜闻之乃令开封府掲榜示衆曰前日北来兵系折彦质溃散人兵已招安讫所有清野指挥更不施行城外居民共上书曰闻尼堪已渡河数日风传与斥候皆得其寔而庙堂诸公幸其无事坚壁清野在今日正不可缓不应輙罢仍乞以在城兵尽屯城外以待敌至使无縁遽薄城堡书降付枢宻院大臣沮难不行是夜二更斥堠马纲还报敌马已渡犹未全信再遣使臣刘嗣将兵骑三百出封丘门逺探二十日辛巳康王至磁州康王发相州至磁州顾谓耿延禧曰陛辞日皇帝云宗泽在磁州以万五千人披城下寨次第奏勦除尔已进修撰卿可至磁看宗泽下寨次第奏来今日可见矣至磁州城下六七里宗泽羣僚迎谒道左王问泽下寨并道上语泽云请假归澣濯敌骑至则㸃集王顾左右笑知泽妄矣磁州城下望见百余人执兵文身青纱为衣以伞遮马绣其鞍鞯如市里小儿迎鬼神之状者王顾怪之磁人谓应王出迎康王耳应王者磁人所事崔府君加应王者顷刻马相就有吏唿应王揖者泽请王举鞭答之又唿曰应王请康王行马入至府舍正寝犹未进食吏特谒入云应王叅见泽已于正㕔设两位具賔主仪泽恳王曰应王灵邦人聼之如慈父母唯愿大王信之勿疑王不得已戎马而出吏揖应王就坐二庙吏绯衣其一手相持各一手平展外向若拥应王之状既云就坐茶汤如常礼吏賛应王不肯就㕔上马泽前请应王上马即退少顷应庙二将军入谒如前仪王狥泽之请从之先是王云自敌中使回过磁相谓守臣云敌人因粮若清野则困矣磁相从之邀近城居民且教运谷入城相磁人皆怨云既而金人果以磁相清野不由是路乃由邢洺李固渡磁相人曰敌人不从此路来徒清野毁我墻屋籍我草粮云真细作耳及是见云侍王将入敌庭皆骂厉声唿曰王云细作欲以大王献金人大王勿行不如起兵先是宗泽上章言云往返敌中习熟恐为金人谋卖国冝勿信上以其章付云云至磁乃出是章示泽且言曰何故如此因责之且讦其诞云万五千人下寨伪取修撰到此实无一事泽憾之因磁人之恐乃哄言云果细作明日将邀亲王入敌庭矣衆怒遂有杀云意増置都大提举守御使边报交驰风传不一人心不定乃増都提举守御使司官并以枢宻聂昌领之二十一日壬午诏罢诸司庻务専以应办军期军期方急乃诏罢诸司庻务専以应办军期为主磁人杀王云康王狥宗泽之请乃谒应王庙当州之北乃入邢洺之路也磁人以王遂欲北去遮马号唿泣涕劝勿往且言金人自李固渡河矣不如起兵援京师马不能前惧使人告谕百姓曰大王谒庙耳非北去也衆不聼王使谕泽告之乃开道谒庙泽奉珓于王王勉为一掷而得吉乃退谒二将军讫王就小次泽賛唿本庙诸案吏参泽所使人又賛云谢到顷之王欲乘马归有紫衣吏二十人应王所乘轿神马在后拥而前曰应王乞大王乘此以就舘舍王顾视其轿则朱间金装座䄎及竿蝙首施红褥王斥之云亲王奉使出都焉用此庙吏不退延禧世则同曰王乞用宗泽乗轿黒漆紫褥郡守小官得用大王何嫌以慰邦人心王登轿还即顷王云有亲信人入庙告云郡人欲杀尚书宜匿庙中勿出云就泽恳告祈哀甚切延禧世则先出庙见百姓军人持兵立两旁延禧世则使人传唿两参议官耿舍人髙观察磁人怒睨徐辨识云非王尚书也即退延禧世则得出下马回视之见云之马已为磁人牵去云使人陈恩以所乘马与云云遽登俯据鞍人扶下之即脱云巾帻掷空中顷之云虀粉矣是日磁人入州治取云行槖及所赐礼物刼掠一空执云一行吏缚捶磁人譁不已王遣取首作乱者一人斩之枭首庙前始定云所持国书等及肃王府家书长生遗都尉书皆失之王命收云一行吏为王府属内外方定王云泽州人字子飞少魁运司解进士乙科又中词学兼茂才第一崇宁间两掌翰苑从使髙丽进鸡林志徽宗甚喜纳之擢知凖阳军以父系元祐臣寮忠言事罢之后任秘书郎出知简州继领陜西曹台公事累使金国上令于简州建功徳寺以昭徳显忠为额作追奉之地公初被命与主上为使即传言于家可勤祭祀祖先更不归私第至死王事而不返可谓国尔㤀家公尔忘私者也公兄讳霁任右讲议司编修甞论童贯蔡京过失坐黜海岛公歳时馈问不絶后童蔡被诛渊圣皇帝复霁官补右选种师中解太原围王师败绩而霁没王事初公父名二子曰云曰霁其意有在南唐霁云死于忠义二子复皆能死于难岂其一门英风凛凛足奋百代而超千祀者欤建炎元年十二月臣寮等奏伏见故刑部尚书王云于靖康元年冬从主上北使金人行至磁州为磁州人所害自此主上复南入相州集兵为入援之计向使无王云之变必北去盖天所眷遂使社稷有奉神人有依伏望朝廷察其累次奉使之劳身死非辜枯骨不返实可悯怜特加褒赠推恩子孙以为死事之劝后十二月三省同奉圣㫖令诸处寻访王云家属如未曽推恩特赐观文殿学士与八资恩泽右札付故王劝文家汪伯彦时政纪曰建炎二年朝廷遣刘诲等奉使诲至京师退留不进汪伯彦黄善进呈催发上曰朕今日看诲等奉使稽迟如此盖知王云是忠义自奉命星夜出京兼程前去难得难得二十二日癸未耿南仲使于尼堪割河东聂昌使于斡里雅布割河北特书于军前并赐河东河北两路守臣诏书曰昨自太上皇航海遣使请求幽燕特承大金皇帝异恩委割燕云两路犹为不足手诏平山张觉招纳叛亡由此遂致兴师今春南北路皇子郎君兵马先至城下太上皇自省前非寻禅位遣执政以下屡告为有再造之恩割以三镇酧谢又蒙国相元帅虽抚定威胜隆徳泽州髙平等处为念大义已定秋毫无犯亦便班师止以太原为界续承使人萧仲恭赵轮等至报谕恩义被姦人误国动兵以援太原诏所割州府坚守不从反成问罪不胜皇恐今䝉惠书兼来使杨天吉王芮察勒玛䟽问过恶皆有事实每进一语愧仄愈増今日之咎自知甚明今淮黄河为界寔两朝安便所谓蔡京身亡王黼童贯已诛马扩不知所在吴敏涪州安置李纲䕫州安置张孝纯见知太原詹度湖南安置陈敦见知中山其中有系在远不知去处便当根逐一依来命今遣门下侍郎耿南仲同知枢宻院事聂昌赍送诏命令黄河东北两路州府军县人民悉归大金仍依来示一一専聼命不敢依前有违已立信誓今乞早为班师以安社稷至恳至愿诏曰诏河北河东州军敕官吏军民等顷者有渝盟约致大金兴师朕初嗣位许割三镇以酧前恩偶縁奸臣迷误三府不割又间大金功臣再致兴师使河东河北之民父子兄弟暴骨原野夙夜以思罪在朕躬今欲息生民锋镝之使斯民复有太平莫若割地以求和讲两国之好是用黄河见今流行以北河东河北两路郡邑人民属之大金朕为民父母岂忍如此盖不得已虽民居大金茍乐其生犹吾民也其勿懐顾望之意应黄河见今流行以北州府并仰开门归于大金其州府官员兵人即依军前来书许令放回南地速令依勑勿复自疑故兹示谕想宜知悉冬寒汝等各比好否遣书指不多及永兴军路经畧安抚使范致虚被受圣㫖总六路帅臣应援勤王致虚先遣总管杜常取间路入京又遣夏淑䕶诸陵原尼堪自河东入战河东泽潞州官吏多弃城走西京王㐮已被西道总管之命治兵勤王河阳燕瑛亦屯兵以守河为名皆弃其所治而走于是士庻携老提幼适汝颕㐮邓逃避者莫知其数尼堪渡河乘胜陷河阳及西京执京西南北路都转运使时道尘使担粮道尘辞以不能遭小番以杖撃其头靣初道尘入出驺从呵唱三里人见其担粮遭辱皆嗟叹之是日午后复闭门闻奏金人已过汜水闗四壁挂甲上城差提举官东壁孙觌西壁安扶南壁李擢北壁邵溥毎壁三万人差部小使臣等七百员孙传都提举王宗濋都统制刘延庆范琼统材武人分四壁金人次陈桥京师戒严殿前司逺探刘嗣还报金人已次陈桥且云被金人掩撃杀伤者踰百人余衆仅得脱而归始仓皇而计无从出矣京师戒严恐民居惊扰不言金人已犯王畿乃下令止以防秋为辞命保甲军人百姓僧道等上城守御同知枢宻李回罢李回守河奔还京师遂罢康王囬相州王在磁州知相州汪伯彦据探马回报金人钱骑约有五百余人自卫西来直北借问康王逺近掳执村人为乡导望魏路前去敌情料康王行必过李固渡故径往追袭伯彦亟作蜡书骑驰二人前去磁州请王回相州昨日大王既发相适磁向三更本州之西火炬连接二三里照耀不絶伯彦亟追马骑走至黎明回报金人鉄衣五百余骑自卫大寨西来一路访问大王前去逺近掳执村民为乡导望魏县李固渡稍截大王大王傥磁州而来趍李固渡则魏县敌寨在焉不可踰越或自磁而东北趍王俞渡则金兵轻袭其后皆不可济孰不为大王危之此其不可追一也斡里雅布将衆已趋京城下大王冲风冐雪徒御奔波道路颠沛难以袭逐万一追及不惟计议已失机㑹决又如前时质大王于军中计无所出为之奈何大王不若夙驾回相州稍图起义牵制金人以副二圣维城之望为䇿之上渡河而东则无䇿矣此其不可追二也区区狂瞽呕心沥血寔为国计専差骑兵二人驰蜡书仰干王聼惟大王图之即差发武翼大夫刘浩领兵二千人驰骑请王亦㑹耿延禧髙世则请王还相州以候遂饬徒御出磁州城逢刘浩人马至护王南辕伯彦躬领亲兵一千人至安阳河迎接命延禧草奏具言奉使至磁而民杀王云又闻金兵南渡臣等回相州以候圣裁即遣一价持蜡书入奏二十三日甲申斗星不见吴革乞起陜西兵为京城援初太原陷朝廷遣阁门宣賛舍人吴革奉使金人军中见尼堪庭揖不拜责其贪利背约气劲词直金人色动为追回攻威胜之兵授书而还革备得金人情状既归报宣抚折彦质请于朝廷备河南十月有㫖召赴阙至是登对上问割地与不割利害革曰金人有吞箭之誓入攻必矣乞措置边地起陜西兵马为京城援不复议和遂遣革使陜西勾兵委同诸帅臣讲武备二十四日乙酉河北西路提㸃刑狱王起之河北西路提举常平杨渊河北西路提举常平茶塩公事秦百祥相州参康王初王起之杨渊秦百祥先被㫖差在黄河之南防托黎阳县驻札濬州移置在黎阳县起之渊百祥輙离驻札地方相州参王王诘其擅离职事初不接见至三日乃见之起之等留相州久客仓州郡使监司人人如此缓急之际朝廷何望耶二十五日丙戌金逰骑先至京师城上保甲作乱杀辛康宗统制官辛康宗御衆过严是时军政不肃兵民皆骄不能制御士卒不乐康宗之严诱百姓作乱于宣徳门击登闻鼓诛康宗初康宗以敌兵去城逺止兵士不得发箭恐敌拾反资敌用有一军士无故向空射箭康宗呵叱之军士因倡言辛太尉是童贯亲戚不使城上射番人故欲番人上城百姓喧腾皆倡此言纷不可止衆各上城击杀康宗朝廷不能禁亦不穷治自是事皆姑息而号令不行矣初百姓上城守御既而城中多捉姦细城上百姓亦疑守御官为细作朝廷恶其纷乱不已乃尽令百姓下城以京畿提刑秦元保甲万人代之宣和録曰金人未渡河京城苦寒日者王俊民上言可借春以召和气诏从之遂迎土牛且令军中易张青旗以应木徳乃自东壁始辛康宗时提举东壁于伦軰号持重务整纪律士卒厌苦之或讽百姓康宗反矣不然何以易旗帜衆不知其情乃趍宣徳门聚数千人舁登闻鼓置东华门挝击号唿京尹及弹压官皆不能制卫士自楼上射之衆惊走遂擒康宗杀而磔之并部将十数軰皆死至晓稍定弹压而推其尤者一二人斩之曹辅为签书枢宻事陈过庭为中书侍郎冯澥为尚书左丞孙传为尚书右丞置守御使副以下官京师诸军自数年燕山之役出戌河北河东或留边或溃散而在京卫士上四军効勇京东西路弓手等七万人殿前司诸营兵万人分作五军左中前三军姚友仲统之右后二军辛永宗统之前军屯顺天门左军中军屯五岳观右军屯上清宫后军屯封邱门以备四壁䇿应毎壁増置提举官一员东壁辛永宗南村西壁张为北壁刘衍以孙传为守御使殿前指挥使王宗濋为守御副使郭仲旬卢益为提举守御司干办公事又以刘延庆提举四壁以刘韐副之毎壁以文武陛朝官宗室一员为同提举毎门一宗室环卫官一员以司启闭又诸门置弹压统制者不可胜纪京师大而兵寡少仓卒之际四方兵将不至无以守御捍城乃以武举及城中絶伦人先𥙷官守御又选在京稍习材武人数择太学生有䇿略之士百人借官上城犹以兵寡为忧乃召募壮人効用敢勇战之类其目不一皆分门御干又王健请置竒兵朝廷从之以健统领官何枭提领召募其兵又有召募忠义兵者孙传提领之三朝北盟㑹编卷六十四三朝北盟会编卷六十五钦定四库全书三朝北盟㑹编卷六十五宋徐梦莘撰靖康中帙起靖康元年十一月二十六日丁亥尽三十日辛夘二十六日丁亥王琼郑建雄以兵八千来勤王王琼厯官中山府路马歩军副总管甞从种师中战金人于榆次至是京师受围琼以兵勤王朝廷以为京城廵检上赐白旗书忠义二字以旌之孙传为同知枢宻院事李回为尚书右丞诏安慰军民诏曰朕遣使通好交驰道路敌势未已慿陵侵犯縁将帅未能协心遂使一嵗之中郊畿再扰朝廷岂以地害人已召诸镇兵入援拱卫王室在京军民宜体上意无为惊扰金人将至市井传播之言不一军民詾詾不安或倡言军人欲杀内官者由是内官不得上城传宣者以黄旗为号或以谓军民軰欲乘间搔扰朝廷患之百姓再被围城人情惊扰乃下是诏殿前指挥使王宗濋荐拱圣副都头郭京可以掷豆为兵且能隠形今用六甲正兵得七千七百七十七人可以破敌临敌正兵不动神兵为用所向无前殿帅王宗濋骄慢无识闻而异之荐京可以成大功是时唐恪为宰相见京面折之曰老兵儿戱果能了否京不答羣臣议论不一数日恪罢用何㮚为宰相与孙传诸大臣亦幸其术之可用乃以钱绢数万令京自招兵于市旬日之间数足皆游手不逞之徒京自副都头授武畧大夫兖州刺史统制六甲正兵屯于天清寺以六甲正兵标于大旗有薄坚者能桿棒在街市作塲京取以为教头京城居人不论贵贱老幼无不喜跃皆以天降神人佑助灭敌惟有识者哂之为之寒心又有还俗僧傅政临者谓之傅先生献䇿畧自能退敌愿得募胜兵朝廷从之卖药刘朱杰及啇贾竒术言兵机退敌募兵而身为其将者衆诏置功赏司诏曰朕诏爵赏以旌天下战士实无吝惜縁有司推行未至士情纷怨归咎宰执朕于尚书省置功赏司専委官吏第别髙下无或留滞咨尔军士念祖宗创业㡬二百年涵飬汝父祖族属恩徳至厚艰难之际无或二心凡有侵犯宜体念家併力杀拒以称朕意春初守御念有合被恩赏未曽推行者军士于城上发怨言归罪宰相唐恪朝廷闻之乃下是诏少宰唐恪罢尚书右仆射除观文殿大学士中太一宫使先是唐恪建言金人今冬必来力劝上为避敌之计乞早幸洛阳或幸长安召天下兵然京师诸军懐土不肯去乞速四道总管扈卫而行上以为然而领开封府何㮚奏事上以恪之言问何㮚曰虽周室东迁不如是之甚譬如不肖子尽挈父祖田宅而粥之而左右之人亦皆不欲迁次日上激怒曰朕当死守社稷恪力请罢相遂以观文殿大学士太一宫使兼侍讲罢侍御史胡舜陟上言臣十一月十七日奏状条具备用十事其一云今大臣皆非其人唐恪聂昌尤务为奸非虚言也皆有寔状请为陛下言之恪天资贪猥素行不义知滁州日贪汚之迹尤着在任委属邑买木不偿其值舟载至和州盖宅凡瓦竹之类悉自滁往近人役夫皆滁兵也以充私用当时为臣僚所论遂罢州事其后蔡京复拜相引为刑部尚书京罢相出知潭州今春已参预政事边防大计自宜与宰相协力有为若宰相强复自用当以谋画之方告于陛下安坐伺其败而夺其位自为谋则善矣岂不误国乎及恪为相至今边事亦何所措置不过如徐处仁吴敏充位而已然亦处仁之不为姦也恪之智虑但长于交结内侍卢端王若冲与之宻交凡诸御皆以钦叟唿之比召李懿至中书议事问恪之言徐以手握恪之带曰至道处置安有错者谄奉百端吏皆鄙笑凡内侍送御封文字至其家无不解带促席深相结纳臣顷侍班上殿亲见恪与内侍昵昵耳语乆之而不已自昔宰相为奸必先结宧官刺中㫖以中人君之欲又使之延誉称美以固宠位唐之李林甫近世蔡京王黼用此术正人端士肯若是乎詹度燕瑛胡直儒皆天下之至小人恪党庇之台諌交攻不肯施行闻甞受度瑛直儒货赂故曲庇之恪本州县俗吏素未甞识贤士士亦耻与交㳺故今日所用庸陋贪末之人省部郎官尤为冗杂独任私意遂废资格言伪而辨能反是为非誉邪为正昔在蔡京门见京与其子修论事时而各为语言士大夫皆道之以为口实此少正卯之徒圣人所必诛者往往在陛下前言语反复前后不一如今日欲弃地与不弃地皆自其口出大率言行皆效蔡京如近议三镇不欲出于已令集百官廷议及百官议上即阳言不弃地议弃地者分为三等此与京分书为三等无异京以上书分等寘之于以杜天下之口而肆其奸今恪又欲以三等罪士大夫适事势廹切不可不与地而奸计不得行使敌势稍缓士大夫得罪者多矣朝廷复有大议谁肯直言此亦杜天下之口而肆其奸也若延庆走后急遣行敌兵亦不至河岂有求为界之事敌兵未甞求辂冕尊号即急与之其不知机如此可任天下之事乎自夏以来所用以为宣抚提兵而出系国安危李䌏李弥大折彦质士大夫皆知其不可恪岂不知之知之而不言聼其败事岂为国之心哉以天下之大固不可尽其责择贤太守如河东数郡及懐卫河阳郑不能择忠义有谋者守之使敌长驱如入无人之境守河以䕶都城亦不择人而用之使兵望风而退汜水闗之险宻迩都邑亦不预为之备今京城守御踈畧兵将无所统一人情不能安堵则宰相安用哉其无所能槩可见矣但知为奸不胜国事岂不负陛下宠任乎聂昌则奸人之雄小人之尤凶暴者因陈邦光引为蔡京之客在京之门専事口语轾轩事机而京尤善之不次擢为户部侍郎未及尹京欲为蔡京伤王黼及为黼所中而罢居乡郡倚州县之势夺豪人之田宅州县请託招权纳赂无所不至为臣僚所论责居湖外蔡攸方图为宰相以昌凶悖可用遂召至阙今春士人伏阙昌为尹诣太学谓诸生曰王时雍欲尽杀公等而昌劝之遂已岂不见时雍亲戚皆请假去乎以虚言悦士人而士因上书荐昌为枢宻者甚多昌之诡诈不情大率类此抚州范世英讼昌夺其物业昌曲法编管世英行三程而卒使管押之人害之也复追世英之父兴祖禁府狱虽有指挥送大理寺而昌不发遣使大理官就府推勘有刑狱以来岂有是事若是理直何必留府昌欲害世英三世而报怨惨酷如此岂有人心哉阁门祗候陈申昌怒其教世英作状追捕系狱毒楚备甞鞭两股皆烂百姓左右时为世英送食昌以事诬之痛决至死刑之寃滥一至于是岂无怨气伤天地之和致上帝之怒江锋昔为抚州教官与昌有隙锋比至都城輙差人押出门开封捉事使臣范振受赃三百千大理勘正编管昌乃留宻院生杀予夺之柄皆在昌手殆不复有朝廷矣蔡京童贯爱婢皆畜于其家贯有名马有指挥令昌取纳乃送太仆寺因赐马取为已有方军用度不赀之时开封有钱宜助国用昌乃请万緍为私费甞为臣僚所论守御司寄姓名如术人栁彦辅号知足道人者与官寄名缓急之际何赖焉今日募兵尤为急务诸路差人召募皆昌故旧轻薄小子如谢丁者是也布衣不问与官能否各与官告数十道使之妄用京城望兵如渇思饮乃以为私恩岂忠纯体国者哉李平西庸陋不材家有羙婢而昌恱之引为少尹复使之权枢宻都承㫖方用兵之际承㫖岂容不材者居之唐恪知昌姦雄可畏牢笼使为已助昌知恪有力亦深结之士大夫目恪昌为死党朝廷有此二奸所有政事不修威刑不振人材无一可用将士莫肯用命不足怪也奉圣㫖唐恪除观文殿大学士中太一宫使汴都记曰唐恪为相恪父更昏懦无能军民且欲击之冯澥对上曰陛下以曹司为相唐所荐为枢宻事将奈何靖康小録曰唐恪夜出百姓抛瓦打破烛笼上知之以为失人心遂罢恪二十七日戊子中书舍人孙觌状论侍御史胡舜陟迁都事乞赐开纳今月日本省送到侍御史胡舜陟乞迁都奉圣㫖令舜陟分析臣伏见舜陟寔有区区爱君忠国之诚心而辞不达不足以感动圣聪臣详味其言推言其用意盖谋臣议事先见之明为宗庙社稷计万全不可不察也今春斡里雅布拥衆数万长驱而至陛下封疆之臣州县之吏防河之兵望风逃去无一人致忠効命与敌校者遂至京师如践无人之境刼寨之败一军尽覆将官姚平仲跨一骏马遁去金人初不料堂堂中国之大而技止于此也今闻斡里雅布将由河北尼堪由河东举国大入以臣料之士马之衆必数倍于前日陛下宿将如种师道已病亡种师中为许翰以逗留督战日受三四檄不堪其辱赴敌而死太原之围李纲顿兵懐州千余里外不能救亦已陷没李弥大妄杀立威诛胜揵统制官张师正一军反侧散去为盗山东淮南两路为之骚然臣承行直学士院被㫖选祝册祷河神望其冬三月河流不氷复有献计者宜聨数百艘宿火其中可谓儿戯而郭京者献六甲法欺绐朝廷尤为妖妄臣在都堂客次适与京遇因问京曰学士院中书省街司十数辈尽投六甲兵去矣此市井小儿岂堪战耶京曰只要他拾敌人头耳臣又问曰用谁斩敌人而使此軰拾耶京不答靣愠怒发赤是时翰林学士承㫖并给事中安扶中书舍人李曽李擢在坐闻之相视太息而大臣又论奏侍从官妄议沮军悉差上城分守四壁朝廷所以被敌者设施措置之如此则舜陟建迁都之议不为过矣今有千金之子一闻盗入境左提妻右挈子羣趋疾走以避一旦仓卒之变而不复顾其家况今敌人以百战百胜虎狼之师鼓行而至进无御其前退无蹑其后乃欲祷祠神鬼尊信妖妄使万乘之尊端坐九重以须其来危孰甚焉万一有如王芮之言两军既至城外州县聚落燔烧五百里扫荡一空则孤城岿然独存何以为国昔者太王不忍鬬其民避敌去岐百姓归仁文武之兴子孙传世八百余年伏望陛下审彼已奋神断视强敌之势方张如彼而朝廷御敌之备如此不惮旬日之劳徙建别京图万全之䇿如舜陟之议特赐开纳天下幸甚二十八日己丑南道总管张叔夜以兵一万三千人前来勤王初张叔夜以南道总管统集京西南路荆湖北路之兵十五万八千将赴京师而朝廷以议和止之散兵分屯庚辰复承召兵之命仓卒间得兵一万三千其子伯奋为前军仲熊为后军某为中军即日进发行至建昌府值西道总管王襄领兵南道叔夜见襄曰公何往邪叔夜曰金人在郊甸主人坐席不安欲以兵勤王襄曰敌兵甚盛不可往也叔夜以为不然欲率襄同至阙下襄不聼叔夜乃自颕昌与金人十八战至城下屯于玉津园二十九日庚寅驾幸京城东壁上小㡌乘马卫士擐甲或袍笠而从抚劳将士军兵増秩赐帛有差三十日辛夘承务郎安尧臣上书谨昧死裁书献于陛下臣观陛下纉承之初首用吴敏右相使之代天理物而制曰定禁中之䇿靖我家邦且上皇始厌万㡬内禅于陛下陛下天性至孝感泣退避慈谕数四方即大寳此乃天命人心咸有所归敏何与焉当制学士非敏之党而何敏蔡京门人也京之父子既幸脱于鼎镬京之党亦未加诛戮其门生故吏与夫党与之枝叶又且磨牙揺毒尚居要津者寔为敏之援昔人以燕雀之畴不奋六翮之用其敏之谓乎继以徐处仁为宰相处仁之材固优于治郡而未闻有宰天下之能入据公辅之任敌骑侵轶天下可谓多事矣碌碌居位无所建明其所荐拔亦无出其右者昔人以栥梲之材不荷栋梁之任其处仁之谓乎耿南仲何㮚二子书生也平居髙谈濶论是古非今使人昵于名实而不知所守置之翰苑可也若使之辅佐英主安国家社稷寔非所长其连茹彚征可不论而知也中书门下王政之所由出也天子所与论道经邦者也职在统治百官以参佐机务闗掌出纳命令之重陛下发施命令举措云为有悖于理而碍于法者当封駮论列则事无过举今以赵野之徒为之野性龌龊但知奉行陛下诏㫖而已必不能为陛下执奏于前上以拂人主之邪下以损百姓之害庻乎陈善闭邪引君以当道也其所引类又当如何非特此也下至省台寺监逮及监司帅臣与夫郡县之吏尚习宣和故态咸以欺君㒺上背公营私持禄保位既得患失凡蠧国害民之风莫之能革而务以委靡软熟之辞上惑圣聪是则掠美于已非则敛怨于君曷甞有致君之心忧天下之志靣折廷争如南衙羣臣者哉冯澥可谓刚毅守节矣方崇观姦臣用事之际奋不顾一时之祸以撄人主之威当时有识之士以为羙谈自陛下擢为諌议正国家多难天下之士翘首跂踵冯澥宜以忠言进于前举明主于三代之隆以全令名以和天下累月之间不闻建一大计定一大事成一大功徒闻与杨时是非熙宁元祐之学而止耳则政事阙失生民携二陛下何由而知之其它庸庸之徒可不问而知也自古王者重乎谨使故易有开国承家小人勿用之戒仲尼亦恶利口之覆邦家者是以飬鸡者不畜狸牧兽者不育豺植木者忧其蠧保民者除其贼良有以也顷者陛下当敌国来侵则纳李梲郑望之李节之徒割地谬计命李邦彦主和议复与之盟以纾目前之祸洎敌人退师口血未干则又纳庸人之议命种师道姚古种师中援三镇谓祖宗之地寸土不可与人但守陵寝所在誓当固守顷縁奸臣误国败累朝不渝之盟致敌兵慿陵宗社倾危陛下诞布惟新不忍生灵重困锋镝遂捐金帛割土地复讲累朝旧好既盟之后敌情颇悟前日之非遽尔退师执政大臣曽不厯算周思复荧惑陛下使陛下失信于敌人夫前日之渝盟今日之失信利害较然明矣臣固知为此者非贤人君子有爱国忧君之志摅忠愤以为宗社大计也乃姦凶之党尚懐蠧国之心必欲倾覆神器而已此臣所以中夜以思临食而惧深为陛下寒心也且外兵之犯中国也劳师深入虽三尺之童皆知一战而却之乃子孙帝王万世之业也奈何陛下将相大臣半为奸党遗类陛下虽欲奋然有为无股肱心膂之寄可任以大事是以敌日益骄虽金缯数百万而犹未满其意乃割三镇之地以奉其所大欲然后快其心陛下岂得已哉陛下既已与人又且悔之彼且一旦肆其忿毒以残害吾民使吾民肝脑涂地则祖宗二百年之基业莫之能保而陛下九州四海之广将皆为金有矣况陵寝乎致此之咎当谁使执臣意陛下三月十六日诏书今已诞布天下乆矣为金人谋者必曰上皇委任奸臣致我兴师无亡矢遗镞之费得金缯数千百万三镇二十州之地遂从其请再讲旧盟今师未旋踵而陛下已失信必奸党未去复有此议不若乘此渝盟之衅以令大军逮髙秋时塞上草衰拥弯弓之虎士驰控弦之战马南驱而去我当百战而胜彼将不战自屈则我之所得岂特金缯数千百万三镇二十州之地而已彼之所谋诚如是则陛下何苦惑邪论而较小利哉昔人云见小利则大事不成深可戒也臣愚为今之计陛下当明诏有司将前日奉使许地李梲郑望之李邺元主和李邦彦与夫今日建议悔约大臣及奸党遗类大正典刑枭首以谢天下以示敌国乃择智勇有谋之人使出使疆外讲二国之欢陛下当且含垢忍耻捐三镇之地恣其强大恣其贪嗜骄其志气彼必暴虐自肆荒淫无度其亡固可立而待也然后陛下内选相臣以立法度求民瘼修富国之政务强兵之术外选将臣以备征伐训兵积粟修守战之备务御戎之畧假以嵗月辅以天时合以人事乗仇人之有衅爰赫斯怒备乃弓矢鍜乃戈矛砺乃锋刃英谋电发神算风驰如决大河溃蚁壤不折一矢不遗一镞扫平沙漠彼时稽首称藩挈地以还陛下则边城守境之民父兄缓带母子咽哺川涂无犬吠之惊黎庻亡干戈之役以慰祖宗在天之灵以雪上皇积年之耻以示陛下大有为之志岂不伟欤尼堪斡里雅布以兵至京城金人之兵尼堪自河东斡里雅布兵自河北入两路同日至京城下共约十万衆其间多掠西河之民充数于其间复掳近城之民运石伐木造攻城之具执役者甚衆斡里雅布兵屯刘家寺尼堪屯于青城四壁皆分置小寨围闭周宻不以数计旗帜人物公然徃来于郊野间守陴者皆有惧意先是中官李自四月间领京城所修治楼橹城壁唯备北壁不备南壁西水门而东水门犹不为备十日间上按砲于封邱门外祖宗以来大砲数百座皆在门外官令民清野而独不收砲座为金人所得用为攻城之具大理寺少卿聂守献言请决蔡河汴河水合灌摩驼堈摩驼堈者前金人下寨之地也地势卑湿既为水灌注金人乃尽占髙阜之地为营种师道为同知枢宻院事也闻真定太原皆陷金人渡河以檄召南道总管司勤王兵十四万八千陜西置制司团练兵十二万各起发于京城外下寨置制钱盖南道总管张叔夜统兵赴阙既而师道死聂昌为同知枢宻院事唐恪耿南仲専务讲和乃谕昌曰今百姓困匮调发不及养数十万兵于京城下财用何以给之今朝廷讲和不务用兵使金知朝廷集兵阙下志不在和岂不激怒乃以文止陜西南道之兵谓止防缓急今朝廷见与金人讲和仰两路之兵各准器甲口食不得妄动如已起发即却于元来去处分屯叔夜钱盖领兵起发得檄遂分军马陜西者往秦鳯熙河分屯南路者往均房复分屯金人至城下四方卫士无一人至者赵子崧蜡弹奏状本府十一月二十四日后来往京逓道路隔絶敌马出没不测西路总管南道不知下落敌骑至本府城下臣见竭力守御仰念至尊在都城四面隔絶痛激五内见竭力守御自六月后来奏报下䝉施行今日果见危急輙募人赍此奏知臣获得奸细通説敌志甚大乞圣断审应毋轻信误国之言乞回降平安指挥以安民心臣不胜哀鸣之至三朝北盟㑹编卷六十五三朝北盟会编卷六十六钦定四库全书三朝北盟㑹编卷六十六宋徐梦莘撰靖康中帙起靖康元年闰十一月一日壬辰尽十四日乙巳闰十一月一日壬辰朔驾幸京城南壁上幸南薫门诏用太祖故事仪卫务从简便以障泥乘马乃除道马行泥淖中或穿巷循堤而行躬擐甲胄登城民皆感泣及食时却去御膳取士卒食以进支赐有差准备差使犹二千文武㡬七千员所用不可计其卫士对御血战者赏尤厚遗史曰车驾幸城南壁抚劳士卒如前已而幸宣化门徒歩登拐子城亲视敌营悉屏侍卫惟内侍数人从偶雪作泥滑身被鉄甲歩履如飞上在南薫门下张叔夜领兵于城下起居军容整肃上喜之命移军入城叔夜遂与吴革偕入城加延康殿学士内外兵马都总管即城楼命取宰相何㮚笏头金带以赐之叔夜言郭京狂率必败事请因金营垒未全率诸将击之其败可必上不从初吴革以王命使陜西勾兵为京城援既出城遇敌骑已至阙革行不能进知叔夜自颕昌入援乃㑹合叔夜戮力转战至夜遂同叔夜入城革靣奏乞量差军马夺路赴陜西叔夜固留革统制官京城四壁共十万人诸将募战士市中黄旗不可胜计应募者悉庸常寒乞之人无鬭志诏五岳观上清宫等屯卫以备非常数遣使懐蜡间行出闗召兵又约康王及河北守将合兵入援多为逻者所获统制范琼于陈州门外披城屯兵数千京畿提刑秦元集保甲三万先请出屯自当一靣朝廷不从敌兵薄城又乞行训练乘间出战元所教保甲虽六七万人然怯懦无寔用常有五千余人衆寨朝阳门外相持六七日疾驱其前衆遂弃兵溃走敌亦知我之寔虚无所惮矣竒兵作乱遗史曰城中百姓疑城内外姦细为乱收捉良民斩首殴击至伤不可胜数枢宻承㫖王健下京畿弓手尹竒者疑使臣十余人为奸细鼓衆杀之并殴健内前大扰殿师王宗濋引兵收捕斩数十人乃定健创置竒兵遂为竒兵统领官而何㮚领之有识者莫不以为笑盖自古兵法皆临机对敌竒正相变无非正兵也出竒用之则为竒兵耳未闻预以竒兵自名者况未甞出竒何竒之有大雪门下侍郎何㮚除尚书右仆射兼中书侍郎检校少保镇海军节度使充上清寳箓宫刘延庆除检校少傅二月癸巳幸京城西壁车驾幸京城西壁劳士卒悉如前上郑门南道总管张叔夜兵四千在城下诏以叔夜为延康殿学士驾登郑门以冯澥与番使自前来故也范琼刼寨者回获数百东水城筑夹城金人攻善利门金人攻善利门告亟姚友仲选五军中神臂弓硬手一千五百人䇿应二日甲午幸京城北壁上幸京城北壁抚劳将士如前凡四日廵幸毎廵壁不进御膳命取士卒食食之复以所进膳饷士卒人皆感激流涕自初廵壁雨雪交作四日未甞止上小㡌身披铠甲而殿前指挥使王宗濋紫袍执骨朶以从见者皆切齿皇后亲付内府币帛与宫嫔作绵拥项分赐将士人各酒巵一自统制以下其赐有差兵士得拥项有以手执之戯语者曰虽得此奈浑身单寒何识者闻之为之感慨金人攻东水门金人攻东水门矢石飞注如雨或以磨磐及碡碌绊之为旋风王师以缆结网承之杀其势又门里跨河筑月垒以拒之晚攻东水门甚亟遣数人缒城入之烧毁其砲架五鹅车二然砲架所存者尚七座其未立者不可胜计金人攻通津门金人攻通津门甚亟姚友仲领前军将副部队一千人䇿应军兵有一城接战者杀伤甚衆东道总管胡直孺与金人战于拱州败绩被执胡直孺自应天府以兵一万来勤王至拱州与金人遇兵败被执金人以直孺示于城下且言曰援兵不可来矣来则必败如胡直孺者是矣都人闻之惧四日乙未金人连东水门陈州一带下寨自后日攻东水门尼堪兵薄南壁与醴泉观相直敌能以利诱谍者反効以情敌初到即力攻东壁通津拐子城时刘延庆颇练边事措置独有法迎夜积城下积草数百爇之时有献议置九牛砲者虽硙磨皆可放东壁用之碎其云梯诏封护国大将军敌知东壁不可攻于是攻南壁以洞子自蔽运薪土寔护龙河河初决汴水益深至是皆氷合贼又为挈安机石矢石不能及孙传夜宿城上初何㮚孙传议敌之再来正縁去嵗结和厚赂今不可复倡和议又苦无兵以战乃阖门坚守以待四方勤王之师兵不满十万而勤王之师迄无至者未㡬东道总管胡直孺为敌生得执以示城上都人愈恐东壁提举官孙觌上何㮚札子乞免提举某承乏侍御史迩遇金人称兵至阙朝廷愤然方议讨除某奏言和议之利太学诸生陈东等啸聚羣小伏阙下请用李纲某疏以为怙聚作乱不可长王黼以误国戮死而召蔡京归赐第某又论蔡京稽诛合行逺窜而吴丞相大怒以某妄论伏阙罢侍御史责守和才数月吴相以党比蔡氏罢去䝉恩召归西省遂賛书命又㑹金使王芮请三闗故地奏事殿上言辞不逊唐丞相操两可依违不决某疏言三闗虽河朔重地事急矣宜断然割弃纾一时之急以候后图唐丞相复大怒令守城东壁某非病狂䘮心者既触吴相李枢之怒得罪弃去今又忤唐丞相斥守东壁以人情计之岂所愿欲也哉然敌国衰弱则事中国中国厌兵以和敌夫岂其情盖不得已耳汉髙帝平城之耻吕太后嫚书之辱岂不能一战终不肯以一朝之忿遗子孙数世之忧宁含垢忍耻置之度外而不与校今强敌乘百战百胜之威进薄城下无所惮畏设有良将精兵可以勦除而宗庙社稷所在犹隋珠弹雀未可轻动又况无将无兵乃欲张空拳以抟数十万虎狼之衆某区区进和之议不为过矣蔡京当国二十余年以绍述先政刼持上下元臣故老屏废殆尽交结阉宦引汲羣邪㒺上欺君穷奢极侈纲纪荡然公私空匮一时得位者更相视效以阶祸变而吴相方欲召还赐第以为谋主台諌乌得无言陈东伏阙召乱其事已见内之京师百姓杀统制官辛康宗外之福建军士杀帅守栁廷俊堂陛陵迟难乎其为上矣今者尼堪围西南斡里雅布围东北王芮之言又騐矣某之意盖欲权祸福之轻重捐三闗以为敛兵之计何足深罪而斥守东壁方天下晏然无事时侍从官犯忤宰职者禠官夺职投弃散地大者除名削夺流窜岭海而宰相安坐庙堂固自若也某仕朝廷十年以文字为官常言语为职业一言逆耳令冐矢石抗强敌城陴之上设有败事不过一死而唐丞相亦欲如曩时诸公安坐庙堂取一快之适哉是亦不畏也辛康宗既死有㫖犒赏军士有司方诣左藏库支请未至而唐相以某不时支散夺三官为承务郎意欲嫁怨使某复为一康宗岂不太甚矣乎今自知不任释位而去非相公外有御戎之长䇿内有保国之远图必不肯与之任莫大之责于此时也某以𦕈然一书生岂可使驾御羣黥守卫城壁相公盍择一勇悍之将谙练军政者使某受代不然而一旦误事非某一人之休戚也五日丙申吴革议出战之䇿不从吴革累乞出兵城外下寨使金人不敢近城且通东南道路又宻具奏乞选日诸门并兵出分布期㑹为正兵为牵制为冲突为尾袭为应援可以战而胜金人以我为怯若择利交战彼固出不意战胜气倍以攻则壮以守则坚以和则乆上以衆情慴惰言多先入竟不出兵六日丁酉太学生丁特起以金人攻通津宣化二门甚急上书乞用兵不报乙未丙申丁酉金人攻通津宣化二门甚亟朝廷唯以兵随宜应之且犹冀和好可成故未有决用兵之意丁特起见其势威甚乃上书论列以为金人有三可胜之理而用兵有五不可缓之说书奏不报金人至阙㡬旬日见朝廷未甞用兵攻城日急而善利门通津宣化门尤为𦂳地箭发如雨中城壁如猬毛又以大磨石为砲橹楼有摧毁者姚友仲于三门两拐子城别置两圆门走马靣三十歩许砌一砖石开小圆门如城四围复置女墻迎敌自圆门出入不日而成所赖以固先是术者言京城如卧牛敌至必击善利宣化通津三门善利门其首也宣化门其项也通津门在善利宣化之间而此三门者敌必攻之地后如其言大臣虽预知亦不以为意七日戊戌髙师旦及金人战于城下被杀王宗濋遣殿前司牙兵千人下城与金人接战统制髙师旦死之是日姚友仲正䇿应南拐子城躬率将校督战凡数合敌势稍沮复修砲架攻城之具工益不辍御笔范宗尹议割地今敌马再至使朕失天下人心先次落职八日己亥蔡京第火是日蔡京第火其光亘天民居邻屋无犯明旦士庻观之宅焚而不及于邻人皆快之诏毁艮岳为砲石是日诏毁山石为砲石百姓争持鎚斧以击凿毁之也九日庚子金人攻善利门通津门姚友仲以兵御之是日金人复于护龙河垒桥取道友仲选锐士尽力御之分布床子弩九牛弩大小砲坐又于城上绞缚虚棚人立如山箭下如雨敌桥迨晚不能寸进乃弃桥益造火梯云梯撞竿鹅车之类宣化门告急姚友仲领兵守南北拐子城所以不捍御水门不可遽犯故急攻贰拐子矢石如雨橹楼皆壊张叔夜除签书枢宻院事与孙传同措四壁守御依旧南道总管余道并聼节制制曰国家太平无事垂二百年军政堕壊士卒无仗节死难之意将吏无干城固国之功望敌惊奔靡有鬬志朕初嗣服选建忠良延登宥宻庻可渐复祖宗之故具官某质载忠谅学有本原卫上之忠恳欵七出应事之勤敏劳百为为羣敌之内侵罄一心而尽瘁弁华书殿未究逺猷进二机庭擢司兵柄以宏博无穷之辩谋议庙堂之上以刚毅特立之操驾御将帅之臣廸百工厉翼之心以尊国威鼓三军积惰之气以卫王室服我休命奚俟训言十日辛丑许民赌博放房钱以甦小民金人许和以都水监李处权右司郎中司马朴为报谢使十一日壬寅装七㸃星砲指挥六部人吏及富民各僦车运砲石上城诏仰河北一路尽起军民之兵守臣自将倍道兼行星夜前来捍御强敌除赏赐外军士优补官资百姓免五年租赋教坊乐人司文政以伏阙上书无理狂悖伏诛司文政伏阙上书其言指斥乃斩首号令榜于市曰司文政伏阙上书言极无理圣㫖处斩士论初以为疑已而有免解进士费端友奏札称文政上书若止于其言无理不应弃市虽草茅一介不足惜而士之去就往往视此恐塞天下言路乞以文政所上书掲示使中外晓然知文政被诛之罪追开封府奉㫖备端友奏札榜云教坊乐人司文政伏阙上书挟持无君又助敌害国士论始皆帖然耿南仲与金人王芮至卫州乡兵欲杀芮芮急奔走南仲独至卫州城下守臣徐溙出城迎见百姓不许云耿门下与金人同行不可令入城闭门不纳南仲遂径往相州靖康小録曰上初以南仲东宫师傅之旧故用南仲而南仲不顾国家大计以老谬自専天下事一切䝉蔽唯以恩讐相报金人既退不集四方勤王师解太原围尼堪南下不以为事遂罢天下兵南仲又云朝廷多守信既讲和宜罢兵沿边州郡任之无可奈何若更讲兵致金人生疑自是之后朝廷大臣但争私己是非与权宠而已国家事无有用心者初太原围未解李纲对曰太原乃中国根本之地不可不急救若壊太原则大势去矣及出南仲谓纲曰主上在位当兵戈既退之后不相安慰而以危言警之公不可如此南仲与徐处仁唐恪嫉李纲胜已同力挤排奏上云李纲要举兵只遣李纲去上曰种师道可遣恐李纲不能兵唐恪奏上曰火到上身自拨但责以成功须自忙陛下切不可聼其避免纲既行南仲与唐恪徐处仁吴敏一切不问兵事日逐在朝堂议改科目与诸不急务李弥大奋然曰相公何不且留意准备防秋及救太原何故一向理㑹闲事南仲怒曰此尚书可以先请行为国家了此事弥大厉声曰某书生何能但愿相公宣力且料合诸道兵马了此事明日处仁请入对遂请于上乞弥大领兵唐恪狂懦爱轻举不责以寔效则不知其难上亦然之而终不察其邪也何大圭正月弃官走延禧南仲子也当时亦挈衆去及还则列以催粮转官擢为卿监继为中书舍人大圭甞诣南仲论列其事欲免罪例求差除南仲以为不可安有得罪欲复进用乎大圭曰门下之子亦逃走人数乃致髙位何也南仲应之曰吾子以催粮职事出京与公不同大圭曰门下此言欺人则可欺天不可南仲厉声曰公之言一似太学生遂起不复语选人李允文上殿陈议慷慨多论列大臣不和且壊国事上欲赏之而南仲捃以他事畨兵渡河上皇屡欲南幸南仲力言于上以谓不可又禁龙徳宫官吏不得通传兵事又奏请于诸寺设道塲用僧诵䕶国销兵经以销番兵仍榜诸寺门识者切笑纰缪如此十二日癸卯开戴楼门许百姓般门外柴炭木植等卖仍𤼵卒二百人下城打䕶龙河氷刘韐以守御无状落职留已自効除刘延庆为使敌筑望台度髙数丈下觇城中又排大砲燔楼橹旋即修缮又造云梯旋大轮以革冐之城罈推叩垒将士以钩竿拄之使不得进近则以钩索取之发火焚梯敌数引军士欲击九牛弩一𤼵而贯三人十三日甲辰诏再幸四壁连日大雪未巳有诏曰雪意未解士卒暴露朕不敢自安再幸四壁劳犒将士銮舆出于大雪苦寒中戎服乘马露手揎腕其赐赍进膳之类悉如初仍命将士披城接战间有得级者又遣人以酒食遗金人寨中十四日乙巳雪晴驾在城上擐甲劳军殿班撮城下战胜赏金帛命㸃检砲石圣㫖李殻助勘逺窜驾幸东水等门抚谕军民守御提举李擢落职罢以田灏代之初䕶龙河自敌迨近即决汴水以増其深其后雪寒氷合敌于水布板置草覆之以土将以攻城而擢不介意是日稍晴上登城劳赏见城濠垒殆尽乃有是命宣和録曰是日驾御朝阳门敌兵数千逼城出不逊语卫士王百余乞下战从之遂合战中有执盾二人独奋身跃入手杀五六十軰而余兵不进诏促使援之卒无肯者二人竟死上不怿因下初旧制城楼禁火士卒噤战不能执兵至有僵仆者然上在禁中徒跣祈晴又抚䘏存问络绎不絶多给木棉袄务令温暖衆皆感泣不敢惮劳以勤王师不至令挑战以示敢敌然可用者独有卫士三万尔毎出师数百人虽多获级以归然已十失五六矣至是所亡已数千人南壁惟字乃字号二楼最危时濠池已为髙陵敌既逼城旁近七百楼争发矢石动以千百计既非受敌往往虚弃或止之则衆指为奸细而杀之敌伺城上稍怠射者甚衆给赏官皆应给不办又楼橹之属为矢石所壊换易不及毎一拄一枝率厚赏给募人既而有中砲而碎首者有为流矢贯之于柱者人皆莫肯施工不得已逼使之或请以砖石垒壁可免换易从之颇亦为便既而灰棚多为砲石所损因以布嚢贮糠为切其下即用火牛车以备云梯之来有献撞竿者其制用长木数丈上施横木数尺下以鉄作轴云梯之来迎掷之应手急索则梯可倒急攻之际甞用之壊其二梯杀敌千余至是时日撞竿不及敌因就其上以长竿引火烧橹楼糠袋及火牛车不可向迩顷之敌稍登城有执盾御之乃下是夜缓攻砲中金人金牌将刘安通津门发砲中其金牌初传以为王芮既而闻之曰金人谋臣刘安也奏㨗上喜命以武功大夫并金带赐蓝袍使臣上问刘延庆事势如何延庆边人习知攻守乃奏大臣谓城不可破者皆欺㒺朝廷今日之事可谓危矣又言大臣奏㨗于上大抵守御获胜仅能自保一或不胜则如何哉何贺之有三朝北盟㑹编卷六十六三朝北盟会编卷六十七钦定四库全书三朝北盟㑹编卷六十七宋徐梦莘撰靖康中帙起靖康元年闰十一月十四日乙巳尽十六日丁未知淮宁府赵子崧牒缴顺昌府等处勤王并备坐蜡弹报诸州又募赍蜡弹奏状牒曰恭惟太祖皇帝创业垂统救斯民于五代涂炭之中二百余年间恩浃骨髓今天子慈孝恭俭视民如伤夙夜谋求尽复祖宗法度将以便民近者边境失偹金兵再至京阙尚未退师天下之所痛心兼闻敌骑所至务戮生灵刼掠财物驱掳妇女焚毁仓屋产业意欲尽使中国之人父子兄弟夫妇不能相保狼狈冻馁归于死地以逞其无厌之心逺近之民所共愤疾况朝廷信赏必罚此正豪杰奋发上报君父下保室家之时所当身兼臣子情同休戚朝夕疚心不敢少宁须赖隣境犄角辅车恊心戮力以捍敌势以藩王室近奉宻诏许结集义兵人自为战节钺以下并以充赏请诸郡体国事不可缓公文到日各逞忠愤多方措置广行招集或素着信义为衆推服或武艺絶伦谋畧可用或胆勇敢死不论军民出家子弟等务在存恤激厉使人人自奋知上尊君亲下保家室图富贵免杀戮掳刼之患转祸为福其力甚大候见得人数开保当所以慿遣官部押使唤其立功等申奏推恩必不虚示右牒顺昌夀春府蔡舒蕲黄光州信阳军请照会恊心同力毋懐异意共图国事仍先希已如何施行公文回示又偹坐所准蜡弹指挥报诸州牒曰今月初二日准枢宻院差人赍到札子奉圣㫖见今金人围逼京城里外军民悉力守御正赖诸州军纠集军兵及民间强壮等人速来应援平时被受国恩当危急之际坐视不救岂臣子之义今特遣人间道驰谕候道疾速率衆不限里数星夜前来直至都城下聼候指挥今来南道总督管张叔夜率先勤王才到第一日除延康二日除资政三日除枢宻院佥书今诸路并州郡若能逺来勤王不拘官职尊卑亦当依此推恩仰诸路并州军限指挥到立便遣人徧谕前路互相闻报于本路帅臣或监司或郡守应懐忠顾义能効臣节奋力为国之人即以便宜速行团结军兵及纠集民兵等星夜前来勤王其所用粮食盘纒仰监司州县逐急权挪应付虽于法有碍亦宜支用如官司委为阙乏即委曲说谕上户权行假借候明年与量免嵗赋之半今既团结兵衆有能纠率善部辖之人自当便借付身公据补与名目以为激劝縁所差人既独身往即难为更赍上件文字仰诸州体认此意以便宜补授如白身人文官自廸功郎至宣教郎武官自副尉至从义郎各随地借补候到阙急告正授若有官人亦当加借今札付陈州准此右当所偹録圣㫖在前诚已火急应依圣㫖措置施行外须赖近邻诸郡恊心戮力共济国事今牒颕昌夀春徳安府蔡庐光蕲黄濠州信阳军请火急遵依圣㫖指挥施行仍请贵郡体国不可少缓以失机㑹公文到日各懐忠义多方措置疾速团结施行又将招集到人闗报当所希已如何施行公文回示以今月二十三日开封府百姓陈贵到府称奉差同张元赍文字至本府及蔡蕲州内张元将带文字不见陈贵不知处分何事臣所遣统领官赵安十一月二十三日押团结军民六千余人去寻访张元不见遭马冲𣪚县尉二员不知存亡本府自十一月二十五日后来四郊日惊刼屡至城下坚壁固守上下一心竭尽努力诸县及顺昌府蔡州县镇皆已残破臣义兼臣子情同休戚日夕痛心伏乞别降宻诏庻㡬遵奉臣闻近臣郡敌骑多以溃卒为乡导若朝廷那兵来京畿郡勦除攻讨以断粮道其利甚大臣闻胡直孺在黎驲杜常在颕昌范纳马忠在南京伏望圣断责使効命毋令端坐观衅臣见多方措置守御谨募到百姓张泽随陈贵前去伏乞圣察回降指挥康王同门下侍郎耿南仲起兵于相州中兴日记曰康王在相州磁州卫邢洺等州百姓诸豪皆诣各门乞募民兵王以奉使出未得进不敢擅起兵且已遣价赍蜡书奏陈河北事宜及军民之情是日门下侍郎耿南仲自卫州至相州初敌骑逼京城南仲宿城外闻康王在相州即夜驰至相不复言割地事乃诈称面奉皇帝圣㫖尽起河北诸郡兵入卫王曰兹有名矣乃牒南仲连衔出起兵马时南仲以门下侍郎出有堂吏数人随行故行移皆称上意于是相人之豪侠者踵王府有李秀才者上书盛称南平李氏罗兰氏鹤壁田氏三富族乞召募民兵所用器甲所积钱粮乞不从官给人人自偹上令唿上书人李秀才商议南仲伯彦召到李秀才具说三族者未易致须以酒帛差官礼聘以来之若肯来愿与接坐使肯出力南仲伯彦乞王从所请乃遣安阳县廵尉赍币以往仍以文檄劝谕廵尉既往遂招三族子弟来伯彦待以賔礼既退李秀才者复通谒且曰诸人各愿聚三千人不烦官中赡给各自偹钱粮器甲毎家只乞请空名补官牒三五百道仍毎家子弟便乞五人名目于内差四人充管辖所贵三千人有所统摄乞差一名本村廵检所贵各家发遣了三千人后本村有本家廵检弹压缓急可以驱使人户以御盗贼伯彦禀王乞量与应付于是逐家子弟各借补进义副尉三人给帖差充部户头各借补承信郎毎人请空名官牒二百道云十五日丙午大雪驾亦登城三军鼓舞万胜门戴楼门纵民樵採割地使聂昌至绛州为绛人杀之宣和録曰先是十一月金人长驱驻军懐州不行者十余日乃遣大师王芮杨天吉持誓书来朝王芮杨天吉云兵已临大河国城咫尺间两国战争累年生灵涂炭之乆比縁小人用事起此兵端今欲休兵讲好以誓书遣臣等来复两国之欢好止求割故地以河为界上不得已从之王芮曰今䝉陛下惇信许和乃两朝休兵之幸然未知陛下遣何人报聘上曰待择人芮曰春时议和还师以三镇为约陛下遣张邦昌路允廸割地皆临时骤进啣命而往果见中沮遂有失信之事所以至今倾国而来盖理㑹今春不割地失信公事也今陛下不遣左右亲信大臣一往若如前举必不取信金国芮等无固必看陛下如何耳上命唐恪等议遂以门下侍郎耿南仲同知枢密院聂昌聘焉是月二十三日受命昌入对曰陛下委臣使事臣不辞但臣短见深恐许和割地之后金人失信复来临城臣若止传国书寔为无益且两河之人素劲至太原守孤城经年降破而复守人人死战盖不负祖宗积徳之灵陛下恢复之志而今也下太王迁邠之令用保生灵恐彼方之民深恋国恩不忍舍陛下以从仇敌之国则未必可号令也万一号令不从则臣必为金人所执不能为陛下努力则臣死不瞑目矣臣若诣军前议事不成敌兵南渡乞以便宜分遣徽猷阁直学士叅议官刘岑朝奉大夫干办官滕牧分路催勤王之师入卫亦臣区区之愿上曰甚好当降指挥昌曰降指挥必喧传喧传必漏泄则事不成矣只乞陛下宻记渊衷遂命取黄绢御书赐昌曰聂昌议和不成敌师南渡可取晋绛路入京兆率诸路人马入卫王室刘岑滕牧取岚灵路催起陜西等路勤王军依奉使法内滕牧与直除秘阁体祖宗社稷朕不敢私靖康元年十一月二十二日御押付聂昌是夜昌同官属出宜秋门宿琼林苑明日启行至望京桥逢㳺骑二十七日至永安军孝义桥遇尼堪中军约明日相见尼堪随行立阁门明日盛甲兵之卫接见使人其合门舍人止曰彻伞用牓子賛名引见国相昌曰国相金国何人也舍人曰宰相元帅昌曰既为宰相元帅乃金国之臣也昌以南朝大臣止当以敌国臣子客礼相见岂有南朝大臣臣礼见大金臣子乎舍人曰枢宻不畏死昌曰主忧臣辱主辱臣死死不足畏节不可屈争之移时尼堪既不能夺乃以客礼接见于氊帐中往反议论终日尼堪云我兵已南渡且到城下候枢宻院割地回日方旋师盖以南朝曽失信也昌曰皇帝仁圣未甞失信于天下顷以童贯王黼茍利㤀义失信大辽致今日国家有意外之难非国家失信于大金也且国相今春歃誓结和勒兵北渡今复背约南侵非金国失信耶尼堪曰不敢废和议止候得地昌曰被命而来不敢輙易若国相兵不北还昌虽死地亦不敢割尼堪大怒入后帐中约退昌昌归舘不给食者一日加兵围其舍二十八日以太师杨天吉拥千兵舘伴昌往河东太师王芮以千兵舘伴耿南仲往河北二十九日昌北行不得复见尼堪至闰十一月初四日至泽州昌召叅议官刘岑干办官滕牧出临行亲御札具説前降之语曰当与公等誓死成事是日召大金舘伴太师杨天吉曰国相待昌之还方肯归师臣子之心急于星火奈以道路遥逺莫得疾速欲分遣属官往东路昌自行西路㑹于河中不二十日之间此事毕矣庻得国相早肯班师杨天吉等谨诺遂分差戍使王敌郭天信以五百兵馆伴刘岑滕牧往河东杨天吉亲伴昌行其议遂定明早分路而行十二日昌至绛州城下门不开郡尹逃尽唯有监仓赵子清者领州事郡人闻割地大怒出兵掩杀昌遗史曰聂昌往河东割地而刘岑为之副与金使偕行至绛州知州通判皆已弃城走城中以宗室子清权知州事昌令岑与城上语且将告以人主在围城中忧危不安宜速割地以退金人之兵岑许之至城下问守者为谁子清曰知通皆弃城走百姓无依谓子清为国家宗族遂衆推子清权知州事公是朝廷官乃与金人同行得非欲割绛州以讲和乎岑曰圣上方危而不安君能割地则割地以纾朝廷之亟如不能割地何不起河北之兵勤王保卫社稷绛人怒昌之割地而喜岑走陜西张师雄指都堂论当用厚赏重罚以激厉将士遗史曰金人连日攻城其势危甚将士出战者酬赏太轻故人不用命师雄因叩宰相何㮚马前大唿曰有已见破敌利便乞请都堂取禀㮚马上唿曰请赴都堂相见师雄入至都堂取禀㮚乂手敛身问有何计䇿师雄曰敌人昼夜攻城不休相公以为安乎为危乎㮚曰可谓危矣曰相公料京城可破乎不可破乎㮚蹙额曰此不必言也师雄曰今日之事别无竒谋秘计可以退敌唯有不惜重赏倾府库以赏将士激起其贪金帛官爵之心乃可以敌耳㮚曰非不厚也师雄曰今日之赏不百倍不可谓厚因出札子大畧言方今天子坐围城中非锱铢毫髪计功颁赏之时前日统制官髙师旦以血战而死朝廷何惜捐黄金数百两银数千两绢数百疋以赐其家并録其子息尽与师旦见任一般官爵仍赐第宅禄廪赡养其属则统制将帅不患不战矣又如军兵出战果入阵交锋但不是怯敌退走之人则犒银绢其有获级者毎一级别赏银百两绢百疋不为多也用银一千万两绢一千万疋可以获十万级信能行此不唯军兵出战争功百姓亦不惜命而往矣其间应得官者仍第授等官彼亡殁者往往是先登効命之人亦以获级例支银绢赐其妻孥有竭力鏖战以死者厚以金帛旌别之宠贵其英魂官其子孙则军兵不患不战矣又军兵平日饥寒当今日用人之际以单寒之身暴露在风雪中诚为不易缓急敌人攻城欲其尽命以相拒不亦难乎请括在京质库户毎家出偹十人绵袄绵裤绵袜纳袄纳袜除鞋外并不得用布如敝损不堪及绵薄之类皆重作行遣一万家可得十万人衣服温暖如此然后军兵乐战而㤀死矣师雄亦开质库愿先倍于衆人出偹二十人衣装然将士之心可利动出金银钱绢于诸门上堆垜掲榜云犒赏出战将士之物应受赏者日下支给此盖狙公赋芋朝三暮四之法用得其道可以得人之赤心人心不患不勇矣且金银钱绢在今日不足惜万一防守踈虞虽一撮之土一勺之水一寸之草皆为敌人之所有以此思之倾府库激厉将士诚为长䇿假是日用银十万两绢十万疋一嵗之计不三千五百四十万疋两耳国家府库储积㡬二百年岂不能支数年之用又岂有积年受围不解之城大抵有功则有赏将士有功则敌人减数必无増添之人以数计府库未尽敌人减数灭无遗类况宗室戚里权贵与形势富豪之家不可胜数或围闭半年不解则人人不惜家赀必尽出之以助国家赏战士此何疑哉㮚读毕大笑曰平常之论特厚而已谁不知师雄曰天子坐围城中忧在旦暮宗庙社稷危如缀旒不用百倍之赏激起将士之心何以退敌愿相公毋忽若此䇿果行然后第二䇿可以兼行耳㮚问之师雄曰厚赏既至不可无重罚以督责之如出战不用命或见敌先郄当推戮其妻孥使其亲见然后斩以狥衆则人人知慕爵赏而畏族诛虽怯懦者变而为勇鸷矣㮚曰赏罚者有常典皆不宜过师雄曰今日乃非常之时不可以常法治不用不妨但恐后悔无及耳㮚曰但容理㑹师雄曰事急矣不可待也今日国家宗庙社稷两宫至尊后妃嫔御诸王姬及满城数百万生灵皆寄于守城官兵之手若进战则俱存或退那一歩则后变有不可言者相公试观诸军兵随身衣装不得温暖外有籍在否天下国家宗庙社稷之重付之于无所籍在之人其利害轻重不同逺甚在彼者利害既轻责其宣力効死不亦难乎师雄毎思至此心寒胆碎若能以厚赏激其战心使人人皆有希觊富贵之路则彼此有所顾借不患其不効矣愿相公以两宫至尊坐围城为念不可以边阵将士立定赏格为比㮚曰甚好谨拜教便当即行师雄遂退上命以武功大夫空名告一道并金带一挂于待漏院侧募人能捕戮金牌将一人者给之掲示赏格自获部长迨小畨等赏各有差姚友仲奏兵既不用金人攻城益急乞遣使议和为便先是金人初至阙下姚友仲与诸将议击之便幸其逺来敌衆必疲方到未阵诚能选精兵六万出四门分布乗势而击之出其无偹衆必溃乱有可破之理至此日复一日敌势愈盛援兵不至士气沮壊虽悔无及时唐恪正主和议恪不信之迨敌攻城既急罢唐恪相何㮚友仲料敌有可和之理乃奏札请和是时何㮚复主用兵且料敌兵粮不继不日就擒恪虽主和议而未甞决㮚虽主用兵亦未甞用是以友仲丁特起之奏俱不得行要之恪谬而无断误于前㮚刚而寡谋误于后李擢降两官卢襄落职宫祠时金人填塞南壁护龙河李擢不能当察降两官初上城以松明为束悬以鉄盆然火照城外更偹守视敌渡河箭砲俱发故敌不能至及擢守南壁防偹废弛或夜不燃灯踈闇故敌得乗间塞河遂附城札寨攻城愈急金人攻东水门圣㫖宣化门东濠河内敌兵绞栰卢襄以疾全不措置不自请罢滋长敌计可落职与宫祠李擢乔师中坐视敌兵进栰濠河中三分之二显见守御无方各降两官为弛慢不职之戒十六日丁未驾幸南薫门是日雨作泥深敌于陈州门近东填垒濠池于皮洞子内负土矢石不能入诏许人输财助国掲示赏格以田灏刘韐为南北壁提举官初中书舍人李擢为南壁提举官给事中安扶为北壁提举官擢于城楼上修饬坐卧处如晏合宾舘日与僚佐饮酒烹茶或谭䜩或日醒醉守御使孙传王宗濋宰相何㮚皆知而不问将士莫不扼腕者本壁统制官何庆源告擢敌人以木板垒桥渡河桥将成矣请如北壁于城下用车弩施大箭射洞屋使洞不能藏人则桥不成擢不从故濠不数日而填成是日上幸南壁见䕶龙河填垒已尽又知北壁亦填垒甚忧之张叔夜曰臣愿率衆出城以计破之若徒守空城则天下事去矣上坚不从乃以李擢安扶全不介意罢之降擢两官以田灏刘韐为南北壁提举官三朝北盟㑹编卷六十七三朝北盟会编卷六十八钦定四库全书三朝北㑹编卷六十八宋徐梦莘撰靖康中帙起靖康元年闰十一月十七日戊申尽二十三日甲寅十七日戊申金人使萧庆同冯澥入城议事先是冯澥奉使尼堪理㑹三闗事至懐州界逢金人馆伴刘思萧庆云已遣使徃汴京请黄河为界三镇更不湏理㑹至是金人独遣冯澥同萧庆入城请上出城欲议誓盟不从冄遣萧庆来请太上出城又不从许宰执亲王出城亦未发十八日己酉太学生丁特起上书乞早决用兵议和之计十五十六两日金人攻诸门愈急朝廷至是犹未有用兵意但使命徃来士庻莫测其故张叔夜以身为枢宻而知不由己乞罢佥书止带南道总管领南道兵不允叔夜甞召范琼李实张仙裴渊䝉造王琼折彦文何仲刚张撝等来日午时上城议及期皆不至上诏叔夜曰闻卿檄召诸将莫是欲出战否如欲出战幸先示及叔夜意沮丁特起知其事滴泪湿衣乃上书乞用兵议和之计早决无淹延不断养成敌国之患书奏不报金人攻城愈急金人之攻城也先以击东门外二拐子城兾撃壊之作级道登城半月城坚而不壊又以云梯对楼攻其门东水门旧无重门敌楼又城隄无壕易为攻击都大提举守御刘延庆临其上设重楼严偹又以枢宻副承旨王琼统麟府勤王兵千人为䇿应金日攻撃十五日砲石积城下髙丈余残伤金人㡬万人移攻宋门提举官王时雍守具亦偹对楼云梯至毎以木衡倒仆死者无数统制李质率衆杀获亦多次陈州门金人以洞屋负土填壕城上以大石砲击之皆不能壊朝廷募人焚鹅车洞子赏绢二百疋银五百两白身补秉义郎有官人转七官统制招讨盗贼䝉造每率士㷊洞屋火起辄为敌人所灭城上守陴者唯患砲有合门宣賛舍人孟度者自河东太原䧟而逃归献言孙传曰太原提举弓箭手吴子原结大䋲为网每五十歩为一片一长竿张之得十片足以御城下砲石传以其言诞妄而不信金人初至城下先打湿洞屋以新牛皮䝉其上戴之令人运土木以填壕决伐大木为敌楼云梯火车又儡土砲坐尊牌石石磨墓中羊虎石为砲欲攻之所则砲坐百余飞石如雨击守御之卒多死伤金人填壕既毕乃连五对楼过壕而攻城城下列砲石坐二百余所七稍砲可施五十斤之石散星砲每砲坐可施石数块并发又以彊弓弩千余助之城下矢石如雨使守御者不䏻存立然后推对楼使登城毎对楼载兵八十人一对楼得城则引衆兵上其叠楼之法先用木牌次水面次用薪次土増覆如初矢石俱不入云梯之制髙于城以䋲贯竹木似梯而湾其下施平板板上下小笼䝉以牛皮可置数人以掘城又其下乃轮轴即鹅车也箭所不䏻入此金人攻城之方畧也石茂良避兵夜话曰金人攻城之具又有火梯云梯扁桥鹅车洞子撞竿钩竿之类火梯云梯皆与棚楼齐髙亦有髙扵城者皆可以烧楼橹云梯扁桥可以倚上下三物皆用车轴推行撞竿用大木长可数丈者又用横木数十穿两下留守把䖏可以致力头以鉄裹或安以大椎鎗或安以托钗钩头皆可也毎一楼桥子常置撞竿三两条俟其火梯云梯至城下则徐应之不必惊扰既撞定梯桥则衆手用銕钩钩定进不可进退不可以却则火自㷊梯桥亦壊人亦堕地矣万一撞竿不中则用狼牙鎗手砲长鎗守御之亦不能上惟当得人通津门拐子城毎与敌人攻打前后共壊火梯云梯扁桥鹅车凡数十座皆此法也洞子可以治道可以攻城其状如合弩上锐下濶徃来其中节次续之有长十余丈者上用生牛皮銕叶裹定内用湿氊中用火廪矢石火砲皆不能入治道则用安砲并推火梯云梯偏桥之类攻城则欲取土透城皆不足惧也兵法之御洞子用鉄蒺藜垂下而之其法以熟銕濶径长一尺二寸条纵横布如蒺藜形镕生銕灌入其中央重十五斤安鼻连环掷讫以辘轳抝上洞子皮上并泥不着即举速放火炬灌油烧之又有用火井者敌人用洞子穿地道来反于地上直下穿井以待之积薪草安井中加火薫之或有用大砲安于其中则敌自焦灼又有用逰火者以銕盛火脂蜡毒药悬缒下烧薫穴中攻城人又有用燕尾炬者缚草分为两岐如燕尾状以油蜡灌之从髙垂下骑洞子烧之此法御洞子法也撞竿至则作銕连环并曲桑木用索相连撞竿头连以鉄鋛竿头于两傍令壮士牵之钩竿至则用栲栳乗其钩亦令壮士牵之乗势勐放则竿与人俱倒砲架最难制御金人砲架罒傍并用湿榆小椽宻簇又用生牛皮并鉄叶裹定鹗头火不能入其砲有七稍五稍两稍三稍旋风虎蹲等砲内七稍可以至逺其次或放䨇砲姚友仲先于楼橹子上受敌䖏厚缚虚棚上作罗李网并下摆糠布袋湿马粪又扵城头马靣上悬穿湿榆桞木笓篱格氊虽慢然亦可以遮砲石也城下地广安砲少最受敌七稍砲法用二百五十人拽稍长三丈砲放百斤力可至五十歩此稍式也今造到七稍砲多不如法稍短三尺余故施放虽逮百斤亦不至五十歩毎安七稍砲以两日然后毕功又既安定之后不可移若用轴脚旋风城上尤便其虎蹲皆近城可用砲中利害尤多尤冝熟讲拽砲之人必令濶布髙擡手于搭手处每䋲一结非特可致力或遇雨雪不致手䋲不可紊乱甞令齐整砲与头欲相称砲窝䋲欲短短则砲手不费力而能至逺不可不知也十九夜敌人安砲五十余座城上虽有虗棚人皆不可存驻毙于砲者日不下数人姚友仲到宣化门二日恐敌人有砲首议幇筑试身之法视敌楼子逺近筑城面濶一丈二尺五寸下濶二丈五尺髙五尺四邉皆有虚棚女墻复有其傍置两小门如城门法万一敌人上城赖有限隔可以迎敌不幸为提刑所沮又姚友仲置措南北拐子城势捍御者也姚友仲扵拐子城上别造两圎门计拓马靣三十歩许砖砌城中开一小辕门干戈板开下如城门法四靣置女墙迎敌皆自辕门出万一敌兵厚重则辕门放下干戈板又是拐子城也砖城下濶五丈髙一丈二尺五寸不日造城通津门拐子城正是受敌处守御有方终不可破皆姚友仲力凢守拐子法务要人少肃静可以应敌友仲首到南拐子城便令画拐子图除两廊毎门两水手路空板外籥起头敌楼上虚棚凡三层止是受敌处每门不得过十五人弓弩鎗刀斧手相间分作三番昼夜转更均其劳逸使得休息万一敌人不测侵犯自有偹御兵法䧟马坑长五尺濶一丈深五尺坑中湏埋鹿角木鎗竹箭其坑似曲字相连状如钩䥥以草及细土覆其上今坑非特不䏻䧟敌且又自䧟殊可笑也凢兵披城下寨人必曽经行阵者盖城之存亡在此数百人岂可轻举今披城退走者皆是诸州保甲弓兵其失䧟尽如此兵法载攻城之具甚多所载者金人皆用之城上统制官皆庸人武士如古守城器具分歩注徃徃皆不甚深晓如转官桥木弩行炉油嚢之类皆典籍所载畧不闻按图施行仆甞献议皆云久在邉陲素不识此初缚虚棚时友仲多备湿氊湿床刀旧衲袄盖防敌亦有火箭火砲也幸而敌国不善制此二物仆甞建议于东壁欲择使臣善射者一百人班直三百人子弟所二百人各授以火箭二十只常箭五十只毎一血盆内烧锥十箇共二十人射者并分布于受敌楼子上至四鼓初每日敌人交番休息之时盖金人睡不觧衣不喜夜战乗此之时击鼓一声为号火箭俱发凡五百人各一十只以数计之五千火箭也其火箭絶继以砲蒺藜砲金汁砲应砲齐发火砲继之絶后又以草砲用草一束以竹篾三系之置火其中以助火势火既盛敌必仓皇救火然后用常箭射之各五十只五百人则二万五千只也矢石如雨则寨必乱继以敢战之士五百乗势拆桥敌砲座既壊则桥亦毁惜乎为副将张宗颜怯懦误事计欲行而少沮丁特起泣血録曰金人造火梯云梯撞竿鹅车洞子之类火梯云梯偏桥皆与城上楼橹相髙亦有髙过于城者火梯则可以用烧楼橹偏桥则可以倚城而上皆有轴运洞子可以治道可以攻城状如峻屋可以烧楼橹云梯偏桥上锐下濶人徃来其间节次续之有长数十丈者以栢木交互上用生皮布鉄裹内用湿氊中间大忩矢石火皆不䏻入于治道则安砲椎梯橹之类攻城则要取土透城其机巧如此十八日己酉金人攻东水门敌侵门以大桥三置火其上相继攻东水门拐城搭材四人锯继桥以火沃火用冲竿折其梯坠者甚衆三搭材皆死斡里雅布复遣使诣朝廷使人来云南朝许割地约和而失信今欲尽得河北河东之地然后罢兵可先割两路地次执不割地大臣送至军前再议和好又曰某传太子台令问南朝曰人事至不得已则为之奈何斡里雅布之意恐城坚难抜而天下援兵至尽以此言胁朝廷也十九日庚戌知枢宻院事曺辅尚书左丞冯澥宗室节度使士使于金国军前宣和録曰先是尼堪军到青城遣奉使知枢宻院事冯澥引番官萧庆杨贞察勒玛贝勒来使庆极桀黠有口才杨贞察勒马语简而峻察勒玛乃金人其上所亲信者冄差莫俦髙世赏馆伴次日引见上殿庆等力陈夲朝失信事谓三鎭已许了兵才退便不肯交今虽是画河国相元帅湏要与皇帝㑹盟方退师上令俦宣谕曰三鎭非不交割自是三镇兵民不从因而差使告大金覔三镇之地却许三镇赋税増作嵗币夲非失信庆又奏云大金收得贵朝诏书言祖宗之地尺寸不可与人上宣谕曰此乃前日臣寮献议已行贬窜自有国书回元帅且烦太师诸人主张和议必不相忘敌使退即至授书辞去又数日萧庆等再赍尼堪斡里雅布书来坚请皇帝出城㑹盟不然即围城之军决不解攻城之具决不退未攻城前车驾若出城二帅当执臣子之礼若城破后更无相见礼若谓使人言语太过即请斩之使人不惜一死此事系贵朝社稷俦等皆答曰此事恐终难允从上遣李处权充送伴使吴徳冲副之闰十一月十四日尼堪斡里雅布复遣萧庆杨贞察勒玛同李处权等来使先与俦等相见曰奉贺这回好公事也且喜早了当得国相元帅皇子元帅云皇帝不肯出莫是疑否俦答曰亦何所疑只是事体不顺庆曰国相元帅皇子元帅来使令庆等告知皇帝更不要车驾出城只要大臣计议近上亲王为质便待兵退候两路割地了毕即送亲王归俦等即时奏知皇帝萧庆等又言来时元帅云陈州门城壕已填了三分之二长一里许有攻城器具二百车并未令推向前如依得书中所言十五日放庆等回和议便不然二元帅云亦不顾庆等三人一靣攻打若一个军人登城更无商量遂引见至殿上即奏曰免烦圣驾出城只要何㮚出城议事㮚色变上亦不许宣谕使曰待遣大臣冯澥曹辅前去又请上皇皇太子越王郓王为质上宣谕曰朕为人子岂可以父母为质如太子方数嵗如何到得军前察勒玛奏曰这事也有商量如上皇皇太子不须出去只告亲王二人出城为质上宣谕曰待遣近上皇属出城萧庆等又奏曰议使非仆射何㮚不可上曰冯澥曹辅皆忠实大臣朕所委任军前有事但与商量庆不以为然莫俦髙世赏请对力陈金将已不敢烦仰圣驾出城其心颇回极不易得如宰相亲王不可不遣且如斡里雅布前次到城下要宰相亲王陛下即遣康王肃王两军并传城下尼堪兇悍有谋非斡里雅布比岂可不遣宰相亲王恐贻后日之悔萧庆曰舘伴且须催贵朝遣亲王早出城若更迟回恐悮大事至驲上降内批付俦等令再三説谕使人本朝宰相只一员毎日处画朝廷事务应付军前阙官已遣辅臣冯澥曹辅去诸事自可商量莫俦髙世赏委曲设辞晓谕庆等曰须得何㮚并亲王出城事便了兵便退不然决定攻城城破之后不知大臣亲王做得么庆等此后恐不复来矣杨贞又索干戾人俦答曰皆已贬窜岭海不知存亡庆遽止之曰在此间者犹不肯遣况干戾人乎授书相别次日朝廷遣枢宻院事曹辅代宰相宗室节度使仲温士代王至军前尼堪但置酒待之酒三行便送冯澥归不交一谈自此攻城益急昼夜不息遗史曰先史曰朝廷屡遣使请和而李处权偕司农少卿甞使于军前尼堪斡里雅布佯许和且请亲王出使处权反命上复欲遣处权行乃曰若和议成当除卿佥书枢宻院于是执政恐处权之成功也乃建议遣曹辅冯澥而以宗室士代亲王行出城尼堪使问亲王名讳曰士尼堪曰既是亲王何不与皇帝连名答曰人臣不敢与君父连名尼堪曰燕王越以下皆与君连名士不连名诈也或告尼堪曰士字号宗室耳诈伪亲王也尼堪怒攻城益急靖康録曰时邀亲王宰臣议和何㮚留之不遣㮚书生好夸大暗机㑹唯取谋于兄棠棠亦碌碌无过人之谋㮚日于都堂饮醇酒谈笑自若时一复讴栁词闻敌浩瀚㮚方中酣揺首曰便饶你漫天索债待畧地酬伊闻者大惊靖康遗録曰是时何㮚専主战议羣僚诣东府见㮚坐之㮚曰金人请和不急乎少尹李平西答曰因其所讲而许之不失为威重若何㮚摇手良乆屈指数谓衆曰今敌人为鹅车云梯等我已拒之将去也计穷势遏是以请和且一嵗再至城下欲和事皆由彼且我得不和不衆莫能对又云毕竟当和但须缓耳因各罢去二十日辛亥金人攻宣化门急官军披城战鬬不利多死金人攻宣化门急欲渉河而过先有墨旗子三十余人已登㟁王琼姚友仲率勇鋭使臣数十人及西兵百余披城下战杀金人数人乃稍退宰相何㮚亦至城上发矢如雨金人不顾城脚下有披城战者兵六七百人金人前进欲与交锋官军望风退走金人追逐之城上厉声唿官军复回迎战而衆已四𣪚势不可回隔岸金人发矢石如雨伤有数百人自填䧟坑而死者近百余人金兵大笑之遣武学进士秦仔等持蜡书诸路告急金人于城下环列营栅治器具攻城甚急及是遣使赍蜡弹往诸路召勤王兵赴阙上御瑶津亭遣使秦仔往河北寻康王奉圣㫖访知州郡纠军民兵欲起义此祖宗百年涵养忠孝之报天地神祗所当佑助书到日康王可充兵马大元帅陈亨伯充兵马元帅宗泽汪伯彦充副元帅同力恊谋以济大功分命使人往陜西授范致虚五路宣抚使往淮南授翁彦国五路经制使各令提兵勤王入援白身及有官人各先授数官带合门宣賛舍人合门祗候而行书词云宜疾速率兵不限方数倍道前来总管张叔夜率先勤王至之一日即除延康二日除资政三日除枢佥事诸路兵若能速来不吝官职亦优加劝赏监司帅守能奋力卫国之人即宜速团结军民以救国难其所用资粮逐亟权挪应付虽与法有碍亦许支用有能纠集辖善部之人许以便宜随功等借补文官自廸功郎至宣教郎武官自副尉至从义郎候到阙给告正授有官人令加借枢宻院札子催诸路兵勤王靖康总载曰金人深入直抵京畿掠掳居民慿陵郡邑虽有议和之请未闻退舍之期主上出宫禁之御供士卒之食军民感泣而思奋都人鼓譟以争前上念盟未令出战然大有难塞之欲继生无厌之求近日于都城四壁作云梯鹅车等窥伺间隙攻打坚城多设虚寨逺置疑兵欲絶声援枢宻当职亲履艰危虽上圣垂仁犹欲按兵而讲和然大臣仗义岂能顾位以偷安踰万里之幅萃四方之豪杰乃祖乃父被圣神涵养之休惟孝惟忠实臣子愿为之事宜殚大节图报上恩致号令之未明欲施为而不敢如檄书到日应帅府司监郡守二令佐悉不拘常制起勤王之师如见起发仰所领官併日催促前来救应京室有未起发去处不拘逺近内外许乡里豪杰遽相効率招集骁勇不限数目各目下推排首领前来或有散处山林团结已成队伍许其各申所在官司不拘军人百姓亦许自効随事便宜四面攻讨其所获随事以闻自节钺以下已有立格推恩愿忠臣义士相与竭力以成大功时不可后札付开封府闗牒前路火急施行二十一日壬子雪大作盈三尺不止天地晦冥或雪未下时于隂雪中有雪系长数寸垂地是夜彗星见有白气出太微垣二十二日癸丑砲中田灏立死进五官赐待制二十三日甲寅范琼及金人战于城下败绩是日范琼发兵千人自宣化门出与金人战士气甚锐金人小却士卒贪功乃乘氷渡河未及岸氷拆士卒惊乱金人遽临岸迎敌官军陷河而没者五百余人自是士气益挫折金人初攻宣化门叠道渡濠吴革往视之南壁守御言安上门堰壕水三尺及尽洩蔡河闸水夜浸之不从至是叠道将合始用前议而水已氷矣金人攻宣化门是日敌气益鋭火梯云梯偏桥到城下如鳞次又推对楼五座盛矢石而来城上以撞竿倒三座对楼既倒城上争掷草火以焚之对楼木多而草盛炽乗南风引烧城上楼子二坐火砲如雨箭尤不可计攻击甚力䕶龙河悉填叠鹅车领衆直抵通津宣化二门下无数歩许力攻二城其势甚鋭仓卒之间王宗濋令人在造楼子骨格将欲挂撘金人望见以矢石击之使不能措手三朝北盟㑹编卷六十八三朝北盟会编卷六十九钦定四库全书三朝北盟㑹编卷六十九宋徐梦莘撰靖康中帙起靖康元年闰十一月二十五日丙辰尽其日二十五日丙辰郭京以兵出宣化门败绩金人登城京师失守是日大雪尼堪谓其下曰雪势如此如添二十万新兵金人乘大雪攻城益急再以对楼三坐而至矢石愈倍诏令班直悉上城及虚棚人物戈㦸如织己夘城下杀金人三千余人方经宿金人皆藏其尸骸而城上矢石杀伤者三百余人犹伏尸城上破恼贯骨横卧血中士卒见之心惧而有退怯意先是朝廷縁近军阙少于诸司厢军内㨂充禁卒与上四军卫士分布四壁唯陈州门最多又十歩将百歩将多东南应奉出身之人其管事务者皆权贵戚故侥倖守御恩赏而已朝廷又虑守陴卒不能御敌乃选卫士长入祗候陜西河东兵三千人令王琼姚友仲统之以䇿应诸壁危急先是琼领麟府兵千人屡出战有功甲寅䇿应宋门砲伤琼足流血扶下城由是麟府兵多不为用王宗濋见攻城益急唯赖䇿应之兵乃诱之曰如敢长鎗杀敌者例授承节郎赏金碗五只有官人转三官士卒効命争先故乙卯之战杀金人三千余人战罢下城休息所许告身金椀并无之至是宗濋令城下催䇿应军兵令上城士卒皆发怨言且食干粮徐徐不动敌来攻字字楼皆摧毁处置未成撞竿未备敌遂登城继而东水门之南亦破先是四壁皆京畿保甲及土军兵七十万毎壁提举一员使臣千人又旋募无赖軰为兵草泽为统制凡九十余头顶诸统制官皆自号令不受枢宻节制事既不専惟务姑息人不畏威加之赏罚不明无以劝励遂致失守先是郭京领六甲正兵七千七百七十七人屯于天靖寺时何㮚募竒兵千人併属于京有士人上书孙传其畧以为自古未甞有以此成功者今朝廷或聼之宜少付之兵俟其有功乃稍进任今闻衆至一二万万一失利为朝廷羞傅怒谓士人曰京乃为时而生敌中仔细一二知之幸公与傅言若告他人将坐沮师之罪揖而退之王宗濋信其术荐之令于殿前验之其法用一猫一䑕画地作园开两角为生死道先如猫入生道䑕入死道其䑕即为猫所杀又将䑕入生道猫入死道猫即不见䑕云如此用兵入生道则敌人不能见可以胜也朝臣间有攻其非者何㮚孙傅与内侍軰尤尊信倾心待之京城居人不论贵贱无不喜跃民庻语及京者輙以手加额皆唿为相公京耀兵于市鬼颜异服其所召募不问武艺但择其年命合六甲法又相视其靣目以为去取有卖线儿一见授以告命有武臣欲为偏禆不许曰公虽才明年正月当死恐为衆累又募无赖之軰有刘无忌者乃卖药道人常以身倒植于泥中乞钱亦作统制又有还俗僧傅临政者谓之傅先生献䇿畧自言能止敌乃商贾伎术之人言兵机退敌募兵而为将帅者甚衆或称六丁力士或称北斗神兵或称天官大将京甞曰非朝廷危急吾师不出敌兵攻围甚急或告之京镇笑而已云择日出师便可致太平直抵隂山而止其所招军但欲斫首不必战也甞上言请槛车数十乗欲出城槛致尼堪其诞妄自信如此小人以丘濬感事诗有郭京杨适刘无忌尽在东南卧白云之句附㑹之以为䜟人争从之识者危之为之寒心知其必误国也是日围城甚急人告之出兵京于是乃登城旗绘天王像曰天王旗毎壁三面按五方指示衆曰是可令敌落胆矣人亦莫测大启宣化门出战城中士庻延颈企踵于门立俟㨗报者㡬千万人又有从行旁睨鼓譟以助勇者又数万人俄报云前军已得大寨大破敌营矣又报云前军夺敌马千匹矣其寔皆妄初敌攻陈州门外京自内出正当其锋初遣使臣传令楼子上除守楼子使臣军兵外余并不得上盖郭京六甲法能使人隠形言未脱口敌兵分四面鼓噪而进我军方踰濠敌二百余骑突之冲断前军一扫而尽居后者尽堕䕶龙河弔桥已为积尸所压不可拽矣蹂践殆尽哀号之声所不忍闻敌因趍门急唿守御者堵之已乱不及出京见事去即下城引余兵南遁城门急闭铁衣沿城而上止用云梯一只可制五十人初百余人登垒官吏无一用命者已而云梯辐辏来者不絶守御官尽𣪚金人势锐闻军声已乱有言郭京败走城门里突敌人入来者有言郭京是细作者有言郭京放入敌人来者或言守得不济事者已而金人数人登城班直与官军虽排列如织而无一人死敌于是皆下城遁走且走且唿曰百姓上城待我軰往内前救驾官吏相继亦走金人登城者踵至主管侍卫马军司郭中荀守南壁遂闭城门拥兵将上城金人矢下如雨竟不能登遂退走京城大而斥堠音问不相接妄传言语不可禁如南薫门守陴者欲下城乃言范统制献了戴楼门曹门守陴者欲下城乃言卢太尉献了封丘门妄相鼓唱弃甲倒戈狼籍道路民人奔走莫知所向乱兵杀太尉姚友仲及统制官数人其余官属被杀不可胜计旧城门皆闭统制官吴革率使臣亲兵力拒战多重伤迨晚不能支吾而溃去金人先纵火焚诸楼橹及陈州门东水门火光亘天照城下尽赤时大雪二十余日未刻风势回旋飘雪响昼夜如雷霆声上闻城破恸哭自悔不用种师道言以至于此盖种师道春初建半渡撃金人之议不然异日必为患也何㮚孙传叩头请死上止之军兵軰乘时刼掠横尸满道或持器甲于后巷民家胁取柴米酒食是夜火光达旦不夜雪深数尺有㫖告报百姓请甲守里城哭泣之声震天动地然金人下城而刼掠者皆𣪚军兵也统制官李质力战伤甚兵惊溃杀内侍将吏百余人胥吏効用与兵卒自相蹂践死者莫知其数敌入醴泉观衆止数百人我衆望之奔溃无敢与之敌者俄顷溃兵百姓自南之北者摩肩接踵旧城门皆闭遂从旧朱门上穿前门而入或渡河而过婴儿襁褓弃死道侧者相籍公卿士大夫率携妻孥衣弊布匿委巷小民家敌登城虽未下而京师惊扰四城楼橹皆遭焚烧火熖突起急风中东南为甚秦元领甲兵从北门斩而开道京城四壁官吏且以南壁言之大守御则有孙传提举则有李擢郭仲荀乔师中都统制则王琼姚友仲统制则有髙持范琼何庆源陈克礼石可寳李隰其余逐急差到统制统领官不下数十员毎一统制官下使臣不下三四十员効用三百或五百率多亲戚门生故吏又有朝廷权贵内侍请求而至者身未甞到而请给论功倍于将士或遇出战第功亲随使并优等受上赏用命当先者未必収録至于伤重军兵有轻伤而得重赏伤重而得轻赏者有战死而作逃亡身死者其弊不胜言此所以败国家之事也姚友仲为军兵所杀避兵夜话曰是日城陷居民大扰扶老携幼奔走雪中或徧户号恸有登太学鼓楼而望之见环城凡十六处溃兵乘乱摅掠不可胜纪当晓友仲为军所执殴击肝脑涂地委弃沟壑骨肉星𣪚家赀扫地姚公将种也三世忠孝声满华夏自守御以来夙夜勤劳食息不暇在诸将中无负于朝廷也先是百姓殴杀东壁统制辛康宗朝廷纵而不问仍放罪故军兵纵恣如此盖縁京师承平之乆无知之民游手浮浪最多平日除林居外皆在大房浴堂柜坊杂居里巷彊梁乘此扰攘聚衆作乱甚者赶骂李邦彦撕擘朱拱之殴辛公朝廷当危急不暇问今年先秋间友仲欲于都城置廵检十六员新城四员旧城四员各一正一副毎一员统兵五百人遇有警急则一正将带二百五十人救援留二百五十人在地分或有细民乗势作过以军法从事仍置都廵三员二员在新城内一员在旧城内以总其事朝廷不从其议友仲之意恐小人起乱故欲设此防民初金人至城下友仲与诸将议撃之后敌兵愈胜援兵不至友仲复与诸将议急遣使请和何㮚唐恪皆不从友仲自闰十一月初三日时来往东南两壁䇿应至二十五日城陷昼夜苦劳最为有功独先被害何庆彦战殁靖康小雅曰公讳庆彦任果州团练使靖康元年尼堪既破太原席其势鼓行太行噬懐卫㳺骑掠两河间宣抚使折彦质退保河阳李回为防御使与彦质㑹尼堪遣人招懐守霍安国使降不从因战戕安国列营临河夜伐鼓唿譟以惧我师是夕王师果溃彦质回皆逃避尼堪乃渡河先平西都然后东向京师遣王芮等来计议上遣门下侍郎耿南仲枢宻聂昌随芮报之且令割地画河为界尼堪军南郊斋宫时二太子分攻东北尼堪攻西南设天桥鹅车云梯洞子以逼又立七稍砲百余座𤼵大石撃城上矢石如雨拆环城居民闾舍杂稍草塞濠为大涂至于陈州门之东以进攻其时公董所部万人乗城拒敌闰十一月二十日尼堪下令必以五日破城昼夜力攻士不得息二十四日敌衆拥天桥及城楼因纵火鼓声震天上御崇政殿召大臣计之因而遣殿前都指挥使王宗濋领宿卫兵枢密守御使孙𫝊何㮚等往纾其急宗濋因以银五十两募长鎗手一人得百人时金人亦有登女墻者士卒血战杀戮颇衆又以撞竿折天桥金兵死伤者数千人矣由是稍缓然矢石交下将士负盾而立不寐达旦加以天寒大雪平地深数尺冻慄堕指二十五日肃晨何㮚开陈州门遣郭京出战京老卒也妄言有神术可决胜京前驱方越濠铁骑蹂践死者如丘壠而城上守御之人见之胆落自是不有鬬志矣京既败遂复阖城闉敌乗攻城併两军之士攀縁而上卫士先遁衆军骇𣪚城遂不守郭仲荀走藏民间何㮚孙传玉宗濋皆相继而去公独战殁城上呜唿京师天下之本也万乗居中而强敌之来不以深谋妙画处之而视战如戯剧遂至涂地其可哀也公不偷顷刻之生而甘心死节兹亦伟矣诗曰巍巍京师帝王之泽临制华夏宪相紫极邉尘涨天雨坠矢石千雉摧毁公死于敌欃枪舒芒万象变色独垂忠烈以光载籍内使黄经臣投火而死靖康小雅曰公讳为保徳军承宣使金人绕集城下上命公督税东壁城䧟之夕金人自陈州门入循城而东纵火通津门下公时在城上将士奔溃独不肯去望阙号恸赴火而死呜唿太上之朝宦官被恩宠至深厚一旦祸变之来往往为身谋如邓珪梁许王孝竭李植之徒又助敌为虐独公一人以死报国诗曰在昔汉唐亡由阉宦出或用之鲜不贻患岂期黄公独禀髙见白髪䖍心有闻必諌竭力东城以身死难揭名不磨万世炳焕军民杀金国使人刘晏等宣和録曰先是十一月二十八日斡里雅布遣刘晏等四人来促和诏差翰林学士莫俦防御使髙世赏舘伴于都亭驲晏曰元帅皇子遣晏来云国相元帅一军昨晩欲请皇帝出城㑹盟传等答曰伯姪之国义均骨肉与二元帅相见固无害但事体不顺难以家至户晓都人见大兵已傅城下岂容车驾出郊二帅北来正欲彼此不失信既许二帅却为士庻居民遮拥不放车马出城即失信更大晏颇以为然晏至驲使请朝见上问左右大臣以前遣王芮来不恭不欲见之孙传何㮚请留不遣诏使人只就舘议事不须引见俦等奏不引使人恐难为辞亦恐刘晏不肯去况斡里雅布于本朝素号有善意今拒絶其使尼堪遣来不审陛下还令朝见否若势须引对独拒斡里雅布非便臣连日闻刘晏语似稍识义理必非王芮狡狯悖慢之比上曰如今引见晏果执礼甚恭奏对婉顺上大悦厚其礼币晏悉不受而去闰十一月二十四日刘晏再入城是夜大雪深数尺莫俦髙世赏见刘晏晏曰皇子元帅令晏急入城修书不及云兵已登城如捍御得住即极力为之如力有不加即告皇帝早出来相见当悉心保全宗庙社稷须急遣宰相亲王出城庻免攻破晏又曰城上守御行径全然未是便火箭等烧着楼子不消荒忙若做造楼子不及但大木栏塞多持长鎗等待上云梯乘人㸃刺令坠可也晏见城上守得未是恐不可保次日引见晏奏陈斡里雅布之意上赐晏金束带退至都堂宰相执政诸大臣称不肯遣亲王奉使莫俦等力争之不从归驲雪大作未时后闻驲门外大扰守门兵士入报金人兵马已登城诸军班直皆败走回省已闭少顷百姓军兵入驲执晏晏唿曰我来促和正为若等毋杀我衆不聼遂杀之有以是报斡里雅布者谕曰尔时南宋已无号令不可罪渠尼堪曰国破人乱自然之理三朝北盟㑹编卷六十九三朝北盟会编卷七十钦定四库全书三朝北盟㑹编卷七十宋徐梦莘撰靖康中帙起靖康元年閠十一月二十六日丁巳尽三十日辛酉二十六日丁巳大雪金人尽得四壁乃伐城上林木并斫取柩板作障及蔽城内砲架貔篱巴皆回之内向城外尽作慢道城内则因髙为昻桥不三四日皆备初破城敌下令纵火屠城何㮚率百姓欲巷战由是金兵不敢下乃唱为和议人心稍安十六门皆为畨兵占守吾兵无一人在城上者当日早班直及诸处军夺万胜门奔走者四万许人太上皇郑皇后内居延福宫景王及谢克家为请命使于军前城䧟上急召大臣亲王侍从而至三人谢克家其首也因与徒歩入阁中计议俄顷遣谢克家景王使军中请命传闻太上㫖意极谦皆以全活生灵为主上降亲扎宣羣臣孙觌辞免待制奏状曰臣伏自去年閠月二十五日京师失守詾詾夜二更上降亲扎宣召臣等闻命驰赴而门禁已不通已自城南西冈循祭河直北繇宜秋门以入通夕大雪四靣纵火烟熖属天如昼夜衣冠士卒毁容易服累然趣万胜门而去门关乱兵中至东华门骑吏皆不得从独持一笏以入有顷召见上已微服坐祥曦殿后内侍直舍人引之谒上而学士莫俦以舘金使刘晏为乱兵所逐不知所在吴开偶得疾僵仆坐间故臣独掌书诏凡遣使命自景王至郓王及陈过庭孙傅何㮚等国书多自撰述百书悉已命𣪚缮冩缄题又出守臣御缮冩亦已阙供臣等二日不火食五日衣不解带上怜臣寒甚赐一大袍寻为郑建䧺所窃无何二十七日杂然欲邀车驾跳幸而敌四合无所向羣噪宫庭刼请百出始排阖不得入又有斧延和殿门遂毁彻乘舆服御之噐剔金玉纳之懐中复攘酒数十壶羣饮大唿醉溺殿上杀内侍四五軰兵㐲狼籍僵尸流血上不能禁命驾登宣徳楼而羣卒争挽御衣请行頼景王攘臂麾却之乃止退御祥曦殿诏卫士坐两庑下太官给食上手持一剑顾臣曰敌骑下城与卿等死于此刘延庆及其子光国夺万胜门出军民争附从之者约数万人遗史曰城初䧟满城人鼎沸莫知所从闾巷间羣不逞有諠言夺城而出可以逃性命者刘延庆及其子光国斩万胜门扉大启于是班直及西兵百姓噪而出者数万既出门莫知所向循城南驻于琼林苑中有忠训郎张永祺者尝为愚言城䧟之日身在西水门见作守御官城䧟之夜官兵犹守地分翌旦方弃城逃遁永祺下城时已闻百姓喧传开万胜门放人出保义郎吴琦者为南平军兵马监押与愚同僚亦为愚言城䧟之日身为亲事欲逃命奔窜无所适从次日黎明闻市人喧传万胜门开遂走往万胜门扉果大启乃随衆而出既到琼林苑中已见延庆父子整齐人作队伍然则万胜门自城破之后见启矣孙觌辞免待制状亦为京师失守之时夜二更宣召自宜秋门以入已见衣冠士俗毁容易服累累然矣万胜门自城破之后已大启复何疑是知延庆父子斩关出奔在城破之夜实丙辰也盖延庆所居之第与万胜门相近也军民数万争奔至丁巳日辰巳刻之间而朝野佥言之书载其事甚明至延庆子光世统兵好事者謟奉之乃改朝野佥言曰上集卫士三千余人环甲胄欲为避敌之计张叔夜刘延庆劝上出走上未决延庆曰先为陛下奔一门延庆父子夺万胜门出门外候驾覩亲王二人坐于明节皇帝之门台又见张海张宏率马兵夺城不克而去盖城䧟之翌日也是时市井詾詾犹未定上登宣徳门谕百姓请噐甲当是之时未有播迁之意而延庆父子未尝见上已出奔矣又一日方有蒋宣李福邀驾出奔之事实戊午也故孙觌辞免待制状又言二十七日卫士杂然欲邀驾跳幸而敌骑四合无所向此事甚明后人覧朝野佥言者当求旧本而改本失实故不可以不详辨四壁守伴官兵皆弃城京师城大命令不相通南壁失守而西北官兵犹在城上但夜中相惊恐未知失守端的唯传箭者不至翌旦渐传城已失守于是官兵皆弃城而去四壁皆空车驾御宣徳门遗史曰是日黎明有㫖谕百姓赴宣徳门请器甲使命杂踏传唿满路其声甚哀已而上御宣徳门百姓喧乱不定有王伦者乘势径至御前上问谁伦奏曰百姓喧乱臣是王伦能压之上急命弹压伦曰臣未有官岂能弹压因自荐其才上急命纸笔除批伦为吏部侍郎伦下楼已先备恶少数人在楼下令传唿侍郎来伦字正道开封人宰相旦之后有纵横之才少㳺市井间羣小皆髙其能而伏之伦遂传㫖抚谕百姓皆定上亲谕军民上露腕凭栏大唿于衆曰事体至此军民欲如何有谋者即此献陈朕当聼从失守之罪一切不问仍命百姓请甲及军噐等前去各保老㓜上仓皇不及觉坠㡌百姓奏闻间称你我而已士庻初虑有播迁意因泣告于楼下曰陛下一出则生灵尽遭涂炭上大唿曰寡人以宗庙之重岂敢离此士庻号泣上亦为之泣涕何㮚以伦小人无功除命太峻奏缴其㫖止补修职郎景王及谢克家回自金国军前泣血録曰午漏方正景王谢克家同金人使命四人来议和克家初见尼堪斡里雅布也二帅径出示文札言前此未破时已降号令若城破日不许杀掠且云过陵寝亦常戒约军中无纎毫敢犯又云若南朝破城还肯不杀人否虽有和议上犹未信别録曰皇弟景王回建黄旗题曰两国通和景王徒行雪中来自朝阳门从者数人及丽景门门尚闭憩于城隍庙须臾启关乃骑而朝尼堪遣李若水入城遗史泣血録皆曰李若水初同冯澥奉使留车中澥已归而城䧟舘伴偕若水説景王请命书上犹有御宝料城中未甚乱国相教徽猷来欲令入城若水遂同舘伴者至城破处见尼堪斡里雅布云京城已破可遽归报皇帝自须播迁五百里内皆吾兵也且请处置内事恐防内乱又曰可令何相公来议事若水入对上见若水失声而惊曰卿竟来也大事如何若水具对遂留宿殿中何㮚使于金国军前宰相何㮚出使见尼堪尼堪问之曰汝为宰相知吾提兵将至何不投拜而乃拒战又不能守城何也㮚无以对又曰闻劝宋主与我战者岂非汝耶曰然尼堪曰汝有何学术与我战邪曰㮚无学术为国为民当如是耳尼堪曰我欲洗城如何㮚从容曰率兵洗城元帅一时之威也爱民施徳元帅万世之恩也尼堪语曰古有南即有北不可无也今之所期在割地而已㮚再拜谢尼堪曰相公回奏皇帝欲请上皇出郊相见不可辞也㮚无辞以对应命而还靖康遗録曰时天平明上命何㮚出使军前㮚皇惧失色辞不敢行上固遣之㮚迟回良久不决若水嫚骂云致国家如此皆尔軰误事今社禝倾危尔軰万死何足塞责不得已乃上马而足战不能跨左右扶上比出朱雀门所执马鞭三坠地于是至青城见尼堪尼堪在中军帐守卫严谨皆露兵刄凡经三次搜索方至帐下悉堆氊高三尺坐于上尼堪据大木案㮚伏地请死尼堪厉色曰南朝拒战谁为之谋答曰㮚主战议尼堪云赵皇坚欲拒战决有此否㮚云议皆出于㮚皇帝无尼堪又云我昔遣使招汝出城尔何不来今城破来此何也答曰昔之不来为生灵尼堪黙然久之曰尔亦忠臣然我须见赵皇靣约和议然后奏闻北朝皇帝㮚请拜回归二十七日戊午大雪驾御宣徳门驾登宣徳门有军民数万皆唿万嵗号泣上亦大哭金国使人诣门见上上以手加额曰宁害朕无害城中军民使人言两国已通和好城中秋毫不动于是掲榜云两国已和只候何㮚等还冩誓书仰军民知悉宣和録曰骑桥明逵皇后宅孟昌龄家神卫营蓝熈家五岳观㳂烧数千间小民过城下者敌人掷钱与之或徃复得数千语人曰元帅限我軰三日破城今只一日半见效诸门先存金帛如山敌悉得之所弃者钱尔泣血録曰是日晓谕在京大金登城歛兵不下命文武百官僧道诣大金军前致谢全活性命之恩愿犒军者聼以金帛牛酒及南薫门候大金指挥已而金使数卒传㫖云国相太子致意军中宿食不便不烦逺到又致意僧道父老泥雨不须到军前请㸔经念佛祝大金皇帝圣夀次日早百姓相率谢元帅以竿掲金帛云谢元帅全活之恩者阗咽道路靖康小録曰金人入太学刼掠金银衣物士人㡬不免敌曰秀才懑却忠孝为国不要杀他出城官吏军民数万在普安院遇金人溃𣪚四走刘延庆并子光国皆被杀遗史曰官吏军民争万胜门出者无路可行悉循城而南聚于琼林苑中不啻十数万刘延庆及其子光国在焉延庆欲整行伍劝以同力协心夺路求生衆皆唯唯终夜諠唿或曰无故而唿者恐人心不固矣是日质明延庆率衆直西以进过普安院望金人鐡骑遍满原野衆不敢行延庆曰金人不足畏我以死命当之彼自败矣衆不应延庆曰试使我之子太尉徃尝之乃唿光国激之曰汝以五十骑徃尝敌以坚军民之心终后夺路而去光国以五十骑直犯金人䭿骑金人皆按辔或持弓或横鎗不动光国挥戈驰马而去延庆曰光国五十骑尚能进况军民数万皆死命乎乃强率之衆不能已而趍遇金人鐡骑纵横冲突衆皆星𣪚而溃延庆及光国皆死于乱兵中有得脱者悉走京西聚为盗贼李孝忠党忠祝进薛广曹端王在之徒皆是也宣和録曰刘延庆并男光国夺路万胜门带班直长入祗候西兵万余人而出皆䕶驾选锋也延庆䧟金明池中卒光国携王黼爱妾张氏以逃行十余里敌追骑及之杀妾自缢林泉野记曰刘延庆其先西夏熟户世为将知名后居延安府为保安军屡及夏人战政和八年攻藏底河㧞之宣和二年从童贯讨陆州方腊遣子光世自将一军趋衢婺破擒之定二州累迁检校少保节度使眷遇亚于贯六年伐燕山为都统以军三十万取易州屯卢沟河命郭药师杨可世轻兵先趍燕山光世为后继契丹萧太后宻召四军大王兵自暗门入药师等惊骇坠城走光世既不至诸军失援延庆军闻乱而溃自相蹂践赴河死者数万金人自是知王师不可用有轻中国心延庆坐削官乆之乃复金人围京城延庆守北壁出战有功及何灌败金乘胜而来延庆因其疲遣死士五百撃之及再至关延庆守北壁城䧟与子光国率衆开万胜门走百姓多从之遇敌战被杀年五十九至其子光世之贵赠太师金归其丧于光世葬之池州济王及中书侍郎陈过庭出使济王及陈过庭出使同伸恳告也开封府出榜弹压已刻开封府掲榜云两国已通和在京内外放火烧人刼掠财物御前已分遣将士前去杀戮仰居民安业如违处斩又令人告报两国各已讲和向来所请噐甲却令送纳是日放火刼掠者犹未息金人三五成羣下城刼掠或不逞之徒为之前导亦有溃兵被髪伪装畨人者大抵后族贵戚王公大臣富商巨贾之家皆遭其害何㮚回自金国前具道尼堪议和之语上意稍安又闻欲邀上皇出城上曰上皇惊忧已病不可出必不可辞朕不惜一徃㮚曰陛下不可不一见之乃复遣㮚议军前宣和録曰二帅坚欲上出郊亲诣或太上皇皇太子亦得上初不肯出大臣有请行者上坚不从且指带以示曰事急有此而已长星㷔出东北角其长亘天四更没蒋宣李福邀驾出奔遗史曰是日上四军班直犹有万余马亦数千及䕶驾人马等皆欲夺郑门而出指挥使蒋宣李福引卫士数百人入祥曦殿中大唿请官家速出这里不是官家住处其势甚遽上曰教我那里去衆兵曰须与官家夺得一路宣控马扶上使乘四侍斥宣无礼宣怒杀之上与大臣皆失色李福叩头曰蒋宣非敢无礼欲救官家于祸难中畨人诡诈和议不可信宰相内侍多是细作愿陛下速决上命左右开谕因趍入衆兵犹追之不已上复亲抚谕之忽聼禁中喧扰卫士有乘隙于禁中盗物者何㮚孙傅以宣福无礼而致乱乃令四厢指挥使左言捉作过卫士数十人送开封府是日金人渐有三三两两下城刼掠者并不杀人又军兵乘乱恣行刼夺畧无忌惮士庻皆奔走城东徙于城西城西徙于城东征行交互莫知所适父子夫妇不相保守至有全家自缢自杀者又有由东西角门而入旧城者汴蔡两河遗弃老㓜尸骸堆聚哀号之声所不忍闻公卿大夫皆布袍草履混迹尘世虽贵戚之家皆泥土满面不洗拭衣絮纸被取类丐者是夜四壁火光犹赤照耀城中靖康后録曰是日押横门蒋宣班直恵万年禁卫斧左掖门上急下门卫士已于上侧杀中官上方入祥曦殿门蒋宣仗剑及之大唿欲䕶驾夺门而去乘醉以刃壊御屏风卧于殿上卫士悉取御前及合分外库金银器皿等分之有顷皇弟景王返走下殿王谓宣曰我已得圣㫖除汝团练使管殿前司便谢恩谢恩讫以剑挥诸军班直皆坐于殿帘聼候圣㫖俄闻谭世勣自军前回报已通和宣乃率直皆𣪚秦仔赍蜡书除康王河北兵马大元帅陈亨伯兵马元帅宗泽汪伯彦兵马副元帅中兴日记曰是日有汤隂县走骑报京城遣秦舍人至是时京城消息久不通一军皆惊王遣骑迎之既到命蓝珪审查得实引入乃武学进士秦仔授中翊郎合门祗候而来曰此月二十日皇帝遣仔赍蜡弹来拆敝衣以出之王命韩公裔破蜡得黄绢方四寸许亲笔细字知卿起义勤王可除卿兵马大元帅陈亨伯元帅汪伯彦宗泽副元帅应辟官行事并从便宜后空处家中安乐无异前日赐钱五千缗王读讫忧形于色涕继之后一二日先后至者七人蜡弹诏㫖悉如前王闻仔等曰金人围城甚急正大雪皇帝御瑶津亭遣仔等请大王起兵入卫皇帝虑其不逹故一日同遣八人来皆缒城冐风雪犯险阻路中间逄金人次第軃避先后由间道渡河前来王喜八人皆到王出帅衢南望阙谢恩军民大欢悦建炎録曰閠月空日大元帅札子准忠训郎合门祗候秦仔赍到蜡封奉圣孝之报天地神祗所当佑助檄到日康王可充兵马大元帅陈亨伯充兵马元帅宗泽汪伯彦充兵马副元帅同力恊谋以济大功二十八日己未何㮚使于军前何㮚至军前祈请上皇免出郊且言上出郊之意尼堪从之二十九日庚申雪止旦日出其色如血日色如血城中之人见者无不惊惧或以为杀掳之兆皆忧洗城始开朱雀门已刻朱雀门始大开分遣弹压官徃来四壁金人皆撅㫁诸门慢道复于城外作慢道以鐡鹞子登城自城破纵火烧瓮城楼橹三夕不灭火尼堪军前禁不可杀人故无人敢犯其恣杀戮者乃吾军人耳髙后宅掠去妇女七十余人左言妻被掠以金百两赎之东北一带杀伤颇多乃黒水人城中不逞之徒有持兵刃冐为畨人而剽掠者吏捕得之枭首通衢金人见之曰此南人治犯法者三十日辛酉驾幸敌寨靖康后録曰二帅欲脇上皇出郊诏曰大金坚欲上皇出郊朕以社禝生灵之故义当亲徃咨尔衆庻当体朕意切务安静无致惊扰恐或误事故兹诏示令知悉遗史曰是日昧爽有诏大金和议已定朕以宗庙生灵之故躬徃致谢咨尔衆庶无致疑惑平旦上拥数骑将出南薫门何㮚陈过庭孙辅等从曹辅张叔夜留守弹压驾至南薫门城上皆金人城守有一人自称统制厉声曰奏知皇帝若得皇帝亲出议和公事甚好且请安心上欲下马城上金人皆避走云奏知皇帝不是下处遂立马如初又云已差人覆国相元帅且立马少时容治道凡驻驾一时乆门扇乃开见歩人鐡骑满瓮城中乃夹道拥卫而去至青城中途金人又奏云请徐徐行容为安排皇帝行宫又立马一时久至斋宫门外上欲下马金人又云奏知皇帝请里面下马乃入斋宫侧一小位中尼堪遣人奏知皇帝二太子在刘家寺日已晩容来日相见又奏云不知曽带被褥来否欲供进又恐寐不安是夜上宿斋宫初百姓父老见上出城争持金银綵帛徃献军前自内门至南薫门不絶人迹如蚁迨晓车驾未回人情恟惧俄顷有黄旗自南薫门入云驾前传报平安诏曰大金已许议和事未了毕朕今留宿只候事了归内仰军民各安业无致疑惑士庶读诏还通夕忧虑金人令数人居都亭驿为承受刘定赍蜡书至元帅府催督入援建炎中兴记曰刘定自京城赍蜡书至相州乃上亲笔督兵定河北効用也颇知京师围城事具言其危急之状言颇切直或不悦之先是秦仔至论京城不可破至是定以为必可忧两説不同遂遣秦仔宣説于中以安衆情而深究刘定之説与诸将识者议之三朝北盟㑹编卷七十三朝北盟会编卷七十一钦定四库全书三朝北盟㑹编卷七十一宋徐梦莘撰靖康中帙起靖康元年十二月一日壬戌尽四日乙丑十二月一日壬戌驾在青城金人遣萧庆来索降表宣和録并遗史曰上在敌寨宿郊宫与二帅尚未相见遣使议事索降表上命孙觌草表但言请和称藩而已使人赍草示尼堪尼堪以为未是金人往来者数四皆不中而要四六对属作降表觌与吴幵互相推避不下笔上曰事已至此当卑辞尽礼勿计空言促使为之于是觌幵与何㮚共草成之云一统之基遽失籓篱之守七世之庙几为灰烬之余既烦汗马之劳敢缓牵羊之请又云上皇负罪以播迁㣲臣捐躯而听命又云社稷不陨宇宙再安上览讫谓孙觌曰对属甚切非卿平居閲习安能及使人赍草示尼堪方中其意令其官吏同吴幵何数次改易尼堪抺去大金二字止称皇帝又去大宋皇帝字止称大金为皇帝而不书国号又改负罪为失德又指宇宙二字云大金亦宇宙也改为寰海上悉从之长入祗候王嗣在上左右不知改意何语但见上往来思虑轸动圣颜至是始定中书舍人孙觌辞免待制奏状云三十日臣等侍辇幸青城羣臣多以无马不及往出门遇鐡衣数万各持一帜夹道以衞坐掖门宰执位越日渊圣靣谕臣作称藩一表臣以非本职固辞何㮚曰更召执政待制同议羣臣莫肯对曰君父在患难而不顾诸君忍出于此耶渊圣变色臣顿首奉诏表往不合金使别持一纸书来大率言海上请盟以至交恶亹亹数百言请以此意作表臣就用本语稍加櫽括以应之又不合复令别用四六引事寔为文渊圣谕臣曰朕欲亟归尔卿勿计空言可也亦不作遂自操笔为之时有起居郎胡交修在傍知状然使者五反而后已靖康要盟録载表曰背㤙致讨逺烦汗马之劳请命求哀敢废牵羊之礼仰所蠲贷俯切凌兢又孙觌辞免待制状曰不虞连值国家非常之变靖康国破渊圣表降亟欲援吾君挤陷于不测之危岂复计此身诛絶于中兴之后比喧公议请寘严科凡此误朝谁为祸首俾二圣辱在泥涂而不问则一时失于翰墨以何尤是日大雪极寒随驾官吏不赍衣服夜坐待旦不设榻惟上所居稍温洁宰执以下卧地日得粟米饭少食之上在敌帐都人傍徨计无所出自拂旦官吏士庶集于南薫门以俟未刻黄旗又自南薰门入报平安诏和议已定礼数未了仰百姓各安业无致忧疑迨晓又诏大金和议已定待只候礼数了来日入城与百姓共庆兵马大元帅开府是日兵马大元帅开府王服绯衣玉带乃指带曰此上赐以宠行者先是太上皇将禅位解所服玉带赐上王出使上乃解以赆行百姓诣南薫门迎驾是日閧传乘舆还百姓自五鼓相率守南薫门蔽路已午间南薫门忽开莫不忻跃已乃宣取酒果申后韦夀隆入城传诏来日方归又出黄旗云和议已定各令知悉人益惶惑不安至夜有投宿御廊妇女小儿各用襟裾盛土填驰道以雪泥未干不曽治道故也家家焚香祷天金人求索刘晏等四人尸以骨还之二日癸亥驾在青城奉表于金人尼堪斡里雅布相见于斋宫是早金尚欲坚要上皇出郊上再三説谕方称皇帝仁孝乃止尼堪先遣人用青氊裹斋宫鸱尾又屏壁上有画龙处亦蔽以帏幕然后向北设香案乃请相见二帅迎于门上以表授尼堪受之相揖而入御马在前二帅次之遂入望香案下马上立案前尼堪令人读表讫北望拜者四左右皆唏嘘雪大作时城中无雪独青城示变金人亦为之蹙额继而相贺午刻相见于斋宫讲宾主之礼相逊再三上卒就主位遂各命坐二帅人材皆竒伟斡里雅布瘦而长独尼堪应答琅琅宰相亲王并列于庭酒三行首説太上次説上与金人出师之由又云城中颇有擦城出者皆背弃君亲不忠不孝之人何足惜也尽已令杀讫尼堪曰天生内外自有分域中国岂无人据天人之心未厌赵氏使他豪杰四起中原亦非我有但欲以大河为界仍许宋朝用大金正朔又曰两国既和恐四方闻京城而生变请遣使抚谕本国当遣人送出地分上许之尼堪又云三太子见在西京卫䕶陵寝无他虞礼毕上以金银十六担缣帛五十床金玉带各二为贽又命左右出内府蹄金以赐二帅尼堪笑曰城既破一人一物皆吾有也皇帝之来所议者大事此何用如欲分赐可与臣下又云日已晚城中居民不安可早囘必欲赐赉但留左右足矣驾遂与国相二太子送上马上谦逊不遑遂巡廊送出门外上马金人以甲马裹送往还又遣畨官五人送入内宿于庙堂驾自敌寨囘宫是日拂旦日出无光有飞雪数片官吏士庶复集于南薫门者肩摩𬒮属尤盛于昨焚香瞻望者络绎于道俟驾人稍回皆云必未时回申时急有使臣驰马而来云驾囘都人惊奔喜迎至晚驾入门父老夹道山唿拜于路侧老幼掬土填寨雪淖不须臾御道坦然捧香前引或冲突禁卫或至爇顶燃背以迎者不可胜计驾归才及门士庶遥认黄盖欢唿传报一城奔走山唿之声震动天地皆拦马首仰窥天表莫不惋叹感泣涕泗横流不知其数上亦为之挥涙过州桥泪已湿帕殆不能言从驾有金人数辈见上得人心如此亦皆惊叹左右骇愕悽咽大学士迎驾上掩靣大哭谓宰相误我父子观者无不泣涕至宣德门始能言呜咽不已宣谕曰荷你百姓朕将不得与百姓相见又感泣不已士庶莫不恸哭至内前王爕郑建雄张叔夜扣马号泣上按辔大恸俯身顿首情至不胜百姓军民皆大恸声逹禁中既入内士庶乃散闾巷之间人情怳然若再生避戎夜话曰初驾幸敌也有长入祇候王嗣随驾凢三日两宿未尝离左右至初二日二帅犹坚欲上皇出郊上再三説谕方称皇帝仁孝乃免至三十日至初二日早左右并不与金人晤语闲有立谈者则左右主事人揺手不令交一言至此然后交相庆贺云本是一家我出军十二年矣不知家中父子存亡且喜两国通和遂有解甲之期又况两国二太子来时路中传令期汴京必破万一不可攻打虽二十年与更戍迭守誓不返国术者刻二十五日与初三日城破果不出二十五日也金人供送上左右寝食皆如法并喫馄饨此食乃金人御饍也进上御饍亦用馄饨并餤裹夹之数内侍争攫拿金人以手加额尔罪过此食未曽供皇帝岂可食也又尼堪斡里雅布皆英雄自古云不在中原必在外国兵马大元帅府差置官属王命差耿延禧高世则叅议官徽猷阁直学士河北都转运使张悫直龙图阁京东转运副使黄善充大元帅府随运应制徽猷阁知信德府梁扬祖充大元帅府随军运使杨渊王起之秦百祥充干办公事蓝珪康履黎阳公恕韩公裔充主管机宻文字武显大夫陈淬充兵马大元帅府都统制五军兵马修武郎赵俊等中军统制武义大夫刘浩前军统制武显郎张琼左军统制修武郎尚功绪右军统制果州刺史王孝忠后军统制三日甲子驾诣龙德宫宁德宫车驾诣两宫安慰太上及太上皇后也上御祥曦殿百官始造阙朝野佥言曰何初主议不割地既而守城中败自谓宗社将危后闻金人讲和反侧意信之从车驾见二帅割两河地中降于敌可谓主辱臣死之时也归都堂曽无愧色见执政但喜讲和而已且作㑹饮酒食肉谈笑终日自古大臣愚昧无耻未有若此之甚者命文武百官僧道父老诣金国军前致谢上降㫖命文武百官僧道父老诣大金军前致谢衆集于南薫门伺候指挥俄有金人十余来传令云国相太子致意百官军中宿食不便不烦逺至又致意僧道父老泥雨不烦逺到请㸔经念佛祝大金皇帝圣夀便命传报礼意似勤人情稍安金人遣使致书请唤囘康王泣血録曰书云既往不咎故无可言事至于今良可惊悸康王见在河北可遣一人同使命唤囘来未审圣意如何凝寒伏惟善保夀祺具书不名但题云古伦尼伊拉齐贝勒皇子左副元帅书上先是康王出使驻于相州尼堪遣使持书来唤囘朝廷乃议遣枢宻曺辅行要盟録曰是时朝廷使人毎出使金人必搜索蜡书上乃与曹辅衣襟用矾书诏康王曰京城将吏士卒失守㡬至宗社倾危尚赖金人讲和止于割地而已仰大元帅康王将天下勤王兵总领分屯近甸以伺变难无得轻动恐误国事四方将帅亦宜详此赍蜡书至大元帅府催发勤王兵修武郎合门祇候侯章自京城赍蜡书催发勤王人马甚急甲子到元帅府王问章章曰皇帝遣章等十人擦城北来趣大王领兵入援惟章一人得逹临陛辞日皇帝宣谕云康王辟中书舍人随行可以便宜传谕令莫诏书尽可起河北官兵入援时夜入初更即令耿延禧华诏尽起河北诸郡官兵令臣自将草诏成已夜分矣唿集吏列烛分冩翌旦行下四日乙丑金人遣使检视府库拘収文籍金人欲尽取府库故先遣使来检视府库拘収文籍内蔵库者太祖皇帝时封椿库太祖不忍燕云之地䧟于契丹以毎嵗用度之余置封椿库以贮之故俟货财丰殖即用赏战士以取燕云之地有诏誓子孙不得别用后为内蔵库真宗皇帝有御制诗诗曰五季失图玁狁孔炽艺祖造邦基化士每䖍惕驱妄意尊诏业子孙不务兹何以成戎捷龙虎兴昌运山河镇国都龟畴延寳祚鳯德显灵符道盛尧启岳功高禹㑹涂九重方执象万里定寰区凢七十四字毎一字榜为一库之号皆王章所书金银锦绮寳货积累一百七十年皆充满盈溢金人遣使来检视吴幵莫俦相引入库中使人唯㸔逐库字号方至五季失图玁狁孔炽即止遽索马归又二日别遣使人来封闭诸库遂使燕人李县丞坐库中监搬运提举官内侍王若冲同官吏役禁军搬三日不絶靖康遗録曰尼堪遣萧庆入城检视府库帑蔵皆封识既封府库即居尚书省朝堂朝廷动静悉皆闗白大元帅府传檄诸邦起兵勤王大元帅府检㑹已行诏书仅至传檄诸郡仰逐州依诏书守臣自将外载惟金人冲突再至京城攻围未退君父忧辱臣子之心义当効死卫上矧凢在职世受国㤙当此艰危岂应坐视冝勉忠义戮力勤王仰逐守臣如指挥到日依已降诏㫖不移时刻措置起兵除量留本处召募到土豪分摆地分守御外尽数刬刻官兵精鋭趫徤招集彊勇强家子弟堪充出战人逐色团结仍不得夹带老弱病患人充数备办犀利器甲鎗刀弓弩箭镞随带附队差得力人如官兵以将佐部队将押队内选差如民兵以知县丞簿巡尉内选差逐州守臣更切措置粮斛轻赍以防㳂路次舍艰食随人供亿仍差官随军管押署文厯分明収支及军兵起程日借请外优与犒设无致失所兼本府已选十二月十四日提兵起发相州前去过大河入大名府驻札仰逐州守臣随里路逺近计程限于十二月二十日以后正月三十日以前节次到大名府㑹合听指挥审度前进右札付知中山府陈延康知河间府黄待制潜善知深州姚直阁鹏知磁州宗修撰泽知徳州滑大夫彦龄知棣州赵大夫知慱孙振知庆逺府裴刺史汝明知保州葛刺史逄知霸州辛刺史彦宗知保定军高刺史公翰知广信军张刺史㬇知滨州董大夫谊知安肃军王大夫澈知㤙州知沧州知漠州知永靖军知清州等准此上件札子并蜡封先差下使臣兵级翌日遣行计里地自逺及近优给路费起间以行乙丑诏书行丙寅檄书行自此毎隔一畨继遣凢遣六畨毎行王亲拊䘏曰逐处囘申来更转一官资人人欣喜冒雪以行悉逹唯中山庆源二府被围不得通大元帅府招安到军贼杨青常景先是相州属邑林虑县天平山深僻险阻磁相间豪族数十家避地有军贼常景有衆号四千人围刼天平山杀戮殆尽掠取子女玉帛占据天平山又有军贼杨青啸聚号二万人自卫濬直趍天平山破景衆攘取所有仍占天平山为巢穴下瞰相州景州奔溃稍集于县郊王遣秉义郎曹端仁赍金字牌以祸福晓青以武翼大夫合门宣賛舍人札子招青俾率衆勤王又遣修武郎陈恂赍金字牌以忠翊郎札子招景二贼闻命屈膝効顺是日青以一万人景以二万人各来归以亲信百人自卫庭叅王不设仪卫唿而前慰抚谕戒以金杯酒赐之青以杯载酒股慄汗下于是知王有将将之度矣三朝北盟㑹编卷七十一三朝北盟会编卷七十二钦定四库全书三朝北盟㑹编卷七十二宋徐梦莘撰靖康中帙起靖康元年十二月五日丙寅尽十九日庚辰五日丙寅金人索马一万匹泣血録曰金人移文开封府索良马一万匹开封府掲示自御马而下并拘籍隠蔵者全家并行军法许人告赏钱三千贯在京除执政侍从卿监郎官许留一匹得七千余匹尽送军前内侍班直禁军自控纳之甚有媿色自是士大夫跨驴乘轿有徒歩者而都城之马羣遂空矣金人使八千人入城自宿都省或朝堂不复宿都亭驿部差文武官各二十员随金人军往两河交地每州各一员中书侍郎陈过庭为交地都提举六月丁卯金人索军器先是陷日军兵抛掷军器士庶之家往往蔵匿金人知之移文开封府索军器开封府掲示许人蔵军器者悉纳赴官限满不纳依军法凢甲仗库箭以车辇去或用夫搬担数日方尽七日戊辰开封府召募溃散使臣军兵使臣军兵溃散未有所归恐其作乱开封府乃散榜召募依旧収系支给口食于是稍有出者军器监奏収军器准尚书省札子批送下军器赵监丞奏札子奉圣㫖差官四壁招収溃散军兵渐次归复所有郭京傅临正等所招出战之士尽是不逞浮浪之辈既不能出战又不能守御久费国廪致误大事既已溃散又乘势作过接熟金人相为表里刼掠良民披带衣甲未有拘収指挥窃虑因而愈生不便伏望圣慈明降睿㫖赦罪其元请器甲限三日送纳如或违限隠蔵不依今来指挥许人告首并依军法复取军器监出榜限三日送纳其遗弃军器多差人拘收所有民间収到军器并令自赍赴监送纳如依所乞须至指挥右出榜晓谕军民战士等仰详前项都省批状指挥日限据元请器甲限三日须管赴监送纳如或隠蔵不依令来指挥日限送纳许人告首以慿送所属依军法施行中书侍郎陈过庭防御使折彦质出使两河交割地界金人请以大河为界朝廷遣陈过庭折彦质割河北河东地又遣大小臣二十员持诏而行之诏民间权主典顾人口以散失者衆议访寻逐敌隠匿者莫肯归还也开封府折还百姓金银度牒尚书省札子吏部侍郎兼知开封府王某札子今契勘根括金银充大金犒军之物已奉圣㫖许用茶塩钞片官诰度牒给还臣今拟数进呈取进止依札子奏付开封府吏部王尚书迪功郎六十贯承信郎五千五百贯承节郎七千贯进武校尉三千贯进义校尉一千六百贯进武副尉一千二百贯进义副尉八百贯守闗尉副五百贯度牒一百五十贯师号三十贯右榜使府已闗牒吏部等处候逐号降到一件告牒号晓示齐钞赴库自百姓客人为始仍以折纳之数赴府库自陈钱数不多者许同状出榜市易务张挂晓示元送纳金银疋帛人户等仰详前项省札各冝知悉九日庚午遣使臣六人往诸路抚谕诏曰大金军已登城歛兵不下朕亲出郊见两元帅和议遂定宗社再安生灵获全㤙徳甚厚仰诸帅守监司各令军民安业仍先往军前请号以行尼堪在青城曽言及之也竟拘留不发金人索河北河东守城亲属质于军中以待割地金人恐河北河东守臣未肯割地乃取四十五处守臣亲属于军以待分割界了日送还又取蔡京童贯王黼张孝纯蔡靖李嗣本等家属二十余家以及李嗣吴敏徐处仁陈构刘韐折可文可求等开封府唯命是聼其或在贬所或有出京者具以实告其见在者次第发遣之自是开封府召集团结大小绳列于廊庑不遣者累日饮食不给寝处不问啼饥号寒之声朝夕不絶左言主管殿前司公事以弹压卫士故有是命十日辛未诏府库所有尽犒赏金国军兵诏曰大金军已登城歛兵不下保安社稷全活生灵㤙徳甚厚今来京城公私所有本皆大金军前之物义当竭力以犒大金自皇后家为头有能径率先竭财犒赏大金军兵者令开封府具名奏闻当议优与官爵右已行差官徧行根括窃虑人户未知尚敢隠匿窖埋致使本朝有亏信义或如前蔵埋者并行军法军前退马羸瘦者督责甚峻开封府牓执政以下科歛金银牓准尚书省札子勘㑹元帅府台令所科金银綵叚除开封府并四壁官科外令科定前执政选人校尉所纳金银綵叚右札下吏部合门御史台依科定合纳数日火急多差人分付告示应合纳官立便依数赴开封府纳不管时刻住带今札付开封府照㑹拘催纳施行须至指挥前执政尚书承㫖内翰开封共六员每员各金二十两银五百两綵叚三十疋侍郎给事舍人谏议侍郎正使承宣观察使左金吾卫上将军已上共三十三员每员各金十两银四百两十二日癸酉开封府掲牓拘催戚里权贵豪富之家财物等开封府掲牓示曰见奉圣㫖拘催戚里权贵豪富之家竭其家财以助犒赏今来累日并未见人戸尽数赍纳窃虑为见罪责致将金银等藏埋右牓人戸将本家所有金银表叚竭其资赴府送纳如敢藏埋许诸色人告首以十分为率将三分充赏先以官钱日下代支其犯人依军法知情蔵寄人家亦许陈告给赏不为陈告者与犯人同罪民情詾詾殆不聊生午刻有从政郎陈符率先诣开封府投状乞以见开和乐楼正店内银器尽数输官以犒军诏改合入官与堂除差遣一次十三日甲戌郑皇后宅以隐匿金帛诏追父祖官开封府督责金银甚急郑皇后宅以隐匿金帛不肯尽数输官有诏父祖并追毁出身以来文字其余夺官者甚衆又枷项干办使臣等号令于市诛指挥使蒋宣李福卢万京师记闻曰先是十二月二十五日城破时上独坐小殿中闻报城破仓惶有殿班直指挥蒋宣等数百人挟驾曰陛下之危只在顷刻臣等愿从陛下夺西门出当以死卫陛下不尔即悔无及矣上曰汝等忠义可嘉但事不可知俟遣大臣探意若纵兵下城走亦未晚蒋宣候定日除观察使于是稍定殿班等遂入奉宸库盗金寳器皿杀内侍揆等或以兵击牕壁又斫㑹通门莫敢谁何今事定遂诛之军前索金销画匠二十人索酒匠五十人酒三千壶悉与之拘籍铺戸家财朝廷命开封府曺官使臣拘交引质库金银綵帛铺家至戸到摊认拘籍十四日乙亥大元帅起兵发相州日记曰大元帅承御前蜡书促援甚急乃輙离相州入援或者以汪伯彦守相州严备且冝住相州假如金人至必不可犯王叱之于是集诸将于世㤙堂议入援之路秦仔刘定侯章请从濬滑径赴京师诸将皆曰河氷未合濬州渡无船一不可也滑州即金人寨其次长源韦城皆大寨岂能径往二不可也秦仔等曰以帛缣横絶河中兵攀援以渡彼滑州韦城大寨可转战而南耳诸将曰金人在滑帛练在南岸者其谁维之倘维者半渡金人断维则何以转战而南战士则可大元帅大王将如何即转战不胜退安得帛练复渡乎仔等不能对诸将欲囘邢洺自思州渡往北京王语之曰曷不径趍澶渊诸将曰为其逼李固敌寨万一惊扰非万全耳㑹孟世宁自北京遣人来投文字自元水镇过子城渡适北氷合可行乃定议然隂阳官选日犹欲二十五日起发取南趍濬滑以疑敌骑又移檄大名府路帅司差两将人马分遣前去旧魏县驻札暨吾军到岸之际庶㡬防新魏县敌寨之金人一将于内黄县驻札有以防滑州敌寨之金人大名府路兵马都监王彦领兵二千人屯旧魏县乙亥进发初相人及五军止知军行南趍汤隂由濬滑路至是出北门申刻次临漳县伯彦以相州及兼权真定府路安抚司公事马歩军都总官职事前一日交割与通判赵不试遂侍王行王在相州也欲得近上宗室相亲有兵马钤辖士居服属最高故常同宿食士居常次王马而行是夕宿临漳县大卿夏鳍宅火烟焰亘天或以为奸细放火以报金人耳衆甚恐王安卧帐中谓左右曰无之已而果然使臣驰报黄河欲冻王燃香祷于天地河神十五日丙子大元帅牒黄河中兴记曰十四日晚探者报黄河氷已解十六日当立春乃黄河当拆氷上下震惧以为宗庙社稷无疆之休在此一举是日五更杨青报元水镇氷再合施草土讫王乘小车安然而渡大军悉渡唯后粮车过氷薄陷溺者十余又使臣高公海马溺于河既渡三军讙譟时夕雪隂晦至王渡河日丽空隂解驳红黄云遮日而行是夕宿元水镇王坐帐中置酒召耿南仲汪伯彦耿延禧高世则举杯慰劳津搬诸库绢赴军前初金人索绢一千万疋朝廷至是尽拨内蔵元丰左蔵库所有如数应付河北积嵗贡赋及折绢悉令津搬京师上四军京畿保甲尽充搬担人三衙使臣分地方监督然终日所搬才数十万金人择绢不堪者渍以墨水退换部将怒曰大军在此已欲渝盟邪朝廷乃于内府选择北绢之竒絶者方发行夜话曰金人索绢一千万疋朝廷如数应付皆内蔵元丰大观库河北积嵗赋如扫地如浙绢悉以轻踈退囘而不敢重却也又复易去凢十余日递搬尚未尽京师上四军尽皆执役三衙使臣尽皆分地监督每军各执旗帜为辨运肘扬扬然以为已功诉其劳苦争持交领照㑹来请食钱又复矜夸云独我才去便得収领并不退囘殊无愧色尚书省火是夜尚书省火烧工部礼部将尚书省牌掷火中乃息十六日丁丑大元帅至北京中兴记曰王宿于元水镇也先锋刘浩遣一骑兵赍状申称所统人马至濬州值大河未冻丁顺先发将前军五百人济舟至岸中军犹未渡前军逄胙县鐡骑千余人疾驰至滑州邀截断我军丁顺将残兵东走浩将中军共二千人自濬县㳂河路故来追趂大元帅府聼候使唤是日五更起发虑恐滑之敌骑追袭刘浩奔冲北来命不须发严饬诸将蓐食乃行是日雪霁所定程顿至某店早食不敢如约由小径遂与扈从庖传相失王至村舍下马村人爇草火为王温酒炙脯腊王唿耿延禧等围火而坐未久村人有报旁近有三敌骑问康王军㡬日到村人告以过数日矣金人以鞭撃鞍云失探失探王闻之即上马行申刻至北京是时乍晴师人多寒王唿诸将问卹且军士见王躬擐甲胄上下马无倦色每见军士輙慰勉之故三军皆如挟纩至以耿延禧寒取所常服绵裘畀之又以伯彦不耐寒解所服墨丝蕃罗战𫀆并绦以赐权知大名府张悫北道縂管颜岐暨诸司率官吏军民出郊以迎王归于府治北京新遭军变之余人心不定王每出号令人心慰服是时京城围闭又号令不通王军在河北天下不得闻动静及时渡河驻军北门天下申陈四集取决霸府矣汴都记曰是日立春朝廷送土牛綵仗往壁尼堪不受曰传语赵皇不用许多礼数金人陷颖昌府知府何志同先弃城走遗史曰金人既破京师驻兵城下虑有四方勤王之兵乃焚戮四辅州郡以怠援兵之心故分兵攻颖昌府何志同弃城遁走金人据其城根括金银物帛鞍马不胜计又三日纵火杀人死者十七八遂屯于颕昌别録曰尼堪遣兵破颕昌府指挥不得入韩琦宅至是百姓数千人皆入其家并免杀戮金人送东道縂管胡直孺直孺以东道縂管领兵一万来勤王至襄邑遇鐡鹞子百余骑一万之衆不战而溃直孺为金人所获初张尧佐守威胜军解与金人战于其境败尧佐降至是金人送两人入城中金人请以知泽州高世由为西京留守河东转运使张友极为大金随军转运使金人在河东执高由张友极至京城下至是请任使之盖示和议定不欲自专也初太原既陷分河东为两路置安抚使以治之尝命友极为河东隆德府路经畧使者是也佥言曰尼堪令朝廷出敕以高世由守西京张友极为大金随军转运使催督畿甸民粮以饷军十七日戊寅再免公私房緍一月再遣割两河地界使臣先是金人欲再遣大臣督割两河地界朝廷遣陈过庭而金人拘留至是日始遣复増差使臣十人十九日庚辰督责金银委御史台大理寺开封府根治朝廷以金银之数未敷督责甚峻仰御史台大理寺开封府见捕输纳愆数踰限者根治虽戚里权贵豪族官至承宣使妇人封邑至㳟人夫人皆荷项拷掠期于必纳而后已又诏许纳金银人平直还茶塩钞金一两凖三十二贯银一两凖二贯三百文榜诸州县镇公使曽遣在京买卖变易到见在金银仰日下尽数赴官交纳隠蔵依军法又榜京师天下富商大贾所聚应店肆居宅収蓄金银之人并尽纳官戸店主并许告陈知情与同罪隠匿并依军法又榜示宰执已下应赐赠金带者并纳赴官又诏毁神霄金轮悉以充数二十日辛巳散遣使臣于诸门分头交纳金银金人掌受纳者求瑕指疵动輙退易金不甚赤银不成蜂窠叚子薄皆不用至殴撃使臣意欲赂送官吏多以大蒜沙糖针线花藤赂之二十一日壬午毁官屋卖薪以济民乏柴薪上悯念之乃令四壁毁官屋置塲委官卖柴以济阙先是十六日遣人语二将欲开诸门令细民樵采日给尼堪不许曰但令折屋烧敌薄城以来每夜或日晡栅中鼓鼙四发及得城后击于城上谓之平安鼓城中墙屋皆震闻者不聊生自是间一撃之不复如往日矣二十二日癸未大雪诏军民樵採万岁山竹木是日大雪盈尺上念细民之失所降诏曰风雪大寒小民阙乏柴薪多致冻馁皆朕不德所致万嵗山许军民任使斫伐由是百姓争往焉以千万计多为军兵擅之知信德府梁扬祖以兵至北京梁扬祖自将五军以武义大夫张俊武翼郎苖传花寔武功郎祁超从义郎盖渊统制一万人自信德府起发至北京王巡抚周至徐问扬祖曰诸将谁最得力扬祖曰张俊最得力金数至信德府城下俊出战屡捷王擢俊为元帅府统制三朝北盟㑹编卷七十二三朝北盟会编卷七十三钦定四库全书三朝北盟㑹编卷七十三宋徐梦莘撰靖康中帙起靖康元年十二月二十三日甲申尽二十九日庚寅知磁州宗泽以兵至北京宗泽自将二千人至北京王巡抚如信德府王谕泽供副元帅职事二十三日甲申金人索监书蔵经苏黄文及古文书资治通鑑诸书金人指名取索书籍甚多又取苏文墨蹟及古文书籍开封府披拨见钱収买又直取于书籍铺签书枢宻院事曺辅至兴仁府访寻康王二十三日知兴仁府曽楙申大金军前差签书枢宻院事曹辅前来本府访寻康王所在并録曰曺辅所传蜡封皇帝手诏曰金人已登城歛兵不下见议通和卿等领兵未可轻动恐徒误国并枢宻院札付矾书大金已通和犹未退师诸路勤王人兵可且于稍近三五程间驻札候师退日放散朝野签言曰初二日敌遣使乞令人于河北召康王使者传云闻康王已占据河北之地恐河北州军恃王不肯交割请遣人迎之是时金人已懐废立之意而朝廷大臣无有觉悟者何奏上乃遣签书枢宻院曺辅由京东诣河北迎康王何令人于曺辅衣襟上以矾书为诏以遗康王为朝廷人每出金人搜索文字蜡书故以矾书帛入水方见曹辅东至曹州见守臣曽懋说大金已登城讲和歛兵不下曽懋诘曹辅曰金人既已至此岂有登城歛兵不下者乎公等家属必为所掠胁之使为此言辅乃裂衣襟令懋㸔以逹元帅次借州印以发四方抚谕文字数日取曹州守臣军令状囘称不知康王所在至金人军前复发入城二十四日乙酉尼堪斡里雅布遣书来索金银表叚犒军书榜示于市朝野佥言避戎夜话曰固伦尼伊拉齐贝勒左副元帅谨致书于大宋皇帝提师逺涉惟頼金银犒设军兵近日差官入京城检视府库蔵积绢一色约有一千四百万疋于内准偹取犒赏所须一千万疋今来承示披寻深意恐似有妨取索假以为辞于理未安初破城时本议纵兵但縁不忍以致约束今欲犒赏诸军议定合金一百万锭银五百万叚子衣绢不下数官私早望依数应付见在府库绢如见有唯依所须之数金银叚子亦依所须此外亦不必取累承示谕金帛丰耗騐今所谕似谬前言且冀亮悉无多浮辞专奉书启逹不宣谨言榜曰今备録到国书在前勘合大金军既登城歛兵不下保全一城生灵㤙德甚厚犒军金银表叚自当竭力应付除内蔵丰元库及龙德两宫御前皇后阁皇太子宫并臣僚之家已根括到数目外大叚阙少今晓谕权贵戚里豪富之家及凡有金银表叚人户各仰体认大金之㤙疋两已上尽行输纳差王时雍管东北壁徐秉哲管西南壁陈求道余大均管东北壁王诏受纳王及之管北壁李佩受纳王宗业分管西壁李祷受纳张着胡思管南壁并受纳依诸家元纳到封头斤重交与受纳官秤数交割大军前如敢隐留仍许诸色人告以一分给赏虽奴婢告主亦不坐罪仍令逐便给赏官吏乞覔并仰一靣措置施行张悫除延康殿学士知大名府悫为河北都运使充随军应付忽准告除延康殿学士知大名府难以随军乃差河北转运判官顾大夫随军应付仍日下随副元帅宗泽前去开封府知洺州王麟以兵至北京王麟自将一千人至元帅府自陈母老无兼侍又以疾谒告乞还守洺州王语僚属曰麟有异志耶卒许其归以麟府部兵拨𨽻副元帅宗泽后闻麟归洺金人至以城降为军民所杀并及其家二十五日丙戍掲榜云失人口之家许陈状诣军前认识榜云应被讨掳去失人口之家愿往军前识认及以物赎者并㑹于东西塔院同诣尚书省陈状前去俄顷西塔院㑹集者无虑数万人官司以人多难遣逐収榜不行人各散去是日金人来呌医甚遽斡里雅布苦目疾诏以翰林医官视之金人围相州金人知大元帅在相州乃遣人围之自京师取汪伯彦男大理寺丞汪似壻都水监丞梁汝霖丙戌至城下要议割地是时王已驻北京闻金人围相州也曰昨耿南仲择十四日离相州否则将若之何南仲曰此天诱臣衷方以功业授大王臣何力之有焉初王在相州也都郡有乞召募民兵者不已上书辕门往往乞空头官牒以自图利相州有鹤壁村田氏南平李氏平罗兰氏皆大族依山设险保聚居民至有作院造军器作钓桥罍石为城以守御者或建议若招致民兵可得数十万人南仲与汪伯彦等议遣巡尉赍币帛酒等聘之既至皆补官又以空头官牒数百以往王从之王离相州日无一人至至是金人围相州诸姓皆受木牌子从伪矣许百官乘轿尚书省今月二十四日奉圣㫖勘㑹百官马既行根括殆尽不可歩行今检政和三年大雪例许乘轿子出入仍不得入皇城门右札付开封府出榜晓示者天寳寺火是夜火烧天寳寺㳂烧居民五百余家二十六日丁亥诏鬻爵及僧道紫衣师号根括金银甚𦂳急尚虑士庶之家隠吝不纳乃诏鬻爵开列官爵价值募人承认乃僧道紫衣号等无应募者金人入国子监取书凢王安石説弃之二十七日戊子金人遣二十一人诣大相国寺烧香礼佛而去时大相国寺智海禅院僧守一为金人邀诣寨问佛法大意甚喜约以北行告归治装还寺沐浴登坐别衆坐化人甚异之金遣二十一人持香入相国寺供佛赐金千缗以𦵏金使登楼阁移时而去或为守一而来副元帅宗泽军于开德王命副元帅宗泽军于开德府是日发中军泽领所部磁州军民兵二千洺州军兵一千扬言康王在军以都统制陈淬统制前一日先锋统制刘浩改差充副元帅前军统领右军统制尚功绪改差副元帅下左军统领各将带本部二千人起发后一日以常景充副元帅下右军统领将带本部二千改差王孝忠充副元帅下后军统领将带本部一千并于开德府驻札二十八日己丑金人索刘晏四人赙赠银绢各五百疋两先是金人索四人之尸以骨还之至是索此赙赠知博州孙振领兵三千至冦氏县知深州姚鹏领兵二千至陶县孙振姚鹏各具申率领军民迤逦前赴帅府王命振鹏前徃濮州驻札吕刚中吕时中以募兵侵欺不实送宗泽自効日记曰初京城未陷时有进士何烈者为监察御史张所谋于朝廷遣吕刚中时中兄弟二人溃围出城赍蜡书往河北招効用王在相州日刚中时中过相州王取所差札子帛书观之乃言委刚中时中兄弟起兵不属元帅府节制所给钱粮其末云招集民兵保义郎合门祗候吕时中提领监察御史张所都大縂领右仆射何更携御前降到𣙜货务兊便塩钱空头闗子三十万缗王笑而遣之刚中洺州人应武举縁京城围闭献陈召募徒为文具至是方到大名府城下状申帅府前去洺州召募到义士一万人部领前来已到馆陶县札寨契勘元朝㫖召到人州县应付钱米毎名日支米二升塩菜钱三百文节级米三升钱五百文部辖使臣米三升钱七百文乞判送大名府出给厯头据人数批勘王指挥刚中所召募义士仰日下部领至城下驻札宻使人伺察但有五百人其他以诸山寨水寨保聚民兵姓名収为虚数椿以批请实无其人问所携𣙜货务闗子所存无几送刚中时中下大名狱委张悫推勘根究要见官钱下落实有侵欺属金人攻开德曹濮等州遂以刚中时中送宗泽自効二十九日庚寅诏许民毁拆万嵗山屋宇为薪泣血録曰是时天多寒上念军民之不易且恨朱勔之属劳民力而运花石也诏樵採花木与民为薪应斑竹紫筠舘丁香障酴醿洞香橘林梅花岭瑞香苑碧花涧翠云洞等百余所及竒径松柏桧木橘柚花栁一採殆尽至是又诏毁折屋宇以充薪军民奔赴互相攘夺先是城陷日金使八人常留宿都堂议事诏以从官伴之是日金使方食而军民毁拆绛霄楼阁其喧唿之声闻于逺迩又有蹂践坠压至死者坐客弃筯而金使问其故或以实对金使笑曰使民相争则强者得弱者失兼又坠压致损人命何为不官拆以散之伴食者唯唯无对丁时起曰嗟乎圣天子屏去园囿之观纵民樵採可谓盛德而奉行之吏曽无经画欲利于民却因而反害之取笑于邻国是可叹也大元帅发北京日记曰先是王聚幕府僚属议所向宗泽请直趍开德府次第进寨以解京城之围汪伯彦曰金人数十万衆聚京城下周围四壁各把定要害自开德府之南四十里曰卫南县京城下札连珠寨督遣人硬探水泄不通除五军过河五军保卫大王外续収才一万三千人其间召募民兵又居其半如何径要解围事须量力只今未说解围且先要泊得大王去处稳当然后促河北所檄诸郡及檄京东诸郡人兵俟其皆来㑹合以当东北靣更檄宣緫司陜西江淮勤王师帅以当西南靣约日俱进声援相解乃可解围况金人河上络绎往来开德不是大王安治去处大名亦去河咫尺不可久住欲差发数头顶军民之兵前去兴仁开德府濮州诸处屯泊大王安治去处大王往东平府措身于安地身安则国难可图耿南仲延禧高世则等无异论更召诸将问之诸将亦以为然王遂议往东平府先遣副元帅宗泽往开德三日发五军皆尽庚寅王遂发进杨青代刘浩为先锋统制是夜宿于大王寨是日嵗除物价翔贵市店皆闭细民无食冻饿交横是月王在党忠薛广祝进等扰于京西河北幼老春秋曰京城失守禁卒溃散有自万胜门出得路而逃者皆羣聚刼扰州县有王在党忠共攻随州官吏居民皆弃财物于道路奔入大洪山奔走不及者皆为在等驱掳而去在及忠驱掠未尽者有薛广继至随州刼掠罄尽在焚随州又驱强壮为兵㑹祝进攻德安广扰郢州渐入复州界中往来于随州德安之间王在党忠薛广皆班直祝进乃郭京之部曲也三朝北盟㑹编卷七十三三朝北盟会编卷七十四钦定四库全书三朝北盟㑹编卷七十四宋徐梦莘撰靖康中帙起靖康二年正月一日辛卯尽十五日乙巳靖康二年正月一日辛卯朔上朝贺太上皇于延福宫并诏百官僧道出南薫门赴军前致贺二将遗史曰是日有㫖令百官僧道往军前致贺尼堪传令止絶之旧制正旦日朝㑹车驾坐大庆殿诸国使人入贺殿庭列法驾仪仗百官皆冠冕朝服诸路举人解首亦士服立班其服二量冠白袍青縁诸州进表官各执方物入殿诸国使人大辽大使顶金冠后檐尖长如大莲叶服紫窄袍金蹀躞副使展裹金带如汉仪大使拜见立左右其拜以两手着右肩为一拜如汉仪夏国使副皆金冠短小幞制服绯窄袍金蹀躞皮靴乂手展拜髙丽与南交州使人并入汉仪回纥皆长髯高鼻以疋帛纒头散披其服于阗皆小金花氊笠金丝战𫀆束并妻男同来乘骆駞氊兠铜铎入贡三佛齐皆瘦瘠纒头绯衣上织成佛靣又有南蛮五姓蕃椎髻乌氊并如僧人礼拜入见旋赐汉装金袄之数更有真臈大理等国有时朝贺大辽使人在都亭驿髙丽在梁门外安州巷同文舘囘纥于阗在礼賔院诸蕃国在瞻云舘怀远驿唯大辽高丽就舘赐晏是嵗围城中遇正旦而命亲王就敌帐中致贺都人伤感继之以泣济王景王诣金军贺得金银数斤以归尼堪遣其子真珠大王同使人八人入内贺正二日壬辰金人二十一人诣国子监烧香拜先圣诸受内金银输纳不絶绢已毕数徐秉哲根括高杰高伸家収蔵昨䝉圣㫖根括权贵之家金银表叚据南壁根括官陈着押到高伸家女使刘梅夀先将金银令斡当人刘均次押往见高杰家収蔵本府遂差人勾刘均出头其高伸却与兄高杰穿执亲来本府庭下高杰系金吾卫大将军高伸系延康殿大学士日前受国厚㤙不可胜计今将倚恃官高庇䕶干当人却各乃亲自出头抵靠实恐难以集事伏望特赐指挥施行奉圣㫖高伸輙至公庭有亏臣体高伸落职高杰降充左卫率府军三日癸巳兵马大元帅次东平府王以正旦过华县宿阳糓县二日过景德镇宿迷魂寨至是到东平府本路安抚使卢益转运副使黄潜厚转运判官闾丘陞以下官吏出郊迎接百姓父老夹道骈肩驩唿之声溢满城市四日甲午金人萧庆就都堂聼讲月令洪范再诏谕河北河东割地诏曰敕某州守臣某大金元帅府领兵来责失信欲尽得河北河东永固结好虽即时应许遣聂昌耿南仲前去割交其寔念祖宗之地不可与人故自大金临城坚守御敌终至失守出城归欵所有重兵虽不下城犹称只候此交割州军抚定了当然后収歛仍取了应合交州府官员在京血属执质才候抚定了日放归团聚其在外者亦别作根勾去讫近刷到石州种广家属送还军前称石州早已归欵遣囘不用足知其余家属才候抚定亦当归还今闻某州坚守未降足认勤王保卫社稷不愿归属外界然大军尚在城下若迤逦坚守须至别有施行则汝之忠勤反为社稷之祸岂如早毁楼橹开门出降抚定本土人民外元系河南客官军民客旅人等元放还则公私各得其所再念京师城池深固犹不能保若汝等不务顺从其于宗社无所禆益所在亦必不保慎毋执迷故兹诏谕想宜知悉是日持此诏之寨中泣血録曰金人遣使廹朝廷再诏谕河北河东割地自聂昌耿南仲出使继遣陈过庭往而两河守臣人民作坚守计例不奉诏至是累日才得石州朝廷不得已乃降诏谕南京先是正月一日金人同抚谕使臣赍诏至南京取金帛南京疑不与复遣使臣持奏入京覆其故忽览来奏知抚谕诏书已到又知南京䝉大金更不攻打喜极出涕所须金银疋帛当竭力应付一疋一两不可存留根括系官吏民庶人家尽数供纳以谢㤙德京城见在収拾犒军务在罄竭近诏书朕茍可以报大金者虽髪肤不惜亦可以此意晓谕官吏民庶勿更执迷恐误大事南京与金人凡金百两银二万五千两绢一万四千疋五日乙未大元帅命官往祀岱岳日记曰康王念二圣久被围闭涕泗怀忧乃命官往祀岳庙所祷国祚无疆之福命耿延禧撰青词曰伏以国逢灾㑹谅大数之难逃神有威灵冀隆仁之垂佑念当艰棘遥发忱诚望峻极以倾心罄䖍恭而归命伏念宣和丛弊失在于骄奢靖康鼎新方崇于勤俭登寳位之未㡬忽金兵之大至初通和好之情终肆凭陵之祸今则金汤失险社稷阽危君父何为横罹忧辱生灵无罪大被诛鉏系累成羣去作他方之鬼逋逃遍地皆为失业之民虽幸免于刀兵亦必填于沟壑况刻深之巨祸发于隐伏之奸谋惨不忍言空成陨涕措躬无地请命于神伏望昭鉴俯临寳慈眷皇朝有积累之旧念嗣君无侈汰之愆平时康乐之民率多良善中间有识之士不懈薫修家何一概而亡情讵胜于哀痛况今首尾已厯冬春尚或交兵未罢愿察么㣲之恳特差救䕶之仁使金人未足之心不为已甚畀赵宋无疆之福复见太平七日丁酉雨雪天寒地冻如镜行者不能立足人马皆不可行八日戊戌何使军前还尚书省掲榜何使军前恳尼堪乞减金银表叚尼堪不从既归尚书省掲榜云准御封付下大金犒军金银表叚府库士庻已到数目千分未及所须之一专遣右仆射何躬诣军前恳告乃恠问谓京城人民衆多必隠蔵欺诞大金全活一城生灵无以为报性命既保财物何惜仰开封府尹督责四壁官急行根括御史台催促觉察自宰相以下未纳金银指名督索开封府大理寺及四壁根括所司勾唿禁繋枷拷不可胜计不以官品高下例行讯拷枷项促催者相望于市人不聊生九月己亥上朝太上皇于延福宫宣和録曰是日太上皇后皇后偕至置酒食甚欵然不及次日出郊之意晚金人遣使致书欲车驾再幸其军议加金主徽号遣高尚书持书来高奏陛下不必亲出姑为书或遣亲王大臣以行如何上亦不欲出郊而何独议必行上信之㮚因归堂自敕曰孙传谢克家太子宾客辅太子监国来日车驾出幸军前时何㮚自谓折冲有术对金使歌曰细雨共斜风作轻寒左右及金使皆笑久之遂出手诏今月初十日出城见两元帅议加徽号事或云是日有使来要驾託以靣议金银事而上之出以议徽号为辞遗史曰金人遣人使来请上诣军前云农务将兴及徽号事须当靣议之乃降诏曰朕初十日出郊见两元帅议徽号咨尔衆士各冝知悉封氏编年曰吴革见诏谓亲信曰天文帝坐甚倾车驾若出必见留乃见宰相何㮚曰此度驾出必堕敌计愿相公奏上勿出㮚曰二太子邀驾无他祗为要上加金国徽号必不留也革曰敌情难测焉敢取信桌日懦怯不知所为战悼失色而革言终不见聼乃请于枢宻院张叔夜孙传乞奏二人虽入靣奏而业已议行矣十日庚子车驾再幸青城军前遗史曰上出郊以皇太子监国以孙传为留守尚书梅执礼副之识者谓鸿门之㑹岂可再行也哉是日士庻僧道往南薫门候驾迨晚榜示诏云朕出郊议加徽号事㑹诸将未集来日囘内仰居民安业孙觌状曰正月初九日二将致书请上出城议尊号何桌日靣奏冝如书十日复幸青城舍亲王位供帐萧然馈饷皆不至羣臣相顾失色萧庆讽李若水留吏三百人余悉遣故人多放还者于是金人以数辈持兵守阍谨谁何日将入掩闗外向以鐡绳维之燃薪撃柝传唿逹旦上不堪幽闭之辱往往出涕上之再幸敌营也何桌日曹辅吴幵莫俦李若水谭世勣司马朴汪藻孙觌扈驾从行上至青城舍于端成殿东庑是夜衾枕不宿戒席土床而寝何桌日已下皆置之别室上之出也人无知者忽见榜示言驾诣大金军前议加上徽号仰军民安静不得扇惑衆大骇时上已出矣中外莫不寒心靖康遗録曰自十二月至正月金帛不足无如之何敌催迫逾急频数号令欲纵兵入城百姓輙惊不安其室上以问萧庆答云此事须陛下自见元帅乃可了毕㑹尼堪亦遣人来请再相见上疑敌人见欺意欲无往而金银不足恐其纵兵不得已乃令皇太子监国枢宻使孙传为留守上宻谓传曰至敌寨虑有不测当以后事付卿可置力士司召募勇敢必死之士得二三百余人拥上皇及太子溃围南奔我从金人之命死生以之遂以初十日驾复出何桌日以下皆从既至青城尼堪不相见上于前所居舍内严兵䕶守靖康别録曰金使请上诣军前加金主徽号先是都堂集议加金主徽号曰继天集统昭德定功惇仁体信修文振武光圣皇帝太常慱士华初平力争以为不可二府怒罢之汪藻之为太常少卿草定册文去冬遣冯澥等充奉册寳使及河敌骑大入乃还至是遂亲上之谕河北军民手诏宣和録曰是日三省枢宻使院同奉圣㫖朕自即位以来金人交战不已朕累下哀痛之诏谅尔等共悉朕意今金人攻围京城已及一季应援兵尚尔稽迟使吾社稷生灵坐以待尽比者金人已登京城按甲议和欲使朕与吾民肝脑涂地金人请求靡有不从念屈辱之极时事至此不获已许帝姫和亲立大河为界而金人实未歛兵欲质我太上皇又欲使朕南迁王室见今难守金兵终不退归朕上祷皇天未之震怒下告民人未之懐愤思祖宗积累至此而欲尽乎朕之德薄不能以保吾民乎朕思一身朝夕不能安痛切深思实无罪戾夫何使朕与吾民至于此极也咨尔河北之民与其陷于敌人各宜自愤抱孝懐忠更相推立首领多与官资监司守土帅臣与尔推诚结集北道州军自以为号保守疆土使予中国不失于敌人天下安平朕与汝等分土共享之朕言及此痛苦碎首故兹诏示宣此至懐上至军前降御笔令王若冲邵成章卫䕶皇太子赴宣德门议事十一日辛丑驾在青城尚书省掲榜为金人疋叚数少圣驾未得归囘遗史曰士庻僧道云集于南薫门俟驾囘午漏带御器械汪宗沔自御前囘俄有榜云王带御传到圣㫖大金元帅因金银疋叚数少圣驾未得囘归事属𦂳切在京士庻各懐忧君之心不问贵贱金银疋叚火急尽赴开封府送纳许人告给赏隠蔵人依军法人心惶惶不安尚书省榜奉御批累见今高尚书传元帅台令为金银表叚数少且留车驾在此俟见足数方可放还可依下项并仰具数目明批上厯限十五日以前送纳如有顾惜隐蔵却因搜捡告首发觉便行军法御史台文武百官亲王宫主王时雍等僧道之技术官放出宫人开封府戚里医人百姓老娘诸行头彭端等公吏曽经祗应倡优及两军祗应人大小园子曽在行幸局祗应人内侍杨戬贾䝉等下勾当使臣曹刚等大宗正司宗室三衙曽经运辇官兵级内东门司妃嫔并龙德宫入内黄院子卫士幕士等各令知悉士庶见榜以驾留敌寨随坊巷集队伍裒聚金银献者不可胜数朝廷将大内器物并龙德宫诸王所之数悉将以献自宣德门至南薫门军民运金银器物者接踵百姓所献数目各书其姓名用木床罗列而献上充塞道路王带御传到圣㫖大金元帅甚怪金银綵叚数少朕再三恳告云京师居民甚衆必不止此仰开封府尹告示戚里权豪士庻各体朕意日下分头差官根括事体𦂳急许卿便宜行事开封寻差下厢家至户到店客戸倡优戸例皆摊认一城骚然自是御史台大理寺开封府追唿百官豪富之家捶楚催督哀怨之声不忍闻矣宣和録曰是日敌减仪卫止留三百人郭仲荀统之除亲王宰相执政学士院礼部太常寺官外余并令先归以欲上金主尊号故也于是郓楷而下九人宰相何㮚执政冯澥曹辅翰林院学士吴幵莫俦直学士院孙觌礼部侍郎谭世勣太常少卿汪藻八人分居青城斋宫别室朝夕起居如仪李若水司马朴以奉使亦从若水留青城司马朴留斡里雅布军中上通谒二将不见礼数逈异于前上不胜忧懑右文殿修撰知冀州权邦彦自将本州人一千人号二千人前来聼候指挥奉王㫖即日札子仰下疾速取便路前去开德府驻札聼候元帅宗泽节制十二日壬寅驾在青城金人索上元灯道路相传二将城外作上元节观灯凢在京师御前及诸寺观正店皆赴府纳灯街中搬担不絶又取景龙寳箓宫当年放灯金珠琉璃缨络灯珠翠羽飞仙之类悉赴军前自月初至此十日之间寺观宫殿所有上元灯饰征求殆尽十三日癸卯驾在青城枢宻院编修官胡程太学生余觉民上尼堪书宣和録曰枢宻院编修官胡程书畧言优礼我寡君则庶民懐㤙恤惠我都城则河北慕义凢千余言太学生余觉民书引楚子围郑克之曰其君能下人必能信用其民退三十里而许之平太学诸生数百人泣诣于南薫门上书于大金元帅金银事乞车驾还内朝廷大臣隂以兵拦截又厉声云诸生不可恐致生事遂出榜晓示有诣阙上书者须用枢宻院令赍逹于是诸生懐书至枢宻院转逹弹压官恐生变止之靖康小録曰是日王宗沔同敌使入门且语且泣都人惊疑纷纷相传上在斋宫不食三日矣内外震扰莫知所为行人并散归处处萧索可伤有郎官押御前冠冕军中而金人有文字须要至上前呈过方赴军中交纳郎官出门至上所居幕次日曛暮于帘外起居上初不知自持一烛掲帘问卿何人郎官以实对曰押冠冕至此上曰卿曽晚食来否答曰臣未曽食上曰宰相幕次去此不逺卿可往就求晩食如无睡处却来此睡其人晚食复来上曰朕渇欲饮水所居止有榻上有氊二畨前有小杌子二只止有二绣坐子萧然独处而已郎官亲见归以告人闻者痛心知河间府黄善知广信军张㬇知保定军高公翰知霸州辛彦宗知安肃军王澈等各以本州兵至大元帅府徽猷阁待制知河间府兼高阳闗路安抚使黄善自将本司人马一万三千知广信军张㬇二千五百知保定军高公翰二千五百知霸州辛彦宗五千知安肃军王澈二千以髙阳闗路副总管杨惟忠为都统制赴大元帅府王慰借温厚人人感悦十四日甲辰驾在青城留守孙传取上皇圣㫖括诸王公主宅金银宗庙供设祭品等悉取之又令御史台置籍记宰百官不敷纳者罪之总载曰是日有王文昌致书遍告在京贵戚官吏士庶之家今天子䝉尘于野亦为金银表段不敷数目使金国借口公等为人臣子岂不上念君父速出尽纳于官况金国攻破京城幸其歛兵不下当时若使之纵兵大掠则子女玉帛皆为所有加之困在围城以粮米为命而金银表段不能食若使迁延嵗月使城门不开虽欲售之亦无所用今公等犹守既破之城惜已弃之物又何愚昧之甚又况平日所为贵戚者素无殊勲止縁宠幸世袭封爵为官吏者亦有所射利滥叨禄俸倚官营私恣行克剥为百姓者欺罔嗜利竞较锥刀以取丰富及使贤能有在下之叹善良受饥寒之苦此天假金人取之若不反自痛责由贵及贱各出所有以己率衆大谢天下变咎尚循故态徒为文具万一金国发怒悔之何及盖闻智者先事而虑愿公等上念祖父数见劳苦于外而下全尔家属之命转祸为福轻财惜生无自取戮况今朝廷见行推赏又许事定开门各偿价值公等亦不失利何苦冒法而不将出者果尽数赴官更无隐匿至未敷数文昌却愿以一身诣金国军前以实告万一不从文昌当为公等论列利害虽鼎镬不辞望公等听之无忽驾前夜召孙觌等赋诗中书舍人孙觌辞免待制奏状曰十四夜贵人刘当时传㫖召臣臣遄往方进晚餔何㮚侍傍命臣坐赐以巵酒上辍食语臣曰卿作即事诗须用三百字臣言车驾未有还期臣等忧懑无聊而三百字非立谈可办容臣退思以候它日㮚曰圣情不悦羣臣当有以娱侍帝者赋诗不足辞上曰以归字为韵而内侍辈持烛操笔研摘纸趣臣应诏臣不获已作絶句一首诗成进御又令赋囘字一篇上大悦复赐臣酒仍召冯澥曹辅吴幵李若水谭世勣汪藻同赋羣臣见归囘二韵益悟圣意所在不觉歔欷鼓三通刘当时裒集蔵去臣等拜辞以出继此二将遣使须求凢上所不欲见之书札者必遣臣宻谕孙传凢六七遣矣吕本宗痛定録曰前此上在青城斋宫无聊何㮚奏冝赋诗以遣兴乃以孙觌汪藻应制上诗用时字韵觌诗曰噬脐有愧平燕日尝胆无忘在莒时藻诗曰敌帐梦囘惊日处都城心切望云时有以此逹金帅及见在莒之句又斥其为敌帐因摭此为名遂迟留车驾十五日乙巳驾在青城前遣人传榜囘泣血録曰榜曰传圣㫖军中供帐膳羞皆如法宰执从官次舍皆温洁礼数优异只缘金帛数少商议未定仰即速催促务要数多一二日间必定驾回保无它事恐兵民忧虑故兹晓谕各令安业务要宁静不得喧扰以民情颇动故有是令金人请车驾刘家寺观灯遗史曰金人索元宵灯烛于刘家寺放上元请帝观灯尼堪斡里雅布张筵会召教坊乐人大合乐艺人悉呈百戏露台弟子祗应倡优杂剧罗列于庭晏设甚盛有致语云七将渡河溃百万之禁旅八人登垒摧千仞之坚城三朝北盟会编卷七十四三朝北盟会编卷七十五钦定四库全书三朝北盟㑹编卷七十五宋徐梦莘撰靖康中帙起靖康二年正月十六日丙午尽其日十六日丙午驾在青城进士叚光逺致书于金人乞囘车驾大宋进士叚光逺谨斋沐裁书献于大金元帅军前仆尝读左氏春秋传有曰亲仁善邻国之寳也又尝读礼记聘义有曰轻财重礼则民作逊矣读至斯言掩卷长叹窃谓非贤人之俦谁如此仰而思之在昔太上皇帝膺天明命以揖逊受禅奄有神器为天下君创业垂统重熈累洽垂二百年东渐西被南洽北畅薄海内外悉为郡县殊方絶域皆为邻国聘问交通络绎道路其间义重礼隆㤙德深厚方之他国惟大金皇帝为然比年以来本朝不幸姦臣用事宦官挠权不知陈善闭邪而格其非心罔有献可替否而引之当道欺君罔上蠧国害民靡所不至姦臣可诛士民可弔事一至此则弔民问罪之师有不得已而举也恭惟大金皇帝举问罪之师施好生之德念今圣之有道悯斯民之无辜宗社再安生灵复全深厚之德若海涵而春育生成之赐若天覆而地载两国永和万民悦服夫如是则亲仁善邻曷以加于此哉先时枉驾銮舆为民请命重䝉金诺与国通和常谓髪肤亦所不惜况于金帛岂复辞哉宵旰焦劳不遑寝食官吏根括急于星火竭帑蔵之所积罄贫下之所有甘心献纳莫或敢违虽旷荡之恩难以论报而有限之财恐或不敷久留圣驾痛切民心夙夜匪懈而事君之礼发于朝号泣唿天而痛君之民满于道仰望㤙慈再垂轸念冀圣驾之早还慰下民之痛切夫如是则轻财重礼曷以加于此哉伏念光逺草茆寒士沐浴膏泽涵养圣涯隂受其赐于兹有年才䟽命蹇薄德无阶今兹圣驾䝉尘于外傥虽至愚噫呜泣涕疾首痛心甚于庻民尚幸仰赖元帅再生之㤙若天地之无不覆载于人无所不容仆是以敢申忠义激动之诚干冒威严仰期垂听俯赐矜怜无任哀恳不宣金人逼刘韐受官韐死之刘子羽言父死节曰亡考自宣抚使被召十一月十五日到阙十六日引对时已报金人渡河即有㫖除提举京城四壁守御继而金人两路兵薄城下盛陈攻具为必取计亡考遍歴京城知城大难守兵懦不可恃四方未有援师力于上前奏事势危急须于金人未攻城前遣使议和一靣除康王兵马元帅檄天下入援上深以为然十一月十八日聂昌出使除亾考都大京城四壁守御继而金人两路兵薄城下盛陈攻具为必取计继而唐恪宫祠㮚拜相力主战议以亡考极言不可轻战降㫖谓亡考误国摇民落职更降五官宫祠閠十一月十五日何㮚出兵并遣郭京领兵自陈州门出战失利金人乗胜遂陷南壁二十八日召亡考至内东门宣谕亡考谓不从卿言乃有今日何㮚误朕二十九日从驾出都至南薫门十二月初二日郊外归初三日有快行家亲事官来宣亡考至内东门云已有㫖差往军前充割地官初五日早出门后知金人以亡考知真定府有声来取到军前在夀圣院安下差仆射韩正管伴云国相久知资政名今欲任用亡考但力辞正月十三日韩正取亡考去相见云主上再出郊军中已议废灭宗社别立异姓并取太上皇国相已说与资政为代兼说亡考以立异姓之后兵连祸结不若此去取富贵亡考归唿使臣陈瓘等说主上已出金欲灭我宗社乃欲用我当国手冩一批字付陈瓘曰大金不以予为罪而以予为可用夫贞女不侍两夫忠臣不事两君况主忧臣辱主辱臣死以顺为正妾妇之道所谓大丈夫富贵不能滛威武不能屈予今日所以有死也令持归正月十六日沐浴更衣以衣绦自缢敌人无不兴叹泣曰刘相公忠臣于寨中寻之亲随使臣陈瓘等共圣夀院西南冈山仍遍于壁柱间大题刘资政处三月二十九日陈瓘自军前逃归四月初四日金人北归初六日具棺衾故将王以兵防䕶出城大殓在浅土凢百日颜色如生当日扶䕶入城大敌入郊旋致入郛之祸外邻背约敢生邀主之谋海隅震惊神明悲愤念守国守疆之力无荷戈卫上之勤举首吁天归命叩佛六龙返正愿叶视履之宜九庙再安益介灵长之祉靖康小録曰公讳韐金人既败誓约拥师而南公帅真定盛设备以待之敌知而不攻暨议和北归公建䇿请速援太原胜负之本也遂召公为制置使既而迁宣抚副使驻军辽州与诸路援兵犄角而进九月大原失守诸屯之兵皆望风溃而公一军独全于是天子命公归援河朔师至信德府而真定已陷有诏移军大名敌既济河复取公入觐命公为提举京城四壁守御公日夜亲临衆不敢懈敌蚁附而前力攻东壁公亲乗城以死拒敌闰十一月以言章罢守御授以宫祠未㡬复命专领北壁守御二十五日敌自南壁登城二十六日敌循城而北公亲持鎗督衆力战至夕诸军稍稍遁去公遂奔趋禁中以卫乘舆金既伪和且索公出敌雅知公真定之政时金之枢宻使韩政年高尼堪欲以公代之公力辞焉遂馆公于枢宻院屡欲用公而公以病告终不肯受金亦未之廹也上䝉尘军中正月二十六日敌因遣韩政说公曰帝不复归矣公冝受命尚何望乎公为谢觊少缓之自书家信其畧曰忠臣不事二君贞女不事二夫此吾今日所以有死也付随行使臣陈瓘刘玠使乘间入城付公之子子羽因阖戸自经而死金将大怒户之于涂曰是不从大国之命者久之事稍缓瓘等夜窃公尸瘗之于蔬圃因相与逃入城中敌人既去之后公子子羽同瓘等出城棺殓时㡬百日而公容貎不坏今上登极赠公特进资政殿大学士呜唿贪生而恶死喜富贵而羞贫贱人人不易之情也矧世已颠覆莫能扶持士大夫皆欲全一介之命其倒行逆施深虑巧画无所不至而况敌钦其名欲宠异之而乃甘心于死乎节义之着无愧古人其可无述也诗曰有赫刘公心在王室气呑强敌忠贯日月九鼎既沦四溟荡潏公如山岳万仞屹屹富贵莫诱威武莫屈仗节而死无愧委质中兴姓氏録曰刘韐建州人也元祐元年登进士第宣和初知越州方腊反来攻城韐极力偹御战破之靖康中太原府已陷乃擢韐资政殿大学士河东宣抚副使张俊苗传皆𨽻麾下韐与大金战河东败则留俊传军信德府而走京师降八官落职罢之及大金攻京城上登城见䕶龙河填叠已定李擢安扶守御不尽心罢之复以韐与田灏为提举官及城陷韐自缢而死年六十赠谥忠显衆哀其忠宇文虚中撰宋故资政殿学士银青光禄大夫赠特进资政大学士赠开封府仪同三司谥忠显刘公神道碑曰宋兴百七十载祖宗以仁厚忠恕亷耻待士大夫自一命以上无复前世之戮辱亦有致位通显终身安荣率为子孙数世之利固冝人人自重知所报本一旦祸生隣衅京师失守公卿吏郎交首北庭往往为之领䄂耳目至诳迫君父致之敌营之下天地凄惨神人愤泣独二人以死节闻曰资政殿学士刘公韐曰兵部侍郎李公若水当扰攘变故之际议者不敢昌言其忠金人尚高刘公之节至为小殓瘗覆掲示其处平昔无事时公凢使于外未尝陪鸣玉之间一入朝言者随而击之至在围城中上书不为时相所容一日死难毅然在他人之前乃知忠义之士固自有守方难之兴刘公为真定安抚使率军民固守金人攻城不下则分兵缀之引大军而南上初即位羽檄召天下兵未集乃屈已捐大币为城下之盟许割以和敌仅退师旬日之间援兵大集用事者乘士民之愤奏遣数大帅分总而北期于北慑燕蓟西解太原之围其言愤厉明决若可以漏刻制胜独刘公忧之屡言亟战怒敌为非是金兵以暑度陉㑹山西之师于云中所留兵皆分就畜牧觇者以散将归告于朝大臣责让遣使督战项背相望大将种师中感愤泣下帅衆以泣出遇敌死之而朝廷所遣别将姚古解潜折可求相继奔败中外震恐上知公可用乃以为宣抚使使集散兵扼邢洺既太原卒陷真定亦为金人所据事益急乃驿召公赴阙久之敌合两路大军皆至京城下公又申前议以谓大城难守兵危难战惟有遣使欵师缓其攻城之谋开元帅府以节制天下使之入援宰相折公于御榻前曰大抵臣僚自北来皆张大敌势以战为非今韐亦然欵师非䇿惟有战耳公曰今日事势已至此乃遣使欵师固为非䇿然不于此日引月长以待援兵之至恐无他计若必欲战则前事有鉴非臣所敢与知也宰相怒以公为沮国摇民即黜之及城陷召公入见上雪泣执公手曰不用卿言至此金人知公名请上书诏召至军前宰相犹绐公为割地使公至敌军中踰月乃使舘伴韩政谕以用公之意因言南朝已择立他姓自是兵连祸结卒未平定冝与家属北去自保富贵公慨然曰有是哉归而沐浴易服取幅纸书曰金人不以我为有罪而以我为可用但贞女不事二夫忠臣不事两君况主忧臣危主辱臣死以顺为正者妾妇之道所当大丈夫富贵不能滛威武不能屈此予所以有死也书毕饮杯酒以衣绦自缢而卒呜唿古语有之谋人之邦国危则亡之公之始议欲以计欵敌而以战激怒为戒颛谋者与公相违卒以致祸颛谋者不能即死而公乃先死此尤为忠臣义士之所难也初金人起自海上屡败契丹辽东人避乱有浮海之登莱者或言因耶律氏之衰可以复取燕蓟太上皇念信誓之重诏大臣集议皆唯唯两可唯郑居中邓洵武以为不然时相乃欲因此固位与童贯相表里遂遣使持贯书从海道觇其虚实使与金人来约我举兵以夹攻契丹太上重其事依违未决㑹近臣有窥觊相位者乘间进䇿且以言动朝廷曰彼约我以夹攻我若不从彼心反憾起异时兵端悔之何及遂复使通国书许以如约因以燕地为请及宣和壬寅边臣奏契丹主僖败于白水其叔父淳僣立燕人来请师师到可不战而下贯自江浙归遽奏引兵而出太上以公叅其军谋公自越州乘传至瀛鄚间而种师道之军已溃于白沟贯忧惧不知所出公至雄州乃自请诣军前就师道议归而语贯曰燕人固守未可轻进且祖宗有誓冝且班师㑹蔡攸来出所得太上亲札曰祖宗信誓指天誓日又曰燕人説则取之不说则勿取之贯以公言契合遂劾奏髙阳帅侯益知雄州不和先诬妄误国乃分屯以归未几耶律淳死无嗣其妃摄政议者以乘隙为易贯攸复欲进兵中使自京师来出御札督战且谕将佐寮属曰朝廷与金人约夹攻契丹久矣我若罢兵彼将灭辽与我为隣得无责言乎若使异时生衅谁任其责公曰与敌人共事非计也贯怒曰此出上意公以为非计耶公曰自古与敌人共事鲜无后患事不成则㤙威俱废四隣解体事成则敌恃功必有邀索唐以囘纥破安禄山纳侮召乱百年不已况金人气燄非囘纥之比乎凢争议踰旬未能夺㑹郭药师以涿州降我师遂出刘延庆为大将时当轴大臣乃昔年窥觊相位者欲沮宣抚司乃自京归遣使厚许嵗币求燕地与金人欲以不战而得地自以为功仍遣人宻戒延庆以毋轻进时有㫖先下涿易功赏三省故缓其事凢军前奏请率多谴却于是大军日行十里驻涿州良乡县踰月不前将士暴露困怠鋭气销阻而溃卒不能再举金人自居庸入燕以归我嵗増币鉅亿万金人始益骄傲下视中国矣自出师取燕山以至靖康城守皆叅预议谋毎与用事者相戾乃继之以死以明君臣之义与夫危人之国败人之师而杀身以谢之者固有间矣嗟乎前日廷议之臣不处彼已之势不量可否之宜引道听涂説小民喧哗之言以断天下安危大计既相与败国矣则又归过君父灭弃臣子之礼茍可逢迎敌意求容于敌国者无所不至也故上北狩所留诏札之㫖无不动人逮盛德嗣兴宗社复宁误国从伪者皆幸得生存而公乃先死不获复见天日呜唿天人之际善恶之报其果非耶不然则幸而生与不幸而死固自有数而不可致诘耶夫天以高名全节畀忠义之人不待留身而后显则公所以捐其所轻輙取其所重盖所谓求仁而得仁者是岂可以幸不幸为言哉公归葬建州之崇安其子以虗中与公契旧目见谋议本末乃以表墓之文见委因而论着大节事系天下之所以安危者掲示道左且以辨明取燕之失不在上皇仍系之以词以槩举公平生之事是区区之夙愿也其词曰刘号着姓始家咸秦逮公六世乃迁瓯闽曽祖文广甘于隠沦祖父太素以儒学振颛授鲁史其徒千人皇考民先益衍斯文遂繇㤙举侧于缙绅悉以公贵㤙封荐臻朝议正举贲于幽窀英英厥配宜其累姻咸宁感义秩为小君公生而异幼耽经史来试有司䇿名上第重庆在堂抚公以喜板舆从养时其甘㫖丰城一尉活彼饥民令于陇城调发惟均王师度陇以公从军骤列朝籍声称蔼闻时方开边转饷是急公㧾平货岁登万亿斥羡于敌以易兵食公无弃财物无勤力帝用钖祉授以中秘郇瑕之宝边计仰给故籍弗存利源湮塞命公㧾领制置之职刋燬之余是捃是缉迄于有成才期嵗力祕殿论着集英为首或繇材选或以功授八迁至此褒训每厚遂㧾输转使于闗右鄜延谋帅以公守之兵衂湼中声揺西陲公列将卒乘虗出竒踰月卒解震武之围隐如长城名动羗陲夏人欵边自状其罪愿附章闻矜此恫悔佥曰彼羗反覆未改冝益鏖兵勿恃其绐公曰不然彼累战败以我全盛尚虞后害相彼小邦宁无惩艾遂以便冝列言于朝帝有㤙言和此天骄东暨麟豊西踰临洮蔚其稼穑更休戌揺自公一言致彼旅獒西清次对用旌厥劳公厌乘边东越剖符越乃泽国湖水是潴下流灌溉舄卤膏膄谁俾涸此利其岁租饭豆羹芋困不重输借在水衡好用事须孰敢弗督以速刑书公为喟然䟽入以时当宁慨叹恨不夙知尽捐所赋活此惫羸桐溪囘穴有盗窃发既蹂余杭七州幅裂官吏曹奔官军气夺或请公避公顾而言为上郡首其可弃捐乃治闉阍乃砺戈鋋畜牧牧野什伍比聨敌来瞰城公亲披坚挥兵出閗空拳争先一战而胜肩体盈川温台暨明赖公以全越氏德公郊墟市㕓饭食必祝愿公永年帝闻民情謡誉籍籍予有忠臣功映皎日超陞秘殿命书赫奕宝带名马终朝三钖公方应召边吏请师命公便道往賛枢机幕中杭议人为公危常山请帅未至而移汾阳强敌以衆来归公上论䇿不可挽覊曷以厚廪縻之京师章上报闻后患终遗帝念久勤俾荣故乡爰自建安易麾福唐式宠其行进职延康过家上塜三祖荧煌里民喜来牛酒相望乃挥钖金储为义庄燕及功缌时其奉尝公顷过都见辞留连造请台省故例则然或者中公以逢贵权谓于中司有所谪言退领祠宫曽未踰年擢守荆渚复来建安尽还故职以荣使旃盗起河朔再帅常山公之来斯羣盗方炽单骑入境觇者眙其首柴宏世服耘耔不胜诛求乘愤而起公还其植归安田里宏感诚言矢死无二洌彼潢池畀以荣利不饬吏士直造戎垒开谕祸福不施笞箠帝用嘉之永钖尔祉煌煌命服重逾粲丽副以名驹绣鞯瑶辔降人调马莫敢抗阻诏俾内郡悉空牧圉公以便冝格诏弗与有奸根株窥伺廪庾杂以糠覈贪如雀䑕亷车之姻谁其敢忤公命劾治趣告狱具营捄衆至卒窜他所借其家资以饷禁旅兵钤赵绎中贵人子取赂于军以免战士公得其实叱下械繋贵人愤恨泣诉宸扆上虑佚罚建治廷尉自是姦贜望风披靡惟时敌人因此造衅筦枢暗事专兵以逞尚欲受地开云中郡公列其寔逢彼之愠文移未复敌军压境憬彼渠魁挟我叛师驱马南牧蠭集都畿帝用屈已要盟乃归哀取金帛所过无遗大臣特诏廹公以威既竭府库又取我私公不为应郄之有辞敌愤未泄环城欲攻负彼衆战舞于梯冲公命蹶张溃其狂锋久乃逸去全此危墉进职资政宠渥弥丰敌之再来公䕶诸将败亡之余师殱气䘮公以忠义激于悲壮手执大麾视我所向有诏来觐闭于重围献议不合烦言乘之公斥未久迄至阽危公之画谋无非先计又以死明君臣之义虽古烈士视公有愧天子震悼褒卹相继还畀旧秩赠大学士易名忠显惟以节恵公娶李氏进封康乐继室曰吕敏于妇德安康名郡承其㤙渥公子三人诒训清忠长曰子羽绰有父风入奉朝请执鴈以从进直芸阁亦以似公子翼子翚八品仕初将命东浙帝以诏除管记幕府从公辟书有女出适曰祝可乆通借于朝在君之右二孙珙瑺嶷嶷并秀公仕三纪屡经郊宥䝯彼㤙秩叔父之后故以常延尚遗二幼公生丁未治平二禩迨其捐躯嵗亦丁未拱辰之麓新阡载起掲此铭诗亶告来裔三朝北盟㑹编卷七十五三朝北盟会编卷七十六钦定四库全书三朝北盟㑹编卷七十六宋徐梦莘撰靖康中帙起靖康二年正月十七日丁未尽十八日戊申十七日丁未驾在青城太学生汪若海上尼堪书太学生汪若海谨披心腹露情素献书于大金元帅闻之知天者可与论安危之计天道甚逺人心可卜往者天将有警于宋是兴燕云之役以假手于大金我上皇天命是畏惕然内禅于是大金乃戢干戈乃申盟好我寔懐恵赂以名都我寡君朝夕恪懃奉以忠信不敢有怠惟是一二庸臣轻议浅谋肆其愚衷以眩惑我寡君之耳目是用再辱军师之临恭惟大金既併契丹又服我宋有以见元帅之勇料敌无遗百战百胜有以见元帅之智城邑望降迎刄而解有以见元帅之威功振天下光临隣国有以见元帅之名破人之城不恣屠戮其谁不归仁坚皇上之约成我寡君之孝其谁不与义勇智所以行世而武不可黩威名所以张国而势不可必仁义所以成德而获天人之助何谓武不可黩物致则反冬夏是也智至则危累棊是也是以古之善用兵者必观大极究数而止用能保世以滋大如或不然则杀人之父孤人之子头颅相属暴于横野天安得而不厌哉此所为元帅惧也何谓势不可必元帅之于中国也有令必行者有令不能必行者战必胜攻必取此令必行也因号四方曰尔无叛则令不能必行也何者天下非一人之天下也人君不足以自存匹夫可以成帝业是宋不得而事大金则大金不得有河北也所谓为元帅惧也何谓德获天人之助元帅诚能无骄智勇保守威名黜攻伐之心肥仁义之德则人心知归天道必喜此所以乐为元帅道也然抑尝闻之富人之墙坏其子曰不筑且有盗其邻人之父亦曰不筑且有盗暮而果失盗富人智其子而疑邻人之父今某之于大金也相距数万里惟是风马牛不相及则其迹踈于隣人之父而元帅左右腹心之臣亲于富人之子某乃敢饰小说以触雷霆之怒诚不自量虽然为宋人解倒悬之势而为大金立不㧞之基事有相当理有适然何者且夫元帅智勇若是威名若是大功既立大効已着苍天在上必不食言焉然而区区切有疑者寡君越在草莽中万姓摧心折肝号唿呌天而奉使之言乃以金帛为约如此则是质寡君以要利也夫人一日无主则皇皇三日无主则思乱元帅乱之不恤而使寡君之不归是将大冺其社稷蔑杀其民人也顺人心以致天讨者果若是乎语曰下令如流水之源顺人心也元帅亦知人心之所归乎昨南门之下有一老父年且九十伛偻扶杖挥泪而言我生之初尚及仁宗我生之末乃遇圣君因望行在而顾衆曰今上寛仁似仁宗汝等当以死事吾老无能也今日先死以为诸君之劝城中闻之不问老小无不歔欷流涕皆曰有君如此何忍负之人心如此天意可知元帅岂不承于天不和于人哉请以兵为喻矢之不可射逺贯坚弩力也其所以中的剖㣲人心也宋固弱也人心以戴七世之仁元帅固强也而人心未洽大金之政以河北论之大金何德之布以懐柔之故此河北人未敢承命若惠及之惟官司之所守其谁敢距大金之命元帅舍此之图惟利是要利声日播而大德无闻河北安所归哉河北之地号为奥区兹固不涸之仓不竭之府若镇抚而有之岂金帛之足云元帅必欲得河北则不可得也大金以宋为结欢之本在于待之以礼必不可无此则其所以思忧过计恐宋不得而事大金也今日宋之存亡权在元帅存亡有二不可不知也百姓之心欲在存宋奸雄之心欲在亡宋宋存则民得而安故曰百姓所欲宋亡则四方蜂起故曰奸雄所利自古取天下者不全在于耀兵而在定名分今夫天下犹一兔走则百人逐之非一兔可以分为百名分未定也卖兔于市盗不敢取者由名分之定也故名分未定虽以元帅之强未能有河北名分已定虽以宋咫尺之檄下河北可也自天之判限制内外蕃汉不杂居两国不同治攷之前史可以为証而契丹得割全燕而有之耶律有德于石晋而假中国之力也使耶律不挟以石晋之命则天下安知名分之所归哉故曰为元帅计莫若亲宋元帅其无恃甲兵之衆而有无宋之心虽蕞尔绵地四百州安知无豪杰士起于中哉语曰天下嗷嗷新主之资也豪杰之起非元帅之所敌矣请推明其利害夫宋之所以不敌元帅者何也太平日久民不识兵而大金之兵以军中为家以马上为生而宋自战其地咸顾其家各有所恋易以奔北是以元帅驱数万之衆可以得志于中原若豪杰并起则中国之中人亦以军中为家马上为生所以蜂屯蚁聚各为报国家之难寔致操戈而逐北则元帅能横行于中原乎亦知元帅之不能也当三国鼎峙之时元帅能横行于中原乎其亦知元帅之不能也盖㳺击者易为力而坐守者难为功故为元帅计莫若按甲休兵无庸有事于民者亲宋也宋于颠覆之际受君之赐报德万世无有穷已窃恐事出仓卒元帅舍万世之德而起新主之讐也其为利害相去万万明矣其布衣之士久困大学匹夫之命甚㣲而一身之徇极寡居此围城中非有事于宋君也又非守城之人骨肉亲戚也然而每念天地之间人为贵古人斩一木杀一兽犹或不忍况其俱谓之人而相为屠戮哉窃为元帅之行慕义无穷是用敢议于军前伏惟元帅则愿寛文武之怒如或不然则先斩某以徇太学生徐揆上金帅书取徐揆赴军前揆抗辨死之太学生徐揆谨再拜献书于金国相元帅太子元帅揆闻昔春秋鲁宣公十一年楚子伐陈欲以为县申叔时谏曰诸侯之从者曰讨有罪今县陈是贪其富也其可乎王曰善哉吾未闻也乃复封陈后君子莫不多申叔之善谏楚子之从谏千百岁之下犹且想其风采为不可及者昔上皇任用非人政失厥中背盟致讨元帅之职也大兵既临都城失守社稷㡬亡而复存之元帅之德也兵不血刅市不易㕓生灵㡬死而幸免元帅之仁也虽楚子入陈之功未能逺过我宋皇帝以万乘之尊两造辕门议赏兵之资加徽号之请越在草莽信宿逾迈国中喁喁岐望属车之尘者屡矣生民无主境内骚然忠义之士食不下咽又闻道路之言以金银未足天子未还揆窃惑之盖金银之产不在中国而在深山穷谷之间四方职贡岁有常数况上皇在御宿奸擅权奢侈无度蠧耗邦财海内萧然帑蔵为之一空此元帅之所以明知也重以去嵗之役増请和之币献犒之资官吏征求及于编戸都城之内虽一妾妇之饰一器用之㣲无不输之于上以酬退师之㤙也又自兵兴以来邦国未寕道路不通富商大贾絶迹而不造境京师豪民蓄积素厚者悉散而之四方矣间有从官王畿仰给俸禄皆无长赀岂复有金银之多乎今虽天子䝉尘臣庶効力根括私蔵徧及贫戸犹未足偿其数也曩者都城失守民无一生之望荷㤙全贷实䝉再造之仁赤子拊心报图无地况金银外物岂复有惜乎第恐京邑家蔵不足以偿抛降之目虽以天子为质犹无益于事也元帅体大金皇帝好生之德毎以赤子涂炭为念大兵长驱直擣中原未尝以屠戮为事所以爱民者至矣今元帅有存社稷之德活生灵之仁而以金银之故质君是犹爱人之子弟而辱其父祖与不爱奚择元帅必不为之昔楚子围郑三月克之郑伯肉袒牵羊以迎左右曰不可许王曰其君能下人必能信用其民矣退三十里而许之平春秋美之后世以为美谈揆愿元帅推恻隐之心有终始之惠返其君父损其元数班师振旅缓以时月使求之四方然后遣使入献则楚子封陈之功不足道也国中之人德元帅之仁岂敢弭忘传曰主忧臣辱主辱臣死揆虽卑贱輙敢昧死以纾君父之难惟元帅矜之冒凟台严不胜恐惧俟命之至是日先传二帅留车驾过上元即囘至是日犹未闻銮舆之音人心忧疑罔测其故太学生徐揆愿致书二帅邀驾还阙先诣都省陈述执政不许是时书成愿逹者数人执政既不许独徐揆径赴南薫门揆诳云献金银守门者以闻以马取揆赴军中览书论难揆因高抗辨论敌杀之余人皆不逹靖康小雅曰君讳揆驾之再幸敌营被留未归城中官吏士民震怖忧扰计无从出君以太学生具书极陈以谓为元帅计之善莫若亲宋亲宋则大金获无穷之利茍君不归则中原必自此乱乱则豪杰既出岂大金之利哉委曲千余言祈必归吾君而后已䄂书至南薫门使守门军人逹书于尼堪翌日金使人召君出遂留之呜唿士不能奋节久矣君乃毅然不顾而前视百万貔虎如入无人境则非独君之忠可感动天地而其气已呑强敌矣由是天下想望风采莫不叹息使君当位则国家遽至于此乎诗曰搀抢腾光遂勃太阳六龙不翔昧昧八荒公欲挟飞再丽咸桑怒髪烈烈力镌暴羗白刄亘野视犹猬芒凛凛之气虽死不亡溃散军兵王在祝进以兵攻围德安府陈规御退之遗史曰先是靖康元年十一月京城受围也德安府部集民兵勤王知安陆县事陈规者字元则宻州人以明法补官部押而行至蔡州闻京城失守衆皆不敢进窥敌其衆溃乱而散规乃安集抚存之整衆而退既到德安则知府通判曹职官皆以挈家弃城而遁规方入城有溃兵祝进来犯其境百姓请规权知府事规从之乃以寄居官及进士权作通判以下官遂遣弓手张立率民兵御进郄之人心稍固时城壁圯坏跬歩可踰而又壕堑湮没畧无险阻敌至居人大恐规随冝措置相视城靣向上如斧刄不可立人规下令从上向里削去其半及三尺而止始得立坐作有余外存其半倚以蔽身且补苴罅漏植木编竹横门扉于其上代女墻以扞矢石而施守具焉羣敌主在先破随州官吏来寇德安壬寅晚遣二人持檄开门延纳规留书放囘癸卯甲辰逰骑至城下在与祝进合军兇焰脇人乙巳拥衆临城在先持弓弩持鎗牌攻城北城东规乃遣人出纵火佛舍与民居焚烧殆尽恐藏敌敌又以炮石鹅车之属进攻城东自早攻至起更次日在先复令衆数千人拥随州官属近城东门云统制来要议事规在门上唿之曰何因至此曰京城已为金人所破我等皆争门而出所以至此德安人闻之莫不堕泪然犹未知其的规语在皆诡乱辞说叱退之在围城十有七日而退去自是党忠亦复时出没张立者规常用以出战后为将官自此调五县夫増筑城垒开封府榜驾前传报元帅留上赴击毬㑹且候天晴燕毕便还内仰居民安业是夜曹门外金人下城掳掠又有纵火烧五岳观者十八日戊申驾在青城根括金银尤急凡亲王帝姫等则由道君圣㫖拘収两府执政并开封府提事使臣则由御史䑓内侍官并三省宻院职级等则由开封府京城四壁骚扰不安金帛之输日用万人肩摩毂击皆差乡监于南薫门外交纳物采冗併至有留三日而得交者金遣皇族郎君日在门下布大挺于前罗列兵刄凌辱官吏有秘书省官姓蓝以㣲故輙杖三十大理卿尉迟绍先司直王忠臣少违其意拽坐庭下批颊数千或以脑麝建茶等物遗之仅获免戾一日踞坐谯门唿官吏俯伏于前左右传听郎君指挥斥骂良久寔不晓一语其后但闻明日金帛未足便杀官吏重足人人求死无所号泣于此冀感动之敌终不息自帝䝉尘以来雪雨不止物价日翔斗米一千二百麦斗一千驴肉一斤一千五百羊肉一斤四千猪肉一斤三千今不复有也小民于池中取鱼藻五味芼之以卖城中猫犬㡬尽㳺手冻饿死者十六七遗骸所在枕借百官不复入局日至御路接驾父老迎候者日以数千万计各持手炉罗列于南薫门或相与集大衆讙唿曰百姓忍恶难虞至此吾民自当之愿天相我国家且还乘舆言已再拜至有燃顶炼臂剖心鏁口者后妃百官胥吏于里闬僧台缦阙迎缁迎流以祈祷诸食籴米㓙肆差官吏给函木然终不能及衆宣和録曰驾前传到圣㫖为天隂打毬未得所以车驾未囘然人揣敌情不在金银矣或疑敌往河北南京皆失利欲挟吾君以令之莫测其故隔日雾气四塞至此日未収辇景灵宫供俱纳军前退还太祖皇帝殿什物囘令张设如初大元帅府黄潜善议贻书折金人耿南仲难之中兴日厯曰黄潜善与副总管杨惟忠领兵既至元帅府军声益振善献说于王日持登城不下之诏㡬旬矣敌讫不退城中漠然不知动息且师直为壮曲为老何不与辩曲直大王何不贻书二太子道靖康初入敌寨结盟事又昨渡河本縁和好遽料深入不相值上廹父兄之被围下廹军民之皷勇遂建大师以援王城若㑹合天下之兵以曲直为胜负事未可知㑹捧登城不下之诏不敢进今踰时矣士大夫信大金之有义而战士愤大金之不迁万人不能制皷勇而进害两国和议之大伤登城不下之㤙岂不重哉耿南仲难之曰敌人恃彊悍其势熖方张何可与口舌争曲直且金求大王急自曹辅之归彼方以不见大王为恨得此言知大王驻东平求太上及皇帝手书迫切之言速大王归则大王归乎不归乎归则有不测之祸不归又重违二皇帝之诏且大王仁孝得二帝手书必泣涕而归而一行士吏多东京人久客思归必欢大王归内则蹈不测之祸外则天下勤王之兵无所统一凢招来巨魁倚大王镇抚不生乱归必外自乱外乱则敌人併力于内矣不如劝大王养威望于外使金人莫测此上䇿也善又曰不可令大王贻书恐知所在此说是也门下侍郎何不贻书二太子乎门下侍郎贻书则曰以师傅旧僚出申和好闻金人深入便冝起兵其他如前之说且效孙仲谋遗曹公书春水方生公冝速去今金人喜寒而畏暖书冝曰天时向温公冝速去南人喜暖而恶寒兵益得利一旦大进有不利大国南仲又难之曰此皆口打敌非论寔也若金人囘书约日索战度吾兵之势力衆寡可战否不战则自屈矣战则胜负未可知也故前説以谓不如养威望使金人莫测善二説不行怏怏乞进兵戍曹州以张㬇髙公输王善丁顺孟世宁温宗建李大钧张宗王澈董议等诸军皆听节度后北道总管赵野宣抚使范讷副元帅宗泽冀州守权邦彦发运使翁彦国子判官向子諲等论偶与善意似子諲遣使臣栁珪书遗金人其文云㑹合勤王兵马所言畧如潜善之説金以亳采等州守御所两大帅牌果约日索战语不逊诸人不敢答且留栁珪别遣小使臣持书云刻日待报善闻之始愧前説之非大元帅府以杨惟忠为都统制辛彦宗为先锋统制张㬇以二千五百人髙公输以二千五百人前去兴仁府王澈将安肃军二千人前去军州驻札三朝北盟㑹编卷七十六三朝北盟会编卷七十七钦定四库全书三朝北盟㑹编卷七十七宋徐梦莘撰靖康中帙起靖康二年正月十九日己酉尽二十六日丙辰十九日己酉驾在青城开封府榜不得擅打军噐准枢宻院札子访问旧城里外诸坊巷居民等近来往往撰造言语喝説事端聚衆以防䕶为名于炉头打造刀器虑恐引惹生事却致惊扰深属不便札送开封府疾速出榜晓谕约束施行右出榜朱雀门晓示并鉄炉戸自今后不得依前乱有打造如违収捉赴官重法断遣二十日庚戍驾在青城风雨益甚开封榜云驾前传圣㫖只候天晴打毬大㑹了便回内仰军民知悉是日寺观祈请许士庶焼香坊巷各请僧道作塲自诸王宗室执政侍从及寺监省部官吏在京百姓各贴黄榜自宣徳门罗列道塲僧道作縁事至南薫门不絶香满天街潜泳洋溢忠信之士燃顶炼臂锁口跪扵南薫门父老持香炉扵雪中拜跪哭泣者无数二十一日辛亥驾在青城榜不得生事是日驾未有回期京城流言颇汹惧诸城夜有金人下城掳掠者亦为百姓掩杀甚多榜云军民近有以秽水代酒在城与金人博易几至生事至今敢以诸杂博易者并行军法二十二日壬子驾在青城御批付徐秉哲打毬毕便还金银并限来日交纳军前尽絶开封府捕斩百姓李寳等一十七人籖首令衆四壁军民见圣驾未回上下疑惧妄造言语传播不一有乞请军器以备缓急者官司不许往往结集私造复虑其生事乃捕造语言鼓衆者一十七人戮扵市李寳其首也寳善角觝都人号为小関索各以长鎗籖其首令弹压往来四壁令衆吴革乞至军前计议不报上在敌寨未回吴革请扵枢宻孙传张叔夜欲因事至军前计议叔夜问曰计安出曰革所论者三一车驾还内二金人归国三革死遂留革札子缴奏言革有两朝万世乂安之策愿至军前口陈之不报二十三日癸丑驾在青城又御批付徐秉哲御批曰朕扵土床之上睡者凡二十余日矣不敢惮劳凡有所须卿等且竭力应付四壁又置塲买银以鉟销秤盘折耗比元数少五十万两欲足之也开封府榜令元开质库者仍旧开库官司虑细民转易不行也乃揭榜晓示令在京开质库者须管仍旧开库如不开许人告赏钱五十贯自城䧟之初质库皆闭至是亦无遵从者増置粜粟米塲卖柴炭埸围城日乆饿死者相属扵道监国皇太子令㫖増置粜粟米场卖柴炭场每人粟不过五升薪不过五十以市价比之少十分之一二故赴场籴买者士庶相杂集英殿修撰陜西五路经畧使知永兴军范致虚率兵勤王至陜州克潼関封氏编年曰先是范致虚在长安措置兵马守御丙午年和河东汾潞石隰而南皆无故致虚作守河计以河东置诸度外河西㳂流堡垒相望招幕诸色人借补官资僧道技术如赵宗印张孝庆等皆补募属统制官者莫知其数或献守河之计且设砲棚千斤碓鹿角冐索如儿戏者甚多致虚素不晓边方兵革事往往取献陈者利便按文施设军民与州县不胜其扰已撰㪚金歌效子房㪚楚歌使人刋板于金人寨旁及张挂州县是时敌势强盛诸将闻风而畏多逗留不进且有相率以降者敌乃驱其男妇老㓜而去歌意葢击动北去军民毋为敌用而望其尽力于朝廷故有北人半是南朝民食禄南朝终为君失意暂时辞汉主彷徨不忍痛思亲云又以诗与运使桑景询云参旗井钺出西秦紏合诸侯付老臣风引斾旌趋魏阙雪晴宇宙灭天尘寒威等郄邉人惧炎运方隆庙畧神已见旄头坠天外乞身当喜及今春宗印者汾州孝义县人本姓赵落髪为僧作万化长老遭乱欲避地因过河中府题诗扵佛刹曰七十劳生西复东乡関在望念飘蓬大辽半嵗九分尽全晋一年千里空周召已亡无善政蔡童虽死有余风华隂乞食啇山去岩谷幽寻四老翁安抚使席益见之遣人追因与语大竒之荐与致虚致虚谬不知兵见宗印谈兵口舌以为竒士乃令还俗用便宜累借中㪚大夫直龙图阁为节制叅议竒兵军止以统制王伟万李道峰宋戡等并聼节制宗印请筑长城起潼関迄龙门虽致虚行移峻急而上下皆不以为是筑城及肩应命而已宗印以僧为一军谓之尊胜队以行童为一军谓之静胜队而河东僧行多窜名军中亦有补官者致虚㑹五路兵欲勤王赴援京师屯军华隂有京城东壁统制韦知几者破城时得出奔过致虚杜常夏俶吿以京城已䧟常俶以知几见致虚致虚谓常俶摇撼军情乃曰京城岂有可䧟之理因问知几知几绐言知几本是勤王兵不曽到京城而兵已溃但闻京城守御如故致虚以知几告谕扵诸军以明京城守御平安执杜常夏俶曰向来使杜常勤王之师应援京城遂听溃兵虚言中途而反夏俶保䕶陵原不能守尔等二人更相倡和纵兵刼掠驱虏妇女輙敢入関脱或京城失守臣子闻之即当奔之共死争忍观望奔溃所过焚毁理合诛灭免尔家小遂激令二人扵帐前号令榜其所由兵将闻之莫不惊悚军民大振有自京城奔走至者言京城已䧟军心皆不安致虚与宗印议进兵致虚由陆路先令宗印以舟师趋西京正月致虚中军至陜州先是金人犯京师即以兵五万守潼関扼西兵故兵不得进诸军日与金人接战攻夺潼関自正月至是凡十余战方得潼闗士卒死伤甚衆宗印至三门进亦累获小㨗致虚乃授宗印河东制置使节次发兵军容整肃出潼闗唐衆家集曰先是宣和七年知永兴军帅臣范致虚提六路兵勤王留连不进公时知同州三移书责之第一书曰伏见金人侵逼都城戒严百五十余日矣臣子区区忧国之心以日为嵗当食而叹中夜而起痛哭流涕无所容身愤懑之气填塞胸次戆愚妄发不识忌讳殚千一之虑冐再三之凟诚不忍箝口结舌碌碌自同扵衆人以负国士之知且失王臣之节用是剖心而重有陈焉自改嵗以来屡因便遣使之说欲知朝廷㫖意窥测金人状据险屯以图大计议论迂濶文字暧昧不能激𤼵机虑遂致兵家之竒计流为书生之常谈某不才不敏之罪也痛其咎悔夫复何言今若惩前言之不伸视后患而不自言是负知己也是负国家也是欺天下也今日之事可为朝廷虑者三可为闗中虑者五巩洛榛梗畿甸驲骚和议之谋既乖廹脇之势愈甚君父宵旰之忧谁与戡难宗社磐石之基谁与图存此可为朝廷虑者一也都城之中兵民无虑数百万围闭日乆廪薪日欠人既艰食谁有闘志此可为朝廷虑者二也中都以秦兵为牙爪者不足恃而所以为根本者莫能固矣此可为朝廷虑者三也十日逓场之溃方且招集十四日尹阳之北继以奔逃诛之则不可胜诛招之则未必为用不招又恐聚而为冦此可为闗中虑者一也潼闗之险虽为可恃而禁谷亦方可轨黄河之津虽有守御而蓝田自可越闗其他诸谷已为通达此可为闗中虑者二也诸司钱粮刬刷殆尽库藏为之一虚频年调发殆无虚日民力为之困弊掊而取之则为国歛怨取之有限则必乏军此可为闗中虑者三也兵之驰逐恃马以为命兵之精鋭恃噐甲以为衞此日大军既溃马之失者十凡五六噐甲之失者十凡八九一旦选彍骑则马不适士治坚甲利兵则噐不适用以此御敌安能为隽此可为闗中虑者四也陜西五路控制西夏以扞闗中比闻夏人侵掠鄜延近界攻围环庆诸塞为金人鹰犬之用使中国人有腹背之患此可为闗中虑者五也据山河百二之险自古号天府之国保闗中所以衞京师脱若闗中有警则所以为朝廷忧者又不可胜言也经畧左丞忠义一节勤劳百倍所以为国家计者至矣尽矣然军中之事谁为谘谋麾下之将谁可倚仗今且竭心思苦筋骸朝夕从事扵帷幄之间恐智有所困神有所不及而变有不可胜应矣自古戡大难定大事者必有戮力之人相与扶持乃能有济莫若合诸使者及摠管帅臣相与订议以图上䇿檄蜀师及川陜西路使之输财用辇军噐市战马以资闗中守御之备合秦蜀以卫王室庻几可图再造之基赞中兴之业孰不闻风而悦心慕义而影从者哉况夫主忧臣辱主辱臣死遭此多难乃臣子见危致命之时必有慷慨陈义以狥国家之急者要恃我公为主盟尔某辱知遇之厚屡陈瞽言比论守要害以妨不虞治后军以张声势已䝉施行是终不以其愚而拒絶之也某敢不効愚衷兾经纶之万一乎尽言以招过某不敢辞也惟善人能受尽言非公其孰能当之不宣第二书叠辱钧诲谨当佩服河右之举俟蒲中定日前诣次輙有愚见事闗体国冐昧言之今日勤王之师欲图再举已失事机和戎之议专使荐至共闻诏㫖藩臣固不当便文有司岂可抗命况亲屈帝尊就见二帅有宗社再安生灵全活恩深徳厚之语其谋议已定矣若举忿兵临勍敌未为万全之策深虑京师以孤城开关延敌欲二圣鸾舆不惊九庙笋不移伫俟退师再图基业今若抗和议之使必欲鏖战金若悔盟肆其毒心别生奸计则上害宗社下害都人其祸岂小哉钧意若以此诏为非眞即当遣使奏禀若是诏书岂可不承前日杀包修武今杀董宣賛非独不受命并与使者而戮之此陜之封人大误国事不可不治也前尝恳恳上禀乞差官管伴使命前来根问因依以辨眞实若以为疑自合奏禀以审朝廷的意因而窥测敌情不虞再三之凟叠贡千一之虑政恐伤害生人废格诏命老师飬㓂为患滋深今一举而戮二使则招祸甚矣自城下兴师以来将帅无谋屡战屡北误国至此恸哭流涕不忍言之然强聒不已者非惑扵流言而为喋喋也诚恐抗诏出师结怨连祸已误宗庙社稷之大计也为今之计以劲兵守殽函之险遣使禀朝廷之命且治杀使之罪以伐金人之谋坚壁休兵徐为之计舍此之图其祸有不可胜言矣幕中固多英才麾下必有良将谁肯为此言者其愚戆狥国不识忌讳其言不利扵今必验扵后大望左丞大资审听而深思之古人有云以国士待我我以国士报之某敢行焉第三书窃惟经畧左丞先生统师入援以安社稷忠义之心天实临之然沿路将兵临敌溃㪚闻之痛心继以流涕寻遣人招集逐旋发遣日夜深思恐金人乘间别肆奸计累具札子申陈防守利便已蒙施行强聒不已斋沐裁书具呈可为朝廷虑者三为闗中虑者五欲走人贽于钧座然心之精诚事之机宻口不能宣书不能尽缮冩鍼封未敢遣行所不为送白马寺造车盖欲辇载而归又闻四月初尽过河清扵今月十三日宵遁归州具言事状以此参验信其不诬但金人恃强廹胁求城下之盟必贪厚赂要重质而归今虽有渡河之期须以劲竒殿后未审诸路之师如何尽𤼵间道入援最为上䇿前尝具陈未审钧斾戒行入援遂勤王否前此遣𤼵勤王兵马及紏合入援之意须先遣人具奏庶几朝廷知忠荩之意如洛阳使若已具禀或留或遣更乞审处其余非纸笔所能究者託张倅靣覆此某区区欲报知己之意非敢诞谩以欺世也亦非矫激以自欺也伏乞察胸中之诚而深亮之二十四日甲寅驾在青城借资军人月粮米大元帅府以知濵州董谊知𨽻州赵某各统本部兵屯扵单州武经大夫知濵州董谊自将二千人到袭庆府朝㪚大夫知𨽻州赵某自将二千人到东阿县大元帅命单州驻札二十五日乙卯驾在青城大雪极寒城中多寒识者以为隂杀之气而然金人求索诸色人金银求索御前祗候方脉医人教坊乐人内侍官四十五人露䑓祗候妓女千人蔡京童贯王黼梁师成等家歌舞及宫女数百人先是权贵家舞伎内人侍上即位后皆㪚出民间令开封府勒牙婆媒人追寻又要御前后苑作文思院上下界明堂所修内司军器监工匠广固撘材兵三千余人做腰带㡌子打造金银系笔和墨雕刻图畵工匠三百余家杂剧说话弄影戏小说嘌唱弄傀儡打金斗弹筝琵琶吹笙等艺人一百五十余家令开封府押赴军前开封府军前争持文牒乱取人口攘夺财物自城中赴军前者皆先破碎其家计然后扶老携㓜竭室以行亲戚故旧泣涕叙别离相送而去哭泣之声徧于里巷如此者日日不絶二十六日丙辰驾在青城何㮚自军前回传话入城籴米以济百姓何㮚自军前回传诏云朕见两元帅议事事毕还内天寒民困无烦扵雪中候驾以受冻馁已令广置粜场米卖柴以济饥贫朕负百姓出涕无从百姓闻之无不感泣颁诏之后就相国寺定力院兴国寺置四场粜米许人粜三升毎升六十二文民始苏矣然官司措置少法强者受利而小民惠少乃榜絶军人不得入场男女分日由是稍均金人来索什物仪仗等宣和録曰自帝䝉尘金人舘扵斋宫夜击柝还巡二将既不许见日遣萧庆须索城中物脇帝传㫖取之从正月初十日以后节次取皇帝南郊法驾之属是日尚书省奉军前圣㫖令取五辂副辂卤簿仪仗皇后以下车辂卤簿仪仗皇太后诸王以下车辂卤簿仪仗百官车辂仪仗纳噐法物礼经礼图大学轩架乐舞乐舜文二琴女娲笙孔子冠图䜟竹简古畵教坊乐噐乐书乐章祭噐明堂布政图闰月体式八寳九鼎元圭鎭圭大噐合䑓浑天仪铜人刻漏古噐秘阁三舘书籍监本印板古圣贤图像明堂辟廱图皇城宫阙图四京图大宋百司并天下州府职贡令宋人文集隂阳医之书诸科医工百七十人教坊乐工四百人金玉杂役诸工课命卜祝司天䑓官六尚局撘材修内司广固诸寺诸军曹司并许以家属行日下津搬赴南薫门朝天门交割不得住滞又取内人街坊女子弟童人及权贵戚里家细人指名要童贯蔡京家秪候凡千余人自选端丽者府尹悉捕倡优内夫人等莫知其数押赴教坊钤择开封府尹四壁官主之俟採择里巷为之一空上皇所出内人虽已嫁者亦径取以往告报下如鹅鸭趋汤火开封府捉事小火下搜捉免一人至千缗或愿入小火下之家充其婢妾者至开封府皆蓬头垢靣不食作羸病状觊得免而开封府尹徐秉哲自置钗粉冠挿鲜衣令膏沐粉黛盛饰毕满车送军中父母夫妻抱持而哭观者莫不歔欷陨涕皆内侍邓珪之谋也初内侍承宣使邓珪传宣河北为金所得降之用事军中教令唿索至是又请珪家属及官吏士人僧道医卜千余人并珍寳杂色药材等皆以万数秘帑百司所有至此殆尽凡人间有用之物京师蓄储取之毕足如奉使及河外守臣亲属取以往尝须冠子一色万余顶他皆称是又取书録及所藏古噐又取车辂冠冕及女童六百人教坊乐工数百人鸿胪卿康执权少卿元当可寺丞邓肃押道释经印板校书郎刘才卲传宿国子监主簿叶将博士熊彦诗上官悟等五人押书印板并舘中图籍往营中交割鸿胪寺丞赵子砥燕云録曰金人既破京城金帛子女象马寳贝尽为攘夺燕人乃说尼堪曰今日破国而掠取太甚天下后世所讥于是又取图籍文书与其板偕行其所欲不在是也当时下鸿胪寺取经板一千七百片是时子砥为寺丞使之管押随行三朝北盟㑹编卷七十七三朝北盟会编卷七十八钦定四库全书三朝北盟㑹编卷七十八宋徐梦莘撰靖康中帙起靖康二年正月二十七日丁巳尽二月六日丙寅二十七日丁巳驾在青城诏寻康王所在中书舍人张赍诏开徳府下访寻康王初宗泽领兵驻扵开徳府扬声康王在军中金人闻知以人马䕶送中书舍人张赍上蜡封诏召王还京师扵城下呌问守御人兵报以康王不在本府仍不知屯驻去处金人与澂乃囬金人取索香药并诸色人宣和録曰金人来取内香药库市易务药物生熟药太医药院及诸处营造彩色药工部头司天䑓隂阳官象牙犀角三千株蔡京童贯王黼家姬四十七人大晟乐工三十六人二十八日戊午驾在青城雪始霁黎明御史䑓告报百官接驾是日告报百官并赴南薫门接驾士庶奔填充塞道路已而殊不闻耗谢克家作忆君王词云依依官桞拂宫墻楼殿无人春昼长燕子归来依旧忙忆君王月破黄昏人断肠闻者莫不埀泪大元帅府驻札兵御退金人京东转运判官闾丘陞召募勤王兵三千人赴大元帅府前屯濮州敌骑至濮州陞御之又敌骑至曹州黄潜善兵御退之范纳赵野屯南京遣使臣赵哲献书帅府哲将家子有胆畧以百骑分三队道与金人三四战获数级夺马三匹以献二十九日己未驾在青城金人来索诸人物金人又来索尚方药饵以至罇罍笾豆㣲至奕碁博戏之具无不征索车载而往者不可胜计人心扼腕殊不安贴留守司奉圣㫖令多差人搬擎所颁仪仗等物后搬发尽絶车驾还内又取应拜郊合用仪仗祭噐朝服法物并应扵御前大辇内臣诸局待诏手艺染行戸少府监文思院等处人匠秘书省车辂院官自二十五日搜索夫人倡优等选择又征求及戚里家女使等不可计数车辙运送者已尽肩舆以充货轿之家尽取无遗被选出城者号恸而去亲戚有泣别扵门者又押内官二十八人百伎工艺等千余人赴军中哀号之声震动天地民情极扵皇皇廹扵冻馁又多剖剥者五十贯赏以止絶殊不戢差董赵权司业监起书籍等差兵八千人赴军前三十日庚申驾在青城官吏士庶云集候驾金人又索诸人物是日又取畵匠百人医官二百诸般百戏一百人教坊四百人木匠五十人竹瓦泥匠石匠各三十人打毬弟子七人鞍作十人玉匠一百人内臣五十人街市弟子五十人学士院待诏五人筑毬供奉五人金银匠八十人吏人五十人八作务五十人后苑作五十人司天䑓官吏五十人弟子帘前小唱二十人杂戏一百五十人舞旋弟子五十人金辂玉辇法物驾仪仗驾头皇后玉车宰相子弟车诸王法服宰相百官朝服皇后衣服御马御鞍御尘拂子御马二十匹珊瑚鞭两条前法物仪仗内家乐女乐大晟乐噐钧容班一百人并乐噐内官脚色国子监书库官太常寺官吏秘书省书库官后苑作官吏五寺三监大夫合䑓官吏左司吏部官吏鸿胪寺官吏太医局官吏市易戸官吏大内图夏国图天下州府尚书省图百王寳箓宫图相国寺图五岳观图神霄宫图天宁寺图本朝开立登寳位赦书旧本夏国奏举书本纸牋红铜古噐二万五千酒一百檐米五百石大牛车一千酒单一千凉伞一千太医局灵寳丹二万八千七百贴封氏编年曰是日觧内夫人及戚里女使以未己午刻方以车载数百近南薫门时官吏亦俟驾扵南薫门内而女使軰车上斥骂大唿曰尔等任朝廷大臣作壊国家至此今日却令我軰塞金人意尔等果何靣目诸公回首缄黙而已二月一日辛酉朔驾在青城粜谭稹家米撤髙俅杨戬等第宅卖以济民先是籍谭家赀约白米二千石豆粟亦如之至是委发粜以济小民又拆毁髙俅杨戬第宅出卖柴薪二日壬戌驾在青城金人再取索诸人物是日来取索妃后服琉璃玉器再要内夫人杂工伎伶人内官等家属开封府追捕极峻穿系大䋲交刄防送号唿不絶扵道榜曰奉驾传指挥多差人津送大金所须应干物色尽绝圣驾方回三日癸亥驾在青城监国出令増置粜米塲数十所金人取丝一千万斤河北克丝六千八百疋四日甲子开封府榜再根括金银汴都记曰先是正月内金帛见纳比元数金百之一银十之一表叚十之二惟绢有留守司申状城中所有止如此如有隐蔽同受军法二月四日奉圣㫖根括金银应副大金已具了絶事状却有取回军前内官蓝诉医官周道隆乐官孟子书等经元帅投状称有金银在家窖藏乞取前来遂致元帅怪怒差人赍锄䦆入城斸取内侍邓珪及教坊人所窖金银于是开封府出榜再行根括五日乙丑驾在青城太学生黄时偁上尼堪书书曰窃闻之良药苦口利扵病忠言逆耳利扵行若夫乐容悦而憎鲠切取谀美而舍忠良虽尧舜无以致治时偁淮右寒生家习儒业老父䝉诲训之曰不在其位不谋其政罔可轻言自取戮辱由是钳口结舌守分固穷未尝敢以片辞辨是非方今国家艰难茍有见闻宁忍甘蹈盲聋之域非不知身为宋氏之臣不当以狂斐之辞干冐元帅也非不知一言忤意死未塞责也直欲内报吾君之徳外光元帅之名一身九死又何憾焉偁窃闻我宋自崇宁以来奸臣误国窃弄威柄者有之妨公害私者有之大启幸门壅遏言路而元帅因之遂有此举道君太上皇帝亲降诏书反自痛责断自宸衷乃传大寳今圣皇帝即位以来适丁国难然以孝行夙彰天人咸服今元帅歛城不下盖以此也伏覩去年十二月二十三日国书止为催责金银表段有云所须之外亦不必取是知元帅行仁义之兵也比者圣驾躬诣军门议加徽号几一月迟留未归诏㫖虽曰军前迎待礼数优异保无他虞奈何居民朝夕思念燃顶炼臂延颈跂踵以望御车之尘也元帅岂不念天生斯民而立之君以主治之复索须他物络绎不絶参酌以情虽不足以报万一而方䇿所载自昔及今未闻有大事既决反縁细故而延万乘之君者证以国书似非初意愚窃惑之念我国家曩者伤财害民之事构怨连祸之人尚可目也曰内侍伶伦美女是已曰宫室衣服声乐是已今军前一一须索惟复谓此悉皆国害坚欲为我痛锄其根株耶亦驱挈归境以为侍奉之乐耶军机深宻非愚陋可得而知也兵法曰上贤下不肖取诚信去诈伪禁暴乱止侈奢又曰为彫文刻技巧举饰而伤农事者禁之愿元帅详鉴此章孰思正论杀人以挺与刄无以异也傥使宿奸复被新宠是犹禾莠相杂而耕者未耘膏肓之疾而医者未悟则将日渍月浸习以成风不害此而害彼何时已矣时偁懵不知书愚不练事事虽切其意甚忠事虽小所闗甚大方议修书铺陈而见未及形言乃自祸呜唿天网恢恢踈而不漏老蠧巨恶难逃覆载中矣且如内侍蓝诉医官周道隆为平昔倖滥渠魁今取过军前坐席未煖乃忘我宋前日宠恩之优不思两国修讲和好之始妄兴间牒称有金银在家窖藏遂烦元帅怪问考斯人用心则粉骨碎躯难塞滔天之罪请论之昨明降圣㫖根括金银以报大金全活生灵之㤙虽尽力不可惜人情朕茍可以报金国者虽髪肤不惜只是有要者尽取扵是有司累行劝谕及指为禁物稍有隙藏以军法从事其措置根括非不尽心上至宗庙噐皿下至细民首饰罄其所有愿酬再造而天子且曰朕茍可以报金国者髪肤不惜凡为臣子固为体国忧君疋马以上尽令送纳据诉等不务济朝廷之急报元帅之㤙輙至冐典宪埋窖金银悭吝慵逆无如此之甚者若使未过军前则人人蓄为至寳论当时根括指挥已合诛戮窃恐逐人昨縁有司根取犒赏因被囚禁挟此为仇妄意生事罪尤不可赦也愚谓斯人正当扰攘之际犹敢懐奸罔上取佞一时异日为国患也必矣亮元帅智周万物不待斯言察见罪状文王问太公为君如何太公曰勿妄而计勿逆而拒圣人埀教良有以也伏望元帅大干坤之度垂日月之明毋纳谀言以玷大徳将蓝诉等乞赐行遣狥首京城不惟扫荡宿孽又少惩戒后人仍愿元帅全两国之好以顺生灵之请使銮舆早还禁御军前或有所阙朝廷亦不违命垂之青史传为盛事岂不韪哉二帅请车驾赴毬㑹宣和録曰是日二帅传令请皇帝赴打毬㑹上在青城斋宫乘马至毬塲二帅令悉屏骑从止何㮚冯澥曹辅郭仲荀从分庭设两位上东靣西向尼堪西靣东向酒七行斡里雅布绣衣打毬为乐以献上曰今日得观盛礼岂敢重劳元帅斡里雅布打毬罢就令诸将打毬复酒二行上起身谢曰某乆留军前都人望欲乞早归尼堪云待那里去上失色更不复言罢归尼堪斡里雅布与上同上马送至行宫曰天命如此无可奈何上至幕次羣臣迎拜上怅然不怡何㮚色甚忧问开等策将安出葢斡里雅布策马送上已有天命之言故也竟夕忧惶不知所至闻军前已击毬车驾有还期都人大悦至是传言驾回接者不知几千万皆不能行晩云来日入城开封府榜再根括金银除从官以上及合赴常期外应干马并限初七日尽数赴军前交纳六日丙寅驾在青城金人变议遣内翰吴开学士莫俦持金人文字入城宣和録曰是日早自百司官吏都人尽往南薫门接驾至未时敌人㙭断南薫门踏道自上出郊遣御带王孝杰入城抚谕都人逐日候驾虽风霜雨雪不惮是日孝杰不至人心大恐顷之有榜传皇太子令㫖以皇帝出郊多日未囬太上来日往军前恳告元帅乞驾早还至晩金人遣内翰吴开莫俦持金人文字入城孙传等数人读号絶欲死闻初五日之击毬也国相就賔席执礼甚㳟上语则起身侧聼荅毕复坐而二太子驰击堦下酒七行毕上离席曰欲入城国相者蹙额不怿既退二太子送至行在殊有眷眷之意马上或传语莫能晓金人再译似谓天命有归者衆皆惘然上尤忧沮然见其礼数勤腆不以为意也遂复以归意恳之乃云国相来日尚欲相见已而果有使来国相语问所以归之意荅以安抚百姓及催促应副军前别无他衆谓归期决矣咸有喜色至初六日拂旦来请上即移驾扈从官犹整服而进谓果得还也才出门忽有彻黄屋者衆方惊愕外则已望北方设一香案随驾各官扵百歩外排立上独前下马望香案两拜读诏讫数金人拥上乘马而去继引宰执从官跪聼衆皆叩头哀请竟不从毎宰执一人监以二金兵侍从一人监以二燕兵各分㪚伪楚録曰二月六日夜遣翰林学士承㫖吴开翰林学士莫俦持书入城书曰大金元帅府遂以降表申奏今囬降圣㫖先皇帝有大造扵宋人而宋人悖徳故去嵗有问罪之师乃因嗣子遣使军前哀鸣祈请遂许自新既而不改前非迹变愈速是致再讨犹敢抗师洎官兵併力击城摧破方伸待罪之礼况近寻载书有违斯约子孙不绍社稷倾危今既伏罪且从誓约宋之旧封颇亦广袤既为我有理宜混一然念师行止为弔伐本非贪土宜别择贤人立为藩屏以王兹土其汴都人民许随主边居者聼所降圣㫖在前今请宋宰相文武百官在京臣僚一面㳟请上皇以下后妃児女及亲属王公之属出城仍勾集耆长僧道军民遵依圣㫖共议荐举堪为人主者一人不限名位尊卑所贵道徳隆茂勲业耆旧素为衆所推服长扵治民者虽无衆善有一扵此一令荐举当依圣㫖备礼册命赵氏宗人不预此议应宋之百司并事新君其国侯得姓氏随册建号所都之地临日共议天㑹五年二月六日右金吾衞上将军右都监押右监军押皇子右副元帅押伊拉齐贝勒左副元帅押安班勒都元帅左阙幵俦又出上军前批付留守孙传云今月六日大金书诏以屡失盟誓别立异姓仍依宣㫖专候上皇以下后妃诸王公主已次内旅出京俾令团聚自惟失信故当如此犹许旧地别立贤人其为百姓之幸非细今因元帅差人赍文字入城附此诚意幸为晓然早请上皇以下举族出城诸事并依元帅指挥方是长计无拘旧分妄为祸乱速招连累中兴遗史曰初城䧟之始上出郊尼堪索上具降表遣人持往其国至是复囬持到金国诏书读毕尼堪令吴幵莫俦传金国囬文入城惟用事孙传王时雍徐秉哲范琼軰知之仍共相宻议𤼵遣龙徳宁徳两宫及妃后亲王驸马之属未敢使军民通知时闾巷皆喧言消息不好而已李若水抗论骂敌是日读诏罢尼堪使萧庆脱御服若水向前抱持上令不可脱云何得乱政此是大朝眞天子你等外臣不得无礼左手抱上右手指尼堪以骂之被数畨人打破口面流血扯过一边见上脱了御服即时气絶倒地少顷人各㪚去若水亦稍甦有数十金人甲兵守之俄传国相令云须管好李侍郎存在有谢宁者若水虞候也时在侧遂令宁扶若水到青城左掖门侧廊屋内将理司马朴移书二将责以大义先是朝廷凡遣使造金壁多不得见二将或踞坐帐中使甲士执引使者趋拜庭下司马朴之使也问其族曰先祖大丞相光曰贤者之后稍加礼再往返召对宣徳门除兵部侍郎城未陥时被拘留是日朴以金人变议移书二将责以大义二帅虽不聼然重之孙觌辞免制状曰二月五日赴击毬之集比还已不怿何㮚亦有忧色六日渊圣复遣臣抵孙传命臣坐赐食且曰卿与朕同艰难之苦无惮行朕不忘卿也臣顿首曰主忧臣辱何惮一行既出独怪圣语遣劳如此莫测其故比出舘忽遇铁骑数队分立泰禋门外见之大惊行次籍田复为数骑所遮留止墻隅间而内使金渊亦来徐见三百余骑自南北至田一夫举鞭之而身在中矣未几郑寛之梁平王孝竭王宗沔自城中来亦留不遣薄暮使人传国相令召臣等入青城伺候内东门一人出小纸传唤梁平王孝竭王宗沔金渊四人姓名与俱入留臣寛之待门外即见四人者出臣挽孝竭等问知其故惊悸失声三朝北盟㑹编卷七十八三朝北盟会编卷七十九钦定四库全书三朝北盟㑹编卷七十九宋徐梦莘撰靖康中帙起靖康二年二月六日丙寅尽十一日辛未大元帅府摆布勤王人马丙寅契勘金人札寨京城下直北连珠剳至卫南县东至东明县西至胙城县篱落牢固无隙可乘幕府奉王㫖宜分遣人马于曹濮间一带州郡县鎭再整龊摆布对寨相望审势进𤼵今将大元帅府五军驻札东平府及分遣诸处摆布下项大元帅府五军东平府驻札先锋辛彦宗五千人前军都超二千五百人左军张琼二千五百人中军张俊二千人赵俊二千五百人右军苗传二千五百人后军花实二千五百人以上搃制一万九千五百人马军在内縂号四万人以杨维忠都统计驻札开封府人马副元帅宗泽下陈淬统磁州二千人洺州一千人尚功绪二千人常景二千人王孝忠一千人权邦彦一千人孔彦威一万人以上縂制一万九千人五军在内号一万八千人以陈淬统制并聼宗泽节制开徳府守御人兵不在数孔彦威一万人初五日议定起发驻札濮州人马闾丘陞三千人姚鹏二千人孙振二千人以上縂制七千人马军在内一万四千人并聼副元帅附近节制濮州守御人兵不在数驻札兴仁府人马黄潜善一万三千人张㬇二千五百人髙公翰二千五百人王善一千人以上縂制一万九千人马军在内縂号四万二千人以张㬇统制并聼黄潜善节制兴仁府守御人兵不在数驻札广济军人马丁顺三千人孟世宁二千人温宗建一千人李大钧一千人张荣一千人以上縂计八千人马军在内縂号一万五千人以丁顺统制并聼黄潜善节制广济军守御人兵不在数驻札单州人马王澈二千人董谊二千人二千人以上縂计六千人马军在内縂号一万二千人亦并聼黄潜善附近节制单州守御人兵不在数内驻札栢林鎭人马刘浩二千人白安民一千人縂计三千人马军在内縂号六千人右通计八万一千五百人马军在内通号一十六万七千人七日丁卯同知枢宻院孙传文武僧道耆老等画一状赴军前伪楚録曰孙传第一状中大夫同知枢宻院孙传等今月六日亥时准元帅府公文备到大金皇帝圣㫖指挥传等闻命震仆义当即死然念世被本朝徳泽至深至厚嗣君亲政未及期年㳟俭忧勤无所不至若遽䝉废絶实我臣子所不敢闻知輙复忍死须臾冐昧悲痛激切之词仰干台聼伏望埀天地再造之恩毕终始保全之赐传等誓当捐体碎首图报万分谨具画一下项一太上皇以下不敢有违令㫖见起𤼵赴军前同伸恳告一嗣君即位以来日修徳政并无亏失惟是失信一事上累谴呵盖縁亲政之初为谋臣所误继以尽行窜责兼检㑹上违大辽信誓亦系童贯李良嗣王黼等妄取事端并行处斩了当如此显是嗣君悔悟前失非有他心一嗣君自在东宫即有徳誉着闻中外比即位臣民归仰今感戴保全恩徳至厚若䝉终惠未加废絶尚可以嵗修臣事之宜如抛降金银表段之数虽目下未能数足将来下外路取索分嵗贡纳实为大金永远无穷之利若一旦行废弃遂同匹夫纵有报恩之心何縁自効一伏详来令㫖别择贤人以王兹土许汴都人民随主迁居具见仁慈存恤之至据今中外异姓实未有堪充选举者若仓卒册立四方必不伏从縁此兵连祸结卒无休息之期非所以上副元帅爱惜生灵之本意一今日之事生之杀之予之夺之全在元帅虽大金皇帝诏有废立然将在外君命有所不受则阃外之事元帅自可专行一汴京两经根括取索公私所有各以罄竭显见将来难以立国乞班师之后退守徧方以备藩屏如䝉大恩特许嗣君以废复立有称唿位号一聼指挥右件如何谨具申皇子元帅伏望特加矜悯早赐允从伏候台令孙传第二状孙传等伏覩诏书宜择贤人立为藩屏窃见国主自在东宫㳟俭着闻若愿选择贤人立为藩屏必无出其右者兼本国自太祖皇帝以来累世并无失徳惟上皇听信奸臣国主年㓜新立为大臣所误以致违盟失信上干国典伏望国相元帅太子元帅察臣等前状许其自新复立社稷容少退避以责后効再念赵氏祖宗徳泽在民未冺或未允从前恳亦望特赐哀悯许扵国王子弟中择一贤者立之或不愿立上皇之子乞扵神宗皇帝二子中选择建立使长得北面永为藩屏非惟不灭赵氏亦使一国生灵䝉被恩泽永为与国传等不胜激切恳祷之至请太上皇及太上皇后诸王王妃公主驸马都尉等出宫幸青城敌寨宣和録曰黎明遣孙传王儒弼内侍李石用引请太上皇帝出城者再少顷太上皇帝郓王以下三十余人诸王妃公主都尉等尽乘车檐由南薫门出至午燕王杞王出百姓稍知其事于前内权留开封尹问其故不答捕为首者一人斩之而出初上皇迟疑未欲出徐秉哲以兵围出南薫门已而出榜曰皇帝出郊日乆未囬太上皇亲出恳告二帅各仰知悉㓜老春秋曰初六日吴开莫俦持元帅府文字入城见孙传王时雍徐秉哲等谓之曰军前有指挥如上皇以下申时不出即纵兵四面入来杀人传与时雍等径见太上皇乞与诸王后妃诣军前恳告上皇未应范琼以言逼之上皇涕泪横流不得已乃乘竹轿而出自宫门至南薫门百姓拥遏填满玉街无不堕泪者至南薫门下出轿移时门启有鉄骑在瓮城中里簇而去百姓望之皆恸哭遗史曰金人变议之后观吴幵莫俦道尼堪之语及观时雍秉哲等请上皇诣军前恳告之谋惟恐上皇出城稍迟致贻金人之怒纵兵入城其室家例遭刼掠乃以好言诱对上皇如期出郊虽市井皆不及知可谓专为私谋不顾君父矣呜唿任事大臣不能靖国家之乱及祸乱已炽又不执主辱臣死之节乃甘心以君父付分敌人之手尚可以履戴天地而施面目见人乎后妃诸王以下次第出城乳妪婢使多歩行百姓见之惊忧战慄心胆䘮乱意不乐生西角楼下有百姓二人欲邀拦上皇不及俄见燕王行马二百姓邀之曰大王家的亲人都去奈何一城生灵不如留一人以存国祚王泣曰大金要我教我奈何二百姓曰百姓懑与大王一处死待如何京城四壁弹压使范琼令擒二百姓斩之迨晚有榜云留守司奉监国令㫖皇帝出郊日乆未还上皇令宫嫔等出城亲诣大军前求驾囬内士庶安业是夜民情恟惧各持兵巡坊巷官司弹压四壁至夜深亦不敢息留守司急召百官议事时已三鼓尽矣靖康后録曰上皇䝉尘扵敌营上皇初亦艰难不欲便出王时雍徐秉哲以言恐逼遂出城闻者皆愤恨留守臣奉监国太子令㫖今来车驾出郊两月未还上皇亲诣大金军前见二元帅求车驾还内军民各令知悉卫士归传上皇初到青城与尼堪及斡里雅布坐扵端城殿上皇东向尼堪南向斡里雅布西向闻上皇玉音甚厉汝称先皇帝有大造扵宋反是我有大造扵汝也若大辽伐我当所甘心汝去年兴师吾传位与嗣君遂割城犒军汝等乃还今兴兵称嗣君失信汝等曽记誓书否汝不信然乃萧庆王芮等教汝等为之可唿萧庆等来与我面証吾岂畏一死二帅皆无言萧庆等亦皆不出少顷上皇起行东廊见上扶上皇号泣乆之上皇谓上曰汝若听老父之言不遭今日之祸葢上皇初欲与帝出幸何㮚苦諌乃止要盟録曰是日太上皇后郓王王夫人朱氏三男六宗姬肃王王夫人任氏二男二宗姬景王王夫人田氏济王王夫人曹氏康王王夫人邢氏莘王王夫人严氏徐王王夫人王氏沂王和王信王未出阁则安康王楃建安郡王楧嘉国公椅瀛国公梴昌国公柄温国公栋仪国公桐韩国公相出降帝姬则曹寅嘉徳帝姬宋邦光安徳帝姬曹晟荣徳帝姬蔡鞗茂徳帝姬向子房成徳帝姬田丕洵徳帝姬刘文彦显徳帝姬未出降则华惠恵福令福纯福宁福永福六帝姬妃嫔则王贵妃乔贵妃韦贤妃王婉容阎婉容任婉容王婕妤小王媫妤崔美人五王宫则燕王偲赵王俣吴王佖和义郡王伟永宁郡王仪独留皇后皇太子主国百姓见之始知有废立之事惊忧战慄心胆䘮乱人不聊生市井小人相视变色上皇平时好玩珍寳有司及军前莫能知也内侍梁平王仍軰曲奉金人指所在而取之珍珠水晶帘绣珠翠步障红牙大匮龙射沉香药犀玉彫屏榻古书珍珠畵络绎于路又取皇帝殿白玉之寳十四承休命延万亿永无极一也受命于天既寿永昌二也天子之寳三也天子行寳四也天子信寳五也皇帝之寳六也皇帝行寳七也皇帝信寳八也御书之寳九也御书之印十也无字寳十一也皇帝㳟膺天命之寳十二也宣和御笔之寳十三也又皇帝恭膺天命之寳十四也青玉之寳二其一传国寳其二受命于天既寿永昌所谓秦玺者也金寳九御前之寳一宣和殿寳二御书之寳三天下同文之寳四天下合同之寳五又御前之寳六御前钖赐之寳七书诏之寳八皇帝钦崇国祀之寳九银印一书内省出纳之印皇后殿金一皇后之寳太子殿金一皇太子寳太子妃金一皇太子妃印八日戊辰吴幵莫俦自军前赍文字前来催推戴状自孙传第三状翰林承㫖前指挥择立贤人事窃以本国日前将相多是上皇时用事误国之人嗣君即位以来所任宰相亦继以罪罢将相率皆败亡之余其他臣僚悉皆碌碌无闻之徒元帅府之所偹知岂敢蔽贤不以上闻若举扵草泽之间亦非闻望素着人心不归孰肯推戴兼赵氏徳泽在人至厚若别立异姓城中立生变乱非所以称皇帝及元帅府爱惜生灵之意若是元帅府特选立赵氏一人不惟恩徳有归城中以及外方立便安帖或天命改卜运数有归则非本国臣民所敢末议乞自元帅府择推贤人永为藩屏传等不胜痛切殒越惶惧之至元帅府㸔详孙传状将相多是罪废败亡之徒臣僚类皆碌碌无闻之辈若举于草泽之间孰敢推戴者夫运数既衰亦必有继兴者若言败亡之世必无可继则三王之后迄至于今安有君臣之道人伦之序何不详道理之深也如或必元帅府推择縁在军前皆系北地汉児若举北人即与混一无异若欲推择南人其见在军前南官亦枢宻等之所共知也未委果有所举者否若有所举请其姓名见示亦与依应唯不许何㮚李若水预此议如或京城内外俱难自举仍请诸官各具名衔依元帅府所举推戴伏申在京士民郭铎等又具诸义利申告军前要盟录曰铎等伏闻欲令选择贤人以主此土铎等闻命震惊㒺知攸措窃惟元帅拥弔民伐罪之师行应天顺人之道既陷京城歛兵不下全活在城生灵虽汤武仁义之兵未易过念今上自处东宫至即帝位恭俭修徳中外悦服止践位之初未熟政事辅弼非人有失大信致获罪扵大金皇帝然念上虽失倍其于天下万姓略无过失士民归向乆矣今遽见弃絶别立异姓不惟异姓中不见有徳之人诚恐民心皇皇无所统一奸雄僭窃杀戮无辜如此则非所以上副大金皇帝及元帅府爱惜生灵之意也伏望元帅埀天地再造之恩全始终生成之赐复立今上以主此土世修享贡以报鸿恩则今上感戴之诚何敢忘也如元帅必欲以失信为罪则监国嗣子实惟其人他人俱不足当此如或未可即肃王景王温淳忠义俱有贤徳国人共知选择贤者以承嗣位人心向慕实天下苍生之幸今若别立异姓设或仓卒之间选择非人蹈前车已覆之辙不免再轸大金皇帝圣虑而民复坠涂炭铎等情动扵中义不可辞仰冐威严无任叩头泣血俯仰俟命之至监国揭榜是日京城四壁坊巷军民皆詾詾不定监国有榜曰访闻小民多持兵噐徃来街市仰安业如故依前持兵仗者并决配又申谕云上皇出郊止为求驾囬内仰民安业不得造作语言诳惑衆听是日弹压官四出百姓持兵噐巡防者如故九日己巳文武百官孙传等又状申军前孙传等第四状准元帅府札子节文再请恭依已降圣㫖早举堪为人主者一人当依已去札子施行右传等窃念本国赵氏祖宗徳泽在人日乆累前沥恳投告今来渝盟失信止是上皇与前主其子及支属并不干预上冀恩造更赐详酌庶得中外帖然不致生事若不容传等死请必欲推择异姓自中及外委无其人兼实难于自举伏乞元帅府选择敢不一听台命又状右传等除已与百姓父老具状申元帅府尚有未尽之意不敢自默今更忍死沥血上干台听伏以前主皇帝违犯盟约既已屈服而舍之存亡继絶惟在元帅不然则有监国太子自前主恭命出郊以来兼抚军民上下帖然或许就立以从人望若不容传等申臣子之情乃欲别立异姓天下之人必不服从四方英雄必至云扰生灵涂炭卒未得安传等自知此罪在不赦然念宋自祖宗以来徳泽在人扵今九世天下之人虽匹夫未忍忘之况传世食君禄方主辱臣死之时上为祖宗下为生灵茍有可言不敢避死传等无任哀痛惶惧陨越之至谨具申皇子元帅国相元帅伏候台㫖遗史曰是时在京士庶虽见上皇以下六宫后妃亲王驸马出郊留守司及开封府犹宻其事市井间皆未知端的然其事渐彰人情方忧惧是日也宣徳门前揭示黄榜偹悉金人节次移文及孙传等应报文状民间始知欲立异姓相顾号惧陨越皆悔不令上皇东巡上迁都也留守司虑恐军民作乱乃令京城四壁都弹压范琼抚谕军民军民咸泣不已琼大唿曰自家懑只是少箇主人东也是吃饭西也是吃饭譬如营里长行健児姓张底来管着是张司空姓李底来管着是李司空汝军民百姓各各归业照管老小军民闻之皆气销而去然骂琼不絶声十日庚午孙传张叔夜百官父老毕集南薫门号哭赍状扵门乞缴申中军孙传第五状云文武百官僧道军民孙传等右前已累申元帅府乞轸恤赵氏存全社稷许国主归国降号称藩永事大国就立监国嗣子以从人望或选赵氏近属使本国生灵有主中外帖安以全大国弔伐之义传等今在南薫门拜泣俟命不胜哀恳痛切之至吴幵莫俦赍到元帅府札子曰吴承㫖囬得孙枢宻等状二道并初七日状二道备已洞悉有契勘昨有文字惟贵道徳不在名位髙卑今请百官僧道军民耆老既为行府扵在京官僚未谙可否但恐在京目下为首勾当官员必是可举可以共立早具本官衔状申如未可即依已去文字须得共荐一人限今月十一日如此度不见举荐必别当有悔吝无得有违天㑹五年二月又大金元帅府牒今月十日右副元帅亲到左副元帅麾下共议宋人告请复立赵氏至晚到本营方有善利门下官员送到汴京军民僧道耆老郭铎等告乞立赵氏文状并孙枢宻等今月七日八日三次共五道録曰为言此事已经共议差官入京须得别行荐举外善利门下人员以輙受状又严加惩戒讫虑在京人犹以投状为辞别致住滞今请在京诸官孙枢宻等照㑹依吴承㫖莫学士等赍去文字日限施行不得住滞吴幵莫俦持文字来云尼堪大怒月日二事不了便举兵入士庶传闻囬语相与号泣十一日辛未百官等以议状申军前乞立张邦昌伪楚録曰留守司勾集百官㑹议相视乆之计无所出衆曰今日勉强应念不然一城生灵屠戮于赵氏何益既无善䇿不若举在军前者一人张邦昌旧任宰相姑举之以塞命想二帅意必有所属议定幵俦复以议状往孙传第六状云文武百官僧道军民等准元帅府指挥须得共荐一人限今月十一日状申者契勘自古受命之主为上图箓下以勲徳在民或权强近臣或英豪特立有大材略因而霸有天下方为人乐推今来本国臣僚如孙传等召自外方被用日浅率皆驽下迷悮赵氏以至今日人皆懐怨方此俯伏谨俟诛责若付以土地俾备藩屏必为百姓忿嫉立致变乱上负选建之意然传等奉元帅之令备述诏书严切举国惶恐非敢违拒实以在内官员委无其人伏望元帅台慈体念乞于军前选命张邦昌以治国事如军前别有道徳隆懋为天命所归者乞赐选择则本国人民敢不推戴者时孙传张叔夜不签书三朝北盟㑹编卷七十九三朝北盟会编卷八十钦定四库全书三朝北盟㑹编卷八十宋徐梦莘撰靖康中帙起靖康二年二月十一日辛未尽十三日癸酉十一日辛未皇后太子出诣军前宣和録曰是日金人取皇后太子甚急午间皇后太子出门车凡十两百官军民奔随号泣拜于州桥之南攀辕号恸往往陨絶于地至南薫门太学诸生拥拜车前哭声振天中有一人大哭擗踊于上其他往往皆气塞泪尽无能哭者时已薄暮将近门犹闻车中唿云百姓救我金人在门下者迫行范琼先以危言詟卫士然后益兵拥皇后太子出都人愤疾又曰先是正月上再幸敌寨以孙传兼太子太傅以保䕶东宫及军前索皇后太子傅欲留东宫太子不遣宻谋以黄金五十两使人匿太子于民间别以状类太子并宦官二人击杀并戮当死者数人以其首同尸并宦者尸送至军中告以宦者窃太子欲投军前都人争之击杀宦者误伤太子因以兵讨杀其为乱者欲得人以死替太子自初七日至十一日无当之者传抚膺大恸曰不谓中国无一男子且上蒙尘託孤于传岂可自脱分付于人吾太子太傅义当与太子同死生今主辱臣死之时金人虽不索吾吾当从太子出求见二帅以义责之以祈万一然后就死衆伟其言时方在皇城伺候太子同出传之子因来省传传叱曰使若勿来而竟来耶吾分死国矣虽汝曹百辈来吾心不可移也叱使速去勿乱人意传之子亦曰大人以身徇国某何言哉愿大人力保太子遂以留守司等亊付次官吏部尚书王时雍有顷传从朱氏太子至南薫门求见二将守门军人曰军中惟欲得皇后太子留守何为出耶传曰主上出辱太子复出我宋之大臣且太子傅上既不回当以死从太子幸为速白元帅军人许为禀传之是夜宿门下不动黎明军人开门以尼堪命召传入十三日并家属取去遗史曰吴革见太上皇及六宫皆出城悲痛不己巳入内白留守孙传曰上皇业已出城乞力留皇后皇太子庚午革顿首言二帝出郊驾未必回愿陛下坚避以固国本孙传曰何辞以拒之革曰有一内臣貌类太子金人或邀请则抱以登车出朱雀门宻讽百姓邀畱不可则堕之车下以死告奉尸以往仍以赈饥乏为名招忠义勇智之士结为队伍太子㣲服车中溃围出不从皇后及皇太子遂行先是燕王越王出门有百姓拦截称国中无主欲畱之不令去为范琼所戮是日琼恐百姓喧乱乃领兵往来内前告谕百姓曰赵氏已失国军前见议别立异姓今晚皇后及皇太子尽出不得邀阻迨晚皇后及皇太子同车载以行百官万姓哭送于道太学诸生亦哭送于门太子传令致别哀号之声震动天地是时宫嫔辈有徒歩随车者自皇后而下止有被服随行士庶旁观心胆殒溃十二日壬申尼堪召孙传张叔夜赴军前遗史曰张叔夜赴军前见尼堪召叔夜绐之曰孙传不立异姓已杀之公年老大家族繁盛岂可与孙传同死耶可供状叔夜曰累世荷国厚恩誓与国家俱存亡实不愿立异姓迫之数回终不从唯请死而已金人皆义之吴幵莫俦自军前入城议事是日晚幵俦以二将文字来留守司晓示榜今月十二日吴承㫖莫内翰自军前来赍到大金元帅府指挥请疾速勾集在内大小官员不限己未共议并僧道耆老军民等更讫説谕商议共并举张邦昌即使连状各于本衔亲书其名背后名下押字仍于年月纸缝用在上官印限十三日申上便与册立入京如别有异见别具状申只不许引惹赵氏若别举贤人者亦不许阻敢有逼留不赴议所者当按军令是夜三鼔御史台告报文武百官不限大小使臣虽致仕在京宫观及僧道耆老军民班限十三日絶早并赴宣德门集议内省官员不来具状申元帅府依军法无请住滞右録二月十二日夜元帅府指挥在前今晓示各令知悉十三日癸酉开封府榜准畱守司札子勾集文武官员僧道军民并赴宣德门集议开封府榜留守司札子今月十二日晚吴承㫖莫内翰自军前回传二元帅台㫖令留守开封尹连夜勾集文武官员虽致仕在京及宫观人僧道耆老军民于今月十三日夘时并赴宣德集议窃虑混杂无以分别札付本府将文武百官及致仕在京宫观人并分拨付秘书省僧道赴宣德门外西阙亭军官赴大晟府集议不管稍阙湏至指挥右出榜宣德门张挂各令知悉百官赴秘书省士庶赴东朶楼军员赴大晟府集议推戴张邦昌事百官各趋赴既毕集仰即闭秘书省门外环以兵乃令连衔举荐张邦昌间有先预知其意不赴议所者王时雍又令范琼把省门以举荐张邦昌事説谕军民等于内前府吏台奋唿令速具名衔推戴异议者押赴军前而军民耆老僧道回顾无言唯唯而退独太学诸生等以某等所见意殆不然琼虑军兵视效乃髙声折衆曰当今为忠不可只可为孝遂令同人归学时孙传张叔夜已出独时雍主其事晚百姓饥但见出白纸十幅令书职位姓名而退状词秘之不以示衆薄暮幵俦缴状以出左司员外郎宋齐愈书张邦昌字以示衆遗史曰金意欲立张邦昌令吴幵莫俦赍文字入城中令百官僧道耆老等共议别立异姓以治国事并不得引惹赵氏开封府御史台集百官于百官省衆议文臣承务郎武臣承信郎以上悉赴议乃集议于皇城司王时雍等以下皆在已冩推举状草但空姓名未填衆皆议未敢发左司员外郎宋齐愈自外至问时雍举谁时雍曰金人令吴幵来宻谕意举张邦昌今已冩下文字未填姓名齐愈因记金人先已有文书云请举军前南官谓是邦昌无疑乃取笔书张邦昌三字将示时雍曰是又示衆议官皆无语乃并冩下文字出城去朝野佥言曰金人榜云右孙传等举前太宰张邦昌状在前疾勾集在京大小官职军民僧道等并于秘书省集议举张邦昌即便书御位姓名押字仍于年月日纸缝用官印限不过此月十三日申上便与册立入京不许引惹赵氏若别立异姓具状敢逗遛不赴议者当按军法一时百官观是榜无不涕泣御史中丞秦桧独状缴申论列谓邦昌辅相无状不能尽人臣之节以释二国之难不足以代赵氏情愿乞押赴军前面论桧状曰右桧窃縁自祖父以来七世事宋身为禁从职当台谏荷国厚恩甚愧无报今大金拥重兵临已㧞之城操生杀之柄威制官吏军兵等必欲灭宋而易姓桧家尽死以辨其理非特忠其主也且明两朝之利害耳赵氏自祖宗以至嗣君一百七十余载功德基绪比隆汉唐实异两晋顷縁奸臣渝盟结怨邻国谋臣失计嗣君误主䘮师遂使生灵被害京城失守嗣君皇上致躬出郊求和于军前两元帅既允其议已布闻于中外矣且空竭帑藏居民之所积追取辍銮舆服御之所用割交河北之地恭为臣子今乃变易前议自欺斯盟致二主衔寃庙社将倾为臣子之义安忍视而不论哉且宋之于中国号令一统绵地数百里覆载之内疆域为大子孙繁衍充牣四海德泽加于百姓前古未有兴亡之命虽在天有数焉可以一城而决废立哉昔西汉絶于新室而光武乃兴东汉絶于曹氏而刘备据蜀唐为朱温簒夺而李克用父子犹推其世序而继之盖继世之后德泽在人者深其基广业巨势虽逓降四海英雄必起天下之士不敢窥其位所谓基广则难倾根大则难㧞此之谓也西晋武帝因宣景之权以窃魏之神器德泽在人者浅加以恵帝昏乱五王争柄自相残戮故縁石勒得以据中原犹頼王导温峤辈辅翼元皇江左之盛踰西京石晋欺天㒺民交合外邦以簒其主其于天下也得之以契丹失之以契丹况小主失德任用非人而忘大恩曽未德泽下及黎庶特举中国藩篱之地以赂敌人天下其思之哉此契丹之所为能灭晋也宋之有天下九世宥德比隆汉唐实异西晋大金废立之议可不明天地之意以攷古今之迹哉切观大金今日计议多前日大辽亡国之臣画筹定计所以必灭宋者非忠于大金也假灭大金以报其怨耳曾不知灭大辽者大金大宋共为之也大宋既灭大金得不防闲其人乎顷上皇误听奸臣因李良嗣父兄之怨灭契丹盟好之国乃有今日之难然则因人之怨以灭人之国者其祸岂可胜言哉为计议者必欲灭宋之策在絶两河懐旧之思除邻国复仇之患而已又曰大金兵威无敌于天下中国之民可指麾而定若大金果能灭宋两河懐旧之思亦不能忘果能灭宋徒使宗属贤德之士唱义天下竭国力以北向则两河之民异日抚定之后亦将去金人而归宋矣且天生南北之国方域至异也晋为契丹所灭周世宗复定三国实为晋报恨然则今日之灭赵氏岂必赵氏然后复仇耶虽中国英雄亦将复中国之仇矣桧今竭肝胆捐躯命为元帅言废立之议以明两朝之利害伏望元帅不恤羣议深思国计以辨之于朝若用䜛言以矜已之功能非特伤敌国之义亦贻患于异日矣又祸莫大于灭人之国昔秦灭六国而六国灭之符坚灭燕而燕灭之顷童贯蔡攸贪土以启主欲营私而忘国计屯兵境上欲灭辽以取燕云之地方是时也契丹之使交驰接境当时国计应从其请乃欲邀功业以兼人之地遂贻患于主而宗社垫危今虽焚尸戮族又何益哉今元帅威震中原功髙在昔乃欲用离间之论而矜一已之功其为国计亦危矣贯攸之计可不鍳哉自古今来强者固不足恃刘聪石勒威足以制愍懐而挫于李矩数千人之衆符坚以百万之师衂于淝水之旅是兵强而不足恃也大金自去嵗问罪中原入境征战已踰嵗然所攻必克者无他以大金久习兵革中国承平百年士卒罕练将帅未得其人也自古中国地土甲兵之威四邻无有将相英雄世不乏才使异日士卒精练若唐藩镇之兵将相得人若唐肃代之臣大金之于中国能必其胜哉且世之兴王以有德而伐无德以有道而伐无道然后皇天祐之四海归之若邦昌者在上皇朝专事燕游不务䂓谏附㑹权幸之臣共为蠧国之政今自社稷倾危生民涂炭虽一人所致亦邦昌为之力也天下之人方疾之若仇若付以土地使主人民英雄必尽起而诛之非特不足以代宋亦不足为大金屏翰矣大金必欲灭宋而立邦昌则京师之民可服而天下之民不可服京师之宗子可灭而天下之宗子不可灭桧不顾斧钺之诛戮族之患为元帅言两朝之利害伏望元帅稽考古今深鉴斯言复嗣君之位以安四方之民非特大宋蒙福实大金万世之利也不任惶惧恳告之至谨具状申自余百官所议其畧云奉大金皇帝诏㫖二元帅令㫖欲少宰张邦昌为主某等荒迷不知所措敢不推戴如更欲别选贤人亦取自军前指挥三朝北盟㑹编卷八十三朝北盟会编卷八十一钦定四库全书三朝北盟㑹编卷八十一宋徐梦莘撰靖康中帙起靖康二年二月十四日甲戍尽二十一日辛巳十四日甲戍吴幵莫俦赍到军前牒据文武百官申乞立张相治国亊己申本国许册立为皇帝请牒册寳及一行册命礼数金人取亲王帝姬驸马及南班官亲属遗史曰先是金人破真定府得走承马受内侍邓述者太上倖臣也置在军前至是尼堪斡里雅布懐废立之意也先令邓述将太上儿女供具其数又尝取内侍四十五人至军前问其人管甚职事问毕却遣回一半别换曽管宫阙者时留守司大臣不疑其故以谓要管宫阙之人是金人欲效之后吴幵持废立文字要太上诸王以下孙传意欲藏匿吴幵持文以示乃邓述与管宫阙内侍先已具其数已各书姓名以示之传乃吞声而尽发焉又金人于宗正黄少卿处取玉牒簿去指名要南班宗室先自二王宫濮王宫以近属官序髙者先取宗室逃窜于细民家藏匿徐秉哲为金人所逼押文引令诸使臣收捉使臣利于得财凡所藏匿必捉得之获免者十有一二其文引云或于南薫门萧太师处交割或于顺天门耶律大夫处交割皆用牒押字或谓徐秉哲为人之臣忽押牒取国之宗属以赠仇讐其贪生忘国之意有如此者开封府捉事使臣窦鍳曰我生为大宋之臣岂忍以大宋宗族交送于金人乎遂自缢死十五日乙亥金人取御史中丞秦桧赴军前以废立异议故取之集百官作推戴表军器少监王绍草之王绍表先叙大金皇帝云道合三光功髙九有惇德允元智将几于虞帝弔民伐罪义实过于周王又叙邦昌云惟太宰相公识探天人学贯古今内外之声久着天人之意允洽大国褒崇之礼希前王作圣之功可治国事以主斯民吴革置赈济所谋起兵以救驾皇后皇太子既出城吴革谓二帝与天眷皆遭敌人拘留为人臣者何用生为乃于启圣院置局名赈济所募士就食一日之间不啻万人革隂以军法部勒以吴铢左时朱梦説张知彰马献可吴忠徐伟参谋议伟又率两学进士崔鼎臣周虎臣等八十余人应募因檄伟总辖士人是时康王为天下兵马大元帅驻军山东伟献言于革宻遣薛安裴进靳立等数辈懐蜡弹由间道告急于元帅府乃约在外将相拥兵进城内外相应夹攻敌寨图还二帝保全宗社革从之孔彦威斩常谨献首于大元帅府以常谨官职差遣授彦威承信郎孔彦威为常谨下提辖衙兵乙丑彦威诣帅府宻告常谨自受帅府札子授武翼大夫合门宣賛舍人合依王㫖取便路往柏林镇驻札谨乃离朝城县住泊十日不动忽一日席地置酒请彦威及近上使臣十人数盃后谨説佐官不自由不快活只欲落草去取快活如何衆不应谨説待别商量即散去次日差彦威前去山口路欲望袭庆府去作过彦威衷私一日一夜走投帅府告首王问何以騐实彦威曰谨具差使臣五人赍金银在此召募帅府军兵兼谨已移寨出郓城住泊掳掠乡村王遣人宻伺果获五人又发探报察谨动息悉如彦威所告王命只以常谨所带武翼大夫合门宣賛舍人并统制本路下人兵便许彦威令自斩谨首级及抚定得军情无他即擎首级来即授之遂授彦威方畧令赍抚安军衆榜示以行彦威驰归见谨绐以回自山口次日谨与所掳妇人杂马驰骤彦威驰马及谨挟谨下马驱捺在地数谨罪懐中出抚定榜示以徇衆衆皆曰可斩遂斩谨抚定其衆取谨首驰诣帅府乙亥以献王喜犒劳彦威许奏官职辛巳奏拟彦威武翼大夫合门宣賛舍人统制本头下人马一万人令去开德府城下驻札听宗泽节制十六日丙子金人遣曹少监郭少傅同开封府徐秉哲治事时方议立张邦昌未定京师事务金人主之百官凡有一事即取禀军前至是金人令曹少监郭少傅同徐秉哲治事军前指挥令百官依旧入局治事军粮依旧支散金人取宫禁库藏珍玩诸物金人尽取内藏元丰大观库簿籍悉取寳货及大内诸库龙德两宫珍寳奇物佥言曰太上平时好玩珍寳虽有司与宰相不能知之内侍王仍等曲奉尼堪説其物指其所在而取之金人取太学博士十人太学生堪为师法者三十人金人索太学生博通经术者三十人如法以礼谨聘前来师礼不敢不厚忽有应募愿行者大扺多四川人及两河人两河人思得假便移乡四川人皆为利往也官司人给三百千保治装三十人者欣欣然应聘初金人围城太学生汪若海等劝人纳资财赏军上在军前董时升劝人纳金银徐揆投书于二帅乞免金银上久不归汪若海説二帅乞复銮舆人皆称太学多忠义之士至是城中乏粮困匮金人时有洗城之语又疑金人不去欲毙在京之民者太学生皆求生附势投状愿归金国者百余人元募八十人而投状者一百人皆过元数其乡贯多系三川两浙福建京师者比至军前金人胁而诱之曰金国不要汝等作大义策论各要汝等陈乡土方畧利害诸生有川人闽浙人者各争持纸笔陈山川险易古今攻战据取之由以献又妄指娼女为妻要取诸军前后金人觉其无能茍贱复退者六十余人委无才能不足以为师法复欲入学司业博士集衆榎楚而屏之士之茍贱无守有如此者遗録曰金人初取太学生正録三十人为北方贤资令国子监各给三百贯发遣正録皆惧乃私诱学中素无亷耻者以充数即日出城其赍粮并为敌有亦从而不追十八日戊寅大元帅府再行下诸处勤王进发遗史曰是日募府奉大元帅康王指挥京师全无消息吾寝食不遑可再呈檄书行下诸处契勘当府今月七日九日十一日十三日十五日十七日节次札下兴仁府黄待制驻札开德府宗元帅节制诸头项人马及札下南京宣总两司互为应援及一面闗牒陜西京师江淮勤王师帅去讫外今再契勘探报大金归期全未见的确京城信息不通或云系桥或云绞筏不久渡河然登城之敌至今不下大寨或有小寨未起傍列四处却掳吾民搬运粮斛或称候麦苖长大可餵牛马方可北归是未有去计讲和之説实缓我天下之师观其形势虑包诡谋今仰见在开德府驻札副元帅宗修撰兴仁府驻札节制黄待制各切加意召募信实人前去硬探知见得委有奸计尚或窥伺旧城未有退师之意仰审观形势料度彼已随处纠合附近统制官人兵克日进寨于近京驻札张大军势通协令去仍切持重明逺斥堠毋致反落奸便不得先以人兵跳㺯自启败盟之衅内如宗元帅举师之日先告谕开德府濮州黄待制举师之日先告谕兴仁府单州广济军各严备守御其逐处城上城先分已摆布若军若民之兵不得一例起发使各保守以防乗虚及逐处守臣各应付随军粮食五七日并后来不住相继应副仍各申随处所属转运使不管少有阙误并仰南京宣总两司照㑹与宗元帅黄待制一依今来指挥各猜觇探互相关报㑹合进寨约日于近京驻札务要声援相应及仰一面备坐今来指挥行下陜西京西江淮等路勤王领兵去处约日催发㑹合仍具逐头项职位姓名及札下河北运判顾大夫京东运副黄龙图随军转运梁修撰等各随处应副钱不管少有阙误并小贴子兼契南京开德府兴仁府等处去京城远近不同即起发当有先后务要同日到京城侧近切在契勘无令参差不齐又小贴子再契勘京城围闭日久时朝廷遣使赍诏传谕虽知金人已再讲和无复掳掠然到久累月未闻退归阻隔道路朝廷命令不通臣子之心寝食不遑今来勤王之师诸道云集便欲相与戮力进兵血战仰念主上屈已谨信讲好息民之意未得转进当府已累札下审观形势可进无先以兵相加自取败盟之衅今仰节制黄待制善副元帅宗修撰宣抚使范承宣北道总管赵资政经制翁阁学发运向直阁发运方徽猷淮南东路提刑种郎中知扬州许龙学前知宻州郭待制西道总管王资政陜西五路经制钱侍郎知淮宁府赵待制各切亲饬诸将整军伍利器械具糗粮若旬月之间师犹未退忍复坐视当约日齐进誓身一战凡臣子世受国恩各懐忠义之报必愿効死立功仍仰吐心沥诚䌷绎方畧合谋觧难速行条具申金人取详通经教德行僧数十人金人来索详通经教德行僧开封府即令拘诸院禅僧等每院不下十余人觧赴金国军前复有退令归者所留仅二十人待遇颇厚诸寨请轮斋衬殆无虚日二十日庚辰王发东平府先是帅府排日札下诸处勤王师帅约与㑹合幕府聚议宜进寨济州克择官王府选定用庚辰进发是日起发东平府先是军前人情随府诸色人等唯思家喜南去河北诸郡勤王兵惧战闘欲北归至是北兵见帅府趋济州多不欲南于是五更于北门及县前两处放火欲骇乱军衆张俊救扑灭之奸谋不行晚宿中都金人移文再根括金银是时被发遣出城者足相蹑于道涂金人见其随行笼内有金银尼堪大怒斥责根括官吏以谓皆以为尽絶各有结罪文状今乃如是耶故移文再行根括督责益峻急既而揭榜晓谕委四壁官根括如初民情自是殆无生意自月初发遣宗室宦官宫嫔辈如今两旬犹未尽号唿之声道途不絶二十一日辛巳尼堪唤吏部侍郎李若水等议立异姓事若水骂詈同王履死之靖康忠愍曲周县李公事迹曰公姓李氏讳若水字清卿始名若氷洺州曲周县人曽祖宏故任莫州録事参军赠太子太傅祖庠故任郑州管城县主簿赠太子太傅父恂故任开德府议曹掾赠少傅世业儒仕州县着清白声公自幼苦学工于属文政和八年嘉王榜勅赐同上舍出身初任迪功郎大名府元城县尉时河朔盗贼起以捕获功改承仕郎复以功赏转宣教授平阳府司録宣和六年春试学官有司爱其文典雅近古擢为第一除济南府府学教授先是左司员外郎髙景云尝见其诗竒之遂立荐于朝除太学博士时文格彫弊独以古文倡之从者甚衆七年春李公邦彦起复先年当蔡京落职致仕其子攸用事李公欲託病求去公素蒙见知乃上札子言大臣以道事君不可则止安可假病黙黙而退当抗论上前以尽大臣去就之义无使天下有伴食之讥李公颇不悦继以非旧窠阙减罢遂不复除用尝以启上李公其末云顾积譌之云久宜致理之尤难首建裁损而国用未丰痛罢科繇而民力犹困邉陲初定当求守御之方贼势稍衰可弛防闲之策权贵抑之而益广仕流滥矣而莫惩凡兹十数之大功未睹轩昂之成效政宜解榻以待士置驿以招贤博采寸长用俾远见未几金人入邉果如所见料靖康元年夏再除太学博士待阙间差权太常博士累转朝奉郎时开府仪同三司简国公髙俅薨皇帝令挂服举哀承太常寺告报轮当賛导入札子俅败壊军政致金人长驱罪与贯同等当退褫官秩示不终赦不宜辱举推之礼数日未报复入札子备论其事朝廷从之即除太常博士八月朝廷欲遣使金国以租赋赎三镇令侍从䑓谏各举三人公两预其荐召上殿赐今名除秘书省着作佐郎借秘书少监奉使大金山西军前到太原见国相尼堪时太原真定已陷租赋不能赎三镇途中尝有诗呈副使王坦翁曰中山忠义定何人数月相从笑语真未信功名孤壮志不妨诗酒寄闲身此来饱看千岩秀归去遥知两髩新就使牧羊吾不恨汉旄零落落花春又曰旧持汉节愧前人闻许传来若不真五鼓促回千里梦一官妨尽百年身闗山吐月程程逺诗景含秋句句新孤馆可能忘客恨脱巾聊进一盃春十一月十一日还朝十三日闻敌骑已南有㫖令同王云等再议除侍从公辞乃已十五日知枢宻院事冯澥使尼堪借公徽猷阁学士副之是夜到中牟守河溃兵作过或云已有敌骑渡河左右甚骇谋取㫖改路冯澥问当何如公曰守邉防河诸把隘将士皆望风逃避奉使者又如此朝廷将何所頼以某处之唯有死而已今云敢回者行军法衆遂定路中日一奏乞京城设备至懐州界逢金人大军馆伴刘思萧庆云已遣使往汴京画河为界三镇更不湏理㑹随大军至西京界闻门下侍郎耿南仲同知枢宻院事聂昌出使交割河北河东闰十一月三日到京城外拘留冲虚观尝赋诗以见志曰战马南来久不归山河残破一身㣲功名误我闲云过嵗月惊人迅鸟飞毎事恐贻千古笑此生甘与衆人违艰难重有君亲念血泪班班满客衣金人独遣冯澥同萧庆入城请与皇帝相见欲议盟誓不从又遣萧庆入城请与皇帝相见又不从许宰相亲王出后数日两枢宻两郡王分使军前议不合尼堪军攻城愈急三朝北盟㑹编巻八十一三朝北盟会编卷八十二钦定四库全书三朝北盟㑹编卷八十二宋徐梦莘撰靖康中帙起靖康二年二月二十一日辛巳尽其日城破次日馆伴来相见説景王请命书上犹有御寳料城中未甚乱国相教徽猷来欲令入城遂于城破处见尼堪斡里雅布云令何相分来议事国书中亦説此意入见奏之当日何㮚出次日又遣济王中书侍郎陈过庭出何㮚回陈二帅请与上皇相见上欲代之先遣请恳告次日出幸敌营留三日而还后除礼部尚书力辞上曰徽猷阁学士自与尚书同班卿可受之复以借官辞不已改除吏部侍郎命兼权开封尹辞之降御笔云卿始终为国兼尹不须辞免二年正月九日军前遣使将国书来説农务将兴及徽号事须当面议请皇帝出郊遂降诏次日出二月六日金人变议公母夫人张氏闻之恸曰吾子平日刚直死难决矣自后不通消息当月二十一日权府曹吕齐在朱雀门见取过军前医官能调入城取物説某修合处在国相位廊下屡唤李侍郎来理㑹事早来又见问何唯你坚不欲立异姓李侍郎道上皇悔过避位主上孝慈勤俭无有过行国相云赵皇失信使南北生灵如此岂不是过李侍郎道若以失信为过国相亦有失信处乃厯数之某忘记其语又云你刼金帛女子止是一匹夫耳你生命决不久国相大怒令推出处置二十四日随行虞候谢宁入城运取家小説某一生在监军处打伞前此常随定侍郎初六日时先収了金国诏书尼堪令萧太师脱御服侍郎向前抱持皇帝令不得脱被十余畨人拽过一邉呌道此大朝真天子你等外臣不得无礼又被畨人打口面见脱了御服即时气絶于地谢宁不敢唤少时却苏衆已分散只有十数甲兵守之传国相指挥须管要李侍郎在遂令谢宁扶到青城左掖门侧廊屋内住毎日供三畨饮食侍郎絶不能喫似中暑底后萧太师三次来道事已如此你休执迷拣长处行恐壊性命不是你好人我不来劝你又云你前日骂詈国相国相亦不见过你若顺从他时与你好官做侍郎只道天无二日民无二主谢宁曽劝道侍郎父母年髙兄弟又多若稍顺他恐可得回侍郎叱云古时有忠底人如今无你理㑹不得十六日国相来唤理㑹事了却放回二十一日又唤去理㑹事甚多时林后只见侍郎骂詈国相令推出处置又回面呌骂不喜听遂和谢宁缚了到南郊侧近顾谢宁云我为国家合死枉带累你监军道待与你放了你回头来也未犹骂詈不止遂害之及説被害区处某后来亦不敢回去埋藏至四月四日金人已退家人出城寻认依谢宁所言区处得之暴露四十余日肌肉不变时年三十五初金人出牓阙下求立异姓云军前南官亦当举唯不许何㮚李某预此议及军前取家属兄若虚到南薫门亲见畨官数十共叹其忠且言我大辽死难者二十余人你南朝只李侍郎一人后自京师奔大元帅府上书者数十人皆言社稷死者唯李若水一人今上皇帝即位之初尚书右丞吕好问又上札子乞优加褒赠建炎元年五月九日奉圣㫖特赠观文殿学士与子孙恩泽五人赐其家银绢五百匹两后因臣僚札子乞赐美谥当年六月九日奉圣㫖可特谥续准告谥忠愍建炎三年七月召兄若虚上殿上正色曰围城中士大夫止有李若水绍兴四年正月内明州见武节郎新镇江府焦山巡检张説围城中作行门第二次从驾出郊亲见当日尼堪在殿上髙尚书读罢诏使萧庆脱御服独侍郎向前云陛下不可脱此辈乱做也立于渊圣皇帝后左手掩抱渊圣皇帝右手指而骂之某等出门外不见后面事绍兴八年夏金国使人乌凌阿思谋对接伴称公忠义且问子弟几人今在某处仕官绍兴九年春又蒙朝廷给还致仕遗表恩泽三人建炎二年秋家属流寓扬州遂藳塟公于蜀冈绍兴十一年五月二十三日迁𦵏公于湖州归安县广徳乡卜村南黄龙坞少傅公茔之左勅赐坟寺额曰褒忠永庆禅院贤士大夫作哀挽者百余人公娶刘氏赵氏并赠硕人三子曰浩早亡曰淳曰浚孙四人楷札橒相继以二子郊恩累赠公左宣奉大夫所着诗文经兵火多散失有文集十卷其行状墓志神道碑皆未就故实纪其事迹又逸事曰谢宁云二月二十一日在南郊侧近监军问侍郎云你回头也未侍郎厉声骂詈不止遂被监军打破唇齿侍郎神色不动喷血奋骂愈切监军以刄裂颐断舌迺寘于死死已又肆惨酷至于身首异处膏血浸于原野者凢四十三日家人于被害处収殓时形貌如生尚书省赠官札子告词建炎元年五月初九日奉圣㫖故吏部侍郎李若水忘身为国知死不惧忠义之节无与比伦达于朕闻为之涕泣可特赠观文殿学士与子孙恩泽五人赠其家银绢五百匹两勅节义士之大闲能忘身而徇国爵禄国之砥石宜懋赏以报功肆加恤典之崇越进彛章之限故朝奉郎吏部侍郎赐紫金鱼袋李若水操履端重学植粹醇儒馆抡才早膺选任从班入侍旋被旁求属邻敌之内侵数受辞而出使勤劳靡惮诚悫勿欺念国难之非常骇敌情之不测二圣遭北迁之阨大统有中絶之危奋不顾身义形于色仁必有勇知处死之非难慾焉得刚信茍生之可愧忠义之节无与比伦达于朕闻为之涕泣是用宠以辅臣之异数躐陛秘殿之隆名赙物具仪赏延及子昔段秀实笏击朱泚颜杲卿面折禄山简册有光精神如在惟尔英烈追配古人魂其有知服我休命可特赠观文殿学士余如故臣僚乞赐谥札子告词臣僚上言伏见故吏部侍郎李若水将命军中备尝艰险功虽不遂志实可悯青城废立之际独以鸿毛之命争论刀锯之侧义形于色卒殒非命志节凛然不愧古人伏望断自睿慈特与优典追赠官爵钖以美谥六月九日三省同奉圣㫖李若水忠义无比伦已推恩外可特赐谥勅朕灼观之古昔歴考忠义凡有临危致命之秋多仗节死难之士世无仓猝扰攘之变人有媮懦委靡之心茍贪其生鲜蹈于义惟尔忘躯而徇国我其録德而褒功故朝奉郎试吏部侍郎赐紫金鱼袋赠观文学士李若水出入敌营始终汉节威武不屈意气自如嗟殒竭之靡他宜旌嘉之首及载稽谥典式究佥言危身奉上谓之忠佐国逢难谓之愍于昭大节以示宠光慰尔九原之知为我百辟之劝可特赐谥忠愍余如故靖康小雅云公讳若水宣和七年冬十一月金人渝盟遣其国相尼堪将兵入河东知代州李嗣本首叛从敌将燕人耿戍律守石岭闗复开门迎之敌遂围太原又遣其二太子斡里雅布将兵自平州入攻及境贺正旦接伴使传察以不屈而死蓟州燕人内应燕山帅郭药师以常胜师迎敌其贰张令徽刘舜仁潜与敌通既接战二人拥兵不前药师遂败走还燕山因拘太师蔡靖都运使吕颐浩而下全燕之地降敌敌兵入攻保州中山不克前陷信德府遂犯京畿十二月天子内禅皇帝嗣祚上尊号于龙德宫越明年正月五日金师至京都之地营于牟驼冈攻城不利而种师道等诸道勤王之师咸集遂议割太原中山河间三镇以和二月敌衆北归尼堪虑河东之师袭其后留攻太原是嵗夏天子求专对之才以备出疆大臣以公应诏入对上竒之遂扺河东尼堪力言讲和之利朝议许之因遣王芮偕来是时太原失守敌马已南十一月尼堪营于京城之南青城斋宫斡里雅布营于京城之东刘家寺两军併力长围遂合上数遣公出城见尼堪且求成金伪许之闰十一月二十五日城陷公出见尼堪稍以爽约质之既敛兵不下上幸敌寨公复扈跸既还和议已定上嘉公勤劳稍迁至吏部侍郎靖康二年正月十日车驾再幸军前公复从前敌督所括马及金帛妇女艺术益急回銮稍稽中外危急二月五日果行废立是时公侍上侧极力争之且责之曰尔许我和屡矣天子为生灵屈至尊亲来计议既以势力苛留又輙敢无礼如此何也公知敌意已定因抱上大恸且骂曰尔曹何无礼之甚也逺国之人敢废中国圣明天子乎可速送驾归去茍不从吾言则主忧臣辱主辱臣死吾将以死争之矣诸将大怒因使人拽公去以马箠击公口面流血及缚置之空舍中三日不与食而公骂不絶口已而遣其贵臣髙庆裔来以好语来谕公曰公忠孝人也大金将宠用不患不富贵何不少屈徒死何益也公曰尔曹背谬岂知臣子有忠之节乎我大宋忠臣也圣主被辱恨不手杀汝辈以谢吾君而乃以富贵诱我我有死而已因极骂之且求速死敌知其不可回也遂毙之弃于道侧公之给使亲见始末因迯归城中且言之四月十二日敌马已去公之父与诸弟同公给使出城得其尸已浃六旬而不壊如生因以衣衾棺殓卜𦵏建炎初赠公观文殿学士官其子若弟凡七人呜唿方二将破京师拥重兵废置中原人主如儿女子戯其凶威虐焰望而裭魄公以一身摧之若视蝼蚁呜唿忠义之节冠絶中外诚可摇海岳而动天地矣故靖康之难死节之士公为第一诗曰烈烈李公实备全德义动幽明气贯金石扈跸敌营爰究忠烈杞人之忧废立大阨公挺不顾二将面叱勇甚雷霆天地动色命轻鸿毛名髙斗极燎火之焚不变蓝璧滔天之溺砥柱独立死得其所震耀方册费枢为忠愍文集前序曰事与身孰重曰身重身与义孰重曰义重义者身之用也夫人谁不爱其身也有义在焉则身有所不足爱也孟子曰生亦我所欲也义亦我所欲也二者不可得兼舍生而取义者也故君子必权其重者况以其任危疑之难白刃鼎镬曽何足以动吾心乎予每念靖康之变而得死义之臣曰吏部侍郎李某者盖未尝不壮其弃生赴义之大节而继以流涕太息也方敌国之师再薄京城朝廷百官共难同事者非无其人也公独以身当不测之地折齿烂唇而骂敌之口殊不少屈国人皆以忠臣亡助为恨呜唿公知所轻重哉异姓或有助公一吐忠愤则天下事亦不至此烈也子路死于卫孔子为之覆醢公之一死宗庙社稷天地鬼神实临之君子亦必有以处之矣生意凛然足以激忠义之气而偷生避难者亦将羞死于地下其何以免天下后世之公议乎予为秭归始得公遗文而观之盖有味其言也虽然公名在太常忠节义概天下共知之初不待文而传然刚烈敢为之气表见于文字间者予窃有仰焉故序公之文而出于节义之大庶几可以纠偷近茍简之俗九原莫作予重有所叹云公洺州人字清卿初名某靖康元年赐今名出使上即位优诏赠恤有加谥曰忠愍世系爵里国史具之孤浚淳跋曰靖康祸变强敌长驱帯甲百万勐不可当所在望风土崩瓦解钦宗皇帝擢先公于庶官两持使者节入尼堪军誓欲捐躯以济艰难青城之死素定于胸中非一时不得已而为之者于戯人孰不死先公之死酷矣颐已解舌已断犹奋骂吐血终至于身首异处当此之时天地为之变色日月为之无光战士为之嗟惋敌人为之叹惜先公已死适我大父母皆垂年故事迹中畧惧所以重贻二老人之深忧也独秭归费枢为守为先公文集序今锓木于蜀中能不没其实得以取信至干道中诸父沦亡因于秘收遗草中又得其遗事始尽书其本末孤浚淳泣血书中兴遗史及别録曰若水初官为大名府元城县尉差出下乡止一寺中有百姓病十余日一夜梦金甲神人告之曰来日有鐡冠道士託汝寄书与李县尉可达之尔病即愈病人睡觉甚异之来日果有鐡冠道士叩门赍书与病人曰可将此书与李县尉説闗大王有书上侍郎病人以书诣若水投之具言梦中事及鐡冠道士之语书题云书上元城县尉李侍郎闗押若水得书拆封看毕即焚之其事寖传家人扣之终不説遂作诗曰金甲神人传好梦鐡冠道士寄新书我与云长各异代定知此事太荒虚后人或云书中説围城事一録曰朝廷初选奉使大臣以公姓名闻上初见公名若氷曰若氷犹言弱兵也兵不可弱遂赐名若水副使节使王履事迹曰王履字坦翁开封府人㑹祖蝺故任染院事阁门通事舍人累赠少师祖仲平故任宪团练使带御器械知潞州赠华州观察使父景琚故任皇城使知澧州赠武宁军承宣使公好学通经史及冠即膺乡荐不第乃于元符二年从父皇城拜南郊恩霈三班奉职元祐间上书力言朝政阙失贻怒当涂论邪正尤甚遂褫官编置新州实预司马光党人之列今名在碑籍政和初复官省差充提举北京恩冀州黄河堤埽勾当公事任内累以功转成忠郎五年蒙髙阳闗路安抚都縂管吴玠辟充本司准备勾当公事次年随府罢以功转忠训郎续于宣和二年内又复上书极谏勒停久之至宣和六年叙复旧官国信使中散大夫秘书少监贾禋朝散郎试尚书户部侍郎虞栾荐公上殿对于当年六月内称㫖差监西左藏库时方从义郎任满转修武郎靖康元年八月内宣召上殿准勅武翼大夫充大金山西军前年九月至太原见尼堪议欲以租赋奉大金赎三镇地尼堪不从随大军复回于当年十一月十一日还京当月十四日公与李若水被㫖同王云马识逺再使军前日下出门行次中牟守河溃兵作乱或传金人已渡河左右甚骇衆谋改路若水疑未决公曰守邉防河诸隘将士望风逃避奉使若又如此朝廷何所頼以某处之惟有死耳若水然之遂令曰有违者行军法衆遂定沿路屡凂若水奏朝廷乞严设备再次懐州界逢金人大金馆伴使萧庆刘思前来相见具言已遣入京请画河为界更不须议三镇事公随大军南来不胜其愤气疾作舆以还闰十一月三日到京城外尼堪召公与若水饮曰且得到使副们乡中了遂举盃以劝公等尼堪曰奉使有劳宜劝以酒若水叹曰某等才薄识浅奉命议和不能为国家定大事罪固宜死酒不敢饮尼堪笑曰前言戯之耳公曰君国事大曷可为戯遂以酒盃掷于地尼堪大怒曰事至于此尚敢如是公曰杀人以挺与刃亦无异也尼堪曰一齐推去囚了公曰平生读书忠孝事死尚不惜何惧囚也因被囚于冲虚观尼堪攻城二十五日城陷尼堪遣公同若水入城十二月四日公与若水从驾出军前继复扈驾还京除公武胜军承宣使公辞上曰卿尽忠佐国面折金人固宜重赏公曰臣六世食禄方蒙陛下识擢身当朝廷多事之时惟愿以死报国家实不敢冒膺殊赏竟不拜命遂除相州观察使又辞上不允正月初扈从驾出再出军前遂为金人所留相继见随行翰林司兵士郑福归来取衣物备言二月初六日读了金国诏书尼堪令萧太师刘尚书脱上龙衣是时郑福正随观察正抱定皇帝髙声拦截令畨人不得近前道我皇帝孝慈仁俭只为百万生灵屈身来此见你这伙人不得无礼刘思使左右人擗开手被衆畨人打破头面领在一邉郑福不敢向前尼堪即时令人押出观察共侍郎去后过得几日再唤去议事观察回来日夜号哭二十一日再唤观察去理㑹事甚多时临后只见观察共李侍郎髙声骂詈出来言语学不得尼堪令人拥出去处置了观察回面向郑福你若得回去时传语娘娘道我已为天偿债也休苦烦脑左右押郑福不得向前去郑福不忍见不知前面去被害处继见监文思院门从事郎张敏来説渠在军前正见公在郊台邉被害时神色不动仰天长叹念歌一首只记临后两句道矫首向天兮天卒无言忠臣死难兮死亦何愆闻之者莫不堕泪公时年四十八二男长曰髙中次曰立中建炎元年五月内奉圣㫖特赠保宁军节度使先是公与李若水被害时斡里雅布见之叹曰南朝得人若此二子岂有今日之事可谓靖康忠臣也尚书右丞吕好问题公墓额曰大宋忠臣节使王公之墓三朝北盟㑹编卷八十二三朝北盟会编卷八十三钦定四库全书三朝北盟㑹编卷八十三宋徐梦莘撰靖康中帙起靖康二年二月二十一日辛巳尽三月初六日丙申二十一日辛巳大元帅宿任城县大元帅早发中都晚宿任城是夕北兵仍懐惧敌不乐南去縦横置椅桌于大街以限阻往来将发火谋乱张俊刺知巡寨得贼斩首以徇是夜诸营警严皆不敢寐金人移文催发宗室南班官金人移文宗室南班官等须管二十五日前觧发尽絶不许漏落一人开封府委官使臣小火下散行捜索大街小巷无不周徧如捕盗贼毎得宗室及家属悉被拘监饥饱不问以待遣发出城二十二日壬午大元帅宿山口鎭大元帅早发任城晚宿山口镇耿南仲汪伯彦耿延禧董耕耘髙世则方侍食有济南府镇赵不羣所部民兵告军民人谋放火作乱系同火出首王密遣张俊擒捕到首谋者讯之无异号令凌迟处斩余皆不问厚赐告人金帛犒以酒食自此作乱者方息二十三日癸未大元帅至济州王早发山口镇申刻至济州京东西路提㸃刑狱李端弼髙士瞳守臣张存通判李迨及士庶出郊以迎王入城欢声夹路中兴记曰二十三日至济州是时元帅军济州自黄而南分布勤王之师宗泽屯澶州以拒敌之在衞南韦城者闾丘陞屯濮州以拒敌之在临濮南华者黄潜善在曹州以拒敌之在考城者赵野范讷在南京以御敌之在宁陵襄邑者向子諲在宿赵子崧在野陈何志同在许皆围京师未得进或劝约诸道同日大进兵戈鏖战决胜负于一日或以为敌在城上外逼之则下而入有不可言者又惑于曹辅张澂之説未敢前金人取太学録黄丰杨愿黄丰杨愿皆举人学録近试选每占髙等金人忽移文取之或疑谓是前所发进士三十人中有仇者言其姓名乞取赴军前二人皆託疾竟得免行二十四日甲申金人杀礼部尚书梅执礼侍郎程振陈知质给事中安扶鞭御史胡唐老等四人遗史曰金人移文督责金银极为峻切官司惊惧莫知所措迨晚乃追四壁提举根括金银官梅执礼等四人及催促金银官黎确等四人并赴军前尼堪震怒拂膺作色叱责已而命执提举官四人于监军处杀之于是执礼振知质扶皆被害复令籖首令衆弃尸于南薰门下又命执催促金银官胡唐老胡舜陟黎确等四人各鞭背五十放还唐老遂死确等号泣过市自是人心忧惧谓杀侍从捶台谏疑启乱之端定在朝暮持兵器巡警者又复如初自丙寅以后金人使命入城者渐渐径造宫阙如诣私室折花饮酒自相娱乐或乗醉挿花满头聫鞯而行旁若无人观者无不切齿先是车驾未还百姓皇恐以为金银不足各随其家所有而出复得万金纳去敌求索不已须待元数满足又令户部尚书梅执礼主东壁开封府尹程振主南壁礼部侍郎安扶主西壁工部侍郎陈知质主北壁便搜索百姓所藏金帛皆亲至其家发掘凢十余日梅执礼谓程振等曰金人讲和已定但以金银邀车驾金人若须元数铜鐡亦恐不足尼堪岂不知此事不如结罪状申絶塞其所请于是四人共结罪状言金银并以搜括更无铢两如后不同甘依军法以申军前军前复索金银官司称己申去称无有金人以为居民藏匿不肯尽数送纳因医官内官乐官三等人于元帅处下状称本家有窖藏金银乞下开封府依归尼堪谓三人曰只汝三人敢藏金银三人复称在京权贵豪富人家各有窖藏不曾献纳又内侍等有説尼堪者曰今城中百姓乏食家家急欲得米试令开场以米麦出粜许以金银博易便可见其有无之实尼堪从之下令开封府开场粜米又以官钱髙价収买置十数场金毎两三十五贯银每两五贯五百文金每两博米四斗银毎两博米一斗时百姓固藏金银后见金人无去意城中粮乏惟忧饥死又争以易米麦初城破军民诈为金人刼取金银者至是争持以易有贫民兵卒以十余锭金易数石麦者尼堪等愈疑多有藏匿持以责府尹官吏曰公言无有博易何多官吏不能为之对遂杀执礼等四人又斩其首许其家以金银収赎或云敌欲尽城中物乃因蓝䜣等复取金银过军前责执礼等以实故害之佥言曰或谓金人所杀四人者之縁由欲结兵以救二圣曽与王时雍议事不从时雍以闻金人欲正名其罪恐动衆心故以金银事杀之若为金银事自有四壁根括执礼为副留守非其职也宣和録曰金人搬运器物自阳武九十里黄河入北清州径趋金国二帅左右姬侍各数百秀曼光严紫帻青袍金束带为饰将亦不下十人壁中珍寳山积求取无厌内使权贵鬻爵纳赂各归于敌犹以为未足遣使督责旁午四壁以从官台官各一人提举催促府中差官巡门提辖四壁又添官十员措置収买仍令诸仓以米豆换之再纳金七万五千五百八十两银一百一十四万五千三百两表段四万八千四百疋又遣使人提举官以金帛迟延监欲勒赴军前尝曰京城縂七百万除无力下户宁不出金银一锭耶明日金使来勒留守大尹提举人供状银五百纳足完数二十五日金使赵少监傅监军指挥请入人提举官赴南薰门受约束人皆重其出相谓曰吾侪倘出门必留营中不返矣或曰受朝廷文字催促才五日今三日而所纳之数比前一月反倍之复何罪可留正犹预敌又遣萧将军促之不得已遂行既出门监军金牙郎君者倨坐呵责不容辩梅执礼等四人皆击死仍斩之弃其尸门下令其家以金银赎侍御史胡舜陟殿中侍御史胡唐老监察御史姚舜明王候各杖百余几死乃下令曰根括官已正典刑金银或尚不足当纵兵自索二十五日乙酉大风埃不可行以官序科金银表段金人以金银数少科定在京官员执政官金二百两银二千两表段五百疋侍从官金一百两银三百两表段一百胥以次及选人校尉尽科定数目令日下送纳如迟全家押赴军前人心恐惧二十六日丙戍夜白气贯斗二十七日丁亥大元帅府措置印卖盐钞大元帅驻于济州虑经费不给随军使梁扬祖建白京城围闭盐法不通私商公行国之利源徒成虗设乞权宜此类在京𣙜货务法措置印造给卖东北盐钞许客人入纳见钱买钞引前去两路盐场请领盐货候金人退京师城开日住罢従之寻委扬祖縂领措置局印造钞引节次分给济濮州广济军兴仁东平济南府沿流州军自是公私称便军须供亿遂有羡余而敛不及民金人令百官劝进张邦昌唐恪饮药卒或云服脑子或云服大黄而死唐恪字钦叟绍圣毕渐榜登第靖康元年再拜天官除同知枢宻院事进中书侍郎八月拜少宰附耿南仲排李纲尃主和议尝建白谓金人秋髙马肥必再来乞驾幸长安为纲所阻遂乞祠侍御史胡舜陟上疏言其奸罢相除太乙宫使至是饮药而薨汴都记曰朝廷以唐恪为相恪俗吏昏懦无能军民且欲击之冯澥对曰且陛下取曹司为宰相事将奈何恪尃务交缔内侍通济为姦临事丧机士大夫或以竒谋秘计献于恪恪厉声曰此时见措置士亦自沮不复言二月半间先丧其夫人恪遂服大黄作腹病以死是时金人正取之恪以前宰相恐不免故自裁朝野签言曰金人初六日变议十三日羣集议于尚书省议推戴张邦昌金人有榜百官观之有泣涕者恪大恸一年少郎君斥恪曰公为丞相不能为朝廷计事以至今日况朝中皆亡国之大夫也平时鬻卖官爵习蔡京不法所为犹厚颜赴议举异姓实负国家哭之何益三十日庚寅吴幵莫俦来报云邦昌来日入城以观人情仍令幵俦语城内人万一有疎虞即一城尽为血池更不他择矣于是治尚书令㕔及西府以待之三月一日辛夘朔太宰张邦昌入南薰门遗史曰金人告报城中欲遣张邦昌入城御史台检准故例宰相入城百姓合迓于门径行晓谕文武百官于未时前诣南薰门迓少宰公相如期而集者凢数千人士庶往观者又数万人范琼江长源诸统制官等领兵分列左右自州桥至门下森布如织申刻邦昌入门百官班迎于道城外以鐡骑䕶送及门而返交割与范有説谕在京诸军民曰交割取一箇活张相公致他死后便是恁懑不肯推戴故杀了他也即入憩于幕次与从官语移时入居尚书省令㕔令従官卿监郎官十员昼夜宿直续增作五员掌管事务并使臣十五员祗应三衙门官亦同宿守敌令劝进集议于尚书省令所榜留守司今月一日元帅府津送到太宰入城已具军民推戴文状申军前去讫今来合取指挥右晓示各令知悉佥言曰初邦昌在燕自正月间金人令同萧王等至京城下方百姓推戴时邦昌皆不知也尼堪斡里雅布令王芮持推戴文字示邦昌读前后文毕大惊曰赵氏无罪遽蒙废灭邦昌所不敢闻必欲立邦昌请继以死二帅令王芮召邦昌邦昌曰元与萧王曹驸马奉使毎元帅召即三人俱行不可独往芮强之以行至二帅前二帅説推戴意邦昌坚避如是者半日二帅知邦昌不可强乃诡言曰大金皇帝有诏令立宋之太子以公为相善为辅佐毋使败盟请公入城邦昌入门修㡌凉衫以扇障面唿喝如宰相仪径诣尚书省下马百官拜堦下邦昌答拜金人有㫖如三日不伏推戴先戮大臣次尽杀军民百官父老哭告拜邦昌令即权宜之计救取一城老小王时雍徐秉哲吕好问曰大金欲册立太宰三日不立将夷宗庙杀生灵邦昌谓时雍等曰诸公怕死乃掇送邦昌虽督责而归焉可免祸身为大臣岂簒逆耶有死而已时雍等强之邦昌引刀自裁衆夺之遂议申推戴文字至金国军前靖康小録曰邦昌初顾义且坚避久之百官有进言于邦昌相公宜従权他日相公为伊尹为王莽皆在相公邦昌乃勉従之曰邦昌以九族保此一城人又欲以刀绳自裁或曰相公城外不死今欲死涂炭一城耶遂已二日壬辰金人文字来限三日立邦昌不立下城尽行杀戮都人震恐差事务官是日差给事中马夀隆中书舍人李熈靖左諌议大夫洪刍兵部尚书吕好问工部侍郎何昌言军器监王绍吏部员外郎王及之礼部员外郎董逌户部员外郎李犍工部员外郎李士观刑部员外郎吕勤仓部员外郎曾慥光禄少卿黄堂传作郎颜博文充事务官三日癸巳金使来促劝进取推戴状告报官员僧道百姓军人耆老等尽赴㕔立班推戴邦昌衆人泣劝再三从之留守司遂以推戴文状申军前大金元帅府札文武百官军民僧道耆老吏部王尚书等申今来军民等悉愿推戴张太宰縁京城无主日久伏望早赐遣备礼仪施行者故今日遣翰林学士承㫖吴幵等入城盖因此事请文武百官军民耆老僧道吏部王尚书等照㑹施行发运判官向子諲遣李植赴大元帅府献钱粮助军用发运判官向子諲遣泗州进士李植赍金帛赴大元帅府以本钱粮之在济州者悉献帅府以助军用王喜奏植承直郎四日甲午留守司榜今月三日吴承㫖莫内翰自军前归准大金元帅府台令今已差官初七日行册命之礼右仰军民耆老僧道等各令知悉五日乙未尚书吏部榜准都省礼房帖子仰东上合门火急告报文臣选郎以上武臣承信郎以上并致仕寻医侍养官于受册日须管尽数要到如稍有漏落必定作施行不得住滞勘㑹今月七日受册并合赴文徳殿立班须至晓示右出榜各令悉委六日丙申合门仪制榜今月七日僧道父老于尚书省令所下立俟太宰上马导引至右掖门先退太宰至文徳殿门外下马仍诣殿东朶殿幄次更衣文武百官诸军将校文臣选郎武臣承信郎已上于殿下东西两间面北併设仪仗于殿下排立皇帝望大金国阙褥位于殿下少立俟册寳入门至位皇帝降堦褥位望大金国阙拜讫俟册寳至褥位读册设寳皇帝跪受讫再拜陞殿即坐文武百官等七拜讫起居称贺五拜讫退右晓示各令知委又东上合门榜文臣选郎以上武臣承信郎以上并致仕寻医侍养官于受册日并合赴文徳殿立班侍従官并宿令所以待行事三朝北盟㑹编卷八十三三朝北盟会编卷八十四钦定四库全书三朝北盟㑹编卷八十四宋徐梦莘撰靖康中帙起靖康二年三月初六日丙申尽初九日己亥统制官宣赞舍人呉革谋起兵救驾范琼左言诱执革革死之并斩其子及使臣百余人宣和録曰先是靖康元年正月金人深入呉革任陜西统制官首率闗中兵勤王二月敌骑河北去分兵围辽州革以所部觧围九月敌陷太原府朝廷遣革奉使金人军中持国书见尼堪庭揖不拜计议边事责其贪利败约气劲语直金帅愧服为追廻攻威胜军等处军马授书以归十月召赴阙得对上问割地不割地利害革对以北人有折箭之誓入攻必矣乞措置边备起陜西兵马为京城援不复议和遂差革使陜西勾兵闻十一月二日出城敌骑已至㑹南道军马至遂同总管张叔夜入城上廵幸南壁革面奏乞量差兵马夺路赴陜西叔夜留革充总制官革累乞出兵城外下寨使敌骑不敢近城且通东南道路又宻具奏乞选日诸门併出兵为正兵为牵制为冲突为尾袭为应援可战而胜上以衆言先入竟不出兵敌攻宣化门填道渡濠革窃徃相视白南壁守壁官开安上门所堰濠水三尺及尽洩蔡河闸水浸之不及从填道将合始省前语水已氷矣二十五日敌登城革率使臣亲兵赴南薰门东䇿应手射杀执帜者十许人部曲皆散去革独死拒安上门东使敌不能西二年正月上驾再出青城革曰天文帝坐甚倾驾出必不反正堕敌计宰相何㮚不见听又请于枢宻孙传张叔夜欲因事至军前计议不报二月八日上皇妃后诸王宫嫔出城九日革入白留守孙传言上皇业已出乞力留皇后皇太子明日引见皇太子革顿首言二帝出郊驾必未囬愿殿下坚避以固国本遣蜡弹告急在外将相约拥兵近城内外相应夹攻敌寨又与监察御史张所马伸文林郎吴给日夜同谋革以启圣院狭隘迁扵同文馆附者益衆使臣効用数千人勇士数万多两河骁悍之士革日率衆肄射中者等给班赏铠甲弧矢攻守之具种种皆备金人立张邦昌之议益急革欲诛范琼等数十人分兵约日突出班直等先期以发为范琼所杀革字议夫艺祖朝佐命勲臣延祚七世孙也天资忠义天文地理人事兵机无不通晓及被杀忠义之士无不痛恨遗史曰孙传张叔夜秦桧以不立张邦昌皆赴金人军前王时雍徐秉哲呉幵莫俦与范琼辈方谋立异姓欲为佐命勲臣呉革参谋呉铢左时张知章等曰事急矣宜遂起兵缓则事泄且有不测祸于是羣议起事之日奉宗庙神主以从事诛范琼等数十人令左时作三书其一责金人以议和绐我国家留我二帝其二责大臣不効死唯唯以听敌命其三责京城居民不念君父䝉尘于外日唯偷安不知共効死力以雪国家之难乃命兵约日出十八门列为二垒与刘家寺及青城敌寨相对又遣蜡弹期以三月八日内外合军部勒既定湏期以发探事使臣执九车五十乘自青州东出革抚案恸哭曰吾君去矣三月六日五更班直崔广崔彦等数百人皆环甲排闼至革寝所告白邦昌以来日受册既立之后人心离散湏先事而起不然惧及祸革与在外将相约日若先𤼵失约则兵不至安能济事衆力请革革复曰若等来者几何人曰五千百姓数十万闻事急皆不约而附从也革知衆不可夺彦广等廹革上马革乃被甲上马将已黎明北行至金水河西皆范琼及左言兵琼遣人邀革议事遂执革并其子悉斩之及使臣素队百余人併戮河上革就死颜色不变极口诋骂其忠义之言凛凛可畏死之日知与不知皆为泣下初革自车驾出城饮食坐卧未尝少忘毎食屡废七箸有汛扫者革止之曰主上䝉尘而臣子欲洁其居耶自闻金人欲纵兵洗城屡白留守乞淘渠以防鉄骑驰突及大集京师居民各赴本壁门下集缁黄作法事各报全活生灵之恩实宻为备也北城门火则乞措置保全宗庙七世神主宗室出城有逃避者悉収赡之有持之者革曰为赵氏得死且不恨范琼斩革讫即以事状申军前以范琼为正任观察使殿撰师左言迁两官伪楚録曰初驾出不得还戸书梅执礼置二十七所皆託以弹压赈济为名其实招集材勇之人欲以救驾有陜西统制官呉革实一所之数在京监粜官米见军前废立抱忠负义以官米养军召在京壮士慨然起兵谋反正交结班直散班祗候亲从等欲夺驾外走时有军前去取医人入城置药物见革説四方勤王兵将至近甸毎日军前发兵出战精兵多出外城下不满万人二圣可一举得之革闻是説欲为夺驾之计亲事官数百人闻立张邦昌以不忍屈节异姓先杀妻孥血属焚其居室以应为徒中所告左言范琼领兵追革至朱雀门诈唿与之谋曰呉统制你侧身堰黄河此事得自家门共议革闻以为二人率兵助已乃下马欲与之语琼乃执革并其子皆斩之次日王时雍之使范琼体究髙士謩赵子昉于是开封府捉二人送下狱葢二人各占一所也七日丁酉金人立邦昌僣位遗史曰是日早文武百僚僧道军民等㑹于尚书令㕔巳时告报军前奉册寳入门金人遣五十余人素骑数百从之邦昌自尚书省恸哭上马至西府门佯为昏愦欲仆立马苏复号恸午时导引至宣徳门外西阙门下马入幕次又恸有金人曽太师以下五人持御衣红伞来设于幕次邦昌更帝服少顷出步至御街褥位望金国拜舞跪受册寳文册曰无徳而王故天命假于余手当仁不让知厯数在于尔躬张邦昌即皇帝位国号大楚都金陵邦昌御红繖还次讫金人揖邦昌上马出门百官导引如仪邦昌步入自宣徳门由大庆殿至文徳前进辇却弗御歩升殿于御床西侧别置一椅坐受官员等贺讫文武合班张乃起立合门传㫖云勿拜时雍等复奏传指挥云本为生灵非敢窃位如不聼从即当归避时雍率百官遽拜张急回身面东拱手以立靖康要盟録曰册文云维天㑹五年嵗次丁未二月辛亥朔二十一日辛巳皇帝肇造区夏务安元元肆朕纂承不敢荒怠夙夜兢思与万国同格于治粤于万世永保无穷葢我有造于宋也不图变誓渝盟以怨报徳借端招祸反义为仇谲诈成俗贪婪不已加以肆行淫乱不恤黎元号令滋彰纲纪弛紊况所退者非其罪所进者非其功贿赂公行豺狼塞路天厌其徳民不聊生以故兴师命将伐罪弔民幸頼天髙听卑神幽烛细旌旄一举都邑立摧且眷命攸属谓之大寳茍厯数改卜未或偷安故用黜废以昭聪监今者国既乏主民宜混同然念厥功诚非贪土遂命帅府与衆推贤佥曰太宰张邦昌天毓䟽通神资上哲处位着忠良之誉居家闻孝友之名实天命之攸归乃人情之所系择其贤者非子而谁是用遣使备仪礼以玺绂册命尔为皇帝以授斯民国号大楚都于金陵自黄河以外除西夏封圻疆场仍旧世辅王室永作藩臣贡礼时修无疲于述职问音嵗至无缓于披诚于戯天生蒸民不能自治故立君以临之君不能独理故命官以牧之乃知民非后不治后亦非贤不守其余有位可不慎欤予懋乃徳加乃丕休日慎一日虽休勿休钦哉其听朕命伪楚録曰王时雍领尚书省呉幵莫俦皆权枢宻院吕好问权门下侍郎徐秉哲权中书侍郎左言范琼以斩呉革功范琼为正任观察使殿撰师左言迁两官大抵徃来议事者幵俦也逼逐上皇以下时雍秉哲也胁惧都人者范琼也遂皆擢用时皆绣鞯张葢独吕好问出入颇形忧愧别録曰初金人得在京官吏军民同推戴邦昌文字令上看谓上曰官吏军民既推戴张邦昌能复主哉金人如萧庆耶律广王芮髙尚书曹少监等用事人邦昌在军前鞠躬俯事不暇至是列拜于堦下邦昌辞避则曰陛下不受臣拜见元帅必死今日陛下乃昔日南朝天子也邦昌悚慄邦昌僣立唿拜迎引皆金人为之初拜邦昌入内金人皆辞出有卫士曰平日见伶官作杂剧毎装假官人今日张太宰却作假官家朝野佥言曰初邦昌册立百官对金人惨怛邦昌变色惟呉幵莫俦左言范琼有喜色各有所得初幵俦播金人语言廹胁大臣必要立邦昌凡懐忠义臣僚即吿金人令迫之时指幵俦为金国大臣范琼领兵弹压使在京军民不敢有懐死节以致邦昌即位初邦昌入城不肯受推戴以军前坚逼百官忧之琼曰使我殿前太尉更不由张相公也便交册立了当四人者前所为如此邦昌摄政位自谓佐命元勲一録曰初一日邦昌初入门之时大风一日内前四壁似有鼓声已而乃厉俗以为风磨八日戊戌尚书札子胡思权戸部左曹司郎司农本职免佥书叶宗谔权司农少卿李回元系佥书枢宻权依旧胡直孺权戸部尚书前諌议范宗尹仍旧职吏部侍郎谢克家落职致仕仍旧职前中书舍人李擢并仍旧职李靖宁詹义并权直学士院九日己亥百官赴常朝如仪邦昌以吏部尚书王时雍权领尚书门下省事开封尹徐秉哲权领中书省枢宻院事翰林承㫖吴幵权尚书左丞相翰林学士莫俦权尚书右丞相前签书枢宻院李回权知枢宻院观察使左言权殿前司公事范琼权四厢指挥使大理卿周懿文权开封府遗史曰张邦昌僣位王时雍谄事之凡事有臣启陛下之语虽邦昌之僣亦鄙嫌之然进时雍秉哲领三省枢宻院事者三省枢宻院皆无官也靖康小録曰王时雍领三省事郎官王及之王绍擅政毎以佐命功臣自许先是金人强城中举邦昌羣臣争立赵氏者尚衆时雍及之欲奉表劝进词臣无听当者绍在集议中探懐出稿云念之乆矣何不亟为自是士大夫切齿因唿为三王及之令有司籍龙徳二宫寳货卖灵沼鱼藕以赡百官为羞御史马伸檄之曰古者人臣去国三年不反然后收其田里今二帝暴露于郊行止未决尔等輙敢取两宫物逆节甚矣力争乃止靖康后録云邦昌既入尚书省时雍等朝夕在侧应对之际便以陛下称之邦昌曰且休恐人闻之皆笑我尔邦昌遣邵溥使南寨暴使北寨报以欲诣军前致谢二使至门先以状申囬传云皇帝不湏出好治人民俟要相见自徃请也三朝北盟㑹编卷八十四三朝北盟会编卷八十五钦定四库全书三朝北盟㑹编卷八十五宋徐梦莘撰靖康中帙起靖康二年三月十日庚子尽十六日丙午十日庚子中书舍人李通还旧职权戸部尚书胡直孺免权职金人攻兴仁府濮州十一日辛丑张邦昌宴金人于禁苑范致虚兵溃于千秋地塲致虚遁走遗史曰范致虚在陜州也前军出武闗由邓州新兴渑池之间屯于千秋地塲为河南尹髙世由告急于尼堪亦㑹金人将欲回军罗索贝勒自佐阳直冲之王师不备遂弃辎重而奔死者㡬半致虚恐惧而遁编年曰范右丞前军屯于千秋镇先是金人闻范右丞统勤王师二十万前来尼堪谓将曰我闻范致虚一儒者尔不觧用兵可明斥堠使三千人破之必矣至是果为金人所败诸路兵大溃唯鄜延帅张深与刘先世自汝州路趋京东路去范致虚掠溃兵复走入闗兴仁府统制官张换败金人于兴仁府闾邱陞败金人于濮州孔彦威败金人于开徳府编年曰初十日金人一头项自宛亭前来至兴仁府城五里札寨辛丑金人向城进兵黄潜善遣统制官张换部领军兵占据地利迎敌遣丁顺孟世宁分作左右翼设伏掩杀射中金人旗头龙虎郎君落马即时擡舁引兵退去又一头项入濮州城下闾邱陞遣人马出城迎敌金人退去辛丑又见阵各有杀伤是夜五更㧞寨退去又一头项自卫南入开徳府金人以其衆列䕶城隄外宗泽先令统制孔彦威占兵札寨交兵至申时间金人退去辛丑复来见阵泽又遣权邦彦下冀州与彦威併力掩击是夜三更金人㧞寨退去十二日壬寅张邦昌手诏伪楚録曰予以寡陋近廹大国俾救斯民于兵火而诸公横见推逼不容自裁忍死以理国事岂其心哉顾徳弗类实难称塞出令之初有司乃以圣㫖行下载循昧陋殊震危衷夫圣孔子不居则予岂敢自今与三省枢宻院议定处分及内外官司面承得㫖事称面㫖内降及批出文字称中㫖遣官传喻所司宣㫖洪惟非常之变适遭㑹于斯时尚兾有永之图讫敉寕于区夏庶㡬多士共识此懐金人晓谕诸路版契勘宋之道君少主皇后妃以下并已北迁应文武百官僧道耆老军民共议荐举堪为人主者一人却准文武百僚僧道耆老军民同知枢宻院事孙传等状乞自元帅府推择贤人永为屏藩又乞于军前选立太宰张相公以治国事者行府㑹騐本官乃去年同康王为质者也既许寻旧好之后窃弄精兵夜犯寨营官兵接战即时破灭以其败盟遂临京城将临进攻本官哀泣曰身为宰执出质军前而不意犯于不虞罪当万死然主上年少莅事日浅葢縁奸臣所误且乞缓其攻击因遣使语之少主趋迎使人泣而谢罪及至和成乃复从军北行以北州县或有不降毎欲进击必自求哀徃徃有可愍之意及重兵再举又乞遣使理㑹虽威之锋刄不避也欲引而南进曰岂有大臣躬亲出质不能戢兵以致交恶而同敌人忍观其伐主也头可断身不可去破城之后驿召而语至及废国之际号泣擗踊涕泗交流告乞再造既不见容或以脑触柱或以首投地㡬至自絶乃知忠孝刚毅出于其伦忽闻推戴果得此人然恐难夺其志洎在京百官差到翰林学士承㫖呉幵翰林学士莫俦赍状劝请曰闻建邦立都必立君长制国御俗允頼仁贤恭以大金皇帝道合三光化包九有矜从诸夏俾建列藩翰契勘虽不许存立赵氏既择贤人以主兹土则于国民为亦已深矣伏惟太宰相公名髙今古学通天人位冠冡司身兼衆美硕徳伟望蚤羽仪于百工嘉谋赤心乆勤劳于三事敢望以苍生为忧而不以细行自饬以机政为虑而不以固避自嫌上体大金择立存抚之意下副国人推戴为主之望及别有状申行府今文武百僚僧道耆老军民人共请太宰以治国事窃恐别有辞避伏望元帅府更赐书请本官早从舆望寻请知枢宻院事汉军都统制刘侍中彦宗礼部侍郎刘思应奉御前文字髙庆裔同诣具导其由勃然奋怒曰国虽破在臣子之分岂容闻此由以先防备不获自絶然而闭目掩耳背立偃蹇终不为听但骂文武百僚曰以诸公畏于兵威置我于贼乱之罪宁甘心死于此不可活矣彼以耻后世篡夺之名也然行府以军国务重不可乆旷寻保申奏今降到寳册礼以玺绂册命为皇帝以授斯民国号大楚都于金陵自黄河以外除夏国新界疆场仍旧世辅王室永作藩臣其间志气屹然不动虽多方勉谕以事在已然虽死无济何如就册用救生灵犹不饮食㡬至灭性遂拥廹入城乃有在京官僚僧道耆老等共集力请于天㑹五年三月初七日方受册命诸路军民各令知悉邦昌与二帅书乞亲诣致谢书曰大楚皇帝邦昌谨致书于国相元帅皇子元帅今月七日伏奉皇帝圣㫖特降枢府加臣封册退省庸陋之姿何以对扬休命前此固尝死避终不获辞载惟选授之初尽出荐扬之赐寻因还使附致感悰愿亟拜于光仪庶少申于谢礼未闻台令殊震危衷遂遣从官具数懃恳重䝉钧谕仰识眷存然而淹日未前抚躬无措恐有失于稽缓实深积于兢惶伏望恩慈早容趋诣俟承报示径伏军门拳拳之诚併留面叙不宣谨白二帅答曰具位谨致书于大楚皇帝阙下向承明诏择立贤人爰及士庶之谋已谅英聪之徳具闻天阙优降册书礼命恭行羣情胥悦未遑伸于庆祝不图辱于华缄幸容先导微悰继陪髙论今差崇禄大夫兵部尚书髙庆裔彰武军节度使李士迁充庆贺使副有少礼物具诸别幅专奉书陈贺不宣谨白别幅衣着一百二十叚马四疋金人委开封府再敷配金银表叚遗史曰金人移文督责金银表叚元数十分未足一分仰开封府在京坊巷见在人戸等敷配限三日纳足以不伏之人全家押赴军前先是城陷之初金人索在京户口数时开封府尹张大其事报七百万戸尼堪询之李若水亦以此对金人见京城戸口之衆意欲七百万户尽行敷配所得不可胜计故令将坊巷人口等第敷配开封府奉行莫敢论辨乃以见在随髙下配定欲敷元数故虽细民下戸亦不下金三十铤银二百铤表叚五百疋家至戸到掲榜门首督责令日下送纳京城士庶虽知所配无规然事出于衆但相与戯谑而已云借使变甑釜为金银化屋宇为表叚亦岂能如数督索甚急小民应之如不闻官司亦无如之何宗泽以战车趋京师遇金人于南华败绩泽微服走统领王孝忠中箭身死知博州孙振为乱兵所杀遗史曰初刘浩在相州得战车法剏造五两试之不可运业已造成浩谓磁州宗泽好作为轻听信及告假往磁以战车绐曰是车造一百五十两毎一两以二十五人守车二十五人为左角二十五人为右角二十五人为前拒共四队凡一车用一百人车一百五十两共用一万五千人愿与直阁为先锋收复真定具画车阵并所用人数阵队为图以献泽喜之问浩所欲浩言所阙者衲袄耳闻磁州甚多请随意之所欲数副泽资给之而去泽遂以浩所图车阵称见造成车一百五十两已募到民兵一万五千人结成车队谋欲収复真定奏闻降付朝廷壮之取㫖除泽秘阁修撰河北民兵总管初实无一人一车也及元帅府分遣泽往开徳驻札乃用浩车制旋治之泽以开徳城下之战金人败去谓金甚易与耳壬寅领兵推战车追袭欲径入京城下觧围至卫南之北逢见金人伏兵接战金人佯败向东趋南华县泽追至南华遇金人两头掩击官军大败战车大而难运推驾之者苦之一旦遇仓卒皆委而走泽变易衣服滚随败军队中夜奔走得脱先锋王孝忠中箭坠马死知博州孙振领兵至中路闻泽败绩亲兵惧与金人接战且懐乡土遂杀振乃取军实散而北归金人取战车尽载军实而去中兴记曰宗泽权邦彦同在澶渊约同与深州守臣姚鹏同入鹏未进兵泽邦彦自南华入遇敌骑卒至西将王孝忠死泽邦彦更士卒白布袗草履夜走姚鹏军泽所制战车五百两使兵弃车走车为敌所得以载城下所获金银归北中孙传之父守博州将兵屯濮州受泽节制是役坠马死后建炎初河北㓂皆泽麾下溃卒也十三日癸夘令卲溥同所差郎官四员管南薫门下交纳物色吕好问且权领门下省职事工部侍郎何昌言改名善言避邦昌名也鲜于可朱震致仕十四日甲辰邦昌遣使书于军前恳免征催金银伪楚録曰书曰比以昌膺缛礼愿展谢悰虽厯贡于忱辞终未亲于台表退増感悚岂易敷陈载惟草昧之初实轸阽危之虑民志未定顾未有以得其心事绪实繁念将何以息其动前朝昨奉台令取索金银表叚以充犒军伏自入城以来讲究民间虚实乃闻罄竭悉以倾输嗣位之初朝夕祗畏戒谕官吏㒺敢弗䖍仰荷大恩本不论报虽割肌体岂足能酬然念斯民困弊已甚当围城窘急之久有比屋饿莩之多顾抚养则无资以厚其生欲赈给则乏粮以续其命而催科正急刎缢相寻若閲日稍淹则所存无㡬非仁何以守位非民何以守邦坐观转壑之忧不啻履氷之惧与其跼天蹐地莫救于黎元孰若归命投诚仰祈于大造伏望察其恳迫赐以矜容特寛冒昧之诛诞布蠲除之恵则始终之徳遂全亿兆扵死亡报称之心敢悼一身之靡溃期于没齿以荅隆恩不报宗泽遗书范讷赵野责其退屯遗史曰范讷为河北河东宣抚赵野为北道总管皆退屯南京宗泽遗书与讷曰太傅是朝廷重望大臣凡所举措为天下轻重为四方轨则今以河北河东宣抚乃拥兵自卫纡廻退缩驻剳南京是耶不知太傅昼思夜度谓人臣子果如是耶若以周旋无非合于义理伏乞指挥开扵道路济以粮斛令江淮以南州军皆得自进勤王去京城二三里剳寨示金人以天下归向激切之意庶敌惩戒无有后难不胜幸甚又与野书曰京城围闭日久君父注望四方应援想不啻饥渇也资政北道大总管乃将大兵自卫纡廻曲折走南京驻剳蔽遮江淮之人俾不能进前固䕶王室则朝廷何頼扵屏翰伏望早赐指挥进发前去京城二三程剳寨示金人以天下人心归向军民怨切愿瞻天表之意庶㡬金人畏恐下城遁去末由㕘侍不胜拳拳愤悱激切之至十五日乙巳邦昌往青城见二酋致谢邦昌是日出军前见二元帅致谢既至迎接殿下相揖以升致賔主之礼酒三行面议七事如不毁宗庙赵氏陵寝减金帛数存留楼橹俟江宁府修缮毕日迁都之类皆允邦昌令百官庶务依旧修饬职事伪楚録曰邦昌令百官庶务依旧修饬职事国子祭酒学官等奉行不敢懈怠晓谕诸生湏管置课册假厯簿书等又报鎻院补填及私试诸生无有应命者十六日丙午赵子崧申大元帅府剳子子崧近具状申禀乞早下严令约束诸将定日赴阙本府遣四头项已扵初八日复扶沟十一日复太康见今审度今月十六日忽収到快行节级赵进所説青州之事供具稍涉虚妄甘当处斩文状其言皆臣下所不忍言痛彻五内殒絶无所既不敢誊申行府又不敢黙黙云二圣二后二叔诸王卿相自正月十日皆出并家属至敌砦恐旦夕北去万一渡河则不得复回又云三月六七日有伪立者似是向来与大王同使金之人而南京阙报汴水初八日忽满皆可疑者惟望大王力振军势遣师要击河上迎请两宫再安宗社问罪僣逆不可犹豫犹豫之间变故生矣国之存亡在此一举若有献议拥兵南渡似未可听大王麾下尽是西北人孰肯渡江渡江之后中原岂可复取莫如四近举兵要击先遣问罪僣逆最为上䇿子崧此州危如累卵万一伪檄有死而已半年城守粗着㣲效今敌幸去若僣伪见攻势不俱生伏望大王怜悯同姓系累而去所存无㡬如某辈粗有知识荷国厚恩必能用効葢今日臣下徃徃择利非大王力宣国威则二百年基业将如何哉告大王更审问探若果如此势不可缓仍乞多与疑书以壊契丹燕云从敌之心多収此曹以为我用则转祸为福狂瞽僣易死有余罪子崧不胜泣血哀鸣之至三朝北盟㑹编卷八十五三朝北盟会编卷八十六钦定四库全书三朝北盟㑹编卷八十六宋徐梦莘撰靖康中帙起靖康二年三月十七日丁未尽二十七日丁巳十七日丁未张邦昌令尚书省榜施行事件三月十七日三省枢宻院同奉面㫖嗣位之初宜广推恩霈今四方道路未通致赦宥未能宣布縁京城围闭日久下项事可以先次施行应在京罪人所犯无轻重不以己未发觉常赦所不原者并与释放应文臣承务郎武臣承信郎以上并内臣及致仕郎并与转官在职选人循资校尉比类施行合磨勘者仍并不隔磨勘应文武陞朝官并禁军都虞以上父母妻未有官封者更与封叙亡没未封赠者并与封赠已封赠者更与封赠祖父母在愿回授听应禁军正副指挥使已上各特与儿男下班祗应一名应承务郎以上服緑绯及十五年不以赃私罪并与改转服色开封国学及别试所去年秋试得觧举首特与推恩余并以今年八月鎻院省试应合特奏名人并与免试内经六举人以上到省人与补登仕郎五举人与补京府助教四举上州文学三举下州文学两举诸州助教钖庆院试中在学不系在学生免廷试推恩人诸路觧到武艺合校人等并照元降指挥分等参酌推恩应命官除名追降官员及勒停终身不齿放置人等及永不収叙人并与叙元官落职人与复旧职令刑部检举奏闻应停降诸色人等未曽叙用者并与特叙元职名其永不収人依此已次迁补候有缺収补应配军因闭围未出京人候开门日配沙门岛并配邻州见分配在京重役处仰刑部疾速具元犯取㫖俱令逐便应逃亡军人及溃散人兵除依累降指挥招集出首外尚虑有未出首人可特展一月首身其存恤等事并依已降指挥应系官司欠负不以名色贯百并与蠲免其私债元无利息者限一年外许理索诸军縁借请之类见尅请受者并特除放耆老并赐粟帛令戸部支给价钱官司房钱不以贯百并放三月出粜米麦杂豆以济贫民虽已降指挥减价尚虑民间不易可令更与减价出粜仍约束逐场人民拥挤併仰户部踏逐应有系官木植及空闲屋添置卖塲以济细民无至阻滞掩骼王政所当先草昧围城之中不忍视其横逆应亡没贫民仰开封府量给官钱充塟送之费应细民疾病贫乏无药者令开封府疾速措置差官分定坊巷就民俵散官药诸军疾病合给官药縁多事之际给散不时仰运马司体度速支官钱广行合药俵散其诸军差发到军兵保甲等有疾病者令所辖官司依在京军营法医治伎术人等并家属取赴军者所抛下财产其有分人许经开封府自陈騐给付应寺院宫观有隔下发放等恩泽各令自陈所属保明申礼部限三日给降度牒应特㫖还俗僧道特与依旧为僧道令开封府出给公据应禁宫院寺尼女冠令所属取问愿归俗者听从便应行法令典章百司事务职任一切并依旧内有与民不便者台省寺监条具以闻仍许诸色人经鼔院奏陈当议参详更定以从民欲牒奉勅如前宜牒南河晓示各令知悉牒至准勅故牒十八日戊申徐秉哲权领枢宻院莫俦权领中书省呉幵同权领尚书省十九日己酉征催稍缓邦昌遣国子祭酒抚谕太学诸生遗史曰邦昌命董廹抚谕诸生慰劳备至巡斋宣布邦昌之意葢自围闭诸生困于塩多有疾病迨春尤甚日死不下数十人者邦昌共知乃用抚谕之使又命选医官十人于诸斋日逐看候人人给饵药之资由是诸生感悦故泣血等诸书太学诸生所记其间不惟无邦昌收拭其事者邦昌葢欲收士誉虽曰无意于神器吾不信也学之疾疫无甚于今年自春夏至此亡者二百余人初在学七百余人今殁故已三分之一矣泣血録曰初日就斋蔡延世梦金甲神人在太学前箕踞而坐顾左右百余人取锹柱东方一人问曰此何为者神人曰欲葬太学之士复问曰其数㡬何神人曰㡬半中有一人被髪朱目取水面北噀曰得水者可以免死既觉汗流浃背太学之士七百人物故者三之一病疫发肿者徃徃以黒豆汤效取服者立愈其方以黒豆二合炒熟甘草二寸炒黄色以水一盏时服之疑神人呪水之异也翟兴入西京斩河南尹髙世由遗史曰初京城失守金人以前知泽州髙世由请于朝廷使为河南尹以萧庆领万骑佐之罗索贝勒冲散勤王之师也前军统制翟兴者河南人探地利闻世由之事出其不意与族弟进提歩卒数百巻甲夜趋潜入洛阳擒世由斩之二十日庚戌邦昌以谢克家权吏部尚书邵溥权户部尚书周懿文权开封府尹王悰权吏部侍郎石令问鸿胪丞二十一日辛亥所觧发医官技艺人复有入城者是日有医官入城葢二帅给假令归収买药饵杂物医者于笼上掲榜云太子元帅府祗候医官某人行李相国元帅府祗候某人行李二十二日壬子邦昌以邵溥差兼提举京城所陈永道依旧都水使者御札行王时雍徐秉哲上自军中批御札付王时雍徐秉哲云社禝山河素为大臣所误今日使我父子离散追念痛心悔恨何及见以治行阙少厨中所用什物烦于藏库支钱収买津遣至此非晚成行请勉事新君无念旧主某上王徐二公二十三日癸丑邦昌与二帅书乞还冯澥郭仲荀等书曰比膺诏册获抚邦封载惟草创之初方頼臣邻之助顾羣臣之全阙致庶务之悉隳徒以蔑材託于人上何以仰承殊渥外济多虞若渉洪川㒺知攸济兹冒陈于危恳葢深恃于眷私所兾垂悯必䝉赐可窃以左丞冯澥国之老成管军郭仲荀衆所推信傥委职任俾賛时难必能系于多士之心有以副万夫之望此外臣僚等或因扈从前帝或縁差在军前如台意欲留之人乞恩慈下令遣还则庸疎之质既得助于衆贤报称之衷敢忘懐于大惠尚祈英鉴俯亮愚诚金人得书遂遣左丞冯澥佥书枢宻院事曹辅太常少卿汪藻礼部侍郎谭世勣中书舍人孙觌及徐天民苏余庆郭仲荀洗晦黄夏卿等还邦昌与二帅书乞免括金银书曰某闻之先圣云何以守位曰仁何以理财曰义人君之于天下惟以百姓为本百姓之不存则社禝无以固其重人君不能保其尊又况创业造始之君唯务施恩行徳布惠取天下之心然后作为事业固其根本由汉唐以来率由此道后世子孙终必頼之皆百代不易之理也某材质庸谬道义无闻仰荷大金皇帝天造洪恩遽令军民官吏推戴册命畀以南土使主斯民永为屏翰以事大国方夙夜祗惧无以报称恩临士民坐视困苦莫之补救痛伤肺肝殒身无门今见京城百姓自来前皇帝朝已曽根括金银数次虽有藏匿官吏搜索悉皆罄尽今又䝉元帅科降数目浩大难以充足虽军前遣人搜捡亦无所得百姓熬熬忧疾饿死者日以万计复惧根括金银数不能足重念大金皇帝以邦昌主斯民而从政之初民心离散怨谤交兴邦昌恐以此主国必致倾仆惟元帅慈恩洪博智烛髙明曲从物情俯加矜恤止絶再降金银数目庶使亿兆生灵保全性命不陷颠危邦昌所图冀其获安仰副大金皇帝建立藩屏之意邦昌不任哀恳惶惧之至金人得书遣二使入城赍到元帅府书云自本所取金帛皆系犒赏军兵之所急用虽不能足数亦且期大半今楚国肇造本固则安虑因根括之急重困斯民已议损止张邦昌令尚书省榜备述金国元帅府书免括金银并表叚先是军前复索金银将元科五百万铤在于百姓随坊巷均科一贫民家合纳金五锭银五十两表叚二百疋限五日要足如不足先杀根括官以次后洗城官吏知民无有各出一小榜于其门上贴之旦夕惊忧知其必死邦昌乃令光禄卿王琮作书亲诣元帅求免得报已议损止令出榜谕晓尚书省榜今月二十三日求大金元帅府云云二十三日奉面㫖令开封府多出榜文晓谕民间各令知悉牒奉勅如前宜榜两河各令知悉牒至准故牒又牒奉面㫖应文武被㫖差权职事并令尚书省出札子请给恩数依正官法非被㫖兼旧职者并罢周珣黄中美致仕二十四日甲寅邦昌以书谢二帅还冯澥免金银等书曰比驰柔翰曰贡忱诚兾还文武之官庶俾中外之乂载惟僣率深负兢惶岂意台慈曲垂照鍳冯澥郭仲荀二员既䝉矜允曹辅谭世勣以下悉已获归仰荷恩隆实出望外至于亲加训诫俾䖍臣节之条俯念孤危允頼臣工之助以至金帛犒赏之数实军前急用之资䝉深轸于疲羸遂获纾于根括兴言肇造之本赐以固安之图岂唯亿姓之生灵尽归元造兹为万世之大惠曷报鸿私罄笔舌以难周铭肝心而莫致今差吏部司郎王琮恭诣帐前伸谢仰惟英谋俯鍳卑悃金人遣路允廸沈晦及官吏僧道百姓数千人入城先是元年二月间斡里雅布在城下讲和朝廷遣路允廸割河东地使于金军滕茂实副金人方围太原又分兵破威胜军隆徳府至髙平与允廸等㑹遂俱还太原时太原奉宻诏城守坚甚诸道援兵继进金人割地不効留允廸一行于云中至是京城已破乃自云中取允廸同沈晦等放还城中晦与允廸相先后奉使者于是茂实被留不遣茂实兄祹通判代州已降敌矣金人素重茂实乃寘茂实于代州又自京城取其弟华实使兄弟同处以慰其劳从事郎朝祀令改合入官差权司农丞考功虞誉致仕二十五日乙邜邦昌令冯澥曹辅并仍旧职朱宗权刑部郎官师尹权太府少卿王及之权都水使者陈永道别无差遣叶份权左司即官李健权右司即官礼部尚书领中书省事李回乞罢权尚书以秘殿旧班暂省事依邦昌书至军前欲乗大军未退修城池备敌军前有闗报已诺修城之请且訽工役当自备或谓欲军前为修兵马大元帅府札子下东平府㑹合诸路人马前去京城据西道总管王大资三月初九日收及知西京外宗正事大字称准永兴军路安抚使范左丞回报并沿边四路帅臣各率兵马已在陜府及称水陆并进复西京河阳又据五经大夫张宪状统领人马见在宿州及翁中丞向发运各领人马亦已到彼契勘昨为被奉诏书再通和及准曹枢宻公文令兵马止有近京驻札不得轻举徒误国事遂分屯勤王人兵各令在附近札驻按甲不动以俟金人退回领兵入觐今来已是累月金人不回不住刼掠中外隔絶君父命令不通不知京城次第深虑诡诈难以全信除先累次行下审度进兵外今四方兵马云集勤王战士各懐忠愤敌衆渡河兵势减少合乗机㑹四方并进扫除强敌共立大功仰选择精鋭忠义人兵多作头项连珠相继逓相䇿应审观形势迤逦前进兼契勘见其敌兵多是轻骑宜常令牌鎗在前遮蔽神臂弓弩以防奔冲伏藏军马以备追逐务在同心一体更相应援共除国难以成忠义本志同受不次之赏宣总司已添张宪头下人分兵留守自可足东南道都总管赵延康翁中丞向发运并与宣总司附近宜相闗㑹犄角前进张观察下已据统制丁宣讃申乞先领兵前进合更审问本官差别头项兵马相继䇿应宗元帅元到南华县至故阳镇与兴仁府地里相等合约日并进令声援相接陜西五路及王资政既来收复河阳系在京城西北金归路尤为要便当府除已札下知濵州董谊知永静军王潵各统领人兵前去濮州驻札闗㑹逐处集兵前去京城去讫今仰东平府照㑹仍批口食三日附带前去右札付知东平府安抚卢待制准此二十六日丙辰军前传元帅台令诸军二十八日下城以檄书数百道付邦昌传谕四方其檄云十三日鼓舞登城百万师号唿请命选郎官为四方宻谕使开封府募人赍伪诏榜开封府今月二十六日午时承尚书省札子内降萧太师送到文字刷㑹各州府下客人前来如随处客人杂送人要毎路下客人亦早𤼵遣前来以凴四散告谕奉中㫖令开封府契勘有无逐处客旅为散漫在民间即日未便见数右札付开封府契勘上件州军如各无本州军客人止将本路人目下据数刬刷发遣前去不得住滞仍具已起𤼵逐人数申尚书省续准札子勘㑹已降指挥令开封府刬刷指挥等路州军民客人四散告谕切虑客人不知因依别致惊疑湏议指挥右札付本州火急分明出榜晓谕召募客人因便赍诏书前去告谕即不得张皇事一概勾唿接使骚扰仍具已依应施行文状申尚书省准此京西路邓均随唐蔡郑金郢房滑汝州顺昌襄阳河南淮宁颍昌府信阳永安军京东路青沂菜宻登潍熘徐济拱单濮州东平袭庆兴仁府南京淮扬利国军莱芜监陜西路洮州熈乐丹秦虢陜耀鳯同巩阶醴环坊㑹泾商华源岷陇成兰鄜宁州京兆延安府阳清平西宁鳯翔府镇戎懐徳定边保安定远积石西安顺徳军司竹大平监河北东路大名开徳府恩濵棣徳博沧北清州永静军淮南路滁阳楚亳真宿光濠泰泗通庐舒和蕲黄州夀春府髙邮涟水无为陆安军右出榜北市张挂晓谕前项客人限三日如有因便愿赍诏前去告谕之人即立便前来赴府出头各令知悉江南𤼵运司据亳州申有京师遣快行家徃庐州发运判官向子諲牒知庐州冯询提举盐香范仲拘縻闗防牒曰访闻张邦昌受金人伪命已有人诣济州大元帅府陈述上件事迹契勘本官家属母与子皆在庐州湏至先有行遣牒候到请照㑹将本官之亲属宻切闗防无得漏落及有疎虞候大元帅府指挥仍选委有心力忠实官干当湏别以事为名目庶不张皇漏泄揺动人心有害国事亦具因依牒知庐州都铃冯大卿去讫更请同共议事仍亲书已如何施行公文回示今牒提举淮西塩香范礼部靖康二年三月二十六日牒仍具申元帅府乞更赐行下本州严行闗防二十七日丁巳城外火城中人望外四面火光亘天传闻金人焚烧寨栅三朝北盟㑹编卷八十六三朝北盟会编卷八十七钦定四库全书三朝北盟㑹编卷八十七宋徐梦莘撰靖康中帙起靖康二年三月二十八日戊午尽二十九日己未二十八日戊午邦昌诣南薫门遥辞二帝是日邦昌僣天子仪卫法驾缟素诣南薫门设香案率百官士庶遥辞二圣邦昌恸哭百官军民其间有号絶不能起者太学生皆拜哭金人兵下城有南兵至咸平军前使来问欲尽杀为复要招安可将赦书来张急遣申彦臣以宣赞舍人赍手书徃大畧告东道总管以不得已及重兵离散且当退守之意申彦臣还云金人以铁骑三千送至咸平以南七十里不见我师而还金人前军起行大元帅以便宜除汪伯彦显谟阁待制充大元帅府填陈康伯不赴闗黄濳善副元帅填汪伯彦迁赴闗耿延禧枢宻直学士董耘徽猷阁直学士髙世则遥领承宣使潜厚秘阁修撰杨渊王起之秦伯祥直秘阁金人送郑太后家属入城靖康遗録曰是日有畨使送郑太后家属入城其畨使至省説云二十七日尼堪上皇相见上皇乘轿子至寨门下轿着紫道服戴逍遥巾趋而入至幕次尼堪出迎入帐中坐良乆上皇起白尼堪云老夫得罪合当北迁但帝姬未嫁者敢乞留荷大恩也尼堪不答有顷郑皇后自外至启尼堪云臣妾得罪自合从上皇北迁但臣妾家属不预朝事敢乞留尼堪㸃头许之至今日果送太后家属入城畨使又笑云太后善言辞进退有法容止雅丽故元帅许其请尼堪遣交割京城宣和録曰邦昌以邵博提举修缮京城四壁是日交割外城敌既不能下南京乃自宁陵而上尽伪置官属安抚士民至是悉驱而北舍屋焚爇殆尽东至桞子西至西京南至汉上北至河朔皆被其毒坟塜无大小启掘畧遍郡县爲之一空京城被围半年至是㪷米二千㪷麦二千四百羊肉一斤七千猪肉一斤四千驴肉一斤二千五百鱼亦如之酱一斤五百油一斤一千八百他物称是细民頼官卖柴米稍能给然饿殍不可胜数人多苦脚气被疾者不浃旬即死疾目者即瞽蔬菜絶少前此金人据城撷採而食尚余枯枝刘彦宗遣人谕王时雍大军起行且在河北驻军如有事急飞骑来报便发兵来张邦昌与二帅书求还孙传张叔夜秦桧三人书曰披沥恳诚仰干恩造丐旧臣之复职䝉英豪而遣还已荷隆私尚余至悃伏念抚封之始尤先尽节之褒庶靖国人以彰名教孙𫝊张叔夜秦桧縁请存于赵氏遂留寘于军中既知狥义于前朝必能尽忠于今日恭惟上国方启宏图以忠孝而励羣臣以信谊而开鸿业宜䝉寛贷使获旋归式昭圣度之仁垂副愚衷之愿其于䖍扣曷究敷宣金人回书曰早承懿喻愿还旧臣以爲冯澥国之老成郭仲荀衆所推信此外臣僚如或欲留之人乞下遣还之令其已放归者系禆赞时政或有未还者俱欲留仰冀照知无頼理㑹伪楚録曰书皆邦昌亲笔二帅见书大怒谓取三人者其欲复讲前日之事耶于是面诘再三且云今若纵兵非无名然亦驻兵不还当观衅而动张惧不能答金人与邦昌书减银绢书曰㑹验宋时除依照旧例嵗物银绢五十万疋纳钱一百万贯初以代燕地所出今应依例输纳且念地有分割民有彫弊特免钱一百万贯减放银绢二十万疋两只议纳三十万疋两银绢各半其数依旧例交割布此悃悰兾爲克察邦昌答书曰重勤书诲祗荷矜慈惟前朝之所输准定数而有旧俯念地土割裂之后方当人民彫瘵之余曲赐轸怜物从蠲减特除免钱一百万贯外减放银绢二十万疋两每年只议纳三十万疋两银绢各半其数一依旧例交割所䝉指谕悉已遵奉其于感戴之心难尽敷陈之素仰惟聪察深亮悃悰二十九日己未张邦昌诣军前饯别二帅邦昌服赭袍张红葢乘马出南薫门饯别二帅及午而返连日之出所过设香案起居并如常仪从行者即王时雍徐秉哲呉幵莫俦辈也士庶旁观者莫不感怆遗史曰邦昌自僣伪位屡至南薫门服赭袍张红葢乗执丝鞭法驾仪仗皆不备唯驾头前𨗳初出一两次不举驾头以后暂举驾头声亦渐髙出南薫门见尼堪斡里雅布叙别至午刻而返金人留仆射何㮚枢宻孙传佥书张叔夜北迁何㮚字文缜仙井监人天资俊异善属文政和五年进士第一人及第名动一时除馆职京畿提举学士尚书主客外郎擢右史迁左史召试中书舍人王黼独持国柄有争进者譛之黼怒出㮚守潼川未行太上皇帝擢爲御史丞第一章论士俗颇中时弊皆黼党所爲其论士俗章曰窃惟陛下昭至德建太平体尧舜之用心急亲贤之爲务见一善改容而礼之取一长加意以成之或繇匹夫而起下僚遂享好爵而都显位可谓于卿士大夫无负矣其忠纯悫直亷茂介洁之士进以其道取由其义诚不敢忘陛下厚恩而犇竞附丽干没亡耻之人常与同类并居伤化失俗或在于此比年以来茍合取容阿党相比爲私门之惠忘国家之恩贪进务得变诈百出託身之初腹心尽布谓之纳忠被用之始先加约束谓之受记前出某氏之门一不满意又转而之他则谓之投换隂与之合而阳背之以陷害异已使至不测谓之摆踪或输诚死党自明不欺则有损亲戚之好而发其私书或託爲耳目媒孽所憎则有伺记朋旧语言縁饰増加而传之短巷通姦利行货则有徃来其问者营私家给子弟则有甘其役辱者爲士大夫而失节䘮谊一至于此葢其爲説曰狥私之効速于奉公附下之利过于事上凡国家之治忽生民之利病若不相闗然一旦有缓急而取用之宁负朝廷不负知已岂不上伤隂阳之和下隳万事之绪哉臣闻百僚师师重华致治多士济济文王以宁葢人臣釐肃于下则人主尊安于上今以陛下之圣智诚明断而早正之辨是非别邪正収权宠破朋滛以崇至化而捄失俗则虽前古帝王之盛何足道焉臣愚不知治道唯陛下留神裁察黼益怒不閲月以坐苏氏师党曲学奏罢除待制官靖康初复召爲中丞改翰林学士拜尚书右丞中书侍郎时议京畿守备㮚建议四道总帅重其权事得专逹吏得废置兵得诛赏财得移用规画甚善即诏行之属已廹盛秋措手无及然大名睢阳皆能保守亦其效也是年冬金人再至京城诏百官卿大夫供议状于廷主和议与战议论不一㮚力主战议旋迁门下侍郎夜梦武夫挟弓矢入门射中其幞头㑹当拜相奏陈乞改太宰少宰仍旧爲仆射翰林学士呉幵正仲当制建白仆射之名不经愿循汉制改爲左右丞相上深以爲然中批以问㮚欲实梦遂沮其説明日降制拜右仆射城䧟和议两诣敌营议和从驾幸青城尼堪以㮚主战议从二帝北狩张邦昌以书恳取不允天下恨之在敌营题絶句云念念通前刼依依返旧魂人生㑹有死遗恨满干坤少问诗于韩子苍同在掖垣相与商确文章日进识者谓其才藻宜在两晋恨柄用之不早况当变故之际也兄棠字文植弟榘字文度皆好学能诗以才知名后秦桧自北中来言㮚死矣林泉野记曰何㮚字文缜仙井监人政和五年登进士第一人有诗名靖康初为左丞金人之入汴也盛兵河东复遣王芮来聘及尼堪至阙范宗尹议割三闗以献敌㮚止严守备以待之王芮复至请割黄河为界唐恪欲许之㮚以为不可罢为资政殿学士提举醴泉观俄而恪乞罢乃拜㮚尚书右仆射前一夕梦朝服而立一人弯弓射中幞头㮚惊觉次日遂大拜然敌已逼城㮚但坚守御而已金使又来㮚叱而留之促诸路兵入援了无至者及城陷㮚与张叔夜领兵欲复夺城竟不能上欲夺围出幸江南㮚諌止曰京城近畿金人布满车驾南行必不能脱陛下出城敌必烧戮生灵矣上乃止敌召㮚至寨尼堪问曰劝宋主与我战者岂非汝耶㮚曰然尼堪曰汝有何学术与我战耶㮚徐曰为国为民耳尼堪曰我欲纵兵洗汝城如何㮚从容曰纵兵洗城元帅一时之威也爱民施徳元帅万世之恩也尼堪大悟乃戢兵㮚北迁终不屈于敌秦桧自北中还力称其忠遥加观文殿大学士且访其子孙云何㮚初拜中丞王以宁上书曰窃惟阁下以雄词大笔収天下之豪杰以亢烈疏亮中立不倚自结当宁一人知抗章请郡实未出闗明日自禁中出片纸宸翰留公为中执法天意特达岂徒然哉殆欲闻天下之言也人主不得闻天下之言则天下之事去矣一旦慨然而悟赫然而断惕然有忧天下之心则治乱安危成败之几如反覆手此岂非天下之庆乎阁下盍亦正心诚意求天下之事以禆圣主之聪明鳯鸣朝阳士类幸甚方今天下有甚忧者五请爲阁下畧言之盗贼充斥一可忧姦雄䟦扈二可忧夏人陆梁三可忧契丹复振四可忧金国旅拒五可忧河北山东之盗少者数百多者数千白昼横行掠人妇女剽人赀产廵尉不敢抗县镇不能守滋漫浸滛未见消除之渐使皆庸人野夫之志不过于避徭役掠衣食脱寒饿何足忧哉万一其间有虓勇如项籍雄鸷如李宻辈起而之则乐祸之徒云集颷至此愚之所忧者一也郭药师者辽东一小羗尔左右卖国见利斯动岂复知有名义者封崇之栽培之羽翼已成头角已露无爱民之心竭取而后已常胜之兵日争而不休争养义児隂蓄死士贪頼亡耻之流乐为之肺腑其志不在范阳节度使大则为侯景安禄山小则为田承嗣为王武俊之所为吾之所以备豫未知其䇿此愚之所忧者二也赴金肃军西行直云五者夏人保此蕞尔之地犹能与上国争衡今浮梁以东胜州之沃壤金国取之以遗夏人此孙权借荆州以闘曹氏之意也夏人得李克用之所据刘继元之所巢而后满阁下试图将帅孰可以付此愚之所忧者三也契丹虽失国种落不下十万隂谋乎松漠隂山之下其心未尝一日忘汉也云中之民王灵弗加归汉之心似或中变使耶律延禧置胆于坐少洪天祚之风不忘其主则云中之衆填然跃而附之太康以一旅复旧物虽非所及而城濮之后楚司马尚在吾独无忧哉此愚之所忧者四也以阿固达之勃兴乌竒迈之保聚尼堪之机筹加以汉人如白公旦杨朴之流相与辅相之缓则邀我金帛库藏倾竭急则惊我边圉战守无人燕山嵗计已不啻一契丹金人之钖予复过一契丹饿虎之喙何时而足耶此愚之所忧者五也曷亦知所以消忧之道乎清心省事一言而足矣葢清心省事则吾民之衣食足衣食足则盗贼消盗贼消则势强势强则姦雄息姦雄息则敌国畏懐太平无象之福与天下共之岂不乐哉议者以为燕云既归中国遂可寝兵此腐儒之谈尔吾知汲汲清心省事果断而力行之则横赋暴歛不加于百姓有梗吾之化者吾徐起而讨之平州之张觉勇而善守宣州之韩庆民沉毅而有谋云中之苏京妫楚之二三大姓吾遣一介之使慰安其心使为前掎后角旁冲直擣之援燕山之民田可以为屯田燕山之丁壮可以为弓箭手常胜之兵可以分𨽻诸将则药师萧然一降卒尔循理则附之䟦扈则诛之尚何忧哉夏人陆梁则当谨河东之疆圉契丹复振则当懐云中之旧民金国之势目前初若强盛岂有连兵累年政在权贵再世而无事者加以汉人之无頼者非心悦而诚归之岂无谗慝发于君臣父子之间迟以数年北庭复为数部落矣此五者初固甚可忧圣上今日赫然独断慨然力行则反手之间转忧为乐此又系于阁下之一言尔阁下朱颜緑髪年未四十黒头三公何虑不作名义至重愿自厚爱仆有数谈有大于前所云者交浅言深今未可也愿阁下无负圣主特达留公之意天下幸甚孙传字伯野兖州人元符三年登进士第靖康中累擢兵部尚书金人至京师除佥书枢宻院京城守御使金人攻城两月极力随机以御之及城陷民乱传与张叔夜以兵来弹压定之上徃尼堪寨传除京城留守及金人变议传上书乞复立上不许又乞立皇太子或燕越王又不许又乞立赵氏一人又不许传诣南薫门拜泣请存赵氏尼堪取诣军中廹令供状立异姓屡欲诛之传终不从请死而已乃领传北去世称其忠建炎初遥加观文殿学士终以不屈卒于金国年五十一靖康小雅曰靖康元年冬金人两军㑹于京师枢宻聂昌使出北中公遂迁知院事方敌之急攻京师也公亲当矢石閲月未尝少休城既不可守上将幸敌寨命公居守十一月二十七日夜上以御寳付公公用生缣为囊系之肘间亲加抚循乞上归城中帖然明年正月上再出又申前命且使兼太子傅以保䕶东宫乘舆久不归公屡具书极陈利病镌谕二帅请大驾还宫不报二月六日呉幵莫俦自北中携废立书来中外震骇公大恸久之曰吾唯知吾君仁圣可帝中国茍立异姓吾当死之又数请再立上明旦敌大辟南薫门鉄骑极望闯门而陈且索太上皇皇后请王妃公主犹留中宫太子不遣宻谋欲以黄金五千两使人匿太子于民间无当之者太子出随至军前自是公之死生不可得而知也呜唿求生逃死人之常情也靖康之末祸变如此同时大臣如唐恪曹辅王时雍吕好问呉幵莫俦徐秉哲邵溥谢克家孙觌汪藻胡交修詹乂李㑹李熈靖李擢之徒或失节求存或叛为敌用或乘势为奸利或託疾病而不出或缄黙坐视公独视一死犹涕唾敌未尝欲公出义不负上付託之重誓以死卫太子又欲见二帅复立赵氏亦可谓卓尔不羣我宋忠纯之臣也艰难以来所未之见可以垂范播美于无穷矣诗曰巍巍孙公忠烈俱伟受天大任渊渟山峙谋谟宻宥帝所眷倚付以留钥又託以子天未悔祸甘赴万死国家徳泽周及远迩罹兹祸变孰奋而起公节不渝独负大美若神人然衆所仰止彼以偷生徒奄如鬼三朝北盟㑹编卷八十七三朝北盟会编卷八十八钦定四库全书三朝北盟㑹编卷八十八宋徐梦莘撰靖康中帙起靖康二年三月二十九日己未尽其日张叔夜字稽仲开封人侍中徐国公耆之后也通经史善属文习兵法长于诗咏有文武大材初为武职内侍冯浩髙其才毎荐之叔夜亦上兵策及宫词百篇上喜之换文资累迁太常少卿赐同进士出身擢中书舎人礼部侍郎宣和初浩以谏赐死臣僚又言叔夜乃亲党也降三官罢之后起知海州破羣盗宋江有功宣和末京东大盗四起擢叔夜知济南府与京东制置使梁方平协谋屡平巨㓂靖康初召赴阙除南道大总管兼知州后尼堪攻京城诏起四方援兵叔夜同子伯奋仲熊率兵一万三千而来与大金战京西大小十八阵皆破之遂至京城与金人战杀伤相当再战攻之擒首领三十余诏加延康殿学士内外兵马都总管军入京叔夜言请因金人营垒未全率诸军击之其败可必上不从军卒郭京聚兵欲以左道破敌上幸京城加叔夜延康殿学士叔夜上言恐郭京狂率败事俄除佥书枢宻院提举京城四壁子承直伯奋仲熊特改合入官上幸京城见䕶龙河填尽忧之叔夜曰臣愿率衆出城以计刼之徒守空城则天下事去矣上坚不从叔夜乞罢佥书枢宻院止带南道总𬋩领南道兵不允叔夜召诸将议事皆不至叔夜意沮及金人登城叔夜兵溃斩之不能禁再同何㮚以奇兵八百领綂制张仲刚等与金人战南薰门下欲复夺城不能上及金人废立叔夜与孙传上书乞复立帝不许又乞立皇太子及燕越王又不许又乞立赵氏一人又不许叔夜传诣南薰门下拜泣请存赵氏尼堪取诣军中曰孙传不立异姓已为我杀公老年大家族繁盛岂可与传同死耶可供状立异姓叔夜曰累世荷国厚恩誓与国家俱存亡实不愿立异姓逼之数四叔夜终不从请死而已乃引叔夜并其子仲熊北去建炎初遥加观文殿学士卒以不屈死于金国年六十三累赠少师谥文忠赐庙于信州靖康小雅曰公讳叔夜靖康元年谍知金人师且再举太原真定相继为敌所陷始诏天下帅守各以其兵入赴国难十一月日敌至近畿诸道之师未有至者公时守邓州遂以官军及民兵万六千人至都城之南营于戴楼门外时金人稍以兵薄城公屡击走之上为亲幸南城登谯楼慰谕公且除公佥书枢宻院自城上以毬文金𢃄赐之金人既大集乃命公移师入城及城失守上再幸敌营既乖和议金使呉幵莫俦连日入趣立异姓王时雍以下㑹议秘书省皆请立张邦昌公独抗疏力言不可有告公恐贻金人之怒者公不听既而金人索公出赴军前遂留不遣呜唿大臣事君不当尔耶死生之间人之所难而能不避鼎镬以全大节此社稷之卫也诗曰金人强悍一嵗再至公提郡兵疾驱入卫敌将易姓公秉大义独敢抗言必复赵氏欲扶日驭力扫氛翳身拘名张忠烈振世张叔夜家𫝊一乞都闗中权暂驻跸襄阳府札付契勘长安闗中之地厯代所以成王业舍此而下皆去中原寖逺名为迁都其实偏覊今襄阳汉江回环西南有万山三闗之险尚可号令中原去闗陜京东河北不逺然地歩不广深恐不足以容万乘百司若或事从简省将城尽行展套建立楼橹姑取其闗中路近旁通巴蜀权暂驻跸聚粮益兵力加营缮亦足以建都徐为入闗之计以东西二京为别都留兵以卫陵寝次则南京地势平广居民繁富今先具襄阳图所有南京形胜如圣慈有意行幸即别具图进呈次开具自京至襄阳府驿程契勘自京至襄阳府驿程下项京至延镇四十五里尉氏县至许田镇七十五里许田镇至颕昌四十五里颕昌府至颕桥镇四十五里颕桥镇至襄城县三十六里襄城县至汝坟镇四十五里汝坟镇至叶县四十五里叶县至新寨镇至方城县四十五里方城县至许村九十里许村至青䑓五十里青䑓至唐州五十里唐州至胡阳县至崔村里崔村至八叠七十里八叠至襄阳五十里又乞迁都札子契勘迁都必详讲究一道山川险阻战守利害以备非常臣近知邓州是时见京洛士人避敌多来襄邓犹恐敌骑至颕昌等处臣仔细询问及稽考地形自颕州而南唐州方城县最为诸路㑹口井邑亦甚繁富汝州鲁山县三鵶路亦进军马今既欲都襄阳即方城恐当升为郡鲁山亦当为路口两头置立闗戌以备敌骑所向其襄阳之西四柳等闗虽路险不通兵车然去陜府六百余里亦合严立戍守取进止又臣昨领本道兵至京䝉陛下奖擢然三道与西兵迄不至臣孤军无毫髪功臣至之初得对便殿首陈迁都闗中之䇿䝉陛下面谕令臣力主此议后来臣屡次开陈及进暂驻跸襄阳图状若陛下不以臣为不才候门开日令臣前去置司襄阳府宻行措置候见次第臣以本道兵前来奉迎銮舆取进止又乞权暂驻跸襄阳府画一状一乞以南京留守总制京西江湖淮浙京西诸路军马漕运等事为名其印记备用大祀司印一营缮南京城池宫阙及百司诸军营垒并乞仍旧有官舎及寺观量加増葺其材置于出产处委监司州郡疾速依本司所立限应付一乞将襄阳邓唐汝州守臣别行选任其通判幕职官知县乞从守臣铨择如见任人不能辨事或缺官去处并听辟置仍乞添置转运使二员专切应办驿顿及移用应付本京钱粮本司乞置㕘议官四员并从朝廷差人依奏事例施行及书冩机宻文字各一员从本司辟奏随本人资序支破添支驿劵请给人从其余如所属路分官兵有不职或阙官去处恐奏请覆不及欲乞临事先次差闲慢处见任或待阙官抵替奏取指挥差注一钱粮欲乞将上供一半之数截拨襄阳府交纳京西路诸司钱粮权许专一应付驿顿等支用税赋许行支移即不过自来地里之数一方城池当冲㑹正系控扼去处欲乞改县为军选差知军等官屯兵北扼敌马要津一襄阳既为别都屯驻军马増修城壁乞添差路分兵马总管一员一乞给降度牒五百道校尉副尉帖各三百道许依本价召人情愿承买用或承信廸功郎告各一百道给入中钱粮本植等檄劝勤力之人一身分及官属人从当直人见有元帯来本道军民兵及京西第一第七将见在城内人欲乞尽数将帯去候到差发州县旋发遣如或少阙沿路量行差人马转替前去所贵即日官属人从更不得于京师差拨一太庙社稷欲乞绘图前去一乞差土功都豪寨官二员土瓦都料大小木作头各五人一宫阙直乞以应天府规制如仓猝应办不及即随宜修建一乞候出更日便于道路合置顿处储积羊畜钱物所到即应付具次第闻奏小贴子臣伏覩襄阳府地据荆楚上㳺欲乞降勅改作南京所有宫室依面得㫖随宜营缮取进止太庙社稷两宫园庙诸王主第两省都堂秘书省学士院尚书史院九寺三监御史䑓府廨大理寺二府官告院内尚书省九寺三监文案官吏自管押或先或后余以次发所有车乘本道自发遣前来臣将来临行押差作匠等前去后到绘图进呈者所有画一续具奏禀其钱粮据所用物遵约束经去次又叙战勤王及劝都闗中以病乞致仕宫观札子臣本无技能徒以片文只字误厯华近逮出守海壖㑹剧贼猝至偶遣兵斩捕贼势挫衂相与出降䝉恩进秩其后济南羣盗蜂起朝廷犹録微効于宫祠中擢知济南贼稍平移青州正月中金人至京师诏发兵入援臣等奏乞兵与诸将追击敌骑及席盖到青城代还至都时敌骑已渡河被差知邓州四道建师去冬准御札令不候兵集领见兵勤王臣自邓至京凡十四驿道路转战十一月朝京师䝉陛下初擢延康殿学士继除资政殿学士佥书枢宻院事臣自初到累奏乞出战㑹三道未至到伺候兵集而三道兵终不至城已失守无毫髪功初至之日劝陛下迁都闗中继䝉圣训驻跸襄阳令臣经画臣愚实欲自効而痼疾速发歩履艰棘恐不足以当遣使欲乞圣恩察臣非敢避事实縁疾病特许臣守本官致仕或在外官观察使又叙诸将不肯出兵城破被创犹战自劾札子臣比者领兵至都荷陛下所以奖激之眷过厚遂使侥冒以至今日退念臣初至之日尝欲速战妄意乘其营垒未就以轻兵迎击诸将或以为不可逮敌寨既成致城外或自决水或自纵火更无战场登城守御诸将环视号令不一卒至不守臣身自被创是夜犹领张仲刚等兵战南薫门下臣男以南道兵战安上门上是时诸将皆先臣下城接战之际无一人至者战罢与陈过庭俱入禁中明日越王郓王欲战于曹门外陛下使臣与二王俱出臣未领所统兵而二王自将卫兵已出门矣不敢不以身从仅能追及兵非臣部曲无由节其进退遂无毫髪之効中间奏乞罢内外总管寻得㫖令弹压候师退限十日结局今内外弹压虽无可虞盗贼然不足勤劳伏望候师退日重赐罢黜以示无功之罸少慰佥议又辨利在速战及累奏郭京狂率败衂札子臣比者领兵至都荷陛下奖激遂使侥冒至此退念臣之初至当时京城甲马自盛而招集乌合其势可暂难久臣以谓乘其营垒未就欲引兵迎击屡具奏陈以谓利在速战䝉陛下面加奖训以臣狂妄戒太鋭令候三道及西兵到于正月间举兵恐轻动如姚平仲之失其后三道兵与西兵不至而城已失守臣自上城身被创犹召集张仲刚等兵战南薫门下臣男伯奋以南道兵战安上㑹城上守御人皆先臣下城城上东西面无一人把守截战之际亦无人应援然杀伤太当中间车驾出郊得令㫖于旧城内外弹压后来乞罢外总𬋩准尚书省札子奉圣㫖候师退限十日结局今内外弹压偶无可虞盗贼然深惧师退以谓臣前此不肯出兵及郭京之败多由臣不合令出城勘㑹郭京出兵臣累奏虑其狂率败衂今日孤外之迹伏乞睿慈特赐主张取进止又申金人元帅状契勘累具申乞存立赵氏之后今奉令㫖令立见今为首𬋩事之人縁本官非衆所推勘㑹昨承初七日奉令㫖如无可推戴令具申元帅府管依元帅府推戴状申令来欲乞检㑹累申从元帅府于嗣子或于赵氏之属内择立一人所贵㤙归元帅府永为藩辅而赵氏宗庙尚得血食谨具状申元帅府伏候台令金人又留中丞秦桧侍郎司马朴不遣或以言语或以废立事亦举家北迁三朝北盟㑹编卷八十八三朝北盟会编卷八十九钦定四库全书三朝北盟㑹编卷八十九宋徐梦莘撰靖康中帙起靖康二年三月二十九日己未尽四月四日癸亥是日太上皇帝渊圣皇帝銮舆北狩曹勋北狩闻见録曰靖康二年二月初七日晨起上皇在蕋珠殿进素人李石周矧吴幵莫俦来奏事即引对石奏曰皇帝令起居上皇縁金人坚欲上皇出郊前已得辞今又请到南薫门厰舎拜表乞皇帝归若表到寨中皇帝便可归内金人意欲成本朝一叚恳请亦无他意又宻奏曰得㫖奏爹爹娘娘请便来不可缓恐失事机上皇沉吟曰军前别无变动否卿无隠也朕爵禄卿等至此无以小利误朕大事茍有他变我亦擘画恐徒死无益石奏曰倘不实甘受万死上皇曰朝廷既不令我南去又围城时声息不令知以至于此今日之事妄举足则不是卿无隠石曰不敢乱奏即令中使同行后入语移刻上皇即索服欲出姜尧臣等进曰虽云邀请只在门里第恐敌情反覆不测便宜圣裁此足似不可移石曰适皇后在禁中得官家语今暂到门首端的如此不去不得内人与近侍皆号哭上皇云纵或有非意亦知此事终在若以我为质得官家归保宗社亦无所辞第恨我揖逊如礼退处道宫朝廷政并不与闻惟一听命未曽犯分不意其获报乃尔有愧昔人多矣顾左右皆泣相从又取常御佩刀令丁孚佩之乃乘肩舆与皇后出延福宫由晨晖门而出至南薫门忽两扇俱启石曰此必金使见迓方欲西就厰舎忽导从围掩车舆出门上皇顿足舆中曰事果变矣唿丁孚取佩刀而孚至门已为金人搜去至东御园门有金使来传二帅起居云到寨食罢相见揭帘端视乆之金使乃昔常奉使本朝者申初到南郊斋宫止于大王位从者皆拦于西城外并不许随从后三日惟唿姜尧臣徐中立丁孚并勋左右敌唿为祗候人也上皇到郊宫金遣萧庆卜王芮来奏取向日张觉投降本朝并张觉缄首处分一宗文字上皇曰当日张觉投降两国初未有不受之约又原系大辽故臣遂纳觉不疑继得山西军前移文要觉即斩首以献不谓上国以为衅今城破国亡祸变及此尚何文字之有况已尝移文上国死亡一切惟命不必以此为辞也敌唯唯自后更不复来取金人凡有计议只在上御前奏禀隔数日一遣人起居上皇到寨中余日自制札子一通与国相云某顷以海上之盟谓欢好可以万世虽尝招収张觉继䝉湏索令戮以为报意罪不至甚而大兵踵来乃指为衅某即避罪南去归后块处道宫恬飬魂魄未尝干预朝政而姦臣伺隙离间父子虽大兵南来亦不相闗报致烦天讨兵甲临城至城破时始知三闗败约所致葢嗣君不能奉承大国之约某亦有失义方之训事遽至此咎将谁知尚有衷诚祈囬洪听某以愿代嗣子逺朝阙廷却令男某等乞一广南烟瘴小郡以奉祖宗遗祀终其天年其即分甘斧钺一听大国命诚廹意切颙待台令札子去后二日有畨使来云承示文字但三闗之盟初不恁地止説子孙不绍社稷倾危虽承札子却不敢背元约上皇又自制表启即位及逊位凡宫禁深宻朝廷政事之失一一剖析深夜焚之是夕上皇梦与皇太后同入宣德门布塞甚肃如常时觉来犹闻其余音至晩令报皇太后知三月初七日闻邦昌僣位上皇曰邦昌若是能死节则社稷増重今尸君之位犹且庶㡬但所系至重者既立异姓则吾事决矣因泣下霑襟明日臣下有进诗以寛圣意者伊尹定归啇社稷霍光终作汉臣邻上皇且读且骂曰待其归啇与汉则吾已在龙荒之北矣不达事机有如此者启行有期金人送金银三千两并衣着各二袭火燎头笼二副皆八殿供设物先是三月二十九日有语分路去上皇同二太子由河北路上同国相由河东路约㑹燕京是日上欲肃王同行肃王坚辞曰去嵗奉㫖出使不曽避免乆违膝下虽得生还而家破国亡死日甚近所幸却拜父母乞且留侍下泣情甚确方得免去复以祈王从行上皇率令二后诸王望拜城中辞违宗庙上皇伏地气塞不能起景王掖起之六宫无长大皆哭声振天泰禋门震动日色惨翳风声如号哭两时方止是晩报来日起程今上同皇后俱来拜违泣下别去自尔不复相见景王自到郊宫日侍上皇夜不觧带仍常食素至临行时须髪皆白四月初一日絶早分路转城北去至刘家寺东寨内约饭上皇初见二太子又约皇后已下妃嫔诸王帝姬皆出见席地坐定遣王芮译奏曰自古圣之君无过尧舜犹有揖逊归于有德歴代革运底事想上皇心下㬠㑹得本国比収契丹所得嫔妃儿女尽分配诸军充赏以上皇昔有海上之德甚厚今尽令儿女相随服色官职一皆如故因劝酒曰事有逺近但且放心必有快活时上皇致谢曰当日为兄弟今日为俘囚岂非运数尚頼太子保祐全活千口近尝求嗣子还朝望为主张太子曰上畔未肯上皇曰两朝主盟惟某获罪非将相之责某罪在天故请以一身少答天谴愿不及他人太子曰此意甚好于是酒五行太子面请王婉容为帝姬与尼堪次子作妇许之饭罢归寨自此不相见但日送鸡免鱼肉酒果上皇谢以病在车中无心饭食愿早承来㫖燕王途中以乏食薨歛以马槽犹露双足就寨焚化上皇令本谓将骨殖就寨地埋瘗曰且是中原免为异乡鬼也夫人坚欲擕行亦不能却上皇致奠灵位伏其骨哀甚曰吾行且相及时金兵亦在傍泣下路中二太子请上皇看围场饭后遣马并紫伞来迎同行猎以马背附所得鸡免忽少驻有二人在马首立太子指曰此上皇故臣郭药师张令徽令参二人皆再拜令徽即退药师独叩马跪奏曰念臣昔与上皇为君臣向年燕京死战数回力不能胜遂归金国有负上皇恩德言讫泪下又再拜上皇宣谕天时人事理合如此但当日欠一死节药师退太子曰药师㬠忠于南朝上皇曰药师豢飬过厚而未尝収功以其効顺而弥缝之卒贻大祸太子曰此人不忠于北朝则必不忠于南朝上皇曰是初二圣既出京城营于郊宫大王位敌排长木为障障外有兵毎数步一窍容人看外外亦窥内敌日以肉米与内人相博易闲语曰南家有兵到某处矣又曰南家提兵数十万在河北毎金人车马过河即夺去大军所以未敢离此语讫即睕目如金人旁来色若有畏而不敢留者入逓以奏两宫皆喜为不日救至又数易倚墻器械即用郊礼尽木枪复有病人如伤重包裹卧于墻下云西面有钱相公兵四十万渐近刀枪将去阵上强壮人皆往迎敌㑹天大风乔贵妃亟制绛罗𫀆备缓急兵至即以衣上为出奔之计毎数日又作他语一新栅中观听临行犹传兵至相尾然了无来者后乃知敌故欲缓衆心敌计多此类上皇北狩曰承平日宫人所乘朱牛车五百辆敌牵驾不通华语次显肃皇后厨𫝊及本殿一行内人车仗次诸王帝姬妃嫔合分内人不限次叙车行八百六十余里蔡鞗北狩録曰丁未二月七日太上初出青城翌日作发愿文一章斋沐书冩宻行焚奏祈天请命宣谕景王祀日适来宻辞罪已损寿以全赵氏自登位后过失甚多敢不自陈思回天谴杞顿首称赞军前已议北迁令姜尧臣书冩剳目投达尼堪国相某目曰某素慕山林谢亊罢政之后止管教门公事某之罪失固不可逃责念兹神御道逺迁异国欲乞东南一郡以享祖宗血食不胜大愿三月二十八日起行邢赵之间皇子元帅斡里雅布请观打围契丹旧臣郭药师张令徽初以天祚出奔上表请归本朝许之爵以衮衣之贵钖以金珠之优使镇山后一旦大金兵至投戈乞命至是遣出令拜太上药师曰昔日君臣敢尽礼前日之降力所不加乞赦臣罪上曰天时如此非公之罪何赦之有药师等惭而退泣血録曰是日传闻太上皇在二太子军中上在尼堪军中上戴青氊笠乗马侍卫百人后有监军随之亦有随行猪羊十数自郑门而北毎过一城角掩面号泣燕王越王止得一牛车余宗室徒行不能行者驱之使前靖康遗録曰二帝之行也不得相见分为四处上皇与泗景肃诸王上与燕越二王及皇太子大长帝姬从郑皇后帝姬诸王从朱皇后诸驸马别为一处以鉄骑驱拥而去大元帅得黄潜善所遣李宗报到京城事剳下河南北府郡山寨措置指挥先是大元帅驻济州多日寂不闻京城事黄潜善在曹州募人能入围城者有重赏南华小吏李宗自云能往潜善夜赂其家且许以官爵遣之宗傍京城故令驱入敌寨为给薪水迤逦近城寨得上城送饭益习熟即与城内人语坠钱下博买针线等又与城内人熟瞰无人时投身下城内为逻者所得以见权领王省王时雍宗乃言潜善遣来状时雍告以金人推立张邦昌事且补宗承信郎宗不敢受乞身归时雍缝遣之宗复于南薫门作荷担人出因得窜走复求驱入敌寨迤逦得去宗至曹州见潜善并出京城印卖推戴权立邦昌文字一纸金人伪诏一纸邦昌榜示赦文一纸邦昌迎立孟太后书一纸潜善趋帅府呈王王读之洒泪涕语幕府僚属曰金人索衅肆贪䧟我京城邀我二帝暨诸太子亲王近臣质于敌寨恐将挟以北迁湏急速剳下河南北诸府郡应官民之兵及河北诸山寨诸头项土豪民兵併力把截随所居地分差得力人探金人渡河回归之日或把河断桥或据险设伏或迎击于其前或追袭于其后当府当亲领大军前去䇿应効死觧难迎还二帝并驰檄宗泽即督促河南北诸府郡及河东河北山寨水寨诸头项义士首领火急依应今来指挥施行初潜善引李宗见上髙世则欲引李宗语潜善随之李宗后不知所在或云为潜善所杀或者为潜善得王时雍书不知何等语惧李宗告讦故杀之大元帅府収侯章以揺扇军前斩之初李宗报到京城祸变事侯章先得之倡言于外军民闻之汹汹不安且险语廹王劝急为渡江计请自留募兵送狱根究搜检到丁顺所与章金人战袍磕顶头巾遂斩之军民愤疾争裂尸首丝擘其肉而食之人情大定勤王兵宿迁县桃源镇土兵王嗣反于沂州庄子城先是有诏起京东土兵弓手尽勤王宿迁县土兵弓手以县尉崔某部曲㑹合诸县兵至沂州庄子城有王嗣者取绯纸数十幅剪作数十片行于土兵弓手之间各散一片且唿曰帖在头巾额上摆龊队伍土弓手皆接其绯纸置于头巾之额无一不从遂倡令纵掠庄子城中崔某以弓手五人走投沂州告曰土兵弓手反矣四月一日庚申朔金人兵去尽先是金人连数夜焚烧寨栅红熖亘天军士城下鼔乐奏歌而去邦昌委范琼交割城池分拨兵衞当闗闭守如故是日民间闻金兵既空恍若再生竟登城观看者蚁集鳞次怅望銮舆为悲痛邦昌以陈仲权太仆卿陈求道权太仆少卿路允廸转五官除观文殿学士佑神观使请给㤙数等并依见任执政官条例施行佥书枢宻院事曹辅乞宫祠不允二日辛酉邦昌手书遣使臣抚谕四方伪楚録曰海内承平垂二百载生民乐业岂复知兵廼者姦臣首开边难大金再举奄及都畿城守不坚二圣迁北中原之大逾月无君适为还归横见推逼既自残而不获乃忍死以救民言念生灵系心宸极道路阻音邮之达吏民无诏令之承想其憔悴之忧同此危亡之念倘不深求于民瘼岂能宏济于时艰宜尔抚循用纾湮扼庶亟臻于宁谧用以究于逺图邦昌遣使臣赍尚书省剳子往诣东平兴仁府牒济州寻访大元帅所在其剳子无年号但书月日王时雍押邦昌遣人诣范纳钱葢赵野范致虚翁彦国刘光世议黎确使赵野陈戬使翁彦国汪湘使刘光世黎确乃赵野之门生也陈戬乃翁彦国之甥婿也汪湘乃刘光世之门生也李健乞使翁彦国为彦国所囚又有一使臣至南京为朱胜非囚以邦昌书缴申大元帅府初金人欲行未行之间邦昌为左右眩惑有异初心时获𤼵运使所遣探事人借补廸功郎吴枢王时雍荐引上殿见邦昌陈献利害具言在外兵数乞遣官止之言语颇渉不顺邦昌遂授以文林郎乃用其谋分遣各人亲戚黎确等诣诸军邦昌以手书与彦国书曰国家之变千古未闻昧陋所遭可谓竒祸诚以保存庙社拯救生灵使京城免于焚荡以济逺图其心明于皎日今幸敌骑已退道路可通即遣使东州具申夙志想在端朝必谅此心今差李左司赍手书具道曲折惟中外相与戮力共济艰难迄成康功以永丕祚是所望于公也初夏薄暑军务良劳未㑹晤间更惟尚谨邦昌上闻邦昌以手书翁彦国封皮云付翁彦国其中乃云上端朝中丞范讷军屯雍丘王渊为前锋是晩先遣三十骑至城下即遣人赍绢二十疋就门外劳之仍宣三骑以入大元帅集府聚议念京城围闭朝廷政令乆不通四方失所望姦宄乘时妄作羣臣建言布檄四方以定人心乃命耿延禧草檄书耿南仲汪伯彦黄潜善同共参订呈定本命蓝珪刋行之邦昌以徽猷阁待制提举醴泉观权直学士院詹乂罢直学士院权直学士院中书舎人孙觌令日下供职三日壬戌邦昌置修城司遗史曰金人既退乃置修城司以侍郎卲溥都大总管其事辟官属各有员四壁用工修饬楼橹邦昌命范琼领兵出城搜空遗史曰范琼出城搜空得金人遗弃寳货表叚米麹猪羊等不可胜计又有遗弃老幼病废及妇女等至是并迁入城四日癸亥邦昌肆赦遗史曰赦文曰天下承平几二百载百姓乐业岂复知兵姦臣首结边难招致祸变城守不坚致嗣君皇帝越在郊野予以还归横见推立有尧舜之揖让无汤武之干戈四方之广弗通者半年京城之大无君者三月从宜康济庶拯危难应手书到日罪无轻重并与释放第一项差官省视园陵第二项诸州天庆天宁依旧行香第三项诸州军守臣各令兵至近甸保守无虞义同有功起𤼵勤王兵仰却于元来处分屯第四项存恤诸处宗室余并依前赦靖康遗録曰初四日邦昌下赦云宋家遭阳九之阨二帝北迁䝉尘万里予适以使还强见推立既自裁而弗获乃忍死而救民言念生灵系心宸极道路阻邮𫝊之问逺近乖向往之诚宜敷德音用声寰宇可大赦天下云云其中一项云诸道勤王人兵当国家危急不能进援京师失守乃欲偷安虽无诚节亦已勤劳宜各归本贯别候中㫖秦湛回天録曰或劝邦昌赦吕好问曰赦书日行五百里今四城之外并是畨人欲赦他谁况公权摄当候复辟邦昌曰俚语钱大王肆赦恐入李王世界吕公曰钱氏犹有数州之地五代之时非素有君臣之分今日岂可比钱氏耶邦昌以为然三朝北盟㑹编卷八十九三朝北盟会编卷九十钦定四库全书三朝北盟㑹编卷九十宋徐梦莘撰靖康中帙起靖康二年四月四日癸亥尽五日甲子邦昌集百官赴文徳殿宣示上宋太后书书曰余世受宋恩身相前帝每欲舍生而取义唯期尊主以庇民岂图祸变之非常以至君王之易位既重惧于网罗实难逭于刀锯外逼大国兵火之威内拯黎元涂炭之命顾难施于面目徒自悼于夙宵杵臼之存赵孤惟初心之有在契丹之立晋祖考殊迹以自明载惟本朝开创之图首议两宫尊崇之礼号同母后国系周朝兹惟臣子之至恭以示邦家之大顺肆稽成宪爰举徽章恭惟哲宗元祐皇后徽柔懿恭聪明睿智天作之合早嫓德于泰陵王假有家夙母仪于方夏端着紫庭之范且彰彤管之声虽尝御瑶华崇道之居亦既奉钦圣还宫之诏乆栖神于靖舘积系望于绵区今二帝以迁三川方震匪仰伸于钦奉则曷副于仪型是用端诚于心涓日之吉祗伏掖庭之次恭陈旧国之仪掲示号以正名开列宫而移御幅员时乂庶臻康济之期京邑既安更介灵长之祉宜上尊号曰宋太后御延福宫令有司择日奉册寳其应于典礼合行事件令礼部疾速施行天下勤王之师有至近境午刻开封府榜云范尚书赵资政领兵在南京先遣统制官王渊议事仰城中不得惊扰江淮发运判官向子諲遣将官王仪等统勤王之师到城下邦昌命范琼以酒食等犒军引王仪上殿面赐𫀆带进官令谕子諲勤王第一功当有峻擢既退王时雍复以绢三十疋钱二十千犒王仪并以伪告俱诣发运司缴纳右司宋齐愈吏部陈磷司勲刘定礼部胡𢡟立乞致仕不允殿中侍御史黎确古文殿修撰宋彦通差往南京当公事日下出门侍御史胡舜陟上张邦昌剳子乞正名位剳子曰臣以固陋谬当言责而又昔䝉収録受恩良厚輙効愚𠂻仰报万一今日之言笃于爱上陛下亮臣区区必不加罪若小人自为身谋必欲置臣重辟臣亦甘受不辞臣切覩陛下正位宏逺非出本心外廹金人兵革之威内念黎元涂炭之苦良不获已总揽权纲自践祚以来谦虚畏抑命令起居不敢侔于至尊故自士大夫以至闾阎童仆翕然称颂皆知陛下忠义之心坚如金石不肯朝北面而事人夕南面而臣人也此有知陛下处富贵崇髙聊以从权非固执以为已有也今大金已反其国而君臣之大义安可一日而废陛下之髙明洞逹释然去位宜不为难第恐姦言荧惑聪听谓大金为可恃谓天位不可失谓自古有亡必有兴此皆小人轻虑浅谋但顾目前之利四海岂有一夫不心懐赵氏者自二帝播迁人皆泣血但恨敌国势强力莫能囬所以兴㓕继絶报本反始天下正有望于陛下若奋发英㫁斥去姦言使赵氏之已亡而存此伊尹周公盛德之事名与天壤不朽庆流子孙无穷若曲狥小人之言顿失君臣之义则中原干戈相寻无已生灵屠戮何有噍类陛下不得已而登大寳岂复使之若是耶今四方勤王之师云蒸雨集彼为赵氏而来岂宜闭门拒之有同儿戯伏望即降指挥正其名位请元祐皇后埀帘听政于内陛下以太宰治事于外特遣大臣往迎康王明以此事播告将士孰不欣然悦服此实天下盛举陛下卓越之殊勲万世一时者也伏望採择狂愚而加意焉四日癸亥门下侍郎耿南仲等上表劝进于大元帅门下侍郎耿南仲元帅汪伯彦副元帅黄潜善参议官耿延禧董耘髙世则斡办官杨渊王起之秦伯祥随军转运使梁扬祖黄潜厚都统制扬惟忠五军统制张俊以下将士上议劝进再拜言曰金人不道邀二圣銮舆北狩天未厌宋必将有主主宋祀者非大王而谁大王聪明英勇上皇之皇嗣少弟之介弟天命以兆人心实归应天顺人宜适机㑹天命不可以乆滞人心不可以强违万机不可以暂旷愿大王即皇帝位以定天下上以慰祖宗在天之灵次以慰二圣南望之意然后号令天下回戈㓕敌以迎还二圣为宋中兴之主天下幸甚又伏地恸哭再拜进曰二圣北狩邦昌僣窃天下无主羣心皇皇大王不早为之图后时有悔愿大王以宗庙社稷为念速继大统先正尊位乃议奉迎生灵延颈以望愿大王幸听俯狥羣情臣南仲率羣臣昧死上言俯伏再拜上避席呜咽掩面流涕辝逊不受三军唿万嵗声震天地动色日光明耀在庭之臣流涕又拜悲喜交集上𫝊㫖请退羣臣乃退㑹诸路表至南仲等再拜言曰二圣北狩大王今欲北征奉迎銮舆此大王孝弟已足以昭假神明何举不利天下幸甚然邦昌僣位号于京师姦雄睥睨事未归一愿少湏之先了此一叚大事然后回戈北征邦昌身为宰辅受国厚恩岂遽忘德第恐廹不得已权宜免祸而为之大王若早为之计彼必拱手反正其或后时乆假而不归矣使邦昌乆假而不归则羣兇如猬毛而起矣潜善又曰只如邦昌初起敢便作宰相既得作相便胡批乱判安然为之恐遂做此不可不虑愿大王催促诸头项人马㑹合于京城下张大军声彼自胆落寳玉有归或茍逆天叛理宋德在人已深卿士大夫诸军百姓亦不为使大王可以不烦伐鼓只消传檄军民一唿胥畔邦昌面缚以献而归玺大王大王于是北征奉玺以迎还二圣似为未晩投机之㑹间不容髪惟大王早图之杨惟忠张俊及五军统制将佐等亦进曰北征乃将帅事愿大王即皇帝位且先理㑹张邦昌大事惟忠等身膏草野图报大王又㑹硬探郑安囬报金人四月初一日尽起离京城二圣六宫尽皆北驾张邦昌伪立称大楚皇帝京城今缮治守御以待勤王之师南仲伯彦潜善延禧耘世则以下因又启曰南仲等所陈屡矣独有天人相与之际朕兆已乆未尝畧举愿毕其説葢闻自古帝王之兴必有受命之符故白鱼潜跃武王作周赤伏显符光武兴汉大王奉使陛辞之日皇帝赐方排玉带有大事圣语𬒳受大元帅建府之命有赐袍异梦皇帝即位纪元曰靖康其后大王未尝封靖也而京师之人及四方申陈或曰靖王或曰康王迨皇帝之北迁始悟曰靖字从立十二月乃皇帝立十有二月而康王建帅纪年二字实比今日飞出亭一牌有连三箭之祥太上皇万里有即真二字诏黄河之渡则隂未凝而冻忽合济州之瑞则红光见而火徳符天命章章着闻周之武王汉之光武何以过之大王其可乆稽天命乎其可乆拂人情乎古人有言曰违天不祥愿大王既即皇帝位上当天心下塞人望批答金人肆毒践我土地陵我京邑迁我二帝移我神器四海㒺戴喁喁延首二三大臣暨诸将与夫诸路帅守以天下羣情交章劝进吾以父兄痛心疾首未知措身之地岂敢偃然受天下归往之请猥当隆极勉狥衆志以答天下之休庶以奉迎二圣恢复中原此吾诚心天实临之公等世受国恩同遭厄㑹忠贯日月精感神明实頼逺谋共济祸福五日甲子张邦昌迎奉元祐皇后自私第入居延福宫张叔夜迎入瑶华仙师状臣昨奉以瑶华宫仙师所居方今日夕畨人下城作过乞迁入城里宫观庶免不测之虞得令㫖差防䕶入延宁宫今月十八日瑶华宫仙师搬延宁宫臣寻差干当官冯子耆杨大任使臣毛建管押人兵前去沿路防䕶兵甲入延宁宫讫谨具奏知别録云太后先居瑶华宫号华阳教主玉清妙静仙师道名冲真城破迎入延宁宫二月二十八日保康门东瓦子沿烧街西延宁宫时太后急就天汉桥南遇仙店门埀帘幕以避移居观音院西私第靖康后録曰元祐皇后居瑶华宫近二十余年縁金人破城移入旧城延宁宫延宁宫火自东瓦子经五楼归私第是时太后脱身都人亦不知其无恙故金人独遗记闻曰初三日中㫖令开封府差察使人遍寻元祐皇后去处闻先在延宁宫因二月间遗火烧却本宫归在观音院前孟大夫家至是迎入江淮𤼵运司统制傅亮领兵到京城下傅亮率兵在陈蔡间闻金人去至京城北道总管宣抚使统制官王渊领兵至京城下先是王渊同刘韐出平定军辽州路应援太原太原䧟渊军赵州金人至阙渊随北道总管赵野宣抚司范讷屯于南京金人围京师也屡犯南京渊遣统制韩世忠及杨进战败之金人北归讷及野遣渊先诣京师至是有榜云范宣抚赵资政领兵在南京先遣统制官王渊到阙议事仰城下不得惊扰既到屯于通津门外大元帅檄剳下诸处勤王人马京城下㑹合听候指挥不得先入甲子幕府羣僚侍王王曰邦昌廹僣位号已累日使邦昌今日不知逊避则国人皆得而诛之使邦昌知逆顺第恐金人留兵取之则如之何又忧诸道兵至不知北征是图止以讨战为名人人争先入城屠戮吾民以邀功利为之恻怛乃命伯彦等草剳檄下副元帅宗泽宣抚使范讷赵野经制使翁彦国西道副总管孙昭逺东道副总管朱胜非南道副总管髙公纯陕西制置使钱葢京兆府帅臣范致虚鄜延路帅臣张深副总管刘光世熈河路帅臣王似知淮宁府赵子崧发运判官方孟卿向子諲等仰各火急部领所统人马前来京城下㑹合听候大元帅王指挥进发奉迎二圣即不得擅发一人一骑先入京城以讨战为名夤缘刼掠杀戮无辜致误国事并契勘张邦昌家属见在淮东寄居仰向子諲行下所属州县严为防守应付所湏不得少致走透亦不得輙有虐害大元帅与诸副元帅总管宗泽赵子崧等书遗史曰书曰初夏渐热伏惟总御师徒勤劳国事䑓候多福某去嵗使敌营中道辍行携不过千人閠月被命帅师始集东北兵民进未及畿已承再和之诏继得枢府矾书又戒生亊且方忌器未敢轻举但分兵近畿为逼逐之计閲日既乆刺知敌情不免督兵前进继闻元帅领兵勘难感涕交頥即具公文当已至呈逹今闻大臣之在敌中者日乆分深承其付託而二圣二后东宫诸王北渡大河五内殒裂不如无生便欲身先士卒手刃金人身膏草野以救君父而僚属不容谓祖宗德泽主上仁圣臣民归戴天意未改故老近臣将帅军民忠义有素当资衆力共成忠孝本意除已具公移外伏望鼓作士气开晓士心奉迎君父永安社稷以成不世之勲某不任痛愤泣血恳切之情所有受敌付託之人义当征诛然闻方二圣之在郊已膺僣伪虑百官之谋或出权宜未尝轻动徒使京城重扰生民被害故欲按甲近城容某移书问故得其情实即时闗报施行未晩今日之事非左右戮力造次在念恐不能济伏幸孚察未瞻㑹间上兾厚为宗社所頼倍保䑓重不宣徽猷阁学士京西北路安抚使何志同等筑坛同盟勤王中兴记曰徽猷阁直学士知陈州赵子崧徽猷阁直学士发运使翁彦国各领兵勤王彦国驻寿春乆之闻敌骑退渐进与子崧相遇相与筑坛杀牲挿血同盟彦国欲为盟主子崧以周之宗盟异姓为后二人争长彦国曰我奉王命入卫公陈守耳推盟主未定㑹延康殿学士何志同以颕昌府将统兵至曰大元帅康王总兵济州盍领兵趋麾下听制何至主盟之争乎于是志同彦国子崧共行登坛㰱血之礼赵子崧家传曰勤王盟文徽猷阁学士通议大夫京西北路安抚使何志同徽猷阁直学士朝请知淮宁军府事赵子崧徽猷阁直学士朝奉大夫充江淮荆淛等路置发运充经制使翁彦国奉议郎都水使者荣薿等敢告衆士金兵再至京阙侵扰暴虐人神共愤圣天子屈已议和犹未退师旷日持乆包藏祸心宗社危辱王命隔絶天下臣子感奋忠勇誓不与敌俱生今诸道之师大集于近辅凡我同盟毋狥私毋懐异毋观衅勠力合谋共安王室以效臣莭三军之师视死如归千万人惟一心进则厚赏荣于家邦退则重刑杀及妻子有渝此盟神明殛之皇天后土太祖太宗实鍳斯言赵子崧戒谕前军榜文赵氏德泽浃于人心主上仁圣民所欣戴逆臣张邦昌比因奉使乡导金兵再至京国屈辱君父倾危宗社皆其隂谋佯为逊言实盗神器方自以能全京师生齿为功所下伪令皆鼓惑士庶之言悖逆滔天四海所不敢赦当所义兼臣子职在总兵尤切痛愤除已遣官诣大元帅康王府告难仍节制诸道之师一意讨逆有死无二应在京士庶军民僧道等世受国恩必知逆顺困于廹脇谅非本心如能捕获逆贼张邦昌自节钺以上至于封王皆以充赏大元帅康王布宣国威务从寛恕罪止渠魁其余党与必议全贷如坚于从逆敢抗王师必杀无赦戮其家族仰前军统制分明告谕大元帅命赵子崧加寳文阁学士充兵马大元帅府参议官东南道总管大元帅闻子崧等同盟勤王故有是命吕好问张所驰蜡书至大元帅府邦昌僣位以吕好问权门下侍郎金人既退好问及监察御史张所各遣人驰蜡书至帅府又太学生杨愿等十数軰继踵而至上疏言围城中士大夫趋向王悉焚而勿问命愿軰以官马某在河北山寨与金人战被执去嵗十一月马奔走至西山和尚洞山寨时两河义兵各据寨栅屯聚自保衆请推马为首马谕衆曰尔山寨乡兵皆忠义豪杰今欲见推非先正上下之分则不可上下之分既正然后可以施号令严法律不然淆乱无序安能成事衆曰惟公所命马即前立率衆具香案南向拜曰此遥望阙庭禀君父而立事且假国之威灵以图克复拜毕马南面衆皆拜之曰此以往一号一令有敢违者正军法与金人相拒或一日十数战然新集之衆兵器甲胄非良一日别寨来云今日与金人大战愿亷访往视之马往观其阵队且衆寡不敌知其必败而其人乘鋭直前果为金人所却马私自为计曰此曹出战则必败无所归咎万一以我自敌来为疑我何以自明莫若亲与金人战兵刃既接可以释其疑矣一日与金人战马单骑横槊驰入敌阵手杀数人溃围而还有一金帅驰马追马二骑战于野敌骑重甲马骑无甲马被伤膓悉曵地遂仆焉马被执送硕格副统者硕格副统复送于真定守韩太师旧识马遂设席与马共坐初马在山寨唱义也河北金人即报斡里雅布就京城根刷马家属发至军前斡里雅布以马第三子亨祖及文榜送真定府使招马至是韩太师出亨及文榜示马且曰公母妻家属尽在二太子军前昨晚到来可往迎之又数日干里雅布自京师囬军至真定马见斡里雅布谓之曰尔非南朝宰相又非大将何自苦如此我乆知尔忠义我国家内除两府未可做外尔自择好官职为之马曰某世受国家爵禄今国家患难某宁死不愿好官经数日复来説马必不得已愿求田数百𤱔耕而食之以终老母之寿斡里雅布许之于是马遂得与家属团聚三朝北盟㑹编卷九十三朝北盟会编卷九十一钦定四库全书三朝北盟㑹编卷九十一宋徐梦莘撰靖康中帙起靖康二年四月七日丙寅尽九日戊戌七日丙寅邦昌令寺观建圣夀节道塲邦昌遣蒋师愈程巽等赍咨目于康王曰邦昌伏自拜违已而北去所遭难不可备详仰惟王慈必䝉矜悯昨自燕山九月余日全师再举之后杳不闻耗至冬腊月二十日还阙以今年正月十五日还城外方知国家祸变之酷主上䝉尘于郊外凡使人一行尽留不遣二月七日又闻宣金国之令遂迁二帝皇太子及太上皇皇后以下后妃嫔御诸王公帝姬并宗室近属皆出六宫遂空既而又欲洗城焚烧宗庙社稷百万生灵分为鱼肉俄然俾推异姓方免屠城庙社景灵宫乃不烧毁寻奉少帝御笔付孙传等今并依元帅指挥方为善计无拘旧分妄为祸福速招连累于时公卿士大夫号恸军前以救君父而邦昌对二太子哀号擗踊以身投地絶而复苏敌执伪命终莫能回度非口舌可争则以首触柱求死不能又縁甲士防虞昼夜监守虽欲引䋲挥刀赴井䧟河求不可得岂谓城中之人相与迯死乃嫁大祸于一身变出不图死安足惜忽刘彦宗等赍青城文字与吴幵莫俦俱至邦昌则诃责彦宗又对衆骂城中文武百官为自免之计逼人以首恶之名皆受国㤙一旦如此曽不如蛇雀尚知报恩我若有兵定与大金相抗不共戴天彦宗等语塞而退邦昌遂不复饮食六七日埀死而百官陈述祸福谓事已至此虽臣民尽死莫能回二帝之迁唯从权且与承当此事则存宗庙保社稷景灵像设皆得无虞而一城文武百官亿万生灵皆得性命可为后图岂非忠孝之大也若坚持一节以就死地而坏了后事累及二帝岂得为忠臣乎邦昌身为宰辅世荷大恩而不能报主辱而不能死复何面目以见士民然念兴复之计有在于从权以济大事故遂忍死于此欲追二帝之还而报之殿下也兹幸敌骑已退道路可通故差刑议曹之壻蒋师愈本府内知蔡琳承务郎程僎赍此以明本心今则社稷不隳庙主如故祖宗神御皆幸存全伏惟殿下盛德在躬四海系望愿寛悲痛以贡陈初夏方暄更乞倍保玉重邦昌无任瞻望激切之至四月五日邦昌惶恐咨目上覆康国大王殿下幕府寻询师愈等所以差来之因师愈等曰邦昌先差两畨使臣李兴潘景焘等未回闻有帅府探兵入城逻者得之邦昌问来歴乃知王在济州故遣师愈等来大元帅咨目答邦昌咨目曰咨目上太宰相公阁下天降大祸不使前期殒㓕而使闻君亲之流离见宗族之荡覆肝心摧裂涕泪不禁穷天下之楚毒不足为喻便欲引䋲伏刅而二圣之銮舆未复四方将士忠愤责以大义集兵数踰百万谕使邀迎率皆响应蚤夜以觊从容浃月自谓知心故北来之使闻流言而不信士大夫将佐亦皆云尔今奉来教备陈始终有伊尹之志逹周公之权然后知所期之不谬天或悔祸可觊二圣之复所论遣谢克家之意读之愕眙失措其何承愿皆缄藏内府责在守者俟銮舆归而上之九庙不毁生灵之获全相公之功已不愧于伊周矣方身率士卒图援父兄愿相公恊忠尽力奉迎二圣复还中都克终伊周之志虽身膏敌手受赐而死矣气令渐热伏惟钧候动止康裕方寸乱修谢不能多及咨目上太宰相公阁下遣成忠郎黄永钖赍诣邦昌投下且令观变邦昌遣其甥吴何赍邦昌咨目于大元帅蒋师愈到帅府言曰邦昌所以不死者以君王之在外也王喜悦召吴何饮以酒赐金十铤以宠之何往日同王奉使斡里雅布寨中至是王与之叙旧不忘宗室叔尚领兵到京城宗室武郎叔尚领兵七千到阙屯于青城号赵大王小人初未知叔尚起兵之因但闻宗室以兵至亦颇欣喜八月丁卯邦昌赐学校之士㤙各有差监察御史冯伸状申太宰相公速行改正伏见金人不靖刼二帝北行且选立太宰相公使主国事相公所以忍死就尊位者自信敌退必能复辟也忠臣义士不即就死城中之人不即生变者亦以相公必能立赵孤也今敌退多日吾君之子知所在狱讼讴歌又皆归往相公尚处禁中不反初服未就臣列道路传言以谓相公外挟强敌之威使人㳺説康王且令南遁然后据有中原为乆假不归之计伸知相公必无是心但为金人未逺因循未能尽改虽然如此亦大不便葢人心未孚一旦喧閧虽有忠义之志相公必不能自明满城生灵反遭涂炭孤负相公初心矣伏望相公速行改正易服归省庶事禀取太后命令而后行仍速迎奉康王归京日下开门抚劳四方勤王之师以示无间应内外赦书施行恩惠収人心等事权行拘収候立赵氏了日然后施行庶㡬中外释疑转祸为福伊周再生无以复加如以伸言为不然即先次就戮伸有死而已必不敢辅相公为宋朝叛臣也谨具申太宰相公伏候钧㫖申时奉钧㫖一切改正兵马大元帅府移檄郡邑檄曰见危致命者忠臣之心视死如归者烈士之勇凡在率土世沐湛恩今陈沥血之辞庶致捐躯之効昔上皇禅位下诏责躬事出忱诚人皆恻隠恭惟皇帝遵飬潜邸十有五年克勤克俭博通经史天下延颈莫不归心及受禅之初金人大入许割三镇乃肯退师皇帝念祖宗之故疆乃陵寝之重地请计租赋之入以为嵗币之常乃曰渝盟实惟求衅再操戈而诣阙遂鼔衆而乘墉至于屈已称臣露章引咎初歛兵而不下诡曰通和既邀驾以出临乃輙留驻且上已降诏而割地民不悦服而拒闗又为隙端以肆贪欲今者二圣太子诸王近臣皆质敌营悉将北去考之自昔未有或然臣子之心痛彻骨髓某昨奉㫖充兵马大元帅唱义率衆影从向答数百万衆奋怒而前内揆人心可知天意逼逐强敌今玆已行而强抑臣僚俾僣位号天怒人怨曷能安居已遣大兵紏合诸郡把扼险阻焚絶河梁或迎击于前或追蹑于后期于扫净邉尘迎还两宫外帅臣諌司郡守县令其统骁鋭之衆使坚忠义之心抚柔良之民毋忘归戴之旧凡闗津之出入谨于防姦成文书之往来审于办诈以报皇朝之涵养以底天下之治安报德赏功决非空言三辰在上实闻斯言檄书到日晓示军民教令知悉右札付某处先是二日雕印檄书至八日封角行一淮浙荆湖二广等路帅臣监司并付宣总司仰火急星夜施行九日戊辰邦昌召侍从职事官议事晩降手书请元祐皇后埀帘听政邦昌行太宰事书曰以身狥国葢常质于军前忍死救民姑从权于辇下幸外兵之悉退使初志之获伸载惟遭变之非常本济皇图于有永今则保存九庙全活万灵社稷不隳衣冠如故奉迎太母实追少帝之玉音表正万邦犹假本朝之故事葢以敌方退舎兵未越河尚虞殿后之师或致回戈之举据今闻探渐已北还既祸乱之稍纾岂权宜之敢乆延福宫太后宜遵依奉钦圣宪肃皇后诏㫖上尊号曰元祐皇后入居禁中縁遣使康邸未审行府所在军国庶务不可旷时恭请元祐皇后埀帘听政以俟复辟予位冡宰实总百工誓殚朴忠以辅王室惟天心之悔祸起帝胄以应期二帝虽迁頼吾君之有子多方时乂系我后之新猷邦其永享于休予亦有幸于世囬天録曰先是吕好问在諌垣累论元祐皇后当复位号吕日面奏元祐皇后废处瑶华宫当今孝治之世宜复故位上矍然曰便当出制耶奏曰昨钦圣临朝时已复故位号崇宁再废议者纷然葢姑有去妇之义叔无废嫂之理元祐皇后于陛下乃伯母也今若尊崇不当出制但宜举行钦圣已行之命耳先是同知枢宻院孙公传佥书枢宻院张公叔夜奏瑶华宫在旧城之外金人时时入侵元祐皇后所处非宜二十三日始徙于延宁宫二年正月车驾幸青城三月二日延宁宫火元祐皇后傍偟无所归步入相国寺前军器少监孟忠厚家忠厚来相见吕谕之曰将来兵退非先还元祐皇后不可元祐皇后听政则人知复赵氏矣忠厚惶惧曰今金人尚在京国家唯有家姑一人金人知之则复取去矣望姑俟之三月末金人军有去意吕即启邦昌曰宜速尊崇元祐太后邦昌乃定议上尊号曰元祐皇太后吕曰此事𤼵端于予若云宋太后则人心疑惧必以予谋为非遂以疾在告不与其事是晩孟忠厚宻携张邦昌上元祐皇后札子末具述兴复之事乃知前日之事或有教之者畏逼故也五日元祐皇后入延福宫吕又启张邦昌归政故事邦昌曰以军退未逺欲俟别日吕云时不可失至九日申未间遂召百官太后以是入禁中始开诸城门围城半年至是诸门始开正当围闭之际士民多病夜眼日中如故毎至黄昏时则眼不能视物谓之夜眼或以谓城门乆闭气不宣逹之故也治之法用水调蛤粉往往一服而愈邦昌追回诸路赦文并收初四日立宋太后手书不用遣冯澥李回为奉迎使副权知枢宻院兼领尚书省事王时雍权门下侍郎吕好问权中书侍郎徐秉哲权尚书右丞李回权同知枢宻院吴幵权签书枢宻院莫俦奏乞各还旧职奉面㫖依各还旧职依旧且兼权见领职事韦寿隆乞罢给事中奉面㫖文武差权事人令知尚书省事出札子请给恩数依正官法时诸公皆欲作真两府坐绣鞍重葢喝门下中书枢宻者盈道莫俦喝道者凡数百人及初八九间事体一变自知不可侥倖乃入札子乞免正官法带旧职兼权于是撤去绣鞍呵从稍减人皆笑之三朝北盟㑹编卷九十一三朝北盟会编卷九十二钦定四库全书三朝北盟㑹编卷九十二宋徐梦莘撰靖康中帙起靖康二年四月九日戊辰尽十日己巳遣谢克家来归大宋受命之寳于帅府太后遣姪权衡尉少卿孟忠厚赍书劝进于大元帅书曰吾自处道宫埀三十载廼者都城失守二帝北迁抚事悲摧实无主意忽承中㫖俾正号名追惟闲废之余当此危亡之际冐居宠数诚亦何心沥恳再三莫之听许乃以此月五日入延福宫而百辟建言请权听政顾早衰多病且乆去宫闱岂复能堪朝廷大事言念赵氏举宗之尽去人心思宋之日深不属老身难当此责是用夙宵黾勉期济艰难然神器乆虚必湏真主今中外近属唯王一人矧忠勇英明四方属望入继大统非王而谁已遣冯澥李囬告王传序之意王其速驰舆卫入处宸居上以安九庙之灵下以弭四方之变吾所婴之重负既付託得人当便辞机务之烦以就安闲之适今遣姪权卫尉少卿孟忠厚亲承动静并道吾意夏初微暑更慎保调四月空日母致书元帅大王邦昌遣谢克家来归玉玺一纽其篆文曰大宋受命之寳大元帅府僚属引克家捧寳前跪以进王王谦拒乆之恸哭不受已而跪受命汪伯彦司之伯彦跪捧用藏巾箧守之惟谨耿延禧中兴记曰邦昌遣谢克家及孟太后遣姪忠厚同赍大宋之寳及太母手书劝进帅府官僚耿南仲以下引谢克家等见南仲奉大宋之寳授上上恸哭羣臣皆恸上跪受寳读书讫谒者引见谢克家孟忠厚如賔客之仪上谓延禧等曰张子能诚知礼使其不知分而妄作吾必以兵取之所伤岂胜计哉得免吾举兵亦可取矣初闻谢克家赍寳至或者谓邦昌自受楚则赍大宋寳来彼无用者耳既闻邦昌奉太母等恭状上始不信上再命延禧作书诸道帅令逐头项人马只于京城下寨听候指挥不得发一人一骑入城谢克家辨事伪楚进状云右臣凖尚书省札子朝请郎提举杭州洞霄宫谢克家进状七月十六日奉圣㫖令臣闻具当时因依奏闻者臣契勘先于靖康二年三月一日张邦昌入尚书省臣旧不识邦昌当日方见臣便以言动之因説相公辅两朝出使逾年终免祸难若非忠义何以及此邦昌云自来恨未拜识臣言相公曽察今日人情所向乎今日人情畏金人兵威耳金人去后能保人心如今日乎邦昌曰诚如是也臣曰当今康王在外元祐皇后在内天意亦可见邦昌曰是邦昌之心也后见邦昌臣説相公今日权宜济难湏是便做个痕迹令人晓了邦昌问臣当如何臣説将来不湏入到禁中湏于内东门里阁子中安下不湏见宫人軰又劝邦昌遇有人使方着送来衣服平日只着常服其余并是随衆同见至初七日王时雍申明乞差官分管职事臣其时不肯承当门下省人吏来参臣亦设椅请坐以示坚不承当之意邦昌自谓臣曰忘省中之语若虚着窠阙被军前差将来人如何臣当时已倾心陛下再三思得利害实是如此若军前差人则城中束手做事不得矣所以含羞忍耻者以图大计也自后臣又累劝邦昌不可称圣㫖不可用卫士排立不可坐紫宸埀拱等殿不可改年号不可肆赦后又见欲与朝士差遣臣思得邦昌不能尽用臣言若更别用不是当人恐妨大计故臣累説今日岂是差除之时如是阙官不得已不如且用旧人臣又劝邦昌差人迎立陛下臣説康王当今合立者也当遣使道迎立之意如此便是功臣不然即叛臣矣为功臣为叛臣只在此举岂可少缓邦昌曰非是少缓只是兵戈如此何縁遣使去得臣説湏是预先差人使军民晓了其差人月日将来亦可騐实所以节次差谢克家等是也臣此等事未尝与人详説虑有自矜之嫌今既奉圣㫖令臣开具因依即不敢隠漏谨録奏闻伏候勅㫖秦湛囬天録曰邦昌三月入都省是日吕好问晩见邦昌邀衩衣相见先是初闻皇城司定议吕公忧惧甚或曰吕勤与邦昌颇熟吕公问勤曰邦昌何如人勤曰旧日见渠小胆怕事特甚故吕公求见间便以言动之曰相公辅相两朝人望为允出使逾年卒免灾祸若非忠义所感何以至此邦昌曰乆闻盛名常恨未得拜见吕公又问金人所为邦昌曰却时得与肃王相见昨肃王不快邦昌逐日觑当亲自与他合药幸得肃王安乐昨囬来过邢州城下铁骑不满千人忽向城作一字阵城中更无人敢出中国人柔弱如此既到国相军中差十数甲士监守夜间虽翻身亦上床觑当吕公曰此金人之情也相公知今日人情所向乎今日人情畏金人兵威耳今金人既去复保人情如今日乎张变色曰然吕公曰金人言语不通皆是契丹深怨朝廷又春间𤼵遣燕人非理今燕人遂为血讐反臣金国相与谋尽要去赵氏岂留余力然康王在外他不知所在元祐皇后在内他亦不知天意亦可见岂人力能违天也相公若权宜应副尼堪之意变作还政复宗社之谋则天人皆应变祸为福邦昌曰此邦昌之心也望相公宻其谋恐有爱利或乱视听也吕公入省中再见邦昌曰相公今日权宜济难湏从初便做个㾗迹使人晓了邦昌曰当如何吕公曰军中送来者衣服若遇金使方可着他时只与大夫常服相见可也今又不可用卫士排立不可山唿又有一事相公不若只在㑹通门外阁子中安下不要入禁中先朝宫人不可相见如阙人使唤亲戚处借一两妇女使唤可也邦昌曰外人岂敢带他入去吕公曰劝相公不要入到里面恐卫士闻之愤怨也以吕公权门下省吕公坚辞不肯当邦昌曰忘省中之语耶若虚着窠阙被军中差人奈何吕公曰乞差官以次权摄邦昌曰若二帅问因何不依朝制则大家都不穏便吕公思得若军中差人来则内奏事束手不得矣吴幵莫俦自敌营囬金相刘彦宗侍中言一千年后亦不得説着赵字明日敌中贵人十数軰至南薫门曰康王我眼上物当以五万骑取之今安在吕公对曰康王不知所在大王贵人在国门之外尚且不知围城之中如何得知左右劝公语言太峻或有不测吕公曰尽心国家应有鬼神䕶用此系腰带子便自经也天地当览此心必不降祸吕公曰事急矣募人持书上大元帅谓大王所领兵若可当敌则俟敌归可以邀击以迎二圣若彼衆我寡即宜逺避若二圣不可囬某于城中议定愿大王自立为宗庙社稷之计以雪二圣之耻大王若不自立恐有不应立而立者臣世受国恩身忘宗族皆不敢怨所以敢为此言愿大王痛察金人立邦昌或劝坐紫宸殿埀拱殿吕公谓邦昌曰岂真个做乎邦昌矍然吕公语邦昌曰相公宜早遣使推戴康王于城内便是功臣若先为城外推戴䇿立城内便是叛臣为功臣为叛臣只在此举岂可少缓耶邦昌曰非是少缓兵戈如此岂容遣使耶吕公曰但预先差人使军民知之将来纵来别人䇿立亦可騐差人月日则心迹自明不然岂但相公不能自保某軰家属岂可保耶于是差谢克家赍传国寳往大元帅府大元帅府僚属定即位南京之议日厯曰戊辰幕府臣羣僚耿南仲等㑹于麟嘉堂集议王即位事诸将及官吏或曰济州或曰南京而四邻郡邑初夜望济州红光属天如赤鸟翔翥皆谓是火光达旦村人如城乃知非火识者谓火光乃宋火德之符亦如周武王火鸟之瑞也济州父老军人无虑万计以祥光所𤼵乃诣麾下乞王即寳位于济州幕府羣僚曰南京寳位艺祖兴王应天顺人之地王宜即帝位于南京绍隆先烈于时宗室仲琮等议昔晋安帝䝉尘西上大将军武陵王遵承制行事不改元幕府羣僚同难曰昔唐明皇帝遭安禄山之难车驾入蜀诏皇太子为天下兵马大元帅拜裴冕御史中丞副之冕与杜鸿渐崔漪等请皇太子即帝位其辞大畧以主上狩蜀宗社神器要有所归宜正位号有如逡廵失亿兆心则大事去矣皇太子始即帝位于灵武卒能克复两京迎太上皇帝于蜀况今日之祸二圣北迁邦昌僣伪天下惶惶有甚于天寳时大王以太上皇之子皇帝之弟入继大统其谁不以为宜矧皇帝命大王以兵马大元帅意可见矣今天下兵马㑹合不于此时蚤正位号将恐姦雄乘隙揺煽纷纷宜用唐肃宗故事推戴大王即尊位以定天下实宗庙社稷之福羣黎百姓之幸何且称制徒取法晋武陵王实无能利国家而安祖宗在天之灵慰二圣之南望也延禧徐谓仲琮曰公是宗室岂不避嫌㑹有窜逸自敌寨归者传太上皇圣语康王可便即皇帝位又衣里蜡封方二寸许亲笔二字即真益昭天命之符二圣相授之至意仲琮等议遂屈于是劝即帝位南京之议定矣尅择官王符选择得四月二十一日庚辰具以呈禀王慨叹可之中兴记曰是时议上即位于济州或南都未定济州父老军民数万人诣辕门乞即位于济州羣臣议即位于南都便乃集议于麟嘉堂宗室仲琮等数人议不当即位当着淡黄衣称制不改元下书诰四方南仲延禧世则曰二圣北狩天下不可一日无君道君之子皇帝之弟唯上一人已建大元帅统天下兵不于此时正位号以定天下天下无所统一将生乱称制不改元那可乆必即大位而后天下定况有自敌寨归者道上皇语云可告康王即大位为宗庙社稷计若即位乃道君之心宗庙社稷之福也何淡衣称制以取天下之疑生天下之谋乎仲琮议屈遂定即帝位于南都十日己巳邦昌避位周懿文奏徐秉哲已依旧开封尹窃虑亦合却还大理卿职事可依旧权开封尹见权执政并免签书旧职孙仅许缓并致仕将作少监蘓余庆兵部侍郎唐恕太常丞唐元衡乞致仕不允卢襄权兵侍六人乞还旧任卢襄去冬以侍郎乞宫祠沈晦时为给事中吴幵莫俦至此尤为恐惧葢当时为金人驱使出入传道指挥如仆𨽻日遭诟骂至于持废立文字推册邦昌皆由此二人今知去住不得乃辞免赵子崧缴张邦昌与翁彦国书状据经制使翁徽猷申今月初十日午时朝散郎尚书户部员外郎李健奉议郎陈戬至彦国军前赍到张邦昌书一本实封印记除已缴连赍申大元帅大王行府外今録白到一本连粘在前申当司者右件録白到张邦昌书一本连粘在前今月初一日卯时据太康县中开封府差人送到四月二日黄纸手本一道全是登极赦意某即时行下太康县不得行出及遍下诸路不得施行唯听大元帅行府之命至当日未时据太康县中准知太康县事大夫引为据奏院申准开封府指挥拘収初七日弓手丁进葛政赍去尚书孔陪攽降到黄纸上印手本立便火急令差去人申缴前来以缴纳不得悞事县司除已収元降手本缴去急申乞照㑹某窃惟兵事贵速㡬不可失事乆生变虽悔何及子崧与翁彦国已差翁挺吕弸中状诣府伏望大元帅大王俯狥劝请速正位以系天下之望以折逆臣之心子崧等除一面进师城外以听王㫖外伏候王㫖三朝北盟㑹编卷九十二三朝北盟会编卷九十三钦定四库全书三朝北盟㑹编卷九十三宋徐梦莘撰靖康中帙起靖康二年四月十一日庚午尽十四日癸酉十一日庚午太后御东门小殿埀帘听政邦昌以太宰退处内入东门资善堂侍从官以上诣祥曦殿起居太后毕邦昌服紫袍犀𢃄鱼袋独班归两府幕次邦昌僭位三十三日不御正殿不受常朝不山唿不称圣㫖称余禁中诸门用鎻匙曰邦昌谨封晓示凡文字不称诏命番使入朝则正坐常朝则偏坐百官入朝以平交礼相见称名称诸公其中未可知也惟王时雍王绍王及之者附㑹以真主事之幸灾乐祸畧无畏于天地神灵此曹佐之安得忠义邦昌肆赦蔡州不行诸道勤王兵皆受康王节制邦昌知人心不与不能自立乃收所下赦书出居东省迎孟后垂帘听政自称太宰总百揆欲袭曹司马故事入朝不趋谒拜不名未几闻外兵顿札城下而诸道勤王将文檄问罪邦昌惶惧乃议徃迎康王先遣人至南京劝进王时雍数劝邦昌自为之计谓曰骑虎势不得下后日噬脐无悔矣宜熟虑之徐秉哲亦因賛邦昌不从乃止太后下手诏播告天下诏曰比以敌国兴师都城失守祲纒宫阙既二帝之䝉尘诬及宗祊谓三灵之改卜衆恐中原之无綂始令旧弼以临朝扶九庙之倾危救一城之惨酷乃以衰癃之资起于闲废之中迎置宫闱进加位号举钦圣已还之典成靖康欲复之心永言运数之屯坐视家邦之覆抚躬独在流涕何从缅惟艺祖之开基实自髙穹之眷命厯年二百人不知兵传序九君世无失德虽举族有北辕之衅而敷天同左袒之心乃眷康王越居近服已狥羣情之请俾膺神器之归繇康邸之旧藩嗣我朝之大綂汉家之厄十世宜光武之中兴献公之子九人惟重耳之尚在兹为天意夫岂人谋尚期中外之协心同定安危之至计庻臻小愒同底丕平用敷告于多方其深明于吾意回天録曰吕公好问建言今日布告复辟之书须是明白使人易晓不必须词臣乃命太常少卿汪藻行十二日辛未监察御史姚舜明齐之礼太常博士华初平乞致仕不允宗泽谢大元帅赐书状书曰伏闻大王仁慈颁赐教翰今日之事非左右戮力造次在念恐不能济伏读再四涕泗横臆仰认眷私责任之重但恐疲薾虽自沥竭路逺言轻不能感动有误大事罪不可迯泽伏见姦臣张邦昌窃据宝位改元肆赦又挟孟后以令天下仍欲散诸路勤王之兵其簒乱踪迹无可疑者今诲谕有或出权宜之语且人臣岂有张红伞服赭袍居正殿者自古奸臣初未尝不谦逊退避中藏祸心不测况恶状彰着如此今二圣诸王皇族悉渡河而北唯大王在济天意可知宜整顿干坤兴复社稷以传万世不可迟疑牵于不断泽衰老痛切忠义之极不免缕缕敷陈乞赐克亮早定民志使天下有所归向易曰见几而作不俟终日愿大王速图之别幅曰并承亲诲笔之纸尾仰荷隆谦所批近有尚书省札子于郓济间㝷访大王事此乃出自敌计不可不察泽近探得御寳与朝廷印记尽为敌携去兼驱行吏故作行遣惑乱天下何㮚等亦在敌中泽近行下河北等路州县已令当切騐认不得凭信若大元帅文字方得施行过为隄备去讫伏乞照察赵子崧谢大元帅赐书状子崧今月二十日伏䝉大元帅大王特屈威尊遣使赐书仍加亲笔以示眷存某一介逺外非所宜得再拜伏读感激涕零㳟惟大王孝弟通于神明忠勇闻于中外遭国大难义不戴天屈已逮下谆复以谕将帅真欲扫荡氛祲迎还銮辂号令明白曲尽事几况在臣子其敢爱死子崧见已进军入畿太康县与翁彦国犄角入援外今日据探报因子崧等所遣前军既次到都城张邦昌即有惧意已贬号冢宰易紫袍欲再议元祐皇后尊礼先差谢克家再差冯澥李回诣行府迎请定十二日寅时行某窃谓几事贵速久则变生天命未改人情效顺不假大横之卜自膺神器之归伏望断以不疑俯狥羣情速正位号以慰都人之望以折敌人之心则于迎奉二圣指日可待子崧已差翁挺吕弸中赍状前去外子崧无任祈恳激切之至十三日壬申范琼揭榜金人尚留滑州是时四方勤王之师继有到闗者道路渐通百姓渐有出城者范琼乃揭榜云据探报金人尚有后军扫地军留滑州界上仰四方客旅未得轻出百姓已知金人悉渡河河南无警而琼乃揭榜以惑民民皆骂之宗泽具状申大元帅府乞行五事宗泽具状申大元帅府乞即寳位以安天下并具札子曰㳟惟太祖皇帝创业垂綂当传亿万世方今二百年岂谓金人横肆邀迎二帝与诸王渡河北去天下百姓所注耳目而系其望者惟在大元帅府康王一人大元帅行之得其道则天下将自安宗庙社稷将自宁二帝二后诸王将自回彼之强敌将自知退避矣大元帅行之不得其道则天下从而大乱宗庙社稷亦从而倾危二帝二后诸王无夤縁而回敌势愈炽亦无縁而退此事在大元帅行之得其道如何何谓之道泽谓其説有五一曰近刚正而逺柔邪二曰纳谏诤而拒谀佞三曰尚恭俭而抑骄侈四曰体忧勤而忘逸乐五曰进公实而退私伪是五者甚易知甚易行然世莫能知莫能行者因刚正諌诤恭俭忧勤公实之事多逆于心也柔邪谀佞骄侈逸乐私伪之事多逊于志也伊尹有言曰有言逆于汝心必求诸道有言逊于汝志必求诸非道合诸道者君子也合诸非道者小人也大元帅大王于应酬问答之间以兹五事卜之则君子小人了然分矣泽之血诚痛切毎思赵家本嗣无疆大厯服今势孤危岌业如是泽愿大元帅左右尝胆不忘在济时夙夜羮墻不忘我祖宗时则天下自安宗庙社稷自宁二帝二后诸王自回金兵虽炽自可挫其锋夫何逺之有在大元帅行之而已罢散万夀节差御史一员往西京视陵寝曹辅往元帅军前分㭊矾书十四日癸酉开封府以皇弟康王天下兵马大元帅札子揭榜晓示榜示曰凖皇弟康王天下兵马大元帅札子书当府领兵勤王已被受手诏云已与金人讲和及得曹枢宻等书称不得轻动误国遂分屯人马近畿以示逼逐复据探报事车驾屡幸彼寨恐有奸谋即传檄河东河北激励军民以兵邀迎于前促勤王之师追于后莫不响应今闻兵衆既行未知二圣所在臣子之心痛沦骨髓唿天叩地陨絶无所虽有探报未审虚实仰开封府详此连开具兵马离城尽与未尽二圣车驾还与不还仍晓喻来前初王渐闻二帝北狩金人退兵也尝泣谓幕属诸将欲身先士卒追之诸将以大王玉体即宗庙社稷所系不可轻举㑹宗泽申敌骑渡絶已使人焚河桥讫于是乃下檄两河诸将及山东河北义兵河北列城邀击敌迎还二圣右札付开封府开封府承帅府札子乃揭榜晓示监察御史姚舜明知衢州王信知江州胡唐世知无为军知南外宗正事劝进状具位右某等窃以祖宗承五代之后削平僭乱混一区宇有天下百六十八年斯民不知兵革恩德之所涵育甚厚纲纪之所维持甚严艰难基创垂休万世政和间姦臣用事激切任私为谋不臧实使逼乎遐壤以祸贻于国家金人恃强败盟称兵者再皇帝念社稷之至重悯生灵之无辜结以至信遗以厚币虽车服称号之尊无所顾惜而敌兵强壮举国南来乘隙登陴歛兵任计求索无厌忘好造衅遂邀乘舆出临屯垒谬事和好疑阻大兵日月既久恣行不道又刼我太上皇与后妃太子诸王近臣胁持北行使我宗社失守生灵无依乃抑逼大臣俾僭伪号四海愤痛血泣交诉某等忝缀属籍身丁艰危痛念国家陨心碎首伏见兵马大元帅大王以帝室懿亲为国藩屏而忠孝英武超冠古今方敌围城之初毅然请行单骑出见威声凛着强敌屈服维聚兵河朔不日而及百万肆膺㫖以大元帅之重节制海内盛德茂勲注人耳目今日二圣既行羣心恟恟宗社所系惟大王是赖伏望大王念天下之至大察事机之至危权听国事以安中外任贤使能信赏必罚蒐卒丰财以谋大举庻几皇天悔祸銮舆反正使人神永有依归天下幸甚某等廹切之情意符庻姓谨具状诣行府披告伏望王慈早赐施行谨状批答金人深入輙肆剽侵大兵前驱本期恢复亟闻失守遂蔑战功永惟太祖创业埀二百年二圣在位几三十载既遭荡析廼致播迁涕泪横流心肝糜溃有天有地古今所未尝闻为子为臣实不遑处方行追蹑誓必邀迎念元帅之权实出上意顾国家之任难狥衆情难议施行靖康二年四月十四日赵子崧劝进第一状子崧近累具状申禀必䝉洞察子崧近闻探报人节次所説及赵扆陈兴傅亮等申皆云放水满城南闸中忽闭陈州门两日必是深拒官帅又取傅亮军数虽是支口食亦恐来探虚实子崧仰惟大王拥兵在外适遭大变天意人心自然推戴不必多端内有逆臣外有强敌四方有大贼若犹豫不决大事去矣子崧未闻大王移府近京晓夕震惧不如无生伏思二帝临御正縁羣下议论不一畏怯者失事几导谀者昧先见直至祸成犹生异论今日切在痛惩断不可疑日下移军告谕城中定以子崧入谒宗庙其谦逊之礼俟至城下行之未晩更缓数日必有变生葢时雍俦秉哲幵琼皆坚于从逆恐生后悔四海无主天下惟知大王若不乘机速进早赐正位大耻不刷大器无归危亡可立而待非子崧谁肯有露腹心忘鐡钺之诛如此其切乎泣血拊膺不胜祈恳取㫖小帖子子崧窃谓此举谦逊退避不得天与不取反受其咎当断不断反受其乱奸朋万一翻覆用兵亦难窃望日下进府入京疾雷不及掩耳人心自定乞上慈深察三朝北盟㑹编卷九十三三朝北盟会编卷九十四钦定四库全书三朝北盟㑹编卷九十四宋徐梦莘撰靖康中帙起靖康二年四月十五日甲戌尽二十日己卯十五日甲戌兵马大元帅府札子金人邀请二帝北去当府已星夜措置邀迎外契勘金人先于三月初七日抑逼宰相张邦昌僭称伪号今来邦昌已归寳退避所有三月八日已后称中㫖事并不得施行差到官不许放上如阙官即开具状申以凭差官填阙施行兼自今后凡有公事并须申禀当府与决如有姦诈伪冐可疑文字并不得施行缴连供申大元帅府以颜岐充大元帅府㕘议康周望为王府记室李纲传檄京师檄云与湖南安抚郭三益等㑹合荆南勤王之师旬日得精兵十万见起发前来勤王开封府散榜晓谕赵子崧劝进第二状子崧十二十四皆具禀情迫言切上凟王聴必䝉赐察子崧再三思之大王尚未离济必欲谦逊持重则姦诡之计一日万变不可少失机㑹兼两岁用兵人情只思安定若万一变生何可御也二帝危辱正坐谋者不臧依违失断玩视几变一旦祸发四顾不知所出今大王处多故之际天心顺助逆人自归以大军压之故未敢变若稍迟疑是天与不取也伏望大王深以社稷为念俯采刍荛之言速赐进府至京城一举而定某日决可到城恐城中以计诱致却散大军未敢委兵趋行府况奔走劝进皆希功幸赏无特操之士某实耻之专以大兵压城以待鸾旂不胜祈恳诚切之至孙觌为宰执等乞大元帅聴政状右某伏闻金人深入侵逼郊畿太上皇帝皇帝陛下二圣䝉尘贼臣僭号中外臣子罔不痛心元帅大王徳望在人勲业盛大躬总戎律王室所凭方今道路不通威令阻隔百姓归命兆民系心大王伏望传令四方縂决庻务上体二圣属望之意下答黎庻归仰之情指挥将臣征伐仇讐収复京邑奉迎乘舆某等情迫于中忧愤所激谨具状令修武郎王倚保义郎赵子昱奔诣行府申闻某等不胜惶惧激切䖍祈恳祷之至十六日乙亥差路允迪范宗尹使副请车驾进发并差内侍省御药扶持官阁门皇城司带卫士班道供帐御府御辇逍遥子及下礼部太常讨论车驾至京奉迎礼仪南外宗正事劝进第二状具位右某近率宗室并行省官吏朝奉大夫权应天少尹叔近等具状被吿乞兵马大元帅大王权聴国政事续奉答所请难议施行某等窃以敌深入之后道路隔絶于今半年而二圣播迁宗社无守恭惟大王至亲且贤功盖天下羣心所归实在今日倘䝉俯从衆言以安宗社少纾中外忧愤之情则训民简兵邀迎可期若徒欲履正守节而不思祖宗创业之艰难非海内所望于大王也某等迫切之诚寔不能已谨具状披吿兵马大元帅大王伏乞王慈早赐允许施行谨状批答礼备大经存而可考国有常典实不敢渝属王室之艰难当元帅之寄委金人侵逼神器至危惟早坠之是思虽省愆而何补荐闻诚恳祗益兢慙念父兄方冐于燕尘不遑宁处顾臣子輙从于国事岂所当然知国玺之来辞已藏于守者觊銮舆之复誓必遂于忠心所请难议施行靖康二年四月十六日十七日丙子南外宗正事劝进第三状具位右某近率宗室叔近等两具状乞兵马大元帅大王权聴国事复奉答语所请难议施行者某等窃以国家幅员万里承平百年尊君亲上之义逺迩无二伏自敌再深入四方不闻诏令今者凡六易月彼既讲和将谓京师人人延跂以聆徳音今二圣既行京邑空虚道路相传莫不抚心号泣誓必邀迎然宗庙社稷不可一日不享臣民万物不可一日不治政教号令不可一日不行于天下凡此若非大王谁可为者大王为太上皇之子皇帝之弟则亲孰亲于大王王于大邦兼临两镇而以大元帅之重统天下之兵则贵孰贵于大王聪明仁信温恭勤俭风动海内而忠孝特立亘古所未尝有则徳孰盛于大王克敌制胜虑无遗策敌熖虽炽畏威而不敢迩则功孰髙于大王为人子为人弟为人臣而銮舆䝉尘警跸滋逺神器荡然人人忧疑则今日之于大王亿兆同辞请大王权聴国事乃天人之心大王尚可辞乎大王俯顺衆情则国家之纲纪复正徳泽复流政事复修刑威复振内可以防未萌之姦外可以覊不制之敌奉迎二圣可以如天之志矣时不可违机不可失宗社再安在此一举惟大王深察而孰虑之则天下幸甚某等不胜傒望激切俟命之至谨三具状披告伏乞王慈早赐允许施行谨状批答国步艰难金人侵伐銮舆播越诏令不下无所禀承遐迩之心翕然见属谓天下之权必正于一故连日之请乃至再三虽舆情难以辄违而孝心有所不忍方将徧览所上详熟以思俟入京城躬谒宗庙若銮舆未还即抚定民庻权聴国事宜体兹意无复重陈开封府揭榜晓示种察文状开封府掲榜云传到京兆府安抚使札子据从议郎秦鳯路经畧使司准备将领第一副将本路竒兵勤王种深状申契勘淮秦鳯路都縂管司札子及西道都縂管司牒差统制秦鳯路竒兵军兵前去勤王深伏念在熙秦守官几二十年汉畨人情委是谙熟今据回纥国大木𤓰心及诸国首领等为金人侵犯南朝官家阿爷木𤓰心等情愿自备人马衣甲口食前去厮杀共约三十万人马及其咀咀国亦使忽令族首领结通温来传送言语要自夏国出来皆由河东前去㑹问拨遣去讫契勘前项诸首领亦为在熙秦累年管当茶场日近相见人情逺迩大叚习熟今来逐人为见深乞前去勤王各自情愿自备甲马口食随深前去委是赤心忠义兼人马骁鋭强壮深已指挥各人首领统押分数路前去破敌及已差发得力使臣多赍金帛前去激赏上项首领令取便路兼程起发行前来京师会合伏乞指挥施行小贴子契勘深一行军马经过县镇民居往往以钱粮犒赏父老多称前后所过军马无此整肃人人皆愿随深前去勤王亦乞照㑹施行胡舜陟札子乞下诏播告四方臣伏见都城围闭以来号令不及于四方凡半年有余矣民间因破城之后将士踰城而出者刼掠州县自守一方京西河北为之大扰又外路闻二圣北辕皆谓中国无主深虑姦雄窃发有害吾民今已遣使奉迎康王即位当有大霑膏泽天下则变乱自消然臣见尚书省札子排办仪卫置造舆辇尚未了毕旬日之间外有变故安可不虑今陛下临朝听政臣愚以谓宜先下诏播告四方使天下晓然知中国有主康王即位有破乱臣贼子之心以慰海隅元元之望实宗庙之福不然臣恐诏书稽缓变故横生四海干戈糜沸云扰都城孤立为患非轻取进止赵子崧缴李健所得尚书省札子状据户部员外郎李健等申到太康县侯所申文字报事须议指挥右勘㑹金人大军四月初二日起发前去次日即遣武义大夫同恩李兴潘谨焘三人同往京东路州探问元帅大王行府所至宻行具覆去后初五日续遣合门宣賛舍人蒋师愈承务郎程选同王府内知蔡琳等赍手札文字前去初七日又差吏部侍郎谢克家当军头引见司韦渊直秘阁吴何赍玉寳诣行在初十日差尚书左丞冯澥尚书右丞李回充奉迎使副赍文武百僚张邦昌以下劝进表章并元祐皇后手书前去兼今月初一日为奉迎康王未至恭请元祐皇后垂帘聴政以俟复辟于十一日吉辰皇后入居禁中就内东门殿垂帘聴政三省枢宻院官日赴奏事兼大元帅康王行府康王已差到使臣黄永钖同恩等于本月十四日又赍回三省宻院奏状乞早整銮辂卫清宫阙讫右札付户部李郎中等照㑹靖康二年四月十五日押今月十六日午时据李健等备申到十五日尚书省札子取到真本缴申在前右子崧等节次具状札申乞早定大计号令四方事失机㑹悔不可言今来又据李健所得尚书札子称初十日已差右丞冯澥等充奉迎使副赍文武百寮张邦昌已下劝进表章并元祐皇后手书前去契勘京师事体既反正唯望大王入主社稷以安生灵迟疑未发事久变生不可不虑或闻议者以谓京师已经残破不可复入止欲即位军中便图迁徙某愚虑深为未便今祸变非常姦伪未戢欲致中兴当谨举措理宜先入京师谒宗庙觐母后明正诛赏降霈四方若京师果不可都自可徐议所向今逡廵犹豫日复一日深恐有误大计兼母后虽已称制未肯使出号令四方之逺不知僭伪反正之因士民忧疑姦宄窥伺若更迟留旦暮之间必致别召祸乱伏望详酌前后所申断以不疑早赐聴纳以慰天人之望小子子崧等前申乞移军南京当时敌骑未退事势与今日不同访闻赵野范讷不戢其下纵令掳掠发掘丘墓人心胥怨又两军时有忿争万一行府入南京赵范二军必趋帐下恐有郭汜李傕之变伏乞王慈开纳径还京城早定大计以副人望范琼除龙神位四厢都指挥使京城四壁都巡检使范琼进加军职以京城围闭弹压之功也汪长源亦除合门宣赞舍人管干军头引见司使臣各传一官十八日丁丑开封府揭榜晓示副元帅公文开封府揭榜晓示准兵马副元帅公文当府统率军兵奉大元帅康王指挥㑹合分遣诸处人马追袭掩截金人仍令随事便宜措置自承康王札子星夜间道速走使臣等徧督河北河东路诸州军府将合心併力占据要害断絶桥梁把隘围击救迎二圣与诸王皇族并后妃期还宫阙与三军将校臣子死节誓报国恩亦先下大名府路催诸处人马将士随渡径过与西路人马相约掩击去讫契勘自去年十一月后金人登城按甲而假唱和议使四方勤王之师坐待近畿诡诈百出使四方踪迹不悟致使二帝出郊乃辇载金帛罄竭帑藏以遂欲又邀拥銮舆及皇族子孙后妃已下踰河北去及至启得外方觉知四方痛切忠愤唿天号诉日月惨色岂金人祸我中国及上累君父窃惟大宋一统天下祖宗功徳滋休太平自古莫比本縁姦臣误国阶怨生隙流毒贻患是至今日以天下之大宗社之重上天眷佑宋垂亿万年其必有大頼公卿将帅一心保䕶庙朝安存士庻以此又见大宋之恩徳甚深未有穷也今大元帅康王忠孝友爱出自天性縂兵于外亲擐甲胄冐犯风雨欲戡定国难辑宁方夏㑹诸勤王之兵何啻百万前此守和信盟以俟敌退王为生灵毎戒轻动暨国家一落敌计苍天奈何自康王闻此泪尽继血虽草木无知亦皆悲恸左右开勉莫闻便欲跃马自夺手格敌人以雪父兄之耻见不住进发人马严督忠义士数路合击虽封王建节皆许充赏期于力救驾回以慰中外故未能归期于瞻望阙庭欵谒宗庙与本朝父老军民僧道相见伏想舆情日久顾望必兴念祖宗积累之厚遽遭祸变作孽致二帝迁播惟康王为社稷宗庙之頼竚成大功禔福天下当所驻兵距都城已近须至公移慰抚都人者元祐皇后遣冯澥李回赍书来劝进左丞李回右丞冯澥至济以元祐皇后圣㫖赍书劝进曰吾以薄徳罹此多难虽救时敢爱于髪肤而昧道若临于渊氷顾邦基之所頼繄神器之有归比遣使轺上驰书牍盖上天之眷顾实四海之倾心谅惟拨乱之姿已定兴王之业方长嬴之届序宜祉福之具膺竚来御于法宫以诞扬于丕号羣情攸属遐想増怀故兹书示想宜知悉十九日戊寅御封太常少卿汪藻撰书送御史台看详如得允当仰申三省施行当日胡舜陟等奉凖御封降到手书看详极为允当伏乞早赐施行百官比三百表劝进诏张征措置排办行在所至程顿事务有㫖奉先普安两院皇子帝姫堂为金人发掘速差官缮治宗室叔尚即青城置招募救驾义兵所又分遣使揭黄旗入城召募应募者多㳺惰之人大元帅府摆布驻札人马议定以庚寅起发济州是日幕府札下宣縂司于宛事驻札赵子崧于东明驻札宗泽所部领一行并权邦彦闾丘陞姚鹏等人马分摆于长垣韦城卫南华驻札防托候大元帅人马𧺫发仰至二十四日次第前进至拱州南京以来次第下寨其余孔彦威刘浩丁顺张换王彻等并别听指挥东道副縂管朱胜非领兵来卫进谒于济州日厯曰先是胜非权知南京邦昌书差使臣赍一书至胜非胜非送使臣下狱以邦昌书缴申大元帅府随即以兵来卫王见而嘉其忠二十日己卯赵子崧第三状劝进子崧恭奉四月十四日王㫖令诸头项人兵不得乱近傍城门惊动人民等事子崧自发前军即以如此约速令来遵从严命在行戒谕诸军甚戢近城及城内百姓悉皆按堵无虞但都人士庻未知大王还阙之期日夕焚香泣望子崧窃谓大体一正防秋甚近合措置事不少今内外束手日复一日坐以废事甚可畏也又况贼盗充斥人民失所日俟恩霈庻几安业且使四方万里之逺咸知神器有主人皆退听伏望大王俯狥羣情仰慰二圣付託之意戒有司整饬銮舆即日还阙或狩南都亟下徳音大宥羣生天下幸甚倘或迟疑变生不测子崧亦不知税驾之所矣唐突王听死有余罪小帖子访闻荆南真州海州严州黄州蔡光之间有大贼而严州尤猖獗惟大霈一出则不劳兵革自然消弭伏乞深赐体察先遣观察使臣黄永钖回使臣成忠即黄永钖先奉兵马大元帅康王丙寅手书诣张邦昌观变还具言邦昌遣谢克家来归玉玺太母垂帘遣冯澥李回奉诏书前来劝进邦昌已还东府京师见将大元帅檄书雕印出卖内外𫝊报军民驩唿以望迎立康王王曰宗庙社稷幸弗毁灭不谷愿蹈节死义以雪大耻尔岂敢偃然而当大事耶五军将士呈禀取二十一日摆拽人马䕶衙入南京兵马大元帅府契勘二十日五军将士保卫兵马大元帅康王入南京今将头项人马摆拽下项辛彦宗依旧充先锋统制丁顺充先綘副统制祁超依旧充前军副制王彻充前军副统制张琼依旧充左军统制孔彦威充左军副统制张俊依旧充中军统制刘浩充右军副统制花实依旧充后军统制张换充后军副统制収后杨惟忠依旧都统制右具呈禀奉王㫖依此下行三朝北盟㑹编卷九十四三朝北盟会编卷九十五钦定四库全书三朝北盟㑹编卷九十五宋徐梦莘撰靖康中帙起靖康二年四月二十一日庚辰尽二十八日丁亥二十一日庚辰大元帅行府发济州汪伯彦日厯曰二十一日五更初发先锋次发前军次发左军次发右军辨色𤼵中军乃请大元帅康王上马幕府羣僚次第上马保卫以进次发右军次发后军次发朱胜非人兵次収后晩宿新兴店王至是神意喜悦问地名曰新兴店伯彦尝闻太平兴国中北敌入边太宗皇帝幸大名亲征方渡河有谒于马首问其姓名曰宋㨗帝喜悦不旋踵果有北方之㨗今大王治兵讨敌行绍大统而初宿新兴天意若曰宋室中兴其命维新将克继前人之美与夫邑号栢人里名胜母者异矣王善其説是日鄜延帅臣张深副总管刘光世自陜州取小路径赴大元帅府㑹合光世躬执櫜鞬望马足遥拜王命而前问劳讫差光世充兵马大元帅都提举五军遗史曰王发济州王在济州也陕西勤王之兵惟刘光世到元帅府先是刘光世准上间道遣使臣赍蜡封处分指挥云敌骑围京师仰刘光世多选马军赴阙是时光世以马军都候为鄜延路兵马钤辖请于帅臣张深授步骑三千光世请益兵不从既行中途值制置司统制杜常还归且言京城失守制置使钱盖以将军马公屯时溃兵所在焚刼聚而为㓂道路梗塞唐邓以北皆无官守兵粮吿絶光世乃与将官乔仲福等议见永兴帅臣范致虚已传檄诸帅㑹兵陕郊㑹承上御札遣使臣黄深宣谕六路大畧云金人登城敛兵不下朕已出郊亲见二元帅和议已定宜止天下勤王之兵光世曰不可以诏示衆且速图进发京西诸处溃兵踵至传闻京师之事不一衆心惶惑光世矫以蕃官山陜来自京阙乃云二圣溃围南幸矣乃选使臣葛宗赍封宻奏徃荆襄江浙乃统所部由虢畧入太后谷南趋张深亦改途同行㳄汝州鲁山县闻致虚进兵千秋岭为金人所邀王师失利光世招集散亡而本部余丁相继俱来兵始及万数军势渐壮俄传金人已立张邦昌即伪位张深召光世及诸将议事深对将士曰诸公好事在目前以所持扇左右倒衆莫能应徃徃偶语出异论光世乃遣使臣王黙张景等将汉蕃弓箭手一百人骑夜半赍状前去招安盗贼俾深罔测光世宻谕之曰侧闻康王领大元帅聚兵京东汝等当诣元帅府分明投下文而回金人既退兵深与光世进至朱仙镇遇黙景得元帅府札子二道一云仰刘光世将所统兵马速赴大元帅府一云仰张深将所部回兴仁府即于本府驻札深失声惶惧光世即辞深去以所部直至济州时王师无有至者王大喜自是委以心腹弹压诸军王发济州光世从卫签书枢宻院曹辅资政殿学士路允迪諌议大夫范宗尹奉元祐皇后诏来趣王进发迎谒道左大元帅府㕘道縂管赵子崧榜晓谕都城士庻大元帅㕘议东南道縂管赵子崧奉大元帅康王札子节制东南统兵进援王室已至近城惟赵氏徳泽洽于民心主上仁圣节俭天下欣戴独以姦臣悞国再致敌人深入祸变旷古未闻至于二圣播迁六宫九族系累天下臣子悲愤痛切肝心糜溃况太庙无主王将兵在外是故去年主上特付大元帅之柄于康王盖本天意康王已委副将元帅宗泽领骑兵迎请二圣车驾又委子崧等提兵入援以图兴复升坛挿血盟于三军千万人惟一心誓死赴难今宰臣身乞反正大将等上下和恊奉母后寳书遣使请迎康王社稷有主人知所归都城官吏军民僧道耆老等世受大㤙各怀忠义当金人刼请车驾及后来权宜谅其本心必不忘赵氏各宜安居无生疑惑以待㤙抚须至晓谕赵子崧谕张邦昌书靖康二年四月日寳文阁直学士朝请郎知淮宁府事大元帅㕘议兼东南道都縂管节制诸军赵子崧谨致书大观文相公张公阁下子崧闻人臣委质事人义命而已见得思义见危致命人臣之常节也议者籍籍谓合下使金踰年日与金人处坐视谋吾之国不能效寸长京城破隂遣人奉召兼程至已至敌营复坐视吾之君而不能以死争其刼请倾危之计阁下或与闻之不然何金人曲折拒孙传之请卒以与阁下盖必有定论矣见危致命见得思义天下将以此责合下子崧亦疑是説自闻入居禁中躬受金册即集大军设坛插血专意讨逆三军之士千万人惟一心踊跃奋迅欲得阁下而甘心焉大元帅康王以节制见委责以再造况子崧猥在属籍义兼臣子今祖宗之后系累以去者殆尽如子崧辈偶存若不辅大元帅以图兴复天地祖宗实式临之翁中丞忠义诚恳言发涕流必欲共奖王室今既大集忠愤难遏亦可畏也忽九日李徤陈戬持书至翁中丞有反正之意羣情犹疑惑引冯瀛王曰公此举由衷乎子崧独谓殆天诱阁下为斯举也前所述者谅非阁下本心出于迫胁无疑阁下少年登科致位宰相必知义命之大戒传曰有伊尹之志则可无伊尹之志则簒也伊尹犹不可而况其下者乎阁下前日迫于敌威欲保宗庙全都城不得已而从之今敌既逺去即有所避而归之正以成前功岂不本末明白哉既出至诚便当断以不疑不可犹豫速出居相府易服自贬亲书以示于军中哀鸣以请于帅府使三军晓然知阁下前日权以济事而实不忘吾宋也子崧等亦当按兵城下以待大元帅之命若迟疑不决则三军必曰以天下之师诛天下之逆非子崧等所能专也阁下老母垂年伶俜一子身将五十必不肯为覆旋之计或谓阁下亲属便当殄灭况城中万姓皆北则张氏何䘏哉尤而效之大元帅必不忍本道己申行府委所在优加覆䕶亦恐要知夫转祸为福几不容喘阁下其深思之迫于宗社大计肝心溃裂书不能文幸察薄暑惟加慎眠食毋为空言以受实祸不宣子崧又与王时雍等书靖康二年四月日宝文阁学士朝请郎淮宁府事大元帅㕘议兼东南道都总管节制诸军赵子崧奉书枢宻王公门下吕公中书徐公左丞冯公右丞李公枢宻吴公枢宻莫公初夏薄暑伏惟台候万福金人深入侵侮暴虐振古未闻痛激肝心不能自存子崧䝉国厚恩亲覩斯变誓当以死赴难宁守孤垒四隣皆䧟千里一空冲突攻围乍合乍㪚者常数万骑无三日不至独以赤心坚壁五月敌亦计穷而去自三月十日详闻大变即连趣翁公大漕与诸路大军到此节㳄遣发入援设坛盟衆有死无二三军之士悲愤感泣勇不可遏大元帅康王以节制见委仍㕘幕府再造之功责在仆等子崧义兼臣子职当縂帅诚难但已故以由衷奉晓诸公或世家旧族或文儒致身或久废而起或不㳄而用既无扶危持颠之谋又无仗节死难之义强颜忍耻坐视倾覆方且自谓佐命此与唐六臣何异而尚未知转祸为福可乎自古举事但问逆顺不计强弱方金人登城诸公丧胆亡魂手持圣天子付之不能还又手持符玺再拜与人而不能死今乃偃然据宫阙出号令文致姦言鼓惑衆聴亦何所恃哉以逆节抗大顺以羣书生当王师可深悯也区区犹借能存都城生齿为说不知坐致二圣北迁将谁咎邪公平日所学所言自谓过人今日行事又何其戾也相与亡人之国稽首伪朝居之不疑鱼㳺沸鼎燕巢危幕公不自思耳前日畏死而为不知今有生路否乎子崧节制大军又檄陜西南京诸道之帅四集城下志在清宫以奖王室诸公其自为计毋忽闻张公颇有反正之意殆天诱其衷若能幡然改图释位自贬奉大元帅以系人心迎还二圣以雪大耻则胁逼之罪尚可全贷而诸公之功与迷而不返者不可同日而语也古人权以济事遂立殊勲惟识事变知祸福能之今有望于诸公也善败之途亦请自择言念平昔敢布腹心希示的报军务方繁不及遍作书幸察不宣二十二日辛巳大元帅至单州大元帅至单州知军州事王㬇来迎何志同赵子崧皆以兵来㑹赵子崧奏太后乞先下诏状并缴申大元帅状右子崧等縂兵赴难恭闻元祐皇后陛下垂帘有万世之功矣臣与三军将士莫不感泣窃见陛下未垂帘以前京师尝有书肆赦诸路继虽收囘仍禁止在城藏本然印卖𫝊播于外者不啻数千百本若闻二圣迁北易姓改国忠义愤发兵革四起其间或假讨逆之名窃㩀郡县使宰臣在城本心终不能白况其家属在外或致疎虞所繋非一臣等伏望圣慈速下明命诏谕四方以陛下临朝莭次遣使奉寳迎立康王以俟复辟所有大赦候嗣君即位日颁降庶㡬人心安帖姦宄自消以副陛下保国之隆臣等不胜幸硕又缴申大元帅府状曰右子崧等累具劝进乞早正大号肆赦天下以安人心未奉俞㫖日夕震惧深虑姦宄窃发蠭起蚁聚卒难扫除不免具奏元祐皇后乞先下诏命不惟使四方知大王受命中兴自然安帖亦所以警张邦昌坚其诚心不致疑变子崧等愚见惟大王亟整六飞入朝九庙则一切平定继无后患不胜祈恳哀切之至所有奏状録白在前谨具申大元帅行府候王旨李邴申大元帅府劝进状邴等伏覩四月初九日大元帅府檄文恭惟国家积累之乆徳泽深厚渐渍人心一旦事出非常遂至外侮兴师再犯宫阙神都倾陷銮舆播迁人民涂炭土分瓦裂檄书既到官吏军民无不悼心陨涕痛贯肌骨思欲张空拳冐白刃以赴国家之急此非独臣子常分亦有以见宗庙神灵社稷永逺斯民懐旧未忘爱戴之诚上天悔祸将启中兴之运非茍然也邴等䝉被国恩或尝列禁闱或并䝉噐使捐躯殒首图报万分正在今日伏惟大王以亲王之重统元帅之权君父刼质臣民无主天下颙颙靡弗系心当此之际义当如何今京师僣号之臣既由彊抑必不敢久据神器输欵投诚当在朝夕斯民仰徯大王之来不啻失乳孤儿瞻望所怙周人思召公爱甘棠而况天亲上皇之子皇帝之弟受服尃征位为上将民心思望岂有涯哉昔白公之乱叶公将入遇国人曰君胡不胄国人望君如望慈父母盗贼之矢若伤君是絶民望也乃胄而进又遇一人曰君胡胄国人望君如望岁焉若见君面是艾也而又掩面以絶民望乃免胄而进夫叶公以列国之贤人犹怀之如此况大王其何疑焉然势不可缓者今四方溃兵往往啸聚阎瑾据黄州周徳起金陵李育扰徐兖王镇剽淮阳其他兵起猬结千万为羣将环视而起惟翘首侧耳以需天下之变若命令既通郡邑有统则必歛手归命以求自新如命令未通郡邑无统姦雄乗之则必盗据要害自为一方将有鼎峙𤓰分之势他日欲复一之岂不难哉大王随行将士暴露风霜亦已久矣䝉犯矢石斯亦勤矣各望尺寸之功不然师老财费乆而不召岂复可用哉区区之意谓大王当传檄天下凡诸路监司帅守应合申禀朝廷文字一切权宜并申大元帅府随宜裁决行下大王宜稽考前世摄行国事承制封拜然后奋激士气鼓行而前一战胜敌迎还二圣尅复之功指日可待𫝊曰日中必篲操刀必割成败之机间不容髪邴等不胜惶惧战灼延颈企望之至惟大王裁之谨具状申兵马大元帅府伏乞照㑹谨状再申大元帅府状右某等近于四月二十二日専差人赍状申大元帅府以四月十九日檄书审知二圣銮舆未回大王宜稽考前世摄行国事迎还二圣以图尅复可追今再陈其愚伏觊少加察焉方今天下大变君父刼质储闱近属举之皆行惟大王一人提兵在外宗庙社稷血食所系四海郡国号令所禀亿兆黎庶存亡所系惟在大王此为何等时而欲迟疑回却以辜天下之望负二圣之託哉大王若不早定窃虑有昧于逆顺之臣怀向背自全之计加之以师旅因之以盗贼使伪命稍通非惟宗庙社稷危若缀旒大王安所容其躯哉大王必尚疑居摄之事则某前所谓稽考前世盖有所本矣昔成王即政未堪多难周公履天下之籍聴天下之断戴礼明堂位所载与九罭之诗是也成王有成人之德则复子明辟此六经之明训也夫周公承文武之后独以成王幼冲然且为之今二圣未囬天下嗷嗷靡所系命大王以亲则母弟以位则真王以任则元帅今日之事责在大王恐大王不得而避也名分既辨号令既行则怀忠抱义者知效命之所拱手观变者销从逆之萌盗贼盘据必洗心革面不复有雄跨割据之意师徒奔凑必争先贾勇以赴功名之㑹天下之势定矣如天步既正銮舆遂囬归尊复辟退就藩服忠孝之道岂不两全如金人不知悔祸迟留车驾遂欲荡覆我社稷泯絶我宗祧则天祐有宋必将有主主宋祀者非王而谁某等诚以世受国㤙莫知论报参之往古騐之当今仰揆天意俯察人事至正至顺无以踰此惟大王勇断而决行之天下幸甚属道涂榛梗未能趋赴行府不胜企踵待命惶惧之至谨状二十三日壬午大元帅至虞城县大元帅早发单州申刻次虞城县是日西道总管王襄副总管孙昭逺以所部兵来㑹车驾进发有㫖令开封尹率父老僧道官员举人诣行在奉表劝进张邦昌札子恭闻车驾自济州径往南京臣等躬率百官赴行在欲今月二十五日起𤼵前去母后节次遣人迎请二十四日癸未大元帅至南京大元帅早发虞城申刻至南京府治金人围京城也屡分兵攻南京朱胜非皆御退之后有北道总管赵野及宣府范讷兵王渊韩世忠皆在南京故城市全盛是日戒都统制五军杨惟忠等警严以虞非常二十五日甲申张邦昌等率百官吏是日出门员外郎宋彦通除右文殿修撰龙图阁直学士知扬州许份等状请大元帅即位于扬州知扬州许份等状劝请王即位于扬州曰份等窃闻金人渡河二圣迁幸凡在臣子孰不痛心京师士庻欲迎请大元帅大王还处阙下此诚宗庙之灵社稷之福但中都新破上下空竭人心危惧敌情不测道路艰棘粮饷难继万一不虞则内外隔絶复有前日之患份等与衆熟议皆以为扬州之地控带江淮城壁新修钱粮粗足若聚兵西北奉迎銮舆则舳舻灌输督促而至足以馈师而又南至金陵东抵钱塘一有缓急可以据依其为顺便莫过于此伏望大元帅大王深思长虑决定至计即日御衆治广陵份等谨当戮力恊心以佐大事若或已暂还阙抚定京师亦当以少俟按堵亟复东下份等不胜激切延望之至母后诏令备车驾法仗等赴南京迎请百司庻务分半以去大元帅康王谒太祖庙王诣鸿庆宫谒太祖庙大哭羣臣皆哭二十六日乙酉太宰张邦昌赴南京邦昌等自京师来诣元帅行府邦昌以亲从官数人自随王命引邦昌入邦昌恸哭叩首请死王命赞者掖前见如賔礼邦昌具言围城事始末继之以泣王亦泣二十七日丙戌𤼵纲运赴南京括船装发纲运及乘载宫嫔等赴南京汴河之舟如鳞次而行内侍卲成章王兖奉乘舆服御仪仗来大元帅命加汪伯彦显谟阁直学士黄潜善徽猷阁直学士董耘徽猷阁学士并提举南京鸿庆宫兼侍读髙世则承宣使二十八日丁亥国子祭酒董道率太学生赴南京奉表劝进耿南仲等进呈赦书合行事件司农少卿权户部侍郎胡思乞罢权可依胡交修除集英殿修撰知湖州中山府提辖使臣沙贞杀安抚使陈某金人以太上皇北狩至中山府陈某登城金人以太上皇至城下谕令开降太上唿某曰道君皇帝也遂恸哭曰陛下安得至此提辖沙贞曰此中岂有道君皇帝必金人之诡诈也以箭射之遂鼓衆喧閙杀某其子钖在旁倒身䕶之乃并杀之于是贞自守中山金人逼于归弟适仕光禄卿靖康遣出使为金人驱廹往燕山府拘囚累年而死适子铸三朝北盟㑹编卷九十五三朝北盟会编卷九十六钦定四库全书三朝北盟㑹编卷九十六宋徐梦莘撰靖康中帙诸録杂记靖康小録曰国家自太祖开基太宗继统平靖天下四方无虞黎民安业百有余年至熈宁元丰间邪臣用事託儒藏姦口道孔孟之言身行商鞅之术始变祖宗良法改乱旧章无有存者祸乱之阶实兆于此有识之士奋身力争而不能夺其説新法遂行而积怨于天下矣及崇宁大观之初蔡京进用述其説以钳天下之口排斥正人引用邪慝上下相䝉以贿成其后王黼辈以庸谬相继祖宗之业于是大壊端人正士弃逐海表庸愚謟佞充满朝廷至宣和五年童贯王黼始开边隙取九州之地结怨金人以启靖康之祸呜唿驯致于此岂一朝一夕哉初王黼童贯蔡攸之取燕山也识者知其必败事及得燕山以蔡靖为大帅用降将郭药师副之药师毎伪出猎动逾旬日与金人通谋靖察其意而逆知其叛屡奏朝廷而李邦彦在位専以䝉蔽为事奏毎不答靖具章疏直达奏闻上览奏惊召邦彦问之邦彦乃诡为之説曰此乃靖不肯久居边任欲入朝耳上遂信而不疑及童贯领精兵数十万取云中而金人以兵入境边奏继至朝廷仓皇无䇿童贯遂弃所领兵遁归宰相大臣皆相顾无语㑹上皇亦厌万机有禅位之意𫝊位皇太子改元靖康正月金人至京师仓猝为偹议和退师驿召徐处仁至拜为宰相擢唐恪为中书人皆贺得人而可以拨乱独给事中谢克家曰州郡失一良守朝廷得一憸人其后附㑹耿南仲而乖谬有不可言者靖康之初首居宰相而因循失措者呉敏与处仁也姦巧自营废国隄防者唐恪聂昌也太学生自伏阙朝廷士大夫恶之上出五岳观御史台官孙觌言于上曰诸生欲邀上大疑诸生作乱以兵防之继而出到国子监前囬诸生无乱行者其疑遂觧初金人至朝廷日下求言诏及兵退则讳言反多责进諌者言路遂塞而士人知朝廷意亦不复上书时人为之语曰城门闭言路开城门开言路闭如选人李允文上殿陈议慷慨多论列大臣不和且壊国事而耿南仲唐恪欲捃以他事又选人翁挺自召来即论列国事利害及考其殿最则大臣嫉其讦已虽差遣亦不与之岂有大臣喜怒如此之易见上日以边事为念早晩自御便殿训兵羣臣无有助之者如福建鎗仗手湖南弓弩手到阙上皆亲按之李纲有表乞种师道从河北牵制敌势上遣之屡矣既行而复止者亦屡矣九月间纲遣裴廪来奏事廪徒以寛言取爵禄不言边事之急是时太原重困廪未及行而太原报到为敌陷矣朝廷自敌兵退议者谓今天子新即位必大振纪纲信赏必罚以革前日之弊而呉敏王时雍徐处仁耿南仲在朝上下相䝉所行事皆不合公议自是有识之士皆知必致祸金兵渡河守河兵数十万皆弃甲而走是时羣臣多劝上出幸上不从坚意以死守社禝识者谓城虽可守而今无可守之人敌初到城下以为有偹京城难破遂依前索讲和数日尼堪令人廵城约其步数有数百万尼堪曰必易破城上人多多则易乱及破城自遣八壮士冐矢先登城上人果乱金人既得城遂于城上聚兵掘去里踏道却于城外置踏道复立木植内及城陷守城兵士走入䕶驾及御兵逓相刼掠禁中金帛上仓惶奔走别殿忽遇越王遂觧龙章授王曰叔叔自做取我元道来我了不得亦不愿做官家越王称死罪安有此理上皇既至军中亦抗言与敌辨论数其背约起兵敌遂无语及立异姓金人遂欲立司马朴初朴至金人问其姓名朴云姓司马氏敌云得非司马相公之后乎朴曰乃朴之祖敌曰使司马相公在朝我亦不敢至城下及欲立朴朴曰吾祖有大功徳于前朝朴不才误䝉朝廷任使安可作此以累吾祖之徳朴有死而已遂立张邦昌尚书梅执礼侍郎程振陈知质中书舍人安扶以金银不足杀于南门外又縳御史胡唐老胡舜陟等决嵴百余唐老遂死痛哉士大夫不以忠义死而宁以屈辱死是宗庙社稷之不幸而天地秽浊之气预生妖人贼子老姦腐儒误国如此间有忠直之士吐一直气发一直言尽不得容迹于朝都人有识者无不同嗟也初上即位内外尽称为少帝识者以为不祥果然上在军中将行乃批手札与朝廷百官云某国家为公等误一至于此使某父子不相见今已无可奈何公等无懐旧徳勉事新主闻者悲痛又批与开某库钱可支出买金银五百两某父子纒开者垂涕初金人未至城下大臣以俚语诬云闰月河不冻时有李纲幕客绐何㮚曰闰月如六月天气河不冻金人未必能渡朝廷措置事信邪妄诡怪之术大抵皆此类也朱胜非胜水闲居録曰金人既破契丹至燕地驻军约本朝自取幽州于是童贯蔡攸为宣抚副使刘延庆为大将军至卢沟距燕城一舍金相李偃约降延庆遣鋭兵同郭药师先入萧后并四军大王者尚守宫城药师既入城纵兵四掠无复纪律一夕四军以残兵击王师奔乱而还卢沟大军闻之亦溃金人遂攻燕城四面登堞填壕撅城为纒道徙楼橹反临城中湏索掠取人物俱尽乃还靖康初敌衆再犯阙既登城亦用此术朝廷不悟𫝊谕四方云金人登城按甲不动以为恩徳呜唿予尚忍言之哉此事传记兵书皆不载也丁特起孤臣泣血録拾遗曰靖康元年春金人退兵之后朝廷大臣无复经画各执偏见自相矛盾已而羣奸恊谋力排李纲将兵四十万俾觧太原之围意以中纲殊不知所以中朝廷也五月种师中败觧潜败九月三日太原陷凡十五日上下相䝉一人犹未知太原京师屏翰也太原陷则王室如何外内无援可谓危矣诸公恬然不恤尚守和议有建迁都之议者执政曰方遣议和此非所急十一月二十五日敌兵至阙下庙堂始仓皇分遣五路使臣徴天下兵京师复被围月余援兵竟不至城遂陷罪谁与归王云外来只要三镇税租限半月后到燕山仍要遣使三员分徃三镇告谕从所请则便可解围仍不得爽约王云星驰二十六日入奏上悦顾问大臣皆不许之云与呉敏素不平呉因以事责令知唐州云犹抗论再三呉百端沮之竟不遣至九月再遣云使太原已陷矣去年十一月立冬术者王浚明谓国家大忌丙午年冬三月一日于此借春致祭打牛一如立春朝廷从之闻者以为笑天时岂可借也城陷竟以冬月理或近似金人亦行夏时去嵗天㑹四年闰月而中国闰十一月天时一也蕃汉虽不同五嵗再闰差殊如此岂厯数有工拙疎宻耶自丙午年十一月二十五日金人到阙闰十一月二十五日大雪金人陷京师十二月二十五日大雪是夜大火烧开寳天宁寺及居民五百余家丁未年正月二十五日极寒气候与䧟城日正相若二月二十五日大风金人敲杀梅尚书等四人及捶台官四人三月二十五日金人前军启行自金人入境围城首尾半年去来皆取二十五日其余二十五日悉有灾异不知其适然耶或隂阳度数使之然耶尼堪自谓用兵过孙呉二太子好佛言不杀人大抵金人纪律明士皆用命京城陷统制何庆彦陈克礼死于敌姚友仲死于兵刘延庆安国父子领班置长入祗候及西兵夺万胜门万余衆宇出不念社禝安危父子世受国恩操履反愧于市人则忠臣义士不必相门将种也金人逐夜击鼔报平安声如雷云毎一鼓以过檛檛上仍系以毬或旦或暮其声不常城破之后遶城种柏不知何意金兵去年屯牟駞岗敌去遂引汴水注岗使城外敌来不复营寨也渰浸八十村使敌至而决水犹有谓敌未至先决水百姓徒受害且使知避水计可谓拙城陷六日驿前所杀金使一乃刘监军之子破城废主之后发愿洗城登门望城中有黄斾兵满空中遂止主城者监军与尼堪太子太子与上在军金人征求万端竭内帑至及乗舆嫔御未尝动色唯索三舘上聼之喟然慨叹上初讲和囬令太学诸生辛勤効死弗去既命舍人慰劳及议赏诸生感激流涕再幸军中使人徃来犹加问诸生四壁守御官吏以南壁言之都太守御孙𫝊提举李擢郭仲荀乔师都中统制王姚友仲统制髙持范琼何彦陈克礼李湜石可寳其他遂急差人下统制领不下十数员一统制下使臣三五十员効用三五十人使臣日给八百至一千効用三百至五百率皆亲戚门生故吏又权贵请求而至者身未尝到而请给论功倍于战士出战第功随亲使臣并居优等用命当锋者未必收録未尝中伤者为重伤殁者申逃亡其弊殆不可言至其尤甚则统兵统率论功第赏虽子弟亲戚在重湖数千里外者皆诡名诬奏例被赏京城陷没方携告剳遣子孙归耀乡闾自以为得计者比比皆是守御之吏如此欲冀死守而城不陷可得耶悲夫呉兴沈良靖康遗録曰宣和中谋取燕山上皇下其议郑居中独言燕蓟久陷外蕃一旦得之恐难守况先朝与契丹有誓不宜轻举宰相以为千载一时之机不可失童贯蔡攸欲开边隙徼倖立功请议黼遂以契丹旧赂赂于金人权赁山前地十年于是下免夫之令诸路州县随民税产科敷足以与之郭药师请降是时山前诸州悉为金人所掠国家所得空城而已药师既降贯与之入朝召见礼遇良渥间入内赐宴赏赍不赀未几请还燕山捍御即授节度使药师在燕山数有湏索使者徃来项背相望于道上皇悉从其请国家既得燕山其嵗赂金人与守御赏赐不赀议者谓犹获石田无所用也宣和八年金人乗势尽破契丹而并其地诸小国黒水波利等国尽服属焉悉有五国国相尼堪及二太子谋欲南下郭药师叛降敌连兵入冦河北诸郡莫能御者敌所过不杀戮惟粮食饷军檄书有云体尧舜好生之徳兴汤武问罪之师余多不记十二月二十三日上皇禅位上登极大赦天下遣使如金讲和敌已破中山遂引而南朝廷闻兵至遣太尉何灌内侍梁方平将五万屯河上断絶桥梁守要害敌至而河氷合遂济河方平惧不敢战单骑遁归麾下兵皆溃散何灌度不能支亦收散卒退守汜水闗敌蹑其后比至汜水灌兵又惊溃乃引其余兵还至京师敌过汜水则鼓行而前府县来报中外震动议以汴都之祸始于王黼童贯等士论皆然二十七日太学生陈东等七百余人伏阙上书乞诛黼等以谢天下书闻人人称快上自即位躬行节俭减膳素食诏求直言出宫女六十余人各任所之又禁奢靡罢不急之费数日之间人情大悦蔡京自西京过京师上书请入朝觐云有计䇿上奏诏不许入城驰骑发遣金人再入京城闰月二十五日城陷三十日驾幸敌寨二月初六日夜半忽请上相见何㮚若水孙觌等皆从既见尼堪㮚等并立堦下火炬如昼尼堪令人宣伪诏何㮚若水皆伏地固请尼堪责以无信若水与相反覆诘难尼堪辞屈乃令拽去若水大骂至死而口声乃絶尼堪与二太子药师等相顾黙然㮚虽争而不敢骂乃笞之孙觌不争得免初七日遣人来取太上皇后太子亲王帝姬后宫出城尼堪已得皇族出城复令𫝊荐举䇿立见随蕃军南官传等不敢荐乃请尼堪自择所为当立者百官以次推立凡月余日议立不决时邦昌以前年奉使到金国与尼堪俱来在军中敌意欲立之至三月初十日尼堪出一榜文令在京文武百僚各荐邦昌仰至尚书省若有不至皆以军法从事于是文武官多致仕不徃者十二日拜邦昌为帝居尚书省上皇出数日有手帖至开封尹徐秉哲云赵氏注孟子相度分付金人䇿立张邦昌䇿云无徳而王故天命假于我手当仁不让知厯数在于尔躬余皆不记初金人建立张邦昌遣人谕意张邦昌阳为涕泣跪伏不受及僣伪位即遣人迎孟氏入宫其䇿云尚念宋氏之初首崇两宫之礼葢用太祖即位迎周太后入西宫故事议者以邦昌果有朱泚之意尼堪住罢根括金银欲为邦昌结民故也孙𫝊既遣皇族遂为尼堪召至青城令见旧主上见谓曰㬠烦重相公㫁送我一门家眷𫝊无对而退初敌围城放兵四掠东至淮西至濮兖南至陈蔡颍皆被其害陈蔡二州虽不被害属县焚烧畧尽泗淮之间荡然矣京城之外坟壠悉遭掘出尸取其棺为马槽杀人如割麻臭闻数百里以故数大疫死者过半自城破后物价大贵米升三百猪肉一斤六贯羊肉一斤八贯牛马肉至二万亦无得者街巷有病未絶者俄顷已被剔剥杂诸牛马肉卖之菜蔬已尽唯取软者㗖之至敌兵去尽乃稍平复三朝北盟㑹编卷九十六三朝北盟会编卷九十七钦定四库全书三朝北盟㑹编卷九十七宋徐梦莘撰靖康中帙夏少曽朝野佥言曰余生值靖康丙午之难于都城自敌人衅成祸结始末之由余偶知之详审乃今欲稽考祸乱之由则有大臣乖误国基祸驯致倾危姦回叛异胁附以阽皇舆将帅非人士卒溃叛上自缙绅士大夫之操守下至市井军伍之作为皆足以为将来之警戒焉若夫理辩曲直靣折彊敌捐身为国以全大节则有李若水力排羣议独抗仇敌主持宗社义不茍生则有宗泽者为将帅则懐义赴难溃围入城任执政则守节事君鼎镬不渝则有张叔夜者至偏禆小校城陷势危犹结死士欲夺乘舆于虎口则有呉革者侍卫卒伍值时仓卒深察贼计排斥大臣欲拯主扵祸难中则有蒋宣李福者皆可垂训后世光曜无穷焉九月五日尼堪攻陷太原二太子进攻真定安抚使刘韐守御具备而人心悦服总管王渊軡辖李质训练士卒数千皆可御敌时真定在河朔最为坚垒朝廷以金人围太原防其东轶侵河朔之地乃以刘韐为宣抚使领兵五万守辽州以扼其险王渊李质刘韐皆辟置乃以枢宻副承㫖李邈为真定安抚使焉而邈优扵吏职而拙扵应变且新至真定而人心未附仓卒之际金兵围城精兵既出百姓之情不亲故旬日而拔是时朝廷新失太原又闻真定之报上大忧慄患将帅非人思得豪杰之士以卫边乃下哀痛之诏金人遣王芮坚欲割三镇之地金人渡河朝廷大臣唐恪何㮚辈以谓大河之险决不可渡其昏如此金人至城下先採湿木编洞屋以新牛皮䝉其上戴之令运土木以填壕次以大木为对楼云梯小车又广列櫑石砲座寻碑石磨葢石羊石虎为砲欲攻之所列砲石座百余飞石如雨击守城之卒死伤者日不下一二百人金人自丙午初春用兵攻陷太原皆以讲和割地为语李邦彦呉敏耿南仲唐恪皆堕其计时何㮚为右丞孙传为尚书每朝廷计议必面折执政地不可割金人志不在割地朝廷由是任之至败事城破不能权宜济厄闻金人讲和反倾意信之曽侍卫兵卒之不若夫不信扵造谋之始反信扵城破之后倾危中外之势而致乗舆北迁者由和议昏昧而战守不固议者曰兵法称不足则守惟其不足则当死守以固之而京师将吏军士自春初守城相疑姦细纷扰不已上下莫能相制而号令不行城下金人每被砲击死者百人而行伍不乱城上一箭至则互相惊扰移时不定种师道自春初见士卒守城如此深忧后患宗濋诱士以官爵而竟不与之宜乎士不为用宗濋庸士无纪律致都城摧破宗社阽危阳九厄㑹之数实有以致之者也何㮚郓王诣金人军前请讲和二帅谓何㮚郓王曰自古有南即有北不可相无也今之所议期在割地而已又欲邀上皇出郊何㮚回道金人之意欲邀上皇上曰上皇惊忧已病不可出必欲坚要朕当亲往二十八日何㮚又至军前二帅乃许上出是夜彗星见井其光长亘天二十九日何㮚又至军前日出赤如血㮚归都堂曽无愧色见执政但喜讲和而已与作㑹饮酒食肉谈笑终日自古大臣愚昧无耻未有若此者二帅又遣使乞令人于河北召康王使者𫝊云闻康王已占据河北之地恐河北州军恃王不肯交割请遣人迎之是时金人已懐废立之意而朝廷大臣无有觉悟者何㮚奏上乃遣佥书宻院曹府由京东诣河北迎康王上在斋宫髙尚书郭少傅与呉幵孙觌冯澥等对上吟诗唱和又和以太学官对元帅讲书及二月六日变议令推举异姓时王时雍为留守见议论纷纷恐百官不肯书名乃先自书名以率百官从而书名者数百人皆若州县胥吏书夘厯畧无留滞不终日千余士大夫及军民书毕申上时亦有倡説忠义互相诋毁而竟书名举邦昌者时雍乃蜀人也其在蜀为市牙图利又王黼当国时雍専为乡人纳赂求差遣使人谓之三川牙郎其乡人曰今又作卖国牙郎也或曰士大夫平时享国爵禄不能纳忠効计以防祸乱至扵倾侧颠沛又不知以忠义狥国外邻祸中国改姓易号反偷生附㑹为悖逆之事或曰金人拔城以兵胁衆势不得不然余应之曰今有贼势临人之父以胁其子曰汝能杀父活汝子肯杀父以求活扵贼乎其在天地间何以为人惧金人之威尽遣上皇诸王及举邦昌者是杀父以求生也方金人初围城上守御士大夫自宰执侍从武帅将校千余人金兵数人上城兵溃莫遏军士卒伍其无忠义不足责也向使士大夫扵城破之时人人以死殉国军兵士卒虽懐怯惧亦不敢溃也唐徳宗时守奉天而贼不能拔今以京城而金人拔之究其所以则奉天之臣皆以死守获全京城士大夫皆窥利偷生之故金人以数卒上城而溃矣今日之患由节义之风不立士俗偷薄其来乆矣至扵如是甚可羞焉有人问城破之由当应之曰军威不立士风偷薄以此破也开封尹徐秉哲为金人所迫押文引令诸使臣大下搜捉宗室使臣利扵得财虽多捉𫉬而免脱者十有二三焉其文引云或于南薰门萧太师处交割或扵顺天门耶律太师处交割皆用使牒押字徐秉哲为人之臣国之宗属乃忍押牒以赠仇讐开封公人并小火下縁取人口妄伪攘夺金银盈室聚㑹扵欣乐楼号曰金擢㑹其贪生忘国有如此者又要太学博士十人又要博士熊彦诗彦诗时雍之壻乃易他员代之其忘国营私有如此者内侍梁平王仍指言上皇宫中寳玉玩好邓述具录后妃皇子皇女李献黒漆皮马甲二万副太祖平唐火箭二万只金汁火砲様四胜弩内侍平时享国富贵无与比其内侍负国有如此者在京厢禁军兵有月粮衣赐国家养此所以御四方自上中下内教亲按诸营武艺精练厚加赏赐用临战敌败衂奔窜遂致城陷自罢守御每日津搬金帛礼乐器用仪仗法物秘阁书籍国子监经史道释藏印板未尝休息自旦至暮疲敝困弱有搬至军前屡有换易往来力乏或愤而掷于地有金人徐谓之曰莫是国家得汝力耶在京禁军平时衣粮不阙金人围城激赏已厚敌兵数人上城曳戈溃散至宗庙阽危二主迁越又扵破城时恣行刼夺朝廷恐其作乱仍地分弹压每日扵常时受外日支米二升钱一百文城中米贵百姓饿死兵士粜余粮月𫉬厚利百千至邦昌即位又请登极犒赏左藏库㩁货务都茶场支钱搬运纵横扵路见者无不痛恨其军兵负国有如此者邦昌僣窃行事命百官不出敕但以尚书省牒不建年号又不用靖康号应文榜檄但曰三月初七日有诏与徐秉哲令买药云社稷山河为卿等所误可恨者某等父子兄弟成擒耳无思旧主勉事新君可扵都司借支钱一千贯买路药秉哲得之而泣秉哲为府尹应奉金银根括金银诸般取索及勾集人口自初破珹至金人去凡五箇月府库帑藏及民间物宗室百官宗属人口等一有所索一席之上皆秉哲经营之自旦至暮与金人对坐于朱雀门指顾唱呌不胜其劳也从官数人吏事不及逺甚废立之际不能措一辞反勾宗室以奉之见金人杀梅执礼安扶等守金使而泣之咸多秉哲勤劳之力而责其不忠之罪或曰秉哲卖主求安吏职虽精真奴𨽻之材也何以士大夫为四月一日金人之师离城下尽去初金人与京城弹压官曰金人去后宜却治楼橹守扞拒敌赵家人马恐壊了张皇社稷十一日邦昌还资善堂宣和録曰先是城陷后十二月初三日敌须犒军绢一千万疋金百万铤银一千万铤表段如绢之数只要绫罗绵绣之类不要纱四日开封府榜尽数令扵戚里豪富之家根括金帛赴开封府送纳六日将内外库绢尽数令禁军送之军前自此数旬不已退回污损者甚多遣使巡视府库已封内藏左藏及御前军器所八日金使又检校内藏左藏元丰大观等库金帛缄封之十日尚书有榜应戚里权贵豪冨之家竭其家资以贴犒赏以令开封府措置日下拘收转送大金军前十一日诏吏部尚书王时雍同知开封府与徐秉哲分东西厢四少尹十五少卿五郎官徧诣在京根括拘收戚里权贵豪富之家金银财帛犒设大金军兵或敢隠匿并正军法捕奴婢笞击问之十三日遣军人百姓搬绢赴南薫门交纳凡一千万疋自当时日始使来欲割蒲解许之先是军前谕意金帛不前初十日定下城故凡百应付万不敢少缓绫绢搬至军前屡有换易悉要山东河北者朝廷以酒餚等遗受纳番官无算都人自左藏库前分行相属至南薫门逓绢输军前人给钱二百抵暮方散十五日开封府等处镕金银共四千炉金银每锭各五十两开封府榜为大金军前怪问金银表段数少圣驾未回都人知縁金帛乆留圣驾争先输纳有福田院贫民纳金二两银七十余两人心可知惟豪贵家不肯尽出差官吏大搜㕓里苛急人不能堪至扵囚执妇女发掘房帷者内侍寺观倡优旅邸根刷殆遍亲王公主宅所有取上皇㫖悉数输纳有司景灵宫内廷驾前器皿无一存者每坊巷令里长鸠集仍许奴婢告以军法从事斩数人首朱雀门以殉日输金帛如市者有告首内侍藏金者数人率万余两由是内侍悉令出金银五千两十三日圣㫖今后士庶之家不得将金带出入候开封府遍令天下其见在金限三日赴开封府送纳限满送纳不尽许受僱人男女使告金帛之往肩摩毂击于道卿监省官以下于南薫门交割敌遣主将皇族郎君领其事郎君者金主之兄尤自持其势日布巨挺扵前凌辱官吏大理少卿尉迟绍先司直王忠臣少违其指拽坐庭下使唾其口意未惬复批颊数十以建茗脑麝等物遗之获免一日倨坐谯门唿官吏俯伏道左左右𫝊郎君指挥实不晓一语第闻曰明日金帛未足便杀十四日诏语云千分未及其一由是开封府及四壁根括官供军法状以闻自城诸门皆为敌守虽金帛亦扵门首交纳细民各分井巷自相纠率虽钗钏铢两以上共行助国以竿掲扵通衢府前填委不容置足十四日府榜备示圣㫖髙尚书傅元帅台令根括金银尽絶讫具状申当遣金人入城检校仰体此意可毋悞事十九日开封府申军前根括到金十六万两银六百万两表段一百万疋二十三日四壁置场买银以鉟销秤盘折耗比元数少十万两欲足之也正月内金帛见纳比元数金百之一银一千之一表段十之二开封府复行根括十五日开封府榜益催金银人不聊生悲戚愁叹皆欲自尽集从官议各分定戚家复行根括如郑绅张襄之衮内侍之类皆平生贪黩之人前日不无藏匿者既到金壁遂自言所有金人复索至于再三十八日开封府榜国相元帅台令怪问金银表段数目不足问城中士庶惟复要縦兵入城自收或只纳金银表段犒军令大军早回仰各体认日下尽数所有送纳金人入内径取诸库珍珠四百二十三斤玉六百二十三斤珊瑚六百斤玛瑙一千二百斤北珠四十斤西海夜珠一百三十个朱砂二万九千斤水晶一万五千斤花犀二万一千八百四十斤象牙一千四百六十座龙脑一百二十斤金砖一百四十叶王先生烧金陈抟烧金髙丽进奉生金金甲金梳头魁各六付金鞍金马杓金杵刀金作子四百二十五副玉作子七百副花犀带金带金束带玉带镀金带金鱼袋等上皇阁分金钱四百贯银钱八十贯皇帝阁分金钱二十贯银钱四十贯皇后阁分金钱十一贯银钱二十二贯银火炉一百二十只金火炉四只金桌子面二十只银交椅二十只金合大小四十只金水桶四只金盘盏八百副金注椀二十副金银匙筯不计数金汤瓶二十只琉璃盏一千二百只琉璃托子一千二百只玳瑁托子一千二百只珊瑚托子四百只玛瑙托子一千三只珍珠扇四百合红扇一百合蓝扇一百合行鸾扇三百五十合大扇六十合扇车一百两金使督金帛者旁午四壁以从官台官各一人提举催促府中差官巡门提辖四壁又添官十员措置收买仍令诸仓以米豆换之再纳金七万五千五百八十両银一百十四万五千三百两表段四万八千四百疋又遣使人提举官以金帛迟延坚欲勒赴军前尝曰京城总七百万户除髙力下户宁不出金银一锭耶明日金使来勒留守大户提举人供限五日纳足元数二十五日金使赵少监传监军指挥请八人提举官赴南薫门受约束遂杀梅执礼等乃下令曰根括官已正典刑金银或尚不足当纵兵自索既而宦者复与敌帅曰试许士庶以金银换米麦当有出者已而果然遂督迫益急城中惊骇不知所为留守司差官百员分定街巷不问贫富徧加根检下至贫民一分一钱之㣲亦取两府之尚书大戸各金二十两银五十两表段三十疋至寄居致仕选人校尉各以差次输纳稍有违限发遣家属赴军前至此人益不聊生矣金人令称科配不得用根括二字内臣恨取去工妓等又怨所遣官吏既至金壁乃始言城中金帛取未及一二分官吏隠蔽不肯用心敌必元数督责日急要牛车千辆取景物钟簴司天台浑天仪合台星象合台天轮自五代祖宗已来所蓄併收江南浙蜀所有上皇二十余年珠玉一旦取去牛车担负襁属不絶又遣李少监郭率入府普凈寺取朱勔家书画直至去日方絶四月一日金人去尽营中遗物甚多朝廷差戸部拘收象牙一物至及二百担他不急之物称是祕阁图书狼籍泥土中金帛尤多贱之如粪土二百年府库蓄积一旦扫地尽矣三朝北盟㑹编卷九十七三朝北盟会编卷九十八钦定四库全书三朝北盟㑹编卷九十八宋徐梦莘撰靖康中帙石荗良避戎夜话曰金人再犯阙闰十一月二十五日午时城陷仆逃难于乡人王升卿舍馆夜论朝廷守御之方一话一言悉莫不验其文芜其实直而不讦质而不文非所见闻则畧而不书去年春金人至阙朝廷许以三关未㡬食言故有十月之师又许大河为界河东河北悉与之金人又恐中国之反覆也凡河东河北守土臣亲属悉质扵军以俟及境训谕又取大臣及家属凡二十余家如蔡京童贯王黼皆以罪谴而欲其家属也如张孝纯蔡靖李嗣本皆以降而欲其家属甚者如李纲徐处仁呉敏陈刘韐折彦质折可求皆以用事而欲其家属也朝廷惟命是听所赴贬所已出京则以实告尝见王升卿説莫俦作馆伴使自围城之后金人凡三遣使来始使命臣声色甚厉云自后不复来矣后数日复来稍下其色怡其声复云后不复来矣数日又来俦诘其复来之状无辞以对哀鸣呻喙而已朝廷讶其数来虽许以三镇托以他事迟迟其请未㡬而城陷金人登城敛兵不下方遣使求和何㮚等踈谬若此初李纲征天下兵四十万以太原之围师中五月之败解潜八月之败溃散殆尽而太原终不解至九月初三日辰时太原陷九十五日上下䝉蔽一人犹未知太原京师之屏翰也太原陷则王室孤内外无援可谓危矣朝廷怡然不顾惟主和议私植党与自相矛盾烽燧不立斥候不遣敌兵翺翔河上已数日朝廷犹未定信十一月二十五日二太子围城至二十七日尼堪四十大队又到方始怆惶分五路遣使臣征兵矣天下之兵除陜西五路外有汉王保甲施黔州兵福建路抢杖手皆可用何苦而不预征耶至敌已围都城虽欲求援不可复得矣天下之援兵不至京城围月余竟陷是谁之罪耶去年春金人至阙下寨皆在西北地名摩驼岗敌既去议者引汴水灌岗为水所壊者凡十有八村兾敌人不敢下寨也识者鄙之曰借使汴水可掩奚不俟敌兵之来然后引水灌岗则敌可淹没今乃先放水灌岗是使敌人预备害也谋而不臧如此已而敌兵再来果赴东南大抵京西北城髙门皆瓮城水门亦甚坚固可以守御东南城低水门未暇修最为受敌𦂳处又有大于此者东南至襄邓止有十三程五路征兵来从汉上兼襄阳邓保甲极可用亦可招而援也敌营城南则襄汉两路不复通又京师漕运全借东南动千万计万一乗舆播迁则百艘可以宵济敌营城东絶粮道且使乗舆不复出矣议者欲使张叔夜一头项披南城外下寨或在东门外下寨朝廷议不果反堕彼计中使人心痛不已谅汴京自有天地以来圣帝明王未尝居此逮至五季之君因循茍简雄覇一方择地未暇也太祖龙兴不遗镞而天下稽首称藩恐烦百姓睠彼大梁乃建城市营宫室然无山川之险四面受敌万一敌人缭绕絶吾粮道膝居而已盖恃险而不恃徳者亡国也恃徳而不恃险者危国也惟险与徳俱恃国乃尊强仆尝欲建议扵朝果欲复都大梁莫若回汴河蔡河五丈河皆由城外而过借使辇运粮饷亦何惮而不车载斗量也三河既回扵城外则无敌之水门旧城亦可筑合复如新外门置楼橹万一外城失守则旧城复可守矣尼堪自称用兵如孙呉孙呉岂可过也军中称二太子提十万之师今年春直入中原如涉无人之境不战而屈人兵金缯驼马牛羊妇女掳掠无限班师返国迨不与三关立取真定复至阙下又如反掌之易尼堪师老太原九月不下纵至都城亦复后二太子期以迹较之其不逮二太子明矣二太子尚不可及况孙吴乎乗我太平之乆军兵㳺堕国难未夷无一人用兵故敌得以乗隙借使上下一心内外相应朝廷有贤相守御用名将虽有尼堪京师岂可破乎尼堪二太子优劣虽殊然皆善将兵其纪律严宻故下皆用命顷在殿前见御寳批降到金人三生阵同命队法令姚友仲以下各陈已见以闻凡敌人遇我师必佈围圆阵当锋次张两阵左右夹攻故谓之三生阵每阵一十五人以一人旗为头二人为角三人为从四人为副五人为缴旗头死从不生还还者并斩得胜受赏亦然故谓之同命队诸将亦皆画阵图诣殿前司师献欲以方阵迎敌次以两横阵夹攻其左右敌兵厚重复用两直阵掩其旁此五行阵法也或欲分为八阵击首则尾应击左则右应击中则首尾皆应此八阵法也仆笑而进曰自古阵必相其地之利便敌人之多寡或披山或背水设伏料敌应变在临时岂可预为之若使敌人知我之情别佈他阵将何以御姚友仲以为然复问同命队法奈何仆曰国家系五连法行之旧矣且如五人为五积五十人为队押队引于前拥队驱扵后全伍胜拥押队有赏全伍负有诛如此则自然用命敌人之法不足遵也姚公友仲深以为然又尝与仆料敌人之势仆谓皆假借而养之初合谋而灭契丹也莫若申严边备按兵不动使其自相攻击可收卞庄两虎之功则朝廷信义不缺敌亦无所生心乃假借其威使二百年之盟约一朝扫地遂俾蕞尔窥伺王室先则长驱而来深入重地迁延月余葢虑别路辐辏不得返国也进不敢攻止求金缯而已为时计莫若涉河之时俟其半渡河北之师邀其中勤王之兵袭其后使匹马只轮无北还势乃拥卫姑息莫敢谁何既许三镇又复不许使彼得以借口都不迁兵不征饱食安坐以俟其秋髙马肥长驱复来此曰假借而养成之也又自城破北兵每击鼓以报平安其声应如雷如日暮或天欲暗其时不常毛徳如有诗云睡觉昏昏厌鼔声者是也又扵四壁栽种松柏不知何义诗又云城头松柏锁愁烟是也自古城陷未有不战而陷者既陷之后岂其不戮一人殆有神物主之自十一月二十五日城陷至十二月正月尽皆大风雪连日不止畧无少异天道竟何如哉曹勋北狩闻见录曰太上自北狩出城起行至过河旬日后宣谕勋曰我梦四日并出中原争立之象不知中原之民尚肯推戴康王否勋曰本朝徳泽至深至厚今虽暂立异姓后必思宋不肯归邦昌幸寛圣念又曰我梦想当不妄苐记此事次日宣谕勋曰我左右惟汝后生健步又备知我行事为我持信寻康王庶知父母系念彼及此行艰难勋曰臣仰赖天威可以伺便冒围而出愿不辱命得达圣意是晩太上出御衣三襱一领折领冩字扵领中曰可便即真来救父母并押计九字复缝如故付某又索邢皇后得所带金耳环子一只是今上在藩邸时手制以为的验及皇太后信物令某不以方所必见大王奏之训诰丁宁且嘱且泣曰无念吾北行之苦又以拭泪白纱帕子付某曰见大王深致我血泪之痛父子未期相见惟早清中原速救父母此外吾不能多致语言气哽吾脰故也待到燕山此信三圣人知余皆不知皇后初取环子与沈押班令付勋曰到时转语大王愿早如此环遂得相见并见吾父幸道无恙皇太后以下皆哭太上又宣谕曰如见大王但奏可有清中原之谋悉举行之无以我为念且保守宗庙洗雪积愤又曰艺祖有约藏于太庙誓不诛大臣言有违者不祥相袭未尝輙易每念靖康诛罚为甚今日之祸虽不在此要当知而戒焉太上又令奏云恐吾宋之徳未泯士衆推戴时宜速应天顺民保守取自家宗庙若等颇记光武中兴时事否又宣谕曰曽有龙徳宫宻赐马价珠犀合子等物大王曽説欲决河灌渡河畨人等事以为宻验在敌寨临行日恭承皇太后圣顺令奏大王曰大王再使军前欲出门时二后洎宫人送大王至㕔有㓜女名招儿见四金甲人状貌雄伟各执弓剑拥卫王后女招示衆衆虽不见莫不畏肃皇后悟曰我事四圣香火甚䖍必其隂助今陷北中愈当䖍事自后夜深必四十拜乃止更令奏大王宜言崇奉以荅天贶其扈从时皇太后未知主上即位尝用象戯局以黄罗贴覆书康王字于上焚香祝曰今三十二子俱掷扵局若康王入九宫者大王必得天位一掷其子果入九宫他子皆不近皇太后以手加额甚喜臣下拜即贺具奏太上大喜复位令皇太后瑞卜昭应殊异使可放心卿等可贺我勋等皆再拜道过尧山县进早膳有燕人百余人守太上所乗车语勋曰太上活燕民十余万我辈老㓜感恩极深愿识天颜因具奏闻为掲帘见之皆罗拜曰皇帝活燕人十余万隂徳甚多即见回銮不须忧悒太上曰汝等知当时救䕶之力耶吾𫉬谤不少今困阨反甚于汝辈无食时岂非天也燕人嗟怨再拜而去太上在路中苦渇摘道旁桑椹食之语勋曰我在藩邸时乳媪曽噉此因取数枚食美寻为媪夺去今再食而祸难至岂椹为终始耶至真定自东门太上乗马与二太子并骑入门前有引旗书太上皇字府中两街居人见旗皆哭金人不较也馆于府园凈园荘午间请太上看打毬自二太子以下皆入毬场太上与皇后在㕔上坐打毬罢行酒少顷侍中刘彦宗𫝊太子意云乆闻上皇圣学甚髙欲覔一打毬诗其情颇甚恭太上曰自逊位以来未尝近笔砚勉作一诗以荅台意乃冩付彦宗曰锦袍骏马晓朋分彦宗捧读称叹即与太子起谢太上亦谢其恭也自过真定敌委萧王管诸王国公及诸位房院委驸马都尉曹晟管诸驸马及帝姬不得拖后出入请路粮又委本朝王宗沔王李常为都管以纠之赵鸿胪子砥燕云録曰靖康丙午冬金人既破京城当时下鸿胪寺取经板一千七百片时子砥实为寺丞兼是宗室使之管押随从北行丁未五月至燕山府六月闻康王登寳位金人传报领大兵现在南京不晩过河金人闻之惊骇胆落子砥急要潜出归朝誓不乆处北廷乃隂结燕人旧归朝廷忠翊郎亳州兵马监押朱国寳承信郎亳州指挥使王孝安二人至中京伺候二圣动静恭请道君宸翰宻数金人虚实揣求探报知其情状戊申四月甲戌南遁六月甲子至阙下见留守宗泽留连几半月与诸四方勤王之师朝夕聚议留守见子砥论敌中虚实情伪厯厯耸听意欲使子砥领兵复过大河子砥辞云陷敌踰年天幸生还急欲奔趋行在朝见具奏二圣动静面进道君宸翰以寛主上圣虑不数日闻宗公遽疾不起宇文虚中代守发来朝见八月己未抵行在次日丞相召赴都堂𫝊㫖要宸翰即时供纳及机宻事百余申疏于朝廷至九月十三日忽得三省同奉圣㫖除鸿胪寺丞不候受告日下供职此子砥之旧职也二十八日雍陵杨之翰亦自燕山潜归子砥在北中与之相从今遂复见维扬但备言此事与子砥皆符合据实而录焉二圣之北狩也道君由滑濬至燕山渊圣由淮扬至云中道君丁未五月十八日到燕山离门三里太子请观看射栁枝打毬饮食宴至暮次日入门扵延夀寺驻驿贵妃亲王帝姬驸马圣眷同处日侍道君之侧金人供奉甚厚六月初二日太子诸将请道君圣眷毬场晏㑹二太子捧巵跪劝道君郑后维时躬亲打毬迎待之礼至重至厚是时康王登寳位赦𫝊至燕山二太子得之封呈道君道君即召贵妃相贺喜动龙颜七月初渊圣至云中驻驿燕山愍忠寺朱皇后太子祁至三郡王圣眷同处侍帝侧金人供奉如道君之礼二圣两寺居处七月上旬于昊天寺相见亲王东序驸马西序道君居在左面渊圣居右面皇太子次南面西酒五盏自早至午礼毕而归七月中旬郑后体候违和渊圣朱后同来延夀问候住及两时九月十三日二圣同眷起发往中京南人与燕人涕泣送扵东门之外日尽乃还金人不能禁止数日为之不市起发之前金人纳绢万疋为路费道君分赐百五十疋与仙露寺宗室仲理以下作冬衣领之者无不感泣燕山至中京九百五十里过石门至景州上卢龙岭下过栾撒河至泽河过大漠至中京扵相府院驻跸相府院者契丹时宰相所居也一门五位左二位道君居之右二位渊圣居之中一位管事畨官居之中京人烟风物比之燕山萧索太甚二圣服食器用皆需扵燕山每两月金人排办供应道君圣眷千余口渊圣圣眷百余口比驻驿中京相府院去大金国尚三千里东京取去宗室嗣濮王仲理以下姨㜮命宗女等千人余口至燕山仙露寺养赡口给米一升半月支䀋一升自嗣王与兵卒无异拘縻㸃看监视严宻困于道涂苦扵寂寞一嵗之间死及八分止存三百九十八人保州御庄宗室赵遵顾奉使金国亦在燕山拘縻国相尼堪近许放还本州其御庄宗室仍旧不曽起发奉使官中书侍郎陈过庭并文武官五十余员并门下侍郎耿南仲孙元在真定丁未八月遣诣燕山崇国寺安泊至十月国相尼堪到燕山计议追唿出头许其南归无不懽唿方行备车促装无复有指挥并押赴显州自旦至暮方得行见尼堪以烛从头至足照之令厚加养济戊申三月间一南人货驴肉瓦桥来买得故纸内有本朝定本赦书司马朴枷项禁勘狱成申元帅府已而贷死杖七十依旧养济知燕山蔡靖其子松年与眷属同处金人养济甚厚松年与一渤海道奴通事燕市中合开酒肆燕王嗣濮王宰臣何㮚枢宻张叔夜驸马曹都尉并皆身亡其余有从渊圣在云中者未知存亡宗室拘縻从官养济之宜扵此知其详也东京取医官教坊内侍内人作匠司天官吏国主元帅人等共分驱使燕山得国主指挥更不发遣厚与养济扵诸寺院内安泊内侍内人皆为主帅所有医官开舖乐人作场司天行术作匠执艺各自营生衣食方足畿辅所破郡县尽皆驱策北行何啻千万比到燕山无论贵贱壮弱路途之遥饥饿之困死者枕借骨肉遍野壮强者仅至燕山各便生养有力者坐营舖无力者喝货挟托老者乞丐于市南人以类各相嫁娶燕山有市卖人充军兵敌得南人视人立价卖之此本朝人陷敌于此可见也金国渤海汉儿契丹等若坐知州知判知县场务官更有元帅府亦差除即如知州知县差两处朝廷差官元帅府更差即是三人互相争权乞取财物乃至料物钱共输皆出民间有公事在官先汉儿次契丹方到公人丁未冬宰相刘彦宗差一人知燕山玉田县国里朝廷亦差一人来交割不得含怒而归无何国里朝廷拘取刘彦宗赐死续遣一使来评议彦宗各赂万缗乃已有兵权钱谷先用金人次渤海次契丹次汉儿虽刘彦宗郭药师亦无兵权契丹时不用渤海渤海深恨契丹金人兵兴渤海先降所以金人多用渤海为要职燕山留守二人金人萨勒扎判官郭药师萨勒扎者阿固逹之族弟也又有三司使契丹莽嘉渤海大率燕人张令言领之宣徽使契丹果格燕人韩鼎裔领之渤海李菩萨奴为统军汉人刘昉为部领此金人族系所出设官之宜扵此也丁未六月国里朝廷指挥选南人文武八员与太子伴读选得陷燕官前燕山孙设司録张岩等八人并换北官除北部郎中特赐金録厚支盘费令燕人归朝官韩昉待制馆伴赴御寨九月金人遣燕人直史馆王枢奉使髙丽令呉鼎是南官撰册文至戊申正月刘彦宗移文河北已得州县镇搜索举人二月一日已前起发赴燕山就试与免科差扵竹林寺作试院与北同院异场引试二月十七日引试北人诗赋一场二十八日引试南人作南朝法试三场其试官分南北南试官张坚王文昌王庭直初军前取太学生三十八人金人师退复令入城独顾友臣服金人随军至燕山授北官校书郎是时三月二十七日开院北人四百人取六分南人六千人取五百七十一人并皆推恩刘彦宗云第一畨进士寛取诱之丁未七月初二日太子往御塞离燕山七百里到凉殿伤寒亡殁金兵皆𠢐面号泣其尸载来燕山八月初归本国每破州郡用一金人一燕人一南人同共镇守有投拜开门者知州官属更不改易并依旧法此金人政事之纪扵此可见也河南五十四州古契丹沙漠之地自耶律建国之故如奉圣归化州之类遇有差发金国不甚计较着军数目愿南征者甚衆盖利金帛子女也沙子里在沙院西北去金国四十里广有羊马人借此为生五谷惟有糜子乔麦一嵗一收地极寒而草茂冬月不凋虽枯不梗马可卧柔如氊毯南接天徳云内北连党项国南闗口到此数程无水旧契丹有使命往还用皮毬盛水驼负之天祚有子赵王者见在金门御寨许王者乃元妃所生年十八九今在沙子天祚有弟逹实林牙已立为主称天辅皇帝盛闻结集兵马已及数十万待时兴举顷年郭药师所签常胜军自药师投降复虑反覆将常胜军尽皆放散各令归业连嵗军兵两路进𤼵折伤逃亡人数颇多令复引刬刷追唿补数燕山有仓三座并无见在每支遣职给民间钱帛库在内中并无见积止有绢七万疋所取本朝辂辇逍遥子在燕山延夀寺安放河东河北州县领防守每州汉人契丹奚家渤海金人多寡不同大州不过留一千戸县镇百户多阙额数河北路邢磁冀莫未下皆用兵守之更不攻打举诸国并签南军无虑十五余万人镇守之数在内衣粮随处掠取此金人虚实之情可于此见也御寨去燕山三千七百里乃金国主所居之营也供奉使唤南人居半啣冤负屈皆谋叛亡之心戊申正月数千人同谋山中砍柴为名尽置长柯大斧欲刼其主入山据险结集南兵迤逦南来献扵本朝复以为质无何南人吿变于是根究情实杀谋首者数千人其事遂寝旧归朝官中大夫集贤殿修撰张龚告宰相刘彦宗乞知真定府𫉬鹿县其人荷国厚恩不忘忠孝自丁未冬到任结集五马山马政赵邦杰等及中山兵民先复真定次取燕山戊申五月有日举事无何南人告变张龚不定以疾告归燕山府潞县旧南官巡检使杨浩于丁未九月入玉田县山中与一北僧智和禅师结集招诱南北忠义壮士谋举大事其人于戊申三月来燕山城中子砥乃以物色而问其详云招诱南北人士已及万数若得三万可以横行敌中决报大讐继时杨浩复入中山易州界接山有一燕人之子年十八小名刘黒忙豪勇俊迈异于常人逺近无不推服于中山聚徒党选南北人少壮者兴举义兵邀击金人意欲令人推为燕主与本朝结好自戊申三月金人闻之于燕山府集千人往易州山中擒捕刘黒忙其中险峻不可进其傍见用守把山路刘黒忙徒党日盛招集愈多南北忠义之士自投者甚衆已及万数金人未易可制此南北离溃之情于此可见也宣政以来朝议所失者逺结金人近灭契丹之过也金人既并其国我朝虽厚其赐予重其和好必来袭我治安初金取契丹实意在我国况开其路而引之耶金人讲和以用兵我国敛兵以待和迩来遣使数辈皆不得达刘彦宗曰金国只纳楚使焉知复有宋也则是吾国之与金国势不两立其不可讲和明矣往者契丹主和议金人専用兵十余年竟灭契丹今复陷其辙譬人喂虎以肉喂之食尽终必噬人若设陷穽以待之然后可以制虎也三朝北盟㑹编卷九十八三朝北盟会编卷九十九钦定四库全书三朝北盟㑹编卷九十九宋徐梦莘撰靖康中帙汴都记曰十二月初边报知药师以常胜军叛斡里雅布扺燕京左右近臣仓皇失色未及修备而斡里雅布已渡河直至城下金兵如入无人之境朝廷知敌锋逼近乃连遣使来求和中外由是恟恟但持和议敌退朝廷茫然未有竒䇿士庶咸望徐处仁入辅中兴既召为相呉敏耿南仲李纲议论不叶但各务汲引门人而已南仲官雷观等以植讲和之党边事一切不问建计议司举辟寮属一时躁进之人乗势附之不知所议何利害也四月初上皇皇后还阙上亲出郊迎迓蔡攸至国门不得入时蔡京在洛诏诸子悉置湖外取王黼首级至阙下童贯送岭表又遣台官张澂取首级枭于都下梁方以不守河津遂戮之羣凶就刑都人大快人皆以伊吕望处仁然功名减于治郡竟以碌碌败事敏亦尸禄为姦天下之士言利害者日数百畧不省览惟是自相矛盾王云奉使归奏曰二太子亦通説话尼堪倔强不可近也约云以七月复到至期不至则举兵而南金既举兵由两路南进议者或曰敌若渡河一鼓而南我决失措置当于京城四面十里间各屯兵数万筑高堑开深沟据要害之利以坚守别驰骑以援之又清野以断粮秣使敌进不敢攻伺其隙以兵击之令河北之民各营请以自守走使以报康王为元帅集其兵衆扬声擣燕山以断敌归路使之动心却潜军渡河㑹勤王之师绕其背夹攻之尚可也或曰敌兵甚鋭而吾军剉衂之乆闻敌深入气益丧不若拥驾临狩徐议所向婴孤城以自守恐非长䇿也大臣未以为然敌忽掩至朝廷㒺知所措何㮚曰上城提举召募人兵号曰何相公竒兵其应募者悉缺食羸惫之人市中黄斾纵横统制满道㮚狂率书生岂晓兵机往来城壁谈笑自若得传者云㮚日食饮醇酒半酣一讴大可骇也尼堪自居青城未尝离寨凡有所议惟召斡里雅布至帐中军事皆出尼堪帝自行在所批付徐秉哲取衣服并牛羊千口五色线皂角之属末云奉上皇指挥取赵才人帝䝉尘以来京师无君者四十余日无监国并三省者半月内外帖然市廛如故盖人心久困则思生故也家家毁器皿屋宇充薪日办备及敝衣随新主迁徙初金人欲行未行之间邦昌为左右小人疑惑有异初心先册太后引周太后事赦文中止勤王之师知范讷等兵在近搜索各人亲识遣之公然肆赦以示即位士论颇有异辞明达墓为敌所发掘露取棺板以为营栅初男女北迁者五百人为一队敌以数十骑驱之如驱羊豕京师人不能徒走逺涉稍不前即敲杀遗骸蔽野孙𫝊得车一乗载骨肉自以匹马随之背小行李取前日府中宣备负荷初上皇之子韩国公尚在婴孩前日事变因随养娘遁民间金人亦探知限秉哲一日要见不然便要大尹到军前金人取人其急如此范致虚全家在敌处一子寅敷作少卿亦径取以往金人到陈州南京屡败二城竟徐处仁几不免二子被杀陈遘在山中为军人所杀赵野元知大名府为军民所逐朝廷遂以运使张悫除直学士知大名元帅府用事者耿氏父子黄潜善宗泽汪伯彦等耳大学内人元有六百人围闭以来患脚气者二百余人至今尚有殖者半为鬼録去冬诏许试七书义并䇿以求才畧之士太学中守旧图逺大者皆不肯试惟轻狂躁进者欣然就试后皆补校尉发赴张叔夜军前听候差使比肩卒伍及城破死者甚衆退师后有存者往山东见康王上书言事者此曹何所不至国家颠危尚欲觊觎良可悯笑城破时如刘延庆男光国秦元康泽民诸人叩门斩关夜遁并无脱者唯有兵者且战且引可以溃走如傅临政郭京是也副元帅宗泽榜京城述康王指挥分遣将兵余一百万迎二帝已引兵渡河北诸郡十不下一二以为应援夏热在近金人必不能来李纲榜湖南安抚使郭三益引土军及溪洞兵十万前来救援知京兆范致虚榜收复南京擒伪留守高世由统制张思胜榜收复襄阳府擒郭京前来二十五日在京应官司一半官吏诣南京迎驾是日邦昌时雍等率官吏出门范仲熊北记曰辛丑壬寅年朝廷新定燕山调河北河东京东京西之民转菽粟金帛器甲往燕山络绎于道县吏部押来者皆言燕山初定盗贼不可胜数剽刼行李商旅遂絶部押官住在雄州而燕云两路官吏散处中国其啸聚之民并引处内地中国之民日夜疑之而官吏亦不复以礼待遇两相忿恨数至喧争至乙巳岁秋平阳府就粮义胜军刘嗣初反转至怀州城下守臣霍安国御退之丙午岁十一月尼堪陷怀州杀霍安国范仲熊贷命令往郑州养济途中与燕人同行因问此中来者是几国人共有多少兵马其畨人答言此中随国相来者有达靼家有奚家有黑水家有小博啰家有契丹家有党项家有黠戛斯家有火石家有回鹘家有室韦家有汉儿家共不得见数目其从河北随栋摩国主者兵马更多为拘占数国路大金正军不过十万㬠有生金人唤做扫地军便是也以仲熊所亲见尼堪寨有兵马万人罗孛贝勒寨有兵万人皆枪为前行号曰硬军人马皆全副甲腰垂八稜棍棒一条或刀一口枪长一丈二尺刀如中国屠刀此皆骁衞之兵也弓矢在后设而不发弓力不过七斗箭多者不满百只自大金兵外其他国兵皆不带甲弓矢或有或无皆旋砍道傍木执之为兵大帅至歩卒皆粟米粥或烧猪肉别无异品番人主中国事者高尚书孙左司也高尤亲要兼充尼堪军前通事谓吏人曰本司皆插笔于腰文字极简与人论谈言皆成文而檄书文字简古几不可读凡番官平居惟着上领褐衫无上下之辨富者着褐色毛衫以羊裘狼皮等为帽𫝊闻尼堪二子太子初入中国时止着褐布衫既拔京城其下无不衣锦绣至月旦及视事则幞头公服靴笏皆如中国之制仲熊每见尼堪着青貂裘半袖时复露顶而坐金人差其下萨尔拉为郑州道士赵之才在郑州卖相能挥四十五斤銕简心胆可使仲熊因谓之曰上皇为了无限道士没一箇报恩之才曰只是不用着之才岂是不能如今之才肯为赵官家便死也不悔仲熊因与之谋杀萨尔拉不果四月四日尼堪回军至郑州教一人番兵引去见少帝其人引仲熊到清徳太平库前中有内侍及妇人数人中一人身甚瘦人指云此少帝也仲熊拜讫云臣受国恩才薄位卑无所展効致陛下及此死有余责他不言金人已叱仲熊令退有番官梁庆裔来呌仲熊曰国相有台㫖有国书送你归书题曰书到于南朝皇帝阙下固伦尼伊拉齐贝勒左副元帅不写姓名只用一元帅府印下云谨封书云天㑹五年四月日固伦尼伊拉齐贝勒左副元帅谨致书于南朝皇帝阙下卑者攻下怀州内有乡贯系河南人以不系朝廷措置州县人民随军将带前来比至汴京了毕权令郑州就粮养济除情愿归降已𤼵过河北外内有不愿归降人从事郎怀州河内县丞范仲熊遣令还乡仰兾英聪俯为亮悉专奉书陈达不宣谨白庆裔遣马军一人至京师投下仲熊遂归靖康皇族陷敌记一少帝位下太子谌小大王训见居五国城郑才人生大公主二公主各年幼狄才人无出一见在亲王景王济王莘王徐王安康郡王相国王温国王广平郡王仪国公顽使鉄使一见在公主纯福公主小公主荣徳公主洵徳公主宁福公主惠福公主一见在贵妃崔贵妃王婉容大王婕妤小王婕妤狄才人乔婕妤一见在驸马都尉宋邦光向子房向子扆一见在诸王男女成文成规成范成之成式相国公仪国公下相国公温国公下一安康郡王康王郡王故和王故信王一见在棣华宅亲王等和议郡王有奕宁郡王有恭燕五节使有章越五节使有忠燕五节使有忠燕五观察有亮越五观察有徳一亲贤宅宗子故晋康郡王孝鶱男安规等士称公绘一殁故亲王燕王越王郓王肃王祁王沂王住信王建安郡王嘉国王瀛国公昌国公一殁故公主加徳令福华福安徳顺徳显徳柔福一殁故贵妃王贵妃阎婉容一殁故驸马曾寅曹晟蔡鞗刘文房田丕一金国北京坐诸宫院见在宗室仲慕仲瑥等并宗女姨㜮兵士等仅五百余人去来上京告朝廷艰难赐钱三万贯牛三百头为养济一奉使洪皓见在燕京等处住金国已降赦已令换官往往不肯祇受一应被掳宗室女见在北人家作奴婢者金国已降赦官中二人换一名出令作百姓自在居住一应扈二帝亲属四百余人为迁二帝往五国留在辽东落后养济焉渊圣滑州驿血指书襟诏曰宋徳不兴祸生莫测朕嗣位以来莫知寒暑寝食惟保汝赤子以衞我社稷庶几共享太平不幸用非其人兵未扺京谋已先溃使我道君而降全族为掳百官偷生势不𫉬已所不忍闻者京师之民舍命不顾弃金帛寳玉欲以赎朕此最可伤恨不得与斯民同生同死后之社稷恐非我族兴言及此涕泪横流衞士潜归啮指书襟敷告中外宗族忠臣义士奋起一心为朕雪北顾之耻毋忘毋忘杂考私书曰四月二十日兄某书致元章解元弟自去冬徐处仁呉敏李纲辈相继登庙堂误国谋身全无措置却欲背约唐恪何㮚又凡庸轻脱河北河东委而不问自种师中以深入败绩李伯纪以寡谋丧师士气益不振冬初大金引兵入北京声言问罪且邀三镇朝廷尚守误国之谋谓祖宗之地尺寸不可割坚守不与遂破真定迤逦南来无一卒与战及议和也而何㮚孙𫝊必欲战以遂前非且迎合上意不思力之不敌也时复闭门自守城中兵及保甲与募兵虽及二十万分守城上及以拽砲之余兵屯五岳观城外无一卒一骑金人近城公然填濠倒戈置砲坐鵞车为攻城具而刘延庆以下位高金多不肯出战时擦城下数百人以啗之敌气益张闰月十八日十九日间金人遣使欲亲王宰相出议乃留使不遣何相自领山东弓手及募召到义兵号竒兵登城门自指挥进退敌剳寨由南郊直扺门外就河北作桥已成不知兵虚实多寡之数竒兵近濠敌以数十骑突之遂大奔溃争入门门已闭自相排迮二千歼焉金人益无忌惮二十四日遂攻城烧敌楼自已至未佯退二十五日寂然不攻我军亦不备食后以鵞车向城只三四人上来由昨日烧处为不曾盖棚空阔二三丈矢石如雨不可立有鎗手二百余立两傍至三四金人上时四畔先走相次城上城下弃甲掷兵争先遁逃将士无一存者金人既登城畏城中人不敢下乃分布城上下窥城中早晚击鼓惊动声言洗城者累矣至上出讲和割两河复堕其计盖欲困之也十二月初十始求金帛金要百万铤银五百万铤缎一千万疋正月十间上念人困不能敷此数且敌邀上出大臣寡谋不能任事乃使车驾再犯不测初以金帛不足留上在外城罄所有不足以塞所请又取索帑藏所有应礼乐之具服用之物占天之璇玑𫝊国之寳玉上自珍异下及粗恶悉取之工匠人口医官乐工妓女内侍以至后苑八作绫文思院及民工悉取之约十万口父子夫妇生相别离及提老携幼系累而去哭声动天地至二月初六日上已为敌所废而城中不知也初七日来邀上皇郑后十一日来取太子后宫以鉄骑逼胁最后取宗室欲絶赵氏议所立已请张相张相以死辞三月一日遣使臣入七日金人入持玉寳册伞盖以大金命立为大楚皇帝凡百须皆应付办少不如意即令军法甚危四月初八日师退勤王兵方来无追袭者闻在外作援康王即大位中原可定矣秘书少监赵旸与太守书曰某奉亲幸如常惟是遭此大难国破君废坟墓残毁亲戚破亡殆无生意台斾出都之后庙论日益背驰九月又失太原十月初失真定而观望之徒犹持不与三镇之説至于集百官廷议事势如此乃妄为不使一骑得还之言荧惑上听十月下旬金人忽遣王芮来使议画河为界仍闻鉄骑已欲渡河芮颇不逊大臣无如之何乃遣耿南仲聂昌朝悉从其请正忙中唐恪乞罢复相何㮚处置尤乖疎耿聂方北渡而敌骑已南来干里雅布自魏县济师尼堪自盟津涉河庙堂更无措置但自十一月十四日遂闭城门犹初旬开一两门放人樵採至下旬敌骑大至更不复开旋为守城之计斡里雅布馆于城东北刘家寺尼堪设郊于南郊斋宫闰月初即下手攻城且遣使来欲得宰相亲王议事当国者不肯行至东水门屡危斡里雅布复专遣使见告云事急矣亲王宰相不出必破城也又不肯兼迟留使人毎日不使对使人于都堂驿㕔上盘旋不能定但云是好公事却如此説当国者但告上云彼二帅悬军逺来是送死之时彼乏粮故急欲讲和不知金人自于近京五七里分兵驱掠自家百姓牛羊运粮山积也至二十三日陈州东属人放火砲烧楼子三座亦有金人一二千上城幸得杀退已大危斡里雅布复遣使来告曰宰相亲王下城便罢攻击竟以为虚伪而㮚与孙𫝊皆亲宿城下时守御之至二十五日午未间金人于烧了楼子处走上城守卒遂溃俄顷敌大至是日风雪异常城上人亦不能立是夜金人纵火烧楼橹而大风如扇平生所未见火光下照幽室中亦如白昼虽平日説雄话者皆恐惧胆落也一城之下但知候晓就戮矣至五鼓初𤾉与舍弟辈扶老儿行于深雪中得一委曲巷诘曲可藏避处并幼累皆潜其间至申未以来忽有人来报敌已讲和不复下城然稍近窎居者不论贵贱皆被掳却如御街近南一带并西冈等处士大夫妻子已不可胜计囊槖皆扫地矣二十九日上出至军前三日始得还自此之后刼掠稍空然诸门皆金人自开闭城上尽是金人日夜闻鼓声不絶其为恐惧殆不可言上在军中不得已乃上表于金主奉尊号为大金皇帝至十二月二十三日急遣使来云得本国指挥要金银犒设金一百万铤银五百万铤每铤五十两衆论以为此数太多虽竭京师公私所有必不能办也不如遣使从曾至军前者往恳用事之人痛乞减数仍乞作年限看其所答如何㮚坚拒之云且与他尽力括看所得如何方报去旸亦三次论之其余侍从台谏言者极多终不见从至正月初五日忽再遣使催督云敛金银十日并无报应不知果有此数否始方説与要数太多似不能足意已怒云何不早説也盖腊月中间已曾遣用事人来遍视府库见内藏库有绢千万疋已就已整数千疋矣意以谓金银必可足见説不能足乃不喜至初九日晩复遣使来请车驾出城议上大金帝号事时已昏夜忽𫝊指挥来早驾出从官皆不及知诘朝遂至军前自此日候乗舆之归寂无所闻但毎有军来传诏语曰只候议事了便归也而金人在四门交割物色者皆来买并用左藏库钱而府库所有物无不来搬四门皆有交纳官皆公然云要皇帝归须候纳足金银也自后上日有批语云急根括金银然后可归也读之者无不掩泣是时侍从百官皆分头根括𤾉亦在此抄剳事十六日已根括金共十九余万两银一百七十余万两乃自留守孙传以下皆供军令状云已根括尽得每日催督稍缓只云烦请皇帝看打毬毕即归至二月五日遂打毬毕必便归自上出百官日至南薰门下等候初五日官吏士庶骈填不知其数前此有烧香炼顶愿及至晩门闭方散次日拂旦人又聚集等候又至晩散虽快行家亦无一人自军前来者旸来见孙伯野云上曾有语不遣人来否伯野曰每日须有人至不似今日无人来也乃大忧闷而归是夜二更遣呉正仲莫寿朋赍废立文字至禁中留守处黎明始见羣臣皆抚膺大恸伯野复来秘书孙伯野作留守复以禁中衆官难于出入仍暂作秘书省置局遂三四次作状申军前具述皇帝恭俭无失徳又已称臣于大金乞依旧令圣上临御恳祷备至不从但云系本国指挥不敢改易继又请乞立皇太子并皇叔燕越二王与亲王之贤皆不从又持上亲剳来请上皇及亲王皇后帝姬皇太子出城少顷不出即入禁中搜求矣上皇亦虑转更惊恐乃初七日未申间郑皇后与皇太子毎日复来迫胁转急其使皆自乗马至宫中不可御但深痛愤而已𤾉自此至今三月间须髪皆白岂谓生太平无事之时乃目见祸乱如此初七日秘书省欲自裁忍死偷生至二月二十三日军前令张邦昌要百官状请本官权摄军国事子能在军中屡求死使人昼夜监视之至此又再索金银尤急其实欲以迫胁京人无异议至二十五日急来请促刮金银官梅和胜户部尚书陈干工部侍郎程伯玉开封尹安次公礼部侍郎及侍御以下与台官于南薰门外议事先将南塌已下四人尽去衣各遣壮士执五体併令合面就地以溼柳棒自肩背至腰打百五棒背疮更不可言只如手臂皆拽脱并不省事擡归次将梅陈等四从官先皆去巾带反缚跪膝后用大棒敲死仍割去头其酷如此痛苦何言至三月初一日晩送张子能来是时张不食已五日恐其遂死及送入仍令鉄骑皆衣甲挟兵刃临门云城中有异论即屠城张馆于尚书令㕔至初五日父子皆大号泣升令㕔云金人已欲屠城且告相公拯救一城人命张不得已号泣挥衆使退金人遣人使作汉装于令㕔人衆中探伺知衆心如此乃于初七日赍册寳来封张为楚帝国号大楚都于金陵因请免百姓金银及请见在军前衆官始肯令冯左丞长源曹枢宻载徳路枢宻谭世勣孙觌汪藻等还从行而北者何㮚孙传张叔夜司马朴秦桧等然都城已破敝城中冻饿死者不可计米麦至二十四贯一斛肉一斤两贯三百菜数茎三四百文今城已开门外残破并无居人收割勤王之师已有刼掠计赦恩之后渐次宁息金人近在濬州酸枣或阳武过渡至都城不满百里岂安于此耶今则帑藏皆空禁中供御乗舆之物悉为金人搬尽至于秘书图籍国子监鸿胪馆职文思染院官吏皆取去今幸有放归者宗姓近上人悉皆并家属取去日日勾收诸国人如捕盗贼初从行时亲族相别牵挽于道路号唿不可闻不谓盛时一至于此三朝北盟㑹编卷九十九三朝北盟会编卷一百钦定四库全书三朝北盟㑹编卷一百宋徐梦莘撰靖康中帙七泽孙伟靖康野史曰靖康元年闰十一月金人陷京师驻军两郊声言欲纵兵洗城靖康皇帝为中国生灵屈已出幸青城守御使签书枢宻院张叔夜以二年二月七日集在京文武臣僚一命以上于秘书省连名书牒请立故太宰张邦昌为君传等祈哀金帅申叙国人左袒之意往返六七竟执传叔夜于军中下开封府行其曰日集者亲録官封名氏有异意者送军中斩首以徇尹王时雍奉其令作大卷以次授坐人御史中丞秦桧愿至军中论列衆始愕然是时集者数千人桧既行大将范琼亦挟伪命以佑时雍乃噤黙奉令金帅因其牒诈为诏册命邦昌僭即皇帝位国号大楚奉金帅正朔称天㑹五年三月七日某尝侍郎祀朝元正宣和六年元㑹大官下食料至八十员古今朝请之盛所未有也虽大臣黩货官寺分权礼义消亡亷耻废缺法度崩弛风俗败坏衰乱之形见已久矣未至一日中文武士庶千人皆如达奚珣辈畏一死而舍大义也竟为时雍琼胁制有不能伸者是时其䝉恩赐告闻于江上私窃怪之毎遇靖康二年二月在朝之士必问焉建炎二年客鼎州郡人朝请大夫钟翺曰是日时雍以大卷转相授皆屏气书惟谨其间亦有饮泣悲吁者第不敢吐一辞也忽下坐一谏士面目严冷者厉声曰二百年赵氏天下岂可付他姓吾乃异意者请如所令其右汴士大恸曰吾请同行时雍诘之自列名氏曰奉直大夫寇庠朝请郎高世彬所以志也绍兴二年宜州遇淛东徐钱言大夫张仅者堂吏也是日宻搆秘书省所集姓名次为一编缄于箧中乃取平生所受官爵告牒悉投于火自为布衣五月间今皇帝即位于南都挈舟东下欲上其编未果而病卒又遇龙眠李觉知庠为山东人强毅倖直非碌碌者于是质以所闻为无疑矣向使桧之忠愤兼善坐人则庠世彬必将越应之数千人亦必从而和之使壮士擒智士杀时雍然后羣謼斩南薰门而出俱诣军中又使辨士以礼义废兴晓金人彼虽悍强岂敢杀数千忠义以楚易宋邪桧之名压嵇绍千万人矣然则庠世彬仅虽不死节其志亦可嘉也殆圣人所谓狷者矣某泣血谨记以俟太史採择焉小臣孤愤野録总叙曰政和中边臣导辽人李良嗣李善庆归于京师宣和初金人执辽主疆吏来告诏以大中侍童贯为河北河东宣抚使经畧北鄙蔡攸辅行四年十月辽萧后称藩于我时金人灭辽遂称金国十月入幽州贯欲以为己功而废格手诏十一月我师入幽州制诏幽州建燕山府后二年金人陷忻代州太原府遂渡盟津薄京师明年三月七日金人刼立伪楚是年四月一日太上皇帝靖康皇帝北狩五月一日上即位于南都九月遂幸扬州某待罪江上得太学生丁特起所着孤臣泣血録又从谏官袁彦范得痛定録武广尝胆録已复有人致李纲传信録及太学择术斋记史畧者荒诞参错疑者惑之大扺不能悉着姦臣蔽主误朝之实使忠义者日夜痛心疾首大惧岁月寖逺是非混并恐后世不免以为讪也某老矣不能从志士仁人复不共戴天之讐刷四海九州之耻区区孤愤无所控悬乃取诸人所録以日系月编而次之其事则因于旧其辞则纪以实记事非敢私为之以俟他日太史放失云耳题曰小臣孤愤野録云鸿胪寺主簿邓肃靖康行曰金人突至心胆寒挥鞭直指入长安南渡黄河如履地西有太行不能山帝城周遭八十里二十万兵气睚眦旌旗城上如云烟腰间寳劒如秋水雪花一日放蒙蒙皂帜登城吹黑风我师举头不敢视脱兎放豚一扫空夜起火光连凤阙征鼓砰轰砍欲裂斯民嗷嗷将焉之相顾无言惟泣血仆射何公叨龙墀闭门相臣讵噬脐疾走军中剧命列犹将一死生羣黎高风洗空大帅怒九鼎如山不复顾郊南期税上皇舆截彼黄流动归去陛下仁孝有虞君忍令万骑惊吾亲卜龟太史自鞭马一出唤囘社稷春敌人慕徳犹贪利千乗载金未满意钗钏却为六宫留大索居民几卷地六龙再为苍生出身磨虎牙恬不恤重城突兀万骑来杳隔銮舆今十日南门赤子日軿阗争掬香膏自顶燃忿气如云泪如雨漫漫白雪无青天太王避狄空金帛坐使卜年踰八百天听端在人心耳苍苍谁云九重隔㑹看春风舞赭黄万民歌舞喜欲狂天宇无尘更瞻北旄头落地化顽石金人据西京有题诗于壁曰世变时移两忽然空余洛邑旧山川兵屯宫殿閙如市民静闾阎冷断烟汉后几经成大火周时初建取中天兴亡令我掀眉笑不悟邯郸枕上篇高世则书赵子砥燕云録曰靖康初洛阳城高人有诗云艺祖宪章斯道坠迎门户户有人开清晨山后九州没日落河头万骑来地近蓬蒿堆白骨巷无人迹长苍苔可怜司马碑犹卧谁奏伊公一笛哀遗史曰有孙卖鱼者楚州人以卖鱼为生有买者孙卖鱼必以蒲穿鱼之眼而言曰只为尔愚后屏去妻子为道人言人祸福多应宣和间召赴京师未至太上逊位孙卖鱼遂止于亳州太清宫是日孙卖鱼方在市中忽佯狂奔走入太清宫视防虞桶内撒底结氷乃取砖石急击之而大唿曰氷厚打不开凡唿数十声然后号跳大哭而去人皆莫晓有漫记其日时者后知京城陷日时适相契亳州始异其言氷厚打不开者盖寓言兵之厚也三朝北盟㑹编卷一百三朝北盟会编卷一百一钦定四库全书三朝北盟㑹编卷一百一宋徐梦莘撰炎兴下帙起建炎元年五月一日庚寅尽其日建炎元年五月一日庚寅朔大元帅即皇帝位于南京汪伯彦中兴日厯曰先是四月二十七日元祐皇后诏令遣王时雍徐秉哲偹车驾法仗等百官庻务各分一半发船载宫嫔及张邦昌等前赴南京迎请又命内侍邵成章王充管押乗舆服御御辇仪仗至南京来迎王坐便㕔南仲伯彦潜善延禧耘世则皆侍立成章等捧笥以前㸃数名件内有道冠一顶非人间様制成章等拱以捧曰太母传语此冠自祖宗以来凡退朝宴闲不戴头巾只戴此冠后来神宗皇帝易以头巾脩袭至哲宗皇帝道君皇帝非祖宗制也愿殿下即位后退朝宴闲戴此冠便是祖宗太平气象王歛容涕流曰上天眷命羣臣爱戴幕属将佐上书劝进拜叩固请至于五六吾固辞者亦屡矣方此踌躇以思继又奉太上皇帝即真之诏太母乗舆服御之意迫不得已不敢钦承于是命尅择官选得五月一日庚寅命有司于南京谯门之左营筑坛埸命朱胜非撰䇿文告天命滕康撰赦文肆赦五月一日庚寅登坛寅受天命南仲充礼仪使延禧读册告天汪伯彦黄潜善董耘髙世则元帅府僚属皆登坛行事王泣涕即皇帝位于应天府治之正衙南仲伯彦潜善延禧耘世则等先称贺上殿侍立张邦昌率百官称贺改元建炎元年初议改元命幕府官属聚议耿南仲等议曰王者即位求端于天探一元之意以正本始故必建元故汉光武中兴建武大王再造王室宜用光武故事纪元恭惟艺祖皇帝诞弥之年太嵗丁亥大王殿下诞弥嵗亦丁亥天元属火宋以炎徳王艺祖开基改元建隆累圣相授逮至靖康乃遭中㣲殿下绍隆益光前烈南仲等请以改元为建炎耿延禧中兴记曰初议年号黄潜善定为炎兴耿南仲曰此蜀年号遂为建炎大赦天下门下皇天祐宋卜世过于汉唐艺祖承周受禅同乎舜禹列圣嗣无彊之厯保邦隆不㧞之基属以朝奸稔成邉衅恃中都之安富忘外敌之凭陵致金人来攻京邑初登城而不下终邀驾以偕行痛念銮舆逺征沙漠宗族从而尽徙宫阙为之一空仍仰臣僚俾僣位号朕以介弟之亲而受㫖开元帅之府以总师方输敌忾之忠亟奉讲和之诏岂图变故终致阽危盖甞指日以誓诸军使前迎而后请不惮戴星而檄率土兾外附而内亲而三事大夫与万邦黎献共致乐推之恳靡容牢避之私谓亹亹万机难以一日而旷位矧皇皇四海讵可三月而无君勉狥羣情嗣登大寳宵衣旰食绍祖宗垂创之基疾首痛心懐父兄播迁之难顾号令乆隔衆罔系心军旅荐兴农多失业慰民耳目之注敷朕腹心之言爰布湛恩诞绥区夏可大赦天下应赦书到日昧爽以前罪人所犯罪无轻重已发觉未发觉已结证未结证常赦所不原者咸赦除之朕惟火徳中㣲天命未改考光武纪元之制绍建隆开国之基用赫丕图益光前烈可以靖康二年五月一日改为建炎元年一二帝北狩随行官吏班直诸军及诸色人等见有家属并依旧支破请给常切存恤无令失所昨金人逼胁使张邦昌僣号实非本心今已归复旧班其应干供奉行使之人亦不获已尚虑畏避各不自安其已前罪犯并与放免一切不问一应縁金人犯阙殁于王事军人祖父母妻笃疾及年七十以上家无子孙者委所在勘㑹诣实时与支本营小分请受如阵亡人依格合给多者即从多给一应永安军祖宗陵寝西京应天禅院㑹圣宫影殿西坟可差西京留守及䑓臣一员日下前去躬亲省视如有厯年乆逺为风雨之所剥蚀及军马之所蹂躏墙垣倾頽栋宇残损采色黯旧合修理者一面措置修理之不得有所遗失母惜重费毋畏劳苦务期完宻以称脱意俟事竣日仍宻具奏闻南坟委汝州守臣依此一应天下神霄宫并罢舍屋什物钱粮田产州县拘收具数申尚书省一应常平司散歛青苗钱谷本以便民歳乆法弊反为民患可自今住罢一应縁军马侵犯有临难死节义不受辱出使军前及守御出战并殁于王事许本家经所在官司自陈先次覈实具名保明闻奏当议优与褒赏访闻自来殁于王事合得恩数官司多事指摘细故非理问难逗留致死事者不即霑恩可令所属疾速施行一应縁金人大入朝廷遣使徃来实厯险难有未经推恩人许令自陈与检详元指挥推恩内有金人拘留未还者其请给令所属且权给一半赡养其家侯及一年止一应因金人驱拥及差使过军州官员及诸色人等得还者并许依旧官职祗应支破请给等内官员已别差人者并令吏部先次别与一般差遣一应文臣承务郎武臣承信郎以上并内官医官伎术官及致仕并与转行一官文臣中大夫武臣承宣使并回授与本官有官有服亲武功大夫未带遥郡一官已带遥郡御使人与转行右武大夫选人与循资已系承直郎与改官次等合入官校副尉下班祗应依格与转官资仍并不隔磨勘一应诸路帅守监司许依例进贡恩其金人及盗贼曽失守或逃避之人不许进贡一应承务郎以上服緑服绯及十五年者不以賍私罪与转服色一应文武陞朝官并禁军都虞候以上父母妻未有官封者并与封叙已封叙者更与封叙亡殁者与封赠已封赠者更与封赠祖父母者亦听回授一应文武致仕官并赐粟帛羊酒即曽任太中大夫观察使以上者官倍赐一应士庶男子妇人年九十以上者赐粟帛等令户部具别则例行下所在州县就赐务令得实不得扰唿百岁以上仍保明以闻一应禁军指挥使以上各特与儿男下班祗应一名诸军将校合加恩者并与加恩马歩诸军将士等并特优赏仍比旧例以三分为率更増一分一应文武官因金人到离任者并限一月内经所在州县自陈并与免罪转运提刑司勘騐给还任一应军人丁夫等逃亡及溃散官兵并州县百姓因金人所至令失业之人皆因有首领统率原其本心皆欲勤王止縁道路不通迁延日乆粮食不继因而取给民户刼掠逐路帅守不曽差人总率见今啸聚未散出首无路自新限一月于所在首身其已前罪犯一切不问并放令逐便军人依旧本营原职名收管仍免所辖官司及本营问当其少欠官私债负并除与放百姓愿在军者如少壮即减三指刺填即便支给例物请受其徒中能谕衆归业或别首纳限满不首复罪如初一应今来啸聚贼徒既许自新如尚敢乗时作过杀害军民仰安抚提刑司差那兵马捕捉并家属务尽斩杀如数多本路军马不足申枢宻院差大兵前去𠞰除仰提刑司原立赏格召人擒捕仍许徒中自相杀併依格推赏功効尤大者别具保明格外推恩后𫉬不以今降赦恩原减一应逃避公人限一月出首依旧职名收管一应逃亡军人如能劝诱逃亡之人首身本辖官司直簿拘籍每五十人转一资副都头以上每一百人转一资及千人所属具名申尚书省当议优与推恩一应战鬭亡失官马及散亡军器什物之数合该科罪及官司见责令偹者仰统制官保明如委无欺隐特与放罪除免其民间有收到军器等物许限一月经所在官司首依私有法其收藏官马不纳计赃科罪一应系官欠负不以名色百贯并行蠲免其曾经金人兵马焚刼残破州县乡村人户日前私债虽无利息并限二年外方许理索一诸军昨縁勤王并因差出借过衣粮料钱并与除破更不尅纳一应宣和七年十二月二十四日登极合该转一官向有未经改转之人并合吏部逐旋具钞拟转如失去公案无可照据许取见任吿勅照騐许本色官一员委保特与转补如未祗受殁于王事许回授于本宗本色有官有服人一应縁金人经由州县有烧毁系官屋宇等守及差使被贼刼杀据者特与免本家二年支移折变仍仰州县倍加存恤一应诸路纲船靠阁见欠或遭风水抛失若被盗勘㑹分明委无欺弊不得将官兵尅折请受特与除破一应诸路人户见欠税租并倚阁展税赋及縁纳钱物并与除放一应诸路借贷常平钱谷并特与除放一应诸路漕司多财用匮乏将民户合纳二税宛转折纳或支移他郡却免未支移只纳脚乘实恵之类致民间输纳増倍深属掊尅今来并仰遵依条法不得妄冒支移折变仍许人户越诉提刑司觉察当重寘典宪内京西路昨縁方田添起税六分外止送四分见钱更不支移折变访闻转运司将所减分数敷入旧税抑令人户输纳重困民力可恨赦书到今与蠲免所有违法敷入旧税去处悉行改正仰提刑司觉察仍许越诉一诸路税赋支移折变自有成法比年漕司以财用不足徃往反覆细折如合纳见钱令输䌷绢却以䌷绢之直折纳丝绵之类惟务削刻良民受弊自今仰转运司遵依条法不得依前违戾仍委提刑司觉察聴人户越诉一二税折料合用纳月时估中价近嵗转运司与州县务于掊尅将及纳顿减时估不以丰凶低昂但称引用飬例折纳大重人户往往破产今后朝廷非军事更不下转运司非泛须索如折料尚敢循习不革守贰转运司非泛须索并违制之罪加二等仰提刑司提举司觉于起催月终以前具有无违戾保明闻奏不以实间与同罪一预和买法本支实价访闻官司立价甚低或髙擡他物价准折或以无价虚劵充数甚者直至受纳未支本钱不遵条限前期起催急于星火今来上供类欲依祖宗法其和预买有前项违戾守令并转运司并以违制论加二等仍委提刑司觉察毎嵗于依限内一月内具有无违戾闻奏不以实闻与同罪一诸路诸般徭役非法令该载者罢该载而非急务仰监司守臣速具以闻当议一切蠲罢一应迯田见今地隣及地分掌𬋩人等摊认租税许令陈状特与放免其田依条召人承佃候迯户人归业日给还一昨縁军兴官司于民间劝借财物及靖康元年后来人户于所属州县献助钱物依靖康元年六月二日止指挥给降空名告勅计价书填给还比縁监州州县申明将未降上件指挥已前献助之物不理数今仰逐州长吏限十日将已降空名告勅道计前后实纳之数计价尽数书填给还讫以闻如人数所纳前数未及愿帖纳书值者聴即不得抑勒如违许越诉当议重行黜责一应今来因金人所至州县刼掠迯避人户仰监司守令多方招诱归业内阙食不能自存之人依灾伤七分法赈给与免今年夏税虽归业而无力耕种者仰提举常平司更切审量据等特行借贷钱收买牛具之类候将来收成日分三年逐科带纳人户置买耕牛权免钱粮一年其縁金人兵马蹂践田土乡村依此施行一昨经大帅府驻札及一月以上去处应办军马极为劳费今来夏税并与放免省一应举人特奏名并就殿试靖康元年得觧及州学职事人并免将来文来觧一次一应天府差人防秋至今春未能放散显妨农务应縁来差科保甲除迯亡人外特与免一科支移折变一诸路义仓在法合同正税为一钞输纳访闻提举司以转运司侵用有令人户不得随税带纳去处显属违法仰命遵依成法改正施行一应人户典卖田宅因官司不为减落第等见依旧供应科配差使限赦书到一月许自陈騐实特与减免一应今日以前典卖田宅马牛之类违限印契合纳倍税者限百日许陈特与蠲免事发在限内者亦准此一应崇宁以来増置务其税入课利除给官吏等支费外所收钱物不许去处仰转运司体度并行废罢一应崇宁以来因买朴坊场河渡及折欠官物没纳田产未有承买者与减见买价三分聴欠户与收赎限满不赎即依所减价出榜别召人承买仍作三年六料输纳一访闻自来赦书所放逋欠转运司及州县廹于调度依旧催纳至民间有黄纸放白纸催之语甚失朝廷寛恤爱民之意今来大恩与常赦不同兼务节用可以裕民如监司州县輙敢故违巧作名目依旧科抑被科人户越诉其官吏当重行贬窜一应近年以来州县縁应奉之费用度穷廹至有前期括借民间二税免役坊塲课利等钱显是违法自今湏𬋩依条限催纳不得预借一祖宗以来天下上供委有常数自熙宁后因臣僚奏请嵗有増加不胜其弊仰诸路转运司取索辖下应干见今上供物数开具祖宗旧制及熙宁以后増添数目闻奏当议并行裁损以纾民力自崇宁以来州县仓库受纳税赋务加槩量以图出剩东南六路为甚以故民力困乏其弊本于补发纲运斛㪷额外増数可除嵗额上供数外其每年任其起补发额斛并权住罢一诸路常贡之内有时新菓外味之类所在因縁贡奉外取索归空库更有馈送搔扰为甚仰体礼部勘㑹除縁天地宗庙陵寝供献所湏外余并罢贡一自崇宁以来州县因抛买上供纲运取办民力或以和雇为名科差乡夫般担挽运极为搔扰自今后并不得以和雇为名科借乡户以代兵役州县故违或监司强抑州县应副者并许人户越诉当议重行窜黜一应监司州县违法赋歛涉于掊尅或科配大买物色实扰害及应干民间疾苦事件并许中外臣庻详具利害经所属官司陈述缴奏或诣阙投进当议考察改正施行虽语言诋讦亦不加罪一应州县官昨縁京城围闭赴任愆期多致员缺应已差下官除程限一月到任限满不到令本路监司郡守各选有才干人权行具名奏差一次已奏差者他司不许冲替及昨縁防秋所辟官属先次赴任因邮置梗澁未受付身人并以掌管职事日与理为到任月日一应州郡金人曽到城下保守无虞者令所属等开具元守御及出战官兵等保明申尚书省取㫖推恩内应天应系祖宗开基之地有三圣御容两院宗室控扼东南为襟㗋冲要之处与其余州军事体不同所有原守御战官兵等特先次与转一官资选人比类施行仍令元帅及应付长官开具保申尚书省给降付身一应吏部宗室注授恩例自有定法昨縁言论列遂同庶姓甚失铨叙之意可依旧法一应宗室犯罪见鎻闭监𬋩拘𬋩人该遇今来恩宥并放逐便宗子妇人见入道为尼愿还俗聴原有官封者依旧一应宗室昨来预贡及得觧之人并与推恩一应宗室无官人依政和五年二月二十四日册皇太子赦与量试推恩一应外官宗室未有差遣及已授三路差遣愿别授者并令吏部不依名次先次注阙近便差遣一应诸宫院屋宇近因拆毁致使宗室至无处居止并许量口数多寡指占空闲官屋及寺院居住一应宗室因金人取过军前本房老㓜无人养赡或因逃避散居州县以至失所在京委开封府在外委守臣速行措置月给钱米无令失所不管漏落别听候朝廷指挥一应宗室年㓜未及官员并忠义之士在外非曽奉朝廷及大帅府指挥激于忠愤自募勤王人兵未有统属今来国事稍定仰各将见管人兵交付所至州县主兵官讫出公据量带人从前来行在特与推恩一应官员因疾病陈乞致仕今已安痊不以年限满许召保官员原委保自陈特令再任一应命官寻医侍养许并召保注一应恩泽补受文学并许依法召保注权入官一应合特奏特并与免试内曽经六举以上到省人与登仕郎五举补京助教四举上州文学两举诸州助教人愿赴将来特奏名殿试者亦听虽在下等不应出官人亦取㫖陞推恩一新春合赴省试人昨縁道路艰阻复归本贯及在京人即未有取应之期令礼部检㑹故例取㫖施行一应去年钖庆院试中武士未经推恩人仰本部限一月开具等第姓名申尚书一应院宫官有隔下拨放并许于所属自陈保明申礼部限三日给降其今嵗圣夀节合拨放去处虽不曽投进功徳疏特与依例拨放试经者与额外添数一次合就试一百人以添一名一百人以上者两名三百人以上三名一应暴露遗骸无人识认者许在寺院埋瘗毎及一百人令所属勘騐申礼部给度牒一道一应自今官员犯罪若依赃私自断定更取特㫖断如系公罪止令刑部大理寺断定刑名施行更不取特㫖一应命官流配编管覊管人永不移放逐便除名追降官资及勒停责授散官安置或官终身不齿放归田里人等及永不收叙人并与叙元官落职人欲复旧职折资及降等差遣人与复本等差遣合检举者刑部限三日举其蔡京童贯王黼朱勔李邦彦孟昌龄梁师成禫稹及其子孙皆误国害民之人更不收叙一应呉储呉侔王宷刘昺等亲属前来禁锢约束指挥条具以闻停降诸色人等未经叙用及永不收叙人并特与叙原职名已迁补者额外收补一应编管移乡人并永不移放者并放逐便沙门岛罪人不以年逺近并移乡五百州军一应命官公人军人犯罪除名有特㫖除名停僣覊管大理寺合断刑名外一时特㫖除名停僣覊配安置之类本不合坐罪者并与除落理元断月日一应特㫖还俗僧道自陈特与依旧为僧令本州出据公据一应禁军犯踰滥情重条并行隔下不得迁补转若经断及五年不曽再犯候转日委所属勘㑹诣实特与转行一应急脚马逓舖兵因金人所至迯避散在诸处送逓角可専委本路提刑司疾速招刺依旧摆舖仍依时支给请受一应縁军与收置物至未曽交还价钱者并限十日支还一京城围闭日乆商旅不行今道路方通理当优异其啇贾欲船贩物货上京者并经州县自陈出给公据特与免沿路税钱一应中外有文武畧艺出伦或淹布或沉下僚内自禁从外至监司郡守广行搜访各举所知一名如举得其人并行选擢限十日内荐举仍与以所举人移文州县以礼津遣赴行在一应孝顺子孙义夫节妇所宜旌表以厚人伦事显着者仰长吏明白来上一应祖宗以来赦内常税寛恤事件及名山大川歴代帝王祭祀封爵等检㑹行于乎圣人何以加孝朕毎惟问寝之思天子必有所先朕欲救中原之急嗟我文武之列若得忠义之家不食而哭秦廷士当永于报国左袒而为刘氏人咸乐于爱君其一徳而一心竚立功而立徳共徯两宫之复终图万世之安副我忧勤跻时康乂三朝北盟㑹编卷一百一三朝北盟会编卷一百二钦定四库全书三朝北盟㑹编卷一百二宋徐梦莘撰炎兴下帙起建炎元年五月一日庚寅尽五日甲午中兴记曰初命滕康草赦文或诋斥围城士大夫有愤怒意上命耿延禧改定以进且云围城士大夫一切不问衆服上有大度真寛仁圣主矣朱胜非南都翊戴记曰上幸南京登极非建言受命中兴宜筑坛行礼北望二圣寅受寳册乃即帝位因治坛于府东偏五月朔上登坛受寳改元建炎请以中兴受命名坛载于登极典诏可之遗史曰初上在相州也闰月十四日夜梦渊圣令尽觧所服袍带而以自所服者赐之望日上语延禧世则羣臣不敢对先是太上皇帝将禅位觧所服排方玉带赐渊圣既上出使河北渊圣又觧以赆行上在河北懐卫诸州申状皆为靖王或为康王或以纪年之号两当之至是始悟靖之为文立十二月也盖渊圣立十二月而上建大元帅府遂即帝位也黄潜善中书侍郎汪伯彦同知枢院事即日押付都堂治事黄潜善制曰中书政事之本一新万化之原贤者邦家之基茂建百王之典朕绍膺鸿绪绥御庻邦炎正中㣲国步孔棘兴衰拨乱坐收三杰之功舎爵䇿勲进陟五臣之位具官某器识沉毅而足以任天下之重学问渊博而足以识古今之全蚤服采于禁涂寖宣劳于外屏邉烽侵犯都邑震惊纒氛祲于九重接蕃戎于万里立辕门而左袒倡义旅以南征间関百难独见松栢后凋之操险夷一致遂成桑榆不负之勲是用蔽于佥言擢升右省式慰沃心之望聿新大政之元尔惟丕命其承廸以先王之典予其克迈乃训永奠烝民之生益𢡟逺猷以对休命汪伯彦制曰朕惟列圣储休千龄累洽军政隳壊将帅惰骄强敌长驱京邑震扰博延羣臣之议人莫与能檄召天下之兵士无鬪志卒罹变故几至阽危肆畴佐命之功共济经邦之业具官某学贯千载知出万夫沉谋有先物之㡬居简得镇时之望参华延阁出綂藩符属时访落之谋实预扶衰之义肇开幕府爰整师干丰邑故人莫重萧曹之冠云䑓诸将独髙冦邓之勲是用顺考佥言蔽自朕志擢司兵柄进贰机庭干兹心膂之忧实頼股肱之旧胜残去杀期臻奠枕之安保大定功共享销兵之福往承茂渥永底丕平遗史曰中兴之初黄潜善汪伯彦首为执政智者必知二人无进攻之志矣二日辛夘上靖康皇帝徽号为孝慈渊圣皇帝内札勅内外文武臣僚等朕比以乘舆播越宗庙阽危廹于师言勉绍大业居轸晨昏之变载深手足之懐恭惟靖康皇帝聪明宪天节俭由性子育加于庻彚色飬逮于两宫金人内侵四郊多垒乃遣单车之使欲邀龙徳之欢代亲而行即日命驾继以编戸困于金缯复再屈于敌营欲为民而请命沉㡬渊识外晦内明时方艰虞圣以遵飬溥率万邦之望徯瞻八骏之归虽道妙无名岂形容之可及惟徳施㒺极顾遵奉之敢忘爰举徽称用昭盛烈靖康皇帝宜上尊号曰孝慈渊圣皇帝乃令所司择日奉上册寳应合行典礼礼官即速讨论以闻遗史曰初渊圣即位以四月十三日诞辰为万夀节大酺天下臣民诏到四方州郡有挟符䜟之説妄以私意猜度指为不吉迨金师深入渊圣播迁若为先兆焉元祐皇后为元祐太后御剳勅内外文武臣僚等朕惟徳盛者报必隆属尊者礼宜偹古之彛训国有故常元祐皇后制行徽柔宅心虚静蚤俪极于永泰乆慕道于瑶华庚辰并后之文已甞诞告丙午复号之㫖未及布宣比者敌骑内侵都城失守方二圣之迁播属百辟之抗言还御宫闱暂临庻务洞逹机事之变深惟宗社之安踵遣使轺敦谕至意建此纉图之日亟颁国政之书叙惟其功举协于义是用参稽衆志奉上尊称兾茂对于休辰以永绥于夀祉元祐皇后册为元祐太后仍令所司择日奉上册寳应合典礼礼官疾速讨论以闻元帅府限十日给局诏责李邦彦等诏曰作事贵于谋始自古不能去信茍乖此道乱所由兴李邦彦等皆靖康主和议之臣或料敌失宜自成懦弱之势或过聴误事复忘偹御之方用起兵端以误国计孝慈渊圣皇帝勤政宵旰庻图治安谋臣既未能慎初武服固难于善后兴言及此罚其可迯其李邦彦等呉敏蔡𢡟李税宇文虚中郑望之李邺已下三省别行窜责播告中外咸使闻知诏修国史诏曰朕遭家祸二圣播迁单孑一身义不得死三事大夫羣黎百姓戴宋惟旧用归属于眇躬朕欲身先士卒北首赴难咸曰宗庙之重不可一日乏祀且将摄行国政竢时复辟则又曰天下之大不可三月无君逊避无从百辟复至盖祖宗徳泽在人固若胶漆天其或者崇降咎灾以警惧我宋是用思宪祖宗之旧仰承天意庻或悔过以辑宁我家赉及赤子呜唿惟孝弟可以动天惟忧勤可以成务惟恭俭可以冨民惟兢业可以保国惟大公可以悦人惟至仁可以安衆惟来谠论屏侧言可以达聪惟近正人逺宠倖可以成徳惟守大信可以规逺图惟有常徳可以立武事不弛不扰始终如一夙夜惕励式禳不祥庻㡬降鍳俾复父母兄弟宗族朕将视旧章不以手笔废朝不以内侍典兵权容受直言虽有失当不加以罪谨聴断除苛挠抑未作去浮靡斥声乐之奉絶㳺猎之荒非奉典礼尚方无餙绣绘非急缮治大匠无营土木非军功无异赏非戎偹无僝工弗利于衆非衣服饮食皆可废有宜于国虽赴汤蹈火皆可为断之必行无或有二尚虑诸臣狃于故习有以祥瑞奏闻褒颂功徳浸于道谀讳隐过尤务在䝉蔽大臣蔽贤有举非实䑓谏懐慝有言非公凡此之属必杀毋赦朕临御之始徳意未孚于上下用伸播告以敷朕心兹言不食咸聴毋忽大元帅府一应行将佐官吏卒伍自河北京东扈卫有劳较优劣等第来上当与推赏诸路勤王之兵皆至行在诸路勤王兵至行在于是王徳初拨𨽻刘光世为右军将官郭京走至㐮阳统制官张思政㑹兵擒而杀之初郭京至自京城奔走沿路称撒豆为兵撒草为马假幻惑衆取兵二月至㐮阳有三千余下寨于海子头京居于洞山寺欲册立宗室为帝置使钱盖西京縂管王㐮及统制张思政等止之不从会有自京城逃遁来者具説京以妖术误国京城不守思政乗间㑹诸头兵袭京囚之至是欲以京赴行在半途为李孝忠所袭思政就轿以抢刺杀之三日壬辰以张邦昌为太傅同安郡王五日一赴都堂叅议事汪伯彦建炎时政记曰是日早朝上谓黄潜善汪伯彦曰何以处邦昌潜善曰邦昌僣称名号罪在不贷为金人所逼胁念其不得已而从权金人既退専遣谨焘奏书继遣谢克家归寳玺又迎请隆祐太后归于宫闱退居东府骏奔来朝惟陛下睿断处分如何上曰朕尝与邦昌同奉使军前小心畏慎不幸逢此祸变虽不能死以尽节然遭变行权縁此宗庙不隳社稷不壊一城生灵获全肝脑金人才退赍书赴朔归寳来朝朕既贷其初欲驭以王爵异时金人有词使邦昌以实具书报之曰举国之人不忘赵氏彼师不旋踵而天下勤王之兵皆左袒归宋故邦昌恐惧不待问罪幸保首领而反籍于朕使金人知天人之归出于自然卿等以谓如何潜善伯彦同对臣等谨奉以施行故有是命命黄潜善等募忠信能専对之士奉使金国除作国书外命张邦昌更作金人书草遣使人以行宗泽徽猷阁待制知㐮阳府耿延禧董耘髙世则宫观兼侍读黄潜善戸部侍郎梁阳祖徽猷阁待制淮南江浙荆湖制置发运使兼提领措置茶塩杨渊王起之秦百祥并除郎官赵子崧延康殿学士知镇江府五日甲午耿南仲请老除观文殿学士提举杭州洞霄宫遗史曰先是上在济州羣臣劝进议已定耿南仲奏臣老拙幸得遭遇竭尽愚直唯靖康行遣蔡京廷臣多翼蔽之终虽贬岀然蔡氏所引实繁有徒必不利臣父子乞赐全保上曰国家今日之事吾最痛心其次门下侍郎父子耳使天下无事吾得居藩衍宅事父兄门下侍郎安享爵禄岂不为美今日不得已吾即继大位岂不能保全一旧师傅乎师傅吾师𫝊也且老矣月以数百千飬一前朝老师傅直易耳人言毁誉何足信至是南仲告老乃除观文殿学士提举杭州洞霄宫奉圣㫖耿南仲为孝慈渊圣皇帝劝讲官十有五年同朕在外厯艰难险阻又踰半载今以年老乞罢机政所请见今恩数人从可特令依旧余人不得援例分刘浩丁顺孔彦威王善等军上命刘浩丁顺孔彦威王善各以所部人分为三等军人为一等百姓强壮无业可归愿充刺军者为一等老小怯弱不堪出战人为一等仰各具见在人数将上二等拨入五军收管三等给公㩀放令逐人归业除刘浩遥郡防御使大名府钤辖丁顺遥郡防御使沧州钤辖王善人数少与转秉义郎差濮州雷泽县尉所有逐项下使臣人兵功赏仰各具保明状申奏等第速与推恩傅亮勤王人兵依刘浩等例分为三等亮除直袐阁通判滑州赵子崧荐对改通判济南府上韦贤妃尊号为宣和皇后御札敕内外文武臣僚等报徳莫尚乎隆名谨化必先乎广孝兹古今之通谊乃邦国之彛章韦贤妃聪明恵和淑柔渊懿育于庆阀嫓我亲闱象服是宜淑则偹于四教彤管有炜徽音冠于六宫诞毓𦕈身嗣绍大统念慈颜之在逺尚阻奉于晨昏顾领典之有稽宜亟崇于位号是用叅稽衆志爰举丕称肆张母道之尊归安天下之飬宜上尊号宣和皇后夫人邢氏为皇后制曰干坤定位而万物育日月逓照而四时行序人物之大端庆必衍于妇顺得天下之内助治莫尚乎家齐朕嗣守庆基肇临寰㝢茂建长秋之号爰稽前代之文诞告外朝式孚羣听嘉国夫人邢氏洵美且异淑慎无违系出华宗夙启射屏之庆质全硕媛载着俔天之歌居自勅以箴图动常资于保傅来嫔朱邸増辉皇家属兰驭之在行顾椒涂之虚次载念缵图之始有懐内助之贤翟茀以朝竚来归于京邑佩玉之傩将表正于宫庭登进名位之崇昭示风化之首于乎涂山翊夏克相神禹之功莘国兴周乆资太姒之徳庻并受福禄以永格和平尚慎乃躬期恊朕志可立为皇后宣和皇后邢皇后在围城中皆遭金人遣请随二帝北狩遥册立也诏李纲赴行在勅李纲卿被遇两朝延登四辅出専将钺宣威乆去于周行总治王畿申命已颁于召节属朕纉承之始遭时变故之余经体賛元必頼股肱之旧弼折冲厌难兼资廊庙之訏谟蔽自予衷诞敷廷号俾发扬于贤业以寅亮于天功式遄其归虚心以待已除卿尚书右仆射兼中书侍郎诏书到日卿可疾速发来赴阙先是靖康围城中以资政殿大学士大中大夫领开封府事召李纲率湖南义兵倍道前进至江宁府遇周徳作乱使人招安抚定以周徳赴勤王为名支散犒设悉委㑹羣贼于转运司既而次第执去斩之周徳聂旺皆凌迟处斩江宁府乃定时已闻京师失守欲赴大元帅府行次准备闻二帝北狩知上即位于南京先遣人驰行在上疏论议和之非三朝北盟㑹编卷一百二三朝北盟会编卷一百三钦定四库全书三朝北盟㑹编卷一百三宋徐梦莘撰炎兴下帙起建炎元年五月五日甲午尽十四日癸夘五月甲午内除麻制资政大学士大中大夫领开封府李纲除正议大夫尚书右仆射中书侍郎制曰门下稽古建官莫先于论相用人惟已尤贵于得贤将宏济于多艰益眷图于旧徳巨川之待舟楫兹惟暨于同心元首之赖服肱盖相湏而成体帝赉良弼国有贤臣肆延登于宰司用敷告于列位资政殿大学士大中大夫领开封职司陇西县开国伯食邑八百户实食封一百户李纲器宏而道逺学髙而徳方才兼文武之全识洞圣贤之藴蚤纡宸睠寖践华涂歴事上皇献言有同于药石被遇渊圣告猷不贰于㡬衡神明扶其精神天下想其风采顷暂释于枢筦弛总尹于上京乆留遐方殊拂舆望顾予𦕈质𫉬纂丕图整王纲于既壊之余张国势于中㣲之际宜得硕辅共济逺图是用擢居右揆之崇兼侍西䑓之峻廼钖侯爵进陟文阶御以爰田陪之圭赋併昭异数式劝具僚于乎周室中兴山甫明庻邦之若否唐朝再造子仪任一代之安危朕欲经营四方汝为朕欲训饬百工汝率惟长䇿逺算可以弭难惟竭诚爱日可以图功其尚弼予一人亦有辞于永世可特授正义大夫尚书右仆射中书侍郎进封陇西郡开国侯加食邑七百户食实封三百户主者施行朱胜非除中书舎人翊戴记曰靖康元年冬金人再攻京师胜非为右司员外郎被命使军来往计事及张邦昌倡和议质金营乃请胜非行胜非中道上疏论邦昌懐奸不忠必致误国和议不可恃刼质不可信请大为将来战守之防又沿路得邦昌榜檄语涉怨望且挟敌势逼胁郡县湏索无厌委以上闻临出彊得㫖召还时朝廷议建四道都副总管八帅分制诸路以卫王室除东道副都总管倍道之南都才到三日都总管胡直孺提兵勤王竭本道钱谷甲兵以自随所余羸卒仅三百人而食才支旬日强豪富室先已逃避既而金破直孺之师于㐮邑执直孺以冦应天敌攻南门矢石如雨以大车载刍藁纵火逼城闉敌将跃马来望指唿其间公命伏弩于要地伺之遂为効用邵昙者射中敌将目坠马而死敌势遂却经月不近南门乃増陴浚湟益修守偹躬擐甲胄与士卒同饮食夜宿城楼者凡数月徒步廵督率一周匝虽雨雪泥淖未甞肩舆敌栅城西北隅攻围计百出度宜应之敌不敢攻邦昌既僣窃遍为书抵诸路帅守一日敌骑送其使至城下集官吏发缄讫械其使乃缴书元帅府敌既不能犯南京遂安大元帅进兵济州既日趋谒诸臣僚未有至者乃首建大议曰今二圣北狩天人之心属在殿下宜以时正位号系天下望且曰南都艺祖皇帝兴王之地宗社神灵使敌不能䧟以为大王受命之基请亟幸之以图大计遂幸南京登极上即位之五日故有是命杨惟忠加殿前都指挥使建武军莭度使杨惟忠西畨部落也从童贯有功靖康中为髙阳闗路兵马副管元帅府在东平也惟忠来以为都统制及黄潜善张换髙公输卒彦宗王激皆领兵令惟忠总之上即位加殿前都指挥使建武军莭度使六月乙未诣鸿庆宫恭谢马忠除龙神卫四厢都指挥使河北统制张换加通侍大夫忻州观察使河北制置使皆以兵出河北制曰朕惟两河之民更百战之役田野三时之务所至一空祖宗十世之遗厥存亡㡬肆夙宵之轸念如氷渊之交懐孰知拊循经逺之谋我有枭俊折冲之士马忠㡬能先物勇不顾身胄出名家得山西气俗之厚任使邉塞知漠北封圻之详昨逢多垒之艰屡立干城之绩虽曽进秩未殚所长爰升统制之崇加俾使权之重料百城之丁壮总以五符提两路之精彊蒐其军实兼收羣力克展壮猷上以迎二圣之还下以正四封之守任吾之责时乃之休命马忠将所部人兵五千人号一万人前去河北恩兾州以北取路过河趍河间府雄州以来追袭金人又命张换将所部人兵五千人号一万人前去与马忠接济相为声援七日丙申薛广张琼以兵出河北命薛广将所部人兵三千人号六千人前去自内黄县过河㑹命河北山寨义兵一万人收复磁相等州又命张琼将所部人兵三千人号六千人前去自开徳府西渡㑹合水寨义兵一万人与广接济相为声援札下陜西诸路帅臣招集人马聚积粮斛以待朝廷遣使前去措置恢复又剳西京翟兴团结本处义兵保䕶陵寝八日丁酉吕好问除尚书右丞制曰富贵不足觧忧方极慕亲之念孝悌施于有政莫先同徳之求朕以眇躬嗣承大统遭家不造凛若渊氷虽三军举同左袒之心而二圣未返北辕之役棠棣之华韡韡敢忘原隰之求大隧之乐融融有待封人之荐具官某儒术之茂闇然实章信厚之资老而弥笃徧陪甘泉法从之列实自靖康搃揽之初从容片言绰有回天之力险夷一致益坚卫上之忠肆图邦命之新进搃文昌之辖倚老成于典刑之重登世臣于故国之遗朕之股肱谊同休戚其念两宫戴天之义体予一人侧席之思倘能遣侯公而説之必有御赵王而归者亶惟乃辟是佑则于永世有辞秦湛回天録曰宣和七年金人违盟约结连契丹燕人入塞朝廷方讲和好不以为虞事至非意故南至京师种师道宿将谙练兵事而大畏惧不能聴从既而用兵失䇿继失太原时兵部尚书吕好问以諌官趋召吕公上言十三年造作此祸今患难已至此全在诸路帅臣协力共济岂可犹用前日恩倖及贵近亲旧尚因货赂任使之人欲乞选择改易又诸路诸州湏令各为之所兵食可以自立万一秋冬之间金人再动不致悮事及召回刘韐等并河北民兵自真定至邢相傍太行山置大寨以偹冲突及应援沿邉诸州今冬金人再至指挥尽于四路诸所起勤王兵又乞于诸路已起人内选择堪用之人就粮于尉氏咸平陈留东明四处若敌骑越河则以四邑之兵列寨如连珠或五十里或三十里则置一寨以䕶都城使敌衆不能遽犯亦通四方音信又言防河湏用宿将若外戚宰相亲旧及省院使人之属皆不可用又言防河之兵暴露日乆虑其困乏不能对敌今沿河皆设堡障又言太行山在懐泽之间最为要害乞别委宿将専守险隘虽大军进退自不相干宰执坚不从至是言今召诸处兵已不及在京见有二十余万乞十六万人于城外立寨以䕶城壁宰相亦不从金人兵至都城之外蜡诏康王为兵马大元帅金人攻城甚急鼓噪之声震动端门之前都城失守御笔夜召公许戎服冐雪而骑两快行亲从介而持刀以先迈上欲幸㐮邓羣臣多藏匿独吕公与宰相何㮚及同知枢宻院孙公𫝊入侍既而不果行上幸敌营晓命吕公入城抚慰军民上既至敌营金人请遣使止诸路勤王兵吕公见宰执曰京城围闭之乆诸处都无入援之人若更遣使降诏止絶则悞国益甚宰执曰二帅坚要如此吕公曰可缓其辞则忠义之人自晓矣所遣使人湏当慎择庻不败国家大事宰执曰公何等语耶吕公曰某所见如此不敢不尽深恐后悔耳宰执曰自家在它重围中如何却得鬪气吕公曰四方若有忠义之人统兵云集窃恐金人亦有顾忌上再幸敌营命吕公等入城抚谕翰林承㫖呉幵入内都知李石赍尼堪斡里雅布废赵氏立异姓文字来及请太上皇帝亲王等于是执政官及内侍从官集内东门皆号哭吕公曰自敌围京城张叔夜来援其后数日天下帅守无一人至我孤彼强致有此祸计无所出但当率衆恳告耳若其不从上皇出城亦未迟也李石出上手札吕公曰此乃不得已而书也夜半不能决吕公曰诸公不取某言何也遂拂䄂出女真令呉开莫俦促立异姓继闻皇城司集议立张邦昌吕公于是宻使廸功郎蔡安中门下省録事张师聪访康王大元帅府亲戚得韦渊蒋时师愈魏飬并潘夫人给使孙卞郭贵等求大元帅所在及作蜡书偹陈内外之事吕公凡谋事并夜间中庭不闻人声处方敢説话及冩文书等与人谋议并使其子夜间雪中布衣芒履𫝊达意㫖及定议吕公亦伺雪夜间自往及见外戚妇女等要约其实止一亲吏随行虽门前使令皆不知也吕公与监察御史呉纶马伸张所文林郎呉结合门宣賛舎人呉革日夜宻谋迎立兴复有劝吕公託疾吕公云今日实是某尽莭之时将来事了闲退譬如人家遭火湏㸔烟尘去救若逺坐㸔着焚烧都不管或有人救㓕便来争功焼尽时一齐散去则何用世臣也上请者或于尚书省中谓上为废帝公怒形于色曰圣人全徳天下归往何尝废乎其人曰盍称靖康皇帝乎公曰亦非也君父位号岂可擅改一坐耸服公宻令做造祖宗神主易庙中所列而藏之以虞敌取公以已俸钱一月建靖康圣莭道塲于景徳寺寳胜永庆院时公权领门下省但书尚书衘仍旧诸公诮之公曰受命于上不可易也有请改年号者公立争之有移文必去年号公不能止但自行文字必称靖康二年邦昌欲出别二帅公曰万一二帅要留人防卫相公何以处之邦昌答云无此公曰不可不预为之偹今若留人在城里令居民不聊生若在城外四方道路断絶设若使他恣纵相公敢治他否邦昌曰此説是也尼堪果存留铁骑五千邦昌力辞次日又使髙庆裔王苪来説留人防卫等事公曰南北异道恐北人不谙水土或不能依南朝法则却致惊扰庆裔曰留一贝勒在此处置可也公曰贝勒贵人岂敢烦他况南地夏热或有疾病则南朝负罪深也庆裔曰甚好况只在河北急要南人飞一骑来説即时遣去应副是日金人军行公曰过一日已晩脱城外推尊䇿立则奈何邦昌曰彭宠之事安保其无荀彧所谓爱人以徳也或谓公曰若金人回戈公岂能遏他不若且更待一年半嵗则上下稳便公曰金人纠合诸畨皆厚𫉬金玉女子而去必无回戈之理若有囬戈之事某固不可遏但道理如此倘罹于祸则是死宗庙社稷也处死有名万一京城军有变吾軰为他戕杀死则得不好虽懐忠义之心何处告愬四月八日公之子自陈州至济州行在谒大元帅大元帅曰尊公先有帛书来令左右合子中书袋内取出以示公之子故其后特降亲礼称吕某昨邦昌僣号之初即募人赍帛书具道京城内外之事金人甫退又遣人劝进臣僚所不知付尚书省行下照会至南京故有是命黄潜善兼御营使汪伯彦御营副使范讷京城留守郡溥京城副留守放散诸路兵多有散而为盗贼者十日己亥路允廸为京城抚谕使耿延禧为京谕副使上曰京城士庻自金人退师人情未安差官抚谕黄潜善对欲差路允廸耿延禧上之信臣可遣至京师故有是命大元帅府局幕府官僚五军将佐应扈卫过河至应天府军兵并与等苐推恩批荅许份乞幸扬州状奉勅许份申仍与衆熟议皆以为扬州之地控带江淮城壁新修乞决定至计即日御衆治兵广陵事具悉海淮故区下控南服统临一道实自本朝卿以侍从之近臣膺藩宣之重寄志在王室深惟国步之难利究公家继上时廵之请属方勤于北顾难遽议于东迁言念忠诚不忘嘉叹所请宜不允故诏示想宜知悉先是知扬州许份于四月末间有状申大元帅府乞驻师扬州状曰恭惟国家祖宗功徳泽被天下上皇临御二十六年逊位嗣主继膺丕业克勤克俭至徳罔愆伏自即位以来未尝暇逸再嵗金人深入一旦事出非常二圣播迁万方愤懑凡在臣子如失父母痛心疾首无地措身重托大王独留于外天意人事理实有归份等谓神器难以乆旷舆论岂宜屡抑伏望大王决定至计早登天位以副二圣顾託之意安亿兆愿戴之心且以京师新破北顾可虑浑郓二郡与敌为邻南京虽号兴王之邦而金骑屡至亦非息师之所唯扬州号古都㑹前江后淮险固可恃四方水陆此得其中加之合郡僚吏下至闾里细民延望维日为嵗份等诚愿大王俯就人欲驻跸于兹诞颁诏条绥靖寰宇又况地距河朔不甚为逺可以时遣候问二圣兴居治兵飬士图迎銮驾若乃缮治宫室百司与夫储蓄军民粮饷之事份等悉力可以毕集份等恨以职守不𫉬躬诣王庭但仰瞻激切拳拳之至金人攻瀛州十四日癸夘诏罢天申节上夀朕承祖宗遗泽𫉬居士民之上求所以扶持危颠未知攸济念二圣之銮舆在逺万民失业将士暴露百官有司靡所底宁夙夜痛悼㡬废寝食倘可以复二圣而保生灵朕不爱身敢自丰殖重国祸况以眇躬之故闻乐饮酒以自乐为乎非惟深拂朕志实増感于朕心所有将来天申莭百官上夀常礼可罢当体朕意毋复有请姚平仲召赴行在制曰汉室偹邉复魏尚云中之守秦人御晋赦孟明殽渑之奔与其选衆而收新进之材孰若弃瑕而责老成之效具官某禀资沉鸷事上朴忠昨縁外侮之侵甞卑中权之任乃事戎昭之果靡遵庙胜之谋坐此逾年隐于亡命肆朕纂图之始时求敌忾之良议者皆言汝为可用执干戈以卫社稷方急壮猷聴鼔鼙而思将臣宜颁异数爰复州团之秩俾趋岳狩之朝庻分北顾之忧尚捄东隅之失勉图而绩以副朕懐可复吉州团练使所在出榜召赴行在三朝北盟㑹编卷一百三三朝北盟会编卷一百四钦定四库全书三朝北盟㑹编卷一百四宋徐梦莘撰建兴下帙起建炎元年五月十六日乙巳尽六月二日庚申十六日乙巳京东转运判官闾丘陞责授濮州团练副使封州安置诏士大夫所严者名分朝廷所恃者纪纲倘于扰攘未定之间即为専輙自便之计国于何有意则可知尔初无他长専喜自用比以人材之乏卑之一路之权所兾兴师以时赴援而踌躇四顾偃蹇不前逮吾幕府之开首戾辕门之令福威在己行止肆情凡今䑓劾之所陈皆昔道涂之亲见其镌爵投卑要荒尚坚循省之心无负生全之赐显谟阁直学士知东平府卢益落职宫观朕惟国家有天下㡬二百年所恃以安存者系中外士大夫相与维持之力一旦事出仓卒社稷阽危而四方藩臣赴援者无㡬朕甚伤之具官某初无他长早服显仕光被累朝之眷进登常伯之知在人臣没见危致命之忠在方面没振旅勤王之义而丁宁靡顾酣饮自如逮予践阼之初巧作谋身之计近臣如此谓疏逺何其镌延阁之资往食真祠之禄兹为寛典无复重愆金人䧟河中府知军府事郝仲连被杀十七日丙午天章阁待制知同州唐重上书臣于今月十七日恭捧初一日皇帝登寳位赦书望阙宣读人人感慨流涕当国步多艰之际忽闻诏音以定神器宗庙社稷不缺祭祀四海生灵不忘旧徳诚千万世之幸累日祗诵细绎词㫖其中有云绍祖宗垂创之基懐父兄播迁之难卒章伺候两宫之复终图万世之安其言哀痛深切泣血铭心推原徳意而施之惟恐奉诏不勤不敏以辜新政废神霄朝拜罢常平给散限外印契额外拨折道僧还俗者给据啇贾兴贩者免税如此等事于朝政非大安危也于国体非大利害也于人情非大休戚也陛下制诏之意欲绍祖宗垂创之基必思所以兴复之䇿既懐父兄播迁之难必思所以救难之方此乃大安危也大利害也大休戚也诚天下人大计也然祖宗创垂之基以京师为根本以两河为股肱金人再至京阙则根本揺长驱两河则股肱病矣所以为兴复之䇿者何如也陛下以太上皇为父以嗣君皇帝为兄金人一举而邀两宫当披髪缨冠而往救之矣为救难之方者何如也自古外敌之侵中国未有如此之酷然其吞噬之欲尚未厌也其凭陵之势尚未已也前日致兵之因陛下甞通知之乎今日御兵之术陛下亦熟计之乎既不知已而又不知彼者必殆既不能强而又不能弱者必危陛下度彼己之实则知所以自治矣察强弱之理则得所以常胜矣此天下之大计也陛下所以兴大计天下者固以素定非臣所得而拟议也然以今日之务有四而其利甚博大患有五而其祸不可胜言臣为陛下举其畧而试陈之定都闗中据山河百二之势以植根本之地所以杜𤓰分之渐也建牧大藩重宗子维城之计以固磐石之基所以救瓦觧之失也通夏国之好而守抚旧疆所以讲好息民也立青唐之后而封以故地所以兴㓕继絶也此四者千万世之大利也虽千万言而莫究岂非今日之急务乎若夫大患没五而救患亦不可缓法令滋彰而吏縁为奸欲救此者莫先于守祖宗成宪朝纲委靡而不振故士大夫相习而诞谩欲救此者莫先于登用忠贞军政败壊而不举故将兵相扇而奔溃欲救此者莫大于正刑赏国用竭而利源又失欲救此者莫先于选将漕之臣民心离矣而调发方兴欲救此者莫先于择循良之吏此五者非天下之通患乎今日之务有四而其利甚博大患有五而其祸不可胜言皆诏㫖之所及臣愚不忍缄黙以茍容敢竭愚而妄有陈焉天下之人讣议不旋踵而投机之㑹间不容髪陛下独断而早图之以起中兴之运而成再造之功则祖宗创垂之基于此可绍而两宫播迁之难于此可复矣此诚天下之大计也臣曩叨諌省屡陈致敌之因坐是斥逐承乏守土累上御隣之畧言皆有証顷者闻陛下以大元帅之节戡定国难臣甞具札子陈述三䇿乞移闗中以符衆望臣区区之愚已陈其梗槩矣兹者恭承诏㫖许臣庻详具利害陈述语言诋讦亦不加罪以此见陛下诚有聴言之意首开求言之路有君如此其忍负之臣戅愚狥国不识忌讳輙敢肆危言以塞明诏进退存亡之㡬臣于此卜焉陛下不以臣愚不肖许赴行在得方寸地以披露肝胆庻㡬或补于经纶之万一臣之愿也臣非为自谋也实为天下国家计也惟陛下裁幸二十一日庚戍资政殿学士王㐮赵野并落职责授太中大夫秘书少监分司居住臣僚上言一旦金人再入唯叔夜自南阳引兵直趋京城精忠挺然胡直孺身冐矢石竭力前进虽败被执其志可悯惟王㐮赵野顾望徘徊迂路顿兵旷日持乆无赴难之意㐮总西道反自洛阳引兵赴邓州却行南道野总北道反自大名引兵趋广济单州南京却行东道又㐮起兵之日金人已逼洛阳既不能直趋京城以救君父之急又不肯驻军洛阳以庇一方之民其领兵而南也洛阳已陥又邓州逡廵遇败复囬其溃散被害甚广及闻陛下嗣有神器即收拾痩羸旋为迎銮之计至于赵野其罪尤着所至从兵大掠至广济军悉为兵拥进及单州皆被残破又至南京每日遣兵卒讨刼民财风声四出沧济州野皆所未到百姓夙夜惴慄惟恐野军之来凡野所过民居唯存墻壁而已百姓怨恨皆于壁上题云赵相公残破去处在在遍满夫设总管本以御盗而野居其位反以为盗此宜不赦以惩戒来者奉圣㫖王㐮赵野并责授大中大夫秘书少监㐮分司北京㐮阳府居住野分司西京清州居住制曰忘身狥国者臣子之忠赏勉罚偷者朝廷之柄矧在艰难之际尤先总覈之公具官某早被眷知与闻机政昨属都畿之扰大分方面之权俾各自専靡从中制复列诸屯之卒乘将为内屏于京师庶值风尘即趋郊甸岂有两君之在野畧无一骑之入闗故取迂途以为遁计既无以上纾国难复不能留庇居民公纵偏禆肆为敌害逮朕纂承之始务昭含贷之仁如汝等伦置而不问然人言荐至分纶靡容其分务于别都用少伸于邦宪以惩不恪以警无良尚深循省之思无重悔尤之积李孝忠䧟㐮阳府安抚使黄叔敖弃城走落职降两官与监当差遣李孝忠者京师百司健儿也都城陥李孝忠随衆奔窜出万胜门得脱走京西沿路聚衆有义兄弟十人而姓李者皆立名连孝字孝忠为首又有孝义孝成孝信凡八人第九人乃张世也以衆冦㐮阳府京西安抚使黄叔敖弃城走孝忠自南门入城肆焚刼掳子女驱拥强壮为军遂据其城而不去议者请论叔敖弃城之罪故有是命朕惟国家分方面之权于平日临师臣之选付千里兵民之寄严列城节制之威亦惟事出于非常则当効死而不去矧㐮阳都㑹之域实汉晋用兵之郊方敌凭陵恃惟屏蔽岂有潢池之内侮遽捐城守以出奔坐使旄倪皆为鱼肉迹其致祸安所逃诛念更肇造之恩姑置惟轻之典削夺名宠斥之冗官往思民冤痛自惩艾翁彦国以赋歛被罪翁彦国暴赋横歛东南其党呉昉为腹心助虐得转运判官物论沸腾而莫敢言其恶人无聊生至有击登闻鼔以诉者上始知而亟罢二人且降诏引咎以慰其民宰相李纲以姻党昵彦国庇之至贴改诏书独罪昉而不及彦国中书舎人朱胜非言舎渠魁而责支党臣愚所未谕也于是卒正彦国罪孙𫝊张叔夜遥授观文殿大学士李若水赐赠观文殿学士勅故吏部侍郎李若水立身狥国知死不惧忠义之命无与比伦达乎朕闻为之流涕可特赠观文殿学士与子恩泽五人赐银绢五百疋两耿南仲落观文殿学士提举杭州洞霄宫制曰兵家之算所贵伐谋庙廊之臣岂容误国傥或信常谈于纸上不知堕敌国之计中茍偷嵗月之安驯致国家之祸人言荐至邦法可迯具官耿南仲顷委政机适当邉警朝廷可否唯予旧学之谋天下安危恃尔老成之重谓当决淝水之战乃専主平凉之盟坐使中原㡬同外壤朕痛夫二圣之狩考昔者羣臣之言谁致乱阶汝为戎首姑镌秘殿之秩以正具臣之诛尚省厥躬毋忘予戒臣僚言南仲専讲和之罪故有是命二十五日甲寅邵溥落职京都小郡制曰臣子事君当守险夷之一节国家多难岂容顾避之两端具官某服在近途乆更器使昨抗章而请觐既优诏以俯从闻有出疆之行乃为择地之讣懐谖如此为尔怅然其亟觧于近班用黜临于小郡兹为寛宥毋废省循二十八日丁巳遣使抚谕诸路上谓黄潜善汪伯彦曰金人肆伐中国生灵涂炭朕不得已而狥天下之情二圣北去继序雪耻思所以追奉銮舆者必思所以安人心求所以安人心者必求所以安民瘼比虽下诏多方凡经残破州县优加循恤若未尽也可遣使诸路抚谕及诏川陜城都京兆府京西㐮邓州荆南府江宁府扬州仰逐漕臣积聚钱粮帅守修治城垒宫室官舎以偹时廵省观风俗仍令务从俭约勿致骚扰三省枢宻院奉以施行解州民邵兴据神稷山屡与金人大战破其军邵兴字晋卿解州安邑人也靖康时金人攻晋绛兴因起兵为盗人唿为邵大伯据觧州神稷山屡与金人战金人执其弟翼以招之兴不顾其弟饮泣死战大破金人之军六月一日己未朔诏张邦昌一月两赴都堂诏曰张邦昌知㡬达变勲在社稷朕置诸论道之地宠以王爵欲与日引同朝共理万物而沥恳牢避雅志莫夺朕以崇徳报功悯劳以事而飬民保国实頼图囬虽已断来章宣赴都堂治事未极褒崇之典考祖宗故实惟元祐间文彦博以累朝勲徳礼絶羣臣一月两赴都堂平章重事最为异数今邦昌已降指挥参决大政属望尢重可依文彦博一月两赴都堂仍不限时刻出省急速大政许宰执同就第议以称朕优假荷頼之意初邦昌累请退不许乃降是诏新除尚书右仆射兼中书侍郎李纲至南京行在是日李纲到南京行在有㫖宣召纲当赴内殿起居纲奏臣未到行在十里间御史中丞颜岐封示论臣章疏大意谓张邦昌为金人所喜更宜増重其礼臣为金人之所不喜宜置之闲地不当为相如臣愚惷但知有赵氏不知有金人固宜为所恶然岐之论臣谓材不足以任宰相则可谓为金人所恶不当为相则不可臣愚不知金人与赵为仇敌其所以喜者为赵氏耶其所恶者为赵氏耶且为赵氏之臣而金人喜之此必有以得其心者而反可以为相自古卖国以与人者皆为忠臣矣今陛下断自渊衷特达用臣而外廷之论如此臣岂敢当此任愿乞身以归田里至于陛下命相于金人所喜所恶之间更望圣虑有以审处上宣谕曰岐尝有此言朕告之如朕之立亦非金人之所喜者岐无辞而退此不足恤遣御药局邵成章宣押赴都堂治事二日庚申李纲进剳子论十事其一议国是其二议廵幸大畧谓车驾当一到京师见宗庙慰都人之心权时之宜为廵幸之计其二以天下形势观之闗中为上襄阳次之建康又次之宜诏有司预为之偹其三议赦令大畧谓祖宗登极赦令皆有常式前日赦书一切以张邦昌赦书为法如赦恶逆选人情资责降罪废尽复官职皆泛滥不可行请改正以法祖宗其四议僣逆大畧谓张邦昌为国大臣不能临难死节而挟金人之势易姓建号身处宫禁南面以朝其后勤王之师集廹不得已乃使奉迎朝廷崇之为三公真王参与大政非是宜正典刑垂戒万世其五议伪命大畧谓国家大变故鲜伏莭死义之士而奉敌㫖受伪官屈膝于其廷者不可胜数昔肃宗平贼而污伪命者以六等定罪今宜倣之以励士风其六议战大畧谓军政失废士气怯惰宜一新纪律信赏必罚以作其气其七议守大畧谓敌情狡狯势湏复来宜于沿河江淮措置控御以扼其冲其八议本政大畧崇观以来政出私门纲纪紊乱宜一归之于中书则朝廷尊其九议乆任大畧谓靖康间进退大臣衆多而太速功效蔑着宜慎择而乆任之以责成功其十议修徳大畧以感天人之心致中兴之业得㫖皆留榻上候详观有当施行者降出是日降出议国是廵幸赦令战守五剳子余皆留三朝北盟㑹编卷一百四三朝北盟会编卷一百五钦定四库全书三朝北盟㑹编卷一百五宋徐梦莘撰炎兴下帙起建炎元年六月二日庚申尽四日壬戍纲议国是奏札曰臣切以和战守三者一理也虽有髙城深池弗能守也则何以战虽有坚甲利兵弗能战也则何以和以守则固以战则胜然后其和可保不务战守之计惟信讲和之説则国势益卑制命于敌无以自立矣景徳中契丹入冦罢逺幸之谋决亲征之䇿捐金币三十万而和约成百有余年两国生灵皆頼其利则和战守三者皆得也靖康之春粗得守䇿而割三镇之地许不可胜计之金币以议和惩刼寨小衂而不战于和与战两失之其冬金人再入畿甸朝廷以春初固然为守而不知时事之宜胶柱鼓瑟无变通之谋内之不能抚循士卒以死捍敌外之不能通逹号令以督援兵金人既登城矣犹降和议已定之诏以阻四方勤王之师使敌得逞其欲凡都城玉帛子女重寳图籍仪卫辇赂百工伎艺悉索取之次第遣行及其终也刼质二圣廵幸沙漠东宫亲王六宫戚属宗室之家尽驱以行因逼臣僚易姓建号自古外蕃之祸中国未有若此之甚者是靖康之冬并守䇿失之而卒为和议之所误也天祚有宋必将有主故使陛下脱身危城之中总师大河之外入继大统以有神器然以今日国势揆之靖康之初其不相若逺甚则朝廷所以捍患御武敉宁万邦者于和战守当何所从而可也臣愚虽不足知朝廷国论大体然切恐犹以和议为然也何哉二圣播迁陛下父兄沉于敌庭议者必以谓非和将速二圣之患而亏陛下孝友之徳故不得不和臣切以谓不然昔髙祖与项羽战于荥阳成臯间太公为羽军所得其危屡矣髙祖不顾其战弥励羽不敢害而卒归太公则不顾而战者乃所以归太公之术也晋恵公为秦所执吕却谋立子圉以靖国人其言曰䘮君有君羣臣辑睦甲兵益多好我者劝悪我者惧庻有益乎秦不敢害而卒归恵公然则不恤敌国而自治者乃所以归恵公之术也今有盗贼于此刼质主人以兵威临之则必不敢加害以卑辞求之则所索弥多往往不可测者何则彼为利谋陵懦畏强而初无恻隐之心故也今二圣之在敌廷莫知安否之审固臣子所不忍言然吾不能逆折其意又将堕其计中以和议为信然彼必欲割地以邀我若予之则可不然二圣之祸且不测不予之是陛下之忘父兄也予之则所求无厌虽日割天下之山河竭天下之财用山河财用有尽而金人之欲无穷少有衅端前所予者其功尽废遂当拱手以聴其命而已昔金人与契丹二十余嵗交战战必割地厚赂以讲和既和又求衅以战卒㓕契丹今又以和议惑中国至于破都城㓕宗社易姓建号其不道如此而朝廷犹以和议为然是将以天下卑之敌国而后已臣愚以为过矣为今之计莫若一切罢和议専务自守之䇿而战议姑俟于可为之时何哉既彼背盟而刼和地不可复予惟以二圣在其国中不可用兵候其入疆则多方以御之而攻破城邑徐议收复建藩镇于河北河东之地置元帅府若郡于沿河江淮之南治城壁修器械教水军习车战凡捍御之术种种具偹使进不得钞掠退有邀撃之患则虽时有出没必不能深入而凭陵三数年间生飬休息军政益修士气渐振将帅得人车甲偹具然后可议大举振兵声罪以讨之报不共戴天之讐以雪振古所无之耻彼知中国能自强如此岂徒不敢肆兇二圣保万夀之休亦将悔祸畏威而銮舆有可迁之理倘舍此䇿益割要害之地奉金帛以予之是倒持太阿以其柄授人借冦兵资盗粮也前既信其诈谋以破国矣今又欲蹈覆车之辙以破天下岂不重可痛哉或谓强弱有势弱者不可不服于强昔越王勾践卑身重赂以事呉而后卒复其仇今中国事势弱矣盍以勾践为法卑身重赂以事庻㡬可以免一时之祸而成将来之志臣以为不然夫呉伐越勾践以甲盾三百栖于㑹稽遣使以行成而呉许之当是时呉无㓕越之志故勾践得以卑身厚赂以成其谋枕戈甞胆以励其志而卒报呉今金人之于国家如何哉上自二圣东宫下逮宗室之系于属籍者悉驱之以行而陛下之在河北遣使降伪诏以求之如是其急也岂复有恩于赵氏哉虽卑身至于奉藩称臣厚赂至尽天下之财以予之彼亦未足为徳也必至于混一区宇而后已然则今日之后法勾践甞胆枕戈之志则可法勾践卑身厚赂之谋则不可事固有似是而非者正谓此也然则今为朝廷计嵗时遣使以问二圣之启居极所以崇奉之者于金国加兵之时其来攻则严守御以备之练兵选将一新军律候吾国势既强然后可以兴师邀请有此武功以俟将来此最今日之上䇿也古语有之曰愿与君定国是夫国是定然后语施注措以次推行上有素定之谋下无趋向之惑天下之事不难举也靖康之间唯其国是不定而且和战议论纷然致有今日之祸则今日之所当监者不在靖康乎臣故敢陈和守战三説以献伏愿陛下断自渊衷以天下为度而定国是则中国之功可期矣上大喜付中书省遵守尼堪由河东归至云中斡里雅布由河北归至燕山三日辛酉李纲奏议张邦昌僣逆及受伪命臣僚乞早降处分李纲𫝊信録曰是日李纲奏曰臣愚瞽輙以管见十事仰凟天聴已䝉圣慈施五事如议本政乆任修徳三事无可施行自应留中所有议张邦昌僣逆及受伪命臣僚二事皆今日刑政之大者乞早降处分上宣谕曰执政中有与卿议不同者更俟欵曲商量臣奏曰邦昌僣逆之迹显然明白无可疑者天下皆谓邦昌在金嵗余厚结金人得其欢心攻破都城迁二圣东宫尽取亲王宗室以行邦昌盖与其谋此固不可知然邦昌当道君朝在政府者㡬十年渊圣即位首擢为相奉使金国方国家祸难之时如能以死守莭推明天下所以戴宋之意以感动其心金人未必不悔过而存赵氏邦昌方且以为得计偃然当之正位号处宫禁者月有余日敌骑既退四方勤王之师集邦昌擅降伪诏以止之又遣郎官分使赵野翁彦国等皆赍空名告数百道以行迨勤王之师日进邦昌知天下之不与也不得已乃议奉迎邦昌僣窃本末如此春秋之法人臣无将将则必诛况邦昌已僣窃罪宜如何陛下欲建中兴之业当自正朝廷始而尊崇僣逆之臣为三公真王参与国政何以示四方执政中有议论不同者乞降㫖宣诏臣得与之廷辩如臣理屈其敢复言上许之乃令小黄门径就幕次宣召黄潜善吕好问汪伯彦再对上语之故潜善力主之诘难数四方屈服然犹持在逺不若在近之説纲曰邦昌当正典刑何逺近之有借使在近当幽絷而返尊崇之如此何也潜善不能对上顾吕好问曰卿在城中知其详谓当如何好问曰邦昌僣窃位号人所共知既已自归惟陛下裁处又引徳宗幸奉天不挟朱泚后以为悔以附㑹潜善不若在近之説纲曰吕好问之言首尾两端且援朱泚以为例非是方徳宗之狩奉天朱泚盖未反也姜公辅以得泾军之心恐资以为变请挟以行徳宗不聴而其后果然今邦昌之僣逆岂可使之在朝廷使道路指目哉因拉邦昌曰臣不可与邦昌同列陛下必欲用邦昌第罢臣勿以为相无不可者上宣论曰俟降出卿札子来日将上取㫖四日壬戍张邦昌责授昭化军节度副使潭州安置臣僚上言节义者天下之大闲僣逆者臣子之极恶春秋之义人臣无将将而必诛况已僣位号为天下之所愤怒者哉谨按张邦昌被遇道君之朝乆参机政际㑹靖康之日擢冠宰司资其重臣奉使敌帐初无忠义体国之意但知谀佞保身之谋去中国以踰年从敌骑以偕至乃二圣播迁之日无一言营救之忠凭恃金人盗据神器国危而资之以为利君辱而攘之以为荣叨有乗舆安处宫禁降㫖以行其僣命南面以朝其伪臣易姓建邦三十余日迨金人之既退方降赦以收囬考其四日之手书犹援周朝之故事指瑶华为宋后岂有意于赵孤逆计显然文饰拒掩逮知陛下总师于外天人所归乃始退还旧班遣使迎奉今乃冐处王爵平章大政极其褒崇以罪为功臣所未喻今其党与尚布朝列秋髙马肥敌骑出没邦昌挟借其势陛下不得而制之中夜以思不寒而慄伏望陛下断以英哲察其罪恶早正典刑而肆诸市朝以慰四方忠义之士以为万世乱臣贼子之戒六月四日奉圣㫖张邦昌僣逆理合诛夷原其初心出于廹胁可特与贷免责授昭化军节度副使潭州安置仍令监司守臣常切觉察日具存在申尚书省札付应天府差官判送至府界闗报前路官司州军廵尉各令互相管牒施行制曰以死偿莭者臣子之宜求生害仁者圣人所疾倘或志存于躯命则将义薄于君亲具官张邦昌身受国恩位登宰辅宗社有非常之变乃人臣思自尽之时而不能抗虎狼强暴之威徒为雀鼠偷生之计䧟于大恶所不忍言虽天夺其衷坐愚至此然君异于器大匮可乎宜大正于典刑用肃清于名分尚念本繇于廹脇恻然姑示于矜容爰黜散官窜投荒服其体好生之徳毋忘自讼之心中兴姓氏録叛逆传曰张邦昌字彦能元符三年以甲科第迁工部尚书使于髙丽国王死国人重中国之使权立邦昌为国王后诏还之宣和初为尚书左丞三年迁中书侍郎尝与童贯议事面折其过士论美之六年贯再领军往谋取燕邦昌建议止其行靖康初除少宰俄除太宰随康王使于金国军前及康王还京继随肃王入金国人多喜之及金人䧟京师欲㓕赵氏取邦昌至京城外京城留守王时雍等迎合金人之意请立邦昌为帝金人尼堪命邦昌入京百官军民迎拜于南薫门内邦昌入居尚书省令㕔百官军民㑹议于尚书省时雍榜曰大金人已定册立张邦昌太宰有异议夷三族军民唯唯时雍同徐秉哲吕好问入见邦昌曰金人已灭赵氏欲册太宰为君三日不立将夷宗庙生灵邦昌曰身为宋臣岂簒逆也有死而已时雍等强之邦昌引刀自裁衆人夺之次日时雍等又逼张邦昌僣位金人遣萧庆来册立邦昌僣皇帝位于京师诏书称手书圣㫖称面㫖宣㫖金人有取赴军前者先奏然后邦昌恳金人取还冯澥郭仲荀胡直孺等赦天下死罪已下改国号楚以王时雍为太宰徐秉哲为少宰李囬路允廹知枢宻院吕好问门下侍郎莫俦呉幵同知枢宻院及金人退师邦昌即册哲宗孟后为大宋皇后俄又请垂帘聴政邦昌复为太宰闻天下兵马大元帅康王将至南京邦昌上书以自明又遣谢克家奉上玉玺又至应天府来迎王即位加邦昌太傅同安郡王五日一赴都堂参议大事及李纲为相建议宜诛邦昌以戒臣下臣僚亦言其僣乃责授昭化军节度副使潭州安置赐死时年四十七先是崇宁间望气者云景州阜城县有天子气甚明命开河于邑断其王气开后邦昌与刘豫僣位皆阜城人也伪楚録曰张邦昌僣位凡三十有三日是时围城中士大夫或受邦昌伪命或为邦昌利诱故记事多为邦昌文饰者谓邦昌以金人廹胁姑从权以安宗社每不敢有僣逆意盖邦昌窃位之初未知人心向背故缪为畏避改圣㫖为面㫖易诏㫖为手书姑安衆情其后布寛恤事件以收人心慰抚太学独厚以收士誉至出辞金人则安然用天子法驾所过设香案官望尘起居并干故事矣如金人四月一日退师之后邦昌尚分卫兵闭守都城文移中削去靖康年号置修城司専委侍郎邵溥提领修饰楼橹方且四散天下止勤王之师外路帅守书札皆斥其名仍用国寳援艺祖立周太后故事册隆祐太后为宋太后又皆金人退师后见诸行事者其僣逆之迹昭然虽邦昌亦不能文也后见诸路勤王之师辐凑䑓谏交章以陈祸福知中外之情不附又家属拘縻庐州方议遣使康邸继请隆祐垂帘聴政始就臣位若谓复辟非邦昌之本心则可矣李纲建炎时政记曰东京留守司鞫治华国靖恭夫人李氏分事初张邦昌既僣窃居福宁殿李氏奉之时以果实为献邦昌亦厚荅之遂以飬女陈氏侍邦昌寝其后邦昌欲退归府第因其姊入禁中乃留亲随人易陈氏以出邦昌出禁李氏送至内东门有语指斥乗舆上闻之命留守司同御药院于内东门推治李氏欵服且言用乗舆服御及陈氏奉上宣谕曰邦昌敢居宫禁寝殿姦私宫人可以见其情状有李氏决嵴降配军营务下民为妻秀水闲居録曰张邦昌以中书舎人使髙丽至明州谒海神庙夜梦神告曰他日当为中国侍郎伹不可为秉国大夫后十余年累拜小鳯靖康改元金人至阙正月九日拜右相后两日出质于敌营与之俱回燕山次年都城失守金人立为伪楚呉曽漫録曰张邦昌知汝州一日百姓下状有曰伏乞上命指挥者邦昌以非人臣所敢当下其人于狱自劾待罪朝廷但以不应为杖其人邦昌无罪迨后僣窃其党有援此以为开国之祥吁可怪哉又论受伪命臣僚传信録曰是日进呈论伪命臣寮上宣谕曰国家倾覆士大夫不闻死莭往往因以为利如王及之坐藩衍宅门诟詈诸王余大均诱取内宫嫔以为妾卿知之否臣奏曰自崇观以来朝廷不复尚名莭故士大夫鲜亷寡耻不知君臣之义靖康之祸视两宫播迁如路人然罕有能仗莭死义者在内惟李若水在外惟霍安国死莭显着余未有闻愿诏京畿诸路询访优加赠恤如王及之余大均朝廷见付御史䑓推鞫必得其实臣闻方金人欲废赵氏立张邦昌令呉幵莫俦𫝊道意㫖往返数四京师人谓之㨗疾鬼王时雍徐秉哲奉金人追捕宗戚里令居民结保不得容隐以衣袂聨属以往若囚系然其后廹道君东宫后妃亲王出郊皆臣子之所不忍言又受伪命皆为执政此四人者宜为首上以询吕好问而以为有之得㫖皆散官安置余以次谪降内王及之余大均周懿文胡思陈冲等并令御史䑓疾速取勘候案到日取㫖三朝北盟㑹编卷一百五三朝北盟会编卷一百六钦定四库全书三朝北盟㑹编卷一百六宋徐梦莘撰炎兴下帙起建炎元年六月五日癸亥尽其日五日癸亥责降王时雍等臣僚上言金人之变而近臣百官有为金人股肱者驱逼二圣太子后妃及搜捕宗室戚属如王时雍徐秉哲余大均者有为金人之喉舌传布命令废本朝而建伪楚如呉幵莫俦者有因为奸利汚染国戚如王及之者有为伪楚之辅翼总其政事如冯澥李回者有受伪楚之官爵与啇议论如李擢孙觌者有肆为恶言以辱本国以謟邦昌或为定册之仪视之恬然不以为怪如胡思颜博文王绍者除徐秉哲己责授余大均王及之胡思别聴指挥外王时雍等并安置王时雍责授昭化军莭度使髙州安置徐秉哲责授昭化军莭度副使梅州安置呉幵责授昭化军莭度使永州安置莫俦责授宁逺军节度副使全州安置朕惟国家励名节于百年之余尊士大夫于衆人之上非以周旋于闲暇盖将责望于安危茍捐躯狥国之无人知排难觧纷而奚頼具官早縁推择进躐近班当君亲䝉犯于氛埃至臣子盗称于神器兹非小变何以生为乃通命令之往来坐使等威之差僣此而濶畧势不可容宜宠秩之尽镌以一官而置散无忘自省尚服寛恩王绍除名勒停送容州编管李擢责授成州团练副使栁州安置颜博文责授果州别驾澧州安置孙觌责授海州团练副使归州安置并令所在州军差人管押前去孙觌辨受伪官等状曰臣在宿州见报有臣僚言章称受伪楚官爵与啇议论有如孙觌李擢者奉圣㫖散官安置伏念臣自靖康元年八月和州召还十月䝉恩召试中书舎人兼侍讲资善堂撰文官十二月初三日权直学士院诏札具存又因东壁统制官不散特支例降三官至今尚未率复又自拘执敌营七十余日至三月二十三日放还次日便在假即不曽赴中书后省学士院供职二十七日金人以臣元非放还人数复见追取虽一时窜匿得免而开封吏卒围第追捕窘辱百端忧悸成疾一向家居在假不出直至四月二十四日陛下行䑓至南京有㫖推发一应官吏以臣充管押圭寳使二十五日参假受勅太后临遣径赴行在所有前后请假闗牒见在中书后省学士院阁门御史䑓可以照騐即不当受官爵及预议论今行遣徙置逺方实负天下之至冤只縁围闭以来传闻失实不知子细一例论列若不陈诉何以自明伏望圣慈将臣三月二十三日以后放罪月日体究指实施行又辞中书舎人状曰臣顷遇渊圣皇帝即位之日以国子司业擢为侍御史方中国稔阳九之祸而庙堂无一定之谋羣奸兴讹匹夫横议臣冐居言路固无独见逺虑陪辅聪明而一时诛赏不恊公议因事论奏仅能塞责言狂意拙轻犯衆怒怨讟所归遂成谤薮尝论故宰相王黼诛死而蔡京方自拱州请觐大臣㳺説欲还之赐第以为谋主宣抚使童贯王安中谭稹皆散官安置而蔡攸乃以大中大夫提举宫观任使居住罪同罚异物议沸腾责在臣等谏议大夫杨时在延和殿下宣言渊圣有蔡攸无罪之语以讽䑓谏臣独以为有罪论奏不已于是京攸之党惟臣之怨张劝卫仲达以弃官得罪既除削矣又传逮诏狱将致之死臣论蔡衡父子兄弟等亦弃官而去者何为独置不问于是诏御史䑓根究臣等条具衡等兄弟亲戚賔客之弃官者凡数十人上之有㫖送大理寺约法而劝等亦贳死于是迯奔守官之人惟臣之怨金人犯闗李纲不忍纷纷欲一战驱之而幕府吏士皆年少书生纵㬰以賛其决方元若草露布以待破敌楚天合涓刼寨之日漏语于旬日之先都人户知之臣又论纲素不知兵难以独任请以诸道兵尽付种师道节制而以纲佐之老者之智壮者之决可㡬万全䟽上不报是日也植三帜于开寳寺傍以待报㨗御前又张御幄于封丘门上以俟车驾临受俘获而王师殱焉于是行营司官属惟臣之怨又论太学诸生诱衆为乱刼请人主拜免大臣支觧王人流血波道毁撤庐舎取金币㡬至内讧失今不治他日必有握兵之臣胁制天子武夫悍卒戕害将帅县杀其令丞郡杀其守尉以衆暴寡渐不可长于是太学诸生惟臣之怨臣又论靖康之政専务姑息大臣掠美嫁怨君父伏阙之后学官待罪可也仍降诏以奨其忠羣凶惧诛弗问可也乃肆赦以固其恶行营大臣下行使臣之职收金银牓以悦衆心开封尹代御之职𫝊诏太学以沽士誉蔡京责授祕书监词臣追数其过宰相甚其言却之三反窜定无㡬王蕃潜师夜遁召兵于唐州䑓諌交章论其罪恶而大臣以分兵䕶送家属之功竟薄其罪主威陵夷必自兹始于是上自朝廷大臣下至太学官惟臣之怨时方蔽昵私党以附下罔上臣独论刺以忤权贵时方弃涓爵禄以市恩钓名臣独矫激以招怨怒羣嘲衆骂恬不知畏以情罔行卒蹈机穽始则蔡攸党人吕本中之流作为痛定等録奸言以祐其父又崇饰恶语以併中臣终则言事臣僚又置臣于伪官之内此皆臣积致怨仇以蹈大难伏遇皇帝陛下普日月之照下雷雨之泽一洗谤诬深垂简照赵子崧奏剳论列王时雍徐秉哲等十人乞正其罪奏剳曰臣窃谓陛下始初清明万国归王急先务者惟用人而已风俗不厚亷耻道丧未有甚于斯时也小人既无所守则至于国破主迁亦不以为意稽首伪朝自谓得计盖縁平日习与性成不复知义利之分耳今王时雍等尽趋行在意气扬扬略无忌惮臣闻京城士人借借谓王时雍徐秉哲呉幵莫俦范琼胡思王绍王及之颜传文余大均皆左右卖国逼太上皇取皇子汚辱六宫捕系宗室盗刼禁中之物公取嫔御都城无小无大指此十人者为国贼此天下之所不赦者也张邦昌未有反正之心敌骑甫退此十人皆日夕缔交宻谋劝以乆服未肆赦问又复督逼之时雍奴事金人肆出诡计辱君父以安已亡社稷以要功秉哲身为京尹余大均为少尹助敌为虐分遣捉事人追捕宗族急于敌兵立赏召人告首必欲捜罗竭尽而后已有捉事人姓乔姓胡姓韩人尤为残毒至于拘挤王夫人于匮坊锁闭如牢狱捉事人无髙下金皆有巨万之冨矣幵俦往来传金人语言廹胁城中士民舎正从伪邀请太上皇不容少缓言气轩惊上皇至泣下范琼统衆兵不惜国难弃君狥敌无所不至皇后及东宫将出都城人号哭遮道愿无出琼斩数人以狥趣车舆以趍敌砦及之得罪渊圣乃借敌威以凌侮朝廷不复知有赵氏为金人搜索宫嫔而择其美者藏之私家邦昌既僣号胡思献赦文曰无汤武之征诛有尧舜之揖逊逊字直用濮安懿王讳邦昌皇恐以谓不可思曰如今更理㑹甚濮安懿王颜博文则曰虽欲避尧之子其如畏天之威孟子曰以小亊大畏天者也盖陛下在外教邦昌畏金人而不推奉也至王绍则尤为悖逆其言不可道窃闻时雍秉哲落职宫祠既未足以正典刑又不足以安反侧使此曹手熟则人主何以立国天下亦失望觧体矣若不付之诏狱考治其罪臣恐小人辨辞饰非奸恶之状无以暴白于天下伏望圣慈特降睿㫖将十人付狱鞫治明正典刑上以刷二圣危辱之耻下以谢宗族驱掳之祸永为万世臣子之戒臣不胜忠愤赵子崧家𫝊曰子崧字伯山太祖皇帝之六世孙也崇宁二年贡礼部奏名为第一赐进士出身宣和中除徽猷阁待制时王黼当国方议平燕郑公居中领枢宻生日士大夫例以诗为夀公因以保全生齿固守欢盟为讽郑笑曰能保否能守否公曰公能保唿韩足矣郑深领其言己而任子谅王子飞皆以书论燕事子谅谓廵邉之兵不宜过白沟一歩子飞谓当遣辨士往使辽主问金人事使勿讳欲兵助兵欲财助财辽人必感服减嵗赐削敌国礼倚以为外藩可又保百年无虞是真得燕也不然我且殆矣公携以见郑郑竒二説而黼乃创立尚书省经抚房凡燕事皆専行宻院至不与有识危之郭药师来朝公察其㣲宻语李丞相邦彦曰药师叛辽归宋某早见之坐殿门外瞻视非常有轻中国意大则为侯景小则为禄山李相愕然曰子谓何以善其后公曰军中最黠者张令徽刘舜臣也志不在药师下今若以燕蓟封药师为广阳王以檀顺封令徽舜臣为节度使许世守如折氏常胜军授田为业尚可纾祸也明年黼又括诸路出夫钱盗起京东河北天下骚然命初下虽丞辖亦不与闻公又语李曰自古立大事未有无定论者管仲佐小白覇天下孔明説先主取荆取蜀皆预定计今平燕不先计军食乃竭四海之力以供无艺之求何可继也某尝谓名为平燕实忘河北京东今已取夫钱则实忘天下矣李起握公手曰当为上别白论之已而闻有㫖未输者减半然民已困矣上意颇欲置相一日李问客曰今日孰可相者居士曰无人可相满坐惊睨不敢答李问其详公曰里中有病伤寒者一医汗之一医下之外虽支持而中已耗矣谢前医而访草泽名士后至者投一药则殆乃归过焉今国势大槩类此蔡京倡之王黼成之二十余年二人者家富于国志得意满全身而去天下疾矣公议望公为相公欲如何医治李唯唯九月李果相公与李厚惕然思引除徽猷阁直学士知淮宁府郭药师叛金师䧟燕山居士即其奏乞留黄河春夫修城衆笑之未㡬敌至牟駞冈㳺骑过咸平诸州大震独陈方兴板筑兵二万余人居此又设三砦屯于城外收士卒砺器械以示有偹敌至牟駞冈去陈百里而返先是闻上皇命渊圣为开封牧且有南廵意任子谅时居陈居士问此举如何任公曰可危也上果东下太子留守功成位不益万一少衂归罪留守矣居士曰然然非内禅不可任公复乃议以书相意曰是某意也丞相能为冦凖公能为赵犨否公曰敢不勉后两奉大赦列位宣读公大恸至不能起明年竭力治守御谓敌必大举自六月后即䟽言畿之西南宜屯兵为备不然敌且扼吾师絶饷道又曰朝廷不湏论三镇弃不弃尼堪斡里雅布非争三镇实南乡而争天下宜大为之备愿诏羣臣毋以同异为论议専以国事为急其详见奏议九月四道置都总管公以书晓譬王㐮又以书约颕昌应天蔡颕诸郡缓急相援十月诏下团乡兵公牒颕昌夀春府庐蔡舒光靳黄州信阳军牒曰恭惟太祖皇帝创业垂统救斯民于五代涂炭之中二百余年间沦浃骨髄今天子慈孝恭俭视民如伤夙夜讲求尽复祖宗法度将以便民近者邉境失偹金人再入京都尚未退师天下之所痛心兼闻敌骑所在唯务杀戮生灵刼掠财物驱掳妇人焚毁舎屋产业意欲尽使中国之人父子兄弟夫妇不能相保狼狈冻馁归于死地以逞其无厌之心逺近之所共愤疾况朝廷信赏必罚此正豪杰奋发上报君亲下保家室之时当所身兼臣子情同休戚朝夕疚心不敢少宁湏頼隣境犄角辅车协心戮力以捍敌势以蕃王室近奉宻诏许结集义兵人自为战节钺以下并充赏请诸郡体国事不可缓公文到日各懐忠愤多方措画广行招集或素着信义为衆推服或武艺絶伦谋畧可用或胆勇敢死不以军民世家子弟务在存恤激劝人人自奋知上尊君亲下保家室图富贵免杀戮掳刼之患转祸为福其利甚大又于靖康元年蜡弹奏状曰本府自十一月二十四日后来不得京逓道路隔絶敌马出没不测自本月初十日以前平安十一月以后诸县及村落日日被刼赤手独捍孤城又以不通京城消息至尊父子在内臣尤激切痛彻五内竭力守御以死报国自六月后来奏报不䝉施行今日果见危急輙募人赍此奏知乞囬降平安指挥以安民心又状曰右臣自六月后来奏乞加兵严守辅郡累状不䝉施行今来敌骑深入本府境内攻讨日夜相继又以京逓不通民心疑惑西道总管南遁不知下落今月十一日敌骑至本府城下臣见竭力守御终恐无以报国徒有一死仰念至尊在都四面隔絶激切五内无以效毫髪臣见病心气脚膝之疾晓夕廵城仅存皮骨輙募人赍此奏知乞囬降平安指挥以慰民心臣获得奸细通説敌志甚大乞圣断审应毋轻信误国之言又募张泽随陈贵赍蜡弹奏状曰臣今月二十三日开封府百姓陈贵到府称奉差同张元赍文字至本府及蔡蕲州内张元将带文字不见陈贵独到不知处分何亊臣所遣统领官赵安十一月二十三日押团结军民六千余人前去寻访张元不见遭敌马冲散县尉二员不知存亡本府自十一月二十五日后来四郊日遭惊刼屡至城下坚壁固守上下一心竭尽驽力诸县及顺昌府蔡州县镇皆已残破臣义兼臣子情同休戚日夕痛心伏乞别降宻诏庻㡬遵奉臣闻近郡敌骑多以溃卒为乡导若朝廷那兵来京畿近郡巢除外敌以断粮道其利甚大臣闻胡直孺在黎驿杜常在颕昌范讷马忠在南京伏望圣断责使效命毋令端坐观衅又再遣人赍蜡弹奏状曰臣于闰十一月二十四日募到百姓张泽同枢宻院差来使臣陈贵赍奏状前去至十一月初二日张元方到领枢宻院十二日圣㫖即时差人闗报邻郡多方措置招集兵马外初三日陈贵复回称二十五日敌骑攻京师遂致前去不得臣义兼臣子痛心疾首夙夜霣涕恨无捐躯之所臣闻范讷马忠王渊在应天赵野在单州逐人所将甚衆又闻郭奉世将京东兵到亳州及江南湖北刀弩弓箭手正兵万数不少皆到宿亳间臣累次遣人间道移文及以书催捉赵野范讷朱胜非併力入援仍责以大义言甚切至臣已激庐舒颕夀光蔡蕲黄等州发遣勤王人兵到后一併团结前去臣以道路不通未奉平安诏㫖无以自存谨再募人奏闻伏乞囬降指挥以安民心所有本府曲折候路通续具奏报俄闻二圣出城东都四隣皆䧟公乃誓衆设坛㰱血以奨王室勇于奋义力以拒敌其攻胁説诱日甚公且守且战愈力首尾半年乃保全孤城以通诸道勤王之师康王大元帅奏除寳文阁学士擢参大议张邦昌僣伪首移书诃斥使其反正并以书晓其伪臣王时雍二书千余言辞指激切奸谋遂沮又多方间探京城事迹即令其人供具罪状以蜡弹赴大元帅府隔絶之势遂通而虚实得闻矣三朝北盟㑹编卷一百六三朝北盟会编卷一百七钦定四库全书三朝北盟㑹编卷一百七宋徐梦莘撰炎兴下帙起建炎元年六月五日癸亥尽七日乙丑又同何志同等差人押李恭佐状曰责到翰林书艺局着縁艺学李恭佐于二月初五日大金军前取出青城见説初六日册立张邦昌右子崧等世受国恩叨冐从列闻上件称説痛彻肝心不免差遣承事郎徐文忠从事郎范埙躬亲管押李恭佐一名前诣大元帅府伏望王慈详李恭佐等所及乞引至帐子细询问深惟宗社之重日下进发大军移屯南京仍乞选将命帅提精兵要击河北迎请二圣还阙兼契勘南京系兴王之地鸿庆宫神御所在可以号召四方子崧等见一面㑹议各发间探合军前进至城下诛逆迤逦前诣大元帅府军前躬聴处分小贴子子崧等窃惟国家之制亲王素无握兵在外者主上特付大王以大元帅之府此殆天意今王室危难若非大王深念宗社大计仰副二圣付属之意稍有犹豫则事去矣兼恐四方奸雄乗变而起卒难平定欲望大王遵用故事以天下兵马大元帅承制号召四方旬日之间可𫝊檄而定又小帖子契勘南京汴水通流发运使向子諲已到水城方孟卿亦在泗州伏乞札付逐官僱促粮运至南京应办大军又小帖子徐文忠李恭佐乆在敌寨偹知敌情范埙故学士范镇之孙忠义世家伏乞亲行询问又同何志同翁彦国申乞用傅亮状曰右子崧等切见通直郎傅亮生于西陲习知兵事昨自金人侵扰亮数上书计䇿朝廷召对未上殿间报罢亮还闗中乆之圣上思其所陈复遣观察使韩膺乘驿求访洎亮承命赴阙至陜州金人已围京城间闗脱身至京城遂与士民建义勤王两月之间其衆大集某等见其治军纪律精明计议详审各以兵委之统制亮忠愤慷慨受之不辞见今进入京畿方今朝廷命令隔絶国事危急如亮人才诚为时而生但名位至卑恐未足以镇服诸将伏望大元帅大王特赐详酌与近上一职名使其人知大王深念宗社之忧以得士为急务益加感励趣立大功以报朝廷又同何志同等缴元青状据河北统制官赵扆觧到京师百姓元青一名责到状説金人国相立张相公做官家唿为大楚皇帝待要迁都江陵右子崧等契勘今来元青供状比李恭佐等所述尤更详细万一是实即国事危急当如救焚拯溺不可少缓所有遣范埙徐文忠赍状申陈切虑道路艰难不以时达兼恐王府未见得所供事状之详伏望大元帅大王深以宗社为念详酌某等前后所陈立赐裁断早移行府号令天下若更迟留窃虑逆臣尽以中原赂敌移据江东形胜之地自保家族根本一去即与兴复王室事势转难又遣阎真剳子子崧近两具剳子又与何志同翁彦国同两遣属官徐文忠范埙及使臣郑实等四次申禀㡬事必呈达王府某荷国厚恩䝉太上皇擢在从班付以藩封二年守御竭力尽智粗免狼狈今亲见国难如此未知死所势湏不避诛责以祗膺上命不复以一身祸福利害为虑所申陈似无可疑今日又得迯归者三人大槩不异而亲贤宅七少保孝恍不乐同亲被开封府引勾出令随本官北去其人在奉先寺十余日迯归称凡亲王宗室公卿皆大尹徐秉哲勾追赴敌砦宗室迯在民间者差捉事乔姓人搜捉必获又有淮宁府百姓蒋徳迯归称城上城下并无金人自三月二十九日去尽见有官员打青繖在城上差兵出城刬城外慢道城尽闭诸门未搭壕桥以子崧观之即是逆贼以为固守之计若更迟疑必失机㑹某除已遣陈舆一军入咸平赵扆一军入鄢陵及㑹合翁彦国前军与何志同秦州等军差傅亮充都统制初四日以离本府前去入卫如到近城见到端的即一面讨逆子崧愚见以谓兵法先声而后实用力不如用智今逆贼盗据势不自营闭门刬城必自恃金援复遣轻兵或已留兵在城里伏乞速下明令差敢死之士前去京城招谕臣庻有能执贼以城归者醻以重赏兼闻左言作枢宻范琼作殿帅可説谕二人转祸为福以先声压之以智谋壊之则不战而自平子崧又思万一逆贼诡计遣使奉大王亦乞审处未可班师按军近甸号召诸路之兵进讨凶逆喻使自缚遣上将清宫然后入谒庙社迎请二圣以展孝道承制赏罚以系人心强敌闻之自应胆落小帖子某闻贼臣恳于金人乞留兵卫或拥兵而南奔或诈称两宫以惑四方尤不可不防乞速赐戒约州县併力诛讨又缴元祐皇后册文状曰右子崧等今月初六初七初八日莭次据出京人及淮宁府寄居官收接家书并称京师已迎请元祐皇后入宫并曽于太庙行礼又遣使诣大元帅康王军中奉迎请归京言説并同又得何志同家书并録到册文看详引用故事即是张邦昌逆状昭着理当便行讨戮某等切谓兵事贵速不可犹豫伏望大王深惟宗社之重乘机进发驻军东明子崧等即引所部兵前去躬聴处分若果曽遣使诣行府迎请即乞召张邦昌及管军左言范琼等躬亲以素队出诣帐前聴分别遣亲信官然后入城设或迟囬却恐奸人闚伺致生他变又申利害剳曰一契勘金兵围闭京城将及半年朝廷命令隔絶不通窃虑奸人诡计妄出号令鼓惑衆聴致四方施行不一深属不便乞速赐遍行下诸路州军自今后凡有事宜并申禀大元帅府自今号令宜结人心使知不忘宗社如近州县曾被敌马焼刼去处欲乞速疾行下并与放免今年夏税一科仍乞逐处监司具合寛恤事件疾速申禀一契勘张邦昌弟邦基见任通判庐州并邦昌之母亲属尽在邦基家居住窃虑别生事端乞専委知庐州冯询提举淮西茶塩范冲火急宻切收捕张邦昌并邦基亲属斩遣以絶姦心所有本家财产尽在拘管入官一宣抚使自童贯谈稹蔡攸軰为之取侮四方散乱天下今范讷居此任逗挠自营罪伏明白况兵马大元帅既已开府则宣抚使自合放罢伏望详酌施行一契勘逆贼见据都城势力渐固四方勤王之师观望首尾恐误大事理宜速行江宁府以偹缓急窃虑奸贼乘势先有窥伺江南之意欲乞更赐严切催促诸路兵马进发讨逆外别行选差公忠才明官前去江南措置事宜庻得首尾内外相应可济大事一淮南贼阎谨猖獗蕲黄之间严州遂安县贼党益炽荆南窃据未得平定羣贼李孝忠等见在颕蔡境内有窥伺中州之意若不早行措置恐闻变乘衅盗据一方则大事去矣一契勘江宁府最是控扼去处见系宇文粹中右丞知府乞详酌如可以委任即乞速赐剳下如有所疑即乞速赐选差有才力官委以措置不可少缓实恐盗贼滋蔓啸聚蜂起据有形势之地益难制御伏望疾速施行又申依应前起京城状曰奉大元帅行府四月六日剳子令依前措置事理奉迎二圣图保万全所有抑逼城中推立僣伪事或非本心请进兵近城按甲不动以俟当府遣人通问如金人有存留下官吏兵马即尽行掩杀者右子崧已催发何志同翁彦国莭次入援及依应今来王㫖外子崧亦起发前去京畿至都城以来聴候大元帅行府指挥伏乞王慈详子崧等累申事理速赐移府近京庻㡬奸计不行早见兴复不胜祈恳之至小帖子十二日据向子諲报有称御前赍文字人初七初八间夜半自亳州前去庐州认是邦昌往问其母子崧先已申禀已下庐州覊縻未奉王㫖不便宜于初七日移文庐州知州冯询提举茶塩范冲存恤其母覊縻其弟邦基其权添差朝奉郎赵令儦充通判専一防御外万一先为逆使所得州郡未知事体或致尊奉或遂残害皆害大事伏乞行府速赐遣官星夜前去説论冯询范冲令儦示以寛大之意仍将逆使拘执及取索元延康殿学士建三屯之议曰臣切惟古者天子有道守在四方拓地非所先也疆塲地广必有腹心之患盖因有益以作无益其为患可胜言哉国家累圣相授未甞玩兵虽契丹景徳之侵元昊寳元之叛亦务函容兼爱中外之人不欲起邉隙寻干戈故百余年间天下安然岂非以四方为中国守乎自王安石首用王韶开熙河髙遵裕为五路入界之举徐熺败于永乐西邉驿骚民力重困宣仁圣烈皇后守祖宗之法为甚严每戒邉臣不得生事绍圣之后章贯蔡京相继用兵以幸厚赏所得尺寸所费山岳视人命若草芥用邦财如泥土童贯尤无逺虑凡一出师败绩则掩覆而不以闻取荒地筑逺垒则锱铢以计功疲弊生灵畧无所措遂使五路精兵皆困溺迯亡不可复用此开邉之患騐在目前也末流畧地燕山驯致祸乱可不鉴哉其熙河等五路自绍圣以来进筑城军堡塞伏望圣慈委谙鍊军事臣僚同五路帅臣相度将不系紧要控扼去处并罢明遣使告谕下人示以徳意那守御之兵分屯陜西路却陜西见在兵马捍御河北河东与河东河北之师为三屯之计如此则省财用固旧疆结夏人吐蕃之心收将佐士卒为中原之用是一举而有数利也比者敌骑虽逺而濬卫河阳屯兵修垒舣舟北岸以示再渡若不急作措置其可虑者甚大今若那河北河东之兵六万人分为三屯一屯京东澶濮之间一屯河中陜华之间一屯青郓之间平时训练以偹非常敌若守约不渝自足张声势万一敌骑南渡则三道并进深入擣燕山云中之虚焚舟渡河示以必死人自为战未必不成功也兵法曰避实击虚又曰攻其所必救臣虽不知兵徒尽愚忠惟陛下更下公卿详议留神而择其中其后奏剳乞正王时雍等十人之罪付狱鞫治明正典刑为其党嫉忌乃设隂谋使镇京口才十旬赵万反公重伤退保江岸上章待罪忌者计得贬单州团练副使南雄州安置后复修撰卒诏荆㐮闗陜江淮以偹廵幸张所傅亮召赴行在先是右仆射李纲进剳子大畧谓河北河东两路国家之翰蔽河北西路三帅府二十余郡靖康末所失者真定懐卫濬一帅府三郡而已其余至今皆为朝廷坚守一路兵民有城郭者依城郭无城郭者依大河西山自相屯集日以蜡书号吁朝廷乞师请援河东亦然但所失州郡视河北为多欲乞于两路置司措置因其人而用之将来以河外郡县悉议封建使自为守朝廷量力以助之则藩篱固而中原可安倘舍此而不为则两路之人且归怨于朝廷强壮狡狯者反为敌用将何以处之今日所当先务者莫急于此有㫖除河北置招抚使司河东置经制使司委纲选择可任使副者具姓名以闻纲荐张所傅亮故所自责授鳯州团练使江州安置亮自通直郎直秘阁通判河阳府被召赵子崧守陈州阎孝忠守蔡州黄叔敖守㐮阳府赵子栎守汝州季彦卿守汉阳军狄千秋守江陵府公安县捍御有功子崧转两官孝忠转一官除直秘阁叔敖转一官除直秘阁修撰子栎除宣文阁直学士彦卿除直秘阁千秋转一官通判江陵府又王㐮赵野散官安置制曰趋朋友之急者不敢以存亡为辞议春秋之诛者莫先于功过俱恶尔顷繇近弼出搃重兵受朝廷数世之恩固当前死闻君父重围之急忍复自营乃専懐顾避之私至巧作迁延之役视国家有如于秦越刈生灵不啻于草菅言者以闻为之于邑其黜从于散秩用投卑于遐荒兹谓隆寛毋忘至戒以为总管日逗遛不进故有是命六日甲子内降七事手诏朕菲徳𫉬承宗祧以临士民之上属时多艰未知攸济慄慄危惧若将陨于深渊洪惟祖宗膺受天命覆育函夏百七十余载徳隆恩普振古所无道君太上皇帝以忧勤而内禅孝慈渊圣皇帝以恭俭而纂图海内乂安苍生䝉福适金人之深入挟诈谋以欵师待以不疑堕其奸计神都失金汤之险翠华有沙漠之行二圣既迁六宫皆从迨朕叔父弟昆宗族戚属悉被驱逼祸变之臻古所未有是用夙夜震悼于朕心念父兄幽辱于敌廷悯生灵重罹于兵革饮泣尝胆不遑宁居惟尔四方士民抱负忠义其伊恤于朕躬以济于艰难以致安于宗社载念行在将士适当隆暑暴露之乆尤轸朕懐当特加犒设州县民户募师勤王调发之烦诚可加悯当厚于抚循赋歛之厚当议蠲减法令之弊当议改更溃兵为盗因间掳掠残破郡邑虽已降赦今当遣使招集许令自新赃吏为奸乗时掊尅重困吾民罪不可贷当遣使按治寘于典宪靖康之间忠义敢言之士或至窜逐当悉召还今日已往智谋竒画之人如能献陈当悉任用旁招俊乂窜黜奸回协成治功以笃中兴之烈于虖天下之士大夫未忘我之祖宗当同心以相扶持天下之军民不愿沦于异域当协力以相保守国势既昌天命益固庻㡬邻敌悔祸奉还銮舆一人以宁尔亦有无穷之安不其韪欤故兹诏示想宜知悉七日乙丑李回责授朝奉大夫秘书少监分司南京袁州居住制曰莭义亷耻朕所望于士大夫也方国家艰危于此观人而择利误朝形于言者之牍汝安取此哉具官某奉事两朝尝参二府既不能知存亡而雪主之辱复不能辨正伪而立人之朝处之恬然颜亦厚矣其正名于中祕以分务于陪京服我保全毋忘惕励言章论列防河兼授伪官故有是命李若水忠义无与比论己推恩外可特赐谥刘韐能死节不为敌用特赠资政殿大学士特进制曰忠人臣之大本全者㡬希死天下之至难在乎所处嗟我仰承之耆哲挺然不屈于兵威既没其身宜加爵秩具官某天资荘重心术邃明内领藩条𢡟活民之政外临邉镇扬威敌之功资廊庙之谋遽属朝廷之变不幸闻名于异域将令毁节于伪廷龚胜饮金心肯移于二姓仲鍼临穴人将赎于百身升华一品之班加贲九原之禭庻㡬精爽不昧钦承谭世勣赠延康殿学士制曰松柏有心于嵗寒而乃见璠玙至寳岂烈火之能迁朕遭外敌之乱常隂攷士夫之所向责其大节全者㡬人方嘉一士之闻已叹九泉之隔清规如在褒典可忘具官某学贯羣书文驰六艺纯诚自表坐销世俗之浮亷靖无求独得古人之大蚤预时麾之选徧更法从之华二圣所知羣臣鲜及肆履艰危之㑹果専忠孝之称虽甄济佯瘖靡汚天寳之乱而龚生遽夭不见南阳之兴爰钖命书升华秘殿以耸具臣之聴以为信史之光兾尔英魂歆吾至意知懐州霍安国赠延康殿学士制曰贤者事君岂为保妻子之计国家多事所贵死封疆之臣惟我藩宣之英靡从威武之夺既遭竒祸宜峻恩章具官某少有令名屡更烦使每任剖符之寄适当邉徼之冲婴无援之孤城抗方虓之仇敌壮矣张廵之百战躬履颜行哀哉卞壸之一门㡬无噍类属予初载闻此沈冤念逝者之何辜为澘然而出涕兹陞华于秘殿仍加恤于遗孤庻尔精忠光吾信史三朝北盟㑹编卷一百七三朝北盟会编卷一百八钦定四库全书三朝北盟㑹编卷一百八徐宋梦莘撰炎兴下帙起建炎元年六月八日丙寅尽二十五日癸未八日丙寅内降黜责士大夫手诏朕惟祖宗创业守成垂二百年涵飬士大夫至矣靖康变故仕于中都者曽无仗莭死难之士而偷生取容何其衆也甚者乗时为奸靡所不至实为中国羞公议勿容姑取迹状尤显着者量加窜黜为臣子之戒夫莭义正所以责学士大夫也至于武官卒伍理当阔畧以责后效惟王宗濋首引卫兵逃遁至都城失守不可不责余姑务含容一切不问咨尔有衆其体至懐故兹诏示各宜知悉内降手诏王宗濋首引卫兵逃遁至都城失守不可不责其余姑示含容一切不问宗濋可散官安置制曰国保城闉赏诛而已将援枹鼓生死以之矧提师旅之严中䕶皇居之重倘先失守安所逃刑具官王宗濋蚤繇戚畹之华擢寘殿岩之邃庻㡬自立上荅所䝉方兵戈交内外之锋于唿吸有存亡之变卫吾宗社恃汝腹心乃无效命之忠唯作全躯之计望风惊詟委衆溃奔朕心推祸乱之原知汝罪辜之首宜明邦宪以谢国人尚縁四姓之亲姑从八辟之议爰镌宠秩卑以散官其坚讼过之心服我好生之徳洪刍罢諌议大夫张卿材罢刑部郎官胡思王及之余大均周继文陈冲并先次放罢以御史䑓勘司有请也傅雱特授宣教郎借工部侍郎充大金通问使朕讲殊邻之好求専对之才念国家艰难之余方贤者驰骛之日以尔疏通无壅沉毅有谋虽山涛不学于孙呉而季布得声于梁楚比选出疆之使实膺仗节之行方事遐征无㡬㣲见于颜面宜加宠数送礼乐而有光华是用擢之铨调之中假以事官之贰庻尔一言之合成吾两国之欢日伫来归毋忘自効遗史曰先是上即位痛念銮舆北狩未还欲遣使于金国通问且祈请河北已差同望而河东难得其人李纲荐雱有専对之才雱字彦济临江军人进士及第时从事郎乃改宣教郎借工部侍郎使于金国识者已知上意在乎讲和矣募河东河北忠义之士能保有一方或力战破敌者授以节钺余赏有差宋泽奏剳论不当割地朝廷议割河东河西及陜之蒲觧宗泽奏剳论其不便曰臣闻天下者我太祖太宗肇造一统之天下也奕世圣人继继相授增光共贯之天下也陛下为天眷祐为民推戴入绍大统固当兢兢业业思传之亿万世奈何遽议割河之东又议割河之西又议割蒲之觧乎此三者太宗基命定命之地奈何轻聴奸计附敌张皇之言而遂自分裂乎臣窃谓渊圣皇帝有天下之大四海九州之富兆民万姓之衆自金人再入未甞用一将出一师厉一兵秣一马曰征曰伐但闻奸邪之臣朝进一言以告和暮入一説以乞盟惟辞之卑惟礼之厚惟敌言是聴惟敌求是应因循踰时终之二圣播迁后妃亲王流离北去臣毎念是祸正宜天下臣子勿与金人俱生之日也臣意陛下即位必赫然震怒旋干转坤大明黜陟以赏善罚恶以进贤退不肖以再造我王室以中兴我大宋基业今四十日矣未闻有所号令作新斯民但见刑部指挥有不得腾播赦文于河东河西陜之蒲觧兹非所以新人耳目也是欲蹈东晋西邉既覆之辙尔是欲裂王者一统之绪为偏伯者尔为是説者何不忠不孝之甚也既自不忠不孝又壊忠义之气俾河东河西陜之蒲觧皆无从为忠义是贼其民者也臣虽衰年不胜愤痛激切之至十二日庚午谢克家范宗尹并落职宫祠制曰父母君臣之义所谓在三死生祸福之间岂容有二具位谢克家范宗尹被宠有日宜知所天乃国家遭变之时昧贤者洁身之道虽扬雄之投天禄自以无它然郑䖍之贬台州难于幸免宜镌华秩退领宫祠兹于寛贷之恩毋废省循之戒十四日壬申内降河北河东诸路官吏军民手诏制曰勅河北河东诸路州县守臣将帅忠义军民等朕惟祖宗徳泽在民垂二百年天下乂安靡有变故而宣和靖康以来国家多难金人内侮道君太上皇帝下哀痛之诏讲揖逊之礼比徳尧舜古今鲜伦孝慈渊圣皇帝以恭俭之徳爰受内禅海内欣戴日傒治康而朞嵗之间敌马再侵堕敌奸计但以讲和一事终至宗社阽危既尽取玉帛子女公私财力悉为耗竭乃始刼迁二圣中宫洎皇族尊幼中外戚以行惨酷之祸振古未有朕以介弟受命总帅臣民推戴廹以大义入继大统重以父兄之辱饮血尝胆疾首痛心愿为天下忠臣义士共济艰难而近者使臣来自北部审闻两路守臣义不爱生誓以死守金虽凭恃甲兵之衆敢肆攻围而能率厉士民屡挫仇敌其忠义军民等倡义结集以万计邀击其后功绩茂着朕甚嘉之夫河北河东国之屏蔽也朝廷岂忍轻弃靖康之间特以金人凭陵不得已割地赂之将以保全宗社休兵息民而金人不道攻破都城易姓改号刼銮舆以北迁则河北河东之地又何割焉已命遣师以为应援两路州县官守及忠义之士如能竭力捍御一方及紏集师徒力战破敌者至建炎二年当议畴其勲庸授以节钺其余官吏军兵等优加陞赏应税赋财货悉许移用官吏将佐悉许辟置朝廷更行量力应副为国藩屏以昭茂功庻㡬中原弥宁生灵休息强怜悔祸二圣有可还之期则予一人膺受多福尔亦有无穷之利不其韪欤故兹诏示想宜知悉河北河东路守臣各转两官有职名者进除余具职位姓名以闻又诏自今有能收复两路已䧟州郡及救觧危急保全一方攻效显着者除本处节度观察团练防御使依方镇法又诏两路军民自今不许撰造亊端以疑虑擅杀官吏又命使臣赍夏药徧赐两河守臣将佐又命催货务印造见钱钞遣使赍送两路州郡又命降见钱钞三百万贯付河北河东路陜西路漕司广籴应副两路又命起东京路夏税绢于大名府桩管川纲河东税绢于永兴军桩管以待两路支俵李纲传信録曰右诏命数事皆上意也于是两路知天子徳意人情翕然蜡书日至间有破敌㨗报金人围守于诸郡者往往抽退十七日乙亥胡舜陟胡唐老姚舜明王候各降两官制曰御史于百官之囬邪政事之阙失皆得而言之朝廷所恃以为安危御史有不能其官者顾独无责哉顷者敌马内侵变生不测銮舆出狩事孰大兹汝曽无一言为国长虑乃始终和议堕敌计中今而不惩失政刑矣禠官二等聊着厥辜尚服寛恩无贻后悔范琼加定武军承宣使为御营使司同都统制行以讨李孝忠范琼在京师围城中心迹甚恶上初即位姑示涵容琼至行在乃自龙神卫四厢都指挥使温州观察使加定武军承宣使为御营使司同都统制俾率兵往来讨李孝忠是时孝忠作乱于京西也叔向伏诛叔向擅置救驾义兵所招聚兵得京城统制于涣在其军中涣省悟以为未便乃诣南京告叔向不当擅起兵命刘光世擒而诛之涣后𨽻留守司马忠落龙神卫四厢都指挥使降充河北经制副使制曰朕于将帅待之至者所以责其忠望之深者所以必其胜具官某粤从小校擢领中权宠任兼隆在廷莫比谓能夙夜分朕顾忧乃亡多筭之竒莫止偏师之败全军退舎坐失事㡬宜镌节制之崇仍损使权之重再稽朕命军有常刑以与金人战于河北败绩故有是命张所为河北路招抚使张所请乞车驾还阙有五利不许乃授所河北路招抚使相州百姓岳飞初𨽻所为効用耿南仲责授莭度副使南雄州安置制曰梁信侯景之奸而䑓城不守唐飬禄山之乱而灵武仅存惟议者失于毫釐之间斯敌人玩于股掌之上尔迂儒无断狥物苟容道君疑萧傅之贤选参储禁渊圣用甘盘之旧擢预政机方金人之凭陵举中原而震扰克绥多难所恃老谋乃凭欵敌之言坚主弭兵之议积其愦毦成此艰危朕念夫当垂白之年宁为尔受失刑之谤而烦言荐至重此难私姑黜置于散官用窜投于荒服汝官虽免吾悔何追南仲以専主和议初遭论列落宫观士论未厌臣僚囙再言其事故有是命林泉野记曰耿南仲字晞道开封府人深明易经贤闗驰名元丰五年登第渊圣在东宫除太子詹事授太子以易靖康初权知枢宻院事迁尚书右丞迁门下侍郎子延禧为中书舎人金人深入南仲怯懦无谋每同李邦彦呉敏主和谢克家孙觌李擢李㑹王及之王时雍刘观民附㑹南仲康王出使辟延禧参议加龙图阁直学士金人欲割河东河北命两府二人往议聂昌以亲辞南仲辞以疾上怒遣南仲割河北聂昌割河东昌至绛州为百姓所杀南仲闻不敢往㑹康王起兵相州以延禧在幕府故往投之凡元帅府事皆与连衔王即位南京充礼仪使未㡬以观文殿学士提举杭州洞霄宫后臣僚言其主和误国之罪落职再言降军节度副使南雄州安置至吉州卒所着易讲註易明䝉二书行于世延禧字伯顺为中书舎人康王出使辟延禧参谋除龙图阁直学士制曰唐元和中选宗室四品一人使囬鹘于万里海外而以博士通经术者为之贰朕初嗣服申讲大国之好亲王奉使而副以左右侍从之良选任之难视唐为重矣具官某疏亮宏博清明冲淳典学足以擅多闻英辞足以鼓羣动潜宫之旧义同艰难往修一介之书冀复两朝之好惟孝子事亲之义岂不迟迟去父母之邦而大丈夫许国之忠初无刺刺顾婢子之语擢自词垣之邃进升内阁之华干予心膂之忧以靖干戈之难毋忘励翼嗣有宠章康王大元帅府为覇府官属王即位进中兴记表曰参大府之末寮建明无补记中兴之盛事润色非长强勉成篇矜惭罔措臣某窃以干元首出庻物佑下民而作之君上帝监观四方有大徳者得其位洪惟巨宋嗣有真王惇徳而四方咸賔干戈不用允治而万世永頼年谷屡丰遭奸臣变更之余至国制抢攘之后㡬及诗人小雅之变惟思创业大风之歌金国肆侵伐之威彼万方并告于上下皇天有恢复之意俾一人辑宁于邦家始縁五利以和戎继长万夫而建帅暨经大变迄有成功恭惟皇帝陛下汤勇自天尧仁因性聪明睿知而不杀刚健笃实而日新初临铜马之营推心而不二逮出陵武之使修睦而无疑崇䑓定三箭之祥朔部有两王之号乃大唿而起义勃兴虎变之文至劝进之交章肇正龙飞之位剺面者欲雪大耻左袒者咸懐旧恩君万邦而百官是承惟天祐于一徳赉四海而万姓悦服惟民归于有仁虽阻险艰难之偹更盖损益盈虗之有待念渊圣逡廵而临遣与陛下英鋭而请行钖玉带乃传国之祥合春氷乃受命之始凡汉廷之迎代邸与灵武之奉肃宗歴观人鬼之谋叅考符瑞之应行军集诸将之议定䇿聴老臣之谋事有初终迹存首尾障狂澜于既倒孰知崇论𢎞议之所繇扬伟绩于无前要明盛徳大业之初起当于文官鉅儒而求鸿笔乃以帅幕旧属而及㣲臣伏念臣本乏才但縁遭遇顷陪后乗葢捧辟书昼预兵戈之谋夜陪樽爼之乐辱褒音之屡及认眷奨之弥隆子犯负覊绁而从文公固颛愚而有罪邓晨以图䜟而知光武常精白而无它故兹流落之余独荷㤙怜之及顾臣浅陋何所发挥然臣闻建元大始之施为马迁过于矜夸至天下以为近谤建武中元之符庆史官不容撰集故来世罕得𫝊闻如臣一介之㣲乃有千龄之㑹摹冩干坤之大自揆难工攀依日月之光徒知尽力忘其无识狂则有余二十日戊寅汪伯彦除知枢宻院事黄潜善兼门下侍郎二十一日己夘金人斡里雅布卒莭要曰斡里雅布知皇帝即位于南京故俟尼堪于草地避暑议还太上皇尼堪未之许斡里雅布打毬冒暑以水沃胸患病伤寒以死金国太祖实録曰斡里雅布名宗望唿皇子二十五日癸未吕好问除资政殿学士知宣州臣僚章疏论受伪命臣僚多有行遣有未及者皆等第施行如十友之类令留守司询访姓名以闻其言颇及吕好问好问在假上章求去有㫖除资政殿学士知宣州吕好问辨事伪楚奏剳曰臣輙有诚恳仰干天聴伏念臣世受朝廷厚恩义同休戚多事之际理不当自退自进然事有不得已者岂免喋喋伏念臣赋性迂疎分甘退缩昨渊圣皇帝召臣畎畆之中擢至言路超踰等軰徧歴要近属金人侵伐都城失守渊圣皇帝再幸军中因而不返臣愤痛切骨屡欲自裁盖尝投状乞守本官致仕而孙传张叔夜责臣以世臣之义当死社稷不可止为身谋求自免而已臣实感其忠谠许以任其事茍以不成继之以死于是执手泣别相勉尽节臣念变故此难以力争思在天下当立之人唯陛下而已百端经画求所通诚恳道迎立之意并是夜间方敢诸处访闻书冩文字既而张邦昌入城臣首劝邦昌当应天顺人迎立陛下时张思聪蔡安中傅枢呉华李进皆预臣谋孟仲厚蒋师愈韦渊皆知其事后赵子昉軰宗室戚里亦多知之则臣之心迹不为不显以天地宗庙之灵陛下即位于南郡则臣已获初心故自信不疑既而奉元祐皇太后圣㫖差臣赍手书庆贺陛下才一登对即被简在位居丞辖参预大政陛下于臣可谓厚矣若不察臣之心何以至此今人言滋彰深为可畏既不究其事实则是意必有在臣非不欲竭诚尽力少禆万一窃虑上负付倚之重下违进退之义伏望圣慈特赐睿㫖察臣诚悃除一在外宫观差遣庻㡬垂老之年有以坐观太平之化干冐宸严臣无任惶恐战惧之至取进止又臣近者屡求罢䝉陛下察臣心迹令诸处不得收接文字又特降御剳称臣邦昌僣号之初即募人赍帛书具道京城内外之事金人甫退又复劝进臣僚所不知付尚书省行下照㑹臣一介之㣲而陛下左右保全虽天地造化之恩无以过此然臣窃自谋之于心势有不可不去者昨金人围闭邦昌僣号之时臣若闭门避事以㓗其身实为不难况臣于邦昌未入城之际曽乞致仕重念臣世受国恩异于衆人亲受贤者之责身任宗社之重不敢保身全家坐视朝廷阽危故臣忍耻含垢逭死朝夕不避金人㓕族之祸遣人冲围赍书于陛下而又画谋奉迎幸而天相神助得覩陛下今日中兴之业则臣之志愿足矣向若金人网罗得臣所遣之书而臣之谋画万一洩露臣之一身当如何臣之家族当如何然则臣其果爱死耶果不敢爱死耶区区之心臣自知之皇天后土知之宗庙社稷知之陛下又知之矣臣之心迹显然明白臣之求退乃其时也乃初心也臣犹自以为当去况它人乎况言者乎方今国步艰难当惜寸隂而当路之人未暇及它而唯臣是攻则臣之罪大矣是言者必欲去臣而后已也臣若不速自引退使言者専意于臣而忘朝廷之急臣亦避嫌而不敢谋国则两失其宜伏望怜臣颠跻之急悯臣求退之切罢以宫祠许之自便既以杜言路之口亦以安蝼蚁之诚臣无任祈天俟命激切之至取进止三朝北盟㑹编卷一百八三朝北盟会编卷一百九钦定四库全书三朝北盟㑹编卷一百九宋徐梦莘撰炎兴下帙起建炎元年六月二十五日癸未尽七月四日壬辰绍兴八年勅送到右宣义郎守尚书兵部员外郎吕用中状伏念先父好问昨于靖康元年十一月初金人围城之际方除兵部尚书即值国家祸变二圣出幸金营先父投檄致仕时孙枢宻传谓先父曰尚书怕死耶𫝊以致政留守当死军前公世受国恩湏承当兴复之责张叔夜在傍谓先父曰尚书若不怕死何不了此事叔夜则湏去军前效死也先父不得已而许之继闻金人欲为伪张邦昌先父本欲闭门不出衆皆责以不出何补不若勉强一出以患祸动之先父至省中以祸福喻邦昌劝一面令迎康王及请元祐皇帝权聴政事又劝郄回金人所欲留兵以明逆顺是时城外消息断絶于是罄竭家资加以假贷隂募李进冐犯重围赍帛书往河北求访问今上皇帝所在李进屡遭金人捶打幸无败露至开徳府知州王棣考其事迹因以实告棣大惊即差人伴送至大元帅府投下其后金人欲退先父痛念二圣銮舆不返又差人诣大元帅府劝进此皆上下之所共知岂敢少有诈诞以欺罔天下也先父当时又于大雪中夜间宻遣子弟隂与孟郡王忠厚相约请昭慈圣献皇后入禁中正母后之位以安宗社金人方退先父即以兵部吕尚书帖子召百官入内以邦昌手书请昭慈圣献皇后聴政大事遂定主上既登寳位先父即至南京主上嘉其忠义艰难首擢尚书右丞遭言诋訾主上灼见底藴出亲剳付尚书省其间有吕好问昨邦昌僣号之初即募人赍帛书具道京城内外之事金人甫退又遣人劝进臣僚所不知之语此可騐乎当时金人据城失守城外敌骑连数十州杀人蔽野城中敌人被杀者甚衆而先父遣人赍帛书犯重围而出若使少败露则必尽遭屠戮与夫自经沟渎身享美名子孙获厚禄校量利害孰重孰轻何必区区遣人犯围自为杀身㓕族之祸也先父向若金人退后方遣人赍帛书旋谋入请昭慈圣献皇后则岂敢逃天下之责盖縁十余年来未有为先父发明此事者故士大夫亦不知本末使先父时遭谤议乆不𫉬伸用中今者窃观臣僚章疏尚以先父为言则是先父事迹终未辨明人子之义不可强颜立朝不可嘿嘿而去用中已于十一月一日以后在假更不敢赴部供职伏望特赐敷奏如用中所言稍涉虚诞即乞将用中重行斥责或先父事迹有实亦望朝廷暴白先父効劳仍乞陶铸用中乞在宫观差遣候指挥十一月十六日奉圣㫖用中所陈録送史舘所乞宫观不允二十七日乙酉折彦质散官安置钱盖落职分司许髙许亢编管臣僚章疏论靖康末折彦质为宣抚副使逃入川陜钱盖为陜西五路制置使逃至湖北许髙许亢总兵防河逃至江南不惩戒则后孰肯任责者有㫖彦质责授散官昌化军安置钱盖落职降授朝奉郎分司髙亢编管海外军钱盖落职吿词曰盖縁推择多所践更付之五路之师处以三秦之地方都邑受围之日乃藩维奔命之时所兾投机庻能弭蔽岂有望风而先溃専图拥衆以自营仍纵叛亡肆为攘夺朕方念吾民之死祸汝犹採敌説以诳朝廷虽示小惩未厌公论其镌延阁之秩往陪祠宫之闲尚服寛恩无重后悔钱盖降官告词曰朕建邦置守绥靖一方实维尚谋经武之时非有蒐兵伐罪之事夏童弗率怙衆扰邉疆塲多虞责在将帅具官某荐更任使擢寘近班属三陲内侮之初付五路折冲之寄当思戮力报称所䝉邉遽上闻卒败吾事原情定罪实当严诛稍屈刑章止从降出益图来效思补厥愆宗泽除延康殿学士知开封府东京留守杜充除显谟阁待制知大名府兼北京留守钱盖复官依旧陜西经制使初盖在靖康时常建议河外湟鄯之北于朝廷无毫髪利而嵗费不赀为中兴患不若求青唐之后而立之使抚有旧部以为藩臣有益麻党征者故王之子为国信服倘封立之必得其力至是朝廷再欲䇿益麻党征复盖职名依旧为陜西经制使赍告赐益麻党征措置湟事因调发五路军马发赴行在故有是命二十八日丙戊李纲进剳子乞募兵买马募民出财以助兵费募兵剳子大畧谓国家以兵为重方熙丰之时内外禁旅单弱何以捍强敌而镇四方为今之计莫若取财于东南募兵于西北方河北之人为金人搔扰未有所归之期而闗陜京东西流为盗贼强壮不能还业者甚衆比遣使四路扰给例物以招募之新其军号勒以部伍得十数万人付之将帅以时教閲训諌不年嵗间皆成精兵于要害州郡别置营房屯戍使之更蕃入卫行在此最今日之急务也买马剳子大畧谓金人专以铁骑取胜而中国马政不修骑兵鲜少乃以歩军当其驰突宜乎溃散盖祖宗朝飬马于监牧孳生蕃盛所在云布故军旅之用足至崇观间监牧废而为假地牧马有名而无实其后燕山䧟没马之入于敌国者不可胜数金人初至阙河北京畿为之一空后破都城下令括马京师之马入于敌者万有余疋今行在骑兵不多独陜西京东西诸路尚有私马宜降指挥立格式以善价买之可以济一时之乏民间飬马必皆上戸僧道命官之家中下戸自无马可飬取之既不厉民而旬月间马遂可集此今日不得已之务也募民出财剳子大畧谓国家新罹患难京师帑蔵悉为金人所取外路州郡以发调勤王之师财用为之一空今又募兵买马招捉盗贼措置邉事应副残破州县振举百度以图中兴非常赋之所能供辨又不免横赋科取于民如免夫钱天下至今咨怨惟上二等物力有余之家可以劝诱使斥其嬴余以佐国用而以官告度牒之类偿之使朝廷军马精强措置邉事就绪盗贼宁息彼乃得保其财产不然虽欲保家室不可得况财产哉命州县委曲谕以徳意必有乐输从命者此又今日不得已之务也得㫖于陜西河北路募兵各三万人京东西路募兵各二万人合兵为十万许召募白身及于诸色厢军中㨂选或招收溃散兵卒中改刺创置军号骁胜壮健忠勇义成龙武虎威折冲果毅定难靖邉凡十万每号四军每军二千五百人例物白身人全给依上禁军法余给半许用诸路门诸额禁军钱常平司钱不足是朝廷应副内外东西委两路提刑司河北委招抚司陜西委经制司召募及一军本路差有材武大小使臣充将官部队将管押赴行在聴候差使又命买马分为三等格式以定价直除命将官校见飬马不许括买外余并籍记赴官㨂选及格式中披带者即时许还价值毎及百疋差官或将校一员管押赴行在隐寄妄冐有马不籍及无马而抑勒令置买者并科违制之罪委逐路提刑司总之又降诏晓谕州县劝诱能出财助国者籍记姓名多寡申朝廷给降度牒偿之入财多者取㫖推恩应劝诱到钱物并别项桩管聴候指挥専充募兵买马縁邉事之用有敢科配搔扰者命官窜责吏人决配凡募兵买马劝民出财奉行有叙并保明推赏又议控御之䇿大畧谓唐之方镇当时实頼其力以定祸难第措置失宜而其后行姑息之政威柄寖移乃有尾大不掉之患祖宗革去前弊削弱藩镇州郡之权一切委以文吏非沿邉诸路虽藩府亦屯兵不多无敢越法行事以处太平无事之时可也一旦强敌长驱盗贼蠭起州郡莫有能抗之者遂至于手足不足以捍头目为今之计莫若稍倣方镇之制择人任之假以权柄减上供钱谷之数使飬兵而训练之大小相维逺近相援庻㡬可以救今日之患夫方镇者节度使之兵也其次有观察团练防御今既以为阶官不可复改宜于沿河沿淮江诸路置帅府要郡要郡使带总管钤辖都监以寓方镇之法许其便宜行事辟置僚属将佐以治兵不数年间必有可观今日控御之䇿无大于此佥谓帅府要郡之制可行但未知方镇割𨽻州郡得㫖京东东西路京西南北路河北东路永兴路淮南江南浙东西路荆南北路皆置帅府要郡帅府为安抚使带马步军都总管要郡带兵马钤辖次要郡带兵马都监皆以武臣为之副改路分为副总管路钤辖为副钤辖州钤辖副都监总管钤辖司许以便宜行事其军马事辟置僚属依帅臣法屯兵皆有等差遇朝廷起兵则副总管为帅副钤辖都监各以兵从聴其节制正官愿行者聴转运使副一员随军一员留本路提㸃刑狱弹压本路盗贼遇有盗贼则量敌多寡出兵㑹合以相应援本路帅臣当职官措置兵马先就绪者当优议旌赏置赏功司三省枢宻院同置赏功司三省左右司郎官枢宻院委都承㫖检察置籍以受功状违限不施行者必罚受赂乞取者依军法许人告军士遇敌逃溃者斩因而为盗贼者诛其家属凡军政申明约束及更改法制者数十条皆用勅榜揭于通衢湖北羣盗阎瑾党忠薛广祝靖皆赴招抚司自効其余皆赴柬京留守司纳欵温州观察使枢宻院承㫖王除河北路经制使通直郎直秘阁傅亮除河北路经制副使白马滑濬抵沧州太湖置廵察六使处以为斥堠七月一日己丑李纲进剳子论修城池缮器械谓国家所以偹御外侮者皆在邉郡城池器械一切偹具故敌未易攻今金人及贼乃扰吾腹心而中原郡县积习承平之乆城池坍頺并无器械何以御敌官吏军民多不得能守而郡县遂以䧟没者非特士气怯懦盖亦御敌之具不偹使然宜命诸路州郡以渐修葺城池练兵马治器械朝廷量行应副有能葺治偹具者旌赏以劝得㫖应州郡欲修城池者申明朝廷给降祠部应副三朝北盟㑹编卷一百九三朝北盟会编卷一百十钦定四库全书三朝北盟㑹编卷一百十宋徐梦莘撰炎兴下帙起建炎元年七月四日壬辰尽其日传雱建炎通问録曰建炎元年皇帝车驾到南京即寳位雱差出自西京永安陵头检视陵寝囬归至南京出头参见李丞相纲首以使事相问雱即愿请行得指挥赴都堂见宰执啇议使事是时分河东河北使命易通系已差人下用望河东路使命难通被差人往往多乞辞免未有人承当此行李丞相奏知河东奉使臣与傅雱言一言而合即得㫖差雱河东路奉使国相元帅当月授告次日谢又次诣都堂辞宰执取禀使㫖又啇议军前合应荅事宜兼虑金人有未晓达军前事理合湏取覆宰执请教黄潜善荅云今日使事系通问之初敌情未测奉命出疆者当自有所处兼应干军前事宜难以预行料度裁决况朝廷任人不任事奉使请一面自计度裁决不当更问朝廷雱即时交领国书及礼物辞归国信所一面便办行当日得指挥即次日出门即起离南京前去京东措置一行礼物等事七月尽问方到巩县便差人赍大宋通问所牒去大金国河阳府投下乞计㑹差借船只渡河䝉河阳知府张巨侍郎囬牒称为是国号不同难以过河即时偹録申朝廷一面再移河阳称系是于贵朝通问事理急速不敢注滞欲乞早希公文回示再䝉河阳府回牒称是国号不同未敢擅便放令人使渡河己申取上件指挥别行闗报前去至第九日方得河阳闗报称今来已得上件指挥许令南使渡河仍打减人从方得摆渡自河阳府至云中计一千八百里来往囬共九日得上件闗报回接伴使副两人俱至正使是王秉彛学士副使是契丹萧太尉正使王秉彛先问云贵朝今来差奉使侍郎去见国相元帅不知理㑹甚公事雱荅曰以此行别无公事只为今圣皇帝方即位差雱于贵朝通问又问既是今皇帝已即位之时昨来所立大楚却如何安排雱荅以张太宰以郡王封之如雱今日之行郡王亦皆预议金使又问此是大楚欲如此是贵朝抑令其如此雱荅以天下四方讴歌狱讼既尽皆托于今皇帝张太宰欲为自安之计亦只得如此金使又言此叚事上畔人当时亦曽预料他日大楚必湏如此然而今来奉使侍郎既是去见国相元帅时却如何説雱云既到贵朝奉使岂敢诈为毎事必以实情去相告金使叹服称奉使此行国相元帅必湏大喜为是国相元帅素喜忠义之人到云中府门外国相遣中书舍人出门相迎舘伴大理卿昭文舘学士李侗相见问来时不知贵朝有甚分牒雱荅以使人逺来通问今圣皇帝令再三起居国相元帅自有通问国书云郎君来日就行府准偹相见讫舘伴闗借台桌共三十以两桌载朝廷礼物二十八桌载使人私觌礼物是时朝廷礼物亦少只有锦十疋玳瑁家事三件使人私觌礼物于东京旋行收买打造花缬共作五百疋叚并生姜臈茶漆器纸笔等连朝廷礼物併作三十擡桌舘伴李侗见之亦加嗟赏称乍经残破之余不意措置礼物等如此当日鞑靼国献羊黒水国献马两国人使同时在帅府前伺候引见入府见三人金帅皆席地重氊趺坐第一人是左监军乌舍郎君权元帅职第二人右监军伊都第三人是时相公皆重氊在殿中间坐二人金帅皆戎服一人小㡌窄衫使人当中揖少立然后跪膝打话湏臾髙庆裔传指挥称郎君传尊㫖奉使逺来不易不知今日奉使差来理㑹甚公事雱荅以今圣皇帝方即位差使人于贵朝通问离国中日皇帝令再三起居郎君元帅仓卒差使人通问百事草创礼意全未周旋郎君传尊㫖本国于贵朝本来无苦深怨只縁语言失信雱荅以此事皆先朝所失又言去年皇子郎君兵至城下南朝本无偹易破你前不知我此段恩义及许割三镇又云祖宗之地尺寸不可与人语言如此其信安在雱荅以此亦是前朝所失又云三镇之地何足计较若不失信诸事亦有啇量又云使人今日之来方为通问如何才通问便来取二圣即荅以今圣皇帝即位之后惓惓于父兄之情实不能忘所以差人往通问及恳祷郎君此在郎君以为是孰敢以为非若郎君以为非孰敢以为是全在郎君矜念周旋此叚祈祷之情即云使人且归舘中别聴指挥差大理卿昭文舘学士李侗舘伴李侗性重相见黙坐虽乆终不发言副使下马识逺不免发言扣之李侗顾盻左右前后别无人在侧即发言云天下之理盛衰强弱之势古今所同只如汉武之盛恨不吞尽匃奴耶律徳光之强恨不席卷中原然而汉武何尝杀尽匃奴耶律徳光何尝併尽中国南北异宜岂可混併此是天道自古何尝有此理耶又云盛衰固自有时强弱亦是有数周旋如转轮返覆如引锯天下何尝有常强之势贤人君子佐佑因时识消长之理时违事变擒纵之权于此能变能改即于盛衰之中强弱常有主生灵不坠涂炭免得此一叚杀戮这箇因果最为大事其他不足道也又云自古圣贤本事未有不观乎时若时有可为人乐为用即下手为之不惟事亦有济亦不徒废心力若时未可为人不为用知其不可为而为之岂惟枉费心力事亦难济何所补哉所以观时㑹通留取此事力少俟他日设施侗昨见贵朝近上公卿似全未有能见事者以此谋谟庙堂岂不悞事乎只如昨来敌兵到城在城守未破国相亦曽烦恼若守御稍固更停待得数日必须别有啇议又两元帅临城侗亦亲随元帅在城下敌兵只五七人登城城上即举兵皆散兵势如此人不为用岂可不预知乎此段事即见贵朝公卿疎畧全不曽讲究亦不觉悟若稍悟此理必须留此叚事力少待他日为用徒然枉费心力岂不悞事乎良乆又言侗燕人住在九州之地每念先世陥于边地昨来见贵朝初得燕山举族相庆将谓自此何日再得为中华人物又顾左右前后别无人即云更少三两日间寻少果子来皆油面煎果及燕山府枣栗并有西𤓰数十盘旅烧香㸃茶延之説话雱再三恳扣之比使人逺来仰荷见教甚多比不知所恳请二帝囬銮之事贵朝诸公却有啇量无舘伴云固知此所使为此事前日二公不见郎君髙声云来通问便及二帝莫是要遣兵来取也其意亦有谓雱又问其意谓何云其意谓初来通问合须议论他事尔若稍不曲折言不相投亦恐不无伤事所以只指挥使人且归舘中候别聼指挥雱冄恳云毕竟所恳二帝之事贵朝诸公曽有商量否舘伴云此事必湏申去国中军前恐与决此事未得舘伴又云昨二帝过来时太上自燕山去少帝却自此中去少帝过来此时亦住半月余日今皆过在深漠中然二太子在时却曽有此啇议候贵朝有恳请时欲发太上囬归今二太子不在亦无此叚説话雱又问少帝如何舘伴云少帝当日元不曽有此叚商议又云惟是昨在京城下时因有议论昨京城初不发囬少帝入城二太子曾与国相商议自古北兵到南朝未尝有破其国擕其主而归北只是兵强而已徳不足也今来北兵到此既破其城孰若立其主刻大碑于梁宋间使天下后世知行兵有名且不絶人后以使南兵自此数百年不敢动若如此施行不惟兵强徳亦有余这箇功绩大若使破其国擕其主而归只是兵强而已徳不足也兼他日若赵氏自立即便更无立主一叚恩义国相遂然其説放囘少帝入城后来因縁别有异议其论又复稍变所以其言不谐雱云议论縁何不谐馆伴云当来本差监军乌舍送辞不曾入去遂差监军下子弟及其余近上郎君同行当时此二十余人亦望将此事做一叚恩义兼亦不无兾望贵朝近上公卿不悟其意遂至其议复变却称家国事大不可不为长虑之计只如唐太宗固尝臣事突厥及其既盛亦能生擒突厥国家事大安可不虑哉二太子亦曾力争其事言毕竟是贵朝秦中丞所请存赵氏之说是若他日赵氏自立不惟无立主一叚恩义兼恐兵端未巳然累日啇议不成遂从乌舍郎君之言遂复变其议雱又问其商议时不知曽闻有今圣皇帝在外无云縁知之所以啇议欲发太上皇帝回銮也又云固知此事所以亦不留北人守京城初推契丹萧太尉守京城萧太尉不曽承当又推刘彦宗守京城彦宗亦不承当縁二太子复建议云他日必不免赵氏再立然务广地者荒不如且守河为界大事有大兵力包不住必别贻后患是用二太子之説只就城中别推贤人守京城此时北人既得河北已饱其欲方务为保守之计将自河以南皆已置度外矣又云见今行府日逐建议守河之计欲就国中差拨金人十万人前来守河亦不用燕人及契丹其欲保守河北防患之心如此又云黄河岂可守此是天道假饶守得河他日契丹在腹心中安保其不生变也舘伴旧事大辽其言大槩多遵辽国数皆如此亦不敢深然其言恐其虚诞雱又问所恳二帝之事他日有相从意否舘伴云假使有允意亦岂肯便説尽今方是第一次遣二公来必无便相许之理必湏再三曲折俟其有就议之意然后可以啇议若欲一扣便允恐无此理然既就啇量兵亦便可休也舘伴又云金国自海隅小邦崛起併二大国此事岂人力所能至某问前后必有朕兆以应天受命之符舘伴云别无符䜟只是大辽国中金气旺盛以此应䜟又过数日忽见舘伴宻来相报云南畔近日复有人马过河来闻复失利然而南朝既遣使来议事又发人马过河如何切恐言与事不相应郎君必湏差人入舘来议论此事不可不准偹也次日果见髙尚书入舘来相见称国相令传语奉使贵朝既是差人来通问如何又却差军马过河来不知所差军马之意是如何若是遣兵来取二帝否雱只荅以不知髙尚书又云且如奉使不知试自揣度㸔如何雱云只恐是红巾啸聚必非朝廷之意髙尚书又云已是三畨差人过河来尽有黄榜第一畨头领是张焕被百姓杀之第二畨是马忠亦不曽得便宜第三畨是张所亦失利自溃散去三畨过河人皆有黄榜如何却是红巾啸聚雱荅云必非朝廷之意既有二帝在贵朝又已遣使人通问所请后面亦节次更差人来岂有更发军马过河之理只恐是盗贼盗贼亦能黄榜不假黄榜无以鼓率羣衆髙尚书疑其有黄榜终不然其説髙尚书既去舘伴再来论此事前后曽併闻金人见议守河之计亦不用大辽人直去国中取人来守河其防河之意甚切贵朝又发遣人过河来正犯其所忌也既是遣使欲与人议又发人过河窃恐言与事皆不相应其事如何可以啇量得兼是人马过河不曽得便宜此小人不能成事徒为此纷纷何所补哉此叚事又是贵朝近上公卿虑事不长既欵欵荅自软语影带看候得时来整顿得人马可用然后施设如何动必轻举如此何能成事兼侗尝闻自古善治国之説有如治病如足病即去其胫胫病即去其股然后事事以兾一体之安全若足病不能去其胫胫病不能去其股窃恐与一体不能安全昔年大辽之失正縁如此升平既乆人不习战一旦金人之起不谋自治之术恃大弗戒谓金人小国不足畏今年出兵不利溃散回归明年出兵不利溃散回归即散募乌合之衆为用盖大辽旧少食粮军以食粮军为不足募民兵以民兵为不足又募市兵以市兵为不足又募僧兵是为四军人虽多亦皆乌合不为用及至溃散回归又皆散为盗贼时大辽不经残破州军各自蹂践其实金人所破州军无一二十处其余皆溃军自行焼刼及蹂践占据将来贵朝㺯兵不已且防溃散军马归来自残破了州府当日大辽亦是三百余座州军贵朝是四百余州军两国地里广狭亦不相逺今来贵朝若截河为界南畔州府甚多尚有三百余座诚能保全事力亦不小可湏莫发人过来引惹百端合早谋休兵之计以图自治三朝北盟㑹编卷一百十三朝北盟会编卷一百十一钦定四库全书三朝北盟㑹编卷一百十一宋徐梦莘撰炎兴下帙起建炎元年七月七日乙未尽十六日甲辰七日乙未宣示太上皇帝亲书绢背心八字谕宰相黄潜善等上出绢背心一领宣示泣谕宰臣等曰道君太上皇帝自燕山府密遣使臣曹勋赍来背心领中有亲书八字曰便可即真来救父母羣臣皆泣奏曰此乃陛下受命于道君太上皇帝者宜藏之宗庙以示万世借通直郎龙图阁河北西路招抚司张所上殿面赐章服遣行所具画一乞以京畿兵三千为卫于大名府置司一面遣官于河北西路告谕招谕山寨首领民兵候兵集日渡河先复濬卫懐州真定府次解中山府等处围乃以民兵给地飬之如陜西五路弓箭手法乃赐缗钱百万以为半年之费金人䧟慈州权知军州事张昱弃城率衆走张昱平阳府吏人也犯罪刺配至靖康间在平阳境内山中聚集数千㑹慈州无守军民共议迎昱入州权知军州事金人屡次其境皆不攻径过至是金人乃以兵至慈州州无城不守昱遂弃城率其衆出奔金人䧟慈州即时抚谕而去十三日辛丑京城留守范讷降授承宣使淄州居住宗泽入京师臣僚上言范讷为宣抚使日专懐顾望无意勤王军律不严不能戢士遂降授承宣使罢留守淄州居住上即位宗泽尝因天下兵集乃请亲征迎请二帝力图中兴黄潜善汪伯彦沮止之乃加泽待制知襄阳府泽又乞兵十万往收复河北不许讷既罢遂以泽为京城留守丙午泽入京师治事林泉野史曰范讷字子辨开封人武举中第童贯门客累枢密都承㫖贯为宣抚使讷尝为叅谋迁节度使靖康中金䧟太原加讷检校少保河北河东宣抚使以兵五万屯河北河东讷同马忠王元王渊韩世忠退师应天金人攻城讷屡败之建炎初除东京留守邵溥副之在任三月李纲相素与讷不协降承宣使淄州居住后退居邵州年老徙居䕫州依其姪总以卒诏请元祐皇太后幸扬州王燮傅亮上殿面赐燮器甲三万人就陜府置司与金人河中府解州对垒一面遣人结约河东山寨豪杰民兵收复州县候兵集日乘机㑹过河得㫖从之左正言邓肃札子言叛臣乞立格定罪札子曰臣谓叛臣曽事伪楚大小轻重固有不等欲乞立罪格一定于此然后按伪楚之籍取叛臣姓名就格断之庶几君臣之间皆不得容私伏䝉陛下为臣昨在围城之中固知姓名令臣奏来臣谨取㫖所撰二撰二格以按叛臣之罪为陛下尽陈之言所论叛臣之上者其恶有五一曰诸侍从之为执政者王时雍徐秉哲吴幵莫俦李囬是也其二曰诸庶官及宫观而起为侍从者如司农卿胡思太府卿朱宗之为侍郎大理卿周懿文为大尹卢㐮李擢范宗尹等皆起于宫观以为侍从是也胡思周懿文今者桎梏固不足论敌破城是南壁始李擢卢㐮提举其事日聚羣小浩歌城上敌已塞濠恬然不顾破京城者实此二人范宗尹昔尝宣和廷对揣王黼之意数蔡攸之罪遂窃虗名以居台谏当官则以奴仆事耿南仲以取侍从城破则以妾妇事范琼以资口腹及伪楚一立则起于宫观以为諌议然不知所陈者何事哉其三曰撰劝进文与撰赦书是也且赦书之恶不减劝进其词云有尧舜之揖逊无汤武之干戈不惟不忠之语可骇天下至于庙讳便不复顾虽犬马有所不为朝廷取撰进文者投之岭外而以撰赦者止令分司是不知亦何私于颜博文哉其四曰事务官者金人已有立伪楚之语朝士集议恐不能如礼遂私结十友作事务官之力也且陛下嗣立之仪求供奉之物悉心竭力无所不至使邦昌安然得为揖逊以事美观皆亊务官之力也且陛下九五之位无不欣跃如𫉬再生朝廷不闻先时以为事务官者及伪楚之立而十友纷然如水就下此其情尤可罪也其五曰因邦昌改名是也何昌言先奏于伪楚之庭乞改为善言其弟昌辰遂请于吏部改为知言恶犯昌字也已上数臣乞定为叛臣之上寘之岭外所为叛臣之次其恶有三其一曰诸执政侍从台諌称臣于伪楚及拜于庭下者是也所谓执政者如冯獬曹辅是也所谓侍从者其余已行遣矣独李㑹尚为中书舍人所谓台谏者洪刍黎确等及举台之臣是也当时台中有谓金人根括而被杖四人以病得免其余无不在伪楚之庭矣且台諌者天子耳目之官也敌骑廹城尚持讲和之论圣驾将出曽无一言之戒天作竒祸则仓惶失措遂于他人之庭复处台諌之职今日尚有不易旧职者不知其所为如此又何论他人之过耶其二曰以庶官而升擢差遣是也然此不可胜数伪楚以后谓之权官而被伪命札子者皆是也台省寺谏学校敕局无所不有乞专委留守按籍取之则无有遗者其三曰愿为奉使者是也黎确之使赵野李健陈戬之使翁颜国拥黄旂持伪告左右仆从皆受伪恩马上洋洋自号奉使力説勤王之师以为邦昌久居计故邦昌晓谕曰只候勤王师退然后开门盖恃有二三奉使耳已上数臣乞立为叛臣之次于逺小处编管吏部供到王时雍见系髙州安置徐秉哲见系梅州安置吴幵永州安置莫俦全州安置李因袁州居住朱宗之朝奉郎李擢桞州安置范宗尹通直郎提举杭州洞霄宫卢㐮太中大夫权开封府尹胡思周懿文朝散大夫颜博文丰州安置何昌言生前尚书工部侍郎何昌辰通直郎通判南剑州冯獬中大夫提举成都府王举官李㑹中书舍人洪刍朝散大夫孙确朝政大夫李健朝请郎陈戬虞部员外奉圣㫖吴幵移韶州安置颜博文移贺州安置朱宗之责授祈州团练副使岳州安置范宗尹责授忻州团练副使鄂州安置卢㐮责授陈州团练副使冲州安置何昌言追授隰州团练副使及追致仕恩泽何昌辰除名勒停送永州编管冯獬责授朝议大夫秘书少监分司南京城州居住黎确李戬远小处监当撰劝进文及事务官札子留守司开具姓名申尚书省李囬责授安远军节度副使惠州安置李㑹责授承议郎秘书少监分司南京筠州居住上制曰君臣分定宜生死之靡他义命趣殊在贤愚之所择岂有本朝之颠沛遽令大节之磷缁尔幸授国恩与闻机政知㧞本塞源之公愤盖戴天履地之所同乃甘心二姓之庭至冐宠百僚之上兹如不问何以驭臣宜从置散之科用正投荒之典皆尔自取非朕敢私十四日壬寅李纲乞降廵幸诏是日李纲同执政奏事讫留身奏曰朝廷近日外则经营措置河北河东两路以为藩篱葺治军马讨平盗贼内则修事赏刑皆渐有绪独车驾巡幸所诣未有定所中外人心未安上宣谕曰但欲近奉元祐太后及津遣六宫往东南朕当与卿等独留中原训练将士益聚兵马虽都城可临虽金人可战臣再拜曰陛下英断如此虽汉之髙祖光武唐之太宗不过是也中外未知圣意乞降诏告谕十五日癸邜下巡狩诏朕惟祖宗都汴垂二百年天下乂宁重熈累洽未尝少有变故承平之久超轶汉唐比年以来图虑弗臧祸生所忽金人一歳再至都城信其诈谋终堕敌计尽取子女玉帛遂邀二圣銮舆六宫戚属悉拥以行中原之祸振古未有四海臣子孰不痛心肆朕纂承永念先烈眷懐旧京澘然出涕思欲整驾还京谒欵宗庙以慰士大夫军民之心而民人已多物故朕之父母兄弟宗族靡有留者顾瞻宫室何以为懐是用权时之宜法古巡狩驻跸近甸召军马以防金人秋髙气寒再来入邉朕将亲旅以援京师河北河东诸路与之决战已诏奉迎元祐太后津遣六宫及卫士家属置东南朕与羣将羣臣独留中原以为尔京城及万方百姓请命于皇天庶几天意昭答中原之势寖彊归宅故都迎还二圣以称朕夙夜忧勤之意应在京屯兵聚粮修治楼橹器具并令留守司京城所户部疾速措置施行咨尔士大夫军民体朕至懐无有疑虑故兹诏示想宜知悉诛宋齐愈遗史曰新除谏议大夫是时李擢见任给事中擢与齐愈在围城中皆非纯臣擢谓齐愈为谏议大夫必论已必得罪且曰先𤼵制人乃不书黄而具齐愈议立张邦昌事缴駮之曰新除諌议大夫宋齐愈昨三月初王时雍等在皇城司聚议乞立邦昌拜大金之诏书毕立状时雍等恐惧不敢填写邦昌姓名而齐愈奋然执笔大书张邦昌三字仍自持其状以示其四壁无不惊骇齐愈自言自从二月在告不出诞欺若此今除谏议大夫当是陛下未知其人邪佞而朝廷未有人论列更乞圣裁遂罢諌议大夫令御史台王宾置司根勘具案闻奏制曰义重于生虽匹夫不可夺志士失其守或一言庶几䘮邦具官宋齐愈蒙国厚恩为时显宦方氛祲结萧墻之内至仇雠谋大位之人事既非常坐皆失色所幸探符之未获奈何援笔以遽书遗毒至今造端自汝睦孟五行之説岂所宜言袁宏九钖之文兹焉安忍其解谏垣之职以湏廷尉之平邦有常刑朕安敢赦据王宾勘到通直郎前右諌议大夫宋齐愈招金人邀请渊圣皇帝出城未回知枢密院孙传承军前遣吴幵等将文字称废渊圣皇帝共举堪为人主一人及知孙传等乞不废渊圣皇帝不许湏管于异姓中选具姓名申齐愈知孙传等在皇城司集议遂本司见衆官及桌子上有王时雍等衆议推举状草齐愈问王时雍举谁时雍云金人令吴幵来密谕意张邦昌今已写下文字只空着姓名又看得金人元来文字声説请举军前南官比参騐王时雍语言即是要举张邦昌齐愈恐违时有别不测为王时雍説吴幵密谕张邦昌亦欲早图了结齐愈輙自用笔于纸上书张邦昌姓名三字欲要于举状内填写却将呈王时雍其时时雍称是又节次徧呈在坐元集议官时齐愈言道张邦昌衆官看了别无语言齐愈令人吏依纸上写张邦昌姓名三字于己写到选举元空缺姓名举状内填写张邦昌姓名三字了后别写申状系王时雍等姓名呈时雍看了分付与吴幵莫俦将去其举状内别无齐愈姓名所有齐愈写张邦昌纸片子即时毁了并无见在只收得王时雍等元议定推举状草归家初蒙勘问时惧罪隐忍不招再蒙取㑹到中书舍人李㑹状军前遣吴幵莫俦传大金指挥湏管于今日异姓中选择具名申即不引惹赵氏是日在皇城司聚议忽有右司员外郎宋齐愈自外至见商议不定即与本司㕔前写文字吏人桌子上取纸笔就桌子上取纸一片写张邦昌三字却不是文字上书写徧呈在坐相顾失色莫敢应无别语言其所写姓名文字系宋齐愈手自将却会即时起取是时即记得侍御史胡舜陟在司业董逌午间亦曽在坐未委见与不见其余卿监郎官会以到京未久多不识之及根勘元状草字再勘方检会建炎元年五月一日赦内一项昨金人逼胁使张邦昌僣号实非本心今已归复旧班其应干供奉行事之人亦不获已尚虑畏避各不自安其已前罪犯并与放免一切不问勘㑹上项赦文系谓张邦昌僣号之后供奉行事之人特从寛贷法寺称宋齐愈后谋叛以上斩犯不分首从勅犯恶逆以上罪至斩依法用刑宋齐愈合处斩仍除犯名在五月一日大赦前合原赦后处虗妄杖一百罚铜十斤入官放情重奏裁奉圣㫖宋齐愈身为士大夫当守节义国家艰难之际不能死节乃探金人之情亲书僣逆之臣姓名谋立异姓以危宗社造端在前其罪非受伪命臣僚之比可特不原赦依断仍令尚书省出榜晓谕张浚行状曰宰相李纲以私恶諌议大夫宋齐愈加之罪至论腰斩公素与齐愈善知齐愈死非其罪入台首论纲罢之十六日甲辰孟忠厚除徽猷阁待制为迎奉隆祐太后提举一行事务歩军指挥使郭仲荀统兵扈卫司封员外郎杨遇沿路州县预行计济粮草置渡舟船尼堪自草地归至云中遣杨天吉使夏国约同侵陜西金人起燕山云中中京上京东京平州辽西长春八路民兵入自西河节要曰渤海万户大托卜嘉屯兵河间金国都统温图珲阿勒巴屯兵于保州金国万户特黙屯兵于永宁祁州金国万户唿沙唿屯兵于濮州金国万户聂哷屯兵于冀州金国副统硕哈屯兵于真定辽东汉军万户韩庆和屯兵于庆源金国都统万佛努屯兵于雄莫金国万户实哷屯兵于庆源金国副统蒙克屯兵于磁相金国万户尼楚赫与其弟博索屯于泰源新城金国万户钖里屯兵于岚宪契丹都统马武屯兵于平阳契丹屯兵于慈隰金国万户石嘉努屯兵于汾州金国万户罗索屯兵于河东苏村罗索之子屯兵于解州安邑金国万户萨里罕屯兵于绛州金国万户温屯兵于泽潞金国都统察罕玛勒屯兵于孟州哈达攻守诸州郡元帅府左监军达兰亲围中山又曰两河州郡自敌初入侵以朝廷指挥皆得便宜行事故各据人马以国自固逐路帅司不能调发致无连州合势相援拒敌之理其敌之大又非一州之力可敌故令敌聚併力既破一州而复攻一州也至是以京城失守二圣北狩河北州郡官尽为官军作乱害之河东州郡官多弃城而南走两河州郡外无应援内复自乱于是为敌乗而取之如俯拾遗物惟中山庆源保莫祁洺冀磁相绛久而䧟之三朝北盟会编卷一百十一三朝北盟会编卷一百十二钦定四库全书三朝北盟会编卷一百十二宋徐梦莘撰炎兴下帙超建炎元年七月十六日甲辰尽八月十四日辛未元祐太后发京师元祐太后进𤼵以孟忠厚为提举一行事务都人初望车驾还内而闻太后有南京之行莫不垂泣初上遣张俊迎太后至是俊奉騩驭至行在除俊带御器械十七日乙巳李纲乞巡幸李纲时政记曰札子大畧谓巡幸之策闗中为上襄邓次之建康为下今纵未能行上䇿犹当幸襄邓以系天下之心夫襄邓西隣闗陜可以召兵北近京畿可以遣援南通巴蜀可取货财东达江淮可运谷粟山川险固民物淳厚此诚天设以待临幸愿为今冬驻跸之计得指挥议巡幸南阳十八日丙午差巡幸官属户部侍郎黄潜善为巡幸提举一行事务缮部员外陈尧干办顿逓行宫一行官吏将佐军兵安泊去处虞部员外郎李俦干办相视桥道渡船并桩办粮料草𤼵运使李祐为随军转运使十九日丁未计置迎奉神主是日委兵部员外并太常寺各一员候巡幸之日限三日计置合用舟船车乗等迎奉神主赴行在及据合用人数就太庙亲事擡捭令殿前司差拨禁军三百人防䕶仍专委内侍官二员充同共都大王管其合行事件并仰条具申尚书省二十七日乙邜戒谕士大夫诏朕观古之为士者何其分义之明而忠厚之至也承平之时縻好爵享丰亨相与同安荣多事之际不择地不茍免相与同患难故人之好我至于示我周行王事靡盐至于不遑启处而鹿鸣四牡之诗作先王之泽可谓盛矣祖宗涵养士类垂二百年教以礼乐风以诗书班爵以贵之制禄以富之与士无负而士之所以图报国家者不能无愧于古人日者二圣播迁宗社几至于颠覆而仗节死难者罕有所闻其故何哉肆朕纂承慨然思羣材相与协济修政事厉兵马以奉迎銮舆而士大夫奉公者少营私者多狥国者希谋身者衆乞去则必以东南为请召赴则以疾病为辞沿流以自便者相望于道途避兵而去官者日形于奏牍甚者至假亲疾不候告下挈家而远遯夫礼义廉耻正所以责士大夫也所守如此朕何望焉岂朕初嗣大位所以诫告者未至与将士大夫狃于故习而未能遽革与已诏甚失节者置之极典其次投之远方为多士万世之戒其自今以往各尽乃职一乃心助予一人克复大业底绥四方以匹休于隆古敢有弗率弗迪尚蹈前辙在内委御史台在外委监司弹劾以闻邦有常刑朕不敢赦故兹诏示想宜知悉八月一日戊午贬窜余大均陈冲洪刍张卿材李彛王及之周懿文胡思夏承等奉圣㫖访闻昨来京城围闭王府主第宗室及戚里勲畹之家以至民庶根括金银等官周懿文王及之以余大均胡思陈冲等因縁为姦隐匿财物万数聚歛歌乐靡所不为士大夫负国至此难一照例寛贷可差殿中侍御史黎确马伸就台根治具案闻奏根勘得夏承洪刍张卿材各有相犯续奉圣㫖洪刍罢谏议大夫张卿材罢刑部郎中胡思王及之余大均周懿文陈冲并先次放罢今勘到具撮白刑名下项降授朝散郎前太仆寺少卿陈冲差懿亲宅抄札将王府果子吃用摘花归家与内人同坐喫酒令内人唱曲子将牙简等隐匿公然受犒赏拜钱将出剰金银等隐匿入已令人将掌未曽收计绢六百一十五疋除轻罪外准条系监守自盗合较刑賍罪处死除名该大赦原免縁五月十八日奉圣㫖难以一例寛贷根治闻奏朝散大夫前大理寺卿周懿文抄札王府密煎等将摩候罗士女孩儿等归家受犒设酒及吃宫人酒果受賍计绢六疋六尺除轻罪外准条行下合杖六十公罪减外笞五十不曽计到摩候罗賍如不满百文系城内窃盗杖八十如满百文杖一百赃罪定断议减外杖九十罚铜九斤入官放犯在大赦前合原縁五月十八日奉圣㫖难以一例寛贷根治闻奏朝议大夫前刑部郎中张卿材差起𤼵懿亲宅金银吃内人酒果闻与内人边氏离三四歩坐吃酒将抄札扇儿摩儿等归家受估赃讣绢八疋七尺除轻罪外准条与所部接坐合二年私罪官减等徒一年半合罚铜三十斤入官放犯在大赦前合原朝散大夫前左谏议大夫洪刍差抄札见景王祗候人曹三马后嘱託大均放出将来本家宿雇作祗候准条系监守内犯姦合流三十里私罪议减外徒三年追一官罚铜二十斤除名勒停犯在赦前合原朝散郎开封府少尹夏承根括到郑仲宅坤仪酒擅支作犒收受不觉察王及之擅易银受酒估计绢二十六疋除轻罪外准条系财物不应入而私入合徒一年半赃罪为徒官减外杖一百罚铜十斤入官犯在赦前合原朝请郎前吏部员外郎王及之抄札金银见官属将宁徳皇后亲妹追捉苦辱并不施行及吃沂王府媫妤位酒不钤束觉察人吏与郑绅家使女刘娇奴等私通及輙受犒赏设酒根括金银抵换入已计赃二十五铤除轻罪外准条系私物贸易物例以盗论合加役流赃罪追六官除名勒停该犯在赦前合原五月十八日奉圣㫖难一例寛贷根治闻奏朝散大夫前司农卿胡思推泽张邦昌表内添改謟奉及抄札棣华宅有祖宗实録者并罢舘伴不合破马有太仆寺少卿差到马是大王府公然乗骑㸃数不见实録十册是亲事官等失去除轻罪外准条系不应为合重杖八十议减等杖七十罚铜七斤犯在赦前合原縁五月十八日奉圣㫖难以一例寛宥根治闻奏二人追捉未获先次据于照人説出逐人罪犯朝请郎前添差开封府少尹余大均往景王府乔贵妃位抄札金银与内人念马并坐饮酒唱曲子以告首金为由放乔念马归家收飬作祗候隐截根括笼子一只寄在金银库内取出麝香三十脐余被府尹纳了除轻罪外据案不曽估到所盗麝香钱如满十贯系监主自盗合加役流赃罪追三官除名勒停如满三十五疋合绞刑赃罪除名犯在赦前合原縁五月十八日奉圣㫖难以一例寛贷根治闻奏朝奉郎主客员外郎李彛差往景王府抄札与内人曹氏等饮会及与内人乔念马并坐饮酒知余大均洪刍欲雇买曹氏等放令逐便及请洪刍曹氏等筵会令曹氏使女唱曲子除轻罪外准条不应出谒合徒二年私罪追两官勒停犯在赦前合原案候收坐髙伸身死外龙神卫四厢都指挥使温州观察使范琼因根括金银时告求王及之减免所根括髙伸家金银数系不应为重杖八十减外杖七十私罪合罚铜七斤入官放该赦原武经郎合门宣賛舍人陈思恭因括金银时告求王及之印押虚抄免纳金人系不应为重杖八十减外杖七十系私罪合罚铜七斤入官放该赦原三省枢密院进呈法寺议曰弃市上曰王及之等犯由当戮有司之法如此但朕新政重于杀士大夫伯彦对曰好生圣人之大徳祖宗以来未尝杀一士大夫上頋曰潜善如何潜善皆奏曰臣闻天地之大徳曰生陛下诚能体天地以当生杀之际生民受赐上称善奉圣㫖余大均陈冲洪刍情犯深重并当诛戮各特贷命除名勒停长流沙门岛永不放还至登州交割张卿材责授文州别驾雷州安置李彛责授茂州别驾新州安置王及之责授随州别驾南恩州安置周懿文责授陇州别驾连州安置余并依断内余大均陈冲洪刍张卿材李彛王及之周懿文胡思令吏部各差使臣一员歩军司各差兵级一人将校一名防送前去候到贬所取逐州交管文状缴申尚书省周懿文等责词曰昔季文子有言见无礼于君者犹鹰鹯之逐鸟雀也故春秋不诛其人而诛其人之意岂无説哉尔服采在庭官荣厚禄国家平日何负汝曹方君亲危急之时虽婺不恤其纬乃乗时幸变干没自私以为无复朝廷之治矣呜唿亦士也何为而至于此极哉念本无知诛之奚益俾全首领投卑遐荒尚保余生毋志予徳幼老春秋曰周懿文余大均等不死难从贬窜君子是以知李纲与汪黄诸公不能辅佐恢复河东河北之境土也曰失其刑矣二日己未纲乞置水军时政记曰札子谓生于陵者安于陵生于水者安于水南方之人习水而善没其操舟若神而北人有惧舟檝而不敢登者水战之利正南人所宜应沿河淮江帅府要郡宜令造战船募水军凡习水而能操舟者皆籍记姓名使平时许其自便有故则紏集而用之逐时教閲量行激赏必得其力有㫖令诸路招置水军以楼船凌波为号差御用司干办官杨观复赍空名告江浙募人造船余路委提刑司措置总领三日庚申杨惟忠建武军节度使时政记曰先是杨惟忠大元帅府都统制拥扈有功故有是命野记曰杨惟忠骁勇善骑射少为将靖康初为髙阳闗路军马副总管康王开大元帅府惟忠来归授都统制及黄潜善汪伯彦兵至皆以属惟忠王即位加殿前都指挥平卢节度使后进检校少保以兵一万卫隆祐皇太后往洪州闻金人渡江军皆溃部将司全傅选等去为盗太后适处州惟忠走万安县山谷间数日乃还再聚兵数千司全傅选等复降贼陈辛围处州惟忠登陴力战頼故友至败辛后屯军洪州李成将马进来攻吕頥浩率惟忠拒战进觧去改江西副总管军于吉时贼杨勍屯吉惟忠与勍叙同姓之好邀勍饮诛其首领而併其兵卒年六十六以其军𨽻岳飞五日壬戌内降白麻李纲尚书左仆射兼门下侍郎御营使黄潜善兼尚书右仆射兼中书侍郎御营副使李纲制曰门下朕博观羣书歴考往古将启中兴之昌运必资希世之伟人俾丕修于政经以大慰于民望爰登硕辅敷告朝路正奉大夫守尚书右仆射李纲志大而徳刚器闳而虑远自任以天下之重皆谓有王佐之才粤繇髙华毎着名节螭蚴造膝识者想闻其风声奉常建言公议共推其雅望超跻丞辖进长枢庭风采耸于迩遐闻誉溢于中外尚稽魁柄殊欎师瞻肆朕纂临之初首图召用之亟遂陞次辅以率羣工民情惟嘉国是以定念中华狃承平而弛备致强隣伺间隙以肆侵惟民懐旧徳而靡亡惟士傒新政而甚切当今朝有内修外攘之治汝其比迹于樊候朕欲民臻仰事俯育之安汝其希踪于裴度使任大事以尔为栋梁使断大疑以尔为龟筮是用延登上相秉干鸿钧特尊佐揆之崇兼贰东台之峻仍具公爵陟以文阶增衍爰田陪其㫖赋洊朌殊渥昭示显庸于戯得贤邦家之基汝能追配于前哲论相人主之职朕则无愧于古人益远乃猷以对朕命可特授银青光禄大夫守尚书左仆射黄潜善制曰门下巨川之待舟楫用宏济于多艰元首之頼股肱以共成于具体惟时王佐实秉国均相湏而成阙一不可兹延登于次辅以同阐于大猷式朌涣号之孚爰耸治聪之听太中大夫守门下侍郎黄潜善学造圣贤之藴识穷事物之微气粹而虑深诚笃而忠切表仪禁路着望实于朝端镇抚巨藩憺威稜于阃寄勤劳一节中外百为朕开帅府以临戎尔与筹帷而賛化静密无二险夷不渝纳言而合嘉谟揆事而无遗䇿肆朕纂承之始尤徴翼戴之恭建明愈伟闻誉弥崇念中夏玩于燕安致隣国肆其侵侮虽国势之犹弱頼民懐之益深朕欲耆定武功汝其绍萧曹之烈朕欲缉熈治具汝其追丙魏之踪是用超登右相之隆兼贰両台之峻乃进公爵仍陟文阶陪兹井赋之多加衍圭田之厚併颁茂渥丕观具寮于戱朕心惟乃功其増修于远业嘉猷告尔后尚胥及于丕平谅体至懐奚俟多训可特授正议大夫尚书右仆射先是诏李纲到行在拜正议大夫尚书右仆射上即位左右揆皆虚位首以纲为右揆至是特授银青光禄大夫守尚书左仆射同中书门下平章事并命中书侍郎黄潜善为尚书右仆射同中书门下平章事纲兼御营使潜善御营副使自是宰相始有亲兵十四日辛未傅亮罢制置使发赴行在内降御笔傅亮兵少不可渡河罢制置副使𤼵赴行在以臣僚论久在京师逗遛不行可也李纲时政记曰权知大名府张益谦奏言招抚司骚扰河北盗贼多不若罢之纲奏曰张所今尚留京师未行不知益谦何以知其搔扰朝廷以金人攻围河北民无所归聚为盗贼故置司招抚因其力而行之以解河北之急岂縁置司乃有盗贼方时艰危朝廷欲有所经畧益谦小臣乃敢沮抑必有使之者遂令分其室八月十二日进呈河东路经制使司奏状元降画一圣㫖指挥许令陜府置司候措置招集军民齐集日渡河续奉圣㫖令听宗泽节制于阳武伏乞明降指挥以慿遵守纲奏曰河东经制司所得兵不多自阳武渡河濬卫懐三州尽系金人所守便为生界难得粮饷万一溃散即朝廷别有一项军马可以措置河东不若令依元降画一指挥且于陜府置司招集军马事体为便黄潜善谓逗遛不进致失机会纲奏曰河东经制司受命启行才方数日犹尚在京师恐难谓之逗遛今日事势亦未见机会可乗不若尽将帅之力可以责成効用其言而绩用弗成朝廷自有典宪议久不决八月十四日内降批傅亮兵少不可渡河罢经制副使发赴行在三朝北盟会编卷一百十二三朝北盟会编卷一百十三钦定四库全书三朝北盟会编卷一百十三宋徐梦莘撰炎兴下帙起建炎元年八月十四日辛未十月二十九日乙亥东京留守宗泽奏札乞车驾回京师宗泽自七月到京师屡上表札乞回銮又极论曰臣蒙恩差权知开封府事今到二十余日物价夜市尽如平时毎覩天意眷顾清明毎察人心和平逸乐臣之血诚见将士见商贾见农民见士大夫之懐忠义者咸若陛下归正九重是王室再造大宋中兴也臣窃料百僚中唱为异议不欲陛下归京师者不过如张邦昌耿南仲姦邪軰隂与金人为地尔臣愿陛下体尧禹顺水之性顺将士顺商旅顺农民顺士大夫之懐忠义者早降勅命整顿六师及诏百执事示谒欵宗庙垂拱九重之日毋一听向邦昌耿南仲姦邪隂与金人为地者之语又别奏曰臣契勘京城四壁濠河楼橹与守御器具其当职官吏协心併力夙夜在公率属不懈増筑开濬起造舟楫寖皆就绪臣又制造决胜战车一千二百辆毎辆用五十五人一卒使车八人推车二人扶轮六人执牌䕶车二十人执长鎗随牌䕶车十八人执神臂弓弩随鎗射远小使臣专干办閲集毕事毎十车差大使臣总领为一队见今俾统制官日逐教习变化进退左右周旋曲折之阵于城外札寨又沿河一十六县与上下州军相接作聨珠以严偹御臣见使王彦曹中立在两河攻击収复州县西京河阳郑滑等州同为一体把截探伺次第金人畏詟必不敢轻动冐犯自速殄灭又曰臣已修整御街御廊䕶道杈子平治南薫门一带御路闻万邦百姓寓于京师者日夜颙望陛下迎奉祖宗之主与隆祐太后皇后妃嫔皇子天眷归安大内以福天下臣民夙夜忧思眷眷念念继之以泣又别奏曰陛下即位乃宴安南京四方闻之懐疑胥动逓相鼓扇闻诸州县间有惊刼伤残之患盖小民无知因疑致变旋相践蹂弗奠攸居兹无他由陛下寅畏过当驻跸别都俯狥姦谋踰国迁幸使彼狡狯皇惑敢尔横肆盗据窃𤼵跼蹐以归畎畆以操来剑㦸铸为农器思不犯于有司尔若陛下勅翠华之御俾千乗万骑回复辇毂奠枕九重臣窃谓可以垂衣裳而天下治可以坐视人民之阜王室自然再造大宋自然中兴尚何侵侮之足忧盗贼之足虑乎十八日乙亥尚书左仆射李纲罢为观文殿学士提举杭州洞霄宫制曰论人臣之大戒罪莫重于擅朝置辅相以仰成责尤严于误国式扬明命敷告治朝具官李纲顷以时才列于清要属戌兵之急变参纲辖于中台周流俗以沾名秉枢机于右府既统师而败绩举绌典以投荒次朕诏圗惟人求旧念召还之以赐适揆席之犹虚首登次辅之崇旋陟上台之峻而乃谋谟莫効狂诞罔悛忘协恭之通规负弼谐之初望既请尽括郡县之私马又将竭取东南之民财喜怒以私刚愎自用令允符于清议屡抗执以还封用若拂于羣情必力祈于亲札第欲恃恩于己靡思移怨于君比劾江浙骚扰之官亟下里民寛恤之诏贴改己画之㫖巧蔽外姻之姦兹遣防秋之师实为渡河之备显朌告戒厚犒缗钱费踰百万之多仅达京师而止毎训趣其速进竟沮格以不行设心谓何专制如此忽覧剡章之奏具陈引咎之辞顾物论以大喧岂邦宪之可屈宜觧钧衡之任俾从祠舘之㳺仍聨秘殿之近班併摧加户之异数以全体貌以厚股肱于戯国歩多艰方切履氷之惧鼎司失职更懐覆辙之忧尚縁注意之求特狥乞身之请往祗训语毋怠省循李纲毎建言颇切直黄潜善汪伯彦忌而譛之又讽臣僚使言其罪臣僚上言杜絶言路独擅朝政士夫侧立不敢仰视事之大小随意专行买马之扰招兵之暴劝纳之虐优立赏格公吏为姦擅易诏令窃庇姻亲等事遂罢宰相汪伯彦时政记曰十八日乙亥内降麻制左仆射李纲除观文殿大学士提举杭州洞霄官以纲上表称疾自请故也太学生陈东欧阳彻以上书切直死陈东欧阳彻上书论李纲不可罢黄潜善汪伯彦不可用乞亲征邀请二帝语切直斩于市行路之人有为之哭者中兴姓氏録曰陈东字少阳润州人欧阳彻抚州人东在太学博学雄文声誉甚盛慨然有济世安民之志宣和末天下大乱渊圣即位东率太学诸生伏阙上书言蔡京王黼童贯梁师成李邦彦朱勔乱国害民谓之六贼乞赐诛戮𤼵䇿亲征及京贯勔等追还早正典刑不从靖康初姚平仲败宰相李邦彦忌李纲主战罢之大金攻城人情甚骇东引进士伏阙上书而言纲乃社稷之臣不可罢乞召徐处仁唐恪置左右阃外事尽付种师道俄而军民数十万大唿阙下请用李纲击碎登闻院鼓杀内侍五十人遂复用纲而民心定邦彦等皆譛东以布衣而胁天子累欲罪之上不允补廸功郎赐同进士出身东又上五书乃辞之建炎元年左仆射李纲罢黄潜善汪伯彦用事东与欧阳彻在应天府伏阙上书言李纲不可罢潜善伯彦不可用乞亲迎请二帝不允潜善伯彦及诸内侍譛于上驱东彻于市斩之死时年四十二识者哀其忠义且知䘮乱未已也三年悔诛东等赐东之子钱五贯东彻承事郎二十日丁丑元祐皇太后𤼵应天府元祐皇太后自应天府进𤼵中原之人皆知翠华将有江都之幸京师父老有相聚涕泣者东京留守宗泽奏札乞且驻跸南都勿为巡幸臣伏覩朝廷前遣翁彦国营缮山陵比有诏复遣官奉迎太后六宫以往且谓朕当独留中原臣读诏书私窃疑之此必有进言者劝陛下声为此言其意必有所属进言者欲陛下过江避敌而不思天下託为爱君以济其不忠臣愿陛下察其利害之实断自渊衷早定大计臣学空疎不能引古为证姑借近事一二为陛下别白言之朝廷异时改更三舍以取士钦崇道教以奉真进贡花石以享上屈意敌人以讲和当时士大夫阿意顺指例蒙旌赏其间有识者议论不可稍加裁抑则必以悖戾怠慢加之谴斥陛下试以前日之事槩之其颇僻遵承例霑识擢者果皆忠荩者乎巡幸之事利害所闗万倍于此三者比进言诸臣谈何容易又况利害之端晓然可见陛下何不计正其实而早黜之无使此曹如异时阿䛕承顺之人得便文自营而国家独坐受其弊臣重念本朝提封汴京号为腹心祖宗都此垂二百年宗庙社稷所在而人民依之以居者无虑万万计今两河虽未收宁犹一手臂之不伸也又併与心腹而弃之岂祖宗所以付託之意与天下睽睽万目所仰之心哉臣乞陛下且暂驻跸南都无轻议动臣虽老矣尚当矍铄鼓勇立办御敌之具以图万全之举然扫除宫禁严备扈从奉迎銮舆谒见九庙非特使神祗祖考乐之庶几中原増重而不失天下之大势也不然是徒为走计尔示敌以弱非惟不恤两河抑又不恤中原且去宗庙社稷而不顾陛下岂忍乎臣谓陛下惜者此尔故敢直输血诚幸陛下留意又札子曰我东京是祖宗二百年积累之基业是天下大一统之本根陛下奈何听先入之言而轻弃之欲以遗强敌乎臣观河东河西河北京东京西之民咸懐冤负痛感慨激昻想其慷慨之气直欲吞此仇敌陛下忍耻听谀顺而不令刚正之士卒同厉心恢复疆宇乎今东京市井如旧上下安帖如旧但嗷嗷之人思望翠华之归谒欵宗庙垂衣九重不啻饥渴之望饮食也大旱之望云霓也臣窃望陛下一归则王室再造矣中兴之业复成矣二十八日乙酉尚书右丞许翰资政殿学士提举杭州洞霄宫先是翰与李纲素善纲被召荐翰六月有㫖端明殿学士许翰复职制曰士有明于远图而闇于近畧工于为国而拙于谋身虽当凿枘之不同而今实蓍龟之先见具官许翰蚤明古学出应时湏翁归兼文武之材无施不可贾谊陈治安之䇿所虑溢深方宏康济之规忽蹈谴诃之域栖迟闾里淹厯歳时肆于吁俊之初知汝投闲之久悉还故秩召对便朝忠不忘君当大摅于素藴人惟求旧思复见于老成汝其疾驱以承朕念纲罢翰遂得祠野记曰许翰字崧老洪州进士中第宣和中为给事中言髙丽入贡奢侈之事出知亳州后提举杭州洞霄宫靖康初以李纲荐召为御史中丞言蔡京童贯蔡攸皆坐责俄同知枢密院金人邀求三镇翰言三镇弃则京师不可都而天下危不宜许荐种师道宿将可用又请诛蔡京童贯王黼朱勔杨戬李邦彦孟昌龄等家请推治门生党与上不允翰尝督姚古种师中兵起觧太原之围及李纲黜并翰罢建炎初纲入相复荐尚书左丞纲觧机务翰以资政学士提举洞霄宫累官通议大夫绍兴三十年卒九月初五日壬辰命巡幸淮甸御史中丞许景衡奏据探报金人至河阳汜水等处逼近东京朝廷虽已遣郑建雄就领兵前去防遏乞车驾南巡以慰人望三省枢密院同奉圣㫖命涓吉巡幸淮甸续据有司选用十月一日宰执进呈奉圣㫖依令朝廷措置施行臣僚乞考验京城失守将吏士卒効命与逃遁者诛赏示戒臣僚上言窃观去冬京师失守城池非不髙深兵甲非不坚利士卒非不衆多然上下弛慢嬉戱城上坐观其填濠复纵其登城又曰公然逃遁无复卫上之心遁于城内者反导敌人刼掠居民遁于城外者结集徒衆焚刼州县逮今未能偃兵何以为戒若命留守司于金人登城之所三二百歩内考验将吏士卒姓名効命致死者褒其忠义赏赉其家永保廪给逃遁得生者枭首示衆屏逐其家永离其处则人知效死则享名荣而福家属偷生则受显戮而祸妻子忽有师旅之事其谁不以死卫其上乎有㫖令宗泽具功罪尤甚之人申朝指挥七日甲午奉圣㫖将来巡幸驻跸扬州行下知扬州吕頥浩修治城池缮部员外郎陈克干办舟船并桩办粮草𤼵运使李佑淮南转运李传正并随军转运使十日丁酉诏巡幸所过无得骚扰诏曰荆襄闗陜江淮皆备巡幸并令因旧就简无得骚扰访闻州县不能深体至意色色求备吏卒并縁为姦百姓受害朕临位以来欲求民瘼恤民隐思所以为民利者未厌朕心有司以巡幸之故乃更前期骚动朕深痛之今戎马惊扰之后盗贼间作朕夙夜忧惟念不暂安纵未能尽除大患使吾民各安南亩其可事一已之奉以重困吾民乎凡巡幸所止之处当使百姓若不预知朕饮食取足以养气体不事丰美亭传取以庇风雨不易卑陋什器轻便不求备用供帐简寡不求备仪可赍以行无取于州县桥梁舟楫取足济渡道路无治官吏毋出一切无所追唿随从臣僚皆体朕意有司百官敢骚扰重寘于法惟是军马刍粮必务丰洁将士寨栅必令寛敞官无得少懈部使者皆朕耳目官有违戒勅而不以闻者当与同罪若是为骚扰罚更加重许民越诉十五日壬寅差兵部郎官太常寺官各一员计置各用舟船迎奉神主仍专委内侍二员充同共都太主管合行事务各迎条具申尚书省施行二十一日戊申元祐太后及六宫至扬州正衙牌曰车驾巡幸驻跸之门二十二日近降指挥诸路买马陜西路毎州可令买马百疋外其东南州军不系产马之处并免出其劝民出财助国指挥更不施行王彦河北招抚都统制渡河破金人兵收复卫州府新乡县枢密院以王彦为河北招抚司都统制司张翼白安民岳飞等一十头项七千人渡大河于䧟州县已措置招抚不顺番军民遂渡河北屡与金人之兵鏖战破之收复卫州新乡县二十七日甲寅车驾𤼵应天府上巡幸江都自应天府进𤼵十月一日丁巳圣驾𤼵舟巡幸淮甸宰执侍从三司百卫禁旅御营使司五军将佐扈卫以行刘光世除殿前都御候营使司提举一行事务都巡检使先是刘光世省视陵寝及规画控扼河阳还遂有是命二十九日乙酉王彦及金人战于新乡县不利兵溃彦入太行山聚衆面刺赤心报国誓杀仇人八字军两河响应王彦既得卫州新乡县即传檄诸郡金人以为大兵之至也率衆数万薄彦垒围之数重矢注如雨彦兵寡且器甲疎畧疾战輙不利彦决围以出其衆遂溃金人见彦所乗甲马独异复尽鋭追击彦与麾下数十人驰赴之所向披靡转十数里弓矢且尽会日暮得免他将往往复渡河以还彦收散亡得七百人保龚城县西山常虑变生不测夜即徙其寝所部曰我曹所以弃妻子冐万死以从公者感公之忠愤期雪国家之耻耳今使公寝不安席乃反相疑邪我则非人矣遂皆面刺赤心报国誓杀仇人八字以示其诚彦益自厉大布威信与士卒同甘苦未几两河响应招集忠义兵民首领如傅选孟徳刘泽焦文通等一十九寨十万余衆绵亘数里金鼓之声相闻自并汾相卫辉泽间倡义讨敌百里内皆受彦约束禀朝廷正朔威震燕代金人患之列戍相望时遣劲兵挠彦粮运彦毎勒兵以待之且战且行大小亡虑百十战斩𫉬银牌首领金环金人及夺还河南被掳生口不可胜计三朝北盟会编卷一百十三三朝北盟会编卷一百十四钦定四库全书三朝北盟会编卷一百十四宋徐梦莘撰炎兴下帙起建炎元年十一月丁亥尽二年正月十一日丙申十一月丁亥朔曲赦应天府宿亳楚泗扬州朕法羲易之省方体周王之时迈粤自纂图之歳率勤巡狩之行北繇睢阳来抚淮甸厯宿亳之境域过楚泗之郊圻观广陵形势之雄思艺祖规模之大讲求民瘼修举政纲念圣人之徳好生常轸懐于矜恤而天子所至曰幸得无望于惠绥矧复兹礼甚希吾人实衆虽戒供湏之扰宁㣲应办之劳驻跸之初惠不可后宜敷庆宥用慰羣情于戯若日月之有光明或先临照如天地无不覆载咸所盖容思万方之罪在子尚一人之庆有赖悉蠲咎累共迪中和咨尔庶邦咸悉朕意四日庚寅诏求能使絶域将万衆者朕以眇躬嗣承大器属时艰危慄如氷渊念二圣母后之未还宸极而宗庙生灵之重任常惧弗胜临御以来备殚智力而人多规利士乐赴功靡弊之余艰于振起遣两道迎还之使未副所期为中原固守之图亦虑弗至思得忠信宏博可使絶域与智谋勇毅能将万衆成朕孝悌之志而共安中原虑其湮沉弗能自达夫以天下之大祖宗徳泽涵养之久宜多异材副朕延竚仰三省枢密院昭示朕意不以有无官资并许诣行在登闻检院自陈朕将不爱惜爵禄优加礼遇以表忠义济时之功六日壬辰宰执早朝登御舟进榻前奏九日乙未王彦及金人战于太行山遁去王彦在西山聚兵既集常虑粮储不继一日𤼵军兵运粟会奸人有告敌帅者金人乗虚遽以大兵薄彦垒彦率亲兵乗髙御之衆稍却彦大唿勇士尽力而战且以强弩飞石齐𤼵金人方稍退金人有死者皆以马负尸而去自此金人布长围欲久困彦彦絶馈运者旬余彦檄召诸寨兵大至金人乃遁去遗史曰时金人鋭意中原特彦在河朔以兵势张甚未暇南侵一日敌帅召其衆首领俾以大兵再攻彦垒首领跪而泣曰王都统寨坚如鐡石未易圗也必欲使某将者愿请死不敢行其为所畏如此十四日庚子车驾次泗州尼堪约诸将分道河南节要曰尼堪知张邦昌之废故约诸将分道河南东路鄂勒欢入攻山东西路尼堪入攻京西尼堪又除金人万户罗索为陜西路先锋都统以金人万户萨里罕贝勒哈芬以副之侵陜西鄂勒欢自燕山率衆由清沧渡河以侵山东二十二日戊申知密州军事赵野弃城而去赵野以前执政知密州见山东盗贼纵横官仪据即墨不退翠华乃在淮甸王命不通遂具车担装载辎重以家属乗轿马弃一城军民浩浩长行军民偶语两日不定于是杜彦等乗间作乱二十四日庚戌密州军卒杜彦李逵吴顺反杜彦自称知军州事追执赵野杀之赵野弃城去有守衙节级杜彦乐将节级李逵小节级吴顺三人者因民汹汹遂谋作乱且曰方今盗贼纵横一州生灵岂可无主请自为知州军兵皆听命彦遂知州而与顺左右之彦遂遣人追野至张仓镇执野并其家属回癸丑彦等坐黄堂上其徒党声喏报捉到赵野彦曰尔为知州自般老小向南去不知一州生灵谁其为主野不能应彦令取木驴来钉其手足野大惊乃唿曰太尉愿愬一言彦媟骂之衆已撮野跨木驴钉其手足矣推出樵门迟而杀之取其头籖于市用一笠儿盖其上百姓见者为其垂泪其家属徒党分去唯一子学老得脱彦等取密州一城强壮尽刺为军二十五日辛亥金人䧟河间府权府钤辖孙某亷访李某皆被杀先是河间府黄潜善以兵赴大元帅府也今钤辖孙某权府事金人攻河间府孙钤辖尽力御之高阳关亷访使者内侍李某屡率兵与金人接战河间府士民仗其忠勇金人攻破之西北角破而城中筑月城䕶其阙凡筑月城三重两次攻破时月城已近云一营是日云一营中遗火諠乱金人乗乱攻䧟之大肆杀戮至于子城忽传令戢兵时城中士民死者已几半孙钤辖李亷访皆死于乱兵二十七日癸丑车驾至扬州驻跸鄂勒欢自燕山率衆由清沧渡河以攻山东尼堪自云中率衆下太行渡河阳再䧟西京及遣金人万户尼楚赫博索察罕玛勒等以攻汉上节要曰时政记建雄守河阳翟进扼河清白磊敌夜渡河背攻河南城建雄之军遂溃尼堪兵得渡首败姚庆军于偃师庆死之西京官吏弃城南走残民开门以降尼堪遂入西京屯于大内以代州叛臣李嗣本知河南府事且遣金人万户尼楚赫軰攻汉上尼堪不自行者以时宗泽守东京恐泽邀其后故自据西京与泽相持使汉上之兵无后顾之忧也十二月八日癸丑金人䧟郑州知军州事董庠弃城走前知阶州董庠者因来勤王溃散无斫归宗择留守东京令庠知郑州金人入境泽出兵援之为金人斫败庠已弃城而走金人不入郑州而退去遂专往京西遗史曰金往西京车驾在扬州金人议进兵残扰京西乃遣尼楚赫大王自汜水渡河攻西京西路制置河南尹孙昭远不敢当引兵即避之金人遂䧟西京十二日戊辰金人自龙门渡河沿河安抚使曲方遁走自河东一路䧟没画河为界朝廷以唐重帅闗中重沿河置安抚使以统制将兵守河而安抚统制屡易最后以曲方为沿河安抚使方以衰老皓首黧面如鬼物统兵驻于韩城日以饮酒蹴踘为事未尝治军政金人议侵闗陜乃遣尼楚赫大王提兵一路扰京西又一路自慈隰而南欲攻陜右罗索贝勒统之唐重遣总管刘光弼赍帛犒兵河上光弼至华州闻金人逼河遂留不进金人自龙门清水地方分夺扼渡河而方犹饮酒以告者为妄言金人出龙门山并河而南距韩城四里方始觉知乃拥兵遁走光弼闻之不归长安而走邠岐十九日甲戍金人攻同州军知州事郑骧赴井死周良以同州降于金人罗索贝勒自清水曲渡河距同州犹七十里人心已动不安癸酉金人渐至同州通判及知县衆官皆走甲戍同州闭门知州郑骧赴井死军民上城名为守御而諠乱无法金人至城下唿请官员打话军民谓寄居官承节郎前知沙苑监周良者子弟所出身可与打话遂同请良良辞不可军民曰州县见任官皆弃城去若承节不向前承当则一城生灵皆遭荼毒良不可已而从之令立青盖于城上金人遂就来打话且令投拜良曰如大金不杀戮愿以城降金人许之良出城见其帅请降喜以良为定国军节度使知同州唯遣十数骑入城索寄居官皇城某追取金寳毕杀之又入州学取书籍而去余无秋毫之扰遗史曰秦桧当国郑骧之亲属为桧客情意密骧以死节赠通议大夫犹以为末为録其叱骂金人之节加赠枢密直学士制曰往者人习治安士䘮亷耻遭时分变坐视倾危盖日诡随罔知尊主庇民之道故临事詟惧宜无仗节死难之人朕承多难毎为永叹倘闻义烈岂无褒扬具官郑骧禀性刚明守身端靖始将使指旋剖郡符迨外患之横侵能婴城而自固旁无应援迄以䧟亡蹈白刃之在前叱敌人之愈厉虽加䘏典未慰忠魂载颁涣渥之恩増贲宥密之职灵兮英爽歆此宠荣后又请谥曰威愍骧赴井时金人犹未傅城初无固守与呵叱之节可谓诡冐矣罗索自同州韩城县界越河以入长安节要曰时罗索屯河中蘓村官军扼蒲津西岸敌不得渡遂潜由上流韩城之域一夕履氷而过直入长安于是蒲津官军不战自溃十四日己邜金人尼楚赫䧟汝州提㸃刑狱谢京走被杀尼楚赫䧟汝州将兵挟提㸃刑狱公事谢京出城奔走去将兵王俊聚衆后据繖盖山有衆数万河东制置使王弃陜州奔于兴元府王为河东制置使军于陜州同州既䧟之兵溃乱不能整乃留张昱治陜率衆由金商欲入川州县震骇欲闭门拒守独提㸃刑狱张上行破衆议迎处于兴元府给其衣粮建炎二年正月二日丁亥金人尼楚赫攻邓州安抚使范致虚弃城走权安抚使刘汲率衆出战被杀遗史曰初河东制置使赵宗印退军取商州路出武闗欲赴扬州到方城县遇范致虚使之知邓州兼西路安抚使致虚下车方仅一月而金人攻邓州致虚闻风先遁去宗印以其兵𢃄挟民出城入房州往襄阳金人帅尼楚赫大王至城下转运使权安抚刘汲率将兵二千人及両都监出南门声言欲战或以为出奔为金人所掩汲及両都监被拘执或曰登时被杀干道六年左宣议郎秘书省校书郎兼国史院编修官刘惇进状伏念臣先祖朝议大夫知邓州兼京西南路安抚使臣汲起自诸生遭时多故钦庙收之放逐出使京西光尧録其劳効就除帅事于时国兵新破敌势方张汉沔之南四面皆敌孤城散兵无经久计先祖父臣汲志于急病受命感遇慷慨自奋誓以死报乃建炎二年正月三日敌骑至邓州先祖父臣汲亲统将兵出城与金帅尼楚赫大王二十万衆接战在本州城南当阵遇害五月六日奉圣㫖赠两官特与两资恩泽当先死事实迹见于提㸃刑狱权州事程芾之所奏出战始末见于京西使臣将校之所供䝉恩褒赠见于武胜军之所被授吏部之所给一时事势与朝廷之委寄士大夫之论议则见于御史中丞许景衡章疏而先祖父臣汲忠义愤激凡所施置则见于行状为当时先父臣裴自蜀闻难即赴京西朝廷俶扰告命沦失先臣蚤世诸父流离存没恩命両未获霑因之先祖父四十年死节未昭于时虽于其间累有申请值秦桧当路用兵事务从阁束迄无行下自分此生赍恨永已诚不自意未死之年误䝉陛下召自远方擢寘三舘孤贱形迹一旦得遇天日昔之无告佀可号诉累年于兹犹以遭圣明未有补报内抱沉痛抑而不发近者误䝉圣恩待罪史氏获与诸儒朝夕网罗放失旧时稍知绍兴之间郑骧唐重之流赠官赐谥之典皆因子孙自言得以推恩乃知圣朝于尽节之臣隐率崇终无所不尽而先祖父臣汲当艰难时仗节死义比于二人迹状显着徒以子孙贱远不能号天扣地请命圣世致使歳月引久史臣不尽太常不谥忠义大节冺灭无闻其责在臣无以自赎使臣今日叨尘朝列谬当载笔日见已行之事而犹隐忍缄黙若不祈请将复何颜戴天履地仰惟皇帝陛下临朝厉精大明黜陟日月之照细大不遗方将崇奖死忠褒劝名节使天下闻风有所砥砺是又先祖父臣汲孤忠暴白之时子孙沉冤巨痛有所赴愬之日重念国难以来州镇牧守不可胜数仓卒之间望风弃城盖十八九婴城自守百无一二至于整兵迎敌以必死抗节者又絶无仅有昨来先祖父臣汲死事之迹既有上件帅臣所保奏武胜军所被受使臣将校所供吏部所给公慿臣僚章奏疏所论时事一一并可照騐则臣吁天泣血泥首请命冀获彰闻此固其所臣窃见唐安史之乱颜杲卿李恺张巡许远皆尽节于天宝之末至徳之初而显于建中长庆之间差次于元和之世褒忠尚义以儆于时虽数十年久犹不可已致太常博士独孤及议郭知运谥谓不当以过时废礼则臣于此时控告君父犹不为迟检绍兴五年十一月四日圣㫖指挥节文应守臣守御临难不屈死节昭着不以官器高下并令本路帅司保明指实闻奏特与赐谥臣先祖父臣汲事迹委是应得上件指挥臣今啣哀沥血伏诣阙下缴进以闻臣误被圣奖身居朝列莫敢兴造暧昧侥倖上恩一言渉诬罪当万死伏望皇帝陛下天地父母时轸睿慈哀悯死节之臣申诏有司考按事实悉依建炎诏书非独以慰九原孤忠蝼蚁小臣生死骨肉之幸亦庶几激𤼵忠义砥砺名节于风俗隆替不无所系伏候勅㫖续据太常寺中检凖绍兴五年十一月四日指挥节文云云今凖省部偹凖都省批送下刘焞伏乞赐祖父谥事今将连到録曰照得故知邓州权京西安抚使赐太中大夫刘汲先因金人侵我邓州统将官戚鼎提兵战殁䝉本路提刑程芾保奏赠太中大夫本司契勘本官系守臣战殁应得上件指挥正月三十日奉圣㫖特与赐谥施行本寺今欲拟谥二月二十九日奉勅以孤垒抗方张之势义弗图存事本朝有仗节之臣死为不朽敬徇易名之请因宏励俗之规具官刘汲奥学决科诚心享上值同朝之恶直遭排摈而自如赐环于靖康更化之初分阃于建炎再造之日属兹穣守正扼敌冲衆避敌以茍全独舍生而狥难髪归若动尚想常山之威眦裂大唿不媿睢阳之战哀百身而奚赎节一惠以表尊虑国为忠捐躯曰介冀英魂之如在歆䘏宠之不忘可特赐谥忠介九日甲午签书武胜军节度判官㕔公事李操降于金人遗史曰金人至邓州官兵守御刘汲被执守陴者已见金人作木栅围城矣穰县典史格某之子被驱掳作栅金人遣入城使谕城中投拜格氏子唿于城下守陴者皆识之遂钩上城格氏子曰尼楚赫大王兵十万取今日已时攻城城破鸡犬不留若能速便投拜则可以免祸有赵士习者福建人欲投拜佥判李操者西京人不欲投拜曰当尽死节赵士习曰岂不知尽死节而为忠虽死无益于事奈一城生灵何操语塞遂诺与赵士习出城见尼楚赫大王投拜尼楚赫拆箭为誓不洗城由是金人遂入城初渊圣用宰相白时中之议欲幸㐮阳而邓州为行宫截留四川轻赍纲及聚粮草至是尽为金人所得又需索百色技艺人及金银物帛如京师围城中根括之法尼堪乌舍屯西京鄂勒欢䧟青维二州罗索贝勒䧟延安府金人䧟延安府东城是时鄜延路经畧使王庶在鄜州家属在延安府奔走得达鄜州权知延安府事刘洪与军民共守西城十一日丙申金人尼楚赫䧟均州知州杨彦明弃城走先是靖康初金人方至河北而诸路州县军民皆杀归朝燕官唯均州有添差武当县丞不釐务在任雄翔者燕山人三世及第有知算尚义慷慨闻乱即率归朝燕人约七十余人家家所有金刀麫刀以至果刀剃刀应干器械尺鐡尽赴州纳之知州杨彦明信其然常卫䕶保存故人不敢犯未几有溃散兵犯均州境彦明令雄翔措置雄翔即授方畧分委其衆当之每出必胜均州人亦赖之渐付以器甲兵马使防境内雄翔常语彦明曰国家忘战久士卒懈惰不可用若金人至必不可当前者边事初动时若国家能尽取归朝燕人使之边防取之有道犹可支吾今国家兵马更十年后恐不复可用彦明以其言为是及金人犯境境内百姓流徙而去彦明计穷未知所措雄翔乃以其衆送彦明全家上武当山与彦明叙别复聚其衆还城中金人到雄翔迎入城于是归朝燕人尽随金人北去三朝北盟㑹编卷一百十四三朝北盟会编卷一百十五钦定四库全书三朝北盟会编卷一百十五宋徐梦莘撰炎兴下帙起建炎二年正月十二丁酉尽二月十九日甲戌十二日丁酉金人尼楚赫䧟房州十三日戊戌金人罗索䧟长安安抚使唐重战卒总管杨宗闵运使桑景询曽谓提刑郭忠孝皆被害修撰刘岑志重墓曰靖康元年冬金人破京师明年二圣北狩今上即位于南京年号建炎是时朝廷已失河东金人重兵屯于河上陜西大震惊告急之使日至行在所而永兴一道已并边矣岑适使金自汾晋渡河津由闗中以归方入朝宰相传上㫖于政事堂访可以为永兴帅者于岑岑曰陜西事宜素重况多事之初永兴之帅其才尤难有天章阁待制唐重今守同州重与敌对河守备百出民不加歛而食自足兵不加募而士自至敌䧟蒲绛将及同同人度不能守重开门纵之使出自与残兵数百人守城示以必死敌知有备乃引去邦人徳之且立祠焉重平生之志在许国每一及时事輙嘘欷慷慨泣下沾襟见者皆感动盖其忠义足以服人才智足以应敌欲守雍都莫如重可即日除天章阁直学士永兴军路经畧安抚使兼知永兴军前帅范致虗先促六路兵向东勤王留连陜州不进公自同州移书责之曰金人困京师半年王室存亡未可知臣子忧国宜如何哉且京师以秦兵为牙爪四方以京师为根本今拥秦兵坐视不前是牙爪不足恃而根本揺矣其言累千百皆痛切读者感激而致虗不能用也逮闻京师失守公恸哭沥血檄请遣使勤王且勉为効死尽臣节会永兴令下慨然就国以勤王自任日条関中利病且率长安父老子弟表言闗陜山河形势迎请主上入都闗中为先其次则建藩镇封宗子使守我土地缓急无为敌有又欲通夏国之好继青唐之后犄角以缓敌势至于用忠直正刑赏皆中兴急务所当先上嘉其忠进龙图阁直学士时敌在河中窥闗内甚急而所部鋭兵朝夕节制半年之间所请不知几千百言皆不报十二月敌引兵渡河㧞同州明年正月三日及永兴城中兵不满千人婴城固守凡十日援兵竟不至而大将傅亮以部兵降敌城遂破公尚余百兵与接战城中衆溃中矢以死年四十六部曲中有感徳者求旧棺于僧舍掘地歛藏之后长安平成都漕赵开与公素友善令人取其䘮以归既至子弟欲易棺衬见刻其姓名月日于侧其在于初敌将至公自度孤城决不能支告转运使李唐儒曰重平生忠义不敢辞难始意迎车驾入闗居建瓴之势庶可以临东方今车驾南幸矣闗陜又无重兵虽竭尽智力何所施其智巧一死报上不足惜唐儒以其书闻俄而死节报上闻而哀之赠资政殿学士官其家五人方朝廷之访雍帅也岑既以公荐而又荐提举常平郑骧守同州永兴通判曽谓为陜西转运通判官朝廷俱用之后敌渡河郑骧死于同公与曽谓死于雍呜唿三人者可谓不负朝廷矣公字元任眉山人为儿时已不凡祖母宋氏尝令读裴度武侯庙碑一覧不再读十二赋陈平诗已有大志用荐者改奉议郎知懐安军金堂县许先拟入朝荐于宰相得辟雍録是时边臣多希功幸赏以欺朝廷至于诱覊靡蛮使贡不毛之地建立州县张官置使以困中国其害甚大公遽言之朝遂召对除礼部员外郎丁母忧复除吏部迁有司员外郎起居舍人时宣和七年也十二月金人入边燕山安抚使蔡靖方告急而郭药师叛以䧟边自河朔以南皆恐公建言今日之祸起于开边之谋始于童贯金人兵锋甚鋭不可当宜诛贯以谢边人庶可以缓师宰相不能决谋遣给事中李嶫出使未及而敌已压境都邑已戒严矣太上皇内禅渊圣即位明年正月改靖康方围城中公日有所敷陈皆切中时病除谏议大夫时议讲和亲征二策皆未定公上疏欲宰执廷辨之姚平仲既败敌愈炽索金帛甚急中书侍郎王孝廸大书揭榜下令民有藏金帛者人得告之公曰审如此则子得以告父弟得以告兄奴婢得以告主初政如此将何以化天下哉以同列御史迭疏论不可遽罢此令金人退师迁中书舍人凡赏罚黜陟之不当者执不下赏格大不乐之与孙觌李擢李会师骥以论事不合皆被黜公得秘阁修撰知同州几年除天章阁待制顷之出守永兴公生巴蜀起布衣才官中都声望已借守边又能死事其名固足以传不朽然公之死实自岑𤼵之况其大节昭昭如此刻之丰碑置之墓道使见之者曰此吾宋忠臣唐公之墓其谁曰不可遗史曰唐重儒生不知兵帅闗中一蹈范致虗覆辙讳言兵机唯喜人言敌兵逺至闗中必无虞京兆府路兵马副总管杨宗闵与仲谋曰今河东诸州皆非我有距此才一水而本路兵弱宜急缮城堑为守御计以待外援舍此无策重以秦民骄不欲扰之而止及金人薄境略无措置城䧟重自缢死宗闵先令妻刘氏携家人入蜀遂死于难唯宗闵死于其职转运副使桑景询曽谓提刑郭忠孝皆死景询介直有守尚气节之人也初童贯用事时州县官皆迎肩舆望尘谒入而拜唯景询不拜议者多之以其发擿奸吏不受干请时人号为䘮门神䘮借姓桑事言之也忠孝事伊川程頥传其易与中庸学金人薄长安或劝云监司出巡可以免祸郭忠孝不答遂被害内侍邵成章上书言黄潜善汪伯彦必悞国送成章吉州编管车驾在扬州金人攻河北陜西京西羣盗起京东宰执黄潜善汪伯彦皆蔽匿不奏及张遇攻真州去行在六十里上亦不闻内侍邵成章上疏条具善彦之罪且曰必误国及申潜善伯彦使闻之上怒送成章吉州编管御营使司左军统制韩世忠领兵屯于河南府韩世忠初为王渊军统制屯于应天府上即位为御营使司左军统制从车驾至扬州至是命世忠领张遇陈思恭等兵一万屯于河阳府又命至沧州刘钖密结河朔之人自青州絶河进兵命东京留守宗泽总大衆自滑州而北期集于中山府俄为黄潜善汪伯彦建议从中止之翟兴翟进及金人战于伊川皂矾岭败之又战于驴道堰又败之翟兴弟进遇金人于伊川之皂矾岭兴披甲先登将士齐进接战终日擒其将夏太尉者后旬日又遇金人于伊川之驴道堰力战擒首领傅太尉者自是闻大翟小翟之名矣二十二日丁未诏招降盗贼诏曰朕惟祖宗仁覆天下生育休息垂二百年家有积聚人知礼教尊君亲上安业乐生车书所通烟火万里顷自奸臣误国边隙既开兵祸及于黎元烽燧达于京阙兵以伤残而溃散民因侵轶而流亡遂假勤王之名公为聚冦之患肆朕嗣位震悯于兹遭时艰难渉道寡昧寅畏恭俭不敢怠荒寛大公平庶宏共济閲日尚浅羣听未孚攻剽刼掠冦乱滋重矜州县之民莫保田庐之安生灵何辜天意未悔今朕驻跸淮甸寅奉庙社以来遣使金人屡致父兄之请念欲复泝清汴却迁故都而虐盗猥多师虞弗靖畛膏截于大河之外形势削于累年之间兴言及兹痛愤良切咨尔有衆共图兴邦咸有乡党邻里之情岂无父母妻子之念凡今日夺攘纵暴之衆皆异时为民忠义之人白日照临明尔迁善之意皇天覆焘监予止杀之诚应盗贼回心易虑散归田里或失业不能自还者令所在官司条具以闻朕当区处其日前犯罪一切不问丁进以其衆诣京城留守司请降丁进自退夀春府扰于京东京西至是请降于留守司进夀春府军兵也逃走遇乱复归乡里就苏村阚围聚人作过初自十百至千万至有数万皆靣六㸃或刺入火进自号丁一箭围夀春府抚使康允御退之至是请降二十七日壬子金人尼楚赫焚邓州尼楚赫䧟邓州根刮百色技艺人及金银物帛既尽是日也金人谕与寄居上户献金银以谢不死于是寄居上户皆赍金银犀象出城尼楚赫大王使谕之曰欲留兵十万屯于邓州何以应付粮草衆对以邓州多水非屯兵之地又曰既已投拜皆大金之民矣大金若回军红巾数犯城使谁为主衆不敢对尼楚赫大王传令竭城北迁尽过北官员依旧注授差遣僧道依旧归寺观百姓任便居住农家给田种作寄居上户归城中传此语满城中皆哭俄见四边已纵火民不可归乃出城数里间入一木寨门极低小有板屋亦低仅容立望城中火已亘天矣自是不得食者两日有散失骨肉者许以诸寨寻认有失一二十口者一两日间寻覔皆足虽竭城人尽狼狈出城然少有死者二十八日癸丑太学生魏佑上书论列黄潜善汪伯彦误君十罪金人罗索贝勒䧟鳯翔府二月二日丁巳金人尼楚赫迁邓州士民北去节要曰尼楚赫之衆侵汉上掳邓汝均房等州民以归尼楚赫已焚邓州乃给寄居官上户车及牛各有差迁之北去寄居官上户毎过州县人给米三升贫民下户途中死者不可计到西京已无几矣三日戊午金人尼楚赫䧟唐州尼楚赫以丁巳攻唐州戊午登城己未纵焚掠城市一空十八日癸酉尼楚赫䧟蔡州知汝阳县丞郭瓉死之兵至蔡州知军州事闫忠孝先遣家属在西平县西陵土豪翟冲家忠孝聚军民守城金人攻击数日城䧟于东南隅居人自东奔者皆达余三面奔者皆死知汝阳县丞郭瓉朝服而骂金人被执犹骂不絶口不脱朝服而死金人大肆剽掠焚庐舍忠孝被执金人见其貎陋而侏儒不以为知州遂令荷担忠孝奔走得脱乃往西陵忠孝字资钦开封人聪惠俊爽精通医方尝着信効力议论甚精致行于世初为知州揭榜词状不限字数毎状不限几字忠孝一覧尽得其理而能暗记其人姓名乡里以致诉钱物者亦能记其数目金人退留守司差张武经权知州州虽残破而十县犹盛民户词讼颇繁张武经不能辨时忠孝已有朝廷放罪民户思忠孝治民有法经监司陈状乞求忠孝依旧权知州监司从之忠孝遂权知事十九日甲戌金人尼楚赫攻陈州军乱杀知军事向子褎金人䧟陈州初报金人至陈州知州向子褎欲固守时有出戌东军四千人又有本州军兵子褎倚之第三将岳景缓者欲弃城率军兵奔往扬州子褎不从金人既到景缓以将兵迎战不胜军乱杀子褎其家属或散或亡俄而城䧟金人烧爇刼掠而去留守司差尉氏县冯长宁权州事东京留守宗泽奏对论正月丁未诏书乞车驾回京师正月丁未诏书二月壬申到东京宗泽拜诏毕读之有曰遂假勤王之名公为聚冦之患泽曰使忠义之人闻之解体矣乃具奏曰臣闻人主中天下而立定四海之民恭惟我宋太祖皇帝肇开区夏以今京师为天下中故创业垂统以贻万世太宗真宗仁宗英宗神宗哲庙奕世圣人传以相授以京师为根本之地所以高拱穆清坐视天下之阜必于天下之中也惟奠枕于京则自西自东自南自北莫敢不来享莫敢不来王偶縁玩习太平恬嬉之久狃于骄滛矜夸忘战守备遂至金人肆虐残破州县围闭京城刼迎二圣后妃亲王与诸王族蒙尘北去侨寓沙漠此忠臣义士所以夙夜涕泣继之以血自陛下即位应天四海万方欢忻鼓舞垂髫骀背山农野叟咸以手加额仰面叩天曰天下有真主矣万世永赖实矢祈明徳为无疆之休四方帖然若远若近并无盗贼暨陛下偏听奸邪与金人为地者之语移跸淮甸则诸处兇恶强盗时如猬毛刺起如蜂閧聚纵火杀掠所在狂盗罔有悛惧以为天下远无所依归遽至是尔臣于二月十八日祇受朝廷降到黄榜诏勅云遂假勤王之名公为聚冦之患如是勤王之人皆解体矣臣切谓自敌围闭京城天下忠义之士愤懑痛切感励争奋故自广之东西湖之南北福建江津梯山航海越数千里争先勤王但当时大臣无远识见无大谋畧低回曲折凭信诞妄不能抚而用之遂至二圣北狩诸亲骨肉皆为刼持牵连道路当时大臣不出一语使勤王大兵前往救援凡勤王人例遵斥逐未尝有所犒设未尝有所帮助饥荒流离困厄道路弱者填满沟壑强者变为盗贼非勤王之罪皆耿南仲軰鼓倡抑塞之尔比来奸邪之人方尔横肆金人自然得势强梁恶少无縁残灭惟国家圣祖神孙继继相授湛恩盛徳渗漉肝心沦浃骨髓今河东河西不随顺金人虽强为秣马厉戈而自保山寨者不知几千万人诸处节义丈夫不敢顾爱身而自黥面争先救驾者又不知几数万人今陛下以勤王为盗者噫得天下有道得其民也得其民有道得其心也得其心有道所欲与聚所恶勿施尔也果陛下回銮九重瞻拜宗庙俾四方万里知有朝廷不失祖宗旧物此人心之所欲也愿陛下与之聚之以慰安人心陛下若驻跸淮甸俾人颙颙之望惶惶之情末有所慰安此人之心也愿陛下勿阻遏之以失人心臣仰详诏中语岂陛下意㫖词臣失职不能敷绎之过臣愿陛下黜代言之臣别降罪已之诏许还阙之期大慰元元激切之意陛下还京登楼赐赦则天下之人尽皆迁善远恶不犯于有司矣岂复更有为盗者王室再造大宋中兴在此一举陛下睿断而力行之臣犬马之齿七十狂妄之言愿陛下察之若以臣言上拂陛下之意诛之赦之惟在陛下臣无任激切之至冀徳韩清冦西京翟兴败之冀徳韩清遁走徳清乗金人入邉啸聚不逞出没于汝洛之间有衆万人屯聚于留山寺及艾蒿平翟兴闻探得杀戮殆尽后数日破艾蒿平冀徳韩清脱身遁走得贼物山积尽给麾下𫉬妇女数百人悉纵还其家马政得信王推奉为首倡义举兵初斡里雅布给田与马令耕种赡飬也久之马曰耕田不即得食愿为酒肆以自活斡里雅布从之马欲因此杂结往来之人复与山寨通耗间因寒食日伪随大姓送䘮携亲的十三人奔诣五马山山寨闻之喜跃遂推马为首是时传闻信王在金人寨中隐于民间自称姓梁为人㸃茶马一夕率其兵刼金人寨夺迎以归遂推奉信王为首时两河忠义闻风响应受旗榜者约数万人谭兖据邓州金人据邓州时有陆廵检者在羽山又有隆徳府攅子谭兖在灰堆山隆徳府䧟脱身奔窜而乡人之奔窜者推兖为首间闗至西京遂据灰堆山金人焚邓州迁民人而去也陆廵检先入邓州兖闻之率衆杀陆廵检而自据邓州以收复报朝廷授兖以官俾知邓州李彦仙克陜州金人既以渡河䧟同州系桥为归路西䧟华陜岐雍陇秦陜西右大扰鄜延路经畧司出兵攻同州収复诸县焚大庆闗檄召河南河北豪杰共起义兵併力击敌远近响应旬日间以供状自达姓名孟廸种潜张勉张渐白保李进李彦仙等兵各以万数又胜㨗军卒张宗自称观察使亦起兵于南山下彦仙者巩州人世开线舖彦仙有大志而不拘检文面为曹司从军勤王至陜华间兵溃散彦仙聚衆动万人屡与金人战仙虽无勇勐之才然有智信而能谋事闻陜州空虗率衆袭取而据之彦仙皆以信义治不容毫之私与其下同甘苦故得军民之心皆尽其死力于是诸州人多往依之邵兴归于李彦仙邵兴初据稷神山闻彦仙已得陜州乃以其衆附之愿听节制彦仙辟兴为统领河北忠义军马率兵渡河收平陆县界三门集津徊山张店四镇又辟兴加统制三朝北盟会编卷一百十五三朝北盟会编卷一百十六钦定四库全书三朝北盟会编卷一百十六宋徐梦莘撰炎兴下帙起建炎二年三月七日辛邜尽五月二日乙酉三月七日辛邜金人䧟中山府金人䧟中山府城中絶粮人皆羸困不能执兵城䧟金人见人皆瘦瘠而怜之取使臣効用军兵千余人令出城外听指挥皆无力行歩扶杖而往至则有金人传令曰汝皆合死大金念汝忠特贷命不杀将汝等选择千人置立千人一军皆无力拜谢十九日癸邜河东置制使赵宗印屯于郢州赵宗印在㐮阳时中书舍人席益知郢州乃遣人致书招宗印宗印遂以兵屯于郢州益亦具举留宗印状申朝廷翟兴翟进败金人于福昌三乡又败之于龙门收复西京翟兴翟进与权京西北路置制使苖捜遇金人于福昌及三乡间苦战终日金人败北获金人司天梁寺丞者兴进弟兄取龙门路收复洛城金人拥鐡骑数千相拒于龙门石道中兴进麾将士力战破之金人退保洛城官军乗胜转战夺长夏门以入与金人巷战遂克复洛城时金人益出精兵自河阳南城至白司马坡营垒相望距洛不远十数里复窥伺兴遣麾下断河桥自是金人稍去远二十六日庚戍金人䧟洺州初金人围洺州以知州王麟是童贯旧属官遂于城下唿为王姑丈间其民心军民信之杀麟全家有韩一者为统制名一字定志主城中军事金人自京师回经由洺州境内洺州军民刼之得南班宗室士遂留为知州金人筑外城围洺州截鹿角掘壕堑固甚密内外不相通欲持久困之洺州终不投拜西山有李宗作山寨自守有百姓晁进者懐蜡书凡三次出金围金人侵西京陜右也河朔兵虗守者稍怠洺州以粮食尽不可守于是强壮军民议弃城投拜乃拥出城皆走自白家滩渡大河往大名府金人遂入城罗索至秦州西河偏将刘惟辅杀其帅哈芬大王罗索遁走罗索残长安鼓行而西跨凤翔府汧陇不浃旬降秦州熈河陇右大震熈帅张深遣偏将军刘惟辅总统兵三千御敌金人前车踰巩州惟辅留军熟羊城以精骑千八百人夜逾深居敌恃胜不御黎明军坠伏中惟辅腾矟刺其帅哈芬大王洞胷屠马足下罗索失势遁走刘光烈击金人于同州战败金人畧秦雍所过城邑輙下未尝有迎战者金人至巩以深入有后忧又熈河将刘惟辅遇敌于熟羊城天未晓短兵接杀伤相当而敌失大帅哈芬大王遂复东还惟辅亦走敌去而惟辅觉鄜延帅王庶令统制刘光烈邀击金人遂遇于同州光烈战败自此官军见金人则退怯矣张严及罗索战于五里坡兵败被杀金人自巩东还也熈河已遣刘惟辅追逐又遣大将张严踵至严鋭意追贼惟辅不欲听严节制乃出别道由吴山出宝鸡掠敌游骑而严拥大兵击敌于五里坡严初发也约泾原兵会合击敌严既下陇闗泾原统制官曲端应报相会于岐陇闗严信之既直前而泾原兵不出据青谿山以自保金人反军击严严兵败死之节要曰罗索䧟长安断攻凤翔秦凤等路后为张严所败罗索自秦凤回张严袭之罗索伏兵于五里坡严至伏发严战不利死之呉玠败金人于青溪岭张严兵败金人势愈张谋趋泾州泾原将曲端拒守麻务镇命第十二副将吴玠为先锋玠进据青溪岭逆击破之尼堪焚西京陜西以援罗索尼堪知罗索为张严所袭西来又闻韩世忠大军所至尽焚西京庐舍西京汉上之民北留乌舍伊都屯河阳以待世忠亲之陜右以俟金人信王遣马扩赴行在乞兵续自叙曰初信王与马政倡义起兵也欲遣使诣行在请禀朝廷之命时兵戈方炽道路梗塞虽已两𤼵使人虑其不达乃遣予赴行在临行信王以两首诗送予曰全赵收燕至太平朔方寸土比千金氛祲一扫銮舆返若个将军肯用心又曰遣公直往面天颜一奏临朝莫避难多少焦苖待霖雨雨霖只在月旬间因亲送予至山下握手仰天欷嘘流涕曰惟公至忠无以家属为念予率麾下五百人沿路转河朔皆大盗据要险马毎至輙单骑诣其寨谕以信王请兵之意且与结约同効忠义盗贼皆踊跃忻从时兵间无纸笔予所至裂衣襟记其姓名次第云俟到朝廷即先命尔軰以官渡黄河时皆盗魁自操舟相送以济既至东京见留守宗泽出信王札子託泽早津送赴行在并以信王二诗示之泽曰児子方欲赴行在不若先以诗进呈如何予从之遂行至维扬所从之士不满百人矣既见上因奏言臣䧟敌日适遇太上皇帝车驾北狩时因问内使张恭有何臣僚在此恭以臣在遂令恭密传圣㫖令归到南地见官家时可令用兵金人无信兵胜则我可归奏至此上挥泪曰朕稔闻卿忠义即加褒谕下殿拜谢欲出间见宰执环而前不闻奏论何事但遥聆玉音甚厉且信王是太上皇帝之子朕之亲弟岂不认得书迹何疑之有连曰何疑之有即条制除信王河外兵马都元帅制曰顷强敌之内侵属都城之失守偕宫闱而远适厯险阻以备尝肆𦕈躬之绩承济多难而恢复还袭之兵继遣祈请之使屡驰抚时序以既周怅初心之未遂忽览章疏之近奏始闻行役之独留盍既言归竚寛遐念乃陈手足之助愿効忠孝之诚慨然壮图副朕本㫖宜就颛于临制庶尽总于营屯以迎二圣六宫之还以慰两河诸镇之望特授扩拱卫大夫利州观察使枢密副都承㫖为河外兵马都元帅府马歩军都总管节度应援军马使但将兵应援扩具四事奏呈其一曰臣闻秦武王遣甘茂攻宜阳樗里子公孙衍疾其行茂患之引曽子母投机之事以讽武王曰寡人不聼也请与子盟于是盟于息壌以遣茂行攻宜阳三月不㧞樗里公孙果争于前武王不听益𤼵兵以佐茂遂㧞宜阳今臣疏逺小人捧皇弟信王之奏仗孤忠请兵于朝陛下断以不疑付臣阃外之任臣当拊循战士播宣王威以图报称愿陛下存武王之心念甘茂之事鉴前代之成败明当世之嫌疑俾臣得効愚忠毕意攻取惟陛下矜察其二曰王师大举机会神速军期文字不可少缓若依常制下都堂然后以逹天听则事渉疑似或规避者定逡巡藏匿不以进呈伏望睿㫖令皇弟信王都元帅府専置一司凡军期急速文字不限寅夜昼时通奏庶免误事其三曰大将军受命专征自唐以来用中贵人监军夺权掣肘毎至败事今二圣远狩中原未靖皇弟信王慨然有请于朝陛下嘉其意大发王师以付之旦夕举兴必期迎銮舆靖河朔然后已伏望圣断罢差中贵监军不惟今日易于成功庶几后世取以为法其四曰王师大举金鼓器仗全不任用切观马隆募勇士三千武库给以朽杖隆以为匪任臣灭敌意遂给其三千军资听其自入武库选利器隆于是通凉州解天子西顾之忧今兴师北道迎二圣定两河责望成功伏望特降睿㫖所给器仗尽选犀利者以给大军之用又为文以誓衆曰金人渝盟连年侵掠刼迁二圣邀致皇族杀我人民掳我子弟掠我财帛焚我庐舍怙势恃强天人共怒皇帝孝悌之至通于神明追念父母痛如骨髓兹者钖信王元帅之命举六军问罪之师委某出征渡河助胜尔等将士素懐忠义当报国恩恊力同心扫荡边氛迎还二圣平定两河奋主辱臣死之忠副簟食壶浆之望尔有功必加厚禄有罪必加显诛信赏明罚皎如白日今大军一举秋毫不得輙有所犯迨其度越燕山深入敌境金帛财宝各有所得尽以付尔安危苦乐与尔同受此言不易各务遵承时汪伯彦黄潜善为相既疑且忌遂选数项乌合之兵付马以行又有洺州弃城军兵民兵到泗州者有㫖拨五百人随扩往河北应援信王密受朝廷诏㫖反相防闲十羊九牧左忌右疑未至大河诏㫖络绎令一人一骑不得渡河听诸路帅臣节制扩知其掣肘谓不可以成事矣遂屯于大名以俟之金人迁天眷于通塞州金人迁天眷于通塞州去燕山府一千五百里给地十五顷令种莳以自养渊圣自离都城北狩至沙漠未尝有旧臣候问起居惟至代州遇邓荗实効臣节迎谒茂实以工部侍郎副路允廸奉使尼堪拘于云中后取允廸还京师而留茂实居代州茂实闻渊圣将至代乃作哀词又篆送工部侍郎滕茂实募九字取奉使旗裹之以付友之董鋭翌日渊圣及郊茂实其冠帻迎谒拜伏号泣见者堕涙金人使译谕之曰国破主迁所以留公盖将大用茂实抗辞不屈且请侍旧主俱行金人重之四月韩世忠还行在韩世忠军于京师与丁进不和军士相击无虗日世忠虑有变遂还行在东京留守宗泽札请亟还宫阙凡奏十余札言词激切至是又奏札其畧曰今之士大夫志气毎下议论卑陋上者不过持禄保宠下者不过便文自营曽不能留心恻怛为陛下思承祖宗二百年大一统基业为可惜又不曽为陛下思父母兄弟与至亲骨肉蒙尘沙漠徯望天兵救㧞之意又不曽为陛下思祖宗西京园陵寝庙为金人所占今年寒食节有被焚撅之忧又不曽为陛下思京师天下根本宗庙朝廷百官仓库俨然如旧又不曽为陛下思河北河东京之东西陜右淮甸百亿万生灵之衆罹屠刼残掠之害但朝廷浮言计较泛舟冐大风险南幸湖外此奸邪之谋耳臣思之是一欲为金人为方便之计二为奸邪皆先已津置南方嗟乎为臣不忠不义乃至此孔孟所谓茍患失之无所不至正在是也夙夜疚心泣血沥诚竭忠尽力为陛下保䕶京城自去年秋冬今春又已三月矣农务是时陛下不早回九重则天下靡有定止又遣少允范世等遥诣行在奏札子臣闻孟子言术不可不慎也矢人惟恐不伤人函人惟恐伤人巫匠亦然臣因其语始知人心所存之邪正与所作之是非若以道槩之了然区分如辨白黒何则夫忠义之人动容周旋无非忠义而不忠义之心无自入焉故其于上下爱戴保䕶不啻如函人之惟恐伤人也彼不忠义之人动容周旋亦无非不忠不义而忠义之道无自入焉故其于上下毁裂捐弃不啻如矢人之惟恐不伤人也恭惟国家曩縁金人内逼残破州县围闭京城刼掠邀求靡有纪极以致强迎二圣后妃亲王与诸眷属蒙尘北去凡忠义之士莫不痛心疾首泣血奋愤佐佑陛下张王六师震耀神武总领貔貅之士一战而胜迎奉二圣来归京师俾中原生灵还定安集罔或流散爱戴其上保䕶其下夙夜念念犹如函人焉惟恐其或伤之也其不忠不义者但知持禄保宠动为身谋谓我祖宗二百年大一统基业不足惜谓我京城宗庙朝廷府藏不足恋谓二圣后妃亲王大小之属不足救谓诸帝后山陵园寝不足䕶谓周室中兴不足绍谓晋惠覆辙不足羞谓巡狩之名为可效谓偏地之伯为可述储金帛以为敌资桩器械以为敌用禁帅守之招募虑敢进之败敌也掊保甲以助军虑流移之安业也欺罔天听凌蔑下民凡误国之事无不为之犹矢人焉惟恐其或不伤之也臣愿陛下騐已试之路以道槩之则人心所存之邪正与所作之是非自然区分无足数矣臣衰老孱懦误国陛下察臣断断孤忠怜臣悄悄见愠体天地之大徳覆䕶日月之大明照临臣此身与臣血属当膏砍斧虀粉万状矣尚安能为陛下保釐尹正使京城市井里巷安居乐业熙熙皥皥如我祖宗太平之时乎臣之至此岂止谤书之盈箧而已即臣伏望陛下六龙万乗赐归大内下慰四海生灵沥血恳切之至此实悃诚痛切愤闷所以不避奸邪诋诬不避犯冐诛戮臣愿陛下如臣此言榜之朝廷俾应在朝臣僚封章疏指谪臣言如臣之言渉狂妄乞正典刑名臣罪恶如臣言符忠义乞降诏勅明告囬銮之期庶安天下之听此事甚大恭俟睿慈洞察勿二勿疑至是降诏㫖言发辎重入京师朕将还阙恭谒宗庙百姓大喜泽在京师俟六龙之至而日复一日不闻鸾辂进𤼵又进札其略者迺曰亲降诏书即将还阙恭诣宗庙延见父老中外闻之莫不鼓舞相庆以为陛下英断此何事不立何功不就何浮言之可惑何敌人之足虑太平基业正在兹举下诏之后日复一日尚未闻千乗万骑蠲日启行民心不能无疑焉臣愚切意陛下干纲不挠离明并照洞见安危之机必不肯失信于天下是必有奸臣误陛下负失信之谤也臣伏见迩者河阳水涨断絶河梁有姓马人妻王氏者率衆讨敌敌势穷窘不知所为此天亡敌人之时也夫天与不取反受其咎臣欲因此时闾勍王彦各统大兵乗其孤危大振军声尽平敌垒伏愿陛下亟还官阙以系天下之心则孰不用命且投机之会间不容髪愿陛下无惑于奸臣之言断自渊衷臣自谓兹举可保万全无可疑者也或奸谋蔽欺天听未即还阙伏愿陛下从臣措画母使谋臣沮抑以误社稷大计陈师鞠旅与之决战扫尽氛尘廓清之日臣䝉陛下眷注誓効死节区区愚忠不能自己伏望圣慈特赐睿断天下幸甚三朝北盟㑹编卷一百十六三朝北盟会编卷一百十七钦定四库全书三朝北盟会编卷一百十七宋徐梦莘撰炎兴下帙起建炎二年五月八日辛邜尽八月八日乙邜八日辛邜韩世忠闾勍进讨京西三省枢密院进呈陜西诸路帅臣东京留守司京东等处奏报金人渡河分投出没攻围掳掠奉圣㫖差韩世忠闾勍各领所部人马前去京西攻讨札下东京留守宗泽等杨进等诸头项相为应援翟进攻乌舍伊都于西京失利节要曰自建炎元年冬尼堪再至西京官吏南走统兵官翟进率军民上山保险是歳春三月二十六日尼堪尽焚其庐舍掳其居民北去故进始得其城然乌舍伊都之衆尚屯河南白马市白马坡河清长源等处虽去西京不远而敌视之以己弃之物不复顾之无何进于四月十二日出兵夜攻其营敌以间探预知反为所袭进败出城复据之后进值韩世忠军至与世忠同欲破敌进为世忠导至文殊寺又为敌败乗势进击世忠又败世忠于永世后涧时当盛夏敌骑非利之时又连败我师少得休息且知尼堪由平陆渡河北归故复弃西京相率而回云中因留金国万户察罕玛勒戌河阳史斌据长安吴玠擒斌克长安又克华州金人既退兵泾原将曲端遂下兵秦州而凤翔长安各为义兵收复端大怒凤翔刘彦希杀之会叛贼史斌侵兴元不克引兵还汉中义兵首领张宗诱斌知长安而散其衆欲徐图之端遣吴玠袭击斌斌走鸣犊镇为玠所擒端自袭张宗杀之收复长安玠以斌凌迟处斩戊辰王彦败金人太行山王彦与金人战既胜因夜破金人赵固寨金人退兵五月甲申朔尚书右丞许景衡罢为资政殿学士提举杭州洞霄宫金人䧟河北诸州而攻京东京西许景衡以驻跸扬州恐有不测侵犯请幸江宁府识者虽以为是然亦不敢以为是黄潜善汪伯彦力沮之遂以宫祠致仕景衡忧之抑鬰而死林泉野记曰许景衡字少卿温州人元祐九年登第建炎初除尚书右丞二年金人䧟河北骎骎犯京东西景衡请上幸江宁府黄潜善汪伯彦皆沮其议未几以资政殿学士提举洞霄宫卒及敌入维扬上方思其言十五日戊戍王彦驻军河南王彦在河北师衆大集谓之八字军为金人所畏方缮甲治兵约日大举直趋太原断石岭关路以临太行告期于东京留守宗泽泽拟彦武功大夫忠州防御使制置两河军事会泽以彦兵势虽盛然孤军无援不可独进乃遣书延彦议事彦得书悉召诸寨统兵指授方畧以俟会合乃以万余先𤼵既行金人以重兵尾袭而不敢击是日济大河驻军于河之南二十日癸邜王彦至京师以兵马归于留守司王彦入京师见留守宗泽泽大喜握彦手曰公力战河朔以沮金人之气忠勇无前然京师者国家之根本泽已累上章邀车驾还阙愿公速兵近甸以卫根本彦即以所部兵马副留守司因差统制官张伟统辖于滑州界沿河沙店以来上下把截七月十日丁亥诏𤼵归朝官赴行在是日进呈楚州来归朝官事上曰闻州郡多因囚禁归朝官载罹寒暑不与疎代因小有疑则加残害一郡戮至数百人朕甚悯之覆焘间皆吾赤子偶生边地视之遂异然岂可与金人一例待之金人与吾战打殴无罪之人又率诸国之衆荐冐锋刃使肝脑涂地赤子竟亦何辜朕欲发诸郡拘内归朝官尽赴行在拊之庶几可招和气闾勍军于河南府闾勍以班直换授靖康中累迁龙神卫四厢都指挥使武昌军节度使主管侍卫歩军司公事上幸扬州留勍京师留守中京宗泽命勍军河南欲会合王彦杨进等以图河北郭仲荀为京城副留守宗泽为京城留守招降诸大冦王喜杨进丁进等兵气甚盛泽有渡河迎请二帝之意黄潜善汪伯彦疾其成功又疑其变遂以郭仲荀为副留察之八月二日己酉宗泽奏札乞驾还京师遗史曰宗泽为东京留守措置营葺稍有条理颇得士民之心初到京师也会金人使八人来使楚国泽谓有窥伺申奏乞送狱庶全国体诏谕止之泽与黄潜善汪伯彦议论不同泽在京师凡有申请多为潜善伯彦沮止京畿十七县之境临河者七十里泽措置均之诸县毎县四里有畸各有开壕一丈深八尺于南岸埋鹿角连珠札寨而枢密院行下约束只令依陜西路分为率三分出战七分出助军前泽措置京城守御之具补葺甚多其费用不少而三省枢密院指挥诸场库务加修城造器械见僱工作役更不合支钱泽常懐愤懑之气奏请鸾舆复还京师前后数十赏赐诏褒谕曰舜巡四岳着格于艺祖之文周抚万邦存王归在丰之训庸知帝王之轨范咸以都邑为本根朕遭时多艰逢世大乱永懐拨乱之策不惮省方之劳俟敉宁之有期即旋复之何晩夙宵轸虑寝食不忘虽王者以天下为家曽靡常于临幸而臣子视人君犹父得无欎于瞻思卿等留居千里之畿八日乙邜东京留守宗泽卒先是东京留守宗泽自建炎元年七月到京师即奏乞回銮有渡河恢复旧疆之意以大名当冲要檄提㸃刑狱郭永漕臣张益谦与北京留守杜充相犄角永得檄即朝夕谋战守具因结东平权邦彦为援兵声渐振是时王喜张用诸大盗皆招衆京城下卜日进𤼵以薛黄为前驱有陈徳者军班换授宣和间燕山用兵时为真定府路兵马都监卢沟之役降为承节郎京城围闭在城上守御城䧟归家不出仕泽闻其名寻访得之令统军为副离城而泽暴卒泽志大才疎事虽不就而人皆惜之林泉野记曰宗泽字汝霖婺州人登元祐六年第累迁朝奉郎靖康初知磁州为备甚严整加秘阁修撰康王同王云奉使金国过磁百姓杀云泽乃劝王起兵援王室不宜北行王遂囬相州王既为天下兵马大元帅泽与汪伯彦为副王至大名泽引衆二千来劝速进副元师汪伯彦等阻止不从及王欲往东平府乃令刘浩尚功绪杨清常景王孝忠五军以陈淬为都统制军开徳府又令闾丘勍孙振往听泽节制泽屡请进师伯彦恐败和盟檄止其行金人自卫南来攻开徳泽遣统制孔彦舟败之次日来攻行在又为彦舟所败泽与权邦彦乗胜欲径趋京城以战车一百五十辆从行至卫泽南遇伏兵败趋南华敌以两军掩击推车者皆走先锋统制王彦忠等死之泽再聚兵传檄四方欲邀夺二帝王即位泽请因天下兵集亲征迎二帝复中原黄潜善汪伯彦又沮其事加徽猷阁待制知㐮阳泽又乞十万衆复河北不听李纲入相荐为东京留守威惠兼着民心悦服王善以兵五万丁进以兵十万杨进以数万皆来降补杨进荣州防御使知河南府泽迁资政殿学士合闾丘勍屯兵西京会合王善丁进杨进合兵六十万欲渡河迎二圣金人颇畏惮潜善伯彦疾其功又虑其变乃用郭仲荀为副以察之方出师暴卒年七十杨进大泣京城失望皆哀痛之靖康小雅曰门下侍郎御营使东京留守宗公讳泽金人再入塞将近畿甸公守磁州抗疏请朝廷大为之备身乞将兵以与敌角渊圣嘉之进秘阁修撰且使募河朔骑兵为夹击之计康王使金至磁为百姓遮留不使北去公因进説又请上便宜总河朔兵入援京师会渊圣以蜡书间道拜上为兵马大元帅且专诛赏上进公待制为副元帅上南至大名或传金人已北去公遂率兵邀击至卫南遇敌力战数日敌兵日滋公无后断既小衂敌方北去上嗣位进公阁学士拜东京留守公既至京师简料战士信赏必罚兵势遂振复招来巨冦如杨进丁进之流得兵数十万人又缮葺京师谯门楼楪以至宫阙官府咸一新之雄壮不减宣和间连章乞车驾回愿率所训兵暨所招盗贼北渡河进讨时黄潜善汪伯彦当国虽力沮之而公之意未尝少衰既而上悟其奸拜公门下侍郎御营副使依旧留守建炎二年有㫖遣韩世忠之伊洛又令沧帅刘钖密结河朔之人自青州絶河进兵命公总大衆自滑而北期集于中山公闻命欣跃赍金银兵械纎悉毕具行有日矣而潜善伯彦恐公成功又以奸计从中止之公大愤懑欎欎久之疽𤼵背而死中外惜之呜唿如公之忠义实古之以死勤事者不幸捐舘真可谓人之云亡邦国殄瘁矣公败不惧沮而不屈毅然有古忠臣烈士之风志未克伸功未能成奸贼所误岂非天哉异时乗史笔者至此书曰黄潜善汪伯彦杀宗泽正史法也诗曰洪河㴞㴞撼野摧山砥杜中立独当狂澜敌势焰㷔动植俱残公俯视之若萤燐然知无不为独殿中原方事北讨将以身先赤羽若日朱旗绛天二贼巧沮行或止还虽醢二贼奚足偿焉夺之遽矣中外悲叹宇文虗中权京城留守中书侍郎张懿卒邵兴败金人于陜西州夏县马山寨自靖康元年冬武翼大夫赵邦杰率衆起兵至真定之䧟得保州路亷访使者马政同主之邦杰请信王总制诸山寨遣马诣行在投表乞师请命马行寨中有亡归敌者告于真定同知韩庆和金人副都统韶合二人具陈于东路元帅府恐马得兵南来故大会敌衆力破诸寨以絶马之内应以断马之归心诸寨多无井汲水子润为敌所断汲道遂至䧟没信王不知所在宇文虗中观文殿学士为祈请使阳可辅为副使使于金国先是有诏求能战胜攻取及奉使絶域迎还两宫者许之自陈虗中方提举杭州洞霄宫乃上表自荐遂加观文殿大学士为大金祈请使以杨可辅副使赦陜河北京东路门下朕绍屡尊极畏寅多艰懔乎朽驭之难持浩若陟州之求济讲兴复之策庶以祈二圣之还躬巡省之劳庶以副四方之望然而敌国靡闻于悔祸干戈未息于内侵荐渡河津分攻城邑突骑横驰于畿内控弦大入于闗中绵朔野以驿骚亘山东而震扰自闻警奏继遣援师嗟赤子以何辜重罹屠戮盖朕躬之不徳罔克抚存尚頼祖宗在天之灵弗替忠义狥国之俗番汉协心而御敌军民戮力以勤王虽有进勦之功深悯伤残之患宜敷恩渥式慰羣情于戏民所懐者仁既霈汪洋之泽天所助者顺必臻眷佑之符冀国势之渐隆复邦国于永固咨尔有衆咸体至懐三朝北盟㑹编卷一百十七三朝北盟会编卷一百十八钦定四库全书三朝北盟会编卷一百十八宋徐梦莘撰炎兴下帙起建炎二年八月二十一日癸酉尽十月二十六日二十一日癸酉殿中侍御史马伸上言乞罢黄潜善汪伯彦殿中侍御史马伸上言陛下龙飞河朔近用黄潜善汪伯彦以为辅相一意委任不复致疑然自大任以来措置天下未能恢复遂使金人日强盗贼日炽国歩日蹙威权日消且如二帝亲属尽室北狩宗庙社稷不絶如线者系陛下一人而三镇未复不当都汴以处至危之地此理甚明然前日下还都之诏以谪许景衡至于今日当如之何其诏令有如此者又如吴给张誾以言事被逐邵成章縁上言逺窜今是何时尚仍旧体以言为讳其壅塞言路有如此者又如祖宗旧制谏官有阙御史中丞翰林学士具名取㫖三省不与厥有深意潜善近来自除台谏仍多亲旧其毁法自恣有如此者又如张悫宗泽许景衡公忠有如此者又如有问潜善伯彦救焚拯溺之事则二人毎曰难言其意盖为陛下制之不得施设或问陈东事则答曰朝廷初不知盖为事在陛下也其过则称君善则称已有如此者又如御营寨五使虽主兵权凡行在皆御营使所统潜善伯彦则别置兵各一千人请给居处优于衆兵其收军情有如此者潜善伯彦所为类此岂不辜陛下责望之意哉望速罢其政柄别择贤者共图大事伸仍具申潜善伯彦照会二十二日甲戌殿中侍御史马伸卫尉少卿遗史曰马伸上言乞罢黄潜善汪伯彦政柄辰巳刻间道路已喧传无不忻见于眉宇翼日闻伸遽改卫尉少卿有颦蹙而吞声者二十九日辛巳李成掠刼宿州先是朝廷命李成充京东河北路都大捉杀使成领兵之河南也秋毫无犯于民将及宿州乃懐反心有攘取宿州之意分军为二一侵泗州别将主之一侵宿州成自将之皆约八月晦日至是整军入宿州乃曰备奉圣㫖屯驻于宿州故人皆不疑市井买卖如旧军入未及半即有登城者俄顷弓矢乱发纵火肆剽掠尽取强壮为军并驱掳其老㓜别将泗州者不及期到虹县亦纵火刼掳而回成欲一日取两州别有冀望非常意既闻泗州军失期遂止于宿州以前军史亮反即时抚谕已定事申闻朝廷待以不疑乃就赐铠甲万付成得铠甲军势愈胜矣是时车驾在维扬有交番卫士及百姓贩卖者成皆资给之故往来行在者皆誉成忠义报国之心识者以为志望不浅非他贼比赐李成一行将佐诏朕观风南服注意中原有嘉忠荩之臣夙统骁勇之衆干城壁垒为国金汤方灾祸之异常想戍屯之良苦特驰信使往谕至恩尚体眷懐益坚图报主客员外郎谢亮抚谕夏国先是春初夏人谍知鄜延无备有可乗之机宥州监军司忽移文本路称大金以鄜延割本国湏当理索若敢违拒当𤼵大兵诛讨鄜延路经畧安抚使王庶即口占据檄词曰金人初起本朝尝以金肃河清卑尔今谁守之国家奸臣之贪得不恤邻好一至如此贪利之臣何国蔑有岂意夏国躬踏覆辙比闻金人欲自泾原径擣兴灵方切为之寒心不图尚欲乗人之急募府虽士单寡类皆节制之师左枝右梧尚堪一战果能办此何用多言径檄兴中府因遣谍间其用事臣李遇伤夏主乃谋移楗贺兰司忽亦缩甲不复敢言故朝廷议遣人夏国乃诏主客员外郎谢亮往抚谕夏国以继好亮至陜西庶又移书于亮曰春秋之义大夫出疆有可以安社稷利国家专之可也夏国为患至小而缓金人为患至大而廹方金人挫鋭于熈河奔北于本路子女玉帛不知纪极占据同华畏暑休兵阁下能仗节督诸路帅协同义举漕臣应给粮饷争先并进未能洗雪前耻而亦可以驱廹渡河全秦奠枕徐图恢复夏人秋稼未登饥饿疲羸何暇兴师可保其无他亮不听亮自环庆入夏国使还夏人随之以兵掩取定边而鄜延无警报九月一日壬午朔王彦赴行在初王彦至京师以兵交付宗泽也泽令彦量带亲兵赴扬州行在所既到有㫖令阁门引见上殿二日癸未卫尉寺少卿马伸贬濮州监酒马伸为殿中侍御史上言黄潜善汪伯彦之罪乞罢政柄善恶之遽改为卫尉少卿便具以所言申御史台乞行诛窜有诏马伸言事不实趣向不正送吏部与京东路监当于是潜善以伸监濮州酒促使上道竟死涂中天下冤之三日甲申丁进复反率衆冦淮西丁进复反韩世忠军至获百余人斩于扬州竹西亭斩至王权有叚恩者劝世忠释而用之恩尝仕于陜右而世忠为其部曲故世忠敬而信之杜充为京城留守遗史曰杜充为北京留守也提㸃刑狱郭永尝画三策以遗充一日永见充问其目充曰未暇读也永面数充曰人有志而无才好名而遗实骄蹇自用而有虗声以此当大位鲜不颠沛与公等处其殆乎充大慙一日天雨纸钱于军营中厚约一寸许人皆以为不祥翌日与金人战于城下败绩充遂闭门以守至是宗泽卒乃命充为京城留守张益谦为北京留守裴亿为转运使别録曰东京留守宗泽卒杜充代之泽方留守时尝有志经畧河东河北故两河豪杰皆保聚形势期以应泽泽又招抚河南羣盗城下复遣复两宫议既定先以薛广张用王善前驱统离城下而杜充无意于敌尽反泽所为故河北诸屯豪杰皆散而充又务诛杀故城下兵复为盗去掠西南州县数嵗不能止十二日癸巳金人䧟冀州权知军州事单某自缢死先是知冀州权邦彦以兵赴元帅府勤王有云骑第六指挥李政者在京东立功补官授河北将军冀州住札措置守城甚有法纪律严明军民皆不敢犯金人攻城皆御退之御敌之方皆出人之意表毎战先见胜败出兵则必胜或夜刼金人寨所得财物尽散士卒无纎毫入私家号令明赏罚信由是人皆用命一日金人攻城急有登城者火其门楼与官兵相隔政曰事急矣有能跃火而过者有重赏于是有十数人皆以湿裹身持杖跃火过大唿力战金人惊骇有失仗者遂败走或跳跃下城城乃无虞政大喜皆厚赏之至是政已死矣故不能保守而城䧟十三日甲午金人䧟长安知军府事郭琰弃城走先是金人䧟长安已退去也王择仁入长安称抚定永兴师既而郭琰以朝廷之命来帅长安择仁退去琰以择仁有兵欲得之遂劾择仁扰乡村作过等事又移文金州兵会合掩杀之择仁欲往金州为金人所拒无所归闻河东山寨有未顺金人者乃经画河东山寨于是金人再攻长安琰弃城走䧟之初同州有乡兵首领党松者永兴路经畧司以为统领李彦仙为虢解州制置使檄松知同州时同州䧟没松大喜寄治于三十里外下寨松犹以长安帅司之命因诣长安见琰欲换其差牒而琰留其知同州文牒不给付而城䧟王庶节制陜西六路军马曲端都统制先是京东留守司承制以王庶权陜西路制置使曲端权河东路经制使端以状申庶称准留守司差河东经制使乞照会以牒移鄜延帅司请徧给人粮马料交带行人方议拟开承六月诏书擢庶龙图阁待制节制陜西六路军马陞端横行遥郡团练使为都统制诏㫖有曰倘不靖难于残暑之前必致益兵于秋凉之后庶移文诸路请㫖催端前来雍耀间措置边事端复具公状称未受告身不数日走马承受公事髙中立自行在赍端告身至庶遣人达之诸路兵皆报应起发庶即以鄜延兵先出自龙坊而端又称日前曽有公移往还已奏乞回避而泾帅席贡别差龎世才统歩骑万人来会庶无如之何则行泾原勒端还旧任听候朝廷指挥亦别差环庆将刘仕忠权都统制泾原将冦鯶同统制秦凤熈河兵共不满万人先会鄜延军屯八公原以待庶欲督战已戒行龎世才兵至邠端中悔乃飞书止世才兵复申状节制司已起𤼵赴军前庶以故遣仰劳端端既得兵权则傍徨于淳化矣二十日辛丑陜西六路节制司将官贺师范及金人战于八公原失利师范被杀王庶在坊州遣贺师范趋耀州王宗尹趋白水移文泾环二帅出兵为援驱逐残敌渡河且备秋髙之复入二帅各遣偏将至会师范遇敌于八公原为敌所乗王师败绩师范死之泾环二将各引归范琼为御前平冦前将军范琼以定武军承宣使御营使都统制讨李孝忠有功加天武捧日四厢都指挥使同主管侍卫歩军司移军真州除御前平冦前将军琼在真州驭衆惨酷断臂折肢割剥炮烙钩钉推剔靡所不有二十六日丁未薛广及金人战于相州被杀初京城留守宗泽命王善张用薛广收复两河前驱才离京城而泽暴卒杜充代为留守不善抚驭务诛杀善与用复叛去而广已渡河时相州受围敌闻广至乃解围广入相州境与战不胜广死其衆皆散十月丁进以其衆降于刘正彦丁进复反衆㓂淮西诏刘正彦帅师讨之正彦请通直郎刘晏偕行许之晏者辽东白器州人在辽以文章筮仕宣和四年率衆数百归朝廷朝廷授以通直郎金人起兵朝廷以晏总辽东之军谓之赤心队故晏以赤心骑八百从逮厌敌境晏知多寡不敌乃请于王彦曰兵固有先声而后实者今敌势甚张若不以竒计破之难以力取请为五色旗帜俾骑兵八百持一色于山林重复自背后取路前后相继不絶一色旗尽即以他色易之骇敌心王彦然之敌见官兵累日不絶其色各异谓官军甚衆遂不战而请降乃分进兵各隷麾下诏晏为朝散郎赐金帛有差晏以金帛悉分将士将士皆悦五月丙辰王彦转官免对宗泽遣王彦赴行在也有㫖令合门引见上殿是时朝廷以遣宇文虗中杨可辅为祈请使议和而彦见黄潜善汪伯彦力陈两河忠义民兵引颈以望王师愿因人心向顺大举北征犄角破敌收复故地言辞过激大忤潜善伯彦之意是日降圣㫖王彦沿河宣力日久特与转武翼郎除合门宣賛舍人仍旧带行原拟官遂不得对王彦为御营平㓂统领官上以王彦为御营平㓂统领官与平冦前将军范琼归京师彦素知琼臣节不着难与共事即称疾求医有㫖令真州将治彦居真州闭门逺迹不与人通琼领彦兵而去刘光世败李成于上蔡驿口桥新息县李成冦淮西刘光世讨之以王徳为先锋将率诸将败成于上蔡驿口桥成奔新息率败卒再战时光世以儒服临军成遥见白袍青盖者必大将也併兵围之徳溃围援光世以兵光世曰非公之力吾其危哉战皆胜成遂遁走成主谋陶先生以被执送行在以火燃于问明桥上光世特授检校少傅王伯彦时政记曰是日御营司进呈检校少保奉国军节度使刘光世具到直奏楚州见养济李成下人兵家属男児妇女共六百人上曰此曹凶悍不顾其身岂恤其家朕念作乱者非家属之罪宜令遣往逺处州县亦给钱米养之黄潜善曰自李成冦叛诸将及郡守监司多言宜杀其家属臣累奉圣训勿杀以招其徒臣闻光世近还过楚州降卒见其家属亡恙朝廷养济如旧皆感泣仰戴圣恩悔从贼乱今当择与官军战闘不降者籍其人口别取处分外余并给公据故令自便臣请郊祀大礼赦中可条具陛下寛贷徳音使天下闻之潜善又曰去降赦尚半月日具依令来指挥行下候放赦更及之则四方贼徒闻陛下好生之徳如是必散党回心以归圣化矣上曰昨日于光世处取得李成所用提刀来看其刀重七斤李成能左右手轮㺯两刀所向无前惜也成惑于陶先生邪説臣节不忠使朕用不得陶先生名子思常为道士诞妄喜谈兵成至符离得之谓成面有割据之相宜驱掳良民十万往西川据成都保有蜀成信其説遂生异志逮其败也军中多恨不得子思今日光世到都堂押子思来去使人至京门外见鞠其情状奏闻上甚喜李成者雄州归信县弓手也寡言笑重然诺谲诈不情以骁勇闻于河朔有衆𤼵千假行仁义能以甘言抚慰其士卒故亦能得其衆心累功知归信县雄州失守成妻子在城中为乱兵屠戮成率其衆万人各扶老携㓜渡河东归朝廷授以右武大夫忠州防御使充京东河北路都大捉杀使朝廷虑其党太盛命二千人往南京一千人往宿州把截粮运余衆令押赴行在成遣部将史亮者统所分之人行亮至宿州輙剽杀居民焚汴河桥蹑其后逗遛懐二不进朝廷得其奸谋命光世追讨至光州界勦杀平荡无余成仅以身免初光世许得成者以成官爵予之士奋命争夺故人得其秘箧与所用提刀十二日癸亥金人渡河攻开徳府濮州是日得报金人渡河攻开徳府不破已往濮州见今攻打城壁差御营使司统制官报后领所部兵由京城前去开徳府差统制官韩世忠领所部兵前去东平府迎接又札下先差河外总管见屯驻冀州马政领所部兵与张俊韩世忠互相应援既而议者调张俊为中军统制不可远去留张俊差统制范琼由京师前去开徳府马政率兵攻清平不克还行在先是马政以节制应援兵马使集诸军欲大举攻复䧟没河北州郡师次舘陶闻冀州已䧟金人攻博州皆傍徨不敢进其副俱重与统制官曲襄鲁班杜林望风奔溃还朝共肆譛诬以迎合当时之意政军士乏食衆詾詾以顿兵不动为言政遂率衆往攻清平金将达兰郎君与栋摩鄂勒欢合兵併往攻之敌与政战城南统制巩仲达及子元忠皆死于阵向晡清平人开门金人掩入政歛兵退衆皆散乱不整政以事不可济乃由济南以归统制张世昌之军误由东平路与政相失世昌途中立节制使牌早晚趋衙政到行在上表待罪褫三官罢其兵职鄂勒欢达兰栋摩之衆败马扩于北京清平因之以攻河南尼堪自云中率衆下太行南渡黎阳以攻澶濮州为夲州将官姚端乗夜攻而败之尼堪围濮州之初祖其小郡甚有轻敌之意端乗其不意夜鏖其营直犯中军尼堪跣足逃仅免俘馘至城䧟姚端引死士突阵而出尼堪以端之故尽屠其城尼堪谋䧟濮会鄂勒欢之衆先侵北京继畧兖郓二十六日丁丑范琼率兵至京师翟兴翟进及杨进战伊川鸣臯山下军败翟进被杀宗泽之东京留守也借杨进荣州防御使令河南府进未行泽卒杜充为留守进为京城统制其衆皆剽掠百姓苦之进不禁引衆欲入西路声言就驻捍敌所过焚室庐驱子女杀戮无辜开𤼵坟冢强刺壮丁数号称七十万擅置官吏兇暴日炽翟进翟兴谋曰杨进兇贼为国家大患当力除之遂率其衆迎杨进与杨进遇于伊川之鸣臯山下夹伊水而阵杨进多骑兴皆歩卒望杨进骑兵有惧心翟进激之战率衆渡伊水翟进跃马先登为流矢所中马惊坠入堑中为贼所害乗势大唿击官军遂败兴麾余衆保伊川留守司借杨进荣州防御使知河南府杨进尝隷王渊军于应天府金人已䧟京师屡分兵攻应天府渊命进及韩世忠与敌战破之前后多所杀伤上即位渊为御营使司都统制渊妬忌才能深忌进复反有衆数万自号没角牛留守司遣人招安进隂许受招安乃借进荣州防御使知河南府进不能行邵兴败罗索贝勒于解州罗索贝勒攻觧州之朱家山邵兴苦战三日遂败之杀千余级杀其韩留贝勒毛故鲁贝勒李彦仙补兴从义郎迁陜西都统军马金人鄂勒欢达兰㨂摩共䧟庆源府五马山义兵朝天鐡壁诸为吴玠所扼至咸阳望渭河南义兵布满平野不得渡遂循渭而东其支军入鄜延攻康定围龙坊王庶御退之于是金人盘礴于冯翊河中据浮桥以通往来渭河以南人情大恐曲端又知孟廸等听鄜延节制尢不喜遂揭榜称敌已过河归国务农不可失时乃尽散渭河以南义兵庶亦歛兵保险犹以书约庆渭帅王似席贡欲大举除冯翊余兵逼逐过河复限大河自守至于再三似不应贡许出兵四万竟以应报不齐又端素不欲聼王庶节制遂复迁延是时鄜延人以秋深必受兵多有迁徙而去者道出环庆吏民皆恐惊移兵人在所以检察奸细为名夺其财物或殴杀之若无官司者二十七日甲辰金人䧟绛州金人攻陕西囘军时綘州尤为国家守知州乃宗泽之小监仓也甲辰金人攻䧟之军民巷战者六日王庶会渭庆路兵欲逐金人过河王似席贡不从先是陜西路制置使钱盖移文鄜延帅王庶兼制环庆泾原兵讨金既而义兵大起金人东还庶以金人重载可尾袭取胜移文还庆泾原各大举协力更战而庶庆州人也庆帅王似为桑梓又为帅庶乃贡之举官皆以庶后进不欲听其节制遂文具应报而兵皆不出金人㳺骑上清谿山为泾原帅王悫所败悫字诚伯瀛州人元祐六年登第靖康初授徽猷阁直学士河北都转运使权大名府康王至大名悫来迎陞延康殿学士建炎初召赴行在同知枢密院悫在大名府时有治州王明者号王鐡枪与李洪李民聚衆以复夺二圣为辞有衆数万悫差无官宗子不尤及进士王协王慈招安抚定授明州观察使洪民皆合门祗候不尤武翼郎协慈皆承务郎后充知北京遣王明率衆讨金人为赵六舍人所杀李民后为贼号满天星者悫俄除尚书右丞上幸维扬除中书侍郎悫以忠梗自任会黄潜善汪伯彦潜善伯彦屡笑宗泽颠狂悫曰如宗泽之颠狂士多得数人则天下定矣二人语塞次年八月卒于位识者叹其志未盛行而已死靖康小録曰公讳悫靖康之末公为河北都转运使赵野帅大名师徒不安遂反欲杀野公挺身出谕衆方定且请公领帅事野得免焉大元帅自相州渡河至大名公力规时病且陈天下所以治乱安危之本上为动色而心善之明年上登大寳位召公入参枢密府稍迁右辖遂贰黄门公自入预大政惟知殚竭其意益危其谏诤愈切无所避虽黄潜善怙势肆奸专务壅蔽自汪伯彦而下奴事之不敢少忤其意惟公以直道自持面折其失诵言其短遇事必争虽言不行而不少屈己而皆如公言上独嘉之潜善内不能无媿愈忌公公亦屡乞身甚力上知公忠诚勤直加眷以终不听公去天下引领俟公入相而公且死矣建炎三年夏上自杭幸建康过公之墓思公贤降诏遣使致祭厚䘏其家呜唿士之仕于朝也忠无眷于君矣而天子明察公为深言虽力不足胜潜善之奸事既騐不能革潜善之愎潜善之悮国嫉贤其罪卒不遄死而令公死乎是可叹也诗曰建炎绍统鋭于中兴乃得贤辅食蘖饮氷责君尧舜良哉股肱茍用其言不难丕承时相巨蠧忌嫉才能羣邪翼之如彼鹯鹰公奋不顾忠勇日増瞻之维何垂天之鹏𤨏𤨏潜善陋比鼃蝇贤死奸夀何戒何惩殿中侍御史马伸言谢克家孙顗不可复用三朝北盟会编卷一百十八三朝北盟会编卷一百十九钦定四库全书三朝北盟㑹编卷一百十九宋徐梦莘撰炎兴下帙起建炎二年十一月尽十二月十一日辛未十二月苖傅刘正彦以兵八千扈卫隆祐太后六宫驻杭州是时邉报不一上命苖傅刘正彦帅师扈六宫南渡至钱塘傅为御营都统制正彦副之刘晏所统赤心队犹𨽻麾下傅与正彦皆陕西人傅父礼正彦父发皆为西邉良将傅随梁扬祖信徳府来勤王为右军统制上即位御营司后军统制正彦少为文资宣和间刘光世荐其才得换武职傅拙直不能曲奉内侍故多譛之者正彦来上方畧故被选用十二日壬辰金人䧟延安府正月金人䧟延安府东城而西城坚守未下金人知曲端与王庶不协乃併力攻鄜延康定王宗尹不能御庶在坊州闻金人兵至康定连夜趋鄜延以遏其前金人诡道陥丹州界扵鄜延之间庻乃自当鄜州来路遣龎世才郑㤙当延安来路时端尽统泾原精兵五万驻淳化月余不动日移文趣其进兵遣使臣进士十数軰徃说谕端併兵鄜延无益不如以计困之兵法所谓攻其必救乃遣呉玠攻华州端自攻蒲城县华州蒲城皆为守兵玠援华州端不攻蒲城复与玠合兵归襄乐属环庆在深山中去金人五百里天大雪寒甚金人攻世才世才与战兵不用命乃败自此金人遂専围延安西城日夜攻击不息庻自收散亡援延安比至甘泉而延安陥权知延安府刘洪及縂管马政出奔初援鄜州闻延安己陥即复囬兴元金人大肆杀掠遂东趋河上如欲渡河稍北近绥徳军庻自劾待罪别録曰十一月壬辰敌陷延安初鄜延经畧使王庻屡战有功闻敌自熈河败囬仍檄诸路不应又移书谢亮以率诸帅亮又不从既而诏除庻节制六路兵击敌于鄜延耀州诸路又为敌谍知遂破延安王庻奔于曲端军中夺其制置使印王庻既失延安㒺知所措仓皇未有归念惟有曲端在襄乐虽素不相协然勤王事则自有公议且曰舍端吾何归乃率官属驰驱至襄乐造端之壁端号令甚严叩其壁者虽贵亦不敢驰庻既至端令毎入一门减其从人之半及至帐下仅有从兵一二已端设军容见庻庻惶惧战慄端数其失延安之罪词色俱厉庻仅能言自劾见待罪端遂取制置使印犒礼随行其从人廹庻还鄜延尽拘縻其官属十五日乙未金人陥濮州金人围濮州知州杨粹中固守之金人力击之者三十二日自西北角登城守陴者不能当城遂䧟粹中登浮屠最髙级不下金人惜其忠义许以不死粹中乃下粹中真定府人金人以不归附城中无少长良贱大肆杀戮仍火焚其庐舍俱尽金人䧟开徳府金人攻开徳府王某守其城金人以文字至城下唿曰王某有文字来归附大金故我来此汝百姓何敢拒师军民信之欲杀知府知府走南门未出城为军民蹂践而死金人入城怒其拒战杀戮无孑遗绍兴九年复得河南地惟开徳府城中无一戸旧居土人金人陥相州金人围相州久粮食皆尽犹坚守未下赵县丞者不字行宗室也权知州事人唿为安抚者赵安抚与军民议曰食已尽人皆食㗖外无救援安可久乎某乃国家宗室岂有顺敌诸人当自为计衆皆不应赵安抚曰约降如何虽衆悽惨然有唯唯者赵安抚知其意乃登城楼遥谓金人请开门投拜乞不杀金人许之赵安抚乃具降书开城而自推其家属入一井中然后身掷入井先命提辖以土盖提辖遂实之以土人皆哀之二十二日壬寅就江都县筑坛南郊大赦天下门下观㑹通以行礼莫严定位以交神逺罪疾而弭烖亦或因时而致祷朕绍承大统诞受多方属当外患之相仍爰省四方而临幸念父母兄弟尚屈于敌疆惟甲胄干戈再淹于嵗序问寝阙温清之奉在原深急难之情信使屡驰乆犹未报金师再遣坐待底宁复窃盗之无良乗邉陲之多亊冯陵州县震扰民氓衣冠倾仆于道涂耒耜荒残于本业行者未知所适居者莫获其安伤闾里之疾苦则抚循之政尚愆问行阵之勤劳则休息之期犹逺毎抚心而及此屡当食以兴嗟险阻艰难固偹尝矣劳来安集尚未有之岂菲徳之敢图惟上穹之悔祸永懐眷祐恭俟监临虽兹多垒之辰适在当郊之嵗惟祭或祈或报必稽于时物之仪而礼之有俭有丰特视情文之称是用谋有虞东廵之制循建武二成之规新黼冕以严恭建胥徒而斋沐盖髙在上聪明皆自于我民与善惟人治乱无艰于天位既殚诚悃冞极战兢仰覆育之何心讵存时怨况颠危之已甚寕至我遗疾唿反本而必闻精意黙通而可动庻㡬来假或厌多难新命旧邦协幽眀而并贶此疆尔界一内外以均安其敷旷荡之㤙已广龎鸿之施可大赦天下于戯为斯民而请命敢㤀庻民之无辜置大器于复安实兾昊天之所予尚頼六服羣辟三事大夫共宏恢复之功亟底隆平之业邵兴败金人于绛州曲沃县知济南府刘豫权知淄州李某附于金人初李成败于刘光世也转至淄州攻击仅两月不下廸功李某权知州固守之城粮渐尽侵济南府界扰于外邑淄州求救于沧州刘钖济南府亦求救于沧州两州皆坚守拒城以待外援㑹金人侵山东先至济南府刘豫谓沧州救兵来矣既不为守御备开纳之乃金人也遂就投拜金人未至淄州前一日成起军转城而似欲退去者淄州人疑之莫测其故俄而摆列诸军于城下尽发诸寨老小先行是夜神霄宫火焚烧诸寨淄州人谓成果退去矣翌日金人军马逼城淄州人亦谓是沧州救兵乃具香花于城上望尘欢譟既而知是金人遂就投拜金人谓自入南界未有如济南府淄州秋毫不动而投拜者大喜之自后金人据有中原诸州皆屯戍女真契丹军唯济南府淄州并无一人一骑韩世忠为御营平冦左将军领兵一万军京东金人侵京东故命韩世忠军于京东以措置之刘正彦为御营平冦右将军王伦上书乞入大金迎请二圣加朝奉郎充通问使朕惟彊事未宁亲庭在逺夙宵轸念庻孝弟通于神明物色求人倘忠信行于蛮貊眷兹乆矣今乃得之以尔胄出公侯胸兼勇智言念主忧而臣辱何有于生如皆以秩而任劳孰当其责虽淹回之未试独慷慨以请行宜升郎秩之荣仍委使华之重朕既俯同晋国用魏綘以和戎尔其逺慕侯生御太公而归汉勿惮徂征之逺伫期归报之休伦以修职郎改朝奉郎充大金通问使诏戒百官朕承祖宗有道之长頼黎献戴宋之旧嗣守神器适嵗当郊祗见皇天后土慨念父母兄弟越在他邦宗庙社稷之托中更异姓一时赤子涂炭靡依独予一人旧勤于外天其或者俾复大业保乂斯民以导迎南还之御惟兹肇祀实报以祈朕斋慄存念大惧菲徳弗𫉬顾歆乃先事三日繁隂凝翳润不至濡震于朕心罔承灵祉逮祖庙及坛垂象炳夜气晏温霭澄霄霁迄用成礼顾朕眇昧罔有一二敢曰声闻于上实惟祖宗之灵相佑在天惟尔万方有衆不替忠顺协于天心朕既𫉬祗事勿敢谓幸矧敢怠康方恐惧修省以承天眷念与尔有同体共利兾各廸乃心无拂于上下神祗共迎景贶以宏济多方艰用诞告于率土惟世理乱在臣庻戚休无有大小逺迩惟底宁尔国则亦宁尔家尔躬在焉股肱大臣其同寅协恭思难图易辅朕不逮以倡百辟论思献纳之官若耳目风宪左右侍御有言达于予聴必忠必诚毋夺于私凡百有官君子饬躬谨行惟职业自修守令部使者暨尔僚佐有为有行其必曰毋伤于民毋害于国无及尔暨尔家则获神休而永终誉中外爪牙之臣贾勇敌忾思建戡难之勲以𢡟逺图毋怠名节之羞军民战士咸奋忠力遂尔宠荣至于失业无依哨聚林薮怙衆为暴杀掠无辜当思神明谴殛之报应甚影响古今诛讨之刑虽缓必正革心自効掩罪以功钖尔官爵永维我国家之用朕信不渝呜唿天道福善祸滛助顺罸恶疎而不失股肱大臣暨尔万方有衆咸思寅畏冀天悔祸救民涂炭复我父母兄弟宗族臣民跻世隆平与万世有衆共之咸孚朕志毋茍目前之安尚有赏刑为尔后报十二月五日乙邜隆祐皇太后至杭州隆祐皇太后至杭州以州治为行宫扈从统制官苗傅等团住于奉国寺十日庚申金人攻东平府知军府事权邦彦弃城走遗史曰权邦彦字朝美崇宁四年进士释褐登第靖康间知兾州以兵赴元帅府勤王建炎二年代卢益知东平府孔彦舟为钤辖邦彦与之不和邦彦领兵叛去至是金人攻东平府邦彦不能守弃城遁去降授朝散大夫金人䧟东平府十四日甲子金人䧟北京河北提㸃刑狱公事郭永死之金人攻北京北京留守张益谦转运使裴亿提㸃刑狱公事郭永共守之益谦亿龌龊小人守志不固唯永率士昼夜乗城伺间则出兵击之或劝益谦委城遁去永曰北门所以遮蔽梁宋敌得志则席卷而朝廷危矣借力不敌犹当死守徐挫其锋以待外援奈何弃之因募士赉帛昼夜缒城出告急于朝廷且请朝廷为敌偹金人攻愈急俘东平府济南人大唿城下曰二郡已降降者富贵不降无噍类益谦相頋色动永大言曰今日正吾侪尽节之时不宜有二乃行城抚将士曰王师至矣吾城坚汝軰当努力敌不足畏也衆皆感泣甲子质明大雾四塞敌以断碑残础为砲楼橹皆壊左右䝉头而立有碎首者良乆城䧟永安坐城楼上或掖之以归诸子环泣请去永曰吾世受国恩当以死报然巢倾卵覆汝軰亦将何之兹命也奚恤益谦迎降尼堪曰城破而降何也二人皆言郭永不肯降尼堪遣骑召永永正衣冠向南再拜讫易幅巾而入尼堪曰阻降者谁永熟视乆之曰不降者我也尚奚问尼堪见永状貌魁杰且夙闻其贤乃自为好语数十言欲以冨贵㗖永而降之永瞑目唾骂曰无知之辈恨不醢尔以报国家何説降乎堪令译者申谕不已永㦸手怒骂不絶尼堪恶其言麾之使去永复厉声曰何不速杀我我死当率义鬼悉㓕尔曹大名人在系者无不以手加额为之出泪尼堪令断所举手并其家属害之时年五十三即日传语城中虽素不与永合者亦相向恸哭金人去相与负其尸瘗之永字谨思大名府元城人天资雄毅气刚直长七尺美须髯望若神人博通古今得钱即以买书藏书万卷因事为録文皆可传而不求人知见古人立名节者未尝不慨然掩卷终日而尤慕颜鲁公为人喜面折人过退无后言闻秋毫之善必奨成如不及与人交轻财笃义而于吏治精明绍兴初赠中政大夫资政殿学士谥勇节十五日乙丑黄潜善为尚书左仆射同中书门下平章事汪伯彦为尚书右仆射同中书门下平章亊制曰宰天下之平实系秉钧之重扬大廷之号丕昭吁俊之公若时登庸访予落止敌兵未殄有朽索驭六马之忧国步方艰如抱火厝积薪之上临朝兴叹当馈靡宁眷求四岳百揆之贤图回二帝三王之治必有任斯民之责者庶㡬选于衆而得之大中大夫知枢宻院事御营副使新安郡开国公食邑二千五百户实封六百户汪伯彦惟老成人以儒术用徳器羣公之表威名万里之冲顷佐命于戎衣乆宣劳于枢筦歴时滋乆隽誉益敷帝赉有开潢水𫉬伯王之辅价藩作固颛㬰是社稷之臣其遂相予无以易汝宜体仰承之意益昭共政之元进躐文阶陪兹真食便蕃物采庸示眷懐于戱无竞维人非贤不任成汤之学伊尹有不召之臣大舜之举臯陶而不仁者逺往宣一徳用格多盘可特授正议大夫守尚书右仆射中书侍郎依前御营副使食邑七百戸食实封三百户封如故汪伯彦时政记曰黄潜善汪伯彦进谢上曰潜善作左相伯彦作右相朕何患亊不济伯彦昨知相州甚有政声事朕备尝险阻知其忠实潜善伯彦更同心济助以副朕考慎之意金人陷虢州十九日己巳李彦仙败乌噜贝勒于陜州二十一日辛未金人薄青州殿中侍御史张守抚谕京城遗史曰先是朝廷措置防秋朝士纷然求去殿中侍御史张守上书曰比年纲纪隳壊风俗凋薄士大夫无奉公守节之诚为全身逺害之计一旦缓急委君父而不顾此靖康之末可为痛哭流涕者也防秋在期方事偹御而职事官各该便私而去则国家何頼邪乞揭榜朝堂明示勅戒上纳其言时邉事未宁诏百官具所见闻奏守即上防淮渡江利害各六条大槩尤以逺斥堠探报为先别疏论金人趋淮甸之路有四宜取四路帅臣守令诠择能否各赐缗钱赍之募战士储刍粟缮甲兵明斥堠公赏罚使之夙夜尽力扞蔽疏至再上宰相黄潜善汪伯彦忘外患恃江淮为险无经济逺谋忽畧其言不用守又乞诏执政大臣惟以治军旅选将帅严守御搜人才系政事之大者凡细㣲不急之务付之都司六曹惟防秋是图潜善伯彦滋不悦乃请遣守抚谕京城守不复还矣阶辞上谕之曰当不次用卿即日就道三朝北盟㑹编卷一百十九三朝北盟会编卷一百二十钦定四库全书三朝北盟㑹编卷一百二十宋徐梦莘撰炎兴下帙起建炎三年正月尽二月三日壬子建炎三年正月车驾驻跸扬州翟兴为京西北路马步军都总管兼安抚制置使兼河南尹兼西京南北路招捉使翟兴为京西北路兵马钤辖与杨进战于鸣臯山下翟进死之兴以其事诉于朝乞选重臣镇守朝廷就命兴本路马步都总管兼安抚制置使兼河南尹兼京西南北路招捉使京西留守杜充遣王汉説翟兴使图杨进杨进据河南府以留守司命为知河南府与翟兴屡战进于鸣臯山之北深沟髙垒储蓄粮饷谋为乆计已有僣窃之意诈言入云中府复夺渊圣皇帝及济王归欲揺动衆心然后举事杜充乃遣王汉诣伊阳县见翟兴説兴使图之直檄报杨进置乘舆法物仪仗悖逆显着翟兴破贼自此益力与子崇率乡兵时出扰之战无虚日矣六日乙酉刘诲王贶奉使金国回先是已遣宇文虚中杨可辅为祈请使副使于金国再议遣宣议郎借中大夫试户部尚书刘诲通问使拱卫大夫合州防御使王贶副之诲等到京师迟迟其行上闻之命留守司促诲等行到金国金国并命祈请使人宇文虚中杨可辅偕到行在诲字廷诲开封人金人陷青州金人薄青州昼夜攻击凡一十七日丁亥城陷焚烧屋宇殆尽杀掠无遗时权知州魏某被害金人陷潍州金人既陷青州即率兵攻潍州又陷其城焚烧杀掠而去军卒阎臯据潍州自称知军州事金人既退潍州而去牛头河土军阎臯与小教头张成鼓衆占潍州臯自为知州以成为昌县知县十七日己丑遣祈请大金国信使李邺周望等汪伯彦时政记曰是日内殿早朝奏事毕上语宰执曰第四次祈请大金国信使副李邺周望宋彦通呉徳休宜早令进发与定日使邺軰知之朱胜非曰奉使湏得赐金帛方能办私觌李邺周望已见辞免所进官职耻更自乞支赐恐未能便行上曰于格合得自请何伤黄潜善曰朝廷当为检举只今行下上曰朕奉使时当京城扰攘受命出门都不曾请支赐朕于王府自出随行起发之费约支钱五万余贯如士大夫之贫如何可办令邺等依格支赐外仍复优加其数国家爱惜财物正为収积以待当时之用今遣使议和事若遂成二圣得归朕岂吝金帛之数潜善曰第二第三次奉使刘诲杨可辅王贶归自军前皆云金人受私觌物又非昔比更无囘荅虽贪餮者衆不敢少忤其意恐生事造语有害和议今遣使支赐加数甚善上又曰卿等今日徃仁寿寺奉安㑹圣宫御容早归私第潜善与撰了大金元帅书令邺等早行潜善曰与元帅书自来只是平文不用四六上曰潜善早来所撰与大金皇帝通问书其词语甚精能冩朕欲言之意足矣不必湏四六也十二日辛卯邵兴败金人于潼闗克虢州邵兴败金人于潼闗乘势收复虢州李彦以兴知虢州军州事十六日杜充出兵攻张用等不胜张用相州汤隂县之弓手也乘民警急唿而聚之与曹成李宏马友为义兄弟有衆数十万分为六军成太名府外黄县人因杀人投拱圣指挥为兵有膂力军中服其勇又有王大郎者名善濮州人亦有衆数十万分为六军善初为乱也濮州弓兵执其父杀之善有衆既盛乃以报父讐为辞攻濮州不下又攻雷泽县亦不下与用合军皆受留守宗泽招安既而复反杜充为留守又招安屯于京城之南南御园为中军善屯于京城之东刘家寺为中军又有岳飞桑仲马臯李寳诸军皆屯于京城之西充以用一军最盛终必难制乃有攻之之意甲午充掩不备出兵攻用令城西诸军皆发岳飞桑仲马臯李寳等皆率兵至城南以擣用觉之勒兵拒战亦㑹善自城东率兵与用为应官兵大败赛闗索李寳被执岳飞者初𨽻张所营効用飞随都统制王竒徃太行山遂自为一军后归京城留守司杜充用飞为统制刘洪道知青州先是濵州葛进作乱杀官吏刼财物取强壮充军留守司差尚大猷知濵洲进依旧屯于濵州以其衆皆靣刺十字曰永不负赵王誓不舍金人以示衆葛进尝率衆刼潞县金人寨得刘洪道者字资深青州人进士及第曽任楚州州学教授监六部架阁库先遭金人驱掳在潞县寨中进以洪道归濵州俄报青州有将兵之变安抚使曾孝序被杀洪道説进令申闻朝廷及申留守使乞已知青州进然之遂与大猷同具申既而留守司囘报果令洪道知青州洪道未行㑹金人残破青州杀权知州魏某而去赵胜据其城洪道乃移文与胜而后行至千乘胜闻洪道至失措即驰至千乘谓洪道曰但交割本州民事而已军马公自统之胜喜洪道索从道等具衞仪而入遂为知州洪道掲榜百姓在军中愿归农者给据放还于是胜之党十去六七而胜之势弱矣有崔邦弼者子弟所出身仕青州因勤王不到京城而囘还不出洪道寻致之为将官赐青州刘洪道奨谕勅书尔履百战之军锋保一方之生齿讫臻寕谧备见忠勤然方面之权岂容或二军中之令尤在至公必惬舆情方收羣力傥习因狥之弊坐乖绥御之方无以驭戎便成误国其体倚毗之意无从牵制之私张俊请移左藏库于镇江府不报金人陷徐州知军州事王复被杀金人将攻扬州先陷徐州入其城知军州事王复死于庭下有将校赵立者为州衙排军𤼵愤鼓率将兵杀退金人出城立被伤金人以为死矣立在草莾中夜得㣲雨渐复蘓金人往扬州而军民郑诗秀才权知州事既而军民衆议以谓立忠勇能办事可以为城民之主乃请立权知州事闻于留守司授立武徳大夫兼阁门宣賛舎人知徐州军事二十一日庚子禁百官搬家出城邉报屡至朝廷未有御之之䇿宰相潜善伯彦殊不介意人皆危之有搬徙出城为避难之计者潜善伯彦虑恐揺动衆心乃禁百官搬家出城市井惊惶益不安矣张守为起居郎张守以殿中侍御史抚谕京师还行在面奏金人必来愿陛下早图之毋使宗庙生灵坐罹涂炭上为之恻然即除守起居郎张用王善㓂陈州马臯追之官军战败张用王善在京城下与官军战既执李宝乃为杜充终有疑心不可留连率衆南至陈州充遣马臯追击乏用犹未知也约军㑹教塲排列忽报京城有军至臯率衆乗其不备直犯其中军后军奔至曹城寨为城所遏皆止用复与善等併攻官军官军大败尸填蔡河人马皆践尸而渡追至鉄炉歩而还官军存者无几葛进衆㓂青州刘洪道知青州于金人残破之后市城焚戮殆尽而诸邑富饶洪道招辑百姓不旬日间喧隘城市葛进为洪道知青州盖因己所致且赵胜已死而辑治渐有条理欲取青州乃率衆同向大猷至城下洪道曰葛进之兵皆衣下擐甲此欲袭取其城耳遂阖扉不纳以酒肉米麫钩城下犒其衆进不受遂攻北城而据之洪道以军民居南城拒守韩世忠退屯宿迁韩世忠屯于淮阳将㑹山东诸㓂以拒金人金人尼堪方图维掦大举兵自京东入侵至滕县闻世忠扼淮阳恐稽师期分东南道都统兵一万先至掦州以议事为名使上不得出掦州然后大兵继至或谓肃王在军中同其事未详尼堪以大军进迎世忠世忠不能当夜退于宿迁县未晓至宿迁不虞金人踵袭其后质明觉之奔于沭阳遗史曰韩世忠在沭阳夜寝不安与其帐下乗夜渡潮水大弃其军由沙路走塩城翌旦诸军方觉知以主帅既去遂皆溃散后军管队官李彦先率本队四十七人得二舟入海聚衆自此辅逵聚衆于涟水李在据高邮皆世忠之兵也其收散卒自为徒党者不胜计知淮南军某叛附于金人韩世忠既退淮阳军也金人已到城下知军某望风投拜金人入城执某而去淮阳无知军有将校二人自权知军据城折可求以麟府州晋寕州军叛附于金人三十日己酉闫瑾弃泗州率衆走金人自滕县直趋临淮县盖金人装鉄骑白氊笠子闫瑾屯在泗州初闻京东羣㓂不寕至是探者囘以谓白氊笠子刘忠贼马犯临淮或谓是李成从党瑾以兵进之遇逰骑一二千人犹未知是金人瑾𫉬数人以归騐之乃金人遂觧生口一二人赴行在己酉金人及泗州境瑾率衆出奔金人径趋泗州之上数十里间计直渡淮二月一日庚戍朔金人攻楚州知州事朱琳叛降于金人金人侵淮以支军犯楚州知州事朱琳其欵状遣人迎降开西北门纳金人开东门放居人自便居人争奔欲走寳应县取掦州路渡江金人觉之皆邀囘城中尼堪自东平由袭庆徐泗以犯扬州节要曰自建炎二年秋鄂勒欢既破五马山寨以探知大军南来使人驰㑹尼堪共备之故尼堪留乌舍伊都守云中率衆南下也尼堪初下太行由懐衞将欲东㑹鄂勒欢而闻马政败于青州鄂勒欢从而入战由是尼堪以渡黎阳以攻澶濮既陷时杜充守东京金人西来决大河阻之敌不能西乃东㑹鄂勒欢衆同陷北京继攻郓故至是由泗以犯掦遗史曰是时邉报屡至市井皆知金人兵将至者而宰相黄潜善汪伯彦禁止街市不得扇揺邉事亦不许士庶搬挈出城二月朔夜闫瑾觧到金人生口朝廷以内帑所有通夕搬挈翌旦驾御舟泊河岸居人惊怖不知所为上即欲南幸潜善等劝且候报得实渡江未晚也是日遣兵出西门御敌士气不锐人无闘心在职百官皆欲奔窜是夜江都县前火二日辛亥闫瑾为其将姚端所杀闫瑾退兵在洪泽镇姚端簒杀之是日也掦州士民渐有出奔者官司不能禁止是夜城中火起凡四处三日壬子金人陷天长军朝廷以邉报急方出兵徃天长把隘金人又围天长官军溃散是时上遣内侍邝询徃天长探事审知是金人即时奔还溃乱人与军人闗报皆驰而去犹未知是金人也询既囘乃知端的上大惊决意渡江车驾发舟渡杨子江幸润州上得邝询不移刻出扬州都统王渊内侍康履等数骑从过市市人指之曰官家去也俄有宫人自大内星散而出城中大乱宰相潜善伯彦自都堂鞭马而去军民争诸门而出死者不可计数上行次杨子桥见一亲事官𤼵言不逊上掣手剑亲杀之行至𤓰州镇得小渡船即乘以渡江至西津口坐于水府庙中取剑就靴上擦血百官皆不至䕶卫禁兵无一卒从行者镇江府官吏闻之知军府事钱伯言𤼵州兵迎请幸镇江少顷渐有百司人得舟南渡者夜上宿于府治宰相从官皆议幸杭州未决而闻禁卫涕泣且籍籍相偶语上惊命朱胜非及官军左言传㫖问所以胜非唿之前使言厉声传问皆以未见家属为辞即谕之曰已有㫖分遣舟船専渡卫士妻孥矣衆帖然因问车驾去住利害衆曰聼圣㫖无敢譁者乃谕以驻跸定当録扈从功劳优赐赏给遂皆欣诺上问有近上宗室否时士霦为曹官或以名对遂召士霦同寝天气稍暄脱绵背心以赐霦金人入扬州扬州百姓谓上渡江万人争门而去见金人逰骑到乃喧唿言我扬州有主矣遂家家备香花投拜金人入城问上所在衆曰渡江矣金人乃驰𤓰州望江而复回官军吏民死者数十万先是宗庙御器国家府库军库储积及势贵之家装船欲渡江至爪州闸潮水不应而金人已至出闸得渡者百无一二其余皆遭掳掠不尽者悉纵火焚金人屯于摘星桥下是时签书淮南节度判官㕔公事呉某权州三朝北盟㑹编卷一百二十三朝北盟会编卷一百二十一钦定四库全书三朝北盟㑹编卷一百二十一宋徐梦莘撰炎兴下帙起建炎三年二月三日壬子尽十一日庚申维扬廵幸纪曰建炎戊申冬自郓濮相继陷破之后金人横行山东加以李成诸寇乘乱为孽不可悉数是时黄潜善滥秉大政汪伯彦谬居枢筦裁处亡术探谍不明未尝得诸贼要领亦恬不介意致强冦奄至亡以应敌十二月十九日黄潜善迁左仆射卢益知枢宻院事当是时泗州屡有警报而朝廷诸公谓小盗易殄灭或曰李成余党亡足畏也先是李成后军在宿州叛去成以追奔为名遂与俱合朝廷遣刘光世出军讨贼光世既至山东与成接战王师屡至败绩赖统制苖傅力战得免成军遂溃擒败将数人而成一军俱走光世不能得但以所擒之人归行在光世复加检校少傅而李成之衅未能除也及是宿泗之报人皆指为败亡之余金人知朝廷此意亦多伪称李成之党以缓我师而执政无知果堕其计至正月十三日余骑诈为汉军装见已杀退乃以所得泗州首级器具俱来是夜朝廷愈仓皇内廷所有通夕搬挈早驾舟河岸居人皇怖罔知所为上欲即时南去而潜善力劝云且俟探报得实渡江未晚也上然之少顷又传只是闫瑾自反已即枭首讫然瑾之反也本由遇金人其师不利遂有此过而金人闻瑾之反罔有为已抗者故乘势而来更无迎敌之师长驱抵淮口是日行在遣兵自西南来出赴淮口御敌以刘光世统之然事出仓卒自闻风而遁维扬居民挈妻孥而走者十室而八争门以出相践蹂而死者不可胜计金银价骤长数倍在职百官皆欲奔窜尚未知得实故且观望事势侍从等至堂中问之潜善伯彦二人俱对以易处诸公不湏虑也百官既闻此语乃相慰谕以为知事实者无如宰相今既所云如此必不可轻动百姓闻之亦以为然及患出不虑皆丧其家属故自贵及贱亡不归怨潜善至于切骨盖有所致而然也是夜江都县前大火初二日居民搬挈如前金银愈贵行路之人摩肩叠足是夜城中火起凡三四处初三日巳刻得天长军関报始知敌骑已到上闻之乃被介胄走马出门惟五六内侍及䕶圣军数人随驾更无扈从上天性慈仁亦不呵止百姓第与行人并舆而行观者无不骇叹当是时潜善伯彦尚在中堂㑹食或有问者犹以前言告之及堂吏来告云驾已兴矣二人乃趋出自鞭马而走亦无前导之人是日官员百姓出门致死至于相借比之前二日复数倍矣至申刻及人已到杨子桥应系官私搬载什物舳舻相啣无虑万计悉为金人所有是夜扬州火发凡三四处兵至𤓰州人民未渡江者尚数十万奔迸坠江而死者不啻大半居人无贵贱老幼悉被驱掳不从者杀之所不忍见金银珍珠玉帛委弃江畔可掬而取小民或就江网得金银者不以多少但足为渡江之费或渡一人得三百星者舟子为富焉初城中得邉报人奔出城者皆以得舟为利盖老幼不能行或登舟则以为所去无阻如堰间渡者百中一二而已及金人骤至一网俱尽死者𦵏于鱼鳖之腹生者堕于金兵之手王侯之族士庶之徒尽遭俘掠摧陷蹂躙岂可胜言至于官府有司案牍俱灰烬庀纸不留上至乘舆服御亦皆委去两府侍从或身死兵刃或家属散失徃徃皆是大卿黄鄂至江下军人见之唿曰黄相公在此马上牵下鄂方辨其非言未卒而首已㫁矣未㡬史㣲继至亦为所杀李待制遽遯时遇害给事中黄哲方徒步而一骑士挽弓射之中四矢而卒黄唐杰与弟唐俊皆溺死是时官属性命不保者什盖六七而眷属不救者又复倍之先是上毎以北方不寕为念尝靣谕黄潜善㑹左藏库银绢帛不若搬江寕府以备不虞潜善曰如此恐揺百姓且姑待之至是两星不存应系上即位之后四方捧表贡献礼物所积甚多金银绢帛亡虞数千万一旦皆弃盖由执政不得其人又如建炎之后所在调发及行在蒐简军士所得精鋭亦可十数万倘得人以为之用自可无敌夫何仓卒之际靡有统率尽为弃甲曵兵之人及主帅挺身渡江此曺徃徃相率为盗所有得渡者亦失其父母妻子曾无亲上死长之意所思者为乱而已当是时横行恣意亡敢谁何者惟兵为最豪悍城市货物至强持去得不嗔恚以为幸矣是日驾在镇江闻贼自𤓰州即时起发当夜至丹阳晚顿次日驾兴起镇江城中居民奔避至弃其家属当日军人百姓乘势为乱至斧人家门持刀入室公行刼掳什物钱帛填委街衢无敢主之㡬至大扰自是之后人民南来扶老挈幼如蜂屯蚁聚父母兄弟妻子多不及见相为哭泣遍满邑路闻者莫不痛心疾首怨愤之气逹于上下初五日驾起丹阳至常州晚顿是日百姓离丹阳多由僻路而行取便至昆陵是夜招安人丁进纵所领兵自后路遮絶行人肆为刼掠頼太尉王渊在常州领兵至进闻之欲引衆亡入江东渊遂传令云赦进之罪复令来加以慰谕令招所部兵随渊至常州渊数进负国之罪斩之籖其首以狥兵衆人皆惕息初六日驾起常州至无钖晚顿是时宰公以供应如法居民不动上颇称善初圣驾之起鎭江也后军所过之地无不残刼人以为戒故前期搬挈入山逃窜以避其乱凡州县塲镇井邑之地罔有一家敢开门以居故军人过之愈肆残害人家所藏轻重之物不可移动者皆为屏弃如米塩之类所取之余则弃诸通衢与粪壌无异羙酒满地洋溢可渉凡所经处则烟火亘天焚烧十室而九所存者徃徃亦不足障风雨矣至于常州城中亦皆関闭无有所在者州官有弃官职而遁者知府周玘毎日与本部官居城南报㤙寺取南门出宜兴虽名为不弃城实欲为逃遁张本也初七日驾至平江府虽闻民间商贾货物如此上至府中始免介胄仪衞稍增信宿乃起驾既赴蘓州乃留右丞朱胜非礼部侍郎张浚弹压城中初十日驾至呉江县十一日至秀州十二日至崇徳十三日至杭州上以府衙作行宫以显寕寺充尚书省百司官吏到者曾无十之一如三省六房公吏本千余人得至者其数不满五十所以行在职务乆而不备十四日下诏䘏民十五日圣㫖遣具舟至江头接百姓老幼不得渡者又下诏减常膳不御寝殿俟百姓到足乃始如故又诏出内人一百五十人四月癸丑车驾𤼵镇江府车驾𤼵镇江府留刘光世以拒江险上宿于吕城镇大圣庵王渊使探者在镇江及𤓰州约如金人计置渡江则烧甘露寺为号渊及上于吕城探者夜闻𤓰州声喧谓是金人欲渡乃焚甘露寺渊视之曰甘露寺火也翌旦质明请上乗马而行诛丁进丁进从车驾行纵其所部兵遮截行人肆为刼夺且请以本部兵囘大江与金人血战其意乱也王渊觉之斩于吕城镇砖桥下截其首至常州令枭于市自此砖桥号为斩丁桥金人揭榜𤼵遣西北人从便归乡金人掲榜于掦州市西北人从便归乡榜上系衔云东南道都统贝勒东南副都统贝勒东南道都监三员西北人见榜示而去者约万人余自东门由邵伯镇徃大兴后为薛庆是也五日甲寅车驾幸常州上自𤼵镇江府弃马行军民亦流移于道路至有不及引避者上皆宣谕各慰劳是时仪衞法物皆阙唯一兵执一黄扇随行范琼兵乱于寿春府杀知军府事邓绍宻金人自山东将趋维扬也范琼自京东引军避其锋转至夀春府甲兵不入城自循城而南有夀春府将兵在城上视之者见其认旗曰御营平㓂前将军轻薄者戯之曰御营平㓂前将军不㑹杀敌人只㑹走城下过兵闻之諠诟不已琼闻而问其故知其戯也乃移文夀春府索其发语之人知军府邓绍宻根刷得一兵遣出之琼命斩于麾下是日军人丁请者将兵怨斩其同类乃持噐仗系之出城于是琼之诸军皆被甲持仗杀将兵遂入城大乱纵肆杀掠绍宻死于乱兵之下蔡县赵许之亦死州县官往往被害城中悉为灰烬六日乙邜靳赛入真州先是朝廷闻邉报日急乃遣靳赛往贵池屯戍金人犯扬州翠华南渡王得以本部兵焚真州而去翌日金人到真州不杀人不掳掠靳赛徃来于江中真州官吏皆散走乙邜金人退去赛乃率兵复入真州颇肆骚扰又数日向子忞知真州抚恤居民民渐盖庵寮居其老少赛之兵渐猖獗民不堪之乃聚衆与为敌民杀其腹心二人赛大怒愈肆杀掠百姓大恐子忞见赛问曰公之兵何故屯于此邪赛曰被朝廷差来屯戍耳子忞曰朝廷差公来保䕶城中百姓公乃杀以逞乎赛气奋乃曰百姓杀军中二人皆腹心头目人但得一首者即可觧子忞不得已掠得二人与之赛之衆踊跃欢唿以二人钉于木马拥至望江桥下烧鉄甲叶令红贴甲叶徧二人之体不胜毒既贴徧乃复掲之然后羣兵取其肠肚骨血食之皆尽七日丙申车驾幸平江府以朱胜非为平江府秀州控扼使张浚副之车驾到平江府是日朱胜非自镇江府至以晡入见具奏处画镇江状上喜即以胜非为平江府秀州控扼使上曰控扼所以备外冦固宜审处吾民渡江失所宜镇恤使各还业胜非乞一从官共事上命礼部侍郎张浚副焉上过呉江县令张浚以所部兵屯于呉江县户部尚书吕頥浩同签书枢宻院事江淮两浙经制使驻于江寕府上南渡思得大臣留江上以镇之乃以吕頥浩同签书枢宻院事为江淮两浙经制使驻于江寕府八日丁巳抚慰维扬迁徙人诏诏曰朕以单㣲之质䝉址大观頼臣庶共戴获承祖宗之余徳念必宅中经逺均布恵泽以慰万邦归徃之心故虽外迫于敌兵誓不遽离于近甸省刑郄歛抚事与民一毫不扰郡邑行再期矣输诚尽礼遣使相望而敌兵未寝选将练师朝夕従事而事力不逮至闻长驱之谋议者请适东南逺险之地以保朕躬朕寕不免于敌不忍先事茍生弃我西北之人而遽逺别也故出两道之师外为蔽援而嗣遣使命之臣祈保赤子以待敌心之易虑则共图康居日可计矣人力虽殚天命难谌大名东平相继陷失始官吏民庶絶江自便朕迁延不先俟天人之我相也逮轻骑潜行不日遽至朕与近臣始挺身东行由江浙为暂避之计凡乘舆服御若帑藏之积一切弃捐二三大臣至不能保其家室念虽颠沛至是而不赴于中原西北之人朕心犹庶几焉与其谋已忘民未及患而去则不得已而后动不犹愈乎但闻官吏军民虽有自便之诏多不及避生计荡然或不得其家比来痛切朕心愧负何极自昔帝王脱身于遑遽之时而立国于颠危之后失势于屡挫之辱而戡难于必胜之功昔尚有之夫良农不为水旱辍其耕士不为贫穷怠其道朕能劳形克己死不变图保生民而不能使吾民之亟安能侧身修行以已赎民图格天心而不能保天心之相向頼卿士大夫暨尔万方有衆戮力一心式孚于帝庶㡬成绩咸保康乂朕诚切至宜察朕心知㤗州军州事曾班叛附于金人金人攻维扬分遣兵往泰州知泰州曽班聚官吏军民而议曰今扬州已残破金人以兵临城湏㬰到矣班忝为守臣不当弃城而去况班是待制列在禁従与庶官不同今欲与合城官吏军民共以守死之如何军民皆啼哭以告曰愿待制以生灵为念屈节投拜保全一城生灵班知人心不可违遂迎金人投拜金人之主帅入城与班筵㑹又数日歛掠金人一夜城外纵火照城中少顷大雨㓕火金人谓泰州不可行杀戮俄顷而自退去葛进为金人所杀葛进围青州不下安抚使刘洪道招来张成俾衆救援进闻成至遂退去洪道遣崔邦弼追之邦弼为进所败而归进后与金人战为金人所杀衆皆散去金人侵沧州知军州事刘钖弃城去刘钖字禹珪泰州人知沧州闻金人至即弃城走中途遇葛进知青州尚为国家守也趍青屯于麻家䑓刘洪道遣人邀入城钖不从曰青州人屡被惊扰人心遑遑不欲入城也洪道诣麻家䑓见钖以酒肉犒其衆叙话良乆竟不入城青州人髙其义钖乃趍行在尚有马军数百人随行九月戊午通判沧州军州事孔徳基叛附于金人十一日庚申车驾幸秀州遣从义郎合门祇候某秉义郎合门祇候刘伸使于金国军前上在秀州知金人在维掦犹未退兵也召募官兵使于金国军前有官人先转七官军人转七资于是承信郎某进武校尉刘伸方自淮南散失家属正无仰頼乃应募而行行各先转七官除合门祗候是时上已乗舟召二人就御舟赐对授以国书上曰若金人肯回军了事而归当不次擢用卿二人遂与应募军兵五人偕行三朝北盟㑹编卷一百二十一三朝北盟会编卷一百二十二钦定四库全书三朝北盟㑹编卷一百二十二宋徐梦莘撰建炎下帙起建炎三年二月十三日壬戍尽十八日丁夘十三日壬戍车驾幸杭州上至杭州以州治为行宫以显宁寺为尚书省然百司官吏到者十未有一二十四日癸亥汪伯彦奏剳乞赐窜殛札子曰臣闻危而不持颠而不扶焉用彼相臣实犯此有腼面颜輙沥愚诚上干天听伏念周旋覊绁幸㑹风云备位宥宻者行且再期爰立冡司亦既逾月承靖康既危之后辅建炎复绩之初图回二圣之还言念两河之复虽政刑两殷于当务然事力不及于前时賛㐮百为未有一得练兵选将而临事不为用遣使修睦而所欲未或从卿士启渡大江之谋先时被患庙堂念系中原之望应变随宜固万邦戴后之心挫羣奸幸祸之志诏川陜之师从横而御侮檄东北之兵首尾以觧纷备谨邉防以虑敌至终縁彼国兼用吾民陷濮与檀破青及济所向既北乘势而东虽世忠控要路于淮徐而范琼顿劲兵于宿泗对垒两军之相拒轻兵间道以潜来臣偶以沈疴所纒不能宻志而虑致銮舆之遑遽拏舟楫以播迁持危扶颠无善可纪虽曰登庸日浅以病丐闲如其舍剧理均狥名责实事失前定奚用臣为咎将谁归死有余责本欲居家待罪恭俟严诛重念驻跸初临政烦亲揽暂兹忍耻靡敢冐居伏望知临之大君特奋干刚之独断亟选良弼共理多难録臣罪愆重赐窜殛是日左仆射潜善门下侍郎兼签书枢宻院路允迪各有剳子乞黜责上曰朝廷非不措置往往大夫不知朕固知之卿等安职降诏不允勅伯彦省所剳子奏理昧㡬先事出仓卒致銮舆之遑遽拏舟楫以播迁伏望録臣罪愆重赐窜殛事具悉朕以菲躬绍承大统爰自初载图济多难惟卿同徳之臣陪辅中兴之业帷幄宻勿何勤如焉覊绁艰危备尝之矣比縁邻敌深入近畿狩于呉江以援淮甸退循𦕈末良用怃然既不能格天人佑助之心顾何以平华夏抢攘之乱不徳之故特朕之尤岂必大臣専执其咎务恢逺画庻保后图毋重引愆以求去位所乞不允故兹诏示想宜知悉下责已诏诏曰朕以菲躬获承大统万方请命未能觧涂炭之忧二圣䝉尘莫𫉬展晨昏之飬兵已练而力屈备虽设而用违震于朕心罔知攸济实由凉徳未究逺图仰无以当上帝之意而祸乱遄臻俯无以得百姓之心而流亡失所比因强敌深入近境退保江津以援淮甸事出仓卒人用震惊衣冠顿踣于道途帑藏弃捐于兵火鸣唿皇天后土岂不鍳朕之至诚志士仁人岂不䘏朕之恳恻倘以寡昧难弥凶秽宜降罚于朕躬以谢罪于率土尚以国家厯数之未艾祖宗徳泽之在人未至沦亡必将恢复益当洗心改事雪涕输诚悉去弥文务从简素屏斥细务専事兵戎明告庻邦暨于列位忠言可以规朕之过失长䇿可以救国之倾危毋藴于衷悉以逹上庙堂近服宜务交修藩翰诸侯深思夹辅将帅致爪牙之用黎元保父母之邦思持颠而扶危用兴仆而起坏庶资多助驯致丕平咨尔万邦钦予致意下避殿诏诏曰朕仓卒南渡致大夫弃其家属禁卫五军老㓜不时渡济颇闻逼扰尚未有达行在者虽累次委刘光世王渊多以绢帛堆垜江口赏募日夜济渡犹恐既渡之后徒歩颠蹶道路仰康允之日下拨在岸空粮船五十只纲稍先支一月请受选差使臣二员给劵𬋩押明立旗号前去常润己去装载南来之人早令至行在朕以此未敢独享宫壸之安仰有司于后殿御合朕当自处其中以俟衣冠兵卫士庻老小咸造行在方御寝殿其三省日下出黄榜晓示下俭约诏诏曰朕以凉昧荐歴险难深惟不徳天未悔祸是有仓卒南渡驻于江浙念国势之益削慨宗庙之仅存虽政事宜有改更在朕躬尤当省惧自今以徃当变祸为福下慰人意易危为安所有应縁供奉禁省専属朕身如仪物之饰膳羞之奉有司痛行裁省必遵菲薄其后宫除有职事掌管人不可减放外其余悉行减放各听从便仰三省行下体朕至诚之意十六日乙丑徳音朕以𦕈末获承至尊徳不足以惠绥黎民武不足以戡定乱畧谓言行可以动天地而朕卑辞屈礼未能交南北之情谓孝弟可以通神眀而朕焦心劳思莫能拯父兄之难比军书之告警骇敌国之长驱尚未定约于一言敢惮避师于三舍而事出仓卒民用震惊官寮顿仆而失容老稚奔逃而系路实由菲徳昧于逺图方当走集之冲坐成控扼之势候载书之不食即反斾以言旋惟道途次舍多供亿之烦而师徒扈从有征行之苦民靡寕于农业士或后于军期宜沛湛㤙荡宥多辟于戏同三十而卜世东都实㑹于诸侯汉二百而中天南阳乃兴于王业惟上帝之所命岂朕躬之敢图尚頼臣民各宣忠力庻资羣䇿协济多艰咨尔多方钦予至意黄潜善汪伯彦再乞罢黜臣等近已具剳子乞赐窜殛伏䝉圣慈时降诏书不允臣惶惧震越若无所容陛下体尧舜之爱人法禹汤之罪已徳至厚矣在臣等愈不遑安便当继上封章不敢就职伏念臣等从陛下于军旅之中后叨近辅中原未奠外患不寕陛下未至于安平之地则臣等未可自便前此虽势危力而不肯遽舍陛下而求去者臣等义分非他人比也今谋国于艰难之时不能弭患而脱身于颠沛之际反𫉬便私则前日不胜任之罪犹云爱君而今日为自谋之情无乃私已非惟公义不贷臣等固不忍道也臣等不敢止用常札再有奏陈所有臣等误国之罪终不可逭陛下公天下之法终不可废今日之祸患稍寕即当再申前请必兾明正典刑以厌公议十八日丁邜御史中丞张澂论黄潜善汪伯彦乞重赐窜黜奏曰臣闻忠臣不避诛窜故能为国督姦尽言不讳以申天下之谊明主不吝废置故能惟辟作威自奋刚㫁以耸天下之望臣谨按左仆射黄潜善右仆射汪伯彦本无物望亦乏才术以甞从陛下于艰难中因縁宠任躐持政柄而相业无闻国歩日窘陛下䝉尘于外宗社危逼天下之人闻之者愤怒切齿见之者㦸手唾骂且谓陛下甫次余杭必亟正典刑以谢海内而数月以来信任如故中外怖骇未知死所臣备位言责既不能早正白简今岂敢尚仍缄黙以重误陛下谨条列潜善伯彦大罪二十皆显有实迹不可诬者正月三十日闫瑾申有敌骑三十人至泗洲行在之人无不愿出兵抗御及愿乘舆渡江潜善等初无措置但固留陛下不早南渡至初三日探报敌骑在近始仓皇移跸匹马扁舟艰危甚矣致万乗䝉尘其罪一也车驾仓惶渡江士大夫并其家属禁卫五军百司人吏老㓜等随从不及或遇贼或溺江或被掳恸哭之声震于原野嗟怨之声殆不堪闻又前此六宫渡江已乆忽于正月二十一日降指挥见任寄居官不得搬家立法过严议者咸云天子六宫过江静处我軰骨肉岂不是人致行在士大夫畏其指挥之严不敢搬家一旦多被敌人俘掠使归怨人主其罪二也车驾驻跸维扬淮甸之人奔走奉事亦既二年一旦遽然渡江是委一郡生灵扵敌而不恤也若士夫若兵卫若民庶无不愤恨离心闻自真楚通㤗扵江南州县皆碎扵溃兵其祸乱之滋岂止一掦州而已哉重失人心其罪三也祖宗神主神御自合先六宫南渡潜善等无寅奉宗庙之意并不措画一旦车驾起仅一两卒舁致倾揺暴露行道之人酸鼻下泪人谋不臧祸及在天岂不痛哉宗庙颠沛其罪四也建炎初年自河南西京郑州拱州遭金人残破余皆无恙自潜善等柄任已来西则五路京师东则澶卫京东今日残一州明日陷一郡直至淮上所存者十无一二其罪五也士大夫既不预知南渡之期又不敢先次亟行一旦流离东西毙扵道路如司农寺官黄锷史徽范浩等并遭乱兵屠杀而从臣常有未到者职事者徃徃不来殆可忧疑衣冠遇害其罪六也扬州行在月给军兵费无虑百万本以待战守之用一旦敌以轻骑渉境并不措置迎战又江津渡济不时一旦溃兵千百为羣流毒东南其害未止军兵溃散其罪七也扬州左藏库金银绢帛数目甚多闻前此打角要扵搬发潜善等力沮渡江之议不令装搬三月一日敌骑已廹尚指挥且搬三分之一致出门入闸候潮种种留滞不时过江尽为敌有闻内帑有金亦搬运不及皆民之脂血何縁复得府库耗散其罪八也敌骑既破濮州痛行杀戮几同洗城于是闻得北京东平望风不守夺门而去虽仅脱敌祸而老小奔渡殍于道涂者不可胜计如近日自扬州而至江上壮者敌骑驱之以行老弱者杀之而去今市井行哭之人非其子弟则其亲属生灵涂炭其罪九也谢克家李擢俱曽受伪命谢克家李擢㦯除职得郡㦯复官领宫祠如李㑹则反分司居住更不问着公议尤所切齿盖克家擢所恶与潜善等所恶士大夫献言者同己则不次升擢异已则輙遭含怒至有问及御敌事者云朝廷自有措置峻拒而力却之以至今日狼狈如此而潜善等尤䕶短饰非莫肯虗心以来衆善尤嫉人之有技不纳衆善其罪十也潜善王黼之客伯彦曽受梁子羙提挈故今日梁姓而得差遣者满天下皆据重任割膏腴之地如杨梁祖为发运使尤为猥恶其党更相扶助欲倾正人而李处遯尤为亲戚用事士大夫无不侧目畏之植党分朋牢不可破其罪十一也言官奏疏以国危乞大询衆庶凡再上再降出方肯施行扵是职事官以上言时病者甚多潜善等以谋不自已出又身为宰相致大询及衆内懐不平遂奏乞降付御史䑓抄节申尚书省人莫不怪之其罪十二也又如曾论潜善无名进职事系国体潜善兄弟大怒而中书舍人黄唐付行诰词极口称羙潜善等遽擢唐付兄唐俊为鸿胪少卿以示同已获利之意用朝廷名爵以脇士大夫人咸笑其浅妄専行私意不胜其公其罪十三也行在百司毎视事京师京师有百司月费两处不减以廵幸而置御营使司则枢宻院为虗设以廵幸而置廵举财用则戸部为备员皆官属人吏兵卒耗费无丝毫之补设官重复耗蠧国用其罪十四也故右丞许景衡陈渡江之议潜善等极力排斥景衡恨愤而六宫过江人皆曰虽斥景衡犹用其説也六宫过江已乆行在见谋继徃乃忽下指挥见任官不得搬家人皆怪怨又如敌骑骎骎回北乃多遣使求和并不曾以一事诿使人借口使人莫知所为政事乖谬人輙讥笑其罪十五也蔡京王黼为相日曾差卫从人兵至今论者未已潜善等一身兼御营使为广占亲兵置战士于㳺惰之地各不下数百而潜善独占千余人皆以为缓急之助不知名分嫌疑之辨多占兵衞不避嫌疑其罪十六也自古敌人相拒全借斥堠潜善等计不知此东京斥堠委之郡守自京师至南京至泗州道路遥逺皆未尝多以金帛专遣有心力行止人探刺真确止是道聼途説便指为实致车驾䝉尘狼狈如此其罪十七也金人犯东平既破其势已作东来之计潜善等得阎瑾便宜请渡江之期乃饰非遂过尚扵初二日恳留车驾少待初三日陛下出门当时若少迟留定遭冲突议者谓潜善等以渡江为下䇿曾未有中䇿可以胜之敌骑已逼尚敢挽留车驾其罪十八也同知枢宻院卢益与王黼素有狎邪之旧黼用为尚书东平之政乖谬冠于一时去年自散官安置中輙乞求来扬州毕其私事其意实为进用潜善果骤引为八座未乆俄闻伯彦引为枢副已而伯彦之客以朝献读祝文失于恭恪言者方欲论列潜善等既为伯彦荐于朝擢起居郎矣遂除集英殿修撰自来二使有罪补外未有除集撰者伯彦之党潜善引之潜善之客伯彦荐之二人朋比专务欺君其罪十九也宰相之职无所不统水旱蝗螟则䇿免盗赋窃发干犯则免潜善等使车驾䝉尘如此尚敢出入传唿宰相张盖乘马略不知亷耻之节致搢绅指目讥诮几不容口是能为陛下立政造事保安国事乎国家殆辱恬不知耻其罪二十也臣独以空疎䝉被亲擢职在风宪实负天下之责今日陛下蒙尘臣首当赴死顾臣前此数为陛下谋渡江之事宸𠂻輙加采纳但为潜善等沮遏然主忧臣辱主辱臣死固不系于言用不用潜善等之罪臣谊当弹劾伏望陛下以一已安危为不足深念而以二百年基业为可忧以一时颠踬为不足深虑而以失亿兆之心为可惧若不痛革前弊力新逺图别为经理之谋臣未见其有济也然痛革前弊力新逺图非尽逐潜善伯彦軰天下决未肯信服陛下之令其黄潜善汪伯彦伏望重赐窜黜以囬上天之怒以收亿兆之心然后改命易方稍图兴复尽斥浮滥一归简严寛䘏黎元轻徭薄赋作新军旅选将待时庶几数年之间渐振安平之业倘陛下尚存体貎未忍弃捐则七庙神灵恐无系托之地忠义之士莫知系属之归陛下孤立一身何所税驾臣之言激切肝膺震溃唯望刚㫁早赐处分汪伯彦乞罢责剳子曰臣近具剳子措置臣虽登揆路日浅偶在病假几月而备员帷幄初閲二年辅賛无状乞正典刑未䝉俞允臣恐惧震越愈不遑安然以谋国于艰难之时不能防弭而脱身于颠沛之际反获便私不敢不体圣意已具负国之罪终不可逭陛下公天下之法终不可废候今日之祸患稍寕乞重窜殛讫今月十八日尚书省据御史中丞张澂状已进内剳子论臣与黄潜善等致主上蒙尘宗杜危逼乞重赐黜责实当公议伏乞检㑹臣初奏事理速赐施行以公天下臣更不供职以俟威㫁三朝北盟㑹编卷一百二十二三朝北盟会编卷一百二十三钦定四库全书三朝北盟㑹编卷一百二十三宋徐梦莘撰炎兴下帙起建炎三年二月十九日戊辰尽三月二日庚辰十九日戊辰以驻跸杭州大赦天下汪伯彦再乞窜黜臣縁御史中丞张澂状申尚书省称上章弹奏臣致主上䝉尘宗社危逼乞赐窜黜臣昨日与黄潜善各具札子奏不敢供职乞寘典宪䝉圣慈不允差中使宣押臣赴都堂批㫖臣遵禀圣慈感剧颜厚退惟罪戾实不可逃伏念臣知昧知㡬才踈应变初以中原系望之重本出爱君终然万乗仓猝而行乃成误国故尝自劾恳正邦刑乃䝉明綍之攽未即俞音之赐载惟未济如在中流思覊绁之奉而安忍去陛下于艰难之时念宵旰之劳而不敢以私已为便安之计固欲奉诏以体国不容忍耻而在公岂惟弥于人言抑亦已深于鬼责退省无状曷尚妨贤兾选贤才以图底定之功蚤窜愚臣以为失职之戒庶㡬允协物论畏服公朝臣更不敢供职恭俟威命二十日己巳金人焚扬州金人驻军于扬州城下丙寅遣擐甲执旗者一人入城唿曰仰百姓限三日出西城过三日不出皆杀并数扬州人之罪谓不合不留上也是日无出城者丁夘金人遣擐甲者四五十人大唿如昨日人皆疑之亦未有出城者戊辰又入城唿且曰今日限足如不出城者尽杀是日西北人徃徃自西门出出则入一木栅皆留在栅中至晩西北人出城约入数千人唯扬州土人皆不出是夜纵火彻旦出城人尽死己巳金人入城见教塲中存留得三二千人皆满体烟焰亦赶入木栅中又一日凌晨开木栅三路放人出而金人亦退军张澂除尚书右丞黄潜善汪伯彦罢潜善观文殿大学士知江宁府伯彦观文殿大学士知洪州汪伯彦制曰惟辟作威废置得驭臣之柄事君尽礼进退为万世之规属予艰难嗣服之初敢替黜陟大公之典肆颁诏綍用亶廷绅正议大夫守尚书右仆射兼中书侍御营副使新安郡开国公食邑三千二百户食实封一千一百户汪伯彦被遇两朝屡更鎭使方国歩阽危之日正敌兵侵扰之初悼二圣之北辕岂天地鬼神之意唱大军而左袒见讴歌狱讼之归肆酬翊戴之勲进总枢机之宻延登宰路参秉钧衡方深访落之谋允赖扶颠之助明谋弗效变故非常宗庙神灵暴露野次衣冠名族颠踣道途帑藏一空盗贼四起封章交至惟汝之攻公议靡容非朕敢贷深念潜藩之旧犹懐佐命之勲俾觧正机尚圗来效进直殿庐之秘出分屏藩之雄一丸疏荣十连増重既降体貌用示保全于戏入则论道经邦具士民之瞻于天下出则承流宣化通辅相之籍于殿中兹予始终之㤙故无内外之间勿替朕命益懋尔庸二十二日辛未金人攻髙邮军知军赵士峻弃城走判官齐志行叛附于金人金人自扬州囬军至髙邮知军赵士峻弃城遁走判官齐志行率军县官出城投拜金人刼掠而去初士峻知髙邮军任满朝廷以蘓迟为代士峻不奉命朝廷怒特降两宫士峻乃自陈四任堂除粗有勤劳又发运使李祐札子保奏遂令士峻再任是军弃城走宋世雄以溃兵入泰州知州曾班弃城走初金人至泰州知州曾班投拜金人退去扬州溃兵有宋进者初为韩世忠养马至是更名世雄聚兵二百余人攻㤗州世雄与其党十一人入城班不曽招接乃命监酒宋世安待之世安官门子弟喜宴狎至是酒酣击盏而讴而世雄等谓击盏爲号恐别有不测乃覆杯盘打擡椅取其脚人执二枝夺门而去㑹其衆二百余人奔驰入门直据州治班与郡官皆奔乱兵乃肆掳掠得金银者量出以犒军掷于州治凡两堆与堦基齐世雄推钱粮官裴渊爲首谓之收复泰州两日渊令不得刼夺财物掳掠妇女由是稍止后班自劾待罪其兄楙与弟开乞纳在身官赎班之罪班遂迁谪曲端鄜延经略使曲端自㐮乐还泾原王庻驻于鄜延是时延安新残破未可居㑹朝延遣使赐庻节制使印令置司长安除曲端鄜延经略使庻诣置司处端不欲离泾原即差郭浩权鄜延经略使二十四日癸酉靳赛犯通州李在率衆据髙邮军李在初从韩世忠军𨽻严永吉爲提辖自京东溃散在寳应间重约㪚卒得百余人金人退髙邮而去在乃诈称五䑓山信王下忠义军率衆至髙邮有监比较务秉义郎唐思问先徃迎之在既入城遂以时正臣为知军以思问为同知军尽刷投拜官齐志行以下皆杀之乃遣人邀截金人后军得金寳船数只故其军极富时状元李釡及董耘在髙邮寄居在皆以为参议又聚集溃散兵卒有衆数千遂据髙邮诏赠陈东欧阳彻官録其有服亲廸功郎一人所居州县存恤其家二十七日丙子诏濮州监酒马伸赴行在初马伸为殿中侍御史言黄潜善汪伯彦误国贬濮州监酒至是上思其忠直乃诏之而伸已死于道矣二十八日丁丑诏求直言上既黜黄潜善汪伯彦召马伸思得直言之士乃降诏求直言其略曰自今政事阙违民俗利病或有闗于国体或有益于邉防并许中外士民直言陈奏言之或失朕不汝尤于是马政在罪责中方仓皇自泰州渡江赴行在乃应诏上书王燮自西川至行在除御营前军统制王燮建炎初为河东路经制使俄除知鳯翔府金人至陜西燮以轻兵入川至赴行在除御营前军统制燮表请幸蜀宫议犯宻州安丘县宫议率衆离即墨入宻州境欲图宻州故先围安丘县筑外挿以守之诏幸江宁府诏曰国家厯运中㣲干戈未彻因时廵省盖顺权宜以江宁府王气盘萦地形绣错据大江之险兹为用武之邦当六路之冲实有丰财之便将移前跸暂驻大邦外以控制于多方内以经营于中国尚虑有司过于奉承百姓惊唿疲于道路傥齐民之或扰岂非徳之敢安将来廵幸沿路州郡及两浙江东监司江宁府不得分毫搔扰以安人心故兹诏示想宜知悉辅逵聚衆于涟水军辅逵庆源府将兵也庆源府陷逵与韩京将兵百余夺门得出渡黄河才有数人逵投韩世忠军为指挥世忠退军于沐阳衆皆溃散张遇死于涟水军之张渠村其衆多出没于涟水境内逵聚卒得数百人扰于淮河之南北时至于楚州城下渐有数千当时淮南号为悍贼张用据西京张用㓂在陈州与王善分军将趋蔡州至确山县而止令诸军不得犯蔡州城下违者斩于是用驻于京西连亘数州上自京西下彻光夀据千里之地兵马接迹不断以其衆多故号为张莾荡虏掠粮食所至一空三月一日己夘朔王渊签书枢宻院二日庚辰朱胜非尚书右仆射中书门下平章事上至杭州召朱胜非赴行在胜非上章力辞且请渡江之罪俄中使三軰持札亲至平江趣行胜非悉以军事付张浚使主之乃来朝以三月一日入见初胜非为侍中尝论睢阳特以开基本地故列圣建别都而要非用武之国脱有缓急大驾一动则河之南淮之北皆盗区矣今敌骑充斥两河云扰雍洛不可卒至惟襄阳西接蜀汉南引江淮可以号令四方乞銮舆幸之控制南北以图中原上欣然纳用而大臣或沮之其言不果行及为学士复论扬州非驻跸地既为中书侍郎力论之上深信焉令户部约当嵗计郊祀之费余财皆运之金陵祀事后当移跸时宰相黄潜善力沮之后果仓卒为扬州之役翠华南渡至是上见胜非首及此曰悔不用卿之言次日拜宣奉大夫守尚书右仆射同中书门下平章事兼中书侍郎御营使马政应诏上书书曰臣伏读二月二十七日诏书曰自今政事阙违民俗利病或有闗于国体或有益于邉防并许中外士民直言陈奏言之或失朕不汝尤臣以是知陛下责躬忧国真尧舜汤武之用心也是以四方之士愿竭𠂻诚採急务为陛下献臣一介武臣不达政事臣之所业盖本于兵臣尝观古人论兵谓譬如对奕两敌约焉一着失误终莫能救是以古今胜败率由一失一误而况多失而多误者乎臣观金人强壮连年深入刼迁二圣㡬危宗社斯非金兵精强故无敌于天下也特我国家急难之际用非其人凡于所为失误者多臣试摭而言之其误有四其失有六其始人用非才不能乗机拓境全示懦弱取侮外邻其误一也敌既退师略不修备而禁止敢言金人再来其误二也陛下应天顺人乗时御极不能导陛下西据蜀险就六路形胜以争天下反使翠华淹处淮甸重为贼困其误三也不能乗人心愤贼之时激使忠义力治兵战以谋恢复甘蹈覆辙泥于请和使势力日益穷蹙其误四也四误之外复有六失初欲复燕既自招金人之侮彼既长驱深入是时张孝纯帅太原童贯当移司真定两镇助势以遏燕山鴈门深入之师贯乃感幕下鲰生偷安之计拥衆奔还遂使金人长驱渡河其失一也金人既至京阙时已初春彼若修攻具填壕壍无虑一月彼能坚围不过两旬在我则宜严备守御専任将帅善守鴈门遣使人啗以厚利画以白沟彼势不可留必欣然听命是时河北诸军方歛兵自守陜西等路勤王之师相继而至万一敌不从议则宻檄河北诸镇潜喻勤王之师待其意懈前邀后击可立大功奈何浅识之意割镇以求和遣贵近以为质自是之后敌益悉我底藴安其姦谋其失二也割三镇既为失矣且宜坚守信誓示以无能以懈其心亟増备御以图后举倘三镇不屈即当遣使通议声言以嵗币赎之因成歛兵之计奈何轻易之论遽隳信誓骤欲撄战其实无能使敌骑复来了不能支为我大慼其失三也金人既立张楚自界大河而守我当以黄河目为新邉亟修堡寨倚河为固修葺战具帅守令佐悉任武臣使守土治民合为一事进攻退守得以自専人无掣肘之患则其才得以自尽多方措置敌骑岂能轻渡奈何不达事机泥于循常一切不为防闲儒冠侈𬒮髙谈阔视略不介懐于是上疑下惧衆力不齐敌骑复来如拉枯朽其失四也皇弟信王脱于囚掳集兵山谷结约河外忠义所得壮勇不啻数十万颙候王师渡河相为䇿应时方金人又欲尽杀南民人人畏惧日思南归又燕地汉儿苦其凌虐心生离贰或逃叛上山或南渡投降自河以北𫝊布蜡檄皆约内应故王彦王仔翟进马温靳赛刘展樊清王江郑立耿进耿洪等义兵杨进马臯张用王善等羣党俱奋渡河讨敌之志是时若王师得齐则诸路山寨接势兴举见签军汉儿变于内契丹夏国图于后两河州县一旦可复金人势自瓦觧奈何羣言譛沮禁止渡河使金人反乗机便驱新剃签军南渡深侵胁降郡县土地人民器甲财粮凡我有者悉成彼用専利为害其失五也贼既连陷大明东平二帅府势必遣骑潜袭行在我当分遣鋭师列屯淮口于西营于近郊预为捍御不唯乗敌逺来可以掩击兼彼探知有备则莫敢易进奈何轻议寡谋者料彼不来略不为备遂使金人大肆慿陵几近清跸陷生灵于仓卒之际溃军旅于穷乱之间其失六也此六者大槩当防而不防当击而不击勇怯逆施进退倒置皆大失机㑹者也臣之所陈四误六失虽云已往不可追悔盖不可不为后日之黾鑑臣于二月初三日据闻御舟已渡大江人马总至江口拥併时臣已罢丘职初八日自泰州渡江则审銮舆已过平江臣窃料金人逺来马疲人之即知陛下已渡难以追及方且自争子女玉帛饱其负载兼淮西仍多民兵彼顾前无利计后有害是以暂止不进又有江北不及渡者西兵于诸军溃卒往夺路人与范琼睥睨镇江金陵守舟船继而天雨连降平地水发道途泥淤马歩俱不能进以是敌心顿沮不思渡江以廹大驾遂使江南民土得以安静此皆上天眷祐有宋许陛下得以图回陛下大悟前失赫然震怒愤敌讐之暴恣躬尝胆之焦劳斥逐辅宰痛下诏音革心易虑欲与天下英杰亟图中兴之事此臣所以踊跃鼓舞知陛下戡除仇敌肃清寰海将有日矣然臣更愿陛下守之不易行之不倦来四方才能激天下之忠义见㡬而作不俟终日先敌未来早为之计处车驾于险固可保之所萃军马于壮勇可用之人即经营耕战数年之间殄扫讐仇再隆王室复已陷之境土邀播迁之父兄中兴之功决见成就臣今輙以机速利害画为三䇿仰副陛下所求臣愿建都蜀中据上流以抚淮甸破金人之计囬天下之心是为上䇿都守武昌襟带荆湖控引川广招集义兵屯布上流扼据形势宻约河南诸路豪杰许以得地世守用为屏翰是为中䇿驻跸金陵备御江口通达漕运亟制战舰精习水军厚激战士以幸一胜观敌事势预备迁徙是为下䇿若贪顾江湖陂泽之险纳探报之虚言缓经营之实绩倚长江为可恃幸金人之不来犹豫迁延倐至秋冬使金人再举驱掳舟檝淮江千里数道併进方当此时然后又悔是为无䇿臣闻天时不如地利地利不如人和此天数为下地形为中人亊为上也明矣自古兴王建业未有不得天时据地形借人力而能成立者也秦开闗延六国之师逡廵而去不敢进攻终为所併此岂特天时然哉地形之利有以致之也汉髙祖处蜀汉用三杰卒能定三秦㓕强楚是岂地势然哉得人力以为之助也今陛下车驾播越在此若不欲复讐争天下则建都武昌力办战守仅保一隅可矣若必欲见中兴恢复之功则非处巴蜀恃三崃之天险用六路之壮士则不可也説者谓两浙陂湖水泽之地所宜者舟楫金人以鞍马驰射为事江南地利非其所长况彼尽猎江淮餍饫财寳岂复甘心南渡自取其败臣应之曰金人猝然乘机而兴吞㓕诸国意在力危宋祚期无后患而后已财寳土地非其所贪若谓江湖之险北马必不能侵则往昔开拓之兵何以能抵江则又何惮而不能向蜀哉臣应之曰銮舆所在不以遐迩贼固力图然而江浙所恃者陂湖岂足以比蜀道之天险且驻跸江浙惟苟且暂安嵗月呉越之风懦而骄日复一日士习相沿安得复振傥据蜀道所邻者秦谓之百二之地士勇马健人乐战闘加以抚练士气百倍岂与江浙之俗同日语哉况处川陇据上流则江左自可保守安危强弱利害不啻万万也説者又谓呉以周瑜水军三万溃曹公数十万中原之兵谢𤣥以歩卒八千破符坚西来百万之衆乌在其为江南不可守也臣复应之曰彼一时也其名则同而事则异殆不可以为常且孙权以三世练简之衆辅以刘备以诸葛亮合应之谋曹操内有马超韩遂闗中之忧疲于逺驰遽舍鞍马以幸其胜此周瑜所以能成伪降之功晋帝任谢安之贤修徳备武固非一日苻坚不用王勐之言不知天时人事竭国而来略无善术前轻后懈谢元得以成淝水之㨗古人常言之非谢元之善乃苻坚之不善若必欲以呉晋之事方之于今日眞守株而待毙兎也况今河北河东为彼奄有京西陕华为彼废残京畿汉上为彼扰攘山东淮甸为彼破荡彼方徘徊江隅求操舟之人讲舟楫之利彼势我力比之去嵗十倍不同若止欲处大驾于金陵一旦用溃兵疲卒与市井南民御大敌于长江之上婴児搏虎不足以喻其危矣臣诚恐金人今虽暂去乘秋复来分兵㫁絶荆㐮之路则秦陇之间朝廷命令不通当此之时何所举措臣所以愿陛下速谋幸蜀据其形胜用其壮勇则恢复可图或者患蜀道之艰难惧百司之劳动六宫诸衞所过州县驿骚百僚将士亦必有不愿逺适者臣以谓盘庚迁亳民胥浮言作诰安衆终享永逸况陛下鍳前日之失慨然欲据地利而图克复皇天助顺百灵効职人谁不愿从哉况将士之中西人居半使之入蜀孰不欣然至于宫衞小劳驿馈小用不有暂费安得永宁昔者滕公负鲁元南奔光武食麦饭而羙急难之时非其惮也或者谓臣熈河人所以劝陛下入蜀便臣乡里臣实无此臣之母妻儿女悉陷河北今之乡里更无一人何所頋恋臣所以切切启陈惓惓不倦者诚兾圣心之一悟㫁以不疑明告中外即日西幸则中原之地可复中兴之功上与周宣光武等永为万世之羙谈倘空泥庸言甘一隅之安忘万世之利日徃月来自就困蹙臣窃为陛下危之仰愿陛下借祖宗累世积徳之基乗亿兆愤敌报君之志奋𤼵果断而蚤图之天下幸甚三朝北盟㑹编卷一百二十三三朝北盟会编卷一百二十四钦定四库全书三朝北盟㑹编卷一百二十四宋徐梦莘撰炎兴下帙起建炎三年三月二日庚辰尽其日赐朱胜非辞免批答朕缵万世之丕基属四郊之多难眷求辅佐期共济于艰虞涉歴岁时久未闻于绩効既虚厥位益难其人允惟旧徳之良宜膺大政之託授之国柄出自予衷再从廊庙之㳺大慰寰区之望而乃露章荐至避宠牢辞弥㣘谦撝殊咈延伫矧卿元功在国隐德及民雅量足以凝逺图沈机足以㫁大事万方引领兾臻休息之期二相同心克副焦劳之志毋留邦涣用穆师瞻周紫芝上书曰臣一介微贱身在田野未甞素官于朝不习祖庙典故不知朝廷治乱安危辄敢游谈以干斧钺之诛诚不自揣其愚徒以平日父兄之所训诲朋友之所传习有得于方册间者皆可以为今日鉴至于学士大夫之所谈説闾巷匹夫之所议论与夫黄童白叟相与垂涕感泣而言亦可以察民情之利病究当世之得失臣于二者岂不闻其一二夫既有所闻于古又有所闻于今身为陛下涵养之民心非木石粗知臣子忠义之方其忍不为陛下言之臣闻汉遣蘓武持节匈奴遭缑王之变为单于所系其后昭帝即位请于匈奴而得之甘露中单于入朝帝思股肱之美乃图形凌烟以着中兴辅佐之功哀平之际天下乱蔡琰为胡骑所获入于南匈奴魏武帝素与琰父邕善痛其无嗣乃遣使者以金璧赎之卒为烈女以光汉室蘓武一使者蔡琰一女子于当时安危治乱无所系而昭帝之与魏武于二子非有父母兄弟之亲痛不切于肌肤犹不忍中华士族流落异域以为天下后世恨且区区救䘏之不暇况有天下之大父母宗族俱堕异域可以恝然不为之虑乎今太上皇帝于陛下为父渊圣皇帝于陛下为兄其尊与汉之视蘓武为孰重而皇太后于陛下为母其爱与魏武之视蔡琰为孰亲况金人盛强慿侮中国无所不至日者敌骑再入遂陷京师二宫之尊宗族之亲相属于道者三千余人皆冒炎荒涉沙漠屈身蒙耻未有反国之期则其羞辱痛恨之心与汉魏之视苏武蔡琰为孰甚三者利害较然明白固不待臣言矣在陛下岂不怀问寝之思兴中原之念欲迎复两宫以雪宗庙之耻而快四方之恨乎陛下果有意如此臣不知其以何道而可以致然臣以今日之势为陛下筹之虽驱天下之兵以脇之不足以当其强竭天下之财以馈之不足以厌其欲尽天下甘言以悦之不足以囘其意使子房为谋臣侯公为辩士犹未足以决胜负而定安危也况臣之愚乎臣不敢诬陛下以髙论撼陛下以危言窃为陛下深思之不过一言曰上策莫如自治而已自治之策无他在力救前日之弊耳陛下亦甞思所以致今日之祸者乎用人不专黜陟不眀刚㫁不足此三者所以招祸乱之本也仰惟太上皇帝恭已南面垂三十年思厌万机以禅圣子睿谋神算㫁自渊衷当时百僚谁敢言者大臣李纲自九卿中首建此议危言谠论天下耸闻渊圣皇帝博採羣言擢置左右曽不旋踵复以言罢大学之士与父老百姓俯伏阙下叩头流血以请复用者不可以巨万计金人闻纲复用一夕为之退舎数日为之归师则纲之用不用岂不系一时之重哉奈何未㡬惑于羣言委以兵柄遂致覆师以贻窜逐朝廷知其为贤既委以辅相岂当复责以小衂便加大谴自古人君倚信大臣自当㫁以独见不可揺于异议前日朝廷之于纲其用也以百姓誉之其去也以羣臣沮之是大臣之进退不由人主之公心实出衆人之私意使纲虽欲奋忠虑为国家排难解纷其可得乎臣于纲非门生故吏平生未甞识其面目闻其謦咳而今言及此徒以天下之所系望万口一音有不可掩者此臣所以区区为陛下言之也昔郭子仪辅肃宗再造王室中间虽惑于鱼朝恩之谮以夺其兵柄而议者谓子仪有社稷功乃置散地非所宜帝亦即悟眷礼益隆故能卒収成功以兴唐祚宪宗讨蔡师数不利羣臣争请罢兵帝独㫁以不疑故能卒用裴度以平僣乱唐之威令几于复振仰惟渊圣皇帝爰自即位以来仅踰朞歳易执政大臣无虑数人仓皇时李邦彦吴敏耿南仲徐处仁唐恪之徒相继进用不过数月辄复罢去其余近侍之臣更出迭入不可胜数初无损益徒有变更用人不専类皆如此有一李纲乃不能用以臣观之所谓近舍冯唐而逺思颇牧也臣愿陛下之于纲尽以国计倾心付之勿惑于诋訾不根之言毋责以胜负不常之势则经纶天下之计纲当自有逺画朝廷日治国势日强则金人自然畏服二圣当有还宫之期四方渐获消兵之福其所倚赖顾不重哉臣所以望陛下専于用人以救前日之弊者此也朝廷玩于燕安不思虑患之日久矣自蔡京王黼相继用事交结朋比倚为腹心遂使阉宦擅政憸壬窃权人主孑然以至孤立言之及此可为寒心前年敌既薄城元老大臣下逮百官有司争挈妻孥顺流东下为自安计方其平时皆坐窃荣宠及缓急之际藐如路人此岂人臣之节乎有如此曹皆在可诛之域而朝廷不加深治后虽欲责以効死而弗去乌可得耶六贼之恶暴着逺方义当戮于两观枭其头颅状其恶而声之以播告万方使外敌知中国有威㫁之君四海畏圣主擅生杀之柄然后国威自立敌气日销而当时犹且迁延歳月处以善地元恶有如蔡京犹得保其要领而死赖台諌之臣与大学士恳恻屡言然后仅得畧正典刑亦未足以快天下翘足之望也其同恶之臣有出于蔡京王黼童贯梁师成援引而进者非独不能尽逐而去之犹且倚以为用或付以兵柄或委以重镇其他固未易悉数如宇文粹中之守建康臣生东南亲见其事方王室遭围门之患实臣子自奋之秋而勤王之师沮抑不遣傲睨惨毒无所不至黠徒数百以诛元帅为名至于害及平民流血满野抱絷囹圄如鞫囚徒粹中身为人臣屈首下贼处之恬然不能抗骂以死偷活须臾下污士类上辱朝廷皆蔡京用事之臣不即罢去遗患遂及于此乃知赏罚黜陟人主之大柄不可不明亦不可不敏武王讨纣而释箕子之囚知举善之不可不先也孔子相鲁七日而诛少正夘知去恶不可不急也昔者齐桓公问郭何故亡曰以其善善而恶恶也公曰若子之言贤君也何至于亡父老曰不然郭君善善而不能用恶恶而不能去所以亡乃知举善黜恶最人主之先务可不慎哉况蔡京用事以绍述责臣下非是则谓之沮毁以经説绳学者非是则谓之邪説士不读史书者几三十年不知前代兴亡不知古人忠义唯以偷安茍且持禄养髙为事凡今日奔军之将亡国之大夫皆前日姦佞阘茸假宠盗名可诛而不诛当去而不去者如此人尚在要路则几何而不至于丧师割地误国欺君者哉是以敌国之兵得以自肆入闗而来渡河而去两年之间盘旋往返如在无人之境寳玉货贝嫔御子女盗攘驱逐如探物而取诸怀诸将坚壁而不进守臣开门以纳兵筑垒京师数月之间残虐万状卒至二宫北狩王城之人号唿震地臣思其由皆生于黜陟不明葢黜陟不明则正人不复尽用奸人不得尽去使前日尽行窜殛不留为今日之用则臣知其不复有今日之祸也昔安禄山之反真卿守平原杲卿守常山皆能撄孤城以抗剧贼李憕正色就死而两河闻风再固危壁张巡许逺城守不下而能蔽遮江淮天下赖以不亡卢奕为御史中丞被服坐台骂贼不屈郭子仪李光弼皆转战逐北絶不反顾遂能复振唐室不知今日忠臣义士能如当时之衆乎何前日忠义之多而今日无之葢正人不用而姦人犹在也始朝廷起四总管兵首及城下者唯张叔夜臣是以知人才之盛颇有愧于唐也比者金人长驱直擣王室两河淮甸以至京师坚壁捍御者不知有㡬转战逐北者不知有㡬骂敌死难者不知有几延敌内应者不知有几逗遛不进者不知有几用命者赏之不用命者戮之则赏罚明而国威立庶几可以示激劝之方陛下即位以来不闻有显然赏于朝戮于市者则是国威有未立也向以不能尽去朋党遂至其祸如此今复不戒后车设有卒故臣不知陛下何以使人威信不素立赏罚不素眀虽有激劝之方臣知其不可复用也臣愿陛下大明黜陟以正忠邪屏逐畏懦软弱之徒旌擢骨鲠犯难之士凡前日假绍述谈经説纯正以自谋其身者一洗而新之使天下晓然皆知忠义者必旌则忠臣争効死节壮士勇于敢为庶几可以雪耻万世以不坠祖宗无疆之基臣所以望于陛下大眀黜陟以救前日之弊者此也自崇观以来姦臣用事日久钳锢忠谠置而不用士有慷慨敢言衆皆指为狂夫小则屏斥烟瘴大则䝉被斧钺皂嚢不奏于九重台谏遂㡬于虚位此言路所以壅塞而不通姦邪所以横猾而日肆朝无端人祸及四海至使强隣兴敢拒之使人君下哀痛之诏究其祸根实出于此渊圣皇帝深鉴前弊即位以来虚已受谏常若不及擢置一时谏诤之臣招集天下敢言之士忠谠之风焕然一新虽禹汤之圣无以复加惜其羣言交至一切聴纳受之泛然无所甄别而人主之权遂归台谏诗不云乎谋夫孔多是用不集𤼵言盈庭谁敢执其咎葢谓聴言之不可不择也人主聴言不先谋及乃心而纷然惑于衆论则何所适从而可况贤者之出入实系一时之治乱故魏有干木则诸侯息兵虞有宫之竒则晋献不寝汲黯在朝而淮南为之寝谋裴度之用不用毎为天下之重轻可不谨哉顷者諌官上疏论列李纲十有余事其言未必切中意在巧诋以快私心朝廷自当追念殊勲置而不问章虽屡上㫁以不疑则后有贤者谁复敢以私怒阴相挤陷耶一失斯人乱不旋踵至使金人鸠诸国之衆提百万之师叩闗而来如蹈空谷兵动九天声震四海而吾中国初无一夫敢当其敌者幸而啗以金缯割以壌地金亦从而退师奈何敌马朝解守御暮怠幸其既去以为茍安而不虞后日之忧此岂策也哉当时议者犹欲从其北渡蹑其后尘以追而擣之既已惑于羣言不能㫁以必往已而又以河朔之民耻事仇敌而割地之盟弃不复用则大信既亏敌情益愤矣夫进不能追其师退不能结以信揣其私情岂不再至明年敌骑果入固已洞知朝廷虚实强弱之势与夫吾兵之多寡人才之勇怯山川之险易矣又当时在廷之臣不免皆去其用事之人而一时之名臣宿将悉已罢遣以此自料果有必胜之势乎可不㫁以大义与羣臣南下名为播迁犹得上策而又惑于衆议城守不迁使前日能以刚㫁自许于数计之中必行其一臣知其不复有今日之祸也臣愿陛下体干之刚行巽之权有汉光赳赳之称无元帝优柔之失则两宫之耻可雪七庙之祀不乏而陛下之圣孝神武光于四方昭示万世有不可掩矣臣所以望于陛下勇于刚㫁以救前日之弊者此也恭惟皇帝陛下以聪眀勤俭之资膺皇天付託之任躬履艰难嗣承丕绪天心人望莫不归悦而适遭兵革抢攘之余四海凋弊之日扶衰拨乱去危即安事有不可胜举者臣之狂瞽所陈不过三策诵臣之言初若迂濶无补察臣之意似能切中时病臣之私意以谓不能力救三弊不知何以遂致中兴臣度今日之最急者不过欲报国之大讐雪两宫之幽愤复境土安天下以成中兴之功而已且金人服叛不常久矣本其侵侮之由实皆中国自召又况资其兵力以为援助其功既大责报必深一有不至必有祸害昔人以谓汤武之兴未甞与逺国共功葢踈而不用也唐之肃宗甞用囘纥矣卒致掠华人辱太子笞杀近臣以为唐患徳宗甞用吐蕃矣卒致刼平凉败上将空破西陲唯太宗之用突厥也倚以讨贼赐予不厚而卒与贼连和举国入冦于是太宗不胜其怒曽不三年电扫风除遂墟其国岂不快哉国家倚金国以取燕云其祸根连结固有所自来度今日之势能如太宗之报厥其神且速如此乎唐兴之初际天所覆悉皆臣服自三王以来未之有也唯吐蕃囘鹘最号雄能为中国患独甚且久当时谋臣勐将圜国兵卒计不得其要领晩节虽自亡而唐亦衰焉今金人日以盛强中国渐致衰弱臣愿陛下体太宗之英武以蹶其芽而犁其庭不愿若唐之末世与二冦相为盛衰而已也议者以为方今将帅乖离战士疲钝甲兵钝弊财用殚耗连年动衆不胜其劳将何策以制之臣不敢上援逺古愿鉴前日之三弊以专于任用明扵黜陟勇扵刚㫁为陛下言之盖人主能论一相则贤者必以类至百度自然振举四海自然悦服奈何正直则必为邪佞所恶功髙则必为孱庸所忌此谮愬所以必行谴逐所以随至是任用之专最为人主难事今既得贤而用之不能尽去奸邪则其势必不两立且小人之徒至今犹列显位则是庆父不去鲁难未已也倘不决于去除臣恐终至误国是明于黜陟尢为人主之先务二者非勇于刚㫁自信不疑则亦不足以振主威于既弱理頺绪之将纷此三者在陛下力行之而已天下敌虽已去而国势渐削四方啸聚旁午山谷九族逺託穹庐而敌情犹未定安危可知臣意陛下食不得甘味卧不得安寝朝廷大臣当主忧臣辱主辱臣死之时岂得恝然不以安危介意自陛下践阼以来其所施设犹未足慰天下之望此臣所以敢陈三事以兾陛下奋然有为以革前日之弊也去年金人既去一战之胜则臣不愿陛下为之文徳修而四国賔中夏安而逺人服恵此中国以绥四方昔人以为周得上策故曰治人惟圣人能之昔者越王勾践困于㑹稽乃苦身焦思尝胆朝夕不忘其辱其后卒能大破呉国使甲兵横行于江淮东诸侯毕贺号霸王徒以得大夫种范蠡而用之耳故种能镇抚国家亲附百姓而甲兵之事则蠡实专之越王为之食不加肉衣不重帛折节下士厚贤礼賔振贫弔死与百姓同甘苦是以二十三年之间一举而㓕吴以雪㑹稽之耻以伯王之业不足为陛下道臣请以汉髙之事明之髙祖二年东伐楚大败于睢水之上太公吕后质于羽军其后侯公往説而复归于汉及天下大安偃兵息民而髙祖五日一朝号太上皇复为父子如初果何术以得之哉项羽弃范増而不用髙祖得三杰以共成帝业故能力战以有天下知勇过于汤武而孝行不减于曽参今陛下得将相而用之有若大夫种范蠡萧何陈平张良之徒而复仇雪耻之心不忘于朝夕之间则亦何患乎不能成二王之功耶臣生长盛世䝉被累圣之休光恨无以自効其愚朝廷遭值百六之灾北方之民横被屠戮者十有八九臣生于东南僻逺之地目不见战伐之事坐视両宫逺在异域中夜卧起悲愤交攻自揣懦庸不抗强敌欲以効死唯有孤忠可以自献是以敢陈芜猥之辞不避猖狂之罪顷者郡国不以臣不肖两得充赋于泽宫道由淮汴以至京师是时四方奉花石之贡呉樯蜀艑岢峩而来啣尾而进不絶于道臣在舟中望见几至泣下是时欲陈狂瞽之言者屡矣重念言之必至杀身其实无补于国今陛下践阼之初痛革谄谀之弊乐闻骨鲠之言臣于此时不思一奋则是终身无可言之时也惟陛下察其狂狷赦而不诛非独臣之私幸实天下之幸也干冒天威无任昧死俯伏待罪之至三朝北盟㑹编卷一百二十四三朝北盟会编卷一百二十五钦定四库全书三朝北盟㑹编卷一百二十五宋徐梦莘撰炎兴下帙起建炎三年三月三日辛巳尽五日癸未三日辛巳择日幸江宁府是日降㫖昨金人逼近仓卒南渡渐至钱塘势非得已毎念中原未尝终食敢忘累据探报金人军马归囘已离扬州非可久留之地便当移跸江宁府经理中原之事可令于四月上旬择日进𤼵应江宁府合预排办并沿路一行所须等事有司疾速排日施行务要前期趂办应副诸军外余事悉从简便不得骚扰吕頥浩为知枢宻院事知江宁府兼江南两浙经制使知杭州康允之差往措置江宁府事裴渊及靳赛战于秦州靳赛刼掠通州以其衆至秦州则曰收捉裴渊渊出衆与战人无器甲悉取民家氊褥作软纒出城为赛所败渊在城上唿其衆入城赛追至门外时门扇犹未阖渊之衆悉力御之赛衆退去自后两军以皆官军遂各遣介议和渊出金银犒赛军而去五日癸未御营都副统制苗傅刘正彦杀签书枢宻王渊举兵诣阙反逼上逊位皇太子元祐太后垂帘听政秀水闲居录曰建炎三年己酉二月三日余为中书侍郎从车驾自𤓰州渡江四日早执侍从朝于镇江府治中上曰谕召从官诸将同入堂议事有中官来云急宣两府即复驰诣行宫上曰适王渊奏来乞速幸余杭云镇江暂驻止是照管得一处若金人自通州对岸过江先据苏州奈何不若钱塘有重江之险适已议定径往杭州此中诸事暂留卿处置事定即来更无文字朕即今上马卿便治事余顿首曰臣敢不承命车驾既行王渊在江下遣人报之令差三百人入城防守三鼓方至部将杨沂中诘旦分差守仓库诸门防郡官皆不至午间闻通州梁永祖在近郭竹林寺招之即来付以郡事六日官吏百姓稍稍入城余率永祖徧走坊市告谕衆情遂安十日至蘓台车驾未行即作奏有㫖晩对具述镇江事上喜见眉采差充平江府秀州控扼使上曰卿是执政官行事并如朝廷不须更具画一卿必无过举余谢是日车驾进发继得省札余加御营副使月末忽被召抗章力辞具请渡江之罪至嘉禾不敢进又辞王渊自平江来云即被召遂先去中使髙琳等三辈继至皆赍御笔移行三月初一日至临安黄汪二相皆罢是日以补入见初二日告廷除右相初三日朝廷方聚堂得御批王渊除签书枢宻院事仍兼都统制是夕闻诸将不乐初四日留身奏言王渊除命诸将有语陛下闻之否上曰如何余曰臣记得武臣作枢有免进呈及押札子故事今渊又兼都统制于诸将尤有利害臣欲罢渊兼官免进呈书押于故事庶弥衆论上皆以为然即行之归堂少顷内臣康履来传宣既见请屏人出黄纸一小卷展视字两行统制官田押统制官金押余谓此何谓也履曰军中有谋变也以此为信号从之者书其名于前履家仆使有得之者宻以告余曰知其谋否履曰畧知期以来早即于天竺寺适得圣㫖令朝廷召王渊商议为备事作方谕其意田即苗也金则刘也诈言谋于城外以误渊使部曲出外耳即召渊告之至暮渊报曰已遣精卒五百人使臣十人将一员今夜伏于寺侧初五日早朝右丞张澂留身曲谢候于殿门未久澂仓皇至合子曰方奏事内臣康履遽前云街市军士邀截行路履驰马获免上见诘问传㫖复召二府至榻前上令履説履説如初且战慄退余曰宰执奏事其他臣僚不当预乞令履退余奏曰方今国步艰危人情忧惧正是姦宄作过时节履説必有之要须审于处置中军统制官吴湛尝委同伺察非常今有报否上曰无报余曰湛在行内北门下营乞遣人询问方令合门官唿快行召湛忽报遣人奏急速事令取文字曰无文字来人乞面奏即唿入云苗傅刘正彦今早率手下人擐带器甲将为教閲忽把截街巷不放人行王枢宻朝退与正彦相逢正彦手杀渊签其首与诸军同来内前要奏事已闭门拒守上大骇愕不觉起立余曰既杀王渊反状已着臣请往问之上曰卿即遣报既至门首湛迎语曰人已逼门不可开遂登门楼傅与正彦在前张达王世修次之诸校又次之皆被甲以长竿枭渊首甲士拥其后余抗声曰汝等皆世受国恩身为将帅一旦如此欲何为也傅正彦仰首曰王渊奏渡江事当诛却除枢宻黄濳善汪伯彦作相误国行遣极轻康履曽泽凌侮将帅人人切齿余曰王渊诚有罪安得专杀黄汪二相贬责自有次第见议再贬二内侍作过上不知耳知之不容今将责陈重作行遣速率诸军归营二㐫相顾未行语管军王元登楼大唿圣驾来黄伞遽前二㓙拜诸将军士皆唱喏余退迎上具奏上曰何不退问更有何事令元问之二㓙曰请诛履泽上令呉湛唿康履少顷至押出门衆校即杀之亦枭其首与王渊首相对泽下直不在禁中二㓙又曰闻欲遣使金人乞请太后垂帘聴政上曰太后意如何余曰自然此理门下侍郎颜岐曰若太后自谕之则衆辞矣上语岐曰卿往奏太后少顷太后乗小舆至不肯登楼内侍报上宻语上曰太后欲出门谕诸军执政皆以为不可曰方有此请若为邀去奈何余奏曰必不敢臣请从太后出传导语言且观羣㓙之意上以为可即下楼步从小舆出至楼前太后唿二㓙至讲谕久之二㓙但言乞垂帘于和议可成使或无成卷帘可也忽闻上传㫖曰可依请衆皆罗拜称谢太后囘亦不登门只于廊庑安置诸军尚不退二㓙复请曰太后既许垂帘乞尊主上为太上皇帝请皇子魏国公摄政庶便和议余因垂泣而言曰㓙逆之谋一至如此臣备员宰辅义当死国指楼下曰此臣死所也臣乞下楼面语二㓙开谕三军二㓙所恃人衆耳三军见从即无事不然不过杀臣上俛首沈思曰卿欲如何开谕余曰臣今先问所请何意彼必曰为和议又问出于二将与幕府或出于军衆耶彼必曰出军衆则答曰如出诸军当亲往徧问既入其军则可以忠义利害谕知之矣上曰㓙熖如此卿往必不全既杀王渊又害卿将置朕何地余即雨泣伏地曰事变如此臣无解纷之策欲尽死节而已不能保死后事也上挥左右稍却附耳曰朕今与卿利害正同若复国不成死亦未晩余呜咽不能言上令传诏从谋复令李邴取纸笔亲书数字与之楼下皆唿拜诸军欲退余挥泪奏曰臣终当下楼一问诸军上曰卿勿轻发余曰臣不敢不慎即趋出唿诸军近前二㓙先至余曰更唤幕官将佐使臣军校等来者数百人骈首争聴余曰二将诸军知之否应曰知又问此事出于忠义为国耶或别有所图应曰忠义为国欲定和议余又曰金人兴兵近在江岸和议成与不成固未可知衆曰更在朝廷措置参议官王钧甫欲前复退余曰王参议有何説钧甫出曰今日之事二将忠有余而学不足余曰果是忠于国家别无奸谋自今已后循守法令聴朝廷指挥若有强横鼓衆不法之人不得容庇诸军共诛之皆曰诺衆遂退初九日钧甫来与余语遽问曰前日楼下言二将忠有余而学不足何谓不足钧甫逡巡曰如刘将手杀王渊是也余又曰此事军中为是为非钧甫曰亦有以为非者余曰贤言学不足必是以为非钧甫致谢余曰道君皇帝待燕士如骨肉一旦兵难至此卒无一人能効力者古人云燕赵多竒士殆虚语耳钧甫曰不可谓燕无人只谓朝廷未札得脚余曰未札得脚未可与敌角力自治岂无策乎以主上天资英睿春秋鼎盛尚札脚未得敌营近在江北太后抱负聴朝将来秋深事当何如钧甫曰这箇则甚忧余曰贤与马参议皆燕中知名曽献策要灭契丹今金人所在信任多是契丹旧人若能渡江必首先来取贤二人须早为朝廷协力为札脚之谋钧甫唯唯是日上幸别宫故相刘正夫第也继有㫖称睿圣太上皇帝仍以睿圣为宫名宰执百官皆从侍衞如仪上四日张浚自江遣进士冯康国持文申都省乞主上贬损位号以听敌命二㓙堂白遣使议和不可缓余曰已议定朝夕行适闻得敌砦有在淮扬之间者未知何在须遣小使寻访报信今欲外召二使先遣一小使报信如何皆曰善遂拟定召王孝迪卢益宻院准备差遣中差小使次日早朝奏陈遣使事极有可虑太后曰岂能便和余曰今敌骑留于江北中秋必谋渡江近日事彼必探知敌意欲国家安治乎危乱乎必欲其乱可以乗隙吞噬若不遣使二㐫必谓我既未遣人请和安知不可若遣使敌必伪许挟二㓙之变御持其事二者皆害反正臣曽深虑昨日与执政共议託以不知金帅所在先遣小使则臣之谋也太后曰吾未晓卿但説余曰所召二使皆在近处见行在新遭事变必未敢来必有辞免遣人来朝廷体问臣当谕使力辞先遣小使择一可委人令到平江诉于吕頥浩等曰朝廷硬差来实不愿往乞留军中頥浩等必欣然留之如此则名为遣使其实不行可以杜塞二㓙之谋免堕金人之计太后喜已而卢益果遣人来问召意余谕使力辞孝迪不辞而来依旧除中书侍郎遣迪功郎胡枢充小使宻戒之至平江果不行晩朝留身奏言自事变以来今十余日能为朝廷之助者从官中惟兵部侍郎直学士院李邴谏议大夫郑殻邴旧为内翰今乞再除殻乞迁御史中丞太后俱以为可复奏曰邅此异变士大夫在朝者固是不幸然须蒙耻奋身共济艰厄如中书舎人林遹刑部侍郎衞肤敏皆杜门不出意欲坐观成败是何用心所以乞稍遣二人以为激劝三朝北盟㑹编卷一百二十五三朝北盟会编卷一百二十六钦定四库全书三朝北盟㑹编卷一百二十六宋徐梦莘撰炎兴下帙起建炎三年三月尽四月八日三月十六日王世修见余曰事已有成容子细禀覆累日与二将诸幕论议大抵以军中人情中外公论反覆晓谕朝廷若举反正之议无敢不从惟是二将所陈未有一事得请颇以为言如年号等事昨日再入文字语未毕呈内降文字乃二㓙所奏纸末批云第三奏可改元明徳或明受余即示世修曰已从请矣世修曰且告少留此奏来日降下令还军中言以为论改年事庶于世修无疑后两日改年明受又曰二将甚愚不难制惟张逵最乖因议及请复辟言上还宫乃曰本为议和今使犹未遣岂可轻议迎请余曰金人近在平江比日已遣小使使路若通非久便见可否胡宻遣人赍状来云至平江府为观察所拘留文字亦取去余令徧呈执政及二㓙与募官到堂示之自此使和议遂息二十日上下人情翕然和同军民皆言当反正二十一日世修至云军中已定便可下诏余曰事固定亦当速然迎请车驾须有礼仪及奏章书诏之类先须执政议定又须择一吉日忽平江传檄指名二㓙之恶来人以数十本传城中二㐫得之忿怒相从至堂出檄文曰某等前日之请欲和金人以息兵革本期使人囘见得敌情如何别作商议无何大使不来小使不通方聴朝廷措置今勤王传檄直以某等逆贼实不能堪欲率本军径至平江与诸将理㑹了却来迎请庶显本心又闻此檄出张浚之意辞气忿戾与常日不同余曰既知是张侍郎之意渠便可罢彼兵权付吕枢宻必无事矣于是衆退晚朝具奏批云㫖罢浚礼部侍郎后浚来首语余曰前降罢命知非朝廷意即时毁却省札弃之江中余曰方是时反正事垂成凡有益于此者皆为之不特此命也如黄汪二相再贬亦是此意浚与黄濳善深知故併告之于是召李内翰邴张直院守分作宰执百官奏章三奏答诏及率百官迎请诏太后手请并赦文二十六日执政聚议召二㐫二十七日令行有司发帖子请召诸公皆危之少顷人囘曰皆来既见余曰反正事已定择日迎请朝内百官皆有章奏公等可别作一奏傅面颈发赤渐恧无语囘顾正彦正彦起曰前日所请本为和议今虽平江使命不通未曽别差人别路前去首尾及一月却请反正前后事体相违余厉声曰如公之説正不相违本为和好而不可通使更何所待若不由平江他路遣使缘已张露谁不知州县亦必邀留金人只在江北今已二十余日彼必探知子细平江日称勤王余杭尚未返正两相疑阻敌若乗隙不待秋冬径渡诸军奔溃国家束手就毙皆二将为之也又安知内外无忠义豪勇之士攘臂倡义立定乱之大功者乎前日王渊不当为签书人情尚能如此今日事孰为轻重哉若前后相违今能固聚有请犹是救得一半招诸公説谕乃是要得上下和同不然下诏率百官诸军请主上还宫公等六人措身何地平时为将帅者皆赖国家官爵俸禄号令法度故能使人一旦是非曲直既明虽三尺童子亦知去就将校军士令则必难今日之事不可旋踵请于幕次草奏日已髙令堂厨具食前一日预于廊下设幕次纸札皆备送食茶且觇之人囘云世修草奏张逵共㸔二将无语少顷持来二十九日下诏即朝别宫累日隂晦至是开晴人情大和悦申后二㓙来私第称有禀覆事见之云某等自初五日楼下陈请后来未曽见上来早当迎请即今欲随相公一到别宫见上谢过三十日五更赴睿圣宫比晓毕集率文武百官数百员伏殿下余人立殿门外三奏进封三赐批答答词前一日所进也久之上方御殿拜舞山唿声闻数里二府升殿余奏曰日己巳时二刻乞驾兴还行宫上犹迟迟余又奏曰尊从侍衞自五鼓集此已过进膳乞趍驾未审乗马上曰乗马就西廊余搢笏掖上就鞍军民从观往往登屋夹道欢唿焚香如云至行宫御殿阁门以次引班拜讫皆退是夜二府宿堂四月初一日百官早朝奏曰二㓙未有以处欲以迁官除淮南西路制置使令将部曲赴任上曰淮南有金人否奏曰东路有之指挥内使便与説破如所部州县有金人占据且于沿江驻军相度渡江仍不候受告起𤼵二将许入辞余悉免上皆可之初二日早朝卷帘上独断如故至晚二㐫来见云昨日已入辞蒙恩赐金军伍已𤼵乞今夜勿闭城门庶得一日𤼵絶是夜数处纵火而大雨倾注火不能起覆出一札子乞赐鉄劵余曰故事有之不谓忘矣取笔面判奏待给赐令所属检详故事如法制造不得住滞又曰王世修尚可从军否余曰渠为从官岂可复参谋又曰两日并不相见余曰恐事拉行是夜三鼓后人马出尽初三日押赴朝郎官傅宿来漏舎宿曰昨夕得省札给赐二将鉄劵此礼本以待有功今可给乎余展札子请执政同㸔问宿曰检详故事检得否曰无可检又问如法制造其法如何宿曰不知也又问如此可给乎执政皆笑宿曰已误矣余既去朝后数日见邸报宿论功迁一官上曰昨日城上望郊外水际有舟船火炬朕遣人坠城探之乃韩世忠下先锋陈思恭船泊水中不敢近岸去人问之但云苗统制去也来勤王兵乃如此余曰勤王兵不为无助只要他作声援如遣陈康国来及拘留小使之类皆是傥至兵到城下必交战胜负固未可知设使战胜二㓙必生姦谋以保䕶为名分守两宫勤王兵虽胜如何措手相持不胜则祸变叵测矣此国家利害也如论臣僚利害则在城者甚危而难为功在城外者甚安而易取名檄云当与天下共诛之此虽大义然事若至此虽若可救度诸人朝夕必来则臣去矣望陛下试以此意谕之㸔有何説仍望速令分路袭击勿令过江则难讨也初四日求罢午间报韩世忠下将佐陈思恭孙世询等至皆以尘土蒙面破裂衣裳亦有面颇封药如金疮者州人指笑曰舟行未尝有尘不曽战鬭何故伤损皆奔趍禁门欲直入衞士呵止遂大唿欧击而入倡言曰韩太尉来拆帘径至门殿唿呌不已上大惊遣人引至殿廷望殿上无帘惭怍而退至晩吕頥浩等皆至初五日二府奏事方退留身奏曰陛下既许臣罢去乞早赐处分臣自此不复敢赴朝上曰卿拜相方三日事变遽作赖卿之力二十五日而事平以卿平难之谋用图恢复必有所济余曰臣若不去人必有为臣所蔽臣去之后公议乃见今中司阙官乞陛下选除从官知事者为之庶㡬议论得实上曰谁可余曰中书舎人张守见直学士院自李邴迁执政以后书诏皆出其手日至都堂颇闻谋议且臣累闻圣训谓守作言官论事得体上曰即有除命上又曰朕与卿相知今蹔聴卿去然孰可继卿者余曰以时事言之须吕頥浩张浚上曰以谓勤王有功耶城中安静数日方至余曰尝论奏外援不为无益不必先到城下若以二人作相则诸将必喜上曰且除一人二人孰优余曰知臣莫如君况命相大事臣何敢优劣上曰第言之余曰頥浩练事而粗暴张浚喜事而踈浅上曰俱轻浚太少年余曰陛下若以浚为少年且除近上执政官向日臣自苏州被召军旅钱糓悉以付浚后勤王事力皆如此此举浚实主之上曰然又曰卿欲何往余曰聴命而行不敢有择上曰除卿帅藩奏曰臣闻命即出城乞免谢辞上曰莫不当免否余曰除目内带下令免即是责命若奏陈乞免即是从请上曰甚好又两拜辞上将退上曰即今便押卿赴都堂余曰蒙陛下恩遇之厚体貌已全乞免此礼上曰有説卿到堂少待令吕頥浩张浚刘光世韩世忠张俊皆参堂以正朝廷体面前日将佐直撞入内殴打衞士呌唿无礼皆不知道理此风不可长也余曰頥浩是赴堂供职陛下既以朝廷礼法为训臣不敢违臣闻唐李晟平朱泚之乱奏云谨以肃清宫禁祇奉寝园当时冦污宫禁晟击出之故云肃清今陛下还宫已数日将士直呌唿至入殿门诚是不知道理上曰极是余曰臣至堂只见诸将毕便去须㬰到堂诸人皆至光世曰理合公参世忠云金人固难苗傅处只有些箇汉儿怕他做甚余曰请太尉急追无令过江归得御笔张浚除中大夫知枢密张守除御史中丞至晚鏁宣召院王淘翊立宣制頥浩右相余观文殿大学士知洪州即奏乞免谢辞径之城外接待院先因渡江尽弃嚢槖一簮不存至是随行惟一布嚢负之而趋路人皆笑有叹息见怜者中书省吏赍机密文字黄袋来纳余令当面开示有二㐫请札子不曽施行者十八纸具奏缴纳次日内臣康谞来传宣曰谢辞依奉已免又出手诏奨余令缴札子且改除知平江府即作奏乞依前守洪随行亲兵七十人以道路尚难乞将至新任附谞特奏并别作一札子谢辞奨谕手诏云朕览卿所奏苗傅等申谢朝廷不曽施行事十八纸卿任宰司之三日变起仓卒方羣㓙上赐虚制下图谋逆卿在庙堂能折姦言拒而不言保安卒以无虞虽曰在外大臣将帅提兵入援实卿谋虑周密终始保䕶之功朕甚嘉之已除卿观文殿学士知平江府盖朕将幸建康以援中原倚大臣为屏翰委任重矣故兹亲笔示谕想宜知悉初八日阁门官张泰送告来依旧守洪遂过钱塘江于越州治行继闻遣给事周望督诸将讨敌又闻诸将擅杀工部侍郎王世修中军统制官吴湛皆掠其家先是歳前闻金人既破郓州黄相约诸执政曰六宫先渡江侍从百官家属亦聴从便惟吾曹骨肉不可动动即军情不安至是皆狼狈徒步登舟塞河而下江水未应闸不可出余有大船梢工夏立先泊真州闸外谩遣一介告之令彼放船至𤓰州又以告小子唐卿余从驾渡江不敢顾家诘朝报至云骨属乗夏立船已过江少顷唐卿来云是夜三鼓后去江岸十数里船不可行持火炬江上寻夏立船一问得之骨肉徒步行芦槎中欲晓𤼵舟径渡复遣舟取行李则火起人散敌骑至矣三朝北盟㑹编卷一百二十六三朝北盟会编卷一百二十七钦定四库全书三朝北盟㑹编卷一百二十七宋徐梦莘撰炎兴下帙起建炎三年三月尽其月建炎复辟记曰建炎二年十二月十六日乙卯隆佑太后御舟至于杭州有武功大夫鼎州团练使苗傅为扈从统制官驻札于奉国寺至三年二月初四日敌骑攻掦州乗舆渡江十三日壬戌车驾次杭州命签书枢密寺吕頥浩礼部侍郎张浚制置使刘光世御营使司都统制王渊留屯驻于镇江府江宁府措置沿江守御公事俄诏渊还遣御营前军统制张浚将部兵守吴江三月二日庚辰以王渊同签书枢密院事五日癸未苗傅及御营副将刘正彦反揭榜于市及𫝊榜报诸州曰统制官苗傅谨信大义播告天下民庶官吏军兵等迩者大金侵扰淮甸皆缘奸臣误国内侍弄权致数路生灵无罪而就死地数百万之金帛悉皆遗弃社稷存亡悬于金人之手今此大臣并内侍等不务修省尚循故态为恶罔悛使令民庶惶惶不知死所进退大臣尽出阉宦赏罚士卒多自私门金人将至朝廷安然坐视又无分毫措置即日两浙之民遂有维扬之祸嗟尔士庶兴言及此宁不感伤朝廷微弱未明正典刑今某为民除害应有大臣罪恶贯着并内侍等官并行议戮期尔士庶一徳一心共图中兴之业慎无生疑以致后患本为生灵别无所希取尔等若获安居傅等虽死无悔昭示此心诚贯白日宜相训诰以信万方苗傅同刘正彦勒兵向于阙前枭渊首于阙下是日宣麻除刘光世为检校太保殿前都指挥使百官皆入禁中宰相执政在都堂闻事急复入谢对顷之门外军声益讙中军统制官吴湛披甲持刀排门而入引傅所遣一使臣一后人入内傅等语奏于上曰苗傅不负国家止为天下除害知杭州康允之与百官议曰今日事急若不请上御楼自抚慰之恐无以止变允之先入诸公愿入者请从我衆曰然遂从允之扣内东门请见俄独诏允之入允之请上御楼谕之于是上步自内殿登阙门盖杭州双门是也宰相执政事从百官皆之马傅同正彦率兵们以下尽皆被坚执鋭控弦露刃填满街衢见楼上张黄盖称唿万歳声喏上乃凭栏唿傅与正彦问曰卿何故如此傅厉声对曰陛下信任中官赏罚不公军士有功不赏曲法不端内侍所主乃得好官黄濳善汪伯彦误国至此犹未逺窜王渊遇敌不战首先过江止因结康履却除为枢密使臣自陛下即位以来立功不少今依旧例作遥郡团练使臣将王渊斩讫枭首在此应中在内者亦皆诛讫对御更请康履曽泽欲皆斩之以谢三军上曰黄濳善汪伯彦已降出康履曽泽待重与责降卿等可与三军士归寨苗傅奏曰臣若不斩泽履归寨不得今日之事尽是臣作不干三军之事天下生灵无辜肝脑涂地止缘中官擅权依旧不肯遣出上曰待朝廷自行断遣即今便与流配海岛知卿等忠义即除苗傅为承宣使御营都统制刘正彦除观察使御营副都统制一行军兵并特赦罪各令解甲归寨上顾百官曰当是何如有浙西安抚使司主管杭宜文字朝散郎时希孟奏曰愿陛下速送康履曽泽等交付苗傅中官之害至此为极若不急切除去恐天下之乱未已军器监叶宗谔奏曰陛下何惜一康履以慰三军之心上曰此事极晓但须是朝廷自行遣流于岭南岂可因叛将动兵向阙便付中官使杀之逾时傅不退上命吴湛召履不出乃逃匿藏避之再命衞士搜捉宫中得于禁中清漏阁衆衞士擒至阙门履望上唿曰臣死矣何独杀臣遂交与苗傅即楼下腰斩之脔其肉上命傅等归寨傅与正彦请宰执官出门议事于是尚书右仆射朱胜非并门下侍郎颜岐尚书右丞张澂签书枢密院事路允迪皆出见傅等请隆祐太后垂帘同聴政事胜非等奏上欣然许之诏请隆祐太后权同聴政事者官皆出门外聴诏傅与正彦不拜曰自有皇太子可立道君昔日已曽立太子有故事傅之属官张逵曰民为贵社稷次之君为轻今日之事当为百姓社稷又曰天无二日衆皆惊愕失色百官复入见上奏曰傅等不拜上问何故不敢对上又顾宰相宰相曰乞询问适来聴诏百官上曰顾问百官但言不妨时希孟出奏曰以臣所见死有二一则从三军之言杭州通判张谊面折希孟曰此是何语也三军之言岂可从上徐谓宰相执政曰朕当退避但须索禀于太后乃命吴湛谓傅等曰已令请太后御楼商议上令颜岐入奏请太后御楼是日北风劲甚楼无门屏帏幕止坐竹椅并无籍褥既请太后御楼上即立楹侧不复坐百官既请上坐终不允曰不敢当坐矣顷之太后以一竹舆与上步从老监五人上以傅等语奏于帘前又命宰相执政之事太后曰当自出门外与苗傅商议遂肩舆下楼出门见傅百官从之傅与正彦拜舆轿前军皆声喏傅等奏曰望太后为天下生灵作主今日百姓无辜肝脑涂地全赖太后主张太后曰自上皇任蔡京王黼变更祖宗法度童贯等起兴邉事所以致招金人养成今日之祸岂闗今上皇帝之事皇帝仁孝别无失徳止为黄濳善汪伯彦之辈误国他今已窜逐了统制岂不晓知此事傅曰臣等已议定岂可犹豫太后曰待依统制所请上同太后降楼归内降札子三月初五日三省枢密院同奉亲笔朕即位以来强敌侵凌逺至淮甸其意专以朕躬为言朕恐其兴兵不已枉害生灵畏天顺人退避大位朕有元子毓徳东宫可即皇帝位恭请隆祐太后垂帘同聴政事庶得消弥天变安辑人情敌国闻之息兵讲好右札付刑部仰与赦书速颁降施行又诏曰王渊身为都统制车驾驻跸维扬金人倾兵前来并无措置斥候不明以致仓卒南渡士民肝脑涂地宗庙倾危及结内侍康履等并已正典刑令尚书省出榜晓谕九月十日王孝迪为中书侍郎卢益为尚书右丞皆充奉使大金国信武大夫忠州防御使辛道宗武功大夫文州团练使郑大年为国信使副奉礼物使金先以进士黄大年为承奉郎借朝奉大夫直秘阁赐紫金鱼袋进武校尉吴明敏为乗义郎阁门祇候借武义大夫阁门宣赞舎人为先期告请使十六日苗傅刘正彦到都堂欲分𨽻所统兵入衞睿圣宫尚书右丞张澂以为不可固止之傅正彦遂退十七日乙未张浚不受礼部尚书之命俊亦不肯分兵浚与吕頥浩刘光世韩世忠议举兵讨逆传檄诸州曰恭惟宋有天下垂二百年太祖太宗开基创业真宗仁宗徳泽在民列圣相传人心未厌昨因内侍童贯首开边祸遂致敌骑歴歳侵凌逆臣苗傅躬犬彘不食之资取鲸鲵必戮之罪乃因艰难之际敢为废立之谋刘正彦孺子同恶共济自除节钺专擅杀生仰惟建炎皇帝忧勤恭俭志在爱民闻登门再三慰劳而傅等陈兵列刃㓙熖弥天逼胁至尊仓皇避位语言狂悖所不忍闻大臣和解而不从兵衞皆至于掩泣诏书所至逺近痛心骇戾人情孰不愤怒顾惟率土何以戴天况傅等揭榜于市自称曰余祖宗讳名曽不回避迹其本意实有包藏今者吕頥浩因金陵之师刘光世引部曲之衆张浚聚兵于平江韩世忠张俊马彦辅各领精鋭辛道宗陈思恭总率舟师汤东野周杞据总冲要赵哲集民兵刘诲李迨餽饷刍粮杨可辅等参议军事并一行将佐官属等同时进兵以讨元恶舟次秀州四方响应用祈亟复大位以顺人心今檄诸路军州官吏军民等当念祖宗涵养之恩思君父幽废之辱各奋忠义共济多艰所有朝廷见行文字并是苗傅等伪命及专擅改元悉勿施行如敢违戾天下共诛之二十八日苗傅刘正彦至都堂见宰相朱胜非请入见睿圣皇帝奏事胜非难之曰候先奏知傅等固请胜非不得已为奏许之傅同正彦叩睿圣宫门请见时已昏矣上即令开门引入见之傅正彦拜于殿下上命登殿傅正彦奏请上亲札以缓外师上曰人主亲札所以取信于天下者以其有御寳今不与国事用何符玺以为信统制有事但来商议不以何时可来相见勿须疑虑傅等拜请而出四月一日皇帝复位以王世修为工部侍郎初傅正彦反也世修实为之谋画及外兵至忧惧乃急请复辟以自免故有是命二日己酉以苗傅为淮南西路制置使刘正彦为副之四日辛亥吕頥浩刘光世张浚韩世忠张俊赵哲将兵入城六日癸丑以右仆射朱胜非为观文殿大学士知洪州右丞张澂为资政殿学士知洪州门下侍郎王孝迪皆为提举官路允迪提举醴泉观兼侍读签书枢密院事李邴为尚书右丞八日乙夘诏赦天下二十日丁夘车驾幸江宁府野记曰王渊字几道阶州人通书史善骑射久为邉将与夏人战有功河北京东大旱且苦伐燕之后髙举张先等羣盗并起攻没州县衆各数万命内侍梁方平为河北京东制置使素与渊不足荐为都统制欲陷之及见渊复大喜军政尽与参谋身先士卒所向无前踰年悉平加观察使靖康中金人攻河北渊军赵州敌至城下渊令统制韩世忠夜半出城绕敌营大唿敌乱自相蹂践死者甚衆夜遁去是冬攻京城渊退师应天敌来攻渊命世忠杨进累战杀伤敌数万今上即位应天深相倚用除御营使司都统制渊常忌杨进欲加害故进复反从维掦㑹陈通反扬州辛道宗赵万等率兵进讨辛道宗不能恤下又赵万逐道宗亦反陷润州授渊两浙制置使领张浚等军往𤓰州万请降渊诱斩万等进至秀州渊下令教兵十日方行陈通闻之稍怠翼旦渊勒兵驰至杭州通不暇走遂出降又进平婺贼蒋定渊还闻贼张遇衆数万据杨子桥渊自将数百骑穿过遇寨遇见渊器械精明皇恐出迎马首一时解甲加显徳军节度使金陷维扬从上渡江至常州丁进掠刼不止渊召而戮之上至杭州除签书枢密院事苗傅刘正彦乱惧渊盛名袭而杀之枭首东衢年五十三金人陷青州知州刘洪道弃城去刘洪道弃青州而去金人入其城先是知濵州向大猷为葛进率之同来攻青州青州闭门不纳葛进攻城不下遣大猷入城议事洪道执之囚于狱中至是金人出大猷于狱令知青州大猷喜于受金人之命于是出文榜多指斥金人陷鄜州金人自陷延安府又趋晋宁军坚守未下至是残扰晋宁并兵趋鄜延经畧使郭浩驻兵境上金人遂陷鄜州水贼邵青扰泗州邵青济南府人五丈河作稍公载窑务草平日为窃盗后为楼阁遇贼下狱不通火伴甚得其徒党之心尝以盗败杖嵴而终不悛至是聚舟船往来于楚泗间三朝北盟㑹编卷一百二十七三朝北盟会编卷一百二十八钦定四库全书三朝北盟㑹编卷一百二十八宋徐梦莘撰炎兴下帙起建炎三年四月一日戊申尽二十日丁邜四月一日戊申朔皇帝复位皇帝复位制诏并臣僚奏请曰朝奉郎试礼部侍郎充御营使司参赞军事臣张浚右臣伏覩三月五日睿圣皇帝亲笔朕即位以来彊敌侵凌逺至淮甸其意专以朕躬为言朕恐其兴兵不已枉害生灵畏天顺人退避大位臣伏读再四不觉涕泣臣窃以国家祸难至此皆臣等文武之臣不能悉心图事补报朝廷致使土地侵削人民困苦上负睿圣之恩下失天下之望令睿圣皇帝以不忍生灵之故避退求和固为得策然臣独有一説不敢不具陈其详臣窃以当今外难未宁内冦窃起正人主忧劳自任马上求治之时恐太母以柔静之身皇帝以幼沖之质端居深处责任臣寮万一强敌侵陵不肯悔祸则二百年宗庙社稷之基拱手而遂亡矣臣愚不避万死伏愿太母陛下皇帝陛下特轸宸虑祈请睿圣念祖宗委託之重思二帝属望之勤不惮勤劳亲总要务据形胜之地求自治之计抑去徽名用柔敌国然后太母陛下皇帝陛下监国于中抚靖江左如此则于天下国家大计似为得之如臣言为然乞行下有司令率文武百官祈请施行新除资政殿学士大中大夫同签书枢密院事吕頥浩奏臣契勘自崇宁以来内侍童贯谭稹互掌兵柄二十余年赏罚不眀号令失信西则侵陵夏国北则与契丹败盟致将帅解体士卒不用命皆缘内臣基祸流毒天下遂令徒党为患至今近闻将相大臣被命戮内侍诚可以快天下之心摅臣民忿怒之气然伏覩三月五日睿圣皇帝亲笔诏书以谓即位以来彊敌侵陵淮甸其意以朕躬为言朕恐其兴兵不已枉害生灵畏天顺人退避大位以此仰见睿圣皇帝出于至诚不吝至尊之位将以纾国之祸也恭惟太后陛下仁圣恭俭之徳踰三十年孚于四方垂帘聴政拥祐皇帝陛下四海之内孰不归依但臣有愚见不敢爱死而不言方今强敌乗战胜之威羣盗有蜂起之势兴衰拨乱事属艰难岂容睿圣帝退避大位而享安佚伏望太后陛下皇帝陛下不惮再三祈请睿圣皇帝亟复帝位亲总万几从此已往屏絶内侍近习之人褒赏今日立功将帅之士然后驾幸江宁以图恢复如此则宗庙社稷有无疆之休将帅大臣有无穷之福不然必恐天下祸乱不可胜言新除资政殿学士大中大夫同签书枢密院事江淮两浙置制使司臣吕頥浩等右臣等契勘都统制王渊不能备御金人致乗舆南渡皆连内侍躐除枢管近有统制官苗傅刘正彦被奉圣㫖将本官及内侍诛戮委属克当外有建炎皇帝以避敌逊位一事臣等窃详建炎皇帝即位以来恭俭忧勤过失不闻今天下多事之际乃人主马上图治之时深恐太母垂帘嗣君皇帝尚幼未能戡定祸乱臣等今统诸路兵逺诣行在恭请建炎皇帝复位或太后陛下同共聴政庶㡬人心厌服可致中兴宰执札子臣等三月二十九日请召苗傅刘正彦等到都堂谕以睿圣帝始以讲和大金之故责躬避位退处别宫授位元子恭请太母垂帘同聴政事今国家多事干戈未敉信使虽遣难必复命之期天步方艰宜急防秋之计睿圣皇帝当还尊位复搃万几苗𫝊等亦皆聴从取进止皇太后批答吾近以睿圣皇帝授位元子请同聴政以国家艰难义不得辞朝夕不遑亟愿还政今览卿等所奏甚契吾心可依所奏疾速奏请施行宰执等上表乞皇帝复位臣朱胜非等言屈已睦邻事本由于独㫁因时复位理难抑于羣情臣胜非等诚惶诚恐顿首顿首窃以昨者邻敌侵陵圣躬谦损授位元子退处别宫恭请东朝同聴几政至诚恳切诏㫖丁宁交好金国之欢少息生灵之祸今者干戈尚扰宗庙未安遣使必艰于还期防秋当思于预备若未复九重之政恐尚壅万机之繁恭承太母之训言兼列羣臣之奏请事有必至义不可辞伏望皇帝陛下察亿兆爱戴之公视社稷安危之重亟契六龙之驭率和万国之心俾中外之协宁庶艰虞之共济臣胜非等无任云云皇帝批答朕以金人连年内侵㫁然不疑避位与子恭请太母同聴政事庶便和议以迎二圣以安生灵今承太后圣㫖并得卿等所奏当还尊位搃揽万㡬殊非本意难议允从兼已具奏太后卿等宜体朕懐皇帝奏皇太后札子臣恭请领御寳札子令臣入禁中起居早来缘臣痰作卑体不安已奉表起居容臣俟朢日趋诣谨具奏知宰执等再上表臣胜非等言伏以责躬与子即圣徳之难名戴后祈天顾羣情之莫遏未颁俞㫖再罄忱辞臣胜非等诚惶诚恐顿首顿首窃以有徳者兴因民心之所与大寳曰位惟帝命之是承属天步之多艰轸渊衷而深念思柔强敌暂屈威尊播告多方见禹汤之罪已矜怜赤子知尧舜之性仁然事有缓急之殊则理系安危之异盛秋设备当爱日以有为万里结盟虑归程之或阻矧太后忧勤而垂训暨羣臣恳逼而陈辞宜还正宁之朝大慰羣生之愿伏望皇帝陛下仰遵慈㫖俯徇舆情亟𫝊清跸之音遂反紫闱之御东向而揖者再虽循即事之仪万嵗之唿者三速契投机之㑹臣无任云云皇帝亲答批答朕奉太母慈训及臣僚奏请还即大位亲縂万几深惟避位本意专在和好觊以迎还二圣安辑生灵今慈㫖丁宁与臣僚继请宗社之计至重防秋之期已迫祈请之使恐难必遂若太母念国家艰难之极不惮忧勤同聴政事则朕犹可勉徇臣庶之愿共图国事不然㫁不敢以独当尚书省牒部朕頋徳弗类遭时多难临民驭朽索之危渉道济巨川之逺向者敌师深入国步载艰永惟责躬避位之因専为讲好息兵之计力祈金国兾迎二圣以遄归庶保丕图可致四方之绥靖今则奉太母之慈训念嗣君之幼沖致兵民推戴之诚兼内外请祈之切防秋在迩当爱日以有为其遣使出疆恐寻盟而未遂露章狎至复辟为期朕以太后之㫖不敢违羣下之情不可却逊辞靡获任重难堪仰太母之慈仁许同听㫁思𦕈躬之寡昧敢惮忧勤朕惟东朝有垂帘保祐之劳元子有践阼纂承之託上徽称于长乐以致四海之驩正冡嗣于青宫以系万民之望式颁温诏诞告多方呜唿有臣三千实倚同心之助卜年七百复开过厯之期更资中外之交修庶格神天之协佑咨尔有衆咸体至懐太后宜上尊号曰隆祐皇太后令有司择日备礼册命施行所有三月六日赦书应于恩赏等事宜疾速施行如有稽迟重寘典宪故兹诏示想宜知悉皇太后圣㫖吾以国家变生仓卒遵用本朝故事同听大政皇帝复位即愿撤帘皇帝恳请者再义不得已黾勉数日今中外寕一天下共庆皇帝宜专决万几吾当退处东朝以遂初志可以今月四日撤帘故兹诏示想宜知悉皇帝奏皇太后札子臣伏覩太后札子欲以今月四日撤帘国家非常之变仰赖太后之慈仁恭俭始终保祐遂复大位今亟欲还政虽谦沖退託圣徳难名在臣区区之心实有不遑安者望依旧垂帘同听政事庶得和协内外保安宗庙取进止皇太后圣㫖吾惟自昔人君沖幼必资保䕶别有同听政故事前日特以仓卒之变勉徇权宜皇帝复位数日内外宁一机务既宜专决臣庶亦思瞻望岂宜久同大政已下诏用今月四日撤帘宜速遵用施行皇帝奏皇太后札子太后圣㫖以今月四日撤帘臣惟菲徳遭罹变故自非太后保祐则宗社安危殆不可测欲报之徳无以为称复位之始尤赖母慈敉寕中外而圣徳谦沖确然不囘臣不敢重以机务上凂圣虑已命有司遵依诏㫖施行六日癸丑尚书右仆射朱胜非罢为观文殿大学士知洪州吕頥浩为尚书右仆射同中书门下平章事制诏曰移跸而南渡欲止嘉禾请帅而北行往防京口深嘉忠议悉出恳诚陞秘殿之峻资贰鸿枢之重託镇抚六路缉绥兆民俟讫外庸俾图内治属营屯之沸扰致宫阙之震惊靡闻召节之符唿兵入衞尽䕶同盟之帅鼓衆偕行使孽将之宵征繇义师之云合朕素嘉其有王佐之畧复见其得大臣之风是用度越羣公亟付魁柄云八日乙卯降赦门下天佑民而作君所以大乎一统后体元以居正所以临于万方朕属时多难顾徳弗类武不足以戡定乱畧徳不足以惠绥庻民两宫逺狩则四时懐温凊之思金国内侵则万民罹涂炭之苦念艰虞之若此岂𦕈末之能胜盖少贬抑至尊之称庶以厌压上天之祸惟国家之厯数未艾而祖宗之徳泽在人露章率者若出于一辞总师入者沓来于数路㫁鳌足而立四极既成开辟之功取日角而受五龙始正神眀之御爰念拨乱者当同于创业救弊者宜急于改图方图事揆机为良久之观而训兵积粟严备御之策广恢隆于大业以驯致于丕平帝尧无黄屋之心岂菲躬之敢议汉髙先马上之治庶后効之可图嘉与多方一新霈泽可大赦天下于戯圣人大寳曰位既还宸极之尊王者求端于天期浃仁恩之溥常赖文武将相中外士民咸一乃心同底于治湖州通判张焘上疏言时政苗刘乱既定上求直言湖州通判张焘上疏大槩谓人主戡定祸乱未有不本于至诚而能有济者陛下践阼以来号令之发未足以感人心政事之施未足以慰人望岂非胸中之诚有未修乎又言天下治乱在君子小人用舍而已夫小人之党日胜则君子之类日退将何以弥乱而图治乎又言窃观近日措置防守大江之策户㸃一丁五人㸃二使自备糗粮器械而蠲其私赋乌合之衆素不谙战陈一旦有风尘之警闻金鼓声则鸟惊鱼溃之不暇尚安能必其用命乎徒费民财又损官赋而不适于用愿速罢之又言近日侍从台谏所言多循习故态观望意㫖毛举细务以塞责至国家大事则坐视而不言岂不负陛下遇待之意又言巡幸所至不免征缮重困民力句践之栖㑹稽似不如是不若权时之宜茅茨土阶以俟昇平为之未晩云二十日丁卯车驾幸江宁府溃兵刘文舜扰濠州刘文舜济南府僧也先是靖康间京城受围济南府有刘和尚者聚衆勤王有数千上即位刘和尚率衆至南京纳兵乞身济南依旧为僧未几其衆皆去围南府乞刘和尚依旧为首官司令刘和尚出城説谕其衆令退去遂退于数十里之外然后求其所欲衆曰我辈无头领得和尚依旧为头领刘和尚曰我非驭衆之才岂可为数千人之首今城中有刘和尚名文舜者有胆勇善射可为汝头领汝愿之乎衆曰诺遂招文舜令还俗归其本姓以统其军车驾南渡中原沸扰文舜与其衆渡淮首犯濠州知府连南夫命俞家镇土豪俞孝忠率民兵一百五十人往迎之与文舜相遇于白石孝忠遂进战马陷于泥淖中被杀衆皆奔还而防城民兵知孝忠已死亦散归文舜至城下南夫许犒其军约使退去文舜从之南夫科居民量贫富出银仍出库帛以遗之并自解金带授文舜而去溃兵薛庆据髙邮军召邵成章赴行在初邵成章以上书论黄濳善汪伯彦误国编管吉州上思其忠召之诸内侍忌其忠直谮之曰邵九百来陛下无欢矣乃使止于洪州居住邵成章字茂文一字天素开封人也少为内侍博通经史性好谅直诸内侍皆不喜之常出之于外宣和初为淮南路亷访使者条奏宣府童贯五十罪中外大骇贯请上皇移成章为河南路亷访使者亦不加罪渊圣即位内侍用事者多贬罢超擢成章入内知内侍省事赐梁师成宅以居时军民一歳两杀内侍皆知成章忠贤独不加害建炎二年行在掦州大金攻河北陜西羣盗起京东西路宰相黄濳善汪伯彦皆蔽匿不奏及张遇攻真州去行在六十里上亦不闻成章上疏条濳善伯彦之罪且曰必误国及申濳善使之闻上怒送章吉州编管眀年果失中原上思其忠召之诸内侍忌其忠直遂谮之曰邵九百若来陛下无欢乐矣乃使居于洪州大金军破洪州召之曰知公忠直能事金国则当富贵长享矣成章坚不从屡逼欲杀之监守两月复释之曰忠臣难得吾不忍杀复遗之金帛俄以病卒水贼罗成扰楚州罗成楚州洪泽闸之车军也洪泽镇市人烟繁盛倍于淮隂故洪泽人常欺侮淮隂人而淮隂人曰淮隂县也洪泽镇也镇隷于县敢欺侮我哉繇是各不相下初车驾南渡金人方退去京东与宿泗盗贼纵横洪泽有大小舟千余皆不敢动而闸兵恣纵横行于市中闸官不敢弹压成遂鼓率羣兵据舟船作过是时淮隂无官县吏孙晟权行县事以巡尉弹压洪泽成等不服遂与其徒董青辈率舟船犯淮隂晟退避之且使人劝和成等退去初韩世忠京东溃散有后军将李义者往来于寳应之间有衆五六百成遣人相约合军共围楚州去来不定成破连水军取练色绢为㠶以绢为索李复分军而去义谓之李大刀为邵青所败走至真州六合县界中余衆有数十人欲趋真州知州檄沿江巡检滑某追捕之滑某以军班授官善射有膂力即以土兵数十人追至九女堽杀义并杀数人余衆散走罗成后亦为邵青所併三朝北盟㑹编卷一百二十八三朝北盟会编卷一百二十九钦定四库全书三朝北盟㑹编卷一百二十九宋徐梦莘撰炎兴下帙起建炎三年五月九日丙戌尽六月七日甲寅五月九日丙戌改江宁府为建康府诏曰建康之地古称名都既前人创业之方又仁祖兴王之国本繇大邸光膺寳图载惟藩屏之名实符建启之兆葢天人之久属况形势之具存兴邦正议于宏规继体不失于旧物其令父老再覩汉官之仪亦兾士夫无作楚囚之泣江宁府可改为建康其节镇之号如故张浚往抚谕淮南四日己丑薛庆知枢密院事张浚罢知枢密院事为提举杭州洞霄宫张浚以枢密之职往淮南抚诸贼至髙邮军薛庆郊迎入城见浚之貌庆曰岂有如此枢密耶遂执之朝廷闻之乃罢浚知枢密院事为提举杭州洞霄宫浚随行有陜西兵多遭杀者庆逼浚之所赍官告三千道而馆之初薛庆之执浚也屡欲杀之其党王存劝止之曰真伪未可知恐杀真枢密则异日欲归朝廷其可得耶庆然之浚遂得归复为枢密院事行状曰盗薛庆啸聚淮甸兵至数万附者日衆公以密迩行阙一有滋蔓为患不细且闻庆等无所系属欲归公麾下请往示大信以招抚之渡江而靳赛等率兵降遂趋髙邮入庆垒从行者不及百戸出黄榜示以朝廷恩义庆感服再拜始公入贼垒外间不闻公信浮言胥动頥浩等遽罢公枢管及闻公讫事还即日趣公归且诏就职京西北路总管翟兴及杨进战于汝州鲁山县杀进杨进入河南府固守于鸣臯山之北山翟兴及其子琮屡扰却之使无宁息至是不安其巢穴遂弃辎重趍南路兴分衆邀击于汝州之鲁山县贼以精鋭迎兴于婆婆店酣战久之进死于陈中其衆皆溃兴之军初为药箭羣𤼵併中进及所乗马皆毙进之衆以为徒党自杀之自是贼之余衆复立刘可为首翟兴克河南府翟兴既败杨进遂平京西南北两路收复河南府由是躬率将吏至永安军朝谒诸陵将士至陵所皆泣下感怆不已翟兴保奏李兴功特补武义郎兼阁门宣赞舎人李兴孟州王屋人世为农业体干魁桀有勇力寡言语尚信义二帝北狩兴以保扞乡里聚衆万余元帅府统制官常元以为义兵统领车驾南渡陷没兴往来懐衞间攻刼敌寨断絶粮道于牛心寺竹林河等处京西北路置制使翟兴遣吏人以书币迎之遂听翟兴节制知河南府长水及破杨进兴保奏特补武义郎兼阁门祇候京城留守杜充及郭仲荀蔺整吕勍奏陈乞还阙张用等侵京西王善扰淮西杨进已死京畿稍宁静充等乃上表请上还阙不从刘洪道为京东路经畧安抚制置使上以京东隔在一隅刘洪道在青州屡腾奏牍方倚洪道经理京东乃除京东经畧安抚制置使併命宫仪知济南府召阎臯赴行在仍赐诏戒谕密州李逵等使之报国赐戒谕李逵宫仪张成等勅书勅李逵等朕惟金国慿陵山东震扰保此数州之地皆由诸将之功尔等夙着忠诚各应委任宜互倾于肝腑以同奨于朝廷速底成功是为报国八日癸巳诏从官条具利害诏从官条具利害侍从有献幸蜀为长策者上筹之未决御史中丞张守上疏曰东南为国家根本之地陛下既逺适则奸雄必生窥伺之心将士陜西人往往劝为此行以蜀近闗陜可图西归此不过将士自为计耳非谓陛下兴国家计也併陈其害有十翼日至殿庐谓諌议大夫滕康曰幸蜀之事吾曺以死争之入见上力言其不可上曰卿言正与朕意合此决难行其议遂寝翟汝文亦有疏请幸荆南其言亦不用六月一日戊申朔李成围楚州六月癸丑诛苗傅刘正彦于建康府先是四月上复位以苗傅刘正彦为淮南西路制置使副遣之任勤王兵将至傅正彦夜引兵开涌金门而去羣臣乞急遣兵捕诏世忠为江浙制置使将兵讨傅先诛王世修吴湛以世修本预傅谋湛附贼故也傅至衢州江山县禆将张翊斩钧甫柔吉将兵降于周望韩世忠追傅等及于建州浦城县渔阳驿与贼遇傅将兵居溪南正彦将兵居溪北约相策应世忠亲率兵力战正彦军少却世忠乗胜追击正彦兵大败正彦坠马世忠生擒之傅弃军遁去堕水不死衆失傅所在苗翊収其兵千六百余人走歛川县辽人刘晏隷傅麾下统赤心队世忠追及之晏谓其部曲吾岂从逆党反者邪韩制置既来吾事济矣遂率衆归世忠禆将池江擒苗翊张逵収其余兵三千余人走建阳乔仲福王徳赵士成共追之尽降其衆苗傅变姓名为商人建阳走至一村落中投村舎詹氏欲更衣而去詹氏主识傅遂擒之送于世忠世忠并正彦槛送行在并凌迟处斩于建康市将就刑正彦瞠目而骂傅曰苗傅汝真匹夫不用我之言遂至于此苗翊苗竬并脔磔于市七日甲寅黄濳善责授宁逺军节度副使永州安置汪伯彦责授江州团练副使英州安置左司諌袁植上言前宰相黄濳善汪伯彦国之奸贼也其罪不在王黼蔡攸之下黼攸乗天下治安之久伺人主倦勤之隙持禄保位不顾后患创开邉隙贻祸宗社渊圣皇帝虽戮之而不能显正典刑天下至今为恨濳善伯彦当天下丧乱之后正人主忧劳之时天步如履氷国势如累卵存亡之机系于一相方且怙宠擅权蔽贤嫉能导䛕者亲忠直者踈苞苴者进洁亷者退附已者立登要路忤已者致之死地道路侧目不言敢怒缙绅愤怒而相不恤闾里愁叹而相不知致敌国肆为谤讟事不忍闻外起逆臣敢行不轨民不堪命自登相府曽未踰年三分天下㡬失其二自河之南迄于东京由陜之右迄于淮甸生灵涂炭州县坵墟臣以谓濳善伯彦之罪不在王黼蔡攸之下也陛下纵释而不诛奈宗庙社稷何奈天下百姓何李纲陷陛下于失信结怨于金人兵连祸结未有休息之期陛下特窜之海外天下不议至濳善伯彦姑置之善地所以动人心将士解体国势愈危陛下仓皇东度之际恨不脍大臣心肝以居近密为之营救也臣愚伏望陛下静黙深思念前日有播迁之苦致逆臣生背逆之心采用臣言断自渊衷命有司槛至行在斩于都市庶几威权自立人心自附外折敌情内消奸萌可以鼓士气可以崇国体中兴之功在此一举遂责授濳善宁逺军节度副使永州安置伯彦江州团练副使英州安置林泉野记曰黄濳善字懋和登进士第宣和间宰相王黼喜之累加除擢靖康间知河间府兼髙阳路安抚使大金入京诏河北诸州起兵勤王濳善依违逗遛不行及闻京师已破方领兵一万赴康王于东平府王令驻军于兴仁府以张换等十军皆听节制濳善怯懦无进兵勤王之意及大金自宛亭来攻乃遣张换丁顺孟世宁击之射中龙虎郎君堕马而去康王已闻二帝播迁加濳善天下兵马副元帅王到应天府加濳善徽猷阁学士及即位除中书侍郎以其兄濳后为户部侍郎数月除濳善尚书右仆射御营使濳善固位怯敌与汪伯彦及诸内侍相结畧无为国济民之意恢复中原之心上幸扬州放散四方勤王之兵溃为盗贼占亲兵一千自衞不用能贤惟荐朋党王黼门人如卢益辈多用为八座侍从陈东欧阳彻上疏乞留李纲即斩之以吴给张阁之言为讳善交通闗节贿赂公行京东日为大金所侵直至淮上濳善恬不为虑二年加尚书左仆射许景衡乞车驾驻江宁以备大金不测之侵濳善力沮抑之宗泽以収复两河迎请二帝为急濳善大恶之专为谄佞固宠之计三年金人已廹上欲南渡濳善伯彦尚苦留之上更不问率百余骑径渡润州仅以身免军民百万皆为大金杀掠遂陷中原百姓闻濳善之名无不毁骂上至杭州御史中丞张澂言濳善伯彦大罪二十罢为观文殿学士知江宁府后又言其罪改观文殿学士提举南京鸿庆宫又再言其罪改观文殿学士俄又言士民皆怨愤遂责授秘书少监分司西京后司谏袁直再言其罪责授宁逺军节度副使永州安置汪伯彦字廷俊徽州祁门县人也王本为祁门令招伯彦为门客故秦桧皆居伯彦席下崇宁二年登进士第梁子美知大名府伯彦为司理参军子美甚善之累迁中散大夫靖康元年进河北防邉十策擢直龙图阁知相州伯彦兼主管真定府路安抚使公事及康王出使于大金过宿州伯彦言大金已南渡劝未可北行遣刘浩以兵三千迎入相州俄除兵马副元帅虽畧招兵而怯懦无谋无勤王之念常劝谋往东南自保而已加伯彦天下兵马副元帅建炎初除同知枢密院事俄除迁知枢密院事濳善结内侍以固权陈东欧阳彻被诛畧无一言谏止吴给张誾邵其章皆以忠谏伯彦忌而窜之宗泽屡乞亲征迎请二帝伯彦沮之大学生魏祐上书言其与黄濳善共为奸邪乞早逐之伯彦占亲兵一千衞其家畧无为国济民之心梁子美亲族皆荐为美官王黼之客卢益已为尚书伯彦荐濳善为同知枢密院大金攻陜西五路京东京西诸州多残破伯彦恬然不恤许景衡乞早渡江宁府伯彦立排沮之建炎二年除尚书右仆射与濳善相结阿䛕顺㫖特固禄位而已大金已逼掦州不遣兵拒战上欲渡江又与濳善留止次日车驾百官单骑径渡镇江而六军百姓多为大金诛掳天下咎其邪佞踈谬闻其名则罔不切齿骂詈御史中丞张澂言其大罪二十罢为观文殿大学士知洪州后再言其罪降为观文殿学士俄又言之士民亦愤心未厌以正议大夫秘书少监分司南京永州居住后司监袁植再言其罪责授江州团练副使英州安置裴渊以其衆至行在隷于韩世忠初裴渊以収复秦州之功状闻于朝得㫖许赴行在既至悉𤼵隷韩世忠军张浚江淮荆湖川陜宣抚处置使便宜黜陟赐闗陜官吏等诏诏曰朕嗣承天统遭时多艰夙夜以思未知攸济正赖中外有位悉力自効共拯倾危今遣知枢密院事张某喻密㫖黜陟之典得以便宜施行卿等其念祖宗积累之勤勉人臣忠义之节以身徇国无贻名教之羞同徳一心共建隆兴之业当有茂赏以答殊勲杜充为宣武军节度使朝廷除杜充为宣武军犹未知杨进死乃加进任正观察使范琼率兵至行在送大理寺赐死范琼军于洪州苗傅刘正彦之变除庆逺军节度使湖北路制置使琼以兵㑹合不从及上复辟遣使宣谕至是方来朝臣僚交言其罪枢密院计议官刘子羽乞诛琼以戒暴乱吕頥浩张浚议定必杀之乃召赴都堂命刘光世入琼寨抚定其兵送琼大理寺赐死犹不伏狱吏以刀自阙坌挿入呌疼一时死其弟并三子皆流岭南张浚行状曰御营平㓂将军范琼来赴行在琼自靖康围城与金人通及京城破逼胁后妃及渊圣太子宗室入金国及乗乱剽畧乱左右张邦昌为之从衞罪状非一至是闻二㓙伏诛始自豫章拥衆入朝既陛对恃其衆盛悖傲无礼多所邀求且乞贷傅正彦逆党左言等臣僚奏大畧云琼大逆不道罪冠三千之辟唿吸羣㓙布在列郡以待窃发若不乗时显戮则国法不正且他日必有王机蘓峻之患臣任枢管之寄今者被命奉使川陜行有日矣乃心踟蹰若不尽言乞伸典宪死目不瞑上深然之公独与权枢密院检详文字刘子羽密谋夜召子羽及选宻院谨饬吏数辈作文书札榜皆备鎻吏于府中翼早公赴都堂召琼议事琼从兵溢涂巷意象自若坐定公数琼罪愕怡命縳琼送大理寺子羽已将榜于省门外亲以圣㫖抚劳琼衆曰圣㫖罪止琼余皆御前军也无所豫顿刃应喏琼论死兵隷神武军姓氏录叛逆传曰范琼字寳臣开封人也自卒伍补官宣和末河北京东羣盗起命琼往招张仙崔知李寳蔡进等有功金人围京城琼与李寳等来勤王屡与大金战皆身先士卒数破之由是显名大金退命琼军河北招羣盗刘浩等数战破之加观察使赐第一区金人再围京师琼为京城四壁都巡使渊圣出郊大金使琼取太上及郑皇后太子诸贵妃等琼仗剑逼请出城诣金人寨百姓邀驾者琼皆斩之金人又命京城再立异姓揭榜于市劝谕之及欲立张邦昌统制吴革欲拥军民併与金人死战以夺二帝琼又与左言以兵攻革执而诛之杀数百人于金水门外而邦昌立矣般甲杖欲候金人退师往抚诸路不伏者建炎初至应天府加定武军承宣使御营使司同都统往襄阳讨李孝忠琼至屡与李孝忠战败绩㑹诸路兵皆至与孝忠大战临陈杀之其将张世立孝忠弟孝义降于乔仲福琼至运道遇羣贼孙仲等与战皆㓕之加天武奉日四厢都指挥使同主管侍步军司移军真州后除琼御前平㓂前将军领王刚王彦等军驻京师三年羣盗刘忠据海州懐仁县遣统制张仙崔智慕进徐靖等击之忠诈仙等入忠寨抚之忠伏兵起击仙等皆杀之降其兵琼屡与忠战皆败绩羞恨而已回军夀春府军士与夀春府兵作争遂相杀争出刼其城杀其知府邓绍密闻苗傅刘正彦之变琼在洪州傅除庆逺军节度使湖北路制置使琼与傅书问往来不时进兵张浚十一檄令㑹合勤王琼终不进上反正遣使宣谕方来臣僚累言其罪张浚杜充议除之召赴都堂命刘光世入琼寨抚定其兵送琼大理寺赐死犹大唿不伏罪其弟并三子皆流广南籍其家财刘光世招降韩隽韩隽为苗傅第四将傅败隽以所部人马走至湖口渡江至蕲州知州王甡与州县尽弃城闪避隽检视军资及诸库州仓钱绢米麦皆盈满隽悉自封鎻之出榜止不得秋毫扰于民间不得攘取仓库次日便行欲往京畿寻杨进杀之至光州仙居县界值王善张用遮路兼闻杨进已死㑹刘光世驻军江州遣人招安隽隽乃受之光世令蕲州知州王甡及州县官已复入城治事甡率州县迎见隽叙话甚懽隽自此更名世清号为小韩三朝北盟㑹编卷一百二十九三朝北盟会编卷一百三十钦定四库全书三朝北盟㑹编卷一百三十宋徐梦莘撰炎兴下帙起建炎三年六月十六日癸丑尽八月十六日癸亥下罪已诏谴诏曰朕纂承大统二年于兹天监未囘国势滋削迩者季夏之日常隂示谴当炉而寒变不虚生实由菲德今朕歴陈过失眀告庶邦爰自建炎之初大敌始去臣民劝进思戴旧恩便合纠率羣心力图恢复直造京都号令四方而乃退避茍安迟囘不决滋乱长㓂以迄于今此则朕昧经邦之逺图其失一也维扬驻跸主援中夏不能指授将帅保固疆陲西自闗陜东踰兖郓爰及唐邓悉为战区加以斥堠不眀备御无素敌师深入直抵淮甸仓卒之间匹马南渡至使衣冠陷没井邑邱墟老稚啼号遗骸枕借此则朕昧戡乱之大畧其失二也溃散军兵避㓂黎庶既无主帅又乏资粮本以邀求渐成剽夺暴露风雨隐匿山林寝终夕而靡遑日偷生而可愍想亦厌为暴露思作平人特以诚意未通彼此猜阻使我良家子弟被不令之名报国儿郎懐自疑之计此则朕无安人之徳其失三也既达余杭辟师在外逆苗傅等濳懐异志乗我中虚擅杀枢臣称兵魏阙逼胁上下颠倒干坤所赖在外大臣抗疏输忠提兵入衞将帅协济国步再安社稷之危㡬如累卵此朕失驭臣之柄其失四也朕之四失姑举大纲至如直言之士啣愤未摅死事之家遗孤未录朝纲尚紊军律不严兵无杀敌之心士亡死节之谊京东两路旱蝗相继斗粟万钱粟麦虽成反资敌廪加以军期津𤼵力役繁兴逺迩嗷嗷民不堪命疆宇之内悉知吾人怙乱阻兵更相屠戮杀气薰为疾疫善良转为敌讐皆自朕不能抚䘏军民以至于此为人父母慙徳良多尚赖九庙神灵遗泽未冺万邦臣子懐旧一心宗社未移厯数无改今朕深自修省悔过责躬一食之间惟二圣是念一席之上惟四方是忧逆耳忠言钦而必受寛民良法信而必行放斥宫嫔减损服御捐不急之务罢冗食之官积粟训兵图复旧贯庶渐平于多衅获迎奉于两宫惸惸此心未知攸济惟尔股肱辅弼暨于在庭同䘏朕躬㒺自暇逸爱日图治庶㡬小康惟尔爪牙将臣奋激忠勇併力齐心捍御邦家懋建勲名攘却强敌惟尔监司郡守抚循疲瘵安习流亡合势连衡以销外侮惟尔羣黎百姓念祖宗覆育之恩懐父母乡邦之恋各坚忠义同卫王家呜唿天虽逺诚意既孚则如影响之随民虽逺人心既洽则如堂奥之近尔有疾痛朕闻其嚬呻尔有忧劳朕同其焦灼尚虑有衆未悉朕志特颁诏书谆谕再三行在令尚书省出榜朝堂在外令监司郡守行下告谕无有逺迩咸知朕悔过之意庶㡬上下协徳中外一心销弭烖异𨗳迎善气嘉与四海同臻绥靖顾不美欤又诏令侍从台諌条具阙失御史中丞张守上疏疏曰陛下罪已之诏数下矣而天未悔祸实有所未至尔倘能应天以实不以文则安知谴告警惧非诱掖陛下以启中兴之业乎先是守为殿中侍御史日常进修徳之説前后凡三上疏曰愿陛下处宫室之安则思二圣母后䝉犯霜露之凄也享膳羞之奉则思二圣母后不给饔飱之惨也服轻煖之衣则思二圣母后穷邉絶域之寒苦也握予夺之柄则思二圣母后语言动作受制于人也享嫔御之适则思二圣母后谁为之使令也对臣下之朝则思二圣母后谁为之尊礼也要如舜之兢兢业业如汤之慄慄危惧如大禹之菲恶如文武之勤忧圣心不倦盛德日隆而神天不为之助顺者万万无是理也汉王吉有云俯仰屈伸以利行进退趋止以实下吐故纳新以歛藏专心积精以通神此言可以行也汉枚乗有云出舆入辇命曰蹷痿之机洞房清宫命曰寒热之媒皓齿蛾眉命曰伐性之斧甘脆肥浓命曰腐肠之药此言可以戒也至是守复再及之且曰天时人事至此极矣陛下覩今日之势与去年孰愈而朝廷之措置施设葢与前日未始异也俟其如今春维掦之变而后言之则虽斥逐大臣无救于祸汉制灾异策免三公御史大夫萧望之谓月无光咎在臣等宣帝以为意轻丞相天变之来宰相预任其责併论时相有勤王之师而左其畧论其才能受一职而有余论其解识干万机为不足算计见効曽不及于前日臣以谓不若更择文武全材海内推服公愿以为相者亲擢而并用之又上疏曰陛下灾异询访阙失献言者不为少矣愿奨谕或就加褒推一二以示畏天罪已之责上皆嘉纳之二十八日乙亥杜充淮南京东宣抚处置副使权知磁州蘓珪叛附于金人初知磁州宗泽既勤王而去也以州事交与路分钤辖李侃金人围磁州有禁军有民兵民兵甚衆禁军恐其势盛将校郭进乃作乱有书表司赵正隆者宗泽常以为中军将正隆与进谋遂杀侃及在州官以通判赵子节为知州又同知蘓珪者素得军民情亦不被杀金人围城急对垒城坐守以困磁州城中皆知不可于是杨再兴等作乱杀子节而进等请珪曰有三事能从我则方可为知州衆曰试言之珪曰我欲率军民夺路归京师见宗元帅如何时泽已死城中犹未知也衆曰不可又问吾与尔等力战如何衆曰不可珪曰盍开门乎衆有相从意皆不应珪乃与衆下城倒旗帜唿曰磁州开门投拜金人以索坠至城下且折箭为誓曰不杀人进等犹入先纵剽掠然后投拜乃曰可俟来日开门诸吏觉之促珪下钓桥已下诸军乃散去由是开门官吏僧道迎金人以入翼日有米面入城其价顿减数十倍磁州武安县始下其县城乃宣和间知县陈耕所筑用以拒张迪等羣㓂者也诏皇太后皇太子六宫赴江表诏防秋令官吏家属从便诏曰朕膺九五之尊当百六之㑹内则纪纲堕壊未有振举之方外则强敌侵陵未有御攘之策顷者退保淮甸暂驻维扬而辅弼无先见之几将帅失间探之实迺禁居民之回避颇咈舆情惮于日下之小劳驯致大祸敌之奄至王室阽危皆朕徳之不眀致生灵之重困虽创惩而㒺怠念哀痛以何追今者廹近防秋理当夙戒朕已命杜充提重兵为淮南京东西宣抚处置副使力保诸路又于七月下旬恭请隆祐太后津遣皇太子六宫及宫室近属迎奉神主前去江表百司庶府非与军旅之事者并令从行朕与二三谋臣帷幄宿将士庶军人戮力同心以备㓂敌进援中原念社稷之与存冒锋镝而敢避誓有一死以保羣生尔民尔兵不无室家之累乡邦之懐虽去危就安事不可忽应官员百姓欲遣家属南去者官司不得禁止仍令沿路州县优与存䘏无致失所见留官吏兵将义当体国不可辄离官守所有家属亦听从便所至去处听逐路寺观空闲房舎宿泊不得邀截拦阻咨尔卿士大夫军民人等勿谓朕躬有罪而㤀宗祖涵养之恩勿谓国步方艰而忘父兄忠义之计来坚厥志共济丕图遗史曰维扬之役遭杀戮者不可以万计上思而悯之时将防秋乃降是诏遗史曰是时始措置防江之策十有六条令刑部镂板起居郎张守疏其失有五且曰机事尚神密而镂板颁行非也又上疏敌师近在东平防秋近有旬月而经画措置未见端绪大臣在政事堂日困文书賔客之冗愿令置常事以思所以备御朝夕讲究以次施为朝论是之置御前五军别置御营使司五军统制初以辛正宗为御营使统制陈思恭为御营使司后军统制张浚韩世忠不服乃改御营使司五军为御前五军别置御营使司五军统制以陈思古颜孝恭等为之王为靳赛所败先是朝廷以靳赛为淮东路总管屯于扬州已而复叛朝廷先遣王充招抚使与赛遇于兴化军不整为赛所乗大败制书金鼓印文尽为赛所得仅以身得免朱胜非落职提举亳州明道宫张澂以资政殿学士知洪州诏曰朱胜非颜岐张澂路允迪当轴处中荷国重任而不能身衞社稷式遏㓙邪方逆臣乱常之日恣其凌肆以紊机衡危而不持颠而不扶孔子以为焉用彼相昔冯道歴事数代尝为宰辅措身安宠以免于时坐视废君易主如同行路而欧阳修以为臣如此愧㫁臂之妇人朕方力致中兴总覈名实虽藏疾纳污务从寛大而国之纲纪当辨忠邪今二㐫就诛典刑斯正胜非之徒盍议其罚胜非遂落职宫观张澂以资学知洪州先是张守为御史中丞首论朱胜非等不能思患预防致贼猖獗至是二贼已伏诛乃正胜非等罪鄂勒欢逹兰栋摩屯濵州尼堪自扬州归至东平差济南叛臣刘豫制东平府兼制河南诸州郡七月九日乙酉闫臯宫仪弃维州闫臯归于朝廷金人复侵京东其势甚盛刘洪道及宫仪闫臯弃维州约宫仪建寨闫臯攻秬米寨洪道攻青州臯率其衆欲往登州经由莱州之境张成知之遣人截路邀之臯大败衆皆溃散臯以二十余人至登州茶山夺王员外船过海归于朝廷宫仪洪道率衆出东门过白浪河下寨安泊老小仪率衆复入维州大肆剽掠然后出张建寨不克遂犯密州恐仪再入安邱遂尽焚安邱及沿路居民仪乃屯于密州南盘石河去州八十里洪道攻青州入之得伪知州向大猷并获大猷所出文榜大猷不知也存留大猷于军州中张成以莱州叛附于金人成起身军卒据有莱州遣人诣行阙进天申节礼物金银赐诏奨谕朕惟东莱隔絶于兵久不为郡乃以诞弥之日逺输贡篚之珍自非诚悃之确然安得驰奔而至此载观来奏嘉叹久之成既败闫臯之衆而金人渐入莱州境遂以莱州降金溃军郭仲威据淮阳军郭仲威初与李成皆在淄州金人举兵侵京东仲威与成皆离淄州成往宿泗州仲威往淮阳军时淮阳无守将唯二将校自权知通仲威屯于城下初许与百姓通买卖既而遂围其城而攻之仲威之衆仅五六百而已乃取下邳八乡之民杂于军中凡攻四月破其城大肆刼掠尽取其强壮充军是时维掦楚州金人皆已北归仲威遂趋楚州翟兴攻败王俊克汝州王俊聚衆据汝翟兴欲亲至城下招之使降既入其境俊则塞井夷灶以困兴兴大怒既而城下俊令其党矢石俱𤼵兴曰吾以好意来而王俊敢尔命将士攻之指顾之间已有登城者俊引其衆遁归繖葢山兴乃按辔入城秋毫无犯百姓皆安堵休士三日复率兵至繖葢山分布将士出战贼援兵衆兴跃马驰而出曰贼识我乎翟总领也因弯弓射之贼皆遁之十八日甲午溃军马友与张用曺成李宏分军张用等屯于山一帯度夏刈民麦而食皆尽掳掠无所得乃㑹议欲复往京东友请以本部兵沿淮巡绰且留此用知其有相离之意遂许之友乃以本部兵数万去为七军甲午曺成李宏与用㓂光州境内沿淮札木寨为久驻之计二十一日丁酉张浚领刘钖赵哲王彦等兵往川陜初王彦在员州养疾维扬之乱因渡江至浙西苗刘之乱以彦为御营统制彦曰枭䲭逆子行即诛锄乃欲汚我耶即称疾辞免时隆祐皇太后称制降㫖不允彦因佯狂乞休致上复辟嘉彦忠义不挠差知洮州主管沿邉同安抚司公事未赴张浚以江浙荆湖川陜宣抚处置使奏为前军统制官太子少傅王绹请置使以分浚之权不许是日𤼵建康杜充除同知枢密院事制曰精神折千里之外莫大先声之振文武作万邦之宁允赖全徳之良朕忧未济之难思得非常之佐永懐人杰久去朝廷辍兹鎻钥之严付以枢机之重具官某刚眀不挠沈鸷有谋徇国忘家得烈丈夫之勇临机料敌有古名将之风比守两京备更百战华夏闻名而禠气兵民趋死而一心与其统方面而保国家孰若委腹心而还廊庙庶仲尼既用齐人悉反于侵疆随㑹来归晋国永无于羣盗副予虚伫时乃之休赐杜充辞免不允诏诏曰惟今日之事在于审观机㑹先立规模度吾足以胜彼与吾足以守此者而已以卿资兼知勇识洞古今兹予付尔以本兵之任此孟子所谓国人皆曰贤然后命之者也岂朕私意哉奚乃累章过形控避朕言不再勿复重陈赐杜充第二辞免不允批答朕遭世多艰临川望济求贤靡𫉬当馈兴嗟以卿负天下之竒才眀古今之大畧两京之绩四海所闻兹擢预于㡬微庶稍寛于忧顾朕志定于召卿之始卿谋期于弼朕之成衆论皆然屡辞奚益所请宜不允杜充留守京城以絶粮遂赴行在既至除同知枢密院事二十六日壬寅隆祐皇太后迎宗庙省部百官赴洪州诸路公事皆赴洪州与决诏曰朕属时多艰涉道未济念邉隅之震扰慨国制之抢攘将兼总万㡬则军旅之政在所先欲专意五兵则邦家之事不可废葢文武一道固无任用之殊而军国异容宜简经常之务必有救弊之策以为戡乱之方今则随时变通随事参酌合三省枢密之任总百官庶务之繁爰命而臣俾行厥职若征伐财用之大计与赏罚选任之至权悉属行营具闗朕听既获亲于戎律亦无废于邦经庶振大威稍平多垒朕已躬请隆祐皇太后率六宫往江表其行在有司非预军旅之事悉俾从行仍命李邴权知三省枢密院滕康权同知三省枢密院从衞前去应军旅钱糓差除等事咸总于行宫其常程有格法事务及四方刑狱奏案吏部注受差遣整㑹功赏举避之数并隷洪州三省枢密院播告中外咸使闻知李邴滕康制曰朕眷留近甸规复中原载惟南国之奥区宜处东朝之严衞乃今巡㢸恭邑遐征既转留钥之权仍总行䑓之政具官某刚眀而沈邃笃实而裕和谋谟为至治之基议论得大臣之体延登未久已闻魏相之有声委任虽艰所赖姚崇之知变兹当安危之㑹尤须倚重之才孰副予求莫如汝器是用辍从四近之列遣率百司之行朝长乐之宫以日承于温凊分周公之陜其身任于安危稍戢干戈即还廊庙赐李邴不允诏朕方排难而解纷未暇宅中而图大乃眷重江之阻实宜慈壸之居爰辍辅臣往司行省以卿负古人之学有当世之才比擢预于政机坐収还于威柄详观底藴尤见典刑兹权中外之宜实付安危之寄是为分陜咸谓得人奚未喻于至懐尚力辞于成命往图经济用释頋忧八月刘光世驻军江州初王徳受韩世忠节制以追苗傅刘正彦也世忠喜徳之勇鸷欲使归其麾下乃使心腹健将陈彦章图之徳与彦章适㑹于信州同谒郡将彦章进揖徳颇倨彦章不平之拔刀刺徳不中徳夺刀杀章就知州请授徳诣阙聴㫖送郴州编管次长沙诏趣徳还适㑹世忠屯九江奏留徳复统故部溃军刘文舜屯于舒州刘文舜率衆犯舒州通判权知州事郑严濠州人也遣人致书以礼待之文舜喜遂秋毫不扰严申朝廷朝廷命以官并赐袍带鞍马文舜一行皆喜文舜用事人王徳仁字徳一亦授通直郎王庶罢节制六路军马王庶失延安府自陈待罪至是命下遂罢归田里庆帅王代领节制使三朝北盟㑹编卷一百三十三朝北盟会编卷一百三十一钦定四库全书三朝北盟㑹编卷一百三十一宋徐梦莘撰炎兴下帙起建炎三年八月二十日丙寅尽闰八月十四日庚寅二十日丙寅隆祐太后至洪州闰八月一日丁丑朔吕頥浩为尚书左仆射同中书门下平章事杜充为尚书右仆射同中书门下平章事皆御营使参知政事王绹御营副使赐吕頥浩辞免不允诏勅頥浩省所札子奏辞免恩命事朕惟有不世之畧然后足以成不世之功有非常之才然后足以济非常之务卿迈往之气絶人之资泽加生民勲在王室兹已试之效也故去国未㡬靡人不懐迺者申効使轺趣朝行阙召见便座博询嘉猷忠诚慷慨议论眀辨兹用延登亚保之位复卑冡司之权卿不闻孟子之言乎如欲平冶天下舎我其谁葢古人自任以天下之重如此今日之势非卿孰安卿其慨然为朕力图所以兴复者兹卿自许而亦朕之所期卿者也区区小亷以待常士而已岂足为卿道哉所请宜不允故兹诏示想宜知悉溃军辅逵降于王辅逵扰于楚涟水之间朝廷以王为淮南招抚使以讨羣贼逵欲受招安乃谕其衆曰当竭力取涟水南寨得寨则受招安衆皆诺遂攻南寨寨在河清之中流狭而长逵令斫木为筏併力攻之拔其寨大肆剽掠然后诣降十四日庚寅宫仪及金人战于密州军败李逵呉顺以密州降于金人宫仪经夏与金人相持屡经战未有大胜败七月仪屯于盘石沟在密州之南八十里分屯于常山王庙入城二十里金人于密州之北三十里时时遣人在城下招密州降李逵呉顺曰今南有宫仪北有大金安敢投拜若能破宫仪即日投拜如不然或宫仪破大金军亦降宫仪今孤城无援唯强是从金人主将特黙万户深然其言遂不敢攻且专谋破宫仪矣南门外虽坦途然两邉皆山在二十里之间有常山王庙仪以兵扼其路金人乃飏言宫太尉马军五不能当我之一然步军差胜于我我之步军十不能当仪之一仪闻之以为然金人不时出兵转戍而南侵常山王庙仪兵御之金人佯若不胜而退去以为常凡月余仪之军皆以金人为易与耳金人知仪衆皆懈至是马步齐进马军在前方战马军少歇步人齐进而马军两翼亦进仪兵不能当皆两邉奔山髙处金人以马军径趋八十里直犯盘石河大寨仪犹不知衆皆奔溃仪及刘洪道奔九仙山金人进逼之仪及洪道以余兵数千奔海州渐至楚州又为郭仲威所败乃里至真州仪兵已败金人责李逵呉顺如约逵顺遂以密州降于金人后逵为顺所杀仪至真州得㫖转两官遥郡刺史其转官遥郡制曰胜敌而擒兹为妙算闻功则赏岂限常规矧转鬭以猝然决重围以俄顷忽而不录何以示公具官某胆畧沈雄神锋警捷独出万夫之上亲更百战之余比缘彊敌之师徧蹂全齐之地过城輙下连壁方坚汝掦貔虎之威尽复金汤之固爰峻加于显秩仍升刺于大州勉建竒功更图茂渥洪道至朝廷言仪在京东时事仪自缢取首级送行在其将蔡清耿安皆槛送行在拨其军隷王洪道以向大猷同赴行在言大猷受金人伪命知青州其出榜文多指斥有反状明白大猷伏罪遂斩之胡寅上万言书臣昨于闰八月一日观诏书以敌人侵陵备御不给遂有移跸之意左顾荆鄂右趋呉㑹安危利害下问羣臣臣时骇然不意清问及此何者以陛下自钱塘未幸江宁也诏曰已援中原矣及至江宁以旧都之名符启建之议改为建康也有诏曰天人允属兴邦正议于宠规矣继而深惩维扬之祸立遣奉隆祐太后以六宫及百司不预军旅者之南昌有诏曰朕与二三大臣帷幄宿将坚守不动誓言以死答羣生矣前后三诏不出半年之间而立言措辞不同如此臣所以畏惧疑惑卒无以上对退伏念至于旬时陛下以安危利害询于在庭茍或虑之不精计之不审以害为利以危为安则其负诬神明迷误社稷罪在不赦輙倾愚见不避诛死泛论建炎谋国之失而陈拨乱反正之计念时事之廹切仰徳意之寛大兾功効之可图忘触犯之难恕惟陛下留神省察幸甚臣闻孔子曰成事不説遂事不諌既往不咎臣今所陈不免追咎既往者葢谓建炎以来有举措大失人心之事今欲复収人心而图存则既往之失不可不知不可不改也一昨陛下受渊圣皇帝之命出使河北二帝既迁则合纠率师徒北向迎请而遽膺翼戴亟居尊位遥上徽号建立太子不复归觐宫阙巡省陵寝斩戮直臣以杜衆口南巡淮海偷安岁月金人深入陜右逺破京西谩不治兵畧无捍御盗贼并作一切招抚无辜之民千里涂地然怨气上触日昏无光飞蝗蔽天动以旬月方且制造文物糜费不赀猥于域中请行郊服朝廷之上自谓中兴敌骑乗虚直擣行在疋马南渡狼狈不堪淮甸之间又复流血逮及正寳位移跸建康不为久图百度頺弛淮南宣抚卒不遣行自画大江轻失形势一向畏缩惟务逺逃军民怨言如出一口存亡之决在于目前凡此节次十数条皆所举措失人心者也自古兴亡固不足道且以中兴而能存者道之夏少康周宣王燕昭王越勾践汉光武唐肃宗皆中兴贤君莫不能任贤使能修政事治军旅而其奋𤼵刻厉期必有成者则又本于忿耻恨忮之意不能报怨终不肯已所以光复旧物各称中兴未有承衰微之后继决之余切切焉固陋以为荣施施焉茍且以为安而能长久而无祸也臣尝计天下事今可谓多矣请毛举而论其要尤在于修政事备邉陲治军旅用人才除盗贼信赏罚理财用核名实屏佞䛕去奸慝十事而已今政事未修也何以富国强兵邉陲未备也不闻长虑却顾论军旅则罢耎不胜其任论人才则混淆未得其真盗贼跨州连县而莫敢谁何赏罚昧于功罪而士气先阻大农当务足食而军无见粮名实当责成效而类多茍且左右使令岂无佞谀百官有司尚有奸慝天下之事所当留意不可忽者今皆悖理伤道如此而谓无以致天谴其可得乎皇天谴怒于上矣固当深思极虑而应之以实念十事之未当和气之未格深自贬损以省厥咎至徳也恭承祖庙以致中兴至孝也此之不图而姑务俭素之小节宥赦之小惠此岂承天之道也哉故曰陛下未得其道故也今陛下欲承天意以求治当先自此十事始十事既得其当自反而昭徳塞违以明示四方使中外咸知陛下求端于天之意如此其切不徒于虚文则民悦于下矣民悦于下天鉴于上变祸为福又何难哉然恐陛下未得其要耳故臣愿言之所谓修政事者何也臣谨按春秋鲁成元年王师败绩于茅戎先儒未有説也臣谓王国之大宜无不服而茅戎小族至敢逆命王师伤败故圣人疾而哀之以见四境盛而周道衰至此极也今政事之大有甚于四境强甚而兵革不振者乎鲁僖二十八年公子买戍衞不卒戍刺之説者以谓衞方有难同姓诸侯义当救恤鲁为衞戍深得救灾之礼而公子买以君命出戍乃敢违命而不卒事使鲁有阙若以法论之则是乏军兴矣岂不可罪今政事之大有甚于爵禄与人而人莫敢用命者乎金师深入长驱郊保七八年矣两宫逺狩九庙为墟天子䝉尘越在草莽而金人犹以为未足也正欲饮马长江投鞭中流以快其志中国惴惴焉奔命之不暇将何以逞中兴之治果安在乎修政事之大不急于此乎故曰敌国强盛而兵革不振也古之明王得操纵之术役使羣动凡狙诈勍力皆为我用其孰敢不力少不如意科罚随之矣今朝廷欲济一事唯恐人之不吾从也好爵以縻之甘言以诱之拜一大将如唿小儿刻印封印亟于反掌初无快士来应时须而办吾事者不过迎合所求以取名位既得之则固已望望然有满志矣尚肯自効耶及责其成功则曰非我也势使然也岂理也哉此无纲纪败壊而不振也是犹可忍也中兴之治果安在乎修政事之大有急于此乎故曰爵禄使人而人不从命也抑又甚焉者臣闻春秋以王命为贵所以出者重也涣号一出四方万里若风行草偃之速其可朝令夕改无一定之计乎朝廷出令则如反汗夫汗岂可反耶昨日所行今日已变今日之论明日复改凡百执事相頋睥睨无所适从以致败事者职此之由也今年以来大政几变矣内则立修政之司外则开都督之府今日讲议而明日召还庙谋成算其果安在今既欲举大事盍先计策当安出设以为疑则议之于早虑之于初成算已定而后施行不然既而悔之亦无及矣盍早图之此尤修政事之大者也所谓备邉陲者何也传曰天子有道守在四夷国无小大疆塲之事不可忽也人之有墻以蔽恶也墻之隙壊谁之咎也衞而恶之其又甚焉勇夫重闭况国乎若敖蚡冒筚路蓝缕以启山林其初土不过同终大通于上国卫其四境故也谨按春秋书梁亡者其説曰梁自亡也梁伯亟城而弗处民罢而弗堪㓂至则去之民惧而溃遂并于秦圣人伤之葢哀梁伯之不虞而深讥邉鄙之无备也又按春秋楚公子婴齐帅师伐莒庚申莒溃楚人入郓葢楚初无必取莒之意而莒不为备以自取败故楚人得而入之而国遂以亡此亦不备不虞之罪也故君子曰恃陋而不备罪之大者也备豫不虞善之大者也恃其陋而不为备故浃辰之间楚克其三都岂不哀哉虽然前事不忘后事之师前车之覆后车之戒靖康以还数经大故邉陲之事尚复何言而南渡之后未有逺畧以为后图者甚可怪也长江千里襟帯形胜风波𣺌茫自古为险用武之图可不先议藩篱以固吾圉楚子为舟师以伐吴不为军政无功而还左氏讥之以今天下荡荡数千里而敌人欲至即至若入无人之地此何理也齐侯伐楚楚子使与师言曰君处北海寡人处南海惟是风马牛不相及也不虞君之涉吾地也何故楚国区区犹各守疆场今外敌之来恬置而不问可乎今国步虽日蹙譬人之身瘠则甚矣而血气未动少康有田一成有衆一旅而复兴有夏越王栖于㑹稽亦能以其国霸何者得上策自治之道宜其能复兴也夫岂无备而能复兴乎江左虽微尚跨有江淮之地自古未有欲守长江而不保淮甸者淮甸者国之唇江南者国之齿唇亡齿寒其理明甚金人遁三十年矣邉备宜日有可恃乃反不如前日淮甸数十州地方二千里孙权以来恃以为障塞者今不过置二三镇抚使以处盗贼一旦有急安知不併力助桀为彼先驱形势藩篱何所赖焉夀春淮甸尤为江左形势要害之地昔李煜叛命以周世宗英主犹屡困坚城之下旷日持久仅能克之夀春既破而江左揺矣以是知淮南为江左根本明甚而况淮甸离散之民茍不经畧其地劳来安集则堕军实而长㓂讐祸至无日矣叔弓围费弗克平子怒而执费人以为囚俘冶区夫曰非也若见费人寒者衣之饥者食之为之令主而供其乏困费来如归南氏亡矣若惮之以威惧之以怒民疾而叛为之聚也若诸侯皆然费人无归不亲南氏将焉入矣平子从之费人叛南氏鲁史记之言犹在耳况今天下之势而可忽耶伏惟陛下念春秋梁亡之戒悲莒溃入郓之事谨严邉备坚守淮甸扼其要害絶其窥觊然后一意从事于政治摩厉以须用图兴复如行快马奔平地宜无难者若牵于将帅之论惑于矛盾之説退避藏匿狼頋不振则陛下虽有求治之志亦无益矣臣所谓当修邉陲以承天意者此也所谓治军旅者何也臣闻治国之道莫先乎兵晋所以霸师武臣力故臣谓今日之事无先于治军旅者而军旅之事大要有三一曰选将二曰蒐练三曰教閲何谓选将先志有之安邉陲立功名在于良将不可不择又曰将不知兵以其卒予敌也君不择将以其国予敌也臣谨按春秋书宋华元帅师及郑公子归生帅师战于大棘宋师败绩获宋华元或者曰宋不能择将举三军之衆付之不知兵之人故临战而屡败且以为其败诚宜而无哀悯不忍之意获宋华元者言见获之易且言其当然也将者国之存亡所系以汉髙祖之才不过能将十万而髙祖亦自知其不如韩信故举大将之权一朝而拜之诸将不以为嫌大臣不以为过者足以胜其任也今王室危甚繄诸将是赖当得知兵慷慨之士付之重权庶能翼戴天子而加之以恭今也竟有不知兵法不习战鬭内不能与士卒同甘苦而得羣下之死志外不能詟服敌人而书尺寸之功平居趦趄以邀其上甚且有急首倡奔溃岂不痛哉此臣所以愿选将也何谓蒐练古者良将于军政日夜整齐而振饬之如农夫之务去草焉凡老弱㳺惰一切去之故皆健而能战臣按春秋书大蒐者四虽各有刺其义不同然亦善其能留意军政故详书之抑以见不教民战而弃之者甚可惜也在鲁荘公八年春师次于郎以俟陈人蔡人是鲁已出师矣而继以甲午治军意者虽时不闲习军政至是师出而后蒐简亦犹愈于终不治兵者矣故谨书其日以详备其事而又书秋师还以善之以见是师之出已成军旅及其还也宜无丧亡之忧全而归为可嘉也祖宗豢养将士藩屏王室亦无废坠是为岂如弁髦而因以敝之今朝廷微弱唯恃军旅国内空虚养兵尚衆岂得已也而偷惰冗食十常三四为将帅者以动揺军情为畏唯务姑息无乃求去忧而滋长乎比年以来殊未闻军旅之衆能立效以报上者无他可用之兵无㡬而疲耎者又不足以当敌人之锋故常败事为今之计宜无䘏纷纷之论而唯实效是图兵不可用者悉蒐去之猝有抢攘之变驱以赴敌何患不能齐致死也此臣所以愿蒐练也何谓教閲臣闻养兵以待一时之用则当素有以作其敢为之气教之閲之以习熟其见闻使其闲居无事军中有投石超距之戯则缓急可用也楚自克庸以来其君无日不讨国人而训之卒败晋师于邲今议者不然毎论此则以烦扰为畏呜唿贾而欲嬴而恶嚣乎臣谨按春秋八月壬午大閲閲者閲习军马敎战陈之事也去古既逺司马九伐之法四时振旅之事已不复见鲁小国耳犹能大閲未必有意复古亦能不废军旅之事矣故特书时月与日而喜之其他蒐狩未有书日者也今养兵虽衆独不闻暇时以教閲为事者进退坐作卒旗铠仗之事恬不习熟此犹足恃以为固耶而贵㳺近戚大臣权要拘占役使动以百数军政一壊缓急之际何可复理战而不捷彼之肉其足食乎此臣所以愿教閲也教閲者军旅之急务臣故曰论军旅则疲耎而不胜任者此也伏惟陛下览华元之奔覆念蒐狩之唯谨知治兵之无忽思大閲之当法毎选将则当如汉髙祖之用韩信彼㡬败乃翁事之腐儒不知兵之武夫不能得士卒之欢心者皆勿用毎蒐练则愿以魏公子无忌救赵为法彼老而不可用少而未可用鳏寡孤独废疾皆有所养者省去之毎教閲则当以王翦治兵孙武试兵为法彼失伍离次败羣乱衆申令不肯从者必罚无赦三者既备则军政已立若夫转饷餽粮簿书钱糓之责则有司存可次第而举臣所谓当治军旅以承天意者此也恭惟陛下神武天钖圣学日跻有拨乱之畧有驾驭之才有恭俭克己之诚有仁民爱物之义夙兴夜寐力图兴复真有意于为治矣自星变敷求谠论至诚恳恻上格穹昊以臣不肖谬罄所闻仰奉天听故详及外政之十事而又终之内政之二言呜唿吉㓙由人岂有常象在人君应之何如臣切谓应天以实之事不过如此矣伏惟陛下俯听刍荛之议深惟格王正厥事理以幸天下臣将见迎两宫之囘銮奉六龙而息驾九庙乂安百姓休息四方稽首诸蕃听命效騐可必若夫桑生于朝雉登鼎耳变灾为福天其或者安知不在此时惟陛下留神天下幸甚天下幸甚若谓臣文词鄙陋言议浅劣则又非陛下所以求直言之意是以辄肆其狂直少効区区爱君忧国之诚而不敢自疑干冒明威伏须罪诛臣无任云云三朝北盟㑹编卷一百三十一三朝北盟会编卷一百三十二钦定四库全书三朝北盟㑹编卷一百三十二宋徐梦莘撰炎兴下帙起建炎三年闰八月十四日庚寅尽十月二十三日戊戌李成遣人诣行在受招安未囘复反李成在泗州声言愿归朝廷因曽刼杜充老小于汴河杀二万余人皆尽不敢赴行在朝廷闻之遣人赍文字往招安成大喜待使人甚厚成欲遣人随使人赴行在军中皆恐惧不敢行有张琮者安肃军人语言稍辨利畧知书能讴小词成之将佐㑹饮则置琮于坐隅令讴词助欢军中号为小张于是军中将佐皆举琮行遂命琮琮亦愿赴行在乃具受招安之状随使人至行在宰相吕頥浩引问琮琮具道成不敢负朝廷愿招安之意頥浩喜授琮秉义郎令招成赴行在琮曰琮不愿为秉义郎俟琮再往李成军中宣布圣上徳意及具道庙堂威望招李成同赴行在琮元是安肃军军学学生愿乞一文资恩泽頥浩尤喜乃授以承务郎且曰俟尔干事囘当迁官升加职名遂赍文字复往招成未至泗州成已复反琮遂归琮以承务郎受温州监酒而去初令泗州进士许道作谢表有曰恨无李广之无双愿効颜囘之不二有指为文人宛顺作先发赴行在行至滁州白塔市成囘遂复反京城副留守郭仲荀至行在郭仲荀为京城留守也人皆缺食粝米一升粜钱四五千虽有钱而无米有以米煑稀粥卖者置于髙屋之上先约钱二百文许之上屋然后以稀粥汤少许与之不然则为衆人所夺矣麻粹如三指濶卖钱二百文非强者不能买也至有人家做饭隣家窥其烟火测其将熟倒壁而入求少饮汤与老者润咽喉而彼亦数世邻居之故义不可却分数㸃而畀之人作过者愈多仲荀治事自凌旦抵暮无休息时斩杀毎日不可计数乃自京师赴行在都人随而行者数万离京城三四日物可买人始得糓食至是到行在至此京师人来者遂絶矣程昌禹为京城留守上官晤权京城副留守程昌禹初为吏部郎官上在扬州㑹昌禹知蔡州有进士陈味道顺昌人与昌禹在学㑹同笔砚有契是时顺昌府郭允迪已投拜金人故遣味道诣蔡州説昌禹味道至蔡州以刺谒昌禹昌禹同州官见之味道叙拜礼毕昌禹因留早饮置酒五杯而昌禹使人物色得味道随行唯一纸被内有檄文昌禹大惊即招州官聚㕔使拥味道至庭下以不忠责之味道祈哀昌禹曰与公虽有旧然事君之义固不当狥私以木驴钉之即日凌迟于市至是除京城留守金人举兵由淮东淮西西路来侵金人举兵江淮两浙民皆惊恐无人以却敌保境之策为献者先是起居舎人胡寅字明仲上万言书论天下事切中时病宰相吕頥浩不喜而罢之故天下之士皆箝其口矣车驾幸平江府杜充留守建康上幸平江府以杜充为建康行宫留守留中书印付充令王韩世忠等兵皆听节制邵青受招安为沿江措置使司水军统制初邵青以舟船扰于楚泗州之间又有丁立者同为首领是时洪泽罗成亦以舟船扰于楚涟州之间为邵青丁立所并青立后受江东制置司招安以立为统制青为统领杜充防守建康也以青为沿江措置司水军统制车驾复幸杭州周望为荆湖江浙宣抚使守平江府周望以签书枢密为荆湖江浙宣抚使陈思恭巨师古曽珏张守忠兵皆听节制二十四日庚午李成据滁州金人初有举兵之报知滁州向子伋挈州治入琅邪山寨犹虑势力单寡不能保守闻李成屯在泗州乃移书招成共守山寨成方未有所向得书欣然鼓行尽掳泗州强壮由来安县趋滁州或谓子伋曰李成包藏深险不可测岂可放入寨中子伋亦悟遂不纳成怒曰汝移书招我逺来置不见纳且糗粮不具是二也二必有谋乃令诸军措置攻寨遂率兵入滁州乌珠请于尼堪入攻江上尼堪等归节要曰尼堪自东平归至云中鄂勒欢栋摩自濵州北归燕山留逹兰守山东后逹兰移屯维州试举人于蔚州辽人应词赋两广人应经义张孝纯充主文忻州进士孙九鼎为魁尼堪禁隐藏被掳亡者犯人罪死枢密院河间府为河北东路真定府为河北西路平阳府为河东南路太原府为河东北路去中山庆原信徳河中府名复旧名去庆祖庆成军名复旧县名改安肃军为徐州广信军为遂州威胜军为沁州顺安军为安州永宁为州北平军为永平县乐夀县为乐夀州肃宁城为肃宁县伪元帅府禁民敝服及口称大宋号者死刘陶知代州执一军人于市騐之谓其反覆无常心懐疑贰斩之后敌将韩常知庆源耿守忠知解梁见小民有依旧犊鼻者亦责以敝服斩之内外臣民一时莫不震慑时服布帛大贵细民无力易之坐困于家无敢出焉领燕京枢密院事刘彦宗以病死併枢密院于云中除云中留守韩企先为相同时立爱主之尼堪以彦宗之故命其子苦签书院事尼堪以通事髙庆裔知云中府兼两京留守西路兵马都部乌珠请于尼堪及鄂勒欢乞提兵渡江从之以北庭万户聂哷尼楚赫博索渤海万户大托卜嘉汉军万户王伯隆及起燕云河朔民兵付之乌珠率兵渡江节要曰靖康之初入京城时在内则城髙池深兵食兼足在外则诸路勤王之师雾合云集四方忠义士虽素不预军籍亦皆横身扼腕自备器甲効命登先图报国家二百年之徳泽朝廷以天下之势当一乌合深入之衆亦未足为累也复茍纾目前之急不顾日后之患许割地以议和敌既得去官军随之北行若用种师道夹河三战之策则敌衆无噍类矣时以亲王宰臣在敌中使命络绎道路约束诸军不得少有犯敌至内有数骑辄犯官军已毙数人官军束手不敢擅动内有一卒不胜其愤辄击杀一敌适㑹使命在军目覩其事马忠恐使命囘告朝廷遂斩其卒以徇且传首于敌自后敌时以数骑张弓注矢戯犯官军避之敌以为笑以至于敌马尾相继随以出塞无敢谁何者由此勤王之师莫不解体故彼敌不踰半年复敢入攻至百雉戒严而天下勤王之师无向战之心者失于和之一也至京城之陷也若御驾亲征率军民整陈而出亦足以当敌围而出亦足以脱敌矣何哉军民虽非愿战然陷之死地而后生置之亡地而后存故韩信背水以破赵田单凿城以击燕是也设若不能出城但収兵屯于旧城一如家计寨然后遣使卑辞厚币许割地以退兵且曰舎此则有死战而无生降之理兼外城初失我军必有缒城得脱者但有一二人得脱则四方勤王之师定相传播无不知京城已陷御驾已出或御驾退保旧城如是则勤王之师孰不奋身赴难争先救王也彼敌虽有破城之势然内有决死之敌外有必救之兵内外受敌茍不释去则与和此自然之理也或曰城既破矣岂能整陈而战围而出及退守旧城耶臣曰不然葢京城与邉城之异也邉城羣邑其内守城之军不若攻城之敌之盛也所恃以为命者惟城池而已城池既失衆寡不敌不为败降则为敌害矣京城侍御之兵守陴之士不下十万而尼堪斡里雅布两路之兵共无六万至如城破其势非不足以拒敌也何必渊圣速出见敌也譬若御驾亲征遇敌于路则亦无城池可守便当弃六军以单骑入敌陈愿议和耶而城陷三日之间渊圣已幸敌营不惟城为敌陷又且目无其朝廷也由是在内军民在外勤王之师已成失国之人也孰有御敌之心哉此失于和之二也至建炎三年春尼堪之犯掦州也时御营之师必有十万而尼堪止有五六千骑自建炎二年秋九月离云中下太行渡黎阳攻澶濮山东诸州郡以至入扬州可见疲劳之甚矣此强弩颷风之末不足畏兼是时河北州郡尚未有陷者山东州郡十陷二三人心未安粮道未集㓂盗蜂起而不頋后患投身深入我境又可见无知之甚时若我师乗其逺来新至行列未定而击之可也或则深池坚壁拒而勿战以挫其鋭以沮其意且多方出竒邀其出掠者彼万里孤军后无委积忌于相持利于速战不然粮道不继又野不能掠以此制之敌遁必矣俟其既遁袭而击之舍而纵之皆可也而乃望风之际车驾渡江六师自溃为敌乗之席卷而去此失于退之一也至是乌珠之至江南也朝廷岂不知敌所利者骑也我所利者舟师与步兵也江浙之地骑得以为利乎此皆骑之危地也舟师步兵之利地乌珠有知岂肯置身于此耶时若御驾亲征诸路进讨乌珠之兵必败于城下矣而复望风之际车驾泛海朝廷自散为敌乗之得志而去此失于退之二也凡此四者非敌之善乃我靖康之两和建炎之两退所自致也观真庙之时值契丹萧后入㓂澶渊若真庙不战而和不战而走则景徳之役已有今日之事矣靳赛降于刘光世靳赛猖獗于淮东也上命刘光世讨之光世先遣使臣许彦正赍檄招安赛既闻之与其徒以礼迎彦正愿受招安遂引兵诣光世光世就令赛统其所部军人人皆喜权邦彦叙复寳文阁直学士知江州初权邦彦守东平府金人入境邦彦弃其家出奔降授朝散大夫至是叙复寳文阁直学士知江州制曰遇敌而致渑陵之奔孟眀有罪毁家而纾楚国之难令尹为忠我有藩臣尝隳城守已正简书之坐当还符竹之分某顷典大州适当强敌既尽逾年之抗遂邅全室之留虽徐庶思亲何胜方寸之乱而真卿委郡不废朝廷之归在国法以靡容于人情而可悯付兵民之重寄专江汉之上㳺式遄其行尽复尔职无怆家庭之祸当尽王室之忠诏亲征上初欲幸眀州用吕頥浩计复还杭州乃下诏亲征百司有到曺娥江者有到钱清堰者御史中丞赵鼎力諌以为衆寡不敌不可以战不若为避敌之计㑹有邉报至遂复召百司囘越州市井间不时虚惊有云金人已到腰棚瓦市至有夺路而出被践踏而死者韩世忠驻军于镇江府上命韩世忠驻于镇江府备江也范宗尹㕘知政事范宗尹靖康中为谏议大夫金人至阙宗尹俯伏流涕乞割三闗以献议者短之京城陷宗尹衣破壊衲衣如贫穷人奔藏于闾巷间二帝北狩宗尹至单州诣元帅府迎请建炎初臣僚言其专主和议罢之至是复召为谏议大夫除参知政事是月闾勍奉宗庙神御至濠州不得入城而去闾勍奉西京㑹圣宫神御以舟船由蔡河而下至濠州孙逸闭门不纳勍曰我主管步军司闾勍王臣也逸曰太尉虽王臣而逸不识太尉面今太尉率衆而来逸为濠州军民老小计则不敢开门勍曰奉宗庙神御经由城下足下为朝守臣宜率州县官出郊以拜也逸曰今日之事军旅之事也太尉若实奉宗庙神御经由城下逸谨当权撤戎服具朝裳率州县官从城下望拜之于是望拜于四望楼勍不能夺遂引去十月十五日庚寅李成陷滁州琅邪山寨杀管内安抚向子伋及州县官先是朝廷以敌国侵陵许州县居民自为保守知滁州向子伋修子城治楼橹欲为守御或谓子城周匝无三里许且西南接幽谷诸山下瞰城中又龙兴寺与端命殿基去城才数十步若于此立砲可抛至城中心子伋不从于龙兴寺下堰㫁河水使壅遏环绕城下河乃山涧连日水猝暴涨堰不可筑筑或为水所损者屡矣子伋坚欲作堰令三县民户输财雇匠叠石穿孔贯以鉄汁谓牢不可破而秋雨连日水暴涨堰壊子伋知堰不及成乃以琅邪山寨叠石为郛上施女墻以开化禅寺为州治用土豪张仲寳为将仲寳字子贤有膂力时人谓之小张飞子伋勒令近城二十里内居民悉般老小入山寨时五营军兵二千余人及府库案牍悉在寨中李成怒子伋闭门拒已也遂令诸军攻击昼夜不息子伋作书遣僧官智修与成通好请犒军而退成不从攻之益急寨中惟有涧水细熘不多不足以供数万人之食人皆食炒米往往亁渇而成病军兵与强壮之民多趋城成遁去鸦嘴山而又逼城贼乃励握鸦嘴山及运柴薪填叠其㘭陷处倐忽与城平贼遂登城大肆杀掠沟涧流血子伋被执送成所命取州县官作一处拘之乃拘于州仓之侧仲寳率数十人自后山出奔为伏路者所执成留以为将尽取强壮入队根刷公吏用为统制将司又余日贼罗卒获山寨中子伋遣出赍蜡书告急者成怒杀子伋州县诸官遗史曰成在滁州军容甚整肃官员秀才许陈利害者虽一句可採必诵之心而不忘毎发一言必中理或问成天下何时可定成吟哦而言曰慿君莫问封侯事一将功成万骨枯问者心伏而退呜唿怪哉郭仲威降于周望郭仲威既破淮阳军渡楚州渐由髙邮至𤓰州欲渡镇江闻杜充治兵建康仲威尝受充借官故惧之乃由泰州入通州渡江至常熟县时周望以宣抚使在平江遣人招之遂率衆入平江诣降有衆万人望以为统制时号为郭大刀二十二日丁酉王彦驻军兴元府二十三日戊戌金人陷夀春府金人陷夀春府乌珠以大兵进趋江上留周大师以兵戍夀春三朝北盟㑹编卷一百三十二三朝北盟会编卷一百三十三钦定四库全书三朝北盟㑹编卷一百三十三宋徐梦莘撰炎兴下帙起建炎三年十月二十三日戊戌尽十一月乙巳朔张浚至兴元府奏乞车驾巡兴元府奏曰窃见汉中实天下形势之地臣顷侍帷幄亲闻王音谓号令中原必基于此臣所以不惮万里捐躯自効庶几奉承圣意之万一谨于兴元理财积粟以待巡幸愿陛下銮舆早为西行之谋前控六路之师后据两川之粟左通荆㐮之财右出秦陇之马天下之计斯可定矣十月二十三日浚抵兴元命幕客王以宁作文代祭诸葛孔明曰某以菲才误膺圣训出将使指顿辔汉中旁观定军之山平生师仰之地适有行役祗谒未遑谨遣属官致祭于祠下恭惟我公学贯天人识该古今沈机妙思典制作之间葢尝玩孟徳于掌中栖仲谋于江上大勲未集賔天而仙俊魄英魂归侍帝所青山白云覆此灵骨至于今千五百年樵丁牧子再拜阡陇牛羊践履不敢入于疃畦呜唿岂惟神物䕶持葢子思子之言曰惟天下至诚惟能尽其性以之参天地育万物终乎其天渊无声无臭者其惟我公之道徳殆所谓无间然者矣某也后学安能识公目披旧史耳剽前闻服膺师门二十年于此矣今皇帝遭时孔艰访予落止将即梁洋之地渐为恢复之图某虽选懦不武而愤敌慿陵㤀身徇国不暇量力慨然请行是以在此戴惟我公负王佐之才抱王佐之学时命不与赍志空山今也不然虽鼠窃狗偷肆行海㝢而奸雄大猾不敢发于山林其故何哉宋徳在人浃肌肤而沦骨髓皇天眷命支百世而卜万年此某之所有而公之所无也呜唿某为何人言敢及此亦不可谓无其志也若夫教诲之诱掖之左右辅相之某将斋粟有祈于师门公虽在天谅闻我言知有斯时亦复怃然恵以尺寸翼我坠颠庶无罪疾涉于天渊某不敢慢奉以周旋尚飨二十五日庚子金人陷黄州知军州事赵令死之先是张用在光州境内沿淮札木寨上下占百余里尽収禾稼入木寨中蓄积甚豊无退去之期光州患之至是金人欲取黄州渡江以精骑五百直冲其寨用之衆数十万悉奔散金人遂焚积聚径趋黄州一夕而至又一日光州始知之金人焚不尽者光州般入城知黄州军州事赵令三月间丁母忧解官居建昌军七月起复再知黄州八月到官先是权州蔡通判奏乞移咨武昌令到州之日奏不从所乞乃移咨官吏军民在武昌县十月戊戌金人以辰刻攻黄州射木笴凿头箭入城守衞排军宴兴拾箭遣习水兵潘明浮江过武昌报令令视箭而惊曰金兵也夜半以官兵渡江入黄州连夜上城为守御之备金人纵兵攻城庚子城陷令在城之西壁被执行至城东地名土门子金人就坐説诱令降令极口骂金人敲杀之军民被杀者不计数癸卯金人渡江尽絶甲辰宴兴同刘祥于竹林下寻见令尸载过武昌还其家収歛之权塟在武昌县吉祥寺遗史曰先是靖康京城围闭赵令稗为鄂州通判部官兵在武昌县把隘京城失守闫瑾以溃兵南奔犯黄州纵其下骚扰既退去令稗即渡江存抚黄州军民讫复囘鄂州黄人徳之三月令稗以朝散大夫直龙图阁改召令来知黄州五月诏修筑城壁令奉诏修城十二月方毕工㑹张遇㓂黄州令谕令退去不从遇请令出城相见令往见之遇令取酒一盃饮令顾敌人色有异必知酒中有毒令执盏谓遇曰令知酒中有毒今为公饮之而死然所愿诸公不杀害城中军民言讫一饮而尽遇大惊曰酒诚有毒方欲第二盏进也姑以此一盏试公耳乃取毒酒泼于地地裂而有声由是遇与羣㓂皆重令之器识令以二宠妾赠遇使退去遇擕二妾去至团峰而囘自后丁进九朶花孔彦舟金人入境令皆退之七泽孙伟竒甫札子伏见十月二十五日金人陷黄州知州赵令执在军中累日欲命以伪官敺之北去令极口诋骂卒至遇害鲠烈之气至死不屈行道之人皆言之或者欲葢从敌渡江之愆乃云令城降为已污伪命然而敌南去之初有过黄州城见令遗骴委于道左又有同时在军得出者能言令遇害时事皦如白日实不可诬但以令初乞移治武昌而武昌乃鄂之属县邑鄂𨽻湖北黄隷淮西朝㫖既下令未甞闗白两路监司此令不习为吏之过过亦小矣谓令弃城纳欵非也令既被㫖徙帑藏过武昌未讫事间闻敌至复提武昌兵丁北渡黄州迎敌不忠义者能之乎兼令靖康初通判鄂州邸吏报伪楚遣使肆赦守将欲遁去令遂盟僚佐俟其至即杀使者焚其书闭闗自守激扬之气坐客股栗鄂人悉知之尝闻熙宁中邕州守将蘓缄骂敌遇害神宗皇帝赠以节度使庙食其州岭南父老至今能道其事自顷国家多难以来如令之死节者无几人今令尽室皆亡虽推恩无人可授若用蘓缄故事实为无穷之劝矣又伏见金人渡武昌入洪州江西郡县闻风畏怖往往遂失臣节独分宁知县陈敏识与士民以死相誓斩其传檄之人并力拒守至今不下十二月间土豪罗氏观望旁近事势聚羣不逞欲杀敏识以付敌敏识摘发其奸悉禽首恶而诛之精诚劲挺与秋霜争严张巡之俦也往年安陆令陈规公安令程千秋皆以御敌论功擢领方面敏识之功实又倍之今洪州未有守臣谓宜使知洪州乞建庙礼部状准淳熈元年七月二十二日勅尚书省送到降授特进枢密使淮江东西路宣抚使魏国公张浚札子奏臣据黄州状申据本州士庶父老汤政等状伏见建炎元年逆贼闫瑾侵犯黄州当时通判鄂州赵令将带官兵在武昌县把隘闫瑾才退即时过江収复黄州却囘鄂州任所于当年三月内以朝散大夫直龙图阁知黄州到任当年五月内修城至十二月了毕至建炎二年正月初十日孔彦舟侵犯本州攻打城壁凡六昼夜保守坚固贼势阻退继而赵龙图㑹合五州都巡蒋宣赞兵马前来解杀散而去并前后累次盗贼丁一箭九朶花李仲张遇桂仲等侵犯本州城壁并皆守御保全至建炎三年三月内赵龙图丁母忧解官往建昌县住至当年七月内起复任知黄州八月初十日再还到任当月十三日系赵龙图丁母忧去后权州蔡通判起奏朝廷乞移治武昌县是日奏下从所乞至当月十八日赵龙图将带本州官吏军民渡江往武昌县至十月二十三日辰时金人围城箭射入城内守衙排军晏兴拾得敌箭遣习水兵士潘明将箭浮江过武昌县报复赵龙图于当夜二更将带官兵自武昌县渡江囘来黄州连夜上城摆布守御于当月二十五日已时金人攻破州城就西邉城上捉赵龙图去城东地名土门子就坐赵龙图一向髙声叱骂云你们甚是无礼如何敢夺大宋州郡杀害生灵真是恃强凌弱连声呌骂我誓不屈其敌帅将酒与饮令挥盏掷打云我不饮敌人之酒裭去凉衫欲换战袍令又骂云我不着敌人之衣敌帅称待与你好官令又骂云我不受敌人伪命勒令下拜又骂云我有两膝只拜我祖宗当时见其难屈毁骂不已敌帅大怒用鐡鞭打赵龙图面额一下并当左额并连眼疱血流被面赵龙图骂声愈髙即令驱出向东竹林邉脑后敲杀至死骂声不絶同时遇害官员都监王达打死在仓巷口判官呉源从事打杀在东门外上三县巡检刘绰从义亦打杀在东门城上并杀武昌吴县尉朱巡检并打杀使院人吏傅拱姜邵李寔王仲李坚衙前毋宰张殻等并一行兵使守城百姓打杀者不计数目至二十八日金人过江尽絶二十九日排军晏兴同刘祥于竹林下寻见赵龙图尸二人到江邉用小船载尸过武昌地名磨口分付与龙图宅眷买棺木収歛令晏兴等埋在武昌界内吉祥寺至绍兴五年吕谊周仲等具状经乞赐保明申奏朝廷去今来所陈赵龙图守城死节并是指实本州士庶兵吏等情愿乞就赵龙图死节之地建立庙宇歳时祭祀永为归向可备申特赐旌表赵龙图庙额施行本州契勘往年朝散大夫直龙图阁赵令知黄州时守城死节皦如白日明不可诬询之同时被掠之人后得脱出尚存者能言其详葢其方当被㫖移治南岸才闻敌骑即时奋励一夜渡江入城御敌以撄其锋及城陷被执极口诋骂至杀而不屈其节鲠烈之气凛然如在可敬而仰黄人思之愿立庙宇尸而祝之出于诚心理实可从本州窃恐岁月久逺必致灭寂然白无疑申乞特赐敷奏俯从所请赐以庙额载在祀典血食一方少伸臣子报国之英魂永为后人忠义之激劝臣谨录进呈伏望圣慈特降睿㫖施行取进止七月二十三日三省同奉圣㫖依二十六日辛丑金人自黄州渡江取路攻洪州金人在黄州岸下得小舟其数亦不多乃拆民居绞縳为筏以舟引之而行遂渡大江癸卯军马渡江尽絶取大冶县捷路不入兴国军径赴洪州是时刘光世驻军于江州先遣统制王徳以兵巡绰瑞昌县兴军大冶县徳闻金人兵过飞报光世且持重无出兵光世遂止京城留守程昌㝢入京师知蔡州程昌㝢被命为京城留守遂领兵入京师既到仓廪皆空随行兵使食附行亁粮半月皆尽乃出城四外挑野菜而食诏亲征郭仲荀为浙东宣抚使军越州傅崧卿为浙东防遏使军婺州岳飞败李成于长芦九里堽李成据滁州杜充命王征讨之以本部兵驻长芦镇整捉行伍取瓦梁路趋滁州留辎重舟船在长芦行之次日提㸃刑狱裴凛亲来犒军军既行凛次于崇福禅院般钱绢堆贮满屋行之三日犹在瓦梁不敢进敌遣轻骑五百渡茅塘取盘城路夜行径犯长芦质明到长芦辎重军人犹睡未起无一到岸者遂急斫缆开船而去贼遂入崇福禅院掠僧行百姓百余人方索金银衣物忽闻鸣锣声敌皆退去僧行土军被杀者九人敌犹以马捶催督被掠人速行行至九里堽与岳飞相遇初之进兵也充以飞为策应飞渡宣化镇闻有敌骑五百径趋长芦飞遂往长芦至盘城质之村人所説与宣化一同飞遂进兵疾趋九里堽敌之绰路者知官军由盘城趋长芦恐遏归路乃报长芦敌兵鸣锣促囘至九里堽相遇飞击之敌兵尽殪夺被执人𤼵囘长芦有中刀者有中鎗者数十人不至滁州而囘㑹充促还建康遂归建康自长芦往滁州有大路二直行其一而不虞其他始敌至长芦凛在崇福禅院急登舟而去敌既退钱绢尽为郡人攘取之遂一空十一月乙巳朔韩世清欲立赵令俊不克韩世清屯于蕲州兵马州具官员军民状差官五员诣行在举请世清为蕲州兵马钤辖朝廷从之遂命世清为蕲州兵马钤辖蕲黄汝光兴国军都巡检使令五州应付钱粮刘文舜屯于纾州为淮西都巡检使知江州权邦彦令世清聴文舜节制世清不从闻金人已自黄州渡江入兴国军乃制黄衣请蕲州钤辖赵令俊即位以黄衣披之令俊跳呌不从褫其黄衣世清之党强之令俊呌不絶口知州甄采同州县官止之世清方稍止采出榜示衆曰今月日旦望拜二圣因此官员思念二圣逺在沙漠致泣下民稍安知濠州孙逸以赴建康府禀议离任而去张宗望权知州事知濠州孙逸见防秋事急乃曰当以军期事赴建康府见相公禀议遂交州印与路分都监张宗望令宗望权知州事是时兵马都监李择之当代而代者李玠到州逸与择之偕行三朝北盟㑹编卷一百三十三三朝北盟会编卷一百三十四钦定四库全书三朝北盟㑹编卷一百三十四宋徐梦莘撰炎兴下帙起建炎三年十一月乙巳朔尽二十三日丁卯车驾幸明州车驾欲往眀州而神舟不能过堰上命刀斫碎之俄有班直数十人出不逊语宰相吕頥浩冒雨着泥靴弹压之且曰班直平日教閲何尝有两箭上贴今日之事谁为国家死难者衆皆无言頥浩曰今金人侵陵国家势不敌自当避之岂可不念国家之急而欲阻衆班直理屈往往跳水而死中书舎人李正民己酉航海记曰建炎己酉秋七月车驾在金陵初一日下诏奉隆祐太后六宫外洎六曹百司之南昌命签书枢密院事滕康资政殿学士刘珏同知洪州三省枢密院事治常程有格法细务及从官郎吏皆分其半从行八月十六日隆祐登舟百司辞于内东门闰八月一日内外御笔以固守建康或左趋鄂岳右驻吴越集百官议于都堂羣臣皆以鄂岳道逺恐馈饷难继又虑车驾一动则江北羣盗必乗虚以窥吴越则二浙非我有乃决吴越之行十三日制以吕頥浩为左仆射杜充为右仆射继又命杜充江淮宣抚使留建康府沿江诸将并聴节制十四日从官以下先行二十六日车驾离建康府九月八日行在平江府十一日以翰林学士张守签书枢密院二十四日以签书枢密院周望为江南荆湖宣抚使驻兵鄂州以控上流以頥浩不可离行在乃改命焉十月二日从官以下先𤼵初五日车驾离平江府十三日行在越州入居府𪠘百司分寓十月二十日知杭州康允之遣人押到归朝官某人云自夀阳来报金人数道并入已自采石济江以未得杜充周望奏报朝廷大骇集从官议欲移跸于江上亲督诸将为迎敌之计宰相侍从同对于便坐或谓且遣兵将或谓宜募敢战士以行宰相吕頥浩又自请行议未决退诣都堂午间得周望奏状录到杜充书敌至和州已召王移师南渡杜充亲督师诣采石防守朝廷稍安从官乃请应援建康又分兵守衢州信州隘路虑敌骑自江黄间南渡或径趋衢信以廹行在也二十一日命傅崧卿为浙东防遏使令召募土豪以备衢信得江州报金人破黄州由鄂州渡江向兴国军路已闗报洪州是日有中使自洪来云隆祐一行已于十一月初八日起𤼵住䖍州矣二十二日从官又请对虑敌骑不测驰请以郭仲荀轻兵三千从车驾至平江府倚周望韩世忠兵以为援谓仲荀方自杭来士卒老幼未至易作去计乃令张浚兵以次进𤼵既对上以张俊重兵不可留遂决议皆行退命直学士院汪藻草诏晓谕军民以为迎敌之计乃以二十三日先𤼵兵三千车驾以二十五日起行既至钱清堰宿顿是夜得杜充奏我师败绩又康允之奏人马已至建康府往路犯临江府界遂仓卒囘銮二十六日晓至越州城下从官对于河次上议趋四眀吕頥浩奏欲令从官以下各从便而去上以为不可曰士大夫当知义理岂可不扈从若如此则朕所至乃同盗㓂耳于是郎官以下或留越或径归者多矣二十七日以御史中丞范宗尹参知政事是早车驾诣都堂抚谕将士移御舟过通泗堰不克二十八日晩出门雨作自是路中连雨泥淖吏卒老幼暴露不胜其苦命两浙转运使陈国瑞沿路排顿用炭一千二百斤猪肉六百斤以给衞士云十二月五日车驾至四眀居于府廨朝廷召集海舟甚急监察御史林之平自春中遣使诣福建召募海船至是相继而至朝廷甚喜十一日亲从班直百余人因宰执早朝至行宫门外邀宰相问以欲乗海舟何往頥浩谕以利害乃退上命于永宗勒兵尽捕诸班直囚之十三日诛为首者十有余人并降隷诸军以侍御史赵鼎为御史中丞十四日台谏请对上谕以不得已之事又探报金人已入临安府张俊引兵出战不胜康允之走保赭山诏六曹百司官吏并以明越温台从便居住于是左右司御营使司参议官皆留十五日大雨羣臣欲朝至殿门有㫖放见惟宰执入对既退车驾遂登舟止宰执从行十六日从官以次行吏部侍郎郑望之以疾辞不至诏给寛假给事中汪藻乞陆行以从十八日闻有使人至命范宗尹赵鼎复囘明州以修报既至乃前所遣报信使臣而已十九日车驾至昌国县二十四日权户部员外郎李承造往台州刷钱帛二十五日早得越州李邺奏云金人已在西兴下寨别令人马自诸暨趋嵊县往入明州乃议移舟之温台是日范宗尹赵鼎至行在二十六日启行自是连日南风舟行虽穏而日仅行数十里二十九日嵗除庚戌正月二日北风稍劲晩泊台州港口三日早至章安镇驻舟知台州晁公为与李承造皆来上幸祥符寺从官迎拜于道左是日得余姚把隘闗陈彦报人马至县迎击乃退又得韩世忠奏见在青龙镇就粮欲俟敌人之归为邀击计初命世忠驻兵镇江控扼后闻金人自采石济师上命遣世忠赴行在又欲令移军于常州吕頥浩请以御笔召之上曰朕于世忠约必降合同乃来于是遣中使赍诏召世忠而世忠闻采石失守已离镇江登舟矣至是得奏上优诏答之四日象山县报人马至明州张俊出兵击之五日从官请对于舟中户部侍郎李迨自明越州来言张俊为战守备眀州西城外居民爇之矣然其意亦欲来越行在也晓得康允之奏缴到杜充书知在真州与刘位聚兵为邀击事徐州赵立以师三千来援建康守陈邦光及户部尚书李税皆降于金六日张俊奏云二十八日二十九日止同初三日遇敌杀伤相当又得二十八日奏及差人赍到二级上命辛企宗以兵一千赴明州策应又出手诏付杜充赵立激励使战以为后图皆亲笔示宰执乃遣之而辛企宗不行七日周望奏常州有绯抹额敌衆犯外城知州事周杞守城以拒敌赤心队刘晏出战败之又言知秀州程俱率官吏弃城保华亭县又探建康人马皆焚粮草収金银稍稍渡江北去自称李成人马云八日张思正奏云张俊出兵击逐敌骑思正与刘洪道李质分兵追蹑九日张俊奏已自台州陆趋行在意恐金人小衂济师而来力不能捕耳前此屡奏求海舟朝廷报以方聚集遣行欲其且留明州既得此奏甚以为忧又虑李邺已迎降金人以越为巢穴其经营未巳也十月郭仲荀责授汝州团练使广州安置以擅离越州及妄支散钱帛又夜过行在不乞朝见等罪也十二日滕康遣使臣奏隆祐一行已至䖍州前此得信州报探云十七日已到吉州又云二十一日有人马至吉州东岸知州杨渊弃城走朝廷深虑敌骑追蹑然本谋南昌之行意谓金人未必侵伐虽离建康日得密诏令缓急取太后圣㫖便宜以行后至平江议者乃云自蕲黄渡江陆行二百余里可抵南昌朝廷始以为忧遂命刘光世自淮南移军于江州以为南昌屏蔽既至而军中月费十三万缗知州事权邦彦以用度不足告于朝廷命洪州三省枢密院应付至十一月中权邦彦乃奏言得东平府故吏卒报其父已身亡遂觧官持服朝廷虽遽命起复而邦彦已离郡去及敌骑渡江光世乃言初谓蕲黄间贼㓂遣兵迎击既知其为金人遂囘军隆祐以初八日行敌骑以十四日到城下于是知州王子献以下皆走敌骑又攻抚州执知州事王仲山以其子权知州事令根括境内金银走洪州送纳敌怒其少云抚州四县不及洪州一县乃知信州陈机探报也十三日刘洪道奏金人再入境上遣兵拒之及陈彦在余姚屡𫉬首级称李邺并无官报文字然台州探报越州并放散把隘人兵及管待金人与之燕饮及父老僧道赴杭州知其必降矣十四日张俊自台州来执金人一名至行在戮之知邵武军张毣奏有光泽县弓手同金人一骑至军称有大军千余人继至已行斩首于是福建诸州皆震恐知福州林遹奏乞遣兵防守又自言老病不任事乃命集英殿修撰程迈代之十五日金人再攻余姚朝廷欲遣张公裕以海舟数千载兵直抵钱塘江下烧爇金人所集舟船衆以公裕素不知兵虑海舟反为金人所得皆以为不可十六日雨雷𤼵声十七日刘洪道奏金人以十三日一更水陆并进直至城下洪道与张思正皆引兵出童天先与李质已擅趋台州朝廷方降三官令还四明已无及矣闻南昌敌骑入潭州而洪抚建康之间稍稍引去建昌通判晁公迈申先因出城集民兵军事付计议官承信郎蔡延世拒而不纳十八日舟离章镇始张俊既移军朝廷议分遣其将领率兵援明州上不欲遣乃止他时驻驿之后资以弹压葢行在诸军惟此精甲全粧稍齐整耳又批令刘洪道等皆退避其锋然议者皆谓眀州既失守则海道可虞而行在必不安也十九日晚雷雨又作二十日泊青澳门二十一日泊温州港口二十二日余被㫖奉使江州问安隆祐宫自后不复记录闻行在已渡温州矣金人攻芦州淮西安抚使李㑹叛附于金人降贼王善以其衆降于金人王善自围陈州与张用曹成等分军遂转掠宿亳濠州竟无屯驻之地遂入庐州闻金人侵合淝乃屯于巢县将起发向南而去善之母渡浮桥坠水溺死善悔悟欲引其衆而去不可于是请投拜于金人金人拘善于军中遂给公据俾其衆归乡而前军祝乂后军钟统制左军李防御右军张渊各以其衆散去自此淮东淮西皆被王善余党之扰矣善粗悍匹夫本无驭衆之才亦无治军之术徒以从其徒党任之侵扰故能乗天下之乱蚁聚乌合不啻一二十万衆刼掠资财滛汚妇女为中原士庶之患其军中行伍部队畧无纪律屡攻城邑皆克捷闻金人至遂投拜三日丁未徳音御敌者莫如自治动民者当以至诚朕自缵丕图即罹多故昧绥懐之逺略贻播越之深忧虽眷我中原汉祚必期于再复而廹于强敌商人几至于五迁兹缘伏卫之行尤歴江山之阻老弱扶擕于道路饥疲蒙犯于风霜徒从或苦于驿骚程顿下屈于烦费所幸天人协相川陆无虞倣治古之时巡即奥区而安处言念连年之纷扰坐令卒士之流离乡闾遭焚刼之灾财力困供输之役肆宿宵而轸虑如氷炭之交懐嗟汝何辜由吾不徳故毎畏天之警戒专克以焦劳欲睦邻休战则卑辞厚礼以请和欲省费䘏民则贬食损衣而从俭茍可自消于氛祲殆将无爱于发肤然邉陲岁骇而师徒不免于屡兴餽饷日滋而征敛未遑于全复惟八世祖宗之泽岂汝能忘頋一时社稷之忧非予𫉬已止俟祸患之息首图蠲省之宜况昨来䝉蔽之俗成致今日陵夷之祸亟虽朕意日求于民瘼而人情终壅于上闻主威非特于万钧堂下自遥于千里既真伪有难慿之患则遐迩无告之寃已勅辅臣相与虚懐而聴纳令在位各须忘势以直询直言者勿遣危疑忠告者靡拘微隐所期尔衆咸体朕懐尚虑四民兴失职之嗟百姓有夺时之怨科需苛急人心难俟于小康犴狱烦滋邦法有稽于末减乃用迎长之节特颁在宥之恩于戱王者宅中夫岂甘心于逺狩皇天助顺其将悔祸于交侵惟我二三之臣与夫亿兆之衆亟攘外悔协济中兴金人攻和州知军州事李俦叛附于金人李俦以和州投拜金人执俦于军中计置渡采石江六日庚戌知太平州郭伟败金人于采石再战又败之辛亥壬子日又战又败之金人攻采石渡知太平郭伟亲率官军将佐极力扞御三日五战皆捷金人退攻慈湖福山伟又与战败之金人乃趋马家渡上自温州来到越州思采石把江官兵推赏有差有官人各与转两官隆祐皇太后及六宫出洪州耿信友扈卫军溃太后出洪州舟人耿信友杨惟忠全军自溃其将司全胡友马友杨臯赵方王琏柴卞傅选张拟九军尽反刼夺宗庙六宫府库一夕而尽韩世清败刘忠扵蕲州得伪柔福帝姬刘忠初聚兵于京东号花面兽其衆皆戴白毡笠又号曰毡笠刘忠勇鋭善战金人既退京东忠乃侵淮西犯蕲州韩世清屯蕲州出兵与忠战大破之其衆死亡者甚多乃渐入湖南世清夺得一妇人自称是柔福帝姬小名环行第二十一小王娘之女也或报世清世清疑之乃请知州甄采同通判钤辖具官裳立于庭坐柔福帝姬于堂上隔帘问之遂具説被掳及得脱之因具言被刘忠掳在军中初遭刘忠无礼又被刘忠嫁与一押火及言昔时阁中官员姓名稍详世清等信之遂改馆焉蕲州具其事闻奏之知楚州赵立败金人于淮隂领兵入楚州朝廷闻金人将谋深入乃召诸路以兵勤王保卫王室赵立方知徐州以徐州城孤且乏粮不可守乃率将兵及民兵约三万趋行在是时知楚州刘诲被召命赴行在杜充以楚州缺知州且闻立率兵自徐来即札付立俾知楚州使人迎立授之立至临淮县被充之命兼程至龟山金人闻立弃徐州而新知楚州以甲兵于淮隂邀截之立麾下皆谓金人方扼于淮隂而楚州不可往不如退还徐州立忿怒嚼其齿曰正要与金人相杀何谓金人扼路而楚州不可往乃令诸军曰囘頋者斩于是率将先登至淮隂与金人遇大战四十里至楚州城下遂得以数千人入城而后军孟成张广皆以其所部渡河北去方其鏖战也士卒有失仗者拔砌街砖相击岳庙砖街三里许皆为所拔立口中箭贯其两頬带箭入城口不能言以手指挥诸军憇歇方定拔其箭议者谓自燕山之后南北战争未有如此之鏖战者十三日丁巳杜充焚真州长芦崇福禅院金人已入和州杜充命清野淮南添差建康府通判刘汉之献议长芦崇福院有屋二千间金人得之可以系筏而渡当焚之充命统制伏之彦往焚烧长芦崇福院院有重庙层阁金碧相辉映凡二千余间禅刹之盛为淮间第一是时之彦屯于东阳被檄即以数舟载三百人自东陈口泝流而上至杨家洲有沿江巡检王真下寨又有长芦崇福禅院僧行数百人居民亦数百人杂居诸渚间真使人邀舟船问其军分之彦对以准留守司檄备奉圣㫖差诸统制伏之彦往焚烧长芦崇福院僧行闻之已仰天号哭百姓亦哭之彦遂率真并土军同行至长芦镇住持僧道林与知事迎接入院之彦具説烧焚之意道林曰物之兴废皆有其时成也毁也吾何容心哉乃对佛烧香之彦取檄就佛前宣掦僧行军民皆哭之彦亦哭道林与之彦少坐之彦遣其衆取芦柴于𦂳要下积堆凡二十四处道林亦遣僧行取库钱三千余缗投入井中又取金银匣去之彦取责沿江巡检司焚烧知委文状具令申刻取火又徐徐至酉刻促放火二十四处火皆齐𤼵昏黒时火焰亘天夜漏方半屋无大小已平塌矣是时惊移老小乗火而行翼旦寺基唯灰埃中有钉头而已刘位知濠州知濠州孙逸赴建康禀议也杜充以濠州不可阙知州遂檄节制军马刘位俾知濠州位泗州招信人居于碑真素豪强为邻里所推且宗族稍盛扰攘之际聚乡民保守横山分乡民为军使诸弟姪各统之是时西北衣冠与百姓奔赴东南者络绎道路至有数十里或百余里无舎烟者州县无官司比比皆是盗贼艰辛之状万绪千般及入泗州境则闻招信刘家聚兵甚衆故流移之人渡江入招信投横山为乐国而士大夫往往具刺敬谒扵位宾客既多位见客亦有时毎頥指其馆谷之所于是狼狈而来者得以暂安而位亦渐渐尊崇矣所以招信刘家之名播于逺迩者葢自流移士民唱之也杜充在建康以位为节制军马至是令位知濠州军事陈邦光知建康府知建康府胡舜陟以金人势逼乃求为浙西宣抚司参议官朝廷从之遂命陈邦光知建康府舜陟发建康之六日金人攻建康境是时韩世忠在镇江府或执舜陟解送世忠者世忠责舜陟不合弃建康以陟縳于海船之桅樯既而闻之改差浙江宣抚司参议官乃放行金人陷临江军二十一日乙丑金人自马家渡渡江统制陈淬被杀先是金人计置采石欲渡江为郭伟所拒遂趋马家渡统制陈淬及金人战于江上败绩淬被杀金人遂济渡南岸无兵金人舟不多但无人迎敌致使渡长江如陷平地唯水军统制邵青以一舟载十八人当金人于江中梢工张青者中十七矢遂退于竹篠渡遗史曰杜充聚诸军在建康而沿江皆无备金人已渡乃命诸军迎敌都统制王素骄奢不习军事唯衙署以旌旗簇拥夸其荣贵身为大将无亡矢遗镞之用率本军先遁先是辅达在东阳被檄策应与达相遇于途中曰已失渡口遂以兵皆南奔自徽州入福建刘晏走毘陵韩世忠在镇江以敌骑骁勇其锋不可当乃率步卒航海以伺其隙二十三日丁卯杜充弃建康府渡江北走军溃杜充在建康治兵专以残杀为政斩人无虚日充闻金人已渡江诸军溃散欲乗船出奔方开水门士庶舟船争门拥隘不能出充使人谕之曰相公欲迎敌金人耳衆皆唿曰我亦去迎敌充不能行而止自是市井间喧腾言杜充相公枉斩了多少人及其惊急却欲先弃城走充闻之莫敢谁何乃命诸军各人犒赏银十两绢十疋令诸军皆往蒋山下寨是夜军中不整人多夜唿质眀皆溃散到东阳诸军争入互相杀移时方定充渡江遁走宿州王进王冠犹以本部兵随行至真州驻于天庆观进冠不相协遂分为二充以军不协囘惶未有所向知真州向子忞劝充由通泰入城欲与之偕行充意在归北故不从子忞知其意遂乗舟弃真州而去充檄冠知真州自为出陆计声言往招信县山寨合刘位人马来杀金人乃出西门行至天长军而去金人攻六安军知军邉某叛降于金人金人周太师已据夀春府乃命兵侵六安军丁夘至城下知军邉某迎降金人以赵团练者率北军三百人屯城下不杀掠金人攻吉州知军州事杨渊弃去杨渊闻金人至境即弃城去金人驻于城下不入城不甚掳掠金人攻袁州知军州事王仲嶷叛附于金人三朝北盟㑹编卷一百三十四三朝北盟会编卷一百三十五钦定四库全书三朝北盟会编卷一百三十五宋徐梦莘撰炎兴下帙起建炎三年十一月二十三日丁夘尽十二月二十五日庚子隆祐皇太后自吉州进幸䖍州隆祐皇太后离吉州至生米市有人见金人已到市中者乃解维夜行质明至太和县又进至万安县兵衞不满百人滕康刘珏杨维忠皆窜山谷中唯有中官何渐使臣王公济快行张明而已金人追至太和县太后乃自万安县至皂口舍舟而陆遂幸䖍州金人攻抚州知军事王仲山叛降于金人遗史曰王仲山字衡甫与仲嶷为兄弟仲嶷字峰甫仲嶷以袁州降仲山又降兄弟典二郡相望皆不能全其节后綦崇礼行其责词曰昔唐天寳之乱河北列郡并陷独常山中原能为国守者葢杲卿真卿二颜在焉尔等顷以家声屡尘仕版未为亏失寖预使令为郡江西惟兄及弟力诚不支死犹有説临川先降宜春继屈鲁衞之政若循一途虽尔无耻不愧当时之公议顾亦何施面目见尔先人于地下哉仲山映之父也有婿曰秦桧二十九日癸酉江东安抚使陈邦光叛附于金人通判建康府事杨邦义死之金人自渡江数日军马皆集遂鼓行逼建康府城下先是杜充清野县无屋宇皆空阙城下望之旌旗器仗蔽郊满野鉄骑往来如云陈邦光即具附降之状使人迎于十里亭投之诣拜喜曰金陵不烦吾攻击大事成矣邦光率府县官自出南门诣乌珠投拜乌珠受之通判杨邦义不拜乌珠问之邦义曰我大宋之臣也食君之禄岂忍背其主而事他邦也乌珠犹欲降之使译者许以髙官邦义大骂不絶口竟不肯屈乌珠命拘至帐下杀之邦义字希稷吉州庐陵县人后叶梦得知建康府为请于朝立庙宇南门之外以褒忠为额邦光方出城投拜也城中民乱老幼争出东门取蒋山路而去金人驰骑往蒋山遮其路约居人复囘城金人遂据其城金人攻建昌府权知军事蔡延世御退之蔡延世建昌人也应武举得承信郎合门祗候军无守臣衆推延世权知军事金人䧟洪抚州遣十人持檄至建昌军延世令入城皆杀之至是金人以兵至城下问十人所在延世示之以首级金人怒攻城为延世所败由是不攻而去故建昌独后军相荐上殿改通直郎赐绯鱼袋邵青聚衆于建康江中金人渡江建康失利邵青退于竹篠港欲聚衆凡建康有舟船者皆拦之渐下真州有宋金者建康水军将官也水军统制郭吉溃散不知所在已在真州拦船青攻金人不胜其余衆复入建康青尽夺其舟遂有舟大小仅百只往来于江中舟船渐聚衆亦数万得两京路安抚司参议魏曦者倜傥之士也西京安抚司辟为参议朝廷以白衣借补合门宣赞舎人在建康未行间会金人渡江为青所得用为参议遂以其衆往芜湖权知濠州张宗望叛降于金人先是杜充檄赵魏知濠州也张宗望遣进士秦绛赵之杰等往招信致书备礼请位位未至其金人周太师自夀春府传檄到州宗望与州县官议其所宜衆谓孤城难守赵位未至不若从权受金人之命保全家属宗望然之乃与州县官列衘具降附之状遣使僧道往夀春府投拜周太师即以孙兴来知濠州滕州郎中为兵马都监以副之迪功郎陈浩然为通判率北军五百人入城兴与滕郎中皆燕人浩然者王臣也初以进士登第为夀春府幕官金人据夀春故浩然受金人之命兴等既入城唯改建炎三年为天会之号其余一遵旧法无所变革北军与濠民杂居于闾巷间秋毫不相扰兴唯务抚䘏由是居民稍稍安处杜充观文殿学士提举江州太平观制曰门下运筹而决千里之胜兹有赖于宗臣失律而致三军之凶顾可居于宰职眷吾次辅尝领中权既贻疆场之忧其解机衡之任具官某早缘人望骤履政途谓其宜惇大而有谋可以艰难而立事故擢持于国秉仍专付于戎师总诸将万夫之屯当长江一面之宰所期李勣为我长城宁使周公至于破斧逮敌人之临境率我衆以交锋惟胜负者兵家之常当死生为天下之计乃因奔北唯事退藏至大变于其师将焉用于彼相会邉虞之稍息闻物论之交兴已咈民瞻难逃策免念备股肱之久姑存体貌之余止罢要权犹从优数赋殊庭之厚禄加秩殿之隆名于戱泰阶平而风雨时始共期于康济采薇废而征伐缺今良失于倚毗尚兾桑榆之収复全龟玉之毁勉图伟绩用对殊休以弃建康府遁还军溃故有是命十二月七日辛已金人陷广徳军乌珠既得建康府区处已定乃率衆焚溧水建平路趋杭州一路居民但知溃散之乱军兵不虞是金人故聚集居民及乡兵若将捍御者金人以为拒战所以溧水建平皆焚焼杀戮而去将近广徳军知军周烈亦未知是金人谓为溃兵遣人以语迎之许其犒军且约其不扰金人许之故烈无虞心俄顷金人传箭至招其投拜烈大惊索马而奔金人追至二十里被执至杭州杀之金人陷广徳军焚烧罄尽安吉县相去八十里犹未知报八日壬午金人陷安吉县知安吉县曽绰聚乡兵在石郭把隘金人攻石郭寨发数矢或视之曰沙栁木干凿子头真金人箭非溃兵也乡兵皆弃竹鎗纸甲而奔金人入县纵火悉为灰埃唯常乐寺有屋数间火所不及九日癸未知余杭县事曽叛附于金人金人自安吉县进兵过松林岭叹曰南朝可谓无人倘以嬴兵数百人守此吾岂能遽渡哉知余杭县曽探得其实知是金人乃与县丞徐律成率僧道俱焚香迎拜投降金人差押人穆昆问知县安否委贝勒二员同治县事不焚烧不杀戮出榜于路戒约兵马不得骚扰县尉杨汝为在径山能仁寺县差弓手节级及保正赍牒招汝为汝为斩之请监事为统领聚强壮拒金人住持僧梵仁从之于是临安县官吏亦叛附于金人十日甲申金人攻杭州浙江安抚司康允之弃杭州金人攻杭州杭州犹未知是金人安抚康允之遣东第三将刘某出城迎敌于湖州市得二级以归耳上皆戴环子允之见曰此金人也遂弃城遁去十二日丙戌扈卫班直乱上欲幸海道班直卫士语不逊欲杀宰相吕頥浩中军统制辛永宗弹压定遂取首乱者数人诛之十七日辛夘杭州军民乱杀权知州刘诲金人陷杭州刘诲知楚州被召赴行在挈家到杭州时上已幸浙东适会金人自安吉县余杭路入攻安抚使康允之弃城走军民共推诲为知州先是金人在和州李俦者杭州人也与诲有旧金人令俦入城谕诲使降俦已降金人乆矣诲俦相见执手而言欷歔不能止军民谓诲有投拜之意王八差者唱之军民遂乱诲全家皆死初闻乱诲大唿曰李俦是本州人为和州知州为金人所执𫝊语而来非金人也乱不可止遂被害是日晚城陷明日赠诲直龙图阁制曰生好物也死恶物也好物乐也恶物哀也乐生哀死人之情也圣人之治顺人情而已刘诲山阳之守臣钱塘之寓公也纷然围城之中推以为守而奉承之非深知其贤为可事也指以为叛而勦絶之非深知其罪为可诛也事穷势廹人人自危横议之𤼵初无根柢卒使身涂草野尸混卒伍是亦不幸焉尔钖以宠名官其遗息姑以致哀死之义而已尚其不昧知享此哉十九日癸巳车驾幸定海县上以眀州不可居乃决幸海道把隘张公裕进海船二十只内以兴化军田经船作御舟余并作御前使用百司禁衞并眀州备船禁衞有千余人随行是日幸定海县留张俊眀州扞敌上赐亲札其略曰惟卿忠勇事朕累年朕非卿则倡义谁先卿非朕则前功俱废卿宜戮力共扞敌兵一战成功当封王爵二十日甲午车驾幸昌国县金人攻越州浙东安抚司李邺附于金人浙东宣抚司郭仲荀弃越州走金人攻越州郭仲荀以宣抚司职事不战而奔其兵将多溃去为盗知州李邺以越州叛降于金人二十二日丙申屠洪州金人在洪州取索金银寳货百工技艺皆尽是日大申军令都下肃静溃军成阜侵婺州防遏使傅崧卿出城説而降之成阜㓂婺州州学教授周邦者请率兵击贼知州沈诲从之邦率兵数百出城大败而还诲欲斩邦州官劝止之浙东防遏使傅崧卿屯婺州阜来攻城崧卿出城单马见阜示以至诚説以忠义之节阜等数千皆来降傅崧卿何㮚榜第进士上驻跸掦州为中书门下省校正诸房公事行在明州以崧卿为浙东防遏使取将必用儒术以侯延庆为前军统制步汝霖为后军统制亲统中军皆有纪律云二十五日庚子张俊败金人于眀州金人逼眀州张俊欲遣人硬探无敢应者有军兵任存请行俊壮之曰汝果能得其实当与汝官存拜谢而行不旋踵以手提二级而还具得金人之虚实俊大喜遂决用兵之计亦㑹隐士刘相如劝俊战乃令统制刘寳与战不胜再命王进党用兵迎敌用与横皆被伤杨沂中田师忠再战又不胜李寳继进苦战李直率诸班直以舟师来助刘洪道又率兵射其旁金人乃败而稍退去俊戒将士毋骄毋惰且金人侵轶数千里如入无人之境其谓我不能军有轻我之心今一旦失利彼将奋怒必再来乃清野髙桥闭闗自守奏任存之功特授承节郎王进者延安人少为军卒是役也身先士卒独立竒功骤加正使赐金带俊拔用为将李成侵淮西李成破滁州琅邪山寨渐欲趋江上止全椒县遇金人在乌江马家渡成避之复囘滁州住三日屯于大寨岭至是知金人渡江已尽乃率衆往淮西时张俊遣人来奏明州之捷上在昌国县捷报至百官皆贺内侍陈顾言不贺曰上幸海道何贺之有隆祐皇太后命杨琪军临江军张仲彦军吉州梁斌张进叛降于金人梁斌为选锋正将张进为副将上在越州差斌进以本将兵驻于诸暨县及李邺以越州投拜金人遣招斌等斌与进皆欲投拜其衆多不从事渐彰露斌与进心不安率腹心五六十人诣州投拜其衆果不至据山自保上在温州张俊遣人招其衆皆往温州俊依旧留麾下邵青破周虎于芜湖县戚方杀后军统制扈成于金坛李成之党有周虎者据芜湖县邵青以舟船至芜湖县乃遣人与战一日七败参议魏曦以小舟战江中既而告青曰吾知所以败亦知所以胜矣彼以红布软纒与我之号一同故与战则不能分彼我所以必败宜易其号则胜矣青然之乃令其衆皆作钻风角子各附墨而行遇战则去红布唯见钻风角子又用墨抹抢于眼下如伶人杂剧之戯者又曰吹呌子一战胜周虎于芜湖青遂驻于芜湖初军溃于建康蒋山也统制刘经扈成岳飞皆入茅山经屯上观成屯中观飞屯下观皆从兵掳掠为资飞与经成议移军入广徳军钟村经与成皆许之岳飞与经引兵先行飞等既行成按军在路下摆龊不动飞与经军马已行尽成乃往金坛县与其将李璋等议入镇江㑹滑搥之军将士从之成留老小在金坛以其衆往镇江李滑搥闭门不纳而出银帛犒成军复囘至丹阳得报戚方刼金坛寨尽掳老小而去成大怒有吞啗戚方之意急趋金坛有统领官谷俊者背成投方告其事方勒兵马备之中夜乡导二人迷路质明始悟成益怒斩乡𨗳二人成使尅择日筮之日缓则吉成曰事已如此何可稍缓又命斩之命寻路而囘中途与方隔水相遇方下马拜成成亦下马答拜成曰弊军老小在金坛何故见侵方曰死罪死罪戚方安敢作此乃其下小人有相累者成曰然愿得军中老小见还如何方谢曰既䝉寛恕谨当尽以老小交付不敢稍有侵损约日交还已定方先期令人于桥下掘大坑伏精鋭数十人期日尽刷老小鳞次而行若将交还者成以车马迎之方隔水言曰戚方今日尽将老小交还统制何用军马岂非欲见陵侵乎成曰不然遂约其军马皆退而成与方各进马方稍缓其行成先至桥侧伏兵出遂杀成成既死方乃进兵其军散走方尽取成父母妻子皆杀之于是宠荣収成余衆往宜兴县投水军统制郭吉三朝北盟㑹编卷一百三十五三朝北盟会编卷一百三十六钦定四库全书三朝北盟会编卷一百三十六宋徐梦莘撰炎兴下帙起建炎四年正月一日甲辰尽三十日癸酉建炎四年甲辰朔车驾驻跸昌国县张俊败金人于髙桥三日丙午知明州军州事刘洪道弃城走金人陷明州张俊虽已败金人于髙桥然心犹惧遂与李质及刘洪道俱弃城而去州人随之争门而出洪道已渡浮桥使人㫁其桥路故州人不及渡而金人已入城追至西门外州人多溺死金人乗势屠明州存者无几眀州之人是以怨张俊得小胜而弃城遂致大祸五日戊申车驾发昌国县上闻金人已陷明州昌国不可驻跸遂行金人陷昌国县金人知銮舆已入海道乃自眀州乗小鐡头船泛海随潮无风至昌国县纵火刼掠至沈家门而囘乗舆才隔一日七日庚戌幸章安镇司全张拟以所刼神御来䖍州诣隆祐皇太后乞降傅选陷彬州岳飞屯于宜兴县水军统制郭吉自建康溃散屯于宜兴县时右统制岳飞与刘经屯于广徳军种村飞令军中不得骤扰乡村约束虽严然不可禁飞患之有将司李寅者献计曰若移军宜兴三面临湖唯有陆路极狭使一小将守之不可犯矣飞大喜遂移军宜兴吉闻飞将至已惧即命掳捉舟船尽载老小若将遁者飞先遣人投书以好语慰谕吉吉觉之急解维开船而去飞遂屯于宜兴后宠荣率其衆背吉而投飞纳而用之王徳张景斩赵万于袁州赵万㓂袁州王徳张景与战败之万临陈乞降徳斩万而并其衆十四日丁巳金人陷陜州李彦仙死之李彦仙守陜州髙城深池利器械积粮食鼓士气且战且守人心益坚固可用又尝北渡河与金人战蒲解间民皆阳从金而隂归彦仙金人必欲下陜州然后专力西向彦仙亦自料金人必併兵来攻即遣人诣张浚求马三千匹俟金人攻陜即空城渡河北趋绛并汾毒其腹心金人必自救乃自岚石西渡河由鄜延以归浚不从浚贻书劝彦仙宜空城清野据险保聚俾敌人来无所掠我亦无伤俟隙而动庶乎功可成彦仙亦不从守城之意益坚金人自旧岁冬以重兵来攻彦仙以死守浚取间道遗以金币使犒其军又遣军援之至长安不得进彦仙日与金人战将士皆未尝觧甲金人昼夜力攻之岁终犹未下罗索命自正月一日为始以一军攻击一日不下则歇泊次日别轮一军攻一日十军轮作十日攻击如不下次日聚併攻一日如是者凡三十三日必要破城攻击之法攻具毕施其不当攻具者背负云梯手执刀斧弓箭毎队以鼓在前击鼓一声则进行一步既渡濠地鼓声渐促莫不争先疾趋併力齐登死伤者虽满地而不敢反顾丁巳晨有鸢鸦数万譟于城上与战声相乱罗索曰城陷矣促使急攻已而城陷彦仙出城走过河北曰吾不甘以身受敌人之刃闻金人大纵屠掠彦仙曰金人所以杀戮过当者以我坚守不下故也我何面目复见世人乎遂投河而死逺近闻之者莫不叹惜之曰嗟乎烈士世皆称其忠浚作文遥祭而哭之表其事于朝十五日戊午车驾驻跸于章安镇上在章安镇忽有二舟为风所飘直犯冲禁船问之乃贩柑子客也上闻尽令买之分散禁衞军兵令食穣取其皮为碗是日元夕収灯之辰也乃命贮油于柑皮中㸃灯随潮退放入海中时风息浪静水波不动有数万灯如浮在海上章安镇居人皆登金鳌峰㸔之十八日张俊自明州来郭仲荀自越州来张俊弃眀州捉得金人二人至是来献郭仲荀来乃知李邺献越州矣遗史曰吕頥浩范宗尹王绹从车驾在海道常欎欎不乐逰宴六鳌峰以消忧感耿嗣宗败金人于卢氏陜州既陷金人攻卢氏县先是李彦仙遣耿嗣宗屯于卢氏嗣宗出兵与战金人大败死者满野二十日癸亥车驾𤼵章安镇上在章安镇半月余常一日登金鳌峰见壁间诗一絶句曰牡砺滩头一艇横夕阳髙处待潮生与君不负登临约同向金鳌背上行上问谁题此诗僧对曰过往攫客上恶之方啜茶以其余泼于诗上张俊郭仲荀既到上以章安镇不可居甲子进𤼵行五六十里有一小岛屿林茂盛中有屋数间上命泊舟与内侍数人步登㟁入其舎乃僧巢也炉香犹未断烟而寂不见人令扵林中寻之得三僧二僧童云是台州夀圣院之下院也上见壁间有小榜云为金人侵我中原伏为今上皇帝消灾祈福祝延圣夀上喜之赐金五十两三僧各赐紫衣二童僧各赐度牒披剃仍令礼部赐额金人逼潭州湖南安抚使向子諲弃城走金人屠潭州湖南初闻警报子諲揭榜禁止官员士庶并不得出城甲子金人逼潭州唿令开门投拜军民皆不从请以死守城金人力击之遂登城子諲围出奔城遂陷军民犹极口骂詈力为巷战由是满城生灵尽遭诛杀后赐诏抚恤官吏军民赐潭州官吏军民等抚恤勅书朕惟金敌慿陵东南震扰长驱骑卒奄及湘城方薄垒以来攻至浃辰而靡息尔等明于分义属此艰危虽巧言之百端终坚持于一息逮兵火之失守犹夙夜以输忠躬履军锋詈之极口力为巷战奋以忘躯因奏牍之来陈想忠诚而嘉叹邵兴退军虢州卢氏县邵兴在虢州闻陜西已破李彦仙既死乃退军于卢氏县二十四日丁夘䖍州军乱隆祐皇太后既到䖍州百官及官司所有之物尽散失衞军求请唯得钞折二钱市中买物不售军与民相争乡民皆喧言曰何人来壊了我州府遂以抢刺军士有伤者奔入所屯景徳寺中被甲执器仗保所居百姓亦被甲执器仗保守坊巷有䖍化县百姓沈立等三百人与百姓相犄角令甲军出于寺后转杀兵民由是乡兵与将兵及百姓争门出军士遂纵火肆掠䖍多竹屋烟焰亘天不可向迩乡兵之首领陈辛率衆数万围䖍州太后震恐赦其罪不聴滕康刘珏杨惟忠皆坐视其乱而不能禁先是胡友犯临江军杨琪与战不胜遂陷临江军至是友以其衆复至䖍州及陈辛战于城下破之遂觧围张中彦在吉州闻难不顾刘可为其党所杀刘超据荆门军刘可者没角牛杨进之徒党进死其衆以可为首转㓂汝蔡随唐信阳之间屡与桑仲战皆不胜为其徒党所杀遂推刘超为首以据荆门军刘可刘超所过井邑皆墟人无噍类二十五日戊辰车驾幸温州驻跸于江心寺京城留守程昌禹退还蔡州程昌禹为京城留守在京城凡四月随行军吏无粮食不可留遂还蔡州上官晤权留守事金人登楚州城不能入复退去赵位在楚州专为战守之备金人达兰以数万人围城修治攻具以旧歳十二月攻城之南壁立亲作旗头引衆出战金人来占砲地立与战却之凡十月余不能占砲地有淮隂县百姓左彬者为队长部民壕于城下有金人勇将擐甲驰马掠壕而过彬以刃追逐之金将勒囘马迎敌而彬与战于野良久金将去立适在城上见之问其姓名补以官使为亲随立毎出战彬必随之屡立竒功金人凡攻四十余日立亲出战者四五十次金人以砲连击三敌楼而破之遂登城立先取生槐木斫作鹿角以鹿角槎定城破处两头又下修月城以裹之月城之中实以柴薪城之内置镕金人无路可入在城上立者如植城外立洞子数十皆藏兵俟可进则进登城不能措手壅隘不可上争自月城中入立命泼金汁焚其柴薪焼死者一二百人自是金人以不能入而退还守孙村蒲夀河大寨时时以鐡骑数百人出没于城下以掠取寻粮採薪者故城中之人皆不能出而粮薪日以罄竭矣二十七日庚午李成陷六安县李成攻陷六安军水寨下寨于郭界步置碓磨于十八仓以其衆攻六安军不克是时安丰县土豪孙晖统率乡兵保守安丰塘羣㓂不能攻三十日癸酉令随行在职事官各条具当如何措画及当如何处驻跸汪藻上疏疏曰准行在御史䑓告报正月三十日三省枢密院同奉圣㫖将来敌骑北归或尽数过江或于建康杭越等州留兵占据各当如何措画及当于何处驻跸除已令侍从官条具外可更令随行在职事官各条具以闻者右臣窃惟金人为我国患难虽五年而自陛下即位以来祖宗土宇日蹙一日生灵涂炭歳甚一岁臣尝稽之载籍自古敌国强盛固有之矣未闻有如今日之甚中国凌夷固有之矣未闻有如今日之极虽至微弱之邦至衰闇之主敌人临境犹能使其国人勉强一战未闻以中国堂堂之大州县所存者大半陛下英明之资励精求治无失徳于天下而外敌长驱去部落万有余里如入无人之境至山东则破山东至淮南则破淮南至浙江则破浙江嘻笑而来饱满而去坐令原野厌人之肉川谷流人之血宗社不絶如线以万乗之尊至于乗桴如海伥伥然未知税驾之所其所以至此者何哉将帅不得其人而陛下所以御将帅者未得其术也今陛下所谓将帅者谁乎臣知之矣不过曰刘光世韩世忠张俊王之徒是也论其官则膺节钺之除兼两镇之重视执政之臣有韩琦文彦博所不敢当者其宠可谓极矣论其家则金帛充盈所衣者锦衣所食者玉食奢豪无所不至虽舆台厮养皆得以功赏补官至一军之中使臣反多卒伍反少其志可谓骄矣平时飞扬跋扈不循朝廷法度所至焚掠驱掳甚于敌兵者陛下不得而闻也拥重兵居间处邀犒设赐赉者陛下不得而吝也然天下之人犹谓陛下寛之至此者防秋之时责其死力耳及敌人之来是数人者曽不能为陛下施镞矢之劳独张俊眀州仅能少抗若更坚守数日待敌再来乗其机㑹极力勦除敌必终身惩创不敢复南此则俊忠于陛下也其利害岂真为今日计哉奈何敌未退数里间遽狼狈引军而行也虽三尺童子知其不可以为敌性骁勇不撄其锋犹惧屠戮况已愤怨而去既不増兵益戍徒反旋军空以挑之是前日至小之捷乃莫大之祸也未几果残眀州无噍类焉是杀明州一城生灵而陛下再有馆头之行者张俊使之也臣尝痛念自秋以来陛下为宗社大计惧敌人之侵宵旰焦劳未尝顷刻少安以建康京口九江皆要害之地当宿重兵故杜充守建康韩世忠守京口刘光世守九江而以王𨽻杜充其措置岂不尽善也若敌骑渡江杜充韩世忠王併力扼其前刘光世掩其后可使奔北不暇而世忠八九月间已扫镇江所储之赀尽装海舶焚其城郭为逃遁之计其比肩诸将闻朝廷欲倚世忠为杜充之援者无不窃笑是世忠初无为陛下拒敌之心也洎杜充力战于前世忠王卒不为用刘光世亦偃然坐视不出一兵方与韩相朝夕饮宴敌至数十里间不知则朝廷失建康犯两浙乗舆震惊者韩世忠王使之也失豫章太母播越六宫流离者刘光世使之也呜唿诸将已负国家罪恶如此谓须少畏陛下之威惮台谏之言日夜皇恐席藁负锧请罪有司谢数州生灵之死亦知尚有朝廷之法而张俊方且以万人杀获数十人之功冒朝廷不赀之赏自明引军至温道路鸡犬为之一空居民闻来逃奔山谷数百里间寂无人烟韩世忠逗遛秀州放军肆掠为之骚然至执縳县宰以取钱粮平江府自城而外无不被害周望仅能守其城中而已虽陛下亲御宸翰召之三四而不来元夕取民间子女张灯髙㑹君父冒不测之险而不恤也王自信州入闽所过州县邀索动以千计公然移文曰无使枉害生灵其意果安在哉方国家危急之时所恃者诸将所为如此不知何以立国臣窃愤之此事人皆知之而无为陛下言者岂以为不急之务哉以天步艰难正借此曺为重而不敢言耳然臣窃为惧焉臣闻王者所以得天下者以得民也得民者以得其心也兹者陛下南渡可谓播迁之极矣而百姓尊君亲上志不少衰岂非祖宗徳泽结人之深而恃陛下为之主耶所谓为民主者平日取民财力以养兵缓急之时排难解纷而使民安业也今诸将闻敌人之来则望风遁逃反汲汲内相攻残以为民害车驾所过一路则一路罹其烖所过一州一县则一州一县罹其烖今江淮两浙已如此矣万一幸湖幸蜀则金人侵其前而无人以拒官军残其后而无法以绳是复为江淮两浙无疑矣古者天子所临曰幸言所过人以为幸也岂今日之谓哉臣恐人心一解而陛下无所恃也持此将安归乎臣又闻张俊离明之时士卒颇有愿留击敌者俊声言陛下召之臣知其説矣陛下诸将皆本无鬭志方无事时则先取赴行在指挥以备警急则引去曰朝廷召我矣其实自欲遁而又假上诏令以欺其欲战之人使归非其上此尤可罪臣比至黄岩闻陛下使李捧屯兵县中降指挥云金人至台州则前来温州是既欲遁而陛下又令之使遁也夫士驱之使鬭犹惧不前况令之使遁也然则敌人长驱无所忌惮者适其宜耳何足怪哉臣窃观今日诸将在古法皆当诛然不可尽诛也惟王本隷杜充充败于前而不救此不可赦当先斩以令天下其他以次重行贬降使以功赎过如张俊之军独可赏其将士耳所以移军輙遁者俊也罪亦何逃如此庶㡬国威少振昔周世宗承五代之衰将士习为骄惰河东之败一日而斩大将樊爱能等三十余人然后东征西讨无不如志白起于秦可谓有功矣一不受命赐死杜邮郭元振唐之勲臣也眀皇怒军容不整坐之纛下葢威克厥爱允济爱克厥威允㒺功是数君者其知之矣何则人之欲无穷思有时而既惟吾威足以制之然后恤焉足以为恩况此曺平时餍饫于掳掠之资矣用㡬何钖赉而能满其意哉如有赏而无刑是姑息之政耳自古有能以姑息而成功者乎且汉髙祖之兴所将者韩信黥布彭越也以今日诸将之才视之何如哉所成就者布衣而取天下也以今诸将视之何如哉然髙祖于是数人者欲王则王之欲诛则诛之曽不少贷非将将者人主之职耶故今陛下当以将将为职熟视诸将悍骄如此而无以治之异时张浚集西兵而来则又靡靡相効成风矣不知生灵何时息肩国家何时兴复以臣观之今日之兵今日之将习至此陛下已不得而用已不得而制矣非特无以责其至诚徇国所至人心振恐动而有意外之忧有之不如无之臣愚以为敌退之后正朝廷大明赏罚立纪纲新人耳目之时莫若择有威望大臣一人尽䕶诸将虽陛下亲军亦聴其节制稍稍以法裁之凡军辄敢擅移屯以䕶驾为名者主将将佐僚属并论如法仍使于偏禆中择人才可用者间付以方面之权待其有功加以爵秩隂为诸将之代天下之大岂无数人将帅之材哉特为诸将所抑而不得伸耳若陛下驭诸将如臣所言则敌或尽数过江或于建康杭越等州留兵占据守亦有功战亦有功车驾囘临安或平江徐议所向留浙江亦可幸湖湘亦可如其不然虽大臣忠贯白日谋臣如雨言利之臣能使钱流地上何益于事哉譬御饥者当用食舍食之外皆非所急也已疾者当用医舍医之外皆非所急也今日所急在于驭兵驭将其他皆非先务惟陛下与大臣熟议㫁而行之臣愚狂瞽不知忌讳罪当万死遗史曰汪藻之疏可谓切中时病矣独不当分曹植党隂庇杜充之罪夫杜充以宰相统兵守大江固金陵一旦失利乃曰罪在兵将宁有此理况杜充未尝出战而藻言杜充力战于前言不由衷岂能胜亿兆人之诅呜唿分曹植党今日之大弊议论所以不公事功所以不成者葢在此也是月京城留守司辟牛臯充本司同统制兼京西南路提㸃刑狱牛臯汝州弓手也聚衆与金人战以战功补官累迁武翼大夫荣州刺史为招抚司中军统领建炎三年冬金人再蹂京西皐凡十余战皆捷加武节大夫果州团练使至是留守司辟为同统制兼京西南路提刑三朝北盟㑹编卷一百三十六三朝北盟会编卷一百三十七钦定四库全书三朝北盟㑹编卷一百三十七宋徐梦莘撰炎兴下帙起建炎四年二月一日甲戌尽四月十四日乙酉二月甲戌朔责郭仲荀张思正滕康刘珏郦琼以其衆降于刘光世初京城失守光世以其衆奔至光州留其壻刘绍先以兵三四千屯于光州知州任诗厚遇之郦琼以其衆㓂固始四面攻击知县向宗辉尽力捍御时曹官吴翼权知光州议请绍先解围固始绍先率兵趋固始为琼所败绍先率其衆至城下唿宗辉开门宗辉开门纳之绍先以其衆登城用强弩御琼杀伤甚衆刘光世遣人招琼琼受招安围凡四月零二日琼相州人崛起于兵火中尚气敢为衆所推服宗辉恃有功以吴翼曹官不相下翼招宗辉至光州罗织罪送狱死初羣贼黄林犯固始翼往招之林受招任诗以翼有功令权通判诗既去翼遂权州事杨世雄以其衆降于刘光世傅选诣隆祐皇太后乞降傅选自溃散即率衆转入湖南刼掠厌所欲矣遂复来降十三日丙戌金人屠杭州退兵金人侵入乌珠率衆追乗舆亲至眀州而还其在越州也乌珠乗马往来于市中班直唐琦愤怒以石击之不中被执骂不絶口亦骂李邺降敌不忠被杀乌珠执邺退还杭州将退军唐辰歛军于吴山七寳山遂纵火三日夜烟焰不絶癸未夜火息甲申纵兵大掠且束装丙戌退军以虏掠辎重不可由陆遂由秀州平江取塘岸路行沿路屋宇无大小并纵火靡有孑遗是时余杭县投拜官员曽已奔走得脱闻金人退去乃复来囘任且衣凶服县尉杨汝为问其故曰遽失恃汝为曰何不解官丁忧曰未闻㫖汝为唾而不语既而具申监司遂放罢服除授通判镇江府军民曰是余杭县投拜者不纳又论罢之再授通判婺州亦不过赴任自此不能出仕衣冠以为愧金人在江州未退兵也在衢州军事判官钱观复者以当路冲白郡守纵民老幼出户留一丁不留与留而瘦弱不堪任罪如军法其后军兵欲乗时为变顾城中金帛子女无兾获乃止赐临安府民兵抚恤勅书勅临安府民兵省本府奏自金人攻陷府城内外军民併力拒敌血战五日方始城破又缘诸县村堡防䕶严密往往多被掩杀缘此怨恨临行之日焚焼屋宇城郭一空比之其他残破州郡被祸尤酷实可痛恻欲望优加抚恤事朕惟北敌之慿陵奄及东吴之都㑹尔等挺身御敌为国忘生率尔忠义之豪挫彼骁雄之气逮逾累日方失坚城凡分坞壁之屯皆奋兵戈之鋭缘兹厚毒为我深仇洎敌骑之旋归举民居而焚荡靡思人怨而神怒惟务井堙而木刋言念吾民重罹此祸顾疮痍之未复毎寤寐以兴嗟已遣守臣往宣恩意其各从于安集以待承平故兹抚恤想宜知悉春暄汝等各比好否遣书指不多及十四日丁亥聂渊入京师留守上官晤出奔渊以城献于金人河南之地尽已陷没西京南京金人皆屯兵唯京师与内县犹为国家守粮食之絶四外皆不通民多饿死聂渊者与其徒十十五五以食物与守城者博易久而颇稔熟至日渊以其徒数百人登城之北壁纵火楼橹犹不敢下城骚扰是时城之东有夜猫儿李溃蘓大刀屯驻留守上官晤皆招入城既入城则放火刼掠不止而渊亦掘㫁城慢道自守城中乱晤及副留守赵伦乃出奔晤为留守时官司命令不能行留守司名存而已刘豫以济南府已投拜金人矣豫尝遣使説晤令叛晤焚书斩使顷之豫又赂晤左右乔忠恭宋厚俾説晤晤亦不从豫知晤不可説乃止渊遣人往南京金人军前献京师三月金人大太师差镇国郎君入京师驻于朱雀门上给牌子与在京强壮不满万人自此京城遂陷失晤在唐门遇董平平逼令晤书填官告讫杀之金人得京师以前都水使者王䕫为留守䕫发公文尽招诸县头目人皆来抚谕自此无盗贼渊河北签军首领也十七日庚寅鼎州武陵百姓钟相反钟相鼎州武陵县人无他技能善为诞谩自号老爷亦称天大圣言有神通与天通能救人疾患隂语其徒则曰法分贵贱贫富非善法也我行法当等贵贱均贫富持此説以动小民故环数百里间小民无知者翕然从之备糈相谒旁午于道谓之拜爷如是者凡二十余年相缘其家赀鉅万中间累曽败露有司受贿不能尽法绳治至是金人䧟潭州孔彦舟入澧州相乗人情惊扰以拒彦舟为名聚衆于是日起兵鼎澧荆南之民响应是时鼎州缺守臣湖北提刑王彦成先挈家遁廵歴岳州单世卿奔龙阳就家属登舟东下仅以身免其余官吏莫能控制敌遂猖獗焚官府城市寺观神庙及豪右之家杀官吏儒生僧道巫医卜祝及有讐隙之人谓贼兵为爷儿谓国典为邪法谓杀人为行法谓刼财为均平病者不许服药死者不许行丧唯以拜爷乱常为事人皆乐附而行之以为天理当然鼎州之武陵桃源龙阳沅江澧州阳安萍乡石门慈利荆南之枝江松滋公安石首潭州之益阳宁乡湘隂安化崃州之宜都岳州之华容辰州之沅陵凡十九县皆为盗区矣十八日辛夘金人陷秀州权知州军事赵士医死之金人陷秀州军民共推兵马钤辖赵士医为知州士医出城与金人战为其所败士医死之秀州遂陷十九日壬辰程昌㝢弃蔡州南归程昌㝢自京师退还蔡州未期月又以蔡州粮食皆尽王命不通遂领率军民弃蔡州而南归二十二日乙未宣抚使周望弃其军奔于太湖周望以宣抚使驻于平江府闻金人已破秀州渐入吴江县恐怖畏怯即委军而去走入太湖遗史曰望方出城而去也市人遮道请留为一城生灵计既不可留则极口谩骂望闻而不顾于是市井间皆喧诵初除望签书枢密制词曰腹心留侯髙祖肇基于有汉文武吉甫宣王复振于宗周夫非躬不世之全才何以济中兴之逺业贤者登用国其庶几谓望何以当此知平江府汤东野弃城走知平江府汤东野见周望已出即以府印授郭仲威俾权知府事遂率家属弃城而走二十三日丙申李成陷舒州李成犯舒州刘文舜率兵迎战为成所败文舜尽率其衆走权知州郑严亦走入山中成遂入舒州得前秘书正字李雱雱以王命不通金人在江浙间妄生向背心遂以为一时之英雄投书于成请顺流而据金陵号召浙江以观天意成不从留雱于军中成执前提刑李着见任提刑以下及州县官百余员皆居于太平寺其徒有执郑严而至者成命杀之车驾自海道归驻跸浙东降徳音朕自遭敌国之侵越在方隅之外且念二圣徂征之久惧四方荼毒之深不辞痛屈于𦕈躬庶或少囘于善政毎辛勤而遣使惟祈和好以休兵谓既殚诚亦须悔祸乃狃慿陵之势専行暴蔑之威跨万里以长驱分数途而并进悉提羣丑径渡长江朕惟子视于生灵何惜身临于行陈遂下平江迎敌之诏即为景徳亲征之行誓以六军期于一战㑹近境已成于对垒而羣臣坚请于避锋勉驭舟师来临海道既阻兵之理极致率土之愤盈念祖宗涵濡之恩痛社稷疮夷之耻乡豪竞奋禁旅争先始金陵杀获之相当继鄞水𠞰除之几半或骁将大诛于淮甸或竒兵邀击于江西捷奏既腾凶威遂屈今则移师逺去阖境皆清朕惟驻跸于浙东将即返兵于吴㑹乗中原已振之气复列圣无穷之基嘉与函生再为乐国言念承平之俗重罹蹂践之烖妻孥隔絶于封疆肝脑縻捐于原野祸非汝咎痛贯予心今虽幸免于干戈岂𫉬尽安于田野止俟扞防之暇祛除征赋之烦虽诚意之未申岂沛恩之可后宜布哀矜之恵用蘓凋瘵之民于戯厯数之在舜躬顾朕岂堪于克绍讴吟而思汉氏赖兹可致于中兴况今丕应之迩遐与我实同于休戚勉图逺畧茂对宏休二十五日戊戌金人陷平江府周望汤东野既已弃城而去城中无主丁酉夕火𤼵者数处百姓惊惶乃曽班郭仲威纵火也戊戌金人攻盘门仲威遣七防御者当之七防御大败退入城中金人袭之亦入城仲威率衆奔常熟县是夜金人纵火三日夜乃㓕城中悉为灰烬金人虽不甚屠戮居人自赴水火而死者大半矣庚子金人行赵立加右武大夫徐州观察使知楚州军州事兼管内安抚使淮南东路兵马钤辖仍兼便宜闾勍在越州途中朝辞日朝廷合赍告授赵立官职差遣自是勍到楚州以告授立金人逼荆门军刘超率衆去刘超守荆门军闻金人自江西囘军遂弃城引衆去赵琼受楚州旗牓归朝廷先是宿迁县水寨首领赵琼已投拜金人楚州进士国奉卿借补成忠即权知淮隂县事尝欲招琼使复归朝廷与楚州共扞御㑹赵立来知楚州奉卿见其参谋陈适与语楚州事适甚喜荐于立奉卿为立谋招琼立即令奉卿赍旗榜亲往见琼琼受旗榜遂聴楚州节制奉卿还报立大喜加借奉卿秉义郎奉卿曰奉卿本是进士今为武官不能出战恐悮使用乞换文资立令照学籍果然遂改借宣教郎令措置髙邮军二十九日壬寅郭仲威率兵入平江府郭仲威在常熟闻金人已行离平江府率衆复入城斸掘人家窖埋之物纵军扰民民不堪之凡民家所有悉为仲威之党所攘夺三月癸夘朔陈思恭败金人于吴江陈思恭𨽻周望为统制望奔太湖思恭军于青乌镇金人后军泊于吴江县下临太湖石岸险狭思恭乃以兵邀之金人舟乱不整思恭获小胜而退孔彦舟率兵入鼎州孔彦舟初名彦威为东平府钤辖与知州权邦彦不协彦威与一宗女私通事露邦彦欲按𤼵之彦威遂率衆去邦彦追及彦威射中邦彦乃还彦威遂改名彦舟聚衆渐盛转至京南又渡江据澧州彦舟出兵攻讨常不胜钟相反于武陵也常轻视彦舟是时鼎州城守孤危官吏军民势不𫉬已遂迎请彦舟入城以拒彦舟许之方离澧州而吴么郎陷澧州杀知州王琮以下官属十数员彦州前军三月癸夘入鼎州即纵官吏军民占用官私仓库刼掠民财焉卢益权知三省枢密院李囘权同知三省枢密院往从衞隆祐太后初上在济州隆祐太后遣李囘往劝进上即位除囘延康殿学士知洪州臣僚言其靖康间守黄河弃军而走且受张邦昌伪命为尚书右丞遂责吉州安置至范宗尹荐其才乃召为权同知三省枢密院往䖍州迎隆祐太后肆赦州县先是上幸海道如浙西江东西淮东西湖南北诸州皆命令不通亦不知翠华端的所在及赦到知驻跸浙东无不欣喜知江州权邦彦为江淮荆浙发运使吴玠及金人战于寳鸡败绩先是陜州既陷金人长驱闗中曲端遣吴玠屯于彭店原端自拥大兵次邠庆间以策应玠玠与金人战胜负未决而端退走自邠至深止玠大骂端由是二人有隙金人虽胜玠以端全军退去且入夏遂复还河东卢益辛企宗潘永思赴䖍州迎隆祐太后十日壬子金人陷常州金人取常州路经过不住径奔于吕城官吏禁其闸㫁其绊放练湖水使亁则金人舟船皆不可行惜乎官奔吏窜而闸犹俨然故金人长驱而无碍也车驾幸处州吕頥浩以金人退兵请还幸越州遂幸处州刘纲攻赵琼水寨节制泗州刘纲以宿迁县赵琼水寨投拜金人遂遣人攻之琼曰我为人逼胁势孤援寡权为老小之计不得已而投拜今楚州赵安抚遣国奉卿赍旗牌来即时受之已聴楚州节制复归朝廷矣公其察之不从兵攻寨琼出民兵御退之二十六日戊辰孔彦舟击钟相败之擒相孔彦舟在鼎州日与钟相交战胜负相当彦舟诈遣人投相谓之入法相受之不疑戊辰彦舟遣人袭击相寨所遣入法之人为内应相遂大败擕妻子窜入山谷为村人范颜所擒而胡夀得之献于彦舟彦舟乃造法物仪仗张大其功欲解赴朝廷至攸县曽龙图杀相所造法物亦散失四月壬申朔车驾幸越州尚书左仆射吕頥浩罢授镇南军节度使开府仪同三司中太一宫使车驾幸越州御史中丞赵鼎言吕頥浩之谬以使相宫使罢左仆射从优礼也制曰门下独化陶镕之上尝守备于弼谐闵劳官职之烦宜特加于崇奨惟时上宰实我元勲兹祈解于近司爰宠朌于殊渥诞扬大号敷告羣工具官某心术疏通性资眀达运筹泉涌独当天下之危机㳺刃风生能㫁朝廷之大事昨属艰难之运尤输经济之忠冒险直前服勤无斁取虞渊之日重正干坤问襄野之涂卒安宗社顾在廷之莫及方当宁以仰成而寖懐偏见之私殊失大臣之体占吏员而有亏铨法专兵柄而几废枢庭下吴门之诏则虑失于先时请浙右之行则力违于衆议既人言之荐至于物望以靡谙屡腾引去之章莫副挽留之意念有盟书之伟绩难从策免之常规乃峻彛章务全体貌植牙造纛总节制于雄藩执璧面槐视班聨于上衮假以真祠之佚从其私计之安皆儒臣希有之荣葢邦国久虚之典朕为无歉汝亦有终于戯险夷一心非忠诚孰能至此进退二道惟眀哲足以尽之矧兼将相之崇靡缺君臣之遇毋云去位不我告猷张俊为两浙西路江南东路制置使金人在建康韩世忠屯兵江上屡腾捷奏乃遣张俊为両浙西路东路制置使节制浙西军马策应世忠俊虽受命未进发人皆切齿十四日乙酉溃军戚方攻宣州戚方勇悍善射初投为教骏兵士军兴盗贼起在九朶花徒党行伍中未知名方杀其为首人遂率衆归建康投充用为准偹将留在帐前建康失利诸军皆散方走至金坛界与建康统制扈成相遇方欲夺成军乃谋杀成遂伏衆于篠中皆执长枪令曰扈统制过则杀俄而成果至伏发以长枪刺成成死统领龎荣率其衆闻岳飞在宜兴乃以其衆归飞以荣为左军统制方率衆入常州为刘宴所败乃犯宣州知州李光遣兵马监押吕执中赍书招之方佯受书实欲攻城也执中觉伪诈仅得脱归有衙前石振者为方所执问以城中虚实振有从贼之心乃悉以虚实告且具言城中之方隅可击者不可击者方用振之説鼓行而前是日犯城下光自决守城之计乃命城外居人尽迁入城应寺院及人家与空闲官舎任便居住是时有建康溃散班直百余人无所归光留于城中光因以主首王逸为都统制令见任及寄居官分守城壁僧道居民皆执仗登城措置甚有法方攻城不克光以知州衙仪登城北壁令一吏诈作知州招方打话云戚统制尔部曲皆是官军岂非念国家艰难之际何苦欲攻此城为盗贼乎方曰方不敢亟挠朝廷但缘士卒皆饥不免寻覔粮食耳又曰我与汝粮食并银绢犒设如何方曰若䝉犒军即便引退于是光乃遗以米肉并银绢甚厚方虽受之而意犹徐徐睥睨不已王逸曰贼非退也且未可解严更当谨备方果伐木作攻具复攻城城中皆御退之矢如注雨城中负户方能汲是时诸邑民兵皆聚城中宁国民兵尤麄壮有膂力以手抛石贼甚苦之王德执刘文舜于饶州杀之王徳欲迎隆祐太后于䖍州次吉水㑹妖贼王念经反于信州之贵溪县命徳讨之徳道出鄱阳刘文舜在舒州遭李成之败方㓂饶州围城急知州连南夫以蜡书请徳解围德引兵至城下压贼垒而陈文舜裭气悉舎兵请念经伪许其降诱文舜及其次郡谭袁闗索入城执而诛之刘位攻赵琼寨败绩先是刘纲遣入攻赵琼寨不克纲怒请兵于位位遣人攻琼楚州赵立曰赵琼已受旗榜聴我节制义当救之立出兵为援与战败之位兵退走三朝北盟㑹编卷一百三十七三朝北盟会编卷一百三十八钦定四库全书三朝北盟㑹编卷一百三十八宋徐梦莘撰炎兴下帙起建炎四年四月二十四日乙未尽五月十三日甲寅二十四日乙未韩世忠败金人于建康府江中捷奏至除世忠检校少师改武成感徳节度使制曰门下朕邅百六艰危之㑹赖二三枭俊之臣跪推毂而遣将军守境既腾于戎捷歌出车而劳还卒畴勲敢废于邦彛爰钖赞书用孚羣聴具官某勇闻天下气葢闗中堂堂将种之英凛凛军锋之冠行已恭而事上谨蚤服周行临机果而料敌明屡扬伟绩昨属交侵之警俾屯要害之区磨砺以须鼓儳而击纵精兵于数路若珠走盘挤羣盗于长江如杵投臼坐以中坚之壁成兹南纪之安威行而海内息肩师胜而国人属目是用兼隆徽数特表肤公坐拥齐旄易両镇提封之大入乗夏篆视三孤絶等之崇申衍采风陪敦井赋以永旂常之载以昭帷幄之成于戯武能威敌者师帅之荣赏不踰时者人君之信惟忠力可以任安危之重惟谦沖可以保富贵之终勉图而休毋废朕命可特授起复检校少师武成感徳军节度使遗史曰初江上防秋韩世忠屯于镇江府及建康失守世忠退军于江隂军迤逦至平江府秀州至是世忠聚集舟船摆布于江中扼金人归路时邵青以舟船在芜湖往来于建康竹篠港世忠使人招青青受招安而不以㑹乃曰我方为贼其下皆穷恐不为用故不可动也是役也世忠败金人于江中奏捷至行在除世忠检校少师改武成感德军节度使制词有曰屯兵要害邀击其师大振军声杀获过当敌师震慴知国有人二十五日丙申韩世忠与乌珠再战于江中为乌珠所败孙世询严永吉皆战死金人在建康韩世忠以海船促于江中乗风使篷往来如飞乌珠谓将军曰使船如使马何以破之韩常曰虽然见中军则自遁矣乌珠令常以舟师多没常见乌珠伏地请死乌珠贷之乃揭榜立赏许献所以破海船之策有福州百姓姓王人侨居建康开米舖为生见榜有希赏之心乃教乌珠于舟中载土以平板铺之穴船板以擢桨俟无风则出江有风则不出海船无风不可动也以火箭射其篛篷则不攻自破矣乌珠信之一夜造火箭成以戊申出江擢桨行舟其疾如风天霁无风赫日丽天海船皆不能动金人以火箭射篷则火起世忠海船本备水陆之战人皆全装马皆鉄面皮甲毎船有兵有马有老少有粮食有辎重无风不能行火烘日曝人乱而唿马惊而嘶被焚与堕江者不可胜计逺望江中层层皆火火船蔽江而下金人鼓櫂以轻舟追袭之金鼓之声震动天地世忠皆散孙世询严永吉皆力战而死乌珠既胜欲之建康府谋北归而世忠海船扼于江中不得去或献谋于金人曰江水方涨宜于芦阳地开掘新河二十余里上接江口舟出江背皆世忠之上流矣乌珠信之乃命掘河一夜河成次日早出舟世忠大惊金人悉趋建康世忠尾袭之而已初长芦崇福禅院行者普伦普赟普琏结集行者及强壮百姓千余人分为三队在杨家洲上自相守保世忠尝约普伦等为策应至是普伦普琏普赟率其衆千余人驾小舟千余艘皆裹红巾立红帜来策应至长芦遇世忠海船狼狈而来金人至长芦亦囘世忠与余兵至瓜步弃舟而陆奔还镇江聚兵沿江避兵之人往往取其舟中粮食或有得银绢钱物者中兴姓氏录忠义传曰孙世询字谘道开封府人也有勇力善骑射少时曽蹈之荐之梁方平随军屡立功后从韩世忠为前军统制与大金战应天府河东府皆称其勇苗傅刘正彦反军临平镇世忠来勤王世询为先锋与敌战大败之故杀傅正彦走从世忠追袭之建州蒲城县大战败之杀敌兵万级统制马彦溥赵竭忠赵竭节皆战死世訽临陈遂擒正彦加观察使及大金乌珠渡江复自建康囘世忠及乌珠战建康门外大败之次日再战江中无风世忠军皆海舟不能行大金竟以小舟来纵火世忠军败世询及严永吉皆力战而死张进及梁斌自敌寨脱归先是张俊命选锋正将梁斌副将张进屯诸暨县金人陷越州斌与进投拜上还越州也进得脱复聚衆得二百余人归还行在叙其功以赎投拜之罪大言梁斌不肯归朝廷已併杀之既杀斌然后乃能归朝耳又数日斌以衆三百余人还朝廷亦待之如初仍不问张进之诈斌后为策选锋军统制牛臯败金人于宋村擒其马五太师金人至江西者囘军北归牛皐濳军于寳丰之宋村冲其中坚杀伤甚衆擒马五太师招捉司加臯武功大夫和州防御使为五军都统制汪藻奏论金人留建康乞分张俊军马策应其状曰右臣昨自三月末得之传闻云金人在建康筑城为度夏计臣虽幸其不然然心窃忧之以为中国困于金人而得少休息者正赖其不能触热故尝以寒方至未暑先归吾于半年间汲汲措画犹毎嵗奔命不暇今若纵其度夏则长为我患无所底止不知朝廷何以枝梧洎到行在闻韩世忠列战舰江中遮其归路日有所获且言金人穷蹙之状臣窃欣幸以为三月所传诞妄耳续观黄榜备录韩世忠捷奏又以为朝廷必可扫除之今近二十日矣其耗寂然议者颇疑世忠奏报未必皆实兼数日人自常润来者云敌于蒋山雨花台两处各札大寨抱城开河两道以䕶之及穴山作小洞子以为避暑之地陆増城垒水造战船而采石金人已渡复囘者累累不絶今且五月矣比常年去几月余乃反去而复囘其欲留建康明甚如此则与三月所传又似符合臣闻金人动设诡诈尤喜为穷蹙之状以欵我师堕其计中者前后非一今安知非本为度夏计而阳为穷蹙者特以欵误我师耶建康为东南咽喉国之门户也天下转输朝廷号令未有不由此而通者若金人果据此为乆计则东南馈饷遂絶如人扼其咽喉守其门户果得髙枕而卧乎不知羣臣日至上前亦尝有反复及此者否岂遂以其无事而所当讲者承平之先务乎抑揣陛下非所乐闻而不以闻也不惟是而已人既扼我咽喉守门户则羣盗亦将视我缓急以为向背国家果有力能使之退聴屏息乎况又有意外之忧所难言者不得不虑臣愚以为此事所系非细庙堂若救焚拯溺然朝夕在念及五六月间我师便利之时㑹诸将与韩世忠一举扫除非特去目前之患将使惩创终身不敢复南其利害岂不相万哉虽近闻遣张俊提兵过江节制浙西人马迤逦前去以为策应此固陛下长策也不知张俊果能为陛下有慨然立功之意乎臣愚欲乞专差得力使臣教人赍陛下宸翰星夜兼程自荆襄邓湖以来迎张俊军令分数万人顺流而下仍于上流自计置粮斛载以自随彼张俊军既皆新人必精鋭可用且敌人见上流之师突然而至莫知其数必破胆奔溃此制敌一计也如其不然八九月间气候稍凉彼得时也几㑹一失虽悔何追伏望睿慈不以臣言为愚轻此敌忽此事特加採纳不胜幸甚五月七日戊申濠州土豪王惟忠弃韭山寨率衆归于节制使刘位王惟忠濠州钟离县农家也字移孝总角有立志兄弟三人惟忠最幼毎经行于市人皆不语以俟其过故人号为静街三郎军兴上有诏许民自保惟忠乃据韭山为寨与乡人共守韭山有洞可容老小数千惟忠屡与张文孝史康民战金人以孙兴来知濠州管属县镇皆聴兴伪命而用天㑹年号兴遣人招惟忠独不从至是惟忠率衆弃韭山寨归于招信县刘位位令惟忠为左军统领官韭山寨垒石为城周匝四里又作大寨七里环绕之战御之具稍备民之愿来依者凡万余人惟忠选强壮充兵韭山之势巍然而立外有羣山环绕之山有泉涌出泉下有洞衆水悉注焉洞虽不大然不论水之多寡或连雨㑹羣山之水凑于其中而洞能容之唿为归水洞倘无此洞则山泉与雨水皆为羣山所壅不得泄寨在山之顶万人居焉常苦无水以给食帷忠患之乃视归水洞而谋曰若塞此洞不惟可得水以给食且水势萦囘于山曲亦可恃以为险也然此洞虽小能容无涯之水岂非有神佛以主之乎万人方待水而食所系不轻吾将尽诚心祷之于神权塞此洞借水以给衆若神而有灵必阴佑于我乃与进士戴徳夫谋祷塞洞之方徳夫以惟忠之意朱书鉄为板以清酌祭神掷板于洞遂实之以土石闻之者皆相视而笑以为儿戯也既而数人之力告劳而洞已塞矣人皆大骇及惟忠既去归水洞复陷如初十日辛亥直龙图阁刘宴与戚方战于宣州城下被杀戚方围宣州知州李光乞援于朝诏刘宴解围宣州以观察使巨师古为之副宴受命即日就道师古以兵继之初宴在常州驻军方率衆自西门突入欲作过晏自城中杀出之至是晏始到宣州城下未安营垒乗城不意自城南转城西直趋城北以擣方之帐方大惊走晏欲生致方乃单骑追之贼见官军不多乃自骆驼山后设伏以㫁其路方率亲随迎战晏单骑力不能敌退还至天宁寺前隔小沟是时暑雨方涨马陷于淖不可出桥左有伏贼以钩鎗撘晏晏犹手刃杀数十人以无援而被害晏死数日师古兵到城下光具闻于朝上悯悼之赠晏龙图阁待制官其四子仍令即死所立庙榜曰义烈嵗时祀之中兴姓氏忠义录曰刘晏燕山府人也建炎二年随刘正彦掌赤心队降于丁进有功正彦败晏降于韩世忠累迁直龙图阁四年戚方反常州适晏兵至击方大败之及戚方之㓂宣州知军事李光固守其城晏追方至宣州大败方解其围方败走晏追击之不胜力战而死时称其忠勇立庙于宣州十一日壬子金人焚掠建康执江东安抚使陈邦光渡江而去金人焚焼建康府虏掠人民夺刼财物出建康府城静安渡宣化而去乌珠屯于六合县舟船入自瓜步口尾尾相衘摆泊至六合不㫁建康城中悉为灰烬矣金人虽已渡淮东无警安抚直寳文阁张稹尚守扬州招信刘位以节制之职聚衆在横山帖然无一事军唯饮酒赌博而已先是知真州向子忞措置欲移治杨家洲而杨子六合之民愿保方山子忞弃真州金人据建康府大兵入二浙犹有㳺骑往于淮南大抵自滁河之西皆为㳺骑所扰而不过滁河之东金人即渡江北占六合于是真州为羣盗贼所扰已不可居王冠率军兵共守方山后渡江驻于溧水溧阳之间金人又占真州而扬州亦不可守张稹乃弃扬州金人据建康半年余江宁镇采石至和州道路往来不絶和州亦留兵戍守杂以妇人戴头巾着军号执兵器巡防城壁然无一军乗虚到城下与之为敌者邵青在竹篠港探知建康城中金人不多且乌珠等皆在浙东建康有可克之理是时青见有杀牛者牛拒力甚青取枪刺其胸共助而牛用角斡青中股青方病疮不能行乃遣其次姓马者率衆往収复建康既至水门暴雨电雷大作不克入而遂退青杀之迁单徳忠为次又有都团陈徳结衆欲杀金人部勒已定前期为朱都团所告徳全家被害兵马都监金沔死之金人围建康也守南门畨官称万户者常谕居民愿往来樵薪者给牌子前去居民皆不从及被杀戮之余方悟此万户之言乃阴欲保䕶居民使出城求生也十三日甲寅戚方攻宣州不克退去宣州解严戚方围宣州遇刘晏直擣其中又巨师古到及方战于城北方三战三败遂引去宣州受围凡二十九日受围之初方妻管氏病痈甚苦至解严管氏死人皆以为快大抵守城之法先要财物丰备是时府库财物盈满而大富人皆出银钱为犒设故贼人积攻具以积草柴之类皆多以钱帛募死士烧之而人亦愿尽死力如城北木塔寺有木㙮下瞰城中虚实当先除去而贼守甚严乃募人负草实其塔然后纵火令方下即有应募者是夜果有草实其塔内纵火火为塔所束如火柱冲天观之虽可畏而人心则甚喜州既解严㑹随功髙下以金杯劝酒就赏其盃初方以宣州城为龟形当以真武法以穰之乃令攻城人披髪用红帛帕首方既退去城之东壁摧壊者数十丈岳飞杀刘泾併其军先是岳飞与刘泾合军屯戍宜兴飞领兵往建康刼金人于靖安得胜囘军溧阳县得泾军将官王万报泾欲杀飞母及妻而併其军飞大惊即令姚政往图之政夜行抵宜兴以飞母命传语泾适得家书请略访来议事泾不虞其谋入其室则有杨某者伏于壁间遂杀泾少刻飞到抚其衆史康民及金人战于定逺县军败闾勍被执而去史康民濮州人也初起于京东因迎神社㑹有繖扇挝剑之类从物借以为资遂拥衆渐盛乏粮食杀人食之号为饿子转至淮南往来于濠泗间张文孝在其中军谓之张钤辖文孝用扈鹗及李徽猷计遂背康民杀康民父母自为一军先是闾勍在越州除淮南等招抚节制使至崇徳县闻金人已犯钱塘勍到平江招得数百户又闻金人在建康乃取江阴军路渡入柴墟镇至楚州见赵立立方措置楚州就以上命授立右武大夫徐州观察使知楚州军州事兼管内安抚使淮南东路兵马钤辖之闾勍至泗州而文孝在泗州出迎勍参拜且曰闻太尉将到专来参迎勍甚喜勍与文孝至招信刘位发兵御之于境文孝战不胜勍与文孝往濠州界下寨于黄连埠文孝名为迎勍实挟勍也是时康民屯于韭山文孝往攻濠州康民乗虚掩黄连埠破其寨取勍及同行刘舜臣等一行归定逺杀李徽猷得扈鹗至定逺脔割刳其心以祭其父母康民拜舜臣以谢杀扈鹗雪父母之讐金人周太师闻康民得勍屯于定逺也乃㑹亳州大太师兵渡滑口甲寅周太师入自西门康民出兵迎敌大败而囘大太师已自北门入执勍而去是役也康民㡬死赵宏救之得免次日康民议追金人夺勍闻已渡涡口矣宏相州汤隂县弓手也时人谓之赵三胡初勍迎奉神御趣离西京也于岳飞处借使臣十人而宏其一也循蔡河而下至𣺌𣺌遇张用勍説用归朝廷以马臯之女一丈青嫁用为妻初臯为郭仲荀所诛勍周䘏之以为义女既嫁用遂为中军统领有二认旗在马前题曰闗西贞烈女䕶国马夫人刘舜臣者用之参议官用俾随勍以行故舜臣在勍军勍在南京金人欲降之不可欲以为京东安抚使不可乃被害姓氏录忠义传曰闾勍有膂力善骑射少以班直补官靖康初累迁主管步军司公事上南巡扬州勍留守京师建炎三年京师留守宗泽命勍军河南府㑹合王彦杨进丁进等兵六十万欲渡河迎请二帝㑹暴卒而止三年同杜充上表请上还阙以图中原俄京城絶粮杜充赴行在勍亦领兵数千至淮南金人方南侵以节制淮南等路军马往拒之四年军濠州定逺县与金人战不胜被执令同招张文孝攻濠州使康民乗虚袭文孝败之勍被虏后金人又攻康民于庐州勍同康民与战败绩复被执勍骂金人不屈而死绍兴元年赠检校少保节度十七年谥壮节刘超据荆南刘超据荆南分衆犯陜州先是张浚以宣抚使往川陜也经由郢州留小潘防御一军于郢州小潘防御为部下彭筠所杀筠乃与超合超遣筠犯复州凡所经过井邑邱墟人无噍类于是超欲取鼎澧以窥湖南二广刘位攻赵琼寨刘位遣人攻赵琼寨赵立出兵欲却之位大怒遂率兵攻琼立复出兵为援且以檄告位大略言琼已聴当使节制为朝廷守宿迁水寨当使乃南东路兵马钤辖泗州之兵皆合聴节制位乃止三朝北盟㑹编卷一百三十八三朝北盟会编卷一百三十九钦定四库全书三朝北盟㑹编卷一百三十九宋徐梦莘撰炎兴下帙起建炎四年五月十三日甲寅尽六月十一日辛巳范宗尹为尚书右仆射同中书门下平章事张守参知政事范宗尹辞免不允批答朕履国家之否运思得天下之竒材以卿粤从布衣早有人望累击权臣于方用未尝奸利以邀名毎陈治道之可行无不㑹心而切理洎参賛于大政尤灼见于所存一意尽公羣论皆理乃付巨川之济用符岩石之瞻制诏一颁缙绅相庆伫卿行志知国有人谓当承命以周旋犹复抗章而趋避惟此举而国无陋矣今何时而卿辞位乎勉究良图毋庸再请再辞免批答朕惟治乱两途未有不由于用相君臣一徳相逢鲜直于同时卿识邃而才全谋深而器逺学古人之至要言天下之大公简于朕心非止今日故擢司风宪升预政机将观所长不次而用而卿性资天至议论日新言其重厚则如倚太山而坐平原语其疏通则若驾轻车而就熟路乃希大号任之不疑卿当用羣策以兼収念寸隂之可惜立规模于素定应机㑹于方来辅成再造之基同享无疆之福此葢尽卿致主之术而成朕知人之明也亟上封章百辞奚益所宜不允仍㫁来章遗史曰范宗尹拜右仆射张守除参知政事宗尹具辞免赐诏不允仍㫁来章汪藻行词曰言其重厚则如倚泰山而坐平原语其疏通则若驾轻车而就熟路乃希大号任之不疑宗尹读之喜宗尹谓守曰今日之势正如人之疾病沈痼方笃稍施駃药立有颠仆之势要使施设有序勿迟勿亟当相与戮力启沃上前广开言路拣拔贤材除剔菑蠧节抑财用以至惜名器损侥倖斥豪强左右弥缝庶乎其可也张用冦淮西张用自京西往东京转南京界自抑子蕲阳趋夀春至舒城县遂屯中军其余诸军皆分屯四布是时金人方退建康渡江北和州以东金人往来野无所剠乃採草木但叶青而嫩者以火煑之搦去青水不问有毒无毒但能咀嚼者悉食之以至动活之物不论飞走与蠕动得即啗之人皆困乏改御前五军为神武五军御营五军为神武副五军崔増陷焦湖水寨崔増磁州人𨽻闫瑾军为将守泗州浮桥瑾弃泗州诸军溃散増往夀春界中刼祝博士寨併其军自濠州转往巢县攻焦湖水寨増得小舟数只直擣其寨寨有舟四五十皆淮西富商大贾及上户富民初未曽经兵火不能迎拒尽为増所有掳掠金银财物子女之余选壮充军孙兴退濠州将校朱式率军民请兵马都监李价权知军州事金人自建康渡江而北也夀春府军周太师招孙兴等还夀春官吏居民皆送于西门之外劝酒酌别兴与滕郎中及所部兵尽行唯留伪通判陈浩然在州兴擕二妓毛马女杨蘓而去以金价偿身家自余无毫髪之扰兴在濠州凡半年及既去将校朱式率军民请军马都监李价权官军州事价用司户参军江洵武谋囚投拜官张宗望及通判陈浩然于狱遂复用建炎四年年号价以洵武权通判军州事巡检魏进权兵马都监六月二日壬申刘光世来朝七月丁丑刘位败张文孝克滁州刘位屯于横山张文孝占滁州位以兵収复滁州丁丑至滁州文孝退走遂复滁州八月戊寅刘位及张文孝战于滁州被害刘位既得滁州即以其属李颉为司法参军是夜与颉同宿于子城中颉梦城中州屋舎尽倒既觉以为不祥拂旦文孝以其衆至城下位所引兵迎战位逢兵衆数百以为已之兵也乃指麾杀贼而所逢者贼兵也位觉之欲急战为贼所杀权知州茍某权知青流县梅俊迪县丞张恪非等州县官皆散走朝廷闻之即其地立庙榜曰刚烈十一日辛巳赵立出兵攻达兰于孙村浦达兰以大军下寨于万夀河去淮河孙村浦两舎乃南北咽喉之路又作寨于孙村浦以守之赵立起宿迁县赵琼水寨民兵于城辛巳亲率亲随百余人取孙村浦寨遣统制王彦忠以兵数百防夀河之救兵金人自夀河寨日遣三二百骑往来于孙村浦往来出兵急遣鉄骑来救之为彦忠所扼不得进立亦闻之又以铁骑来故不克攻而退彦忠亦归吕頥浩为建康府路大安抚使兼知池州朱胜非为江州路安抚大使兼知江州刘光世为两浙西路安抚大使兼知镇江府周望责招化军节度副使连州安置周望以同知枢密为宣抚使弃其军而奔太湖也以宣抚使印弃太湖中金人已退募渔人入水求得之以宣抚使职知湖州殿中侍御史沈与求言其统重兵于吴门不能扞蔽脱身先遁以致连城陷没与诸郡以城降敌并缘为奸掠取民财等事乞正典刑遂责授节度副使连州安置陈规为徳安府汉阳军镇抚使兼知徳安府陈规字元则沂州人以明法补官靖康初转通直郎知徳安府之安陆县金人陷都城规率兵数百勤王未到兵溃而反㑹郡守及僚属弃城出奔惟规独留不去衆遂推规摄府规乃聚兵积粮修城以守敌王在党忠相继来攻皆败而去迁朝奉大夫直龙图阁李彦义犯城规与战颇克㑹忠孝为将张在所杀降于乔仲福数月杨进来攻不能下而退范宗尹为相分镇以规为徳安府汉阳军镇抚使兼知徳安府赵延夀来冦规击破其衆累加龙图阁待制召赴行在在州八年屡破敌衆中原郡县皆失守惟徳安一城独存识者伟其能然严刑重敛颇失民心规有朝野佥言后序曰规守顺昌日得靖康朝野佥言具载金人攻城始末反覆熟读痛心疾首不觉涕零嗟我国家不幸有如此悲夫世之治乱国之强弱虽曰在天有数未有不因人事得失之所致也杨雄所谓天非人不因人非天不成靖康京城之难若非人事之失则天亦不得而为灾若非天欲降灾则人事亦无此失规不揆至愚窃观金人攻陷京城朝廷大臣守御将帅施设应敌捍御攻城之失与夫管见御敌之策论列而序言之朝廷再援太原大臣以谓中国势弱敌势方强用兵无益宜制三镇以赂之殊不知势之强弱在人为我之计胜彼则强不胜彼则弱若用兵有术以壮中国之势强者复弱弱者复强强弱之势自古无定惟在用兵之如何耳河东安抚使统兵十七万以援太原又招河东义勇禁兵五万共兵二十二万寻皆败绩致太原陷扵敌非兵不多葢用兵之失也其所以失者兵二十二万直前而行先锋遇敌者有几一不胜而却自后者大兵皆却是宜乎不能援也有识者观之不待已败而后知其不能援也岂不知攻城者分攻城兵备战士运粮兵扼援兵若兵不多兵必不久而速退又不待其援也假使当时往援者将良得计虽无兵二十万只十万亦可必援又无十万只五万亦可必为之援也又不五万至其下亦有可援之理且五万兵为率若止分为五十将留十将䕶衞大军兼备策应内分三两队作诸路扼援兵前广张兵势牵制扼援之兵以二十将分地深入敌境绵亘可布三五十里不知敌兵多少便尽以二十将周围行偏僻小路寻乡导多遣逺探向前设伏伺望敌人打粮出兵多则退之少则擒之但絶其粮道必不深入直抵城下其敌自退又且兵既分遣则人力并用假令数将失利则大兵必不致于一齐败衂溃散为盗京城之难其源在于援太原之失利也尼堪攻太原之夀阳夀阳城小而百姓死守凡三攻残敌之衆万人而竟不援此必城中有善为守御之策者佥言以为城小而百姓死守者非也攻城者有生有死而善守者有生有死夀阳之人可谓善守而不得谓之死守又或云城小而坚者亦非也若城小矢石交通善守者亦难以设险施策规以为城愈大而守愈易分段数作限隔则易守若先策定险设伏使敌欲登城纵令登城已登即死敌欲入城引之入城已入即死今夫百里之域内有数步之城敌人登之守城之人便自甘心拜伏乞命于敌者非攻之善乃守之不善也九月按砲于封邱门外大砲数百座皆在门外敌至不収遂令金人所得咸为攻城之具规以为城破亦不在此有善守者假使更资砲数百座亦必无害在于御砲之术善不善也统制官辛康宗以敌去城逺至城不得放箭此言善也百姓鼔衆击死已见其因乱素治之术失也敌先採湿木编洞屋以新牛皮葢其上载之令人运土木填壕以进攻械守城人若得计则城内先施砲碎之亦可用单梢砲放逺至二百七十步下等二百五十步不知京城时仓卒之际用与不用此砲若人不究心则下等二百二十步亦莫能及若能究心则二百七十歩过之甚易又有小砲御近衆其小砲毎十人以上不过十五人施致一座亦可以到数十步外不谓小砲不能害物人中四肢则四肢必伤中腰以上则人必死中马亦然又况大砲毎放一砲小砲可放数砲兼小砲不必用石以重三四斤泥丸为之泥丸之利亦博不独放时易得无穷放去人人必伤死若要摧毁攻械则须用大砲及石金人攻守用大砲葢欲摧毁城楼欲摧敌人攻械大砲与小砲逺砲齐用纵敌在城外伐木为对楼云梯火车等攻械可以砲尽金人广列礧石砲座寻碑石磨葢石羊虎为砲欲攻之所列砲座百余飞石如雨击守城之卒死伤者日亦不下一二十人此非攻城之能葢守御官一时之失计耳茍守御官得计止令卒近女墻头坐城外砲来髙则于女头墻上过低则打中女墻头击砲在外无缘中人一卒不至于死伤日不下一二十人者惟女墻头稍加髙厚则全女墻矣又须用造髙木排一丈长一丈濶一丈上下外直里斜外密里稀洞子外密处以大麻绳横编如竹笆相似以备砲石衆多攻坏女墻头即于两邉连进洞子向前以代女墻头若此则砲石纵大至多亦无能损壊间有损者即逐旋抽换假令止如此捍御则砲石亦何能害人已可必得无虞也敌以云梯对楼攻东水门其间捍御有设车楼获胜者固甚善也又恐人在车楼之上愈招矢石矣又闻守御官亦以御对楼云梯至毎以木冲倒仆死者无数此亦竒策然持撞木人与对楼上人相对不免互相杀亦非全胜金人填壕楼过壕攻城下列砲二百余所七稍砲可施五十斤石散星砲毎座可施砲石数块砲石并发又以强弩千余助之城上矢石如雨使守御不能存立然后推对楼使登城毎对楼上载兵八十人一对楼得城则引衆兵上此金人攻城之方也其大砲数多矢石齐发只前説女墻头次备以洞子皆可以隔尽对楼登城毎一对楼果能载兵八十人楼上广不过二丈立当得几人与守城人接敌者不过十四人而已假令八十人尽角力设施五对楼止四百人此外必无使兵亦无竒兵楼髙须及五丈乗髙而已其迹亦自危甚自履危地来与城上守城人接战胜负人可以自决若守城者如此法不胜则交战于平野之地不知其败若何况对楼于填壕上惟可以直退必不能如城下横行假使有千对楼所占地步数亦不多不独接战可以必胜纵兵上城获全者术亦多矣不思敌亦多矣敌用云梯上要登毎座云梯须十余人可以负荷到城御之亦难向前来纵不御之使敌倚城登梯上至城头少能不死者何以致之于死女墻头里雀台上靠墻头排杈木毎空濶三四寸一根通度枪刀向上髙出女头城五六尺敌至女墻头上必为排杈木隔至背后乗空守御人于木空中施鎗刀击刺无不下者下而不死者鲜矣闰二月二十四日再推对楼五座盛矢石来以竿沖倒三座城上卒争持草以焼之对楼木多而草盛火炽南风遂引烧城上楼子三座对楼既倒在城外必不能却囘亦不能再起自是堵住敌人攻械来路可以置而不用烧者失也纵不引烧城楼上烧了敌楼子亦是城上人自持草火与敌烧开再进攻械来路虽然此事已失若守御官别有守捍之具造城楼骨格欲于旧处安置者以理度之自是敌心不容矢石必倍守御官若能令人依前説造洞子于阙楼子处两头连珠并进不终日决可蔽合代摧女墻头以隔女墻头矢石虽愈倍于前亦必无害次于烧了城楼子两头措置深埋排杈木以防敌急登城上分兵两向次打城里从下斜筑向上至城面外垠向下陡峻次于城里脚下取土为深濠三五丈筑月城围之使敌乗对楼到城如不于对楼上城却囘则已若上城必自立不得到内濠内无不死者如此一剉敌必罢攻退兵不期守御之于此一失以致城陷重念国家之难岂不痛哉攻守之械害物最重其势可畏者莫甚于砲然而亦全在人用若攻城人能用而守城人不能用之则攻城人可以施其能若守城人能用则攻城人能者亦难施设窃闻金人用砲攻城京城守御人亦尝用砲城面不濶必然难安大砲亦难容数多虽有砲台而地步不甚广又砲才欲施放敌人在外先见必须以衆砲来击又城上砲亦在髙处自然招城外敌人用砲可以直指而击之以此观之守御之人可谓不能用砲也眀矣假令当时于城里脚下立砲仍毎座砲前埋立木为衣敌人在外不见立砲所在虽能有用砲者何能施设或人以谓砲在城里砲手不能见得城外事无由取的毎座砲则用一人于城上专管里砲稍与外物相对即令施设少偏却令砲手少那却上大偏则就令拽砲人擡转砲坐放过则令减人或用砲稍大者不及则令添人或令砲稍小者照料得一砲打中余砲少有不中又城里立砲可置数多守御人用砲若能如此虽敌人用砲何能为也筑城之计城面上必作女墻头中间立狗脚木一条毎女墻头中挂答篾篱惟可以隔遮弓箭弩弓砲石则难以遮隔若改作平头墻不用篾篱只于近下留品字方空眼与女头相似亦甚济用或问何以备御城外脚下自有马面墻两邉皆见城外脚下于墻上坠下害敌之物敌人初到城下观其攻械势恐难遏宜便于城里脚下取土为深濶里壕壕外去壕数丈再筑里城一重对旧城门更不作门却于新筑下城缘里壕入二三里地新城上开门使人入大城直行不得须扵里壕垠上新城脚下缭绕三二里地方始入门若此则假使敌善填壕止不过填外壕必不能填得里壕敌若由门入城须行新城脚下里壕垠上新城上人入直下临敌何物不可施用正是敌死地必不敢入既由正门入城尚不敢岂肯用命打城只如此为备敌兵至多攻城百种诚可谈笑以待之又况京都旧城亦自可守若遂措置便可使势如金汤有不可犯之理兼京城之内军兵百姓金银粟帛计以亿兆之数亦莫能尽若能竭力修作不独添此一城一壕可不日而成假使添筑壕数重人亦不劳而办重城既备然后招敌使入城议事彼若见之必不攻而自退俗谚云求人不如求已古人云上策莫如自治又事贵制人不贵制于人皆此之谓也京城周围地约一百二十里闻当时敌在城外诸门多闭有以土塞者止开三两门通人出入如此乃是自塞生路而为敌生路也其为守之计不独大启诸门仍于两门之间更开三两门使周围有门数十座齐开于城内运土木出外填壕作路使战出入无至自碍城上觇望敌人空隙稍有便处即遣兵击杀或夜出兵使敌在外所备处多昼夜备战无有休息彼自不能久攻兼既城内剏开城门自运土填壕欲为出兵计敌在外填壕欲为入计不攻自破所以敢自剏开城门出填壕者非谓其敌兵可欺葢恃其自于城内设险已备引敌入城而死耳晋王浚遣都䕶王昌及鲜卑叚就六眷末柸等部五万之衆以讨石勒诸将皆劝勒固守以疲冦独张賔孙苌以谓可速凿北垒为突门二十余道勒即以苌为攻战都督造门于北城鲜卑入城北垒勒俟其陈未定躬率将士鼓噪于城上㑹孙苌突诸门伏兵俱出击之生擒末柸等衆皆奔散苌乗胜追击横尸三十余里获铠甲五千疋此乃守中有攻可谓善守城者也后之守城者何惮而不法欤州郡城池之制人皆以为尽善城有敌楼而金人用火砲摧击城外有壕而金人用洞子填垒城髙数丈而金人用天桥鹅车对楼慢道云梯等攻具登城据其城池之制可以自谓坚固前后所未有奈何金人攻械雄杰亦前古所未有故事贵乎仍旧而人惮于改作皆不可必者古人所谓利不百者不变法功不十者不易器以今城池之制观之虽然利不至于百而功不至于十其间有须更改者不可不更改也自古圣人之法未尝有一定之制可则因否则革为今之计如敌楼者不可仍旧制也宜于马面上筑髙厚墻下留品字方及经尺空眼以备觇望及施设鎗路墻里近下以细木葢一两架瓦棚可令守御避寒暑风雨屋墻里墻皆低下则砲虽在外数多施设千万悉莫能及又壕上作桥桥中作弔桥时暂隔敌则可若出兵则不能无碍宜为弔桥兵出入俱利城门宜迂囘曲折移向里百余步置不独敌矢石不及其旧门作楼处行入一步向里便是入陷穽何谓陷穽葢百步内两壁城上下临敌人应杀敌之具皆可设施旧门前横筑䕶门墻髙丈余两头遮过门三二丈城门启闭人马出入壕外人皆不见孰敢窥伺城外脚下去城二丈临壕垠上宜筑髙厚羊马墻髙及一丈厚及六尺墻脚下亦筑雀头髙二三丈濶四尺雀台上于羊马墻上亦留品字空眼以备觇望望及通枪路一如大墻上女墻头墻里雀台上栽埋排杈木以备敌填平壕堑及破羊马墻至城脚下则敌与羊马墻内两邉受敌头上大城向下所施矢石即是敌当一面而守城人三面御之羊马墻内兵赖羊马墻遮隔壕外矢石是羊马墻与大城系是两城相承齐用使敌人虽破羊马墻无敢入者故羊马墻比大城虽甚低薄其捍御坚守之效不在大城之下又羊马墻内所置之兵正是披城下寨以留伏兵不知敌人以何术可解若此既有羊马墻其鹿角可以不用仍于大城上多设暗门以备遣兵于羊马墻内出入又羊马墻去大城脚止二丈不令太逺者虑大城上抛掷砖石难过墻内反害墻内人又不令太近者虑其太窄难以囘转长枪又于大城里城脚下作深濶里壕壕上向里度地五七丈可作来往路外筑里城排杈木但多备下敌冲城应敌处用以此设备虽使金人善攻不足畏也墨子宋大夫善守御公输般为云梯之械将攻宋墨子见之乃解带为城以械为牒九设攻城之机墨子九拒之公输般攻械尽墨子守有余公输屈曰吾知所以拒我者以见此攻城者宜乎古人以为策之下也夫守城者毎见敌人设为一攻械而无策以应之者未有思也规尝谓孙子曰兵者国之大事死生之地存亡之道不可不察也又以为兵者诡也用无中形诡诈为道故能而示之不能攻其不备出其不意此兵家之胜不可先传也是以善守者藏于九地之下使敌不知其所攻今夫备御之策宜乎藏之于身待敌而用不可以先传之然而有传之于近而达之于逺有利而无害有得而无失不可不先传也嗟乎靖康丙午金人以儿戯之具攻打京城守御者一时失计遂致城拔迄今一纪有余而金人不思当时幸胜尚以骄气相矜在规于未知金人攻京城械器施设之前则毎日又云金人攻城大砲对楼势不可当贵显言之则快然而不敢辨衆人言之则亦不敢痛折今即知其详则其可不尽剖其所见而言之况规忝冒职当次对滥膺守臣茍有所见庶㡬乎破彼奸谋使攻城掠地之心潜消于㝠㝠之中而致我宋之境无有逺迩若州若县若守若令之人强者愈自奋懦者知其勉孰畏乎金人之来攻城之械而城城皆可以自保若成我宋山河之壮者不可不论也规窃尝闻国之利器不可以示人又机事不密则害成而用兵之道以正合以竒胜善出竒者无穷如天地不竭如江海千变万化孰能穷之今止据金人拔京城当时攻械施设略举其捍御之策大概言之至于尽精微致敌之方虽不惮其文繁而有所得真不可示人者况虽欲传之有不可得而传之者矣惟在乎守城之人于敌未至则精加思索应变之术预为之备耳区区管见不能自揆輙序于佥言之后三朝北盟㑹编卷一百三十九三朝北盟会编卷一百四十钦定四库全书三朝北盟㑹编卷一百四十宋徐梦莘撰炎兴下帙起建炎四年六月十一日辛巳尽七月十七日丁巳程昌禹鼎澧州镇抚使兼知鼎州程昌禹家传曰建炎元年八月公以京西转运判官入为尚书吏部郎官自南都扈从至维扬与时宰论事不合出守蔡二年八月至都已为金人所破军马散亡盗贼充斥公乃招集流民简练师旅其命将也不限资格惟有功者居上日与羣盗战毎战必克遂为强兵三年正月杜充留守京城招纳贼冦张用王善而复逐之遂围淮宁两月张用分其衆号二十万来冦三月至黄维离城二十里公度其逺来未食先遣汝阳县尉杜湛设伏以轻兵诱之贼果以万人追至城东遇伏大溃㡬擒其次首马反六月杜充赴行在檄公为留守判官月中至京城视事京师屡经金兵独启四门余皆阖行者居者皆以为病公至欲尽辟之又㳺手艰食市多鼠窃犯者虽一钱皆死公改钱为一千副留守郭仲荀皆不从七月蔡父老五百余人投牒扵留守司乞公还曰蔡荐经冦攘自公临治盗奔他境虽今有本道运判滕膺摄事民未安其政词㫖诚切杜充时为宣抚闻之檄公还八月十八日入境城中来告前唐守滕牧招巨冦王民所谓一差针者合王清两军约数万衆道蔡为墟矣极言不可弗聴公闻之宵征十九日黎明入城午漏上贼奄至趋门不克入公令营于城东来丐粮曰吾廪未尝饩贼求市倍其直乃售贼留数日而行过平榆乃肆掠微公则无复有蔡矣闰八月没角牛杨进衆十余万冦真和进虽降为西京安抚然掳掠不已且百端需于蔡公曰竭民血以资㓂兵而给盗粮吾不忍也一切絶之故进既反遂来侵公令杜湛等各以部兵分掩其时雨且夜刼其寨俘斩不胜计贼不能安怒且恐公乃兵四出聚粮贼造天桥云梯谋攻城亦为战守备九月十一日公被召赴行在方趣装忽闻金人渡河阳公乃上闻乞留捍御敌退而行未报月末得上蔡状言敌逰骑入二十九日敌骑数至城东及城大军至屯于东南北三面约五六万衆令戒严且遣人缒城而出告警于行在由是朝廷知两畨敌入始檄诸道为备十二月初二日公遣畦贵出兵扰敌营敌之祁王席其累胜势甚张衆亦心惮之公闭闗偃旗息鼓既献俘士气大奋公乃启扉纵之至初四日生获逾七百人敌脾睨七日莫测城中虚实乃退出师尾击颇有所获公自后连破贼曺贵杨勲斩馘甚衆又破田僧歌虱子兵擒歌公奇其状爱其勇弗诛复委用之后率为良将所谓田臯者也四年二月以既除代奉诏提兵赴行阙㑹有㫖罢诸路勤王之师除公鼎澧镇抚使解前为荆南府崃州荆门公安军镇抚使兼知荆南府陈求道为襄阳府邓随郢州镇抚使兼知㐮阳府范之才起复为金房均州镇抚使兼知均州冯长宁为淮阳顺昌府蔡州镇抚使兼知淮宁府翟兴为河南孟汝唐州镇抚使兼知河南府江淮荆湖京西等路分镇范宗尹建议也五月二十二日参知政事范宗尹等札子奏臣等恭依圣㫖就都堂聚议分镇事宜画一如后一诸镇臣乞以镇抚使为名一欲将京畿湖北淮南京东州军并分为镇其陜西西川江南两浙湖南福建二广并仍旧制一诸镇除茶盐之利国家大计所击所入并归朝廷及依旧制提举官外其余监司并罢所有钱赋除供上钱帛等自合认数送纳外其余并听本镇帅臣移用更不从朝廷应付缘今初理宜寛假而又责以备御之事欲为蠲免上供三年候事力富实日自分依旧一今来分镇州军多经残破或𦂳要控拒去处理宜増重事权庶可以辨应管内州县官并许辟置知通人师辟名具奏朝廷审量除授官吏廉汚动许按察陞黜其所管州军并聴节制遇军兴许以便宜从事其帅臣不因朝廷招擢更不除代如能捍御外冦显立大功当议特许世袭奉圣㫖依奏至是除陈规已下镇抚使闲居录曰宣和以来宦者童贯㺯兵蔡攸并干枢柄邉帅率皆小人以贿赂用之军政尽废非徙士卒骄惰不可用且零落尽矣今敌大举南牧不复可以支持靖康初渊圣下令河朔欲令郡将世守事不果行今上驻跸维扬献言者甚衆宰相黄潜善以谓非急务悉寝其奏建炎三年南渡至于余杭濳善既罢余谬当柄途而士大夫复以藩镇为请余为择能虞卿等十九疏奏之且问陈以为宜微照艺祖初议随时制宜行在为京西淮北为藩方淮南为郡县㑹余罢去事亦不果次年六月范宗尹为参政申其説置镇抚使遂以为相降诏施行然规模参错多寡不均李成以舒蕲光黄四州叛径扰江西孔彦舟授鼎澧辰沅靖五州不赴遂犯湖南刘纲授濠泗岳飞授通泰赵立授承楚薛庆授天长郭仲威授真阳王彦授金房皆不能守惟桑仲以宗尹之兄宗礼在其中故授以襄邓随郢金均房信阳八郡地大人衆稍为患仲为其徒所杀禆将李宏代之宏为伪齐所逐镇遂废罗索萨里罕哈芬败曲端军于邠州自店节要曰时萨里罕陈于髙原罗索哈芬率衆先战官军合之敌少却萨里罕恐惧至于号哭无何敌势复振官军败绩由是敌中目萨里罕为哭啼郎君二十二日壬辰知六安军邉某杀金人尽殪邉某初以金人攻城遂投拜金人以赵团练率北军三百人屯于六安未经金人时守御稍严乡村强壮与射生户皆聚于城中李成张用等皆攻击不克邉某虽已投拜而强壮射生户犹在城中金人有囘归之意道路风传金人将尽驱六安之民北去故土官李六使者与邉某等密谋先事杀之毎日邀请赵团练筵㑹赵团练不疑壬辰邉某及李六使率军民及射生户并杀金人皆尽二十四日甲午知六安军邉某弃其城邉某已杀金人即告报居人尽纳军器少顷再告报依旧做买卖近晚又告报二十四日弃城尽出尽焚焼令各备干粮甲午果弃城邉某令后军洪某掠后放火城中一空是时张用在舒州有入庐州境者张用立大旗招诱山东河北庶士弃业人人多归之李六使为李成败北去夀春境被杀戚方诣张俊降戚方犯湖州安吉县上乡侗里张俊以兵讨之至安吉乡𨗳言上乡路狭不可行兵俊乃遣王再兴赍檄招之㑹岳飞追袭其后方无路进退乃诣俊乞降与其徒郑其号为三哥哥者同至安吉见俊俊先见方谕之曰国家多难当以忠义报国家不可负朝廷方曰不敢俊曰尔宜一心事主不得有二方拜谢而见三哥哥者俊曰国家不负人尔亦不可负国家曰不敢俊曰是何不敢人言汝复欲反乃唿证左而问曰是人果欲反乎曰实欲复反俊命推出斩之方上兵马簿有马六百疋献金珠玉珍不可计自方到行在日与中贵人蒲博不胜取黒藤如马蹄者用炭火熁去藤乃黄金也以偿博负毎一博不下数枚于是方已受正使矣时人为之语曰要髙官受招安欲得富须胡做七月十二日壬子马吉为韩世清所败韩世清在蕲州败刘忠得柔福帝姬蕲州甄采闻于朝即与世清同䕶送柔福帝姬之行在到兴国军路难阻不能行四月朝廷差内侍蒋尧辅来迎请柔福帝姬不许世清离蕲州祗令来行在世清曰世清已起发蕲州矣且得柔福帝姬者世清也嘱采别具奏乞以世清同䕶送柔福帝姬且言已一面起发事上览奏降㫖令世清徽州驻札不许赴行在世清屯于徽州之黟县马吉以溃散余兵方扰于旌徳太平之间世清屯黟遂率衆往迎之为世清所败其提举官孙抃死于乱兵吉自长夀由泾县出宣城至广徳受刘光世招安世清追至宣而还十三日癸丑崔増犯太平州崔増既破焦湖水寨有大小舟数千艘又闻金人已渡江北屯于淮东増乃率其衆渐出栅江口未有所向遂犯太平州绕城札寨甲寅夜以船百艘载攻具傍东南城角攻打贼衆约二千余併力齐攻知军州事郭伟尽力御之有二贼首称是阎将韩将唿曰城中有勇鋭者请出挑战荻港巡检王宗引弓满两矢皆中二贼城上讙唿贼衆稍却戊午数百人叩城有贼首执大刀有牌旗冩中军将刘顺顺引衆犯西南城角宗又射中之宗遂率牙兵魏进士军洪亮等下城与战贼遂退去贼驱掳居民于城下剖脔残杀又纵火焚焼天庆观及民居攻城不克屡为官军所败张用奔于汉阳军受鄂州路安抚司招安五月张用诸军在淮西乏粮六月转至信阳军复往徳安府用屯中军于三龙河曺成屯于应城县诸军散居连接至郢州络绎不絶至是鱼磨山寨军乱统领将佐王林孟振张衙推等杀其统领官马老爹王林者谓之王鉄斩相州人初曽被擒入布袋倚船板上用刀斫其颈八刀以为死矣放入黄河中无何布袋系头脱遂爬而出渐复得活又谓之王八刀后为横行遥郡张俊下作马军将官者时马老爹既死用闻之曰军容不整至使军中自相屠杀岂为杀一马统领乎乃是欲杀张用耳用请从此自往求一死处诸人各耐辛苦有随用去者至淮阳有衆一二千时马友在汉阳界内知汉阳军范某惧仓库不能给乃以军事併仓库见在移牒与用遂为知军鄂州路安抚使李允文遣张定国往招用用受招安定国乃遂旋济渡至南岸允文怒曰何不且抚定而逺济渡乎乃移文问之由是用惧遂反自汉阳界掳掠强壮而去允文遣水军张崇追击不及曺成闻马老爹之死又闻用自奔去大怒令执中国人到即斩之成常恨中军统领官吴某实不同其谋成使人执至责以军律不整使下有谋上者遂斩之十七日丁已郭仲威出平江府率衆奔于兴化县郭仲威扰平江府之民朝廷闻之遣张俊来治仲威之罪仲威觉之率衆出平江府遁走屯于兴化县朝廷授以真州镇抚使巨师古军于杭州薛成军于婺州三朝北盟㑹编卷一百四十三朝北盟会编卷一百四十一钦定四库全书三朝北盟㑹编卷一百四十一宋徐梦莘撰炎兴下帙起建炎四年七月二十七日丁夘尽八月十日庚辰二十七日丁夘金人立刘豫于北京国号齐金人册豫文曰维天㑹八年嵗次庚戌七月辛丑朔二十七日丁夘皇帝诏曰朕公于御物不以天下为已私职在牧民迺知王者为通器威罚既已殄罪位号宜乎授能乃者有辽运属颠危数穷塞否𫉬罪上帝流毒下民太祖武元皇帝仗黄钺而拯黔黎麾白旄而誓师旅妖氛既扫区宇式宁爰有宋人来从海道愿输嵗币誓复汉疆太祖方务善邻即从来议岂期天方肇乱自起衅阶隂结叛臣贼虐宰辅招集姦慝扰乱邉陲肆朕缵承仰循先志姑存大体式示函容迺复蔽匿逋逃夸大疆域肆其贪狠自起纷争扰吾外属之藩邻取其受赐之疆土因彼告授遂与解和终莫聴从巧为辞拒爰命将帅谆谕盟言许以自新终焉不改偏师傅汴首罪奔淮嗣子哀鸣请复懽好地画三镇誓至万年凡有质要悉同文约既而官军未退夜尽衆以犯营誓墨才干密传檄而坚壁私结人使阴启事端以故再遣师徒诘兹败约累有画河之议复成疑战之谋既昧神明迺昭圣鉴京城摧破鼎祚沦亡无併尔疆以示不贪之徳止迁其主用彰伐罪之心建楚新封守宋旧服庶能为国当其息民不料懦夫难胜重任妄为退避反陷诛锄重念斯民乱于无主久罹涂炭未获昭蘓不委仁贤胡能保定咨尔具官刘豫夙擅直言之誉素怀济世之才居于乱邦生不偶世百里虽智亦奚补于虞亡三仁至髙或显从于周仕当奸贼扰攘之际愚氓去就之间举郡来王奋然独断逮乎歴试厥勲克成用是委之安抚徳化行任之尹牧狱讼理付之总戎盗贼息専之节制郡国清况有定衰救乱之谋必挟拯变扶危之策使民无事则櫜弓力穑有役则释耒荷戈罢无名之征捐不急之务搜隐逸举孝廉振纪纲修制度省刑罚而去烦酷发仓廪而息螽螟神人以和上下协应比下明诏询考舆情列郡同辞一心仰在宜即始归之地以昭建业之元是用遣西京留守髙庆裔副使礼部侍郎知制诰韩昉备礼以玺绶寳册命尔封疆并从楚旧更须安集自相攸居尔其上体天心下从人欲忠以封王室信以保邦圻惟天难谌惟命靡常厥徳保位尔其勉哉勿忽朕命豫遂僣位于北京肆赦云门下自前朝失御率土无依内离民心致蠭起㺯兵之盗外开邉隙来鹰扬问罪之师山川靡宁干戈互动耕桑废业壠畆弥望而荆榛老幼逃生庐舎多为之灰烬原野厌于流血沟壑填扵残骸兵火连年不休乱离自古所少言之流涕念及痛心嗟赤子之无辜冀皇天之降福宣命亟颁于上国郡制特设于东州顾某何人误承此任自念风猷寡陋家世侧微昔也壮年久林泉之是乐今焉晚节岂轩冕之为心属乞退闲竟无允命提纲五路空殚夙夜之劳歴试暮年蔑着锱铢之効虽近地稍形于康乂而逺民未免于饥荒方图自劾而归敢有怀他之望显册之既屡下要在必从避辞者凡四章无所不至使命愈加于促廹军民不容于遁逃至于属部之州列奏乐推之牍此岂人事致尔实有天数存焉知便安难遂于已私则吉凶宜同于民患当天造之草昧念王业之艰难恭授册仪尚循墻而欲避勉应位数若负刺之不遑虽非虞舜之明扬幸无成汤之慙徳已于天㑹八年九月九日即皇帝位国号大齐布告中外咸知朕意尚念世道交丧国俗益讹贪顽未革于余风诖误多罹于宪网力期化洽深轸哀矜宜布湛恩与之更始可大赦天下于戯临深履薄何以当副之隆拯溺救焚可以慰来苏之望公卿宣力士庻协心共赞𦕈沖以臻康泰以前宗正寺丞李孝扬权左丞济南通判张柬权吏部侍郎兼右丞子麟大中大夫提领诸路兵马知济南府以延康殿学士前宣奉大夫前太原尹张孝纯依前宣奉大夫封开国公守尚书右丞相弟益北京留守都水使者王䕫汴京畱守升东平府以为东京改南京为归徳府豫生于景州守济南节制东平僣位大名起四部强壮为云从子弟应募者数千人四太子南伐囘以李邺李俅李俦郑亿年臣豫以俦为监察御史亿年权工部侍郎节要曰先是北中伪留守髙庆裔献议于尼堪曰吾君举兵止欲取两河故汴京既得而复立张邦昌既被废逐故再有河南之役方今河南州郡自下之后亦欲循邦昌故事元帅可首建此议无以恩归他人葢以金人自陷山东达兰久居濵潍刘豫以相近奉之尤喜达兰尝有许豫僣逆之意庆裔尼堪腹心也恐为达兰所先遂遽建议务欲功归尼堪尼堪从其説遣庆裔自云中由燕山河间越旧河之南首至豫所𨽻景州㑹吏民于州治谕以求贤建国之意郡人莫敢言之皆曰愿聴所举某等不知贤者庆裔徐露以属刘豫郡人迎合舆情惧豫权势又豫适景人也故共戴之庆裔至曰尔与朝廷帅府之意正相合尔遂令列状举之庆裔至徳传东平一依景州之例既至东平则分逓诸郡以取愿状归至云中具陈诸州郡共戴刘豫之意及持诸吏民愿状于尼堪复令庆裔驰问刘豫可否豫阳辞之又且推前知太原张孝纯庆裔归报尼堪又遣庆裔喻豫曰戴尔者河南万姓推孝纯者惟尔一人难以一人之情而阻万姓之愿尔可就位我当遣孝纯辅尔豫诺之尼堪于是令右监军乌舎驰禀于金主乌竒迈从之故豫得僣立或谓本邓州叛臣张纲中献策于庆裔以三班奉职酬之复以其説为己见献于尼堪非也金人入攻山东以邦昌为名不易官制风俗者其议素已定矣不然达兰岂敢擅许于人耶刘豫揣意求于敌庆裔懐私属于豫其所由来渐矣非自刚中始也然刚中之罪岂胜诛哉太行义士石子明与金人汉军万户韩常战于真定大败常军石子明与韩常战于山西真定烟脂岭大破常军千户刘庆余为砲折其颈金人以万户比都縂管之职千户比节度使百人长比刺史今燕云诸路民兵千户百人长乃以家业或丁数定之在军则权为千户百人长散则还为散民三十日庚午水贼崔増攻太平州崔増自癸丑冦城下攻击不克至是退去八月一日辛未朔岳飞除昌州观察使通泰州镇抚使五月岳飞有靖安镇之捷生𫉬金人三百余人至是岳飞献俘于行在授昌州观察使通泰州镇抚使桑仲陷襄阳府京西制置使有曺端者自京城陷聚衆扰于京西号为曺火星千秋遣人招之屯于襄阳城下是时桑仲在唐州尽取强壮为兵唐州之民在桐柏者尽为董平攅集属董平者退进无所依皆尽室愿归于仲仲之衆渐盛遂自光化军将冦襄阳千秋遣端御之并檄邓州谭兖为援端与仲相遇于髙车急击之仲败稍退引端以获捷报千秋㑹兖遣骑兵五百来策应千秋曰谭安马军皆精鋭当策应功耶遂率衆退于中庐南漳之间且日令马军破贼仲闻端已退去整衆而进与邓州马军遇地势坡坂而有低林俗唿为孛罗冈非骑兵之利邓州大兵败仲遂冦襄阳千秋公安亲随兵未甞歴战陈皆轻佻欲出战千秋不许至于再四乃令出战悉用行纒扎腿以青红带系定着新布衫如市井间做场㺯棒人仲以马军数百伏路两旁俟亲随军才过未尽即突出尽喝令坐亲随兵皆坐以棍棒次第敲杀之方其敲也有一人奋身而起大唿曰我与你擡担仲之党皆大笑有失杖者千秋下统兵官正贵等诸军皆散千秋弃城奔于中庐仲遂据襄阳千秋遣人密説王辟使图端辟者端之禆将也遂杀端衆军皆散或百十人或三二百人各为火伴者莫知其数唯后军李忠塞差逺独不散散与不散者尽戴白巾声言为曺太尉报讐千秋不可居乃转往金州自此入川矣七月丁丑李允文为鄂州路安抚使知鄂州靖康间李允文以教王寓舜避奉使谪闲者数年张浚为川陜宣抚使道出鄂州允文谒之浚与允文皆行至西京以为京西提刑时赵宗印屯于郢州欲随浚入川乃以兵马尽交与允文而吴钖初受宗印招安亦在其中至是允文为鄂州路安抚知鄂州尽以其兵行张俊为检校少保定江昭度节度使制曰门下三军利用莫如忠勇之两全十乗启行尤贵文武之兼宠朕博稽舆论优奨虎臣乃进律疏之褒用竦在廷之聴具官某性资沈鸷材力骁雄得孙吴方略之竒兼信布爪牙之勇执干戈而衞社稷心存蹇蹇之忠安邉境而立功名躬履堂堂之陈昨缘多故尤见殚诚提万旅以趋朝扈六飞而复辟旋因东狩留驻海壖偶敌马之长驱帅王师而鏖战奋当大敌援枹鼓以忘身坐扫妖氛用鲸鲵而筑观兹及行朝之底定复销羣盗之抢攘併录茂勲用加醲赏秩视三公之贵地兼两镇之崇载钖爰田仍加真赋増中权节制之重示上将威仪之多于戯有功见知朕既毎存于大信纵敌生患汝其不替于前功惟一心同奨于朝廷斯千载永书于令甲服予之训时乃之休十日庚辰隆祐皇太后至自处州卢益辛企宗䕶衞隆祐皇太后至行在李囘杨惟忠防衞六宫王军于信州王自马家渡失守溃散由徽州走浙东至处州为神武右军冯宗囘追及战于天宁寺前走福建路宗囘及李俸追至南剑州然乃溃兵非盗贼也朝廷命军于信州薛庆及金人战于扬州军败被杀郭仲威弃其城奔于兴化乌珠自建康囘军至六合县欲发舟船取楚州路行而赵立在楚州薛庆在髙邮军舟船不可发故乌珠驻军六合未得归达兰自夀河寨往六合见乌珠议事请益兵㑹孙村浦夀河之军共取楚州乌珠乃分三太子兵欲攻髙邮时郭仲威为真州镇抚使移文报髙邮薛庆庆知金人欲攻已于是率兵来扬州㑹战庚午庆至扬州与金人遇遂进战不胜庆引还金人追至东门外庆堕马被杀马寻旧路走还髙邮军中见之曰马空还矣薛太尉其死乎仲威弃扬州奔兴化姓氏录忠义传曰薛庆建炎三年率兵数千据髙邮军善用大刀勇冠诸军知枢密院事张浚往抚淮南至髙邮军庆诈降拜马首迎入城执之浚部下陜西兵三千多见杀逼浚令出庆军将士官告三千道四年除楚州镇抚使朝廷约诸州镇抚互相应援绍兴元年金人攻扬州围镇抚使郭仲威庆往救之杀金人兵甚衆庆力战而死人称其忠勇絶伦能以功掩过者唯庆能之金人陷髙邮军措置髙邮军事国奉卿弃城走金人三太子既败薛庆之军于扬州即长驱侵髙邮军副统制王林出城迎战不胜奔于通泰髙邮军事国奉卿走还楚州张用中军徒党归于鄂州张用不受鄂州招安曺成以马老爹事执捉中军人多被杀戮者用之妻一丈青奋身出招中军人𨽻麾下中军人皆归之用衆二万人皆诉无粮食一丈青曰待我措置犹未知用受鄂州招安俄有人报用已受措置司招安一丈青乃率衆趋鄂州避马友不由汉阳取间道出汉阳之后自下流渡江复与用合赵立起赵琼寨民兵不至先是六月赵立起赵琼寨民兵于城中七月复放归本寨至是金人已陷髙邮军达兰欲併髙邮军人共攻楚立遣杨栁金率亲随五十人起𤼵琼民兵起诸寨首领共图解围杨栁金至吴城土豪徐宗成曰满家良贱皆为杨栁金杀戮今乃敢来此耶遂与土豪衡进及琼等谋杀杨栁金抽其脚筋以枣木为大枷械其颈置之井上垂其身躯而死扛出之掷尸于清河中亲随五十人唯一二人得生还时楚州已破攻急立闻之大悔咬指出血滴血冩书责已差蒋某招诸水寨无应者赵琼赠蒋某银衣服等使归援兵遂絶矣李邦彦吴敏李纲皆复旧官张琪移屯于襄安镇初张琪屯于舒城县界李成在舒州头子山遣人索粮草琪惧之移屯于庐江县四月琪破矾山寨先是卢巡检者聚衆自保既邅琪所破乃奔散渡江途中之人以为奸细遂杀之六月琪破崑山寨至是移军屯于襄安镇范宗尹量移王时雍徐秉哲莫俦吴幵王绍王友王及之胡思等仍荐孙覩汪藻李擢陈戬等范宗尹量移王时雍等皆不闻奏议者讥其不公翟兴令其子及赵林败金人于永安军金人侵及陵寝翟兴遣其子及统领官赵林率兵由河阳南州至巩县永安军邀击屡战皆捷袭逐至渑池县出界翟兴加武略大夫兼阁门宣赞舎人为河南府孟汝唐州镇抚使马步军都縂管兼河南府事管内劝农使朝廷以分镇之权擢翟兴为镇抚使制词有曰果毅自奋知略有余总合师徒贾擕剑摧锋之勇袭逐外敌有履军搴旗之功先是两河陷没兴以京西为河东河北接境是时尚有忠义之人聚兵保守山寨不愿顺畨者兴遣亲信持蜡书取间道以结约之如向滵王简王英等数十寨愿聴节制兴具闻于朝廷上大喜遂命兴经制使王择仁同领其事擢兴节制应援河北河东两路军马使兴遣人作商贩渡河密赍抚谕自是并汾泽潞晋绛怀衞河阳等数州山寨首领卢师迪李吉李彦隆马夜义李遵宋徳辈至河阳见兴矣孔彦舟据潭州朝廷降程昌禹鼎澧州镇抚使兼知鼎州诏告既到昌禹檄传鼎澧间孔彦舟在鼎州仍渡江取太平村入湖南界至宁乡县王以宁率师拒之不胜彦舟遂入据潭州逹兰遣使特黙万户抚谕赵琼寨达兰㑹髙邮金人併攻楚州虑赵琼寨或为楚州之援也乃遣使特黙万户往抚谕之琼已拒楚州之命不𤼵援兵一人徐宗成等杀其来使杨栁金遂力约特黙万户至宿迁县追琼等诸首领聴命三朝北盟㑹编卷一百四十一三朝北盟会编卷一百四十二钦定四库全书三朝北盟会编卷一百四十二宋徐梦莘撰炎兴下帙起建炎四年九月一日庚子尽十月一日庚午九月一日庚子吕頥浩驻军于饶州吕頥浩为建康府路安抚大使兼知池州张道王涣颜孝恭巨师古杨惟中王六军皆聴节制李成冦江州頥浩乃驻军于饶州四望山三日壬寅知徳安府陈规以王命招马友降马友扰于京西湖北也以其衆冦徳安府围城数月不退知府陈规守御甚严友不能近规乃与友约通买卖盐一斤为钱二十千八月有使往四川囘者以路不通行留使府中规乃与奉使谋令以王命招友受降友许诺计成而奉使行友乃以文字报前路不得邀掠奉使至孝感县尉告之以前途难行奉使遂止而友复猖獗矣时曺成屯于三龙河也四日癸夘通泰州镇抚使岳飞入泰州七月岳飞除通泰州镇抚使至是以本部兵入泰州飞治军严整将士畏之禁止军中不得骚扰百姓尤得民情马进入兴国军马进自黄州渡江由大冶县冦兴国军知军李仪及军县官皆在城中遂开门纳之进入城买卖不杀掠入官军马赵延夀冦徳安府赵延夀号赵不忙以衆犯徳安府陈规御退之二十日己未金均房州安抚使王彦及桑仲战于平丽县长沙平仲败走追至竹山县而还平仲退据房州王彦在金州时中原盗贼蠭起大者据县铸印章擅生杀更相吞噬以图非望而饥馑荐臻无所资给惟四川号为全富金州适当蜀之门户彦抚民治军寛勐得宜军民皆信向之巨冦桑仲以陷襄阳进攻均房知州李伦清韦知几脱身奔窜仲势益张有窥四川之意拥衆号三十万直犯金州白土闗彦以官军保长沙平衆者彦之旧部曲也以申状恳请于彦曰仲于公无敢犯愿假道入蜀以就食耳彦子将佐曰吾素知桑仲之为人善驭士卒轻财善鬭然勇而无谋决为诸公破之乃遣统领官门立为先锋立血战不胜马陷于淖中其子璋驰马适过立唿之使救璋不顾而去立遂被执为贼碎其尸立骂不絶口而死人心震恐且粮食不继或请避贼锋彦曰方今金人在陜右桑仲在安康则四川腹背受敌奈天下何吾荷国家厚恩誓不与贼俱生以母老託其友遂同统制王宗尹相为掎角时官军才二十人彦谓诸将曰大丈夫要当以忠义死节岂可效鼠辈偷生负国敢有言避贼者斩人皆奋励愿争先致死己未贼张步骑六道并进其势甚盛彦执旗大唿麾士士先悉力死鬭自辰及酉大败追袭二百余里贼陈永还据房陵张浚以陜西五路军于富平为罗索所袭诸军不战皆溃先是张浚以川陜宣抚之职后生气鋭欲聚兵深入削平祸乱初至汉中㑹诸将问大举之策前军统制王彦独以为不可曰陜西兵将上下之情皆未相通若少有不利则五路俱失不若且屯兵利阆兴洋以固根本设若敌人犯境则檄诸路将帅互为应援以御敌若不捷亦未至为大失也时浚之幕客皆轻浚其气亦鋭见兵马已集谓大功可成要当疾进闻彦之言皆相视而笑曰提兵数万乃畏怯如此何日可成大功彦以计不行即请为利州路钤辖而去后浚驻于秦州金人败吴玠于彭店原复还河东浚欲大举因问威武大将军曲端有何计策端谓承平之久人不经战金人新造之势难与争锋且宜训兵秣马保疆而已俟十年方可议浚不喜乃曰将军持不战之説岂可以当大将端曰唯遂纳威武大将印用端为参谋时王庶亦为参谋谋论不协端因辞遂以为都转运使随军而已端与彦之言不用由是浚与幕官刘子羽辈専为攻战之谋常会诸幕客中有言兵马一集可以扫金人尽者浚大喜之干办公事郭奕应声曰不知是怎么地一扫用条箒扫唯复用扫箒扫一坐皆惊愕浚亦黙然是时大举之议已定三尺之童皆知其不可幕客与兵将皆心知其非而口不敢言唯诺相应和者十八九间有反复论难者又持之不坚独杨晟极言其非浚不从兵事既举晟乃求行邉不随幕府浚乃竭全陜六路事力举于富平金钱银帛粮食如山积浚以熙河路帅刘钖为都统制浚以九月𤼵秦亭亲督战六路兵二十万马七万约以更相策援浚见兵马俱集大喜谓当自此便可以径入幽燕问曲端如何端曰必败浚曰若不败如何端曰若宣抚之兵不败端伏剑而死浚曰可责状否端即索纸笔责令状曰如不败甘伏军法浚曰浚若不胜复当以头与将军遂大不协金人屯于大封县相去八十里而娄室贝勒方在绥徳军衆请击之浚曰不可夫战者当投战书约日会战乃遣使投书金人不报书凡数往浚大书于榜曰有能生致罗索贝勒者虽白衣亦授节度使赏银绢皆万计罗索贝勒自绥徳军来移军与官军对垒其榜军曰有能生致张浚者赏驴一头布一疋罗索贝勒率数十骑登山以望浚军曰人虽多营壁不同千忩万孔极易破耳浚犹遣使约战金人许之至期辄不出兵以为常浚以罗索为怯且曰吾破敌必矣幕客有请以妇人巾帼之服遗罗索诸路乡民运粮草锱重者络绎于道路至军则绕寨安泊毎州县自为小寨以车马为衞十十五五相连不㫁先是知鳯翔府兼权永兴军路经略安抚司公事吴玠谓地势不利宜据髙阜衆曰我师数倍又前临苇泽非骑兵所宜不听是日也罗索贝勒选三千骑蓐食令哲尔格贝勒率之嚢土逾淖径赴乡民小寨乡民奔乱不止践寨而入诸军惊乱浚乗骑急奔诸军皆溃唯环庆路经略使赵哲牌旗不及卷衆唿曰环庆路经略赵郡丞先走至汾州乃稍定金人得胜不追所获珍寳钱帛如山岳不可计郭奕为词曰罗索天王传语张老谢得送到粮㪷秤不留一件怎生见得多少浚自愧轻举无功乃归罪赵哲矣或有以诸葛孔眀比浚者幕客或以为讥而怒之彼曰非敢讥也孔明应变将略非其所长是以似之二十五日甲子金人陷楚州金人用降人衡进言专攻北壁四十余日昼夜不怠砲着敌楼飞石中赵立股骨折而死徐州人臧进埋其尸立死之六日而城陷立一妻一妺一女年十二嵗一男方縂角或遭掳掠或被杀害皆尽后有人见其男在敌寨中犹言我爹爹死后便有此事闻之者为之堕泪立在楚州也视金人如仇讐毎言及金人必嚼齿而怒常戒约士卒惟以杀金人为言且曰若不幸城陷则当备巷战毎一巷口皆以砖垒合隔三五巷为一间道出兵以杀金人则金人可以尽杀毎战皆履陈行为旗头见士卒有囘顾或退移一步者定行军法故人人用命不敢有退怯心君子谓向使立以陷城巷战而死其忠义之节必髙于张巡许逺之上惜乎死于砲下余威不得见之哀哉加赠奉国军节度使谥忠烈立庙楚州与十人恩泽皆无承受者初兵入楚州也有徐军民老小仅数千强壮唯二千又有楚州将兵约二千四县民约五千淮阴县首领严宗义兵亦不满万人受围既久徐州人渐有归乡而去者围城初有野麦野豆可以为粮后皆无生物有凫茈芦根男女无贵贱斸掘之后为水所没城中絶粮食至草本有屑榆皮而食者亲戚互相啗至城陷而心不变城陷之始四县民兵争门而出往往有得生者民兵首领万五石琦蔚亨号为千人敌皆得出唯左彬不忍弃其妻彬乗马坐妻于马后以绳维之手提大刀争门而出手杀数十人力困而死绍兴五年徐州将校出立尸改塟自顶至足无一指脱落者唯左股为砲所伤骨折不续人皆竒之中兴姓氏忠义传曰赵立徐州人也少为军卒建炎三年领兵数千与金人苦战徐州互有胜负以衆寡不敌率兵走楚州尚有八百时无守即命立为泗楚州镇抚使金人以重兵围之一年尽其攻击之术立以死拒破之城中居民有小过即诛斩一家使无遗类威勇振一方前后杀金人数万多以其尸悬之城上金人毎欲渡江以立止梗淮东故不敢渡刘光世以兵五万聚润州畏大金不敢进朝廷命以兵救立不敢来诏加观察使后拒大金于城上中砲而死年三十七大金闻立死争以云梯登城中死战又大败之杀其数千人然城中无主将恃胜弛备大金探知之遂争登城城陷皆屠之朝廷嘉立之忠赠开府仪同三司后赐庙宇楚州号显忠追荐楚泗等州镇抚使赵立并陷没官吏军民黄箓道场青词伏以比者北敌慿陵羣方振扰涂炭既弥于淮甸襟喉适在于山阳惟时帅臣为国守城提孤军而力奋冒强敌以直前挐兵几满于三时叩垒殆逾于百战贯精忠于日月塞英气于干坤虽云壮志之莫成固以策名之不朽念元身之遽没极恩数以难酬辄整丹诚仰干洪造按科议而载袚冀仙圣之来临仰祈垂照之明俯录尽忠之魄嘉其节死处以仙科坐起万化之涂永脱九幽之籍不沦为物以劝事君追荐赵立等道场罢散朱耒解纷排难尝力蹈于危机福善祸淫固莫逃鉴惟干城之故将实当世之竒材既忠勇以忘身宜神明之䕶祐至诚而动天地固异常伦忠死而作神仙况存眀训前御史中丞秦桧将家属自敌寨逃归至琏水军丁䙫水寨御史中丞秦桧初以不愿立张邦昌邅尼堪拘执北去并其妻王氏同行随行有小奴砚童小婢兴儿御史街司翁顺而已至金国见金主文烈帝髙其不附立异姓之节以赐其弟达兰而任用任用者执事也达兰亦髙其节甚相亲信金人许随迁徙南官之人各逐便砚童兴儿翁顺皆不欲舍桧去乃共约同生死遂不相离金人欲用逹兰提兵而南也命桧以任用偕行桧与其妻王氏为计至燕山府留王氏而已独行王氏故为喧争曰我家翁父使我嫁汝时有赀货二十万贯欲使我与汝同甘苦尽此平生今大金国以汝为任用而乃弃我于涂中耶喧争不息达兰与桧之居隣比声相闻达兰妻一车婆闻之诣王氏问其故王氏具以告一车婆曰不须虑也大金国法令许以家属同行今皇帝为监军亦带家属在军中秦任用何故留家属在此而不同行也白之达兰达兰遂令王氏同行由是砚童兴儿翁顺亦偕行桧为任用又随行参谋军事又为随军转运使在孙村浦寨中楚州陷孙村浦寨金人纷纷争趋入楚州桧常以梢工孙静为可与语遂密约静于淮岸乗纷纷不定作催淮阳军海州钱粮为名同妻王氏砚童兴儿翁顺及亲信髙益恭等数人登小舟令静挂席而去至涟水军界为丁䙫水寨逻者所得将执缚而杀之桧知水寨尚为国家守乃告之曰我御史中丞秦桧也寨者皆村民不晓其説且谓执到姦细凌辱之桧曰此中有秀才否当知我姓名或谓有卖酒王秀才当令一㸔之王秀才安道字伯路素不识桧乃佯为识桧以绐其衆且欲存桧也遂一见而长揖之曰中丞安乐劳苦不易衆皆以为王秀才既识之即不可杀遂以礼待之砚童兴儿翁顺髙益恭等一行皆得全生王辟以其衆降于王彦王辟曺端自襄阳溃散屯于中庐也辟杀端而徃秭归不知地利为思州田祐恭族蛮兵以木弩射退之乃复取兴山县路退于房州是时桑仲方攻金州而未败也辟为仲声援及辟败仲不敢进彦遣人以逆顺谕辟使辟以忠义归朝廷与附叛逆荣辱利害相去甚逺辟大悟请降彦欲诣辟垒衆谓辟虽愿请降然心反覆未可知彦曰我以至诚待辟辟虽诈何能为遂肩舆至辟营辟大惊迎迓甚恭彦具饭与辟对食开谕祸福辟之党皆俯伏聴命遂遣诣宣抚使司将佐皆不更易于是人人愿为之用辟后腰斩于兴元府二十七日丙寅赵延夀焚郢州金人攻李彦先于淮河先被杀李彦先者韩世忠后军管队使臣也先是有李进彦犯罪配逺恶过江州遇一道人曰汝异日当富贵指其口曰能容拳则为公侯令进彦以拳内口中才容半许道人曰惜哉虽富贵所得者苦不多耳临去语进彦曰汝不可自𤼵心逃遁候有人教尔去去即无害进彦曰诺至衡山防送者曰嗟唿生为兵士传送罪人何时已乎叱进彦曰汝自去我亦亡矣进彦谢之而去后投韩世忠军中𨽻彦先队下世忠溃于沭阳也彦先与本队四十三人得二舟下海聚衆数千先进彦分统之赵立在楚州受围彦先以舟船往来策应与立刺臂为义兄弟城陷之日彦先舟船犹在北神镇淮河中前后扼于金人进退未得至是金人以舟船併力攻彦先彦先所乗舟下碇石急収不应为金人舟船簇拥彦先全家皆死于淮河时进彦舟船在东海县招集彦先余家遂为首后于许浦受刘光世招安韩世清驻札宣州韩世清屯于徽州也六月令世清池州驻札八月刘洪道以吕頥浩参谋来知池州随行有王涣李贵崔邦弼等兵共数千是时世清有衆余洪道以池州钱粮阙乏令世清宣州驻札世清遂驻札于宣州十月一日庚午朔张浚斩环庆路经略使赵哲富平之败张浚欲斩大将以借口浚在邠州㑹诸将帅议事浚立堂上诸将帅立堂下浚问误国大事谁当任其咎者衆皆言环庆兵先走浚即令拥环庆经略使赵哲斩之不伏且言有复辟功提辖官以骨朶击其口血流不能作声斩于堠下不厌公议衆语喧譁浚遂以黄榜赦诸将罪以安其心张浚放散五路勤王兵赵哲已死诸路帅聴令张浚令各归本路歇泊令方出口诸路之兵已行俄顷兵尽张浚以孙恂权环庆路经略使张浚既斩赵哲环庆路阙帅乃以便宜命转运判官孙恂权环庆路经略使慕洧以环州叛附于西夏赵哲被诛或语诸将曰汝等战勇而帅独坐诛天下宁有是事孙恂既权帅事也刘子羽语恂令阴图环庆诸将恂纳其言斩统领官乔泽张忠而统制官慕洧觉之惧遂以州叛张浚遣泾原统制官李彦琪救环州洧附于夏国三朝北盟㑹编卷一百四十二三朝北盟会编卷一百四十三钦定四库全书三朝北盟会编卷一百四十三宋徐梦莘撰炎兴下帙起建炎四年十月一日庚午尽十二月二十二日乙未六宫至自处州刘光世退军镇江府上命张俊出兵援刘光世而俊他託不行十月十日己夘李成徒党马进犯江州李成据舒州朝廷授以舒蕲州镇抚使成内懐奸愎而外假恭顺光黄州镇抚使吴翼谓光州不可守率军民弃其城而去道途艰梗无所向往依成死于成军中自此谋据江西以观天下之变遂遣马进冦江州知州姚舜明问计于统制刘绍先绍先请坚守绍先字嗣祖知书传稍通兵法京城统制官闫瑾喜其为人以女妻之京城陷瑾溃败绍先随至江州瑾留绍先以衆数千屯江州绍先屡与杨进战及郦琼围固始绍先以兵败之坚守城壁力捍琼保全固始后率衆归江州舜明喜之辟为统制李囘同知枢密院李囘扈从六宫还除同知枢密院事李囘辞免批答勅李囘省所奏札子辞免同知枢密院事恩命事俱悉朕惟国家倾危屯否未有甚于此时者也非得天下人豪策虑出乎拘挛之外者不足以辅成中兴之功以卿有当世之材邃古人之学详练周密为时着闻故闻千里之造朝寝食不忘于虚竚擢置枢机之地共图龟鼎之安卿而不能尚谁可者勉服宠命毋庸固辞所请宜不允故兹诏示想宜知悉岳飞斩其统制傅庆傅庆衡州窑户也有勇力善战屡立功岳飞宠惜之以为前军统制庆恃其才视飞为平交尝曰岳丈所主张此一军者皆我出战有功之力毎有需索于飞则曰岳丈傅庆没钱使可覔金若干或钱若干飞亦屡与之无忤色及飞为镇抚使持法严肃尤不可犯而庆不改其常飞待之异庆颇觉之不喜㑹刘光世遣王徳来髙邮以当金人在髙邮楚州者飞遣庆以前军将士应援徳与庆交马而庆言欲伏事刘相公徳许之统领张宪闻其言告于飞飞衘之戒宪勿泄至是飞令诸统制射逺箭庆三筹皆及一百七十步诸统制不过一百五十步飞三赏庆酒醉飞取宣赐战袍金带与王贵庆曰赏有功者飞问有功者为谁庆曰傅庆在清水亭有功当赏傅庆飞大怒叱庆下阶取战袍焚之槌毁其金带乃曰不斩傅庆何以示衆遂命斩之张浚退军秦州张浚以陜西失利慕洧皆叛遂退还秦州赵彬张中孚叛降于金人慕洧既叛张浚遣泾原帅刘锜留将官张中孚幕官赵彬守渭中孚彬二人皆曲端腹心意轻锜又知浚已还秦州恐一旦金人至不能守乃相与谋逐锜而据泾原观望进不敢追洧退不敢入渭遂走顺徳中孚彬以锜去乃遣人诣金人乞降王善余党推祝友为首先是王善降于金人徒党皆散金人屯六合也有邱䖍者在滁州境内俄复渡淮过北去祝友在滁州界皆善之余党友下寨于龚家城复欲往巢县李防御者为王县尉所杀王县尉者乡兵首领也间探得李防御寨中人皆出外掳掠粮食乗其虚而刼之遂杀李防御衆遂推友为首复还龚家城下寨専杀人为粮食翟崇及李兴败金人于阳城县擒其保古贝勒先是张浚经营两河委翟兴措置河外事兴遣其子崇率禆将李兴与金人战擒保古贝勒得都统印记获首级鞍马器甲甚多兴复遣崇取綘州之垣曲县至王村与金人遇有𫉬捷进兵至米粮川横山义士史准等率衆来归自是李兴屯于商州二十八日丁酉王林冦通州王林弃髙邮而来也秦桧至行在除礼部尚书秦桧既脱敌寨达涟水军丁水寨也发遣桧还行在令进士王安道冯由义伴行由义字子仪既至行在士论疑之范宗尹李囘奏其忠而荐其才张守甞为密州州学教授桧亦尝为之故守称桧为可用上甚喜即除礼部尚书桧具辞免赐诏不允曰卿顷者当干戈之际有社稷之言以忠信笃敬而行蛮貊之邦以靖共正直而为神明之聴四年去国万里还朝乃升常伯之聫用示匪躬之劝昔钟仪之留晋国不忘南音蘓武之在匈奴常持汉节方卿所守未足为难况乎践祚之初已有旌贤之诏夺安车之髙志加秘殿之宠名今兹之除善理前命褒崇非过何以辞为桧请以本身合得恩泽授安道由义官由是补迪功郎舟人孙静亦授承信郎桧陷敌信息不相通时妻兄王映取王氏子冒姓秦以为桧嗣立名曰熺俾承恩授官至是王氏诸亲以熺见桧桧甚喜以己子视之知陈州冯长宁叛附于刘豫伪授户部侍郎冯长宁在陈州以王命阻絶乃附于刘豫请立什一税法豫从之伪除长宁户部侍郎十一月签书枢密院事赵鼎罢金人攻张荣于鼍泽湖破其茭城张荣梁山泺取鱼人也聚梁山泺有舟三二百人常刼掠金人杜充为留守时借补荣官至武功大夫遥郡刺史军号为张敌万金人进兵取维扬也荣乗间率舟船自清河而下满舟皆载粮食驻于鼍潭湖积茭为城以泥傅之渐有衆万余金人屯于孙村浦夀河也屡遣人攻之阻湖淖皆不能近是时天寒水冻金人已得楚州遂併力攻其茭城荣不能当焚其积聚弃茭城率舟船遂入通泰州四日癸夘岳飞弃泰州岳飞为泰州镇抚使军于泰州㑹金人达兰有占通州经画再渡江之意已破张荣茭城敌骑寖入飞以泰州不可守于是率衆渡江入于江阴军而弃泰州张浚退军于兴州张中孚赵彬既叛送欵于金人金人是时将陜西所得金帛悉已津𤼵归河东又知慕洧叛乃徐引兵而西于是吴玠自鳯翔走保和尚原孙恂段丕则相继自陇闗入泰亭金人至渭州得我情实乃入徳顺军张浚闻敌入徳顺遂移司入兴州簿书锱重悉焼毁初浚欲大举唯刘子羽议论契合三尺之童皆知其非幕官兵将官心知其非而口喏唯者十八九间有反复论难者又持之不坚独幕官杨晟力言不可不从乃求行边不随浚之富平及失利乃来见浚浚慙诸事悉委之杨晟乃大骂子羽意欲杀之杨晟既用事乃言金人欲必举川蜀然后归国不若引兵金洋一带俟金人归国然后収复川陜事乃永定浚虽未尽信其説然浚已置陜西于度外矣兴元帅王庶前帅鄜延知敌情次第适来议事劝浚収熙河秦鳯兵扼陇闗以为后图浚不敢遂失全陜金人陷楚州放散百司金人已陷楚州㳺骑至江上行在惊恐乃放散百司从便仍结絶三省枢密院文字士民多窜者祝友率衆渡江往新市薛店祝友在滁州龚家城下寨也金人已破楚州矣滁河舟船尽于下江而去友遣刘统领者于滁河寻遗弃舟船得大小仅三柁遣数千人夹岸䕶送出瓜步口沿江北岸牵至马家渡友计置渡江招信刘纲又在江南把江口不容渡友衆及岸不得登者三日友督之甚严六军都督张举死于江遂以诸舟散星着岸上下占十余里纲之兵不及分而友之衆已有登岸者渐次尽渡往新市薛店下寨纵兵掳掠徐文以其衆归朝初徐聚徐文集衆有舟船数百只李彦先李进彦皆在东海县李彦先进彦请衆同谒庙神聚不疑之为彦先所杀徐文闻之开船下海占据灵山有河北忠义人䕶宗室士干至横岛文刼之士干称是濮恭懿王之孙朝廷遣人招文授武经大夫兼合门宣赞舎人士干送大理寺俄刺面配广南后不知所终十七日丙辰金人陷秦州达兰既得楚州有再谋渡江之意欲耕地为守遂率军万人陷秦州而屯驻十八日丁巳知通州军州事吕绅弃城走金人已破泰州知通州吕绅惧而奔走绅自以弃城恐终不免于罪戾乃奏云臣夜得夣诸军皆被朱甲持赤帜葢火徳之应乃国家中兴之兆士论以为謟遂罢之王彦败桑仲于房州仲退军襄阳府桑仲据房州也王彦尝从间道遣兵㫁其粮餽亦请援于宣抚处置使张俊俊遣杨惟直领兵来援丁巳彦济师攻自黄水兵既接贼气慑奔溃近至白碛斩获不可胜计凡为贼诖误者悉贷之招降来归皆分𨽻麾下仲退军襄阳府二十日己未金人陷通州王彦为金均房州镇抚使王彦为三州镇抚李忠自均州来攻彦率其衆号三十万彦及忠战胜负相当刘豫建归受馆于宿州招延四方士大夫军民置𣙜场通南北之货机察间探十二月崔増降于吕頥浩崔増以七月冦太平州攻城不克刘光世在建康遣人招安増不从预受吕頥浩招安乃率舟船往上江才到鲁江口遇邵青船出江头不及备为青所败増在无为军界内屡与张琪战江路以掳掠为资所至无遗闻吕頥浩在饶州遣人投下文字至是到彭泽县得頥浩差人招安遂聴节制二十七日己未张俊江淮招讨使杜充至云中见尼堪节要曰充持将相之权据长江之险官军数万其势非不能拒敌也而望风屈膝于穹庐之间何背君负国不顾节义之甚耶又闻尼堪初围太原有保正名䠴起寨于西山保聚村民金人攻之往往为䠴败去及多邀金人出掠者由是尼堪遣大军擒而破之䠴已保守八月矣尼堪既得䠴命钉之于车刺刄于股将欲解之䠴虽死殊不屈尼堪异之徐谓䠴曰尔若降我当命汝以官䠴嫚骂曰爷是宋人宁死耳安肯降你识爷么爷姓石石上钉橛更无移改竟为敌所害噫里正之役非将相之权也乌合之衆非士卒之练也斩木揭竿非兵甲之坚利也寨山之固非大江之险也八月之守非望风之速也钉之于车刺刄于股非帷幄之优㳺也充处是而降敌䠴处是而不屈则忠义之士叛逆之夫所操抑何逺也充闻䠴之风岂不愧哉三朝北盟㑹编卷一百四十三三朝北盟会编卷一百四十四钦定四库全书三朝北盟会编卷一百四十四宋徐梦莘撰炎兴下帙起绍兴元年正月一日己亥尽二月二十二日丁丑绍兴元年正月车驾驻跸越州一日己亥朔大赦改元肆赦曰圣人受命以宅中莫大邦图之继王者体元而居正盍新年纪之颁朕遭时艰难渉道寡昧熟视斯民之荼毒莫当强敌之侵陵负此百忧于今五载曷尝不未眀求治当馈思贤念两宫之逺而菲陋是安恐九庙之颠而艰危是蹈茍祸可弭虽劳弗辞然生灵久困于干戈城郭悉残于煨烬丁壮絷身于异域旄倪暴骨于中原桑田失时男女隳业仅存常产者苦斗升之歉乍失故乡者无寸土之依或迫饥寒㪚为盗贼始焉莫之加䘏终而无以自还致汝于斯皆予之过幸髙穹之未厌哀否运之已穷戎马虽来边防粗偹嘉与照临之内共图休息之期绍万世之宏休兴百王之丕绪爰因正嵗肇易嘉名发涣号于治朝霈鸿恩于寰宇其建炎五年可改为绍兴元年于戯小雅尽废宣王嗣复于宗周炎正中微光武系隆于有汉靖言凉徳敢对前人尚期中外之彛伦同念祖宗之遗泽辅成此志永底于休遥拜太上皇帝表本表曰接千嵗之统推神荚以膺期上万年之觞御端朝而受祉若稽故实遥企靖光恭惟太上道君皇帝陛下体道粹精怡神冲漠方席宗祧之度遽成国歩之艰尧㳺汾水之阳久忘天下文遇眀夷之卦益见圣人臣自逺威颜荐更时序当玑衡之载复帐旒冕之犹賖鸿鴈虽宾莫附帛书于沙漠风涛中阻徒瞻云气于蓬莱八月丙午李允文谋杀张用之军不克先是乙巳李允文约张用丙午教塲中㸃人皆素队入教塲就请粮食是夜有张崇送下统领者密诣用告变曰李节制已偹甲士欲尽杀军士正总管之罪用惊乃别告报来日尽全装器甲入教塲丙午质明军士皆全装入城用请允文㸃军允文大惊教塲急传令已㸃入讫可便就请粮于是军士有去意不从用乃与亲随二千独留城中统领孟振王林等以军士出南门长驱往咸宁十日戊申马进围江州未解知州事姚舜眀弃城走马进䧟江州江州被围仅百日粮食皆尽人相食㗖马进贼兵昼夜攻不息统制刘绍先竭力拒御至是人皆饥困无闘志吕颐浩杨惟忠巨师古率师来救之及进战为进所败官军不得近城城中亦不知官军到近沿江安抚使姚舜眀与绍先议弃其城出奔绍先知其势必不可保全乃纵火城中乗喧閙夺西门走瑞昌舜眀出东门走南康进率衆入城大肆杀掠日晩有来纲到城下泊于酒坊门下始知贼已据城急解维放船下湖口进遣贼党追至湖口遇颐浩之兵而还闻江州已䧟乃渡江入城坐于州治括见任寄居官仅二百员悉杀于庭下资学王易简及其子寓皆死于乱兵中其不死者唯宗室不诤等四人有沿江安抚使统领官谔者城初䧟诣进降手射一石三斗弓发无不中进喜李成见之曰围城久士卒多中箭而死非尔耶遂杀之成揭牓许人识认被掳人户自此被掳人口皆为亲人识认而去成许人任便买卖渐有生意皆作菴僚以居十一日己酉命岳飞起发江隂军权听张俊节制李成乗金人残乱之余据江淮十余州连兵数十万有席卷东南之意数使其徒多为文书符䜟以为幻惑声撼中外朝廷患之议遣将未决而张俊请行乃命俊为江淮路招讨使应江淮路驻札军马并听节制岳飞以通泰州镇抚使方退屯于江隂军戊申被命己酉进𤼵癸丑到宜兴取老小到徽州有百姓䜣其舅姚某搔扰飞白其母责之曰舅所为如此有累于飞飞能容恐军情与军法不能容母亦苦劝而止他日与飞兵官押马舅亦同行舅出飞马前而驰约数十歩引弓满囬身射飞中其鞍桥飞驰马逐舅擒下马令王贵张宪捉其手自取佩刀破其心然后碎割之归白其母母曰我钟爱此弟何遽如此飞曰若一箭或上或下则飞死矣为舅所杀母虽欲一日安不可得也所以中桥者乃天相飞也今日不杀舅他日必为舅所害故不如杀之母意亦解飞留老小于徽州率军马趋洪州㑹俊时邵青在芜湖曽以文字告吕颐浩且叙乡曲乞受招安颐浩从之授青枢密院水军统制芜湖驻札兼招捉沿江盗贼亦受俊节制而行金人攻庐州金人攻扬州曹成李宏受鄂州李允文招安张用率衆往咸宁县曹成李宏以无钱粮乃欲复反曹成李宏久屯于三龙河时出兵攻徳安而宏亦屯于郢州野无耕种廪无储积人有饥色成于上元日率衆趋汉阳宏亦继至张用闻成等至汉阳率其亲随二千人往咸宁与孟振王林复合鄂州李允文遣人招成等曰若许入城则秋毫不犯若不容入城则纵兵以蹂践之成等许其入城遂受招安渡江入平湖门山东门下寨于东门之外漫望被野接连不断鄂州无钱粮允文曰可向南自㝷之于是成有复反意一日括军中官贠秀才恐其往浙江说军中事欲尽杀之约是夜皆送至帐前而夜中大雨不止五更忽霁月色如昼而笛声已催行矣官贠秀才遂得不死成自往江西闾勍赠检校少保先是闾勍在定逺县被金人执掳北去金人欲官使之不从被杀上闻之悼惜不已赠检校少保金人围西京西北潭翟兴遣彭玘伏兵井谷击败之金人拥骑数万逼南河寄治所西碧涧时翟兴以乏粮方㪚遣诸部就食于诸邑所存亲兵才数千报至人情危惧兴安坐自若徐命骁将彭玘授以方畧设伏于井谷遇金人佯为败奔金人果以锐士三十八骑驰追几及玘军伏发皆获之乃敌帅华沙郎君舒吉郎君瑠嘉郎君佛们郎君等余衆皆溃乗胜追袭至㑹坑口大张小张店还秦桧叅知政事秦桧除叅知政事具辞免赐诏不允有曰安社稷为恱尝抗死以力陈在蛮貊可行卒奉身而旋反敌叹子卿之不屈人知季友之来归皆约句也桧既为叅政谓宰相可得尝因奏事言曰陛下如能用臣为宰相臣必有耸动四方之事上黙然二月戊辰朔祝友受刘光世招安祝友在新市薛店欲侵宣州以阻水不克渡㑹刘光世自镇江遣人招安友留使两旬方许受招安是时友之衆四㪚掳掠有至广徳军者有至安吉县者据安吉县几半月余无一官军谁何之唯韩世忠差人赍榜至昇慈歩张挂而已友既受光世招安王冦在漂水县驻军友移书借路趋镇江冦不从友以兵击冦军冦军大败友自此取句容趋镇江府光世分其兵以友知楚州先是使康民在淮南与友合军康民之军极富以金宝赂光世光世喜康民遂得进用十五日壬午张荣屠通州张荣在鼍潭为金人破其茭城遂率舟船至通州过捍海堰欲出海复归京东为水涛所阻不得去遂据通州粮且尽取人为羓断其首斫其两臂两胫以盐淹曝干用充粮食得脱者无几马进䧟筠州知军州事王庭秀弃城走张俊军于洪州与马进对岸下寨进日来挑战俊坚壁不出进遂冦筠州知州王庭秀弃城遁走进遂䧟筠州马进䧟临江军马进䧟临江军阅视军资库有捻金小盘龙红袍段一乃四川进御之物以路不通寄留于库中进以为李成受命之祥遣人送成成视之长叹曰马防御不察成心耶即命焚之二十二日己丑国奉卿赵琼刼金人舟船于清河口获戸部尚书印金人既得楚州始许治运河并闸水悉以江浙掳掠舟船自洪泽口入淮至清河口是时国奉卿以楚州既䧟居于赵琼寨中与琼谋刼其舟船乃以二百余人夜掩不偹刼之有被掳贵官二十余家各称其民族一夫人称是尚书右丞李税之妾持戸部尚书印并一玉瓮可容二升许奉卿无妻遂取其妇人而土豪徐宗成取其印并玉瓮云税自建康被拘执而来途中以死矣一妇人言是陈邦光之亲属有一男子肥而大自称我是王大郎王善也乱兵杀其弟五官人者善曰我尝提二十万衆横行中原不期在此中不能保存一弟为人所杀舟中之人抛掷珠玉金银乞命者彻旦不止是时舟中有金人藏船板下不敢出质眀舟中金人认得不是官军皆出闘又金人有救兵至民兵乃退桑仲为襄阳府邓随郢州镇抚使桑仲在京西连跨数州无粮食人相食㗖又屡为金州兵所败欲引衆北去至枣阳承朝廷指挥除襄阳府邓随郢州镇抚使遂囬襄阳驻军金州王彦幕属绩觱以为非便乃投札子具说利害与宣抚使张俊乞不除仲镇抚曰窃朝廷除桑仲襄邓随郢镇抚使逺近惊疑莫不解体且以谭兖守邓州披荆榛保孤垒屡戡大盗奉朝廷法令隠然若一长城曾不得镇抚使而仲乃得之是将乱也咸以谓朝廷在逺未详仲凶逆之状茍稍知之必将令兖軰枭其头颅以惩奸慝岂有以四郡数千里之百姓委饿虎之喙乎仰惟相公奉便宜圣㫖为国家大明黜陟岂可不从权易置耶闻仲连败衂于安康此正天亡之时若使兖併力𠞰除稍伸国威而以镇抚使命充则忠义者知劝而盗贼少戢矣夫兖镇襄阳汉沔渐宁人知畏慕式固朝廷基本利害甚大伏望相公特赐收採疾速施行俊虽知其非便深嘉觱言而不能用三朝北盟㑹编卷一百四十四三朝北盟会编卷一百四十五钦定四库全书三朝北盟㑹编卷一百四十五宋徐梦莘撰炎兴下帙起绍兴元年二月二十六日癸巳尽四月十四日丙子二十六日癸巳诏侍从条具时政中书舍人汪藻上书书曰准尚书省札子二十六日三省同奉手诏右臣窃惟人君当承平之时中原无犬吠之惊人臣以未见未然之事自下劘上甘心蹈斧钺之诛义士犹不以为难今国家之危如坐烧屋之下漏船之中陛下宵旰忧勤未知所以拯救之术而求言于臣等傥犹狃习故态用猥卑之辞取塞诏㫖而已岂臣等惓惓効诚于陛下之时也臣昨扈跸温州尝蒙陛下赐以条对臣以为方今所急者唯驭将一事更无他说譬御饥者当用食舍食之外皆非所急也已疾者当用医舍医之外皆非所急也陛下不以臣为愚虽不克时行然颇加採纳臣今日区区之意犹守前见敢再为陛下陈之古之进说者曰人君恭俭爱人清心省事建立法度制礼作乐岂非甚盛之学而至美之谈欤是数者人君不可须臾而忘然今日用此则未足以解纷何则敌骑充斥于中原羣贼跳梁于诸路陛下专于恭俭爱人清心省事而已为足以却之乎专于建立法度制礼作乐而已为足以却之乎抑以陛下能使诸将诸将能使士卒为足以郄之乎而陛下诸将爵禄已极家赀已盈习成悍骄无复闘志一方有警輙狐疑相视无一人奋然为国请行者或至迫不得已而行则邀例外之赏赐无名之求上不恤国下不恤民使朝廷为之黾勉曲从不啻如奉骄子是岂为国家平祸乱立功名之人哉臣于此有驭将之说三焉惟陛下留神裁察一曰示之以法二曰运之以权三曰别之以分何谓示之以法古者人君之于将帅未尝一日废赏亦未尝一日废罚如冬夏寒暑然相须而成岂有独恩无威漫然略不绳治如今日之甚者哉议者谓承平之时朝廷尊荣操纵在我故武夫提兵者可予可夺可生可杀今溥天抢攘国难未己方借此曹为腹心孜孜拊循犹惧不济奈何欲拂其心将谁肯前死且今诸将悍骄已成虽朝廷有法果能一一治之乎此言是也然臣所谓示之法者岂欲眀主自亲其文哉古者人君以恩结人臣为朝廷任其责者肃宗在灵武广平王以兵二十万复长安其权可谓重矣先驱不肃颜真卿劾之王为之不敢当阙而承李祐夜入蔡州縳吴元济其功可谓大矣违诏进马温造劾之祐曰今日胆落于温御史夫先驱不肃违诏进马于军政未有害也而二臣已不贷如此盖小过不贷则恶之大者知朝廷有人不复敢萌于胷中矣今诸将虽然骄悍臣得之传闻亦尚知畏朝廷之法而陛下羣臣平居时聚谈切齿无不以诸将负国为言及进言于陛下不过掎摭目前为逭责进身之资而已至此事则未尝有一言及之者岂以为细故而不足言也哉揣陛下非所乐闻而不以告耳殊不知陛下重于用恩之过而骄有司时一警焉是陛下结其心者愈固而愈深也何不乐闻之有哉何谓运之以权臣闻驭将如驭马必驭之力足以胜马然后周旋曲折唯我之听不然啮衔脱辔毁首碎胷虽跬歩之间能不使之前矣汉髙祖之诸将其枭雄而难制者莫如韩信方其厄于荥阳汉固危甚人人怀去就之心髙祖一旦入其军中自称使者即卧内夺其印荷麾召诸将易置之信盖不知也及信下魏代辄收其精兵以距楚既败项羽死垓下则又尽其军徙为楚王以信之材而周旋曲折唯髙祖之听者岂不以其智足以胜之故耶信尝曰陛下不善将兵而善将将是信自知其材唯髙祖足以制己故甘心俛首为之用而不辞也大抵人君之于将帅必有要领而使之心畏诚服者谓解衣推食便足以得其驩心者非也唐宪宗时刘辟叛蜀宰相杜黄裳度惟髙崇文足以破之而崇文素惮刘澭使人谓曰公不奋命者当以澭代崇文惧尽力縳贼以献是以澭代崇文者黄裳得其领要也髙祖之用韩信其术亦岂出此哉今陛下诸将仓卒之时可夺其印符而易置其部曲乎于战胜之时可收其精兵而用以自卫乎于立大功之时可夺其全军而使之归镇乎臣有以知陛下不能矣幸今诸将皆龌龊常才固不足深忌万一有如韩信者不知陛下何以待之此则平定之时亦当深察如以刘澭代崇文之术不可不知也何谓别之以分汉髙谓功臣曰诸君知猎乎追杀走兽者狗也而𤼵纵指示兽处者人也今诸军徒能得兽耳如萧何则𤼵纵指示者也盖古者用兵谋臣坐于惟幄之中以出筹策而将帅则听于命令为之役使此命之所以行而功之所以成也髙祖所与谋者萧何张良陈平而已黥彭之徒不得而与也蜀先主所与谋者诸葛武侯而已関张之徒不得而与也今大臣之任宰相执政事者陛下以为谋之不臧欤慎择而易之可也独不可使武夫参预其间窃观陛下对大臣不过数刻而诸将皆得出入禁中是大臣见陛下有时而诸将无时也臣非不知艰难之时陛下欲得其心姑与之无间然此曹何所知识必不能上补聪眀不过入则希求恩泽出则凭借权势而已此道路流传遂以为陛下进退人材诸将或与焉以陛下英睿择善而从頋于此曹何有然致是言者恐必有可疑之迹不可不慎也又庙堂者具瞻之地大臣为天子建立政事以号令四方者也今诸帅率骤谒径前便衣密往视大臣如僚友百端营求期于得而后已朝廷岂不自卑哉祖宗时武臣莫尊于三卫见大臣必执挝趋庭肃揖而退非具文也以为等威不如是之严不足以相制以今观之一何凌迟之甚也兼国家出师遣将诏侍从集议者所以重博采衆人之见也而诸将必在焉夫诸将者听命于朝廷而为之役使者也乃使之从容预谋彼既各售其说则利于公者必不肯以为可行便于己而不便于国者必不肯以为可罢欲责其冐锋镝趋死地难矣臣愚以为自今诸将当律以朝廷之义每有陈奏必使之如有司之式无数燕见其至政事堂亦有祖宗故事且无使参议论之余庶名分不至混淆而可以责功効是三说者果行足以驾驭诸将矣何忧乎保民何难乎弭盗何患乎遏冦哉若夫国财之生则臣愿陛下毋以生财为言也自五六十年来士大夫喜操生财之说民穷至骨矣今四方举为盗区国家所有不过数十州而已所谓生者必生于此数十州之民古者以暴赋横歛为非尚有赋歛之名也今则直夺而已耳古者以收大半之赋为非而民尚有其半也今则直尽而已耳南亩之民寒耕暑耘黎面涂足终嵗劳苦而不厌糟糠者陛下不得而见也胥吏门役朝暮不得休息而愁叹之声与死者陛下不得而闻也鬻妻卖子至无地可容其身者陛下不得而知也尚何以生财为哉惟痛加裁损庶几乎其可耳外之可以裁损者军中之冐请内之可以裁损者禁中之汎取何谓军中之冐请朝廷不得已而取民之财当一铢一缕一粒以养战士今一军之中非战士者率三居其二有诡名而请者一人而挟数人之名是也有以使臣之名而请者而使臣之俸实兼十人战士之费而行伍中使臣大半是养兵十万而止𫉬万兵之用也有借补官资而请者异时借补犹须申禀朝廷谓之真命则一军之出四方㳺手者无不窜名军中既得主帅借补便得支行补廪与命官一同无有限极访闻岳飞军中如此类者几数百人州县惧于凭凌莫敢诃诘其盗支之物至不可胜计不惟是而已自军兴以来州县贪残之吏惟患盗贼之不来一闻入境则便置军期司率歛民财无复稽考恣为侵渔与盗无异此而不治虽财赋日生于国家果有秋毫之益哉何谓禁中汎取窃观国家军兵之饷百官之廪乗舆之奉悉在有司禁中时有须索如戸部银绢以万计礼部度牒以百计者月有进焉以陛下清心寡慾必无嫔嫱横给燕㳺侈费也以陛下恭勤节俭必无营缮浮耗使令妄予也然人主用财要须有名使有司与闻用而无名是取民膏血掷而弃之沟中耳至于度牒则国家以虚名而权天下之实利陛下用之以重则重陛下用之以轻则轻免一时掊歛之疮痍而实济军国之用诚非小补幸无以方寸之纸轻以予之而不之惜也若内外并加裁损大农之计虽至有余其视不知节用而专务生财者有间矣陛下所以诏臣者臣固已毕陈于前矣而臣有私忧过计者敢复言之臣闻坤之初六曰履霜坚氷至象曰履霜坚氷隂始凝也驯致其道至坚氷也盖患之不可不预防也如此自古以兵权属人久而未有不为患者此非以予之至易収之至难不密图之后悔无及耶晋以六卿帅师而卒于分晋者六卿也鲁以三家帅师而卒于弱鲁者三家也汉自元成兵在外戚而汉由是以亡唐中叶兵在神策而唐由是以乱古今一同此必然之理也国家以三衙管军而一兵之出必待密院之符祖宗于此盖有深意今诸军之骄密院已不得而制矣臣恐敌平之后方有劳圣虑孔子所谓吾恐季孙之忧不在颛臾而在萧墻之内也臣尝观自古偏方覇国提兵者未尝乏人岂以国家四海之大虽曰多故而将帅之才遂至于寥寥如此哉意偏裨之中必有英豪特为二三将臣抑之而不伸耳臣以为及今之时当用汉建诸侯之法衆建之而少其力精择偏裨十余人裁付兵数千直隶御前而不隶诸将合为数万以渐销诸将之权此万世计也惟陛下勿以臣人微而忽其言不胜幸甚遗史曰藻之言深切时务伟矣哉唯谕将帅之名分抑之太甚不能无文武党比之私其言使将臣母数燕见者是岂知蜀先主与関张同卧起使将臣无得参议论者是岂知汉光武与贾复軰论朝政藻徒知三卫见大臣执挝肃揖之恭而不知庙堂延接自有官制髙下之式藻又谓此曹何所识是待将帅以无人矣此书既传兵将官皆不堪之有令门下士作不当用文臣论者其畧曰今日语国者皆文臣蔡京坏乱纲纪王黼收复燕云之后执政侍从以下持节则丧节守城则弃城建议者执讲和之论奉使者持割地之说提兵勤王则溃㪚防河拒险则遁逃自金人深入中原蹂践京东西陜西淮南江浙之地为王臣而弃民悞国败事者皆文臣也时时有一二竭节死难当横溃之冲者皆武臣也又其甚也张邦昌为伪楚刘豫为伪齐非文臣谁敢当之自此文武二途若氷炭之不合矣桑仲以霍眀知郢州郢州新遭张用曹成之后百室无一二存者桑仲以其党霍眀领兵二千知郢州明邯郸人为逓铺曹司有膂力善战而敢杀孔彦舟䧟潭州三月十二日己酉张俊败马进战于玉隆观进走江州初张俊进兵急趋豫章至则喜曰我已得洪州破贼必矣乃复歛兵若无人者金鼓不动令将士登城者斩居数日余贼首马进以大书文牒使来索战俊复细书荅状以骄之又命王爕阅水军于江中以疑之贼势方强谓俊为怯战俊谍知贼稍怠己酉遽命大军亟行径济生米渡遇先锋击败之于玉龙观乗胜追奔次筠州进方拥数十万衆据筠州进者成之骁将也出兵背筠河先守要地俊领歩卒与贼迎战命统制陈思恭岳飞杨存中等分兵两道以午为期视旌旗所向两道俱进俊前击至午两道精骑自山驰下贼骇退走死者数万人俘八千人俊督锐卒追至城下贼力不支乃夜遁走遂复筠州临江军所俘者八千人俊疑叛是夜遣陈思恭尽殪之进之据筠州也三月旦日设香案望阙而拜有黑风如盖自天而下渐低乃闻有声徐视之则㪚而为羣鸦不啻数万諠譟于庭中克择官以为不祥进曰何以攘之克择官曰当易旗帜改军号可禳也进从之即命易旗帜改军号而申成照㑹成见之不喜谓进有背戾之心囬奏责之至是果败筠州退去南康军遇巨师古兵与战师古军败是时崔増以水军往南康军到之日适见师古新败横尸满野而进走江州矣増以舟船听俊节制金人黙哷攻和尚原吴玠御退之黙哷攻和尚原吴玠击败玠加忠州防御使兼帅泾原赐张深程堂刘子羽奖谕诏曰朕治兵南服属意西陲眷秦雍之疆嵗被敌尘之扰连巴蜀之阻日闻边隅之惊念此疮痍痛如焚灼倚注枢臣之重总提师律之严虽云堂上之竒兵自能制胜允借幕中之规画相与图全郷起自儒家眀于将畧阀阅通于禁筦未减颇牧之贤韬钤赞于庙谟必合孙吴之法山川䟦渉嵗月淹留挫疆敌于方骄贾敢勇而再振执讯𫉬丑斩将搴旗成兹克捷之功繄乃参佐之力筭计见效嘉叹不忘然念虎狼哮噬之无厌岂胜其忿熊罴奋励而有获所戒者轻更怀持重之思助成戡难之烈嗣颁异赏宁限彛章张浚徙治阆中桑仲以李道知随州李道者相州人李旺之弟也东京留守宗泽以事斩旺令道管其军道之南也以一军孤立遂寄桑仲军中唿李道一军为寄军时随州阙知州仲令道至随州闻通判王彦威在洪山即请归州彦威既至道令彦威掌州印彦威力辞不可而道遂掌之是时北方僧来投洪山寺戒臈图有一千六百余衆寺中不能赡给又有州县官及寄居仅百家皆仰给于寺中住持僧庆预计粮食将尽不可以支乃集官贠僧卜衆陞堂为说粮尽之意见任寄居官之家一例更供赡一月一月之外请自营求在寺僧行日给米二合皆以为其言合理而间有僧之老者僧童之小者皆饿死官贠携老小寻路而南有达者有不达者衆僧请庆预别供粥饭庆预终不从亦日食米二合而已庆预郢州京山县人也自孩童如成人乡闾皆敬异之后祝发事浮屠禅学甚髙与绵州觉了隰州性觉同得法于丹霞淳长老守供州以拒羣贼环绕百里地人烟悉为盗境而供山独全庆预之力也孔彦舟自潭州以兵攻䧟洪栁全永道州执安抚使向子諲以鼎澧辰沅靖邵全武冈军为荆湖西路就除程昌禹知鼎州充荆湖西路安抚使鼎州兵火之后龙阳沿江残破为甚赋所入仅给本县官吏而已武陵乡村半为贼区桃源边澧州界数为刘超雷进扰田亩荆榛赋入稀少仓库空匮官兵钱粮不以时给于是朝廷以鼎澧辰沅靖邵全州武冈军为荆湖西路就除程昌禹知鼎州充荆湖西路安抚使昌禹既辍兵北援澧州又于龙阳新县边城要地列置诸寨屯兵守御是时贼势强盛四面交侵官兵力寡分布不足遂下属郡调𤼵洞丁刀弩手及东南第八将兵弓前以助蔡兵守御兵数既増钱粮益窘又直嵗歉斗米三千五百文饿莩相仍势甚急具闻于朝待报不及即檄辰沅邵全四州取拨诸司物以给军食矣达兰攻张荣于泰州缩头湖为张荣所败达兰退走张荣在通州以地势不利率舟船入缩头湖作水寨以守达兰在泰州谋往渡江欲先破荣水寨尽载兵于舟直犯水寨时荣亦出数十舟载兵与金人船相遇金人有战舰在前不可近荣遑遽欲退不可荣望金人舟徐頋其衆曰无虑也金人止有战舰数只在前余皆小舟方水退隔泥淖不能近岸我舍舟而陆杀棺材中人耳遂皆弃舟登岸大唿而杀之金人不能骋舟中自乱溺水或䧟于泥淖者不可计达兰收余衆约二千奔楚州泥淖中金人犹有未死者凡两三日诛戮殆尽自东京来未曽承王命到京中遂无路告捷闻刘光世在镇江府乃遣人愿听节制且上功状光世大喜闻于朝廷而荣得右武大夫遥郡观察使知泰州节要曰达兰侵淮东地托卜嘉攻张敌万泰州缩头湖水寨为敌万败之𫉬壻唿巴拉罗丹及俘馘蕃汉军五千余衆赐襄阳府邓随郢州镇抚使桑仲奖谕勅书勅桑仲朕惟彊敌乱常中原失驭凡王灵之靡及皆冦虐以显行汝尽节朝廷有功江汉见奸人之专杀用国法以成擒坐使羣方肃然知畏札章来上良用叹喜故兹奖谕想宜知悉刘光世铸招纳信宝钱招纳归附达兰在承楚欲为久驻之基慨然有吞噬江右之意光世知其久去国戍逺方其衆思归而有嗟怨之声也谓可以离间其心即命铸三色钱以银金铜为之其文曰招纳信宝背有使押字为号𫉬敌人之稍解事者贷而不杀说谕彼我利害向背曲直以钱折酒肴俾持钱密示侪軰有欲归附叩江执钱为信信而纳之自是归者不絶未几得金人契丹渤海汉儿万人无室家者则为之取妇给粮马器仗使出战前后立功为取剳立竒兵赤心两军张荣入泰州张荣既胜达兰引衆入泰州授横行遥郡知泰州之命李允文杀知岳州袁植李允文以沿江措置副使知鄂州袁植知岳州各得朝廷指挥许截留上江纲运招军允文在鄂州招集军兵稍盛朝廷差髙某来代允文不恱乃集诸军官望阙拜表乞文遂拒髙某不纳岳居鄂之上流植截留纲运不放下江允文怒执牒直取之植得牒掷于地差来人曰纲运𤼵与不𤼵在州府然某期违限则必死请囬文归鄂州植曰无囬文唯取某牒批示李允文以承朝命差官为代其公牒不可施行允文得牒大怒㑹刘忠犯岳州植出城避之允文即遣吴钖段贵等率兵至岳州数其弃城之罪执植以归植死于途中或曰允文使杀之也允文以吴钖知岳州马友取道之湖南钖闻友至乃退军于潭州益阳县遂知县魏舜遂据益阳县金人闻张浚退军阆州遂扰熙河而归金人至徳顺军以兵少不敢留秦亭声言分三道而独出沿边掠熙河熙河素多马金人驻兵搜取无遗张浚置司阆州五路䧟没刘惟甫疏其罪而罚之秦凤路统领官関师古收余兵保岷巩刘钖屯阶城金人自熙河东过阶城去入㪚関过漫天坡郭奕为诗曰大漫天是小漫天小漫天是大漫天只因大小漫天后遂使生灵入四川又有诗曰秦山未尽蜀山来日照関门两扇开刺使莫嫌迎候逺相公新送陜西囬后奕罢宣司干官与通判不协不赴任普州卖蒸饼为生晏如也李成徒党据兴国军执知军李仪李成分遣马进既占兴国军进留徒党在兴国遂与入淮西及遭张俊之败乃执知军李仪奔淮南后仪及一亲随仆人遁走得免仪身着衲袄中有碎金数十两至江州对岸一小寺中腰间出兴国军印示其主僧求安下且烦僧寻一小舟济渡僧见仪衲袄中是有物者遂谋杀仪夜并其亲随仆人以绳系杀之其尸弃于寺后半夜大雨仆人稍苏活自解其绳留系身边移歩欲行觉有尸在地天色虽隂黑仆人认之是仪也乃枕尸而祝之曰若得性命渡江愿与使头雪冤仆待质眀走数十里叩江边小舟乃渡诣江州密诉尽捕院中僧行出官鞠勘是实追黄金数十两兴国军印乃掷弃江中不𫉬僧人与同恶者皆凌迟处斩于是兴国军后降诏与新印贼在兴国军半年仪能调䕶之无秋毫扰民感仪之惠为立生祠二十八日乙丑张俊败马进于江州马俊军州之败张俊遣至奉新楼子庄贼将商元据草山狭险设伏俊熟视山径路险度必有伏乃遣歩兵从间道直趋山顶杀伏夺险乗胜杀至江州进等拒战不胜絶江而遁遂复江州自是俊军有张鉄山之号是时兴国军诸处羣贼悉皆奔窜矣初俊复军州临江军奏捷上亲笔谕曰以李成之狡狯马进之猖狂盘踞以深根连已固卿奋励决策频有克捷快士民之意释朝廷之忧且朕待卿最亲卿事朕最久君臣之际休戚是同宜乗势之已衰当官军之已振驱除𠞰戮速收全功诏犹未到军又有江州之捷赐李成军中诏朕承祖宗之休託民庶之上念连嵗金人之变祸不胜言闻一夫屠戮之烖痛如在己而李成者生本边隶世䝉国恩乗朝廷多事之时为盗贼乱常之首假顺欺衆拏兵累年朕方待以开怀冀时悔过屡下自新之诏勉行姑息之恩裂数郡以开藩封疆大启遣使人而将命钖赉相望而成敢负眷私专懐凶狡每候敌尘之警反为王旅之讐挟持两端猖獗万状自谓能欺于天地人皆洞见其肺肝乃至擅离淮右之区越江南之地既包容而愈悖岂征讨之得辞爰遣将臣前临贼境才旌麾之一指俄壁垒之四摧动輙有功捷无虚日愿全师之尽北知元恶之靡逃往即屠之势无难者言念胁从之衆孰非涵养之余失身一䧟于豺狼终嵗莫还于田亩骨肉至于离㪚头颅莫能保全靖言无辜有所不忍已勅令于主帅专擒取于渠魁凡汝脇从赦而不问以示好生之徳以昭除乱之诚于戯国有大刑所冀鲸鲵之必戮民皆赤子岂容玉石之俱焚咨尔汚染之伦体吾宏贷之意逮违乱略永保加生张俊讨李成屡有捷奏上欲殱其渠魁而已悯其胁从故有是诏四月一日丁夘朔陈彦权兴国军陈彦以班直出官为兴国军事巡检李成徒党贼马进既退彦入城请彦知民军事彦令吏士案具见在城中文武官职位姓名有朝请郎董某者监大冶县银塲请委权通判有武翼胡某者委请权都监次第委请州县官皆有调理唯董某怏怏不足有权军之意军民厉声而唿曰无事之时当用文官多事之际宜用武官今已请陈知军衆意皆通谁能间之彦乃命吏牒董某还归本任董某逡巡听命遂权通州十日丙子康渊克通州刘光世遣将康渊往通州入其城以收复告三朝北盟㑹编卷一百四十五三朝北盟会编卷一百四十六钦定四库全书三朝北盟㑹编卷一百四十六宋徐梦莘撰炎兴下帙起绍兴元年四月十四日庚辰尽二十日丙戌十四日庚辰隆祐皇太后崩隆祐皇太后遗诏曰吾自履宫闱于今三纪常惧菲薄不足以踵先君之懿而格神灵之休乃晩年以来逢国多故二圣遐狩心常爽然皇帝仁孝自天实同忧患虽在颠沛礼无缺违幸时小康还自江介方欲飨天下之养即东朝之安而节宣不时偶遇微疾遽至危惙莫能自还怅此两宫遂成永诀方时艰难合行礼仪难以偹举皇帝服期以日易月十三日而除仍不候除服御朝三日而除作乐婚婣并无禁止殓以常服不可用金玉宝贝权宜就近择地殡候军事宁息归𦵏园陵所制梓宫取周吾身勿仍旧制以为他日迁奉之便于戯生者人之暂遇死者数之大终甲子一周复奚所恨尚赖臣民之衆永坚忠孝之心辅翼圣朝早臻康阜存没之际怆恨何言故兹遗诏想宜知悉大行隆祐皇太后议谥臣伏奉敕礼部伏据太常寺今来大行皇太后崩合差议谥官差臣撰议谥者臣谨上议曰臣闻承天者地也所以助六气而顺嵗功配阳者隂也所以分四时而成物化俪宸极者后也所以奉宗庙而隆化极故曰古之母仪天下者生也荐上尊名终而述其大行三代尚矣靡得而辞在汉则眀徳和熹着称于前在唐则文徳懿安垂纪于后皆所以揭椒涂之范炳彤筦之晖巍巍乎与帝并隆不可贬己洪惟大行隆祐皇太后躬圣善之徳茂柔眀之资粤自先正魏王有功仁祖之世王室所赖旂常纪之其深泽庆绵用集成太母惟我太母基迹元祐嫔于泰陵逮事宣仁钦圣两宫凛二南之规兼四教之善正位宫掖三十余年含洪光大而体坤道之常进退存亡而得圣人之正及靖康初载天割我宋二帝出郊中原无统列侯相亲莫知所图我太母起于危疑之中自任以天下之重手援大宝授之圣眀当方隅倾侧之时序璇厯纂承之次虽文母以十乱兴周不能过也已而六飞南渡按跸武林元凶闚朝冗自内作天下之势甚于缀斿我太母投袂而寝祸机立谈而销逆䘲坐使天地复正三辰复明四方元元悉免涂炭虽娲皇以鍊石补天不能过也既勲猷崇极而乃抑华崇俭率礼蹈和塞私谒之涂裁外家之宠清浄谦冲而以道为本沉潜刚克而与神为谋拥佑圣躬殚诚尽爱煌煌乎度越麟趾思斋之上矣方期清我甸服驾旋旧京䖍奉翟车谒欵宗庙极四海之养即内朝之安而昊天不辰祸绵慈极郊蚕告毕方开盛夏之祥隙驷难留遽揜长秋之御兹天子追慕悼心失图叹厚载之中倾痛仙游之不返虽遂服不可勉从期嵗之丧而兴哀无时每过举音之节由是命有司考易名之典懋餙终之仪告于神眀节以壹惠庶几有以彰淑则而畅徽音谨按谥法眀徳有功曰昭视民如子曰慈聪明睿智曰献安民有功曰烈若乃两值时变当阳御帘基图既安即复眀辟泽及万世与天无穷非明徳有功耶寝兴焦劳言动恳恻冒风涛兵革之际济宇宙生灵之艰非视民如子耶察兴替之端知变通之利亲庶政以任溥天之责奉真人以膺神器之归非聪眀睿智耶中微之绪而我振之大乱之原而我窒之从容房帷密干鸿造非安民有功耶呜唿道之大者理谢形容名之尊者言絶称谓故古者贱不诔贵㓜不诔长而皇后之谥则请之于庙示虽天子必有尊也况我太母盛徳元功夐无前比岂承学之臣所能拟议意者必受成于宗庙为足以对在天之灵大行隆祐皇太后谥议宜以宗庙之命钖之曰昭慈献烈皇后谨议大行隆祐皇太后崩奉告宗庙伏以衅积宫闱祸延文母凡居覆载孰不哀摧国有大丧不敢不告大殓伏以宫闱寡祐仙驭上賔将奉容依俯临神匶愿温慈之永閟衔摧割以奚言谨以十七日举大殓之仪不敢不告挂服伏以昊天不弔祸及东朝念色养之永违攀仙游而何及爰举衰粗之制用酬坤育之恩谨以今成服不敢不告祭奠比举䘏章恭成裒饰既正阼阶之席当陈余阁之羞仰冀神游俯歆诚荐祭伏以慈壸中虚仙游漫邈爰举菆涂之礼以须祖载之期孝养莫追哀诚何极启伏以邦祸之延坤仪永閟方中告毕即逺有期乃涓季夏之良恭撒西阶之殡追攀靡及摧割奚胜祖奠恭以复土有期遣车在道犹想庭闱之觐忍瞻警卫之行攀匶哀号奠蠲祖诀启奠伏以宫闱寡祐陵寝告成爰启菆涂将临于厚夜恭陈奠斚永诀于终天迁奠伏以蓍龟来谂日月有期既停六綍之仪将举九原之奉三灵不弔五内俱摧𤼵引伏以蓍龟告日披綍在庭载言厥卫之仪将举殡防之事攀依永絶摧割奚胜掩伏以龟筮协从衣冠永閟神升帝所参三后在天之游地占山灵岂千人成聚之比追游莫返衔䘏奚言上谥册宝伏以柔仪懿范𢡟着宫闱盛徳元勲实施社稷乃羣臣谥请于宗庙曰昭慈献烈皇太后永为千载之称不敢不告袝庙伏以慈闱厌世甫竁因山既终复土之恩爰讲袝姑之礼进陪庙祀永作邦休配庙伏以作合先朝援正尊名有钦圣御帘之诏唱为异议由崇宁福轴之奸兹涓刚辰恭举徽册用严升庙之礼永对在天之灵卒哭伏以飈驭遐升日期寖逺甫隔晨昏之养奄然哭踊之仪追慕亡由啣哀何极宫节八月朔伏以宫壸兴哀屡改阶蓂之旦寝园在望俄惊陵栢之秋恭惟昭慈献烈皇太后位正累朝得齐先后仙游虽邈慈矩具存地隔三山莫献蟠桃之实神归先庙长游大练之衣适週肖辰何胜永慕秋社伏以宫衣揜御已虚夏凊之仪农扈报功忽届秋成之后恭惟昭慈献烈皇太后俪天徳大救物功深既炼石以告成遽乗云而不返追攀无及感怆奈何中秋伏以长乐终天人结母慈之变蓐收告节月圎秋令之中观玉琯之屡移望栢城而增怆恭惟昭慈献烈皇太后軆姜任之徳希黄老之踪倏赴帝乡之期永违天下之养每怀遗训追极哀悰九月旦伏以轩星既揜鲵驾莫还方兴长夜之哀忽届杪秋之序恭惟昭慈献烈皇太后初参十乱道冠六宫问寝承颜一朝违长乐之养袝姑合食千载奉泰陵之游摇落有怀追攀无所重阳伏以穜稑告成尝帅九賔之献菊萸在御莫伸万夀之祈恭惟昭慈献烈皇太后厚徳视天徽音万世自哀纒于厚夜忽时及于周年爰致孝思式陈时荐九月望伏以椒掖戒寒栢城无晓永隔乗云之驭倐更濡露之辰恭惟昭慈献烈皇太后化存宫闱泽流寰宇念纂承于丕绪䝉保祐之隆恩缅想徽音何胜孺慕十月望伏以衅结终天时丁良月虽閟宫之在望瞻天练以无阶恭惟昭慈献烈皇太后梦月钟灵补天俪徳奄隔晨昬之养屡惊弦晦之迁兹覩流光何胜永慕下元节伏以騐灰缇室将观二气之囬校籍清都莫重三元之毕徧思慈范永隔仙游恭惟昭慈献烈皇太后所忧在贤以俭为宝方候含饴之庆遽兴复土之哀爰即佳辰载陈诚荐秀水闲居録曰元祐末哲宗方择后京师里巷作打毬戯以一人击入窠者为胜谓之孟入于是孟在女应中宫之选至昭圣间宫掖造禁缬有匠者姓孟献様两大蝉相对以结带曰孟家蝉民间竞服之未几后废处瑶华宫号华阳教主玉清妙静仙师议者皆以为䜟蝉者禅出家之兆也元符三年徽宗皇帝嗣位钦圣向后同听政诏后还宫号元祐皇后次年向后崩复出居瑶华如故政和七年加号希微元通知和妙静仙师靖康初京师失守徽宗渊圣皇族近属皆诣敌营中议亦取后渊圣意张邦昌必不能久僣欲留孟后以为兴复基本因遣人入城取物纸尾批庾辞与府尹徐秉哲云赵氏注孟子相度分付金人以后废嵗久无预时事不复取敌既退邦昌请后入居延福宫号宋太后既请垂帘号元祐皇后今上践祚迎后至睢阳上尊号曰隆祐皇太后建炎三年车驾渡江至余杭有苖刘二贼之变后复垂帘以平内难二十五日复辟又上尊号曰隆祐皇太后绍兴元年崩于㑹稽初上谥号曰昭慈献烈后更谥曰昭慈圣献至是前䜟乃騐焉孟入者两复入也蝉者禅也两御帘帷之应也大统中絶而复续天位暂倾而复正者后之力可谓异人矣王徳执郭仲威于扬州郭仲威为真扬州镇抚使建炎四年八月金人攻扬州薛庆战死仲威奔于兴元及金人退仲威乃来真州屯驻而留其次头领李怀中知扬州仲威闻李成在江州且尝有熘州同驻军之旧欲往上江合军到建康遇招信刘纲军于雨花台仲威不偹为纲所败遂囬扬州作镇抚使朝廷以其反复终不用为诏刘光世遣王徳往徳宣言游徼淮上至维扬仲威迎徳于摘星台徳手擒之遂并其衆亦有㪚而之淮西者有归还淮阳军者㓂宏与宿迁县土豪赵革合军于龟山冦宏与夀春人素以刺船为事凶悍无行良民苦之建炎末与百姓张先聚衆谓之张二伯者邀掠舟船沿淮水而行泊于濠泗之间楚州赵立为金人所围先等以衆至城下立喜用便宜皆以次借官与之时先为首遂以权知泗州军州事先既到泗州乃令其次刘全权通判军州事时人谓之刘马子者而宏与其次也遂令宏水陆巡检宏与衆数百人泊舟于凤凰州未几全自横润山寨迎取其家属囬宏以䜟之疑逐全是时先在泗州为土豪吴钤辖所杀宏遂以其衆径至泗州㑹先余衆杀吴钤辖退泊于龟山时楚州已䧟郭仲威为真扬州镇抚使宏愿听仲威节制仲威借补修武郎合门祇候为镇抚使统制于是国奉卿在宿迁赵琼水寨未有所向琼复以其父革为首领奉卿说革率衆下龟山与宏合军革然之遂率其寨俱行至龟山宏大喜乃合军衆议以徐宗成知泗州臧珪知盱眙军宏复上凤凰州刈民麦以图濠州㑹传报仲威为王徳所执俄而溃兵有由龟山往淮西者宏遂以舟船行后刘光世以宗成权知泗州是时泗州居民无一家满地荆棘荒草而已宏在凤凰州屡以舟船犯濠州李玠御退之十七日癸未桑仲䧟邓州知军州事谭兖走西川桑仲以其党李横知邓州军州事桑仲率兵围邓州谭兖遣人招繖盖山王俊解围俊率其衆至邓州入城与兖饮宴宴罢俊醉兖率衆突围出奔出入川中仲攻城䧟执俊归襄阳钉于木驴上呵喝相公游街遂凌迟杀之二十日丙戌王享为庐州夀春府镇抚使史康民兼知真扬州镇抚使三朝北盟㑹编卷一百四十六三朝北盟会编卷一百四十七钦定四库全书三朝北盟㑹编卷一百四十七宋徐梦莘撰炎兴下帙起绍兴元年四月二十一日丁亥尽八月八日壬申二十一日丁亥前威武大将军曲端死于恭州狱中初王庶以失延安自劾罢六路节度也闻张浚来作宣抚处置使即前途迎见之浚以庶为叅议官复与庶偕行浚既失全陜退保蜀中复欲用端庶曰不可富平之战宣抚与曲端有胜负之约今日宣抚有何面目见曲端若曲端得志虽宣抚亦敢斩之不可用也吴玠亦惧端之严眀恐其复用乃书曲端谋反四字于手心玠侍浚立举手以示浚然不言也浚虽有杀端之意而未有罪庶等曰曲端尝作诗题柱有指斥乗舆之意曰不向关中兴事业却来江上泛渔舟此其罪也浚乃送端万州招管复令恭州取勘康随先在凤翔府曽邅端决背一百有切骨恨浚以随为提㸃刑狱公事端闻之曰吾其死也唿天者数声端有马名鉄象尝日驰四百里惜之至是连唿鉄象可惜者又数声乃赴建既至随命狱吏絷之纸煳其口煽之以火端干渴而死逺近士民闻端之死无不怅怏有数日食不能下者不旬日鉄象亦毙呜唿林泉野记曰曲端字师尹镇戎军人通书史善属文精骑射建炎初经畧使知渭州枢密直学士席贡用端为统制屯泾州是冬金人攻泾屡为端所败时陜西五路制置使王庶以端为都统制严酷尝曰假使曲端忤我我亦斩之端闻而忿敌入延安端不肯救庶走端寨端责以失守囚而夺其印累日方得释三年召端为御营使司提举以行事务地逺不能赴张浚宣抚陜右筑坛拜端为威武大将军泾州防御使端登坛诸将懽声雷动浚由是以忌之四年正月二日两破敌衆浚欲合五路兵于耀州与敌决战端坚持不可谓宜五路分击浚不从王庶时为叅谋因谮云反乃送恭州及战于富平乃诈建端旗帜以威敌罗索贝勒曰绐我也一战我军大败庶荐康随为提㸃刑狱令诬端以罪次年下端恭州狱逼杀之军民益体解而五路遂䧟于敌浚还朝中丞辛炳侍御史常同言浚妄杀良将致失五路罢之翟兴杀伪信王杨餻糜之子沿河守御官王兴报大河北岸有兵千余人其首领自称亲王翟兴命王兴招延渡河厚其供馈以兵卫之既行移或称信王或称邓王或自谓是渊圣文檄不一鼓惑衆听意在诱结将士动摇边境兴察知其伪首领者觉之乗夜潜遁兴委都统制董先追袭至商州𫉬之乃邓州杨餻糜之子者识証甚眀遂并其党杀之马友败孔彦舟于潭州遂以湖南副总管知潭州先是马友在南阳军也张用已受招安在鄂州城中友遣都统王成率衆渡江攻鄂州平湖门或走报用用曰何不杀之曰不敢杀也用率亲兵登城成见之声喏于城下用问为谁曰王成用责其不忠便使以神臂弓射之其衆退还汉阳翼日李允文差友为湖南副总管友遂率衆往湖南至是屡与孔彦舟战败之彦舟退去友遂入潭州郭仲旬复登州防御使主管殿前司公事辛道宗为福建路马歩军副总管孔彦舟在鄂州受招安孔彦舟在潭州屡败于马友乃退去欲向南行因作口号有又被杜鹃频唤省参差兵马过衡阳之句遂冦岳州官吏皆走一城尽空彦舟无所掠遂冦鄂州汉阳军一带下寨时鄂州大饥米一升三百五十文民多饿死彦舟括军中米出粜于市每升二百文人得少苏皆翕然称扬彦舟之惠知鄂州李允文闻于朝廷招彦舟彦舟听命五月十三日戊申金人哲尔格贝勒攻和尚原吴玠御退之哲尔格贝勒以三百余骑入山谷欲攻和尚原吴玠遣兵击之山谷中路狭而多石马不能行金人弃马遂败走于凤翔府黙哷攻箭筈闗吴玠击退之黙哷惩三月之败复㑹乌噜哲尔格贝勒由阶芜出㪚闗吴玠击走之时黙哷方攻箭筈闗玠复遣兵击退黙哷不得与二帅合矣郄清冦太平州郄清先受朝廷招安授枢院水军统制城湖县驻札张俊讨李成令清听节制清至池州与张用徒党相持时时战闘又辞以无粮于朝廷朝廷从之清遂复囬芜湖就粮是时当涂芜湖久苦清之扰皆不喜其复至清遣人往太平州买卖知州郭伟不放入城乃曰郄统制已有指挥往收李成安得复囬此郄清闻之怒率衆欲入城城门皆闭遂拥衆攻城时五月十六日也清有衆数万大小舟数千艘入姑溪河上莲褐山下至采石东至三湖口与其党单徳忠孙立魏曦闫在分布徧满又于城中外四壁札立硬寨开畎姑溪河水尽渰圩垾掘断援兵来路烧屋宇驱百姓沿江採研青呰于城下填叠慢道两所百姓稍怠缓者敌在后以刀杀之并其尸和柴草叠路一日之间慢道与城相平下瞰城中纵火箭焚烧楼橹取有孕妇人一二十人城下割腹取胎以卜吉凶自此攻城昼夜不息用云梯及三稍五稍砲者百余座天桥对楼鵞车洞子一发四面填濠攻城伟亲率将士军民城上与敌血战官贠军民伤中者千余敌以砲打损一敌楼摇动欲倒坏共请立木别修伟曰砲车在城下晓夜攻击无休息时何暇修敌楼命百姓运土实之倐忽满遂牢固不复别修清亦不能近伟方食于城上清一砲击其案损伟不动又以矢毙其侍吏伟亦不頋己未夜伟召募长鎗敢死军兵下城西壁刼敌营寨东风𦂳勐发火焚烧敌兵所叠慢道火熖炽延及鹅车洞子之属敌不能救遂将所掳强壮无残疾乡人用锦绣衣服新头巾装束驱催往江口剖腹取心祭转西风不应敌连夜接战伤重及死者甚衆伟以姑溪水面髙于敌寨地遂于辛酉夜召募军民下城开畎河水水势湍急渰浸敌寨计穷蹙㑹镇江府刘光世遣人来招安壬戌㧞寨遁走下水而去初清有参议魏曦者多知有谋伟忌之乃用响箭射一文字至城下清得之又两日清杀曦人皆谓伟用间言清信之也六月朱胜非在江州上疏乞恤民招盗朱胜非自罢知洪州转徙于湖湘间建炎四年六月复观文殿太学士除江州路安抚大使知江州胜非聚兵于吉州逗遛不进以刘绍先杨勍傅枢为统制及李成䧟江州为张俊所败胜非乃以绍先兵屯江州数月胜非方至然除命已一年矣九江新遭李成所破被祸最酷凋残甚于他郡而帅府旧治豫章创移于九江官府荒陋且不可号令一路方朝廷置镇抚使移易诸路帅臣经画无节于是胜非上疏论东南盗贼欲招抚西北强敌则命之以官使流离北人各得其所所汰被掳者老弱者不愿从军者留精锐使㪚处军如此当不为患至若江西大冦皆因朝廷号令无定横歛不一名色既多贫民不能堪以故为冦且言臣被诏赴任来自桂岭陆行一千七百余里至临江军所见道上居民及近路村落自入衡州界有屋无人入潭州界有屋无壁入袁州界则人屋俱无良民不辜情实可悯陛下幸隆寛诏深加哀怜蠲削苛扰俾知实惠招降其首领与补降官收隶军籍而㪚遣其徒衆各使还业则江西之乱庶可指日平也不然则为盗者日益衆势必南轶湖南二广皆不得安矣先是李宋仁乱江西帅臣监司多往招收或许以髙爵或㗖以厚利宋仁间杀所遣之人乍服乍叛终莫能平胜非募世范叩问再三知其能办然后自为文榜授之使行以招之世范如其言而往不数日宋仁軰三十余人来降然后诸郡解严郭仲威自焚刼平江府即转至淮甸王德诱而执之槛送行在朝廷以仲威望敌不见焚刼而出误平江一城生灵者仲威也且在真扬州䟦扈之迹甚眀命王舜成押赴平江府凌迟处斩是日也舜成以甲兵防䕶凌迟于饮马桥下城中军民欢跃称快张俊追及李成败于蕲州石幢坡成走附于刘豫张俊既败商元马进于江州而李成在蕲州俊引兵渡江至黄梅县与成战败之成据石幢坡凭山以木石投人俊乃先遣游卒进退若争险状以误之俊帅衆攻险贼衆奔溃追杀贼将孙建马进及首领无数自黄梅六安诸郡贼徒闻风逺遁成北走伪齐张俊送知鄂州李允文于行在张俊为江淮招讨使移牒李允文曰恭奉圣㫖统大兵前来掩杀贼徒李成请照㑹时鄂州粮食且尽而孔彦舟在汉阳以来允文得牒遂悉衆往江州丁家湖见俊俊分兵三百人与允文囬州允文怒俊夺其军有言侵俊俊怒其在鄂州杀袁植等事差人押送行在所沈与求为侍御史先是沈与求为侍御史以论李纲乞诏宰执选用罪戾之人除职与郡遂除直龙图阁知台州侍阙未赴上思与求之忠有㫖召还再除侍御史上尝从容言王安石之罪在行新法与求对曰王安石以己意变乱先帝法度误国害民诚如圣训然人臣立朝未论行事之是非先观心术之邪正扬雄名世大儒主盟圣道新室之乱乃为美新剧秦之文冯道左右卖国得罪万世而安石于汉则取雄于五代则取道臣以是知其心术不正则奸伪百出僭乱之萌实由于此起自熙宁元丰以来士皆宗安石之学沉溺其说节义凋丧驯致靖康之祸汚为卖国一时叛逆适逭典刑愿陛下眀正其罪以戒为臣不忠者是时上欲究僭伪事因与求之言遂大感悟邵兴退军于兴元府邵兴在卢氏县为董先所攻兴不胜遂率衆走入兴元府投安抚使王庶宣抚使张俊以其姓名与年号偶同遂改其名为隆七月岳飞为神武右军副统制张用以兵五万降于张俊张用自咸宁县趋江西屯于瑞昌境中曹成屯于吴仙镇张俊既败李成成归刘豫矣乃使岳飞招用降用有受降之意令诸军来日往吴仙镇与成合军翌旦军士有之吴仙镇者久之用不至衆皆疑之俄有承局报用已受岳飞招安追军马皆囬衆以既行三十里不可囬矣乃趋吴仙镇曹成令军中人别作一寨未几用再遣人追其军马遂往瑞昌与合矣讨论蔡京王黼童贯谭稹李彦朱勔梁师成孟昌龄杨戬父子亲党门人得官改转者皆降八官宰相范宗尹罢为观文殿大学士提举临安府洞霄宫范宗尹为宰相侍御史沈与求言其无经画才遂罢之制有之曰昔轻用人言妄裁官簿以庙堂之尊而负天下之谤以人主之孝而暴君亲之非朕既丁宁徳意而申命于朝汝方废格诏书而持必于下此宗尹所以罢相也范宗尹字觉民襄阳人宣和三年登进士乙科时年二十三靖康初召赴阙累迁谏议大夫是冬敌再至顺宗尹俯伏流涕请割三闗与敌康王在单州宗尹自都来迎建炎初言官疏其主和之罪罢落职三年召复谏议大夫是秋参知政事从驾幸海道次年召复諌议驾囬越州拜尚书右仆射奏改御前五军为神武五军御营五军为神武副五军分江淮京湖路为十五镇抚使各为守备屏蔽行在乃以吕颐浩守江东朱胜非守江西刘光世守浙江荐孙觌汪藻李擢陈戬谢克家入朝量移王时雍徐秉哲莫俦吴幵王绍王及之胡思等上皆不知识者尤其不公金遣秦桧归朝士多疑之惟宗尹李囬主其忠遂擢为礼部尚书李成入冦建议遣张俊等破之绍兴元年宗尹议讨论蔡京等父子亲党门人得官改官者侍御史沈与求以为言罢为观文殿大学士提举洞霄宫薨年三十十六日庚戌张琪冦饶州张琪冦饶州吕颐浩遣统制郝曰政崔増王进颜孝恭闫臯与战大败之琪退走遂冦浮梁权知濠州李玠率家属去令张徳权知军州事李玠在濠州当羣敌纵横之时以严酷杀伐守其城纵兵横扰于民故能得兵军之情久处于危城中金珠宝货不可以数计玠弃城而去陆路既不可行又水路为冦宏所扼宏屡犯城下与玠战胜负相当至是玠通书与宏许之玠遂留州印与巡防官张徳令徳权管军州事玠乃以家属泛淮而去凡得民间金银财宝皆重载而行至凤凰州见宏宏待之甚厚玠言濠州无守将使宏进趋城可以保民而功成二十一日乙夘刘光世招安卞宁及郭仲威余党渡江卞宁者楚州五湖捕鱼人也初宁聚集捕鱼人后又聚强壮仅有千余人在湖中山归北里为寨无粮食专掠人为粮郭仲威在真阳遣人招之不应至是受刘光世招安又有仲威余党欲渡淮投刘豫豫不受复出屯于淮南亦受光世招安光世皆令在长芦以待发舟船济渡宁及仲威余党皆集于长芦无粮食集皆饥乃掠人为食半月之间食㗖万余人乙夘光世方发舟船来济渡先是乌珠屯于六合既退军不驱掳百姓尚未觉凋残经宁等食觉凋残矣诏张俊班师中书舍人林遹转对札子伏见比日收复江筠等州李成败兵奔逃溃㪚淮南蕃骑渡淮愈逺盖亦上天悔祸稍稍休养生聚以成陛下中兴之业愿乗此时尝胆爱日聚兵积粟蒐阅士卒夙夜筹画以备向去防秋之计自金人南牧天下痛心疾首日望一日今五年矣将不加励士不加勇财不加富然未知所以善后者万一循习目前如积薪厝火寝处其上可谓安乎李成等与金人结连为声援今虽败衂根株未除余孽犹在藏蓄愈深不可不虑也金人前嵗蹂践江浙气燄尚骄今闻遂尔北去在兵法两敌相当多夸示所长匈奴匿其壮士肥马示以羸怯遂有平城之围鸷鸟欲搏必戢其翼况北归之衆齐集渊薮未离巢穴安知不示弱以怠我师俟秋髙马肥遣李成招集濒淮饥民唿吸羣盗侵轶江南徐以劲骑扬兵福山擣虚浙右水陆并进以困我备御以分我应援兵法所谓多方以误之彼处其逸而我不暇给矣比闻北人再攻闗陜窃思敌人非直为陜右也前代诸葛亮以偏隘之蜀尚欲与曹操争天下必先取仲达乃勤师渡泸岂为甘心于不毛之地哉赵元昊未叛命之前连年先以兵取唃斯啰诸部族然后举兵而南是皆先去后患俾无牵制尾頋之虞况陜西吾劲兵之地敌倘踰淮越江不頋其后犯兵法所忌今遽併力于西陲安知其计不在于南侵也宣王拨乱之雅内修政事然后外侮不加今日之弊惟在兵不习战将不肃命财用殚匮民食艰踊州县以军兴为名而掊取无度此迺腹心之深病政事所当先而敌国外患正为病在四肢可以渐去也陛下与庙堂公卿大臣汲汲讲图之臣书生何足以揣度事机倘赦其狂瞽少赐採择幸甚八月八日壬申张俊㸃拣张用人马张用在分宁县令家庄受岳飞招安张瑞昌亲拣其军五万强壮者留之余逐便令去有投曹成者有投岳飞者有投韩世忠者有自营生者自此曹成走湖南韩世忠追之三朝北盟㑹编卷一百四十七三朝北盟会编卷一百四十八钦定四库全书三朝北盟㑹编卷一百四十八宋徐梦莘撰炎兴下帙起绍兴元年八月八日壬申尽十月三日丙寅诏吕颐浩赴行在十五日己夘王择仁特授通直郎直徽猷阁权发遣河东路制置使司公事韦夀佺特授中卫大夫昭徳军承宣使制置司都统制太原经畧安抚使兼知太原府李宋仁冯赛并兴拱卫大夫忠州团练使兼河东路置使司都统制宋臣充平阳府路经畧安抚使兼知平阳府赛充隆徳府路经畧安抚使兼知隆徳府己夘降㫖韦夀佺李宋仁冯赛并河东诸山寨首领等能着忠义率衆战敌四军誓不屈节提畨及择仁遣人抚谕约期相应收复故地忠义显着令学士院降诏奖谕内王择仁徳授通直郎徽猷阁差权发遣河东路制置司公事韦夀佺等皆横行遥郡知太原府为经畧安抚制曰王择仁策士谋国常以合从为先军志论兵则以伐交为贵乃知强弱之势常存离合之间宜资总制之权用率衆从之听以尔忠存卫社义笃尊君耻中原之见侵愤强隣之不道因连豪杰纠合师徒励精锐之武卒将驱攘于冦仇遣临全晋参制帅权俾勇冠三军或专爪牙之用而尽䕶诸将率归帷幄之筹居则保辅车相依之安动则成首尾俱应之势率和衆志庸建茂勲尚观厥成嗣膺殊宠时河东已䧟择仁等但遥领其职二十三日丁亥秦桧为尚书右仆射同中书门下平章事范宗尹罢宰相上欲用颐浩而富直柔韩璜等密荐秦桧乃拜桧右仆射制曰出处行藏皆合乎道死生福祸不移其心谋国尽忠常若蓍龟之先见捐身挺节独如松栢之后凋巍巍真社稷之臣招之不来麾之不去者屹然在朝庶几外侮之姦望风而弭汪伯彦复正议大夫提举临安府洞霄宫汪伯彦初为祁门令王本门客秦桧与其兄梓皆从伯彦学崇宁二年伯彦第进士累官中大夫建炎中为宰相败事责授宁逺军节度副使永州安置至是桧为宰相荐其才乃复正议大夫提举临安府洞霄宫髙安杀杨彪诣王彦降杨彪髙安皆杨进之余党也往来京西秋苖将熟即入房州界华谷剳寨刈稻而食有曹端下溃兵来将三百人来合军华谷田苖已尽复出磬川又仓田苖尽退遣人赍状诣王彦乞降许之已束装行安杀彪而自率其衆乃曰杨彪已受降复有向背之心髙安杀之矣彦喜留安为将孔彦舟为蕲黄州镇抚使孔彦舟在鄂州授蕲黄州镇抚使中秋日彦舟作筵㑹东边坐统制将官西边坐州县官早筵十二盏每盏出美人秾纎长短大抵一般又一般装执板讴词凡四十八人晩筵十二盏每盏出四女童如早筵亦四十八人器皿尽用黄金议者谓臣庶之家在当时所未有初彦舟在潭州与通判张赡通家往还赡妻赵氏宗女也有姿色彦舟恱之离潭之日夺取赵氏而行为蕲黄州镇抚使每出猎与赵氏聨鞯而往赵氏着销金袍玉束带戴失风笠子宛然如画彦舟专宠之李囬为叅知政事初秦桧自北中归李囬力荐其忠至是张守罢叅知政事而除囬桧有力也辞免不允批答省表具朕录徳而定位量能而授官自一命以上必审稽切实而未尝以名假人也况从容帷幄与朕日图天下之事者乎卿学通渊源世习台阁与政未几赫然有闻擢诸枢机之廷付以丞弼之任惟九徳咸事既灼知之已详虽三命兹恭岂牢辞之可免趣軆朕意毋虚厥官所请宜不允仍断来章汪伯彦复观文殿学士江东安抚大使兼夀春府庐和等州安抚使兼知池州九月一日甲午朔汪伯彦提举临安府洞霄宫秦桧荐汪伯彦为江东安抚大使侍御史沈与求言伯彦误国不可复用遂改除宫祠徐文军眀州邵清欲以海船冦眀州故命徐文军于眀州徐文者初在登州聚据于吴山后转海归朝廷也二十一日甲寅吕颐浩加少保为尚书右仆射同中书门下平章事范宗尹罢宰相乃命吕颐浩赴行在而先拜秦桧右仆射又富直柔韩璜辛道宗永宗皆谮颐浩故到阙多日未有除拜人皆疑之俄拜少保为尚书右仆射力辞少保遂加特进二十三日丙辰郭伟知太平州再任郭伟知太平州捍御崔増邵清有㫖再任而伟已受代至是令依降指挥知太平州再任制曰迺者溃败之徒游魂四出而尔登陴保聚屡抗贼锋安辑兵农斯亦勤矣与其更选于羣才孰若因任于己试进职一等还之故官惟息疾瘵则可以固民心唯谨绥驭则可以奋武卫伟还至本州界代者右通直郎方承闭门不纳具申朝廷御史台称见登郭伟賍私上降㫖方承刼持朝廷理当行遣追理出身令江东路安抚大使司拘留取勘具案闻奏二十四日丁巳王彦败李忠于秦郊店忠奔于刘豫李忠本曹端之部曲也曹端与王辟退襄阳屯于中辟杀端欲自统其军忠不从与其衆戴白头巾声言为端报仇聚衆数万号权京西南路副总管扰于京西斩犯金州界有闚川蜀之心遂具公状申宣抚司乞下洋州闗隘㸃㑹张浚以为忧遣举一行事务颜孝隆禀议官盖谅驰诣金州以抚慰为名探赜其意并以黄勅差忠知商州兼永兴军路总管孝隆至军中申宣抚司称忠实有兵二十五万有竒谅觇知忠不逊刼质孝隆不肯赴商州任申宣抚司乞为偹浚以孝隆为惜委兴元帅王庶收接忠入闗仍㪚处其衆于兴元洋州境内庶移文忠疾速发赴新任如愿入闗仰于闗下解甲结队以次进𤼵忠去闗二十里驻兵囬翔数十日无解甲意一夜杀孝隆引去攻金州镇抚使王彦率兵控御忠沉鸷善战又其下皆河北骁果官军与战辄不利一日彦与忠战于丰里令提举官赵横率门章驻于山上为官军之策应别遣精兵与忠接战彦于髙山上观之官军少郄彦麾横救之不应官军遂败彦内憾横而外犹存礼貌也彦退舍秦郊见路傍居民则麾之使去曰贼甚锐不可当也忠遂䧟诸闗彦令将士尽伏山谷间息烽燧偃旗帜不鸣金鼓禁樵採又焚秦郊积聚若真遁者以诱贼秦郊去城才二十里道路夷坦寂无人聚彦悉出府库所有召募必死士得千余人改易麾帜知号设竒以候其至战之前一日㳺骑出秦郊彦召将佐曰贼必以我为遁眀日当率其家属乗势长驱以入郡城夜半分官军为三以遏其冲又以五百骑伏于林间丁巳凌晨贼果大至官军逆战声震山谷胜负犹未分也俄伏骑张两翼绕出贼大奔溃擒䤋万数俘生口无算辎械蔽野追袭至于永兴军至秦岭因收复干祐县以归忠奔于刘豫时金州廪无储积士有饥色所得资弊尽分部伍人皆讙恱彦方退舍秦郊也告急于宣司与元帅王庶遣偏裨鹿晟及冯赛等赴援忠已败走晟赛由间道乗之斩其大将曹威张敌万腹心蔡大路三人尽获颜孝隆所赉黄勅告札等赛者邵隆之将也自卢氏县随隆至兴元投庶故庶用之孟庾为戸部尚书江南荆湖宣谕制置使李捧以其衆降于刘洪道张琪在宣州南陵之间驻于孔村其次李捧者以兵攻琪琪败走捧遂为首其次即华旺也池州刘洪道差兵士往宣州买果子捧谓兵曰为我往池州下文字我欲受池州刘待制招安捧遂以细果一担附兵归赠以金银而军中头首皆有赠遣既囬池州洪道甚喜再遣往所报一同乃命统制官李贵且招华旺贵与旺同至贵得金银甚多洪道以旺为池州兵马都监然后招捧捧亦至洪道严容见之捧股慄谢曰李捧以遭乱世苟逃性命遂与张琪结义为贼屡䝉朝廷厚恩使就招安而张琪恶心不悛久阻王化今李捧同率忠义之衆併杀张琪张琪逃命不知所在故捧等愿就招安为国家致死洪道甚喜饮之酒捧一饮而尽并金盂与之洪道命其军至城下自马牙至清溪口凡三十里遂问愿归农者给公据放归岸下舣舟百余艘济渡归农人凡七昼夜不絶者以乡里空虚往往皆饿死朝廷授捧以正使以其衆赴行在二十八日辛酉诏求有谋策能还两宫者任直清改合入官除直秘阁仍赐绯章服河南府孟汝唐州抚镇使翟兴遣办干公事任直清至行在上召见直清具奏汴洛间艰危之状及陵寝事上欷歔久之直清以文林郎改合入官除直秘阁仍赐绯章服制曰尔以诸生奋身戎幕百舍重趼入奏行朝赐对从容有嘉忠恪官虽寄禄实是京僚蓬莱道山以储英俊併用示宠钖以身章求之异时非声誉在人服勤之久保任应格攻效卓然者未有一朝而兼得者也朕之宠尔者厚矣尔亦思所以报之翟兴加武功大夫忠州团练使翟兴在河南以孤军守国家之地忠义之气坚若金石下诏褒之擢加武功大夫忠州团练使仍命辞曰尔奋身校长不忘国恩独以貔虎之师屡挫金人之衆辑绥民旅祗奉寝园遂定洛京益张武卫朕甚嘉之进阶三等以旌尔功仍陟军团俾服使节至是兴始得为遥郡十月一日甲子朔汪藻轮对剳乞通好逹实林牙剳子曰臣闻契丹自景徳以来与本朝为兄弟之国结之齐盟申以祸福嵗讲邻好休兵息民天地鬼神实式临之不可渝也宣和中奸臣有急谋身之计者欲因事固宠暴兴燕山之师与金人灭其社稷至今契丹之人怨我本朝深入骨髓故数年国家遭金人之伐有振古未闻者岂区区金人能为此哉皆契丹之人摅其忿心相与戮力缔谋使之逞憾于我也某初伏思自阿保机有国唐末至今虽天祚怠于政事以致失邦然本无大过人心未离以堂堂大国受命二百余年怀恩者衆遽亡必有再兴之理再兴而修怨本朝其首也故尝为国家私忧过计以谓金人暴虐动违天地决不久存其势必灭灭金人者契丹也金人灭而吾之中原受敌甫深今果闻逹实林牙者有复振之说是安得不虑哉臣愚以谓林牙虽振势犹微也于尚微未盛之时以人情揆之必易为㳺说若募愿使之人或令张浚就陜西募愿行者取间赉重币厚礼以聘之眀言两朝修好之久本自无它中间止缘奸臣疑惑朝听遂至败盟今若悉弃前愆偕之大道复好如初以安元元之衆庶几改听若候其国势已成而求之恐无及也此说果行中原有百世之安矣孰与失去一强敌得一强敌仇我益深者同日而语哉伏望陛下留神而加察焉又剳子诸淮南屯田臣窃惟国家遭金人之祸于今五年无嵗无兵而去嵗之役振古未闻迺者盘礴之师至江西不渡此陛下忧勤上通于天而天赞我也然臣尝观古者两敌相持所贵者几㑹此胜负存亡之分也敌师既退国家非暂都金陵不可而都金陵非尽得淮南不可淮南之地金人必不能守若为刘豫经营不过留签军数万人而已耳盖可驱而去也淮南荐罹金兵蹂践且羣盗继之民去本业十室而九其不耕之田千里相望流移之人心已弃决非朝夕可还也国家欲保淮南势须屯田则此田皆可耕垦臣愚以为正二月间可便遣刘光世或颐浩率诸头项招安人马过江营建寨栅除见存人户田产可借外其余移流未还者眀降指挥各借五年使诸军分地而耕俟粮食充盈规模已定然后徐出而图中原既固行在藩篱且清东南羣盗此万世一时也取进止三日丙寅朱胜非降授中大夫分司南京江州居住朱胜非知江州尝论镇抚使处置乖方之悞又乞归江西率师于洪州又谓安抚大使与宣抚使名称甚重而无粮无钱无饷无兵其实不及一小邑上皆是之而当轴者不乐讽言者指其逗遛江西不赴江州新任之罪责授中大夫分司南京江州居住初不带卿监官止以中大夫分务失典故也俄果罢镇抚司江西帅司复归洪州湖广湖西依旧为南北路三朝北盟㑹编卷一百四十八三朝北盟会编卷一百四十九钦定四库全书三朝北盟㑹编卷一百四十九宋徐梦莘撰炎兴下帙起绍兴元年十月十三日丙寅尽十二月二十七日庚寅刘一止论时政一止字行简湖州归安人宣和三年第进士为越州州学教授知州翟汝文推重其为人建炎中避地姚江傅崧卿来摄郡政一止劝崧卿起义以赴国家之难至则称刘琨祖逖同寝之事语甚激烈崧卿感慨流涕会参政李丙得祠过郡留终日宻荐一止人物议论宜在朝廷不使一止知也绍兴元年召试馆职因对䇿极言当世之故且曰天下事不克济者患在不为不患其难圣人不畏多难昔吴王夫差既胜齐而子胥以为忧是吴命不长也未几果灭于越吴人侵楚及郢楚人大惧而令尹子西独喜曰乃今可为矣而楚以不亡是祸福相伏果不可不为也如其不为而以天命自囘人事自正敌国自屈盗贼自平有此理哉上览之称善且谕近臣刘一止所对剀切知治道欲骤擢用而执政者不怿乃除祕书省校书郎至是除监察御史上疏论君子小人用否之辨以谓天下之治以君子成之不足以小人败之有余君子虽衆道则孤小人虽寡势易蔓且引易五阳一隂其卦为夬而系辞则曰小人道忧也夫以五君子临一小人不曰道消而曰道忧盖上下交而志同如泰之时然后小人之道不行若徒能使之忧则将为国之忧而无不至矣又朝廷行亊无一定之议又上疏曰陛下悯宿蠧未除念頽纲不振政烦民困用广财殚置司讲究恩至渥也曽未闻有所施行恐以疑似之説欺陛下曰如此将失人心矣夫所谓失人心者刑政之虐赋役之多则失百姓之心好恶不公赏罚不明则失士君子之心若无则所失者小人之心耳失小人之心而得百姓士君子之心何病焉愿审其利害当罢行者断自圣衷勿贰勿疑则亊之委靡不振者举矣上览奏嘉纳是时庶事草创百司法令不全类以人吏省记便为与夺见弊为甚一止上言臣愚不肖䝉误恩擢置台察之司伏见尚书六曹下逮百司凡所用法令无画一之论类以人吏省记便为与夺夫法令具在奸吏犹得舞文今乃一切听其省记故欺弊何所不有欲与则陈与例欲夺则陈夺例或与或夺在其牙颊其患可胜言哉陛下圣明灼见此弊尝降处分令左右司郎官以其省记之文定刋颁行然左右司职事号为最烦窃恐于此不能专一无由速得成臣愚伏望圣慈时降睿㫖改送详定一司依赦令所立限刋定镂板颁降内吏部条法最为急务乞责近限先次施行庶几杜絶奸吏弄法受賍之弊天下幸甚上纳之李囘为江西安抚大使兼知洪州李囘为㕘知政事吕颐浩为宰相深不喜之遂出囘知严州又知洪州为江西安抚大使辛道宗浙东路兵马副总管计置台温明州防遏事王世冲冦庐州镇抚使王亨以计破之伪齐刘豫遣其党王世冲以畨汉兵冦庐州镇抚使王亨以计诱世冲至皆斩之大败其衆贼兵丁顺攻濠州丁顺围濠州攻击两月不退张德冦宏遣人间诣宣司告急宣抚司遣统制官郦琼率本部兵攻横涧山琼遣人招王才才不从琼进兵欲攻才才急乃遣人招顺归寨顺将退去而谋曰城久受围民困可知矣我一旦退去彼必欣然出城我设伏以待之乗其仓卒可夺门而入于是顺使衆唿于城下曰不攻汝城矣来旦我归矣城守者不信顺夜以轻捷数百人伏于莽中未晓焚其寨烟火亘天辎重悉发喧唿而行城中皆以为顺果退去少顷州人乃出城至其寨地灭烟火以拾遗良久顺率而出州人乱相奔践多为顺所杀顺乗势叩城城中出劲弓以御之相拒于钓桥未起城上嚣乱不知所为宏先止其嚣乱然后激使军民尽力御贼相持一饷间彼我皆疲贼乃稍退时出战者无不被重伤而归由是顺以城不可拔而退去顺在城下两月城外坟墓尽遭发掘民望之皆恸哭城西八十里有宰相王冀公钦若之墓顺遣人发之凡玉瓶玉盃之属不可胜计悉取而去是时官军与贼皆乏箭贼取城外墓中棺椁为箭簳弃露其尸骸而城中之殡有敢匿者斩凡入城与浮殡者尽移尸于牀笫间以棺木纳官应沙木板及桶器之类取之悉尽由是存亡者皆遭其害矣马友及曹成战于潭州曹成兵败退曹成李宏在刘阳有不相下之心遂至相併而宏徃潭州归马友友合宏屯于湘隂县成亦移军攸县故友与成用兵相攻成不胜而退去两浙东阳县兵马副总管杨可辅上书尽言时政辞㫖切直罢之十九日壬午金人攻凤翔府宝县二十日癸未金人攻和尚原吴玠遣弟璘雷仲友及金人战败之追至玉女津擒英格贝勒等二十余人丁顺围濠州两月既退张德自以守城在冦宏下遂欲以州印与冦宏左右曰不可德曰我始告急于宏宏率衆来解遂能退贼使一城无虞在我之礼当以印与之彼感我之意必不留印且不损于实而有辞逊之名有何不可左右曰我为主彼为客客主之势不可相敌今一旦以州卑之则彼之势盛我之势弱矣德不听左右曰公其悔哉德遂牒州印与宏宏不辞而受之德怏怏不得意始自悔恨焉后朝廷授宏以修武郎知军州事乃以真命知州初李玠权州也敌至城下玠出兵与战用便宜借官以赏战士凡借官文帖皆曰羣盗冦宏接战有功至有累借至正副使者且不下数百员至是人皆忧之宏㣲知其意悉以他功易之而借官仍旧于是人皆稍安二十二日乙亥王德赍黄榜招降邵青不从先是邵青攻泰州不克㑹镇江府刘光世遣人招之青受其招安即以舟船尽行至镇江不住而过遇海船即夺之径入海中驻于崇门镇朝廷遣王德讨之德驻于青龙镇亲率兵徃崇门镇而隔泥港青先遣人铺板佈钉籖官军不知争途而过多死于泥中官军遂囘青语德曰太尉后隔潮水我若以数百人掉数舟扼于津要则太尉粮食不通而自毙矣然岂可扼人于险哉太尉可速归也德曰邵统制你是好汉盍归朝廷乎青曰诺然军中不能不犯国之法太尉可乞降黄榜以安衆心应以前罪犯一切不问则与太尉同归德许之拆箭为誓德具申朝廷乞降黄榜朝廷从之乙亥德遣使臣二人赍黄榜至崇门镇榜文大槩言据王德申掩杀水贼邵青其势困阨不忍广杀乞降榜招降青见之大怒不纳而单德忠之谋行矣邵青受招安初邵青以舟船入也其妻嘱之曰你岂不记作贼事发禁在狱中我剪头髪与你送饭时今既如此乃欲负朝廷耶青既不受黄榜之招其次单德忠知将士皆有归朝廷意且谓不杀闫在必不肯受招安㑹诸将晨谒青方与闫在围坐德忠起身欠伸即掣刀杀于坐衆皆惊德忠曰今邵统制欲归朝廷唯闫在不从今杀在敢有不归朝廷者依此衆黙然或报邵青青使其妻出船见诸将曰统制偶然伤风不安不知何故如是德忠具言闫在兇狠失将士之心恐乱军政请统制出相见议事青乃挥涕而不出曰单统制若害青当好好分付不须如此德忠涕泣自明然后开论道理具説不可负违朝廷宜纳兵以赎罪累数言青从之德忠即命倒旗枪通欵状于官军遂受招安二十四日丁丑张俊加太尉刘相置招受司于泗州吴敏为湖南二广宣抚吴敏宣抚三路置司桂林时马扩避地在融州野衣竹杖日吟钓于山溪之上敏即起马宣抚司都统制兼参议官又以其故人范直方为参谋李允文伏诛神武中军统制辛永宗罢郭伟为淮西巡使以翟兴军为忠䕶军自京城失守中原散乱逆臣刘豫凭恃敌势窃据东济河南距伪境不数百里官军无日不与之交锋河南一境东连郑圃西接闗陜北临大河皆已从伪唯翟兴都守一方三面邻敌孤军无援粮饷不继敌人窥伺日急兴忠愤所激誓不与敌俱生每开谕将士以祸福监永一节与敌抗士卒莫不奋励由是臣僚上言曰河南为国之西宅陵寝所在山川葱欎祖宗神灵之依兼形势控扼河阳襟带川陜西俯淮汉为王室夹辅天下之势于此为重翟兴于危迫仅存之地万死一生招集散亡以忠义辛苦均有同无统率将士竭节用命保䕶陵寝捍御边陲迎敌获捷摧破各师劝农耕桑粗立基本虽上至武功大夫下至义兵一例俱支粮二升至春时又或艰食多是无支宁忍死不敢逃亡臣欲望陛下少加恩恤特赐宠钖军名以示廼心朝廷则河外之人亦必知国家眷顾不忘之意遂以忠䕶军为名十一月四日丁酉辛永宗权马军副指挥使权主管马军司公事侍御史沈与求再言辛永宗之罪其章不行而有是除巨师古为神武后军统制兼权神武中军统制十五日戊申孟庾为江西荆湖福建路宣抚使韩世忠为江西荆湖福建路宣抚副使曹成马友刘忠乱河南范汝为乱建州福建路制置使辛企宗不能讨乃除孟庾宣抚使韩世忠副使命世忠提兵讨之十六日己酉辛永宗权江西兵马副统制王彦斩提举一行事务赵横及中军统领门璋王彦既败李忠也凯歌囘金州大赏战士待赵横如初终不言丰里之败时与兵将㑹饭语话如平常横亦不疑至是忽徃教塲㸃兵官具酒饮至四行叱横起使数其丰里不援之罪命杖之百而勇士已捽捉执缚矣横曰受杖何至缚耶彦曰尔之罪应死顾将曰敢有起身告赵横者与赵横皆死诸将皆不敢动彦数之曰丰里之战吾屡麾使汝援之汝不援何也横曰与贾宁争气耳彦问其故横曰镇推唯用提辖官贾宁及战乃用赵横乎彦以其罪遂斩之又叱门璋下堦数之如前璋曰璋为偏将有统制赵横在不得自由彦曰见危不救安用将为何有统制之命并斩之再饮数盃而归张琪伏诛张琪为靳赛所擒槛送行在伏诛权邦彦兵部尚书十七日庚戌同知枢宻院富直柔罢上初欲相吕颐浩也富直柔与右司諌韩璜枢宻院副都承㫖辛道宗神武中军统制辛永宗尚书省提㸃李爰等每见上多谮短颐浩拜相侍御史沈与求言其结为朋党沮害颐浩入朝事直柔罢永宗已授江西路统管爰除名勒停璜逺小监当二十九日壬戌曹成陷安仁县执河南安抚使向子諲曹成侵安仁县入其郛大肆杀掠是时河南安抚使向子諲退在安仁为成所执拘于军中遂入道州十二月诏百辟卿士各举所知诏曰朕之不德宗社播迁方仰赡才思雪神人之大耻不有济济多士置我周行则不能也且己虽贤不若荐贤之为愈故孟轲曰一薛居州独如宋王何近得陈襄荐章起司马光而下三十三人德行言语政事文学皆所具备审如所荐斯为甚矣后世瞻之以襄为何如人耶今宣示百辟卿士可各举尔所知应内外侍从须得举三人以上在外令三省镂板行下诸监司郡国备録申牒诸寄居到限五日具名同罪保举缴连以闻举得其人当受上赏其或不当宜坐谬举之罪无以先得罪于朝廷及蔡京王黼门人为嫌惟善所在而公举之朕将亲选焉八日辛未吕颐浩奏乞通京东河北商贾先是刘豫置𣙜场通南北之货吕颐浩亦以为便乃奏通商贾方商贾未通也甘草一两为钱一贯二百而市亦无卖如生姜陈皮之类在北方亦皆阙乏邵青受招安为枢宻院水军总制先是杜充守建康时有秉义郎赵祥者监水门金人渡江邵青聚衆而祥为青所得青受招安祥始得脱身归乃依于内侍綑綑善小説上喜听之綑思得新事编小説乃令祥具説青自聚衆已后踪迹并其徒党忠诈及强弱之本末其祥缀次序侍上则説之故上知青可用而喜单德忠之忠义十四日丁丑以彗星见及㑹稽火诏求臣庶言阙诏能还两宫者封王诏存恤宇文虚中子孙宇文虚中建炎二年为祈请使使于金国不得如所请遂不肯还朝独令其副杨可辅归上思虚中忠节乃诏存恤其子孙虚中在沙漠闻刘豫任用张孝纯尝寄诗与孝纯其断句曰有人若问南冠客为道西山赋蕨薇辛企宗追三官降宣抚司统制傅崧卿为淮南东路宣抚使傅崧卿以宣抚使到淮南得户部尚书邙于权知泗州徐宗成献于朝廷先是宿迁县赵琼寨刼金人舟船于清河口得于李棁妾之手也吴敏降授资政殿学士提举临安府洞霄宫路允迪致仕岳飞为神武副军都统制金人知海州薛安靖通判李翚巡检使王企中领签军杀金人以其州来降二十二日丁亥臣僚言王师所过州县掳掠之害二十七日庚寅吴玠除镇西节度使吴玠除节钺赏和尚原之功也王彦败桑仲于马郎岭克均州桑仲为襄阳镇使也反借专政之权以资跋扈之势南攻德安西据均州至是各以其衆分三道一攻住口闗一出马郎岭以擣洵阳县使李扩主之军去金州不三十里王彦曰贼兵以我兵为寡故冦三道以离吾之势今吾破其坚则脆者自走矣时贼之大军在马郎岭北彦遣统制焦文通御住口而彦自以亲兵营马郎岭与之对垒者几月矣大战者凡六日贼大败奔溃彦纵兵追击擒统领将官二十七人俘获千衆克均州三朝北盟会编卷一百四十九三朝北盟会编卷一百五十钦定四库全书三朝北盟㑹编卷一百五十宋徐梦莘撰炎兴下帙起绍兴二年正月尽四月绍兴二年正月车驾驻跸绍兴府车驾幸临安府是时百司官府皆草创往往草舍以杭州州治为大内临安府迁于奉国寺基十二日甲辰曹成受河南二广宣抚司招安曹成执河南安抚使向子諲据道州朝廷有诏抚谕成如愿赴行在即仰放散江淮等路兵民外有堪出战人将带赴行在听张招讨节制羣衆不愿听张招讨节制詾詾欲乱河南二广抚司都统制兼参议官马广昔为节制应援军马使驻军大名时曽遣人往谕成成即纳欵听命至是马遣使臣张布赍札子欲招成成受招安乃放出子諲又乞差人知道州参谋范直方曰曹成不可招促之使赴行在马曰彼既不愿逺出万一促之是促使散而为乱也不若招之借以为用宣抚使吴敏惑直方之议马与直方入议状马议曰曹成自去年十一月二十九日袭攻安仁县劫掠财粮执安抚向龙图入道州某䝉宣相公令当面口念语言冩成谕抚曹成一行人马札子差使臣张布赍去投下却于今年正月十二日曹成差使臣刘睿机宜冯志与张布同来称放出向龙图乞差人知道州又在准备将领魏富赍到申状开具所准枢宻院札子及诏书内事件并説日内愿得相公指差差一去处某观敌人之情既惧逺赴行在且畏属张招讨羣情詾詾思欲开散虽曹成有不得而制之者大衆一溃为患难量某已将所差到冯志等説谕祸福示以相公恩威信义使之解甲听命冯志等莫不欣喜顺从愿候使司分擘使唤某所请听彼归降愿约衆上下悉与安排无令失所某提军马亲至道州入曹成军中抚定分拨㨂选强壮添𨽻五军聨龊队伍进兵长沙制服马友上副朝廷委任相公之意下安三路惊扰失业之民止是二月中可以就绪若失此机㑹不惟湖湘重困大系朝廷之忧师老财殚无以善后上负朝廷之责下起兵民之怨虽欲保身不可得也某职在都统此敌人开阖之时正在亟欲以弭祸难伏乞相公详酌二者之议究其是非断决归一或罢某都统制放归田野或止絶参谋横议无为含煳以误国事敏曰奈何参议是故人某退曰听用故人之言不采其论可与共事乎望日以诗献敏有曰未敢此时非赵括已愁他日类田丰遂辞职拂袖归卧山溪敏遣追之不复还或闻马去又数日敏以资学宫祠之命到城即复散乱湖广被其害直方得郡而去遗史曰是时王次翁时在广右二诗曰徙薪曲突论无凭太尉山中混耦耕头额烂焦曽未録参谋先已享专城近来出处事何如先辈风流扫地无忽有子充惊末俗一言未契便长驱杨惟忠诱杨勍而杀之杨勍初曽䧟处州作过后随朱胜非在吉州聚兵其心腹反屯于吉州朝廷命杨惟忠与勍叙同姓之欢邀勍㑹伏兵诛之遂併其军亦有奔溃而㓂河南者张俊加检校少保定国军节度使沈与求为御史中丞制曰御史中丞执法上以广人主之聪明次以肃朝廷之纪纲非通逹国体特立不囘未有能任厥官而厌舆论者也具官沈与求学识精敏性质端方简自朕心周歴三院比从郡寄再陟台端不吐刚而茹柔每闭邪而陈善谋猷所及启沃滋多进长霜台益观逺业当使羣工庶尹知风宪之尊君子小人适消长之分时尔之赖往其懋哉遗史曰与求自侍御史除御史中丞时军储窘乏与求极陈屯田利害为古今集议上下二篇上之又禁卫单寡兵权不在朝廷与求上言仰惟陛下移跸东南将图恢复之举先务之急宜莫如兵汉有南北军唐自府兵彍骑之法既壊犹有内外诸镇之兵上下维持使无偏重之势其意逺矣今图大举而兵权不在朝廷虽有枢宻院及三省兵部尚书兵部但举行文书而已愿诏大臣讲求利害而举行之使人情不骇而兵政益修助成经理中兴之志二十三日乙邜岳谅臣知滁州先是权知滁州梅俊廸为王才所杀镇抚使刘纲乃以张格非权知滁州也格非字正夫濮州人先权清流县丞俊廸权知州也格非权通判格非权知滁州日尝唿虞候陈用一声不应即命斩之人皆股慄格非在滁州郭仲威余党犯境格非以腹心数十舟依山险以避之往来于城中而已其在城中也即以厚赏募人发掘窖埋遗物其所得甚多清流县吏许原以女献格非格非宠爱之乃用原为腹心使原往行在料理得正任付身并铸州县官司印记原取太平路归遇贼被杀勅与印记不知所在时州境稍宁息江东安抚大使叶梦得乃奏乞差岳谅臣知滁州以代格非格非受代厚载而行至乌衣谅臣已给枷在乌衣市榜曰枷张格非格非惧弃舟而去于是所赍之物复归官库谅臣闻乡村尚有食人者命捕之一日捕到六人谅臣曰如何得食人曰无粮可食谅臣曰汝知罪乎曰自知必死乞快死而已谅臣曰吾贷尔死尔为我捕捉周智张九最嗜食人者六人曰愿执之以献谅臣问其期曰期以旬日谅臣许之六人者旬日内果执周智张九至谅臣诘之无异辞即日凌迟处斩于市中自是食人者遂止谅臣清介自守惟一友僧随行郡事之余多瞑目独坐滁人久犹思之二十五日丁巳宣州火韩世清屯于宣州其部兵多欲作过者先是卖蒸饼者皆呌云一箇二五里外一般盖言一箇卖二十五钱里外皆是白麫也数日间人多惊惶或传韩观察军中人欲自西庙巷放火为号内外皆火劫掠民财者至日西庙巷果先火倐忽城里城外皆火世清往来弹压遂不至劫掠实正月二十五日也州人始悟一箇二十五里外一般谓是世清部曲之暗号知州李彦卿宻遣监税赵令告之于朝遂有李光王燮之行二月吏部尚书李光为淮西招抚使王燮副之李光王燮除淮西招抚使副谋取韩世清也翟琮袭金人于绛州垣曲县败之金人侵陜西翟兴令其子琮乘隙潜渡黄河袭金人于绛州垣曲县败之知商州军州事董先叛附于伪齐董先字觉民洛阳人初从翟兴军与金人战勇敢为多先是李兴以节制军马屯于商州也㑹先有耿氏之廹来依于兴兴释其祸先感之以兄事兴俄翟兴俾先知商州先中心慊之宻有害兴意因尊酒间伏兵甲执兴于座中以制司之命械兴令苏坚卫送至制司欲于中途杀兴行方两舍宿山林庵舍中兴夜梦若神人告之使去既觉则羣卒熟寝兴乃荷械而去逮晓至洛南农家人识之咨嗟熟视遂破其械以糗粮送兴使逺去兴之二子一女二妾羣婢与表弟崔三舍人皆被害兴既脱复得麾下旧兵千余人徃来商虢间先既与兴为仇而刘豫势亦渐盛且侵于商先遂以商州叛附于刘豫三月一日壬辰朔李光王爕执韩世清于宣州送行在所李光以淮西置制使往淮西措置羣盗王燮为副二月晦日到宣州东门外下寨有韩世清下壕寨官白世清不可出城世清问其故壕寨曰李尚书往淮西而下寨甚严非过军也必有谋耳世清曰我何罪是日以朔旦出城见光就留之乃曰得㫖拣军欲往淮西可批报诸军令素队出城以备㸃拣世清欲上马马已牵去世清不得已遂批报诸军令素队出城于是执世清以归沈与求上言乞郄诸军将进物是时大将入觐有进缯帛方物者用分赐六宫御史中丞沈与求上言以谓此事虽㣲自政和宣和以来进献稍侈今艰虞之时不宜有此乞斥还之上嘉纳仍降札奖谕与求于是两浙转运使徐康国自温州奏𤼵宣和间所制间金销金屏障什物上命止之而康国已津发至行在所与求奏曰吾君勤俭徳侔大禹汉文帝以下不足道也异时驻跸广陵有进器用华靡者亟命焚之通衢今康国不识事君之礼尚习故态欲以㣲物累盛徳乞用广陵故事斥而焚之乃显斥康国明示好恶且为小人希㫖之戒从之七日戊戌霍明杀桑仲于郢州桑仲以屡败于金州乃移文郢州会霍明攻金州曰金州草㓂遮道尽当勦除明不从毎报之曰不知金州草㓂遮道主名为谁仲隂怒之且有杀明之意明以措置郢州颇有条理市井买卖渐有向生意近城多种二麦亦有恋郢之心仲以六十骑径趋郢州先以二十骑疾驰入城四十骑尚未到仲毎下马必梳头为明所杀拘二十人入狱令供仲反状以报朝廷初有谮随州官吏侵欺官物入己者仲乃令于洪山磨院置狱取勘周节推以下官十余员尽被追摄枷拷不胜其苦伍㸃检者实主其事后仲遣伍㸃检往朝廷得空头官告二百道由徳安府云梦县归而周节摧者为知县时仲已被杀周节推以被勘拷掠之冤遣人杀伍㸃检于路而官告莫知所在仲在襄阳也以赵去疾为通判仲死李横为镇抚使去疾犹为通判后劝归朝去疾被召见上问桑仲如何人去疾曰忠义人也上问其故去疾曰臣尝见桑仲为臣説必欲取东京献朝廷只待乞两箇文官与二子上恻然感动命特与仲二子文官杨沂中为神武中军统制杨沂中字正夫代州人子弟所试弓马合格出身知麟州死事宗闵之孙麟州建寕县死事震之子也王㓂屠宿州王彦及董先战虢州界自此王彦及董先屡战矣二十二日癸丑伪齐以兵犯翟兴中军兴力战死之先是伪齐刘豫尝遣伪廸功郎蒋颐持书传敌语以王封诱翟兴兴叱之曰我大宋臣也岂肯受敌之伪命不启缄而焚敌书戮颐于市豫计不行复诱兴麾下禆将杨韦泉润隂约内应以谋害兴是日豫兵径犯中军寨兴亲迎贼与战遂䧟重围中贼奋击之兴力战不胜坠马遇害年六十四月桑仲为神武右副军统制先是桑仲遣人告朝廷愿宣力取京师乞朝廷出兵于淮南为声援朝廷信之议以大臣为都督遂大举兵即以仲为神武左副军统制是时仲已为郢州霍明所杀矣刘豫䧟夀春府刘豫伪左丞相张孝纯罢以伪右丞相刘麟独秉政李横以兵围郢州霍明杀桑仲于郢州也襄阳走报邓州李横横初未信三报方信横遂令其衆尽缟素李道在随州亦缟素皆率其衆㑹襄阳之兵尽着白衣戴白巾围郢州声言为桑仲报仇诛韩世清世清屯于蕲州尝欲立赵令俊为皇帝不克及宣州火被执至行在坐前罪诛之三朝北盟㑹编卷一百五十三朝北盟会编卷一百五十一钦定四库全书三朝北盟㑹编卷一百五十一宋徐梦莘撰炎兴下帙起绍兴二年五月一日庚申尽九月七日甲子五月一日庚申朔权邦彦签书枢宻院事权邦彦自朝议大夫兵部尚书除端明殿学士签书枢宻院事给事中程瑀不书黄具疏其谬缴驳之不听三日壬戌吕颐浩以都督之职出北闗门先是桑仲遣人告朝廷欲宣力収复京师乞朝廷出兵于淮南为声援颐浩信之乃有恢复中原之意开都督府都督江淮荆浙诸军事制有曰尽江淮表里之师悉归经畧举宿将王侯之贵咸听指唿以新创置忠鋭军十将偕行是日出北闗门百官班送焉霍明弃郢州走李横以李简知郢州遂还襄阳府郢州粮尽李横围城不退城外麦方熟悉为李横所得又城门尽闭城中乏水横攻益急郢城西壁乃石崖号为石城城下即汉江汉江犹有舟惟西壁不受敌故兵不能近明知事急乃夜半缒石城而下与其衆数百舟顺流而去翌旦横觉之追已无及矣遂别以李简知郢州横乃退兵襄阳曹成以其衆降于韩世忠初曹成据道州以兵守莫邪闗岳飞遣前军张宪攻闗有郭进者趫勇有膂力毎以伙饭不饱为言乃自制大马杓打饭火头亦笑而与之无忤意军中唿为大马杓郭进毎随宪执马枪莫邪之役进与旗头二人先登攻闗贼兵拒闗进挥枪先进杀贼旗头贼兵乱官军齐进遂入闗俄报郭进已得闗为第一功飞喜之解金束带并随行跟从物赏之仍补秉义郎官军既入闗贼兵散乱第五将韩顺夫解鞍卸甲以所掳妇人佐酒恣饮贼党杨再兴率衆直犯顺夫之营官军退郄顺夫为再兴折一臂而死飞怒尽诛其新随兵责副将王某擒再兴以赎罪会前军统制张宪皆到掩杀再兴再兴屡战又败官军追击不已再兴屡败率骑走广西韩世忠以成屡败北乃命董牧往招之成以其衆降有郝政者独不从率衆走沅州戴白巾称为成报仇谓之曰白头巾郝政后归于张宪再兴走至静江界中官军追及跳入深涧中官军欲杀之再兴曰我是好汉当执我见岳飞受缚飞见再兴解其缚曰我与汝是乡人汝好汉也吾不杀汝当以忠义报国再兴谢之吕颐浩至镇江府丹徒前军反吕颐浩至丹徒前军赵延夀反刘光世命王徳王世忠追至建平县杀之六月一日庚寅朔李宏杀马友于潭州韩世忠将至潭州李宏遂有杀马友之意是时友为湖南兵马副总管宏为统制因友诣天庆觐朝拜囘袭杀于市友之衆欲遁走世忠围之宏遂尽併其军友押字如市字果死于市友在潭州措置酒法官不造酒祗収税酒钱城外许造酒不许卖城里卖酒不许造若酒入城则计升斗収税至今利之十三日壬寅刘光世起复宁武宁国军节度使开府仪同三司刘光世父延庆靖康间在京城受围及城䧟延庆斩闗夺万胜门出奔死于乱兵中光世以不知父存亡多以金宝遣人诣伪境寻访五月有客人自伪境来得其父之骸骨具言死状皆不可参考乃云以其骨杂在甘草把中故伪境官司不能尽讥察或劝光世割皮滴血以试验其骨若渗血入骨中真父骨也光世不从以礼安葬哀成服以军事付幕府上章力请终䘮不许夺哀起复至是以捍蔽京口经理淮壖功加宁国一镇节制曰数摧巨敌累奏肤功不移宁武之旧邦更莅宣城之名镇授宁国军节度使韩世忠为太尉武城威徳军节度使岳飞为中卫大夫武安军承宣使李横李道率兵犯徳安府初李横围郢州霍明纵城而奔往复州明在郢州也常与徳安陈规通书问规借其通船路也横以为明走投规故有攻徳安之心乃申明朝廷谓陈规以徳安府顺蕃遂㑹随州李道兵来犯徳安府规登城请与横相见规以好语谓之且申和好仍送米百石并油醤之类横受之规请解兵横曰襄阳之兵已到矣无可议者遂造天桥为攻具先是赵彪为桑仲所败乃投于规至是横使唿于城下曰赵彪与我约欲献门一座何不速献门邪规疑之遂杀彪王彦为洪州观察使金均房州镇抚使王徳加中亮大夫同州观察使李道为邓随郢州镇抚使知邓州七月吕颐浩班师吕颐浩之出师也方至常州前军赵延夀以本将兵反于丹徒至镇江府闻桑仲被霍明所杀颐浩不能支又师病寒热乃归行在五日癸未朱胜非同都督江淮荆浙诸军事朱胜非知绍兴府以同都督江淮荆浙诸军事召赴行在所胜非力乞守越且丐外祠皆不许胜非同都督吕颐浩荐其才也㑹言路论其不知兵给事中胡安国亦谓非所宜任上亲札谕以用胜非之意且谓除朱胜非同都督盖为昨逆传作乱而胜非卒调䕶于内使勤王之师得以致力矧今诸将皆同功一体之人也必能荐朕克济事功丁宁虽至而论者未己上怒其朋党与封驳者俱逐凡十三人胜非惶惧亦上㑹稽印走旁郡牢辞不就职胜非尝曰宰相权位已重若更典兵文武二柄尽在其中岂人臣所堪后世不幸姦人居此位将何以处之辞至数十卒不受两诏不许诏曰礼义不愆纵多言而奚恤君臣无间于大体以何伤韩世忠大破刘忠于岳州伏龙岗刘忠为韩世忠所败以数百人走潭州白面山复聚衆走淮西蕲黄州镇抚使孔彦舟叛归于刘豫孔彦舟为蕲黄州镇抚使也刘豫僣伪即令刷彦舟亲属因得其母妻及子共三人赐第处之厚给以禄忽一日有客人至南界问之乃云姓卢舟之亲舅境上以闻彦舟使人迎之果其舅也彦舟以家人之礼厚待之军中唿为卢舅其言刘豫厚待彦舟亲属之故彦舟曰何以实之卢舅出刘豫之文彦舟遂有叛意未发㑹报权邦彦同知枢宻院事彦舟在东平府与邦彦有隙而邦彦用事彦舟疑图已遂反出左右妇人皆嫁之送官员入山寺中恐为行军所扰彦舟临行对官属言无负朝廷之心所以反者葢疑权邦彦也搥胷至肿唯携所宠宗氏赵氏去至光州界弃甲仗器械不胜计乃归刘豫豫厚待之其将陈彦明者率余衆诣知江州刘绍先降八月金人遣王伦归朱胜非为侍读孟庾同都督江淮荆浙诸军事先除朱胜非同都督江淮荆浙诸军事胡安国缴止之乃除胜非侍读而以孟庾同都督胜非既入朝诏特缀宰相班复自内批云位知枢宻院事之上仍日赴都堂议事胜非虽在经筵实预国论初见上谓卿前日责降非朕意也卿当能亮之存劳优渥恩宠冠一时然后人知上之卒欲相胜非之意十八日乙巳李横攻徳安府不克退兵归襄阳李横自六月围徳安府未尝攻城亦未尝去西北隅造天桥成填壕皆毕乃鼓衆以天桥临城之西北角楼陈规在城上率军民御之填壕不实而天桥䧟不可进规以六十人持大枪自两门出纵烧天桥城上以火牛助之倐忽皆尽横亦自焚礟座翌日黎明横已退兵城下无一人一骑矣围城两月中并无争战亦无相伤唯有一将背城而坐胡床看造天桥规问有能杀贼者乎有牢城兵士田金请行许之金满饮巵酒横枪下城潜身于城壕中壕岸稍高金在壕中行约至贼所即横枪上岸挥而刺之洞胷而卒金复跳入壕渉水而过城上人皆鼓噪规大喜之除金承信郎二十七日甲寅尚书右仆射秦桧罢为观文殿学士提举江州太平观先是吕頥浩荐朱胜非綦崈礼谢克家入朝往往言秦桧之奸上忽遣使崈礼处取秦桧麻制崈礼在翰苑初未承词头莫知所以俄遣一中使来催崈礼不得已赴殿侧祗候奏请词头上召崈礼亲谕之曰秦桧言南人归南北人归北朕是北人将安归有言若使臣为宰相可使耸动天下崈礼请御笔付院上乃索纸冩付崈礼退因㸃省其文而不觉口讽之曰耸动四方之意朕听已疑建明二䇿之间尔才可见足迹未到院而麻制已成遂罢桧宰相以观文殿学士提举江州太平观乃谕朝廷终不复用仍榜朝堂上怒未已臣僚再言桧之罪遂落职慧星见赦淮李勃诈称徐王伏诛李勃䕫州人也诈称王弟徐王州郡迎赴行在送大理寺鞫勘得实斩市九月七日甲午朱胜非为尚书右仆射同中书门下平章事朱胜非复拜宰相制词有曰惩亟易之徒烦盖尝轻用于新进懐老成之往効曷若登庸于旧劳又曰驯豺狼之暴而事无过䇿卒销沮于兇谋翊帘帏之政而人靡间言旋复还于明辟比之谢安心系于苍生裴度威行于河朔皆上授㫖也孟庾还行在抚谕川陜诸路官吏军民勅成都府利州䕫州潼川府鄜延环庆秦凤泾原熈河路官吏军民等秦据成臯蜀称沃埜百年无事但知耕耨之及时万里如家谁知战争之为苦岂谓中原之衅来从东海之滨越闗塞以䖍刘并秦雍而毒螫近者身罹于锋镝逺者力困于征徭或生生荡析而无余或蠢蠢惊忧而莫保祸流尔衆痛切朕心属此治戎于南邦未遑展义而西狩兴言榛梗莫救伤残维天地之涵羣生虽幽而覆育亦至维父母之爱其子在逺而思念愈深向遣辅臣往将使指毕协逺迩之助共图修扞之功然而外侮内陵岁起繁兴之役行赍居送民逾再籍之劳虽兵家有利钝之常人心无思斁之改将帅用命官师即工编氓竭力以应军须徒旅奋身而効死节永懐愧叹姑示拊存载念事烦虑易者人之常情兵胜祸生者国之大计尚毋难于督责庶速底于丕平奠乐土之居复如于前日行息民之政当益豫于他时播告有邦咸知至意诏韩世忠赴行在解元袭刘忠于蕲阳口大败之刘忠附于刘豫刘忠驻于蕲州蕲阳口韩世忠下统制解元以舟师奄至袭忠大破之忠余十人遁走北去遂附于刘豫吕源为沿海制置使刘绍先为沿淮防遏使韩世忠为江南东西路宣抚使吕颐浩以蜡书结刘豫知应天府凌唐佐事觉唐佐为刘豫所杀先是建炎三年召知应天府孟庾赴行在以直祕阁陵唐佐陞直敷文阁知应天府金人攻应天府唐佐投拜金人以应天府为归徳府令唐佐知府事刘豫僣之唐佐遣蜡书到朝廷宰相吕颐浩以唐佐之姪孙宪于常州授以阁门祗候俾持蜡书至应天府议事唐佐之妻田氏使门客张约在家与宪同食宪疑之田氏曰无碍也既而为约所告豫遣人擒捕唐佐并家属至京师宪走得免唐佐见豫责以大义且骂其背国家之恩遂被害豫命出犯由曰朝议大夫直敷文阁凌唐佐结连以南谋反斩首号令其家属皆合从坐特贷命各决嵴杖二十送颕昌府拘管由是田氏暨婢妾五人各遭重决唐佐二子长子已卒次子方九岁两杖而毙三朝北盟会编卷一百五十一三朝北盟会编卷一百五十二钦定四库全书三朝北盟㑹编卷一百五十一宋徐梦莘撰炎兴下帙起绍兴二年十月六日癸巳尽其日十月六日癸巳刘嵘上万言绍兴二年十月六日右迪功刘嵘谨昧死百拜上书皇帝陛下臣伏覩九月四日诏书比以星变示异虑政事阙失内外臣庶直言极谏无有所讳者臣愚不肖学问肤浅智虑茅塞恭承德音虽欲冐昧自竭以奉明诏深为么么管见不足以禆政事之阙失是忧是惧虽然岂可以不能而遂已耶故尽其愚惟陛下神武天钖圣学日跻有揆乱之畧有驾驭之才有恭俭克己之诚有仁民爱物之意宵旰求治于今六年矣算计见效宜遂底绩今也不然坐薪尝胆日以外敌为忧边陲无休息之期社稷有阽危之虑日难一日嵗甚一嵗乗舆警跸介在海隅震荡播越未有攸底而黄潜善汪伯彦顾以乳妪䕶赤子之术陛下思上皇之子殆将三十人今所存唯圣体不可不自爱重曽不知太祖勤劳取天下列圣兢业自守不敢失坠也今也宗庙为草莱湮之陵阙为斧锸警之堂堂四郊戎马生之赫赫帝图盗贼营之然则潜善伯彦所以误陛下陷陵寝蹙土宇丧生灵岂燕昭越践汉光武唐肃宗之为乎本初嗣服既不为二帝之策因循逺狩又不为中国之谋以至于今号令不行而德义不孚刑罚不威而爵赏不劝巡幸所过人惟以淮甸为戒驻跸所在人惟以敌至为忧东南之州郡几何翠华之省方无已若不更辙以救危亡则陛下永负孝弟之愆当有父兄之责人心已去天命难恃虽欲覊栖山海跋履﨑岖臣恐非所以为自全之计为今日之策愿陛下一切反前失而已则必下诏曰维绍大统出于臣庶之謟而不悟其非巡幸东南出于侥倖之心而不虞其祸经涉变故仅免死亡盖上天警悟于眇躬俾大宋不失于旧物金人以小邦崛起侵侮中原不顾名分扶立僭伪用下僭上俾臣作君朕义不戴天志思雪耻父兄旅泊陵寝荒残罪乃在予无所逃责以此号四海耸动羣心不敢爱身决意讲武然后选将训兵戎衣临阵忽巡淮甸按抚荆襄拔其英豪誓以战伐天下忠义之士必云合而景从天下武勇之夫必响应而颷起国用不足于此不患无财甲兵不强于此不患无备有道多助孰不顺之秦陇虽遥壮士骁骑即可坐致齐鲁虽失饶财厚货必自竭输陛下凡所欲为孰不如志其为利害岂与退保吴越日就灭亡同年而语哉臣不自量每窃愤叹既未能被坚执鋭先启戎行而服膺简编讨论古昔固尝忘其昧陋少賛经纶辄为陛下画七䇿以为中兴之术其一曰罢和议而修战畧盖和之可讲者势力相敌利害相当故也非强弱盛衰不相侔所能成也而其议则出于耿南仲何也渊圣在东宫当宣和季年频不得安王黼欲揺动者屡矣南仲为东宫官计无所出则归依右丞相李邦彦其时被遇方宠又为后日之计每因王黼譛害浸润则必委曲覆𫉬谓太子无失德国本不可揺上皇亦悟其言东宫卒得不动既而渊圣嗣极逺迁前朝大臣而邦彦为次相金兵遽至城下邦彦谐谑小人本无逺畧遂献和议耿南仲附之沮种师道不使攻击于是覆邦之患滋蔓而起分朋植党各求其説之胜欲用兵者李纲种师道两人而已自余莫不以讲和为是者国论不一武备阙然中州河东之师必使陷没以伸和议之必信二圣逺去宗族尽从中原涂炭至今益甚者本缘耿南仲李邦彦懐感私恩不为国虑之所致其朋徒附合根枝胶结寕误赵氏不负耿门之所为也使其可和则渊圣执德不囘驯致祸败而陛下卑辞厚礼避地称臣无所不至宜其少缓兵于我矣何乃累年而尚未效耶和之不可恃亦明矣自古国家强盛如汉武帝唐太宗方其得志逺方则必併呑扫灭以示广大侮亡取乱极其兵力而后已中国礼义所自出也恃强凌弱犹且如此今乃以谦退仁慈之事望于怙势恃强贪黩无厌之尼堪岂有此理哉若以为强弱之势不相侔纵使向前莫有能抗则古昔奋臂徒步无尺寸之地而争帝王之图者彼何人哉伏望陛下明照利害之源罢絶和议刻意讲武以使命之币为养兵之费此乃晋惠公征缮立圉之策汉髙祖迎太公吕后之谋断而行之确守不变庶几金人知吾有含怒必鬭之志沙漠之驾或有还期不然则今僻处江南财物有限厚赏则吾益困少乏则无以足其欲小臣则不为遣大臣则张邦昌宇文虚中相继而反我矣深思熟虑前计后度所谓乞和必无可成之理昔契丹至澶渊王钦若陈尧佐请幸吴蜀惟冦凖劝亲征及成功之后钦若辈羞愧无所为説则撼真宗曰当时冦凖亦岂有好计但是热血相沃譬如博钱以陛下为孤注耳使人君不明则钦若之言为爱君冦凖之功为幸胜今日之论和者其情状一一出于是茍能息絶其和知陛下不借之以塞民望大臣不借之以寛己责则必为善后之图矣其二曰置行台以区别缓急之务今四方供贡久不入于王府徃徃为州郡以军须便宜截用经常一壊不可复理行在百费惟以𣙜货盐利为无穷之源尔养兵十万而兵食日费无虑七八十万古谓无三年之藏则国非其国今无一年之积招安日至窘匮日形此岂持久之道故臣愚谓置行台或建康或南昌或江陵或长沙审择一处以安庙主太后六宫百官以耆哲谙练大臣总台谨守成法从事量留兵将为营卫命户部计费调以给之陛下提兵按行广治军旅周旋彼此不为定居则馈饷之权宰相宜专主之而责成于发军使如汉委萧何以闗中唐委刘晏以东南经制得人尽汰浮费加以悠久不患无财至于宰相之职平时则守宪章行故事今则不然宜从陛下介胄驰驱发谋制胜莫遑寕处协济危难若乃早朝晩见从徒乗马入政事堂据案唿吏畨簿判花书那移阙次安排亲旧差遣而已臣未见其补于中兴之万一也其三曰务实效去虚文夫治兵必精命将必贤政事必修誓戡大难不为退计此孝悌之实也遣使乞和空捐金币不惮辱己倖侥万一者孝悌之虚文也将帅之才智必能谋勇必能战义必能守得是人而任之然后待以恩御以威抚以诚信有功必赏有罪必刑此任将之实也庸驽下才本无智勇见敌则溃无异于贼与之亲厚等差不立赐与过度官职逾涯将以收其心适足致其慢听信妄诞张大之语冀其朴实用兵之功者任将之虚文也简汰其痩老病弱外择其壮健骁勇分屯所在置营房以安其室家聚粟帛以足其衣食选衆所畏信者量其部伍申明旧制阶级之法以变其骄恣悍悖之习被之以精甲付之以利器进战𫉬敌首则厚赏死则恤其妻孥溃则诛其身降敌则戮其族令在必行分毫不贷此治军之实也无所别择一切安养姑息之惟恐一夫变色不悦幸其无事则已矣教习击刺呌噪喑呜有如聚戯金鼓旗号白挺小队皆効敌人纪律荡然虽其将帅亦不敢自保者治军之虚文也保宗庙保陵寝保土地人民以此六实行乎其间则为天子之实也陵庙荒墟土地日蹙衣冠黔首为血为肉以此六虚行乎其间陛下戴黄屋建幄殿质明辇出房雉尾金炉夹侍两仗马肃立卫兵走而拜仗賛者引百官以次入奉起居毕既退宰相大臣卑而前搢笏出奏司晨唱晨正则驾入而仗出以度日而国势日卑彼尼堪者昼夜励兵跨河越岱电扫中原土地遂有呑吸江湖践衡霍之意吾方挟虚器茫茫然未知所之此则为天子之虚文也伏愿陛下留意实效勿受虚文愤发慷慨而力图之其四曰大起天下之兵今宿卫单寡国威稍挫臣常建言乞进发京师宿卫赴行又降等仗于两浙福建江东西湖南北四川二广抽拣禁军贡发充御营正兵増厚其月廪精加训閲陛下自将之天子之军既强则中国之变自弭汉髙祖大败成臯与数骑渡河晨入张耳韩信军夺其印易置诸将军遂复振陛下今欲于刘韩张辛四人之兵有所易置知其不能矣权既偏重柄既倒持彼必谓陛下不能舍之夷踞桀鷔日以滋起陛下以孤立之身寄于其上安能使此四人常无怨怒相激而不为变此苗刘之祸率尔而作者由此故也臣谓今日在兵必不可易既未有变革之法莫先集天下劲兵以强御营之势然后可以弹压悍将骄兵兵旣不能妄动咸就纪律则四方横溃之军及羣起不逞之盗必自帖息犹有猖獗不顺者遣偏师以鋭卒徃擒灭之遂罢招安之説陛下以报仇雪耻为己任仗义而行天下兇顽不义之徒固将敛袵倒戈而听驱役之命矣汉光武为铜马帝者用此道也东南之卒既起则又命福建团结枪仗建汀南劒邵武四郡可得二万人各择其土豪使部督之以俟兴发命两浙募水手并起诸州撩湖捍海等兵尽付水军命江东西湖南北募弓手以在官闲田给养人得一顷正税之外科须一切与免命广西及长沅鼎靖于见教洞丁中简其精鋭分畨起之屯戍襄汉以京西淮南荒废无主之田为屯田招集两河山东本路流徙之人畧依古法均节之择强壮者训习武艺使且耕且战文武臣中有明习营屯之事肯自奋者因以任使凡此六条陛下试使执政大臣委弃簿书细故勿设他説以相论驳日夜以图择人而为之累嵗积日必见功绩于是时而兵弗强敌弗畏盗弗息然后归之天命无所为矣不然是自弃也陛下茍有自弃之心而欲求胜于目前三尺童子亦知其不能矣其五曰定根本者岂非建都之谓也陛下家世都汴舍汴何都焉今都城已失则必思所以克复旧物者然考天下之势莫强乎闗中今则力未能至按南渡之迹莫过乎建康今则事理不可参择二者欲强进取之资而无形势之失惟荆襄为胜春秋之时楚用是而抗衡上国窥周问鼎曹操闻孙权以荆州借刘备则失箸惊恐厯朝建立必增重上流庾亮欲经营中原则先分戍汉沔晋太祖欲伐魏则先广襄阳资力故晋之何充谓荆楚国之西门地带魏赵得人则中原可定失人则社稷可忧今方城邓林虽非天险然汉水为池上下不过千里其要害易守非如淮泗汗漫平原旷衍四通五达易入而难避也诚能屯唐邓之田以养新兵出广西武陵洞丁并施黔山军筑坚垒列守汉上阻以水军防以正军缭以弓手民兵牵制江黄唿吸庐寿则攻取之计成然后陜西声气相应而骑卒能至川广之富皆可供亿且比于漂泊大江之南栖伏东海之滨险易利害相去逺矣建康固是六朝旧邦甘守偏隅迁延国祚亦何不可而臣独为不可者盖以陛下之责与晋元不同故也西晋为刘聪併呑复立懐愍两君皆遇弑殒故帝以瑯琊王慿王封专制江淮十年之威又因人心未忘晋起而立国然传祚十世享国百年强臣内叛苻秦外逼其得存犹缀叶露耳当时非谋臣勐将提重兵出入终不能复取中原者亦势使然也今陛下父兄在北中无恙穹庐蛮帐相与类聚其衣服饮食居处动静岂得比中国民庶中人之奉哉其闻陛下登宝位也必旦夕南望曰吾有子弟为中国帝王吾之归庶有日矣痛摧愁荒屈辱之中发此念为此言于今数年日迫月切而献谋者方欲导陛下南驾日逺月忘遂无复国之谋别求建都之所此臣所以深不晓也今河东河北之民知朝廷不复顾念己甘为金人山东京西淮甸之民犹冀陛下未忍遽弃若更迟延嵗月无以拯之则怨恨陛下为敌国者所至皆然亦何必尼堪哉于此而欲建都臣知其必不能然亦何心愿陛下先命吕颐浩杜充过江广斥堠治盗贼然后精选二三万人为舆卫于稳宻州郡速置营屯居室以安存其所谓老小者陛下提此兵渡江南北缓辔而上遣使巡问父老抚援刀刃之余民至于荆襄规模措置为根本之地犹汉髙之闗中光武之河内虽巡幸徃来征伐四出而固守不可失者以荆襄为重陛下富于春秋非如昔人白首举事觊万一之成者诚能坚忍鼔励坐薪尝胆悠久为之而不能济则书所载夏少康周宣汉光武之亊皆为妄言以欺后世不足信矣陛下必谓不然也三朝北盟㑹编卷一百五十二三朝北盟会编卷一百五十三钦定四库全书三朝北盟会编卷一百五十三宋徐梦莘撰炎兴下帙起绍兴二年十月六日癸巳尽十一月五日戊戌其六曰选宗室之贤才者封建任使之今陛下之族被掳而去者衆矣所存亦无几何黄潜善郑悫小人之见本无逺识谓陛下以支子入继又不缘传付之命国步方梗恐肺腑之间不无非望之冀考其行事必曽进言恫疑虚喝以恐动圣心故自南都以至淮阳诛窜之刑疑忌之意相寻继见虽其罪戾或自贻慼然岂尽出治亲齐家之美意哉殆非所以巩固基图绍延佐命之道也为今之计宜于同姓不问亲疎选择贤才布之内外广加任使其望实杰然尤出衆人之上者陛下宜留之宿卫夹辅王室以慰祖宗在天之灵以续国家如线之绪使仇敌知赵氏之在中国者尚如此其衆既失复得者非独陛下一人而已则其扑炎火之横心立异姓之逆图庶其少息乎其七日存纪纲以立国体夫一君子进衆小人未必退一小人进则衆君子退矣势不两立而于君子独难盖其道固如此仁宗皇帝在位最久得君子最多而小人亦时见用然罪着则斥之君子亦或见废然忠显则收之故其成当时之功贻后人之辅者皆君子也至王安石则不然斥絶君子一去而不返崇信小人一任而不改故其败当时之政为后世之害者皆小人也仁宗皇帝所养君子既久且逺日以消亡矣王安石所用之小人方新而近蕃息未艾也所以误国破家至毒至烈不知己时然则陛下求君子而用之不爱爵赏以待其人岂非甚不易得乎君子未多时而已无堪败事显着之小人稍稍类聚未至则召之惟恐其不来既至则用之惟恐其不速陛下土地金帛能有几何岂堪此辈大言轻用尽输之敌国耶将以汲引豪杰延致英雄是犹却行而求前北辕而适越也夫以贤治不肖此治平以前陛下之家法以不肖治贤此熙寕以后陛下之家戒矧今日否塞之气充牣于中原隂长之滋勃兴于强敌非得希世异才上下内外参任迭用泰何由复否何由倾乎此存纪纲之一事也右文左武者有国不易之道也汉髙祖用韩信彭越不以加于萧何汉光武用贾复耿弇不以加于邓禹刘备用闗羽张飞不以加于诸葛亮唐太宗用李靖李勣不以加于房杜非独其礼之等降不同其诚心所以待遇之意亦异今未有鉅贤硕德立乎朝廷以将运筹指踪之功陛下所深恃以为爪牙者惟三四庸将耳夫此三四人以近时论之曾不足以当种师道之役何况古昔名将乎而偃蹇龎然尝负重寄使平冦盗尚或未能岂敢望其向金人发一矢哉自媿无以称职则大言诡论以上欺睿听慢辞倨礼以下视朝士谓今日祸乱皆文臣所致耳敌人方强不可不避乗时而动又不能节制其兵动则溃溃则盗盗则招招则官反复循环无有穷己其为国家之害岂浅浅哉愿陛下委大臣以腹心遇近臣以礼貌天下懐才自负之人必愿立乎左右缓急之际必有能为陛下竭忠尽节不愧古人者岂皆如臣等辈伈伈俔俔下心低首不能为朝廷轻重者哉忝奉内朝班缀之列欲求近侍如汲黯之气折淮南诚未多得羸马敝舆惴惴然于长㦸大劒之中卒伍贼人皆得以恶声谁何之不敢正色忤视少拂其气从臣如此况其下者乎唐制监察御史秩七品夫禄至卑也然衔命出使则节度使具鞬戎服郊迎本朝郎官出使序位在转运之上凡此盖欲尊重天朝习民于上下之分也故事宰相坐待漏院三衙军官于帘外倒杖声喏而退今见在分庭抗礼矣推此类非一日长而不已陛下不为之别异表着是自削堂陛无复等威亦将何所不至哉此存纪纲之二事也治天下者必取笃实躬行之士而去浮华轻薄之人所以美教化善风俗本朝自熙寕以前皆守此道王安石以佛老之似乱周孔絶灭史学唱説虚无以同天下之习其习既同于今五十年士以能谈説相髙不复见诸行事曰此粗迹耳不足道也其或蹈规矩守廉隅稍异于衆者则羣议而聚骂之以为恠物缪人此浮华轻薄之为害也夫欲变风化俗惟系上所好恶陛下力行孝弟则天下为孝弟者出矣陛下崇尚名节则天下守名节者出矣故今日正当赏廉白而黜贪汚崇行义而斥奔竞旌能实而惩妄诞贵忠厚而杜残刻以变风俗茍反此道頽弊日甚必至颠覆而后已至若文词之丽言语之工倒置是非移易白黑诚不宜任用以为浮薄之戒也靖康二年颜博文䛕佞张邦昌则曰非汤武之干戈同尧舜之禅逊及为邦昌上表请罪则曰仲尼从佛肸之召本为兴周纪信乗汉王之车固将诳楚博文近臣能文之士也其操术反覆如此陛下冝推类而察之以陟降多士此存纪纲之三事也法度者治天下之器号令者行法度之具信令者出号令之实孔子曰自古皆有死民无信不立圣人重信至于易死疑若太过特守法度固结民心非信不可也真宗澶渊之盟契丹守之百二十年不敢轻动宣和宰相王黼一日败盟举兵取誓书还之天章阁天地鬼神照临重誓自我背之遂使金人得以借口夫金人何憾于我哉皆契丹教之假手借兵以报中国之怨尔失信之祸一至于此孔子之言良不为过此纪纲之四事也臣禀赋愚下无以踰人然夙夕思之得此七䇿剔为二十条于当世之务虽不能尽亦可见大畧矣惟陛下动心加虑反覆而考焉以为可行则至诚恻怛而速图之日月逝矣嵗不我与机事之来间不容发徃昔虽不可追然不可谓无可追者而遂己也谓今日难于前日安知后日又不难于今日乎天岂胜人大福不再深可忧惧今年之春雷震大雪白虹贯日中没黑子钱塘之祸实先示象恭惟上天之仁眷顾陛下恳恳至厚陛下出于危难侧身怨艾亲近书史引对多士减撤玩好躬亲庶政亦非复维扬之比臣民共知不可诬矣然任至重者力必强责至大者忧必深天下万姓以二帝之故望陛下者非止如是而已也迺二月金星犯大火芒怒赫然九月朔日有食之车驾复有预防之行明堂遂虚阳德不竞钱塘受辱之地岂可再拥六飞县名柏仁髙祖不宿若遂游㑹稽幸三衢则地形穷僻扈卫劳攘贡赋不通财用益窘道路艰阻朝觐益稀邮置幽深命令益隔人知陛下无复中兴之志威权损削无可希望投戈四逸孰能知之唐荘宗末年之事可不畏哉惟有如臣前陈思迎父兄誓报仇敌奋发强厉有进无退非怯懦畏避之所能济也不然而怙恃天命之不庸释是犹不耕于田枵腹以待嘉禾之旅生不绩其麻露体以待野蚕之成茧事理之必无者也又惟斯民戴宋无已者徒以祖宗德泽深厚之故虽甚涂炭犹未瓦解犹未反叛然以比来巡幸所过观之道傍里县之民一切空尽以避兵卒甚者田畴荒莱室庐破毁生聚不保满目萧条殊非来苏望旱之美传示四方何以彰德万一淮泗有警敌骑羣然俱渡大江陛下又将深寻幽逺则囘顾州县复为虚邑必曰君王尚且畏辟何以责我守城民心观此安能久忍而无变乱若不望风唿号以事敌人则必推择贤能以自保治陈胜吴广因民不忍而刘项乗之秦遂灭亡者盖本于此今宋祚之再兴在陛下其遂陵迟不振亦在陛下天下记之野史书之善恶荣辱之传亦犹今之视昔夫汤以七十里而有天下楚以七千里而为仇人役彼荀卿所以悲而笑之可不鉴乎昔宗泽留守京师一老从官尔然以至诚鼓动羣盗北连懐卫之民誓与同迎二帝皆相听许尅期而应者无虑数十万人不幸泽死其志不就复为潜善伯彦所深嫉故无以泽所谋达宸听者以此知人心未厌二帝之德况于陛下身为子弟诚欲北向而有为臣将见锄耰优于长鍜奋臂威于甲兵举四海为陛下之用矣或闻宇文虚中踵邦昌刘豫受伪命专制山东若陛下亲总六师遣一介之使徃谕至意开示大义许以茅土资其兵力彼之顺命犹反覆手皆非甚难独在陛下断与不断为与不为尔夏国事宜张浚已行措置得其听信稍舒西顾之忧则闗中尚可经营不至遽失淮南荆襄藩蔽接连山东合从掣肘之患则金人所守者数千里之地兵势必分力不得合批亢擣虚攻其不备多方以误之不厌不倦以十年为期陛下不能扫除妖氛一清国步修上京之庙貌都巩洛之神臯逺迓父兄归安凤阙再修仪物永固龙图陛下于此时忧愤方已俨然南面称宋中兴永永万年欣懐无斁其与惕息奔走忍耻临危有如今日岂不万万相絶哉臣本踈外之踪无所知名悞䝉殊异重惟职司注记掌书言动丧乱已来典籍废缺官业不举素餐是愧况冦仇未殄强敌慿陵致陛下銮驾徬徨百姓未知死所臣子之义有殒无辞有知不言有言不尽茍非畏祸即是欺君震怛于中不能自已戅愚抵首理合诛夷寛仁如天恃以无恐茍或其言可采有补大猷尺寸之功垂名竹帛是古人所荣㣲臣之至愿也伏惟陛下留神察而赦之幸甚孟庾领姚荣兵四千徃建康府罢刘绍先兵以为福州兵马钤辖刘绍先知江州也朱胜非江州安置绍先不甚礼之胜非衔之至是胜非复拜相乃短绍先于上前移绍先为沿淮防遏使绍先至建康而江东安抚大使李光都督府参谋傅崧卿见绍先来索钱粮不喜皆奏其非乃召赴行在分其兵𨽻刘光世杨沂中以绍先为福州兵马钤辖罢王冦赵琦军罢王冦赵琦以其军分𨽻张浚杨沂中知楚州祝友叛附于刘豫通判刘晏知楚州军州事伪齐京西路提㸃刑狱公事牛臯来降十一月韩世忠来朝五日戊戌诏求能还两宫之人诏曰朕以眇末获承至尊五年于兹天未悔祸父兄逺狩嵗月寖深虽祷祝而求不忘于寤寐而祈请之使莫效于精诚引领瞻望心焉如疚日者于艰危之际称秩元祀盖以温凊急难之念请命于皇天后土及我祖宗夙夜祗慄以候降监载念国家百七十年之涵养岂无忠义感发懐愤善谋之士如汉侯生者慰朕焦劳茍銮驭之可还讵寻常之足报应四方有为谋䇿能还两宫者实封以闻果行有效当以王爵赏之播告天下明知朕意庐州寿春府镇抚使王享欲附刘豫巨师古擒送行在三朝北盟㑹编卷一百五十三三朝北盟会编卷一百五十四钦定四库全书三朝北盟㑹编卷一百五十四宋徐梦莘撰炎兴下帙起绍兴二年十二月一日丁亥尽其日十二月一日丁亥朔布衣吴伸上万言书十二月初一日布衣吴伸谨斋沐裁书昧死百拜献于皇帝陛下尝读太史公叙布衣王蠋状于田单赞曰昔燕之初入齐闻王蠋贤令中军环画邑三十里无入而使人谓蠋曰齐人多髙子之义吾欲以子为将封万家蠋固谢燕人曰子不听吾引三军而屠画邑王蠋闻之曰忠臣不事二君贞女不更二夫予岂助桀为暴哉遂经其颈于树枝自奋絶脰而死臣读至此未尝不废卷涕泣扼腕而太息何哉齐一小国也且有慷慨忠义之士今天下之大四海之广得无其人乎况天下之士自崇观以来䝉被国家教养虽山林臯壤巖谷海隅靡不承肓而受恩德者矣何以大国之人不如小国之布衣乎臣固有意于是今臣至贫且贱初非以富贵为心爵禄为念又非欲以片言幸陛下之用从而求赏揣臣之心实无纎毫觊觎况臣曾立功于近世者屡矣亦未尝论功而求仕进则今日之无意于爵禄也明矣无意于爵禄而有言者非他臣恐万世之下罪我圣宋无忠臣义士故以臣所闻所见尽臣之忠竭臣之愚为陛下陈之伏望天慈早赐睿览不惟臣一身之幸将为社稷宗庙福天下生灵之幸也臣窃观陛下有孝弟之大德而二帝之问不通陛下有汤武之圣明而敌国之陵不已陛下有太王之至仁而土地之封日削陛下躬尧舜之节俭而国用之富不饶陛下震雷霆之天威而盗贼之锋未戢凡此五者非特臣得以疑之使三尺之童有知有识亦将有惑焉何哉二帝之问不通者臣窃谓非陛下忘父兄之迁也非大臣忘君父之恩也盖亦人力有所不及思虑有所未至焉臣窃观赵王入燕也使者十辈既不能达国之音又不能全身于外当时在朝若张耳陈余之徒非不贤也非无谋也独不如一厮养能以片言説燕与其君俱载而归今两国之难未解而鼎峙之形已分使者虽数十軰金帛虽数十万能免伪齐之盗乎此遣使不如用厮养明矣敌国之陵不已者窃谓陛下忍小耻之太过也视小敌之太怯也盖敌人之性内柔外刚若或避之遂益强横臣窃观苻坚之陵晋也兴师百万力足以移山岳鞭足以填江海谢元以计沮之败衂淝水设使当时忍示怯奔而避之由江迤南当为秦之属郡矣故古人有言曰可以计胜难以力屈即此观之虽得鬬将十万不如一谋士明矣土地之封日削者臣窃谓陛下视疆埸之太轻任藩屏之太易也臣窃观越王勾践之脱于吴也尝胆以苦其心任贤以广其谋虽一饮一食未尝不以灭吴为心故当时其耻虽大其国虽削数年之间复其疆而雪其耻当今陛下国政之属如大夫文种者谁欤军旅之託如范蠡者谁欤然陛下移跸而去之者屡矣百姓从之者如归市虽太王之仁不过此也昔太王去邠而王岐山今陛下有灭敌之心而不能复父兄之仇此臣所以晓夜太息为之不平也国用之富不饶者臣窃谓陛下千里寄託之非人四方土地之旷也臣窃观司马宣王之辅魏也先广田蓄然后为灭敌之计当时邓艾着济河之论又陈屯田之利其言以二万人屯淮北以二万人屯淮南合四万人之衆且田且守嵗入米五百万斛十万之衆可给一年之食臣窃见今日自常润抵界至于大江极目百里尽成荒墟所谓良田不知其几千顷自淮迤南荒芜之田又不知其几千顷疲卒旣多冗官不减若于此时且耕且战则军食何患不足矣盗贼之锋不息者臣窃谓陛下姑息之德太厚而杀戮之威不张也臣窃观宓子贱之治单父齐冦至鲁人不及自刈麦父老请民出获宓子不许且曰今亡麦明年可种若使不耕者得麦则是使民乐有冦之来也臣窃意盗贼不可不威昔光武中兴未尝不以讨贼为先故杀之则彼畏而自息招之则彼安而复叛臣以谓用盗贼攻盗贼则草冦无患乎不平矣此五者虽若国之急务然犹未足为陛下轻重臣复见国势如累卵之危生灵有涂炭之厄臣晓夕为之寒心臣窃谓太祖皇帝之有天下也奄有九有席卷八荒东渐于海西被流沙北极单于南底交趾四方之大罔不臣服当其四夷未宾之初止有中原钱俶望风纳土由是置五王宅以待其自至其后李煜欲以臣属乞为藩屏遣使请命太祖皇帝曰天无二日殿闼之上岂可容鼾睡者是欲天下一家中国一人也明矣创此基业垂之十帝可谓盛哉太平日久偶因边臣失守致使金人长驱而入赖祖宗之灵社稷之福使兆民有託于陛下当时龙兴南都天下之人皆知陛下孝慈不忍父兄之逺播而居其已破之城今此驻跸久在东南之一隅臣窃为陛下疑之不识陛下欲复祖宗之故业则陛下有万世垂统之基若止东晋之南据则不过有百年之世祚然百年之计尚恐土地日削社稷日危亦未必安于百年也臣闻自淮迤北见属伪齐自古边徼不能有中原此金人以中原攻中原耳近臣説者必曰朝廷赖伪齐以为藩篱以捍金人臣窃谓不然昔日之患患在手足今日之患患在心腹不识説者将谓齐今不为盗能保其子不为盗乎复能保其孙不为盗乎不识伪齐俟金人既定之后去僭伪之大号还土地之故疆乎为复割据中原久假而不归乎若曰臣无伐君则六朝何为而併天下若曰国可并立则隋髙何为而擒叔宝良由势不两立尊无二上者也昔秦齐之强犹不敢久僣帝号今金人窃我名器不归他人独授刘豫则知豫必以姦计为金人谋也既为谋主则无臣心明矣况人臣之位与人君之尊不可同年而语彼肯舍尊而就卑乎则知刘豫无复纳欵又明矣臣尝譬之巨室之家假人以堂室之奥而自处门廊之隅则居堂室者岂无呑门廊之心乎今刘豫所以卑辞自逊者良由人心未归而羽毛未成尔纵使刘豫止欲割据一方岂不为奸雄开基又况自古南北雌雄之势但见以北併南未闻以南併北者臣窃观国之所重者三昔我神祖留意太学盖欲笼络天下之英贤而网罗天下之姦雄也陛下驻跸扬州之时犹有随驾学生今悉罢去而刘豫乃为学校以延多士是诱陛下之英贤可知矣今诸军士卒皆河北山东之人其初止因金人所苦故偷生南方贪陛下升斗之养也前此两年兵食皆足迩来窃见如刘光世军中士卒一月之粮或阙其半里巷私语皆曰健儿不如乞儿各懐去心悉有窜志而刘豫大张声势广示富饶省刑薄歛䘏衆安民彼思乡之人有所闻岂不动心是诱陛下之士卒可知矣南北徃来商贾如织厚増其利售我物货闗市无征阜通无禁既开商贾之路遂杂五闲之徒古人夷闗折符使命犹且不通况于徃来弗禁者乎臣窃见朝廷内外事无巨细徃徃皆前期而知此无他从商贾之便者然也从商贾之便则是诱陛下之行旅可知矣诱陛下之英贤则谋谟可得而䇿矣诱陛下之士卒则战鬭可得而用矣诱陛下之行旅则国之虚实可得而知矣臣窃见中国之士子不由科举进者徃徃多不得齿于仕版至于贫贱之士虽有嘉谟嘉猷非左右先为之容无因至陛下前则好名贪禄之士岂不有如伪齐之心乎臣窃见中国之士卒饱则稍安饥则心离懐乡乐土人情所同又况立陇之所系嗜慾之所趋今移北就南嵗乆无归彼懐土之人岂不有如伪齐之心乎臣窃见中国之商贾近縁军兴征求百倍为监官者以奉上为心以刻剥为志行旅恨怨痛入骨髓由是百物不通而征商又倍至于伪齐取民有制彼贪利亡耻之徙岂不有如伪齐之心乎凡此三者悉有离心则陛下国势日以孤危臣又见刘麟猖狂尤甚狼戾者多父子异同悖逆若一僣伪三年鼎势已立今刘豫不自量力徃徃自比文王而以其兵柄付之于麟陛下若稍缓其嵗月彼将先收民心足食足兵形势渐固则中原无复为陛下有矣中原旣丧则伪齐反得太祖皇帝奄有中原坐收四方之䇿矣臣又闻金人重兵悉趋陜西志在呑蜀万一不幸蜀有变动彼将顺流而下水陆并进则陛下岂可复有乗桴之行乎臣闻兵法有曰我不欲战虽画地而守之彼不得与我战者乖其所之也臣切谓先平伪齐则是乖其所之也又况伪齐有声无实若即伐之如摧枯拉朽尔古人有言曰今不取后世必为子孙忧今之伪齐若不亟平之不特为子孙患臣以为陛下忧也臣覩九月有星彗于东南陛下肆赦其文自责可谓上畏天戒之深也臣虽不晓天文疑其非灾何以明之昔楚将公子心欲与齐战时有彗星出柄在齐占者曰柄所在者胜齐恃得柄而不为备所以败绩今柄在东南所谓得胜之道也若不因天时而制胜臣恐复如昔之齐也故曰天与不取反受其咎臣观东南之地本非帝王之都歴考古今未有卜世之久者何哉西北之地山髙而水深东南之地山秀而水清盖土厚者其山髙水深从古至今卜都于西北者或过于十世而僭号于东南者未踰于百年是亦土地之厚薄流水之浅深者然也又况吴越之地形势尤薄实非帝王驻跸之地万一未复神京而建康古都亦可以暂驻銮舆臣愿陛下整我六师用张天威特囘圣驾临幸秣陵庶渐向于中原无久居于海隅也昔孟子曰王者中天下而立定四海之民故汉髙祖用刘敬之䇿而唐神尧从太宗之谋所以享国日久也臣窃观自古帝王之兴兵权未尝重假于人如汉光武皆亲御六师独有唐末藩镇之权太重故有朱全忠之祸今陛下亲御之衆不如藩镇之多也臣窃忧之臣愿陛下简练卒伍缮治器甲亲征不庭恭行天罚则擒纵在我而权势不夺臣窃见陛下之兵尚有百万而精鋭之士又有数万若倾国出师又不知其几万设或併力北伐则父兄之仇可复而中兴之业可图臣愿陛下天谋早决如晋之平吴唐之伐蔡断自宸衷不容衆议又况利于人君者必不利于人臣利于人臣者必不利人君且人臣趋战于敌与坐享于家安危不同岂肯弃安而就危乎今遁逃不发逗遛嵗月皆人臣自便为安逸之谋然而臣则安矣君将危焉此正所谓利于人臣必不利于人君之谓也古人有言曰兵闻拙速未覩巧之久也今伐齐之䇿万一少迟年嵗事必不济何以言之金人之所利者玉帛子女且如蜀中富庶遐迩共知敌人留意必悉衆共攻东北之地屯兵必少加之旣立伪齐必以为恃况彼素欺吾怯断不为备此中原归于陛下灼然明矣兵法有曰攻其无备出其不意此全胜之道也国之安危在此一举陛下若犹豫不断金人得蜀必复立僣伪割据成国陛下土地止有东南虽有智者知不能善其后也臣闻之为王者可升而为帝帝者不可复降而为王万一止有东南不过王国之君其去帝业逺矣臣愿陛下勿谓力有所未及时有所未至因循茍安以东南为满恐成大祸当以归命侯长城公自安之言为戒也臣窃观周衰之末战国纵横犹无敢僣帝位者今此刘豫首为乱阶彼虽不能成事臣恐为汤武驱民者桀与纣也观其姓名复符南宋此亦可虑陛下虽欲忍而容之独如宗庙社稷何如天下苍生何况刘光世韩世忠皆拥重兵久在江左坐食糜费于国有损若即北伐正所谓因粮于敌者也伏望陛下痛察臣言上以祖宗创业艰难为念下以生灵涂炭为忧焚舟决战如勾践欲杀妻子焚宝器之时誓与三军触战共存共亡则危国可以复安亡地可以复得臣闻之一人有庆兆民咸頼国家倾危百姓虽有谷粟安得而食诸万一出师粮食稍阙亦可权借于民断在一举明喻利害今设使尽百姓之储以赡军独不忧金人杀而夺之乎臣闻之古人有言曰有叛卒无叛民民有业而卒无生故也况卒之所仰者官给钱粮今既财赋不足则兵食不继而叛心日生叛心日生正如吴越所谓舟中之人尽为敌国矣今臣伏望陛下重以军粮为念昔张邦昌僭号之时所幸士卒之心未离而去太平之日未逺人思祖宗之德故未为国患今此离乱积嵗士卒暴露日久咸欲息肩正犹水性趋西随所决而流也今若乏食其心必离臣恐大事去矣臣又见近日沿边州军多用武人为守或不识字或不晓法州郡被害莫此为甚而又或起于卒伍或招于贼徒毒心不改逆谋犹存或以州叛而从敌或恃兵势而虐民重念祖宗广土四百余郡比为金人割据将去大半今淮迤南若守臣不得其人则州郡逐时陷没不知陛下沿边州郡复有几矣臣以谓武人深不可用为郡守至如统兵亦湏择其善者若贺若弼有谋将鬬将之辨正此之谓也臣尝观柳宗元有言曰削尾大之势者莫如建诸侯今之江北可谓土崩矣臣窃见近置安抚大使正如唐之节镇各有属郡亦置部曲有分权之势无补国之威文臣为之则不知兵者有焉武臣为之则贪汚寡谋者有焉设有冦至皆是提重兵以自卫统部伍以奔逃或坐视而不救或伺隙以自便昔唐之割据皆此道也又况自古以来国破者必易其君国亡者未必易其臣在亡国之为将相者未必不为兴国之将相于人君则有利害在人臣初无损益正如冯道歴事四姓是也去此就彼鉴之前代则有冯道验之今世则有杜充陛下于此不可不自为之计也臣窃观周以同姓之亲而昌唐任异姓之权而亡不可不戒臣为陛下计之当今纾难莫若以沿边之郡十州之地建一诸侯以宗室之亲者主之彼有人民复有社稷且耕且战足为屏翰上合天数下安边庭金枝玉叶布在四方方可以伐敌国之谋可以絶乱臣之望臣前言愿陛下伐齐者䇿之上也不得已而建诸侯者䇿之次也舍此二者复有秘䇿当俟对天颜而后面陈非纸笔得以尽也臣窃见近日遣使未出我疆已为敌劫此乃以武臣守边之祸然所丧虽多似乎天以其䇿启陛下矣臣昔见郦食其与唐俭为死间事与今日颇相契合古人用间为上万一陛下以臣前言可采臣愿为食其唐俭出使伪齐潜谋将定陛下兴师从而伐之臣虽遭齐鼎镬之烹而忠义可以激砺乱臣贼子臣死之日如生之年也臣窃见自料臣死有三陛下怒臣狂愚之言而杀之通衢臣亦死也陛下用臣狂愚之言而遣之死间臣亦死也陛下不听臣言他日或如王蠋自经于树枝臣亦死也有此三者必死之道臣岂好死恶生臣实为忠义所激不顾㣲躯此心愿为圣宋之鬼不忍为伪齐窃国之民也臣又闻主忧则臣辱主辱则臣死窃见大宋未见有肯辱肯死者臣复恐为万世笑故以狂愚一得之虑为陛下陈其梗槩昔比干剖心子胥䲭夷二子皆𫉬美名而以恶声归于其主此又非臣之所欲也今臣不贪爵禄不钓名誉不畏诛戮其所欲者欲陛下静而思之欲陛下听而行之庶几上可以回天意下可以收人心况太平之业在数年间陛下不修太平之业将以太平之业属于谁乎臣之愚忠已贯日月臣自谓无求于陛下而陛下必有求于臣之言矣窃观世俗之所好者莫好于富贵今臣视之如浮云故终始以不贪为言况赵孟之贵赵孟能贱之臣万一得为太平之民岂不优于乱世之将相乎臣又见鲁仲连谈笑而却秦军平原君欲封之鲁仲连笑而谢曰所谓贵于天下之士者为人排患释难解纷乱而无取也即有取者是商贾之事也臣虽不材持此心久矣臣曩于乡曲里闬犹且患难相救危厄相助况于君父艰难之时臣窃见近为陛下陈其利害者其志将以求爵禄也其大将以沽多誉也或再三至于数十徃徃陛下见之既繁视以为常虽间有竒谋异䇿相见待遇一槩今臣之书已尽愚衷歴陈于前无复再上孔子曰用之则行舎之则藏正愚臣之谓也言甚拙直不事雕琢止取其利害之大意或可或否愿陛下详加择焉干冐天威臣无任俯伏待罪之至臣仲昧死百拜牛臯李横及金人战于汝州克汝州又战于颍昌府克颍昌府先是刘豫杀凌唐佐其家属各嵴杖二十拘管在颍昌府李横克颍昌府得唐佐之妻田氏归于襄阳横报朝廷召其姪孙凌宪令徃襄阳迎田氏宪未到襄阳已为李成所据田氏再陷于伪境不复囘朝廷赠唐佐敷文阁待制三朝北盟㑹编卷一百五十四三朝北盟会编卷一百五十五钦定四库全书三朝北盟会编卷一百五十五宋徐梦莘撰炎兴下帙起绍兴三年正月尽十二月绍兴三年正月范温自登州率衆归行在先是建炎间山东兵火有沧州人李齐聚衆据沙门岛宻州板桥人徐文据灵山寺范温莱州农家人聚衆据徐福岛温无他长惟待人以至诚故能得其衆心吕颐浩为宰相也知海岛中有李齐乃奏上取㫖遣其姪某及枢宻院凖备使换吕某董某等二人乗海船赍诏招齐使归朝廷其勅书曰勅李齐并一行军兵等朕惟海岱之区久被外邦之毒生灵靡极敌人无厌尔等合闾里之诸豪冐干戈而力战其行莫遏所向有功遂摧席卷之凶颇𫉬提封之旧爰加勇爵用表军锋俟登井赋之舆图其上师徒之阀閲缅闻忠烈良用叹嘉除李齐先次给告授武翼郎合门宣賛舍人外一行军兵俟收复到日即具功绩申尚书省褒擢故兹奨谕想宜知悉春暄汝等各比好否遣书指不多及船乗风误至徐岛为温之党所获送于温所温以礼待吕某董某且询问朝廷消息稍知其详遂具陈情状差人随船囘行在且告以李齐已顺伪齐矣时绍兴元年也朝廷旣得状即遣人以武翼郎合门宣賛舍人招温温遂率其衆以二年八月到海州东海县九月离东海县十月到青龙镇剳寨至是赴行在授武功大夫康州刺史依前合门宣賛舍人忠鋭第四将改神武中军左军统领官其余将佐以次授官赐范温等抚谕招收勅书勅范温等省所奏今来京东路登莱等州似此等诸头项忠义之人不少縁未知车驾驻跸息耗未肯前来㐲望给降海行抚谕付温等招收併力勦金人事具悉朕昨遭强敌之侵颇失中原之驭凡承平之故俗皆隔絶于殊邦按图以思当馈而叹兹暂留于越峤怅尤濶于齐封乃闻英豪多率徒旅坚坞壁以自守胃干戈而直前懐祖宗涵养之休耻仇敌服从之丑嘉汝能尔为之慨然爰颁恻隐之书用示绥懐之意其紏合併之力以图兴复之期趣扫强隣永固文轨故兹示谕想宜知悉秋凉汝等各比好否遣书指示不多及赐范温等奨勅书勅范温等省所奏契勘金人初渡黄河温等便道居牢山继闻本路投顺遂集忠义乗船入海据守福岛山东既下北军于登山黄县莱州小髙潍川昌邑宻州鉴山及沿胶河两岸深沟髙垒分屯人马督贵州县括刷钱粮讨冦乡村拘牧牛马老稚离散田野荒芜民不聊生无以赴愬温等虽寻常止岸或稍绰游骑或攻劫营寨勦杀敌人誓竭忠节本军凡遇金人接战内有得功之人别有犒赏遂量功绩逐意借补加转官资伏望将已借补之人给降告剳补正官资事具悉朕惟劲敌长驱全济不守凡妖氛之所被如沧海之横流汝志存诚耻附于逆乃前期而避鋭径率衆以乗危隔絶朝廷荐更嵗籥偶使旜之及境附奏牍以披诚志节如斯古今谁及爰峻加于尔秩仍偏録于有功其共复于予封以卒成于汝志故兹奨谕想宜知悉秋凉汝等各比好否遣书指不多及牛臯李横董先及金人战于朱仙镇刘豫请援于金人乌珠以兵援豫与王师相遇于诸仙镇王师败绩董先初从翟兴擢知商州绍兴二年先以豫势盛乃附于豫屡与金州王彦战后复归于李横战金人于朱仙镇也金人陷顺昌府金人攻商州知军州事邵隆弃城走先是王彦在金州屡破大冦威声益着于是宣抚司又以彦节制商虢陜华彦曰上虽南巡不忘西顾今商虢陜华没于伪齐而陜郡尤宻迩河东异日恢复故疆必自此始乃遣僚属髙士瑰部分兵将图商虢直抵卢氏与大兵三遇皆破走之遂定商州宣抚司以邵隆为知州至是金人伪皇弟都统萨里罕大举图蜀自商州以入金人攻商州隆自料不可当即退军上津金人陷金州先是宣抚使张浚召吴玠王彦及兴元帅刘子羽㑹议于兴元约金人若以大兵入蜀即三帅相为应援至是萨里罕尽发五路叛卒自商州侵入彦即驻军汉隂以应梁洋金人併兵自上津疾驰不一日至洵阳境上彦飞檄召汉隂诸军统制官郭进以兵三千先至乗流夜发逆战于沙隈不胜明日金人以官军寡少欲晡时步骑并进尘坌蔽天彦曰敌逺鬬飈鋭难与交锋彼所疾驰者欲因吾粮食以入蜀耳尽焚储积发居民趋险保聚尽督汉隂自石泉趋西乡将与宣抚司兵马㑹自此遂失金州㑹浚遣干办官甄援来督彦清野彦遂趋饶风闗㑹合二月金人陷饶风闗遂陷洋州兴元府萨里罕以重兵薄饶风闗吴玠率诸军倍道赴之使人以黄柑遗敌萨里罕曰吾公来何速耶玠率杨政田晟王俊诸军及金战于岭下数战皆胜王彦以八字军至山下援玠玠诸军见援兵稍弛备玠怒欲斩小校而小校走投金人告以虚实故金人知郭仲地分虽险而兵寡弱易攻乃绕出饶风闗背夜以轻兵袭取之仲果退金人以精兵夹攻王师之背王师皆退玠斩之不能止遂焚兴洋储积走兴州金人遂陷洋州兴元帅刘子羽焚储积遁走军大败金人又陷兴元四川震恐马扩除都督府参议官牛臯奔于西京二十四日庚戌池州左军反初叶焕代王进知池州也请不用进兵用招敢战三千人朝廷从之故进以其兵屯饶州焕到池州招敢战三千人分作五军是日左军反欲与中军合中军已擐甲兵马都监华旺闻之持双刀入中军问何故擐甲曰欲为备耳旺曰反者左军也你中军不宜动乃大唿曰可皆释甲不者斩衆皆释甲旺存抚而去至右军右军亦擐甲矣旺又使释甲右军以诸军不相应遂焚天王楼攻郭西门走出柯村焕移文王进使攻之进使兵至追赶过江星散不知所之王庶为川陜宣抚司参议金人陷兴洋四川震恐先是宣抚使张浚以兴元帅议论不合移知成都庶己行浚即至兴元閲视庶平日之所营为毛举而发数之簿书之间得不谨奉行宣司指挥计若干件遂改庶知嘉州庶请祠浚以庶不遵奉行府命令尽夺职名而奏劾之未报至是复念非庶不可以抚缉兴元乃复起庶为参谋委之巴南招抚散亡俾驰诣巴州措置梁洋一带庶至巴急散榜梁洋境上招其军民不数日逺近㑹巴之北境米仓山下视兴元出兵之孔道于是金人不敢深入萨里罕由褒斜路退兵萨里罕既陷兴洋到金牛镇觉不安自以深入恐无归路而王庶己在巴州散榜于兴元洋州间金人死伤已过半无所掠大失所望又吴玠使舖兵传文字皆言㑹兵马守诸路隘口不放金人囘归厚犒舖兵令行金人逻得之果疑遂囘取褒斜路拽军马而去褒斜路狭隘唯可单行故凡所掳𫉬悉弃之于路玠加检校少保充利州阶成凤州制置使赵鼎知洪州兼江西南路安抚大使赵鼎进用吕颐浩荐之也鼎为御史中丞则弹奏颐浩之罪李迨知筠州乃颐浩之客也鼎为江西安抚迨申朝廷乞囘避朝廷以迨易知信州鼎赴洪州也取路由信州汪洋裁书谒鼎鼎大喜问秀才能与鼎同行过江西否洋曰诺鼎遂与洋同行居鼎门下有俊名后为第一人及第赐名应辰者是也刘光世韩世忠来朝张浚遣统制王浚收复兴元府洋州王彦克金州金州失利也刘豫遣周贵伪为京西安抚使盗据金州至是王彦发镇兵复自饶风闗以出汉隂贵领兵拒战统制官许青横击大败之贵仅以身免是时金州新罹兵革军食艰难宣抚张浚乃以彦兼本司参议驻兵阆中以备川蜀而留格禧以兵三千控御金房权邦彦卒先是正月间邦彦卒邦彦为签书枢宻亊兼权参知政事几一年碌碌无所建明而卒野记曰邦彦字朝美崇寕四年释褐登第靖康初宗泽知开封屯兵开德府金人来侵泽将孔彦周败之邦彦随泽乗胜追击欲径至京城解围行及卫南战败走而免建炎二年代卢益知东平府迁宝文阁直学士孔彦周为钤辖不相叶彦周叛去及金人来侵邦彦弃城遁降朝散大夫三年知江州四年为江淮制置发运使愚暗违傲人皆恶之绍兴初以宰相吕颐浩荐为兵部尚书二年同知枢宻院给事中程瑀言其谬不听时孔彦周为舒蕲镇抚使闻邦彦得用遂叛降刘豫邦彦在位亦无所建明卒年五十四李横加右武大夫忠州观察使神武左军副统制三月二十七日壬午韩世忠加开府仪同三司淮南宣抚使泗州置司韩世忠为太尉武成宪德军节度使神武左军都统制充江南东路宣抚使加开府仪同三司制曰朕负黼扆而据域中之尊孰与慰普天之望披舆图而懐阃外之虑其唯先推毂之求乃眷虎臣久从戎事髙勲当报兹隆开府之仪大任荐更式倚干城之畧诞扬涣号敷告治廷具官云云顷宣威令徃殄敌兵楼船南下而瓯粤为清虽尝举褒崇之典鉄骑西驰而荆湘底定顾未酬俊伟之功属已盛秋方当严戍亷颇居国讵容邻壤之加兵李勣守边将见敌人之逺塞少稽信赏及此移屯遂除淮南宣抚使泗州置司于是世忠军于镇江府四月朱胜非丁母忧朱胜非母雍国夫人杨氏感疾不安上遣国医诊视存问络绎累月未安胜非数上章乞罢宰相不许至是杨氏薨于相府胜非解官丁忧胜非为宰相八月时方经画淮北上倚胜非以办胜非即上陈五説谓敌当击一者国内外军屯无虑二十万衆月费二十万缗倘无变通理必坐困逆豫力行什一法聚歛以资敌若王师不出则豫计得行今当遣兵渡淮取彼蓄积辇以实边圉淮南既实民力自寛则江上之兵可以进屯而敌计沮矣二者逆豫招诱山寨及知名贼二十头项彼虽得之矣必不为用我若失之则人心必去且谓官军不敢出北兵能骤来以江南为危地淮南却为乐土今我年谷大稔兵力可用若乗此时擣其巢穴自河以南必大振扰则淮北反危江南自安且金人留鋭师与豫者不多我若一军声言取徐郓实取淮扬一带一军声言趋京师实取光蔡一带海道舟师声言入滨沧而实取青宻一带逆豫闻之必分兵拒守然后大军出庐寿直擣亳宋所至州县稽首迎降彼若固守京城容有内变如曰出奔亦必成擒矣三者敌人使命旣来而我继以出兵恐我失信或致怒敌然我师不出敌终不来茍安一隅已大失䇿况彼奸诈但计强弱敌如尚强和必不集与其使敌併力南下曷若先破豫兵去其一助兵法曰上兵伐谋其次伐交此乃交谋俱伐之也前日使行未有要约逆豫过恶足可借口夫师讨有罪进不渡河使之遄归以待和约则我不为无辞也四者淮北之民皆吾赤子如大兵一出当明谕将帅凡州县官金帛财物均以赏军若不可运则称诏以给贫民人必大喜昔艺祖伐蜀诏王全斌等府库俱赏将士国家惟取疆土盖此意也五者王师渡淮所下州县只以助顺土豪有功者领之才出衆者擢为守将俾之随宜措置控扼险要自为守备又况有此事力移之淮南资粮丰饶军势益张兵书所为以攻为守变弱为强之术也如此不过三二年中原可定书奏上皆施行之除刘光世加检校太傅充江南东路宣抚使刘光世特授检校太傅胡世将缴词头上不允光世为宣抚使置司建康府寻移池州兼淮西路宣抚使翟兴赠保信军节度使以其子琮为利州观察使刘豫猖獗道路阻絶河南消息不通者一年余翟兴之死犹未知端的至是边报兴自去年三月为伪齐刘豫所劫力战坠马死矣上闻之深加叹悼乃下制曰固藩维而外御权莫大于敌忾之臣擐甲胄以先登义孰踰于死难之士有能兼是二者独取名于一时宜举䘏章以招大节翟兴雅好将帅之畧亟励忠勤之规纠合师徒镇临方面肃中权之威令御外侮于封圻骇兹强敌之慿陵誓与孤军而鏖击竒祸既作奋势莫囘狼曋驰师身𫉬死而无恨张巡遇害气呑贼而有余念尔仗节之忠兴予当宁之叹可特赠保信军节度使仍赐三资恩泽以恤其后又有㫖授其子琮利州观察使刘忠在伪地为部下所杀刘忠归于刘豫也以忠为登莱沂宻都巡检使至海州懐仁县为其部下所杀忠昔年杀张仙于此识者以为隂报其部下藏其首来献于行在孟庾军镇江府刘光世军建康府巨师古军扬州五月神武后军都统制巨师古罢巨师古为神武后军都统制军于扬州韩世忠为淮南宣抚使令师古听节制师古不从世忠劾奏其罪师古遂罢以郭仲荀权神武后军都统制徐文叛附于刘豫徐文军于明州也谋欲作乱朝廷命朱师闵徃袭之文觉而走泛海舟以附于刘豫潘致尧使金国还潘致尧使于金国归道金人之意云金人要大臣来议和书十三日丁卯韩肖胄同签书枢宻院事胡松年为工部尚书抚谕四川官吏军民勅成都府潼川府利州䕫州等路官吏军民等朕慨览舆图计安邦域眷于梁蜀自我祖宗寛彼政刑革异时之苛急顺其风俗俾终嵗以嬉恬甲子再周干戈不试怨咨之气弗起安乐之音相闻繄国家施德泽之深故民物极繁庶之盛岂虞他盗辄犯巖疆流毒闗中遂肆侵凌之计垂涎剑外未忘呑噬之心幸背城伸一战之威𫉬守险为四川之障然而师徒久役备御尚严转粟兵间固多劳苦取民赋外谅数征求所期暂费而永寕夫岂好勤而恶逸夙宵在念焚灼于中惟强暴弗戢则敌当自摧惟祸乱已穷则时当自定皇天是辅伫成绥乂之图王化复行终底和平之旧徃体至意尚坚一心六月韩肖胄为大金通问使胡松年副之使于金国韩肖胄自吏部侍郎除签书枢宻院亊为大金国前通问使上命朱胜非择副胜非言故事副使用武臣时方艰危不当专拘旧制遂荐胡松年为副从之肖胄松年至京师刘豫欲见之松年曰见之无碍豫之伪臣欲肖胄等以臣礼见肖胄无一语松年曰皆大宋之臣当用平交礼坚执其説伪臣不能夺既见豫松年遂与肖胄长揖叙寒温如平时豫欲以君臣之礼傲之松年曰松年与殿院比肩事主不宜如是豫问主上如何松年曰圣躬万寿豫曰其志何在松年对曰主上之志必欲复故疆而后已豫有赧色七月朱胜非起复尚书右仆射同中书门下平章事朱胜非丁母忧执丧居庐上遣使夺哀强起之三辞不𫉬王人踵至赐诏曰念同心相与而共吾事惟二三臣其一日不可以逺朕躬如左右手又曰朕方兴复是图盖一切当用权以有济卿安危所系何三年不从政之可言胜非辞愈切及叙本朝典故属同列开陈上谓匪卿畴克任者虚府以待又赐亲笔诏曰卿罹私艰已踰卒哭之制朕待卿为政奚啻三秋邪盖恩以义断情以礼夺况成命已颁舆情胥悦卿无濡滞以咈朕心胜非得诏皇恐不敢辞上命督促甚至不得已而造朝复面陈皆不许即乞归第见宾客衣黧黒紫袍皂靴带从之虽居外治事而还家哀瘠尽执丧之礼刘光世韩世忠交诉于朝韩世忠与光世更戍世忠至镇江府城下遣人入城潜烧仓库为光世所擒诉诸朝王德请于光世曰韩公之来独与王德有隙耳当身徃迎见之其下皆不可曰身归韩公公必有不测请勿行如不止当以骑从不听德独驰徃或报世忠曰王德来矣世忠不信俄顷德入谒世忠惊曰公诚烈丈夫曩者小嫌各勿介意因置酒结懽而别光世移军建康府世忠犹以兵袭其后二将交诉于朝上遣使和解之仍书冦恂贾复事戒之宰相吕颐浩罢为镇南军节度使开府仪同三司提举临安府洞霄宫御史中丞辛炳言颐浩不恭不忠之罪颐浩遂罢宰相以使相宫祠九月吕颐浩为观文殿大学士宫祠如故辛炳再言伏覩大廷宣制置罢吕颐浩左仆射以使相领宫祠制辞优厚无一字贬出之意臣所未谕也谨按颐浩粗率乖谬素无人望狥私强狠但有人怨两位宰相狼籍非一不特缙绅士大夫能言之虽三省六曹百司之人犹能言之不特武夫悍卒能言之虽市井闾巷之人亦能言之祖宗以来不闻有大臣如此者颐浩安而行之欺忽陛下败壊法度日甚一日旁若无人不知颐浩何所恃赖邪臣尝疏颐浩不恭不忠之罪欲望悉付外庭以明是非镌去将相崇资以正赏罚于是改观文殿大学士宫祠如故岳飞来朝加镇南军承宣使江西制置使神武后军统制先是飞驻军于洪州也赵秉渊为江南西路兵马钤辖洪州驻剳飞因饮酒大醉殴击秉渊几死安抚使李囘奏劾之至是上戒飞饮酒飞自此不饮初有㫖任士安交军马与飞士安授江西总管洪州驻剳飞支犒设带甲人五千轻骑三千不带甲人二千士安有隐匿入已飞杖之一百士安以病疮卒郝晸乃其统制也士安在湖南所部乃辛企宗之兵也交兵与飞而统制毛司礼反飞抚定之李囘帅江西也傅选驻剳于蕲州听囘节制飞皆乞为统制亦乞秉渊为统制于是飞始能成军赵鼎为沿江制置大使神武后军及御前忠鋭十将军马皆拨付张俊拨军马付张俊乃朱胜非建议也后独留忠鋭第五将在朝廷余九将拨併故忠鋭第五将至今犹属朝廷也朱胜非解官持余服制曰人主之论一相贵德则朝廷尊大臣之表万民制行为天下法睠予宰弼起自艰难既殚狥国之劳蕲尽慕亲之志参稽古谊与解烦机亶告治朝用孚羣听起复左宣奉大夫守尚书右仆射同中书门下平章事兼知枢宻院亊监修国史义阳郡开国公食邑三千五百户食实封一千一百户朱胜非髙明而肃乂荘重而裕和学足以贯天人之本原量足以任国家之大计蚤畴隽望首被详延一登纲辖之严再秉钧衡之重德业寖观于久大谋谟备罄于忠嘉自陟屺以纒哀方倚庐而衔恤属时多故图厥老成式从变礼之权亟复经邦之任尚资逺畧共济康功夺人子之至情顾非得已举三年之通谊兹屡有陈朕惟笃君亲之爱者所以厚人伦存进退之正者所以属臣节重违尔请庸慰母思勉循去位之私俾遂执丧之恳于戯安危普注虽倚重于壮猷忠孝两全庶克终于令闻益懋显扬之美助成广爱之风可从其请解左宣奉大夫尚书右仆射同中书门下平章事兼知枢宻院事监修国史义阳县开国公食邑三千五百户食实封一千一百户持余服主者施行诏移刘光世军池州韩世忠军建康府十月吴玠加检校少保镇西军节度使陜西经畧使十八日己亥伪齐陷邓州刘豫陷邓州以齐安上伪知军州事二十二日癸卯李横弃襄阳府伪齐陷襄阳府刘豫遣李成攻京西成既行至邓州而豫之衆有来归襄阳者镇抚使李横以为冦至遂弃城出奔成遂入襄阳是时李道亦弃随州豫以王嵩伪知随州嵩本桑仲后军统制背仲归豫故豫用之横既弃襄阳未有所向州人赵去疾劝横以衆归朝廷横然之横在襄阳也岳飞遣张宪招之不从至是横自黄州渡江径徃洪州投安抚使赵鼎飞知之驰徃洪州后横一日至横已参鼎矣飞责横不相从之意横战慄伏罪而已后鼎发遣横赴行在分其军明年岳飞乞董先为统制官又有李进者小名号李僧儿军中唿为入洞鬼初为桑仲统制官时俊乃李进下第三人也亦在军中李简弃郢州伪齐陷郢州刘豫既得襄阳进兵侵郢州知州李简不能御乃弃城而遁郢州遂陷豫令荆超伪知邓州超班直也豫谓有才而用之十二月伪齐冦淮西王德靳赛以兵御之刘相以李成知襄阳府韩肖胄胡松年奉使金国囘金人遣职方郎中王相李永寿来赵子昼馆之命胡松年押宴三朝北盟会编卷一百五十五三朝北盟会编卷一百五十六钦定四库全书三朝北盟㑹编卷一百五十六宋徐梦莘撰炎兴下帙起绍兴三年十二月十二日壬辰尽其日十二日壬辰右迪功郎新授监广州寘口场盐税吴伸上书书曰右迪功郎新授监广州寘口场盐税吴伸谨斋沐裁书昧死百拜献上皇帝陛下臣闻天无二日民无二王日并出则争光王并立则争强势不两立尊无二上者也刘项共兴争夺相杀卒分雌雄之势陈隋两立强弱相凌遂兴呑併之师故忠人之国者愿杀身以成仁不易朝而事主若商之夷齐齐之王蠋是也今南北有真伪之君淮汴如鸿沟之界忠臣义士一念及之涕泪交颐臣虽不才而慕夷齐之髙风懐前人之卓行昨居畎畆犹存忧国之心今荷宸恩岂忘报称之效臣顷自布衣陈蒭荛之言者良由诚能贯日义在捐躯而陛下不以臣愚不肖听其狂瞽采其愚虑臣自顾无左右先为之容独以片言上达宸听蒙陛下知臣于草莽之贱命臣以初品之官臣之遭遇又非特贾生马周之比也臣上有垂白之母自受命之后岂不能归拜慈亲夸乡曲仰念有君如此之圣如此之贤听諌纳言虽唐虞之主不过如是矣臣当酬报圣恩国尔忘家臣生则愿捐躯如王蠋以激励臣子臣死则愿为厉鬼如张巡以殃祸敌人臣之忠义上彻日星自谓移孝为忠正在此时故虽过门而不入也其勤勤念念唯兴利除害是图虑危求安是务于是游江浙之途采徃来之议视敌人之虚实观国势之安危讲将帅之贤愚论财赋之得失究士卒之能否瞻天时之动变察人事之从违订御侮之后先臣既有所知闻不敢自黙复以管见上闻天听伏望圣慈察臣无觊觎之心怜臣没忠义之节特赐睿览使臣区区胸臆得以陈前臣虽受僭越之诛赴之鼎镬亦为快幸臣闻之顺天者存逆天者亡迩者金人逞其雄心肆其彊悍驱脇我宋殃及无辜殄㓕生灵闾阎涂炭陷其城邑取其金帛使老弱转徙困苦流离莫甚于斯观夫彼之暴兴岂能安静又况兵戈之气上闻于天㓕亾之象幽及鬼神天将悔祸安静有期图䜟所载非尽无据观其谋谟止于金帛子女而已今天下残破兵火几遍独我西蜀富庶有年敌人窥伺盖曰适因险阻未能即下故悉驱其衆以为蚁附彼旣倾衆以西则刘豫孤立于东豫之孤危得不设诡即此观之敌人虚实不卜而可知也臣闻之中原者天下之根本也四方者中原之枝叶也秦汉之君莫不得中原而后成帝业唐室之乱至于二三如明皇德宗之时是也其乱之甚不过数月或年嵗间而皇纲复振者无他良由即复中原则四方定今陛下以聪明睿知之资应命世千载之运承大统于已危之时振中兴于颠覆之末中夏知图䜟之有归符瑞表天下之有庆是宜中天下而立定四海之民今乃屈翠华之尊而幸蛮海之隅臣未之晓也昔太王居岐以避狄人今陛下居吴以避金人太王之所避者特一狄人耳正如兵法所谓不敌则能逃之陛下之所避者复生刘豫独不念国削则身危之谓乎况金人得吾土地不能守得吾人民不可用正谓贻患害于刘豫昔元帝渡江终晋之世不得有中原当时僭窃皆邉民愚鲁犹且不能制矧今刘豫以中国之人而据中原之位乎臣一思之畧无生意万一刘豫未灭则国之安危不卜而可知也臣闻之将者国之辅也辅周则国必强辅隙则国必弱茍以世胄择人则赵括为名将之后必能全胜茍以勇鋭择人则武信君有战胜之功必能自保今陛下付兵权之重宠爵位之尊不过二三人尔其有道家所忌则赵括之徒可忧也其有战胜而骄则武信君之祸可戒也又况国恃之为安危民恃之为司命岂可不择甞闻古之命将也以谋将为先鬬将为次智将为先勐将为次至于大将则兼智谋而有之尚欲其通古今知成败如孙权令吕䝉就学是矣及观古之为将进不求名退不避罪唯民是保唯国是忧故战则必胜攻则必取后世有异此谋靡不覆败昔唐之衰也首因黄巢之乱当是时诸道节镇擒一黄巢如摧枯拉朽尔又各坐视留贼邀功卒使唐祚不能支持今刘豫无黄巢之衆而陛下当唐室之兵其如诸将自为之计坐视安危何况夫庸将之见但求利己岂复忧君盖敌灭则将帅无要君之权士卒无频滥之赏其有包藏祸心者则坐视成败恃其主兵渐成跋扈古人师克在和今陛下将士虽衆孰讲亷蔺之欢由此观之将帅贤愚不卜而可知也臣闻之上下征利其国必危今之主将无非营私背公蠧国害民之徒何以明之居于市则有囘易之库居于水则有囘易之舟所至擅𣙜酤之利则官课为之不登州郡恣无厌之求则民力为之减耗坐糜廪禄无补事功至如主将利其家则士卒利其身使民无措手足之地孔子曰百姓不足君孰与足古人居则隐兵于农出则因粮于敌且如羊祜之镇南夏也初无百日之粮及至季年有十嵗之积曷尝湏求国家月费亿计止自营田之利以勤羸弱之兵臣观今将帅征求市利无所不为止速私家之富靡䘏国计之殚况国家所入止有东南数郡其得既少于昔时而其用复倍于曩日良由诸军唯慕虚名不求实效广收羸弱之兵以益请粮之数观其一军之内堪出战者复有几矣备虚名者又复有几矣以有限之物而赡无用老弱之兵则财赋之得失不卜而可知也臣闻之人无勇怯唯其所用世之説者必曰吴人怯而汧陇之人勇昔吴王夫差败齐于艾陵辱晋于潢池兵无敌于天下则吴人安得谓之怯苻坚拥百万之衆当淮淝之败草行露宿闻风声鹤唳而恐则汧陇之人安得谓之勇今国家所赖者止知有西北之兵不知有东南之士古人有言曰勇怯在乎法成败在乎知怯人使以刑则勇勇人使以赏则死臣观西北之兵刑不可以威赏不可以劝何哉良由杂乌合之衆混招安之徒刑之太重则去此而就彼赏之太轻则志惰而心离又况诸军无非溃亡之党子女旣足金帛亦丰常人之情无子女则以子女为好无金帛则以金帛为贵今二者将既自富士亦不乏彼不待赏而足又将何以劝臣观今之士卒当其敌人稍息边境暂寕则偷生戎旅以干廪禄若或暂当移屯骤尔行役且兴怨谤之辞欲生奔北之志况于临敌用命岂不溃亡由此观之士卒之能否不卜而可知也臣闻之蛇虹弥天东晋所以止于吴而不能有中原故曰天垂象见吉凶圣人则之自艰难已来金人乗势一陷维扬长驱京邑纵肆其衆陵虐行在社稷之危甚于赘旒赖厯数之有归致旧物之不替金人一去四年不敢加兵盖以知我宋方兴而未艾也奈何无知妄作更易天命假神器于刘豫分神州为伪齐虽欲使中原自相攻取而天祚大宋亿兆攸归曽无有二故日月齐明星辰顺纪上则元象无差次则雨𤾉协序古人有言曰天视自我民视天听自我民听今讴歌者无不吟讽徽猷狱讼者无不思于圣德由是天意渐囘而中兴有兆臣谓天时不如地利地利不如人和故百姓归之则为王百姓去之则为匹夫臣窃观京畿陨丧九服崩离天下嚣然将帅士卒鲜不背叛忘君亲之辱偷一时之安大臣或降于敌将士或散于盗辜负国家蔑存忠义徃徃十有八九独我宋民懐祖宗之德乐陛下之仁从驾者者正犹邠人之归来太王安业者正犹百姓之讴歌大舜衣冠黔首悉图二圣之归凋弊疮痍欲复戴天之报迩无异言逺无异望咸有一节初无二心今天下但闻卒叛未闻民叛何以验之臣闻京东之民见属伪齐刘豫行十一之征可谓取民有制而民犹痛思宋德南望王师如旱望云箪食壶浆家家为备积谷助粮人人有心巷闻傒后之嗟里有来苏之望民心如此宋复何忧臣以谓人事之和不卜而可知也臣闻之先发制人后发制于人故事有缓急势有先后昔东晋之有全吴者以其得淮南故也当苻坚兴举国之衆取孤旅之晋设若恃长江之险延袤江左纵使坚衆未即南渡而对垒淮上相持嵗月则晋岂复有百年之永乎赖谢安之谋谢𤣥之鋭迎敌于寿春败贼于淝水所谓得先发之道也今淮南虚有屯驻之名而无必战之实衆兵皆在江南而轻兵独当淮右万一敌人得计夺我上流奄我淮甸掠我州郡对垒江傍胜负虽若未分而雌雄岂逃一决若坐以相持久于嵗月使舟车不能通粮食不相及备前而后寡备左而右寡岂国之利乎今淮非特唇齿之地实腹心之图臣闻敌人窥我襄汉则陵侮之萌不卜而可知也今夫知敌人之虚实则制人不可不先也知国势之安危则图维不可不豫也知将帅之贤愚则委任不可不择也知财赋之得失则国用不可不图也知天时之变动则天与不可不取也知人事之从违则民利不可不兴也知陵侮之有萌则敌谋不可不伐也臣见天下之情当其事缓之时则可因循及其急迫之际则宜力断今天下可谓急迫矣臣闻之中原者譬如国朝之心西蜀者譬如国朝之腹中原既割据为伪齐西蜀复几陷于敌手如人之身心腹割裂其能活乎向以国家之难系之存亡何哉东南之地不过百郡土地日削形势日单于天下无三分之二其地狭一也地倾而人衆山多而物稀居中原之一偏其人贫二也其土薄而不厚其水清而不深无兴旺之气非帝王之州三也有此三者虽陛下谦德自保于全吴至仁不争于天下而百万之师坐糜廪禄一嵗之间国用不赀设有干旱水溢之年将如之何又况土地日削则财赋日少将何以给士卒之费乎臣窃谓中原不取则帝业不恢中兴无期危亡有兆何则金人虽强实不足虑刘豫虽㣲其祸可忧且如金人其来有时其居不久来则避之去则复业此不足虑也明矣至于刘豫以臣窃国凭借金邦素无人望唯多诈谋彼以一旅之衆当孤危之时不一平之设有大于刘豫僣据一方将何以处之呜唿晋室之乱起于元魏继踵僭窃终不能平没晋之世不复故疆今刘豫恃金人之势露不臣之心自揣悖逆与我圣宋必不两立势无俱存彼若以利害诱动金人进屯淮右虽不交兵纵未南渡两军相持积之嵗月必有存亡将何所逃臣以谓先擒刘豫则金人自定昔羊祜有言曰期运虽天所授而功业必由人而立我不一大举扫灭则衆役无时得安今陛下国势如彼之危不毅然举兵以决胜负臣恐因循嵗月大祸将至臣尝譬之病者沉疴积月而药石自疑服之温则疑其实服之凉则疑其虚虽有医功议论不同处之无断既或药石迁延嵗月殊不知日月既深病亦弥笃逮至膏肓医所不及臣以谓今日时势存亡显着事理灼然若曰今日未可举兵不知何时而可也兵法有曰不战而屈人兵之善也今天下之人皆知以不战为善殊不知力能胜人谋能制人则不战为善臣切评天下之议者不过曰金人兵衆昔苻坚非不强也王莽非不衆也以苻坚之强王莽之衆光武东晋避之可也不战可也唯其势不可避亦不可不战因其必危必亡之势而为死战却敌之计是以成功臣切观自丧乱之后未尝接战设或遇敌非因战败多由溃败今无战胜之功而责人自服不亦难乎又况皮币不足以塞其贪事之以皮币则不得免焉犬马不足以充其欲事之以犬马则不得免焉金玉不足以厌其求事之以金玉则不得免焉和议不足以得其信求之以和议不得免焉金人反覆陛下知之详矣今又割中原以假刘豫其志不特以中原攻中原也将以併土地也将以危社稷也臣窃谓祖宗创业之艰难累圣继承之不易天下一统垂二百年今鼎足分裂于贼臣国势受制于强敌虽有大江之南已失祖宗之业囘首中原神人共怒尚宜力谋克复以雪大耻况彼呑併之萌已兆而危亡之祸将及岂可不为之计也臣闻金人以刘豫为所爱以中原为所谋臣愿先夺其所爱伐其所谋彼必气詟胆丧万一旧恶不悛长驱复来俟其深入誓师血战绥靖邉隅彼必蹈苻坚之覆车而陛下享有光武之中兴矣昔晋室之强取吴之弱易于仄掌议论异同至于数载设非羊祜谋之于前而张华杜预賛之于后岂复成功臣以此知能断大谋者少而因循偷安者多也臣尝闻否终则倾物极必反昔光武以数千之衆当王莽百万之师谢𤣥以七万之卒迎苻坚九十七万之衆强弱固不等矣衆寡固不敌矣卒能败王莽之衆衂苻坚之师者无他正如兵法所谓投之亡地而后存蹈之死地而后生者也今人无王莽苻坚之衆而陛下数倍先武东晋之师加之否终丧乱危于光武东晋之时不一大举其将焉恃又况金人不能自却刘豫不能自灭国论未能佥同将相未尽乐战唯陛下有宗庙社稷之重继统承休之託上则有君父戴天之仇下有黔首涂炭之厄利害系乎陛下一人臣前书论冯道杜充详矣伏望应天顺时躬行天罚愿宸衷之独断无筑室于道旁呜唿二圣䝉尘于沙漠岂不朝思暮想望陛下复中原而为归期宗庙迁移于乱臣岂不幽思冥忿望陛下复中原以归祭祀陛下幽明有此责望之重岂可安于东南而不为克复计也臣固知陛下天资纯孝懐思二圣屡轸圣忧朔望之遥瞻愁惨天地盖亦忍耻含羞以图后效虽天听之屡决奈衆议之不同致使稽迟嵗月坐待危亡臣窃观陛下下求言之诏开忠谠之路可谓有意于中兴矣言之悖谬者无罪言之切当者有赏可谓有意于听纳矣今虽赏可采之言未见可采之事岂左右之臣以为计不出己功不在身执一偏之见而惑陛下之英断欤不然何其能善善而不能用也今臣所陈痛切可见万一复有议者以臣狂妄沮惑圣断伏愿脍臣之心以谢不忠之臣臣窃观囘禄之祸嵗嵗为灾虽生灵之可伤亦天意之有自然天道幽逺人所难测而臣臆説敢试明之夫火生于寅其旺于午宋火德也驻跸南方正当此地故其患不在于朝廷而其灾当及于百姓今上象无变而火灾屡焚岂天亦欲陛下归中原以正其位乎不然何其屡祸百姓以为警戒陛下诚能垂日月之明奋干刚之断念生民之无辜知火德之独旺整我六师克复神京上则顺于天道下则安于百姓则今日之灾安知不为成王之雷风宣王之旱魃反为生民之福也臣又闻国使之来问好虽通以臣料之情亦可虑何则金人反覆诡诈万端可以力胜难以义服今此之来非国有变故则重有须求臣闻道路之言金国近年自相呑噬夫敌人之强可以间也无事则或相安见利则必相逐欲其必争可试以利今也子女玉帛当充其国因此争鬬乱复何疑万一果如道路之言则刘豫孤立无此救援必借耒使安此人情缓我嵗月胡不闻唐俭为使而李靖因之食其为使而韩信袭之已验之祸不可不戒设或无此数谋必将重求割土厚责嵗币强我所难夺我必争从之则国削身危违之则起瑕生衅其从与违将何以处臣以此思之昼则忘食夜则忘寝痛为陛下惜也今使命将至不可中辍万一厚有须求臣愿陛下阳诺隂违俟其还报乗其不疑一怒亲征刘豫可擒臣窃观当今天无变象于上人无离心于下时哉时哉机不可失陛下不于此时亲御六师躬行天讨则必有后时之悔也臣窃见陛下设髙爵以宠将而将不加劝竭廪禄以赡军而军不加鋭彼敢战之士一嵗骄惰于一嵗而懐乡之卒一年更甚于一年若曰缮甲治兵养鋭待时臣未之闻也臣观今之兵权委寄太重且如重军相唿必曰某姓某家之兵观其称唿自相尔汝度其权势必不统一呜唿食土之毛莫非王民今不知陛下但知有将帅者无他良由下权太重而上威不张也平居无事既相尔汝互相招诱认为己事万一当敌谁肯相救臣以谓陛下若不收囘兵权亲御兆衆方且姑息将帅之不暇岂能却强敌而取中原乎臣观今之士卒已无鬬心论其敢战必不若淮南之民而淮南又不若京东之民臣闻京东之民苦于刘豫思我圣泽犹子懐父大兵临境彼必倒戈自我为攻取有征无战但当明其政刑恤其士卒弔民伐罪别无绎骚若使京东之民自战而胜则吾之士卒岂不懐惭自相激励军威旣张士气复振然后乗机北伐克复故疆夫何难哉臣闻知者千虑必有一失愚者千虑必有一得臣虽至愚岂无一得古人有负日之暄欲献于其君者其谋虽拙其忠可嘉今臣以至愚之言而类负暄之献区区之诚盖亦可见臣非得已而不已者况臣已䝉陛下命之以官夫复何求良由忠唯许国义在救危止知爱君不知斧钺之可畏止知忧国不顾㣲躯之存亡也于是譊譊不已复有所言盖臣之忠义能为人之所不能者今臣所陈或有可采愿陛下试臣以难万一忠义之迹言与行违臣甘膏斧钺以戒天下狂生况臣初非自衒亦非躁进实以国家存亡为忧中原丧乱为念伪齐未灭臣无生理臣恐如夷齐死于国亡之后无补败灭故始以天无二日为喻而终以必擒刘豫为请言虽率尔其理甚明伏望陛下听而纳焉天下幸甚干冒冕旒臣无任俯伏待罪之至臣伸昧死百拜三朝北盟㑹编卷一百五十六三朝北盟会编卷一百五十七钦定四库全书三朝北盟㑹编卷一百五十七宋徐梦莘撰炎兴下帙起绍兴四年正月二十九日己卯尽三月十五日乙丑绍兴四年正月枢宻承㫖章谊中书舍人孙近使于金国二十九日己卯右迪功郎新授监广州寘口场盐税吴伸再上论大臣非辜书正月二十九日右迪功郎新授监广州寘口场盐税臣吴伸谨斋沐裁书昧死百拜献皇帝陛下臣闻赵襄子见围于晋阳罢有功之臣五人髙赫无功而受上赏五人皆怒襄子曰吾在危厄之中不失臣主之礼者唯赫也子虽有功皆骄寡人孔子闻之曰赵襄子善赏一人而天下知君臣之礼臣读至此每兴嗟而不能自已岂举世无髙赫之徒乎将功同而赏异乎将使忠信之士不容于朝端乎将使忠信之士陷于罪戾乎昔人有所谓忠信而获罪者此臣所以区区昼则忘食夜则忘寝痛为天下国家惜也臣闻建炎之间苗傅作乱一夫唱恶宝位迁移废主立幼擅国威权当是之时天下皇皇左右无措皆有骄君之心未闻有尽礼之臣至于能赴国难者尤鲜其人独一张浚以㣲弱之书生率天下之义士忠诚一发勇冠三军遂擒元兇用复大宝张浚之忠闻于八荒达于皇天岂特士卒知之虽三尺之童亦知之岂特三尺之童知之而陛下亦自知之昔申蒯陈不克赴荘公之难不能成功后世犹且义之况于唱天下之大义立百世之大功乎臣虽不敢僣拟仲尼之褒贬切谓张浚贤于髙赫逺矣嗟夫才有短长事有优劣可谓忠有余而智不及臣请为陛下毕陈其説臣闻张浚之帅陕右也忧国忘家见危致命食不兼味禄无羡余闻利国之言咨嗟而不能已见忠义之士延礼唯恐其后廉洁爱民士卒化之而不贪公忠御下吏民善之而无谤此所谓忠有余者也料敌人之不审陷曲端于无辜昧左右之谮言执一己之私断失五路之地衂数万之师覆军陜右延敌窥川取怒朝廷歛怨乡曲此所谓智不及者也今五路失利四川孤危罪在张浚夫复何説而臣有言者无他臣恐快朋党之私堕敌人之计絶忠臣之路何以言之臣闻女无美恶入宫见妒士无贤不肖入朝见嫉盖贪冒之心人情所同朋党之私古今皆有且夫为台諌者必欲速专均衡此贪冒之渐也甲居台辅则甲有亲戚故旧乙居台辅则乙有亲戚故旧甲或罢政则甲之亲戚故旧无所依焉乙或罢政则乙之亲戚故旧无所依焉此朋党之私也今张浚还朝不复元枢之位必正台司之权在同列必嫉之或有荐擢更易差除在百僚必嫉之若不羣而攻之排而逐之则上下俱缓迁叙之阶朋党不得少固其位万一衆口铄金积毁销骨挤以失地之罪陛下不得已而逐之岂不快朋党之私乎臣闻鲁以季友治乱魏以无忌折冲虞不用宫之竒而晋并之吴不用子胥而越并之田单纵反间于燕而乐毅罢陈平纵反间于楚而范増去子玉死而文公之君臣相贺廉颇逐而白起之筹䇿得施借使张浚智虽不及数子忠实优之臣窃谓今世如张浚者复有几焉万一忠臣见遂必有不忠者至观其用兵虽败金人未必不忌其忠设或反间得行而张浚罪去岂不堕敌人之计乎臣闻齐威前有尊周之功后有灭项之罪春秋书夏灭项为齐公讳之故古人以功覆过良有以也今张浚复辟之功大失地之罪小非特臣得以知之天下之人所共知之何哉金人起兵三十余载北灭契丹南侵中原天降丧乱敌势孔炽张浚以五路散地之兵当百万熊罴深入重地之敌如煅投卵其不敌也明矣尚能枝梧数年与之相持及其退保四川敌人卒未能下盖亦张浚之功也若曰失陜西之地溃五路之兵为可罪则曩者失太原之利致陷神京失神京之利播迁二帝祸延今日遂使翠华巡狩于海滨贼臣割据于中土当时用事之臣比之张浚罪状有差如是张浚功大而罪小也又明矣设若寘浚于罪地后之有功者又欲与赤松子游使未立功者将以张浚为戒后有患难谁肯赴之岂不絶忠臣之路乎臣窃见里巷交谈人人为浚危之咸曰某党某人欲有言也张浚之来章疏列上必于失地之外吹毛求疵増其过恶陛下虽有襄子之明必不能却如簧之言以保全之若然茍张浚未来则其罪缓张浚即至则其罪速万一果如道路之言则张浚之罪将无所逃何则张浚不至则议者必曰慢而不恭有违命之恶浚即来则议者必曰覆军之将有失地之罪今迟迟其行岂非畏人言乎抑亦自谓无功而归羞澁其行乎方其未至已有论列其罪者及其还朝廷罪之何疑臣又闻道路之言曰非特一二人欲言之且将羣而攻之不特羣而攻之必使之罪去而后已呜唿开言路者所以纳公忠而去偏党也今以朋党之私而所亲所旧虽有大恶则遏而庇之非亲故虽有小过必招而逐之至使执政不敢除一吏忠臣不获全其身可胜惜哉嗟乎言张浚之短则易为张浚之事则难若试以言张浚之人而任张浚之责则败绩尤甚于浚矣臣窃谓艰难以来未有臣如浚比者万一使言者必行而浚罪去不知谁可继其忠乎古人一贤胜百万之师若贤者不容于朝且欲其修政事而戢强隣不亦难乎臣尝闻周公使管叔监商管叔以啇叛夫周公弟也管叔兄也周公之过不亦宜乎当时以功覆之后世亦未尝罪周公而议者则曰周公之过如日月之蚀焉今张浚失地之过虽明而赴难之忠亦至臣恐攻言易入听断所难伏望陛下痛加察焉无使朋党得以快其私无使敌国得以乗其间无使忠臣因而晦其迹实宗庙社稷之福天下生灵之幸也臣与张浚居处则异乡势位则相邈既非亲戚亦非故旧初无私于浚也今论张浚之一身而玷及满朝之权贵臣固知不得罪于今日必歛怨于他时臣之弃斥几不能免其必有言而无媿者臣自谓视富贵为甚轻以忠义为甚重今至公之论忤及权臣不过使臣终身不得仕进尔至如张浚复辟之忠今古所难臣以忠义得罪虽伏之斧钺赴之鼎镬在所不辞岂畏朋党之害乎臣之所陈披肝沥胆听之罪之唯陛下所命焉干冐冕旒臣无任俯伏待罪之至二月七日丁亥乌珠侵仙人闗十一日辛卯吴玠及乌珠战于仙人闗败之乌珠欲大举兵期必入川刘豫之弟益方知长安宻使人告于呉玠使早备之玠为垒于闗之旁曰杀金坪是日战于仙人闗下玠命将士更射又出鋭兵出其左右凡拒战五日金人皆败初金人自元帅以下皆尽室而来又以刘豫腹心为四川招抚使既不得志乃退据凤翔十四日甲午吴玠斩其统制郭震熙河经畧使闗师古叛附于刘豫吴玠自辛卯战于仙人闗乌珠日夜交战不息统制郭震为乌珠所袭破其寨王师屡败绩甲午玠斩震以狥于衆檄召知金州王彦熙河经畧使闗师古来救援彦与师古皆不至师古叛附于刘豫绵威茂川石泉军安抚使刘以兵来援召赵鼎赴行在罢都督府朱胜非方图进取先议欲取荆襄乃奏上乞罢都督府使诸将得自奋发上从之遂罢都督府张浚至行在张浚在川初承召命也王庶以被浚奏劾之落职宫祠复迁通议大夫就委浚差人津遣庶下崃浚具奏曰臣以被命还朝与王庶偕行庶以疾留而浚乃赴行在既到阙有㫖军马拨付杨沂中军心皆不平随行钱物置于左藏库为封桩给赏库今为左藏库南库三月八日戊午赵鼎参知政事十五日乙丑张浚罢知枢宻院资政殿大学士提举临安府洞霄宫侍御史辛炳言张浚陜西败事之罪故罢之也绍兴四年三月十五日都省剳子臣寮上言切见知枢宻院张浚昨被命宣抚川陜等路五年于外误国非一近有㫖召还罢宣抚职事为浚者义当疾驰赴阙以待罪斥而乃偃蹇自若徘徊乡里累月不行已而尽掠公私之财选鋭兵自卫出蜀至湖湘间妄以均给军须为名独擕所积单骑而先朝廷尝降指挥令伺候一行官兵同来复不遵禀今闻已至近邑颇骇衆听不知浚何施面目敢见陛下也浚以便宜辟置如李允文王以寕傅雱之非其人为湖南北之害浚以私意作威如曲端赵哲之良将皆不得其死轻失五路坐困四川无分毫之功有丘山之过虽膏斧钺未足以谢宗庙在天之灵不自修省每多妄作擅造度牒铸印记肆赦减降出给封赠磨勘绫纸之类皆有不臣之迹议者谓陜右之人无一日不懐归中国但诸师业已叛浚闻浚还朝恐惧不暇若蚤正典刑示天下以不复用则陜右地不劳师而自复矣陛下方信赏必罚以图治功浚之罚无可恕者臣愚欲望圣断特降睿㫖重赐黜责以为臣子之戒候勅㫖贴黄称臣谨按浚不臣跋扈之迹初若不甘还朝旣而自不皇安乃尽掠四川公私之财借手为赎过之计若令复领旧职其计遂行恐非公朝所宜伏乞睿断早赐施行又臣僚上言尝闻汉王恢请击匈奴而以亡失轻罪伏诛故武帝之威终能逺振四夷唐房琯乞复两京以丧师陈涛被罪故肃宗之功能再造王室人主将以有为于天下非大明黜陟不可也而况罔作误国犯分慢令兼人臣之衆恶非特恢琯一时败事之比者乎谨按知枢宻院事张浚本无才术自任轻儇偶当用人之际遂叨分阃之权付以便宜使之黜陟而乃不循分守职妄自尊大喜怒任意措置乖方生杀废置不复知有朝廷既失五路又扰四川流毒之余及于隣路受命五年丧师失地而归人臣之罪孰大于此顷者金人攻陜西惟环庆帅王似能坚守西熙河帅张深能杀退金人金人不敢留五路以二人故有稍安浚旣至宜因用之乃反罢张深王似代以赵哲辈将士解体已不为用矣及妄听间报以为敌衆可取遽为富平之举卒至覆军所亡将士金帛粮斛不可数计遂失五路及其行法又不当于衆心富平之役惟赵哲在衆人中尚能当前转战用命势力不敌而溃诸路畧无策应浚乃独诛哲致其徒怨叛后并力攻川口者是也浚初拜曲端为大将端素有威望使统衆固宜及为富平之举端以为未可力争之浚怒安置恭州及败宜谢端而用之乃信王庶一言委端仇人康随为䕫路提举保甲兼提刑罗织端置狱大暑中炽炭围之致之死部曲又皆叛去其后日夜攻川口公行文檄求端于浚者也赵哲曲端溃卒拥陜西劲兵力窥川口金人特因之耳又用赵开营财利括膏脂行𣙜茶盐及隔糟酒法苛细特甚黎庶嗷嗷无所告诉外召敌攻内结人怨四川之不亡者幸也凡朝廷所除监司郡守至辄不许上必已所命乃得赴张浚以老乞退则令五日一赴宣司治事此例安出哉甚者擅肆赦宥一嵗凡再自古便宜未如是之专也建炎三年十一月金人已渡江后滕康刘珏得浚十二月书犹言金人在云中今嵗定不南来宜持重勿妄动斥候如此疎缪可知湖南北宣抚使处置使用所管地遣李允文王以寕假以便宜肆行生杀遂乱两路且便宜朝廷止付之浚岂当复以便宜付他人也上下相付何所不至哉浚败事而归不自知罪犹傲然偃蹇逡巡留连移文邸吏令计㑹临安府葺治府地浚谓枢廷权为己家物乎浚既被召尽刷四川之物以行科卒之扰敷及下户尚敢託言那辍随军钱物应付解潜程昌禹欲以邀功不知随军钱物从何所出哉既罢宣抚处置使而沿路妄有行移至剳下崃州荆南潭筠吉䖍袁州兴国军计置箭每州二三百万及令川陜宣抚使计置黄牛角二千对又严以约束诸州知难计置箭即具因依囘报浚既知其难办而故为此骚扰其徒欲自市求进不复恤人力之困也赖陛下灼见其奸计置牛角一节更不施行不然匮蠧所及何时而已乎浚闻罢之始则迁延不行中则疑而有请欲候至潭州道路无虞而后造朝近又奏乞至衢州留数日修治器甲今闻政府虚位则至衢州一日而行星夜兼程不复留滞何前缓而后急耶自谓罪恶可以计免名位可以力至不畏邦宪不䘏人言出入自如何所恃赖陛下纵欲曲全体貌未寘于法奈天下公议何欲望英断早赐窜斥以为人臣误国之戒伏候勅㫖又臣僚上言窃闻知枢宻院事张浚将到行在不知陛下遂以枢廷处之邪中外之议有大不然者臣不得不论也浚为黄潜善所知自兴元府曹官一二年引为侍从潜善当国一时所引皆憸柔妄庸之人而浚为之上客乃金人饮马长江有窥江南意浚欲避祸逺去乃建议出抚陜川悉拣西北精兵自随荣归故乡引一时轻儇䛕佞小人如刘子羽程唐辈参议军事以徃陜西以私意斩环庆路安抚使赵哲复捃摭旧将曲端狱死由是将士解体溃叛降敌而陜西州县陷残几尽赤子肝脑涂地皆浚之为也其后敌骑长驱遂至兴元浚惧不知所为遂引兵逺遁而敌亦稍自退归浚辄妄奏获㨗功状欺罔朝廷诛求聚歛人不堪命四川骚然怨情刻骨于是悔宣抚之来甚于敌也陛下初许浚便宜除陟盖以军事在逺不欲从中制也輙立招贤馆有视直龙图阁之命以孺人号封参议官之妾陛下昨尝遣中使传宣抚问浚乃与之功秩劳其逺来自古岂有人臣輙加官王人之礼其狂悖甚矣大抵浚本妄庸幸值艰难专制一方志盈气满遂欲飞扬跋扈赖陛下圣明辩之未晩亟遣郎官持节召之浚稍知事节当亟交割军事即日就道而乃偃蹇迁延始则欲候秋凉进发次则欲上塜焚黄又欲候道路无虞然后赴阙公然上章慢侮君命闻者无不扼腕既到鼎澧间又擅差抚谕官骚扰州县又檄荆湖八州军配出箭又令川陜宣抚司计置牛角取媚朝廷始则以轻脆暴恣败事中则以跋扈偃蹇为物议所不平卒又以谄媚伏望睿明察浚罪状断自宸衷乞赐罢黜明正典刑庶几少慰关陜横死之人少解川蜀愤怨之气亦以为人臣跋扈之戒伏候勅㫖又臣僚上言臣近尝上章论列知枢宻院张浚不臣跋扈等事皆公议所共愤嫉不平皆浚之辜负陛下擢用付与之恩畧无畏惮一至于此若不以明正典刑何以示臣子之戒念思切宥宻之地实掌兵机方今行朝神武之兵拱卫清跸无虑十余万衆早夜激昻忠勇之气咸愿报国若浚者何施面目敢居其上然而旬日以来偃然自若人情疑惑岂不揺动臣职在言路尤切寒心伏望圣断赫然出臣章疏亟降睿㫖重行贬窜少慰天下忠臣义士之望臣不胜幸甚伏候勅㫖贴黄称访闻浚所领兵等已至行朝已録白所奏章疏缴申浚照㑹讫伏乞睿察又臣寮上言臣近尝论列知枢宻张浚罪状至今半月未蒙施行浚亦偃蹇枢府恃以为安中外愕然无不惊疑臣已録白奏状副本申张浚照㑹去讫切以威福者人主之大柄赏罚者天下之公器有福而无威有赏而无罚是犹天之有春夏而无秋冬也陛下歴观前此之为人臣有如浚跋扈僣拟者乎有如浚之专恣误国者乎有如浚之欺君慢令者乎一犯于此已不容于公议况兼有衆恶其逃于典刑哉欲望睿断检㑹臣前奏降付三省早赐窜黜施行伏候勅㫖三月十五日三省同奉圣㫖张浚除资政殿大学士右通议大夫提举临安府洞霄宫任便居住三朝北盟㑹编卷一百五十七三朝北盟会编卷一百五十八钦定四库全书三朝北盟㑹编卷一百五十八宋徐梦莘撰炎兴下帙起绍兴四年三月十七日丁卯尽四月四日癸未十七日丁卯张浚落资政殿大学士依已降指挥宫观臣僚上言切读臣僚章疏论列张浚罪状非一致有跋扈不臣之迹臣愚伏望陛下将所除张浚资政殿大学士指挥特赐宠罢候勅㫖三月十七日三省同奉圣㫖张浚落资政殿大学士依已降指挥宫观落资政殿大学士告词勅授钺专征宜懋图功之畧丧师失律难逃误国之刑矧衆积于罪尤致深骇于闻听大臣乃尔公议谓何张浚早以时才幸䝉器使亟跻荣于仕路遂集长于本兵权贻窃位之讥首建兴戎之议旋分权于帅阃寛西顾之忧乃玩敌于邉陲因以召南侵之侮轻失五路坐困四川兵溃莫收怨结于下始嫁败亡之祸斩将及于无辜继陈克复之功露章轻以罔上假便宜行事之势忘人臣无将之嫌省内阁以招贤拟尚方而刻印敢行赦宥仍擅恩封朕将畧其不贷之愆以尽曲全之意肆加严召辄慢令以辞行仰冀要权犹括民而求媚妄作至此夫谁可欺俾遂释于枢机且务全于体貌弹章荐至宠典难私其镌祕殿之华徃即贡祠之逸昔髙宗鬼方之伐戒勿用于小人而王恢马邑之谋罪必加于戎首今朕为汝特屈常刑尚服寛恩无忘省咎可落资政殿大学士依旧宫祠尚书省札子臣僚上言窃闻近者三省初画降圣㫖张浚除资政殿大学士提举临安府洞霄宫任便居住续有㫖落职依旧宫观外廷传播诚未厌服盖人君所倚以为轻重者大臣也百官所视以为表仪者大臣也大臣而有不臣之迹将无以训迪在位百执而于堂陛之严尤不可不戒也况今日危难之时乎臣谓君臣之道施报而已使臣以礼者君之所以施也事君以忠者臣之所当报也施而不报是不忠也臣而不忠是不臣也况为大臣乎陛下擢浚而不次用之付与之权几半天下施人之礼可谓厚矣浚之败事误国报称蔑然浚若知有朝廷则必畏惧循省求为补过之实乃复跋扈见于不臣之迹日甚一日前此衔冤抱恨投匦于陛下之前者无虑数千万言皆陛下所详知臣故不更详言之也为大臣而不知有朝廷其不臣莫大焉臣尚意浚至国门之外必俯伏待罪岂有面目敢近清光不谓其狠傲不恤偃蹇自如遂安厥位逮臣与常同録曰章疏以示之后方具请已而不甘听朝廷行遣指挥忿然即行观其造朝尚敢如此陛下虽容恕公议之所不容也公议可畏臣其可但已也陛下方开公道明赏罚若浚之臣不窜之岭表不足以塞公议宫祠自便所至必有以动揺人心者为害非一臣愚望欲圣断早赐睿㫖施行伏候勅㫖臣僚上言臣尝观舜去四凶而共工驩兜三苖曰流之放之窜之而已至鲧则曰殛之盖鲧平水土九载绩用勿成误及天下非若共工之象恭驩兜之朋党三苗之饕餮而已此罪所以独重也恭惟国家渡江以来虽为削弱然秦根本之地尚存也陛下付张浚枢柄之重假以便宜之权自闗以外使浚专之其委任之意岂特使浚保守川陜而已哉盖欲壮根本之势渐图经制两河以复中原也浚既不能谨守尚存之地乃举三十万之衆一旦委之敌人尽失五路遂使敌骑乗胜长驱侵犯川蜀浚方引兵退处安稳之地残虐四川为刺肤锥髓之横歛受命五路所失地土人民甲兵财物不知几百万岂特九载绩用弗成而已乎浚之一身何足以谢川陜生灵哉若其轻率妄作僭傲不恭之事则臣前章已具奏陈更不烦凟圣聪自陛下灼知其罪命使代之召浚还朝天下孰不企望公朝明正典刑投之蛮荒以御魑魅今尚祠馆优秩安居便地诚未足以厌服公论欲望睿断不疑谪浚散官窜之岭表以为误国之戒以慰天下之望伏候勅㫖贴黄称契勘昨来敌骑渡江滕康刘珏以措置乖方尚犹谪授分司之官湖南拘住今浚之罪百倍康珏欲望睿明比照轻重施行二十一日辛未张浚福州居住仍令本州拨借官田一十顷臣僚上言近者三上章论列张浚败师误国不臣跋扈等事陛下罢浚枢宻府落浚职名初若欲正浚之罪以示天下而圣慈寛贷圣恕包容格屈邦宪未厌公论盖禄以祠宫处之善地皆非浚所当得者乃复给借官田以继其富是以赏之臣所未喻也浚之败师误国举五路而弃之虽身膏斧钺不足以谢平三十万之衆浚之不臣跋扈不知有朝廷虽投卑魑魅不足以快忠臣义士之愤若浚之罪无可矜者今纵已废示不复用然川陜之人自闻浚还朝朝夕反侧视浚之去留与夫得罪之轻重以为安危则浚之窜殛其可缓邪五路叛师初非得已若正浚之罪则叛兵归顺不约而同四川贫民不堪歛取之酷恨不食其肉若正浚之罪则逺情慰安不戒而孚朝廷以浚之所以得罪之因明正典刑以播告之亟遣使怀诏抚谕正今日之罪前此浚以还朝为名迟回逾年竭四川公私之财以归助行在军湏之费其实自为身谋厚啖一行官吏士卒以买其情口食犒设赐予之类无艺徃徃钱物不明不可稽考原浚之设心尤可罪也逮兹去位闻有恋恋泣涕唱为不平之语者浚之门下党与有力焉臣谓禄以祠宫处之善地加之拨借官田川陜传播岂不揺动朝廷播告之意臣愚欲望圣断早赐睿㫖改正取进止三月二十八日同奉圣㫖前降借拨官田指挥更不施行四月一日庚辰朔刘子羽落职差提举江州太平观任便居住尚书省剳子臣僚上言近论列知枢宻院张浚昨宣抚处置川陜等路丧师失地败事误国已降指挥落职宫祠令于福州居住陛下厚恩特寛典宪臣闻浚所引以参军事者皆妄庸小人而专横之甚衆所切齿者唯刘子羽未见施行臣不得不论子羽天资险佞有以媚浚故见信任凡浚过恶皆子羽助成之秦蜀之民欲食其肉顷者富平之举诸路将帅多以为未可子羽弗思金人诡诈不测轻听间探断然自以不疑卒至覆军使五路生灵肝脑涂地全秦之失子羽之谋也富平既败浚独罪赵哲为不用命已斩哲后知其失出榜尽释其余将佐之罪子羽至凤翔不以为然复欲斩慕洧及其次统领诸将而下人人恐惧相率叛亡子羽所致也五路既失浚退归阆州令王庶知兴元府庶措置稍就绪子羽欲得之因而谮毁卒夺其任陜西叛将闻子羽至必欲杀而后已诱金人併力以攻遂破兴元朝廷差王似卢法原为宣抚副使子羽乃于浚求宣抚判官隂夺二副使之权事无大小子羽专之浚已有施行者子羽辄涂抹改易官吏畏其气焰敢不禀承浚亦为其所胁持不复敢谁何以士大夫所言子羽之罪擢髪不足数未有可与子羽同科者自降指挥发来赴行在领鋭卒以归建州之崇安县盖其乡里及闻浚到即出迎于信州今乃称疾不至为人臣偃蹇不恭慢侮有如是者乎不正明刑曷慰公议伏望睿断早赐窜殛少快秦蜀将士军民怨愤之气取进止四月一日三省同奉圣㫖刘子羽落职差提举江州太平观任便居住又臣僚上言臣闻惟辟作威所以御世若其施之或轻或重失其当则不足以为御世之术必考核其实置诸典刑参合公论厌服人心然后为称故其威罚之行足以使人震恐莫不惩革当舜之时四罪而天下咸服盖出于此臣切见顷年张浚宣抚川陜而幕府用事所言皆听莫如子羽一介小人愚懵无识轻躁寡谋强愎自用专主军职昧金人之诡计賛富平之大举丧败师徒十余万衆其罪一也隂怀私怨力沮曲端出竒之䇿妨功害能掩蔽赵哲鏖战之勲耻已谋之贻败规移咎于他人既斩赵哲复害曲端冤陷二人一方怨怒其罪二也妄杀二将已失人心仍肆谗诬淫刑以逞其他将士日虞滥及懐不自安率衆叛去致我师携贰敌势日张全陜之境不复能保其罪三也子羽被㫖召赴行在不奉君命径归里地独至上饶迎迓张浚全无人臣之礼其罪四也夫秦蜀祸败不可胜言推其所自子羽实为之首今因臣寮论列止于落职宫祠揆之典宪是为失刑士论人心皆未允惬伏望圣慈特加睿断尽削子羽官资流窜遐荒以谢一方少伸将士之怨愤庶收既失之人心以为天下臣子之戒伏候勅㫖四日癸未刘子羽责授单州团练副使白州安置臣僚上言伏覩陛下奋发英断罢黜张浚以正误国之罪中外传説孰不欣快臣尝攷之公论以谓浚之所行皆属官刘子羽程唐冯康国为之谋康国虽已䝉放罢而子羽尚为宝文阁直学士程唐为宝文阁学士知泸州其罪在康国之上臣岂不论也子羽凶暴残刻敢于为恶首倡富平之议遂致全秦之失浚杀赵哲曲端谋皆出于子羽端哲既死浚犹出黄榜安慰诸将而子羽独于军衆之前詈辱畨将慕洧及曲端部曲张中寕等恐以军法洧等不堪愧抑遂降伪境子羽在浚幕中最为横恣虽浚之气焰亦畏其挟持莫敢谁何川陜之人切齿恨怨愿甘心焉子羽既知败事必得罪朝廷即遣其婿捆载顺流而下及被召命乗舟出崃又携髙赀与姬妾数人遽陆先归福建安居至日闻浚至抚州自数境来迎于路已而复归至今不至行在人臣有敢倣慢不恭如此迹其用心视朝廷为何如哉唐本成都富人方其欲事童贯天圣中乞怜于贯之门媪因得见于庭方贯抗礼坐于其侧饮以巵酒若饲奴仆然唐不耻也因献浑金佛罗汉像一堂得成都府路提举茶马唐旣出贯门下遂遣二使臣创第于贯之宅前尽蓄珍竒玩好之物伺贯意㫖即以献纳贯尝筑一堂生日落成之日唐为制锦绣帟幕地衣依堂之大小髙下曲折因为寿而献焉凡此所费悉出于茶马司侵盗之弊实自唐始又其狂妄之性与浚契合故浚喜之用为幕官同恶相济遂致误国今罪状败露犹为泸南之帅轻率生事岂不致冦浚之处唐唐之自处则善矣奈朝廷何奈生灵何二人之罪狼借贯盈若以常法止从褫职斥罢恐不足以为小人之戒欲望英断特赐贬窜施行而子羽比之程唐其罪尤重陛下寛仁纵不欲明赐诛夷乞流窜海岛以示国威天下幸甚取进止四月四日三省同奉圣㫖刘子羽责授单州团练副使白州安置张栻为公墓志曰太上帝即位二年张忠献公领川陜宣抚处置使遂辟公参议军事公雅志欲图敌念闗陜要地而张公一见相知非偶然者遂不辞而从宣抚司至关据秦州号令五路㑹闻敌窥江淮议为牵制合五路兵进至富平与敌遇我衆不能支敌乗胜而前宣抚司退保蜀口官属震恐有建议当保䕫州者公曰议者可斩也宣抚司岂可过兴州一步系闗陜之望安全蜀之心收散亡固壁垒以为后图则可与张公意合公单骑直抵秦州分遣腹心访诸将所在时敌骑四出道阻不通将士无所归忽闻公在近宣抚司留蜀口乃各引所部来㑹军复振公命骑将吴玠栅和尚原守大散闗敌不敢犯绍兴元年夏始聚兵来攻玠败之秋复来又大败之俘获以数万计宣抚司徙治阆中公留闗外䕶军明年玠以秦凤路经畧使戍河池王彦以金均房镇抚使戍金州二镇皆饥而兴元帅过为守备计闭闗塞堡二镇病之张公亟召玠彦议事皆愿得公镇兴元乃称制拜公利州路经畧使兼知兴元府公至之日尽弛其禁通商输粟二镇乃安谓敌用骑兵利冲突在我当先栅要地以劲弓弩待之蔑不济者且以是约二将独彦颇易公之説是嵗十二月敌由商于犯金州正月至上津彦出不意逆战不能却遂焚金州退保石泉公遣将驰告玠玠曰事迫矣当急邀于险诸将不能办我当自行不然且负刘待制即越境驰一日夜三百里中少止以公遗书曰敌旦夕至饶风岭下不急守此是无蜀也公不前某当徃玠即复驰至饶风岭敌急攻数日死伤如积更募死士犯祖溪闗以入绕出玠后玠还汉中公与玠谋守定军山玠惮之遂西公退守三泉从兵不及三百与士卒同粗粝至取草木芽蘖食之遗玠书曰某誓于此死与公决矣玠得书泣其爱将杨政大唿军门曰节使不可负待制不然政辈亦舍节使去玠乃从麾下自仙人关由间道与公㑹于三泉敌游骑甚迫玠夜视公方酣寝旁无警呵者玠曰此何等时而简易乃尔公慨然曰吾死命也夫何言玠泣乃复徃守仙人闗公独为壁垒于潭毒山上十六日而成又数日而敌至中夜斥堠将遣人报曰敌至矣诸将皆失色入白事公曰始与公等云今日敌至欲避下令蓐食迟明上马先止战地据山角坐胡床诸将奔至皆泣曰此某等驻军处而公先之耶岂可使敌矢伤公即争代公处之顷之复有来报曰敌退矣乃还入梁洋蜀大震宣抚司官属争咎公有为浮言相恐动请徙治潼川军士闻者皆怒公力为书为张公言某在此敌决不能越无为轻动揺张公用公言乃定敌遣十五辈赍书与旗来招公及玠公斩其十四人令一人还曰为我言于尔帅来战即来战我有死何招也先是梁洋官司之积公悉已徙置敌无所得粮日匮前后苦攻死伤十五六涉春已深疠疫且作遂遁去为我师掩击及堕溪谷死者不可胜计敌之去四月也其余衆不能自拔者悉降凡十数栅敌之丧失莫甚于此役方是时金大帅萨里罕乌珠辈近于蜀日夜聚谋其选士卒千取百百取十其战被重铠登山攻险每一人前輙二人拥其后前者死后被其甲以进又死则又代之如初其为必取计盖如此惟公与张公协心戮力以身当兵冲将士视公感激争忿卒全蜀境公还兴元乃遣官吏安集劳来凡溃卒之乗时怙乱山谷间者悉捕以狥自是兵势日振方便恢逺畧然张公已困于谗公亦被罪矣是嵗除宝文阁直学士和议成公谓宜及无事时讲修淮汉守备励器械治舟楫其言甚悉宰相秦桧忌之讽言者论罢复以祠禄归追复赵哲官告词勅曰朕惟公道未开私议相胜横逆之至非口舌所能争是非之分及成败而后定念折冲之故将久称屈于师言宜复崇阶用光幽壤故亲卫大夫明州观察使赵哲学通三畧智过万人早持使节之华屡启戎行之乗属权臣之用事敢专杀以肆威壮士欲言怅滕公之不见百身愿赎赋黄乌以增悲其还横列之名用假㢘平之重庶几精爽尚克歆承可特追复亲卫大夫明州观察使张浚奏乞斥逺公议行状曰公时以赴福州居住知敌既释川陜之患必将复萃师东南不敢以得罪逺去而不言且是时朝廷已盛讲和好之议乃具奏曰臣切观金人情状专以和议误我亦云久矣彼势促则言和势盛则复肆前后一辄姑请以近事明之绍兴三年秋尼堪有亲冦蜀之意先遣王伦还朝且致勤恳盖惧朝廷大兵乗彼虚隙又其为刘豫之计至委曲周悉也自后九月余覩作难前谋遂寝至十二月余覩之难稍怠则复大集畨汉之衆径造梁洋是时朝廷已遣致尧出使矣次年二月敌困饶风进退未遑先是朝廷开都督府议遣韩世忠直抵泗州金实畏之于四月遣致尧还其词婉顺欲邀大臣共议此非无所忌惮而然也梁洋之冦未能出境至五月而后得归既狼狈矣而世忠大兵寻复撤行金之气力固已复甦而叛豫之心亦云纾缓所以前日使人之来来请不一故为难从之事也切惟此敌倾我社稷壊我陵寝邀我二帝驱我宗室百官自谓怨隙至深其朝夕谋我者不遗余力矣况刘豫介然处于中其势不两立必求援于金借使暂和心必未已数年之内指摘他故岂无用兵之词而我之士卒多中原之人谓和议已定不复进取将解体思归矣若谓今日不得已而与之通使为陛下之权敌亦固能用权也愿陛下蚤夜深思益为备具处将士家属于积粟至安之地使出为战守者无返顾奔散之忧精择竒才以抚川陜之师使积年迍邅者无懈惰懐望之意江淮川陕互为牵制斥逺和议用积大业臣奉使川陜切见主兵官除吴玠王彦闗师古累经抜擢备见可任外其余人才尚衆谨开具如吴璘杨政可统大兵田晟可统总一路王宗尹王喜王彦可为统制后皆有声时服公知人吴玠克秦凤陇州初六日吴玠及乌珠战于凤州初七日又战王师皆胜遂收复秦凤陇州吴玠改授定国将军节度使川陜宣抚处置副使知寿春府罗兴以其府叛附于刘豫三朝北盟㑹编卷一百五十八三朝北盟会编卷一百五十九钦定四库全书三朝北盟㑹编卷一百五十九宋徐梦莘撰炎兴下帙起绍兴四年五月尽七月五月韩世忠自镇江府来朝五日甲寅岳飞克郢州朱胜非自再为宰相首建议遣诸大帅分屯淮南等各据要害以经畧淮北荆襄又奏襄阳上流襟带吴蜀我若得之则进可以蹴敌而退可以保境今陷于金所当先取者乃除岳飞江西舒蕲及湖北诸州制置使俾自江趋战又使淮西军合势併进以犄角之始诸将虽拥重兵而无分定路分无所责任胜非修法度严纪律明号令某帅当某路一定不复易皆授庙算成师以出又命司农卿沈昭逺徃总军饷师衆素饱故皆奋勇以进于是朝廷以牛臯习知汉上地利遂俾从飞飞即辟臯为唐邓郢安抚副使兼统踏白军臯自归朝朝廷授以蔡唐州信阳军镇抚使兼知蔡州未到治所畨伪沓至战无虚日朝廷恐臯终困伪地即诏归行在臯见上因陈伪齐之灭亡中原可复之计有进士郭良马骥姚时行者皆补文资至是飞得臯甚喜知大功必成改臯为神武后军中部统领兼制置司中统制军既发飞命不得践民禾稼秋毫不敢犯至郢州令荆超降超不从有知长寿县刘某者登城发言不顺飞怒今军中城破必生致刘某既得超已投崖而死生擒刘某至飞令凌迟斩之岳飞克襄阳府伪知襄阳府李成闻已失郢州荆超投崖死乃弃城而去王师遂入襄阳又进复唐州六月太白昼见荧惑犯北斗岳飞克随州初岳飞命张宪引兵攻随州月余不能下牛臯请行乃裹三日粮徃衆皆笑之既而粮未尽而城拔悉推其功与宪且曰吾之存心者国事耳功何争为君子多臯之不伐生执伪知州王嵩送襄阳府凌迟处斩飞取京西数州董先颇有功先以绍兴三年来降飞飞用为选锋军统制七月刘光世来朝吴玠加检校少保吴玠进官赏饶风闗之功也御史中丞辛炳出知漳州辛炳为御史中丞屡言执政大臣之罪而黜罢之朱梦説见当时尚禽色之乐多无用之物二圣播迁而未还中原陷没而未复万民涂炭而不安上无良相朝乏贤臣乃贻书于炳责炳不諌炳惶恐袖梦説之书上殿奏陈上不悦时梦説为岳飞军干办公事乃谕飞罢之飞厚赆梦説而谢遣之炳亦请外补乃以显谟阁直学士知漳州梦説字肖隐严州人徽宗时屡献直言后登进士笫累迁泰州军事推官飞闻其贤辟为干办公事中兴姓氏録曰朱梦説字肖隐严州博学有为国忧民之心政和间见宫中奢侈内侍乱政小人满朝贤士窜尽乃于五年正月六年九月皆上书言天下事七年又上言入仕之源太浊不急之务太繁宦寺之权太重又曰天下捜採花木制置什物京师置局修造人曰诸路漕司无积年之储需用有借支之弊又曰东南困于水潦西北扰于强隣州县严于督责良民弊于敷配又曰陛下累层峦以为䴢鹿之苑浚汚池以为鱼鳖之宅起楼观以为禽兽之笼又曰宦官委任华重名动四方营起私第强夺民产名园甲第雄冠京师卖官鬻爵货赂公行人莫敢言道路以目盖位髙而不可仰势大而不可制官人以爵而有司不敢问其贤否刑人以罪而有司不敢究其是非禄养之臣畏罪而不敢言四方之士欲言而不敢达乞斩臣头以令于市又上言宰相力言宦官者之害愿力为天子言之无恣目前之欲以阶后来之祸其大畧如此徽宗不悦士大夫皆传其言后以进士及第靖康初开府仪曹孟钺乞召梦説而用之未之召及至金人陷京师后累迁泰州军事推官湖北京师宣抚使岳飞闻其贤辟为干办公事随飞入朝复见当时尚禽色之荒多无用之物二圣播迁未还中原陷没未复上无良相朝乏贤臣上书于御史中丞辛炳责其不谏炳携书奏上不悦谕飞罢之飞厚赠梦説而谢遣之朱梦説进徽宗皇帝时务䇿臣闻为武职者必欲适草莽冒矢石奋不顾身誓以革嚢裹尸而后已至于攻城陷阵被坚破敌出万死一生之诚然后能壮国威立殊勲者何哉盖忠精之气副之以勇敢使其有不能自已者矣为文臣者岂其不然乎当䝉父兄之教考圣贤之书必欲致身于青云之上佐君泽民使功名垂万世徳泽流后昆而后已及其上不见知于其时岂肯甘心凄凄然为穷人与万物同腐哉即欲立一危言効一竒节时之得失为万乗一言倘䝉省悟则民受其赐或忤圣聪则自陷鼎镬兹亦士之素志矣臣愚虽不能披坚执鋭効死于军前实欲献言进䇿膏身于斧钺臣尝于政和五年正月初六日及六年九月初七日以狂妄之言两凂圣慈矣既䝉陛下赦其愚直不加诛戮而臣尚不知悛敢于触鳞犯讳者何哉兹亦忠义之气使臣不能自已者矣然方今平治之极臣复何言哉而臣切以为累崇髙者难为力享安荣者易以骄陛下既臻平治如此岂易为力哉当少加畏慎而无肆怠忽可也臣观今日之失有三太何谓三太曰入仕之源太浊不急之务太繁宦寺之权太盛臣所以持蒭荛之见冀禆圣德之万一然臣知此言之上献陛下见怒亦死不见怒亦死陛下见怒臣当死于辇毂之下倘䝉陛下加䘏而不见怒臣不死于道路即死于囹圄何则盖用事之臣必假手于人以他事致死而后已盖欲杜絶后来之言也愿陛下备閲而详察之或上忤圣慈先赐诛戮使得知汉晁错王章不死于他人之手免为唐李世良孟昭图臣将甘心焉夫将欲任之必有以考之既能考之必知所以因之既知所以因之然后可以责之矣责之必有功効此任人之要也夫将欲出之当量所以入之必知所以节之既知所以节之然后可以用之其用必无匮此用财之道也夫将爱之必知其所以宠之既欲宠之必知所以福之既知所以福之然后可以享富贵矣其富贵必长保此驭下之制也夫任人不因其材而责之则败将及之矣焉可以胜其任哉用财不量其入而用之则弊将及之矣乌可以给足哉或爱人而宠之不得其制则祸将及之矣乌可以保其久处哉今者入仕之源太浊岂非所谓用人责之不因其方乎不急之务太繁岂非所谓用财不究其源乎宦寺之权太盛岂非所谓爱人宠之不得其制乎臣观陛下崇三舍养肓人才月书季考乡举里选盖欲责其成才而攷其素行使天下之材由学校而兴不欲以请谒之弊得以萌其心奔竞之弊得以逞其欲此陛下圣意髙逺非浅近者之所可及知而有司不能遵奉陛下养贤之意仕进之源既不考其言行之实又不询其乡曲之誉而愿任之人以科举之途逺以请托之途捷驰骋乎府寺之庭出入乎王公之第以财𫉬用者班班可数因赂得官者比比皆是道路之间见盛驺从而驰者其人必庸腰金而骋者其家必富何则盖输金买势而致然也昔有唐张克勤开元间欲以其五品官推与其甥而裴夷直以谓壊有司法启后来买爵之端不可许呜唿可谓识大体矣今者以此陈乞欲与无服异姓者又不可胜数而陛下悉赐俞允致四方之人凑于京师者纳贿于权门积玉于势地皆有定值昔之卖官钱入私门者无过是也伤风败俗自是而始陛下曽一念乎又尝见缙绅之士竞欲取媚于权门之子悉与市㕓易古器鬻画图得一珍异之玩即偕价而求售争妍而乞怜倘合其意美官要职指日可得儒衣冠而为候门之偿卖恬不为耻厯台省者以亲姻而获用不问人才之贤否子姪悉居侍从英俊沉于下僚古人所谓正百官以正万民今百官不正民奚为而克正哉又曰源清则流长今贤不肖混淆于朝廷之上则入仕之途奚为而克清哉臣尝言之曰因袭造物收採花石而得官者非无知之豪民即放停之胥吏是等之人诚宜逺逐乌可厠之士大夫之列哉何则留之又无寸能足以备缓急之用去之又不减国家之员数徒糜爵赏而玷朝冠耳然是选也当责之于宰辅之臣何哉盖天子职在于论相而已为宰相者宜如何哉当分任郡司统以庶职量才擢用先德后言以上副明天子仰成之德下克承鼎鼐燮调之重然则宰相之职为至重而其所责亦不轻书曰天工人其代之又曰董正治官盖谓是也臣谓陛下当责之以其专凡立之以其法举得其人则均受其赏或滥其选则独被其责此唐所谓有不职在举者正此义也则彼焉敢不崇尚名节抑去浮华为官择人不为人择官扬清激浊为天下公哉则源不澄而自清矣上追唐虞熙载之美下蹑文王多士以宁之风岂不美欤夫不急之务者天下捜採花石四方制置什物京师局修造是也夫花石愈多什物愈工而愈巧修造愈烦而愈费此不可不知也臣窃闻苏杭之局已罢去臣实谓天下幸甚然伏见水舟起什物牛马般载花石道路上下交错臣实有疑焉臣窃谓古之英断之主勇于所欲为而为断以所欲去而去既以彼为非此亦未为是故当一切罢去知恶不能去春秋所以讥之而又况饰宫观叠危山檐楹绘以丹雘梁栋饰以珠玉费用不赀目击可见驱役丁匠逃窜无方科责士庶吁嗟道路耗祖宗积累之财殚府库厯年之蓄陛下岂不为寒心乎古云有之仍旧贯何必改作孔子取焉唐魏徴曰功成不废即具其旧除其不急德之次也以此则去广殿处卑宫为上德也可知矣然则尧舜之君土阶三尺茅茨不剪棌椽不斵者岂好甘穷约哉盖圣人之存心必以天下为懐兆民为念不敢先己之乐而后人之忧不惟下爱民力又将遗子孙于恭俭也虽有九年之水而民无菜色者以蓄积多而备先具耳陛下既以尧舜之道治天下须使典谟训诰之文播于万世为万全之圣主乌可使纎瑕以累圣哉臣伏闻诸路漕司无积年之储常平有借支之弊若以今昇平之久士歌于野何施而不可万一有水旱相乗盗贼窃发陛下将须之民乎须之国乎臣又闻东南困于水潦西北挠于强隣州县严于督责良民弊于敷配如此虽名为比屋可封之俗实无安堵之民以京师观之固为家给人足矣若以天下观之四方之民虽不衣牛马之衣食犬马之食然接新之储亦蔑如也臣又闻淮甸之间流民饿莩尸枕相属有司畏罪而不敢闻长吏欲赈而无术致陛下仁恩惠泽不能遍及万方良可为太息也臣虽无雄才以济时用实敢以丹言上忤圣意而不避罪也陛下倘若辍后苑木石花竹之费下济于民亦可以日活千万矣水之流行灾福所系前年秋水遂致汎涨漂没庐舍河流妄行冲败堤埽上天之意岂无致然乎尚未闻陛下有罪己之诏去年贼水复尔暴至不知所从来岂民之灾运适当其时在天数有不可逃乎岂天意谆谆觉悟陛下乎寻闻李纲因言而𫉬罪张劝縁谏而见黜夫人君之用必贵以忠义为先倘或附下罔上则在所不赦盖欲忠言嘉谟日陈于前纵面折庭诤尚且优容之期于日闻所未闻也臣尝闻孟子之书至于君之视臣如犬马则臣视君如国人孟子之意虽欲救当时之弊臣切以孟子之言为失夫君虽视臣如犬马臣亦当竭犬马之力以报焉可视之如国人乎臣观李纲张劝不欲负陛下平昔眷遇之厚恩欲尽犬马之报陛下尧舜之圣而遽负二臣乎又闻择起楼观以为禽战之笼臣恐伤陛下仁民爱物之美化陛下何不任山川以游麋鹿因江河以泽鱼鳖寛宇宙以笼禽兽使圣人之德及乎幽深髙逺迈唐虞若予之歌追成周行苇之咏岂不盛欤夫致治之要在乎澄本以正末明理以安分赏罚公钖予当振纲纪定名位虽有巧伪不得肆其奸虽有谗佞不得恣其慾虽狂悍不得窃其威虽权贵不得逞其志如此则上无陵下之暴下无侵上之僭衆贤和百姓安协神人来休祥矣三朝北盟㑹编卷一百五十九三朝北盟会编卷一百六十钦定四库全书三朝北盟㑹编卷一百六十宋徐梦莘撰炎兴下帙起绍兴四年七月尽其月臣窃见迩者宦寺之权太盛其非所谓澄本正末明理安分欤夫本既不澄末将若之何理既不明分将若之何理既不明下之蘖渐萌而不可制也然上古设是职也岂谓是哉陛下必知之矣又安有委之以事任之以权遵之以师傅之重乎自周而下至于秦汉隋唐守成之君喜便佞亲近习而执政以为君侧之人不敢相制授受之际俯伏听命而已至喉舌之命台省之任一関其手于是乎宋有伊戾齐有易牙秦有赵髙汉有张逊遂至于窃攘威柄倾覆神器夫朝有一臣尚至于如是况师保傅者盈于道路乎专位夺权畴克免哉昔汉明帝以郎官为应列宿而不肯轻授况三公之贵重哉而又委任华重名动四方营造私第强夺民产名园甲舍雄冠京辇卖官鬻爵货赂公行人不敢言道路以目盖以位髙而不可抑势大而不可制也在汉唐之世骨鲠之士交章上疏力争于朝虽死不顾尚不能夺其权而沮其势况黙黙而不敢言者乎传曰富不与骄期而骄自至骄不与罪期而罪自至罪不与死期而死自至者言爱人富之而不得其制也夫物禁太盛日盈则昃月满则亏理之必然也陛下既爱之宠之须使有克终之美无有顚覆之患不可过分踰制少有罪衅有辍𤓰窃车之怒于是虽悔何及又安能保其富贵哉前日所䜣之败乃其騐也臣之此言虽甚妄狂恐亦可以为书绅之戒臣愚以为入仕之源太浊者盖縁宦寺之权太甚何则入其门者必骤昇朝列靡有资限鲜亷寡耻争趣竞进致名节之士髙飞逺引如此则仕进之源无时而可清也不急之务太繁者亦宦寺之权太盛何则领职之官託亲近以为威权假出入以为祸福徒知𣙜货之务入千万殊不知四方府库日以殚竭止欲求媚圣意轻揺上心今年以何第可修明年以若苑可葺兴工董役以春继秋伐木空山运土塞路农民失业曽不加惜耗国蠧财莫甚于此如此则营缮之局无时可已也官人以爵而有司不敢问其贤否刑人之罪而所属不敢究其是非上忤圣聪而多䝉赦贷下触权贵而祸不旋踵使天下之人惟知宦寺之权重而不知天子之道尊傍其门墻获其引用者难若登瀛及其取圣㫖获内降易如反掌使天下之人惟知宦寺之门髙而不知九重之禁严宻勿谓上有明圣之君下有贤能之臣今日诸公皆忠义之士必无异日之患欲为万世之计者安可不审虑而预防之古人以谓履霜坚氷至又曰无使滋蔓蔓难图也其㫖微哉其虑深哉臣复以李唐之事言之其孽起于神龙其衅成于天寳至于代德之后大权一去不可收复于时思之可不痛哉臣又闻侈心欲萌则忌正人侈心已汰则恶直諌自古帝王有此者不惟后时之悔殊不知近君子者虽严正可恶然其志则常以天下为己忧近小人者虽美爱可好然其意则欲以天下为己奉以天下为己忧者则以勤俭为先欲以天下为己奉则以骄奢为尚以勤俭为先者易以安其安必久以骄奢为尚者易于败其败必速臣伏闻投论献书者必于思殿看详然后敢进稍有触忌讳即寝而不上又不知药不苦不足以治病言不切不足以正非下情壅遏而不通非平治之世所冝有也禄养之臣畏罪而不敢言四方之士欲言而不能达是终无可言之时也更相䝉蔽亦非平治之所冝有也曩者常闻蔡绦获諌父之罪臣居草莱之下不知所言者何事臣惟闻古人有言曰父有争子则身不䧟于不义又曰事父孝故忠可移于君观蔡绦果能以国家之事言之于父其于家则为孝子不可为逆父于国则为忠臣不可为谤君可谓一举而两得之矣蔡京之有是子也陛下当庆大臣之有子赐手诏褒美奖其后进可也不应严赐贬责以沮忠孝昔唐魏徴之孙謩累言朝廷之得失史臣以为有祖风遂有是以似之之美狄仁杰之孙兼谟封还诏书文宗面谕之曰后或有事不可勿以还诏为惮也又狄梁公之后当副家学不可不勉兹皆美大臣之有继也张説乃唐之贤宰相也及其子洎輙以謟败房琯遂有灭族之叹寻亦见刺于史臣元勲之后克有其子者几何人哉臣常叹方今无忠义之士见有此等事即竞口而非笑焉陛下又从而谴之使欲言之臣相与语曰蔡京尚被薄责我等孤寒少忤圣慈必䝉重戮即竟退缩而不敢前矣如此则是钳天下之口也臣恐国家之利病无自而徧知圣人之聪明无自而昭澈矣陛下聪明仁圣岂逺尧舜制事致法欲革千载之弊当以古为鑑焉虞舜所以明四目达四聪者亦防壅遏之弊也乞检㑹臣政和五年正月初六日及六年九月初七日所进之书参赐详酌或稍可採逺方之献一切絶之土木之役无使复之仕进之源严赐精选宦寺之职立以资限千载之典陛下一旦皆兴复矣其节制作乞权赐省罢候年嵗丰登仓廪充积然后议实亿兆之幸也倘以狂妄寒生輙敢以乱世之事方之盛明之朝则臣之罪万死矣亦乞斩臣头以令于市使擅权之人相与语曰我等窃弄威权果来天下之言而今而后亦冝少戢虽不能骤夺其权亦足以少沮其势兹亦助陛下持纲振纪之万一也呜唿撼翘翘之木者不量力扑炎炎之火者必自焚臣非不知今之万死不可逃臣切以谓国有直臣天下无虑狂夫之言圣人採焉陛下今日之失台諌之臣知而不言即为罔上不知而不言即为旷职彼乃自持禄养以专事沉黙而不敢言岂陛下务自胜而恶闻过哉臣切恐万世之下拟议为矜能䕶失杜絶言路之主不得与尧舜齐驱并驾臣所以舍一介草茅之贱命当鼎镬必死之严诛愿陛下念臣眷眷之意少加听採则天下幸甚臣无任冒死上言上宰相书某闻人之病以药为医国之有病以言为医当医于未病之前若言不可发于己危之后某观今日之病虽未至于膏盲亦不止于肤腠矣阁下国之良医也某愿持砭石为左右之助焉阁下能纳之乎然某亦尝不避诛戮上言天子矣或者谓匹夫之贱欲千人主之知者常以谀言软语揄扬圣德歌咏时政假左右之人为之先容然后可以致身于青云之上今某无名之贱士不能附权贵敢以逆耳之言上凟圣聪是犹一缕之丝引千钧之重可谓太不知量也纵累言千万又焉能达九重之深哉将立见诛戮矣愚殆以为不然夫古之明盛之朝好贤喜士闻一善言固有朝奏而暮召者纵有触犯忌讳或不䝉贷罪亦旋至安有寝而不报某上书待罪已久竟亦无报使狂狷之人愈生愤懑而不能自已也然区区之意以方今之弊有三入仕之源太浊不急之务太繁宦寺之权太盛夫入仕之源太浊皆縁宦寺之权太盛而致然固当以立资限而澄其弊焉今也既不能达九重之深当求其宰相之贤副天下之望者进其説欲为万世建安之䇿非为一身而求进也将欲图天下社稷之利也某窃以谓古帝王多恃一己之聪明不为后世子孙之计起苴造罅言不加恤及其衅成业大方有后世之悔某虽家贫于就养不能徧览羣经然初尝驰骋乎古今上下粗厯古人之事愚试言之自三代而下莫盛于汉唐功德之隆者莫先乎武帝光武明皇后世之言人君之圣者亦必以是三君为言也某以为败汉唐者亦是三君也徒以我之聪明人莫己若驾驭阉宦若身之运臂无适而不随假以机宻渐渍成风致子孙有不可制之势也殊不知衅起于当时也武帝数燕后庭潜离舘所论奏机事者多以宦人主之至元帝之世遂有显恭之徒萧周之祸光武起中兴之功要官悉用阉人不复杂他事延平之后委用渐大郑衆之徒叅谋禁中同恶相济中外服从揺乱区夏汉亦㝷㓕唐明皇享昇平之日久财饶志足赏僣爵滥委用阉宦若父之爱子无欲不从委以要职分提禁兵延及肃代专倚捍卫至于天祐大权至不可收复三君产汉唐之祸章章可见矣我天子聪明仁圣当遏乱畧于将然杜奸邪于未能乌可起苴造罅蹈是三君之失哉某以为人才混淆财赋不足縁宦寺之权太盛不惟此也又恐后世有难制之势亦縁今日而起也某所以言尤切焉夫日奉禁廷以承宣太尉为不足必以师保傅为可出其门下者以小使臣为可羞必以团练观察为足意持节传命恩固主心伸缩有轻重举动揺山岳其间甚者有挟气术之野夫谈命书之贱士或以伶伦而见收或以谈谐而𫉬用或以花石而得官或以煎茶而被命出则奔驰于马足之后尘入则俛首于尊爼之前列悉皆横金衣紫杂处朝端又有能承颜顺意奉一时之欢笑者既䝉不次之陞擢又获无穷之钖予论其才则无有也又无簮缨之后裔挂借之名儒口谈先王自以身为孔孟语其名节则扫地矣悉沐身薫手愿出其门得预姻娅之列者举族相庆巨镇雄藩请为其使削百姓之膏血供无厌之须求奔走馈送动以万计虽身为禁役之贵人名出于宦寺之门下出拥驺从气意洋洋入同仆𨽻则志趋龌龊竟为鄙佞贪沓之士殊无蹇蹇谔谔之节人为之羞已不知耻如此则仕源不清盖可见矣夫天下之物取索有穷内苑之欲追唿不已迩者闻天子之本怀必牵于左右之恳请败国蠧政莫此为其夫修功德市禽鸟採花木徒知九州之珍玩毕集于庭殊不知四方库藏日见殚竭南金和寳惟贵得而后已岂较数之多寡氷纨雾縠又且索以非时岂念民之彫弊土木被丹雘狗马被文绣及其民卒流亡恬不加䘏月俸节而不支军储支而不继则财赋不足亦可见矣夫朝廷所以为朝廷者纲纪而已曷为纲纪不过重名器公钖予威不上屈势不下迁耳人之所以为人者名节而已曷为名节不过严分守重进退得志获时则出以为人志不得时不获则隐以伸道不为势屈耳以今之钖予出于私其如纪纲何引用非其人其如名节何且人所畏者罪与死也人所欲者冨与贵也某观今日之势罪与死为易得富与贵为难求何则宦者用事各立党类忤其意者害出而祸从出其门者职迁而官骤其易得难求之势昭然见矣罪与死虽易得在愚之不畏富与贵虽难求在愚之不茍某安能黙黙无言乎阁下天下之望也日与天子坐而论道者也民有疾苦赖公救之纲纪不修望公提之百官不正赖公董之雨旸愆期望公调之夫富国安民量才任职者宰相之事入以諌其君出不使人知者人臣之节也古人有言君子居其位则当死其官未得其位则当因辞以明道我将明我道也阁下其如何哉倘上以社稷为念为忧请立为天子言之当以汉唐而为鑑无肆目前之欲阶后来之祸故当杜于未萌不可悔于已兆或恐翘君之过伤尧舜都俞之好不欲面折庭争亦乞缴某之书以进之天子使严诛戮身虽死而名不灭又闻龙威车骑私出韩愈以谓驰车马于巇崄之地骤龙骐于溪壑之中内人与猎士通衢大军与凡庶争路天下其危乎遂志禁从之贵进切直之諌着布衣待罪于东上合门而终不加罪今天子聪明仁圣既无汉唐之过合门之贤又非韩愈之可比倘或专事沉黙而不言又不缴某之书以进之于天子则将焉用彼相矣可谓上塞而下聋矣其如天下社稷何合下曽闻魏元忠乎亦唐之一贤也晚节稍惮权倖不能赏善罚恶楚客以布衣之贱拾当时之失以激其志言终不聴而名节随䘮卒为万世之罪人良可惜也愿合下无继元忠之失不以贫贱而弃其言不唯今日之幸亦万世之幸也三朝北盟㑹编卷一百六十三朝北盟会编卷一百六十一钦定四库全书三朝北盟㑹编卷一百六十一宋徐梦莘撰炎兴下帙起绍兴四年八月三日庚寅尽十月初三日己丑八月三日庚寅赵鼎为知枢宻事川陜宣抚处置使岳飞为都督湖北荆襄诸军事当时献言者谓得秦乃可以制中原朝廷是之乃命枢臣赵鼎都督川陜荆襄诸军事岳飞清逺节度使湖北荆襄制置使朝廷欲取荆襄议已定一日下诏趣诸将入觐宰相朱胜非授岳飞以攻取之计又饬飞惟当招来安定以慰吾民来苏之望无得屠掠凡民始奏㨗止言某人收复平定某州不得輙言杀戮飞一举复襄阳随郢之地既班师授飞节旄其诸将受赏有差如初约也朝廷欲行献捷之礼胜非谓本吾家堂奥不足言俟中原尽复大驾还汴乃可九月初五日辛酉刘豫率北军南下刘豫伪诏文多指斥乃遣伪皇子诸路兵马大总管尚书左丞相梁国公麟领东南道行台尚书令率衆併金国元帅兵南下麟与右丞相张昻上书乞据本户下已耕种熟地顷𤱔为率均出毎𤱔钱二百五十文又在坊郭者以五厘钱营运钱免行钱上附乡村田𤱔均敷豫依其请先是岳飞军中有校尉王大节者川人飞待以为客李成退走归刘豫也上语飞曰如李成归国朕当以节度使待之飞即遣大节诈为投成归国是时刘豫方招接江南衣冠大节遂投刘麟麟待之甚厚授承务郎为皇太子府属官麟问征江南之䇿大节言四川百姓以抚司征扰不已供亿重困思得大齐以重兵临闗则人皆响应既得四川然后发蜀江之舟鼓櫂而下江南屯戍之兵魂丧胆裂矣麟曰不然大金有命㑹本国之兵趋淮甸渡长江直擣吴㑹汝以为如何大节曰其谋非不善但恐南兵扼长江未可渡则我师挫鋭矣不若攻四川必取之地以图万全虽若迟而大功可必成麟不听大节既得敌人之情乃脱身走归报飞飞大喜送大节于行在上令引见大节具以奏闻且请淮南为防江之备授大节丞节郎合门祇候至是伪齐与金人果合兵攻淮甸十四日庚午朱胜非罢宰相先是四月朱胜非以母雍国夫人杨氏既祥在告上赐亲札云卿因祥祭追慕毁塞过伤其气朕亦恻然念之然今乃何时而卿谒告使朕忧思庙堂之政盖非特岳鄂相邓之间缓急不测机务随时应变岂容留滞宜来早扶疾之朝朕别有所欲面道者非可託于毫楮也胜非皇恐入见六月以雨霪伤农乞行䇿免故事以消天变复赐亲诏卿以雨霪病在农𤱔乞解机政乃贤相之所为也贤而不用罪在朕躬卿当为朕汲引贤才补苴罅漏以召和气以慰民望少蔽朕之不德也勿再有陈牵于常礼胜非以独当国而倚任方隆虽不敢遽去而追思母氏悲痛不能已复以余服为言者章奏十二上上乃许之俟总章理毕如所乞且有保全旧臣之训至是祀明堂已毕陈故事求去且论当罢者十一事诏许持余服是时金人以伪齐入冦议者不能明胜非之心谓无以应之遂乞持余服罢去胜非为宰相也每荐士而言路辄不容朝士问胜非曰胡不辩之胜非曰胜非闻人以为贤则用之言者论其否则退之初不容心也且言路久塞得人主听言乃盛德事胜非若于榻前辩是非言未必不直然不知我者以为壅塞岂宰相事哉闻者竦然岳飞湖北荆襄潭州制置司朝廷以为王燮制置无功遂罢之乃命岳飞为湖北荆襄潭州制置使措置讨捕广贼杨么令程昌禹上流进兵以候师期十月初三日己丑以左朝请大夫试尚书工部侍郎魏良臣充奉使金国军前奉表通问使右武大夫果州团练使王绘副之王绘绍兴甲寅通和録曰建炎以来朝廷遣使金国者皆留而不报绍兴戊戌秋金人遣先奉使王伦归且道息兵讲和之意须得人徃议遂以潘致尧韩肖胄章谊三人徃所议未定绍兴甲寅又遣魏良臣王绘副之以行时宰相朱胜非当轴良臣同绘到堂面请使指云公见上自知又问于赵枢宻鼎鼎则曰事成不在二公不成亦不在二公其所遴选者恐语言应对间疎脱绘艴然私于良臣曰如此则使人并无责任吾辈何辜但恐非朝廷所以遣使之意后数日良臣与绘对具奏自请使指上一一训勅详尽且顾良臣等曰卿等皆朕亲擢良臣等曲谢退到都堂见宰执具道宣谕之㫖诸公唯唯或曰极是或曰只得如此又闻上宣谕亲擢之语朱相曰胜非得㫖各具四人姓名上亲许二公是出上意绘曰绘辈此行人或以为使路通决无足虑者绘独忧之非前日之比朱曰何故绘曰前此王伦归言金人要遣使商量故遣潘致尧等行洎还云金人欲大夫徃故韩胡二枢宻徃寻金使李永寿王诩来聘所需三亊故以章尚书孙侍郎徃章返归所议互有可否独疆界一事未定今绘辈之行所授使指皆章孙已陈之迹别无所议金人每以逗遛为言此行逗遛之迹明矣今三尺之童皆谓金不可和未知庙堂以谓如何朱胜非作色曰朝廷非不知但不遽絶使路公意欲如何绘曰欲更増嵗币耳赵鼎曰只此数将来已不易出湏减百官俸多方收簇如何増办绘曰今乞増币只是虚数诸公愕然曰何邪绘曰今敌之所欲吾淮南川陜之土地耳且以淮南盐论之嵗一千万缗与嵗币孰多今虽増数敌未必受故曰虚数朱曰待来日奏知更有何事绘曰今所携礼物六分尼堪以下皆有之独不及金主万一亲到北庭相见何以借手岂有与其臣而不及其君者更有萧庆裔先令王伦作手书送信物去及章孙二公徃二人亦来馆中议事㑹私觌已尽无以赠之斯二人者乃用事人金人好礼万一来馆中薄赂之物乞更加増此私觌两分来即与不来即已朱曰亦待奏知二公以为是绘论行期未便令下临安府限三日办集时九月十三日也先是良臣等对曾奏知臣等未行亦是一事欲乞早办礼物迤徃镇江伺候上曰大礼后可行是日又于堂中説及故限三日足办后得㫖令九月十九日韩胡上殿暨对上曰前日赐卿等马皆内廐名马顾绘曰卿必能乗骑顾良臣曰卿文臣颇习此否良臣曰臣虽书生不敢不勉上曰卿等此行切不须与金人计较言语卑辞厚礼朕且不惮如嵗币嵗贡之计不须较更为説宇文虚中久在金国渠有父母日望渠归见尼堪可説与早交放还更説襄阳诸郡皆故地只因李成侵犯不已遂命岳飞收复察院有前后探国书文字卿等可问朱胜非皆録取去庶知首尾良臣曰臣等近闻有探报朝廷祕而不言乞圣慈宣谕臣等恐合预闻上曰止是淮扬有舟船来运麦闻今春得麦甚多此不足虑此行甚坦途止是逺涉亦须过为将䕶卿等家属待朕时遣人问讯良臣及绘皆曲谢而退到堂是日朱相不入已三押赵枢孟参胡枢聚堂见良臣等茶罢起白所授圣训赵曰事涉机宻少时合子中相见胡离席曰启枢宻莫就此大家商量如何赵不答胡复囘良臣等退绘至客次语良臣曰次第赵枢以不预始议决不肯预此事良臣曰不然绘曰少间饮罢再来赵枢决不见吾辈已而果然赵遣直省官传语曰以督府事忙请只与参政胡枢宻理㑹既见二公亦白探报事绘曰若至镇江闻有警急合与不合申明孟曰岂可不申明自是再至中堂赵必以督府事忙为辞九月预备一札云某等有使事面禀累䝉钧㫖只取札子以涉机宻不敢形于纸笔既而再到果以事忙只取札子赵久之送札子与孟久而复见胡曰行期如何绘曰行期只在朝廷发遣良臣不答徐曰某已朝辞但未得国书不敢径行孟曰旦夕国书可得是日堂中辞后张俊言已有探报金人大举今过南京良臣等乞再对不报二十三日堂中见孙近笑而言曰非细再添良臣问几何孙举五指于胸前盖闻有大举意遂添作五十万次日得国书辞㑹朱相宣麻即发赵已下传语曰事忙不及相见且请保重堂吏云为已吃㸃心才毕去送朱相绘于柱廊下厉声曰岂有遣人使不测之地临行不相见之理设如私家欲遣一仆干事临行亦须丁寕而后遣堂中皆闻之即日就道至秀州已闻敌骑犯淮南至吴江准省札催行备泗州申巳发接伴孙少卿十六日至宿平州自是兼程前去日被省札催督至平江府得制置司闗报审问事宜又被省札速到伪界接伴牒朝廷令赍执前去于阻节处照验至常州本州申探报敌骑已在楚州又准省札云已札淮东安抚司令募使臣説谕承楚州令放过奉使时淮东安抚使已下官吏皆退保隂沙承阳官吏已散十月初七日至镇江韩世忠已驻跸维扬镇江沈晦迓于门外舟次排食酒数行晦离席问良臣曰侍郎是谁门下人良臣曰某孤寒无援引晦曰为郎时是谁除良臣曰席大先荐对后除晦曰是可知是可知晦亦絶不来相见良臣等因募使臣执旗报信俟报以行乃作禀目备前后朝廷不以礼遣各指首䑕无敢任国事之意初九日遣书状官梁植赍赴都堂其禀目云某等比于九月二十四恭领国书当日就道至平江府缘得泗州闗报齐人引伴已至宿州某即以一行官属姓名般担人数囘报约十月十九日过界至无钖县承朝㫖催促即就道疾驰十六日夘时至镇江府所得探报并召募使人徃军前事已逐一公状申禀不敢繁叙目今韩宣抚大兵已渡江屯泊维扬不测接战然敌人多寡队长姓名见札寨去处探报不一某欲赴趋军前而江北官吏四散道路阻絶亦未知军马是何头项又恐为他盗窥伺如牵驾般担兵夫别无支赐激赏未易驱迫使蹈不测之地国书礼物事体非轻万一别有疎虞使某何以借手不可不谨倘如潘致尧时却囘行在再降礼物等重有烦费况今日淮南道路兵马如此明知其不可前进而径徃诚愚而无知之甚者亦朝廷举措恐不当而绘切料承楚之衆若是齐人必不喜闻和议虽齐人所建和议今来既乖素望岂复肯顾使人或谓此举金人不在其间是大不然岂有不先闗决金人敢擅举事之理金人果与同谋则前所谓和议果安在哉缘累奉朝廷指挥催促过界不敢不随宜措置遂逐急召募使臣等前去报信虽俟人囘进发若得信之后王师与敌接战则所约日时与交辖处所必定又致参差绘非敢爱身避事使其有益于国虽蹈万死亦无所惜若不顾事势徒委身敌手亦无所补况绘被命之下在二公所以遴选者恐语言应对间疎脱再念此行既无责任在绘固以为幸然恐非朝廷所以遣使之意在行期日已闻警报亦尝禀白参政若未出疆有警合与不合前去又䝉钧诲以谓岂不申明某至此偶值军马阻絶深恐有误国事遂如钧诲节次申明然连日被受省札催促令执宿州牒于前路阻节照验前去又令淮东安抚司召募使臣説谕承楚州令放过奉使某殊未晓所以窃谓淮南若有兵马阻节恐合札下本所相度今来节次承授省札止是催促行程不问道路通塞合作如何处置却令淮东安抚司召募使臣説谕承楚州令放过奉使过界其承楚州既有朝廷守臣在彼何用説谕若有兵马阻节及承楚已为敌人所据岂可不使预闻一二况淮东安抚司官吏已散何从召募某今镇江详开事宜大段𦂳急决非遣使可以定议再今和议本为淮境今既进兵百端恳请终恐无益况临难解纷万无此理绘切有一䇿辄敢冐进自古两国议和皆以势力相孚不能相下于是有讲和修睦之请休息兵民之议未闻以弱和强彼初无畏惮曲意定和者也澶渊之役规模未逺昭然可见比年诸将蓄鋭练兵士气思奋百倍于前日笫以朝廷方笃信金人诈和之请断然不疑歛兵不动以示诚意遂使淹延嵗月堕欲奋之士气乖归附之民心中外愤欎累年于兹私议未定金兵已集背天逆理不亡何待窃闻警报初至宣抚韩开府奋决怒发激励士卒以殄强敌为期统率全军絶江驻札淮甸伺便以进其进踊跃如赴私仇议者谓必能成功独念建康控扼之地闻朝廷已遣张太尉提兵迎敌敌已压境此行似不可缓仍命刘开府相与应援以破彼国三不救之説将加激奋敌气自慑更望朝廷勉励诸将以安危存亡在此一举使其率厉士卒争先鼓勇军声既壮国威自立则绘衔命一徃宣布威灵庶几乎其有济矣茍不出此不度事势止为退懦之计效尤前辙示之以怯益使吾军士气不扬乗舆再动社稷必危万一敌计少革前日之弊所至按兵不扰迟以嵗月人心茍安则大事将去矣而乃以一介之使驰入不测之地是犹以羊委虎至则靡尔何功之有恭惟仆射相公参政枢宻盛德重望同寅协恭共辅天子立图中兴某此行事干国体伏望少垂钧念若不问事体如何姑使绘冐万死伸无益之请亦无复可辞如绘固不足䘏顾一行礼物私觌等方今调发之时亦何忍轻弃绘始行之时累到都堂竟不䝉与进其所欲禀知者非一无自而达今事迫情切不免冐犯威严略叙万一切望不以绘疎逺僣言国事为罪而所陈或有可採乞赐详酌审其所当然者亟施行之倘使愚者之虑或有一得绘虽赴汤蹈火死无所憾干冐钧听三朝北盟㑹编卷一百六十一三朝北盟会编卷一百六十二钦定四库全书三朝北盟㑹编卷一百六十二宋徐梦莘撰炎兴下帙起绍兴四年十月九日己丑尽其日十月初十日御前金书牌至令寄留礼物私觌在镇江府取天长路出六合前去并据镇江府备准尚书省剳子称良臣等显是故作迁延分析住滞因依令又韩世忠差近上使臣一员专一催促出界即时仓卒治行十一日早方得镇江府交割礼物私觌了当当日沈晦一自见访良臣与绘各为轻装选使臣军兵十九人至西津渡江是日沈晦方来相别曰二公果去耶绘曰岂可不行晦曰忠义如此固佳只是分晓便不住万一未至军前锋刀之下者多少事如何分别绘曰但以死报国他在所不恤及至江口据本处巡检申风色暴勐渡江不得绘只得在水府庙以俟日晡风少息遂渡宿𤓰州军营十二日质明前进至杨子桥道逢韩世忠使臣持牒备坐圣㫖指挥令遣上使催促出界而若稍迟缓罪有所归绘顾良臣曰幸免管押二字是亦光华比至淮扬三遣骑士来促至扬州东门外见有选锋大队军前来某等问之云相公指挥囘江头把隘既至城于谯门上见世忠留饭云朝廷累有文字催促奉使过界只请今便行仍将出所受到御前金字牌文字一纸系令韩世忠将带军马囘来镇江府江口把隘以示良臣因言欲谒陈桷董皎遂就食于彼韩世忠差人传语及送到㕘辞门状即令囘去江头照管舟船恐军马争渡仍令董皎陈桷发遣使副行了速行江头干当食毕差到马八匹防䕶步兵二十八人即时陈桷董皎送绘等出北门绘与陈桷有旧城门之外驻马久之以老幼为托桷泣数下左右伤怛遂行三里余见防䕶兵卒皆羸弱无用遂唿语之曰汝辈送我出不得已归路甚难可自去努力报国家诸卒泣拜而去止将本所使臣军兵前去是夜宿大仪镇并无居民官吏环坐一空舍下皆乏食闻鹗鸣鬼啸不类人境十三日行数里午前见敌骑十人望见绘等一发呌唿奔马前来矢下如雨绘谓良臣曰速令一行人下马囘视坠马者十四五人矣无敢前者绘与良臣并执旗人独前大唿曰不要放箭是来讲和金人遂歛收弓矢独一骑前来问当你是甚人绘等云皇帝遣来奉使欲要讲和罢兵且各自休息其一骑复囘告之衆乃懽然少顷一时前来令绘等一齐上马聨骑徃天长去沿路问皇帝在甚处绘等答以杭州又问韩家在甚处有多少军马绘等答在扬州来时却在镇江府去不见得有多少军马又问莫是计么先你过来待到囘来厮打么绘答云他是兵家讲和人怎得知去城六七里有百余骑拥一老帅皂旗髙旌皆全装老帅容貌秀整乃聂哷贝勒路次相见与使人相揖所问如初又问少帝几嵗绘等答曰渊圣皇帝庚辰是三十五嵗又问皇帝几嵗答以三十二嵗万户马上屈指数过来军前时是三十一二恰好也其辞甚温遂相引同入天长军前译者言你们来讲和㬠是好公事不如一发了却绘等曰某使人此来专为恳请大国和议若得速了甚幸若欲太平不难只在大国一言而已译者又问皇帝今几嵗某等答云圣寿三十二嵗译者云向在汴京皇帝来军前曽相见不知今相记否译者又云泗洲来所在州县多见恤刑诏书并戒石铭皇帝如此爱民㬠好又问秦中丞桧在何处绘等答曰今带职名宫观在温州居住又问闻曽作相莫是闻得大军来后怕这里军前去取所以交他去绘等云自前年归朝廷后实曽作相一年后来坚欲请退遂以宫祠闲居又问绘等韩有多少军马今在何处绘等答以在扬州不知的实数目来时见韩世忠将出皇帝圣㫖文字教绘等看已勾囘韩世忠令徃镇江府驻剳良臣等亲见人马出扬州东门望𤓰州去也绘曰侍郎亦不可如此道用兵与讲和自是两事虽指挥勾囘然将在外君命有所不受囘与未囘使人不可得而知又问云韩世忠却在掩袭我后如何某曰军中机事使人缘何得知又云言元帅已到髙邮三太子已到泗州今次恁大军马都是刘齐鬬作来某云如今举大兵前来设若欲取南州县与他别人却壊了元帅军马不晓何苦为他如此万户云恰似人家养个义儿却赌钱吃酒待赶了又却赶去那里且只得恁地説道韩家有几万都在淮南从入界来何曽见一个看如今怎奈何刘麟去里某等云闻刘齐多是信任李成如李成反覆叛逆之人安可信任译者云李成㬠是粗人不成人物元帅㬠不喜它到开德府遂夺了马交行来十四日天欲明译者令某等出天长南门过城壕于道边立马有三百余骑围定某等见老幼辎重并向西去至已时引某等转西至河边令某等下马前用大斧斫杀三十余人遂令人拽某等下马羣刀引手万户愤怒掷去所带貂㡌按剑嗔目问某等云你们来讲和昨日道韩家人已囘却因甚使人来夺拆桥某等答以是水寨人不知朝廷遣使之意万户遂囘顾交引过人来问某等云此是甚人某等认得三人被伤是韩世忠军下董皎下使臣虞候内一人不识某荅云此是韩世忠军中人万户大怒云似恁地事怎生信得你们却是先来称讲和暗地同来等害我其羣从遂向前举斧以刃向某等意欲加害其万户以鞭挥之遂稍却某等见其意甚怒谓决不免某等厉声呌唿指天誓日云使人弃父母弃性命前来只为讲和为国家韩世忠既以两使人为饵岂肯教知他计某若不见察愿就一死以报国家死无所恨问难徃复半时辰来见得某等辞直理顺万户云教你去元帅处某等云若得到元帅纳了国书便是使人事了然后请死万户笑云大金没恁公事待交一个㑹汉语畨译人做通事且好坐马须㬰差到通事萧大尉防䕶甲兵二十人遂同行到宝应县用一黄河渡船摆渡人马某等説话云是济州人姓满旧在学校与李邺极相熟李邺见在伪齐作右丞某等问兹事如何荅曰甚感人又问可知否则揺手元帅差到接伴官萧团练使李少监欲来相见某等探问得萧团练小名赫噜李少监名聿兴遂与某等相见叙因使事幸得相见之意李聿兴问来议和事某等云此来为江南欲守见存之地每嵗共银绢各二十五万疋两某云见存之地为章谊囘日所存之地又问既来讲和却为甚呌韩世忠来掩不备侍郎团练是几日过天长某等荅曰十三日到天长李聿兴云正是㑹期全似郦食其事某荅云此是田横不察食其何罪某云郦食其当时以游説止齐韩信从而袭之此来何尝止大国之兵又云兵家事先论曲直师直为壮江南州县此已是大国曾经畧定交与大齐后来江南擅自占据及大兵到来又令韩世忠掩不备正是军人放马遽然到来却是大齐説得都是某等荅云经畧州县事前此书中并不曽言及止是淮南不得屯兵本朝一如大国所教如韩世忠掩袭事某等实不预闻聿兴云不知皇帝所用之将却不得皇帝指挥怎敢动某云将在外君命有所不受临机应变阃外皆得而专之又云如此是韩世忠跋扈万一和议之后依前生事定又是败盟约某等云既是讲和之后皇帝必湏有约束不许妄动聿兴云江南第一不是处为不合湏要量复故地如襄汉州县皆是大齐已有之地何故却令岳飞侵夺某等云襄汉之地王伦囘日系属江南后李成为刘齐所用遂来侵攘是时方遣韩肖胄等奉使太国其事曾约束边境不欲深探自后李成侵扰不已既招安得又结杨么欲裂地而王之江南恐其包藏祸心侵陵不已实恐难以立国遂遣岳飞收复襄邓州等故地即非本朝生事相侵亦湏相察聿兴云元帅欲要国书看不知可以将去否某等云不妨遂以议事迎请二圣二书授之聿兴遂唤幕外赵校尉将去萧赫噜又问秦中丞安乐么此人元在自家军中㬠是好人某等荅云见作宫观差遣不任职事却请俸禄闲居聿兴云无如此快活也又云侍郎团练逺来事要早了时若告它元帅湏似申包胥泣于秦庭下不知如今本朝所湏底事莫湏应副得么某云此是国家大事使人岂敢擅决使人止得将命传导言语而已聿兴云事固然江南而今檀占据淮南州县本朝大人门㬠怒某云自来使人徃还中书兼使人口授并不闻有此议皇帝皆所不知若大国便加怒岂不误他江南聿兴云怎生更待商量复故地某云以中间丞相惠书有云既欲不絶祭祀岂肯过为恡爱使不成国是以江南敢再三恳告若或不从却是使不成国聿兴再三审问某等复深言之某等江南新州之地皆江海陂泽又无不经残破却与大齐不同聿兴云大齐虽号大齐皇帝然止是本朝一附庸指挥使令无不如意侍郎团练曾见执旗报信张革等否某云不曽见不知是几日离军云十一日某等云某等是十二日离扬州以日月考之可见聿兴云元帅教将剳子去都是元帅自道底言语更无文采再三道你我直迷着那言语㬠有意来者使臣却也敢向前覆事也不可得某等云一行人莫非忠义奋不顾身之人岂有惧怕者遂问皇帝在甚处某等荅云驾在临安府又问临安府是甚处某等云便是旧日杭州又云此去杭州几日可以徃囘某等又云星夜兼程徃来不过半月聿兴又云大军在此这公事㬠𦂳某等云若得元帅早有处分囘报江南使人岂有稽缓又云昨日书元帅已教畨译做回书要看次第一两日相见也二十九日午晩有送马来赫噜聿兴令人传语请上马见元帅某等囘转语毕上马同行城中屋宇有五七分已上其下并有兵马并煅鉄打造军器河内有粮船百只并是东京板挂七百料船牵船人等并装青号上书青州运粮船户某人又有辇运司第十五纲字运少顷引某至屋下见达兰朝外坐并用芦蓆钉壁铺地左边用紫布遮壁某等认得是毡车子所上用之物傍有四人坐皆衣浑纱短袍裹头巾着求头靴右边有纻丝战袍或着毛衫官军五十余人并有全装甲士十余人引某等向前礼毕令译者问云皇帝安乐某等对曰圣躬万福又问使㫖某等荅曰某等离江南日奉皇帝指挥令诚致恳请乞早定和议迎请二圣某等星夜前来十月初六日至镇江府先遣张革执旗报信数日无音耗某等不敢住滞又奉皇帝指挥令寄留礼物私觌在镇江府由天长路出六合前来大兵压境不知所得罪之由译者云使臣所説更有甚传语某等云尽在国书中译者云国书中事却见了元帅台㫖你们所説待信来又已前数次失信待不信来又怎生全不信得今次举兵为生灵不能得定自入境来并不曽杀一人房屋不曽拆着你们都见又唿随某等一行使臣近前听某等对云大国举兵若以生灵为意天下幸甚江南所以再三遣使恳请上国正为生灵不得休息所以再遣某等前来欲得早定和议且告元帅矜存赵氏社稷悯恤一方生灵译者云向时第一畨到汴京皇帝同张邦昌来军前为质我曽亲自説与皇帝家国不要听贼臣言语我道有一喻一似人家盖一个房子使椽柱瓦木盖得是好却湏住房子底人做主防水火盗贼若不㑹照管便倒塌了此时亲自説与皇帝一一听得却令赵平仲来劫寨事不成㬠损了他人当时便失信如今言语怎生信得某等云失信之事尽是前朝奸臣误国皇帝虽亲闻此语是时皇帝止是亲王亊不在己皇帝即位以来未尝弃信于大国译者云这底只是怕你们不知又怕皇帝官髙职大后不记得也又问某云元帅问你当时不是曽随皇帝来军前么某云是时先人仲通曾充国信副使同沈晦随从肃王出使大国在燕京死节译者传达云逹兰首肯数四译云我这里説得话望你们到皇帝一一説某等云岂敢遗落一字湏一一奏知云某等皆是皇帝亲选差来只是真实所以遣来恳告况今日既荷大国许和莫非至诚恳请尚恐不䝉听从更岂可不任诚信译者又云你们説得却是只是难信某等云到军前已是半月江南日夕望信臣子之心实不遑安敢望早定大计使某等归报江南庶得生灵早有休息之期某云某辈非敢自为脱身大底国家安使人亦安若国家未安一身亦弗安译者云元帅令你们且归安下处候三二日左元帅到来商议了交你们去某等云此来荷元帅授馆种种周备不胜感激惟望早赐台念复命江南遂退聿兴云沈元用今在耶不在元用谓沈晦字某等云在又云见在何处某等云在浙中见任待制聿兴云是同年聿兴曽在宋朝沈晦第三甲及第后来却再与本朝取应来问某云侍郎是谁榜某云何涣牓又言今年本朝试进士出赋题是天下不可以马上治某荅云此可见大国息兵之意天下幸甚又云这赋题是本朝张炳文侍郎出丞相见问是谁意思左右云事见前汉陆贾传丞相遂令人用国书译过其传㸔后大喜遂与张侍郎转两官某等复云大国果有意偃兵修文岂惟江南之幸实天下生灵之福某等以聿兴所説遣某等囘报前后反覆迁延不定某等恐误国事遂以长书献逹兰云三朝北盟㑹编卷一百六十二三朝北盟会编卷一百六十三钦定四库全书三朝北盟㑹编卷一百六十三宋徐梦莘撰炎兴下帙起绍兴四年九月十九日乙丑尽其日谨裁书献于元帅节下某等窃闻自古帝王不得已而用兵一本于仁义而已推仁义之心而行于征伐之际则坚甲利兵乃非凶器伐叛服柔乃非危事克致师中之吉终成保大之功是道也尧舜以是而帝汤武以是而王自兹以降五伯之事崇尚诈力不仁不义无足言者恭惟元帅钟灵岳渎孚秀璇玑英勇絶伦智畧辐辏援整六师征伐四克丰功伟绩焜煇鼎彞虽古韩白衞霍之徒方之蔑如也某等不佞比因使命拜伏下风得望履舄钦闻至教且谓大国举师以仁义为本以生灵为义故自军师入境禁屠戮止俘囚樵夫牧儿秋毫无犯深仁厚德遐迩悦附是宜频年以来拓地万里包括宇宙勲业隆大超今冠古而无与为比也某等相与退而叹咏仰服大国之仁祗诵元帅之德不能已矣輙敢冐进瞽言伏惟执亊留听切以大国德泽仁恩丕冐寰宇凡日月所照舟车所通无不沾濡独江南僻陋赵氏社稷与一方生灵未䝉加惠殆非笃近举逺一视同仁之义顷者伏䝉大国恻然有存抚敝邑之意许通令命遂䝉丞相都元帅赐以书词许以立国江南君臣感服至意誓传子孙不敢忘懐尔后江南以三遣使未获成命自章谊辈囘即命某等再奉使指于军前倾布诚悃欲存守见存之地竭偏方不腆之赋嵗嵗贡献以表事大之礼且二圣复还江表轺车在途遽闻大国举兵入境江南上下恍然疑惧以谓方伸恳请乃蒙见伐不审何以得罪而至于此某等不敢退缓輙冐万死﨑岖险阻天与之幸但得达命于麾下过䝉与进不赐摈絶谆谆诲勅至诚恻怛尤有存亡继絶之意则江南再造尚有望焉虽然大军压境已复踰月使人达命亦再浃旬而未知所处岂兹事体重大详虑熟计询谋佥同而后报耶抑有邻国容心于其间必将激怒大国而不欲终邀惠于敝邑此不可得而知也切以江南小国越在海隅中间限以齐境凡欲赴诉无路自达固不若邻邦宻尔上国茍有所言无适不可伏望执事少加察焉抑又闻之古者大国之伐小国也一谓欲其土地二谓欲其臣服今大国逺勤士马劳费不赀所谓土地即举而与人而江南之意诚心恳服方且愿臣事而不得则是二者皆非大国出师之本意而直以生灵为念则尧舜汤武之用心不是过也某等愿早得执事一言归报江南庶几速定大计将见在大军兵不血刃而坐享成功天下生灵早得太平恩沾四表名垂万世岂不休哉如某不䝉矜贷含怒震雷旌旄所临如拉枯朽使赵氏社稷寄托无所一方生灵肝脑涂地致大国思泽终不被于遐陬即是某等奉使无状无补家国愿先污斧钺以报主恩且以为异日奉使之戒重念某等一介之㣲被命此来伏䝉执事假馆授餐种种周悉恩遇甚厚心非木石寕不知感以待命之久君忧臣辱食且不遑是用裂眦沥血披露危恳敢尽布于下执事进退惟命干犯威严不胜战恐之至不宣托聿兴投之聿兴云未得指挥不敢收即令差人去复郎君聿兴云聿兴本是宻院令史本朝令史皆以进士为之因元帅行军被差前去初不与军中人相识及到此与萧团练同亊此人极纯实可爱遂以至诚相待聿兴今来方敢独自与侍郎团练相见又云自古享国之盛无如唐室本朝目今制度并依唐制衣服官制之类皆是宇文相公共蔡太学并本朝十数人相与评议某等问蔡太学见任答曰任干文阁待制它儿子蔡松年见在三太子处作令史近来本朝又为于燕山府用一万钱买一所宅子蔡太学云尤胜于它汴京宅子又云丞相得宇文相公直是喜欢尝説道得汴京时欢喜尤不如得相公时欢喜如今直是通家徃来时服支赐宅库里都满也某等云大国丞相㬠是知人聿兴又云昨日元帅书词㬠好足见忠孝侍郎儒士团练名家似恁地忠孝必有美事某等云忠孝是臣子合做底事某等虽愚昧不敢不勉因叩问行期何日定可得报聿兴曰必非晩也又云元帅性似噼竹将来便囘湏是分毫不可逆不如此定是进兵某等云既是大国许从和议亦湏是使江南可以从者若大国故为难从之説则江南何以自处更望少监宛转相成隂德非细又荅云异日自知二十六日拂明赫噜令人传语某等元帅有指挥令奉使即今起发囘去赫噜聿兴云等一行起发聿兴与某等马差近聿兴宻与云侍郎团练即囘也如聿兴等何时离得涂炭叹息久之某等遂与使臣军兵行二里余见逹兰拥三百余骑前来相迎至路次与某等相见译者首云江南州郡皆是本朝已经畧了当何故后来擅自占据今大兵已到此却又教韩世忠前来掩袭捉将我人去又遣使来和意是如何某等荅曰前来䝉丞相惠书止是説淮南不得屯驻军马即不曾见説占据之事江南遂依禀指挥不敢于淮南屯驻人马所以奉承大国之命不敢有违译者云只此説话便是反覆既是江南不曽屯驻军马却为甚大军到来韩世忠却在扬州某等荅云韩世忠是淮南宣抚闻得境上有军马是他职事不得不自为备今来既是大国之兵必不敢妄动兼使人此来一心只望和议早定如将帅贪功生事使人等岂得预知译者云旣欲讲和湏是至诚不可奸诈兼是些小掩袭不济事如欲厮打先约定一日两军对敌则好我这里只用仁义行兵若一面讲和又令人来掩不备如此终恐悮事只恐你江南终被将臣误事如前面大兵到汴京姚平仲劫寨事可见本朝事体秦桧与张底一一知得未信时语言问他们又云我此中未曽捉得你那里人并不曽杀你那里人捉得我人去亦不要杀却兼它们何罪况大军不在此某等答云今来大军压境更䝉元帅矜察江南别无他意许立和议实为感幸岂肯更敢虚诈不实及胡乱杀戮译者又云如国书中説得㬠是使人説得亦㬠好只是信慿不得某等荅云江南遣使前来恳大国欲定和议无非出于至诚译者云我这里军马你们想亦见莫只是来窥探虚实否某云大凡欲探刺虚实皆是国势相敌未测虚实方遣使探刺今大国兵威如此自来所知何待探刺而后知也译者复云使人所以留滞别无他意但为等候左元帅相见当面议定方得遣囘某等使人来此所赍国书已先纳讫见有上大金皇帝表二圣后表丞相元帅物録六封乞留军前译者云大金皇帝表留下其余文字将去物録中物不用得如今厮杀后若我们败时物也做主不得我们过河去后不知要这些物某等遂止以大金表授之某等又云元帅遣囘使人江南必再遣使来乞一期限译者云你们自説期限某等云急限半月稍缓二十日译者云半月后望再有使来不来亦不妨某等云果有使来从甚路来某等取元帅指挥译者云只是从扬州来又云到江南传语皇帝相别后㬠是思念冬寒保重某等再三致谢遂授某左元帅一封某等当面看过遂辞而退见马前一人着褐纻丝战袍裹头巾着弓靴鞋疑是吴龢问之果然又见一人年约六十余嵗骑马在逹兰后问之赫噜云是逹兰兄聿兴云适来元帅指挥不消得前路去遂与某等相别少顷上马有鉄骑三千余人随后聂哷贝勒送行至镇江府见韩世忠具以所当预闻者语之当日镇江府差到牵驾人夫即时来舟离镇江府二十八日夜至常州见张俊亦以敌中人意告之二十九日夜至浒市闻张俊舟集岸遂徃请见舟中坐语甚久兼亦畧及使指俊云适闻得奉使囘遂欲同诣行在徐思之恐人疑惑如二公到朝廷必自有所处也某见浒市巡检差到人夫即时解舟至十二月初一日拂明到平江府见赵沈胡三人叙到问赵云且説因甚放过二公来良臣正色曰且容畧叙本末因不顾赵只向沈胡赵退步至坐席沈曰大家且坐方㸃茶皆不语良臣起曰某脱身万死今欲赴愬于朝廷首先掇怒丞相良臣愿就都堂请死赵曰恐鼎不合干预且请参政机宻请二公合子中説话绘曰适魏郎中对丞相非敢失礼容但备诉艰苦且望丞相优容使毕其説赵曰某和他吃了人多少言语正所谓唾其面使自干者适来无他如二公劳苦不待言而自知所以如此问欲速知事之要领耳其辞少和乃问曲折看国书而退后省诸从官转语请相见遂见时王居正唐辉孙近刘岑在焉良臣复厉声曰某所以奋不顾身止念在廷臣僚皆各有父母妻子独主上孤立于此如朝廷何良臣辈岂能使人因大恸衆皆愕然且曰良臣必泣诉于上前遂退因见吏部汪思温王纯度李元伦金部吴幵皆良臣同舍绘亦吴幵旧同官衆问金兵多少据所见不及二万兵据剳探及金人説四路有人毎路十万然皆不曽见时良臣情怒未已汪思温曰不湏如此请平其气是日午刻有㫖召对内殿上问劳圣语温厚良臣等皆至感泣上问过界事皆如语録对上委曲问敌势绘曰臣所见自天长至辰州逹兰人五寨共有二万人或云三太子四太子刘麟四头项臣皆不曽见见有战船三百余只大小不一人亦甚精鋭臣闻汉髙祖怒韩王信反欲与匈奴共击之前后遣使十余辈皆以谓可击继遣娄敬独以谓不可曰两国相击此宜矜夸见所长今徃见羸瘠老弱此必见短必伏兵以争利愚谓不可击乃械系娄敬徃卒困于平城臣愿陛下勿轻此敌臣又闻张义以为人臣割其主之地以市交偷一时之功而不顾其后公家而成私门臣死不敢为此惟圣主审度事情因时制宜可保万全上曰卿所论是卿等见逹兰状貌如何良臣曰臣等素不识之其身长大面㣲赤色如患风疾臣等初见之首言京城下曽侍陛下言以盖房屋为谕上愕然曰尚能记此説是日自索泛后对曰入出堂中再召与沈胡大殿上相见问劳甚厚盖有从官言使人逺归朝廷如此相待后来何以使人遂有是礼翌日疾作下休致状继而堂中请良臣问四路之数良臣曰却是副使曽与吴幵説若有问审的当湏奏知岂敢不白知朝廷吴幵王纯等以等説譛使人于赵不两月三人同日告殂疾症若一好事者或以为报应某等制任状先归告良臣曰陛对时圣语如此是未见宰执之语次日诸公对事必不然宜速为去就良臣曰某已乞从便继而韩世忠遣壕寨官张杞徃军前下文字囘迁观察使嵗暮敌退言章论列马承家并及魏良臣皆罢又论不渡江人追减恩例并所得恩泽亦有言章皆縁赵鼎初不主和议适使副归日赵已当轴某既休致而良臣亦乞宫祠而归其后详悉更不録焉绘父仲通宣和间蔡攸为宣抚使副日有书言十不可今附于后云五月二十五日拱卫大夫平海军承宣使兼㢘访走马公事王仲通谨斋沐裁书再拜献于领院少师相公闻北敌为中原患久矣其盛衰强弱未始有常其俗以蓄养为业随逐水草习于攻战此天性也中国所以制北方者非尚逺计破其寨落而后为功也备吾之边疆以御之而已故甲兵不可不修城邑不可不固粮食不可不充如朝廷前后戒饬边臣讲画武备常若敌至可谓不恃其不来恃吾有以待之其御敌之方无善于此某伏覩朝廷亟命枢近大臣及起发诸路兵马径趋河北某尝闻齐桓公与管仲谋伐莒其谋未发而闻于国故曰君子善谋小人善意某虽不知朝廷深谋秘计观桓公谋伐莒之事可以意得万一无事则幸矣如或别有措置有不可者十切以承平之日久为极盛之时天子方垂衣拱手享四海之福如覆盂之安万方无事岂不美欤师旅一动则有北顾之忧处安虑危得不患之一不可也石晋割十六州以事契丹而周世宗尤能不血刃而定三闗况主上睿谋神武王师所向无不克㨗今两朝通和师出无名二不可也金处逺方长战于北辽用兵侵夺郡邑几二十余州又欲取汉故地献纳朝廷茍使力能平荡亦异时复与金人为敌国矣是灭一强敌又一强敌且无百年誓约可守能必其衆不犯我哉三不可也北界部落多矣如契丹异人渤海其地皆不毛虽籍内地土境为衣食种养之源一旦收之絶其嵗赂饥寒可立待彼当必争致用兵不已矣天下骚动四不可也北道数千里无险要可恃皆平原广野用衆之地寡固不可以敌衆今逐路战卒各不过数万人彼若倾国应者胜澶渊之后侵削之患安可忘之五不可也当熙丰之朝天下丰富府库余财贯朽莫校太仓之粟陈陈相因神宗皇帝函容未欲轻举者欲先灵武以大河为界断匈奴右臂今灵武尚在西为脣齿之国得不助之乎攻之则理宜必救救之则腹背受敌六不可也夏国多用汉人刘文珪计䇿尝有意深入因粮擣虚以快其欲今以闗陜诸路精兵备北则于国为失䇿于西则大为可虑重此忽彼七不可也聚人曰财虽有金城汤池非粟不守如赋不足用以天下之财转给为不难至于谷粟匮乏岂容仓卒而能就也盖闻各边储蓄不广千里馈粮士有饥色八不可也生齿繁伙民鲜积聚嵗有水旱则流离不可胜计国家发仓廪以赈之乃能少济今若小有事宜科配百出使无可办孰肯束手待毙必转而为冦攘九不可也兵者凶器不得已而用之愁苦之气伤隂阳之和老氏所谓大兵之后必有凶年今幸频年丰稔民力尚未优裕一有荒歉何以救寕十不可也某所论縁利病灼然惟恐未有人为朝廷言者某久在牧守荷国厚恩既有所见黙黙不言是莫大之患也方今领院少师相公为国元老乃心王室天頼明哲康济生人天下大事无大于此某尝採衆议出入一口但畏祸莫敢出位而言某仰恃某官至诚至忠敢罄拙直惟冀髙明早为天子谆复开陈茍合帝心天下䝉福忠孝功业烂然光明区区之意实在于此冒凟尊威战慄之至三朝北盟㑹编一百六十三三朝北盟会编卷一百六十四钦定四库全书三朝北盟㑹编卷一百六十四宋徐梦莘撰炎兴下帙起绍兴四年九月二十七日癸酉尽十一月十四日己未九月二十九日癸酉赵鼎为尚书右仆射同中书门下平章事兼枢宻院事朝廷方除赵鼎都督川陜荆襄诸军未行伪齐谋大举宰相朱胜非乞持余服罢去留鼎拜相仍降诏抚谕四川诏曰朕顾懐蜀道屡困敌兵选建枢臣徃加督䕶方选日以临遣偶防秋而戒严乃命以相居中仍遥领西南军务既总司于朝政益增重于使权迟俟来春改图近弼绥尔衆士膺副朕懐比命属僚就宣德意知鼎州程昌禹上庙堂书极论遣使都督川陜荆襄未便程昌禹谓除赵鼎都督川陜荆襄未便鼎虽拜宰相不行深虑别议遣使乃商𣙜其利害极论其所以未便曰昌禹尝谓古今利害特在于名实之间责实有利无害狥名有害无利昌禹尝深究其源非谓朝廷遣使乐于狥名亦非奉使者其才不能责实势使然耳使命一出张官置吏不下数百员与夫屯师聚兵之费当取给于州县州县比年所至匮乏常赋之入曾不足以自赡矧有余赀以供使司之用一被督责必合辨具不过重费鞭朴以取于民官吏茍非其人夤缘为奸殆有不胜其扰者至于诸路兵力初不足恃使命一出于所部军马又须抽摘随行赴置司去处州县一或有警不过告急于使司相去既逺应接毎不及以至调发人夫征取财赋行过郡邑仓库一空应报文移日不暇给其间至有将懦兵骄稍加纪律则滋长敌势为害一方又有未易言者如是则使命之出将以保州县而州县反被其扰将以抚百姓而百姓反受其弊将以治盗贼而盗贼愈长其恶可谓有害无利矣朝廷凡使事之毕亦尝计其嵗月所费以较其利害多寡乎比者又覩遣都督川陜荆襄诸军事得之道涂谓朝廷因献言者以今日大计在于图秦故特遣大臣出领使事昌禹切谓朝廷急于图秦辍枢臣使逺方固可以膺重任而成大功然以其势考之岂能使之责实虽负伊周不出之才恐未免狥名而有害无利也昌禹备员武陵首尾五年川陜事体粗闻其畧试言之且张宣抚入蜀之初责任非不专事力非不胜财用非不富士马非不强当时人心又皆鼓勇乐于赴功而累年之间迄无功効徒上下怨憾以谓四川初无盗贼之扰止缘宣抚使入蜀以扰之宣抚入蜀而人被其扰亦岂为宣抚者固欲重困州县乎盖张官置吏屯师聚兵官吏之所赡给将士之所犒劳所过所留征求调发势有不得不然者耳况今五路陷没四川危动民力已困财用已竭强敌垂涎且有吞蜀之意以今事势较之张宣抚入蜀之初为何如州县凋弊似亦极矣乃欲以大臣出使将带官吏摘抽诸军又入蜀地征求调发号曰图秦切恐秦未暇图而腹心腋肘之变先起矣昌禹所以妄意谓未易责实近于狥名而有害无利也抑尝闻迺者富平之战骑兵凡十五万士马亦可谓强矣而竟致败衂今四川士马不过吴玠部曲耳何所恃以图秦乎昔曹操以百万之衆蔽流而下吴之羣臣已为迎降之説操于图吴势若可必矣周瑜以谓今使北土已安果无内忧始能旷日持久来争疆塲今北土既未平定加马超韩遂尚在闗西为操后患又今盛寒马无藁草驱中国士卒逺涉江湖不习水土必生疾病此数者用兵之患而操冐行之擒操宜在今日其后果有赤璧之败今都督之求图秦也东土已安而果然无内患乎南冦已平而果无后患乎中国士衆果能习水土而不生疾病乎昌禹愿朝廷鉴此审处利害而行之无令轻举妄动近于狥名而无实也至如近复襄阳等州都督之行就当措置拨军屯守军势愈分昔吕䝉为孙权论徐州曰今操逺在河北不暇东顾徃自可克然地势陆通骁骑所骋今得徐州操后必来争虽以七八万人守之犹当懐忧不如取闗帅全据长江形势益张权用䇿后果擒关今朝廷复襄邓州亦犹权之取徐州也取之为易守之为难能保强敌之不争乎孰若命大臣或大将益重兵聚赀粮守荆州以据长江之险今天下根本大势实在长江保守长江以固根本然后可以图秦保蜀料理襄汉经畧中原随宜度势以次施设今根本不固遽欲掇大臣于数千里之外以孤军抗强敌期以复西秦残破之区昌禹谓四川民财已竭兵力已弱人心已动而都督又将入蜀万一强敌乗我间隙或压以重兵或传以伪檄则事有未易言者其所系岂小哉昌禹初闻枢相赵公出使赵近世伟人也忠义激昻慨然有康济四海之志然事势如前所陈昌禹实忧其行切意枢相洞达利害已久身为大臣义当狥国不敢辞避耳今闻大拜脱或别议遣使愿试以昌禹所陈更加订论熟计利害而行之且命大臣或大将守荆州以固根本在今非上䇿岂亦易事特不得已用兵非有五万之衆钱粮非有三年之储且将不暇嵗月责以近效亦岂能使之胜其任也荆南前日以二万人守之亦可今春金人取和尚原闗师古既叛阶州一带无人控扼上流势须益兵也昌禹以事干国计不敢缄黙或谓昌禹言轻不足信伏望更加採访自是不别遣使金州人攻承州知楚州樊序宾弃城而走是时改髙邮军为承州金人攻承州而楚州守臣遁走也十月朱师亮军于明州刘豫声言遣徐文来犯海道乃命师亮以兵一千屯于明州张俊为浙江西东宣抚司军于镇江府边报金人与刘豫合军大举欲侵淮甸遣韩世忠以兵渡江发张俊兵驻于镇江府军士多夺取士民舟船如被冦盗是役也乌珠屯于天长军刘麟屯于旴𣅿军孟庾为行宫留守兰整边顺临安府弹压赵鼎建亲征之议乃差留守及弹压官是时亲征之议犹未定也召张浚为资政殿大学士领万夀观兼侍读召不许辞免日下起发手书赐浚曰卿去国累月未尝弭忘考循事绩简在朕心想卿志在王室益纾筹䇿毋庸固辞便可就道夙夜造朝嘉谟嘉猷伫公入告十三日戊子韩世忠败金人于大仪镇十数里遇金人铁骑二百余世忠与通方立马议所以待之有三四十骑直冲世忠世忠与战不利金人有骁将独战世忠力疲通自后击敌将世忠坠马几被执通救之世忠复得马回顾金人百余骑几得世忠通据陂坂扼其路以弓箭当之世忠得还奏通之功乞优异推恩授武功大夫吉州刺史世忠缴其诰命再奏乞重赏通以劝将士遂落阶官授吉州刺史解元败金人于髙邮军尽俘执以归解元及在髙邮金人来侵未至三四十里元先知之逆料金人翌日食时必至城下乃伏百人于路之侧又伏百人于城之东北岳庙下自引四百人伏于路之一隅令曰金人以髙邮无兵不知我在髙邮即轻易而进俟金人过我当先出掩之伏要路者见我麾旗则立帜以待金人进无路必取岳庙路走矣若果然则伏者出衆皆诺又宻使人伏樊良俟金人过则决河岸以阻其归路食时金人果径趋城下元宻数之有一百五十骑乃以伏兵出麾旗以招伏要路者伏兵皆立帜以待金人大惊踌躇无路遂向岳庙走元率兵追之金人前遇兵无所施其技尽被擒凡得一百四十八人金牌与执亊居其半是时董皎在天长亦有功元与皎各加正任观察使马复元官除枢院副都承㫖马在融州仙溪也张浚都督陜右不逺万里遣人持赀币招之书中专以同济国亊为言且曰上之待公不轻虽縁谗毁终必保全公荷圣恩如此可不图报乎马以刘子羽昔年在真定有隙今在宣募不徃复书谢之绍兴三年召为都督府参议官道遇疾丐祠四年奉祠居信州九月召赴川陜都督府禀议差充详议官引见上殿奏对称㫖乃复元官拱卫大夫利州观察使除枢宻副使承㫖牛臯徐庆败金人于庐州城下金人与伪齐连兵攻淮西安抚使仇悆尽发宣司戍军一千以拒之既而败亡无一还者即乞师于湖北岳飞飞遣腹心将徐庆牛臯为援臯庆引十三骑先至城下入城谒悆坐未定斥堠报金人五千余骑将逼城时湖北军马未到悆色动不安臯曰无畏也为公退之即与庆出城迎见敌军遥谓之曰牛臯在此尔等安敢来敌帅曰我知牛公在湖北路已赴诏命此中安得牛公臯乃免胄张旗帜敌人相视失色臯察其有惧意舞稍先登敌人奔溃臯以十三骑追袭五十里是时敌人大军十余万去庐州百里而屯一夕皆遁悆骇叹且亲书保明賛其威望神勇谢于岳飞飞不悦而移其功以卑庆臯亦无慊色淮西人以为恨二十三日戊戌诏幸江上抚军金人在淮甸张俊军镇江府促渡江出战有迟疑未渡之意朝野惊恐亲征之议起于赵鼎见上屡请车驾早幸江上上皆有㫖肯之即退为中官阻止至是鼎至请上亲征且曰军民百姓皆望陛下亲征唯中官未肯行若陛下一幸江上则诸军皆尽力御敌矣中官未见陛下亲征之利也臣欲乞陛下发遣近上中官赴都堂臣具酒礼待之谕以祸福然后亲征可决上从之遂发左右亲近十数人诣都堂鼎具酒礼以宗庙社稷安危之计谕之且曰诸公见上可賛成其事俟退敌囘銮则共享安逸之福衆诺之议遂定即命草诏诏曰天地之大义莫重于君臣尧舜之至仁无先于孝悌一自衣冠南渡北骑日侵五品弗明两宫未返念有国有家之道必在正名尽事父事兄之诚讵宜安处将时巡于郡国以周视于军师尔其慎守封圻严戒侵扰䖍共乃职谨俟朕行戒谕州县诏朕以逆臣刘豫称兵南向冦警既闻神人共愤朕不敢复蹈徃辙为退避自安之计而重贻江浙赤子流离屠戮之祸乃下罪已诏亲总六师临幸江滨督励将士然兴师十万日费千金动衆劳人惧所不免此恻然疾懐尚觊监司帅臣与夫郡邑大小之臣夙夜究心体朕此意凡借贷催科有湏于衆者毋或纵吏并縁为奸凡盗贼姦宄輙生窥伺者务絶其萌毋令窃发其或乗时抢攘恣无名之歛容奸玩冦失讯察之方至使吾民横罹困苦有一于此必罚无赦候军事稍平当遣廷臣循行郡国二十四日己亥车驾发临安府车驾进发诸大将有献俘于行在者戮于秀州时张守方知福州闻而上疏曰凡所献俘使皆金人或外国借助则宜勦除俾无遗肓至于两河山东诸路之民皆陛下赤子也刘豫驱迫以来诚非得已臣谓俘内有佥军宜谕以恩信以示不杀贷而归之或愿留者听其便不惟得先王胁从罔治之义而刘豫之兵可使不战而自溃虽日杀而驱之亦不复为用矣后相继诸将进击金人败衂而去二十七日壬寅幸平江府加赠陈东欧阳彻祕阁修撰与恩泽两资赐田十顷车驾至平江府宰相奏事上因论黄潜善汪伯彦当国杀布衣陈东欧阳彻事深自悔恨曰朕至今痛恨之虽各赠五官与有服亲恩泽犹未足以称朕悔徃之意遂各赠朝奉郎祕阁修撰更与恩泽两资拨赐田十顷虽死者不可复生追痛无已三十日乙巳仇悆克寿春府仇悆为淮西安抚使刘豫侵淮西悆遣将㑹合孙晖兵击败之复取寿春府十一月十三日戊午金人陷滁州金人侵入于是据滁州而居之十四日己未张浚知枢宻院事行状曰是日除枢宻院事奏曰人道所先惟忠与孝一亏于己覆载不容自昔懐奸欺君妬贤卖国当时闾巷细民莫不深怨嫉愤不食其肉者至若一心事上守正尽忠虽天下后世皆知企慕称叹思见其人焉盖忠义人心之所同故好恶乆而自定臣以区区浅薄之才幼被家训粗知义方平居立身以此自负偶缘遭遇寖获使令陛下任之太专待之过厚而有怨于臣者致毁之备至有求于臣者责望之或深上赖圣智全㣲纵臣奉使无状岂不自知至于加臣以大恶之名䧟臣于不义之地隳臣子百世之节贻孀亲万里之忧言之呜咽痛愤而已今陛下知其情伪保庇孤忠许以入侍旋擢筦在臣毁首碎身无一论报然而公议之所劾训辞之所戒传之天下副在史官臣复何颜取玷近列于是赐诏三朝北盟㑹编卷一百六十四三朝北盟会编卷一百六十五钦定四库全书三朝北盟㑹编卷一百六十五宋徐梦莘撰炎兴下帙起绍兴四年十一月十四日乙未尽十二月三十日癸卯诏用张浚牓朝堂行状曰是日上亲书诏曰张浚爱君忧国出于诚心顷屡多艰首倡大义固有功于王室仍雅志于中原谓闗中据天下之上游未有舍此而能兴者乗敌百胜之后慨然请行究所施为无愧人臣之义论其成败是亦兵家之常矧权重一方爱憎易致逺在千里疑似难明然则道路怨谤之言与夫台谏风闻之误盖无足怪比复召某置之宥宻而观其恐惧憷惕如不自安尚虑中外或有所未察夫使尽忠竭节之臣懐明哲保身之戒朕甚惧焉可令学士降院诏出牓朝堂刘光世退军建康府韩世忠退军镇江府张俊退军常州府濠州镇抚使冦宏弃城走丁成魏进叛附于金人金人以重兵临濠州四面攻击知濠州㓂宏御之时城中兵少大率人当三女墻军民与僧道相参每十人为一甲皆被甲持枪不得内顾每一踏道二人以长刀监守无故上下者杀之宏唯着布袍软纒昼夜步行巡视四壁未尝乗马呵喝由是守陴者严肃不敢懈一日宏在衆中望见守陴者三人擦城而去宏径至上唿其同甲者余七人皆斩之人人悚慄北军以兵甲数万与冲车云梯皆传于城宏作鉄鎚上挿狼牙钉谓之破金鎚有沿云梯而上者以鎚击之头鍪与胸骨皆碎尸积于城下数千而北军来者犹不止又以鼓数万聚于东门之外一时俱鸣其声震天谓协城鼓而城之东北壁女墙震而摧者二三十步北军以精卒利兵併力齐射飞矢如雨州人骇愕宏乃张布幕以御箭令人运炭瓦别修女墻指顾之间女墻如旧矣金人又如旧河口敌楼下併力攻城城上金汁灰瓦与矢石乱发金人死者虽多而相继来者亦不少既而摧城之半而守陴者亦不惊惧尽力御郄力击者凡七昼夜不休宏以城必不可当乃开北门弃妻子持母与寡嫂弃城而去从之者十余人通判国奉卿初在清河口同赵琼率民兵劫金人舟船得李棁之妾俾生两子弃濠州也声言登舟欲以计破金人奉卿信之既而乃知欲为遁走计已登舟不可复入城矣奉卿曰何不明言于我使我携一妾两子而乃弃之死地邪宏以奉卿为怨已遂杀之宏既去权兵马钤辖统制军马成自南门投拜兵马都监副统制魏进自东门投拜时金人主帅屯于近郊问宏之家属所在成谓宏与同去矣既而闻匿于成家遂斩成于市乃取宏与奉卿家属焉金人以贾舍人伪知军州事数日以赵荣代之十二月张俊徃沿江劳军行状曰时大帅乌珠拥兵十万于维扬朝廷遣魏良臣王绘奉使军前还夜与公遇于中途公问以金事及大帅问答良臣绘谓金有天长之衆且喻良臣曰当以建州以南王尔家为小国索银绢犒军其数千万又约韩世忠尅日过江决战公宻奏使人为金恐憷朝廷切不可以其言而动及不可令更徃军前恐我之虚实反为金得上然之公遂疾驱临江召大帅韩世忠张俊刘光世与议且劳其军将士见公来勇气十倍公既部分诸将留镇江节度之令韩世忠移书乌珠为言张枢宻已在镇江初敌牒报公得罪逺贬故悉力来攻至是乌珠问世忠所遣麾下王愈吾闻张枢宻贬岭外何得已在此愈出公所下文书乌珠见公书押色动即强言约日当战公再遣愈以世忠书徃问战期愈囘一日而适宵遁士马乏食狼狈死者相属遣将追击所获甚衆太隂犯昴丙戌夜太隂犯昴按晋天文志五年灭敌有司奏以为灭敌之象上因与大臣论及之胡松年曰天象如此中兴可期上曰范蠡有言天应至矣人事未也更在朝廷措置如何赵鼎曰当修人事以应之马为江西沿江制置副使车驾幸平江府差马兼行宫留守司参议官被㫖发赴平江府扈从车驾至是差江西沿江制置副使依前枢宻副使承㫖驻军武昌奖将士诏朕分遣将帅列屯江淮比命相臣亲行按视还朝之日具一奏陈乃闻身率戎行日加训练骑射惯习杖击精闲戎政益修士气弥振既以严饰于武备是将图建于茂勲深察用心之忠尤嘉报国之义朕惟无德以攘逺未能解甲以休兵烦尔师徒久从征役暴露寒暑拥持干戈轸念于心恻怛忘寐惟尔懐抚养生全之恩徳愤僭伪侵陵之凶残宜勉事于艰难终共成于逸乐誓当有济用副至懐故兹抚谕想宜知悉十三日丙戌招从伪大夫诏朕惟靖康兵革之难神器几坠天命有在属于眇躬夙夜兢兢罔敢自逸期与尔士大夫共雪大耻还我两宫保有黎元永庇中土而强敌侵轶迫朕一隅叛臣乗时盗据京邑使我缙绅沦陷涂炭繇朕不德以至于斯北望伤心收涕无所亦惟尔士大夫䝉祖宗休泽朕在周行其有失身伪廷事非其主顾驱协使然有不得已者朕甚痛之故若张孝纯李邺李俦等内外亲族不废禄仕每饬有司常加存恤朕之于尔厚矣尔尚忍忘之耶其能洗心易虑束身以归当复其爵秩待遇如初或为竒谋祕画立功自効仍盼异赏不限前愆呜唿顺逆之理祸福之机昭然甚明要知所择朕方布大信以示天下言不尔欺有如皦日咸务自省体朕至懐冦宏知濠州冦宏弃濠州至平江府㑹车驾驻驆平江宏匿闾巷间不敢出视事八厢以闻上乃召见宏宏大惊惧至则把见把见之礼卫士驱捽之宏益惊上问淮南事宏战慄不能对命宏仍旧知濠州疾速前去宏遂退二十日癸巳张宗颜及金人战于六合县金人濒江攻宣化镇出没者逾月张俊遣张宗颜潜渡至六合县出金人之背与战不胜诈为捷书以闻折彦质为枢宻都承㫖诏拨崔邦弼吴钖两军付马诏河南安抚司拨崔邦弼吴钖两军付马安抚使席益不奉诏上怒落其职汪伯彦落职放罢汪伯彦先于绍兴三年被㫖编进大元帅府事迹于是年编成上建炎日厯表曰臣伯彦言今年三月十二日准尚书省札子节又备奉绍兴三年十月二十三日圣㫖命臣以大元帅府事迹首尾省记编录进御先御乙夜览付之史官簒述成一代之典传信后世者有王者起必先授命之符为天下君宜首表年之事盖春秋之作探一元之意而皇帝以来纪五德之传振古如斯于今稽若臣伯彦诚惶诚惧顿首切以艺祖创艰难之业列圣守盈成之文万邦惟懐四方来享垂令闻于不已昭伟迹之无前縁朝姦变乱于旧章而王政沦废乎小雅属大运百六之厄㑹加小游泰一之临方二帝䝉北燕之尘一张僣南楚之号赖二百年龎洪之泽得亿兆人向往之心戴宋厥惟旧哉归启孰能御也恭惟皇帝陛下天地合德孝悌通神奉使北庭而汉天子以尊建府朔方而晋元帅称伯黄河合冻发光武滹沱之祥红气流光呈周室大乌之瑞休嘉应于一德讴歌来于万方就日望云北面劝进者乃至五六反袂拭目西向退託者不止再三末如之何迫不得已建议定䇿二三子何力之有焉应天顺人大一统自今以始矣必有不刋之典庶为罔极之传臣职昧几先学唯荒落鞭弭尽周旋之力帷幄无裨补之功学六龙之御天首四蛇之入宇受恩莫大负罪良多流落江湖莫收魂魄俯仰宇宙囘想风云㑹逄明诏之颁俾纪当时之实䑛笔和墨难摹日月之明拭目扬眉莫覩干坤之大惟是云为德业与夫日月时年毕索始终粗悉首尾唐虞二典垂成盛代之书游夏一辞或补阙文之史虽惭润色弗近污诬祖述宪章俟圣人之笔削铺张扬厉唯国史之发挥以编类成书名曰建炎中兴日厯谨用缮冩分为五卷随奏上进以闻臣伯彦诚惶诚惧顿首顿首谨言绍兴四年四月二十二日观文殿学士左叅议大夫提举西京嵩山崇福宫臣汪伯彦上表又建炎中兴日厯序臣恭被圣㫖省记大元帅府事迹至陛下即宝位本末编为成书进御以尘乙览将付之史馆臣精白以承休德不知鼔舞仰惟皇帝陛下盛德之举岂徒纪事而已哉圣意殆有所在臣闻伊尹告太甲曰今王嗣有令绪而戒之以慎终于始盖保位莫如慎始也始之不慎其克终者鲜矣慎终莫重乎始故君子大正始焉陛下以天钖智勇之姿当阳九非常之厄运再造王室起于艰难思厥艰难大正厥始以图克终纪事之意于是乎在天下幸甚臣仰遵圣训谨纪陛下自康邸奉渊圣皇帝诏出使敌廷改命建府以兵马大元帅起义河朔由相及魏及郓及济忧劳百为遭神器中移以天下之推戴续已断之大统即祚于应天臣徃者首尾待罪今得以奉诏毕虑省记三以断编而以事系之日以日系之月以月系之时以时系之年起自靖康元年冬十有一月十五日至于建炎元年夏五月十日採事摭实编次成书分为五卷名曰建炎中兴日厯或庶仰副陛下大正始之意焉尔绍兴四年四月二十二日观文殿学士左正议大夫提举西京嵩山崇福宫臣汪伯彦谨上三十日癸卯金人退滁州金人据滁州四十七日至是乃退去王进薄金人于淮执其帅程师囘张建寿金人自合淝而归也张俊命王进曰敌骑无留必径渡淮而去可速进兵而及其未济击之进徃敌且渡遂薄诸淮大败之获其帅首程师囘张建寿皆名将也师囘言刘豫説金人云刘光世韩世忠失权江南可取故金信之而来赵鼎具以师囘之言闻奏上乃以贾复冦恂事训饬二将金主乌竒迈以病殂节要曰四年冬金主乌竒迈以病薨传位于安班贝勒都元帅完颜亶金人自来以安班贝勒为储嗣故得预之时以大兵相拒江上不敢发丧至军囘于五年之春方告诸路诸郡邑立乌竒迈之灵抛盏烧饭吏民挂服及禁音乐一月而罢鄂勒欢逹兰乌珠自江上囘至燕山各赴乌竒迈之丧金主完颜亶进谥曰太宗文烈皇帝神麓记曰乌竒迈先患中风病手足无力半身不遂约及一年至天㑹十三年乙卯嵗正旦近侍扶掖而行早见佛自东方随日出而现从者皆视而瞻礼间乌竒迈问汝等见甚皆云见佛像在日傍云间言未讫乌竒迈昏困再病中风僵仆殂于明德宫时年六十一宗干宗维传大行皇帝有㫖急诏安班贝勒赫噜即帝位于柩前谥曰太宗文烈皇帝塟之坟山号曰豫陵赵子砥燕云録曰金国置库收积财货誓约惟发兵用之至是国主乌竒迈私用过度谙班告于尼堪请国主违誓约之罪于是羣臣扶下殿庭杖二十毕羣臣复扶上殿谙班尼堪以下谢罪继时过盏三朝北盟㑹编卷一百六十五三朝北盟会编卷一百六十六钦定四库全书三朝北盟㑹编卷一百六十六宋徐梦莘撰炎兴下帙起绍兴五年正月己巳尽二月十六日庚寅绍兴五年正月己巳朔车驾驻跸平江府日食求直言赵荣退兵濠州金人与伪齐之兵皆退过淮北也亦遣人报濠州赵荣退兵乙巳荣率北军及投拜官魏进全家去既出门市人尚未知少顷提辖丁懐辈四人欲作乱先开甲仗库取器械时荣去未逺而悔曰吾弃城而来无知州以主管州事安得不乱乃以衙兵复入城则懐等已执兵仗矣懐闻荣复至走避得免荣遂斩其余三人令枭于市荣令录事参军杨寿亨权知军州事然后荣引衆去荣在濠州月余城中皆不扰及荣既去军人不便寿亨之政遂夺州印请兵马都监孙弈遂权知军州事是时冦宏在平江得㫖已依旧知濠州朝廷以寿亨既权州则变不宜从军兵之代寿亨乃授弈徽州监酒不釐务十一月乙卯知枢宻院事张俊自建康府还行在十三日丁巳以金人退军曲赦庐光濠州寿春府朕以眇质获承至尊念国家积累之基遭外敌侵扰之患两宫逺狩尚虚归格之仪万姓同忧未覩升平之日浩若涉川而思济恍如置器之求安常未明而求衣每侧席而思治朕诚不足以感移天意德不足以绥靖乱源致彼叛臣乗予厄运始攘齐地旋据都城未厌鸱张之谋更懐枭噬之恶频挟敌势来犯边陲直渡淮泗将窥江浒自古滔天之巨盗亦知逆顺之所存未闻今日之穷凶不顾人神之共怒所赖诸将协力六师争先奋扬兵威敢当斩获遂令羣秽知有天刑虽强邻偶逭于天诛而匹马莫还于敌境载循不道深恻于心俾执干戈皆朕中原之赤子重为驱役亦有本朝之旧臣廹彼暴戾之情冐兹锋镝之苦繇予不德使至于斯自初览于捷书即首颁于诏㫖杀死者尽从于埋葬俘降者悉处之便安重伤而莫能自存抚以医药之费愿归而无所为命给其道途之资申戒官司务存优借庻知朕兴懐于兼爱本非得已而用兵重念生灵乆罹冦扰绎骚连于都邑蹂践遍于田园虽氛祲之已清然疮痍之未起困于斯难嗟尔无辜宜钖茂恩以苏疲俗于戯乗时克乱可见皇天悔祸之心发号施仁实推列圣保邦之泽庶迎善气以格昌期咨尔羣伦体予至意金国主完颜亶立神麓记曰乌竒迈病其子宗盘是金主之元子合为储嗣鄂博宗干称系是太祖武元长子合断元约作储君尼堪宗维称于兄弟最年长功髙合当其位乌竒迈不能与夺者累日有英格太师㓜子乌页玛完颜受师于本朝主客员外郎范正图畧通文义奏太宗曰臣请为筹之初太祖约称元谋弟兄轮足却令太祖子孙为君盟言犹在耳所有太祖正室慈惠皇后亲生男胜额早卒有嫡孙赫噜可称安班贝勒当以为储见年一十五嵗矣尼堪乌舍利于幼小易制宗干系伯父妻其母如己子也遂共赞成其事是故除宗盘为唿噜贝勒除宗干为古伦贝勒除宗维为伊喇贝勒遂迁乌页玛为左丞以赏之又曰金人初元谋伐辽十弟兄阿固达为谋首同叔英格兄乌鲁斯阿宻贝勒色实爱实贝勒阿噜栋摩并们图珲实古尔贝勒萨哈徳特贝勒干鲁贝勒迈嘉努按班贝勒舍音轮作君主至天会间余人皆死唯有太宰安班贝勒舍音称皇太弟诸君常欲尽坑南人乌竒迈不从其请缘金河春水泛涨浸没宫室刷夫数万改移河漕离其傍侧未及毕工因病身死遂立大祖之嫡孙松漠记闻曰阿古达正室嫡子胜额胜额生金主亶胜额死其妻为古伦所收故金主养于古伦家及乌竒迈卒其子宋国王与古伦尼堪争立以金主为嫡遂立之节要曰亶立置三省六部改易官制升所居曰㑹宁府建为上京封左副元帅尼堪晋国王领三省事除元帅府右监军乌舍尚书右丞相封先金主乌竒迈长子宗盘宋国王领三省事除知燕京枢宻院事韩企先尚书右丞相除山西路兵马都部署留守大同府尹髙庆裔尚书右丞相除前河东南路兵马都总管平阳府尹萧庆尚尚书右丞封鄂勒欢冀国王除左副元帅逹兰鲁国王除右副元帅乌珠沈王除左监军为陜西路经畧使萨里罕右监军驻于云中又曰初金人邦域尚无城郭星散而居金主完颜晟常浴于河牧于野其为军草创斯可见矣葢金人初起阿古达之徒为君也尼堪之徒为臣也名有君臣之称礼严尊卑之别乐则同享财则同用至于舍屋车马衣服饮食之类俱无异焉金主所独享惟一殿名曰干元殿余于所居四外栽柳行以作禁围而已其殿也遶壁尽置大炕平居无事则锁之或开之则与臣下杂坐于炕其妃后躬侍饮食或金主复来臣下之家君臣宴然之际携手握臂置腹推心至于同歌共舞莫分尊卑情通心一各无觊觎之意焉今金主完颜亶也自童稚时金人已得中原得燕人韩昉及中国儒士教之其亶之学也虽不能明经博古而稍解赋诗翰雅歌儒服分茶焚香弈棋战象徒祖宗之旧习耳由是则与旧大功臣君臣之道殊不相合渠视旧大功臣则曰无知之辈也旧大功臣视渠则曰宛然一汉家少年子也既如是也欲上下同心不亦难乎又曰袭位以来左右诸儒日进谄谀教之宫室之壮服御之美妃嫔之盛燕乐之侈乗舆之贵禁卫之严礼仪之尊府库之限以尽中国为君之道今亶出则清道警跸入则端居九重旧大功臣非性道不相合仍非时莫得见瞻望墀堦洞分霄壤矣金国闻见录曰天眷二年奏请定臣制札子窃以设官分职创制立法者乃帝王之能事而不可阙者也在昔致治之主靡不皆然及世之衰也侵冐放废官无常守事与言戾实由名丧至于不可复振逮圣人之作也刬弊救失乗时变通致治之具然后焕然一新九辨复贯知言之选其此之谓矣太祖皇帝圣武经启之初度数曽不遑暇大宗皇帝嗣位之十二载也威德畅合万里同风聪明自天不凝于物下明诏建官正名欲垂范于将来以为民极圣谟宏逺可举而行克成厥终正在今日伏惟皇帝陛下性孝得钦奉先猷爰命有司用精详订臣等谨按当唐之治朝品位爵秩考覈选举其流号为精宻尚虑拘牵故逺自开元所记降及辽宋之传参用讲求有便于今者不必泥古取正于法者亦无循习今先定到官号品次职守上进御府以尘乙览恭俟圣断曲加是正言顺事成名正实举兴化阜民于是乎在凡新书未载并乞姑仍旧贯除用讨论继此奏请臣等顾惟虚薄讲究不能及逺以塞明命是惧傥涓埃有取伏乞先次颁降施行诏曰朕闻可则循否则革亊不惮于改为言之易成之难政或讥于欲速审以后举示将不刋爰有先皇已颁明命顺攷古道作新斯人欲端本于朝廷首建官于台省岂止百司之职守必也正名是将一代之典章无乎不在能事未毕眇躬嗣承惧坠先猷惕増夕厉免图继述申命讲求虽曰法唐宜后先之一暌至于因夏固损益之殊途务折衷以适时令于今而累嵗庶同乃绎仅有成规掇所先行用敷衆听作室肯构第遵成法之良若网在纲庶弭有条之紊自余欵备继此施陈已革乃孚行取四时之信所由式治揭为万世之常凡在见闻共思遵守翰林学士韩昉撰诏书曰皇祖有训非继体者所敢忘圣人无心每立事于不得已朕丕承洪绪一纪于兹扺适先猷百为故在念兹朝廷之上其犹草昧之初比以大臣力陈恳奏谓纲纪以未举在国家之何观且名可言而言可行所由帅事盖变则通而通则久以用裕民宜法古官以开政府正号以责实效着仪而辨等威天有雷风词命安得不作人皆颜闵印符然后可捐凡此数条皆今急务礼乐之备源流在兹祈以必行断宜有定仰惟先帝神岂可诬方在天而对越时由易偶若易地则皆然自用载惟殆非相及何必改作盖当三复于斯言皆曰可行庶将一变而至道乃从所议用创新规维兹故主之风颇尚先民之质惟成于习遽易为难政有所因始宜仍旧渐祈胥効翕致大同凡在遐迩当体朕意其所改创事件宜令尚书省就便从宜施行令宋兖诸王之诛韩昉作诏曰周行管叔之诛汉致燕王之辟兹惟无赦古不为非岂亲亲之道有所未周以恶恶之心是不可忍朕自惟冲昧猥嗣统临盖由文烈之公欲大武元之后得之为正义亦当然不图骨肉之间有懐蠭虿之毒皇伯太师宋国王宗盘族聨诸父位冠三师朕始承祧乃繄协力肆登极品兼绾剧权何为失图以底不类谓为先帝之元子常蓄无君之祸心昵信小人煽为姦党坐图问鼎行将弄兵皇叔太傅领三省事兖国王宗隽为国至亲与朕同体内懐悖德外纵虚骄肆己之怒专杀以取威擅公之财市恩而惑衆力摈勲旧欲孤朝廷即其所悚济以同恶皇叔虞王宗英滕王宗伟殿前左副㸃检罕都㑹寕少尹和色哩郎君实嘉弩千户舒穆噜古楚等竞为祸始举好乱从逞躁欲以无厌助逆谋之妄作意所非冀获其必成先将臣其大臣次且危其宗庙造端累嵗举事有期早露端倪每存含覆苐严禁卫载肃礼文庶见君亲之威少安臣子之分蔑然不顾狂甚自如尚赖神明之灵克开社稷之福日者叛人吴十稔心称乱授首底亡爰致克奔之徒乃穷相结之党得厥情状孚于见闻皆由左騐以质成莫敢诡辞而抵谰欲申三省公议岂容不顿一兵羣兇悉殄于今月三日已各伏辜并令有司除属籍讫自余诖误更不蹑寻庶示寛容用安反侧民画衣而有犯古猷钦哉予素服以如丧情可知也天眷二年皇后费摩申氏谢表曰龙衮珠旒端临天陛玉书金玺荣昇椒房恭受以还凌竞罔措恭惟道兼天覆明并日升诚意正心基周王之风化制礼作乐焕尧帝之文章俯矜奉事之劳饬遣光华之使温言奨饬美号重仍顾拜命之甚优惭省躬而莫称谨当恪遵睿训益励肃心庶几妇道之修仰助人文之化渤海贺正表曰三阳应律载肇于嵗华万寿称觞欣逢于元㑹惟受天之祜如日之升布治惟新顺夏时而谨始卜年方永迈周厯以乗休臣幸际明昌良深抃颂逺驰信币用申祝圣之诚仰冀清躬茂集履端之庆夏国贺正表曰斗柄建寅正帝厯更新之旦葭灰飞管属皇图正始之辰四序推正一人履庆恭惟化流中外德徧迩遐方熙律之载阳应令候而布惠克凝神于突奥务行政于要荒四表无虞羣黎仰视爰凤阙届春之早恊龙廷展贺之初百辟称觞用尽输诚之意万邦荐祉克呈献嵗之心臣无任大使武功郎没细好德副使宣德郎季膺等赍表诣阙以闻髙丽贺正表曰帝出乎震方当遂三阳之生王次乎春所以大一统之始覆帱之内欢庆皆均惟中孚应天大有得位所过者化閲衆甫以常心不怒而威觐庶邦之率服茂对佳辰之复备膺诸福之休臣幸际昌期逺居海外上千万嵗寿曽莫预于胪传同亿兆人心但窃深于善祝使朝散大夫卫尉少卿轻车都尉赐紫金袋李仲衍奉表称贺以闻十六日庚申韩世忠加少保十七日辛酉刘光世少保依前两镇节度使充淮南西路宣抚使刘豫揭榜晓谕退军刘光世韩世忠张俊来朝刘光世韩世忠张俊诏朕自渡江以来志在恢复深惟足食足兵之计夙夜疚懐凡财赋所入未尝一毫妄费悉用以养兵而已故歴年训练士卒精强而器械亦皆犀利比之曩昔实不相侔是以去冬敌人之来卒赖卿等极力捍御遂致遁归盖前此所未有也朕甚嘉之然中原未复二圣未还而僭伪之徒方挟彊国之援狡谋日急顾我所以胜之者惟是上下内外合为一家如执私仇乃克有济傥或各以其职自分彼此日复一日成功实难卿等为国重臣安危所系谅必察此不待朕言今国用空殚民财耗竭虽有司锱铢积累而费出之数日以寖广茍无以继何以聚人每一念之心常憷惕想卿亦为朕虑及于此也至于差辟官属保明功赏军湏用度之类更在精覈勿至泛滥使赏富而爵禄不私用足而资给不匮则存养事力渐图进取朕与卿等同享无穷之利顾不美哉布朕此意卿宜悉之二月三日丁丑车驾至平江府张守上疏上在平江府知福州张守屡上疏言敌情上谕辅臣曰张守所陈皆如朕所虑忧国之诚可见也宜即施行且赐诏奨谕既还临安又赐诏问守曰郄敌之图善后之计凡今攻战之利守备之宜绥怀之畧措置之方可备具来守上疏其畧曰明诏四事臣以为莫急于措置措置茍当则其余不足为陛下道盖措置失当则不能守备守备不固则不能攻战攻战不胜则不能绥懐臣请言措置之要其一军旅其二军食神武中军当专卫行在而以余军分戍三路一军驻淮东一军驻淮西一军驻鄂州或荆南使北至关陜西抵川崃血脉相通号令相闻有唇齿辅车之势则自江而南可得安枕而卧也今大将握重兵贵极富极溢前无利禄之望退后无诛罚之忧故朝廷之势日削兵将之权日盛臣谓宜拔擢麾下之将使为统制每将不过五千分布三路朝廷命令径达其军诸将既已分屯则所患者钱谷也宜以二浙之粟专供行在而江东之粟以饷淮东淮西之粟以饷淮西荆湖之粟以饷岳荆南量所用之数责在漕臣归其余于行在钱帛亦然然后戒饬诸将不得秋毫侵扰州县以复业之民户口多寡为诸将殿最嵗终遣大臣为都督使诸路之兵进相援退相保如常山之蛇首尾相应居则可以守御进则可以攻战绥懐之畧亦在是矣虽听臣措置大畧臣熟计之犹为未也究本原其在陛下内修德而外修政耳召公之告武王曰明王慎德四夷咸宾周诗之颂宣王曰内修其德外修其政修德则不过正心诚意畏天爱民俭于家勤于邦逺声色屏货利兢兢业业凡有累德者无不戒也修政则不过任贤使能信赏必罚絶侥倖裁冗滥谨法度兴廉耻凡有以害治者无不去也陛下果断而力行之何患逺人之不服乎上览疏大悦刘光世韩世忠张俊辞囘军初刘光世韩世忠张俊来朝上嘉其却敌之功赐赉甚厚服御之物有可予者亦以予之光世等受赐皆感泣曰愿身率士卒图复中原以报及辞又命近侍出内金盘尊斚各赐酒一行并以饮器赐之张守加资政殿大学士张守疏陈四事上大悦除资政殿大学士十三日丁亥赵鼎为尚书左仆射同中书门下平章事都督诸路军马张俊为尚书右仆射同中书门下平章事都督诸路军马张俊制畧曰髙明而宏达刚大而直方资兼文武而可以宪万邦学洞天人而可以佐百圣自敷求于宻勿首叶济于艰难勤劳王家有精贯神明之誓芟夷祸乱有计安社稷之忠知无不为言可底绩宣威井络之野耀武斗枢之庭出入荐更险夷一致望久隆于师尹名大震于羌戎属北骑之长驱值中原之多故召从闲燕付以经纶牧野以全六师共推于尚父运筹而决千里独頼于子房方阗旅以时行彼潜兵而宵遁风声鹤唳遂收不阵之功虎视狼贪迄蹈自焚之祸兹䇿勲于舍爵迺孚号于扬廷正是魁衡拔之鼎铉宅端揆辨章之任縂中机深宻之权内则统率百寮以釐常绩之熙外则尽䕶诸将以董戎枢之重行状曰公既除相与鼎益相勉励同志协谋以为治之要必以正本澄源为先务诚能陈善闭邪使人君无过举则国势奠安敌人自服是以进见之际于塞倖门抑近习尤谆切致意焉尝奏曰王者以百姓为心修德立政惟务致其在我则大邦畏其力小邦懐其德天下舍我将安归哉仰惟陛下躬不世之资当行王者之事以大有为正心以正朝廷以正百官以正万民国势既隆强邻自困因书王朴平边䇿以献之奏臣昨奉清光窃见陛下于君子小人之分圣意拳拳于此宗社生灵之福也昔唐李德裕言于武宗曰邪正二者势不相容正人指邪人为邪邪人亦指正人为邪人主辨之甚难臣以为正人如栢特立不倚邪人如藤萝非附他物不能自起臣尝类推而言之君子小人见矣大抵不私其身慨然以天下百姓为心此君子也谋身之计甚宻而天下百姓之利害我不顾焉此小人也志在于为道不求名而名自归之此君子也志在于为利掠虚名邀浮誉此小人也其言之刚正不挠无所阿狥此君子也词气柔佞切切焉伺候人主之意于眉目颜色之间此小人也乐道人之善恶称人之恶此君子也人之有善必攻有功必掩人之有过则旁引曲借必欲闻于人主之前此小人也难进易退此君子也叨冒爵禄蔑无廉耻此小人也臣尝以此而求之君子小人之分庶乎其可以㮣见矣小人在位则同于己誉之以为君子异于己排之以为小人不顾公议不恤致乱不畏天地鬼神是以自崇观以来以至今日有异于己者而称其为君子乎臣以为必无之也彼其专为进身自荣之计故好恶不公以至于亡身乱天下而莫之悔惟陛下亲学问节嗜慾清明在躬以昭临百官则君子小人之情状又何隐焉上皆嘉纳之亲征诏朕猥以寡昧属兹艰虞迫臣民爱戴之诚续正统于将坠痛父兄播迁之难履尊位以何安夙夜以图䇿虑并不能躬擐甲胄亲冐烟尘乗将士欲战之心慰黎元厌乱之意然以两宫万里一别九年觊迎銮辂之还期遂廷闱之奉故暴虎慿河之怒敌虽逞于兇残而投鼠忌器之嫌朕寕甘于屈辱是以卑辞重币遣使通和庶殚孝悌之思冀狥哀恫之请至于土地梗絶生齿流离师徒懐暴露之忧闾里起流离之叹繇朕不德嗟彼何辜仰懐故国之庙祧至于陨涕俯见中原之父老寕不汗颜比得强敌之情稍有休兵之议而叛臣刘豫惧祸及身造为事端间谍和好信强邻之狂悖率羣骑以凭陵借彼援师倚为威势凡我赤子胁使征行逆天不道一至于斯警奏既闻神人共愤凡是在列怒发上冲以谓逆顺之理既分胜负之形可见皆愿挺身而効死不忍与贼而俱生朕乃下诏总师卜日引道前驱方戒积隂顿开天地鬼神莫不助顺将帅辅弼罔不协心今朕此行士气百倍虽自纂承之后每乖举措之方尚念祖宗在天之灵共刷国家累嵗之耻殪彼逆党成此隽功载惟风霜跋履之勤仍蹈锋镝战争之苦兴言及此无所措躬然而能建非常之功必有不次之赏初诏具在朕不食言咨尔六师咸体至意改効用入资法効用资法一公据二甲头公据改为进勇副尉甲头改为进勇校尉秦桧复观文殿学士李纲复观文殿大学士叶梦得复资政殿学士路允迪复端明殿学士诏羣臣修政事朕以金人内侮流毒两淮頼天之灵将相多士戮力同心迄平外患然中原未静今据一隅九庙阻越莫致蒸尝之思两宫逺播尚隔晨昏之养夙夜憷惕靡敢遑寕若涉渊水罔知攸济公卿大夫师尹百执将何以佐朕新厥德正厥度以开上帝悔祸之衷以副黎民愿治之意其各悉意交修不逮同弼成我邦家咨尔有衆宜体至懐上以外敌己遁思与羣臣内修政事乃降是诏三朝北盟㑹编卷一百六十六三朝北盟会编卷一百六十七钦定四库全书三朝北盟㑹编卷一百六十七宋徐梦莘撰炎兴下帙起绍兴五年闰二月乙巳朔尽五月闰二月一日乙巳诏戒饬羣臣朕惟先王之时小大之臣咸懐忠良故能竭诚体国毕力公正时有举措丕应傒志用以经理国家无往而不济朕甚慕之间者总师前路大敌内侵此宜臣子恐惧自竭不忘夙夜而乃奉命不䖍偷情自若顾于国家若秦人视越人肥瘠委质而仕当如是乎朕念狃于旧俗乃薄其过失先训告而后刑罚古之道也而今而后其共砥砺式悛尔心慕事主之匪躬思为臣之大戒务尽忠赤以公灭私庶天下之务靡不毕举敢有弗共自干宪章令出惟行必罚毋悔可令刑部镂板遍牒行下仰监司守贰县令太守出榜于治所晓谕施行折彦质为兵部侍郎兼枢宻都承㫖杨政为泾原路安抚使杨政字直大懐徳军人起身寒㣲貌甚陋时人号为杨尅毯初为统制官下虞候毎统制饮宴政不喫其余食衆虞候劝之曰此物极好何不食之政曰我所请者仓米方为极好食之可常而有味安用此为此非当食之物且不可为常识者器重之既贵得其故妻相待如初公论称美以龙神位四厢都指挥使武康军承宣使为泾原路安抚使野史曰杨政懐徳军人为吴玠统制官从玠败金人于和尚原仙人闗有功累迁龙神卫四厢都指挥使武康军承宣使五年除泾原路安抚使九年除熈河路经畧使十年除利州路安抚使知兴元府金䧟陜西政走四川加侍卫亲军马步都虞候武当军节度使遣统制邵俊败金人于陇州汧阳县牧牛岭十三年来朝加检校少保归镇二十一年进太尉二十六年授开府仪同三司二十七年薨年六十程昌禹知江州江西沿海制置使程昌禹以右朝散大夫徽猷阁待制知江州江西沿江制置使王琰主管侍卫马军司王琰至行在主管侍卫马军司以其军𨽻韩世忠未几罢为提举江州太平观陈琳叛王徳追至无为军生擒以归陈琳者张琦之禆将也勇力过人屯于芜湖县刼张琦以衆奔伪齐王徳追至无为军境上获之以归四月太庙神主至自温州韩世忠进军楚州赐韩世忠诏览奏欲依旧留屯淮甸誓与敌人决于一战已悉朕廹于彊敌越在海隅毎慨然有恢复中原之志顾以频年事力未振而欎欎如此自去冬敌人深入卿首挫其锋鼓我六师逐廹其衆既致潜师引遁而卿复率兵移屯淮甸进取之师特此为甚朕甚嘉之前日恐老小或有未便委卿相度今得所奏益见忠诚虽古名将殆无以过使朕悚然兴叹以谓有臣如此祸难不足平也古人有言阃外之事将军制之今既营屯安便控制得宜卿可施置自便勿复拘执至于军饷等事已令三省施行方此酷暑将士良劳行饬使人赍赐夏药抚问卿并宜知之岳飞进军鼎州张俊以都督收杨么先遣岳飞军于鼎州吴钖军于桥口俊即欲进兵或説俊曰不可追而胜则捕一渔人耳如有不胜则都督为诸将轻矣俊曰奈何或曰不如先张声言诸军人马各已差人犒设矣唯岳制直之军当躬入其军中是以犒设而进也或不胜犹有説焉俊从之未几以辅逵代吴钖俊驻潭州五月孟庾知枢宻院事朱胜非免䘮除观文殿大学士提举临安府洞霄宫中书舍人胡寅上疏论当复讐不当讲和胡寅为中书舍人适遇朝廷议遣何苏等使于金国祈请和好寅谓当修政事不宜与讐讲和乃上疏极论其事乞不讲和好挥戈北向蹀血金廷用复讐怨曰臣窃闻遣使人云中已有定议臣愚陋蒙陛下擢寘从辨职在献纳虽小事未当犹合上闻况遣使体大纵不预初议茍心有所未安岂敢缄黙辄行论奏伏望陛下留神省察昔孔子作春秋以示万世人君之术无不偹载而其大要则在父子君臣之义而已鲁桓公为齐所不共戴天之讐而庄公者乃桓公之子也非特不能为父雪耻又与齐通好元年为齐主王姬四年及齐狩于禚五年㑹齐同伐卫八年及齐同围郕九年及齐盟于蔇是年为齐杀子纠仲尼恶之备书于䇿以着其释怨通和之罪岂非为后世永鉴乎金人者惊动陵寝戕毁宗庙刼质二帝涂炭祖宗之民乃陛下之讐也顷者误国之臣自知其才术不足以戡定祸乱而又贪慕富贵是故诪张为幻遣使求和以茍延岁月九年于此其效何如彼之一身叨爵窃位而去曽何足道而于陛下圣徳国家大计亏䘮多矣所幸陛下智勇日跻灼然独见于邪言久惑之后奉将天讨罪状刘豫再安国步渐图恢复天下忠臣义士闻风兴起各欲自効以佐丕烈譬如人行万里登车出门又如枝梧厦屋初正基柱存亡治乱实系此时今乃蹈庸臣覆辙践已失之谋犯孔子之戒循鲁庄之事忘复讐之义陈自辱之辞臣窃为陛下不取也或谓不少有贬屈其如二帝何臣应之曰自建炎丁未至绍兴甲寅以来卑辞厚礼以问安迎请为名而遣使者不知几人矣知二帝所在者谁欤见二帝之面者谁欤得金人之要领者谁欤因讲和而能息敌兵者谁欤臣但见丙午而后通和之使归未息肩而黄河长淮大江相次失险矣臣但闻去年冬使者还言敌人帖服国势奠安形于章奏传播逺近曽未数月而刘豫称兵犯顺矣金人者知中国所重在二帝知中国所畏在刼质知中国所惧在用兵则常示欲和之意平吾所恨而中国坐受此饵既久而后悟也天下以为自是改图必矣何为复出此谬计耶茍曰姑为是尔岂有修书称臣厚费金帛而成就一姑为之事也茍曰以二帝之故不得不然则前效可攷矣况岁月益久敌情益骄必无可通之理也臣尝思之陛下与金人絶则臣下无所得而人主为义举若通和则利归臣下而人主受其恶故凡愿奉使通和者皆身谋非国计也陛下可不据孔子之论而决此䇿乎自王安石废黜春秋天下学士不知尊向一旦乱臣贼子接迹于四海遭逢陛下为信此书孔子之志将伸于今日臣愿陛下攷笔削之意断当今之事只行一二大者则美名必辉映千古矣当今之事莫大于邉境之乱也欲纾此怨必殄此讐而不用讲和之事贤方毕集民富国治挥戈北向躏金人之庭然后复讐之义得而人子之职举臣等驽下伸眉吐气食息世间亦预荣矣茍为不然以中国万民之君而称臣于讐敌则宰辅而下皆其陪臣也借使金人欣然讲解以一将军数万衆驻兵泗水之上欲陛下面相结约㰱血而退不知陛下何以待之则又欲变置吾之大臣分部吾之兵将割吾之土地而取其租赋有一于此其能从之则无以立国不从则隳败和好将何据而可臣实戅昧思之不通是以畧具古义凂渎聪听惟陛下试加採择或合圣意即以世讐当复无可通之义明降指挥寝罢奉使之命刻印销印俄顷之间初无害日月之明适足彰陛下之无我也免累圣徳误国大谋不胜区区纳忠之至贴黄臣契勘自金人跳梁以来天下之论或以谓必讲和议或以谓必须用兵二説谬扰无一定之论伏覩自建炎元年至今前后所遣使命若宇文虚中王伦朱弁郭允廸魏可行崔纵洪皓龚璹张邵前后祈请非不切至近又遣潘致尧高公绘韩肖胄刘松年章谊孙近魏良臣王绘相继入国窃料金人囘书必无果决之言决有信从之语殆欲欵我耳伏望圣明深赐洞察祈请十年畧无显効议和决不可成则臣言或可以备收録取进止五月十三日三省同奉圣㫖中书舍人胡寅论事辞㫖剀切深得献纳论思之体可令学士院降诏奖谕寅具奏谢曰臣奏论使事寻蒙宰执召至都堂面传圣谕以为论议剀切得论思献纳之体乃令学士院降诏奖谕者狂言上渎方惧罪戾天高听卑遽䝉开纳襄勉以劝臣下臣荣耀増激愚衷臣闻天下有至公之心有正直之论违正论拂公心以行其邪説虽当悟及事已败壊世已陵迟然后悔之则无及已姑以近事明之方王安石得志託大有为之説大有为之説者孟子之言也岂不美哉当时元勲旧徳皆言祖宗旧法不可变改安石斥之为流俗而其説盛行自今观之其所谓有为者乃所以召乱其所谓流俗者皆贤才也使祖宗灼知于司马光辞枢宻副使之时而退王安石罢新法则尚有崇观之乱乎及蔡京秉政託继志述事之説继志述事孔子之言也岂不美哉当时忠臣义士皆以新法害民当遵元祐蔡京斥之为谤讪而其説盛行自今观之其所谓继志述事乃所以遂其私意其所谤讪者此忠言也使上皇灼知于陈瓘论列之时而退蔡京复元祐则尚有宣靖之祸乎天下之理一是一非出于是则入非出于非则入是理不并立人无两存此人才邪正之所由分而国家治乱之所由判自古如此岂惟今哉金人深入以来和战两议肇于孝慈在位之日两议不决驯致北狩自今观之敌人之不可与和亦易见也而和议之説不息非特通和金人又欲通和刘豫和之一字实懐二心以国与人亦不恤岂不过甚矣哉原其所本起于耿南仲昌言之正犹王安石大有为之论蔡京继志述事之説而尊主庇民疾仇殄恶不欲和者亦犹司马光不以王安石为然陈瓘不以蔡京为是八年于此此正论不胜监观前事识者忧之尚頼陛下险阻备尝灼知情伪于和议辈皆已试用了无加效此䇿不足中兴断自宸衷舍非从是严降诏㫖罪状反贼声罪致讨一振国威岂于金人尚肯通使臣禀性素愚误以文字上简圣知擢置纶闱仍使献纳适覩何藓之事深恐和説复行国论顷危士气沮䘮所系不细遂具陈奏陛下宪天聪明灼见忠志曲赐褒论以来衆言使天下忠义之士皆知陛下雪耻复仇之意用贤才修政事厉兵选将骎骎北向以为迎二帝之实大计一定邪説不行中兴可期宗社之福岂独㣲臣忝窃恩诏以为今日美谈而已哉恭惟奎壁之光下照蔀屋谟训之懿逺播寰区顾臣何人仰承大赐臣敢不益坚志罄谋猷庶殚毫髪之劳用答干坤之施三朝北盟㑹编卷一百六十七三朝北盟会编卷一百六十八钦定四库全书三朝北盟㑹编卷一百六十八宋徐梦莘撰炎兴下帙起绍兴五年五月尽十二月胡寅又论遣使有害无益臣窃闻宰相张浚有奏论使事为兵家机谋于臣所论事理不同今何藓遂行不可救止臣待罪侍从初有所陈已荷圣知今以辅臣谋国陛下之所改颜而礼貎之者也势难以臣故而沮其议臣不当力论致胜徒感纷纷然臣三思虑终未晓浚之説须至剖析闻乎圣聪望陛下留神省览姑且志之圣懐俟何藓归日与浚孰可孰否则使事之利害决矣今则未敢求直也尼堪总师二十余年破大辽弱我宋虽无逺畧亦称善于用兵其所行事尽诡诈也今我之虚实彼岂不知也尚须卑辞执谦然后足以骄其心示弱屈服然后足以平其怒乎此遣使之无益一也庚戌而后不遣使金兵亦不来及癸丑遣使则钩引金人入国熟视而去曽不旋踵而淮南之警奏至矣此遣使之无益二也前我所使四辈皆朝廷之选侍从之臣闻其入敌境昼夜驱驰畧无礼节及见尼堪坐受欺绐怱怱而归未尝得其要领况何藓一使臣其何能任觇国之事乎此遣使之无益三也昔富弼之使也以一言息南北百万之兵可谓伟矣使归行赏迁进官秩方以中国未能用兵徒赖使臣口舌下敌为莫大之耻终不肯受其识如此乃可办国今奉使者首先论其私事所求恩泽一一足意而行所虑必定与市井之人无异尚能明目张胆不辱君命乎此遣使之无益五也金人之所大欲者谁不知之既有灭宋之心正使刘豫明日就亡今日亦必赴援而况刘豫向金祈哀乞援秋高草熟南下何疑此不待窥视自可坐照一堂之上者也此遣使之无益六也今淮以北刘豫自以为封疆矣河以北尼堪自以为土宇矣使者之行岂能乘云御风径至敌廷哉必度清淮之阻经浊河之限然后能至也去冬下诏罪状逆豫明其为贼今豫肯宾吾使人逹之于金哉此遣使之无益七也今我与金之势如两家有没世之仇一弱一强强者侵凌不休弱者必固其门牖严其戒备待时而动庶能有济乃欲命仆夫㗖以酒肉悦以金帛适足以重吾之弱増彼之强而已此遣使之无益八也自古兵强马衆玩武不戢而无自焚之变此自古英杰勒曜垂珪之所难也尼堪乗势逞威贪得无厌敌之靡耳非有保固世界兼併天下之术也度其兵士壮者老老者死其马之齿日长矣其臣志满意得沉酣乎玉帛子女之间不越数年必有祸败此易见也万一今冬党助逆豫昧于一来陛下申严将士据大江之险以御之彼再而衰三而竭必矣小大胜负兵家之常今未有交兵之形而据自纳侮以示畏恐情见力屈当反为所乘非兵家形格势禁之法此遣使之有害九也夫和人之心迎合尼堪之意为身谋而已陛下寤寐贤才日昃不倦菲衣节食卑宫室陋器用以养战士固将为父兄摅覆载不同之愤雪沧溟不涤之耻若兼用和䇿则谋臣解体志士䘮气将帅偷安卒伍溃散以为无复有输忠効志建功立名之日使人自谓其説可用如此则必有进为之渐以国与人取悦于尼堪大事去矣此遣使有害十也独有一説使陛下难违者以二帝为言耳然自建炎改元以来使命屡遣无一人能得两宫起居之状謦咳之音者况今岁月益久敌必重闭畏我知之今以敌为父兄之仇絶不复通则名正而事顺他日或有异闻在我理直易为处置若通而不絶则敌握重柄归曲于我名实俱䘮非陛下之利也使或有知二圣所在一见慈颜宜达陛下孝思之念虽岁一遣使竭天下之力以将之亦何不可之有如艰梗悠邈必无可达之理何以此揆之则以二帝为言者理不可信也臣闻善为国者必有一定不可移易之计正其大义不侥倖以成之汉高帝出闗得董公之言以弑君讨项羽后虽屡败然项羽负不义之名虽强必弱汉守其䇿不变终有天下然张良峣闗之举养虎论羽君子犹羞之及刘先主诸葛武侯志在复汉目操为贼亦能三分鼎立魏延出竒欲速孔明不求近功君子以为真以天下自任者古之豪杰规模措注大抵如此三国崛起曹氏先据利势蜀后立岂以㣲弱之故卑下于操以茍存耶孟子曰君如彼何哉强为善而已今日大计只合明复仇之义用贤才修政事息民训兵以俟北向更无他䇿傥其未可惟是坚守若夫二三其徳无一定论必恐不能有为至于何藓之行非特无效须决取辱臣所见如此岂得以张浚有言而自抑也又况䝉被诏书曲加奖谕先以为荣今焉内愧所以致详尽义忘其喋喋在报君非好辨也若夫军旅之事则未之学张浚以遣使为机权者臣所未喻不敢强为之説伏乞陛下幸赦之取进止杨造乞罢和议札子臣尝观陆贽论御外之䇿其説甚详大抵以为敌国之强弱视我国之盛衰圣人所以待之者无一定之规亦无常胜之䇿顾其势如何耳其説有曰尊即叙者则曰非徳无以化要荒殊不知威不立不能服也尚亲和者则曰要结可以睦邻好殊不知我结之而彼复解之故当强悍之势而行即叙之方则见侮而不从矣今日正此之谓也自靖康以来主和议不为偹御计卒为敌诈以至二圣蒙尘其祸亦可监矣至今不悟犹蹈覆辙深可痛也比闻复遣二使以请和金若有谋则许吾以取重愚者以为喜而智者之所深忧也葢既许吾和则上下偷安必不为偹御之计既而出重赂国力必竭不免暴歛民怨盗起敌复不可信一旦乗虚而来为不可测此其所可忧也若其无谋则必絶吾之使愚者以为深忧而智者之所深喜也葢不许吾和则吾致死以为偹御之计此其所以为可喜也且金国之人非可以信誓结今其所以不来者非爱我而不来也亦非畏我而不来也以其势自有牵制未暇来尔昔赵郑割地以赂秦虞卿曰秦之去也倦而归乎其亦爱我而不攻乎曰秦之势无余力必以倦而解曰秦以倦归而君又以秦之力所不能取而赂之是助秦自攻也今之为和议者何以异此説者谓国家今日正犹勾践事吴称臣奉贡不得不然是未知事势之不同也越之栖于㑹稽葢吴王听宰嚭之言而许之平故勾践以为得计今敌未尝许和也其所以不拒絶者特其诈谋以全胜欲吾不为之备亦取之易矣故其未来则吾与之重赂其既来则吾莫之御是吾之和无纎毫之益徒沮义士忠勇之气长金人无厌之心竭民脂膏以资盗粮非计之得也若其称臣奉贡尤非所宜昔新垣衍欲赵之帝秦也鲁仲连曰若使秦帝则连有蹈东海而死耳且曰吾将使秦烹醢梁王新垣衍曰秦何为烹醢梁王鲁仲连曰九侯鄂侯文王时之三公也葢尝为脯醢而囚之矣秦既为帝则将行其天子之礼以号天下将夺其所争而与其所爱梁王岂晏然而已乎于是新垣衍不敢复言帝秦而秦军亦为之却今或称臣于金则中国为金之掌握矣彼将所求无厌既得重赂又求割地矣又召大臣大臣往矣又将邀銮舆之临幸则何以为谋若不往则遂废前功彼则兴兵而伐叛臣不为无辞若遂将顺则又将为二圣矣言之至此可为寒心而议者安于此説可谓无谋之甚也犹谓国有人乎或者以为二圣在彼故吾不得不与之和是不然昔汉太上皇吕后为项王所得置爼欲烹夫高帝岂孑然忘之哉而未尝为之屈葢势不可尔然项王卒不敢加害葢以高祖之势知害之无益而存之则可以为重资故割鸿沟之后卒从侯公之言而归之今国家若能励兵秣马稍振中国之威且勿与之通则彼莫能测其虚实必不敢动吾已复中原然后遣辨士若侯公者往请彼奉二圣以来归矣故二圣虽在彼于中国用兵之势无有害也故为今日之计当与诸将议先复中原以振国威然后闭闗不出卑辞厚赂以请二圣当必得所欲于今遣使徒取侮耳非所宜也议者以为彼强我弱出未必胜故不敢与校是未知用兵之势也昔陈常弑简公孔子请讨之夫以强弱小大论之鲁不能敌齐也审矣孔子岂不量敌而后进哉葢其説曰以谓陈常之弑齐国之与者半不与者半以鲁之衆加齐之半其胜也必矣夫以楚人病秦之诈懐王必欲亡秦而汉末人人思汉之徳皆欲兴汉在今日人人痛愤二圣未返未敢比楚人之情而国家徳泽之厚人懐不忘亦非止汉世之比也然则在今日倘能奋其威武自淮而北必有响应者矣侧闻近日河北亦常有欲兴义而来请者数辈朝廷虑其生事以败和议拘之军中此为失䇿倘乘此以有为不亦可乎且愚窃谓今日之计当乘天下痛愤之切人懐思宋之心乘时有为及其锋而用之决可有功若或迟疑不断窃恐岁月之久人心懈怠懐彼喣濡之恩而忘忠义之心则事难举矣纵不能出兵不当为和议以堕敌计也葢事之不可信已可鉴矣今日之未来非縁和议特其势自有牵制未暇来耳傥与之和必出重赂徒竭吾赏军之费为金人进兵之用真所谓资盗粮也俟吾国力已竭然后乘衅兴端而兵势必不支虽其有智者不能善其后矣此必至之理也议者谓敌之所欲不过金帛子女耳与之得其欲而不来是何异儿童之见也敌之贪心岂有厌哉今少与之则不足以充其欲多与之彼则以为中国尚富贵而乃惧我如此是必兵弱可以一往故为此计实启彼心安能使之不来哉及国力已竭而后为御之之计孰若未图而先为之虑也昔曹操破荆州遂刘偹移檄于吴孙权召羣臣谋或以曹公士马之强既得荆州刘表治艨艟鬬舰乃以水陆俱下势不可敌不如迎之惟周瑜鲁肃以为当击便北人尚骑本不能水军与吴越争衡今操自送死可迎之耶将军擒操宜在今日瑜请以三万人为将军破之权大喜拔剑斫案曰复言当迎曹公者与此案同因发兵使瑜拒之遂败曹公于赤壁故兵之胜败在人谋耳庸人之见朝不及夕但偷安目前不思后患殊不知无逺虑则近忧亦不能免也夫兵凶器战危事圣人难言但势有不得已虽毒天下所不可辞也且敌心叵测不可望其仁慈意其悯我惟振之以威乃可服尔故将欲和之亦必战胜而后可议也在昔契丹所以能百年守盟好者亦以章圣皇帝有澶渊之㨗尔臣愚伏望睿明特发威断早定大谋专为战守之偹勿主和议以堕敌计实天下之幸甚六月岳飞兵大破湖贼擒杨钦夏成等湖贼悉平湖贼杨么为其下所杀也其党杨钦夏成等各领其余衆拒命钦伪为马军太尉成伪为太仆射皆与钟相守事之人兇愎桀黠贼也张俊临湖观之知未可攻乃归潭州有急诏召俊还朝谋防秋之计㑹岳飞至潭州出图示攻讨出入之要廼曰擒之易耳俊曰恐误防秋之期俟明年再来讨之如何飞请除往来之程限八日破贼请俊曲留以俟之俊然之先是湖南统制任安王俊郝日政等领兵二万余不禀王爕号令遂致于败及飞始至鞭任安及孙议以泄其气使其贼饵贼併兵攻任安战三日而困之飞乃以伏兵四合一战破贼衆尽乘其舟以入水寨杨钦等迎降尚有余衆数万飞决钦等各一百遣囘是夜用师径掩其营破其贼而执钦惟成寨三面临大江北恃峻山不降亲往测其浅处悉衆运草木放之上流至浅处则弃瓦石压之一日填满马驱入其寨遂斩成湖贼悉平果不过八日授钦武翼大夫遗史曰钦狡狯狙诈最桀黠既授以官公论皆不与之钦出身脚色书曰钟相杨么作乱钦等聚集强壮保守乡村候官军到鼎州乃同共破贼有功见之者无不大笑仇悆知明州兼治海制置使仇悆为制置使用延超为制置司都统司王彦知制荆南兼充崃州荆门公安军安抚使张俊以都统视师湖南平杨么乃召王彦赴都督行府彦未到湖贼已平遂令彦制荆南兼崃州荆门公安军安抚使时解潜已离荆南彦到荆南府库仓廪皆虚钱粮俱阙彦惧之荆南不住径追潜至鄂州㑹俊収杨么囘鄂州复劝彦囘荆南赴新任赐岳飞诏比得张俊奏知湖湘之㓂已悉清纾朕西顾忧良用欣惬非卿威名冠世忠畧济时先声所临人自信服则何以平积年啸聚之㓂于旬朝指顾之闲不烦诛夷坐服佳靖使朕恩威兼畅厥功茂焉腹心之患既除进取之图可议缅思规画加叹不忘然恐招抚之初人懐反侧更宜绥辑以安衆情措置得宜彼自驯扰必与卿计之熟矣或有陈请可具奏来七月王斌知金州兼金钧房州安抚使王彦到荆南王彦知荆州经盗贼后城郭为墟移治于枝江县彦至姑还旧治帑廪空乏无三月储彦依川钱法先措置交子于荆南管内行使渐措置屯田以为出兵之计乃择田分将士为庄庄耕千畆惟山口富里旧截沮河置千户石塘瓦窑三堰隄水分溉为最良今堰废不治彦亲督将士具畚锸修筑计工六万有畸不浃旬告成公私之利无穷天下论屯田营田实不扰民而得充国遗意者必以彦为师首诏奖谕也八月张俊加光禄大夫制曰朕登建哲辅协图康功内则总一万类以制枢极之机外则经营四方以广威懐之畧既告成于逺绩当受祉于勤归廼先饮至之期诞钖飏廷之命具官张俊才全而用博道大而声宏诚足以感㑹天人而交精祲之㣲识足以贯通古今而应事物之变遭时奋节身狥国家仗义扶颠功存社稷出入参釐于二柄险夷更閲于百为复专机握之前筹来扈戎车之亲驾爰立作相遹观有成讲明法度之原修饰甲兵之备革人谋之囘遹正国步之抢攘首端本于朝廷躬视师于江浒搃提纪律示昭王灵周复山川究观地利劳三军于细栁犹亲廵六尺之舆剪羣盗于緑林初不烦一夫之㦸湖湘底定肃清蛇豕之区秦蜀相望增重金汤之势阻深跋雾潦欎烝歴寒暑者三时计往来者万里宜加宠数以答忠劳峻品秩于文阶昭仪形于揆路兹厚保衡之寄益宠体貎之恩于戯邦国定而王心以宁股肱良而元首斯起赤舄几几周公何信宿之迟四牡骙骙樊仲有遄归之喜正是百辟弼予一人迄乎耆定之休永辑无穷之祉以平湖湘之功也马扩为都督行府都统制马扩以江西制置副使驻军武昌也是岁四月召赴行在供枢宻使都承㫖之职为都督行府截留陞谘议军事兼行府统制留镇江措置军务伪齐䧟光州九月化旺败伪齐于光州克光州岳飞加检校少保解潜权主管马军司公事先是解潜提兵解围太原也赵鼎尝居其幕中解潜字亨叔靖康中金人已破种师中长驱而南李纲为河北河东宣抚荐潜战败纲谪潜亦废建炎四年起荆南崃州荆门军公安镇抚使兼知荆南府时杨么据洞庭湖衆十余万扰沿湖州郡潜屡与贼战胜负相当绍兴五年赵鼎相荐其材召为主管侍卫军马司七年其军士与王彦军交争于阙下宰相张浚罢潜提举江州太平宫以其兵𨽻刘锜赵鼎再相复招为主管侍卫步军司俄乞宫祠九年除福建路副总兵任满居平江府因于辛乐宗论及和议之非宰相秦桧闻而怒之授团练副使南安军安置以卒赵鼎加左光禄大夫十月李纲知洪州兼江西安抚制置大使吕頥浩知潭州兼湖南安抚制置大使席益知成都府兼成都潼川府利䕫路安抚大使赐李纲诏朕以大江之西俗轻而悍㺯兵之㓂无岁无之师旅荐兴民益凋瘵肆图旧弼往镇临之卿威名徳望耸动一时风采想闻人自慴服起于闲馆作我价藩少烦指顾之间一变潢池之习先声所暨谅折遐衡朕之用卿审矣卿宜以安社稷为己任勿问中外勉为朕行不必数有请也故兹亲笔诏谕卿其悉之赐吕頥浩诏朕以湖湘八州之地西通巴蜀为国上游往连盗区一方骚动比者招辑虽已畧平而民俗剽轻或易生变允借耆徳往镇抚之乃起卿燕闲之中而属一方面之事庶期谈笑坐以销萌慰彼黎元増重形势勿抗章固避殊咈于懐惟卿社稷元老身任安危必不以内外为间谅应闻命慨然引途故兹亲笔诏谕卿悉之十一日庚戌张俊至行在行状曰俊还召对便殿具奏曰窃惟二帝圣族逺处沙漠忧愤无聊与夫轻侮受辱可想而见也尚忍言之哉臣尝屈指计之如此者葢三千昼夜矣敌人用意实欲摧折而消磨之也虽然尚幸陛下总师于南耳异时或有一蹉跌其祸可胜言乎今事虽有可乘之机理未有先胜之道葢兵家之事不在交锋接战然后胜负可分要在得天下之心则气百倍敌自归服虽然岂可以声音笑貎为哉必念之一毫无差四海共知今使天下之人皆曰吾君孝悌之心须臾不忘寝食之间文兄在念当思共为陛下迎取矣皆曰吾君之朝君子在位小人屏去侍御仆从罔匪正人譛説不行邪言不入市井之谈不闻仁义之益日至则内外安心各服其职而有才智者悉思尽其力矣皆曰吾君之屏珠玉絶美好轻犬马贱刀剑金帛之赏不以予幸惟以予功则上下皆劝矣以至吾君言动举措俱合礼法至诚不倦上格于天则望教化之可行如此则将帅之心日以壮士卒之心日以奋天下百姓之心日以归敌国虽号荒服然非遂至冥顽也闻陛下之盛徳知中国之理直气壮小人虽异志而战不必力衆不必同则陛下何为而不可成乎或有不然疑似之説毫髪着见天下之人口不敢言而心敢怒异日事乖势去祸乱立作如覆水之不可収也葢隙见于此则心生于彼不易之道自古为君之难非特今日也一言之失一行之非或失色于人或失礼于人或一小人在侧便足以致祸致难起戎起兵前日明受之变造逆之徒陈兵阙下旁縁他辞其鉴不逺也为人上者其可不兢畏戒惧哉其言深切如此上皆嘉纳金人攻涟水军韩世忠将唿延通及金人战于涟水军败之诏张俊荆襄视师手诏朕仰惟二圣逺狩九年于兹虽迎请之师屡驰而侍膳之期尚逺晨昏在念憷惕靡容间縁北使之来归每谕两宫之安报呜唿朕为人之子而未获养其父为人之弟而未能拯其兄瞻望䀌伤不知泣泗惟孝弟之至固可通于神明而小大之臣当共鉴于忠义庶戡多难克济厥功以尔资父事君之诚副朕念亲从兄之志咨尔有衆咸体朕懐十二月改神武五军名行营䕶军张俊之军为中䕶军岳飞之军为右䕶军韩世忠之军为前䕶军刘光世之军为左䕶军吴玠之军为后䕶军杨沂中权主管殿前司公事以神武中军吴钖之军拨𨽻殿司邵涛为兵部侍郎都督府叅赞军事三朝北盟㑹编卷一百六十八三朝北盟会编卷一百六十九钦定四库全书三朝北盟㑹编卷一百六十九宋徐梦莘撰炎兴下帙起绍兴六年正月尽九月绍兴六年正月车驾驻跸临安府张俊出视师行状曰以金势未衰而叛臣刘豫复招中原为谋叵测不敢宁处于朝奏请亲行边寨部分诸将以观机㑹至即张榜声豫僣逆之罪以是月中旬启行公谓楚汉驻兵殽渑间则楚不敢越境而西葢大军在前虽有他技㨗径敌人畏我之议其后不敢越踰而深入也故太原未䧟则尼堪之兵不复济河亦此耳议者多以前后空阙敌出他道为忧曽不议其粮食所自来师徒所自归不然必环数千里之地尽以兵守之然后为可安乎既以此告于上又以此言于同列惟上深以公言为然至江上㑹诸帅议事令韩世忠据承楚以图维扬刘光世屯合淝以招北军命张俊练兵建康进宅旴𣅿命杨沂中领精兵为后翼佐俊命岳飞屯襄阳以窥中原形势既立国威大振上遣使赐公御书裴度传以示至意公于诸将尤称韩世忠之勇岳飞之沉鸷可倚以大事世忠在楚州时入伪地抚叛贼上书赐公曰世忠获㨗整军还宅进退合冝中外忻悦毎思世忠发愤授之方略卿宜明审虚实徐为后图或遣岳飞一窥陈蔡使贼枝梧不暇以逸待劳时飞母死扶䕶还庐山公乞御笔敦趣其行飞奉诏归屯公又以东南形势莫重建康实为中兴根本且人主居此则北望中原常懐愤惕不敢自暇自逸临安僻居一隅内则易生安肆外则不足号召逺近系中原之心奏请驾以秋冬临建康抚三军以图恢复二月诸路安抚使兼营使折彦质佥书枢宻院事折彦质自兵部尚书除佥书枢宻院事无所建明备员而已十二日庚戌尚书左司员外郎范直方川陜宣谕并抚问吴玠一行将士并依绍兴二年诸路宣谕己将指挥仍令条具数内一项勘㑹前绍兴二年诸路宣谕官被奉圣㫖检察诏令平反刑狱观风问俗宣布徳意仍降亲笔手诏及令阁门先次引见上问面受圣训并给赐御札厯子採访问逐路见任官亷污能否书上厯子荐列以闻直方今来宣谕川陜抚问吴玠一行将士并无遵依逐官已得指挥并降诏书御札厯子别有施行有㫖四川监司帅臣吴玠军前并令学士院降诏其逐路州军仰宣谕司誊冩项下内席益吴玠别降口宣赐川陜宣抚处置使司诏朕绍兴丕基遭时多难饰戎车于江左为懐经畧之图列将钺于闗中欲存根本之势岂虞彊国专逞滛威敌劲弗支兵拏未解嗟苍天之不弔宜悔祸于我家悯赤子之无辜重流毒于兹土寡徳所至悼心何言頼我股肱之臣縂䕶爪牙之任一战克㨗诸路悉平王灵由是复加士气于是再振然念行师累岁转鬬一方被敌国之系累宁无沦䧟之党思祖宗之涵养岂有背叛之心慿陵使然蹭蹬至此倘存疑阻殊咈招徕将束身而欲归或惧刑诛之惨比复业而莫处或忧赋役之烦或立効而褒赏未加或负才而禄秩未称疾苦无告愁恨何聊仄席以思当馈而叹于是下哀痛之诏布至意以宣言施旷荡之恩洗无辜而収拭沿边将士应䧟殊方非抗王师及侵掠入㓂者并不得诛戮敌骑慿陵之际䧟没州县官吏将士军民皆縁毕力不能捍御致有胁从或遭驱掳至今困居本土或旅寓逺边实为残破无曰背叛䧟敌人有能立功来归者仰沿边帅守保举申宣抚司一面旌擢优赏其次虽未能立功而心在本朝有意懐来者各以元旧官职任使兵级弓箭手依旧职名收管民兵愿归业者听其间才力可用特与抜擢或有以前罪犯懐疑自危一切原贷或先曽立功未曽推赏即特与推赏因䧟敌废业失所者寛其租赋免其征役昨縁道路不通号令壅隔致逺方之民疾苦无所赴诉专委宣抚使讲究措置并从寛恤遍下诸处官司施行咨尔有衆咸识朕心各坚奋励之诚亟臻休息之效故兹诏示想宜知悉赐吴玠王彦关师古奖谕勅书朕乘厯运之中㣲属方隅之多故兵尘数起边候屡惊永懐秦雍之区久罹干戈之祸暴骨满野连城为墟兴言痛心引望流涕式资骁腾之将屏此寇仇庶使创残之民脱于涂炭卿世家陇右气禀山西摅忠愤于胸中殚威稜于塞外运竒合变并施九拒之谋鼓勇争先悉用万全之畧潜军一举并骑四驰折敌势于方骄激士心而复振兹为社稷之卫良慰鼓鼙之思然念岁月倭迟风霜侵薄勤勚虽由于尔力咎责实归于朕躬更奋鹰扬益殱蚁衆尅复疆土抚定黎甿赤囊之㨗累传功既存于庙祏丹书之誓永固福自及于子孙各坚乃志用副朕懐十六日甲寅岳超及金人战于宿迁县韩世忠欲攻淮阳军既到宿迁县㸃选统制岳超统将佐亲随共二百人为硬探时淮阳亦知世忠超兵金人知兵贾舍人都统额哩页遣八十骑来宿迁硬探与超等相遇于中途衆皆以本来硬探不可迎战当复囘超曰遇敌不战何以空囘金人已鸣鼓超乃率衆冲入敌阵出而复入者数囘金人乃退超等亦囘有中伤者数十人然无一落阵者十七日乙夘韩世忠败金人于宿迁县擒其将雅格贝勒韩世忠欲进趋淮阳军城下令唿延通拦前而世忠独驰一骑使一把雪执信字旗随之一把雪者其兵之曹号葢趋捷善走之人也令诸军马军继进见信旗止则止见信旗麾则俱进通行二三十里遇金人而止世忠于二三里间乘髙陂以望通军约三里许见信旗止通驰至阵前请战金人出勐将曰雅格贝勒唿令通解甲投拜通曰我乃唿延通也我祖唿延太保在祖宗时杀契丹立大功曽誓不与契丹俱生况尔金国小敌侵我王畧我岂与尔俱生乎即驰刺雅格贝勒与通交锋转战移时不解皆失仗并马以手相击各抱持不相舍去阵已逺于是皆坠马于坑坎中两阵皆不知雅格贝勒取箆刀刺通之腋流血通搦雅格贝勒之喉气欲絶而就擒得官军百余相㑹遂囘金人退去世忠大喜是时诸军见信字旗久立不动统制皆率衆以进世忠曰吾旗未曽麾何以轻进违吾之令当行军法诸统制曰立阵移时信旗不麾战士气鋭欲尽命故进违令之罪实不敢逃世忠犹决数人以示行法马扩为沿海制置使马扩在镇江措置事务也正月都督府札子发遣马将带吴钖一军并所部人马赴行在二月为沿海制置使驻军明州十八日丙辰韩世忠围淮南军韩世忠既获雅格贝勒遂率诸军至淮扬军城下城守甚严城中街衢亦阵合以防克敌弓矢淮扬军举烽报急是时金人有令受围一日则举一炬自夜至晓不灭受围二日则举二炬凡围六日举六炬第七日救兵到世忠遂囘军李纲来刘光辅围光州伪知州许约以城降王彦保康军承宣京西南路安抚使兼知襄阳府王彦除京西安抚南路岳飞为京西湖北宣抚使当受飞节制彦昔为招抚使都统制新乡之役飞受节度彦欲斩而恕之以此引嫌辞免不赴三月韩世忠加少保武宁安化军节度使京淮东宣抚处置使军楚州岳飞加检校少保平静难军节度使川陜宣抚使军兴州四月韩世忠及金人战于淮阳军是役也韩世忠请援于张俊俊不从故王师不克而退二十七日甲子赐韩世忠扬武翊运功臣郦琼克刘龙城伪齐刘豫以兵城刘龙城将窥淮西刘光世遣统制官郦琼袭破之尽俘其衆而还光世以功加保静节钺五月己巳高世则加威德军节度使醴泉观使杨沂中来朝二十三日庚寅刘光世加保静武宁节度使张俊加崇信奉宁军节度使于旴𣅿就城之诏张俊屯旴𣅿军改授崇信奉宁军节度使以宠其行拜命旴𣅿军依山筑城右仆射张俊建议也左仆射赵鼎深不悦之尝览地图而叹曰徳逺悮矣虽不为资敌之具然当念劳人也是役也兴于盛夏版筑于山之顶自下运土而上者皆有日课人不堪其劳又望青採斫数十里间竹木皆尽民亦苦之斸掘新旧冢莫知其数有一冢旧传为桑相公坟发既彻有体骸尚存长仅二尺人乃知其为桑维翰也城成无水可守亦无樵採筑城之际伪齐有马三百䧟四州之境临淮伫观移时而去六月杨沂中进军泗州张俊进军旴𣅿县刘光世进军庐州七月刘光世収复夀春县八月岳飞克镇汝军商虢二州是役也伪汝军薛亨素号骁勇岳飞以牛臯当之臯请生擒以献果获亨以归飞大竒之岳飞复西京长水县秦桧为行宫留守孟庾行宫副留守秦桧为行宫留守张浚荐之也初桧与孟庾皆除行宫留守而同为观文殿学士庾以先除欲居桧之上桧曰尝为宰相公参政知枢宻院事而已桧宜居上争之不定奏取㫖乃以庾为副王彦行营前䕶军副都统制王彦自京南而下也至镇江丁母忧乞解官持服诏不允起赴行在赐金带象笏除两浙西路淮南东路沿海制置副使措置防守海道毕除行营前䕶副军都统制九月刘豫入㓂刘豫以伪殿前太尉开封尹许青臣权大总管府事以子麟领行台尚书令冯长宁行台户部侍郎行军参议李节行台右丞佥乡军等二十万号七十万三路南㓂东路由涡口犯定逺趋宣化以姪刘猊统之中路由夀春犯合肥子麟统之西路自洛蔡之光州㓂六安孔彦舟统之三朝北盟㑹编卷一百六十九三朝北盟会编卷一百七十钦定四库全书三朝北盟㑹编卷一百七十宋徐梦莘撰炎兴下帙起绍兴六年九月八日癸酉尽十二月五日戊戌八日癸酉车驾幸平江府十日乙亥韩世忠来朝王庶知荆湖北路经畧安抚使王庶被召出川至镇江府除荆湖北路安抚使知鄂州有㫖候奏事毕之任五月赐封复显谟阁待制未至鄂改知荆南府湖北路经畧安抚使至是到官治事岳飞退军鄂州二十九日甲午刘豫入㓂张俊至建康督战张俊行状曰公渡江抚淮上诸屯时遣人自巫山囘闻徽宗不豫又闻钦宗所贻金帅书奏曰臣得屯信不禁臣子痛切愤激之情仰惟陛下处天子之尊遭父兄之变圣懐恻怛勤切于中固不止坐薪尝胆也时张俊军已进屯旴眙三师鼎立而岳飞遣兵入伪地至蔡州焚其积聚时有掳获俊力赞建康之行为不可缓上以九月一日进发至平江公又请先至江上谍探敌情及刘豫姪猊挟敌来㓂公既行而边遽不一公至江上知来为㓂者实刘麟兄弟豫封麟淮西王兵凡六万入㓂已渡淮南渉歴夀春逼合肥公奏淮西之㓂正当合兵掩击今士气甚振可得五胜若有一退则大事去矣上手诏曰近以边方所疑事咨于卿今览卿奏措置方畧审料敌情条理明甚非卿识见高逺出人表何以臻此于是诏下诸将始为战计侍御史魏矼奏札论不当讲和臣伏覩魏良臣王绘归自淮甸亦有金人文字事意曲折不得与闻于传记有曰前车覆辙后车之戒又曰商监不逺在夏后之世自靖康初敌骑既退大臣偷安无复注意军事故时有不理㑹防秋却理㑹春秋等语北兵再入河朔遣囘王伦督和议优游不决继邀索五辂又复聚议经时迄以舆辂未渡河而逰骑已次濬州故敌常语人曰所以索辂车者且令南朝争议一两月耳今者陛下奋𤼵英断新御戎军诸将竞趋江上鬬志日鋭而陛下复大开言路包容狂直凡非军旅之事一切停罢宸算素定施设注措犂然当于人心臣仰料天意亦须助顺削僭伪而复侵疆实系此举愿自睿断立罢讲和二字况朝廷前此三遣和使而后大金继有报聘礼意周旋信言可考顷复传使寻好未有衅隙兹乃伪刘父子巧造兵端谋窥郊甸初无和意使人未见国相报书来自近甸自无可信覆辙未逺今大兵坐扼天险授师舣舟上流精鋭无虑十万彼伪刘挟敌为重佥军本吾赤子人心向背久当日携持重以待之轻兵以扰之吾计得矣昔曹操降刘琮得其水军人船合八十余万径下江陵吴之议者咸曰曹公虎豹也然托名汉相挟天子以征四方今日拒之事更不顺且将军大势可以拒操者长江也今操得荆州水陆俱下此为长江之险已与我共之矣而势力衆寡又不可论不如迎之独周瑜曰不然操托名汉相其实汉贼也今北土未平马超韩遂尚在闗西为操后患其舍鞍马仗舟楫与吴越争衡本非中国所长又今盛夏马无槀草驱中国士衆逺渉江湖之间不习水土必生疾病此数者用兵之忌也而操皆冐行之将军擒操宜在今日瑜请得精兵三万人进住夏口保为将军破之遂引兵与刘偹并力以逆操败之赤壁今刘豫挟敌以叛视操孰顺近日敌衆深入泽国视操孰强而岳飞在江西吴玠在秦陇形势又孰得更欲听其诡计摧䘮士气坐以受其弊非臣所喻也昔新垣衍説赵帝秦鲁仲连折之有曰是使三晋之大臣不如邹鲁之仆妾秦军闻之为却五十里臣久诵斯语不胜愤懑惟陛下为宗社生灵之重仰顺天意俯从人欲饬励诸将力图攻守庶有再造之期臣区区识虑葢止于此陛下与二三大臣熟计而裁决之十月四日戊戌王徳郦琼赵四臣败刘豫于安丰县是夜知夀春府孙挥又败刘豫于芍陂伪齐大举其衆侵犯淮甸有吞併江淮之志刘光世命王徳郦琼等出淮西以逆之有安丰立谢步臯于霍邱败贾泽于正阳王遇于羊前于是贼之气已挫矣八日壬寅杨沂中张宗颜王伟吴钖败刘猊于定逺县刘豫使姪猊自涡口渡淮入定逺是时殿师杨沂中被命聼张俊节度俊乃分遣沂中及统制张宗颜王伟吴钖等御之至定逺与贼遇王师力战猊败擒其将李亨十一日刘麟㓂庐州闻刘猊败退走淮南西路太平州宣抚使刘光世于庐州闻麟入㓂其势甚炽宻申宰相赵鼎乞降枢宻院指挥退保太平州佥书枢宻折彦质助为之请遂檄光世退军都督张俊闻之大怒遣向子諲等督光世复还庐州麟以伪齐兵十万犯庐州知刘猊先败遂退走先是上亲札付王徳曰卿宜竭力协济事功副朕平日眷待之意故光世命徳追击至夀春县而还横尸属道有赴淝水而死者徳受相州观察使制曰兹属逆雏之猖獗首提鋭旅以荡攘又曰凡蜂屯而蚁聚咸电扫而风驱是役也伪齐失运车七十辆船七百只归正亡殁散者大半䘮器甲伪交钞告勅军需金银犒赏之物不可胜纪叅知政事沈与求罢为资政殿学士知明州沈与求为叅知政事时督府治兵欲大举与求弗闻与求曰此大事也岂可身居近辅而独不与哉数上䟽求去除资政殿学士知明州䟽再上改提举临安府洞霄宫十八日癸丑张俊杨沂中攻夀春府不克而还王彦至行在王彦以新除行营前䕶副军统制至行在也十一月张俊还阙俊行状曰是时刘豫令乡兵伪金服于河南诸州十百为羣由此间者皆言处处有兵又张大声势于淮东阻韩世忠承楚之兵不敢进十月杨沂中抵濠州刘光世驻军与沂中接连相应刘猊分麟甲之半后沂中大破猊于藕塘降杀无遗猊仅以身免刘麟拔栅遁走上奏车驾宜乗时早幸江上上赐手书曰贼豫阻兵枭雏犯顺夹淮而阵侵夀及濠卿奖率师旅分布要害临敌益勇仗义直前箕张翼舒风驰电扫遂使豪渠宵遁同恶自焚观草木以成兵委沟壑而不顾昔周瑜赤壁之举笑谈而成谢安淝水之师指挥而定得贤之效与古何殊寤寐忠勤不忘嘉叹公军至平江府随班朝见上曰却贼之功尽出右相之力于是赵鼎惶惧乞去十二月五日戊戌韩世忠败金人于淮阳军赵鼎罢相除观文殿大学士知绍兴府兼浙东安抚使赵性之中兴遗史曰刘豫兵马遁走张俊独对乞乘胜取河南擒刘豫父子也及言刘光世骄惰不战不可为大帅请罢之上问曽与赵鼎议否曰未也上曰可与赵鼎议之俊见鼎具道其故鼎曰不可刘豫机上肉耳然刘豫尝倚金人为重轻不知擒灭刘豫得河南故地可保金人不侵入乎如其侵入何以御之且刘光世军下统制将辖辎重多出其门若无故罢之恐士卒惧而不安俊不悦俊见上请幸建康鼎諌未便遂罢鼎宰相见以观文殿大学士知绍兴府安抚浙东张俊行状曰公未至平江府时赵鼎等以议囘跸临安公入见之次日具奏曰获闻圣训惟是车驾进止一事利害至大天下之事不唱则不起不为则不成今四海之心孰不思恋王室叛冦相刼胁之以威虽有智勇无由展谒三嵗之间頼陛下再造士气从之而稍振民心因之而稍囘正当示之形势庶几乎激忠起懦而三四大帅者亦不敢有偷安茍且之心今日之事存亡安危所自以分六飞傥还则有识解体内外离心日复一日终以消约异日复欲下廵幸诏书谁为深信而不疑者哉始知朝廷姑以此为避地之计实无异于天下故也议者不过曰秋冬有警车驾难于逺避夫军旅同心将士用命扼淮而战破敌有余又不过曰当秋而进士有战心及春而还絶彼窥伺为此论者特可纾一时之急应仓卒之警使年年为之人皆习熟谓我不兢难乎其立国矣陛下欲深居临安亦岂能安乎上翻然从其计十二日赵鼎遂知绍兴府折彦质罢枢宻院除端明殿学士提举西京嵩山崇福宫刘光世在庐州乞退军太平州也以书恳赵鼎又彦质助而得之至是台諌论列乃罢彦质佥书枢宻提举宫观张俊加少保镇洮崇信奉宁军节庶使杨沂中加保成军节度使张俊杨沂中以长乐镇之功受赏故有是命长乐镇地名李家湾者是也上亲笔诏赐其畧曰卿议论特重深达敌情兼闻挽强之士多至数万人卿等报国如此朕复何虑又曰卿所部士卒精鋭为诸军冠闻之深慰平昔内外之臣谓朕待卿独厚其仰体眷懐益思勉励邵隆复知商州三朝北盟㑹编卷一百七十三朝北盟会编卷一百七十一钦定四库全书三朝北盟㑹编卷一百七十一宋徐梦莘撰炎兴下帙起绍兴七年正月一日癸亥尽十五日丁丑绍兴七年正月一日癸亥朔车驾驻跸平江府下移驻建康府诏诏曰朕䕶丕图行将一纪毎念多故惕然于心昨以盛秋载亲戎乘露车于野率示四方属叛逆之来侵幸以时而克定念两宫征驾未还于殊域列圣陵寝尚隔于邉烽黎元多艰兵革靡息是惟厥咎在予一人其敢即安弭忘大业思鼓士气以恢逺猷惟黄帝以上圣之君无常居之位周王当平治之日有于迈之师朕于斯时敢替前轨将乘㤗律往临大江驻跸建康以察天意播告遐迩俾廸朕懐遗史曰刘豫兵马遁走张俊还独对乞乘胜取河南地擒刘豫及言刘光世骄堕不战不可为大帅请罢之上问曽与赵鼎议否曰未也上曰可与赵鼎议之俊见鼎具道其故鼎曰不可刘豫机上肉耳然刘豫尝以金人为重轻不知擒灭刘豫得河南故地可保金人不侵入乎如其侵入何以御之且刘光世军下统制将副多出其门若无故罢之恐士卒惧而不悦俊见上请幸建康府鼎諌未便遂罢鼎宰相以观文殿大学士知绍兴府安抚浙东而下移跸之诏十五日丁丑诏赐李纲等勅李纲等比者逆臣啸乱反易天常隂道敌人投兵南向朕亲行戎辂号令六师将士协心人百其勇按甲江上时出轻兵所向奏功俘馘系道敌势既屈潜师遁逃念兹却敌之初图为善后之计卿以旧弼乃心王家必能为朕深思熟讲凡今攻战之利偹守之宜措置之方绥懐之畧可悉条具来上朕将屈己以听择善而从君臣之间期于无隐利害之决期以必行叙伫嘉猷兾闻确论故兹诏谕想宜知悉春寒卿好遣书指不多及李丞相纲对曰臣伏承诏书以伪齐金敌退遁令臣深思熟讲凡今攻战之利守偹之宜措置之方绥懐之畧条具来上臣仰荷圣恩怜臣孤迹尝备位近司察臣迂愚有千虑之一得虽以罪戾屏伏海滨曽不遐遗以国家边方恢复大计特降清顾臣学术濶踈智识浅短何足以称诏㫖而禆庙畧万一輙竭狂瞽以塞明命伏惟陛下留神省察臣不胜幸甚臣窃以僣逆之臣仗强捍之敌提兵南向俶扰淮壖其意葢料朝廷蹈前日退避之辙得以乘间渡江慿陵东南不虞六飞亲临江上既行赏罚既明将士摧锋俘馘系路敌气挫屈潜师遁逃此盖陛下睿谟宏逺天威英断之所致诚为宗社无疆之休亦臣子之所共庆也然臣区区窃愿陛下勿以敌骑退遁为可喜而以僣逆未诛仇敌未报为可虑勿以保全东南为可安而以中原未复赤县神州犹陷仇敌为可虑使外敌得以潜逃为可虞则中兴之期可指日而俟而臣谨采古往之迹揆方今之宜条具攻战守偹措置绥懐之䇿以献议者或谓兵马既退当遂用兵为大举之计臣窃以谓不然譬如奕棋先当自生乃可杀敌生理未固而欲浪战以侥倖此非制胜之术也高祖先保闗中故能东向与项籍争衡唐肃宗先保灵武故能东向以破安史而复两京今朝廷以东南为根本倘不先为自固之计将何以能万全胜敌又况将士暴露之久财用调度之费民力科取之困谓宜大为守偹痛自料理使之蘓息乃为得计议者又谓兵马既退当且保据一隅以为目前之安臣又以为不然譬奕棋舍局心而就边隅廹蹙偏小寖以衰㣲何以取胜秦师伐晋以报崤之师诸葛亮佐蜀连年出师以图中原不如是不可以立国高祖在汉谓萧何曰吾亦欲东耳安能欎欎久居此乎光武破隗嚣诏岑彭曰人苦不知足是以混一区宇戡定祸乱又况祖宗之境土岂可坐视沦䧟不务恢复今岁不征明年不战使敌势益张则吾之所紏合精鋭士马日以损耗何以图敌谓宜于防守既固军政既修之后即议攻讨乃得为计此二者守偹攻战之序也至于守偹之宜则当料理淮甸荆襄以为藩篱夫淮甸荆襄东南之屏蔽也六朝之所以能保守江左者以强兵巨镇尽在淮甸荆襄间魏武之雄苻坚石勒之衆宇文拓䟦之盛卒不能窥江表后唐李氏有淮南则不以都金陵其淮南后为周世宗所取遂以削弱今朝廷欲为守偹则当于淮南东西及荆襄置三大帅也重兵以临之东路以扬州西路以庐州荆襄以襄阳为帅府分遣偏将将师进守支郡小筑城垒如开新边朝廷应付钱粮有如淮东则以江东路财用给之淮西则以江西路财用给之荆襄则以湖南路财用给之徐议营田使自赡养遇有兵马则大帅遣兵应援稍能自守商旅必通乃可召人归来渐次葺理假以岁月则藩篱之固后有长江之险加以战舰水军使沿江一带帅府州县上连下接自为防守则兵马虽多岂敢轻犯近年以来大将握重兵于江南吏士守空城于江北虽有天险初无战舰水军之制故敌人得以侵扰窥伺欲为守偹计无易此或谓三大帅率重兵以屯江北则供亿之费不赀臣应之曰使三帅重兵于江南亦仰给于朝廷其费等尔设若使之渡江葺理淮南以为屯守计则朝廷异时可省经费而藩篱之势诚为无穷之利守偹之宜莫大于是矣然后可以议攻战之利亦当分责于诸路大帅谓如淮东之帅则当责以收复京东西路荆襄之帅则当责以收复京西南北路川陜之帅则当责以收复东西路克㨗制胜因利乘便收京畿复故都以戡大难此事虽似落落难合然在陛下圣志先定于中而以至诚不倦决断行之葢无不可成之理至于责将之术治兵之政车马器械之制号令赏罚之权兵家皆有常法无待臣言而兵战之间因敌取胜临事治度者兵无常形又不可预图也臣愿窃以献者在勿失机㑹之来间不容髪以战则胜以守则固一失机㑹悔不可追昔刘表悔不用蜀先主之言蜀先主曰天下日寻干戈事㑹之来岂有终极若能应之于彼此未足为恨也臣窃覩朝廷近年以来失机㑹者多矣自今以往如能保淮南荆襄以为固选将练卒厉兵秣马聚财聚谷应机而作则以弱为强取威定乱于一胜之间僣逆之臣可正藁街之诛强悍之衆岂无殄灭之日攻战之利莫大于是此二者守偹攻战之䇿也若夫措置之方则臣愿定驻跸之所葢万乘之居必择形势然后能制服中外以图事业临安平江此皆泽国𥚹廹所据非用武之地建康自昔号为帝王天子之宅以其江山雄壮地势广博可以容万乗六朝以来更都之地今銮舆未复旧都莫若权宜于建康驻跸控引二浙襟带江湖运漕财谷无不便利臣昨于建炎初建议幸闗中为上襄阳次之建康为下者以天下形势言之也然淮南有藩篱形势之固然后建康可都愿陛下与二三大臣熟计之既料理淮南仍诏建康守臣修宫阙治城壁立官府札营房使粗成规模以待翠华之幸近年以来车驾所过因陋就简诸事草创虽陛下以时方艰难用过于俭然宫阙制度亦有不可已者有城壁然后人情不恐有官府然后政事可修有营房然后士卒可用惟自朝廷应副诏有司以渐修建庶几不扰此措置之方所当先者也绥怀之畧则臣愿先为自强之计夫西北之民皆陛下赤子荷祖宗涵养之徳其意曷常一日忘宋哉特制于金敌之势为所驱廹䧟于涂炭故舍二百年之本朝而事大不道之僣逆岂其本心朝廷之力未能覆之故数路之民困于重歛伤于惨刑而不能以自归傥淮南荆襄藩篱既成攘地相接甲兵既偹天威振惊必有结约来归如宿迁之民者必有作外援为内应如京东郡县者宜命诸帅优加抚循来归者给田内应者与爵赏官吏将士禄秩由旧许之自新孰敢不悦朝廷近者得敌签军皆不杀而优恤之来归者皆优与官秩可为得䇿更愿力为自治自强之计使䧟溺之民有所依告益坚戴宋之心此绥懐之畧所当先者也攻战守偹措置绥懐此皆中兴之至计今日之急务圣问所及臣已粗陈其梗㮣矣伏读诏书有曰朕将虚己以听择善而从期于无隐利害之决断以必行臣三复圣训不知涕泗之交頥也何者君臣之遇号为千载听言用谋尤其所难未信而言则有谤己之嫌交踈言深则有失身之戒葢虽朋友尚不易言而况于君臣之间乎今陛下求治之切诏㫖如此而臣以忧患之余孤危特甚欲浅言之则何以副陛下期于无隐之训欲深言之则虑有犯颜逆鳞之愆感惧交中进退惟谷虽然陛下当艰危多难之秋诏臣子以丁宁恻怛之意缄黙不言臣罪大矣有君如此其忍忘之故敢冐鼎镬刀锯之诛以布心腹肾肠之实惟陛下躬聪明睿智之资有英武敢为之志然自临御迨今九年国不辟而日壊将骄而难取卒堕而未练国用匮而无赢余之积民力困而无休息之期陛下忧勤虽至未足以成中兴之业则羣臣误陛下自近年以来所用人臣凡几人慨然敢任天下之重建立事功与夫充位偹员者固皆不逃于圣鍳夫用人如用医必先知术业可以已病然后使之进药而责成功今医者之术业初不详究而姑试之则虽日易一医何补病者殆将饮药以加病而已平居无事小亷曲谨初似无过而乏济时之大畧忽有扰攘之故错愕无所措手足不过奉身而退以天下忧危之重委之陛下而已不知何补于国家陛下安取如此人葢近年所操之説有二闲暇则以和议为得计而以治兵为失䇿仓卒则以退避为爱君而以进御为误国万口和之牢不可破然累年之间冠葢相望而初不得其要约翠华䝉犯而尚未有定居上下茍且偷安而不为长久之计天步益难国势益弱职此之由大运有开天启宸衷超然逺览悟前日和议之失而亲总六师惩前日退避之非而亲临大敌逆臣悍敌数十万衆饮马江干虽未能扫荡邀击靖我邉隅而天威所临亦足以使人震怖不敢南渡潜师宵奔则和议之与治兵退避之与进御其效既可观矣今兵马虽退而敌情叵测变诈百出未大惩创疆场相望道路不逺安知其秋高马肥不再来扰我使罢于奔命哉是宜明诏于却敌之初图善后之䇿也夙夜为陛下深思所以为善后之䇿无他在尽反前日之所为解琴瑟而更张之先定其论如奕棋之立意后图其功如奕棋之置子乃可得志臣请详陈其説窃观自古创业中兴之主必胜兵而为亲征之计者其意岂谓必冐矢石履行阵而后可哉黄屋所临人心自効赏罚既当士气奋张用能成功至高祖既得天下击韩信陈豨黔布未尝不亲行光武即位至平孙述十三年间无一岁不亲征本朝艺祖太宗定维扬下泽潞取河东皆躬御戎辂真庙亦有澶渊之幸措天下之大安此所谓始于勤劳终于逸乐者也退避之䇿可暂而不可久可一而不可再退一步则失一尺往时自南都退而至于江浙则京东失矣万一敌骑南牧复将退避不知何所失而可航海之䇿使万乗冒风涛不测之险此尤不可者惟当于国家闲暇之时明政刑治军旅选将帅修车马偹器械峙糗粮积金帛敌来御之候时而复祖宗之大业此最上䇿杜牧之所谓上䇿莫如自治者也臣愿陛下自今以往愿勿复为退避之计可乎臣又观古者敌国善隣有和亲仇讐之邦鲜遣使岂不以衅隙既深终无讲好修睦之理故东晋渡江石勒遣子晋元帝命焚其币而却其使彼遣来且犹却之此何往假道于僣逆之国而自取辱无补于事秪伤国体金人自知结怨之重惧我必报其措意如何而我方且卑辞重币屈体以求之不推诚以见信决矣器币礼物不赀使轺往来索气而又邀我以不可从之事制我以必不敢为之谋是和卒不成而徒为此扰攘也非特如此于吾自治自强之计动輙相妨实有所害岂金人二十余年以此䇿破契丹困中国而莫之悟哉亦聊复用此以侥倖万一而已至于邀请二圣如侯生之归太公则当在攻战既胜国势既强之后今无益也臣愿陛下自今以往姑罢遣和议之使可乎此二説定然后择所当为一切以至诚之意为之先后本末各有次第俟吾之政事修仓廪实府库充器用偹士气振力可有为乃议大举则虽兵未交而胜负之势已决矣抑臣闻朝廷者根本也藩方者枝叶也根本固则枝叶繁朝廷者腹心也将士者爪牙也腹心壮则爪牙奋今国家逺有盛彊之强敌近有僣伪之逆臣所以仰为捍蔽者在藩方所资以致攻讨者在将士然根本腹心则在朝廷惟陛下正心以正朝廷正朝廷以正百官使君子小人各得其分则是非既明赏罚必当自然藩方协力将士用命虽逆臣不足忧此恃陛下方寸间矣臣昧死条上六事一曰信任辅弼二曰公选人材三曰变革士风四曰爱惜日力五曰务尽人事六曰寅畏天戒何为信任辅弼夫拨乱之主履时艰难必资辅弼之臣同心同徳相与有为岂易致哉必如元首股肱之于一身父子兄弟之于一家乃能协济故高祖亲萧何如左右手太宗遇房杜如子弟蜀先主得诸葛孔明如鱼之有水不如是不能感㑹风云以成王霸之业今陛下选于衆以图任股肱之臣遂得捍御大敌可谓得人矣然臣愿陛下待以至诚无事形迹久任以责成功勿使小人得以间之则君臣之美垂誉无穷昔高祖始终任萧何太宗始终用房杜故能戡定祸乱卒治太平管仲有言曰知人而不能用害伯也伯者犹如此而况欲恢复天下者乎魏郑公有言曰君臣同心是谓一体凡一相与无至诚之意而惟嫌疑之避不足以建兴邦之大业故也陛下诚能推信任之诚臣将见辅弼之任专而中兴之业不难致矣三朝北盟㑹编卷一百七十一三朝北盟会编卷一百七十二钦定四库全书三朝北盟㑹编卷一百七十二宋徐梦莘撰炎兴下帙何谓公选人材夫创业中兴之主所资为尤多何则继体守文率循旧章得中庸之材亦足共治于艰难有为兴攘拨乱则非得卓荦瑰竒之材未易有济故武王之有八凯宣王之有吉甫方叔召虎髙祖之有三杰光武之有邓禹耿弇贾复之属太宗之有房杜王魏之流宪宗亦有裴度武宗有李德裕皆以不忽然所惜抱不羣之材者多为小人之忌嫉或中之于黯闇或指之以朋党或恶之以大恶或谪之以细故而以道事君者不可则止难于自进耻于自明虽负重谤遭深谴安于义命不复自辨惟自明之主为能察小人之情伪而辨其臣之无辜霍光所以见察于昭帝房乔所以见信于太宗也陛下临御以来用人才多矣世之所许以为正人端士者徃徃闲废于无用之地岂非罹此谤耶遂使陛下寤寐侧席而有乏材之叹懐材抱艺愿为国家宣力者无因而进前陛下宜少留圣意致察于此洪范皇极之畴曰无有作好王道平平好恶偏党皆足以为至公之累惟以道为公而无好恶偏党之私则王道明矣魏郑公亡太宗遣人至其家得半藁其可识者曰天下之事有善有恶任善人则国安用恶人则国弊公卿之内情有爱憎憎者惟见其恶爱者惟见其善爱憎之间所宜详知若爱而知其恶憎而知其善去邪勿疑任贤勿猜则可以兴邦矣太宗感悟夫人主岂常能无爱憎然必去爱憎而后能得人以兴者爱憎出于私情用人以兴邦必由于公道故也管仲虽仇齐侯必用雍齿虽怨汉祖必赏而况其余乎陛下诚能推至公之道臣将见人材軰出中兴之业不难致矣何谓变革士风夫用兵之际似与士风无涉然士风淳厚则议论正议论正则是非明赏罚功罪当否则人心不服举措失宜而寖㣲寖弱也晋之士风尚浮虚而不事实故当时措置乖谬盗贼并起而有石勒刘曜之祸本朝嘉祐治平之前何其士风之淳厚自数十年来特不事事而已奔竞争进邪説利口足以惑人主之听元祐大臣如司马光之流士风皆持正论为朝廷长虑却顾图久逺之计社稷之臣也而羣枉嫉之指为奸党听其言则大者可族小者可诛頼国家寛仁秪从窜逐其后士风逓相倣傚颠倒是非变乱白黑政事大壊以驯致靖康之变非偶然也殆今四十余年世变风移爱憎之情销尽然后诏元祐羣臣之忠褒赠官秩录用孙子然亦何补向若早变此风则忠臣无诛戮之祸国家有治安之实两受其利岂不美哉观近年士风尤薄随时好恶以取世资不图体国惟事进身不覈事实惟欲伤人大誉则大进小诋则小迁习讹成风此非朝廷之福也陛下得张俊付以重权始欲强敌于闗陜以忠许国而失机㑹不为无过言者痛加绳诋诬以大恶岂不太甚幸俊以平日之功足以结陛下之知有大臣之辨足以囘陛下之听故得自洗濯复侍亲光于帷幄之中然其所伤已多矣借使遭谤困谗之臣无俊之功又无大臣之辨而有下石以挤之者则何以自雪于君父冀察其不然朝廷设耳目之官以广视听固许之以风闻至于大故须覈实使果如其言则诛责所加宜止从轻典使言而无实所诬之功罪伏谗蒐慝得以中害善良皆非所以修政刑也臣愿陛下明降诏以戒士大夫使体德意从忠厚变近年浇薄之风昔贾谊劝文帝养大臣以礼义廉耻陆贽劝德宗听言必考实其情以正典刑不宜置而不问皆治道之要也陛下诚能行责实之政臣将见功以志崇所以为之规模也业以勤广所以为之积累也犹造大厦堂室奥序其规模可一日而成至于鸠工聚财则积累非一日所至创业中兴何以异此髙祖得韩信与之论亡楚之规模先定而后积累以收成效光武得邓禹与之论兴汉之谋蜀先主得诸葛亮与之论鼎立之计皆定于谈笑之间而髙祖以五年成帝业光武以十三年混一区宇先主得蜀亦在数年之后盖积累而致者如此陛下临御九年于兹境土未复僣逆未诛仇讐未报尚稽中兴之业则其始不为之规模其后不为之积累故也逮事粗定之时朝廷所推行者皆簿书期㑹不急之细务至于攻讨防守之䇿国之大计皆未尝留意安得不为僣逆之臣强悍之敌之所凌侮然则自今以徃其可不惜日力哉昔禹不贵尺璧而惜寸隂今日艰难乃惜分隂之时臣愿陛下诏二三大臣熟议所以为规模者凡所施为画一条具如立课程以此施行又诏州县使体陛下德意而奉承之所立期限勿太遽以致骚扰勿太缓以失期㑹使事得其序不扰而辨乃为得䇿夫天下无不可为之事亦无不可为之时惟失其时则患之小者日益大事之易者日益难正如医者之治病时不可失其在皮肤针烙及之其在五脏汤剂及之至于骨髓则虽有扁鹊俞跗蔑以为矣此时之不可失也诗曰迨天之未隂雨彻彼桑土绸缪牖户今此下民或敢侮予孟子曰国家闲暇及其时明其政刑则虽大国必畏之矣夫用智者当于未沉奔之前千日聚之以待一时之用渴而穿井鬬而铸兵其能及乎陛下诚能存爱日之心臣将见为无不成中兴之业不难致矣何谓务尽人事臣窃观天人之道其实一致人之所为即天之所为也国之将兴百度皆举天实祐之犹之农夫尽其藨蓘之力乃以有秋使未尝致耕耨之勤而欲望稼穑之利其可得耶天不人不因人不天不成人事尽于前则天理应于后自然之符也光武以兵三千攻寻邑百万者人也适雷电风雨遂有昆阳之胜而中兴之运启者天也孙权以兵三万拒曹操数十万者人也适风顺可以纵火遂有赤壁之㨗而鼎足之势成者天也谢安以兵三千击符坚百万者人也适秦师小却遂有淝水之功而延晋之祚者天也创业中兴之主莫不皆然尽其在我者而以成其功归之于天也今未尝尽人事敌至则先自退屈而欲责功于天其可乎臣愿陛下诏二三大臣协心同力务尽人事以听天命则恢复土宇剪屠鲸鲵迎还两宫必有日矣夫人心即天心也下得人心上合天心则无不成之功陛下诚能和同天人之际臣将见大功可立中兴之业不难致矣何谓寅畏天戒夫天之于王者如父母之于子爱之至则所以为戒之者亦至是也孔子之作春秋于灾异必书以谨天戒臣尝观商之盛如武丁周之盛如成王汉唐之盛如文景太宗之时未尝无灾异而不为灾者以能寅畏其心恐惧修省也是知人主之于天戒必恐惧修省以致其寅畏之诚则变灾为祥天人之际何其昭昭然也比年以来荧惑失次太白昼见地震水溢或久雨而不霁或当暑而反寒乃正月之朔日有食之此皆天意眷祐陛下丁寕反覆以致告戒陛下虽尝降诏俾士大夫各修厥职以答天谴然臣窃谓应天以实不以文此在陛下以至诚之意正厥事以应之昔宋公一言而荧惑退舍太戊桑谷共生于朝而反以为祥陛下诚能应天之实臣将见百祥来止中兴之业不难致矣此六者皆陛下所当先务正心以正朝廷正朝廷以正百官故粪土愚臣忘生触死为陛下详言之抑臣又闻圣人不畏多难而畏无难或多难以固其国启其疆土或无难以丧其国失其守宇昔少康以一旅而祀夏配天不失旧物光武太宗皆躬擐甲胄履危险而身致太平享国长久今朝廷人材不乏将士足用江浙荆淮闽广川陜财用可理足以为中兴之资陛下勇智天资春秋鼎盛欲大有为何施不行要在改前日之辙断而行之耳昔仲虺之称汤不称其无过而称其改过不吝盖帝王之改过也如天地之无心是则行非则改何惮之有郦食其劝髙祖铸印以封六国之后子房一言则趣销之德彛劝太宗用刑法以威天下用郑公一言则行仁义遂致贞观之治无损盛德而大功可成岂切切然畏人之议已哉陛下近降亲征诏书深悔纉成之后措置之失可谓盛德之举矣然则今日措置安可复蹈前日之辙择善而从斟酌而行则在圣裁矣夫以圣祖二百年之基业四海亿兆之生灵皆系于陛下清燕之间圣虑及此得不慄慄危惧勉勉自强上以慰祖宗在天之灵下以副四海生灵之望哉昔周室中兴南征北伐其复古接下之美咏于小雅盖有文武吉甫显允方叔以为之将帅有孝友张仲以在左右故能内修政事外戢蛮荆复文武之境土陛下所当深法考周室之诗则得之矣所谓善后之䇿何以加此臣以至愚极陋之资荷陛下非常特达之宠六龙之初虚席以待眷遇之礼迈于等伦以志广材踈自度不足以任天下之责力丐罢政无补国事每懐愧惕违去掖廷九更寒暑犬马之心何尝一日不在赤墀之下自以罪戾逺屏不敢复与世故刍荛之言久不敢达近者边报警戒戎辂亲临臣子之情不胜愤懑故敢冐昧以三册为献伏䝉圣慈特降诏书奨谕今者又奉诏㫖咨以当世之务而臣不量荒浅冐进狂瞽之説以凟天听昔太宗谓郑公为敢言谢曰陛下导臣使言不然其敢数批逆鳞哉今陛下盛德过于太宗臣虽无魏郑公之言然敢展尽底藴亦思虑之极也良药苦口而利于病忠言逆耳而利于行在陛下察之而已况臣自经患难衰病交攻常惧先犬马填沟壑无所仰报盛德之万一今者获奉明问得摅至情臣愿足矣虽死之日犹生之年也伏惟陛下哀怜赦其愚直取其拳拳之忠实天下之幸干冐天威臣无任惶惧恐汗待罪之至谢表臣言伏䝉圣恩特降诏㫖令臣条具边防利害来上臣已遵禀睿训具奏闻者十载倦逰屏居海上数行温诏来自日边凡清问之下询皆一时之急务恩辉所逮报称为难窃以询于刍荛帝王之盛德告以善道臣子之至情秦思黄发而伯业成汉屈羣材而帝功立久矣不讲寂然此皇帝陛下慨国步之艰难惩前谋之未淑时乗戎辂躬总六师文帝幸亚夫之营恩均将士太宗临渭水之上气詟戎𦍑聿于却敌之初图为善后之䇿特颁明诏俯访旧臣丁宁胥训之辞若恭承黼坐之侧咨诹当世之务如亲顾草庐之中询事考言逺迈唐虞之举画竒吐䇿宜得良平之臣而曩以非才尝叨近辅学术泥古识虑濶疎忧患熏心志气凋落夫何欵启寡闻之陋亦与询谋採择之间谨已审察事机条陈利害亟上皂囊之奏冀尘乙夜之观贑直不移仅同汲黯之妄发疎通知体岂类贾生之能言伏望皇帝陛下察以至明容之大度赦其狂瞽博招可续之谋用以设施大启中兴之运则臣继此有得敢忘上陈海岳深髙岂赖涓尘之助日月清照但倾葵藿之心秦丞相桧曰靖康以来和战之説纷然言战者专欲交兵而彼已之势未必便言和者专事恳请而军旅之气因以阻皆非至当之画为国者自有正理不必以虚张为强亦不必以力弱为怯宋襄图霸而兵败齐愍称帝而国破虚强恶足为强哉孔子以鲁抗齐而侵疆以复子产以郑介晋楚而犹大兢何必大怯哉若汤以牺牲遗葛伯文王以西伯事昆夷未尝虚张也为其杀一童子而征葛终一天下文王为政不获于上帝而伐崇终以致昆夷之喙未尝太怯也其后汉髙帝出闗曰吾欲复三秦故地而止耳何尝曰我必强盛哉荥阳成臯之间百战不休何尝曰我不复振哉又如光武唐太宗戡定羣盗镇抚四夷时强时弱度议定计约畧相若国家自金人起事之初但当与契丹地庙堂太怯遽以三镇许之三镇不肯沦敌境虽欲割弃而不可是大怯也比不欲轻发兵端故隐忍以待衅又贼豫启之我欲乗机以举则处以正理不可失也自古两国相敌力强者骄不足深较樊哙愤匈奴侮慢欲以十万衆横行其国季布折之此其盛强之时况今势未有便臣前奏乞安慰敌人当用所获人令诸将通其帅长书明言止欲讨叛而不敢轻犯大国盖知虚张之无益也自古立国必明君臣之义陈常作乱孔子请讨此齐国之乱臣而鲁不容况贼豫我故臣子不讨则三纲已沦何以为国臣前具奏乞征讨贼豫当檄数其罪而阳推金人以纾其缔交之计作我士气而沮彼贼衆盖知讨叛之不必大怯也金人立豫诸帅皆不以为是者意保河朔用豫以为捍蔽耳河南之地金人非必争得河南以复中原之大半徐议河朔犹当以二圣为请臣前奏亦已畧言其故䝉陛下採择则顺逆之势一分人百其勇是为攻战之利界在夹河诸军分处南北譬若藩篱宏逺堂室以安是为守备之宜因所获金人厚拊存之彼各识所属帅长之意分遣书词不至差殊则是为措置之方使敌知朝廷志在讨叛而义不得已彼豫衆知朝廷但诛首恶而胁从罔治则是为绥懐之畧若乃器械之良窳军食之困匮禆校之才否山川之险夷则有司之事将帅之职父老知之臣不敢臆説也迂疎无所知识惟圣明裁察三朝北盟㑹编卷一百七十二三朝北盟会编卷一百七十三钦定四库全书三朝北盟㑹编卷一百七十三宋徐梦莘撰炎兴下帙起绍兴七年正月十五日丁丑尽其日汪丞相伯彦对臣谨奉明诏而言曰葢闻舜好问而为五帝之盛帝汤好问而为三王之显王后之取威定霸以成帝王之业者不敢自用各有谘访如汉祖赖良平之谋而创业光武用冦邓之䇿而为中兴主孙权用周瑜之䇿遂摧曹操而拓有荆州蜀先主用法正之谋遂擒吕布于下邳破袁绍于官渡斯皆用武询谋之效也恭惟陛下神武黙运御侮却敌天人助顺一举而亟清江淮再举而可复疆土而乃谦冲退託参古酌今以善计下询旧弼臣顾念宿遭恩遇披露肝胆竭其余忠精思熟讲祈补万分之一辄効愚言借万全以为元老决战以为将军相与问答以为陛下献惟陛下优容而过听之其辞曰决战将军问于万全元老今天子之驻跸三吴也葢得兵家之三势焉曷谓三势一曰气势二曰地势三曰国势而命将杀敌无往而不济于时逆刘干纪金敌济师窬我长淮窥我江表明天子上承悔祸之天意下慰厌乱之民心以帝徳赫怒旗建太一亲搃六师将士奋勇人倍其气雷动炎发山捶谷荡得气势也长江天险巨舰鹘飞一卒当江万夫莫渡得地势也辨其曲直知其逆顺察其饥饱以壮击老以生击死以饱济饥得国势也以此三势按甲江上时遣轻鋭所向必克仇敌就擒者不啻千百签军投降者动以万计势穷力蹙知曲之不可以敌直也知逆之不可以敌顺也知饥之不可以敌饱也潜师夜遁寨幕乌集当此之时我乘势越淮而袭擣其巢穴如破竹建瓴之易而乃踌躇淮甸疑虑未进愚䝉惑焉万全元老曰嗟乎以若所谓善也吾之所乐闻也方且图之耳然将军之所谓知其一未睹其精者也仆请为将军畧举其凡而将军必能索其志焉将军曰唯唯愿闻一二以发愚䝉万全元老曰御戎之要来则惩而御之去则守而偹之不贵追也故鲁庄公追戎于济西僖公追齐师至于圣人之于春秋皆书以危之且敌之奔北尾击过淮也可谓宜逺去诸葛孔明曰未得战地虽见大利不前夺之未测彼情虽谓羸弱不进攻之贼无故退军勿进攻之设若我师犯此而前追于淮此生灵涂炭人人懐归如流离赤子之念父母其求救也如大旱之望云霓奈何餽饷千里士有饥色若其畧地就粮则失遗民之望若其飞刍輓粟则艰漕运之计本图却敌以安羣情无或动羣情以资敌未可急追以侥倖一时之要当惜寸隂以图善后之计事稍前定举而措之万全之地葢未晩也将军曰曷为善后之计曷为前定耶元老曰审攻战之利得守备之宜尽措置之方明抚绥之畧然后可图也曷为抚绥曰夫金敌所驱而战者两河之吾民十之七九州之卒十之二金人十之一焉尔主兵少怨讐居多彼何取利吾能取彼怨讐而抚之则为我利矣投降之签军就系之帅长既贷之以钖其类宜优卹以劝其来者或给佃淮南之田以养无禄之人或添差阙员以禄有官之士其有智虑者其有材勇者寘诸军中各随其宜而无失所之嗟怨庶使两河九州之衆闻风懐惠擕持而来归一旦驱而之战以敌人攻敌人利莫大焉不惟此耳关中诸叛师古軰以不快于王似而去之孔彦周以讐嫌权邦彦而去之初非本心倘能遣使间道以往谕上徳意而后恩施之俾其自效彼将衔恩感义幡然改图领所部而献其俘于行在矣李成徐文軰于是乎知齐之不可以庇身也气丧胆落朝不谋夕亦将悔过効顺请命之不暇不然其徒亦将斩首而来献矣所谓明抚绥之术其槩如此曷谓措置曰恢复之计不患逆刘之难除患金敌之未衰不患金敌之未衰患吾措置有缓急缓其所急则图成长久之功急其所缓则仅见目前之利失之毫釐差之千里可不慎乎夫立国者莫大于形势得形势者制人失形势者制于人昔李希烈欲破寿春以趋江都张建封围霍邱以精兵游击而希烈为遁长江得形势卒保江淮苻坚东畧至泛长江谢㓜度以八千之兵阻淝水而破苻融数十万之衆弃甲宵遁于是径造涡颕经畧旧都周世宗用王朴之䇿下江淮屯涡口以克寿春卒取淮南十有四州以为界岂非得形势今日之计莫如屯据淮甸置师寿春而真扬庐濠于文武臣中择才能守之以篱落江表夫荆南古荆州也北窥中原东瞰江表三国必争之地吴不得吴魏不得魏为今日计当军其要害以为吴越之屏以为巴蜀之防夫三秦四寨之国二蜀转漕给军之地昔秦恃殽函褒陇之险以囊括四海汉高祖之王汉中收用巴蜀还定三秦以有天下今也二蜀仅存而三秦已失为今日计当固蜀复秦以为后来之图是宜申命都督下令荆襄戒严警后常若敌至飞檄川陜蓄鋭控弦观衅而动以为犄角制胜之势使彼欲南攻则右有西师之可虞彼欲西下则左有王都之可虑此皆在所急而不可缓也所谓尽措置之方其槩如此曷为守偹兵法曰有余则攻不足则守传曰不偹不虞不可以师昔晋人御秦深垒固军以待之秦师不能久此善守也楚为阵而燕人至见有偹而反此善偹也莒以恃陋而溃齐以狎敌而殱郧人次郊而不戒莫敖小罗而无次皆守偹之不谨也为今之计无恃敌之不来恃吾有所待之也无恃敌之不可攻恃吾之不可攻也修明攻守拔用才能推诚以与使乐于用命悦以役人使久而无倦召蓦闘之士守险淮济激厉土豪之雄益寨泗水遣间谍以察其情状广耳目以伺其奸诈经理残破之邑劳来归业之民恩信号令以结人之心信赏必罚以尽人之力理财以给犒士营田以助兵食补苴罅漏以为他图所谓守偹之宜其槩如此曷为攻战曰两军争雄伐谋为上其次知彼知己可以取胜要在料度人事料量衆寡审方圆胜负之势识劳佚浅深之谋见可而进知难而止因利乘便合变应权而为之以此攻战何往不济所谓攻战之利其槩如此虽然于斯四者又有先后之序焉先明抚绥之畧然后可以语措置之方然后可以语守偹之宜得守偹之宜然后可以语攻战之计于是乎乗天时择地利因人和振旅电击诸路响应躝轹淮汴蹂蹈济郓冯轼而复伪齐之城横赵魏粟鴈门太行而传檄乎燕云之外于以奉迎二圣定乱中原于铄中兴不亦盛乎中庸曰事前定则不困而又何急焉将军曰虽然吾尝闻智者不后时勇者不再决又闻战以气胜朝气鋭昼气惰暮气昏善用兵者用其朝气击其惰归此不可失之时也孟贲之狐疑不如童子之必至勐虎之犹豫不如蜂虿之致螫愿元老图之元老曰不然鸷鸟之将击必匿其形勐兽之将搏必伏其身兵危道也能而示之不能勇而示之怯卑以骄我佚以劳我彼殆将以诱我也昔楚武王侵随行成而归闘伯比请羸师以张之随侯将追楚师季良止之曰楚之羸其诱我也君何急焉君姑修政庶免于难随侯惧而修政楚不敢伐今之敌人潜师而北必盘礴徘徊于宿亳徐淮之间几请营粮济师待时而再来南声东击西攻吾不偹出吾不意而出没于荆襄之间睥睨楚泽乘桴而下合洞庭之贼相与为水攻之谋益以歩人水陆俱下使吾守株于前而长江之险已夺其后则将奈何与其急于目前之追奔不若修政以为善后之计曰曷为修政事曰若所论四者是也虽然修此四者又有本焉书曰民为邦本易曰上以厚下安宅能固本而厚下者当知今日地之蹙狭而有以行其不忍之心察恤民之彫瘵而有以固其爱戴之心军需之费力役之征有不得已而出于民者诏令丁宁当惜民力使官吏并无縁为奸田庐有乐输不厌之勤内之逺迩衆庶三军上下相与一心外之两河遗民九州旧俗相与并力所助多矣使天下皆曰今天下有道如是金之人背盟失好伪齐之去顺效逆虐困其民弃民久矣弃民则失助矧前日之举起意于逆刘金敌为之助得利则归功金人失利则为刘贾怨淮南之役既不得逞所丧又多自兹伪齐取疑于金敌矣主客相疑上下失助以举事则于战何有孟子曰寡助之至亲戚畔之多助之至天下顺之以天下之所顺攻亲戚之所畔故君子有不战战必胜矣诚能孳孳于四者蚤正素定然后奋威诸路连衡以进决有成功若徒知目前追击之利未知善后之大计言未卒将军愀然改容低首自失逡巡避席再拜稽首曰韪哉非固陋之所能及不图今日发醯鸡之覆晓然识万全之䇿也将军既退元老三复沉思视倐忽而无见听惝怳而无闻若戴云气乘虚无浮游乎寥廓如见箕子告之以为武王陈洪范曰汝则大疑谋及乃心谋及卿士谋及庶人谋及卜筮汝则从龟从筮从卿士从庶民从是之谓大同子孙其逢吉汝之所论虽得于千虑而单闻浅智昧于事机未可以为确论请献诸天子参诸羣䇿质诸庙谋而断自神算庶几其可也元老于是如梦醉觉醒仰天而叹曰亶哉其然乎非天下之至神孰能与于此仆不得而容其喙矣李参政邴对伏以逆臣刘豫敢肆奸谋外引敌师称兵犯顺人神共愤天地不容陛下神武惟扬圣心独得亲率鋭旅前驻大江股肱协谋将士贾勇曽未浃旬累奏㨗音敌势即穷潜师宵遁天声大振国势遂强中兴之功属在今日犹复曲垂清问俯逮旧臣葢将总衆智以为谋庶几无片善之不録恭惟圣训条画如左战阵之利有五一曰出轻兵二曰务逺畧三曰谋将帅四曰责成功五曰重赏格何谓出轻兵关陜为进取之地淮南有保固之地由关陜可以窥河东由河东可以窥河朔河朔平则京东不取而自归故曰关陜为进取之地有淮南外可以捍京东内可以保浙江故曰淮南为保固之地关陜虽利于进取然不用师于京东以牵制其势则彼得一方而拒我淮南虽利于保固然不用命于关陜则彼得併兵而南下二者固相为表里者也前日遣大臣经理关陜诚是然未尝用兵于京东以分其势故彼得尽鋭以挫于我今淮南之兵既㨗矣而关陜之图尤不可缓也或曰曷不经由宿泗以取京东耶曰由宿泗必用重兵命大将今统重兵者数人皆所恃以为根本若轻而置之伪境万一有失利将不可复用然则遂置而不问耶曰非然也今偏将中如牛臯王进杨主史康民皆习京东风土熟其人情知其山川险易臣谓可畧配以部曲三五千人或出由徐淮扬或出由宿泗彼土之民固吾赤子也怀累朝圣泽涵养之久厌伪朝残虐不道之政必有应者然后因其豪杰俾其自守因利乘便取京东可也势有未可退保江淮可也则我得以扰敌彼将奔命之不暇而自困矣是谓我不动而分陜西重兵之一端也何惮而不为乎何谓务逺畧用兵东京以牵制陜西用兵陜西以牵制东京固然矣陜西失地之后其何以复之曰因其势而已光武以二千人败寻邑百万于昆阳虎豹皆股慄而却走势之盛也苻坚以百万衂于淝水闻风声鹤唳以为晋师之至势之衰也前日金人强盛天下莫与敌而我显然怒彼以与之角彼不得不尽鋭于我今彼骄甚然有轻敌之心是我潜形匿势示弱用竒之时也愿诏关陜诸将毋张虚势毋竞小利蓄养士气乘间阻险但务其小胜不必大胜也则驯小胜可以致大胜矣要之毋显与之角而已然则朝廷前日遣大臣如何曰固尝遣之也选任陟降之权杀生赏罚之柄此大臣之职非将帅所得预今虽有二宣抚其体尚轻非遣大臣不可关陜土地沃衍士马强壮形势利便号为金城百二他日复五路固守自当循秦汉之旧建都长安今日遣大臣非独牵制京东亦所以为后日经画也方今大臣如吕頥浩气节高亮忠力慨然李纲识度广逺威名素着必自简于清衷愿陛下于二人者择其一起而用之必有以报陛下臣因论兵而及大臣非所当言然陛下诏臣以君臣无间则臣有所懐其可不尽陈于陛下哉何谓谋将帅今日淮南摧锋陷阵之士亦前日所用之军也何勇怯异耶葢由陛下以身率之耳以此知强弱无定势勇怯无常形惟人所为而已今诸大将下岂无智谋忠勇之士以驭衆统师者乎葢用之未尽其才故未有以见于世也陛下即位之初韩世忠刘光世张俊威名隐然为大将又今有吴玠岳飞者出矣但多得此数十軰参诸内外更出迭入何患兵势不强哉臣愿诏大臣于所部举智谋忠勇可以驭衆统师各两三名朝廷籍记遇有事宜授以庙畧使专当一队毋烦𨽻于大将矣则诸人竞奋才智出成勲名为岳飞吴玠之俦也何谓责成功常人之情莫不欲成功之在我势有所压则愤然不满大将爵位已崇勲名已着难相统一今用兵可授以成算使自为战而已可勿遣重臣临之以轻其权而分其功也昔晋遣祖逖过江经畧中原败石勒复河南功垂成矣而晋遣戴若思权节制据其上流若思虽有才望而逖实不厌也因𤼵愤而死前功尽弃臣尝叹息于此可为万世深戒何谓重赏格曰今却敌退兵之后必论功行赏臣愿因此诏有司预定赏格以颁天下小固不论也谓如得一邑一城一路十人长百人长千人长万人长之类及近上首领自一命至节度使皆差次使足相当人人知我有是功有是赏则劝于用命矣昔汉高㓕项籍最后杨喜等四人各得籍地以封夫㓕项者良平之谋信布之力也岂四人能知哉适㑹其败亡而杀之耳高祖封之如此其葢示天下以不私所以劝后之用命者也况此出勇力以成功名者耶然则设王爵以待其功者不亦重乎曰果有是功何为不可唐郭汾阳李临淮是也尼堪强盛孰与禄山之乱二圣播迁孰与川蜀之狩驻跸江左孰与灵武之立是今日事势尤艰于唐也第未有复中原之功果有之何爱于王爵哉守偹之宜有五一曰固根本二曰习舟师三曰防他道四曰讲遗䇿五曰列屯戍何谓固根本建康古之建国山川盘络漕运便利陛下欲图中原必驻跸于建康此不易之论也则江信为根本矣欲保守则失进取之利欲进取则虑根本之伤是何也千里馈粮士有饥色樵苏后㸑师不宿饱今兴十万之衆深入敌境未能夷一城蹶一将而我已骚然坐困矣民赋固有常国用固有经未知国家何以给之此必穷民之力而后可也疮痍之后果能任此乎故曰欲进取则虑根本之伤者此也然则遂不进取乎曰臣前所谓遣偏将更出徐泗以扰之是也然亦尚有説晋之遣祖逖也给兵千廪布三千疋不给铠仗使自招募屯于淮隂始铸兵器得二千人而后行其后既斩张平帝嘉其功运粮以给而道逺不至是兵器与资粮皆不取于晋也卒能胜强敌自河之南皆为晋有乃知古名将内必屯田以自足外必因粮于敌舍是则无以为也诚能慨然以功名自任如祖逖者举淮南而付之使自为进取而不为虚内以事外则北兵不足胜中原不足复茍未有斯人也则前者轻兵之説自为不可废是谓进取保固两得而不贻后患者也何谓习舟师臣伏见朝廷下福建造船七百只守臣经画来上必如期而办今既以长江为险则敎习舟师乃今日之最急务臣闻某州某县各置水军五百名以横海为名而未见其他措置也汉有伏波下濑楼船将军之号皆水军之名也臣乞倣古之制创建此官以敎习水战俾近上流将佐领之自成一军而专𨽻于朝廷无事则散之縁江州郡缓急则聚而用之昔曹操望见孙权舟船器仗军伍整肃叹息而去则舟师之盛望之足以威敌矣况其实可用耶臣又闻之海民舶船不动数月则生水虫能蠧烂船底则无事之时又当为教閲之法每若干月日一教而寓劝惩之法既以习战闘亦以利舟船也何谓防他道己酉之冬金人自金陵渡江实縁吾本为避敌之计上下莫肯固守彼得以堂堂而来及其还也韩世忠以舟师遏于江上相持累旬几获其敌帅彼掳掠虽多亦不得谓无所失也去冬淮甸既不得肆诸将轻兵迭出㨗奏系道情见力屈潜师而遁则金人用师未有如今日挫衂者臣度他年入境惩创今日之失未必不由旧辙必先以一军来淮甸为筑室返耕之计以缀我师然后由登莱泛海以窥吴越以出吾左由武昌渡江窥江池以出吾右为多方以误一处不支则彼得志矣淮南之师虽阳为筑室返耕然沮洳之地其势不能久淹将来固不足虑而此二途可为深虞者臣愿预讲左支右梧之䇿使不出吾素料彼虽出竒吾预知固不能竒矣何谓讲遗䇿兵之形无穷故巧亦无穷守偹之具切意有未经讲画者昔贺若弼之攻陈也积荻于岸与舟同色陈人习见不以为疑其后牵舟以来而陈人不觉也此攻之诡计而我不知也魏之伐吴也吴人以车张席为疑城自石头至江一夕而就魏人望之曰彼有人焉未可图也歛兵而退此我守之诡计不可不知也古虽不用于今縁此类推之必有可预偹者愿招临江守臣凡可设竒以误敌者皆预为措置宁设而不用事至而无偹则无及矣何谓列屯戍曰长江之险绵亘数千里守偹者非一譬若一身必有要害之处咽喉心腹是也今沿江州郡孰为心孰为腹孰为咽喉茍制得其要则用力少而见功多矣臣愿差次其𦂳慢最处屯军若干一将领之听其郡守节制次𦂳稍缓处差降焉有事宜则以大将兼统之既久则习熟土风人情相谙缓急可用与旋𤼵之师不侔矣如福建本因范汝为作过申世景屯福州今福人安之惟恐其去频年福建盗贼不作未必不縁世景弹压之故也虽沿江与福建事体不同然人情岂相逺哉措画之方有五一曰亲大閲二曰补禁卫三曰订使事四曰讲军制五曰降勅牓何谓亲大閲窃以陛下亲统大师遂却大敌此葢用高祖马上治之光武身定大业之説其效既如此自今尤宜练习武事自古帝王皆有讲武之礼则春蒐夏苗秋狝冬狩在诗则车攻吉日在春秋则大閲蒐于红是也当承平且不敢忘武偹今日用武之际岂可旷而不举臣闻诸将练兵异于曩时其挽强蹶张击刺之技习熟既精累经出入能趋走耐劳苦陛下诚因秋冬之交具军容辟广场㑹诸将明三令五申之制观坐作进退之节取其才艺絶特者或赉以金帛或加以官爵以激励之则将士感悦竞其勇气自倍于平时矣何谓补禁卫李徳裕有言曰一天下之常势北军是也北军者今之禁卫是也内以严卫九重外以镇服天下其势莫重焉建炎以来此軰更畨上下徃复千里顿踣道路遗弃老弱小人不知忠义大节或有愁叹形于言色明州泛海之役亦稍喧悖当时聚其侪类于诸州指使其实疎逺之也自兹禁卫愈单寡乃籍五军以为重臣常寒心譬如蛟龙不假风云波涛之势而自托于山林失其所以为神矣古者天子自将兵韩信谓髙祖能十万韩退之曰此军千万虎与貔天子自将非他师是也今陛下自将之兵几何人哉若曰昔日慵惰不为用喧悖不循理是可废也呜唿是不几于因噎而废食者欤甚不可也臣愿陛下择忠实严重之将以为殿帅精补禁卫之缺増训练之法使隐然自成一军则天子益尊严国势益安强其驭诸将也若臂之使指矣岂有尾大不掉之患哉三朝北盟㑹编卷一百七十三三朝北盟会编卷一百七十四钦定四库全书三朝北盟㑹编卷一百七十四宋徐梦莘撰炎兴下帙起绍兴七年正月十五日丁丑尽其日何谓讲军制今天下因循旧弊可革者衆矣至最甚而切于时事者军制是也今诸州系将军用虎符调发者枢宻院之兵也不𨽻于将兵者州郡之兵也二者不为虚设独所谓厢军者臣不知其所谓也夫习击刺攻骑射履行阵固兵矣擎肩舆供忮巧服厠役又兵乎今自一州守贰下至宫观里居之士皆破兵为白直冗占私役诡名重垒其弊百出皆原于厢军大郡二三千人小郡亦不下数百人衣粮借请之费一路一嵗不知几千万齐民之困国用之乏此其一也臣不知厢军自何时有之盖自井田之制壊至隋而为府兵至唐而为卫兵至开元而为彍骑至五代而为方镇之兵也隋唐军制至五代而弊极五代军制至今而弊极而厢军者又特甚者也曰然则固可废欤曰今侍卫步军司所领固不可废惟州郡在所议仍先讲求除郡守兵将官自以禁军给事外其余合破厢军何以代之五季之前不见其名岂今日所谓傔从者耶倘计一厢军一嵗衣粮所废几何以其合破之数给三分之一以畀之使自僦人为之从官以役凡州郡仓塲库务三司之属悉僱人以充分郡大小以制其数大抵杀厢军三分之二然后取其所杀歳额衣粮之数尽募禁军专习武事则名实相当而禁兵愈増国家不至用民赋以养无用之人矣曰然则安得遽废之乎曰取其少壮愿充禁军者改刺老弱而愿为民者聼从便其余姑仍旧俟之数嵗亦无几何人矣第勿招而已如此则人情顺从公私两济庶乎其可行也何谓订遣使金人自用兵以来未尝不以和好为言且和且战卒用此术困契丹及中国其设计反覆未可逆料至于吞并而后已此岂可以口舌得其要领也哉和好决不可恃特费我金缯欵我师旅而已然以二圣在彼有不可遂己者以为礼当然而行之可也谓其可以好和非也朝廷姑以余力行之耳前日遣执政侍从相继使未复命兵涉境矣此可为戒然既以余力行之亦不可无所考据自靖康来国书往返多矣至渡江尽失之自建炎来国书或出于执政或出于翰林学士其副夲皆未尝付有司其词意之轻重信币之多寡使人之官品与夫往来之语録皆不可考毎欲遣使朝廷旋为措画纷纷旬月妨费机务岂所谓以余力行之者㢤臣谓宜专命一官如古所谓行人者专掌其事或止右司领之悉裒前后行遣使人举成法而授之可也庶免临时斟酌之劳而朝廷得专意治兵矣何谓降勅牓古语曰明其为贼敌乃可服刘豫父子僣叛理必灭亡然犹外假兵威倔彊岁月昔汉高祖数项羽十罪唐高祖亦暴王世充之恶伪齐固不足比数然兵家有所谓伐谋伐交者臣谓宜降勅牓明着豫僣逆之罪晓谕江北士民使知天地之大不容僭逆与敌国共事者必速灭亡吾民晓然知豫之不足恃也则回心易虑者多矣或恐勅牓太重有伤国体则止命大将为檄书朝廷本颁下而用之亦何伤哉绥懐之畧有五一曰通徳意二曰先赈䘏三曰通闗津四曰选才能五曰务寛贷何谓通德意刘豫竭中国之力以奉金人暴征苛歛斯民怨恨痛入骨髓特逼于金人之势彊服之耳登莱沂宻兖山林深阻豪右大姓自金人入邉以来各聚徒党结为山寨以自保固今虽累年伪齐暴虐如此势必有未下者愿召募有力勇者熟于山川道路与其豪右大姓旧曽相识之人与之符信密往招诱谕以徳意倘以一城一邑一寨自归率以等第优加爵秩其有显然立功者不次旌异得以高爵使吾民备知今日朝廷招徕之意未尝一日而忘山东也虽未有见效他日行师入境响应者衆矣然应募之人虚实难辨今遣数十人不过损十数校尉承信之名耳俟其还报委有效验别与任使大抵军事尚谋贺若弼平陈七策当时以为神竒自今观之仅若儿戱然卒用此以取陈今既与敌人争胜负茍有可为而不甚费者皆不可巳也何谓先赈䘏渡江以来中原士民流寓者数年之后各以着业不须复为经理第今日以后恐须措置前降指挥淮南避敌士民有官者使权摄无官者给粮尽一月止此深得抚循之道愿倣此意别为亲制应自江北归来归者有官人保騐无伪冐者或量给口劵或许以权摄或先次注授差遣无官而贫乏难以自存者令沿江州郡擗截寺舍官屋与之居止亦量给钱米三两月其能自营为乃止昔东晋遗黎南渡元帝侨置兖州寄居京口明帝又置濮阳济隂高平太山等郡后改为南兖州或还江南居盱眙或居山阳今虽不能如古侨置郡邑以处流人但使沿江州郡安集赈䘏示朝廷懐抚之意亦古之遗制何谓通闗津中原士民自逺而来道涂险澁盗贼剽夺饥寒夺逼艰苦万状能自达者无几理当优卹愿勅淮南州郡约束沿江公分人遇有来归士民即时报所属给以行由遇到江口官司騐行由先次差船津济量差地分人护送不得邀阻其有因而乞覔钱物比常法外稍加重断官员失觉察停替仍于境上出榜分明晓示庶使江北士民易于归附无逺之虑何谓选才能前后来归官吏衆矣朝廷嘉其忠顺或赉金帛或与差遣或进官秩既以示朝廷德意之厚然未闻有所任使也古者多用敌国之人以成功袁绍谋臣许攸来奔曹操操跣而迎之曰子卿来吾事济矣卒用其䇿以灭绍李愬得李祐不杀卒用其力擒吴元济夫敌国之人尚待以不疑頼以成功况吾人耶臣谓官吏来归者内有才智可用之人愿随宜任使勿但縻以爵而已又安知无许攸李祜之人耶如此非独广招懐之路亦收其功用之实矣何谓务寛贷陛下每有诏令必念江北赤子䧟于伪齐不能自㧞哀矜恻怛若疾之在己此帝王之盛徳也然臣下未必能广陛下徳意而宣布之疆塲之间不务招徕专务杀戮是陛下忧勤于上而德意未昭于下也昔晋羊祜与吴对垒降者不絶乃増修徳信以懐初附慨然有吞吴之心有畧吴二儿为俘者还送其家后二儿父率属来降吴人皆称为羊公而不名也后卒以灭吴然则欲攻人之国者必先有以得其民之心岂专事杀戮哉敌国且如此况吾人乎臣愿勅沿淮守臣令且如此应诸将行师之境敢抗拒者固在𠞰戮其有良善老弱之人一皆寛贷俾洗然有更生之望则来归者衆矣臣既为陛下条画战陈之利守备之宜措画之方绥懐之畧矣然臣区区自献曰増修德政而已孰为徳政曰事天感民任臣择才者是也盖徳政修则前此之所陈皆可以力致德政不修虽有战陈之利守备之宜措画之方绥懐之畧犹未能有济也臣闻上天之于人君犹慈父之于爱子子职修则慈父之心喜君道得则上天之应顺闺门整肃上下雍睦而家道兴焉父子之情得也兵革衰息内外乐康而国祚兴焉天人之气应也子职未尽必严颜以励之谆诲以谕之非他也亲爱之而已君道未尽必埀象以示之灾祥以警之非他也亦亲爱之而已教之不聴不能无放黜之子警之不悟不能无危殆之君天人之际甚可畏也人君茍能修胷中之诚以事天其应如响古之所谓反风起禾荧星退舍者岂空言以诳世哉顷年日中有黒气又白气贯日不旋踵而有肘腋窃𤼵之事其后滕康上疏时无人为陛下道此者大合圣意谓有諌臣之风亟擢康为执政臣于时政记中具书其事此非陛下至诚畏天乐闻尽言以裨己阙而能之乎臣伏见今年正月朔日有食之虽非正阳之月然既月余为变亦大正月朔古谓三朝谓歳之朝月之朝日之朝也西汉尝有此小民正月朔尚惧毁器物何况于日亏乎其后汉以衰乱此岂可不大畏乎术家谓日食各分野五行志虽有此説然孔子书春秋日食三十六其应多在人君刘向讲论之矣大抵日为衆阳之宗人君之象天意专以戒人君今僭窃名位与夫殊方异域之君亦足以应天变天意决以警陛下臣愿陛下修胷中之诚以应天兢兢焉勉勉焉𤼵一言施一事凛然若上天之照烛其上也至于避正殿举直言求过失皆前世已行之事固不可废茍无诚意以将之亦虚文耳传曰不精不诚不能动人而况于动天乎人子能改过慈父必喜人君能修德天意必顺此不易之理必至之符也陛下徳与天合则灾变息福祥臻年谷丰登氛祲消灭何敌国之不可攘中兴之不可冀乎臣伏读亲征诏曰不敢复蹈前辙以贻江浙赤子屠戮之祸臣恻然叹曰此陛下之诚心也前日避敌诚不能已然吴越之民受祸极矣今陛下神武赫怒亲临江徼号令诸将以却外侮非独吴越之民得保室家安其生聚虽遐荒僻陋之地莫不帖然安堵若无事时感民之大孰过于此愿陛下推广此意因䇿勲之际引前日之咎告谢天地宗庙且谕之于民曰使吾赤子室庐焚荡老弱殱夷皆朕之过也他日敌师至誓当躬率诸将併力捍御期于保固固知陛下诚意如此庶忘前日屠戮之祸而有更生之望矣臣又闻人君之待遇臣下固自有道非独用庆赏刑威而已或者乃以爵禄赏罚为人主之大柄臣窃陋之夫赏罚所以待中才之人非所以待豪杰之士与有道之君子也葢希赏而赴功与畏罪而不为非者中才之人耳若夫豪杰之士与有道之君子合于义则进不合于义则退招之不来麾之不去爵禄不可得而荣也刑罚不可得而威也人君欲大有为于世而不得豪杰之士与有道之君子亦不能大有功于世也自古兴王之世必有佐命之臣心徳同而无间精神㑹而不疑若子房之于高祖邓禹之于光武孔明之于先主房乔之于太宗岂待爵禄诱其前刑罚驱其后然后为之毕力哉亦诚意相与而已故可与之死可与之生可与之存可与之亡生为宗臣没为配庙茍无诚意以相与而徒用区区爵禄刑罚以为重轻则子房孔明之徒尚安得而用之故臣愿陛下待遇大臣先诚意而后名分先道徳而后爵禄君臣相与欢然都俞吁咈相得于言意之表功何大而不成事何难而不济危疑何自来䜛慝何由作君臣俱享安荣则功烈高乎当年声名流于无穷矣臣又闻人才不同所用亦异世平则用法理之士时难则用超卓之才伏见比年用人求之欠精责之大备纎痕微累必遭指摘曩愆宿负不见洗涤至有因用而反见斥被召而不愿行者此何理也古者斩裾射钩之人犹且不废况其为士者哉汉武帝英雄之主也诏曰马或奔踶而致千里士或有负俗之累而立功名泛驾之马跅弛之士亦在御之而已魏武帝明见之君也令曰有行之士未必有能进取之士未必有行也陈平岂笃信苏秦岂守信者耶而陈平定汉业蘓秦相齐燕士有偏短庸可废乎由汉魏二主观之则人君欲超卓之才以济大功非阔畧细谨不可也曩在仁祖时元昊背叛西鄙用兵范仲淹在政府收天下之士不拘其素茍可用者莫不咸任虽狂獧无行之徒亦自效于下风而仲淹亦躬为诡特之操以振起之今视仁宗时为何如而必欲求纎㣲于人也传曰畏首畏尾身其余㡬士顾其身之不能䘏何暇语功名之㑹哉臣曩侍帷幄屡闻圣训叮咛及此尝仰圣度寛容仁伟之主也而臣下不能将明圣意迄今犹然臣愿如汉魏下诏于羣臣使羣臣晓然知圣主所以用人之意不在于求全而在于赴功也安知不有竒谋异能之士自㧞于流俗而出为世用者哉天意顺于上民心悦于下有有道之君子以谋国体有超卓之竒才以赴事功则人君端拱无为天下治矣臣前所谓徳政修则所欲无不得徳政不修虽有致治之术犹未有能济者葢谓此也臣智识䝉陋才力绵薄顷䝉异知擢在政府勲绩不效退领祠官方陛下焦劳暴露前临大敌而臣安处家庭坐靡廪稍不能先士卒冐矢石效一旦之命臣独何心每窃愧叹今承明诏下逮敢不竭尽惓惓之忠惟陛下矜其愚而择其当焉臣不胜幸甚干冐旒扆无任皇惧陨越之至谨具録奏闻谨奏张参政守对伏奉诏书以却敌之功图善后之计凡今攻战之利守备之宜措置之方绥懐之略可悉条具来上者仰惟陛下体虞舜之逹聪成汤之好问不间遐迩务闻至言窥之徳意所存则中兴之功指日可俟臣虽固陋不肖病废乆衰受恩至深论报无所敢不极所闻以对然言方盈庭不敢枝辞蔓説广援古今以烦乙夜之覧姑为论利害之实愿留神裁择议者谓金人既遁当追奔逐北恢复中原固可垂手而取也倘一战收复而能保固其土地阜安其民人则善矣得土地而未能保固得人民而未能阜安是自困之道也明诏四事臣以为莫急于措置措置茍当则余不足为陛下道矣措置失宜则不能守备守备不固则不能攻战攻战不利则不能绥懐去冬金人长驱以抵淮甸葢以措置未能无失故也夫防江不若防淮防淮可以驻跸建康驻跸建康然后可以经营中原之序也臣请言措置之大畧其一措置军旅其二措置军食何谓措置军旅神武中军当専卫行在而以余军分戍三路一军驻于淮东一军驻于淮西一军驻鄂岳荆南要害以处之使北至闗辅西抵川陕血脉之相通号令相闻有唇齿辅车之势则自江而南可以奠枕而卧也然今之大将皆握重兵贵极富溢前无禄利之望退无诛罚之忧故朝廷之势日削兵将之权日重而又为大将者万一有称病而赐罢或卒然不讳则所统之衆将安属耶臣谓宜㧞擢麾下之将使为统制每将不过五千人棊布三路朝廷号令径达其军分合使令悉由于朝廷之权用以之然后可以有为也何谓措置军食诸军既已分屯诸路则所患者财谷也然所费多寡在彼犹在此尔则所患者转输也祖宗以来毎嵗正供六百余万悉出于东南转输未尝以为病也今宜以两浙之粟以饷淮东江西之粟以饷淮西荆湖之粟以饷鄂岳荆南量所用之数责漕臣输将而归其余于行在钱帛亦然恐未至于不足也然自艰难以来漕运之船诸官司私自占留私自卖贩州县掣造寻又夺之故毎以乏船为患而漕运不能办也宜下诸军根刷见在之船悉归漕司仍诸路各造一二百舟各专充转饷如有官司或诸军拘留则漕司诸州县闻诸庙廷而痛惩之诸钱粮既无乏絶之患然后特降诏书戒饬各将申严纪律不得秋毫侵扰于州县以复业之民户口多寡为诸将殿最嵗遣覈实而升黜之则民得以还其乡里而田野自辟生齿自滋江北州县有兴复之渐矣如是措置更定候正防秋复遣大臣为之都督使诸路之兵进相援退相保如常山蛇首尾相应居则可以守备进则可以攻战可以传檄而定伪齐可以示威而绥邉陲可以保其土地而阜安其民人绥懐之略亦在是矣然臣复有区区之愚诚敢因清问之及而冐贡一二敌人之轻中国尚矣去秋之来妄意车驾逺避则大扰江浙如曩嵗之意也今既挫辱怅然而归后必不敢轻入使其复来计须悉兵举国以取必胜是宜陛下留神于攻战之策也如前所陈措置大畧臣熟计之犹为未也究其本原则在陛下内修徳而外修政昔召公之告武王曰明王慎徳四方咸宾惟徳修可以服逺人也周诗之美宣王曰内修政事外柔逺人此皆书生常谈初无惊人可喜之论然简约易行悠久见效则未有二端之为要也葢所谓徳改过正心诚意畏天爱民俭于家勤于邦逺声色屏货利兢兢业业凡可以累徳者无不戒也持久不倦盛徳日新四海爱戴而不忍去何患逺人之不服乎所谓修政不过任贤使能信赏必罚任贤者非止崇以爵位茍知其贤则一切信任而不复致疑使能者不必信任茍有一能则随其才分而俾尽効其力信赏以劝有功不以所喜而予之必罚以致有罪不以所恶而夺之抑权倖裁冗滥谨法度兴亷耻凡可以害治者无不去也正朝廷以正四方何患中外之不治乎伏愿陛下果㫁而力行之臣言不足以称塞明诏伏俯以俟诛殛颜黄门岐对臣岐二月二日巳时急逓到福清县正月十五日赐勅一道臣谨拜跪而受臣仰荷圣徳不忘下问臣不胜愧惧之至臣窃观圣语有敌势既屈又为善后之计可谓委曲预备矣如攻战之利守备之宜措置之方绥懐之畧臣今竭愚条具在前件四事者臣谨按攻战之利在择贤将守备之宜在明赏罚措置得其方则在号令不妄动绥懐得其畧则在军民各安业也圣问曰攻战之利臣谓在择贤将者去年九月敌之遽来未知其衆来者厚薄皇帝陛下亲搃六师按甲江上可谓决于圣㫁矣或将或帅皆奉命徃前旋以㨗音每日至而敌且遁去臣望陛下而今后益择贤将使之分兵而任专如此则尽善矣圣问曰守备之宜臣谓在赏罚者沿邉臣僚见今盗贼既无疆界颇净我之战士有才有勇皆无所施虽遇迁转而自无碍将帅臣亦安闲自乐臣谓自今朝纲更宜赏罚激其衆心俾肯振职则守备诸事皆不足虑也圣问曰措置之方臣谓在号令不妄动者衆口之家或逺或近皆欲安逸若统其军者措置不当则人皆怨咨嗟其不得所以故措置正頼号令分明可赏可罚如小队大旅昔日所被其祸甚多臣更愿陛下明降指挥自将帅而下至队伍长皆得措置之不妄兴举则军衆之心皆忻快圣问曰绥懐之畧臣谓在军民各安业者军伍之情一等则军民皆欲安净也其间不幸身属敌中敌衆奔波则逐之不及既来归我朝则虽当臣僚议论不同臣愿陛下将此曹一例收之或亦如旧分于各寨使各安业如此则绥懐两便也陛下自临安亲征至于平江又闻圣意欲至镇江建康百姓求安营生相随不舍臣愿戒约所在州县而不扰之使有生理此乃臣之所见也前件四事臣自谓可行虽愚甚止如此臣冐闻圣览有虚己择善之语臣亦不揆辄明奏无隠望陛下更矜念之臣在昔曽观宋庠所賛尊号録其言曰损之又损天下归仁臣意欲今因事为陛下暂改之曰忍之又忍天下归仁臣望陛下不以臣愚戅率尔之言以助圣徳万分之一则实宗社无疆之庆也三朝北盟会编巻一百七十四三朝北盟会编卷一百七十五钦定四库全书三朝北盟㑹编卷一百七十五宋徐梦莘撰炎兴下帙起绍兴七年正月十五日丁丑尽其日王参政绹对臣向蒙误恩除帅浙东黾勉在职几甫周嵗去秋偶以衰疾沥恳披诚乞领外祠以休疲惫仰荷圣恩矜从勉以罪罢掲来浙右寄居崑山席未及煖敌骑侵及承楚戎辂亲行苏秀稚耄延颈欢唿争覩天日臣于斯时属以衰羸屏伏异方不得同郡县官吏班迎道左以望属车之清尘臣之私心死且不瞑臣窃伏念顷以菲才猥蒙㧞擢叨与政机日侍帷幄亲承睿眷训待优渥頋非捐糜不足报称今虽闲退忠不忘君岂敢自后畎畆之民故于今日备御之计夙夜疚懐私自筹度藏于胸臆念欲献纳而未之敢方此愧愤不知所为今月十六日戌时准尚书省红字皮筒逓至诏书一道到臣臣已即时望阙谢恩祗受讫伏念臣窃位素餐以试㒺効分当摈斥不足收采敢意圣慈尚赐纪録曲垂询问犹不弃遗伏读之际战灼陨越汗浃涕零不胜感激愧怍之至伏读诏书所云攻战守备措置绥懐之䇿皆军国之先务庙堂之大计臣虽罄竭何足以奉承虽然其敢隠黙以违明诏臣谨竭愚妄之説攻战之利臣愚以谓莫若作士气守备之宜臣愚以谓莫若固淮甸措置之方臣愚以谓莫若经久逺绥懐之畧臣愚以谓莫若惠吾民谨按具画一如后一臣所谓攻战之利莫若作士气者传曰一鼓作气再而衰三而竭是一战之顷气有作竭矣兵法曰朝气鋭昼气惰暮气昬是一日之间气有鋭惰矣去冬敌骑骤至侵轶疆场东䧟承楚西掠濠夀曲之在彼人所共知如此其甚所以我军愤怒人百其勇直向无前至于敌势既屈潜师遁逃具如明诏之所谓者臣闻新春以来㨗音传播市井闾里畎畆薮泽人民声气接和更相告语欣若更生人人便有安堵之意兹实庙社之灵国家之福而生民之幸也然臣窃有説焉士气愤怒十旬有余非特一战一日之比其气岂能常鋭而不衰哉又况屡胜之后将佐士卒志得意满气适其平而怒斯释矣使敌伺隙而乘之则今日胜安知不为他日之负哉此最兵之大忌也臣所以言攻战之利莫若作士气者正谓今日新㨗频胜之后长虑却顾所宜素讲者也臣愿明诏诸帅各分士卒之半分据淮南要害之地明间谍逺斥厉兵秣马常若敌至借使复来力足以御申严约束更迭救援无敢蹉跌以复约㑹击东则西应击尾则首应不约而动如十指捍头目朝廷且复以时济师张大声势使颜行知后必继至而増勇后继知颜行深入而先争如猎豺虎如救焚溺以此衆攻何不克以此衆战何不㨗倘或留兵寡少敌兵未至委人而去则不若留兵之为愈又或留兵虽衆而士气骄惰人不思战忘戒而易扰靡备而易犯兵数徒多虽谓之寡弱可也何足以为固哉臣又观出入不常行止莫测金人常态安知今春之遁不为今秋之复来乎伺探所得可喜之耗安知非彼扬其虚声疑吾戒心怠吾士气以肆其奸谲之谋乎臣窃计六师顺动饟军犒师赏赍之数费倍他年昔吴欲病楚其谋以谓彼出则归彼归则出楚必道敝亟肄以罢之多方以误之今我之动兵烦费若兹臣窃谓敌情诡诈隠伏难测安知其计不出于此是东据承楚而不动西掠濠夀而不居去则摽掠驱掳复归本境我来则去我去则来此风渐不可长所宜深讲攻战之䇿预备再至之谋使异时虽欲为此而不可得则攻战岂可遽已而士气安可不作哉臣故曰攻战之利莫若作士气者此也一臣所谓守备之宜莫若固淮甸臣所谓固淮甸者非谓直以淮甸为邉陲而无意于中原也国家大计理有先后势有缓急固当循理而行观势而动不可倒行而逆施也何以言之汉髙祖东向以争天下则以闗中为根荥阳为固虽战屡败终守死必争不肯舍此者志不在于荥阳而乃在于天下也今国家北面而复中原何以异于是江浙者国家之闗中淮甸者国家之荥阳淮甸虽屡残破亦不置之度外者志不在于淮甸而乃在于中原也昔苻坚以九十七万之衆伐晋既破夀春而败于淝水当是时夀春淝水皆晋有也魏太武自云中由青徐伐宋至布索百牢掠广陵而归当是时广陵瓜歩亦宋有也以是晋宋五朝皆倚淮甸以为屏蔽葢保淮甸然后可以驻驆建康保淮甸然后可以经理中原决二大䇿其要皆在于淮甸在所必争而不可失之地汉得天下其业实创于荥阳则国家之复中原其趾实在于淮甸使淮甸安固而富实然后可以复中原臣请设为难问以毕其説若以谓盍乘战胜之势大举深入克复燕京据上都以令天下四方指顾而定一举而成希世之絶绩岂不暂劳而永逸哉臣窃以谓过矣何以言之髙祖二年楚兵方胜而深入则汉尝大败于彭城后又五年楚粮既乏而夹攻则汉方得志于垓下爰自临淮以北䧟没累年绵地千里行师十万月计粮饷以石数者七万有竒以运漕则汴水絶流以负担则非调夫十五万不可继以敌则无粮可因矣又况归路之邀我粮道之困我若大兵皆行则内轻而外重外实而内虚分兵以徃我分而弱彼合而强未见衰弱之形而遽深入几何不类汉入彭城之害事其害有不可胜言者则深入之説臣不敢以为然也若谓敌人乏粮怱遽而归臣又窃以为过矣何以言之金人搆难几十年矣初未尝匮粮矣今自伪境济淮而袭承楚何遽计日褁粮顿改常度哉又况承楚稼事未终税赈未入敌骑忽至县县官仓廪虽乏而农家之谷被野是亲驱役吾民舂谷为米负薪供㸑厌餐饱膳又复漕运余粮而西去矣则粮乏之説臣又不敢以为然也若以谓金能至承袭楚而不能至通泰足以明其兵力之少臣又窃以为过矣何以言之累年以来伪境固已委画宿州为界矣今兹乃隂导伏人无故出疆安知其意不在通泰盐䇲嵗得八百万緍之利彼必以谓使我得承楚而有之即通泰在吾腹中可不攻而自下则力不能至通泰者臣又不敢以为然也设使通泰盐䇲为彼所有彼漕盐泝长江而上长江之利日与我争虽欲只保江表亦将惊扰不得奠居不惟我失煮海之利虽天堑之险亦不足恃矣利害之系至重大然则淮甸岂可以不固守而力争臣所谓守备之宜莫若固淮甸者此也一臣所谓措置之方莫若经久逺者有二説焉一则规度驻跸之地一则操秉统御之权所谓规度驻跸之地臣窃尝伏思汴都京庙洛邑陵寝咸在中原洛汴之在天下犹水木之有本源网裘之有纲领诚复中原而都之则临莅四方举而措之无复难者睿意所向未尝不在于此可谓得其要矣将复中原蚤定驻跸之地稽之古昔揆之时宜驻跸之地未有过于建康何以言之昔曹氏先有中原孙仲谋遂据武昌七八年间山川地形势在江表览观规度至详熟矣未几迁居建业使曹氏父子必睥睨逡巡而不敢进后北兵浊乱河洛元帝南渡王导相之虽叛臣剧贼陵犯之频终不肯舍此而他涉由是观之将图恢复中原驻跸之地信未有过于建康者岂钱塘苏台所可比拟建炎己酉行宫告成无何金人兵火残毁迩来亦既缮修稍以就绪増葺嵗年必复全备虽然淮甸未固建康形势虽胜营缮兵甲虽多亦未可以遽议驻跸也故淮甸之説臣已粗陈于前矣今距防秋才半年尔防秋已前经理淮甸宿兵捍偹足为屏翰使今秋冬金人不能再肆侵轶则来春銮舆驻跸建康方议恢复中原此为举措光复之序不可易者臣所谓规度驻跸之地者谓此所谓操秉统御之权者自顷敌骑长驱及我北鄙士卒暴露迨今十年结草为庐枕戈而寝师旅之衆宜在厌兵而苦战厌苦之意萌则勇鋭之志消勇鋭或消而望其立功难矣迩来士气奋厉战辄克㨗遂立却敌之功如此之盛臣既足仰观陛下神武英断命将出师度越前古逺甚虽宣王有常徳以立武事异世同观若合符节岂臣愚陋所能窥测万一大抵将帅之用士卒招则聚麾则散非命之进不敢进非命之退不敢退去来前却唯其所欲无不如志虽使之蹈白刄赴汤火无甚难之色人主之用将帅将帅之用士卒一也人主果以将帅用士卒者用将帅将帅以士卒聴命将帅者聴人主则天下之大军旅之衆如心使臂如臂使指运动图囬以一人而用天下恢恢然有余地矣左氏曰师能左右曰以诗称于以四方诵武王也然则以四方者王道帝王之事也史载韩信自谓善将兵若髙祖善将将然则善将者亦王道帝王之事也国家诸大帅爵禄极矣宠钖至矣眷渥优矣事权重矣前古所谓以四方善将将者陛下渊衷操秉深自得之干旋转运沛然闲暇虽天下英雄之难驾御者亦复得而用之矣惟陛下于四方善将将者当留神而加意焉则数十万之衆趋走奔命之不暇岂复有慢令难使者哉夫如是何求而不得何为而不成操秉统御之权者谓此臣所谓措置之方莫若经乆逺者此也一臣所谓绥懐之略莫若惠吾民者何以言之濠泗襄邓以北陷于伪境者皆吾民也今加惠焉非谓载粟帛以遗之招惰㳺而养之也推原厥由非我弃彼而不收亦非彼叛我而不附以田庐之累虽欲不从之而不可得凡此庶民皆䝉祖宗徳泽涵养既久且深其耆老丁壮日夜望思咸懐徯后来苏之志者人人皆是不幸身糜伪境威力驱使杂于仇敌与我交兵岂其人之本志也哉臣愚谓宜因事区别或降附之际或俘获之余物色询访覆騐情伪愿从则随宜存抚欲归则卑以资使人人有知圣度寛容海涵天覆原恕脇从一视同仁之意既深信而不我疑彼驱来战则人无鬪志衆有遁心我徃伐彼则前徒倒戈开门迎降所至如归无与我敌者孟子曰邻国之民仰之若父母矣率其子弟攻其父母自生民以来未有济者其斯之谓欤晋羊祜行平吴之䇿未尝杀其人视祜同于父母吴人嵗饿归者如市惟其平居无事之日祜得其民者如此后杜预王濬得以兵破其国易于摧枯此至今日所宜先也吾民䧟溺西北者惠心既孚招徕之意已喻矣吾民之在东南者独何不思加意哉累年以来数十万兵戍于东南而民不敢病者正以陛下轸䘏黎元禁戢科歛诏令丁寕诚心孚信实惠及民非异时俯伛空言同日而语斯皆所以惠吾民也去冬亲征诏下东南之民咸知陛下亲屈帝尊䝉犯霜露不惮躬临为生灵计徳至渥也虽小民莫不愿効才力助国讨贼是以预纳苖税及和买绢钱之类皆尽所有争先供输无复难色其説以谓向非车驾之亲征安知私室之藏不为盗贼所有此其所以乐输而不病也虽然臣窃闻大军骤移数万之衆庐舍阙乏无以偹风雨蘓秀等州各备蓆苇竹箔椽柱不免赋之于民此亦当非其难者然此诸州类皆泽国数百里间地势平坦水田弥望苇实生之不产竹木织苇为蓆尚可力为径寸之竹拱把之木逈出浙东极为难得军期急遽日限逼役至有撤室取椽三倍市蓆者其为烦费过于预纳钱谷之数臣愿明降诏㫖自今春无屋宇处庐舍之备但如向年临安给价直或随所产竹木充用不得限以径寸丈尺则民免烦费且复及期易办不致误事而后时矣加意吾民至此则无复可议者所谓绥懐之畧莫若惠吾民者也臣谨条具如前复念臣识闇见迟料事不工建言无取非适今也遽承明诏出于望外虽务罄竭何补毫釐至于智虑浅陋论议迂冐贡狂瞽之説仰渎渊聪则臣之罪无所敢逃谨昧死条具以闻韩枢密肖胄对臣伏闻迩者贼豫怙终金人同举举兵侵犯深蹂两淮警报初传羣情大震陛下睿谟自安神断必行亲御戎衣天临吴㑹将相协虑士卒一心奋身逆摧敌锋所向俘馘敌气沮夺潜师遁逃信悔祸之自天知戡难之有日华夏竦动中外欢唿臣荷国恩歴叨枢近顾当斯际窃食祠宫既不能画半策以賛帷幄之成谋又不获备前驱以展行阵之㣲效进退惟谷夙夜难宁敢望圣度兼容温诏下逮访以急务俾之尽言拜受兢慙罔知所措伏读再四极喜而泪昔者帝尧舎己而稽于衆大舜善取诸人夏禹之拜昌言汉高之屈羣策惟圣虚己与古同符岂伊涓尘可禆海岳仰应诏㫖姑竭愚虑圣问臣敢不一二条列试为陛下言之圣问首曰攻战之利臣闻乘其时而为之者功必倍因其利而成之者人不劳圣人奉若天道时茍未至惟修徳政以待之时既至作而求成不俟终日臣顷在绍兴二年以备从班获陪外廷末议恭被诏问攻守之策臣时敢辄不自揆对言终当用兵葢如鼌错之论七国以谓削亦反金人犹是也随因赐对再具陈贼豫盗据中原人心不附宜出不意择遣兵将鼓行进讨声言翠华复幸金陵督使过江愿赐睿断济成大勲二疏谅存其言可复臣之出使军情前陛辞之日亦尝面奏和议葢权时宜以济艰危他日国歩安强军声大振理当别图窃惟臣愚前后狂瞽之言尚䝉俯记清理则攻战之利臣先固知之矣况臣亲见金人等军尝至川陕者皆畏服西兵劲鋭善战有难敌之语今兹入界韩世忠等三大帅率皆山西将种所统精鋭颇多西人临难敢前屡挫敌衆复闻吴玠继有㨗奏军声大震敌意必揺若以斯时数道并进此有犄角之势彼受腹背之敌不战自溃理之必然此其可以攻战一也抑臣闻之在昔汉运中㣲新莽纵暴民懐高祖文帝之徳讴吟思汉十室而九光武因之不三年成中兴之业田单以即墨两邑余衆败燕于百胜之后盖以燕用间言劓所得即墨士卒置之前后且复𤼵掘垄墓僇及死者人怀悲愤怒自十倍用以出战卒破燕军恭惟大宋祖宗之泽海内涵濡垂二百年人心爱戴岂特汉民之讴吟金人比嵗暴我中原岂特即墨之悲愤此其可以攻战二也加以贼豫父子虐用其民苛歛烦役殆不堪命臣前过伪境亲所见闻此复佥𤼵使临行阵其怨叛之心益甚矣传曰天予不受反受其咎书曰傒我后后来其苏倘因上穹助顺之心逺副遗黎云霓之望万全之举一怒而安圣问次曰守备之宜臣闻之胜负何常敌之情伪难察伪豫入冦信曰守备有方彼多失亡因其窘蹙之势畏我振厉之威旋即奔窜然今敌自恃胜强反成败衂刚愎之性切于复仇况又出入无定万一内怀诡谲有如子胥教吴分三师以敌楚之计我出则归我归则出亟肄而罢之则此兵甫还他兵继至方喜其去以微惊又乗吾怠以来战脱或少失隄备岂不动致驿骚故欲议于战攻当先饬于守备逺若川陜固有吴玠及宣抚使司之兵守备之宜既自为计惟是荆襄之制上流吴越之防海道而江淮緜亘数千里间尤其出入之要冲兵法有云无所不备则无所不寡今若无事而益为守则不惟兵势之分所有寡弱兼亦劳人费财坐以守困昔人论长江之首如七尺之躯不过数处朝廷比因去冬之惊近理险要必以熟讲至于两淮之濡所当守者故亦有要害若分择文武臣僚谙练古今察知形势者按行计度预图其宜量逺近之中求险阻之要某将最才可将某屯某人有才可援某所某地可以阴积某道可以转饷以至器械财用战船水军之属一皆素具无或取于临时备在敌先仓卒无患臣窃以方今当守备之地臣固不能尽知亦未易尽言姑举所闻见惟当先急者莫如淮南淮南在昔固南北之所必争者也晋败苻坚百万之衆实在淝水之上江左置戍每以夀春盱眙为重至若魏人欲制吴则邓艾先耕垦于夀春周世宗谋江南亦三至淮上亲破夀州葢夀州据淮水上流山川障塞大江甚迩此则平窥淮南如在掌握而又北连颖蔡可以直抵京师北兵入亦先安重兵于夀春淮阴夫淮南贼豫父子闚觎之地也故不惟利源所在可以趋大江使江南而无淮南便纵敌人在吾户限之外不复可以为固不当以利遗人更为敌有也前日潘致尧回其书已有江地不许屯戍人马之语及遣王翊来果持分画之説我既难从以理拒之疆议未定便可扼险而固守而淮东西虽命宣抚使然将屯置司乃江浙所遣偏禆分守资以轻兵既已势孤难必责其固志况复力弱岂抗于敌锋且狃连嵗之无虞可谓泰然而坐视守备既缺斥堠不修遂致伪豫之兵如践无人之境虽既徃之咎岂方来之可忽抑闻敌在承楚州形势孤絶旁无阵寨邑人难以坚守贼兵易于攻取而终以全免者或疑以通泰皆系盐产地分敌既窥取淮甸私指此为外府因加保䕶以为后图借曰不然在理所当致虑比报三将奏功而韩世忠刘光世置司镇江太平臣愚不能仰测庙谟用意之㣲或者妄揣以车驾方在浙西翼卫全恃江上故三将皆屯濵江朝廷未欲示敌以强存修好之议若移两将江北或致蕃伪亟争臣愚以谓张将之兵既置司建康自可分屯江浙屏蔽行阙力已有余况二将若在淮南篱籓可卫中国若谓不欲致疑金人彼既举兵我则移屯有名若敌引惹生事但当严加约束俾守封疆无得轻以一人一骑踰淮而北犯者重坐之明勅榜告谕逺近以示兼爱生灵之徳意耳圣问又曰措置之方窃臣以为方今所谓措置莫大攻守二策乃若守备已备陈其宜其于攻战犹当慎重臣闻兵家至理莫善于纪律军行急务无先于粮饷至于号令必有总摄权力必能急制然后可以一臂指之用而抑强愤之衆昔李晟统军秋毫不犯故方克复京师而井里不知安堵如故葢非若此不足以为弔伐之师然军行纪律多利掳获今欲削平僣乱止当取彼凶残至若其民实吾赤子况闻伪境之民深苦贪暴日望王师之至救于水火之中若非纪律之兵恐乖喁喁之望宜勅诸将严立军制昔诸葛出师虽有木牛流马之运而粮仓不继因无成功先主出兵荆州敌国震动至欲迁都避之而关侯粮尽更致䘮败今若进兵伪境虽闻山东河洛之间民言王师若来愿资粮饷然伪境兵火之余户口凋耗垦田数寡出糓不多比更金人往来无不蚕食岂敢保其尚有余粮在西运道水行则虑河流有断涸不通之处陆运则恐近无移用转饷之人要须预计有无之事臣闻春秋传曰师能左右之曰以号令不能使之听权力不能使之服皆不可言左右之也唐以九节度之师环贼而攻之一旦溃败虽以李光弼之威严子仪之寛厚势不能自制其兵自立庭户一有纎芥利害未免更相讐疾其能出私己以狥国家之急殆未之见若欲并遣进攻必先选命总师分以精锐之兵附以招集之衆合有万人隠然自成一军遇遣诸将并进攻讨总统之号令既一权力既重诸将虽素贵重畴敢不听从维持辑睦便必有成其利害与非用素所抚循之兵而侥倖取胜者葢亦异矣抑前代君臣之遇合相与有为必先有素定之论然后见之行事享其成功韩信之初见汉高诸葛亮之初见先主王勐之初见苻坚凡厥指陈皆有定论后所设施不愆本谋今者措置之方惟陛下与二三大臣谋谟素定使他日按而行之庶几临事不惑不疑此尤措置之本原也圣问又曰绥懐之畧窃以畿甸山东闗河之民怨金人之多暴苦伪齐之烦苛臣前已槩言之矣为今之计当以安集流亡招擕归附彼念金人之扰攘而被䝉朝廷之徳恵是犹童䝉脱于祸患复免于责扑而亲依父母之慈爱岂他适哉要在择羊祜陆抗之属以为守帅择卓茂鲁恭之属以为令俾之悉广陛下之徳恵辑而附之以招其余逖听风声扶携而至者势必衆矣比闻诸俘获歛军恩㫖悉贷不获自㧞而归者加以官资赐以金帛给以土田重以宴犒虽金人渤海絶域之国所以优假安全之恩意已无不备至况今淮南江东西荒闲之田之多唯宜直述陛下所为爱养元元之诚心掲榜境土或选旧东北人若初附签军之可信仗者使深入伪境转相告谕俟其来归从所欲往授田给粮蠲其赋租遂其生理必将接迹而至此亦诸葛亮使民杂耕渭濵之意也昔人有言彼民与此民同是天意与民意同无不成之功葢民心悦则天意得以此徳声溢广西北旧疆可传檄而定尚奚血刃转战之劳哉恭惟陛下天纵之资日跻之学万事统纪灼见微𦕈而衆美不居隆恩葢代如臣固陋戅愚岂足以策大事殚蠡管之小识进其诚欵葢直罄胷臆与亲所见闻无复文饰本末见战守之情终始言天人之助至于高为迂之谈力持南行之説臣皆不为也况藩僣厯年用兵人神共怒古今所无以吉凶之理倚伏之数推之行且灭亡兼臣昨在军前闻金人颇有厌兵之意其衆军亦甚思休息特尼堪乌舍高庆裔辈持之不肯然上下猜防人心携贰纵未能亟加天讨亦将见内患自生变乱可得也尔后姑复尚通使经理必种种亦易商量权轻重之间事易以成臣蝼蚁之愿者伏望陛下俯从人欲无失天时因得而虑失得胜而弥惧思尝胆之报遵驭朽之戒扫叛逆之余烬拯黎庶之横流以雪宗社之大愤为天下之福此非特愚臣忧世爱君之心实海宇臣民忧国之义轻渎冕旒臣无任云云三朝北盟㑹编卷一百七十五三朝北盟会编卷一百七十六钦定四库全书三朝北盟㑹编卷一百七十六宋徐梦莘撰炎兴下帙起绍兴七年正月十五日丁丑尽其日韩肖冑又奏曰臣窃谓逆臣刘豫借强敌之兵驱脇从之衆自以为功在漏刻逆天不祥叛国不义虽不烦干戈鬼神雷霆犹得诛之而况陛下神武亲御戎辂以作王旅之气献馘受俘月余三㨗凶徒败北奉头鼠窜可谓策贵庙胜功尚帷幄无复遗虑矣陛下深诏遵祖宗故事以四大议慱询旧弼之臣臣窃仰陛下明目达聪比徳虞舜好谋能听同符汉高臣虽固陋不足以与大计然荷陛下深恩虽身在外日夜惟念国家利害至熟也其敢歛嘿以辜明问臣不识比日侵淮并江之兵其亦合从诸国如靖康元年再至东都之师乎悉起精锐如建炎三年再至维扬之师乎无乃敌情不急于用兵狥逆豫之请姑遣偏师以侥倖万一也其合从诸国悉起精锐如建炎三年以前之大举则今者盛气而来褫魄而去非其兵力衰堕则金人必有大变豫虽欲恃金久安金且不足恃方其退遁之师当遣兵分道追蹑俟敌度其已疲不能逺救则亟进擒豫尽俘其雏孽党类中原之人必洒然自归矣臣以为是役若实出于金人退怯陛下必已㫁而行之岂复俟于数千里之外若曰敌狥逆豫为国之请姑遣偏师以侥倖万一则近日之事可知也臣常策逆豫伪为国家求成于金其谋有三方国家建议遣大臣豫欲借敌制利以欵我师其谋一也金若不与国家接则其忿几息矣而受之安强非豫之力也哉欲使二国通使而和成则豫偷安其间和不成则豫乃得奋其诈休敌用兵名曰合交实欲激怒之也金虽为豫怒实非真情故不汲汲于用兵而其来者非全兵然不如所欲而去则必图再来再举必大发兵则战守之计诚如明诏不可缓也臣尝深思为今之计已烂熟不劳而甚有新益者屯田是也江之南岸并江之民甚少旷土甚多皆可指为屯田沿江大将各占分地而屯而其军士旧尝为农者计五六择其非甚精锐可为田者使各受地凡为田者聚于所屯之傍有形势之地农隙则各教其所习之技嵗成则多分以所种之麦禾至于蒭藁薪蒸之用鸡豚狗彘之养家宅荒地给之如此则士之不预选为田亦皆望耒耜而兴起矣军士所田必不能尽徧长江之南岸则募江北流徙之人给之又有余则募江南无业愿迁之人给之其分给部勒训习皆如军士之法然屯田之始必有耕牛农具谷种营屯之费不图之则利不可得此国家所当急务也凡置营田皆古形势之地则应江上之势可备御处遂皆因田以成营屯于衆屯之中择其甚要害处又加以重兵为大寨一年之后大寨粮食可稍取于屯田之谷则漕运之费省大寨之军止则可以保江而固守出则可以渡江而攻讨屯田之事常为根本则偹御之计成昔人有曰自西陵以至江都五千七百里其险要必争之地不过数四其言诚有理然今与古异金人用兵非有古人安莭钤制之理不择可否视利辄进如间者泛海之师覆亡相继计犹不悔则不止险要必争之地为可守也凡沿江之地皆当守今若大江南岸营屯相望传烽数号千里不絶则敌人之情畏矣江北士民流离失职江南士民多忌且恶之若无所容者今若使得耕并江之田是生死而骨肉也荷载深恩民力之余特出死卫生以备扞御则绥懐之畧成矣津岸有可絶江处当预设险固使不得渡浦溆有可泊舟处当素备舟师使不得入险固非一日可设也舟师非一日可习也因屯兵使为之日积月巧敌至可战则战战守之道尽矣臣谓此策非止为食实守御之计至复中原区宇抚定邉隅皆由此为之是贵谋贱战万举万全之道也虽然有一于此臣向者叨侍帷幄日阅天语退而攷诸行事陛下爱民之意至优厚也至诚悫也间者兵兴有司或不得已为一切政预买借税之类期限颇急事少定矣当有以休息之献言者于谋国多为目前之务而不计利害之实万一过听而尽行之民力不胜其任背于陛下平日之圣意甚至使民未喻而怨咨者非细事也逆豫固非陛下敌也豫专为虐陛下专为徳使安静之化刑于四海寛厚之气袭于诸俗则脇从之衆皆伪募召之心愈坚矣臣谓攻战备御措置绥懐惟是为本陛下虽圣心得之愿加察焉朱胜非对曰国家承平日久兵备既弛金人投隙长驱深入伏自陛下临御修讲军政赏罚必当纪律既明号令每下精采皆变今内外劲兵无虑三十万衆兵既衆矣患无可作之气今则勇气可作气既作矣患无可乘之机㑹今则机㑹可乘不于此时速谋进取使既作之气复堕当乘之机复失以数年尝胆之勤为一旦噬脐之悔可胜惜哉遂列四事以献一曰进讨僣伪二曰守备江淮三曰招抚遣民四曰揆度敌势上皆善之吕頥浩十论札子一论用兵之策臣契勘臣在河北塞上守拒嵗久目睹金人与契丹相持二十年今嵗战次年和次年复战而辽主天祚不悟其诈卒致颠覆仰惟陛下天性圣孝痛北狩之未还悼生灵之荼毒累遣信臣卑辞屈己祈请讲和以纾父兄之阨以救生民之命而敌性叵测兼併不已自王伦之囘跨四年矣嵗嵗举兵侵凌川口去年虽不曽出兵而移师南来大入淮甸与淮甸刘豫同恶相济其志岂小哉今幸金人已退若不用兵则五月必传箭国中令乡民备八月㸃集秋冬间复举兵至淮甸在我支吾赋歛终至财竭力困此不可不用兵也况不用兵则二圣必不得还中原之地必不可复伪资粮必不可焚和议之计必不可谐大江之南亦不可保纵能保定不过一隅尔或曰如此遂废讲和一事耶臣对曰不然古者交兵使在其间既不可因战而废和又不可因和而忘战间遣使命再贻书以骄之复示弱以绐之而我急急为备出其不意乗时北伐此用兵之利也二论彼此形势臣契勘金人本契丹所属之国辽主天祚侵陵其民诛求无厌以致愤怨举兵交战遂灭耶律氏政和年间内侍童贯奉使大辽得赵良嗣于芦沟河听其狂计遣使由海道至金人国通好金人既灭耶律氏兵益衆势益张知中国太平日乆都无战备必可图也遂陷中京势愈强盛二十年主张国事相尼堪也为之谋臣者刘彦宗乌舍贝勒萧三大师高庆裔张愿之徒是也为之将帅者斡里雅布伊都栋摩国王罗索贝勒三太子四太子达兰郎君之徒是也谋无不成战无不克横行天下又近十年彼之势可谓强矣然尼堪之性好杀而善战用兵不已昩于不戢自焚之祸部曲离心已久将士厌苦从军皆讴吟思其乡土豪右必溃散有将亡之兆又敌性嗜杀将兵所向族其强壮老弱畧其妇女财宝非天道结民怨穷极已甚此亦将亡之兆刘彦宗斡里雅布伊都栋摩国王罗索贝勒皆已死所存者鲜皆在数人下其将士所有子女玉帛充满于室志骄意满亦将亡之兆凡此皆彼之形势也我之形势比之数年前不同何以言之数年以前金人所向我之战兵未及交锋悉已遁走近年以来陛下留神军政拣择精锐汰去孱弱今二三大将下兵已精矣陛下圣性精于器械制作工巧数年以来卑宫室菲饮食而辍那财用修造器甲今器械畧备矣兵既精器械又备将士之心曽经战阵胆气不怯勇于赴敌故顷韩世忠扼敌于镇江张浚获㨗于眀州陈思恭逰击于长桥去年金人初到淮南韩世忠首挫敌锋诸将屡得胜㨗至于吴玠累次大㨗于川口此我之形势也夫太祖太宗皇帝有兵十四万而平定诸国遂取天下今又有兵十五万察敌之势如彼度我之势如此若不用兵恢复中原则必有后时之悔岂宜缓哉三论举兵之时臣在河北使陜西沿邉备见金人风俗每于逐年四月尽括官私战马逐水草牧放号曰入淀入淀之后禁人乘骑八月末各取马出淀饲以粟豆准备战闘又金人所长者在弧矢之利而暑月弓力怯弱射不能及逺故自古至今凡塞衆侵边未尝出于盛暑之时歴代将帅儒臣皆不知此惟唐杜牧之尝献言于宰相李徳裕曰汉伐匈奴率以秋冬当金人劲弓折胶湩马免乳之际与之较胜负故败多胜少今若以仲夏月𤼵兵出其意外一举无遗类矣臣前具札子奏陈次日进呈之际䝉圣恩以为夏月举兵乃宣王六月北伐之意也然时方议和未暇及此去岁秋末朝廷再遣使人去北请和而豫贼之子与金人引兵过淮信义俱弃可知也然则和议岂可信慿在我之计岂可但已纵令今年秋末复为邉患哉臣愿陛下奋发睿断乘此机㑹不可失之时宻与大臣决策定议隂勅大将速为之备于今年四月初举兵北伐若乃进兵之路趋汴之计供饷之方招懐之畧臣一一条陈于后伏望睿㫖深思熟计广询博访施行四论分道进兵之策臣本东北人自中原陷敌以来传闻京西路残破为甚京畿次之惟京东东路河北东路不曽经兵火百姓安堵如旧然苦于刘豫苛虐思望本朝之心至今未泯兹葢祖宗徳泽感民之所致今乘斯民徯望之心出敌人不意之际举兵北伐必有大功纵未能尽有其地亦可以救民心慰衆望也臣已条具今年四月举兵之策矣臣欲乞即今所有战兵数内差拨五万人选大将一员统之由泗州擣南京至汴京仍差大将一员统兵二万人自明州趂今年四月便风泛海前后攻沂宻州至青潍州京东之民企望王师日久所至必望风而下又遣大将一员提兵二万驻濠州张声援此兵不可以深入以粮运艰阻但时遣竒兵渡淮擣顺昌府豫州则京西北路诸郡传檄亦可下惟是申勅大将所至不得杀人刼掠务要宣谕朝廷徳意蠲除刘豫什一之政明出黄榜除二税之外更不得行青苖预买之法所下州县选差逐处豪杰为衆推服者主管事务七八月间且班师过淮次年复出臣于去年十二月二十八日具奏兵法所谓彼入我出彼出我入不二三年间中原之地黄河已南必先为我有盖谓是也五论运粮供军事臣契勘臣已条具分三路进兵以窥中原事其粮食亦合分项应副一项自明州由海道趋沂宻州兵二万人每月人支米一万二千石臣乞于明州支上件米充一月之粮令海船帯附前去宻州板桥头镇左右住岸前有粮可因矣一头目驻军濠州策应入界大兵所有军粮由淮河水运可到濠岸下则此项人马不患乏粮也惟是自泗州趋汴京之兵五万人縁泗州已北汴水不通诸军合赍十日之粮至有粮地分委江浙漕臣拣选精米五万石前期运至泗州凖备诸军附帯入界南京以北乡民稍有耕种则可以因粮矣仍乞申勅大军凡军兵所至晓谕乡村使民通知王师弔伐除粮食必籍乡村百姓供应外一行军士如敢攘夺财物掳掠妇女行军法及处分大将凡王师所至捜索刘豫父子所聚粮料凖备资给金人者并行焚毁绍兴二年臣在政府日已定议北伐尝请韩世忠到都堂谕以焚毁刘豫粮料事世忠曰此乃清野之法不可不行六论大兵进发曰乞圣驾驻跸镇江事臣于建炎四年春末车驾在绍兴府日尝具奏韩世忠已于镇江府江心舣舟邀截住金帅四太子人马未得济渡乞车驾进幸浙西号令诸将前去江上夹击金帅及具奏闻以万乗之尊仗雷霆之威车驾所至可以耸动人心销弭羣慝此议未决而罢政其事不行去嵗秋末敌骑初到淮甸陛下奋然决策下亲征之诏大驾进幸平江诸军将㒺敢退缩斩获既衆敌遂退师此乃皇天悔祸开悟圣衷宗社有灵遂将恢复之兆也臣尝考往时耶律氏方强徳光举兵破汴京之际大辽强盛自古亦罕闻也不数年周世宗即位慨然有安邉境之心亲统诸军巡行塞上其出师也自干宁军御楼船入黄河顺流而下故此取三关兵不血刃欧阳修撰五代史云世宗英武之材可谓雄杰其料强弱较彼我非明于决战者孰能至哉伏望睿明深思熟虑若忧初进兵北伐之时暂移跸权驻镇江府训勅大将抚循战士讫遣之此帝王之盛举也尝观汉高祖唐太宗取天下栉风沐雨躬临行阵况陛下天资神武精于驰射何惮而不行哉七论经理淮甸事臣契勘淮南京西路平土广野皆天下之沃壤自建炎三年因金人残破之后居民稀少旷土弥望今又重困金人蹂践焚荡一空正当选择守臣经理之夫总兵统衆破敌决战当责武臣抚存彫瘵招集流亡当用文臣欲望圣慈更命辅臣详议可否应淮南州郡除濠泗州夀春府差武臣外其余并差文臣使之大讲经理之政仍劝率乡村于三月间多种早禾六七月间成熟可济艰食比至防秋塲圃事毕矣其东西二帅可委者因任之不可委者别差官仍勅令讲求羊祜治襄阳之政事踵行之其通㤗州产䀋地分尤宜选任能吏收盐息以助军兴臣于宣和元年任太府少卿常考𣙜货所入大率淮南路入纳嵗约一千四五百万贯浙东西嵗入七八百万贯下户部勘㑹便见昔年所收实数葢通泰楚州产盐浩瀚倍于浙东西有此数事岂可不遴选守臣乎或曰金敌至邉文臣岂可委臣对曰不然去年宣抚司尝奏差武臣樊序等守承楚泗州金人望风遁去大率东南州郡无城壁守御之具若小小冦盗有兵者犹可御捍若大敌至不问文武臣皆不能保守也但当较其利害大小事体轻重而图之绥懐之畧自近者始此其要也八论机㑹不可失事臣在陜西縁邉见中国与夏人相持前后五十年每出接战胜负各相半惟自金人深入以来中国之兵未尝交锋望尘奔溃者岂金人真不可敌耶我之兵不精耳故自宣和七年以来金人一举而围汴京再举而破京城又再举而至扬州又再举而渡大江并陜西亦失之数年以来朝廷深究其弊修军政备器械又金人过江之时战士屡经得㨗胆气不怯人人皆敢迎敌则金人何复能强梁横行如往年哉以近事言之吴玠初举退于和尚原再御退于饶风岭又大㨗于仙人闗去嵗九月敌临淮甸我师累㨗金人顿兵百余日师老粮匮无所得而遁则情见势屈可知矣夫侵陵中国如此之久侮慢如此之甚今王师已振敌衆向衰若不发兵攻击则终无讨伐之期矣或曰得汴京而未能守何益于此事臣对曰不然昔汉高入关约法三章除秦烦苛之令民心归之项羽以其地拆为三秦徙高祖于汉中然闗中之地终为汉有因之以取天下况此举北可以擒刘麟平僭伪使中原之民知神器不可以非望得亦可以示我宋不忘中国土地人民之意兼彼入我出彼出我入无不悔吝乎臣尝考宣和年间国家以富有四海之力而户部支费每月不过九十五万贯绍兴三年臣在政府日㑹计户部经费每月一百一十万贯臣闲退以来窃料户部经费必有増添之数夫养二十万兵不能北向争天下则东南之民力何可枝梧岂不寒心哉况中原之人强悍壮实东南之人柔脆怯弱数年之后见管战兵渐次衰老消磨既尽虽欲北向争天下亦难矣臣冐死为陛下喋喋言之九论舟楫之利臣尝观晁错论兵以为中国之长技五北人之长技三未尝不叹服错之知兵也以今论之金人便鞍马每以骑兵取胜国家驻跸东南当以舟楫者非金人之长技乃今日我之长技也屏而不用可胜惜哉臣已乞舟师二万照应北伐之兵矣臣尝广行询问海上东北之人皆云南方木性与水相宜故海舟以福建为上广东西船次之昌明州船又次之北方之木与水不相宜海水咸苦能害木性故舟船入海不得耐久而又不能御风涛往往有覆溺之患今者国家与金人相持之际天以舟楫之力赐我助中兴之大业朝廷诸臣自少壮时遍走两浙东京河北及边塞沿海地分通知海上可往去处是宜大讲海上之利以扰伪齐京东诸郡河北诸郡及契丹诸郡今当聚集福建等路沿海船于明州岸又先补船主稍工一官依臣所论赍一月之粮前去近宻州仍差选曽在京东界金人接战将兵授以金装鉄甲使人北去范温者本京东界不肯臣刘豫之人在海上聚衆屡与豫贼相据可遣也崔邦弼在青州为将官数年间与金人于青州潍州界交兵一方之人极喜之可遣也王进本系登州界逓舖兵士后来为官兵尝屠戮畨人留在青州者人亦喜之可遣也臣自离朝廷不知诸将见管人兵之数通计崔邦弼下有兵三千人王进下约有二千范温初到时有兵六千人后来併入军中或汰诸军充厢军若尽行刬刷归范温处约得五千人已一万人矣又于诸军补足二万之数遣行所至去处为济海可用者即用之其不可用者焚之起南风而去得北风乃归金人虽有铁骑百万必不能御此行在我无浩瀚之费到彼资东北之粮万全之计岂可缓哉十论并谋独断事臣尝考古之帝王举大事决大议谋不可不广而断不可不必晋武帝欲伐吴羣臣以为未可惟张华賛成其计故一举而平江表唐宪宗欲伐蔡衆议排沮惟裴度与意合故一举而擒吴元济韩退之颂其功曰凡此蔡功惟断乃成不赦不疑由天子明是也今陛下以圣明英武之资金人退兵之际以善后之计下询于前宰臣僚六人者或以为当用兵或欲且保江南或欲理淮甸或欲坚守和议或以为上䇿莫如自治或以谓来则拒之去则勿追乃御敌之道人之见既不同则议论必不一若夫稽考已然之事斟酌已然之势孰利孰害缓急是非可否在圣上独断而已臣事陛下久出入将相踰二十年平日尝以谓若不举兵则必不能还二圣复中原牵制川陜敌兵绍兴三年臣与朱胜非孟庾等已计北征伐枢宻院机速房具有案底偶潘致尧高公㑹自尼堪处奉使囘遽言和议其事中辍今又二年夫敌性反覆金人尤叵测其操心坚忍必欲吞噬我国陛下屈己极矣去秋忽然兵至其意不浅今其去也必不为之备秋冬间若不举兵南来必併兵以窥四川在我之计决不可茍暂时之安而忘北向争天下事万一欲举兵更乞质诸大臣参详禁从博访卿士谋及庶人及卜筮所贵虑无遗策动有成功臣年已衰老待尽于畎亩妄陈所见不中事机惟陛下赦其万死幸甚臣契勘自金人骚扰以来天下之论或以谓必讲和议或以谓必须用兵二说胶扰曽无一定论伏覩自建炎元年至今前去遣使命若宇文虚中王伦朱弁郭元迈魏行可崔纵洪皓龚璹张邵軰前后所请非不切至近又遣潘致尧高公绘韩肖胄胡松年章谊孙近魏良臣王伦相继入国窃料金人国书必无果决之言亦有难从之请姑欲欵我尔伏望圣明深赐洞察所请十项各显効勘量和议可成不可成如和议可成则成乞举兵之䇿置而不用可也如和议决不可成则臣衰愚言或可以备收録三朝北盟㑹编卷一百七十六三朝北盟会编卷一百七十七钦定四库全书三朝北盟㑹编卷一百七十七宋徐梦莘撰炎兴下帙起绍兴七年正月十五日丁丑尽四月诏遣使诣建康府佛寺为太上皇祈福刘锜权主管侍卫马军司公事张浚屡荐锜兼文武两器真大将才至是行在平江府㑹侍卫马军司解潜与沿邉制置副使王彦两军喧争于行宫门前遂两罢之并其兵付锜仍除权主管侍卫马军司公事二十五日丁亥何苏奉使金国回得道君皇帝宁徳皇后讣音何苏奉使金国囘得讣音降诏何苏奉使回得大金国右副元帅书其报太上皇帝乆违和豫厌世升遐宁徳皇后亦已上仙祸变非常五情崩溃叩地号天无所追及凡在臣庻悉知哀慕张浚行状曰公与赵鼎当国时议徽宗在沙漠当遣信使通问遂遣问安使何苏等行至是年正月十五日苏归报徽宗与宁徳皇后相继上仙上恸哭躃踊哀不自胜公奏天子之孝与士庻别应仰思所以承宗庙奉社稷者今梓宫未返天下涂炭至讐深耻亘古所无陛下挥涕而起敛袂而趋一怒以安天下之民臣犹以为晚也数日后求奏事深陈国家祸难涕泣不能兴因乞降诏谕中外上命公具草以进亲书外付施行二十八日庚寅以太上皇帝讣音诏谕中外朕以不敏不明託于士民之上勉求治道思济多艰而上帝降祸延于我有家天地崩裂讳问逺至鸣唿朕负终身之忧遂懐无穷之恨凡我臣庻尚忍闻之乎今朕所赖以宏济大业在兵与民惟尔小大文武之臣早夜孜孜思所以治兵䘏民辅朕不逮皇天后土实照临之无或自暇不䘏朕忧故兹诏谕所宜深悉张浚具奏待罪陛下时遇艰难身当险阻圗回事业寝食不遑所以思慕两宫忧劳百姓未尝一日㤀也臣之至愚获遭任用在诸臣先毎因从容及北狩事圣情恻怛泪数不已臣感慨自期愿殱讐敌十年之间亲养缺然莫之思顾其意亦求遂陛下孝养之志拯生民涂炭之难则臣之事亲保家庶几得矣昊天不弔祸变忽生使陛下抱无穷之痛积㒺极之思哀复何言罪将谁执载念昔者陜蜀之行陛下丁宁告戒且曰我有大隙于金刷此至耻惟臣是属而臣终隳成功使敌无惮况以沙漠之墟食饮忧虑两宫处此违豫固宜今日之祸端自臣所至上叨近辅实愧心颜伏愿明赐罢黜亟正典刑仰以慰上皇在天之灵俯以息四海怨怒之气上降诏起公视事赐朱弁本家官田五顷先是建炎五年王伦奉使金国军前修武郎朱弁同被差奉使河东大金军前通问弁今在敌拘縻已十年其妻男流落江右并无生事累重俸薄委是狼狈欲望朝廷特赐矜恤奉圣㫖令河州摽拨官田五顷赐弁本家王伦除徽猷阁待制充奉使金国迎奉梓宫使髙宫绘转五经大夫遥郡制刺史充副使初建炎元年王伦以修职郎上书乞入国迎请二帝乃加朝奉郎为大金通问使金人方用兵留伦不遣绍兴初秦桧为宰相通书金国求好二年金人遣伦囘议和至是何苏还得道君皇帝宁徳皇后讣音至是时伦为左朝奉大夫右文殿修选主管台州崇道观乃加徽猷阁待制为迎奉梓宫使以髙公绘副之王庶方知荆南闻讣音深虑金人借此崩问邀求乃为奏其畧曰先帝至慕道真宜用鼎湖故事奉衣冠刀剑起灵庙葬之名山尽举送终之典使海内咸知梓宫还与否不足为国重轻彼虽欲萌何自而生然后遣使倘或请之未获则以大兵摄之问罪致讨不为无名因神民痛愤之时刷宗庙存亡之耻臣知梓宫可不请而得为策之上者庶欲闻奏将发得报知遣使已定不获上楚真阳太平州镇江火刘豫发奸细来淮甸及淮江诸州放火楚真阳太平州镇江府皆火刘光世军于太平州军须帑藏一夕而尽二十四日丙辰诏亲征诏曰朕以菲徳获承大统惟靖康之初变乱既极两宫逺狩庙社无依以眇然一身不获已而任天下之责苦身忍耻夙夜慄慄冀以格上天之心迎还銮舆充致大养不图降割乃正月丁亥太上皇帝宁徳皇后讳问奄至祸变非常振古无有号恸殒絶唿天不闻诗不云乎哀哀父母生我劬劳欲报之徳昊天㒺极孝子不获养其亲人情之至痛也朕有甚焉抱恨终身曷其穷也朕君临天下不能逺徳致兵兴一纪毒流四方亿万生灵委骨草莽者非其父母则其妻子兄弟之人人爱其亲一也使至于此咎由朕躬思与万邦同致此愤丁巳诏书曰往临江浒矧啣鉅痛何敢康宁将以良日遂登戎辂咨尔中外相臣将臣卿士大夫下及三军以至黎庶共懐忠义期济多艰戮力一心以承朕意是日𤼵平江府吕頥浩来朝先是以知临安府召吕頥浩时行在平江府张浚请幸建康頥浩先赴行在欲諌止建康之行浚阻之不得见頥浩乃止岳飞加太尉三月车驾幸建康吕頥浩加少保为行宫留守上逹建康吕頥浩见上请退驻临安府臣僚言其罪上皆不従乃加頥浩少保为行宫留守而召孟庾囘十一日癸未诏抚恤将士诏曰朕思亲属万里用兵十年士卒乆劳衣不解甲邉城昼闭马不辍鞍冒堕指之祁寒触流金之毒暑违离亲属暴露风埃谅寝食之非宜嗟室家之靡托所赖将帅抚恤勤劳使之㤀生誓不旋踵尚虑偏禆之未谕不能悉体于朕懐或狃故常㒺知存恤庐舍风雨之不息衣粮药物之不将无均食用服之人废挟纩投醪之义朕惟待士卒如子弟则人将尊我如父兄待士卒如腹心则人将捍我如头目有施必报其理甚昭夫师克在和恩贵素蓄将用行师之命当明劳苦之情朕虽宅忧敢忘尔衆宜思辑睦以副朕心二十三日乙酉王彦洪州观察使除知卲州以其兵马𨽻马军司刘锜王彦为前设副军扈跸平江也坐小校与马司偏禆喧争降授雄州防御使至是以疾乞终䘮制乃复授洪州观察使除知卲州制有曰出入累年问望愈显而再三自言力求避事朕嘉其冲尚之志念其恳欵之诚复㢘察之崇资分符竹之重寄陛辞日上抚劳再三曰以卿兼能牧民付之便郡湏疾安即召既行又遣中使赐方钉宝带命以所部兵马𨽻侍卫马军司刘锜彦闻之喜甚曰所付得人矣杨沂中囘军行在刘光世加少师依前三镇节度使充万夀观使进封营国公刘光世得风痺病累上章乞罢乃召赴行在所将慰劳而复遣之既至则所请弥确以金谷百万上于朝廷以所𨽻军马宜尽充卫兵以重王室上伟其奏而许之遂特授少师依前三镇节度使万夀观使进封营国公兵部侍郎吕祉节行营左䕶军王徳为行营左䕶军都统制初吕祉知建康府常有克敌之志宰相张浚大喜之召权兵部侍郎迁给事中又以刑部侍郎为都督府参议官除兵部尚书浚以刘光世毎持不战而罢其兵谓祉知兵命往节制淮西军马以王徳为都统制祉辟陈克为参谋遗史曰陈克字子髙有诗名欣然应其辟叶梦得与克亲厚止之不从梦得曰吕安老非驭将之才子髙诗人盖文章非国士也淮西诸军方互有纷纷之论是行也危矣哉亦不聴命梦得赠以诗曰静谈班定逺那厌庾征西克留其家以单骑从军后郦琼之变几于不免四月张浚往淮西视师先是张浚欲征刘豫㑹四大将于龟山问之曰欲大举以取刘豫克复中原如何刘光世请守韩世忠请进兵张浚曰都督欲战则战欲守则守惟岳飞独以为不可用兵浚再三问之飞坚执不可之説浚以飞为翫寇议不协而罢至是浚往视师以淮西之军新易大师也上张相公书某东吴鄙人行年三十有二未尝輙至贵人之门取辱阍吏惟阁下自巡按以来延见宾客欲求贤者共济乃事然而草莱之间欲愿见阁下者亦多矣学短才陋识不甚明阁下膺天子之寄四海指掌日为中兴之计亦甚切矣故不敢饰空闻上惑阁下之听某尝与畎亩中人论天下事无不叹息在口亦不能尽言于合下也某窃观比者金人入界辄屯两淮意欲束苇渡江事如前日岂谓主上亲御鞍马诸军士奋勇彼不得前一旦遁去者此皆我祖宗之灵天下之幸甚尝论之曰敌在承楚无粮可因惟逺赖清河之运舳舻相衘适水寨之人出没淮泗敌势既不得前而又不敢遽遁我当一军自庐夀一军自滁和一军自通泰然后遣海船入淮张声势间使㳺艇刼之或㫁桥或焚廪使敌进有天长髙邮之败而粮不相继退有庐夀滁和之疑而又有长淮平渡之患间使水寨探其营垒敌势昼夜不得休息盖不战而自屈也某自顾人微言轻不得以进其説今合下复领都督巡按于兹观合下之意非有事于中原乎呜唿中原之不易复亦犹大江之不易保也何以言之某尝论自金人用兵十余年所向无不可者去嵗之来以其大军深入无粮可因而又运漕不继道当承楚之险皆非金人所长在我虽曰再胜在彼岂不曰非天时地利而粮不继也孙子曰再胜在彼乆则钝兵拙鋭以我十年退保之师虽曰再胜合下能保其无长驱乎某又观大江之险往往自战国以来能保者惟孙权一人而已盖曹公赤壁之败实因连舟不解假以风便偶成其功及在濡湏孙权坚守东关使曹公不得窥伺大江而卒亦遁去南唐弃淮甸而亡今合下不营淮南而大江可以自保乎某又尝论自金人用师以来四海无不涂炭为怒甚矣中国之与契丹帑藏之积几数百年至于子女玉帛未有盛于此时者也一旦并两国所有尽归金人又易曰天道恶盈而好谦天下豪杰之士宁不动心乎又况金人北有黒水鞑靼契丹西有西夏吐蕃回鹘东有髙丽国南有大宋邉面既广怨愤日深一旦诸国并进则南北之势不救金人无长策矣今合下若欲兴复中原非遣间使连络西夏寻契丹中诸国命内外夹攻使金人首尾不顾则中原不易取也合下岂不念金人初破契丹非本朝有燕山之役何以至此昔申胥哭秦庭七日不絶卒能兴楚合下当或留意某虽愚不惜为合下一行也合下若欲且守大江非以一军淮西一军庐夀一军蕲黄一军安复一军荆㐮各为营田如犬牙之制使敌得窥伺大江则大江未可保也昔诸葛亮有渭南之屯司马氏不得西向今合下若能驻军淮甸上连荆㐮且耕且战示以坚守如诸葛之在渭南使某起西北之师若申生之在秦也今日之事譬如泰山頽而大厦毁非一土一木之所能也茍非左右牵制使阁下揽辔于其间则某未见其策也某暗于时事草莱之间亦不乏人合下若能举一贤者置之募府无备员之叹某不孝在衰绖中不敢进见合下若以当今利病事非一端岂笔舌所能既也幸察焉三朝北盟㑹编卷一百七十七三朝北盟会编卷一百七十八钦定四库全书三朝北盟㑹编卷一百七十八宋徐梦莘撰炎兴下帙起绍兴七年四月十七日戊申尽八月五日乙未十七日戊申追尊道君皇帝为圣闻仁徳显孝皇帝惠恭皇后王氏为显恭皇后皇后郑氏为显肃皇后五月九日庚午张浚还行在行状曰公自淮西归与赵鼎在相位以招贤才为急务从列要津多一时之望执事奔走效职不敢自营人号为小元祐又以人主当务讲学以为修身致治之本荐河南门人尹焞宜在讲筵有指从召赴阙㑹旱灾公力求去至再四上曰秦桧何如公曰近与共事始知其奸上曰然则用赵鼎公本以桧靖康时建议立赵氏不畏死有力量可以共天下之事而一时仁贤荐桧尤力遂推引同朝始觉其顾望包藏因上问故及之岳飞居江州乞持余服岳飞与张浚议事不合既回镇即上言将相议事不合乞罢兵守余服不候报即往江州入庐山庐墓上遣使宣谕之犹不起刘豫陷随州六月吕祉自淮西来张宗元为湖北京西路宣抚判官以监岳飞军吕祉还淮西王徳来朝吕祉举止骄傲不谙军旅统制官有两使有正使者横过唱喏祉颔应之有伺候终日称歇息吃食调弄声乐之类不得相见其下多愤怒统制郦琼王世忠状王徳之罪于朝徳密知之遂赴行在上问之徳具言诸将骄暴恐别生变上愕然遂命徳以本军入卫七月张浚为淮西宣抚使杨沂中为淮西制置使吕祉无驭将治军之才诸将皆恣横祉密闻于朝廷议遣张浚杨沂中往分其兵乃以浚为淮西宣抚使沂中为淮西制置使八月戊辰郦琼王世忠靳赛赵四臣王师晟叛杀乔仲福等执吕祉等附于刘豫杨沂中为淮西制置使先遣呉钖以兵往淮西察其兵中动静郦琼王世忠等觉之各有异志统制康元曰朝廷素轻武臣多受屈辱闻齐皇帝折节下士皆为之用衆皆不应犹相视以目先是王师晟常出戍在夀春府擕路政弟子文奴以去诉于吕祉是时将士方不安祉之政师晟还庐州乃与琼世忠及张全等谋为叛乱琼遣邀截祉所发逓角尽得祉所言军官之罪琼等大怨怒康元曰归事中原则安矣戊辰诸统制晨谒祉方吃茶琼袖中出逓中文字唿统制张景曰诸兵官有何罪张统制乃具许多事申朝廷祉见之大惊欲退走不及为琼所执有祉之承局者以刀欲砍琼大唿曰怎敢如此忽见有执鐡骨朶者琼取以击承局承局死于阶下琼之提辖已杀张景于聴事又杀乔仲福邢支刘永并执前安抚赵康直安抚赵不羣及先辅率前军先驱以行军士縦剠城市而后去途中琼等好谓祉曰王徳入朝妄奏琼等有叛志琼等惧朝廷见疑所以为此愿尚书及安抚奏知明琼等无叛心则琼等驻军淮上以待朝廷之命祉然之奏书已行琼行至霍丘杀祉并杀康直而纵不羣归盖不羣方代康直为淮西安抚知庐州未旬日无怨恨于军中也上闻之恸哭悔恨者不已刘锜呉钖至庐州以兵追之不及锜还涿州琼等遂附于刘豫诸军前遁不返者加官而复其军额初张浚欲改易淮西兵政参政张守以为不可力劝止之不从守曰若必欲改易须得有纪律问望素髙能服诸兵官之心者一人方可浚曰正谓有其人故欲易之也是时祉衣服儇侈语言轻易尝自谓若寄总一军通明堂大礼当白拏刘豫父子来然后尽复旧疆守知浚意必欲用祉而浚往淮西视师守虑其轻改军政乃以书戒浚持重不当容易答书言必改易之意甚坚及用祉果致败事二十三日癸未诏求直言八月杨沂中居庐州五日乙未刘豫遣使乞兵于金国是时伪齐国中风传朝廷将欲北伐者伪皇子刘麟奏云近者闻人屡言张浚总管乌合之衆或逼宿亳或窥陈蔡或出㐮汉増修器甲趣办军粮此其志不小先起者制人后起者制于人欲乞从本国选差官闻于上国请发突骑诸路先入伐其奸谋豫从之遽命李邺姪壻伪迪功郎监南军㳺河伪宣议郎皇子大总管府准偹差委杨尧致乞兵于金国尧致以病辞遂命伪宣教郎户部员外郎韩元英代尧致行张浚至庐州张浚以淮西宣抚至庐州欲追郦琼闻既渡淮矣遂还泗州朱胜非知宣州朱胜非以观文殿大学士知宣州有都督府所増耗米胜非奏罢放宰相难之胜非即揭榜先次放免以请于上上大悦而宰臣憾焉岳飞赴行在初岳飞解兵往江州庐山持余服也累召促不肯起朝廷札下宣抚使叅议官李若虚统制王贵同去请飞依旧管军如违若虚并行军法若虚既至庐山东林寺见飞道朝廷之意请飞执坚不肯出若虚曰是欲反耶此非美事若坚执不从朝廷岂不疑宣抚且宣抚乃河北一农夫耳受天子之委任付以兵柄宣抚谓可与朝廷抗乎宣抚若坚执不从若虚等受刑而死何负于宣抚宣抚心岂不媿凡六日飞乃受诏赴行在张浚道上所以眷念之意且责其不候报即弃军而庐墓飞辞穷曰却何如作主张浚曰待罪可也飞然之遂具表待罪枢密院使见飞所上表已有忿之意矣金人斩髙庆裔于㑹宁市节要曰髙庆裔尼堪用事者乌竒迈之长子宋国王宗盘欲诬尼堪故先折其羽翼以髙庆裔有賍下大理寺尼堪免官为庶人赎髙庆裔之罪金主不允庆裔临刑尼堪哭别之庆裔谓尼堪曰我公早聴某言事岂至于今日某今死尔我公其善保之以此知庆裔尝教尼堪之反也明矣尼堪以病殂节要曰尼堪以庆裔故絶食纵饮忿闷而死虽非捉刃所迫乎非正命也尼堪狱中上书臣闻功大则谤兴徳髙则毁来此言是也自振古之论以周公之圣人也当成王即政之初以言其业则未盛以言其时则未太平也以言其君则幼君也周公是时建功立事制礼作乐尽忠竭力勤劳王家公之功徳编于诗书流传于天下古今称之无愧焉尚有四国之流言诛弟之过也况后世不及周公者乎臣今所虑孰敢辨于陛下念臣老矣臣于天㑹之初从二先帝破辽攻宋兵无五万之衆粮无十日之储长驱深入旄旗指处莫不请命受降辽宋二主及血属并归囚虏辽宋郡邑归我版图方今东濒大海西彻溪南连交广北抵漠北㒺不臣妾以大金剏基洪业继治盛朝先帝所委臣之力也又扶持陛下幼冲以临大宝南面天下臣之功也臣之忠勤过于周公之赖成王之圣也今臣虽吐其言在陛下察情臣用陈前日之罪御林牙兵忽然猖獗干冒陛下用臣出师之任臣受命欲竭驽钝之才尽浅拙之谋以狂孽指日可定不期耶律潜伏沙党复反交攻凡三昼夜其胜负未分犹可为战余杜充粮草已㫁人马冻死御林牙兵知我深入重地前不樵苏后又㫁粮所以王师失利又副将外家将心生反逆背负朝廷外家之欲反彼有其由也知父兄妻子并在御林牙军中两军发衅其外家得将军下数千骑自乱我军使臣不得施此大败之罪也非臣慢忽愿陛下察臣之肝胆念臣有立国之功陛下有继统之业可贷臣蝼蚁之命呜唿功成名遂身退天之道也臣尝有此志贪恋陛下之圣意眷慕陛下之宗庙踌躇犹豫以至于此使臣伊吕之功反当长乐之祸愿陛下释臣缧绁之难愿成五湖之逰誓竭犬马之报下尼堪门下先王制赏罚赏所以褒有功罚所以诛有罪非溢怒也朕惟国相尼堪辅佐先帝曾立边功迨先帝上仙朕继承丕祚眷惟元老俾董征诛不谓已持重权阴懐异议国人皆曰可杀朕躬匪敢私殉奏对悖慢理当骈戮以彰厥过呜唿四皓出而复兴汉室二叔诛而再造周基去恶用贤其鉴如此布告中外咸使闻知自尼堪死穹庐内变啸聚蜂起思谋每夜展转无寐或被衣而坐或嘿然而叹曰可惜官人备厯艰阻以取天下而今为数小子坏之我未知其死所矣改官制授宁逺大将军迁沁南军节度使知怀州太行义士破怀州万善镇思谋率兵保城集父老谕之曰尔等抚谕子弟无得扇揺南军来吾开门纳王师其奸诈如此乌珠凡军国大事皆咨问之赵鼎为醴泉观使兼侍读召赴行在刘道主管步军公事杨沂中之请张浚不得已而从之郦琼等到伪齐先是顺昌府报到京师云江南刘相公副都统制郦琼等带刘相公全甲人马共淮西百姓十余万归附乞拘留器甲讫豫大喜命重粉饰门墻一新从卫増重仪仗以待其来遣伪户部侍郎冯长宁伪选锋统制李帅雄为接纳使副是日也琼到京师豫御文德殿引见伪命琼靖难军节度使知拱州刘光时伪北京大名府路副总管赵买臣伪南京副总管王世忠伪皇子府前军统制靳赛伪左军统制余或诸州兵马钤辖或遥授准备差使缉捕盗贼令琼等具王师必欲北征备説江南诸军虚实遣长宁再乞兵于金国三朝北盟㑹编卷一百七十八三朝北盟会编卷一百七十九钦定四库全书三朝北盟㑹编卷一百七十九宋徐梦莘撰炎兴下帙起绍兴七年九月十三日壬申尽十月九日戊戌九月十三日壬申尚书右仆射张浚观文殿大学士提举江州大平观臣僚上言臣窃谓兵者国之命也兵彊则国强兵弱则国弱兵存则国存兵亡则国亡虽行道之人皆喻此理非必有髙世之见而后能知也近者淮西之兵数亡于伪境者数万人论其为害国有不可胜言者然自闻变以来士大夫犹为自欺之语谓归者既衆亡者不多此本皆无用之兵因得省廪食之费尚欲掩覆过失蔽欺圣明而失谋误国之罪卒未有任之者衆论沸腾臣安敢塞黙谨按尚书右仆射张浚轻而无谋愚而自用徳不足以服人而惟恃其权诚不足以用衆而专任其数若喜而怒若怒而喜虽本无疑贰者皆使有疑贰之心予而复夺夺而复予虽本无怨望者皆使有怨望之意无事则阻威恃势使上下有睽隔之情有急则甘言美辞使将士有轻侮之志谋之不善者力与之共谋衆所不与者力使之统衆率易妄作动辄乖谬故郦琼以下懐不平之心渡淮而去然则浚平日视民如草菅用财若粪土竭百姓之膏血而用之于军中者曾何补哉夫陛下恃以立国者兵与民也所倚以治兵恤民者宰相也而浚用意狂惑处事颠错至使民怨于内兵叛于外则失谋误国之罪亦将何所逃哉故近日以来人无贵贱贤不肖合辞而言以谓陛下方修明纲纪以立基本若不逐张浚则纲纪何由张陛下方倚任辅相以责事功若不逐张浚则辅相何由重今敌人有疑我之意若不逐浚则诱掖之谋将日至将士有不安之心若不逐浚则揺动之情将日生号令必出于朝廷非逐浚则缓急何以使人背叛本生于怨憾非逐浚则他日皆为仇敌百姓怨叹非逐浚则无以慰其心衆情忧惧非逐浚则无以安其意是数者而论之则浚之不可不逐也审矣如谓有区区之心尚欲观其后效则臣以为浚之才术止于如是而已矣譬由疾之用医茍如色脉之不辨砭剂之不良则必速易之矣若惮于用医而甘心危殆则恐非知者之事也臣欲陛下俯察羣情特出睿㫁正浚误国之罪以为后来之戒天下幸甚取进止又臣僚上言臣近上殿论宰相张浚失谋误国乞正其罪䝉睿㫖付外施行近日以来公论日喧臣谨摭所闻以为陛下言之浚昨以枢臣往抚川陜假借便宜擅作威福违诸将之言而大败于强敌滥加赵哲之诛而尽散其师旅徒竭四川之财轻失五路之地用刘子羽之谋而罢王庶则兴元之士马金币尽为敌有信二将之譛而杀曲端则闗中将士人民无复归意论浚前日之罪固当永投荒裔陛下起之谪籍授以魁柄待之以至诚遇之以至礼任之专独过于羣臣用之乆复几于三嵗而浚不思往愆一蹈前辙狂妄狠愎动无不谬如兵之有帅不可一日而阙也浚于刘光世之受命几四月始则别为六军使专聴节制于王祉比至命帅而将士已懐疑虑此浚之罪一也置戍守之城当度其所宜宜据要害而今泗州之城乃在淮之北宜小而坚而今盱眙之城员二十有七里虚费公私之力无补捍御之事此浚之罪二也今日兵备宜取勇夫重闭之説为往来更戍之计而浚不知此悉兵备边使江淮无表里之势敌人无腹背之虞此浚之罪三也诸军家属已安于江上而浚力违衆议尽遣之戍所军士不便于薪米百姓倍费于输将使缓急之际将士有骨肉之累而不得专意王事此浚之罪四也淮西今为战地当时百姓择险而居官府量事而置公私储积皆不必用而浚尽遣大兵之后复置𣙜货务于真州舟给牛种于濠夀州南之钱货尽转于淮甸使他日敌入有可用之粮居民懐误陷之忧此浚之罪五也淮西之兵当资地利乃于合肥之北创筑长堤调四千人役之几数月劳民费财不适其用此浚之罪六也创造牙牌欲赏复地之功浚之狂妄人已窃笑而去嵗齐入寇遽以是付之大将又入竒功给厯本为战胜金人浚于是时亦出黄榜许以附出给既而按之人皆怨望近因调发复与之使陛下爵禄不信重于人此浚之罪七也去嵗淮西战捷得降卒万人陛下命给装赍遣归东北而不审其愿否尽刺为义兵使人心失望而陛下徳意未能孚于中原此浚之罪八也兵以间探为先而浚一意侥倖惟求报者美言敌势衰弱中原跂望则喜见颜色赏赐优腆不然止令责状结以军令故诞慢茍得之人日获探事之赏而忠信敢死之士无复肯出敌之情伪今皆不得而知此浚之罪九也功同赏异为政之大患而浚于将士㒺有厚薄不能精较其劳绩明示以髙下使将士或有怨辞此浚之罪十也今之所急者莫如恤民而浚则自前嵗以来大为掊尅之政始于急散户帖扰及四方次则出卖官诘重困江浙次则欲及僧道以至科卖杂物其视疲瘵之民殆如仇讐剥肤椎髓略无恤心此浚之罪十一也今之所戒者莫急于妄用而浚之掊敛所得尽入督府支用之数皆不闗于户部遣兵戍多而津发之费不訾移屯戍数而营盖之用倍费筑无用之城滥养俘降之衆以至犒设郦琼等军下至小校人赐金一两连嵗横歛数千万缗几尽于浚之妄用此浚之罪十二也害民之政人所共疾而浚于掊尅之人独加旌赏出卖官诰明知其为抑配而以所得之多寡赏以减半如无钖县令刘寛剥民最甚遂得除倅永州为国敛怨不恤后患此浚之罪十三也理财以义非士人不能而浚于财利之事专任驵侩如镇江则有范深朱熈之徒如建康则有钱意王似之流皆且谓之良吏者浚皆任以囘易之事使掩朝廷之势以争利于市井伤公害私亏损国体此浚之罪十四也建康兵火之后全乏舍宇而浚建议移跸谋不素定仓卒责办公私倍费使迁徙之家暴露失所疾病死亡人懐嗟怨此浚之罪十五也建康营缮之初宗庙宫室皆所未备而起府第都尽壮丽乖奉上之节无率下之风此浚之罪十六也监司郡守责任至重而浚以妻父宇文时中为湖州太守以舅计有功为成都提刑又除亲兄滉知镇江府任用亲戚无不督责吏治此浚罪十七也四川乆失职差除尤宜尽公而浚所任用惟其故旧旧任既满新命甫下或至兄弟数人常占佳缺而孤寒不为浚所知识者皆絶望于禄仕此浚之罪十八也扶危救乱常资衆智而浚性惟忌嫉果于自用臣僚有所论列陛下以为可行浚必再三执议力抗君父之命凡人之所言尽不为是专权自恣无所忌惮此浚之罪十九也赞佐谋画当用忠智之士而浚以髙明自许非狂而狡性与己合愚而佞能顺己意者一切无所収用纵或时召侍从郎官诹访利害而其言可用者实未尝行此浚之罪二十也凡此二十事虽未足以尽浚之所为而不达军情不恤民力不用善人不畏公议其所以至于败事者实皆由此今内而民怨外而兵叛误国之罪已昭着而浚犹强颜殿堂之上进拟差除讲问术数以淮西之变为细事以吕祉之死为竒节尚欲文饰其过以欺圣明此亦可谓无耻矣臣欲望圣慈早降处分将浚前后罪状明正典刑以为人臣误国之戒取进止又臣僚上言右仆射张浚轻脱寡谋失机败事衆论汹汹人心惶惶臣窃忧之今诸帅统兵有数十万而淮西一军忽尔叛之失谋之人安可不治哉臣窃唯陛下力图恢复卿士大夫有一策之善未尝不収拾斟酌而用之虽刍荛之贱未之或弃今浚之谋边惟在自用㒺恤人民虽圣虑所图谋者咈而不然其强颜自专如此倘谋之善犹有可恕矧谋之不臧咎将谁职往年富平之败论者迹其行事谓有不轨跋扈之渐今者放减录用一洗其谤用之几时人望其扫除僣伪期于息马休兵复尔寡谋失策致一军之叛背夫为人臣强愎虽人主之言咈而不然以致叛军失谋尚且偃蹇政府不自知非公论谓何陛下虽隠忍含容全其体貌岂有大臣失谋至此公论为非搢绅窃议而笑之尚在宰司将何面目以长师百僚乎浚天性之强屡剉不改后来复用理宜刷耻以报知遇今乃败事失机望其再立事功不亦难乎且一胜一负兵家之常若再战再负犹有可言岂有数万之师失于谋虑一旦叛之舍而不戮何以示威而劝来者臣愚伏乞圣慈速赐施行伏候勅㫖又臣僚上言臣窃闻臣僚上章论列尚书右仆射张浚不可任宰揆未䝉罢出公论沸腾言不可已伏见张浚狠愎自用轻脱寡谋事不思于古义言惟悦于己从自持中外之柄多失将士之心顷以枢臣宣抚川陜事权之重古今所无浚不思兢谨妄作威福凡事宿将谋策摈弃不用专聴狂妄趋合之言是致百万之师委于锋镝之下全陜倾覆健将奔走论其弃失所合诛夷圣恩寛大曲示容贷逮至言章既上始从薄贬未几召还授以相柄所宜深悟前罪以圗报称而浚尚循故辙轻肆自若抚驭无术措置乖方是以近者复致郦琼等之叛凡数万之衆踰淮而北操纵如此不其踈哉计浚前日之功曾掩过之不足计平时之失实败事之居多伏望圣慈特赐睿㫁収还政柄置之闲漫以释将士之愤以安华夏之情伏候勅㫖奉圣㫖张浚罢尚书右仆射观文殿大学士提举江州太平观制曰春秋之义贵重于股肱赏罚之心必先于贵近朕行法而待人以恕议罪而不忘其功欲全君臣进退之恩思成风俗忠厚之美粤有定命告于外廷具官张浚顷尝奋身事朕初载入勤王室位冠枢机出捍疆陲谋专帷幄乃畴宿望俾践台司期左右于一人庶赞㐮于万务属者式遏羣敌经理淮壖番休御侮之师更戍乗邉之将而乃抚驭失当委付非才军心乖离卒伍亡叛邮传沓至骇闻怨怒之情封奏踵来请正失谋之罚然念始终之分察其平昔之懐许上印章退休真馆钖名秘殿庸示眷私于戏栒邑遣兵邓禹致威权之损街亭违律武侯何贬抑之深尚继前修勉图来効又臣僚上言伏见今月十三日麻制张浚除观文殿大学士提举江州太平观任使居住罪大责轻公论未厌昔汉王恢设马邑之权欲诱匈奴而伏于便地匈奴觉之而去武帝乃以不击辎重下恢廷尉且曰若不诛恢无以谢天下之意盖谓建造兵谋本出于恢武帝既却廷臣之议而独从恢言则其无功之罚不可不重也浚自再用之后日欲侥倖功名毎以夸言诞计欺惑圣聪陈説利害几于刼持凡所为者必使陛下从而后已考其事则非有马邑之谋论其专则岂得王恢之比旣败事至此而犹以秘殿隆名退安真馆如此则后之误陛下信任者复何所惮哉臣伏望睿㫁将浚削夺官职重赐窜责以为大臣专权误国之戒取进止又臣僚上言臣伏见前宰相张浚以寡谋自用误国大计陛下特屈邦宪授以祠馆为浚者所宜杜门思过深自讼责而去国之数日乃与宾客置酒髙㑹从容㳺观殊无恐惧修省之意今闻盛兵自卫往居苕霅间其意得气适盖与功成请祠而去者莫异若不加谴罚则浚必不自知其罪而四方之人亦未必知浚之所以去也伏望圣慈将浚更赐贬降仍以前后臣僚章疏尽付外施行取进止十五日甲戌张浚落职依旧宫祠臣僚上言窃观十三日麻制张浚以观文殿大学士提举江州太平观大廷敷告明示黜陟所以砥砺百工而为劝戒黜幽之典未厌公论臣安得无言哉窃以大臣之罪莫大于专权误国之诛岂踰于流窜今浚擢任累年选登宰司再加录用委寄非才富平之师前殱于覆亡东南之财又殚于诛剥一事无成四方何赖怨流黎庶谤溢缙绅为相失职进退无观陛下尚宠于祕阁逸之祠宫虽全其体貌示以始终其如天下何至于失谋败事前后臣寮论列备于章疏臣不敢陈臣愚欲望圣慈详酌褫其职名投之逺方以昭示天下为误国之戒伏候勅㫖九月十五日三省同奉圣㫖张浚可落职依旧宫祠右札付刑部疾速施行仍闗合属去处召王庶赴行在王庶赴行在出自上意是时浚已去赵鼎未来庶自荆南赴行在杨沂中还行在二十一日庚辰诏大将监司守令恤民训兵诏曰朕为立国之务惟兵与民宵旰以图十年于此赖帝垂祐无甚荒嵗得资元元之力以给诸军比年以来兵籍寖广而教士益精庶几国势遂振以俟皇天悔祸之期向朕不敏不明误国柄臣寄以兵政乃谋猷乖戾委付非才懐疑反侧而莫以告朕遂使积年忠义之衆一旦陷于叛亡之罪凡取于民力以事此军者皆委于空虚而无效此朕所以慨惜叛者尚深愧我民也中外文武将何以副朕焦劳愿治之意应监司守令各务存恤百姓非供军费定数之外无得妄取于民将帅之臣抚绥其衆无使失所训练整齐毋使骄惰毋怠毋忽助朕逺图有违朕言则有常罚诏刘光世髙世则赴行在唿延通王胜王权袭金人于淮扬军败之十月九日戊戌张浚责授左朝奉大夫秘书少监分司南京永州居住臣僚上言近者论奏观文殿大学士提举江州太平观张浚罪状显着不轻伏望圣慈褫职然天下闻之以为浚之罪恶上通于天而罚止于褫职衆论未惬臣岂得黙黙哉窃以国君爵人于朝与士共之刑人于市与衆弃之况大臣进退而议其赏罚非克当其罚则天下之人何以悦而服从乎今浚竭天下之财粟东南为之困覆富平之师西北为之扰继为宰相前后东西南北之民曾不得奠枕而居自昔误国事无与比等罪止于褫职人心谓何且陛下宵衣旰食所望于恢复倚浚惟多今一事无成复有后悔计人心之怨望不止此也臣愚伏望圣慈酌别议其罪以厌天下之心以为误国之戒伏候勅㫖又臣僚上言伏见前宰相张浚玩㺯柄权致误国事上贻当宁之深忧陛下曲存体貌之恩俾以祠馆谓宜夙夜惴惕思省厥愆乃上章乞送使臣及亲兵百人外更为带行州军七十五人又欲置所居州军存留亲兵五十人以备缓急其言曰臣出入总兵将共十年其所施为不无仇怨嗟夫浚自知失士之心如此何为又居相位而不解去也人臣忧国当如其家使浚之谋其家岂复轻肆生事今乃于国不顾其危于己欲求其安是何谋国之疎而谋家之密乎夫置卫所以宠相臣也今浚罪方放废之余更求卫卒如此之衆是浚惟知陛下之势不恤天下之言也大凡浚之所为率多任数顷年责居福州于未行间亦上章以官田为请其意盖以此卜陛下眷礼之盛衰且以示宠于人以谓上之恩意殊未忘尔今之所请大槩类此盖縁罪大责轻浚未知所惧伏望睿明更赐贬降使天下明知陛下之好恶以为臣子误国之戒伏候饬㫖十月九日三省同奉圣㫖张浚责授左朝奉大夫秘书少监分司南京永州居住奉勅如右牒到奉行前批十月十日辰时付刑部施行仍闗合属去处遗史曰张浚罢宰相继有命落职枢密都承㫖张宗元素与浚善因得进用宗元惧以浚党见逐欲示其义气明非浚党反表请斩浚士论耻之既而周秘以浚之责未厌公论也乃复论列请贬岭外参知政事张守曰噫亦甚矣乃启上曰张浚为陛下捍两淮宣力勤劳前此罢刘光世正以其衆乌合不用命其今騐矣羣臣从而媒孽其短臣恐后之计者必指浚为鉴孰肯身任陛下事且其母老矣愿陛下哀怜之上恻然于是浚以分司居永州三朝北盟㑹编卷一百七十九三朝北盟会编卷一百八十钦定四库全书三朝北盟㑹编卷一百八十宋徐梦莘撰炎兴下帙起绍兴七年十月尽十一月十七日己巳上皇帝书臣恭惟陛下诏许直言极谏以救阙失臣窥见近年以来凡有投进类皆牵引虚文无有实效可以施于今者间或有之亦不过州县常谈米盐细务而已非所以禆补天徳而闻所未闻也臣不避斧钺为陛下一言愿陛下赦臣愚而终其説臣自靖康中见陛下于济南亲御鞍马慨然有恢复之计及陛下即位维扬臣又复从陛下廵幸淮甸是时陛下深处九重上下积习䝉蔽如国之取舍民之利害陛下亦不得闻矣陛下自维扬至今日屡涉于艰险非陛下㫁然不疑大臣何预焉臣在草莱亦甚微矣当国家无事时方处学校营甘㫖及国家有事臣之父母不相保者屡矣事至于此臣当奈何臣窃以淮西一事论之去嵗刘豫以金诱三不救之説力攻淮西刘光世遂欲南渡为退保之计茍非张浚亲至江上使杨沂中絶敌之后一举而大破之则江南之民亦危甚矣如光世之罪天下欲共诛之尚赖陛下怜其旧臣不加刑戮而以善罢惜乎朝廷以光世部曲付之吕祉臣在淮东闻光世军聴吕祉节制有识无识皆称吕祉必致败事臣尝谓郦琼等所统军马其来乆矣而光世遇之甚厚非其他大师之比及光世既罢当且令诸军人马各自为一头项仍类加存恤而使之不疑候诸军稍宁朝廷或别作措置是亦未晩夫何吕祉天资骄傲以尚书自居至于检举冒请之类欲为之一新如琼等骤见窘迫猜忌方在疑似之间朝廷又除张浚为淮西宣抚杨沂中为制置以琼等属焉此非琼等欲叛陛下岂不见巨师古不聴韩世忠节制而甘伏逺窜徐文耻在闫皋之下卒亦叛去如崔增王瓅两军人马自分拨之后上致军兵大半失所今朝廷遽欲琼等拨𨽻沂中其叛必矣如琼等军马平日骄惰终不为用陛下勿以琼等上劳圣虑天下之事有大于此者臣请为陛下言之臣闻英雄之主未尝不因天下之事而遂成天下之业也自陛下巡幸东南积有年矣而有面䛕陛下者曰指日还两宫指日中兴矣陛下岂不念中兴之世则必有中兴之臣如周之中兴则有张仲吉甫方叔召虎之徒汉之中兴则有寇恂邓禹冯异耿弇之徒晋之中兴则有王导谢安之徒唐之中兴则有李光弼郭子仪之徒陛下以为今日中兴之臣谁可以比王谢李郭者哉臣观张浚区区之心实有是念至于其他大臣又孰肯以天下之责而自任也浚误于才力有限举非其人譬如泰山頽而大厦毁又岂一土一木之所能也臣尝论汉光武起民间驱数千舍耒耜之人一战而有天下今陛下富有东南带甲之士不下二十万又安可同日而语也臣见陛下去嵗亲抚六师虽暂留姑苏而声势已振及车驾进𤼵建康陛下屡降指挥令州县不得搔扰臣观陛下非不节俭夫何草莱惟见所过州县经营顿逓等事非数万缗不能办集臣恐陛下万一欲复东幸临安徒自虚费臣愿凡有巡幸去处亦不必预先降㫖亦不须广修殿宇及排头之类应职事官所须之物非亊涉军期亦不须随从车驾仍愿今陛下驻跸建康与淮西止隔一水初恃光世以为藩篱而琼等既已叛去陛下岂不自危如沂中一军又岂可为陛下独当一面也淮西之叛所幸敌人在逺非防秋之时若使琼等叛在秋冬之间陛下可又不从而东也陛下岂不念金陵虽号六朝建国之地如晋之取吴隋之取陈未有不借上流之势故王濬杨素皆能以大舟巨舰蔽江而下也陛下虽曰一军淮楚一军盱眙一军合肥一军㐮汉及有事牵制则诸军各自保守如㐮汉逺在千里之外陛下可保其无虞乎陛下又岂不念㐮阳荆门乃吴蜀必争之地在今日尤为不轻不知陛下亦尝虑及此否陛下自惟忧戚数下哀痛之诏俾诸将校上下一心共恢大业以臣规之淮泗诸军上至㐮汉但可谨守邉防为浙江藩翰而已故昔人有论诸葛孔明曰弃荆州而尅西蜀吾知其无能为也知剑门之险其守不可出仅可自保犹不足以自治又何足以制中原哉又曰富人必居四通五逹之都使其财布于天下然后収以天下之功今日之事正由此也陛下又岂不念秦汉之都沃壌千里洪河太山直可控扼天下者乎陛下勿谓向者使张浚措置陜西止于如是在今日复将奈何陛下岂不见汉髙帝转战败北未尝少忘闗中故髙帝以是而有天下臣自草莱知天下之势未尝不为陛下深思而逺虑也如陛下即位维扬自可径入闗中指挥天下金人岂以东南为心也当时机㑹既失在今日又不能救前日之弊臣实为陛下惜也且如淮西一事长使刘光世为帅则诸军可以相附今光世实以罪废而陛下优加恩数倍于衆人而琼等尚且如此向使光世遽以疾终复将以谁继之则未必不如今日之叛亡也呜唿陛下在九重之中又岂知诸将帅臣所统军马曾无一言以念及陛下者乎且如泗州之兵事无大小则知有张浚楚州一军则知有韩世忠㐮阳一军则知有岳飞殿前一司则知有杨沂中一旦缓急之际人皆各为其主谁复知有陛下者乎故淮西一军自光世既去之后非特臣为陛下忧自江以南谁不为陛下忧者也今日又何有怪焉盖古之建国诸侯止以千乗独天子以万乗制之虽其间有不庭则又羣起而共灭之呜唿天下之势倒持乆矣臣在草莱尚为之寒心陛下何以惕然为祖宗之计乎以臣观诸路帅臣非不欲尽忠竭节以为陛下如世忠自旦至暮训习军马未尝少衰世忠年已五十勇力之气人皆惮之诸军虽有怨嗟之心人亦不敢言之于世忠也由是观之诸路帅臣使之长安在位则可或其间有一不幸则又何以异于淮西之事乎又况小人之情见利则不能不争见患则不能不避其害常易成陛下可不思患而预防之乎臣窃惟陛下自即位以来所任宰执至于十八九当时除命一下所谓宰执亲戚故旧者不问贤否类皆鼔箧而进其罢也则所谓亲戚故旧者亦皆敛服而退当时羣进之人亦不无贤士大夫也夫何朝廷习以为常虽有愿留而台谏亦所不容也臣见陛下所除宰执必自两制所除两制必自郎曹卿监所除郎曹卿监必自宰执成就今天下虽有贤如吕望谋如子房智如孔明才如马周或隠于选调或隠于布衣茍无亲戚故旧任宰执则终身沦没于蓬荜之中而与草木俱腐矣况使陛下之宰执稍能霁颜以接寒士虽周公吐哺握发亦不过如斯而已其间纵有所举不当亦不害为济济多士云积于朝廷也陛下又岂不念凡所除过宰执某人能为陛下辨天下之形势某人能为陛下立天下之规模某人能为陛下破天下之疑惑某人能为陛下正天下之纪纲当天下无事时所谓宰执不过以东南一时宁静引中兴之説面䛕陛下而已及恩数既足亲戚故旧皆已成就遂尔力乞宫祠以便安养既退之后又复荐某人于朝为身后之计陛下用之不疑所谓被荐之人复归恩矣将欲子子孙孙永以为固又谁肯以祖宗境土为意哉呜唿使上天有灵此曹殄灭乆矣臣所閲陛下除宰执惟张浚庶几吕頥浩次之也如赵鼎虽有大臣之才而无大臣之器至于尚僻学而临事失措视頥浩又其次也惜乎沈与求有忧世许国之心不能尽其才而死耳浚器识甚逺所患者才不足也向使浚才术兼济如囚曲端罢刘光世不致为人讪骂而更相短之也浚之孤力无一介为助者陛下自任以天下之责此亦今日之所难矣至于吕祉淮西之败祉诚罪人然可怜者有是心而才力不逮尔陛下可不念之臣学问疎缪而识不甚明辄欲効区区之诚仰干天聴臣之愚也亦甚矣臣尝闻昔人有言曰项籍有取天下之志而无取天下之虑曹操有取天下之虑而无取天下之量刘备有取天下之量而无取天下之才惟陛下天钖勇智虽金人亦称英武又何遽絶闗中而无一言以及之也今又以淮西之叛人得而易之陛下可不张其声势而预为之计乎臣愿陛下诸路军马应各置都督一员使诸路帅臣副之如淮西一路愿陛下除吕頥浩为都督以张浚副之以杨沂中属焉诏傅松卿为参谋复以史愿为参议何以言之頥浩及浚所谓股肱頥浩临事有㫁松卿详审而愿亦有谋如淮东一路愿陛下除孟庾为都督以韩世忠副之诏刘宁止为叅谋复以韩求为参议何以言之庾与世忠有湖南福建之旧庾既委曲事情宁止与求勇于敢为如㐮阳一路愿陛下除秦桧为都督以岳飞副之诏刘岑为参谋复以蒋粲为参议何以言之桧见任枢密寛而有容岑与粲才术过人喜于立事观于应变亦善与人同如赵鼎刘光世二人也在大臣中位望尤重愿陛下除鼎为川陜都督以光世副之诏折彦质为参賛军政以王燮马扩为参谋议官如樊序孟涓之徒皆先朝达人谙晓陜西利害鼎可置之幕府仍以王徳为都督将带光世现存军马乗以北风泝流而上愿陛下假鼎重权令措置四川赋任便驻札抑招集陜右流离之民鼎与光世威信素行自可传檄五路间遣呉玠军马出没伪境又岂止牵制而已庶亦措置闗中之一端也昔人有言曰虎方捕鹿罴据其穴而取其子虎安得不置鹿而追之也何以言之陜右乃天下之兵本四川乃陜右之利源自古兴王未有不由此而得之也陛下茍或聴臣之言非特荆㐮川陜有以为援且将鼔率一路军马径趋河东然后淮西诸军及㐮汉等路约期并进则伪豫首尾不救一战而天下可复矣呜唿天下大计陛下自有谋臣如云又岂以草莱之言而决之也臣窃见明堂大礼在即陛下当乗此机㑹召诸大臣尽赴行在愿陛下引汉髙故事亲为盟主杀白马而誓之令张浚书名金石而藏诸宗庙拜浚为大都督以辅陛下愿陛下亲御鞍马往来问劳知军民之疾苦四方之丰歉开达聪明以广聴纳庻使伪豫之情不能探伺陛下之神策也如臣所举二三大臣充诸路都督非特陛下左右前后得以鄙之而臣亦任鄙之也呜唿天下之势既已倒持非陛下除以前任等项人情稍通者为之如其他傲上忽下之徒亦未有能济者也臣之区区非特愿陛下置诸路都督以张其声势实欲为陛下广其人材以宣布陛下之威徳又岂仅使诸路军马知有陛下而实恐诸路帅臣有一不幸则所统军马不致临时仓皇而无以制之也陛下又岂知某人一军号曰自在军也平居无事未尝閲习其甚至于白昼杀人而夺其财者惟某人某人两军韩岳人马整肃其失又伤于太严至如近下军兵有请一百食钱米二升半而赡一家四口者日逐渐教或至晚方罢及回本营欲得盃热水以沃肺腑亦不能得夫何自申牌前后打灭火烛不许复爨其情可知及其所请食钱非独欲赡数口一月之内仍欲买皮条买磁末买弓絃至于修理弓箭种种费耗不过此一事食钱而已及晩上教其妻刷甲其子积薪纵縁阴雨得少休自又不免修葺营寨此特步人之劳至于马军又有甚于此者矣臣愿陛下备臣所陈以诏寛之应有军马兵请受低小之人仰诸路帅臣开其姓名量其髙下特与增给无使怨嗟之声闻于道路某人一军尤无避忌虽统制将官亲见无礼惟只隠忍而已比年以来诸路军马尝有全装数队而入伪境者往往诸军互相推避各称本军人马㸃足即无逃亡之人以是将官得以欺蔽统制统制得以欺蔽帅臣帅臣得以欺蔽宰执宰执得以据所申请而欺蔽陛下也至如诸军出入有攻城破敌之説大率如此上下欺蔽陛下亦无如之何臣愿陛下速置诸路都督以通上下之情无使诸军复有淮西之祸也今年淮西亦宜预为之备如张浚一军亦不可数数劳动愿陛下令浚差拨与两军人马于濠庐之间驻札以备缓急仍愿陛下速遣鼎与光世为川陜之行以张其势今陛下若以陜右为不可措画且令淮上诸军为山东之谋此非臣所以敢言于陛下也以臣观之假令刘豫北遁尽如所料不知诸军人马沿大河一带复作何如屯驻又复大河南北皆平衍之地目尽千里非中国步人所长若使金人安处河北以我为客利则战不利则据河为守间遣逰骑以劳我师其间暴露之人不无怨愤当临敌之际百战百胜则可万一少有不利则诸军散漫而无复南渡矣又况河南乃国家之根本虽曰残破尚兹富饶陛下复以何人为留守为济师餽饷之道又安能如保川陜荆㐮而无复受敌之患乎臣敢冒万死以闻陛下臣实恐诸军马有不测之祸向陜右之民荏苒汚俗不得为陛下有矣孔子曰无欲速无见小利欲速则不达见小利则大事不成陛下又岂不念六朝之弊区区于江右者哉臣愿陛下体淮西一事深思而详覧焉臣冒犯云云十一月刘锜来朝刘锜方知庐州来朝行在也诏复幸临安府初降诏幸建康也有以观天心之向人皆喜上之英㫁有恢复中原之志上自建康驻跸不乆㑹有淮西郦琼之变又张浚自盱眙退军建康江上事纷纷是时王仲薿有复官之命王㬇为郡右正言辛次膺弹枢密使秦桧妻党王仲薿王㬇父仲山尝投拜金人仲薿不当复官㬇不当作郡桧力营救次膺乃併劾之曰是将有䝉蔽之渐时桧议遣使金国请和次膺力言国耻未雪义难讲好面陈及上疏者六七㑹亲疾丐侍养乃以直秘阁为荆湖南路提刑于是主和与主战之説不能定人心回惶议者以复幸临安为是遂降诏候来春复幸浙西岳飞退军江州十七日乙巳乌珠执刘麟于武城先是刘豫闻朝廷举师北征遣冯长宁乞兵于金国以郦琼率军降豫势盛乆恐难制欲因出兵而废豫佯以兵不可出为辞豫请之愈坚达兰乃谓长宁曰非不欲出兵实以本国用兵以来往无弗捷自有齐国之后动辄不利恐蹈覆车挫我威武必欲出兵须齐国人马亦聴本国节制所贵号令一而权不分天下可以指麾而定豫与麟父子㒺测其谋欣然从命金人遂令具兵甲器械钱粮总数并令调𤼵辇运陈蔡顺昌宿亳之间计程知东京无兵乃邀麟单骑与元帅㑹于滑州麟从二百骑以是日至武城金骑张翼围之数里悉揜而困之三朝北盟㑹编卷一百八十三朝北盟会编卷一百八十一钦定四库全书三朝北盟㑹编卷一百八十一宋徐梦莘撰炎兴下帙起绍兴七年九月十八日丙午尽其日十八日丙午金人废刘豫金人既执刘麟乃驰赴京城下由梁门外登城以百骑守宣徳门东华左右掖门副元帅乌珠并三路都统阿噜伯竒五郎君三骑直突入东华门问刘齐王何在伪皇城使等错愕失对乌珠以鞭击之径趋垂拱殿入后宫门问刘齐王何在伪宫人掲帘应云在讲武殿閲射讲武殿刘豫毁明堂以明堂建殿也三帅驰往直陛殿豫遽欲退更衣乌珠下马执其手曰不须近有急公事同登门议于是同行至宣徳门傍遽命伪侍从监门就东阙亭少立乌珠乃麾小校以小黄马强豫乗之且曰元帅请到寨中议事豫始觉其谋抚掌大哭上马卫从犹数十人三帅露刃夹之而行过豫伪御马院命舍马出梁门囚于金明池废为蜀王年六十五豫初僣立以阙钱流传及置交子立法七年换至是豫立七年丁未金人率伪文武百官军民僧道耆老等拜诏于宣徳门下诏曰勅行台尚书省政朕丕席洪休光宅诸夏将俾内外悉荷升平顾自浊河之南以为隣壌之界灼见先帝举合大公罪则遄征固不贪其土地从而变置庶共抚其生灵建尔一邦逮今八稔尚勤吾戍安用国为宁负而君毋滋民患已降帝号别应王封罪有所归余皆㒺治将大革于弊政庶一陶于新风勿为夺蹊田之牛其罚则甚不能为诧子之友非弃如何凡尔臣民当体至意所有余事件已委所司逐一下元帅府去处分不尽之事亦就便计议从长施行仍告逐处咸使闻知故兹诏示想宜知悉宣诏毕二帅从素队数十人顶数丈长柄上紫伞立于西朶楼相对西街伪丞相张昻李邺范泰等立东朶楼相对趋前欲拜逹兰敛身令通事传言慰劳不须劳来者三然后昻等次第揖逊谢讫次又依前见乌珠直立或扪耳或扪面旁若无人不为礼礼毕二帅归东以数千骑往来遶大内御街循环不絶仍使小校分行街巷扬言曰不用尔为千军不要尔免行钱不要尔五匣钱为尔敌杀貌事人请尔旧主人来此坐教尔懑快活千军即日皆散已起者人马器甲径归东京元来营分愿归农者纳马逐便金人得豫马四万余匹在京有钱九千八百七十万缗有绢二百七十万疋金二百二十万两银二百万两粮九十万石方州总数又倍之豫内庭嫔御一百七十人妊娠者九人麟婢妾一百二十人父子虽外示俭朴而内为淫泆以献女献妻进婢妹得差遣如髙立之宋揖者纷纷皆是如亷公谨以女奉麟以媳妇伴送麟以二人进豫豫遂以公谨为伪皇子府准备差委监理科库有长葛令侯湜者告其入已贜近万缗湜计穷遂饰姪女进豫冀其倖免勘官马揖观望从轻拟㫁合除名勒停豫曰使功不如使过即命湜为带金牌天使陜西五路传宣抚问回就临汝卒其用心如此在伪位八年四民凡含齿戴发上自耆老下至龆龀至倡优无不日纳官钱以内庭种菜出卖京师池塘计荷叶数目猥屑不可尽言士民凡出语言稍涉时忌者并许人告得其情告者受赏或遭诬执告者免罪由是小人得志父子不敢隠语如负担相遇或相问曰那里去若应云南头去便以乱道言语斩之衣着稍或鲜丽又以宋之顽民尚仍旧态斩之专务以勐济寛不觉失于大错刘观复刘益皆豫之弟猊乃观之子悉务聚敛皆乏逺图唯益屈己下士踈财重义颇得士卒懽心讲武之暇涉猎书史以儒术縁饰吏事金人亦忌之废豫日先为所执先是邢希载毛澄之徒皆以忠言告豫令密通朝廷豫杀之既废迁相州留钱五万命道士修醮谢直言者豫初僣立奔附者衆识者讥之云浓磨一锭两锭墨画出千年万年树悞得百鸟尽飞来踏枝不着空飞去轻薄子撰造诗曲指为笑端不可胜记豫拘于琼林苑常蹙额告达兰云父子尽心竭力无负上国惟元帅哀怜之达兰曰刘蜀王刘蜀王尔犹自不知罪过独不见赵氏少主出京日万姓燃顶炼臂香烟如云雾号泣之声闻十余里今废了尔后京城内无一人为尔烦恼做人犹自不知罪过朝廷还尔奴婢骨肉各与父子钱物一库㬠好豫黙然语塞刘之族人刘珏者金鎗班班直人也豫令知长安到长安日蓬蒿中得二三人珏措置招人措置屯田之类曲尽其法甚得军民之情豫废后金人复以珏为转运使来长安诸处人归之金人惧焉金国遂以诏命召珏到郑州药杀之右从政郎杨克弼作伪豫传曰谨按春秋大法圣人书于经褒贬善恶彰着以昭示后世臣子之观戒若诸侯之善如美齐桓晋文有翊辅周室之力成五覇之功则书爵以尊之卿大夫之忠贤如鲁季子来归有归国之忠齐髙子来盟仲孙省难存恤隣国字而贤之宋孔父正色于朝司城司马死节之义书官以贵之褒而美之以代其赏乐道人之善也楚子爵僣称武王其后县大夫皆僣称公圣人书经善则称子恶则称人而正凌僣也如楚人围宋楚人灭庸贬而罪之以代其罚卫州吁齐无知弑君自立翚弑隠公宋万弑君捷书名以贱之削去官称除去族氏以示诛絶彰暴罪恶于万世今豫虽废得免万死为幸然尚称伪齐若不诛絶何以昭示惩戒当削去僣号贬其官除其姓氏作伪豫传以为乱臣贼子之戒云刘豫字彦㳺景州阜城人也家世为农至豫始应进士举元符中登第累歴县佐郡属政和二年迁殿中侍御史少时尝盗同舍白金盂子紫纱衣至是方发其夙丑豫因上自明上皇赦而不问未几上章言礼制局事上皇批云刘豫河北村叟不识礼制遂黜为两浙察访其谢表云孰云河朔村俗之人来领浙右亷问之事议者谓豫怨望之迹已见于此时抵仪真䘮妻翟氏继丁父忧因家焉建炎二年戊申今上幸维扬枢宻院张昻与豫有河朔职司之旧力请于朝欲与一郡时济南太守张悦迟留未行使豫起复代之除中奉大夫知济南府豫欲换江南一郡而两府厌其频数不许谒见乃痛憾而去至郡惟务酷刑以报私仇而父子隠条犯者皆坐罪建炎三年己酉金人至山东州郡例多战守豫遣子刑曹椽承务郎麟部兵出战虑金人所围又令郡倅张东援之金兵解去遣人啗以利俾令投拜豫与东欲议出城见金帅百姓遮道愿死守不降豫因缒城诣军前通欵是年夏金主命豫节制京东兵马徙东平豫遣使説汴京留守上官悟叛悟焚书以斩之豫又赂悟左右二人乔思恭宋愿说悟悟亦从之时金国天㑹七年建炎四年庚戌济南有鱼人得鳣者豫妄谓神物之应乃祀之夏五月附豫奸人言北京顺豫门下生禾五穗同本以为豫受命之符于是齐鲁之间佥㑹推戴豫亦遣子麟以重寳赂金帅达兰左右求僣主而达兰遂注意立豫诡辞乞立张孝纯金主遂遣使至豫治所问军民士大夫所欲立者时独豫乡人张浃应之曰愿立豫是月戊申金主遣西京留守髙庆裔礼部侍郎知制诰韩昉备礼以玺绂立豫册之曰册命尔为皇帝国号大齐都于大明世修子礼永贡䖍诚付尔疆封并同楚旧豫遂僣立于北京其赦文有曰虽无虞舜之明扬幸免成汤之慙徳其悖逆如此以前宗政寺丞李孝扬权左丞济南道判张柬权吏部侍郎兼左丞子麟太中大夫提领诸路兵马知济南府以延康殿学士前宣奉大夫前太原尹张孝纯依前宣奉大夫封开国公守尚书右丞相弟益为北京留守都水使者王夔为汴京留守升东平府以为东京改南京为归徳府豫生于景州守济南节制东平僣位大名起四部强壮为云从子弟应募者数千人又以境内三代有官为三卫官目曰翊卫勲卫亲衞分三等二年升一等六年即以试弓马合格人出官是年乃建炎四年金帅四太子南下回以李邺李求李俦郑亿年臣豫以俦为监察御史亿年权二部侍郎冬十月甲午遣孝纯等奉寳册册前妻翟氏为皇太后妾钱氏为皇后民间房缗以五釐纳官十一月改阜昌元年李邺留守东平郑亿年吏部侍郎冯长宁自陈州归附请立什一税法除户部侍郎李俦知军州李俅杨谷县令是年依倣金国法乡各为寨五家为保推土豪为寨长双丁籍为出战单丁夜巡双丁上教军州县市民亦然毎月军民县市之民结为五军丁军夜巡双丁上教月两㸃集呈器甲试弓马合格者补効用正军不愿者聴毎调𤼵一人即同保四人家备衣粮器甲衣服就本州送纳交于驻札处兊支钱官无一毫之费惟正军使放用官被请给各有差沧州进士邢希载上书乞隂通朝廷结好夏国密图金国榜于市云大国闻之与生灵为害不细斩之又有百姓失其名醉扣门嫚骂豫云刘豫儞是何人要做官家大宋何负于儞豫又斩之阜昌二年封子麟为梁国公除尚书左丞相张昻权右丞相廉门下侍郎冬十月以弟益守汴京李传知袭庆府东宫官属并父老史平僧录徳真道录王从简等奉表请迁都于汴京僧道赐斋史平补上州文学张东罢右丞范泰权右丞三年夏四月迁都于汴是日暴风扬斾屋瓦振动都人大恐曲赦汴京杖罪以下晓示民间今后更不肆赦不用宦官不度僧尼道士奉祖考于旧太庙尊其祖为徽祖艺文皇帝又曰衍祖睿仁皇帝亲巡郊社从弟益京兆留守麟以境内佥军为十二军在府以参谋机宜干当统领议事差委顺习差使㫖指使上中下三等守阙上中下三等効用取士罗网人才置诸左右文武并杂用不拘限资格伪宣教郎太常博士兼直史馆祝简进大都赋又进国马赋豫批文赋正非治天下之宜尚然自前朝之季上恬下熈人忘监牧国家创业力为生灵除祸乱致康泰以马为急务而犹恐官吏军民多如旧俗未知尽心于牧圉刍稼之道此赋极陈马之为用使读之者知此为至重而不可忽实有补于马政祝简可减二言磨勘以示无言不酬西京奉先指挥李英卖玉注椀豫疑非民间物勘鞫之知得之山林中遂以崇石善为河南淘沙官𤼵掘古今山陵民庶坟墓求请康之难发棺不尽者取棺中水银等物以呉俊为汴京淘沙官发民间埋窖及无主坟墓中物六月大雨遣子麟代谢相国寺中太乙宫张昻右丞相兼门下侍郎郑亿年开封府尹诚忠郎许清臣管主殿前司公事秋九月长星见伪太后死谥曰慈献宋愿上书言利害豫以説上官悟之故特录用之授大总管府差委冬十月李邺权右相范恭守左丞改忠翊郎为昭果郎忠训郎为昭毅郎李俅言什一税法利害迁监察御史四年正月𦵏伪太后于东平赐状元罗秀以下八十四人及第五月户部侍郎冯长宁监察御史许伯通删修什一税法条式三十二件随法申明二十二件诸律刑统疏议阜昌勅令格式与什一法兼行文意相妨者从税法敛九月学士院马定国进君臣名分论其畧曰或曰金师再驾攻围汴都康王帝弟之亲总元帅之任握天下重兵号称勤王自冬徂夏迁延六月移屯济州坐视京师之危畧无进师之意及汴京失守二帝北迁康王谓天下之在己逡巡即皇帝位于睢阳自余观之是耶定国应之曰非也文多不载豫批马定国转一官冬十月李节除右丞金人攻蜀败于王师五年夏诚忠许清臣除殿前太尉拆毁景灵东西得真宗皇帝玉石像碎为二十八段豫问可作材料否清臣云已㫁首矣麟于是取一段示右丞相张昻云此真宗皇帝也己卯之五月开圣尼院三日百姓纵观九月豫下诏南侵至淮泗遇韩世忠㳺兵不得前继闻皇帝亲征四太子宵遁调发尽静始遣人语麟兼行二百四十里抵宿州少安西北大恐麟率伪臣寮上言尝谓中原制江表其为形势与强弱逆顺之理何啻得百二之利也自古王者兴起必以河朔山东之地然后为帝王之真若乃崛起及遁居吴越之地计其强者能自保一隅偶有不振则中原之兵已进而墟其国者举是也故史册所载如呉为晋所灭陈为隋所灭周世宗剪伐淮南诸州至宋之初以次就平是也乞下合属去处晓示奉豫㫖依六年二月改什一法行五等税法夏六月汴京地震秋七月毁明堂得金龙之金四万两大同钱三百万暴风连日屋瓦皆震八月麟出猎陈留有义党数百人欲刼之南奔皆法外处死于汴京以弟复知济南刘观知府阳军冬十月下令民鬻子依商税贯陌収税知袭庆府李俦骂丞相张昻豫批云理合诛戮尚念系昨江南守臣随军归府特以寛贷追五官天监七年春赐状元邵世矩以下六十九人及第改明堂基为讲武殿开安上门为衆安门朱雀门为明昌门景龙门为照逺门秋九月以殿前大尉许清臣为权大总管府以子麟领行台尚书令冯长宁行台户部侍郎行军参谋李邺行台右相讲议军事𤼵乡军三十万号七十四万分两路南寇东路由荆山涡口犯定逺宣徽以姪刘猊统之西路侵庐州麟统之伪诏榜示指斥銮舆尤甚于五年淮泗之役军之始行也知临汝军宋䒴部夫到京子麟以后期斩之纳其女子继豫斩使臣赵倚语人曰已去赵宗矣寻进于濠夀之间东路猊所统遇杨沂中擒戮悉尽西路麟所统闻猊败望风北遁失运车七千两船七百只迨归亡殁散走者大半器甲交钞军须犒设等物不可胜计建炎己未王师获捷未有如是之盛也于是猊废为庶人免复官徙观为东路留守以妻弟翟论为南路留守八年夏四月改保康门为清逺门是月枭鸣于苑又有枭数千鸣于南庭皆作休也之声豫恶之命能捕获一枭者赏五千五月无云而雷起龙于宣徳门扪灭宣德二字豫令修之秋七月闻人南回探报王师欲北征遣宣义郎杨克弼乞师大金克弼他辞改差户部员外韩元美迪功郎㳺何金人不许八月望顺昌府驰报喜旗至京云江南刘相公下全军人马并淮西兵十余万归附己交収器甲接纳了当九月十三日到京以归首郦琼为静难军节度使知拱州刘光时为北京大名府副总管王世忠皇子府前军统制靳赛左军统制余或诸州兵马副钤辖其次皆授诸州准使唤缉捕盗贼刘麟府効用使臣正军请受恣纵㫖皆不及朝廷则例皆悔恨独郦琼以为得策麟见王师必欲北征遣参议冯长宁使金乞併力南侵冬十月壬寅平原镇濠寨官贲百祥见星殒不觉失声惊曰齐帝星坠祸在百日之内同坐执之赴麟麟问可禳乎百祥曰应天以实不以文惟在修徳麟闻之豫以为狂士斩之汴京阁门奏僧道见谢辞令拜豫批依十一月庚子豫以私憾杀汴京富民孟师齐于东门籍其家资豫遣人乞兵大金金示难色豫乞愈坚不得已许之俾令先调发齐兵㑹于淮上纳麟议事濬滑之间麟以百骑从是月丁未至河上悉为金擒之四太子五郎君三路都统以数千骑驰赴梁门登城以守丙午四太子与三路都统以数千骑守宣徳门二帅从东华门入逼豫出见达兰以鞭指骑逼豫于阙亭以羸马駞之而去囚于金明池废为蜀王命百官有司皆仍旧以伪齐尚书省为金国行台尚书省散出文榜买卖不许闗门仍以小校扬言因民所欲皇惑衆聴称齐王虐民命废之放五釐免行钱散乡军敌杀报事人交儞百姓快活儞旧主人少帝官家在此民心于是稍安而百姓亦不敢扰民不在此数宫嫔一百七十人任身死者九人其子麟一百二十人父子皆外示节俭之状而内放淫泆以献妻得官进姊妹得差遣如髙之立宋缉纷纷皆是中间尤甚者如㢘公以女奉麟以子妻伴之麟併取二人葛令有已赃万余缗事发恐不免以女进豫谓使功不如使过升湜为金牌天使陜西五路传宣抚问其淫污有至于此伪位八年凡含齿戴发上至耆老下至龆龀微至倡优无不自纳官钱行偶语之禁喜掊克之酷虐鄙猥不可以一二记其数也有马二万四千匹在京有钱九千八百七十余万贯有绢二百七十万疋有金一百二十万两有银二百万两有粮九十万石方州在外刘观刘益刘豫皆复之堂弟猊为观之子皆事掊敛无他能独益轻财好施礼贤下士与士卒同甘苦颇有逺畧故废豫日金人亦忌之俾经畧郎君以计掩捕其余贷之苦无故观至今恣其任便居住伪后钱氏宣和间为御侍渊圣时出宫聘使臣张保义张为贼冦钱从贼几为贼人所杀卖身与豫为针线婢故旧在宫庭中豫皆取法于钱先是邢希载毛澄以忠言俾豫密通朝廷不纳而害之至废迁相州豫悔留钱五十万醮之十二月甲戌自相州徙上京改封曹王在伪位八年年六十五三朝北盟㑹编卷一百八十一三朝北盟会编卷一百八十二钦定四库全书三朝北盟㑹编卷一百八十二宋徐梦莘撰炎兴下帙起绍兴七年九月十八日丙午尽其日豫在伪位求言榜曰九月二十日三省同奉圣㫖辞避无术竟膺重任䝉逺近官吏士庶耆老辏集称庆顾无以能副衆诚惟极愧惕念时当草昧事极艰难临政之初若涉大水其无津涯更冀官吏军民耆老凡有所见陈奏无隠庶补昧隳共图永济建元阜昌榜曰十一月二十三日奉圣㫖王者受命必建元以正始近古以来仍纪嘉号以与天下更新乃者即位之初有司请尊旧制朕以大国之好逃避未遑而使命逼临促立号以今受命之元用新我齐民之耳目嘉于诸侯共承天休其于十一月二十三日建元为阜昌元年布告天下咸使闻知迁都汴京榜曰十二月十八日奉诏书汴京居四方之上㳺名区奥壌为天下最今所宜都无以易此朕今以迁都改事未当轻议既而冦盗衰息强梗罢归闗辅混同人渐宁谧宅中而据㑹要因旧以建新邦乃其时矣朕志已定朝议佥协将戒严而顺动宜先事以示朝宣布诏音亶孚羣庶已期明年春末迁都于汴凡尔遐迩知朕意焉立钱后文曰门下朕肇造区宇聿崇正化之基乃正宫闱允赖坤仪之助爰昭懿范协建丕图敷告明廷宣扬显册咨尔钱氏性钟婉静徳茂肃恭嫔于节制之初喜尔宜家之美庆传乃祖徳及于民国启呉越之王封地钟斗牛之瑞气名家济美逺踰髙宻之门邦媛流芳益显临安之裔建兹创业繄乃协心増厚人伦思继闗睢之化敬修妇礼欢承长乐之欣宜正徽名式资内治祎衣褕翟逺稽周室之仪椒室兰闺靡效汉家之侈盖遵典礼非狥私恩于戏惟恭俭可以化淳朴之民惟忧勤可以副厉精之意书称妫汭匹虞舜以应图诗咏洽阳配周王而受命勉师令徳永播徽音可立为皇后仍令有司择日备礼册命施行戒守令亲农榜勅曰朕抚有宇内五年于兹贱末而贵本欲使元元之民皆趋南亩丰衣足食水旱有储比屋以厚于今田野尽未辟闾阎之间储蓄尚寡抑亦长民之使吏胥督之未至古者循吏或出入阡陌躬劝耕桑或播或艺悉有程品用是户口蕃滋狱讼衰息今郡守县令所以助朕致理何独不能及兹春首播植之时其各勉尽率土之劳使无遗利农民亦当深念幸脱兵火之厄泰然更生勿事惰㳺竭力畎畆务遂生生之业以养父母以育妻子臻于福夀不亦善乎布告天下咸使闻知称朕力本务农之意毋忽朕命故兹昭示想知悉删修计税法尚书省准内降付下朝请大夫尚书户部郎中兼权侍郎权给事中臣冯长宁等准尚书省札子奉圣㫖删修什一税法今检㸃前后指挥削去繁冗类成条式共三十件并随法申明二十二件窃惟夏后氏五十而贡殷人七十而助周人百亩而彻其实皆什一也龙子谓莫善于助莫不善于贡贡者校数嵗之中以为常乐嵗粒米狼戾多取之而不为虐则寡取之凶年粪其田而不足则必取盈焉以此见三代皆行什一之法又无若助之善者周之衰乱已不能守秦汉而降随时更变其间虽或轻于什一而取税更杂贡赋之类其目亦繁弊亦随生所以仲长统极言其弊今通肥硗之率计穑之入斛取一斗米为甚多一嵗之间有数年之储不拘大法䂓为甚轻及一方有警一面被灾坐视战士之蔬食弥望饿莩之满道如之何为君行政惟唐租庸调法为近古贞观之际行法甚备其后稍纷更之率变其法总无名之赋立为定规名曰两税法陆贽尝言两税新制耗竭编氓日日滋甚是时行之未乆而其弊亦已如此迨宋之季世遂为民之大蠧权要豪右之家交通州县欺侮愚弱恃其髙赀择利兼併售必膏腴减前税法至有入其田宅而不承其税者贫民下户急于贸易俛首聴之间有陈词官吏附势不能推剖至有田宅已尽而税籍犹在者监锢拘囚至于卖妻鬻子死徙而后已官司摊逃户之赋则牵连邑里嵗使代输无有穷己折变之法小折大折名曰实直巧诈欺民十倍掊取舍其所有而责其所无至于检灾之蠲放分数方田髙下之土色不公不实率皆大姓享其利而小民被其害暴君汚吏贪虐相资诛求百出朝行寛大之诏夕下剥削之令元元穷蹙羣起为盗灭亡之由可为龟鑑者鲁哀以年饥二犹不足问于孔子之髙弟有若有若对曰盍彻乎又曰百姓足君孰与不足则见什一仍足百姓之法不可加重也白圭欲二十而取一孟子对以子之道貉道也又曰欲轻之于尧舜之道者大貉小貉则见什一乃尧舜之道不可以轻加也自古在上能行治民之道者无若尧舜夏商周在下能知治民之道者无若孔孟之徒其所行所言皆如此则后世天下国家以安生灵为意者其可忽诸春秋公羊传曰什一者天下之中正什一行而颂声作岂伤其法废而不复故谆言之以示后世欤恭惟陛下受天明命拯民于涂炭之中慈俭勤劳务革贪饕为良化呻吟来讴歌爰自节制诸路深监前弊而欲尽革之乃酌古先帝王圣贤所行所言什一之税多寡升降官不定籍唯据民所供嵗入之实数自供若能实他弊无自生无田不井与助法同贤于夏后之贡逺矣所以张太平之纪纲立圣化之基址行之数年稍得法意者公私兼利独豪右权要不逞之徒病其不能容奸因州县奉行间有乖方或烦苛或灭裂致百姓之疑惑厌苦者乗之肆为浮言力图沮壊按周制田不耕宅不毛民无职事者罚以里布屋粟夫家之征今法请佃官田两料之后无许虚占不耕妨人请佃者今此输税议者乃非之以为太刻按律应输课税及入官之物而回避诈匿不补计所阙准盗论厯代行之未尝增损今法隠税者准盗㫁罪议者乃非之云所隠系己物岂可谓盗诽议借借类此多者煽惑衆聴惟冀幸衆情之不安因之得以揺动成法况自昔有税唯今之税尤合乐输盖国家既无池台苑囿楼观之役又无声色玩好宴逰之侈外无佛寺道院之修崇内无嬖人幸臣之赐予维是禄官吏者所以图民治安养军兵武人置鞍马器械者所以为民平祸乱修城池楼橹唯要缓急保安备河防边鄙者唯恐仓卒害民凡民所输之税一粒一钱一丝一缕更无妄用尽是还以为民民能知此岂忍有隠岂复为异议所惑伏望圣慈特降睿㫖付所司镂版下杜絶浮言戒勅官吏示以行法之意必坚必信庶几斯民感受实恵取进止奉圣㫖依金人废刘豫指挥尚书省帅府议册刘豫建号大齐置国之初恐其不能自保故为随路分驻兵马至八年戴念上国大事大劳逺戍兼齐国有违元议阙乏军须比年以来益渐减损遂致艰窘多有逃亡随路百姓役用各不得息肩与之征讨则兵力不齐为之拊循则民非我有凡事多误终无所成况齐人假我国家之力积有嵗年事悉从心尚不能安民保国论其徳不足以感人言其威不足以服衆实有乖从初康济生灵免其荼毒使天下早致隆平之意反使庶民困苦两国号令相从相度实为过举既知其非岂可不以改置若混同四海之内圣徳广运濬泽滂被霜露所霑孰不归附今臣等议欲定一民心变废齐国至于普天下尽行抚绥是为长便奏讫奉圣㫖齐国建立于今八年道徳不临室家不保有失从初两获安便之意岂可坐视生民之困苦宜依所奏施行委所司速为措置有其余随拟事件仍相商量行下右奉圣㫖在前及商量収到随拟事件开列如后今行下元帅府照騐前项圣㫖併处分事宜不得有令士庶军民别至惊扰早赐安措从长施行须议指挥一废齐国尚书省设置行台尚书省一齐国自来创立重法一切削去并令依律令施行一知得齐国差使繁重今悉从宜酌量施行一应据射粮军人有欲归农及情愿当役使并从自便一据存留人数各俵散随州军依旧支给衣粮内有从合役置窠坐一切仍旧其有年老残疾人等虽是难任军役其无归并仰分附旧来养老处所酌量赈济勿令别致冻饿一废齐以前离背郎主被掳逃走人等若是在本乡并与亲眷团聚之人其郎主更不许识认或有背夫逃走妇人准上施行只据元将引去女儿却行分付与父外有旧北来奴婢并妻不在此限一齐国宫人除刘豫贴行存留外其余并聼自愿出嫁或与亲眷团聚若事无所归投分付宫观养济一内侍人除摘留合用留守宫禁人外并听自愿随处住坐一见任大小职官并随路押人员各不得侵夺名利一自来齐国非理废罪大小职官并与改正叙用或有懐才抱道隠居山谷之人亦仰所在官司以礼聘召量才任用内有才徳絶伦者开坐姓名申复以凭不次陞擢一古今圣贤坟墓祠庙并不得乱有损壊一实在逃亡江南人等不问是何名目若是却来归投并免本罪优加存恤右下齐尚书省可照騐即日尚书省所奉到圣㫖上件施行据刘豫已削去帝号降封蜀王并设置施行讫行台尚书省各有所奉诏书别行降下外照到降封宣㫖昨以建齐国本图靖难奈何不当天心至未获休息与其害于百姓不若负其一身致有今来变废仰指挥到日即速遍牌晓谕随谕官吏军民僧道耆老人等仍于坊巷村寨多行粉壁告示使咸体悉圣恩普救之意及思多嵗不获宁居致望太平各安职业毋或敢有二心因齐国本非自立凡官司所有勾当无非本国公共其大小职官辄勿误省㑹妄生惊疑仍仰自今后更切用心抚循百姓以保禄位各懐忠信仰顺天意用荅宸心当遵守宣㫖厚加抚恤若是执迷不顺听用浮言必当自诒刑戮仍仰至日立便改正废齐阜昌年号为天㑹十五年应州府县镇大小官员并勒依旧勾当所令见今禁勘诸公事并续有词讼及系官钱帛诸物文移并依前来体例如法理纳放停不得其间却有住滞隠瞒对致违碍错失仰准此天㑹十五年十一月日金主废齐后差除一张孝纯银青光禄大夫太子太傅开国公权行台尚书左丞相一契丹萧保夀奴行台右丞相一金人温师中行台左丞一燕人张通古行台右丞一契丹萧陈竒大师户部侍郎一燕人张钧礼部侍郎一燕人王翚左司郎中一燕人左嬴礼部侍郎一契丹耶律孝忠吏部侍郎一契丹萧融刑部侍郎一杜充男杜崇兵部郎中一被掳宗室赵子涤汴京总判一张叔夜男仲熊光禄寺丞一伪齐右丞相张昻知孟州一伪齐右丞相范恭知淄州一伪齐李邺知代州一伪齐户部侍郎冯长宁户部尚书一伪齐吏部礼部侍郎郑亿年吏部尚书一伪齐户部员外郎韩元英许州节度副使一金人完颜唿沙唿汴京留守一燕人萧长夀奴汴京副留守一燕人刘汴京同知留守一契丹韩睿为都城警巡使一伪齐河南监酒李俦汴京同知副留守一伪齐司农寺丞周廷权同知副留守一李成殿前太尉兼知许州一折可求依旧麟府路安抚使一孔彦舟步军都指挥使兼知东平府一张中孚初𤼵豫以节制五路兵马令依旧泾源安抚使一张中彦依旧秦凤路安抚使一赵彬依旧环庆路安抚使一慕容洧依旧路安抚使一闗师古召到京依旧知西京一王彦光知亳州一李世辅蔡州同知一赵荣依旧知宿州一李师雄马军都虞候一王世忠步军都虞候一靳赛相州同知一赵买臣依旧南京副总管一郦琼依旧知拱州一徐文汴京总管府水军都统制一刘光时召到京依旧北京副总管一伪齐殿前太尉许清臣懐州同知一伪齐南路留守翟伦沧州节度使进封曹王册门下严宝册以荐鸿名既俯从于衆欲布恩书以敷霈泽宜大涣于羣生眷予异姓之王夙有同寅之徳聿班明命孚告于朝蜀王刘豫量大而直方名髙而寛厚早居南服以直言强谏闻于时顷在东州以智畧英姿长于衆八年享国一节事君属运㑹之有终议废兴之大义视去位如脱屣以还朝若登仙向之富国以强兵何霸王之足道今也乐天而知命岂得䘮之能移爰因庆赏之行益永褒封之典昨以陶兵之典易其井络之封于戏列土以建侯邦誓已坚于砥砺尽忠以藩帝室心复炳若丹青茂对宠光永绥福履可进封曹王食邑一万户实封一千户仍令有司择日备礼册命主者施行谢封曹王表礼成大册泽霑普天特列进其封阶不遐遗于旧物望阙拜命阖门知恩伏念臣昔仕季朝徂歴要官昧图存固亡之理竭徙薪曲突之忠项氏将亡一范増而不用周家既胜以箕子之来归诚有微能爰许大位辞不获已服将若何承积年残毁有余凡事艰难已极辟寇贼以置朝市披荆榛而剏耕桑应变投隙以倾挫敌锋损己便人以招集散徙忘寝忘食必躬必亲倍广业之惟勤庶大恩之不玷俄加废罢之议愈坚措置之心要先成务于斯邦觊复受知于上国至闻混一之意不待再三之言即随使人往受宣命素所抵备复何迟疑八年辛苦之经营两手懽欣而分付帝号若释重负王爵有感鸿恩自得清闲而北来未尝徘徊而南望乆安僻地忽被改封洎捧读于训词若躬聴于御语温其如玉煖然似春星斗辉辉丽焕然之天道典谟浑浑显大哉之王言为轸爨下之焦桐肯弃沟中之㫁木光生悬罄之室荣张设罗之门兹盖伏遇皇帝陛下徳奉三无仁均九有敬识百辟之享独观万化之原有功而必见知无善而常弗弃遂令窘悴得与褒加臣敢不守靖致虚安时处顺何以効涓埃之报惟不为名器之羞臣无任云云状元罗绣南征议臣闻皇天厌乱所以开圣人也故必不世之英雄膺时拨乱以新寰海以息兆民陛下以积累之资出逢否运应天顺人肇临大宝网罗英俊观其所以开基创业者至矣然殊未能混一区夏定宗庙万世之业臣独为陛下耻也比复览圣诏旁求草泽以南征之议大抵皆碌碌之士辞章泛滥不能尽当世之务无以副明诏臣今为陛下言之臣观髙祖起于匹夫剑㫁白蛇旗标赤帜猎贩缯屠狗之軰率疮痍亡命之夫兵不余数万西攻武闗系秦王降子婴以定闗中暨徙封南郑鋭意东乡复与项籍争锋巨细百战使籍马不停卒斩东城五载而成帝业以臣观其所以兴者不过于髙明果㫁急击勿失所以収成功向使髙祖隠忍迟𤼵将且为败虏矣尚何敢望天下哉况陛下据全齐之地挟勐勇之师豪杰之士云屯雾集刘季君臣相去万万而赵又非勐秦项籍之可比此天亡之秋所以假手于陛下若不因几而取之是乃养虎遗患将使能殖矣今陛下特隠忍而不𤼵者毋乃惑于四议乎臣愿为陛下决之其一曰方以卑辞通旧主告以大金所迫不得已之意隂结勐勇速求剪伐成即为君败不失为忠观其勐弱而获福责三王之举也臣切薄之此虽三尺之童犹不可欺况为人主哉陛下独不见张邦昌之祸乎以彼奉符玺退而复辟犹且为虀粉况又有甚焉者哉至今天下犹有为邦昌惜者独臣以为匹夫宜其杀身且成败在决断与其退惧不若不为陛下果欲从此议以通旧主邦昌之祸及矣非陛下不能患不改尔夫图王不成其败犹霸此可决者一也其二曰彼有强敌难塞之赂加以冗兵坐食之费俟其凶荒兵老财匮然后可击此又不然夫于越檇李之败困于㑹稽及行成于呉金玉子女所以为赂者不可胜计然终以灭呉况宋之所保不下百郡西有三川之饶南有二广之富増铸山之筭倚煑海之利其所以赂大金者不过嵗时聘问讲礼之道而已休兵养士惟思所以报齐若提兵北顾则我齐一败涂地间不容髪夫天与不取必有后殃此可决者二也其三则曰陛下所以王山东者以其间得民心也若佥而从军定失民望以臣观之是不通时变腐儒之説也夫赵奄有神器垂二百年其于生灵至渥也一旦犹且忘之况大齐姑息之恩哉且民心日衣望故主之来所赖大金威惠故无异心使彼和间稍行将不我援则豪杰四起不待赵氏之兵而齐已诛矣且民何恤哉如金国之师所请再四盖亦可虑也今幸许师既无物以劳其来而又不为之佐则谁肯尽心哉使万一无败可也或有不虞则我齐何以为计当因金国之师佥十州之民刼以征行使见其故主凌迟之甚坚心大齐不敢妄发及使赵氏不能退其兵而齐终得取天下此可决者三也其四则曰陛下亲临戎事国事孰委元子以储嗣之重亦不宜轻动臣请论之昔唐髙祖龙飞太原开建国祚皆太宗仗义而动问罪庸主躬亲戎马平定天下陛下纵未能亲临则莫若以元子行太宗故亊躬率其师与民除乱使万世之后尊陛下为齐髙祖而元子为太宗如或不然则陛下一传之后而大臣皆宋之旧臣谁肯竭力以辅少主宜使元子亲王成此戡定之功以结民心以服大臣庶几我齐得以永祚传于无穷此可决者四也四议既决而臣复有六击之便今备陈之且两淮之广膏腴千里实六朝控扼之地所以表䕶浙江而不可失者也而又金陵者古之重地前有长江之险环以太山之固得人以守之则虽穷年皓首而不可拔彼图退保呉越畧无意于此殊不知两淮失金陵危则呉越不可保矣此天之所以遗陛下臣知其无能为也若遣兵先据两淮振威徐泗揺荡江浙乗隙投间金陵纵不能全图而山东为内地陛下可安矣此地利失其守可击者一也且国步多艰必图贤相以辅庶几可救陨越而赵氏自播迁之后鉅公硕徳随民庶磨灭而所与谋事者不过六七辈吕頥浩横议狂直失大臣风兼有私门之僻有政事皆为利所移朱胜非虽老臣然守法具位怯于图大事秦桧量小而谋大翟汝文才有余而量不足赵鼎虽大器然孤身在外进不容于朝至于范宗尹口尚乳臭骤然登庸言不顾行骄自贵起又无足道是数子辈皆阘茸之士非宰相才也况复互为朋党比相讥诋此去而彼入席不暇煖视政府如传舍且以有仓卒之变其君惸惸于上百官从之于下无有任其责者此宰相非其人可击者二也且国家危乱注意在贤将彼用者第皆庸琐刘光世虽持重而偏禆不良韩世忠有京西汜上之役不可以言勇至于张浚尸禄素飱坐与卒伍争利徒能縻费太仓粟是三子者曾无毫发功侥冒主知赴身行伍致立两府之列挟不赏之疑懐藏弓之忌金珠子女玩嗜满前骄奢淫泆以夺其志而又各以权势相尚互诱军士结怨连隙欲其帅先不其囏哉此时将骄而不和可击者三也夫兵者国之爪牙弗戢将自焚彼自败绩之后士卒殆尽不过降乌合之衆招饥悴之夫患生于骄纵治之急则有合纵之谋缓则生日横之气间有边事则各以妻稚为念彷徨自伤觊觎重赏而后行饥鹰已饱皆将飏去此兵縦而不戢可击者四也诗曰大宗维翰又曰宗子维城而太子者亦天下之大本也彼孤在上既无宗室屏翰之助又无储位嗣续之托阉寺窃权势倾朝野其不殆哉设有军事孰与之谋此主孤而内危可击者五也夫用兵之道财用为先彼自兴兵以来藏无信宿之钱仓无间日之粟两浙之间赋敛横出官吏生奸民人怨望懐侥求之心犹且不已稍有𦂳急不亡何待此兵穷而财匮可击者六也且我无或失之疑彼有可击之便是乃万全之师取天下如反掌伏愿陛下㫁自圣衷确然不回从臣议则天下幸甚臣谨上议诏曰勅奉议郎罗绣朕自乗时创业实赖英议当宁求贤孰为贤者皇天助顺钖我忠良克坚北面之心首建南征之议硕谋逺畧灼见的情舆论佥从皆所毗倚赐卿绢一百疋日下乗传赴阙以候登庸朕当亲勒六军式图厥事果获戡定乐与卿共之秋凉卿比安好否遣书指不多及金人节要曰达兰自宿迁北归路由东平刘豫不之出迎更遣人议于达兰曰豫今为帝矣若相见无拜礼豫尝拜达兰达兰怒责之尽却刘豫贽献之物不与之见大憾而去渤海万户大托卜嘉过淮扬知军张涣李成之始话及刘豫托卜嘉抚掌叹曰某渤海之大族共知也金人初招某许某开国辽东后被坚执鋭従军争战积有年矣虽一郡之安闲不可得也豫山东守郡尔势孤援寡出降而已而今当是任以是较之岂不负某哉金人节要曰刘豫委皇子府参谋冯长宁乞兵于金主长宁具言郦琼全军请降自九月十三日到东京具陈过江自效之理令琼为乡导乗势併力乞兵南下金以废豫之议已定虑豫有衆之多阳许有行且遣使驰传至东京以防琼诈降为名立散其衆除金人万户博索为元帅府左都监除龙虎卫大将军河北东路兵马都总管河间府尹渤海万户大托卜嘉为元帅府右都监左都监博索居太原府陈村新城右都监托卜嘉居河间府新城起诸路有力军南下令初下人莫知其废豫也于是下诏遣达兰乌珠托卜嘉提兵以入川为名之长安擒豫弟益豫之立也髙庆裔推之尼堪主之金主乌竒迈従之豫知悉出三人又三人金之最用事者毎嵗厚有馈献蔑视其他帅长故余者无不憾之以谓我等冲冒矢石拓辟土地皆为庆裔辈所卖矣豫虽有此怨谤而未至废逐者以乌竒迈在位尼堪当权庆裔用事耳至是乌竒迈已死庆裔伏诛尼堪继亡则豫之废也必矣豫既废迁居琼林苑阿勒巴寨达兰逼其北行且问豫所欲之豫请居相及乞魏王宅达兰逼之行既近相继𤼵之燕山又𤼵之中京既而𤼵之上京给太子庙以居之昔金人初破上京尽屠其城后又以有罪徙其中彼人视之以为罪地如中国琼崖之类地居燕山东北一千七百里乃五代所载契丹安巴坚西楼是也刘豫知临军汝崖来虎降王伦髙公绘使于金国回王伦自金国回报议和之约且曰金许还梓宫及韦太后又许还河南州军三朝北盟㑹编卷一百八十二三朝北盟会编卷一百八十三钦定四库全书三朝北盟㑹编卷一百八十三宋徐梦莘撰炎兴下帙起绍兴八年正月尽六月八年正月车驾驻跸临安府八日乙未知临安府吕頥浩乃赴行在十四日辛丑伪知蔡州刘永夀杀乌噜贝勒率城中老少来降刘永夀伪知蔡州为淮西安抚使乌噜贝勒为副永夀以小隙劾乌噜之罪金人移乌噜为徳州同知未几忽报乌噜贝勒以金人兵三千徒马来蔡州提辖白安时请永夀来归永夀不从曰若朝廷赐我死当死之惧谋泄即拘永夀勒蔡州兵以待之乌噜贝勒以其衆入城不为备安时乗势尽杀之遂驱城中老少来岳飞遣张宪等往接纳之老少多有复回不来者授安时武功大夫髙州刺史是时亳州宋超亦来降又中原士庶以金人废齐之后多有挈老少来江南兼郦琼叛兵复有囘归者沿淮诸州皆招纳应接之不暇矣二月七日癸亥车驾𤼵建康府车驾在建康府参知政事张守常谓建康自六朝为帝王都江流险濶气象雄伟正宜据㑹要以经理中原依险阻以捍御强敌可为别都以图恢复毎对必为上言之宰相赵鼎欲还临安守与鼎议于都省不合又请对上守曰臣昨日都省已与赵鼎言之矣陛下至建康席未及煖今又巡幸六司六军有勤动之苦民力邦用有烦费之忧愿小安于此以系中原民心上曰卿之言是鼎独毅然不能夺守既而罢去韩世忠岳飞来朝王庶为兵部尚书王庶为兵部侍郎对便殿口陈手画秦蜀形势利害奏上喜之即迁本部尚书三月二日丁亥诏谕诸路宣抚制置使励士卒帅守及监司共济军旅诏曰昔在光武之兴虽定都于洛而车驾往反见于前史者非一用能奋扬英威迅行天讨上继炎汉朕甚慕之朕荷祖宗之休克绍大统夙夜危惧不常厥居比者巡幸建康抚绥淮甸既己申固邉圉将率六军复还临安内修政事缮治甲兵以定基业非厌霜露之苦而图宫室之安也自今而后应诸路宣司制置使等其深戒不虞益利士卒常若敌至以聴令帅守监司其恊心同济军务㒺或不勤以副朕经营之意七月壬辰秦桧为尚书右仆射同中书门下平章事兼枢密使制曰忠为天下之贤圣人所以卫社稷诚者政事之本君子所以治国家故汲黯在朝而邪僻为之寝谋杨绾入相而豪右以之自化维此钧衡之任曽何今古之殊我得其人明告在位具官秦桧秉徳寛裕涉道渊微守经权而知其通临大节而不可夺建兹图旧付以本兵忧国忘家持心无二献可替否守节不阿藴蓍龟先见之明有松柏后凋之操朕念朝夕之诲必资左右之良在宣帝时有若丙吉魏相在明皇时有若宋璟姚崇一则同心辅政而汉氏中兴一则以道纳君而唐室大竞是用擢升右弼进处文昌躐三等之荣阶衍多田之腴赋期尽协恭之美式观相济之能于戏启乃心沃朕心予欲闻于入告有其善赏厥善汝无怠于旁招往践攸司钦承休命王庶枢密副使先是刘光世罢军政郦琼皆叛张檀叶时贻还金陵朝廷姑息诸大将不有所兴革以王庶素有威望故除为枢宻副使四月十四日己巳诏遣王庶按行营垒察州县弛慢失职者上委王庶视师江淮调诸路兵预为防秋之计庶临𤼵行朝请犒军于殿司都教塲从之于是便服坐坛上自大将三卫而下虽身任使相悉以戎服步由辕门庭趋受命拜赐而出军容严整莫敢仰视闻者耸然盖自多事而来未尝行此礼也翌日遂行驻节淮上乃移张浚前部张宗颜将七千人军淮西复请于朝授以节钺就除淮西安抚使知庐州命巨师古将三千人屯太平州分淮东军一军屯天长一军屯泗上缓急互相声援刘锜军还驻镇江专𨽻宻院以固根本岳飞闻庶视师淮上与庶书曰今嵗若不举兵当纳节请闲称其壮节张焘兵部侍郎张焘召赴行在有㫖令合门不隔班先次引见上慰劳乆之曰卿去止縁张幌焘曰臣顷者备员后茍有所见事无大小不敢不尽愚衷如内侍王监乃陛下亲近委信之人其擅置御庄事尚论列不敢有隠岂有宰相亲兄自赐身者公论不与之臣若不言岂不负陛下亦不负张浚上曰卿于交逰且尽忠若此事主可称尽心因问朕圗治一纪于兹而収效蔑然其弊安在焘言自昔有为之君未有不先定其规模而能致效者臣绍兴初始䝉召对首以治道先定其规模为言于今七年以所为规模者臣未见其一定之説臣窃观方今朝廷施设之方朝令而夕改者有矣夕行而朝辍者有矣今日以为是明日以为非者有矣其事大体重不可轻举者莫如六蜚之顺动往者前临大江继又退守矣曽未几年而或进或退岂不为敌人所窥乎此无他规模不定故也陛下之所朝夕相与论㫁国事者二三大臣而已而一纪之间命相之制凡十有四下执政逓迁者亦无虑二十余人非规模不定任之不一责之不专致此纷纷乎日月逝矣大计不容复失愿陛下以先定规模为急规模既定未有功效不着上叹息谓此诚方今之急务朕非不欲立定规模縁宰辅数易未有定论耳遂擢焘兵部侍郎金人杀知同州李世辅家属李世辅知同州与知华州王世忠谋来归朝为其下告变于哲尔格贝勒世忠被杀金人西路元帅萨里罕来同州欲谋杀世辅而世辅伏兵州廨执萨里罕率兵南走萨里罕曰君往江南江南方与大金议和大金以河南之地许还江南江南喜于得地讲和必送我归本国汝则被害矣世辅曰何以为信萨里罕乃解其衣于近体褚衣中取出一文字世辅信之遂放萨里罕命去世辅出奔为金人所追且行且战其下皆尽世辅奔于夏国金人遂杀世辅一家亲属五月刘子羽漳州安置御史中丞常同言刘子羽陜西败事之罪而责之四日监察御史张戒论和议难成是时有报金人来议和戊子监察御史张戒上殿进呈第二札子大畧言自靖康以来主议之臣皆有膏肓不可治病主战则讳言和主和则讳言战至于守备则不复讲专持一家之説大有误国家者守备一日不可弛也政使和议成犹不可况未成乎上曰不如此国家焉得有靖康之祸戒字定复解州人六月王庶还朝有报金人遣乌凌阿思谋来时枢宻使王庶视师在淮甸有㫖促还朝庶以谓议和非策乃上章言先帝北征而不复天地鬼神为之愤怒陛下与敌有不共戴天之仇忍复见其使乎其将何以为心其将何以为容其将何以为説且彼之议和割地不过画河増币二者而已若曰画河为界则我之故有安用和为若曰画河则东西数千里荆榛无人之地倘我欲宿兵守之财赋无所从出彼必厚索嵗币以重困我矣不若拘其使而怒之章凡五上皆极论其和不便其第五札子曰臣准省札令疾速依累降圣㫖复行在奏事臣縁在庐州伏暑困脏腑乗骑未得见沿流兼程前去臣昨以金使入境屡贡狂瞽上䝉圣聴特恩寛贷未赐诛责使人经过州郡傲慢自尊畧无平日礼数接伴使欲一见而不可得官司供帐至有打造金醆轻侮肆志畧无忌惮臣所上封章初言陛下方在亮阴不可遽见使人且以挫其锋稜兼于国体为得次言金人讲和非其本心奸谋诡计用之有素次言地界嵗币事闗利害未易轻议仰惟睿明必能察其当否区区妄庸何所逃罪然臣秉资蠢愚心懐愤懑不能自已辄敢有论列章陛下恕再三之渎臣闻自古谋人之国者必有一定之论越人取呉在骄其志秦之取六国在散其从其间虽或出或入而一定之论未曽易也金人国富兵强所以谋人之国者曰和而已观其既以是谋中国方突骑陵京阙初以和议为辞暨以兵围城又以和议为辞二圣播迁中原板荡十余年间中原之俗蹂践几徧其力战之心方靡厌而和议未之或废也今王伦迎奉梓宫尔而受金人和议以归且与其使俱来此可为信乎刘豫虽云僣窃正名号者七八年一旦逐去金人虑中原百姓或有反侧陜西叛将或生顾望吾一出师必有应者此设为讲和之説仍遣使马所以欵我者昭昭无疑臣䝉陛下亲擢备位夲兵国之大事不敢隠黙故重为陛下陈其三策莫如拘其使而怒之彼必加兵我则应之所为善战者致人而不致于人是也金人强大自居一日或拘其使出于意外气先夺矣负败可立而待其次愿陛下念不共戴天之仇坚谢使人勿与相见一切使指令对大臣商议然后徐观所向随事酬应最其次姑示怯弱待以厚礼俟其出界精兵蹑之所以掩其不备破之必矣凡此三策臣昼夜经度类不出此倘陛下採其荒唐用济机变则臣于兹事或可陪在庭之末议或以臣言为濶诞不切于事则臣之知虑穷于是矣不敢复有论説也臣顷与边臣大将议论皆云失今日机㑹他日劳师费财决无补于事功至有云今年不用兵乞纳印致仕者观此则人情思奋皆愿为陛下一战欲陛下英㫁而行之至不敢爱死以报万一不省至是还朝金人遣乌凌阿思谋少卿来聘乌凌阿思谋来聘议和也乌凌阿思谋即苏玛拉也宣和中尝为议使到京师者是也王庶自淮上还朝思谋到馆庶再上章力执前议有曰陛下当两宫北狩之后龙飞睢阳匹马渡江扁舟航海以至苗刘之变艰难万状终无所伤天之相陛下厚矣至今虽未能克复故疆銮舆顺动而大将列营云屯百度修举较之前日所谓小康何苦不念父母之仇不思宗庙之耻不痛宫眷之辱不恤百姓之冤逆天违人以事强敌乎不省思谋不出国书不赴都堂欲宰相就馆议事宰相赵鼎不允思谋迫以归期乃赴都堂鼎步骤徐进雍容礼文思谋一见服其有宰相体鼎问所议者何事思谋曰有好公事商议鼎曰道君皇帝讳日尚不得有甚好公事鼎问其来思谋曰王伦恳之故来问割地思谋曰地不可求而得聴大金还与汝鼎以为非好语是日宰执同知见思谋而枢宻副使王庶不以目视之闻思谋之语有愤懑不平之气鼎与思谋议定出国书引见之仪思谋气稍夺及引见甚倨上问朝廷数遣使议和不从今忽来和何也思谋曰大金皇帝仁慈不欲用兵恐生灵涂炭上曰俟朝廷议之思谋请上自决上令退馆以俟乃召宰相问之鼎坚执不可秦桧顺上㫖谓和为便鼎以二相议不同乞罢宰相不许思谋初入境即问马扩所在时马知鼎州上令急召之至行在俾马入馆见思谋因叙海上相见之好且屈指举诸金帅小字询其安否思谋皆举其封谥之号以答之因踧踖不安时复欲以马奉使思谋惧其小已也乃谬为言曰马某旧往来奉使国中甚敬之今若再遣恐必见留遂信不遣王庻论不可讲和王庶在都堂与宰执同见金使乌凌阿思谋等谓思谋之言不逊顺必有诡诈不可信且朝廷待之过矣乃具札子奏云臣前日在都堂与赵鼎等同见金使乌凌阿思谋石少卿除臣已有章疏论列金不可与和及再询访得乌凌阿思谋在宣政间尝来东京金人任以腹心二圣北狩尽出此人今日天其或者遣使送死虽虀醢之不足以快陛下无穷之冤今陛下反加礼意大臣温颜承顺臣于是日心酸气噎如醉如痴臣未尝交一谈亦未尝少觇其面君辱臣死臣之不死岂有所顾惜也臣又窃聴其语诡秘谲诈无一可信问其来则曰王伦恳之问其事则曰地不可求且金人不遣使已数年矣王伦何者能邀其来乎且地不可求聴大金还与汝金人不出自己之意思谋敢擅出此语乎臣晓夜寻绎此语彼必以用兵之乆人马消耗又老师宿将死亡畧尽又其性不测互有观望故设此策以休我兵候稍平定必寻干戈今若徇目前以从其请后来祸患有不可以胜言者矣设若金人未有动作损陛下威武离散天下人心蠧耗财赋怠惰兵将嵗月易失凶丰不常所壊者国家之事力所忧者陛下之宗社臣下无所不可今走道涂号奉使者朝在涂泥暮升侍従居庙堂作经纶者窃㺯威柄专任私昵岂止可为流涕恸哭而已哉臣以忠所激肆口所言冒凟天威乞赐诛责臣不胜愿幸不省三朝北盟㑹编卷一百八十三三朝北盟会编卷一百八十四钦定四库全书三朝北盟㑹编卷一百八十四宋徐梦莘撰炎兴下帙起绍兴八年六月十七日辛未尽十月十七日辛未殿中侍御史张戒奏论和议不可成金国遣乌凌阿思谋石少卿来议和且有还中原故地还梓宫及归渊圣之説殿中侍御史张戒以谓故地梓宫及渊圣必无可归之理或恐太后可以还耳乃具奏曰臣昨五月四日䝉赐对尝力陈和议恐难成之状似䝉圣恩慨然开纳且曰卿言善和议成否当置而勿论但严设备目今王伦既回金使随至两国之交议谋曲折小臣不敢与然其畧可耳剽而闻臆度而知也臣备员御史国有大利害义当尽言况已䝉开纳敢不毕其説臣窃惟今日之议理有可必者尽大河为界复中原还梓宫归渊圣此必不可得者也各务休兵音问往复或归吾太后此或可得者也两国之议和犹两家之议㛰姻也家声不敌虽有良媒必不能谐婚姻之好国势不敌虽有金使决不能解侵伐之难敌强我弱国势殊絶事之可否岂在一使人之口易者可得而难者必不可得理则然耳其或反是狂痴矣敌国以我为狂且痴则焉得不侵扰乎臣恐其以此卜我也我若惧以増徳则彼必以为智而不敢伐昔智伯欲袭卫遗之乗马先以之璧卫君大悦诸大夫皆喜而南文子独有忧色卫君问之南文子曰无力之礼无功之赏祸之先也我未有往而彼有以来是以忧也于是卫君修梁津捍邉城智伯不敢伐我今未有以胜敌而敌初非惮我敌一废刘豫而自有中原乃遣王伦回扬言讲和且有复中原还梓宫归渊圣之意此政所谓无力之礼无功之赏祸之先也南文子所忧以为喜可谓智乎石勒欲擒王浚而奉牌牒刘琨郭威欲簒汉室而逃主湘阴恐敌或乗之也臣揣敌情若非袭我则必恐我或乗其后耳是皆欵我之意而奈何信之中原之复不复梓宫之还不还渊圣之归不归一言可决往事已可知敌国再使人诞慢于我臣恐不足以讲和而适足以致敌复中原还梓宫归渊圣臣子之心孰不愿然以兵取之则可以货取之则不可非唯不可亦必不得即或得之不过如童贯卖燕云之地金人暂去复来财地卒两失之耳自古岂有兵不能胜而财可以却敌复国者或兵强而后战可胜战胜而后中原可复梓宫可还渊圣可归茍力或未能则勤修厥政严设边备可也不知务此而聴其枝词㳺説侥倖万一乎中原无故自复梓宫无故自还渊圣无故自归不劳力而坐享成功臣窃以为过矣事之必不可者臣既力言之其或可者臣亦妄为陛下谋之辄罄愚直画如后乃画十二条尽切事机贴黄云臣谓渊圣不可归而太后或可归自古伐人之国得其家而归之者易得其君而归之者难君之去来系于胜负而家则无与于事理势固然金人贪婪唯利是视太后有可归之理昔太祖常痛恨闻中原陆沉之祸自登极专务节俭乗舆服用一节简素别贮供御羡余之物谓左右曰俟及三百万缗当移书契丹赎晋陷敌百姓况陛下为太皇后虽缩衣节食可也然亦须国势稍振兵力稍强乃可望耳齐弱周强而宇文䕶之母遂归况陛下尚有大半天下欲报之徳昊天㒺极可不勉哉御史中丞范同户部侍郎向子諲中书舍人潘良贵并罢遗史曰先是秦桧向子諲范同请与金人讲和魏矼常同虑其诈和请善备之潘良贵主战上命侍从官共议子諲执讲和良贵大叱之及同奏事子諲与良贵交争于殿上上知同为子諲嬖客必附子諲也因固问同乃以请和为非而以良贵为是大忤上㫖由是同及子諲良贵皆罢以为同知湖州同字子正陈州人父安民为侍御史事哲宗常言蔡京之罪被贬书名元祐奸党世多其忠同以政和八年登进士第累官知栁州绍兴三年宰相吕頥浩荐其正直擢侍御史为御史中丞刘锜移军镇江府刘锜自庐州召还以主管马军司公事移军屯于镇江府王庶请之也三十日甲申张戒奏议务先战守朝廷议遣王伦奉使迎请梓宫殿中侍御史张戒以谓议和务先战守乃奏论和状其大畧云臣为朝廷计外则姑示讲和之名内则不忘决战之志名则不忘决战之志而实则严兵据守此诚至论而臣之所以前后进言于陛下者也自古能守而能和者有矣未有不能战不能守而能和也又曰使真宗无达兰之捷仁宗非庆厯之盛虽有百曹利用百富弼岂能和哉又曰茍不能战又不能守区区信誓岂足恃也上甚纳之七月王伦加端明殿学士使于金国以请梓宫金人遣乌凌阿思谋来故复遣王伦也八月八日辛酉诏申饬边备诏曰日者复遣使人报聘上国申问讳日祈还梓宫倘应疆场之人未谕朝廷之意遂弛边备以疑衆心忽于逺图安于无事所以遏奔冲为守备者或至濶畧练甲兵训士卒者因废勤求保御乏善后之谋临敌无决胜之策方秋多警实轸于衷尔其严饬属兵明告部曲必谨必戒无忘捍御之方愈逺愈坚更念长乆之计以求无穷之固以成不拔之基凡尔有官咸体朕意巨师古军和州马为沿海制置使军于镇江府九月韩世忠张俊岳飞来朝参知政事刘大忠罢为资政大夫知处州先是金人遣使来讲和好也刘大中附合赵鼎之议以为不可秦桧怒令萧振言其罪罢其参知政事以资政知处州十月刘锜来朝赵鼎罢为检校少傅奉国军节度知绍兴府兼浙江安抚使金人有许和之议上与宰相议之赵鼎坚执不可讲和之説秦桧意欲讲和一日朝殿宰执奏事退桧独留身奏讲和説且曰臣以为讲和便上曰然桧曰讲和之议臣僚之説皆不同各持两端畏首畏尾此不足以㫁大亊若陛下决欲讲和乞陛下英㫁独与臣议其事不许羣臣干与则其事乃可成不然无益也上曰朕独与卿桧曰臣亦恐未便欲望陛下更精加思虑三日然后别具奏禀上曰然又三日桧复留身奏事如初知上意欲和甚坚犹以为未也乃曰臣恐别有未便欲望陛下更思虑三日容臣别奏上曰然又三日桧复留身奏事如初知坚确不移方出文字乞决和议不许羣臣干与上欣纳鼎之议不协遂罢宰相出知绍兴府首途之日桧乞奏备礼饯鼎之行乃就津亭排别筵率执政俟于津亭鼎相揖罢即登舟桧曰已得㫖饯送相公何不少留鼎曰议论已不协何留之有遂登舟叱篙师离岸桧亦叱从人収筵㑹而归且顾鼎言曰桧是好意舟已开矣自是桧有憾鼎之意三朝北盟㑹编卷一百八十四三朝北盟会编卷一百八十五钦定四库全书三朝北盟㑹编卷一百八十五宋徐梦莘撰炎兴下帙起绍兴八年十一月二日甲申尽二十日壬寅十一月二日甲申张戒奏论金人遣使诏谕江南事金人遣张通古为江南诏谕使萧哲为明威将军以副之朝廷遣起居舍人范同为接伴使且入境甲申张戒以台官本职上殿因进札子云臣昨疏十二事陛下虽嘉纳朝廷未尝施行示弱招侮理在必然王伦遽回邀金使有江南诏谕使及明威将军之号不云国而直云江南是以我太祖待李氏晚年之礼也曾不得为孙权乎一则明威此二者何意敌云诏谕臣不知所谕者何事敌若果欲和则当以议和之名来而何诏谕之有臣观金使今日之事与前日大异礼必不屈事必不从臣为朝廷计上策莫如峻辞拒之其次且勿遽渡江先问其官名何意诏谕何事礼节事目议定得其实而后进退之尚可又曰臣自乙夘嵗论战必败去秋凡三年而后騐臣今又谓和无成岂唯无成终必致侮亦愿陛下讣之是日午漏戒再具奏曰臣昨十七日面奏臣观今日朝廷措置太后虽有可归之机未必有得归之理䝉圣问何故臣奏乞候王伦回日为陛下谋之又云主战主和政如医者喜用大寒大热药夫寒热岂可专用一物用药贵对病议论贵中理臣谓今日和战二议虽不可尽废要不可专主独有严兵谨守此议可专主耳三日乙酉张戒奏论和议利害乙酉张戒再奏大臣谋国只当自勉不可侥倖偷安果得偷安犹可但恐屈辱已甚而偷安亦不得耳讲和而是则可以息兵非则适以招敌也礼部侍郎曾开奏论不当讲和有报金人遣张通古持诏而来礼部侍郎曽开以谓不当忘仇讐而讲和好乃具札奏曰臣闻越王勾践因夫椒之败栖于㑹稽切齿忿惋不忘报复虽卑辞厚礼臣妾于呉奉币贷粟外示衰弱然劳身焦思坐卧仰胆折节下士阴为兵备者二十有二年乗吴之隙一举而灭之㑹诸侯而致贡于周横行江淮号称霸主此无他坚大志而谋先定故也楚地方千里带甲百万战胜攻取尝雄于诸侯而惑于张仪之言贪归商于之地东絶强齐之好西受暴秦之欺懐王入闗而不归顷王逃归而不耻甘心侵侮日益颠错土地蹙削国祚衰微终至併吞取笑后世此无他贪近利而忘逺图故也今金人之于国有秦人欺我之意而我之待彼也无越人报呉之心信其诡谋侥倖讲和稽之前古为可忧攷之今事为难信而朝廷不思有以伐其谋方且忘大辱甘臣妾贬称号损金帛以难得之时为无益之事可不为恸哭流涕哉书曰不作无益害有益又曰朕志先定询谋佥同鬼神其依龟筮协从今欲巩固宗社保守疆圉安辑黎元经画国事若陛下不先定志不去无益其何以成功乎夫敌人之言不可信也自用兵以来信使方至兵辄随之皆已然甚明之騐不待攷诸古而可知况今金人之在京师者方见建镇南之号増屯戍之守置战舰备糗粮简双丁无非为入攻之计而我乃日夕冀望和议之成岂不惑耶恭惟陛下仁孝诚至哀慕深切则迎奉梓宫之使不得不遣今既再往矣梓宫之来杳然无期而託以议和虚费时月使彼可决何必纷纷为他説乎窃闻金使方责我以招降之事是求瑕衅隙岂非自取哉伏望陛下以越为心以楚为戒无忘大耻无惑和议坚心定志一于自治使政事修于内兵将强于外则虽不求而自和矣贴黄云臣窃见金使之来所系甚大内外臣僚章疏札子论及此事者愿陛下悉以降付三省枢宻院使辅国大臣集侍从官预加熟议使应酧之间不至失误庶无后悔十九日辛丑令侍从台諌详思讲和利害条奏金国使张通古萧哲入境上欲屈己就和已与秦桧议定更令侍从台谏详思条奏乃降㫖曰有大金遣使至境朕以梓宫未还母后在逺陵寝宫阙乆稽汛扫兄弟宗族未得㑹聚南北军民十余年间不得休息欲屈己就和在廷侍从台谏之臣其详思所宜条奏来上限一日进入礼部侍郎曽开奏不当讲和右臣伏奉今月二十日诏㫖臣䝉器使叨冒侍从待罪礼司欲进一言特建一论则臣有僣越之罪今臣幸䝉诏训条具利便以闻臣不避斧钺之诛醢葅之罪极言切论之且金人之论议必不出此策欲穷我国欲慢我势欲弱我兵讲和而用事释怨以兴师臣恐此羁縻之道当思雪愤之耻臣伏见陛下三遣王伦迎梓宫费耗巨亿终无梓宫之还臣子莫不听信金国岂有讲和之意是故嵗中两遣使者来临欲议割地之礼今朝廷信此之言伦故倾心待之今陛下降睿㫖条具来云欲使陛下委质于彼者且魏祖欲并孙呉诸将欲迎之鲁肃建策于孙权曰肃可迎操将军未可且肃迎之操当以肃还乡党品其名位不失作下曹执事将军迎之将安归乎且一孙权尚思一战终峙呉国况陛下承艺祖拨乱戡定之区列圣秉成守文之业岂不揆此耻也今敌建议増嵗币之语又是奸诈也是故敌嵗中多来此观我衅而不操我策岂不竭我力而慢我兵哉臣未喻其言也且嵗币乃邦赋之余则可以供之昔章圣不欲竭我力而付之敌富弼乃议榷场之货年有五十万所収乃其地所入章圣故出圣㫁今遽得之故疆费用几何陛下竭民之膏血而缉理之京师乃诸夏之本也陛下岂不欲都以正人君之号立宗社而清宫室修园寝而迎渊圣萧条之余供此不赀之费几年而得安何年而得臻定国用稍有不前则刘豫是其规模也臣愿陛下睿㫁挫其来使岂不幸哉臣为陛下策之今我兵革利坚有愤威之勇效死之力尝胆思奋是故敌有和之议陛下戒谕诸军将増修武备牢固邉陲扬征讨之令岂不人人愿死于敌场既我増修武事以观其衅乗机进兵则都邑非敌敢有也即使和议可成陛下不去尊称但据古礼以待之则亦不可废兵而专俟命于彼也皇天临照此心事无不济矣若屈志于敌臣愿刎颈以谢衆议愿陛下察之臣具此数言未尽愚心续当面谢进呈以闻谨奏礼部侍郎曽开罢为宝文阁待制宫祠曽开奏论不当讲和与彼国共事不报开见秦桧具言不可通和之状桧不答开引石晋奉契丹之祸以証折之桧怒曰侍郎知故事桧独不知耶开以言不从乞即罢去遂除宝文阁待制宫祠尹焞除礼部侍郎兼侍讲制曰得遗贤而万邦宁举逸民而天下服自季次原宪与㳺侠以争先而蒋诩薛方亦称述之未广流风既逺此道寖衰我得其人跻诸近列具官尹焞口泉百氏腹笥九经先王遗言闻诸师训君子所养得自躬行盖动静之有度申公已老屡辞加璧之招裴秀居申时赴追锋之召奏篇迭上圣道益明顾兹槖钥之中谋我佚贤之地擢居宗伯仍侍金华往其钦哉服我休命尹炖以太常少卿兼崇政殿説书炖方以疾告在都中礼部侍郎曽开以待制宫祠罢去遂除焞为礼部侍郎除张绚为太常少卿焞即以太常少卿职事交代与绚力辞免乃以待制提举万夀观二十日壬寅兵部侍郎兼权吏部尙书张焘条奏屈己就和利害兵部侍郎张焘奏准都省送到札子一道云云臣窃惟金使之来欲议和好将归我梓宫归我渊圣归我母后归我宗族归我土地人民其意甚善其言甚甘以为信然窃攷其説盖以谓彼非畏我甲兵之盛也惮我土地形势之强也而遽有此议其敌人之心未易测也论者谓中原之地彼自知决不能有也故有此议又谓彼因废豫人心遂疑惧我乗间恢复土地故有此议又谓契丹林牙渐有兴复之势彼既与我为深仇非施大恩于我无以结无穷之援也故有此议又谓彼国土厌兵为日乆矣始务休息故有此议又谓金主已死新主之立惧不敢当推避再四与国人约必尽归我父母宗族国人许之然后敢立故有此议凡是数者言皆有理敌计果出于此可谓善自为谋矣此陛下所必信无疑欲屈己而聴之也然兹事体至大振古所无岂敌能为实闗天意臣请一为陛下推原之传曰天将兴之谁能废之又曰天之所壊不可支也然则自古有天下国家者其治乱兴废曷尝不本于天我祖宗受命光有天下奕世载徳百数十年不幸至宣和间天下之乱极矣天用降祸于我国家以致靖康之变二帝播迁九族转徙宗庙隳废陵寝丘墟土地陷没天下板荡是岂人力能为哉上天假手于敌而已矣今敌一旦尽欲以归于我亦岂人力之所能为哉髙髙在上必有监此者矣由是言之今日之议使天未悔祸则未见其可使天既悔祸则无所不可岂彼国所能轻哉臣请考人事以騐天意陛下龙飞济州天所命也敌骑屡薄行阙卒以无虑天所保也嵗在甲寅一战而败金师天所赞也是盖陛下躬履艰难侧身修行布徳立政上当天意而天祐之所致也臣以是知上天悔祸盖有日矣中兴之期亦不逺矣伏愿陛下姑少忍之益务自修益务自治益务自强以享天心以聴天命以俟天时时之既至吉无不利则何战不胜何攻不克何为不成何功不立梓宫何患乎不还渊圣何患乎不返母后何患乎不复宗庙陵寝何患乎不能缮修南北之民何患乎不能混一今此宣议姑惟聴之而无必信之可也彼使既已及境势固难拒使其果有愿和之意如前所陈如我所欲是必天诱其衷使之悔祸必不复强我以难行之礼而在我者之事则亦无患乎不成若其初无此心二三之説责我必不可行之礼而要我必不可从之事其包藏何所不有安知非上天坚我复仇之志便当命将起而应之此臣区区之过见也其他利害羣臣数能言之臣不复陈愿陛下㫁自渊衷毋取必于敌而取必于天也若乃畧国家之大耻置宗社之深仇躬率臣民屈膝于彼北面而臣事之以是而觊和议之必成非臣所敢知也上览奏曰朕非不知此第兴兵以来殆将一纪无辜之民肝脑涂地朕兼爱南北实所不忍故不惮屈身以成和卿第思之焘退遂有再上章之意吏部侍郎魏矼条奏屈己就和利害吏部侍郎魏矼奏臣准枢宻院札子圣㫖以大金遣使至境意欲屈己就和令侍从一详议思所宜条奏来上臣捧读再四不觉涕泗之横臆也仰惟陛下悼梓宫之未还念母后之在逺伤陵寝宫阙之乆稽汛扫思兄弟宗族之未得㑹聚痛南北兵民之未得休息意欲屈已就和诚有不得已者然臣闻天下大戒二事亲惟孝事君惟忠所宜奉以周旋不可失坠者也陛下为亲而屈孝诚至矣羣臣事陛下其得不尽忠乎臣素不熟敌情不知使人所需者何礼陛下所谓屈己者何事闻诸道路之言谓金人顷立伪齐使之屈膝令受北面之礼靡所不至嵗时之贡靡所不取金需于我谓必尽然以事料之其间必有不可从者如屈膝受令则大不可从者也贼豫本匹夫尔为金人所立恩莫大焉北面拜舞礼亦宜之陛下承一祖七宗基业海内爱戴一纪于兹天命有归何借于金国乎传闻奉使之归谓金人悉从我所欲不复有所需其诚然耶必无难行之礼以重困我陛下何用过为卑辱以取轻侮乎如或故为不可从之事先有所要则其诡诈之情固可见矣倘或轻易从之屈膝受令他时反为所制号令废置将出其手一有不从便生兵隙予夺在彼非计之得也虽使还我空地如之何而可保虽欲寝兵如之何而可寝虽欲息民如之何而可息是又衷甲刼盟之智前史载之详矣庸得不虑乎且礼经复仇之义臣未暇论也姑以人主之孝论之孔子称明王之孝治则曰天下和平灾害不生祸乱不作故以一人有庆兆民赖之为天子之孝方今宗庙社稷惟陛下是依天下生灵惟陛下是赖陛下既欲为亲少屈更欲审思宗社安危之机与夫天下治乱之所系攷之古谊酌之羣情择其情可乆行者行之其不可从者以国人之意拒之庶几军民之心不至懐愤且无噬脐之悔也宗社安而国家可保此非天子之孝乎绍兴三年金使遽至朝廷数遣官报聘明年使人方且交驰而金兵侵淮甸矣天启陛下之心六师鳞次江上力为战守之具其冬魏良臣等以使事回金人约再遣使大为诽谤之语陛下悟其用计使不复遣敌遂引去臣是时以居言路屡陈自治之䇿前后数千言不过内修政事外备强隣章疏具在可考而知今陛下因金使之来博询在廷愚初不知和议曲折顾将何辞以对抑闻孟子云左右皆曰不可勿聴国人皆曰不可然后察之见不可焉然后去之如此然后可以为民父母所谓国人者不过万民与三军耳缙绅与民一体将与三军一体今陛下询于搢绅民情大可见矣惟三军之心未知所向和战国之大事岂可不访之兵将乎欲望圣慈速召大将各帯所部近上统制官数人同来以屈己之事广加访问以塞他日意外之忧彼或以为不可亦能鼓作其气益坚守御之备也帝尧稽于衆舍己从人以成帝业苻坚不从举国之言终致淝水之败利害较然明甚固知陛下孝思之切力能就和而臣所言如此诚以陛下之深知不敢有隠以为己私也孟子曰君如彼何哉强为善而已矣惟陛下留神幸察三朝北盟㑹编卷一百八十五三朝北盟会编卷一百八十六钦定四库全书三朝北盟㑹编卷一百八十六宋徐梦莘撰炎兴下帙起绍兴八年十一月二十一日癸夘尽二十五日丁未二十一日癸夘兵部侍郎兼权吏部尚书张焘率侍从官上疏是时侍从台諌各以己见应诏㫖奏闻于是吏部尚书张焘率侍从官同进剳子曰臣等闻之传曰圣人与衆同欲是以济事故自古人君设施注措未有不以从衆而成违衆而败者伏见今日屈己之事陛下以为可士大夫不以为可民庶不以为可军士不以为可如是而求和臣等窃惑之仰惟陛下独以为可者谓梓宫可归也渊圣可还也母后可复也宗族土地可得也故不惮一屈以建非常之功此陛下之圣孝也国人不以为可者谓金人素多变诈今持虚文以来而梓宫未归渊圣未还母后未复宗族土地未得何以遽为卑辱之事以咈公论也以陛下圣孝固无所不尽然天下公论又不可不从使天诱其衷敌果悔祸惟我之从而梓宫已归渊圣已还母后已复宗族土地皆已得之则两国通好经久之礼尚有可议岂有但信其虚言一未有所得而遂欲屈膝以从之乎一屈之后将举国以听之臣等恐彼之所许未必可得而我之为国日朘月削遂至不可复支矣臣等窃闻敌入境伴使北向再拜问其起居此故事也然军民见者或至流涕夫人心戴宋如此虽使者一屈犹为之不平况肯使陛下不顾羣议断而行之万一衆情不胜其忿而王云刘晏之事或见于今日陛下始有追悔之心恐已晚矣传曰衆怒难犯专欲难成有二难以立国乱危之道也臣等职在论思窃闻舆议不敢缄黙伏望圣慈俯同舆情毋遂致屈而缓图之不胜幸甚上览奏愀然变色曰卿言可谓纳忠朕甚喜士大夫尽心如此然朕不至为金所绐方且审问虚实焘等谢馆职官上疏论和议未便左奉议郎祕书省着作郎臣胡珵左奉议郎守尚书司勲贠外郎兼史馆校勘臣朱松左朝散郎行祕书省着作佐郎张明左宣教郎祕书省着作佐郎臣凌景夏左奉议郎祕书省正字兼史馆校勘臣常左宣教郎秘书省正字兼史馆校勘臣范如圭谨斋沭裁书昧死百拜献于皇帝陛下臣闻听鲁仲连而罢新垣衍帝秦之议者魏安僖王是也甘啇于之诈而受张仪割地之欺者楚懐王是也恭惟陛下圣明天纵博贯古今是周宣光武中兴之主也岂有不及魏安僖王而下同楚懐王者哉臣之所弗信也传曰主忧臣辱主辱臣死前者上皇讣闻陛下方宅大忧天下受其辱矣今者闻道路口语籍籍审如是特辱在陛下之身臣等得其死为有名之时也人谁无死为君父死之为有宋宗社死之为古今臣子忠孝大训死之岂为无名乎或难臣曰子之言新垣衍张仪之说是也然今日之事且不与楚魏同何也王伦之言将归我梓宫归我渊圣皇帝归我天枝之族属归我中原之故地重质以要我大义以动我是国人颙颙望之十年而未能致者曽无亡矢遗镞之费一朝而获虽使主上为是一稽颡屈膝焉宜无所爱也岂与夫蘓秦仓卒之谋张仪捭阖之论同日道哉臣曰固也昔者刘项相持荥阳成皋之间常置太公俎上约髙祖降矣为髙祖者信其诈谋而遽屈则分羮之语不敢出诸口而天下亦非刘氏有矣惟髙祖不信不屈日夜思所以图楚者而天下戮力焉故至于汉有天下一半诸侯皆附楚兵疲尽而割鸿沟东西之约自至太公吕氏自归故敌不至于穷蹙败亡之迫而与连和者古无有也臣闻四太子者方据汴都晏然抚有中原之民闗辅淮楚之备未始一日撤而戍卒各不下数万屹然不移彼方秣马而厉兵有未可图之势彼亦何忧何恐而一旦无故与我连和憣然若是何为也哉顾易晓尔彼恃夫蚕食之威动辄得志而我甚易喜故为和之说以侮我又虑我训兵积衆蓄锐俟时而事有不可测之者故不得不为和之说以挠我中国民力日就困竭而金使之至无已时盖坐弊敌国疲于奔命无出此计者不惮一费而获永寕犹之可也今年秋如是矣冬又如是矣明年又如是子产之言曰用币必百两百两必千人几千人而国不亡臣所不忍闻也殚竭膏血以养骄惰之兵屯戍不用郁其愤憾缓急曰讲和讲和使此辈一旦借口而召乱将何以弭其变哉故臣尝谓秦之行成金之和使兵家用之百胜之术也六国不悟行成割地之无厌故至于社稷不血食国家不悟金使讲和之得䇿其祸岂可胜道哉而况敌国无厌所从来久恃强侮弱彼其志不在小岂可嗜其甘言信之不惑其料事亦疎矣彼以和之一事得志于我十有二年矣以覆我王室因以弛我邉备以竭我国力以解体我将帅以懈缓我不共戴天之讐以絶望我中国讴吟思叹之赤子奈何至今而犹未悟也陛下躬曾闵之行受金人之侮不过曰使我获伸东朝一日之养于天下是亦足矣未遑卹他臣恐圣虑未必得所求而祸生于意外之所未尝防也岂可不为寒心哉信如道路之言则金人之要我至不逊也至无稽也是坐而降我也艰难以来彼茍可以毒我者无遗力矣独欠约我一事耳今不虑而从之且梓宫何在在境已乎母后何在渊圣皇帝何在在行已乎中原故地版图何在在使者所已乎陛下奈何不顾祖宗社稷二百年付託之重将不虑而从轻以万乘之尊冒险而徼倖彼金人茍获济其不逊而借躏以逞将焉避之哉刘豫之监甚未逺也当是时累百王伦何补救败之际而伦之在金为功臣矣可得而追戮哉子思曰人主自臧则衆谋不进事是而臧之犹却衆谋况未必臧乎故曰圣人甚祸无故之利不可不察也臣等疎逺小臣然于行在与备一官司之列坐縻廪禄无以报大赐情迫理极义不爱身冒干雷霆甘俟斧钺臣等无任惶惧激切屏营之至勾龙如渊为御史中丞宰相秦桧方主和议力賛屈己之説以为此事当由圣断不必谋之在庭上从其议已定而外论纷然羣起以攻之桧大惧起居舍人勾龙如渊献计于桧曰相公为天下大计而羣说横起何不择人为台官使尽击去则相公之事济矣桧大悟遂擢勾龙渊如为御史中丞人皆骇愕二十五日丁未枢宻院编修官胡铨上书乞斩秦桧孙近王伦书曰臣谨按王伦狎邪小人市井无赖顷縁宰相无识遂举以使金专用诈诞欺罔天听骤得美官天下之人切齿唾骂今日无故诱致金使以诏谕江南为名是欲臣妾我也是欲刘豫我也刘豫臣事金人南面称王以为子孙帝王万世之业牢不可拔一旦敌人改虑捽而缚之父子为掳啇监不逺而伦乃欲陛下效之夫天下者祖宗之天下陛下之位祖宗之位也奈何以祖宗之天下为金国之天下祖宗之位为金国藩臣之位陛下一屈膝金人则祖宗社稷之灵遂将不祀祖宗数百年之赤子尽为敌有庙庭之宰辅尽为陪臣天下士大夫皆当包羞淟涊不知有气节而敌人无厌之求安知不加我以无礼如刘豫也哉夫三尺童子不拜讐敌堂堂大朝相率而拜讐敌曽不若童穉之羞而陛下忍为之邪伦之意乃曰我一屈膝则梓宫可还太后可复渊圣可归中原可得呜唿自变乱以来主和议者谁不以此说㗖陛下然而卒无一騐则敌之情伪已可见矣而陛下尚不觉悟竭民膏血忘国誓讐而不报含垢忍辱举天下而臣之甘心焉就令敌决可和而尽如伦议天下后世以陛下为何如主也矧金人变计百出而伦又以奸邪济之则梓宫决不可还太后决不可复渊圣决不可归中原决不可得而一屈膝不可复伸国势凌夷不可复振可不为恸哭流涕长太息哉向者陛下间闗海道危如累卵尚不肯臣敌况今日国势既振诸将尽锐士卒思奋如今日金人奔驰伪豫入冦固尝败之于襄阳败之于淮上败之于涡口败之于淮阴较之前日蹈海之危固已万万不侔倘不得已而至于用兵则吾岂遽出金人下哉今无故欲臣之屈万乘之尊下穹庐之拜三军之士不战而气已索此鲁仲连义不帝秦非惜夫帝秦之虚名惜天下大势有所不可也今内而百官外而军民万口一谈皆欲食伦之肉谤议詾詾陛下不闻正恐一旦变作祸且不测臣故谓不斩王伦国之存亡未可知也虽然伦故不足道也秦桧为心腹大臣而不为之计陛下有尧舜之资桧不能致陛下于唐虞而欲导陛下为石晋顷者礼部侍郎曽开等以古议折桧桧乃厉声折之曰侍郎知故事我独不知则桧之遂非愎諌已自可知而乃建议命台諌侍臣㑹议可否盖畏天下议已令台省侍从共分谤耳有识者皆以谓朝廷无人吁可惜也管仲当齐桓时九合诸侯一匡天下南抑强楚西摧秦晋孔子嘉之秦桧大国之相独不能尊主庇民建万全之策反含羞忍垢以求生耶则桧也不惟陛下之罪人实管仲之罪人也孙近附桧遂得参知政事天下望治有如饥渇而近伴食中书漫不知可否桧曰金可讲和近曰可和桧曰天子当拜近曰当拜臣尝至政事堂三发问而三不答但云已令台諌侍从议之矣呜唿身为参政不能賛佐大治徒取充位如此若敌骑长驱近岂能折冲御侮邪窃谓秦桧孙近亦可斩也臣备员枢属义不与桧等共戴天区区之心愿斩三人头竿之藁街听臣之计覊留金使责以无礼徐兴问罪之师则三军之士不战而气倍不然臣赴东海而死宁能处于小朝廷而求活邪书奏市井间喧腾数日不定秦桧上表待罪有诏桧无罪可待乃复治事铨遂罢王庶论和议札付第一札子曰臣窃闻王伦自金国奉使回及金国遣使前来将到行在臣先奉圣谕前来江淮措置邉防莫获亲诣黼座与闻国论臣承乏枢庭不得黙黙自已辄贡愚衷冒凟天听臣闻无故请和者谋也究观金人侵轶嵗逾一纪前来乘全胜之势直擣江淮我国之师未尝不退缩以避其锋逮至绍兴甲寅冬伪衆深入驻兵淮南陛下亲征致彼奔溃而去又丙辰冬敌人倾国南向陛下再统六师压江南表里之冲皇威大振伪豫始知所畏于是遣使告以徽宗皇帝显肃皇后讣音彼若果笃隣好所报讣音不应在累年之后彼其技穷迹露畏我国家乘间长驱故设此谋沮我师锐气陛下天资圣孝哀毁之中即遣使求梓宫往返之间一年有半尚未与决固已堕彼计中又闻去年金人以欺诈废伪庭用事之人奔走四出百姓日虞朝廷之受其欺诳衆情反侧金人数辈在闗中者若据炉炭恐疑迫急莫甚于斯时若国家乘机㑹一麾则中原云合响应其深谋却顾不得不再遣使也从违之间可不深思而熟计之臣中夜以思敌使之来甘言厚貌不出二䇿一则以淮为界一则以河为界若以淮为界则我今日所有之地而淮之外亦有见今州县所治如泗州涟水军是也既为我有安俟以和为请若以河为界则东西四望兵火之余白骨未歛几无人迹彼若诚实与我乃故疆遗民岂可同伪豫之不恤尚应十年无征役以苏息之财赋何自而出彼所责嵗赂无虑数百万又岂可加内郡之赋以偿不毛之土必以三十万兵宿于逺饷无用之地假以嵗月焉得不困弊彼之为计可谓尽善也臣愿陛下先与在庭之臣立为一定之论若以淮为界则我赂之何益若以河为界则疮痍残民抚存不暇还定安集非俟经五稔方可赋调所议嵗赂五年之后方可津遣先虑而议犹恐未至如或不然则彼以计困我以战则不可以赂则不及皆堕其术中是宜陛下宵旰深思洞察以为经久之圗狂瞽之说仰凟渊听臣无任陨越待罪之至第二札子臣近縁措置邉方徧到沿邉州郡及与守臣次第㑹议闻金国自废豫之后辽人汉人上下不安日夕思变前此归正者甚衆其意可见彼知其屯戍不足又旋起签军以实疆塲今之签军又非昔比老弱尽行人心乖离抑又甚焉岳飞近日与臣咨自称今嵗若不乘机㑹举兵要纳节乞闲韩世忠亦以为然臣方欲到榻前缕细开陈今闻使人入境必大有需索若以梓宫为说如言得归事在来年又诈伪未易可保今陵寝陷没岂特徽宗显肃两梓宫而已若割淮画河议和两淮我今有之大河南则千里丘墟势须屯兵持守揆诸事力支持不易所谓非徒无益而又害之也彼必以此三说疑我正当剖析曲直利害逆折其诈彼利于和必委曲不得已而从我切望断自宸衷出臣此章与大臣熟议之无落奸谋之便天下幸甚第三札子臣闻季孙行父之为臣见有礼于君者若孝子之养父母也见无礼于君者如鹰鹯之逐鸟雀也臣虽不才窃有志焉臣近闻前此金使傲慢无礼多许金币方稍恭顺如此畨使人来不可复循前辙欲望陛下先遣人谕㫖以方在谅阴闻使人至摧恸不堪为言不须遽令朝见恐有啇量事且令与大臣赵鼎商议如此少破其奸计又得徐观趋向在朝廷为得体抑少挫其锐此事与大臣议之必无不可者惟是王伦决以为不然彼方要朝廷曲从敌意以成一己之私此人不达大体前日自陈废刘豫之功如此大事人皆知之尚敢欺诞其余何所不至万望圣察臣无任云云第四札子臣自闻金使之来蚤夜往来于胸中仰恃陛下兼听之明臣敢进千虑之一得常谈末论猥凟公车窃度陛下不以为未然抑将信而行之是以愚臣感深激发益竭其心茍有所知不敢不尽愿复毕其说夫懐安败名晏安酖毒古人戒之国家不虑疆塲患生包藏祸心之人变诈百出自渝海上之盟至今日其欺我者何所不至陛下所自知也岂待臣言不虑晏安酖毒之戒尚将信其愚弄臣不知其可也今其诚伪以陛下之圣固难逃于照临然而但不可轻信其说又不可遽见其使夫商之髙宗三年不言其在谅阴言犹不出其可见外国之使乎先帝北征而不复天地鬼神为之怒愤能言之类孰不痛心陛下抱负永诀之痛将见不共戴天之讐其将何以为心又将何以为容亦将何以为说臣愚伏愿陛下以宗社之重深思商宗不言之意无见异域之使人只令赵鼎而下熟与商议足以彰陛下孝思之诚而于国体为宜臣恭依诏㫖见今兼程前去奏事诚恐臣万一未到阙下之日金使先已授馆陛下不疑而易见之敢布腹心伏惟圣听采纳天下幸甚第五札子臣准省札子令疾速依累降圣㫖赴行在奏事臣縁在庐州伏暑脏腑加之乘骑未得见沿流兼程前诣臣以金使入境屡贡狂瞽上凟圣听特䝉寛贷未赐诛斥比闻使人经过州郡傲慢自尊畧无平日礼节伴使欲一见而不可得官司供帐至有打造金醆百端须索肆言骇听臣昨所上封事初言陛下方在谅阴不当遽见使人且以挫其风稜兼于国体为得次言金人讲和非其本心奸谋诡计用之有素次言地界嵗币事闗宗社未易轻议仰惟圣明必深察其当否区区妄庸何所逃罪然臣资禀愚直心懐愤懑不能自已辄复论列幸陛下恕其再三之凟臣闻自古谋人之国者必有一定之论越之事吴在骄其志秦之取六国在散其从其间或出入一定之论未尝易也金人志不在小所以谋人之国者曰和而已观其既以是谋契丹又以是谋中国方突骑凌京阙初以和议为解暨大兵围城仍以和议为辞二圣逺播中原板荡十余年间四郊多垒零落不堪荆棘铜驼可胜浩叹而和议未之或废也今王伦迎奉梓宫而再受金人和议以归且与其使俱来此为可信乎刘豫之废金人虑中原百姓或有反侧陜西降将或生顾望国家一旦出师必有内应者此设讲和之说遣使疑我昭然无疑臣䝉陛下亲擢备位本兵国之大事不敢隠黙故重为陛下陈其三策莫若拘其使而怒之彼必加兵我则应之所谓善战者致人而不致于人也金人强大自居一旦或拘其使出于意表锐气骤夺殒败可立而待次愿陛下念不共戴天之讐且谢使人勿与相见一切令与大臣商议然后徐观所向随事酬应最其下者姑示怯弱待以厚礼俟其出界精兵蹑之掩其不备破之必矣倘陛下采其愚忠用济机㑹臣敢不罄竭陪在廷之末议或以臣为妄诞不切于事则臣之智思穷于是矣不敢复有论说也臣顷与邉帅及诸大将议论皆云若失今日机㑹他日劳师费财决无补于事功至于抵掌击节皆云今年不用兵乞纳节致仕观此则人情思奋皆愿为陛下一战望陛下英断而力行之臣不敢爱死以报万一干冒天威战灼无地第六札子臣奋身寒素无能报称特荷眷知擢任庙堂臣之遭遇世无以过朝夕以思欲効涓埃愿助海岳去安即危恶生就死岂人情哉伏望圣慈悬日月之明息雷霆之怒或十有一从为幸非细近者金人议和非本至诚实有包藏臣数有章疏未䝉俞允臣不免再具危恳上凟天听伏望居髙听卑旁烛无私少为鉴察金人之谋不过有二一则为己一则为我舍此非狂则愚也所谓为己者不过乎彼外讧内叛互相猜忌拥兵角立莫敢先动故为设此谋以待平定徐为后图此为己之计也所谓为我者必以金币已定不须多积土地已广不须多占又陛下事之至谨心懐仁恕恳之至切哀悯悔祸欲立盟好永为隣壤此为我之谋也陛下试深思若敌为己谋臣故虑之熟矣若为我谋臣死不敢言惟陛下留念无忽三朝北盟㑹编卷一百八十六三朝北盟会编卷一百八十七钦定四库全书三朝北盟㑹编卷一百八十七宋徐梦莘撰炎兴下帙起绍兴八年十一月二十六日戊申尽二十九日辛亥二十六日戊申枢宻副使王庶奏乞免签书和议文字王庶与讲和异议金使张通古等将到国门庶乃奏札乞免签和议文字曰臣识性䝉昏计虑濶疎待罪枢庭畧无称効间者金使之来大臣签议或和或战所主不同臣忠愤所激辄尔妄发不量彼己之势不察时事之宜屡奏封章力请谢絶専图恢复谓敌情不可以仁恩驯服王伦之往必至稽滞今闻奏报已还近境和议可决臣谋不逮逺知昧通方使具位効官犹恐瘝旷况当本兵之重曷以称任臣之失职罪不容诛伏望睿慈速赐命黜以正无知误国者之罚陛下未欲遽置闲散止宜处之外服以备缓急或以适此执政阙员未便斥出即乞特降处分遇有和议文字许免签书庶逃前后反覆有失立朝之节滞固不移粗安颛愚之性臣区区悃愊非敢饰词深虑缄黙有伤国体是日亲降御笔不许辞免签书议行遣事庶再具奏曰臣闻昔楚王有吴人之难使由于城麇复命而不知髙厚大小子西怒曰不能则辞对曰固辞不能子使余也王遇盗于云中余受其戈此余所能也脾洩之事余所不能也臣然后知古人以忠事君者其才之能与不能未尝敢以一毫欺人故于艰难祸乱之际各以其能自効而国家可安也臣生于陜西其风气渐染耳目所闻者莫非兵事祸乱以来尝欲以气吞强敌则所谓讲和者非臣之所能也非其所能而强使之则恐误国家之大计故臣愿陛下惟责臣以修戎兵不以讲和之事命臣则缓急之际可以枝吾纵使金人知陛下命臣以此则奸谋不得肆而和好易成虽曰治戎兵其寔促使和也又况臣赋性愚卤尝云金人不可和今若预此是臣身为大臣自为二三何取也唐浑瑊马燧李晟将之忠贤古所未有徳宗能用之吐蕃君臣大惧尚结賛谋曰唐之名将恃此三人不去之必为吾患于是甘辞厚币以申勤恳朝廷然之㑹盟于平凉李晟以言不可信罢浑瑊以被刼罢马燧以为所卖罢果如其计而无一人留者愿陛下察臣孤忠特留圣念天下幸甚贴黄契勘臣前次所上章疏及与王伦议论寔有妨嫌陛下亦尝洞照底里今若不自陈禀则又如赵鼎刘大中辈首鼠两端于陛下国家何益兼臣备数枢庭自合辞职不合辞事伏乞睿慈除臣一近边州郡愿効尺寸以尽臣节施廷臣为殿中侍御史勾龙如渊除御史中丞不数日监察御史施廷臣抗章力赞和议秦桧念如渊之言当择人为台官使尽击去不附和议者故除如渊中丞又除廷臣侍御史除目既颁缙绅骇愕道路以目莫敢异辞又有寺丞莫将上疏附㑹和议骤除起居舍人沈该亦因附㑹由冗散而召对中外沸腾兵部侍郎张焘曰吾世受国恩身忝法从不可自同于衆当念以死争之乃上疏极论其非曰臣仰惟陛下圣孝天至痛梓宫之未还念两宫之未复不惮于屈己与金人议和夙夜焦劳诚心恳切皇皇汲汲惟恐后时特以衆论未同故未欲轻屈耳幸而日者上自朝廷下逮百执事之臣小大一心无复异议朝夕进退从容献纳庶㡬天聴为囘卒不至屈此宗社之福也彼施廷臣乃复迎合辄敢抗章力赞此议姑为一身进取之资不恤君父屈辱之耻覈实定罪殆不容诛乃由察官超擢柱史御史府朝廷纲纪之地而陛下耳目之司也前日勾龙如渊以附会此议而得中丞衆议固已嗤鄙之矣今廷臣又以此而跻横榻一台之中长贰皆然既同乡曲又同腹心惟相附会变乱是非岂不紊国家之纪纲蔽陛下之耳目乎衆议沸腾方且切齿而沈该者又以此议由冗散而召对莫将者又以此议由寺丞而擢右史如渊廷臣庸人也初无所长但知观望而将则奸人该则賍吏考其平日奚所不为陛下奈何使此曺断国论乎今既拂衆情敢犯公议荧惑圣聴惑移圣心力图显官如取如擕臣恐徼倖之徒皆有觊觎之心乘时射利布列要涂倡和邪谋终危社稷此臣所以痛愤不能自已也夫自六察而陟台端超躐甚矣至以寺丞而擢记注则自祖宗以来未之有也除目既颁缙绅骇愕道路以目莫敢一言是此等辈气熖皆已能箝人之口矣一时小人縁类偕来羽翼既成何所不至诗曰忧心悄悄愠于羣小孔子曰小人成羣斯可愠矣今如渊廷臣莫将辈渐已成羣岂国之福哉伏望睿照断然而改特加斥逐庶㡬稍杜羣枉之门天下幸甚至于议和则王伦寔为谋主彼往来敌中至再四矣陛下所倚为心腹而信之如蓍龟者也今其为言自已二三事之端倪葢亦可见更望陛下仰念祖宗付託之重俯念亿兆爱戴之诚贵爱此身毋轻自屈但务雪耻但思复讐加礼其使加资遣发谕以必得事实之意告以国人皆曰不可之状使彼悔祸果出诚心惟我所欲尽归于我然后徐议所以报之之礼似未晚也如其变诈将复诱我以虗辞则是包蔵终不可测便当励将士保疆塲自治自强以聴天命以俟天时天时既至何为不成何求不得伏愿陛下少思而已所谓自强之策岂有甚髙难行之论特患陛下不为而已君臣上下协力一心定为规模一新庶政安往而不得志哉矧我将士寖皆可用比之往年气已数倍万一未能进取以之自守葢有余矣释此不为而甘心卑辱之事臣窃惑之仰惟陛下犯冐艰难危苦之中保有国祚一纪于兹矣其所恃者不在人心乎自朝廷有屈己之议上下皆已解体倘遂成屈己之事则上下必至离心人心既离何以立国伏愿陛下戒之重之臣世受国恩身参法从不敢自同衆人是用辄敢进言夫言而犯雷霆之怒罪固当死不能救止而使陛下受屈辱之耻罪亦当死干冐天威俯伏俟命所有施廷臣莫将除命更取自圣㫖指挥二十九日辛亥史馆校勘范如珪贻秦桧书责其和议书曰史馆校勘范如珪日者获以职事侍钧座于史院幸闻绪余之论谓先儒训释春秋不务空言皆可见诸行事如圭窃以为先儒有可行之学而未必得其位相公既有其学又得其位矣而施设注措乃若与经㫖相戾者心寔疑之不敢黙黙礼经有曰父母之讐不与共戴天寝苫枕土誓死以报鲁庄公父弑于齐又为齐主昏同狩于禚连兵合党伐卫围郕及盟于蔇纳公子纠其忘君背天絶灭人之大伦如此鲁国臣子则而象之于是公子牙之弑成于前庆父无君之心动于后圉人荦卜齮之刃交侵于党氏武闱之间而子般闵公皆不得其死仲尼为此惧故大书特书以着其罪恶万世臣子之大戒不亦深切着明矣乎徽宗皇帝显肃皇后崩于沙漠去春凶问既至主上攀号躃踊哀动天地四海之内若丧考妣相公身拜元枢不于此时建白大义乘六军痛愤之情与之缟素挥戈北向以问金人困我两宫之罪顾遣一王伦者卑辞厚币以请梓宫甚矣谋之颠错也春秋之法讐不复贼不讨则不书𦵏𦵏者臣子之事不书𦵏以为无臣子也夫人之痛莫甚于不得其死君亲不得其死而不复讐不讨敌使神灵含寃抱恨于地下而不伸虽得梓宫而𦵏之于臣子之心能安否乎古之人有命将出师誓灭鲸鲵以迎梓宫者矣虽其力小势穷不能有济而名正言顺亦可以无愧于天下后世未闻发帑遣使祈哀请命以求梓宫于敌人之手者也金人用是知我无复讐之心可以肆为玩侮仍示欲和之意使伦归报交使往来至于再至于三其谋益深言益甘我之信彼益䖍礼益恭堕其计中不自知觉虽三尺童于皆为朝廷危之伦之言曰金人欲以梓宫母后渊圣皇帝中原境土悉归于我审如是岂惟足以解吾君终身之忧哉乃天下臣子之所大愿也然自王者迹熄五伯而下鲜不以诈力相倾今乃欲以信义之道望于强隣宁有此理且讳日之报与不报在彼无毫厘利害至不难从之事也我之恳请屡矣而寂无闻焉于其至易者尚不我从则其他可知矣春秋之于中国书名爵而秦楚则以号外而贱之也王者欲一乎天下曷为外而贱之以为秦楚虽强其心必异不得不峻外内之限别贵贱之分以防不测之患于未然也凡中国诸侯与秦楚盟㑹者春秋必谨志而深讥之其法严矣金人自海上结盟借助于我以灭契丹契丹既灭遂入汴都其不可信一也既为城下之盟讲解而退矣曽不旋踵复围太原其不可信二也自时厥后和使项背相望而侵我之兵无歳不有其不可信三也既破京城乃始敛兵议和诱我二帝出郊刼之而去其不可信四也刘豫其所立也事之无所不至一旦执之如探囊取物其不可信五也彼之包蔵奸诡不可测度如此何为一旦与我如是之厚哉或者谓金主初立尼堪已死亲族离叛契丹复振方务自保畏我加兵故欲释憾解仇以免南顾之虑岂其然乎自刘豫既废之后我益畏缩逺屏未尝敢向北方发一矢彼何惮于我哉是其深谋长计欲不费一镞而坐収混一之功耳闻其使称诏谕挟册命而来要主上以下拜之礼果有之乎其无也果可从乎其不可从也反面事讐匹夫犹不肯为忍以堂堂之宋君臣相率而拜不共戴天之人哉主上哀疚在躬孝友天至必曰吾为梓宫屈为皇太后屈为渊圣皇帝屈何不可之有使子弟之情获伸于一日志愿足矣遑恤其他相公何不以必然之理开陈于咫尺之前乎诚使一旦拜受金人之诏册则将行金人之命令颁金人之正朔普天之下莫非金人之土率土之濵莫非金人之臣我家君臣上下虽欲求措身之所且不可得徽宗显肃之梓宫无地可𦵏母后渊圣之辇辂无家可归矣无乃违主上圣孝之心失相公大忠之节乎昔汉髙祖责数项羽兵不少解卒能免太公于爼上晋大夫征缮以辅孺子使恶我者惧卒能归恵公于强秦此古人已试之明騐也相公不用此策以慰我主上孝悌之念奈何欲误主上举祖宗二百年之天下委而弃之哉今所以委曲顺从敌意不敢少有违忤者惟恐其不归梓宫母后渊圣而加兵于我耳曽不知一正君臣之分则号令生杀皆出于其手设若拥梓宫母后渊圣于大江之外下一纸诏召吾君相以下来迎于境我若从之立有祸变如其不从彼将责我曰吾归而父母之丧归而亲归而兄有大造于国而乃违我之命不肯来迎是不孝于父母不恭于兄不忠于我也声罪来攻将何以待之事至如此则前日所以顺从其意者非特未有分毫之益适足以致莫大之祸和好既败虽兵不用其可得乎为和之説者必曰今虽讲和而边备寔未尝弛必无意外之患如圭观之朝廷以议和故谓谋臣勐将可以折冲御侮者皆无所用或斥逐而逺之或迸之于峤广之外又将包羞忍耻甘心屈辱以沮丧士气而离其心殆若归马放牛示天下不复用兵者而谓之不弛邉备是内欺其心上欺人主下欺亿兆之衆也主上南面而君天下十有二年矣其即位也由天下臣民推戴所迫不得已而从之至于今日天下军民岂肯聴吾君北面而为仇敌之臣哉主上以思念君父母兄之故不惮于屈己天下军民以爱君之故不肯聴主上之辱身用此拒敌不为无辞若其举兵而来适足以激怒吾衆我以大义明诏天下率励疮痍之余共雪父母之辱乃不可失之机㑹也忠义之动孰不奋发中外貔貅之士数十万衆懐愤怒不平之气思一吐之积有年所惟君相用之如何耳昔申胥一身乃能存椘椘虽三户足以亡秦遂氏四家尽殱齐戍田单孤垒一战而复济上七十余城惟其诚心恳切以气直决胜负耳况金人兵势縦强中国虽败亡之余亦未至如即墨遂人之弱讵可甘心降敌而无自强之志相公若必欲拂天下之情赞成主上受此屈辱有如奸雄因衆心之愤拥数十万衆仗大义以问相公之罪则将何辞以对且如靖康以来为金人之所屠戮者非将士之父兄则其子弟幸得脱身于锋镝恨不得金人之间因而报之今相公反爱信之如天属之戚万口籍籍扼腕忿怒莫不归罪于相公亦知之乎相公尝自谓我欲济国事死且不避宁避怨谤相公之心则忠矣使杀身而尊于君固志士仁人之所愿为也若犯衆怒陷吾君于不义政恐不惟怨谤而已将丧身及国毒流天下遗臭万世苟非至愚无知自暴自弃天夺其魄心风发狂者孰肯为此靖康时有老卒郭京者自言有异术能行道用兵使敌人莫觉宰相何㮚信以为然使为大将募京城市井浮滑之徒部分教习谓之竒兵城中之人皆知京不可用惟渊圣与㮚倾心委任不以为疑方其引兵出城也君臣犹延颈以望成功及既败而走然后悔之已无及矣今伦之妄何以异京愿相公鉴覆车之辙早悟而改图之无至事败顿足拊髀悔恨于不可奈何之时也如圭闻金使为接伴官范同所难颇已恭顺不敢过索礼数人皆以为善如圭私忧过计窃谓其既以诏谕为名岂但肯已哉深恐一旦到朝乘君臣上下震慴危惧之际张皇事势以恐喝朝廷我或仓惶错愕不暇顾从金人之言照前日侍从台谏之臣所议既上不知以屈为虑遂为之屈则大事去矣不可不早定计也书曰三人占则从二人之言今以为可者有㡬以为不可者有㡬相公何不启主上遍观而熟计之人心惟虗一而静如止水与鑑乃能明烛物理毫髪无遗茍有所偏主则虽泰山在前而且不见相公岂可执一己之私意而忽深思焉则是非利害判若黒白矣若曰主上圣意坚确臣下莫之能囘此非所望于相公也春秋之法王朝公卿书爵而宰咺渠伯纠皆书名者以其承王命而赗诸侯之妾聘弑逆之人故贬之也当不义而不知其不可不智知其不可而不言不忠言不聴而不去阿䛕患失惟命是从以误君父则将焉用彼相矣此张华所以见责于张林而不能荅也相公立乎人之朝谋人之邦国而欲使万乘之主辱身于不共戴天之讐较诸咺纠罪孰轻重圣人复起难乎免于诛絶矣昔尧舜与羣臣谋谟庙堂之上曰都曰俞曰吁曰咈可否相济不専尚同故能相与致夫巍巍之功孔子曰人之言曰予无乐乎为君惟其言而莫予违也如其善而莫之违也不亦善乎如不善而莫之违也不㡬乎一言而丧邦乎比来议论鲠直不肯诡随者往往聴其去而柔媚謟䛕之人相公平日所疾者乃或号召岂相公厌恶正直觉今是而昨非乎将使吾君惟以莫违予言为乐虽知其足以丧邦亦莫之恤也可不为痛心哉传曰婺不䘏纬而忧宗周之陨惧将及也今日存亡危急之秋死生祸福上下所同谁不可言者而当路巨公乃或谓士大夫各有司存不当辄议朝廷事是拒人于千里之外而自涂其耳目也摘埴冥行将入于罟获陷阱之中而莫之知矣靖康之间相公不畏其死发一忠言髙名大节辉映千古卓然如泰山北斗天下仰望若不可企及如圭舅氏胡文定公毎训子弟举相公为标准相公亦以道义相知生则援之于朝与谋国政殁则发扬幽光被哀荣之典施及不肖之甥亦䝉収録且辱与进欵赐教载恩眷厚今兹滥从诸儒备僚属之末诚不忍相公壊前日之名节受天下怨怒祸集厥躬而併及于国家也与其雷同衆人窃议于后孰若献区区之忠于执事者庶㡬兼聪聴于万一哉恕其狂直而用其言惟相公之命怒其僭而加之罪亦惟命不胜皇恐之至三朝北盟㑹编卷一百八十七三朝北盟会编卷一百八十八钦定四库全书三朝北盟㑹编卷一百八十八宋徐梦莘撰炎兴下帙起绍兴八年十一月二十九日辛亥尽十二月一日癸丑王庶再上乞罢㑹议札子臣前日在都堂与赵鼎同见于陵思谋右某除臣已曽有章疏论敌不可与和及再询得于陵思谋在宣政间尝来东京金人任以腹心二圣北狩尽出此贼今日天其或者遣来送死虽虀醢之不足以快陛下无穷之寃今陛下反加礼貌大臣温颜承顺臣于是日心酸气噎如醉如痴口未尝交一语且未尝少觇其面君辱臣死臣之不死岂有所爱惜也臣又窃聴其语诡计谲诈无一可信问其来则曰王伦恳之论其事则曰地不可求且金人不遣使已数年矣王伦何者能邀其来乎地不可求则聪我与汝若非金主之意思谋敢擅出此语乎臣晚夜寻绎此语彼必以用兵之久人马消耗又老师夙将死亡畧尽又敌性叵测互有观望设此䇿以休我兵后稍平定必寻干戈今若苟目前以从其请后来祸患有不可胜言者矣设如金人未有动作损陛下威武离天下之人心蠧耗财赋怠惰兵将歳月易失丰凶不常所壊者国家之事力所忧者陛下之宗社臣下无所不可今走道涂号奉使者朝在泥涂暮列侍从居庙堂佐经纶者㺯威柄専任私妮岂止可为流涕恸哭而已哉臣以忠愤所激肆口所言冐渎圣聪乞赐诛责臣不胜愿幸李光参知政事张守知洪州兼江西安抚制置大使刘一止起居郎刘一止绍兴二年为起居郎以宫祠去后除祠部贠外郎赐奉祠俄除浙东提刑一止立朝议论剀切士论归之时上眷不衰八年九月召赴行在奏对称㫖上喜除秘书少监复为起居郎制曰自起居注行而着作之官遂分自时政记作而二史之职㡬废允惟贤哲昭示典刑褚遂良知人臣之当守官规模逺矣魏謩不敢陷人主于非法论諌兼之我得其人可追二子勾龙如渊词也王庶屡上札子乞免签书和议文字上不许遂乞解枢宻职事王庶不允辞免签书和议机政札子臣闻晋武帝之伐吴也大臣张华等皆以为可贾充独以为不利吴平武帝赏华等并充加邑戸八千唐宪宗之讨蔡也宰相李逢吉等皆欲罢兵裴度独以为可伐及蔡平宪宗命度为相罢逢吉不用葢谋虑不审辄沮大计至其成功是可责也则并赏之此晋武之所以败事宪宗毅然能中兴也臣不材偶承人乏备位枢机之地日者王伦再以和议出使臣尝妄以为伦必不返议必不成今伦既归报是臣愚暗不达事理㡬败陛下事陛下虽以臣可赦臣亦何颜以见陛下见同僚见国人乎伏望圣慈以晋武帝唐宪宗之得失为鉴许臣自免退伏田亩以为百执事之戒臣无任祈天请命俯伏待罪之至贴黄兼臣齿髪衰迟旧有负薪之疾近尝发动歩履艰难侍立殿陛恐或颠跻不恭为甚乞解机政以便医药曷胜皇恐之至第二札子臣比以议论迂疎违忤圣聴加以衰迟多病尸素无补乞罢枢宻府执事未䝉俞允尚有区区血诚不敢缄黙坐视遂辄倾倒庶㡬少尽平日忧国爱君之意臣闻自昔御敌虽时有不同大畧惟和与战一言而已方其深入也不过乘吾衅隙包蔵祸心以徼倖无厌方其柔服也又不过畏我盛强揺首稽颡偷安朝夕是则战之与和非彼能之皆系吾中国之重轻尔故汉唐之君深明此理与之和必严其兵备与之战未尝絶其和意所谓柔逺能迩尽于是矣今乃天下遭金人兵马䖍刘者十过七八天子驻跸海隅南北屯兵险阻自固不敢渡淮窥长安其衰弱可谓极矣陛下过自贬损屈辱称臣遣使进币项背相望或拘或囚嫚书恶声无所不至其困辱可谓至矣兵家至论不过曰知彼知己今彼如是之强我如此之弱虽三尺之童皆知之而王伦之来反谓和好已成尽还侵地騐于古则不合审于今则无谓察其情则包蔵不细观其势则踪迹可见独陛下断以不疑而行之此殆天意未欲悔祸致使陛下笃为孝思弗虑此奸谋也臣试更为陛下陈之议和之説正縁此外讧内叛上下擕二假我使命以安反侧幸少宁息逺则不出一二载近或期月必别生事此故不论且以目前所损言之使人疲于奔命财赋竭于资送将士锉其勇鋭民庶困于将迎歳月费于无益事势至此非特金人一旦败盟无以支持又将诸将师老财匮有弗戢之灾祸可既乎此臣所以朝夕仰天椎心而泣血也臣前所谓朝廷自作不靖者正谓此尔且敌虽无知岂不戒吴越之事乎宁肯付我土地与我兵马使复不共戴天之讐也臣不敢饰非以质前説若复闗陜则臣归骨有地宗族有相见之期松楸有展眉之日岂臣所不欲哉第万万无此上误圣明下误生灵晏安酖毒必至噬脐矣昔楚懐王惑于张仪之口卒为秦所拘使子孙流涕忍耻以事仇讐之国终至覆亡今王伦语言反覆踪迹诡秘终恐养成厉阶滋蔓难图海何可及愿陛下深念前事勉思令图不逺而复尚可救药茍或不然其患岂胜言哉乞留圣念宗社幸甚贴黄臣性资滞固所见止于如此不可镌凿苛留无益恐误国事乞早赐斥逐以为异议之戒臣不胜俯伏俟命之至第三札子臣窃详王伦之归以为和好可成故地可复皇族可归上自一人下逮百执事皆有喜色独臣愚闇不达事机蚤夜以思揣度本末未见其可臣复为强䀨之请别无他肠止知爱君和之与否臣不复论且以目今金人利害言之讲和为上遣使次之用兵为下何以言之金人自破大辽及长驱中原㡬三十年矣所得地土数倍汉唐所得珠玉子女莫知纪极地广而无法以经理财丰而恐恃以相图又老师宿将死亡殆尽主幼权分有患失之虑所以讲和为上也金人灭辽荡中原使信往来曾无虗日得志两国専用此道矧自废豫踪迹败露阢陧不安故重报使人以安反侧兼可以察我之虗实耗我之资粮离我之腹心怠我之兵势彼何惮而不为此所以遣为此使也金人之兵内有牵制外所疑忌所用之人非若昔日之勇鋭所签之军非若昔日之强悍前出后空尝有内顾之虞率衆深入不无倒戈之患又淮上荒墟地无所掠大江浩渺亦未可渡诸将兵势不同曩时所以用兵为下也今彼所行者皆上策至为得计吾方信之不疑堕其计中惟恐不如所欲臣不敢效子胥出不祥之言杀身以立后世之名于国何益惟陛下深思之速断之无使后之视今亦犹今之视昔天下幸甚第四札子臣比以菲才叨重任累陈危恳仰渎圣聪过荷睿慈俯从所欲然至今未䝉处分臣之肝胆倾沥殆尽臣之踪迹已见狼狈伏望圣慈矜怜衰惫使遂退休臣不胜激切俯伏俟命之至贴黄伏念臣四海一身万里无家若非天地兼容父母垂念谁肯为臣怜者臣不胜皇恐陨越之至第五札子臣比縁衰病力乞退休使㫖屡临备宣徳意诏辞断下益佩恩私再冐严诛仰干洪造伏念臣孤单寡与约结无竒滥处周行叨连帅职荷収还于逺服俾待罪于枢庭坐筹决胜之罔功难解排纷而无䇿未委司败独赖圣知擢髪数愆空惊白首抚膺増愧惟叹赤心顾兹福过以灾生寔因力小而任重伏望皇帝陛下特垂渊聴俯谅㣲诚逸以真祠置之散地俾愚忠之少愧庶衰疾之有瘳来日尚多敢惮捐躯之义余生未冺犹思结草之忠臣不胜激切待罪之至第六札子臣伏思大宋有天下垂二百年矣祖宗功徳重熙累洽虽汉唐未易可拟偶以崇观之后太平日久上倦万机委政宰辅奸人㺯权横生邉事敌国因之不守疆界䖍刘两河板荡京阙偏师深入痛不忍闻宗社㡬致中絶赖天道好还人思戴宋戎马之间陛下出继大统天下翻然改图以谓丧君有君恃此不恐殆天意尔尔后匹马渡江扁舟航海以至苗刘之变艰难万端终无所伤天之相陛下可谓厚矣今虽犹未能复两河取巩洛定山东举闗右而大将星列官军云屯比之前日可谓小康矣又据长江以自卫万全计也何若不念父母之讐不思宗庙之耻不痛宫阙之辱不恤百姓之寃含煳自忍姑从谬悠不能终始以坠大业非特逆以一二数也伏望陛下反覆前后鉴观天心勉思良图以冀善后非天下之福社稷之福也非社稷之福陛下之福也取进止再上札子臣待罪阙廷一歳之久未尝敢有干与朝政偶有短见义合上陈近因金使请和以喧舆论自非睿谟先定庙筭佥谐则内患外忧未易应料钦惟威懐有道辅赞得人故足以销奸谋于未萌屈人兵于不战臣素昩世务岂复知兵和之与否非所敢与独间金人诡计动辄请和口血未干随即背盟要我以难从之请加我以违约之辞兵兴而毎堕其计是以羣议汹汹民心少揺机事之㣲存亡所系惟觊陛下深戒前辙博採衆情与中外知兵大臣谋长久保邦至计无専事于聘问而易逐于忠良广加询谋期以后善无以成筭已定而重于改图使漆室之女无伤葵之心则社稷生灵䝉安泰之福臣以感寒暴下伏枕逾旬不能躬对天问以进忠悃狂瞽僭率干冐宸严无任战惧以俟斧钺十二月一日癸丑戒谕和诏朕以𦕈躬抚兹艰运越自初载痛二帝之䝉尘故于累年毎卑辞而遣使不难屈己徒以为亲虽悉意以经营终未得其要领昨者惊传讳问恭请梓宫彼方以讲和而来此固当度宜而应朕念陵寝在逺母兄未还伤宗族之流离哀军民之重困深惟所处务在合宜既朝虑而夕思又广询而博访言或同异正在兼収事有从来固非创议枢宻院编修官胡铨在枢宻之属紊帘陛之义遽上封章肆为凶悖初投匦而未出已誊藁而四传首倡陵犯之风隂懐刼持之意倘诚心于为国但合输忠惟専意于取名故兹眩衆闵其浅虑告尔多方勿惑胥动之浮言庶图长久之大计召韩肖胄刘岑赴行在孟庾知严州金人遣张通古为诏谕江南使以萧哲为明威将军令与王伦偕来朝廷遣范同至境上接伴至是到馆通古以持金国诏而来许割三京河南地梓宫及太后事是时上意与宰相秦桧已定议而朝臣犹未佥谐道路之言皆不以为是通古要与人主抗礼人欲上面拜金国之诏议未定故通古在官多日未得引见曽开奏论张通古等奏札曰臣访闻金使在路语接伴范同云本国主相及军前并无遣使之意江南令王伦来换我伦百拜恳告不得已而来不知有何事啇量又以排辨顿次行有里数怒濡滞出语不逊范同尝且因依申朝廷不知既闻此语尝有以答之乎又闻随行三节人从在路恣其出入并无检察有节金人常先半程肆意而行将至之日夜半押马过平逮晓已至江涨下节本名乃郦琼将官旁观者多识之此皆朝廷所当稽察不可忽也陛下初遣使本为迎奉梓宫王伦遂创生和议因其不可信故谕伦云若金国果有欲和之意当自遣使来相议伦执陛下圣意遂致哀告求请金使得以借口谓本无来意因王伦拜告而来陛下观此意岂非盛气而陵我乎臣窃闻王伦前此曰日所得敌书已有早遣使以图休息之辞则今日金使岂可谓我拜告而来自当谕馆伴官以此语折之也金帅拒我礼物而不受书意责我以招降而使者自入我境已有傲慢侵陵之语就馆之后言语礼貌必无逊顺陛下坚前日之説察其情伪乎或止令执政与之商议最为得体仍乞宣谕执政同心协意深思审处预设应答之辞常使在我理直勿有一言之失使得起衅万一事有可议其于许与之际亦不当轻发善遣而徐议之可也所有金使随行三节人从乞严行约束勿故出馆臣又闻今日宰相执政各班留身奏事者三人岂非所见不同难以共议乎夫人臣当一体于国小事尚不当有异况此大事乎今乃人懐异志各立偏説既不于都堂㑹説择其可者行之又不于榻前各以所见面折庭争取决而行陛下又不以辅臣留身之言宣谕于衆上下䝉蔽惟恐人知岂不误大事耶夫朝廷之事固有当宻者如行军用间已成之谋一或漏泄为害非细今日之事特未定也正当大询于国兼衆智而用之岂可但凭一市井驵侩之説而大臣不肯身任侍从不容与闻者乎臣愿陛下以辅臣留身所论使事明赐宣谕以臣寮所论使事悉赐降出使大臣集侍从两省官公共熟议取其是者断而行之无为含煳嗫嚅之论以招后悔先是曽开奏论和议利害不省开与秦桧论和议事不协开乞罢礼部侍郎遂以寳文阁待制宫观㑹张通古等到馆开在途中闻语言不逊者三节人皆横无以制之故具是奏三朝北盟会编卷一百八十八三朝北盟会编卷一百八十九钦定四库全书三朝北盟㑹编卷一百八十九宋徐梦莘撰炎兴下帙起绍兴八年十二月一日癸丑尽其日吏部员外郎许忻奏论和议不便有㫖引见吏部员外许忻是时金国使人张通古在馆忻具札子极论和议不便曰臣愚不肖向者两䝉召见擢置文馆未称塞白深用震惧今兹复降睿㫖特命引对仰见陛下于视政之时欲採千虑一得之説以广聪明是臣图报万分之秋也苟有见闻傥或简黙非特小臣有愧于心亦非陛下召见臣之意故敢竭愚而効忠惟陛下幸察臣窃闻金使之来陛下以祖宗陵寝废祀徽宗皇帝显肃皇后梓宫在逺母后春秋已髙久阙晨昏之奉渊圣皇帝与夫宗族还归无期欲屈己以就和遣使报聘兹事体重大为可乎为不可乎抑亦可否杂进而陛下未有所择乎抑亦敌已恭顺不复邀我以难行之礼乎是数者臣所不得而闻也请试别白利害为陛下详陈之夫金人始入境也固尝云讲和矣靖康之初约肃王至大河而返已而挟之北行讫无音耗河朔千里焚掠无遗老稚系累而死者亿万计复破威胜隆徳等州渊圣尝降诏书诏金人渝盟必不可守是歳又复深入朝廷制置失宜都城遂陷敌情狡甚惧我百万之衆必以死争也止我诸道勤王之师则又曰请和矣乃邀渊圣出郊次邀徽宗皇帝继往并取追宗族殆尽月无虗日倾竭府库靡有孑遗公卿大臣类皆拘执然后伪立张邦昌而去则是金人所谓讲和者果可信乎此已然之祸陛下所亲见今徒以王伦缪悠之説诱致金人责我以必不可行之礼而陛下遂以屈已从之臣是以不觉涕泗之横也彼既以诏谕江南为名而来则是飞白书而下本朝岂讲和之谓哉我躬受之则为臣妾矣陛下方寝苫枕块其忍下穹庐之拜乎臣窃料陛下必不忍为也万一奉其诏令则将变置吾之大臣分部将之诸将邀求无厌靡有穷极当此之时陛下欲从之则无以立国不从之则复责我以违令其何以自处乎况金人深入既已惊动我陵寝戕毁我宗庙刼迁我二帝据守我祖宗之地涂炭我祖宗之民而又徽宗皇帝显肃皇后銮舆不返遂至万国痛心是谓不共戴天之讐彼意我之必复此讐也未尝顷刻而忘图我岂一王伦所能和哉方王伦为此行也虽闾巷之人亦知其取笑于强敌为国生事今无故诳诱金人悖慢如此若犹倚信其説而不寝诚可恸哭使贾谊复生谓国有人乎哉无人乎哉古之敌国固有不得已而事之以皮币事之以珠玉事之以犬马者曷尝有受其诏谕惟敌人之欲是从如今日事哉脱或包羞忍耻受其诏谕而彼所以许我者不复如约则徒受莫大之辱遗万世之讥纵使如约则是我今日所有土地先拱手而奉敌人矣祖宗在天之灵以谓如何徽宗皇帝显肃皇后不共戴天之讐遂不可复之也岂不痛哉陛下其深思之断非圣人所能安也自金使及境以来内外惶惑如居风涛汹汹靡定傥或陛下终以王伦之説为不妄金人之诏为可从臣恐不惟堕敌人之奸计而意外之虞将有不可胜言者矣此衆所共晓陛下亦尝虑及于此乎国家自甲寅丙辰之歳两尝败敌于淮甸虽未能克复中原之地而大江之南亦足支吾军声粗振国势粗定故金人因王伦之往复使来尝试朝廷我若从其所欲正堕金人计中不从其欲且厚擕我之金币而去亦何适而非彼之利哉为今之计独有陛下幡然改虑布告中外以収人心谓祖宗陵寝废祀徽宗皇帝显肃皇后梓宫母后渊圣宗族未还故遣使迎请冀遂南归今金使之来邀朝廷以必不可从之礼寔王伦卖国之罪当行诛责以释天下之疑然后激励诸将谨捍邉陲无堕强敌之计进用忠正黜逺奸邪以振纪纲以修政事务为寔效不事虗名夕虑朝谋图以兴复庶㡬乎可矣今金使虽已就馆谓当别议区处之宜臣闻万人所聚必有公言今在廷百执事之臣与中外一心皆以金人之诏为不可从公言如此陛下独不察乎若夫谓尼堪已死彼国内乱契丹林牙复立故今金主复与我和此等语是皆行诈欵我师之计非臣所敢知也或者又谓金使在馆今稍恭顺如臣之所闻又何其悖慢于前而遽复恭顺于后敌情变诈百出岂宜惟聴甘言遂忘备预之深计待其祸乱之已至又无所及此诚切于事情今日之举存亡所系愚衷感发不能自已臣不胜忧国爱君之至伏望睿慈览其惓惓之忠特垂採纳更于二三大臣熟议其便无贻异时之悔寔社稷天下幸甚后忻託辞乞从外补乃授荆湖南路转运判官是时又有三省检正诸房文字林季仲奏札曰臣闻古语有曰乳彘搏虎夫彘非虎之敌其能搏之者发于感愤之诫也金人肆为贪虐以蔑视中夏自今观之诚强矣然中原之地尚数千里带甲之士无虑百万亦何至如是之弱哉尝试号于衆曰金人杀而父兄系而妻子燔而庐舍敓而财寳是为不共戴天之讐必思有以报之则俯仰之间气必百倍以此衆战谁能御之今世之説者不然曰天命如此其如彼何而释老报应之説又从而蛊之搢绅士大夫率以为然往往束手受囚延颈待刃为之甘心焉呜唿能洗是耻犹有余耻能雪是寃犹有余寃若归之命而聴其自然可谓善自寛矣且人事尽而后可以言命四方交侵必因小雅之废小雅之废命邪人邪外攘强邻必由政事之修命邪人邪如以命而已矣则贤才不必求政刑不必用将帅士卒不必选练军马器械不必修备以待命之将兴斯可也故李泌以谓君相不可言命惟当修人事而已吴王阖闾之败也谓其子曰夫差而忘越王之伤而父乎卒能破越于夫椒越王勾践之败也喟然叹曰吾终此乎卒能灭吴于姑苏区区吴越发扵感愤犹能以危为安以亡为存况以天下之大亿兆之衆乘其怒心而为之何遽不可为福乎建炎二年冬臣䝉恩召赴扬州闻之道路未知信否且云陛下中秋对月酒初行怆然泣下乃命彻膳臣以是知陛下之心无一日不在此也举斯心以感人之心赫斯怒以激衆之怒养以沉潜待时而动则克复宗社取旧物以还中原夫亦何难之有臣未填沟壑庶㡬或见之尹焞上疏论不当讲和尹惇新除礼部侍郎兼侍讲八上章辞免未就职时金人张通古在馆已浃旬朝廷之议犹未定焞以起自草茅一歳四迁遽有侍从之命方国家大计未决朝野皆皇皇在朝羣臣往往各有章䟽乃上疏曰臣辄罄愚上干圣聴退循僣易甘俟诛戮伏念臣本山林陋儒絶意仕宦靖康之难幸脱危辱遭遇陛下逺加聘召不容固辞力疾造朝一歳四迁乞身未从便尘禁从封章八上天聴莫囘臣踈愚衰病决难胃处况今金使在廷国家多事臣初窃意睿谟已定足以制敌今者浃旬未覩长策中外忧愤人心靡宁臣屡欲亲叩冕旒少布愚见而臣自十一月十六日冐寒暴下谒告卧家虽加药石至今未愈由是不能勉强祗命觊望清光又虑一旦溘先朝露赍恨九泉辜负陛下眷遇之意臣之区区不敢黙已窃本朝金敌之祸亘古未闻中国无人致其深入昨者城下之战诡诈百出二帝北狩皇族播迁宗社之危已絶而续陛下即位以来十有二年虽中原未复仇敌未殄然而赖祖宗徳泽之厚陛下勤抚之至所以亿兆之心无有离异逺近爱戴国势可保设若人心轻揺岂至今日前日徽宗皇帝宁徳皇后崩凶问遽来莫究不豫之状天下之人痛心疾首而陛下亦且屈意降至以迎梓宫请问讳日为事遂使敌意益骄谓我无人乃再启和议于今日意欲潜图混一臣妾吾国陛下必为此议则人心自去祖宗积累之业陛下十二年勤抚之功当决于此矣不识陛下亦尝徐谋而熟虑乎抑在廷之臣不以吿也臣观陛下所以不顾衆説力求和好者不过谓梓宫未还母兄宗族在人掌握不知金人之求无有纪极坐竭帑蔵敛及百姓感动人心沮丧士气异时悔之固无及矣礼曰父母之讐不与戴天兄弟之讐不反兵今陛下方将信仇敌之谲诈而觊其肯和以纾目前之急岂不失不共戴天不反兵之意乎又况使人之来以诏谕为名以割地为要欲与陛下抗礼于廷复使陛下北面拜诏则是降也非和也今以不共戴天之讐与之和且犹不可况寔降乎臣窃为陛下痛惜之以为金国内变惧我攻已故为甘言以缓王师倘未必然尤当训饬号令申严赏罚鼓士卒之心雪社稷之耻尚何和之为务臣愿陛下深思熟虑广採衆论以全大计勿以成筭重于改图则天下幸甚仰惟圣谟黙运必使万全固非臣愚所能窥测然而中外之议跼蹐靡安机事之㣲生灵所系伏望陛下万机之暇曲赐睿览干胃天威罪当万死尹焞贻书秦桧论不当讲和尹焞先上疏论和不报金国使人在馆多日议论未决乃上宰相秦桧书曰焞比叨除目即以病纒念惟疎愚谬与献纳辞避之请屡上不从方今金使在廷天下忧愤切欲勉强拜命请间迩来疾病日加两足寒痺不能前窃见中外之议今已渉旬未见朝廷有以待金人之计机㑹之㣲间不容髪焞虽昏愦之余不忍嘿已相公亦知今日天下之心将失军卒之心将揺士大夫之气为丧宗社之计岌而危乎主上辙驾南辕十二年江南之间久无窃发丰歉相继不至流亡更加经理足以自持邉境之防虽未尽善歳竭帑蔵使之足食不爱重禄以为信赏将士之心犹知逗遛无功之可耻决战敢前之相尚朝廷毎有激励惩劝之可以収万全之効是岂非得人心而然哉今和于金人彼日益强我日益削中国号令皆从敌出中国废置皆从敌命侵寻朘削天下有载胥及溺之忧䜛间疑二将帅有诛戮夺权之害将见异时金人坐収成功相公被天下之责无所归咎愿相公榻前力陈大计以谓金人与我有不共戴天之讐靖康以来屡堕其术今若一屈使为口实贾怨饰兵自困自毙岂肯忍为此议比者窃闻主上以父兄未返降志辱身于九重之中有年矣然未闻金人悔过还二帝于沙漠继之梓宫崩问不详天下之人痛恨切骨则金人强暴无厌之性了然可见天下方将以此望于相公觊有以革其已然岂意为之已甚乎今之上策莫如自治自治之要内则进君子而逺小人外则赏当功而罚当罪使主上之孝顺通于神明生上之道徳成于安强勿以小智干义而图大功不胜幸甚焞病躯衰羸日甚一日归田之请前后八上投老山间侧闻作新之政此相公之赐也况天下乎桧读之已不喜至勿以小智干义而图大功乃深切齿金人退还河南金人遣张通古为诏谕江南使持诏而来通古到馆旬余要与人主抗礼又要上北面而拜其诏朝廷议未定或请列祖宗御容而置金人诏于其中拜之至于纷纷不定者累日通古索备玉辂迎诏书百官导从至是犹未决秦桧主其事坐于待漏院中置辂于殿门之外命三省吏服银绯服緑枢宻院吏服紫腰金尽赴馆候使人出则导从使人以为百官也日髙通古等始出馆驰马入门有亲事官一人手拽马羁金使以藤杖击其首伤竟不肯放通古宣诏其词不逊上皆容忍之赐赉通古等极厚先是上幸海道得开书匠舒通能刻金银铜鉄图书镂板取白字上喜之铸金为印令刻白字为玺由是士大夫皆用白字图书至是金人遣使来有铸金成寳文曰御前之寳乃白字也舒通之刻岂偶然哉三朝北盟㑹编卷一百八十九三朝北盟会编卷一百九十钦定四库全书三朝北盟㑹编卷一百九十宋徐梦莘撰炎兴下帙起绍兴八年十二月一日癸丑尽其日大府寺丞某人再上书书曰臣去年十月尝上书陈狂瞽之説冒闻圣听继䝉睿恩召臣赐对擢丞大府今已一年臣之説曰臣闻天下事成败得失在理不在形形者衆人共争之地理者衆所不见之处共争之地举世皆足以知之不见之处非髙智逺识者不能辨愿陛下㳺心于所不争之地以求治安之理勿贪功于须㬰勿丧志于多屈陛下得治安之理而行之则足以知彼败亡之理矣夫椒之㑹越人行成于吴吴王从之吴有亡之理也当时惟伍子胥范蠡识之鸿门之㑹项羽纵沛公使去楚有亡之理也当时惟范増张良识之方夫椒鸿门之举乃夫差项羽盛时如四子言其亡形于数年之前者以理知之也何则以兵雄天下虽盛时尤当惧祸而敢以厌乱之乎楚灵王克陈民从乱如归智伯好胜不已忽毙于肘腋之变金据中国且一纪矣天之假祐不善非助之也厚其兵力而降之罚金犹不悟耳晋髙祖欺天叛主倚辽为主不能存世叛亡无余赵徳钧为耶徳光谋徳光乃以其子延夀为罪首其后灭无余类彼刘豫者助金为虐敬塘徳钧之祸豫必不免臣之为是説葢亦揆于理知其有然者也是时朝廷先遣王伦奉使敌庭既复命而刘豫已为金所逐臣之説似一騐矣未㡬王伦再使举国纷纷各出异论陛下慨然乃主和议陛下㳺心于人所不争之地以求治安之理而能独见照明知此邦既得治安之理则知彼败亡之理安知臣之説不终騐乎今年金使乌陵思谋来遂有和议今又遣张通古萧哲来聘且许交割河南地界还梓宫归东朝渊圣皇族议者杂然益以为诈已而见使人过索礼仪又肆臆度之説何衆人之难晓一至是乎臣夙夜以思陛下之所以奉天天之所以统佑陛下无过此举深虑或者臆度之説少眩圣慈皆不惜一日之屈而惰其初心薄物细故辄广前説以固圣意之所得臣闻柔能制刚弱能制强柔者徳也刚者贼也弱者人之所助强者人之所攻故三畧曰莫不贪强先能守㣲圣人存之动应事机蔵之胸臆而敌国服又曰敌强下之敌陵待之敌暴绥之敌悖义之陛下推徳用柔守㣲观变以应今日之事机用是説矣太公告文王曰争胜不鬬大兵不创鸷鸟将击卑飞敛翼勐兽将搏弭耳俯伏圣人将动必有愚色尉缭子曰机在于应事政在于意表勇在于畏小智在于治大陛下从金人之和而遂忘父兄之深讐宗社之大耻乎葢将以有为也如是则沉机制胜畏小治大应是説矣孙武曰利而诱之卑而骄之吴起曰兵有五曰义曰强曰刚曰暴曰逆义必以礼服强必以谦服刚必以辞服暴必以诈服逆必以权服今与之和乃所以诱之也自卑乃所以骄之也彼以强我以谦彼以诈我以权合孙吴制敌之道灼然无可疑者又十二伐亦曰因其所喜彼将生骄茍能因之必能走之又曰卑辞委聴顺命而合彼将不争坚节乃定又曰厚贿而锢其心致其大尊以偷其志下必之信以得其情足其富贵以塞其国又曰养其乱进其謡诱之以大势上察而与天下图之凡古人所以自屈而就事者于十二伐而有七説合陛下今日之所为使古人言皆不足信则已使一可信焉陛下岂不遂得志也哉昔之论兵法之要者曰凡兵之道莫过二者独又黄帝之书曰一者潜于通机神周之志于势成之在于君臣固知纷纭者不解此也然此皆陛下求冶安之理游心于衆所不争之地而得之者固纷纭之所不解至于今日之事殆有显焉不可不议和者臣不得不屡陈之陛下已得其妙而㣲者矣是岂不经圣虑而屡陈之者庶㡬惊挠纷纷之人而息其説也魏武侯与吴国论六国之俗至于燕则曰燕阵守而不走击之之道当陵而逺之驰而后之谨我车骑必避之路至于三晋之入中国也来则振去则追可卷其师燕近于邉境自古中国之于邉境无能尽灭亡葢以其兵为生也邉境纷争无盛于晋方其六国之长雄于中原其相吞灭者皆邉境耳刘渊则石勒灭之石勒则冉闵灭之冉闵则慕容垂灭之西秦则赫连定灭之西凉则沮渠䝉逊灭之南凉则乞伏炽磐灭之后燕则髙云灭之元魏所灭者三刘裕所灭者二晋桓温所灭者蜀李势而已苻坚一举而败于合肥李靖谓非谢桓之善乃苻坚之不善时为慕容垂所陷也由是言之纷纷者之论以谓养吾兵一举而足以灭敌者亦不通乎古今之説也兵法説害天下者天下闭之杀天下者天下贼之穷天下者天下仇之危天下者天下灾之金人肆行不顾穷于天下久矣天下懐不共戴天之心不欲沦于异域之俗其怨薫天也杀人之父兄利人之货财臣妾人之子女皆敌也天于大敌终祐之乎是二者天必有以处之又况天下战国五胜者祸四胜者弊三胜者伯二胜者王一胜者帝敌之胜岂止五哉其祸可立待也以此知陛下行吾治安之理以待敌之败亡真通乎古今之説畏天下而奉天道也孟子曰太王事獯鬻勾践事吴畏天者也太王避地天相其心勾践事仇天相其策相其心故肇基王迹而周之卜世至于三十卜年至于八百相其䇿亦足以雪耻而伯今陛下以太王之心勾践之策顾不可乎陛下达孝于父母至恭于兄弟亲睦于九族一举而悉如吾志此又天相陛下之明騐也天相陛下则相天下之人可也相天下之人则所以处金国者又可知也臣闻兴师十万则不得操事七十万家古人以用兵喻圄人情曰小圄不下数人中圄不下百数人大圄不下千数人十人聨百人之事百人聫千人之事千人聨万人之事使良民百万聫于囹圄上不能使此危道也今日之议成虽未可以去兵而可以少休兵矣不得操事七十万家与聫圄者百万获息肩之乐顾不可乎善用兵者役不再籍粮不乏贫于师者逺输故运粮百里无一年之食二百里无二年之食三百里无三年之食国虚则民贫民贫则上下不亲敌攻其外民盗其内是谓必溃此今日四川之事事大可虑民流者亲之地不任者任之主胜之道故兵法以城称地以地称人以人称粟为可以固守可以战胜今四方之民流者不得亲四方之田荒者不得耕今日之议成则兵之戍于外者可以移于近兵之冗于食者可以汰而减兴农桑而省饷运俾四方万里举无科抑憷惕之劳天下虽未能去兵而三称之説已行矣顾不可乎出不足战入不足守者古人治之以市市者百货之官所以给战守也万乘无千乘之助必有百乘之市故曰提天下之节制而无百货之官无谓其能战守也今闗市重敛贾商不通财货彫虗钱寳空乏公私扫地亦立匮之际也今日之议成费可渐积商可渐通钱可渐増变警扰之习为阜民归迁徙之劳为永业俾城郭郊野举有还定之安出足以战入足以守顾不可乎是四事者至易晓也而纷纷之説犹不解焉葢亦未之思耳或者又曰无约而请和者谋也辞卑而益备者进也臣应之曰陛下遣使以和请金以和应非无约而请也使人之来徜徉境上举止甚髙言辞颇倨非卑卑也金以和应出于实矣然曰无约则不可曰益备而追亦不可在我所以自治而待之者何如也夫圣人御世观盛衷得失而为之制非计策无以决疑非谲竒无以息冦非隂谋无以成功此陛下大有为之日也臣于此多有説焉倘得丹墀咫尺之地使臣获奉清闲之燕以毕其説非特臣之幸寔天下之幸胡铨签书武威军节度判官听公事胡铨以上书乞斩秦桧孙近王伦遂罢枢宻院编修官归乡里舟行至池州贵池口岸下以书报提举常平方滋滋尝为枢宻院计议官与铨同舍乃出城至贵池口见铨于税亭中铨曰曾有近报否滋曰云云又问曰铨负罪之日别有指挥否滋曰近报令与合入差遣铨曰上书君父又何差遣滋曰枢宻院属官陞擢则无不可者若合入差遣不在诸州签判之下铨黙然枢宻副使王庶罢为资政殿学士知潭州兼湖南安抚制置大使王庶累奏札乞治兵戎不讲和不省遂以疾乞解机政五上章而后获请以资政殿学士出知潭州及陛辞力请曰以臣异议罔功必致人言乞改除一宫观差遣不允复温言谕遣之王庶辞潭州臣今月二十二日准尚书省札子䝉恩除臣资政殿学士知潭州者闻命震惊莫知所措伏念臣材术疎陋疾病侵陵屡控悃诚乞避机宻觊逃旷弛免负使令敢谓徳意优隆徽数腆缛俾出通班假守大藩臣虽至愚曷可妄受潭州实巨镇为江表之上流是宜慎择老成用寛优渥臣本以识昩置之闲散获少遂于夙心而乃冒宠叨荣必有乖于清议矧长能浅薄恳辞宥密之司岂可更加崇资重任滥膺藩宣之寄决致败事仰误圣知伏望大慈特垂矜察収囘涣号久穆师言所有前件恩命臣不敢祗受欲乞一在外宫观差遣粗安㣲分以养衷残异时沟壑未填筋力稍复誓殚犬马之劳仰答干坤之施臣无任恳祈激切之至刘锜囘军行在刘锜自镇江府撤戎囘归行在所也知平江府向子諲致仕初张通古持金人诏来经过平江府向子諲不拜而请致仕许之刘大中王庶并落职遗史曰刘大中已得宫祠王庶除知潭州萧振言大中不孝庶沮挠讲和事大中落职依旧宫祠刘一止行大中词曰含齿之内并知笃于爱亲垂龆之童亦羞称于不孝岂有居仪型之重任为名教之罪人又曰亡所生之天属视厥父如路人㸑烟不同寝疾弗问事皆有状闻者寒心庶词曰大言惑衆小智饰奸既陈立异之辞施有壊成之意倘谓讲和之非䇿则虽执义以何惭乃因知己之莫留如欲脱身而邀誉第务死党不知有君是月金人改天春元年诏威武军遣王忠民至行在王忠民字子道河南颖阳人也世业医忠民通经史尤明于刑名杜门却扫人罕见其面宣和六年童贯为招讨取燕山忠民闻之曰祖宗与辽人有齿唇之好今信奸臣之计而轻弃之祸至无日矣既而金人渝盟复取燕山徽宗方悔悟亟下诏曰岂无四方忠义之人来狥国家一日之急忠民读诏泣下曰其果然矣渊圣传位金人为城下之盟而还渊圣诏曰应朝廷之阙失政令之僻违保邦御衆之方安邉御敌之策自今中外臣僚民庶皆许直言寔封以闻虽有过差弗加谴责忠民乃着安邉休征书又画图遣人诣北军达金人二主及执政大臣又着保图长庆书十一䇿经民守业书四策通利养民书三策去冗裁俗书十一䇿经河南府投进靖康元年冬诏忠民赴阙辞以病十二月金人逼洛阳留守王襄南窜忠民募得张义赍书开谕元帅又以策干永兴帅范致虗范喜之而不能致也建炎元年金人板榜有弔民伐罪之语忠民作六论以辨宻遣谍者散于敌境且以副本献于朝二年有诏西京制置使翟兴津遣而道阻不通三年问解制置使李彦先欲致忠民亦辞以疾翟兴徙治药川忠民避地南下遇商虢抚镇使董先于内乡因留之军中事以师礼绍兴元年金立刘豫为帝忠民作九思图及定乱四象遣人达之金帅又镂板印图散于辽境及伪齐以断天下之疑宣抚张浚制置王庶皆欲补以官不受遂荐之朝三年至行在见宰相吕颐浩枢宻徐俯皆拜舍于政府翼日补宣教郎忠民乃以诰纳木匣中题其上云本心报国非求名禄蔵匣于七寳山下既见所奏留中方恳去是时董先军豫章往依焉次年撰三国和议镂板广传乃遣使臣岳知常散之敌境而知常为堠人所执以擅越外界编置忠民于福建未㡬得释八年三诏威武军津遣忠民造朝力辞恩命罢归十年挈家过临安卒时年七十五子正卿节二十六年𦵏于鄂武县治三朝北盟㑹编卷一百九十三朝北盟会编卷一百九十一钦定四库全书三朝北盟㑹编卷一百九十一宋徐梦莘撰炎兴下帙起绍兴九年正月五日丙戌尽十四日乙未九年正月壬午朔五日丙戌赐新复河南州军赦门下朕以眇躬嗣承丕绪明不能烛徳不能绥为人子孙不能保其所付为人父母不能全其所安虽穷宵旰之勤未息边隅之警当国难军兴之既久而师老财匮之是忧被甲荷戈者苦暴露之劳行赍居送者困征诛之扰衣冠流寓而失所黎元憔悴而靡堪失由一人祸贻尔衆罪在朕躬胡颜以宁侧身思咎至于宗祧缅隔陵寝久荒梓宫未卜于因山天属尚留于逺域茶苦斯极振古未闻赖将相之元臣尽忠协徳资爪牙之衆士戮力同心缮甲治兵内以训练于行伍固军峻垒外以保守于封陲上穹开悔过之期大金报许和之约割河南之境土归我图舆戢宇内之干戈用全民命自兹爱养士卒免罹转战之伤蠲减赋征渐息编民之力俾南北悉臻于绥靖而国家遂致于安宁嘉与羣生格于康又肆颁旷荡之恩用慰迩遐之俗于戏睦邻修好既通两国之欢和衆安民以图万世之利尚赖文武之士同寅协恭疆场之臣慎终如始共扶兴运永底丕平咨尔多士体予至意金国许退还河南地讲和故有此赦韩肖胄同签书枢密院事为大金国信报谢使钱愐副之金国遣通古萧哲来议和许还三京地故遣韩肖胄钱愐为报谢使副与之偕行韩世忠闻和议已成不喜伏兵洪泽诈令为红巾欲候通古等回至楚州使刼而杀之坏其和议南北使已行过扬州世忠军有将官郝卞者诣转运使胡昉密告其事昉大惊白于肖胄遂具奏乞改途自真和庐州取道淮西而去昉字显建炎三年知淮隂军世忠驻军江隂昉厚奉之后辟昉淮东宣抚处置制司㕘议绍兴五年除知楚州兼主管沿淮安抚司公事八年除直秘阁淮东转运使皆世忠成就之力使人改途事世忠深怒昉背已世忠知郝卞漏其谋追卞欲杀之卞弃家奔鄂州投故人李启启纳而藏之启者岳飞军中回易官有心计能干旋财赋惟着布衣草履雨中自执葢步砌佐飞军用甚多有归正人周金者与通古旧知奏取㫖送通古至对境通古至安丰军金赠诗为别曰良人轻一别奄忽几经秋明月望不见白云徒自愁征鸿悲北渡江水奈东流㑹话知何日如今已白头通古性聪慧秦桧尝以胡铨上书示之通古一览能记诵初兵部侍郎兼权吏部尚书张焘力诋拜诏之议秦桧忌之焘亦自知言切恐且得罪遂託疾在告桧使谕之曰北扉阙人上欲以公为直院然亦假涂尔公疾平宜早出焘大骇曰果有是言愈不敢出矣焘乃不主和议者万一使草国书岂能曲狥意指哉焘尝思之不过一去今日之事其去在我一爱迁官他日以罪去则事由他人矣坐此不迁遂不豫国书事王伦为同签书枢密院事迎䕶梓宫奉迎两宫交割地界使蓝公佐副之王伦自龙图阁学士除同签书枢密副使金国制曰朕总揽羣工图回万务眷言宥密实秉枢机体隆参佐之联位在疑承之次亶惟用德亦以劝功具官王伦宇量坦夷机神敏悟出先正名贤之后有流风遗范之存事不辞难行不择利奉万里之使无以家为道二国之言各如意出卓尔倾河之辩毅然叱驭之忠郦生慿轼以下齐城毛遂定盟而重赵国揆其成效有溢前闻朕念陵寝久荒梓宫未返东朝契濶星纪既周北道讴吟民心未改幸信书之来谂知永好之不渝尔其肃迓还辕就承故壤爰陟本兵之重仍兼赐第之荣惟既荣厥身必毋乏吾事噫复文武之境朕将无愧于古人合晋楚之成尔乃增光于史册十日辛卯尹焞除徽猷阁待制提举万寿观兼侍讲尹焞先除礼部侍郎十具辞免不受至是除徽猷阁待制提举万寿观兼侍讲苏符行词有曰庶几朕得优礼之宜而卿遂委蛇之适焞五具辞免遂得提举江州太平兴国宫任便居住初焞辞免札子有云比尝不量分守辄及国事识见迂陋已騐于今迹其愚庸岂堪时用秦桧见之不堪时用二字深衘之乃见上具言尹焞札子有云比尝不量分守辄及国事尹焞有所议论不可不为施行欲乞将尹焞所上数事尽付中书当为详酌行之上遂以焞奏疏尽付朝廷而桧切齿矣十三日甲午金人知宿州赵荣来归十四日乙未右迪功郎监明州比较务杨炜上李光书绍兴九年正月十四日具位谨再拜献书参政丈阁下某自束发成人接士大夫知己能称阁下为令于平江能抗朱勔而失官继登御史则又触权臣而得罪某虽碌碌庸衆浮沉里巷然亦知钦慕阁下信刚决君子人也晚得与诸郎逰卒又登门获侍巾履误辱存嘱甚厚退虽感激及进观阁下之所履不无稍异于昔时某前日钦慕之诚亦稍解体而不能无疑也非诬阁下也葢阁下自起废进用再登八座七为郡守仕宦至此亦非不可有为之地及披其实迹以较阁下之晩节似觉以前挺特不羣之风少衰徒有傲岸虚骄之气雄压聋俗而已非独某不能不疑举天下有识者莫不皆疑之然尚以谓阁下为侍从不得専造居朝廷不甚久上下方安于积薪未燃虽阁下独欲有所建明世必以谓不祥人亦未必见信当且冺黙尸位必有待而发尔属者敌国遽求讲和遣诏谕使至以甘言诱我以无礼臣我以盟誓制我以重币穷我举国諠譁议论不一上贻当宁之忧下疑四海之听人情汹汹弥时不定遽闻阁下召来造朝天下之人与夫贤士大夫欣欣然皆颂阁下曰泰发至则事当有所折衷矣尚妄意阁下靖康之朝挺挺之节固在履此危机正昔所谓有待而发者庶几能为圣主开陈存亡利害之势维持善后之策尽识敌诈洞悟天听断此国论不数日阁下既至遽复合为一党寂然无声有识者谓阁下非不知利害之晓然所以然者卖谄取执政尔已而果然于戯利禄之移人一至是邪管子曰礼义亷耻国之四维葢礼义立人之大法亷耻立人之大节不亷则无所不取不耻则无所不为夫若是犹不足以成人为国家大臣而无所不取无所不为则朝廷安危之计从可知矣阁下平昔自谓髙明卓立何为至此遂不知人间有亷耻事乎某窃意阁下殆将文其过也奈何圣主重以怀念母兄之切至亟于梓宫之速还帝意坚决不容悟移以此欺天下尔斯民未可欺也今朝廷岂少阁下哉阁下若以死事之不得其职而去是亦以道事君之一効也某闻忠孝从义而不从父阁下岂不知帝王之与臣民不同匹夫立于乡党士大夫立于朝绅则固当谨信行修末节饰礼文以求区区之誉为扬名立身之基帝王之孝唯安宗庙固社稷使其或不然乃下同于匹夫拘拘于礼之末节亊几一去九庙四海且不可保况其他乎不尔汉髙祖终不屈楚忍发分羮之语遂当为万世大不孝之罪人矣况金人之诈屡讲无验之和信效明着如日月经天河海帯地不可掩也覆车不逺参政丈岂不洞知之且自宣和以来先帝始与金人为海上之盟彼固首倡夹攻之约辽国既灭固常割燕蓟九州以啗我矣沙塞万里空空数十城曽不得一缕之赋卒竭中原膏血以安之曽未三载中国之储尽在九州敌人知我之弊于燕蓟有积年矣卒假虎翼一奋并京国而取之阁下岂不见前日之割我燕蓟初不得旋踵而託迹也今以钓者必以饵钓不以饵不得鱼也始敌欲钓中原前以燕蓟为大饵我既不悟其机而贪其饵既一钓而举之矣自靖康国破主上南狩无厌之敌既袭广陵又侵呉中其意固宜重有所在也虽蹂践残戮流血川野酷莫此甚所幸神灵庇䕶社稷有主其利害固万万于靖康之后不然金之欲和也已讲于前日我必推诚待之不复迓避尚何约至今日哉自是虽嵗嵗连兵淮南而天其或者将俾我以中兴诸将激扬无曩日奔溃之风而北骑屡北国势稍亦似张自此固当甞胆思耻何事不可为哉比年已来金人知我不可以兵取也又恐我国势或至于遂强也及发于数嵗则恐不支故汲汲万里遣使见招于太上之丧以探朝廷意谓我若遣使而有请则唱为之和空我国家困我之师欲异日一举以取之尔今来果入其计安得金人不欣欣然一嵗再使许还地而来和也阁下岂不怪此敌计邪今将举前策复割中原为一大饵以钓江南且向竭中原举天下实一燕蓟犹不三年而遂弊况今欲竭江南偏佐一方求实中原某习见不数月彼遂安坐受吾烬矣阁下亦又不悟金人自长驱中国所过诛掠刼掳无不空空郡邑也况今以久陷中原一旦弃之而去固当扫地尽矣不过留数空城老弱病疾沟壑之余贻我以大累想见系累之后父哭其子妻哭其夫寃号之声痛彻天地岂易举目属耳也哉今诸公乃所谓不求而自得欲欺主上以太平者尽为天下无人乎唯其不求而自得此所以为敌之计也伏读赦文所复州县减免三年蠲放差徭五年兵官各令按月支给衣粮请给或加犒设或令存恤不知空空之地孱老孤寡既不可赋税按月所支一切调度何从出乎诸公殆将举所谓燕山免夫钱复行之乎不特此尔将见数月之后衆使还来纷纷归报且曰当供陵寝当修宗庙当葺官府当治城郭当筑库藏当实老幼当赈穷乏百役纷然猬毛而起不知东南数十州所有几何频年以来换度牒鬻官爵出卖户帖豫借和买头会箕歛衰世掊尅之法畧己尽行剥肤搥髓无所不至膏血无余不知何从出乎加之金使自此势须结辙而来数以重币困我供奉礼物动计百万再三往复倾囷竭囊不能支矣阁下曷不令板曹询藏库之有无可指掌见矣今日已有三空之説矣异时乃以有限之财充无厌之欲是以江海实漏巵尔日者乃始掲榜都城有曰金人并无须求甚所不识也诸公䝉蔽天听是何异掩耳窃铃也哉傥或梓宫可还真伪未辨如为所欺彼且恃为大恩百索交至决不可继又且四方之费恐未能给阁下若不早悟断以独见开悟圣听旬嵗之间拱手无策行见江南无立锥矣尚何有于中原哉参政又岂不知中原乃吾之版土我之国威稍振自可一举而复又何不少有忍于须臾徒託重币急求市之以取后祸彼或稍易虑转足而复至则其日犹前日也国力屈矣阁下以不早虑之也不然可使渊圣銮辂来还而果遂南归由辱留之久险阻备甞尽识敌诈力发奸谋洞如观火正晓主上则阁下诸公误国之罪将无所逃一旦败露头颈堕地愿为孤豚岂可得矣为阁下计宜脱畧明此翻然改悟早建善后之策厯告吾君尚可及也又况自古连和结好讲隣国之欢以求偃兵息民者固多有之试数其一二论敌国之势惟我大而彼小则可和我强而彼弱则可和我盛而彼衰则可和不然我大而彼亦大我强而彼亦强我盛而彼亦盛皆可和也何则葢我大我强我盛而彼以小以衰以弱求请和于我则全在我我安得而不受既受之矣彼或败盟或有可取之形或有可乘之机顾不妨我徐举而复灭之葢我全制之其擒纵在我也如此岂不悦其和哉设或不获和于我尚当求之何敢拒也至于大小强弱皆如是而和则其势各不相併吞也故一讲和则可以彼此皆奠枕而长存如不得已交隙而用兵又胜负未可知也如此而和则和在彼此皆可和之势也若乃我小而彼大我弱而彼强我衰而彼盛乃欲请和以幸旦暮之存彼固不可知也葢和全在彼擒纵在彼彼何惮而拒我哉如是利害晓然尚或讲和于彼则是速㓕而已矣西汉之与匈奴本朝之与辽国和也皆以安强盛大适相若也相与之和葢和在彼此然匈奴犹为汉患辽人数惊边鄙其强悍反覆不可以信义结也虽然曽不至以为大患者以其皆可以相制服也及观六国之与秦和也秦未甞不欲和也秦欲用兵而自若也卒之一朝乘机遂一举而㓕六国此以小和大之明验也石晋之与契丹和也契丹未甞不与之和既和矣契丹倨慢自若也终之一旦反颜易心邪律徳光一举而灭晋此以强和弱之明验也不必更求逺证我太祖太宗之肇造也其割据诸国亦甞告和于本朝矣未甞不纳之和也及其机可乘则命将出师破而㓕之如取诸掌耳曽何有于和哉此亦衰世之明验也可不鉴哉可不戒哉则今日之和诸公不过谓梓宫可还中原可复不暇他虑耳曽不思不测之祸今甚大矣甚强矣甚盛矣积嵗累时一旦当连兵未解忽若风雨退散鬼神潜藏欲还地而修和于我我固当思曰彼何为而畏我怜我爱我而遽和我顾此敌计之见啗亦晓然矣不知阁下明智独步当世何为独不悟此奈何今之市井愚夫愚妇皆能知金人之诈者阁下果不知之是不智也倘阁下知不可和徒媚宰相取尊官遂噤黙而不以告吾君是不忠也为大臣而不智不忠果可以安国家利社稷乎况今圣主以孤孑之一身独立于上基本单寡隤费而易拔其危又万万于靖康又岂堪复当不测之敌乎何阁下为御史则能言人之是非今为执政遂不知其非邪安有身为大臣坐视君上贬屈尊称臣于仇敌恬不为恤诸公世自儒业号为知书此岂平昔所学于圣贤致君之事业哉今天子以祖宗之天下承祖宗之大统因臣民之爱戴建大号即帝位于今十有三年矣天地社稷宗庙神灵实临之今无故遽为金人播弄而一旦贬屈如是邪阁下勿谓目前灭裂支梧可以欺天下数月金使复至前事固在今不改为自兹将见朝廷奉诏不暇矣此事于古无有唯唐祖之初未得天下始甞臣事契丹以及石晋假契丹以建国遂有此厚礼然其终亦遂为所灭其后则国家肇造之初南唐李煜甞自贬尊称降损省府取媚本朝以乞须臾之命然卒无效此葢强弱盛衰之理使然固不可以取媚存也今国家兵籍非不甚衆诸将非不有人但当谨谋谟于帏幄收岁币以赏战士期之嵗月何患中原之不复梓宫之不还太后渊圣之不归诸公能蚤暮以思致君于尧舜乃日求臣事于仇敌欲诛民之膏血以充岁币而不知愧岂不哀哉若此数事以平日观之宜非望于阁下所肯为也设若主上睿谋独断未悟敌机阁下宜思天下所以责望于已固当身先百辟抗议廷诤虽鼎镬在前当无固避此诚越国之男子也扬名异域功显圣朝非阁下而谁况天子仁圣容受直谏体貎大臣阁下虽犯颜撄鳞甚不过夺职祠宫而已此而不为是阁下惜濡足之故而不拯天下之溺不止始谩一言但已又扬誉欺天下曰前日非我力争安得杀礼遽至于是某虽至愚犹不知信况有识之士哉若褚遂良谏髙宗立武昭仪卒至还笏殿陛乞骸骨归田里将甘心贬死若此斯可谓大臣矣又赵中令相太祖皇帝甞为一事择官中令列二臣姓名进太祖不肯用他日又问复进而不用如是三问而中令卒不易前人太祖盛怒裂其奏掷置殿陛下中令不动搢笏帯间徐拾碎纸袖归中书他日又问复以碎纸补缀以进太祖大悟终用二臣某窃谓官二臣此朝廷至细事也而赵中令犹确然终不夺于太祖之盛怒而卒用之大臣事君不当如是邪况今是事实系宗社存亡阁下忍轻于诡随乎事已亟矣今诸公偃蹇自为得计昻然百僚之表施面目于通衢出入称参政以耀耸俗此何邪向使他人居阁下之位为阁下之为阁下适在逺外五松闲澹而视之岂不笑絶冠缨也哉阁下平日之志自许如何今一旦昏于利禄门生故吏往往又从而谄谀阁下为伊尹周公之才某窃恐阁下必不自知其非犹以谓日前之虚誉可以袭而取也不知今天下之人已极口讪笑阁下平生之伪矣某独不忍退而非诋阁下辄以所闻告之左右倘阁下不此之恤将使后世书之史册曰此卖谄宰相取执政者阁下能免之乎疾风知劲草板荡见诚臣阁下自为谋可也春秋之法责贤者备某区区之心犹觊阁下尚能改悟力解社稷之祸挈而置之安存不然不得其职自可引身而去矣岂可与卖国之奸谀甘心低头共槽枥而食邪以阁下曩时挺挺之节必非䕶前而不悟者某所以未敢遽绳阁下以贤者之责也丞相秦公方且含垢忍耻避天下之讥骂力専误国之谋倾心外敌犹卢杞一百口保朱泚李林甫以忠诚称禄山非某踈迹之言能入也参政孙公某之舅子平生龊龊谨畏天下初不以此责之今日之可任春秋之责唯阁下耳今公论籍籍又阁下乃丞相之门生由以私恩不敢违其果然乎某闻大臣事君当知有宗社而不知有其身知有君上而不知有恩门可也参政丈如谓私恩请亟破误国之谋尽发敌人之诈厯告诸君罢絶使命收还金币正天子之尊号薄强隣之聘礼饬诸将之兵备扬问罪之先声传檄中原各保境土人自为战以待王师一切改辙而图之若阁下姑欲爱惜名位随羣而入逐队而趋亦以谓敌必可信和必可讲礼币可从自今以往不加赋而用度自足皆有以为善后之计而某乃州县细吏敢将狂瞽之説荧误视听则请直以此书上之天子置以典宪某所不辞愤激之次方寸乱矣引笔行墨不觉言多惟阁下察之三朝北盟㑹编卷一百九十一三朝北盟会编卷一百九十二钦定四库全书三朝北盟㑹编卷一百九十二宋徐梦莘撰炎兴下帙起绍兴九年正月尽其月金人退河南地金人以东西南三京夀春府宿亳单曺州及陕西京西归于有司韩世忠加少师扬武翊运功臣刘光世加辅国功臣进封雍国公为陜西五路宣抚使张俊加少傅安民靖难功臣吴玠加开府仪同三司四川宣抚使岳飞开府仪同三司杨沂中太尉保成军节度使刘光世恳辞陜西宣抚使许之袐书省正字汪应辰上书论当谨邉备书曰臣伏见近日金使在庭人情汹汹朝庭之上号令纷然内则患和议之不谐外则患异议之不息臣虽踈逺有以见圣意之动止也然臣揆之时事窃谓和议不谐非所患议既和矣而因循无备之可畏异议不息非所患议既息矣而上下相䝉之可畏此孟轲所谓入则无法家拂士出则无敌国外患之时也议者往往以今日和好决不可成而成也或不能久臣以为过矣请借秦以论秦之谋楚也与之地借之师而约为兄弟婚姻矣然则今日所谓还我梓宫归我母兄复我舆地者安知其不然也及其谋齐也与齐通和四十余年未尝接兵又安知今日和好不如是之久也至以为金人出于悔祸效顺之本意则臣所不敢闻也臣闻前日王伦之行未尝一诣敌此必有深谋之计而畏吾使者之或能觇之也是岂能有爱于我而不取哉是岂诚有悔过效顺之本意哉夫非诚有悔过效顺之意而翻然以与我和是何故也臣谓陛下诚以此思忧以此思惧则将不遑暇食而谋之矣金使既去所宜深诏执事交修庶政申戒邉备金虽与通和疆场之上宜各戒严以备他盗今方且肆赦中外厚赉士卒褒宠请帅以为休兵息民自此始矣纵一朝之安遂忘积年之耻独不思意外之患乎此臣所以言因循无备之可畏也方朝廷力排羣议之初大则窜逐小则罢黜虽举国非之而不顾至有一言迎合则不次擢用今者事既少定陛下必以出于独断益轻天下之士矣夫事是而咸宜犹欲衆谋况其非乎导人而使諌犹恐不进况拒之乎是以小人窥见间隙躁进者阿谀以希宠畏懦者循黜以备位浅谋者遂谓无事而忠臣正士乃无以自立于羣小之间子思言于卫侯曰君之国事将日非矣君出言自以为是而卿大夫莫敢矫其非卿大夫出言自以为是而士庶人莫敢矫其非如此则善安从生孟轲曰訑訑之声音颜色拒人于千里之外则谗谄面谀之人至矣国欲治可得乎此臣所以言上下相䝉之可畏也臣愿陛下卧薪尝胆以图中兴勿谓和好之可以无虞而思患预防常若敌人之至也勿恃独断之可以成务而虚已从衆常恐下情之无尽也竞竞业业以承天心徳日新万邦惟怀臣且亲见于圣世何至以中国之大而下为讐人役哉祕书省正字樊光逺上书论金人诡诈不足忧信实深可惧上封事曰臣窃观今日士大夫之论莫不忧金人之诡诈臣独曰诡诈不足忧而信实深可惧也使彼出于诡诈则其术固止于是耳吾乃抚养东南根夲之地严饬西北备御之方亦可以为国也夫何足忧近者金人遣使曰当与我故地士大夫凡有忧国爱君之心者尽言金人之诡诈也而版图果归职方是彼不出于诡诈而出于信实矣乃臣之所惧也将不特出于得故地而已也凡其所谓归梓宫归两宫者莫不次第如其言其可信愈甚则其可惧亦愈甚且吾既已得吾之所欲则彼亦将得彼之所欲通和之使项背相望吾既空府库以奉之河南之地赋租悉蠲吾又将竭江右民力以给之矣府库已空民力已竭士气已堕一言不酬金人改虑此臣之所以私忧过计而为陛下深惧也夫有无故之福则必有无故之祸往年燕山六州二十四县金人以兵取之来归于我当时竭天下之力以偿之所得止数空城而已朝廷动色相贺而天下蹙额相弔一旦改虑席卷而南如寄诸隣而取之此陛下所见也陛下抚此厄运虽未获受祖宗所全付然即位之初河南犹陛下有也旋没于伪齐凡吾之所以经营攘斥者踰一星终矣未能复尺寸之地今一旦得之于彼其非无故之福如往年之得燕山哉又将竭内地以实之敝所事以事之可为寒心矣庙谟深閟虑之得当已熟如臣之愚未知所以善其后也臣愿陛下勿以得地为喜而常以为耻勿以甘言为悦而常以为忧勿罪忠议以养敢言之气勿喜迎合以开滥进之门勿尽民力宜爱惜之以固根本勿沮士气宜耸动之以备缓急庶乎可也惟陛下不以臣人微言轻而留神省察实天下之幸汪伯彦复观文殿大学士张浚复左宣奉大夫王庶刘大忠复端明殿学士伯彦等复职秦桧令臣寮上言王庶刘大忠之罪遂落职初庶离行朝不见宾客至芜湖请知县髙某衩衣相见委以买田宅议者谓庶平日豪迈一旦议论不合而去未宜求田问舍也过州有再落职之命乃寓居九江买田于敷浅原之上徙家居焉王伦权东京留守兼知开封府王伦蓝公佐奉使金国至京师以金人已退地而去伦遂权东京留守兼知开封府先是刘豫以陈东欧阳澈在建炎之初上书被诛于南市乃傚张巡许逺双庙之制建庙宇以祀之伪封侯爵至是伦令毁其庙熈河路经畧使慕容洧叛附于夏国环庆路经畧使赵彬追及与洧战败之复熙河路慕容洧奔夏国张中孚中彦自是归朝矣洧环州人张浚富平之败斩赵哲时洧背叛而去彬字彦中原州人刘锜帅泾原时彬为幕亦尝叛去知泉州连南夫上封事论和议不可信得三京河南地肆赦天下赦到泉州知州连南夫以为金人素持奸计恐朝廷堕其奸谋故谢表有曰臣持囊西清分符南海茂着藩宣之効敢忘献纳之忠惟虞舜十二州昔皆吾有然商于六百里当念尔欺莫知其是不信其然固知既来而则安或且宁许以负曲有若食其之説无忘韩信之谋愿益戒于不虞庶免贻于后悔是时又有圣㫖指挥不得诋斥大金南夫继上封事曰臣闻老子之言曰不信者吾亦信之又闻孔子之言曰不逆诈不亿不信此皆大圣人之用心陛下纳金国和议之约允蹈其言又闻信不足有不信又闻言不必信唯义所在此皆神圣通变之道易曰几者动之㣲传曰知几其神乎大金素行叵测比年以来两国皆堕其术中大槩彼以和议成之此以和议失之今陛下果推赤心以其割河南之地遂恩之乎臣知陛下知几有不信也何以言之丙午之祸父母兄弟六宫九族咸被驱逮今十四年辱莫大焉使太上圣躬无恙随所割地全而归之四十年覊縻隔絶之恨念之犹且心折得梓宫犹不足为恩得土地顾何足以为恩乎况陛下于太上有终天之恨于大金有不共戴天之讐方且许还梓宫许还渊圣六宫彼其计实老子所谓将欲取之必固与之兵法所谓不战而屈人兵之术也谁不怒发冲冠握拳嚼齿而痛愤哉借得所许彼何加损汉王语吕后曰使赵王有天下顾少乃女乎臣窃恐陛下天性孝悌方感其恩遂无王赫斯怒爰整其旅之志葢用心不刚则四支委靡将士虽欲断髪请战有不可得谁为陛下守四方者是陛下十余年宠将养兵殚财蓄力之意一旦积于虚空不用之地倒持太阿交手而付之矣昔太祖皇帝之南征也李煜遣其臣徐铉朝于京师铉曰煜以小事大如子事父未有过失奈何见伐太祖曰尔谓父子为两家可乎安知大金之计不出于此乎岂吾太祖行之而陛下不悟者乎昔唐髙祖借兵于突厥尝父事之至颉利为太宗所擒后世称之为英主陛下肯出太宗下哉臣伏见生灵戴宋几二百年沦肌浃髓之恩视陛下为亲父母不幸为干戈之所扰视大金甚为畏惧韩退之曰叛父母从仇讐非人之情民情大可见大金岂不知之昔耶律徳光之击晋也述律尝非之曰吾国用一汉人为主可乎德光曰不可述律曰然则汝得中国不能有后必有祸悔无及矣许还之约安知不出于此乎使大金用述律之言则可窃吾太祖之言用之无乃不可是説也陛下圣性髙明固知之矣知之不信审矣然臣犹不能无疑者伏读正月五日赦文曰戢宇内之干戈又奉圣㫖不得诋斥直堕其术中使忠义之士结舌而不得伸忠良之将缩手而不为用范増之説项王曰天下大定矣君王自为之可不鉴哉此臣所以昧死上愚衷愿有献纳臣闻张良为汉王借前箸以筹挠楚权之谋为汉王不能制项王死命遽欲效武王休马息牛具陈天下㳺士各归事其主陛下谁与取天下审如诏㫖臣恐将士觧体鱼溃兽散如张良所谓谁与取天下者然则计将安出臣方闭户深念不觉大喜曰河南之复殆天授非人力传曰天与不取反受其咎时至弗行反受其殃又曰机不可失愿陛下因而图之大事济矣似闻彼国新主厌兵乃有此议臣谓使其果有厌兵之心政当乗其懈而击之如其不然先发制人后发制于人陛下必知其决择矣议者若曰强弱大小犹且不侔未易轻举臣闻汤以七十里文王以百里所谓在徳不在衆汉髙祖以亭长除秦暴唐髙祖以一旅取孤隋光武接十二帝之统而起自单㣲以至中兴今陛下复河南之地实以圣继圣徳新又新挺真主之姿应帝王之运六师方张旧民协力抑又多助之至此臣所以愿陛下因而图之也臣闻陛下方遣侍从宗臣祇谒宗庙陵寝将亲见宫室之禾黍陵寝之盗掘此政诗人徬徨不忍去之恐有扶老携幼感泣而听诏者少者之哭哭其父与兄也老者之哭哭其子也戯笑甚于裂眦长歌过于恸哭天地日月亦必为之悽惨郁结陛下闻之追悼其因是谁之过与还地孰少孰多而我河南之氏何啻百万昔者乐生今日効死因民欲向为百姓请命而以王师甲兵之衆随之此皆尽鋭愿战之师彼皆悲歌感恸之士河南起而河北应箪食壶浆以迎孟子之言于今有騐世宗之举不约而同此臣所以愿陛下因而图之也臣平居尝谓不复中原则不可以立宗社不有四海则不可以子万民今有幸㑹遂得河南归我凡属同体岂不中应大河安得而断间哉此臣所以愿陛下因而图之也臣伏仰陛下英武天纵孝弟性成抚艰运于一纪来和议于此时然不知陛下愿为英武主乎愿为孝弟主乎臣昔守建业获望清光首为陛下陈尧舜之道非谓垂衣拱手坐视夫民而名尧舜也愿陛下效汉髙祖唐太宗之英武败敌迎父母以成尧舜之道也今陛下俛首议和端为父兄是孝弟既如此臣愿陛下乗机应变席卷两河摅祖宗之宿愤扫天地之兵氛英武又如此使天下万世皆仰陛下圣而不可知之神矣越汉唐之所谓孝弟英武顾不韪哉其如应变于耳目之前或且经营于年嵗之后皆在陛下惟断乃成抵掌而决期月而已臣犹迟之昔李渤上平贼三策攻不失战战不失守固河南以连河北三策具存乃敢以献欧阳修曰世徒见周师之出何速而不知述律有可取之机也是时述律以谓周师所取皆汉故地不足顾也然则十四州之故地皆可指挥而取矣使新主果有厌兵之心事亦类此臣区区之心发于忠愤若谓不识大体不省几事欲逃万死之罪宁能髙飞逺走不在人间乎方今堂下有耆老硕辅阃外有良将竒兵更乞睿慈付之公议熟计而行之臣不胜战汗待罪之至湖北京西宣抚使岳飞上表谢赦得三京河南地肆赦湖北宣抚使岳飞具表陈庆曰覩时制变仰圣哲之宏规善胜不争实帝王之妙筭念此艰难之久姑从和好之宜睿泽诞敷舆情胥悦窃以娄敬献言于汉帝魏綘发䇿于晋侯皆盟墨未干㰱血犹湿俄驱南牧之马旋兴北伐之师葢敌每不情而转移无信莫守金言之约难充溪壑之求图茍安而解倒垂犹之可也欲长虑而尊中国岂其然乎恭惟皇帝陛下大徳有容神武不杀体干之健行巽之权务和衆以安民廼讲信而修睦已渐还于境土想喜见其威仪臣幸遇昌时复覩盛事身居将阃功无补于㳙埃口诵诏书面有惭于军旅尚作聪眀而过虑徒懐犹豫以致疑谓无事而请和者谋恐卑辞而益备者进愿定谋而全胜期收地于两河唾手燕云正欲复仇而报国誓心天地当令稽首以称藩遗史曰表辞飞幕属张节夫之文也节夫字子亨河朔人豪迈尚气节秦桧见之切齿三朝北盟㑹编卷一百九十二三朝北盟会编卷一百九十三钦定四库全书三朝北盟㑹编卷一百九十三宋徐梦莘撰炎兴下帙起绍兴九年二月尽三月二月赵士为朝陵使兵部侍郎张焘副之召吕颐浩陈规仇愈张孝纯孟庾赴行在张孝纯自守太原城陷不能全节尝为刘豫伪丞相上曾密诏孝纯与李邺李俦等能束身归国待之如初孝纯不从豫废金人留孝纯于京师至是诏孝纯赴阙孝纯自惭白于乌珠乞归徐州致仕遂留东京不至林泉野记曰张孝纯徐州人登元祐四年第工诗有文武才畧宣和末知太原府兼河东路安抚使靖康初尼堪来攻先筑夹城于外期于必取百道进攻孝纯与副总管王禀以死守姚古种师中解潜张思政皆来援败授检校少保武当军节度使河东诸郡相继陷没城中易子而食城破孝纯不得已遂降金僣立前侍御史刘豫于北京以孝纯为左丞相绍兴四年上密诏孝纯与李邺李俦等令投身来归当待之如初孝纯竟不至及金废豫留李邺孝纯京师既而议和归我河南州县又诏孝纯惭惧请于乌珠乞致仕归徐州而卒子颖建炎中为守臣节要曰孝纯守太原几年而破为金执至尼堪前逼令拜之孝纯曰未审帐下是何人也敌曰元帅也孝纯曰元帅乃金国大臣某乃大宋国大臣岂有一国大臣拜一国大臣之礼事今至此惟有死耳何相窘拜耶竟不拜尼堪不能强之因囚归云中此与哥舒翰潼闗之拜屈节于安禄山逺矣孝纯之得还也时正在云中目覩其详是嵗五月六日尼堪将避暑之白水泊谓孝纯曰公于此无治生事俟某秋归当还公于乡里又顾云留守高庆裔曰如有人欠孝纯钱物可督还之以非晩孝纯归乡矣孝纯初闻是语不知其所以葢时尼堪与刘豫之议密定外人莫之知也至是尼堪遣人送孝纯南归止云归乡而已故奉使宇文虚中送孝纯诗有闬里共惊新素发儿孙重整旧班衣之句则衆莫知相豫也明矣孝纯既至河朔欲由济南归徐主者曰当与公共至东平节制司某得囬檄公方可归徐矣既行则孝纯之兄弟中孝立及诸姪乡人竟逺迓之孝纯方喜慰之际无何至汶上豫已僣位遽有拜相之命当是之时孝纯昵于亲爱惧于还金因而以丧晚节于罪固莫能逃然比之充豫之辈固有间矣噫乡使孝纯当伪命初下遽叱车而北就老死于穹庐不受汚于僭逆则天下之士千载之后以孝纯何若人欤以是知士君子于行义造次不可不谨也楼照翰林学士楼照字仲辉婺州人兼直学士院当张通古萧哲在馆书诏填委多出于照之笔至是征拜翰林学士制畧曰养刚大之气好深湛之思强识博闻足以华国焕文懋徳可用为仪继东台披勅之风擅西掖演纶之誉蔽自朕志兼直禁林当二国玉帛之往来正一时书诏之填委意显明而有体词曲折而不烦义激武夫茂兴元戡难之畧人知圣主似建武中兴之年起元为贞固应钖命惟尔抱适用之器处可为之时岂徒润色之工更赖告猷之益使朕小雅之政见称于古则尔内相之任其永有辞吉州布衣周南仲上书书曰臣观刘蕡䇿曰有正国致君之术无位而不得行有犯颜敢諌之心无路而不得达此蕡之言失也亦蕡之不遇时也士茍遇时患无正国致君之术何患不得行患无犯颜敢諌之心何患不得达臣于去年奏陈十事陛下既赦其狂矣又赐召命而免终身文解又取十事而行其一二矣臣之遭遇可谓得行得达也尚敢为刘蕡之言哉使命交驰两国通好正忠臣义士画策吐竒之秋臣于此时缄黙不言是臣负陛下非陛下负臣所以不避斧钺採取天下舆论有五不可三急务为陛下献何谓五不可欲雪前羞不可主和议欲务万全不可失机㑹欲取中原不可居东南欲驭诸军不可不将将欲得贤才不可废公论何谓三急务一曰重国柄二曰蓄边偹三曰择守令此八者执政大臣所经画何待臣言然恐肉食者鄙未能逺谋特区区为陛下㫁焉女真当立国之始结我盟好受我封建是我徽宗有大造于金人也口血未干贰心已萌背我盟誓而为城下之师我渊圣皇帝不惜土地以惠生灵未踰年间又有青城之役破我京师覆我宗社邀我两宫立我臣子长驱深入谓天下决非我宋有也天未厌宋而得陛下出帅军师起大厦于将颠举神器于已坠驻跸维扬匡济大业以土则狭以财则匮以兵则寡以民则困我有虞心惧如少康以灭浇殪乃立刘豫限我王师又即豫谋长驱深入侵轶我淮甸蹂践我江浙凭陵我荆襄窥伺我巴蜀俘絷我臣民焚燬我城邑天诱其衷使金齐不克逞志于我是乃皇天悔祸之意也陛下即位十有二年跋履山川踰越险阻练兵选将鳞集淮汉一举而金人遁再举而刘麟奔非不能擣其虚犂其庭报我靖康之怨今年遣使明年又遣使卑辞厚币甘心屈辱者为我父兄故也徽宗北征不复是用痛心疾首昭告于皇天后土我祖宗之灵举六师而并进可也何事耗蠧财用区区为梓宫之来哉情伪之不知宁免万世之笑乎经曰父之讐弗与共戴天父死于仇子不能报其如上天之灵何其如天下后世之言何且金人之为必不久也懐王不还楚而嬴秦亡懐愍不还晋而聪曜亡金人之亡无日矣使者之来非困我中国即疑我师也臣愿陛下近鉴靖康讲和之失逺览秦刘谋人之祸我有辞焉决策以顺天人之心则基图可复宗社可久两宫安否可问可还欲雪前羞不可主和议此臣所以为陛下谋也臣不明兴亡成败之数而识兴亡成败之理推之以行我有三可胜金人有五可败何者汉战而有天下歴世犹四百年唐战而有天下歴世犹三百年我艺祖不战而有天下歴世宜逺于汉唐此为一可胜桀虐则失天下纣虐则失天下秦隋虐则失天下惟陛下仁圣孝悌之至必不失天下此为二可胜者也兵民或叛今也有求为内应者有从之如归市者有在两河则念中国之化懐祖宗之徳日望王师之来不啻若大旱之望雨此为三可胜若尔金人反恩则败背盟则败乐杀则败擅废立则败据中原则败又契丹承石晋之败一败于澶渊再败于金人今金人乗南北之胜而未闻败败之此其时矣大抵机㑹之来间不容发亲征之初可进不进一失也凶讣来闻可进不进再失也一之谓甚其可再乎臣度金人北有契丹南有陛下讐怨交攻腹背受敌天与不取必贻后患万一迟之以久使两河奸雄竞起陛下于东南可安枕而卧乎臣恐社稷实不血食悔之已无及矣欲胜万全不可失机㑹此臣所以又为陛下谋也昔日亲总六师臣知陛下决意于两河今日复幸浙西又知陛下甘心于东南决意于两河犹以曲直取胜负甘心于东南则委靡不振而自取败矣何则东南之地其土脆其民怯其风俗薄而不厚非帝王必争之地亦非帝王万世之䇿也陛下若选形胜可为进取之资则荆襄上流皆为我有东连呉㑹西通巴蜀上尽湖广之流下瞰中原之利方城为城汉水为池且攻且守坐控敌师一举而前两河可传檄而定矣欲取中原不可居东南此臣之所以又为陛下谋也兵有将犹臂之使指将有帅犹身之使臂故能百将一心三军同力父诏其子兄诏其弟今之诸军相视若氷炭相疾如讐仇假使一军深入其谁为应一军陷阵其谁为援刘光世窃琳馆之清名张俊负跋扈之大恶岳飞呉玠韩世忠之流裹粮坐甲首鼠两端所以然者无主帅故也陛下曩年躬擐甲胄亲冒烟尘诏书具在谁不闻知未收尺寸之功退守浙西徒以巡幸之言近慕光武葢光武起于河内征王郎征赤眉征五校征隗嚣身自将兵戮力数十战肯为空言欺天下哉臣不敢逺引异世为证陛下知有祖宗故事否乎太宗尝谓宰相曰朕指使将帅如偏裨列校葢其权势不使过制尔今日诸将尾大不掉陛下已失于初矣尚此不决何耶澶渊之役章圣一举而契丹请命成宪具在陛下何惮而不为也陛下既不鑑太祖驭将之方又不为章圣亲征之行岂中兴明主所为哉欲驭诸军不可不将将此臣所以又为陛下谋也陛下亲贤急于尧舜艰难以来无一人卓有见于世者以下弊之未除也人弊于党与士弊于时学官弊于资格何谓人弊于党与昔也赵鼎张浚之交攻浚在则鼎去鼎之门人亦去鼎入则浚去浚之门人亦去岂鼎之党今皆可用而浚之党今皆不贤御史諌官望风希意曽有一人诋时相为言者乎曽有一人劾亲旧之罪者乎执政大臣亦有如郭子仪握光弼之手而涕泣者乎亦有如蔺相如申秦而屈廉颇者乎如陛下训赵鼎以周公期之际秦桧以丙魏姚宋望之葢周公有大勲劳于天下而丙魏以寛察称姚宋以守文应变称今鼎守不讨敢望周公乎桧阿合取容敢望丙魏姚宋乎陛下遇鼎桧为甚厚则鼎桧负陛下为极深朝多倖位野多遗贤此其弊一也何谓士弊于时学宣和溺于王氏绍兴弊于伊川王氏既非矣伊川容皆是乎不经之语具在简编大臣唱风学者向应士气不振职此之由祖宗时用兵如寇准定策如韩琦奉使如富弼安边如范仲淹文章如欧阳修未有伊川而诸臣能然今日伊川之门人弟子有一人如诸臣者乎敌未压境往往皆为王钦若陈尧叟请幸之计也未闻有用兵如冦准者主忧臣辱不敢爱其死亦未闻请行如富弼者陛下用尹焞召刘勉之厚风俗可也一举得李易再举得张九成三举四举而得汪黄取士以循故典可也若曰得人如冦准如富弼臣未知其可此其为弊二也何谓官弊于资格文臣者视武弁如奴隶郭子仪文臣也哉取科第者视右阶为庸流李徳裕果以科第进哉势援者尽跻高位英俊者皆臣下僚有深谋逺虑者指为迂诞惑衆有谠言切谏者指为诽谤邀名依阿取容者自以为智能亡身竭节者取讥于时辈廊庙皆养资之人议曹无蹇谔之论倚戚借势妨功害能而仕进无非科举之流招来无非髙蹈之士英豪竒特可用取天下者困于罪谪困于草莱困于戎伍困于宫祠岳庙此其弊三也无党与之弊天下将有崛起而至将相者宰相溺于好恶诸将欺于公罪御史护于时政赏某人罚某人赏罚在大臣也不在陛下罢某事行某事罢行在大臣也不在陛下臣下擅权陛下不㫁章疏每上臣度陛下収视于穆清依奏而已又诸将握重兵子弟典禁卫倒持太阿授人以柄陛下思之否乎此重国柄臣所以又为陛下谋也生财无路理财无术而蠧财不穷不识执政大臣独何为者遂为茍且之计也失两河失五路失山东失两淮居民未有耕桑之期四川财赋止供本路之费东南漕运半亏祖宗之额祖宗以天下奉天下犹且未足今日以两路疲民为天下无穷之奉则生财有路否乎行营田不为赵充国之计则营田虚设也置和籴不为陆贽减水运之䇿则和籴虚设也兵冗未汰官冗未省兼併未革不急之务未除则理财有术否乎祖宗天下常费者三曰郊礼曰黄河曰北敌而养兵不与焉何者西北分屯且耕且守赏赉有节衣粮有准而嵗之入亦常有余今日天下既失其半又四川财赋不归朝廷计朝廷嵗月用度千万皆取于东南刻骨搥髓民不聊生养兵之外更有奉使无益之费不识国家何办哉臣致身以事君竭力以奉亲渊圣未还徽宗在天陛下筚簬蓝缕仗大义以报已迟矣竭力事怨天下后世以陛下为何如主也非惟敌情不测万一讲和不过分地割界彼主我臣嵗责常贡弊我中国两宫属于敌祖宗陵寝属于敌一匹夫犹有父母犹有坟墓犹有不共戴天之讐陛下神明之主忍舍陵寝忍舍两宫而为讲和计哉两年三遣使则民愈困国愈贫养兵之费愈不及金人日责金币又不知何时而已此蓄边偹臣所以又为陛下谋也今日州郡为之宰相为之从官为之亲旧为之监司率奉接不暇尚敢按劾之乎郡守有权势而不发县官有亲旧而不发监司有观望而不发上下皆不发欲致太平之治得乎哉监司郡守之贤否陛下所易察也县令之材能不闻于陛下县令之赃罪不闻于陛下此今日之极弊也且以臣桑梓亲所闻见者为陛下条其一二安福令陈定廉而爱民之吏也前年因民艰食以抚治事缓于奉行当路劾之遂至夺官未闻诸监司言其廉未闻擢而用之者以无援故也庐陵令王昌赃而虐民之吏也交结外域专事贪残百姓诉之有司解之葢秦桧之亲党故也臣恭读去年明堂赦书内有一项有禁止䖍告教讼以胁州县为虑臣意庙堂之上有党护䖍告赃吏者故以此诏为张本也州县贤明顽民畏之良民爱之囹圄空虚鞠为茂草讼庭之下日可张罗赃汚则吏长其恶民受其毒不诉于有司何以伸不平之气或大臣有为此请是使天下寃枉者无赴愬之路赃汚者得容于时而恺悌君子亦鲜有激劝之方也如臣之州苦于䖍贼亦有年矣陈邦光䖍人也昔为建康守臣守臣杨邦义吉人也昔为建康通判方金骑之入也邦义请死邦光请降二人所为忠奸已判则䖍吉何可同日而语州有死士未闻旌别县诉賍吏辄䝉重禁国之纲纪如是乎臣生是州亦欲古人自期也欧阳修以文章名杨邦义以死节名纵不能效欧阳修之文愿效杨邦义之死以报亦有年矣州有谤臣臣实耻之此择守令臣所以又为陛下谋也虽然五不可三急务乃天下之舆论也非臣臆説也大臣固位而不欲言小臣畏罪而不敢言草莱之士不达国体亦不能言如臣去坟墓捐妻子三年于此讲闻天下之计已熟矣若缄黙不言谁为陛下言之然则区区之言非为身谋也为陛下社稷计也大抵自古中兴与创业同艺祖应天顺人取天下于掌握陛下若欲同符艺祖上当天心下顺人欲则取臣所请㫁而行之乃生民之幸社稷之福如降付三省看详可否大臣必请于陛下曰此何事也此不急也此狂妄之言可罪也臣死无憾臣之言不用则天下未即中兴亦可为陛下惜臣愚不识忌讳仰干天诛臣无任激切之至李纲知潭州朱胜非知湖州李纲制曰入总百揆作股肱耳目之臣出殿大邦号礼乐诗书之帅任是安危之责孰踰耆旧之贤具官李纲识洞几微气全英特修身自昔非孔孟之言不师许国以来唯伊吕之心是似屡展经纶之学实兼文武之资慷慨百为险夷一意切辞功名而不有方占薮泽以自娯未忘忧国之风忍袖济时之手眷长沙之巨屏居南纪之上游地控荆湖势临呉楚惟威声之先暨奸慝自消矧教条之自孚歌谣犹在淮扬之欲得君重其半留行方叔之克壮其猷岂能无奖祗服朕训有光前闻朱胜非制曰方时多虞惟尔一徳才干日枢之运力扶天步之艰入吿谋猷有舟楫济川之利不动声色措宗社覆盂之安辞功名而弗居居山林而均佚粤从得请亦既淹时受钖命于家庭俾就临于方面眷帷苕霅望最江湖鲁公之名节尚存谢傅之风流未冺矧孝思不逺时得觊于松楸而仁政所加爰不殊于桑梓茍愁叹消于田里则润泽及于京师赵鼎知泉州初赵鼎罢宰相而出知绍兴府也秦桧送别于江亭鼎不赴别筵而去桧憾之和议既成已得三京地桧谓可报鼎矣乃以周祕知绍兴府祕与鼎素不协故也遂移鼎知泉州三月吕颐浩加少傅依前镇南军节度使成国公致仕秦桧素憾吕颐浩西京留守颐浩感疾力请致仕上许之乃加少傅依前镇南军节度使成国公致仕制有之曰辅朕初载遭时多虞忧勤百为终始一节屡即斋檀之拜再登鼎铉之司位与年高功与徳称适故疆之来复惟元帅之是谋方资卫杜之忠遽上乞骸之䟽察其诚悃匪出伪为朕不敢以官职之事烦焉进秩一等拥节归荣其近药物专精神以自辅俾尔寿域尚有后渥颐浩遂归台州三朝北盟㑹编卷一百九十三三朝北盟会编卷一百九十四钦定四库全书三朝北盟㑹编卷一百九十四宋徐梦莘撰炎兴下帙起绍兴九年三月四日甲申尽四月四月甲申王伦交割京师三月甲申乌珠出京城王伦交割京师是日京城官吏百姓送乌珠至北京乌珠坐于坛上劝酒为别应交割州军官物十分留二分外八分搬过河北送纳马扩为荆湖南路马步军副总管马扩为沿海制置副使时朝廷讲和大臣忌言兵事马知其弗合逡巡求退乞为湖南马步军副总管从之㑹武冈洞酋杨三天叛势摇荆湖安抚使谢祖信谋于马马荐张球祖信奏球守武冈而擒三天破其巢穴郭仲荀为京城副留守以张浚兵一千赴东京制曰诸侯朝于方岳未忘巡狩之勤王畧及于旧都实重居留之任肆颁明命庸示眷懐具官郭仲荀赋性通明受材英特兼子方之智勇慕郄縠之诗书夷险屡更忠勤不替执干戈而卫社援桴鼔以忘身入侍殿岩载肃貔貅之衆出分师阃毎寛疆场之忧建大将之节旄加二公之位号功高不伐宠至益谦朕永念神州荐更多垒怅遗民稔祸之久属殊邻修好之初故臣流落以焉归行旅凋零而未集是用畴咨宿望申钖涣恩往司管籥之严仍总兵符之重惟尔拊摩疲废劳来散亡慰父老之讴吟消田里之愁叹俾知朕指有如亲临则予汝嘉嗣有褒宠四月吕颐浩薨董革为公行状曰公讳颐浩字元直沧州乐陵人登绍圣元年进士第累任河北转运副使宣和四年朝廷乗契丹之衰弱举诸路之兵欲图燕蓟命童贯为宣抚使以蔡攸副之时大将刘延庆统兵仅十万自涿州取燕山府契丹之兵大集与王师相拒于良乡县杀伤亦畧相当正未有所处㑹金人于十二月自居庸闗引兵至燕山府契丹之衆闻风奔溃金人遂有燕山府及檀顺景蓟等州童贯蔡攸遣使往燕山府见金国主阿固达重许嵗币求此四州之地使者五六辈往来商议金人知贯攸急要燕蓟以报天子需索益广倍于嵗赐契丹之数议既定金国兵遂回贯攸引兵五万前去抚定燕蓟贯攸到燕山旬日即班师相继詹度王安中知燕山府为本路安抚使是时郭药师所统兵二万号曰常胜军又契丹刺面军万余人号食粮军费用钱粮不可胜计朝廷命公为转运使公条奏燕山一路费用如此虽穷天下之力竭天下之财必无以善其后愿三省枢密院博议久长之策徽宗震怒沮壊边事先次落职降官仍旧为转运使兼经制燕山府河北京东路财用公在燕山仅二年偹歴艰险每恐不能逃祸是时金人渐生衅端变诈反覆邀求不已徽宗感悟忆公前日之言遂复官进职徽猷阁直学士宣和六年丁太夫人忧公扶丧至济南府营葬未及掩圹有旨起复催促还任不许辞公再至燕山府又仅一年金人初举兵围阙既与本朝讲好班师乃得还建炎五年五月今上即位于南京六月召公赴行在就道差知扬州是年十月圣驾幸维扬公前期缮治行宫分处三省察院百司及卫兵营舍扰不及民而事办十一月召对公奏方臣窃以金人袭百战之兵一年之内两及京师天祐陛下公有神器臣窃观天下之势以拨乱为急拨乱必先任贤退不肖以清其时用能去不能以审其材因信号令以结其心赏功罚罪以激其力恭俭节用以丰其财徭役以时以阜其民竢其仓廪实财用足人安将和则有必取之势无不成之功陛下睿筭逺图布昭圣武伏愿任贤使能信赏必罚理财节用积粟训兵裁抑恩倖无令挠朝廷之权捜选人材使之任将帅之责大开谏路而择其善总揽羣策而从所长则何为不成何战不胜哉上览奏札称旨又旬日再对进札云淮南两路北距海南阻江土地膏腴形势雄胜陛下銮舆顺动以慰天人之心必得其宜矣臣尝谓强可以使之弱弱可可以致之强昔汉高祖与项氏相持百战百败然垓下之役一战遂成帝业越王兵败于㑹稽卑辞厚礼养兵蓄鋭有待而发一战遂收霸功然则陛下驻跸淮甸岂非天意所以资陛下兴王业乎伏愿聚精㑹神苦心尝胆期于除祸乱致太平实无疆之休也改吏部尚书公被旨令密具边防事宜公具奏云伏惟陛下即位以来仁民爱物之心孚于四海忧勤恭俭之徳格于皇天是宜边境安宁万邦䝉福然而乗兵败壊之后敌人以百战之师投隙而南所向无前适丁斯时实劳指画传曰天下多事圣哲驰骛而不足兹诚多事之际而圣哲驰骛之时仰䝉大询偹御之策臣儒学进身然尝任西北缘边去处敌人情伪与夫战阵之畧粗闻一二犬马之齿今已六十筋力不胜甲胄衰迈不从军旅顾有愚见不敢缄黙辄陈今日偹御十䇿一曰收民心二曰定庙筭三曰料彼已四曰选将帅五曰明斥堠六曰训强弩七曰分器甲八曰偹水战九曰控浮桥十曰审形势条分而详布之深切当时之务明年二月金人以轻骑逼扬州车驾仓卒南渡公与礼部侍郎张浚聮马奔及行在仅得渡江扈从至秀州除签书枢密院事江浙制置使公复召募兵四五千人就镇江之北枕江下塞与金人相持近一月金人北去苗傅刘正彦狂谋不轨公倡议约诸大将刘光世破之朝于行在即除尚书右仆射扈从銮舆移跸建康府寻迁左仆射公与张浚密谋诛范琼一军帖然无事是时天下盗贼羣起公谓金人方去李成靳赛等分据淮甸京城隔絶山东河北诸处命令不通其他寇盗不可胜计公谓前此赏罚失当将士解体若非信赏必罚无以大收将士之心乃奏乞置三省枢密院赏功司应自军兴以来诸路立功将校借补等人并许缴元立功干照自陈朝廷看详随宜推补借补官资于是四方将士莫不悦服为用自是士气稍振公措画招收诸路溃军盗贼殆将肃清矣十月金人渡江王师弗能捍御继渡浙江逼行在公忧愤不知所为乃力献航海避敌之计圣人浩然开纳时廷臣所论皆不合惟圣意确然不移车驾自明州登海舟精鋭之兵万余人扈驾行在台州港迤逦趋温州驻跸月余是时金人已回镇江韩世忠以舟师扼江路金人不得济公力请车驾回幸浙西宜下亲征之诏以为先声亟以鋭兵策应世忠夹击之此一竒也时车驾已驻跸于越州㑹中丞赵鼎诋公公遂罢相后召赴行在拜左仆射公每奏陈金人侵凌不已今又大窥川陜皆燕人及中原叛逆恊谋所致古者兵交使在其间为我之计更宜遣使谋和以纾国难前此所遣宇文虚中王伦等数辈虽拘留不还势当再遣使人以骄其志䝉上开纳遣潘致尧髙公绘使金国后潘致尧等得归太母銮舆暨徽庙梓宫之回通和葢自兹始其后使命相继和好遂成卒迎太母銮舆暨徽宗梓宫之还又言驻跸之地最为今日之急务伏愿陛下发中兴之诚心行中兴之实事今当先定驻跸之地要使号令易通于川陜将兵顺流而可下漕运不至于艰险然后速发大兵一军往江西湖南以平羣冦一军往池州至建康府处置以就招安尚懐反侧之人于明年二三月间使民得务耕桑则大江以南在我之根本立矣然后乗今年大暑之际造精鋭之兵与刘光世渡淮犄角而北由淮阳军沂州入密州以摇青郓命张浚躬统兵由河中府绛州以撼河东乗诸路民心懐我宋未冺之心知王师有收复中原之意则中兴之业可觊也若不速为之逡巡过春夏则金人他日再来不帷大江之南我之根本不可立而日后之患不可胜言矣臣尝观自古有为之君将以取天下者弗亲则不能戡祸乱定海内伏望圣慈考汉高祖以马上治之之蹟法唐太宗栉风沐雨之事速图之不可缓臣窃见三四年来金人才退士大夫及言事官及献言之人辄有怠心便以谓太平安然无事矣凡朝廷之谋更唱迭和甲可乙否致机㑹可乗之便往往沮抑不得行臣以谓异日误天下国家必斯人之徒也今天下之势可谓危矣既失中原止存江浙闽广数路而已其间亦多曽经残破浙西郡县往往已遭焚刼浙东一路在今形势漕运皆非所便若不移跸于上流州军保全此数路及渐近川陜使国家命令易通于四方则民耕失业号令阻絶俄顷之间已至秋冬金人复来虽欲追悔无及矣公又奏臣仕官以来在西北极边二十余年偹见金人之俗于逐年四月初驱官私马水草牧放号曰入淀入淀之后禁人乗骑八月末方令出淀饲以麦豆以偹战鬬又夏月弓力不强射不能及逺故金人未尝于夏日用兵然自汉至唐士大夫未有深晓此理者惟杜牧有言曰汉伐匈奴尝以秋冬当番人劲弓折胶湩马免乳之际与之较胜负故败多胜少今若以仲夏月发兵出其意外一举无类矣臣窃观陛下总揽嵗久英武日跻则举兵北向以图中原此其时也贾谊曰日中必熭操刀必割舍此机㑹而不胜后欲追悔何可及耶今有十六七万兵费用不赀朝廷竭力经营钱粮常若不办旷日持久必取于民民怨衆离乃自困之道祸乱之所起可不畏哉今日战兵其精鋭皆中原之人数年之后消磨必寖少异时虽欲举事势必不能可为深惜者也臣年踰六十累嵗疾病每恐溘先朝露此志遂不得伸辄敢冒昧陈述乞赐聪察又奏近日探报金人与刘豫举大兵以窥川陜若于来年三月间举兵北向必可牵制川陜之兵万一川陜参差而王师既逐刘豫川陜间闻之必震恐因遣韩世忠就近由西京入闗此一竒也上开纳此策嘉叹不已以公都督诸军事总师北向公师次镇江台章上疏遂罢相是嵗冬敌骑再逼淮甸缘事闗利害因以边防机事具奏上亲笔褒美令陈利害公即条具所见为十论上之一论用兵之䇿其二论彼此形势其三论举兵之时其四论分道进兵其五论运粮供运其六论大兵进发其七论经理淮甸其八论机㑹不可失其九论舟楫之利其十论并谋独㫁上嘉其议而行之薨谥忠穆林泉野记曰颐浩字元直齐州人登元祐九年第宣和末进徽猷阁待制河北都转运使在燕山郭药师执以犯阙靖康初奉祠居维扬建炎初加徽猷阁学士淮东路安抚使知扬州权户部侍郎次年张遇反真州节制诸将往拒之至杨子桥遇降迁户部尚书上南渡颐浩同签书枢密院江淮两浙经制使军于江宁府㑹苗傅刘正彦擅废立颐浩闻之恸哭约刘光世张浚韩世忠马彦傅等合兵五万勤王败正彦于临平傅正彦遁去上复辟拜尚书右仆射御营使命将追讨傅正彦皆伏诛颐浩为相不务体貌惟持赏罚先公道治赃吏䘏疲民亲作书币以招羣盗拨诸军入卫军容稍振是秋转左仆射依前御营使闻尼堪围杭乃请隆祐往洪州上幸明越以避其锋敌既逼又劝幸海道班直卫士谋杀颐浩赖统制官辛永宗攻杀其党遂从驾航海至章安镇次年由温台闻敌衆退上还越以御史中丞赵鼎章罢为观文殿学士提举崇福宫俄除建康路安抚大使兼知池州张道王涣颜孝恭巨师古王杨惟忠等六军皆受节制与李成将马进战于江州为进所败绍兴元年范宗尹罢乃召还而秦桧先已除右仆射又富直柔韩璜辛道宗永宗皆懐忌常共诋訾上悟其譛拜颐浩少保尚书右仆射辞免少保改特进逐直柔韩璜道宗请移跸临安李光王往太平州执韩世清戮之未几出都督江淮荆浙诸军事总管巨师古崔僧赵延寿等兵以往润州丹徒前军反刘光世遣师讨灭颐浩回荐朱胜非孟庾綦崇礼黄叔敖姚舜明皆得进秦桧尝欲倾颐浩上觉罢桧三年辛病常同言颐浩不恭不忠十罪以观文殿大学士罢提举洞霄宫居台州五年冬起知潭州兼湖南安抚制置大使七年进少保知临安府兼浙西安抚制置大使时行在平江张浚请移幸建康颐浩乃请赴行在谋之建康之行浚阻格不得见从至建康乃获对敭上抚谕遣诣临安八年春上欲反临安加少傅镇安定江军节度使知建康府兼江东安抚制置大使行宫留守力辞罢醴泉使及金还河南召颐浩赴阙秦桧以宿憾除为西京留守置之危地颐浩感疾力丐闲复归台州薨年六十九赠太保三朝北盟㑹编卷一百九十四三朝北盟会编卷一百九十五钦定四库全书三朝北盟㑹编卷一百九十五宋徐梦莘撰炎兴下帙起绍兴九年五月尽六月二十一日己巳五月张俊韩世忠来朝复南京归徳府为应天府许州为应昌府陈州为淮宁府颍州为顺昌府寿州为寿春府曹州为兴仁府渭州为平凉府庆州为庆阳府延州为延安府州府之名自陷伪之后经金人及刘豫更改者今复其旧孟庾为西京留守兼河南府路宣抚使李世辅入延安府遂执夏国宰相王枢归朝廷初李世辅奔夏国乃説夏国发兵可以取陜西五路夏国主信之发兵五万别差都统与世辅共总兵政以宰相王枢监其军长驱至延安府三十里下寨世辅以千骑至城下问延安府守者姓名曰赵惟清世辅曰金人不道杀戮我满家良贱我今提夏国精兵为亡者雪寃唿惟清开门惟清曰太尉自与大金为仇讐何与于大宋而欲攻大宋之州府世辅问延安府今为谁守惟清曰大金已割三京地界还之大宋已行赦书到府官军民拜恩毕今为大宋也世辅惊请赦文一验之惟清以真本示世辅世辅曰然则世辅以左右数十人入议事何如惟清从之门启世辅入城见市井间百姓懽笑之声乃知割地事审的遂与惟清约以单骑回军中併杀夏国头领南归朝廷即复以腹心数十人回军中声言生执到延安府属是时王枢具饮于帐中夏国都统与世辅皆在坐夏国军马悉全装铁甲列寨下酒三行世辅命执到延安府官属入于是世辅腹心人伪拥数人至帐下世辅即起掣刀一手执王枢一手杀夏国都统帐下大喧诸军皆不知其因闻风堕坑填谷死者莫知其数迨晓世辅招谕余衆得马仅二万匹遂往延安谋欲归朝廷或谓世辅曰太尉威声着于大金与夏国矣于大宋则未有寸功当今之计万匹马聚兵长驱直渡黄河乗胜取河北河东献于朝廷则归之为有名矣世辅犹豫闻楼照宣谕陜西及近境有劝世辅见照陈叙归朝之意者或者曰不可大丈夫不就功名则已如欲就功名若一见楼照宣谕虽欲渡河不可得矣亦㑹照以书与世辅期相见世辅遂见照照具扬天子徳意勉世辅速归朝廷遂以王枢偕行留马在陜西后欲起纲至行在而金人败盟皆为金所有赵士张焘祗谒陵寝回士张焘往西京朝陵自陈蔡歴汝颍以至京洛延见父老布宣天子徳意迨至柏城披荆棘履榛翳随宜葺治展敬成礼而还回到行在即日入对焘具札子奏曰臣窃以国家遭百六之灾致金敌肆凭陵之患祸流海宇上及山陵臣猥被使令恭修祗谒之事至于柏城恸哭深惟金罪义难戴天虽穷诛极劓殄灭之未足以雪此耻而复此讐也恭惟陛下圣孝天性岂胜痛愤之情顾以梓宫两宫之故方且与和未可遽言兵也然祖宗在天之灵震怒既久岂容但已异时躬行天讨得无望于陛下乎矧惟自古勘定祸乱非武不可二三其心不可保恃久矣伏望睿慈仰思累圣责望之重俯念亿兆蕲向之切益厉武将益修武偹夙兴夜寐念兹在兹以俟衅隙起而应之电扫风驱云撤席卷尽俘仇敌告功诸陵使天下诵之万世美之如是然后尽天子之孝而为子孙之责塞矣上问诸陵寝如何焘不对唯言万世不可忘此敌上为之黯然焘又奏诸陵下石涧水自兵兴以来涸竭几十五年臣至陵所修诚礼毕水即大至父老叹异以为中兴之祥上喜后以语宰相曰张焘言必不妄焘又奏访闻金人于淮扬军採木作筏不计其数又行造䋲索甚多不知其意安在如此等事在我岂可不知诸将以朝廷尝言不得遣间指挥各务省事遂不复遣金人多计广置耳目我之动息彼无不知敌之情状我则漠然不闻臣窃惑之臣又见黄河船尽拘北岸悉为彼用往来自若此无一人敢北渡者岂有是理哉臣愿陛下饬戒边吏谨封疆严守偹广耳目明斥堠先事而豫防之庶无后悔又言新复州县官吏差遣皆以贿得公肆侵渔取偿百姓乞令监司严行约束又言抚绥之道以安静不扰为先令使命绎络民间困于将迎不安其居非所以慰来苏之望又言访闻陜西诸帅皆不相下动辄喧争设有缓急岂能使其恊力不若置一大帅使之节制则首尾相应缓急可恃愿陛下留意无忽焘之所言切中时务宰相秦桧方主和议惟恐少忤敌情故事皆不行六月二十一日己巳呉玠薨中书舍人王纶为公墓铭曰公讳玠字晋卿世居徳顺之陇平公少沈毅有志节善骑射知兵读书能通大义未冠以良家子领泾原军政和中夏人犯边力战有功自是威名益震建炎二年金人内侵已三载矣春渡河出大庆闗略秦雍所过城邑辄下三月还自巩州至凤翔陇右都护张严邀战失利敌势愈张谋趋泾州大将曲端拒守麻务镇命公为前锋公进据青溪岭逆击大破之敌始有惮公意三年冬剧贼史斌寇兴凤据长安谋为不轨公击斩之转右武大夫四年春擢泾原路马步军副总管金人谋取环庆大将罗索以衆数万出麻亭公逆战于彭原店士殊死鬬杀伤过当敌惧引去而曲端劾公违节制坐降武显大夫罢总管论者不平未几复故官职改秦凤路马步军副总管知凤翔府权永兴军路经略安抚司公事进复长安宣抚处置司将合五路兵与金人决战公谓宜各守要害以待其敝秋九月师次富平都统制㑹诸将议公又曰兵以利动今地势不利何以战宜据髙阜先为不可胜者衆曰我师数倍又前临苇泽非敌骑所宜不听既而敌骤至囊土逾淖以薄吾营军遂大溃而五路俱陷巴蜀大震公独整衆保散闗之东曰和尚原积粟缮兵列栅其上或谓公宜屯汉中以安巴蜀公曰敌不破我不敢进坚壁重兵以临之彼惧吾蹑其后保蜀之道也明年改元绍兴春三月敌将黙哷果率鋭兵期必取而后进公击败之真拜忠州防御使兼帅泾原夏五月黙哷复㑹别将乌噜哲尔格衆数万使二将由阶成出散闗先至公与之战三日大败而去黙哷方攻箭筈闗公复遣麾下击退卒不得与二将合转明州观察使丁嘉国忧起复寻兼陜西诸路都统制敌自破契丹以来狃常胜至每与公战辄北不胜其愤冬十月其元帅四太子者㑹诸道兵十余万造浮梁跨渭水自宝鸡连营三十里又叠石为城夹涧水与官军相拒公指挥诸将选劲弓弩号驻队畨休迭射矢发如雨敌稍却则以竒兵旁击如是三日度其困且走则为伏于神岔峪待其归伏发衆大乱俘其将雅格贝勒及其首领三百余人甲士八百六十人尸填坑谷者二十余里获铠仗数万计拜镇西军节度使二年兼宣抚处置使司都统制节制兴文龙州敌久窥蜀必欲以竒取之三年春裒其兵又尽发五路叛卒声言东去反自商于出汉隂擣梁洋金州失守公亟率麾下倍道疾驰且调兵利阆既至适与敌遇使人以黄柑遗其帅萨里罕敌惊曰呉公来何速耶遂大战饶风闗凡六日敌皆败杀伤不可胜计萨里罕怒斩其千戸贝勒数人以死犯闗出官军后公徐结阵趋西县或曰蜀危矣公曰敌去国逺鬭而死伤大半吾方全师以制其敝蜀何忧也月余敌果退加检校少保充利州路阶成凤州置制使四年春二月敌复大入攻仙人闗公预为垒闗旁曰杀金坪严兵以待敌据阜战且攻垒公命将士更射又出鋭兵击其左右战五日皆捷敌遁去上闻之嘉叹亲札曰朕恨不抚卿背也是役也敌决意入蜀自其元帅以下皆尽室以来又以刘豫腹心为四川招抚使既不得志度公终不可幸胜则还据凤翔授甲屯田为久留计自是不复轻动矣夏四月徙镇定国除川陜宣抚副使秋七月录仙人闗功进检校少保奉宁保静军节度使五年春攻下秦州六年兼营田大使从镇保平静难军公与敌对垒踰十载常患逺饷劳民屡汰冗员浮费嵗益屯田至十万斛又调戍兵命梁洋守将治褒城废堰广溉民田复业者数万朝廷嘉之每降玺书褒谕七年冬敌废刘豫且益兵衆以为疑公策其将去九年和议成上以其功高复赐亲札进开府仪同三司四川宣抚使遣内侍赍告以赐而公已病甚扶掖听命自以赏过其劳固辞优诏不许六月己巳以疾薨于仙人闗治所享年四十有七公用兵本孙呉而能知其变务逺大不求近效故能保其必胜御下严而有恩视士卒之休戚如已而同其甘苦故人乐为之死其任将佐等功赏㫁以公论无亲故权势之徇故麾下诸将多以功显既贵而自奉之约不踰平时至推以予士则不少吝故无余赀至无宅以居呜唿虽古名将何以加诸后胡世将为川陜宣抚使公弟呉璘适在军中一日从容问公所以战则曰璘与先兄束髪从军屡战西戎不过一进郄之间胜负决矣至金人则胜不追败不乱整军在后更进迭郄坚持久每战非累日不决葢自昔用兵所未尝见胜之之道非屡与之遇者莫能尽知然其要在用所长去所短而已葢金人之弓矢不若中国之劲利而中国之士卒不若金人之坚忍尽吾长技洞重甲数百步外则彼固不能及我据其形便更出鋭卒与之为无穷以沮其坚忍之势则我固有以制彼至于决机两阵之间变化如神黙运乎心术之微则璘有不能言以是知公之深于兵也十年诏立庙于仙人闗赐额曰忠烈谥武安呉武安功绩记序曰忠烈呉武公中兴名将其抚养士卒似呉起其勤俭精力似陶侃违令必戮似孙武子忧国逺计不侥近功似赵充国身殁之日知与不知莫不流涕又似李广与羊祜也是以能胜所难胜守所难守以保全蜀使有数年之寿则中原之复可几也方其薨也其长子未冠二季犹幼胡宣抚为行状不询其子使二旧吏立供为之墓志又据行状而言是以如是之不详干道乙酉予既作补遗志其大者凡数十事以遗其少子㕘议且类宸翰诏命碑镂为一集目之曰保蜀忠勤庶偹国史异时採择因使蜀士大夫知本末而后之为大将者有所矜式书成人喜读之荐绅遗传已满四川然意尚有遗也近得明庭杰从政所撰功绩记文实语详果有未闻知者询其来由则云方忠烈用兵渠在张魏公幕府亲所闻见宣司㕘议冯康国元通命记其事是可信因镂之集中以补遗焉岐下张发书三朝北盟㑹编卷一百九十五三朝北盟会编卷一百九十六钦定四库全书三朝北盟㑹编卷一百九十六宋徐梦莘撰炎兴下帙起绍兴九年六月二十一日己巳尽其日呉武安公功绩记曰呉玠字晋卿世居徳顺之陇干曽祖谦太子太保祖遂太子少傅父扆少保三世皆以义烈闻侯少沈毅尚气节长于骑射晓兵法读书能通大义未冠以良家子领泾原军政和中夏人犯边缘尘立功补进义副尉权队将讨浙西贼方腊破其衆又破河北贼累功转忠训郎权泾原第十一正将夏人攻懐徳军以百余骑突击追北斩首百四十有六转秉义郎本路第十二副将建炎三年金人内侵已三载矣春渡河出大庆闗罗索残长安鼔行而西跨凤翔汧陇不浃旬降秦州垂头熙河陇右大震熙帅张深遣偏将军刘惟辅御敌杀其帅哈芬王罗索失势遁走深更遣陇右都护张严以兵继进严趋凤翔五马坡下兵败死之惟辅自凤翔石鼻寨遁归熙州经制司统领刘彦熙弃凤翔归曲端斩以徇端与侯大兵屯北原坚壁不动金人谋趋泾州端拒守麻务镇遣侯以前军讨战侯进据清溪岭逆击大破之转武功郎泾原路兵马都监知懐徳军冬以本道兵复华州城破将士无杀掠民皆安堵转武功大夫忠州刺史剧贼史斌冦兴凤据长安谋不轨侯进兵夜袭其城兵出斩其首转右武大夫四年春擢熙河路马步军副总管金人谋取环庆大将罗索以衆数万攻麻亭侯逆战于彭原店士殊死鬬杀伤过当而曲端劾侯违节制落武显大夫论者不直未几复故官改秦楼路马步军副总管知凤翔兼权知永兴军路经畧安抚使司公事进复长安转右武大夫忠州防御使先是侯与曲端起兵泾原招流民溃卒捍御金兵所过人供粮秸道不拾遗勐士如林甲军蔽野每战必先占高原必胜之地未尝败衂敌稍北退河东不敢逾河饮马时朝廷遣枢密张公董帅川陜许以便宜不从中覆枢密移檄诸路将臣与敌大战召端与侯问筹策端云平阳易野敌便于冲而我军未皆习战须教士十年乃可以大举侯云髙山峻谷我师便于驻队敌虽骁勇甲马后重终不能驰我据嵯峨之险占闗辅之势敌虽强捍不能据我尺寸地宣幕僚佐一以为迂缓一以为怯懦置其言而不用弃其人而弗亲秋九月师次富平都统制㑹诸将议战侯曰兵贵利动今地势不利将何以战且徙据髙阜制敌马冲诸将皆谓不然云我师数倍又前临苇泽非骑所宜都不听既而敌骤至囊土逾泽以薄吾营王师大溃五路悉陷巴蜀大震侯独整衆保散闗之东和尚原积粟缮兵列栅其上或谓侯宜进屯汉中以守巴蜀侯曰敌不破我讵敢轻进吾坚壁重兵下瞰雍甸彼惧吾袭其后保蜀良䇿也越明年改元绍兴春三月金国黙哷郎君率鋭兵至原上期必破而后进侯击败之真拜忠州防御使夏五月黙哷及和尼郎君马五太师耿太师复㑹列将乌噜贝勒使二将由阶成出大散闗先至侯与战二日连胜而黙哷方攻箭筈闗侯遣麾下击退不使二将合分兵掩袭两皆溃去转明州观察使诰词云朕以经理闗陜付之枢臣奉将天威式遏乱略非有熊罴之士不二心之臣相与戮力尽忠内抚外御则戡定之期未可嵗月冀肤功来奏懋赏是宜忠州防御使秦凤路经畧安抚使马步军都总管呉玠材气不羣忠勇自奋䇿足功名之㑹腾声闗陜之间比者擢师泾原尽护诸将岐凤之战尤为隽功获其队豪余衆皆北是用酬其多捷陟以廉车夫雄职美官朕所以待功能之士也益奋尔烈朕无忧焉可特授前件官未几丁母刘氏嘉夫人忧起复寻兼陜西诸路都统诰词云孝移于忠者圣人之格言国尔忘家者人臣之彛宪而况分阃外之寄统诸路之师淬厉以须枕戈待旦其可以亲丧废乎观察使呉玠比以功伐寖阶显荣却敌有沈果之机驭军适威爱之济战多由率懋赏既行遽深风木之悲方治金革之事矧临敌忌于易将而制阃庸于夺情其安厥常无旷尔职茍能扬名于世以显父母则忠孝之道两得矣尔其勉哉可特授陜西诸路都统制金人自破契丹以来狃于常胜至是与侯战不胜其愤冬十月元帅四太子㑹诸道兵及契丹渤海数万人造浮梁跨渭自保鸡连营三十里垒石为城与侯拒战侯指授诸将选劲弓强弩期以必死分番迭射敌稍却则以竒兵乗险据隘横攻夹击如是三日度其必困遁走侯遣麾下伏神岔峪待其归敌果遁走伏发敌溃俘其都将雅格大贝勒及首领三百余人甲士八百六十人填坑谷者二十余里获铠万计乗夜併兵刼其大寨四太子全军陷没勦杀殆尽几获四太子镇西军节度使御前差中使任充赍诏就赐云兵势无前用兼必胜之将王灵克布允系敌忾之威眷我虎臣时献戎捷受尽护诸将之任当兼总两帅之雄控临要冲遏制侵轶永念雍州之域久罹北敌之灾属敌气之方张励兵锋而益倍隂设竒伏躬率启行俘当户之衆雄殄引弓之强敌威声遐畅凯奏上闻班劳策勲敢后畴庸之典建牙拥节益隆制阃之权肆衍户租仍加真食并颁徽数式示眷懐于戏丕绩茂昭戎行増气益严武备宜乘战胜之威克廸有功行赐山河之誓勉恭乃事图报异恩可特授镇西军节度使陜西诸路都统制武功县开国子食邑五百戸食实封二百户绍兴二年兼宣抚使司都统制兴文龙州敌久窥蜀必欲以竒取之萨里罕与四太子惩前日之败不敢窥和尚原绍兴三年春裒其兵三十万又尽发诸路签军声言东归太原反自商于出汉隂擣梁洋金州失守侯亟率麾下骑兵倍道疾驰昼夜数百里急调兵利阆径趋金洋先以黄柑数百枚犒师帅曰大军逺来聊奉止渴今日决战各忠所事萨里罕以杖击地大惊曰吴侯尔何速耶不敢进盘桓累日侯得以其暇治饶风岭寨栅方据要险而敌已麾中军急上遂大战饶风岭上凡六昼夜敌皆败衂萨里罕大怒斩其千户贝勒数十人以死犯闗又潜军间道踰蝉溪岭出官军后㫁侯按兵夜径趋或曰蜀危矣侯曰敌扫地而来去国逺鬭而死伤大半吾以全军扼其吭蜀可无忧侯遂为清野之谋分屯诸将示以擣虚之势敌便旋中梁山浃月一夕潜遣萨里罕归乃服侯善用兵势不能破乃密遣通书百端间诱言金国威徳之盛智勇之竒甲兵之强公宜相时而动侯复书云玠谨白金国都统足下逺䝉示书且审逺懐士各有主不容缄黙彼己之情不通空相猜贰无复平定时也辄摅愚悃覆荅雅贶惟足下亮之夫中外异分此天下大义古今常理顺之则治逆之则乱披观传记数千百年茍不以义兴师与夫叛臣贼子称兵犯上率不旋踵夷灭无遗类者以其悖大义反常理神人愤疾天地不容也我太祖皇帝挺生五季遭时昏乱坚守臣节委质柴氏仗顺讨逆功塞宇宙属世宗弃代厯数有归百万之衆懽唿拥戴不得已而君之不杀一士不堕一城与尧舜何异哉深仁厚徳布濩涵养行一二百年民至老死不识干戈上下狃习武偹不修戎器不偹贼盗乗之郡县瓦解至今五六年而未定此葢太平日久持盈守成失其道也而谓金国威徳之盛甲兵之强果能至是乎且金国之师战胜得志亦有由也陷城破邑纵士剽掠恣其所取卒徒贪得鼔勇争奋兵胜而杀伤残虐变动和气亦已甚矣以此用士利尽则士不可使以此决胜财殚则战不可必足下视今之天下何如遭烧刼者十不存一二耕农失业商贾流亡饿死者相借所谓财何有哉窃忧足下之士自是不可以使足下之战自是不可以必足下可以少休哉乃复取青徐之壤掖扶斗筲之子俾半拥虚器彼刘豫者尝北面本朝备位台省负上皇拔擢之恩临难畏懦不能以死报国而乗便抵间侥倖非望三尺童子皆知鄙弃而唾骂之其尚何颜面以视听于天地之间望天下归之耶然金国既不相和好又挑刘豫以臣反君顾天下大义古今常理岂能尽扫除之乎而欲以靖乱不知适所以召乱也主上聪明孝友慈仁恭俭闻于天下如奉使金国不能留暨京师变故适从兵藩阃讴歌攸属嗣位应天实太祖兴旺之地天意昭昭可见矣维扬之役大兵奄至仓皇无偹中外失色然大驾南下横冲风涛几数千里如行衽席厮役之卒无一不偹而金国之士中流溺沈者过半此足以见天之不弃赵氏卒欲安全之也今干象清明星纬顺行隆冬届寒日星温晏阳盛隂剥此中国之福民心日以固士气日以振太平可指日而俟以金国之衆自称多材岂无深明天道而不审择取舍安定天下尚为前之纷纷果何为耶往者契丹与中国结为兄弟骍䭷相要天日是誓信使往来络绎于道两朝赤子实便之而我内奸人之谋忽弃载书坠失大信故上天薄罚降此灾戾然核其祸端穷其乱源鼓作交鬬金国与有力焉如闻契丹仇怨金国深入骨髓渤海奚霫从而和之将㑹召英豪纠集族类借援中国南北通欵复寻旧盟併力合势以逞憾于金国之兵暴露鬭战淹閲嵗时力疾气衰腹背受敌足下能保必胜乎闇机事殒威名隳成功蔓后患资天下万世口舌之士诋薄姗笑金国独何取也玠世为宋臣食赵氏之禄孕子育孙于中原之地傥有二心天地鬼神实诛之乃辱贻使相时而动足下度玠岂茍得忘耻见利忘义者也一言之失驷马莫及窃为足下惜之春律方初万彚熙泰惟逺去坟墓羇游万里之外军中倥偬安乐否更冀加谨服食养以新春和平之福玠白萨里罕得书大不平日与诸将熟议攻玠绍兴四年春二月敌复大入萨里罕四太子蓄日久乃纠合兵数十万转三河之粟鱼贯蚁附决意取蜀自元帅以下皆尽室以来又以刘豫腹心为招抚使召诸路签军列屯宝鸡绵亘数百里进攻鉄山凿崖开道于仙人闗髙岭上立大栅下瞰侯营循岭东下直攻侯军侯自以万人当其前公弟总管呉璘由七方闗不待㑹合率轻兵倍道入援其兄四太子闻之与皇子郎君分领万户首领拥兵急攻又往攻杀金坪野呰对垒剳连珠硬砦数十座值侯营前列砲数座击我营侯令营中併发神臂弓飞大砲毙敌无数统制官田晟总兵深入追之敌又发生兵万余击营左侯分兵力战却之敌不住又添生兵拥洞子云梯直前擦城侯引兵向前用砲打洞子碎之用撞竿云梯倒敌怒缚虚棚战楼别遣大贝勒拥鋭卒万余一发乗城侯令统制官杨政领长鎗防刀手深入刺打隔㫁敌又遣二贝勒总正甲金人二万夹攻栅两肋呉璘左右遮御血战杀敌敌皆引却萨里罕驻马四顾良久云吾得之矣翌日号令诸军併力只攻侯营兊方一楼子自寅至午危甚姚仲统领只在楼上酣鬬数已倾侧仲以绢为䋲拽使复正敌以火焚楼柱仲以酒壶击灭火敌布神臂弓东岭下侯亦发神臂弓五百只与之对敌去即遣王万年刘钤辖濬水王武宣賛分紫白旗入敌奔溃抵夜侯别遣五将分更刼寨昼夜数十合金人困死伤以万计即歛兵宵遁杀死千户万户甲军万余傍牌铳鎗金鼔旗帜十件左军统制张彦夜击敌横川砦斩首千级生擒将领二十人侯又遣统制官王浚设伏河地扼敌归路生擒百余人斩首千级得马旗帜无数侯悉兵尾袭直过和尚原去上闻之嘉叹赐以亲札云史谓赵充国沈勇有大畧其用兵以全师保胜为策乃汉中兴良将也朕尝思其人以济大业比见宣抚司奏金人拥大兵而来有併吞四川之心卿能保闗克敌挫彼方刚之鋭而壮朕复兴之威非谋以济勇能若是耶朕之所思今乃见之但恨阻逺不得抚卿背而慰朕心也更在不骄其志益励军情则所谓济朕莫大之业者非卿而谁已降亲笔除卿宣抚使及继以朕所御战袍器甲等物赐卿想已必达今朝賛议赏典先飞此数字聊写朕懐金人久不得志则还据凤翔授甲屯田为久留计自是不敢轻动侯以熙河经畧司闗师古自洮岷领选锋统制李进前军统制王师右后军统制戴越打粮河州袭大潭县掩骨谷镇贼慕洧援寨去师古由杀马谷攻焦山务焚田家村围子谷深入敌境至石要岭忽遇金国大兵一战遂败绩师古旋师大潭内懐惭惧悉还兵宣司只身往降敌侯爱此军忠义无一人骑从师古叛者抚存劳徕捐其家财厚资给之两军既合中外一心失一匹夫于师古得万貔貅于行阵侯由此军精甚四月徙镇定国除州陜宣抚使秋七月朝廷录仙人闗功进检校少师宁保静军节度使五年春侯向天水出竒兵下奉州六年兼营田大使徙镇平保静难军侯与金人对交战踰十年熟其军垒曲折知其部领坚脆常以一当百惟虑逺饷劳民屡汰冗员官节浮费嵗屯田至十万斛又调戍兵命梁洋守将治褒城废堰广溉民田复业数万朝廷嘉之玺书褒赏七年冬金废刘豫召诸道兵声言入蜀侯独谓不然䇿其去已而果然和议成上以成功高赐亲札进开府仪同三司四川宣抚使而侯以疾自以赏过功固辞优诏不许九年春三月侯以疾革乞解事天子恻然忧之命成都守胡世将访蜀善医者治其疾又驰国医往视未至而侯以六月己巳薨于军享年四十七己亥遗表闻上震悼辍视朝特赠少师九月丙申其弟璘奉丧葬于徳顺军水洛城十一日戊申上念公不已赐钱三十万擢璘龙虎卫四厢都指挥使以慰恤其家侯能抚士卒同其甘苦至军政斩刈一不贷故人人効死如建炎二年曲端屯麻务镇督战侯遣列校三百七十余人于大谷比较岭迎战矢石未交望风奔溃伏匿山谷四年侯招兵秦州前三百四十余人出赴招安侯问讯再三捜索非是五六人斥遣之余三百七十人悉斩于逺亭下去秦州十里士卒股慄自是出战人皆効死至第功赏则惟以公论无请托之私性乐善毎观史传有可书者必书于坐右日诵七书其用兵本孙呉而能穷其变化虽功高贵显而居常极俭约至推以予士则畧无少吝其卒也家无余赀至无宅以居三子拱佑郎摠撝皆为文官承奉郎以经史自娯明庭杰尝试论之曰汉皇甫规张奂皆生长山西应贤良中髙选规以诗易传授门弟子三百余人奂着尚书难疑二十余万言以垂世设教二公弃文就武俱仕度辽将军破匈奴以千万计观规自布衣时以西羌深入上书愿假近边无用坐食之兵五千使规为将上可以除患下可以纳降奂每言大丈夫处世当为国家诛灭外冦嘻此皆前辈豪俊语迩者天子以元通与呉侯相知之深想呉侯诸子必皆稔闻今元通功髙言重若他日㑹晤呉侯一家朝奉常语之曰山西出将二公家世边人将门出将二公奕世将种大丈夫当用长鎗大劒定天下安从文官学弄笔墨也元通亦曰然后民论议极有补于世当併为我书于呉侯传末云宣抚司荐士明庭杰记林泉野记曰呉玠字晋卿徳顺军人沈勇知书少隶曲端为将张浚宣抚川陜用为都统制绍兴元年十月金人陷凤翔府宝鸡县至和尚原玠遣弟璘及统制雷仲三战皆败之又败之神岔山口自是累三十余阵皆克擒万户雅格贝勒尼堪壻也及博啰贝勒二十余人乌珠中箭而遁蜀土赖之以功加镇西军节度使浚还朝留玠守川口四年乌珠欲入攻刘豫弟益方知长安密使告玠为备二月果犯兴州仙人闗乌珠使谓玠曰赵氏衰可扶持公来当择善地百里而王之玠曰业已事赵氏不敢有二于是克期与战敌大败自后每遇辄胜都统郭震为乌珠所袭败玠日与鏖战郭震亦复攻之敌又败四月再败敌于凤州几获乌珠复秦凤陇州降签军七万玠对垒常乗肩舆作乐四川陜西宣抚处置副使进检校少保奉宁保静军节度使五年以所统为行营后护军六年检校少师静难军节度使于兴州九年议和改宣抚使仍开府仪同三司六月以疾薨年四十七嵗赐钱三十万弟璘加开府仪同主其军三子拱摠撝部曲阳政田晟姚仲王彦雷仲皆名将三朝北盟㑹编卷一百九十六三朝北盟会编卷一百九十七钦定四库全书三朝北盟㑹编卷一百九十七宋徐梦莘撰炎兴下帙起绍兴九年七月尽十月十一日戊午七月王伦蓝公佐往金国王伦以奉使金国至东京权留守至是东京留守孟庾至京师伦遂与其副蓝公佐渡黄河北去至北留伦不还独遣公佐归金人杀乌舍萧庆节要曰诛乌舍萧庆诏朕席祖宗之基抚有万国仁焘徳覆罔不臣妾而帷幄股肱之旧敢为奸欺开府仪同三司尚书左丞相陈王希尹猥以军旅之劳寖备宰辅隂愎险恶出其天资蔑视同僚事辄异论顷更法令始永作国朝之规务合人情每为文具比其改革不复尊承几丧淳风徒成恪政至乃未有诏谕遽先指陈或托旨以宣行每作威而专恣宻置党与肆为诞谩潜奉玉食之尊荒怠枭鸣之独擅家国之利内暌骨肉之恩日者师臣密奏奸状已萌蚤弗加诛死目不瞑顾虽未忍灼见非诬心在无君言亦不道逮燕居而窃议谓神器以何归稔于听闻迄致彰败躬蹈前车之既覆岂容蔓草之弗图特进尚书左丞萧庆迷国罔悛欺天相济将致于理咸服厥辜呜唿赖天之灵既诛两观之恶享国无极永保亿年之休咨尔臣民咸体予意神麓记曰乌舍与国同姓完颜氏母妊三十箇月生名曰乌舍长而身长七尺余言如巨钟面貌长而黄色少须髯常闭目坐怒睫如环创撰女真文字动循礼法军旅之事暗合孙呉自谓不在张良陈平之下初乌珠往祁州元帅府朝辞既毕衆官饯于燕都檀州门里乌珠甲第夜䦨酒酣皆各归惟乌舍独留嗜酒啮乌珠首曰尔鼠辈岂容我啮哉汝之军马能有几何天下之兵皆我兵也言讫乌珠佯醉如厠急走骑告秦国宗干云兄援我秦国王与乌舍从来胶漆及谋诛鲁宋之后情转相好遂言语遮护之乌舍实有酒岂可信哉乌珠出次早以辞皇后为名泣告皇后如前后曰叔且行容欵奏帝耳乌珠遂行后具此言白东昏使乌珠亲弟燕京留守纪王阿鲁追乌珠至良乡及之回乌珠密奏帝曰朕欲诛老贼久矣奈秦国王方便援之至此自此后沿路险阻处令朕居止善好处自作捺钵以我骨肉不附己者必诬而去之自任其腹心于要务之权此姦状之萌惟尊叔自裁之是夜诈称有密诏一入乌舍所居宅第执而数之赐死同难鄂尔纳苏克穆尔萨尹特古斯四子遇害右丞萧庆并子男亦被诛松漠记闻曰陈王乌舍加恩制贵贵尊贤式重仪刑之望亲亲尚齿亦优宗室之恩朕俯追羣情祗膺显号爰第景风之赏孰若台曜之先凡尔在廷听予休命具官属为诸父身相累朝蹈五常九徳之规为四府三公之冠当艰难创业之际借左右宅师之勤如献兆之信蓍龟如济川之待舟楫迪我髙后格于皇天属正统之有归赖嘉谋之先定缉熙百度董治六官雍容以折肘腋之姦指顾以定朔南之地徳业茂着古今罕伦追兹庆赐之颁询及佥谐之论谓上公之加命有九而天下之达尊者三既已兼全无可増益乃敷求于载籍仍自㫁于朕心杖以造朝前已加于异数坐而论道今复举于旧章萧相国赐诏不名安平王肩舆升殿併兹优渥以奖耆英于戏建无穷之基则必享无穷之福赐非常之礼所以报非常之功钦承礼貎之隆共对邦家之祉又曰己未年五月客星守鲁乌舍占之太师曰不在我分野外方小灾无伤至七月鲁兖宋滕虞诸王同日诛庚申年星守陈太史以告宇文语乌舍乌舍不以为怪至九月约燕京统军反统军之兵皆契丹人伊都谋诸西军之在云中者尽约云中河东河北燕京郡守之契丹汉儿令诛女真之在官在军者天徳知军伪许之遣其妻来告时乌舍为西京监军自云中来燕微闻其事而未言于通事汉儿纳延回行数百里纳延见二骑驰甚遽问之曰曽见监军否以不识对问为谁曰伊都下人纳延追及乌舍曰适两契丹伊都下人既在西京何故不识监军恐有姦谋遂回马追𫉬之捜其靴中得伊都书曰事已泄宜便下手复驰告乌舍微觉父子以游猎为名遁入夏国夏人问有兵几何云亲兵三二百遂不纳投达靼达靼先授乌舍之命其首领诈出迎具食帐中潜以兵图之达靼善射无衣甲伊都出敌不胜父子皆死凡预谋者悉诛契丹之黠汉儿之有声者皆不免又曰乌舍第三子达勒达劲勇有智力兼百人乌舍常与之谋图富勒唿之死达勒达承诏旨入自从后执其手而杀之为明威将军正月十六日挟奴仆十辈入人家夺财物舍在闗下其长子以吿命械系于家乌舍至问其故曰放偷敢耳乌舍命缚杖其背百余释之体无伤金法缚者必死达勒达始谓必杖闻縳而惊遂失心归至不能坐唿曰死矣人问之曰适勒唿来遂死乌舍哭之恸曰折我左手是年九月乌舍亦坐诛节要曰乌舍猎居庸闗之东憇于山上遥见二驰递者相见于道立马交谈久之而分乌舍疑之命数骑追一人至诘曰尔何人也曰伊都使者以军事诣燕山浩里统军司乌舍曰尔等适立马语及何事曰问候乌舍曰非也问候之语无许久又曰话别乌舍曰亦非也话别之语无许久又曰叙家事乌舍曰家事故非立马叙又曰叙往事乌舍曰往事亦非立马叙驰者词穷面赭又且战慄不已乌舍察其言色兼素疑伊都浩里皆契丹反覆之徒因以诈折之曰我知尔等二人为伊都议者近有人密告伊都浩里反期于今日各有使至我故来此伺之果得尔辈夫何隠焉无何驰者实伊都议反者也彼谓乌舍果知故不敢隠伊都之叛由是败尼堪自燕山令乌舍西捕伊都乌舍至云中伊都已走乌舍尽诛伊都残党及擅杀次室萧氏回至燕山请罪于尼堪曰萧氏本契丹元妃也与兄实乃仇讐实不得已而从之彼素忍死以事兄者将有待于今日也今既见事无成恐或不利于兄且兄横行天下万夫莫当而此人帷幄之间可以寸刃害兄于不测矣事当预防况今至此其以爱兄之故也已擅杀之尼堪起而谢之既而泣下噫彼其同心若是宜乎能成功也乌舍姦猾多类此尼堪之下诸人不及之八月苏符为礼部侍郎为贺正旦国信使使于金鄜延路经畧闗师古来朝闗师古先是陜西叛去及新复陜西地归于朝廷师古来朝有认旗二面拥于马后曰天下弓马客一国教头师初渡江凡见者莫不大笑十一日戊午金人族诛鲁国王都元帅达兰张滙金国节要曰初达兰为元帅宗盘为上相二人据内外之权共图不轨乌珠既平宗盘之难驰至燕山以图达兰除鲁国王达兰为燕京行台左丞相除签书杜充为燕京行台右丞相命初下达兰谓使者曰我开国之功臣也何罪而使我与降奴杜充为伍耶不受命遂叛初欲南归朝廷不克既而北走至沙漠儒州望云凉甸乌珠遣右都监托卜嘉追而获之下祁州元帅府狱至八月十一日伏诛达兰临刑谓乌珠曰我开国起义之功臣也尔与我之功固有间矣今小主在上听任谗邪杀戮股肱我恨图之晚我死之后祸必及尔请速图之无効我辈乌珠俛首无言苗耀神麓记曰鲁国王达兰罢都元帅以四太子乌珠代之差吏部尚书亨作天使就祁州问罪彼怏怏谓无罪见诬遂与三子宗武宗旦宗望同妻荣格妃共议曰虽夺我元帅府兵马尚有本千户及强壮得力家人部曲可从山后诈伪趂凉径往阙下问何罪如是罢权忽有亲信契丹人珠展郎君知其谋遂告诉于乌珠急㸃兵强五百骑遂赐死于祁州三子及妃皆遇害遗史曰初秦桧在敌中与达兰相善桧还朝为宰相知达兰封鲁王桧欲间达兰使贰乃令髙益恭赍书与达兰益恭者燕人与桧通心腹随桧归朝桧授以承信郎令赍书贺达兰封鲁王劝达兰就封以治鲁地且以已为南朝宰相以相应令刘光世差人送益恭至沂州刘冷庄金人寨取投文字光世令涟水军山寨统领官王勣送益恭至金人寨得回文到清河遇祝友据楚州差人在清河把隘遂杀勣光世以承信郎借勣之子恪益恭至祁州投书为人所告金人遂杀达兰一族良贱八百余口而益恭以烹死节要曰金人之陷山东多达兰之力也达兰久居潍州回易屯田遍于诸郡每认山东以为已有其立刘豫也既不能收功于己又尝怒豫不拜深有悔吝山东之意达兰画山东河北图献于金主曰河北素号富庶然名藩巨邑膏腴之地盐铁桑麻之利复尽在旧河之南我初与敌国议以河为界尔今新河且非我决彼人自决之以与我也岂可弃之今当以新河为界则可外御敌国内扼叛亡多有利吾国矣时乌竒迈为金主尼堪之徒用事不得行之以达兰请之再四姑取清州聊慰达兰之意而已后尼堪乌竒迈死达兰专权遂立主议以取山东取山东又恐惊刘豫或至生事不若废豫以取之也豫之废也不惟积怨于诸人又且山东为累耳以是可见达兰本心止有意于山东既得山东则遂其意矣而河南之地欲守之则兵连祸结卒无休息欲付于人以修豫之故事则知后者必鑑豫之得失不无二心于是割河南之地以归朝廷朝廷得河南皆达兰之力也不然则割地何不以画河为界斯可见其中后山府拘国信使王伦于馆㑹诸路蕃军将欲叛盟复攻河南者葢达兰时与皇宗伯盘之徒隂谋叛逆欲起兵假以复攻河南为名尔又曰绍兴九年达兰避暑于蔚州麻田大岭下令诸隠藏被掳逃者家长罪死产业人口半没官而半充赏仍四邻之家共追赏钱三百贯发诸卫军分诣诸路捜捕被掳亡者诸军为利所诱茍遇村民便行凌虐捶掠之下间或得之茍非亡者则曰尔当为我指尔村或隣所匿亡者一人以易尔身其人不得已而言之诸军毎得一亡者则驱诣所匿之家拘收人口财物以及四隣生民无辜立成星散被害之甚不啻兵火咸各聚集相保诸军茍至遂或鬬敌由是所过捕戮积尸狼籍州县囹圄为之一盈此令初下始自蔚州次及易州安肃度信保州北平中山祁州庆源信徳之境黎元穷蹙羣起为盗往往宰耕牛自焚庐舍相率上山及三万余衆此捕捜遂止达兰将反故使民为乱而借以兵也松漠记闻曰英格太师无子以其姪阿固达之弟谥曰文烈子者为子其后英格太师生达兰乃令文烈归宗又曰达兰封鲁王为元帅后被诛其子塔玛噶亦被囚因赦得出庶子乌雅美名字勉道今为平章伪官李成男李大谅征䝉记曰天眷元年都元帅鲁国王达兰总四辅南行府都河南诸路军兵公事总副元帅大王四太子至京追唿四辅谕曰都元帅割三京还南宋何缘不请吾计议其中都元帅必有逆谋欺罔国朝恐与南宋别有异图其理未当尔等四辅自今后都元帅府应有行移军文字如吾不在府第无吾手押不得承受回报故来面谕尔等切宜谨守祗待吾急赴国朝整㑹割还地土是时大谅父成在中山府谓大谅曰今北方不靖非吾所忧吾虑者副元帅乌珠性刚恐还朝有异议又都元帅长男实图哈引大族下骑兵及万户北入沙漠省亲恐副元帅北征相遇未便吾虽走骑报知令回避未知如何次年皇统元年副元帅诏至行府数都元帅鲁国达兰南和宋好包逆甚明已将全贼诛废外有长男实图哈知罪惧诛掠骑北遁分遣精骑追袭捕杀王山言乌珠之戕其叔达兰也帛练拉杀之其家三百余口皆以帛练拉杀合焚其尸屠其所居之地三村之人皆不留定国军承宣使呉璘为秦凤路经畧使节制行营右护军九月辛永宗朝遗史曰河南州县新复首命辛永宗为东京提刑永宗唯寻访古器及宣政间宣禁旧物求觅美器而已毎巡歴州县不能传道徳意志虑而专务苛扰民有寃抑者不能赴诉既去则人唾骂之以赵荣还金国金国索赵荣并其家属朝廷遣还之初荣之来也韩世忠接遇之及其还也朝廷犹虑世忠沮遏乃自真州六合县取淮西路去十五日壬辰胡世将加宝文阁学士川陜宣抚副使制曰三秦天下兵劲之地全蜀坤维斗絶之区并列师屯宏开幕府以壮山河之势以张貔虎之威不有重人孰膺异选具官胡世将䟽通英特笃粹闳深学博古而达今气絶羣而迈往雍容持槖有献可替否之风慷慨临戎有扶颠持危之志资并兼于文武身毎系于重轻一昨蔽自朕心出当阃寄方畧夐超于前后精神坐折于遐冲兹钖賛襄益隆眷寄正斋坛之宠数俨上将之威容斧钺参旗制两地兵戎之命云章奎画冠上阁英俊之尤久矣畴咨莫如汝可噫谋晋国之帅葢难其人顾汉廷之臣无出其右祗服明训益观壮猷呉玠既死乃命胡世将加宝文阁学士为川陜宣抚副使诸路并听节制世将神明精敏闲习吏治知成都府人谓张咏为知府后始见世将既受宣抚之命即自成都至河池㑹呉璘杨政等诸将谕之曰世将不能骑马不能射弓不知敌情不谙边事凡此数事皆出诸公之下朝廷所以遣世将来者诸公知之乎衆皆曰愿闻其説世将曰国家开国于五代之后方当五代之时诸将不起于盗贼者必因杀夺而得之握兵外阃跋扈难制故自国家受命将无专征必以文臣临之鉴五代之弊今朝廷不以世将为踈缪使宣抚诸将葢世将习知国家故事自凡今以往应军中务并不敢如呉宣抚之规有世将所未达者亦当奉闻各摅诚心致勿相疑边机一切事有益于国家者惟尽心力而为之假世将不来诸公有立功者谁能见之故世将以功状亲閲其实闻于朝廷必信而不疑赏罚确当此朝廷命世将之意也诸将皆心服自璘以下皆拜谢神龙卫四厢都指挥使护国军节度使李世辅赐名显忠李世辅到行在赐名显忠为枢密院都制神龙卫都指挥使雄武军承宣使闗师古为行营中护前军统制以夏国宰相王枢还夏国楼照归自陜西遗史曰楼照以枢密之职宣谕三京陜西照倚秦桧之势妄自尊大轻忽士流尤鄙武臣陜西诸郡多武臣为守照悉令庭参而退反请通判幕官接席议事新复州县军民皆骇之又刘豫与金之政民有诉事者执诉牒告官无阻碍照所到民诉牒者毎一状非五千不能达故不能尽得其民心照贪财贿民苦之由是失军民之心矣还朝无所建明迎秦桧之意而已岳飞来朝永兴军路经畧安抚使兼知永兴军节度陜西路军马张中孚加检校少保宁国军节度使十月九日丙辰张所追复左通郎直龙图阁张所建炎初侍御史出为河北招抚使累战金人无援而溃遂编管广南死于贬所至是追复其官职也十一日戊午张焘知宝文阁直学士知成都府路安抚使成都阙帅上谕宰执曰吏部尚书张焘可付以便宜使治成都第恐其惮于行卿试扣之宰相秦桧退召焘谕以上意焘曰君命焘其敢辞桧以闻上大喜乃除焘成都陛辞因奏臣闻圣人贵因时故从时如救火追亡蹶而趍之犹恐弗及诗不云乎迨天之未隂雨彻彼桑土绸缪牖户今此下民或敢侮予孔子曰为此诗者其知道乎能治其国家谁敢侮之孟轲又为説曰国家闲暇及是时明其政刑虽大国必畏之矣夫有国而明政刑岂是难事顾闲暇之时为难得耳国家自军兴以来十有余年日不暇给今兹议和甫定征战暂息亦可谓闲暇之时矣况明年嵗在庚申乃艺祖开基之日得非陛下中兴之期乎时不可失愿陛下鉴诗人歌咏之辞稽孔孟发明之意孜孜汲汲专以明政刑为务则臣虽万里之外犹日侍清光也上嘉叹久之曰朕当书此语置之座右焘又奏蜀自军兴以来困于征繇民力彫弊官吏既不加恤又从而诛剥去朝廷逺无所赴诉臣俟所到部首宣寛恤上曰岂容一路应四川寛恤事件措置委焘因奏臣愿即行询访一应民间利害先次罢行续具官有贪冒惨酷为民之蠧者容臣先次放罢续行按发庶几逺民得沾实惠上皆可之以都帅而得行四川民事自焘始三朝北盟㑹编卷一百九十七三朝北盟会编卷一百九十八钦定四库全书三朝北盟㑹编卷一百九十八宋徐梦莘撰炎兴下帙起绍兴九年十月十九日丙寅尽十二月丙寅新知鼎州王彦卒续觱为公行状曰王彦字子才河内人隶弓马子弟所政和五年徽宗皇帝临轩閲试以武艺中选恩补下班祗应从泾原路经畧使种师道两入夏国荡平伪洪夏军割踏骆驼两城当靖康初金人围太原京城遣发新招赴援敢战后军太行山焚辎重肆掠百姓奔城门尽闭公勒兵追杀俱尽金人陷懐州鼓行及阙公流涕曰君父有难虽生何为乃弃家奔京师求自试讨敌河北招抚使司选充都统制枢密院令帅张翼曰安民岳飞等十一头项七十人渡大河已陷州县措置招抚不顺诸军民既济深入陷地与金人戍兵万衆鏖战大破之收复卫州新乡县传檄诸郡敌以为大军之至也率数万衆薄公营围之数匝矢如雨将官既寡且器甲踈畧疾战辄不利即决围以出遂溃敌见公所乗甲马独异复尽鋭追击公独与麾下数十人驰赴所向披靡转战十数弓矢俱尽㑹日暮得免它将往往复渡河以还公收散亡得七百余人保共城西山间遣复结集两河豪杰以图再举时金人大立赏格求公甚急公在西山常未夜即徙其寝所部曲或知之泣以告曰我曹所以弃妻子冒百死以从公者感公之忠愤期雪国家之耻尔今使公寝不安席我则非人乃皆面刺赤心报国誓杀金人八字以示诚节公益自感励大布威信与士卒同甘苦未几两河响应招集忠义民兵首领如傅选孟徳刘泽焦文通等一十九人寨十余万衆绵更数百里金鼓之声相闻自并汾相卫懐泽间唱义讨敌皆受公约束禀本朝正朔威震燕代金人患之列戍相望时遣劲卒挠沮粮道毎勒兵以伐之且战且行大小亡虑数十百战斩获银牌首领金环女真及夺还河南被掳生口不可胜计公聚兵既衆虑粮储不继一日尽发军士运粮㑹有姦人以告敌乘我之虚遂以大兵入营垒公率亲兵乗高以御强弩飞石所向辄摧将士贾勇唿声动地敌之毙于营者相枕借悉以马负之而去犹恃衆欲以久困公即布长围遮絶餽运者旬余公檄召诸寨兵大至即宵遁时金人鋭意中原特以公在河朔兵势张甚故未暇南侵谋公益急一日金人召其首领俾以大兵再逼公垒首领跪而泣曰王都统寨坚如鉄未易图也必欲使诸将者愿请死其为所畏如此公方缮甲治兵约日大举直趋太原石岭闗以临代北告诉于东京留守资政殿大学士宗泽泽得以便宜从事奏拟公武功大夫忠州防御使河北制置使遣书延公㑹议公将万余将发悉召诸寨统兵官指挥授方畧以俟㑹合既行敌以衆兵尾袭而不敢击遂济河既至京师宗泽握公手曰公力战河北以病金人之心脇忠勇无前海内所闻然京师者朝廷根本某累上章邀车驾还阙取公宿兵近甸以卫根本公即以所部兵马付留守司因差统制官张伟统辖于滑州界沿河沙店以上下扫把截令公量带亲兵赴扬州行在所有旨令阁门引见上殿时已遣宇文虚中杨可辅为祈请信使副议而公见宰相力陈两河忠义民兵引颈以望王师愿因人心北征犄角破敌收复故地言辞愤激大忤宰相上殿指挥遂寝差充御营平寇统领官时范琼为平冦前将军公素知琼臣节不着难与共事即称疾知枢密院事张公浚宣抚处置川陜奏公为前统制官时盗贼方炽公为先驱所过肃清至汉中改差权发遣利州路兵马钤辖兼提举训练屯驻军建炎四年改差金均房州安抚使知金州时中原盗贼蠭起大者据郡县铸印章擅生杀更相吞噬以图非望而饥馑荒榛无所资食唯四川号为全蜀易于保聚磨牙揺毒垂涎吮血者实繁有徒金州适当蜀之后门兵备刓缺事力么么公拊民治军寛勐叶宜夜以继日未几大败桑仲时桑仲乗陷徳安襄阳之势拥兵西向进攻均房守将李伦清韦知几奔窜凶威益炽衆号三十万直擣金州白玉闗仲公旧部曲也则又申牍以请于公曰仲于公无敢犯愿假道入蜀以就食耳公谓将佐曰吾素知仲之为人虽能驭士卒轻财善鬬然勇而无谋保为诸君破之乃遣统领官阎立为先锋贼恃强鋭甚立与战不胜遂遇害将士失色或请避贼者公叱之曰枢相张公有事于闗陜使仲越金而至梁洋则腹背受敌大事去矣即勒亲卒及民兵疾趋长沙阻水据山设伏以待之贼望官军少辄仰高蚁附抟战公执帜麾士士悉殊死鬬久之贼气欲还吾伏发因大溃发兵驰击斩获数万贼退保房陵公休士进击贼复败追奔至于白碛房州平是秋权京西南路副总管李忠反杀宣抚处置使司招安提举官阁门宣賛舍人遂攻金州诸闗以閲四川公提兵控御躬冒矢石贼沈鸷善战又其下皆河朔骁勇官军与角辄不利遂陷诸闗公退舍秦郊令将士尽伏山谷间息烽燧噎金鼓禁樵牧又焚秦郊集有若真遁者以诱贼秦郊去郡城才二十里道路夷坦寂无人声公募必死士预易麾帜色号设竒以须其至閲再信贼游骑至秦郊公召将佐曰贼以我为遁明日当悉其家属乗高长驱以入郡城夜半分官军为三路遏其冲又以五百骑伏于麓凌晨贼果大至官军逆战声震山谷胜负未分也而伏骑张翼绕出贼背贼大奔溃擒馘万数生口无筭辎械蔽野追袭至永兴之秦岭因收复永兴之干祐县以归时金州困于调度廪无储积士有饥色所得资币尽分军伍赖之以饶方贼之遇于秦郊见吾麾帜色号特异固已骇怖念其老幼业与之俱故其战甚力而破败最甚焉初桑仲既还襄阳已而鸠集散亡攻围邓州镇抚使谭兖力不支委城夜逃贼复炽朝廷在逺未暇致讨务存懐抚因就除仲襄邓随郢镇抚使革心而仲稔恶不悛反借专征之权南攻徳安西据均阳是冬尽以其衆分三道一攻住口闗一出马郎岭一擣洵阳县前军去金州不逺三十里公曰仲以我寡彼衆故冦三道以离吾之势今吾破其坚即脆者自走矣时贼自马郎之北公遣统制焦文通御住口而自以亲兵营马郎与之对垒者几月大战凡六日贼大败奔溃纵兵追击擒统领将官二十七人俘获壮士数千衆均州平仲之败也为其党所杀时又有王辟董贵郭守中阻兵闚蜀虽兇悖虐焰下于桑李然其小者犹不减万数公悉讨平之呉玠为宣抚处置使司都统制守和尚原大摧乌珠公兼同都统守建康属破鉅冦二公实枢相张公浚所选任大犒元乐诗有阵头雹散千钧弩汉上风驰八字军之语至今人歌之公威稜既着虽逺方持兵者愿听指踪如知华州李子华知陜州鲁保据山寨襄唐镇抚使李横实为邻境知虢州耿清又以部来归受公节度于是宣抚处置使司又以公节制商虢陜华没于伪齐公曰上虽南巡不忘西顾令商虢陜华没于伪齐而陜郡又密迩河东它日恢复故疆必自此始则臣误膺阃寄奚敢偷安乃遣僚属高士瑰部公兵将进图商虢直抵卢氏与敌大兵三遇再破走之遂定商州绍兴三年春首金人伪皇子都统郎君大举图蜀自商州以入守将邵隆移治上津敌遽至跳奔初枢相张公前召公与呉玠及兴元帅刘子羽㑹议汉中约金人若以大兵入蜀即三帅叶势相为手臂公闻敌大入即驻军汉隂一带以应梁洋而金併兵自上津疾驰不一日至洵阳境上公飞檄召汉隂诸军统制官郭进先以兵三千人至流乗夜发于沙隈敌舍骑鹅鹳来攻一日凡数十合进等御之杀伤甚衆明旦金人知官军单寡即步骑并进尘土蔽天公曰敌逺鬬飈鋭难与争锋彼所以疾攻者欲因吾粮食以入蜀耳即尽焚储积发居民趋险保聚尽督汉隂兵自石泉趋西乡乡将与宣抚制置使司及都统制司兵马㑹合併力御敌公次西乡枢相张公遣干办官甄授付公札札急令清野㑹合所以御敌者雅如公䇿公遂踰西乡都统制司移文命公控御松林明月诸闗公部分既定敌窥伺所以遂越汉水敌半渡公命驰击之大破其衆生擒汉儿军八十余衆时宣抚置使司兵马萃于饶风闗敌攻之甚复召公援公尽以兵阵于饶风下而发精兵乗高御敌一日数十战长鎗冲突奋迅飘忽敌披靡摧折弃甲星散伤痍踵路时敌杀马而食者已旬余顾其营去已逺欲退不能进益窘时利路统制官郭屯营次当饶风背乗夜以轻兵衔枚袭取之饶风失守诸军尽却兴洋亦焚储积为清野之计敌虽至汉中转战千里死伤过半且无掠大失望其衆汹汹异谋欲叛复虑我师掩至即无遗类遂自褒斜遁去枢相张公以敌深入而亡失士马之多前此有胜实同败衂而卒保全蜀者系诸将勤力弃过录功用明黜陟圣㫖尽加秩行赏有差授公保大军承宣使公曰某偹任爪牙不能殄灭强敌致彼深入者皆某之罪也奚敢与它将比独不受士益重之时敌虽遁而伪齐遣周贵为京西安抚使盗据金州发镇兵复自饶风以出至汉隂周贵领兵拒战统制官许清横击大破之贵仅以身免金州平时金州新苦于兵军食益难枢相张公命兼使司参议驻主阆中以备川蜀而留格喜以兵三千控御金房俄有令公移军渠州照应巴达等州一带闗隘绍兴五年五月闻下诏车驾亲征刘豫公泫然曰上躬犯霜露以诛僭逆此正臣子捐身报国之秋今分镇诏书有悉心戮力屏翰王室之语乞尽提全军援行在州至于再三宣抚处置司终以先获圣旨令公保蜀遂不果行兼荆南府兼充荆南府崃州荆门公安军抚使江陵盗贼后城郭为墟前徙枝江公至始还旧治帑廪室乏无三日储乞置屯田以为战守耕之计爰择荒田分将士为百庄庄耕千亩唯山口富里田旧截阻河置千户塘瓦窰三堰隄水分溉为上堰废榛莽公亲督将士俱畚插从事计工六万有畸不浃旬告成公私之利无穷天下论屯田实不扰民而得充国之遗意者必以公为称首诏奖谕之绍兴六年制授公保安军承宣使京西南路安抚司是时岳飞为京西湖北宣抚使当受飞节制公昔为招抚使司都统制日飞实以偏将从新乡之役违公节度飞以其所部别为一寨已而公兵大集飞一单骑叩公垒请罪左右或劝公斩飞以谢衆飞惶恐色动公曰汝罪当诛然去吾之久乃能䇿身归服气足尚也方国步艰危人才难得岂复仇报怨时邪吾今舍汝因以巵酒饮之飞再拜谢及公为制置使飞终不自安即檄使赴荣河把隘自尔复暌及是公上章引嫌辞免刘麟再冦淮甸车驾亲征驻跸平江府枢密院奏以都督府㕘军除知邵州命以所部隶侍卫马军司刘锜公闻之喜甚曰所付得人矣二人素相知心且笃交契士论钦之就除知鼎州将行疾遽作不起享年五十诏赠昭化军承宣使息六人仍与一子见阙差遣照管孤遗时荆南有彦旧部曲闻彦死请于安抚使薛弼即佛宫迎彦绘像为位以哭凡三日士大夫有意于人材者莫不时为嗟惜彦娶刘氏封硕人长子显成忠郎其次世官世雄皆未授命彦事亲尽孝抚弟姪尽爱彦既贵母太硕人已老彦喜惧常形色晨昏无违诞日必设乐献寿拱手侍侧母素严设饮食起居必刘氏亲庖扶持无须㬰离而彦毎以此为乐初彦㑹议于东京留守司家属悉在河内及到维扬行在所河北议将始获致其父武经之丧与其两兄之孤犹陷于伪境在邵阳日彦优以金币遣人抵河内迎取之法当任子先推其姪疾且革殆不知人俄稍悟召弟姪悉以财物均给之其为将帅也严明纪律沈勇能㫁而以公行之每出师无供帐厨传诛茅为庐与士卒同器而食井灶未具饥渴不饮食战士卒有伤痍者解衣疗之亲为傅药或违令犯法虽故旧立斩之而抚恤其家及凯旋论功必自下推衆以为难虽踈逖必居上列以是人乐为尽死尤长于简练士伍不以修饰为先而取其轻足鸷果有力者毎破敌大閲以充军者葢十之一故其所部号天下精兵旧八字军既屡摧坚陷阵而勇夫羡慕誓不与敌俱生愿刺者至万数其金州屡破大盗虽子弟从军未尝霑赏妻之弟战没于阵亦不以为言张浚闻之特官其姪以劝尽忠者至于天籍帑庾无毫发私尝曰人臣惟有功于国然后能享朝廷爵禄俯仰无所愧怍茍贪冒茍得适足为耻故两除留务皆不拜故事廉车秩视从列凡除授即辞免请之备礼彦即直还告命不为饰辞分镇时便宜黜陟它镇例拟借官资彦于立功将士则上事于宣抚处置使司以示不敢专彦喜人尽言幕客或面陈其短必歛容悦谢雅性嫉恶尤切齿赃吏曰此偷禄蠧民者或干以私则曰彦未有寸功以报主恩方且思革弊事故所未敢至与人辩是非略不少屈己下气故议者或讥其黒白太分踈于涉世屡陷危机濒于不免平日刚介寡合而待士极能尽礼此彦为人之大畧也林泉野记曰王彦字子材懐州人武举中第为河阳清河县尉建炎初张所为河北招抚使从其军数月即用为都统制率兵五十过河北与金三战皆胜既而为敌所败兵溃彦走卫州龚城县北太行山复聚兵皆湼其面云誓杀金人不负赵王敌畏惮之唿为八字军屡与敌战胜负相当加河东河北都统制俄还京师加河北河东制置使张浚荐为御营司将从浚往川陜后为金房州安抚使知金州贼似达冦郡彦击擒似达又击破贼桑仲复房州加均房州镇抚使绍兴元年累破贼李忠二十余万忠遂降刘豫次年击破贼菫先于金州紫领巡城复战于虢州界彦败亡统制官刘锜虽复胜然先困廹乃降彦洪州观察使三年正月敌困金州彦走金州为宣抚使司参议官五年湖北宣抚使六年加保康军承宣使京西南路安抚使知襄阳府事复率衆万赴行在除前营护军都统制复除浙西沿海制置副使七年驻军平江与解潜士卒交争行宫前彦乞解任降洪州以其军隶刘锜后锜败敌于顺昌府虽锜善兵然亦彦军之助也彦在郡甚有治声为时循吏九年移鼎州未赴疾卒赠昭化军承宣使十月孙睴为河南府兵马副总管命孙睴为河南府路副总管令招一千三百人是时有郦琼叛军刘豫放归农者又豫之废也有自放免归者甚衆皆愿募睴未至西京人数已足矣三朝北盟㑹编卷一百九十八三朝北盟会编卷一百九十九钦定四库全书三朝北盟㑹编卷一百九十九宋徐梦莘撰炎兴下帙起绍兴十年正月尽二月绍兴十年正月李谊为工部尚书迎奉梓宫奉迎两宫莫将为工部侍郎以副之使于金国十日丙戌李谊落职放罢李谊既承奉使之命力辞其行亲旧曰不可谊曰我不过落职放罢耳安可行乎既而果落职放罢而升莫将莫将为迎奉梓宫奉迎两宫使韩恕副之使于金国十五日辛夘李纲薨林泉野记曰李纲字伯纪邵武军人政和三年中进士乙科状貌雄伟常有经纶天下之志宣和初京师大水纲为起居舍人上疏言此非小变恐有兵兴国乱之祸上怒而罢之流落七年至宣徳末召为太常少卿金人入边徽庙议逊位纲引唐睿宗始为皇帝复皇嗣居东事以賛其策渊圣即位太宰白时中劝幸江南以避敌纲力劝固守宗庙迁兵部侍郎左丞亲征行营使敌夜攻云泽门及通泰门缚筏渡濠云梯上城纲屡击之姚平仲刼敌寨而败纲率兵援之亦败初宰相李邦彦主和议忌纲主战因此譛罢敌闻纲罢攻城愈急太学生陈东上书引数十人伏阙数邦彦罪言纲社稷臣不可罢又百姓数十万人唿阙下请复用纲击碎登闻院鼓不止上急召纲复其位令抚谕之斩乱者数十人乃止及敌班师种师道请以兵袭之纲是其谋而邦彦沮止纲寝不用乃常怏怏上皇自润州将还命纲迎奉上皇抚其背曰天以卿赐国家也解玉带赐之还知枢密院纲奏祖宗旧制兵符出于密院而不得典其兵兵衆隶于三衙而不得专其制今臣既统行营之军又制密院之令考于旧制未见可乞以兵付制置使人以纲为得体士民多诵之者上颇忌之及敌至河东纲出为河北宣抚使李弥大解潜副之种师道送纲出师知其非将材归而叹曰兵可忧矣纲出城先斩统制官焦守节以解潜兵渡江一战潜败纲鋭气大挫顿兵懐州不进日与邹柄张枚论事诸将言事先祷柄枚乃得见将士怨愤金人陷太原麾下多叛去者敌乘之大败而还罢为观文殿学士知扬州日下出门臣僚言不可使守郡改提举杭州洞霄宫言者不已遂落职是冬复疏纲十大罪责授安化军节度副使建昌安置今上即位应天府召赴行在纲亦率兵而未至江宁卒周徳为乱纲招而戮之至行在除尚书右仆射建议张邦昌不可留乃赐潭州尽责伪命党与范讷以无功亦责淄州荐许翰辈用之复请幸江右或邓州以避敌未及还左相黄潜善汪伯彦譛纲以观文殿学士提举洞霄宫陈东欧阳彻上书言纲不可罢黄汪不可用请亲征迎还二帝上怒斩东彻纲退居常州㑹贼赵万陷润州欲进冦常州纲以书招安及出家资犒享赵万乃听命次年臣僚言纲隂与贼通落职鄂州居住后虚传贬纲岭南遂单骑南去几欲渡海既而闻不实乃还建炎末范宗尹为相复纲官职绍兴二年知潭州以任士安兵一万隶之张彦中领兵广东不禀朝命宰相吕颐浩命纲图之纲以书帑诱彦中至戮而併其兵顷之谏议大夫徐俯言纲倨傲以宫祠罢居福州后张浚亦责居与相善泊浚入相复纲观文殿大学士赴阙出知洪州江南安抚制置大使以钟世景兵三千从行旋加金紫光禄大夫方至洪乃课民修城一方兴怨臣僚言罢提举西京嵩山崇福宫复归福州九月再除潭州力辞不可行改江州太平观次年薨寿五十八赠少师李纲落职鄂州居住制朋姦罔上有虞必去于驩兜欺世盗名孔子首诛于正夘肆朕纂承之始昧于枚卜之宜相靡有终刑兹无赦具官某空踈而不学凶愎而寡谋志轻天下而自谓无人权震朝廷而不知有上靡顾国家之大计但营市井之虚名专杀尚威伤列圣好生之徳信狂喜妄为一时羣小之宗比再被于延登朕颇懐于虚伫而果于修怨姦以事君庇己姻亲至擅刊于诏令括民财力曽罔恤于基图念存礼貌之恩姑解钧衡之任虽居逺外犹极优崇谓上印以投闲能阖门而讼过乃倾家积隂与贼通伊举措之非常于听闻而实骇宜鑴宠秩移置偏州昔汉弃京房罪本繇于不道唐诛元载恶葢在于罔悛往革乃心毋忘予戒秀水闲居录曰李纲字伯纪闽人蔡京之子攸党也宣和末渊圣受禅纲与呉敏以攸诡计取执政未几贬黜或谓主用兵建炎初首拜辅相再閲月缪戾乖刺大拂衆心亟黜之以黄潜善作相殿中侍御史张浚潜善所引用力攻纲至贬海南军车驾南渡始驻余杭有苗刘二贼之变浚以卒兵赴难自春三月卿径执鸿枢出使陜蜀甲兵凡三十万衆与金角一战尽覆用其属刘子羽谋归罪将帅赵哲曲端并诛之将士由是怨怒俱叛浚仅以身免奔还阆陜之陷自此始至今言败绩之大者必曰富平之役追还薄谴俾居福州而纲自南还已寓是州焉先纲百计求复用富于财交结中外罔效及浚至纲谓此竒货可居倾心结纳浚自云深悔前日之言相与驩甚绍兴四年冬刘齐与金合兵攻淮泗朝廷震恐宰相赵鼎常失身于伪楚初无荐者而浚独荐于言事官鼎徳之至是乗急变召浚复秉枢机召命下纲赆行百余奁皆珍异之物又以论时事既托之浚至即日进纲疏且降诏奖谕明年兵退鼎左相浚右相并兼都督即起纲帅豫章许其入觐纲见上尽以前朝所得书诏犀玉带及家藏宝玩次第进献上皆不纳延留浃旬赐厩马金带饮饍而已纲既去殊怏怏浚以报之未至也擢其弟维及其腹心邹柄等皆列于朝又以所属陈公辅为谏官居顷之议者谓靖康伏阙之变乃公辅为纲谋不当在言路纲闻而惧抗章丐罢浚又思有以安之谬言江西盗息民安转纲官为金紫光禄大夫是时䖍告盗炽旁郡亦扰欺罔如此七年鼎浚争权浚自谓却敌之功兴复之䇿当独任国事讽侍从台谏及其党与攻鼎出㑹稽逐大将刘光世以吕祉代帅其军屯于合淝捃荆襄帅岳飞过失以张宗尧监其军谋取内外军柄天下寒心秋七月合淝兵乱已执吕祉入齐传执纷纭纲意浚必败即条十五奏浚措画之失又贻书于浚痛诋其过以副本传示逺近欲挤浚而钓竒且示于浚不厚也浚既贬永州纲亦坐贬薄及暴横贪墨而罢鼎复相穷治浚事至今未已呜唿势利之交古人羞之其三相之谓欤浚蜀人字徳逺鼎闽中人字元镇八年正月记又曰李相与张相书月日具位某再拜致书于张都督特进仆射相公阁下纲建炎初䝉上擢任宰相自以材力浅短议论迂踈不足以任天下之责丐罢机政得请宫祠既而言者交攻以罪去国是时合下为言事官附㑹时宰以取世资但以为趋时巧宦喜富贵人耳及苗刘之变纲逺在岭乃闻合下奋发忠义纠合师旅取日虞渊洗光咸池回六龙以中天然后知合下真一世之竒材因事乃见而独恨未之识也数年前纲寓居闽中杜门不出以养衰疾适合下自枢廷均逸弥节拜辱谦光过人惠临衡宇因从容樽爼间奉谈笑面𣢾襟抱侧听绪余追悔昔日之非深明当世之务毎言帝徳王功伯略皆在人主心术中顾所以致之者何如耳窃自庆折以谓炎运中微天心悔祸光辅圣主恢复祖宗之业非合下而谁未几合下被命来还庙廊纲亦䝉恩起废承乏帅守踰年于此获窥庙谟之一二以成去冬却敌之功切深叹仰然自今春阁下专任大政以来荐进人材调护将帅措置边防均理财用皆未闻卓然有任天下之心者声誉损于前时规模爽于旧説中兴气象邈未有期不知何为而然也且以近日淮西败将观之官吏军民二十余万一朝相率而北去将佐遇害甚衆合下平日信任以为可属大事如吕祉者被执以往剉威辱国中外震惊于谁责而可乎纲辄不自揆激于忧愤上疏指陈朝廷措置未审深可痛惜乃鉴前失以图将来者十有五事达于冕旒之前情迫言切扺忤必多其知我者以为出言纳忠婺不恤纬而忧宗周之陨其不知我者以为出言侵官汲黯之戅又复妄发知与不知是分曲直今日国家危急存亡之秋为大臣歴事三朝懐孤忠而同休戚者其可缄黙而不言乎恭惟圣上登用合下委任之专听信之笃古所未有往年富平之役三十万衆一战而溃恕而不责恕而不问去春纲入觐轩墀亲聆玉音张浚自富平败始谏军事呜唿虽秦穆之于孟明光武之于邓禹冯异何以加此合下所宜益务持重谘诹良䇿图不世之功以葢前愆以报知遇使后世称之视古无愧今乃以措置失当坐失二十万人使敌得以増其气焰此岂小失虽圣度兼容未以此为罪天下谓何合下材识高逺自任以天下之重前无古人而事有出意外者愚谓所以致此知任而不知所以为任之道故也今人于此力足以举百钧而益之以万钧则力必不胜矣然有可胜之理者与人分之也今合下以一人兼将相之权总中外之任而无与人共功名之心软美者进鲠谅者疎逆耳苦口之言不闻曲突徙薪之谋不至变生所忽不足怪也栁子厚作梓人传谓斵削尚于衆工而成功收于梓匠此最知宰相职业者时平犹如此而况艰难之际乎萧何相高祖而腹心谋画则有良平牙爪攻战则有信布房杜相太宗而善谏则有王魏善战则有英卫持衆効之若此所以成创业开基之功李林甫卢把挺乱危国其咎安在忌嫉而已纲愿阁下为房杜之亚以穆天祚不愿合下为把林甫之流以私宠利天下之事庶几可为也老子曰非此其无私助故能成其私以公灭私者忘身与家而其国与家俱安背公营私者不过为子孙计而其家与国俱危不复引古为喻请以近事明之当宣和末如王蔡之徒其所以谋为自安之计者深根固蒂可谓至矣一旦事变往往不能保守然承平无事祸故未作之时谓富贵可以长保而为此犹可恕也至靖康间祸故作矣如唐恪聂昌之徒其所为有甚于宣和之末然尚可恕者祸作而未之大也建炎之初承靖康之变祸故大矣然黄潜善蠧国欺君又甚于恪昌辈今其身其家又复安在天理昭然所以未之思者宠利诱于前而祸患藏于隠也方今国势日蹙人心不宁强敌凭陵僣窃窥伺加以旱暵为灾财物殚竭而合下独干化钧佩天下之安危岂可使措置多失以蹈覆车之辙哉因淮西之变痛自惩创辑睦将帅博询衆谋唯其是之从幡然改图则未必不转祸而为福也语曰过而不改是谓过矣虽古圣人不称其无过而称其改过合下诚能知措置之多失而图所以改之者岂惟宗社安而生灵䝉休合下永膺多福而纲将归山林亦有奠枕之安合下不知其为非而无改之意岂惟宗社危而生灵吿病合下之祸可立而待之而纲虽欲退休亦莫知税驾之所矣安危休戚与国家及合下同之荷遇之深敢忘忠吿以朋友责善之义乎纲愚直私忧过计其言激切合下亮而恕之非纲之幸也不然无所逃罪所以奏疏副本敢尘钧览惶恐无地不宣二月刘锜为东京副留守李显忠南京副留守孟庾为东京副留守仇愈僧称皇姪勘实决实配琼州牢城遗史曰先单州砀山县染户朱从因贩枣往南京界刘婆家得一小儿曰遇僧以枣传归养之有金人之出戍于砀山见之曰此儿似赵家少帝染人不以为然稍长令学雕花板有京师贩猪人张四见之曰此儿似赵家少帝遇僧心暗喜毎有影戏唱词私记其宫禁中殿阁下龙凤之语㑹三京路通有诏寻访宋宗室令发遣行在遇僧乃自谓是少帝第二子以吿于从从不敢语遂吿于县知县请监酒石某问之石某乃石驸马之亲弟也既见而问之遇僧言少帝之第二子亲坐翁翁懐中翁翁腋下有黒龎子常以手捻之又畧言宫禁中问其流落在人间之因乃曰少帝使院子张全夫妻背其出城以奔至下邑县遇刘统领留之取其玉钤张全夫妻遇刘统领尚在即寻访而质之遇僧先谓刘统领曰我乃真少帝之子公之言当与我一同如或稍异我当以公累年作过事告于朝廷刘统领惧之且谓经大赦有不实犹引赦遂尽如遇僧言县乃信之闻单州叶夏卿遂津遣赴行在单徐间诸邑富人随而来三二十人有朱良翰朱邦翰者屡投牋启皆称殿下随行为先生又有刘遇者为平日狎客相戏亦随行至泗州有司法㕘军孙守信者见而疑其实白于知州王伯路曰皇姪之事甚有可疑泗州者乃江南之门户若从此而南必州县张皇矣莫若厚供而馆之具奏取旨俟得旨津遣未晚也伯路然其言具事奏闻送门司及合门诸处勘当渊圣皇帝无第二子用金字牌付转运副使胡昉令委清疆官就泗州取勘到泗州对移守信为司理参军委守信勘之一行人尽摄入狱市中皆喧言皇姪在狱言遇夜狱屋上有火赤色气市人送饮馔入狱中一人餍饫仍有余及狱中视看之守信见之情惶惑戒推司不得用绷拷恐致生事当以致推之后追到刘婆为证狱方具旨决嵴杖二十刺配琼州牢城笔针笔人执笔不敢下手既而刺字既细小杖直李浚执杖不敢决既而轻拂掠之皮亦不伤自此人唿为赵麻胡院虞候巩俊王俊送至滁之日偶市中遗火市人以为赵麻胡经行有火光之异遇僧经过来安县题诗于兴国寺曰三千里地孤寒客七十年前富贵家泛海玉龙驾雪浪权藏头角混泥沙犹自谓为真耳三朝北盟㑹编卷一百九十九三朝北盟会编卷二百钦定四库全书三朝北盟㑹编卷二百宋徐梦莘撰炎兴下帙起绍兴十年三月尽六月六日己酉三月韩世忠张俊岳飞来朝永兴军路经畧安抚使张中孚及其弟中彦来朝张中孚中彦自陜西来赴行在也郭奕为之诗曰张中孚张中彦江南塞北都行遍教我如何做列传人皆道之礼部侍郎苏符使金国至京师而还四月徽猷阁直学士环庆等路经畧使赵賔来朝十七日辛酉张中孚加检校少傅充醴泉观使张中彦加龙神卫四厢都指挥使提举佑神观赵彬为兵部侍郎鄜延路经畧安抚使郭浩为永兴军路经畧安抚使熙河路经畧安抚使杨政知兴元府田晟为泾原路经畧安抚使知金州范综为环庆路经畧安抚使王彦权主管鄜延路经畧安抚使司公事王彦字才淑潞州人好奢喜佞矫伪不情刘纲为应天府路兵马副总兵刘纲字公举泗州招信人位之子也刘纲知宿州先是刘纲除南京总管道由泗州伯路问泗州司法参军孙守信不相干如何守信曰不然泗州者纲之乡郡纲在南京可与泗州为斥堠且他日纲必知泗州请用平日待发运使之礼伯路然之徃龟山迓纲与伯路语纲语辨博伯路大奇之纲徃招信息愤有报纲知宿州至灵壁㑹金人败盟再入京师纲遂回招信五月李纲赠少师谥忠定谥议曰始公自起居郎极论都城灾斥为奸党而抗直之声震天下矣及干里雅布来在廷茫然将从乘舆以出独公请与执政辨语遂夺其议力守京师而敌已退怯然其请留割三镇诏书击金人之归而敌兵必防其再至为同列阻之不果为用也髙宗中兴首命公自辅于是张邦昌以僭逆诛夷先是河北河东路坚守者纲建议遣张所傅亮往援之乞幸襄邓以系人心而无走东南使周望傅雱通问二圣而无踵和约时中原尚未溃也方除京黼乱政渐复祖宗旧法奏请施行数十事多中机要使稍得歳年之需则两河不遂陷而敌不敢鼓行入内地矣而仇耻固可报也不幸又七十五日而罢去迄其后常疎外坎壈虽仅免颠沛而曽不少得其意焉自是祸难百出而南北竟以分裂此为国家惜者所以哀公之志而深悲夫相之不终士至有未尝识公面而坐论救公以死彼岂有所愿望附託而然哉善公之贤自当时市井负贩莫不喜为之道説然而谤公者亦衆矣其尤甚者罪公特以计取显位而已京师之祸公实使之呜乎当是之时所谓谋国者岂有他道哉避走耳乞和金人而平中国耳以避走乞和金国卑中国之人而议公之得失故其自许为谋详虑密而谓公为畧而疎自以为镇重能消弭而谓公为轻鋭而喜事其恬视君父之仇畏敌持禄甘为世所贱侮而以公之能以身徇为人望所属者谓为朋党要结以自营故主和者非致冦而守京师者为失策矣则公之负谤于时固理之所宜得也何足辨哉顾独有可恨者夫是非毁誉之相䝉亦必至于乆而后定论是从古以然者也公之殁五十载矣世之论公者卒未有以大异于前日也何欤孔子尝论管仲之相桓公而称之考公之行事而深察其志使要其功烈之所成就则岂有媿于孔子之所称也哉悲夫谨按谥法虑国忘家曰忠安民大虑曰定请以忠定为公谥谨识庚辰诏置敷文阁官属诏曰恭惟徽宗皇帝躬天纵之睿资辅以日就之圣学因时致治修礼乐恢学校发挥典坟缉熙治具宸章奎翰发号施令着在简编者焕乎若三辰之星丽天垂光贲饰羣物所以贻谋立教作万世者殆与诗书相表里将加裒集崇建层阁以严寳藏用传示于永乆其阁恭以敷文为名祇遹旧章宜置学士直学士待制直阁以次列职备西清之咨访为儒学之华宠其着于令金人败盟乌珠率李成孔彦舟郦琼赵荣入豫金人以还我三京河南地为非便因大悔悟遂定议背盟复侵三京河南以乌珠为帅提兵渡河先是兵部侍郎张焘诣永安朝陵回奏言敌情反覆难信乞谨备仍乞陜西早命大帅宰相秦桧不主其说俄除焘知成都府焘又奏前此之蜀者例皆舟行至荆南则舍舟遵陆臣请取道京洛由闗陜以徃因观形势利便宜得与宣抚使议事上嘉而从之焘入潼闗已闻金人有败盟之意迨至长安谍者络绎来言敌还至已渡渭河矣蜀口旧戍兵自讲和之后悉以分戍陜右焘遽行见宣抚胡世将具言蜀口闗隘不可无备世将问备御之策焘曰和尚原一带在蜀最为要害自原以南入川路口散漫不一若失此原是无蜀也世将曰保蜀之䇿莫急于此蜀口旧戍皆精锐最号严整自朝㫖分戍之后闗隘撤备世将虽屡申请未见行下试为筹之焘遂为草奏事势危廹之时乞速降㫖挥尽陜右所分戍兵还蜀口又请乞赐料外钱五百万贯以备缓急朝廷皆从之故得以保全蜀卒以无虞十一日甲申金人围京师留守孟庾叛降于金人金人背盟留守孟庾仓皇不能自处统制王滋愿以兵䕶庾夺门而走还行在庾以金人多不能遽去遂以京师叛附于金庾当要津被眷遇甚厚一旦不能守其节人皆耻之先是刘豫僭伪有郁臻者以吏职出身献屯田之议豫大喜行其䇿而果获利济豫曰前朝以虚誉用人惟尚科举至宣和靖康间设科者进士及第之人也我则不然惟才是用不问门阀与出身乃以臻为秉义郎充合门祇候官及金人之交还三京也召臻赴行在臻见秦桧桧衣不礼焉既而曰刘豫国祚不承者盖由任用此辈而不用士人也臻啣之而退后复归中原及金人背盟复据京师寻访臻而得之喜曰南宋不用郁臻而弃之鄙其不因进士举耶乃用为陜西转运判官西京留守李利用弃城走初金人再有复取河南之意河外豪杰密以报河南府兵马钤辖李兴兴吿留守李利用总管孙晖曰雒阳实居冲要重地西连闗隘东接王畿南通巴蜀北控大河可以屏卫襄汉况国家陵寝所在不可不注意也利用与兴招集忠义欲密为防御计不数日得万人晖大惊而惧之欲以非其罪害兴㑹报金人渝盟已渡河利用得报即望风潜遁兴初聴翟兴节制屯于商州刘豫得襄汉其势渐盛乃附于刘豫令兴为鄜延路兵马钤辖后改为河南路兵马钤辖国家得三京命兴为河南府兵马钤辖特换授武义大夫兼合门宣赞舎人河南府路总管孙晖弃河南府金人陷河南府金人以铁骑数千据天津桥将薄城下钤辖李兴领七骑逆击之金人㒺测遂退郄于是总管孙晖得南奔而去兴自天津桥转战至鼎门已侵夜矣额被重伤昏仆于地半日复苏省记旧路复走外邑聚兵是时金人已入城以李成为伪河南府十三日丙戌金人陷拱州十四日丁亥金人围应天府南京留守路允廸出见大金人完颜裒为裒执之而去初金人以完颜裒为三路都统知归德府退地之日朝廷赦书已到裒以辎重先发行最后裒出门即日钓桥更不放人回极为肃静归徳府者南京应天府也裒在南京乆甚得人心无秋毫之犯至是金人渝盟裒以兵数千至宋玉台使人传语民故吏与寄居官州县学生告以不杀不扰之意请路留守出门相见允廸朝服坐于聴事官吏军民迫之不动允廸曰允廸有死报朝廷耳然允廸乃应天府人衆以保全乡郡为辞请之终日允廸不得已出城见裒于宋玉台允廸为主裒为客衆人又请允廸过盏不得已又从之裒复过一盏即执送允廸于乌珠裒遂鼓吹入城秋毫不扰或闻允廸在京师七日不食死惜乎不死于应天府城中也十八日辛卯李寳败金人于渤海庙李寳兴仁府乘氏人也少无赖尚气节乡人号为泼李三京师陷伪地金以为濮州知州寳聚三十余人谋杀知府归南不捷脱身走濠州知州冦宏接引差人伴送徃行在朝廷以方议和不用寳欲送于韩世忠军中寳不愿㑹岳飞来朝寳以乡曲之故徃见飞愿归飞令寳同归鄂州以为军谋犹未见寳怏怏时思乡中忠义之人遂有归北心乃结连四十余人各持一大杴约日就江下夺船以杴为櫂济渡前期败露尽捉获之唯寳言乃寳之罪衆皆不预飞奇之送系狱拘系三十九日有北报金人将扰边出寳于狱问北方事寳言愿归京东㑹合忠义人立功飞承局李成赠银一铤令越伪界得忠义人发遣八百余人走飞军飞壮其志遂给付武翼大夫合门宣赞舍人充河北路统领忠义军马依旧黄河驻札併付空头文牒令以次补官时绍兴九年也十年金人败盟是时寳在河上滑州境内梁兴在太行山寳约兴与同举事兴探得金人兵重不从金人渡沙店围京师留守孟庾投拜既而知兴仁府李师雄亦投拜寳方在龚山西山上具闻其详乃率衆沿河掠舟顺流而下渐至兴仁府是时乌珠欲南侵而虑寳在河上遂复回至荆冈人马困乏皆熟寝寳探闻荆冈之东二十里渤海庙下有金人尤不整亦熟寝乃与其次孙定王靖约夜半袭杀之遂分两路各率衆乘舟分上下水而进寳与曹洋作一路之渤海庙见金人马果困乏熟寝不觉乃次第以刀斧击杀数百人定与靖亦至併杀之金人渐有觉而起者已不能整不及乘马皆走走堕寸金淖下死者无数然遗马甚多㟁髙船低马不能下寳令杀马载之以行为粮食由是一马活斫为四五断自岸推下尽载而去盖五月之辛卯也质明金人以精骑来援已无及积尸而焚之乌珠聚河南河北兵捉寳不获守之半月余乃南侵顺昌有枢密院准备差使兵延世者先差在兴仁府札探以金人复取河南方图南归备闻寳等在荆冈击杀金人事延世渐隠居觅路归朝具言寳之克捷事故朝廷知寳在河上撃杀金人恨未能得寳而用也二十日癸巳知亳州王彦充叛降金人金人败盟报到行在初得河南之地也秦桧亲戚郑亿年自伪境还朝亿年尝事刘豫为伪㕘知政事既到朝廷言和好可乆愿以百口保之至是方一年已败盟报到行在羣臣皆愀然忧之工部尚书廖刚至都堂㑹亿年在坐刚责之曰公以百口保金人讲和今已背盟有何面目尚在朝廷亿年气塞桧不喜谓刚亦讥已也乃曰尚书晓人不当如是耶颇啣之工部尚书廖刚罢廖刚字用中南剑州人崇宁登进士第绍兴初累官给事中有言其不孝之罪而罢之十年复用为工部尚书秦桧啣其在都堂讥斥郑亿年令台谏论其罪而罢去二十五日戊戌诏论诸路大将各竭忠力以图大事诏曰昨者金人许归河南诸路及还梓宫母兄朕念为人子者当伸孝悌之诚为民父母者当兴援救之思是以不惮屈已连遣信使奉表称臣礼意备厚虽未尽复故疆已许每嵗银绢至五十万所遣信使有被拘留有遭拒却皆忍耻不问相继再遣不谓设为诡计方接使人便复兴兵今河南百姓休息未乆又遭侵扰朕尽痛伤何以为懐仰诸路大帅各竭忠力以图大计以慰遐迩不㤀本朝之心以副朕委任之意金人败盟报到行在乃降是诏赏格曰两国罢兵南北生灵方得休息乌珠不道戕杀其叔举兵无名首为乱阶将帅军民有能擒杀乌珠者见任节度使以上授以枢柄未至节度使以上授以使官髙者除使相见统者仍除宣抚使余人仍赐银绢五万疋两田一千顷第一区诏激励中原忠义之士诏曰金人侵扰中原兵革不息已踰一纪天下忠臣义士虽在沦陷之中乃心不㤀国家今乌珠再起兵端南北云扰未知休息之日凡尔懐忠义乡里豪杰之士有能杀戮者或生擒来献者并与除节度使仍加不次任使其余能取一路者即付以一路取一州即付以一州便令乆任应付军所有金帛併留赏给战士其余忠力自奋随功大小髙爵重禄朕无所靳上闻乌珠再称兵故有是诏给事中兼侍读冯檝罢金人败盟檝见秦桧曰金人欲举兵南下公踈于用兵宜早召张浚以督诸将桧曰善公当来早上殿荐之次日檝上殿奏曰金人南来朝廷未有应之之䇿惟疾召张浚都督诸军耳上乆知张浚败事乃曰朕虽亡国不复用张浚檝大沮乃乞宫祠遂罢去先是僧圜浄者寓居于王继先后圃禅学甚髙冯檝尝经谒之谈禅移时继先欣然欲见之檝不交一言先方慿恃恩宠势焰薰灼遂大惭逐其僧而谮之刘纲知宿州刘纲知宿州以金人败盟不能行遂知泗州仍经画宿州刘锜军于顺昌府刘锜除东京副留守以本部兵马行乃以舟船乘老小辎重而军马出陆方至顺昌府承朝㫖令分其兵将屯沿京州县未及而鄜延路副总管刘光逺遁还言金人败盟事时舟船已入颍河遂急趋顺昌锜㑹诸将统制共议去留或以谓去则遇金人邀我归路其败必矣莫若坚守城徐为之计知顺昌府陈规亦赞守城之策遂留顺昌二十六日己亥刘锜及金人龙虎大王韩将军翟将军战于顺昌府败之召沈晦赴行在二十八日辛丑呉璘将刘海曹淸败金人于鳯翔府石壁寨六月刘光世加太保为三京等路招抚处置使李显忠李贵步谅之军皆𨽻之初刘光世罢军政也王德以本部军马𨽻江淮宣抚使张浚浚以德之衆皆挫锋百战之余其勐鸷为诸将之冠乃名为鋭盛胜德军德为统制及光世为招抚使也复请德𨽻其军德坚不从故浚益重之光世辟江西路副总管刘绍先为中军统制置河池州韩世忠加太保兼河南北诸路招讨使封英国公张浚加少师兼河南北诸路招讨使封济国公岳飞加少保兼河南诸路招讨使张浚军庐州刘锜加昌州观察使枢密副都承㫖沿淮制置使刘锜及金人战于李村败之六日己酉金人攻鳯翔府扶风县呉璘军统制李永琪杨从仪尚起败金人于扶风县三朝北盟㑹编卷二百三朝北盟会编卷二百一钦定四库全书三朝北盟㑹编卷二百一宋徐梦莘撰炎兴下帙起绍兴十年六月十一日甲寅尽其日六月十一日甲寅刘锜及乌珠战于顺昌府城下大破其军乌珠败走杨汝翼顺昌战胜破敌録曰绍兴十年春天子以骑帅太尉刘公副守东都仍节制所领军马继被朝㫖精鋭兵马分戍陈汴随军老小屯泊顺昌三月十八日陛辞出城益以殿司二千人拨𨽻戍后束装裹粮越五日而后启行絶流泝淮风涛险阻自临安凡二千二百里抵颍上以顺昌之属邑陆路两驿而近水路萦纡曲折殆三百里太尉舍舟与属官将佐先抵城下时五月十五日太守龙学陈规倅汪若海洎兵职官吏门首迎馆太尉于罗汉院守倅既相报谒即往按视营寨湫隘窄陋悉不如法两日之间经营区处尚未就十七日早太尉门首刺探官宋待制未及回陈守约相见出泰和县申状报太子人马于五月十二日至东京亟归谕诸将戒饬士卒无致张皇其时选锋㳺奕两军并老弱辎重舟船九百余只相去尚逺遣骑追逐至四更后方遂入城十八日辰巳间有探报敌骑已入陈州陈州距顺昌才三百里阖城惶惑㒺知所措而马军縁寨栅未定遂以罗汉院驻左军普恵寺驻右军前军驻旧衙后军驻毗卢院中军驻台头寺而太尉迁维摩院乃欧阳文忠公之故居也皆在子城外与府治及民家两不相干是日太尉遣主管机宜杜亨道干办公事王羲賔谒陈守以朝廷先降到赡军钱支发交子欲敛兵入城为捍御计陈守愕然曰城中闻警报人皆欲去太尉独欲守城何也继而汪若海告别云某已奉有檄差徃行在禀议太尉因託以章奏附行寻闻挈家出南门矣十九日太尉与属官并统兵官聚议吾军方自逺来未及息肩已闻敌骑压境诸公以谓何如其间或欲守御或欲复就便舟顺流而下独太尉激以忠义喻以祸福且曰某赴官留司今京师既陷未可之官赖全军在此幸有城池粗可守御顾此机㑹大不容失要当同心戮力死报国家诸公翕然同辞无或异议于是与官属登城区处以后军统制靑守御东门中军统制守御西门右军统制焦文通㳺奕统制钟彦分守南门左军统制杜把守北门分遣将士明逺斥仍召募土人作乡导间探是日晩亳州把门使臣白忠等二人来投某有刘彦充者刘豫时曾知亳州号𤓰角自东京同金人已入亳州至顺昌二百四十里继捉到彦充所差探事人朱海张三斩之枭首于市又报金人入陈州陈州至顺昌三百里二十日以后报金人至蔡州蔡州至顺昌二百七十里续报至项城陈州属邑至顺昌一百九十里又报至泰和泰和顺昌属邑至府城七十里居民縁敌势逼近后闻太尉一意坚守皆杂沓辐辏入城城中百姓赖以安堵然太守及州官骨肉络绎出城皆渡淮而东走太尉日居城上亲督兵将备设战具而城垒摧缺旋加补贴芟雉榛棘如笓篱巴仅存数十悉取伪齐所作痴车以轮辕埋城上又谕州索居民门戸扇踏随宜悬挂仅能周匝其时新鄜延总管刘光逺以路梗亦留顺昌新永康知军桞倪縁太尉亲以从行至是皆差就检察一行军马提举四壁守御自十九日至二十四日凡六日之间为备御计食息不暇而探报日急两军日相与激劝争先整治甲器且曰我辈自此出阵未曾立功今才至此便遇大敌须自出力报答国家兼荷太尉存卹到这里要取一塲富贵上下响应如出一心二十五日金人逰骑数十已涉颍河出没城下遇太尉伏兵生擒银牌千戸阿苏木阿噜等通説韩将军先遣来城下探城中事宜及有探报韩将军翟将军两头领在白沙龙涡一带下寨寨去城北约三十里太尉夜遣千余人击之至二十六日早复与敌战遂杀伤数百人辰巳间入城太尉于北门犒劳即具㨗奏以闻二十七日金人驰报龙虎大王及三路都统偕自陈州来増益兵马至二十九日合陈翟将军一带逼城自北之西自西之南自南之东人马约三万余骑太尉四门出军仍激励出城士卒内外协应午巳之间敌临城施设而桞知军适在东门搏敌箭中左足柳倪即㧞箭就以破敌弓射之应声而倒继发十箭无不中者翼以神臂弓硬弩破之遂稍引去即以步兵邀击慌怖四奔走小河人马渰溺者不可胜计抵暮尚有铁骑数千摆佈河外复出官军千数连击之大获㨗胜夺到韩将军大小认旗十面并铁甲提刀等至三十日早战士还屯犒劳如初亦以上闻六月一日金人尚留旧寨有擒到金人及汉儿云已遣银牌天使驰徃东京告急于四太子矣初二日敌寨城东地名李村去城二十里以精鋭五百人夜出刼之乡导者引官军直至中军以鎗彻去毡帐有一披甲者疾唿曰留得我即太平竟为官军所杀是夜隂晦欲雨时电光所烛但见金国服饰者悉皆殱之其杀伤比之前日两战为最初三日战士归城亦以㨗状闻奏初四日初五日金人相持如初伏兵擒到金人具道杀伤甚多且乏粮食有建议者愿乘此屡㨗之势顺流乘舟而全军归太尉乃㑹诸统兵官于四门上酌酒而誓曰今日机㑹天造地设况已屡挫敌锋军声稍震虽敌与官兵多寡不侔然业已至此可前进不可退却敌营去城三十里而四太子又领重兵来援万一诸军遽舍顺昌不惟前功尽废一军老小当此仓卒扰扰岂敢尽保无虞敌衆追袭首尾相失将至狼狈大有不可言者驯致侵扰两淮惊动江浙则吾辈平生报国之心死为误国之鬼虽万死何以谢天下愿诸公坚忠孝心誓与此城同亡此言不食天实临之于是诸统兵官皆愿奋不顾身㒺有退志齐以警戒之令晓谕将士人人咸欲效命欣然待敌初六日太尉遂以东门北门外所泊舟船悉沉河底示使死战不为东归计俄报四太子入太和县辎重前驱已与龙虎诸军营寨相接连夜颍河系桥渡军马初七日四太子至亦与诸军首连接下寨人马蔽野骆驼牛马纷杂其间毡车奚车亦以百数至于攻城战具来自陈州粮食器甲来自蔡河散遣轻骑巡绰城下有叩城以手揶揄曰城里人只有三箇日头里至晚以前日陷阵人曹晟荷团枷赍实封文字放回太尉得之虑敌为诡计以惑衆心不启封而焚之初四日四太子疏责诸帅首前日用兵之失诸帅首皆荅以今次南朝兵马非日前比徃徃一以当百不容措手足明日国王临阵自可备见盖四太子称天下兵马大元帅越国王也即下令曰顺昌城壁如此可以靴尖踢倒来日府衙㑹食所得妇女玉帛悉聴自留男子一嵗以上皆杀之且折箭为誓以激其衆然太尉决策战守忠义自持仍以方畧授诸将佐顾视金人恃强背盟贪凟无厌平时愤激直欲气吞敌衆以谓不足忧也初九日平明四太子遂合龙虎大王及三路都统韩将军翟将军人马环合城下甲兵铁骑十有余万阵列行布屹若山壁旗帜错杂大小有差而五色旗各七面按方分植者中军也而顺昌东西两门受敌金人睥睨东门濒濠待敌太尉亦自东门出兵应之城上发鼓即与交锋转战踰时敌复大衂四太子披白袍甲马徃来指唿以渠自将牙兵三千策应皆重铠全装金号铁浮屠又号哈沙千户其精鋭特甚自用兵以来所向无前至是亦为官军杀伤先以鎗揭去兠牟即用刀斧斫臂至有以手捽扯极力鬭敌自辰至戌金兵大败遽以拒马木障之少休城头鼓声不絶乃出羮饭坐饷战士优游闲暇如平常时敌衆望之骤然披靡食已即来以数队趣战辟去拒马木深入斫敌又大破之无何有悞传令者令少却官军遂稍引后敌衆併拥逼濠而致溺水者二百余人而选锋统制韩直身被一鎗三箭几致溺死赖有一虞候挟以上马而归虞候与马皆中箭被血淋漓然余勇尚未衰也其余伤中稍轻可者犹欲再出接战是日西风怒号城土吹落尘霾涨天咫尺不辨毙尸倒马纵横枕借掩入沟壑间入堕井者不知几何旗号器甲积如稻麻苇竹方其接战时郦琼孔彦舟赵提刀等皆单骑列于阵外有河北签军告官军曰我辈元是左䕶军本无鬭志所可恃者止是两翼拐子马耳故锜兵力击之四太子平日所倚仗者十损七八当其败衂时城上见有官军归城车马自寨而北复渡河而去敌初渉濠耀兵张势云吓城既而官军归城直夺取钓桥望城放箭箭落如雨至有用响箭与窄栁箭者城上悉以破敌弓及神臂弓临下射之人马自退自后东而南转而之西连亘西北薄城而营长十五里濶十余里至晚发擂声震山谷父老皆言有生以来或未之闻然金营中嘷唿諠譁自夜达旦时有金人傍城属耳以聴城中肃然鸡犬无闻以是自可见胜负之兆四太子帐前以甲兵环卫持烛照坐敌衆皆分畨假寝马上深惧官军夜击之至十一日大雨倾注敌于城外埋鹿角栅栏外开小濠深濶各五尺许正尔督工雨亦稍止太尉出百余骑挠之敌衆悉皆挂甲挽弓以䕶雨复大作官军刼之昼夜不得休息十一日早敌营发擂声如昨日大尉遍诣诸营抚劳官军及安慰中伤之人盖家至户到人人皆得其欢心且虽被伤中犹欲抵死报荅太尉俄有探报四太子作筏系桥甚急金人自到此日给炒麦数合疲困已甚皆思北归抽摘人马过河至晚不辍然不复发擂只击锣数声而已十二日早尚立砲架置推牌斤斧不絶虚立旗帜以疑城上盖縁颍河暴涨充激桥筏人马数千随亦被溺遂复系桥连夜已济两日之间収集尸首随处焚化至有数十人作祭者亦有烧半残者或濒河为水漂泛或半为乌鸢所食杂以马尸牛首弥望遍野及晚㧞寨尽走即具解围奏闻则营中砲架推牌云梯拒马木败甲破车堆积如山弓刀鎗槊亦委之而去然犹潜匿山林间以伺袭至十三日十四日悉出境上复㑹于陈州四太子反怒三路都统韩翟二将军人以栁条挞之数十下如千戸毛可等皆挞之百十下寻以三路都统守南京韩将军守颕昌翟将军守陈州四太子龙虎大王各以所辖人马同之东京初龙虎与诸军既败遣银牌天使告急于四太子天使才到就龙徳宫见之得报即索靴上马出门告报士卒顷刻而集经由陈州一宿措画战具粮食而行自东京至顺昌徃复千二百里首尾不过七日何其神速如此而太尉在围城时奏求援于朝得报差行营左䕶军统制王徳躬率全军来顺昌策应十二日金人既退之后王徳方且以文移来问敌势动息至二十三日卯时以数千骑至城下太尉邀入具饭饭已到卧憩于子城楼上至申时即出门廼遣人致意曰不果奉别今且复回又报数日传闻徳申枢密院某已解顺昌围矣方金兵在城下得逓到御笔刘某择利班师太尉以方御敌未敢轻为进止既且敌退十日后又被㫖先发老小徃镇江府驻剳遂津遣老小辎重并被伤战士船载而行以左军统制杜把右军统制焦文通两军防䕶东下俄闻王徳者申宣抚司云某以全军裹送刘太尉老小出颍河矣其诞谩举皆类此敌国相去未逺万一事或蹉跌为害不细然太尉恬若无闻未畧介懐也顺昌右城且素无备迨兹敌已来陈守始令居民筑牛马墻兵既退后方置砲座比之军中所放砲争五十步先军中置令牌毎遇出战除守御人外非带号挂甲者不得登城虽顺昌官军土豪不许预分毫事城中居民各阖戸守家内外肃静无有犯者初破金人陈守送到煑酒十数石门首犒劳战士一盃而已再战退敌后市户以麫六千余斤猪百口来献随即分付诸军人不得过麫半斤肉数两至第三战太尉不免论陈守畧与犒劳官军但各人给粟米一硕及赴仓请之有止得蛀麦五斗者其间不愿请者甚多至事定陈守先具奏乞推本府官属守城恩赏且言措置守御贾率将佐犒赏战士遂至成功虽太尉依应保明闻奏将士颇訾不平方当围城太尉晓夜城上寝食皆废阅月之间畧不以家事经意故能激励军心皆为之用遇临敌则躬亲鼓旗贾作士气先下令不得斫级夺马及掠取一物一件至有効命如㳺奕统领田守忠中军正将李忠之徒恃勇深入率皆手杀十人而后死悉取前后阵殁将士凿土埋瘗作大塜傍作屋数间命僧主之作水陆道场以致资荐仍复存恤其家种种顺昌北门外初有居民瓦屋数十间恐为敌宿前期爇之敌退即访元主酬以价直自始及终无毫髪扰民者城门四启每得奸细即审问情状详悉而衆所不容者遣之使回未尝轻戮一人虽金人亦谓自过南朝来十五年间无如此战必是外国起鬼兵来我辈莫敢当也后以生擒到金人阿苏木并契丹等五十余人解赴阙下前项有妨功者移书权贵顺昌城下无金兵止是两河与诸路签军耳顾虽力诋奈此衆议何太尉初领兵不满二万当其围城时城上备御及防䕶老小营寨遇敌则又把路龊巷至于子城仓库等处皆分兵守之其实出战之士不过五千人当十万余衆自非明于料敌果于制胜安能以应不虞之变韩文公作裴相平淮西碑所谓凡此蔡功惟断乃成者某于太尉亦云自㨗奏到朝廷宠以鼎州观察使再被制命建武泰节钺皆恳辞至者踏来抚问宠贲优渥有加宸翰奖谕且有卿之伟绩朕所不㤀之语咸谓主上酬报非常之功夐出前比仍降告千五百轴俾就军书填随即缴纳以谓不若自朝廷给之为荣累得㫖索本军功状校定两日方得具奏盖縁节次出战更畨守御分别功过不容或差至闰六月二十七日推排安全军功赏逐队列单甲姓名一一覆覈实统兵官立功者以前降到金带及金盌赏之其有过者则面疏其失劳绩亦减将佐立功者以金带及金盌赏之其有过者则杖责之降而入队至于战士悉以前后所赐银二十万两绢二十万疋第功赏之初田守忠李忠辈陷阵本将军佐不即救援亦皆免死而被责其能致力策应者仍给赏且出钱千缗掲榜许军中论告侥冐战功者按以军法如阵殁之家亦各优厚周卹斯又见太尉信赏必罚出人意表如此者某随轩而来偶遭金兵迨兹平宁敢以围城前后所见叙为纪实笔墨荒澁甚无文采且将过贻诸亲旧至于解严之后以迄班师述事赞功当竢大手笔者三朝北盟㑹编卷二百一三朝北盟会编卷二百二钦定四库全书三朝北盟㑹编卷二百二宋徐梦莘撰炎兴下帙起绍兴十年六月十一日甲寅尽闰六月十八日庚寅汪若海剳子曰朝廷以蓝公佐之回和议颇变以龙神位四厢都指挥使刘锜为东京留守兼节制军马以五月十六日始次顺昌而十七日乌珠之军已压境乌珠之败盟举兵求祁州也以大教为名起国中之兵一头项入山东曰聂哷贝勒一头项入陜西曰三郎君一头项入西京曰李成乌珠与三路都统领龙虎大王韩翟二将军以五月十二日入东京初遣三路都统既下淮宁来取顺昌犯白沙刘某夜遣师晨至白沙相拒终日合数阵三路都统大败而去乞援于乌珠未至间刘某遣骁骑将闫充夜刼三路都统寨正中中军连破五寨见毡帐数重朱红美车有一将急披甲唿曰毋杀我留我则太平军士不聴杀之其余不及披甲因乱激杀数百人相枕籍死者莫知其数由此虚警昼夜不敢下马唯于马上寝食已而乌珠率重兵来刘闻其将至也㑹诸将于东门上问策尚安出诸将或曰今已三大战军士夷伤者衆若乌珠自至恐势力不加不如权䕶老小渡淮刘正色谓诸将曰朝廷养兵十五年正要一朝为缓急之用安可见大敌而退况老小一动必不能全敌骑无数十里之逺者若被追老小必乱甲士未能保何老小之可全不如背城一战于死中求生上足以报荅国家下足以取富贵请为诸军五日内杀回乌珠衆皆以为然人人激励上下同心皆为破敌之志于是壊橹沉舟以为决战乌珠所号长胜军至则责三路都统龙虎韩将军等不肯厮杀致败军马之衆谓其衆曰誓与取顺昌掉在溺河折三箭爲誓折一箭曰初九日早饭于府衙㑹食折二箭曰能过车轮之下者皆杀折三箭曰妇人财帛尽以赏军其所将攻城士卒号铁勃屠又曰铁塔兵被两重铁兠牟周匝皆缀长檐其下乃有毡椀三人为伍以皮索相连后用拒马子人进一步移马子一步示不反顾以铁骑为左右翼号拐子马皆是劲卒充之自用兵以来所不能攻之城即勾集此军六月七日乌珠自临城于颍河北岸剳寨三十余里约十五万九日辰时扣城西门索战谓城上人曰你只活得一箇日头犹吾人言一日也刘出军五千人接战自西门转向南门又转自东门及东北角始与敌骑徃来驰逐后直撞入敌军中手相扯捽刀斧相斫至有提去其兠牟而刺之者军士有中刀洞心而犹刺敌不已者有偶失地利与敌相抱于城濠而死者血战自辰时至申敌乃败走横尸遍野不知其数刘亦敛兵入城乌珠大怒亲拥三千余骑直扣东门射城上着城上砲架皆满又被城上军以劲弓射乌珠既大败乃移寨于城门西门开掘壕堑自西南至西北约十余里欲为不战之计而坐困顺昌刘又夜使人刼之上下不敢宁处十二日乃尽走敌自言入中原十五年尝一败吴玠以失地利而败今败于刘真以战而败疑是外国借来人兵乌珠至太和因得气疾黄肿下血居县门楼卧两日至淮宁府龙虎者始敢献言以为不当南来亦犹南人深入我地乌珠无言怒诸军之败挞韩将军九十栁条翟将军八十栁条其余或一百或二百哭声彻天韩将军颇出怨言曰我只为你于和尚原壊了人情莫不疑贰住三日留翟将军守淮宁府入东京欲徃河北签人有王山者言河北无正兵可签只有王姓耳王山者乌珠之旧用知颍昌府至是携来欲令再守顺昌王山言大国中只有乌珠主兵权举国中兵尽起祁州所教之兵尽随乌珠除乌珠所将一头项每战乌珠亲为拥押队其余头项如龙虎韩将军之徒皆无鬭志又其麾下皆不欲南来是以莫肯为用其所将孔彦舟郦琼赵荣之徒只用战马随军并无兵权乌珠之在顺昌城下三郎君败于陜西亦遣人告急焉王山言是日南宋再有一头项乘其弊可尽成擒也但刘自金人至顺昌见陈蔡以西皆是望风投拜又见旧知州王山在城下恐城中人茍求性命有卖义于外者更不敢用顺昌府官吏军民充守御既分其地于城上而又分其兵于城中遂巷口摆布每遇令牌一过即百姓寂无一人敢出户者止有兵五千人可以出战计刘所统不过二万人中又止用五千拥其举国精鋭之师即今诸大将所统或十万或二十万使乘刘锜战胜之后士气百倍之际诸路并进乌珠可一举而破甚无难者今乌珠之在东京譬如取大鱼当逺其索而用之不必聚天下之师以围东京今诸大帅惟淮西最务持重不肯轻举宜以淮西之兵塞其南路俾西京之兵道河阳渡孟津俾淮东之兵卷淮阳渡彭城俾陜西之兵下长安渡蒲坂则河朔之民必响应冠带而共降其党契丹黑水渤海诸国必合为其主而自立则乌珠可不战而擒金国可不加兵而灭何则我今以淮西京西淮东陜西四路之兵共围乌珠是以四易而攻一难我今以淮西自固根本而以京西淮东陜西出其不意是以四难而攻一易乌珠见天下之师尽围之必以死战故曰一难兵法曰勿攻其所难如遂为之是乌珠之攻刘锜也今举国之师尽聚于东京我仍直趋于河北则河朔之民必响应则乌珠可不战而擒也乌珠一败于顺昌傥又败于河朔则苻坚之事其果见于今日矣且坚淝水一败安能遂㓕苻氏故曰契丹之属必自立则金人可不用兵而灭也今闻淮西之师得亳便还义士莫不愤甚为朝廷惜之恐人见淮西之班师弗察敌情之强弱故躬徃战地或访亲临阵之人或质被掳得脱之士聊述顺昌之战胜以偹朝廷之採择焉十三日丙辰岳飞统制牛臯败金人于京西十六日己未永兴军路经畧使郭浩统制赵建元攻金人于醴州破之克醴州王徳至顺昌府刘锜在顺昌受围也屡乞援师于朝廷诏王德应援是日也徳至顺昌而金人已退顺昌矣刘光世军和州二十一日甲子呉璘军统制姚仲尚起樊彦郑师正以兵援郭浩及金人萨里罕战于鳯翔府大破其军二十二日乙丑司农少卿李若虚与岳飞计议军事金人败盟朝廷遣李若虚往鄂州军周聿徃建康府军周矼徃楚州军各计议军事若虚到鄂州日飞已进发是日若虚追至徳安府见飞言兵不可轻动且班师飞不从是时诸军皆已进发若虚曰面得上㫖不可轻动既已进发若见为可进则当以诏还矫诏之罪若虚当任之飞许诺遂进兵二十三日丙寅岳飞军统领孙显大破金人排蛮千户于陈蔡州界二十六日己巳刘锜加武泰军节度使侍卫军马都虞候沿淮制置使韩世忠统制王胜败金人周太师唿拉贝勒于淮阳军闰六月一日癸酉朔张俊军统制宋超败金人于永城县朱家村五日丁丑泾原路经畧使田晟及金人战于泾州是役也晟有怯敌之意令军中卷旗而出衆知其必退矣数合而遁彰武军承宣使永兴军路经畧安抚使郭浩加奉国军节度使侍卫步军都虞候武康军承宣使利州路安抚使杨政加武当军节度使侍卫步军都虞候定国军承宣使秦鳯路经畧安抚使呉璘加镇西军节度使侍卫步军都虞候十三日乙酉复陜西赦眷惟陜右初复版图深念疮痍之遗民未洽朝廷之德泽念兹不靖肆彼长驱诡计潜师实忘盟约攻城䧟邑荐肆侵陵蹂践我土疆侵扰我黎庶幸赖神人助顺宗社降灵将士摧锋争贾无前之勇吏民徇国共坚不贰之心㨗奏已传师干再克尚以蜂屯假息虎帐戒严介胄苦暴露之劳丁壮疲转输之苦由朕菲徳致尔阽危惕若厉以疚懐轸如伤而在已宜敷涣泽之渥用慰西土之人于戏撃敌以殄㓕为期方折冲于万里得道者多助之至况有臣惟一心尚赖帷幄协谋爪牙宣力庻永清于四海庸共底于丕平咨尔多方体兹至意闰六月十八日庚寅王之道上皇帝书臣闻兵法曰未战而庙筭胜者得筭多也未战而庙筭不胜者得筭少也多筭胜少筭不胜而况于无筭乎又曰知己知彼百战不殆不知彼而知己一胜一负不知彼不知己每战必败其言具在昭若日月信如四时后之用兵者不可不鍳也恭惟皇帝陛下比以金人不顺入我郊畿肆命诸将出师恭行天讨兹固子犯所谓师直为壮者然而不知陛下宵旰之暇亦尝为庙筭计耶其未战而胜耶其未战而不胜耶臣虽至愚窃尝为陛下筹之且有义兵有应兵有贪兵有骄兵救乱诛暴者谓之义兵兵义者王敌加于己不得已而起者谓之应兵兵应者胜利人民土地寳货者谓之贪兵兵贪者破恃国家之大矜人民之衆欲见威于敌者谓之骄兵兵骄者灭今以吾之义兵而敌彼之贪以吾之应兵而敌彼之骄其论庙筭之胜与不胜固较然也若曰不知彼而知己一胜一负不知彼不知己每战必败则所谓知己知彼实战之所先急不知羣臣为陛下计亦尝言及此乎陛下自为宗庙社稷生灵之计亦尝虑及此乎知彼可胜者果有几乎我可胜者果有几乎我之所不可胜者其相当乎抑亦有优而有劣乎昔之善为战者先为不可胜以待敌之可胜常使不可胜在己可胜在敌此所以能不战而屈人之兵也臣请为陛下言之且强弱衆寡之不敌也尚矣以强弱言则刘固非项敌也以衆寡言则曹固非袁敌也而项卒归于刘袁卒归于曹者岂有他哉得其道则虽弱能强虽寡能衆失其道则虽强易弱虽衆易寡尔臣观敌有五败陛下有五胜敌虽强且衆固无能为矣然在我有未必胜者三又安得不自知也且敌专事攘窃而陛下一本仁义此道胜也敌专务奸诈而陛下一本忠信此徳胜也敌起兵三十年用人如牛羊杀人如草菅而陛下视民如伤不惮屈已増币俯徇讲和之请冀与天下休息此仁胜也敌自乌珠用事上则欺幼主以擅权下则杀亲族以播虐而陛下夙兴夜寐不㤀父兄播迁之难方敌无约请和许还两宫羣臣以为不可独圣意笃于孝悌幸其必信断然从之此义胜也敌前后专以和议欺㒺国家刼质二帝屠戮万方天下之人耻失其君悼䘮其亲恨不得殄灭此而朝食也乆矣陛下顷缘王伦与之画地复聴其和当是时下而樵夫牧子者皆以为金人得计而陛下失计盖古人所谓和戎国之福者为其有以休兵息民也今兵不得休民不得息于养兵之外嵗取于民以供溪壑无厌之欲一有不满其势必至兴师虽乆近未可知而理所不免臣每念及此未尝不痛心疾首至于无如之何复自寛曰福兮祸所伏祸兮福所倚一是一非一失一得夫何常之有哉金人之得计所谓福也安知不为祸所倚耶和之必至于战无可疑者但变速则祸小变迟则祸大变自彼则祸小变自我则祸大祸小则可转而为福祸大则灭土无日矣速在三年之内迟在五年之内自彼则彼实先之自我则我实启之今敌曽不二年无故败盟引兵入境臣然后知金人向之所谓得计者今为失计而陛下向之所谓失计者今为得计向得而今失者福兮祸所伏也向失而今得者祸兮福所倚也此计胜也陛下有此五胜固可以胜矣然以臣观之未见其必胜之理何则唐肃宗诏九节度讨安庆绪重以郭子仪李光弼皆一时元功难相统摄特用鱼朝恩为观军容宣慰使而不立帅师次邺南方与贼对未及战而溃史臣以为王师无统进退顾望责功不专是以及于败今者诸军大㑹境上而不置统帅臣所谓未可必胜者此其一也齐景公召司马穰苴为将以扞燕晋之师穰苴辞以臣素卑贱士卒未附百姓不服愿得君之宠臣以为监军景公使庄贾徃贾后期不至穰苴斩之以徇三军士皆为之战慄由是晋师闻之罢去燕师闻之渡河而解尽取所亡邦内故境以归今国家用兵十有六年矣士卒之𨽻诸将者不可谓不亲附矣而罚终不行缓急果可用哉臣所谓未可必胜者此其二也今日之兵分𨽻张俊者则曰张家军分𨽻岳飞者则曰岳家军分𨽻杨沂中者则曰杨家军分𨽻韩世忠者则曰韩家军相视如仇讐相防如盗贼自不能奉公惴惴然惟恐他人之立功而官爵轧于己也且其平日犹或矛盾若此使临大利害想其中心必不能效相如之屈于廉颇冦恂之不仇贾复先国家之难而后其私怨安能保其不自为敌国而以刃相向耶臣所谓未可必胜者此其三也又况乌珠所领之兵无非胁从瓦合犹能自号元帅以统之初不闻其契丹自为一军而各聴其本国之号令也今不置统帅而欲求胜能保其必胜乎敌自与我角前后无虑数百战敌未尝不胜我未尝不败者非敌能自胜恃我师不战而溃遂成其胜尔夫所以不战而溃者非他不畏我而畏敌故也使皆畏我而不畏敌敌亦何能为哉今罚不行于三军而欲求胜能保其必胜乎春秋以来如晋楚用兵以将帅不和而败绩者多矣惟是敌人前后驱廹邻国入为邉患逮二十年未尝闻其有违衆犯令自为衅隙以相攻者今诸将不和无以分之而欲求胜能保其必胜乎陆贽奏李晟李建徽杨惠元李懐光四节度状云四军接垒羣帅异心论势利则敻絶髙卑据职名则不相絶属懐光轻晟等兵㣲位下而忿其制不如心晟等疑懐光醸祸蓄奸而怨其事多凌已端居则互防飞谤欲战则第恐分功龃龉不和嫌疑滋甚覆亡之祸翘足可期旧患未除新患方起忧愤所切实堪疚心由是言之臣前所谓可胜者五恐不足恃以胜而所谓未可必胜者三恐不可不深思熟计而求其所以胜也臣愿陛下慨然奋发自谋诸心选择耆徳素负天下之望者谋及龟筮谋及士庻傥龟从筮从卿士从庻民从矣然后下明诏遣安车而召焉逮其入见陛下宜避正殿亲出玉音而谕之曰今敌国深侵海内骚动士卒暴露于境予一人卧不安席食不甘味社稷安危一在将军愿将军率师应之将军既已受命陛下乃斋戒告于大庙灼龟卜吉以授斧钺如武王之命太公望然后遣行先行之数日遣诰诸军曰予一人以尔诸军元帅不立日夜忧之恐贻一国三公其谁适从之诮今谋之卜筮卿士庻民蔽自予一人之志得元老其俾统六师自阃以外咸得制之邦有邦典军有军政用命赏于祖不用命戮于社毋或不和不靖自底于罪而为将军者临屯之日又能拊循士卒同甘苦上不失于闗侯之骄下不失于张飞之不恤有所不诛诛必及其大而威有所不赏赏必及其小而明夫然后勒兵赴敌臣见其一戎衣而天下定不得专为有周美矣伏望陛下追懐祖宗积累之难畀付之重痛愤父兄戮辱之苦暌隔之忧矜念军兴以来金人所至积尸腥于草木流血丹于川原毋以臣人㣲言轻遂忽而不聴遂弃而不用古语云投机之㑹间不容髪又云后将噬脐悔可及乎臣愿陛下不为衆口所夺断自宸衷而必行之使异时获投机之功而免噬脐之悔实天下幸甚臣之狂瞽不独今日当绍兴八年六月王伦使金还金遣使随伦报聘臣于是时固尝有书致之前吏部魏矼以述和议有九不可一可之説当绍兴九年五月和议既定淮上兴役以备两宫来归宿食供顿臣于是时亦尝有书致之前左谏议大夫曽统以迎奉两宫有五事当为先务之急惟臣区区忧国爱君之心无易二书重以家贫地寒逺去轩陛不获自达是用致之魏矼曽统庻几其有闻于陛下不图今日乃见陛下似与臣意有相符者虽然亦非臣之私言天下之公言也故敢复进千虑一得之愚献于阁下位卑言髙罪在不贷惟陛下怜其愚忠而曲赐保全无使天下以臣为妄不胜俯伏待罪忧惧之至三朝北盟㑹编卷二百二三朝北盟会编卷二百三钦定四库全书三朝北盟㑹编卷二百三宋徐梦莘撰炎兴下帙起绍兴十年闰六月十八日庚寅尽其日上魏侍郎矼书之道窃闻之先民有言询于刍荛以谓人有所长不可以其㣲贱故忽之也之道比縁赴调居于临安之隘巷者八十余日朝夕获闾阎之言似有可取者辄敢以其所闻上凟聴览惟执事择焉其言曰王伦使金还金遣使随伦报聘国家自靖康以来失于议和致两宫北狩万乘东巡百姓坠于涂炭迨今十有四年尚不觉悟又复纵伦卖国引敌入家以闚我虚实排办馆待之具所至骚然甚于被盗夫金人之为虐也非特今日向之虐也以其衆今之虐也以其使敌之志利得子女玉帛尔不以吾之所以馆待者过礼而遂已也今有被盗者家徒四壁立复不自量又从而东借西乞以其所有而夸于盗其不为盗之招者几希顷年章谊孙近使金余人尽留南京惟谊与近得至军前禀议今金使之来自合用此例留余人于韩世忠军中令其使副造朝不惟有以慑金人之心而夺其气亦足以示朝廷之尊乃若议和则有九不可而一可之道闻此言如醉而醒如梦而觉因谓同舍郎曰智者千虑必有一失愚者千虑必有一得兹殆所谓一得者乎请试为数事陈之父母之讐不共戴天兄弟之讐不与同国金人昨犯京师自徽宗皇帝明徳皇后以下悉从播越今兹上仙虽云厌世其实杀之又况渊圣之与六宫尚囚沙漠四海共愤恨不得殄灭此而朝食也为人子弟者义当何如此其不可和一也当唐徳宗时吐蕃因沙堡之败惧而求和宰相张延赏入马燧之言请于徳宗从之当时诸将独李晟以为不可诸相独柳浑所言与晟意合曰反覆之性非盟誓可结已而吐蕃果刼盟如浑晟言此其不可和者二也议和所以息民也此时厌乱乆矣孰不欲其通和而幸其休息哉今与议乃尔盖伤弓之心犹思靖康覆车之辙而惧其蹈也必欲议和是咈民心民心则天意也天可违乎此其不可和者三也顷自车驾南幸金立刘豫于济南以有中原之地嵗责币三百六十万缗豫奉之未尝偶有坠失一旦以计废豫所藏担囊揭箧倒廪倾国而去若取诸懐不烦指顾而我师以君伐臣睥睨累年终不敢进非金勇而豫怯我弱而豫强也盖縁既已臣事金人则犹子也为人子者固不虞其父之见逐故金得以逐豫如反手之易为豫计者亦初不谓豫曰汝于金非有父子之亲徒以我之废吏故立汝以为得志必将与我抗而为己之捍蔽也抗我则所以事已者不敢不至豫既挟金以抗我则其于我也不复若金之不虞其逐也且日夜求所以胜我惟恐其不胜而见擒是则我之所以不能取豫者以豫视我若仇而豫之所以见执于金者以其待金者过于亲也今敌欲和是以刘豫畜我此其不可和者四也当寳元康定间契丹以重兵压境遣萧英刘六符来聘意在刼取关南十县朝廷命右正言冨弼为报聘之行仁祖重念两国生灵之故许其屈己増币而契丹平逮卒事弼不肯受赏曰此非臣之本志也呜唿言至于此贾谊之流涕痛哭不为过也遂事不谏之道尚何言哉侧聆道路以谓金人归我河南故地奉还两宫此其为策不浅盖以今日所用之将所养之兵皆五路两河之人归我以地则不复限以尔疆彼界迟以歳月其势必至解散兹殆与汉军楚歌无以异也顷自两宫播迁天下之人耻失其君而悼丧其亲常有不共戴天之愤而主上之所以宵衣旰食励精政事注意甲兵者岂有他哉亦欲扫除强敌以刷父兄之辱而光于祖宗也夫人怒则威威则勇骄则怠怠则弱我师之不逮金人虽三尺童子所共知也而枝梧累年未尝败衂者以其素所蓄积者然也金人之意若曰此不可以力胜吾当还两宫以骄之彼既臣妾于我则将恃和弛备然后可图也兹不必以商为鉴前日刘豫之擒犹未逺又况包藏祸心未易窥测其万一也且事固有未见其利而先受其害淮西昨更兵火井邑聚落化为灰埃比虽招徕流亡整葺庐舍然余民百无二三所谓井邑聚落亦皆荜门圭窦多者仅十数间少者不过四五椽而已自春及夏监司守令以奉迎两宫为名排备牲饩次舍纎悉责具急若星火峻如雷霆贫穷尽于诛求凋废弊于营缮其夺民时劳民力固在所不论窃尝以一邑计其费不下五七万缗使金人诚还两宫斯民正复竭膏血鬻妻子以应所须犹将欣然不尔虽食王伦之肉可能谢哉臣之谋国一至此耶今敌无约请和非出于谋则是厌兵而欲结好于我以邀嵗贡从之而遂罢兵则非特不能保金人之不败盟而乘我之间又恐朱克融辈变生不测从之而兵不可罢则不能不于养兵之外横赋重敛歳供谿壑无厌之求其势必至陈胜吴广之起于秦青犊黄巾之起于汉为祸殆有甚于金敌者此其不可和者五也顷年以来诸将非不进兵终不能取淮北尺寸之地或暂得之复旋失之正使举大河以南尽还朝廷度其力果能保有之乎与其随得随失不若置之度外以俟其力足以制金兵徐为进取之计此其不可和者六也自古中兴之主未尝不困于险阻艰难惟其履险阻艰难而益挫益坚因能兴衰拨乱而光祖宗之业刷父兄之耻而见称于天下后世若周宣复文武之土汉光之恢复疆宇是也今得河南之地不足以立国而敌借此来和则必天地以要我自此以徃虽使王灵日张军声日振尚敢议恢复之事哉此其不可和者七也汉唐以来中国之待外域不过征伐之与和亲征伐则将帅任其责和亲则庙堂主其议今天下之权不在庙堂而在诸将诸将权重兵据要地偃蹇自肆视国家之安危存亡如越人视秦人之肥瘠漫不加意遇缓急则虽请援者骈肩于庭督战者接武于涂方且傲视而不顾逗遛而不举曰将在军君命有所不受傥从金盟而不与诸将议使敌诚和犹恐自疑而至于溃叛万一挟诈如尚结赞之意在窥窬是使诸将得以有辞而不复出兵矣此其不可和者八也李义琰尝曰大国之使可当小国之君今主上以休兵息民为重固不惮臣事金主且以其主为君则其使盖同列也若金使援此为言倨慢无礼不知朝廷何以待之此其不可和者九也然则所谓一可者孰可哉韩原之战秦伯获晋恵公晋遣隂饴甥使于秦秦伯曰晋国和乎对曰不和小人耻失其君而悼丧其亲不惮征缮以立圉曰必报仇君子爱其君而知其罪不惮征缮以待秦命曰必报徳以此不和秦伯曰国谓君何对曰小人慼谓之不免君子恕以为必归小人曰我毒秦秦岂归君君子曰我知罪矣秦必归君贰而执之服而舍之徳莫厚焉刑莫威焉纳而不定废而不立秦不其然于是秦伯説隂饴甥之对改馆晋侯而归之初不闻其以贿盟也今敌诚欲还二帝六宫与祖宗之故地而为徳于我以要我盟曰既盟之后言归于好各守封疆世世子孙其勿相犯有渝此盟明神殛之而无所事贿夫谁曰不可同舍郎曰子之所言九不可理固然矣所谓一可乃服而舍之如秦伯之归晋侯也晋侯以三施不报有负于秦伯之君民秦伯尚且归之我徽宗皇帝初不闻有负于金而生不得反其国死又且要其盟岂服而舍之之道哉使金无所要但以有负我遂归梓宫之与天眷犹当愧于秦伯况不能如是耶为今日计当以此意明吿使者而俾复命茍为不从是金无意于盟我何罪也大抵主和者茍从目前之安遂㤀父子君臣之义他日傥修先帝之怨亦不过临时失信败盟而已夫信者国之寳民之庇言之端善之主也茍信不继盟何益哉且自古失信败盟未有不身罹祸而殃及后世者不可不戒慎恐惧也之道今月初四日已尝具禀目少见野人区区之意明日遂有无为之行不果再诣屏着跧伏小舟中因念古人身在畎畆心不㤀君将次宜兴复细绎前日临安之有得于街谈巷议者为之书以献庻几有闻于吾君吾相而使敌计无所施焉转祸为福实在侍郎一言干冐威严无任惶惧之至上谏议曽统书之道不佞待次里社与木石鹿豕为伍不识治体不闻国论惟是区区爱君之心实寤寐不㤀宗社安危存亡之长虑此无他嫠不恤纬而忧宗周之陨女不念嫁而忧太子之幼亦其利害祸福有以相及不得不然非过虑也金人自宣和靖康以来愚弄朝廷有同儿戏卒以陵夷我国家迄于今而不振方其设一谋施一计虽下而小夫贱𨽻咸能料其将然且曰如是者奸也如是者诈也已而合若符契不差毫釐而朝廷之上乃独断然以为非奸非诈也惟恐其奉承之不暇以自取欺侮戮辱而终不悔且悟何哉孔子曰鄙夫可与事君也欤哉其未得之也患得之既得之患失之茍患失之无所不至矣嗟乎此言诚足以箴当世之膏肓也去年夏金人遣使随王伦报聘讲和之道是时调官临安获闻舆论有九不可之説尝欲掇拾効愚献忠以禆庙堂末议昼夜以思将成复毁曰位卑言高罪也因止而趣装以行行次宜兴复念古人身在畎畆心不㤀君之道虽不肖奈何窜名仕版乃忍坐视安危存亡之机而不为一言耶于是慨然裁书託故人遣驿致之前吏部侍郎魏公矼以丐有闻于上凡半年不得报愚谓今日之事殆古人所谓可弔不可贺者请以五事上凟聴览庻几朝夕造膝之际有献于吾君而备其採择焉谨按鲁僖公十五年晋侯秦伯战于韩秦获晋侯以归及秦伯归晋侯将反国使吿国人曰孤虽归辱社稷矣衆皆哭愚以为渊圣之南来俟其渡河即手疏以自讼可乎此一事也谨按僖公三十二年晋人败秦师于殽获其帅孟明视白乙丙西乞术及晋还三帅秦伯素服郊次乡师而哭以迓之愚以谓梓宫及渊圣到日自天子以下素服郊次而哭乃密谕河南所过州县一切凖此而其供帐之类悉去华丽采色而纯用布素可乎此二事也谨按襄公二十七年宋之㑹楚人衷甲窃闻梓宫以下神榇无虑于十百愚以谓委西京守臣待其将至豫修陵寝继遣一二大臣莅塟中取神榇之最下者斵而视之然后奉安及令诸道饬武备以戒不虞可乎此三事也谨按唐开元全盛时明皇幸东都命三百里内县令刺史各以声乐集河内大守辇优奴数百被以锦绣饰以犀象而鲁山令元徳秀独制于蒍之歌遣乐工数十聨袂而歌之明皇见而叹曰贤人之言哉河内之民其涂炭乎因黜河内而陟鲁山今两宫寂无来音而淮西一郡之民已有二十万缗之费矣百姓足君孰与不足百姓不足君孰与足愚以谓两宫宿食供顿所经或无屋宇乞依南郊青城故事行下有司预办数千匹之青布临时设张以庇风雨而明诏诸路勿造宫殿勿饰器用以重费斯民可乎此四事也谨按檀弓卫司徒文子问于子思曰丧服既除然后乃塟则其服何对曰三年之丧未塟服不变除何有焉愚以谓梓宫之还天子哭泣衰绖以从檀弓未塟之礼可乎此五事也是五者虽若无补于国家安危存亡实此系焉昔齐仲孙湫来省鲁难既归齐侯问曰鲁可取乎对曰不可犹秉周礼周礼所以本也国将亡本必先颠而后枝叶从之鲁不弃周礼未可动也君其务宁难而亲之亲有礼霸王之器也庸讵知两宫来归金人之使不有若仲孙湫者乎愚故谓安危存亡实卜斯举檀弓曰子思之母死于卫有若谓子思曰子圣人之后也四方于子观礼子盍慎诸孟子亦曰滕定公薨文公五月居庐未有命戒及至塟四方来观之颜色之戚哭泣之哀弔者大悦呜乎斯礼也可忽哉至于金人之情伪则愚己畧见于前及详于魏公之书敌人之不可信也尚矣盟如皦日而平凉之㑹犹或刼之今臣妾蓄我初无盟谊夫以奉之者有限而求之者无厌此其势必至于用兵所不可知者特其迟速逺近而要不能免也虽然昔者越王句践亦尝臣妾于吴矣终而卒灭吴以朝鲁卫陈蔡执玉之君愚以谓为今日计患在主上不能礼下羣臣以集其谋与羣臣不能辅佐主上以雪其耻如越王之报吴而不在臣妾于金也不然危亡且在朝夕不识执事以为何如祖宗积累至难宗庙社稷至重惟执事其为国家念之干冐威严无任战慄三朝北盟㑹编卷二百三三朝北盟会编卷二百四钦定四库全书三朝北盟㑹编卷二百四宋徐梦莘撰炎兴下帙起绍兴十年闰六月二十日壬辰尽十二月二十日壬辰张宪克颍昌府赵鼎责授朝议大夫分司南京邵武军居住赵鼎闻金人败盟用兵乃上书言时政秦桧忌鼎复用乃令御史中丞王次翁诬以罪言遂责授焉秦桧之憾鼎其始也鼎罢宰相出知绍兴府桧具筵饯于浙江亭不留而登舟其既也鼎上书言时政其憾不可释矣刘光世囬军太平州二十四日丙申张宪及金人战于陈州张宪克陈州岳飞令统制赵秉渊知军州事二十五日丁酉岳飞将杨成及金人战于郑州克郑州王胜克海州擒伪知州军士王山韩世忠遣都统制王胜率统制王权王升等诸军取海州伪知海州王山及统兵官花太师至磨行与官军相遇官军击退之去海州六十里胜令二更到城下诸军齐进果二更至城下转城不住撁舟趋城北城上以瓦砾抛掷乱击舟人皆不顾而行逼晓至城北是时花太师退兵唯王山守城胜令诸军分地攻击胜坐于北壁濠下令诸军早饭要白米猪肉段子食毕先使搭材以长行击刀断其钓桥绳钓桥落以大竹卷草如黄河卷扫様使数百人推至北门下钓桥有妨碍处即以锯截去之然后推入纵火凡三卷壅其门而火登陴守者于黑烟中掷砖瓦打火烧门尽打火亦灭有砖瓦盖地地不甚热行队方鳞次于门外而第四队周成先入行队皆入成举认旗于城上衆唿曰周成第一胜传令尽开诸门诸军自诸门皆入然火烧门道尚有烧在瓦砾之下舁水沃灭之治道而后胜入坐于十字街之民舍生执王山时花太师率兵到城下不及战而退去父老僧道诣胜唱喏得罪胜曰国家以海州久陷伪境故遣官军收复境土国家专行仁徳不事杀戮各各安心照管老小父老再拜谢曰欲乞裒敛金银犒军胜曰官军入境秋毫不犯不须裒敛金银如有猪肉米谷犒诸军一饭可也父老拜谢而去率敛城中猪羊牛驴并般担米面犒军胜受之分给诸军即时报世忠胜在城北居人犹未觉尚有卖糕者少顷攻城居人方稍避之世忠毎出军令诸军秋毫不得扰民诸军经过伪境路傍有农夫皆倚锄而观二十六日戊戌张俊克亳州金人复占河南以郦琼知亳州刘光世遣使赵立赍书至寿春府孙晖就差一人同徃招琼张俊亦遣二人赍书招之晖令南京进士蔡辅世同立先徃辅世遇亳宋人有相识者具以情伪告且曰公见郦侯未可直之当徐徐也辅世知其意遣立赍书先行至门守者问之立鄙人无谋乃言刘相公遣我赍文字来招郦太尉守者不敢隠遂送琼所琼不发书而焚之枷立项送狱俊所遣二人犹未知乃作商贾入城𨽻曲诣州衙计㑹通报既见琼则出其文字琼亦囚之并文字解送乌珠命凌迟处斩于京师琼发二人之次日亦解赵立行密谕部送人纵其去时辅世复回夀春矣俊以大军至城父是时王徳已下宿州即引兵趋亳与俊㑹于城父于是琼谓三路都统曰夜乂来矣其锋未易当请避之遂率衆遁去俊军至城下百姓父老具香花迎军入城初军见国家军马出酒食饷军徳功居最迁兴宁军承宣使龙神卫四厢都指挥使制有之曰智勇自见屡収不战之功果毅敢前如践无人之境德甚慰恱张俊退杀前知濠州杨珪于途中张俊军马在亳州一夜星斗晃耀夜半后俄有纎云倐忽满空遂大雨霶霈甲士皆坐于水中彻旦退军留宋起知亳州留兵千人与之百姓失望杨珪者以子弟所授官仕刘豫后归朝自言是武功大夫而张俊以武功大夫授之俊方经营淮北尝曰当用谙练伪境事情者武臣为邉知州使之经营淮北珪知之乃具札子迎合俊意大喜遂令珪知濠州珪用刑峻酷人不敢犯金人交还河南也珪受代往宿州居于归受馆中献乌珠取江南之策乌珠不用复还宿州是时俊军马到宿亳间珪迎之又献平敌书与俊俊知其投书于乌珠不中乃与俱还投之于途中以逃亡闻揭榜召人捕捉之赵鼎责授清逺军节度副使潮州安置秦桧令王次翁诬赵鼎知金人败盟曾出怨言事故自邵武军安置潮州七月二日癸卯岳飞张应韩清克西京六日丁未李兴知河南府兼主管本路安抚司公事特转右武大夫忠州团练使初金人逼西京河南兵马钤辖李兴聚兵迎击収复伊阳等八县又败金人于河清县夺到艺祖皇帝御容乘胜收复郑汝州伪河南尹李成弃西京遁走于孟州兴遂申朝廷乞差帅臣官吏湖北京西宣抚使岳飞差兵官郝晸焦元苏坚方来㑹合至是诏下就除兴知河南府兼本路安抚司公事仍特转右武大夫忠州团练使训辞襃美仍给真俸皆出异恩也先是翟兴尝镇抚河南许以便宜行事许兴依翟兴例是时张应韩清亦报收复西京矣八日己酉岳飞及金人乌珠战于郾城县败之杨再兴单骑入敌阵欲直擒乌珠不获杀数千百人而还身被数十创十日辛亥岳飞败金人于郾城县是日杀金人将鄂尔多贝勒十四日乙卯岳飞统制王贵姚政败乌珠于颍昌府中杨再兴王兰髙林殁于阵杨再兴王兰以五百骑直入敌阵杀数千人再兴与兰皆战殁髙林亦战死闻者惜之获再兴之尸焚之得箭头二升天大雨溪涧皆满溢敌骑不得进官军乃得还十九日乙卯顺昌官吏手诏诏顺昌府官吏军民等强隣犯境王师扼冲惟尔吏民协济军事保扞城垒驱遏敌势眷乃忠勤宜加抚惠应本府见禁罪人除犯刼杀故杀鬭杀并已杀人者并十恶罪至死伪造符印放火官员犯入已賍将校军人公人犯枉法监主自盗賍并依法内枉法自盗罪至死情理轻者奏取指挥鬭杀罪至死情理轻者减一等刺配千里外牢城断讫録案闻奏其余死罪降从流流罪已下并放官员在城守御者并与转一资军人等第犒设一次民间租税昨降赦已放三年外更与放免二年管下诸县及乡村人户曽被敌人焚刼财产屋业者并依灾伤法赈济给旧使郊曽经放散委有武艺才力可使者依旧收补支给请受管内逓铺兵级更与犒设一次逃亡军人限指挥到百日内许于所在首身依旧收管限满不首复罪如初应本府县有民间利害守臣条具以闻诏书到日明告吏民各令知悉二十一日壬戌岳飞自郾城回军岳飞在郾城衆请回军飞亦以不可留乃传令回军而军士应时皆南向旗靡辙乱不整飞望之口呿而不能合良乆曰岂非天乎八月杨沂中军于泗州四日乙亥韩世忠围淮阳军韩世忠围淮阳军命诸军齐攻之有帐前亲随成闵者随统制许世安夺门而入大战于门之内闵身中三十余鎗世安已胫中四箭力战夺门复出闵气絶而复苏者屡矣世忠大唿赏之初闵之叔父战于马家渡身死所得恩泽无子承受时闵为僧童世忠寻而得之受其叔之恩泽补初官世忠教以弓马乆之转至武艺郎为帐前亲随而夺门立功世安以箭疮不能乘马遂肩舆而行世忠怒金人探知于是併力以御飞飞兵不能支㡬败告急于锜锜为出兵牵制抵太康金人乃退飞军得还于是殿帅杨存忠充淮北宣抚副使而以锜为判官自行在朝回泗上出兵至宿州累与金人相遇而兵败复渡江归行朝江北别无军马朝廷亦命锜班师歇泊于镇江已而移军当涂金人惩败签两河之人于各部其数十万大举为南牧计十一年正月攻夀春朝廷复命锜屯庐州锜所将歩兵不满二万骑数百而已是月十九日锜被命北渡江夀春守臣孙晖与统制官雷仲已弃城而出金人于是入夀春尽杀守城南兵千余人系桥三道渡兵淮上二十五日锜至庐州驻兵城外时庐州帅陈密学卒于州城中无守臣备御之具皆缺官吏军民散出逃遁止有淮西宣抚司统制闫承宣兵二千余人至是亦奔窜而出锜军未集辎重尚逺而敌游骑已至城下锜于是领兵复回二十六日金人大兵入庐州遣轻骑数千追袭锜是日晚追及于西山口相去数里时小雨连日军马疲乏锜自以亲兵八字军数百人殿其后据山口而住使衆军饮食讫西向列阵以待追骑望见锜旌旗逡巡不敢逼相持至晚各解而退次日锜结阵徐行号令诸军占择共趋东闗依水据山以遏金人之冲自金人渡淮淮南之人为迁移之计惟视锜兵以为安危锜即得东闗之险稍休士卒兵力复震金人大兵据庐州虽时复遣兵入无为军和州界内剽掠而不敢举兵逼江者盖惧锜之乘其后也江南由是少安后二月十五日乃渡江采石以保和锜既得俊渡江声援相接乃相约进兵而殿帅杨存中亦自行朝而至朝廷乃命三宣抚合军併力以御金十四日锜起东闗领兵出清溪邀击金人收复巢县俊亦遣先锋至含山金人游骑在无为军和州界者皆退十七日锜在柘臯与金人相遇夹河而军柘通巢湖濶二丈余金人见锜军少意甚易之有出入于寨前者锜乃令军士曳柴垒桥须臾桥成遣甲军数队过桥皆卧枪而坐金人望见复入不敢出良乆俊遣其姪总管及统制王承宣田徳承宣师中与杨存中并以骑兵相与犄角十八日与金人战诸军杂比横骛而进内骑兵有稍却者锜令麾下斧手堵而前奋鋭击之金人大败退归庐州乌珠乃举兵北归锜既胜以所将步人甲重不能奔驰下令军中不得掳掠诸军骑兵多者各乘胜袭逐搜罗败散攘夺弃遗以为俘获而锜军中一无所取二十一日三宣抚俱至庐州城下数日之后俊存中大军乃始毕集时淮东漕胡直阁昉淮西漕李敷文仲孺江东漕陈郎中敏识皆被命随军馈运朝廷又遣两㳺漕张少卿滙继至㑹集于军前是时朝廷虽命三宣抚合军不相节制然而三军进退主盟于俊而存中又俊之腹心也锜以顺昌之功骤至节钺朝廷委任过诸大将而朝野士民之誉又翕然故诸将皆切齿嫉之至是俊存中虽外合同其实军旅利害二人同心锜皆不得预闻又不得专进止方金人之初退虚实未明三军相视犹豫未决但闻俊存中议欲弃夀春而移庐州于巢县以庐州为合肥而濠州自金人侵困围闭城守日夜遣人至军前求援至三月初有被掳人民自淮上窜归者皆言金人渡淮去已逺而濠路又通初五日俊因㑹饮谓锜曰公歩人乆战可自此先回径取采石归太平吾与杨太尉至濠州耀兵淮上安抚濠梁之民而吾军取宣化以归金陵杨太尉渡瓜州以归临安庻道路宿食樵爨不相妨乃命诸漕备十日钱粮诸漕以水路止于庐州陆路无夫搬运遂议欲支钱粮军士人一千使之附带竟如诸漕之议及江东陈漕拨水路纲运入滁州接二军是夜二军调发迟明军马尽起独俊留兵数百未行六日早存中移俊帐㑹食讫二帅先行去数里探者复报金人攻围濠州甚急俊茫然失色复遣一使臣驰邀锜锜遽命军中亦负十日粮维二军而行初九日去濠州六十里地名黄连埠各驻军比至则金人已破濠州杀太守王进尽掳州人发掘城壁而去俊乃召存中锜谋之锜谓存中曰两府何以处存中曰厮杀耳相公与太尉在后某当居前有进无退锜曰有制之兵无能之将可御有利害之兵有能之将不可御也今我军虽鋭未为有制且军士被甲荷粮而移今已数日本援濠州濠州已失进无所据人懐归心胜气已索又粮食将尽散处逈野此危道也金人虽诡计莫测今不若掳险下寨堑地栽木使根本不可动然后出兵袭之若其引去徐为后图此全师保胜之道愿相公图之诸将皆曰善于是鼎足以为营仍约逐军选募精鋭旦日入濠州俊遣斥堠数辈还俱言濠州无金人或谓金人破城之后无所借又畏大军之来寻已去矣锜乃再遣数百徃探皆无所见俊乃遣将官王谓锜曰已不须太尉又去锜乃不行惟杨存中与王承宣领二千余骑而徃以两军所选精鋭随之四更起黄连午时骑兵先至濠州城西岭上列阵未定而金人伏甲骑万余于城两邉须臾烟举于城上伏骑分两翼而出存中谓王曰如何王知其势不可乃曰某统制官也安敢预事太尉为宣抚利害当处之杨遽乃以策麾其军曰那诸军闻之以为令其走尔散乱南奔无复纪律其步人见马军走谓其已败皆散金人追及步人多不得脱杀伤甚衆遗弃器甲相属于道黄连三军闻之皆拔寨而起存中长驱十二日渡江俊十四日渡江锜乃按部伍整旌旗最后徐行金人亦不复追而回锜至和州驻军马具奏二月十八日得㫖乃归当涂淮西之事大略如此以士大夫所闻稍异多不得其实予终始从事其间故得而具记之三朝北盟㑹编卷二百四三朝北盟会编卷二百五钦定四库全书三朝北盟㑹编卷二百五宋徐梦莘撰炎兴下帙起绍兴十一年正月尽三月九日戊申十一年正月张俊来朝十五日乙卯金人攻夀春府金人陷夀春府金人侵入淮西宣抚使张俊摆流星马斥堠于淮西令姚端主之飞书惊报交驰于道路淮甸居民不得安业而惊移矣金人陷商州金人哲尔格贝勒以步骑五万攻商州知州邵隆知其不可守乃焚仓库毁庐舍弃城而去金人遂入商州二十九日己巳邵隆袭金人于芍药陂败之又败于鸿门生获阿穆尔贝勒克商州邵隆弃商州也乃领兵屯于岭间金人已入城隆间道出芍药口继屦释之曰汝皆王民毋㤀本朝衆感复携幼弱来归隆遣其子继春率兵出啇州之北以张其势而移军鸿门金人以精兵五千来攻隆设三覆以待鏖战两时许大破之禽阿穆尔贝勒隆始屯十日粮过期士饥脔死尸啮草木疲困日甚及战隆亲鼓之唿声动山谷无不一当百遂获大㨗继春亦破洛南县金人遁去隆加右武大夫荣州防御使二月三日壬申金人陷庐州初朝廷命刘锜守庐州锜入城巡城一匝曰城不足守也㑹报敌骑渐及州境锜弃庐州与张俊统制闗师古冐大雨率衆而南金人陷庐州大纵杀戮六日己亥金人攻含山县初五日金人到柘臯乙亥驰骑至含山县一百二十里半日而至以五百骑探和州动静回报无军马丙子以六百骑再探之囬报无军马丁丑以八百骑徃探回报南军渡江金人即渐退去韩世忠岳飞以兵援淮西十日己卯张俊军统制王徳渡江先入和州建康府探者回报金人已到含山县渐及和州时张俊诸军虽已促装犹未起发安抚使叶梦得曰金人已过含山县矣距和州才两舍岂容更候探报万一和州为金人所得长江不可保矣梦得请为证明具闻朝廷宣抚当命诸军即令鼓行此行必胜俊遂令诸军进发谕诸统制曰先得和州者胜王徳曰王徳当身先士卒为诸军先锋俊壮之将士皆鼓舞讙譟而行识者谓其气鋭可以胜矣或报已失和州者徳曰徳请复取和州乃率所部兵渡采石约俊明旦㑹食于和州至中流闻敌势盛衆莫敢前徳驱之进櫂首先登岸俊宿于江州徳率衆径至城下驰驱先登遂占和州诸军始得渡俊入和州㑹食如约金人犹守昭闗㨗奏至上亲笔谕俊曰自卿提兵渡江晓夕为念得报已复和州卿谋虑精审分朕忧顾不胜叹嘉是时俊已具奏敌已在臣计中乞免圣虑决保无虞上得奏大喜十八日丁亥张俊杨沂中刘锜及金人战于柘臯镇大破其军金人退军也日行三五里或一二十里退至柘臯柘臯皆平地金人谓骑兵之利也张俊杨沂中㑹刘锜之军皆到乌珠率铁锜十余万分两隅夹道而陈沂中轻进不利统制官傅逵被箭中目王徳曰敌右隅皆劲骑吾当先破之乃麾军济渡奋勇先登薄其右隅敌陈动有一将被铠跃马指画部队徳引弓一发敌应弦堕马徳乘势大唿驰击诸队徳引弓军皆鼓譟金人以拐子马两翼而进衆鏖战大败之金人退还紫金山刘锜谓徳曰昔闻公威畧如神今果见之请以兄礼事公锜遂再拜焉俊有爱妾钱塘妓张秾也知书俊文字秾皆与之柘臯之役俊发家书嘱秾照管家事秾有书报俊引霍去病赵云不问家事以坚俊之意且言今日之事惟在于宣抚不当以家事为念勉思报国俊得书释然而喜遂以其书缴奏上大喜亲书奖谕以赐秾仍加封雍国夫人俊以立奇功将佐十八人奏闻上皆宣见临轩劳问而训练官任存曰臣生长田舍间頼陛下神圣祖宗威灵仅能破敌安敢以㣲劳自矜上益喜均赐金带银铤而别赐金琖与存十九日戊子李显忠军统制崔臯败金人于舒城县二十日己丑张俊克庐州金人退于紫金山张俊得庐州与杨沂中刘锜之军皆驻于庐州上亲笔谕俊曰卿以身徇国雅志平敌縂干以俟仗义而趋㤀家室以专征冐水潦而不顾虽南仲之出车就牧叶公之受命饮氷方之于卿未足多尚又遣入内内侍省副都知陈永钖劳军厯眎战地宣㫖褒宠甚渥知襄阳府刘钖召赴行在枢密都承㫖周聿往措画江上三月四日癸卯金人攻濠州金人自柘臯退兵于紫金山也濠州官吏皆谓金人必以鋭兵来攻城请于知州王进使善备之进亦以为然发书吿急日至再四而通判军州事张纲以邉机事请赴行朝进许之纲遂泛舟而去一日赵荣以百数骑至城下进登城望之荣语进曰大金以精兵三十万旦暮临城必要濠州势不可当公且开门纵民出城使之为避地计且淮岸舟船颇多若水路陆路从便倾城而去不三两日可以获安方今满城生灵寄命在足下足下宜念之进怒曰赵荣汝不能全节于朝廷乃为北军游説耶使劲弩射之荣大怒少退骂进良乆而去州人赵荣曽伪知州事抚恤军民秋毫不扰今所以来城下言者正为怜旧治之民耳或以从便避地之谋力请于进进不从癸卯北军自延陵浮梁渡淮甲辰以铁骑数万人列于东门之外连冈被岭相属不断旌旗蔽野嚣埃翳天州人望之犹皆戏笑以谓冦宠受围时城中无兵无食尚亦能支况今之食有余而兵粗足尚何畏哉是时进有兵千余又有宣抚司数百在城中北军谓楼橹皆腐烂攻之必破乃使人至城下招降而守陴者怒骂之八日丁未濠州兵马钤辖邵免叛降于金人金人陷濠州知军州事王进被执大肆焚掠金人攻濠州乙巳对城立礮且治冲车云梯而又立铁炉镕金汁将为攻击者王进令以礮击之而礮竿折者再既而礮石直上十数丈不离礮座而坠击杀曳礮者数人识者皆以为不祥丙午金人以冲车云梯之属俱傅城垒数面力攻如雷霆震发城土与瓦屋皆动矢石如雨东南敌楼为飞礮击损州人大恐时城中民兵进以为不可倚用乃令于闲慢处屯止以随行兵及宣抚司兵守城进兵多福建人未尝经守御或谓民兵自数年兵火以来莫非百战之余也皆人可当百请以民兵守御使官兵为四壁策应进不从由是守陴弓弩皆不发进出入以铁扇为蔽呵喝如常人皆寒心悚惧其日夕驰望者宣抚司救兵而已丁未兵马钤辖邵宏擦城投拜具言城内虚实而北军遂益兵击东南隅焚其楼顺风火烈倐忽而尽北军遂乘势登城衆皆奔乱城陷知钟离县事臧师仁者乃前知州杨珪之党也民皆切齿怨之至是先为乱民所杀进奔马入郡宅朝服坐于㕔事遂就拘金人纵火于城中大肆剽掠凡贵贱老幼悉驱掳出城外由是数万之衆莫不离散而官府廨宅观寺与居民庐舍片瓦不留皆被焚爇其所存者惟监郡廨后土地堂屋一间有全瓦数十枚木椽数根至于城面亦平毁数处其所存者惟东壁女墙数十步而已初张俊杨沂中刘锜在庐州也濠州发流星马告急者日三四适㑹俊与沂中锜军皆退庐州诸军各人负十日粮米欲越过定逺县退还江上矣俊遂越过定逺县不得已令诸军趋黄连埠而城已陷九日戊申杨沂中率兵袭濠州不克杨沂中闻濠州已陷欲乘其嚣乱袭撃之张俊刘锜曰未可沂中不从戊申沂中率兵驰至城下寂然无所闻唯城中有烟埃未息探者曰城中一空沂中遂令士卒入城有遗弃衣物于路者士卒皆下马拾遗物而北门外金人伏兵皆入官军退走金人驰骑追之官军奔周梁桥俊闻沂中兵败出兵救之与败兵相道而行金人渐止渐退时已近中漏矣官军亦还翌日金人至周梁桥收北军之尸聚而焚之仍取遗弃衣甲而去韩世忠以舟师遇金人于赤龙洲韩世忠以舟师淮东宣抚司舟船数百艘载甲卒泝淮而上欲解围濠州金人觉之先遣人于下流赤龙洲绐曰赤龙洲水浅可涉大金已遣人伐木欲塞河抳舟船请宣抚速归我赵荣也诸军闻之皆以其言有理世忠亦命舟船速回而金人以铁骑追及沿淮以良工劲弩且行且射于是矢着船如猬毛及至赤龙洲金人已伐木渐运至淮岸未及抳淮而舟船已顺流而下几为所抳金人自此遂归黄连埠屯驻军亦班师张俊杨沂中韩世忠刘锜皆班师张俊杨沂中韩世忠庐州退军也士卒人负十日粮米既至黄连埠军皆乏粮遣㨗足及驰马往建康催粮者踵相蹑也及遣提举一行事务辛永宗亲往催督永宗至宣化不渡坐于民舍唿巡检兵士令採藤花曰我偏爱食此藤兵士为採藤花归已移时矣坐间失其被毡行人皆掩鼻骂之曰大军烧火待炊提举催粮不留心如此建康军中尽刷在寨应诸窠坐人及工匠各人负米六斗星夜渡江又留守司就近唿集上元江寕两县民夫相继而行亦人负米六斗务其轻快也以县丞管押已有到滁州者㑹诸军班师而军兵与民夫所负之米悉弃于路侧奔而归曰归到家不过赔米六斗而已管押官县丞竟不曾渡江诸军既至滁州锜与俊沂中分路之和州俊沂中自宣和渡江军于建康锜驻和州不渡申取朝廷指挥凡十一日得指挥渡江遂归太平州俊沂中皆憾之是时世忠亦以舟归楚州俊进少师河南北诸路招讨使是役也岳飞不出兵为声援朝廷憾之淮西从军记曰绍兴九年己未歳金人归我河南故地十年春朝廷命马军帅刘锜充东京副留守三月率本部军马赴任中途而金人败盟四太子乌珠以大兵入京师留守孟庾投降分兵复取河南之地东南震动六月锜大破金人于顺昌乌珠狼狈败还朝廷之威遂震于是下命以韩世忠张俊岳飞各以本路宣抚兼河南北招讨使并进兵闰六月至七月世忠取海州俊取亳州又取宿州飞取蔡州又取陈州京东西皆响应既而三帅相继班师先是飞方至陈州而俊已定宿亳遂还夀春引兵南渡而归生擒金七十余人李寳欲杀之曹洋曰不可我方欲归朝廷何不留金人生口以为实验寳然之已过睢阳军知军贾舍人乘马率人从十数追及叩岸唿尔为谁时寳之衆皆绯襭头巾绯襭袍为号寳应曰我曹州泼李三也欲归朝廷耳言讫引弓一发贾舍人中矢堕马船已行矣出清河口渡南岸而见胡探作一寨聚居民养种深乃具申宣抚使韩世忠差许世忠王权来接引而戍寳到楚州世忠犒劳甚厚寳以生口七十余解赴世忠世忠大喜刘锜来朝三朝北盟㑹编卷二百五三朝北盟会编卷二百六钦定四库全书三朝北盟㑹编卷二百六宋徐梦莘撰炎兴下帙起绍兴十一年四月尽十一月二十八日壬戌四月参知政事孙近罢为资政殿学士提举临安府洞霄宫孙近尝建议召张俊都督诸军秦桧怒令御史中丞何铸言其罪近遂罢参政宫祠韩世忠张俊岳飞来朝王湛为节制陜西诸路军马兼措置河东忠义参议官王湛字彦清商州人畧读书史受业不专多机尚诈避兵于川中㑹邵隆退在川中湛屈已奉之隆知啇州湛亦随隆归啇州渐补以官隆料金人有交还河南之意不乆必复取之乃作料理河南之策书冩成帙授湛使诣行在湛至行在匿隆所授之文改为已投贽而见楼炤炤未之信既而金人许割三京地炤大惊以湛所投贽于宰相秦桧桧喜荐湛改官为枢密院编修官随炤宣谕陜西回金人败盟用为节制司参议官二十四日壬辰韩世忠张俊除枢密院使岳飞为枢密副使范同献议于秦桧曰诸路乆握重兵难制当以三大帅皆除枢密使副罢其兵桧喜遂奏其事上从之世忠俊皆除枢密使赐俊玉带飞枢密副使世忠既拜乃制一字巾入都堂则裹之出则以亲兵自卫桧颇不喜飞披襟作雍容之状桧亦忌之唯俊任其自然故桧不致深疑二十七日乙未罢淮东西湖北京西宣抚司诸军以御前为名罢淮东西湖北京西宣抚司止用逐军统制领将之以御前为名谓之御前诸军宣抚司并结局官属各转两官张俊独留提㸃诸房文字王应求一名余并发归本军五月七日甲辰诏谕诸军诏曰朕昨命虎臣各当阃寄虽望屯列戍已大畅于军声而专统一隅顾犹分于兵力爰思更制度集全功延登秉钺之元勲并任本兵之大计凡尔有衆朕亲统临肆其偏禆咸得专达尚虑令行之始或隳素习之规其当励于乃心以务肃于所部简閲无废其旧精鋭有加于初异绩殊庸人茍自懋髙爵重禄朕岂遐遗尚摅忠义之诚共赴功名之㑹咨尔任事咸服训言更制之初人心未定故降是诏二十三日庚申杨沂中加检校少保开府仪同三司殿前副都指挥使二十七日甲子王徳加清逺军节度使王徳建节赏柘臯之功也制辞有曰属一隅之匪茹裒衆类以深侵初冲突于淮壖寖蹂躏于江浒赖尔先登之勇遏其方鋭之锋田师中加定江军节度使田师中字吉甫以弓马所子弟补官从京东河北制置使梁方平累立战功建炎初从统制张俊讨李煜于东京平杜用于陈州诛陈通于钱塘禽徐明于嘉禾皆有功俊用为帐前提辖迁中军将从讨李成迁中军统制其妻乃俊之子妇也俊子亡遂以其妇再适师中师中极谄佞唿俊为阿爹不啻如亲父子故毎战必有奇功而天下之人皆不信其果战也至是赏柘臯之功与王徳皆授节钺人无智愚皆以徳为当而不称师中二十九日丙寅汪伯彦加检校少傅开府仪同三司致仕薨汪伯彦以宰相败事责永州安置秦桧尝在其席下读书及为宰相荐其才复正议大夫俄复观文殿学士江东安抚大使兼夀春府庐和等州安抚使知池州清议不容臣僚言其误国遂得宫祠时绍兴元年也二年桧再荐伯彦知庐州四年臣僚言其罪落职罪之七年桧再荐复资政殿大学士九年桧专国遂复伯彦观文殿学士知宣州又拜检校少傅保信军节度使至是致仕加开府仪同三司薨赠少师谥忠定刘光世来朝张俊岳飞往淮东抚定韩世忠之兵更军制之初诸军未悉朝廷之意将士不安乃命张俊岳飞拊循之刘锜罢淮北宣抚判官张俊杨沂中屡言淮西之战刘锜不力谓其怯懦至是罢锜淮北宣抚判官岳飞乞且留锜掌兵六月十六日癸未建康府留守叶梦得加观文殿学士先是和州之役张俊犹迟迟未有渡江之意知建康府兼行宫留守梦得力促其行于是大军欣跃俊见军情勇于出战乃令进发王德首取和州次有柘臯之胜皆梦得启之也上嘉梦得之心乃加观文殿学士张俊与岳飞既到楚州飞居于州治俊乃在城外而中军统制王胜引甲军而来日呈㸃军马或告俊曰王胜有害枢密意俊亦惧之问胜曰将士何故擐甲胜曰枢密来㸃军马不敢不带甲俊不令䣃甲却䣃甲俊犹憾之飞㸃簿方知世忠止有三万余人乃在楚州十年余金人不敢犯犹有余力以侵山东可谓奇特之士也飞回驻于镇江府知泗州刘纲诣行府禀议纲曰泗州在淮河之北城郭不固无兵无食如有缓急守乎弃乎飞徐徐言曰此是润州更有何名纲曰京口飞再问之纲曰丹徒飞三问之纲曰南徐飞曰只此是矣纲退大叹服曰岳鹏举果有过人初李寳归于韩世忠也世忠令寳戍海飞到楚州即唿寳至楚州慰劳甚至使下海往登州以来牵制寳焚登州及文登县而还十七日甲申李兴自白马山班师至鄂州李兴知河南府事据白马山与李成相角凡数月成不能攻遂归西京朝廷以兴粮饷不继孤军难守即诏班师兴统率军民几万人南归至大章谷逢金人数千骑邀路兴击败之金人既退方得路南行以是日至鄂州宣抚使岳飞已除枢密副使于是都统王贵申请枢府乞留与鄂州遂就差左军同统制迁海州民于镇江府张俊以海州在淮北恐为金人所得因命毁其城迁其民镇江府人不乐迁居莫不垂涕并命迁楚州军马钱粮于镇江府三京等路招抚处置使刘光世罢为万夀观使刘光世既罢自此遂居于温州七月诏张俊沿江视师初岳飞与张俊同至楚州抚谕韩世忠军飞与俊议事不合归至行在飞请独留不复出掌兵其寮属皆乞宫祠而去俊独在沿江视师八月二日戊辰持服检校少傅张中孚起复为西浙东路马步军副都总管绍兴府驻剳持服清逺军节度使张中彦起复为福建路马步军副都总管建州驻札八日甲戌枢密副使岳飞罢为少保武胜定国军节度使醴泉观使金人遣莫将韩恕来金人第一书金人都元帅第一书曰皇统元年九月日皇叔尚书左丞相兼侍中都元帅领行台尚书省事去嵗使至逺沭书翰良认勤意尔后颇疎嗣音即日动静之间茂惟神介休祉爰念日者国家推不世之恩兴灭继絶全畀浊河之外使专绥治本朝偃息民兵求图康乂岂谓封之始已露狂谋情不由衷务惟惑乱其如详悉条目朝廷已尝谆谕蓝公佐辈厥后莫将之来辄申慢词背我大施寻奉圣训尽复赐土谓存省即有悛心乃敢不量己力复逞蜂虿之毒揺荡邉鄙肆意侵凌致稽来使久之未发而比来愈闻于妄作㒺革前非至于分遣不逞之徒冐越河海因遣冦贼剽攘城邑考之载籍盖亦未有执迷怙乱至于此者今兹荐将天威问罪江表已㑹诸道大军水陆并进师行之期近在朝夕义当先事以告因遣莫将等回惟阁下熟虑而义图之余冀以时善卫生理专书披达不宣朝廷遣刘光逺曽勋使于乌珠朝廷答书某启季秋霜冷伏惟太保左丞相侍中都元帅领省国公台候起居万福军国任重仰劳经画莫将等回特承恵书祗荷记存不胜感激某昨䝉上国皇帝推不世之恩日夜思不知所以报国故遣使奉表以修事大之礼至于奏禀干请乃是尽诚不敢有隐从与未从谨以聴命不意上国遽起大兵直渡浊河逺踰淮浦下国恐惧莫知所措夫贪生畏死乃人之常情将士临危致失常度虽加诛戮有不能禁也今闻兴问罪之师先事以告仰见爱念盈厚未忍弃絶下国君臣既畏且感専遣光州观察使武功县开国子食邑五百户刘光逺成州团练武功县开国子曹勋往布情恳望太保左丞相侍中都元帅领省国公特为敷奏曲加寛宥许遣使人请命门下生灵之幸下国之愿非所敢㤀也惟祈留神加察幸甚向寒窃冀保重少有礼物具于别封伏乞容留不宣鹗州军统制张宪谋为乱都统制王贵执之送于枢行府张宪以前军统制为提举一行事务得飞之子云书遂欲刼诸军为乱且曰率诸军径赴行在乞岳少保复统军或曰不若渡江往京西朝廷必遣岳少保来抚谕得少保复统军则无事矣渐泄露百姓皆昼夜不安官司亦无措置惟忧惧而已都统制王贵赴镇江府请枢密行府禀议方回到鄂州前军副统制王俊以其事告之贵大惊诸统制入谒贵遂执宪送于枢密行府是时张俊以枢密使视师在镇江也俊令就行府勘王应求请枢密院职级严师孟令使刘兴仁推勘师孟兴仁以枢密院吏无推勘法恐壊乱祖宗之制力辞俊从之遂命应求推勘狱成送大理寺俊小名喜儿济南府人范琼领兵在京东俊为刽子九月九日甲辰吴璘克秦州金人和卓郎君驻军于秦州之丁刘圏伪安抚使谋以五路兵屯秦州甲辰吴璘及姚仲以兵复取秦州伪安抚使某迎官军降五路兵皆散十日乙巳姚仲及金人战于丁刘圏败之呉璘既得秦州甲寅姚仲率先济渡屯于原下金人和卓郎君屯于原下丁刘圏璘问诸将何以战必胜仲曰战于原下则败战于原上则胜璘以为然诸将之议皆不同仲曰诸将所以不同者惮辞劳苦不欲攻原上耳若金人乘势而下我兵必败吴璘卒从仲议丙辰仲率兵半夜取间道登山去敌寨一二里间捉歇喫干粮向晓天大寒士卒皆烧火金人觉之仲乘势进击之诸军尾进金人大败有骑将杨万者膂力过人生挟一千户回诣璘前夸勇璘曰杨万可斩也正方鏖战岂可得一败将而便回乎万投千户于地复上马入阵和卓郎君退保纳家城官军围之俄被金字牌指挥勒兵归戍和卓郎君乃得归宣抚副使胡世将惜其功将就可以生致和卓郎君矣乃叹曰何不降金字牌且来世将处邪和卓郎君受围于纳家城也遣泾原路经畧使秦弼策应不至和卓郎君既得脱归遂罢弼三十日乙丑邵隆及金人伪知虢州贾潭战于虢州败之复虢州十月金人陷泗州又陷楚州金人侵泗楚张俊曰南北将和敌谓吾怠欲抒柘臯之愤耳勿与交锋则敌当自退隂遣戚方至泗州巡绰金人果引去十日乙亥金人元帅第二书书曰皇统元年十月十日具位今月四日刘光逺等来得书审承动静之详为慰所请有可疑者试为阁下言之自割赐河南之后背恵食言自作兵端前后非一遂致今日鸣钟伐鼓问罪江南之土故先遣莫将回具以此吿而殊不见答反有遽起大兵直渡浊河之説不知何故虽行人面列之语深切勤至惟曰阃外之命聴其书词脱落甚不类如果能知前日之非而自讼则当遣尊官有职名望夙着者持节而来及所赍缄牍敷陈万一庻几其可及也惟阁下图之薄寒窃冀对时保重专奉书披答莫将王公亮使于金国朝廷荅书某启孟冬渐寒伏惟太保丞相侍中都元帅领省国公钧候起居万福军国任重悉勤筹画刘光逺曹勋等回特承恵示书翰不胜忻感窃自念昨䝉上国皇帝割赐河南之地徳厚恩深莫可论拟而愚识浅虑处事乖错自贻罪戾虽悔何及今日太保左丞相侍中都元帅领省国公奉命征讨敝邑恐惧不知所图乃䝉仁慈先领莫将韩恕明以见告今又按甲顿兵发回刘光逺曹勋惠书之外将以币帛仰仭寛贷未忍弃絶之意益深惭荷今再遣左布政议政大夫尚书吏部侍郎文安郡开国侯食邑一千户魏良臣保信军承宣使知阁门事兼客省四方馆事武功县开国伯食邑七百户王公庭充禀议使副伏䝉训谕令敷陈画一窃上令不从乃命之常岂辄有指迷重蹈僭越之罪专令良臣等聴取钧诲顾力可遵禀者敢不罄竭以答再造仰乞钧慈特赐敷奏乞先敛士兵许敝邑遣使拜表阙下恭聴圣训向寒伏冀倍保钧重有少礼具于别封窃冀容纳不宣十三日戊寅岳飞送大理寺王贵觧押张宪至枢密行府张俊送宪于行在遂下大理寺奏桧奏请以岳飞同下大理寺鞫勘反状于是飞坐大理狱判宗正司士㒟依文字欲解救之不密漏其语或闻之以告桧令台官言士㒟有不轨心责建州拘管死于建州飞初对吏立身不正而撒其手旁有卒执杖子击杖子作声叱曰乂手正立飞竦然声喏而乂手矣既而曰吾尝统十万兵今日乃知狱吏之贵也金人陷濠州是时濠州境内人烟稀少渡江之贫民往往在横涧山许家旧寨有前招信县主簿吕浩者主其寨金人虽得濠州但空城而已郦琼孔彦舟与数金人至横涧山浩野服下见之皆坐于石上谈説移时金人约十日再来果如期而至浩再见之即与俱北去邵隆及金人伪知陜州郑赋战于陜州败之克陜州十一月七日辛丑金人元帅乌珠遣使来第三书书曰皇统元年十一月七日皇叔太保尚书左丞相兼侍中都元帅领行台尚书省魏国公时寒想惟安善近魏良臣至伏辱恵书语意殷勤自讼前失今则唯命是聴良见髙懐昨离阙时亲奉圣训许以便宜从事故因可与阁下成就此计也本拟上自襄江下至于海以为界重念河南凋弊日久得如不得淮南唐邓二州以地势观之亦是淮北不在所割之数来使云嵗贡银绢二十五万疋两既能尽以小事大之礼货利不足道正所以乞为定又云淮北京西陜西河东河北自来流亡在南者愿归则聼之理虽未安亦可从乞外有燕以北逋逃及因兵火隔絶之人并请早为起发今遣昭武大将行台尚书戸部兼工部侍郎兼左司郎中上轻车都尉兰陵县开国伯食邑七百户萧毅中宪大夫充翰林待制同知制诰兼右谏议大夫河间县开国子食邑五百戸邢具瞻等奉使江南审定可否其间有不可言者一一口授惟阁下详之既盟之后即当闻于朝廷如有封建大赐又何疑焉有少礼物具启别幅隆冬窃冀顺天以卫眠食专持书奉荅不宣何铸为端明殿学士签书枢密院事使于金国容州观察使曹勋副之二十八日壬戍韩世忠为太傅横海武宁安化军节度使醴泉观使臣僚累言韩世忠之罪上留章不出亦忌秦桧隂谋而请罢遂以太傅为醴泉观使世忠杜门谢客絶口不言兵不发亲戚平交书平时将佐部曲皆莫见其面福建路安抚大使张俊罢为检校少傅崇信军节度使醴泉观使便居住十二月淮北宣抚使杨沂中还行在唿延通投淮隂县运河卒遗史曰韩世忠晚年好游宴常赴诸统制之请莫不以妻女劝酒世忠必酣醉而归唯唿延通忿忿有不平之意虽备礼邀世忠至私宅然未尝擅离左右一日世忠与水军统制郭宗仪㑹于通家世忠畧寝通以手捉世忠之佩刀宗仪适见之搦通之手而唿曰统制不可世忠觉而大惊急驰马奔归而令擒唿延通既至世忠数其罪责为崔徳明军中自效徳明戍淮隂故通在淮隂世忠以十二月二十三日诞生是日诸军献夀者甚盛世忠临聴事坐而受之最后通献夀香世忠见通即走入府第不出通伏于地滴泪成泓衆劝促通通乃起身而去出门奔还淮隂徳明献夀回数通不合擅离军之罪决数十下通怏怏投运河运河水深急救之出水已不甦倒控其水以身着毛衫领窄水胀束其颈水不得出而死人皆惜之世忠退保沂中复还泗州军心始安自是溃兵由淮河上下数百里间三三两两而归其死亡者甚衆许淮南州县退保朝廷以金人复至河南许淮南州县权宜退保州县官吏皆有轻去之心王滋萧保及金人战于宿州军败金人屠其城金人刼杨沂中不得志遂攻宿州王滋萧保与战不利金人入城怒州人纳杨沂中之军也乃纵屠戮二十一日壬辰永兴军路经畧安抚使王俊败金人鹘眼郎君于盩厔县南二十三日甲午杨政军统制邵俊败金人于陇州汧阳县牧羊镇河东统制王忠植克石州九月杨沂中刘锜退军镇江府七日戊申知河南府李兴移治于白马山李成以累败于李兴乞兵于金国得畨汉军十余万兴闻之度衆寡不敌即移治于永宁白马山十二日癸丑杨政统领杨从仪邵俊败金人于陇州汧阳县刘光世军池州刘锜移军太平州十五日丙戌李寳以其衆归于淮东宣抚司李寳自五月在渤海庙克㨗即放船越广济军遇金人纲船得银绢钱米甚多将抵徐州与金人船相遇乃来戍徐州者寳方欲严备过徐州曹洋曰我有备矣金人不知我至必无备当掩击之金人果无备皆不及持仗为寳所杀解元败金人于沂州谭城县六日丁丑李山史贵韩直败金人于陈州初张宪得陈州也岳飞令统制赵秉渊守之金人围陈州飞统制李山史贵与刘锜军统制韩直及金人战于城下败之八日己夘陜西统制呉锜统领侯信败金人于河北中条山柏梯谷十日辛巳侯信败金人于解州界杀其将毛可十一日壬午李成攻河南府李兴击败之李成自孟州率金人五千余骑犯河南府李兴开城门以待之成果疑不敢进兴遣鋭士由他门出击之岳飞刘光世来朝杨沂中军于宿州十六日丁亥杨沂中军溃于宿州杨沂中进兵于宿州也以步军退屯于泗水乌珠诡计令人来告有金人数百屯栁子镇沂中以为然欲击之或谏以为不可轻出沂中不聴留统领王滋萧保领其兵一千于宿州是夜沂中自将骑兵五千往袭栁子镇至明不见敌而还乌珠以重兵伏其归路沂中自栁子镇回半途知其然遂横奔而溃至夀春府渡淮归乃与王滋萧保相隔㕘议曹勋不知沂中所在表闻于朝朝廷大恐令淮东州沂中后亦深悔怅李兴与李成相拒于白马山知河南府李兴九月退保于永宁白马山李成亲率畨伪首领衆十余万四面攻围昼夜不息鼓声震山谷凡两旬声不絶兴亲临隘口抚恤士卒尽力御之成不能施其技先是留守李利用縂管孙晖弃城南归也兴与金人接战兴之家属㪚亡两三处晖度兴必陷没遂拥其妻周氏至襄阳夺其鞍马掠其财物朝廷知之降诏俾本州存恤别给优廪兴移治白马山寨日唯有幼子在侧方敌势围急人心颇揺兴诏将士徧谕之曰今虽围急当与诸公誓以死守毋惑二心万一山寨有失我岂汚于敌者当抱此子南向投崖以谢天子诸公欲出降者请自便诸将皆感泣由是诸隘益坚俄金国遣使赍黄榜招兴以奉国上将军官俾依旧尹西京其余将佐官属赏各有差兴得檄不启立斩来使以其檄缴赴朝廷白马受围乆方深冬泉源枯涸军民乏水衆皆病渴兴焚香黙祷一夕大雪泉脉涌溢将士皆以为兴心精忠感应兴虽在围中至歳时伏腊专遣将士赍书取间道诣永安酌献诸陵李成知兴不可动乃敛诸处攻围兵于山下驻积刍峙粮为乆守之计兴潜遣将士夜出焚刼营寨掩杀过洛水北十八里至三乡镇连战克㨗自是成大挫径归西京三朝北盟㑹编卷二百六三朝北盟会编卷二百七钦定四库全书三朝北盟㑹编卷二百七宋徐梦莘撰炎兴下帙起绍兴十一年十二月二十九日癸巳尽其日十二月二十九日癸巳岳飞死于大理寺狱中诛岳云张宪时岳飞在大理寺狱未肯招状先是飞自郾陵回军也在一村寺中与王贵张宪董先王俊夜坐移时不语忽大声曰天下事竟如何衆皆不敢应唯宪徐言曰在相公处置耳既退俊握先及贵手曰太尉太尉闻适来相公之言及张太尉之对否先与贵曰然及俊告飞使子云通书军中事因言郾陵路中之语追先赴行在秦桧与先曰止是有一句言语要尔为证证了只今日便可出仍差大理官二人送先赴大理寺并命证毕就今日摘出繇是先下大理寺对吏即伏吏问飞飞犹不伏有狱子事飞甚谨至是狱子倚门斜立无恭谨之状飞异之狱子忽然而言曰我平生以岳飞为忠臣故伏侍甚谨不敢少慢今乃逆臣耳飞闻之请问其故狱子曰君臣不可疑疑则为乱故君疑臣则诛臣疑君则反若臣疑于君不反复为君疑而诛之若君疑于臣而不诛则复疑于君而必反君今疑臣矣故送下棘寺岂有复出之理死故无疑矣少保若不死出狱则复疑于君安得不反反既明甚此所以为诛也飞感动仰天移时索笔书押狱子复事之恭谨如初癸巳飞死于狱中枭其首市人闻之悽怆有堕涙者其子云及宪皆弃市初狱成大理寺丞李若朴何彦由谓飞罪当徒二年白于大理卿周三畏三畏是日遂白于中丞万俟禼禼不应三畏曰曲当依法二畏岂惜大理卿耶有王辅者投书于秦桧具言飞反状已明桧以书付狱禼卒致飞于死既而禼弹若朴以其兄若虚尝为飞幕中㕘议故欲党庇之耳彦由附㑹朴是时若虚在宣州乃送徽州羁管而若朴彦由皆罢出飞执兵权之日遣使臣王忠臣往楚州韩世忠处下书得回书欲归临行世忠嘱之曰传语岳宣抚宣抚有结髪之妻见在此中嫁作一拥押之妻可差人来取之忠回密报飞以世忠语飞且曰履氷渡河之日留臣妻侍老母今妻两经更嫁臣切骨恨之已差人送钱五百贯以助其不足恐天下不知其由也岳侯传曰侯名飞字鹏举相州人也少为韩魏公家庄客耕种为生于靖康末闻张所为河中招讨侯遂投军往三次方得见张所所观侯才武特刺效用令帐前使唤至建炎初王彦为张所前军统制用侯为使臣王彦行军往太行山遇金人接战侯遂胜夺马数十匹并擒托卜嘉页噜侯充前军准备将至三年侯为王彦所疑夤夜自引一军千人投京城留守杜充充用侯出战数有竒功遂迁侯为中军统制至三年春二月被掳将张用王善领兵约五十万衆叩京城留守杜充遣侯并丁进桑仲马臯等各统兵迎战不终朝溃散张用王善兵骑败走陈州后金帅乌珠与侯军连年拘战侯兵势弱不如敌衆遂遭所溃随杜充弃京城前往建康其时在京居民已降金国内有刘经扈成戚方等诸将于建康乘势为乱刼掠州郡惟侯一军秋毫无犯屯于宜兴县官吏民戸皆惧所在弃走宜兴县投侯居止盖縁侯军整肃不令骚扰民庻有犯者并依军法以此前后一年收捕扈成戚方及斩刘经并留守司散残官军千余人复取建康招民安业四年常州太守林茂荐侯于朝廷充通泰镇抚使时贼首李成自唿李天王并马通商元等共提兵三十万占据淮西淮南数州屯驻往来刼掠朝廷差张俊充两淮招讨使统军十万与李成相距縁李成兵鋭数战未能获胜张俊奏朝廷乞侯同王陈思恭以本军𨽻之李成遣偏将马进领兵三十万对垒于洪州诸将不敢当其锋张招讨请侯议曰俊与李成数战不胜公有何见愿求一计侯对曰某既䝉所问不避僭越用兵者无他仁信智勇严五事不可不用也有功重赏无功者重罚行令严者是也某虽不才乞为先锋与敌迎战必可破之俊喜而许之选精兵三万并本部诸将拒马进至玉隆观大破进军进走筠州侯领兵杀之降其步军五万余衆李成商元北走后又统衆招降张用等兵数万侯功第一改差充神武后军统制兼权边镇抚使至绍兴二年又统本部军马前去湖南接连广界收捕曹成战于道州大破其数万加中卫大夫武昌军承宣使又复军往潭州界収捕刘忠绍兴三年伪齐刘麟并四太子乌珠约兵三十万衆併兵大举攻滁和通泰直抵扬州宣抚使韩世忠困于楚州侯闻曰若得某在通泰岂惧乌珠刘麟收曹成刘忠万事才毕再奏复收处州山贼侯遂先令人探察其贼首系彭铁大廖八姑王胜李洞天等约兵十余万山贼寨百余座侯将王万㓂成徐庆首先破固石洞又遣王贵龎荣张宪等分投领兵攻打贼寨两月之间捉大小首领五百余人彭铁大廖八姑王胜李洞天等作过贼首加镇南军承宣使江西湖南置制使神武后军统制伪齐刘豫遣刘麟并大将李成等兵十万衆占据均襄随郢为乆驻之计侯奉勅囬军径往汉上与李成战于郢州遂擒斩荆超成退走襄阳侯既克郢州复至襄阳成整兵再战又败走邓州侯进兵成弃邓州走颍昌府侯三战复汉上六州加侯清逺军节度使伪齐刘猊王爪角孔彦舟李师雄商元等兵二十万攻庐州委侯回军解围侯先遣牛臯徐庆李山救应又㑹合刘锜与伪齐接战于庐州孔彦舟认是牛臯徐庆等兵至遂不战起寨而走回京师加侯镇宁崇信军节度使湖北京西路招信使鼎州洞庭杨么钟子仪等作乱据鼎澧潭等诸县朝廷遣王刘寳拜崔曽呉全等将兵七万收捉湖贼战数不利再委侯同张俊督诸军出征时贼势甚鋭俊惧曰此贼非易可图欲侯明年与公讨之侯谓丞相曰未可若论来嵗贼势大张以某所见不过旬日擒捉贼衆俊见侯志勇骁雄于是从之俊往河南安抚司差任士安王俊等领兵二万与飞同共调发侯方欲料敌次第委任士安王浚孙义等不禀前进为所败侯急下令诸将曰限三日不平杨么等贼定斩汝辈立功者重赏湖贼杨么等曰吾闻岳宣抚领兵二十万已入潭州鼎州至今多日不见到来岂不诈也想任士安等惧吾佯言岳军至遂令杨钦黄佐领兵五万前赴士安十里到金桥山忽遇飞伏兵四合大破贼衆杨钦黄佐等见兵败走覩委是岳兵至杨钦等料不能敌乃降钦献计曰杨么可擒容钦令人报杨么今任士安兵败因走又闻后有救兵至吾兄急将士卒速来救钦擒士安等以除祸根杨么闻之必自领兵前来相公多用伏兵捉杨么不为难也遣牛臯傅选王纲等各领兵伏于道侧杨么果自领兵前来应援牛臯傅选王纲等伏兵发杨么得乘舟走入水寨侯亲临大湖当卜山峻处隔水令人骂之率衆搬运草木于水中贼营中闻骂声争用砖瓦石抛撃上流放草木为瓦石填平人骑往来并无阻隔侯遂将兵衆长驱深入水寨擒杨么夏成钟子仪等并斩之杀降贼首周伦周亮张百遍等并战舟百只前后八日平盪尽净加侯检校太保行营都总管右䕶圣将军绍兴六年加封为少师武定胜国军节度使湖北京西路宣抚使江夏驻札时金帅乌珠与伪齐刘麟率大将贾潭商元崔臯李成孔彦舟王爪角等尅镇汝蔡商虢唐邓京西大有南下之意诸帅养安不进侯遣王贵董先傅选等收兵骑二万于唐州北杨牛蹄白石何家寨遇娄伪贼衆李成王爪角王大㨗李序商元等共约十万迎战自辰至申敌衆败走连夜追兵遣至蔡州遂平县擒王大㨗李勤郭安李序等夺马千余匹降士卒三千余衆权暂屯北阳歇泊伪镇汝军总管薛亨马汝翼等兵五万犯方城县侯遣牛臯王纲以步卒八千往方城东北二十里地名昭福伪总管薛亨数战亨兵败走牛臯等追至和尚寨禽薛亨斩马汝翼夺马三百余匹降士卒千人屯方城伪西京窦留守统制郭徳魏汝弼施富任安中等兵骑五万犯邓州界侯又遣张宪郝晸杨再兴共兵一万前去迎敌至内乡相拒二日宪与郝晸杨再兴议曰敌势甚鋭以欺敌我以轻兵迎战佯退败走敌见必来追我我即伏兵取胜衆曰善遂发兵于来日早使轻兵迎战佯败走伪兵果来追伏兵发前后夹击禽郭徳施富夺马五百余匹降士卒千人魏汝弼收残军趋归洛阳侯自虑难获㨗然金帅乌珠伪兵百万粮食数十里急虽难保又见诸路按兵不举遂收军复戍鹗州将擒到伪大总管薛亨并郭徳等一十七人夺到马一千余匹降卒五十余人解押赴行在上赦薛亨等赐银绢并各人官资上更赐一官付侯军中使唤时秦桧当国方主和议忌侯申奏乞持母服弃军权居江州庐山桧遂举张宗元为宣抚判官兼军诏侯赴行在加侯河南河北诸路招讨使并湖北京西路宣抚使侯方欲计议用兵有深入敌界北伐之意绍兴八年秋九月金使讲和侯议奏曰不可与和縁金人素多谲诈国事隙深何日可㤀臣乞整兵复三京陵寝事毕然后谋河朔复取旧疆臣之愿也臣受陛下深恩厚禄无一时敢㤀因此与秦桧有隙绍兴九年加开府仪同三司绍兴十年金帅乌珠来侵河南朝廷诏诸路再举侯遣李寳孙彦战于曹州又周彦杨再兴牛臯策应与李寳孙彦合兵再战大破金军二十万乌珠领溃兵走往汴京侯又遣张宪傅选与韩常战于颍昌常军大败退走陈州求救乌珠侯遣牛臯徐庆崔虎王拦助张宪傅选与乌珠韩常大战于淮宁金军败走汴京张宪屯兵陈州侯自屯郾城县又遣王贵董先姚政冯赛岳云等兵三万占据颍昌为乆驻之计又分兵攻战诸州遣郝晸张应韩清取郑州孟邦杰刘政攻求安军郝晸张应与孟邦杰併兵攻战河南府李成王胜等兵十余万败走弃洛阳归懐孟梁兴赵鬼火等军战綘州泌火县敌退走济泹斩敌将阿布哈千戸贝勒乌珠并龙虎大王威武将军韩常兵十万俱屯临颍侯在郾城杨再兴李璋将骑军三百为二队至近临颍遇乌珠大军战杨再兴兵王拦战殁侯整搠军马连夜起发于次日早拂明至小张桥离临颍二十里下寨有探骑报曰夜来三更乌珠并韩常将军等人马起寨退走前去汴京侯欲乘势追逐申奏朝廷曰臣闻汉有韩信项羽授首蜀有诸葛孔明先主复兴臣不才望比此乞与陛下深入敌境复取旧疆报前日之耻伏望陛下察臣肝胆表臣精忠竭力以报臣之愿也表到秦桧大怒忌侯功髙常用间谋于上又与张俊杨沂中谋乃遣台官罗振奏兵㣲将少民困国乏兵若深入岂不危也愿陛下降诏且令班师将来兵强将衆粮食得济兴师北征一举可定雪耻未晚此万全之计时侯屯军于颍昌府陈蔡汝州西京永安前不能进后不能退忽一日诏书十三道令班师赴阙奏事令诸路军马并回师侯承宣诏又不敢便行收兵恐乌珠闻知断我军路故虚张其声料买布帛造战牌言进兵北讨乌珠使人聴探闻知侯有北讨之意引兵夜遁一百余里我兵亦退四十五里裴城牛臯备战时有人报乌珠曰南家兵奔走已弃颍昌乌珠提兵复进侯军屯于蔡州时梁兴在河北綘州尚未得知侯谓诸将曰梁兴见在河北与金人决战退走翼城县赵秉渊战守淮宁亦不知南归侯遣李山史贵将兵救梁兴赵秉渊等回蔡州乌珠不敢进兵侯诸将军人马依次调发归江夏自将二千骑取颍昌入淮赴诏加侯枢密副使侯曰所得诸郡一旦都休社稷江山难以中兴干坤世界无由再复有人密报秦桧转恶之十一年大金约和上令议讲和事便与不便侯奏曰金人无故约和必探我国之虚实窃如从前正约和间併兵尽举张浚不能迎遏其军大溃失离川陜乌珠韩常重兵攻淮西是时韩世忠在楚州亦无所措遂求救于朝廷后无旬日尽失淮楚退兵回住镇江以拒江为阻更无前进之意大概行军无方畧料敌无知识赏罚不明信令不行兵无鬭志是以战之不克攻之不㧞则败之由也如臣提兵深入敌境颍昌之战我兵大㨗敌衆奔溃潜入汴京当时若得戮力齐心上下相副併兵一举大事可成今日乌珠见我班师有何惧而来约和岂不伪诈据臣所见为害不见为利也秦桧与张俊杨沂中共举刘锜为江淮招讨都督诸军桧密遣王俊同王贵等前去谋陷侯王俊王贵等观望奏张宪岳云欲谋反等事俄将张宪岳云杻械送大理寺根勘上闻惊骇秦桧乞将张宪岳云同证明其事是时侯尚不知良乆秦桧密遣左右传宣请相公畧到朝廷别聴圣㫖侯宣诏即时将去却引到大理寺侯骇然曰吾何到此才入门到㕔下轿不见一人止见四面垂帘才坐少时忽见官吏数人向前云这里不是相公坐处后面有中丞诸相公畧来照对数事相公㸃头吾与国家宣力今日到此何也言罢随狱吏前行至一处见张宪岳云露头赤体各人杻械浑身尽皆血染痛苦呻吟又见罗振云王俊王贵首张宪岳云并侯反叛罪又前来云国家有何亏负你三人都要反背侯向万俟禼罗振曰对天明誓吾无所负于国家汝等既掌正法且不可损陷忠臣吾到㝠府与汝等面对不休衆人闻説向罗振并御史中丞万俟禼等曰相公既不反记得进天竺日壁上留题曰寒门何载富贵乎衆人曰既出此题岂不是要反也侯知衆人皆是秦桧门下既见不容理诉长吁一声云吾方知已落秦桧国贼之手使吾为国忠心一旦都休道罢合眼任其拷掠案牍完备先将张宪岳云处斩绍兴十年冬十一月二十七日侯中毒而卒塟于临安菜园内天下闻者无不垂泪下至三尺之童皆怨秦桧云后绍兴二十三年三月内有殿前司勇后军施全将一铡刀伏于暗处桧回朝向前刺之为轿子所隔不中施全依法赐死绍兴三十年北兵入邉连年大举上思曰岳飞若在金军岂容至此即时下令修庙宇云三朝北盟㑹编卷二百七三朝北盟会编卷二百八钦定四库全书三朝北盟㑹编卷二百八宋徐梦莘撰炎兴下帙起绍兴十一年十二月二十九日癸巳尽十二年八月林泉野记飞相州人为韩魏公家佃户靖康末张所招讨河北飞投入效用建炎初所都统制王彦以飞为将从彦与金人战太行累立功后彦疑忌飞才乃率其衆降京城留守杜充为统制三年贼张用王善扰京师充遣飞及丁进桑仲破之充后建康叛归金诸将扈成戚方皆反惟飞一军屯于宜兴时常州吏民避居县中者甚衆頼飞而全四年至湖北以衆𨽻张俊荐诸朝除通泰招抚使战败金衆绍兴初命飞聴江淮招讨张俊以拒李成成将马进来约战飞请为军锋击破进于洪州玉隆观追至筠州蕲州频胜飞功最又击降张遇衆五万授神武右军副统制二年破曹成于道州平处州山贼数万来朝加镇南军承宣使江西制置使神武后军统制四年刘豫将李成冦京西飞复败之郢州进复襄阳邓随唐等州又复颍昌迁招逺军节度使湖北襄阳制置使豫欲攻庐州飞遣统制牛臯徐庆㑹刘锜军击败豫衆五年改镇宁军节度使往鼎州讨湖贼杨么么党杨钦有衆数十万拒命㑹有诏召都督张浚防秋欲侯再举乃出一小图指示浚攻贼出入之要请除来往之程期以八日擒贼浚从其言先是湖南统制任士安王浚郝晸等不禀王师庆命故屡至败飞至鞭士安及孙议使先钳贼告曰三日不能平贼皆斩初扬言岳太尉兵二十万至矣贼见士安等衆少併兵来战飞俟其困率大兵四面伏发贼衆殱尽夺舟入据水寨钦等窘服相率出降余衆尚数万飞杖钦等各一百遣回乘其被杖未及为计夜袭其营杀戮甚衆俘钦还唯夏诚一寨背山三面临湖恃险不下飞亲临测水浅处遣善骂者三千人隔水骂贼贼争掷瓦石以击之飞先令人伐草木投之上流瓦石遇草相积压良乆淤塞可涉遂长驱进擒其衆湖南平止八日加检校少保以其军为行营右䕶军六年加检校少傅武胜定国军节度使湖北京西宣抚使征刘豫充镇汝军商虢州西京长水县慨然有清中原之志而诸将养冦不进飞乃退军鄂州统制王贵败豫军于商州等处七年进太尉与宰相张浚议事不合乞持母服居江州庐山浚命张宗元为宣抚判官抚其衆诏飞赴行在喻遣还军八年入朝与宰相秦桧议和不叶九年加开府仪同三司十年金败盟飞遣统制李寳孙彦败之曹州及宛亭县进少保河南北路招讨使寳又败金于宛亭牛臯败之京西又败之河上张宪复颍昌府陈州董先姚政败之颍昌将杨成复郑州统制孟邦杰复永安张宪韩清败之河南府蒋遇复河南府南城军将梁兴董荣败之绛州曲垣县孟州王屋县济源县等处飞再破乌珠于偃城县杀其将鄂尔多贝勒张宪败之临颍县王贵姚政败乌珠颍昌张宪傅选冦成败之临颍飞乘势欲深入而秦桧议和累诏班师乃还寻失所复州县梁兴又败之绛州翼县赵秉渊败之淮宁府既而金取濠州桧忌飞乃罢其兵除枢密副使未㡬同张俊往楚州䕶韩世忠军归镇江时桧与俊杨沂中谮罢刘锜飞乞还其兵不允飞子云带御器械桧讽臣僚言飞不㧞淮西事以少保武胜定国军节度醴泉观使罢顷之统制张宪谋乱冀朝廷还飞而已为副统制王俊发其奸张俊亦以为言桧日谮飞令云作书与宪下飞大理寺命御史中丞万俟禼讯鞫归罪云宪坐斩并赐飞死年三十九妻子迁岭外天下寃之飞畧知书传礼士恤民所至秋毫无犯民不知兵金人元帅第四书书曰冬深想惟动履万福今月十一日使来伏承手札且闻事大之勤良可嘉尚所进誓表即时津发赴阙今兹大事已定然而其间有一二未合者须至尘凂表云比又见行发遣北来三十五人止是近日因渡淮樵牧偶被掠者殊非昔年逃亡被兵火隔絶之人恐是有司姑徇人情尚为濡滞也审议使副萧毅等在江南时已䝉定论据诸路所有北人各于逐处沿邉州城就近交割望早为应所论尽数发遣过界唐邓二州已想差官趂此月下旬到彼已备交割外据陜西地界其间或有犬牙相搀处亦请依元约于明年正月下旬差官与本朝合干人员至鳯翔府会合以慿同去行路至日别有计议自今日以徃既盟之后固当使民各安其业已遣濠州楚州昭信旴𣅿等县新归附户口数千遣其家赀并复本土外有未曾发遣人数皆已尽付去人应江南商贾隔在淮以北者已指挥所属刷㑹侯供到人数亦便发归所有海州泗州连水军今嵗流移在南百姓比及新正窃望发过淮北庻不废一年耕作之计惟阁下裁之所有淮上大军使至日诸道班还昨以呉璘窃窥闗陜以此右副元帅提兵镇抚亦专人使之敛退恐欲闻知时寒窃冀钧重专此布闻不宣朝廷荅书某启季冬极寒伏惟钧候启居万福整军安民悉赖全徳特承恵白佩荷记存垂谕大事已定若非国公以生灵为念他人岂能办此天下幸甚所取北人敢不如命今就近先次津发耶律温等余当节次发遣唐邓二州已遣尚书莫将侍郎周聿于此月十一日星夜前去交割陜西地界亦已差枢密都承㫖郑刚中同宣抚官前去趂明年正月下旬许议海州泗州连水在南百姓见今根刷发过淮北先䝉遣还濠州楚州昭信旴𣅿等县户口又许根刷应江南商贾隔在淮北者亦便发归卑情岂胜感激恐遣人在路迟滞今专发书计㑹泗州差走马传到府下伏冀向春气候淑和窃望倍保钧重不宣金人改皇统元年绍兴十二年正月枢宻使张俊还行在张俊出视师回到行在力辞本兵章凡四上上遣近侍数留益确俊乃复视事割泗唐邓商州入于金国和议既定画淮河中流为界故泗州与唐邓商州皆系割还金人之地遣工部尚书莫将刑部侍郎周聿往京西割地是时邵隆在商州始终几十年披荆榛瓦砾以为制招徕离散皆得其心自金人败盟之后屡与金人战虽常暂弃其城俄即収复终不肯离舍而去至是割付金人隆常怏怏不已十六日庚戌知镇江府刘子羽复徽猷阁待制和浃上书辨岳飞之寃编管袁州和浃字巨源汾州人知书通春秋左氏传有识性不喜诡随好直言岳飞以賔客待之飞死浃上书辩飞之寃事下中书秦桧怒送袁州编管袁官吏以浃取怒时相全不少假监系甚严浃不堪之二月枢密行府参议官史愿加敷文阁待制史愿字仲参燕人先归朝而来也杨沂中赐名字存中三月一日丁未鄂州驻札御前诸军统制王贵罢为特添差福建路马歩军副都总管福州驻札侍御亲军都虞候雄武军承宣使御前统制闗师古卒田师中加殿前都虞候为鄂州驻札御前诸军都统制张俊力荐田师中除殿前都虞候鄂州驻札御前军都统制以统岳飞之军军中初不服统制傅选李山郭靑辈往往乞罢去抚谕乆之稍定师中专务结托内侍以为内助故能乆其权十三日壬子工部尚书莫将刑部侍郎周聿自京西割地回朝廷与金人元帅书书曰某启即日春和伏惟钧候起居万福某前日遣人付泗州上状续次津发耶律温今必皆达府下近据邉界申报合具咨禀邓界上縁李骠骑将甲军到来民方不知多有惊移陜西陇城寨将官王吉领兵马于治坊镇等处打刼孳畜驱掳户口杀害人民致使相近去处皆不安帖窃虑引惹生事致伤和好敢望严赐约束实为幸甚兼告指挥泗州今后遇有书信即为收接发纳庻得情恳即达不致留滞向煖窃冀倍深钧重不宣四月孟忠厚王次翁迎䕶梓宫奉迎皇太后金人许还徽宗皇帝宁德皇后梓宫及皇太后皇后遣孟忠厚王次翁往迎之以丁禩为提举一行事务五月三日沈昭逺假礼部尚书为贺大金生辰国信使王公亮假保信军承宣使副之签书枢密院事何铸罢提举临安府洞宵宫金人元帅第六书书曰少意重有奉闻今来国朝既推异恩许成江南和议大计普天率土皆欲使其安乐故其间士夫三两人尚论列据张中孚节使及弟中彦郑亿年资政各系汴梁及陜右人民早歳朝廷皆常委以近上职任与余人不同今逐家亲族及居地物产俱在本乡此三人者幸曽指挥并随行家眷起发前来团聚复业兼张孝纯仪同杜充仪同早年各居外台相辅之任今张既请老而杜亦物故然二家子弟亲属皆有留河南者及宇文虚中银青系是先朝特㫖更不遣还自后已经任使到今多嵗并去嵗濠梁之破守臣王进既已贷其生命縁世居州见有亲族在此则其妻子亦当从之聚首已上数家并望早赐一就津发外据昨复疆时汴梁留守孟庾陈州太守李正民及有毕良使者比审议使萧毅等回具言江南尝询访此人今并委沿邉官司发遣前去所贵南北之人无不均被徳泽仰副皇上圣人使无一夫不获其所之意谅惟洞察此懐悉为施行幸甚朝廷答书书曰启上太傅左丞相都元帅领省钧座即日极暑伏惟钧候万福区区不胜瞻仰近何铸等回伏䝉还枉钧翰副以甲马厚币岂胜珍感又承传谕钧意所以存抚有加及仲铸等往回种种照恤但深感佩书中首䝉谕及疆域非不在虑皆久有望于上国者自非仁厚特留矜念何以及此论早发遣北人过界敢不承禀但中间尝以北人畏罪之意如闻欲得上国降一赦罪文字使之释然无疑径即发遣免致疑难及谕唐邓二州交割官所説原约多有不同亦不经再三持论又不告而去已追原差官根问从差官根问前去只要仔细持论今承来谕显是原差官商量未尽今当如钧意唯是乌凌阿尚书与郑刚中公画陜西地界和尚原方山原两处依旧保守今画图两本用朱红拟画一本纳呈乞降下乌凌阿尚书照使纵有少侵刘某曽占地界去处止是欲与川路少留藩篱以安彼中人心亦乞经乆实荷大赐其一本降与郑刚中遵用伏乞钧照又谕发遣张中孚及其弟中彦并张孝纯宇文虚中王进等家属谨当一一依禀为各人居处逺近不同已令所在津遣候到即发去次惟杜充家口自充离江南之后其家分散乆经歳月亲故絶少难根刷郑亿年虽系汴京人但亿年幼自上国来时称鲁公恩造放归今亲加体问更不愿前去其母亦以此中亲眷不少只欲留此养老诚出恳切供到亲书状缴纳想䝉情察也余曲折已一面照应行遣暑次时唯冀倍保钧重谨奉启不宣六月四日乙丑镇西军节度副使吴璘来朝十一日壬申王庻责授向徳军节度使道州安置王庻落职居于江州秦桧犹怨其异己不附和议令臣僚言其在江州占夺百姓田宅故责授向徳军节度副使道州安置莫将周聿各降两官莫将周聿主割地不亲往界首各降两官金人放东京留守孟庾知陈州李正民还朝孟庾掌东京钥一旦失节附于金人及和议已定上以书请放庾还金人放庾及徽猷阁待制知陈州李正民皆还朝于是毕良史父子亦得归良史字少董蔡州人畧知书传喜学粗得晋人笔法少游京师以买卖古器书画之属出入贵人之门当时谓之毕偿卖遭兵火后侨寓于兴国军江西漕运蒋杰喜其辩慧资给令赴行在遂以古器书画之説动诸内侍内侍皆喜之上方搜访古器书画之属恨未有辨其真伪者得良史甚恱月给俸五十千仍令内侍延请为门客又得束修百余千良史月得钱几二百千而食客满门随有辄尽当时号为穷孟尝有姓毕人向得文资恩泽无宗族承受良史邂逅得之补文学既得三京地即拟官就禄于新复之地留守司俾权知东明县良史到县及搜求京城乱后遗弃古器书画古今骨董买而藏之㑹金人败盟良史无用心乃从学解春秋及复得还归遂尽载所有骨董而到行在上大喜于是以解春秋改京秩自此人号良史为毕骨董朝廷又书书曰某启季夏极热伏惟某官钧候万福何铸还所䝉恵近已草畧修报伏䝉上国曲轸仁慈悉从所请深念恩徳实自国公特留钧意力赐赞成区区铭感何有穷已比覩泗州闗报备坐指挥送䕶一行人使等约七月来过界闻令鼓舞举国之幸已取八月间遣使报谢阙下敢先次奏知有新茶五百斤聊以将意便中未能多致窃幸笑留余续上次不宣二十八日己丑翟宗卒二十九日庚寅御前统制傅选为殿前司副统制八月金人元帅第七书书曰皇统二年一日皇叔太傅尚书左丞相兼侍中监修国史都元帅领行台尚书省事近者叠䝉恵音备悉勤意即日秋凉想惟候履安和承谕遣报谢人使已闻朝廷并唐邓二州至亦再遣官交割去讫外昨来计议分画陜地界縁时尽知彼处地界逺近曽言候大事议定各差官仔细检视临时从宜施行回辱示报凡事已遵来命差官前去仍约定至彼期限遂即令行台刑部尚书乌凌阿赞谟守等同往交割仍丁寕戒谕据陜西诸路疆土并合交收縁照鳯成阶佑四州于彼切近若行尽取或有不便其四州之地更不交割如两界地形犬牙相侵各有合要去处仰从宜相度施行续据本官等申至彼相度得大散闗合属本朝于闗外立为界首除将上件泗州与江南外应陜西之地并行交割便于立定界却得郑刚中等公文称来时只指挥检视商量难便一面分付已具申禀别行移报又据乌凌阿赞谟申三月内郑刚中公文坐奉指挥照吴玠刘某所管地界分画内商州秦州不是吴玠原管地方合自逐州以南呉玠原管界至分画其余和尚原方山原两处不系刘某所管地方遵依元降指挥保守为此于何铸等回时已令达意令于大散闗西正南立为界首承今书已前据乌凌阿赞谟申郑刚中五月中公文称和尚原方堂堡秦州等已承指挥许交割乞差官前来分画外商州已具申审其间却説以龙门闗为界至今承来书与前郑刚中状内所报亦又不同所云纵有少侵刘某曽占旧界止是欲与川路留少藩篱以安彼中人心契勘彼间地界已前布闻何烦再三别有改议若谓欲为藩篱以安人心乃是无故辄有疑惑岂原约也窃冀早为指挥所司交割施行所谓商州一处来书并不谓迁延到今尤未了当亦请依原约催促施行又近据沿邉官司申有旧系淮北人民在南方者思乡前来縁恐其人在南地别有罪犯逃避过淮南以不行勘㑹便行一例收受曽经指挥仰问当来歴因依移文对境州军仔细勘合却縁逐处称别无奉到指挥不肯收接文字深详此事已经计议并誓表盟淮北之人有愿归乡者更不禁约盖两国和好务在安济生灵告以此意便行开谕使上下晓然则有司奉行自无疑难岂有不接文字之理即日到此之人虽是淮北乡贯合得归业縁彼处不曽明有指挥遂使逃窜于理不应请为指挥有司出榜晓谕应淮北人数愿归乡者许其自陈及今后沿邉取㑹文字仰合属官司依应收接契勘回报以称通和之义及来书内有北人畏罪之説欲得朝廷赦罪文字使之释然无疑据前此虽曽发到北人止有数十人小民其余并作有剳禄姓名之人都未见发遣检凖今年二月二十四日赦罪书自来亡命没在江南人等见行理索节次发遣来到并行释罪其官员百姓军人等并复旧已有上件寛贷明文今将赦书内一项全备抄録前去请以此晓谕应在彼北人遍令省㑹早与发遣自可安心来归尚何疑哉所附到郑亿年申状寻具奏闻准奉圣㫖为已经放还只令在彼居住外有杜充家口虽曾离散其原住州县官司并从来亲属一行人等岂应全不知得次第去处今国家大议既定欲人人咸获其便理合使其骨肉团聚并张中孚兄弟张孝纯宇文虚中王进等家属诸处津遣今有数月计此合到应催趂亦就早令到来阁下留意既赐新茶极媿荷余冀顺加保啬传奉复问不宣朝廷答书书曰某启即日秋凉伏惟某官钧候万福等使来辱恵问感荷契爱垂谕上国讲修和好开示大信含生䝉福遐迩同之此敝邑之幸也叙谢之诚言不能尽窃闻元帅府自班师之后每尝丁宁诸路帅守应防把兵官吏人等咸使仰体徳意谨守封疆不得生事如此处置则天下举安深合古训四海之内孰不钦服又闻近日诸处申达北界人马无故侵掠及谋画出入至于收纳叛人强夺鞍马又纵羣冦攻县道杀官吏驱掳人畜焚毁舍屋及假装饰以草贼为名公然犯界惊扰百姓逺烦开谕不胜骇愕虽是聴闻未及已䝉矜恕然邉吏妄作不遵约束甚不称某畏天事大之诚意也已备録所示付四川宣抚郑刚中刷根南来人马依准交割与对境州军取收管公文仍戒沿邉诸路不得令人过界刼掠收接南投人马令出榜界上晓谕庻得疆塲安静人民乐业信义诚笃垂裕无穷少副来诲老母还归知恩有自已就报谢使副赍书信布叙前书所论陜西地界亦已别修报书向寒窃冀倍保钧重不宣三朝北盟㑹编卷二百八三朝北盟会编卷二百九钦定四库全书三朝北盟㑹编卷二百九宋徐梦莘撰炎兴下帙起绍兴十二年八月十日庚午尽其日十日庚午王庶卒王庶安置在道州以疾卒诸子扶䕶归江州亲旧迎见之其子之荀之奇抚柩而哭曰秦桧秦桧此讐必报亲旧皆掩其口仍髙声大呌以混其语有学院子甯伟在侧闻之而喜谓可以持王氏矣庻尝自号当叟又或问当叟之意如何庶曰吾之所为皆合其宜不尚失当故号当叟有诗文遗藁若干卷名曰当叟集藏于家林泉野记王庶字子尚巩州人进士登第宣和末为陜西转运使奏计在京闻金人入邉乃见宰相白时中李邦彦请急诏种师道为大将军朝廷是之建炎初直龙图阁鄜延路经畧使知延安府二年加右文殿修撰陜西五路制置使金围权州庶赴援檄曲端策应不至敌知情径攻延安城溃庶奔于端端囚之于军久乃释去后张浚宣抚川陜用庶为㕘谋又命庻知兴元因谮杀端自是西人解体浚败于富平遂失五路庶后知荆南政贪酷绍兴七年赵鼎以庶知兵欲用之召为兵部侍郎八年迁尚书又除枢密副使时主管殿前司杨沂中诬统制官吴钖下大理寺庶明其寃得释俄被命往沿路察州县不职者骄暴傲忽将士咸怨及还朝廷方议和庻不以为然乞去以资政殿学士知潭州兼湖南安抚制置大使秦桧讽臣僚言庻及刘大中沮挠和议落职放罢九年除端明殿学士臣僚承桧风㫖复有言遂夺所授十二年臣僚再言庶居潭州占民田宅责授向德军节度副使道州安置卒于贬所王庶家集定倾论一论节槩天下之士自堕于茍媮委靡不振之地为日乆矣士夫之志忠义者方国家闲暇时招之不来麾之不去奸臣贼子闻其风声已自胆落是以能消祸乱于未萌破奸宄于未作不幸国家有缓急安危之变则仗节死义捐身䘮家而无恨故名节之士乃治世之膏粱而乱世之药石也昔战国之士如伍员之于呉以父兄之讐怨于楚之君臣义不戴天卒能破楚入郢鞭平王之墓自古今观之凛凛然犹有生气使后世之士皆如伍员之忠则国家之耻何患乎不刷君父之讐何患乎不报哉伏以靖康之祸自古所无宜有志之士投劔于碣石之墟收血于涿易之野先洗本朝无穷之愤而求于古人忠义者寥寥无闻焉岂豪杰不世出之士伏于巖穴草野湮郁而不振与朝廷之上所以振㧞招徕之者未尽其道欤区区謏闻窃疑于此故敢以言伏幸垂察一论襄汉伏以自东晋至于梁陈国于吴越者皆以江淮为境地势平衍无大山深谷以为限蔽据江淮之上流屯兵宿将以为巨镇其地有三曰襄阳曰武昌曰九江地当孔道必得其人而后能守在东晋世如陶侃庾亮之徒相与戮力以捍蔽一方北方之兵睢盱熟视而不敢南渡者以地利所在势当然也伏见銮舆驻跸杭越其以江淮为境者与古无异而兵卫所在复加二焉曰建康丹阳虽当冦窃发而旋即平定人民之富十才减三独有襄阳武昌九江三郡乆为盗墟城邑残破百姓屠戮十不存一今虽建帅宿兵而财用殚竭仓廪空乏虽使陶侃庾亮之将驰骋其间未能保一日之安也夫用兵之要在于审知彼己以守犹不足何以言攻违此二者而求成功难矣兴复之端其要在此伏望垂察一论诏令要切臣惟国家方拨乱反正号令所行务于审谛而得情使卓然见吾威福设施所向以推服其心则奸雄不敢萌恶为善者不敢不勉贤于诛罚用兵逺矣光武皇帝赐河西之诏勉以齐晋辅周之功而戒以尉佗制七郡之计窦融等以为天子明见万里之外网罗张立之情益懐忠欵唐武宗讨泽潞恐河北诸镇为唇齿诏王元达勿为子孙之谋犹存辅车之势以破其疑元达等惶恐奉诏㫖亲率兵出讨卒以有功臣愿陛下悬日月之明发雷霆之令临照逺迩使制诏所及切其机要消患折难于未兆未形之中则中兴之业寔为有力此自古明圣之主驾驭英雄之术也一论湖贼臣闻为国之道譬之用药以治病国有先后之势而疾有缓急之殊所以斟酌救疗不可不察也伏惟国家今日之患金为大敌贼为次金人频年用师杀伐相当吾虽衆散失地彼亦不能乘时攻取非力不能顾亦有所牵尔而金未可卒灭国家必自固而后可以有功患虽大图之不可速比之于身风痺之疾也杨么之贼名㣲衆寡据湖山之险路阻吴蜀之通流跳梁不息或招外援此其患在心腹图之不可不急比于身咽喉之疾也治之之道当在所先然咽喉之要切皮肤之轻脆欲以针砭为治则恐有伤手之危欲以药石为治则恐有不及之悔前日元枢之招诱王之入讨是有伤手药石之祸矣使北人间谍知吾有此内患脱或投隙送死相与牵连岂不大可畏哉然则舍此二者将无所施乎臣愚不自料常抒愚计第恐大臣已有胜筭倘或博採愿有所陈但兵家诡道难于布露当俟面奏一论行法臣窃惟人主威权之出至于杀戮事闗军政傥罪状明白案效详审既已明析当断以宸虑守之不移不可夺于好恶使逺近窥测有掠美避谤之迹失忠诚之心启谗佞之口动揺国是此利害有不胜言者请借古以论之彭越为汉功臣相与灭秦灭楚勲业甚着割符为王爵位尊盛一召兵不至以是为罪因以诛死栾布求杀身明其罪终以不赦王恢説武帝伏兵马邑以诱单于尉使迎降因得脱去而武帝罪其不能追获以慰士大夫心虽太后为言卒不得免二主持法无所纵贷而国势尊崇四方拱伏此不夺之效也仆固懐恩晚节桀逆至引吐畨扰败唐室而代宗隐忍为讳不言其反李懐光助朱泚成奉天之乱倚兵自固德宗优容迫于臣下之请诛伐不行而宠俄増及大厯终身逃难屡至危廹正元姑息昏黙为治频于困辱此掠美避谤执法不坚之效也诸葛亮街亭之败马谡为前锋坐违节度舍水上山耳亮涕泣行诛以为法不可不明郄克伐齐韩厥将上军将斩人献子驰将救之闻既斩之矣使速以徇告其仆曰吾以分谤也夫以人臣用师犹确守断行不移矧欲复中兴之业乎伏望览唐虞四主之得失察奸雄之情态不可狎玩以成咎悔不胜幸甚一论先后计筭臣闻帝王兴事造业必规模素定故先后缓急之序咸当其宜譬理乱丝得其端绪则条不紊神功茂烈次第而成未闻庙筭不立事至辄应首尾抢攘能底于治者也臣未敢妄论逺古取其切于事者句践栖于㑹稽所以报吴者可谓难矣观其规模则外用范蠡内用大夫种不惜子女玉帛以蛊夫差之心不惮卑身劳心以结越人之爱生聚教诲外示㣲弱卒得黄池之隙一举而灭之秦孝公介居西戎所以图天下亦可谓难矣观其规模则用商鞅开阡陌强公室杜私门见利出攻诸侯割地而请盟败从约开闗延敌六国之师逡巡瓦解无亡矢遗镞之害而天下疲矣方其揆事图策固已得于𡨕㝠之中是以讫其成功曽不出于规模之内臣愚不识大计伏见频年数易将相用兵制敌初无成筭轻动则丧师退守则失地临机仓卒非陛下中兴之本也当今陛下孜孜聴纳帷幄之议必能上启宸心不知国家规模果何所在欲如勾践隠忍以俟隙复讐乎欲如秦孝公强兵富国鞭笞六国乎若圣虑已定臣愿陛下择一二同心之臣责其功效假以歳月必有所成若圣虑未决则宜博询贤智使庙筭先成然后兵不再出而乱可定矣臣不胜惓惓惟陛下裁择一论赏罚臣闻驭臣下惟在赏罚赏当则功劝罚当则罪服至于扰攘之时此柄尤不可不谨故传曰信赏必罚盖赏罚为示信之表君行赏既不妄臣受赏则不疑然后可以立功立事矣汉髙帝当逐鹿之世赏罚以劝智勇挟数用术不专以信故韩信彭越英布剖符受封徃往连城数十一日安定使有自疑强大不当得之心乱者踵作终不以保世祖中兴较功计劳最为谨审封爵之行才不过数县君臣相亲以诚故建武之元上下安享身见太平二者不可不察也伏见比年以来国步艰难羣臣效功朝廷急于平定爵赏封拜失于浓厚正任防御承宣节度所在辄有文吏如中奉大夫皆縁军功不限员数爵赏所以励世磨钝恐不当如此愚者茍得为心贪婪不已无复激劝杰猾者较功揣已岂无不自信之心乎太祖皇帝以郭进守山西十年官不过引进使曹彬取南唐一国逮京阙止云干当江南公事回上不以过赏恐臣下长其骄盈之祸下不以虚夸事上以成谦逊之福要在相与以诚是为万世法伏望陛下审信赏必罚之㫖览髙祖光武之得失观艺祖君臣之推诚以图兴复之功天下幸甚一论行法臣窃惟法令者立国之大本人主之至权陛下所以坐致六合拨乱兴业之具也近者朝廷以四方未平务从含贷督察之政絶仁厚之恩广而臣下不知浸成骄慢握兵之臣瞋目抵掌坐作声势杀生废置不拘宪章法令不行于军旅矣诏书之所举明赦令之所荡涤夤縁私意沮格不用法令不行于方岳矣召之不肯至令之不肯听使奸回纵而窥测㡬何而不凌迟臣窃惟陛下宵旰勤劳讲求治要固欲永清四海混一区宇复祖宗配天之业而法令之出近不行于域内非尊主抑臣陛下忧勤之本意也议者或谓朝廷当含垢匿瑕以收一旦之用又谓朝廷不宜轻自动揺以失人心是皆不然唐徳宗姑息藩镇而叛者四起及至宪宗刚明果断卒以削平僭乱若谓含垢可以收其用则徳宗不宜有倔强之臣动揺可以失人心则宪宗不宜有兴复之效此陛下聪明可以洞见矧朝廷承列圣在天下之徳四海讴吟之愿何求而不可哉易曰涣汗其大号汗出而不返者也明王者号令有行而无返伏望陛下明勅中外执宪之臣振尔条纲或强梗恣睢如前所陈者寘之严科如是则可以激忠义之推折奸雄之渐国势日隆大业可成矣精神不强虽良医不能以愈疾法令不立虽圣人不能以致治惟陛下留神省察一论虚实用度臣闻与治同道罔不兴与乱同事㒺不亡古今不易之理也然所谓与治同道者不过乎务农力本胜残去杀而已所谓与乱同事者不过乎咈人从已数赋疾征而已今天下自经兵火土地所存十无三四农耕所收十无二三吴蜀屯兵十有七八因功被赏文武官资数倍平日以十有三四之土地十有二三之耕收供十有六七之军旅数倍平日之官资虽使天雨鬼输无有得足一有凶歉何以支持以此治道求为中兴孟子所谓非徒无益而又害之也臣愿陛下长虑却顾改絃更张坐薪尝胆以图兴复无茍目前坐费日用循致噬脐之悔天下幸甚三朝北盟㑹编卷二百九三朝北盟会编卷二百十钦定四库全书三朝北盟㑹编卷二百十宋徐梦莘撰炎兴下帙起绍兴十二年八月十日庚午尽其日一论敌强弱臣闻楚王举兵以讨于陈曰将定而国陈人听命复遂县之继又诱蔡侯执之以归叔向曰失信而再克必受其咎弗能乆矣桀克有缗以丧其国纣灭东呉而陨其身楚小位下而亟暴于二王能无咎乎天假助不善非祚之也必厚其凶徳而降之罚臣观金人濒海之国语言不通邈在要荒之外乘二国奸弊突然而兴所至辄克纵毒长恶惟利是嗜虽五季之乱亦莫甚于此又无长计逺虑以抚其遗民仁人君子以谋其社稷四邉所用皆鄙夫饿𨽻心既患失事多曲从剥肤搥髓例以为能天意为何人心为何今侥倖立国十有余年一星终矣其祸机渐萌所以近嵗旁塞出没皆叛卒流人大帅辈寂无所闻岂徒二太子罗索等数人零落殆尽其余盘固牙结自相睥睨理势然也独尼堪窃有其权土地濶逺金玉子女盈积怙势恃权自以为万全之业无复可忧古之立国如汉髙祖唐太宗最为英主陆贾言不可马上治魏徴疏十渐以正其失矧金国君臣万万计不出此其事伙民衆两倍于彼乎陛下欲雪大耻图中兴正在今日当焦劳克己虚心聴纳虽休勿休日甚一日人才不必尽贤能也顾其谋王体断国论者随宜任用何如耳将帅不必尽骁勇也顾其秉节钺操兵权者指挥方畧如何耳百姓不必姑息也顾其主漕计持刑狱者风化如何耳三者既修在朝者贤材任用在军者上下秉节在野者四民安业如此则国日治兵日强民日富武王之克商髙祖之灭楚不过用此矧彼乌合无纪之师其有不亡者哉古语有之上䇿莫如自治正今日之急务也伏惟少轸圣虑天下幸甚一论图治臣闻唐太宗拨乱之主也既即大位魏徴劝行仁义及以十渐讥之太宗尝力行其言卒成贞观之绩明皇图治之君也纂成丕绪姚崇以十事説之切中时病明皇励精聴纳故开元之政无愧前人今陛下克复土宇百度草创勤甚太宗之拨乱懐逺来迩敉寕诸夏功倍明皇之图治然人才之贤否法度之繁简民农之疾苦军旅之情伪其间利害曲折奸滥隠慝上蔽聪明下积怨憎岂但如贞观开元之初十数事而已哉又未知庙堂执政台谏长贰曽为陛下别白而言之否臣乆荷误恩叨窃侍从负衅力疾不避死亡趋侍行阙虽无长计逺虑振起頺弊于今日军民利病彼我强弱思之不为不详知之不为不尽切欲罄沥肝胆仰凟冕旒期补圣治之万一倘䝉陛下霁天威赐以清闲之燕使造膝屡陈展尽梗㮣茍尺寸之长有所禆益望断自宸衷勿牵衆议而力行焉或迂疎无用稍涉诞谩俾就诛责亦未为晚惟陛下怜臣孤忠而与进之臣之愿也非所敢望伏兾察照一论立政臣闻帝王之治天下也安危在修己治乱在立政成败在用人未有修己而百姓未安立政而天下未治得人而绩用弗成者也恭惟陛下以上圣之资乘中兴之运当靖康之末寳祚危于缀旒陛下飞龙睢阳郊祭配天不失旧物虽宣王之复古少康之缵禹无以过也天纵睿知好学不倦动则畏天言则引咎宵衣旰食坐薪尝胆虽尧舜之责躬禹汤之罪已无以过也遭时多艰天步靡宁以四海之大而治于吴越之一隅以万乗之尊而屈于邉陲之一国虽太王之去邠勾践之栖越无以过也兢兢业业不敢暇逸内修政事外靖烽烟昧爽待旦未明求衣虽文王之忧勤成王之无逸无以过也恭俭节用服御菲薄嫔嫱不备行宫仅蔽风雨虽尧舜土阶禹之菲食无以过也可谓知所以修己矣屡下寛大之诏尽复祖宗之法恤刑薄赋讲武务农训齐百官抚绥四海车坚马良兵足食备虽宣宗之综覈名实文皇之励精政事无以过也可谓知所以立政矣求贤如不及从善如转圜任相则垂拱仰成至于分治天下而不以为疑御将则建牙受钺至于兼制数道而不以为重虽周之任旦望汉之宠信越无以过也可谓知所以用人矣宜其百姓乂安天下大治绩用亟成然而行之累年百姓未安天下未洽绩用未成者其故何哉此愚臣所以当食而止中夜太息曰有君如是而治不加进土地日蹙外敌尚炽何功烈如此其卑耶臣本以书生䝉陛下㧞擢待罪从官屡膺任使负恩丘山未报毫髪陛下不以臣不才不忍中弃万里召还臣孤危余生获瞻天日愚衷千虑岂无一得仰禆圣政之万一伏望圣慈俯怜忠诚畧赐清闲之燕使愚臣布腹心沥肝胆然后退伏鈇锧不胜幸甚一论择相诗曰济济多士文王以宁传曰帝王之兴非一士之畧士固以多为善然所以用天下士特在于一相故曰天子论一相汤之兴也伊尹一人而已髙宗之盛也傅説一人而已王周室者太公望而已霸齐国者管仲父而已若髙祖之张良光武之邓禹蜀先主之孔明苻坚之王勐皆一人而已至若唐太宗之善创业守成亦不过用房𤣥龄杜如晦二人焉何其少也陛下临御以来㧞以为相者十人矣而在位者多不乆何相之衆而去之速也非特臣疑之天下之人皆疑之岂陛下谋相之始或未慎耶抑陛下礼貎之不至耶抑任之不专待之不诚抑谗间之或入耶抑其难进而易退耶何相之衆而去之速也若谋始之不慎臣愿陛下慎厥始若礼貎之不至臣愿陛下益礼貎以励其节若任之不专待之不诚臣愿陛下任之勿惑且推赤心置其腹中若谗间之或入臣愿陛下相与之际如鱼得水无令小人伺其隙徳重一时望髙四海去就为朝廷之轻重用舍系天下之安危虽千秋万歳留以辅陛下可也岂容其拘夫易退之义哉一论战守兵不可一日㤀于天下乆矣用之之道盖亦多説以臣观之亦无深逺甚髙难行之事大率不过战守两端而已交锋接刃以决生死者战也増陴浚隍效死勿去者守也国家内外养兵无虑百万竭天下之羽革漆铁以为兵之器械空天下之仓库杼轴以充兵之衣食宜乎铠仗犀利士气振发战则胜守则固而乃肤功未奏寸土未复何耶凡以不知战守之道未尝声金鼓也未尝列行阵也闻敌之至即曳兵而走岂知所谓战哉未尝修城郭也未尝立宗庙也闻敌至则委而去之岂知所谓守哉或曰金人得古人用兵之道竒正无常变化不测如雷霆如风雨如水如火如山如林如以石投卵如以利劔龂腐所向无前安可以战所攻必克安可以守天下之言率如此而臣之言独不然譬二人奕有髙者旁观之二人皆低者也一人大败遂以己为低彼为髙非彼髙也我低故彼髙尔金人用兵亦岂善哉特以我不善故彼为善以臣区区之见而昭陛下之神武托社稷之威灵而用今日天下之兵战亦可守亦可何所徃而不可一论用人臣窃以自古外敌之祸未有烈于今日者也陛下以不世出之资当大有为之运励精求治徳日新矣而其效未见何也非不勤劳也非不恭俭也非不专任宰辅非不宠遇将帅非不强兵非不理财非不求言非不听谏非不下诏哀痛恻隠以感人心非不遣使卑辞厚礼以交邻国尧舜文武之正道汉唐贤君之盛徳陛下皆祖述宪章而躬行之也凡可以臻今日之治纾今日之急者盖无不为也然而天意未甚顺人心未甚孚事力日困土疆日蹙九庙灰烬之耻未雪也二圣沙漠之狩未回也陛下郁郁僻于蕞尔之吴其故何哉必有由也陛下亦尝深思而熟究之乎厥今天下之势如久病之人非不求医而扁鹊之效未着也非不用药而狼毒乌啄之类或进也増其病而速其危可不哀耶呜唿万世之安望陛下早图之也臣愚戅浅薄岂有深谋逺虑以禆陛下之聪明以定天下之祸乱以赞中兴之盛徳昼夜思计十年于兹矣原其病察其脉据方用药窃自谓薄有所得力㣲身逺无从可达今䝉収召且命之对此时不言何时言耶倘䝉陛下赐清闲之燕容臣委曲敷陈展尽底蕴庻或有一得之可採若以为迂濶之言不可行则臣当乞骸骨老死山林无恨一论政事本末昔周宣王之复古也内修政事外靖烽烟惟内修政事故能外靖烽烟茍政事不修则敌国交侵矣安能靖之哉金人侵陵吾中国十年矣而我攘之不能去何也其未修政事耶夫政有小大事有本末先大后小先本后末则得之言政事者莫不以兵为先者也庙堂之上朝夕议论者兵州县之间星火奉行者兵士之所陈者兵农之所瞻者兵商之所助者兵工之所称者兵无所往而无兵盖曰今日之祸如此非兵不足以攘之也其于政也小耶大耶其于事也本耶末耶窃谓兵不可去然非所先也诗曰矢其文徳洽此四国孔子曰逺人不服则修文徳以来之兵法曰文能附衆武能却敌亦先文而后武其所谓文者非简牍之空言篆刻之小技君君臣臣父父子子兄兄弟弟夫夫妇妇四民安其业万物遂其性大纲小纪本㣲末广皆文也是乃政事也今皆修之欤其亦修而未备欤孟子曰盖亦反其本矣又谓梁惠王曰王如施仁政于民省刑罚薄税敛深耕易耨壮者以暇日修其孝弟忠信可使制梃以挞秦楚之坚甲利兵矣又谓梁襄王曰天下定于一不嗜杀人者能一之又谓齐宣王曰今王发政施仁使天下仕者皆欲立于王之朝耕者皆欲耕于王之野商贾皆欲藏于王之市行旅皆欲出于王之涂孰能御之今能如孟子之言修其政事则正气实邪气不能入彼祸患不待弭之而自弭区区复古之宣王何足为今日道臣故曰兵虽不可去然非所以先也惟陛下留神省察勿以为书生迂濶之言而忽之也一论兵臣山西人也虽自少学读书而风渐气染驰马试剑亦兵之是好及遭艰难䝉陛下委任假以兵权谓敌国可以气吞功名可以唾手取也分薄数奇䟦前疐后讫无所成立闲居退处歴观古人用兵之不如也如此易之萃曰除戎器戒不虞兵之不可去也又如此虽然大抵用兵之説有三焉兵贵合不贵离兵贵精不贵衆兵贵速不贵乆兵合而不离则其心和其情通若手足之捍头目子弟之救父兄少长有礼其行如賔所谓守则固战则胜者也兵精而不滥则其气鋭其势倍进如江河止如山岳攻无坚城战无强敌所谓百战百胜者也兵速而不乆则其志果其计决出如雷霆动如发机役不再籍粮不三载所谓势若从天而下也反此则非惟不能成功未有不败亡者也唐九节度兵一日皆溃非离而不合之谓乎寻邑百万破于光武孤军非衆而不精之谓乎髙克之师过期自溃非乆而不速之谓乎夫文武一怒而安天下之民晋文公区区图霸亦一战而不多战更愿陛下养威蓄鋭待时之至合大兵驱精卒赫文武之一怒而不留行则妖氛静境土复诸夏安陛下可以垂拱无为矣其数出易动乍胜乍负兵家之大忌也望陛下深轸圣念天下幸甚一论形势臣闻立国必处形势之地强国必资形势之利守国必据形势之便处之得其地则民心归资之得其利则财用足据之得其便则军声振盖形势者天下之大本若人之有血气木之有根基水之有源流谋国者不可不知也故古人言形势者或谓之上流或谓之噤喉或谓之四肢其𦂳慢急缓殆可见矣今天下十失七八所谓咽喉腹心上流者皆为敌人所有区区吴蜀乃一肢尔尺寸之地又非昔时之呉蜀也自古呉皆以夀春荆襄为上流蜀以汉中金洋为咽喉故时方用武则遴选英奇屯宿重兵尺寸不以假人今襄阳千里萧条有兵不能自养梁洋田壠丘墟置之不复为意今日之天下所以守则不固战则不胜惴惴然不自安者殆谓此也兼梁洋东彻陜西极洮岷北临三秦南压九江表里山河可战可守乃天下嵴也舍此不图欲举一肢以活四体非徒无益适所以害之尔臣愿陛下深轸圣虑早定大计勿使狂夫据之倒持太阿乃有噬脐之悔天下幸甚三朝北盟㑹编卷二百十三朝北盟会编卷二百十一钦定四库全书三朝北盟㑹编卷二百十一宋徐梦莘撰炎兴下帙起绍兴十二年八月十日庚午尽其日徽宗皇帝显肃皇后懿节皇后梓宫及皇太后归自金国入楚州界金国以徽宗皇帝显肃皇后梓宫及皇太后邢皇后中涂上仙至是皇太后及三梓宫入楚州界初皇太后与乔贵妃皆在郑皇后殿中相序为姊妹约先遭遇者当援引既而贵妃先遭遇遂荐太后太后亦得幸故二人相得甚欢徽宗北狩二人皆从及金人欲还太后也乃遣髙中尉曰中尉今去江南徃复万里兹有酒一盃为劝如何髙中尉许之贵妃遂出黄金五十两劝酒一盃髙中尉辞金贵妃曰且与中尉路中买果子此不足为礼也愿中尉照管善抵江南髙中尉受之贵妃曰姊妹有生死之别欲举酒一盃以送行又何如髙中尉许之贵妃乃举酒以劝太后曰姊姊此归见而郎为皇太后矣宜善自保重妹妹永无还期当死于此太后恸哭贵妃亦哭太后举手接盃欲饮贵妃一手执盃而复缩以一手止之曰未可妹妹更有一语太后曰如何贵妃曰姊姊到快活处莫㤀了此中不快活太后曰不敢㤀今日贵妃方授盃太后执盃饮釂大恸哭不止天眷之在旁者皆哭太后自清河而下是时官吏迎接者皆列在楚州沿淮既入境即登寳舟朝夕倍道而进金字牌促有司行期者踵相接也车驾如临平镇迎皇太后车驾如临平镇奉皇太后也是日上入幄朝见宰臣及文武百官班幄外起居如仪上初瞻慈容喜深感极泪湿龙绡军卫驩声动天地父老童稚携持夹道拥观以手加额咸感叹曰复见圣神母子之重驩如此也初太后见将相大臣班列于道顾左右孰是韩世忠金国皆知其名左右指世忠太后嘉叹乆之二十三日癸未车驾至自临平镇金人遣使来聘送梓宫及太后来使副凡十一人各有名色徽宗皇帝梓宫至自金国蔡鞗北狩行录曰丁未年二月七日太上初出青城三月二十八日起发随行宗族官吏逺触炎热不谙风土饮食不时北至燕山病者几半尽出所有衣物命李宗言货易药物修合给赐十救八九寓止燕京延夀寺宗室嗣濮王仲理以下别居山路僧舍有粮食不给形体裸裼之人太上闻之恻然谓姜谔曰神器流离宗族若此甚悯念之卿为子细取索等第具一赐目来若将军前所送生绢一万疋除给散随住亲族官吏等外尽周之言讫不觉泣下谔亦呜咽流涕具目以闻遣姜谔散之干里雅布㑹城南面陈南北利害叙结好休兵之意兴灭继絶之道辞发涕零义形于色北人旁观植立若堵无不感叹至有挥涕者元帅无语但首肯者乆之行在统属谓之都管有职小卑官充其任者既足统辖即合押班起居御药杨师道具此以闻太上曰自有本朝离压不可为在此间顿改旧制自燕京迁居金部相府院每思宗社寝膳俱废一日谓都尉蔡鞗曰宸极失御播越至此览观以前载记厄运之困古今未有荷天眷祐建炎中兴亿兆攸归奄有江左虽居沉刼思有以少助继天之作今草得一书欲厚遣本路都统求通于左副元帅卿为我与秦桧商量更润饰之恐有未至鞗曰圣述髙妙非臣等所及是时秦桧亦寓中京初大金军至城下以议上髙号邀请渊圣皇帝遂留宿青城而正朔不叙请议至二月六日有异姓之命翼日太上同太上皇后嫔妃诸王驸马应皇族尽出遂易置君乃令城中共举前乞立张邦昌桧职在御史奋不顾身歴数张邦昌平日履行身为宰辅奉使不死国难而欲主氶大器非桧所闻不能尽忠于本朝何以效节于大国乞立赵氏以慰人心不从既而太上北迁知桧等辈欲立赵氏谓蔡鞗曰天祚吾宋宋必有主今圣虑若此定膺昭格文章理胜虽游夏不能措辞于其间明日具酒肴邀本路都统与之后闻其书云云某自比来衆所鄙弃独荷左右见怜故知英雄度量与俗不同也尝欲通书于左右而自卜自疑因循至今某闻惟大英雄之人然后能聴大度之言敢畧陈固陋为左右留神省察古之君子莫不以济世安民为己任故有国士者止能安一国之人有天下之士然后能安天下之人是以尧舜禹汤之君而辅以臯䕫稷契之臣则日月所照风雨所及莫不被其泽载在典籍昭然可考不在一二陈也且以近事言之昔唐之太宗起自晋阳奄有天下征伐荒外西破髙昌北擒颉利可谓王者之师莫强乎天下也而逺思长乆之计如突厥稽首戴恩常为北藩故唐之亡也终沙陀以雪国耻又匈奴冐顿单于围髙祖于白登七日不食当时若欲取之如俯拾地芥冐顿单于不贪近利以为逺谋使髙帝得归奉祭祀故得嵗受缯币举中国珍寳玉帛奉约结好后匈奴国乱单于争立终得宣帝拥䕶唿韩近契丹耶律徳光责石氏之失约长驱至汴举石氏宗族迁之北荒然中国之地亦不能守以致糜烂灰烬数十年之间生灵肝脑涂地而终为刘智逺所有比之唐太宗冐顿单于其英雄度量岂不万万相去逺哉先皇帝初理兵于辽东不避浮海之勤而请命于下吏䝉先皇帝约为兄弟许以燕云适云中妄人啸聚不逞某之将臣㦏懦懐首鼠之两端某以过聴惑于谬妄之説得罪于大国之初深自克责黜去大号传位嗣子自知甚明不敢怨尤近闻嗣子之中有为彼人之所推戴者非嗣子之贤盖祖宗徳泽在人至厚至深未易㤀也不审左右欲法唐太宗冐顿单于受兴灭继絶之名享岁币玉帛之好保国活民为万世法耶抑欲効耶律徳光使生灵涂炭而终为他人所有耶若欲如此则非其所知若欲如彼当遣一介之使奉咫尺之书谕嗣子之大计使子子孙孙永奉职贡岂不为万世之利也哉伏惟左右以命世之才当为大之时必能聴大度之言也昔者有为赵使秦者秦王问赵可伐欤赵使对曰里人有好色者好色之患世所共知而母言之则爲贤母妻言之则为妒妇今日之事大类是矣惟麾下多贤必能审处言欲尽意不觉腼缕伏望台慈以照察幸甚幸甚太上天姿好学经传无不究览尤精于班史下笔洒洒有西汉之风每谓行在诸臣曰北狩以来无书时一阅目一日闻外有贷书者以衣易之春秋博士废之乆矣诸王有得此书閲者太上闻之不怿宣谕蔡鞗曰春秋之书多弑君弑父之事为人臣子者岂宜观哉鞗顿首从容对曰春秋者鲁之史记也周徳既衰君臣失守上下无别孔子所以惩恶劝善以正褒贬使后世知惧凡君子之所疑而不决者至春秋而后定故司马迁曰春秋礼仪之大宗也为人君不知春秋者前有䜛而不见后有贼臣而不知为人臣而不知春秋者守经事而不知其宜遇变事而不知其权愿陛下试取一观之他日鞗因奏事太上谓曰比取春秋读之始知宣圣之深意恨见此书之晚自是披览不倦凡所理乱兴废之迹贤君忠臣之言行莫不採探其华实深涉其源流钩纂枢要而编节之改歳籥而成书臣尝侍万夀节宴太上赋诗以寄渊圣许令和进因用亲仁善邻事太上曰此春秋特䝉宣示以为荣观太上皇有所见闻未尝隠情每闻献纳喜见于颜数令杨思道宣谕曰若志虑未及不惜见教崇奉祖宗本乎天性非勉强伪为之也每西望伫目乆之谓左右陵寝在何处泣数行下遇忌辰辍膳流涕尽日出入追慕不已有献新者必荐而后尝虽在䝉尘不㤀教子以义方之训每下程后诸王问安必留之坐而赐食或赐诗属对有两聨今附于左太上曰方当月白风清夜故郓王楷对曰正是霜髙木落天太上曰落花满地春光晚萃王植对曰芳草连云暮色深皆类此宗室晋郡王孝骞以下九百四人朝廷遣起韩州同居相见之日为之感动抚问再三至于流涕遣杜遵道计买薪米均行给赐莫不安居差孝骞仲晷宗室有挟私恨而致词者纷争不已全失礼容降诏曰日来宗子不遵宪度失于长幼之序各挟私积以成仇怨争讼不已岂不知身寄他乡复有聚㑹何幸如之故閲礼仪之言用劝无知之辈且曰君义臣忠父慈子孝兄爱弟恭所谓六训今则不然造六逆者有之夫贱妨贵少陵长逺间亲新间旧小加大淫破义所谓六逆也特申庭训之方以示睦亲之义宗室可体此意分明开谕使同姓晓然知所训诫如尔后敢以来到韩州事陈诉者并以罪罪之母作食言各令知悉杨师道侍燕间宣谕师道曰近日随行官吏等悉皆穷困使我伤心初出青城仓皇之间了无一物得赍行适卿等皆弃捐父母妻子冐涉风霜而随予今坐见如此不能赈济为之奈何宣谕讫遂泣下左右之人无不感动者遂令有司具状申明金国乞给赐衣物从之阙澣濯之衣太上皇后进绢十疋然绍述神考之志未尝㤀懐适有货王安石日録者闻之欣然辍而易之庚戌中元徙居五国城乘舟而行凡四十六日至东路都统习国古乃奉朝命减落随行官吏诸色人等不许尽行将带太上力恳不从召而谕之曰公等冐风霜涉险阻忧乐固当同之今者朝命如此事属他人无如之何已再三力恳竟不可回令选爱者使随行公等皆甘苦之人岂有爱憎之别君臣之间彼此不能尽其事一面请诣所属言讫泣下官吏等亦号唿而出应宗室不许随行内有神考亲侄晋康郡王孝骞嫡孙和义郡王有奕等六人皆乞随侍从之族属有出入不节而致物议纷纷者太上闻之降诏戒饬曰艰难之际谨慎为先若复出入不节言语轻易或为狂药所困举止取灾有失事体古之人谓言行者君子之枢机枢机之发荣辱之主系焉而今而后戒之慎之各宜杜门省事骨肉之间以礼过从恐闲惹物议自取悔尤既贻亲忧何以自处谆谆诲谕使务体恤圣度如天下有细过其以闻者情恕之如刘定宰羊不如法薛安造饭减克太上曰羇旅他邦不欲口腹罪人知取戒励亦可警衆又五国贝勒巴纳逹下通事庆格遣一人审覆太上曰初无此事恐复误传北人闻之莫不加手于额太子鄂啰欢遣人奉书上欲于内侍中求晓事能干人才俊爽者二人所须却请批谕当便应办太上览书不説曰若应副谁可遣者若不应副五太子不可违遣王佃陈思正往回书云承谕内侍本亦乏材不免于衆中选择二人前去皆自汴京随逐至此艰苦万状乆处贫穷敢望优容不胜万幸纸尾之谕甚荷雅意然以物易人岂其本心哉又按班贝勒之夫人致书于太上并恵药物亦求内侍答曰承谕乃荷不外以本局分秪有一二人难以辍那送示药物虽出厚贶以无官应命不敢辍留好学不倦移晷忘食而动静语黙之间必有深诲焉因观唐史至李泌传复读不已泌谒肃宗于灵武披冒榛莽复立朝廷尽忠致力于献纳之道位至宰相而数为权幸所嫉遂令张玮録其传以赐韦后癸丑六月二十四日沂王㮙驸马都尉刘文彦首告谋反金国蔡鞗是日闻之萃王植驸马都尉宋邦先径令途中闻达太上惊惶未以为然翌日遣鞗渡河以询虚的既济则千户贝勒安塔哈者已陈兵河濵二逆拨发往彼帐前矣尽得其所陈之详鞗归太上即令奉亲属及一行臣僚合议徐王棣以病不能出余皆预然此已闻有不测之议至是而皆悚慄鞗曰吾侪前日不死国难二帝播迁已有愧于前人不意逆党出于至亲至爱之间捐躯效命正在今日鞗身以贯髙自处愿诸公尽力以徇急难少有退避者神殛之言辞慷慨坐皆泣下莫不懐奋发心至七月中旬彼遣两使前来勘问太上遣植同鞗见来使欲太上渡河便又遣徐王棣宋邦先再往至则尚执前议乃请渊圣及信榛驸马都尉尚于辰内侍王若冲同鞗从植再三力恳彼使方许明日至行宫之侧鞗所寓之地而引问焉羣臣力拒徃返诘问三日之间二人气折自承诬枉案上复遣前使以谕太上一面处置太上曰二子悖逆虽自诬吿天伦之属岂忍为之使曰若如此自有宣命并死之使归鞗上数疏深自悔祸以畏天戒太上嘉纳之以诰答曰老夫自闻男㮙等有诬告之事深悟衆叛亲离反求诸已㒺知所措若非洗心革虑则何以全身逺害优过悔尤愿惟一体其害尚轻茍使坐累诸人复何面目可以自存适览上疏嘉谋谠论非卿不闻此语而此后凡所见闻虽属㣲末勿惜吐露若隠而不言言而不从髙天后土神之聴之况昔人所谓以国士遇我者报之当何如以此食言千万无隠一日以书宣示李康曰予平日待蔡鞗以国士今日报我殊不愧徳康读其书而奏曰君使臣以礼臣事君以忠君臣之间各尽其道今陛下䝉尘之际遽罹诬告不责彼而求已而能虚懐晦徳改过不吝得禹闻善言则拜之道太上曰予之不徳岂可以上比禹汤康对曰舜何人也有为者亦若是陛下上畏天戒下恤人民则禹汤何愧哉臣闻诸故老曰熙宁富弼为相有于神宗之前言灾异皆天数非政之得失所致者弼闻之叹曰人君所畏惟天若不畏天何事不可乃上疏愿益畏天逺谗佞近忠良神宗亲书答诏曰茍非意在爱君志存王室何以臻此敢不置之枕席铭诸肺腑终老是戒太上稽首而言曰神宗聴言如是康曰陛下天性至孝每于忌辰辍膳思泣愿陛下益广绍述之意太上曰是吾志也后榜鞗书于坐侧金国送到今上皇帝进奉金银等物见之泣下谓行在羣臣曰荷天眷命未㤀赵氏中兴之主而继焉今日信至可谓幸㑹老夫晚年复覩盛际使我回得一日瞑目足矣羣臣皆再拜称庆药材留充备用其余并赐一行亲属官吏皆鼓舞再拜受赐行宫有回禄之扰嫔御之内及沿烧者本位陈乞聚夫修盖太上曰正是农时岂可妨废止令修盖行宫那容应办宗室仲晷等八百余人自咸州徙居上京至有阙食死于道路者太上闻之悲不自胜谓左右曰此辈何辜至此于是令李括宣谕蔡鞗草表一通候有回期欲乞同归北狩未有行期以批语赐王若冲曰一自北迁于今八年所履风俗异事不谓不多深欲记録未有其人询之蔡鞗以谓学问文采无如卿者髙居东山躬耕之余为予记之善恶必书不可隠讳将为后世之戒谦虚待下随行羣臣不一小大未尝召唿每有遣使则温颜慰谕善为篇章自北狩以来伤时感事形于歌咏者千有余首以二逆告变之后举畀炎火以今所谓灰烬之余者仅有数十篇类之为别集好生之徳泽及禽兽毎闻有网捕者必买而释之仍戒励曰羽毛之属喜生恶死与人何殊今伊予皆在絷维之中当求诸己欲归之心顷刻不㤀毎令张玮张尧臣询访之少有嘉音喜见于色近梁举善等至録得绍兴与左丞相书本进呈大恱北狩行録终三朝北盟㑹编卷二百十一三朝北盟会编卷二百十二钦定四库全书三朝北盟㑹编卷二百十二宋徐梦莘撰炎兴下帙起绍兴十二年八月十四日庚午尽十二月十六日皇太后回銮至行在车驾至自临平皇太后还宫满城士庻夹道耸观皆以手加额驩声洋溢太后居于慈宁殿宰臣文武百官上表称贺亦有献赋颂雅歌称美圣徳者令中书舍人程厚第其髙下厚以建昌军进士童藻为第一知真州张昌为第三进士陆涣为第四昌特转一官进士免文解一次太后常许金国刘皇后首饰头面珠翠之属縁誓书不遣乏使秦桧乃亲作书与知盱眙军向子固令差信实官员徃泗州传语安抚周企令具奏达候至遣贺正旦使何彦良行即附行子固遣録事参军孙守信至泗州见企白其事候发文字已行方可归守信至泗州见企语之企初不诺守信力言之企乃即时具奏附走马天使行九月五日甲午参知政事王次翁为报谢使使于金国邢孝扬假保信军承宣使副之六日乙未孟忠厚以枢密使为山陵使秦桧欲去张俊枢密之任乃除孟忠厚枢密使且外示加宠于戚里矣秦桧加太师制曰三公论道莫隆帝者之师一徳格天乃大贤人之业救时真宰为世宗臣事有至难收成功于指顾人无逺虑独先定于规模力辅眇躬通成大国荷上天之从欲成爱敬以事亲实出赞襄宜崇褒陟爰正乆虚之位用告大昕之朝具位桧硕徳而光明忠肃而恭懿心潜于圣有孟轲命世之才道致其君负伊尹觉民之任蚤中异科之目旋跻要路之津节义着于艰难正程婴存赵孤之比平生仗乎忠信见子卿思汉室之深谋皆予同国无异政归兵权而营屯自肃定浮议而反侧以安庙算无遗固衆人之所不识征车逺狩唯君子以为必归盖信既着而情孚则恩必施而欲得龙輀来返视西洛以寓永固之灵鹤驭懽迎肃东朝以极慈宁之养庶事备矣厥功茂焉宜进大明之封宠拜维垣之贵併加圭食増重钧衡弥耸具瞻式昭深眷于戏吕望尚父西伯之业所以成周公为师成王之勲所以集永惟耆徳无愧前人其祈邦休以副朕命梓宫及太后还故有是命十三日壬寅大赦天下门下朕以寡昧之资履艰难之运上穹悔过副生灵愿治之心大国行仁遂子道事亲之孝可谓非常之盛事敢㤀莫报之深恩而况申遣使轺许继盟好来存没者万余里慰契濶者十六年礼备送终天启固陵之吉壤志伸就养日承长乐之慈颜宗社再安遐迩用慰庆来从于天上泽周浃于人间櫜弓矢而戢干戈式昭偃武省刑罚而薄税敛庻用还淳宜均惠术之施以移有邦之福可大赦天下于戏去兵而未尝去信蹈前古之格言宁亲而有以宁神懋大君之至徳惟比屋克跻于仁夀在庶政宜尚于中和其一心辅弼之臣暨百职文武之士交修不逮永孚于休王俊知洋州兼沿邉安抚使节制蓬州军马王俊行军纪律严明退者必诛军中号为王开山所向无前也然性强犯上呉玠亦畏其反复而喜其勇以其女妻其子尝厚遇之是年卒于郡张中孚加开府仪同三司张中彦靖海军节度使金人索张中孚中彦秦桧还之故加以官爵十月杨愿假戸部尚书贺正旦国信使何彦良假奉国军承宣使副之秦桧以张中孚张中彦归于金国十一月五日癸巳枢密使张俊罢为镇洮武宁泰宁军节度使醴泉观使封清河郡王张俊为枢密使固其位而无请去意秦桧欲去之乃令侍御史王邈上言俊据清河坊以应䜟兆占承天寺以为宅基大男杨存中握兵于行在小男田师古拥兵于上流他日变生祸不可测上曰张俊有策立复辟之功非有谋反之事皆不可言于是桧乃以孟忠厚为枢密使俊素与忠厚不协遂请罢去乃罢为醴泉观使还三镇节钺封清河郡王邈字遐举严州人八月丙申臣僚言阻挠和议者秦桧欲深赵鼎等罪未有名以处之乃令臣僚言鼎与王庶曽开李弥逊昔年阻挠和议事鼎更不量移弥逊曽开并落职庻已卒于道州矣十三日辛丑刘光世薨中兴遗史曰刘光世以万夀观使免奉朝请军于温州太后还宫大臣俱入贺光世已病九月扶病赴阙上宣医疗治光世病笃乞致仕进太傅辛丑薨于临安之赐第年五十四上闻之震悼辍视朝进太师赙银二千两绢二千疋赐龙脑水银以殓勅内侍李存约䕶其丧上亲临奠増子孙之秩官其亲族未命者八人光世妻向氏就请曰光世遗言姪祖礼曾获文解可以为文官乞改文官上许之林泉野记曰光世字平叔延庆次子也能骑射有胆勇稍通书史庄老孙吴之学从父与夏人战常身先士卒屡擒酋首敌颇畏避童贯才其人朝廷亦加眷宣和二年方腊反于睦州光世别将一军自饶趋衢婺出贼不意战多捷数郡之民皆为立生祠腊败走入清溪洞光世遣谍察知其要险难易光世遣宋江并进擒其伪将相送阙下迁团练使从童贯收燕山后洺州张敌聚衆数十万陷州县光世撃斩之除鄜延路副总管金人至阙光世以兵勤王闻敌退乃还及敌再至光世率兵衆万余入援渊圣命内侍陈督进师光世闻京城失守不敢进顷之至济州谒康王王即位命为御营使司都统制弹压京城乃往西京保䕶陵寝后还行在宗室叔向领兵谋乱光世奉命擒戮李忠陷襄阳遣乔仲福撃斩降其弟孝义内侍康履等用事光世曲意迎奉加奉国军节度使御营使司提㸃一行事务张遇据池州光世轻敌径进为遇所败㑹王德来援遇走江州兵败复自池州顺流下真州光世蹑其后遇至杨子桥乞降于行在李成将史亮陷宿州冦淮西光世战屡北后亮败伏诛李成奔东京擒其将王宣等五十余人收其兵数千还加检校少保敌入扬州光世兵溃走至建康止有衆百余得统制王徳兵五万军复振苗刘废立光世勤王加太尉御营副使范琼亡命光世抚定其衆分𨽻诸将靳赛反于掦州王屡战无功光世往乃降后屯军江州金人围宁国军光世不能援隆祐太后趋处州敌遂取洪吉诸郡而退光世遣将王祐蹑其后擒数百人命王徳击斩敌赵万于州又命靳赛王徳讨擒妖贼王念九于信州又命王徳斩邵谈袁闗索刘文舜于饶州遣靳赛张世忠招降河北贼郦琼并衆五万光世来朝除浙西安抚大使知镇江府加开府仪同三司集庆军节度使改武宁军王徳败金于扬州俘五百余人金围楚州光世畏其衆不敢援绍兴二年加宁国节度使三年加检校太傅移军建康又移池州四年冬金及刘豫南冦将邹盖败金于泗州光世退师建康王徳败金于滁州桑根田清败之㲼河王世忠败之滁州王师晟败之夀春府斩伪守李烂靳赛张骑孙晖败豫于颍河口郦琼败金于夀春靳赛败之县王德败之和州侯动山败之滁州晞败之来安县王顺败之泗州白柱坡魏泰败之白沙山五年郭进刘宠败之清流县皆光世部曲也加少保是秋遣将华旺败于光州六年加太保静武宁国军节度使淮西太平州宣抚使军于庐州充夀春县是秋命王徳靳赛败刘豫兵于滁州王徳郦琼赵四臣又败之安丰斩级三千余衆冦庐州光世退师而刘猊为杨沂中所败豫闻之遂望风遁去光世自率数骑逐北至夀春县遇豫将兴自南丰来援㡬殆光世还率靳赛兵败雍初豫之入冦都督张浚约光世止军庐州豫兵势盛光世密白于宰相赵鼎乞退屯鼎降枢密院檄令退守太平州浚怒遣向子諲督遣复还于庐陵浚还朝言其事故鼎乞出㑹光世军帑在太平州为火所烬亦请闲得太一宫使罢命吕祉节制其军未几郦尽驱诸军叛降刘豫九年金人归我淮南之地加和衆辅国功臣陜西五路宣抚使雍国公与弟光仪不协仪密令言者暴光世罪罢宣抚授万夀观使十年金败盟深入加太保三京招抚处置使率李显忠李贵步谅之衆守太平又徙池州十一年敌攻淮西光世命崔臯败之舒城县顷之诸帅皆罢兵柄光世复万夀观使朝请于行在宴居以声色自奉十二年正月薨年五十四亲临奠赠太师谥武僖十四日壬寅知福州程迈知镇江府刘子羽提举江州太平观程迈知镇江府罢臣僚章疏也迈在福州㑹金人来取宇文虚中家属皆在福州其族谋欲留其一子为嗣迈坚执不容遂并遣行后全家良贱无老幼悉遭金人诛戮哀哉王胜为镇江府住札御前诸军都统制先是张俊岳飞以枢密使副往楚州抚谕诸军也王胜为中军统制或有谮于俊者谓胜欲杀俊俊憾之俊还至镇江府以事责胜送建康军中自効是时王徳权管诸军事俊谓徳与胜素不协必杀胜至是徳见胜而喜曰我王夜乂汝为王黑龙非我二人谁可以相亲者乃厚待之俊罢枢密胜潜至行在见韩世忠世忠藏于家一日世忠具筵㑹招医师王继先饮酒行世忠出胜拜继先为父继先见上言胜可大用遂有都统制之命十月十四日壬申王徳为建康府驻札御前诸军都统制王徳通逺军人从刘光世为前军统制自陜西勤王建炎初从往江西讨张遇于池州光世轻进为敌所乘徳救之免进追至江州败遇军中服其骁勇号王夜乂三年从败李成于淮西擒其将王宜等五十余人金人陷扬州光世兵溃至建康止百余人徳引衆四百至和州时张育据城以檄招徳徳不肯应育率衆来攻徳徳尽以兵伏草中育至无所见往来提检徳与弟青王忠跃出斩育余衆请降徳入城抚育家至及诸贼将皆如亲旧莫不归心俄而贼张和尚来冦致书曰昔张育杀死骨肉我来复仇徳以书譬释不聴乃斩育家人遣送其首又曰此特育一家耳必尽以育一军来乃退徳集诸军告之故咸请死战张和尚为乡兵所杀尽降其衆徳乃引所获兵十万济江见光世分为六军军声复振光世复辟命徳追苗傅刘正彦至信州与韩世忠将官同在郡守坐因话语言不相中欲刺徳徳杀之郡㕔又杀其下十余人至福建遇世忠欲鬭世忠避不与校诉于朝徳坐罪编管江州光世为御营副使驻九江徳为统制金人渡江徳拒之败于兴国四年撃斩赵万于袁州刘文舜邵谈袁闗围饶州诱之入城皆戮之妖贼王念九衆二十余万据信州之贵溪弋阳县辛企宗累月不能克从光世一战俘念九从光世军之镇金人据楚泗徳颍与战于髙邮邵伯之间绍兴初降海冦邵靑于泰州二年执郭仲荀于扬州送戮之吕颐浩为都督也前军至润州丹徒反徳追至建平殱其衆累加忠亮大夫同州观察使四年金逼淮南徳败之滁州桑根又败之和州六年同靳赛败刘麟兵于滁州涡口又同郦琼赵四臣败之安丰斩三千级又从光世败刘麟于庐州七年光世罢兵奉祠以吕祉节制其军徳为都总管郦琼王世忠不平诉徳于朝徳亦言诸将骄累上命徳以本军归而琼世忠果叛降于刘豫徳军建康张俊每以礼币结之徳以兵八千归于俊八年俊为淮西宣抚司鋭胜军统制十年金人背盟光世起为三京招抚使复请徳𨽻其军徳不应从俊败金于蕲县复宿州战城父复亳州又败之滑河俊之立功赖徳为多十一年加承宣使败乌珠兵于昭闗及仙宗镇从俊及杨沂中刘锜诸军将遇乌珠兵柘臯沂中为敌所败部下多死徳以锜师撃敌斩首万余沂中获免遂复庐州乌珠陷豪州俊令沂中收复遇伏被围殿前司军几殱徳同髙举刘寳田师中救之夺沂中出加清逺军节度使十二年俊在枢庭荐徳为建徳驻札御前诸军都统制徳乃用俊姪子盖其亲将马立顾晖皆为统制及俊罢枢柄徳皆尽罢子盖等俊以是憾谮于朝而秦桧亦忌其勇十五年命王权代之罢为浙东马步军副总管绍兴府驻札后改湖北路总管荆南府驻札十四年薨六十八子琪王进为池州太平州驻札御前诸军都统制王进初为张俊帐下提辖专背印随行军中唿为背印王从破李成于江西淮南屡収勇功擢为中军统领绍兴四年陞中军同统制五年累迁龙神位四厢都指挥使安逺军承宣使选锋统制刘寳卒进为统制至是除池州太平驻札御前诸军都统制不恤士卒唯厚结王继先及诸内侍以乆其权士卒皆不喜之十六日甲戌池州驻札御前统制李显忠加保信军节度使为两浙东路马步军副总管三朝北盟㑹编巻二百十二三朝北盟会编卷二百十三钦定四库全书三朝北盟㑹编巻二百十三宋徐梦莘撰炎兴下帙起绍兴十三年二月尽十四年二月绍兴十三年二月韩世忠封咸安郡王八月金人遣使人洪皓还九月郑朴何彦良使于金国绍兴十四年正月金人遣使来浙东副总李显忠落节钺与宫祠李显忠归朝闻其妻周氏在黄龙府绣工遣三人往取之共许金一千两各人奏补承信郎先以金五百两畀之三人果至黄龙府用笼床去其里隔盛周氏载之于车以行遂逹江南时显忠作浙东副总管旅槖中得金一百两乃具以情实告于知绍兴府娄炤借金四百两遂赏金如约显忠陈乞合得恩泽承信郎三人各补以官三人皆喜曰太尉更有一妹在燕山府愿取之显忠别许金三人者不愿许金且曰已得金千两矣既而又取其妹归是时杨存忠亦遣人取其故妻止于平江用别宅居之以再娶赵氏不容故也金又使来因奏令讲和乃有臣僚多以金银遣人来取其家属恐大金皇帝闻之不便上乃责显忠落节钺与宫祠罢其总管存忠以显忠独被责而已无罪遂赂遗显忠不已且称其才宜复用而显亦闲居七年南北隔絶之久诸大帅家属往往得至江南如游糕送韩世忠妻来又张俊妻魏氏乃羣贼自京西送来四月解潜责授团练副使南安军安置臣僚言解潜及辛永宗居于平江府议论讲和事改潜南安军安置而永宗亦改差荆湖南路马歩军副总管邵州驻札命州县刷前后归朝人发还金国九月宋之才为大金贺正旦国信使赵还副之赵鼎移吉阳军安置秦桧令臣僚言赵鼎罪故移吉阳军安置朱胜非薨行状曰靖康初金人穪兵京城戒严公尝使敌营往来计事辞气不少屈初公为邓氏婿后十许年而夫人之堂妹归张邦昌既而侍従公察其人弗与交邦昌虽执政亦未尝造门也邦昌憾焉而每迁輙沮格及金人来攻邦昌和议出质敌营乃请公行朝廷従之俾公使军前计议疾趋之道中即日上疏论和议不可恃刼质不足信请大为将来之防又以邦昌所下檄榜有挟敌势以胁郡县之意皆上之行将出疆有旨召还解使寻知郑州盖邦昌姦谋已露至是朝廷始悟公前䟽之当也未赴陟海州时朝廷建议置四道总管都副八帅分制诸路为京师卫其诏有曰吏得辟置兵得诛赏钱谷得以移用有警则都帅入卫副帅居守择诸班簿取前两地従官之才者居之惟公以庶僚被时选除直龙图阁充东道副总管置司南京公抵应天日都总管胡直孺准诏勤王竭本道甲兵财赋以自随所余疲弱不满二百粮食仅及旬日富室大族先已逃避警报日急敌破都帅于襄邑近逼南京上下讻惧人将惊溃公奋不顾身以死誓衆踊跃先登令民负门乘城狥曰敢返顾者斩攻南城矢石交下公益励奋人殊死闘公躬擐甲胄与士卒同食饮夜宿城楼者数月徒歩廵督率夜一周匝虽雨雪泥淖未尝肩舆敌列寨城西北隅若筑室返耕为持久计者攻围殆百方公随宜应之輙却敌多为疑兵公料敌精审逆知诡计屡摧其锋踰月日东南诸路兵稍集公曰敌不足畏矣乃大启城门縦兵民樵採所部多南兵怯敌公亲率教习授以方略用之每㨗选壮士夜入敌营焚刼使之自乱常设伏兵于要害地伺其出掩击之坚壁半载余仗信义威惠以为守故人无离心士有闘志以间谍用命敌动息必闻其初至也如入无人之境及是不敢肆前后斩获以千计亦屡毙帅首道路始稍通江淮漕运渐至分遣逻兵明逺斥堠敌不能抄掠军民頼以济京师再受围已数月公数募人间道冐重围携蜡书通奏每遣必涕泣开谕勉以捐躯狥国亲酌巵酒以饮脱所服绨袍以衣人皆感恱不复顾死渊圣皇帝得公奏每加叹奖始知诸大镇悉䧟独睢阳坚守屏蔽东南聚勤王之师以图捍御遂除待制都总管㑹京师城破诸道勤王兵疑不敢前公遣人传报京师音耗敌骑动息以慰安人心且檄率四方戮力以进属主上开大元帅府于相州军驻札东平公日遣人诣军门凡金人动静京师事宜莫不以闻上亦倚南都为重金立邦昌乃为书遍抵诸道帅守一日金以骑送邦昌使人至公集官吏发书按验即械系之上其书元帅府主上自郓而西公发谒于济州首陈翊戴大䇿曰今二圣北狩天下之心属在殿下宜以时正位号系天下望庶以销弭窥觎之萌应天寔艺祖兴王地宗社神灵使敌不能䧟以为殿下受命之所请亟幸之以图大计奏疏论即位之初宜谋始谋始之説无他仁义而已仁义者天下之大柄也人主当持之而朝廷奉承之则人主尊朝廷持之而四方顺従之则朝廷尊中国常持之而四方敛服之则中国尊人主失其柄必有大臣䟦扈之患朝廷失其柄必有尾大不掉之患中国失其柄必有四方交侵之患国家与契丹结好一百二十余年彼既乱弱我乃逺交金人为夹攻之计天祚匿于近塞遣使指踪令金人取之且露章称贺是中国失其柄矣金人内侵每以渝盟失信为辞是皆燕人之语怨我背契丹之约也不然金人通好以来何尝违其意哉愿睿明殚思其凡进退人材施张法度礼乐征伐庆赏刑威一话一言一嚬一笑必加详审合于仁义者置之则可以养兵保民兴复大业迎还两宫矣疏奏上欣然纳用然公为侍従尝论睢阳特以基命地故列圣建别都而要非用武之国脱有缓急大驾一动则河之南淮之北皆盗区矣今敌骑充斥两河云扰雍洛不可卒至惟襄阳西接蜀汉南引江淮可以号令四方乞銮舆幸之控制南北以图中原而大臣或沮之其言不果行及为学士复论扬州跓跸地既得政力论之上深信焉令户部约留嵗计郊祀之费余财皆运之金陵祀事后当移跸矣时相黄潜善力沮之后果仓卒南渡至是上见公首及此且曰悔不用卿之言时方经画淮北上倚公以办即上䟽陈五説谓敌当击书奏上皆施行之自再相首建议遣诸大帅分屯于淮南等路各据要害以经畧淮北荆襄事甚悉四年又奏言襄阳上㳺襟带吴蜀我若得之进可以䠞敌而退可以保境今䧟于敌所当先取者即命大将自沔鄂以趋又使淮西军合势并进以犄角之始诸将虽拥重而无分定路分故无所责成公在朝廷修法度严纪律明号令某帅当某路一定不复易皆授庙算成师以出又命司农卿沈昭逺往总军饷士衆素饱皆贾勇以前豫求救于金伪兵俱来遇我师于襄邓间连战大破之遂复襄阳随郢七州之地军声及汝颍京洛大振先是分屯才定即议进讨而荆襄正岳飞所当取一日下诏趣诸将入觐公既授飞以攻取之画以迄事建节又戒诸将咸使戮力㨗至等级授赏其或违戾罚如军政即日奏上罢都督府故诸将得自奋励复饬飞当劳来还定以慰吾民来苏之望无得屠掠凡得州始奏㨗止言某人收复平定某州不得輙言杀戮规模先定故一举而成功既班师授飞节旄及诸将授赏有差如初约也朝廷欲行献㨗之礼公谓本吾家堂奥不足言俟中原尽复大驾还汴乃可自用兵以来诸将强悍艰于号令公威信素有以服其心赏罚甚明莫不听顺乐为公用之皆能成功于是金始来议和盖自上即位遣使使金者无虑十数辈而未尝报聘及王诩李永寿来命礼部侍郎赵子画馆之初上命韩肖胄为使俾公择副公言故事副使用武臣时方艰虞不当专拘旧制遂荐胡松年副焉松年入金论难往复辞气明辨金为之折又闻豫兵屡败襄郢归于我故才报使公逆料其谋随事酬应舘遇礼既甚简而邀求一切不従二使褫气去人情初以为疑至是乃安上方亲征诏公以攻战之利守备之宜措置之方绥怀之畧公慨然上䟽列四事以献无不切当利害疏奏议者服其精诚上心善之而隂有沮之者因不果行胜非秀水闲居録曰靖康元年予守宋城闰十一月初敌骑既破拱州初七日遂抵郡城前一夕予梦有执盗于庭下者形质魁岸左目挿矢流血被体既觉颇异之未晓报金兵至既登城督战金人以大军三乘装载刍膏縦火逼南门帅首被金甲仗剑往来指唿予于要地伏弩俟之果为效用邵昙者射中彼目坠马死正如所梦敌知不利乃退自是经月不近南门其后得异龟于城隍庙中大若车轮髙及三尺盖穹龟也有骨尾九条甲色正黄如蜜蜡每甲刻一字可辨者八云郭负放生千秋万嵗余不可读目光射人颈鳞如钱顾眎不凡真灵物也始置之城隍庙中郡人连日聚观予虑其惑衆因言龟不食岂思水乎投之南湖继又雷万春庙有大赤蛇盘于香罏中累日不动时将举首人莫敢近予作文遣吏祭之切责其果有灵不为隂助更出异物以怖人何也即日蛇出与敌对垒踰半年城境获全寔神之助也又曰靖康二年三月金人伪立故相张邦昌为楚帝师廻二圣北狩四明初范讷以北宣抚赵野以北道总管翁彦国以东南经制赵子崧以宛邱太守各提勤王兵㑹于襄邑邦昌皆以手书与之时予留守南都亦皆得一封其外用内侍省印不书名内只一幅云国家之变可谓非常昧陋所遭亦云竒祸又称予坚守别都力保鸿庆宫其末叙时令云某上予即收投书使臣系狱缴书于大元帅府遗史曰靖康元年二月朝廷遣张邦昌奉使斡里雅布前邦昌请朱胜非同行邦昌妻邓氏朱胜非妻之堂妹也邦昌请胜非行上俾胜非使于军前计议胜非疾趋之道中即日上䟽论和议不可恃刼质不足信请大为将来之防又以邦昌所下檄榜有挟敌势以胁郡县之意皆上之行将出疆有㫖召还解使职出知海州胜非字蔵一蔡州人七嵗䘮父既䘮外氏欲夺其母而嫁之不従外氏强之母乃薰目断髪示卒不可移胜非总角读书为文乡先生称为逺器年十四入郡庠十八外贡入太学踰年外上舍崇宁四年释褐登第累厯州县官后除太学正歴两任徽宗以其久于儒官恬静有守除秘书省校书郎兼正御前文集渊圣即位时为右司郎中尝使金营往来计事故邦昌请其行中兴姓氏录曰朱胜非字蔵一开封人也崇宁四年登进士第善属文靖康末胡直孺以直龙图阁为东道副总管军应天金人围京师领兵一万来勤王败绩执胜非权知应天金人来攻胜非惶惧易衣逃匿民间惶惶㑹韩世忠杨进兵撃破之胜非复出视事民稍安康王开元帅府河北张邦昌僭位致书于胜非胜非囚其使缴书于王王至济州胜非率兵来迎至建炎初除中书舍人后除翰林院学士制诰清华士人言其才学士二年除尚书左丞又迁加中书侍郎惟謟佞阿谀迎合上意曲奉黄潜善汪伯彦备位无建明三年潜善伯彦罢以胜非为宣奉大夫尚书左仆射值苖傅刘正彦擅废立胜非狐趋鼠拱行二人之意而已上复辟罢为观文殿学士提举临安府洞霄宫四年范宗尹荐之除江南西路安抚大使兼知江州胜非聚兵于吉州以刘绍先杨勍为都统制怯江州经李成所破不敢往绍兴初绍先以兵屯江州数月胜非方至御史中丞沈与求言其逗留降授中大夫分司南京居住以绍先知江州二年吕頥浩荐之召复观文殿学士兼侍读俄同都督江浙荆淮诸军事给事中胡安国谏止其命复为侍读俄除尚书右仆射三年丁母忧辛苦日起复惟报私恩讐畧无建明尤不能听讼士民甚苦之四年金人攻淮南胜非惧乞持余服许之服阕还观文殿大学士知湖州数月复为提举洞霄宫秦桧不喜诬之为邦昌亲党终不复卒于湖州年六十三十二月李光移琼州安置李光初安置藤州知州周某者诱光唱説秦桧和议有讽刺者积得数篇宻献于桧桧怒令臣僚言其罪故移琼州安置金人逼王伦以官伦死金先是绍兴九年王伦为迎䕶梓宫奉迎两宫交割地界使蓝公佐副之使于金国金国留伦不遣独以公佐还是嵗金人以伦为河北转运使伦奉使而来非降也坚辞不受遣使廹之亦不受金人杖其使又复令逼伦伦自缢而死中兴姓氏录曰王伦字正道开封人真宗宰相旦之后也有縦横之才少逰市井羣小髙其能大金䧟京师百姓内乱渊圣登楼抚谕之伦乘乱径造御前上问谁能弹压伦奏臣能之上令即去弹治伦曰臣未有官岂能弹压因自荐其材上急取纸亲除为吏部侍郎伦下楼以先备恶少数人传唿侍郎往抚谕之百姓皆定何㮚以伦小人无功除命太峻奏缴其官止补修职郎建炎二年上书乞入金国迎请二帝乃加朝奉郎金国通问使金国方入邉留伦不遣绍兴初秦桧为相遣北人招讨都监门客通书金国求好二年遣伦回议和七年闻徽宗及郑后凶问遣伦同髙公绘往请梓宫及韦太后及河南州军秦桧主其谋加伦端明殿学士枢宻院编修文字胡铨上书言金人诈和王伦卖国秦桧孙近助之乞加诛戮进兵讨敌不従九年加签枢宻院迎护梓宫奉迎两宫交割地方使蓝公佐为副伦至金见金人乌珠以东西南京寿春宿亳州及陜西京西归于有司伦权东京留守及孟庾至伦公佐徃金国独发公佐回又留伦不遣金国以伦为河北转运使伦曰伦奉使而来非降也大宋之臣岂受大金爵禄耶金人遣使来催之又不受金人杖其使复令来逼之伦厚赠使人金以谢之自缢而死年六十一世称其忠三朝北盟㑹编巻二百十三三朝北盟会编卷二百十四钦定四库全书三朝北盟㑹编巻二百十四宋徐梦莘撰炎兴下帙起绍兴十五年三月尽十月绍兴十五年知叙州邵隆卒初邵隆知商州值和议定割商州为外境隆不悦常宻遣兵马以盗刦之金人诉于秦桧桧心恨愤除知辰州未赴改知叙州至是饮酒暴卒或云桧宻使人鸩杀之人皆巷哭为之罢市三月敷文阁待制周金及马观国史愿送还金国五月金人遣使来贺生辰十月严抑为大金贺生辰国信使曹涭副之观文殿学士祈请国信使宇文虚中死于金国行状曰公讳虚中字叔通登大观三年进士政和五年除起居舍人国使院编修官六年正月同知贡举四月除通直郎中书舍人尝议偹邉非䇿论事无所畏惮当权者忌之除河北河东陕西宣抚使司㕘谋事上书极谏曰臣伏覩陛下恢睿圣英武之畧绍祖宗之谋将仁义之师复燕云之故境不以臣愚不肖使㕘与机事臣被命之初意谓朝廷未有定议欲命臣经度相视攻守形势公赞庙算及至河北诸路见朝廷命将帅调兵旅励器械转移钱粮已有择日定举之説臣既与军政茍有所见岂敢隠埋輙举利害仰干渊听臣闻用兵之䇿必先强弱虚实知彼知已当图万全今论财用多寡指宣抚司所置便为财用有余若沿邉诸郡帑蔵空虚则畧而不问论士卒之强弱视宣抚司所驻便言甲兵精锐若沿邉诸郡士不练习武备刓缺则置而不讲夫邉圉无应敌之具府库无数日之粮虽孙吴复生亦未可举师是在我者未有万全之䇿也用兵之道御攻者易攻人者难守城者易而攻城者难守者在内而攻者在外在内者为主而常逸在外者为客而常劳逸者必安劳者必危今宣抚司兵约有六万邉鄙可用不过数千契丹九大王耶律淳者智畧辐凑素得志国主委人信而不疑今欲亟进兵于燕城之下使契丹自西山以轻兵絶吾粮道又自营平以重兵压我营垒我之粮道不继耶律淳者激励衆心坚城自守则我亦危殆矣在我无万全之䇿在彼亦未可必胜兹事一举乃安危存亡之所繋岂可轻议乎且中国与契丹谋和今踰百年间有贪惏不过欲得闗南十县而止耳间有傲慢不过对中国使人稍倨礼节而止耳女真侵削以来向慕本朝一切恭顺今舍恭顺之契丹不封殖拯救为我藩篱而逺踰海外引强悍之女眞以为隣域女真借百胜之势嘘喝骄矜不可以礼义交也不可以言説诱也视中国与契丹拏兵不止鏖战不觧胜负未决强弱未分持卞庄两取之説引兵踰古北口抚有矫捷之衆繋缧契丹君臣雄据朔漠侈心不止越逸疆圉凭陵中夏以百年怠惰之兵而当新鋭难敌之勇以寡谋持重久间安逸之将而角逐于血肉之林巧拙异谋勇怯异势臣恐中国之邉患未有宁息期也譬犹富人有万金之产与寒民为隣欲买吞以广其屋居乃引强人而谋曰彼之所处汝居其半彼之所蓄汝取其全强盗従之寒民既亡虽有万金之富日为切邻强人所窥欲一夕髙枕安卧其可得乎臣之愚见窃以为喻望陛下思祖宗创业之难念隣城百年之盟好下臣此章使百僚廷议倘臣言可採乞降诏㫖罢将帅还朝无开邉隙俾中国衣冠礼义之俗永覩太平臣昧死尽言不胜战慄时王黼当国见疏大怒捃拾公以他事降为集英殿修撰督战益急公又条上十一议其大畧有曰契丹昨来女眞愿为附庸女真不纳求附朝廷观其意盖是畏女真爱中国避强悍归仁义今西夏以重兵压云中狡谋窥伺託为存亡继絶之言其意甚逺若契丹北为女真所拒南为中国所弃收合余烬翻然决计乘夏人聚兵之时割地以为约续粮以过兵不惟王师入燕为所牵制亦恐他日西北邉事未宁之甚今日为国家大计须期永久安逸不费兵马钱粮公私事力坦然无北顾之忧费省力暇逾于昨来与契丹通好时方为稳便若连兵不解征战防托或灭辽之后调发劳费乃过于未用兵以前其利害不可不计又上二十议畧曰臣伏见朝廷昨以耶律淳擅立遣兵廵邉骑卒相侵互有胜负前此屡曽招纳已于盟好有违迨王师那回雄州王介儒来寻旧好书牒往复皆有明文其于女真又违近约若二国脱有兴灭即邉事不可不防所有元约女真夹攻悠久利害臣不敢与知今复文涿州勾引契丹人使空牒差人往约女真虽民心归仁天道助顺王师无战可保万全但恐秋髙马肥北兵或聚若只坐待意外功绩不为自治之规切恐临事失机贻患在后且言郭药师可令带同知燕山以恩礼留之京师复尽使挈致家属居于赐宅缓急有用只可单骑遣行事毕便归然今日事几与前日不同似不必更放前去脱鱼于渊恐滋后患时朝廷鋭于摧服契丹故公及守御之䇿委曲详备欲因㕘幕议幸一止之议上不报然而亦以公言为忠七月除宣和殿学士上复欲以公㕘谋寻改寳和殿学士十一月除大学士河北河东路宣谕使公上言云中州郡疆界遥濶方一収复毎嵗应副财用必三倍于太原又须建置堡塞闗垒不下数百处今财力匮乏何所従出屯戍军马系抺直取疆界亦倍于何处挪移乞罢收复之议以息中国之力寻赴阙有㫖至内殿同宰执班奏事是日报尼堪兵廹太原上顾公曰王黼不用卿封殖契丹以为藩篱今金人兵两路并进卿料事势如何公云敌兵虽炽然羽檄召诸路兵入援结人心使无涣然慿借祖宗积累之厚陛下强其志勿先自怯决可保无虞今日之事宜先降罪已诏更革弊端俾人心悦天意回则备御之事将帅可以任之上命公就草诏公奏言臣未得㫖昨晚已草就候进呈上令展读公又列出宫人斥乘舆服御物罢应奉司罢西城所罢六尚局罢大晟府内臣寄资等十余事于所草诏上览之曰一一可便施行今日不吝改过公再拜泣下令下人心大悦乃宣和七年罪已诏也其畧曰百姓怨怼而朕不知上天震怒而朕不悟有识者比为陆䞇感泣山东将士之诏云雄州奏郭药师刼蔡靖吕頥浩等降金人公与南阳公入对上谓南阳公曰今梁方平已在濬州守桥南阳公奏言内臣主兵恐将兵不附欲更差人为大将而梁方平副之上曰何灌见作管军可令团结京城二万人同守濬州衆议尼堪兵势方炽河阳桥最为要害而守御未得人欲召熙河姚师古秦凤种中令以本路兵㑹于郑洛外为河防之援而内卫王室上顾公曰卿与姚师古种师中如兄弟宜以一使名䕶其军遂以资政殿大学士为军前宣谕使上曰卿不须自陜州以西可只在畿甸驰檄召两人衆议谓永安陵寝未有兵卫䕶上曰此却是宇文虚中职事可自滑州分地分以东属何灌以西属宇文虚中即大河一带有守把而诸陵有䕶卫三省枢宻院议二太子少今大兵属尼堪谋臣勐将皆在而所召西兵须两浃旬可至即谓兵将欲于河灌守河阳及䕶陵寝却令公守北京及濬州公奏言尼堪兵虽盛未攻下太原必不先下太行其来必缓二太子兵亦不下十万既至燕山其来必速上曰濬州不可少何灌以防二太子卿既召二镇兵则䕶陵寝用何兵公奏言京东西路及鄜延环庆兵已邀击金人文字到已旬日惟京西兵未团结不若团结起发以䕶陵寝及滑州以西河阳浮桥旬日可办候姚师古种师中兵至臣却与同䕶京城以西上曰如此稳当自郑州向去西京黄河岸一带皆廹近陵寝又恐尼堪兵经由此路极可忧卿且以祖宗陵寝为念公乞对毕即行上曰卿且召姚师古种师中只令移文人急递公乞御前差使臣赍文字前去公又奏种师道老将有谋今闲居长安臣与之有契分欲乞召师道同团练西京军马及本路保伍于黄河岸桥诸陵寝措置守把讫与师道同入䕶京师臣只今行文字下陜西漕臣应副师道轻赍钱物今沿路召募人兵前来公陛下辞即出门徽宗内禅渊圣即位徽宗幸淮浙南阳公为行宫副使时尼堪以重兵围困太原日久公驰檄河北诸将邀击金人遂往河东河阳泽潞间措置太行山设守备诸处募兵并未至而二太子兵马已従濬州渡河且元指挥援兵并赴宣抚司童贯处时贯已随従徽宗幸淮浙公往陜西促姚师古种师道兵马且檄令直赴京城应援王室不得遵禀贯节制又以便宜令河阳守臣节度泽路西京守臣节制汜水闗郑州时朝廷遣马忠将数千人往团柏镇公遇之于汜水闗以便宜札付马忠令引兵回救京城马忠遂由郑州东门进兵救京畿与敌骑遇于道士店攻获其首领军声大振先是敌骑至城下放兵四掠至郑州为忠所破遂将其他小寨收敛为以西路遂通师道古及其他西兵并得至京城无阻公亦星夜归䕶京城至郑州之东阻抄掠㳺骑不得进遂收合散卒间道以趋且移文河东帅府约会兵黄河上又于宿亳以来得东南兵二万五千人以便宜起致仕官李邈令统领于汴河上前进与李邈相先后行至陈州门驻兵渊圣遣中使持御笔令公赴阙遂従门外钓上入城先是姚平仲刼寨失利西兵俱溃金人复引兵逼城公既至福宁殿奏事渊圣宣谕陜西援兵今已俱溃不守欲遣人奉使为朕分辨刼寨非朝廷意乃是姚平仲擅兴兵兼探康王平安大臣皆不肯行事势危殆卿可往否公再拜曰主忧臣辱臣岂敢辞渊圣泣下慰勉再三公即往都亭驿见金使王芮芮与言不逊公依所得旨再三説谕遂送王芮出城因赍书复议请和公渡濠桥道逄甲骑如踏云梯攻具蔽地而来公间闗冒锋刃而进既至敌营露坐风埃烈日中自已至申金人数次以全装人马注矢露刃周匝围绕一行皆失色公不为之动久之乃引公入见康王于军中䝉圣语面谕金人先一日堆马草于阶前若两三日城中无使人来烧草为号将路允廸以下并不存留且来攻京城今喜得大贤来敌金人来相贺方知如此次日陪侍康王到敌帐见二太子者言语不逊礼节倨傲公以义礼逊谢之至晚金帅复遣人随公将文字入城要越王李邦彦吴敏李纲曹晟金银骡马之类又欲御笔画定三镇界至方退军时渊圣令公再奉使止令曹晟前去军前外余并作意度子细説谕并不应副兼奉渊圣㫖须管于卿处要康王归京公再出城与帅长相见及张邦昌等退公独留金帅之前专达渊圣手书再三以理説谕遂以次日获従康王归阙即拜公签书枢宻院事制曰国家设中天紫极之辅以应泰阶之纒列右府洪枢之司以总万兵之政虽文武之道有异而安危之计不殊眷时谋谟之臣必授英杰之佐某官志穷精奥识造几微雅志渊深而足以与权懿文炳蔚而足以华国早由英誉荐厯要涂摛藻扬华宻起鳌宫之胄叅畴婉画坐谈武帐之兵比资方叔克壮之猷应召虎来宣之命有严共武之服不战屈人之兵兹啣命于金人仍通和于邻好敏于应对卒以解纷其参管于宻庭共图画于兵柄伫宠隽烈克鬯皇威本精神以折冲运帷幄以决胜勉推平日之议论用济一时之事功公力辞不受谓国步方艰捐躯効节臣子之分不可因此受宠数乞收还成命渊圣遣中使宣押谕以借卿终使事在卿去就甚髙而国之利害所系强敌在郊卿何辞以违朕意即其家传宣至数四公惶惧受命自是凡三往军前金人约公观师公为送饯使是日夜分至敌营翌日早其帅遣人语公云枢宻不稍空我亦不稍空今特促日归国顷之举火为号诸营甲骑皆出遂行北去继与金帅相见说及三镇公泣下不言诸帅变色言两朝和好枢宻却不喜莫是有不好公事公云三镇説不得哽噎教皇帝难割舍为太原有太宗皇帝影殿保州有上皇祖坟岂忍令人家子孙将坟墓割与隣人诸帅云这事有商量时吕頥浩何沂等在坐皆闻此语公遂再三说此语云如何得箇意到本朝皇帝处诸帅云得及得回书对渊圣前开拆果有将来别有详酌之语敌既退时徽宗驻跸镇江得报宣召南阳公至行宫寝堂出公奏状徽宗曰虚中自二月上旬三往金人寨中第一次明刼寨非朝廷之意乃西兵贪利遂止其攻城再往奉迎康王还阙并取到吕颐浩等初七日与城下为盟令印押誓书并説令退师二太子喜虚中以至诚相待初约四月一日归国再三説谕遂肯初十日退时令虚中至日亲来观看初十日五更如约往相见二太子帐前吹笛声锣歩骑兵北去如飞至巳时豁然一空当日约行一程以上此事可喜虚中口辨有智畧了此一段事今已除签书枢宻院事南阳公顿首谢初金人之来重兵骁将尽属尼堪二太子者得郭药师为军锋遂先至京城下及二太子退诸公以为泰然无事公独以尼堪为深忧乃奏陈乞厚为隄备京畿作塘泺河北河南聫民召募忻代太原失业人及陜西善战者每一万人为一军棊布近辅大张形势廷臣无助者及议追撃二太子悉遣在京军兵渡河袭逐行方整龊而尼堪已至泽潞据太行下瞰河津河阳始大骇遂令所遣兵未逺去且守卫王室再为闭城坚守之计其后议者不复闻尼堪泽潞事专以不追击二太子归罪执政故公罢政出知青州陛辞上宻遣人赐金带茶药锦绮公又论青州与金人为邻外控海道当措置隄备牵制州郡又上疏论京东盗贼屯聚至数十万东路尤被其害臣初到界首交割之后体问得余党散在山谷与已受招安之人皆未宁谧州县所忧正在此数月青州以南连接泰山往往数百里人烟㫁絶今本路濒海与金国对境北又接滨沧邉面皆通行敌马若不于耕桑正忙之时速与慰安人情窃虑姦人复出盗已一面作奉圣㫖遍牒本路又乞置骑近通西路为一万骑及閲习事势饰治器甲为将来应援河北入卫王室之计朝廷忌功者论公不已公虽已报代上疏论当厚为金人隄备且言臣踪迹孤危一路必禀承乞促代者曽孝序之来其言鲠切并无三省所沮未几果以言落职奉祠时南阳公従徽宗来归因入对渊圣曰卿弟虚中二月初止金人攻城与二太子为誓约説令还师岂不是社稷功虚中善料事势欲留在枢府而大臣坚不见听亦是恐有伏阙之事且令作帅朝辞出门朕遣人赐以金带茶药锦绮之属更不敢令人知却恐须要夺了南阳公顿首谢且奏言虚中近已罢帅奉祠盖縁言者谓城外为盟非二太子止是河北贼魁虚中妄以河北之冦作金人以冒退师之功金人自燕中举兵直至京邑今日乃谓止是河北之冦言者所论如此大臣曽辨明否上曰大臣且幸卿弟不在眼前岂复更与辨明南阳公出知江宁公来依之虽居闲废亦上疏论车驾临幸江宁当用民兵之法措置便宜责在长安总专其属应于两税盐酒并听支用知通将官分治军民同为训练其言详备恳切疏奏不报三朝北盟㑹编巻二百十四三朝北盟会编卷二百十五钦定四库全书三朝北盟会编巻二百十五宋徐梦莘撰炎兴下帙起绍兴十五年十月尽其月建炎元年太上皇帝即位以廷议与金人三镇责授安化军节度副使韶州安置公不胜忠愤上䟽及移书宰辅辨白其畧云元议与金人三镇及金帛骡马遣使送誓书差沈晦为国信使奉今上皇帝出城至敌营皆是正月上旬事臣是时在畿甸收拾援兵至二月一日姚平仲劫寨失利金人复攻城臣自拱州与李邈收集东南兵入援至初二日奉圣㫖召至陈州门钓上城入对被命出城面奉渊圣㫖明劫寨非朝廷之意须要奉迎今上皇帝还阙当时所与物止鞓带四百条水银鹏砂十许斤适中王芮等所用别无其他自有奉使日月可考若不分明剖析恐身首异处亦未足以消弭人言䟽奏不省二年诏募能使金国者公应诏有㫖复中大夫乘递马赴阙制曰朕念二圣和鸾之驭逺勤沙漠之征惮两河耕稼之民久困干戈之役思得贤士往使殊方岂无忘身殉国之人应侧席捄灾之诏尔名实相称文武兼资雅意论兵用合孙呉之妙髙才视草夙推颇牧之竒蚤荐歴于禁涂遂㕘陪于枢院稍愆清议荐赍丹书兹露章于公车蕲将命于絶域朕嘉乃陈议慨然请行移复次于廷绅俾来朝于跸路当图忠报益展素怀伫尔疾驱副予临遣时车驾跓跸维扬公入对上嘉奖再三复资政殿大学士左大中大夫充国信使时敌情叵测公至敌庭被拘留始诱以富贵中廹以鼎镬公不为屈敌亦义之不敢加害公知金欲窥蜀遣使臣相偁潜吿宣抚张浚欲其持重且云江左人钱钊傅乃引者勿令近行在又遣使臣杨安以矾书经文寄季弟南阳公及龙图公常具奏今在御府敌遣公䇿伪豫公力辞不行副使杨可辅来归公复以蜡书潜言敌中事上命赐家属银绢绍兴元年有㫖以公奉使日久守节不屈令福州赐钱千缗存恤家属因遣使以金帛荈茶赐公制曰男子有四方之志夙励于逺图行人道二国之言久勤于将命肆颁渥泽用侈光华卿顷以才猷常登枢近抗使旌于万里不惮勤劳留异域者十年益昭忠信念其良勚宜有褒嘉钖以兼金贲之束帛加织文之致分异荈之甘芳特示殊私式将厚意每怀靡及方頼于咨谋有功见知尚期于来谂时绍兴七年也公留敌庭既久虽罹困苦然忠义所激遗家人书一语不及私尝寄南阳公书畧云囚繋异域生理殆尽困苦濒死自古所无中遭廹脇幸全素守惟一节一心待死而已终期不负社稷念虚中遭遇主上最先衆人往日在京城外迎奉归城中粗殚犬马之力今日之厄亦为国事分所当为夫复何憾又寄夫人书畧云自离家五年幽囚困苦非人所堪今年五十三嵗须髪半白满目无亲衣食仅续惟其一节不负社稷不愧神明至如思念君亲岂忘寤寐俯及儿女顷刻不忘度事势决不得归縦使得归亦在数年以后兀然旅馆待死而已至于歌诗者不胜记其诗有曰定鼎未应周命改登床合许宋人平又曰南冠终日囚军府北鴈何时到上林又曰传闻已筑西河馆自许能肥北海羊虽一饭未尝忘君如此公志欲就大事尝与使事得归者欷歔别且曰大丈夫身拘异域不能効竒功报本朝頋乃同匹夫匹妇之为谅自经于沟渎耶非吾志也时中原东北豪杰之心耻事仇敌公宻以信义感发之従者如响乃以绍兴乙丑与伪翰林学士髙士谈等同谋结集欲因金人拜天就刼杀之先期以蜡书来吿朝廷欲为之外应秦桧怀奸无状且忌公功在已上缴回蜡书会事亦觉公父子俱死家无噍类时年六十有七公初讳黄中后帅庆阳徽宗御笔改今名云授右朝议大夫直显谟阁初广平公既拘留异域金人将用之惧其以骨肉为念欲以家属为请广平宻知其意因王伦使还附奏云如金人万一有请愿以没敌为辞㑹秦桧当国主和议甚多金人以士大夫北留者家属为请桧悉遣如约显谟公方侍广平夫人闲居桧谕㫖监司追遣老幼无一遗者继又中使促令就道显谟公到阙具对札畧云道路之传闻以谓臣家属既到即送邻邦政及蝼蚁之贱无补国事万分之一然而尝闻苏武持节居匈奴十有九年既归之后但见因使者致金帛赎胡妇所产子还中国以嗣其世着于信史实为中国美谈伏念臣父虚中忠义自奋谋不及身今若尽遣其室恐非朝廷所以矜恤之义况臣父虚中元是奉使而去以一身狥国之急即与其他被执之人事体不同绍兴七年王伦归自金国来时臣父虚中託以一事附论囬奏云若敌人来取家属愿以没敌为言此语陛下必尝知之以此验之可见臣父虚中虽以一身持节在外未尝不乃心王室而其家属望朝廷主张之意乃先定于十年前岂欲臣母子颠挤于道路而逺徙于他邦哉为桧所抑竟不得对全家驱廹出境闻者扼腕呜乎公天资忠义爱君忧国出于志诚忘身狥难终始一节不间夷险初童贯兴燕山之役朝廷以公参谋公知召祸启衅非国家安静之福不忍洁身至今以为髙其所论谏及条上三十议大率以自治为言拳拳恳切迨金人渝盟兵逼畿甸公﨑岖戎马间收合散卒移檄诸道䕶卫陵寝应援京城继将命使金开谕祸福太上皇帝以归不幸中原复扰二圣北狩公虽得罪岭表独抗章应诏愿复使絶域公精忠自矢可槩见矣初公尝梦挟日以飞故有傥符他日梦尚兾及宸㳺之句逮拘系敌庭至死节之日凡十九年餐氊啮雪视古无愧公能隐忍就大事天倾地覆公志莫遂事既败全家赴死而公之志益显呜乎悲夫李纲传信录曰初宇文虚中以中书舍人为童贯㕘谋官卢沟河之败虚中走焉及燕山奏功归为翰林学士宣和八年秋复従贯以行金人攻汴虚中同贯奔还道君以为资政殿大学士京畿宣谕使敌骑既逼都城虚中走宿亳间至是闻既和乃归上以为签书枢宻院事故京城为之语曰一走而为内翰再走而为大资三走而为枢宻虚中既奉三镇诏书至金人军中自以为有和议之功识者笑之朱胜非秀水闲居録曰宣和初出师以童贯蔡攸为宣抚使刘廷庆为总帅翰林学士宇文虚中叔通㕘谋既至境上虚中度事势不可为乃以札子示贯攸请罢兵其畧云昨者耶律禧失国淳輙簒立国家以兄弟之义不得不问举兵廵邉招纳其人仍絶嵗赐是为义举今天祐宗社有主全中国之恩威昭盛徳于殊俗顾諟明命恐不可缓正宜明下诏书谓前日之役以淳簒立今淳既亡其国无主幸灾伐䘮非中国之义仰邉臣按兵不得出讨乃令雄州移文对境喻以嵗赐已到不知交与何人如此可舒契丹忿戾之心寛我邉计迁延嵗月得以为备又于仁义恩威一举两全如女真责我夹攻亦当喻以原约止谓耶律禧无道今彼国再易主不成䘮义礼所在人情所同虽云他邦亦必心服贯攸不能用叔通靖康初副枢安成之枢宻宇文议保燕京记曰宣和壬寅朝廷议取云燕命取枢宻宇文公以本职显谟阁待制㕘预军事公驰至河北见沿邉匮乏兵备缺然兼以恐女真异日强不可制即上䟽力言不可又贻书与太宰王黼元枢郑居中及其兄承㫖并翰林学士赵野託承㫖与野力劝黼黼不従遂取㫖命公不得漏泄章奏时师老无功上有意中辍而契丹九大王耶律淳死国人离心黼再主攻伐之议镌宇文公待制命知檀州久之环庆阙帅郑居中荐公遂以修撰帅庆阳而朝廷又有收复灵武之议欲命髙俅总其事御笔条画攻取之计俾公遵行又力言不可髙俅自惮其事寻已而公亦罢帅责知亳州乙巳嵗公为翰林学士言童贯欲取云中斗絶一隅縦可取亦不可守贯之党马扩李宗振等陈可取之䇿二䟽交上时蔡京当国欲従贯言公兄时为右辖与李邦彦合谋力争于上前京之说不胜遂画㫖留候至乙巳嵗十二月金人冦邉燕山失守报至中外失色上御保和殿召谓公曰悔不用卿前日之説公奏先降罪已诏以收人心人心悦则中原决保无虞上命公草诏而公先以草成诏本在懐中即取进呈又列更朝政数十事于诏本之后持上欲诏书中入政事拘于纪年贤能陷于党籍之语大臣亦有言不须降诏公涕泣力请上従公言诏下人心大悦上曰卿素得陜右士心可以资政殿大学士为宣谕使躬往陜西择将召兵以赴国难公以二月二十八日朝辞出京至陜西以檄文召种师中姚师古令各以麾下兵赴京畿而公亲总马忠等兵至郑州之东遇金人万骑欲据郑公虑郑破即絶西兵来路遂令忠邀击扵仆射庙前金人大败公又移文诸郡及申奏朝廷声言陜西有兵五十万金人莫测虚实遂领兵下寨不敢四出至今郑州绘公及马忠像于仆射祠中公以丙午二月一日囬至京师时朝廷于正月中旬已讲和金人止俟得金帛犒师即还而李纲引兵刼寨失利无一骑还者金人忿朝廷失约再攻京城西北隅几破云梯四面交至矢石如雨城中精兵自梁方团结五万人破于滑州何灌领三万败于近畿刼寨失利又䘮数万人驱市人登城守御不能荷㦸弯弓公忧社稷危甚即入城见渊圣于延和殿泣谓曰救此危急有何䇿公言今城中惟有禁卫市人不可出战西兵至者未满万人其余计程须旬日可至王师寡弱城西北隅已摧毁拒敌未有䇿惟有臣以身当刼寨之事臣试冐死往説之上曰卿且奋不顾身以救国家之急公即欲前往自刼寨后金人覩使人来即杀公捐甲服朝章以三省大程官数十人従张盖扬鞭令前驱传唿而出城而金人以万骑围绕前驱已有被杀者公言我来计议事汝安得杀人金帅二太子者旧闻公名知公至即令引公至帐前㑹食公问再攻京城之事二太子曰朝廷已与我和因甚却来劫寨公曰我招西兵至城下西兵贪利不知朝廷讲和只云尔有金帛数十万所以刼寨止约不得干他朝廷甚事二太子曰是不是公曰人谁不畏死我以不能指约西兵刼寨冐死而来以明非朝廷之意公论议慷慨衆感其信义遂止攻城令公速往奏知公言今日已晩俟来早入城二太子又喜公不疑留饮至夜对公焚攻城器具翌日公对延和殿言二太子可以信义感动已不攻城今宗室诸公皆従上皇往东南惟康邸为质于军中臣取圣㫖以来日试往取康邸还阙上许之除公签书枢宻院觧所服正透犀带以赐之公次日再往金人寨中力请康王还并指名取吕頥浩七人谓金人曰若此人不见听只死在此所誓不空归反覆至数千言金人感其意许之遂与康邸及頥浩等聫辔而归公尝谓今上在兄弟中英伟絶人虑久留金人寨中建议亲徃奉迎遂为今日社稷大功又虑兵久不退生变二月七日又取㫖説金帅趣其归师金帅许以四月十日为期公再三陈论自辰至申促至二月十日二太子曰枢宻不稍空我亦不稍空请公初十日早亲来看我退师二太子又説割三镇事二太子曰若能固守盟约三镇别有商量止要赋税公遂令二太子作誓书入此十六字于书中擕之以归奏知上喜甚时二太子者遄师公亦反覆説令报知尼堪囬至代州矣而李纲之门人皆曰前日保京城之功只説陇西公今日却归宇文须与扫了扫了之説当时忌公语也公初与二种及姚师古商议为备御一十九事为一册皆在画一欲其枢府施行而同列皆言我辈在朝金人必不来何必设备御所论率矛盾不合公争于上前言主和者不肯设备主战者不量力以䘮师轻视敌人如儿女子岂不误国有言者旧尝恳公荐自代公不与至是在言路又欲与其知己位亚政府者为地抗䟽力诋公皆虚言无实而诬公在云中䘮师等事公未尝总兵又云中在敌境距代州三百余里公未尝帅太原不知何以得此语又谓公以口舌退金人之师致王师无功诋公既力兼同列见公智畧辐凑又有退金人保京城大功妬之颇甚公孤立不胜亦恳外补遂以资政殿大学士帅青社朝廷降诏令三镇邀击金人尼堪者复囬至太原公所议御十九事皆不省惟唐恪间採其议而何㮚虑计䇿行则公复用取其䇿焚之备御従此而不讲公所招宿将孙安节等皆不用至三镇邀击䘮事金人遂以盟约终不可信攻太原䧟泽潞朝廷督种师中等䧟没相继太原以无援失守大臣亲搃兵皆溃散国威靡然金人再破京城遂成北狩之祸皆轻敌寡谋妨功嫉能所致也靖康丁未三月八日蒲田成安之谨记金人乌珠殂金人李大谅征䝉记曰皇统元年副元帅乌珠诛都元帅逹兰以割河南地遗大宋有逆谋提师过江复取河南四年囬师谓南北行三帅曰吾近因国有叛臣结连南宋自引军弔伐问罪大军至亳州思越淮桥道沮遏车骑吾心荧惑未决忽淮隂二进士逺来献陈平宋国䇿时吾急遣龙虎阿勒巴二帅探路先行韩常周棨骑兵至淮上吾入旴𣅿疑有重兵把截龙虎遣使报曰淮南无一人一骑为备已遣五千骑越淮分守旴𣅿龟山把截水路两势造桥吾大喜昼夜兼行至淮上果桥成六座分歩骑径济淮源佔据军河摆布斥堠细观南耗东过淮隂南至六合西至昭信昼夜不絶因观宋室新立龟山城寨临淮分势就山为隘若使聚粮屯兵此地据守吾虽鐡心未敢轻举但见空壁吾心自恃宋室空有建城立势之心而无聚粮据守之法又观二进士所陈图䇿淮南路旴𣅿至楚州行路窄隘左有长淮右临河渠粮道遥逺有过邵伯至山阳人骑囬惟是获到菱实鸡头莲子问诸军不避寒酷踏泥打冻决地涸港握荡取菱寻鱼摸蚌又宰杀骡马相兼为食诸军饥苦之声不忍闻但虚心寛谕而已又诸士云辎重俱尽有食奴婢者又多言南军不测要回淮上惟吾心所料南宋既修旴𣅿此乃据山临水大利之势尚无守法措置安有智谋就吾敌也决无渡江之理吾独与萧平章计议大言檄书于宋若従此约请诣辕门计议如敢违拒水陆星电越江萧平章南去日视诸军饥心嗷嗷忘失画虎龙阿勒巴言若南宋受檄犹得半军回若宋军渡江不击自溃王曰尔论正与吾心同吾西望粮粮缺因南听萧信之神不宁如此月余忽萧平章跃骑走报不觉喜感天神与南使同来议止淮为界誓信约定南使囬吾班师回洒㸃集军马辎重骡马依稀四分奴婢十中无六七惜哉军机至此而不能决若能决无一人一骑得囬也吾私心用知但一檄书下宋取㨗乃万世不传之上䇿吾近因贼徒激恼气冲吾守信昌日箭疮发作遇隂风痛连骨髓忽承诏报宇文国相连中外官守七十余员欲乘邉事未息及迁都之冗谋反幸得万户司㓂沃赫来吿首捕获宇文等请暂归朝议事至日宣到皇叔都元帅辽国王危笃亲笔遣囬行府帅曰吾天命寿短恨不能与国同休少年勇鋭冠絶古今事先帝南征北讨为大元帅左都监行营号太子军东游海岛南廵杭越西过兴元北至小不到云城今契丹汉儿侍吾歳久服心于吾吾大虑者南宋近年军势雄鋭有心争战闻韩张岳杨同列不协国朝之幸吾今危急虽有其志命不可保遗言于汝等吾身后宋若败盟任贤用衆大举北来乘势惑中原人心复旧土如反掌不为难矣吾分付汝等切宜谨守勿忘吾戒如宋兵势盛敌强择用兵马破之若制御所不能向与国朝计议择用制为辅遣天水郡王安坐汴京其礼无有弟与兄争如尚悖心可辅天水郡王併力破敌如此又可安中原人心亦未深为国朝患害无虑者一也宋若守吾誓言奉国朝命令时通国信益加和好悦其心目不数歳后供须歳币色色往来竭其财赋安得不重歛于民江南人心奸狡既扰乱非理其人情必作叛乱无虑者二也十五年后南军衰老縦用贤智亦无驱使无虑者三也俟其失望人心离怨军势隳坏然后观其举措此际汝宜一心选用精骑备其水陆谋用才畧取江南如拾芥不为难耳尔等切记吾嘱吾昔南征目见宋用军器大妙者不过神臂弓次者重斧外无所畏今付様造之帅死赠大孝昭烈皇帝大谅本贯雄州归义县父成先系雄州弓手于宣化七年累立战功自保义郎转至修武郎准瀛州髙阳闗路安抚使司将付交统衆迎敌又累立战功转武路大夫合门宣赞舍人又功转右武大夫忠州防御使奉宋命统衆守援河间已来遭大兵围闭又充四城提㸃兼安抚司统领累奉宋命令统义兵收复山东河北京畿等路羣盗立功转青州观察使又累与北兵战敌父兵寡力不敌渡江归宋遭权待制挟讐申父以羣盗为名不能整雪分兵江西守候朝廷指挥䝉遣张俊统率大军招收父约束已次将佐不得抗拒张俊父之忠义反成过恶被诛戮遂率衆归附前齐天眷元年知郑州宣麻除镇海军节度使其词门下授钺建旌式重兵权之寄折冲御侮元分阃外之忧思付戎麾喜获贤将宜敷涣号显告明庭中侍大夫安化军承宣使郑州守李成智识精明性资果毅战遇强敌槊贯军锋弓绾二钧矢穿鐡骑争摧锋陷阵之勇立斩将夺旗之功仰察天时俯观人事拯斯民之涂炭提士衆以来归允懐心膂之良増重爪牙之任呜唿贾复提衆以归汉终成定乱之功尉迟舍伪以従唐屡着擒贼之绩拟予大将思配前人可特授镇海军节度使辅国上将军充山东路留守东平府住坐赐五十匹黄金三十斤自元帅死后未三载贵戚争权果如元帅所料天徳二年诛废萧王宗本三年又诛斩韩常周周启等四十余员内多有亲立功者三朝北盟会编巻二百十五三朝北盟会编卷二百十六钦定四库全书三朝北盟会编巻二百十六宋徐梦莘撰炎兴下帙起绍兴十六年五月尽绍兴十九年十二月绍兴十六年五月金人遣使来贺生辰十月何铸为大金贺正旦国信使十二月金人遣使来贺正旦绍兴十七年三月四日丁夘牛臯卒丙寅都统田师中大会诸将而统制官牛臯遇毒而归知其必毙乃唿门下吏及对家人语以后事翌日丁夘卒于正寝故外人唯知臯无病而卒既而闻其遇毒或以为秦桧宻令师中毒之莫不叹惜者五月金人遣使来贺生辰九月一日壬戌朔沈该为大金贺生辰国信使苏副之詹大方为大金贺正旦国信使容肃副之二日癸亥赵鼎卒于吉阳军赵鼎安置在海外者凡数年秦桧矫朝㫖令吉阳军月具鼎存亡申尚书省鼎遣人唿其一子至谓之曰桧必欲我死也我若不死当诛及我一家我死则汝曹无恙矣付以后事不食而死年六十三四方人闻之有泣下者林泉野记曰赵鼎字元镇觧州人登崇宁五年第靖康初觧潜为河东宣抚副使辟为勾当公事建炎三年为枢宻院计议官除侍御史迁中丞金人南侵上幸明州宰相吕頥浩议复还亲征鼎力争以衆寡不敌不若为避狄之计上遂决航海之行四年累言頥浩之过罢之擢签书枢宻院是冬罢为提举洞霄宫绍兴二年起知建康府兼江东安抚制置使三年知洪州兼江西安抚制置大使顷之改督川陜荆襄诸军事未行而金攻淮南宰相朱胜非失错乞持余服罢去鼎奏乞亲征以督诸将乃留为尚书右仆射同中书门下平章事兼知枢宻院事従幸平江府督韩世忠刘光世张俊进兵淮东击败敌衆荐张俊复知枢宻院事罢席益汪伯彦举用马折彦质王居正晏复陈与义廖刚张致逺胡寅刘大仲沈与求章谊刘世宁潘良贵范仲朱震之徒而人心恱向五年迁左仆射兼枢宻院事及都督之任士民闻之莫不以手加额鼎为政戢吏爱民谦冲礼士犯颜敢谏权倖请谒内降差除一切格止重伊川程氏六经之学元祐党籍子孙多䝉擢用去贜吏进正人一时称为贤相翕然有中兴之望六年刘豫㓂淮南刘光世以孤军不敢守庐乞退师太平州鼎従其请张俊往江上督军复遣光世还破刘麟俊囬以鼎私于光世为奏俊又请上幸建康以图中原鼎谓宜自守未可进乃罢为观文殿大学士知绍兴府兼浙江安抚制置大使七年俊罢召鼎复尚书左仆射因请上还临安召用常同张九成傅崧卿向子諲委王庶督军政八年加特进王伦使自金还敌复遣人来议和右相秦桧遂请臣之鼎争不従乞罢乃以检挍少保奉国军节度使知绍兴府兼浙江安抚使再罢为提举洞霄宫金叛盟鼎上言时政桧方专朝政大忌其能必欲杀之讽中丞王次翁诬言其罪责授朝议大夫分司南京邵武军居住又令次翁诬以闻叛盟尝有幸言上亦每啣鼎言语切直责授清逺军莭度副使潮州安置十七年卒年六十三朝野痛之有子四人鼎既死桧憾之不置二十五年衢州通判汪召嗣教官莫伋希桧旨诬鼎子与赵令衿饮酒诽谤时政送大理寺欲加族灭会桧死获免二十六年追复鼎观文殿学士秀水闲居録曰绍兴二年吕相頥浩秦相桧引倾险浮躁之士列于要近以为党助谋出吕而秦専政其党建言周宣王时内修政事外靖邉隅故能中兴今二相宜分任内外之事于是降制除頥浩江淮荆浙都督诸军事总兵江上制词云玩嵗茍安非拯溺救焚之意待时自定岂兴衰拨乱之图又云尽长江表里之封悉归经畧举宿将王侯之贵咸听指唿都省置修政局议更张法度桧颔之五月頥浩出师羣小乱朝纷然竞进无复彛叙上乃觉悟頥浩至润州兵溃不能进引疾求罢召还八月桧贬而局废侍従䑓谏往往坐媚灶逐去余守会稽忽除同都督军事上章力辞极论利害至数千言后旬日改除参孟庾时庾同韩世忠湖外讨贼回就以代頥浩也九月余复相而頥浩犹带都督余因进呈奏言此官当罢同列皆言方防秋未可余又言庾姑存之頥浩所领可罢三年正月余又奏适金使来执政皆言江上不可无应接宜待使回三月使人回余又奏始得旨庾赴阙都督府罢是歳九月頥浩罢政四年夏初张浚被罪陜蜀无大帅言者有章云若无大帅必失西蜀六月䝉上宣谕曰西帅难其人朕欲以㕘政赵鼎知枢宻院为川陜宣抚处置使如张浚故事余曰圣谋如此臣不敢不奉诏自是言者益力而踰月无处分八月余以疮疡谒吿十余日忽奉宸翰如前㫖执政日见访问疾鼎语余曰今川陜兵柄皆属吴玠大帅无他能制玠足矣然玠见为宣抚副使若官与之同岂能制乎余曰公意如何有所见胡不奏且公以元枢出使岂论宣抚耶鼎曰愿得一使名在宣抚上者方为之余心知鼎欲都督即曰偶拙病未愈未能造朝公不欲自言即同官亦可言也鼎唯唯后两日再奉宸笔改命鼎都督川陜荆㐮诸军事是时余起复居位已累上十二章丐持余服鼎窥宰席甚急被命殊不乐申请数十条皆不可行如随军钱物须七百万缗之类余㕘吿进呈指此一项奏言昔闻玉音赵鼎出使如张浚故事上曰然余又曰浚自建康赴蜀朝廷给钱一百五十万缗今鼎所需三倍以上今歳郊恩所费不赀上曰奈何余曰欲支三百万缗半至朝廷已如浚数半令所部诸路漕司应副上恱之既退鼎语怒云令我作乞儿入蜀耶迁延之久郊后余得请鼎果相不𣸪议蜀帅五年春鼎迁左相张浚右相并带都督诸路军事浚统兵往来江湖号都督行府权势甚盛便宜行事闗送三省宻院奉行内外无敢违者更易大将军移徙诸军科歛之重以千万计军民胥怨浚方大言进复中原欲独任国事七年正月逐鼎于㑹稽至五月淮淝兵变浚贬鼎复相然都督竟罢矣又曰赵鼎𣸪相植党亦急凡兇险与刻薄之士无不收用使造虚誉而排善类张戒其一也鼎荐常同为中司同即以鼎所善奏为䑓属戒自郎官除察院未几迁殿院绍兴八年秋鼎失眷丐罢戒知其决去即露草请留以徼厚福其言狂躁愚弄既罢犹知泉州盖其党与维持之力也今録其䟽云臣本贯河东绛州赵鼎本贯陜西解州乡里相近士大夫通号曰西人臣被召除馆职除郎中实自圣恩然人亦或云鼎进拟是非臣所不得而知也今赵鼎求去议者皆以为未可臣欲言之则形迹如此欲不言则大臣进退国家安危所系陛下他日必悔之臣初不知鼎负陛下者何事鼎与同列忿争者何语鼎不敢自安者何意臣窃料陛下与鼎君臣之间嫌疑已久同列之际猜间已深鼎不自安非一日假使勉强少留终非可否相济圣意已决臣不复言但鼎去之后秦桧先悔而陛下后悔理在不疑此可为虑耳鼎去之后陛下必不独任能思事如鼎者絶少争权者甚多后来者不三数月即与桧争必矣此所谓秦桧者先悔也陛下即位十二年而命相凡九人又前后拜罢以三十数已试人材可知使来者皆大过人虽去鼎可也若但逐斥异已而迁除附己者徒为纷纷则与鼎何异万一缓急之际又将复用之使鼎何颜复见士大夫哉所为陛下后悔也臣今为陛下计有其三鼎若可留则用之鼎若有负于陛下者面戒饬之鼎若与同列不协则面责以先国家后私讐之义其次必不可则姑留之行在祖宗故事宰执罢政多留京师非特示恩礼亦以备顾问近时前宰执遂无复敢留行在者乃薄俗可叹非祖宗意也未罢相则如前五日一到朝堂之类罢相则置之讲言少俟期月之间朝政修明邉境宁谧然后听其逺去亦未为晩进退之间稍为有礼不然去歳召之如彼其急今日去之如此其遽时有缓急事有大小臣恐天下不无窃议鼎尚不敢自保余人何足道哉臣之区区所虑者国家之安危所惜者陛下之举措陛下若以为公论则愿圣心更加审处若以为迹渉朋附则罪何所逃亦惟陛下察之而已伏候勑旨贴黄称臣今为言事官进退皆出宸衷不敢与鼎请留鼎若去位则臣事陛下无复嫌疑迹愈安矣臣计臣则幸鼎之去为便在陛下则衆论以为未便也常司初除中丞以臣姓名荐于陛下鼎闻之缩颈吐舌揺首人传以为笑鼎畏臣如此三省同奉圣㫖张戒为耳目之官附下罔上可与外任差遣又曰赵相鼎蒲觧间人起于白屋有朴野之状一日拜相骤为骄侈以临安相府为不足居别起大堂竒花嘉木环植周围堂之四隅各设大炉为异香竒种每坐堂中则四炉焚香烟气氤氲合于座上谓之香云又堂馔自艰难来至于菲薄鼎増十倍厚日有会集侍从诸将下逮省寺官所善者次第召食堂厨公吏支日费香直且数千缗酒馔尚不计也其后鼎坐䑓疏落职守泉累章数千言而干没都督钱十七万缗窃用激赏库钱七十余万缗掩有临安府什物三千余万件乃章中一事命下人皆谓鼎必辩而不辩也绍兴十八年五月金人遣使来贺生辰九月陈诚之为大金贺正旦国信使王墨卿为大金贺生辰国信使十二月金人遣使来贺正旦绍兴十九年五月金人遣使来贺生辰九月汤鹏举为大金贺正旦国信使石清副之张把为大金贺生辰国信使十二月董先为鄂州驻札御前左军统制董先初在鄂州宣抚使为背嵬军统制岳飞死后召先赴行在𨽻歩军司为统制先与歩帅赵宻不协为江东副总管州驻札殿司杨存中怜其才常赆遣甚厚具札子乞𨽻殿司以三衙不许互换陈乞不许鄂州都统制田师中乃乞为统制遂为左军统制金人遣使来贺正旦金人完颜亶为岐王亮所弑神麓记曰皇统九年四月初太白蚀月太史言不利于君将有大臣作乱又有旋风従北向南吹染练腾空万民望之上青下赤落在内廷祥曦殿之侧继而风雷大作有龙自寝殿而出火烧壁幕地衣衆人皆覩东昏震悖遂大赦天下翰林学士承旨张钧作赦文称廼者龙潜我宫之句由是大怒曰龙奈我何将张钧杖之数百截去手足而斩之东昏不道自此始也每日窥觇左右近侍不辨亲踈唯有少不如意恣情逞欲手自刄之亲杀兵部尚书赛居常䕶卫将军巴锦广威宿直将军集赛定逺胙王彻尔特黙及弟兾州节度使扎拉子姪皆族诛之又手刄邓王子阿珠辅国兄弟二人又手刅皇后费摩申氏并诸妃嫔以放归宗者数辈皆赐死于家大臣战慄待死每日入朝与亲戚相别而行驸马都尉唐古卞率平章政事岐国王亮亷访㕘政萧王仲武太常大卿乌塔宿直将军噶珠尚廐局使髙景山寝殿实逹尔兴国努同谋因帝醉熟睡先盗去帝侧弓刀诈称宣命夜召亮等直入诣寝殿就醉寝杀帝时年三十一是夜有䕶卫将军唿敦者元不与谋潜见此軰入寝殿欲行大逆东昬裸体跃起取傍侧弓刀不获唿敦先以所执抢刺东昏于壁衆乃同时向前乱刀斫而杀之遂开殿门兴国奴传旨钦取䕶卫弓刀皆不知其详然后屏出敷徳殿门诈称前帝宣召大臣等左丞相曹国王阿布萨山至则缢死之遂立亮改号天徳遟明朝诸大臣布告天下以失道废亶为东昬王金国岐王亮弑其主亶自立皇统九年十二月二十日登位改元赦尚书省牒刑部门下朕惟太祖武元皇帝神武应期奄有四海以公存心天下大器授于太宗文烈厌代不忘先逊凭王宣命属之前君以继洪业十有五年而昬虐失道人不堪命宗族大臣叶心正救之而弗悛遂仰奉九庙之灵已従废黜亦既殂殒宗族大臣咸以太祖经营缔造所繇垂统推戴𦕈躬嗣临天下朕以宗社之重义不获已爰受命之初兢兢若渊氷未知攸济尚赖股肱三事文武百僚同心辅翼以底于治宜布惟新之令以宏在宥之恩可従皇统九年十二月十一日改为天徳元年于戯嗣守丕基体于宗祏永绥绵宇尚轸黎元咨尔多方体予至意三朝北盟㑹编巻二百十六三朝北盟会编卷二百十七钦定四库全书三朝北盟会编巻二百十七宋徐梦莘撰炎兴下帙起绍兴二十年二月尽绍兴二十一年八月四日辛未绍兴二十年二月金人遣使来报即位五月金人遣使来贺生辰九月二十五日陈诚之为大金贺正旦国信使钱恺副之十月王曮为大金贺生辰国信使赵述副之十二月金人遣使来贺正旦绍兴二十一年五月金人来贺生辰八月四日辛未韩世忠薨韩忠武王中兴佐命定国元勲之碑曰王讳世忠字良臣姓韩氏世为延安人名闻闗陜尝过米脂寨姻家会饮日以夕而闗闭王怒以臂拉门闗键应手而断旦视之其木盖两拱余闗吏骇服年未冠以敢勇应募乡州挽强弓二百斤尝乘悍马手舞鐡槊奔驰二郎山峭壁间观者胆裂同列无一人敢继者军府校艺独用鐡胎弓所向虽金石皆洞贯其骑射絶人类此时崇宁四年也属西方多事王每闻邉兵至輙上马或不俟鞍而奋喜与交逰广资用通有无或不持一钱相従谒酒肆贳酒期于战获鬻级以偿王出必多获由是同列皆饶给银州之役将従党万以行父母素钟爱不许王固请于陈公曰大丈夫当建功业取公侯岂宜龊龊自守陈公竒其志乃听去军甫至而城闭王直排扉入斩主将掷首埤外三军乘之大克继而夏人以重兵来㓂蒿平岭王与党万悉精鋭鏖战贼觧去而突骑忽出间道擣我营将士惊愕王独部敢死士殊死闘贼少却王为殿见一骑士甚武挥鎗而前王问俘者为谁曰十军监军驸马郎君乌页也王跃马従之斩其首贼遂大溃由是西邉益服王威名朝廷议复燕山调诸将以行至则皆溃王徃见刘延庆与苏格等五十骑俱抵滹沱河逢金兵二千余从者失色王遣五十骑列于髙岗戒勿动值燕王溃卒来会然皆重伤者王即命舟河岸约曰敌奔即鼓噪取声势王乃独跃马薄贼囬折自如敌疑之分为二队据坡以视王出其不意突刺二执旗者因奋击格等五十骑夹攻之舟中溃卒亦鼓譟如约敌疑我伏发遂大溃追斩甚衆钦宗即位之初王方従梁方平防濬州金人大军已压濬境方平漫不顾以为他盗王谓曰今之来者金兵耳愿公速整行阵为䕶河计河一失守宗社阽危公可忽乎王忠愤由中词气激烈方平怒俾王以三千骑当敌名曰硬探寔欲致王死地王遇敌輙战以寔归报方平犹以为红巾贼不设备及敌进屯子桥则方平脱身遁矣王师既去主帅数万之衆皆溃敌骑大至䧟千重围中意气弥壮挺鎗奋跃而前所向披靡敌叹异少却即溃围殿诸军焚桥而归至京师钦宗闻王勇冠三军召对便殿且询方平失律之状王条奏甚悉转武节大夫俄召诸路勤王兵入卫王𨽻京城四壁为统领属金人许割三镇而还王渊为河北总管辟玉为先锋统制有胜㨗军统制张师正者战败转徙大名留守宣抚使李纲斩之以狥师正所部本童贯牙兵初贯札胜㨗军极诸军之选每禁军一指挥所选止一二人或三四人皆人物魁梧武骑超絶者才得五千余人后𨽻师正师正此军怀反侧遂相约为乱鼓行而东刼掠淄青间影附胁従者四五万号二十万所过亡复噍类山东复扰王以戍将寓大名雅为纲所器重遂檄王以所部五百人讨之至淄河以军分为四队布鐡蒺藜窒归路令曰前则有功退则有死怯走者许后队杀以为功于是士皆效死莫敢囬頋至半夜縦兵袭贼砦贼既惊扰旦而从战大破之斩其魁李复余悉奔溃将所降朝京师钦宗每赐对慰奖甚渥赐衣甲鎗牌除正任单州团练使就命将所部屯滹沱河真定失守王知滹沱形势已蹙去之赵赵守王渊得王以自固敌再入赵知王在焉攻益急援絶孤城更数日殆破王一夕潜将三百人擣其营敌大惊乱翌日遁去后有自金来者始知大帅二都统是日被鎗以毙衆遂不能支除嘉州防御使将所部还大名总督赵野辟为前军统制太上皇帝时以天下兵马大元帅驻济阳王领所部劝进复自济阳次南京敌縦兵逼城人心危惧王据西王䑓力战敌稍却翌日再至而首帅白马三郎以衆数万薄城王时所将近千人与敌遇即单骑突之斩首帅以还部兵乘势鏖鬬敌衆遂溃南京围解郡守率父老迎谒居民焚香夹道多感涕者于是还诣济阳劝进遂扈跸如南京太上即位换光州观察使带御器械王请移跸长安下兵收两河朝议不従建御营以王为左军统制诏平济州山口贼王大力李显等所向勦除陞定国军承宣使依前带御器械制曰解赵城之围威镇河朔却北马之牧效着睢阳皆记寔也车驾幸维扬王以所部扈従甫至贼有张遇者号一窝蜂既破仪徴自金山以衆来降者抵城而不觧甲扈従者危惧王单骑造其垒晓以逆顺祸福叱使速降衆遂解甲听命李民拥衆十万亦既来降比至维扬复狼狈顾整励器械诏王渊处置以属王王往谕㫖诛梗议者刘彦驱李民以出缚小校二十九人送渊戮之以民𨽻王军分其衆属大将张浚等事遂定授王京西等路捉杀内外贼盗时敌再攻河维王率敢死士战于孝义桥所杀已数千人而别将以后军先退敌衆乘隙我王身被镞如棘卒力战以免后至汴诘先退一军皆斩左右趾以狥威令大振自是军不复败矣召还行在授鄜延副总管加平㓂将军承宣带御器械如故未几诏王所部如山东王闻车驾幸钱塘遂由海道移行在时建炎三年也乌珠入㓂车驾复幸临安命杜充以尚书右仆射守建康王守镇江兼制海道王方治舟秀之青龙无何充以建康叛降于乌珠遂自建康取宣城直至广徳径趋临安车驾又幸四明王闻之急以舟师赴难未发乌珠闻王在京口遽勒三十万骑北还王即奏愿留江上勦除使絶南牧之患遂提兵截大江以邀之先杀其将鐡爪鹰李选太上赐札曰比在㑹稽吕頥浩献议欲㑹兵京口邀截归路遽览来奏及图上方畧实契朕懐惟卿忠愤之诚谋虑之审千里之外不图而同载观规图深所嘉叹今以获敌资财物帛尽与将士并将空名告札二百道用资激赏乌珠遣使通问王亦遣使臣石臯报之约日㑹战战数十百合敌终不得渡复使致词愿还所掠假道不听请益以名马又不听敌乃益兵仪真势接建康乌珠军于南逹兰军于北王提海舰中流南北接战相持黄天荡四十有八日乌珠窘甚求打话王酬答如响时于佩金凤瓶传酒縦饮示之敌见王整暇色益沮乃祈假道甚哀王曰是不难但迎还两宫复旧疆土归报明主足相全也乌珠语塞又数日求登岸㑹语王以二人従见之复伸前恳而言不顺王怒且骂引弓将射之亟驰去敌自知力粮竭久或生变而王舟师中流鼓枻飘忽若神凡古渡津口又皆以八面控扼生路垂絶乃一夕潜凿小河三十里自建康城外之江以通漕渠刑白马剔妇人心乌珠自割其领祭天幸风涛少休窃载而逃王谍知其谋悉舟师督战风弱帆缓敌得以轻舸渡去土人称为金人河其后秦桧主和更名新开河云先是王治兵镇江尝曰是间形势无如金山龙王庙者敌必登此观我虚实者乃遣偏禆以二百人伏庙中又遣二百人伏岸下约曰闻鼓声岸兵先入庙兵继出数日敌至果有五骑趋入庙庙中之伏喜先鼓而出岸兵继入五骑振䇿以驰仅得其二有一人红袍白马既坠复跳而脱诘二人者云即乌珠也是举也乌珠仅以身免俘获杀伤者不可胜计所遗辎重山积所掠男女获免者不知数又获龙虎大王舟千余艘㨗闻太上赐札曰卿比统舟师邀击金兵忠勇之节逺所未闻相拒大江殆弥两月杀伤莫计俘获良多所有已立功状来上当优与推恩又札曰北马饮江大肆威势卿感激思奋慷慨自期独提全军往邀归路将帅用命水陆齐攻㨗音遽闻杀获甚衆言念忠劳不忘嘉叹未几除捡校少师武成感徳军节度使神武左军都统制诏除太尉师还建康乃置背嵬亲随军皆勇鸷絶伦者除开府仪同三司节制依旧充淮南东路宣抚使泗州置司明年以建康镇江东宣抚使驻镇江是嵗乌珠与帅托卜嘉即合三路入攻骑兵自泗州取淮扬歩兵自楚取髙邮太上赐札曰览卿承楚之奏良用骇叹今敌气正鋭又皆小舟轻㨗可以横江径渡想卿谋画已定可保无虑更宜率励将士戮力勦除此即卿前日之所论奏也浙西趋行朝无数舍之逺朕甚忧之卿忠愤忧国朕所素知协济艰难正在今日切更多算以决万全又札曰朕以逆臣刘豫外挟强邻驱率吾民遣兵东向观其措意必欲图危社稷人神所共嫉覆载所不容卿为大将乃心王室忠愤之气实相同之今敌犯真滁已逼江上而建康诸渡旧为敌冲万一透漏存亡所系卿宜戮力一心以赴国家之急先饬守备徐图进取无失事机以堕奸计朕虽不徳抚以君国子民而祖宗徳泽犹在人心所宜深念累世涵养之恩永垂千载忠义之烈兴言及此当体至懐王受诏感泣曰至尊忧勤如此臣子何以生为遂自镇江济师以前军统制解元守髙邮遏敌步兵而王亲提骑队往大仪以当淮泗之兵伐木为栅自断归路大㑹将佐曰金人马步分道并进车驾方在江南有如不胜必为社稷忧诸军奋忠义以报国此其时矣吾平昔恨无死所所以㧞桥㫁路示无生还之望遂大飨战士皆敢奋气自百倍㑹朝廷遣魏良臣使敌至维扬置酒送别杯再行流星庚牌沓至良臣问故曰王有诏移屯守江乃檄炊㸑班师良臣窃自喜疾驰至境王度良臣已出境乃上马令军中曰视吾鞭所向于是六军大集北行至大仪勒精兵为五阵设伏二十余处戒严闻鼔鸣则次第起击良臣至敌果问我师动息悉如所见以对乌珠号知兵闻大军仓卒南还喜甚与麾下厉兵秣马直趋江口至大仪五里所王縦敌骑过吾军之东直北旗少麾鼓一鸣伏者四发吾军旗与敌杂出金师乱我师伍伍迭进歩队各持长斧斫马足敌全装䧟泥淖弓刀无所施王东西麾劲骑四面蹂之敌大半乞降余皆奔溃追杀数十里乌珠乘千里马以遁积尸如邱垤擒其骁将托卜嘉女真千户长五百余人获战马五百余匹器械辎重与山等齐军势大振乌珠还泗上召良臣诘责其卖已将斩之良臣好词以免解元至髙邮亦遇金敌设水军夹河而阵我师皆愿效死敌整队迭出一日之间合战十三士力稍罢相持未决王遣成闵将劲骑往援之闵与元军合复大战俘生女真及千户长等敌败俄而王至穷廹于淮复大战败溃奔走相踏借没溺死者不可胜计㨗书沓至羣臣入贺太上曰世忠忠勇朕知其必能成功赐札曰闻卿独抗大敌杀其衆数以万计攘逐过淮全师而还甚慰朕望乌珠举国来侵凭陵邉圉非卿智勇冠世忠义狥国岂能冒犯矢石率先士卒以寡胜衆俊伟如此朕深念卿躬擐甲胄之劳将士摧锋力战之苦夙宵震侧痛切在躬得卿来报顷释朕懐初金人既倾国内侮朝廷过计有劝太上他幸者于是降㫖议散百司物论譁然宰相赵鼎与王议合曰战而不捷去未晚也至是敌既溃散王自淮上振旅凯旋江左遂安故论者以此举为中兴第一除少保武成感徳军节度使淮南东路宣抚使镇江置司王在镇江一日方㑹诸将置酒敌帅逹兰耻前败覆以书币来约战王即席遣伶人张轸王愈之持橘茗为报畧曰元帅军事良苦来谕约战敢不疾治行李以奉承指挥也逹兰谋屈卒不来未几全军遁去然诸将徘徊頋无敢渡江者王独请移军宿迁经理中原太上赐札曰昨因敌近议者以经理淮甸为言人多惮行卿独慨然请以身任其责朕用嘉之又曰今闻全师渡江威名遐播卿妻子同行否乍到医药饮食或恐未备有所需一一奏来也改除武宁安化军节度使依前少保充京东淮东路宣抚处置使兼营田大使楚州制司兼节制镇江时楚累经残掠邑屋皆邱墟榛棘王至则抚集流亡通商惠工札立营垒民心安固军气日益振厉于是曩时煨烬瓦砾之塲化为雄都㑹府隠然为国长城矣刘豫间遣兵入㓂每为王所攻却生擒伪知镇淮军王拱及食粮兵数百献于朝是年敌又至涟水迎击杀其将孙统制追至金城时豫之鋭卒尽屯宿迁圣女庙王以轻兵破之转战至徐之驾口军既单弱而敌援兵库里济苏贾舍人踵至遂以背嵬军五百冲之为敌所围王突围㧞衆以出复乘鋭掩击过骆马湖五十余里杀伤不可计攻淮扬旦暮且下会诏班军王亟还道遇伪齐帅刘猊率金国三路都统托音贝勒凿山水晶相公清州五路都统东平府总管及乌珠举兵自河间与诸道会王结阵向敌遣小校郝彦雄造其军大唿曰锦袍氊笠骢马立阵前者韩相公也衆咎王王曰不如是不足以致敌及敌骑至王先以数骑挑之杀其引战者二人诸将乘之大破敌衆暴尸三十里㨗闻太上赐札曰卿诚存报国义独奋身长驱济淮力战破敌俘获器甲抚辑黔黎眷言忠劳数嘉叹异然王师之出本以弔民主将之威尤宜持重军旅之外毋爽节宣深体至怀副朕倚注特授横海武宁安化军节度使赐扬武翊运功臣依前少保充京东淮南东路宣抚处置使前营田大使王以承楚军弱正当敌冲敌至无以守乃増大其城身自督役不劳而城固民恃以无恐家立生祠以报先是移屯山阳与敌接境王乃多遣间结山东豪杰俾缓急为应山东人及太行羣盗多愿奉约束者金人废刘豫中原军溃盗起王以为机不可失奏乞全师北讨招纳叛亡为恢复计恳请成功太上赐札曰览来奏备见忠义许国之意深用叹嘉今疆塲之事以安静为先变故在彼不必干预当守信约卿其明逺斥堠谨固封疆以备不虞称朕意焉既而秦桧议和诸帅已屯建康及武昌诏王徙屯京口王上奏极论敌情叵测其将以计缓我师乞留此军蔽遮江淮太上赐札曰览奏欲依旧留屯淮甸誓与敌人决于一战已悉朕廹于彊敌越在海隅每慨然有恢复中原之志頋以频年事力未敷姑鬰鬰于此自冬敌人深入卿首挫其锋鼓我六师人百其勇既至彼潜师引遁而卿复率先移屯淮甸进取之计恃此其基朕甚嘉之前日恐老小不便委卿相度今得所奏益见忠诚虽古名将亦何以过兹朕竦然兴叹以谓有臣如此祸难不足平也古人有言阃外有事将军制之今既营屯安便控制得宜卿当施置自便勿复拘执至军饷等事已令三省施行初朝廷军政日修金师屡衂于是隂谋沮挠吾事秦桧还自沙漠力劝太上屈己和金销兵罢将朝廷遣交割河北境土亦遣使来议而使者不逊时桧主和议甚力大臣宿将万口和附王独慷慨流涕章上以十数为太上开陈和议不可之状大畧以谓敌情诡诈且陜西诸路出兵产马用武之地岂肯真实交割又曰但恐以还地为名先要山东河北等路军民及北人之归明者出此声势揺动人情我若大军深入虑人心离散士卒凋沮又曰今当主辱臣死之际臣愿效死节激昻士卒率先迎敌期于必战以决成败若其不克陛下委曲听従事亦未晩又曰如王伦蓝公佐交割河南地界别无符合诳赚朝廷虽以王爵处之未为过当欲乞令供具委无反覆文收于朝以为后证如臣言虚妄日后事成虚文亦乞重寘典宪其言深切恳至出于忠诚且请单骑赴阙面奏太上率优诏褒答其畧曰卿勇冠世独当一面国威既震和议渐谐南北兵民可兾休息䆒其所自卿其保䕶来使无致踈虞所乞入朝奏事俟有机会当即召卿衆方怀疑疆塲事大正倚卿为重未可暂离军中也其后敌果负约如王所言桧甚恐即上䟽曰臣闻徳无常师主善为师善无常主协于克一此伊尹相汤咸有一徳之言也昨见金国逹兰有讲和割地之议故赞陛下取河南故疆既而乌珠戕其叔逹兰蓝公佐之归和议已变故劝陛下定弔民伐罪之计又曰如臣言不行即乞罢免以明孔圣陈力就列不能者止之义其词反覆无据由是天下服王精识而尤桧益深云乌珠既再陷三京又攻涟水太上赐札曰金人复占据已割旧疆卿素藴忠义想深愤激凡对境事宜可以结约招纳等事可悉従便宜措置若事体稍重即具奏来王遂率背嵬军迎击千家口破走乌珠伪守赵荣以宿州降李世辅以亳州降诏除少师余官悉如故十一年敌都统周太师者以大军深入水陆并进未及渡淮王督士马拒战于淮扬又走之因取刘冷庄设伏掩击遂至沂水敌溺死不知其数又遣偏将王胜攻下海州取懐仁诸县破千秋湖陵大寨擒敌帅郭太师伪守王山尽得其军粮牛马器甲即日献俘阙下诏除少保依前功臣三镇节钺淮东宣抚处置使兼河南北诸路招讨使营田大使封英国公是年敌攻淮西殿师杨存中合宣抚使张俊之师与战于钟离勿克诏王赴援敌别军数万屯定逺王遣成闵以轻骑撃破之转战数日乌珠中克敌弓以走其衆大溃克钟离㨗闻太上赐札曰闻卿亲率将士与敌接战追逼直至城下敌马一发奔溃过淮卿已复据濠州卿忠义之气身先士卒亲遏大敌嘉叹何已况卿前后所料敌情一一必中今日善后之䇿更为深加思虑措置以闻也王因上章极言爵赏之滥乞自今非破敌复境土不畀崇资以塞倖门和议复成秦桧权力益盛异己者祸如发矢王复危言苦谏以谓中原士民廹不得已沦于仇讐其间豪杰莫不延颈以俟弔伐若自此与和日月侵寻人情销弱国势委靡谁复振之太上赐札嘉奖又乞与北使面议优诏不许寻再上章力陈秦桧误国词意恺切桧由是深怨于王已而尽撤邉备召诸大将还阙正及张俊岳飞除枢宻使副王上表乞解枢务避宠丐闲时论髙之时绍兴十一年也二十二年秋八月四日薨谥忠武赵雄撰三朝北盟㑹编巻二百十七三朝北盟会编卷二百十八钦定四库全书三朝北盟㑹编巻二百十八宋徐梦莘撰炎兴下帙起绍兴二十一年八月四日辛未尽其日孙觌撰公墓志曰建炎三年冬金人合衆数万絶淮泝江鼔行而南将吏望风逃窜无一人敢撄其锋者当时太师镇南武安宁国军节度使咸安郡王韩公以两浙西路制置使提孤军驻杨子之焦山募海舶百余艘具糗粮治器械进泊金山下连舻相啣为圜阵东向邀其归植一帜书姓名表其上金人望见大笑曰此吾机上肉耳平旦拥千舟譟而前公先命工鍜鐡为长绠贯一大钩徧授诸军之伉健有力者比合战分海舶为两道出其背每缒一绠则曵一舟而入大帅立马江上鋭欲为救熟视蹂扰莫能进一歩曽不踰时掩获数百舟遂大败闭壁不敢复出己乃并治城西南隅凿一大渠亘三十里欲潜师渡建康而地势髙仰潮不应一日乘南风縦火千余栰抗舟师破巨浪冐百死趋𤓰洲渡公曰穷㓂勿追縦使去于是録俘囚束之沉江中金帛尽与麾下尽遣吾人之被系絷者书妇女州里姓氏掲诸道以访其家然后献㨗行在后两淮交兵十有余年而金卒不能饮一马于江者惧公杨子一战之㨗也公讳世忠字良臣绥徳人年十八始𨽻延平府兵籍悍迈絶人不用鞭辔骑生马驹挽彊驰射勇冠军中家贫无生产业嗜酒豪縦不治䋲检间従人贳贷累劵十数遇出战则跃一马先登捕首级驰还得金币偿之率以为常尝従统制官党万战银州方觧鞍顿舍而敌骑出间道直捣其营万狂顾不知所为公袒裼持一戈率其徒战却之万兵来援殿而还又尝遥见一帅金甲朱旗出䕶兵意得甚公驰一骑刺之后谍知贵将驸马郎君乌页也大师张深表其功状上之朝而童贯怒不先白已黜其功不録宣和初妖人方腊起青谿不旬朝衆数万破衢婺杭睦歙五州江淮大震徽宗诏诸将发兵捕诛时公𨽻统制王禀行次淛河别将王渊驻兵在焉公扣马而进曰公领骑兵而战非其地奈何渊问曰汝为谁答曰韩世忠也渊喜其言移据便地翌日縦骑搏贼公率所部突其旁贼惊犇追杀无噍类渊喜甚饮公酒会禀卒遂従渊方腊授首例补承节郎河朔山东羣盗蠭起大者攻犯城邑小者延蔓嵓谷多者万计少者屯聚魏博则有杨天下之流青徐沂宻如髙拖山等至不可胜数公方従王渊名播于两河间而捉杀制置使梁方平又请公自副徐兖山东之盗公皆次第讨平之以功累迁武节大夫靖康末金人围太原枢宻使会诸道兵赴援而张师正统胜㨗一军号精鋭尚书李弥大素不知兵欲诛一二禆佐立威以彊军政会太原不守师正遁归弥大杀以狥衆反侧汹汹又不时抚定一夕溃去所过焚掠官军莫能制渊圣皇帝诏公讨捕晨夕兼驰至宿迁单骑扣其营大言曰我軰山西良家子好勇尚气岂有作贼此李公谬举使若軰求活于草间耳衆素服公勇相视慨然投戈免胄请従公归公杖马箠䕶之而还渊圣召见嘉奖面赐袍带正授单州团练使今天子以兵马大元帅驻军济州羣臣劝进公偕诸将陪扈至南京上即位进嘉州防御使御营平宼将军再幸维扬又负櫜鞬以从四年金山㨗书至除检挍少保改武威感徳军节度使制词曰屯兵要害邀撃其归大振军声杀伤过当强隣震叠知国有人至今天下诵之方宣和末金人攻京师议者皆谓强隣不量彼已昧死一来忽见天子宫阙苑囿城池之大憗憗然莫相知而五路之师日至间其疑惧压以重兵而与之讲和庶几景徳澶渊之盟足以为徳无何刼寨一跌始有轻视中原之意积五六年举国深入超邑越都通行无所累南至潭湘东暨吴越皆罹其毒诸将按兵坐视莫与交锋惟公自负其能独与决战何其壮也北方之俗壮士善骑徤马被鐡衣数重上下山坡如飞矢刃不能伤故常以骑兵取胜公在靖康蒐集恶少年敢死士为一军教以击刺战射之法号背嵬如古羽林佽飞射声越骑之俦履锋镝蹈水火无不一以当百于是北马牧淮楚间公至天长之大仪与之遇金帅贝勒托卜嘉拥骑奔突而前背嵬者人持一长柄巨斧堵而进上砍其胸下稍其马足百遇百克人马俱毙又自出新意剏克敌弓斗立雄劲可洞犀象贯七札每射鐡马一发应弦而倒金人震骇若有鬼神捕获千万人得铠甲器械甚衆又转至髙邮卒擒塔拉等具舟载俘获献之朝自是金人一再败衂稍知沮畏虽时时小入窥邉无复跳梁不制之患矣进少师横海武宁武安军三镇节度使公生长兵间习知戎事而天资拳勇未尝以一毫挫于人临敌制胜一出于意造故能以少击衆刘豫聚兵泗上公戍山阳与之对垒屡战破之尝乘胜北踰淮泗并符离径淮扬之宿迁豫亟召北军四面而至围之数重公按兵不动俄麾其衆曰视吾马首所向奋戈一跃已溃围而出不遗一镞按辔而驰公曰敌易与耳乃治兵赴利进攻淮扬金帅达里贝勒者骁勇盖衆独出挑战不胜而逃有马大师亦号勇将乘两虎相毙之势奋迅而出亦重伤败去退而太息曰名不得虚矣师旋斩捕首级过当封英国公㑹金主遣完颜乌凌阿思谋来聘请以太上皇梓宫皇太后銮驾来归除前事复故约上曰诚如是吾能忍垢以従使驿五反嵗行两周而讲和之议定两地晏然解兵撤警公自山阳造朝拜枢宻使貂冠赤舄入侍帏幄极人臣之选閲数月思避时柄上书解机务不许疏累上且曰臣䝉国厚恩誓捐战塲效一死以报今以菲材承辅枢机进陪国论实怀危溢之惧所兾天慈乞解将相之官以祠官奉朝请日望清光不胜区区上不能夺加太傅镇南武安宁国军节度使醴泉观使咸安郡王恩礼褒崇度越前比公受命已杜门谢客絶口不论兵时跨一驴従二三童奴负几杖操酒壶为西湖山水之㳺解衣借草命酒独酌尽兴而返平时将佐部曲皆莫见其面以二十一年八月四日薨呜唿靖康建炎金人内讧天下多故公起行伍间忠愤感发奋不顾身以狥国家之急建阳之役手擒二憾金山之战帅渠犇命仅以身免然后驱攘羣盗四封之内扫荡无余方是时也诸宿将徙屯江左公独留戍山阳孤垒块然旁无蚍蜉蚁子之援蔽遮江淮屹然如金城汤池之固中兴之烈公为第一主上英武所以驾驭诸将虽隆名显号极其尊荣而干戈鐡钺亦未尝有所私贷故岳飞范琼皆以䟦扈赐死惟公进而许国杖一劔戡除大憝为社稷之臣退释兵柄以功名富贵始终一品为公师持三镇戎节累封大国进爵称王赐号扬武翊运功臣食邑一万三千七百户寔封五千九百户泽流子孙功书竹帛追配前哲可谓贤也公御军严而有恩纪律修明不以赏罚佐喜怒藜羮糗饭与衆均之士以此乐为用摧锋䧟坚百战不怠威名凛然天下想见其风采太母行殿归次国门将相大臣班迎道上太母坐帷中顾左右曰韩某孰是敌中皆知其名佣舂释担聚观太息上所赐诏皆亲札云章寳墨奎璧之光粲然集而録之为若干巻珠嚢玉轴子孙世守之为希代之寳公病且革故时将吏问病卧内公曰吾歴事三朝大小百余战冐白刃中流矢未尝退衂瘢疻尚在发衣视之举体皆是頼天之灵得全首领卧家箦而没诸君尚哀其死耶遗史曰韩世忠疾上饬太医驰视问劳之使相属于道平时将吏问疾卧内世忠曰歴事三朝大小百余战冐白刃中流矢未尝退衂瘢疻尚在发衣视之举体皆是且曰頼天之灵得全首领卧家箦而没诸君尚哀之耶疾益侵册拜太师致仕讣闻不视朝赙有加遣中贵䕶䘮事赠道义郡王官其亲属九人世忠字良臣绥徳军人年十八始𨽻延安府兵籍慓悍絶人不用鞭辔能骑生马驹挽彊驰射勇冠军中家贫无生业嗜酒豪縦不能䋲检人唿为泼韩五有席三者尝算世忠当作三公世忠以为侮已痛殴之后亦到江南依世忠世忠以钱三万缗赠之两子𨽻军中皆专为横行世忠贫贱时间従人贳贷累劵十数遇出战则跃一马先登捕首级驰还得银绢赏则偿之率以为常统制官党万战银州方解鞍顿舍而敌骑出间道直捣其营万狂顾不知所为世忠袒裼持一戈率其徒战却之万兵来援之殿而还又尝见一帅金甲朱旗出战指麾意气甚厉世忠驰刺杀之后谍知乃贵将驸马郎君乌页者大帅张深表其功状上之朝而宣抚使童贯怒不先白已黜其功不録世忠既贵与将吏骑马出郊喜坐于浅草中世忠语急而声厉每言出则吐舌或以为是蛇精林泉野记曰公讳世忠字良臣延安府人少无赖𨽻赤籍焉累迁为将尝与张俊俱破郓贼李太于醎河何威于洺大名贼于超化寺内黄贼于祁州徐靖于莒县张仙于擂鼓山潍贼于方村并济南贼公常勇冠诸军遂定河北京东之地靖康初従王渊为统制军赵州金人深入世忠劫其寨加颕州观察使従渊守应天金来攻世忠杨进等累战败敌相拒三月而退建炎初为御营使司左军统制従幸维扬上甚简眷二年率张遇陈思恭等军于河南府世忠约翟进丁进孟世宁伐金于永兴军三衙失期陈思恭先以后军遁世忠败张遇援之得免收散卒数千归行在后加承宣使带御器械又除平㓂将军救京东战败亡其将张遇三年金取徐州世忠弃淮扬军走渡江止余兵三千亦皆溃去闻苖傅刘正彦废立乃同张浚吕頥浩入援请为军锋破正彦赤心队军于临平其复辟功居多加节度使苖刘走除江西福建制置使率马彦溥赵竭忠赵竭节等追破于建州浦城县统制孙世询临阵擒正彦傅㣲服窜村落为人所执送世忠献俘行在上亲书忠勇韩世忠五字于白旗以赐加检校少保御前左军统制世忠屯润州敌渡江世忠退守江隂次年敌自明州还乌珠使请曰借我一路北归舟中金帛尽以与汝世忠云可留下乌珠乃去以舟师战于建康门外敌大败斩首三千级次日再战世忠海舟无风不能行以小舟縦火我师大败统制孙世询严永吉皆死复失所俘后改神武左军统制绍兴元年曹成马宥刘忠乱湖南范汝为据建州除世忠江西福建荆湖宣抚副使二年复建州汝为自杀遣提举官董往道州招降曹成马宥将李杀宥以潭州降刘忠据潭州白面山有衆一万号花面兽世忠破之忠奔刘豫为其下所杀加太尉武成感徳军节度使未几除江南东西路宣抚使守建康三年进开府仪同三司淮南宣抚使屯镇江后刘光世代世忠戍世忠遣人入城潜烧府库光世诉于朝移屯于建康世忠又欲以兵袭其后上书㓂恂贾复事以赐四年敌入淮南上亲征世忠败敌于大仪镇又遣将董败之天长解元败之承州及六合县许世安王权败之真州五年来朝加少保遣将唿延通败敌于涟水军为行营前䕶军六年改武宁安使军节度使京东淮东宣抚处置使败敌于宿迁围敌淮阳军不能克加横海武宁安化军节度使赐扬武翊运功臣岳飞进军京西命世忠为援延数月方至淮阳七年遣唿延通王胜王权袭败敌于淮阳然与淮阳对垒终不能克每嵗才获一二小㨗而已九年宰相秦桧主和世忠伏兵洪泽欲劫金使以破和议部将郝卞以其谋宻告淮东运副胡昉时韩肖胄送金使还昉以吿肖胄俾由淮西路而去桧甚啣憾加少师其兄世良为龙神卫四路诸指挥使和州防御使主管侍歩军司十年敌败盟加太傅河南北招讨使封英国公统制王胜败周太师唿拉贝勒于淮阳又败敌收海州擒伪王山又遣王昇王权败之蒋家庄又败之淮阳统制解元败之沂州潭城县世忠败之淮阳十一年乌珠大入淮西世忠与战濠州敌败而去来朝除枢宻使罢兵柄世忠献钱一百万缗米九十万硕及镇江淮东诸库于朝加兄世良奉国军承宣使提举醴泉观命张俊岳飞迁其军于镇江秦桧方谋去勲权累讽臣僚言其过章上皆留不报世忠惧焉乞闲乃加太傅横海武寕安化节度使醴泉观使罢十二年改封潭国公十三年进封咸安郡王十七年改封镇南武安宁国军节度使薨年六十三赠太师追封蕲王将佐若王权刘寳成闵解元咸秉节钺登显仕幕府若韩俅王涣陈桷张偁李易董亦皆至侍従师守三朝北盟㑹编巻二百十八三朝北盟会编卷二百十九钦定四库全书三朝北盟会编巻二百十九宋徐梦莘撰炎兴下帙起绍兴二十一年九月尽绍兴二十五年十月二十日乙未九月巫伋郑藻使于金国囬巫伋郑藻以祈请使副使于金国至金国阙下引见毕内殿奏公事惟正使巫伋得入金主问所请者何事伋首言乞修奉陵寝金主令译者传言自有看坟人伋第二言乞迎请靖康帝归国又令译者传言不知归后甚处顿放伋第三言本朝称皇帝二字又令译者传言此是你中国事当自理会伋唯唯而退以待辞而归遗史曰巫伋作祈请使而无祈请之辞投书而已议者谓不识字之承局可优为也上幸张俊第府官吏各转一官十一月陈相为大金贺生辰国信使孟思恭副之陈相字相之孟思恭字彦安十二月金人遣使来贺正旦二十二年五月金人遣使来贺生辰十月孙仲鳌为大金贺正旦国信使陈靖副之陈靖字彦恭开封人李琳为大金贺生辰国信使石清副之十二月金人遣使来贺正旦绍兴二十三年五月金人遣使来贺生辰十月八日癸亥施鉅为大金贺正旦国信使冀彦明副之施鉅字大任湖州人冀彦明开封人吴㮚为大金贺生辰国信使张彦收副之吴㮚字少仁建康人张彦收字安道开封人十二月金人遣使来贺正旦金人改元正元绍兴二十四年五月金人遣使来贺生辰七月二日癸丑张俊薨中兴遗史曰张俊享年六十九以疾终于牖下上闻其薨震悼辍视朝三日赐棺木袭衣一品礼服龙脑水银赙绢各有差追封循王厚録其孤俊之妻秦国夫人魏氏先俊薨以其爱妾荣国夫人张氏继室嫌其同姓改为章氏俊状貎雄伟性深浑厚严重征行戍守师律整齐纳亡抚降皆能得其死力如杨存中田师中赵宻軰皆出其门十四日乙丑上幸张俊第临奠上幸张俊第临奠为之恸哭干办官髙渐李革等皆右武大夫仍赐金带八月勅塟张俊勅塟张俊于常州无钖县命延福宫使安徳军承宣使内侍省押班张去为䕶塟事林泉野记曰张俊字英伯泰州山阳人少为弓箭手初従泸州兵讨南蛮有功后从梁方平累攻夏国皆先登宣和五年京东河北盗争起従方平破郓州贼李太子追至洺州大合羣盗万人来拒又击灭之六年破大名贼于超化寺追至内黄又破内黄贼数千七年破沂州贼三万于沂水追至宻州又破宻贼徐靖于莒县囬遇贼于南楼山又破之还沂州破贼张仙于鼓山又破潍州羣贼于方村累迁武徳郎八年济南贼孙列整衆十万俊従方平讨之先射中贼来挑战者因大破于铧子山又破潍州羣党于昌乐靖康中従种师中攻太原与大金战榆次夺马千匹及师中死俊溃围走乌河川敌来追俊大唿死战斩首五百级加武翼大夫従知信徳府杨祖统兵谒康王于大名王问杨祖诸兵官谁可使杨祖称俊忠实可任王甚爱之明年李煜㓂东平府王命俊同苖傅讨之至任城县遇伏兵頼其将赵宻射退贼俊与傅击煜大破之斩二千级加拱卫大夫徐州观察使王即位除御营使司前军统制又加带御器械往平杜用于淮宁府又従两浙制置使王渊招降赵万于润州降陈遇于杭州至婺州射杀贼何三五建炎二年秀州军卒徐明反命俊讨擒之献俘于行在加武宁军承宣使三年苖傅刘正彦反俊时屯兵吴江傅等矫诏加俊捧日天武四厢都指挥使俊不受与张浚泣议约诸将来勤王时韩世清军先为金人所败死亡略尽而不能军俊乃以统领刘寳一军借之至临平撃敌将苖翊马朶吉军败之以复辟功加镇西军节度使数日又改御前右军都统制大金渡江上幸温州留俊军守明州御之大金兵至俊纳隐士刘相如之计与之决战令统制刘寳先战不胜俊用兵横冲之而杨沂中田师中军战又不胜寳兵再进与之苦战而李质率诸班直以舟师来助刘洪道又率其兵射其傍遂大败之杀数千人四年乌珠又领兵至俊击之于髙桥一日数合又大败之然其心惧其益兵再来遂与质洪道俱弃明州而走乌珠闻诸军已去复来屠其城加俊检校少保定江昭庆军节度使改神武右军都统制大金攻淮南刘光世守润州乞俊来援俊他託不行李成围江州兵势甚盛以俊为江淮招讨使命王爕岳飞陈思恭皆听其节制领兵五万往讨之绍兴初至洪州李成将马进来挑战俊坚壁不出后用飞计渡江击之于玉隆观败之至筠州进陈兵数十万命飞与陈思恭骑兵击之数合不能胜俊度其已疲复率衆兵急攻之大破贼杀数万人临阵降者五万俊惧其太重且疑复反是夜皆杀之进走追至奉亲县之教子庄至江州又再败之追至蕲州罗田山又败之成遂杀进降于刘豫俊命飞追张用降其衆五万知鄂州李克文恃兵䟦扈俊诱而擒送行在加太尉四年大金兵至淮东以俊为浙西江东宣抚使领兵至镇江命统制张宗颜战于真州六合县败之命其将卢师廸战真州乌镇败之又战于乌石山败之五年师廸战于龙山败之命统制王进战盱眙败之其将张元战白塔败之进又同杨忠闵往战于淮河败之降其将程师囬张连寿二人又命统制髙举战于天长军败之王进髙举卢师廸皆俊之将也加开府仪同三司以其军为行营中䕶军六年加崇信奉宁军节度使进守盱眙筑大城以拒大金时主管殿前司杨沂中军泗州刘豫遣姪猊以军三万㓂濠州俊令张宗颜王璋㑹沂中往击之战定逺县及李家湾大破之降其兵万人俊同沂中攻寿春府不克而还加少保镇洮崇信奉宁军节度使七年为淮西路安抚使退军建康府其军多扰民不戢颇为民怨九年加少傅安民靖难功臣十年大金背盟加少师兼河南招讨使封济国公以兵救刘锜于顺昌俊竟不出乌珠以退俊乃行命统制米超战永城县米家败之统制王徳战蕲县败之下宿州俊进兵战城父县败之下亳州又战于涡河败之俊爱惜士卒赏罚明信先计后战故未尝败焉十一年大金乌珠龙虎大王镇国大将军韩常领兵五十万陷庐和州连诏促俊先夺和州诸军至杨沂中亦以军来故遣沂中同王徳战含山县昭闗仙踪岭等处败之乌珠列大阵柘臯俊时感寒疾督战沂中轻进败绩王徳援之以骑军横冲其兵大破之擒其帅长百余人杀其兵万余俄而乌珠复以重兵围濠俊以粮乏退军黄连镇及濠州已陷令沂中往收复大金伏兵围之沂中大败遣王徳田师中髙举刘寳救之沂中得逸退军建康府其军八万皆少壮精练之士器甲光明锋鋭为诸军第一世谓之鐡山军后兵强势重恃宠怙权上眷之厚凡所言朝廷无不従荐人为监司郡守带职名者甚衆宰相不敢少违晩年主和与秦桧意合来朝除枢宻使赐玉带觉朝廷欲罢其权乃乞纳兵忌刘锜岳飞不赴援每谮于主相二人坐是获罪复令飞往楚州领韩世忠军归于镇江府飞罢而俊独在镇江府以为备加太傅广国公大金再陷楚泗濠扬俊不出兵渡江以坚和议十二年还朝荐其将田师中往鄂州掌岳飞兵初与桧约俊主和议尽罢诸大将悉以兵权归俊故俊力助其谋及诸将皆罢桧乃㑹侍御史张邈屡言俊罪罢为醴泉观使复还三镇节钺封清河郡王改靖康宁武奉国军节度使二十一年上幸俊第劳之拜太师官吏各迁一官以姪子盖为安徳军节度使二十四年薨年六十九追封循王勅塟常州无钖县以知内侍省张去为䕶䘮事自行朝至无钖县郡将相祭之者接迹江左以为荣五子子琦子厚子颜子仁子正孙宗元其麾下将佐若杨存中田师中王徳赵宻皆为三公节钺张宗颜刘寳王进马立王端皆显仕幕府若孙佑史愿詹和詹宗明郄渐英温彦多为侍従帅守后赐谥曰忠烈十月沈虚中为大金贺正旦国信使张抡副之沈虚中字太虚张棆字林甫开封人张士襄字赞可建康人张鋭字次传开封人医官公裕之子也娶吴氏乃中宫之妹十二月金人遣使来贺正旦绍兴二十五年正月车驾驻跸临安府十月初八日壬午郑楠为大金贺生辰国信使李大授副之王珉为大金贺正旦国信使王汉臣副之二十日甲午秦桧病笃秦桧以疾势危笃札子乞同男熺致仕二孙埙堪改差在外宫观降诏不允曰丙吉有病夏侯胜预知必愈谓有隂徳者必享其乐以及子孙卿独运庙堂再兴宗社元勲伟绩着在非常过吉逺矣兹㣲爽于节宣曽何伤乎气体矧今朝廷恃以为轻重天下中外倚以为安危卿其保精神省思虑勿药之喜中外所期纳禄之陈岂朕所望所请宜不允再请许之制曰太平乐与兴贤共享盈成之治王公坐而论道难亲几务之繁眷予不召之臣光辅中兴之运兹览辞荣之奏宜推从欲之人扬于大廷诏尔百辟某官秦桧闳深而肃括博厚而髙明任天下之重而靡辞其难举天下之言而必见于用蚤坚不夺之节力振无穷之基自登冠于宰司首定盟于邻好大䇿非凡所见咸胥动以浮言方叔克壮其犹独秉持于素守上以遂予一人之孝养以成尔百姓之安居不矜功业之光荣复立规模之宏逺劝农桑而臻富庶兴礼乐而𨗳中和国制既成天休来萃比连闻于假告已渴伫于仪刑乃命仆臣亲临甲第惟隂徳之获报宜勿药以有瘳何遽贡于嚢封祈上还于印绶诚请确至诏㫖莫囬其宠拜于王封用归荣于里社可特授依前太师进封建康郡王二十一日乙未幸秦桧第上幸秦桧第问疾桧朝服拖绅无一语唯流涕淋浪而上亦为之堕泪就手觧红帕赐桧拭泪既退其子熺奏请代居宰相者为谁上曰此事卿不当与宣赐本府干办官丁禩金带一条已时还驾三朝北盟㑹编巻二百十九三朝北盟会编卷二百二十钦定四库全书三朝北盟会编巻二百二十宋徐梦莘撰炎兴下帙起绍兴二十五年十月二十二日丙申尽其日二十二日丙申秦桧薨秦桧遗表曰死生夜旦之常难逃大数命义臣子之戒敢竭愚衷属余息之将辞恋清时而何及伏念臣早缘末学奋自书生当见危致命之秋守䇿名委质之分画疆之遣元枢飞掩报之符存赵之陈具僚奉惩断之指仓皇去国奔走従君衣冠不变于中华觐㑹自依于常度虽歴九死其未悔犹兾一言而可兴草徽庙之尺书破伪齐之二䇿身居营窟心在周行洎浮海以言旋举同朝而趣异下石而挤者纷至奉身而退者累年荷上圣之深知排羣疑而复用延登右揆峻陟薇垣专秉任于钧衡奉畴咨于帷幄入而告后玉音常许其无心出则称君舆论共推于得体上遵成算复建中兴惟聪明睿智之絶伦盖古昔帝王之未有挺身死难救民于仗节之初修睦休兵寻盟于奏凯之后是谓乐天以保天下维伐以率伐功居然宁亲以事神盈城而盈野徳之厚也臣何力焉臣感陛下推心委用之诚进期毕命覩陛下求治焦劳之切退欲忘身但知力疾以尽公不敢辞难而避事仰勤宸注亲屈帝尊训词矜恻于孱躯天歩迂临于亲室戴恩慈之俯逮徒感咽以何言頋愚臣知道之若斯虽举族糜捐而曷报而臣上负干坤之造莫知药石之功病在膏肓命垂晷刻阙廷注想难瞻穆穆之光龟鼎妥安尚抱拳拳之恨念吁天而靡逮忍将死以犹言文虽不伦义或有取伏望皇帝陛下惟亲盛徳谨保清躬万寿无疆长奉东朝之养五兵不试永居北极之尊益坚隣国之懽盟深思社稷之大计谨国是之揺动杜邪党之窥觎以治乱为蓍龟以贤才为羽翼事有未形而宜戒言或逆耳而可従缓刑乃得衆之方训本乃富民之术虽渊衷之素定在愚虑之实深凡此数端愿留圣念臣形留神往泪尽辞穷忧国有心敢忘城郢之䇿报君无路尚怀结草之忠遗史曰初桧病笃招董徳元汤思退至卧内各赠黄金千两徳元以为若不受则他时病愈疑我二心矣乃受之思退以为桧多疑心他时病愈必曰我以金试之便待我以必死耶乃不敢受上闻之以思退为非桧之党桧薨年六十九桧两居相位凡十九年每荐执政必选世无名誉柔佞易制者不使干与政事备官而已百官不敢谒政府州县亦不敢通书问若孙近韩肖胄楼炤王次翁范同万俟禼程克俊李文㑹杨愿李若谷何若叚拂汪孛詹大方余尧弼巫伋章夏宋朴史才魏师逊施鉅郑仲熊皆不一年半年诬以罪罢之尚疑复用多使居千里外州军且使人伺察之是时得两府者不以为荣刘光世薨其建康国停併以赐桧桧性隂宻乘轿马或黙坐常嚼齿动腮为之马㗖相家谓得此相者可以杀人内深阻如崖穽世不可测喜赃吏恶亷士通馈送四方大帅监司郡守馈送无虚日内库偶阙脑子上一日要脑子求之于桧桧取一匣进之至上前开缄而匣内有书题名衔乃广西经畧方滋送桧者误不揭去上谓御前未尝有如此片白脑子桧每生日四方献寿香者金玉劝盏为不足道至于捜尽世间之希竒以为贿如符行中郑蔼在四川馈送不可计虽空书亦于书匣中用金狮子二枚坐书凡献投书启者以臯陶稷契为不足比拟必曰元圣㦯曰大圣初为宰相绍兴二年罢御笔付綦崇礼令作制力诋之及再为宰相加太师封益国公崇礼已死桧乃进札乞于崇礼之女夫谢伋之子家收取御笔焚毁其文曰臣仰仗陛下昨日军兴之初为宗社生灵计躬至军前权与和好因以上格天心中兴国祚所谓后其身而身先无以天下为者可以托天下也臣至愚极陋继亦将命出于自请当是时岂意有今日依乘风云之幸盖捐躯狥国万一近似乃得与今日休兵保邦之议非偶然也靖康之末邦昌僭号臣独不戴异姓乞于皇族不与背盟之议者选择继统其后军前取出欲行惩断幸而不死驱敌逺去臣终不变初议至于徽宗草书以为南朝有子不当相待遽如石晋国相虽傲岸自用犹即遣人厚送钱绢至盈万数后有传録至中朝者其本尚在可考不诬愚以君臣之契与立朝本末如此昨自初还朝时首奏令刘光世忙通书请如其后頥浩都督在外臣又奏遣北人招讨都监门客通书求好未几邉报王伦来归頥浩遂欲攘以归已力援张邦昌友壻朱胜非来朝既而围城中人綦崇礼頥浩胜非援邦昌时受伪命人谢克家复来经筵当臣之求去也陛下亲谕再三恩意凝宻臣独以书生不识事体以必退为真是頥浩乃与权邦彦同日留身乘间建言以谓宰相之去乃无一事于是旋易䑓谏拟请御笔至崇礼草制之日请以为据克家崇礼之进用外人所不知臣因知二人独頥浩所私昵非陛下所眷注也崇礼被逐常以所得御笔公示广衆不知事君之体至于如此士大夫虽每窃非笑然以其人阘茸凡下缙绅不齿不足以汗牙颊姑置度外臣以出处自有本末后世有公议不必与此軰较曲直故不论也今崇礼已死无子独有女嫁谢克家之孙伋之子若不收拾所降御笔接归天府则万世之后忠逆不分㣲臣得君立朝无所考信寔害国体伏望圣慈特降睿㫖令台州取索崇礼所受御笔缴进以臣今奏䟽送付史馆永以传信不胜幸甚贴黄克家初受伪命其子伋对所亲厚言之曰伋等奈何盖已不有其父矣岂意自全以至今日克家受頥浩胜非之援再至经筵曽无几时乃是奏言陛下以一人言召臣又以一人言而去恐四方有以窥陛下其敢为大言无所忌惮如此疑以传疑何所不至伏望圣慈深赐降鉴奉圣㫖依奏主者行下台州取元降御笔复归天府所谓欲盖而彰者桧之谓也桧毎遇生朝钖赉踵道归教坊乐佐酒一日有伶人作杂剧之戯其子熺笑声㣲髙桧目之不语少顷桧起更衣久而不出妻王氏使人探之乃在一室中黙坐智者谓桧叹其子不足以相副也呜唿深哉乞置益国属虽不行亦不加罪王循友乞加桧九钖虽不行俄自知镇江迁循友知建康府识者不敢言唯以目相视靖康小雅曰公讳桧靖康二年金国二帅既日遣吴开莫俦入趣立异姓议未决声言将縦兵屠城中外危惧颠倒遂有张邦昌之请公为御史中丞毅然独陈于敌以谓主上仁孝圣明天下归心废非其罪岂计之得也愿速反正以慰神人之望茍立异姓有死而已二帅遽怒致公军中执之而北时终始不肯立异姓者孙传张叔夜与公三人而已呜唿士之所事外则君内则父父既不可易独君可易耶且金人席其破京师之威以廹忧恐埀死之人自以谓唯所废置莫我违也搢绅既靡然奉风㫖之不暇以偷其生况敢其心以政其失哉公儒者也内激忠愤不顾其身惟义所在岂古所谓忠臣耶孔子曰仁者必有勇今于公见之诗曰天崩地䧟革我洪图孰敢争之维时醇儒祈复明辟义在捐躯勐虎垂涎遂捋其须骊龙不睡乃探其珠身赴沙漠名振九区中兴姓氏録曰秦桧字㑹之建康人也父敏学曽任湖州吉安县丞信州玉山县令知静江府古县皆以清白闻名生子桧其第三子也政和五年何㮚榜登进士第为宻州学教授知州瞿汝文安抚使张叔夜皆荐之中宏词科李邦彦荐入馆职后除监察御史靖康初尝使于大金回除右司谏代陈过庭为御史中丞大金䧟京师取徽宗渊圣北去欲立张邦昌命御史䑓䟽其功徳桧列其罪而上之又表乞立皇太子或越王又表乞立皇叔亲内不与背盟者一人其连衔乞立张邦昌之文桧不肯书大金乃取诣其军由是世称其忠其在金也为徽宗作书上尼堪以结和议尼堪喜之赐钱万贯绢万疋建炎四年大金攻楚州乃使乘舡舰全家厚载而还俾结和议为内助㑹至涟水军贼丁禩寨诸将度曰两军相拒岂全家厚载逃归者必大金使来隂坏朝廷宜速追之以絶后患敌军叅议王安道机宜冯义力保䕶之曰此是宋渊圣朝中丞万一事平朝廷寻之我軰诛矣宜送之朝禩乃令安道同义送至镇江府桧见刘光世首言讲和为便光世送之朝士民闻桧来皆惊疑惟范宗尹李囬荐其忠除礼部尚书绍兴初除㕘知政事桧曰陛下用臣臣必能耸动天下之士后宰相范宗尹罢上欲用吕頥浩已召之富直柔韩璜辛道宗永宗皆惧其来宻荐桧为相俾塞其进乃拜尚书右仆射若误国之相汪伯彦首复其官与之宫祠以报旧徳及吕頥浩至俟命一月上卒用为左仆射桧心亦不喜徐结朋党以自助引翟汝文㕘知政事汝文公言天下人知桧真大金之奸细必误国矣乞罢去又遣大金招讨都监门客通书大金求好故大金遣王伦南还议和頥浩荐朱胜非綦崇礼谢克家入朝往往言桧之奸上悟罢其相乃落职仍谕朝廷终不复用书其罪付崇礼作制力诋之并其党胡安国程瑀江跻刘正张焘吴表臣皆罢之后复观文殿大学士命知温州碌碌无治声张浚为相上幸平江府抚军浚以桧柔佞易制荐入使备员乃除行宫留守次年奏召为枢宻院桧亦无所建明奉浚而已八年召为尚书右仆射兼枢宻院使同赵鼎秉政会王伦髙公绘自大金还来许还韦太后邢皇后及河南州县桧力主和议鼎不以为然乞罢去桧遂专政枢宻编修胡铨言和议非䇿乞斩桧及王伦以谢天下上怒黜铨而和议定许大金歳币钱五十万贯命王伦交故地以请太后皇后尽得河南州县而大金渝盟王伦太后皇后亦不还桧知僧道太冗不货度牒暗絶其弊使民知务本頥浩已病桧怀憾不已召为两京留守頥浩激愤而死复命台州发其家私暗事尽贬其诸子一家破矣赵荣以宿州降命缚还金以絶中原士民来降之路世哀荣之忠而觉桧之心矣㕘知政事李光言桧所用皆亲戚略无公道与桧相争而罢去次年五月大金背盟入攻复河南州县士民归咎于桧桧傲然不肯退上亦眷之不衰桧欲慰人心乃命诸大帅岳飞韩世忠张俊刘锜皆奏追还不使深入又惧诸将怨滥赏以官又诬赵鼎怨言安置湖州士之稍端正如范冲王居正张九成軰尽逐之杨沂中濠州败绩殿前司兵几尽桧利其缪改沂中开府仪同三司以慢军势桧乡人范同议诸将帅多握重兵桧用其䇿而逐同居钧州贪其功于己桧加尚书右仆射兼枢宻使俄又加少保冀国公忌刘锜谋深名重因与张俊不协乃罢其兵使知荆南又忌岳飞忠勇亦与张俊不协罢其政又诬其反杀之于大理寺天下怨之三军解体大金遣莫将韩恕囬懀又再主和议割唐邓商泗州以献大金倍添嵗币之数又诬李光怨言责建宁军节度副使藤州安置光大泣而去张浚方知福州桧忌其名而罢之大金还徽宗郑后邢后梓宫及韦太后上大悦加桧太师屡赐玉带桧初欲罢诸帅兵乃厚结张俊俾为枢宻使尽䕶其军又专主武臣差注及事成邈言俊罪而罢之由是朝权尽归于桧非桧亲党及昏庸柔佞者则不得仕官忠正之士各避山林间桧徙封魏用兄为翰林学士终资政殿学士弟棣及妻兄王英王㑹皆为两制王韅王歴等皆居抚州恃桧势凌辱百姓田宅甚于㓂盗绍兴十二年科举谕考试以其子熺为状元俄除礼部侍郎迁翰林院学士后除枢宻院加少保嘉国二十四年科举又令考试以其孙埙为状元上览自选张孝祥为第一凡欲差除皆非典故止及其亲戚故旧而已不畏公议傲然自恣大金命尽发前后所得大金契丹及归明人五万还于大金内弱军势絶后来归降之心严衢信处婺建等州前大水士民溺数百万桧隠而不奏闻有言者必罪之再诬赵鼎怨言安置吉阳军而死后彗星见桧不乞退康与之言彗不足畏桧特改宣教郎擢用之又忌张俊落其职使知连州频使臣僚及州县奏祥瑞以为桧秉政所致改封益国公别筑大第穷土木之丽以赐桧武臣乞除差恩赏桧尤恶之积百千员无一得者客行朝饿且死者嵗不下数十以激军中使无鬬志人人思乱士民词讼畧不省览殿前司使臣施全候桧肩舆于市刺之不中自是列五十兵持长挺自卫忌胡寅忠梗诬其罪安置新州又安置李光昌化军初赵鼎议立普安恩平二郡王为子桧不欲宗强劝上曰鼎欲立皇子待陛下终无子也宜俟亲子乃立上见江左小康以为桧力任之不疑桧隂结内侍及医师王继先闯㣲㫖动静必具知之日进珍寳珠玉书畵竒玩美物余钱专狥帝嗜故帝眷宠无比命中使陈琠绩珵赐珍玩酒食无虚日两居相位通十九年荐执政柄必选世无名誉柔佞易制者不使预事备员书姓名而已百官不敢谒执政州县亦不敢通书问如孙近韩肖胄楼炤王次翁万俟卨程克俊李文会杨愿李若谷何若叚拂江勃詹大方余尧弼巫伋章夏宋朴史才魏师逊施鉅郑仲熊等不一年或半年诬以罪罢之尚疑复用多使居千里外州军时使人伺察之是时复两府不以为荣迨疾甚上临问之桧已昏黙不省次日卒年六十四方士民相劝庆封建康郡王致仕其子熺尤恣横不学闻桧死置酒大喜其党董徳元曹泳等谋荐熺即相位上久知桧䟦扈秘之未省乃赐熺少师致仕诸孙在外宫祠再赠桧申王䕶䘮以塟江宁继而䑓谏汤鹏举往往言其奸逐其亲曹泳郑亿年王会等于岭表诸亲王珣等数十人皆罢窜之秀水闲居録曰绍兴改元范宗尹独相方三十许嵗自谓有其气而政事殊未鍊也方羣盗扰五七郡小盗扰三两郡于是公然剽掠民力既竭尽皆渡江縦去却又于沿江易置帅藩创立安抚大使但约每帅相去七百里不问形势如池州僻陋乃置江东大帅事同戯剧又欲治崇宁大观以来滥冐恩赏条目实繁谓之讨人伦皆以为非独㕘政秦桧力赞之命既下㕘政李囬非自改官诸大将皆尝随童贯被赏并合贬削沿邉死事之人所得恩数亦合追夺物议喧甚桧复以此挤宗尹遂罢相揆席久虚桧欲得之昌言曰我有二䇿可以耸动天下或问何以不言曰今无相不可行也未几桧果相次年植党以排吕頥浩上及悟尽逐其徒桧亦罢政前一日召当制学士綦崇礼谕以桧二策仍出其元奏云以河北河东人还金国以中原人还刘豫如斯而已今载之制词至四年金使李永寿王诩来聘首言此事正与桧语合盖桧自京城随敌北去为被大帅达兰郎君任用敌骑渡江与俱来回至楚州遣舟送归桧王仲山婿也仲山别业在济南府为取数千缗赆其行其后达兰统兵犯淮甸朝廷遣魏良臣王伦奉使至其军中数问桧且称其贤乃知桧之䇿出于敌意也桧之初归自言杀金人之监已者奔舟来归然全家同舟婢仆亦如故人皆知其非逃归也逮其辅相力荐良臣入为都司继除従官欲弭其言耳又曰郑相居中京师人族叔绅者开酒肆负官钱禁锢开封府其家窘甚妻离去改适张藴女入端王府至元符末徽宗即祚郑氏立为妃绅骤贵居中亦进焉崇宁四年居中为内翰士是年星变蔡京罢相五年居中探知徽宗有复用之意颇为延誉京师赐第建阁以君臣庆会为名居中作上樑文曰邱壑未应容谢傅衮衣行见命周公又曰自有薰风来解愠更无箕舌巧为谗其迎合类如此大观改元京复相居中除副枢以椒房之故朝论不与即除资政殿学士未几再除知枢宻院继拜首相于是赐第建阁宠冠廷臣两子皆为従官荐入径登紫近权势之盛亚于蔡京自崇宁大观以来宰执子弟例作従官居中长子曰修年次子曰亿年亿年思所以自别假手于门馆孙谦亨获与荐名既赴大比试居中相位差试官多其所亲知举王安中李邦彦宇文虚中㕘详检㸃官莫俦黄颕张志李质李舜由軰皆是也余时为太学官例差入院引试日亿年谦亨并案而坐以便传授廵按官亦有所善尝有一二员守䕶虑为兵卒所紏也庭中士人帘内试官无不扼腕既考校俦颕等曰请诸位捜访亿年程文既得之即送知举三公拆号亿年名在第九余即就取试巻閲之议论絶寻常惟䇿三篇粗有可取亦在去留之间每道头尾各用祖宗故实一事疑即暗号也榜既出物议殊不平䑓䟽论之有㫖取程文看详则试巻已不见议者益喧又数日得于试院井中汚损不全又有㫖令进入乃降手诏称其文理合在髙第且奖谕居中有义方之训恭惟徽宗皇帝天覆海涵有大恩徳于居中父子亿年即授秘书少监遂簉法従其后居中丁忧罢相复领宻院薨于位赠以王爵恩礼宠数哀荣始终冠絶古今以君臣施报之善论之亿年兄弟当如何哉建炎四年敌骑渡江亿年被执去逆豫僭立即臣事之为户部吏部侍郎户部尚书迁除执政尚书右丞资政殿学士绍兴元年金既废豫以河南地来归亿年召还时宰秦桧者王仲山之婿也亿年母即仲山之亲姊桧子熺复娶修年之女至是颇佑之初至除杂学士继欲复伪齐所授职名㕘政李光榻前面折之以为不可乃止后数月光罢政亿年竟复资政殿学士仍奉朝请虽士论汹汹而一时侍従䑓谏皆桧私党不复顾逆顺之节矣呜唿亿年事逆豫为执政掌其机事预其深谋而所谓机谋者欲灭吾宋也欲危吾君也欲倾覆赵氏宗社而为刘氏家国也欲吞併东南而易属之也在律叛逆不在赦不分首従然则亿年与豫其罪等旧官其可复乎唐禄山之乱既复两京䧟贼官以六等定罪最重弃市次以尺余流窜故相张説二子均垍皆当死肃宗以在东宫时説有保佑之功欲贷之明皇曰均垍事贼皆任权要均仍贼毁吾家事不可赦肃宗复请于是流垍岭表而均被极刑焉徽宗之待居中厚于明皇之遇张说亿年之事逆豫亲于张均之事禄山而况居中素无援助之力今失刑如此何以慰徽宗在天之灵乎三朝北盟会编巻二百二十三朝北盟会编卷二百二十一钦定四库全书三朝北盟会编巻二百二十一宋徐梦莘撰炎兴下帙起绍兴二十五年十一月尽二十六年五月二十四日壬子十一月徐嚞为大金贺生辰国信使先是差宗正丞郑柟为贺生辰国信使臣僚言柟素贪污罢之乃以徐嚞为贺生辰国信使洪皓复敷文阁直学士致仕行状曰建炎三年苖傅刘正彦逃未伏诛上将狩建康先君上䟽言今内难甫平外敌方至若轻至建康恐金人乘虚侵轶宜遣近臣先往经营庶事告办鸣銮未晚也时庙谟已定不能従既而悔之上问宰辅近谏移跸者为谁今安在丞相张和公时知枢宻院以对过秀邀先君至平江欲以为部使者招二凶适书至乃止将辞归和公曰吕丞相欲见君郡遣直使介谒偶有㫖召见时方墨衰绖丞相脱巾服衣之既对上以国歩艰难两宫逺狩为忧先君极言天道好还敌人亦无乆盛之理此正春秋邲郢之役天其或者警晋训楚也所言反复当上意上曰卿议论縦横熟于史传有专对之才朕方择使无以易卿先君以母老父䘮恳辞不许擢徽猷阁待制迁五官假礼部尚书为奉使大金军前使令与宰执议国书先君欲有所议辅臣䕶其文不喜遂抑迁官赐告一日归别先君持太硕人拜且泣时长子适甫十三嵗逖以下襁褓省别行路不能仰视先君弗子也淮甸贼蠭起除兼淮南京东等路抚谕使俾李成以兵䕶至南京成方与耿坚围楚州以责其降敌为名实持叛心先君遣书抵成曰计泗虹有红甲非千骑且不可往军食絶不克唯命先君闻坚可撼隂遣説之曰君越数千里赴国家急山阳縦有罪当禀于朝今擅兵攻围名为勤王实作贼尔坚意动遂强成敛兵先君行未至泗境谍云有迎骑介而来副龚璘曰事叵测虎口渠可入送兵亦不肯前先君不得己遂返即上䟽言李成以朝不受抚稽餫饟有引衆纳命建康之语今靳赛据扬州薛庆据髙邮万一三叛连衡何以待之方含垢养晦之时宜选辩士谕意优进官秩畀以京口纲运如晋明帝待王敦可也䟽奏上遣合门宣赞舎人贺子仪抚谕成给米五万石令弟蒋仕召驰恩初先君戒所遣吏须䟽従中出乃诣政事堂白副封时方禁直逹忤宰臣意以託事滞留降承议郎许出滁阳路张守忠李贵啸颕上道益梗提举官范潩张鋭尝招慰之旋复乱先君至顺昌闻贼有至近郊以牛驴市物者约与相见谯门下先君晓譬切至曰自古无白头贼贼悚然请归报其渠廼为书至其渠守忠贵聼命率所领入宿卫守忠初名俊入朝赐今名李贵即俗所谓李闫罗者先君间闗至太原留几一年金遇使人礼益削及至云中大帅尼堪廹遣与副使官伪齐先君曰万里啣命不得过御两君以归大国度不足以有中原当还诸本朝廼迟留亦死不即豫亦死偷生异域间甘鼎镬不为也尼堪怒命壮士拥以下执剑夹承之先君不为动旁贵人唶曰真忠臣也止剑士以目为跽请尼堪怒少霁遂流递于冷山与假吏沈珍𨽻卒邱徳党超张福柯莘俱副使至汴受豫命知恩州流递犹中国编窜也云中至冷山行两月程距卤诸二百余里地苦寒四月始草生八月而雪土庐不满百皆陈王乌舍聚落乌舍使诲其子或二年不给衣食盛夏至衣捔布畨谓四𨽻採薪他山尝久雪薪尽至拾马矢煨麫而食绍兴二年使者王伦归为上言之即下秀州存问家属赐银绢二百适未冠得监南岳庙先君辱于乌舍十年多为诗以讽皆忧国伤时乌舍尝得献取蜀䇿持以问先君先君歴陈古事梗辨乌舍鋭欲吞中国曰孰谓海大我力可干但不能使天地相接尔先君曰兵犹火也弗戢将自焚自古岂有四十年用兵不止者又数数为言所以来为两国大事今既不受使廼令深入教小儿其交使在礼不当执乌舍或应或不应既大怒曰汝作和事官却口硬谓我不能杀汝耶先君曰自分当死愿大国无受杀行人之名北去莲花泺三十里使之乘舟一人荡诸水以坠渊为言可也乌舍义而止两宫䝉尘五国城尝遣私人奏书并献胡桃梨脩栗麫诸物两宫始知赵氏中兴永祐陵讳闻先君北乡血泣旦夕临后遇讳日即燕山开泰寺为文以荐其略曰故宫为禾黍改馆徒馈于太牢新庙游衣冠招魂但歌于楚地虽置河东之赋莫止江南之哀遗民失望而痛心孤臣久絷而呕血又云盛徳之祀传百世以无穷在天之灵继三后而不朽故臣读之无不掩涕已遣使约和乌舍问所议十事先君条策之甚至曰封册是虚名年号本朝自有三千两金景徳所无东北宜丝蚕大国有其地矣绢不可増也至于取淮北人揺民害计本朝必不可景徳之盟南北所得人皆不取载书犹在可覆视也乌舍曰吾固取投附人诛之以惩后何为不可先君曰昔魏侯景举十三州地归梁梁武帝欲以易其姪萧名于魏景遂作乱陷䑓城仆两帝中国所监决不相従乌舍稍悟乃曰汝性直所言不诳我吾与汝如燕遣汝归议遂行所存沈珍邱徳党超三人既而公将北来议不合囚涿州事复变道逹靼帐其帅闻洪尚书名争邀入穹庐出肴核歌舞举浑脱酒以劝到燕一月越王乌珠族乌舍党与坐死数千百人独先君故与乌舎持论身几死数矣乌珠知之故得免燕人重先君执节争持酒食相劳苦先君间行廛市物色谍者得赵传书几百数万言蔵故絮中以归曰顺昌之役敌震惧䘮魄燕之珍器重寳悉徙以北意欲捐燕以南弃之王师亟还自失机㑹虽躙河南后必更戍具以乌舎问答语两宫诸王主所居报上是嵗绍兴十年也明年夏求得皇太后书遣邵武男子李㣲来上大喜因御经筵谓讲读官曰不知太母宁否几二十年虽遣使百軰不如此一书遂官李㣲其冬复以书曰金以厌兵势必不久异时以妇随军今不敢擕朝廷不知虚实卑辞厚币未有成约不若乘势进撃再造犹反掌尔所取投附人只欲保守江南归之可也独不鉴侯景之祸乎若欲复故疆报世讐不宜与和胡铨封事此或有之知中国有人益生惧心张丞相名动殊方可惜置之散地并问李赵二相安否献六朝御容徽宗御书其后和定祐陵及太后归音皆先报凡四十年中以文书至者九数陈军国利病谓施行则宗社生灵之福留中皆莫得闻先君言无隠情归国以此触罪诸子惧深祸过庭不敢一问北事故忠谋秘䇿不详独得系帛书所存大畧如此初宇文虚中既换金官欲扳先君分过乃力荐于敌庭换先君为翰林直学士力辞获免虚中为详定礼仪使始造赦其文复及授先君诉敌相韩昉乞于真定或大名养济图逃归计昉怒虚中赞其遂换中京副留守复力辞昉大怒降留司判官为承徳郎趣行者屡矣誓以死不就职金法未换官而曽被任使者永不可归敌欲以计堕先君令校云中进士试使者监上道先君日损食阳为有疾状既至谓同院官曰今取士以诗赋吾故学经尔曰岂不能出语䇿士乎考官孙九鼎者有太学旧为以疾闻得囬燕敌议遣奉使人各还奉使人赦及之他使者幸稍徙多占淮北无敢言淮南者先君实以饶州闻张公邵朱公弁自亦言徽州人既议和还淮以南使者故先君三人在遣中用事者多曰此等人若放了几时更有今不留后必为我患归计屡欲变㕘知政事王公至燕先君得敌隂谋从坡上与馆中人语为留守翼王所获对吏将驰流星骑上其事副留守渤海人髙吉祥素嘉先君忠委曲䕶出之且易以他牍先君行余月方以元牍奏垂入境追者七骑至及诸淮则在舟中矣至盱眙以奉使亡状自劾上方以来归受喜报无罪可待日以御札趣觐既至阙登时见内殿奏事罢力求乡郡养父母上曰卿忠贯日月志不忘君虽苏武不能过岂可舍朕去也赐内库金带马鞍既又以马惊复拜赐又赐盾制琴一黄金三百两帛五百匹象齿三百斤绵香酒茶诸物菓中使者踵门咨访宸章㳫至且谕㫖将柄用皇太后之归也过燕先君冐禁朝焉至陛对乞赐见明日即诏入慈宁殿设帘皇太后顾帟人曰我故识尚书矣命彻之问劳优渥语必称尚书朝对外庭臣唯先君一人见宰相秦桧肆言无所避弥三日不休且曰张丞相敌所尊惮而不得用钱塘暂跸而景陵太庙极土木之工示无中原意耶语侵秦皆类此秦谓适曰尊公信有忠节得上眷但官职如读书速则易终而无味要当如黄钟大吕乃可閲九日进徽猷阁直学士提举万寿观兼权直学士院来取赵彬軰三十家先君䟽言昔晋韩起买环于郑郑小国也能引谊不与金既恨淮臣官属皆吴人留不遣盖虑知其虚实情伪也彼方困于䝉尤始示强以尝中国若遽従之彼将谓秦无人而轻我矣䟽出秦作色曰公无谓秦无人后三日复上䟽言或以不与之故致渝盟宜曰俟渊圣皇帝及皇族归乃言王伦郭元迈軰以身狥国弃之不取缓急何以使人辞益剀切经筵进故实引楚平王止子旗伐呉事因言吴取州来楚弗与校抚民治兵五年而后用师今淮右之民劳罢流散宜时使薄敛勿令转徙无吿中兴急务也秦益不喜初敌围楚州久不下桧时留尼堪所敌使之草檄谕降有钖纳者在旁知状先君与秦语及金事因曰忆钖纳否别时託寄声秦色变而罢明日侍御史李文会论先君在朝必生事遂出知饶州秦方钳天下舌不得言中官白锷従皇太后北归者宣言爕理乖盭洪尚书名闻华夏頋不用秦闻系谔下大理狱狱成锷实不识先君特以敌中知名故锷既流岭海谏议大夫詹大方特疏先君与锷刎颈交更相称誉遂罢郡未几谪濠州团练副使安置英州懿节皇后之姨髙氏与其夫赵伯璘𨽻乌舎戱下贫甚先君屡赒之范蜀公之孙祖平敌不以为官佣奴之先君使以东坡所为蜀公铭白曰我官人也敌曰东坡书之不疑矣即释之先君资以归装贵族有流于黄龙府优籍者二人先君属副留守赵伦除其籍刘公光世之庶女小丑在敌豢豕为赎以重价求匹偶衣冠之家畧为人奴者赎之数十人张待制字发自蔚州死云中先君过荒寺见其榇携之至燕山授其仆钟禹功使塟司马侍郎朴握节以死居数年无有能明之者先君为陈本末诏以忠节显着赠兵部尚书其归也北人治饯具数月后使者至敌多问先君今何官居何地先君有胆畧遇大事敢为平居慷慨有经畧四方之志尝语诸子曰在北方乆料之熟矣今其势日削可以慿轼取之过河朔时见父老指其子孙曰是皆生长兵间已二十余年矣不知有宋我軰老且死恐无以系思赵必不幸矣忤时相挫抑颠沛天不假龄赍志没地诸孤不孝不及见其成大功名也文具録曰臣拘絷絶域十有五年凡所见闻亦尝记録比闻孟庾南还发箧得其状稿城阻归计应有书籍悉被留臣之所编若𦂳切者悉皆焚毁独存此书其官制禄格封䕃谥讳皆出宇文虚中叅用国朝及唐法制而増损之臣輙举其废置施设之畧近左右司侍郎不除却置外郎各一人六部初置吏户礼三侍郎位正四品后置三尚书仍兼兵刑之位正三品又増三侍郎升诸司郎中为从五品添置外郎其后六曹皆置尚书国史院置监修以宰相兼领御史大夫翰林承㫖皆阙不除国子监旧在燕京亦不设秘书省令在燕𢎞法寺监少丞郎皆备中丞唯掌讼牒若断狱㑹法或春水秋山从驾在外卫兵物故则掌其骸骼至国则归其家谏官并以他官兼之左右丞相以见有人故以侍中令居其下仍为兼职两省侍郎亦虚位以左右丞皆有见任仍列其上参政亦阙官故在从二品后虽置二员却称参知明安穆昆以管女真户为上杂以汉人为下明安者谓之肩安穆昆即毛毛可都事令史多以登进士者为之预其选者人以为荣官人法每一任转一官以二十五月为任将满即改除并不待阙亦无选人法河南州选人初用举官陞改近以举官受赂遂废不行本朝士人有带职自大观文至直秘阁皆谓之贴职若换授者不问高下于堦官上只加一资既为职名堆重皆官以三品为高六曹郎中旧依辽例皆称尚书故以侍郎为重今则自侍郎以下只唿阶官而不称其职明经童子两科仕止于州司侯县主薄任子之法一品于阁外承应三品内供奉班不限人数亦无年限并补右职皆与监当本朝人换官以进士为上奏廕次之军功与他出身最下皆入杂班儤使三品以上俸不分正从虚中既在翰林乃诱后舅都检㸃乞増正品俸比从三品増三分之一㸃检既出复仍旧制近闻一品二品复増正品则三品亦例増矣直省官主供官笔札皆用明经童子登科者为之引接用衙校牵栊傔从多用燕卒自泗至㑹宁驲舍地里漫具于后其他不可缕陈聊述大概备乙览臣无任昧死绍兴十三年九月日洪皓谨记十二月张士襄逺小监当张士襄因去岁奉使回奏事不实与逺小监当遂监南康军城下酒税张浚观文殿大学士制曰无德不报君子以兹致祥疑罪惟轻圣人之所恻悯矧兹上宰备载元勲不胜人言之繁寖踈国士之遇投闲已乆清议譪然冝有褒嘉之章式昭眷倚之厚具官张浚㓜负大节早际昌期五龙夹日而飞忠诚莫二三军之帅可夺生死不移耿然孤忠播在舆论朕讲信修好休兵息民通南北两朝之懽为社稷万世之计而前日之辅政者何罪满朝之丑正者何多肆予元臣乆在外服朕今祗见上帝钖赉海隅岂其股肱之良尚处瘴疠之地真祠羙职内殿崇资非特以慰斯民之心亦所以増有识之气金人遣使来贺正旦二十六年辛次膺知绍兴府兼浙东安抚使遗史曰先是辛次膺为湖南提刑闻金人遣使张通古来诏谕江南曽上书言父母之讐不与共戴天兄弟之讐不反兵岂有降万乗之尊屈己称藩者乎书奏不报即丐祠遂王管台州崇道观绍兴十年金人败盟次膺有故人将漕湖北者拟寄居鄂渚而依焉及见岳飞待遇甚厚力留次膺寓居次膺亟归语兄弟曰岳飞握重兵昧保身之策祻将及矣飞厚赂其行次膺不受遂入鄱阳寓居宫祠满以与秦桧不协不复再陈贫窭之甚未尝以一字通贵要亦未尝以毫发干人閲十二年忍穷如铁石而志气不少屈兄弟殂丧竭欢致养上顺亲颜抚恤㓜弱一门和熙邑人化之至是除帅浙东未赴移知婺州四月十八日己丑陈诚之为大金国贺上尊号使苏煜副之陈诚之假资政殿学士苏煜假崇宁军节度使副之为泛使上金国主尊号也五月二十四日壬子金人遣敬嗣晖萧中立来贺生辰三朝北盟㑹编巻二百二十一三朝北盟会编卷二百二十二钦定四库全书三朝北盟㑹编卷二百二十二宋徐梦莘撰炎兴下帙起绍兴二十六年七月尽其月七月张邵卒礼部尚书奉使金国待制张公行实曰建炎元年金兵已陷京师二圣北狩车驾南幸海内俶扰公慨然有忧时之志二年二月请于州上封事曰臣闻古人有言主忧臣辱主辱臣死臣观比年以来金人内侮京师陷没二圣北狩宫室为空陛下暴衣露盖二年于兹矣天未悔祸淮甸再扰乘舆播越南絶大王以万乘之尊涉不测之险陛下之于忧辱可谓甚矣此诚臣效死之日而职有常守不偹行阵冒矢石以毕臣分复欲剖心折肝指摘时事少陈愚者一得之虑以冀俾益其路无由疾首痛心继泣以血诚不胜愤懑臣伏读二月二十七日诏书有曰自今政事阙遗民俗利病或有闗于国体或有益于边防并许中外士民直言陈奏顾臣不学无术暗于大体不敢自谓有忠言至计然惓惓之情不能自已诚不敢避狂妄之罪辄效其愚臣窃观今日中国之势可谓危矣四海有瓦解之忧军民有怨叛之意隣国日以强盗贼日以多帑藏空虗干戈朽钝而陛下以单寡之兵伤残之余退保吴越区区一隅之地国势危弱莫甚此时臣欲大言之则迂濶而不能以纾难欲小言之则卑陋而不足以立国姑以当今所急者为献庶几日有就月有功嵗有成以光中兴之业以复祖宗之旧陛下亦欲闻之乎臣闻国之强弱系乎形势有中原之形势有东南之形势塞飞狐社太行据成皋之险距白马之津西取闗中以制天下此中原之形势也据建康阻淮泗资荆湖巴蜀之饶擅吴越闽岭之利养威蓄锐观时待衅此东南之形势也今中原形势未可遽争而东南形势当力争之何以言之敌既已取三闗据大河轹闗中城河阳形势之地既畧有之京师孤弱还而弗取金非不能取也阙其一面欲诱陛下归而掩之也彼方据形势以中原争而我乃屡衂不振之师乘军政破壊之后顿兵坚城轻犯险阻决一旦之胜争尺寸之地非所谓见可而进知难而退者是中原之形势未可据争也东南之地素号富庶诚可因以为资待衅而动昔汉髙以闗中成帝业光武以河北致中兴刘裕以江左平闗陜孙权刘僃皆一时之雄亦因江东蜀汉之资而强于天下今东南兼有江淮蜀汉之地方之汉髙光武盖陛下之闗中河北也岂孙权刘僃区区僻陋所能拟哉殆天以资陛下而赞之中兴舍此则无投足之地矣可不力争之乎非保东南无以为陛下之资非据建康无以镇东南之势建康之地龙盘虎踞古称帝都却倚大江寔天设荆湖巴蜀实居上流无事则漕輓足以给费有警则召兵足以戡难顺流而下不淹浃旬吴越闽岭实货所出摘山煮海其利不赀陛下何不据此以跨东南分遣将帅以除盗贼尽城江北诸州择人以守之重兵以镇之列屯相望绵地千里以禁格之术为声援之助以为建康扞蔽以壮东南形势乃退保钱塘示弱乎钱塘僻在海隅其地狭小臣恐金人闻之谓我弃江淮而退矣有如遣间谍诱盗贼㗖以髙爵连衡抗我外恃金人之救内据要害之地坚城列守未可实攻则是淮江之间又生一金敌也失㐮汉唐邓则川陜之运不通失武昌蕲黄则荆湖之运不通失九江采石则江淮之运不通失淮西庐寿则维扬溧阳可以南渡而江左震矣就令能保钱塘彼将出豫章九江涉当涂京口数道并进南扼饶信北攻苏秀絶我援兵梗我粮道无他自处诚非持久之便也以陛下之圣明睿智天资神武如此臣固知陛下非以钱塘为形势久安之地也特以前日维杨无僃暂为避敌之计因时巡幸徐图其所向尔臣窃谓钱塘固非形势久安之地然舍建康而之他则尤为不可北门失闗则京师陷闗中残破则㐮邓不足恃豫章长沙江陵之属僻小一隅不足自保又如钱塘小一动摇则江浙财货复失之矣或者难臣曰子欲天子幸建康岂欲以长江为险邪长江之险孰与黄河黄河且不足恃而敌既有之矣乃谓长江足以扞建康乎臣应之曰不然京师虽倚浊河为固然我宋之都汴也实以三闗四镇与自河而北若府与州为之屏蔽自祖宗以来严兵镇守首尾相救形格势禁金人不敢深入非以黄河不可渡也惧诸镇之兵俟其渡河而蹴之也引兵深入前限大河或邀其归路或击其半济虽欲无败可乎澶渊之役纵还而甚惧靖康之初讲和而従后以河北诸镇大抵兵少势弱自救不暇金人乘虚破京师刼二圣其视黄河直若一沟渎耳何足恃哉然则以黄河为险而河北诸镇因河之险以为扞蔽者京师之势也以长江为险而江北诸州因江之险以为扞蔽者建康之势也江北之偹臣请复言之敌入宿亳登莱则楚泗濠梁为冲维扬为扼诸江江隂为重敌入曹濮则陈蔡庐寿为冲溧阳濡须为扼九江采石为重敌入汝颕则㐮郢为冲复安蕲陛下分遣能臣相视诸州要害筑坚城而守之长江之冲列置水军而驻于南岸津沙之地严为守偹水战之具务极工巧自江陵而下镇江而上度地远近列将守之其间地远势分则添置城堡守以偏禆声援相及烽火相望随其部分统以大帅付之以征伐许之以便宜其委任规画虽在平日悉比极边敌骑入邉按兵持重或迎其前使不得渡或乘其后使顾而惊或邀其归使弃所掠或薄其险使殱其类敌围重镇则裒兵以援盗贼所渡则併力邀击此江淮设偹之大纲也其间细目不可胜举臣未尽言姑以一方之所急者言之徙寿春濬淝水塞瓦梁缮濡须此一方之急也寿春旧治控扼东北阻水为固其地最险自古南北交兵则必先争晋守之以抗石勒是以有距灵之胜梁失之以资侯景是以有台城之乱周世宗伐淮唯寿春坚守数年不可下因刘仁赡之病其衆遂降世宗恶其险而迁之倘复其旧亦吾之保障也淝水之阻横贯庐寿谢𤣥于此实破苻坚遗迹故道尚可究寻瓦梁诚塞后湖为渊自昔南朝谓之北海遗址尚存复之甚易濡须之坞孙权所营权有合淝则濡须为重我有合淝则濡须似轻设险豫偹亦不可废凡此数事皆在所急唯徙寿春尤不可缓以臣观之今已晚矣诚非一守令干办所能了也此一方之急臣所知而畧言者如此江淮横亘其里数千臣之所未见与言之所未尽其他利害可类推矣陛下诚能従臣之计进守建康以持形势经畧江北以为距塞以我富强观彼衅隙秣马厉兵复中原之旧雪二圣之耻夫何难哉或者复难臣曰今日之事廹矣中原待救有头燃之急二圣未还须迎请之师车驾巡幸岂有定断子不陈攻取之计建兴复之䇿因西北思归之士及其锋而用之以争中原乃欲说天子以都建康是偷安之计尔且淮江之地縦敌得之不能守也乃区区留虑然则江淮而北子欲弃之以蹙国耶臣复应之曰不然观时而动见可而进兵家之势也吾岂弃中原而忘二圣哉顾金战屡胜而我常衂敌气方张而我未振角力争进诚所未暇若曰得其地而不能守因置外又非计也兵法不曰先为不可胜以待敌之可胜无恃敌之不来恃吾有以待之耶向所论江北之偹特建康之扞蔽天下之近衞耳江淮有偹势可自守无有后患然后选将命兵东缮齐鲁西复潼闗北取河津以图拓复以迎二圣未为晚也然今日之急江淮之外若彭门责社若京师漕濮与夫闗中川口之地亦宜有以大镇抚之俾扞蔽益多而东南以全齐襄公复九世之讐春秋大之越之报吴也亦以二十一年之久兹事体大当务万全吾岂弃中原而忘二圣哉东南诚全相与坚守金人闻之亦谓我无意于中原也不复偹我日益骄堕且有内衅可得而乘者汉髙之都南郑也张良劝烧栈道以示项羽无西意羽以故不复设偹髙帝因之遂能定三秦成帝业往事可鉴其理灼然不识陛下以为然乎虽然前日所陈特一国之一事耳又有大于此者陛下诚能不惜玉陛方寸之地使臣披露肝胆当为陛下尽陈当今之急所以富国所以强兵所以除盗贼庶乎洪业可兴中原可复大耻可雪陛下亦有意乎䝉恩召对时金再入师渡河而南朝廷求可使者欲止其师莫有应者公慨然请行上嘉之特转五官授奉议郎直龙图阁借礼部尚书充奉使大金军前使杨宪副之以泛使恩官其二弟祁邴祁又以泛使赏格授添差明州观察推官与诸弟奉太夫人居于鄞公以其日就道是月至楚州先遣二校执旗渡淮至抵村见金人先锋太一贝勒留一人为质遣一人还遂扺海州界见贝勒使裕太尉者馆伴又有徳济天使偕行至潍州接伴天使至有妓乐出迎公曰二圣见在北方某为臣子所不忍听遂止乐凡三请方赴宴宴罢遣妓四人来侍公明烛竟夕危坐翌旦见监军达兰令公拜公对曰监军是北朝两制某是南朝两制无拜之礼达兰曰汝见大金皇帝亦不拜耶公曰见大金皇帝则拜遂设香案俾望拜达兰遣人取国书因止公于昌邑俾俟报久之随行吏士谋曰我辈倘执留于此未有归期敌亦翫且従初黩我者贝勒也不若杀之人各散去遂与杨宪合谋以状告公公曰不可是反害事吾侪安得脱于是大违衆议宪等怒反诬告于敌若伪泄其事者达兰以甲围昌邑遣人执公等且问如何谋反忽一使臣曰不干尚书事三日前収得副使状子今在夹墙里因指示其处数人取得之以白达兰方知事不由公鞭杨宪五十使臣谭恭以下各三百俱执送宻州柞山寨拘系敌兵屯守于近明年四明公闻达兰复经従乃以书抵之曰窃观自古忠信之士将命出疆缓颊立谈非独有以利于我亦将有以利于彼然后可以解两国之纷成一时之利某等驽怯不敢自比古人而区区之意所以为阁下利害计者请为大国陈长虑远图之术某闻善创业者不必善守文善制胜者不必善持胜善成始者不必善成终是以自古有为之君与佐治之臣负英特雄伟之资㑹逢其适乘敝而起兵强于天下威加于隣国则必以守文为难而某等辄复以持胜成终为难而附益其説以献于阁下何者以某区区之愚尝观于大国自交兵以来大小数百战未尝败衂卒获大利成大功可谓善创业矣可谓善制胜矣可谓善成始矣然连兵二十余年士不解甲马不释辔南北之民肝脑涂地杀伐不可谓不多愁怨不可谓不衆大夫不可谓不劳讫未闻有偃革回兵之议兴灭继絶之恩无乃犯犹火弗戢之戒乎昔楚有养由基者善射去栁叶百步百发而百中之左右观者数百人皆曰善有一夫立其旁曰可教矣基怒释弓抚剑而问曰客安能教我射乎客曰我非能教子屈左伸右也夫去栁叶百步而射百发而百中之可谓善矣不以善息少焉气衰力倦弓拨矢钩一发不中百发尽废基曰善此虽古人已陈之说然某等辄敢借是意以教执事者用兵庶乎可以少助大国守文持胜成终之术不识阁下以谓然乎虽然为用兵之䇿者亦必有说矣不过曰南人易与耳甲兵不如昔日之强用财不如昔日之广大江之水仅一衣带比之黄河岂不可渡宁昔日能胜之而今乃不能耶某等窃以谓不然盖闻善论天下之兵者不论强弱论其曲直而深识天下之理者不患太弱患太强宣和靖康之间南国亦可谓强矣而其理似曲何者宣和开边隙其曲在帅臣靖康启兵端其曲在谋臣是以大国能胜之然宣和靖康之事既往矣固非嗣君之所与亦非使者所敢及而今日之事则又非敢较曲直于大国也特敢以师出有名无名为言耳抑古语曰困兽犹鬭而况国乎大江之阻固未尝恃然冬无固氷水多风涛苻坚魏武皆尝轻视讫不能渡自取奔覆况江为四渎之长岂黄河可比也哉借令大江可渡而江南地卑多水阁下欲以疾战胜之则吴楚轻剽难与争锋欲以持久弊之则疾疫暴作非所宜处南北之限天实为之脱有意外之惊少致蹉跌岂不损威重䘮前功也议者之意又不过曰南人怨我深矣不以此时遂胜之其如后患何某又以谓不然宋有南朝二百年矣自太祖皇帝以揖让得天下僣伪毕臣未尝杀戮传之子孙世世修徳惠泽之结于民也久矣亿兆之爱其君也至矣时难多故天命未改书曰天视自我民视天听自我民听传曰三代之得天下得其民也得其民者得其心也自兵兴以来调发不可谓不多烦费不可谓不广然南国之民举无怨讟之念乃有讴吟之思试察民心可以见天意矣张邦昌挟宰相之贵籍大国为重不敢一日私有神器自江而北盗贼多有大扺皆以兴复赵氏为言无一人敢僣窃名号者嗣君以片纸唿之一战向之悉降悉败此又可以见天意也议者谓某等曰石氏柴氏常有南国矣一灭遂废岂必赵氏长有天下耶某曰不然石氏柴氏之得天下也皆以叛逆取之享国日浅无徳在民其所施于民也不厚天之报石氏柴氏也亦薄是以一灭不复兴岂比赵氏积徳垂十叶之光施泽几二百年之久过于汉唐远甚汉尝灭矣至光武而复兴唐尝䘮其河北闗中之地几于灭矣已而亦克复兴孰谓赵氏而可以此时取之哉万分有一假令大国以两河之地为他姓之有则百姓无乐推之意日寻干戈借口以起他日为大国之患殆阁下实同之伏幸少采愚者一得之虑以某等是书之意达之皇上谋之元帅罢兵休师遂敝邑之所备早赐某等旋归复命之期使得报嗣君而禀事焉实天下之幸达兰得书久之传令俾送伪齐録用达兰即后为元帅鲁国王者也公至东平见刘豫升陛揖曰即日恭惟殿院台候万福豫愕然因慰借公等且及録用之意公让责之为陈君臣大义慷慨愤激词气俱厉豫大怒是日副使杨宪已惧而降公欲归斩之未发而遁豫囚公于司理院者半年公屡请借书以观豫知公终不可屈遂复送于金金拘于燕山之圜福寺従者皆散莫知所在是嵗辛亥实绍兴改元四年三月闻金帅额鲁温攻陜西回公草书与之曰某尝以窥天管见窃以大国可谓既安既治矣而弓矢未尽櫜匮黔庶未尽返田畆士大夫未尽安室家而阁下亦未免暴衣露盖之劳岂非以江南为虑耶审如此某窃以为过矣某闻天下之事有所谓一时之忧有所谓万世之忧有所谓一时之利有所谓万世之利而万世以无忧一时之利不足道也伐江南而不释则止可得一时之利而遗忧于万世一时之忧未必销也请为阁下别白言之大国议兵执事者之意某知之矣不过曰宋人之怨深矣入其国披其地而今保于江南恐其乘衅隙而扰疆塲焉此一时之忧也万分有一大国以议者之意为然命将兴师加兵于江南一战而胜之此一时之利也而所谓万世之忧与所谓万世之利初不在是大国之执事者以江南介意而虑东人之未有归也于是援齐而立之倚为藩屏且存靖康大河之约而示天下以不贪其地此某妄意之所适者也然某闻以国为屏者力倍则为臣为臣则能制能制则久而为利力均则为敌为敌则不能制不能制则久而为害大国之于齐固当倍其力而使为臣非欲均其力而使为敌也若过于江南为虑而动兵于远战而胜之则齐人任拓地之福大国失养鹰之术战而不胜则大国受衂兵之祸而齐人持首鼠之谋虽然以大国之威灵而阁下专阃外之事有所不战战则必胜战胜而后万世之忧起矣得江南之地而大国不能守掳江南之民而大国无所用縦有金帛之得不偿人马之耗疾民远役徒以厚齐末大必折尾大不掉古有明训不可不戒且阁下独不见景延广之事乎契丹救晋祖之死而与之以天下恩为父子义为君臣自以为胶漆之固传及二世得景延广一言而背之适无他虞能伐其罪使当是时契丹有牵制之忧晋人获忠智之佐讵能伐而胜之乎虽伐而胜所损既多既失屏翰之臣旋䘮闗南之地此天下之所知也安知他日之诸臣有不为景延广者耶齐人之徳大国固厚矣自今日观之疑不敢背然传世一再之后歴年十数之久国日以富地日以广建皇帝尊号则与大国之贵均也称南北两朝则与大国之大均也其贵均孰肯为我事其大均孰肯为我役志满意得侈心日萌儒生献议曰国体壮矣请去臣号以凖古武夫献议曰兵力强矣请敕武备以待敌于是时而有好利喜功之主则必曰南北朝为敌国其来久矣古不臣而我臣之何以示后世耶此有纎芥之隙可候彼其蚍蜉之援可恃飞扬䟦扈难以制矣伐江南而胜之其忧如此乃果能一战而必胜乎其所谓遗忧于万世而一时之忧未必销者此也书成未及上守者疑之闭其出入其后十日敌遣人索书书成未已而转徙益北至平栾州兴中州府义州中京㑹宁等处去燕山东北二千余里羁縻流放不复问其所止敌盖意公明言两国利害深识南北之势过为之虑欲远而絶之如所谓中京者往时二圣尝驻跸于此如司马公朴魏公行可崔公縦郭公元迈亦尝在焉㑹宁则去中都又二千余里也方是时敌新立国向慕文教人知公以儒学士多従之授书生徒断木书于其上捧诵既过削去复书中圆如瓠而首尾尖目之曰木橄榄盖其俗儿童诵习率以此公又以易讲授学者为之期日升僧坐鸣鼓为候请说大义一时听者毕至由是生徒或有钱米帛之馈则赖以自给嵗在癸亥二月初六日金人忽召公诣尚书省说谕放还遣使馆伴俾就馆且使与洪公皓朱公弁㑹于燕山同涂而归时绍兴十三年也四月十四日自㑹于同涂而洪公先在焉五月朱公自云中至六月庚戌三人俱发轫于永平馆途中以诗唱和目之曰輶轩唱和集七月七日至汴京馆中都亭驿二公俾作集序自是南归至盱眙军以表闻公陛对首以主忧臣辱愿不忘尝胆为言至言一时死节请加褒赠有曰臣闻古者敝帷不弃为其埋马敝盖不弃为其埋狗夫马以代劳狗以守御其为功也微其为物也贱而犹有帷盖之报况执节死事之臣功非微而事非贱者乎臣伏见靖康以来迄于建炎使于金人而不返者至数人若陈过庭聂昌若司马朴若滕茂实若崔縦若魏行可皆执于北荒殁于王事而司马朴之节尤为可观刘豫既废金人取河南地金帅达兰使朴为尚书左丞欲以収南人之心朴辞以疾坚卧不起达兰不能夺其节后以病卒陈过庭且死其卒自割其脇取肝为羮以献冀愈过庭之疾既死以北俗焚之其卒又自剔股肉投之于火曰此肉与公同焚其感人如此聂昌割河东绛州人杀之滕茂实将死自为祭文人怜其忠崔縦中风坐废三年其将死也以役事属臣魏行可之死臣亦见之去冬臣请于金人尚书省乞挈崔縦魏行可之榇以归其宰执怜之朝命下所属发遣而魏行可之榇有挈之中京者乃不果发而崔縦之榇金人差丁夫舆致令臣䕶之以来臣谨置之临安府城外妙行寺而臣之随行使臣有吕达者本婺州人亦以疾死于北界臣愚欲望圣慈悯死事之臣如陈过庭辈七人其间恐有未经褒赠者命有司检举特施䘏典访崔縦之家许亲戚迎䕶其榇而官助之葬下以慰忠义之䰟于九泉上以副陛下不忘臣下之心庶可以激励天下仗节死难之义疏奏宰相怒降㫖令开具逐人致死因依申尚书省是时和议既坚朝廷奠枕上下相安大臣方将尽举天下中兴文物之盛而公气槩质直忠义自许初脱异域万死一生鋭意尽言不暇依违故大忤时宰方国家之不竞也敌跨河而有之独环京师而不取公上书首言其诈是后卒如之何见达兰于昌邑也遇秦丞相间行南归班语路隅泣涕相勉词气奋烈秦公为之侧目有吴龢者有孙懋者尝为马属官军退而龢懋降金达兰使二人従公饮酒以诱之盖龢顷在宣和间与公同为太学生时以金命知莱州妄自矜大争论辄不逊公叱之而罢自是不复见逆豫之僣号也实金授立之背义违天神人共愤而公廷折其狂妄之威示以比肩之分使一时污染之俗知有大义私书遗敌晓以末大必折尾大不掉以唘废豫之谋非公胸中甲兵足以殄灭之则豫之跳梁䟦扈其有既哉当其时握节于金者几三十人尝因朔庭赦宥许使者归其里诸公惩久絷语不以素或徼幸稍南则占借淮北惟公以实告且甘心流离不为势利屈卧起一节忘其冻馁亦犹啮雪餐氊幸而不死其后益徙而北稍稍自便始有哀王孙者故谢枢宻王公伦惠绵衾之诗曰苏氊久絶寝衣想姜被忽分挟纩春至训导童䝉资其束脯困厄如是而志不夺其后十余年间一时南冠者或死或留所余无几而公亦自分编于异域身膏沙漠不复归矣其于懐阙思亲之外处之怡然䌷绎书史赋诗作文比归藁帙至多类与时不合目击诬告罗织之祸悉焚之殆无孑遗公之操心虑患如此卒以免吁可哀哉自靖康以来仗节死义之士固多或殁异域者将何以自见公归首以司马公等数人为言归崔公之丧且请加䘏典虽一忤大臣意而数公之节义凛凛乎标于青史使后世知圣代之多忠臣公之力也三朝北盟㑹编巻二百二十二三朝北盟会编卷二百二十三钦定四库全书三朝北盟㑹编卷二百二十三宋徐梦莘撰炎兴下帙起绍兴二十六年十月十八日丙戌尽其日绍兴二十六年十月十八日丙戌尚书右仆射万俟卨上皇太后回銮事实皇太后回銮事实序曰臣闻圣人之理天下也必以至徳要道为先唯其体纯孝之性于自然谨钦爱之诚而不匮烝烝翼翼造次靡违则上可以格于神明下可以刑于海㝢天之丕应也如形声之相随也事有至难也若符契之必合瑞庆大来光映史册矣恭惟皇帝陛下比姚虞之尽善尽美迈汤后之克寛克仁爰自即位以来慨念慈闱敻有封疆之阻未明而兴当食以叹履至尊之祚有万乘之贵而未尝一日以为欢也大谋长算时出宸虑讲信修睦断以不疑不惮谦辞厚币之劳以冀承颜问膳之乐聘使交驰閲十六载矣至于恭上册寳以伸南陔之思宏建殿宇以崇长乐之奉自惟銮舆器用之属与左右供奉之人前期趣办罔不毕具然后申遣信臣益加勤请天唘隣国之意悉如圣心騩驭旋归丕受四海九州之养闳休茂烈焜燿今古载籍所传未之有也繄圣孝之至格于神明上帝溥临黙垂孚祐克济登兹于皇懿哉顾念太史之官以论譔为职国有大庆所当备书矧尝下明诏俾之绪藳而因仍积嵗旷弗置员䌷绎之功蔑如莫着臣属奉训言典司事领遂与修撰臣允忠等博求本末趣就编摩累月之间修章粗立凡宣谕大臣之圣语坚明和好之远图肇正鸿名导迎翟辂典章之盛容卫之美褒荣之及三世显宠之被一同嵗时用度之凡目姻族资䕃之等差下逮㕘裁礼制之官服劳闺阁之吏増秩受赐各以类陈而前后臣僚揄扬抃蹈之辞亦无不具载起自建炎丁未迎请之初讫于绍兴壬戌还御慈宁之始以年月次之分为十册稽探事实畧已详尽辄诹日拜章尘于御府昔郑国城颕之诗固非全美而唐室元和之颂或有饰词比之圣朝诚不可并世而语唯是张官置局徒费廪食而润色非工不可以仰副隆指进退惭惕若无所容然窃谓慈宁上寿及此良月宗社保磐石之安陛下拥如川之福怡色愉声奉承太母冬温夏凊弥亿万年喜气溢于九重欢谣洽于四海表则是书推之陛下孝治之孚以廸今日之懿自我作古贻之方来甚盛徳之举不其伟欤臣等区区草木之微得托名篇秩附天地以不朽实千载一时之荣遇惟陛下矜其浅陋而赐採择焉臣不胜幸甚绍兴二十六年冬十月十八日左宣奉大夫守尚书右仆射同中书门下平章事兼提举实録院详定一司勅令阳武郡开国侯食邑一千九百戸食实封七百戸臣万俟卨谨序建炎元年五月一日上即位于南京实宣和皇后従狩之年也圣心懐思遣使不絶于道至绍兴之六年凡十载间无虑数十辈自七年正月二十五日何薛还安问踵至三月九日车驾幸建康十一日行殿内殿进呈吏部尚书孙近等奏奉㫖讲究宣和皇后合行推崇典礼宣和皇后尊号曰皇太后诏曰推立爱之道盖本于事亲昭钦养之诚莫先于隆礼爰正母仪之位以形孝治之风宣和皇后静顺承天柔明育徳夙拥庆美是生渺冲隂教表于六宫美化行乎四海闵予小子逢此日罹迺骨肉之至亲偕父兄而时迈十年地阻懐陟岵凯风之思万里使还奉上皇宁徳之讳兴言痛惨増慕劬劳顾家难以何堪惟母慈之是恃念従狩襄城之野远播徽音将迎还长乐之宫永依善训属当在久亟议推崇日用三牲期致天下之养母临万㝢且极域中之尊延望慈闱恭加宣和皇后宜尊为皇太后仍令所司择日奉上册寳应合行典礼令礼官讨论以闻王伦等还越四日有㫖复以伦为徽猷阁学士借龙图阁学士枢宻都承㫖再使髙公绘以左武大夫借拱衞大夫忠州防御使副之绍兴八年正月十四日臣鼎奏曰士大夫多言中原有可图之势宜便进兵恐他时不便议论谓朝廷失此机㑹乞召请大将更问以此事上曰不须恤此今日事势须当议和两宫与皇太后皆未还若不与和则无可还之理尚书省言大金军前差福州管内观察使太原府少尹河东北路置制都总管乌陵思谋中散大夫太常少卿骑都尉石庆克前来奉使诏吏部员外郎范同借太常少卿充接伴使武功大夫髙州刺史带御器械刘光远借吉州团练使副之吏部侍郎魏矼充馆伴使右武大夫荣州防御使知合门事兼客省四方馆使蓝公佐借庆远军承宣使副之二十五日三省进呈金使将入畧差官接伴馆伴上曰管待之理宜稍优厚若事有商量早遂休兵免使赤子肝脑涂地此朕之本意也诏太常少卿吴表臣借左中大夫吏部郎中充馆伴使王伦往来就馆议事接伴使范同等申金使已到常州上曰太后春秋已髙朕晨夕思念欲早相见所以不惮屈已冀和议之成者为此枢宻使秦桧曰陛下不惮屈己讲和隣国此为人君之孝也羣臣见人主卑屈懐不愤之心此人臣之忠也君臣之用心仝得之矣上曰虽然如此有备无患縦使和议已成亦不可弛兵备臣鼎曰假使金人与我河南之地亦须严备江南㕘知政事刘大中曰和与战自不相妨若专事和好而忘战守则堕敌计中矣后殿引见大金人使乌陵思谋石庆等见上首令王伦传谕思谋等问太后渊圣圣体安毕良久思谋奏云三十年旧人别无孝顺只望和议早成上令王伦引思谋庆令稍近前去御座咫尺复令谕思谋曰既是旧人望留意以王伦为端明学士同签书枢宻院事仍赐同进士出身充迎请使蓝公佐宣州观察使借保信军节度使提举万寿观副使上曰行在所便当营建宫殿以候太后之还宰等进表上皇太后宫殿名臣桧等言徳之大者必尽方物之报以称其礼孝之至者必得四表之心以宁其亲天祚文武之隆世基妊姒之圣仰模大紫前考异宫宜昭掲于鸿名以荅扬于流泽窃以东朝置卫长存长乐之宏规中禁承颜近着宁慈之茂实皆以体皇居于宸妙据社势于神灵广一人钦爱之风极万世尊荣之奉载新令典久属圣时恭惟皇帝陛下达孝通于神明要道形于海宇恢复大业对越祖宗在上之灵仰慕小心躬蹈帝王髙世之行人与能而乐戴天复命以中兴上惟履武之祥实唘生商之庆方且致天下之养用寅奉于母仪成路寝之安示日严于子道臣等率吁衆志恳请一嗣敢稽合于前闻愿崇施于远号叶情文而并举焕典册以増华辇道中通朝夕燕两宫之乐佩环入觐时节奉万年之觞永垂裕于无疆益储休于有羡伏请建皇太后宫殿以慈宁为名谨奉表以闻礼部太常寺言奉上皇太后册寳册文曰嗣皇帝臣某谨稽首拜言曰臣闻自昔受命而帝者基徳发祥必推本其所自出瑞乙生商履武造周声之雅颂荐之郊庙以章神物钖符之休以开万叶绍统之庆于皇盛炳其不可诬己天祚圣母系隆我家诞毓菲冲嗣守大器永为劬躬诒翼委祉于我一人俾克祗徳御以奉宗庙辑宁四方用宏济于艰难泽厚流光与覆载而并徳将竭四海之奉美万物之报无足称者粤若稽盛节尊鸿名参天贰地以崇施于罔极率吁衆志䜣合一词恳恳惓惓不胜大愿谨遣太傅秦桧奉玉册金寳上尊号曰皇太后恭惟皇太后柔闲渊懿体备坤顺清静淡泊用合道冲自天生徳而保阿之训不勤动容中礼而珮珩之度可则佑我文考假于有家有葛覃恭俭之风有卷耳忧勤之志章明隆教叶内治之助峻避私恩抑外家之宠至于徳隆行尊淑闻濬发九嫔师之六宫化之天下诵之上帝临之有赫厥灵集大命于渺躬予末小子惧徳弗类无以荅扬宏休惟顺天经叙民彛通神明美教化实本于孝夙夜业业尽钦爱以事亲期于上下明察合三才之义中外和平得万国之欢葢庶几焉呜唿礼莫严于报本唯圣人为能与天地参孝莫大于尊亲唯天子为能以天下养予小子非曰能之惟我圣母莫盛之礼惟称秩叙膺受典册导迎休命还御慈宁母仪家邦于万斯年受福无疆博厚持载燕及羣生予小子其永有依赖宰臣贺表曰稽考典章备严册寳望祥云而远想曷伸钦爱之诚御兰殿以亲临幸上追崇之礼庆事躬行于禁掖驩声自洽于寰区臣等诚懽诚忭稽首顿首恭惟皇太后殿下辅佐宸闱训齐壸则吉梦夙占于日照真人果应于虹流属值艰难久暌温凊度龙沙而修聘迎鸾辂以言还鸿名推讲于前期物采毕陈于今日组玑珮玉螭剑范金被缫籍之英华垒篆章而精宻东朝端受増重坤仪彤管有光久符基化惟慈颜之悦豫知圣孝之昭孚臣等仰赞中兴荣观圣㫖弥文具备已仪礼于曲台列辟交欣喜趋朝于长乐谨奉表称贺以闻诏端明殿学士签书枢宻院事何铸充大金报谢使曹勋以宻州观察使副之召勋至内殿委以祈请事宜宣谕曰汝若见金主第云父母眷属久䝉安存恩徳所极至深至厚然歴时已久霜露之感在人子何以安处亡者未有葬藏之期存者已过桑榆之景兄弟聚族所存无几今荷基纉绪上逢毎嵗时节风雨晴晦常北首流涕若于此时䝉大国垂怜使父兄子母如初则此恩皆知所自传之子孙千万世所不忘岂不美乎若只令居上国一老年人尔在本国所系甚重尔以此意尽言之当有相应至是何铸抵金国见金主于春水开先殿勋具陈上所宣谕及祈请之辞金主恻然是晚耶律昭文杨仲修到馆传诏云早来使人上殿所请宜允仍出回书相示有还太母之诏尚书省奏大金已差副使扈送皇太后一行前来诏魏良臣充接伴使蓝公佐副之礼部太常寺言奉迎皇太后还宫实为大庆合拜表称贺表曰伏以瞻望慈闱喜言旋于北道肃迎彩仗䕶就养于东朝臣诚懽诚忭稽首顿首恭惟皇太后殿下位尊母仪徳隆坤载六騩在御将承长乐之颜四海均驩永被思齐之化谨遣左中大夫㕘知政事同提举详定一同勅令来迎扈従礼仪使王次翁捧表恭迎以闻诏令今月二十一日诣临平镇奉迎车驾至临平镇奉迎皇太后皇帝入幄朝见宰臣文武百官班幄外起居上初见慈容情深感极泪溼龙绡军卫懽唿声震天地父老童稚携持夹道拥观以手加额咸叹曰不图复见圣神母子之重懽如此也二十三日车驾还自临平镇皇太后还慈宁殿宰臣文武百官表曰万里回銮庆母仪之正位九重视膳知子道之攸行运属昌辰光超往牒臣等诚懽诚忭稽首顿首恭惟皇太后殿下笃生上圣克济多艰惟事有至难在小人而则恐然诚无不动宜上帝之是依爰禆寿康归安福祉用薄击鲜而酾酒葢将含饴以㺯孙臣等畧缪佐王孝资钖类昔望殊方之信遥阻山河今趋长乐之朝喜传钟鼔谨奉表称贺以闻又表曰东朝旋轸式偕万国之懽南面承颜斯表一人之庆惟时盛事允轶前闻臣诚懽诚忭稽首顿首恭惟皇帝陛下光绍丕图再恢中㝢神武盖本不杀天下无以解忧良由圣徳之孚坐致天心之祐眷兹来复固异郑伯之如初曽是艰难逺陋汉唐之不见大欲既得衆美俱归臣等幸际昌期缪聫荣序早知薄后之长者实兴汉家愿系文母之徽音更延周厯谨奉表称贺以闻臣僚上言窃惟皇太后北征淹留沙漠者十有六年尚赖陛下圣明虚心屈己上天悔祸和好克成归我太后此诚国家莫大之庆社稷无疆之福乞令词臣作为歌诗勒之金石奏之郊庙扬厉之伟绩垂之无穷献皇太后回銮赋颂千余人内文理可采者几四百人诏推恩有差而大理正吴㮚颂为之冠其辞曰皇帝践祚十有六载嵗在壬戌金人遣使奉皇太后以归仲秋丙寅龙舆及疆越戊辰事闻于上乃备法驾严仗卫奉迎于东朝宸心喜极见诸天表戴发含齿之流踊跃抃舞罔不交贺和气欢声洋溢苍旻嫔嫱贺于宫宰衡庶尹贺于朝商贾工技贺于肆黄童白叟贺于野咸以手加额曰于戏盛哉开辟以来所未有也仰惟太母北征歴时兹久遐瞻沙漠如隔霄汉一旦敌人悔祸寅奉以还吾皇帝得以周全左右侍膳长乐奉千嵗之觞尽天下之养俾虞舜之孝思获舒周文之问安获展奉承宗庙社稷万世无休一人兆姓孰非莫大之庆也臣仰观主上握干符恢皇纲遭时中微有如绵帙宸心祗惧克肖天徳仁苏羣黎风清六合迎亲之思不忘宵旰而昼夜思虑几年于兹孝悌之至通于神明格天以道动敌以诚曰战曰和随机而应先加以威几破敌人之胆终守以信潜消敌人之诈虽明魏绛和戎之利然其来侵也必摧其锋深鄙汉皇无亲之言故其寻盟也必従其请此无他孝足以格穹昊诚足以动隣国圣心先定惟断以成用是龙驭南归欢动宫掖瑞庆大来殊尤卓絶臣窃谓隆古帝王有盛徳事必见于歌诗下至有唐肃宗清奸臣且有元结之颂宪宗平淮且有栁宗元之雅使一时丰功伟绩照映万世赫赫如前日事以今大庆较诸重轻固已万万畴昔其可无文字以述盛美事一介妄庸固不能髣髴日月末光然覩庆事宁敢缄黙谨洗心涤虑为之颂曰于皇睿明运符中兴绵于肃清干夷坤宁孝思兢兢交三圣灵惟我文母远征朔土苍旻眷顾显持隂䕶爰居爰处储降祉祜睿明绍休匪豫匪游人谋鬼谋迎亲是求夜靡安席昼靡安几宸心窃至迎亲是议皇帝曰咨命尔辅臣朕有大计储思唯亲辅臣稽首对扬圣志惟断乃成愿破羣议皇穹隆赫鉴兹至徳风行万国耸动蛮貊诞扬天声四征弗克敌人震惊稽颡寻盟遣使旁午愿旋銮辂稽考旷古且未曽覩帝曰休哉大庆鼎来喧传九垓疾如惊雷廼严法驾廼饰次舍千舆万马出疆以迓文毋在远雷剥日舒六龙驾辇陟巘嵩唿济彼洪流天星翼舟微波聿収瑞气横秋文毋遄临千官则仪欢声戴驰霆震风飞銮车至止幅咸喜丕照盛美实天所唘有汉髙祖安忍无亲与言分羮实忝前闻有唐徳宗求之莫获莫享天心实有惭徳惟我皇上圣孝絶伦念兹在兹虞舜周文韪哉鸿休卓絶殊尤二圣重欢亿万斯秋究观自昔发挥伟绩有颂有诗以诏无极睠兹日月宁容图绘小臣献颂乐府是配上深喜之诏进臣一等制曰朕惟王道隆而颂声作葢将告诸神明而无媿岂徒中外相应以义理之文而为观美哉汉宣虽兴协律之事至王褒侈辞亦莫敢当也其贤于武帝远矣比者东朝旋轸尔援大喜而献焉材藻甚巨丽朕取法汉宣则虚美薫心固在所畏特喜尔能得思齐推本进一官勉行所学三朝北盟㑹编巻二百二十三三朝北盟会编卷二百二十四钦定四库全书三朝北盟㑹编卷二百二十四宋徐梦莘撰炎兴下帙起绍兴二十六年十月二十九日丁酉尽二十九年十二月二十九日丁酉张浚永州居住张浚行状曰公被朝命以太夫人之丧归蜀八月行至荆南㑹以星变上降诏求直言公虑敌数年间势必唘衅用兵而吾方溺于晏安谓敌可信荡然莫为之备沈该万俟卨据相位尤不餍天下望朝廷益轻顾在苫块经歴险阻死亡无日不得为上终之懐不自安乃复奏曰臣受陛下更生大恩今至忧迫身涉险万里常恐一旦死填沟壑终无以仰报陛下万一思以展尽所懐瞑目无憾臣尝病世儒牵于和战异同之说而不知实为一事或者窃儒为姦不知经史切切然利禄是图而以欺惑陛下之聪明也又其甚则大奸大恶挟敌懐贰以自封植其家鼓衆曲説愚㺯天下敢毕陈之臣闻天地之大徳曰生而天地生物之功本于秋冬盖非严凝之于秋冬则无以敷荣之于春夏然则秋冬之严凝乃生物之基也在萃之象曰除戎器戒不虞泰之九二爻曰包荒用冯河泰萃之圣人谨于武备如此谓不如是不足以生物而行其心也况时艰难而可忽畧不省唘大祸于后反谓是为得哉若夫一时之和则实圣贤生杀天下之权商汤事葛矣而终灭葛周太王避狄矣筑室于岐未几谋以却敌诗曰乃立冡土戎丑攸行文王事昆夷矣卒伐之诗曰昆夷駾矣唯其喙矣越勾践事吴矣坐薪尝胆竟以灭吴越语曰越十年生聚十年教养彼皆翕之乎始而张之乎终汲汲徳政修立而以生杀为心未尝持利为安自乐其身而已也汉髙祖与项羽和羽归太公吕后割洪沟以西为汉东为楚良平进言今楚兵罢食尽释而弗击是养虎以遗患也汉王従之卒成大业汉文帝与匈奴和曽无间嵗之宁汉文全有天下谓可和以息民方是时百姓犹不免侵陵之苦至武帝始大征伐之其后单于来朝汉二百年用以无事唐太宗初定天下有渭上之盟未几李靖之徒深入沙漠之地犁其庭系其酋海内始安焉兹岂非以和为权而亦得之哉若夫石晋之有天下则不然取之非其道谋之非其人桑维翰始终主和其言曰愿训农习战养兵息民俟国无内忧民有余力观衅而动动无不成若有深谋者考其君臣所为名实不孚于上下朝廷之上专务姑息赏罚失章施设谬戾权移于下政私于上无名之献莫知纪极一时用事方镇之臣往往昏于酒色厚于赋敛果于诛戮以害于百姓朝廷莫知所以御之所谓训农习战养兵息民畧无实事维翰所陈殆为空言姑欲其信当时必和之说以偷安窃位而已契丹窥见其心谓晋无人频来侵侮日甚一日后嗣不胜其忿始用景延广之议侥倖以战不知其荒滛怠傲失徳非一日天下之心已离天下之势已去天下之财已匮延广不学不知行圣贤之权亟思所以复其土立其势强其国急于兵战之争事穷势极数万之师无一夫为之发矢北向者至今为天下嗤笑言君臣委靡不振服役敌国者必曰石晋云尔仰惟陛下聪明圣智孝心纯一即位以来任用贤才金人闻风而畏之于是有议和之事陛下以太母为重且幸徽庙梓宫之亟还和之权也不幸用事之臣贪天之功肆意利欲乃欲剪除忠良以听命于敌而隂蓄其邪心方国家闲暇之时怠傲是图徳政俱废而专于异己之忌意果安在哉夫敌日夕所愿欲者欲我之忠良沦没耳欲我之尽失天下之心耳欲我之将士解体不复振其气耳欲我之懐于晏安以甘于酖毒耳前日用事者一切狥其所欲甚而毕为之不几乎与敌为地欤身死之日天下举酒相庆不约而同下至田夫野老莫不以手加额其背天逆人不忠于君而天下人皆逆恶之如此且此曽不思金之于我其爱之而和乎其有余力而肯和乎其国中亦有掣肘之虞而和乎其图之于后而和乎臣谓金有大讐大怨不可复合辟若一叶之分今日之和必其主帅携离人心暌异姑为此举以息目前而图取江淮以去除后患之心其中未尝一日忘也惜夫前日用事者独欲为身谋为子孙谋而不知为陛下谋不知为天下国家谋坐失事机二十余年误陛下社稷大事有识之士谁不痛心且夫贤才不用政事不修形势不立而专欲贡诚受命于金适足以招轻侮之心而正堕其计中鲁仲连所谓彼将有所予夺梁王安得晏然而已乎甚可痛惜者也敌国之人何自而畏敌国之心何自而服敌国之难何自而成迟以嵗月百姓离心将士䘮气国亦危亡而已矣臣愿陛下鉴石晋之败而发商汤周太王文王之心用越勾践之谋考汉唐四君之事以保图社稷深思大计复人心张国势立政事以观机㑹未絶其和而遣一介之使与之分别曲直逆顺之理事必有成臣不孝之身亲养已絶含哀忍死死其无日徒能为陛下言之而已臣又伏遇祖宗之徳在天下至大至厚太平之治多歴年数三代盛时有不能及恭惟陛下禀干刚之资辅以缉熈之学何治而不致愿陛下强其志气扩其聪明清明在躬如太虚然惟是之従以选贤才以修徳政以大基业天下幸甚上付前奏三省宰执沈该万俟卨汤思退等见之大怒以为敌初未尝有衅嵗时通问不啻如胶漆而公所奏无乃召祸在年嵗间者或笑以为狂台谏汤鹏举凌哲闻之章疏交上谓公方归蜀恐摇动远方有㫖复令永州居住候服阕日取㫖遗史曰初张浚谪永州居住秦桧既死已令逐便居住矣至是浚进书乞勿信沈该万俟卨二相宜修武备或谓浚无此书险人伪撰而进之又或以为金人令奸细诈作浚进书虽不可明然该卨大怒汤鹏举迎合二相意乃上言谨按前特进观文殿大学士张浚辄敢胥动浮言恣为妄发取腐儒无用之常谈沮今日已定之信誓岂复能为国家长虑却顾哉徒以去国有年居闲日久朝夕之所希望者唯几复用尔殊不思绍兴初年宣抚于外飞扬䟦扈歴五春秋信任匪人杀戮名将轻失五路坐困四川江淮军民咸被其扰耗公帑而市私恩縦狂言而无良䇿已试之效如此尚可言勇哉议者谓前此权臣曽被其荐故虽洊致人言姑窜近地而已今浚身在草土名系罪籍邀誉而论邉事不恭而违诏㫖岂知所谓以道佐人主者耶又况居忧者当以孝存心为臣者当以恭顺承诏而浚以杀戮为事是不孝也以悖逆为意是不忠也乞量寘典刑屏之远方又言前宰臣张浚学术迂疎智识浅短刚果自任轻肆无谋器小任大自取败失屡矣去冬陛下施旷荡之恩还浚贬所复其旧职付以帅阃所以遇浚厚矣浚既衔忧去职理当阖门自省乃复倡为异议以动摇国是不惟安危之计独狥偏私之见获罪天下公议所不贷也浚初领兵于陜右妄行诛戮而五路至于陷失暨居宰席措置乖方淮西一军旋致溃叛天下莫不怨之浚无所施为动必颠跻曽不追省愚愆犹肆大言欺愚惑衆冀于再用殊可骇笑况浚近得㫖挥葬于蜀傥坚异议以倡率逺方之人虑或生患又言访闻浚之议论毎及时政凴愚护短专务之异求售前日之臆说以倖将来之复用臣恐远方遐徼民听易惑别生事端有㫖张浚令永州居住候服阕日取㫖葛立方为大金贺生辰国信使梁份副之十二月金人遣使来贺正旦金人以李成知中山府孔彦舟知西京改元正隆元年二十七年金人遣使来贺正旦十月二十五日癸巳刘章为大金贺生辰国信使李邦御副之孙道夫为大金贺正旦国信使郑鹏副之十二月金人遣使来贺正旦二十八年正月车驾在临安府五月金人遣使来贺生辰金人在馆馆伴副使石清因酒与使客従人有语特与外任日下出门十月沈介为大金贺正旦国信使宋直温副之黄中为大金贺生辰国信使李鼎夏副之金人遣使贺正旦二十九年同知枢宻院叶义问奉使金国回叶义问奉使金国回颇知金人有渝盟意殿中侍御史江澈奏陈虑之有素则事至而安静虑之无素则事至而仓卒靖康之变可为龟鑑今诸将自和好以来各拥重兵髙爵厚禄坐致宠荣养成骄恣朝廷宜有以慑其心作其气战士以伎艺回易专于杂役而又有老弱疾病之不汰逃亡之不补宜有以蒐閲之使有閗心而乐为用文武职事平居常患其多差除不行临事要人则叹其无有当预选实才不宜泥资格观阀閲缓急非有益矣正月二十一日乙酉复置江州都统制乙酉降㫖江州旧屯军马因移戍无以弹压盗贼可置都统制一员殿前司通见屯驻人共拨三千人步军司拨三千人马军司二千人令所差官更招募二千人合用钱粮令戸部科拨付湖广总领所仰荆南府差官应副营寨委江西漕李若川措置十二月续觱知荆南府刘锜改除镇江府驻札都统制以续觱知荆南府觱十二月庚午视事首论荆南当置一军即具札子与宰相曰觱窃谓今国家之势实在吴蜀而荆南居吴蜀之中最为重地前世六朝之成败兴衰载于方册者亦可见矣迩者北兵列屯近寨哆然有建都雍汴之举疆场詾詾靡然摇动幸其事蹔辍邉人稍安而议者但知聚兵于东南而不知留意于西北使金人窥伺万一遂徙雍汴则其势不得不西资巴蜀之饶以为用而南窥江浙之漕以为食也今警跸临安则荆南者实江浙之右臂而巴蜀之咽喉也自中兴以来三十余年矣视荆之重如羁縻州郡故北主有移都之谋若不汲汲然长虑而早图之良可寒心也比闻朝廷经理荆州诚中机㑹少强人意其如兵备单寡形势削弱未有隐然不㧞之固也曷若分鄂渚戍兵之半为荆南久驻之基而潜消北主雍汴之谋乎夫和金人诚国家之福也圣人屈己同人推赤心置人腹中其所以坚盟而守信者尤在于备豫而自治尔者艺祖创业夷门其征伐开拓必先取荆湖次巴蜀而后始及江左孰谓今日实巩王室诚可易而忽之哉或谓鄂渚之兵控制江南横衺千里不可分是不然也设使荆南有警自鄂渚援之则沂流而上殊难为功使淮南有警自荆南援之则顺流而下殊难为力今分兵于荆则吴蜀万里首尾俱应国势自振然后屯田积谷闭闗息民寛徭薄赋讲信修睦而措宗社于磐石之固矣自后荆南置都统制别创一军盖觱唘之也以札子与吴璘宜持重待敌札子曰某书生不晓兵事偶縁江阁学士至朝廷俾之暂摄制阃所恃宣抚招讨少师相公秉钺专征全蜀生齿倚若长城如某无似获窃尸素而又得职事相闻伏䝉累示守邉良算顾深叹服忽又领此月初二日闗牒金兵侵疆百有余里焚刼闗辅欲令三路蹂践四川窥伺川口相公躬提大兵捍御想敌素慑威名固已胆破鼠奔矣然某有少管见辄敢漫为钧座言之庶愚者之虑或有一得耳盖自符离徳顺退师虽为小阻而敌所伤毙亦自不少朝廷兼爱南北姑欲休兵息民遂舍唐邓海泗之地以与之惟敌素无信义一旦拱手得地气骄志得有轻我之心况彼常获我民其中偷生负国之徒必有以吾之虚实利害而导之者故复唘其贪惏之心蚕食未巳某愚意以谓敌诚无能为也自去秋以来张大声势下令传檄曰以某日取泗以某日过淮以某日侵均襄以某日围金商直欲恐胁朝廷冀以必従其欲尔今敌秦川鸠集签军鸣鼓大唱杀掳人民焚烧屋庐骎骎天水长道睥眤阶城西和以摇兴洋此真戯尔岂谋国长虑至计哉某谓相公宜提重兵持重待敌据险守要藏锋伺隙宻遣间探明远斥堠无分兵以自弱常处于以一击十之地若敌势重即将阶城西和一带所积辎重老弱牛羊稍迁近里而以轻兵邀絶津道若兵猝至敢犯吾之坚可以必胜若彼力穷气竭而走则吾可以蹑踪而袭此万全之䇿也昔赵奢号为名将方其与敌战也有一卒曰得山者胜奢遽従之遂以成功某不肖诚敢自比于此不识钧座能采之否某以为执事之休戚系四川之安危用敢不避僣率冒昧言之伏冀垂察喋喋皇恐三朝北盟㑹编巻二百二十四三朝北盟会编卷二百二十五钦定四库全书三朝北盟㑹编巻二百二十五宋徐梦莘撰炎兴下帙起绍兴三十一年正月十四日丁亥尽其日绍兴三十一年正月十四日丁亥夜雪有雷丁亥夜风雷雨雪一夕交作是春大寒雨雪异常人情疑异侍御史江澈奏言春秋鲁隐公时大雨雪雷电孔子以八日之间再有大变谨而书之今一夕之间而二异皆见此隂盛也今臣下无奸萌戚属无乖剌无尾大之势无女谒之私意者殆为金敌乎天心仁爱陛下故以此示警欲陛下思患而豫防之愿陛下饬大臣常谨邉备寻有㫖令侍従台谏条具消弭灾异之术防守盗贼之宜澈复备陈灾异之由因言十二事如置使上流以总军务益李寳兵以备海道拨置松江帅守収拾两淮人民等皆其急务校书郎王十朋札子乞用人先人望臣一介小官不识忌讳不知朝廷事体爱君忧国出于天性妄懐婺不恤纬之心窃闻道路汹汹咸谓敌情不可测有南下牧马巢穴汴都窥伺江淮之意庙堂之上帷幄之臣必有料敌决胜之䇿臣不得而知然议者以议邉奏有警则羣臣失色相顾闻稍宁息则恬然便以为安且谓敌有内难势必不来夫不恃我之有备而幸敌之有难其谋国之术亦疎且怠矣自建炎至今敌情未尝不内相不靖也然一人毙一人立其势愈炽曷尝为中国利哉要在所以自备如何耳我先有备敌虽强而不足畏我茍无备敌虽有难幸之何益彼或不以有备为畏乘我稍怠长驱而来其将何以御之耶臣以为御侮之䇿莫急于用人用人之要莫先于人望盖知人之术自古所为难萧何不生孰能荐韩信于未知名之日孟轲复出亦必取士于国人皆曰贤晋悼公以民誉而用六卿遂成复霸之业东晋以人心而起谢安石遂成破敌之计国家开寳之间西夏叛命仁宗皇帝以经畧安抚之任付之韩琦范仲淹二人雅有时望军中有一韩一范西贼破胆之谣兵不大用而元昊臣服元祐中用文彦博富弼为相朝士相贺仁宗皇帝曰古之用人或以梦卜茍不知人当従人望梦卜岂足凴耶元祐能服人如此今若内外士夫军民口无异辞或谓有天资忠义材兼文武可为将相者有长于用兵士卒乐为之用者今又投闲置散无地自效或老于为郡以冺没其身内为谗邪之媢疾外为敌人之所窃笑天下舆情愤闷抑鬰臣愿陛下断然为社稷计起而用之以従人望可以作士气可以慰人心可以寝敌人之谋可以图恢复之计陛下縦未欲大用之宜亦付以江淮重任自当一面为国长城亦可无西顾忧矣臣又闻范仲淹初以言事尤为宰相吕夷简所恶斥逐于外西方用兵仁宗始思用仲淹夷简荐之亦力仲淹果能成功夷简不失为贤相陛下当以仁宗之心为心大臣当以夷简为法相与任用天下贤才以为排难解纷之计天下幸甚社稷幸甚旧宰执侍従之臣名节素着或守远藩或食祠禄或以休致或在谪籍并宜起废置诸朝列其声名风采足以耸动一时谋谟注画必有大过人者将有骁勇称善战者亦宜分置于荆襄江淮用以为爪牙藩屏用贾谊衆建诸侯而少其力以驾驭之如是则异人辈出可以供任使矣勐虎在山藜藿为之不採国有人焉难当自消臣以为御侮之䇿莫大于此校书郎冯方札子论措置之䇿臣闻道路之言以为金人将有败盟之意臣窃谓议论定然后可以言措置措置定然后可以言成败何议论定然后可以言措置今之议者不知以和为可保欤欲和在我制和者在彼彼初无礼义也唿则过来否则且已自败𣙜埸以后日急一日广有调发别无邀求不可窥测若曰添嵗币则彼之互市之所入嵗以鉅万计畧不顾惜议者犹欲以赵元昊待之谓絶嵗币可以使之坐困添嵗币可以使之弭伏亦已疎矣若曰遣泛使则将命往来不过谨守常议而已互相提防例不敢分外出一语虽百辈何益况吾之国势未振人无不挟借虽有富弼者决不能与敌交口辨事也若曰吾奉事之唯谨彼将有所不忍则史册所载小国之事强国其谨亦多矣齐王事楚楚襄王事秦非不谨也秦楚岂以谨故不加兵哉臣愚反复熟论以为金人之必来如盛夏之必热但来必在三伏之日也昔魏遣于谨伐梁是时元帝方与羣臣讲老子或曰魏兵且至丁夘罢讲或曰魏不来庚午复讲而江陵受围而缚手无䇿急召王僧辩于建康王琳于湖州未至而城墟矣初朱买臣在围中按剑进曰唯斩宗懔黄罗汉可以谢天下帝曰曩实吾意宗黄何罪臣尝读书而悲之今日之事议论贵乎一定措置欲其万全宵衣旰食与腹心大臣日夜谋所以立国之道使不至仰人求活则彼此安静来则有以待之勿以今日之报急而焦劳明日之报缓而闲暇孟子曰汤以七十里文王以百里未闻以千里畏人者也又曰君子创业垂统为可继也若夫成功则天也君如彼何哉强为善而已矣何谓措置定然后可以言成败臣不知两淮已有备否议者皆曰结民社矣夫民社者保聚可也应援可也辎重可也独不可迎敌耳建炎三年冬金人再攻淮甸是时兵民无虑十五万敌兵才万人来去自若如入无人之境责之迎敌必如陜西之弓箭手而后可也臣欲乞以见耕之田蠲其赋役率为畆二百而出一兵不可则三百又不可则四百足以招之而止未耕之田又加优焉大扺使为兵者常逸为民者常劳磨以嵗月可使有勇州县所蠲一钱朝廷与之一钱不过捐十万民得万兵矣县官养万兵嵗不下百万也虽然官军不振则兵民不能自立不知两淮已有兵否建炎二年二月二日金人渡淮明日次杨子桥若复乘虚一日一夜长驱临江则江南人心动摇矣朝廷以武臣典郡然所遣皆无兵马虽韩彭何益臣愚乞以营田为名择见管军统制官之修良者全军出守因而耕作而入其租増置通判以莅民事然后命宿将中为民属望可以附衆可以威敌者使两淮营田如此则形势强藩屏固欲守则守欲战则战败则可以削走则可以诛矣臣无任昧死纳忠之至云湘山樵夫绍兴正论张浚和议之初浚即移书执政执政力责其非屡上札子力伸前议言愈切言章谪连州久之移永州赵鼎坐和议不合罢相后谪吉阳军薨于贬所胡铨和议之初铨上言乞斩秦桧孙近王伦除名编管新州胡寅任起居舍人上疏力言金人不可议和坐言章谪新州连南夫知泉州上表贺大金许割河南其畧云不信亦信其然亦然又云虽虞舜之十二州昔皆吾有然商于之六百里当念尔欺言章落职放罢张戒入文字论秦桧十事救胡铨等罢常同縁不附和议久不得差以死吕本中坐不附和议言章罢中书舍人张致远坐不附和议罢给事中魏矼任吏部侍郎差馆伴金使矼入文字云时任御史日常论和议之非今难以专对秦桧招矼至堂中问其所以不主和议之意矼具陈敌情难保桧云公以智料敌桧以诚待敌矼云是则是相公云云罢谪张绚坐不肯议金使朝见礼仪补外曽开坐不附和议罢礼部侍郎李弥逊坐不附和议罢礼部侍郎晏敦复任吏部侍郎疏论和议最为剀切罢尚书出知衢州王庶专主用兵之议枢宻副使毛叔度临安府司戸叅军专论金使难测和议不可保移嘉州司戸范如圭以书责秦相主和议罢校书汪应辰上书论和议罢正字许忻以不附和议降两官方廷寳坐不附和议迁宗正少卿韩训任澧州推官上万言书论和议编管循州陈鼎上万言书云金人今日败盟乃朝廷之福也使敌盟未败即他日之祸有不可支持者愿乘此败盟之际早为自治之䇿送吏部与合入差遣论时行论和议引及分羮之事罢李光附㑹和议除㕘知政事庚申金人败盟复夺河南之地罢㕘知政亊洪皓乞不发南归之人言章出知饶州沈长卿坐上贺李光唘曰搢绅竞守和亲甘出娄钦之下䇿逺人难以信结孰虞吐蕃之刼盟遂欲竭四海以奉隣国之欢何至屈万乘而下穹庐之拜除名编管化州张焘坐率侍従论和议补外陈康伯任吏部侍郎接伴金使设香案望拜亦令康伯拜康伯辞以不得㫖不敢拜言章罢陈括任大理寺丞王伦使金国辟括为副括曰今朝廷多事欲遣某使金国臣子之义岂敢固辞若朝廷遣台省诸公某愿为之副如欲令某副王伦之行则某必不敢奉命也罢谪浙东酒税陈刚中任寺丞以贺胡铨之谪其畧云屈膝请和知庙堂御侮之无䇿张胆论事喜枢廷经远之有人身为南海之行名若泰山之重又云知无不言愿请上方之剑不遇故去聊乘下泽之车送吏差知贑州安远县三朝北盟㑹编卷二百二十五三朝北盟会编卷二百二十六钦定四库全书三朝北盟㑹编卷二百二十六宋徐梦萃撰炎兴下帙起绍兴三十一年正月尽其月工部侍郎沈介上封事论备敌之䇿臣窃惟今日之虑莫若备敌之䇿为急臣敢首言其失而条具所以备之之䇿臣闻天下之事未有不失于恃而败于忽者也不虑其有患虑其忽于有恃者也恃安则忘其危恃无患则忘其备而忽生焉观事之可从曰未为然也闻人有言曰其过虑也其肯思患而预防哉事至而图之将何及矣朝廷弭兵讲和二十八年向者敌有可疑之衅天下举忧之而朝廷失于时非特天下忧之在朝之官有位之士秉钧枢执纲宪与夫左右侍从之臣举皆忧之退朝而簇谈平居而窃议扼腕忿怒仰屋太息及乎进而有言则又皆容悦之説而忘其所奋怒太息噫自古强者制弱向敌之与我和也将爱我耶抑亦力之有所未至耶揆情而言固无变我之理则亦力有所未至耳迩者观摹举措日异而月不同陛下观之岂能晏然而无所为乎或者谓曰誓约至坚币帛至厚可以格奸心过矣昔日吴濮有衅楚之执事岂其顾盟由古已然又况虑大事者不计其小利岂岁币之云乎则又云彼方肆虐民孰为用旱蝗日起兵孰为动亦过矣传曰吴方无道必弃疾于人犹足患衞己事之验也又况城汴之役执事者不止数百万人而谓今日之失于恃也臣愿陛下勿恃和之可久勿恃兵之不动戒如敌至无忽于备而后可为也顾今大患有二一曰国论不定二曰威令不行二患不去虽备敌将有所不可能何谓论不定备敌之䇿不过有三征也和也守也三者之説归于一然后可备征固力所未能和亦理难必恃亦守而已庙堂之上缙绅之间同乎守之说而臣谓国论未定者盖有守之之说而不见守之之具也边候之书若有所闻则焦然以为忧也色动而虑乱旬月之间则又皆忻然忘其忧矣国论如此犹未定乎且陛下委重而待理者不过二三大臣朝夕所陈固可见三者之䇿其定已乎无乃泛然而无所主乎大臣之论如此陛下虽欲有为谁与共之臣愿陛下大臣断为一定之论必専为守无复异论而后守之具可言也所以为守之具又必一一而讲之曰地孰为要可以宿兵将孰为先可使当敌兵谨于阵粮谨于储将守淮也将守江也越淮而战斯守淮矣越江而战斯守江矣虽用兵不可预料然是数说者不可不讲也独吾备御之计孰可循南北战守之形孰可用此论一定断然勿移旬岁之间守具备矣何谓威令不行闻之记曰威克厥爱允济威不立而欲立事虽圣不能也曩者秦桧盗权威福自已震断赫然收还权柄然三省枢密院奉行威令者也属者朝命取刘寳军二吏以为黄鱼垜之用讫不禀承而三省莫敢谁何本兵之臣坐庙堂以选三衙之卒文符既下却而不顾乃斯还之而枢廷亦未闻议其罚者万一当敌欲望号召以为臂指之用讵可得乎臣谓大臣当审已而不当逺嫌大臣逺嫌则小人必可乗其间矣臣伏愿陛下明谕大臣无多为令无转议令其有慢令者悉以上闻罚惟必行勿阿贵近如此则朝廷尊矣二患既除而后守之之䇿可言也守之之䇿其要有四一曰御将二曰训兵三曰先声以夺敌人之气四曰弃瑕以用度外之士何谓御将臣闻之善御将者莫若髙祖以信越英布之伦至固陵而始分之地虑其贵而骄也以淮阴之能已破赵则夺三军易置其将虑其大而専也今诸将之视信越计功角材岂可同年而语而实齿公权兵柄至二十年志得气盈傲视朝廷其至此果何道耶不过掊军士之廪以利其嬴诡尽籍之数以私其禄为贾人之行以肥其室家既富矣寳货珍异丛于前矣于是为市宠媚灶之属宦官之徒有所谓承受者为之囊槖以利其货为之游谈以久其权曲意以覆其愆巧言以溢其美忠良之臣进说而间已则内外合辞倡为一说曰彼之握兵将为桓温与若専权而久将如禄山之类古岂无其人耶刘向曰数称燕盖以疑上心避讳吕霍而弗肯称正是类矣士大夫平昔号为鲠亮者叹息而已未有敢倡言于朝者盖其阴谋固结卒不可破必败而后已陛下所宜深察也为今之䇿莫若罢其承受之官而黜其珍异之献自然畏威听命安敢慢乎或曰结其心于平时所以冀其用近而折之非䇿也臣曰不然固其宠禄其官而临之以恩所以结其心也非为纵阉宦之臣以为囊槖而珍异之献以悦耳目剥军廪为贾人也唐肃宗在灵武势单力㣲甚矣李勉劾背阙之将而朝廷以尊况在今日而士大夫罔敢正论诸将岂理也哉臣愿陛下断而行之勿曰谋之左右皆其党也虽欲行之不可得也何谓训兵大将听命然后精择裨校各分以兵大或满千小则数百训练其才之能否将不可揜一旦有警大将守正以当敌小校制竒以立功攷之国史训兵之事祖宗未尝不亲也其幸后苑幸玉津园幸金明池讲武台幸便殿或曰习出战也或曰校出猎也或曰阅战士也又徃徃引之内庭亲授阵法故能作五季之衰为大宋之盛陛下以马上再造中兴之功自通和后训兵之政渐弛而诸将専其任矣今之诸将岂有长虑深计国尔忘家者耶运土木以为技巧岂复使之执兵操竒嬴以行贾坐市区以谋利岂复使之习战缓急有用驱不素教之兵付之贪鄙慢令之将其祸可胜言哉臣愿陛下万机之外虽翰墨之习图史之玩有益而无损者亦姑置之专以阅武为事在二三大将谕以至意俾各条小校才能给以军兵量其才而多寡之试之以艺责以月日而训谕之军为几校校习何艺陛下早朝而退引数校以角艺其精习者厚其予其怠惰者严其诛圣心如神而人自励不过一岁不病不为精卒虽横行天下可也况守备哉何谓先声以夺敌人之势臣伏读国史澶渊之役敌盟而退常有轻中国之心当时大臣摅为长䇿建立北京虽未始迁都而敌挫气矣迩者敌人驱百万之夫为城汴之役穹庐之徙盖将有日传曰城虎牢以备郑此敌计也观其举措甚异万一南下巢吾汴都其距长淮不逺千里疾行如鬼一二日而至也则吾又安得髙枕而卧哉纵彼未动吾能无虑乎臣谓及其未徙也为计以夺其气仁宗建北京之䇿可举行焉建康北距长江古为都邑谓宜亟下明诏修宫室治百司将为巡幸之举彼之未徙我不先动彼之将行我则前迈纵彼恃强能不疑乎一二年间我备修矣或曰敌强而恃虚声促之战也臣曰不然传曰城濮之败谓楚不能师也若我出师必惧而归理则然也魏文征孙权责权质子徐盛为疑城植以苇萧建以假楼诸将谓无益而权独用焉卒之退魏者疑城也不意而为疑城足以走敌先事而迁都邑而曰虚声者惑也则又曰都邑之城宫庭之度百司之葺劳民费财在今何可臣曰不然陛下俭徳冠乎古昔宫室稍补而已百司茍全而已都邑不必城也増陴而已又曰天子之都城守不费固可乎臣曰不然传曰今吴是惧而郢是城守已卑矣敌方腼然有吞噬之心而吾恃城以为固岂䇿也哉敌之未徙越江而前战有进而无却也何谓弃瑕以用度外之士魏无知荐陈平也髙祖疑而问焉无知曰臣所进者才也陛下所问者行也今有尾生孝己之行何益于胜败之数臣进嘉谋之士顾足以利国家尔卒之出计而成汉业者陈平也国家承平日久崇尚礼义激励廉耻士大夫一行之失清论不容一事之愆终身自堕彬彬济济美矣顾于今日之用似未进也而议论之士狃于素习犹执前说録微瑕而不顾可用以一眚而论人终身用之太狭而责人太过谁与共功名哉臣所谓用者非器用也置得其地而勿遗才尔朝廷之上儒学之官清望之臣自非才行兼全器识两茂何以膺其选若理财谷也治郡县也临边鄙也校军旅也如此虽大过犹将用之十步之地必有茂草孰谓今日而无其人乎或曰朝廷隆礼义以范天下之人事犹违令今而弃瑕是诱之为过也且罪戾之人一闻此声羣起观望何以待之臣曰不然弃瑕而用责其功也非尊宠也才可用而贳其过责其后效直不弃之耳负罪而无其才者敢几之乎臣愿陛下与大臣议而责以求才与台谏言而谕以使过如此则实才辈出何用而不可哉四䇿既行而勿夺于羣臣勿移于左右将不畏威兵不习战敌人不惧实才不进横尸伏质臣实任之虽然图之不可以不亟为之不可以不力也今而图之恨其晚耳疾首而为之惧不力尔若曰玩岁愒日以幸目前之利者非臣所愿闻也深念祖宗二百年社稷垂业于陛下者望尊安之也东西二百州生灵属心于陛下者望生全之也所望尊安者今有阽危之忧望生全者今有涂炭之虑忧心醉于羣臣危言骇于田里而朝野情状曽不必闻于旒扆之前陛下圣朝曽不思此何为而至是哉诚能斥佞贼导䛕之说息弛嗜好作自强之志去素餐之臣则士思赴功名诛慢令之将则人思効智勇无偷一时之茍安幸敌人之不至战战慄慄若疾之附身社稷之危庻可安乎生民之命庻可续乎然臣尚有虑焉天下之事未有不成于断而毁于疑者非谓临事而断于一时谓其言不可揺不可久而变也疑者谓非决择而有所疑谓闻忠言而用之奸人得以计而惑也谓其见事功之未成久则渐而间矣诚能立断如初断之时弃疑如决疑之日则无虑矣孟子曰谓其君不能者贼其君者也赵充国曰明主可为忠言臣虽至陋亦岂敢以宣帝事吾君而自处充国之下以背孟子之训哉三朝北盟㑹编卷二百二十六三朝北盟会编卷二百二十七钦定四库全书三朝北盟㑹编卷二百二十七宋徐梦莘撰炎兴下帙起绍兴三十一年正月尽其月和州进士何送英上书和州进士何送英谨斋戒沐浴昧死裁书惶恐顿首拜献于皇帝陛下臣闻欲成天下之大业必顺天下之大心欲安天下之生灵必从天下之所欲坑戮儒生见秦邦之鹿逐驾驭英豪致汉室之龙兴得士者昌失士者亡此古今之通论也恭闻我宋太祖帝诏曰朕应运开基持诚待物顾干戈之渐偃虑华夏之未安渴听谠言庻臻治道又曰或闻利害朕当善听而行无以逆鳞为惧此太祖皇帝尚贤求諌之意也恭闻太祖皇帝谓进言曰朕求正言以规已失昔禹拜昌言世称其美今朕茍能得言岂惜拜之乎又前有草泽之士书上辞甚悖慢事涉轻罔亦恕而礼遣之此祖宗之宏规修祖宗之道则朝廷何患乎不治天下何患乎不安顷自秦桧误国以来奸臣相继専党擅权无所不至钳天下之口结天下之舌于今几年矣国家利害人不得言言之则祸不旋踵大者殛于海隅小者毙于囹圄以致在朝则以讹言为禁捕在学则以谤讪为平罚科举则以时忌为弃黜遂令天下之忠臣义士抚膺扼腕相视切齿髙举逺引甘心自弃于南山之南北山之北或佯狂于闾阎或飘蓬于江海或慷慨而悲歌或如痴而似醉至于郁郁而病愤愤而死者多矣臣于是时进退不能自知无用不免土木其形骸水云其心志隐于岩石泉水之下处丰草长林者三十年矣每採一枝撷一蕙耕朝云钓夜月登山临水瞻望天庭未尝不讴吟感戴陛下之盛徳洪恩也故尝仰天而誓曰茍有寸谋尺计可以补国家而朝达宸听暮窜岭表死而无憾岂意谏书才至慈父不讳哭声尚未止泣血尚未干所以冒刀锯忘鼎镬而輙言天下之利害者是臣当死之秋也臣窃谓不入宫门者孝子之常礼不徇末节者忠臣之大权顺常礼则三年之丧不可去从大权则一死之忠不可辞愿陛下恢干坤之量开日月之明少延微臣以毕愚衷诚天下之幸也臣窃谓今日之势为陛下可忧者三可惑者三可寒心者三可痛哭者三继之可勉者三亦可贺者乂三何谓可忧者三臣闻居安而虑危有备则无患陛下以今日之势为安耶为危耶为有备耶若为安则天下封疆为金人所攘者十分之九而陛下所守者东南一隅耳未见其安也既知其危岂得恬然髙枕尚迟疑而未举耶若以为有备则立功之边臣死矣敢战之勇士老矣将坛尚未筑兵算尚未成未知其有备也既知其无备何不毅然早图之此臣所以为陛下忧者一也臣闻文武并用长久之术也窃见前日结金人之好罢天下之兵诛大将而挫忠臣之锐窜元戎而销壮士之心如虎如貔如熊如罴散而之四方矣今日所招之而未来引之而未至是犹伤弓之鸟未能无疑失水之鱼未有顿苏在今日之良将不可以不早用大兵不可以不早兴中原不可以不早复前耻不可以不早雪茍或良将不能用则中原不能复前耻不能雪矣此臣所以为陛下忧者二也臣闻以徳报徳以直报怨陛下忘陷国之深寃抑从和戎之下䇿屈天子之尊遣皇华之使冒露霜涉关河问起居贺正朔赂之以重寳待之以至礼千需万索惟命是从粤于今年之春修立京师止罢𣙜塲剰却商旅取夺财贿遂至沿江临近之民奔走惊惶几月未定至今两淮之民朝忧夕虑蹙额而相吿曰父子未我保乡土未我安诚谓今秋冬必复奔逃而存亡未可知也呜唿人心动揺有如是也国势危销有如是也将恐奸雄乗隙祸起萧墙不可胜言者此臣所以为陛下忧之者三也何谓惑之者三臣闻虽有智慧不如乗势虽有镃基不如待时今也时已至矣势已顺矣陛下移兵北渡驻跸淮南亦良䇿也然而理有所未至者臣窃虑之陛下且以防边顿兵于淮南则虚张声势漏泄天机金人见疑必生诡计与其后时受制于人孰若顺时乗势而先动之为愈也又况三军士卒闻举兵则欣跃争先万一逆其心遏其志则三军之情又复挫矣敌国之奸又复纵矣此臣所以为陛下惑之者一也臣闻圣人以四海为家百姓为子治则同其乐乱则同其忧陛下自和议以来偷安独乐斯民愁叹者于今几年矣及其国势已迫时事将危于是费国用造御舟于海岸欲为避敌之计天下闻之举皆失笑以一夫夜唿再侵江淛陛下不免乗大舟入沧海以为可逃其患也设若金人发舟前逐且波涛万里浩渺无津涯进之不能退之不得当是之时社稷委弃宗庙丘墟其祸不可胜言此臣所以为陛下惑之者二也臣闻若药不瞑眩厥疾弗瘳故善医者投药于未病之前不善医者投药于已病之后呜唿病已成矣药何济焉今日金人之病如痈之结日复一日将恐毒势一溃流血万里疮痍四海矣伏覩前岁朝章所报有草莱之士因陈边务以不合时议窜斥逺方夫为草莱之贱而敢直言则可尚矣而罪亦可赦矣振天威扼谠论复使忠臣义士钳口结舌天下闻之孰不痛心此臣所以为陛下惑之者三也何谓寒心者三臣闻君之视臣如手足则臣视君如腹心君之视臣如土芥则臣视君如国人君之视臣如犬马则臣视君如冦雠且陛下今日之视臣如手足乎如土芥乎如犬马乎臣未暇详晓姑执一二而陈之伏覩前右相张浚因西北失利䝉朝廷屏斥逺方憔悴无聊者几年矣粤于丙子年方沐恩量移差遣意谓一新忠臣补饬前过岂期鹤髪之亲遽亡邂逅之章复上朝命一出速于星火逐之再去惊怖魂飞呜唿四十年之间离乡关弃坟墓扶老携幼委质为臣岂无所望哉不谓入桑榆之境斥瘴烟之乡泣血搥心无所赴愬陛下曽怜之乎太尉刘锜以数千之兵当百万之衆运筹决胜多多益办初非罪名一旦夺其权职尚困盐车未副舆议陛下曽思之乎如赵荣者虽是陷于敌廷而志在我宋持金石之心脱虎狼之口归于朝廷如投父母反被囚锁复送敌廷孤忠愤怨屈辱无告陛下曽知之乎如此之类不可胜计遂令天下忠义之士离心离徳者正縁是耳此臣所以为陛下寒心者一也臣闻君子不党君子亦有党乎彼有附前日之党者必守讲和之议也谓茍非和议则太母亦未归茍非寝兵则生民亦未安呜唿为是説者何不通之甚也殊不知使诸将未罢则金人之灭久矣中原恢复亦久矣太母回銮亦久矣奈何自和议之后渊圣尚未归中原尚未复财用日耗人心日离谗谄之人炽矣忠义之士去矣中国之势愈衰矣金人之势愈纵而亡厌矣此臣所以为陛下寒心者二也臣闻京师者诸夏之根本也天子之所居也昔周家所以建都洛邑者以其得天地之中华也项羽所以失关中者以其失天下之冲要也呜唿冲要之地反不为朝廷居也尝闻居中以御外未闻僻处一偶也夫殊方异域圣王所以居化而声教所不及者今也欺天罔地妄自尊大辄恃盛强而僣以大号敢示猥名而讳于大朝俾中国遣送之物称之曰贡献屈中华之民比之以臣妾自旷古来未有受辱如朝廷也未有忍辱如陛下也此臣所以为陛下寒心者三也何谓痛哭者三臣闻父母之雠不与共戴天兄弟之雠不与共履地陛下亦念父母兄弟之雠乎当时陷敌之臣成倾国之祸敌骑临而三军降京城陷而万民哭我先帝弃而播迁御舟东而北渡天愁地怨鬼哭神悲胡沙漠漠而去住何归塞路茫茫而徘徊莫进痛念祖宗之业悲思骨肉之亲追社稷以伤情悼生灵而挥涕日复一日憔悴圣颜年复一年消磨睿算遂至霞升云举而有终天永久之别呜唿往者不可谏来者犹可追至如渊圣皇帝一陷敌廷三十年矣父既殁母亦归兄弟离散宗庙丘墟伶仃一身羁縻外国春去秋来而神消魂黯水逺山遥而心驰魂飞天下闻之孰不悲咽在陛下手足之爱想亦未忘然而俟河之清人寿几何将恐岁华荏苒钟鸣漏尽虽欲痛之其可及乎此臣所以为陛下痛哭者一也臣闻天下者祖宗之天下社稷者祖宗之社稷陛下今日所以膺无敌之贵享无伦之富者皆祖宗之基业陛下曽念祖宗之艰难乎既曰念之且祖宗之山陵安在哉今陷金人之区矣想夫荒郊蔓野走燐飞荧神碑断而秋草衰享殿焚而墓烟霭铁关闭而尘积金锁坏而埃生青龙潜白虎伏朱雀暗昧𤣥武沈缩柏露朝悲松风夜啼呜唿以祖宗功徳之隆岂期有今日之事乎以圣子神孙宁忍坐视而不救乎此臣所以为陛下痛哭者二也臣闻汉王都关中而曰游子悲故乡是山川闾里故旧未忍忘也陛下曽念中原之民族故国之宫闱乎自祖宗积徳累功垂二百年仙源庆积金枝玉叶可谓繁衍盛大当时拱辰环极声珮鸣珂近者则百王之宫逺者遂分南北之宅以至居京畿之内外而宦游于四方者类皆天府之神人龙宫之仙客也一切入强敌之手杀之而死者半鞭笞而为奴𨽻者半不甘其屈辱而自尽者半奔亡而不知其存者又其半也非独是耳曽不闻宫娥妃子乎禁宇开而别羣王敌骑驱而出京国关河岁暮风雪天寒蹂践珠翠于千军逺涉沙尘于万里对黒山青塜三千粉黛又岂一昭君之悲乎呜唿三十间死者已为孤塞寒乡之鬼矣其或存之者望故乡帝里哀鸣天地泣度朝昏其谁知之乎此臣所以为陛下痛哭者三也何谓勉之者三臣闻投之机㑹间不容髪今日之天下危如累卵陛下端拱以为金城汤池之固曽不知大海东北万里如掌设若金人肆计别出竒兵多乗船舫随其波势沿海而上骤若风雨直至钱塘国势两逼无际可逃或如此为之奈何与其坐视一隅不若权都金陵壮其国势况金陵胜槩地称天险龙蟠虎踞关居自然咽喉控带萦纡错盘在今正为冲要之区也陛下早推宸断速任旧人今日天下军民之所欣慕敌中之所畏服者张俊刘锜是也愿陛下早复其旧职早委其兵权统率三军长驱前进如是则东免海道之不测北无金人之警忧进之则吉退之不凶若陛下果驻跸金陵庻得亲䇿将帅俯视强隣天威不迫事贵速成此臣所以为陛下勉之者一也臣闻人之所欲天必从之夫中原之民游泳太平衣冠礼乐沈潜圣化凿井耕田讴歌击壤含哺而嘻鼓腹而游陶陶遂有生之化初不识干戈兵革之事一旦遭鲸鲵虎狼之恣父母不相见兄弟妻子离散为别世异域之民饥寒苦役无所告愬思念圣朝日夜不忘若大旱之望云霓今果能乗势取之箪食壶浆以迎王师矣陛下翠华驻跸东吴几年于兹矣凡执鞭鞠䇿而备扈从爪牙而䝉驱使者以至老将旧兵三军士卒类皆西北之人襁负而从竭蹷而趋则关河之情势可见也彼以情之所钟心非木石岂不怀桑梓念坟墓怀亲戚之旧今日思归之切咸愿死战可不因其心顺其势乎此臣所以为陛下勉之者二也臣闻阃内之政任于将夫用兵之法无定形顾方略如何耳且委用良将可持一定而为胶柱鼓瑟者乎故当任之以腹心委之以便宜庻以量其战势运其谋算无牵制之失臣窃观绍兴十一年金人深入坐困淮南是时诸将合谋大战而胜金人败北弃甲曳兵而走方乗势袭其后当强隣丧魄之际正三军得志之秋天下咸谓可以建中兴之功雪前日之耻岂期庙堂之议在讲和投鼠忌器急追将士不令前进由是诸将之志消三军之气索金人之势愈炎矣天下生民愈益愁叹矣呜唿前车之覆后车之戒今日事当一新乌可复蹈前日之辙乎此臣所以为陛下勉之者三也何谓可贺者三臣闻鼎新而革故否极而泰来此不易之论中华之忧辱已甚矣金人之罪恶已贯盈矣天怒于上人怨于下天人共诛岂有识者不愿为之今日之举可谓上应天下顺人自然干坤辅徳祖宗降灵仗大义举大兵云行雨施电掣风驰旌旗烂天戈矛却日厯两淮渡大河扬天子之威问匈奴之罪三军并进万里横行战必胜攻必取此臣所以为陛下贺之者一也臣闻天时不如地利地利不如人和今天得其时地得其利人得其和所过名山大川鬼神无不佑其力所过神州赤县人民莫不归其仁东收辽海西复秦关自南而北直至幽燕平其巢穴絶其根株大报深寃尽雪前耻取迎渊圣收寻皇族洒埽山陵慰安宗社迁重器而归六宫于上国详延故老捜访旧人招流亡振孤独兴利除害去杀胜残顿复山河重恢社稷此臣所以为陛下贺之者二也臣闻文王一怒而安天下之民武王亦一怒而安天下之民陛下一怒非独安天下之民又将得天心焉大抵饥者易为食渴者易为饮故徳之流行速于置邮而传命此理之必然也当时虎啸而生风龙兴而致云此得贤之诵可作矣威加海内归故乡此大风之歌可举矣勒功燕然刻石湘江分茅裂土大赏功臣绘丹青于云台纪勲庸于帝籍国家闲暇晏然无警柳营静而归马引榆塞空而边鴈飞玉关昼锁戎野春耕冠带百蛮车书万国当是之时方为太平此臣所以为陛下贺之者三也臣所陈前䇿非一己之私谋实天下之公议陛下若欲上应天心下顺民情迎穹汉之休祥消邦家之灾变除臣所请别无长䇿茍守株待兔縁木求鱼则失其机㑹矣陛下若以臣言为忠则陛下熟览臣书预为之计若以臣言为妄则斩臣之头以令天下臣将弃人间游地下追龙逢比干矣呜唿一兴一亡在今日者惟陛下痛思之干冒天威引首待罪谨昧死奉书以闻臣诚惶诚恐三朝北盟㑹编卷二百二十七三朝北盟会编卷二百二十八钦定四库全书三朝北盟㑹编卷二百二十八宋徐梦莘撰炎兴下帙起绍兴三十一年五月十九日辛卯尽二十八日庚子五月十九日辛卯金人使虎衞上将军殿前都㸃检髙景山通议大夫刑部侍郎王全来贺生辰奏言渊圣皇帝升遐等事晁公忞金人败盟记曰绍兴辛巳三十一年五月十九日依年例如常议驾坐紫宸殿引金人贺生辰使副虎卫上将军殿前都㸃检髙景山通议大夫刑部侍郎王全奉捧国书陞殿内侍知省接授左仆射次三省枢密院同进呈讫却授知省毕各依位立内王全东壁面北厉声奏曰皇帝特有圣㫖昨自东昏王时两国讲和朕当时虽尚年少未任宰执亦备知自朕即位后一二年间帝曽差祈请使巫及等来言及宗属及増加帝号等事朕以即位之初未暇及此当时不允许其所言亲属中今则为天水郡公昨以风疾身故外所请后因熟虑似亦可从今岁贡银绢数多江南出产不甚丰厚须是取民间想必难备朕亦别有思度兼为江水为界私渡甚多其间往来越境者虽严戒亦难杜絶及江之北汉水之东虽有界至而南北叛亡之人想常互有适足引慝边事不知故梁王当时何由如此分画来朕到南京方知欲遣人于帝处备谕此意近有司奏吿帝以朕行幸南京欲遣使贺灼知帝意甚勤厚就因此使欲便谕及若只常使前来縁事稍重恐不能尽达兼南京宫阙初秋工毕朕以河南府龙门以南地气稍凉兼牧放水草亦甚寛广于此过夏拟于八月初旬到南京当于左仆射汤思退右仆射陈康伯及同王纶知枢院事此人内有可差一员兼殿前太尉杨存中最是旧人练知事务江已北山川地里备曽经厯可以言事亦当遣来及如郑藻辈及内臣中选择旁近委信者一名共四人同使前来不过八月十五日以前到南京朕当宣谕此事可从朕縁淮南地里朕昔在军前颇曽行厯土田往往荒瘠人民不多应有户田尽与江南朕所言者唯土田而已务欲两国界至分明不生边事至如此意稍有所难朕亦必从来使回日已后朕以前来止曽经由泗寿州地方外陈蔡唐邓边面不曽行厯及到彼处围塲颇多约于九月末旬前去巡猎十一月十二日却到南京帝于差来正旦使处当备道来朕知端的于次年二月三月亦未曽知欲因幸温汤经由河东路分却还中都去奏讫降殿朝见毕次三节人从朝见讫驾兴是日礼房报奉圣㫖使人朝见讫垂拱殿茶酒为脏腑不调可移驿中排办仍令执政押赐差㕘知政事杨椿押宴初王全奏陈事因人莫得而知既而诏王全曰适来奏事因可具奏状以闻故得知者一二焉是时左仆射陈康伯右仆射朱倬知枢密院事叶义问㕘知政事杨椿同知枢密院事周麟之既知金人有渝盟之端又报孝慈渊圣皇帝讣音是日宰执入当聚议讲究讨论凶制典故调发军马扞御江淮之䇿赵甡之中兴遗史曰王全髙景山来贺生辰也自入境有凶悍之状过平江秀州舟中以弓矢射夹岸居人官司莫敢谁何但告报居人阖户而已既到行在命何溥馆之引见之日接国书毕王全奉事称语讷不能敷奏乞令副使髙景山代奏事许之全招景山景山欲升殿侍衞及合门官止之上招令升殿景山乃升殿状貌不恭景山直言渊圣升遐事言语鄙俗上号恸归禁中景山曰我来理㑹者两国事譊譊不已带御器械李横约景山下殿曰不得无礼有事朝廷理㑹使人犹在殿中班皆未退带御器械刘炎告宰相陈康伯曰使人在廷未退有茶酒之礼宜奏闻免之康伯曰公自奏闻炎遂转屏风而入见上哭泣炎奏其事渊圣皇帝讣音忽觉圣躬不安合门赐茶酒宜免使人且退班遂退朝廷乃行下诸军及诸监司帅臣曰契勘大金意在败盟恐致兴兵仰措置无落奸便河北进士梁勲夜行昼伏归朝廷上书言北事极详且言金人必举兵秦桧怒嗔决之押赴恵州编管桧死朝廷欲用勲已死至是人皆思勲之忠义而切齿桧之不容忠臣二十日壬辰宰执内殿奏事宰执内殿奏事礼房报奉圣㫖为脏腑不调二十一日上寿并二十日习上寿仪并免二十一日癸巳免圣节上寿天申节已降㫖挥免上寿宰执并赴临安府明庆寺满散圣节道塲同知枢密院周麟之赴都亭押伴御宴二十二日甲午宰执内殿奏事礼房报孝慈渊圣皇帝升遐丁未録钦宗实録孝慈渊圣皇帝道君太上皇帝长子母曰恭恵皇后王氏以元符三年四月十三日生于坤宁殿九月赐名亶授检校太尉山南东道节度使韩国公建中靖国元年六月迁开府仪同三司兴徳军节度使进封京兆郡王崇宁元年二月改赐名烜八月又改赐今名大观元年十一月诏曰朕荷天眷佑景命有仆承家之庆是生多男年近幼学未亲师友因严以教宜及其时京兆郡王桓髙密郡王楷可于来年春择日出就外学其辅导讲读之官宜以端亮鲠直有文学政事人举选以称朕意记室翊善可如王友例令王答拜于是以祕书监蔡崇为翊善左司员外郎沈钖为侍讲国子司业江澥为记室安徳军观察留后知入内内侍省杨震提举管勾本位大观二年正月迁司空武昌军节度进封定王八月以国子祭酒江澥为翊善起居郎翟汝文为侍讲起居舍人俞㮚为记室俞㮚迁起居郎石公弼代之㑹恵恭皇后崩至政和元年二月始诏太史择日以三月己丑出就资善堂听讲读以光禄少卿李诗为翊善辟雍司业耿南仲为侍讲司门员外郎苏修为记室甲寅诏宰臣执政官许就资善堂见定王桓嘉王楷王迎揖于门升堂就坐王西向宰臣执政官东向送亦如之二年九月侍讲王居中因奏事讲筵乞讲读官至资善堂见二王许之四月苏修卒以左司员外郎张叔夜为记室叔夜罢以符寳郎陈锷代之三年正月改官制授少保四年二月甲戌行冠礼于文徳殿先是御制冠礼降议礼局载五礼新仪之首至是始举行焉三月辛卯诏曰若昔明王诞受厥命建立储贰以系天下之心朕嗣无疆大厯荷天之休诞育元良是居冡嫡长子桓年建志学冠于治朝百辟具瞻主器之长子永为宗庙之重父子之恩考循旧章正位东宫明两作离为国大本可以来春出阁立为皇太子其建宫室设官属与仪物制度宜令有司讨论前礼前期辨具以闻邦家之庆与四海共之十一月己亥诏皇太子㑹庆上寿押百僚班又诏皇太子谒庙特许宗室陪礼五年二月乙巳制曰昔先王必建储贰以隆万世之统以系四海之心朕抚世承平念国大本遹追来孝垂裕后昆永为承宗之艰莫如主器之长咨尔万方衆听予一人之吿猷皇太长子少保武昌军节度使定王孝友得于天资温良成于日就出学外傅率履无违既冠阼阶其仪可象方景命有仆介寿考之万年而明两作离兆本支之百世蔽自朕志格于天心孚告大廷申钖显册夫慎乃徳惟忠惟孝钦汝止惟几惟康用克相于我家以对扬于休命可立为皇太子仍令所司择日备礼册命丁未出阁诏改其阁为府甲寅有司备法驾仪仗列于大庆殿文武百官各服朝服立班于廷百执事官入就位皇帝服通天冠绛纱袍御殿皇太子冠逺游冠衣朱明衣执躬圭以入受册于廷以翰林学士承㫖强渊明为礼仪使翰林学士王黼撰册文宣和殿学士蔡攸书册殿中监髙仲书寳礼毕太师鲁国公蔡京率百官称贺贺讫又诣东宫贺皇太子如故事以户部尚书刘炳翰林学士承㫖强渊明为宾客中书舍人蔡靖陈邦光并为詹事秘书监李诗为显谟阁待制左庻子兼侍读宗正少卿耿南仲为徽猷阁待制右庻子兼侍读秘书少监苏烜改名煇为左谕德太常少卿葛次衆为右谕徳国子司业曽懋殿中侍御史华实并为舍人知入内内侍有杨震董悫提举左右春坊事内侍杨客机黎景年全渊张彦卿周珣王若冲王珂管勾左右春坊事刘渊为家令皇甫仅为承受丁巳备法驾谒太庙奏免乗金辂及用卤薄止依常仪乗马至太庙易朝服行礼又奏讫免宫僚称臣并从之戊午奏臣窃见自昔东宫建司设局张官置吏往往窃有所拟无所不备考其职事实无毫末显是慕为虚名徒费廪食书曰慎乃俭徳惟怀永图臣立身之始敢不念兹伏望圣慈详察应东宫官吏不必具备诸司庻局颇令兼摄至于闲徒冗卒旧例有者亦可捐除务从俭约如此则不惟臣少安私分仍得清心省事专精问学仰副君父教育之意又奏臣昨资善堂讲读寻须候迩英经筵已开方取㫖定日恭惟圣学髙妙羣臣莫敢及躬御经筵但取遵用祖宗故事非待儒臣讲说修辅圣明如臣之愚正当力学不可旷日岂应拟视经筵兼臣问安视膳之外遇还府第绰有余暇况不同往日深在禁严出入不敢自便今欲乞圣慈许令毎日不拘早晚但稍有间隙即请学官赴听讲读所贵文学日益有以副圣慈眷遇之意并从之三月乙酉诏皇太子遇天宁节赴垂拱殿上寿于亲王前别列为一班家令刘渊罢以梁平代之六年四月以礼部尚书白时中刑部尚书慕容彦逢为宾客吏部侍郎刘焕给事中方㑹为詹事太常寺少卿贾安宅为舍人内符宝郎冯杨为家令六月乙亥诏纳故少傅恩平郡王朱伯才女孺人朱氏为妃令所司备礼册命是月癸未亲迎癸丑诏自今车驾行幸皇太子免起居从驾七年十月生子为嫡皇孙封秩比皇子以起居郎李弥大起居舍人赵野为舍人弥大野辞以太卿少卿髙乐为古文殿修撰国子司业魏宪直龙图阁専其事八年刘焕方㑹罢以左庻子李诗右庶子耿南仲为詹事宣和元年以秘书少监曽懋秘书监王易简为舍人懋迁以国子司业程振代之七年李诗卒以礼部侍郎王易简为显谟阁直学士充詹事兼侍读上聪明仁孝好学而善文自以地偪而望崇每懐兢畏讲读之暇惟以髹器贮鱼而观之他事一不关怀人莫能测也宣和七年十二月皇太子除开封牧二十一日差内侍梁邦彦黄仅押赐皇太子碾玉龙束带一条不许辞免二十二日阁分大内娘子用小轿十余乘入东宫府议事二十三日申时候入内侍读官黄仅等传圣㫖宣押皇太子入殿内续有亲从官十余人催上马入殿至夜不出至五更太上皇帝径出殿徃龙徳宫宁徳皇后出往撷景园改充宁徳宫是日皇太子登寳位先是太上皇帝御玉华阁先召宰执事及给事中吴敏等日晡内禅之意已决擢吴敏为门下侍郎草传位诏召百官班垂拱殿下宣手诏㫖是夕夜皇太子入居禁中覆以御袍皇太子俯伏感涕力辞因得疾召东宫耿南仲视医药至夜半少苏翌日又固辞不从因即大位御垂拱殿见宰执百官大赦天下宣和七年十二月二十三日庚申皇帝即位改元靖康元年冬尼堪斡里雅布攻京师闰十一月城破四月北狩在敌地三十五年至是报升遐焉蔡绦国史后补曰皇太子者上嫡长子也册曰惠恭皇后王氏元符三年夏四月十有三日丑时生于坤宁殿其夕恵恭皇后梦宣徳正门大启有两红旗各一吉字以入而太子生焉顷哲庙以无子致纷纭及上即位不数月便有元良之庆中外闻而大喜遂赦天下后累封至定王太子生而岐㠜顾视不凡上甚爱之及冠讲冠礼于文徳正衙上意先以示羣下取诗诵为武志也当廷命字曰伯志方大廷乐作百官衞士仰首缤纷阁门台吏约束班列端笏立声喧属不能禁止上骇然使内臣趋下寻问其故则报曰日重轮时青天白日略无云而成五色晕也立为皇太子金人背盟时上亦自惧思有以脱难者又素有禅意冬十有二月十九日上谕大臣以皇太子为开封牧始知果有意禅初欲禅燕王而郑后之力天意得囘二十二日太子入朝诏赐绯方玉带仍去所佩鱼排方玉带乗舆服也吴敏谓未快中外意二十三日敏对罢上有疾不能语又书曰诸公如何又无语者上顾左右无应者乃自书曰皇太子某可即皇帝位予称教主道君退处龙徳宫乃命敏入作禅诏因召太子太子至大臣又舍上而迎奉太子至榻前童贯李邦彦以御衣衣太子太子叩头自扑哀动左右上又书曰汝不受则不孝也太子曰臣若受之则不孝也上又书令召皇后后至谕太子曰老矣吾夫妇欲以身托汝也太子犹力辞几至气絶上坚命立之是为渊圣孝慈皇帝宰执入堂议事宰执入堂请殿前太尉成关步军太尉李捧并太傅和义郡王杨存中赴堂共议调发军马保固江淮既退又请吏部尚书凌景夏吏部侍郎汪应辰户部侍郎钱瑞礼部侍郎金安节刑部侍郎张运工部侍郎黄中给事中兼权兵部侍郎黄祖舜中书舍人虞允文杨邦弼侍御史陈俊卿正言刘度聚议久之退宰执服常服金带率文武百官入和宁门到天章阁南行路隙地面北立班左仆射陈康伯稍前读孝慈渊圣皇帝举哀文曰今月十九日金国报孝慈渊圣皇帝升遐举哀退复位举哀十五声讫再拜兴是时禁中亦行举哀之礼哀痛于外听宰执已下举哀讫回班面东后殿进名慰皇帝两拜次进名奉慰皇后两拜讫退是日免人使校射于玉津园钖赐依例二十三日乙未安奉渊圣皇帝几筵礼房报自举哀日不视事同日于学士院内安奉几筵用巳时八刻宰执入堂俟午正率百官服常服黒角带入和宁门里幕次俟立班讫入几筵殿下举哀朝临四拜讫入堂至申时晡临如朝临之义朱倬都亭驿押宴右仆射朱倬入都亭驿押伴御宴是日从例赐北使副酒各四大金缾吃食果子四大金稜犀皮合缾合金器悉赐与之二十四日甲申宰执内殿素幈奏亊讫赴朝如仪二十五日乙酉宰执素幈奏事讫赴朝如仪少保利州东路御前都统制吴璘除四川制置使二十六日戊戌宰执挂服宰执服常服黒角带入赴朝临讫退出和宁门外漏院以俟挂服至辰时八刻在朝宰执百官并服孝服入诣几筵殿下立班俟前导皇帝至几筵殿下并陪位官行成服祭奠之礼讫皇帝归幄次宰执百官诣东幄前左仆射陈康伯班首躬致词奉慰两拜讫退归幕次皇帝还内宰执百官于几筵殿门外面南进名奉慰皇帝两拜讫退仍服孝服晡临如仪二十七日己亥北使朝辞宰执已下及应奉人并免赴朝临是日后殿东廊阁壁设素幄驾坐宰执两拜讫升幄殿相向立以俟人使朝辞皇帝宰制已下并首绖衰服掩面号恸哀动左右北使朝辞讫哀止授国书讫退宰执奏请听政第一表宰执已下并赴几筵殿门外面南拜第一次奉请皇帝听政表知枢密院事叶义门白巾幞头常服黒角带入都亭驿押接御宴同日礼房报值雨免赴临又报二十入日朝哺临如值雨并免如拜批答并拜表于宫门里东廊上及绞缚蓆屋下立班又阁门报准内降批答一道宰执钧者二十八日拜批答并拜第二表二十八日庚子宰执请听政第二表宰执服孝服内殿奏事毕退赴朝临讫诣几筵设门外先拜批答两拜讫次拜奏请听政第二表北使髙景山王全已下回程髙景山朝辞退至殿门上顾视奴婢求索手帊揩拭面汗讫复授奴婢奴婢既受更不避畏景山率尔便将所受手帊揩拭自已面汗而景山不之怒何其无尊卑礼义之分不亦大可异哉宰执奏请听政第三表合晚临而雨降免汪澈御史中丞王全髙景山来聘言钦宗升遐及地界事且要将相四人侍御史汪澈奏疏曰天下之势强弱无定形在吾所以用之今日之势诚弱矣陛下屈己讲和厚其金缯谨其聘遗而彼輙出片言以撼吾国若将唾掌而取三尺之童无不痛愤圣神图国固无遗䇿然志不定则事不立议不一则功不成吾辞顺而理直本固而心同是宜应之以权乗时而动愿陛下赫然睿断置师江上而専付以阃外之任益兵上流而増重荆襄之势渡师淮甸以守其要害严备海道以遏其牵制遣亲信之臣徧抚军士选有用之才预备繁使然后以不戴天之雠在原之戚下哀痛之诏布吿中外将见上下协心其气百倍机㑹之来间不容髪在陛下断之而已于是迁御史中丞入对素幄复言讲和之久将帅养骄军兵困弊军士之廪给薄者几无以自活宜优恤之以养其力又言淮南山水寨旧来乡豪自相结集当随宜存恤使自为守无令监司州县扰之庻收其万一之用又言军旅将起费用方繁今局务之可省者多支费之浩瀚者广百官之冗员尚衆官府之横用尚繁宜条其不急大加节要以徇今日之务事皆施行三朝北盟㑹编卷二百二十八三朝北盟会编卷二百二十九钦定四库全书三朝北盟㑹编卷二百二十九宋徐梦莘撰炎兴下帙起绍兴三十一年六月一日壬寅尽七月二十一日壬辰六月一日壬寅朔宰执服孝内殿奏事毕赴宫门里东廊上进名奉慰讫次拜第三次听政表批答允诏二日癸夘以渊圣皇帝升遐忧戚之情诏吿天下诏曰朕惟孝慈渊圣皇帝恭俭孝友根于天性毓徳春宫天下属心遭时多难粤受内禅临御未几播迁异域寝食安否敻隔不闻者三十余年矣朕承丕绪申讲和好几以奉迎龙御归燕便朝乃使命之来遽承凶讣痛悼之剧攀号莫从呜唿恩莫隆于兄弟义莫笃于君臣朕之大欲盖在乎此天不我与其又何尤痛自克责以俟上帝之悔祸而已谅为四方同朕忧戚诏书到日应见禁罪人除犯谋杀鬬杀并为己杀人者并十恶强盗伪造符印官典犯入已賍将校军人公人枉法监主自盗賍及杂犯死罪并依法内鬭杀情理轻者减一等刺配千里外牢贼断讫録案闻奏其余死罪情理轻奏取㫖挥流罪降从杖杖罪以上放咨尔四方咸体至意败盟记曰是诏之下也军民但知孝慈渊圣皇帝升遐之报而未知金人有败盟之语至初七日马军太尉成闵内殿朝辞钖赍金器剑甲往荆襄出戍初十日御史中丞汪澈除荆襄湖北路宣谕使传播日闻人情汹汹云四日乙巳金主亮败盟遣诸军率兵分道入邉逆亮败盟兴兵决䇿南驰其母谏遂杀母诫遣诸军分道入邉一军遵海以趋两淮一军出宿亳以蹂淮泗一军厯唐邓以瞰荆襄一军据秦鳯以伺梁蜀朝廷命诸将分屯去处谨守边备吴璘驻成都姚仲驻汉州王彦驻安康吴拱驻襄阳李道驻江陵田师中驻武昌戚方驻浔阳李显忠驻池阳王权驻建康刘琦驻京口李保守海道江阴军七日戊申主管侍衞马军司公事成闵内殿朝辞往荆襄出戍朝廷知金人必败盟也谓江汉虽素有备然荆襄国之上游边面空濶乃遣逺军节度使龙神衞四厢都指挥使主管侍衞马军司公事成公屯驻鄂州是日朝辞赐赉金器剑甲闵发自临安诸将皆行十日辛亥御史中丞汪澈除荆襄湖北路宣谕使朝廷召命成闵将兵备荆襄遂命御史中丞汪澈为湖北京西宣谕使兼节制两路军马澈辞节制以宣谕使行诏曰朕为湖北京西壤地延澈分屯禁旅控扼边陲故特遣耳目之臣徃莅爪牙之任抚劳将士体访事宜凡其所临如朕亲幸陛辞上命之曰凡吏之能否民之利病悉以上闻十六日丁巳诏除刘琦等太尉镇江府都统刘琦淮南浙西江东西路制置使京畿淮北京东路河北东路招讨使建康府都总制王权副之池州都总制李显忠江州都统戚方犄角䇿应马军太尉成闵兼荆襄制置使鄂州都统田师中副之荆南都统制李道义阳都统制吴拱犄角䇿应二十一日壬戌送伴人使起居郎吕广问知阁门事宋钧回阙吕广问回内引奏陈送人使到旴𣅿军有金人金牌郎君到来勅令臣等跪受大金皇帝圣㫖云六月二十三日来南京二十三日甲子议渊圣皇帝庙号都堂宰执集侍从两省台谏检正校详卿监郎官监察御史以上依杂压就坐议孝慈渊圣皇帝谥号恭文顺徳仁孝皇帝庙号钦宗尊贤贵义曰恭道徳博厚曰文比信从理曰顺勤恤民隐曰徳克己复礼曰仁慈惠爱亲曰孝钦事节用曰钦二十四日乙丑放仙韶院女乐二百余人出上恭闻渊圣讣音且知金人用兵之意或传金人欲来索仙韶院女乐周麟之罢同知枢密院事遗史曰朝廷既闻金国主欲迁都于汴且屯兵宿亳间议遣大臣奉使宰执共议遣叅知政事杨椿行其所议者如大金皇帝祗欲到洛阳观化则不须屯兵于边若果欲迁都于汴屯兵宿亳则本国亦不免屯兵于淮上非敢故渝盟约也盖为国之道不得不然或欲巡幸汴都即还燕京不屯兵于境上则本国亦无一人一骑渡江签书枢密周麟之与闻其议知其事易言则无意外难合之请乃阴欲掠夺其恩数而阳为慷慨之言遂见毅然后行初皇太后上仙麟之尝充告哀使使于金国金国主喜其辨利钖赉加厚麟之以例辞金国主不许曰一时钖赉出自朕意何例之有麟之归以其物缴进复赐麟之既麟之又请行上大喜乃命麟之使于金国未行㑹间探者报金国主亲提兵将大举风传兵声甚盛极可畏惧麟之大恐不敢直辞其行乃见上但委曲言事已如此不必遣使无益也上大怒以麟之初请行复请止令其自析麟之伏罪侍御史杜萃老引用唐太宗斩卢祖尚故事言其罪麟之遂罢败盟记曰左司谏梁仲敏上言同知枢密院事周麟之奉使恳辞出疆之命上曰为大臣临事辞难何以率百官可罢同知枢密院事为人臣避事者之戒二十五日丙寅疎放临安府内外罪人许淮南州郡移治清野朝廷以金人邀索无礼虑生兵衅乃许淮南州郡措置移治清野二十七日戊辰除徐嚞敷文阁待制枢密院都丞㫖充金国称贺使知阁门使张抡副之遗史曰周麟之既罢黜朝廷别议使欲使以刘岑行上召岑问之岑曰臣受国家厚恩今臣年老矣惟不惜一死可以报国臣请至金国有如议不合当以臣血溅金主之衣上愕然繇是命徐嚞奉使以张抡副之七月一日壬申御史中丞荆襄湖北路宣谕使汪澈朝辞五日丙子诏禁戢浮言诏曰朕获承祖宗休徳临御三十余载夙寝晨兴罔敢暇逸志勤道逺治不加进惟是约己裕民之事虽食息不敢忘迺者放嫔御罢教坊省闲局减冗员凡有益于国而无伤于民者惟患不知未有知而不行者朕为诚意所加逺近不一应而令下之始胥动浮言几惑衆听朕甚不取夫监司郡守所与朕布大信于天下者也其各体朝廷并省节约之意明致之民务在实徳毋为虚文使百姓翕然于变底于雍熙称朕意焉七日戊寅带御器械刘炎送吏部与合入差遣殿中侍御史杜莘老上言臣闻怨望朝廷轻议君上人臣之罪有不容诛茍有若臣讵可置而不问乎谨按带御器械刘炎无行小人持心狡险污辱之迹臣不欲猥形白简惟是前月十七日忽来访臣语言狂怪遂云元居实措置江淮盗贼乃炎所荐而炎今日亦受札子同共措置使炎当时不就改换今已优闲来日当徃力辞炎以文资易武级乃其愿欲初非朝廷之令已多厯年其所受官禄亦不薄矣岂今日尚兴怨望而辞避职事乎陛下迩者约已裕民减放宫嫔乃盛徳第一事炎与臣言主上不消放出宫人臣愕然问之乃云岂不漏泄禁中事矣陛下燕闲之际清心寡欲耽翫经史纵放宫嫔于禁中事有何漏泄而炎敢轻议陛下如此臣伏读今月五日诏书有云迺者放嫔御朕诚意所加而令下之始胥动浮言几惑衆听臣谓炎居近习尚敢轻议而腾口于外则所在浮言未必非炎倡之也臣误䝉陛下擢用执法殿中务在紏正官邪而炎乃无忌惮遽来见臣语言直如是之狂怪臣若纵而不论有负陛下臣又恐此人于百执事之间肆言无畏什百附和浮言惑衆尤不可遏矣炎之罪大诚不容诛臣愚伏望陛下将炎重加窜逐以为人臣怨望朝廷轻议君上者之戒于是送吏部与在外合入差遣令临安府押出门刘炎初为右通直郎换阁门宣賛舍人主管内帑钱徃来𣙜塲买犀玉书画依托内侍之门以宠进身后带御器械值王全髙景山来奉使上殿无礼上还禁中班犹未退炎奏讫免茶酒遂传㫖宣谕班乃退使人亦就馆当是时羣臣不能措一辞而炎乃逡巡投机俾狂黯使人折服退去可谓失之平生收功须臾矣而羣臣不思己之不敏乃嫉炎之见机于是杜莘老论之十一日壬午宰执百官赴国坛奏告钦宗谥号徐嚞张抡朝辞知濠州刘光时以擅移治降两官臣僚上言知濠州刘光时昨自五月二十日北界有被逐将欲渡淮者光时闻之仓皇失措不为守御于二十七日遂驱阖城入横剑山谓之移治止留军兵防託本州光时亦便出城自为得䇿是时淮上诸郡传闻人情恐惧动揺不安其北界人寻便归元未尝渡淮光时妄作如此若不加罪岂不亏弱国体乎又闻隣近有数十羣人入濠州界光时不详审以为贼徒不禀朝廷擅行杀戮反奏功希赏是欺朝廷也臣愚望将光时降两官具令在职以责后效如更不悛当重作行遣刘泽知扬州主管淮东安抚司公事遗史曰泰兴县令尤袤以阳楚频易帅守作诗以讽之曰维扬五易帅山阳四易守我来七八月月月常奔走帑藏忧煎熬官民困驰骤世态竞趋新人情盖诣旧如其数移易是使政纷揉彼席不得温设施亦何有淮南重彫瘵十室空八九况复苦将迎不忍更回首尝闻古为治必假岁月久安得如奕碁易置翻覆手十三日甲申渊圣皇帝谥恭文顺徳仁孝皇帝庙号钦宗十六日丁亥湖北京西路制置使成闵至鄂州遗史曰成闵以马军司诸军发临安在道除湖北京西路制置使是时边事未动鄂州军中罔测其情或劝都统田师中善为备者于是人情皆不安市井惊惶至有妄言来取师中者或请师中以素队迎接之为便师中从之迎见闵于路次人情乃安闵屯于古将坛之所闵受鄂州左军统制郝晸黄金三百两以晸知襄阳府为京西安抚自此人皆知闵为不足与成事矣十九日庚寅责受周麟之秘书少监分司南京筠州居住是时元颜亮因遣贺生辰使指求大臣欲面谕两淮事意周麟之见任宰执被命称贺使徃而麟之自度此去或问对之间难以答应况金人已露背约势不可已徒往祗取辱耳故辞难不行而言者攻之故罢同知枢密院事再有是命二十一日壬辰时盱眙军申辰时承州安抚富察图们传语盱眙军北界遣中靖大夫翰林学士韩汝嘉带金牌到来欲与本朝国信使副宣谕公文当日巳时使付徐嚞张抡遣通事指使并亲事官同本军虞候李保六人过淮前去传与韩侍讲乞令传语所宣谕语言欲乞约中流相见继而韩汝嘉已上船过淮到本军岸下徐嚞欲就淮河岸口亭子相见韩汝嘉已到遂就燕馆使副不曽望阙拜止是跪受宣谕云向来北边有䝉古鞑靼等从东昏王数犯边境自朕即位以来久已宁息近淮边将屡申此辈又复作过比之以前保聚尤甚衆至数十万或仍与西夏通好镇戍突厥奚契丹人等力不能加曽至失利若不即行诛灭恐致滋蔓重念祖宗山陵尽在中都西北密迩彼界是以朕心不安以承平岁久全无得力宿将可委専征须朕亲徃以平冦乱故虽宫室始建方此巡幸而势不容留己拟于十月十一月间亲临北边用行讨伐然一二年间却当还此今有司奏闻有使称贺本欲差人逺迓如期入见縁近以国信使副髙景山王全等传㫖一二近上官位有所宣谕今卿等虽来即非所召卿等到阙而归徐遣所召官等定见迟留有妨北讨之期故令卿便回即令㫖定官位人等前来亦可以就称贺仍须九月初定到阙实虑未详上件事意或致疑讶故兹宣示想宜知悉是时徐嚞借资政殿大学士张抡借节度使未至盱眙而韩汝嘉已先在泗州伏匿不使人知觉以待我国信之来既至开报泗州方知而韩汝嘉即便过淮传此宣谕云遗史曰徐嚞张抡为泛使去盱眙军馆中以待金人接伴使副到泗州即渡淮金人忽遣谏议大夫韩汝嘉走马八匹径渡淮直入馆中嚞抡大惊皆朝服以待汝嘉走马三节人皆出馆门外阖其扉知盱眙军周淙在馆外穴壁以窥汝嘉令嚞抡与三节人皆列庭下大唿曰有赦遂宣言其大意谓皇帝以䝉子作过亲提大兵五百万恭行天讨其宋国奉使未得渡淮候九月皇帝巡幸淮甸日引见言毕上庭分宾主坐嚞战灼无词抡乃稍进步而问曰䝉子小邦何烦皇帝亲行汝嘉不能对抡曰谏议逺来口言有赦本朝军相何以为凭请书于纸容后闻奏汝嘉即索书纸笔而去嚞抡送襭段香茶皆不受以汝嘉所书闻奏知必用兵即召嚞抡等回未几金人复报已差接伴使副请奉使渡淮朝廷不从而命沿江沿河严饬边备三朝北盟㑹编卷二百二十九三朝北盟会编卷二百三十钦定四库全书三朝北盟㑹编卷二百三十宋徐梦辛撰炎兴下帙起绍兴三十一年七月二十一日壬辰尽八月十三日癸丑元祐进士乙科元符党人朝奉郎崔陟孙淮夫梁叟上两府札子淮夫等本贯应天府昨縁交地之后省乡坟寻后隔絶自念家世仕宦久被国恩不忍自弃于异域间关来归本朝窃有管窥所见辄敢冒开庻几一得之虑少裨朝廷採择之万一淮夫等伏覩金人有可攻之势三有不可不攻之势三就其可攻之中又有三䇿何谓可攻之势一曰上天悔祸二曰民心归往三曰战具有备所谓上天悔祸者金人自顷以来所不可与敌者正以时用事之将智勇有以过人故也自亮簒位前此功臣诛锄已尽向使此曹尚存本朝虽以百万之兵苦战数十年岂能尽除之哉及先所掠京师寳货法物今皆送至京师此乃天意欲还中国也所谓民心归往者金主若不大兴土木牛羊用人则中国遗民亦且安之矣本朝虽欲恢复既其人心不揺亦何以求功所谓战具有备者本朝讲和之后二十余年得以生养训练金人所射弓不过五斗本朝战士所射弓多是一石或二石铠甲戈矛之类又皆坚利比见刘两府之渡江人人贾勇有死之志咸相谓言我辈父母亲戚徃徃不为金所掠则为所杀戮今正当报怨之时此可攻者三也何为不可不攻曰恐失天时也恐变民心也恐豪杰出于意外也所谓恐失天时者今日金主暴虐在彼为不幸而我之幸也军民既离心矣我兵一动彼必内应尚乃迟疑不决万一亮死则立新君或土木毕工稍革暴政民人息肩则难动也所谓恐变民心者彼中百姓所以延颈本朝兵至甚于时雨者科役诛求竭其膏血故也彼民见本朝不动或再讲和议疑为弃我此后无复有望谓如望海州东海县徐元始因不堪其苦虐杀其县令称兵愿归正本朝欲用本朝年号者一年有余而本朝不诱以来之及其死也又不旌褒以劝之其败也海州之民指以为患转以为戒今滕杨军沂州之间有来二郎亦苦北军侵扰聚衆为乱今则其徒虽散而其人尚在䝉山无所归亦深悔之若久而不问失民心必矣所谓豪杰出于不意者今河北有任郎君李川辈虽号为贼而不侵扰百姓客旅缺用者厚与之金但入城取官物而已由是往往百姓安之万一此徒一炽且假仁义而行之民或归心则为患不在金人之下矣此不可不攻者三也何谓就其可攻之中又有三䇿兵法出淮甸襄汉今日辟百里而复归之不过一胜一负又似昔日将帅各握重兵养患冦以自丰也若以正兵守淮甸以示弱使游骑侵陜西以下关中下檄中原彼必以精兵锐将尽赴关中之急也后以竒兵由滨州分二路以趋燕晋断其归路明告其军人有能以百人来归及民间不附金人自保山寨者各以次第旌赏将见彼来归之人不暇及也当告谕渤海契丹之人令明知祸福若能相与共灭金人各为立君兴复其宗社约以白沟为界不复相侵设二国不肯相听则敌亦必疑此二国之人上下相溃则成内溃也况数年前彼丞相萧裕已尝结西元帅欲举兵作乱欲立契丹之后祁王之子豫王之孙既而败事今若约以各兴其国必以豪杰为应于二䇿之中此为上䇿伏乞览淮夫等今具在此闻见事宜项下一金之初甚微本一英格贝勒有二三千人无城郭宫室之居无珠玉金帛货财之积当时为大辽市海东青于海上道由其国使命往来不絶金人不堪其扰乗怒发兵当时止知杀敌不知畏死战胜则财物子女玉帛尽均分之其所以每战辄胜也今则久居南地识上下之分知有妻孥亲戚之爱视去就死生甚重无复昔时轻锐果敢之气故前日罢𣙜塲之后沿淮置巡舖每两月一替当其出军其金人与亲戚泣别自谓极边有往而不返之意其军畏怯如此一自金主亮簒位之后前日良将大臣如西元帅逹兰三路都统将军韩常萧玉秉徳国师乌凌阿衍𠫭政鲁国王宗盘金主亲弟太傅兖州知州东平府总管海州知州都古噜讷丞相萧裕枢密院事张通古平章萧玉皆称雄杰勇果之士尽已杀戮当时北人莫不泣涕咨嗟言今后用兵无人可将即目南路特伯烈等地面契丹图们额哩页主军其主管修造军器及战船即是前日归附下人赤心军海古勒马钦専主事见任左拾遗金人往日战马甚多自去年十月縁军下马耗尽括民间私马所有京东山东关西尽起发逐路轻送徃益都府牧养于六月初间又有天使起发赴以北州府外河北河东路及燕山以北马却发遣往天徳去内府路牧养外自括马之后大约马耗八分即目南京路正军皆阙马今年三月二十五日降下银铤令军人逐牌子差人往减州地分自行收买一金人所造战船系是福建人北人谓之倪蛮子等二人指数打造七百只皆是通州样各人补忠翊校尉金主云候将来成功以节度使待之其所统主将皆官靳赛徐文孟彬王大刀等主管然所括水手皆灌园种稻取鱼之人实不谙江海水性其官吏往通贿赂谓如实曽驾舟之人有钱则得免其不谙水性者无以为赂则反被差委其宿州水手无处声寃衆人共殴杀本州同知诺尔布而行可见人心是胁从所谓舟船已发在滨州蒲台县伺候閲习一金人正军即目京师虽号一万宿州陈州许州皆号千户然毎一万止是三箇千户毎一千户止是甲兵三十人毎一甲兵各有两人或一人伊勒希即马步人共九百人为一千户毎二千七百为一万户即是京师屯驻军共二万七百余人南京二千七百人宿州止九百余人陈许二州乃韩将军弟韩定逺九百余人昔日从军系是汉儿军于前年并已放散归国止东平府及沧景沿海诸州有自来被掳人分屯山东毎人给以官田二顷荒地一段令自给用共二十万户号为民军外新签山东河北河东关西有数十万见各逐州府㸃集区处外有契丹渤海汉儿军号七十万见在天徳云中府路牧马然所签人皆不均其间实㑹武艺好身手行贿赂者皆免贫者虽单丁亦皆签发见签人曽经上司陈状理㑹终不理可见人皆胁从无有鬭志者也但有燕京北至䝉国斯排顿称准备迎接山东路䇿应选锋此军一淮北陷金百姓昨在东昏时抚存颇厚小民无知偷生茍活人而且化其心未易动揺今则金主専行暴虐百姓日夜不能聊生是以思慕本朝如出一口去岁十二月间唐蔡州关报沿边有人马甚衆旗帜甚盛不委便是南兵移文诸州各加严备百姓闻之徃徃递相庆贺至有出郊或私之他郡迎问南兵至期久而无耗皆怏怏怅望一中间金人复取河南之后张七郡王军至南京谷熟县往往掳掠良人妻妾夺取财物其酷无异金兵百姓之心皆失望今若不预先严加约束则有前日之患要令官军所到处秋毫无犯使逺近闻之无不开门以待最为切要一金所造新军器已毕尽将徃日京城所得军器焚毁了当其所造甲太沉重被戴艰难所造手刀各样长出鞘亦甚艰难见在东平府沂州滕阳军京兆府处顿放已差官监管伺候新兵支散一金人粮草如景州滨州东平府青州密州济州兖州等处皆有草米东北府嘉祥县景州将陵县及南州诸州各不下五六十万然官中积之虽富民间往往阙食一金主簒位以来新修燕京大内将复剏修京师大内其委任丞相张浩弹压官统军图们额哩页其専一提㸃之官系内官梁大使者其所用军民夫工匠毎四月替近者不下千百里逺者不下数千里近者北归往北逺者得回动是踰年到家不月余又复起发其河北人夫死损大半其岭北西京路夫七八千人得归者无千余人可见人民寃苦一往日本朝庄农经刘豫之后赋税已重又近日修内夫役频併毎中人之家止敢置地六十畆已该作夫头一顷以上作队有莳地稍多则为人了事户科配诛求为如修内颜色胶漆金翠珠玉布麻铜铁鹞子鹌鹑之类皆出民间其金人北军一家莳地不下数顷既无税赋春则借农以种夏则借人以耘秋则借人以收遇岁小歉则输纳税赋民且不能给何暇计煳口之有无遇岁大熟北库所收甚多尽行和籴其价必贱则庄农供官科配愈难支持是岁之丰歉民皆被困衣食不给往往颙望圣朝甚于时雨一金主不听大臣谏官议论専以威强自作聪明日欲迁都京师意欲窥伺两淮主其事者惟常安所由女妾妃及马钦二人然其意未可测度见万侯及正军皆为本朝与之结盟以来待之甚厚予之甚优岂可贪而不知足言今之世界比之在他时国里已是十倍好过正军动是四五个月不支钱粮虽遇支给之时往往被本军官吏瞒昧北军亦自时出怨言一曩者朝廷讲和之后发遣赤心军及归朝官归北彼中金人相指谓其人本一奴婢或本一下军今大者建节小者授显官各富有金帛其被发遣人亦相谓说此中身请俸一身从军兼领他职自是彼之军心往往懐私向慕一往日金人止以射猎打围便为战阵骑射打毬閲习轻鋭自金主簒位之后往往猜忌军人聚集议论将打围射猎打毬尽行禁断且军兵但令屯田亦不敢习艺金人及故民百姓深畏慕刘两府锜声名关西人亦畏李四厢名世辅闻其风者莫不竦惧一金人极边往往无兵都在近里州县屯驻遇一州或有急难邻州虽有兵亦不辄便救援且如去年十二月间寿州有贼寿州关报南京告急其南京千户侯月余承东京都统文字摘那二三百人方始起发一金主簒位之初尝对诸大臣言若赵宋如东昏时依旧通和结好方一月余刘麟作右丞上章乞签乡军收江南金主出刘麟作上京转运一金人未修内已前米麦极贱米不过二百一石小麦一百五十一石自修内连年水旱螟蝗间作官中税赋之外以和籴为名强取民间者如带籴贴之类二年之间不下七分次民间有米尽数为之括拘无即以户口大小拟定数目勒令中纳以此官中积蓄长多富庻民间由是乏食八月一日辛丑朔忠义郎魏胜收复海州四月甲辰王秬罢淮南转运副使宫观臣僚上言谨按淮南转运副使王秬猥琐庸材天资阴险夤縁世赏超取美官日以职事获觐天光陛下念其先世尝捐躯而徇国特赐章服以示激劝秬可谓至荣矣固宜安静不挠务称其职仰报国家乃反恃宠儇妄自恣惟喜生事以觊功赏岂不上孤陛下奨遇之意乎自到官将淮上民兵分隶诸将初非朝廷本意人情惶骇秬不自安乃誊书献札文过饰非嫁怨帅守务快私忿夫当今多事之际臣子宜协力一心同济国事而秬反复如此其恃宠而妄作一也秬今日申奏朝廷自言生长兵间谙练戎事愿得步骑五千求试方略夫人臣各有分职秬为漕臣职専饷耳岂得轻肆狂率大言无当侵将帅之事乎其恃宠而妄作二也秬在平时务交诸将每谨拜礼或因同姓而叙兄弟之亲或因半面而结婚姻之好意欲凭附逞其奸谋而诸将鄙之多不听从秬不知耻犹自以为得计其恃宠而妄作三也秬之为人喜于妄诞近者无故輙申朝廷欲求禀议以希奏对夫国家大事自有庙谟秬一介小臣岂容与议今逺来入奏岂非遂其妄诞之说以夸示于衆乎其恃宠而妄作四也臣窃惟淮南今为边境部刺史之任宜得静重有谋之吏而秬小人恃宠妄作邀功生事若使之得志必致误国遂与宫观罢之八月戊申刘锜浙西江淮制置使遗史曰军事将兴朝廷无将得一时之誉者惟刘锜而已乃命为浙西江淮制使凡百奏陈无不允从恩宠甚胜锜亦以天下之重自任谓可办者十日庚戌徐嚞张抡囬阙十一日辛亥王继先依旧致仕令福建路居住子孙并勒停殿中侍御史杜莘老上言曰臣闻自古方伎之臣虽不可废而小人罪恶之极则不可容今有微贱小人粗明诊视凭恩恃宠肆其姦恶在王法不可容恕臣焉得不论乎论按昭庆军承宣使致仕王继先初系贱工负担喝药因奴事秦桧入拜其妻叙为兄弟夤縁荐引遂得以薄术供奉陛下及显仁皇后间饵其药特赐宠遇而继先特恩宠二十余年恣为奸恶臣子上体圣意未敢论列今者伏遇陛下威断赫然埽除蠧弊在臣岂容缄黙使之漏网请为陛下陈之继先于都城广造第宅多侵官司地分如陶卷寨屋丰乐桥官地皆被强占起盖房廊收领赁直又蒲桥之旁有古运河继先因广宅基遂填塞其上其宅周回侵占民居数百家及官街二条见今屋宇台榭皆髙广宏丽都人谓之快乐仙宫可谓僣侈矣又占临安府从官宅二所一所与其弟继善一作解库其罪不容诛也一有军人李彦者最为桀黠继先用为提辖専探下户妇女有姿色者百端作计必强取之以为侍妾虽有婚姻一切不顾及李彦犯罪临安府断罪人吏魏某及董安仲刘永清等为干办强买益多如宋念一之女荣孃万八孃之女胜奴兴奴之类方其初买也不支与钱及其年满也又不放出至如镇江府姓张姓李二家女童工于歌舞诈作御前索至今尚若诸女之女母怨恨入骨无所告诉其罪不容诛二也继先又于宅旁创一别馆専以收蓄俳人继先则蓄临安府名妓刘荣奴其子恱道则蓄金盼盼父子聚麀伤风败教又令所买妓女时作歌乐及闻渊圣皇帝升遐举家仍复燕饮乃令妓女舞而不歌举首顿足为戏名为哑乐其罪不容诛三也继先又于湖州地名旧馆创大第工毕之日自都下载见钱二十万贯前往排垜谓之镇宅钱五月间金使之来继先闻其狂言遂以修坟为名往视旧馆创造舟船又买舫子二十只搬移财物扇动居民又于太湖洞庭山创屋为避冦之地预占山寺以盛顿御前药材为名差人守把寺僧无以存活其罪不容诛四也继先居辇毂之下乃阴养无赖恶少共五百人毎日支与钱粮又私置桃花甲苦竹枪牌棒及刀劔等日久教练自闻边报不常又置教头两名毎日于后园阅习其子守道与孙镕其亲戚数辈日夕亦擐甲射弓不知谋为何事其罪不容诛五也继先因其子恱道累为浙西运司主管遂笼公私之利凡客人有重货则强买之官物可以射利则中卖之税物浩瀚则令监官放免之收钱入已遂至官课亏损凡有两浙路户絶田产继先则为诡名扑置又常勒临安府楼店务吏人令供城内户絶舍宅贱价买为房廊又因其子安道及亲戚郭恩仁张球等为兵官广借厢禁军凡数百人在家役使又招置待阙孤寒小官等充其家防䕶祗应不欲以私钱给之却结诸统总官于临安府请供给钱内夹带王承宣一名每月冒请供给三百五十贯临安府畏其兇焰莫敢谁何其罪不容诛六也湖州有鼎者财雄东南以赀得官迁至正使继先贪其遗赂与之交结鼎当破万余缗造一海船船中百物皆备献于继先託求阁职继先受而许之果未几除阁门宣賛舍人以物议不容为后省缴駮又有珠子行人姓徐者犯罪不轻继先受其珍珠货赂遂与其求嘱大理寺官因得释放凡州县治大奸兴大狱有力之人厚将金帛以赂继先继先受之关节所至随即解免其罪不容诛七也继先于本府及他处寺院多令立生祠妄自尊大又却保庇寺僧与嘱託州县蠲免科役凡天下名山大刹庄田优厚去处继先少受其赂则使之住持凡常住所有大半入继先之门近日擅毁南山赐法华院殿基起盖亭台又于北山招贤寺因山作园新旧坟塜尽令发掘移于他处其罪不容诛八也珠子行人姓任者往年不幸继先遂使人收其珠舖珠子约共万余缗其姊累次恳请继先不还其姊诅之继先忿怒后执捉其家使仆吴一送官勘断诬作与伊姊私通令其姊编管处州继先又拘收其田产略无顾惜其罪不容诛九也继先之术本自庸谬偶有天幸遂夤縁妄作常恐人之轧已稍有抜出其上者类皆巧为沮抑使不得进间有㣲见其所长即多方挤陷天下名医皆畏避退缩不获自进故凡中禁外庭一时贵近或有疾病继先用药谬误以致危困亦无所指其非者其罪不容诛十也继先过恶臣举其尤者余虽握髪亦未可数今市井之人则怨其强夺妇女啇贩之民则怨其侵渔财利乡村之民则怨其吞併田产至于士大夫则怨其挟持权势请託无厌合是数者之怨皆恨不得食其肉而寝处其皮其罪恶贯盈王法不容恕臣愚伏望陛下特赐断将王继先编管岭外将本身及其子孙冒受官爵尽行褫夺其第宅财物田产皆民之脂膏及贜汚货赂所积乞委临安府及诸州所属尽行检括籍没入官以赡军需其强买奴婢尽放还被苦之家行下诸处寺院将所立生祠亭台即日毁拆以去国家之蠧以除斯民之害以快天下之公议幸甚奉圣㫖王继先可依旧致仕令福建路居住子孙并勒停临安府内外第宅房廊田园有司尽行拘集强买奴婢日下放令逐便诸寺院所立生祠台亭一切拆毁遗史曰继先世为医其祖以卖黒虎丹得名号黒虎丹王家继先为人奸黠喜謟佞善亵狎自建炎以医药得幸尝劝上服仙灵脾亦名淫羊藿虽强阳然久服令人精清按方论精清者不成子继先独不以为然继先遭遇绍兴中富与贵冠絶人臣诸路大帅承顺下风莫敢侔其权势之盛与秦桧相埒张去为以下尤不足道而通关节肆诛求强夺妇女侵渔财利则桧所未尝为也秦桧宗族与其妻党皆贵盛者非桧荐举之力乃桧请陞迁继先之宗族及其戚党官职故继先及中宫亦请陞迁秦氏王氏之官职也继先既富贵之极未尝见一正人端士时设饮馔招教坊乐人酒酣视先为侪辈恣狎而继先亦无忤大抵主上以国事委之桧以家事委之去为以一身委之继先所以继先凭恩恃宠靡所忌惮而中外之士莫敢议者三十年至是金人有败盟之报朝廷有用兵之意初刘锜都统镇江之军屡请决战用兵朝廷犹俟金人先有衅隙则以兵应之故未许锜申请不已及除浙西江淮制置使亦申请用兵一日汪应辰献复和䇿坚执和议且言自国家讲和至今未尝有违阙用兵之议恐误大计医师王继先因间见上言边鄙本无师盖縁新进用主兵官好作弗靖喜于用兵意欲邀功耳若斩一二人则和议可以复固上不怿言是欲我斩刘锜乎是时盱眙奏到金人遣韩汝嘉直入盱眙馆口传勅不许奉使徐嚞张抡渡淮事未有以处之上在刘才人位进膳不举筯才人怪之遣中人物色圣情因何不怿乃得应上意大抵与继先之言相似上惊问曰汝安得此言才人不能隐遂具说遣中人物色得继先之言上大怒杜莘老探知上意乃具白简乗势弹击甚善之举也惜乎莘老蜀人去国稍逺不知继先出处而言继先负担喝药因奴事秦桧夤縁荐引又显仁皇后间饵其药特赐宠者非也其所言十事盖继先之细过耳刘才人俄以他事赐第别居十三日癸丑金主亮杀其母于京师金主亮在汴其母病亮徃视之问母所苦母曰吾不病惟力劝不用兵而已且曰吾所病者以皇帝用兵不止逺征江南是吾病也亮大怒曰非朕母也乃梁宋国王之小妻耳遂赐白练而死三朝北盟㑹编卷二百三十三朝北盟会编卷二百三十一钦定四库全书三朝北盟㑹编卷二百三十一宋徐梦莘撰炎兴下帙起绍兴三十一年八月十四日甲寅尽九月二十七日丙申十四日甲寅李寳以舟船下海至东海县伪知县髙敞及前知县支邦荣降刘寳为镇江驻札都统制李寳为游奕军统领官后辟为后军统制杨存中知寳与刘寳不相协时令离军发赴行在授不釐务路分都监百余日除带御器械又百余日除知黄州未行边报金人举兵乃授寳左武大夫宣州观察使沿海提督甲寅下海至东海伪知县髙敞及前知县支邦荣京东人也在北界以进士及第或劝之使去敞曰我本大宋之民今大宋军马已到将安归遂以县降寳载敞于海船同下海令敞之子禹挈家住淮甸十五日乙卯金国主亮杀谏议大夫韩汝嘉举兵南下金国主亮欲举兵韩汝嘉自盱眙归谏亮寝兵讲和亮不从曰尔与宋朝为游说耶赐汝嘉死遂起兵刘锜军于扬州刘锜以浙西江淮制置使往扬州置司遗史曰刘锜以制置徃扬州锜曰军礼久不讲人皆不知军礼乃建大将军旗鼔而行军容整肃旗帜鲜明自靖康初李纲解围太原出国门日常行此礼江浙所未见也观者悚然惴恐时锜方病不能乗马遂用皮穿竹为舆肩㳺手人肩之镇江城中香烟如云雾观者拥隘锜尝谓诸将佐曰此举皆令汝辈建节取重阳日到京师犒设州官于江皋送之锜举袖揖之曰不暇茶汤且欲速行诸公有坟墓在西北者宜备行计具拜扫之礼相继而来小人传其语为实然遂军于扬州十七日丁巳田师中令赴行在奏事二十三日癸亥张焘落职致仕起知建康府金人败盟上思得重臣镇守要路遂落张焘致仕起知建康府奉圣㫖应出戌官兵系分噼请给在家访闻军将积欠回易官私债负依旧尅除取索深虑赡养不给可令逐军遵依已降指挥日下尽行除放如依前债戾重寘典宪二十八日戊辰魏胜特授武经郎兼阁门宣赞舍人知海州淮东运使杨抗申到探报先是金人兵马首扰川界而我中原忠义之士探报继至九月上旬淮东运使杨抗据进士李坤韩先贴子报云鲁校尉太仓催御米走马人至言咸平府五月一日起东京初八日起广宁府十三日起义绵州十五日起共五箇万户不满三万人中间一箇万户山后九州一万一千人分作十五个千人汉军共五万人元起定七月二十七日大河以北请器甲今为北边事务重未见所徃待北边上走马人来方敢具报近北边反了三千户是奚契丹又新佥汉军惟北京一处二万户来到松亭关回燕子城了一万副甲知北边或退方敢南行若北边不退未敢南行坤初十日起中秋行到南京凡我指挥一一分明示来人向北非细走马北向去人二百三十余道未见端的一疋马回又韩先探报来云七月三日新差右丞为元帅宣到诸路节度使并总管十五日御实十六日差除下项司徒燕人迁右丞相左丞相张浩迁太傅尚书令冀州节度使崇进某人迁御史大夫南京统军金紫某人充西蜀道行营都统军平阳府总管金紫张彦忠充西蜀道行营副统军太原府总管银青刘某充汉南道行营副统军吏部尚书荣禄白某迁副枢密院开封府同知奉国君某迁兵部尚书岭北东京留守同知奉国张某保州节度使户部尚书通议大夫开封府同知先是六月二十九日郎主驾在汝州界叛了䕶衞契丹军约三百余人徃西京永安军山内住泊差河南府驻札千户去收又七月六日马行街即指挥斩了南京兵马副都某人为汉良奴婢并弃职走往燕京又七月九日差走马四百余疋跟刷诸路应私骡马除左丞得留六疋及五品以上许留一疋外余大小职官并百姓不许收养如隐漏马该死骡马要往滑州驼衣甲等用关西河东两处自来元签军今取六月十八日起发往滕阳军兖州就器甲限七月十五日要到后来知去向端的七月十八日囬程离汴京至七月二十一日知得刼了徐州头首某人却徃梁山泺七月二十六日回程到虹县见走马金牌到县得郎主指挥将叛民壮了便行杀戮及抚恤其后民户云耐辛苦一两日搬运粮草南去传到金人诏伪诏曰朕在位恢心坦然四邻归贡逾有年矣皆出于祖宗洪厚徳泽也念境内羣冦越扰边民叛逆于南宋况两朝之民旧属宋处自来狼子野心始自来我宋盗买战马后至彰露而止又以探报羣卒诸路变形或作红巾或作商旅或两朝奸吏妄说悠辞撰造异端而无厌怠贪婪荣身鬭作两朝讲好亲睦之意朕已详之今朕亲将五百万兵速降夏国以九月下旬回国遣使徃宋以决颠末君臣父子各宜坚心谨守诸路故兹诏示败盟记曰金亮天性异常故往往不羞大言当为王时作竹诗曰孤驿潇潇竹一丛不同凡卉媚春风我心正与君相似只待云梢拂碧空又记题曰蛟龙潜溺隐沧波且与虾蟆作浑和等待一朝头角就尾揺霹雳震山河又过汝州诗曰门掩黄昏染碧苔那回踪迹半尘埃空亭日暮鸟争噪幽径草深人未来数仭假山当户牖一池春水遶楼台繁花不识兴亡地犹倚阑千次第开此诏与诗意岂相逺哉盖要为此诏夸耀吾人声言五百万兵速降夏国九月下旬回国岂不诞哉是诏乃诏七月间韩汝嘉到泗州以后作且如七月初五九月终计足九十日矣中国至西夏并数百万衆岂九十程可回徃而毕耶然则五百万兵非吸风茹雨之士速降夏国非腾云挿翅之人可见夸饰自速死亡兆于是矣九月八日庚辰吴拱为鄂州驻札御军都统制吴拱玠之子也为鄂州都统制以代田师中己卯到鄂州庚辰交都统制职事渐发诸军徃襄阳癸未诸军发絶是时左军统郝晸为京西安抚使亦起发拱承朝廷指挥襄阳倘或有变吴拱不能自保则令退守荆渚拱具札子申朝廷言此甚失襄人之望且荆门为吴蜀之门襄阳为荆州之藩篱屛翰上海号为重地若弃之不守是则撤其藩篱襄阳依山阻江沃壤千里设若以为巢穴如人扼其咽喉守其门户则荆州果得髙枕而卧乎朝廷必欲襄阳为一道固圉之计非三万军马不可保守若欲保守荆州自合将襄阳为扞中之计当得军马一万使拱可得措置则修置小寨保䕶御敌营辟屯田密行间探遗史曰吴拱言襄阳形势则尽之矣不敢以其人而废其言若保守之方则甚为乖疎所谓修置小寨者其意在于退守万山而弃城不守也保䕶御敌者其意在于闭关自固不出兵以接战也拱到襄阳首置万山寨山无水无薪若屯大军不可以息师徒劳役衆口籍籍道路骇闻刘锜自扬州进军刘锜在扬州病上遣中使谭某宣押医官孟某赴扬州医治锜曰锜本无事盖縁国家边事如此至未决用兵俟敌人侵犯然后使当之既失制敌之机何以善后后发受制于人锜忧此不忘是以病也谭某具道已得上旨令制置谨察动静不可落其奸便矍然而起具奏回报即建大将旗鼓而进兵每日进发一军时锜实病不能食唯以罗卜下白粥而已军行整肃锜亦颇能得将帅之体有乡兵统领路次迎㕘锜皆不顾十七日丙戌杨抗举刘汜遗史曰淮南路转运副使杨抗奏臣伏覩阁门宣赞舍人两淮西路兵马都监镇江府驻札御前中军统制淮南浙西浙东西路制置使司提举一行事务刘汜志节不茍忠义特笃好学辅以儒雅臣尝至其军遇汜閲试战士号令精明进退肃然今保举堪充将帅任使有㫖刘汜与转武略郎依旧兼阁门宣赞舍人令三省枢密院籍记汜钖之子锜之姪也十八日丁亥吴璘遣将官彭青刼鳯翔府鳯州渭河南寳鸡县金人寨二十四日癸巳夏俊克泗州夏俊在盱眙军干买北物见元颜亮败盟有侵犯之意遂谋欲占泗州有武功大夫张政者自军中拣下作扬州指使任满居盱眙俊与政议其事政聚衆得一百八十人知盱眙军周宗退保在天长至是俊等谋定夜备船渡五更渡淮先占西城西城人觉知皆称愿归顺大宋人马取泗州并不杀人各安心转至城东下观汴河有空船俊政等遣西城百姓有船得六十余柂伪知泗州富察圗们率其下二三十骑弃东城遁走俊等入东城抚定遣百姓渡淮遣人报置制史刘锜到天长得报并有金人解赴军前者锜皆不问令俊权泗州有银一千五百锭绢五百疋锜遣其姪汜取银绢余不尽者俊与其衆分有之盱眙军报九月二十三日夜二更枢密院使臣夏俊部领义兵併力杀退北军已复占泗州西城别有措置收复东城至二十四日天晓西城老小尽皆渡过南岸续据使王文报东城安抚富察圗们同知大周仁与夏俊在城答语东城尽倒旗枪又据北稍工严国到军称东城百姓官吏皆归顺本朝有富察圗们与大周仁逃窜出城不知去向其本城老小见行载前来南岸已申中军刘统制措置人马过淮弹压刘藴古特添差两浙西路安抚司准备差遣刘藴古在北界提篮贩卖钗朶者往来于寿春𣙜塲与南客语则曰愿归朝言南北利害若大宋则恢复旧疆直不难耳南客渐能説姓名有好异者接引使归朝藴古自言二弟皆在北界及第已获两解不得一第遂有归正之意若取中原灭大金直易事耳至行在初授藴古右迪功郎为浙西安抚司准备差遣吴山有伍员祠在钱塘阛阓之中藴古先别置庙牌易去旧牌牌上题刻具位姓名合市人皆惊曰旧牌工致于新牌逺甚不知何故易之有右武大夫魏仲昌者窥见其意曰他人之归正者侥倖官爵茍图钱帛而已若刘藴古者真奸细也或问其故仲昌曰牓其姓名于吴山庙旁盖欲使踵来间探者知其已到耳权知光化军张超与金人战于光化军城中金人退走张超鄂州驻札御前游奕军将官也都统吴拱令权知光化军将带巡捕孔斌摆铺周明将司曹通教头杨辉旗头李成引战刘进管队商进直头贺忠长行曽晟李全邓髙青融徳苏进䓁凡二十四人以癸巳凌晨入城方坐于㕔事交割郡事间忽报有金人铁骑入门乃金人七百骑夜宿于三十里地超忽闭谯门令随行人擐甲持鎗突门而出唿百姓以台桌之属堵巷路口超分其衆作数项拦截鏖战之于是百姓皆出门渡汉江而城中战犹未休金人自谓不能当乃聚衆数十人指一官军攅箭射之官身负战皆如猬重伤及死者数人金人之死者亦数十人方稍退去光化之役荆襄第一战也颇増战士之气奏功于朝各人得转二官资皆给公据而已付身竟不下二十五日甲午吴璘收复秦州吴璘遣刘海等领兵掩杀敌衆退走入城寻分布官兵自九月二十五日申时攻打至二更已打破秦州除抚存军民外捉到金兵活人金人萧安抚髙同知千户明威将军齐哩克将官奉信校尉寳金人大郎君二郎防判官李旺信王主簿赵通事李淮提刘天使及捉到金兵活人研到首级夺到战马器甲莫知其数二十六日乙未金人攻信阳军成闵以中军统制赵樽分兵四千屯徳安甲申发鄂州庚寅至徳安居五日信阳军以金兵来告樽曰信阳虽小实为徳安表里不可失也乃留游奕统制宋奕居徳安自将所部驰赴之敌驰径去侵光州吴璘收复陇州方山源吴璘申金都统喀齐喀贝勒张金紫追集陜西诸伪兵于陇州方山源秦州鳯翔府等处屯驻意欲分兵前侵犯寻遣差右军等二正将彭清副将强英左军第二副将张徳等将带军马去措置收复去后今据逐官申于九月二十五日到方山源差人说谕招抚其本源敌兵坚守不从于二十六日清拥官兵向前自卯攻打为中官兵分番前来战敌约十五阵清等告诫官兵一拥齐入至已时攻破方山源其敌败走捉获活人当阵到首级夺到鞍马莫知其数二十七日丙申吴璘收复洮州吴璘申遣差将官曹洑等九月二十七日收复洮州及管下冷丁堡通民堡招抚到洮州同知昭武大将军鄂屯彻辰一行官兵老小抚定军兵依旧安业及据将军张徳申九月三十日攻打破陇州与金兵巷战杀死敌兵未知其数捉到活人夺下鞍马有知州卢奉国同知刘昭武走上凉楼招抚不下遂用火烧毁及将本州仓塲所装金人粮草百万余尽行烧毁外有归降兵说谕抚定了当的是获㨗三朝北盟㑹编卷二百三十一三朝北盟会编卷二百三十二钦定四库全书三朝北盟㑹编卷二百三十二宋徐梦莘撰炎兴下帙起绍兴三十一年九月二十九日戊戌尽十月五日甲辰二十九日戊戌招谕榜三省枢密院同奉圣㫖金人无厌背盟失信军马已至川界今率精兵百万躬行天讨有措置招谕事件如后一中原百姓见为签军想未忘祖宗徳泽痛念二圣未还岂肯从敌反攻旧主榜到各宜相率从便归业内有愿立功来归人当议优加爵赏一金国渤海奚契丹一应诸国人等暴露日久无不怀归见此文榜请各散回本国别事新君可图子孙长久之利一中原诸路州县官吏军民有能以一路归者除安抚使以一州归者与知州一县归者与知县余见任官更不改易一诸路忠义豪杰小寨首领能立功自効者并依前项推赏一中原并诸国良民见为奴婢者并放令逐便内有自擒获本主归顺者即以本主官爵田宅推赏一诸国官吏军民不愿归本国者当尽还官爵虽见用事之人一例推赏优䘏与中国人一般更不分别因而能立功効者不次擢用一军行秋毫无犯并不杀人放火亦不掳掠财物及妇女人等事平后放免税租十年一应干金人残虐科须等事如佥刷人夫水手工匠差科军器粮草舟船牛车骡马掠人家室女绣女一切非法骚扰并行除放一酷虐之刑如灭族剥皮油煎锯解嵴之类深可痛心一切除去右件中原官吏军民及诸国人等各怀忠愤改虑易图克建功名共享安泰故兹榜示知悉约束沿边州县官不得差出臣僚上言臣窃谓沿边诸郡正在守倅等官协心相与措置共济国事今来边郡官员率恳监司别作名目差去欲望圣慈特降睿㫖戒饬诸司招谕指挥三省枢密院同奉圣㫖朕念中原赤子及诸国人等久为金人暴虐役使科歛或为奴婢已无生意又言指吾旧疆百姓为宋国残民蹂籍杀戮无顾惜朕闻之痛心疾首是用分遣大军诸道并进以救尔于涂炭想闻王师至必能相率归顺朕不惜官爵金帛以为地土来归或能攻取城邑除爵赏外凡府库所用尽以给赐朝廷所留惟器甲文书粮草而已如金国渤海契丹汉儿应诸国人能归顺本朝其官爵赏赐并与中国人一般更不分别内燕北昨被发归国者盖为权臣所误追悔无及今虽用事并许来归当优加官爵勿复疑虑朕言不食有如缴日立赏格指挥三省枢密院勘㑹诸军官兵遇敌能戮力破敌立到功效从主师保明申奏朝廷厚加推恩外有接纳到归附归正人今立赏格项下一接纳到五百渤海汉儿万户补武翼郎若接纳到五百人即与接纳到千戸同赏若接纳到五百人以上累赏百长补承信郎若接纳到二百人即与接纳到百人长同赏若接纳到二百人以上累赏一余军接纳到一百人以上补承信郎五十人补进武校尉三十人以上补进义副尉五人以上补守关进义副尉五人以下补进勇副尉一接纳到佥发南军万户补保义郎若接纳到万户同赏若接纳到一千人以上累上千户补承信郎若接纳到五百人即与接纳到千户同赏若接纳到五百人以上累赏三百户补进武校尉若接纳到二百人即与接纳到百人长同赏若接纳到二百人以上累赏百人长补进义尉若接纳到二百人即与接纳到百人长同赏若接纳到百人以上累赏余军接纳到一百人以上补下班祗应五十人以上补进义副尉三十人以上补守关进义副尉一女真契丹渤海汉儿并签发南军等如自能前来归附并优与补官爵内已有官人于原官上优加陞转仍与不次擢用一归附正人并不得辄有伤害及掠夺财物如违将犯人依军法施行赐统兵大帅诏朕列此禁旅控扼边陲虽分道置使总领其事至于缓急之际犄角相为要如手足之捍头目不待索而自至者势当然也卿等受制阃之寄临破敌之机营壁相望若一身仓猝有警赴援立至共成恢复之功以底中兴之业犒劳行赏咸不汝遗将来成功当一例推恩故兹诏示想宜知悉吴璘克兰州吴璘申朝廷云西和州川知寨张彦忠等申招收到北界熈河兰州千户王洪同招抚部押军马鲁孝忠等率兰汉军民投拜其伪官尚恃不肯投拜宏等领官兵鬭敌于九月二十九日将本州伪守女真安逺大将军兰州刺史温都乌页等首领杀戮收复兰州了当并存恤一行军民讫三十日己亥吴璘克陇州吴璘遣彭清张徳攻打陇州己亥入之与金人巷战知州卢奉国同知刘昭武走上凉楼招抚不下用火烧毁及烧州仓草塲粮草尽被烧毁有归降者抚定勅赐吴璘朕惟神州赤县皆祖宗故地以陷异域踰三十年而金人无厌覆出为恶兹用命虎臣数道并进愤焉有所出久矣功名之志深所未忘已除卿陜西河东招讨使制书到日卿可量已之势审动静之宜即提锐兵直出汉中弔秦晋之遗民抚唐汉之都㑹所过城邑拊摩劳来诫尔军士毋杀人毋践稼毋掠妇女毋焚室庐使之箪食壶浆以迎王师副弔民伐罪之㫖昔汉光武遣冯异征关中云今之征伐非不略地屠城要在平定安集之耳朕于光武逺有惭徳而卿之才烈岂直可比冯翼而已哉勉行此言副我谆嘱至于临敌重慎见可而进信赏必罚恩结士伍是皆所期卿者也舍爵策勲朕无所吝乃眷西顾实勤我心十月庚子朔刘锜诸军㑹于盱眙军刘锜㑹诸军以十月旦皆到盱眙淮南转运杨杭为随军转运亦在军中四月癸卯陜西河东各路招讨使刘锜京畿淮北京东路河北东路招讨使成闵除京西路河北西路招讨使吴璘除东路招讨使魏胜知海州夏俊知泗州湖北京西宣谕使汪澈论军马经过批支钱粮不便扰民汪澈为湖北京西宣谕使奏札子曰臣伏见成闵一军人马昨自行在起发前来湖北原降指挥所至州县批支钱粮其钱于经总制钱内支其米于常平义仓内支仰见陛下圣慈惟恐扰科于民臣继被㫖以使亊陛下圣驾经由成闵所行之路因访闻所支钱粮州亊有无欺弊乃闻县下经总制钱并系毎月解发赴本州主管官通判㕔交纳今来人马经过所支钱粮多是逐急催促人户今年折帛钱借兊支遣或于人户以等髙下敷借应副臣尝契勘经总制钱县道大小不同终岁所入自有定数而军马批支岂容得滞若不从权以致败阙但折帛钱已系科拨下诸处总领司今来总领所必不肯认其数督迫不已又诛求于民所敷借人户钱既不以经制钱支还则是横歛今欲乞令逐州主管经总制官司将今一州统收之数拨下大军经由县分通融支遣所有过借人户钱乞从县道将折纳今年以后本名诸色官物却依旧于经总制钱豁破如此则元降指挥不为虚文而官吏少安民不重困如得允当乞赐睿㫖付有司施行从之李显忠及金人相遇于正阳西金人退去池州驻札诸军都统制李显忠提兵在淮西寿春安丰之间欲回军庐州徐观其变到谢步㑹探者报曰金人自正阳渡淮矣显忠曰到庐州歇泊定若金人入境当收拾些首级而回甚善参议官刘光辅曰不然若欲寻战功而归岂可倒却宜占形势之地札寨角以待之见利则进䇿之上也显忠从之得此山林深可以设伏兵于林中俄报金人已渡正阳者显忠率诸统制诸统制各带精锐心腹数十人共百余骑前往巡绰果遇金人三百余骑各张阵势相望良久金人有百余骑转山取路直掩显忠之背显忠觉之率诸统制邀截获数人而还显忠亦失黄小官人等二三人金人遂退去合大军矣显忠问所获金人主将为谁为郭副留韩将军也郭副留者药师之子韩将军者常之子也皆为万户显忠军中有中侍大夫至小使臣空名官诰付身仅二千道是役也书填悉尽中侍大夫告有三光辅及统制受之诏亲征诏曰朕履运中㣲遭家多难入陵废祀可胜怀土之悲二帝䝉尘莫赎终天之痛皇族尚沦于沙漠神京犹陷于殊方衔恨何穷待时而动未免屈身而事小庻期通好以弭兵属强隣之无厌曽信盟之弗顾怙其富强之力济以贪残之兇流毒徧于中土视民几如草芥赤地千里谓残暴而无伤苍天九重以髙明为可侮顷因贺使公肆嫚言指求将相之臣坐索淮汉之壤视眈如虎谓我无人朕姑务于含容彼尚饰其奸诈啸厥党类驱吾善良兵氛侵及于中原烽火遂交于近甸皆朕威不足以震叠徳不足以绥怀负尔万邦于今三纪抚心自悼流涕无从方将躬缟素以启行率貔貅而薄伐取细柳劳军之制考澶渊却敌之规诏㫖未颁欢声四起岁星临于吴分冀成淝水之勲鬭士倍于晋师当决韩原之胜尚赖股肱牙爪之士文武大小之臣戮力一心捐躯报国共雪侵凌之耻各肩恢复之图播吿迩遐明知朕意遗史曰诏未降一月之前市人皆能言其诏文既降已知久矣制成但未降间不当漏于外耳又先期降付吴璘军中有㫖未得颁行璘具奏乞颁行俄已降出颁行矣吴璘李显忠奖谕诏勅吴璘等所奏首先破敌大获胜㨗事具悉朕屈已讲和以安黎元敌人贪惏无所底止肆其骁勇薄我边陲卿忠义奋扬肃征天讨剪厥党羽摧其奸锋㨗书报闻良深嘉尚想师行于枕上而敌在于目中勉尔功名副朕所傒故兹奖谕想宜知悉冬寒卿比平安否遣书指不多及刘锜等檄契丹西夏髙丽渤海鞑靼诸国及河北河东等诸路书太尉威武军节度使淮南浙西江东西制置使刘锜庆逺军节度使神龙四厢指挥使京湖制置使成闵少保奉国军节度使四川宣抚使吴璘檄吿契丹西夏髙丽渤海鞑靼诸国及我河北河东陜西京东河朔等道官吏军兵等盖闻惟天无亲作不善者神弗赦得道多助仗大义者衆必归敢摅一切之诚用谂万方之听我国家功髙上古泽润中区列圣重光方启升平之运斯民不幸适丁板荡之灾蠢兹金国之微首覆契丹之祀怙其新造间我不虞强威既陷于神都虐焰殆弥于宇县两宫北狩讫罹北地之烟尘大驾南巡未正东京之日月凡居率土谊不戴天主上绍开中兴宏济大业望山河而陨涕瞻陵庙以伤心盖卧薪尝胆之是图宁拯溺救焚之敢缓然以人命至重嘉兵不祥靡惜屈已以事讐姑欲安民而和衆岂谓恃强之衆纽于好武之资以至不仁为大不道驱我中原之老稚剪为异地之囚俘乃轻弃于殊方辄坐张于畿甸自谓富强之莫敌公然反覆以见欺指挥而取将相之臣谈笑以求淮汉之地九州四海闻之怒髪以冲冠百将三军谁不搴旗而抵掌幕府滥应赍钺尽䕶戎旃冀凭宗社之威灵一洗朝廷之积耻待时而动厯岁于兹天速其亡使委身而送死人自为战誓不共与俱生帝尊一临士气百倍刘制置悉南徐之甲成马军兴侍衞之师李四厢虎视于青徐王太尉鹰扬于颖寿鄂师擣崤函之险步军冲伊洛之郊兵多坚锋勇有余愤以此制敌何敌不摧以此攻城何城不克惟彼诸邦之小国久为鉅宋之欢邻玉帛交驰尚意百年之信誓封疆逈隔顿违两地之好音愿修继好之规共作侮亡之举至于秦晋竒士齐赵隽才抱节义之良谟志功名之嘉㑹为刘氏左袒饱闻思汉之忠傒汤后东征必慰戴商之望抗旌云合投袂风从或据郡以迎锋或聚徒而特起乗兹破竹之势立尔剪茅之勲侯王宁有种乎人皆可致富贵是所欲也时不再来更期父老之诲言深念祖宗之徳化勿忘旧主重建丕基檄到如前书不尽意收复陷没州县指挥三省枢密院同奉圣㫖国家以金人不道弃信渝盟遂至兴师本非得已尔指挥诸将所至先问百姓疾苦除以官库给散将士外不得烧毁屋舍杀戮平民刼夺资财掳掠妇女其应干非法科歛役使残酷不便事件害及吾民者日下除去见作奴婢之人并与释放如豪杰忠义之士能据一县迎降者即与知县以州迎降者与知州以一路迎降者除安抚使其集合义兵自效者并优补官爵别加任使为金人奴婢能擒杀其本主者便与本主在身官职仍以本户田宅钱物尽行给赐五月甲辰陈桷差兼京畿淮北京东路河北东路招讨使司随军转运使李植差兼京西河北西路招讨使可随军转运副使三朝北盟㑹编卷二百三十二三朝北盟会编卷二百三十三钦定四库全书三朝北盟㑹编卷二百三十三宋徐梦莘撰炎兴下帙起绍兴三十一年十月六日乙巳尽八日丁未六日乙巳四川安抚使吴璘散关㨗报至吴璘㨗报九月五日金人自鳯翔大散关入本界三十里逼黄牛堡旬余不退十八日遣将官彭清直至寳溪渭河夜刼桥头大寨获㨗上曰朕与金国讲好二十年未尝有纎毫之隙不意今贺天中节使人王金上殿口陈金主之语邀我将相大臣又欲得汉以东淮以南土地一时臣僚虽不劝朕用兵朕谓和好既未解则兵衅不可开姑发信使以审其事至淮既不纳既归又求反复诡诈而为衅端意在败盟重兵压境託为打围谋为深入朕不免严兵备且戒饬诸将务为持重以观其变而师属无名之举果为敌首事之曲直宁不判然散关小㨗岂非信顺之助而况弑杀君亲诛戮残忍天地所不盖载异域所不肯为神怒人怨灭亡无日令三道出师招讨审彼己量虚实抚定我城邑招集我人民收复我寝庙毋焚烧毋虏掠毋杀伤以图万全之举髙爵醲赏朕所不吝卿等赞朕成算协以衆谋庻几恢复神州以雪两朝之耻宰臣陈伯康等奏曰臣虽不习武敢不奉以周旋八月丁未金人立葛王裒于辽阳府神麓记曰亮初刷国中女真五国乌舍铁骊渤海契丹汉儿军自备衣甲鞍马弓箭刀鎗军须糇粮车牛奴婢自遥逺来沿边道涂艰辛不肯前行皆共谋曰皇帝无道逺伐南朝未知胜负难以归国我等岂能就作失家之鬼乎不若从此就近径往辽阳东路东京与渤海诸豪册立留守葛王为主何如衆曰亦是太祖武元之孙有何不可于是岁十月间入东京留守衞求见谓王才徳足任万机册即帝位诏曰熈宗乃太祖之孙受文烈遗命嗣膺神器十有五年内抚外宁近安逺至虽晚年刑戮过甚而罪不及民前歧国王亮位叨宰相不思尽忠节辄敢行簒弑自僣窃以来昏虐滋甚是用列其无道昭示多方一前来皇叔元帅曹国王自先朝以亲贤当任止因簒位之初自怀恐惧无故杀害一前来太宗受太祖遗命不忘至公传位前君诸子并当职任止因簒位初怀疑惧将太宗亲子太保国王改鲁中京留守和勒博阿里留守判宗朝唿噜加宰相和硕霍王罕都郓王实徒美蔡王乌页八人子嗣等七十余口并以无罪尽行杀戮一开国功臣晋国王孙领行省楚国王爱绅止因簒位之初自懐疑惧将爱绅并兄子嗣三十余口及驸马丞相翁鄂啰并宗室海州刺史等五十余口以无罪尽行杀戮一左副元帅国王萨哈累建功勲止因簒位之初自怀疑惧计构雅穆以白矾书假言宫外拾得令其诬吿并其子御史大夫萨勒扎子孙三十余口及太祖亲弟辽越国王男平章博济弟兄子一百余口兵部尚书玛勒弟兄子嗣二十余口太皇太妃并子任王威赫并以无罪尽行杀戮一前来太祖长女公主乌噜格系曹国王亲姨因簒位之初无故杀害一故西京留守富勒坚为是亲亲自怀疑惧无故杀害一开国功臣皇叔太师长子韩王临民亲正忌其声誉令其家人诬吿勘问不成故意杀害一应系开国功臣太祖太宗时已经封赠王爵无故行追夺一㑹宁府系太祖兴王之所建宫殿无故拆毁一中都大内营造累年殚竭民财力不可胜计民力未足仍拆毁南京大内再行修盖并皆穷奢极侈土木之功前所未有一因伊小儿病死却将乳母并二医人等尽行诛戮一宋国讲和之后臣礼不阙顿违信誓欲行吞併动衆兴兵逺近嗟怨医人祚翰副陈谏不可更不循情便行诛戮并旧有军器尽行烧毁却令改造遂致公私困竭生灵飞走无不凋弊一昨来皇叔曹国王被杀之后婶母国妃纳在宫中及亲族姨妹姑姪并应命妇有容色者恣行蒸淫一亡边豫王子嗣三十余口天水郡王嗣一百余口并以无罪横遭杀戮一嫡母太后曽言不可南征之事手自戕杀其大逆无道古今未闻一徳宗嫡孙节使母妻子弟并太师王儿孙妇曹国王次夫人并子及韩国夫人并儿妇孙妇等并以无罪尽行诛戮一枢密使北京西京留守因此征回并加诛族宰执亦被鞭挞其余前故过恶不可备举前録数条稔于闻见遂致天怒人愤衆叛亲离朕方留守东京遵养时晦四方豪杰将士吏民咸怀怨苦无所控吿自逺而至者数十万衆日来赴愬再三劝进不谋同辞咸以太祖皇帝聪明神圣应期抚运皇孙继嗣止予一人厯数有归不期而㑹朕推诚固让至于再三请者益坚辞不获已恭念太祖创业之艰难祖宗社稷之深惧特俯徇羣情勉登大寳临御之始如履春氷宜推肆眚之恩以布维新之令大赦天下改正隆六年为大定元年十月八日昧爽以前除杀祖父母不赦外罪无论已结正未结正已发觉未发觉咸赦除之内外大小职官并与覃恩仍委尚书省条奏施行一时来签军着军名其间多有贫难之人欠少官钱私债及典僱兄弟子孙妻女姊妹或父母自行典僱深可怜悯赦书到日不问新旧尽行放免一据南京等处修盖匠夫尽行放免一据契丹老和尚等昨因签差南征遂叛反赦书到日并许附近官司投首并许原免依旧复业一据昨因契丹人等作过其间被军人等将不在作过数内外官员百姓及着军人等命妇妻子孙驱奴并左右邻人一例驱奴役令来自可怜恤赦书到日仰随处官司一一刷㑹勘验端的发遣本处依旧团聚住坐所有正系作过人等若从与军人鬭阵亡掳了家眷驱奴不在与放免如前来败失在迯即自新来投首除亲属外付本国人团聚到驱奴准已收掳为定一据迯军离背军帅主并避役夫匠或犯罪在逃良贱人等赦书到处并限一百日内许令陈首与免本罪安坐更不惩断内军人分付本军收管如限满不首复罪如初一据亡命山泽聚为盗冦赦书到处并限一百日经所在官司陈首与免本罪分付原收管系内据头令如能劝率徒衆出首委所在官司具姓名申覆尚书省奏闻当议别加旌赏一据自抚定以来不选如何断讫流移在他所人等并放还乡一据自来除名开落官吏如不犯正枉法賍并真盗并与改正量才收用一据自逃死户絶名下所着大小差发并租税限赦书到并行除放一据五岳四渎名山大川圣帝明王忠臣烈士载在祀典者所在官司岁时致祭一据诸处暴露骨骸无收塟者并委所在官司如法埋瘗一应改正征收追究事件并准制条施行于戏以寛而衆可御敢希尧舜之仁代虐而民允怀庻及汤王之徳尚赖文武励翼忠良咸吿嘉猷永臻至治咨尔兆庻体予至怀赦书日行五百里敢以赦前事相吿言者以其罪罪之到日主者施行张棣正隆亊蹟曰襄乃太祖第三子潞王宗辅之子也亮之从弟襄字彦举乙巳三月一日寅时生小字唿喇穆尔即位后改名雍又曰十月完颜裒立于东京辽阳府遣译通事萧察喇带牌特赦抚定州县燕地郡邑指挥而下及燕山权留守拒而不从来使立诛之副留守李天吿惧而拜命立遣子器之奉表称贺中都既定山东河北河东关西传檄而下至十一月亮死方遣人南下乃杀亮子光瑛于汴京废亮后壬午春正月裒知天下之归已与子允升允迪率甲骑万人迁燕山守臣完颜宗宪率在都文武百官具天子仪迎裒于小东门裒服便衣而入焉越数日下诏以吿天下内外文武百官各推恩初参知政事嗣晖知亮死欲立亮子光瑛于汴左相张浩辈不从乃止裒迁燕山贬嗣晖为庻人遣谥亶为闵宗臣下佥曰刑余人不可迁庙改谥武宗皇帝父宗辅为懿宗裒以父名辅非帝王称改名曰宗尧母寿昌为钦慈皇太后封亮为海陵郡王谥曰炀改塟东昏诏朕惟燕宗孝成皇帝以武元嫡孙受文烈顾命即位十有五年偃兵息民中外乂安惟海陵郡庻人亮包藏祸心觊觎神器除煽奸党遂成簒逆而又厚诬成帝降从王封亮既得志肆其兇残不道之极至于杀母人怨神怒自底诛灭惟皇眷佑于我家肆予一人缵承先绪暴其悖恶贬为庻人仍出其殡于兆域之外仰惟熙宗位号宜正是以间者稽之礼文升附大寳复加美谥尊而宗之惟是塟非其所盖常慊然爰命有司卜地涓日奉还梓宫已于十月初八日备礼改塟于思陵庻几有以安慰在天之灵播吿中外咸使闻知故兹诏示想宜知悉増将士赏典诏勅朕仰惟太祖皇帝肇造区夏万国咸服迨岁十载而正隆失道不务持守害虐黎庻无名弄兵致尔将士军卒遂动征从暴露风霜失仰事俯育之乐朕甚悯之自膺推戴以来再欲班师然边衅既成未底宁息濯征之谋固非得已重念赏典不明酬庸未允而又或失于稽缓令勅有司増多旧格比之国朝累行赏典特加优异颁降空名恩命仍出内帑金币以助钖与一并付元帅仰于军前视功轻重书填支赐于戏报国之心人所共有尔其奋励忠节却敌御侮以息民永底太平岂特予一人之庆亦使尔士卒安业富贵泽及子孙岂不韪与其新定随等军功官赏已令尚书省颁降施行故兹诏示想宜知悉裒四子曰允恭允升允迪允修允恭为皇太子允恭死立允恭之子璟为太孙璟尝奏表于裒曰臣闻南宋久深敌怨尝怀觊觎南京宋之故都应有形迹惟宜燔毁如洛阳宋之丘陵何必常遣衞䕶二处废则杜絶残宋之望又如毎遣奉使入宋国朝校射往往不胜有损国威今后使人射不胜乞加罪决取㫖是时葛王宣示宗室大臣及百官镇国上将军左司郎中钮祜禄穆雅言臣闻治国之道莫如内安百姓外和邻敌内外既安何忧于治伏自陛下龙飞以来国富民安四方之绥静虽禹之徳无踰焉臣愚不知忌讳冒死谨言太皇太孙春秋方壮识量宏逺神机英武非臣下所能发扬潜徳正宜谨择儒学谨厚之士副佐聪明如近来奏南宋流播江外六十余年宵旰尝胆伺我之隙如南京开封府残宋故都洛阳宋之丘陵二者乃宋人寝兴望想之所宜加修缮当塞宋人之望况自抚定以来彼邦遵服贡赋以时不惟财匮国贫盖亦念故巢而恐废丘陵尔若一旦恃富强遽失宋人过望之意使其愤辞激衆岁贡失时以劳圣意虑加兵必矣费用国资军民劳苦天下震惊国内生灵堕于涂炭岂可忽诸陛下圣功神武日月之明爰念无名之师不宜复蹈前辙安危之保未可知于今日之计莫若内安民外和好阴为坐困东南之䇿因其饥馑乗其盗贼谨修边备养成伺衅以谋混一今后所差奉使乞降指挥选于南京考射閲习然校射片时胜负臣下希赏乌足以系国家荣辱皇太孙建功之初宜修文徳仰佐以福天下如其所请神明之志甚锐实非宗庙万世之利奉上畔指挥所奏至忠并依所言钮祜禄穆雅特转一重西夏回刘锜等檄书西夏国吿檄大宋元帅刘侯侍衞招讨成侯招讨吴侯十二月二日承将命传檄书一道窃以恩宣大国滥及小邦逺迩交欢中外咸庆孤闻金敌无厌敢背盟而失信强隣不道妄称好以和亲始尚懐柔渐兴残杀托禹迹山川之广覆尧天日月之光将士衔寃神人共愤妄自尊大者三十余载怙其势力者七八其人皆天理之所不容亦春秋之所共贬盖枕戈袵革之衆无閲书隆礼之风惟务贪残恣行暴虐吞侵诸国建号大金屈陵壤以称藩率兆民而贡赋驱役生灵而恬不知恤杀伐臣庻而自谓无伤虽君子之则否未尝怨也待文王而兴作盍归乎来当中兴恢复之秋乃上帝悔祸之日九重巡幸昔闻太王之居邠大驾亲征今见汉文之却敌诏颁天下抚慰民心庶几彼弱而我强第见兴王而黜霸其敢与敌而助虐将为不战而屈人莫我敢当可谓因时而后动其或恣睢不靖抗衡王师愿洗涤于兵氛庻荡除于边境勿令不逞重更藩滋虽貔虎之难摧亦冦雠之可伐庙堂御侮有决胜之深谋帷幄谈兵复兴师而薄伐如孤者虽处要荒久䝉徳泽在李唐则曽赐姓至我宋乃又称臣顷因强敌之凭陵遂阻输将而纳欵玉关路隔久无抚慰之来葱领山长不得贡琛而去怀归弥笃积有岁年幸逢拨乱反正之秋乃是斩将搴旗之际顾惟雄衆来逼吾疆如长驱急骑以争先终救死扶伤而不暇使彼望风而遁败衂而归岂知敢犯于皇威遽辱率兵而大举期君如管仲则国人无陷溺之忧待予若衞公使边境有长城之倚神明賛助草木知名功勲不减于太公威望可同于尚父力同剪灭无与称将观彼风声鹤唳之音当见弃甲曳兵而走孤敢不荣观天讨练习武兵瞻中原皇帝之尊望东南天子之气八荒朝贡愿同周八百国之侯王四海肃清再建汉四百年之社稷伫闻戡定当贡表笺檄至如前言不尽意三朝北盟㑹编卷二百三十三三朝北盟会编卷二百三十四钦定四库全书三朝北盟㑹编卷二百三十四宋徐梦莘撰炎兴下帙起绍兴三十一年十月八日丁未尽十六日乙卯刘锜与金人相持于淮阴刘锜自旴𣅿军进兵留㳺奕军统领员锜中军统制刘汜于旴𣅿锜以乙巳到淮阴闻金人将自清河口放船入淮锜列诸军于运河岸数十里不断望之如锦绣丙午命淮阴乡导夏彬以轻舟载二百人自淮河由小河口至大清河口逺探动息而愿去者四百余人锜止以二百人行回报自小清河口闻有人声喧腾几三十里又大清河口内亦有船上人声不下数百只锜厉声叱之曰吾所闻不如此若不实尽该斩其衆有缩头稍稍退去者彬独进曰逺不过一昼夜如金人无动静愿甘军法如果然乞请犒赏锜然之丁未金人以铁骑列于淮之北望之如银锜方信彬所探为实一行人各转两资九日戊申枢密院契丹通好榜大宋三省枢密院绍兴三十一年九月九日三省枢密院同奉圣㫖契丹与我为二百年兄弟之国顷縁奸臣误国招致金人彼此皆被其毒朕既移跸江南而辽亦逺居漠北相去万里音信不通今天亡此衆使自送死朕提兵百万收复中原惟尔大辽豪杰忠义之士亦协力乗势宜殱厥渠魁报耶律之深雠将来事定通好如初各宜知悉又榜续措置招谕事件大宋三省枢密院绍兴三十一年十月九日三省枢密院同奉圣㫖今续措置招谕事件如后渤海奚契丹诸国与我本朝初无雠隙止縁金人不道刼以兵威签率从军不能自脱今朕亲行讨伐为完颜亮一族仓卒之间恐难分彼此本榜到日如能束身来归或擒杀帅首自効者除依格给赏外虽管军节钺朕亦不惜一金人与我中国虽为不共戴天之雠然念国人刼于兵威各为其主今完颜亮杀君杀母屠兄戮弟暴兴工役残虐生民自古及今无此凶逆尔等各有知识如见此榜文能翻然改悔束身来降者从前过愆一切不问仍优加爵赏右出榜晓谕各宜知悉金人攻庐州建康都统王权领军遁走金人攻庐州在城官吏望风争遁时建康都统王权屯庐州当夜二更领本军人马出城十日己酉池州驻札李显忠奏正阳㨗报池州驻札御前诸军都统制李显忠奏于十月初三日探事敌骑于安丰军正阳对岸过淮与信军巡绰探事将官曹髙陵等用箭相射至晚复过河去臣寻时分遣统制孔福常永寿刘彪等部押军马前去沿江东措置迎敌臣继率军马䇿应据孔福申于十月初四日辰时以来将带军马到安丰军正阳西地名大人洲淮河岸上逢见敌骑万户郭留韩将军统押五千余衆福等督率军马与贼血战掩击敌衆败去其帅再遣生兵万余布列阵势前来迎敌福等再鼔勇将士与敌鏖战移时连併三阵其军大败当阵杀死及追赶掩入淮河不计数目出榜晓谕和均州武鉅奏招降到忠义人和均州武翼郎武鉅报㨗称本州遣人招纳到北界忠义归朝人巡检昝朝杜海等二万余人老小数万杀到金人首级并捉到活人二百余人汪澈奏举知荆门军姚岳转官再任遗史曰姚岳字崧卿京兆人陜西陷没岳避地入蜀途中得进士举业时文一册读之曰我平日习举业实不及此遂珍藏之张俊失陜右欲收系陜右士大夫心绍兴初解试令陜右流寓进士尽作合格及类省亦如此唯杂犯黜落一二人而已岳为榜首由是陜右流寓进士二十余人皆过省岳飞为湖北京西宣抚使以身姓岳母姓姚一见姚岳大喜遂辟为属官及飞被罪自谓非飞之客且乞改岳州州名士论鄙之累官知荆门州军籍民兵置一色衣衫一等枪仗新鲜旗帜聚民兵在教塲习喏声令齐一御史中丞汪澈宣谕荆襄到荆门军岳令民兵迎接摆列于原野中澈见衣衫枪旗如法已喜俄声喏齐一而不譁澈大喜乃具奏曰近自襄阳还诸道荆门军自入境见田野渐辟上下安居百姓累累遮道不絶皆言知军姚岳为政不扰并无追唿治道有术外户不闭他处人民襁褓而来愿为编户荆门正控扼之境内以姚知军为命或一日别有差除则来居之民必散强壮子弟必弛臣密加採听诚如其言郡守中亦不易得有㫖姚岳特转一官侯任满令再任十一月庚戌淮东西军马文字不通刘锜在淮东王权在淮西流星递文字日往来不断庚戌淮西文字不通金人深入淮西也锜在淮阴就遣旴𣅿屯驻兵官员锜刘汜徃招信以体探至招信县界闻金人扼路不可行而回遂徃淮阴合刘锜军庐州安抚龚寿弃城走委修武郎添差本州驻泊兵马都监杨春权州事金人攻庐州当夜四更安抚龚寿请都监杨春权州弃城遁走新淮南运判莫蒙降一官放罢遗史曰莫蒙字子䝉湖州人也试中刑法而实不知法意阳为长厚阴刻有五子父子更相称誉人皆笑之尝为全部郎中措置沙里芦场于民不便降监当至是用为淮南运判避事逗留不赴省部勘㑹淮南判莫蒙已降指挥令速起发之任専一随王权军应办钱粮经今两月未见申发到任月日显是迁延有误军期有㫖特降一官放罢就除向汮淮南转运判官填见阙仍转示王权应办钱粮十二日辛亥中使至刘锜军中传抚谕中使至刘锜军中传宣抚谕锜与之同临淮岸观淮北之敌骑中使震悚锜曰刘锜惟有死报国家耳中使曰上知制置忠义天下休戚委在制置更望上为宗庙社稷俯为生灵同率将士共济事功金人陷滁州知军事陆亷弃城走完颜亮之南侵也自淮西由庐州入和州路先令万户萧琦以骑十万自寿春渡花靥镇由定逺取滁州路占扬州琦至藕塘驻军数日渐侵曲亭瓦店先以百余骑直趋清流关复回翌日又以数百骑再趋清流关亦复回又翌日遂长驱入清流关直抵滁州知州陆亷弃城遁去金人所过不杀人不放火不掳掠财或见州县人则以好语相谓曰大金皇帝行仁徳不须惧怕今给汝公据可以互相说谕各安业在水口镇之西有金人遗火烧民居草舍一间立斩之仍揭榜以令改过初转运副使杨抗令州县乡村临驿路十里一烽火台积下草数千束又令村堡居民各置长枪里正里长催督严切人甚苦之至是金人入滁州界方以无马草为窘急而十里间得草数千又村人皆弃枪而去金人入境乃尽取村人所弃者自是人皆谓杨抗与金人有密约真奸细耳虽甚辨者亦不敢以为非是十三日壬子御营前军统制李捧往江上捍御朝辞四川宣抚使吴璘收复秦州吴璘遣统领官刘海等领兵掩杀敌衆退走入城寻分布官兵自九月二十五日申时攻打至二更以来打破秦州除抚存军民外捉到金兵活人金人萧安抚髙同知千户明威将军旺信王主簿赵通事李淮提刘天使及捉到金兵活人斫到首级夺到战马器甲莫知其数吴璘报至上曰金人无故败盟四路出师朕之应兵良不得已今日之㨗虽由祖宗徳泽然亦天人信顺之助可使吴璘存抚四民令各安业以慰壶浆向化之意内为金国佥起从军之人务在优䘏其家毋令重扰一应非理徭役虐用刑戮等事一切除去宰相陈康伯等奏曰神州陷没三十余年今日一方之人喜见汉官威仪上曰何止是完颜家兵即是吾民脱去汤火如解倒垂此皆卿等指踪之效康伯奏曰臣等何功之有皆仗陛下弔伐威灵中原传檄而下自此始矣湖北京西制置使成闵申据知襄阳府郝晸申据权知光化军张超申九月二十七日辰时有金人全装军马约五千余骑直入军衙遂部统官兵七百人于本军上水门北开城里外与金人血战鬭敌前后共六阵至酉时杀败北界军马退回夺到衣甲器械及斫到番人首级保䕶军城百姓百官员无虞委是胜㨗清逺军节度使龙神衞四厢都指挥使建康府驻剳御前诸军都统制王权奏臣统率诸军自寿春县界首金帅重兵连日攻打及经大战杀死甚衆大军至和州城下臣分布诸军人马披城摆阵与敌相拒臣召募敢死二千余人令统领官王宗杨宣分头管押军刼金寨即时发行良久先刼中金军大寨相射厮杀间其第二寨不知其数委是大获胜㨗刘锜退军备江刘锜在淮阴与金人隔淮相持用舟载甲士以弓弩相射已数日壬子自清江口有一小舟顺流而下锜使人邀取之有粟米数布袋有驴一头锜曰此探水势者也俄顷金人各抱草一束作马头过舟舟约有五百余艘皆自清河口出有载粮食往濠州者有载激犒之物取楚州之维扬者上水牵挽甚速锜与诸军方视之忽承金字牌报淮西敌势甚盛令锜退军备江淮南路转运副使杨抗遁走至江阴遗史曰杨抗字抑之贪沓诡激之人也敢大言喜轻易谈兵聚民作水寨自期必成大功以胡深为都统领抗随刘锜军于淮阴见清河口与金人相持抗言欲自守水寨且催钱粮应副大军遂弃其军而去遁走渡江止于江阴军十五日甲寅刘锜发兵渡淮与金人战刘锜屡遣兵或三二百或五百渡淮与金人战金人退郄官军得小胜而回锜不发船渡既金人悉衆来战锜亦不遣援兵节次战杀者十余人至是又发千人往皆持刀斧渡淮北与金人鏖战或进或郄以退无归路死者十七八金人攻襄阳府樊城吴拱新交鄂州都统制职事乃戍于襄阳府襄阳颙望拱至及拱见襄阳无战守具乃欲退入万山山寨或襄阳失守则入川而诸军皆詾詾不定朝廷令拱遣兵防䕶武昌一带津渡拱闻命即引兵回鄂已退军矣湖北京西宣谕使汪澈闻之驰书责拱俾亟回襄阳而自发鄂之余兵悉战舰张声势进戍黄州拱复还襄阳悔其不得还武昌常褊躁不自安憩泊犹未定是日金人数百骑忽至樊城欲夺浮桥径至城下方系浮桥未毕金人不得渡拱乃登城渐出御之安抚使郝晸方见客罢入宅堂矣有虞侯者登其堂厉声唿曰番人已到城下安抚且出来晸闻之遂登城转达判官姚劭亦登城时城中诸军队儹伍者已甚諠不可整又士庻奔驰于市者如沸羮相次渐出兵渡江至樊城下与金人相遇金人少郄官兵稍进金人三郄至竹林下铁骑突出官兵遂败死者在樊城而金人亦退士庻惊惶者方息是役也以大获胜㨗闻军中谓之樊城功赏统制官张平在襄阳未尝出城亦以竒功就武翼大夫上转中衞大夫樊城守将翟贵王进战没统制张训通杀获相当吴拱守襄阳除招讨使兼鄂州都统制左军统制郝晸帅襄阳代吴拱兵荆南都统制李道运使姚劭金帅刘萼部领番汉兵号一十五万来攻荆襄先取光化十月十四日夜牛首镇庄家诣襄阳报见有二渠帅其一着柿黄其一着白领兵来领中王总管宣屯兵西门外三人来报者缒索登城传报招讨招讨疑其尚留光化不设备次日敌骑三千攻樊城仍夺樊城浮桥自讲好后樊城不修筑多摧缺浮桥未成先是戍樊城者一二百副将翟贵部将王进统之以䕶浮桥统制张训通骑兵遇敌焚长店合战别遣兵取樊城直抵浮桥翟贵王进领兵出战我师败二将没士卒半掩入江中吴招讨以四船渡师风甚不能到岸至晚敌骑退张训通骑卒杀获相当十六日乙卯刘锜自淮阴退军刘锜既承金字牌令退军备江又闻淮西王权之军弃庐州文移不通且金人在淮西相持其势益盛壬子发传宣抚问中使回乙卯㑹诸军自楚州寳应退军淮甸之民初恃锜以安及闻锜退皆仓卒流离于道路锜单马杂行于其间乃谕之曰我刘制置也百姓当无虑不用惊忧民至愚又以为然遂徐徐其行故死于路者十六七劝谕民助军户部状伏覩国家多事军旅方兴主上既出内帑以赏军辅臣又辞大赐以节费经常有限用度浩瀚凡在臣民孰不兴念古人所谓智者献谋勇者効力今是时也唯是富人巨室久擅髙赀岂不能怀忠抱义有助国家者倘朝廷有以激昂则用度可以无乏欲望朝廷明降指挥若有肯损家赀以自献者州县受纳随便犒军以其数上闻朝廷当因其多寡而等第推恩则上无横歛之名下有効忠之实公私皆便以为可用若曰拱手坐视漠然无意其亦何颜必有议之者矣奉圣㫖令户部行下诸路州县出榜晓谕如首先献纳人保明取㫖优异推恩三朝北盟㑹编卷二百三十四三朝北盟会编卷二百三十五钦定四库全书三朝北盟㑹编卷二百三十五宋徐梦莘撰炎兴下帙起绍兴三十一年十月十七日丙辰尽其日十七日丙辰金人入庐州以康定山知州赫舍哩同知庐州驻泊兵马都监杨春㑹兵入城杀康定山走赫舍哩复庐州合肥野叟杨庐州忠节録曰公姓杨名春字徳元大梁人沈勇有谋略擢自左班行门䝉恩擢修武郎特添差庐州驻泊兵马都监辛巳冬十月金主亲拥衆兵围庐州在城官吏望风争遁时建康都统王权屯庐州先领本军弃而走公同本州兵马都监骞福在城往来巡逻安抚龚涛请公并骞福议事涛云江南州都统戚方将带军马于九月下旬弃光州已过大江池州都统李显忠部领军马亦弃安丰军徃崃山路渡大江适来本州探称金兵不知其数已在本州北门外离城二十里地名白马庙下寨涛荒急意将遁去因言涛今将带本州人马往无为等处军措置事务委春权州府春白涛曰春今独员在城守御并无人从欲乞拨安抚司効用一队春守御候金兵到来与之血战以报国恩涛言不须如此公后生脚手轻快且自看势头公见此言再白涛曰春元是殿前左班行门累对御史武艺中选䝉恩特允前件差遣今边事不宁委春权州且金兵未有一卒到城望风尽走今春既权州事金主若竭国而来春当竭节尽忠不敢弃城逺遁涛闻公言大怒曰自理㑹涛弃城遁走公独员权州拣选强壮及刷招募诸军逃走兵効用公部领往来巡䕶州城十四日有金兵全装军马不知其数于庐州城外徃来围城公度势力不加遂领兵卒乗势突阵以出过中𣲖河驻札遂急募本地兵沿焦湖团结水寨乡兵总首陈彦等二百人守中𣲖河口有效用秦寳报今月十七日金兵已坏巢县龚安抚随行军马千余人尽皆溃散遂亲往巢湖招集溃兵二十九日有安抚司溃散効用军兵四百余人数中有马军効用一百一十二骑公即时劝谕招募尽起发往中𣲖河口驻札陈彦具言前月十五日金主大军到庐州在州之东北离城五里屯御寨旋筑土墙城一座新筑井一眼供御水至十月十七日金主入庐州观看诣诸寺庙烧香驾回市中下马唤在城内外被掳守屋百姓数十人亲自抚䘏曰今不令军损坏尔等若我军坏一个南民我却杀一个军每人赐银十两慰劳令各从便归业金主抚䘏罢回御寨至二十日金主提簇御军前去和州今庐州只有二万金兵系是金国正兵一名头领授淮南路招抚使康定山又一名同知赫舍哩今见庐州四城门出榜召募本州逃移老小限一月归业其诸山水寨聚结逃避之民闻此榜日夜入庐州与敌买卖如同一家兼以沿淮数处逃移民社乡兵强壮动以万计随身各有长枪纸甲军须器械将带老小牛马约数十万见在中𣲖河以南舒城县及庐江县等处屯驻各无粮见行作乱道逺不通恃强为胜刼夺牛马杀而食之金帅康招抚闻知多出榜文令百姓强壮者数赍榜往舒县等处召募沿淮逃移民兵归业闻说乡兵縁无粮食皆欲顺金兵见陈彦等说急以所募民兵八百余人先差効用岳孝忠部领三千余人赴中𣲖河口守把又差宋再兴部领三百人赴中𣲖河口守把并不放人过往公虑合肥以南无为军及舒州等处州县居民无人保䕶及沿江一带数百里关津渡处最多无人拒守恐即泄漏与敌指路遂急紧把断两道河口要处公又见诸山水寨团聚民社乡兵日逐入庐州与敌买卖恐泄漏公一行人马虚实公急部领敢死民兵二百一十七人渡中𣲖河庐州城南二十里店埋伏潜领民兵孙彦等二十人各将带火种并随身器械于当夜四更到庐州庐江东门角踰城入取麻麦空地径赴州仓发大焚烧仓厫粮米就仓所杀死金兵二十六人从旧路复出再于初五日夜领民兵二百一十七人赴庐州门外五里岗等候月落二更以后从庐江门西壁踰城入州其兵自城门内每五十步摆布正军作舖把截街巷公等随舖掩杀之其兵不相救援共杀一十七舖在城屯住之兵惊乱当夜杀出庐城死者不知其数及夺战马五十四匹四鼓归中𣲖河驻札縁此隔絶诸处山水寨人民自后不敢入庐州与敌买卖当月二十日忽有乞丐张贫子自庐州出城来至中𣲖河口询问庐州彼军事体贫子乃言金人正军内有一千余人病患死损数多縁为今月初四日初五日夜杨权州入城杀尽搬布金兵焚烧仓厫金家军马全无粮草日夜惊忧防䕶甚紧其金帅康招抚与赫舍哩闻知中𣲖河以南一带有山水寨及有团结乡民老小聚粮食甚多同知赫舍哩已定来日领正军出庐州门徃中𣲖河南尽刼掳诸寨团结老小粮食公闻此说即率民兵踏路险阻要处预先摆差岳孝忠等六十一人在中𣲖河以北芦村内埋伏又差马军赵再立领兵七十三骑于庐江门外二十里店草垜后埋伏公亲领歩人强壮者七十一名近庐江门外十里店向南大路皁角寨两下岗伏藏乃遣効用胡亮伏宣二人于庐江门外三里岗卓望胡亮未久闻敌至皁角寨下公分部领埋伏两下掩杀其赵再立马军随至应敌金兵头领赫舍哩中箭退走其余敌兵皆溃公乗势追杀至庐州城下敌乃入城闭门不出时斩四十四级夺战马二匹骡子二头生擒金国二人连器械等公即徃中𣲖河口驻札又于十二月初二日再领兵㑹合焦湖西口水寨合肥县尉张用于当夜二更以来同约入庐州各部领人分路刼中金兵兵皆惊乱公领民兵杀至兴安寺后县桥路南迎金兵大队头领招抚使康定山骑髙白马头戴皁氊笠身拥皁氊拥出衆军之前公见纵马向前刺康招抚坠马而死同知赫舍哩急领余衆犇县桥路遁走公乗胜率兵袭之敌衆败走公追至白马庙以北兵伤死者相属生擒金人九人并复夺庐州公复募庐州镇乡村聚落诸寨逃移居民老小不过旬日内尽皆归业公权州保全生灵不至肝脑涂地阴徳及人多矣未几䝉朝㫖知舒州张渊权庐州安抚使张渊以公复夺庐州获㨗事件申奏于朝时诸路都统将帅媿已无功阴赂有司抑遏不行吁公虽有以寡击衆之劳为江淮保障超越乎张巡许逺而不䝉褒赏惜哉野叟续録曰隆兴二年敌衆不满三万再逼长淮当是时主帅如韩津如顿遇如孔福皆望风而遁韩弃合肥顿弃寿春孔弃濠州沿淮居民尽遭驱掳流离死亡相踵于道路者以杨公任满解印而去民之伤感无其人也吁不见其害孰知其利不见其劣孰知其优不观韩津辈之失节孰知杨公之忠烈保全哉是以合肥之民因隆兴二年韩津之厄而追思绍兴辛巳杨公之恩老穉怀慕欲报之而不可得乃续其遗録以传于后异时秉史笔者得采其遗録以记杨之绩庶几不没其传焉邵宏渊六合㨗报亲衞大夫常徳军承宣使侍衞步军司左军都统制提督诸军䇿应军马邵宏渊申近准置制招讨使司指挥提督人马前去淮西䇿应王权等依应先次统率左右两军于十月十七日到真州宿泊间探闻得金人邀截道路遂差统领王宗郑彦孙超将官晁江等于十八日统押左右两军五百人骑前去巡绰硬探去后今据王宗等当日申时约离六合县东十八里逢见金人马歩军马五千余人分布前来施放弓箭迎敌官军宗等遂贾勇率士卒戮力血战至酉时杀敌败走赶拥入河不知其数获㨗知兴化府姚仲鳯翔府盩厔县报㨗御前知军都统制和州东路安抚使知兴化府姚仲奏差使臣王俊将带人兵赍朝廷降到文榜前去陜西招集忠义人偷刼敌寨收捉金国活人体探事宜去后今据王俊申十月十七日经过陜西鳯翔府盩厔终南两县南山存抚居民安业二十日到盩厔县界地名东洛谷口一更以来将金兵堡寨攻打有北界人兵赵顺等开门归降俊当时带领人兵前去招诱盩厔县有王博事金国宣威将军彼姓图克坦名萨哈终不听从俊将一行人兵亲拥攻击上城夺开东西南门有宣威将军萨哈带领兵前来迎敌俊激谕一行人兵鏖战至天明杀死败兵人马不知其数捉到宣威将军圗克坦萨哈并妻伪皇亲完颜达唿汉児军额尔克诺尔布所属玛苏库小戸赛音珠尔等并夺到萨哈所授宣威将军诰勅并伪皇亲达唿宣勅共七件官仓塲库务印记四百战马弓箭鎗刀金鼓旗帜等有捉到当夜本县备战一百余人并系随萨哈鬭之人除将捉到萨哈等见行申解外委是获胜㨗统领姚兴及金人战于尉子桥没于阵完颜亮在寿春欲渡淮维浮桥已成逻者获王权军摆舖数人中有一曹司亮见之问权所在曹司以实对曰在庐州又问权有兵多少曹司曰有兵五万亮曰是也吾知之矣乃以金十余两遗曹司且令附书回与权权得书缴奏且闻已渡淮河遂自庐州退兵沿路作虚寨以相疑使白旗子五十人硬探遇金人骑兵金人未觉白旗子乃避于路傍见金人十数骑而已白旗子相语曰此亦探者也我辈占地势埋伏俟其回可以尽数杀衆遂伏于路旁林中既而敌骑果回衆皆出敌不及逞为白旗子所掩杀死者七八人生擒三四人解赴权问其虚实皆不应有都濠寨一人尝跟乌珠渡江者也权与之酒大醉遂泄其语曰大金起兵六十万以十万出清河口不战但为疑兵以当淮东之军以二十万分徃京西淮西以三十万随主来三十万中又分为三十万出战十万䕶帅主十万夺渡口权曰不可当也宜引避之遂退保和州令破敌军收后金人以铁骑追及于尉子桥统领姚兴麾令拒战金人直冲官军兴率兵入阵力战亲出入者数回副统制戴臯率军马下路以避不援兴兴遂死之日已晡权遣亲随军来䇿应金人乃退知枢密院事军马叶义问札子奏契勘建康府破敌军统领右武大夫姚兴十月十七日随王权与敌战于尉子桥以兵四队当阵数万衆鏖战数合手杀数百余人以援兵不至于阵战死死不忘君忠勇可尚当议旌赏以激士气为天下忠义之劝臣已差𠫭议官一员致祭及往其家抚视孤幼并赐赙奠开具阵亡将士姓名保推恩外欲望圣慈特降睿㫖先欲将姚兴赠观察使除依格与合得恩泽外更特与恩泽三员仍许奏异名并本寨立庙赐额候收复淮西日别于战场立庙从之姚兴赠官诰词勅执干戈而卫社方资敌忾之忠援枹鼓以忘身宜厚恤忠之典右武大夫武功郡开封伯食邑九百户姚兴材全果毅资赋劲严愤强敌之相凌鼓我军而抟战所提不满于一旅奋勇何翅于万兵卒拒其锋遂殒于阵昇亷车而加襚属孤子以推恩莫归先蔑之元宜立睢阳之庙举为异宠用寄予哀尚克有知歆此休命可特赠容州观察使先是刘锜遣都统王权将兵迎敌逗留不进为自安之计锜再檄权往寿春权不听命以威协总领都洁漕使李若川固请于朝乞留权守和州锜复督行权不得已三日发一军凡二十四日仅发八军止于庐州戍守故金人至淮得以维桥从容而进如入无人之境权惧旋弃庐州回屯昭关将士皆请战权乃领亲兵先遁麾衆使退敌骑至尉子桥始遣统制官姚兴一军三千人迎敌兴戮力死战数吿急于王权权于仙宗山上以羣刀斧手自卫殊无援意兴势虽欲却然犹杀敌数百人擒渠率而囬㑹敌假立权帜以悞兴奔而入遂与其徒俱陷权犹走旗献㨗兾以欺罔自解是后不复更与敌接径回和州州城新筑而所储资粮可为数月计权志不在守乃绐衆曰已得金字牌圣㫖令弃城守江遂自焚西门弃和州先奔采石渡江三朝北盟㑹编卷二百三十五三朝北盟会编卷二百三十六钦定四库全书三朝北盟㑹编卷二百三十六宋徐梦莘撰炎兴下帙起绍兴三十一年十月十八日丁巳尽二十七日丙寅十八日丁巳择日以兴师奏告天地宗庙社禝丙辰降㫖金人败盟朝廷不得已而兴师合奏吿天地宗庙社稷等令礼部太常寺疾速条具申尚书省约束将来视师丁巳降㫖将来视师经由处排办顿递修治道路不得过为华饰劳民费力三省行下约束如有违戾仰监司按劾御史台弹奏十九日戊午诏遣知枢密院事叶义问督视江淮荆襄军马中书舍人虞允文参议军事兵部郎中冯方咨议军检详诸房文字洪迈主管机宜文字遗史曰知枢密院事叶义问督视江淮荆襄军马以中书舍人虞允文为𠫭议军事义问奏差枢密院检详诸房文字洪迈秘书省校书郎冯方主管机宜文字右通直郎知吉州庐陵县叶行已保义郎新提㸃广南西路纲马驿程徐格干办公事义问再奏今照得前后宰执出使郎官已上多充𠫭议洪迈冯方乞改充𠫭议军事太学生直学宋芑上叶枢密书书曰某闻汉文帝承积累之休中外帖然无事而洛阳贾谊犹有痛哭流涕长太息之书所达文帝者河南吴公先之也今日金人移都中原意在背盟东南二百州生灵之命垂于旦暮祖宗二百年社稷之危犹以一缕系千钧之重此何止为痛哭流涕长太息也耶某䝉被教育几二十年于此忧国之计反不如洛阳一书生固无以自容于天地间阁下居本兵之地国之安危所系今天下岂无䇿士可以賛庙谟者而阁下达士之心独让河南一吴公乎某窃闻金人窥伺东南之意三十年矣往者倾国来战其志非止于利吾岁币也及柘皋之战诸将以死鬭顺昌之危刘锜以死守彼之精锐卒死者十有九其约我以和者计诚出于不得已也朝廷失此一机不知乗势灭敌以图恢复之计而乃追还诸将甘心议和一时执政大臣偷安茍容为至甚其说稍有异已者排摈诛戮无所不至若以岁币而轻与之和固已堕金人计中矣和议始定闻彼之主谋者举酒相庆曰吾势未张战未必胜姑与之和而坐得重赂且可使之自困吾计今得矣欵以二十年后东南诸将不老则死西北兵马销铄亦尽彼至用浙兵骑广马则吾徐起而求所大欲未晚也以此知金人今日之举固已醖造于二十年之前矣朝廷不悟此意遂损东南数百万以益之谓金人真与我和也父兄之雠遂日置而不问军旅之议不至于庙堂者凡几年矣彼国日富吾国日贫彼备日张吾备日弛吾之强弱彼诚有以料我矣前日去上京二千里而居我旧京夫金人岂轻逺故地而安居中土者哉盖其三十年窥东南之意而其形已见于此矣朝廷尚且未悟和议之果不足恃去岁于侍从馆阁下之臣论及敌情者随以斥逐而防守之计漫不经虑是以信金人真为巡幸而无败盟之意也谋国如此不已疎乎今闻使者在廷口传敌意欲需我汉东江北之地及邀我二三用亊之臣俾来议事此其意又岂在于其地与其人哉挟难塞之情以启衅我地不可割人不可遣则彼长驱而来耳借使今日割某地遣某人可以解彼三十年包藏之祸可以全吾二百年生灵之命在朝廷亦不足甚惜汉东江北之地既割矣他日又需我之吴蜀二三用事之臣既遣矣他日又邀我之亲王朝廷能继之乎能保金人之不来乎又闻其使者初见之日殿廷间已杀其礼止令驿中赐宴则是朝廷虽尽从今日之请而此事已忤其使者之意亦足以生衅矣况今日之请决不可从而可以生衅者非止一事也衅端已萌势不可掩和议已叛势不再合朝廷何不赫然震怒以逆折锐锋乎为今之计不若诛其正使一人尸诸通衢以声其叛盟之罪此不惟可以挫彼之强且可以激吾之弱乃释其副使一人使归吿其主曰吾与彼约和以来吾躬食淡倾内帑之储以赂者三十年矣吾于汝无负矣汝贪惏无厌求我不已汝意不在得地将衅我也汝欲战吾率三军之士以与汝周旋若无厌之求吾不能听亦使之知东南有人而示吾之不弱也然后下责躬之诏以播吿中外曰金人板荡我中原堕毁我宗庙屈辱我两宫发我陵寝屠戮生灵吾与敌不戴天之雠然吾包羞忍辱三十年间卑辞厚赂以餍金人之欲者吾非惮于用兵而忘此雠也上则以两宫下惧其残吾西北之民耳今两宫北狩而不复四海皆知痛愤而金人又据我旧都毒我赤子需我淮汉要领之地邀我左右腹心之臣使我西北之民日不聊生东南之民未知死所天怒人怨至此极矣吾誓与天下上报父兄之雠下雪生民之耻凡前日中外之臣误我以和议者无问存没悉正典刑于是斵秦桧之棺而戮其尸贬窜其子孙而籍其资产以助军以正其首唱和议欺君误国之罪复岳飞之爵邑而録用其子孙以谢三军之士以激忠义之气诏下之日使东南之民闻之莫不感激流涕如此则师出之日吾之民将见人自为战彼之民必有倒戈者矣愿朝廷决意行之无少怠自今日以往由宰执而下以及台谏侍从之臣则当自造于便朝由郎曹而下以及百职事之臣则当日㑹于都堂凡防守江淮之䇿图取中原之计朝夕相与讨论次第而施行之规模筹画必定于浃旬之间以解东南倒垂之急以慰西北来苏之望则天下幸甚邵宏渊及金人战于西府桥金人万户萧琦取路滁州至瓦梁桥滁河不得渡执得土居百姓欧大者问之曰以何法可渡欧大因记绍兴十一年韩世忠以数骑往定逺县虚惊而回至瓦梁尽拆民舍作浮桥至是恐金人亦拆民舍作浮桥也乃答之亦有路自竹岗镇可以径到六合免滁河两渡金人从之令欧大引路至六合而放回金人迂路半日故六合居人皆得奔窜是日金人攻真州邵宏渊方酒醉闻报大惊率衆相拒于西府桥宏渊命将官三人拒于桥上金人弓矢如雨王师多死城中百姓老小尽已惊移惟有看家强壮犹登城以观者正争桥间金人载草掘土填河以渡三将官皆战死宏渊顾金人已填河得渡率亲随军人入城掩阍以拒故军人皆奔于江上得舟渡江以免宏渊毁闸板退既陷真州不入城乃出山路攻扬州遗史曰是役也宏渊酒醉未醒实未入阵身在桥之东以麾将士遣三将在桥上占桥迎战及其退军也百姓閧然为之语曰邵太尉在西府桥当住金人矣扬州百姓则曰若非邵太尉在真州力战金人扬州之人皆避之不及至有言宏渊驰马入阵鏖战出入数四血污满体其力战迎敌之誉起于百姓后好事者不究其实为请立祠堂于二州可谓不虞之誉矣刘锜至扬州刘锜退军至邵伯镇已闻金人攻真州谓扬州无官吏矣迟疑未敢发㑹探者回报见扬州城上旗帜犹是官军锜曰虽失真州而扬州犹为国家守当速速进乃自北门入见安抚刘泽以城不可守谓当退军𤓰州锜令诸军憇歇徐图所向二十日己未金人攻滁州王彦克商州金州都统王彦发遣统制官任天钖郭谌等收复陜西州县丙辰得丰阳县戊午得商洛县己未克啇州获伪知州昭为大将军完颜守能同知武骑尉马彦千户信武将军欢塔巴纳齐勤金人聂赫番人杨大首金人阿噜安逺大将军阿古博廸苏番人刘春金人髙罗索髙舒苏并获通事郭十一李全部落等知建康府兼行营留守张焘至建康府金人败盟落职张焘致仕再起知建康焘闻命上道时金人倾国南侵自合淝径趋厯阳人情詾詾焘以戊午至当涂见南岸全无守备亟申朝廷乞发军马前来捍御乙未入建康建康居人惊移而去者十已五六焘既到人情稍安二十一日庚申王权登车船渡江叶义问朝辞杨存忠为御营宿衞使二十二日辛酉金人入和州王权以姚兴战没和州不可守乃退渡江南是时金人已及近郊犹未知权弃和州而退军也未敢逼城后军统制韩林最后出和州乃纵火城中军乱諠譁金人闻之曰南兵遁矣遂进兵夺和州入之二十三日壬戌刘锜退军𤓰州先是邵宏渊西府桥失利毁真州闸板循河而军金人自山路径趋扬州屯于平山堂下宏渊不退在杨子桥南毁板而渡扬州居民皆倾城而奔壬戌刘锜乃退军自南门外拆民屋为浮桥诸军过絶即毁浮桥由河东而去锜令诸军未至𤓰州七八里而陈火头辎重悉先往𤓰州敌兵陷和州城中糗粮储峙器械辎重尽委于敌敌乗势奔突军民自相蹂践拥入城河及争江渡溺死者莫知其数将士愤怒号唿指船诋骂皆以权不战误国为言溃兵弃甲抱芦束苇浮江而过得生者十存四五浮流而亡殁者又复二三深可痛伤淮南安抚刘泽弃扬州走是日刘锜以诸军出扬州刘泽谓城不可守亦弃之而去奔于泰州渐往通州渡入平江府真和诸州退保则有公吏相随具申到朝廷惟扬州无一字到朝廷亦不知扬移治去处以用兵诏避殿减膳诏曰朕徳不足以怀逺人致金人复背盟好劳我将士䝉犯矢石朝夕念之坐不安席食不甘味自今月二十四日当避正殿减常膳刘岑并御营随军都运使约束将来巡幸降㫖将来巡幸进发军旅非泛支降钱谷除并随行在所处分外其余百司常程事依旧留临安府行遣内不可决者即申行在所都遇权发遣濠州军州事完颜亮入和州知濠州刘光时率濠州之官府居民悉移于横涧山寨州差到城中郎阁门祗候东南第二副将都遇守把亦随光时在山寨至是光时被召遂以州事令遇权之既而朝廷亦令遇权发遣军州事二十四日癸亥韩之纯为荆湖北路转运判官韩之纯轻薄不顾士行之人也平日以浪子自名喜嬉游娼家好为淫媟之语又刺淫戏于身肤酒酣则示人人为之羞而不自羞也知汉阳军不为吏民所钦重汪澈以中司宣谕荆襄之纯谄奉之澈问湖北漕臣李某财计事李某儒者据案牍行文移而已诸州财计则未尝经心不能对之纯知其然之纯尝为湖北总领司属官粗知财赋所出纳一日间见澈具言湖北财赋澈大喜之纯乃讽汉阳士人诣澈举其才许以重酬澈果荐举之纯除北运判填见阙有赃败失官人王训者居于鄂州南草市卖私酒起家妻女婢妾皆娼妓结託搃漕两司属官时复羣饮于训家训出羣娼以奉之汚秽靡所不至两司公事独训占断请嘱鄂州人唿训家为淫窟又唿为关节塌坊之纯为总领司属官时常往来训家至是惟训昼夜无间自此通关节请嘱公事纷纷矣二十五日甲子张浚复观文殿大学士判潭州汤鹏举复资政殿学士知太平州星夜之任并不许辞免二十六日乙丑员琦大败金人于皂角林金人已占扬州癸亥追逐刘锜有与官军相遇者官军拒退之乙丑金人大军来争𤓰州渡左军统领员琦相拒于皂角林金人以运河岸狭非骑兵之利稍退去初琦在潭州排岸司锜知潭州惟信用琦后知锜移荆南琦亦随行中用琦为提辖衙兵锜移兵镇江都统琦亦随之及锜为置使乃用琦为左军统领皂角林之役遂杀败金人琦自修武郎转左武大夫招讨使刘锜申将带军马见在扬州𤓰州镇控扼水路西路于十月二十六日卯时以来探报得金兵数万系髙万户统率攻扬州界地名皂角林前来冲突某即时亲率军马迎敌先遣左军统领员琦将带亲随马军自卯时在皂角林至扬子桥湾与金人大战员琦下马死战二十余阵首先破敌掩杀金人入运河及湖内约三千余人金人又添生兵势力加重某又遣游奕中军两军前去并力破敌某再率诸将誓以死战自卯时至申时杀败金军横尸二十里活捉到畨人及夺到畨马弓刀旗鎗器甲斫到首级不计数目三省枢密院同奉圣㫖令出晓谕刘锜㨗报到上曰刘锜在淮东屡㨗可谓与国家宣力可令宣抚问并赐荼药器皿金五百两银七万两徧犒有功将卒等朕不得已兴师使人人能如此向前立功将来凯旋王爵亦所不吝遗史曰是时诸处以报㨗旗趋行在者络绎于道路市人为之语曰虽日闻报㨗可喜但一报近于一报亦可忧督视叶义问见报㨗有金人又添生兵顾侍吏曰生兵是何物逺近闻之谓督视枢密尚不识生兵而司三军之政可乎当时谓之去源枢密督视叶义问抵丹阳馆二十七日丙寅刘锜还镇江府分兵渡江刘锜在𤓰州四日无不战锜恐诸军之心不固乃遣人自镇江取其妻子居于𤓰州以安衆心诸军火头有在江南者以舟船送粮食丙寅有金字牌到军中召锜専在江南锜遂渡江归镇江府乗肩舆褰帷露面入镇江府见其痩悴皆悽惨之色锜肩舆前使人抚谕居民不须惊惶各归家照老小见留大军在江北迎敌决可无虞其子无马使人背之而行先是锜以王权淮西失利则淮东孤军有腹背之敌恐不能守遂弃扬州退保镇江留刘汜等一千五百人塞𤓰州渡以扼敌是时刘锜已病神气尫瘁坐起不得行以两人扶掖行府差李横代刘锜赵樽败金人于蔡州杀万户杨总管克蔡州赵樽在信阳军也闻金人已至淮西樽曰此可以进兵擣其虚矣乃以己未渡淮庚申下褎信县壬戌至新蔡县女真令佐率衆迎敌樽一鼓破之获伪令佐械送行在犒其军而进甲子下平兴县丙寅栅于蔡州南二十里金人出兵背城阵方成列出敌不意于宿草乗风纵火鼓噪而进敌衆披靡樽呵止之率新兵冲击斩其大帅万户杨总管得其名马精甲余兵溃追奔入蔡州军吏言签军助敌犯官军应诛灭樽曰此皆王民出于逼胁非其乐从也皆不问整衆而入约士卒秋毫不得犯蔡父老焚香出迎见王师感激至泣下命张彦达摄州事樽提兵追蹑至上蔡敌方蓐食闻军声亟遁去时御史中丞汪澈宣谕荆襄成闵徙屯应城得樽㨗报即驰奏行在且命樽提举诸军三朝北盟㑹编卷二百三十六三朝北盟会编卷二百三十七钦定四库全书三朝北盟㑹编卷二百三十七宋徐梦莘撰炎兴下帙起绍兴三十一年十月二十七日丙寅尽二十九日戊辰二十七日丙寅诏戒饬将士诏曰狂隣不道荐肆凶残王师所临无往不克㨗奏累至俘获踵旋尚虑狃吾屡胜之威忽彼不虞之戒不愆六步七步尚其如虎如貔凡我将士率兹有衆益务整肃军伍料理甲兵申令戒严蓄威养鋭虽折冲于千里须制敌于万全天下本为一家岂贪尺寸之地金人亡在旦夕当以殄灭为期咨尔六师咸听朕意李寳败金人于陈家岛先是有刘㞯彪温皋赵开李几四人聚衆于京东与王世隆合共攻成阳军成阳军者密州之莒县陷伪改焉李寳泊于东海县㞯彪等遣于琦等四人诣寳军纳欵请以兵相助寳遣骑兵同四人往仍借补赵开等四人修武郎于琦四人各借补承信郎寳进船至胶西闻㞯彪等围成阳军是时金人屯驻兵皆趋江上成阳军虽空虚犹坚守㞯彪等说京东百姓曰金人尽趋江上老小独留而所在兵起皆为大宋之应何不乗此时杀其老小以图康靖于是京东之民尽杀金人老小惟沂州仓山冷水营有屯驻金人五百骑故成阳军遣诣仓山吿急金人尽发五百骑解围成阳军赵开等皆散去世隆者耿京下马军也乃率其马军驻于日照县二十里寳军中提举一行事务曹洋借民马同小吏徐坚两骑往迎之世隆以其衆降洋以世隆见寳令作山后都统制以待官军进攻数日赵开以其衆至洋与寳议亦授赵山后都统制俄金人自胶西出船皆独桅用夹油绢为帆约千余船其势甚盛兵部尚书右副元帅苏寳衡统之以大总管六员为副各分部海船完颜亮令十月十八日到海门山入钱塘江干了大事遣阿古来江上迎报泊于陈家岛寳泊于石臼山两军相望三十余里而日起北风寳等忧之有大汉军水手数百人迎军降又有大汉军节次来降大汉军者签起上等户也皆富豪子弟寳与洋问之颇得北军事实㨗胜军统领官冯湛请海船十只自立功洋察湛有惧怯退走意不从洋请以甲寅进船迎战髙敞曰不可彼衆我寡宜避之洋曰彼虽衆皆不谙海道且降人云金人在船中惟匍匐而睡不能动虽衆何为况我深入至此前遇大敌虽欲退走其可得乎有死而已敞气沮而止癸丑洋祭风是夜犹未顺四鼓洋命击鼓令将士皆饱食已夜漏将尽洋命起碇进船风犹未顺衆有难色方鼓行良久南风渐应顺风进舟将士皆懽噪踊跃洋先以所乗舟直犯敌船以乱大头船中已有火起者倐忽火大作官军舟船皆到火箭乱发敌船皆油绢为颿故火腾愈炽金人被焚相与投海而死者不啻数万人洋贺寳寳曰皆公之力也㸃校舟船而冯湛已背阵而去既而王世隆赵开等皆来遂令赵率其衆旁海而行以世隆在舟中至海州世隆马军尚有七八百流在海州以世隆赵开至行在浙西总管李寳申十月二十七日将一行官兵海船到密州胶西县地名唐岛逢见金军海船六百余只乗载金人渤海二万余人大汉军一万人水手四万人于唐岛以来应诸浦口至胶西县水路二百余里连续使风入大洋向南定日克期以取杭州寳亲率海船当敌要分布冲击乗风掩杀自早至二更以来杀至胶西县巷口杀死金人渤海军不知其数其船被风势紧勐飃飏靠岸风浪打损及困入船与敌战鬭损坏遂行焚烧了当三昼夜二百余里烧火不絶全获胜其金军残零船数十只寳亦使风赶趁百里战杀过胶西县以来其船被风浪损坏海道上下肃静别无敌船所有都统制押被乱军所杀外取得银牌并铜印及原差海道官职位并録白元降征南指挥行程厯真本在前所有烧不尽军令先㑹六路䇿应李铁抢下王世隆赵开刘敌云孙赟收十连缀应副万人逐急披带追袭走透上岸金兵又差将官郭大用兵旗索横王徳和部押诸义兵勦戮尽静其杀死金兵斫到首级更不收留外有活捉到金人渤海等内副都统制铜印及银牌除已申具朝廷乞照㑹续又报都提举事务曹洋获活捉到金人头首下项荣禄大夫工部尚书水军都统制苏保衡骠骑上将军益都总管副都统完颜都家神锋总管辅国上将军密州节使佛宁神锋军副总管昭毅大将军雄州刺史鄂斡威镇军总管昭毅大将军水益者孟斌威镇军副总管御前行宣大将军髙什宿殿实达尔武发大将军都水军使二十八日丁卯镇江府通判陆谦之以託疾避事放罢户部侍郎刘岑等札子勘合近承今年十月三日圣㫖指挥令户部委官前去㸃检桩管朝廷钱粮如有违戾去处将当职官吏申取朝廷指挥重作施行数内建康桩钱委镇江府通判右朝奉郎陆谦之照应以降指挥日下躬亲前去㸃检本部排日専牒本官前去仍具发回任月日申部去后今据本官申称今月十八日起发前去到阳镇忽为痼疾发动除已再回任将理才候痊可即便前去㸃检申部候指挥奉圣㫖陆谦之放罢二十九日戊辰张子颜等输米助军右承议郎充敷文阁待制提举江州太平兴国宫子颜右通直郎充敷文阁待制提举佑神观子正右承事郎充集英殿修撰主管佑神子仁左朝散大夫充秘阁修撰江南西路计度转运副使兼本路观农使宗元奏臣等伏覩王师进讨窃虑兵食所须费用浩大谨以私家所积粮米一十万石进献朝廷伏望圣慈特令所属各差人船去前逐庄交割今开具停米去处下项湖州乌程县乌镇庄一万二千石思溪庄八千石秀州嘉兴县百歩桥庄五千石平江府长洲县尹山庄六千石东庄二千五百石吴县横金庄二千五百石儒教庄五千石常州无钖县新安庄七千石宜兴县善计庄九千石晋陵县庄二千石武进县石桥庄一千石宜黄庄七千石镇江府丹徒县乐营庄二万石新丰桥庄六千石太平州芜湖县逸恭庄七千石以上计一十万石有㫖令转运司拘收太学程宏图上书臣闻主忧臣辱主辱臣死臣子之至情也臣等䝉被教育之久当今日国家危疑之际正宜捐躯効命讵敢嘿嘿而无所献臣闻之近日金使之来桀骜不逊宣言传金长之命姑以还天眷畧岁币为辞乃欲増割淮汉地界邀取将相大臣道路传闻中外愤怨且淮汉国之要害也求淮汉则是欲毁吾之藩篱将相国之倚重也邀将相则是欲夺吾之心腹使我藩篱既失腹心既去天眷虽还岁币虽略其能国乎是决不可从之请也夫金人谋我固非一日今重兵压境而使人乃有此请知我之难应而冀其必不从也不从而衅生衅生而兵举变在朝夕灼然无可疑者是犹贼在户外而索物于主人不得其物必无空返之理物既决不可与则主人必有以应之可也今日之事国家之所以应之者其先经务有四焉一曰留使者以欵金人之谋一曰下诏书以感南北之士一曰先举事以决进取之䇿一曰用人望以激忠义之心夫所谓留使者以欵金人之谋盖金人南侵之计为甚久而攻取之具为甚备近日决意离旧土冒长涂亲董重兵压我境土乃遣使要以难从之请非真请也启衅之端俟使者一报耳且闻所遣二使皆彼国之肺腑平日所亲信者未必非其主谋之人前日殿上之对军士恨其不关其口而夺之气臣等愿朝廷姑善留之为之辞曰前日所请皆汝等口语初非国书所在吾将遣使以实汝言非独使其未知所请之可否吾且得以措置为前进之䇿亦可以挫彼之鋭而示吾之未弱也此而不留恐我之所以为备者彼皆得以知之其余一泄则金使今日回彼界金兵明日入我境必矣夫所谓下诏书以感南北之士者盖举天下之大事必先有以作天下之气国自和议既行之后为故相秦桧所诬沮天下忠臣义士之气三十余年矣一旦思得其戮力必有以感动其心而奋起之可也故哀痛之诏不可不亟下圣诏一下南北之民当感激流涕争为之念事岂有难举者哉然诏不可徒下也首当正秦桧之罪复无辜之寃以舒天下不平之心而振其敢为之气且秦桧所以失吾南民之心者自赵鼎以不任和议而窜逐海外身灭而家亡则学士大夫忠愤之气沮矣自岳飞决意用兵而诬大逆身戮而族诛则三军将士忠愤之气沮矣至于长舌吿讦之风起罗织之狱一言及时事者不问其是非必致死所使天下不知有陛下而欲人唿已为圣臣则天下匹夫匹妇忠愤之气由此而扫地矣秦桧之所以失吾中原之心者士大夫一时陷于敌中而家属在吾国者两国已和桧既不能官其后嗣庇其宗族以结其心而徒使之怨艾以报我乃复徇金人之请而悉还之彼又何恋哉且其遣时如赴死所悲号之声彻于道路甚者宇文虚中有克敌之谋计䇿已就乃以谕桧桧意以其功在已上既匿上闻私遣首者告之金主遂致宇文族诛使愿忠怀义南向吞声而愤其絶望于我也今者要令有司正秦桧之罪追夺官爵而籍其家财追赠宇文之爵而为之立祠雪赵鼎岳飞之寃而后诏书朝下而暮赴必矣又当重为檄文声言哀切令中书刋板诏告四方择有深谋密计效死之士授以檄文副之空名告牒令潜入中原开谕招诱思我朝之人约以徒党仗义而起期以日月为吾之应择端悫服衆守义之士授以檄文付以空名告牒令游江浙淮汉招集土豪乡兵与贩私窃盗之徒俾为尽其忠义用命而起期以日月为吾之援陛下然后下亲征之诏移跸建康命将帅勉厉军士应敌所临人尽死战是其气固足以吞讐仇矣盖内有吾南民义兵之援外有吾中原反间之应使敌人进不敢前退不敢后则祖宗境土可传檄而定也夫所谓先举事以决进取之计者臣等非不审事机妄劝陛下轻易动兵以开未必然之衅也使败盟生衅之端未露举国长驱之势未逼则吾之动也固未可轻今其重兵已临汝颍而其先驱已罗边境此其意欲何为者使吾不先发则屯汝洛者直窥襄阳罗边境者突至淮泗襄阳失利则可以控蜀且有顺流东下之势两淮失守则脣亡齿寒江非所恃环海不可以不早计者海之南北延袤万里攻备之所不知其几使敌至而我备之备多而力分使我先之则彼不能无东顾之忧而江淮之势可以少缓朝廷今日若尚犹豫欲前而不敢前臣恐要冲之地为敌人所有而我失其势矣我失其势则用命之人将无所措惟能先敌而动则天下之人谓国有谋焉故虽驱而赴之万死之地人知有恃而无恐矣又况四方奸雄之徒凡师旅之际未尝无鼠窃狗盗之心吾有示弱而不决则彼将伺隙而动大而窃据小而啸聚有必致之患倘从臣䇿为先发之谋示恢复之意则非徒可以坐消此患而为此流者又将起而为之助所谓以冦御冦一举两得之也夫所谓用人望以激忠义之臣者虽不可徧举如张浚张焘胡铨辛次膺皆其人也且浚尤天下所属望者而朝廷尚未用之臣知之矣是非以轻躁之故而惩之邪五路之失骁将之失此固浚少年轻躁之过然久在行阵熟知险阻敌人之情素所谙晓而又罪废二十余年想其少年之心必能深思而痛惩之矣崤函之败不可惩而孟明再用卒霸秦国夫岂可以一失而遽弃之哉侧闻浚于秦桧初死之时亦尝上书言兵事矣陛下试召而问之何以膺敌何以制胜何以为善后之䇿不用之哉或者疑之谓其罪废之久必有忿怨不平之恨此尤不然臣尝以天下之理攷浚之心焉且天下之望不徒归也是必有爱君忧国之心而天下亦必以是心而望之况一浚未足道也而天下之忠义实视之以为进退陛下试思之浚一用而忠义激浚一废而忠义頽其利害孰轻孰重愿陛下不以浚而用浚以天下忠义而用浚可也至于胡铨以直言得罪于秦桧不死于秦手亦天意有所待也陛下若能付以台谏之任是必知无不言虽当多事之时可无奸雄之虑使其一日立朝则说陛下为茍安之计操两可之论者与诋忠直而慢事功者皆屏息而不敢为矣如张焘辛次膺则陛下固尝亲而任之矣处之庙堂之上皆可以固国本而延揽天下之英才此而委之可胜惜哉呜唿今日之事势已急矣然臣等又恐朝廷之上犹以强弱不同之为忧财用不足之为虑以臣观之为是说者是皆无谋以沮谋者也盖兵之弱不足忧曲直所在胜负系焉国家自讲和之后聘问所往不为不谨玉帛所遗不为不厚今日金使请命方欲刈吾藩篱之地取吾腹心之臣不知吾何负彼而敢有是哉中外闻者扼腕思奋今日之事直在我矣师直而壮士气百倍大兵渡淮南北响应彼将索然自失虽有百万之师无所用矣臣等因知强弱之势不足忧也国家自休兵以来故相秦桧务饰太平以贪已功凡百司庶府莫不毕备当此艰虞岂无所可减罢者且以学校事言之养士之额员以千数公私一试费以万计官吏廪禄岁又不知其几茍从一时之宜权省罢之未为废事然此特臣等所知者矣其他冗费岂无百倍于斯愿俾有司枚举条具凡非系军民之急者不以小大一切罢去则民不加敛调发有余臣等因知财用之乏不足虑也亲征之举陛下何惮而不为然臣等因知陛下必为矣前日和好之议陛下岂得已哉徒以梓宫未还太后未返又恐金人未能释憾致吾渊圣帝不安故勉为此举想陛下二十年间念七朝之陵寝思两河之人民朝夕于怀不能暂置陛下岂不欲奋神武之威以雪父兄之耻第有所重未敢轻发今者陛下于父母兄弟之间生无所累死有余怨以前日爱亲之心发为复仇之举则何攻而不取何战而不胜哉汉髙帝以义帝之故三军缟素犹足以起义气而取天下况我国家雪先帝积年之愤其视髙帝尢为易也今观金使刼我岁币邀我两淮其辞气狠戾与向者殊此必有所恃而然也臣恐凭陵之患直旦暮耳此而不决则歘然骤至虽欲御之已噬脐矣臣等愿陛下行之以果守之以坚拘留金使亟下哀痛之诏促发渡淮河之兵速召人望以慰天下之心中外响应士气激昂中兴之功指日可冀然窃有私过计者不得不为陛下言之大抵金人之情变诈百出吾与之和彼则以我为弱取我无厌直欲坐困我国一举而有之我欲与战彼则知我有谋彼则缓而不进以挫我鋭逮其师老财竭又将变矣金人之情或和或变或缓或速要其所欲岂直岁币而已哉靖康之祸使者交驰而已扣城矣覆车之辙可不为鑑臣等激于事势之逼诚恐朝廷或堕其计异时仓卒虽悔何追故不避斧钺之诛仰干天听愿陛下以臣之䇿谋及二三大臣茍以为可决行之诚天下苍生之幸三朝北盟㑹编卷二百三十七三朝北盟会编卷二百三十八钦定四库全书三朝北盟㑹编卷二百三十八宋徐梦莘撰炎兴下帙起绍兴三十一年十一月一日己巳尽八日丙子十一月己巳朔王彦入虢州王彦自啇州遣发官兵㑹合虢州十月丁夘收复朱阳县招降到县令奉议大夫刘楫啇州都监供奉班祇候王元賔已到虢州城下伪知州萧信岀门迎敌不胜遁去官军遂入虢金人攻无为军先是知无为军韩髦移治在荻港唯总管倪夀率民兵在城中金人犯无为军夀率民兵皆走城中居民先以惊移为之一空巫师吴椿年者病伛偻不能行独隠于岳庙中金人唯十八人入城至岳庙前椿年岀唱喏其帅问曰尔为谁椿年曰军学进士吴椿年闻郎君到来不敢藏避愿得投拜其帅喜曰命尔为知无为军候下江南当以尔知太平州椿年拜谢引金人悉入军治登谯门系其帅马于门下椿年指民居曰此为谁氏此为谁氏其帅喜椿年请诣其家取某物为献其帅许之椿年下谯门见无人相随遂解其马急乘之驰出门去其帅与十七人歩追之颠踣损腰椿年知崔臯将至走报臯且以马赠臯使速进兵臯以银五两酬椿年即率兵以进别以马载椿年金人见官兵将至悉遁去唯其帅损腰不能行即舁入南禅寺轮藏下臯等入城椿年得其帅以献臯臯赠年五千臯大张其功作杀退金人生获唿兰贝勒收复无为军报㨗俄纵军人入掠居民取遗留之物民不堪之臯转三官民怨臯之纵兵刼掠也乃诉臯冐称功伐掠民舍事遂寝其赏不行取唿兰贝勒赴行在二日庚午金人游骑侵及𤓰州是夕金人攻𤓰州权都统制李横统制官刘汜率衆迎敌用克敌弓射之金人烧𤓰州驿亭而去探报逆亮细军已屯驻和州鸡笼山矣欲临江筑坛刑马祭天尅日渡江知通州崔邦弼弃城复回崔邦弼以右武大夫吉州刺史知通州初建城科扰百姓苦之邦弼常言如有警当以死守修城毕畵图以献于朝议者短之金人已占扬州邦弼失措通判赵不悔十月戊辰出城先遁去以次郡县官已逃去己巳质明邦弼欲出门遁去百姓毕起吊桥遮道相与责问邦弼以谓知府修城约以死守今欲前遁使百姓受死于城中何所恃頼邦弼语塞为之少留出官钱散官吏军兵为姑息自全之计庚午邦弼宻令卒夜半纵火人皆趋救邦弼因得缒西城而去城中军人剽掠㡬至生变大辟罪人王十九等四名皆窜去常平提举王珏闻变遣料角统领官盛佺等将兵四百余人前去弹压令邦弼使唤已而省定邦弼迟疑数日不得已复入城三日辛未知枢宻院事叶义问行至镇江府遗史曰叶义问以知枢宻院事来江都亲乘大座船以使臣二人执器械立马间左右见者无不笑义问以儒术自许有姪贞卿者常语人曰方今儒将家叔知院一人而已义问至镇江闻𤓰州官军与金人相持已皇遽失措时随行有统制辅逵来忠信数人诸统制共坐间有枢宻吏刘子忠忽问曰大江之北即是金人重兵何以却之逵应曰无兵国家势弱无法可以却敌在旁闻者皆掩鼻义问渐发间探者过江且载银帛犒设诸军是时冬月江水低沙洲皆露义问役民夫掘沙为沟可深尺许沿沟栽木枝为鹿角数重乃曰金人若渡江来且以此拦阻之闻者无不大笑民夫且执役且笑且言曰枢宻吃羊肉其识见何不及我吃糟糠村夫一夜潮生沙沟悉平木枝皆流去矣义问得知建康府张焘公状告急金人侵及采石为渡江之计其势危急日下火急起发前来保守江渡臣僚奏请致祭于山川神祗臣僚札子奏窃谓陛下饬躬修徳宜可以胜强暴欲望圣㫖发使人降祝文御香告祭沿江祠庙使皆受职同力保䕶以固江左倣昔谢元祷八公山祠故事臣愿陛下即行之又臣僚札子窃谓天下威灵显着血食庙廷载于祀典者愿令州府分诣致祷四圣五岳之神威灵尤显着者飨于克诚二百余年矣岂不能䕶国家惜生灵扫除天下妖孽乎愿令宫观设位致祷务䖍㳟严㓗冀蒙隂助以速万全之喜有㫖并依其合行事件令礼部太常寺疾速条具申尚书省张子颜献助军务各与转一官韩彦古献助米一万石与合入差遣四日壬申叶义问起发是日义问离镇江三十里宿下蜀镇至未时后有流星急逓马转报淮东总领朱夏卿竹纸手帖云自食后有金人侵及𤓰州与官军接战至申时官军败退溃散𤓰州渡为金人所据行府以金亮克日渡采石故且急往为建康守御之计李横及金人战至𤓰州镇军败统制魏友王方殁于阵金人欲夺𤓰州渡以重兵直擣𤓰州又分兵各路向东径抄江头自江头逆趋𤓰州都统制李横引诸军迎战叶义问督镇江驻札后军渡江衆皆以为不可义问强之未着北岸义问惧怯之状见于颜色即时向西去曰欲往建康府诸军起发耳市人皆媟骂之金人兵势甚重中军统制刘汜提本部兵先走诸军不进横以孤军不可当亦倒却于是背印使臣不归失其都统制印金人追官军壅路不能行举手就披䏝遮其头靣往往中流矢缀腕于额衆知不可当遂渉运河过河西亦奔走得脱金人以鐡骑掩至江上左军与后军皆没于江江南人望见皆失声而哭其声震天地后得左军统制魏友之尸于湖中得后军统制王方之尸于栁林中皆金疮被体朝廷赐庙额为之立庙魏友王方之死也发愤报国力战以丧其命乎与士卒旅进旅退不得已而死乎庙食不朽姑为一时之激劝也刘汜锜之姪也钖之子也性骄傲不晓兵事唯习膏粱气味如痴騃小儿毎洗面用澡豆面药玉女粉之类不下六七品凡奉其身者皆称是锜狃于顺昌之胜谓金人为易杀欲效谢安之举㓜度使功名萃于一门遂以为中军统制殊不知任重致逺倘非才则反误大事此刘汜所以望敌而遁走也义问至柴沟又闻金人在采石之报欲复回镇江又问向里山路可以通浙东否诸军皆喧沸曰枢宻到此不可囬囬则有不测左右执事者皆惧恐变生不测乃请义问速趋建康遂趋建康张浚判建康府不许辞免知建康府张焘召赴行在赐张浚诏勅张浚省所札子奏辞免复观文殿大学士判建康府恩命事具悉朕惟用人之法当求终身大节而不责一时之疵故鲍叔得管仲于三北之余而秦穆用孟明于一败之后风绩之着书传可传卿夙负大名蚤登三事一跌厯年兹者弃旧图新思有所施属封疆之多垒方帅阃之须才坐御边冲无易旧弼爰宠还于祕殿俾作镇于巨藩遽覧来章欲回受命乘时机㑹岂惟复鴈门之骑辅予艰难庶几雪渭上之耻往承茂渥毋或牢辞所请宜不允不得再有陈请故兹诏示想宜知悉冬寒卿比平安好遣书㫖不多及五日癸酉叶义问至建康府赵樽发蔡州赵樽已得蔡州方四五日忽被成闵移文报奉诏总诸军併舟师援江上留樽一军守蔡州辛未樽遣李询㑹成闵癸酉又被移文令樽亦归乃以李询为知州樽遂以本部兵归询蔡州人以从义郎在鄂州军为部将都统制吴拱令询同皇甫倜往信阳军招忠义人取蔡州樽自信阳取蔡州故询在其军中樽以丙子到麻城被㫖依前驻札蔡州六日甲戍诏诸军逗挠失律召成闵代刘锜罢王权赴行在奏事差池州统制李显忠代之曾王札子言信赏必罚上曰赏罚诚人主之大权昨来王权临阵退衂朕已逺窜今成闵李显忠吴拱三人大帅制置招讨之命宜即批㫖便除以示惩劝王权罢都统制赴行在王权自和州退兵江南也叶义问奏权不合退军是时金人已在杨林计置渡采石矣㑹有㫖令义问差管押权赴行在权乃去军都提举张振权主管军事李显忠为建康府驻札御前诸军都统制七日乙亥与金兵战闘等并为战功勘㑹从来战阵除杀金平和尚原大仪镇顺昌府明州城下立功人外余不得为战功人縁今来用兵制敌理宜激励乙亥有㫖应诸军等将士但与金兵战并守御立功之人并与理为战功虞允文到采石趣李显忠等交割王权军马虞允文先往采石趣李显忠交割军马去采石五六里道遇王权败兵各鸟兽散虞允文讯之皆曰我軰昨随王统制只闻金声不闻鼓声盖权未尝与敌交锋惟是走耳是日敌兵进廹大江鼓声动地尅初八日渡江采石濒江居民震惧窜伏吏士无人左右止允文曰事已至此欲何之允文叱曰今日国家危急如是我岂得不身先士卒遂䇿马疾驰到采石人心颇安遥见北岸敌军列寨连亘不絶我军奔败之后部伍絶无纪律虞允文造其间㑹见官兵虞允文劳之再四因问王权败北之端皆曰非敌之善战盖縁只是走耳未尝见阵虞允文因激劝败卒曰万一金兵冲突公等战乎衆皆嗟吁指北岸曰彼势如此谁能以身犯必死乎虞允文徐晓之曰敌万一过江尔軰措足无所虽走亦何之今怯战亡走亦死战亦死等死不如一战冐万死求一生转祸为福因败成功况朝廷衣食汝軰二十余年缓急乃不能死战以报国家乎衆因允文语慷慨发愤曰今虽欲战奈何无统将主其事虞允文觉其可劝喝言汝軰止言王权谬妄致此今朝廷已到选交割王权统军马衆愕然曰谁可将者允文谕之曰朝廷差某来趣李显忠交此军事与李显忠如何衆合掌曰得人矣允文又谕之曰敌谋来日过江势已廹急诸人当戮力官家已发内藏库金银钱帛并节度承宣使已次官告在此赏给有功者衆皆曰诚然我軰当尽死力转相劝语须使各军皆奋臂首争死敌虞允文因勾集战舰拣选水军五千连小舟排䕶岸下以船当前终夜整龊金主亮筑坛祭天乞风取来日渡江金兵筑坛于采石两岸金亮登坛牛羊黒豕白马各一祭天祷江乞风取初八日以济因使伪参知政事李通跪坛上口占檄文招王权曰吾提兵南渡汝昨望风不敢抗拒深知汝惧严天威吾今至江上见汝南岸兵亦少止縁吾所用新造船与汝南岸船大小不侔兼汝操舟进退有度甚协吾意汝能尽陪臣之礼即率衆降大者官小者赏后若执迷不返吾渡江戮汝无赦虞允文复遣所获北人赍书谕之曰王权以不曽一战朝廷已行窜责矣今统兵官乃前执二太子者李世辅更名显忠并前奉使一箭中的虞允文同在此汝欲来校胜负此亦有以相待八日丙子中书舍人虞允文统制官张振等大败金人于杨林遗史曰金人得和州完颜亮亲率大兵临西采石杨林渡已数日王权军于采石相拒知太平州王傅者殊不介意傅与权犹蔽匿不以奏闻兵官幕职官或有请给器甲与军兵令防城者傅曰不须如此张皇傅自与金人无讐必不见杀其语播于城市中城市之人皆知傅有不能尽节之心州学学谕汪余庆白于教授蒋继周曰余庆请与先生同见太守乞为守备继周曰太守敢以无礼之言折人使人不堪奈何余庆曰甚易也若果然先生但言满城之人皆言知州是细作若不为守偹则市人之言不其然乎继周然之与余庆同往傅言有军期急事傅果怒而出曰教授何故如此逼胁州府继周曰满城之人皆言知州是细作宜急为守偹以破其说不然恐生变傅黙然气夺继周余庆遂劝傅申发文字报朝廷传从之一日发八逓第一逓报金人已逼采石不言东采石西采石逓到行在朝市大惊五房院六房院堂吏尽般家属出门城市间皆谓知邉报的确者无如五房院今既般家而去事可知矣遂惊移不可禁止第二逓报金人已到杨林而不言杨林渡朝廷检视册不载杨林去处莫知杨林在江南江北朝市无不惊忧者朝廷遣人于闾巷间寻太平州和州人询问杨林所在是夜二更后方得一士人具言杨林乃西采石之渡口也忧疑稍定金人在杨林筑䑓于野亮令诸军拈巻子取死事五百人先渡大江就杨林进船乙亥亮刑白马祭天当涂之人日逐往采石临江以观之者不啻数万丙子有采石之役愚常用心稽旧采石事实质之于士人僧道军兵啇贾官员观誊报之功状考一时之记録莫不张其声势大其功伐皆不可取信惟太平州及东采石之百姓所言者不约而同盖其所亲见而又无容心于毁誉也愚取之遂为定说不敢诬天下亦不敢诬后世也曰丙子晨隔江见杨林渡金人筑䑓四旁有黄黒烟突起人皆莫晓其所谓或曰昨日刑白马祭天今日祭风欲出船渡江耳少刻烟渐㣲细而青白色辰已刻之间有红伞登䑓亮在其下有绣旗环绕之俄闻枢宻行府有参賛军事中书虞舍人到采石市中吃食乃允文也或走报允文请临江督军允文至江口是时风色已作人谓金人祭风果应乎望杨林口有一舟出江相次尾首相啣而出凡出十七舟杨林口忽生沙塞断江口余舟皆不可出允文命发战船有水军蔡将韩将二人各有战舰一艘皆唯唯不动乃急命当涂民兵登海鳅船踏车毎舟有兵数人发十海鳅往迎之允文坐蛾眉䑓中战灼㡬不能止军人皆说谕民兵曰此是必死之地若齐心求生万一有回归之理民兵皆然之风色忽止官军以海鳅冲十七舟舟分为二官军唿曰官军胜矣遂皆併杀金人金舟其底濶如厢极不稳且不谙江道皆不能动手其能施弓箭者五七人而已遂尽死于江中有一舟为水漂流至薛家湾者采石之下数里有王琪在焉以劲弓齐射舟不得着岸舟中之人各中一二百箭往往缀死尸于板而死取金人之舟视之乃用和州民舍拆板而造者毎舟可载二十人板木钉灰皆不如法其败故宜也是役也金人有四十舟在杨林出江者止十七舟官军止有海鳅十艘迎战二战舰终不出允文追蔡将韩将各鞭一百金人死士五百人不死于江者亮尽数杀之怒其舟不能出江也初亮问上年乌珠何以渡江或答曰乌珠自马家渡渡江江之南虽有兵望见我军即奔走船既着江岸已无一人一骑亮曰吾渡江亦犹是矣及杨林出舟当涂之人在采石上下登山以观者数十里不断不啻数十万人亮隔江望之吾放舟渡江而山上人皆不动何也当是之时争战之声方厉安危之机甚切而人皆罢其业离其居而乐观之既而连亘数里驻足不动遂成江南壁立万仞之势岂人力能使之然哉盖天实为之也允文进札曰蒙圣恩令从江上今月六日抵建康次日准叶义问差臣前来采石㑹李显忠并给犒建康所屯御前军马臣于八日午后到采石见江北金兵甚衆极目望上下二三十里不絶鼓声震地臣即时跃马至岸口与诸统制相见北岸有一髙䑓䑓上大红绣旗黄旗各二左右行立中有大黄葢有一人服金甲以大床坐其下问云此金主也昨已登䑓祭天刑白马与诸将盟矣兵号四十万马数倍之臣与统制官张振等共议列马歩兵为阵静以待之分戈船为五以其二傍东西岸行其一驻中流载精兵以待战其二藏小港中以偹不测摆布仅毕忽闻敌衆齐声发喊金主亲执小红旗麾数百舟絶江而来未顷刻间已有七舟遽逹南岸敌登岸与官军战臣往来行间再三传令激以大义许以醲赏歩军统制时俊先登军皆殊死闘俘斩既尽而战于江中者艨冲相撃敌舟皆平沉水死者以万数天色向晦北岸鼓声乃止敌引余舟遁去臣等尚虑其诈不敢以兵掩其前但以强弓弩袭其后追射之敌兵伤至夜师旋计其岸上之尸凡二千七百人射杀万戸一人服紫葺绵甲注丝战袍生擒千戸二人金人三十余人余皆伉健者臣度敌未必遽休而采石之旧将已去新将未至当军情危疑间金兵鼎来臣不当便引去暂且留此与统制官同谋战守须竢一大将至有所分付乃敢还建康仰乞陛下特寛忧顾臣无任激切皇惧之至九日又奏札曰臣观所用之船皆如州县渡口雇驾者诚不足以当官军战舰又逐船惟满载敢死士意在直截来夺岸口初不为水中战具也以昨日之战敌有旗头为官军斫㫁其左臂尚能以手持小旗麾其下进战久之乃仆地死余人之伉健可㮣见矣诸统制欲于濒江掘堑濶一丈五尺深八尺以防敌兵犇冲上岸及更夜潜渡之兵见役丁夫开堤数百丈以土卫内堤官军立于堤上既有所捍蔽又无遁心可以固守也臣闻临阵易将自古忌失士心李显忠素有人望黜陟之间无不仰服睿断圣明金兵既败采石官兵虚弱尽兵力如此臣岂敢爱身遽自引去比者戚方已约分兵船亲来㑹合采石成闵军非久到官军既合决可以破敌不独守江而已臣竢李显忠到一一议定续具奏知此允文之二札也三朝北盟㑹编卷二百三十八三朝北盟会编卷二百三十九钦定四库全书三朝北盟㑹编卷二百三十九宋徐梦莘撰炎兴下帙起绍兴三十一年十一月八日丙子尽十六日甲申甡之尝试以允文二札论之昔歳马家渡之役乌珠出舟于江官军不战而溃金人遂䧟建康蹂践江浙至四明而回当时议者谓方金人进舟欲渡时有能鼓率士气竭力御之可使金人皆塟鱼鼈之腹不为难矣虽用力不甚多假令以郡王使相赏之其谁以为不当采石之役正犹是也或官军退却一歩则敌人登岸不知肯似向时蹂践江浙而复回乎海鳅十艘虽用力不多而金人悉死于江中若以前事为鉴虽醲厚之赏极一时富贵以酬其不退却之功可谓当矣而允文乃虚张功伐大其劳绩意在于邀求厚赏以结将士之心自誉已才而冀日夕之用可谓之要君亦可谓之欺君矣允文谓午后到采石鼓声已震地允文方与统制张振等议列马歩军为阵分戈船为五不亦遽乎列马歩军为阵顷刻间犹可办也分戈船为五非十刻不能办岂容摆布仅毕金人方发喊况鼓声震地已久虽欲出舟何用发喊又谓数百舟絶江而来且杨林渡当冬月干浅惟单舟乃能出口若欲出数百舟非二十刻不能办岂可谓顷刻间通计官军分戈船为五金人出数百舟当占三时自午后又占三时日已暮矣又谓七舟遽逹南岸既战罢计岸上之尸凡二千七百余人七舟可载二千七百余人则一舟可载四百人矣国家水军舟船大而壮实者无如马船官军毎队五十人一马船犹不能载八队况金人拆人家板木旋钉为舟而能载四百人乎采石居民不啻数千家戸外有两国之兵大战至于败者尽殱焉数千居民岂能安其居而寂若不闻允文谓亲身往来行间再三传谕激以大义许以醲赏至于当涂采石之人指此语为笑端允文借此盖有心望为宰相也丙子之奏已行丁丑又作奏允文盛称采石之功难者曰旗头本执持大旗麾衆当先者也临阵鏖战之际已断其左臂大旗固不可操执政争命之间安得小旗而麾之耶其踈一也采石丁夫不过有数千人况踏车转战至夜疲怠之余安可役使允文谓掘堑濶一丈五尺深八尺一夕之间开得数百丈又为内堤可立官军计其工料非疲怠之卒一夕可办者其踈二也愚尝经由采石寻访掘堑立堤之地采石人皆大笑之且曰采石地势有髙下有山有水虽有连接亦有㫁头安能掘数百丈之堑立数百丈之堤愚熟视其地利深以其言为非是是诸军虚张报㨗者不可胜数诸军提举权都统制张振以拱卫大夫永州防御使陞翊卫大夫定江军承宣使又进中侍大夫副提举王琪时俊统制戴臯水军统制盛新皆转横行官遥郡是时王权方去军两日议者谓权不去则为权之功故天下事有幸不幸也有菜园戸杭文贵者以民兵在海鳅船中出江口中箭透项而出遂死之允文奏其功以谓忠义奋发用命当先力战身死得赠忠训郎与一子进武校尉文贵无子以姪为嗣而受之总李莘者是日偶不在采石故立赏不及张振懐州河内人初两河䧟振聚强壮得百余人径大行由喜儿湾流河直趍㐮汉与桑仲合时仲为镇提使用振为诸军统都提举仲被害李横继为镇抚使待振如仲后横与振有疑隙乃走投江归于荆南等州镇抚使解潜潜用为中军统制潜罢镇抚使振随潜诣行在遂𨽻于张俊军中俊以振为淮偹将赵迁为正将王德为都统制也绍兴十六年德奏逰奕军去𨽻侍卫马军司已久乞将牙兵亲随亲兵搭材等合一军补游奕之阙以振为统领后选统制自初聚衆至为承宣使皆无可书之绩采石之战邂逅成功岂不幸哉琪巩州人德之子也新亳州人绍兴十年张俊在亳州新挈家来归既至建康俊奏授新正使兼阔职俊以建康城北水陆之田畀新或谓俊在亳州受新北珠一箧而有是报渐陞新为正将𨽻中后为水军统制臯破敌军统制不救姚兴而率衆先奔者是也晁公忞金人败盟记曰初八日金亮在坛上建黄绣真珠旗四靣麾擐渗金鐡甲坐麾旗下红旗告戒诸军有敢死之人赏以金椀一只酌以好酒然后登船而船小者五尺许则大者可知矣皆壮健雄锐兵器俱精先登船者约三十余人共千余人是时西岸金兵铁骑周廽三十余里鸣鼓大喊以助战舰其船开岸唿噪挥掉輙便冲过江我军辟易又㑹北风敌船如箭有数十艘将泊南岸我师有恐色虞舍人跃马行阵挥鞭督战统制官张振王琪盛新时俊皆曰候其登岸一勦无遗虞舍人曰昨与公等议破敌为期今乃用命乎且敌来势甚急若容纵放登岸而击之倘或机㑹一失奈何与其到岸不若中流击之为宜诸将曰诺即统帅海鳅车船冲撞往来鏖战士气百倍无不一以当百金兵大败且走金亮将发战船渡江也恃其兵衆意欲径趋而渡故所用舟船乃山东平底前后轩昻运载粮船也一舟济五十余人以为大江如平常运河掉渡不难遂于船左右挿棹数枝飞棹奔突不知江流与运河之水缓勐之势絶异又亮廹以酷刑战士尽死不囬而我军战船皆艨冲巨舰士卒用命遇敌战船即冲撞中折全舟沉没者十六七续后继来者见前敌溺死无余皆反身囬掉归岸逆亮怒其复囬悉敲杀之由是金人䘮气兵威大沮敌既退衂遂具㨗骑置以闻李寳除静海军节度使京东东路招讨使沿海制置使李寳烧金人舟船于胶西也遣曹洋奏㨗于行在见奏海道之功上大喜厉声言曰李寳第一功顾内侍曰今日冩旗赐李寳又问倪询应简如何洋奏活捉倪询应简二人见拘管在李寳军中上益喜令洋取倪询应简亲管押赴行在询简平江人越海投金人献海道进兵之䇿并献海船利害金人用之被擒是日除寳静海节度使京东东路招讨使沿海制置使赐金鎗御书旗以李寳忠勇为名金合茶药酒器金偏带束带各一玉皮带一差内侍陈子常同洋押赐洋转十官赐金偏带赐统制官赐钱一千贯金国主亮退和州以其衆趍淮东金人以丙子江中之战失利锐气稍挫且闻已得扬州遂欲计置𤓰州渡江丁丑完颜亮以大军皆行遗史曰虞允文见敌人已退又奏札曰臣于今月八日大破敌兵已具战守之计斩获之数敷奏去讫次日絶早臣与将士同在江口摆布戈船分兵大敌其敌衆行列比昨日稍稀至辰以来敌凡再鼓臣等旗麾出海鳅战船五之二分其半向北岸上流直杨林河口以其半傍南岸而行其余仍藏港中以防不测良久敌兵益稀臣恐金帅欲遁亟令水军统制盛新引船杜塞河口以神臂弓克敌弓齐力射敌应弦而倒者以万数敌见船无归路即时从下流发火自焚官军亦于河口上流举火尽焚其余凡一百五十余舟完颜亮引余衆遁去遣一小舟令张千者持书遗王权观其书意似与权有先约虽其䇿出于用间然亦不可不以朝廷已行遣王权之事报之以絶其观望正遇李显忠至臣与显忠啇议作报遣行获金人奴婢二人赍往已録白同金亮书真本缴进去讫其张千本是镇江军使臣在𤓰州战䧟敌中臣騐得本人身上有数处重伤已即时与转两官发归本贯收管聼候朝廷遣唤外所有采石至太平州一带居民各安堵允文三奏札皆有可议者夫敌人应弦而倒者以万数不知用几万神臂弓克敌弓能如是耶况官军以舟船杜塞杨林河口而已杨林河口不甚寛濶而又敌人摆列处在岸上乎在舟中乎若在岸上则与河口全不相干若在舟中不过有数舟相对安得应弦而倒者以万数也允文有门下士昧于名数典礼乃拾掇三札溢其虚美作为记事之文夸大允文之功允文蜀人也首自蜀中传冩之衆皆和之于是蜀人家家有传本矣愚恐万世之后忠佞不分故不得不力辨晁公忞败盟记曰初十日行府既得㨗报往静安渡沿江检㸃营塞抚劳守把将士是日李显忠至自池阳遣硬探知逆亮縁采石之败十二日离采石十三日宿旷口十六日抵维扬与𤓰洲兵合矣虞舍人谓李显忠曰敌惩采石之败空垒往合𤓰洲兵矣镇江无备某当往第恐兵少今采石愈益深堑筑堤伐木为栅守御甚固敌未可卒至镇江邉岸分屯备御甚多要害仅数将军能任其责分一军相从如何须更得百余舰则事济矣显忠曰敬受令是日虞舍人径发循慈湖马家渡等处措处防托迤逦复还至建康洎至见元枢而知建康府事张焘造谒虞舍人问劳甚勤曰焘所谓頼公庇完颜亮约初八日来此㑹食使焘安往诸公因议可以往镇江者皆有难色张焘谓虞舍人曰已建大功可任此责虞舍人欣然从之径往镇江谒刘锜疾已剧执虞舍人手曰朝廷飬兵三十年我軰一技无所施今日成大功勲乃一中书舍人也锜愧当死矣是时朝廷初得𤓰洲之报急遣御营使太傅和义郡王杨存中措置镇江虞舍人一日与存中总领朱夏卿知镇江府赵公偁谋曰敌已瞰江宜经画守御之备今车船又摆泊维系岸下有如临期不堪驾用奈何遂相与临江按试以警金人时江船止有二十四只状如方柜外饬粉灰内执兵刃车转两邉之下外无所见并李显忠所遣船亦至虞舍人命战士偹车船径趍北岸𤓰洲将泊岸复囬敌兵惊惶持满以待其船中流上下转囬如飞敌衆皆慿垒纵观骇愕相谓曰南军有备如此亟遣人扬州报亮亮驰骑立至笑诸军曰此纸船欺我也既而囬扬州因召问诸军以必渡之䇿取十二月三日至镇江早食有跪前曰南军有偹未易图也向观所用舟楫迅駃如飞宁能当之且采石渡方此狭甚而我军犹不能利徐为之谋以伺其隙亮大怒以为阻遏军威遂㧞剑按膝数之曰汝罪当死我不即诛戮汝更有阻我军谋者尚何辞军伏地痛泪求贳者久之亮曰姑赦汝出与衆议之具百船渡江违令者斩诸军唯唯而退李显忠到采石王权罢建康驻札都统命李显忠代之显忠被命急驰以丁丑到采石见完颜亮已退和州是日晩报㨗曰十一月九日午时到采石探见金兵于西采石一带摆布船只显忠激厉水军及诸军统制将官先于东岸分布马歩军次用战舰装载甲士増以劲弓硬弩防遏遂遣潜师直取西岸焚烧敌船登岸进兵掩杀至晩敌兵退走和州委是报㨗李贵克顺昌府李贵为江州驻札御前右军统制同统领张成等带领人马入顺昌府界㑹合忠义总守孟俊等收复顺昌府伪知𨽻州萧寛退去贵等遂入城十六日甲申金人以船筏攻茨湖不克退去茨湖在汉上江与光化军相对有鄂州副统制李胜荆南副统制张进董江鄂州统领赵振张成荆南统领张抃郎琳李清等各将兵防捍甲申金人乗船绞筏欲攻茨湖诸军且侵襄阳㑹风势不利不得着岸有鄂州前军旗头史俊麾旗渉水直登一舟唿曰前军得功也诸军可皆进金人初不虞敢登其舟遂大惊失措行队不整有坠水而死者诸军继进俊杀其将犹收全功而囬金人乃退去被杀之将盖其定府总管杜万戸也京西王宣军统制赵晟録到京西战功曰十二月初二日敌侵茨湖以舟渡师时风盛吹过南岸旗头史俊先登舟遂杀果勒千户夺敌船十只杀戮及溺水死者千余人初三日刘鄂闻金亮被杀班师归者无行阵多失路为乡民所杀初六日均州忠义皆朝等部领忠义军占据邓州都䕶郑雄者来城入问邓州守何在乃万户萧中一也中一先已携家归顺失路倒马𨽻中被忠义人丁统领所杀宣遣崔俊寻中一只得中一妻三人长耶律氏也子号小将军诺尔布长夀等数十人鞍马数十匹招讨司奏得㫖立庙邓州中一之子授武义大夫十二月京西漕运姚绍来见三帅责其不亲援邓州拜别即行三帅媿之次日并起发先是差训练官二员牛宏王彦忠将带正军聚集忠义约一万余人占据汝州并无衣甲二月敌还师西京过汝王彦忠牛宏部领忠义邀于七里河敌兵盛遂败退走汝州金人围之十七日城破杀尽军士张免侯顺得脱亟来邓州吴拱遣统制周赟等八十余人往援汝州已不及正月一日遣王宣领所部往汝州节制诸军初七日到汝州土门敌骑已退二十八日王宣等往城北三十五里谒秦王墓二月初五日金人数万骑薄汝州先以精骑万数渡汝河王宣部领亲随约三十余骑先犯阵军续至皆赴战自已至酉鏖战辽州万户统军洎男小将军天大雨金人大败走还西京亲随无不重伤而赵晟为敌以棒敲碎其首惟亲随梁臯鲁顺鲁臯陈才战没葛王已立遣兵再取汝州闰二月十二日战于汝州至晩各分散杀获相当十三日早金人全师来攻我师败衂士卒死者百余将官两员战没十四日两师相拒至晩各分散十五日降㫖班师星夜发起邓州途中接诏逓角令王宣部领亲随二百余骑前来唐州二十四日到唐州公叅招讨差总管充中军统制节制沿边军马当日管犒将士招讨云汝州路兵马皆出太尉保全蔡州已为金人攻破统制赵樽等巷战逐敌出城告急甚切専候太尉归望太尉看朝廷面确山县诸军见系统领㳺臯节制逗遛不进蔡州事势已急望太尉勉力确山自有马歩一万三千余衆王宣唯唯次早起行到北阳县二十六日邹沟下寨去确山三十五里二十七日拂早起发摆铺马报金人已到确山两阵相对约一万精骑宣遂舍歩兵引马军行到阵前唤诸拨发官歩人可披城摆布又问有多少马答云约有三千余骑宣令马军分作三阵第一阵如冲贼不胜使退居第三阵之后第二阵不胜便退居第一阵之后第三阵上则三阵俱上又唤马正将田将副将汲将令田将将所部马军五队约三百南当拐子马汲将将下五队马军冲突阵心宣指阵心谓汲将曰不用弓箭人各背刀冲突汲将为敌骑所围宣召亲随马军崔俊等内有师逄原赵晟曹得杨肃李显张进李度秦顺赴探打散军马万余三队俱尽追赶四十五里敌大败三河皆满赵晟活捉得穆昆一名次早蔡州人报敌帅左监军走去蔡州之围遂解师及樽兵自信阳归安陆王宣还襄阳隆兴元年王宣除荆南都统替李道参知政事汪彻督视㐮阳军马宣按邉经由邓州南阳县鵶路取鲁山攻汝州破城活捉到女真千户沙唿实汉军千户崔纯并女真汉军穆昆三十余员并降畨汉军五百余人马三千余匹解赴参政行府有异衆竒功之人李云赵晟杨廸郝安祖张进曹德江浩刘邦宁王德髙顺赵进都统王宣保明参政行府将朝廷降到空名官诰书填推赏干道间奉㫖割唐邓与金人金人随即进兵统军不撒所领畨汉兵共十万余衆来攻襄阳至黄渠十一月间王宣先遣赵晟师逄原王政王洵贾亮戴廷等部押马军八十余匹夜刼金人大寨斩五级牵马十余匹活捉金人黄丑四归寨制置韩仲通推赏十二月内与敌战于黄渠敌衆盛我师失利退却七十余里折兵将官一百十一人赵晟重伤推恩擢逰奕军第二十将自此讲和班师是役也吴拱多视亲书之未尝行阵者返令王宣保明三朝北盟㑹编卷二百三十九三朝北盟会编卷二百四十钦定四库全书三朝北盟㑹编卷二百四十宋徐梦莘撰炎兴下帙起绍兴三十一年十一月十七日乙酉尽二十七日乙未十七日乙酉王彦收复华州金房开逹州驻札都统制王彦遣统制郭堪统押军马前去收复华州有第七将官邢进等于十一月十七日到华州城下先鼓勇士卒自寅时攻打至已时打破华州捉到同知招武大将军韩愿将官信武将军韩镕并金刘括等三十二人夺到鞍马器甲不知其数即时抚定军民了当十八日丙戍王权贷命除名勒停琼州编管臣僚上言札子奏近日进对恭闻圣训论及亲征之事谓此行当大明诛赏诸将有功者不惜官爵金帛重赏之其不用命者有司诛其一二以警其余大哉圣人之言其真得古帝王御将之要术也顾于此时将非其人至于营私背公纵敌玩冦罪恶显着为国之辱如王权者若寘之轻典是为失罚其何以示诸将乎臣谨按御前诸军都统制王权以驵侩之资恣溪壑之欲遭时多故夤縁结託滥膺阃寄不知忠义以报国但务掊克以谋身其前后过恶未易悉数姑指其大者言之近敌败盟朝廷命权进屯淮上为权计者义当身先士卒奋不頋身朝受命夕引道乃惑于内宠心懐頋恋与其爱姬数人泣别三日而不能行士卒闻之无不窃笑及至淮宣言欲犒军悉出其家金寳厚载而往既至中途复传令未用且于新河伺候实欲缓急之际易于他人之手故假犒军之名以待之耳其谋出此夫岂存闘志哉权至厯阳修筑营垒祗为自安计所谓沿淮守御之备初不经意及刘锜权住夀春县即令总漕三司应办粮糗权以威胁二司同请乞留权守和州朝廷札下刘锜复督行权不得已三日发一军凡二十四日才发一半止于庐州戍守故金人至淮得以系桥从容而进如入无人之境权亦旋弃庐州囬屯昭关将士虽有欲战之心而权领亲兵先遁麾衆便退终不得交锋及敌骑至尉子桥始遣姚兴一军迎敌戮力血战数阵告急于权权于仙宗山上以羣刀斧手自卫饮宴自若殊无应援之意自辰至申仅遣二百軰往已无及矣兴势虽穷然杀数百人生擒敌首而囬不意敌假立权帜以悞之兴奔而入遂与其徒俱䧟所存者无一二权方走旗献㨗兾以欺罔自解自是之后不复更与敌接径囬和州城新筑内外所积之粮亦赡数月权诚能效臧质之守旴𣅿抗魏师数十万衆使登城之人杀伤与城平厯三旬而不㧞卒解围而去则亦可谓御敌权志不在乎守言于衆谓已得金字牌弃城守江故自十一月二十一日先往采石坐于车船之上仍放火烧西门而城内所有钱粮器甲骡马尽委于敌借令权于是时不得已而退却犹当潜师宵遁使敌不知或结阵而退反旗鸣鼓若将向敌使人不敢进尚可以全吾师也权不知出此为敌所觉遣兵逼逐致使军民奔突一槩践拥入城河与夫及江争渡沉溺而死者又三之二将士怨怒号唿声动天地指船诋骂皆以权不战误国负朝廷为言且恨不食其肉也其溃兵抱芦蓆浮江而过者往往散而之他权当痛自咎悔收兵江上昼夜紏合以雪前耻乃于二十五日夜半径发采石归于建康城中想其心止以骨肉姬妾为念岂有意于御敌哉权首鼠依违以至如此言之使人痛愤夫权忝冐节钺累年受国恩宠不为不厚邉事方兴正为将者捐躯狥国之日而权之初也既不能战又不能援及其终也既不能守又不能退乃使万千人之命一旦无主而就死地其亦应诛久矣陛下夺其兵柄召之而来固已壮国威而肃军政振士气而快人心倘若赦而不诛臣恐诸将效视陛下虽有熊罴之士百万之衆安得而用之臣闻周世宗之击刘宗也其将樊爱能何徽引兵先遁世宗收爱能与徽及所部军士七千余悉斩于市自是骄将惰卒竦然知惧卒成平定之功夫以区区之世宗犹能如此陛下亦何惮而不为哉臣愚欲望陛下暴权之恶声权之罪特赐睿㫁明正典刑枭首江上使将士闻风争先効命以赴国难则威令赫然行于万里之外金人虽强不足平也取进止又臣僚上言仰惟陛下慎惜名器而于将士之爵禄品秩未尝吝惜躬行节俭而于将士之赏赉惟务丰厚则其所以待遇之可谓至矣是宜感激厚恩奋不頋身以图报国而乃于敌国侵疆之秋歛兵退避其罪大矣宜重正典刑而朝廷行遣太轻臣安敢缄黙而不论乎臣谨按王权本无竒才进居大将之任坐享富贵积有日矣邉郡无警正頼以捍御而乃専于谋身退缩避敌以自全考其用心罪宜诛戮未宜勒停臣且以大槩论之敌骑欲南来时朝廷固屡催权往沿淮一带踏逐险隘以为守御之备而乃恬不加意驻军于和州为自便之计虽制置刘锜数趣之逡廵数日一半军马至庐州权又尽唿其兵还屯和州又闻报至尉子桥而权乃以精兵自卫止令破敌一军御之及姚兴势孤求援而权遣去应援之人既少又且稽缓致姚兴等䧟殁人皆痛之后又妄言于衆谓得金字牌令其保江遂行衆争渡拥入江流者不知几千人兵卒怨愤皆有为王太尉所悞而死不能得厮杀报国而死之语极其可伤痛两淮及江上之人逐处怨骂恨不食其肉朝廷如此而不加怒焉殆恐人人相效何以使诸将之用命乎窃覩闗报刘氾以𤓰州之战败衂令按军法有㫖特贷勒停编管而权之得罪止于罢兵柄领宫祠居住于善地识者以谓同罪异罚非所以示公又况权之罪加于刘汜数等乎伏望陛下以国事为重以两淮生灵为可怜将王权特加诛戮以慰人心天下幸甚取进止十一月十八日三省枢宻院同奉圣㫖王权可特贷命除名勒停永不收叙送琼州编管月具存亡闻奏令临安府差得力使臣二员军兵二十人押送前去沿路不得时刻住滞具已起发申三省枢宻院又臣僚上言尝观齐威王委政卿大夫诸侯并伐一旦赫然发愤以即墨大夫之贤而毁言日至知其不事左右以求誉也而封之以阿大夫无状而誉言日闻知其以币帛厚左右以求誉也而烹之齐国震惧人人不敢餙非务尽其诚遂起兵击赵击魏诸侯不敢加兵由是知人君诛赏一㫁以公议而不牵于左右之毁誉则人心自服士气自振而敌国自退矣臣仰惟陛下圣谟神㫁髙出百世遭时多难驾驭将帅动契事宜如近者皂角林之㨗即日降德音命中使进爵赐金恩赉有加则固己封即墨大夫矣如阿大夫之罪暴着公议所不容者其可不加戮哉臣按王权初无寸功久叨重寄平居则虚名上借隳壊军政刻削廪粮剥下自丰固己失矣一旦有疆场之虞则巧图窟穴诡置私藏自择便地望风退惧兵法曰将受命之日则忘其家临阵约束则忘其亲援枹鼓之急则忘其身而权之出师与妻孥泣别三日而后行士卒闻之莫不窃笑则固己当受穣苴之戮矣及尉子桥之战身拥强兵不援姚兴坐视䧟没而走旗报㨗欺罔朝廷厯阳之奔士卒尚欲囬战而权麾之使退一城兵民争船赴水死亡几尽军资戎器併以遗敌金人深入身为大将兵非寡弱畧不交锋以至于此罪何所逃臣窃闻建隆中晋州荆罕儒战死艺祖斩不効命者二十九人咸平中望都之役诸将有临阵而先遁者章圣谓近臣曰今未能偃兵若不推䆒将来何以为戒遂斩二十余人此祖宗之成法也近日瓜洲之衂陛下以刘汜先退窜之逺方矣况元帅之罪重于偏禆淮西之败甚于瓜洲则王权之诛岂可出刘氾下哉今军衆方兴征伐未艾而刑罚之行轻重未当臣恐诸将不服将来何以使人捐躯狥国乎臣愿陛下鍳齐威之举稽艺祖章圣之法速正典刑以服人心以作士气以集非常之勲天下幸甚取进止十一月二十一日三省枢宻院同奉圣㫖坐前后章疏报行十九日丁亥夜雪成闵囬骑至自襄阳见叶义问于建康府二十日戊子成闵到镇江府二十三日辛卯金国亮自瓜洲临镇江金国主亮自采石趋扬州下寨于州之东南是日观江旌旗列于江上其势甚盛镇江居人亦临江对观皆有惧色都统制李横发水军战舰出江中以耀威金人皆凝望不动有一万户跪于亮前曰郎主不数日下两淮之地自古所无也今大江未可渡请驻于扬州力农训兵徐徐图之亮唾骂曰尔欲怠我军心耶命决皮条五十二十五日癸巳差诸将军都统制主管马军司公事成闵差兼镇江府驻札御前诸军都统制淮南东路制置使京东西路河北东路淮北泗宿州招讨使李显忠为淮南西路制置使京畿河北西路淮北夀亳州招讨使前建康府驻札御前诸军都统制吴拱为湖北京西路制置使京西北路招讨使依前鄂州驻札御前诸军统制金人攻㤗兴县金国主亮倾国来攻扬州是时泰州泰兴县知县尤袤犹守泰兴不去袤字延之尝以淮南置山水寨扰民不能保其家属窃悲哀之作淮民謡一篇曰东府买舟船西府买器械问侬欲何为团结山水寨寨长过我庐意气甚雄麄青衫两承局暮夜连勾唿勾唿且未已摧剥到鸡豕供应稍不如前向受笞箠驱东复驱西弃却锄与犁无钱买刀剑典尽浑家衣去年江南荒趂热过江北江北不可往江南归未得父母生我时教我学耕桑不识官府严安能事戎行执鎗不解刺执弓不能射团结我何为徒劳定无益流离重流离忍冻复忍饥谁谓天地寛一身无所依淮南䘮乱后安集亦未久死者积如麻生者能㡬口荒村日西斜破屋两三家抚摩力不足将奈此扰何御营宿卫使杨存中遣前军统制王刚权知泰州壬辰刚次泰兴县癸巳质明金人至泰兴城下刚率衆御之太傅和义郡王杨存中黄旗走报遣发䇿应前军统制王刚前去泰州防托于十一月二十九日据王刚申二十六日未时以来有敌人马军二十余队前来大兴县诸门外攻城放火烧门城上用甲军弓弩箭往即时开门遣差鎗刀斧手临壕迎敌续差将官亲随李思济王铸将带马军出城掩杀王刚躬亲统率将佐官兵分布督战拥杀金兵入河及杀死不知其数追赶二十余里除杀死入河外活捉到金人渤海及夺到战马金鼓旗鎗器甲等二十七日乙未金人䧟泰州先是知泰州孙政以邉郡不宁乞宫祠而去通判王涛权知州事九月涛以移治明州而去留州印与兵马都监赵福洎金人侵淮甸泰州百姓诣御前营卫使司投状乞以福为知州主管州事杨存中从之福遂权知泰州有水寨都统领胡深及其副臧珪弃水寨率郷兵二千人至泰州以兵势凌铄福且具申于枢宻行府叶义问义问遂以深为知州深以珪为通判以福为路分都监深闻金人欲攻泰州与珪率其衆弃城先遁珪掘㫁姜堰尽泄运河水丁未金人到城下河已干矣遂径登其城城中军民已乱金人纵火杀戮福死于乱兵中子女强壮尽被驱掳而去城中有人走透得出者至姜堰堰㫁为水所阻尽为金人所获初福知㤗州也申卫营宿卫使司乞兵屯戍存中遣前军统制王刚以本部兵权知泰州以福为路分都监刚到泰兴遇金人而兵皆紫茸军乃直趍泰州陷之三朝北盟㑹编卷二百四十三朝北盟会编卷二百四十一钦定四库全书三朝北盟㑹编卷二百四十一宋徐梦莘撰炎兴下帙起绍兴三十一年十一月二十八日丙申尽其日二十八日丙申金国完颜亮被弑于扬州殂遗史曰金国主亮驻于扬州之东南督诸万户渡江甚急限来日不渡尽行诛斩万户皆惧之是时葛王已即位于国中改大定元年有传録其赦书至军中者万户等以大江不可渡斩戮不免遂各懐异心有弑其主归葛王意亮有亲兵皆心腹人以紫茸穿甲谓之紫茸军又谓之细军素号精勇诸万户请于亮曰紫茸军逺行数千里未有以犒之可令请取泰州犒其军亮然之遂发紫茸军取泰州诸万户无所畏丙申夜持劲弓突入帐下卫者止之则曰有急事闻奏亮闻喧欲披衣出则矢已及左右矣乱矢齐发亮毙于帐中于是喧嚣不止梁尚书者闻乱即驰入唿诸万户曰事已如此固无可奈何然方与敌国相持不知诸君何以善其后衆皆不言梁尚书曰当抚定诸军勿使嚣乱徐思计䇿可也衆稍定梁尚书遂取纸草牒云大金国牒大宋国三省枢宻院国朝太祖皇帝创业开基奄有天下迄今四十余年其间讲信修睦兵革寝息百姓安业不意正隆失德师出无名使两国生灵皆涂炭奉新天子明诏已行废殂大臣将帅方议班师赴阙各以戢兵以敦旧好须至移牒牒具如前事须牒大字三省枢宻院照騐大㝎元年十一月三十日牒银青光禄大夫右领兵都监开国公富察龙虎卫大将军右领军都监圗克坦右领军监军初瓜洲之役军中散人张真被掳亮壻驸马都尉见而留之驸马管黄头女真三万人亮闻葛王已定己未命驸马以本部兵归丙申兵变驸马兵既行温都者覔张真而得之梁尚书既作牒未有人传行乃以张真赍牒戊戍发十二月己亥渡江是时江南但不见金人饮马于江滨方疑之㑹张真到方知亮被弑敌骑已有囬者有虢州佥军雷正者先自间道来归说亮被弑初犹未信得梁尚书牒乃赏正以官晁公忞败盟记曰二十七日金之诸帅集衆兵帐中相与谋曰南军如此岂宜轻举前有大江之险车船之敌有粮运之阻敲杀之忧祗送死耳颜亮凶悖我軰若无船渡江必杀我等奈何内一万户曰等死求生可乎衆皆曰愿闻教令得生则可有万戸戴总管李总管者诸帅之豪起前宻谕诸帅曰杀郎主却与南宋通和归乡则生衆口一辞曰诺不食顷诸帅统集甲兵万余人控弦持满唿唤直入逆亮寝帐把门细军问为谁曰我等欲至帐前有公事理㑹细军纵入诸帅引弓射帐中亮左右䕶驾亲信兵卫识其难作擐甲上马各带奴婢出营脱身北走而亮觉变索弓箭仗剑顾视左右无一人矣乃独身仓卒引弓欲射曰南家人我家人今日杀我赦我在汝等囚我可也无取弑君之名诸帅不应连射帐中矢下如雨亮即死于扬州并杀妃三人太傅一人左右亲信谋事者数十人或云金亮有妹夫者见变作先剸刃于逆亮腹以脱已祸既而亦不免于死为乱军所害先是金亮有亲军女真三万矛楯戈㦸器械精纯尽用紫茸绦穿聨铁甲号紫茸军其次用黄茸号黄茸军其次用青茸号青茸军紫青黄三军一名细军又名䕶驾军専一簇御宿卫虽有大敌悉不遣行初诸帅欲弑金亮也而细军拥卫严宻不可得近因谓细军等曰淮东子女玉帛尽皆逃避在泰州城域我軰急欲过江无由得往泰州取富贵尔等何不请郎主乞破泰州而取之细军欣然而请金亮从之细军去者三万人一鼓大破㤗州子女玉帛无遗泰州统制官王纲弃城走江隂二十八日破泰州而金亮被弑乃二十七日也二十八日将官景世雄以二十五骑迎见金人李千户约有三十骑拥过瓜洲被掳散人张真并虢州佥军雷正渡江归顺报金主已被弑讫神麓记曰亮初谋南侵也用梁恪王光道马钦郭安国等为主尽刷在国畨汉军五十余万分五路经河中府渡大庆闗入陜西经孟津渡者为御营中军亮统至汝洛经河北西路卫州张家渡者往汉上经浚州通利军渡者前来徐经宿河间以东过山东入胶西者皆大汉军使喀齐喀贝勒总畨军往熈河徳顺欲先平巴蜀任宣徽使刘蕚统大军十余万至光化扼其江陵差髙景山统大汉军至胶西登战船陈兵于海亮自提大兵直至淮扬要一举而下先以采江南渡定要瓜洲如违制来日皆从军法衆军恐惧唯以待死计无所出劝农使契丹阿里等谋十一月二十六日夜分以御营诸军弓弩持满向喧哗声近御帐亮惊问莫非南军至乎王光道秉烛引亮出帐来未即言间衆谓曰君一人南朝无罪背约犯邉生造衅端不容谏诤恶逆不道神人共怒岂能脱乎亮见不免谓曰汝等杀我顺南乎归国乎厉言归国衆箭皆发射死焚其尸时年四十王光道梁恪马钦郭安国等皆遇害就遣驲使走至汴杀皇后圗克坦氏太子光英其惠妃德妃昭容婉容昭仪淑仪十六位御嫔皆放归宗亮简宗庙废祭祀弃法律逐功臣治宫室餙䑓榭内滛乱犯亲戚轻百姓好攻战侵邉境虐生灵是致如此谥法违天虐物曰焬遂谥海陵炀王后曰幽皇后息曰殇太子虞尚书采石毙亮记曰绍兴三十一年完颜亮渝盟犯寨进兵江淮遣诸将帅分道入兵一军遵江道以趋两浙一军出宿亳以蹂淮西一军厯唐邓以瞰荆襄一军据秦鳯以伺梁蜀朝廷命诸将分屯捍御吴璘驻兴州姚中驻汉中王彦驻安康吴拱驻襄阳李道驻江陵田师中驻武昌戚方驻寻阳李显忠驻池阳王权驻建康刘锜驻镇江成闵驻晋阳李寳守海道秋九月亮亲以兵十万号四十万直趋江南为必渡之举时刘锜为淮南浙西江东西路制置京畿淮北京东路河北东路招讨使分命诸帅捍御十月乙卯金兵自安丰过淮西丙辰直侵卢州拓臯下塞戊午遣枢宻叶义问督视荆㐮江淮军马中书舍人虞允文叅谋军事洪迈洪方并充行府幕属己未金兵攻滁州先是刘锜遣王权将兵渡淮迎敌权逗遛不进至歴阳修筑城垒为自安计锜再檄权住夀春权以威胁总曹固请于朝乞留权守和州锜复督行权不得已三日发一军凡二十三日仅发去八军止于庐州戍守故金人至淮得以系桥从容而进如入无人之境权旋弃庐州囬屯昭闗将士皆请战权乃领亲兵先遁麾衆使退敌骑至尉子桥权始遣姚兴二军迎敌兴戮力死战数告急于权权饮宴于仙宗山上以羣刀斧自卫殊无援兴意兴势虽却杀敌数百人擒渠卒而囬㑹敌假立权帜以误兴兴奔入而遂与其徒俱陷权犹走旗报㨗冀以欺罔自解自是不复更与敌接径囬和州州城新筑而所储资粮可为数月计权至不住守迺绐衆曰已得㫖令弃城守江庚申权登车船上遂自焚和州西门先往采石辛酉金兵陷和州城中弃粮储器械辎重尽委于金兵乗乱奔突军民自相蹂践拥入城河与江争渡溺死者什三将士愤怒号唿指船诋骂皆以权不战误国为言溃兵抱芦苇浮江而过者散而之他甲子权宵遁自采石归建康是日锜小㨗于扬州之西南锜以王权失淮西则淮东孤军恐不能守越翼日乙丑遂弃扬州退保镇江留一千五百人塞瓜洲渡亮兵进廹大江刻十一月初七日渡采石濒江居民惊震窜伏吏士无人色朝廷以诸将逗遛失律召成闵代刘锜趣王权赴都堂议事先遣舍人虞公往池州趣李显忠交王权军事虞公陛辞上曰朕固知和议不足恃二十余年官钱物不敢轻用毫积寸累内藏支付九百万矣卿须钱帛奏来朕所不禁第患事不立耳虞公退急装趋镇江时刘锜已卧病虞公见之因咨以今日事势刘大言曰兵凶器战危事圣人不得已方用之虞公曰今逆亮违天背盟席卷淮东西窥江南我有心腹之忧今日用兵犹为得已乎锜又曰锜直不爱朝廷官职将归制置招讨印耳虞公笑曰公言大是髙节但今国事如此上自王权之败不遑九重将以马上从事此岂将军上印绶时耶刘语塞时建康已告急虞公倍道趋建康是日我师败绩于瓜洲虞公往采石道遇王权败兵各鸟兽散公即讯之皆曰我軰昨随王权只闻金声不曾闻鼓声盖权未尝与敌交战惟是走耳去采石尚二十里北兵鼓声动地从者止公曰事已至此舍人欲何之虞公不聼亟索马行暨至采石望北岸敌硬寨连亘数十里我军星散亡纪律虞公易服行造其间㑹见一二统制官虞公劳之因问王权罢兵之由皆曰权骄惰不恤士卒非敌之善胜权只有走耳我軰未尝见战虞公曰今可战乎衆皆笑指北岸曰彼势如此谁能以身犯必死乎虞公徐晓之曰敌万一过江而我軰措足无所虽走亦何之今走亦死战亦死等死不如一战冐万死求一生转祸为福因败成功在此一举矧又朝廷衣食汝軰二十余年缓急乃不能一战以报国衆皆曰今虽欲战奈无主其事者何虞公见其可动唱言汝軰止縁王权缪妄致此今朝廷已别选交王权军矣衆愕立曰谁可将者虞公谕之曰朝廷差我到池州取李显忠交此军事显忠如何衆答辞曰得人矣虞公曰敌谋来日过江势已廹请诸公当力战官家已发内藏库钱帛并节度承宣使已次官告在此赏赉有功者衆皆曰诚然我軰效命诸统制趋出转相告语须臾合军皆奋臂争死敌虞公即与勾集战舰简水军余人连小舟䕶岸以戈船车当前终夜整簇十一月乙亥敌筑坛于采石西岸上亮登坛杀牛羊豕黒白马各一祭天祷江乞风以济丙子坛上见黄绣旂各二亮擐金甲坐坛上麾红旂以发战舰凡五百余艘縁岸铁骑周匝三四十里间敌军大唿我军辟易㑹北风急敌船如噼箭有数十艘即薄南岸公见统制盛新抚其背曰昨与尔议破敌为期今乃不用命乎盛囬顾曰舍人在此即麾军鏖战士气百倍无不一当十金兵大败戈船前㫁逼岸余衆悉拜降先敌恃其衆欲径跨江而渡故所用皆是小舟一舟济数百人其指可掬而官军所操皆艨冲巨舰士卒用命遇敌船即撞噼中拆全沉没敌既退衂公抚劳将士具㨗因骑置以闻诸统领官环坐见枢府人吏趋走虞公之前唯谨私怪之间起问吏舍人何官职吏对此中书舍人朝廷侍从官也统领官争列庭下拜曰初为舍人合门宣赞等官岂有文官能驰骑行阵间乎虞公起执其手曰诸公何言方与诸公共安危同死生期于破敌以报国家遂相与誓曰敌虽败北然恃衆明日必复来迺遣士卒夜渡江约近北岸敌前所不及处维舟为阵㑹盟毕金兵再入济江而其意已诎然犹自张不已官军直突北岸夺其渡以神臂尅敌弓射之敌皆徒歩登岸弃船而焚之官军纵火爇为灰烬敌衆披靡亮挥军下坛初亮使伪参知政事李通跪坛上口占檄文招王权戊寅显忠至遣硬探骑过知金兵已走扬州与瓜洲渡兵合矣虞公谓李侯曰敌惩采石之败空垒往合瓜洲兵镇江无备我当往第恐兵少今来采石愈益堑筑堤或伐木为栅守御甚固敌未可卒犯镇江邉岸分屯备御甚多采石要害仅数处将军能任其责分一军从如何须更有百余战舰则足济矣李侯曰敬受令是日虞公径发循慈湖马家渡等处措置方畧迤逦还建康公至建康见元枢知府事张公焘歩造谒虞公问劳甚勤曰焘所谓頼公庇者完颜亮期初十日来此㑹食使焘安往诸将因议可以往镇江者皆有难色张目虞公曰明府已建大功可任此责虞公往镇江谒刘锜刘疾已剧执公手曰朝廷养兵三十年我軰一技亡所施今日成大功乃一中书舍人我軰愧当死矣虞公退与扬存中成闵谋曰敌之瞰江宜亟经画守御之偹今船又系岸有如临期不堪驾用奈何遂相分临统按试时江中止有二十四舟显忠所遣船亦至虞公命战士踏戈船上下流如飞北岸金兵皆慿垒纵观骇愕相谓曰南军有备亟遣人扬州报亮驰至立问诸军以北渡之䇿且采石渡方此狭甚而我军犹不利请徐为之谋以伺其隙亮大怒诸军退聚谋曰南军如此岂宜轻举祗送死耳亮凶誖明日若不能渡江必杀我軰不如先发遂共定谋杀亮乙未诸军诈作南军刼寨直趋亮寝帐亲兵问为谁诸军语之曰我欲帐中白事亲兵纵诸军引弓射亮被伤起弯其弓曰汝是南家人抑我家人答曰我家人亮曰今日杀我赦我在汝等不赦我速杀我然自知我无道汝等杀我固当诸军连射帐中矢下如雨亮即死兼杀其妃三人金兵遂退屯三十里北人虢州佥军雷正渡江归顺报金主已被杀矣使骑往得其实十二月庚子御营宿卫使和义郡主杨存中管侍卫马军御前诸将都统制成闵中书舍人督视荆襄江淮叅谋军事虞允文总领淮东军马钱粮朱夏卿列奏以闻北垒亦具亮之死状来求和㨗书奏上曰亮已遇弑军无统衆心溃頼诸路将帅广行招纳朝议亦欲进师虞公先往行在所禀事宜时敌虽移屯兵尚驻淮东公入见上慰劳有加虞公奏曰此庙堂神灵陛下英㫁将士用命臣何力焉上喜赏再三者有㫖论功行赏张振时俊王琪盛新戴臯以功烈显着人转三官其余将士亦不以次推恩虞公奏昨采石事势危急臣于振等行阵许以重赏振等效死力战三官恐不足酬其劳乞囬在身官职推赏振等上曰向江上甚危急得诸将致力其功岂可忘寻改授正任承宣观察等使虞公继论列今车驾进发而敌在淮东镇江对垒路尚梗今当督淮上之兵㫁敌之归路发镇江等兵为掩袭之举敌可无噍类上深然之命公往淮上措置而诸军先已过江矣十二月壬寅成闵复收扬州甲辰李显忠以大军济江去和州三十里与敌相持丙辰成闵收复泗州皆虞公前日鼓勇士气一战之力也未㡬北朝都管司以牒来云正隆无道兴兵今已废殒初立新主见议班师而朝廷将复从和议焉自古江淮用兵称周瑜之赤壁谢元之淝水为隽功然瑜乗曹公士卒疲疫之余而淝水之胜出于苻坚退师之无律今亮以㴞天之逆隂谋数十年驱其衆空国来冦而虞公奋然以忠义狥国帅罢散之卒身自督战遂成采石之功而瓜洲之金主不战而自毙此岂与赤壁淝水乗危徼倖同日语哉异时国史大书特书与宋匹休荐绅鉅公亦必有能效勒燕然铭颂淮西碑以扬厉无前之绩者然逺书生亟欲广其事以壮吾中国之威以激蜀士夫之气谨再拜稽首而书之三朝北盟㑹编卷二百四十一三朝北盟会编卷二百四十二钦定四库全书三朝北盟㑹编卷二百四十二宋徐梦莘撰炎兴下帙起绍兴三十一年十一月二十八日丙申尽其日国史院编修官员兴宗采石战胜录曰完颜亮及其国兵前来南牧其身先出汝州示欲出襄汉上流朝廷果从三司发精兵五万人合荆鄂之兵凡三十二万先是虞侯作天官属上殿先论敌欲南牧之计必五道为出蜀口欲出荆襄止以兵相持淮东之计沮汝非用骑之地他日正兵必出淮西竒兵出海道是年冬奉使又明年一月回其年敌必南牧盖已授甲造船必为南渡之计申言前论疏之语上曰记得卿此言极是是年五月十九日金使上殿有奏言欲得两淮之地欲得将相大臣朝廷骇愕议所以发兵是时金主以兵驻汝阳以避暑为名诈示渡汉江从上流以窥吴㑹朝廷发成闵领近卫五万人来戍襄汉上出金使悖语令宰相就都堂命侍从台谏论所以备敌之䇿时宰相宣上语云今日更不问和与守直问战当如何庙论欲遣成闵往遣禁卫兵御襄汉上流虞侯云不须得发兵如此之多敌必从上流下恐发禁卫想兵益少朝廷内虚异时无兵可为两淮之用兵行未㡬旬日得报金主回汴虞侯曰金主已去留五千人殿后兵约止江池之间欲留此为用若上流兵胜日江鄂间应援淮西是时无人为之助其説卒不用至九月间敌以五万衆兵出淮东刘锜拒之于楚州青江口金主自提重兵号五十万精甲自寿春渡淮王权拒之二将不敢战望风奔遁敌才与南兵相接王权退自安丰至合淝又退至拓臯而中军已退至濡须虞侯见事急知二将必退囬遂率四五侍从又同白宰相说王权退师已临江口必败国是诸公云非敢退所以导敌深入当其冲令邵宏渊出其右李显忠出其左夹攻之虞侯率四五侍从辨其不然此权必为走计时朱杨犹不以为然明日得报权果渡江朝廷震骇十九日上命叶枢宻督视江淮军马同命虞侯叅谋军事二十一日陛辞上慰劳甚渥云卿本词臣不当遣以卿谙军事故也二十二日出临安是日得报刘锜兵走至𤓰洲尽弃淮东之地敌追驰至皂荚林锜之副将员琦小㨗乃託病过江十一月初四日锜兵大败于𤓰洲江淮之间民皆奔走是时金主以重兵临采石已数日知建康张焘屡遣官来催督府措置虞侯与叶枢宻六日到建康是夜被㫖罢王权以李显忠代之督府诈以檄召权来议事夜遣侯持檄池州唤李显忠分付人马令㑹于采石盖权兵来采石未定初七日发建康初八日早去采石余路十五里闻鼔声振野问道傍人云是金主临江昨刑白黑马各一祭天取今日过江虞侯见道傍茶房酒店官军闲坐虞侯唿之其说与道傍人言合虞侯又问云既是金主过江因甚却在这里衆军皆言王权使在淮西每日只打锣未尝得接战我辈皆是马军却使我弃马步走过江如今已无马我辈不㑹走厮杀随行官吏多欲回虞侯云须要去江上看兵势盖上遣我来当进不当退有进言者云事败至此舍人与一担担何也虞侯不听虞侯至采石诸将皆无战意公方㑹合诸将士诘之曰我闻王节使淮西每日打锣不打鼓终日如此虞侯慰劳曰权不战敎汝辈不成事今汝辈半死半活至此不易衆皆唯唯然王权已罢兵权管你辈不得我是朝廷官家差我担银犒设你门今日节度观察至副校尉官皆担来你辈食官禄官飬汝辈三十年不知能戮力一战否衆曰我们也要战但无人主此事虞侯与说我今日只办两眼随你们成得功大与你填大底官诰立得功小填小底官诰若死于此则当同死于此若你们走我亦随你去你们道走去任去我便去见官人说某人统制以下某人肯杀某人不肯杀诸军大懽曰今日有分付大家去厮杀于是方佈阵摆戈船是时江北敌兵甚衆极目四望上下流二三十里不絶鼓声振地虞侯即马至岸口见北岸一高台台上有大红绣旗黄旗各二左右中立有大红盖有一人服金甲披大床上坐其上衆云此金主也兵号四十万马数倍之虞侯遂与诸将议与统制官张振王琪戴臯时俊盛新列马军步军为阵静以待之分戈船为五以其二傍东西岸行东䕶岸西里敌船其一驻中流载精兵待战其二藏小港中以待不测摆布仅毕忽闻敌中发喊金帅亲执小红旗麾数百舟絶江而来顷刻间有十数舟近南岸渡敌登岸与官军战公往来行间公令时俊先登军皆死閗斩敌过半岸上之敌皆投拜战于江中死以百万数天色晦亮犹未退㑹官军在淮西有溃㪚三百人自光州路转江而至虞侯拊劳之授以旗鼓设为疑兵敌果以为援兵至鼓声乃已却打梆子声敌引余舟遁去或欲引水军掩其前㫁其归路虞侯以为不可所谓归师勿遏是也恐或官军一伤我军少何以己之敌万里入战如此之势不止今日一战若官军少则明日何以为敌但以强弩袭其后追射之敌兵多伤至夜师旋计岸上之死三千七百余人射死万户一人生获千户五千女真三百余人余皆正军徤者星夜遁去即夜具奏旧将去新将未至决不敢引去是日椎牛张酒以劳军有说舍人宣賛者及见枢宻院人吏在虞侯前甚恭问之云乃中书舍人非武臣舍人也将军乃尽礼致恭至夜半仍令布阵在于将士待敌败兵已稍希敌至辰以来凡再鼓公举旗挥出海船五分之二其半向北岸上流直杨林河口诸将或问公何故遂说与诸将当时只合将船守杨林口不合放敌令出命统制盛新引船直杨河口只于江心下泊船敌箭所不到处戒之曰若敌船至杨林河出即齐向射之必争于死无令一船行出岸如河口未有船出即用克敌神臂弓射北军于是盛新受令于江心住船齐力射敌应弦而倒者万数敌见船无归路即时从下放火自焚官军亦于河口上流以火焚船其余舟凡一百八十余只亮陆遁去至午间遣一小舟令张千持书至书意似与王权有约其䇿似于用间亟以已发遣王权之事报之以絶其意遣探马渡江至暮归説金主焚龙鳯车斩船作头二人鞭梁大使一百连夜往𤓰洲与金主书意合虞侯谓显忠曰敌惩采石之败控大兵往合𤓰洲之兵镇江无战备我当往措画之患兵少今采石敌既慌手脚必不敢窥伺又兼江长岸分屯防御甚多其实𦂳要不过数处都统能任责辍一处兵马应副如何又须得百余船战舰方可集事显忠畧无难色欣然一一应副至建康见叶枢知府尚书张杰闻虞侯至步行来问劳苦甚勤曰真谓頼公庇昨完颜亮要初十日来此㑹饭不知觉杰却去那里诸公㑹议遣官往镇江措置张目向虞公曰冯员仲二公叅帷幄之谋不行虞侯已建大功可任此责虞侯笑曰去不妨然记得一小话人得一鳖欲以计杀而食之炽火使釡水百沸横竹稍于其上与鼈誓曰能渡此活汝鳖知主人计以杀之勉力爬沙竟渡主人曰汝能此渡河甚好更为我渡一遭我欲观之仆之此行无乃类是诸公大笑是日泰州以急告虞侯至镇江谒刘信叔刘病已革虞侯问之刘执虞侯手曰朝廷飬兵二十年我辈一技无所施今日成大功乃出于朝廷一中书舍人我辈愧当死矣先遣一将救泰州连日大风未能行侯与杨存中成闵谋曰敌已瞰江经画守御之备不可缓今舟船乆系岸万一临时或有不堪驾用悮事率临按试是时江船既止有战舰二十四只相计李显忠商量今移时俊军于马家渡辍李拴一全军一万六千人又分戈船百艘来㑹京口三十日习水战耀兵命战士踏戈船上下流如飞北岸帅长皆慿垒纵观骇愕皆曰南军有备急遣人扬州报亮亮跨马即至列坐诸帅长㑹议为必渡之举有帅长前曰南军有备未可轻举向覩所来舟楫迅駃如飞此宁能当之且采石江靣方此为狭甚而我军犹不利不如徐为之谋以俟其隙亮震怒㧞剑数之曰汝罪当死者数矣我即不谋汝今沮吾军事尚可恕乎帅伏地涕泣交流哀告乆之亮曰我且赦汝汝与诸帅议来旦各要船百只即渡江违令者斩之诸帅退曰南军如此岂宜轻举轻则送死亮狠不容吾等说明日必杀我不如先下手为强也遂定谋杀亮夜即其居帐中连发三箭射中了又欲射亮已而问曰你是江南人是自家人万户答曰自家人金主曰我自去年煞是无道理事今日饶我也由你辈杀我也由你辈不若早早跪下万户一人直入即其帐中杀之并其帐中妃侍五人併杀梁大使郭副留马海古勒李恭正通四人皆为谋来南者尽焚其尸是日初二日虢州签军雷正来告虞侯即日同杨存中成闵渡江至𤓰洲措置后日金之大将以檄来请和公是日往行在奏事两淮之民自镇至平江见公船过焚香拜投鸣指初六日奏事毕初十日车驾幸建康明年二月十八日还临安归正官张棣正隆事迹记完颜亮自己巳冬十二月杀兄亶而自立守旧都于㑹宁越明年诛夷稍定下求言诏勅中外公卿大夫至于黎庻之贱皆得以书进于阙庭是时上封事者多言陈以㑹宁僻在一隅官难于转输民艰于赴诉宜徙居燕山以应天地中亮深然之即日使官左相张浩右相张通古役天下夫匠百万肖京师之髣髴营都于燕山迄三年而成至壬申夏驾始幸之遂以渤海辽阳府为东京山西大同府为西中两京大定府为北京东京曰开封府为南京燕山为中都府曰大兴改元以之赦告天下亮以渐染中国之风颇有意于书一日读晋书至苻坚传废卷失声而叹曰雄伟如此秉史笔者不以正统本纪归之列传而已悲夫又一日与翰林丞㫖云颜宗秀左参知政事蔡松年语朕每遐稽前史博考废兴见开创之君雄材大略兼弱攻昧混一区宇躬膺大宝慨焉慕之觉汉髙軰去人不逺二子皆以唯唯而对至正丁丑春二月御武徳殿吏部尚书李通刑部尚书胡励翰林直学士萧兼赐坐而语朕昨夕夜已三鼓梦二青衣持牒称上帝宣朕遂䇿小将军腰弓矢随彼前而既行之次但入踏空转时到一门青夜指之曰天门朕随入马行数里之地宫极严慄朕欲从马而入前有二金甲谓之曰非人间下马可步趋及殿垂帘如有待一朱衣曰下拜而就跪朕皆随之但闻殿上语如婴儿令青衣持宣授朕曰天䇿上将令征某国朕谢而出复上马见兵如鬼者左右前后杳无边际发一矢射之出衆以大喏而应之朕亦喏之故惊愕而觉然而大喏之声犹在于耳朕立遣人于马廐视所䇿小将军但身汗如水収箭袋而数之亦失其一朕大异之岂非天假手于我令取江南也然而君父臣子之语毋泄于外衆称贺戊寅夏五月亮御薰风殿宣吏部尚书李通翰林丞㫖翟永固宣徽使敬嗣晖翰林直学士韩汝加四人及庭者问吏部尚书李通朕欲迁都汴京将宫室重修加兵江右使海内一统卿意如何通以阿谀面从惟佞是务对以正合天时人事不可失也亮深悦之徐问翰林丞宣翟永固永固对以燕都始成未数载帑藏之匮乏未补百姓之疮痍未痊岂可再营汴都而重劳民力况江南乃继好之邦以厚币礼陛下岂可无名出师而重劳征伐在臣谓二事俱不可亮曰非老奴婢所知复问宣徽使嗣晖对以臣与李通所奏同问翰林直学士韩汝加汝加对以臣与翟永固所奏同亮怒永固汝加之咈意遂退及门复宣殿侧听㫖二子以为重则刀锯轻则鞭笞必不能免继宣翰林待制綦戬污使亮怒霁消赦而释之明日谢李通为右丞晖为恭知政事永固知亮之罪已惧而乞辞解官己邜春三月遣左相张浩右叅政嗣晖起天下军民夫匠民夫限五丁役三工匠限三丁役两统计二百万运天下林木花石营都于汴将旧营宫室䑓榭虽尺柱之不存片瓦之不存更而新之至于丹楹刻桷雕墻峻宇壁泥以金柱石以玉华丽之极不可胜计是年冬遣翰林士讲学一生入朝觐本隐画工于中间节写临安之城邑市井及吴山之秀立其图以进亮亮遣人于坐间软屏而图写之城邑间兵火残毁于吴山絶顶写以䇿马而立焉徐令翰林修撰蔡珪作诗书其上曰万里车书已混同江南岂有大江封提兵百万西湖侧立马吴山第一峯亮诡曰御制亮每与左补阙马海古勒面坐图穷拾迹指画其处所白其胜槩亮乃奋髯箕踞不胜其志之鋭明年庚申春正月再役天下军民匠不限丁而尽起之委右丞李通提控军造器于燕山之西北隅遣工部尚书苏保衡侍郎韩钖郎中张参预造战船于通州潞河是月二十三日翰林乙药祁使奉封事谏亮其畧曰臣闻民惟邦本本固邦宁今则北有造军器之烦劳南有修大内之重役百姓以乆苦转输不胜瘦毙臣愿陛下权罢其一竢一成而再计之兼来歳害气在进不利行师伏望陛下以天下为念社稷为心曲随臣请亮怒令擒而杀之祁使神色自如而再请曰臣年七十死固足矣惟恐陛下将来不及臣更欲语已为左右刀刺其颊以杖穿之执缚而去祁使以朝章受刑辞色终不改刃行之次烈风大作砂石鼓舞人面不可观者迨三日而止是年秋八月委户部尚书梁球先计女真契丹奚家三色之军不限丁而尽役之修长者为正军矮弱者为伊勒希共得二十四万以一伊勒希副一正军两为一里为一十二万余计中原汉家渤海之地一十七路于内除燕山中都路造军器南京开封路大内俱免差焉余十五路每路签汉军一万人遂委吏部侍郎高怀正兵部郎中萧彦良户部主事王修翰林修撰郑之𥅆登文检院使王淑曰右司郎中王佥东平转运使王肃翰林修撰杨伯仁翰林待制刘仲渊修起居注刘元㫖都史徐之万太府少监李天吉翰林应奉李希颜殿中侍御史高公挺户部员外郎曹节等分路带银牌而出曰焉目差签军使冬至十月签差始㑹定女真契丹奚家三色之军通计为二十七万取有唐治分为二十七军其所授正副户各有差遂以五十户为富勒珲百户为穆昆千户为明安万户为都统至十一月委正番明安所签定女真契丹奚家军内拾其精鋭者十取一二至都统所复三取一及燕山亮自试其果能射者得五千人目曰硬军其甲各以五色绒线穿之亮自每日自负曰所签者数十万但可张其势取江南者此五千足矣辛巳二月亮率文武并百官驾幸洛汝百姓以父行而子留泣号盈城三日不絶夏四月驻跸北邙自改曰太平五月复临于汝以取牛马水草之便至秋七月始临汴百官具法驾陈九节仪迎亮于南勲门亮入门暴雨大作仪制乐音皆不能举至内承天门雷风迅作㧞去一忩门未及开关柝击三守门吏死入门复霁秋八月皇太后谏亮不可亲征亮怒令䕶御将军持嘉彦忠杀母于太后宫越数日亮后圗克坦氏及太子光瑛再谏怒亦欲诛后与子惧隐于宫中三日亮赦而出自母谏死百官钤口结舌无更言者秋九月亮御正隆殿宣诸大臣问曰衆多宰职不能朕为一路统军右丞刘谔率尔而对曰臣愿请之亮喜即拜为果胜军万户都统越日拜特进张彦忠为步军都统以孟州防御使王彦章副之将兵十道出陜右击剑外拜工部尚书苏衡为水军都统昭武大将军完颜镇嘉副之将兵七万辎重随焉自海州飞棹而下拟钱塘江而出期以三旬迎亮于大江之南是月起天下签军分路请甲而从征焉西则河中京兆南则大名相州东则济南东平三军请甲之次同日反囬者一十二万步军都统张彦忠止将兵三万出海道右丞刘谔止将万人出汉上余则并㑹于黄河之南亮领焉冬十月王友起于大名耿京起于济南陈俊起于太行乗时而啸聚者处处有之亮首知大名之乱拊髀而叹曰朕兵未行輙挠其后虽匹夫匹妇不可留即遣都舍音将兵万人于大名多与少尽洗之大名之衆闻风而自溃焉舍音杀居民三十万口灭族者一千七百余家是月上旬拜右丞李通为大都督兵部尚书郭安国为先锋将兵十余万亲征淮上是日亮衣橘红袍马以金甲从新家门而出亮后圗克坦氏及太子光瑛拜送亮为之掩泣者乆之俗有语曰天使之不自由矣中旬渡江淮见项羽庙下马入谒呵责乆之未旬兵临于江上是日因辽阳府签军万人叛归策立葛王褒于东京改元大定是时中原之民知褒虽立尚在沙漠度亮虽存驻军淮上中原无主皇皇如也其间豪杰辈不待本朝之命改金正朔为本朝正朔至亮死于淮甸褒徙于燕山方抚定焉是月金相张浩知褒抚定黄河迤北之地使人笔録褒赦具以报敌亮得之于路以鞭击而叹曰是子福过我也朕平昔有意竢江南平定之后取武成一戎衣而有天下大定朕欲改之此子为我先矣徐令人取一册亮果预书乆之勅南京枢宻院遣先锋郭安国纳丹珠将兵数千自黄河北州县无少长而尽洗之此相州闻亮死方止至十一月亮以内乱所扰知军意之二三战船之不至大江之不可渡或有鸡肋之意然未形于牙齿间又恐贻笑万世遂筑渡江台于江之岸北欲渡万人于大江之南然后作还军计是日宣威胜军万户耶律劝农语曰尔将军兵竢来日朕欲自救其部族茍失其数当从军法耶律自度所统军已不及半惧亮之必诛与子寝殿宿直将军穆尔谋穆尔格请以计弑亮上下皆从之明日乗亮未起军突于帐前集箭射之亮疑本朝掩袭令取视之愕然曰军变矣披衣而前已为穆昆唿沙唿射亮仆地衆执而缢之都督李通亦为乱军所杀三军遂四㪚而归三朝北盟㑹编卷二百四十二三朝北盟会编卷二百四十三钦定四库全书三朝北盟㑹编卷二百四十三宋徐梦莘撰炎兴下帙起绍兴三十一年十一月二十八日丙申尽其日焬王江上录曰岐王亮杀主自立改元天徳都㑹宁府内使梁汉臣本宋内侍䧟敌每思报仇乃进曰燕京自古覇国虎视中原为万世之基陛下可修燕京大内正使孔彦舟为副使自天徳四年起至贞元三年毕工改燕京为中都择日迁都燕山府以䕶驾军三十万铁浮图一十万紫茸细军一万为先锋穆敦縂管留守㑹宁府贞元四年八月十八日至燕京萧王奏曰陛下移燕山去白沟百里之余皆南宋故土彦舟郦琼靳赛王喜徐文孟斌之徒项背宋臣皆握大军尽屯中都万一有变非国之福曰卿无忧也梁汉臣奏曰臣闻向南宋讲武教兵有吞中原之志愿陛下无坐乐之内可令山东两路河北三路通水去处积草聚粮仍于诸路州军置造军器兼修大梁虎视江淮及造战舰以备海道征伐并依亮一日入皇后阁见桌子上胆瓶内有木樨花数朶问此花出于甚地后曰汴京孔彦舟进来乃索笔砚为诗曰緑叶枝头金缕装秋深自有一生香一朝扬汝名天下也学诸王看柘黄一日宣梁汉臣朕欲修凉京大内时复廵幸卿为朕谋无得有辞汉臣曰被奉圣训岂敢辞免愿陛下颁诏诸路发人夫工匠以候使唤以梁汉臣充修凉京大内正使孔彦舟为副使谓汉臣曰赐金字牌子以卿去处如朕亲行赐金银縀钱绢各一百仍差都统阿实达舒噜宁统骑军二十万驻剳于凉京城外防逃走工匠人夫工匠日支米二升半钱五十文省人夫亦如之贞元三年梁汉臣孔彦舟至汴城正隆元年春起夫正隆四年毕工梁汉臣孔彦舟奏京城大内修造了毕又令人修造通州战船遂起人夫抬木植打造战船计数千只委兵部尚书苏保衡徐文统押仍于诸路刷铁匠五千人打造人马衣甲军器有郓州相州青州进到铜钹刀五千口改造敲刀又令东平府北京閲州大安军集八百万佥女真渤海契丹汉儿五十万山东两路河北三路并佥大军一十万诸路畨汉军七十万诸路捕鱼稍工水手一十七万畨汉等军共二百九十七万令分八路入南界完颜仲统兵取长安鳯翔至西蜀完颜明统兵至西京至均房汴京南颕昌府方城县邓州贝勒统军自南颕州蔡州陵汝阿鲁摩哩统军自亳州父城顺昌府光州竒尔济苏自寿州合肥和州界耶律木自青州齐至淮楚界兵部尚书苏保衡御驾亲征监修战船苏保衡奏臣被奏圣㫖打造战船完备通州至定林口二百八十里陆地不通河沟无水通舟入海伏望特降睿㫖行下措置帝宣汉臣来曰苏保衡奏来称通州不通水海口陆地二百八十里奈何梁汉臣曰起三路人夫开渠担水成浮泥舟船夫施入海行下苏保衡即施行梁汉臣私曰金君无道但得一路人夫叛我宋中兴有日奈何自修燕京及大梁佥尉人夫工匠三百余万无一人丈夫也岂非天也苏保衡起山东民开河担水挽舟自通州入定林口二百八十里人人称寃道路嗟叹而无一人敢叛者汉臣又奏西京洛阳好花宜廵幸看花正隆二年二月幸洛阳一夜天降大霜羣花尽死不悦梁汉臣曰陛下降诏催促诸路大南取江淮无失其时天与弗受返遭其咎时至弗行复受其殃臣愿陛下统一天下混车书于万里于是下诏催促军马步起行汴京宣梁汉臣孔彦舟抚问修内不意有人譛彦舟者遂赐酒酖之彦舟捧巵跪饮见彦背上彫青问曰何物也彦舟曰臣小年时不成器交人刺来曰卿如今成器敢做甚彦舟朕慄命彦舟充西京留守起行至路药发而死二年八月在汴京值中秋设宴百官玩月忽宻云罩月索笔作鹊桥仙词曰停盃不举停歌不发等侯银蟾出海不如何处片云来便有许通天障碍虬髭捻㫁星眸利未恨剑锋不快一挥挥㫁紫云根要见姮娥体态翰林学士祁祓奏曰陛下弃大国宫殿遍幸诸州败盟兴师无故举事劳役生灵兴工动土修建两京之内开无用之河劳苦军民嗟怨盈路太乙出现陛下转以为妖殊不惮畏臣食禄于朝焉可缄黙伏望陛下察天地之不祥収兵罢役通和南宋复还故都四海九州感圣徳天下幸甚亮大怒曰斩之灭其族正隆三年二月下诏小龙虎大王兵五万守镇䝉古司虎牙位将军大嘉努守镇上京㑹宁府舒噜侍中兵三万守燕京中都葛王兵五万屯齐郓两京兼津发粮草皇太子奉国卫将军户部侍郎张昌等守汴京御营前军高季札管押御前射鵰军一万三千并围子细军三千御前提举右将军塔尔明威前左将军持嘉明威御前前军竒噜明前后军西道縂管兴国努将军紫茸细军三千人令分五部一部五百人毎队六十人穆昆一人队头一人富勒珲一人牌头二人饭食五人队身五十人五年秋九月起汴京勅天使催促八路军马各一地分入南界发时童謡言正军三疋马签军两只鞋郎主向南去赵老送灯台九月渡淮至来春屯驻差御前都统骠骑縂管韩彛则奏勅领军南行临发赐御制喜迁词曰旌旄初举正马力徤嘶风临江渚射虎将军落雕都尉绣㡌锦裘克楚气张㫁髪争奋卷地一声鼙鼔笑谈顷止长江齐骇六师飞渡北去无自队金印如斗独在功名取㫁所机谋垂髫方畧人事本无今古试舒卧龙韬韫果见功成朝莫况江左云霓傒侯𤣥黄迎路韩彛则兵南尽遣千户穆稜领骑五百掠地遇大宋姚兴马军五十余至尉子桥逰骑探得遂报破敌军统制在高请统制姚兴再率四队四百人出阵王权领衆囬走东采石江口是夜多张旗帜地中明火以兵数千伏路敌不能前遂得渡江屯驻东采石亮驻军和州两岸相对日谋渡江是日梁汉臣奏云本国大㨗请陛下登舟早逹建康金主欲登舟持嘉明威将军奏曰陛下北船底小尽被南宋压沉大江奈何陛下乗舟欲渡是梁汉臣卖陛下于宋朝耳见败舟登岸亮大怒谓梁汉臣曰汝本宋朝旧臣朕高官厚位㤙过朝士不知记极而敢反朕遂命持嘉明威将军斩梁汉臣于江岸金主见诸军败回返和州诏天下使催促海道大将军苏保衡有海船千户韩宗愈降于李寳李寳追赶火箭烧北船尽没尽降其军正隆五年十一月亮至扬州东门外汉王庙建御寨诣𤓰洲岸望大江见本朝以战舰教战江心旌旗丽日器甲鲜明艨冲舰海鳅戈船及狮子船娄子船于大江心飞走布长阵望北岸一弩箭射不到处打梆子声絶排一家阵于浮玉亭上声喏诸船复回敌衆大骇亮谓臣下曰此纸煳船何足道哉遂回扬州御寨有穆敦縂管大怀忠縂管萧扎巴衆议曰郎主坚欲渡江适观大宋战舰江心如飞甲士奋勇人船精鋭我等北人走马射箭为上岂可乗船与江南人战大江多都是死于江中不见乡里大怀忠等早至御寨奏事见乐嘉努将军云郎主昨晚大醉未起大怀忠等询乐嘉努郎主夜来有何圣㫖乐嘉努曰昨晚与妃后饮言三日渡江不得将大臣尽行处斩萧扎巴以足蹴大怀忠脚云谓乐嘉努曰若郎主起来大臣奏则箇于是萧扎巴大怀忠复囬商议若不行弑逆我等无縁还乡必死于此大怀忠云郎主有围子细军万人䕶御又乐嘉努将军轻信奈何事有泄露死必无疑萧扎巴云晚朝奏遣细军东取海陵先请乐嘉努军谕以祸福使心变动事可济矣晚朝奏云臣等渡大江必能济渡东太州可令围子细军连夜进取所掠金银尽以给赐一发渡江必能济岸遣行是夜诸人邀乐嘉努将军说云郎主坚欲下江今南宋沿江战艘万只冲巨浪如飞我等尽鱼鳖耳乐嘉努曰诸人欲何如大怀忠等曰若不行弑逆定难回乡乐嘉努曰诸人举事嘉努愿效愚诚萧扎巴曰今夜三鼓伏万弓于暗处使人举喊嘉努欲入南人刼寨乐嘉努先盗郎主剑以烛引郎主出帐诸人望烛明处以万箭齐施嘉努当依大怀忠曰若事济拜嘉努将军东道大縂管是夜亮醉三鼓入帐中闻外喊声乐嘉努入报云南人刼寨亮惊惶索剑甲乐嘉努云恐人所盗臣带于身嘉努执烛引亮慌急披锦衾出外嘉努弃烛奔窜万箭齐发射死亮大怀忠引军遁亮乃阿固逹长子宗翰之元子也宗翰生四子曰亮曰兖曰亢曰方皆为亮所诛亮簒夺后以同谋皆讨论封拜因封卞萧王仲武乌塔大卿高景山兴国努各赐铁劵平昔善者皆沾恩赏睚眦宿怨如完颜卞曹望之刘仲甫之徒皆贬降黜神麓记曰亮初登极唯有一亲弟晤同兖以殿前都㸃检为贺正旦使来我本朝都亭驿中病甚亮以天使催督返界归国死又有一亲弟判宗雍王充小名博甲为人温克容貌伟秀莅事精勤果㫁不私衆人称賛唯亮不甚和畅即位之后徙于外藩除西京留守大闻尹有说使者刘敏讲演书籍至五代梁末帝以诛珪之句充拍按立声曰有如是乎奴婢契丹人拷㧯提㸃上告变云大王谋反宣诏至燕斩而烹之二子皆赐死天徳三年诏门下朕临民而为父母必思安于兆民继世而为帝王必思期于万世是以定国家之计岂使止于目前承祖宗之谟不敢忘于在逺昨因抚绥南服分置行台时边防未定法令未具非永设只是从权既而人拘道路之遥事虑歳时之滞凡治天下固无亲疏彼此人间各无体君上之意务尽均平若能于公相之子孙闾阎之黎庻一视同仁亲之如子朕之所喜无以加焉朕虽居人上之尊承万方之统食不甘味寝不安席惟以太平为忧不敢以位为乐也自古帝王固有酣醉嗜慾辍朝废政穷奢极侈躭乐是从虽有忠义之士犯颜逆耳一谏而有斥逐再谏而加诛戮则终杜诤臣之口无复敢言者朕非不知亦非不能所以者重念太祖皇帝艰难以取天下欲救民于水火之中非欲自尊务承先志兢兢持守虽跬步不敢忘凡尔有官君子待享爵禄于安平之时其可不念太祖艰难创业之功今朕求治之意交修不逮以熙庻绩朕宣布诏令以告百官盖有五刑着为常典小者加之责罚大者至于诛戮有罪犯者必罚无赦尔或惧于邦宪实有伤于朕心故使通闻庻令天下有守法奉公无贜私之过朕所闻知必加进用自今后凡有罪者无或隐而相容凡觖望者必尽狱以取平庻共底于大宁以同享于极治咨尔有衆体予至怀故兹诏示想宜知悉牒平诏书如右宜令尚书刑部关牒各行下应于合属去处三朝北盟㑹编卷二百四十三三朝北盟会编卷二百四十四钦定四库全书三朝北盟㑹编卷二百四十四宋徐梦莘撰炎兴下帙起绍兴三十一年十一月二十八日丙申尽其日张棣金国图曰一京邑金人有国之初都上京府曰㑹宁地名金源其城邑宫室类中原之州县廨宇制度极草创居民往来或车马杂沓皆自前朝门为出入之路畧无禁犯毎春正击土牛父老士庶无长无幼皆观看于殿之侧主之出朝也威仪体貌止肖乎守令民之讼未决者多拦驾以诉之其野如此至亶始有内庭之禁大率亦阔畧迨亮弑亶而自立粗通经史知中国朝着之尊密有迁都意继下求言诏应公卿大夫刍荛黎庶皆得以利害闻时上书陈京师僻在一隅官难于转输民艰于赴诉不若迁燕天㑹三年而始成贞元四年亮率文武百官驾始幸焉遂以渤海辽阳府为东京山西大同府为西京中京大定府为北京东京开封府为南京燕山为中都府曰大兴改元以赦吿天下京邑始定焉都城之门十二毎一面分三门一正两偏焉其正门四旁皆又设两门正门常不开惟车驾出入余悉由旁两门焉其门十二各有标名东曰宣耀曰施仁曰阳春西曰灏华曰立泽曰新盖南曰丰宜曰景风曰端礼北曰通元曰㑹城曰崇知内城门左掖右掖宣阳又在外焉外门即墨书粉地内则金书朱地皆故礼部尚书王兢书一宫室亮欲都燕遣画工写京师宫室制度至于阔狭修短曲尽其数授之左相张浩辈按图以修之城之四围九里有三十步自天津桥之北曰宣阳门门分三中绘一龙两偏绘一鳯用金镀铜寳钉之中门常不开惟车驾出入两偏分双只日开一门无贵贱皆得徃焉过门有两楼曰文曰武文之转东曰来宁馆武之转西曰㑹同馆二馆皆为本朝人使设也正北曰千武廊东西对焉廊之半各有偏门向东曰太庙向西曰尚书省通天门今改为应天府观髙八尺朱门五金钉饬之东西相去里余又为设一门左曰左掖右曰右掖内城之正东曰宣华正西曰玉华北曰拱辰门乃殿凡九重殿三十有六间阁倍之正中位曰皇帝正位及曰皇后正位位之东曰东内西曰西内各十六位乃妃嫔所居之地也西出玉华门同乐国瑶池蓬瀛庄杏林尽在于是一宗庙金人宗庙之制其初甚简畧自平辽之后所用执政大臣多汉人往往说以天子之孝在乎尊祖尊祖之事在乎建宗庙若七世之庙未修四时之祭未举有天下者何可不念敌方开悟遂筑室于内之东南隅庙貌祀事虽具制度极简畧迨亮徙燕遂建巨阙于内城之南千歩廊之东曰太庙标名曰衍庆之宫以奉安太祖旻太宗晟徳宗宗干又其东曰元庙以奉安元祖和卓仁祖大圣皇帝英格王褒立迁亮父徳宗于外室复奉安父懿宗宗尧于太庙其昭穆各有序一禘祫金人本无禘祫之主亮徙燕筑陵于城之西南九十余里大江山又太庙元庙告成始有尊祖之意时奏议者多陈郊祀配天之事亮耻効中国旧制令别讨论之礼以三年一祫五年一禘乃上古之制也禘当取夏四月祫取冬十月亮从之诏告天下遂令太常寺备太乐具九节仪从待期徃焉至是月吉日先一夕宿于正殿次日陵晨令尊从人各服五色画衣执旌斧钺幡盖羽扇自内城至庙夹道骈肩而立徐布九节仪从奏乐及歌者皆乗马迨御座衣元纁衣衮冕执圭乗玉辂九龙御坐至庙礼毕易之金辂服逺游冠绛纱袍奏乐曲而回一山陵金人都上京发祥有自祖宗以来止卜塟于䕶国林之东仪制极草创迨亮徙燕始有置陵寝意遂令司天台卜地于燕山之四围年余方得良乡县西五十余里大洪山曰大洪谷曰龙衔峰峦秀抜林木森密真陵之处亮寻毁其寺遂迁祖宗父叔改塟于寺基之上又将正殿元位佛像处凿穴以奉安太祖旻太宗晟父徳宗干其余各随昭穆序焉惟亶被杀塟于山之阴谓其刑余之人不入一仪卫金人建国之初其礼制仪从止类中州之守令在内庭间或遇雨雷虽侍从亦去袜履赤足践之淳朴如此亶立始设䕶卫将军寝宫实达尔拏手伞子迨赴燕始乗车辂衮冕仪从颇整肃特令翰林待制邢具瞻作引道词曰五年一狩仙仗到人间问稼穑艰难苍生洗眼秋光里今日见天颜金𤓰玉斧沈烟和舞蹈六龙闲歌謡道咏皆相似天子寿南山至亮徙燕知中国威仪之尊䕶从悉具若寻常行猎观田多无定制或以数百骑或数千骑前后皆执旌旗上绘一日至一大绣日旗曰御坐焉伞或黄或红如或绯驾出而大率制度与中国等导前者皆拏手伞子其人各长六尺八寸以其锦团花袍金镀银带簇金蛾拳脚幞头双引而前皆散手及半万有执旗者约千余队旗之后曰驾头驾头䕶卫将军皆衣紫窄袖衫金带幞头腰弓矢并马而行弓矢一绣袋覆之得数百至曲盖其形六角细曲柄饬以文彩以䕶军执之以为仪式曲盖后曰卫坐马左右二副㸃检领之末马马后曰侵殿实逹尔衣大乗骑䕶卫将马军一等止无弓矢而腰以红袍袱又得数百及驾或乗逍遥或乗歩辇或乗马临时取㫖焉其上张盖表里皆黄罗柄为曲驾之后䕶卫实逹尔不记其数又其后曰马军拷栳随焉一旗帜金人以水徳凡用师行征伐旗帜尚黒虽五方皆具必以黒为主寻常车驾出入正用一色日旗与后同乗加焉三旗相间而陈或数百队或千余队日旗即以红帛为日刺于黄旗之上月旗即以素帛为月刺于红旗之上又有大绣日月旗二如祫享大礼册对一一循古制旗无大小皆备焉然五方五星五岳青龙白虎朱雀𤣥武神鳯外又有五星连珠一日月合璧一像二天王天海马二鹰隼二太白二近御又张一大旗其制极广绀绘神物以勐士执之又有数十䕶之各旗大绳以备风势名曰盖天一冠服金君臣之服大率与中国相似止其衽异焉虽金主服亦尚左其臣下之服不从乎职而从于官如五品服官便可衣五品服虽职上下并不改至于服绯紫亦无岁月可限但官与服色等则服如焉文武臣四品皆横金文臣则加鱼不待钖而自许服焉一官品金之官品本遵唐制又以日本之法并辽法𠫭而用之文则郎与大夫武则校尉与将军其勲爵食邑皆同焉至品文武混而为一亮立渐加损益如中亮改中宪奉徳改朝列又増槖进荣禄二官至褒再以中大夫行大定官制焉一取士金人初处边隅未尝振兴文教自侵辽后所在处以科举取士遂有藩州牓平州牓真定牓者是也至天㑹十年海内小安下诏如契丹开辟制限以三岁有乡府省三试乡中曰乡荐府中曰府解省中曰及第时有秀士有未愿起者州县根刷遣之程文分为两科曰诗赋曰经义上一塲殿试则诗赋加论经义上试策牓与魁各分焉是年赵洞为词赋第一人孙九鼎为经义第一人并补承议郎三人承奉徳郎余不限甲次尽补承事郎科举由是而立亶定又増専经神童法律三科为杂科一设三府省三试中选之并补将仕郎迨亮杀亶自立甚有尊经术从儒雅之意始设殿试又以试乡聚于州限三人取一府试分立处河北东西两路中都于大兴府临潢㑹宁东京等路于大定府西京路南河北路于大同府大名路山东山西两路于东平府南京开封府京兆鄜延庆原熈陈等路河中府并限四人取一省试以五百人为定格殿试日㸃落中第之人多寡不等临期取㫖又将一人特赠一官授正仕郎余并授从仕郎次举又罢经益经神童止以赋词法律取士词赋为正科法律为杂科褒立于府省试各添䇿论一塲将殿试第一人依旧承议郎第二第三人儒林郎并赐绯余皆从仕郎至今不易一屯田屯田之制本出上古金人意欲遵而行之偶尔符合比上古之治犹简废伪齐豫后中州怀二三之意如治田均屯田军非女真契丹奚家亦有之自本部族徙居中土与百姓杂处计其户口官田使自播种以充口食春秋量给衣焉殊不多余并无支给若遇出军之际如月给钱米不过数人老幼在家依旧耕耨亦无不足之叹今日屯田之处大名府路山东东西路河北东西路南京路关西路四路皆有之约一百三十余千户每千户止三四百人多不过五百所居止处皆不在州县筑寨处村路间千百户虽设官府亦在其内一用师金人用兵専尚骑间有歩者乃签差汉儿悉非正兵惟运薪水掘壕堑张虚势投粮草而已不以多寡约五十骑为一队相去百步而行居长以两骑自随战骑则闲撁之待敌而后用又有一贴军曰伊勒希如遇正军病即以贴军代行都主兵官曰天下兵马大元帅次曰左副元帅右副元帅左翊都统右翊都统又其次曰逐军万户毎一万户所辖十千户一千户辖十穆昆一穆昆辖两佛宁自万户至佛宁阶级虽设寻常饮酒食畧不间别与兄弟父子等所以上下情通无间塞之患毎有事未决者全集而议之自下而上各陈其䇿如有可採者不择人而用之其临大敌也必以军步当先精骑两翼之或进或退见可而前弓矢亦不妄发金人有言曰不能攻打一百余个回合何以谓马军盖骑先乎往冲突而已遇败亦不散去则逐队徐徐而退弓力止七斗箭极长刀剑亦不取其快利甲止半身䕶膝微存马甲亦甚轻一田猎金人无他技所喜者莫过田猎昔都㑹宁之际四时皆猎焉至亮徙燕以都城之外皆民田三时无地可猎候冬月则出一出必踰月后妃亲王近臣皆随焉毎猎在于随驾之军密布四围名曰围场待狐兔猪鹿散走于围中金主必取之或以鹏鹰击之次及亲王近臣出围者许人捕之饮食隂处而进或以亲王近臣其食遇夜则或宿于州县或宿于郊外无定亮以子光瑛年十二获獐取而吿太庙褒立尤甚有三事令臣下不諌曰饭僧曰作乐曰围塲其重田猎也如此一刑法金人有国之初立法设刑悉遵辽制常刑之外又有一物曰沙袋以革为囊实之沙石系于杖头有罪者持而决其背大率似嵴杖之属为数多焉亶立执政大臣多中州汉儿人始加损益如此沙袋之治至皇统间令学士院讨论条例颁行天下目之曰皇统新制近年余条亮弑亶自立又去嵴杖以其近人心故也斩刑者以上古之制一也处死者免重杖令绞也流者所犯之人无罪止流犯人之家属也徒者非谓春秋代徒实拘役也徒止五年以上死罪也徒五年则决杖二百四年决杖一百八十三年一百六十二年一百四十一年一百二十杖无丈杖止以荆杖决臀实数也拘役之处逐州有之曰都作院所徒之人或使之磨甲或使之土工使之杂作无用不可脚腕以铁为科鎌鎌之罪轻者用一罪重者用二皆朝纵暮收年限满则逐便不妨依旧为百姓刑法大率与旧制不相逺帷僧尼犯奸者死强盗不论得财不得并处强奸者死与古异矣一京府节镇防御州军京都五处上中都南京中北京东京西京总管十五处平阳府真定府益都府东平府京兆府太原府大名府河间府庆阳府临洮府鳯翔府㑹宁府延安府咸平府临黄府散府八处河中府济南府归徳府河南府平凉府广宁府兴中府彰徳府节镇二十八处绛州定州邢州怀州莱州密州沧州潞州汾州冀州代州同州雄州保州平州兖州邠州泾州朔州奉圣州卫州蔚州义州许州徐州豊州云内州岚州邓州鄜州巩州隆州锦州应州沈州宗州懿州秦州防御二十一处博州徳州沼州棣州孟州濠州沂州清州蔡州郑州濬州宿州泗州陜州陈州陇州秦州肇州颍州河州刺史七十四处解州景州沃州泽州石州耀州兰州㑹州环州原州汝州隰州徳顺州涿州蓟州滦州辰州曹州熘州登州滨州潍州蒿州单州唐州祈州辽州沁州海州恩州济州邳州开州干州磁州丹州坊州宁州易州通州顺州霸州遂州立州安肃州信州韩州安州庆州澄州复州贵徳州𢎞州宣徳州武州滑州睢州寿州建州莫州蠡州威州献州吉州忻州管州商州虢州洮州宁边州东胜州凈州军十六并改作泰安军滕阳军宁海军平定州钩州莒州岢岚州宁化州隩州缓徳州保安州葭州镇戎州积石州来逺州一地里驿程泗州至临淮县六十里临清至青阳驿八十里青阳驿至虹县八十里虹县至灵璧县六十里灵璧县至静安镇六十里静安至宿州六十里宿州至蕲泽镇六十里蕲泽至栁子镇五十里栁子至永城县六十里永城至賛阳三十七里賛阳至㑹亭镇三十七里㑹亭至谷熟县八十里谷熟至南京四十里南京至宁陵县七十里宁陵至拱州六十里拱州至雍丘县七十里雍丘至封丘县六十里封丘至胙城县四十里胙城至沙店河南舖四十五里沙店至滑州四十里滑州至濬州二十五里濬州至皮家庄三十五里皮家至阴阳县四十里阴阳至相州三十里相州至丰乐县三十里丰乐至磁州三十里磁州至台城舖三十里台城至邯郸县三十里邯郸至临洛舖四十里临洛至沙河县三十五里邢州至都城店二十五里都城至内丘县三十里内丘至范县店十五里范县至柏乡县二十五里柏乡至江店十五里江店至赵州三十里赵州至栾城县三十里栾城至灵店舖三十五里灵店至真定府二十五里真定至古县南舖三十里古县至新县三十里新县至中山府四十五里中山至望都南七里店四十里七里店至经阳店四十里经阳店至保州三十五里保州至梁门四十五里梁门至故城店三十里故城至黄村舖三十里黄村至泽伴舖三十里泽伴至涿州三十里涿州至刘李店三十里刘李至良乡县三十里良乡至芦沟河舖三十里芦沟至燕京三十里燕京至交亭三十里交亭至潞州三十里潞州至三河县三十里三河至下店四十里下店至邦军店三十五里邦军至蓟州三十里蓟州至罗山舖三十里罗山至玉田县三十里玉田至沙流河四十里沙流至永济务四十里永济至榛子店四十里榛子至七箇领四十里七箇至峯赤口四十里峯赤至平川四十里平川至双望店四十里双望至新安四十里新安至旧榆关三十里旧榆至润州三十里润州至千州四十里千州至南新寨四十里南新至来州四十里来州至石家店四十里石家至湿州四十里湿州至扬州馆五十里扬州至桃花岛四十里桃花至童家庄四十里童家至胡家务四十里胡家至麻吉步洛四十里步洛至新城四十里新城至茂州四十里茂州至特哩衮寨四十里特哩衮至军官寨四十里军官至㬎州五十里㬎州至沙河五十里沙河至兔儿埚至梁鱼务三十五里梁鱼至大河六十里大河至广州七十里广州至沈州六十里沈州至蒲河四十里蒲河至兴州四十里兴州至银州南舖五十里南舖至铜州南舖四十里铜州至咸州南舖四十里咸州至宿州南舖四十里宿州至安南舖四十里安南至夹道店五十里夹道店至杨柏店四十里杨柏至奚营四十里奚营至没瓦舖五十里没瓦至木阿舖五十里木阿至信州五十里信州至威州四十里威州至小寺舖五十里小寺至胜州舖五十里胜州至济州四十里亦至东舖二十里东舖至北易州五十里北易州至滨州七十里渡混同江宾州至布逹贝勒舖七十里贝勒舖至来流河三十里来流河至阿噜舖四十里阿噜至㑹宁二舖三十五里二舖至㑹头舖四十五里头舖至上京三十里上京至燕二千七百五十里燕至东京一千三百十七里自东京一千三百十七里自东京至泗川一千三十四里三朝北盟㑹编卷二百四十四三朝北盟会编卷二百四十五钦定四库全书三朝北盟㑹编卷二百四十五宋徐梦莘撰炎兴下帙起绍兴三十一年十一月二十八日丙申尽其日范成大揽辔録曰过卢沟河三十五里至燕山城外燕宾馆自馆行栁堤縁城过新石桥中以杈子隔驰道从左边过桥入丰宜门即外城门也两边皆短墙有西门东西出通大路有兵寨在墙外玉石桥燕石色如玉石上分三道皆以栏楯隔之彫刻极工中为御路栏以杈子桥四旁皆有玉石柱甚髙两旁有小亭中有碑也龙津桥入宣阳门金书额两头有小四角亭即登门路也楼下分三门北望其阙由西御廊首转西至㑹同馆出复循西廊首横过至东御廊首转北循廊檐行几二百间廊分三节每节一门路东出第一门通御市二门通毬场三门通太庙中有楼将至宫城廊即东又百间其西亦然亦有三门但不知所通何处望之皆民居东西廊之东驰道甚阔西旁有沟沟上植栁两廊屋嵴覆以青琉璃瓦宫阙门户即纯用之葱然遂道之北即端门十一间曰应天之门旧常门通天下亦开五门两狭有楼如左右昇龙之治东西两角门毎楼次第攅三檐与狭楼接极工巧端门之内有左右翔门日华月华门前殿曰大安殿使人入在掖门宜左循大安殿东廊后屋行入复徳殿自侧门入又东北行直东有殿宇门曰东宫墙内亭观甚多直北面南列三门中门集英门云是故寿康殿母后所居西曰㑹通门自㑹通东小门北入承明门又北则昭庆门东则禧集门尚书省在门外又两则右嘉㑹门四门正相对入右嘉㑹门门有楼与左嘉㑹门相对即大安殿后门之后至幕次黒布拂庐待班有宣入明门即常朝后殿门也门内庭中列围士二百许人贴金双鳯幞头团花红锦衫手列入仁政门盖隔门也至仁政殿大花氊可半庭中双鳯殿两旁各有朶殿之上两髙楼日东西上阁门两悉有连幕中有甲士东西御廊循檐各列甲士东立者红茸甲金纒竿鎗黄旗画青龙西立者金纒竿鎗白旗画青龙直至殿下皆然惟立于门下者皂袍弓矢殿两角杂列仪物幢节之属如道士醮坛威仪之类使人由殿下车行上阶却转南繇露台北行入殿阙谓之栏子金主幞头红袍玉带坐七寳榻背有大龙大屏风四壁㡩幕皆红绣龙拱斗皆有绣衣两楹门各有大出香金狮蛮地铺礼佛毯可一殿两旁玉带金鱼或金带者四五十相对列立遥望前后殿庑矗起处甚多制度不经工巧无遗力所谓穷奢极侈者炀王亮初营此都规摹多出于孔彦舟役民夫八十万共军四十万作治数年死者不可胜计地皆古坟塜悉掘弃之敌既蹂躏中原国之计度踵事增华徃徃不遗余力而终不近似今金主既端坐得国其徒益治文为以眩之始则大修官制见其大定二年十二月诏书畧曰建官咸则于三代分职仍总于六卿宣化迩遐服采内外卑髙以序名位有伦旧或舛差理宜増损冗散者併其任繁剧者益其聨悉命有司存革从允当其新定官制令尚书省镂行所谓官制者曰三师太师太傅太保曰三公太尉司徒司空曰尚书省有令及左右丞相又有平章政事为宰相官左右丞㕘知政事为执政官左右司郎中员外郎为之属曰六部有尚书侍郎郎中员外郎曰都元帅府有左右副元帅监军都监曰枢密院有使副佥书曰大宗正府有判大宗正事及同判同签又有丞及宗室将军之曰劝农使司有使副曰殿前都㸃检左右副都㸃检左右卫将军及符寳郎官直将军宫籍监副监鹰坊及近侍器物尚郎尚辇四局皆有使副武库武器二所令丞顿舍官诸直长皆隶焉曰宣徽有左右使同知同签院事判事判官及拱卫直客省引进司尚仪衣鸾尚食尚药宫围四局使副东西上合门使副通事舍人供奉班都知判官内供奉押班御院通进太医院教坊提㸃使副判官宿御院都药监宫苑司尚醖典客二所令丞侍仪局使知长等皆隶焉曰御史台有大夫中丞侍御史殿中侍御史监察御史及登文检院知院同知院隶焉曰翰林学士院有学士承㫖学士侍讲侍讲学士知学士侍直制修撰奉文字等官承㫖至直学士带知制诰待制至应奉带知同曰司天台提㸃监少监判官隶焉曰国史院有同修史编修官曰太常寺大丞博士大祝奉曰礼物津郎之属太庙郊社诸陵大乐四所令丞等隶焉曰秘书监少监丞郎秘书郎着作局官佐郎及笔砚书画二局知长隶焉曰諌院有左右谏议大夫补阙拾遗曰大理寺有卿少正丞寺直评事曰国子院有祭酒司业丞博士助教曰记註院有修注曰大府监有监少监及丞左右藏库使副佐供所都监太仓酒房市买司使副钧循所令丞等隶焉曰小府监有监少监丞文忠尚方图画裁造衣绣织染等官上林八所令丞诸直长等隶焉曰都水监有监少监丞及御道司管当司隶焉曰四方馆曰内藏库曰法物库曰㩁袋务皆有使副曰都城所有提举左右厢官受给官曰惠民司有令丞曰承发司置管尚同官当日尚书循堂厨曰公使酒库曰交钞库曰印造引钞军皆有使副曰直省局有局长副长曰管当尚书省乐工有名无名曰宫师府东管公也有太师太傅太保少师詹事院有詹事少事左右卫率府副率左右监仆正副正长尚寳典仪賛仪直内郎丞典食丞侍药奉药掌钦令丞家令丞司经司藏司仓皆有副左右谕徳左右賛善等皆隶焉曰亲王府属官有长史府掾文学又有诸京留守同知留守副留守留守判官诸京都转运使及同知使副使判官招讨使诸府军诸路转运使及同知副使判官诸节度使副同知使事诸府同知诸州刺史同知防御同知总军招讨都监明安穆昆羣牧防御使诸京兵马都副指挥使警巡使判官诸府军指挥使提举漕运解盐司及同提举诸京诸路都总管判官京府诸府招讨节度观察判官留守诸府推官节镇録事防御判官都巡河京府运使节镇都州司狱知法等为在外职事官又有请知事主事都事典事等为吏职此其分职之序也又㕘以文武散官列为正从九品开府仪同三司崇进特进金紫光禄金紫荣禄光禄荣禄资徳资正宣奉正奉通奉中奉正议通议太中中议中宪中散中靖中顺朝请朝散朝奉朝列奉政奉议奉直大夫丞议丞徳丞奉丞直丞务儒林文林丞事証事从仕登仕将仕等郎为文散官自荣禄大夫以上文武通得为之龙虎金吾卫缥绮奉国辅国镇国上将军昭武昭毅安逺定逺大将军广威宣威建威振威明威信武显武经武宣武武功武德武义将军等承信奉信昭信忠武忠显忠勇修武昭武保仪进义等校尉为武散官又有正仪钦授明时颁率保章司元等大夫授灵台候仪司政平秩正序挈壶司厯司晨等郎为司天官保康保宁保安保顺保和保冲等大夫保全成安成全成和乙正乙効乙候乙瘗乙愈等郎为太乙官中尹中侍中御中仪中阁中涓等大夫通侍郎御侍直御直司谒司阍司供司奉司引等郎为内侍官以上三色官皆不过从四品亦以上柱国至武骑尉为勲官其封邑荫补皆有止法王食邑止万户实封上千户其下降皆杀准此至县男止三百户一品荫子孙等七人二品六人其下降杀皆准此至七品上荫一人又有佩服之制文臣等五品以上服紫七品绯八品九品緑武官并服紫自天子而下有玉带玉双鱼玉鱼金鱼及金笏头毬文荔支御仙花及鸟犀红鞓等带皆金鱼服绯者红带银鱼武官自二品以上得佩鱼其告身有翔鸾云鹤龟莲鱼藻瑞草等妇人则云气瑞莲芙蓉杂花等锦金鸾鸂鶒等罗其封国亦有大国次国小国之别头衔亦有行首试之充之辨其厯曰大明厯一道忌日十二亦有通行小本厯头与中国异者毎日互注吉凶谓如庚寅岁正月二日出行乗舟动土凶拜官吉之类而最可笑者金本无年号自阿固逹始有天辅之称今四十八年矣小本厯通具百二十岁相属某年生而四十八岁以前金无年号乃选造以足之重熈四年清宁咸雍太康太安各十年盛昌六年干通十年大庆四年收国二年以接于天辅又以其切据之地纷更难合为十四路曰中都路大兴府为首通蓟易涿顺滦平雄霸安保遂安肃十二州总三十九县属焉曰辽阳府为首㑹军咸平广宁三府沈济辰复州澄贵徳信肇韩十州总三十七县属焉曰辽西京西路大同府为首天徳一府为内武丰尉东胜奉圣应宁边洪宣化十二州总三十一县属焉曰南京开封府为首河南归徳二府隶州一军曹睢専隥陈郸泗单陜唐汝亳蔡嵩颕十六州总一百六县曰北京路大定府为首临潢兴中二府和益锦宗庆懿秦建八州总三十二县属焉曰河东路河间府为首蠡莫献冀深清沧景总二十九县属焉曰河北路真定府为首威赵邢相磁定祈洺濬卫十州总五十二县属焉曰山西路东平府为首大名府胜阳秦安二军济思濮开滑邳宿兖博徳十一州总六十三县属焉山东路益都府为首济南府城阳宁海二军潍滨沂密淄登莱七州总五十县焉曰河南路平阳府为首河中一府隰耿泽潞辽沁孟徳绛解十州六十六县属焉曰河北路太原一府为首岁㤋汾代石五州晋宁火山宁化岢岚平定五军总三十五县属焉曰京兆路京兆府为首鳯翔商干耀华虢邠同七州总五十七县属焉曰鄜延路延安府为首坊鄜丹三州总一十九县属焉曰熈秦路临兆府为首兰巩陇㑹秦洮河七州积石镇戎徳顺三军总十六县属焉曰庆原路庆阳府为首平凉环庆泾原四州总十九县曰凡府三十四节镇三十六防御二十三刺史七十三军十六留守四转运十四使人见敌之日畧得其廷臣名氏曰领省太尉尚书令李石元妃之父也称皇文人起复左丞相赫舍哩良弼右丞相赫舍哩志宁左右平章完颜喀齐喀完颜钖喇左右丞石琚孟浩皆兼太子师傅参政魏子平完颜徳受左右宣徽使敬嗣晖耶律后同知宣徽院韩纲殿后都㸃检完颜钖里左右副㸃检乌库哩忠弼乌库哩元忠判宗正王不知其名吏部尚书王宇户部耶律道礼部杨伯雄兵部髙寿星刑部髙徳基工部张恭愈御史中丞李天瑀工部侍郎张汝霖侍御史完颜徳温良肃翰林待制郑子𣆀秘书监杨邦基太府监兼客省使梁彬都水监耶律寳大理寺李昌国阁门使卢珙内藏库使兼国子祭酒王可进左司员外郎张汝弼右司张享兵部郎中田彦皐金主有八子长曰越王判大兴府其母死矣次为太子母方宠次随王次沈王次瀛国公余未详宫多内宠其最贵者有元徳淑立温恭慧明等十妃臣下亦娶数妻多少视官属官品以先后聘为序民惟得一妻族帐部曲録主兵赫舍哩志学字从道以䕶卫将军出身授保州同知因契丹斡罕逼燕山召为古翼统军既灭斡罕拜尚书右丞相天下兵马副元帅为人有乌珠风势爪尔佳字仲恭其父先曽作西南路招讨使死袭封千户继为副㸃检后除西北路招讨统军𤓰尔佳中愿之弟甚知兵常为右副㸃检后除右翼都统乌库哩执中正女真人颇知书见知乌克苏喇部族节度右中女真人任益都尹兼右翼统军纳哈塔士举女真人举文之兄也颇知诗任翼州节度使兼弹压一路盗贼唐古安礼字仲和亮之妹壻也自陜总管入拜参知政事极能文知碁持嘉顺忠女真人为开州世袭千户兼管屯田军温特赫察喇女真人住东平府世袭千户兼管屯田军完颜彀芬元幼年世袭止以小名授官因而名焉见住大名府世袭千户兼管屯田军富察黙色小名玉门自幼袭封因而名焉威将军宰执翟永固燕山郎乡人亮与葛王两作相苏保衡云中府人亮攻淮为水军都统葛王除右丞跛一足石琚字子美中山府人亶朝状元及第是年出君子能进人之情赋葛王立除𠫭知政事魏履元奉圣州人状元石琚榜葛王立除𠫭知政事敬嗣晖易州人石琚榜下及第亮时为宣徽使寻除知政事亮贬为庶人次年复官召为宣徽使赵永钖燕人葛王立除司空谓之槐林赵开者是也任熊祥燕人辽时及第葛王立除少师李受渤海人葛王立母舅常为知政事侍从梁球广宁府人石琚下及第亮时为户部尚书葛王立复为户部极有才王兢字无兢相州人乃本朝王炎之亲兄尝为礼部尚书胡励字元化山东密州人少被掳韩昉于从良状元及第是年出好生徳洽民不犯上赋亮时为刑部尚书葛王书立改翰林承㫖马俸燕人石琚榜及第亮时为御史中丞葛王立除为御史大夫张恭愈字师韩广宁府人状元孙用康榜第二人及第亮攻淮甸时为谋主修船造军器皆本人主之除户部郎蔡珪字父余杭人蔡清及古之孙松年之子状元杨建中榜及第葛王立除刑部侍郎张汝霖字仲潭辽阳人太师浩之子亮时特赐及第寻复正奉名及第亮时在翰林葛王立迁吏部侍郎张汝为字仲宣汝霖之兄浩之长子石琚榜及第葛王立贬为庶人次年复官除户部侍郎刘仲山字山甫中京人特赐及第尝为礼部侍郎李天吉燕人其丰美姿长髯状元胡励榜及第亮时澭州复为大兴尹葛王立除刑部侍郎髙怀忠大定人特赐及第葛王立除国子监祭酒髙怀正怀忠之弟特赐及第为吏部侍郎葛王立因而任之萧兼字和丹契丹人丞庆之弟亶特赐及第亮时为右翰林知学士葛王立除刑部侍郎馆阁台谏郑子𣆀字纯夫大定人先于亮初僣时状元杨建中榜第三人及第出天钖勇智正万邦赋除翼城县丞被召除书画直长至贞元四年亮令再试状元及第是年出不贵异物民乃足赋亮时为翰林修撰寻迁修起居注葛王除为殿中侍御史兼侍读学士刘仲渊字介石燕山人亶朝状元及第是年出日月得天能久照赋亮时为翰林待制葛王立迁知学士张景仁字受甫广宁人刘仲渊榜别试及第久在翰林葛王立除翰林侍读学士杨伯雄咸平府人状元刘仲渊榜及第葛王立除翰林直学士杨伯仁伯雄之弟状元王彦潜别试及第葛王立除翰林待制王彦潜河间人亶时状元及第是年出文以足言行而逺赋葛王立除翰林待制綦戬字天钖山东胶东人少被掳亮特赐及第授翰林应奉文字葛王立迁待制刘机字仲章益都府临朐县人幼年被掳在葛王家葛王父潞王放从良应举状元杨建中榜上甲及第葛王立授左拾遗凡事多取谋于彼其人足智略又温粹士多归之孙用康字游古燕人亶时状元及第是年出人为道逺行莫能致赋葛王立除翰林修撰吕宗翰字周卿燕人亮时状元及第是年出王业艰难赋葛王立除翰林修撰孟宗献字友之开封人葛王初立时四元及第解试建官惟贤天下治赋府试立正惟人不惟官赋省试夙夜求贤务在官民赋殿试智临则臣民农夫服赋授翰林应奉文字同知制诰寻除右賛善大夫任忠杰山西天戒县人亮时状元及第是年出赏罚之令信如四时赋授翰林应奉文字同知制诰李晞颜献州人又云中山府人亶时因作省元下第特赐及第授翰林应奉文字同知制诰王堪棣州人亶朝经义及第葛王立为翰林修撰卿监毕逢古沈州人状元石琚榜及第葛王立除少府少卿徐之方燕山玉田人状元刘仲渊榜及第葛王立除少府太监任侗燕人状元石琚榜及第葛王立除都水使者任倜字子美侗之弟状元杨建中榜及第葛王立除秘书少监田谷广宁人状元石琚榜及第亶时坐欺罔党固贬为庶人葛王立复官除工部员外郎马柔徳字周卿广宁人状元刘仲渊榜及第亶时与田谷等坐欺罔党固贬为庶人葛王立复官授刑部员外郎王仲通字达夫闾阳人又云中京人状元石琚榜及第亶时坐欺罔党固与田谷等贬为庶人葛王立复官除礼部郎中王从龙字云卿山东密州人亶时经义状元葛王立除太常少卿孔固字徳逺孔子四十七代孙状元王堪榜及第葛王立除宣徽少卿杨蟠字子飞中京人状元杨建中榜及第葛王立授宣徽判官张钖字永山燕山漷阴人又云燕山武康人状元孙用康榜及第葛王立授左司员外郎王全黄龙人状元刘仲渊榜及第亮时右司郎中葛王立授左司郎中三朝北盟㑹编卷二百四十五三朝北盟会编卷二百四十六钦定四库全书三朝北盟㑹编卷二百四十六宋徐梦莘撰炎兴下帙起绍兴三十一年十二月一日己亥尽五日癸夘十二月一日己亥朔赵樽克蔡州赵樽屯于麻城也被命依前驻军蔡州㑹鄂州都统吴拱荆南都统李道进取中原初樽离蔡州日留李询为知州而伪刺史萧楙德入蔡州询遁去樽取新息县拱与道之信息皆不通金人游骑日相望樽谓若驻军以待二都统甚善然旷日持乆非兵家必胜之道万一金人増兵虽欲复取蔡州必难不如长驱而入之率兵疾趋迫城下楙德闻樽至披城为寨相拒两日不出战己亥夜漏未尽樽将士潜师入城楙德遂遁樽既再得城与衆将议曰蔡州形势之地敌所必争且陷伪久无楼橹雉堞荒榛如堤岸萧楙徳弃之去者知其不可守也今吾衆不过曰朝廷有命使守之金人必再谋攻我在我者宜有以待之于是稍加修治樽遂以复李询依旧为知州知通州崔邦弼降官放罢知通州崔邦弼闻金人陷秦州刼掠罄尽又欲弃城遁去恐百姓不从己亥夜二更后遣人入城内外纵火三十余处乗諠閙出城渡江往福山通判赵不悔已先期而遁料角统领官盛佺所统人随邦弼出城因而溃去先是提举茶盐司得朝㫖存留海门浄海两县船为料角探望及搬运钱粮而邦弼不悔占留装载宅库兵吏家属后为提举王班暗发邦弼不悔各降两官放罢时邦弼已致仕盛佺亦降两官吴拱等收复邓州新除湖北京西北路招讨使吴拱荆南驻札御道诸军都统制李道主管京西南路安抚司公事郝最黄旗走报遣发将官刘革等十二月一日到邓州新野镇地名龙鼻刼金兵寨栅杀死金兵弃头不砍其帅投寨退走入邓州至十二月六日敌衆弃城逃遁收复邓州了当革等统押军马㑹合忠义首领孙显等粘踪追袭外委是胜捷二日庚子得金国公牒报班师通好是日金国牒云大金国都督府牒南宋镇江府正隆无道独意起兵以致废殒别立新主正议班师依旧通好边上知此报御营修衞使太傅和议郡王杨存忠侍衞马军御前诸军都统制成闵中书舍人督视江淮荆襄参议军事虞允文总领淮东军马钱粮朱夏卿刘奉以闻既而北垒亦具亮之死状来求和金国移牒三省枢密院大金大都督府牒宋国三省枢密院国朝自太祖皇帝创业开基奄有天下迄今四十余年其间讲信修睦兵革寝息百姓安业不意正隆失德师出无名使两国生灵皆被涂炭今奉新天子明诏已从废殒大臣将帅方议班师赴阙各宜戢兵以修旧好须议移牒具如前事须牒宋国之三省枢密院照騐大定元年十一月三十日牒银青荣禄大夫左领军督监开国公富察龙虎卫上将军右领军都监图克坦右领军监军崇进左领军监潘国公圗克坦仪同三司右领军副都督亟国公银青荣禄大夫右领军大都督开国公太保左领军大都督齐国公都督府回金国牒牒云今月一日承来牒照騐废殒事除已缴奏外须议移文牒请照㑹绍兴三十一年一日侍衞马步御前诸军都统制成闵御营宿衞使太傅和义郡王杨存忠大夫知枢密院事都督诸路军马叶义问晁公忞败盟记曰是时行都府视江淮荆襄军马而云督视诸路者以金人称大都督来议和故我不可示之以弱也三日辛丑督府发捷旗到行在帝曰金亮既㓕余皆南北之民驱迫而来彼复何罪令即日袭逐固可使只轮不反然多杀何为但檄诸将迤逦进师㑹合京畿收复故疆抚定吾民足矣召虞允文赴行在允文既至入见上殿慰劳有加允文奏曰此庙社神灵陛下英㫁将士用命臣何力焉上嘉赏再三有旨论功行赏张振时俊王琪盛新戴臯以功烈显着人转三官其将士亦以次推恩允文奏曰昨来采石事势危急臣于振等行阵间许以重赏振等効死力战以三官恐未足酬其劳乞回臣在身官职推赏振等上曰向江上得诸校致力其功岂可忘寻改张振等正任承宣使观察使虞允文王继论奏车驾进发而敌尚有在淮东西者今当督淮上之兵㫁敌之归路发镇江建康之兵为掩袭之举可无噍类上深然之命淮上措置而诸军已先过江御制完颜亮画赞金主曰亮独夫自大弑君杀母败盟犯寨残虐两国屡迁必败皇天降罚为无道戒四日壬寅成闵收复杨州禁止州郡科敛献纳之弊臣寮上言窃以国家不得已而用兵调度费固不赀陛下爱惜民力不忍一毫取之于民尽出内帑以佐国用恩至渥也昨因臣僚援卜式故事乞风州富民使得输财以助边困可其请而行之今州县长吏不务体此乃科敛五等人户或以物力高下或计田亩多寡出作本州献纳以为己功是岂知朝廷之意哉此风不止为扰未已臣愚欲望圣慈特赐宥旨如诸路州军欲助军兴者不得辄科于民若上户自献助具以名闻当议推赏以示旌劝使富者鋭于乐输贫者免于横敛则天下幸甚从之边臣贺表表曰金人背盟方恣行于兵革皇天震怒俾极就于诛夷宗社増休迩遐多庆窃以朔方之患古今所同唯其空国而来必有涂炭之败然淝水之战才快斩于苻融而澶渊之师乃独殱于达兰至独夫之遭戮实旷古之罕闻恭惟皇帝陛下德备圣神资全勇智本大国而事小国盖自下以兼容体至仁而伐不仁果何忧于弗克岂期跋扈敢肆凭陵悉驱畨汉之民入挠江淮之地毒流南北愤激人神爰假手于羣凶用倒戈于元恶风驱电扫行浄洗于边尘地阔天开期尽还于禹迹遂使车书之混一讫兴礼乐于昇平臣等猥守藩条豫闻边事方敌尚在曷胜臣子之忧今王载宁永同天下之喜赐新复州军赦尚书省牒刑部门下朕以凉薄之资履艰难之运披图慨叹念未清九县之夷瞻仰焦劳讵敢忘一食之顷然而诚不足以孚强敌德不足以保遗黎致承平之故区寖隔絶于异域列圣之境未复两宫之狩莫囘恨抱终天悲纒率土痛心疾首陨涕汗颜兹金亮之干诛幸上天之悔祸爰整濯征之旅往扬耆定之功羣豪唱义以云从列郡闻风而向应扶杖而须德化率多羸老之余箪食以迎王师复喜威仪之见遂日辟于百里曽不烦于一兵元恶就屠余党悉溃愿贾将率之余勇尽还祖宗之旧疆重念中原之区乆沦朔方之俗坠衣冠于涂炭变礼义于沦湑头颅莫保于淫刑闾里悉空于重敛矧用胁从之暴岂无诖误之人宜推存宥之恩诞布惟新之令可大赦新复州军并限赦书到日以前罪人无轻重已发觉未发觉已结正未结正常赦所不原者咸赦除之祖宗皇后陵寝自经隔絶久失展省本路招讨使到日同本处官吏躬亲前去朝谒如法修举务在严洁以称朕孝思追慕之意渊圣皇帝梓官及天眷尚在沙漠抱恨无穷若中原与诸国人能津致扶䕶来归者赐银绢五万疋两如愿补授官资竟与推恩勘㑹白沟河忻代等处一带系本朝旧界仰诸路招讨使统率大军到日不得越境于戯天开地辟允臻恢复之期云施雨行式慰来苏之望尚赖迩遐之衆咸懐忠义之诚共集大勲永清四海林栗上宰相剳子允进军恢复剳子曰某昨日获见敌中闗牒退而深念金人于我有不戴天不反兵之仇今又渝盟称兵践蹂两淮荼毒生灵暴骸满野潜师海道视我为机上之肉凭凌颠蹶亘古未闻祸极凶殚自贻屠裂揆之常理其衆若不投身归命便宜奔溃逃归今乃按兵江壖议立新主从容移檄令我戢兵以愚观之其説有二一者诸将翫兵之罪二者同乗舟遇风之势何谓诸将玩兵之罪两军相持唯伺间隙设其国中内乱千里之外势犹可乗今相距一江而彼有弑逆之衅仓惶颠沛之间纵兵掩击殄其渠魁然后可以谢两淮无辜之民洗国家积年之愤今淹留累日顾望不前使之成谋复来修好是将愚弄本朝犹以故吾待我边臣见此文书又非降欵为其受纳已堕计中传送朝廷意将何待欲辞玩兵之罪其受纳已无可觧何谓同舟遇风之势亮之凶虐家怨亲离欲与俱忘固非一旅然预谋弑逆不过数人覆手相残势当未已若去国未逺旦夕可归纵加刑诛岂能禁遏今已深入吾地结为死仇京东河北山西陜右皆吾旧民久懐响应闻亮之死已倒戈所未下者特其帅长尚有未真之人势亦不能久立则亮之余衆退无所归虽欲来降惧不免死茍相推奉以冀生全共为文移缓我师旅万一其计得行是一亮死一亮生也死亮凶残人所同弃生亮方急与人同居为吾之患不又多乎此则同舟遇风势当然也详其闗牒尚有两名不书则其中同恶亦未监定经此数日或走或降变故万端难以预度但在朝廷所以应之如何耳辟如观奕遇其败势不能进攻两眼既成还须自救利害之形岂不相逺昔赤眉偶入长安所过残贼邓禹西讨久不进师光武勅之曰司徒尧也亡贼桀也长安吏民遑遑无所依归宜以进讨禹犹执前意遂致挫衂帝乃勅之曰赤眉无谷当自来东吾折箠笞之非诸将忧也乃遣侯进屯新安耿弇屯宜阳勅曰贼若东走可遣宜阳兵㑹新安贼若南走可遣新安兵㑹宜阳及闻冯异渑池之捷帝乃自幸宜阳盛兵以邀其走路赤眉忽遇大军惊震乞降曰盆子将百万兵降陛下何以待之帝曰待汝以不死耳及降帝令县厨赐食十余万人皆得饱饫而已岂复有他望哉愚谓今日待敌人计当出此宜勅诸将进军临之别遣重兵分出泗亳颖夀规取汴京截其归路勿与之战使之前无所进退无所归然后开以生还之路示以再生之信诸军但以受纳降欵若只是通好文字不得收接仍赐敌人军前诏曰本朝至仁兼爱南北完颜亮称兵背约自取灭亡汝等久苦暴居不保朝夕出于迫急实行天诛令穷困无归朕岂忍杀已勅所在军府受汝投降诏到宜悉解甲放兵自诣军门降首各给本贯公凭听汝归业若其中尚敢拒命听相捕斩前来依格支给赏赐如系金国契丹渤海诸国人并令有司䕶送出境元有官资者量高下授与职任不愿任者亦听从便若更猜疑理无容贷诸军尅日㑹合屠剿朕虽赦汝恐无及矣昔汉光武受铜马之降亲行其营以安反侧朕今自往为汝涵覆勿复有疑我专为仁彼专为暴孟子有言率其子弟攻其父母未有能济者也如此则无敌于天下无敌于天下者天吏也然而不王者未之有也今日之事又何疑焉若失此时纵其北渡是禄山薨而庆绪兴思明弑而朝义立中原涂炭不知何时而已也愚者千虑不胜拳拳唯庙堂诸公埀听而择其中幸甚幸甚五日癸卯诏戒饬羣臣诏曰朕以逆亮渝盟侵犯王畧肆颁诏㫖躬往视师乆已戒严属兹进发凡逺迩股肱之郡小大文武之臣宜体朕心各惕尔职毋纵奸宄毋虐善良无事征求无扰狱市内则辑宁于封部外则式遏于邉疆共济大勲永底丕乂成闵自镇江府渡江追袭遗史曰先是成闵在京西承金字牌令䇿应建康成闵喜于得归兼程疾驰士卒冒大雨粮食不时多死于道路湖北转运司以舟船载钱粮马料差汉阳军监酒务杨某随军而军人自张家渡渡江遵陆皆不及支初闵自行在率军马戍京西湖北也沿路犒设之物不可胜计尽以归已不散士卒及回至镇江也有军中子弟号康保义者因酒后曽显言于市中或告闵闵遣人捕康保义至即命斩之完颜亮之死也闵大军犹在镇江不渡又七日乃渡驻于杨子桥之枢密行府闵遣使臣李彪探伺金人回军动静闵令彪速囘报枢密行府曰成闵大军在杨子桥相持来日当大战矣彪不听且曰必当到扬州城下探其动息方敢回闵力止之是时金人已取天长路归闵之意欲作大战虚张其功绩耳路人喧传金人已归扬州空虚故闵之诈不行乃以马军司兵追袭李捧亦以神勇军追袭然不敢与金人相近是时泗州已被夏侯焚烧弃城而南故金人先遣千户至泗州拆民居为三浮桥顷刻而成翌日军到皆下马乗桥而过马不卸鞍皆涉淮而渡望之如云既渡絶闵军到盱眙排列于淮之南岸声喏之金人笑曰传语成太尉有劳相送金人在泗州住七日有三百人长者一人告千户曰三百人各有归心不可弹压奈何千户曰郎主虽死岂无王法千户之弟曰兄言失矣郎主且死兄何不只在扬州而须北归邪彼各有父母妻子人心难留岂可以强绳之兄以为然三百人皆上马即时驰去由是西城之兵皆上马争门驰出不可遏俄而夹城人亦去成闵知金人尽去也乃列兵于淮之南岸鸣金鼓教兵示耀武而还闻之者莫不大笑是时龟山沿路有金人遗弃粟米山积往往是京东河北科配民户令赴浙西州军送纳者犹有布袋盛贮者各题冩起发州县及平江府秀州诸处送纳官军粮送不继赖以给军而统制将官归已者亦多矣成闵之衆多福建江浙人不能食粟因此日有死者不下二三百人差随军转运使韩彦直为京东西路河北东路淮北泗宿州招讨使司随军转运副使袭涛为浙东西路通泰海州沿淮制置京东东路招讨使随军转运使司向军权京畿河北西路招讨使司随军转运判官吕擢兼京西北路招讨使司随军转运判官三朝北盟㑹编卷二百四十六三朝北盟会编卷二百四十七钦定四库全书三朝北盟㑹编卷二百四十七宋徐梦莘撰炎兴下帙起绍兴三十一年十二月五日癸卯尽十六日丁巳车驾将进发先约束巡幸经由州县癸卯巳降诏戒饬羣臣又降㫖曰巡幸视师用今月十日进发已降㫖挥应经由去处排办程顿修治道路等事不得过有华饰非理科敛窃虑奉行不䖍重劳民力除合行随运钱粮批支驿募外应贡献果木饮食之类悉宜禁止可行下逐路监司约束如敢违戾仰御史台弹劾重寘典宪招抚司以贾和仲知扬州招抚司以拱卫大夫和州防御使贾和仲知扬州和仲单骑入城皆未有官吏渐次主管机宜文字向子亷及兵职官公吏军民有到州者和仲揭榜使人首钱窖一半给赏由是告者无虚日官司发掘不暇㑹金字牌委和仲以经总钱收买金人遗弃器甲和仲揭榜收买有以紫茸穿者有以皮条穿者铁叶柔软而坚两面皆明兵将见之以为朝廷器甲不如也顷之朝廷买器甲淮东縂领朱夏卿以书托扬州亲戚通判叶模模者梦得之子模遂请于和仲以买器甲与夏卿和仲不可曰和仲承金字牌备奉圣㫖日买此器甲岂敢作人情与总领也模怨其不从谮于夏卿夏卿遂谮于叶义问义问以和仲不职放罢朝廷遂以向子固知扬州于是有修城之意破钱二十万缗矣七日乙巳李显忠知和州知建康府张焘説谕都统制李显忠曰车驾将发巡幸到此金人尚据鸡笼山得无虑乎显忠以大军济江去和州三十里与敌相持金人知邓州録事高通以邓州来归初金人以刘萼为都统攻京西败于光化军及茨湖也回军至邓州驻于城北七八里间伪邓州节度使萧中一亦挈家属出城驻于萼军之南一二里间伪同知节副亦皆以家属去中一留州事委兼仓王直是夜北门有火即灭中一与十千户三十穆昆言曰今日之事如何邓州屯驻之兵皆为都统刘相公带去而城中之兵皆是土人万一为南宋之兵内应如何衆皆知中一有顺南之意谩唯唯而已坐中忽不见白千户者中一疑其走告于萼矣乃率其奴婢将家属奔走中夜屡遭乡村土豪惊散中一被杀家属幸得免翌日金人皆北去録事高通闻萼之兵已退乃集官吏军兵而谋曰今萧节使及同知莭副皆已去城中生灵如何衆皆言唯録事指挥是时禁军已擐甲皆有作乱意通又问至于再三皆不应通曰今南兵已近若此时不决则城中之人皆不可保衆请通决之通见衆人亦有顺南意乃曰今诸军无将欲请军中最长者一人为将如何衆曰诺通即举四人皆军中职名最高者衆皆听命通谓军中已有所主者又四人皆旧部曲得其心遂以中一之命令王直权管州事衆复以通权节副通始敢言曰欲与一城生灵求一生路以决今日之计如何衆皆诺于是通乃言邓州本是大宋所有金国已弃我官吏军民矣欲与诸公同归大宋如何衆皆从之议遂定命吏人作文字未毕忽报城下有十余骑通令倒旗鎗而问之乃曰吴招讨下问其主将则曰昝统领昝统领者邓州弓手昝朝也聚衆在山中投军州武鉅为忠义人知金人已退故先至城下通令放旗鎗于地面报其军俄有三百余人至城下中军兵复立旗鎗似欲与为相应作过者盖已有约故也通见其势逼即令开门以沮其计衆遂入门登城纵掠不伤人遣人寻中一知其已死得其家属后归江南朝廷命其子颖为武翼大夫鄂州总管九日丁未武鉅收复河南府新除果州团练使知均州兼管内安抚使节制忠义军武鉅申昨遣乡总兵辖杜隐前去㑹合卢氏县乡军收复州县今月十四日据本官申收复了嵩州及长水永宁福昌三县抚定了当委是胜捷又报作遣杜隐等将带人兵及卢氏县高州等处忠义人前去收复河南府去后今据卢氏县差人前来走报于十二月九日收复河南府了当十日戊申车驾自临安府进发巡幸江上诛倪询应简于平江府车驾到平江㑹曹洋自李寳军中取倪询应简囘令洋就御舟引见上慰劳良厚因曰少顷令曹洋管押罪人在行宫门外听㫖上入平江府治洋以兵卫夹道防䕶询简候于门下俄顷有㫖倪询应简并凌迟处斩又有活执到金人等尽斩之倪询平江府常熟县人应简通州人十二日庚戌成闵收复旴𣅿军泗州淮东等路制置招讨使成闵黄旗走报统率军马于十二月十二日收复旴𣅿军了当其泗州淮河岸下摆泊舟船数千只金兵数万人隔河与官军相拒闵遂将夺下军敌烧不尽桥脚小船二十余只併工修整及于龟山以来抢夺到敌船十余只并分遣统制官吴超杨钦部押人船于水路邀击敌船又差统制官刘鋭陈敏王公迷张师颜于十二月十五日夜于泗州东城之东潜师渡淮有敌骑数千于城东摆列前来与官军相拒闵又分遣遣统领官左士渊张青魏全部押官兵攻夺泗州南门入城占据闵再率官军戮力掩杀敌兵败走收复泗州了当夺到粟米三万余石被掳老小数万口放令渡淮归业委是获捷吴拱收复汝州十五日丙辰车驾至常州无钖县是日边报奉淮东金人已遁去淮西尚余三万衆保和州陈康伯等依㫖撰到招安旗牓非惟诸国之人虽金人一概与补官内万户许以节钺其余视爵秩高下更起等换授白身特令官奴婢优与赏赉示之生路庶使束手来归上曰彼虽敌国亦人也比引见之所招到金人朕亦悉与贷命送诸军下投使盖首恶完颜亮一人耳若槩杀之则不胜其多朕不忍为也行宫宿卫使杨存中檄完颜亮一行将吏等书行宫宿卫使杨存中檄书檄告完颜亮等一行官兵将吏等盖闻顺德者昌逆德者亡故为臣者当知逆顺之理师直为壮曲为老故用兵者宜明曲直之情以顺而讨逆则何功不成以直而攻曲则何敌而不胜惟完颜亮天性不仁怙恃兇强肆行暴虐弑君杀母蔑乱人伦弃约背盟迷逆天道挟彼邉陲之衆蹂我淮甸之邦罪恶贯盈神人共愤当职恭承帝命肃行天讨念不顺从当思后悔东区巨海西扼长淮南限大江之虞北有重兵之阻虽釡鱼之暂息顾蚁穴以何逃况葛王既立于尔邦而大兵已兴于中国路途夐隔军马何归盍执暴君往投新主保其名节一洗汚俗之羞乐而妻孥无作异乡之鬼或挺身而抱义亟率衆以来降庶几全逆顺曲直之宜不失享富贵安荣之利故兹檄示各宜究知成闵收复陈州成闵申十二月十五日据本司中军统制官赵樽申先准指挥催督结约到陈州忠义人陈享祖乗势收复陈州十一月十七日据陈享祖申于十一月五日将带忠义人兵已收复陈州了当捉到同知完颜耶曽等九人陈享祖以陈州来归陈享祖陈州大豪也闻赵樽已得蔡州即领民兵据其城缚其伪官属送蔡州乞归朝廷樽具奏闻朝廷嘉其忠特授武义郎兼合门宣赞舎人十六日丁巳李显忠收复和州行宫留守据建康府驻剳御前诸军都统制李显忠黄旗走报并申契勘金兵三万户占据和州于城外连珠剳立硬寨当职亲率诸军十二月六日自慈湖济渡先占北岸石跋觜依山下寨与金兵对垒虽敌时遣骑兵沿江窥伺口岸肆为杀掠当职措置分遣军马不时昼夜邀击杀获甚多致敌不得休息至十六日进兵酉时直抵和州敌寨敌兵畏惧至三更金人拔寨北遁夺得被敌掳乡民老小三千余人即时抚恤各令逐便归业夺到骡马收复和州了当赐杨泰真楚滁和濠庐光州旴𣅿高邮光化无为安丰信杨军德音尚书省牒刑部门下朕抚运中兴遭时多故崇七德而经武务先禁暴而戢兵收五利以和亲靡惮卑辞而屈已将使流离之衆永离涂炭之烖由凉德不足以懐柔致逆亮辄渝于盟誓怙其戎马之足驱厥不逞之羣既俶优于中原遂䖍刘于吾国苐欲兵连而祸结岂知衆叛以亲离宜神圣之莫容致人心之争奋竒兵鏖击尽灰赤壁之舟元恶就屠迄授藁街之首余党奔溃四境澄清慨念疆塲之民荐被兵戈之苦妻孥荡析肝脑糜捐室庐成煨烬之余田野丧耕耡之具祸贻尔衆罪在朕躬幸已靖于邉尘喜再成于乐土欲抚疮痍之俗爰推旷荡之恩杨泰真滁和濠庐光州旴𣅿高邮光化无为安丰信阳军管内限德音已前见监罪人除犯刼杀鬬杀并为已杀人者并十恶罪至死伪造符印放火官员犯入已赃将校军人公人犯枉法监主自盗赃并依法内枉法自盗罪至死情理轻者奏取指挥鬬杀罪至死情理轻者减一等刺面配千里外州军牢城㫁讫録案闻奏其余罪无轻重并行放免于戯歌鸿鴈之诗务遗黎之安业法雷雨之解与庶彚以昭苏尚其小大之臣共体隆寛之德辅成极治永息多虞成闵以刘绎为修武郎合门祗侯权知泗州先是刘锜在淮隂也员琦刘汜在旴𣅿锜令琦汜差人往临淮县体探是时招信县横山刘绎与土豪张揖共有民兵数百人敌适在旴𣅿琦汜遣绎揖往绎揖至新店㑹金人亦遣二三骑往泗州探事绎揖等退归泗州出南门见旴𣅿隔岸无兵马知琦汜等皆去岸下无船可渡遂驻衆于㩁塲中俄顷金人探马数百骑入泗州揖请击之绎惧不从揖曰金人若知我衆不多守其要便而挠于我虽一人不可生还遂率衆入南门金人见南门有兵突入不知多寡即争门出循汴河路以奔时露重有㣲雨汴河路皆青石石滑马不能行有坠马者揖急追之绎以继往金人往往下马而去遂获马仅百匹而回泗州不可往渐循淮河而上见夏俊在南岸以夺马事告之俊喜令寻小舟济渡马数匹而行余马绎与揖两分之于是各装载家属取天长路欲渡江揖在前行未到天长遇金人尽失其马绎闻之乃还横山至是成闵到旴𣅿绎遂献其马言其杀伐之功闵大喜书填修武郎合门祗候告身授绎仍令权知泗州三朝北盟㑹编卷二百四十七三朝北盟会编卷二百四十八钦定四库全书三朝北盟㑹编卷二百四十八宋徐梦莘撰炎兴下帙起绍兴三十一年十二月二十日辛酉尽二十八日己巳二十日辛酉车驾到镇江未入丹阳馆乗骑径徃江下观看战船二十一日壬戌入行宫驻跸于鸡笼山和州金人未退二十二日癸亥吴璘奏收复秦州治平寨四川宣抚使吴璘报㨗遣差左军统制王中正权知秦州刘中正军第五将王价等带将军马攻讨收复陜西陷没州军于十二月二十二日未时攻打破治平寨次日措置招收官民归业及刬削城壁守御间探报金人万户富色里贝勒带领千户名雅尔布等甲军三十余人在千家堡下寨要收复治平寨中正等统率军马步军于二月十五日辰时自治平寨起发至午时到千家堡照城陂望见金人在川下摆作三大寨其时步军未到中正等带领军马下川迎敌其军一拥前来告谕官军不顾死亡与敌血战一十余阵至申时金人败走一十余里再添生兵摆拽阵势与官军迎敌中正等贾率官军戮力苦战至酉时其军尽行败散奔走乗势追赶二十余里斩到首级捉到活人各不计数目收军回堡当川下塞统领官王中正左腮口角中三鎗伏乞照㑹二十三日甲子张振时俊正任承宣使戴皋王琪正任观察使盛新正任团练使采石之功统制官各已迁转阶官及遥郡矣虞允文欲奏请与落阶官并与正任乃降㫖昨采石亲与金主见阵保䕶大江功力为重并特与正任二十八日己巳枢密院同奉圣㫖进幸建康府用正月三日如值雨别择日车驾在镇江旬日择日进发持服秦琐秦堪奏献金器五千两银七千两米二十万石候服阕日取㫖知安丰军孙显忠申任契丹等归朝十二月二十八日淮北寿春府有任契丹纳苏郎君天平军节度使河北路安抚置使正任检校少保天雄军节度使河北等路安抚使王友直将带军马八百余军前来即时说谕朝廷恩信管待犒劳讫发前赴阙行宫留守司牓李显忠邵宏渊等报㨗淮西诸郡并皆宁静行宫留守据建康府驻札御前诸军都统制李显忠池州都统邵宏渊等申今月十七日早亲率军马乗势粘踪追袭金人离和州三十里地名横山涧其军连发烟号勾添精锐骑兵数千骑鴈翅摆列拐子马冲击官军当职遂分布马步军贾勇将士戮力分头赶敌及戒谕官兵不得砍级奔马一拥奔入敌阵自辰时与敌鏖战至午时杀敌败走赶杀三十余里其军取香林汤路前去杀死金兵并掩拥入沟涧及活捉到千戸百人长并骡马衣甲器械无数除已再遣军追袭外委是大获胜㨗又报再遣都统官张荣统率全军追袭至十九日未时至全椒县界地名马村后河楚湄沟赶上与金对敌杀死金兵并掩拥入河不知其数收到被掳乡民老小数千人即时抚恤各令随便归业夺到马骡军器等除已粘踪追袭外委是大获胜捷又据建康府驻札御前诸军都统制淮南两路制置使京畿河北淮北寿亮州招讨使李显忠黄旗走报契丹金自完颜亮被杀之后淮东敌兵遁走唯留精锐三万户在和州为后显忠近已统兵收复和州赶杀敌衆于横山涧后河两次获捷相继遣发统制官耿卞孔福张荣时俊李福王浩统领官张渊王洪范卞元复朱进董超王宗髙端志董安刘源珪军马并续遣发池州都统邵宏渊以及显忠亲统其余诸军于十二月二十八日起离和州二十九日至企宗白陵桥赶上金兵见阵追袭金兵至淮河地名㙭涧金兵半渡统率诸军掩击敌衆溺死不知其数夺下牛畜被掳老小五千余人已即时抚恤放令逐便归业委是大获胜捷兼显忠已差人抚定庐亳等州并管属县镇令来淮西诸郡委无敌骑一路肃静商贾通行人民复业奉圣㫖令出榜晓示张焘卒张焘行状曰绍兴八年金人遣使至境求和而要我以难行之礼上亦厌兵革且悼梓宫之未还母后之在逺南北军民久困征役姑欲屈已就和以纾目前之急仍降御札令在廷之臣详思所宜条奏公上疏时将相方以和议为已功力賛屈已之说以谓兹事当由圣断不必谋之在廷上勉从其请将有定议而外论纷然欲羣起而攻之从班中有不顾节义亟欲求进者乗宰相之惧说之曰公为天下大计而羣说横起何不择人为台官使尽击去则公之事济矣宰相然其说遂擢言者居中司又引见党与使俱横榻除目既班搢绅骇愕道路以目莫敢异辞公闻其议已定乃叹曰一屈之后宁可复伸上虽不自重其如天下何较金之强非吾所敌而敢与抗者恃人心耳今主上躬屈至尊以臣事之则天下之人谁敢与抗将唯敌命是听则吾之国不以为国矣今大臣欲邀功一时徒为身谋不复为国逺虑使人主倒持太阿以中国之大柄授之强隣将有载胥及溺之忧又引羣小置宪纲之地意在排击忠良俾天下之人缄口结舌在廷诸公畏其兇焰莫敢救正曽鲁仲连之不如岂不得罪于天下后世乎吾世受国恩身忝侍从不可自同于衆人当以死争遂上疏召公入谓曰卿前所论四人者首自相矛盾奸计败露朕皆逐之矣㣲卿言几为小人所误遂命公兼史馆修撰自是屈己之谋遂寝止増岁币敌亦不复以此深责于我竟归我梓宫归我母后归我河南之地人亦髙公之卓见朝廷既得河南议遣使祗谒陵寝上欲得慈祥恺悌望实兼隆者往展孝诚併宣恵泽顾宰相张某肯为朕行乎宰相以语公公曰上不以某不才使备驱䇿某之愿也尚奚辞宰相以言入奏上喜曰张某可谓不辞难矣公于是即日束装上道自陈蔡厯汝颍以至洛延见父老布宣天子徳意民夹道欢迎争馈壶浆且言久隔王化不图今日复得为宋民虽九死无憾鼓舞相庆以至感泣公皆慰劳而遣之迨至迫城披荆棘履蓁蘙随宜葺治展敬成礼而还公所过辄询民间利病及敌情虚实颇得其详既归入对时宰相方主和议惟恐少忤敌情事竟不行未几河南复陷陜右州军亦多失守宰相始悔不从公言冬十二月大金贺正旦使至命公为馆伴金使素闻公名畏惧之一见领其副曰是使南宋不拜诏者也公以语动之遂得其国之情伪密奏之且言宜早为之备上深然其说方且图之㑹公疾作力求吿老遂以资政殿学士致仕明年金人果败盟南下淮上纷扰上思得重臣镇守要害控扼上流落公致仕再起知建康以时方艰棘不敢固辞闻命上道时金人倾国以来初自合肥径趋厯阳人情汹汹公以十月十九日至姑熟见南岸全无守备亟申朝廷乞发军马前来捍御仍具沿路探报事宜排日申奏二十日至建康下令区处防托事件各有条理城中初闻江上危急比屋逃窜闻公之来皆相率归业二十四日王权至和州退保采石朝廷方罪其畏惧用李显忠为代旬余犹未至人情复大恐时知枢密院叶公义问被㫖督师江上令大㕘虞公允文自西掖出賛军事十一月六日同至虞公蜀人素知公雅相敬慕公亦髙其气节毎与论时事必击节称赏由是益相亲次夕漏下二鼓公方就寝虞公扣门求见甚急公披衣倒屣迎之虞公曰此何等时而公欲寝乎曰日来人情忧惧外间方汹汹太守动息为去留倘不镇之以静必不安虽然舍人何以见教虞公曰适谋者自江北来云敌于和州作战舰昼夜打造不计只数期以明日渡采石约晨炊玉麟堂公何以为䇿公曰某被命典司留钥但当以死守遑恤其他舍人秉义素髙以名节自任今朝廷危急如此辍法从之贵賛大幕正当运妙画建竒功以安社稷此某平昔所期于合下也虞公曰此某之素志特决公一言耳明日跃马至江上而敌骑充斥战舰数百艘列在北岸若欲济者金亮方筑台刑白马祭天旗帜满野金鼓之声闻数十里喊声动天地王权所留水军车船咸在而诸将故等夷未有统属莫肯用命尽伏山崦虞公使人谓曰国家糜禄廪竭民之膏脂以养尔辈今事势危急若此正壮士立功报国以取富贵之秋而乃甘心跧伏山崦以延须臾之命又安能必保其要领乎孰若奋身前鬬万有一胜生则取封爵死则有褒赠尔辈其熟计之将士皆欢唿曰舍人既肯向前某等当竭力以死报国家有顷敌船济江直来南岸金亮亲在台上手挥红旗催发须臾敌船渐近我军徐出山崦摆列江岸敌初未之觉一见大惊欲退不可遂以箭相射我军羣弩齐发敌出中流中箭者坠江中军船乗势冲撞应时沈没遂不能济次日复来方擂鼓装船欲进见水军船尽出遂不敢前我以海鳅船二十余只先往北岸截断杨林渡口用尅敌弓齐射敌弃船上岸悉陷泥中不能动坐受箭而毙金亮度势不可进遂自取御寨舟船焚燬而去余舟为我师所爇皆尽人情遂安公立以其事奏闻且言采石之捷虽足快一时闻金人自战败之后连日发兵东向扬州臣惧其併力以攻𤓰洲为渡江之计其镇江府在今日委是危急欲望睿㫖勅诸将同心协力极力捍御庶不堕其奸计有㫖令枢密行府添差李捧邵宏渊往防托仍委杨存中在彼同共措置金亮竟不能渡俄为帐下所杀淮西平诏沿江帅守条陈目今进讨恢复事宜公陈十事大率欲预备不虞持重养威观衅而动期于必胜人皆以为至论吴璘与金人鳯翔喀齐喀贝勒书书曰少保奉国军节度使吴璘谨致书于都统相公阁下冬寒军务良劳比者正隆被杀大定新立谅惟悼奉新君悲喜交集虽然福祸有几惟智者能知其几不可不虑也且公实正隆信臣委任至重休戚同之大定即位亦必有腹心之臣为之谋主虽以髙爵厚禄安公反侧而君臣之间踈忌之意岂一日之忘昔东昏被杀正隆簒位东昏之将相大臣能保其身全其家者几何此皆公之目见也纵使大定隐忍未发其用事之臣能相容乎公提兵数万人居于外无功则以失律为辞建功则以强大见忌公之得罪于新主者必矣其危如此孰不为虑今我主上豁达大度推赤心置人腹中臣之择主舍此安往公若能改图来归当敷奏以咸秦王世袭王爵元随戎旅委付麾下富贵权位子孙无穷身名俱泰如汉之金日磾不亦盛乎理之必然非为游辞以动公也机事之来间不容髪犹豫不决终致大祸悔何可及惟公熟计之三朝北盟㑹编卷二百四十八三朝北盟会编卷二百四十九钦定四库全书三朝北盟㑹编卷二百四十九宋徐梦莘撰炎兴下帙起绍兴三十二年正月一日戊辰尽二月二十八日乙丑绍兴三十二年正月一日戊辰车驾驻跸镇江府二日己巳刘绎正除知泗州三日庚午车驾起发镇江府五日壬申车驾幸建康府上自镇江遵陆时天寒雪雨不止上乗马以氊笠氊衣御风雨而宰相以下多有乗轿者六日癸酉安丰军孙显忠收复寿州九日丙子江州驻札戚方与转运张某书书曰方辄有少禀上冒台听方向者结约下淮北寿春宿亳南京忠义人首领措置事宜先招到颍寿二州巡检髙显并所部民兵一千余人于十二月二十六日同差去统领孙福将官王髙邢进训练官郑苗达等将带军马同忠义首领马立将官黄林王徳等部押军马夺门入城与金人血战死杀金兵甚多其帅败走收复寿春府了当抚定居民除杀死外生擒到女真签军番马并铁甲三千余副马甲二千余副箭十万余枝粟米二十万余石共用布袋盛贮烧毁浮桥三座粮船大小一千余只及招到番军王九少保王三太保三郎君一行军马计三百一十五人马三百五十八匹骡子一十四头老小三千余口方已差统领王徳迎接已到桐城县讫兼庐州北地名瓦步见有金兵甚多于十二月二十七日敌马六千余骑前来寿春南岸看觑浮桥本军捉住二人后便退至二十九日统制李贵王孝先部领军马䕶送招讨归正番官王少保一行过淮南岸倬路马逢见金人军马二百余骑隔小河子厮射两三时辰本军杀退敌骑前去方于正月初九日到桐城县才候解发王少保人马即便迤逦前进仰冀台亮十二日己夘令李显忠撤戍还建康金人已退去李显忠以建康驻札兵犹戍于淮西淮西经蹂残之后荒凉无庐舍且惊散之民犹未归也天大寒多雪士卒暴露有冻落足趾者显忠亦扶病往庐寿抚循诸军上遣中使押医官到和州显忠未还提㸃医药饭食卜端孺以为和州西去无人烟且阴雪难行请止中使医官于和州报显忠使速归日徃当涂买馔供中使等甚厚端孺扬言金人已出境矣军人暴露阴雪甚寒未有休息之期中使亦闻其语显忠归端孺又请比寻常倍赆中使中使喜既还建康即以所闻端孺之言闻奏上悟即日降㫖令显忠诸军戍归寨有㫖幸建康府南门以观还军军中皆踊跃欢唿显忠命整龊队伍班师㑹大雪车驾不出召见显忠慰劳久之以金缾御酒劝盘果木脯醢之属皆浑金器就赐之十五日壬午赵樽败金人于蔡州金人遁走赵樽在蔡州初金人于蔡州乗大雪突骑五百至城下樽出骑迎击之金人退去衆请追之樽曰惧其诱我也纵之去庚辰探者报金人兵势甚盛行且至樽唯孤军又吴拱追踏白军统制焦元来应援合军不过数千人皆危之樽与诸将议分四壁守御且以忠义相勉为死守计是日金人逼于城下先遣兵断樽归路黎明已列阵于城西湏臾分布四隅下马鼔噪逼城樽激励将士曰金人虽多而无攻具将士但坚一心无恐金人之帅首亦励其衆曰此城庳薄汝所共知一鼓可陷矣于是以劲弓数百齐射矢着城如猬毛守者不能立未停午从西壁坎墉而上倐忽金人登城者已溢满樽时在壁知其不可当弃城而下跨马率诸军巷战金人败出城去方鏖战之时有官军旗头与敌之旗头战于城下移时两边衆兵如山不敢动以待旗头之胜败竟杀敌旗头城上百姓望而唿曰赵提举且保明此旗头好做官敌之旗头既死即时散乱多堕城而死者官军旗头亦战死竟不得其姓名蔡州人为哀之金人败去樽遂复营葺守御之备先是有燕人十七八已与蔡州人结姻亲者根刷得之系于狱中及金人攻西门急权知州李询皆杀之光州牒蕲州正月二十日午时承中军统制兼制置招讨司提举一行事务赵樽鄂州统制成臯沓白军统制焦元申正月十五日以来有金兵魏都监部领和拜太光子番军人马五万余人骑前来攻击蔡州西门至西北角靠汝河一带约四百余步拥并一齐上城其城壁更无敌楼乳墙乗马可上樽等分布马军贾率将士与敌鬭敌尽命血战至申时已来杀败敌衆复拥敌兵下城以落濠堑汝河不知其数及樽等即时统率军马出城追赶其敌退走当阵重伤萧总管及杀死敌兵刘千户与穆昆等余人弃头不斫横死满野弃下衣甲器械不知其数及杀万户穆昆者百余人委是大获胜㨗十八日乙酉引见耿京下诸军提都领贾瑞等一十一人耿京除天平军节度使将佐授官各有差济南府民耿京怨金人征赋之搔扰不能聊生乃结集李铁鎗以下得六人入东山渐次得数十人取莱芜县安太军有衆百余有兰州贯瑞者亦有衆数十人归京京甚喜瑞说京以其衆分为诸军各令招人自此渐盛俄有衆数十万是时大名府王友直亦起兵遣人通书愿听京节制京以瑞为诸军都提领完颜亮犯淮甸京遣瑞渡江通朝廷宰相以下有所诘问恐不能对请一文人同徃京然之乃遣进士辛弃疾行凡一十一人同行到楚州见淮南转运副使杨杭发赴行在是时上巡幸在建康乙酉瑞等入门即引见上大喜皆命以官授京天平军节度使瑞修武郎合门祗候皆赐金带弃疾右儒林郎改右承务郎其余统制官皆修武郎将官皆成忠郎凡补官者二百余人悉命降诰令枢密院差使臣二员与瑞等诣京军枢密院差使臣吴革李彪不敢行请在海州伺候京等到来即授吿节瑞等不得已从之至海州革彪以官告节钺待于海州京东招讨使李寳遣王世隆率十数骑与瑞等同行一録云辛巳归朝人总辖贾瑞统制官刘震在军副总管刘弁游奕军统制孙肇左军统领官刘伯达左军第二副将刘徳左军正将梁宏右军正将刘威䇿应右军副将邢弁踏白第三副将刘聚总辖司提辖董昭贾思成天平军掌书记辛弁疾辛巳正月十九日至建康府二十日行宫引见统制官转修武郎统领官忠训郎正副将成忠郎书记承务郎二十日丁亥王友直王任王革来归友直除防御使任革授官有差初郓州王任以罪亡命金人重赏捕之急大名府王友直方聚衆任归友直友直得任甚喜乃假任契丹以聚衆完颜亮攻淮南友直聚衆已数万遂破大名府有衆数十万亮死葛王已立乃以友直之衆并放罪令归农为平民其衆闻之皆散去友直乃与其党王革及任谋自山东寻路南奔比入界有衆三千余至建康引见上喜授友直检校少保任观察使革武功大夫友直等皆辞不敢受且曰向若臣有衆数万归朝廷则受之不辞今衆不满百而受如此之赏不可乃授友直防御使任团练使革武翼郎兼合门宣賛舍人二十八日乙丑赵樽弃蔡州赵樽在蔡州也吴拱以樽军孤屡有蜡书报樽曰诸军统制亦请弃城而樽以金人围城方急若弃城而去遭金人追逐势必败亡不如且驻蔡州况蔡州粮食有余后破此敌兵即议进兵中原乃申朝廷及申拱照验拱怒以蜡书付诸统制令一面班师樽知蔡州不可以久驻且金人三日中退八十里矣乃㑹诸统制议退军樽欲留焦元成皋守城元皋曰恐孤军不能当金人之衆樽曰今金兵不逺设若我已离城而去彼探而知之纵轻骑追袭如何元请夜出李询曰夜出恐夜黒人乱请至申刻从西门出马军南门出步人樽令晡时出门令华旺以马军自西门出摆列不动以防追袭焦元以步人自南门出先行候步人絶则马军殿后日向晡未曽传令起发间元以步军已至南门南门不启守者不曽得传令闭门元曰我是统制乃传提举之令也遂相争相诟至相击相杀夺门启扉未半而争门死者已填满门道中强有力者仅能践尸而出积尸拥门终不能开后来者不知其故虽见门有阻难之状所以愈乱不能禁军民死者莫知其数元为衆所拥遂坠马堕身入雪窖中移时方攀辕而出军民争路正喧溢元无马不能行见一羸兵控一马寻其主曰我官人在何处元强夺其马羸兵不从元手杀羸兵跨马而奔行三十里见樽及诸将樽欲自东路径归行在且发大头辎重已行元曰不行樽曰我是马军司中军统制不归马司将安徃元曰提举听吴都统节制吴都统令提举曰军即无发遣归马司文字况蔡州立功将士正要提举保明功赏岂可径归行在樽以其言为然遂由南路还京襄华旺以马军出西门不能殿乃先步军而行步人与骑兵争路而趋天气昏黒蔡州之居人随军而出坠坑填谷者不知其几多也城中一空唯细民有老小之累者不能动翌日金人闻之遂复入蔡州右正言刘度札子今日视师回寨愿陛下取亲临行阵斩馘执俘者方可推恩凡赏典之行皆宜爱惜以革侥倖之门三朝北盟㑹编卷二百四十九三朝北盟会编卷二百五十钦定四库全书三朝北盟㑹编卷二百五十宋徐梦莘撰炎兴下帙起绍兴三十二年闰二月尽四月二十一日丁巳闰二月洪迈充通金人使副书书曰迈等咨目顿首再拜国信骠骑国信侍郎讲服徳誉之久南北阻絶无縁良㑹下情怛切钦仰即日春寒伏惟台候动止万福迈等自去冬扈跸至建康前月被令㫖迎候使节已至淮西奉候数日矣今承泗州富察移文知大斾且至符离有上禀事宜已令泗洲守关报今又得指挥令通书盖自古以来邻邦徃来并用敌国礼向者本朝皇帝上为先帝下为生灵勉抑尊称以就和好而彼国无故兴师长驱涉境欺天背盟神怒民怨曽不旋踵自取夷灭既以两国交兵则是大谊已絶窃闻大金新皇帝即位有仁厚爱民之心本朝皇帝亟谕将帅止令收复外不许追袭贵朝师归方议遣使别修誓好乃䝉贵朝首拜信使举国欣幸无以为谕但一切之礼难以复仍旧贯更候恵顾曲折面闻唯界首一事旧以淮为境至中国取节接今泗州临淮虹县之北迤逦迎候乃随宜排办宿顿顷以迈等礼合至界首泗州之北更无人烟馆舍以容衆只候近耗当至临淮上谒想为髙明必能动察令遣使臣持凂史记瞻望不逺预以为慰更祈保䕶以副愿言不宣金人攻海州十六日癸未吴璘克大散关金人既失秦州及熙河等州乃坚守大散关以扼王师吴璘遣姚仲等诸将攻击数月不下仲幕属朱绂乃投札子于总领王之望请科歛四川民户出财赏军乃投札子于总领王之望请科敛四川民戸出财赏军关乃可下书曰先生以博大髙明之学当艰难险阻之时凡百施设莫非经济顾兹全蜀久赖绥抚虽三边用兵之际无征输重困之劳自非先生以体国忧民为念何以及此然天下之势固有不两立者兵与民是也兵不可不费财而责其万死之功民不可不出财而济其一时之急此天下之通理也先生深知兵民两相为用之䇿矣闻蜀民自军兴之后恬然自安絶不知有用兵之费先生恩徳固亦大矣然有可言也绂为先生门下士岂敢自隐且时殊事异故宜更改不可执一自金人九月六日叩关于是时出仓卒诸将云大军一出必遂破敌初宣抚吴公自谓可以两月为期必能克敌既而金壁愈坚相持已踰四月矣将帅牵制久未成功兵不可不谓之暴露如今日事势与前日不同先生当救时之失以取必胜兹其时也闻之诸军鬭志不锐战必不壮且曰使我力战就能果効㣲劳其如赏给当在何处伺候覈实保明申覆宣司总司指麾往返数旬岂能济急大率目今势事与前时既异不立重赏何以责人于无事前宣抚吴公仅能保守全蜀盖赏厚而战用命也乞先生详酌事机别与措置略与川民科歛军须之费十分之一多与准备给钱物近一二百万自总所移文诸帅明出晓示号令诸军各使立功以就见赏谓如散关一处设使当初有银绢各一二疋钱引一二十万道椿在鳯州宣抚吴公节使姚公以上重赏给明告诸军遣一二统制官各以其所部全军一出谕之曰当进而退则坐律进而胜捷关隘则有此重赏如是而军不用命敌不破灭无有也说者盖谓方今朝廷财乏令敌不破縁军兴而费耗国用则先生所不取绂曰不然先生体国忧民之心朝野孰不共知事固有当更张则悠久不能力济机㑹一劳而久逸暂费而永宁正在此举绂之区区未必可行之幸先生恕狂愚或以为可数则一览付之火之望读之大骇乃答书曰辱示札目见咎不科歛百姓异哉足下之言也本所以财赋为职事应副诸军自当竭力若是军须阙乏有功将士合赏但于王少卿取办可也至于科歛何预哉仆中原人蜀中无一钱生业亦无亲族寓居其不科歛何私于蜀盖以大军十余万衆仰给于此不得不爱养其民力以固根本有四川民力则有三军四川民穷则三军坐困矣如足下辈月俸岁廪不从虚空中来亦知其所自乎朝廷徳意深厚每务寛恤东南调度如此不闻歛取于民四川独可以横赋乎国家养兵所以保民而足下乃谓军民不两立恐非安民和衆丰财之义又云用兵本约两月今已四月然则解严未可期也若本所当时便循诸处无艺之求只作两月计则今日何以枝梧事未可期所责无限不且爱民力以备方来之须将如异日何仆之不歛于民力所以为诸军也用兵百三十日糗粮草料银绢钱引所在委积未尝乏兴而足下乃尔云云不知军行出入何处缺钱何处缺粮草累次喝犒并朝廷支赐自是诸军应报稽缓文字才到本所立便给散略无留阻若是给赏则须候有功诸军既无功状本所凭何支放散关前攻不下闻自有说莫不无有银绢钱引否不知散关是险固不可取乎岂由有可取之理而无钱绢引之故乎士卒不肯用命岂计司之责必有任其咎者况闻攻关之日死伤不少则非士卒之不用命矣自来兵家行动若逗挠无功多是以粮到不继嫁祸于有司以自解亦未闻以无堆垜赏给为词者也国家息兵二十年将士百战竭四川之资以奉之一旦临敌更须堆垜银绢而无可用则军政可知矣且如向来和尚原丁刘圏杀金平诸军大捷近日吴宣抚取方山原泰州等处王四厢取商虢等州吴四厢取唐邓州亦不闻先堆垜银绢始破敌也朝廷赏格甚明本所初无悭吝如泰山治平之功得宣司关状即时行下鱼关支散何赏稍令阙悞兼鱼关签㕔所备金帛钱物充满府藏宣抚不住关拨岂是无桩办耶顾生民膏血不容无功而得耳假令仆重行科歛积金至诸军衣粮犒设支赐之外若无功効一钱岂容妄得哉若果有功岂容本所以不科歛而不赏乎诸军但务立功无患赏给之不行也但管取足无问总所科歛与不科歛也刘晏歛不及民何害李郭之勲李晟屯东渭桥无积赀输粮以忠义感人卒灭大盗足下以书生为人幕府不能以此等事规賛主帅而反咎王人以不歛于民岂不异哉九月以后兴元一军支拨过钱引二十八万道银绢二千疋两而糗粮草料与犒设赏行钱之类不与焉亦不为不应副矣若皆及将士岂不可以立功有功而未得赏者何人也朝廷有分司差职各有所主而于财贿出纳为尤严经由检察互相关防所有屡降指挥凡有支费宣司审实总所量度此古今通义而圣朝之明制也足下独不辩何哉来书谓攻散关若得银绢一二万钱疋引一二十万桩在鳯州有此重赏而敌不破灭无有也桩在鳯州与鱼关何异方宣抚以攻守之䇿㑹问节使时亦不闻以此为言今散关鳯翔未破足下可与军中议取散关要银绢钱引若干取鳯翔要若干可以必克本所当一切抱认足下可结罪保明具申当以闻于朝廷如克敌而赏不行仆之责若本所抱认而不能取足下当何如仆前后见将帅多是忠义赴功捐躯报国之人只縁幕中导之或非其道以至害事如姚帅之贤固不妄听然足下自不应为此异论也万一朝廷闻之得无不可乎之望尝备员剡荐预有惧焉且宜勉思妙画谨重语言勿恤小利以败大事但得主帅成功足下复何求哉信笔不觉喋喋幸照绂得书颇自惭悔闰月癸酉将官杨大亨统领李安攻破五鬼山同统制田昇统领胡洪赵豊陈涛将官冯超等攻打散关正行水门御变山金寨自二更一拥上山併力攻击与金人战鬭至四更时克复散关占据了当分遣军兵战夺和尚原金人退走寳鸡三月八日甲辰寝罢扈从转官庚子有㫖大驾视师应扈从及随逐一行官吏军民依绍兴四年例转一官资余人等犒设臣僚上言臣闻爵赏之设先王所以待有功也赏而当功则赏一人而千万人劝无功受赏则人人有觊觎之心赏将不胜给矣故古之人君不轻以与人而人亦不得而虚受岂非以侥倖之门有不可启者欤臣伏覩今月四日指挥大驾视师应扈从及随逐一行官吏军兵依绍兴四年例与转一官资余人等犒设臣有以见陛下知臣下之勤劳而欲得其欢心也然而事关利害殆有不可行者臣不得不为陛下言之且自临安至建康其路不逺扈从官吏既预借月俸以为行李之资又优给驿劵以为传食之费水则有舟楫陆则鞍马于沿路犒劳胥吏普沾其视军兵之驱驰道路事故不同虽徃来跋履不无冲冒劳则有矣何功之云且至尊在涂犹不得安臣子服劳亦其常分今若例行推赏则是曲示私恩轻凟公器适彰虚授何以劝功况比来军中奏功颇多冒滥朝廷方欲痛惩其弊则赏典所加岂容不谨倘以谓绍兴四年之例不得不遵则六年移跸江上比之四年尤为淹久初未尝有赏则是当时已悟前赏之非而革之矣在于今日岂可不用六年之例而乃蹈四年之失乎兼军旅方兴匮乏为甚犒设士卒固不可不勉若乃其余自应从省臣忝扈从之列亦当受赐若自贪荣宠旁惧怨憎黙黙不言实负公论欲望陛下特赐睿㫖追寝前件指挥以杜侥倖之门使中外之人无得而议则天下幸甚有㫖扈从禁卫军兵依已降指挥推赏余依奏一日上谓近臣曰近传到敌中赏格卿等曽见否陈康伯奏曰见之上曰其意如何康伯奏观其语曰边衅未息恐总兵官所请欲复取所失州县耳上曰朕熟知金国用兵始末自尼堪斡里雅布等在时军政极严不用赏典正以威刑胁制其下而人自畏服今赏格如此之重必是人不用命也康伯等俱曰圣裁髙逺非臣所及不胜仰叹九日乙巳吴璘少傅王彦节度使十一日丁未大金人使入门枢密都承㫖敷文合待制徐嚞知合门事孟思恭馆伴大金人使入门赴都亭驿安泊洪迈除起居舍人依礼例十三日合朝见使人以朝仪未定展十六日朝见茶酒五盏差起居舍人洪迈借翰林学士充大金国称贺使知合门事张抡副之十八日甲寅就都亭驿赐金使御筵知枢密院事叶义问押伴十九日乙卯使人玉津园较射以雨不出二十日丙辰就驿赐实同知枢密院事黄祖舜押伴二十一日丁巳金使朝辞是日金使朝辞茶酒五盏退就都亭驿赐宴叶义问押伴二十二日戊午金使回程金使回程太常少卿王普带御器械王谦为送伴使四月六日过界王宏收复㑹州王宏为吴璘军统制璘遣宏收复㑹州金人陷陈州陈享祖招集忠义收复陈州金人围之急享祖尽力御之屡与金人战金人益増兵享祖以孤城不可保守乃率衆力击金人为流矢所中而死后五日城陷南门被焚已尽而铁裹闸板落于地城中军民争门而出履闸板而过者皆烧损其足不能逃往往仆于门外享祖母及良贱五十余口尽遭杀戮自是官军唯守旧境而已圣谕招徕审处收恤民不忘祖宗涵养之泽相继归正者不絶朕恐士大夫分南北之限有失招徕之意卿等可审处如有官能办者与江边诸州军差遣如士人愿入学者即便分送庠序教养及令应举其余随宜收恤如此则非惟已来者得安未来者闻之必欣然相慕而至宰相陈康伯对曰谨依圣训当次第施行二十三日己未洪迈等过北界张子盖解围海州奏捷宰相称贺三朝北盟㑹编卷二百五十