芦川归来集提要钦定四库全书集部四提要芦川归来集十巻别集类三臣等谨案芦川归来集十巻宋张元干撰元干字仲宗自号真隠山人又曰芦川老隠周必大䟦其送胡铨词称长乐张元干睢阳王浚明䟦其幽嵓尊祖录则称永福张仲宗皆宋人之词莫详孰是也王明清挥麈录纪其以作词送胡铨得罪除名考卷末其孙钦臣䟦语称得贺新郎词二首真迹于铨之子其说当信然铨贬于绍兴戊午而集中上张丞相诗称罪放丙午末归来辛亥初又自䟦祭祖母刘氏文后称宣和元年八月获縁职事道过墓下则徽宗时已仕宦钦宗时已贬谪但不知尝为何官耳元干及识苏轼见所作苏黄门帖䟦又从陈瓘游颇乆见所作了堂文集序其结诗社同唱和者则洪刍洪琰苏坚苏庠潘淳吕本中汪藻向子諲见所作苏飬直诗帖䟦而江端友王铚诸人皆有赠答之作刘安世游酢杨时李纲朱松诸人皆为题幽嵓尊祖录故其学尊元祐而诋熈宁诗文亦皆有渊源其集今有钞本称嘉定己夘其孙钦臣所锓然䟦称诵上陈侍郎诗序知挂冠之年甫四十一钞本无此篇又曽季貍艇斋诗话载元干题潇湘图诗钞本亦无此篇考胡仔苕溪渔隠丛话称尝录元干之诗一卷而元干不自忆则当时已不自收拾疑钦臣所录本有佚失然钞本但五言律诗一巻七言律诗一巻而无古体及絶句知非完书又䟦米元晖瀑布轴䟦苏飬直絶句后䟦江天暮雨图䟦江贯道古松絶句反收之题䟦类中亦似后人所窜乱非其原本及考永乐大典所载则所佚诸篇釐然具在今裒集成帙与钞本互相勘校删其重复补其残缺定为十巻元干诗格颇遒杂文题䟦诸篇具有苏黄遗意盖耳目渐染之故也钞本末有遵祖録一卷乃记其为祖母外家置祭田事附以同时诸人题䟦中多元祐名臣之笔亦仍其旧第併附録焉干隆四十六年九月恭校上总纂官纪昀陆钖熊孙士毅总校官陆费墀原序芦川归来集原序士君子处世不以富贵贫贱累其心者其所养可知也所养既厚则所言者必劲正清峭而无轻懦衰惫之气前哲之士以文词鸣者此也孟子曰我知言我善养吾浩然之气孟子之知言自其所养者充之也韩子曰气水也言浮物也水大而物之浮者大小毕浮韩子所学独以孟子之传得其宗者盖谓是也故直而不倨曲而不屈孟子之书可与风雅并传而汗澜卓焯奫沄澄深李氏之以大振颓风序韩文后之作者蔑以加于此矣芦川老隐之为文也盖得江西师友之传其气之所养实与孟韩同一本也自其为太学生也尝裒其亡友唐悫生诗帖轴而藏之则公之气槩固已蜚扬于学校中矣及其仕于朝也又以幽巖尊祖一节直述其忠厚悃愊之诚公之孝友性成皆是气之所形见也宣和诸公或言其近作殊有老成之风无复少年书生之气或言其平昔絶俗之文今又见髙世之行是犹未覩其全集也公以强仕之年遂挂冠之请兹盖不以富贵贫贱累其心者所养者大所言者真表里相符声实相应夫岂嘲风咏月者所可同日语宜乎近世名公勉其孙以文集行于世欲以见公之节也即公之文验公之行其作也古其传也宜噩里人也敬慕三张之声价久矣馆寓家塾复得敛袵以受教于公之文集凡裒集书启古诗律诗賛序等作共十五卷幽巖尊祖录一卷附于其后乐府二卷见于别集于是乎有考焉公讳元干字仲宗任将作少监年方四十一已致仕后赠正议大夫邑人曽噩序少监张公早岁问道于了斋先生学诗于东湖居士凡所逰从皆名公胜流年未强仕挂神武冠徜徉泉石浮湛诗酒又喜作长短句其忧国爱君之心愤世嫉邪之气间寓于歌咏绍兴议和今端明胡公铨上书请剑欲斩议者得罪权臣窜谪岭海平生亲党避嫌畏祸唯恐去之不速公作长短句送之微而显哀而不伤深得三百篇讽刺之义非若后世靡丽之词狎邪之语适足劝淫不可以训公博览羣书尤好韩集杜诗手之不释故文词雅健气格豪迈有唐人风公之子靖裒公长短句篇属余为序某晚出恨不及见前辈然诵公诗文久矣窃喜载名于右因请以送别之词冠诸篇首庶几后之人尝鼎一脔知公此词不为无补于世又岂与柳晏辈争衡哉公讳元干字仲宗自号芦川居士云蔡戡序叔祖芦川老人张公仲宗讳元干以文章学问驰誉宣政间官将作大匠志尚林壑方少壮时挂冠谢事靖康之元上却敌书见了翁谈世事于庐山之上了翁曰犹有李伯纪在子择而交之公敬受教从之㳺激昻奋发作为歌词有人间鼻息鸣鼍鼓遗恨琵琶旧语之句此志耿耿殊非茍窃禄养阿附时好者之比逮绍兴末忤时相意语及讥刺者悉搜去掇拾其余得二百余首先叔提举锓木于家广追念先志之不可不述因得私识其畧尚有文集数百篇姑俟作者併为之序云绍熙甲寅姪孙朝议大夫端溪张广谨序芦川归来集卷一钦定四库全书芦川归来集巻一宋张元干撰四言诗紫巖九章章八句上寿张丞相紫巖大丞相张公生朝善颂也公帅闽之二年歳在作噩秋九月中澣有客作是诗以献焉赫赫紫巖白虹贯渊玉生其中匪雕匪镌登于廊庙圭璋浑全温如之质所寳象贤紫巖赫赫衆山维则秉国之钧百僚是式志殄仇方力复明辟时方中兴勲冠今昔紫巖髙兮上摩穹窿雨露润泽风云㑹同表宋宗臣礼泰智崇皇以昭之简在帝𠂻紫巖广兮作镇坤位尽臣之道厚德以载开国南阳厥绪光大是似是续福禄未艾瞻彼紫巖降神所储进退有度威仪甚都粤自己未帅于无诸以忠以孝奉承安舆北堂之尊命妇称首逢是谷旦酌以大斗公如老莱衣衮裳绣式歌且舞以介眉寿土宇未复繄公辟之士风未变繄公革之军律未振繄公鼔之国论未定繄公断之来朝伊何筑隄于沙对敭伊何言宣其麻明明天子坐于正衙徯公来归相我邦家紫巖之松在涧之沚下有茯苓兔丝蔓只结为琥珀深根固柢愿公难老受兹燕喜五言古诗雒阳陈去非自符寳郎谪陈留酒官予时作丞澶渊旧僚友也有诗次韵寒水遶近郭栖鸦蔽高原映带幽人居暝色起草根衡门东南开浊河日夜奔所喜古堤月初出烟江村不入城市久懒访亡与存羡子了万事坐以一气春丁未歳春过西湖寳藏寺作湖垠取微径窈窕松门深中有古佛屋閴无人足音春云带飞雨冷色来苍岑孰知戎马盛但见藤萝隂平生云卧想正欲幽梦寻不减避世士契此太古心乙夘秋奉送王周士龙阁自贬所归鼎州太夫人侍下语离三秋风念子万里客我独忧患余几为死生隔相逢忽眼明照影俱头白兰若清夜长连牀话畴昔如何功名心一旦乃冰释卖药真徉狂穿云忘迁谪不然蔬笋肠宁无瘴烟色良由火枣成内景充尺宅下视陋九州槐安等称国絶怜蛮触争亦复弄兵革乱来更多事老去觉世窄归欤桃花源斑衣作儿剧此乐人所稀今我那能得他时南山南寄书北山北奉和希道新句兼简祖颖漕使秋来乏隣酤近事采涂说愁多费陶写户小辄败阙谁能空隐忧判饮最良䇿両公俱世豪风味夺佳节手酿罋中春香浮玉丹色相饷走鸱夷芳辛真妙絶共赋醉乡诗销磨闲日月颇闻锁娉婷回风舞流雪何妨出房栊满引快关膈此念想当然清尊可虚设我老畱瓯闽感时梦淮浙公其招故人亦记未归客送舒希古老舒古君子送客皆善类觞行颇轩渠一斗辄径醉凉飔生白苹落日照紫翠骊驹虽在门不下儿女泪傥复逢湘累更与问憔悴过白彪访沈次律有感十六韵天骄毒中原国势苦日削一为虚声摇颠沛几失脚翠华栖海隅此戯亦太虐忽闻哀痛诏迸泪向寥寞何当速悔旤四海安耕凿迺者浙西帅望风先即却坐令临安城开关犹白着只今锋镝余寃鬼号㝠漠赏罚二大柄倒持示微弱岂无英雄人戴宋心未薄有如沈使君忠义等筹略始终誓复仇志愿久已确浮家来水村避乱畏矰缴行矣收功名逺过麒麟阁气投平生欢事付今夕噱吾衰世无用鼓勇徒矍铄七月三日雨不止后一日作暝色复已夕雨声全未疎掩关颇嗜卧篝灯空照书㸃滴闻瓦沟决熘鸣堦渠试作华屋想未减严城居大江汹波浪旷野风号唿那知三家村有此一腐儒是身在宇宙何适非蘧庐陵谷傥迁变楼观皆空虚安心无秘法絶念忘畏途生死尚可处此境固有余题王巖起乐斋宦游适乐土宴坐名乐斋问君何独乐胷中高崔嵬轩裳傥来物世途吁可哀纷然鸡鹜争陷穽成祸胎不如寻蠧鱼简编阅兴衰万事付杯酒百年俱刼灰搘颐忽长啸妙想从天回人生行乐耳勿为华发催陪李仲辅昆仲宿惠山寺苍山崒中殿古起野色仰空象纬高抚事戎马隔三子俱人豪语黙有典则安知今夕游值此老宾客危言惊鬼神怀旧痛京国寄书白帝城问道屈原宅三春闻竹枝万里共悽恻风来松柏悲月落世界黒相看炯不寐袖手了无䇿去去更酌泉吾生易南北和韵奉酬王原父集福山之什平生契所崇晚得故人语惊唿追曩㳺世道今如许中原鞠茂草万里尽豺虎天王巡江濆对垒眺淮楚未闻诛叛亡快愤断腰膂上复九庙讐下寛四民苦胷中有成奏无路不容吐天高云雾深洒泣逃罪罟朅来陪胜集人物良可数高氏父子贤王甥兄弟窭相过茶酒间穷年简编处丧乱共伤时兴衰更怀古假日聊销忧信美非吾土夜阑然薪归被酒踏寒雨买山结茅茨我老竟何所要当乔松根白石仍同煮奉送真歇禅师徃住阿育山兼简黄檗云峰诸老时流罕识真特立取衆忌不有明眼人谁止万口沸古今冠盖场毁誉固一致胡为空门中生灭亦滋炽更怜晚学徒遍㕘反谀媚妄将宗𣲖分未必尽师志要是鹰犬姿迺出蛇䑕计堂堂真歇师的的示大意所向古道场衲子悉倾至徃年入呉闽宴坐走檀施继踵几尊宿建立各超诣南方祖令行山川久増气乃知羣魔怖不乐佛住世休歇云卧菴谤焰息氛翳歘然天门开黄纸书广利万态复现前颇似厌权势去来初何心缘感夲自契悯兹象衆衰愿力捄深弊维师法梁栋世道贵相济露风吹海云瘴岭发巖桂欲挽衣裓留意已万里外我老卜后期夜话炯不寐送言上人徃见径山老十四韵忽辞皷山行便作径山去道人孤飞云腰包咄嗟具两边兄弟间杨岐一条路禅许衆人㕘院要大家住无是亦无非何喜复何怒同粥皷斋钟等灯笼露柱佛眼接竹菴云门透圆悟尔则有师承心共成佛祖可笑世上儿妄念分毁誉石火电光中毕竟什么处所得能几多造业不知数生死到头来请问末后句穷汉未必穷富汉岂真富入门相见时此话莫错举建炎感事干坤忽震荡土宇遂分裂杀气西北来遗毒成僭窃议和其祸胎割地亦覆辙傥从种将军用武寨再刼不放匹马回安得两宫说巍巍开国初真宰创鸿业一统包八荒受降临观阙并州稍稽命骈头亟膏钺于今何势殊天王狩明越诸镇本藩翰楚破阖城血翠舆欲东巡蹈海计愈切诏下散百司恩许保妻妾瞻彼亷陛尊孰与壮班列肉食知谋身未省肯死节检校舆地图宁复见施设三呉素轻浮伤弓更心折四顾皆惊波苍黄共呜咽维兹艰危秋贫士转疎拙明年谷増贵贤愚罔分别何处置我家患在建午月故山盍早归岂忧践霜雪作意海边来初非事干谒责我卖屋金流言尚为孽汪公德甚大游说情激烈力救归装贫一洗肝肺热如公趋急难正似古豪侠行藏道甚明亲养志先决去矣茅三间无问衣百结他时期卜邻此日尤惜别请以兄事公尺书未宜缀奉同黄檗慧公秀峰昌公丁巳上元日访鼓山珪公游临沧亭为赋十四韵孤云乗天风飞入海上山松声发鼔吹导我登层峦平生烟霞想政在巖壑间及兹百事懒作意三日闲聊将烧灯夜付与儿辈看来陪老禅伯杖履同跻攀曲折几藓磴竹引春斓斑窦口咽细泉崖腹鸣飞澜足疲眼界逺语乐心地安倒景射西崦晃荡云海寛十年戎马后集此兰若难未必支许游能尽宾主欢暝色到峰顶月光散林端摩挲忘归石告以幽遐观九月一日与王季夷酌别为赋十六韵黄鹄抟秋风一举辄万里飞鸣蓬蒿间燕雀徒为尔王郎志凌云英妙良可喜片言只字竒採掇殊未已乐从长者游论事亦亹亹知我中原时早与大门齿流落天南端相过不相鄙迺翁四男儿君盖处其季家世贤弟兄自立要如是古学傥有成终身保无愧陋哉斗筲人惟见目前利兹焉入三呉索诗饯行李何补仆马饥聊复慰深意可同洪乔书尽付淛江水今夕灯烛凉便当茱菊醉畏途重语离缾卧莫遽起访周元举菁山隐居胷次饱丘壑迺觉轩裳轻举世沈湎时勇退公早醒十年烟雨簔手种松杉成苍根郁寒雾老色入户庭栖心不争地似欲毕此生那知戎马际亦使山房惊四海方荡潏积骸盈破城公岂失䇿者独留枯藁形贼舟㑹稍逺请复安柴荆暗泉杂夜雨稚笋肥晨烹起予归去来故山今可行胡为困羇旅浩叹常吞声七言古诗次仲弥性所和陈丈大卿韵伏波晚歳思少游万事过眼如云浮我生不乐城市隘受性但惬林泉幽稍同臭味自投合肯与流俗相对酬旅怀久已乏佳趣白日政觉多闲愁舂容大篇忽旁及气象楚泽涵新秋律严虽许强续尾韵险岂复能画筹逍遥一舸白太傅蹴踏五字韦苏州主人频夸小鬟舞劝客且听呉娃讴从来谁数折巾郭重到似是栽桃刘梦入江湖渺春水何如此念随轻鸥东平刘左车坎止春歌先朝相国今几家我嗟夫子鬓已华琼艘颇惯倒膏乳老来手酿尊仍洼百年弹指法界观万事过眼天女花聊学儿曹作春瓮唤客取醉无等差夜眠不觉体平粟夘颊共眩朝蒸霞养生妙处本无说我辈岂解烧丹砂糟牀正可珠的皪石鼎莫放声咿哑东风遮幕雪埋屋坎止斋中酒初熟送高集中赴漳浦宰三年乌石僧房居忍饥待次真臞儒有意载酒问竒字无事闭门抄异书一行作吏去漳水敛版趋廊参刺史胷中豪气半销磨稍觉风波生眼底高郎高郎君莫嗔举世未有如君贫毁官不复谒时宰老大甘为行路人君今业巳临民社办取催科时下下不然彭泽归去来簿领笞榜何为哉男儿䇿勲有时节家世况自图云台信中居仁叔正皆有诗访梅于城西而独未暇载酒分付老拙其敢不承关山徃歳曽冰裂跋马平坡千树雪疎枝冷蘃最撩人雪后生香微带月醉中不数长短亭狐裘拥鼻风前醒十年䘮乱岂记忆一见新诗心目惊平生公辈真豪友意气相投共杯酒祇今流落天南端怅望中原莫回首及身强健频看梅此花到眼春光催玉人风味正清絶但欠雪月相裴回欲访城西寻醉语竹篱茅舍知何许擕壶借草傥不嗔便与此花长作主希道使君见遗古风谨次严韵君侯气挟飞仙骨挿脑伏犀高崪屼荣枯过眼海一沤出处何心兎三窟养生得趣喜按摩子夜不眠频叱咄枕中玉函妙以微肘后金精恍兮惚我真蒲栁欲师承刻画无盐恐唐突似闻有意赠刀圭倒巻逆流飜澥渤世间万态古今同政可忘言佯吃讷杖藜未办饮菊潭且看㝠鸿秋灭没叶少藴生朝先生早贵当天升文章尔雅传六经腹包万卷书纵横玉堂草制羣公惊绣韀緑发趋承明意气已向沙堤行出入四纪更宠荣声华摩空郁峥嵘坐啸十郡厯九卿视公进退为重轻圣神天子开延英丞辖政地思仪型中开香火祠殊庭石林高卧忧苍生五载筦钥司陪京貔貅百万环屯营大江千里依长城控制勍敌坚其盟诏书移镇来斾旌山川草木知威名潢池桴鼓令不鸣尽归戯下息鬬争维师鹰扬宇宙清指顾号令驱风霆小试擒纵孰敢撄部曲爱戴如父兄太阿龙泉发新硎逆顺之势如建瓴纶巾羽扇寛作程韬略堂堂时俗评乞师未用牛酒迎胷次自有堂上兵姦宄革面输忠诚碧海不复鳄鲵腥细数前辈存典刑烂烂伴月唯长庚歳时建已岳降灵三竒天运乙丙丁良辰乐事非难并香凝燕寝合鼓笙舞翻流雪歌啭莺儿孙遶膝奉兕觥安舆綵服寿且宁五福共应南极星龎眉鹤骨超籛铿清都绛阙吞蓬瀛明年正拜居阿衡鑪锤造化推至诚黼藻王度重丹青云龙㑹遇真千龄羲和日驭无亏盈永佐火德辉炎精赋漳南李几仲安斋诗羔豚蒸乳活脔牛口腹造业夸炰羞傥知晚食足当肉一饱何苦多营求先生睡美黒甜处那闻钟鼓朝鸣楼布衾竹枕自稳暖此念灰冷百不忧世间寝食乃日用衆生扰扰如蚍蜉昔年我亦走南北徃反万里无停辀胷中不作异乡县有似坐閲十数州云山浑如旧过眼歳月不觉春已秋宿君斋屋亦偶尔更仆笑语久未休夜阑各困且打睡明日饥饱临时谋次韵奉酬楞伽室老人歌寄怀云门佛日兼简干元老珪公并叙钟山二十年事可谓趁韵也云门道价倾缁白一去如何絶书尺干竺宗㫖超隐峰客至不鸣斋后钟杨岐儿孙真铁嵴二子等是僧中龙平生我如拆韈线老来要认本来面忆昨二老初相知竹炉拥衲清夜围佛眼霜颅象懒瓉圜悟辨口吞韩非钟山徃事无人识我识二子因师得楞伽一句作么生请问同参俱本色赠庆绍上人上人久住湖外游辛亥春陷孔彦舟长沙城中就驱掠七十七日遭拘留眼看杀人等蝼蚁劒血洗尽湘川流张帆方离道林岸鼓枻已过巴陵楼兵纒妖气草木暗火炽兇焰云烟愁衣冠子女半同载俛首悲泣犹惊羞䝉冲颇谙大风浪舴艋或挂长戈矛两舷矢集閙如雨势欲欹侧争先投相牵浮湛状菱荇乍坠出没真凫鸥衆生流浪几生死爱河苦海何时休曹成马友互屠灭偶尔不杀老比丘枯颅茁发虮蝨满得脱性命非人谋孰知贼党亦方便日供斋钵仍茶瓯南归数年闭户卧故山精舍松飕飕灰心一切本梦幻返照逆照无人牛细听此语重叹息羣盗扫迹夫何忧吾闽目前岂不乐禾稻未获先麦秋师来访我问居士我若访师寻净头西崃行西崃门东晩潮上涛头驾风高数丈絶江艇子更扬㠶风水相吞两岸壮中流荡潏思虑深欲济未竟愁夕隂贾客胡商数航海忍死射利诚何心不如遵陆困舆皁九折羊肠复相恼下临湍濑千仭渊胥靡轻生履危道我曹过计常私忧埀堂之戒宁自尤经营一饱亦细事世乱畏涂归罢休少年新进真儿剧浪喜功名不量力杀身无补误朝廷天下英雄古难得奉送李叔易博士被召赴行在所君尝手校舆地图上下千载鈆黄朱斯人魁磊岂假此愿见尅复东西都胷中逺略指诸掌表里拄腹撑肠书深知祸起取幽蓟颇觉气王吞青徐眼看僭伪忽亡灭逆党未足劳诛锄万方助顺事可卜火运要是穹苍扶兴衰拨乱戴真主㑹扫氛祲开云衢于今荆淮付诸将控带川陜襟江湖傥能倒用进筑法更许世袭宏规模两河境土不难办狡冦胆落游魂孤古今徒闻作戎首中国礼义终如初公家自有中兴相雅意泰阶光六符难兄难弟实间出直欲竝驾仍齐驱承明入谒一见决三迁故事登元枢整顿干坤赖公等我病只合山林居残年正尔甚易与不过二顷邻一区平生故人半廊庙老僧何患无门徒与君痛饮遽成别努力强饭供时须男儿富贵亦细事否泰相反分贤愚酒酣起舞莫作恶行矣自爱千金躯本朝再造旧基业速拯涂炭疲氓苏勿令毫发有遗恨文章尔雅华国犹其余拜颜鲁公像呉兴祠堂祀百世凛凛英姿有生意坐令异代干没儿莫敢徜徉来仰视唐家纲纪日陵迟僭窃相连益昌炽我公人物第一流皇天后土明忠义屹然砥柱立颓波未觉羊肠隳坦履欲回希烈叛逆心老夫但知朝觐礼年埀八十位太师平生所欠惟死耳死重泰山古所难杞鬼窃柄犹偷安安知我公本不死汝曹有知当骨寒丰碑法书屋漏雨政与丹青照千古天遣神物常守䕶要使乱臣贼子惧祥符陵老许作先驰归闽因成伽陀赠别绍兴甲戌秋七月书于鹤林山无量刼来几相见莫话南州与北县居士向来业风吹自合失却本来面今年坐夏在鹤林许我先驰海舟便三山到日已秋深且看山门骑佛殿芦川归来集卷二钦定四库全书芦川归来集卷二宋张元干撰五言律诗次韵唐彦猷所题顾野王祠与霍子孟庙对兰若黄门像相望博陆居衣冠尘亦暗箫鼓祭全疎草色侵荒迳潮声过夕墟遗风犹可想弔古一觞余过宿赵次张郊居二首北客多流落东村更寂寥肯同清夜梦不待故人招月挂荒园竹霜飞独木桥听鸡休起舞且共论天骄莫叹交游晚相期嵗月深秋来初识面老去要知心灯火须更仆杯盘取自斟平生王霸术袖手有微吟次韵奉和平叔亭林至日之什云物果何好客愁今更新坐来江月白兴在雪篱春我辈且同酌公诗殊出尘莫思淮海上黒帜杂黄巾花飞雨暗连兵气花飞㸃客愁寓居皆野寺相过只扁舟不作新塘去还为后泖游盘飱虽杞菊得饱胜椎牛送江子我归严陵久客惊秋晚怀归更送君乱来俱避地老去惜离羣山阁盃浮菊江城鴈度云行行经钓瀬时事不须闻乱后乱后今谁在年来事可伤云深懐故里春老尚他乡宁复论秦过终当作楚狂维舟短篱下聊学捕鱼郎返正诸将争传檄羣凶尚阻兵天旋黄屋正日转赤墀明丧乱多妖孽经纶贵老成鲸鲵终必戮草木已知生冬夜有怀柯田山人四首闻说新居好山樊卜筑深药囊能济物龟筴少知音四海忧黔首中原尽緑林直须期雪屋夜棹去相寻坐阅干戈扰输公已定居生涯今易足世态莫嗔渠晷短全疎客窓晴好对书故山常入梦何日到吾庐客里了无况乱来何止贫淹留频换嵗老大更思亲泥饮思田父供粮乏故人自怜归未得不是白头新雅欲赋招隐何堪弔战场独看星错落久立夜苍茫羽檄来东越风烟隔下塘安闲随处有冠葢莫相望登埀虹亭二首一别三呉地重来二十年疮痍兵火后花石稻粱先山暗松江雨波吞震泽天扁舟莫浪发蛟鳄正埀涎熠熠流萤火埀埀倒饮虹行云吞皎月飞电扫长空壮观江边雨醒人水上风须㬰风雨过万事笑谈中送赵公逺往建康王孙朝谒去功业叹流年强项今三已栖迟未九迁笑谈曾撃贼谋畧合临边秋雨长干路归时且着鞭偶成寄友人万里天南客三年日至归羣隂虽久否吾道岂终微顾我民称逸如君遯正肥鲸鱼波浪稳云翼有时飞感事四首丙午冬淮上作国步何多难天骄据孟津焦劳唯圣主游说尽姦臣再造今谁力重围忌太频风吹迁客泪为洒属车尘血洒三城渡心寒两路兵洛师闻已破陵邑得无惊愤切吞妖孽悲凉托圣明本朝仁泽厚㑹复见承平戎马环京洛朝廷尚议和伤心闻徇地痛恨竞投戈始望全三镇谁谋弃两河羣凶未葅醢吾合老江波肉食贪谋已几成国与人珠旒轻遗贼玉册忍称臣四海皆流涕三军盍奋身不堪宗社辱一战靖边尘丙午春京城围解口号戎马来何速春壕绿自深要知龙凤聚不受虎狼侵九庙安全日三军死守心傥为襄汉幸按堵见于今漫兴老荅书题嬾贫营口腹忙未能忘壮志讵肯变刚肠晷短催寒急灯明伴漏长牀头褚衾在不怕满檐霜奉送富修仲赴南昌尉吏道虽余事人情要饱谙家风端自守句法有同参南浦飜云浪西山滴翠岚折腰与趋走政恐未能堪夜宿宗公丈室求诗甚勤为赋五字林表登层阁秋声隐暮钟鵶归苦竹寺雨闇乱云峯屡乞留新句重来访旧踪松门罕车马似喜老夫逢范才元参议求酒于延平使君邀予同赋谨次其韵桑落冷篘玉菊篱霜着天飘零河朔饮怅望竹林贤乌有防前辙青州贵下田使君能遣骑端为唤鱼船次韵晁伯南饮董彦达官舍心逺堂今夕知何夕真成累十觞炉薰飘月影蜜炬剪花香政嬾还诗债无从发酒狂故人怜久客舞袖要须长喜钱申伯病起二首一室维摩老长年法喜游苦心翻贝叶痴坐写蝇头可是文园病何堪杞国忧我知公健在骨相合封侯花飞伤宿雨山润照清晨念子经时卧嗟予一味贫稍闻疎药饵遐想整衣巾何日扶藜出相陪醉晚春叔易自三呉归同赴竹菴茘子之集二首惜别梅花雨来归茘子秋江帆成昨梦云峤忽重㳺共喜身长健宁论客久愁慇懃老居士更为寳峯留客去云俱㪚山空月正圎不参藤树句自透竹菴禅骨法凌烟像家声鼓瑟篇直须陪叔季急佐中兴年寄钱申伯二首子去客昭武今侬怀旧㳺青山浑在眼白髪暗添头旅食今安好归程傥滞留谿边因野步试觅水明楼一㸃照今古胷中殊了然不妨为漫吏可但号臞僊丹茘盟犹在凝香句未传秋风稍凉冷速办下滩船真歇老人退居东菴予过雪峯特访之为留再宿仍赋两诗云卧孤峯顶斋余闭户眠时容龙象衆来说葛藤禅此日输真歇平生最信縁从渠魔起谤把火澷烧天山月转松影涧泉鸣夜忩清谈虎溪逺痴坐鹿门龎敌国终亡灭边城合受降晨钟发秋思同梦绕三江解嘲示真歇老人二首不作市朝梦生憎城郭居前身真衲子妄念入儒书丘壑无疑老轩裳久已疎世人多大屋争笑卖吾庐毁誉何时了鸡虫事可知不妨遭㸃检好在莫相疑髙爵非吾性竒勲任尔为道人元具眼批判亦慈悲申伯有行色㑹宿东禅次元韵真成风雨夜精舍对床眠去住非无数行藏莫问天十年濒瘴海一棹破春烟君自足归兴不妨啼杜䳌次折枢留题雪峯韵轩冕本无意烟霞如有期故人容野老胜饯见新诗谁办兼忘世公当急济时春归仍送别好在出山迟次韵范才元中秋不见月不见中秋月长吟五字城浮云有底急清影可怜生残夜四更句故人千里情与君同怅望天上自分明次吕居仁见寄韵老去犹为客谁人念退居相望千里路赖有数行书白晒犹堪寄乌牛政忆渠何时闻枉驾竹里唤行厨次韵刘希颜感怀二首春光埀老日北骑欲归时王气如三㨗懽声定四驰山河还旧贯草木有余悲拟颂中兴业孤忠只自知避谤疎毛颕推愁頼索郎坐来春漏促梦去畏途长故国书题冷新诗齿颊香湖山虽好在嵗月已相忘郭从范示及张安国诸公酬唱辄次严韵登楼乘暇日唤客共浇愁春去花犹发隂浓雨未休和诗真冷澹得句总风流能遣西隣老殊无陋巷忧上张丞相十首闽粤诸侯地春风尽去思三年歌徳政万户绘生祠位极聊方伯谋深必帝师待公安社稷四海被恩私广汉家山逺临川道路旁安舆怀故垒同气听甘棠雪后风烟润春归草木香丹心驰魏阙梦想万年觞活国勲竒甚平戎志未衰肯从时论屈自许世人知豹尾遥临镇蝉冠暂祝釐天将擒颉利露布舍公谁百六古今有两宫开辟无兴师诚刷耻奋袂竞捐躯必挟三灵助能令万国孚九宫敺六甲何患五单于扰攘干戈际中原旤太深野心殊叵测内地任频侵日昃那常晦阳生自剥隂德光非不僣终识杀狐林国士多孤愤君侯特长雄玉墀曾复辟铁券㑹论功宇宙尊文物关山界土风力扶炎运正此意合苍穹衮绣春秋富旂常事业新三迁推孟母一德表商臣任重能知止功成合保身傥容陪几杖同访赤松人贱子居闾里明公总帅权姓名谁比数礼遇毎周旋老去无三窟闲中有二天知音何日报愿见中兴年罪放丙午末归来辛亥初不谈天下事犹诵古人书利病明诸掌危疑儆后车他时果无悔载籍定欺予簮绂久已弃行装今甚疲买山如畧办毕娶更奚为小筑开三径躬耕趂一犁頼公霖雨手忍赋语离诗送李文中主簿受代归庭闱豹隐犹遮雾鸾栖遂及瓜緑林方在境綵服径还家世路久来险人情何用嗟胷中自丘壑乐处是生涯戊辰春二月晦日同栖鸾子送所亲过寳积题壁间春江因送客云峤更登临精舍经行地征人去住心猿啼清梦断花落晓忩隂胜践成三宿俱来此意深代上张丞相生朝四首上相生坤位中兴运泰开德威加异域文武属全才南极星躔焕东方骑气来下车逢诞日喜色照罇罍竒勲施社稷万世许忠嘉賔日扶神器囘天坐正衙貂蝉峩上衮鼗鼔拥髙牙暂屈临闽粤重闻降白麻坤维标厚载任重出宗臣眉宇如虹气仪形似玉人中兴真有相命世必逢辰霖雨聊均逸余波润七闽将相兼文武谦光接下僚舆情争快覩善颂适生朝勲业当兴宋谋猷永佐尧千秋迎夀母忠孝称金貂李丞相纲生朝三首炎景生贤佐三朝火王时德威虽敌畏忠荩只天知安国惊何久收功㑹有期他年调鼎地黄髪属公师戡乱登廊庙羣公数靖康一身轻去就百口恃安强天意非难见人情漫自凉慇懃酌周斗矍铄更鹰扬希世推英伟行藏孰是非横流曽砥柱袖手且深衣槐影揺黄合星躔焕紫微山林愚已老衮绣看公归輓少师相国李公望表公师位身兼将相权三朝更出入一德奉周旋盍为苍生起曽扶大厦颠何知老賔客拥篲扫新阡往在东都日伤心丙午年不从三镇割安得两宫迁抗议行营上排姦御榻前英风成昨梦遗恨落穷边城守麾强弩诸班果翕然云梯攻正急雨箭勇争先中夜飞雷礮平明破火船如公真徇国绘像冠凌烟壮志深忧国丹心笃爱君谤书兴衆枉谏疏在竒勲风咽梁谿水山悲湛岘云空余䨇舞鹤鼓吹不堪闻泪尽西州路碑留岘首名买山縁茘子为圃养黄精所至登临地犹疑步履声堂堂真汉相天忍閟佳城輓寺丞许子如盛世黄门嗣轻裘緑髪时伤心来故里刮膜访良医春雨铭旌暗东郊薤露悲人生得意早遗恨在孤嫠輓梦钖机宜寺簿零落梁谿客何堪郑子悲闭门専学易拥鼻爱哦诗臭味方投合行藏罕遇知他年乡饮酒扬觯想威仪太府坚辞掾平阳顷着功清贫名教乐静退昔贤风俛首稠人里甘心正论中胡然成鬼録骨相本三公问疾方旬浃殊惊不起传所钦期异日何意遽终天圗籍嗟空富生涯衆漫怜保家宜有后一角傥称贤輓林天和叹息宜春守抽簮未乱归不应徒告老要是久知几筑室聊遮雨耘田止疗饥杜门何悔吝牖下敛朝衣行配古君子齿尊乡丈人傥来名位晚长往诔文新薤露空悲腊刍灵不见春诸郎无过毁夀考没元身輓李仲辅三首画省何心入轺车随分行急难频太息交友旧驰声素月堕江影白鸡悲夜鸣绣衣无复出部曲把铭旌貌古期惊世心夷合享年交游称长者风味配先贤鴈序飘零地龙门寂寞边不知谁作诔着意翠珉镌人生真寄尔天问竟悠哉三载重凶衅一门皆异材尚疑书未报遽有讣先来泪尽余青血秋风万壑哀彭德器北堂太夫人輓诗蚤嵗嫠居久儒家守志贫白头躬祭祀老眼喜缝纫哭妇无遗恨怜孙不忍嗔一朝违孝养力疾呌苍旻刘建州母夫人难氏輓章慈颜推夀相懿范在吾乡不待黄堂养空遗紫诰藏板舆悲骑省鹤客弔龙骧风卷铭旌去松冈閟夜长五言排律李丞相生朝柱史生周室仙源谱系崇储星昭昴宿降岳表神嵩间气凭家世宗臣挺祖风梦求终作楫猎卜果非熊感遇云龙㑹恩深雨露丰折冲渊圣日辉赫靖康功社稷欹倾际干坤震荡中力扶神器正坚守帝都雄割地争三镇回天定两宫壮图期敉难大节耻和戎去国孤舟逺忧时百雉空建炎欣翊戴鸿庆袭光融相印机衡重兵权号令通安危繄礼貌进退肯雷同巨屛频循抚真祠示眷䝉欢声逢谷旦善颂达苍穹弼亮需元老平章合上公五行推有本六甲混无穷再造邦基固中兴大运隆保民跻夀域千载简宸衷张丞相生朝二十韵鳯厯推炎德宗臣系重轻神开丹扆梦人向紫巖生昴宿秋旻迥坤维玉露清风云符感遇草木畏威名不有三灵助宁无四海惊大江元帝渡细柳亚夫营劲气吞妖孽深谋厉甲兵天旋黄屋正日转赤墀明茅土宜班数山河旧着盟济时登衮职命世属阿衡社稷扶持了干坤整顿成勲庸多部曲陶冶遍公卿牙帐罗旌棨萱堂合鼔笙诞辰尊夀母善颂及难兄庆积基墉固源长福禄幷欲知貂珥贵倍觉綵衣荣象阙锋车召沙堤相印迎指麾烽燧静翊戴泰阶平老鹤三千歳飞鹏九万程百川浮巨斚快饮吸长鲸芦川归来集卷三钦定四库全书芦川归来集卷三宋张元干撰七言律诗次韵送友人过山隂郡时夜别于舟中草草杯盘灿烛光故人相对水云乡涛江君去访秦望丘壑我归为楚狂活国未逢三折臂忧时空转九囘肠絶怜明发成南北梦寐全无夜太长喜王性之见过千金村春来书札已西东喜复相逢乱世中万事变更唯舌在三年流落转涂穷云收野寺侵廊水月挂孤㠶送客风剰欲留君明日住夜䦨难得一罇同次江子我迁居韵平生自省宜三黜老去何心望九迁避地湖山聊复尔脱身兵火想当然浮家泛宅非无计坎止流行本信缘犹恐惊涛飜四海直须化鹤作飞仙次赵次张见遗之什韵海邉游子日思归新句劳君更置规莫问人间多贝锦正如天上有参旗寄书只欲凭黄耳去路谁能畏赤眉定与故巢猿鹤老此生无愧北山移过云间黄用和新圃缭池剰欲开花径傍舎先须作草堂雨后不妨频检校客来留得共徜徉故园怪我归何晩避地输君乐未央待得功成方卜筑岂如强健享风光兰溪舟中寄苏粹中气吞万里境中事心老经年江上行三径已荒无蚁梦一钱不直有鸥盟云收逺嶂晩风熟浪打寒滩春水生鸿鴈北飞知我意为传诗句濮阳城别绶老无端流落迫残年三十南山访老禅未契安心了难觅不如同世且随縁频移竹几负寒日旋拾松梢炊晩烟珍重孤云出山去东西南北一青天次江子我闻角韵夫差故国萦寒水铁马南来忽振缨城上昬鸦争接翅舟中逐客谨逃名悲笳怨处风微起浊酒醒时梦易惊飘泊似闻山寺近真成夜半听钟声次韵奉呈公泽处士屛迹苕溪少徃还时危尤觉故人欢相期腊尽屠蘓酒速享春来苜蓿盘雪夜剧谈烽火急风江絶叹铁衣寒何年塞上烟氛静薄海苍生庆乂安次友人寒食书懐韵二首徃昔昇平客大梁新烟然烛九衢香车声驰道内家出春色禁沟宫栁黄陵邑秖今非汉土衣冠谁复问唐装伤心寒食当时事梦想流鸎下苑墙孤生投老急菟裘万里云山已勌游共喜石交逢异县更陪綵笔赋春愁无心俯仰犹多事与世浮湛已拙谋冷雨吹花作寒食三杯软饱且眠休访亲于连江因过筠溪叩门循行叹其荒翳不治有懐普现居士口占此章筠庄主人何未归溪畔长林穿翠微此去功名时欲至箇中车马蹟全稀茅茨漏乆蜗涎篆篱落欹多蛛网围公肯借菴容我老为公朝夕扫柴扉奉同公直圮老过应夫石友斋王郎胷次郁峥嵘凿牖开轩不浪名疾世政须论石友絶交今已见方兄我曹自笑真同病吾道谁当为主盟但得此心如此老故人宁复负平生宫使枢宻富丈和篇髙妙所谓压倒元白末句许予尤非所敢承谨用前韵叙谢脩门一出十经春相业时来自奋身袖手深谋终活国挥毫佳句且惊人话言每许闻前辈賔客何堪接后尘待扫欃枪洗兵马两翁元语记天津子立昆仲埀和游天宫诗既工且敏义不虚辱再此见意华裾緑髪等青春诗似机云定后身家学乃翁真具眼祖风当代岂凡人字中仙爪便搔痒句里灵犀解辟尘万壑争流君看取西兴从此是通津端常观察被㫖入蜀迎母夫人所得赠行诗文成巨轴矣临别亦辱见索匆遽中愧乏好语掇拾诸公余意勉成四韵髫龀分携㡬见春它时有恃独常颦何期万里漂零后忽报三巴信息真素髪轻安膺晩福逺懐悲喜望征人王孙盛事今双美及早归来奉紫宸次韵文老使君宗兄见赠近体佳什两篇仆与公别四十余年一旦邂逅情着于辞使君元自锦官来百丈重寻灔滪囘化阅行年如伯玉心成全徳过王骀把麾政尔人生贵持槖终期间世才莫问桃花今老矣刘郎去后任渠栽旧游兰若尽英才坐上髙谈亦壮哉老去语音虽记忆衆中容貌各惊猜津亭夜雨故人少樽酒灯花乡信来茂苑相逢话京洛柂楼犹喜待春囘冬夜书懐呈富枢宻耳聋无用问新闻矫首何妨目作昬痴絶已甘投老境背驰宁受乞怜恩难陪年少从渠薄赖得春回为我温京洛交游频检校渡江今有㡬人存次韵赵元功赠李季言之什赤县飘零未易逢那知今夕一樽同好招明月共清影託与白云行太空戃恍旧游如隔世蹉跎壮志莫论功两公秉烛还相对情话从渠半醉中次韵元功才友道中见贶因以解嘲当时勇决径归休更有人愚似我不何许置锥宁免累直须毕娶始无忧频遭白眼伤流俗谁向青门念故侯客里题诗相慰借羡君椽笔合螭头奉送晁伯南归金谿君家诸父多人杰半是平生亲旧间莫话故园空矫首相従逆旅足开颜文元勲业金瓯字昭徳风流玉笋班此去腾骧吐虹气何由来伴老夫闲奉简才元探梅有作兼懐旧游遮莫胡僧问劫灰且陪东阁赋官梅春梢惯识宫粧様花信偏随驿使囘痛饮我曺身总健浩歌谁怕老相催疎枝气压羣芳尽羞杀墙隂锦被堆才元思如涌泉愈和愈好晨兴遣骑扣门披衣疾读走笔再酬严韵阳和生发验葭灰但见江梅欠蜡梅风味向人忘冷落歳寒乗月重徘徊従来对酒遭花恼何独题诗被雨催公子唾珠无限思更看铁画写离堆奉酬才元席上所赋前韵夜饮华堂烛屡灰暗香浮处数枝梅坐中一笑对三粲客里此欢能㡬囘醉后不知歌扇去归时还是晓钟催露浓月白溪桥路但记羣山翠作堆冬夜痴坐似闻才元作集有日矣因和前韵奉呈拥炉书帙易尘灰览古临窓独对梅未寤径须唿子慎常奴何得比方囘虚名到底将安用能事从来不受催似许相过陪客醉胷中那复有愁堆游东山二咏次李丞相韵寒木髙萝㡬曲溪断碑零落卧荒祠澄潭想像云头涌悬瀑依稀雨脚埀地轴漫烦龙虎战天符那得鬼神私茫茫造物殊难晓要是为霖自有时右鳣溪公如谢傅暂闲身我亦归来效季真山屐数陪销暇日诗篇常许和阳春虚懐寄傲三休外洗眼旁观万态新谷口榴花解迎客骑鲸端为谪仙人右榴花谷留寄黄檗山妙湛禅师晨发芗城越数峯我来师出失从容白云遮日蔽秋寺青嶂闻猿惊暮钟世乱可无闲地隠山深偏觉老僧慵他年芋火谈空夜雪屋松窓约过冬用折枢韵呈李丞相二首参陪仍许瘦笻支长者登临敢后期钟断白云飞雨过月生青嶂夜凉时心知胜地都忘睡喜听连牀共和诗莲社风流増茘子余生长健更何为莫问蒲萄出月支不缘瓜枣访安期轻红满地人慵扫空翠霑衣雨足时松䕃晴泉听落涧蝉嘶晩吹助裁诗公乎此去归廊庙无用山中怨鹤为再和李丞相游山海山幻出化人宫楼观新崇万指容云雾入檐银色界藤萝昬雨妙髙峯放懐乆已参黄檗雅志无疑伴赤松欲去更闻狮子吼忘归桥下兴犹浓次钱申伯游东山韵二首东麓坡陁尽梵宫我来泉上照衰容解衣又作茶瓜客倚槛同看烟雨峯何用苦吟凌鲍谢要须髙节配乔松海冰永閟锥沙画絶叹故人遗墨浓扫榻开轩走寺宫吾曺终日得从容夕阳初落鱓溪路云气半遮狮子峯试问丹砂囘白髪何如瀑布煮枯松暮年纵有壮心在归意已胜山色浓次韵钱申伯游东山既归述懐之章山人不省大明宫懐昔幽寻自改容庐阜东西二林寺钱塘南北两髙峯百年有尽云归壑万事无邉月挂松满院苍苔重到日秋光欲滴向人浓哭邹徳乆二首用前韵出守真成梦蚁宫天台云色亦愁容时来盍钖万钉带仙去俄归羣玉峯川上可惊如逝水嵗寒徒有后凋松烦将老眼银河泪共洒西风絮酒浓穷逹那知十二宫由来与世不相容迺翁极諌牵龙衮百谪同愁割劒峯前辈品题推玉树平生忧患挺苍松伤心身后夸君赐泉路恩光底事浓再用前韵哭德乆女无美恶妬深宫盛德如公果不容何遽盖棺临禹穴未应藏骨在秦峯论文平日樽中酒挂劔它年冢上松㸃检交亲秪解少存亡悲感老情浓再用前韵重哭德乆贤使君风撼棠梨对殡宫中郎谈笑孰形容不居上界神仙府当在补陁孤絶峯至论每符磁石铁长生空问茯苓松九原可作还知否底处返魂香最浓与富枢宻和气従容一笑春如公今是暂闲身伊蒲馔设无多客薝卜花繁正恼人已遣炉熏通鼻观更分茗盌瀹心尘僧房长夏宜幽僻杖屦频来愿问津止戈堂谯门直北望燕山乙巳年来例破残可但中原仍祸结谁令东粤独偷安西师有请君侯力南顾无忧圣虑寛恶少至今犹胆落云台须入画图看八州贤牧喜休兵千骑重来竹马迎万瓦连甍存比屋十年囘首赖长城举觞谈笑精明甚缓带登临歩武轻多是门墙旧賔客愿公黄髪佐昇平次友人书懐此生无意入修门觕饱鸡豚短褐温卜筑几椽临水屋经营数畆傍山园酒杯賸喜故人饮书帙能遮老眼昬身世颇同猿择木功名谁问鹤乗轩肠断春风杨栁花中原何日再京华将军未报歌三箭乐府徒传舞两娃㑹见敌营如竹破不应淮甸又兵加频年寒食常为客强索芳樽乐有涯布谷催春惜雨干白鸥江上未盟寒且倾客子酴醿酒共享先生苜蓿盘我已悬车羞公当鸣珮称珊珊休文才思虽多病可是空吟红药䦨和杨聦父闻雨书懐坎壈如公莫怨天谪居端是坐无氊时来要自有归路客散不妨频醉眠云气乆能浮蜃屋雨声殊未透龟田囘思风雪围炉夜何处联裘拥木绵筠谿居士跳出随顺境界把住放行自在神通纵横妙用已是摸索不着妙现老子犹眨句中眼可谓善知识用心谨次严韵上呈珍重筠谿旧主人我知明水是前身如何一念初无过便有多生未了因止酒裠襦成厌杂逃禅槌拂要比隣云居嫡子重拈出流布诸方此话新次韵聦父见遗二首十年迁客北归时旁海相逢叹渺弥枝上烟光忙蛱蝶尊中风味夺酴醿老来诗思真枯井别后心情似乱丝喜故将军殊矍铄家山小筑未为迟鸡屿洋邉桃李秾岸沙遮海暮云重乗槎我自犯牛斗掘狱谁何藏劔锋世路肯遵前覆辙交游谁识后彫松此生但得长相见一笑能轻禄万钟次聦父见遗韵拙速还知胜巧迟男儿功业要逢时不妨唾面辱髙马似有泥坑规病䲭老去尚堪苏子印兴来须到习家池此心毕娶无余事且向春江理钓丝李丞相纲生朝三首梁谿万折必流东间气英姿叶梦熊出入三朝推大老险夷一节合苍穹守闗虎豹徒窥闯得雨蛟龙定长雄衮绣未归聊袖手不妨闲作黒头公将坛丙午赞亲征相印元年佐圣明贼子乱臣俱破胆皇天后土实同盟扶持更系民休戚进退元知势重轻舍我其谁公健在乞身赢得见昇平济世功名肯力为风云遇合贵逢时欲知辟谷师黄石便是扁舟号子皮后进忌能踰日月敌人用间果蓍龟福城东际笙歌地且祝千龄醉荔支代上折枢彦质生朝二首天扶王室挺生申瑞启中兴社稷臣樽俎折冲常自任庙堂康济更何人秋风玉帐军容肃冷月铃斋夜宴新愿扫妖氛开夀域衮衣端为转洪钧秋水为神吉梦随上公冠佩俨朝仪风云感遇千龄㑹日月依光四海知笔阵词锋明藻色龙韬豹略系安危顽金从此归鑪锤歳歳门䦨献夀诗福帅生朝二首玉帐生朝香雾飞秋风欲到碧梧枝囘思十载折冲地还镇八州安静时淇澳㑹须歌緑竹渭濵犹待猎非罴止戈堂上多珠履争献龎眉春酒诗金貂赫奕照来仍雅意诸郎以夀称矍铄仪形千歳鹤扶摇风力九霄鹏黄云䆉稏人皆醉丹荔芳敷俎正登请看君侯髙阁宴层梯无用一枝藤叶少藴生朝三首绛节霓旌下九天括苍初识地行仙桃华海上三千歳凤厯人间五百年可但彤弓寻节制要知黔首望陶甄香凝燕寝森兰玉㑹见貂冠总附蝉緑髪翺翔翰苑春昇平三辅已朱轮诗成山谷句中眼名应石林天上人耆旧政须廊庙具蕃宣聊寄股肱臣生朝賸欲为公夀醉里苹花度曲新元戎玉帐凛霜威谈笑何妨羽扇挥平日丹心驰象阙长年綵服奉慈闱谁无五马人生贵独有三竒命世稀志在麟经成事业颇闻天子诏公归题企疏堂出处当师汉大夫立朝常拟赋归欤赐金端为供行乐燕客犹疑是送车欲识呉门重解组要符潭府向移书闻知賸有闲风月宅相须留待小疏左举善人物髙妙才具敏特要当为世用而乃㩦孥抚孤以不二价从事丹壶中其胷次讵可窥耶一日出示诸公篇轴邀老夫同赋义不可辞小隠丹壶时凭栏它年兴在跨黄斑不妨游戯橘中乐政尔经营湖上山谁识胷懐容万顷聊将身世寓三间故人有子犹流落我辈逢渠转厚颜病中示彭德器老病无堪正坐贫交游相见赖情亲从渠造物小儿戏不碍维摩老子神三顾九迁成底事一区二顷合由人君侯论议髙千古略假毫端问大钧挽李丈然明眼看流辈上青云拂袖归来昼掩门心计岂容生事拙时名长与故山存不妨开径栽花卉政复藏书遗子孙八十光隂无可恨聊歌楚些为招魂再次前韵即事太一游行遍九宫世间无地可寛容坤维莫傍劔门阁衡岳何依天柱峯睨柱傥能囘赵璧思鲈安用过呉松羣羊竞语遽如许欲息兵戈气甚浓再用韵奉留聦父长饥方朔笑侏儒歳晩还惊大小余客里论文聊把酒闲来㑹面胜通书薄寒欺醉悲清夜孤月流光怅碧虚何苦相逢又相别不如供米寓僧居辛酉别杨聦父春风着意送将归为赋清江落日低惜别更留烹玉鲙寓居长记对青猊家山彼此归心速岐路东西客梦迷重把一樽成怅望莺啼緑暗草凄凄次韵陈徳用明府赠别之什人欺季子弊貂裘谁信班生万里侯小隠故山今去好中原遗恨㡬时休春争残腊寒梅早雨涩晴冬宿麦忧老眼相看炯无语浊醪何日更浇愁希道使君弭节合沙馆奉太夫人游鼓山迺䝉封示所和梦钖赠行佳句辄次严韵少叙别懐淮海元龙公辈流何劳老手镇方州雍容行色自登览邂逅故人仍倡酬眼界蚤惊云子熟官期能为茘枝留临分莫话中原事想见家山只梦游希道使君入山再有佳句见及复次元韵因简老禅古涧寒泉可枕流从渠庚伏在炎州杖藜端欲事幽讨杯酒未容相劝酬坐上纵无居士客山间聊为老禅留临沧亭外忘归路他日逢君望旧游芦川归来集卷四钦定四库全书芦川归来集巻四宋张元干撰五言絶句龙眠墨梅江南一枝春歳久暗香灭怪得深夜寒荒村映残雪歳寒三友图苍官森古鬛此君挺刚节中有调鼎姿独立傲霜雪墨菊老眼惊花暗斜枝落纸愁晩来闻冷雨幻出一篱秋六言絶句次韵王性之题篠丛枯木荦确有岱华势轮囷无斤斧痕我来翻君古锦老眼洗尽眵昏七言絶句上平江陈侍郎十絶先生儒门老尊宿也立朝行已三十年间坚忍对峙略不退转直与古人争衡自有清议不复賛叹顷在宣和庚子年获拜先生于南康留山中者久之䝉跋大父手泽某佩服训诲自知无用辛亥休官忽忽二十九载行年七十矣日暮涂逺恐惧失坠辄追记平昔所得先生话言裁为十絶句书以献于苏州使君待制公克肖以是谨守一家法庶几流传不泯俾天下后世尊其所闻常仰之如泰山北斗则小子与有荣焉了堂先生古遗直贬剥私史専尊尧二蔡怀姦首排击始终大节不同朝灼见祸机宁有死剖心立敌肯忘言向来逆料无遗恨彻底孤忠抱至寃前贤一节皆名世此道终身公独行毎见遗编须掩泣晩生期不负先生南荒百谪愈不屈便道忽闻天遣来峩帽焚香姑拱立果无片楮可成灾酒酣怒发上冲冠四十年前庐阜南杖履周旋痛开警为言小子颇尝参英灵精爽平生话尚记先生苜蓿槃僊去星辰终不灭至今梦想骨毛寒功名啐啄与时同譬似青天白日中不觉片云随雨雹适从何处运神通常佩了堂一则语睢阳举似刘潞州大期不复见丙午二老信然成古丘先生许可能尊祖词采今存干蛊身碑版灿然埀世誉要知忠肃有门人伤心顷拜公牀下一气飘零余几人七十衰翁谁信及话言端欲广书绅甲戌正月十四日书所见来日惊蛰节老去何堪节物催放灯中夜忽奔雷一声大震龙蛇起蚯蚓虾䗫也出来走笔次廷藻韵二絶风雨声中过半春泥深郊水阻游人老夫不出浑闲事但觉年来白发新小蘓一物絶风流竹杖芒鞵爱讨幽招隠归来吐佳句何时一笑共重游髙尚居士卜室髙垣桑柘邉空中来往尽飞仙似闻一举三千里更待成功上九天往在澶渊过我家自怜凡骨走天涯丹青始识先生面㸃化何时一粒砂祖颕漕使希道使君以絶句相酬答聊成二章解嘲併发一笑从渠冷蘂篱邉少未放浮蛆瓮面空髙烛几时催夜饮隔帘度曲也英雄薰炉玉煖云生岫晓鑑鸾窥翠扫空未许尊前听金缕两公新句漫争雄次韵奉送李季言四首向来敌帅窥呉越穏泛楼船舍骑兵开辟所无顚倒事可能今日独横行藩鎭各传新号令山河那复旧提封归时賸语骑鲸老坚卧无如涧底松几年脱迹冠冕窟一味偷生兵火中不见君家好兄弟何人怜我最竒穷我辈避䜛过避贼此行能饱即须归山川久有眞消息世上从渠闲是非范才元道中杂兴遐想呉门人姓梅髙踪千古共徘徊橘中傥有商山乐不必胡僧问刼灰山晩江寒春雨踈比来消息定何如竹舆行勌异乡县頼得金楼引睡书㡳处烟林飞伯劳春生诗思賸揺毫归来凖拟扶头醉日射花梢三丈髙君家鼻祖大范老气压贺兰威鳯鸣文采风流今未泯耳孙胷次似氷清名姓未能随老变政须卜宅近前峯看君决䇿上封事揽取竒勲铭鼎钟圆通秀禅师送逊公首座赴明水请巻衲和云离五老𣲖分三崃济临川兴波作浪从风鼓莫学世流空度缘伽陀二首送了可首座归四明浄因曾识楷山东担板因缘古佛风后代儿孙仰孤硬能超五位见芙蓉问讯天童今老子偶同庚甲事如何他时要向山中去容我一菴遮薜萝病起枕上口占三絶句奉呈公实峤之贤伯仲一笑天上寳囊无尽藏向来密赐被先王自怜门下老宾客燕寝饱曾闻妙香素馨茉莉及玟瑰清馥浑同雪里梅六入不分初病起眼前欠此共裴回海外緑洋来万里齐驱黎母鹧鸪斑肯分种种箧中富不用公家金博山题忠上人墨梅寒梢的皪㸃昬鸦雪后风前皎月华结习未除羞老眼更看淡墨幻空花岷山万松图叠嶂连娟入翠微乔松蔽日有孙枝江流不尽松声逺云栈行人力困时江梅宻雪飞花万木僵南枝的皪待朝阳还知百果输先手政为孤根压衆芳菊秋风着意菊丛黄不怕东篱五夜霜曾记南阳饮潭水要令道骨合仙方桂井移根一户蟾光溢分派银河地灵定与苏僊双橘井他年续入郦元经艅艎斋人间日日有风波不系虚舟奈若何袖取平生济川手行藏终与尔同科麦秋亭东坡喜雨事如此吾舅名亭思不羣不问两岐何许秀且看十顷巻黄云题独爱轩此君风味极不浅户外俗人来未曾老石寒藤同一笑我知公是在家僧寄题悠然阁三絶句林端结阁小跻攀四面岚光绕曲栏佛法本来南北异箇中北望见南山登临巧处属僧家随分生涯度歳华莫待藤萝满山月时来倚杖数昏鵶谁标此阁作悠然万事无非信手拈参得东篱把菊意不妨老逺引陶潜跋赵唐卿所藏访戴图万壑千巖一剡溪漫天云冻雪风飞人踪鸟迹俱沉絶独有扁舟兴尽归王孙胷次足丘壑幻出山隂访戴图草屋柴扉闭风雨客来空去得知无跋东坡木石玉局老仙天下人平生爱与石传神长江絶岛风涛里千古常令墨色新题六代祖师画像一苇浮江双履归花开震旦共传衣本来心印无文字画到卢能足是非吕公像巾裹唐装本布衣平生唯识一钟离此中养得婴儿就世上行尸有许悲秋空一劒岳阳楼醉里干坤日夜浮五百年间兴废事不知谁是赤松游潇湘图落日孤烟过洞庭黄陵祠畔白苹汀欲知万里苍梧眼泪尽君山一㸃青芦川归来集卷五钦定四库全书芦川归来集巻五宋张元干撰词贺新郎梦绕神州路怅秋风连营画角故宫离黍底事崑崙倾砥柱九地黄流乱注聚万落千村狐兔天意从来髙莫问况人情老易悲难诉更南浦送君去凉生岸柳催残暑耿斜河踈星淡月断云微度万里江山知何处回首对床夜语雁不到书成谁与目尽青天懐今古肯儿曹恩怨相尔汝举大白唱金缕前调曳杖危楼去斗埀天沧波万顷月流烟渚埽尽浮云风不定未放扁舟夜渡宿雁落寒芦深处怅望关河空弔影正人间鼻息鸣鼍鼓谁伴我醉中舞十年一梦扬州路倚髙寒愁生故国泪溅禾黍要斩楼兰三尺劔遗恨琵琶旧语漫暗澁铜华尘土唤取谪仙平章㸔过苕溪尚许垂纶否风浩荡欲飞举满江红春水迷天桃花浪㡬番风恶云乍起逺山遮尽晩风还作緑巻芳洲生杜若数帆带雨烟中落傍向来沙嘴共停桡伤飘泊寒犹在衾偏薄肠欲断愁难着倚篷牕无寐引杯孤酌寒食清明都过却最怜轻负年时约想小楼终日望归舟人如削兰陵王巻珠箔朝雨轻阴乍阁䦨干外烟桞弄晴芳草侵堦映红药东风妬花恶吹落梢头嫩萼屏山掩沉水倦熏中酒心情怕杯勺寻思旧京洛正年少踈狂歌笑迷着障泥油壁催梳掠曽驰道同载上林携手灯夜初过早共约又争信飘泊寂寞念行乐甚粉淡衣襟音断絃索琼枝璧月春如昨怅别后华表那回双鹤相思除是向醉里暂忘却前调绮霞散空碧留晴向晩东风里天气困人时节秋千闭深院帘旌翠波飐牕影残红一线春光巧花脸桞腰勾引芳菲闹鸎燕闲愁费消遣想蛾緑轻晕鸾鑑新怨单衣欲试寒犹浅羞衾鳯空展塞鸿难託谁问潜寛旧带眼念人似天逺迷恋画堂宴看最乐王孙浓艳争劝兰膏寳篆春宵短拥檀板低唱玉杯重煖衆中先醉漫倚槛早梦见念奴娇江天雨霁正露荷擎翠风槐揺緑试问秦楼今夜里愁到䦨干㡬曲笑捻黄花重题红叶无奈归期促暮云千里桂花初绽寒玉有谁伴我凄凉除分付与盃中醽醁水本无情山又逺回首烟波云木梦绕西园魂飞南浦自古情难足旧游何处落霞空映孤鹜前调蕋香深处逢上已生怕花飞红雨万㸃臙脂遮翠袖谁识黄昏凝伫烧烛呈籹传盃绕槛莫放春归去埀丝无语见人却似羞妒修禊当时今日羣贤絃管里英姿如许寳靥罗衣应未有许多阳台神女气涌三山醉聴五鼓休更分今古壶中天地大家着意留住前调吴淞初冷记垂虹南望残日西沉秋入青㝠三万顷蟾影吞尽湖阴玉斧为谁氷轮如许宫阙想寒深人间竒观古今豪士悲吟苍弁丹颊仙翁淮山风露底曽赋幽寻老去专城仍好客时拥歌吹登临坐揖龙江举杯相属桂子落波心一声猿啸醉来虚籁千林前调秋风万里湛银潢清影氷轮寒色八月灵槎乘兴去织女机边为客山拥鸡林江澄鸭緑四顾沧溟窄醉来横吹数声悲愤谁测飘荡贝阙珠宫羣龙惊睡起冯夷波激云气苍茫吟歗处鼍吼鲸奔天黒回首当时蓬莱方丈好箇归消息而今图画漫教千古传得前调寒绡素壁露华浓羣玉峯峦如洗明镜池开秋水净冷浸一天空翠荷芰波生菰蒲风动惊起鱼龙戯山河影里十分光照人世谁似老子痴顽胡牀欹坐自引壶觞醉醉里悲歌歌未彻屋角乌飞星坠对影三人停杯一问谁觧骑鲸意玉京何处翠楼空鏁十二前调埀虹望极埽太虚纎翳明河翻雪一碧天光波万顷涌出广寒宫阙好事浮家不辞百里俱载如花颊琴髙双鲤鼎来同醉孤絶浩荡今夕风烟人间天上别似寻常月陶冶三髙千古恨赏我中秋清节八十仙翁雅冝图画写取横江檝平生竒观梦回犹竦毛髪石州慢寒水依痕春意渐回沙际烟濶溪梅晴照生香冷蕋数枝争发天涯旧恨试㸔㡬许消魂长亭门外山重叠不尽眼中青是愁来时节情切画楼深闭想见东风暗消肌雪辜负枕前云雨樽前花月心期切处更有多少凄凉慇懃留与归时説到得再相逢恰经年离别前调雨急云飞惊散暮鸦微弄凉月谁家踈柳低迷㡬㸃流萤明灭夜帆风驶满湖烟水苍茫菰蒲零乱秋声咽梦断酒醒时倚危樯清絶心折长庚光怒羣盗纵横敌人猖獗欲挽天河一洗中原膏血两宫何处塞垣秪隔长江唾壶空击悲歌缺万里想龙沙泣孤臣吴越永遇乐月仄金盆江萦罗带凉飈天际摩诘丹青营丘平逺一望穷千里白鸥盟在黄粱梦破投老此心如水耿无眠披衣顾影乍闻遶堦络纬百年倦客三生习气今古到头谁是夜色苍茫浮云灭没举世方熟寐谁人着眼放神八极逸想寄尘寰外独凭䦨鸡鸣日上海山雾起前调飞观横空衆山绕甸江面相照曲槛披风虚檐挂月据尽登临要有时巾屦访公良夜坐我半天林杪揽浮丘飘飘衣𬒮相与似逰蓬岛主人胜度文章英妙合住北扉西沼何亊十年风洒露沐不厌江山好曲屏端有吹箫人在同倚暮云清晓乘除了人间宠辱付之一笑八声甘州倚凌空飞观展营丘卧轴恍移时渐㣲云㸃缀参横斗转野濶天埀草树萦回岛屿杳霭数峯低共一樽明月顾影为谁俛仰干坤今古正嫩凉生处浓露初霏据胡牀残夜唯我与公知念老去风流未减见向来人物㡬兴衰身常健何妨逰戯莫问栖迟前调记当年共饮醉画船揺碧罥花钗问苍颜华髪烟簔雨笠何事重来看尽人情物态冷眼只堪咍赖有西湖在洗我尘埃夜久波光山色闲澹粧浓抹氷鑑云开更潮头千丈江海两崔嵬晓凉生荷香扑面洒天邉风露逼襟懐谁同赏通宵无寐斜月低回水调歌头落景下青嶂髙浪巻沧洲平生颇惯江海掀舞木兰舟百二山河空壮底事中原尘涨䘮乱㡬时休泽畔行吟处天地一沙鸥想元龙犹髙卧百尺楼临风酹酒堪笑谈话覔封侯老去英雄不见惟与渔樵为伴回首得无忧莫道三伏热便是五湖秋前调闰余有何好一歳两中秋滕王髙阁曽醉月涌大江流今夜钓龙台上还是当时逢闰佳句记英游看山兼看月登阁复登楼别离久今古恨大刀头老来常是清梦宛在旧神州遐想芗林风味瓮里自倾春色不用贯貂裘笑我成何事搔首漫私忧前调缥缈九重阁壮观在人间凉飈乍起四围晴黛入䦨干已过中秋时候便是菊花重九为寿一樽欢今古登髙意玉帐正清闲引三巴连五岭控百蛮元戎小队旧逰曽记并龙山闽峤尤寛南顾闻道天邉雨露持橐诏新颁且拥笙歌醉廊庙更徐还前调平日㡬经过重到更㽞连黄尘乌帽觉来眼界忽醒然望见如云秋稼莫问鸡虫得失鸿鹄下翩翩四海九州大何处着飞仙吸湖光吞蟾影倚天圆胸中万顷空旷清夜炯无眠要识世间闲处自有樽前深趣且唱钓鱼船调鼎他年事妙手看烹鲜前调雨断翻惊浪山暝拥归云麦秋天气聊泛征棹泊江村不羡腰间金印却爱吾庐髙枕无事闭柴门搔首烟波上老去任干坤白纶巾玉麈尾一盃春性灵陶冶我辈犹要箇中人莫变姓名吴市且向渔樵争席与世共浮沉目送飞鸿去何用画麒麟前调露下菱歌逺萤傍藕花流临溪堂上望中依旧栁邉洲晩暑氷肌沾汗新浴香绵扑粉湘簟月华浮长记开朱户不寐待归舟恍重来思往事搅离愁天涯何处未应容易此生休莫问吴霜㸃鬓细与蛮牋封恨相见转绸缪云雨阳台梦河汉鹊桥秋前调万里氷轮满千丈玊盘浮广寒宫殿西望湖海冷光流扫尽长空纎翳散乱疎林清影风露迫人愁徐歩行歌去危坐眠休问孤篷缘底事苦淹留倦逰回首向来云卧两星周此夜此生长好明月明年何处归兴在南州老境一伧父异县四中秋前调袖手看飞雪髙卧过残冬飘然底事春到先我逐孤鸿挟取笔端风雨快写胸中丘壑不肯下樊笼大笑了今古椉兴便西东一樽酒知何处又相逢奴星结栁与君同送五家穷好是橘封千户正恐楼髙百尺湖海有元龙目光在牛背马耳射东风前调今夕定何夕秋水满东瓯悲凉懐抱何事还倍去年愁万里碧空如洗寒浸十分明月帘卷玉波流非是经年别一歳两中秋坐中庭风露下冷飕飕素娥无语相对樽酒且迟留琴罢不堪幽怨遥想三山影外人倚夜深楼矫首望霄汉云海路悠悠前调最乐贤王子今歳好中秋夜深珠履举杯相属尽名流宿雨乍开银汉洗出玉蟾秋色人在广寒逰浩荡山河影偏照岳阳楼露华浓君恩重判扶头霓旌星节已随丝管下皇州满座烛光花艳笑罥乌巾同醉谁问负薪裘月转檐牙晓髙枕更无忧前调举手钓鳌客削迹种𤓰侯重来吴㑹三伏行见五湖秋耳畔风波揺荡身外功名飘忽何路近螭头孤负男儿志怅望故园愁梦中原挥老泪遍南州元龙湖海豪气百尺卧髙楼短髪霜黏两鬓清夜盆倾一雨喜聴瓦鸣沟犹有壮心在付与百川流前调放浪形骸外憔悴山泽癯倒冠落佩此心不待白髭须聊复脱身鹓鹭未暇先寻水竹矫首汉廷疏长夏啖丹荔两纪傲闲居忽风飘连雨打向西湖藕花深处尚能同载麴生无聴子谈天舌本浇我书空胷次醉卧踏氷壶毕竟凌烟像何似辋川图前调拄策松江上举酒酹三髙此生飘荡往来身世两徒劳长羡五湖烟艇好是秋风鲈鲙笠泽久蓬蒿想像英灵在千古傲云涛俯沧波吞空旷恍神交觧衣盘礴政须一笑属吾曹洗尽人间尘土扫去胸中氷炭痛饮读离骚纵有垂天翼何用钓连鳌前调戎马蹂中夏星歴一周天干戈未定悲咤河洛尚颠连万里两宫无路政仰君王神武愿数中兴年吾道尊洙泗何暇议伊川吕公子三世相在凌烟诗名独歩焉用儿辈更毛笺好去承明谠论照映金绒帯穏恩与荔枝偏囬首东山路池阁醉双莲风流子飞观挿雕梁虚起缥缈五云乡对山滴翠岚两眉浓黛水分双𣲖满眼波光曲栏外汀烟轻冉冉莎草细茫茫无数钓舟最宜烟雨有如图画浑似潇湘使君行乐处秦筝弄哀怨云鬓分行心醉一缸春色满座凝香有天涯倦客罇前回首聴彻伊州恼损柔肠不似碧潭双劒犹觧相将鱼游春水芳洲生苹芷宿雨收晴浮暖翠烟光如洗㡬片花飞㸃泪清镜空余白髪添新恨谁传红绫寄溪涨岸痕浪吞沙尾老去情懐易醉十二䦨干慵遍倚双凫人惯风流功名万里梦想浓粧碧云邉目断归帆夕阳里何时送客更临春水寳鼎现山庄图画锦囊吟咏胷中丘壑年少日如虹豪气吐鳯词华浑忘却便袖手向巖前溪畔种满烟梢雾箨想别墅平泉当时草木风流如昨瘦藤闲倚看锄药双芒鞋雨后常着目送处飞鸿灭没谁问蓬蒿争燕雀乍霁月望松云南渡短艇欹沙夜泊正万里青㝠千林虚籁从渠矰缴携㓜尚有筠丁谁㑹得人生行乐岸帻纶巾归去深户香迷翠幕恐未免上凌烟阁好在秋天鹗念小山丛桂今宵狂客不胜杯勺祝英台近枕霞红钗燕坠花露殢云髻粉淡香残犹带宿酲睡画檐红日三竿慵窥鸾鑑长是倚春风无力又经歳玉腕条脱轻松羞郎见憔悴何事秋来容易又分袂可堪踈雨梧桐空阶络纬背人处偷弹珠泪朝中措花阴如坐木兰舩风露正涓涓翠盖匝庭芳影青蛟平地飞涎春撩狂兴香迷痛饮中圣中贤携取一枝同梦从他五夜如年蝶恋花窗暗窗明昏又晓百歳光阴老去难重少四十归来犹頼早浮名浮利都经了时把青铜闲自照华髪苍颜一任旁人笑不㑹参禅并学道但知心下无烦恼前调燕去莺来春又到花落花开㡬度池塘草歌舞筵中人易老闭门打坐安闲好败意常多如意少着甚来由入闹寻烦恼千古是非浑忘了有时独自掀髯笑沁园春神水华池汞鈆凝结虎龙往来问子前午后阳销阴长自然炉鼎何用安排灵寳𤣥门烟萝眞境三日庚生兊户开泥丸透尽周天火候平步仙阶蓬莱直上瑶台看海变桑田飞暮埃念尘劳良苦流光易度明珠谁得白骨成堆位极人臣功髙今古緫蹈危机吞祸胎争知我办青鞵布韈鴈荡天台前调欹枕深轩散帙虚堂畏景屡移渐披襟临水搘床就月莲香拂面竹色侵衣压玉为醪折荷当醆卧看银潢星四垂人归后任饥蝉自啸宿鸟相依痴儿莫蹈危机悟三十九年多尽非任纡朱拖紫围金佩玉青钱流地白璧如坻富贵浮云身名零露事事无心归便归秋风动正吴淞月冷莼长鲈肥临江仙玉立清标消晩暑胷中一段氷壶画船归去醉歌姝微云收未尽残月炯如初鸳鹭行间催濶歩秋来乘兴凫趋烦君为我问西湖不知疎影畔许我结茅无前调莺唤屏山惊睡起娇多须要郎扶荼䕷斗帐罢薰炉翠穿珠落索香泛玉流苏长记枕痕销醉色日髙犹倦粧梳一枝春瘦想如初梦迷芳草路望断素鳞书前调十日篱笾犹袖手天教冷地藏香王孙风味最难忘逃禅留坐客度曲出宫粧判却为花今夜醉大家且泛鹅黄人心休更问炎凉从渠簮髪短还我引杯长前调露坐榕阴须痛饮从渠叠鼓频催暮山新月两徘徊离愁秋水逺醉眼晓帆开泛宅浮家逰戯去流行坎止忘懐江邉鸥鹭莫相猜上林消息好鸿雁已归来醉落魄浮家泛宅旧逰记霅溪纵迹此生已是天涯隔投老谁知还作三吴客故人怪我踈髯黑醉来犹似丁年日光阴未肯成虚掷蜀魄声中着处有春色前调緑枝红萼江南芳信年年约竹舆路转溪桥角晴日烘香的皪踈篱落玉台粉面铅华薄画堂长记深罗幕惜花老去情犹着客里惊春生怕东风恶前调一枝氷萼鬓云低度横波约醉扶曽罥乌巾角长是春来肠断寳钗落罗衣乍怯春风薄夜深花困遮垂幕不堪往事寻思着休问尊前客恶主人恶前调云鸿影落风吹小艇欹沙泊津亭古木浓阴合一枕滩声客睡何曽着天涯万里情懐恶年蕐埀暮还离索佳人想见猜疑错莫数归期已负当年约芦川归来集卷六钦定四库全书芦川归来集巻六宋张元干撰词南歌子凉月今宵满晴空万里寛素娥应念老夫闲特地中秋着意照人间香雾云鬟湿清辉玉臂寒休教凝伫向更䦨飘下桂花开早大家㸔前调逺树㽞残雪寒江照晚晴分明江上数峯青倚槛旧愁新恨一时生春意来无际归舟去有程道人元自没心情楚梦只因沈醉等闲成前调玉露团寒菊秋风入败荷缭墙南畔曲池涡天迥遥岑倒影落层波月转檐牙短更传漏箭多醉来归去意如何只为地偏心逺惯絃歌前调桂魄芬余晕檀香破紫心髙鬟松绾鬓云侵又被兰膏香染色沈沈指印纎纎粉钗横隠隠金更䦨云雨鳯帷深长是枕前不见殢人寻卜算子的皪数枝斜氷雪萦余态烛外尊前满眼春风味年年在老去惜花深醉里愁无赖冷蕊孤芳底䖏愁少箇人儿戴前调凉气入熏笼暗影欹花砌紫玉谁人三㺯寒吹断江梅意花底湿春衣隔坐风轻递却笑笙箫缑岭人明月偷埀泪前调风露湿行云沙水迷归艇卧㸔明河月满空斗挂苍山顶万古只青天多事悲人境起舞闻鸡酒未醒潮落秋江冷前调芳信㸔寒梢影入花光画玉立风前万里春雪艳江天夜谁折暗香来故把新篘㵼记得偎人并照时鬓乱斜枝惹浣溪沙曲室明牕烛吐光瓦炉灰煖炷飘香夜䦨茗椀间飞觞坐穏蒲团慿棐几熏余纸帐掩藜床箇中风味更难㤀前调一枕秋风两䖏凉雨声初歇漏声长池塘零落藕花香归梦等闲归燕去断肠分付断云行画屏今夜更思量前调翡翠钗头缀玉虫秋蟾飘下广寒宫数枝金粟露华浓花底清歌生皓齿烛邉疎影映酥胷恼人风味冷香中前调燕掠风樯欵欵飞艳桃浓李闹长堤骑鲸人去晓莺啼可意湖山留我住断肠烟水送君归三春不是别离时前调云气吞江巻夕阳白头波浪电飞忙奔雷惊雨溅胡床玉节故人同壮观锦囊公子更平章榕隂归梦十分凉前调山绕平湖波撼城湖光倒影浸山青水晶楼下欲三更雾栁暗时云度月露荷翻䖏水流萤萧萧散髪到天明前调目送归舟鐡瓮城隔江想见蜀山青风前团扇仆频更梦里有时身化鹤人间无数草为萤此时山月下楼明前调月转花枝清影踈露华浓䖏滴真珠天香遗恨罥花须沐出乌云多态度晕成蛾緑费工夫归时分付与妆梳前调花气天然百和芬仙风吹过海中春龙涎沈水摠销魂清润巧萦金缕细氤氲偏傍玉肌温别来长是惜余薫前调萼緑华家萼緑春山瓶何䖏下青云浓香气味已醺人竹叶传杯惊老眼松醪题赋倒纶巾须防银字暖朱唇前调花气蒸浓古鼎烟水沉春透露华鲜心清无暇数龙涎乞与病夫僧帐座不妨公子醉茵眠普薫三界埽尘縁前调花气薫人百和香少陵佳句是仙方空教蜂蝶为花忙和露摘来轻换骨傍懐闻处恼回肠去年时候入思量前调残臈晴寒出衆芳风流勾引破春光年年长为此花忙夜乆莫教银烛灺酒邉何似玉台粧氷肌温䖏觅余香前调棐几明牕乐未央薰炉茗椀是家常客来长揖对胡床蟹眼汤深轻泛乳龙涎灰煖细烘香为君行草写秋阳前调榕叶桄榔驿枕谿海风吹断瘴云低薄寒初觉到征衣嵗晚可堪归梦逺愁深偏恨得书稀荒庭日脚又埀西栁梢青海山浮碧细风丝雨新愁如织慵试春衫不禁宿酒天涯寒食归期莫数芳辰误几度囘廊夜色入户飞花隔帘双燕有谁知得前调小楼南陌翠軿金勒谁家春色冷雨吹花禁烟怯栁伤心行客少年百万唿卢拥越女吴姬共掷被底香浓樽前烛灭如今消得醉花隂紫枢泽笏趋龙尾平入钧衡位春殿聴宣麻争喜登庸何似今畨喜崑台宜有神仙裔奕世貂蝉贵玉砌长兰芽好拥笙歌长向花前醉前调翠箔隂隂笼画阁昨夜东风恶芳径满香泥南陌东郊惆怅妨行乐伤春比似年时恶潘鬓新来薄何䖏不禁愁雨滴花腮和涙臙脂落长相思香暖帏玉暖肌娇卧嗔人来睡迟印残双黛眉虫声低漏声稀惊枕初醒灯暗时梦归人未归前调花下愁月下愁花落月明人在楼断肠春复秋从他休任他休如今青鸾不自由㸔㸔天尽头如梦令雨洗青冥风露云外双星初度乞巧夜楼空月妬囘廊私语凝伫凝伫不似去年情绪前调潮退江南晚渡山闇水西烟雨天气十分凉断送一年残暑归去归去香雾曲屏深䖏前调卧㸔西湖烟渚緑盖红粧无数帘卷曲栏风拂面荷香吹雨归去归去笑损花邉鸥鹭春光好踈雨洗细风吹淡黄时不分小亭芳草緑映檐低楼下十二层梯日长影里莺啼倚遍䦨干㸔尽栁忆腰肢前调吴绫窄藕丝重一钩红翠被眠时要人煖着懐中六幅裙窣轻风见人遮尽行踪正是踏青天气好忆弓弓虞美人开残桃李春方到谁送东风早搘藜幽径踏余花却对緑隂青子问年华迢迢云水横清浅不遣愁眉展数竿修竹自横斜犹有小牕朱戸似侬家青玉案华裾玉辔青丝鞚记年少金吾从花底朝囬珠翠拥晓钟初断宿酲犹殢緑鏁牕中梦天涯相遇鞭鸾鳯去去堂成更情重月转檐牙云遶栋凉吹香雾酒迷歌扇春笋传杯送前调王孙陌上春风鞚蘂珠宴云軿从归去笙歌常醉拥蜡残花炬月侵氷簟惯作凉堂梦玉人劝客钗斜鳯条脱擎杯腕嫌重燕子入帘飞画栋雨余深院漏催清夜更轧秦筝送前调花王独占春风逺㸔百卉芳菲遍五福长随今日宴粉光生艳宝香飘雾方响流苏颤夀祺堂上修篁畔乳燕双双贺新院玉斚明年何䖏劝旌幢满路貂蝉宜面归觐黄金殿前调水芝香逺揺红影泛瑞霭横山顶缥缈笙歌云不定玉钩斜挂素蟾初满醉惬浮𤓰冷庭兰戏綵𫝊金鼎小䄂青衫更辉映谁道筠溪归计近秋风催去鳯池难老长把中书印前调银潢露洗氷轮皎谪仙下蓬莱岛帘卷横山珠翠绕生朝香雾玳筵丝管长醉壶天晓金銮夜鏁麻新草入辅明光拜元老㸔取明年人总道中兴贤相太平时世分外风光好前调月华冷沁花梢露芳意恋香肌住心字龙涎饶济楚素馨风味碎琼流品别有天然䖏围炉屈曲宜深炷留取春光向朱户緑绮声中谁暗许小牕归去梦囘犹记金鼎分云缕前调平生百绕埀虹路㸔万顷翻云去山澹夕晖帆影度菱歌风断袜罗尘散总是闗情䖏少年陈迹今迟暮走笔犹能醉时句花底目成心暗许旧家春事觉来客恨分付踈篷雨㸃绛唇山暗秋云暝鸦接翅啼榕树故人何䖏一夜溪亭雨梦入新凉只道消残暑还知否燕将雏去又是流年度前调水驿凝霜夜帆风驶潮生晓酒醒寒峭枕底波声小好去归舟有箇人风调君行了此欢应少索共梅花笑前调春晓轻雷采苹洲上清明雨乱云遮树黯澹江村路今夜归舟緑润红香䖏遥山暮画楼何许唤取潮囘去前调畵阁深围煖红光里芳林影暗香成阵上下花相映倒挂踈枝月落参横冷休装景要人酒醒除是花枝并前调嵩洛云烟间生真相耆英裔要知鲐背难老中和气报道玉堂已草调元制华夷喜绣裳貂珥便向东山起前调清夜沈沈暗蛩啼䖏檐花落乍凉帘幙香遶屏山角堪恨归鸿情似秋云薄书难托尽教寂寞忘了前时约前调醉泛吴淞小舟谁怕东风大旧时经过曽向埀虹卧月淡霜天今夜空清坐还知么满斟髙和只有君知我前调减塑冠儿寳钗金缕双緌结怎教宁帖眼儿恼里劣韵底人人天与多磨折休分説放灯时节闲了花和月前调水鹢风帆两眉只解相思皱悄然难受教我怎唧熘待得书来不管归时瘦娇痴后是事撋就只这难依口虞美人广寒蟾影开云路目断愁来䖏菊花轻泛玉盃空醉后不知星斗乱西东今宵入梦阳䑓雨谁忍先归去酒醒长是五更钟休念旧逰吹帽几秋风前调西郊追赏寻芳䖏闻道冲寒去雨肥红绽向南枝嵗晚才开应是恨春迟天涯乐事王孙贵花底还须醉有人风味胜踈梅醉里折花归去更传杯前调菊坡九日登髙路往事知何处陵迁谷变总成空囘首十年秋思吹䑓东西牕一夜萧萧雨梦绕中原去觉来依旧畵楼钟不道木樨香撼海山风渔家傲钓笠披云青嶂绕橛头雨细春江渺白鸟飞来风满棹收纶了渔童拍手樵青笑明月太虚同一照浮家泛宅㤀昏晓醉眼冷㸔城市闹烟波老谁能惹得闲烦恼前调楼外天寒山欲暮溪邉雪霭藏云树小艇风斜沙嘴露流年度春光已向梅梢住短梦今宵还到否苇村四望知何䖏客里从来无意绪催归去故园正要莺花主前调寒食西郊湖畔路天低野濶山无数路转冈斜花满树丝吹雨南枝占得春光住借草携壶花底去花飞酒面香浮处老手调羮当独歩须记取坐中都是芳菲侣谒金门鸳鸯渚春涨一江花雨别岸数声初过橹晚风生碧树艇子相唿相语载取暮愁归去寒食烟村芳草路愁来无着处前调风露底石上岸巾愁起月到房心天似水乱峰清影里此去登瀛须记今夕道山同醉春殿明年人共指玉皇香案吏前调清光溢影转畵檐凉入风露一天星斗湿无云天更碧满引送君何惜记取吾曹今夕目断秋江君到日潮来风正急瑞鹧鸪雏莺初啭鬭尖新双蕋花娇掌上身总解满斟偏劝客多生俱是绮罗人囘波偷顾轻招拍方响低敲更合筝荳蔲梢头春欲透情知巫崃待为云前调白衣苍狗变浮云千古功名一聚尘好是悲歌将进酒不妨同赋惜余春风光全似中原日臭味要须我辈人雨后飞花知底数醉来赢取自由身好事近老去更思归芳草正薫南陌上已又逢寒食叹三年为客吹花小雨湿秋千闲却好春色天甚不怜人老早教人归得前调梅润乍晴天帘卷畵堂风月珠翠共迷香雾是长年时节瑶池清夜宴羣仙鸾笙未吹彻西母醉中㣲笑看蟠桃初结前调春色到花房芳信一枝偏好勾引万红千翠为化工呈巧花姑玉貌笑东风今朝放春早㸔取鬓邉幡胜永宜春难老前调斗帐炷炉薫花露裛成芗泽萦透雪儿金缕醉玉壶春色非烟非雾鏁牕中王孙倦逰客不道粉墻南畔也有人闻得怨王孙小院春昼晴牕霞透着雨臙脂倚风翠袖芳意恼乱人多暖金荷多情不分羣葩后伤春瘦浅黛眉尖秀红潮醉脸半掩花底重门怨黄昏前调霁雨天迥平林烟暝灯闪沙汀水生钓艇楼外栁暗谁家乱昏鸦相思怪得今畨甚寒食近小砑鱼牋信屏山半掩㣲醉独倚䦨干恨春寒喜迁莺令文倚马笔如椽桂殿蚤登仙旧游册府记当年衮绣合貂蝉庆天申瞻玉座鹓鹭正陪班㸔君穏歩过花甎归院引金莲鹤冲天云叶乱月华光罗幕卷新凉玉醅初泛嫩鵞黄花露滴秋香地行仙天上相风度世间人様悬知洗盏径开甞谁醉伴禅床喜迁莺慢雁塔题名宝津朌宴盛事簮绅常説文物昭融圣代搜罗千里争趋丹阙元侯劝驾乡老献书发轫龟前列山川秀圜观衆多无如闽越豪杰姓标红纸帖报泥金春信归来俱捷骄马芦鞭醉埀蓝绶吹雪芳月素娥情厚桂花一任郎君折须满引南䑓又是合沙时节鹧鸪天不怕㣲霜㸃玉肌恨无流水照氷姿与君着意从头看初见东南第一枝人散后雪晴时陇头春色寄来迟使君本是花前客莫怪殷勤为赋诗忆秦娥桃花萼雨肥红绽东风恶东风恶长亭无寐短书难托征衫辜负深闺约禁烟时候春罗薄多应消瘦可忺梳掠芦川归来集卷七钦定四库全书芦川归来集巻七宋张元干撰词明月逐人来花迷珠翠香飘罗绮帘旌外月华如水暖红影里谁㑹王孙意最乐昇平景致长记宫中五夜春风鼓吹游仙梦轻寒半醉鳯帏未暖归去薫浓被更问阴晴天气小重山谁向晴窻伴素馨兰芽初秀发紫檀心国香幽艳最情深歌白雪秖少一张琴新月冷光侵醉时花近眼莫频斟薛涛笺上楚妃吟空凝睇归去梦中寻上西平卧扁舟闻寒雨数佳期又还是轻误仙姿小楼梦冷觉来应恨我归迟鬓云松处枕檀斜露泣花枝名与利空萦系添憔悴漫孤恓得见了説与教知偎香倚暖夜炉围定酒温时任他飞雪洒江天莫下层梯春光好花恨雨栁嫌风客愁浓坐久霜刀飞碎雪一罇同劳烦玉指春葱未放筯金盘已空更与箇中寻尺素两情通前调寒食近踏青时畵堂西可是春来偏倦绣乍生儿香绵轻拂胭脂加文褓初试斑衣悄没工夫存问我且怜伊清平乐乱山深处雪拥溪桥路晓日乍明催客去惊起玉鸦飜树翠衾香煖檀灰一枝想见踈梅凭仗东风説与畵眉人共春回前调明珠翠羽小绾同心缕好去吴淞江上路寄与双鱼尺素兰桡飞取归来愁眉待得伊开相见嫣然一笑眼波先入郎懐菩萨蛮天涯客里秋容晚妖红聊戯思乡眼一朶醉深粧羞渠照鬓霜开时谁断送不待司花共有脚号阳春芳菲属主人前调拍堤緑涨桃花水畵船穏泛东风里丝雨湿苔钱浅寒生禁烟江山留不住却载笙歌去醉倚玉搔头几曽知旅愁前调春来春去催人老老夫争肯输年少醉后少年狂白髭殊未妨挿花还起舞管领风光处把酒共留春莫教花笑人前调雨余翠袖琼肤润一枝想像伤春困老眼见花时惜花心未衰酿成谁与醉应把流苏缀泪沁枕囊香恼侬归梦长前调黄莺啼破纱窻晓兰缸一㸃窥人小春浅锦屏寒麝煤金博山梦回无处覔细雨梨花湿正是踏青时眼前偏少伊前调芳林玉蘂生香雾逰蜂争採清晨露芳意着人浓微烘曲室中春来瀛海外沈水迎风碎好事付余薫频分几缕云楼上曲楼外夕阳明逺水楼中人倚东风里何事有情怨别离低鬟背立君应知东望云山君去路断肠迢迢尽愁处明朝不忍见云山从今休傍曲栏干前调清夜灯前花报喜心随社燕凉风起云路修成宝月时东楼怅望君先归沆瀣秋香生玉井画檐深转梧桐影看君西去侍明光杯中丹桂一枝芳豆叶黄冰溪踈影竹边春翠袖天寒逈暮云雪里精神澹伫人隔重门宝粟生香玉半温前调踈枝冷蘂忽惊春一㸃芳心入鬓云风韵情知似玉人笑迎门香煖红炉酒未温前调轻罗团扇掩㣲羞酒满玻瓈花满头小板齐声唱石州月如钩一寸横波入鬓流满庭芳梁苑春归章街雪霁栁梢华萼初萌非烟非雾新嵗乐昇平京兆雍容报政金狨过九陌尘轻朝回处青霄路穏黄色起天庭东风吹緑鬓薄罗剪綵小绾流莺比渭濵甲子尚父难兄满泛椒觞献夀斑衣侍云母分屏明年㑹双衣对引谈笑秉钧衡前调韩国殊勲洛都西内名园甲第相连当年緑鬓独占地行仙文彩风流瑞世延朱履丝竹喧阗人皆仰一门相业心许子孙贤中兴方庆㑹再逢甲子重数天元问千龄谁比五福俱全此去沙隄步穏调金鼎七叶貂蝉香檀缓杯传鹦鹉新月正娟娟前调玉叶联芳天潢分润夀筵长对薫风间平襟度濮邸行尊崇忠孝家传大雅无喜愠一种寛容芝兰盛綵衣嬉戱亲睦冠西宗丝纶膺重寄遥防迁美本镇恩隆应萱堂齐福诞月仍同花蘂香浓气暖凝瑞露满酌金钟龙光近星飞驿马宣入嗣王封前调三十年来云游行化草鞵踏破尘沙徧参尊宿曾记到京华衲子如麻似粟谁笑瞿老拈花经离乱青山尽处海角又天涯今宵闲打睡明朝粥饭随分僧家把木佛烧却除是丹霞撞着门徒施主蓦然箇喜舍由他庐陵米还知价例毫发更无差瑞鹤仙喜西园放钥对燕寝香润棠阴寒薄东风夜来恶禁烟时天气莺啼花落新晴共约怕韶光容易过却把铜壶缓泛金杯祓禊嬉游行乐絃索笙簧声里还记兰房正垂罗幕初眠栁弱梅如豆玉如琢向鳯凰池上鸳鸯影里他年何啻紫橐看流芳继踵韦平盛传巩洛瑶台第一层江左风流钟间气洲分二水长鳯凰台畔投懐玉燕照社神光豆花初秀雨散暑空洗出秋凉庆生旦正圆蟾呈瑞仙桂飘香肝肠掞文摛锦驾云乗鹤下鹓行紫枢将命紫微如綍常近君王旧山同梓里荷月旦久已平章九霞觞荐刀圭丹饵衮绣朝裳望海潮苍山烟澹寒谿风定玉簮罗带绸缪轻霭暮飞青㝠逺净珠星璧月光浮城际涌层楼正翠帘高卷緑琐低钩影落尊罍气和歌管共清逰使君冠世风流拥香鬟凭槛雾鬓凝眸银烛煖宵花光照席谯门莫报更筹逸兴醉无休赋探梅芳信翻曲新讴想见踈枝冷蘂春意到沙洲前调麒麟图画貂蝉冠冕青氊自属元勲绿野旧逰平泉雅咏霞舒烟巻朝昏风月小阳春照玳筵珠履公子王孙云度崧高影横伊水庆生申早梅长醉芳樽况中兴盛际宥宻宗臣琳馆奉祠金瓯覆字和羮妙手还新光射紫微垣看五云朝斗千载逢辰开取八荒夀域一气转洪钧十月桃年华催晚聴樽前偏唱冲暖欺寒乐府谁知分付㸃化金丹中原旧逰何在频入梦老眼空澘撩人冷蘂浑似当时无语低鬟有多情多病文园向雪后寻春醉里凭栏独步羣芳此花风度天然罗浮淡粧素质唿翠鳯飞舞斓斑参横月落留恨醒来满地香残前调蟠桃三熟正清霜吹冷爱日烘香小试芳菲时候无限风光洛濵老人星见少室云物开祥丹青万彚熊兆崑台鳯举朝阳向元枢曽辅巖廊记名着金瓯位入中堂梦熟钧天屡惊颠倒衣裳黄发更宜补衮归去定军国平章管弦珠翠兰玉簮缨嵗嵗称觞感皇恩绿髪照魁星平康争看锦绣肝肠五千巻出逢熙运蚤侍玉皇香案禁涂扬厯遍纡宸眷安养老成十年萧散天要中兴相公健生朝开宴长是通宵絃管藕花香不断南风逺前调年少太平时名园甲第谈笑雍容万钟贵姚黄重绽长对小春天气绮罗丛里惯今朝醉台衮象贤元枢虚位壮嵗青云自曽致流霞麟脯难老洛濵风味谢公须再为苍生起前调荔子着华繁清微庭院贺厦双飞畵梁燕绮罗丛里百和炉香祝愿愿从今日去身长健檀板竞催榕阴初转舞袖风前翠翘颤明年开府钖宴金钟宣劝夀星朝北斗君王眷前调豹尾引黄旛宣麻金殿雨露恩浓自天遣搢绅交誉最乐至诚为善信知宗姓喜君王眷宝炬蜜香玉巵波灔醉拥笙歌夜深院西清班近雅称元戎同燕要看茅土相貂蝉面夏云峯涌氷轮飞沆瀣霄汉万里云开南极瑞占象纬夀应三台锦肠珠唾钟间气卓荦天才正暑月祥光照社玉燕投懐新堂深处捧杯乍香泛水芝空翠风回凉送艶歌缓舞醉堕瑶钗长生难老都道是栢叶仙阶笑傲且山中宰相平地蓬莱千秋嵗相门出相和气浓春酿传家冠珮云台上龎眉扶夀杖绿髪披仙氅星两两泰阶已应昇平象玉砌兰芽长定向东风赏添綵袖褰罗幌丝簧俱妙手珠翠争宫様江海量年年醉里飜新唱水龙吟水晶宫映长城藕花万顷开浮蘂红粧翠盖生朝时候湖山揺曳珠露争圆香风不断普熏沉水似瑶池侍女霞裾缓步夀烟光里霖雨已沾千里兆丰年十分和气星郎绿鬓锦波春酿碧筩冝醉荷橐还朝青氊奕世除书将至看巢龟戱叶蟠桃着子祝三千嵗南乡子山寺辋川图霜叶云林锦绣居夀斚浮春珠翠拥欢娱满院流泉绕绮䟽道气自肤腴几席轻尘一㸃无天要耆英修相业清都已有泥书降玉除卷珠帘祥景飞光盈衮绣流庆崑台自是神仙胄谁遣阳和放春透化工重入丹青手云璈锦瑟争为夀玉带金鱼共愿人长久偷取蟠桃荐芳酒更看南极星朝斗醉蓬莱对小春桃艶曲室炉红乍寒天气七叶蓂开应金张通贵梦草银钩灿花珠唾是素来风味满腹经纶回天议论崑台仙裔秘殿陞华紫枢勲旧退步真祠简心端扆迎日天元听正衙宣制尽洗中原徧为霖雨宴后堂歌吹栢子千秋丹砂九转今宵长醉陇头泉少年时壮懐谁与重论视文章真成小技要知吾道称尊奏公车治安秘计乐油幕谈笑从军百镒黄金一䨇白璧坐看同辈上青云事大谬转头流落徒走出修门三十载黄粱未熟沧海扬尘念向来浩歌独往故园松菊犹存送飞鸿五絃寓目望爽气西山忘言整顿干坤廓清宇宙男儿此志㑹须伸更有几渭川埀钓投老策奇勋天难问何妨袖手且作闲人天仙子楼外轻阴春澹伫数㸃杏梢寒食雨少年油壁记寻芳梁苑路今何处千树红云空梦去惊见此花须折取明日满城传侍女情知醉里惜花深留春住聴莺语一段风流天付与鹊桥仙靓粧艳态娇波流眄双靥横涡半笑樽前烛畔粉生光更低唱新翻转调花房结子氷枝清瘦醉倚香浓寒峭雏莺新啭上林声惊梦断池塘春草渔父家风八年不见荔枝红肠断故园东风枝雾叶谁新採怅望冷香浓氷透骨玉开容想筠笼今宵归梦满颊天浆更御泠风生查子天生几种香风味因花见旖旎透香肌髣髴飞花片雨润惜余薫烟断犹相恋不似薄情人浓淡分深浅减字木兰花客亭小㑹可惜无欢容易醉归去更䦨细雨鸣窻一夜寒昏然独坐举世踈狂谁似我强拨炉烟也道今宵是上元眼儿媚萧萧踈雨滴梧桐人在绮牕中离愁遍遶天涯不尽却在眉峯娇波暗落相思泪流破脸边红可怜瘦似一枝春栁不奈东风昭君怨春院深深莺语花怨一帘烟雨禁火已销䰟更黄昏衾暖麝灯落地雨过重门深夜枕上百般猜未归来夜逰宫半吐寒梅未折双鱼洗氷澌初结戸外明帘风任揭拥红炉洒窻间惟稷雪比去年时节这心事有人忻説斗帐重薫鸳被叠酒微醺管灯花今夜别杨栁枝深院今宵枕簟凉烛花光更筹何事促行觞恼刚肠老去一簔烟雨里钓沧浪看君鸣鳯向朝阳且腰黄綵鸾归令珠履争围小立春风趂拍低态闲不管乐催伊整朱衣粉融香润随人劝玉困花娇越様宜鳯城灯夜旧家时数他谁江神子梦中北去又南来饱风埃鬓华衰浮水飞蓬踪迹为谁催自笑自悲还自语一盃酒鼻如雷晓舆行处觉春回屑琼瑰糁莓苔病眼冲寒欲闭又还开水近人家篱落畔遥认得一枝梅西江月小合劣容老子北窓仍递南风维摩丈室久空空不与散花同梦且作太真逰戏未甘金粟龙钟怜君病后颊颧隆识取小儿戯弄诉衷情儿时初未识方红学语问西东对客唿为红蕋此兴已偏浓嗟白首抗尘容费牢笼星毬何在鹤顶长丹谁寄南风採桑子华堂清暑榕隂重梦里江寒火齐星繁兴在氷壶玉井䦨风枝露叶谁新採欲饱防悭遗恨空槃留取香红满地看菩萨鬘山城何嵗无风雨楼台底事随波去归棹望谯门沙痕炯断云诗成空弔古想像经行处陵谷有余悲举觞浇别离前调微云红衬余霞绮明星碧浸银河水欹枕畵檐风愁生草际蛩鴈行离塞晚不道衡阳逺归恨隔重山楼高莫凭栏浣溪沙睡起中庭月未蹉繁香随影上轻罗多情肯放一春过比似雪时犹带韵不如梅处却縁多酒边枕畔奈愁何好事近华烛炯离觞山吐四更寒月公子唾花枝玉尽一时豪杰三冬兰若读书灯想见太清絶纸帐地炉香煖傲一牕风月南歌子玉斧修圆了氷轮分外清共看星向绣衣明元是生朝为夀对难兄鸿鴈翻秋影埙箎和笑声他年中令綵衣荣记取今宵丹荔醉瑶觥醉花阴紫菊红茰开犯早独占秋光老醖造一般清比着芝兰犹自争多少霜刀剪叶呈纎巧手捻迎人笑云鬓一枝斜小阁幽窓是处都香了㸃綘唇小雨忺晴坐来池上荷珠碎掉眉浓翠怎不教人醉美眄流觞白鹭窥秋水天然媚大家休睡笑倚西风里花心动水馆风亭晩香浓一番芰荷新雨簟枕乍闲襟裾初试散尽满天溽暑断云却送轻雷去踈林外玉钩微吐夜渐永秋惊败叶凉生庭戸天上佳期久阻银河畔仙车缥缈云路旧怨未平幽懽驻恨入半天风露绮罗人散金猊冷醉魂到华胥深处洞戸悄南楼畵角自语蓦山溪一番小雨陡觉添秋色桐叶下银牀又送个凄凉消息故乡何处搔首对西风衣线断带围寛衰鬓添新白钱塘江上冠盖如云积骑马傍朱门谁肯念尘埃墨客佳人信杳日暮碧云深楼独倚镜频㸔此意无人识踏莎行芳草平沙斜阳逺树无情桃叶江头渡醉来扶上木兰舟将愁不去将人去薄劣东风天斜飞絮明朝重覔吹笙路碧云香雨小楼空春光已到销魂处芦川归来集卷八钦定四库全书芦川归来集巻八宋张元干撰表代谢御书卿大夫章表玉振金声允迈开元之孝治龙蟠凤翥还追内史之竒踪降自云霄光生蓬荜中谢伏念臣蚤缘际㑹中乃邅逥虽増恋阙之心敢起瞻天之望荷俯怜簪履之旧俾再依日月之光驽骀无补于事功雨露频霑于眷渥登牀躐取每怀唐室之名卿钖宴宠颁欲诵国朝之典故敢圗珍赐下逮㣲臣此盖伏遇皇帝陛下道本生知圣由天纵学已探于孔孟书宛冠于钟张四篆髙山徒纪穆王之告千文小草漫称章帝之工顾惟遭遇之难遂获显荣其老为训以埀厯代用永传于子孙匪懈以事一人誓尽忠于夙夜代知湖州谢表时方多事奚堪假守之权世不乏人辄预维城之选宵征赴治夕惕临民中谢伏念臣筋力未衰而心志已疲于患难规模素拙而施设无补于艰危粤若吴兴旁瞻越纪虽今日股肱之郡乃古来鱼稻之乡有此目前之便安实为己私之侥倖此盖伏遇皇帝陛下建中兴之业将恢复于旧邦求共理之良亦广搜于属籍臣敢不抚绥千里谨防贼盗之凭陵经画一城更赖山河之险固启贺张丞相浚复特进启申命九年升华一品望着羣公之表班聨三事之崇宠数荐加忠猷益壮恭以某官经纶宻勿蚤感遇于风云燮理协和尝寅亮于天地出入将相勤劳国家眷是殊勲临兹巨屏体貌优而均逸威令信而底寕屈御侮折冲之谋施坐啸画诺之政元戎十乗聊作镇于瓯闽㤗阶六符忽腾辉于宸极思万方之助顺转一气于洪钧允属具瞻式昭简注服苍玉之佩宛是青氊歌绣裳之诗定归赤舄佐君王之神武拯涂炭之生灵驾驭英雄削平祸乱霆惊冦盗以必灭电扫寰区而尽收卜中兴年宻迩上元之甲子趋行在所雍容今代之崇臣社稷之盘石再安带砺之山河永赖某自嗟旅次徒调制词企踵恩门莫厠登龙之后驰心广厦尤増贺燕之私欣幸交深敷宣罔罄贺张参政启光奉册书入参魁柄老成登用愈増重于庙堂康济设施副具瞻于海㝢士林胥庆公议佥谐恭惟某官名教主盟荐绅师表学允臻于圣域誉蚤播于贤关卓尔儒宗襃然举首积年次对谈王道于畎亩之中一旦贰卿起相业于江湖之上受知黼扆宻简金瓯果膺补衮之求伫正秉钧之任眷遇素隆于体貌精神克壮于折冲国有蓍龟民思霖雨黄髪台背顾备福以方兴衮衣绣裳宜大器之成晚蛮戎率服宗社同休某庠序诸生门䦨旧物执经甞出于模范投迹傥在于甄陶实倍欣愉敢稽庆贺又一首祗奉明纶入参大政仰老成之登用抗正论以设施朝野𢥠观士夫胥庆窃以相业在深眀于治体邦家宜图任于旧人遇圣主廼得贤臣知宁国必有君子折冲樽爼増重庙堂恭惟某官道妙经纶文光黼黻真儒学之师表擅名教之主盟爰陞丞辖之司式副公辅之望某甞陪法从最荷撝谦顾林壑之余龄杜门省事赖金兰之末契託迹偷安伫闻进位于钧衡拭目䇿勲于彞鼎商飈清肃万寳顺成觊善䕶以节宣益迎茂于福履私心虔颂徳宇永依卜晤对以方賖积瞻驰而弥切贺翟参政启祗奉眀纶聿参魁柄朝廷増重繄政事之得人夷夏耸观盖徳威之足畏窃以天启豪杰必有用而廼生时际艰危非大贤而罔济古今共贯治乱殊科傥功业每成于无心则进退自然而可度奋身不顾处君臣一体之间直道是行陋左右游谈之助凡登庸者审皆若此彼朋附者亦何能为恭惟某官经术通以佐王推先儒之领袖文章掞而华国具先辈之典型厯事三朝驰声四海妙弥纶于胷次当相中兴斡造化于笔端合居上宰虽负英伟不羣之气常存正直在位之风眀目张胆而启沃滋多正笏埀绅而折冲未艾载安社稷恢复舆地之山河一洗干坤大明普天之日月永作元老昭示竒勲某罪戾孤踪流离末路曽预登门之旧莫陪贺厦之私举世皆惊公为苍生而果起吾徒相庆象占君子以彚征佩服题评尤加喜抃贺陈都丞除刑部侍郎启显膺中制荣陟贰卿公朝登用于正人羽仪増重清议依归于直节班列生辉举善类以起子觉斯民而向化仰窥亲擢果属老成窃以世禄象贤源流盖有所自异材间出被遇贵得其时求忠臣于孝子之门採令誉于名徳之后理应一揆进或殊涂粤若了堂真儒长雄谏垣耆旧平生刚烈论姦邪于交结之初先见着明力排击于变更之际去国而分甘百谪笃信奚疑尊君而独奋孤忠始终尽瘁躬履践不欺闇室视富贵如彼浮云旷千古以靡俦有死无贰舍百身而莫赎卒老于行推天定胜人之机缄观否极泰来之卦象然好还者虽迟亦验顾忍穷者唯恐弗坚宜在子孙复兴门户恭惟某官资性端亮胷次坦夷通六艺以经纶循五常而允蹈夙奉过庭之训克遵良冶之传佩服话言罔愆先志发挥事业是似乃翁受知负扆之眀爰拜司冦之命想对扬于宻勿深启沃于渊衷云龙之㑹难逢日月之光必照聊烦持槖伫庆秉钧某衰退何能嵚﨑可笑蚤侍先生之杖屦转头埀四十年与闻逺识之蓍龟倒指无二三子题评甚宠词翰永藏自怜忧患之余龄获覩衣冠之盛事伸吾道英灵之气慰前人忠愤之心敢希㧞茅以茹连徒诵茂松而柏悦私相欣幸倍万等伦贺泉州汪内翰藻启光奉制恩宠移㑹府商飈肃驶壮徒御以遄征海气澄开饬隂灵而奔卫谅诹辰之筮吉宜考履以膺祥恭惟某官道总四科材通八凯専良史之直笔东观着书掞大册以髙文北门视草爰分符竹屡拥驷车推为二千石吏师懋乃五百年贤业尊儒稽古决事据经治行必以首称威声闻而股慄黄堂坐啸方来传徳政之碑皂盖行春所至立生祠之象古由太守入拜上公载瞻当宁之眷贤式际中兴之盛典某夙䝉知遇自愧迃愚思逺引于旧山未能毕娶顾滞留于逆旅犹及扫门傥加三沐三熏之仁遂忘一贵一贱之势获依巨䕃辄叙牢愁伫接武于賔阶敢通名于记室永言欣幸实倍等夷问候马漕启中州望族推旧徳犹晓星先世缔交仰余波若时雨念暌违之歳久致修诇之礼疎敢以夤缘伸兹慕向恭惟某官行尊前辈名重本朝蚤扬厯于昇平全盛之秋合飞腾于法从雍容之地奉祠自佚持节素优閲万事以鉴明更百为而山立力扶正论绰有古风迨简㧞于外台烦老成于近服衆钦威采益着茂庸谅煖席之未遑遂赐环而迁入某丘樊屏迹徒引领于賔闳竿牍写诚辄通名于记室上范漕启场屋旧游忝盍簮于伯仲江湖巨镇甞投贽于丞疑念先世之交明系同朝之仕契昔人所重此风久衰敢凭借以夤縁辄讲修于诇候恭惟某官徳盛济美材通拔尤传家以文物相髙奉法以吏师自任蚤践扬于中外爰刺举于东南事迎刃以拨烦智临机而烛理姦吏为之䘮胆威采凛然后进式是服膺声猷久矣宜升华于禁从益茂着于勲庸某潦倒山林奔波涂路辄喜故家之臭味愿亲雅望之话言欣颂交深敷陈罔既上赵漕启升沉殊况全踈奏记之缄幐合并未期久废登门之刺谒闻当路之使者廼平生之故人霏锯屑以剧谈将忘疲于终日击钵音而髙咏固景服于下风喜浃山居情亲眉宇恭惟某官懐致君之逺业负经世之长才道合中庸文深尔雅耸孤标而岳立恢伟量以波澄风流居晋宋之间臭味踵苏黄之后虽持节屡囬翔于外补然峩冠数献纳于上前贤宗室未足以尽之名公卿于是乎在矣通班籍甚宠加黄合之华大笔推先行趣銮坡之召何止家声之不坠要同国势以中兴某多病早衰安贫处顺向来五字颇䝉先徳之吹嘘老去三休犹冀余光而盼睐属寒暄之未定祈寝餗之具宜瞻颂所归敷宣罔既贺福帅启钦奉俞音曲从避牍择刚辰而命帅诞孚号以扬庭作屏行宫廼眷全闽之盛虚班宥府允符分陜之雄自顾郊居罕窥邸报逮传闻于父老均懽喜于儿童恭惟某官躬文武之兼资系安危而独任望隆廊庙勲着旂常被遇一人蚤拥节旄之重咨询四岳爰加茅土之封位甞冠于西枢道已尊于亚傅宜赤舄而备五福果黒头而为三公苍珮奉觞比上东朝之夀黄堂坐啸更寛南顾之忧崇体貌以偃藩闵勤劳而息驾聊烦共理迎皂盖以班春竚复畴庸钖介圭而入觐姑览海山之形胜必携樽爼以登临某久处丘园愿见元戎之小队窃观衮绣似是平生之故人敢希解榻之情文第讲维桑之礼数凝严适序跋履遵涂冀妙䕶于鼎茵副具瞻于巖石永言欣幸实倍等夷贺薛帅移闽启肃膺眀制宠易近藩舍五岭之炎方临三山之乐土旌旄改色鼔角増雄士论所归宸㤙尤重恭惟某官天资浑厚徳宇粹温藏利器以变通藴逺猷而康济宜处名卿鉅公之位固多君子长者之风事不辞难蚤飞腾于要路人惟求旧爰登用于熈朝甞抚荆渚之上游荐镇赣川之剧郡懋昭异绩益着先声兹闻成命之初颁式慰羣情之素服寇攘欲殄师旅方屯咸责备于韬钤伫召还于枢筦非徒报政当见䇿勲某自弃蒿莱久栖云壑从大将军之幕府曩虽预乎同僚望都督府之㦸门念将陪于下客讵敢恃金兰之契聊复伸桑梓之恭欣幸交深敷陈罔既代上泉州汪守启显膺眀命宠易名藩闻威令之素行竦官僚而改观恭惟某官徳盛不侮礼卑有恭力取巍科驰英声于庠序寖登华贯着伟望于朝廷辍自禁林屡分符竹文章富以儒学政事蔚为吏师传黟水之去思棠隂正茂卜温陵之善政骑气来临某已迫瓜期尚依莲幕重有简书之畏敢忘竿牍之修谅非晚而赐环定不容于暖席台躔在望商律届凉仰冀上为邦家精调饔寝贺邵武江守启显被制书宠纡郡绂父老倾心于岂弟官僚侧足于严明惟时共理之良允属承流之化恭惟某官徳盛不侮礼卑有恭奉三尺以周旋惟闻疾恶遵六条而戒饬所在至公矧邻梓里之封式布棠隂之政双旌上塜荣先世以孝思一舎下车等故乡而均逸人生之五马尤贵刺史之二天可依奏最课以报成锦衣行昼据要津而骤用荷槖还朝某投老无堪倦游滋甚敢期㑹晤忝居贤伯仲半面之间方叹滞留获厠衆賔客差肩之列永言欣幸奚究敷宣代上吴倅启川途修阻虽夙仰于下风竿牍交驰顾久稽于公府偶出庙堂之过听遽膺戎旅之虚名获託帡幪用伸悰悃恭惟某官徳盛无侮礼卑有恭堂堂七尺之躯凛凛万夫之望初不畏其强御欲尽殄夫寇攘惟兹千里之提封允赖贰车之闗决吏民何幸僚属攸归行当严召以造朝入据要津而壮国某宦游衰晚材力疲庸坐糜良愧于斗升立效难施于尺寸幸披云之伊迩许卜日以参承书代洪仲本上徐漕书某家世豫章豫章之为郡襟带江湖控引夷越乃东南一都㑹冠盖往来方轨撃毂连樯衔尾皆川途所必经行非僻在寒陋少见闻之地而诸父外舅俱山谷老人甥也一时交游多当世知名士某方为儿童已窃听前辈论议耳根熟矣其论曰部使者号为外台布在海内皆天子耳目之官一路休戚所系至重委任要当得人若新进少年往往邀功生事私喜怒而作聪眀必也老成重厚者则精练详尽凡百举措无不中理能使列城望风知畏所务斩然政不用妄作威福故其所汲引莫非异才诚以类进也粤自束发试吏四方如九江三吴迨今七闽又皆士夫渊薮是非毁誉厯厯齿牙间二十年来从事州县所阅部使者多矣绎思前言如成都费孝先揲蓍写影吉凶祸福久而悉验始信先生长者之语果可书绅以是某持不妄干举将之戒宁书下下考老铨调颇不愿滥为人门生殆痴絶尔恭惟某官珪璋国器邹鲁名儒设心甚公而行事以正深得夫前辈典刑真所谓贤部使者其为属吏亷贪勤惰不逃鉴裁固已破肝胆矣某复何言然土风亦不可不试论也闽有八州而福为大府负郭之邑鼎立焉候官处三者中跨疆接境户口星散最号多事听览贵审而决遣未竟辄越诉矣其好讼如此且喜请求于形势家名曰闗节将一切拒之欤则为县令者未免遭谤所谤忽起于无根虽辩士不能自解也某于斯惴惴焉初未始絶其来借使胷中先置纎芥疑盖又虑是间岂无抑屈非辜诚可信者盍为直而申之欤某愚且暗平日执守但顾三尺法如何耳他不遑恤阁下傥已知其土风则某定获预门下士之列不然积以歳月是非毁誉杂然并进于执事者之前恐未易批判也冐凟髙明悸汗之至芦川归来集卷九钦定四库全书芦川归来集巻九宋张元干撰序亦乐居士文集序文章名世自有渊源殆与天地元气同流可以斡旋造化闗键顾在人所钟禀及师授为如何譬犹一身五官百骸各随形模万态不同至扵上下左右则难以倒置必也精神发挥迺中仪矩不然土木偶尔前辈尝云诗句当法子美其他述作无出退之韩杜门庭风行水上自然成文俱名活法金声玉振正如吾夫子集大成葢确论也国初儒宗杨刘数公㳂袭五代衰陋号西崑体未能超诣庐陵欧阳文忠公初得退之诗文扵汉东弊箧故书中爱其言辨意深已而官扵洛乃与尹师鲁讲习文风丕变寖近古矣未㡬丈安先生苏明允起扵西蜀父子兄弟俱文忠公门下士东坡之门又得山谷檃栝诗律扵是少陵句法大振如张文潜晁无咎秦少㳺陈无已之流相望辈出世不乏才是岂无渊源而然耶故尚书户部侍郎豫章王公承可人品髙妙其文章深造少陵阃域一时声名籍甚荐绅间惜乎天不假年位未称徳善类䀌伤后六年公之第三子湑叔济手裒先人平生所着总若干篇离为六巻名曰亦乐居士文集子职也叔济贤而有文克世其家一日属予序之将镂板传扵世予晩生虽不及见东坡山谷而少时在江西实从东湖徐公师川授以句法东湖山谷甥也贰卿视东湖里中丈人行也东湖昂藏严毅不妄许可集中多有赠答斯已可见然而今代鸿儒以文鸣要路能轩轾人者颇多叔济不他求反取信扵退闲无闻之老何耶得非以皇祐中与先祖同年进士迨宣和初少师公帅广陵予以年家孙展拜牀下复齿长貮卿三嵗辈行既同情义不啻手足景服言行之详诚莫予若也叔济用予芜颣之语俾冠编帙获託名不朽幸矣尚何敢辞贰卿在朝廷则献纳论思书扵史官在方镇则抚绥智畧碑扵徳政固不待予言姑推其渊源所自来追古作者如此后之君子必有处之矣绍兴二十四年九月晦日记福州连江县潘渡石桥记闽中统八州之地重山复岭绵亘聨属而傍海城邑亦居其半大抵谿壑之交㑹潮汐之吐吞或汇为深渊或激为犇湍必曰蛟螭窟穴存焉设有舟楫乗险可虞恶少椎埋得以邀留行旅自夏徂秋飓母飘烈瞬息暴至固使人惴慄震掉一旦雷雨晦冥莫辨咫尺凡问津者皆病涉也皇朝嘉祐间莆阳蔡公君谟守温陵始作石桥万安渡雄盛冠扵东南丰碑岿然大书深刻邦人至今祠之其墨本流传常在人耳目自尔所至多取规橅然世间假修头陁行之流往往借此为姦利囊橐徒费嵗月迄无成功如连江潘渡本以姓着先是里人林道夫等权舆其事嵗在乙夘歴四载仅能凿石庀材已而僧资逸辈嗣之既再朞㑹计所醵金共不满二百万皆废扵索址随筑屡毁沙水荡潏涨落崩腾莫之御也道夫资逸心志俱怠辄弃去又再朞矣前安抚使程进道适由永嘉移镇此邦壬戌春二月也渡有候馆公少休焉谓此渡实罗源宁徳长溪三邑涂所自出而车马如浙东广右者络绎往来念当积潦之患与夫向所谓凡问津病涉者诚不可无桥以济鋭意是举召知县事阮侯朝瑞俾经营之侯思虑精密善揣摩用钩距畧不畀付胥徒隂择所治号能住持僧数人者董其役又得净安之思显授以程度思显坚忍通练出纳惟谨而畏督责常踧踖救过不暇予窃怪侯乃能从容三尺之间独仰衆人乐从有成如此不其难哉然则是非毁誉果可卜矣时当终更夤縁以书来求予为之记甚力予将何辞姑缀缉本末阮侯名珪朝瑞葢其字是亦莆阳人云题䟦题䟦了堂先生文集某愚且戆不学无术卒老扵行然少时有志从前辈长者游担簦竭蹶不舍昼夜宣和庚子春拜忠肃公扵庐山之南陪侍杖屦幽寻云烟水石间者累月与闻前言往行商㩁古今治乱成败夜分迺就寐先生尝谓孺子可教赐以大父手泽题䟦曰为士而能尊其祖为子而能干父之蛊此可久之习也辞采灿然足以有誉扵世矣某书绅佩服终身弗忘且刋之碑版永藏扵家贻训子孙墨犹未干也顾某何人乃获先生知遇期待如此兹者又辱次对贰卿崇笃先契不鄙荒唐容许校雠了堂文集得非目前贤士大夫及识先生者所存无㡬耶扵是自夏涉秋手加审订凡字画之讹舛伦序之失次是非之去取分部巻帙各适其当具如别録傥或其説可採邵州旧版扵理当捐且併刻易説谏藁合而为一始克尽善庶㡬后学知所师承不为异端所惑扵道岂小补也哉昔韩文公为唐室一代儒宗而门人李汉赵徳实为之编次且序冠其首遂託名以埀不朽某晚生固不敢序先生之文幸从事扵编次似无愧扵李赵呜唿自王氏网罗六艺断以己意力行新法变乱旧章天下遂多事已而子壻兄弟表里祖述遗祸无穷先生独知尊尧爱君忧国先见之明肇扵欲萌逆料其弊甚扵中的视之若仇敌甘心犯难虽百谪濒九死而弗悔孟轲氏曰富贵不能滛贫贱不能移威武不能屈此之谓大丈夫又曰我善养吾浩然之气至大至刚以直养而无害则塞乎天地之间合而言之愚扵先生平日立朝行已信无疑矣百世之下凛凛英气义形扵色如砥柱之屹頽波如泰华之挿穹昊如万折必东之水如百錬不变之金舍吾先生其谁哉死而不亡者予扵先生见之䟦曳尾图賛水鸣芦根闯首吐气彼灵扵人正以自累我宁无知言曳其尾千嵗之中君子所履郭索图賛螯横两戈怒目稍眊寒蒲是依下有积潦以火诱之郭索可悼彼鼎食者戒之在躁醉道士图黄冠师未用事时见之图画自有萧散出尘之想今日盗贼遍天下虽使此曹骨碎未快人愤倚竹圗楚辞凡称美人与古乐府所谓妾薄命盖皆君子伤时不遇以自况也好事者用少陵天寒翠袖薄日暮倚修竹便入图画工则工矣视小姑嫁彭郎抑何以异深谷戏猿图自荆州上崃江深麓茂林间猿猱甚多常十百为羣反玩行旅此余所见者观纸上通臂攫拏之状茍得忘危亦可为爱官职者戒飞泉图顷在龙舒夏六月与客㳺灊山天休观飞瀑当户声如轰霆落苍壁万仞下使人骨毛竦寒㡬欲挟纩今观此图自可却暑牧童牛渡图牛用扵世多矣甯戚扣而歌田单火之战丙吉问其喘不独为耕具也与权所藏牧童牛渡图放浪扵春陂平坂间了无觳之状将收稼穑之功孰谓太平无象今日见之不觉涕流䟦野次孤峯图葢自玉局老僊作枯槎怪石后人宗师之至有真赝莫辨者此为庶㡬䟦少㳺帖吾家顷嵗藏少㳺访龙井辩才师行记手藁字画遒媚深有二王楷法建炎丁未寓居西湖秋八月兵乱亡去今踰一纪矣忽见史侯持正所携帖念之惘然绍兴庚申初夏五日真隠山人书扵水口精舍䟦苏黄门帖苏黄门顷自海康归许下安居云久政和二年晚生犹及识之衣冠俨古语简而色庄真元祐鉅公也已而与其外孙文骥徳称相遇澶渊出书帖富甚今观史侯所藏数幅葢中年笔札也兵火之余岂易得哉是宜什袭遗诸子孙不妨模以墨本流传扵世䟦东坡枯木盘根错节无藤萝之蔓衍而深根固柢非霜雪之彫枯类婆娑之桂影或扶踈之珊瑚岂陋人者能为此圗老燕墨戏二鬼议者多谓鬼无形似画师易工予不然之观此戏笔自有情状宜为好事者所爱䟦龙眠佛祖因地释典开巻多称世尊在耆阇窟山中或云在给孤独园双木下至扵少林面壁庾岭传衣未有不逺离人境者此图佛祖仪相简古行住坐卧皆在山林故古道场至今天下据形胜处盖其源流如此䟦楚甸落帆往年自豫章下白沙尝作满江红词有所谓緑巻芳洲生杜若数帆带雨烟中落之句此画颇与吾眼界熟要是胷次不凡者为之宁无感慨䟦洞庭山水様士人胷中有丘壑者若能㳺戏水墨间作平山逺水固非画工所及旧传宋复古八法谓之活笔想见风味此盖得其髣髴云䟦赵祖文贫士图后晋宋间人物风流如陶渊明环堵萧然不蔽风日短褐穿结箪瓢屡空卧北窓下凉风时至自谓羲皇上人此诗独不显姓字要是当时隠君子耶抑自况也贫者士之常胷次所养果厚必无寒饿憔悴色故能安扵青松白云之下而操孤鸾别鹤之音优哉㳺哉聊以卒嵗宜其渊明愿留而保嵗寒也向使望尘雅拜者稍知金谷园中竟不免祸败讵肯相率以谄事人耶绍兴己未中秋前三夕菴居不寐风雨骤来悽然有感篝灯起坐取无量所示祖文东方贫士图作䟦迟明归之䟦米元晖瀑布横轴老嬾天教脱世纷山川到眼失尘昬絶怜千仞鸣飞瀑一洒风中八表云䟦苏养直絶句后后湖醉卧已僊去但有言句留人间文采风流照千古罗浮谁复遗金丹䟦折仲古文晋郝隆为蛮府参军有娵隅跃清池之句娵隅鱼也唐顾况作闽囝诗有囝别郎罢之句郎罢父也今折丈傲睨万物㳺戏笔端而富丈印可之如悒二字是亦古人余意耶然攷诸方言谓使为杀当用杀礼之杀以去声唿之庶㡬近似若迺曰柴政恐两公一时聴讹尔䟦山居图建炎初载秋八月钱塘营卒婴城作乱官军四集矣临川王叔毅为新城令提鄊兵来旗帜精明号令甚武一日服短后衣投刀入真承祖寨陈攻打破贼䇿尤觉眉目有英气是时坐上见所持湖山形势水墨冩成自云戯笔也浓淡逺迩歴歴可观予始知叔毅善画傲睨古人胷中畧无一㸃尘土后十二年青社赵无量通守晋安出示叔毅所图山居开巻恍然殆前身辋川今代龙眠欤念与无量叔毅为齐年故人各已四十有九齿髪向衰而萍蓬无定颇欲挹此图区处住山活计庶㡬如对晤语无量岂亦有意耶此段因縁要当为我举似叔毅傥问予山居之乐则未必在二子下风也绍兴己未中秋芦川老隠䟦䟦米元章下蜀江山图绍兴八年季冬既望赵无量㑹饭㵸茗竟出所藏米元章下蜀江山横巻此老风流晋宋间人物也故能发云烟杳霭之象扵墨色浓淡中连峯修麓浑然天开有千里逺而不见落笔处讵可作画观耶六朝兴亡实同此叹䟦陈居士传十室之邑必有忠信一乡善士何代无人如齐鲁二大臣史犹失其名则古今隠徳不耀者多矣龟山先生所作陈居士传形扵嗟叹而附以託孤之事为乡评心服者雅意激厉风俗又得了堂道乡诸公表暴之天下后世知仰居士实系斯文也隂徳之报不在其身必在其子孙夫何疑哉䟦江天暮雨图刘质夫建炎初与余别扵云间今乃相遇临安官舍出此短轴求䟦颇忆丙午之冬吾三人者苏粹中在焉情文投合皆亲友好兄弟尝絶江同宿焦山兰若夜涛澎湃声入梦寐中囬首埀三十年矣人生能㡬别其乐未易复得也诗有自然之句而句有见成之字政恐思索未到或容易放过便不佳尔粹中行且来便当痛饮话旧仍和我句千山忽暗雨来时天末浓云送落晖老眼平生饱风浪犹怜别浦钓船归跋山谷诗藁山谷老人此四篇之藁初意虽大同观所改定要是㸃化金丹手段又如本分衲子参禅一旦悟入举止神色顿觉有异超凡入圣秪在心念间不外求也句中有眼学者领取闽人张某䟦䟦米元晖山水士人胷次洒落寓物发兴江山云气草木风烟往往意到时为之聊复写懐是谓逰戯水墨三昧不可与画史同科也芦川老隠云䟦东坡墨帖往在东都时见王丈乐道出示汝隂所藏欧阳文忠公杂书盈轴多用片纸问事扵宋景文诸公不以前辈自居而耻扵下问此其为儒宗也观东坡先生帖尾所质谢幼槃取官藁事谆复尤审乃知三苏游文忠公门同一闗键可为后生文字轻脱妄发之戒䟦江贯道絶笔古松石根盘屈老苍官絶笔慇懃记嵗寒万里风云欲飞化君家留得壁间㸔陈中行宣事乐府䟦尾往在东郡时稔闻陈公中行瑰竒倜傥之士儒学起家易武阶守邉郡尝遇至人授以金丹灵变甚异且戒曰非大厄未可饵金人求和公一旦奉使出塞不欲以药自随遽感疾死外域今观中行所书便面长短句凡六解清而婉不减唐人风味葢平生得意语也议者惜公仙风道骨虽有大药竟不闻羽化然公之亡也丹之英华亦去所存者状如石子孙犹祕之岂公与丹俱尸解耶后世歌此词想见其人矣苏养直诗帖䟦尾六篇往在豫章问句法扵东湖先生徐师川是时洪刍驹父弟琰玉父苏坚伯固子庠养直潘淳子真吕本中居仁汪藻彦璋向子諲伯恭为同社诗酒之乐予既冠矣亦获攘臂其间大观庚寅辛卯嵗也九人者宰木久已拱矣独予华髪苍颜覉寓西湖之上始及识徳友一日出示养直翰墨凡六大轴各索题䟦适连宵雨作春泥良是中原禁烟天气篝灯拥火追记旧逰悄悄不能寐乗醉为书且念向来社中人物之盛予虽有愧羣公尚幸强健云右甲巻士之出处隠显各行其志顾始终一节如何耳尧舜之世不废巢由是故楚狂接舆长沮桀溺荷篠丈人辈埀名万古不必皆䇿勲钟鼎也歴代信史未有无隠逸者异时董狐复出诛姦谀扵既往则养直之幽光愈彰矣玉局老僊发明在前罗浮真人印可在后中间数十年畧未尝为尘埃所污亦要用吾曹辄下语徳友意则勤矣尚复奚言姑以甲乙次第其巻辄归诸巾衍芦川老隠书右乙巻亡友养直神情萧散仪矩雍容自是贵公子而识度超诣照了世法英妙时已甘心山泽之臞故词翰似其为人良由家世名徳之后平生履践追配前哲晚乃力辞召聘髙卧不起老扵丘园葢此事素定扵胷中非一时矫激沽誉者宜乎僊去虽无罗浮金丹其意已在云烟㓕没间久矣黄真人者那得不一引手耶芦川老隠云右丙巻养直未见东坡时出语落笔便脱去翰墨畦迳自有一种风味真所谓飘飘然凌云之志所以受知扵东坡先生许其为神僊中人也徳友所藏诗词多是后湖集中所未有要当流传墨本用贻好事者吾徳友终能深袭独祕耶如木犀词末句身到十洲三岛心逰万壑千巖是岂轩冕所能笼络也平生大节如此纵非僊去自足以髙一世此语可为知者道芦川老隠云右丁巻养直此轴十数帖皆为徳友往返尺书也其间情话无非输肺肝虽甚匆遽时行书小草浓澹欹正初若信手而笔意俱到句中有味览之使人忘倦至扵论虞尤佐人物挂冠神武之兴此举固清然二十四考中书令者复何人斯此论可埀方来不当只付之戏笑也芦川老隠云右戊巻养直二十三帖作一轴笔意圆熟词采精明如珠走槃畧无定势而璀璨夺目光采射人反复寻绎沈着痛快诚不在杨少师之下李西台所不及也徳友尤宜宝惜之此老不妄许可人而乃拳拳如此观其卜居帖中所谓山色云涛四环正当山水佳处此段果成异日遂为烟波主人公若肯入社当分半座在他人殆未易得此语也徳友其能忘懐耶顷年江左亲旧説养直别业在澧阳三两载必一往检过经行佳处所至痛饮未尝不与人倾倒篙师打皷发船张帆唿风每苦养直醉卧江上酒垆邉鼾息如雷也髙标逺韵当求之晋宋间此生那复见斯人耶芦川老隠云右已巻题范叔仪所藏姪智夫山水短轴西北山川峻极雄壮良由土厚水深以故风俗醇古自昔贤杰生其地者得所钟禀浑全质直忠信严重宜乎功名节义代不乏人此语可为知者道雒阳范恬智夫尝与迺叔戏作短轴葢取范寛笔法展巻便觉关陕气象歴歴在眼向来恵崇辈爱冩江南黄落村平逺弥望数峯隠约虽曰造化融结有殊然而秀发可喜终近轻浮何能起予滞思吾叔仪读之当亦怃然芦川老隠䟦跋苏诏君赠王道士诗后文章葢自造化窟中来元气融结胷次古今谓之活法所以血脉贯穿首尾俱应如常山蛇势又如风行水上自然成文又如优人作戏出场要须留笑退思有味非独为文凡涉世建立同一关键吾友养直平生得禅家自在三昧片言只字无一㸃尘埃宇宙山川云烟草木千变万态尽在笔端何曾气索此篇顷见别本尚余一聨云故嵗去超忽来日俄趣装方入断章虽曰达人大观然太涉悲戚殆似鬼中太白真语䜟也养直下世今将一纪矣九原可复作耶读之怆然併为从周之子庭藻记之巻末庶㡬风流不泯绍兴丁丑夏至后七日芦川老人书跋苏诏君楚语后风雅之变始有离骚与诗六义相表里比兴虽多然卒皆正而不淫哀而不怨宜乎古今推屈宋为盟主后之数子如九懐九叹七发七启之类着意摹倣未免重复姑置工拙如何大槩开巻使人易倦良由轨辙一律窃窃然追逐前贤步武间心殚力疲不能跳脱翰墨畦迳良可恨尔观吾养直所作摅发己意肆而不拘凡所形容不蕲合扵屈宋政自超诣殆不可企及此章赠别从周者顷在东都一日陈去非吕居仁诸公同予避暑资圣阁以二仪清浊还髙下三伏炎蒸定有无分韵赋诗㑹者适十四人从周诗颇佳为诸公印可然则阮嗣宗喜仲容又常曰吾不如与阿戎谈方之养直惓惓如此不为过也从周后养直数载云亡其子庭藻有志古学手抄离骚成诵不辍且求为迺翁跋所藏顾家有哲匠但熟读数百过何患落笔不名世耶芦川老人书扵檇李弭棹亭中丁丑仲夏望日䟦苏庭藻𨽻书后二篇士抱美质必加砥砺以立亷隅始克有成若挟所长傲形扵色掩其美矣𫝊不云乎虽有周公之才之美使骄且吝其余不足观也已庭藻润公五世孙种种落笔便有见处要是兰方茁知其为国香但年少气豪髙视万物之表太露圭角伤锋犯手未免遭人诋訾能痛锄傲慢善择交友涵养器业且饱读古人书自然左右逢原岂易量耶予及从景谟宗丞公逰景谟宗丞公常唿予在辈行此言未为过一日故人凌世髙出示庭藻𨽻字甚古把玩久之可喜亦可念因书扵巻末廷藻其志之丁丑结制前九日老隠䟦近世𨽻学罕师西汉笔法易入八分者无他葢习魏受禅碑一落畦迳便不可医此手法大病也廷藻始留心作𨽻字便得拙意开巻未论是非而气象竒古已觉度胜积之嵗月当过人十数等绍兴丁丑夏四月己未老隠云䟦张安国所藏山水小巻世所谓胷次有丘壑者穷而士达而公卿其心未尝须臾不住烟云水石间又况如吾宗安国得友人把玩短轴褾而藏之每出以示诸好事虽乌帽黄尘汩没困顿开巻便觉万里江山在眼界中可想蜀僧为同舎郎周旋落笔时然则安国不忘故旧风味如此胷次可知矣吴缜着唐书纠谬五代史纂误之因嘉祐中诏宋景文欧阳文忠诸公重修唐书时有蜀人吴缜者初登第因范景仁而请扵文忠愿预官属之末上书文忠言甚恳切文忠以其年少轻佻拒之缜怏怏而去逮夫新书之成迺从其间指摘瑕疵为纠缪一书至元祐中缜逰宦蹉跎老为郡守与五代史纂误俱刋行之绍兴中福唐吴仲实元美为湖州教授复刻扵郡庠且作后序以谓鍼膏肓起废疾杜预实为左氏之忠臣然不知缜着书之本意也芦川归来集卷十钦定四库全书芦川归来集巻十宋张元干撰赞芗林居士赞雍熈相国之胄宪肃母后之家视富贵如浮云弃轩冕犹弊屣良由天资抜俗雅志好贤临事必欲出竒为善常恐不及所谓胷中丘壑皮里阳秋盖自英妙时固已沈着痛快矣虽曰守节仗义而逺迹危机虽曰正色立朝而独往勇决殆将明哲以保身优㳺以卒嵗者欤若夫袖手旁观傲睨一世福禄未艾俟命方来则予谨在下风也识者见之亦必有取于斯语俞羲仲画赞神锋清兮有臞儒列僊之风骨胜度闲兮无公子王孙之习气外和同于衆人而中傲睨于一世袖手旁观不妨逰戯与予定交埀四十年更歴险夷未尝以升沉炎凉毁誉轩轾使其耸壑昂霄一日特起雍容进退所谓若素官于朝者非斯人而谁耶彭徳器画赞凛然其容也虽甚荘视江左风流兮所长琅然其辞也虽甚辩异战国纵横兮可贱盖气节劲而论议公心术正而识度逺使之临敌对垒则必以巾帼遗人若夫委质䇿勲自当以劔履上殿野服兮萧散用未用兮又何怨知我者无取八州督不知我者聊复三语掾范叔子画赞色荘而语简性舒而度胜固尝叩之以前辈出处典刑参之以方册治乱讥评初若无意是非莫定从容乆之彷徨四顾而乃衮衮如川流霏霏如锯屑大抵心术公而论议正信乎銮坡之世家传诸唐鑑之学问傥未见于行事施于有政将何以发胷次渟衍之深且孰能继门戸人物之盛吾知佩玉珥貂遭时遇合犹当勉焉自不失其为名卿聊复冠屦櫑具逺而望之佥曰儒服斯之谓称妙喜道人真赞无碍辩才正法眼藏喜怒妄真初不着相坐断生死路勃跳毗卢顶上吞却栗棘蓬管甚黄茅瘴有认得老师放他三十拄杖慧照誉和尚真赞行解一如根器纯熟果位中古圣贤丛林中老尊宿三乐十二分横说倒说圜通八万四千门胡现汉现具足大洪山顶运慈悲摄受虎狼虵虺毒正当恁么时好作没量福维摩钵里遍虚空活尽行旅衣冠族谁能辨此供养心要使衆生脱鱼肉我知芙蓉宗𣲖有儿孙那箇是渠本来真面目康伯桧画赞元紫芝眉宇澹然简古谢幼舆丘壑正尔卓荦廼若吾子以迈往不羣之气与神锋太隽之姿方㓜舆恐未免于冨贵慕紫芝雅有志于文辞盖浮㳺物表殆彷彿其如此彼轮囷胷次亦孰得而知耶西禅隆老海印大师赞扬子江心饱经波浪临平山上看尽风光蓦然唱箇还乡曲来坐海上古道场其圜机转物也山河大地不离掌握其辩口谈天也邪魔外道为之胆碎知我者谓我逢场作戯不知我者谓我拖泥带水请看父母未生时只这面目何曽是医僧真应赞慈济之孙慧觉之子以疾苦度诸衆生以药石作大佛事是为僧中之扁鹊故能疗人之埀死而圆顶方袍亦畧取其形似者也髙盖长老真赞唤作似慈济也喝唤作不似慈济也喝梦幻泡影本来空耳鼻舌身皆假合慈济由是强名梵志常翻着韈赤洒洒活泼泼蘓廷藻画赞贤公孙而乐为寒士生涯佳少年而慕用前辈风味盖名驹在闲已有千里之足于莵堕地便有食牛之气天乎早孤自立于世噫抗志患不髙其髙常失于絶物阅书患不广其广或滞于未通必也裹阳秋于皮里吞云梦于胷中是冝尚友古之人道何虑不挺挺然祖风充乎大者自可以华其国用其小者亦足以美厥躬自赞尔形侏儒而行容与所守者独出处之大节所歴者皆风波之畏涂彼其或取者在是为之不恱者有诸使其佩玉劔履定非廊庙之具野服杖屦庻㡬山泽之臞乎丙寅自赞这痴汉没思算初乏田园却懒仕宦办得所向方圆未尝敢做崖㟁只用两仆肩舆不羡傥来轩冕投闲二十余年善类干烦殆徧好之者彻底信其真贫恶之者岂免遭他㸃检要当毕娶杜门自断此生忧患罢去谒府参官一等着衣喫饭休拈翰墨文章说甚安危治乱就使立事赴功决定违条碍贯箇中人髙着眼方瞳緑发照青春期与飞仙逰汗漫现此风狂道士身长庚晓月聊相伴庚申自赞一且谓吾仕耶毁冠裂冕与世阔踈一且谓吾隠耶埀手入鄽与人为徒愧姓名之未能变何形容之犹可图颇欲治货殖兮方陶朱公不足聊复啖杞菊兮视天随生有余行年五十矣虽髭发粗黒然田庐皆无陶陶兀兀遇饮辄醉着枕即寐一念不生万事不理至于酒醒梦觉则又大笑而起摩腹叩齿孰不睥睨曰此老真甚愚甲戌自赞芦川老居士今春六十四勇退急流中毕竟只这是胡为元命年辄下廷尉吏业风何见吹逆境忽现示傥非造物慈孰贷小人戾故山念欲归夙债尚留滞骨肉颇相忘眠食初未废心存自在天脚踏安乐地欢喜待衆生寃亲平一切腾腾兀兀行黙黙𤣥𤣥意翛然岸幅巾聊冩形神气认取主人翁莫问似不似陈居士团圞赞我观世间种种业此老化行无尽缘示现百年居士身来偿七子未了债是心久作露雷观寃亲悉具解脱门何止九族出轮廽普愿衆生成正觉圆浄律师赞师传行业摄羣魔及见东坡所得多老向西湖清彻底更开雪窟现森罗圆首座赞横挑楖栗布囊寛江北江南踏遍山参得黄龙死心句归来谁问透三闗东坡为焦山纶老作木石却书招隠一段因縁在纸尾圜菴寳之欲赠好事大檀越作归止计为题数语招隠公案焦山戯墨虽然信手拈来自是胸襟流出价直百千两金成就圜菴三窟布袋和尚赞维此大士无边身三千大千同微尘慈悲悯尔末刼人颠倒杂懐贪痴嗔布囊示现睡岂真作如梦观非想因刼火不壊囊常存衆生悉度解脱门我来稽首弥勒尊普为説法一切闻铭山桂菴铭晋安刘公华即延平官舍西麓诛茅结庐面山旁桂地不踰丈而尽挹胜览真隠居士过焉命曰山桂菴取小山丛桂之句也因为作铭铭曰眼界贵寛心地贵闲耳根贵静刘子结庐畏此简书虽吏云隠山光苍苍谿水泱泱是用适性旁据桂丛秋芬扬风俯视奔竞谁为赏音与时浮湛期则有命凡厥后来优哉㳺哉顺受其正休菴铭同郡李君应求榜其燕居曰休菴尝属桐乡朱公新仲为之记出以示予且乞铭座右书云作徳心逸日休噫仰不愧于天俯不怍于人厥有㫖哉予以是知应求所存心矣作休菴铭铭曰古君子儒环堵之室心广体胖既安既佚养此休誉时乃休功为名公卿休祥在躬墓志铭晋安黄夫人墓志铭有宋处士郑君徳称之室黄氏台州黄巖县尉讳待问之长女黄乡先生也家世晋安夫人自㓜聪慧过人事亲诚孝先生夫妇素钟爱之择所宜配年二十归处士治家渐渐有条理嵗时祀事必躬蠲洁驭臧获辈寛勐适当得其懽心未尝施鞭扑唯以善言诲训之率就规矩不怒而威咸耻有过失十五年中安贫自乐顺适处士之意颇如徳耀事伯鸾内外姻党无间疎戚闻夫人之风靡不钦慕嵗在癸巳夏四月处士殁于大父旧庐夫人时年未四十持䘮甚严诸孤累累然方龆龀夫人非特能守其志且虑郊居从师匪便亟斥卖奁具得舍数椽直郡庠之左俾儿曹朝夕尊所闻见盖不待三迁果皆业儒夫善师孟母若夫人者鲜矣绍兴辛未春正月以夀终享年七十八后七年戊寅嵗某月某日岊举其柩合𦵏于处士墓是为懐安县钦徳里文山之原男三人长曰岊次曰岳早卒季曰冈尝预乡荐不禄女亦未嫁而夭今独岊存孙男二人曰庚曰育皆为士孙女三人长适进士陈炳文余在室岊雅尚不羣无心进取以翰墨游公卿养母尽孝人喜餽之用助甘㫖与予别八九年矣三遣书白𦵏期必欲求子铭其母每请愈坚义不可辞乃为之铭曰祭文诸公祭邓正言文维绍兴二年嵗次壬子五月庚申朔三十日己丑友人宇文师瑗张世才王时张宇林杨休王传蘓籕余良弼黄丰洪枿朱松冯至游吴叔虎朱偁李议之张元干等谨以清酌庶羞之奠致祭于亡友正言邓子志宏之灵呜唿哀哉吾志宏负卓越不羁之才骋纵横无穷之辩夫岂不能揣摩捭阖以巧速化抑岂不能趦趄嗫嚅以容悦茍贱雅欲正色而立朝率由直道而事君始也风刺名重诸生㡬中竒旤坐为谏臣耻卖友以自售宁甘心而守贫故其放斥流离一寓意于盃酒悲歌慷慨时记兴于诗文浇胷中块垒不平之气同世间陆沉未遇之人是身虽诎此道则信或窃笑以技穷固多相期乎器逺水莫改于万折金益坚于百鍊议论人主之前周旋天下之变皆吾子所优为忽盖棺而不见呜唿哀哉子有老母病久未痊夕不解衣药必手煎积忧成病反丧盛年母乃哭子彼苍者天想英姿兮如在聆妙语兮閴然邈楚些之不招兮谅蜕去而为飞仙谁抚诸孤养其华颠心折涕陨尚复忍言呜唿哀哉尚享祭老禅文惟师具无碍辩才得自在三昧上将军之权谋烈丈夫之意气縦横妙用巻疎大千迅发机锋雷霆一世盖多生伶俐衲僧作出世间本分尊宿论供养不止乎平生所至林而縁法周旋尤与贤士大夫号为宻熟者也人生衆前举扬批判音吐调畅如叩洪钟语句流通如倾黄河抝折拄杖掀倒禅床放去收来有杀有活老祖佛眼廼父坐大道塲歴七八数必皆神运斤斧鼎新革故不日而成屹屹栋宇昔在涌泉门庭大开幻出寳阁国师再来闻师尝言最胜幢塔自我建立无壊无杂它年灵骨归窆此山于今三秋老禅果还凡厥来祭莫逆心契雾惨炉峯缁白俱涕追懐曩游福城东际自利利他普及一切虽然踏着秤鎚不妨活泼泼地咦尚向祭东禅䝉菴老文象教既衰邪师四起杨歧正宗付在妙喜龙象蹴踏嫡子是似维此上人固得其髓平生江湖遍参不已晚见廼翁出语辄契扫尽禅病人心直指令行诸方盖天盖地作大因縁爱好兄弟所向腰包川赴云委一㸃难瞒衆肯有㡬法门栋梁福城东际黄叶西方九旬解制独照孤烛时节俄至撒手悬崖跏趺而逝胡为贪程畧不住世讣闻衡阳重抆老涕万里寓哀就帏以祭人天眼目谁其可继懒菴聿来斯道木坠舌端雷霆説一不二如聆师言四衆用慰稽首归依奚止我辈从来切忌犯手伤锋末后何由拖泥带水且问一道神光争如三幅白纸䝉菴如是如是祭精严长老达空禅师文惟师人物昂藏材器勐利夙具般若钟智普熏知见之香痛扫世縁跳出火宅以钵囊拄杖易去银貂左珰服青伽梨续佛夀命虽石巩张弓一重公案未易优劣如何示疾遽用贪程末后句子可谓了了回念三十年前见师落髪入慈受室蔚为龙象恍若昨梦此㑹俨然无量刼来㡬生㡬灭屈伸臂顷师达其空稽首世尊如是如是尚飨祭西禅隆老丈谨以香烛伊蒲塞之馔致祭于某人呜唿顷之识师临平始归退处彼菴钟山其西粤时宣和己亥季夏圜顶加冠以笑以语伤今念古师适我同由尔定交有孚于中别曽㡬何乱起方腊克勘南征爰奋北伐四海横溃我还旧庐忧患荐罹独师悯诸师生丙申閲世烂久吾闽有禅师必称首百年老榕忽仆道周此木其壊职师是忧我来哭师本安用哭聊慰后人示激颓俗尚飨附録大监芦川老隠幽嵓尊祖事实福州福清县幽嵓院行者启通等右启通等今在常州武进县张祕丞处将钱貮拾贯文铜钱玖拾㭍陌欲买田地逐年收地利舍入幽嵓院作女弟子张九娘疏奉为外翁秀才刘四郎外婆张三十四娘亡妣刘二十九娘忌辰供僧表白今先交领得铜钱壹拾贯文玖拾㭍陌其余钱别支拨前去兼托刘立之秀才勾当今立交领文字为凭谨状熙宁捌年拾貮月某日福州福清县幽嵓院行者启通押状右同领钱肯习押祖少师文靖公手泽判押九娘收此照㑹更将此批与十伯处可取拾贯文九十七陌添与此人且先附信去要添置田地收利入幽嵓廿三日押祭祖母彭城郡夫人刘氏墓文昔我先祖未取科第于时夫人始作之配儒生穷愁想见中馈逮生多男室则已继同穴送终是为林氏宜夫人宅独厝兹地荒山深林樵牧不至歴数十载父老不记有孙爰归发其久翳闻诸里闾叹息出涕生虽不享死亦子贵彭城之封象服炜炜酾酒割牲用示幽贲呜唿哀哉先祖特进始娶夫人刘氏夫人之父无男子独产二女长则夫人次适于郑又皆无男子也先祖既尝力任其责𦵏外舅姑夫人之亡遂祔其次自尔应举觅官寖以仕宦于朝不复来徃仅以田属幽嵓俾供讳日迄今数十年矣元干获縁职事道过墓下翦伐荆棘扫除阡隧并得翁媪之坟祭拜焉庶㡬克成先祖之志乃刻鄙文以告后来宣和元年八月初吉孙元干记芦川豫章观音观书元干以宣和元年三月出京师六月至乡里十一月乃复治行得先祖特进手泽于外孙陈氏葢先祖幼养于姑家长则为其婿刘氏无男子而祖母止出一女适陈氏亦不夀今家姑暨诸父皆林夫人子也观夫买田作供以为乆逺计不委之子孙而授之陈氏所以贻子孙慊者可见矣曽未百年寖已芜没幸而得之自谓可以赎责也先祖茔兆在仙宗观东有林氏子𦵏其亲遽遣匠石于神道华表之前青龙左臂之上取可以为柱为础者枚数至二百有竒辇于山南新阡旁者殆过半元干谓乡曲当责以义此石既凿讼之何补第筑其毁作亭数椽以为嵗时愒息之地弃已辇之石移书愧之先祖有旧屋在村落中子孙不复居今为佣耕者所舍元干奉二代画像于正寝择浄人严香火洒扫之役使过者犹曰文靖宅也先祖凡五男子其仕宦者四独六伯父终于布衣老妻二子虽仰食于诸父然颇为债家所窘元干载念伯父之殁以时之不易稾𦵏蔬圃今三十年二兄不振无乃以是特卜爽垲迁之兾其孤之或兴不独平其劵也有乡先生郑侠介夫者年垂八十及与先祖逰元干儿时所愿见贽书及门适已抱病延入卧内欢若平生而遗言余㫖预闻一二后数日遂哭之若有待然先是姨母寓信阳老矣元干所未识枉道拜之悲余母早世而喜元干长大也为留数日葢余母亡时元干方丱角既至里中宰木虽拱门墻缺然周览流涕凡所以为观美者心固欲之而力有未及也不能已已于是缭山以垣加植松栢掲氏号于门庶别它坟焉元干平生坎壈屡遘手足之衅去家时仅存一弟甫三嵗又夭折异日亦有未𦵏者归其骨并瘗之是行也既得刘氏三冢治完之且获是书以传于家则穷年奔走亦复何憾因録可训子孙者二年正月十四日豫章郡观音观书宣政间名贤题跋扫除先逺之丘墓掇拾祖宗之手泽真子孙职也而又能以文字翰墨发明之仲宗之扵是举也扵是为得矣退之称欧阳詹慈孝最隆其为文章善自称道吾扵仲宗亦云宣和二年二月廿七日豫章洪刍驹父书张侯仲宗近作殊有老成之风无复少年书生气适闽越数千里及见大父时客非独手泽存焉扫刘夫人冡不忘其本也东湖居士书为士而能尊其祖为子而能干父之蛊此可乆之习也辞采灿然足以有誉于世矣宣和庚子陈瓘书于庐山之南知士无难得其用心斯知之矣今仲宗得大父手泽数言于乱纸中遂严饰而藏之以诒子孙此其用心必且淬砺其质追琢其章以发扬幽光讵肯失其本心以贻前人羞乎君子以是贤之宣和庚子建安㳺酢书文章可以感人非有本者不能也仲宗去亲庭适数千里外见于行事皆忠厚悃愊与世之㳺子异矣故其自叙使人读之慨然増丘壠之念宣和壬寅刘路书余崇宁间与安道少卿同仕于邺公余把酒以诗相属时仲宗年未及冠徃来屏间亦与坐客赓唱初若不经意而辞藻可观莫不骇其敏悟安道既入朝其后数年余亦归自河朔再㑹于京师仲宗事业日进又数年复见之则已卓然为成材矣葢其天资夙成素有以过人也至于竭力松楸克勤祀享笃于礼义孝爱之道所谓文质彬彬者欤此又可嘉也于是乎书庐陵欧阳懋仲宗昔予太学同舎郎尝裒其亡友唐悫生诗帖轴而藏之褾饰灿然如谀达人贵公得气时予尝书之嘉其朋友之义今又书此以见其为人子孙之孝宣和五年五月晦仙井何㮚文缜题榘文度同观昔马少㳺愿为郡掾吏意在坟墓笑伏波有大志人志固不同也至伏波在壶头乃始念其语少㳺几近本哉仲宗诸父皆显用于时武部以乆次求本郡将行复㽞士大夫一出而难返如此頼仲宗及为小官时周旋荒逺补所阙遗了堂先生推言干蛊之义善矣举斯而言吾家季父得奉使乡部十年嵗时辄至山林岂非私室之幸邪宣和甲辰中秋五峯翁挺谨题世之人处父子兄弟间有厚有薄其有厚者非真能孝友也施报不一意虑为变出于有激云尔然则如之何而可曰惟无所薄者为能有厚也观仲宗之所立则古人之意得矣宣和五年六月二日吕本中书仲宗隆于慈孝盖天性然也茍其本立矣则积而为事业发而为词章岂复有二道哉有徳者必有言其仲宗之谓乎宣和六年四月九日赵郡苏庠书仲宗诸父皆特进公继室林夫人之子俱非刘氏出也其子孙声容葢未尝相接观公付委陈氏之意所以望其子孙其责亦轻矣仲宗得其手泽乃访寻于丘荒蓁莽之间割牲酾酒以致其诚意又为文刻石以表识之其于尊祖追逺之义尽矣吾将见其流风所被使乡邦民徳归厚必自兹始也宣和甲辰四月辛亥龟山杨时书仲宗尊祖追逺之志叙事记乆之文余不复赞其赠言皆百世之士后之观仲宗者可以知其为人矣宣和甲辰四月六日鄱阳汪藻书予曩与安道少卿逰闻仲宗有声庠序间借甚恨未之识今年春仲宗还自闽中访予梁谿之濵聴其言鲠亮而可喜诵其文清新而不羣予洒然异之然未敢以是知仲宗者士之难知乆矣富于文而实未必称敏于言而行未必副曷敢轻许人哉别未几仲宗复贻书勤勤以其大父手泽诸公所䟦示予且求一言夫学士大夫则知尊祖矣君子笃于亲则民兴于仁推是心以徃所以称其文而副其言者率如是古人不难到也在仲宗勉之而已宣和甲辰孟夏晦李纲伯纪书后四年嵗在戊申仲冬既望李维仲辅李经叔易同观于梁谿拙轩时季言如义兴未还买田饭僧眷眷于冢间之馁魄特进公加人一等矣仲宗之文忠厚恻怛叙事条鬯葢其孝友渊源所从来逺也宣和甲辰九月旦日王以宁书宣和六年十月廿八日刘安世尝观铚与仲宗㳺且十五六年得其治性修身求师尚友之道有轶于羣公所称者若夫懐念祖徳俾发闻于人特其盛徳之一尔宣和七年二月丙午汝阴王铚书仲宗以行义之美成于事亲溢于先祖访之故老得其祖布衣时前夫人刘氏之墓表而出之以示后昆向非仲宗之孝爱格于幽明傥故老之不存文字之泯没无所考据则刘夫人之冢长翳草棘间矣岂不悲哉古今文人撰着甚衆使人读之或至太息流涕者以忠孝之实存焉尔仲宗于其祖夫人之文也岂不然哉眉山苏迨书余顷未交仲宗先伯氏景方趣使交焉然此时但见仲宗诗文蔚然可爱固已恨得交之晚乃今复以懿行见信于当世贤士大夫则余曩日之所以爱仲宗者殆误矣孰谓先伯氏平生取友止于文词间哉因是又使人追念贤兄而流涕也谯郡张棫书仲宗平昔负絶俗之文今又见髙世之行羣公赠言足以不朽矣顾予何足以进之强为题䟦云宣和乙巳中秋后二日山隂李光近世士大夫有舍其父祖而惟外氏之尊凭借其名声权势而致位贵显者视张子此事真可嘉矣靖康改元七月十四日眉山任申先仲宗之用心与见于行事者每有过人非独此事也所与逰皆一时名人胜士可谓行不负于幽显矣而云云者犹不止呜唿斯其所以为贤欤建炎二年十一月十七日江端友永福张仲宗国士也忠厚足以劝薄俗义风可以励浮浅至于纯孝钖类追逺奉先出于天性生资又何疑焉逝者果有知乎葢不可考然车过三歩腹痛勿恠岂独为一时戯笑之言邪睢阳王浚明书陈晋之梦得其六世外祖郑氏故茔于荒榛野蔓间嵗既踰百烝尝弗坠殿撰张公深道作诗以纪异有云莫言伯道无儿嗣看取千秋祀事存两公皆闽之君子也今殿撰公之犹子元干仲宗所立复如此诸老先生又从而嘉叹之诚可以风薄俗云李易谨题绍兴二年人日说者每叹近世无忠臣非无也求之于孝子之门则必有足观者仲宗干蛊之誉书于庐山之南而梁谿之濵且勉之使推是心以徃异时移以事上将见忧君之忧无适而非忠也绍兴壬子正月二十八日里人辛炳扫祖母之松楸寳大父之手泽省母党谒乡先生通有无于伯仲而𦵏其亡老此士人所当为况仲宗之贤乎盖仲宗宦逰四方时适归焉不以能为之为难而以得为之为幸此记事之文所以作也若以仲宗为非刘氏所出之孙乃能切切如此便加赞美一何待仲宗之薄邪一种天地岂有先后之间乎仲宗上冢时诸父各列于朝不能即归仲宗乃干父之蛊尔了翁之言可谓句中具眼夫了翁百世师也下视时辈如黄茅白苇耳干蛊之语岂轻以予人仲宗于是为贤绍兴二年人日栟榈邓肃志宏士而尊祖所当为也今之学者类喜近名而不知为所当为于吾仲宗不得无愧刘殷少孝于祖母神赐之粟七年仲宗行老矣而方讳穷造物其终报之耶筠溪李弥逊书仲宗孝爱忠厚之意见于笔墨之间盖不独文字妙当世也表章仲宗尊祖之义者其人徃徃余所欣慕亦足以见仲宗所与逰多天下长者也新安朱松绍兴壬戌十月七日观于连江玉泉寺上方观仲宗此文感念洛阳松楸未知拜扫之日不觉涕泗横集乃知此文之传足以劝夫为人之孙者三复叹仰绍兴癸亥二月卄二日洛阳富直柔题绍兴癸亥仲春晦仲宗出此轴相示并得熟读诸公䟦语所以赞美仲宗尊祖笃亲之意既详且尽不可以有加矣复何言哉叹仰之余因书其后延平叶份仲宗用心如此而所推许者皆一时名人可以厚风俗矣绍兴癸亥六月旦观于福唐东野亭石林叶梦得钦臣幼侍先君提举宦逰每见好古书画心窃憙之时或展玩钦臣必走膝下痴问先君以其不好弄亦深爱之一日发箧得数纸墨刻意若不怿谓钦臣曰此吾家判监幽嵓尊祖事芦川刻本于闽余欲归未能也钦臣虽获记其言未悟其意父殁数年弟兄三人偕仕钦臣不知何从得此旧藏念欲裒而为一食贫未暇今南安倅清臣家兄曩丞吴江得黄文昌书三髙词刻石埀虹钦臣假令武攸得胡忠简子提刑公示及贺新郎二词真蹟诸贤见之叙述称嘉谨已模本成帙钦臣承乏潜川併以家集锓梓信臣弟待次京局实司之因诵甲戌自赞而知芦川初度之年在辛未诵上陈侍郎诗序而知挂冠之年甫四十一挥麈録所载亦复叙收凡词翰可无遗逸矣独幽嵓孝慕一节人未知之者钦臣固欲成先君之志以所藏闽中石刻并刋嵗月因循复恐志大心劳遽然难就敬玩题䟦皆宣政间伟人葢以其尊祖誉蛊称不特美其词翰也今芦川归𦵏闽之螺山先君昆仲三人二居华亭叔父知县归闽其后未有显者都运寺正叔父之后巽臣师臣二兄未脱选而殂涣臣兄自太学登科止于一尉益臣弟今已升舎奏平请举该免且丁家棘钦臣兄弟将欲拜扫松楸如芦川祀祖母刘夫人之坟收伯叔兄弟之𦵏华亭葺屋俱未効其髣髴谨以幽嵓颠末及名贤䟦语附于文集目曰幽嵓尊祖録此亦芦川所书以传子孙使知有尊祖之谊云嘉定己夘孟冬孙通直郎知于潜县钦臣敬书于县斋衮绣堂