徐公钓矶文集徐公钓矶文集序唐秘书省正字先辈徐公钓矶文集古序朝请郎编修道史检察官兼次崇文总目管江州太平观守秘书省着作佐郎赐紫鱼袋族孙师仁撰正字讳字昭梦按五代史闽世家称正字唐时以进士名依王审知仕宦九国志列传正字莆田县人干宁𥘉举进士礼部试止戈爲武赋一烛才尽已就有破山加点拟戍无人之句侍郎李择覧而竒之是歳释褐秘书省正字归宁于闽中属江淮盗蠭起退居延寿溪王审知闻之辟居幕下而礼待简畧内不能平一旦拂衣去曰丈尺之水前陂后堰安能容万斛之舟乎㝷旧隐慨然有长徃之志王廷彬刺泉州每同游赏及陈郯倪曙等赋诗酣酒爲乐凡十余年求还所居甞被病遣求药物于廷彬答书曰善自调护亦可自开豁三皇五帝不死何归盖举赋语以戯之竟卒于延寿之别墅本朝张丞相齐贤记正字未第时道汴州进谒梁祖面赋无云雨篇立就其断句云争表梁王造化功大蒙赏遇及解褐东还祖爲开宴醉中误触讳归舘了悟忧在不测复制游大梁赋以献其畧曰客有得意还郷游于大梁遇郊垧之耆旧问今古之侯王父老曰且说当今休论前古昔时之功业谁见今日之声名有覩中一聮云遂使千年汉将慿吉梦以神符一眼胡奴望英风而胆䘮祖曾梦韩信授以兵法胡奴指李克用也祖读至此大恱令军士传冩皆讽诵之敇字酬一缣不复责前事按崇文总目正字赋五卷探龙集一卷题曰伪唐徐撰正字实未甞仕伪唐也家故有赋五卷探龙集五卷正字自序其后又于蔡君谟家得雅道机要一卷又访于族人及好事者得五言诗并絶句合二百五十余首以类相从爲八卷并藏焉正字人生几何赋至今脍炙人口儿童妇女往往道徐先辈而集有赠渤海髙元固诗序云髙见访于闽中言本国得斩蛇赋御沟水赋人生几何赋家家皆以金书列爲屏障又自咏诗註云温陵使宅有圗障二面张林西楼书手作廽文八体诗每一首颠倒读成八首以此知正字之文不独行于当时名于后世亦播于异域也然八体廽文诗㝷讨未获小说载红绫饼餤絶句亦不见全其余碑碣之属甚衆类皆亡失岂其赋名特髙故他文遂不俱传欤今观牋䟽颇类玉溪而律诗精练亦不减同时韩致光吴子华诸人也惜乎遭罹乱世不获少伸其志其来闽中且有前陂后堰之叹安有爲朱温所屈哉殆亦逊言避祸不得不尔也张丞相记颇详足以附见建炎三年三月序唐秘书省正字先辈徐公钓矶文集文集者入莆第五代祖先辈公所撰文也公讳字昭梦登唐干宁进士第试止戈爲武赋魁天下授秘书省正字先辈时人推尊之称也钓矶乃归隐适意处号也予甞观旧谱载十二代着作佐郎赐紫鱼袋公所着文集序云先辈公文字颇多家故有赋五卷探龙集五卷又于蔡君谟家得雅道机要一卷诗二百五十余首盖详论之旣有其序时必有集今皆亡失故常欝欝不乐凢对族人惟以不得其文爲忧至延祐丁酉歳叔父司训公于洛如金桥林必载家得诗二百六十余首复于已亥歳族叔祖道真公遗赋四十篇不胜欣慰合而寳之后则屡求未能再得泊迩歳尘事稍息谨述世绪声迹已详于谱牒复读威武军殿中侍御史刘公山甫撰公墓志铭谓公所着词赋感动鬼神搜括造化又谓悲泣百灵包罗万象明珠无价至道不文穷达理性讽诫浇浮合先圣贤之意矣读之至是愈有所感今则据其所得诗赋暂编成卷装潢类诸谱谍合与族人曁诸君子共之可以知吾祖先手泽尚存而流衍无穷抑祝厥后子孙勉而求之以增是卷庻不负吾故家文献之烜燿遂书之以爲后之识也玩可珍谨识徐公钓矶文集目録唐祕书省正字先辈徐公钓矶文集目録赋卷第一御沟水斩蛇劔勾践进西施人生几何首阳山怀古荐蔺相如使秦毛遂请备行玄宗御制卢君微草堂铭陈后主献诗鲛人室卷第二朱虚侯唱田歌外举不避讐避世金马门东陵侯弔萧何贵以贱爲本义浆得玉管仲弃酒扣寂寞以求其音知白守黒爲天下式涧底松卷第三太极生二仪贠半千说三阵文王葬枯骨五王宅驾幸华清宫再幸华清宫卞荘子刺虎铸百鍊镜玄宗御注孝经割字刀子卷第四止戈爲武垂衣裳而天下治入国知教丰年爲上瑞福善则虚歌竹箆子不言钱朱云请斩马剑江令归金陵卷第五过骊山樊哙入鸿门汉武帝求仙隐居以求志山暝孤猿吟白衣入翰林星雷乃发声寒伍员知姑苏台有游鹿诗卷第六长律八首依御史温飞卿华清宫尚书命题瓦砚尚书㑹仙亭和尚书咏泉山瀑布自咏东风解冻和仆射二十四丈牡丹钓丝竹五言律诗二十一首旅次寓题钓台赠严司直赠东方道士题僧壁和人经隋唐间战处追和常建汉王昭君赠董先生河流题南寺北山秋晚昔游酒胡子弔崔补阙弔赤水李先生香鸭鸡白鸽龟银结条冠子蜀葵七言絶诗二十八首镜中覧怀楚国史张仪蔷薇大夫松杏园蕉叶路旁草读汉纪李夫人二首明妃马嵬依韵赠南安方处士五首依韵答黄校书伤进士谢廷皓闻司空侍郎下世偶题二首猿追和贾浪仙古镜蝴蝶二首新刺袜卷第七七言律诗五十二首华清宫再幸华清宫鬓髪喜雨上主人尚书廽文诗二首不把鱼竿偶书润屋退居闲门开窓灯花东归出城留别知己咏怀郊村独游经故翰林杨左丞池亭经故广平员外旧宅潘丞相旧宅门外闲田数畆北园溪上要一只白簟扇招隐忆山友溪隐酒醒梦断人事休说嘉运緑鬓骄侈龙蛰二首逐臭苍蝇牡丹花二首尚书座上赋牡丹花依韵和尚书再赠牡丹花郡庭惜牡丹追和白舎人咏白牡丹忆牡丹惜牡丹览栁浑汀洲採白频之什司直廵官无诸移到玫瑰花梅花荔枝二首菊花画松卷第八七言律诗五十二首草木松竹郡侯座上观琉璃瓶中游鱼尚书打毬尚书惠臈面茶劝酒断酒忆旧山西华岚似屏风忆潼关忆潼关早行鸿门忆长安行忆长安上省年长安述怀长安即事三首东京次新安道中山隂故事温陵即事温陵残腊书怀寄崔尚书通义里寓居即事上阳宫词西塞寓居二首题福州天王阁忆荐福寺南宫塔院小屋四壁题琉璃院寺中偶题山寺寓居寄僧偶题游灵隐天竺二寺醉题邑宰南塘屋壁题泗州塔东归题屋壁寓题偶题寓题述怀将入城灵口道中作新屋新葺苑堂二首苑亭客㕔咏冩真放榜日曲江宴日呈诸同年渤海賔贡髙元固先辈闽中相访卷第九七言律诗五十二首偶吟赠表弟黄校书辂辇下赠屯田何贠外赠月君赠垂光同年赠杨着作赠黄校书先辈璞闲居尚书荣拜恩命二首府主仆射王搏主日献内翰杨侍郎送刘常侍送卢拾遗归华山春末送陈先辈之清源上卢三拾遗以言见黜送王校书往清源岳州端午日送人逰郴连贺清源太保王延郴二首病中春日即事寄主人尚书二首寄华山司空侍郎三首寄卢端公同年寄天台陈希畋寄两浙罗书记邑宰相访翌日有寄白酒两瓶送崔侍御依韵酬常循州谢主人惠緑酒白鱼蜀魏吴两晋宋二首陈读史汉宫新宠开元即事李翰林闻长安庚午歳事公子行依韵赠严司直伤前翰林杨尤丞日月无情新月和尚书咏烟宫莺双鹭鹧鸪卷第十七言律诗五十二首鹰蝴蝶二首剪刀𥿄被𥿄帐贡余秘色茶盏蜀鞭咏帘咏灯咏扇咏笔二首咏钱尚书筵中咏红手帕尚书新造花牋钓车栁愁草萤水苔晓别夜雨萍恨鸿鹤鹊霜风帆梦东西南北云燕蝉露霞蒲泉烟闲忙泪月唐秘书省正字先辈徐公钓矶文集目録终徐公钓矶文集徐公钓矶文集卷第一唐秘书省正字先辈徐公钓矶文集卷第一徐夤昭梦着赋御沟水赋陆海之中昆明以东御爲沟而有自沟注水以无穷萦紫阁之千峯清辞玉洞㵼银河之一泒冷入瑰宫我西都也地正三秦天连五纬不知此水之出但见斯沟之贵旣非减㶚以分浐又匪䟽泾而凿渭是何飞下霓云㳂髙走低潺湲乎玄豹里北缭绕乎灵龟岸西岂因水伯穿地维通来玉甃必是神龙爲天子吐灌金隄上遶蓬瀛中侔溟渤涵暮景于琼殿倒晴光于绛阙色入天池逺不逺两岸垂杨声噎金屋眠不眠六宫明月逈写岧嶤髙连碧霄朝宗而凤沼将近习坎而龙宫不遥潄今古之雄都千门水镜截东西之大道几处虹桥岂不以决泄年长泉源地逺青芜濯翠兮霄雨霁红杏飘英兮春日晚堪歌圣代浮通其德泽恩波莫问当时流破其秦宫汉苑香彻天涯先来帝家重轮而瑞蘸红日五色而光揺彩霞时时而翡翠随波飞穿禁栁往往而鸳鸯逐浪出宫花其或赫日流金与人望歳或忧地利以将失愿假天涯而下济分紫禁以余润作黔黎之大惠则禹濬川也不爲己而爲人农击壤焉不荷天而荷帝玉堂金殿兮知不知敢进蒭荛于此际斩蛇劔赋磨霜砺雪兮荧煌错落伊逐鹿之英圣兮有斩蛇之锋锷盖以麾正干坤划分善恶楚国之姦雄徒尔烹若穷鳞常山之首尾胡爲断如朽索斯劔也上应石临舒阳惨隂有其道则威如身兮灵若心无其道则铅其刄兮木其镡惟上德之在火协红炉之跃金莫不龙活三尺霆飞半㝷是何灵贶之异天启之始而乃振戎衣受秋水匣辞乎丰沛之邑腰入乎崤凾之里日月方瞑云雷未启有大蟒以横路碍濳龙之举趾上较天意下量地纪视铦锋而何斯违斯击怪物而宛其死矣然后挫七雄削多垒岂惟仗之剪长蛇而戳封豕盖将提之令诸侯而禅天子得非秦毒之奢化作长蛇汉德之俭化爲神劔奢以俭䧟蛇以劔斩道在晦而须显事有增而必减果闻哭白帝之亡符赤帝之昌虽行大义亦雄铓莫不龟文龙藻玉缕金装世乱将用时清则藏十二年兮加我淬七十阵兮摧尔刚空山吞象之鳞岂鈋莲锷大泽珠之血不汚星光然后歴兴亡经得䘮汉之灭兮魏之授魏之衰兮晋之仗晋大起兮髙飞岂混烟煤之状勾践进西施赋惑人之心兮惟巧惟僣破人之国兮以妖以艶当勾践之宻谋进西施而果验昔者二国相吞凌卑恃尊殊不知卑则自亡而固存尊则爲明而反昏鸟喙年年誓啄夫差之肉稽山日日拜听范蠡之言言曰伍员之贤东吴之德伯嚭之佞东吴之贼德之盛兮越可忧贼之兴兮吴可殛臣以夙夜而计机谋偶得欲狂敌国之君须中倾城之色待其声色内伐君臣外惑自然纣妲己以亡宗晋姬而乱国今苎罗之山越水之弯恐是神仙之化忽生桃李之颜波浅丹脸鸦深緑鬟颦翠黛兮惨难效浣轻纱兮妖且闲杨栁羞弱芙蓉耻艶可以变栁惠于贞庄之际恱荆王于䰟梦之间臣请进焉王今何以王乃豁若而喜矍然而起曰此盖神假卿之竒画天雪越之前耻乃命寳马腾龙香车辗风迎织女于银汉聘姮娥于月宫炫燿云外喧阗洞中粧成而瑞玉凝彩丽服而朝霞剪红昨日犹贱今晨不同宁期大国之君流恩下及堪恨邻家之妇谓妾长穷晓别越溪暮归吴苑越虑计失吴嫌进晚歌一声兮君魄醉笑百媚兮君心卷坐令佞口因珠翠以兴言立遣谋臣弃洪涛而不返勾践乃走电驱雷星驰箭催投醪而士卒皆醉甞胆而胷襟洞开虎噬骨碎山崩卵摧楚腰卫鬂化爲鬼龙楼凤阁烧作灰于是命屠苏之酒上姑苏之台伊覇业以俄去我英风而聿来于戏杀忠贤而受佳丽欲不败而难哉人生几何赋叶落辞柯人生几何六国战而谩爲流血三神山而杳隔鲸波任夸百斛明珠岂延遐筭或有一巵芳酒且共髙歌岂不以天地爲炉日星爲纪虽有圣以有智不无生而无死生即浮萍死爲流水七十战争如虎豹竟刎乌江三千賔客若鸳鸿难㝷珠履扰扰怱怱晨鸡暮钟命难保兮霜与露年不禁兮椿与松问青天隂惨阳舒拘入否泰叹白日东生西没夺我颜容可惜繁华堪惊倚伏有寒暑兮促君寿有鬼神兮妬君福不觉南陵公子緑鬂改而华发生北里豪家昨日歌而今日哭夣幻吞侵朝浮夕沉三光有影遣谁系万事无根何处㝷易伏勐兽难降寸心眼看西晋之荆榛犹经白刄身属北邙之狐兎尚惜黄金柰何荒色嗜音雕墻峻宇君不见息夫人兮悄长黙金谷园兮閴难香合之罗纨未脱别已承恩春风之桃李方开早闻移主丘塜累累金章布衣白杨芳草正堪恨逐利争名何太非甞闻萧史王乔长生孰见任是三皇五帝不死何归吾欲挹玄酒于东溟举嘉肴于西岳命北帝以指荣辱召南华而讲清浊饮大道以醉平生冀陶陶而反朴首阳山怀古赋首阳山兮非秀非隆因其贤而名髙碧空偶巖谷之逋客问夷齐之古风厚殷纣而薄宗周曷称仁智弃三隅而执一向可谓昏蒙且纣以斮胫求欢剖心取乐空寰瀛不足以充其欲整竹帛不足以编其恶民惊而万国崩离天怒而三光舛错肉爲林也怪山岳之非髙酒作池焉笑江湖之易涸姬乃畋于渭濵会于孟津左白旄而右黄钺应乎天而顺其人莫不洗涂炭于四海解仇讐于万民着金縢者乃昆乃仲钓玉璜者恃衡秉钧何不弔纣之不德庆周之有国而乃助于纣以申谦怨于周而不食鸿飞豹隐亡秦于浊浪之濵蝉腹龟肠化骨于孤峯之侧逋客曰夷齐以让国无爲求仁去䂓何歴数之不究曷兴亡之不知非不知周之可辅纣之可堕所忧者乃万纪千龄所救者非一朝一夕恐后代谓国之可犯谓君之可廹强者以之而起乱勇者以之而思逆所以激其时而抗其迹往者勗而来可惩义要行而身不惜余乃陟彼髙冈遐思眇光岭上之松筠抱直丘中之黍稷非香未知灵气何化身魂曷彰爲圣贤则孔子颜子作嘉瑞则麒麟凤凰纵天柱折而地轴摧斯名不冺任月兎死而日乌销厥德逾芳于戏钟其浊则爲佞爲邪禀其清则爲英爲异垂名之士饿林薮饱食之人硋天地是冝徴绘事而写髙山仰止先贤之志荐蔺相如使秦赋报国忧君无非荐人嘉缪子之匡赵擢相如之使秦怀寳怀才不是迷邦之士有仁有勇可爲衔命之人昔者秦以轻诺连城侥求尺璧不从则吾国难保将与则荆山可惜亷将军不能陈其画马服君不能献其策君臣尽日空忧白璧之亡朝野何人可奉皇华之辱缪子曰下位推先相如是贤骐骥请试于长坂鸑鷟须观于逺天欲将伊吕量力臯䕫比肩推心而皎镜光动鼓舌而黄河浪悬祸乃爲福媸仍改妍必能挫西秦而不强不大亦能继东赵于千年万年王乃宣恩渥召英杰劔出匣而齐皇宿松陵空而蔑霜雪旣佩君命誓倾臣节智爲囊也克藏和氏之珍词作锋焉愿刺秦王之血旣而西入君门将朝至尊受璧而但骄其色还城而频哑其言蔺氏乃诡谲反币𥘉终抗论大国封疆旣君王之失信微臣投璧顾柱石以宁存然后见秦王虽暴不能肆吞噬之力赵寳虽来卒能归邯郸之国国赏其爵人钦其德献空笼者固可抱盖歌易水者诚宜处黙有墨客卿进言以明且人臣者直以谏主公以取名况先王贱珠玉寳忠贞是璧也合请投于泉而抵诸谷庶令赵不屈而秦不争亦足以致其君于淳朴激其俗于亷平安得狥不是以爲是枉其行而与行大凡将有国以有家无玩竒而玩异岂不见匹夫以之而侧足王者以之而䘮志余甞览赵国史书窃笑相如之事毛遂请备行赋上客纵横毛公不争旣藏器以待用遵陈辞而请行几载和光智刄之深机但秘一朝效勇嚢锥之奥义斯明当其乆陟朱门长谦末德昆吾韬切玉之锋丹丹穴戢凌云之翼怀材抱器何赵国之足匡日往月来笑平原之未识俄而羽檄交催秦兵四来邂逅而君臣就辱逡廵而家国倾頺平原乃入楚求救招贤共裁列簮缨而议也简文武以行哉恨同心而同德求其滥者何贵耳而贱目弃我全才于是奋发雄辞激求大志今行侣以将阙輙愚夫而敢备常时维絷驣骧之歩谁知今日弥缝颕脱之锋可试然后得继英豪弥轻尔曹瞻鄢郢以神励出邯郸而器髙明明特立之试斯期必克蠢蠢同行之辈应爲徒劳及其见楚国之君说秦兵之孽自旭旦以将论至日中而未决遂乃足玉砌以心动手霜戈而气折倘一夫之有惜不肯扶危则五歩之非遥立当污血故得楚国君臣来言尽遵师旅大加于东赵干戈日却于西秦名遂功成辱杀三千之客解纷排难慙生十九之人则知士也者不可以贫欺马也者不可以瘦失何待客以无鉴几遗贤于此日伊毛生也重于九鼎之功非狗盗鸡鸣之匹玄宗御制卢徴君草堂铭赋玄宗以泽浸干坤惟贤是尊仰卢氏兮晦天爵钖草堂兮抱节贞如何旣不臣于天子勒铭那借爰特降于王言微君以挺操凌霜维松隐碧弔夷齐爲犯上之士怪园绮爲沽名之客莫不洞壑窓楹云霞簟席去随麋鹿难留傅说盐梅居陋茅茨因钖般垂匠石豹雾鸿冥名髙汉青一千年圣赐梁栋三十六峯擎户庭金马石衢忆神仙之降此蓬扉瓮牖假纶綍曰龙得水兮跃天威云得风兮出巖洞云龙兮有时兴英贤兮违我梦草堂兮超垢氛椅桐兮老鸾凤泉之深兮珠珍石之韬兮玉贞彼无胫而犹至此有德以难亲草堂兮隔烟水郊陈兮布麒麟御笔挥云玄文粲锦玉刋乎帝宠天语迹逸乎鸡晏寝况乎沙室当槛缑山倒枕有月而箫吹碧洞野鹤同吟无人而涧鏁流泉野猿同饮色燿琳琅烟凝御香浮丘而録载金籍子晋而歌闻玉皇涂山之币帛骈罗谁朝夏禹箕岭之云瓢寂寞敢让陶唐是何暗室卑栖明廷延伫盖由抱其才而冨以德所以镂君恩而铭帝语则知道不逺人可以诚而内处陈后主献诗赋国碎金陵寰瀛鼎新非翰墨不能赞洪业非词章无以通紫宸亿兆服归被戎衣而创业华夷共指天下以爲臣后主以不惜邦家但荒淫之丑不建道德何歴数之有只贪翠阁留客金壶劝酒宁知其国换宗祧不觉其身离玺绶秦婴有志能系组于沛公孙浩无归喜朝天于晋后旣而目注君门心期渥恩体国风而发咏念王泽以兴言丽句今晨翻祝千年之圣丹墀昨日犹居万乘之尊莫不技咏巢南星随拱北吟搜而律吕相应墨探而珠玑尽得二仪形内徴日月之光天万物毫端述山河而壮国岂是迹辱才髙心伤思劳周文羑里以穷易屈氏潇湘而赋骚荒唐之梦将醒才人不见唱和之非以悟狎客何逃然后冩入琼编神趍丹陛鹓行惊怀寳之屈凤扆叹縁情之丽太甲改三年之过恨不同时陈思惊七歩之才嫌当异世且夫心爲志言爲诗志也者可以冩于今而论于古诗也者可以刺于上而讽于时明不爲舜禹禅而圣晋魏强而欺岂徒咏风云草木狥荣辱兴衰家国何之却有登封之议祖宗谁嗣更无恓惋之词只闻五字时吟千钟日醉燕巢堪慓于帷幙鸟觜先呈于䜟记逡廵炀帝殒江都不及陈宫之故事鲛人室赋斯室谁见伊人尽传浩渺而洪波有象深沉而碧浪无邉寳柱文轩恍朣朦而曜日前扄后闼通皎皛以澄天异彼鲛人处乎鲸海将洪堂之丽不逐桑田之改储晶蓄素刮银兎之秋光矗浪凝波刷金乌之昼彩露洗霜融涵虚湛空凿户牖以非匹饰椒兰而不同度木何人范环堵于琉璃地上作嫔谁氏织轻绡于玳瑁窓中鬼瞰终无神功自偶公输之运斧难造辛纣之琼宫何有䨇标百尺岧嶤而贝阙凌前万户千门洞达而龙宫在后醒魄凄肌通玄创竒光攅而琥珀千树花折而珊瑚万枝控巨鲤之真人方能到此泛灵槎之上客莫入于斯电落穷隂云闲大厦谁爲欺暗之士尽是泣珠之音霏霏瑞彩凝成蝃蝀之梁漠漠飞烟化作鸳鸯之瓦镜泻奫沦波澄垢氛琼窓而鳌顶均岫绮栋而壶中借云二十四里之汉宫何曾足数三十六般之仙洞未得相闻则知神化䂓模天然异质荧煌但想生白剞劂难明其揆日吾欲亁北海而涸南溟探龙于此室钓矶文集卷第一徐公钓矶文集补一卷钓矶文集补赋均田赋嗟阡陌之开兮肆兼并之不仁古制不可以卒复兮迺议田之是均郁林林之黎元兮资稼穑以为生既敎养之无法兮宜贫富之不平繄口分而画野兮允经国之大式必邑地之相参兮限田莱而有极土不遗利兮人无力派顷田于单陋兮制强宗之侵陵获资生之大利兮免豪右之倍征此均田之大畧兮见写图之详悉将损多而益寡兮齐民之归一相尔畴之纷纷兮亩为数其秩秩露田之四十兮配桑田之二十定盈缩于还与受兮各分牛以自给强不敢于占夺兮弱犹得以播殖图虽卷之不盈兮备舆地之所有桀良策于指掌兮念生灵其独厚懿元魏之文辟兮独有志于古制也苓用夏以变易兮昭大和之康乂也唐有臣曰元稹兮图均田于德宗幸皇览之见收兮路逶迆而不通迄柴周之显德兮迺留心于务农颁稹图于诸镇兮均境内之租庸虽不能伯仲于魏之君兮亦拔萃于五季也视贞元之聚歛兮诚何足与议也慨圗远而名存兮异索骏之丹青傥按图以取则兮吾固知其有诚伊李泌之震书兮与斯图其表震当中和而进献兮务本之深意彼舆地非元图兮徒经营乎版籍豳风之亦有圗兮欲勤劳夫稼穑岂若名田之与限兮犹总总其可行也实醕儒之良计兮均井田之一平也乱曰均田有圗稹所作兮厥制初行魏之度兮桑井既复孰谂其故兮索空图于实効兮庻几太平之助兮衡赋捜圣人之垂象伊兹衡之可观材径挺以绳直星连绵而珠攒椎用也甿庻不能以多少隐惟平也轻重不能以诈伪干故得万人便于㕓里物或纷竞可以定黍累之圭撮利其分毫可以观低昂之容止执中以告无或不喜则夫衡之为物其用甚大四方正而域中平七政齐而天下泰动而无欲任之故絶私益而无方行之固不害然能思无不践应仓舒刻舟之深浅问无不知表张重度骨之威仪若乃均其神道形其事业圣人因之以平施边鄙赖之而不怯岂欲决其差谬明其有无小人取之以作则君子见之而交孚则有王臣謇謇宰职秩秩洞鉴人才神无隐质谅兹衡之攸媲故守之而勿失倘陈平之见知宰州县之如一诗蝴蝶栩祤无因系得他野园荒径一何多不闻丝竹谁教舞应仗流莺为唱歌初夏戯题长养薫风拂晓吹渐开荷芰落蔷薇青虫也学庄周梦化作南园蛱蝶飞春入鲤湖到来峭壁白云齐载酒春游渡九溪铁嶂有楼霾欲堕石门无锁路还迷湖头鲤去轰雷在树杪猨啼落日低囘首浮生真幻梦何如斯地傍幽栖徐正字譔述见扵崇文总目者赋五卷探龙集一卷今皆不传此钓矶集十卷乃其后人可珎所编可珍未详何时人其序称延祐丁酉似是元时然延祐实无丁酉歳疑传写误尔正字名它书多作寅此独作夤未详其审唐人集传扵今者尟矣此确阙其第五卷校之它本作二卷者为善壬子十月从荛圃孝应假读因记扵卷尾竹汀居士钱大昕徐公钓矶文集徐公钓矶文集卷第二唐秘书省正字先辈徐公钓矶文集卷第二徐夤昭梦着赋朱虚侯唱田歌赋国不危无以见英智智不周何以殄姦诡当汉室之架乱有刘章之崛起于是讴甫田拍清徴当其吕氏窥鼎刘宗履氷社稷骞崩邦家替凌咸云吕氏必兴刘氏不胜虽诸将之贾勇终按劔以未能鲸跃海以须斩狐居城以暂惊旋闻玉殿穷欢琼筵命酒貂珰皆戚里豪贵冠盖尽台阶賔友贤愚但委其天命纲纪定输于谁手章欲刮其瑕涤其垢摧其凶破其丑掌握于龙圗凤暦已㫁前言纵横其地轴天枢犹归太后朱虚乃誓遏頽波平妖刬讹得则赫功名于日月失则化虀粉于干戈在其诚而不在其衆言于我而不计于他于时玉爵骤朱颜酡直气仰按昌言切磋曾专执采之功多能鄙事粗习贯珠之韵请唱田歌歌曰舜之耕兮稷之植廓民天而知稼穑踈其苗而固其带法于家而象于国又曰沮之耕兮溺之耘灌粢盛兮除苾芬抉蟊贼兮多稼稔剪榛芜兮嘉谷分取厥类兮去非类谕于臣而象于君想其倾海未竭转喉未阕衆愉恰而诡谲我愤惋而刚烈怒声彻天地託雅调以成声热气煎肺肝瞬明眸而渍血且以酒不罚无以肃否臧令不正无以决存亡宣酒令而爲君令假乐章而行国章犯令者夸尔言而鬼尔族亡酒者肉尔脍而血尔浆我唱也不在深耕浅种我志也克在乎帝业皇纲俄而烹一吕禁陆梁侍坐者汗滴胆碎傍观者心颠魄狂吕之强倐尔而弱刘之弱歘尔而强不自计之取兵之举帝诸刘虏诸吕有若乎摧枯拉朽反似乎平秦破楚故得告功于圣祖削平乎强御则知伏于诚者须籍于英杰切于已者莫先乎子孙安子孙而总英杰故能复宗社而正干坤向若口不能唱唱不能言则国岂定而家岂存者也余欲编田歌于乐府上闻于至尊外举不避讐赋君子之用心也不以亲爲亲不以讐爲讐惟贤是搜惟德是求举于上也可以治国匡主䟽于爵也可使公主爲侯不可嫉其贤而失公论庇其善而显私仇昔者哀公问儒宣尼对曰斯言争奥于鬼神厥理俱悬于日月国家或利于亲于怨以相推金玉非珍惟信惟忠而罔阙且君之所任任者在乎哲人人难自举自举者在乎忠臣臣又狥私则君失任君失任则贤曷亲如此则坏洪业而隳大伦者也凡百事君冝其去已勿以己怒而要衆怒勿以己喜而招衆喜至如已喜者非贤固难续凫胫而长焉已怒者诚善固难掩骊颔于暗然病一身而利四海已于后而物于先岂可哀者不歌恶铿锵于雅乐行人怨雨怪霶霈于甫田又若建宫室架梁栋在乎绳墨克正而斧斤克中是冝採匠石之明言不可憾般倕而不用无偏无党祈奚不废于周狐拾短求长齐主宁猜乎管仲又若秀发闺阃才惟子孙又安得池有龙兮惟蟠惟蛰巢有凤而不飞不飜抱其器以须用虽其亲而必言亲旣不惮讐何足论盖将抱君宠酬君恩如是则庆积髙门垂裕后昆亘此道而天地永播斯声而寰宇宣况有其行者皆阐无其瑕者尽见我纵掩而人讵掩我不荐而人必荐岂若擢英贤于下位赞明君于南面外无怨而内无亲所举者皆邦华国彦避世金马门赋名利交奔大隐之人兮心还混元晦其迹而宁归碧洞避其时而却入金门亦何必野岸垂钓荒村灌园目其利而我性非利耳其喧而吾心不喧曼倩以骨本天仙才唯墨客佩紫禁之珪组别丹丘之窟宅三冬积学明君之玉枣先知千载爲期阿母之仙桃几摘口诵诗书身游紫微滑稽而黄屋频諌鸳鸯而青云共飞雨露恩深列朝廷之百辟风尘不到隔天子之䨇扉不知我爲我沽宠荣知我者谓我逃薄禄吏园而无得无䘮官柱史兮何荣何辱岂异严霜降处难伤夫翠竹青松烈火焚时不损其良金璞玉不在乎巖谷终身揖飞泉而眠白云昧其道则身山林而心垢氛曷若干大国而谒明君显其道则心无瑕而身荣动衆炫燿兮我不见衆喧譁而我不闻观启石渠岂异清溪之景宫开白虎宁思玄豹之群且避世者在乎逺其祸栖踪者在乎求其道殊不知道也者不在乎人而在乎我祸也者在乎贪其财而渎其货我今以珠玉而爲瓦砾以希微而通寿考簪裾照耀谁思箕岭一瓢阊阖优游堪笑商山四皓一旦武帝求玄灵姝降天指出三清之侣言非下界之贤自兹玉石分矣公卿谔然五利文成谩说三山之药金柜鎻闼常居六洞之仙岂不以华夏无虞君臣胥乐负其才而皆取名位背其理而乃居林壑臣今歌紫宸诵黄阁庶金门之马有託东陵侯弔萧何赋弔衰哀戚兮世之常情弔豪贵者人难敢行有秦朝之俊乂忧汉室之公卿莫不指先兆谈未萌人生之倚伏难逃如形如影天道之盈虚有数暮落朝荣当其秦楚兵销君臣义闭江南诛布之后代北平陈之际彭越先斩淮隂以继周勃之兵机第一缧绁常拘鄼侯之相业无䨇豼貅再卫且侯也道赫巖廊权倾纪纲才吞伊吕道亚皇王欲怒而蚪龙伏慝流恩而瓦砾辉光人民顾我以无先何忧何惧邦家因吾而肇造爲栋爲梁邵平则近甸隐沦前朝侯伯叔孙去国而制礼绮季因时而遁匿于是入青门㝷紫陌波澜济陆海之岸劔㦸列三台之宅朱门赫奕𥘉惊草泽之人黄阁巍峩乍揖瓜田之客客曰公无冐宠承恩慿髙恃尊家不善而殃至神害盈而祸翻木必摧秀葵须卫根赋命而吉凶同域由人而祸福无门当时丰沛之间差肩并起今日干戈之后屈指谁存鸷䠞履氷燕巢悬幕兎残而猎犬谁惜敌尽而谋臣曷作伍子不省尸漂于叠浪惊涛范蠡能辞身隔乎重湖逺壑今则瑰寳酬恩兵戈卫君以架欺危于累卵堪惊冨贵于浮云侯曰事旣将悟计乎已闻客来悽怆而谕呜唿以云良田广宅拟可用积玉堆金奚不分漏尽光催魑魅而看将笑聚妖生孽作妻孥而岂得同群侯乃狥彼英词师其上德能全终始于当代果释猜嫌于大国良哉避陈主而弔汉侯果见东陵而鍳识贵以贱爲本赋贵不可偶贵故託贱以爲本贱不可乆贱故从贵而显诸因考贵以由贱乃明终而有𥘉则知失其本而事不立得其本而义有余吾甞询道德之至理知贵贱之终始当俟其爲龙爲光必先乎藏垢怀耻徴乎谕也义同乎髙以下爲基验以诚焉理协乎洪由纎而起今请䟽当时贵贱书徃代君臣汉得鹿兮始诸亭长周兴龙兮自彼戎人殛鲧帝王雷泽与歴山旧隐掷卢天子耕衣将农器甞陈此君上之贵也贱爲本以相因嫓用晦而以明此澄髙而自下太公相国昔垂钓曲逆封侯曾宰社鸡鸣末客终爲辅主之人燕颔将军亦是鬻书之此臣下之贵焉贱爲本以相假人旣有矣物以冝焉则有寳衒明月珠含媚川价重千金乃蚌胎而产矣光照午夜亦蛇口而生焉彼珠玑之贵也贱爲本以相㳂在乎洁于道不在秽乎迹复有称连城而赵国瑰璜号垂棘而晋宫煇赫崑岳混润之片不亦沉泥荆山硌碌之英乃闻韫石此琼玉之贵焉贱爲本以相易得不以其贱而爲根爲蔕以其贵而爲华爲英有根有蔕而英华始茂亡根亡蔕而英华曷荣亦曰天道无形宗淡泊而成道政声无朕扣寂寞而致声愚今察圣人之理探老氏之言斯见穷其微而知其要頥其隐而从其善所以明冨贵之本焉又安得乆处于贫贱义浆得玉赋义浆殊贱玉惟至珍有杨玄之立德果隂隙以酬仁岂非恻隐天资不爲恩而恩自感明诚日皎不望报而报自臻所以悲其逺道长征穷途未达或朔风而千里遐阻烁火景而四郊空濶堪嗟其自北自南每想其再饥再渇一瓢白水能颁岐路之人数仭朱门谁顾风尘之末于是博施无偏壶浆湛然清若玄酒甘如醴泉旣日日以又日复年年而一年汪以何穷问东流于巨海浸而无怠瞻北斗于辽天莫不椒桂飘香云霞艶色行人欣塞路之羙战士豁盐梅之惑无冬无夏不酌水以酌心暮徃朝来非饮浆而饮德寒暑相移精神罔亏人不报而神代报世未知而天己知俄而垂感应降瑰兮被褐怀来五侯之家获寳盈畴种罢连城之价惊时倐作瑶璋俄同珪钖凝雪彩于三迳贯虹光于四壁则知矫其施者恩絶窃其珍者祸积嗟来与食宁招蒙袂之人再献爲心谩剖煇山之石且夫济人渇者尚报非虚荐人善者厥报何如渇之济兮小恩小惠善之报兮开惨开舒可以庆其国髙彼门闾克商于簪缨爵禄岂惟琼玖璠玙事在何人道归君子隂其德而德于心阳其报而报于已昭然贻厥于孙谋不并义浆之理管仲弃酒赋酒不可嗜嗜之者必致危颠酒可以诫诫之者其惟智贤嘉管仲后醒之说当齐侯门宴之年九醒虽珍尽弃丹墀之上一言可听将陈绮席之前当其邦国谁忧樽罍不浅将倾海以爲饮孰悬河而进辨列坐而腰金拖紫宁问安危终朝而举日飞觞唯求沉湎仲乃拜捧瑶巵倾言吐斯纵竹叶以非贵任兰英而罔竒不嚥涓滴如无礼仪左右相惊几谓其弃王以罪公侯莫测应云其不死胡爲君子爰询大夫遂说臣非怠于恭敬臣非轻于曲糵盖将入口以言失或者言失而身灭再思敢弃于君所三省得中于臣节臣闻酒祸难防臣何以当羲和惑以身䘮桀纣躭而国亡臣今弃其祸而不弃于酒臣愿醉于道而不醉于觞何不规后世鉴前王太康酣而昆仲悲怨大禹恶而邦家耿光夫如是又何必欣腐胁而候穿肠者哉公乃擢彼昌言师诸硕德穰苴未可以伦比寗戚诚冝于缄黙衆人黾勉应慙皆醉之容惟我端庄益励独醒之厄则知立诚者莫溺㫖酒辅主者须申谠言酒不溺则枢机自正言苟申则忠信常存大计安邦致一匡而永逸殊勲佐国君五覇以弥尊则管氏也可与周召同风䕫龙并位能弃酒以无謟表爲臣之不二昭昭青史见清英克播于千龄万祀扣寂寞以求其音赋寂寞何有声音内并不扣而基扄自启能求而律吕方呈驰神于不宰之郷笼将造化运思于无形之景剖出清凉岂不以大道将秘正声无自走六合以何有歴千门而曷致纵得伶伦之管吟亦徒爲便多子冶之听聦将不至我则开寂寂戞戞向无象以取象无音而索音莫不塞耳目廓胸襟靡在踈而在静不由物以由心透恍惚以斯採触杳冥而独㝷击杨雄吐凤之门应怜凤啸排老氏犹龙之闼别契龙吟是音也非桑濮之传者异秦齐之奏也得之则协人神畅风雅本冲漠而将有岂喧譁而与假考灵台而入听我调斯鸣循乐府以来追我音则哑就黙祈喧稀其大焉下不在乎地髙不在乎天逺不在乎物外近不在乎目前以讽谕君德经纶化权以约黄钟而定律如依赤水而探玄亦由字本无文究虫篆而斯文遂显木元无火钻槐树而厥火俄然在乎拆彼诚明分诸兆朕拂希夷而浏亮濳引刳浅薄而沧洋自振岂比夫宣尼宅在依稀留金石之声秦女台空彷彿有鸾凰之韵寂与寞兮虚更幽声与音兮深且柔未甞扣之将扣在勤求之所求岂不以役智而偶凝神以搜虽苍苍之道将授亦轧轧之声若抽如緑绮之空濶弹来始应若清泉之阻塞决破方流儒首贵陆氏之赋成与昭明之道合欲三变之清异陋衆音之错杂每慙文藻比蒭荛愿侯王之海纳知白守黒爲天下式赋白爲象兮皎焉明焉黒爲象兮暗然昧然踞其明而爲事之赋混其昧而爲道之筌白以将行恐率土之恶盈患作黒之爲式庶普天之用晦功全昔圣人以抱玄黙取道德旣溢目以知白复亡形而守黒黒虽朽而守缁白将变而易色和其光也爲万有之宪章同以尘焉作群生之楷式愚甞出知白之藩入守黒之门就其曜而不曜居其昏而不昏白易玷而式易立黒无文而式可存岂不见卞和献荆岫之珍先伤足胫大禹治北方之水后化干坤至如佩宠光绥景福殊不知宠之极兮辱之继福之多兮祸之速天时尚有其盈虚人事须防其反覆神龙龟圣尝闻其醢肉刳肠象齿蠙珠但见其焚躯剖腹此白也可知庶思之而自勗则知弱可吞强柔能制刚土之弱兮能广载水之柔兮流且长得不暗室自处明诚自彰所以耕稼歴山果见重华之帝覊累羑里终归西伯之王斯黒兮可守庶存之而不忘其爲知兮不在乎外其爲守兮不在乎内协上德之不德谅靡明而靡昧如此则外减浮荣中含利贞功其成而不宰致其胜而不争纵泥滓之埋光琼瑶愈洁任烟霞之蔽影日月终明老氏所以着此垂言流而设教帝王法之而自英自圣臣子体之而乃忠乃孝余将优游于玄牝之郷每勤行而是效涧底松赋碧涧千仭青松几年岂天生之有异盖地势以居偏挺操弥贞虽厄巖峦之下抡材倘鍳合居樗栎之前则知植物之近不可用而或用生物之逺其可贡而谁贡伊彼良木限乎深洞俟时几虑其樵採抱直屡思其樑栋神如我化何慙其青竹成龙工未我永且伴其髙梧宿凤翠鎻山椒心凌碧霄生风而虎豹吟啸拂水而龙蛇动揺安得伴磊磊之石因离离者苗奚三公之梦犹阻岂万乘之封尚遥何殊孔明之先主未迎空怀良策吕望之文王非猎不到终朝今则希匠斤採溪壑如㧞之于髙岸邃谷可营之于帝宫仙阁涧底松兮才不才侯般输之所度钓矶文集卷第二徐公钓矶文集徐公钓矶文集卷第三唐秘书省正字先辈徐公钓矶文集卷第三徐夤昭梦着赋太极生二仪赋太极何名其形混成画一气以中断区二仪而始生厚载者所以凝其浊髙明者所以厚其清吾甞究天地之𥘉洞肧腪之始本无兆以无朕竟何听以何视茫乎大醉之郷寂若无生之理我形影以都秘我音响而未起混沌将至唯圣乃出随我声而发音响逐我象而设形质于是上泝无邉昭然廓然营空碧而星辰错落豁东西而乌兎髙悬汉玉奚水河银曷泉无得而踰六律而宗成大化不言而信四时而飞作流年此一仪者天也上以昭宣复以一撮之多九垓攸布耸华岳以西峙汹沧溟以东注蔓延生植沧洋制度何舟何楫凌开白浪爲程谁马谁车碾破青山作路此一仪者地也厚惟固护呜唿太极故兮二仪新二仪新兮四象分我目明兮所见耳余听兮所闻五色成章炳焕而光昭朴素八风从律凄凉而吹散氤氲彼天得一而清地得一而宁秉造化之钧轴络虚无之纪经莫不润之以风雨鼓之以雷霆掲大象以垂象鞠无形而有形然后伏羲圣黄帝灵龟龙负而干坤定位文籍生而诈伪开扄但见髙极九重下盘四角日炤朝兮月炤夜融爲川兮结爲岳旣将入我死而出我生亦何必剖先天之清浊员半千说三阵赋天地人阵者其谁以测惟圣主之嘉问伊贤臣而洞识莫不陈七德机要叙三才楷式愿同尚父干戈永佐于周朝敢学宣尼爼豆将言于卫国乃曰臣闻天阵则上考璇枢明孤计虚运星宿而吾君尧舜叱风雷而敌国丘墟斯盖出黄石之妙诀又武侯之秘书臣谓其不然也出兵者在乎信及寒暑义如时雨春发生兮当养士冬肃杀兮当耀武斯则得天道兮合天时不可辰天时而逆天取此天阵以明焉微言可补又闻地阵则察土分疆坤盘艮长随向背而翼鹅鹳顺山川而罗纪纲所以韩信背水而赵灭孟氏焚舟而晋藏臣复谓其不然也其用兵者在乎饶金冨粟兵雄食足先耕而九载思蓄后战而三军不分斯则分地利而得地财岂有兵未征而农不斸此地阵以明焉微言可録又闻人阵则勇气生风精神贯虹夭矫而常山跃地弯环而皎月悬空可与乐毅论将穰苴比功臣复谓其不然也且爲师者在乎帅师将肃连营敦睦忠爲甲兮信爲胄身爲弓兮德爲毂指日烹齐国之牛反掌拾秦原之鹿此则协人意而得人心岂有人意和而兵不服此人阵以明焉微言可祝髙宗乃知天阵则不必占彼星躔地阵则不必恃其山川人阵则不必仗其骁勇唯德义而三军胜焉文王葬枯骨赋因掘地以及泉见穷尘之委骨陈葬礼以外备实仁心之内发义之克着幽可贯于鬼神德之孔彰明可争于日月𥘉其取象茫洋开芜凿荒幽宅几坏遗骨遂彰伊彼役者奏于文王王乃掩袂而瞩兴懐而伤莫不蔓草萦白隂苔染苍恐是徃古豪杰昔时圣哲泽物名光忠烈宛是其死谁曰不然骨肉归土神魂升天深谷爲陵波可知而蔑尔佳城不见爲我主以收焉于是召有司其明享赙以衿禭盖诸泉壤以遐返迩飞声走响遂使亿兆民庶以来归八百诸侯之企仰设若不逄君子倐遇小人必应视同尘土弃若灰尘旣丘墟而莫问在封树以无因则乌鸢是啄蝼蚁是亲幸将不遇小人获遭君子而乃覩之而骨惊感之以心死爰拾之于彼葬之于此盖将斯骨以喻我以已不欲而行之于彼可使见之者悲闻之者喜以至诚賔万国之臣若沧海走百川之水嗟夫存殁殊涂幽隂鍳乎尔䰟奚在尔肌以枯何得上测于睿哲而再向其涂刍则宗周之仁也不独及于有情而必轸于触类祝网之帝不足以言其仁泣辜之君焉可以叶其义得不启之十代延之百祀俾后之制礼垂教将掩骼埋胔者也且王于邦而至大骨于物而至微我不以大而自贵不以微而有违以仁不足爲我罪以物失所爲我非是以劳瘁无斁皇宁甚稀骨尚恻于穷泉下土岂惟于兽走禽飞故得九龄者上帝所钖九国者西方允归以孝治天下也亘万古以光辉五王宅赋明皇以孝悌爲此地宅而宸游永賖凄凉而境空鏁怅望而渚已遐凤去鸾归秋叶落梧桐之树年来歳改春风遗棠棣之华当其龙虎俱来蚪龙并辔观风而玉辇停驾选胜而金鳌负地天师鲁匠新土木以宏规月殿云楼破荆榛之积翠旣而甲第煌煌维城道帝子天子肃睦而宁王薛王綵雾彤霞从仙都之八面风台水榭引蓬岛于中央不类迁都平分于宅爲星之渚同数比奕之龙并迹圣主之千声羯鼓洛水风清岐山之数调胡琴嵩山月白瑞气飘空兰深麝浓连云之飞阁鏁凤象海之清地蛰龙解愠风帝舜之琴雅奏兴歌立德太康之弟相从莫不以嘉树𪷟烟崇牖硋日金声玉韵以总起夏蕚春丛而剪出虹梁绮栋晐天地以量功舞态歌容掌神仙而比质一旦衮冕参差外遐紫微华屋之帐幄虫蠧深院之栾栌燕飞时移而玉笛难㝷清商冺灭事徃而金牌尚在御墨依稀徒令攀咏皇风追思圣德伤宴御以绵起遶周垣而叹息王侯之地宅虽多未若开元之有国驾幸华清宫明皇帝号天上来华清宫兮云际开离紫禁而千官捧日出清门兮万骑屯雷巫山之翠珮珠珰皆移云雨洞府之霓旌绛节尽去蓬莱当其鲸海澄波骊山叠翠架琼宫玉殿之宏絶鎻万户千门之祕邃上以我无爲而国无事记一千年之歴数冨有寰瀛起五十里之烟霞长悬梦寐于是跃马骖龙烟驭风从从我者七贵中贵翊我者姚公宋公蒙茸之组绣烟花香随辇路错落之星长日月影射虚空及其鳌负瑶台檠生玉蘂翔鸳振鹭以环列九棘三槐而森峙玉帛骈积梯航萃止隋侯明珠兮饰车马雾縠云罗兮萦歩履飘兰散麝薫昭应之香落翠遗珠遍鬻新丰之市鸑鷟麒麟祯祥日臻朱阁拜玄元皇帝金车迎虢国夫人其有夜光枕贵玉蘂冠新眷五王之燕语倚六相于陶钧其或露冷仙掌波出渭津河汉佳期七夕会牵牛之什云天胜赏中秋迎顾兎之伦莫不龟鼎祈年龙奉职真人羽客兮荐方术朱草灵芝兮表生殖诗成而玉瓮题新云满而温泉暖极霄可止期骖彩凤之翔光景难留谁束金乌之翼谏切虽纳思深半惑禄山已变犹期其十月来王林甫旣合省其多方蠧国竹语丝喧中元上元叶靖之灵丹旧得花奴之羯鼓新翻人闲有大贝明珠皆归戚里世上无清歌妙舞不属梨园是何乐极悲来时移代促燕中之鐡马俄起环上之罗衣莫赎华清宫观兮閴无人山青兮水緑再幸华清宫明皇以旣剪渔阳尘清帝郷自蜀郡而𥘉还辇辂幸华清而几隔星霜巍峩而紫府洪都重开圣日牢落而金门玉户几闭春光是何乐极难期繁华易时易而鳯髻成梦歳晚而龙颜皓首嫔嫱零落宁逄旧日之人耆艾扶携尚献新丰之酒但见禁栁愁烟宫槐暮蝉苔昬而镜落金殿岸改而汤催玉莲螓首蛾眉遗迹而空存处处落花流水无言而但送年年足令左右含悲君王堕睫尘泥渐委于花迳歳月濳更于蓂荚金沙洞濶凄凉而午夜流泉玉蘂峯髙骚屑而一宫红叶荣谢相催心肠似摧天在而俄悬二日星移而几别三台金㦸凌霜劔阁而曾悲幸去银蟾皎夜月宫而长忆游来蝉寄花钿星流笑脸阳䑓之吉梦𥘉断岱岳之香魂已敛解语之珍禽不见琪树空髙长生之白鹿空还朱扉半掩象荐尘缁犀屏影移雪衣笼在霜殿松痿云母波轻遶岸之清涟自改相思树老满山之红实空垂已而玉笛休吹霓裳罢制秦原杳杳以西接渭水悠悠而东逝空吟其刻木牵丝比人闲世卞庄子刺虎赋人虽至灵虎且至勐此灵智以终刺彼勐暴以何骋固在戮力亦唯三省谁氏之子人爲卞庄有力如虎提戈若霜尔闻力我则非敌我闻知尔何以当始其三径无人二虎遇肉俱贪而送涎丰草不啸而风停邃谷我将爱其文而玩其革必冀扼其喉而剖其腹然而以寡制衆彼䨇我独虽言肉视讵得心服乃即客前而言曰贪夫狥利君子俟时且肉之羙者虎乃啖斯啖饱则鬬鬬极则疲威稜之大应以缩爪牙之利何以施将一刺矣必两中之亦犹秦王克韩魏俱㓕渔父获鹬蚌相持物之理也君冝念兹不然则虎非尔所得尔爲虎所资于是拜其言伺其便不躁进不自衒思曹刿之往画法李陵之独战俄而肉旣尽势果争牙而龙劔森齿牙騞而云雷霹声树㧞石裂陵摧谷倾风毛羽血以狼借地转天旋而震惊于是气衰力怠彼竭我盈巖隂而归鸟皆散野逈而残阳半明负者可以槛胜者可以烹卞庄乃肉袒歘起持矛迅征足奔而飞箭宁速身㨗而鸿毛未轻尔将极我时以亨遂一麾而并进如拾芥以将行射絶塞之石头胡爲等价去南山之白额未足齐名我则视若井中料如几上斩蛟夺劔者其心未壮探龙取珠者其事应诳盖感人进言神符厥望设若不取善言而善何以师不待物闻而物何以䘮如此则争雄负势之徒冝覧斯而恻怆铸百鍊镜赋十数鍊者未足爲明一百鍊者方爲至精祝皇帝以终贡命良工而铸成威凝碧渚流泉蛟龙欲活折下青天皎月蟾兎如生淮南王以地产真金天生哲匠开炉呈造化之术爲镜照星辰之象可以人闲第一法轩辕台上之规天下无䨇掩秦氏宫中之状匠者曰金虽精则不鍊不神鍊有数非百之不新又曰火爲阳晶午爲隂月阳得隂则百工备阳失隂则万化阙臣今选五月五日之亨吉爲鍜乃砺之始卒而又就澄澈革昏沉拟犯乌光于天上乃维鹢首于江心亦以水能鉴物火能化金念器大以晚成其功乃倍及人生之不满厥数方深况乎空断飞乌人稀碧浔顾採艾之轮蹄应难窃视纵升天之鸡犬莫得遥临想其爝火吞光氷壶惨冷幙金而麟鳯相次挂玉而狐狸难屏陶钧即数同枝头赤仄之多炤烛无瑕启匣里青鸾之影王曰吾秦之镜也可以照肝胆可以慴奸邪吾将验彼彼将妄耶且阎乐之奸邪曷隐赵髙之肝胆谁遮遽至于素车白马絶国亡家今斯镜也用其鍳形容定妍丑比君德之不昧论臣心之无茍于是持百鍊而献九重惟拜手稽首玄宗御註孝经赋明皇以孝理生灵财修紫庭表后主之新鉴注先王之旧经立身行道之文昭如绣缛资父事君之要焕若丹青开元中以儒道风行皇明日皎删六籍之奥秘定百家之多少顾老氏经标玄黙义理犹浅岂宣尼典急君亲源流未显于是镜豁宸衷天开圣聪由粗及精删踳驳于千行之内从无入有縯丝纶于百日之中可以来者无猜学徒洞识三千罪尽显天鉴十八章皆流御墨九门翕集清传邹鲁之风万室雍熈普咏文明之德浩浩沄沄详言紏纷素言行在而犹隐圣主躬修以具分髙深如山岳江河遐开地理炫燿比星辰日月上烛天文盖以首毁强秦遥兴大汉歳月颇谓其绵邈传冩或多其紊乱朕今属事比辞飞文染翰冀使爲臣爲子之自我而行穷经博古之人从吾屡讃皎皎明明神功坐成甲乙之良宵不辍曽颜之宻行俱呈扬名后代之人俾传白社在上不骄之义自表皇情故得极思九重研精一卷旌孝悌以爲教剪繁芜而罔倦然后勒贞石而建髙台万祝千龄兮谁激劝割字刀子赋物有至大而无所爲物有至小而功且竒当彩笔临文之际见铦锋入目之时改雕虫篆刻之非重修丽藻正垂露崩云之误尽在瑕疵观其寸鐡虽轻尺书可理磨砻本自于良匠玩爱式归于君子封章是假常挑鸾鳯之踪淬砺非多不损盃盂之水文近倚马多参解牛刬弊能新于鸟迹摧刚几触于银钩削染翰之繁芜入行宛定笑磨鈆之滥拙一割何求则知用自名贤成因在冶剔琼牋而䟽玉无异映月字而连环是假通书窓之琴鸟欲谓割鸡制迁史之姓名何慙斩马起余之思在青云忆王祥之赠者钓矶文集卷第三徐公钓矶文集徐公钓矶文集卷第四唐秘书省正字先辈徐公钓矶文集卷第四徐夤昭梦着赋止戈爲武赋书契天设文明日新将究止戈之义式彰爲武之仁足还太素以寿生灵志肃三军欲至理而生乎至理论归八法见古人兮教以今人昔者楚庄薄诸晋国小臣请筑于京观厥王乃陈乎道德谓临戎制胜诚不在乎干戈示子传孙事冝规于翰墨且武也者战而不阵师克在和考其字以因明所字止其戈而焉用其戈愿剑㦸而弃于农耕贤哉若彼问军旅而对以爼豆圣也如何矧乎伏羲画卦以穷微苍颉造书而允中于会意以无怠实临文而可讽下破山而加点理絶乗危上拟戍以无人诚难动衆以五兵爲武者非武之资合两字爲武者是武之竒当用究言而不用有爲讵及于无爲鸟迹斯验人情可窥亦由月并日而明焉其仪不昧秋悬心而愁矣厥义咸知是冝遵史籕之文赞昇平之主两阶屡舞以称圣七德交修而曰武亦何异威而不勐宥刑而扰宁施舍之而藏得象而筌蹄奚睹今我后洞穷经之㫖知爲君之难功不宰而八蛮自服书同文而万国咸安列圣摧凶我则怀逺而柔迩前王伐罪我则去杀而胜残故得文物重新妖氛自弭庐人之百鍊宁问吕望之六韬可委士有偶明试而赋止戈获赞皇风而之垂衣裳而天下治赋大道纯素明君御干垂衣裳而教被率土冺智虑而恩覃普天端衮冕于九重威仪备矣走车书于万国文轨同焉圣人以象合干坤育涵臣子握金镜而破昏黒启瑶圗而昭福祉温恭允塞损耳目以无营拖黼垂旒致邦家而自理不出宸居濳孚圣谟虚已而应乎万有㓕私而契彼三无引日月之长裾遐苏品彚雍星辰之法服自化寰区于是负扆彤闱凝情寳位播亭毒以无党表雍熈而自有山龙焕烂映黄屋于长舒风雨廽旋仰洪猷而克遂岂不以羲顼齐教臯䕫在官德所至兮天髙地厚信不愆兮春煦冬寒佩华藻以常闲九章惟丽倾空旻之所覆万姓皆懽允绍二皇式孚九野尊以居上敦协和而在下飘紫宸而楚楚道泰生灵临丹陛以襜襜尘清华夏赫赫巍巍功髙二仪法希微于视听守玄黙于箴䂓自然淳朴将至生成罔亏茍人文之未化劳辙迹以何爲岂若黼黻光中德及于昆虫草木圭章影里泽流于地角天涯士有珪璧常轻光隂是重趋明代以求试望丹霄而翘踵君同轩后爲臣愿讃于求衣才匪相如献赋敢歌于垂拱入国知教赋天辟区宇人尊帝王国将入于封教先知于典章不宰成功乃合干坤之德无私鉴物能齐日月之光昔仲尼制礼之则谕君之德爲万乘之谟猷目六经之楷式将欲明其教必在游于国温柔敦厚出风雅之咏歌比事属辞本春秋之黜陟协彼典诰谐斯礼文广博而乐章具有精微而易象爰分先王所以总斯御物体彼爲君遂使足歴四门亲爱之仪已覩身由万户民从之义皆闻莫不周鉴金汤濳量王覇冨乐和政以攸类陈诗观风而相亚是以逄耕让畔得先人后已之规察鸟安巢验恶杀好生之化今吾君以兴帝业赫皇明以谦柔而教蛮貊以朴素而教公卿以节俭而教百姓以农耕而教五兵自然八方走响六合飞声岂俟入乎阃阈方能知彼规程其或䟦扈未殱陆梁未向可使拜天阙而俯德趋帝阍而引望俾其退而补过警干羽之舞阶进以尽忠报圣明之在上士有负书劔出林峦谒九门而教化斯仰瞻百辟而威仪可观则知不上泰山岂觉寰区之大不浮东流宁知溟渤之寛敢不广义路擐忠甲开阊阖以听声诗贺仁沾而恩洽丰年爲上瑞赋圣祚开国文皇应天以丰登之有歳作祥瑞于当年重彼粢盛五稼而诚冝在上考诸圗牒四灵而莫待居先当其衆类呈祥明君建义将垂万世之范逈出百王之智爲其三农百谷普爲四海之资鸑鷟驺虞空表一人之瑞于是别示休徴羲农教行调风雨则桑田自稔重龟鹤则仓廪宁盈我贵嘉禾朱草之庭前谩吐我滋甘泽庆云之天际休呈四序和平三时播种盖将何寳以爲寳不以无用而爲用且夫寒暑相从成歳顺风如云之稼穑千畆击壤之歌闻四聪斯则家给人足时和歳丰纵鳯不止于髙梧之际麟不游于灵囿之中又岂能损民力亏朕躬至如歴候不常隂阳反是甫田屡失于刈获庶物不胜其残毁菜色咸若豆分于此纵然出醴泉而浪涌波翻降甘露而珠英玉蘂然而不济饥馑何足依倚岂若敬奉天时从其所冝升合颕秀岐之事冠素雀神乌之爲罹毕沾濡丽日之重轮在下如茨委积华芝与玉秀俱卑伟哉以年爲瑞者冨于玉灵以物爲瑞者诡于耳目钦哉以我后之玄德承太宗之景福士有观大国之光辉敢讴謡于邦国福善则虚赋圣人曰天本无私福惟佑善曷云鉴之将昧考前言而尽鲜穷达而乌焉有命莫究惨舒吉凶而未必由人谁原昧显善吾将议彼穹苍其灵不常安得勇力者或昌进德者或亡忠谠者或罪謟佞者或彰孰云必有余庆屡闻反受其殃且闻暴莫暴于殷纣虐无如于夏桀圣莫大于孔父智莫过于颜氏那令辛御极以爲君癸承祧而化民孔泣麟而叹鳯颜命天而居贫亦何用仰日月祈鬼神胡不沈暴虚生圣智影响殃咎权衡嘉瑞移辛癸之位于孔颜之才赋孔颜之才于辛癸之位是何徒濶清明虚垂日星谓其覆而匪覆验其灵而不灵在温良道德之家不钟禄位于悖逆荒淫之室不震雷霆焉得尽立明诚不欺暗室非惟禄善以增胶复见祸滛而罔实君或骄而臣或叛自此而生子不孝而父不慈由斯而失嗟夫利害相磨殊非一科虽贤愚之异禀竟夭浊以同波然吾终身而积善不知天道以如何歌赋楚襄王魂𥘉惊髙堂赋成因命酒以将饮遂听歌而适情于时白雪音厉阳春调清命宋玉之雄藻赋贯珠之妙声玉乃避席而起请陈其志曰臣闻乐以象其声歌以陈其事乐也者六律不得不正歌也者五音不得不备是故宫不乱而爲君商不乱而爲臣徴不乱而爲事角不乱以爲民羽不乱以爲物五音备以爲真如此则天地同和隂阳代顺一讴而王道敦化再唱而民心端信逆气亡象姦声匿韵三光以照而不昧万物以类而相振然后君臣序而父子亲五音隆而四凟濬斯爲治世之音可同休于尧舜至如宫之乱兮君荒商之乱兮臣亡徴之乱兮事失角之乱兮民伤羽之乱兮物匮五音怪而改常如此则寒暑失时邦家自咎唱予而毒惨诸夏和汝则灾生九有鬼神不享社稷非乆干坤之纪纲濳紊麟鳯之祯祥莫偶然后孛彗皎而夷狄骄兵革飞而戎车走斯爲亡国之音可同风于桀纣其爲乐也不在玉管朱絃其爲歌也不在乎燕娥赵姬隔巴濮採声诗乐府陶匏自本黄钟之律姑苏麋鹿谁听白苎之辞王曰斯赋之盛珠辉玉映可以发昏蒙佐明圣爲前古之楷式作后来之龟镜非寡人之所知敢不承天之命竹箆子赋东海生将治巾栉贫无玩饰噼破烟筠刮残霜色衰鬂攸利秋蓬自植乃有绣毂王孙光余席门嘲谑斯玩薫兰厥言曰先生不见南越之絶珍华闲发犀角磨水象齿披月皎君素手滑君緑髪朱邸豪商持金买将星流掌握雪莹巾箱胡爲鬓枯澁㓕髪撩相东箭催劲缑笙罢吹薤园烟肥霜零叶萎银床夕醉横簟析泽比君之玩代君增愧惟大丈夫籝金斛珠雕琼镂璧锦蔕罗襦幽屑穷巷谕人壮圗东海生曰余居之穷也风号絶徼山枯鬼啸黄鸡唱午灵鸱末照槐栋蛇吟寒牀雨深跳跬媚灶旧井无禽又数之蹇也塞鸿渐陆金隄折轴玄蹄若神敏手如束青雀㳂流黄洿覆舟麏磨槛虎䑕嚼郊牛君门咫尺献书山隔驽马卧粟龙媒负轭绮语簧言爲犀爲璠衞退籧瑗尧遗八元天斗虚粟均人之禄隂尺神刀剪人之福余则朽枿陈蒵唿春不来块消而土烬尽而灰焉能搜竒抉望爲玩爲好弓影攻疾菱花照老且闻箟栉之功修诸礼容容之在肃礼之在恭容之不肃奚犀奚玉礼之若恭爲鳯爲龙又闻荧煌易㓕葱蒨易折知白守黒万寿不絶旱祷滂沱祥云若何饭待嘉谷灵芝孔多列国遗史恨四公子削玳爲簮编珠爲履冠劔鱼鳞争竒鬬珍寳肆开侈龙宫诉贫信陵能下止屠门者被褐则真狐裘则假田文二千禽蹄一马权移势改门罗雀悬平原十九毛生最后我有嘉賔莫孔之丑春申甚寛谁屠李园朱门故人何人死恩君子中庸奢亡俭存嘲我竹箟酬尔蒭言铭诸坐隅永贻后昆不言钱赋言者三端之本钱者百货之源反其本以行已杜其源而不言如逄朽贯之资我辞遽嘿自负不贪之寳吾道常存昔王衍以东晋季年金陵薄俗恨朝野以争竞侈緍钱而纵欲化爲粪土填巨壑以难盈涌作波澜灌漏巵而不足岂惟紫阁名臣红窓羙女有私而尽以藏贿无德而何甞润身夷甫乃怒于彼以心誓忿于时而气振所以麈尾髙谈肯说五铢之号鹤裘换酒同思四壁之贫泉货宁怀枢机永秘何曽之十万休述和峤之癖多罢议賔阶砌下谁云苔点之圆货殖传中讳却金钱之字衆多爱兮积聚奢淫我所爱兮惟财与金在乎心恶以言寝可以观言而见心任同臭以惊时岂论崔烈任雨飞而满屋靡说黄㝷且夫百万奚若仁销义铄岂不见一恶而惧百非口非言而心嫉恶金相马埒休询王济之爲山积鹿台莫问殷辛之祸作盖伤其浊世浇风贪婪莫充无茍禄者尤寡终不言而曷同斯时也道德虽尽销刀削空斯人则与世垂范端身固穷手近青蚨先纳青黄之口内眼观榆荚预缄枝叶于胸中则知不立殊见宁议衆丑他拭目而余目彼䦆金而此金口异哉不谈人过不语乱神与斯人而善偶朱云请斩马劔赋朱公以紫殿之下明诚洞冩仗心劔而上请神劔非斩马而不除害马则知堂堂者多谔谔者寡是何抗万乘而不慴觉千官而尽哑昔张禹以轩冕巍峩爲王者师攀龙附鳯于层汉隂惨阳舒于片辞不畏神怒惟专鬼随中于人兮若酖若蛊渍于物兮如膏如脂合弹者谁是簮笔合诤者何人措词云则早奋忠贞誓摧邪曲有刄当斩对君必辱于时开九门兮左日右月朝百揆兮锵金佩玉鸳鹭方骈云龙乍瞩于是演折角之雄辩趋逆鳞而上触乃曰不谏非臣容奸匪君臣闻上有厥劔利无与羣不争乎钟切玉不并乎倚天决云盖是吹大宛之毛剸渥洼之骨君幸颁赐臣非僭越旣将伸明代之朝命㫁佞臣于大阙今太傅以傲抗三公昏蒙九重䧟君子于虬龙伏犬进小人则蛇虺成龙固请刑于广肆血被铦锋帝忽色怒云乃气冲死为尸諌生寕面从将军匡以稽首天子逡巡而改容义匪伏蒲志大而诸侯琐琐芳流折槛名高而四海喁喁胡不淬辞为锋砺志为刃拂讹滥以将退麾贤良而与进何必趋剑将求竟伊人而莫摈设若寳锷将授昌言是嘉又何以见仲尼之纪纲诛正卯之姦邪则王莽之偷宗社又安得闻邪江令归金陵赋陈祚以世六十年毒奢淫而忘险难运去而蛮奴北面时来而江总西还伤心而昨是今非三台禄位触目而人非物在一片江山初其君但期天国无盘石诗成而咏雪嘲风酒惑而迷魂荡魄昌言直諌朝朝而惟列七人列蜡烧兰夜夜而长留十客一旦雷卷隋军惊风坐闻龙颜入井以鱼伏凤阁离居而豆分于是嗟覆辙叹浮云抛建业之山河来朝魏阙捧金陵之日月送与隋文斯人以鸟恋南巢萍流远道还吴而喜遂归骨入境而鞠为茂草心感存没泪横襟抱惨淡而烟迷远渡杏浦波生萧条而叶散悲风金檀树老废垒芜城行行复行霜凌夜叶壮心碎属国穷归华发生中台将黄阁皆空荀池凤去甲第与朱轩不见谢墅狐鸣茂苑涛声秦淮月色终史溥之前梦叹东昏之旧国虽信天命宜慙衮职岂不闻三秦甲马已过乎淝水之阳二谢韬钤克殄于夀山之北则知翌辅者在乎外抚四夷中扶万机建其策而安边却敌致其君而端冕垂衣安得三阁天高但纵殷辛之酒万兵云集未知蘧瑗之非果令位失家亡君移国徙前恩不及于民庻晚岁却还于旧里金陵旺气索然空唯见碧涵渌水钓矶文集卷第四徐公钓矶文集徐公钓矶文集卷第五唐秘书省正字先辈徐公钓矶文集卷第五徐夤昭梦着赋过骊山赋六国血于秦秦皇还化尘尘惊而为楚为汉路在而今人古人但见愁云黯惨曡嶂嶙峋时迁而金石非固地改而荆榛旋新愚闻周衰则避债登台秦暴则焚书建国贵蝼蚁于人命法豺狼于帝德两曜昏翳九围倾侧扶桑几里我鞭石以期通溟海几重我驱山而要塞惨惨元穹嗷嗷七雄三农百谷以休务淬铁磨金而献功九州病万室空韩赵魏以交灭楚燕齐而坐穷家有子兮谁得孝国有臣兮孰効忠九野分将焉作兆民之主诸侯呑尽方行天子之风星陨九霄城长万里血染草木肉肥蛇豕将欲手挂天刃足挑地纪拙虞舜而短唐尧污殷辛而长夏癸祸从殃催川揺岳摧金陵之王气顿起蓬岛之宫娥不来黔首求主苍昊降灾天汉之龙髯倏断沙邱之鲍臭谁猜魑魅诸夏腥羶九垓于是宅彼冈峦兆斯陵阙犹驱六宫以殉葬岂言蔓草之萦骨嫌示俭于当时更穷奢于旣殁融银液雪疏下地之江河帖玉悬珠皎穷泉之日月嶫嶫层层不骞不崩斯高之喉舌方滑刘项之云雷忽兴轵道一朝玺献汉家之主骊山三月火烧秦帝之陵今则草接平原烟蒙翠岭想秦史以神竦弔秦陵而恨永华清宫观锁云霓作皇唐之胜景樊哙入鸿门赋沛中之智兮勇鹏飜舞阳侯兮威曷论冒死而尝轻白刃匡君而直入鸿门巵酒彘肩岂让匹夫之饍朱轮画毂能扶万乘之尊当其秦鹿无主项王赫怒夸楚将于秋鹰灭沛公于蹇兔天地何少风云可歩海荡山振龙惊虎惧凤厤谁传鸿门昼关汤池命酒欧剑揺环气隆准以斯挫血重瞳而欲殷鲵浪鲸波呀呷于斯须之际禽笼兽穽炮燔于咫尺之闲汹汹羣心雄雄壮士诣阊阖而飞歩怒豺狼而切齿仆视阍守掌窥戎垒嵩衡盖数撮之尘溟海乃一泓之水身轻白羽蹈烈火以非难手擘朱扉信春冰之可履走电呀雷金枢洞开麋鹿奔而貙虎至燕雀惊而鹰隼来愚山可徙蔺柱须摧引龙跃于洪波豢人徒尔送鸿飜于碧落弋者何哉汉武帝求仙赋隐居以求其志赋小人之见兮见以求利大人之隐兮隐以求志索其居而弃世捐俗达其义而伺时藏器莫不濯足溪影挂冠山翠不游径而得康庄不出户而穷天地上自英君傍爲哲人偕侔凤而藏羽尽规龙以蛰鳞恭闻舜雷泽而遯迹汉芒砀以潜身板筑胥靡熊罴渭滨芝歌商岭以谁听瓢挂箕山而曷邻雷泽之志兮志于圣也芒砀之志兮志于天下得之则宅乎寰海求之必通乎巖野所以宾四门而总百揆揖逊皇王斩白帝而烹楚君巍巍宋社渭滨之志兮国傅王师胥靡之志兮匡君佐时然后神契畋猎天开梦思三十八代之承祧韬钤自有五十六年之救旱霖雨常滋商岭之志兮以全真箕山之志兮于髙节逃秦辅汉以无失友帝朋巢而自悦盖闻析心以智光乎圣哲志也者寂与心通隐也者凭乎志成并于心兮故可以通造化贯幽明成于隐兮或可君兆庻爵公卿志不立兮吾息则隐志茍通兮吾道斯行君不见西棘乘风上击云霓之路蟠泥得水高骧天汉之程奔尘竞路以弥惑絶迹深扄而有得惑之者惑于浇浊得之者得于幽黙虱扪西华以持衡龙卧南阳而辅国珞珞云林之士方器巖廊攸攸市井之徒谁怀道德亦由择梁栋于山索珠玑而在渊採绿蕙于樊圃刈嘉禾于于甫田其道要其理元尝闻降蒲轮于草泽天子求贤山暝孤猿吟赋白日光沈青山影深伊万籁以俱寂有孤猿而忽吟隔树初传切切而来当暮景随风更远声声而飞下烟岑当其曡嶂凌空微阳送晷拥条之响俄发命侣之音廻起扬清引浊如含庄舄之愁吐怨流哀不为养由之矢增怅望兮动辛酸建阳小兮凝晚寒踰絶壑兮度鸣湍悲风飒兮零雨残涧草凄绿谿花陨丹此处则临岸爰笑攀萝永叹几多之去棹来舟惊迷岛屿无限之离魂别绪飞挂林峦感东西而怨行役三崃山光峭空碧冒悬流而跻絶壁苦露结兮寒烟白望帝冤魂苌宏怅魄此处则抱树惊晓号风向夕峨嵋高兮剑峰绿愁杀巴人锦江暮兮笻竹秋悲纒楚客山隐隐水渺渺孤猿吟兮何悄悄野骇麋鹿林栖羣鸟往往于松萝谷口啸得烟昏时时向薜荔峰前啼摧月皎断续相催声长韵微千林之红叶虽堕万里之愁云不飞嘹嘹噭噭休未休如迎静夜厯厯啾啾起又起似送残晖足令掩耳傍偟呑声太息何彼韵之增起欲我听之暂息则知边城雁兮高柳蝉未若听吟猿而惨恻白衣入翰林赋天寳词人李谪仙兮谁能论出白屋而谒明主脱布衣而为侍臣谁夸其丽藻清辞将承宠渥不待乎腰金拖紫便掌丝纶则知人不英无以动乎邦国主不圣无以振乎儒墨二美相契千龄所刻愚闻白之始也宅岷峩鏁羽翼待风云伸道德金门玉殿兮挂云梦干象坤仪兮罗胸臆云情鹤态歌剑岭之秋光月夜烟朝钓锦江之春色俄而入洛游京懐珠袖琼尘中独歩酒肆陶情乌栖曲兮金石奏蜀道难兮神鬼惊小隐乎林壑大隐乎帝城贺祕监兮荐英秀韩荆州兮夸盛名于是凤诏搜扬洪名振发长裾似雪兮出圭窦缝掖如霜兮入禁阙冰姿玉貌别巢许之林峦醉眼慵心豁唐虞之日月走骑飞轩街谈巷言青云得路兮肌骨换白日昇天兮朝市喧缟素麻衣朝杂庻人之伍龙摅虎变夕蒙天子之恩彩笔摛文彤庭歩玉碧山之傲逸犹在紫禁之繁华乍束往往而红筵对酒宦者传觞时时而后殿操麻宫娥捧烛夫如是则才德须凭簪缨自胜起布素之卑位陟蓬瀛之上层白凤辞高青帝之春华不若金鸾宠异皇王之密旨先承岂不以天假良时神资景福草元之客兮进何晚题柱之人兮望何速曷若我不忮不求脱布衣而食天禄星赋雷发声赋化不可识春之倏生神不可测雷之忽鸣表隂阳之大信发天地之希声俄青律之未分寰区曷变俄洪音之一播品汇须惊岂不以上绾天枢下同地纪隂之变兮将伏阳之开兮欲起挝云鼓雨殷南山而过北山火毂风轮震百里而越千里浩浩阒阗神惊魂颠冥蒙而乌兔将坠动荡而山河欲迁须臾走电赫飞霆联霹雳俄奔八表谓冲开下土轰軿继作九州疑裂破青天烈缺威催丰隆令急晴阳照兮冻冰洗甘泽滂兮衰朽湿几处胁韶光淑气振折羣芳数重呀地户坤维惊醒百蛰烛烻洪蒙鼙掀碧空香笼丽景翠染东风去年之积冷凄寒皆令变暖昨日之枯株藁木尽使骈红则知春之荣雷于春而禀德秋之落雷于秋而授职不然者何以动于此以为准止于彼而作式声之发也星辰将厯候咸移声旣收焉蠢动与芳菲并息驾电驱风高凌九重日兮月兮还我化天兮云兮涂我踪时时而逺谷隂霾訇崩曡嶂往往而寒湫烟雨吼拔潜龙则知雷发无遗春光自早发声而岁岁长在景光而人人自老不能火僭逆而霹姦妖攸攸兮天道寒赋壬子岁大雪蒙蒙繁云鏁空白日光没樵溪脉穷地洞沍而履不得天飕飗而飞不通庭兰落翠禁树摧红安处王乃去广殿即深宫兽炭呀焰狐裘御风频谓左右曰寡人今日之寒斯甚曷与下民而同凭虚侯进言曰大王自恐严凝㒺忧邦国下民将欲冻死大王未有寒色王曰下民之理闻之可得对曰只如负御三边弥年不还戍远燕岭衣单雁山铁甲兵彻金刀血殷风刮衰力砂昬少颜大军之生死频决上国之英豪甚闲今则冻平辽水雪满萧关此战士之寒也王曷知其险艰至若荷锸田里劳乎农事草荒而耒耜无力地冷而身心将悴赋役斯迫锄耰何利冻体斯露疏蓑莫庇东皋孰闵其耕耘北阙但争其禄位今则元律将结元冬已继此农者之寒焉王曷知其忧愧复有万里辞亲求名进身韬玉待价燃金食贫贺清平于四塞冒霜霰于三秦北户无席冬衣有鹑幸偶乎勋华为主同思乎伊吕称臣今则颛顼威至元冥令臻此儒者之寒焉王曷知其苦辛别有苦寒之者不能殚写在臣説矣恐王烦也于时阳气收隂气浮火井灭朔风愁千山之冻树频折八水之凝波不流王乃闵征战之劳命偃乎兵革念耕之苦命蠲乎徭役知儒者之寒命选于宗伯伍员知姑苏台有游鹿赋钓矶文集卷第五徐公钓矶文集徐公钓矶文集卷第六唐秘书省正字先辈徐公钓矶文集卷第六徐夤昭梦着诗长律八首依御史温飞卿华清宫二十二韵地灵蒸水暖天气待宸游岳拱莲花秀峯髙玉蘂秋朝元雕翠阁乞巧绣琼楼碧海供骊岭黄金络马头五王更入帐七贵迭封侯夕雨鸣鸳瓦朝阳晔柘裘伊臯争负鼎舜禹让垂旒堕珥闲应拾遗钗醉不収飞烟笼劒㦸残月照旌斿履朔求衣早临阳解珮羞宫词裁锦段御笔落银钩帝里新丰县长安旧雍州雪衣传贝叶蝉鬂挿山榴对景瞻瑶兎昇天驾綵虬书陈北虏玄甲擐犀牛圣诰多屯否生灵少怨尤穹旻当有辅帏幄岂无筹鳯态伤红艶鸾舆暖紫骝树名端正在人欲梦䰟休䜟悟山旁鬼尘销陇畔丘重来芳草恨往事落花愁五十年鸿业东慿渭水流尚书命题瓦砚逺向端溪得皆因郢匠成凿山青霭断琢石紫花轻散墨松香起濡毫藻自清入台知价重着匣恐尘生守墨还全器临池早着名春闱擕就试军幙载将行不独阵兼能助笔耕莫嫌㳙滴润深染古今情洗处无瑕玷添时识满盈兰亭如见用敲戞有金声尚书㑹仙亭咏蔷薇聮句夤坐中聮四韵晚归补缉所聮因成一篇结緑根株翡翠茎勾芒中夜刺猩猩景阳粧赴严钟出楚崃神教暮雨晴踯躅岂能同日语玫瑰方可一时呈风吹嫩带香苞展露洒啼思涙点轻阿母蘂宫期索去昭君榆塞阙赍行藂髙恐碍含泥燕架隐冝栖报曙莺鬪日只忧烧宻叶映阶疑让䨇旌舎烟散缬佳人惜落地遗钿少妓争丹渥不因输绣段钱圎谁把买声海棠若要分流品秋菊春兰两恰平和尚书咏泉山瀑布十二韵名齐火浣溢山椒谁把惊虹挂一条天外倚来秋水刃海心飞上白龙绡民田凿断云根引僧圃穿通竹影浇喷石似烟轻漠漠溅崖如雨冷潇潇水中𧖟绪鞔苍壁日里虹精绛霄寒潄緑隂仙桂老碎流红艶野桃夭千㝷练㵼年长在六出花开夏日消急恐划分青嶂骨乆应䙀裂翠微腰濯缨便可讥渔父洗耳还冝傲帝尧林际猿猱偏得饭岸边乌鹊拟爲桥赤城未到诗先寄庐阜曽游梦已遥数夜积霖声更逺郡楼欹枕聼良宵自咏十韵只合沧洲钓与耕忽依萤烛功成未游宦路叨卑宦才到名塲得大名梁苑二年陪衆客温陵十载佐䨇旌钱财尽是侯王惠骨肉偕承里巷荣拙赋偏闻䥴印卖恶诗亲见画图呈多栽桃李期春色濶凿池塘许月明寒益衾裯饶羙寝出乗车马免徒行粗支菽粟防饥歉薄有盃盘送迎僧俗共邻栖隐乐妻孥同爱水云清如今便死还甘分莫更嫌他白发生东风解冻省试暖气飘苹末冻㾗销水中扇沈𥘉觉泮吹海旋成空入律三春照朝空万里通岸分天影濶色照日光融波起轻摇緑鳞游乍跃红慇懃排弱羽飞翥趂和风和仆射二十四丈牡丹八韵帝王城里看无故亦无新忍摘都緑借移栽未有因光隂嫌太促开落一何频羞杀登墻女饶将解佩人蘂堪灵鳯啄香许白龙亲素练笼霞晓红粧带脸春莫辞终席醉易老少年身买取归天上宁教逐世尘钓丝竹藋藋拂清流堪维舴艋舟野虫悬作饵溪月曲爲钩雨润揺长风吹绕指柔若将诸树比还使緑杨羞𧖟妇非尧女渔人是子猷湖边旧栽处长映读书楼五言律诗二十一首旅次寓题胡爲名利役来往老关河白髪随梳少青山入梦多途穷怜抱疾世乱耻登科却起渔舟念春风钓緑波钓台金门谁奉诏碧岸独垂钩旧友秪樵叟新交惟野鸥嘉名悬日月深谷化陵丘便可招巢父长川好饮牛赠严司直承家居阙下避世出关东有酒刘伶醉无儿伯道穷新诗吟阁赏旧业钓台空雨雪还相访心怀与我同赠东方道士葫芦窓畔挂是物在其闲雪色老人鬂桃花童子颜祭星秋日採药晓登山旧放长生鹿时衔瑞草还题僧壁香厨流瀑布独院鎻孤峯绀发青螺长文茵紫豹重邜枯皆化燕蜜老却成蜂明月留人宿秋声夜着松和人经隋唐闲战处孤军前度战一败一成功卷斾早归国卧尸犹臂弓草闲腥半在沙上血残红伤魄何爲者五湖垂钓翁追和常建叹王昭君红颜如朔雪日烁忽成空泪尽黄云雨尘消白草风君心争不悔恨思竟何穷愿化南飞燕年年入汉宫赠董先生寿歳过于百时闲到上京飡松䨇鬂嫩絶粒四支轻雨雪思中岳云霞梦赤城来年期受箓何处待先生河流洪流盘砥柱淮济不同波莫讶清时少都縁曲处多逺能通玉塞髙复接银河大禹成门崄爲龙始得通题南寺乆别猿啼寺流年刼逝波旧僧归塔尽古瓦长松多壁藓昏题纪窓萤散薜萝平生英壮节何故旋消磨北山秋晩十载衣裘尽临寒隐薜萝心闲縁事少身老爱山多玉露催収菊金风促剪禾燕秦正戎马林下好婆娑昔游昔游红杏苑今隐刺桐村歳计悬僧债科名负国恩不书胝渐稳频镊鬂无根惟有经邦事年年志尚勤酒胡子红筵丝竹合用尔作欢娱直指宁偏党无私絶觊觎当歌谁袖应节旋轻躯恰与真相似氊裘满颔须弔崔补阙近来吾道少恸哭博陵君直节巖前竹孤䰟岭上云搢绅传确论丞相取遗文废却中兴䇿何由免用军弔赤水李先生三年悲过隙一室类销氷妻病入仙观子穷随岳僧荒坵寒有雨古屋夜无灯往日清猷着金门几欲征香鸭不假陶镕妙谁教羽翼全五金池畔质百和口中烟觜钝鱼难啄心空火自燃御炉如有阙须进圣君前鸡名参十二属花入羽毛深守信催朝日能鸣送晓隂峩冠装瑞璧利爪削黄金徒有稻粱感何田报德音白鸽举翼凌空碧依人到大邦粉翎栖画合雪影拂琼忩振鹭堪爲侣鸣鸠好作䨇狎鸥归未得覩尔忆晴江龟行止竟何从深溪与古峯青荷巢瑞质緑水返灵踪鑚骨神明应酬恩感激重仙翁求一卦何日脱龙钟银结条冠子日下徴良匠宫中赠阿娇瑞莲开二朶琼缕织千条蝉翼轻轻结花纹细细挑舞时红袖举纎影透龙绡蜀葵劔门南面树移向㑹仙亭锦水饶花艶岷山带叶青文君惭婉娩神女让娉婷烂熳红兼紫飘香入绣扄七言絶诗二十八首镜中覧怀晨起梳头忽自悲镜中亲见数茎丝从今休说龙泉劒世上恩讐报已迟楚国史六国商于恨最多良弓休绾劒休磨君王不剪如簧舌再得张仪欲柰何张仪荆楚南来又北归分明舌在不应违怀王本是无心者笼得苍鹰却放飞蔷薇朝露洒时如濯锦晩风飘处似遗钿重门剰着黄金鎻莫被非琼摘上天大夫松五树旌封许歳寒挽柯攀叶也无端争如涧底凌霜节不受秦皇乱世官杏园杏蘂箫声好醉郷春风嘉宴更无䨇慿谁爲谑穆天子莫把瑶池并曲江蕉叶緑绮新裁织女机摆风摇日影离披只应青帝行春罢闲倚东墻卓翠旗路旁草楚甸秦原万里平谁教根向路旁生轻蹄绣毂长相蹋合是荣时不得荣读汉纪布衣空手取中原劲卒雄师不足论楚国八千秦百万豁开胷臆一时吞李夫人二首不望金舆到锦帷人闲乐极即须悲若言要识愁中貌也似君恩日日衰又招得香魂爵少翁九华灯烛晓还空汉王不及呉王乐且与西施死处同明妃不用牵心恨画工帝家无策及边戎香魂若得昇明月夜夜还应照汉宫马嵬二百年来事逺闻从龙谁解尽如云张均兄弟皆何在却是杨妃死报君依韵赠南安方处士五首七贵五侯生肯退利尘名网死当抛黔娄寂寞严陵卧借问何人与结交又休羸蹄踏雪霜书成何处献君王嵩山好与浮丘约三十六峯云外鄊又百万僧中不爲僧比君知道仅谁能无家寄泊南安县六月门前也似氷又两鬓当春却似秋僻居夸近野僧楼落花明月皆临水明月不流花自流又晋楚忙忙起战尘龚黄门下有髙人一畦云薤三株竹席上先生未是贫依韵答黄校书慈恩雁塔参差牓杏苑莺花次第游白日有愁犹可散青山髙卧竟无愁伤进士谢庭皓献书犹未达明君何事先游岱岳云惟有春风护冤魄与生青草盖孤坟闻司空侍郎下世园绮生虽逄汉室巢由死不谒尧阶夫君殁去何人葬合取夷齐隐处埋偶题二首买骨须求骐骥骨爱毛冝採鳯凰毛驽骀燕雀堪何用仍向人前价例髙又赋就长安振大名斩蛇功与乐天争归来延寿溪头坐终日无人问一声猿宿有乔林饮有溪生来踪迹逺尘泥不知心更愁何事每向深山夜夜啼追和贾浪仙古镜谁闻黄帝乔山冡明月飞光出九泉狼籍藓㾗磨不尽黒云残点污秋天蝴蝶二首不并难飞蠒里蛾有花芳处定经过天风相送轻飘去却笑蜘蛛谩结罗又苒苒䨇䨇拂画栏佳人偷眼再三看莫欺翼短飞长近试就花闲扑已难新刺袜素手春溪罢浣沙巧裁明月半弯斜齐宫合赠东昏宠好歩黄金蓞花钓矶文集卷第六徐公钓矶文集徐公钓矶文集卷第七唐秘书省正字先辈徐公钓矶文集卷第七徐夤昭梦着诗七言律诗五十二首华清宫十二琼楼鎻翠微暮霞遗却六铢衣桐枯丹穴鳯何去天在鼎湖龙不归帘影罢添新翡翠露华犹湿旧珠玑君王魂断且向蓬瀛伴贵妃再幸华清宫肠断将军改葬归锦囊香在忆当时年来却恨相思树春至不生连理枝雪女冢头瑶草合贵妃池里玉莲衰霓裳旧曲飞霜殿梦破䰟惊絶后期鬂髪鬂添华髪数茎新罗雀门前絶故人减食爲縁踈五味不眠非是守庚申深园竹緑齐抽笋古木蛇青白脱鳞天地有炉长铸物浊遗块待陶钧喜雨上主人尚书天皇攘袂救神龙雨我公田兆岁丰几日淋漓侵暮角数宵滂沛彻晨钟细如春雾笼平野勐似秋风击古松门下十年耕稼者坐来偏忆翠微峯廽文诗二首飞书一幅锦纹囬恨冩深情寄雁来机上月残香合掩霏霏雨罢歌终曲漠漠云深满酒盃归日几人行问卜徽音想望倚髙䑓又轻航数点千峯碧水接云山四望遥晴日海霞红霭霭晓天江树緑迢迢清波石眼泉当槛小迳松门寺对桥明月钓舟渔浦逺倾山雪浪暗随潮不把渔竿不把渔竿不灌园策笻吟遶緑芜村得争野老眠云乐倍感闽王与善恩鸟趂竹风穿静户鱼吹烟浪喷晴轩何人买我安贫趣百万黄金未可论古往今来古往今来恨莫穷不如沉醉卧春风雀儿无角长穿屋鹦鹉能言却入笼栁惠岂嫌居下位朱云直去指三公闲思郭令长安宅草没匡墻旧事空十里烟笼十里烟笼一迳分故人迢逓乆离群白云明月皆由我碧水青山忽赠君浮世宦名浑似梦半生勤苦谩爲文北邙坡上青松下尽是锵金佩玉坟偶书巧者多爲拙者资良筹第一在乗时市门逐利终身饱谷口躬耕尽日饥琼玖鬻来中燕石蓬蒿芳处楚兰衰髙皇冷笑重瞳客盖世㧞山何所爲润屋润屋丰家莫妄求眼看多是与身讐百禽罗得皆黄口四皓山居始白头玉烁火光争肯变草芳﨑岸不曽秋朱门粉署何由到空寄新诗谢列侯退居鹤性松心合在山五侯门舘怯趋旋三年卧病不能免一日受恩方得还明月送人松驿路白云随马入柴关笑他范蠡贪惏甚相罢金多始退闲闲门闭却闲门卧小窓更何人与疗膏盲一生有酒唯和醉四大无根可预量骨冷欲针先觉痛肉顽顿炙不成疮漳濵伏枕文园渴盗跖踪横似虎狼开窓闭户开窓寝又兴三更时节也如氷长闲便是忘机者不出真如过夏僧环堵岂惭蜗作舎布衣宁假鹤爲翎蔷薇花尽薰风起緑叶空随满架藤灯花黠蜡烧银却胜栽九华红艶吐玫瑰独含冬夜寒光折不傍春风煖处开难见只因能送喜莫挑唯恐坠成灰贪膏附热多相误爲报飞蛾罢拂来东归出城留别知己常蒙屈指许非才三载长安共酒盃欲别未攀杨栁赠相留拟待牡丹开寒随御水波光散暖逐衡阳雁影来他日因书问衰飒东溪须访子陵台咏怀愁花变出白髭须半世辛勤一事无道在或期君梦想贫来争柰鬼椰榆马卿自愧长婴疾颜子谁怜不是愚借取秦宫台上镜爲时开照汉妖狐郊村独游岁闰怜暦候迟出门惟与野云期惊鱼掷上緑荷芰栖鸟啄余红荔枝未路可能长薄命修途应合有良时市头相者休相戯蹙膝先生半自知经故翰林杨左丞池亭入角红亭䕃緑池一朝青草盖遗基蔷薇藤老开花浅翡翠巢空落羽竒春牓几昇门下客乐章多取集中诗平生德义人闲颂身后何劳更立碑经故广平贠外旧宅门巷萧条引涕洟遗孤三岁着麻衣緑杨树老垂丝短翠竹林荒着笋稀杜结僧因秋朔弔买书船近葬时归平生欲献匡君策抱病犹言未息机潘丞相旧宅緑树垂枝䕃四隣春风还是旧时春年年燕是雕梁主处处花随落月尘七贵竟爲长逝客五侯㝷作不归人秋槐影薄蝉声尽休谓龙门待化鳞门外闲田数畆长有泉源因筑直堤分爲两沼左右登漪小槛前直堤髙筑古平川十分春水䨇檐影一片秋空两月圎前岸好山摇细浪夹门嘉树合晴烟坐来暗起江湖思速问溪翁买钓船北园北园干叶旋空枝兰蕙还将衆草衰笼鸟上天犹有待病龙兴雨岂无期身闲不猒频来客年老偏怜最小儿生事罢求名与利一窓书䇿是年支溪上要一只白簟扇盖头垂钓去年就节推侍御请之蒙惠一柄紫花纹者虽则鳞华具甚纰薄不及清源所出因就南郡陈常侍请之遂成拙句难求珍箑过炎天逺就金貂乞月圎直在引风欹角枕且圗遮日上鱼船但令织取无花簟不用挑爲饮露蝉莫道如今时较晚也应留得到明年招隐齿髪那能敌歳华早知休去避尘沙鬼神只阚髙明里倚伏不干栖隐家陶景岂全轻组绶留侯非独爱烟霞赠君吉语堪铭座看取朝开暮落花忆山友忆得当年接善隣苦将闲事强夫君闘开碧沼分明月各领青山占白云近日药方多缮冩旧来诗草半烧焚金门几欲言西上惆怅关河正用军溪隐将名将利已无緑深隐清溪拟学仙絶却腥羶胜服药断除盃酒合延年蜗牛殻陋宁同舎榆荚花开不是钱鸾鹤乆从笼槛闭春风却放𥿄爲鸢酒醒酒醒欲得适闲情骑马那胜䇿杖行天暖天寒三月暮溪南溪北两村名沙澄浅水鱼知钓花落平田鹤见耕望断长安故交逺来书未说九河清梦断梦断纱窓半夜雷别君花落又花开渔阳路逺书难寄衡岳山髙雁不来玄燕有情穿绣户灵龟无应祝金盃人生若得长相许萤火生烟草化灰人事人事飘如一炷烟且须求佛与求仙丰年甲子春无雨良夜庚申夏足眠颜氏岂嫌瓢里饮孟光非取镜中妍平生生计何爲者三径苍苔十畆田休说休说人闲有陆沉一樽闲待月明斟时来不怕沧溟濶道大却忧潢潦深白首钓鱼应是分青云干禄已无心梓桐赋罢相如隐谁爲君前永夜吟嘉运嘉运良时两阻脩钓竿簔笠乐林丘家无寸白浑闲事身似浮云且自由庭际鸟啼花旋落潭心月在水空流晨炊一筯红银粒忆着长安索米秋緑鬂緑鬂先生自出林孟光同乐野云深躬耕爲食古人操非织不衣贤者心眼衆岂能分瑞璧舌多须信烁良金君看黄阁南迁客一过泷州絶好音骄侈骄侈阽危俭素牢镜中形影岂能逃石家恃冨身还灭颜子非贫道不遭蝙蝠亦能知日月鸾凰那肯啄腥臊古今人事惟堪醉好脱霜裘换緑醪龙蛰龙蛰蛇蟠却待申和光何惜且同尘伍员岂是吹箫者冀缺非同执耒人神劔触星当变化良金成器在陶钧穰侯休忌关东客张禄先生竟相秦又休说雄才闲代生到头难与运相争时通有诏徴枚乘世乱无人荐祢衡逐日莫惊驽马歩司晨谁要牝鸡鸣中林且作烟霞侣尘满关河未可行逐臭苍蝇逐臭苍蝇岂有爲清蝉吟露最髙竒多藏苟得何名冨饱食嗟来未胜饥穷寂不妨延寿考贪狂纵待算毫釐首阳山翠千年在好奠氷壶弔伯夷牡丹花看徧花无胜此花剪云披雪蘸丹砂开当青律二三月破却长安千万家天纵秾华刳鄙吝春教妖艶毒豪奢不随韩令同时倍种霜松与辟邪又万万花中第一流浅霞轻染嫩银瓯能狂绮陌千金子也惑朱门万户侯朝日照开携酒看暮风吹落遶栏収诗书满架尘埃扑尽日无人畧举头尚书座上赋牡丹花得轻字韵其花自越中移植流苏凝作瑞华精仙阁开时丽日晴霜月冷销银烛熖寳瓯圆印綵云英娇含嫩脸春粧薄红蘸香绡艶色轻早晩有人天上去寄他将赠董䨇成依韵和尚书再赠牡丹花烂银基地薄红粧羞杀千花百卉芳紫陌昔曾游寺看朱门今再遶栏相龙分夜雨资骄态天与春风发好香多着黄金何处买轻桡挑过镜湖光郡庭惜牡丹肠断东风落牡丹爲祥爲瑞乆留难青春不驻堪垂泪红艶已空犹倚栏积藓下销香蘂尽晴阳髙照露华干明年万叶千枝长倍芳菲借客看追和白舎人咏白牡丹蓓蕾抽开素练琼葩薫出白龙香裁分楚女朝云片剪破姮娥夜月光雪句岂须徴栁絮粉腮应恨帖梅粧槛边几笑东篱菊冷折金风待降霜忆牡丹緑树多和雪霰栽长安一别十年来王侯买得价偏重桃李落残花始开宋玉隣边腮正嫩文君机上锦𥘉裁沧洲春暮空肠断尽看犹将劝酒盃惜牡丹今日狂风揭锦筵预愁吹落夕阳天闲看红艶只冝醉谩惜黄金岂是贤南国好偷夸粉黛汉宫冝摘赠神仙良时虽作莺花主白马王孙恰少年覧栁浑汀洲採白苹之什因成一章採尽汀苹恨别离鸳鸯鸂鶒总䨇飞月明南浦梦𥘉断花落洞庭人未归天逺有书随驿使夜长无烛照寒机年来泣泪知多少重叠成㾗在绣衣司直廵官无诸移到玫瑰花芳菲移自越王台最似蔷薇好并栽秾艶尽怜胜綵绘嘉名谁赠作玫瑰春藏锦绣风吹折天染琼瑶日照开爲报朱衣早邀客莫教零落委苍苔梅花琼瑶𥘉绽岭头葩蕋粉新粧姹女家举世更谁怜洁白痴心皆尽爱繁华玄冥借与三冬景谢氏输他六出花结实和羔知有日肯随羗笛落天涯荔枝朱弹星丸粲日光緑琼枝散小香龙绡殻绽红纹粟鱼目珠涵白膜浆梅熟已过南岭雨橘酸空待洞庭霜蛮山蹋晓和烟摘拜捧金盘献越王又日日薫风卷瘴烟南园珍菓荔枝先灵鸦啄破琼津滴寳器盛来蚌腹圆锦里只闻销醉渇蕋宫惟合赠神仙何人刺出猩猩血深染罗纹遍殻鲜菊花桓景登髙事可㝷黄花开处緑畦深消灾辟恶君须採冷露寒霜我自禁物早荣还早谢涧松同德复同心陶公岂是居贫者剰有东篱万朶金画松涧底隂森验笔精笔闲开展觉神清曾当月照还无影若许风吹合有声枝偃只应玄鹤识根深冝与茯苓生天台道士频来见说似株株倚赤城钓矶文集卷第七徐公钓矶文集徐公钓矶文集卷第八唐秘书省正字先辈徐公钓矶文集卷第八徐夤昭梦着诗七言律诗五十二首草木草木无情亦可嗟重开明镜照无涯菊英空折罗含宅榆荚不生原宪家天命岂慿医药石世途还要辟虫沙仙翁乞取金盘露洗却苍苍两鬓华松涧底青松不染尘未逄良匠竞谁分龙盘劲节巖前见鹤唳翠梢天上闻大厦可营谁择木女萝相附欲凌云皇王自有増封日修竹徒劳号此君竹翠染琅玕粉开东南移得㑹稽栽游丝挂处渔竿去緑水夹时龙影来风触有声含六律露霑如洗絶浮埃王猷旧宅无人到抱却清隂盖緑苔郡侯座上观琉璃瓶中游鱼寳器一泓银汉水锦鳞才动即先知似涵明月波宁隔欲上轻氷律未移薄雾来分咫尺碧绡笼处校毫釐文翁未得沉香饵拟置金盘召左慈尚书打毬小骢歩骤最竒因有所赠善价千金未可论燕王新寄小龙孙逐将白日驰青汉衔得流星入画门歩骤最能随手转性灵多恐会人言桃花雪点多虽贵全假当塲一顾恩尚书惠蜡面茶武夷春暖月𥘉圆採摘新芽献地仙飞鹊印成香䗶片啼猿溪走木兰船金槽和碾沉香末氷椀轻涵翠緑烟分赠恩深知最异晚铛冝煮北山泉劝酒休向樽前愬羽觥百壷清酌与君倾身同緑树年年老事比红尘日日生六国英雄徒反覆九原松栢甚分明醉郷路与乹坤隔岂信人闲有利名断酒因论沉湎觉前非便碎金罍与羽巵採茗早驰三蜀使看花甘负五侯期窓闲近刘伶传座右新铭管仲辞此事十年前已说匡庐山下老僧知忆旧山涧竹巖云有旧期二年频长鬂边丝游鱼不爱金杯水栖鸟敢求琼树枝陶景恋深松桧隐留侯抛却帝王师龙争虎攫皆闲事数叠山光在梦思西华五千仭有余神秀一一排云上泬寥叠嶂出关分二陜残岗过水作中条巨灵庙破生春草毛女峯髙入绛霄拜祝金天乞隂德爲民求主降神尧岚似屏风岚似屏风草似茵草边时脍锦花鳞山中宰相陶弘景谷口耕夫郑子真宦达到头思野逸才多未必笑清贫君看东洛平泉宅只有年年百卉春忆潼关洞䨇扉入到𥘉似从深穽覩髙虚天开白日临军国山夹黄河护帝居隋炀逺游冝不及奉春长策竟何如须知皇汉能扄鐍延得年四百余忆潼关早行行客岂看仙掌月落星斜照浊河泥故山逺处髙飞鴈去马鸣时先早鸡关栁不知谁氏种岳碑犹见圣君题蒭荛十轴僮三尺岂谓青云便有梯鸿门耨月耕烟水国春薄徒应笑作农人皇王尚法三推礼白杜宁忘四体勤雨洒簔衣芳草暗鸟啼云树小村贫犹胜堕力求飱者五斗低腰走世尘忆长安行旧歴关中忆废兴僭奢须戒俭须慿火光只是烧秦塜贼眼何曾视㶚陵钟鼓煎催人自急侯王更换恨难胜不如坐钓清溪月心共寒潭一片澄忆长安上省年忽忆关中逐计车歴坊骑马信空虚三秋病起新八月夜长思旧居宗伯帐前曾献赋相君门下再投书如今说着犹堪泣两宿都堂过歳除长安述怀黄河氷合尚游知命知时肯躁求词赋有名堪自负春风落第不曽羞风尘色里凋䨇鬂撃鼓声中歴几州十载公卿早言屈何须课夏更冥捜长安即事三首抛掷清溪旧钓钩长安寒暑再环周便随莺羽三春化只识蝉声一度愁扫藻自怜窓雪照上天宁愧海槎流明时则待金门诏肯羡班超万户侯又无酒穷愁结自舒饮河求满不求余身登霄汉平时第家得干戈定后书冨贵敢期苏季子清贫方见马相如明时用即匡君去不用何妨却钓鱼又拖紫腰金不要论便堪归隐白云村更无名籍强金榜岂有花枝胜杏园绮席促时皆国器羽觥飞处尽王孙髙眠亦是前贤事争报春闱莫大恩东京次新安道中贼去兵来岁月长野蒿空满坏墻匡旋从古辙成深谷几见金舆过上阳洛水送年催代谢嵩山擎日拂穹苍殊时异世爲儒者不见文皇与武皇山隂故事坦腹夫君不可逄千年犹在播英风红鵞化鹤青天逺綵笔成龙緑水空爱竹只应怜直节书裙多是爲竒童吹笙岭登山后东注清淮岂有穷温陵即事早年师友教爲文卖却鱼舟网典坟国有安危期日谏家无儋石暂从军非才岂合攀丹桂多病犹堪伴白云争得千钟季孙粟沧洲归与故人分温陵残腊书怀寄崔尚书济川无楫拟何爲三杰还从汉祖推心学庭槐空发火鬂同门栁即垂丝中兴未遇先懐䇿除夜相催也课诗江上年年接君子一盃春酒一枰棊义通里寓居即事家住寒梅翠岭东长安时节咏途穷牡丹窠小春余雨杨栁丝踈夏足风愁鬂已还年纪白衰容宁借酒盃红长卿甚有凌云作谁与清吟遶帝宫上阳宫词点点苔钱上玉墀日斜空望龙西粧台尘暗青鸾掩宫树月明黄鸟啼庭草可怜分雨露君恩深恨隔云泥银蟾借与金波路得入重轮伴羿妻西寨寓居闲读南华对酒盃醉携笻竹画苍苔豪门有利人争去陋巷无权客不来解报可能医病雀重燃谁肯煦寒灰严陵万古清风在好棹东溪咏钓台又功智争驰淡薄空犹怀忠信拟何从鸱鸢啄腐疑雏凤神鬼欺贫笑伯龙烈日不融霜鬂雪病身全仰竹枝笻崇侯入辅严陵退堪忆啼猿万仭峯题福州天王阁絶境冝栖独角仙金张到此亦忘还三门里面千层阁万井中心一朶山江抝碧湾盘洞府石排青壁护禅关有时海上看明月辗出氷轮叠浪闲忆荐福寺南院忆昔长安落第春佛宫南院独游频灯前不动惟金像壁上曽题尽古人鶗鴂声中䨇阙雨牡丹花际六街尘啼猿溪上将归去合问昇平诣秉钧塔院小屋四壁皆是卿相题名因成四韵雁塔搀空映九衢毎看华宇毎踟蹰题名尽是台衡迹满壁堪爲宰辅圗鸾鳯岂巢荆棘树虬龙多蛰帝王都谁知逺客思归梦夜夜无船自过湖题琉璃院一条溪遶翠巖隈行脚僧言胜五台农罢树阴黄犊卧斋时山下白衣来松因徃日门人种路是前生长老开三卷贝多金粟语可能寺中偶题听话金仙白相毫每来皆得解尘劳鹤栖云路看方贵僧倚松门见始髙名利罢烧心内火雪霜偏垢鬂边毛银蟾未出金乌在更上层楼眺海涛山寺寓居髙卧东林最上方水声山翠剔愁肠白云送雨笼僧阁黄叶随风入客堂终去四明成大道暂从䨇鬂许秋霜披缁学佛应无分鹤谈空亦不妨寄僧偶题佛顶抄经忆惠休衆人皆谓我悠悠浮生真箇醉中梦闲事莫添身外愁百歳付于花暗落四时随却水奔流安眠静笑思何报日夜焚修祝郡侯游灵隐天竺二寺丹井冷泉虚易到两山真界实难名石和云雾莲华气月过楼台桂子青腾踏囬桥廵像设罗穿曲洞出龙更怜童子唿猿去飒飒萧萧下树行醉题邑宰南塘屋壁万古清淮照逺天黄河浊浪不相关县留东道三千客宅鏁南塘一片山草色净经秋雨緑烧㾗寒入晓窓斑闽王羙锦求贤制未许陶公解印还题泗洲塔十年前事已悠哉旋被钟声早暮催明月似师生又没白云如客去还来烟笼瑞阁僧经静风打虚窓夜月开惟有南边山色在重重依旧上髙台东归题屋壁尘埃归去五湖东还是衡门一畆宫旧业旋从征赋失故人多逐乱离空恩悲尽室如悬磬却拟携家学转蓬见说武王天上梦无情曾与傅巖通寓题酒壶棋局似闲人竹笏蓝衫老此身託客买书重得卷爱山移宅近爲隣鸣蛩阁上风吹病落叶庭中月照贫见说天池波浪濶也应㳙滴溅穷鳞偶题闲补亡书见废兴偶然前古也填膺秦宫犹自拜张禄楚幕不知留范增大道岂全关暦数雄图强半属贤能燕台财力知多少黄金到九层寓题述怀大道真风早晚还妖讹成俗汚干坤宣尼旣没苏张起鳯鸟不来鸡雀喧蒭少可能供骥子草多谁复访兰荪尧廷忘却徴元凯天阙重关十二门将入城灵口道中作路上长安咫尺闲㶚陵西望接秦源依稀日下分天阙隐映云边是国门锦袖臂鹰河北客青桑鸣雉渭南村髙风九万程途近与报沧洲欲化鲲新屋耳顺何爲土木新叔孙墻屋有前闻纵然一世如红叶犹得十年吟白云性逸且图称野客才难非敢傲明君清甜数尺沙泉井平与隣家昼夜分新葺苑堂二首剪竹诛茅就水云静中还得保天真只闻神鬼害盈满不见古今争贱贫树影便爲廊庑屋草香权当绮罗茵堦前一片泓澄水借与汀禽活紫鳞又耨水耕山息故林壮圗嘉话负前心素丝鬂上分愁色络纬床头和苦吟笔砚不才当寸火方书多诳罢烧金同年二十八君子游楚游秦断好音茒亭鸳瓦虹梁计已踈织茅编竹称贫居剪平恰似山僧笠扫静真同道者庐秋晚卷帘看过雁月明凭槛数跳鱼重门公子应相笑四壁风霜老读书客㕔移却松筠致客堂净泥环堵贮荷香苑衡只要免风雨藻梲不须髙栋梁丰蔀仲尼明演易作歌五子恨雕墻燕台汉阁王侯事青史千年播耿光咏冩真写得衰容似十全闲开僧舎静时悬瘦于南国从军日老却东堂射策年潭底看身宁有异镜中引影更无偏借将前辈真仪比未愧金銮李谪仙放榜日喧喧车马欲朝天人探东堂榜已悬万里便随金鸑鷟三台仍借玉连钱花浮酒影霞烂日照衫光瑞色鲜十二街前楼阁上卷帘谁不看神仙曲江宴上呈诸同年鹪鹩惊与鳯凰同忽向中兴遇至公金榜连名昇碧落紫花封敕出琼宫天知惜日迟迟暮春爲催花旋旋红好是慈恩题了望白云飞尽塔连空渤海賔贡髙元固先辈闽中相访云本国人写得斩蛇劒御沟水人生几何赋家皆以金书列爲屏障因而有赠折桂何年下月中闽山来问我雕虫肯销金翠书屏上谁把蒭荛过日东郯子昔时遭孔圣由余往代讽秦宫嗟嗟大国金门士几箇人能振素风钓矶文集卷第八徐公钓矶文集徐公钓矶文集卷第九唐秘书省正字先辈徐公钓矶文集卷第九徐夤昭梦着诗七言律诗五十二首偶吟赠表弟黄校书辂产破身穷爲学儒我家诸表爱诗书严陵虽说临溪隐晏子还闻近市居佳句丽偷红蓞吟窓冷落白蟾蜍闲来共话无生理今古悠悠事总虚辇下赠屯田何员外封章频得帝咨嗟报国惟将直破邪身到西山书几达官登南省鬂𥘉华厨非寒食还无火菊待重阳拟泛茶内翰好才兼好古秋来应数到君家赠月君出水莲花比性灵三生尘梦一时醒神传尊胜陁罗咒佛授金刚般若经懿德好书添女诫素容堪画上银屏鸣梭轧轧纎纎手窓户光流织女星赠垂光同年丹桂攀来十七春如今始见茜袍新须知红杏园中客终作金銮殿里臣逸少家风惟笔札玄成世业是陶钧他是黄阁朝元处莫忘同年射策人赠杨着作藻丽荧煌士林白华荣养有曽参十年去里君门故八岁能诗相座吟李广不侯身渐老子山操赋恨何深钓鱼台上频相访共说长安涙满襟赠黄校书先辈璞闲居取得骊龙第四珠退依僧寺卜贫居青山入眼不干禄白髪满头犹着书东涧野香添碧沼南园夜雨长秋𬞞月明扫石吟诗坐讳却全无儋石储尚书荣拜恩命夤疾中辍课恶诗二首以申攀讃明公家凿鳯凰池弱冠封侯四海推冨贵有期天授早关河多难敕来迟昴星人杰当王佐黄石仙翁识帝师昨日诏书犹漏缺未言商也最能诗又东郊迎入紫泥封此日天仙下九重三五月明阚泽百千人衆看王恭旗傍緑树遥分影马踏浮云不见踪借问乘轺何处客相庭雄幕卷芙蓉府主仆射王搏生日熊罴先兆庆垂休天地氤氲瑞气浮李树影笼周柱史昴星光照汉鄪侯数钟亀鹤千年算律正干坤八月秋勲业定应归鼎鼐生灵岂独化东瓯献内翰杨侍郎窓开青琐见瑶台冷拂星辰逼上台丹鳯诏成中使取白龙香近圣君来欲言温署三缄口闲赋宫词八斗才莫拟吟云避荣贵庙堂玉铉待塩梅送刘常侍惜君何计更留连忍送文星上碧天杜预注通三十卷汉皇枝绍几千年言端信义如明月笔下篇章似涌泉也日有书随雁足东溪无吝访渔船送卢拾遗归华山紫殿谏多防佞口清秋假满别明君惟忧急诏归青琐不得经时卧白云千载茯苓携鹤斸一峯仙掌与僧分门前旧客期相荐犹望飞书主文春末送陈先辈之清源贫中惟是长年涯每羡君行自叹嗟归日捧持明月寳去时期刻刺桐花春风避酒多游寺晓骑听鸡早入衙千乘侯王若相问飞书与报白云家上卢三拾遗以言见黜骨鲠如君道尚存近来人事不须论疾危必厌神明药心惑多嫌正直言冷眼静看真好笑倾怀与说却爲冤因思周庙当时诫金口三缄示后昆送王校书徃清源南国贤侯待德风长途仍借九花骢清歌早贯龙颔丹桂曾攀玉兎宫杨栁堤边梅雨热鹧鸪声里麦田空吟诗台上如相问与说磻溪直钓翁岳州端午日送人游郴连五月巴陵值积隂送君千里客于郴北风吹雨黄梅落西日过湖青草深竞渡岸傍人挂锦採羮城上女遗簮九嶷云濶苍梧暗与说重华旧德音贺清源太保王延郴二首蕋珠宫里谪神仙八载温陵万户闲心地濶于云梦泽官资髙却太行山姜牙兆寄熊罴内陶侃文成掌握闲应笑清溪旧门吏年年扶病掩柴关又武荣江畔䕃祥云宠拜天人庆郡人五色鹤绫花上勅九霄龙尾道边臣英雄达处谁言命冨贵来时自逼身更待春风飞吉语紫泥分付与陶钧病中春日即事寄主人尚书二首身比秋荷觉渐枯致君经国堕前图层氷照日犹能暖病骨逄春却未苏镜里白须挦又长枝头黄鸟静还唿庾楼恩化通神圣何计教招掷得卢又风拍衰肌乆未蠲破窓频见月团圆更无旧日同人问只有多情太守怜腊内送将三折股岁隂分与五铢钱玄穹若假年龄在愿捧铜盘爲国贤寄华山司空侍郎三首金阙争权竞献功独逃徴诏卧三峯鸡群未必容于鹤蛛网何由捕得龙清论尽应书国史静筹皆可息边烽风霜落满千林木不近青青㵎底松又非云非鹤不从容谁敢轻量傲世踪紫殿几徴王佐业青山未拆诏书封闲吟每待秋空月早起长先野寺钟前古负才多爲国满怀经济欲何从又仙掌林中第一人鹤书时或问眠云莫言踈野全无事明月清风肯放君寄卢端公同年仁烱时迁都洛阳新立㓜主上阳宫阙翠华归百辟伤心序汉仪崑岳有炎琼玉碎洛川无竹鳯凰饥须簮白笔匡明主莫许黄瓢博少师惆怅宸居逺于日长吁空摘鬂边丝寄天台陈希畋隂山氷冻尝迎夏蛰户云雷只待春吕望岂嫌垂钓老西施不恨浣纱贫坐爲羽猎车中相飞作君王掌上身拍手相思惟大笑我曹宁比等闲人寄两浙罗书记进即堙沉退却升钱塘风月过金陵鸿才入贡无人唤白首从军有诏徴博簿集成时辈骂谗书编就薄徒憎怜君道在名长在不到慈恩最上层邑宰相访翼日有寄渊明深念郄诜贫踏破莓苔看甑尘碧沼共攀红蓞金鞍不缷紫麒麟残阳妬害催归客薄酒甘尝罚主人夜半梦醒追复想欲长攀接有何因白酒两瓶送崔侍御雪化霜融好泼醅满壶氷冻向春开求从白石洞中得擕向百花巖畔来几夕露珠寒贝齿一泓银水冷琼盃湖邉送与崔夫子谁见稽山尽日頺依韵酬常循州早年花县拜潘郎㝷忝飞鸣出桂堂日走登天长似箭人同红树岂经霜帆分南浦知离别驾在东州更可伤公论一麾将塞诏且随徴令过潇湘谢主人惠緑酒白鱼早起鹊声送喜频白鱼芳酒寄来珍馨香乍掲春风瓮拨刺𥘉辞夜雨津樽濶最冝澄桂液网踈殊未损霜鳞不曽垂钓兼亲醖堪愧金台醉饱身蜀虽倚关张敌万夫岂胜恩信作良图能均汉祚三分业不负荆州六尺孤緑水有鱼贤已得青桑如盖瑞光等君王幸是中山后建国如何号蜀都魏伐罪书勲令不常争教爲帝与爲王十年小怨诛桓邵一檄深讐怨孔璋在井蛰龙如屈伏食糟骄马忽腾骧姦雄事过分明见英识空怀许子将呉一主参差六十年父兄犹庆授孙权不迎曹操真长策终谢张昭见硕贤建业龙盘虽可贵武昌鱼味亦何偏秦嬴谩作东游计紫气黄旗岂偶然两晋三世深谋启帝基可怜孀妇与孤儿罪归成济皇天恨戈犯明君万古悲巴蜀削平轻似帋勾呉吞却羙于多髙鼻能知数竞向中原簸战旗宋二首天爵将儋石论一身恭俭万邦尊赌将金带惊寰海留得耕衣诫子孙缔搆不应饶汉祖姦雄何足数王敦草中求活非吾事岂啻横身向庙门又百万人甘一掷输玄穹惟与道相符岂知紫殿新天子只是丹徒旧啬夫五色龙章身早见六终鸿业数难逾三年未得分明梦却爲兰陵启覇图陈三惑昏昏中紫宸万机抛却醉临春书中不礼隋文帝井底尚擕张贵嫔玉树歌声移入金陵天子化爲臣兵戈半渡前江水狎客犹闻争酒廵读史亚父凄凉别楚营天留三杰翼龙争髙才无主不能用直道有时方始平喜愠子文何颕悟卷藏蘧瑗甚分明须知饮啄由天命休问黄河早晩清汉宫新宠位在嫔妃最上头笑他长信女悲秋日中月满可能乆花落色衰殊未忧公主镜中争翠羽君王袖底夺金钩妾家兄弟知多少恰要同时拜列侯开元即事曲江真宰国忠讹㝷奏渔阳忽荷戈堂上有兵天不用幄中无策印空多尘惊骑透潼关鎻云送龙游锦水波未必蛾眉能破国千秋休恨马嵬坡李翰林谪下三清列八仙获调羔鼎侍龙颜吟开琐闼窥天近醉卧金銮待诏闲旧隐不归刘备国旅魂长寄谢公山遗编往简应飞去散入祥云瑞日闲闻长安庚子歳事羽檄交驰触冕旒凾关飞入兠鍪皇王去国未爲恨寰海失君方是忧五色火云凝蜀郡几般妖气扑神州唐尧纵禅干坤位不是重华莫谩求公子行十五辕门学控弦六街骑马去如烟金多倍着牡丹价髪白未知章甫贤有耳不闻经国事拜官方买谢恩牋相如谩说凌云赋四壁何曽有一钱依韵赠严司直曾转霜蓬到玉京宣尼恩奏乐卿名歌残白石扣牛角赋换黄金爱马卿沧海二隅身渐老太行千叠路难行夫君才大官何小堪恨人闲事不平伤前翰林杨左丞飞上鳌头侍玉皇三台遗耀换余光人闲搦管穷苍颉地上修文待卜商贞魄肯随金石化真风留伴蕙兰香皇天未启昇平运不使伊臯相禹汤日月无情日月无情也有情朝升夕没照均平虽催前代英雄死还促后来贤圣生三尺灵乌金借耀一轮飞镜水饶清慿谁筑㫁东溟路龙影蟾光免运行新月云际婵娟出又藏羙人肠断拜金方姮娥一只眉先扫织女三分镜未光珠箔寄钩悬杳霭白龙遗爪印穹苍更闻十五圆明夜与破隂霾照八荒和尚书咏烟无根无蒂结还融曾触岚光彻底空不散几知离毕雨欲飞须待落花风玲珑薄展蛟绡片羃歴轻含鳯竹丛琼什捧来思旧隐扑窓穿户晓溟𪷟宫莺领得春光在帝家早从深谷出烟霞闲栖仙禁日边栁饥啄御园天上花睍睆只冝陪阁鳯闲关多是问宫娃可怜鹦鹉矜言语长闭雕笼岁月賖䨇鹭䨇鹭雕笼昨夜开月明飞出立庭隈但教緑水池塘在自有碧天鸿雁来清韵叶霜归岛树素翎遗雪落渔台何人爲我追㝷得重劝溪翁酒一盃鹧鸪绣仆梅兼羽翼全楚鸡非瑞莫争先啼归明月落边树飞入百花深处烟避烧几曽移逺岫引雏时见饮晴川荔枝𥘉熟无人际啄破红苞坠野田钓矶文集卷第九徐公钓矶文集徐公钓矶文集卷第十唐秘书省正字先辈徐公钓矶文集卷第十徐夤昭梦着诗七言律诗五十二首鹰害物伤生性岂驯且冝笼罩待知人惟擒燕雀㗖腥血却笑鸾凰啄翠筠放兎穴多非尔识鸣鸠脰短罚君身豪门不读诗书者走马平原放翫频蝴蝶二首缥缈青虫脱殻微不堪烟重雨霏霏一枝秾艶留教住几处春风借与飞防患毎忧鸡雀口怜香偏遶绮罗衣无情岂解关魂梦莫信庄周说是非又拂緑穿红丽日长一生事住春光最嫌神女来行雨爱伴西施去採香风定只应攅蕋粉夜寒长是宿花房鸣蝉性分殊违濶空解三秋噪夕阳剪刀寳持多用绣爲䨇日交加两片霜金匣掠平花翡翠緑窓裁破锦鸳鸯𥘉连理枝犹短误绾同心带不长欲制緼袍先把看非纨绮愧铦铓𥿄被文采鸳鸯罢合欢细柔轻缀好鱼牋一床明月盖归梦数尺白云笼冷眠披对劲风温胜酒拥听寒雨暖于绵赤眉豪客见皆笑却问儒生直几钱𥿄帐几笑文园四壁空避寒深入剡藤中误悬谢守澄江练自宿嫦娥白兎宫叠玉山开洞壑半巖春雾结房栊针罗截锦饶君侈争及蒙茸暖避风贡余秘色茶盏捩翠融青瑞色新陶成先得贡吾君巧剜明月染春水轻旋薄氷盛緑云古镜破苔当席上嫩荷涵露别江濆中山竹叶𥘉发多病那堪中十分蜀鞭笻竹巖边剔翠苔锦江波泠洗琼瑰累累节展苍龙骨寸寸珠聮巨蚌胎须向广塲驱组骏莫从闲处挞驽骀宁同晋帝环营日抛赚中途后骑来咏帘素节轻盈珠影匀何人巧思闲成文闲垂别殿风应度半掩行宫麝欲熏绣户逺笼寒熖重玉楼髙挂曙光分无情几恨黄昏月才到如钩便坠云咏灯分影由来共不同緑窓孤舘两何穷荧煌短熖长疑暗零落残花旋委空几处隔帘愁夜雨谁家当户怯秋风莫言明灭无多事曽比人生一世中咏扇爲发凉颷满玉堂每亲襟袖便难忘霜浓雪暗知何在道契时来忽自扬曾伴一樽临小槛几遮残日过囬廊汉宫如有秋风起谁信班姬泪数行咏笔二首秦代将军欲建功截龙搜兎助英雄用多谁念毛皆㧞抛却更嫌心不中史氏只应归道直江淹何独偶灵通班超投管不成事投掷翻从万里戎又君子三归擅一名秋毫无细非轻军书羽檄教谁録帝命王言待我成势徤岂饶淝水阵锋铦还学歴山耕毛干氏有何人润尽把烧焚恨始平咏钱多蓄多藏岂足论有谁还议济王孙能于祸处翻爲福解向讐家买得恩几怪邓通难免饿须知夷甫不曽言朝争暮竞归何处尽入权门与倖门尚书筵中咏红手帕鹤绫三尺晓霞浓送与东家二八容罗带绣裙轻好繋藕丝红缕细𥘉缝别来拭泪遮桃脸行去包香坠粉胸无事把将缠皓腕爲君池上折芙蓉尚书新造花牋浓染红桃二月花只冝神笔纵龙蛇浅澄秋水看云母碎擘轻苔闲粉霞冩赋好追陈后宠题诗堪送窦滔家使君即入金銮殿夜直无非草白麻钓车荻湾渔客巧粧成硾铸银星一点轻抛过碧江鸂鶒岸轧残金井辘轳声轴磨骍角氷光滑轮卷春丝水面平把向严滩㝷辙迹渔台基在辗难倾栁莫漠金条引线微年年先翠报春归解笼飞霭延芳景不逐乱花飘夕晖啼鸟噪蝉堪怅望舞烟揺水自因依五株名显陶家后见说辞荣种者稀愁夜长偏觉漏声迟往往随歌惨翠眉黄叶落催砧杵日子规啼破梦魂时明妃去泣千行泪蔡琰归梳两鬂丝四皓入山招不得无家归客最堪欺草废苑荒堦伴緑苔恩踈长信恨难开姑苏麋鹿食思食楚泽王孙来不来色嫩似将蓝汁染叶齐如把剪刀裁燕昭殁后多卿士千载流芳郭隗䑓萤月坠西楼夜影空透帘穿幕达房栊流光堪在珠玑列爲火不生榆栁中一一照通黄卷字轻轻化出緑芜丛欲知应候何时节六月𥘉迎大暑风水火性何如水性柔西来东出几时休莫言通海能通汉虽解浮舟也覆舟湘浦暮沉尧女怨汾河秋泛汉皇愁洪波激湍归何处二月桃花满眼流苔印留麋鹿野禽踪巖壁渔矶几处逄金谷晓凝花影重章华春映栁隂浓石桥羽客遗前迹陈合才人没旧容归去扫除堦砌下藓㾗残黠一重重晓水尽铜龙滴渐微景阳钟动梦魂飞潼关鸡唱促归骑金殿烛残求御衣窓下寒机犹自织梁闲栖燕欲䨇飞羲和暗耸扶桑辔借与寰瀛看早晖别酒尽欲终问后期泛萍浮梗不胜悲东门走马夜归处南浦片帆飞去时赋罢江淹吟更苦诗成苏武思何迟可怜范陆分襟后空折梅花寄所思夜日坠虞渊烛影开沉沉烟雾压浮埃剡川雪满子猷去汉殿月生王母来檐挂蛛丝应渐织风吹萤火不成灰愁人莫问何时旦自有钟鸣漏滴催雨引电随龙宻又轻酒杯闲噀得嘉名千山草木如云暗陆地波澜接海平洒竹几添春睡重滴檐偏遣夜愁生阴妖冷孽成何怪敢蔽髙天日月明萍爲实随流瑞色新泛风萦草护游麟宻行碧水澄涵月澁滞轻桡去採苹比物何名腰下劔无根堪并镜中身平湖春渚知何限拨破闲投独蠒纶恨事与时违不自由如烧如刺寸心头乌江项籍忍归去雁塞李陵长繋留燕国飞霜将破夏汉宫纨扇岂禁秋须知入骨难销处莫比人闲取次愁鸿行如兄弟影连空春去秋来燕不同紫塞别当秋露白碧山飞入暮霞红宣王德羙周诗内苏武书传汉苑中况解芦避弓箭无声归透雁闻风鹤阆苑瑶台歳月长一归华表好增伤新声乍警𥘉零露折羽闲飞几片霜要伴神仙归碧落岂随龟雁住方塘三山顶上无人处琼树堪巢不死郷鹊神化难源瑞即开雕錂毛羽出浮埃香闺报喜行人至碧汉填河织女囬明月解随乌绕树青铜宁愧雀爲台琼枝翠叶庭前植从待翩翩去又来霜应节谁穷造化端菊黄豺祭问应难红窓透出鸳衾冷白草飞时雁塞寒露结芝兰琼屑厚日干葵藿粉㾗残世间无此催摇落松竹何人肯更看风城上寒来思莫穷土苹末两难同飘成逺浪江湖际吹起暮尘京洛中飞雪萧条残腊节落花狼籍古行宫春能和煦秋摇落生杀还同造化功帆岂劳孤棹送行舟轻过天涯势未休断岸晓看残月挂逺湾寒背夕阳収川平直可追飞箭风徤还能泝急流幸遇济川恩不浅北溟东海更何愁梦月落灯前闭北堂神魂交入杳冥郷文通毫管醒来异武帝蘅芜觉后香傅说已徴贤可辅周公不见恨何长生松十八年方应通塞人间岂合忙东紫气夫元出故关大明光照九垓闲鳌山海上秦娥去鲈鲙江边齐椽还青帝郊埛平似砥主人阶级峻如山蟠桃树在烟涛水解冻风髙未得攀西宻云郊外已囬秋日下崦嵫景懒収秦帝城髙坚似鐡李斯书上曲如钩宁惟东岳凌天秀更有长庚瞰曙流见说山傍偏出将犬戎降尽复何愁南罩罩嘉鱼忆北方送君前浦恨难量火山逺照苍梧郡铜柱髙标碧海郷陆贾几时来越岛三闾何日濯沧浪钟仪冠弊归心阻蝴蝶飞园万草芳北雪满胡天日影微李君降虏失良时穷溟驾浪鵾鹏化极海寄书鸿雁迟来犹未启残兵奔去杳难追可怜燕谷花开晚邹律如何爲一吹云漠漠沉沉向夕晖苍梧巫崃两相依天心白日空休蔽海上故山应自归似盖好临千乗载如罗堪剪六铢衣爲霖须救苍生旱莫向西郊作雨稀燕从待泥溅客衣百禽灵性比他稀何嫌何恨秋须去无约无期春自归鵰鹗不容应不怪栋梁相庇愿相依呉王宫女娇相袭合整䨇毛预奋飞蝉寒鸣宁与衆虫同翼鬂緌冠岂道穷殻蜕已従今日化声愁何似去年中朝催篱菊花开露暮促庭槐叶坠风从此最能惊赋客计居何处转飞蓬露鹤鸣先惊雁来天洗竹霑花处处鲜散綵几当蝉饮际凝光冝对蚌胎前朝垂苑草烟犹重夜滴宫槐月正圆憷惕与霜同降日苹蘩思荐独悽然霞天际何人濯锦归偏冝残照与晨晖流爲洞府千年酒化作灵山几袭衣野烧𦦨连殊赫奕愁云隂隔乍依稀劳生愿学长生术飡尽红桃上汉飞蒲濯秀盘根在碧流紫茵含露向晴抽编爲细履随君歩织作轻帆送客愁踈叶稍违投饵钓宻丛还碍採莲舟鸳鸯鸂鶒多情甚日日䨇䨇遶游泉非凿非䟽出洞门源深流崄合还分髙成瀑布潄逋客清入御沟朝圣君迸滴几山穿破石迅飞层峤喷开云旧斋一带连松竹明月窓前枕上闻烟燎野焚林见所从惹空横水展形容能滋甘雨随车润不并行云逐梦踪晴鸟廽笼嘉树薄春亭娇幕好花浓有时片片风吹去海碧山青过几重闲不管人闲是与非白云流水自相依一瓢挂树傲时代五栁种门吟落晖江上翠娥遗佩去岸边红袖採莲归客星辞得汉光武却坐东江旧藓矶忙䨇竞龙舟疾似风一星毬子两同平呉破蜀三里㓕楚图秦百战中春近杜鹃啼不㫁寒催归雁去何穷兵还失路旌旗乱惊起红尘似转涙发事牵情不自由偶然惆怅即难収已闻抱玉沾衣湿见说迷途满目流滴尽绮筵红烛暗坠残粧阁晓花羞世闲何处偏留得两点分明湘水头月碧落谁分造化权结霜凝雪作婵娟寒蝉若不开三冗狡兎何从上九天莫见圑圆明处逺须看弯曲鍳时偏郄诜树老尧蓂换惆怅今年似去年钓矶文集卷第十终