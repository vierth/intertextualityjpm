枯崖漫录X卍XXX枯崖和尚漫录序石谿偃谿爱人物崇风教贒于端嘉诸老暮年灵径于余尤亲密评商述作一语无讳甞道枯崖仲简于二老厥后俱掌记径山简富于文惜早世而枯崖清苦愤发正宗有闻余居喝石嵓夹路玉簪花一开秋风骚然或笑曰禅和子才见此花则忧御寒无计东驰西骛独枯崖坐破囱怡然每携被嵓上同宿月凉登阁雪霁看山相与胷中耿耿余出锦谿报慈归延平含清数年稍睽间闻枯崖集古成录偃谿喜其所取机缘皆有控人入处后村谓何时煑茗为重论竹谿谓它时共入僧宝传枯崖南归携录相访适余迁光孝卛尔过目而别今枯崖瑞世泉南兴福而起藏主为之刊梓欲叙夫参方正眼为人峻机逸致高标激贪立懦备见乎此因思石谿闲居太白欲刻仲宣孚非庵光艮嵓沂胜叟定诸人旧作及捧黄住山酬应不韵亦不果枯崖当搜抉其遗继继彚集俾五灯之后复见一灯光明烛天下岂漫录云乎哉枯崖名悟福之福清人咸淳八年仲春北山书于鼓山X老禅庵昔偃溪佛智禅师住灵隐予客临安相与往来神交道契非一日知枯崖之名久矣未曾眉毛厮结偶寓于泉因过兴福寺一见元是屋里人恬淡寡言真脱偃溪印子来顷闻枯崖癸亥岁归径山蒙堂裒集平昔所闻见宗宿入道机缘示众法语及残编短碣名字未上于灯者随所笔名曰漫录其志有在呈似偃溪被叱撆下无事合里是岁夏五忽谓曰将谓所述者効纪谈杂录资谈柄耳今阅之则异是所収机语皆有控人入处巳用笔点下余则刬却且嘱宜珍藏之予虽欲见是录而未暇扣忽得起座元携元藁过我欲为锓梓请信庵一转语予详复数四虽枯崖得之所闻所见然编集成传或赞或拈或着语或纪实一一自胷襟流出岂是依本葫芦则知枯崖和尚所集者皆发蕴椟之美玉而非鼠璞佛智禅师所点者皆选走盘之遗珠而非鱼目予更赘语恐反生玉之瑕而为珠之颣矣起兄请之力不获巳再垂一足助彼𦘕蛇噫漫录一出何异扬雄之草玄取讥于人虽然后世必有子虗者出咸淳壬申夏清漳信庵陈序X枯崖和尚漫录卷上圆通宗照庵主因木庵初到泉南舘是庵一日具威仪问曰某甲愚钝乞师指箇见处木庵指面前香炉曰见么照曰见庵曰见处如何照曰某甲不会庵曰又道见也照悚悟流汗浃背自此杜门四不出一衲百结韵致高古莫能亲踈之慈慧祖派禅师温陵张氏子祝发于开元罗汉寺参文关西之嗣宗岱余宗举僧问云门如何是正法眼答曰普又僧问如何是正法眼答曰瞎子作么生会派罔措由此焦虑忘饥寝一夜坐至子刻闻山禽呌一声省悟黎明求宗印证才入门便唤曰和尚宗曰子来作么派曰东家杓柄长西家杓柄短宗曰子夜来发颠耶派曰是和尚颠是某甲颠宗下禅床擒住曰见什么道理派曰伏惟和尚尊候万福宗托开曰还我前日话头来派作女人拜复呈颂曰问正法眼答曰普瞎万里清风一溪明月今香泥像留于里之四松为缁素钦仰焉X黄庄定公祖舜晚尤淡薄留心禅宗因观传灯悟入述偈曰六载留心读释书几回纸上被模煳今朝放下都无事只是从前箇老夫仕至执政为绍兴名臣且能证彻此道朱许裴李专美于前矣浙翁佛心禅师初到双径见大慧之嗣仁公扣以当时千七百众咨决之要得狗子无佛性话默领去过台之报恩求决于佛照夜参闻举世尊鞭影语曰见鞭影而行非良马也言下省悟旦日入室问不思善不思恶正恁么时如何是琰上座本来面目曰佛手遮不得复随侍证老衲于番阳闻旁僧商量云门话堕话云那里是这僧话堕处豁然洞见佛照从前机用佛照每语人曰我握拂柄以来的契吾机者惟琰尔后佛照佛心接武住凌霄法席俱盛如佛日犹在时也佛心塔在㵎东详见志铭兴化军瑞香烈庵主本郡人号幻住叟妙年奇逸饱丛林久参等庵后得东庵发明心要归乡居虎丘巖余十年有山居小咏其一曰客来询秘密幽鸟语声喧此意分明甚何消我再言嘉定间郡守以东塔招之不出及移钖瑞香得东庵讣举哀拈香云向来信釆游江外业风吹到明州界𡎺着聱头老拙庵蓦遭毒手相殃害勐虎出林不足威蚖蛇当路未为恠虗空激拶火星飞流布丛林恶声在死中得活复归来冷地思量真尀耐近闻筋斗巳倒翻且喜昇平吾道泰炷香聊以表殷勤偿却拳头竹篦债大众只如佛X照和尚既然与么且道只今是雪屈耶是酬恩耶说着虽非直半文谁知却有通人爱瑞香得处分明确守其志不肯应世伽梨勃窣于水光林影中想见其高风逸韵令人意消铁鞭韶禅师因密庵开堂直趋前曰箇是选佛场心空及第归今日相见处大地起风雷作么生是相见底事庵不答又曰十二时中有箇汉把劒来截将你头去争奈渠何亦不答遂摵一坐具曰遇这冤家不打更待何时亦不答退身唱三声喏曰捉得贼头袁达李磨到请钧旨庵方竖一拳示之曰领钧旨翻筋斗便出庵入室罢告众曰适来有箇汉牙如劒树口似血盆手把一条垂绦如铁鞭相似老僧亲遭一下汝等诸人切须照顾自此号曰铁鞭六年为不釐务侍者万庵柔禅师示众云有句无句如藤倚树荆棘林中开活路树倒藤枯句归何处生铁秤鎚被虫炷泥盘放下笑呵呵杀人劒与活人刀若是金毛狮子子三千里外见誵讹佛生日云周行七步巳入邪路目顾四方开眼尿床指天指地有甚巴鼻唯我独尊犹是儿孙毕竟浴他图箇什么良久云珊瑚枕上千行泪半是思君半恨君阅此数语履霜知氷践露知暑矣密庵虽门户严紧而接人甚盛岂有吞舟之鳞能漏网耶芥堂璁禅师预木庵室一日侍次忽逢其怒曰你在X此作什么夏制将满西来意作么生会才拟答被噼口打一掌且厉声曰速道速道才拟答又被打一掌忽省发汗下礼谢而去自此诸方号弘法道者莫不往参激晚住吴门圣因益驰声誉白发垂肩丛林唿为璁白头云真源慧日禅师字明可方峻超卓颂黄龙三关云我手佛手粪箕扫帚拈起便行谁分先后我脚驴脚步步踏着踏破虗空一任卜度人人有箇生缘屋漏望见青天昨夜泥牛勃跳带庵金刚发颠应庵见之叹曰真黄龙的骨孙也颂竹篦子云半载出师当古塞将军疋马意峥嵘不知打破重城了空把牢关不放行大慧闻曰此黄龙儿孙亦解我杨岐下说话真源甞问僧曰佛以一大事因缘出见于世如何是一大事因缘僧无语复引谕而谓之曰如一颗明珠顿在朝天门㶚头市里千人万人行过不见忽有一箇汉遇着便呌云我快活只是这箇道理会么初住杭之多福后住昇之兴教明之香山乃天台万年雪巢一村僧嗣语言宗旨木水之有本原也雪巢别帖云专介之来収书且喜被临安命遴选出世仍审别后新领住持道体康安深以为慰中间赴长芦欲得相见知巳入院人言多福政在于潜新城深山中只成怅然而巳我身畔别无人甚望汝归来奈何巳出佩空王印事要两全则难矣且勉力向前行道不可恣纵自已令厚却薄他人软暖淡薄汝亦深悉之今之住X院多如此可相信也若到秋间我定要归天台万年观音别院必作长往计无因见汝且自保顺世间人情使祖道光显至祝普灯只载其嗣法法常首座爱堂妙湛禅师依水庵于杭之净慈为水头净头一日于寺前举扇化钱忽然勐省因忘缩臂旁僧诃曰獃子扇上有钱了通身汗出掖归白水庵而印可之亦有颂示之云一堆屎上一尊佛放出毫光照天地镬汤炉炭里生莲只因洗面摸着鼻为肯堂首众日新福帅王公度游山与论契合到福以黄檗招之后赴吴门守赵公彦橚承天之请方顺寂爱堂安吉人朴野绝文饰间发语言如枯柴人不及见惜哉临安府径山少林佛行崧禅师生于建之浦城徐氏受业于梦笔峰等觉瑞世于安吉报本嗣东庵道声四驰未几起住杭之净慈上堂举僧问盐官如何是本身卢舍那官云与我过净缾来僧提净缾至官云复安旧处着拈云盐官八万四千毛窍窍窍俱开三百六十骨节节节欲断可惜这僧如梦相似上堂举洞山云初秋夏末兄弟东去西去直向万里无寸草处去后来浏阳庵主道出门便是草大阳云不出门亦漫漫地拈云同声相应同气相求则不无三大老子细检点将来总是藤蛇绕足且利害在什么处谁知云外千峰顶别有灵松带雨寒上堂云是法不可示言辞相寂灭春葩千万丛春山千万叠正与么时释迦老子打失鼻孔是汝诸人还知么喝一喝下座X上堂云欲得大用见前直须顿忘诸见诸见若尽昏雾不生大智洞明更非他物遂举拂子云看看若道见头上安头若道不见斩头覔活毕竟如何良久云洎合错下注脚喝一喝下座既退席过武康宴山接待寺宁庙尤重佛法嘉定间再得旨董南山即诏延和殿登对赐号佛行禅师金襕袈裟宠荣至矣临安府净慈肯堂充禅师余杭人嗣颜万庵风规肃整望尊一时颂即心即佛云美如西子离金阙娇似杨妃下玉楼终日与君花下醉更嫌何处不风流曹山喫酒云贩海波斯入大唐先将珍宝暗埋藏却来伸手从人覔争奈难瞒有当行举万庵先师有语云坐佛床斫佛脚不敬东家孔夫子却向他乡习礼乐拈云入泥入水则不无先师争奈寒蝉抱枯木泣尽不回头卓拄杖云灼然有不回头底肯堂向升子里礼你三拜昔大沩佛性谓颂古拈古要奢俭得所如人解使钱不必多也善读肯堂语者当自知之宝峰端庵主久侍佛照见其颂女子出定因缘有悟入处一日造丈室于座左侧叉手而立少顷便出照唿来前曰有什么辨白端又于右侧叉手而立照喝端趋出照颔之端恂恂如鄙人居小庵无宿给户外之屦常满同门如权孤云印铁牛致书招之不出安吉州乌回月林观禅师性纯诚无矫饰福之候官黄氏子初为牧童鞭叱牛有省屏荤血投雪峰忠道者出家谒荆南二圣戒准得度见澧州证老衲获其X法初造室闻举话云若能转物即是如来面前香台作么生转曰筑着磕着被叱去复随侍过饶之荐福看云门话堕又十年一日绕莲池行自诵云那里是这僧话堕处忽大彻涂毒在径山遯庵在华藏皆有书致之分座颂洞山麻三斤云脣上碧斑宾豹愽舌头当的帝都丁频唿小玉元无事只要檀郎认得声嘉泰间瑞世吴门圣因迁承天万寿学者辐凑住乌回示疾日犹再鼓入室且曰桂花开时吾将行俾其徒预结夏制巳而桂花盛开嘉定丁丑四月十三日也参前入室再鸣鼓普说众集定拈拄杖云有拄杖与拄杖无拄杖夺拄杖众中莫有会底出来道看众无对掷下拄杖危坐书偈而寂阅世七十五坐夏五十一阇维舍利不可计乌虖命世宗师处死生如云行鸟飞初无留碍乌回夏中入灭桂盛开如其言此尤见其超绝奇瑞明验处非荷负大法精一力乎曹源生禅师在信之龟峰示众云从朝至莫钟鱼鼓板为诸人发上上机了也若信得及尘沙诸佛在诸人脚跟下𨁝跳若信不及龟峰拾得口喫饭拍禅床下座真黄龙所谓如数世富人一钱不虗用耳松源岳禅师初入闽见干元木庵久之辞去木庵举有句无句如藤倚树源曰裂破曰琅邪道好一堆烂柴聻曰矢上加尖曰吾兄下语老僧不能过其如未在他日拂柄在手为人不得验人不得曰为人者使愽地凡夫一超入圣域固难矣验人者打向面前过X不待开口巳知渠骨髓何难之有庵举手曰明明向汝道开口不在舌头上后当自知逾年源见密庵于衢州西山随问即答庵笑曰黄杨禅尔后在径山闻庵问旁僧不是心不是佛不是物忽大彻乃曰今日方知木庵道开口不在舌头上源生处之龙泉吴氏开法苏台澄照庆元间被旨住灵隐门庭高峻入者鲜不为大器乌虖松源破庵曹源万庵岂非起中峰之道者耶大梅止翁祥禅师无用嗣子示众云瑞岩示众绝支离栗棘金圈噼面挥直下有人吞透得更须来喫顶门鎚语言质直如其人住山规模尤过人月林观禅师会中有一杜多行明得俱胝一指话且曰吾老矣须再来归寂后三十余年月林在湖之报本夜梦开室举俱胝话见杜多行造室竖一指明旦室内举前话孤峰秀公时在旦过中趋入亦竖一指月林曰杜多行再来矣福唐明首座号寂照饱参聪敏久侍空叟于四明玉几叟感风疾累年左右相继辞去照服劳益勤叟常嘱以福鲜不宜出世为人归里为鑑绝照首众鼓山帅李公俊以大云峰招之辞以偈云箇是皇朝无事僧谈禅说道总无能颓然送日犹嫌赘敢把虗名玷祖灯绝照勉其出复曰愿做闲人述偈云恰露半头原畔立故人底事又相逢柴门去此无关钥佛若来时却弗容即日遁去后寓闽清白云学者景向又数X年帅赵公希瀞尽礼以雪峰迎请照以书授小师圆庵主辞谢不赴帅封沉香为供将以四句云道人高卧挽不来凛凛清风起懦颓太守无由亲问道瓣香聊寄小师回寂照三十余年守一破纸被见地明白遵记莂而耻表襮依林薮而安寂寥始卒不易使争竞名位贩卖佛祖者闻其风亦可以少愧矣浙翁佛心禅师示如璨法语云本色道流十二时中六根门头空牢牢地如一面轩辕宝鑑胡来胡现汉来汉现选甚真如涅槃菩提烦恼以至世间虗幻情欲逆顺是非一一照破直是污染不得若也六根门头才有纤毫异念便被许多为障为碍为冤为对使得七颠八倒凡圣之岐由此而分然凡圣初无两种只是一箇了事人了底唤作圣不了便是凡夫庞居士云不是圣人了事凡夫此之谓也既知得了更须子细不可目前轻结褁着箇里方要见人咬定牙关且崖将去蓦然崖到悬崖撒手处正好入人炉鞴受人钳鎚称箇本色道流不为分外忽尔时缘所迫出来与人解粘去缚内亦无愧自然绰绰有余裕也阅此真临济宗骨髓耳常州华藏明极祚禅师嗣晖自得甞举保寿开堂语拈云保寿开堂为众竭力三圣推出故园春色保寿便打可知礼也瞎却镇州一城人眼三圣重重露肝胆保寿下座便归方丈千古丛林为榜样喝云唤作榜样得么明极以大父事宏智拈提如山涛论兵闇X合孙吴亦可为丛林榜样安吉州凤山资福破庵先禅师王氏蜀广安新明人也参密庵于乌巨随众入室见其为旁僧举不是风动不是幡动忽然朗悟复随侍过蒋山五载不自衒鬻亦未甞得其许可遂辞归蜀密庵潜乘小肩舆前诣五里袖中出语饯之曰万里南来川藞苴奔流度刃扣玄关顶门翟支瞎摩醯眼去住还同珠走盘破庵住夔府卧龙始通法嗣书时密庵在天童谓育王佛照曰元来川僧有道义佛照曰待你知得迟了盖密庵平生怕川僧不肯挂塔而佛照喜川僧堂中大半是也妙峯喜禅师住台州惠因开炉示众云翠云随例也开炉拨尽寒灰火也无竖起拂子云拈起死柴头上底吹云不知谁是赤须胡高原闻之荐于青山郑公公云见说他住坏人院子原云佛法也要人撑拄在后居临安永教公果付下省札请住小瑞岩再见佛照于育王以风旛语直箭锋机佛照赠之以偈云今日为君通一线斩丁截铁起吾宗妙峰刘氏晚年丛林以老刘唿之衢州报恩百拙登禅师和州乌江人族闵氏应庵晚子初有见时言夜半如曰昼示学者曰道人相见莫週游大地都卢是一州信手拈来信手用始知大地一毫収又曰道人相见勿哆哆一句可以定干戈得失是非都拈却不知那事复如何住报恩三夏赋性X绝彫饰机语皆质直故有百拙之号野云南禅师会稽人表里端劲先于无用会中为园头有契悟后瑞世示众云霜风落木鴈阵惊寒生身父母露出心肝观音菩萨嗔霍不尽失却鼻孔且喜诸人天下太平又云百计推寻永不见面一时休去在处逢渠长连床上喫粥喫饭取饱为期我且问你常住一粒米是几番过手乌虖杨岐之道至大慧大振语言机辩胥江八月之涛莫能遏者也无用祇以其亲切底接人亦无敢凑泊晚始得野云此等示众真无用亲切语未知孰为优孟孰为孙叔也不沗为佛日之子孙矣淳庵净禅师蜘蛛颂云立处孤危用处亲一丝头上定干坤渠侬不是夸机变要与众生断命根为人所诵尤能节俭省事不劳役人亦如舜老夫炙灯扫地皆躬为之退庵奇禅师预印别峰室于径山别峰才望见其来失喜下床接之不复为众举话退庵恐妨众后惟未至住金山普说云便恁么散去早是辜负平生了也那堪更进前咨询某甲等为生死事大无常迅速不堪为种草若是互为宾主成法为人却较些子此为巳彻证者说或者久在丛林非不用心不能得箇透彻者过在什么处过在信根不重半信半疑似做不做只是无决定志又不能全身放下纵使放得下做得理路绝处情识尽处静境不恋閙境不拘只与么X浸在死水里分明死了活不得往往多只向这里着到若能勐烈靠将去一撞撞着始得此为久在丛林打未到头者说若是乍入丛林兄弟信根纯净谛听此事恰似箇白练绢相似不受他人点污得遇明师发一片诚心不愿出人前唯只是要参禅学道发明心地资之勇勐确然以生死大事为念十二时中时时觑捕蓦然泯虑绝知解如晴空万里不挂片云何患日头不出也日头才出无不照处日头出时恰似箇什么山野老婆心切向壁角头拈出一片陈橘皮与诸人作样子岂不见寿禅师因普请次抛下一片柴头蓦然契悟便道扑落非他物纵横不是尘山河及大地全露法王身这箇时节还计较得么如人饮水冷暖自知法眼和尚也曾恁么打发一回便解道物物到心上全心物自闲古今城郭里得者住如山可谓真语者实语者当恁么时不用求殊胜殊胜自然至非但寿禅师大法眼如此至于三世诸佛六代祖师天下老和尚皆不出此若有别证别解即是外道法非是佛法金山恁么忉忉怛怛恰似箇媒人相似东边说一歇西边说一歇两边说一合及至到家相见你自理会不干媒人事你若实到家相见一回便不忍舍也参禅学道须到不忍舍处底田地正好做工夫如人上山各自努力乌虖入大炉鞴上大钳鎚等闲发一机示一境自不寻常此等普说恰似卖田立契相似东西南北四至一一为人指出别峰三X十余年坐曲盝床只得退庵一麟足矣南岳方广照禅师淳素鄙朴以骂詈为佛事学者惮之有二僧至照问曰天寒岁暮上座何来僧曰一家有事百家忙照曰相见底是阿谁僧曰某甲与和尚照指香台曰面前是什么僧曰香台照曰将谓収番勐将元来是行间小卒僧喝照便打问第二僧曰天寒岁暮上座何来僧曰不得气力祇对照曰闻你搅众出唍是否僧曰和尚几时得者消息照曰近前来与你道僧吐舌照便打且含胡诟骂曰我这里无米无菜也来乱统以拄杖趂之照西蜀人佛照会中号照白眉者垂示机语不在空叟铁牛之下橘洲昙禅师字少云嘉定府人出崃住明之仗钖暇日着论发明佛祖机缘名曰大光明藏笔势宏濶惜未成全书而寂论赞丹霞云刬殿前草骑圣僧项天寒烧木佛三事併案夫岂他人所能如衡山之云轩豁呈露遽见突兀不自为能也然时有观顾悸怖而丧其所守者院主是也等闲放过南阳侍者而直擒取南阳国师所谓挽弓须挽强是此手也重哀末世疲癃之疾增损古人必効之方成大法药者宜用元和津嚥下和平之福可立而俟也余见佛智老人偶阅此且曰学者亦宜于此用元和津嚥下洲甞自撰龛志略云初听楞严圆觉起信复舍去依成都昭觉彻庵白水𠁼庵挈包南来从先大慧于育王径山后见东林万庵蒋山应庵辛苦艰难始毕平生之愿则X知其涉历尤艰辛未闻容易而得也庆元府天童无际派禅师嗣佛照生于建安张氏庆元四年开法常之保安上堂云说即无功有过不说又是罪过自今各省己过无以责人之过拄杖不应放过也要从头按过卓拄杖云内卦巳成再求外象又卓三下占得风山小蓄变成泽风大过卓一下下座初预密庵法席有剪纸塔戏俾颂颂云当阳拈起剪刀裁七级浮图应手回堪笑耽源多口老湘南潭北露尸骸一众服膺赞船子云三寸离钩摵一桡百千毛窍冷飕飕虽然两手亲分付要在渠侬自点头赞灵照女云老爷丧尽生涯后累汝㳂街卖笊篱不是家贫儿子苦此心能有几人知丛林称之嘉定间在天童示疾辞众上堂云十方无壁落四面亦无门净躶躶赤洒洒没可把喝一喝云几度卖来还自买为怜松竹引清风下座入丈室端坐泊然而化寿七十六臈五十二佛果下大慧接人多如马祖今独东庵下为盛螺庵肇禅师住雪峰日赞祖师云德山棒下桶底脱蟭螟眼里干坤濶坐断东南第一峯百川倒流閙聒聒自题照子曰阴崖鸟灭槎头雪午夜猨啼竹外烟莫恠住山无伎俩骑牛踏破水中天余己酉夏在石翁玉和尚会中耆宿犹能言之今仅忆此二赞云金华元首座刚峭简严丛林目为饱参见等庵于白云始了大事僧问如何是佛曰即心是佛问如何是X道曰平常心是道问如何是祖师西来意曰赵州道底闻者皆笑后有僧问如何是佛曰南斗七北斗八问如何是道曰勐火煎麻油问如何是祖师西来意曰龟毛长数丈传者皆喜噫若如此辨验答话不惟埋没己灵抑亦辜负前辈蒙庵聪禅师生福州长乐朱氏少长不侵侮好狎年十九依信之龟峰光晦庵二十七得度即告以欲随众专一体究己躬大事免以众务为役庵笑曰汝要紧参禅郍佛法在一切作用处寻常行履处何惧事务夺即今且限一月日如不了决罚不恕退以佛法在寻常行履处写贴于牕上脇不至席者半月庵时时默探之见其作意太勐烈私念云此子若不悟恐狂去一日闻搐鼻有泣声云哑坏了此子询问乃知俗家讣音至庵举意曰这里好与一槌即唤来问曰汝有什么事且道以父亡声未绝庵扭住与一掌云许多无明烦恼甚处得来又一掌当下疑滞氷释即礼谢冲口呈偈曰了了了彻底了无端赤脚东西走踏破晴空月一轮八万四千门洞晓庵曰这钝汉且放三十棒曰某甲亦放和尚三十棒曰你看瞎汉便敢乱统自此机锋峻捷无敢当者庵临寂时付以法衣并偈曰再来毒种元聪侍者尀耐吾宗灭汝边也且曰异日不得辜负老僧曰即今亦不少曰恁么则三十年后此话大行曰苍天中更添冤苦瑞世龟峰为晦庵嗣后迁六处被旨住径山十四夏而寂乌X虖蒙庵于晦庵之门烧尾鳞也如鸟窠得会通无三登九到之劳虽曰师资缘合显微一贯如印印空了无朕迹非介而勇愿而专者之验欤笑翁堪禅师初游方抵明之太白无用问曰汝行脚僧耶游山僧耶曰行脚又问如何是行脚事翁以坐具摵之无用曰此僧敢捋虎须参堂去一日室中举狗子无佛性话拟开口无用起举竹篦翁应声曰大荼毒鼓轰天震地转脑回头横尸万里无用然之翁平生未甞以言狥物以色假人自牧谦禅师西蜀人温雅愽喻双径蒙庵之嗣入闽住凤山迁鼓山时高州文学刘镇叔安谪居最久间往咨参一日问曰某甲参得禅么曰人人有分曰即心是佛如何是非心非佛曰不许夜行投明须到刘因此留心佛法自牧后在雪峯室中问学者雪峰有句子僧曰请和尚道自牧以拄杖赶出如此为人契机者少妙峰善禅师住杭之灵隐丞相青山郑公因天童阙人奏勉其行答以年踰耄矣尚夜行不休乎述二偈辞免一曰剥啄敲门定眼开惊传钧翰入山来倚岩枯木摧残甚空费阳和到一回二曰鼻绳掣断巳多年老倒松楸㵎草边相国恩波如海𤄃何妨乞与日高眠甞拈鲁祖见僧面壁云费力不少瑞岩主人翁云即今亦不少妙峰晚年足不越限昼夜惟拥楮衾兀坐垂示语言皆发药人郑公题其录云师于佛法X中横骛直贯曾无留难如方圆器满贮虗空不可执着如七宝山涌智慧泉悉具法味可谓知言矣庆元府天童如净禅师颀然豪爽丛林号曰净长礼真歇塔偈云歇尽真空透活机儿孙相继命如丝而今倒指空肠断杜宇血啼花上枝示众云心念纷飞如何措手赵州狗子佛性无只今无字铁扫帚扫处纷飞多纷飞多处扫转扫转多扫不得处𢬵命扫昼夜竖起嵴梁勇勐切莫放倒忽然扫破太虗空千差尽豁通宗趣可知矣有问瑞世嗣谁曰如净问道号谓何曰净长后于太白山感疾退席下涅槃堂始大哭为鑑足庵烧香入寂时侍者告以法堂宝盖镜堕于座上曰镜枯禅至矣如其言高原泉禅师令闻素着瑞世庆元梨洲有问囊锥巳露至宝难藏四众侧聆愿闻法要曰截舌有分问恁么则一句超今古禅徒息万机曰又恁么去也问如何如梨洲境曰猨啼古木月照高峰问如何是境中人曰匙挑不上问人境巳蒙师指示向上宗乘事若何曰且待驴年四众拭目倾耳空叟印禅师诣育王时佛照法席鼎盛颂善才者累纸空叟有云童子才生河沙福聚凛然气宇如王觉城东际智愿巳全彰展转参寻知识不移寸步历遍南方无穷事风高月冷烟水渺茫茫一声弹指处毗卢楼阁门户尽开张尘尘顿现法法圆常都是梦中境界惺惺后满面惭惶归来也重遭摩顶雪上X更加霜众推之后空叟道益闻着亦住育王浙翁佛心禅师云空东山答余才茂借脚书真阎老子殿前一本赦书也今之诸方道眼不知若何果能受持此书则他日大有得力处书云空本巖穴间人今虽作长老只是前日空上座贵住有无一付知事岂敢涉私盗用常住结好常人或用资给俗家或用接陪知已今之带角披毛偿所负者皆此等人也先佛明言可不惧哉愿公勿置我于此辈中则公之入帝乡求好事前途未易量也逆耳之言不知以为如何佛心每以此举似于人璨隐山亦云常住金谷除供众之外几如鸩毒住持人与司其出入者才霑着则通身溃烂律部载之详矣古人将钱就库下回生姜煎药盖可见今之踞方丈者非特括众人钵盂中物以恣口腹且将以追陪自己非泛人情又其甚则剜去搜买珍奇广作人情冀迁大剎只恐他日铁面阎老子与计筭哉因併录之临安府净慈退谷云禅师初在銕庵一大禅会中为侍者值其开室问国师三唤侍者谷以手揜其口又问侍者三应又作么生谷拂袖径出后得佛照印可且谓其机语如雪堂行及得旨住明之育王时佛照居东庵父子相从之乐昔未有也退谷生福州闽清黄氏寂照明首座孤风超绝生缘福州长乐多见宗匠甞有颂曰大事未明丧考妣既明雪上又加霜曾闻三X崃猿啼苦铁作心肝也断肠晚自浙归闽干漏泽园颂曰劒刃翻身能有几无端平地死人多从头唤起重烹过未免依前埋没他可见其人矣不肯出世终老于白云古寺闲房中枢相郑公性之尚书陈公韡居私第甞躬诣而问道焉莹云卧谓临卭复首座曾见尊宿来演祖待以父执始终一节亦足以增懿缁林岂特高踞雄席然后为荣哉吾于寂照亦云淛翁佛心禅师双径法席人物林立甞抚膝云你向者里下得转语不空过一夏有云觌面相呈更无回互有云疑杀天下人皆被叱谓不可趂口快佛智老人时在侍旁缄嘿而巳老人后为拈香云千钧上絃当时辽天索价一言道尽不合贴地相酬只今蓦路相逢讳不可得避亦无由礼拜烧香将错就错何故覆水难收又云说大脱空用无转智当时打向面前过蓦被以手一画三十年悔不可追恨不可消曲不可直只今白浪堆中我遮一锹插香云莫恠拈出大宗师家拈出一丝毫牵动四世界更无一丝毫踈漏处此语皆是相见时话入道时之因缘也泉州法石隐山璨禅师上堂云德山棒如雨点临济喝似雷奔隐山当时若见一时趂出三门为什么如此当门不用栽荆棘后代儿孙惹着衣佛涅槃云我佛本不降生今日何曾入灭若道非生非灭也是眼中着屑汝诸人瞥不瞥毕竟唤今朝作甚么时节一度风来一度寒一回饮水一回噎请看陌上桃花红X尽是离人眼中血垂示类此隐山泉之晋江人性褊躁好贬剥自谓业林一害瑞世下生嗣凉峰空退庵此庵乃其大父云高原泉禅师住梨洲荒陋寂寥无准为首座荆叟为维那双杉在会下原夜坐举江月照松风吹永夜清霄何所为荆叟曰覰着氷河连底冻双杉曰牵来好与顶门槌原默然壮岁时巳得奇退庵许与矣丞相蒋公芾居建昌时号莫斋居士娄诣光孝寺问道于璨隐山闻举狗子无佛性话拟下语被喝住呈偈曰眼前一座铁壁拄天拄地黑漆今朝瓦解氷消一段孤明历历又被喝出后请益得示以清素侍者语兜率悦可能入佛不能入魔涣然氷释述偈曰翻着襕衫倒着靴横拈竖放㹅由他入魔入佛寻常事一段风流出当家又曰婬坊酒肆饱经过一曲尊前啰哩啰打鼓看来君不会大家把手上高坡隐山深肯之即陞堂告众有隐山挝皷为证明千古丛林一盛事之句天目礼禅师在鄮峰时佛照开室举风动幡动者僧如何答曰物见主眼卓竖照曰不是风动不是幡动甚处见祖师答曰揭翻脑盖印空叟随后入室照复举前话叟答曰贪观白浪失却手中桡照曰老老大大作者箇语话你看适来后生子下此一转语天目在佛照会中依止三年因不受书状职过灵嵓时痴钝亦举前话答亦如前钝曰此语只育王会中用得X我者里饭水也未到你喫在乌虖二大老接人如此宜为万世师也少室睦禅师在瑞嵓偶凤山砺老持松源像请赞赞曰开口不在舌头上话堕也大力量人擡脚不起未为分外平生用者些儿却被凤山捉败瑞嵓与么赞扬也是送贼入界少室宗眼端正类此示人非徒从事于语言之末也本真书记福唐朱氏子弃儒依资福山主祝发出岭遍参丛席有特立操行晚得天童慈航印记即归里之杉溪卓庵居焉奉已甚约食仅足而巳嵓谷幽远水木清华眇然绝俗离世若将终身有偈曰茆庵卜筑向溪南踪迹惟饶野鹿参昨夜蒲檐霜月白最怜松叶落鬖鬖又曰高悬椶拂与笻枝觌面相呈早费辞此外更无亲切句不知若箇解寻思岂非高尚其志者欤或议其不得激发后学为不幸予谓以椶拂笻枝示人止此足矣又何必别求语言哉秀嵓瑞禅师曰大慧和尚举赵州一日在佛殿上见文远礼佛以拄杖打一下远云礼佛也是好事州云好事不如无颂曰文远脩行不着空时时瞻礼紫金容赵州拄杖虽然短脑后圆光又一重大圆见曰妙喜作用不减嵓头死心肯来商确可谓光前绝后今为改末句必来伹恐不得相见矣改云划破华山千万重大慧闻之果欲诣见而大圆巳迁化只题其录云七佛命脉诸祖眼睛但看此录一切现成二老相X敬如此今无复见其人气𦦨犹迫人乌虖二大老故无复见秀巖亦巳矣因缘而识之有能于笔语外着得只眼庶免三人证龟也枯崖和尚漫录卷上枯崖漫录X卍XXX枯崖和尚漫录卷中祖贤首座抚之金溪人人品高妙得法于痴钝久留闽南欲归乡至义江有感而反焚绫牒与归竟嘉编茅隐于莆之土囊山嘉既赴福师长生之招即迁于黄山篠塘自杇土室仅容膝扁曰乐此远近者闻之始供以粟焉居二十年如一日郡侯曾公用虎高其风以囊山慈寿虗席礼请不赴甞譔十不去以见意末章云十不去止此便为诸佛土假饶天子诏书来向道不须生事故复斋陈公宓与论持敬二字答云敬足矣何用持为迁化后玉堂林公希逸祭以文略曰六经之外得此良友余近与方刘诸公游石室晚造其故庐月色清朗松声萧骚慨然想见其高标逸致也铁鞭韶禅师直谅不窥密福州緜亭人也赴温陵光孝请开堂祝圣拈香罢乃云唤什么作第一义莫有X旁不甘者么出来道看时有僧出问顶𩕳摩醯眼卓竖拈拄杖卓一下云住住今日开堂不比寻常佛事设问答到弥勒下生钩鎻连环盛水不漏也只是鼓粥饭气于自已了没交涉所以道问不在答处答不在问处问答交驰如青天轰霹雳看者不容眨眼那堪更向言中定旨句下明宗大似缘木求鱼守株待兔殊不知我宗无语句亦无一法与人这里彻去皇恩佛恩一时报毕其或未然更为锦上添花复卓拄杖下座有八会录行世审声以知音审音以知乐觉庵赵赞府看释书有省休官依翠微乞名惟觉裂冠薙发具毗尼后居山有偈曰气衰力惫不堪言得意浓时便息肩弃俗弃官兼弃欲由人由命更由天饥来烂煑黄粮饭困后和衣白日眠山鸟一声惊梦觉不知今夕是何年可谓幽人贞吉中不自乱也破庵先禅师甞曰今时兄弟做工夫不索性所以不见效验我行脚时密庵住衢州乌巨山我在彼中充知客解聀了往见水庵于双林两廊长我每夜不睡从东廊行到西廊提起话头做工夫行三两匝了归堂中打一着上下间兄弟一似烂冬瓜相似觑了自思量道我若不着便也似者一堂烂冬瓜讨什么椀子我在郍时做得些工夫室中也开得口只是命根未断心下毕竟不稳遂起单至平江万寿僧堂前歇郍时是灯止庵住万寿是无鼻孔长老粥罢打鼓入室我心里欺他不去有同行去入室了却来问我你X去入室也未我谩同行云我去入室了又却自思量道他是我同行我谩他心下未稳当渐要归川去却是如何如此思量心中躁闷遂行入僧堂后去忽然举头见照堂二字从前疑情顿释迤逦上蒋山再见密庵室中无不契合破庵参禅如韩信军孤在水上必死无二志所以胜也秀巖瑞禅师上堂举马祖日面月面后来水庵颂云日面月面胡来汉现胡汉不来清光一片拈云见马大师未可秀巖也有颂日面月面砖头瓦片踢倒净缾撼动门扇举老宿一夏不与僧说话语拈云者僧正是饭萝里饿死汉老宿着甚死急恁么见解唤来痛打一顿趂出三门为甚如此为人须为彻杀人须见血乌虖为拙庵拈出底木庵处得来语在丛林话在人口虽然要见秀嵓犹隔海在江西云卧莹庵主曰径山谦首座归建阳结茅于仙洲山闻其风者悦而归之如曾侍郎天游吕舍人居仁刘宝学彦脩朱提刑元晦以书牍问道时至山中有答元晦其略曰十二时中有事时随事应变无事时便回头向这一念子上提撕狗子还有佛性也无赵州云无将这话头只管提撕不要思量不要穿凿不要生知见不要强承当如合眼趒黄河莫问趒得过趒不过尽十二分气力打一趒若真箇趒得这一趒便百了千当也若趒未过但管趒莫论得失莫顾危亡勇勐向前更休拟议若迟疑动念便没交涉也X谦甞从刘宝学请住建之开善向与云卧同侍大慧㝡久刘朔斋云文公朱夫子初问道延平箧中所携惟孟子一册大慧语录一部耳临安府净慈北磵简禅师赞茶陵郁云进步竿头攧断桥太虗凸处水天凹古今喫攧人多少不似阇梨这一交赞灵照女云屋里横机抗老爷门前歛手揖丹霞娘生爷养好儿女也有许多无赖查丛林多诵之淳祐丙午三月晦日书偈云平生无伎俩赤脚走须弥一步阔一步三更过铁围且曰翌日可行矣至期趺坐而灭中舍程公公许奠以文略曰踞南山顶垂纶千尺湖水渺弥鱼寒不食示病及期体癯神逸维莫之春参徒云集师顾而笑吾归有日题四句偈兹为绝笔及孟夏朔泊然入寂师昔所证本自緜密末后一着乃见真实是为实录噫老磵神情秀特愽学强记而喜为文得法于东庵佛照昔甘露灭莹仲温皆见地明白其可以文字多之老磵委顺时尤殊特若此参预真文忠公德秀与双径崧少林同里闬相与讲道翰帖往来无岁无之一帖云甲子乙丑年间在延平甞梦至一所十六罗汉在焉其中相好端严者忽开目相视微笑曰得大坚固力俄而天乐浮空而至音节之妙绝异世间遂寤今将三十载佩服不忘近于梦笔得闲山一片筑小庵其上欲以大坚固力为铭拟得吾师一偈以开发蒙滞等觉亦旧游也其能X忘情乎余见此帖于径山三塔庵乌虖西山可谓三十年一梦而觉矣欲铭大坚固力寐语作么何必佛行重说偈言庆元府小灵隐栢巖凝禅师性简亢无所交接乃息庵法嗣住金文日提纲云尽大地是箇住处不用强安排尽大地是箇当人何须求影迹东边住唤作东边长老西边住唤作西边长老翻来覆去横倒竖直一月之间做出许多不唧𠺕虽然你要见凝上座又却在那边更那边你不要见又却在你诸人眉毛眼睫上如是而住如是而说一箇舌头分作两橛且道那箇舌头顾左右云了大抵步骤熟如籋云汗血无蹇态也秀巖瑞禅师与无用松源入闽见干元木庵问近离甚处曰鼓山曰恰欲得皷山信将得来么巖展两手庵曰参堂去俾其执库务亦不惮劳庵阴奇之洗衣次庵曰作什么巖提起衣庵曰答话也不会巖拟议庵便掌忽省发后住明之育主为佛照嗣庵闻之寄以偈曰妈妈年来齿发踈心心只是念奴奴一从嫁与潘郎后记得从前梳洗无余昔预石门会和尚法席于九峰闻其言如此铁鞭韶禅师刚正孤硬以大法为重任住吴门承天广架僧堂以延衲子室中举狗子佛性话验之少有契者元双杉时在会中投偈云狗子无佛性一正一切正寰中天子勑塞外将军令铁鞭领之X笑庵悟禅师周氏居苏之常熟久侍才无等复与松源同扣密庵密庵曰尔平生见处试语我来随通所见曰未在参堂去笑庵后于僧堂中见剔灯省悟室中横机无所让颂德山入门便棒云倒岳倾湫与么来小根魔子谩疑猜神驹一跃三千界空说门前下马台密庵闻而喜昔松源在众时踈于世事笑庵微细皆任责及源住灵隐庵在里之灵巖具舟抵杭访之到门三日方得相见无惭色后源赴法华招又以灵隐力举自代前辈所见异于流俗与今人一语或讹终身为恨者大有迳庭也併书此为后来龟鑑笑翁堪禅师门风壁立气盖诸方初住台之报恩台旧无律宗师与郡守齐公硕议合十寺为一筑坛唱南山开遮持犯之法风厉后学及迁平江虎丘闽帅王公居安复以雪峰招之且贻书庙堂谓南方佛法不竞须赖作兴得旨乃行未几诏住杭之灵隐忽僧持释迦出山像请赞即书云半夜逾城全无肯重端坐六年久静思动衲卷寒云下雪山与人相见又何颜松源岳禅师由虎丘迁灵隐老而聩丛林唿为老聩翁以所传白云端和尚法衣亟欲付人垂三转语云开口不在舌头上大力量人为什么擡脚不起大力量人为什么脚根下红线不断而无契者留衣塔下曰三十年后有我家子孙来住此山以此付之遂告寂石溪后亦由虎丘奉旨而至径拈衣云大庾岭X头黄梅夜半争之不足让之有余而今公案现成不免将错就错捧起衣云敢问此衣白云传来松源留下明什么边事恼乱春风卒未休今佛海留于双径传衣庵其复有所待耶绝照鉴禅师初住里之干元佛生日上堂云老鼠虽无三寸光徧天徧地起灾殃命根落在干元手消得当头一杓汤由是名播丛林后迁鼓山学者澜趋云萃晚年玉几论荐惜乎命将下而寂矣绝照福州人嗣讷庵肯庵圆悟禅师建宁人天姿闲暇居武夷山余十年因听牛歌悟道甞有偈云山中住不识张三并李四只収松栗当斋粮静听岭猿啼古树瑞世于福唐大目禅苑甞授儒学于晦庵朱文公与师辛公弃疾为同门友因以黄檗延之入寺有谗其行李数十檐辛闻之蹶然不乐后过都运黄公瓌同访之且曰有道之士三衣外无长物多多益办不为道人累乎庵笑不答徐而共观诸老手帖因尽揭笼箧示之皆古德墨蹟紫阳书翰辛有惭色寒斋高士林公公遇字养正弃官无经世意惟与山林负大法者讲明此道寄竹溪林公希逸云此事何须向人说有耳如聋真秘诀此事何须向人语有口如瘖真活句盲聋瘖哑是仙方箇中别有长生路长生路亦无朝亦无暮亦无今亦无古亦无万象与森罗亦无山河并国土长生路在何许不待丹诚自轻X举只在目前无寻处要寻只在无寻处寒斋所着述心鑑录有补于吾教后村刘公铭其墓云猗公所立与天壤俱起乎画前复于性初以为释耶则践乎实以为老耶不放乎虗探千古之秘宝而独得丛一世之苦淡以自娱余所述者迹之区区若君之心不可拟摹有欲求之于君之书此名言也勿问元吉东山源禅师初在痴钝室中闻举如何是大道之源下一喝述偈曰大道之源立问端老魔彻底自欺瞒谁知家丑难遮蔽一喝当阳雷破山久从老佛心于径山证彻阃域归闽投以偈曰揭飜脑盖笑谈间槃走珠兮珠走槃一段风光拦不住堂堂摆手出长安时凌霄会中人物如林清铁脚阡都寺咸在焉皆趂韵饯之后出世嗣佛心东山与参与徐公清叟为方外友公帅闽日以雪峰招致离苏之虎丘至建上顺寂于光孝悲夫双杉元禅师戒行严洁住秀之天宁小参举应庵室中问密庵如何是正法眼庵云破沙盆拈云者些说话如丫叉路口多年一条烂木头风吹日炙谁敢觑着忽被箇徤儿䭾将去上面元来有官印且道印文在什么处五陵公子少年时得意春风跃马蹄不惜黄金为弹子海棠花下打黄鹂薰石田特称之双杉生于福州福清郑氏先有温萝庵后有密庵继而䆳僻双杉也邃僻即其俗门叔父法门落发师清如源者见趣操行尤卓然郑氏所出尊宿可谓盛哉X枯禅镜禅师清苦古朴太师史卫王尤致敬之初接见即问曰踈山曹家女始末如何枯禅厉声曰相公与么问失却一只眼然则祖师垂示可得而笺注耶左右愕然王笑而巳遂进席征诘论辩至夜分方散惜当时无人与记录耳枯禅每见求挂塔者则先令撤去白领剪除濶袖方许相看鳌峰定禅师福之长溪人甞过毗陵时思庵依无际值开堂举释迦弥勒是他奴他是阿谁定曰不会又举似之又曰不会无际揕住曰一不会二不会定失声答曰泥团土块后于永嘉龙翔文绝象会中分坐无际在明之大白诒书趣归昔佛智老师亦侍无际故甞言之安吉州道场别浦舟禅师师事老佛心后为空叟嗣佛成道上堂云释迦老子二千年摩竭陁国自云明星见时豁然悟道胡人多诈知他是实是虗后来真净道今有克文比丘于东震旦中赫日见时又悟箇什么关西人没头脑争知是有是无川僧开口见胆一句是一句拍床云是那一句曾经巴崃猨啼苦不待三声也断肠又云百丈三日耳聋马祖有过无功临济三遭痛棒黄檗有始无终虎嵓不行棒不行喝成蛇底成蛇成龙底成龙拍床云不见道莺迁杨柳岸蝶舞海棠风见处稳密拈出示人如春行花月在水了无朕迹空叟之门崭然而绝出者也老藏云别浦嘉定间与痴绝并驱争先惟寿不及痴绝乌虖惜X哉双杉元禅师乃柔万庵之嗣国史陈公贵谦与弟参预文定公贵谊于武康龙山剏双杉庵舘焉答国史公编宗镜书云正欲诣台屏恭致问讯藻翰宠临伏审深入宗镜三昧辩才机用恣无畏就揭所录数板联珠贯璧真择乳鹅王眼脑深用降叹但恐日新之证将弃旧习于此去取或未一定如欲启发多闻强识使知圣贤地位不容以智力可挟用此为致道之具求无入非自得之妙康时济物浩然无穷是以用佛为真儒之効也世有局于见闻者主张门户者心是而口非之不得其详意在愚人而不知其自欺真所谓可怜悯者观此亦可意解也室中三转语禅和子穷平生工夫如应举三场文字相似通日夜为之犹恐未暇岂是好趍难而舍易弃彼而取此盖不专工体究未到大休歇田地徒成知见解会障自已眼倒行逆施前辈有言若真箇要打透此事切不可看此录将来意识先行未举便会更无可疑失佛方便则无入头处虽曰利之其实为害陈操尚书是个参禅样子对云门教意尚自拈出口欲言而词丧心欲缘而虑忘被云门一期籍没了家财是也今居士要为法施大檀越须金圈栗棘铁酸饀子用事勿引人入草窠反增其粘缚如何因笔忉怛稍暇当请拄杖以请多口之罪国史公因此开悟西山亮禅师颂赵州勘婆子云饥时定闻饥饱时定X闻饱婆子在台山赵州勘破了遯庵可之出世金陵清真提唱语言发若机括寄天童痴绝云潦倒西山百不能随身赖有一枝藤东撑西拄消闲日甘作荒山小院僧住四明小灵隐而终西山蜀人性方雅不喜与俗流交无准叙其语称为本色宗师者也无准佛鑑圆照范禅师少颕悟以机辩自将谒蒙庵于双径庵问何处人事曰劒州人问还将得劒来么佛鑑下一喝庵曰乌头子也括噪人佛鑑发黑时唿为乌头后随侍破庵因谦道者入方丈请益蹑踪而往破庵见谦至便问近日胡孙子如何谦曰胡孙捉不住破庵曰用捉作么佛鑑闻之胸次豁然井山密禅师至节小参云正令全提十方一团铁冥枢坐断大地绝行踪不是禅不是道摩竭提国三七日中铁壁铁壁少林山下九年冷坐浣盆浣盆自余临济德山总是众盲摸象一向与么荒草连天拂子俯徇时宜曲开方便以拂子划云一划为阳又划云一划为阴阴阳交感岁功乃成忽若干坤窄干坤窄日月星辰一时黑且道是阳耶是阴耶掷下拂子云待石笋抽条即向汝道井山乃枯禅俗门之姪法门之嗣子也自幼至长羽之翼之如鹰儿出窠便有冲天志明师出贤资信矣恨不能尽其设施而早世建康府保宁即庵觉禅师甞与无准同参破庵后因无准山居寄以偈云吸松风饱山色浩养未妨清彻骨梦觉千嵓杳霭分兴来一笑干坤窄霁霞凝雪翠X滴滴泉泻断崖声沥沥故人斯乐我何知遐跂白云抱幽石送高源住梨洲云小玉声中认得些至今两眼尚眯麻阿师不雪乡人耻鼎鼎教谁辨正邪蜀诸老如高源即庵石田无准道价皆为一时之重猗欤盛哉庆元府雪窦无相范禅师参松源开法焦山龙象骈集为新雪窦无准上堂举杨岐和尚出世陞座罢九峯勤和尚握其手曰且喜得箇同参岐云如何是同参事峰云杨岐牵梨九峰拽耙岐云正恁么时杨岐在前九峰在前峰拟议岐云将谓同参元来不是颂云杨岐左眼半斤九峰右眼八两一对无孔铁鎚至今収拾不上丛林咸以大范唿之盖与无准行道同一时也赴雪窦请遮迁寂先是绍定辛卯岁旦上堂云春来万彚悉皆新一段风光𦘕不成无事妙高行一转不知谁是境中人明日斋退巡寮登妙高峰且云会吾意否又明日赴堂喫粥罢索汤沐浴端坐而寂众议峰顶建窣堵波见于佛鑑所记云平江府双塔无明性禅师性端洁疾誖谬颂开口不在舌头上云明脩栈道暗度陈仓刻舟犹覔劒夜雨过潇湘大力量人擡脚不起云只许老胡知不许老胡会白云尽处是青山行人更在青山外大力量人脚下红线不断去放两抛三瞒神謼鬼换盆换盆谁不识你颂赵州见二庵主云南枝向暖北枝寒一种春风有两般寄语高楼莫吹笛大家留取倚栏看松X源首肯之无明一生眠食不离清众老益精进惟此一节亦可书况衲子资其决择乎栢岩山禅师福之玉融林氏子饫游丛林所至輙前席题𦘕水波壁去波浪鼓时无点滴风涛息处即弥漫明牕纸鏬休寻覔壁上行船方好看同辈皆称归里住洋屿云门嗣息庵砥节砺行众所畏服中巖寂禅师天性孤高示众云过去诸如来填沟塞壑现在诸菩萨裩无头裤无口未来修学人推不向前拽不向后若也会得同坑无异土若也不会君向西秦我之东鲁又云行亦禅坐亦禅终日举头不见天出乎尔反乎尔认着依前还不是拈起则充塞太虗放下则纤尘不立不拈起不放下镇州萝卜头赵州索尽辽天价又云今朝七月旦夏制将垂满更上曲盝床举则旧公案举得全鼻孔没半边举不全舌头拄梵天哑胡乱了也还我这则公案来卓主丈云切忌啗啄此数语如含沙工方射影吾恐见之不中其毒者几希天目礼禅师访同参不值偈云庭前一树紫荆花老子何甞不在家若谓弟兄相见了先师门户隔天涯为丛林诵颂野狐话云堕落知何处凭君子细看潮来无别浦木落见他山为痴钝喜甞与北㵎同在佛照会中相与提衡故有简川礼窍之唿余景定间寓保宁始见全录天目预老聩许可岂苟然者哉短篷远禅师平生不设卧具昼夜枯坐得远铁橛之X称开法余杭永寿为明极嗣中秋寄同辈云一点孤明彻太虗体无盈缺任方隅光含万象珠怀蚌影落千江井觑驴马祖翫时迷向背长沙用处绝名摸衲僧直下忘标旨吐七吞三总自如不害笔墨游戏后住吴门承天一日上堂云承天一句言前分付达磨不会只履归去越宿无疾坐逝时光东谷亦道行一力起洞上之宗无谓无人石田薰禅师眉山彭氏嘉定间出世高峰屋老僧残先是高原无准即庵中嵓石溪诸老徐之然后请从开炉上堂云高峰门户如灰冷多谢诸公有岁寒些子死柴头上火大家着力试吹看石田住吴门高峰寥寞荒寒过于法昌在分宁时开炉高原宿德咸集又差胜以一力挝皷为十八泥人说法也临安府净慈混源密禅师天台卢氏子游泉南参教忠光晦庵乃大慧所谓禅状元者久而尽得其道后有示众云恁么恁么掘地覔青天不恁么不恁么虗空揣出骨释迦老子以僧伽梨正法眼藏分付摩诃大迦叶生钱放债换水养鱼世尊传金栏外别传何物倒却门前剎竿着不行官路只贩私商内外中间覔心了不可得与汝安心竟家财俱借没磉下获黄金德山棒临济喝官拗不如曹拗情亲不如义亲腰间历日巳多时不用攒龟打瓦杨岐三脚驴儿入你诸人鼻孔云门以黑漆竹篦断衲僧命根东胜神州火发烧着帝释眉毛西瞿耶尼人忍俊不禁连声呌X屈初三十一中元下七挂起钵囊放下楖𣗖山河大地日月星辰三月安居诸佛菩萨蓄生驴马九旬禁足以大圆觉为我伽蓝寂灭现前据欵结案去年梅今岁柳颜色馨香依旧喝但愿春风齐着力一时吹入我门来阅人语句须是眼正究其密说显说直说曲说如恒山之云开遮自在须是同一眼观同一意见方不辜负前辈混源出处巳备于嘉泰普灯此数语未载石田谓受虗中只能详类事迹愚谓联灯去取真不放过也国史陈公贵谦答舍人真公德秀书曰承下问禅门事仰见虗怀乐善之意顾浅陋何足以辱此然敢下以管见陈白所谓话头合看与否以某观之初无定说若能一念无生全体是佛何处别有话头只缘多生习气背觉合尘剎那之间念念起灭如猴孙拾栗相似佛祖辈不得巳权设方便令咬嚼一箇无滋味话头意识有所不行将蜜菓换苦胡芦陶汝业识都无实义亦如国家兵器不得巳而用之今时学者却于话头上强生穿凿或至逐箇解说以当事业远之远矣稜道者二十年坐破七蒲团只管看驴事未去马事到来因卷帘大悟所谓八万四千关捩子只消一箇锁匙开岂在多言也来教谓诵佛之言存佛之心行佛之行久久须有得处如此行履固不失为一世之贤者然禅门一着又须见彻自己本地风光方为究竟此事虽人人本有但为客尘妄想所覆若不X痛加煅炼终不明净圆觉经云譬如销金鑛金非销固有虽复本来金终以销成就盖谓此也来教又谓道若不在言语文字上诸佛诸祖何故谓留许多经论在世经是佛言禅是佛心初无违背但世人寻言逐句没溺教网不知有自己一段光明大事故达磨西来不立文字直指人心见性成佛谓之教外别传非是教外别是一箇道理只要明了此心不着教相今若只诵佛语而不会归自己如人数他珍宝自无半钱分又如破布褁真珠出门还漏却纵使于中得小滋味犹是法爱之见本分上事所谓金屑虽贵落眼成翳直须打併一切净尽方有小分相应也某向来虽不阅大藏经然华严圆觉维摩等经诵之亦稍熟矣其他如传灯诸语录寿禅师宗镜录皆翫味数十年间方在屋里着到却无暇看经论也楞伽虽是达磨心宗亦以句读难通不曾深究要知吾人皆是诚心非彼世俗自瞒以资谈柄而巳姑以日用验之虽无浊恶麁过然于一切善恶逆顺境界上果能照破不为他所移换否夜睡中梦觉一如否恐怖颠倒否疾病而能作得主否若目前犹有境在则梦寐未免颠倒梦寐既颠倒疾病必不能作得主宰疾病既作主宰不得则生死岸头必不自在所谓如人饮水冷暖自知待制舍人于功名鼎盛之时清修寡慾留神此道可谓火中莲花矣古人有言此大丈夫事非将相之所能为也又云直欲高高峰顶立深深海底X行更欲深穷远到直到不疑之地来教谓无下手处只此无下手处正是得力处如前书所言静处閙处皆着一只眼看是什么道理久久纯熟自无静閙之异其或杂乱纷飞起灭不停却举一则公案与之厮崖则起灭之心自然顿息照与照者同时寂灭即是到家也某亦学焉而未至也姑尽吐露如此不必他示恐儒释不谋者必大打丁在之待制舍人他日心眼开明亦必大笑而骂之国史公多见宗匠大川济禅师荷法为事狷介无当意者在四明宝陀有三句语曰宝陀一路来来去去撞着聱头风波无数曰宝陀一玄掣臂揎拳打失鼻孔苍天苍天曰宝陀一妙无人能到喫饭着衣阿屎放尿住冷泉示寂遗嘱撒骨不造窣堵说偈曰地水火风先佛记冷灰堆里无舍利扫向长江白浪中千古万古第一义真一代宗师之模楷起㵎东之道者也山阴清首座得心法于无用有椒颂云含烟带露巳经秋颗颗通红气味周突出眼睛开口笑这回不恋旧枝头诸方犹能诵不知为清所述或载为无用作非也梦堂升禅师举雪窦示众云立宾立主好肉剜疮举古举今抛沙撒土直下无事正是无孔铁鎚别有机关定入无间地狱拈云这般汉须是具缁素眼始得活句下明得堪与佛祖为师死句下明得自救不了且道雪窦恁么说话是活句是死句待雪窦出地狱X即向汝道又云达磨示众各言所见小儿闘百草到处去寻讨黄昏闘罢却归来不知狼借教谁扫平生提唱如人伦之有周孔鳞羽之有龙凤晚年闭户不喜交接衲子见之如登龙门昔云盖智疾禅林便软暖道心淡薄来参者掉头不纳闻其容入室则堂室为满梦堂有之矣石田薰禅师曰破庵老和尚言禅和子室中下语总是知见解会如何了得须是向言句外临时别有意智去离泥水方得我旧时行脚归去与一同行在合州钓鱼挂搭彼中亦是一员前辈尊宿我去入室再三免我不肯举话及至同行去却不免他但拊膝一下云你向这里下转语看同行无语番番入室只是如此问他同行云尀耐这汉番番只如此问我无可应他你为我下一转语老和尚云你待他今番又如是问你但将两指夹鼻𣫝他一𣫝便出同行果去入室依所教尊宿云有人教坏你了信知此事得底人如两镜相似自然彼此不相瞒做工夫须是省要处做令到这般田地方堪为种草笑翁堪禅师行丐到泉南休于洛阳与一仆夫山行偶至下生院古屋数十间廊卷风叶寂无人声惟见一老僧雪顶厖眉负暄于殿陛徐起止客坐于僧堂前破木床曰何所而来翁曰来无所来僧曰因什么在遮里翁曰早晨喫白粥如今肚里饥僧曰不是遮箇道理速道翁指屋角树曰好一株木得恁么苍翠X二人大笑相就语移刻始知老僧甞见无用来雪峰玢侍者言此甚详惜乎老僧偶忘其名尔铁牛印禅师曰正堂辩和尚与日书记书云若要道行黄龙一宗振举切不可絺章绘句晃耀于人禅道决不能行古有规草堂近有珪竹庵更有箇洪觉范至今士大夫只唤作文章僧其如奈何如公颂三日耳聋与女子出定非彻见渊源何为至此勿以小小而碍大法道不独明辩一己之私诸方宿老皆如此议知我罪我在于此书万万察之此语切中今时之病学者不可忽也铁牛纪载诚有补于后学所谓草堂诸老者见处非不稳当当时亦未免有此议嘉定间薰石田愽学能文痛自掩抑以此故也璨隐山初见元城语录喜甚携归阅之未竟即掩卷侍僧曰何初喜之遽弃之曰衲僧家念念常在干屎橛上尚为杂用心况世间议论文章乎此亦隄防之法当如是也先德云学者渔猎文字语言正如吹网欲满非愚即狂闽山居士俞景贤入浙遍参知识后见鄮峰用首座问如何是祖师西来意用曰我欲向汝道汝还信否士曰请师道安敢不信用曰汝要紧参禅不可问西来意士曰何也用曰西来有甚意士豁然了解拂衣便出用复召曰见什么便出去士回顾而用喝一喝士曰住住便行自此归里割弃亲眷颛颛独居屿上别墅述偈曰错脚游洪历淛归更无一法可思惟柴X门高掩长江上谁管风涛鼓是非用见谁庵长乐珪藏主曰向在南北山与元双杉同住见其清约介静四威仪中不忘究竟己躬大事日间偏要寻僻寂去处孤坐兀如枯株夜间睡梦亦提起古德话头若噡语唶唶略可辨可见其做工夫精专纯一郍时便知其必为法门大器也每思其人未甞不面热汗下见于断桥答云谷手帖嘉兴府光孝石室辉禅师僧问明招见胜光才跨门光垂一足意旨如何室曰乞儿弄饭椀问只如招云伎俩巳尽拂袖便行又且如何室曰钝鸟逆风飞室久侍明极后嗣无准性介烈贵势不敢干以私住庆元彰圣官府科扰无节弃去府公闻之虽勉留不回矣甞挂牌首众径山其语稳实国史陈公贵谦甞在乌回与月林观禅师夜坐林曰如何是宾中主公曰头脑相似林曰如何是主中宾公曰横按镆鎁行正令太平寰宇斩痴顽复随声曰如何是宾中宾月林摇手而笑噫公之机辩犹可想见也无量寿禅师抚州人答太师史卫王云佛法在一切处奏事书判处着衣喫饭处致君泽民处纳士用贤处第一不可拟心寻覔才是如斯又不得也甞首众鄱阳刁峰太师以京口金山招之不出即遁于隆兴感山晚年始赴台之瑞嵓请是亦不失为比丘之大体者矣X石田薰禅师曰既入佛门喫佛饭泼天门户要人扶持亦须是箇汉始得况称长老名既如此实当如何具向上眼目得大机用可以开凿人天饶益后学方不孤负出世二字就中下机言之亦要识因果勤香火早晚禅诵不懈剏新补旧一切处运真实心方有少分相应不可坐方丈领见成劳者责人逸者归己瞬息之间头白齿黄前头大有事在前辈长老时节因缘既至不奈何擘破面皮多是住院后却进得一步盖不问院之大小众之多寡千人万人丛中亦如此单丁去处亦如此二六时中专以此道为怀长久工夫不间断故能打发石田此语可谓毒药苦口利于病也潭州石霜竹嵓印禅师隆兴府人道味苦严见者莫不肃然心服抑斋陈公革师潭日以龙牙福严招致皆不赴后以石霜请不得巳而应命僧问如何是和尚家风嵓曰问家风作么问如何是佛法大意嵓曰湘潭云尽暮山出巴蜀雪消春水来同门秀孤峰开无门皆推逊之平生机键缜密语言粹夷岂非亲见月林之力欤大川济禅师甞与弁山侍老佛心弁山偶外干不及请假洎归佛心曰阡兄两日何往答曰未甞出入大川适在旁叱曰参禅人何得妄语弁山面赤汗下自此尤谨语言昔昭默受死心责亦类此湛堂叹其皆良器也X平江府虎丘坳堂济禅师曰毛发爪齿皮肉筋骨髓脑谓之地唾涕脓血津液涎沬痰泪精气大小便利谓之水暖气谓之火动转谓之风此四缘假合而成幻身须有主宰始得何谓主宰试道看坳堂蜀人嗣息庵与别浦痴绝颉颃一时惜寿俱不及痴绝也枯崖和尚漫录卷中枯崖漫录X卍XXX枯崖和尚漫录卷下蒙庵聪禅师甞归福州谒木庵于干元木庵问曰莫是聪侍者么蒙庵称名未竟木庵曰此事非聪明智慧之所能辩如何蒙庵曰通身是口吐不出曰中毒了也蒙庵曰莫掩彩他曰且坐喫茶茶罢木庵又曰须知此事不在方𠕋上不在口皮边蒙庵曰毕竟在什么处曰铁蒺藜当面掷蒙庵曰大好不在口皮边庵便打蒙庵喝一喝而出蒙庵既得法于其落发师光晦庵以大父事雪堂复谒木庵于干元见密庵于乌巨水庵于净慈谁庵于高亭始深彻渊奥是未甞一日无师友也欲其法道不昌可乎无准佛鑑范禅师曰木平参洛浦便致一问云一沤未发时如何浦云移舟谙水脉举棹别波澜平不契X却往问盘龙一沤未发时如何龙云移舟不别水举棹即迷源木平便悟去后来云峯悦和尚拈云木平若向洛浦言下悟去犹较些子后来不合向盘龙死水里浸杀住后有问如何是木平平云不劳斤斧果然只坐在这里你道他恁么说话意在于何多见兄弟往往商量移舟不别水举棹即迷源便是死水如何是木平不劳斤斧所以坐在遮里若恁么会去驴年也未梦见在遮里须觑见他古人一些子得人憎处始得佛鑑此语发药学者不浅晚年倡中峰之道于双径机用迅驶如击石火闪电光即此语也不惟英隽鳞集今上皇帝亦思问道绍定六年七月十五日御修政殿引见说法赐徽号金襕亦此语也岂有他术哉伊巖玉禅师严州人初称名儒有笃行中年厌习举业专究洛学忽曰是不可以了吾事遂裂缝掖薙须发学出世法登径山谒老佛心而师事之久无所契复往见痴钝于雪窦依止三年一日忽明得即心即佛话故有无毛鹞子贴天飞千山万山高突兀之句甞看刘元城语录云所谓禅一字于六经中有此理但不谓之禅尔及达磨西来此话大行据此事不容言则夫子不答是也且西来意不必问而话亦不必答向上老和尚好玩弄人故以不答答之所谓栢树子者乃系驴橛也后人不知只守了树寻祖师西来意可一笑也读至此处曰若是当时得听此语这里X正好与一锥真源日禅师曰冯侍郎济川张侍郎子韶问道于径山妙喜禅师师问隔物不见道时如何子韶对之曰今日亲覩慈颜妙喜云隔子韶云虽然如是瞒他一点不得妙喜却问济川对之曰不较多妙喜曰二公对答非不亲切但未见道如有一物顿在卧房里只隔一重壁为什么不见禅和子说道理便道十方无壁落四面亦无门隔箇什么饶你眼似铜铃也须是悟始得又曰禅和子担板才下得转语未能依俙彷彿便言我百了千当余顷见佛智老人亦曰妙喜横说竖说切中今时之病近来欺世盗名未得谓得递相狐媚更相印受视东山直下不为佛法罪人者几希斯言学者并宜识之东山源禅师曰往年出岭初上径山其时枯禅做首座立僧破庵西堂挂牌一时龙象毕集如石田无准皆同在众寮破庵寻当室中偏爱举经行及坐卧常在于其中如何是其中事亦曾去请益他一词不措临起单却作一颂相送云换骨抽筋一句只欠点头自许若能自解知非便见平吞海宇箇便是为人抽了钉拔却楔自此过平江灵巖见痴钝时茂业海做前堂立僧今大慈笑翁育王大梦皆在彼中同住丛席甚盛痴钝常云询佛灯四十九日夜抱露柱悟去次上蒋山见淛翁因室中举即心是佛下语云抱桥柱澡洗翁云有什么快活下语云请和尚放下着被X他打出后复见巖云巢皎中庵上衢州祥符见杀六巖历扣二十余员知识看来无出应庵下儿孙直截紧峭所以宗枝繁衍乌虖东山于悟门虽大廓彻犹如先圣得一善则拳拳服膺而弗失之矣真源日禅师曰雪巢和尚入室问僧不是风动不是幡动仁者心动那箇是你心又云不是风动不是幡动仁者心动你向甚处见六祖又云不是风动不是幡动仁者心动是什么动发明临济之奥旨证验衲子之眼目如运斧临风之手其妙在于一斵尔雪巢当金虏之乱曾与大慧同渡江者大慧笠中藏一金钗为路费时时视之雪巢伺其不意取而投诸江大慧愧谢与之结交真源嗣雪巢以草堂为大父故平生语言挺挍有父祖风烈隆首座号南山叟清源南安人也壮岁游方多见尊宿罢参后礼业海塔偈曰业父煎熬业海干尚余劫石影团团我来笑罢吞声哭昔日船从此处翻扫痴钝塔偈曰生苕帚柄背时货树倒藤枯旧阵图一代年来低一代灼然邪法实难扶南山与无隐双杉荆叟同侍痴钝为最久西蜀保福晦嵓晖禅师通泉白氏子甞与肇诺庵道谷源开掩室同参松源密契真要归里三主道场远近敬乡道化益盛散夏小参云大智洞明十方融会骑声盖色迈古超今不可以寂默通不可以语言造是以大觉世尊于摩竭提国三七日中无启口处及X至四稜蹋地尽力提持只道得箇是法非思量分别之所能解又道是法不可示言辞相寂灭恁么揭示譬若断崖落石相似看者不容眨眼除是一念知非前后际断全体担荷得去是真精进是名真法供养如来一会灵山俨然未散如是时时禁足念念护生又何必九十日中无绳自缚然虽如是衲被蒙头万事休此时山僧都不会语悉类此痴绝在蒋山题其录云大随和尚道我参七十余员善知识具大眼目者只得一二其他皆具正知见予三十年前在丛林中与晦嵓游当时具大眼目者惟老松源一人而巳岁次庚寅仲秋其徒宝日携主东林提唱之语乞予编次由是开帙纵观一字一句造次㒹沛皆有从上大眼目体裁非徒从事于语言之末是知松源之道尽在是矣乌虖去古既远师法益坏正知见者艰其人大眼目者可知矣晦嵓虽话行于吾蜀此录流播江湖是可为斯道之歃盟若善观者始信吾言之不妄痴绝亦有所激而云福州圣泉岊翁淳禅师天姿轩特甞坐夏雪峰值重架鳌山阁作偈曰夜半天崩地陷休一茎草上现琼楼侬虽先后不同步月幌风櫺一样愁时竞传诵云巢无准向甞与同行皆诚敬心服丛林间禅者与决可否议论锋发戏以禅判官唿之潭州大沩泉山初禅师字子愚泉州陈氏子始业儒称乡先生后因看赵州语有省剃发受具遍参知识X为永木庵高弟甞记里之承天寺僧堂云承天大僧堂再造百余岁外严中蠧人莫知者住持了空揣其坏而新之施者乐役者悦不半年而成拥以照堂明楼在前任其劳者道本从贲经始于秋迄事于冬了空于是涓辰率徒入而居焉寔嘉定六年十二月十九日也比丘太初记仅九十二字西山真公典是郡见而喜后在湖南专书招之住沩山二十年而寂啸巖蔚禅师示众云一年三百六十日今朝恰是结交时且道天衣将甚与人分岁拈拄杖云一不做二不休烂烹石虎活剥泥牛巳是满盘钉出了也卓拄杖云三德六味施佛及僧法界有情普同供养若是粘牙带齿汉应笑家风冷淡一咬见骨底自然乐以志忧虽然如是明年更有新条在恼乱春风卒未休啸巖语言如嵆康长七尺八寸美音气好容色土木形骸不自藻饰人以为龙章凤姿天质自然也乌虖可不敬哉痴绝冲禅师曰予绍熈壬子出崃夏于公安二圣时松源倡密庵之道于饶之荐福旱叹艰于着众适西湖妙果虗席松源举云居首座曹源应选亦密庵之嗣也听其入门提倡有省遂投诚而住未几归侍司甲寅夏曹源有信上龟峰之命复从其行留三年出淛松源由虎丘而迁灵隐遯庵住华藏肯堂住净慈皆往从之松源在灵隐门庭孤峻八阅月而后得归堂凡求挂搭必呵斥不得亲一日忽曰我八字打开X挂搭他自是蹉过了当下始知昔在龟峰三年曹源怒骂嬉笑皆为人之方便也自此不疑天下老宿到与不到瞒我不得巳而随缘放矌曹源顺寂后二十年为人推出瓣香不敢忘凡六处所聚兄弟不可谓无只是用翳睛法者少苦哉吾宗丧矣今年八十二时节将至扶病执笔直叙得法之由刻诸龛阴以昭至信淳祐十年庚戌岁也乌虖痴绝世谓其机用如盘珠者且能益铲光彩于其师殁后二十年方瑞世真所谓色斯举矣翔而后集搏九万可立而竢也名字不肯入他人夹袋中其识又过人所以声轰一世起中峯之道亦验在此矣晚以吾宗丧矣为忧闻此得不为痛心者哉绝照鉴禅师因淛归者上堂云相别一何久相逢只旧时眉毛分八字鼻孔大头垂诸方锅儿大小杓柄短长直是瞒他一点不得且道镇州罗卜头无底篮盛得几箇喝一喝放待冷来看上堂云古佛与露柱相交第几机南山起云北山下雨金刚与土地神揩背一擦骨出可谓家贫犹自可路贫愁杀人汝诸人仰面看天开口取气无非这箇消息因甚不觉不知若也知去三世诸佛无容身之地苟或未然干元留取口喫饭卓拄杖下座大抵宗师家吐露自是逈别虽然须是离言说相方见老绝照用处石田薰禅师初到潭州礼石霜雷迁塔偈曰一念慈容元不隔何须特地肆乖张平高就下婆心切恼得X雷公一夜忙名由此彰见破庵于苏之穹窿闻室中举世尊拈花答曰焦塼打着连底冻赤眼撞着火柴头庵奇之石田甞拈僧问马祖如何是西来的的意云巢痴绝为击节传至径山老佛心亦云老僧只得避路真净大师德英建溪杨文公亿五世女孙性聪善传会依达庵于其四威仪中有悟入径上径山投佛照应对如飞蓬随风照许以为再来毒种后说法于苏之朱明委蜕于常之净惠自赞云自赞赞不出自𦘕𦘕不成有箇本来相如何呈似人活泼泼本无生鼻孔依然搭上脣丛林传之痴绝䟦其录行世月窟清禅师福州福清人也少长因覩乡闾者焚化乃曰我愿作佛终不为勐火所烧父母讶之十四岁许以出家往湖州何山复庵知为法器俾落发受具久无所证不遑宁息一夜见僧堂中放琉璃灯省彻述偈曰琉璃放下又放起一点光明常不巳若人识得这光明姐姐元来是阿姉谒遯庵于华藏值开室欣跃而进复旋踵曰我是无罪人不入这地狱后与遯庵酬酢水乳相合嘉定间江右宪使陈公贵谦以临汝天宁延之及赴何山请道声益着平生气尚刚介厌媮合苟容多面折人丛林为之肃整此卫护大法者所当然也清烈庵主天台人居临安余杭县湖西山洃氏庵年巳九十昏瞳眊瞀昼夜惟枯坐将示寂具蔬饭会村X落百余人叙相诀语同诣山头引手长揖入龛趺坐说偈云这汉无知说是说非拳头竖起佛也难窥化火自焚由顶两肘两膝五处炽然而起三昧火光五色璀璨坚固舍利不可胜计宝所山主能详言之乌虖净性心宗常光炽然无坏无杂周遍法界故烈公游戏死生之际如此奇特岂非平生履践之明验欤抑提多迦婆须蜜之发现欤诺庵元肇禅师师范有规精一于道因雪上堂云普贤昨夜呈丑一片寒光如昼可怜妙用些儿引得石人失笑且道笑箇什么金乌飞上栏干看你一场漏逗颂仲冬严寒年年事云野老年来解放怀儿孙更以酒相陪只知好景长时在不觉老从头上来无愧于师矣昔诺庵与开掩室结伴参松源源亦不倦针札故尽得其妙是不可无贤师友也足为后学法汉阳军凤栖古月祖照禅师生缘东川广安赵氏礼祥甫山主为落发师敏而疾见遍游讲肆所至夺席忽弃所习历闽而浙依肯堂明得狗子无佛性话后入破庵室见其作直视势乃咄云野狐精破庵噼耳一掌云毕历不是者箇道理又应声曰野狐精破庵又与一掌示以偈云一掌几曾知痛痒回头转脑口喃喃直饶舌似风雷疾也落机前第二三照嘉定间出世唐兴圣果后在凤栖室中垂三句验学者一和烟钓月句颂云烟水茫茫钓艇横日盈月昃未容分谢郎不是丝纶客争免时人错见闻二截水停轮句X颂云正眼豁开天地窄机轮停处海涛干等闲拶出骊珠现无限邪魔心胆寒三不入驴耳句颂云侬家一句分三句见马逢牛举似伊只此更无亲切处眼中闻得始应知顺世时以后事嘱侍郎杨公恢曰微子孰有知予之心者杨公为之嗟唶辍食特叙其语谓嵴骨之硬不减破庵寒斋林公公遇晚年遗外世俗造入宗门斋傍有隙地架草庵以延少林诚公而风日佳时必过之二子同合侍立听其谈论余间与果藏主到庵亦窃预焉淳祐丙午九月公以疾卒于家且书偈云五十八年熟睡且喜今朝瞥地试将老眼摩挲只这阿底便是张横渠亦云学者但养心识明净自然可见生死存亡胷中莹然无疑寒翁得之矣龙溪闻禅师初游方到南康诣云居至半岭笠头为风掀㳂岭而下寻至笠所有省住常之保安孤硬清约僧问如何是和尚为人底句溪曰鹁鸠树上啼僧曰某甲不会溪曰皷巳响堂前喫饭去无准谓径而直简而峭者也顷龙溪道重一方衲子向臻堂中被位鳞次夏丁旱未解制多起单溪曰莫道诸人拄杖子𨁝跳后五日山僧拄杖子亦𨁝跳越五日沐浴陞堂归方丈坐亡茶毗迸设利五色者莫计保安耆宿云岊翁淳禅师福之石岊人赋性好奖称人善晚进必悉力荐借未开法时妙语巳遍丛林住庆成踞室云这里打开那边塞路因甚如此活膏肓起必死谢X道旧云劒池边松峯下几回同步至悬崖牵得驴儿唤作马喝云是何话覇又云二月初一好箇消息桃花煞红李花煞白劒池边杨大伯笑中打失拦腰白直至如今寻不得喝云有甚交涉又云冷坐守枯椿没转身底多是违时失候一回寒彻骨亲畅快底十分和气春风衲僧家两眼如铃嗔斗㖃地翫弄神机风云自异尽教酹酒烧钱低头贺岁风萧萧叶飘飘墻头桑条动柳条最苦北禅唱村田乐烹露地牛波波挈挈怎奈伊何惹得人收皮角笑里藏刀咄清平世界不用干戈诵此如饮玉𥹋自然使薄浆荇于戏枯禅可谓得其传矣了知法乳一源无异味也辟支巖主立坚三山渔溪人也初以双线为活倐省觉入应林山中休粮居于大树下妻子追捕之急遂剪发过莆之囊山辟支巖遁焉后亦从檀施为僧淳祐间郡守林侯希逸延以龟山陈沈二禅道场迫而后就未几思旧巖与同道书云夫称住持者作众楷抚代佛扬化素无道德言行之誉未知仁义礼法之由草座麻衣木食磵饮且以为愧推向人前实何以堪拂衣径归坚之出处于缁林亦有助云东谷光禅师风神清拔有精识见祚明极与实斋蒋公为法喜之游蒋录西庵三偈以寄和酬云莫道西庵小了无边与表还他亲到来一一方分晓莫道西庵静铁牛吼声震露柱与灯笼点头相共应莫道西庵穷吞空复吐空相逢金粟老臈月皷春风住灵隐X巳罢勌溘然矣东㵎汤公汉祭以文曰维东谷师昂然鹤质作冷泉主曾不多日示病巳早示灭何疾我虽乍识开口吐实问讯殷勤迹踈情密忽遣手书古𦘕名笔聿来告行览之自失谛观点画宛然遒逸是过量人生死齐一而我凡情悲涕为出雪满湖山羸马难叱聊持瓣香往吊其室一时讲道相往来皆名公卿是曰同人于门蒺藜昙禅师初居湖州普济荒寂如传舍夙夜自对圣僧坐禅凡九年后住苏之穹隆门风愈高峻尠有入者室中常云穹隆有句子衲子下语不下语一例打骂无准时在会中为藏主少忤被趂出且曰教他住径山却来见老僧后无准住径山因遗漏行丐吴门蒺藜犹在虎丘二老相见抚掌大笑镇江府金山掩室开禅师成都人也遍历讲肆忽然不乐欲出岭了大事枢使安公亦勉以偈曰吾有大患为有身是身假合亦非真维摩示病元非病好向南方更问津室抵番阳东湖值松源开室闻举明眼衲僧因什么失却鼻孔言下领解一日连案僧见其看经问曰向后得座披衣如何为人室将经度与僧僧将经掷于案室复取朗声诵僧休去嘉泰辛酉始赴庐山云居请未几勑补金山如蓝田法语皆参禅捷径平生所接人独得佛海大昌松源之道双杉元禅师踞室云报恩方丈百无一有赢得为人推门入臼示众云衲僧家不知月之大小岁之闰余X喫着三角粽子便道是端午忽被报恩移上一曰背他只管半疑半信今朝依旧点盏茶与伊湿口蓦然咬破菖蒲出身冷汗失声道哑福建子激恼杀人大众这箇岂不是通灵药三十年后切忌拈却甞入三门云閙市门头有箇入处只为诸人见顽了也新长老因行不妨掉臂顾视大众云随我来也双杉只据目前信手拈来无非耆黄妙剂换骨法起死方何必他覔哉荆叟珏禅师作夏灵巖时痴钝俾其看狗子无佛性话言下领旨因与潜无隐通吐无隐曰是则是只是命根未断更须出去见人始得且嘱其谒淳庵叟至华藏半年无所得一日忽闻火板响凝滞释然告于淳庵庵即鸣皷开室叟趍入庵问如何是佛叟曰埜花开满路问如何是法叟曰私酒醉人多问如何是僧叟曰钵盂口向天庵曰未在出去后叟在痴钝室中闻举如何是佛震声答曰烂冬瓜且述偈曰如何是佛烂冬瓜咬着氷霜透齿牙根蔕虽然无窖子一年一度一开花荆叟处众时得无隐双杉力尤多福州雪峯北山信禅师本州人性方严机迅敏初学见之应对多失次在皷山时有僧相看山问近离甚处僧曰西禅山曰西禅有何言句僧曰话堕也山曰你甚处学得遮些子来僧曰今日不合触忤和尚山拈拄杖便打僧夺拄杖轩渠大笑而出遂请喫茶传是老宣首座去矣初北山同月窟过浙见遯庵于华X藏月窟先有契证故山得咨决之后归里访明晦室分座皷山漳守赵公以夫闻其道以南寺招之山逊谢曰公闻之过使三反乃行开堂为同行月窟拈香时论高之枯禅镜禅师天资淡薄一无嗜好惟与衲子提撕敲磕不倦有问如何是祖师西来意枯禅拍禅床一下今人吐露语言千百皆不能得到前辈地位且利害在什么处会么痴绝冲禅师甞赴福州雪峰请与尚书陈公韡有宿素之雅招饭私第以项王像求赞即拈笔书云拔山非力盖世非气八千子弟同谋共济人皆谓天下大噐不可以力争必先仁义殊不知天假其手以诛暴秦然后使宽仁爱人者之为帝吁其亦有补于斯世公大奇之痴绝慧辩恢廓此特绪余尔介石朋禅师秦溪人性高简僧曰宝劒未出匣时如何答曰杜䳌啼处花狼借僧曰出匣后如何答曰令人长忆李将军僧曰出与未出时如何答曰劒去久矣汝方刻舟解夏夜参云九旬禁足网禽宿巢三月安居驱狐守冢向生杀不到处见三头六臂掀翻圆觉伽蓝犹是抱桩打泊浮云黄山前双梼树下九十日内风以时雨以时二六时中少不添多不减一年三百六十日日日安居时时自恣圆者自圆方者自方长者自长短者自短未免净地扬尘毕竟如何大鹏展翅天路遥巨鳌转身海水窄示众类此晚年寓X杭之冷泉扁其室曰青山外人景定间丞相秋壑贾公尤崇敬佛法与奏得旨住净慈后淮海亦继其席皆起于㵎东石田薰禅师曰薰上座住灵隐亦是不奈何被人东拶西拶拶到禅床角头回避不及只得为祖师有箇门户擘破面皮出来唤作此地无朱砂赤土以为上虽然看却今时渐渐赤土也无了渐渐食泥食土说着真箇箇人寒心噫志于道者闻此当如何哉双杉元禅师嘉熈间乃石田堂中第一座上丞相书言朝廷新指挥买师号金环象简不便书云正月十三日景德灵隐禅寺前堂首座前住持嘉兴府天宁寺僧中元谨熏沐献书枢使大丞相国公窃以为佛老之教救世计也其所以与儒道相参于天地间以能开悟性真不堕邪见其功未易量也我朝太宗皇帝甞曰释氏之道有补教化孝宗皇帝亦曰以佛修心以老治身以儒治世斯可也张文定谓儒道淡薄一时圣贤尽归释氏而关洛诸公亦必玩味释氏之书而后能接续洙泗不传之秘然教必有主必有师国家以度牒许人承买凡有僧者各寻师以为依归师苟有道行则可使迷者悟塞者通其裨助世教要非小补近世货赂公行求为住持者吾教之罪人若以例传天下之贤者必深藏远遁而巳其肯出而为师夫师废则正法微正法微则邪法炽以清净之门而为利慾交征之地非国家之福也譬如家塾X党庠不能无师不求其能传道解惑者为之而惟贿是视则弟子何以仰孔门之教亦几乎熄佛老之道何以异是若谓佛老之徒身居大厦日享膏腴不蚕而衣不耕而食为世所嫉然天下之人有无用于世而坐享膏腴之奉者尤众何特僧道寺观创立常住供养非官与之也以众人乐施而与之也寺观有田税赋尤倍又有非待不时之需正与大家相似今既买度牒以钱免丁又增以钱官府无丝毫之给而徒重责其利于无穷则僧道可谓不幸矣国家爱惜名器泛滥何以劝励天下僧道若以贿得金环象简得诸处住持则嚚顽无赖之徒皆以贿进何以整齐风俗况寺观虽多其常住阙乏者甚多纵使此令一行第能率歛寺观之大者其小者亦岂能应其求如此则所得能几况僧道非能自出已财求为住持必将取之寺观师徒相残常住心坏所谓膏腴将见芜秽所谓大厦将见为丘墟所谓温饱将见为冻馁部虽有牒谁将请之岁虽有丁谁将输之今日军需籴本秤提诸劵无非鬻爵鬻爵之者或累于国牒之多者无病于官乃循一时不䘏之事斵丧千万载之利源殆非理财之长䇿也伏覩近降旨挥增钱鬻爵识者病之事不果行总所今来陈请正亦类此伏望钧慈详酌利害特有敷奏尽行𥨊罢服号之命令僧道不胜幸甚伏惟钧慈俯赐鉴念不备时江西粲无文亦有书先是朝省因总领岳珂奏乞降紫衣师号二等X赐金环象简并四字禅师法号以住太寺观每赐服师号绫纸出卖三百緍仍附品官条制非有官不得差注非有赐服不得住持此书上事果𥨊岂非祕护大法者之用情乎双杉住山能极枯淡专一行道若机简堂私居虽处暗室如临大宾似证老衲此亦哲人律已又见于微细者也贤矣哉枯桩昙禅师清介寡言瘦坐竟日开法越之大禹寺亦出㵎东僧问和尚未见佛心时如何答曰人贫归道问见后如何答曰色穷归皂甞举现成公案道得也三十棒道不得也三十棒侍僧曰望师慈悲开箇方便答曰将谓你是箇出廐良驹僧有省枯桩阆人后住姑苏虎丘缁素翕然宗之云巢巖禅师训学无倦且能折节下士慰借良厚隽彦归之开炉日示众云是句亦刬非句亦刬雪峯辊毬睦州檐板惟有赵州老汉向火炉头拈起香匙火筯东拨西拨忽拨得一块恰是饶州景德人家壁角头多年破磁碗三世如来只管看运庵曰此语酷似父翁松源南翁明禅师初入众时便能决志参禅甞宿天台石桥遇异僧指令其见老佛心翁至太白投诚预其法席然室中才开口便被叱私自念曰今生不了则有来生巳而泪下交颐后在痴钝会中为侍者晚参侍立闻钟鸣钝曰什么声翁曰钟声钝曰声来耳畔耳往声边翁薄遽未答被大叱汗流浃体始自语曰元X来浙翁平日叱骂我皆是彻骨彻髓钝寻常只令其看百丈野狐话一日钝曰不落不昧时如何翁应声曰不落不昧鸳鸯一对水上浮沉如意自在钝抚而印之翁泉州黄氏子与隆南山同出岭者归里住溪上教忠至住莆中囊山方入寂西山亮禅师福州人枯硬俭约尝蓄纸被一张补粘殆遍寒暑不易由鼓山首座寮赴云门请及迁黄檗未甞别换侍僧一夜潜以绢衾易之亮惊呌责曰我鲜福平生未甞敢服缣素况此被相随三十年矣其可弃乎闻者谓其住山有古人风后退席入永阳鴈湖山中与道者刀畊火种莫知所终平江府万寿讷堂辩禅师寄同参偈曰猿与鼋交割不开兄唿弟应似忘怀及乎话到誵讹处却道心肝不带来时亦称之后八坐道场提倡如坂走丸真不沗为巖獃之子岳聋之孙也介石朋禅师曰别峰珍和尚退皷山诣育王候见大慧一蒲团于佛殿后坐七十九日因秦国太夫人请大慧陞座私自喜曰今日得见必矣果得一见语合室中复投三转语而去大慧大奇之遂与宏智同举之住岳林今寺中有塔存焉别峰徧身有长毫时号珍狮子介石题其墨蹟略言如此别峰既得法于佛心才高踞雄席道显着矣复勇于求见妙喜其意谓何不可与璞懿迟迟其行同日而语此所以为一代宗师之标准也噫今只欲一后学七十九日候见尊X宿亦难矣守惩庵主莆人满年具戒居囊山下巖就巖缚屋聊蔽风雨父为郡胥吏岁给以粮凡客至不论问佛法世法皆瞪目视之有僧问如何是庵主家风忽答云就巖缚屋掬㵎煑縻问忽有人问西来意如何祇对惩反袂哭云苦屈观其雅趣探其幽旨非契如之流亚欤石溪佛海月禅师曰余年三十方再南闻空叟有言二十行脚此事休也初得此语心甚不平过二圣座元几案间见穷谷语举云门话堕于光明寂照中便有歇泊地头及登瓯峯旬日间趂队入室先师举达磨葬在熊耳因甚只履西归余对以一点水墨两处成龙复一日龙袖拂开面目全露遂倒跟四载然后江之南北浙之东西亲师友味甘苦动转施为未甞向背今又三十年尚未能依俙彷彿信知此事大不容易休也二字真吾之一知识也见于示秀上人语今学者多见之而不思之可悲痛也佛智老师䟦其录云石溪未离云顶行脚未到处要须到既见云居开口不得处要须道执侍半年如矢在弦上知而不自发至于龙袖拂开如箭在的中发而不自知虽然早年见松源于北山下是此话巳行若谓开得口后方有此录脑后犹欠石溪一锥在乌虖佛海亲证悟法门于斯见矣语虽不多大有控人入处不可不录王孔大福州径江人太学愽士宗合犹子年二十发X冑荐上春官不售辛亥岁毅然効古塔主之风裂冠剪发依莆之辟支巖主立坚修杜多行巳而人有知者益上绝巅编茆居焉父母劝勒不回甫二载闻泉南明教忠法道焚庵诣之献颂云烧却山头破草庵不图游历不咨参依师别也无贪着愽饭栽田也要谙时教忠于风亭通衢开接待庵孔大泯泯众底折节服劳施主闻之劝为大僧改名惟玉教忠亦甞有偈示之云老我居山巳许时着衣喫饭只随宜子来将谓有奇特笑倒东家小厮儿后亦有发明但不久住世而寂初终与祖麟杨道者略相类乌虖惜哉西巖惠禅师示众云弥勒真弥勒水银无假分身千百亿阿魏无真长汀子来也眼生三角头峭五岳好未必好恶未必恶布袋头开也隈隈𨻵𨻵骨骨董董轻如毫毛重如丘山拈得便掷拏得便用竖拂子云犹是兜率陁天底只如弥勒未生巳前如何剖露击床云收拾雨声归旧树放教秋色到梧桐题五祖六祖像云恨杀此头陀山磨恨不磨吾今檐头重为汝种松多西嵓三十余年佛鑑处所得底拈出示人无涓滴渗漏后三十年点眼药也丞相郑公清之甞谒妙峰善禅师坐定峰曰相公留心此道还有欢喜处也无公曰且坐喫茶峰曰不是心不是佛不是物相公作么生公曰低声低声峰曰也须子细公曰描也描不成𦘕也𦘕不就峰默然老师甞言此因识之X福州越山法深禅师本州人未落发时巳有见处依月窟于梅嵓得度浙游至双径无准一见而噐之俾掌翰墨议者以其年杪未称职为远上座起骨云末后一着始到牢关山遥水远火冷云寒哑不是髑髅眼活进遮一步也大难大难众始伏膺归里居梅嵓十余年自号云山畊叟枢相郑公性之尚书陈公韡间居日相与讲道白郡致主钓台宝祐间迁越山未几而逝故名不显着祖昌庵主不知何许人隐于天日山中结庵取陈坟约二十余里双径荣首座甞游山中偶至其庵荆棘荟密墻壁倾斜昌颓然于路口倚杖而立雪眉霜髯坏衲弊履人物可𦘕且欣然揖入共坐荣视左右瓶无储粟灶有余烟心甚异焉问居山今几年遂称名答曰不记年矣益奇之问粮食谁供答曰仰给陈氏今无矣问何不行脚去答曰达磨不来东土二祖不往西天问如何是隐者家风答曰勐虎一声山月高遂屏息不敢复问少焉昌出茗芽令掬水嚥之徐叩双径历代尊宿咨嗟久之盖甞见典牛涂毒来若言其见前辈不翅百龄矣又曰路远宜即归荣明年拉同道访之巳失其处岂非世出世间之异人者耶要当于懒残西山亮辈中求也温陵黄允字孚中晚年喜参请知罪福甞言昔为护国主首撰开堂疏曾受其润笔资作忏悔疏备元物诣寺供设还谢叙事简核略云諲长老之住护国刘X大卿之守温陵允也时预计偕当趋省试开堂撰疏难逃府命之严润笔贻资实出僧储之有昔为贫而受也今如数以还之二十三年常作怀惭之客七十五稔方成了事之翁闻者嗟服平江府开元别翁甄禅师西蜀人也初入闽见枯禅悟其机用后从游痴绝得其至要淳祐间开法衢之南禅腊八上堂举世尊正觉山前夜覩明星忽然悟道乃云奇哉一切众生具有如来智慧德相但以妄想执着而不能证拈云释迦老子未覩明星以前不妨令人疑着既覩明星之后说出许多不才净心肝五脏总被别人觑破还有为释迦老子作主底么别翁徒有此语只知释迦老子心肝五脏被别人觑破殊不知别翁心肝五脏又被别人觑破了也枯崖和尚漫录卷下此集所记皆近世善知识也中间如柔万菴元双杉皆余旧方外友曰篠塘贤碎支坚则余志其塔矣悟兄舍儒入释其敬慕前辈如此进进未可量所论金华元首座前后话头巳具眼目大慧所谓㒹倒禅正道着此病悟能以是求之他日与此集诸老共入僧宝传矣竹溪󳶷斋林题景定四年夏四月X䟦改锓枯崖漫录饮光破颜神光得髓而降前德入道机缘其辑录者不识几则前有景德后有嘉泰况于增集之诸录乎闽枯崖圆悟禅师峻机妙用独脱无依常能有声𦘕又通无声诗箇箇无不具眼目世寒暑不能易其芳者师德也江海无以臻其极者师量也曾往来于双径之日採近世诸老应机接物骂柳指拍底美谈辑曰枯崖漫录凡前代诸灯所遗逸者足考之加旃吸其精不眩其英啜其实不瞶其华者随分各有入处岂非所谓五灯之后复见一灯哉然扶桑所梓行未以国训便于句读故宗宿见之贵不乱素制庸学以之憾难通俗习其犹如南人食稻北人食粟谁一之于兹施点于副墨之子以付书林冀使洛诵之孙易窥祖墻矣予曾闻此齐名之海才尚辞倭训之敕而有凡才之谦如今则不然也呜唿宗宿之罪人庸学之益者乎时宝永四岁次丁亥春二月上浣赞之高松慈恩参徒机海子操觚于洛西寓舍