徐公文集徐公文集墓志铭大宋故静难军节度行军司马检校工部尚书东海徐公墓志铭金紫光禄大夫尚书右仆射兼中书侍郎平章事监修国史上柱国陇西郡𨳩国公李昉撰上即位之元年冬以学士李昉独直翰林诏太子率更令徐铉分直视草是时昉与公以同道相知论交契之始也越四年春天子率六师亲征太原并垒既平遂北幸塞垣耀光卢龙秋七月凯歌归于京师军卫之中书诏填委公援笔马上应荅如流以扈跸劳迁给事中直学士院如故又四年授右散骑常侍始罢文翰之职端拱元年帝亲耕籍田改左散骑常侍积阶至金紫光禄大夫叙勲至上柱国累封至东海郡𨳩国侯食邑一千户以淳化二年秋九月检校工部尚书出为静难军节度行军司马明年八月二十六日晨时起方冠带遽命笔砚语左右曰吾疾作矣手䟽一幅约束后事又别署一幅道者天地之母书讫而终年七十六陜西道转运副使郑适来邠州遂出家财竭力襄事即以其年十月奉迁灵柩还京师权厝于板桥东南之佛舎受婿国子博士呉淑门生殿中丞杜镐时皆典治中秘书遂以公凶讣闻上覧表轸悼诏出内府钱二十万赐其家及明年七月洪州奉新县义门胡仲尧自豫章具舟檝迎公之䘮葬于洪州新建县西山之鸾冈原奉遗命从先茔也公字鼎臣其先会稽人自言生于杨州曽祖讳源祖讳徽皆隠徳不仕父讳延休卫尉卿赠左仆射才髙道直有名于时公㓜孤与弟锴皆苦莭自立未弱冠以文行称于时仕江南李氏周旋三世厯校书郎直宣徽北院㝷直门下省三知制诰一迁司封郎中两拜中书舎人再入翰林爲学士自贬官起爲太子右谕徳由尚书左丞爲兵部侍郎爲御史大夫由大夫爲吏部尚书由尚书爲右仆射同参左右内史事坚譲不就王师下金陵随后主归朝以太子率更令奉朝请今谏议大夫张公佖说公在江南时奉太夫人慈训不妄游下帷着书虽亲族罕见其面年十六遇李氏先主霸有南土辟命累至释褐连任书府繇是经史百家烂然于胸中矣其典诰命也落笔洒翰应用无穷皆混然而成有雅正之体当时名士如韩熈载者无敌尤长于制诰公与之齐名其豫机密也居中守正无所附会虽在家宴居如对君父其恭慎也如此当时用事臣有陈觉魏岑者乐祸好权多挠时政公嫉之如雠其掌贡举也至公取人不受私谒先䇿问而后词赋进徳行而黜浮华当时举埸号为得士公弟内史舎人锴每主文柄亦以直道自持故江表后进力学未至者闻二徐为春官多望风引退其精鍳无私也如此其持宪也当官执法无所屈桡姦邪为之侧目权贵因之歛手当时言风宪者惟公与故御史中丞江文蔚王师之渡江也公将本君之命使于朝廷且乞缓师以奉祭祀太祖引见谓公曰汝主託疾不朝乖事大之礼况吾兵业已行无中辍之理归报汝主善为之谋公因慷慨铺陈自古成败之道表明后主忠孝之莭太祖亦为之动容厚礼之遣归𥘉大军已围建业后主思命于交兵之间左右咸有难色公欣然请行后主欣然谓之曰尔既往即当止上江救兵勿令东下公曰是行非全䇿今城中所恃者救兵奈何以臣此行止之后主曰比以和觧为请复用决戦即是自相矛盾于尔淂不危乎公曰今岂以一介之微而忘社稷之重但置臣于度外耳后主抚之泣下曰时危见莭汝有之矣及归朝太祖盛怒责之曰吾向与汝言何谓弗逹于汝主且拒抗之罪皆汝所为公顿首谢曰臣为江南大臣而其国灭亡抵此死有余罪余复何言太祖于是叹息曰忠于所事者乎汝当事我如事季氏命坐存抚甚厚故相太子太师王公一见如旧相识每有经史异义多质疑于公繇是琴罇啸歌笔砚酬唱无有虚日相得甚欢故工部尚书李公穆有清识尝语人曰吾观江表冠盖若中立有道之士惟徐公近之耳兵部侍郎王公负才尚气未尝䡖许人及见公常言于朝曰文质彬彬学问无穷惟徐公耳公亦曰王公词如江海心无城府真竒士也今吏部侍郎李公翰林学士承㫖苏公皆当世英俊奉公以师友之礼公仕朝廷将二十年前后钖赐所得俸禄所入备伏腊外未尝蓄聚一金所居之地仅庇风雨惟古木数株每夏秋之际霖潦爲患頽垣壊宇人不堪其忧而公处之晏如也江南故人子弟暨亲族之孤遗者来投于公岁无虚月公分廪禄以䘏之虗馆舎以安之殆于终年未有倦色有布衣蒯亮者老而多诞游公之门仅五十稔年九十犹矍铄不衰每从江南来诣公公置之道院日与之碁未尝语及他事而待之如𥘉公尝言江南有处士朱贞白尝语人曰今人或言不欺神明也吾尝佩服斯言不敢为欺心之事有故人谢岳尝为虢州卢氏令刺史与之有隙凡选举之制过七十即罢去遂奏谢年遇不堪任时江东𥘉下仕人有可疑者咸质于公谢因私请曰某之齿公寔知之茍朝廷问公不敢望公言未七十但言不知其年即幸矣公曰君之甲子某具知之而云不欺是欺天也苟或见问必以实对其至行无诳又如此公为文智思敏速或求其文不乐豫作令其临事见白立为草之云速则意壮敏缓则体势踈慢公爱婿呉淑言江南宰相冯延已常语人曰凡人为文皆事竒语不尔则不足观惟徐公不然率意而成自造精极时人以为知言所着文多遗落今其存者编成三十卷又拟徐干中论作质论数十篇集耳目闻见之异作稽神録二十卷并行于世公文学之外长于篆隷其书札之妙自成一家当世士大夫有得其书者无不寳之以为楷法任常侍日奉诏与直史馆句中正等重修许慎说文自撰韵谱一十卷学者服其精博公尝慕老子清净之教荘周齐物之理故内不能以得䘮动外不能以荣辱干然而为学之心老而弥笃在邠州日以时俗文字伪谬乃亲以隷字冩説文字体纎细止如蝇头过数万言年髙目明洞见毫末其精力不怠如此夫人太原王氏子朗州桃源令夷直并先公而卒长女适呉氏早亡次女适左賛善大夫髙慎交㓜女十七娘才淑过人未及笄年而夭自为志文辞甚悽楚意孔门四科徳行文学洪范五福夀考康寕在于古人鲜有兼羙惟公髙才懿行善始令终所谓登孔门之二科居洪范之三福也语曰善人吾不得而见之矣惜哉铭曰祖丘轲兮宗老荘奉三寳兮师五常生维杨兮仕建康归皇宋兮老大梁殁豳土兮葬豫章儒林文人兮今也则亡呜唿祭文维淳熈三年岁次壬辰十月辛酉朔十八日戊寅银青光禄大夫行尚书吏部侍郎兼秘书监上柱国李至朝奉大夫左谏议大夫充史馆修撰判馆事上柱国赐紫金鱼袋杨徽之张洎等谨以清酌之奠致祭于故左省骑常侍徐公之灵惟公愽识宏才懿文茂学如金之浑如玉之璞天然混成不加彫琢顷在江左已闻素履及来天庭孰不仰止周旋清显殆将二纪相如视草隰朋近侍篆籕称絶典谟得体其馨如兰其直如矢令问令望之才之羙今也儒宗古之君子五百年来一人而已道屈于位遇休明之世未尽伸才困于命当衰晚之年不得志嗟乎天地之间人生如寄自古迄令其谁不死矧素髪之垂领复何悲乎已矣可惜者沦于逺郡契濶千里鵩鸟之赋未成二竖之灾奄至淳于意子止一女邓伯道兮终无子此素友清交门生故吏可以失声而长号汍澜而屑涕以为天道难忱善人如是至受教文字㼬弟子之礼徽之洎有旧潇湘敦故人之契迎旅榇于西郊风切切兮雨萧萧灵筵惨兮素帏动疑肹蠁于寂寥呜唿临丧一奠庶英䰟之可招尚享东海徐公挽歌词李至吾道亡宗匠明时䘮大儒传家无嗣子封岳有遗书命劣长沙贾名齐邺下徐不知千古后文行复谁如执友韩夫子传家弟楚金人称聮璧重世慕二龙深鲍谢湏慙徳机云亦醉心可怜黄壌下埋没此瑶琳海内才名重儒中学问髙病犹不释卷老亦自挥毫蠧简披皆识亡书诵岂劳如能百身赎争惜一鸿毛説文修古篆论质着新词尚父鹰扬颂周瑜水戦碑家蔵为世寳手冩作人师惜不归宣室吾皇问受釐薄暮邠郊逺何人不惨颜无儿见星往有妾护丧还旧宅犹临水空车却度关平生衣上泪今日为君斑左散骑常侍东海徐公徐公真丈夫不文章伯江南兵未觧臣忧臣惨戚公愿纾其难苦求使上国庶获一言伸少息苞茅责其君惊且叹执手涕沾臆谓言知尔晚何此忠义激天子叱在庭诮譲雷霆赫公亦従容对曾不渝神色仁者必有勇斯亦古遗直书大略其小我有春秋癖所以此诗中不言公翰墨庶警事君心勉㫋希令徳后序徐公既没门人等论次其文爲三十卷曩秘阁呉正仪今翰林颕川公并爲之序论之详矣都官贠外郎胡君充顺通才博雅乐善好贤早逰骑省之门深䝉郷里之眷寳兹遗集积有岁时镂板流行庶传悠永因以丞相赵郡文贞公邓帅陇西公所作墓志挽咏等列于左次用垂茂寔俾题于后以记厥由大中祥符九年八月太常丞集贤校理晏殊序徐公文集序进徐骑省文集表臣克顺言伏以徳必二凡称于君子文之行远用示于方来矧逢熈盛之朝茂阐钦眀之化臣克顺诚惶诚惧顿首顿首伏念臣本惟寒族偶袭绪风㓜服佩于义方长陶烝于孝治筑室百堵介处扵下鄊教子一经敢隳于素业旌闾虽慙于往事赐书宁谢于古人家蔵稍多耳剽亦久窃见故散骑常侍徐铉杰出江表夙负重名逮事天朝荐升近列特受先皇之頋遇颇为后进之宗师文律髙深学术精博辞惟尚要思在无邪克着一家之言盖处诸公之右淳化之岁被病考终生嗟伯道之孤殁虑若敖之馁而臣顷在埸屋获造门墙情笃乡关礼钧甥姪永惟感旧适值送终臣家乃具扁舟载其灵柩直抵豫章之郡卜葬西山之阿一掩佳城久荒宿草虽岁时靡辍爲黄石之祠而翰墨罕存难访茂陵之札毎思编缉尤惧舛譌数年前故叅知政事陈彭年因臣屡言成臣夙志假以全本并兹冠篇乃募工人肇形镂板竹简更冩无媿扵前修绨几廻观愿留于睿覧伏望崇文广武感天尊道应真佑徳上圣钦明仁孝皇帝陛下清衷轸念鸿霈延慈稍廻虞舜之聦暂乙东方之牍沦恩至厚俾朽骨以重荣垂范长新耀遗编而增焕岂惟踈贱荷照临其新印徐铉文集両部计六十卷共一十二册谨随表上进于冒宸严臣无任战污激切屏营之至臣克顺诚惶诚惧顿首顿首谨言天禧元年十一月日三司户部判官朝散大夫行尚书都官贠外郎上䕶军臣胡克顺上表批荅勑胡克顺省所上表进新印徐铉文集両部计六十卷共一十二册事具悉徐铉生于江介早着时名歴事祖宗之朝尝居文翰之任发挥诰命有温雅之风备预咨询见通之学矧惟素履无谢古人汝克慕前修尽编遗札俾之摹印庶广流传覩奏御之爰来谅恪勤之斯至览观之际嘉叹良深故兹奖谕想宜知悉五日故散骑常侍东海徐公集序秘书郎陈彭年撰昔姬昌既没文不在于兹乎韩𧺫有言礼尽见于鲁矣故仲尼䧏异以产民宗阙里垂言用爲人极自哲人一往作者多歧则有孟子制其撗流荀卿平其乱辙战国之际百氏沸腾嬴秦之余六经煨烬菁华欲竭俎豆无归故贾生谈仁义于前杨子宗诗书于后魏晋名士咸重玄言梁隋诸公始兴宫体兹风一扇踰数百年唐氏儁乂爲多比百王而虽盛文章所尚方三古而终殊于是韩吏部正其非桞桞州辅成其事千龄旦暮斯岂诬哉俾大道之将行故由天意幸斯文之未䘮亦繋人谋其有道冠人伦才爲世表令名不泯百代攸宗今复见之徐公矣公讳铉字鼎臣其先会稽人也邻㡬之姿生民之秀沧溟沃日流作言泉建木干星植爲行囿英才茂徳光映于前修懿范清规仪形于来者弄璋之始属唐室之可虞佩觹之𥘉值杨都之建号公文辞濬发不类㓜童识量淹通已成大器弹冠入仕方居终贾之年佩玉登朝即就严徐之列洎江东内禅文物𥘉兴廊庙之珍独当其任搢绅之望无出其先汉之贤臣蔡邕厯三台之选魏之俊士索靖驰二妙之名若乃毛玠之公清汲黯之正直王伦之知礼张华之博物郑当时之下士山巨源之荐贤以公方之绰有余𥙿故得观孔光之树久奉枢机寓荀朂之池常叅献替虽具瞻之重犹未正名而乃春之殊巳同彼相及楼船南伐青葢东来遂扵艰虞之辰克尽始终之莭夫章台之璧且属秦求万城之材果为晋用太祖读豫州之檄不责其非今上聴上株之文屡言其羙由是甘泉柏殿重奉宸逰琐闼貂冠更天奖王公慕义如见古人名徳在时目为耆老季交友不异神仙许劭言谈是名月旦虽来于江左鲁公于是赡诗寓彼汉中武侯以之下拜无以踰也及运逢消长道或盈虗辝通籍之簮缨陪外藩之罇爼语鬼神之事归宣室而未期留封禅之书卧茂陵而长往呜唿惟公禀中和之气挺杰出之才风雨而不迷雪霜而不变赡其洁白如珪如璋聴其风声如兰如蕙自成人之始至纵心之年险阻艰难所经多矣功名冨贵皆自致之至若平仲事君一心无改展禽秉直三黜弥光百行立身世谈其尽善片言违道人知其不爲岂但王佐之才获称于士季公卿之量见赏于林宗乎其有立言之旨学古之功究乎天人穷乎性命文房逸势楚国之三休笔阵雄风宋人之九拒昔者洞箫之赋诵之者后宫劔阁之铭刋之者眀诏贾谊过秦之作史臣置于篇中王融曲水之辞邻使求于座上蔡中郎之所自许则有太丘之碑潘黄门之所用工独是荆州之诔公并穷其渊薮仍在上游掇其英华更多余力虽丝篁金石无以均其雅黼黻玄黄不足方其丽草太玄之客徒欲载金述十意之人自将焚藁岂独语其篇什冝升洙泗之堂画彼形容当在灵均之庙者哉矧复六书之艺少而留心二篆之踪老而尽妙研精不舍常惜寸隂尺牍所传有同珍寳圣上方欲恢千年之洪业荅上帝之耿光朝诸侯而东廵祀介丘而䧏禅若乃以秦丞相之徤笔兼汉郎将之雄文铭此成功垂之不朽求之舆议公即其人斯志未终大年行尽殱良之痛其可已乎公江南文藁撰集未终一经乱离所存无几公自勒成二十卷及归中国入直禁林制诰表章多不留草其余存者子壻尚书水部贠外郎呉君淑编爲十卷通成三十卷所撰质论稽神録奉诏撰江南録修许慎说文并别爲一家不列于此彭年越在㓜年即承训导通家之旧与文举以攸同入室之知方子渊而岂异感生平而永叹报徳无阶痛音问之长违殒身莫赎聊存摭实用以冠篇时淳化四年七月序徐公文集目録徐公文集目録第一卷文赋三首诗三十首第二卷诗六十九首歌一首第三卷诗七十五首第四卷诗七十二首第五卷诗七十一首第六卷制诰二十九首第七卷制诰二十六首第八卷制诰三十六首祭告文二首第九卷册九首谥议一首第十卷碑铭五首第十一卷碑铭三首第十二卷碑铭五首第十三卷记七首第十四卷记三首颂一首賛四首铭二首哀册文二首第十五卷墓志七首第十六卷墓志八首第十七卷墓志七首第十八卷序八首第十九卷序六首表四首书五首第二十卷表四首书五首状二首文九首第二十一卷应制诗一十九首寄送诗四十九首第二十二卷杂诗五十九首文赋二首第二十三卷序九首第二十四卷序五首连珠五首賛四首铭三首论三首第二十五卷碑铭五首第二十六卷碑铭五首第二十七卷碑铭五首第二十八卷记十首第二十九卷墓志六首第三十卷墓志六首徐公文集行状宋故金紫光禄大夫左散骑常侍上柱国东海县𨳩国伯食邑七百户责授静难军莭度使行军司马徐公年七十六行状公讳铉字鼎臣其先东海郯人也周徳之衰偃王以仁义所归者七十余国乃逊于江淮之南㑹稽太末里有庙存焉积庆所钟令嗣蕃衍故自烈考已上皆生于会稽公所譔改卜合葬烈考太夫人于洪州西山墓志详矣公与弟锴属烈考即世年皆㓜穉太夫抚育教导资以生而知之咸以雄文奥学克振令誉公未弱冠以廕释褐为校书郎直宣徽北院机命文翰寔专司之以宻称先主即位以本官直门下省赐绯试知制诰辞逹与雅智効勤恪嗣主𥘉拜祠部贠外郎知制诰后覩受命草诏者无所经据不根事实繇是駮议忤㫖左迁㤗州幕职途中诗云浮名浮利信悠悠四海干戈痛主忧三谏不从爲逐客一身无累似虗舟满朝权贵皆曾忤遶郭林泉巳遍游唯有恋恩心不改半程犹自望城楼谪居三年嗣主知其无罪徴复本官仍知制诰公余力攻篆书度越阳冰而与李斯爲等夷着质论十四篇极刑政之要尽君臣之际并传于世斯为不朽矣文书论议与故赠揆相韩公同志齐名时人谓之韩徐及江淮之平建州也而福州与越人拒命不服使陈觉冯延鲁招抚之未报遂擅兴兵攻取时军帅不一聴而无上又出不以律衆败绩而退乃归罪二使将诛之时陈觉之使国老宋公之所举也于是上表待罪盖欲救觧之遂械二使以归聴命公与韩公议赦此二人则万姓谤讟之怨归于上二使首领之惠在于齐丘辱国容奸斯为巨蠧遂同上书极言其罪追正刑书克协衆心式沮狂计嗣主亲批荅䟽略曰昨陈觉之行实太傅举之矣及师败之后事下有司太傅无救拔之词有自讼之表以是之故得不再思何者先朝旧臣国家元老不唯举人偶失可得兴言直是谋之不臧亦未有加罪之理昔魏武帝乗䧏刘琮之势将兼并呉国张昭时居朝右为呉老臣一旦劝请其君臣妾于魏此谋不以为拙曷以为拙乎赖周瑜軰力争而止之及魏师之败昭亦晏然自处呉大帝亦不之见责彼二子孤若懐愤悱之意戮之久矣此际长流逺郡斥为庻人五木被身一家狼籍永从流放与死何殊卿等忧国情深除姧意切诸所徴引批荅未殚公与韩公同表谢略曰伏读批答曰卿等忧国情深除姧意切是陛下知其姧也又曰永从流放与死何殊知陛下必不用也既知而弃虽在何爲公事君匪躬嫉恶好直危言危行始终不变率此类焉㝷徴拜中书舎人公尝诱掖后进茍有一善必延誉之洁已请益者亦诲导之不懈壬子岁翰林学士江公知贡举始以进士王克贞等三人及第尽复举塲之故事独由公左右賛成之江公即长兴三年卢华下及第嗣主因问北朝取人何如卿此来江公对以北朝公荐私嘱相半若此来难以公道选材实无有此事嗣主甚善之中书舎人闻之以为皆大朝及第不本江公之意甚衔之时宰执皆非名第同力欲罢此科遂下制辍应举焉明秊公兼判文理院遂首言此事才复不可遽止乃以进士张仲尼凤赋朱观老子犹龙赋郭贲无声乐赋印葵石城虎踞赋写之以进遂下制云去岁所司上言暂罢贡举本难久废况以经秊其诸色举人并宜依旧觧送自此不复废矣公之为文长于典雅直而不迂以理胜为贵其武成王庙碑序末云微臣学愧常师用慙兼偹承眀再入故无经国之才宣室徴还幸对受釐之问将使延州聴乐长闻雅正之声圯上受书世出帝王之佐蒋荘武帝庙碑序末云微臣润色无功讨论奚取思问神于先圣姑欲事君苟获罪于玄穹曷容媚灶唯于旧史想见英风适当罢役之𥘉爰奉属辞之诰西州作颂诚慙邑子见称南国刋铭或望至尊所改又铭末云谢傅长逝王公不作独我荘武先迂睿略斯皆披文相质立言迈俗岂惟情见乎辞而已矣时江南久兴建屯田楚州常州尢甚聚歛掊克之軰侵夺射利民不聊生言事者累谏不聴洎国老宋公上䟽主者坚执不易于是命公往察访一如亲行可兴可废悉以便宜従事后奏公既行而羣党已切齿矣楚州应非理迁入屯田之产业尽还本户百姓讙譁感泣如释狴犴次至常州亦如楚州处置协比衆恶之徒以擅作威福征还私第待罪苍蝇贝锦胶固组织诘难问状不容自理鍜鍊深刻将置大辟其贬制乃张纬所草末云尚以年龄方壮文学甚优特屈彝章宜从流放于是长流舒州时弟锴任右拾遗集贤殿直学士亦贬祕书郎分司东都公前左迁㤗州弟亦贬乌江尉及流舒州亲友临江相送韩相有诗云昔年栖断此江湄风满征帆泪满衣今日重怜鹡鸰羽不堪波上又分飞在同城三年唯游覧胜境披翫典籍尤工吟咏情性未尝以得䘮虿芥于方寸譔周将军庙碑铭文宣王庙碑序乔公亭记九叠松讃皆足志之文刻于贞石及量移饶州未登途而周世宗之师过淮取舒靳公遽携家榜小舟由皖口归昇州公赋诗末云一夜黄星照官渡本𥘉何面见田豊其情发于中不顾言之太直如此明年授太子左谕徳未几复知制诰拜中书舎人通署中书省事时周世宗弭兵修好待嗣君以优礼异数凡章表往复讨论润色多公所为及世宗崩祭文寔公视草嗣主嘉赏时人传冩为之𥿄贵侍嗣主殂于豫章护丧归建业后主即位官职如故而访闻询谋无改嗣王之道其知举也不独考其文章必先察其徳行故难于得人出羣拔萃者最称呉淑复以子妻之其所问䇿五道尽时务政理之要后主并亲荅焉仍俾词臣悉对之后主以尚书省纲条弛紊官司怠乗积习已久思公正之人以紏劾提振之徙公为尚书左丞逾月而罢以尚书右仆射游公判六司拜公为工部侍郎知制诰翰林学士㝷以宪署旷职法吏侮文非委直清不能严肃拜公御史大夫而佞用谗胜吾道不行于是奉身而退拜兵部尚书知制诰翰林学士以先奉命修嗣主实録乃专以属辞比事为务后主每有着述必令公兄弟视草而后编録故杂説公为之序文集弟集贤舎人为之序彼昔之二龙两骥乌足以方兹令名焉王师之弔伐金陵也公急病譲夷请使于天朝以释后主之前事辨疑分谤且服罪䧏名以入爲请庻不隳奕世之国祀巳行遂拜右仆射同参左右内史事及觐太祖敷奏忠悫执议诚信虽不得请太祖亦甚嘉叹美其秉节无挠既复命自以不能副后主之望雪泣因譲不受其新命焉㝷从后主归朝授太子率更令皇上登极素知公之文学优瞻久司教令特授直翰林院学士院拜给事中侍从銮舆下并汾袭伪之地廵狩魏博逐入冦之虏申威耀徳因垒懐来告至䇿勲诏示填委虽翰林诸公尽熈帝之载而公亦与有力焉数年拜右散骑常侍庆恩升左散骑常侍末年公着静斋自箴篆书刋石寘于座石曰爰有愚叟栖此陋室风雨可蔽户庭不出知足为冨娯老以逸貂冠蜱冕虎皮羊质处之勿疑永终尔吉后之君子观之有以见公名重益谦徳成蔵宻与其一无所鍳而窥冀所不休者是天之戮民不可同年而语矣惟公未冠筮仕名称籍甚日彰夙习非聚学辨问之所克也禀心忠正治身俭约公家之事知无不为自㓜至老恶其聚歛贪冐未尝㣲寘于懐俸禄所入不问多少随时共意而已居处求安不务显敞但聊以蔽其风雨量家所受余分贷亲故旧知寓止焉与人交有始有卒必诚必信久要不替虽中或不善人无间然𥘉与礼部尚书常梦钖给事中萧俨之为莫逆盖以二公常忿宋国老狃于缔之业包蔵凶慝每章言其罪公亦同力嫉恶先主嗣主因审度为虞故不任之以政及宋国老暮年因陈觉李徴古恊谋不轨贯盈事发同时殛死嗣主追念常萧与公畴昔敢言果今日之速祸也时常公已卒因言曰梦钖常欲杀齐丘恨其诛戮不见于是赠右仆射马适后主従容言及此事公且曰梦钖先卒不见齐丘之败嗣主已追赠矣唯臣与萧俨之目覩朝典况臣尘忝官列八座矣独萧俨之往爲理官以赦前失贬黜吉州以老告退愿以臣今所居官授俨之旌其先见后主由是召萧俨之至建业以公所陈列慰劳特授工部尚书以年过悬车致仕居吉州给奉禄终身焉公于内外族视无踈宻待之如一其有孤婺矛牙无吿者皆纠合收餋称家之有无随事拯济婚嫁视之如家人子虽谗口谤议纷纭盈耳公自信不疑唯恤孤念旧是急不知其它及左迁邠岐亦垩此获谴矣有子曰夷直朗州桃源令先公疾卒女三人长适左賛善大夫髙交次女适国子博士呉淑先公卒次女㓜有才淑未笄而卒公享年七十六某年月日以疾终于邠州官舎恬然神气不乱唯禁家人勿哭以为怛化但嘱以殡归于洪州西山祔葬于烈考太夫人之墓即以某季月日洪州胡某以舟至京护载公之柩归西山従理命也公业隆儒行奉五常而不隳志向道风禀三寳而无玷故其立言藴徳久而弥芳缮性观妙老而益壮实古之人欤克播遗风允资鸿笔谨状徐公行状徐公文集补书遇善本多手抄者访之已质他姓多方往求始得一见末有跋语是金侃亦陶者云此书钱宗伯从宋大字本缩为小字本録出拟借抄苦其多而未就已置之矣后从香严周氏谈及是书云有影宋大字本遂丐归展读适书友自钖山故家収得钞本较吴本颇旧行欵亦与影宋本大同小异爰竭数日功手校其误虽缩本仍然而宋本面目约畧可见宋本亦有讹脱抄本问有空格处当是按其文义以意存疑此时悉㨿宋本校勘不敢轻易佞宋之讥识者谅之宋本遇宋讳避之甚严知宋本确然可信而影冩者纎悉遵之知非贸贸传録之本矣嘉庆庚申七月白露节后七日书扵聨吟馆黄丕烈徐公文集徐公文集卷第一徐公文集卷第一东海徐铉颂徳赋木兰赋新月赋颂徳赋惟先王之建国体皇极而垂制仰则观于辰象俯则察于地义前星为帝座之辅苍震乃少阳之位非明徳与茂亲不足膺兹主器故万邦以贞而本枝百世是必天钖嘉祉神输百祥山河资其正气日月分其融光期运以载诞配干坤而永昌者也惟我储后昭明俊徳黄裳元吉沉潜刚克钩湥致逺曾莫挹其津涯问安视膳毎或形扵颜色在昔冲譲髙追太伯乃剖麟符保釐东宅受道师傅稽疑典册化自诚心风行邦国乃拥于旌南徐之城左抚句呉前封敬亭京师河润盛徳日新其畏如夏其恵如春谢傅围棊静一方之沴气条矦髙卧息万里之惊尘令闻孔昭元功莫二人情不可以久郁皇统不可以终避乃畏天命允兹储贰鸣玉车犬以徐来与春郊而揔至龙楼雾廓鸡㦸风生珍符叠委和气交迎百度以之而式序多垒以之而载清史书有年衢传颂声岂人事之协賛信宗祊之䧏灵于是玄圃凝隂瑶山密雪宣猷之缇幕半下蒙汜之曽冰乍结爰书庆诞之日始过嘉平之节丽正晨启重明夙设调护之客娱侍之臣峩冠炜烨佩玉璘玢咸稽首而再拜献多福于万春有宫坊之下吏乃捧觞而进称曰自古圣贤率由辅导伊狥名与课实故成败之异効粤若成王史佚周召左右前后惟仁与孝靡过不举无善不告兹君臣之一体故风声之克劭䧏及后代亦慎厥𥘉实聘四老复延二踈咸由古道以佑皇储若乃征和戾园有思台博望之盛贞观承干有玄龄魏徴之重或有其礼而无人或有其人而不用何择祸之忘䡖信非贤而㒺共英英副君鉴古知今百揆在乎手万务经其心朝廷之所寄者重苍生之所望者深既赏兴王之谏亦访百官之箴故曰生民在勤好问则𥙿不躬不亲人将孰信一游一豫乐有常度节八音以导其和平调五味以适其喜怒情义兼于家国故知无不为爱敬极于君亲故惟道是谕俭以足用而施舎不可不行仁以接物而刑罚不可不具冗官冝省而才不可遗疆事渐宁而偹不可去居安思危覩灾而惧上分一人之忧以成天下之务俾中外之禔福与宗祧而永固伊下臣之不佞蒙国士之殊遇实含和而吐颂岂登髙之能赋愿䧏鍳于刍荛効诚于尘露木兰赋顷岁铉左宦江陵官舎数畆委之而去庭树木兰因移植于宗兄之家及铉征还席不遑暖又窜于舒庸吾兄感春物之载华拟古诗而见寄吟翫感叹谨赋以和焉虽不足继体物之作庶几申骚客之情尔伊庭中之竒树有木兰之可悦外烂烂以凝紫内英英而积雪芬芬兮谢客之囊旑旎兮仙童之莭许蒲茸之窃比聴兰芽之竝列于是辞下土之卑湿歴上京之繁华耻衒价于豪门乃託根于贫家资幽人之赏豫有好事之称嗟一旦逐客程逺君门路賖削闺籍与印组岂留乎此花噫人屡遐弃花犹得地分兎苑之余䕃向藩房而吐媚授简多暇攀条属思持香草以予比効骚辞而我寄感此生之百忧何斯物之足贵悲夫客馆长吟山城夕隂想馨香之不改叹欢宴之难寻慿归梦于飞翼冩商歌于素琴歌曰光景兮愁暮别离兮易久真宰兮无党贞心兮不朽诚知异日重滋田氏之荆但恐相逢共叹桓公之桞新月赋五月五日繁隂乍晴倬彼新月丽于太清映玉绳而绚彩揜银汉以腾精对鳷鹊西南之影歩明光东北之楹歴歴遅漏悠悠我情虽万古之不易感一年而始生乃有騃女痴男朱颜稚齿欣春物之骀荡登春台之靡迆杂佩璀错轻裾飒纚纷乎拜祝怡然宴喜人岁嵗以潜换景年季而若此昔我当年胡云不然世路多故流光暗迁易壮心于大观变玄发于华巅顾一毛之无济媿两绶之徒悬况乎万象虗眀九门奥祕对宣室以方罢閲通宵而不寐忧心似醉既慷慨于君恩急景如驰更凄凉于往事想愬月以长歌遂抽毫而见意诗早春左省寓直旭景鸾台上微云象阙间时清政事少日永直官闲逺籁飞箫管零冰响珮环终军年二十黙坐叩玄关寒食宿陈公塘上垂杨界官道茅屋倚髙坡月下春塘水风中牧竖歌折花闲立久对酒逺情多今夜孤亭梦悠扬奈尔何将去广陵别史员外南斋家声曾与金张軰官署去居何宋间𧺫得髙斋临静曲种成竒树学他山鸳鸾终日同醒醉萝薜常时共往还贱子今朝独南去不堪回首望清闲将过江题白沙馆少长在维扬依然认故郷金陵佳丽地不道少风光稍望呉台逺行登楚塞长殷勤语江岭归梦莫相妨登甘露寺北望京口潮来曲岸平海门风𧺫浪花生人行沙上见日影舟过江中闻橹声芳草逺迷扬子渡宿烟湥映广陵城游人郷思应如橘相望须含両地情山路花不共垂杨映绮寮倚山临路自娇饶游人过去知香逺谷鸟飞来见影摇半隔烟岚遥隠隠可堪风雨暮萧萧城中春色还如此几处笙歌案舞腰京口江际弄水退公求静独临川扬子江南二月天百尺翠屏甘露阁数㠶晴日海门船波澄瀬石寒如玉草接汀苹緑似烟安得乗槎更东去十洲风外弄潺湲早春旬假独直寄江舎人省署皆归沐西垣公事稀咏诗前砌立聼漏向申归逺思风醒酒余寒雨湿衣春光已堪探芝盖共谁飞从驾东幸呈诸公吴公台下旧京城曾揜衡门过十春别后不知新景象信来空问故交亲宦游京口无髙兴习隠钟山限俗尘今日喜为华表鹤况陪鹓鹭免迷津重游木兰亭缭绕长隄帯碧浔昔年游此尚青衿兰桡破浪城隂直玉勒穿花苑树湥宦路尘埃成乆别仙家风景有谁寻那知年长多情后重凭栏干一独吟赋得綵鷰缕綵成飞鷰迎和启蛰时翠翘生玉指绣羽拂文楣讵费衔泥力无劳剪爪期化工今在此飜怪社来遅送魏舎人仲甫为蕲州判官従事蕲春兴自长蕲人应识紫微郎山资足后抛名路莼菜秋来忆故乡以道卷舒犹自适临戎谈笑固无妨如闻郡阁吹横笛时望青谿忆野王题殷舎人宅木芙蓉怜君庭下木芙蓉袅袅枝淡淡红晓吐芳心零宿露晚摇娇影媚清风似含情态愁秋雨暗减馨香借菊丛黙饮数杯应未称不知歌管与谁同送史馆髙贠外使岭南东观时闲暇还脩喻蜀书䨇旌驰县道百越从轺车桂蠧晨飱罢贪泉访古𥘉春江多好景莫使醉吟踈春日紫巖山期客不至郊外春华好人家带碧溪浅莎蔵鸭戯轻霭隔鸡啼掩映红桃谷夤縁翠栁堤王孙竟不至芳草自萋萋宿蒋帝庙明日游山南诸寺便返城闉尚未甘更从山北到山南花枝似雪春虽半桂魄如眉日始三松盖遮门寒黯黯柳丝妨路翠毵毵登临莫怪偏留恋游宦多年事事谙赋得有所思所思何在杳难寻路逺山长水复深衰草满庭空伫立清风吹𬒮更长吟忘情好醉青田酒寄恨宐调緑绮琴落日鲜云偏聚散可能知我独伤心赠王贞素先生先生尝已佩真形绀发朱颜骨气清道秘未传鸿宝术院深时聼歩虚声辽东㡬度悲城郭呉市终应变姓名三十六天皆有籍他年何处问归程幽人春望本多情况是花繁月正眀竟夕无言亦无寐绕堦芳草影随行爱敬寺有老僧甞游长安言秦雍间事厯歴可聼因赠此诗兼示同行客白首柳禅者尝谈灞浐游能令过江客偏𧺫失乡愁室倚桃花崦门临杜若洲城中无此景将子剰淹留游蒋山题辛夷花寄陈奉礼今岁游山已恨遅山中仍喜见辛夷簮缨且免全为累桃李犹堪别作期晴后日髙偏照灼晚来风急渐离披山郎不作同行伴折得何由寄所思徐公文集徐公文集卷第二徐公文集卷第二诗二东海徐铉和殷舎人萧贠外春雪万里春隂乍履端广庭风𧺫玉尘干梅花岭上连天白蕙草堦前特地寒晴去便为经岁别兴来何惜彻霄㸔此时鸳侣皆间暇赠荅诗成禁漏残寄蕲州髙郎中贾傅栖遅楚泽东兰臯三度换秋风纷纷世事来无尽黯黯离䰟去不通直道未能胜社䑕孤飞徒自叹冥鸿知君多少思郷恨併在山城一笛中寄和州韩舎人急景骎骎度遥懐处处生风头乍寒暖天色半隂晴久别䰟空㫁终年道不行殷勤云上鴈为过歴阳城从兄龙武将军没于边戍过旧营宅作前年都尉没边城帐下何人领旧兵徼外瘴烟沉鼔角山前秋日照铭旌笙歌却返乌衣巷部曲皆还细柳营今日园林过寒食马蹄犹拟入门行景阳台懐古后主亡家不悔江南异代长春今日景阳台上闲人何用伤神春分日仲春𥘉四日春色正中分緑野裴回月晴天㫁续云鷰飞犹箇箇花落已纷纷思妇髙楼晚歌声不可闻寄驾部郎中贱子乖慵性频为省直牵交情毎相见多在相门前君独踈名路为郎过十年炎风久成别南望思悠然和王庶子寄题兄长建州亷使新亭谢守髙斋结新一方风景万家情羣贤讵减山隂会逺俗𥘉闻正始声水槛片云长不去讼庭草转应生阿连诗句偏多思遥想池塘昼梦成谢文静墓下作越徼稽天讨周京乱虏尘苍生何可奈江表更无人岂惮寻荒垄犹思认后身春风白杨里独歩泪霑巾观人读春秋日觉儒风薄谁将覇道羞乱臣无所惧何用读春秋秋日雨中与萧賛善访殷舎人于翰林座中作野出西垣步歩遅秋光如水雨如丝铜龙楼下逢闲客红药堦前访旧知乱点乍滋承露处碎声因想滴蓬时银台钥入湏归去不惜余欢尽酒巵送和州张贠外爲江都令经年相望隔重湖一旦相逢在上都塞诏官班聊慰否埋轮意气尚存无由来圣代怜才子始觉清风激懦夫若向西冈寻胜赏旧题名处为踌蹰和眀道人宿山寺闻道经行处山前与水阳磬声深小院灯影逈髙房落宿依楼角归云拥殿廊羡师闲未得早起逐班行晚归暑服道情出烟街薄暮还风清飘短袂马健弄连环水静闻归橹霞明见逺山过从本无事从此渉旬闲月真歌杨州胜地多丽人其间丽者名月真月真𥘉年十四五能弹琵琶善歌舞风前弱栁一枝春花里娇鸎百般语杨州帝京多名贤其间贤者殷德川徳川𥘉秉纶闱笔职近名髙常罕出花前月下或游从一见月真如旧识闱庭深院资贤宅宅门严峻无凡客垂帘偶坐唯月真调弄琵琶郎为拍殷郎一旦过江去镜中嬾作孤鸾舞朝云暮雨镇相随石头城下还相遇二月三月江南春满城蒙蒙𧺫香尘隔墻试聴歌一曲乃是资贤宅里人緑窓绣幌天将晓残烛依依香褭褭离肠却恨苦多情輭障熏笼空悄悄殷郎去冬入翰林九霄官署转深沉人间想望不可见唯向月真存旧心我慙阘茸何为者长感余光毎相假陋巷萧条正揜扉相携访我衡茅下我本山人愚且贞歌筵饮席常无情自从一见月真后至今嬴得颠狂名殷郎月真聴我语少壮光隂能几许良辰羙景数追随莫教长说相思苦走笔送义兴令赵宣辅闻君孤棹汎荆谿陇首云随别恨飞杜牧旧居慿买取他年藜杖硕同归天阙山絶句散诞爱山客凄凉懐古心寒风天阙晚尽日倚轩吟除夜寒灯耿耿漏遅遅送故迎新了不欺往事併随残历日春风寕识旧容仪预慙岁酒难先饮更对乡傩羡小儿吟罢明朝赠知已便须题作去年诗寄钟谟㸔看潘鬓二毛生昨日林梢又转鸎欲对春风忘世虑敢言罇酒召时英假中西阁应无事筵上南威幸有情不得车公终不乐已教红袖出门迎正𥘉荅钟郎中见招髙斋遅景雪𥘉晴风拂乔枝待早鸎南省郎官名籍籍东隣妓女字英英流年倐忽成陈事春物依稀有旧情新岁相思自过访不须虚左逺相迎闻鴈寄故人久作他乡客深慙薄宦非不知云上鴈何得毎年归夜静声弥怨天空影更微往年离别涙今夕重霑衣江舎人宅筵上有妓唱和州韩舎人歌辞因以寄良霄丝竹偶成欢中有佳人俯翠鬟白雪飘飖传乐府阮郎憔悴在人间清风朗月长相忆佩蕙纫兰早晚还深夜酒空筵欲散向隅惆怅鬂堪班寒食日作厨冷烟𥘉禁门闲日更斜东风不好事吹落满庭花过社纷纷鷰新晴淡淡霞京都盛游观谁访子云家贺殷游二舎人入翰林江给事拜中丞清晨待漏独徘徊霄汉悬心不易裁阁老深严归翰苑夕郎威望拜霜台青绫对覆蓬壶晚赤棒前驱道路开犹有西垣厅记在莫忘同草紫泥来欧阳大监雨中视决隄因堕水明日见于省中因戏之闻道张晨盖徘徊石首东濬川非伯禹落水异三公衣湿仍愁雨冠欹更怯风今朝复相见疑是葛仙翁送呉郎中为宣州推官知泾县征虏亭边月鸡鸣伴客行可怜何水部今事谢宣城风物聊供赏班资莫繋情同心不同载留滞为浮名寄舒州杜贠外信到得君书知君已下车粉闱情在否莲幕兴何如人望徴贤入余思従子居灊山真隠地慿为卜茅庐九月十一日寄陈郎中我多吏事君多病寂絶过従又几旬前日龙山烟景好风前落帽是何人和司门郎中陈彦衡门寂寂逢迎少不见仙郎向五旬莫问龙山前日事菊花𨳩却为闲人赋得擣衣江上多离别居人夜擣衣拂砧知露滴促杵恐霜飞漏转声频㫁愁多力自㣲裁缝依梦见腰帯定应非九月三十夜雨寄故人独聼空堦雨方知秋事悲寂寥旬假日萧䬃夜长时别念纷纷𧺫寒更故故遅情人如不醉定是两相思寄抚州钟郎中去载分襟后寻闻在建安封疆正多事罇爼若为欢都䕶空遗镞明君欲舞干绕朝时不用非是杀身难送欧阳大监游庐山家家门外庐山路唯有夫君乞假逰案牍乍抛公署晚林泉巳近暑天秋海潮尽处逢陶石江月圎时上庾楼此去萧然好长往人间何事不悠悠立秋后一日与朱舎人同直一宿秋风未觉凉数声宫漏日犹长林泉无计消残暑虚向瑶池费稲粱赋得霍将军辞第汉将承恩久圗勲肯顾私匈奴犹未灭安用以家为郢匠虽闻诏衡门竟不移寕烦张老颂无待晏婴辞甲乙人徒费亲邻我自持悠悠千载下长作帅臣师和元帅书记萧郎中观习水师元帅楼船出治兵落星山外火旗明千㠶日助江陵势万里风驰下瀬声杀气晓严波上鹢凯歌遥骇海边鲸仲宣一作从军咏廻顾儒衣自不平秋日卢龙村舎置却人间事闲従野老游树声村店晚草色古城秋独鸟飞天外闲云度陇头姓名君莫问山木与虚舟和萧郎中小雪日作征西府里日西斜独试新炉自煑茶篱菊尽来低覆水塞鸿飞去逺连霞寂寥小雪闲中过班駮轻霜鬂上加筭得流年无奈处莫将诗句祝苍华中书相公谿亭闲宴依韵雨霁秋光晚亭空野兴廻沙鸥掠岸去谿水上堦来客傲风欺帻筵香菊在盃东山长许醉何事忆天台寄饶州王郎中效李白体珍重三光嗣交情尚在不芜城连宅住楚塞竝车游别后官三改年来岁六周银钩无一字何以缓离愁寄歙州吕判官任公郡占好山川谿水萦廻路屈盘南国自来推胜境故人此地作郎官风光适意湏留恋禄秩资贫且喜欢莫忆班行重廻首是非多处是长安宣威苗将军贬官后重经故宅蒋山南望近西坊亭馆依然锁院墻天子未甞过细桞将军寻已戍炖煌欹倾怪石山无色零落圎荷水不香为将为儒皆寂寞门前愁杀马中郎附池州薛郎中书因寄歙州张贠外新安从事旧台郎直气多才不可忘一旦江山驰别梦几年簮绂共周行岐分出处何方是情共穷通此义长因附邻州寄消息接舆今日信为狂寄江都路贠外吾兄失意在东都闻説襟懐任所如已纵乖慵为傲吏有何关键制豪胥县斋暁闭多移病南𤱔秋荒忆遂初知道故人相忆否嵇康不得嬾修书张贠外好茅山风景求为句容令作此送句曲山前县依依数舎程还同适勾漏非是厌承明柳谷供诗景华阳契道情金门容傲吏官满且还城送应之道人归江西曾骑竹马傍洪涯二十余年变物华客梦等闲过驿阁归㠶遥羡指龙沙名题小篆矜垂露诗作呉吟对绮霞岁暮定知廻未得信来慿爲寄梅花送元帅书记髙郎中出爲婺源建威军使寒风萧瑟楚江南记室戎装挂锦㠶倚马未曾妨笑傲斩牲先要厉威严危言昔日甞无隠壮节今来信不凡唯有盃盘思上国酒醪甜淡菜𬞞甘游方山宿李道士房从来未面李先生借我西牎卧月明二十三家同愿识素骡何日暂还城题画石山彼羙巉巖石谁施黼藻功回巖明照地絶壁烂临空锦叚鲜湏濯罗屏展易穷不因秋藓緑非假晚霞红羽客蔵书洞樵人取箭风霊踪理难问仙路去何通返驾归尘里留情向此中廻瞻画圗畔遥羡面山翁临石歩港碕岸隳萦带微风𧺫细涟緑隂三月后倒影乱峯前吹浪游鳞小黏苔碎石圎㑹将腰下组换取钓鱼船病题二首性灵慵懒百无能唯被朝参遣夙兴圣主僾容恩未答丹经踈濶病相陵脾伤对客偏愁酒眼暗看书毎媿灯进与时乖不知退可怜身计谩腾腾人间多事本难论况是人间嬾慢人不觧飬生何怪病已能知命敢辞贫向空咄咄烦书字与世滔滔莫问津金马门前君识否东方曼倩是前身寄江州萧给事夕郎忧国不忧身今向天涯作逐臣䰟梦暗驰龙阙曙啸吟闲绕虎谿春朝车载酒过山寺谏𥿄题诗寄野人惆怅懦夫何足道自离羣后已同尘和江州江中丞见寄贾傅南迁久江关道路遥北来空见鴈西去不如潮䑕穴依城社鸿飞在泬寥髙低各有处不拟更相招和钟郎中送朱先軰还京垂寄分司洗马无人问辞客殷勤辍棹歌苍藓满庭行径小髙梧临槛雨声多春愁尽付千盃酒乡思遥闻一曲歌且共胜游消永日西冈风物近如何送郝郎中为浙西判官大藩従事本优贤幕府仍当北固前花绕楼台山倚郭寺临江海水连天恐君到即忘归日忆我游曾歴二年若许他时作间伴殷勤为买钓鱼船翰林游舎人清明日入院中涂见过余明日亦入西省上直因寄游君榆栁𨳩新㷔梨花发故枝辎軿隘城市圭组坐曹司独对芝泥检遥怜白马儿禁林还视草气味两相知陪王庻子游后湖涵虗阁东宫园悬圃清虚乍过秋看山寻水上兹楼䡖鸥的的飞难没红叶纷纷晚更稠风卷㣲云分逺岫浪摇晴日照中州跻攀况有承华客如在南皮奉胜游柳枝辞十二首把酒慿君唱栁枝也从丝管逓相随逢春只合朝朝醉记取秋风落叶时南园日暮起春风吹散杨花雪满空不惜杨花飞也得愁君老尽脸邉红陌上朱门栁映花帘钩半卷緑隂斜慿郎暂驻青骢马此是钱塘小小家夹岸朱栏栁映楼緑波平幔帯花流歌声不出长条密忽地风廻见綵舟老大逢春揔恨春緑杨隂里最愁人旧游一别无因见嫩叶如眉处处新蒙蒙堤畔栁含烟疑是阳和二月天醉里不知时莭改漫随儿女打秋千水阁春来乍减寒晓粧𥘉罢倚栏干长条乱拂春波动不许佳人照影看栁岸烟昏醉里归不知深处有芳菲重来已见花飘尽唯有黄鸎啭树飞此去仙源不是遥垂杨深处有朱桥共君同过朱桥去密映垂杨聼洞箫暂别扬州十度春不知光景属何人一㠶归客千条栁肠㫁东风杨子津仙乐春来案舞腰清声偏似傍娇饶应縁鸎舌多情赖长向䨇成説翠条凤笙临槛不能吹舞袖当筵亦自疑唯有羙人多意绪觧衣芳态画䨇眉徐公文集卷第二徐公文集徐公文集卷第三徐公文集卷第三东海徐铉贬官泰州出城作浮名浮利信悠悠四海干戈痛主忧三谏不従为逐客一身无累似虗舟满朝权贵皆曾忤绕郭林泉已徧游唯有恋㤙终不改半程犹自望城楼过江别路知何极离肠有所思登楼望城逺摇㯭过江遅㫁岸烟中失长天水际垂此心非橘柚不为两郷移经东都太子桥纶闱放逐知何道桂苑风流且暂归莫问升迁桥上客身谋踈拙旧心违赠维杨故人东京少长认维桑书剑谁教入帝乡一事无成空放逐故人相见重凄凉楼台寂寞官何晚人物稀踈驿路长莫怪临风惆怅久十年春色忆维杨泰州道中却寄东京故人风紧雨凄凄川廻岸渐低呉州林外近隋苑雾中迷聚散纷如此悲欢岂易齐料君残酒醒还聼子规啼得浙西郝判官书未及报闻燕王移镇京口因寄此诗问方判官田书记消息秋风海上久离居曾得刘公一𥿄书淡水心情长若此银钩踪迹更无如尝忧座侧飞鸮鸟未暇江中覔鲤鱼今日京呉建朱邸问君谁共曵长𥚑赠陶使君求梨昨宵宴罢醉如泥惟忆张公大谷梨白玉花繁曾缀䖏黄金色嫩昨成时冷侵肺腑醒偏蚤香惹衣襟歇倍遅今旦中山方酒渇唯应此物最相宜陈觉放还至泰州以诗见寄作此荅之朱云曾为汉家忧不怕交亲作世仇壮气未平空咄咄狂言无騐信悠悠今朝我作伤弓鸟却羡君为不系舟劳寄新诗平宿憾此生心气贯清秋王三十七自京垂访作此送之失乡迁客在天涯门揜苔垣向水斜只就鳞鸿求逺信敢言车马访贫家烟生栁岸将垂缕雪压梅园半是花惆怅明朝罇酒散梦魂相送到京华陶使君挽歌二首太守今可在行春去不归筵空收管吹郊逈俨骖騑营外星才落园中露已晞伤心梁上鷰犹觧向人飞始忆花前宴笙歌醉夕阳那堪城外送哀挽逐归艎铃阁朝犹闭风亭日巳荒唯余迁客涙霑洒后池傍雪中作赋分多情客经年去国心踈钟寒郭晚宻雪水亭深影逈鸿投渚声愁雀噪林他郷一罇酒独坐不成斟赋得风光草际浮宿露依芳草春郊古陌旁风轻不尽偃日早未晞阳耿耿依平逺离离入望长映空无定彩飘迳有余光飐若荷珠乱纷如爝火飏诗人多感物凝思绕池塘寒食成判官垂访因赠常年寒食在京华今岁清明在海涯逺巷蹋歌深夜月隔墻吹管数枝花鸳鵉得路音尘阔鸿雁分飞道里賖不是多情成二十㫁无人觧访贫家送客至城西望圗山因寄浙西府中枚叟邹生笑语同莫嗟江上聼秋风君看逐客思闲事须信华枯是偶然蝉噪踈林村倚郭鸟飞残照水连天此中唯欠韩康伯共对秋风咏数篇寄从兄宪兼示二弟别路吴将楚离忧弟与兄㫁云惊晚吹秋色满孤城信逺鸿𥘉下乡遥月共眀一枝栖未穏廻首望三京附书与钟郎中因寄京妓越賔暮春桥下手封书寄向南江问越姑不道诸郎少欢笑经年相别忆侬无钟代荅一幅轻绡寄海濵越姑长感昔时恩欲知别后情多少点点慿君看涙㾗亚元舎人不替深知猥贻佳作三篇清絶不敢轻酬因为长歌聊以为报未竟复得子乔校书示问故兼寄陈君庶资一笑耳海陵城里春正月海畔朝阳照残雪城中有客独登楼遥望天边白银阙白银阙下何英英雕鞍绣毂趍承明阊门晓辟旌旗影玉墀风细佩环声此处追飞皆俊彦当年何事容疵贱懐鈆昼坐紫微宫焚香夜直眀光殿王言简静官司闲朋好启勤多往还新亭风景如东洛邙岭林泉似北山光隂暗度盃盂里职业未妨谈笑间有时邀賔复携妓造门不问都非是酣歌叫笑惊四邻赋笔縦横动千字任他银箭转更筹不怕金吾司夜吏可怜诸贵贤且才时情物望两无猜伊余独禀狂狷性𥚹量多言仍薄命吞舟可漏岂无恩负乗自贻非不幸一朝削迹为迁客旦暮青云千里隔离鸿别鴈各分飞折栁攀花两无色卢龙渡口问迷津瓜歩山前送暮春白沙江上曾行路青林花落何纷纷汉皇昔幸回中道极目牛羊卧芳草旧宅重逰尽隟荒故人相见多衰草禅智寺山光桥风瑟瑟兮雨萧萧行盃已醒残梦㫁征途未极离䰟消海陵郡中陶太守相逢本是随行旧乍申拜起已𨳩眉却问辛勤还执手精庐水榭最清幽一税征车聊驻留闭门思过谢来客知恩省分寛离忧郡斋胜境有后池山亭茵阁互参差有时虚左来相召举白飞觞任所为多才太守能挝鼓醉送金船间歌舞酒酣耳热眼生花暂似京华欢㑹处归来旅舘还端居清风明月夜牎虚骎骎流景岁云暮天涯望㫁故人书春来慿槛方叹息仰头忽见南来翼足繋红牋堕我前引颈长鸣如有言𨳩缄试读相思字乃是多情乔亚元短韵三篇皆丽絶小梅寄意情偏切金兰投分一何坚银钩置袖终难灭醉后狂言何足竒感君知己不相遗长卿曾作羙人赋玄成今有责躬诗报章欲託还京信笔拙𥿄穷情未尽珍重芸香陈子乔亦觧贻书逺相问寕湏买药疗覊愁只恨无书消鄙吝游处当时靡不同欢娱今日两成空天子尚应怜贾谊时人未要嘲杨雄曲终笔阁缄封己翩翩驿骑行尘𧺫寄向中朝谢故人为説相思意如此送蒯司録归京早年闻有蒯先生二十余年道不行抵掌曽论天下事折腰犹悟俗人情老还上国欢娱少贫聚归资结束轻迁客临流倍惆怅冷风黄叶满山城闻查建州䧟贼寄钟郎中闻道将军轻壮圗螺江城下委犀渠旌旗零落沉荒服簮履萧条返故居皓首应全苏武节故人谁得李陵书自怜放逐无长䇿空使卢谌涙满裾还过东都留守周公筵上赠座客贾生三载在长沙故友相思道路賖已分终年甘寂寞岂知今日返京华麟符上相恩偏厚隋苑留欢日欲斜明旦江头倍惆怅逺山芳草映残霞送杨郎中唐贠外奉使河南江边微雨栁条新握节含看二使臣两绶对悬云梦日方舟齐汎洞庭春今朝草木逢新律昨日山川满戦尘同是多情懐古客不妨为赋弔灵均表弟包颍见寄常思帝里奉交亲别后光隂屈指频兰佩却纶归阁下荆枝犹寄楚江濵十程山水劳幽梦满院烟花醉别人料得此生强徤在㑹须重赏昔年春和平生中表最情亲浮世那堪聚散频谢眺却吟归省阁刘桢犹自卧漳濵旧游半似前生事要路多逢后进人且喜新吟报强徤明年相望杏园春寄萧给事危言危行古时人归向西山卧白云买宅尚寻徐处士飱霞终访许真君容颜别后应如故诗咏年来更不闻今日城中春又至落梅愁绪共纷纷送钟贠外诗序岁辛亥冬十月天子命吾友徳林爲东府亚尹太弟谕徳萧君洎诸客饯于石头城云日苍茫园林摇落罇酒将竭征帆欲飞处者眷眷而不能廻行者遅遅而不忍去烟生景夕风静江平君子曰公足以灭私子当促棹诗所以言志我当分题故以风月松竹山石寄情于赠别云尔兵部贠外郎知制诰徐铉序赋石奉送徳林少尹贠外铉上我爱他山石中含絶代珍烟披寒落落沙浅静磷磷翠色辞文陛清声出泗濵扁舟载归去知是汎槎人赋月萧彧上丽事金波满当筵玉斚倾因思频聚散几复换亏盈光澈离襟冷声符别管清那堪还目此两地倚楼情赋竹孙岘上万物中萧洒修篁独逸羣贞姿曽冒雪髙节欲凌云细韵风𥘉发浓烟日正曛因题偏惜别不可暂无君赋松谢仲宣上送人多折栁唯我独吟松若保岁寒在何妨霜雪重森梢逢静境廓落见孤峯还似君髙节亭亭尠继踪赋风王沂上静追苹末兴况复值萧条勐势资新雁寒声伴暮潮过山云散乱经树叶飘飖今日烟江上征帆望望遥赋山别诸知巳钟蒨上暮景江亭上云山日望多只愁辞辇毂长恨隔嵯峨有意圗功业无心忆薜萝亲朋将远别且共醉笙歌赠泰州掾令孤克己念子才多命且竒乱中抛掷少年时深蔵七泽衣如雪却见中朝鬂似丝旧徳在人终逺大扁舟为吏莫推辞孤芳自爱凌霜处咏取文公白菊诗送荻柴与秀才朱观羡子清吟处茅斋面碧流觧憎莲艶俗唯欠荻花幽鹭立低枝晚风惊折叶秋赠君湏种取不必树忘忧使浙西先寄献燕王侍中京江风静喜乗流极目遥瞻万岁楼喜气茏䓗甘露晚水烟波淡海门秋五年不见鵉台长明日将陪兎苑游欲问平台门下吏相君还许吐茵不常州驿中喜雨䬃䬃旱天雨凉风一夕廻逺寻南畆去细入驿亭来蓑唱牛𥘉牧渔歌棹正开盈庭顿无事归思酌金罍驿中七夕七夕雨𥘉霁行人正忆家江天望河汉水馆折莲花独坐凉何甚㣲吟月易斜今年不乞巧钝拙转堪嗟赠浙西顾推官盛府賔寮八十余闭门髙卧兴无如梁王苑里相逢早涧浦城中得信疎狼借杯盘重㑹面风流才调一如𥘉愿君百岁犹强健他日相寻隠士庐赠浙西妓亚仙翠黛嚬如怨朱颜醉更春占将南国貌恼杀别家人粉汗沾廵盏花钿逐舞茵明朝绮牎下离恨两殷勤廻至瓜洲献侍中紫微垣里旧賔从来向吴门谒府公奉使谬持严助节登门𥘉识鲁王宫笙歌隠隠违离后烟水茫茫怅望中日暮瓜洲江北岸两行清涙滴西风邵伯埭下寄髙邮陈郎中故人相别动经年候馆相逢倍惨然顾我饮氷难辍棹感君扶病为𨳩筵河湾水浅翘愁鹭栁岸风微噪暮蝉欲识酒醒䰟㫁处谢公祠畔客亭前谪居馆州累得韩髙二舎人书作此寄之三峯烟霭碧临谿中有骚人理钓丝㑹友少于分袂日谪居多却在朝时丹心厯歴吾终信俗虑悠悠尔不知珍重韩君与髙子殷勤书札寄相思和张先軰见寄二首去国离羣掷岁华病容憔悴媿丹沙谿连舎下衣长润山帯城邉日易斜㡬处垂钩依野岸有时披褐到乡家故人书札频相慰谁道西京道路賖清时沦放在山州卭竹纱巾处处游野日苍茫悲鵩舎水风隂湿弊貂裘鸡鸣候旦寕辞晦松莭凌霜㡬换秋両首新诗千里道感君情分独如丘印秀才至舒州见寻别后寄诗依韵和覊游白社身虽屈髙步辞埸道不卑投分共为知我者相寻多媿谪居时离懐耿耿年来梦厚意勤勤别后诗今日谿边正相忆雪晴山秀栁丝垂行园树松节凌霜久蓬根逐吹频羣生各有性桃李但争春题雷公井揜霭愚公谷萧寥羽客家俗人知处所应为有桃花送彭秀才贾生去国已三年短褐闲行晥水边尽日野云生舎下有时京信到门前无人与和投湘赋媿子来浮访戴船满袖新诗好廻去莫随骚客醉林泉移饶州别周使君正怜东道感贤侯何幸髙冠脱楚囚晥伯台前收别宴乔公亭下舣行舟四年去国身将老百郡徴兵主尚忧更向鄱阳河上去青衫憔悴泪交流避难东归依韵和黄秀才见寄慼慼逢人问所之东流相送向京畿自甘逐客纫兰佩不料平民着戦衣树带荒村春冷落江澄霁色雾霏㣲时危道䘮无才术空手徘徊不忍归詶郭先軰太原郭夫子行髙文炳蔚弱龄负世誉一举游月窟仙籍第三人时人故称屈昔余吏西省倾盖名籍籍及我窜羣舒向风心郁郁归来暮江上云雾披拂雷雨不下施犹作池中物念君介然气感时思奋发示我数篇文与古争驰突綵褥粲英华理深刮肌骨古诗尤精奥史论皆宏拔举此措诸民何忧民不活吁嗟吾道薄与世长迂濶顾我徒有心数竒身正绌论兵属少年经国湏儒术夫子无自轻苍生正愁疾和集贤钟郎中石渠册府神仙署当用明朝第一人腰下别悬新印绶堂中皆是故交亲龙池树色供清景浴殿香风接近隣従此飜飞应更远徧寻三十六天春送刘山阳旧族知名士朱衣宰楚城所嗟吾道薄岂是主恩轻戦鼓何时息儒冠独自行此心多感激相送若为情题伏龟山北隅兹山信岑寂隂崖积苍翠水石何必多宛有千巖意孰知近人境旦暮含佳气池影摇轻风林光澹新霁夫頥借芳草自足忘世事未得归去来聊为宴居地送黄梅江明府封疆多难正经纶台阁如何不用君江上又劳为小邑箧中徒自有雄文书生胆气人谁信逺俗歌謡主不闻一首新诗无限意再三吟咏向秋云咏梅子真送郭先軰忠臣本爱君仁人本爱民寕知贵与贱岂计名与身梅生为一尉献䟽来君门君门深万里金虎重千钓向永且不用况复论子真拂衣遂长往髙节邈无邻至今仙籍中谓之梅真人郭生负逸气百代继遗尘进退生自知得䘮吾不陈斯民苟有幸期壬一朝伸和萧郎中午日见寄细雨轻风采药时謇帘隠几更何为岂知泽畔纫兰客来赴城中角黍期多罪静思如剉蘗赦书才聼似含饴谢公制胜常闲暇愿接西州敌手棊送黄秀才姑熟辟命世乱离情苦家贫色飬难水云孤棹去风雨暮春寒幕府才方急骚人泪未干何时王道泰万里㸔鹏抟送王四十五归东都海内兵方𧺫离筵泪易垂怜君负米去惜此落花时想忆看来信相寛指后期殷勤手中栁此是向南枝和太常萧少卿近郊马上偶吟田园经雨緑分畦飞盖闲行九里堤拂袖清风尘不𧺫满川芳草路如迷林𨳩始觉晴天逈潮上𥘉惊浦岸齐怪得仙郎诗句好㫁霞残照逺山西又和抱瓮何人灌药畦金衔为尔驻平堤村桥野店景无限緑水晴天思欲迷横笛乍随轻吹㫁归㠶疑与逺山齐凤城廻望真堪画万户千门蒋峤西抛毬乐辞二首歌舞送飞毬金觥碧玉筹管弦桃李月帘幕凤凰楼一笑千埸醉浮生任白头灼灼傅花枝纷纷度画旂不知红烛下照见彩毬飞借势因期尅巫山暮雨归离歌辞五首莫折红芳树但知尽意㸔狂风幸无意那忍折教残朝日城南路旌旗照緑芜使君何处去桒下觅罗敷事与年俱往情将分共深莫惊客鬂改只是旧时心暂别劳相送佳期硕莫违朱颜不湏老留取待郎归拂匣收珠佩廻灯拭薄粧莫嫌春夜短匹似楚㐮王梦游三首䰟梦悠扬不奈何夜来还在故人家香蒙蜡烛时时暗户映屏风故故斜檀的慢调银字管云鬟低缀折枝花天明又作人间别洞口春深道路賖绣幌银屏杳霭间若非䰟梦到应难牎前人静偏宜夜户内春浓不识寒蘸甲逓觞纎似玉含词忍笑腻于檀锦书若要知名字满县花𨳩不姓潘南国佳人字玉儿芙蓉䨇脸逺山眉仙郎有约长相忆阿母无猜不得知梦里行云还倐忽暗中携手乍疑遅因思别后闲牎下织得廻文㡬首诗徐公文集卷第三徐公文集徐公文集卷第四徐公文集卷第四东海徐铉和萧少卿见庆新居湘浦懐沙已不疑京城赐第岂前期鼓声到晚知坊逺山色来多与静宜簪屦尚应怜故物稲粱空自愧华池新诗问我偏饶思还念顦鹩得一枝又和惊蓬偶驻知多幸断鴈重聨惬素期当户小山如旧识上墻幽藓最相宜清风不去因栽竹隙地无多也鍳池更喜良邻有嘉树緑隂分得近南枝送勲道人之建安下国兵方𧺫君家义独闻若爲轻世利归去卧溪云挂席冲岚翠携筇破藓纹离情似霜叶江上正纷纷送许郎中歙州判官兼黟县尝闻黟县似桃源况是优游冠玳筵遗爱非遥应卧理祖风犹在好寻仙朝衣旧识薰香史禄米𥘉营种秫田大底宦游湏自适莫辞离别二三年送彭秀才南游问君孤棹去何之玉笥春风楚水西山上断云分翠霭林间晴雪入澄溪琴心酒趣神相会道士仙童手共携他日时清更随计莫如刘阮洞中迷和明上人除夜见寄酌酒围炉久愁襟黙自増长年逢岁暮多病见兵兴夜色𨳩庭燎寒威入砚氷汤师无别念吟坐一灯凝正𥘉和鄂州邉郎中见寄潦倒含香客凄凉赋鵩人未能全卷舌终拟学垂纶故友暌离久音书问讯频相思俱老大又见一年新送刘司直出宰之子有雄文风标秀不羣低飞从墨绶逸志在青云栁色临流动春光到县分贤人多静理未醉醺醺送従兄赴临川幕梁王籍宠就东藩还召邹枚坐兎园今日好论天下事昔年同受主人㤙石头城下春潮满金柅亭邉緑树繁唯有音书慰离别一杯相送别无言送龚贠外赴江州幕烦君更上筑金台世难民劳借俊才自有声名驰羽檄不妨谈笑奉罇罍元规楼逈清风满匡俗仙春画障𨳩莫忘故人离别恨海潮廻处寄书来送朱先軰尉庐陵我重朱夫子依然见古人成名无媿色得禄及慈亲莫叹官资屈寕论活计贫平生心气在终在静邉尘送徳林郎中学士赴东府诗序徳林始以才术优赡入参近司旋以地望清雅宠登书殿㑹东畿克复上以君有遗爱于淮海之都故辍侍从之班摄尹正之任吾一二亲友共饯行舟铉也不才请以言赠理大国若烹小鲜言不可挠之也况乱后乎徳林当本仁守信体寛务断大兵之后民各思乂聼其自理任其自营为之上者导其䝉遏其滛而已示之以聦明则民益迷拘之以禁令则民重困弃仁则吏暴失信则衆惑急则民伤不断则民懈慎此四者何往而不臧噫嘻吾党皆忘形者也平生以来胥会者㡬何思当鸡犬相闻舟舆不接𨳩口而笑携手而逰在吾蕇勉之而已忘身狥国急病譲夷徳林此行宜减离恋盍各赋一物以为赠乎九月十七日序得江奉送徳林郎中学士乔舜上掺袂向江头朝宗势未休何人乗桂楫之子过扬州䬃䬃翘沙㕍漂漂逐浪鸥欲知离别恨半是涙和流得酒徐铉上酌此杯中物茱萸满把秋今朝将送别他日是忘忧世乱方多事年加易得愁政成频一醉亦未减风流得菊萧彧上离情折杨栁此别异春哉含露东篱艳汎香南浦杯惜持行次赠留揷醉中廻暮齿如能制玉山甘判頺得逺山徐锴上瓜步妖氛灭崑岗草树清终朝空极望今日送君行报政秋云静㣲吟暁月生楼中长可见持用减离情得水陈元裕上上善湛然秋恩波洽帝猷漫言生险浪恺见安流汎去星槎逺澄来月练浮滔滔对离酌入洛称仙舟得新鸿别诸同志钟蒨上随阳来万里点点度遥空影落长江水声悲半夜风残秋辞絶漠无定似惊蓬我有离羣恨飘飘类此鸿送陈先生之洪井寄萧少卿闻君仙袂指洪涯我忆情人别路賖知有欢娱游楚泽更无书札到京华云间驿阁连江静春满西山倚汉斜此处相逢应见问为言搔首望龙沙送龚明府九江归寕茂宰隳官去扁舟着綵衣湓城春酒熟匡阜野花稀觧䌫垂杨緑𨳩帆宿鹭飞一朝吾道泰还遂落潮归和江西萧少卿见寄二首亡羊岐路媿司南二纪穷通聚散三老去何妨従笑傲病来看欲嬾朝参离肠似线常忧断世态如汤不可探珍重加飱省思虑时时斟酒压山岚身遥上国三千里名在朝中二十春金印不湏辞入麻衣曽此叹迷津卷舒由我真齐物忧喜忌心即飬神世路风波自飜覆虚舟无计得沉沦送薛少卿赴青阳我爱陶靖节吏隠从絃歌我爱费徴君髙卧归九华清风激頽波来者何以加我志两不遂漂沦浩无涯数竒时且乱此圗今愈賖贤哉薛夫子髙举凌晨霞安民即是道投足皆为家功名与权位悠悠何用夸携朋出逺郊酌酒借平沙云收逺天静江阔片㠶斜离懐与企羡南望长咨嗟送髙起居之泾县右史罢朝归之官句水湄别我行千里送君倾一巵酒罢长叹息此叹君应悲乱中吾道薄卿族旧人稀胡为佩铜墨去此白玉墀吏事岂所堪民病何可医蔵用清其心此外慎勿为县郭有佳境千峯谿水西云树杳廻合巖峦互蔽亏弹琴坐其中世事吾不知时时寄书札以慰长相思宿茅山寄舎弟茅许禀灵气一家同上賔仙山空有庙举世更无人独往诚违俗浮名亦累真当年各自勉云洞镇长春晚憇白鹤庙寄句容张少府日入林𥘉静山空暑更寒泉鸣细巖窦鹤唳眇云端拂榻安棊局焚香戴道冠望君殊不见终夕凭栏干题紫阳观南朝名士富仙才追步东乡遂不廻丹井自深桐暗老祠宫长在鹤频来巖邉桂树攀仍倚洞口桃花落复𨳩惆怅霓裳太平事一函真迹鏁昭台赠奚道士含象先生曽有洞天期犹傍天坛摘紫芝处世自能心混沌全真谁见徳支离玉霄尘闭人长在金鼎功成俗未知他日飈轮谒茅许愿同鸡犬去相随题碧巖亭赠孙尊师絶境何人识髙亭万象含凭轩临树杪逆目极天南积霭生泉洞归云鎻石龛丹霞披翠巘白鸟带晴岚仙去留虚室龙归涨碧潭幽巖君独爱玄味我曽耽世上愁何限人间事久谙终湏脱羁鞅来此会空谈题白鹤庙平生心事向玄関一入仙乡似旧山白鹤唳空晴眇眇丹砂流涧暮潺潺尝嗟多病妩中药拟问真经乞小还满洞烟霞互陵乱何峯台榭是萧闲歩虚词五首气为还元正心由抱一灵凝神归㒺象飞步入青冥整服乗三素旋纲蹑九星琼童开后学稽首奉真经天帝黄金阙真人紫锦书霓裳纷蔽景羽服逈临虚白鹤能为使班麟觧驾车灵符终愿借转共世情踈圣主过幽谷虗皇在蘂宫五千宗物母七字祕神童世上金壶逺人间玉籥空唯余飬身法修此与天通何处求玄觧人间有洞天勤行皆是道谪下尚为仙蔽景乗朱鳯排虚驾紫烟不嫌园吏傲愿在玉宸前三素霏霏远威凛凛寒火铃空灭没星斗暁阑干佩响流虗殿炉烟在醮坛萧寥不可极骖驾上云端留题瑶坛醮罢晚云𨳩羽客分飞俗士廻为报移文不湏勒未曾游处待重来和陈洗马山荘新泉已𨳩山馆待抽簪更要巖泉欲洗心常𬒳松声迷细韵急流花片落髙岑便䟽浅濑穿莎径始有清光映竹林何日煎茶醖香酒沙邉同聼暝猿吟奉和七夕应令今宵星汉共晶光应笑罗敷嫁侍郎斗柄易倾离恨促河流不尽后期长静闻天籁疑鸣佩醉折荷花想艳粧谁见宣猷堂上宴一篇清韵振金铛又和八日㣲云踈雨淡新秋晓梦依稀十二楼故作别离应有以拟延更漏共无由那教人世长多恨未必天仙不觧愁愽望苑中残酒醒香风佳气独遅留和印先軰及第后献座主朱舎人郊居之作成名郊外揜紫扉树影蝉声共息机积雨暗封青藓径好风轻透白踈衣嘉鱼始赋人争讼荆玉频收国自肥独坐公厅正烦暑喜吟新咏见玄㣲和致仕张尚书新创道院梓泽成新致金丹有旧情挂冠朝睡足隠几暮江清药圃分轻绿松窓𧺫细声飬髙寕厌病黙坐对诸生和尉遅賛善秋暮僻居登髙节物最堪怜小岭踈林对槛前轻吹㫁时云缥缈夕阳明处水澄鲜江城秋早催寒事望苑朝稀足晏眠庭有菊花罇有酒若方陶令媿犹贤和陈賛善致仕还京口海门山下一渔舟中有髙人未白头已驾安车归故里尚通闺籍在龙楼泉声潄玉牎前落江色和烟槛外流今日君臣厚终始不湏辛苦画䨇牛京使廻自临川得从兄书寄诗依韵和珍重还京使殷勤话故人别离长挂梦宠禄不𨳩身趣向今成道声华旧絶尘莫嗟容鬂老诗句逐时新陪郑王相公赋檐前垂冰应教依韵牎外虚明雪乍晴檐前垂霤尽成冰长廊瓦叠行行宻晚院风髙寸寸増玉指乍拈簮尚媿金阶时坠磬难胜晨飡堪醒曹参酒自恨空膓病不能送礼部潘尚书致仕还建安名遂功成累复轻鲈鱼因𧺫旧郷情履声𥘉下金华省㠶影看离石首城化劔津头寻故老同亭㑹上问仙卿冥鸿髙举真难事相送何湏泪满缨和尉遅賛善病中见寄仙郎移病暑天过却似冥鸿避罻罗昼梦乍惊风动竹夜吟时觉露霑莎情亲稍喜贫居近性懒犹嫌上直多望苑恩深期勿药青云岐路未蹉跎池州陈使君见示游齐山诗因寄往岁曽游弄水亭齐峯浓翠暮轩横哀猿出槛心虽喜伤鸟闻弦势易惊病后簪缨殊寡兴老来泉石倍关情今朝池口风波静遥贺山前有颂声再领制诰和王明府见贺蹇歩还依列宿边拱辰重认旧云天自嗟多难飘零困不似当年胆气全鸡树晚花踈向日龙池轻浪细含烟从来不觧为身计一叶悠悠任大川送髙舎人使岭南西掖官曹近南溟道路遥使星将渡汉仙掌乍乗潮桞映灵和拆梅依大庾飘江帆风淅淅山馆雨萧萧陆贾真迂濶终童乆寂寥送君何限意把酒一长謡和王明府见寄时情世难消我道薄宦流年厄此身莫叹京华同寂寞曽经兵革共漂沦对山开户唯求静贳酒留賔不道贫善政空多尚淹屈不知谁是觧忧民和方泰州见寄逐客恓恓重入京旧愁新恨两难胜云收楚塞千山雪风结秦淮一尺冰置礼筵空情岂尽投湘文就思如凝更残月落知孤坐遥望船牎一点星文献太子挽歌辞五首国有承祧重人知秉哲尊清风来望苑遗烈在东藩此日升缑岭何因到寝门天髙不可问烟霭共昏昏夏启我君子周储上帝賔音容一飘忽功业自纷纶露泣承华月风惊丽正尘空余商岭客行哭下宜春出处成交譲经纶有大功泪碑瓜歩北棠树蒜山东百揆方时叙重离遂不融故臣偏感咽曾是叹三穷甲观光隂促园陵天地长萧笳咽无韵賔御哭相将盛烈传彛鼎遗文被乐章君臣知巳分零泪乱无行綵仗清晨出非同齿冑时愁烟鏁平甸朔吹绕寒枝楚客来何补缑山去莫追廻赡飞葢处揜袂不胜悲送王贠外宰徳安家世朱门贵官资粉署优今为百里长应好五峯游栁影连彭泽湖光接庾楼承明湏再入官满莫淹留以端谿砚詶张贠外水精珠兼和来篇请以端谿润醻君水玉明方圆虽异器功用信俱呈自得山川秀能分日月精巾箱各珍重所贵在交情奉使九华山中涂遇青阳薛郎中故人相别动相思此地相逢岂素期九子峰前闲未得五谿桥上坐多时甘泉从幸余知忝宣室征还子未遅且饮一杯消别恨野花风𧺫渐离披奉命南使经彭泽逺使程途未一分离心常要醉醺醺那堪彭泽门前立黄菊萧踈不见君南都遇前嘉鱼刘令言游闽岭作此与之我持使节经韶石君作闲逰过武夷両地山光成独赏隔年郷思暗相知洪涯坛上长岑寂孺子亭前自别离珍重分岐一杯酒强加飡饭数吟诗阁皁山殿影髙低云揜映松隂缭绕歩徘徊从今莫厌簮裾累不是乗轺不得来玉笋山留题仙郷㑹应逺王事知何极征传莫辞劳玉峯聊一息形骸已销散心想都凝寂真气自清虚非关好松石九仙皆积学洞壑多遗迹游子归去来胡爲但征役庐陵别朱观先軰桂籍知名有几人飜飞相续上青云解怜才子宁唯我逺作卑官尚见君岭外独持严助节宫中谁荐长卿文新诗试爲重髙咏朝汉台前不可闻文彧少卿文山郎中交好深至二纪已余暌别数年二子长逝奉使岭表涂次南康弔孙氏之孤于其家覩文彧手书于僧室慷慨悲叹留题此诗孙家虚座弔诸孤张叟僧房见手书一纪欢游今若此满衣零泪欲何如腰间金印从如斗镜里霜华已满梳珍重逺公应笑我尘心唯此未能除朱处士相与有山水之硕见送至南康作此以别之怜君送我至南康更忆梅花庾岭芳多少仙山共游在愿君百岁尚康强清明日清逺峡作岭外春过半途中火又新殷勤清逺崃留恋北归人廻至南康题紫极宫衷道士房王事信靡盬饮冰安足辞胡为拥征传乃至天南陲天南非我乡留滞忽踰时还经羽人家豁若云雾披何以寛我懐老荘有㣲辞逹士无不可至人岂偏为客愁勿复道为君吟此诗和歙州陈使君见寄新安风景好时令肃辕门身贵心弥下功多口不言韬钤家法在儒雅素风存簮履陪游盛郷闾俗化敦临牎山色秀绕郭水声喧纎络文章丽矜严道义尊楼台秋月静京庾晚云屯暁吹传衙鼔晴阳展信旛一篇贻友好千里倍心论未见归骖动空能役梦䰟和贾贠外戬见赠玉蘂花栽琼瑶一簇帯花来便斸颜色为君判病酌金罍光穆皇后挽歌三首仙驭期难改坤仪道自光閟宫新表徳沙麓旧祥素帟尭门揜凝笳毕陌长东风惨陵树无复见亲桑永乐留虚位长陵启夕扉返虞严吉仗复土揜空衣功业投三母光霊极四妃唯应彤史在不与露花晞隠隐阊门路烟云晓更愁空瞻金辂出非是濯龙游徳感人伦正风行内职脩还随偶物化同此畏轩丘严相公宅牡丹但是豪家重牡丹争如丞相阁前看鳯楼日暖开偏早鸡树隂浓谢更难数朶巳应迷国艳一枝何幸上尘冠不知更许慿栏否烂熳春光未肯残侍宴赋得归鴈夜静羣动息翩翩一雁归清音天际逺寒影月中㣲何处云同宿长空雪共飞阳和常借便免与素心违又赋早春书事苑里芳华早皇家胜事多弓声逹春气奕思飬天和煖酒红炉火浮舟緑水波雪晴农事𧺫撃壤聼𢋫歌蔷薇诗一首十八韵呈东海侍郎太尉中书令郑王从善緑影覆幽池芳菲四月时管絃朝夕兴组绣百千枝盛引墻看遍髙烦架屡移露轻濡綵笔蜂误拂吟髭日照玲珑幔风摇翡翠帷早红飘藓地狂蔓挂蛛丝嫰刺牵衣细新条窣草垂晚香难暂舍娇态自相窥深浅分前后容华互盛衰罇前留客久月下欲归遅何处繁临砌谁家宻映篱綘罗房灿烂碧玉叶参差分得慇懃种𨳩来逺近知晶荧歌袖袂柔弱舞腰支膏麝谁将比庭萱自合嗤匀粧低水鑑泣泪滴烟𩅰画拟慿梁广名宜亚楚姬寄君十八韵思拙媿新竒依韵和令公大王蔷薇诗緑树成隂后羣芳稍歇时谁将新濯锦挂向最长枝卷箔香先入凭栏影任移赏频嫌酒渇吟苦怕霜髭架迥笼云幄庭虚展绣帷有情萦舞袖无力罥逰丝嫰蘂鸎偷采柔条栁伴垂荀池波自照梁苑客尝窥玉李寻皆谢金桃亦暗衰花中应独贵庭下故开遅委艳粧苔砌分华借槿篱低昂匀灼烁浓淡叠参差幸植王宫里仍逢宰府知芳心向谁许醉态不能支芍药天教避玫环衆共嗤光明烘昼景润腻裛轻𩅰丽似期神女珍加重卫姬君王偏属咏七子尽搜竒和门下殷侍郎新茶二十韵暖吹入春园新芽竞粲然才教鹰觜折未放雪花妍荷杖青林下携筐旭景前孕灵资雨露钟秀自山川碾后香弥逺烹来色更鲜名随土地贵味逐水泉迁力借流黄暖形模紫笋圎正当鑚栁火遥想涌金泉任道时新物湏依古法煎轻瓯浮緑乳孤灶散余烟甘荠非予匹宫槐让我先竹孤空冉冉荷弱谩田田解渇消残酒清神减夜眠十浆何足馈百榼尽堪捐采撷唯忧晚营求不计钱任公因焙显陆氏有经传爱甚真成僻甞多合得仙亭台虚静处风月艶阳天自可临泉石何妨杂管絃东山似蒙顶愿得从诸贤徐公文集卷第四徐公文集徐公文集卷第五徐公文集卷第五东海徐铉春雪应制繁隂连曙景瑞雪洒芳辰势密犹疑腊风和始觉春萦林开玉蕋飘座裛香尘欲识宸心悦云謡慰兆人进雪诗欲使新正识有年故飘轻絮伴春还近看琼树笼银阙逺想瑶池带玉关润逐麳麰铺緑野暖随杯酒上朱颜朝来花蕚楼中宴数曲𢋫歌雅颂间自题山亭三首簮组非无累园林未是归世喧长不到何必故山薇小舫行乗月髙斋卧看山退公聊自尺争敢望长闲跂石仍临水披襟复挂冠机心忘未得棊局与鱼竿和陈表用贠外求酒暑天频雨亦频晴帘外闲云重复轻珍重一壶詶絶唱向风遥想醉吟声奉和右省仆射西亭髙卧作院静苍苔积庭幽怪石欹蝉声当槛急虹影向垂昼漏犹怜永丛兰未觉衰踈篁巢翡翠折苇覆鸬鹚对酒襟懐旷围棊㫖趣遅景皆随所尚物各遂其宜道与时相会才非世所覉赋诗贻座客秋事尔何悲忆新淦觞池寄孟賔于贠外往年淦水驻行轩引得清流似月圎自有谿光还碧甃不劳人力递金船润滋苔藓欺茵席声入杉松当管絃珍重诗人频管领莫教尘土咽潺潺右省仆射后湖亭闲宴铉以宿直先归赋诗留献湖上一阳生虚亭启髙宴枫林烟际出白鸟波心见主人忘贵逹座客容疵贱独慙残照催归宿明光殿送孟賔于贠外还新淦暂来城阙不从容却佩银鱼隠玉峯䨇涧水邉欹醉石九仙台下聼风松题诗翠壁称逋客采药春畦狎老农野鹤乗轩云出岫不知何日再相逢孟君别后相续寄书作此詶之多病怯烦暑短才忧近职跂足北牎风遥懐浩无极故人易成别诗句空相忆尺素寄天涯淦江秋水色纳后夕侍宴天上轩星正云𨳩湛露垂礼容过渭水宴喜胜瑶池彩雾笼花烛升龙肃羽仪君臣欢乐日文物盛明时帘卷银河转香凝玉漏遅华封倾祝意觞酒与声诗又三絶时平物茂岁功成重翟排云到玉京四海未知春色至今宵先入九重城银烛金炉禁漏移月轮𥘉照万年枝造舟已似文王事卜世应同八百期汉主承干帝道光天家花烛宴昭阳六衣盛礼如金屋彩笔分题似柏梁北苑侍宴杂咏诗竹劲节生宫苑虚心奉豫逰自然名价重不羡渭川矦松细韵风中逺寒青雪后浓繁隂堪避雨効用待东封水碧草垂低岸东风𧺫细波横汾从游宴何谢到天河风昨朝才觧冻今日又开花帝力无人识谁知玩物华菊细丽披金彩氛氲散逺馨况杯频奉赐縁解制頺龄栁枝词十首金马词臣赋小诗棃园弟子唱新词君恩还似东风意先入灵和蜀栁枝百草千花共待春緑杨颜色最惊人天边雨露年年在上苑芳华岁嵗新长爱龙池二月时毵毵金线弄春姿假饶叶落枝空后更有棃园笛里吹緑水成文栁带摇东风𥘉到不鸣条龙舟欲过偏留恋万缕轻丝拂御桥百尺长条婉麹尘诗题不尽画难真慿君折向人间种还似君恩处䖏春风暖云𨳩晚照明翠条深映鳯皇城人间欲识灵和态聼取新词玉管声醉折垂杨唱栁枝金城三月走金覊年年为爱新条好不觉苍华也似丝新春花栁竞芳姿偏爱垂杨拂地枝天子徧教词客赋宫中要唱洞箫词凝碧池头蘸翠涟鳯皇楼畔簇晴烟新词欲咏知难咏説与䨇成入管絃侍从甘泉与未央移舟偏要近垂杨樱桃未绽梅先老折得柔条百尺长奉和宫傅相公懐旧见寄四十韵谢傅功成徳望全鸾台𥘉下正萧然抟风乍息三千里感旧重懐四十年西掖新官同贾马南朝兴运似开天文辞职业分工拙流軰班资譲后先每愧陋容劳刻画长慙顽石费雕镌晨趋纶掖吟春永夕会精庐待月圎立马有时同草诏聨镳几处共成篇闲歌栁叶翻新曲醉咏桃花促绮筵少壮况逢时世好经过寕虑岁华迁云龙得路湏腾跃杜栎非材合弃捐再谒湘江犹是幸两还宣室竟何縁已知瑕玷劳磨莹又得官司重接连聼漏分宵趋建礼从逰同召赴甘泉云𨳩阊阖分台殿风过华林度管絃行止不离宫仗影衣裾甞惹御炉烟师资稷契论中礼依止山公典小铨多谢天波垂赤管敢教晨景过华瑼翾飞附骥方经逺巨楫垂风遂济川玉烛调时钧轴正台阶平处徳星悬巖廊礼絶威容肃布素情深友好偏长拟营巢安大厦忽经操钺领中权呉门日丽龙衔节京口沙晴鹢画船盖代名髙方赫赫恋㤙心切更干干袁安辞气忠仍恳吴汉精诚直且专却许丘明师纪传更容踈广奉周旋朱门自得施行马厚禄何妨食万钱宻䟽尚应劳献替清谈唯见论空玄东山妓乐供闲歩北牗风凉足晏眠玄武湖邉林隠见五城桥下棹洄㳂曽移苑树𨳩红药新凿家池种白莲不遣前驺妨野逸别寻逋客互招延棊枰寂静陈虚阁诗笔沉吟噼彩牋往事偶来春梦里闲愁因动落花前青云旧侣嗟谁在白首亲情倍见怜尽日凝思殊怅望一章追叙信精研韶颜莫与年争竞世虑湏慿道节宣幸喜书生为将相定由隂徳致神仙羊公剰有登临兴尚子都无嫁娶牵退象天山镇浮竞𧺫为霖雨润原田从容自保君臣契何必扁舟始是贤相公垂覧和诗复贻长句辄次来韵西院春归道思深披衣闲聼瞑猿吟铺陈政事留黄阁偃息神机在素琴玉柄暂时踈末座瑶华频复恵清音𨳩晴便作东山约共赏烟霞放旷心九日落星山登髙秋暮天髙稲穟成落星山上会诸賔黄花汎酒依流俗白发满头思古人巖影晚看云出岫湖光遥见客垂纶风烟不改年长度终待林泉老此身十日和张少监重阳髙会古平台吟徧秋光始下来黄菊后期香未减新诗捧得眼还𨳩毎因佳节知身老却忆前欢似梦廻且喜清时屡行乐是非名利尽悠哉御筵送邓王禁里秋光似水清林烟池影共离情暂移黄合只三载却望紫垣都数程满座清风天子送随车甘雨郡人迎绮霞阁上诗题在従此还应有颂声和张少晚菊忆共庭兰倚砌栽柔条轻吹独依隈自知佳节终堪赏爲惜流光未忍𨳩采撷也湏盈掌握馨香还解满罇罍今朝旬假犹无事更好登临汎一杯送冯侍御闻君竹马戏毗陵谁道观风自六卿今日声明光旧物共看旌斾拥书生斩蛟桥下谿烟碧射虎亭邉草路清应念筵中倍离恨老来偏重十年兄又絶句寄题毗陵驿曽持使莭驻毗陵长与州人有旧情为向驿桥风月道舎人髭鬓白千茎陈侍郎宅观花烛今夜银河万里秋人言织女嫁牵牛珮声寥亮和金奏烛影荧煌映玉钩座客亦从天子赐更筹湏为主人留世间盛事君知否朝下鸾台夕鳯楼送萧尚书致仕归庐陵江海分飞二十春重论前事不堪闻主忧臣辱谁非我曲突徙薪唯有君金紫满身皆外物雪霜垂领更离羣鹤归华表望不尽玉笥山头多白云赋得秋江晚照落日照平流晴空万里秋轻明动枫叶点的乱沙鸥网鱼梁静籉簦稲穂收不教行乐倦冉冉下城楼奉和子龙大监与舎弟赠荅之什石渠东观両优贤明主知臣岂偶然鸳鹭分行皆接武金兰同好共忘年懐㤙未遂林泉约窃位空慙组绶悬多少深情知不尽好音相慰强成篇史馆庭梅见其毫末厯载三十今已半枯同僚诸公唯相公与铉在耳覩物兴感率成短篇谨书献上伏惟垂覧东观婆娑树曽怜甲坼时繁英共攀折芳岁几推移往事皆陈迹清香亦暗衰相看宜自喜双鬓合垂丝鼎臣学士侍郎以东馆庭梅昔翰苑之毫末今复半枯向时同僚零落都尽素发垂领兹惟二人感旧伤懐发于吟咏恵然好我不能无言輙次来韵攀和忆见萌芽日还怜合抱时旧欢如梦想物态暗还移素艳今无几朱颜亦自衰树将人共老何暇更悲丝再次前韵代梅答託植经多稔顷筐向盛时枝条虽已故情分不曽移莫讶阶前老还同镜里衰更应怜堕叶残吹挂虫丝太傅相公深感庭梅再成絶唱曲垂借示倍认知怜谨用旧韵攀和禁省繁华地含芳自一时雪英𨳩复落红药植还移静想分今昔频吟叹盛衰多情共如此争免鬓成丝太傅相公以东观庭梅西垣旧植昔陪盛赏今独家兄唱和之余俾令攀和輙依本韵伏媿斐然锴静对含章树闲思共赏时香随荀令在根异武昌移物性虽摇落人心岂变衰唱詶胜笛曲来往韵朱丝鼎臣学士侍郎楚金舎人学士以再伤庭梅诗同垂宠和清絶感叹情致俱深因成四十字陈谢悦人物同迁谢重成念旧悲连华得琼玖合奏发埙箎余枿虽无取残芳尚获知问君何所似珍重杜秋诗太傅相公以庭梅二篇许舎弟同赋再迂藻思曲有虚称谨依韵奉和庶申感谢旧眷终无替流光自足悲攀条感花蕚和曲许埙箎前会成春梦何人更已知縁情聊借喻争敢道言诗太傅相公与家兄梅花詶唱许缀末篇再赐新诗俯光拙句谨奉清韵用感钧私伏惟宋覧锴重叹梅花落非关塞笛悲论文叨接蕚末曲愧吹箎枝逐清风动香因白雪知陶钧敷友悌更赋邵公诗和钟太监汎舟同游见示潮沟横趣北山阿一月三游未是多老去交亲难暂舎闲中滋味更无过谿桥树映行人渡村径风飘牧竖歌孤櫂乱流偏有兴满川晴日㺯微波又和游光睦院寺门山水际清浅照孱颜客櫂晚维岸僧房犹揜关日华穿竹静云影过阶闲箕踞一长啸忘懐物我间和张少监舟中望蒋山谿路向还背前山髙复重纷披红叶树间鬪白云峯尽日慵移櫂何年醉倚松自知闲未得不敢笑周颙御札新酒𥘉熟偶与郑王诸公𨳩尝于清宴堂庑之间既覧秋物𣸪瞩霜牋因赋茱萸一题以遣此时之兴卿鸿才敏思不可独醒宜应急徴同赋前旨茱萸诗翰林学士臣徐铉进万物庆西成茱萸独擅名房排红结小香透夹衣轻宿露霑犹重朝阳照更明长和菊花酒髙宴奉西清奉和御制茱萸台畔西风御果新芳香精彩䴡萧辰柔条细叶粧治好紫蔕红芳点缀匀几朶得陪天上宴千株长作洞中春今朝圣藻偏流咏黄菊无由更敢邻䝉㤙赐酒奉㫖令醉进诗以谢明光殿里夜迢迢多病逢秋自寂寥蜡炬乍传丹鳯诏御题𥘉认白云謡今宵幸识衢罇味明日知停入合朝为感君㤙判一醉不烦辛苦解金貂秋日汎舟赋苹花素艳拥行舟清香覆碧流逺烟分的的轻浪汎悠悠雨歇平湖满风凉运渎秋今朝流咏处即是白苹洲题梁王旧园梁王旧馆枕潮沟共引垂藤繋小舟树倚荒台风淅草埋欹石雨修修门前不见邹枚醉池上时闻鴈鹜愁节士逢秋多感激不湏频向此中㳺奉詶度支陈贠外古来贤逹士驰骛唯羣书非礼誓弗习违道无与居儒家若迂濶遂将世情踈吾友嗣世徳古风蔼有余幸遇汉文皇握兰佩金鱼俯视长沙赋恓恓将焉如明道人归西林求题院额作此送之昔从岐阳狩簮缨满翠㣲十年劳我梦今日送师归曳尾龟应乐乗轩鹤谩肥含情题小篆将去挂巖扉送宣州丘判官宪署游从阻平台道路赊喜君驰后乗于此㑹仙槎缓酌遅飞葢㣲吟望绮霞相迎在春渚暂别莫咨嗟北使还㐮邑道中作九月三十日独行梁宋道河流激似飞林叶飜如扫程遥苦昼短野迥知寒早还家亦不闲要且还家了禁中新月今夕拜新月沉沉禁署中玉䋲踈间彩金掌静无风节换知身老时平见岁功吟看北墀瞑兰烬坠微红观吉主花烛王门嘉礼万人观况是新承置醴欢花烛喧阗丞相府星辰摇动逺逰冠歌声暂阕闻宫漏云影𥘉𨳩见露盘帝里佳期频赋颂长留故事在金銮棊赌赋诗输刘𧺫居刻烛知无取争先素未精本圗忘物我何必计输赢赌墅终规利焚囊亦近名不如相视笑髙咏両三声春尽日游后湖赠刘𧺫居今朝湖上送春归万顷澄波照白髭笑折残花劝君酒金丹成熟是何时送察院李侍御使庐陵因寄孟贠外绣衣乗驲急如星山水何妨寄野情肯向九仙台下歇闲聼孟叟醉吟声后湖访古各赋一题得西邸南朝藩阃地八友旧招寻事往山光在春晴草色深曲池鱼自乐丛桂鸟频吟今日中兴运犹懐翰墨林送徳迈道人之豫章禅霊桥畔落残花桥上离情对日斜顾我乗轩慙组绶羡师飞钖指烟霞楼中西岭真君宅门外南州䖏士家莫道空谈便无事碧云诗思更无涯送陈祕监归泉州风满潮沟木叶飞水边行客驻骖騑三朝恩泽冯唐老万里郷関贺监归世路穷通前事逺半生谈笑此心违离歌不识髙堂庆特地令人泪满衣又聼霓裳羽衣曲送陈君清商一曲逺人行桃叶津头月正明此是𨳩元太平曲莫教偏作别离声又题白鹭洲江鸥送陈君白鹭洲邉江路斜轻鸥接翼满平沙吾徒来送逺行客停舟爲尔长叹息酒旗渔艇两无猜月影芦花镇相得离筵一曲怨复清满座销䰟鸟不惊人生不及水禽乐安用虗名上麟阁同心携手今如此金鼎丹砂何寂寞天涯后会眇难期从此又应添白髭愿君不忘分飞处长保翩翩洁白姿徐公文集卷第五徐公文集徐公文集卷第六徐公文集卷第六东海徐铉保寕王制南昌王制张居咏制马希崇舒州节度使制冯延已加特进制林仁肇浙西节度使制邓王加司空制上太后尊号制徐运授太子太保制朱业江州节度使制朱业宣州节度使制刘从効检太师制严续除司空制改封江王制谢匡加特进制郑王加元帅制朱业加中书令制马在贵加官制游简言平章事制保寕王制门下昔先王聦明时宪文质载周亲亲之义莫之或改乃知封建之重宗社攸赖友爱之羙风教攸先寅奉旧章敢忘循举二十弟某禀质沖粹慎徳孝恭出言有章好学不倦故我文考慈训备隆而能践修嘉猷恵廸前哲卓尔令器时惟老成粤予眇沖肇当纉服赖贻谋之启后仰垂鍳之在天尚念多艰惧弗克荷是用睦懿亲以佑凉徳班宗彛以懐万邦钖尔以山川表尔以车服师长之任申而宠之敦叙之恩于是乎在于戏苴茅侯社礼莫缛焉连华棣蕚亲莫暱焉履信思顺可以无悔尊师重道事以多闻尽爱敬以奉亲颜极慈和以厚宗室勿恌勿堕有𥘉有终服我训词永光懿烈可南昌王制门下昔西周之分陜服则曰风声所存南朝之治杨州则曰本根攸寄非亲贤硕望不足以表东夏非辅相重位不足以副具瞻天下为公百王不易肆予敷命匪敢有私长子某敦信厚之风秉孝恭之徳允廸前烈率由生知自剖麟符往绥淮甸尊敬师保奉行诏条有所问而不千知为善之最乐东楚之俗向风而安时以为能朕亦自慰夫陟明赏善有国大典茍得其所虽亲何嫌是用特就留台宠开相府崇贵之数仪制存焉噫为政无他勤则有继举徳甚易终之实难无以安佚自居而忘夙夜之戒无以骄贵自负而忽药石之言治乱善败则有先圣之遗经宪章文物则有中朝之成式谘访佩服身先行之敬哉慎哉无忝多训可张居咏制门下昔在先玉任贤尚齿出将入相所以任贤也尊师重傅所以尚齿也况乎择藩屏之寄辅导之求髙歩承华诞掦师训克堪其选我有人焉某负桢干之材禀纯厚之徳亟更庻尹歴事累朝昇元始基赖其献纳故陟鸾台之位爰立作相保大踰岁借其绥懐故委龙节之权受脤之社懋乃嘉绩协于朕心殿邦政成辑瑞来觐方圗位着爰得佥谐而昔自故相已尝为保重烦耆徳俾傅东朝尊敬之仪典章斯在噫昔者叔孙踈广善于其职克继来躅可不慎哉勉着嘉猷以副时望可抚州节度使马希崇除舒州节度使制门下姬周同徳曹叔封于王畿炎汉㓛臣杨仆耻居関外是知藩翰之重所寄必同逺近之差以斯为宠我有成命尔其敬聼某识度恢弘风猷茂逺家勲益世不怙贵以骄人多难荐臻毎忘身而济物智能适变仁足亢宗来庭不俟于七旬保境岂徒于五郡刘縂举全燕之地弘正输雄魏之邦故实攸存懋章何恡是用加之饫赐尊以上公陟负玺之崇资委建牙于列镇虚襟而见前席与谈言语有章威仪可则既叶跂予之望且坚恋阙之心蔼尔诚明形扵表䟽愈叹忠勤之操宜更莭制之权而永泰全军舒庸旧国地望无慙于汝水封疆宻迩于王城用谐日近之言尚资河润之福俾回新命往受中权于戏大义昭彰朝恩涣汗千里之地可以观政三军之帅可以圗功永树风声无忘多训可太弟太保冯延巳落𧺫复特加进制门下爵赏之行宪章斯在急于务则适其变终其事则归于礼将军重任足以夺孝子之情特进崇班自昔冠诸侯之上申为懋典允属公才具官冯延已儒雅积中机神应物风云夙契鱼水冥符处多士之朝副具瞻之望及移相府出镇临川封境绥懐声猷茂逺顷集蓼莪之痛俯从金革之权露冕有诚辑瑞来觐畴咨旧徳保佑东朝比踈傅之在前允谐拟议类鲁公之拜后适就变除俾进崇阶庶申优宠于戏将相之重资尔以惟圣储两之尊繄尔以成徳知人则哲予用弗疑勉杨令圗无忝多训可落𧺫复冠军大将军加特进余并如故林仁肇浙西节度使制门下建侯树屏有国之攸先崇徳报功百王之所共斯爲令典予敢忘之镇海军节度浙江西道观察等使留后金紫光禄大夫检校太傅济南县𨳩国伯食邑七百户林仁肈禀此星芫鬰爲时干鼓鼙之气指勍敌而愈髙金石之心固时艰而益壮故能灼殊功于南部夷多垒于东门元戎所行绩用昭着及揔留务于浙之西成师着无犯之威察俗有惟清之化屹尔京口殷然长城予帷汝嘉俾正藩守因尔才略树之风声雄师大邦所以屏王室尊官盛典所以懋官成惟恵惟和有严有翼使予无东顾之虑者繄其赖焉克坚一心以永百禄可依前检校太傅兼御史大夫使持莭都督涧州诸军事润州刺史充镇海军节度使浙江西道管内营田观察处置等使功臣散官勲封如后纪国公封邓王加司空制门下宗子维城良臣惟圣故有王社之数鼎司之权亲亲贤贤古之大训也我有成命时惟至公第七子某识度淹通器质清粹就傅之岁威仪不愆出合已来闻望所着向由邦政入践中枢内形将顺之规外尽弥纶之业人知亲附俗待和平邦家之基斯实悠赖今六騑廵守万乗启行方资扈跸之勤宜有畴庸之典画南阳而钖壌掌邦土以命官併加驭贵之资益峻具瞻之望于戏义极君父爱敬之道兼焉任综文武㢮张之政存焉尔其佩服前训咨询旧徳勿骄勿惰有𥘉有终永树风声以保元吉上太后尊号制门下昊穹之眷荷宗祏之重何尝不严奉慈训聿循孝理所以化成天下弘济多艰亲亲尊尊教之大者也况沉潜之徳丕显于国风辅佐之勤光昭于王业今遗恩累洽灵鍳在天俾予小子恭践大宝思弘任姒之烈绍恢三五之基彛章盛典敢忘祗奉宜上大行国主皇后尊号为太后太子少傅徐运授太子太保制门下崇徳尚贤推恩録旧兹惟令典允属时英予以眇躬嗣丕业戚藩之望羽翼之恩敢忘宠章用光师道某清直禀气忠厚为资实戚里之所宗歴累朝而见重敬慎即保家之主恭勤无出位之思爰自京口临藩克贞师律鸾台作相足厚时风留侯旋务于退身踈受更闻于称职纯诚益着雅望攸髙昨者预奉缀衣导掦末命忠贞以济典礼无违顾惟沖人惧徳弗嗣当此承祧之日益坚重傅之懐是用就改崇资仍加食赋于戏班崇一品秩视三师茍非贤臣孰克臻此永期纳诲无替令猷可朱业江州节度使制门下古者诸侯之贤入为卿士上公之宠出为方伯故中外之任践更攸宜我有勲臣咸曰名将藩维宿卫夹辅沖人肆予仰成是用伸告某家传武略天赋纯诚名因勇闻位以材致周旋数纪佐佑累朝由禆将以统元戎勲劳滋茂自百城而登连帅声政洽闻宠益盛而若惊位益髙而愈譲予纂服之始骏奔来朝且坚恋阙之心因处周庐之任忠贞弥固夙夜惟寅辇下肃清时乃之力永言旧徳岂忘予懐㑹九江元侯入奉朝任中流之寄非贤不居是用辍兰绮之权付金符之重往分巨屏更伫殊庸噫简师旅以壮军声明纪律以宣庶政可畏可爱富之教之是汝所长无替前効陟明有典厥惟钦哉可朱业宣州节度使制门下车服之宠所以报功藩阃之权所以观政兹为令典允属信臣某智勇推髙忠贞特立秉武经而致用服戎政以居多诚悃洞然终始一揆及分符岀守持节主留恩信并行诏条毕举肃连营而无犯视赤子以如伤所临之方去思仍在向钟多难入卫京师忧国忘家令行禁止羣情自固戎事以寕肆予仰成时乃之力今疆塲俯静蒸黎未康宣城奥区国家巨屏方当谋帅是用䇿勲资果毅以壮先声假恵和而苏疲俗付尔节钺往镇抚之惟尔慈俭足以安民刚正足以行法必当望风自理投刃皆虚宜弘寛大之䂓以集中庸之徳勉兹具羙永振嘉猷可泉州节度使刘从効检校太师制门下望髙于朝则享师保之任恵加于物则进土田之封所以启佑沖人藩屏王室者也我有宠数属于元侯某山岳储精星芒禀异挺全才而应用激大义以致身而自际会先朝奋扬竒策静一方之多难越万里以来庭故得倚作藩宣誓之带砺而能恩威洽着纪律修明戎政有经理声日逺黎献有不欺之颂朝廷无南顾之忧茂绩忠规古难其比粤予眇质嗣徳弗明赖我友邦越乃贤师推诚翼戴克荷景灵涣汗之恩惟恐不至是用増以井赋崇为太师羙号峻阶併伸殊涯噫乞言之礼可以观徳殿邦之寄可以树勲勉扬令圗永钖繁祉可右揆严续除司空兼门下侍郎平章事制门下天作司牧必生丞弼非君臣同体道则不明非律吕交感功则不济粤予眇质负荷景灵不有时贤岂戡多难敬若先意畴咨旧臣某纯粹炳灵恵和成性袭台鼎之庆连肺腑之亲歴奉累朝亟更庻尹忧国家之事知无不为经夷险之间中立不倚言必由于忠信行必自于诚明劳而弗矜谦以自牧先朝鍳其诚志任以腹心顷当廵守之初俾贰主留之寄尽规竭虑夜思昼行京辅以宁时乃之力及奉扬末命以佑沖人送往事居礼无远者忠勲茂绩人无间然今二后在天万物思理予方乃眷民亦具瞻是用命作司空倚为左相兼国史枢机之任进升阶食赋之资岂曰宠章是同忧责呜唿受遗作弼厥惟艰哉尔其崇逺大之谟布简寛之政訽箴谏之士塞便佞之言满假自贤则其智益蔽虚懐接物则其猷益光念兹在兹以底于道可信王改封江王加中书令制门下唐尧之圣也既以序九族为先汉祖之隆也亦以守四方在念矧予小子弗堪多难实赖羣后共康蒸民粤有贤侯亦在诸父庸勲表徳敢或爱焉第二十叔某天赋机神生知礼乐肇𨳩朱邸则孝敬之道升闻岀建斋坛则威和之风逺振况五岭之际俗杂地雄吏服其明民安其教煦如冬日隠若长城孤以不明祗奉丕咨乃庻尹至于友邦师保之规既自家而形国蓼萧之泽当由亲而及逺是用正左相之位崇三司之仪増赋进封併伸宠数于戏昔我文考并建懿亲藩屏所繄社稷是卫燕翼之旨可不勉欤敬伫嘉猷以永繁祉可谢厈䇿加特进阶増食邑门下王者均庆推恩无逺弗及矧有旧徳居然将臣方申求旧之懐岂恡畴庸之典某素推勇气夙负壮圗立功旗鼓之间发迹风云之㑹岀分符竹入守关防翼卫天门董齐兰锜咸着在公之绩可观适用之材享此期頥保兹优逸臻富夀之福全终始之名比之古人不可多得孤以眇质嗣守庆基方资无改之规式重后凋之节俾升阶序仍进户封于戏二品崇资三朝贵仕人臣宠禄何以过斯勉荷朝恩永扬令问可郑王加元帅江宁尹制门下睦亲尊贤王者之盛业也中台上将有国之重任也是必畴咨公议稽若前经举而行之谓之令典我有爱弟时惟宗英论道经邦勲徳滋茂肆予有命允叶厥中某挺命世之才秉生知之哲机神颖迈器宇沖深自寳玉分封缁衣授职内藴清明之徳外宣寅亮之功持谦下之资以亲附百姓体勤俭之节以表率时风学问该通毎谘询而自益忠诚孝悌常将顺以无违昔者三后叶心十乱同徳允兹古义非尔而谁粤予眇躬惠廸先训获守大业汔臻小康实繄手足之贤以集股肱之寄无徳不报虽亲何嫌是用诞举渥恩就加名数夫元帅者民之司命中枢者国之宗臣尹京所以表则四方増封所以藩辅王室毗倚之重何以加斯于戏义兼国家权揔文武动静之际治乱系焉所先者在乎弼谐所顺者在乎聼受清如止水故是非之説不可欺平如悬衡故善恶之徴不能惑有犯无隠非好异也不违如愚非茍合也唯公是务惟道是从所务必老成所亲必端士服兹多训永树英声可朱业加中书令宣州节度使制门下予尝顾藩屏之重思黎献之康欲使折冲之威迭行于封略惠和之化普及于方州既报政之屡闻乃改辕而敷宠咨尔贤帅聼吾话言某武毅致身忠厚成性践更事任昭着勲庸倚若金汤誓之带砺自持使节出镇中流恢简昜之风立严明之令仁而有断吏不敢欺故使万井阜安连营辑睦蔼尔殿邦之绩叶予进律之文率是通才何适不可予以宣城列镇甸服与区久阙元戎未孚王化借尔有成之政副我共理之懐右相之崇宰司所重申为殊奖以极朝恩于戏有恵于民有功于国中台贵位累镇剧权茍非纯诚何以臻此尔尚守益恭之节励匪懈之心永懋嘉猷以光时望马在贵加官制门下尽忠于国者其报深有劳于事者其泽厚方切念功之义仍当均庆之初不有宠章孰光懋典马某深沉有勇质重寡言少推学劔之能早识择君之举自䇿名旗鼓受任疆埸履险身先有功不伐向分符竹实制要冲化行于富庶之时节着于艰难之际纯诚懿绩时论多之入揔禁营遂成优秩富夀之福无阙敬慎之风愈髙予惟汝嘉思有以劝属比推㤙之际俾升掌武之资噫忠勲既明宠禄亦至终始之义今古所髙勉扬令猷以享元吉游简言左仆射平章事制门下昔在明王圗嗣统虽复格天光表继文下武犹曰实相以济又曰克艰厥臣矧惟寡昧畴咨庶尹若乃承弼之重毗倚之隆询于具瞻敢或轻授游某世济文雅挺生公器中兴之始即为辞臣重熈在运亟更近署忠为令德实浮于名蔼然直声允洽时望先皇帝省方展义分命羣司借尔重臣辅予小子直躬无避正辞不謟翊从行阙克申其劳至于受命交兵之间抗节履危之际繇义以济知无不为此皆古之所以为艰予之所以嘉尚者也间岁岀于独断命长南宫议者但髙其尽公之诚未许其理剧之用遂能正身而令当官不回厉风霜之威以紏其慢坚夙夜之节以率其勤请託不行纪纲自举羣议由是咸伏六职以之孔修风雨不渝始终一致实为国器想见古人而躬亲簿领之间遽成劳勚从容庙堂之上未尽谋猷畴庸之典予所多愧是用命作左相陟兹鸾台进金紫之崇阶典圗书之袐府勲爵并赋併示宠名于戏释细务足以导节宣之和参大政足以畅弥纶之业繄尔致君之効成我知人之名往惟钦哉无假多训可徐公文集卷第六徐公文集徐公文集卷第七徐公文集卷第七东海徐铉李厈明御史大夫制宋齐丘知尚书省制刘崇俊起复制冯延鲁江都少尹制王彦俦加阶制李匡明舒州刺史制赵丕御史中丞制陈褒制杜昌业江州制招讨妖贼制魏王宣州大都督制王崇文等并本州观察使制髙逸休夀州司马制李蕚节度副使制冯延已兼起居郎阎居常兼起居舎人制王仲连米崇楷等制查文道知杂制张义方勤政殿学士制刘彦贞观察使制外祖母追封制刀绍工部尚书制张义方左常侍制李贻业宗正卿制陈继善工部侍郎制萧俨祠部郎中制陈景进工部郎中制李厈明御史大夫制勑御史所职实为纪纲百官之邪得以纠正衆目不理得以举明使朝廷凛然㒺懈于住兹朕之攸赖而和庻政也向者治刑不暇官业靡申遂用省其讯鞠之烦委以澄清之寄庻循理本谅在得人通议大夫守吏部尚书柱国赐紫金鱼袋陇西县开国子食邑五百户李厈明学术优深徳望清重可副丞相以镇时风中散大夫守右常侍判御史台事柱国赐紫金鱼袋赵丕自掌宪司克勤于职而侍从之列朝夕论思期于弼违宜在专任今以庶狱移从理官可归骑省以偹顾问各践乃位允期懋功厈明可御史大夫丕可守本官罢判台事宋齐丘知尚书省制勑両掖南宫枢机之地也元台上公股肱之寄也况亲贤在位中外具瞻式叙彛伦爰申明命夫真宰之重大政咸归岀纳王言固当综録侍中夀王某向兼南省未协旧章宜罢判尚书省便领中书门下两省事太保齐丘虽道在经邦方资纳诲而事殷㑹府兼借允釐可知尚书省事大元帅齐王搃纳百揆以贞万邦凡百谟猷悉関献替其三省事并取齐王叅决朕允思恭己以荷景灵用一国之才敢辞则哲成天下之务庻叶无为方俟沃心岂劳多训刘崇俊𧺫复制勑匡时启运功臣威边将军濠州都团练观察处置等使光禄大夫检校太传使特节濠州诸军事守濠州刺史涡口两城使兼御史大夫上柱国彭城县开国于食邑五百户刘崇俊濠上观风克昭祖服光禄大夫检校太保持节常州诸军事守常州刺史兼御史大夫上柱国刘佑晋陵守土允茂政经而皆夙綀军声习知边要方深朝寄遽属内艰永言护塞之权宜举墨缞之制俾加宠命改授阶资勉抑孝心以从王事并可𧺫复云麾将军余如故冯延鲁江都少尹制勅朝议郎行尚书虞部贠外郎武骑尉赐绯鱼袋冯延鲁顷者尹县留都首变田制克勤于事以利于人自归朝行已踰周嵗如闻衆庶未甚乐成矧彼浩穣所宜均一是用假尔亚尹往毕旧功其在条理淂中厚薄无挠俾乃比屋咸遂所安止于刑谳之繁亦以公平为用务令称职无忝加恩可以本官判江都少尹公事王彦俦加阶制勑王者旌董戎之功重殿邦之任䟽宠之命因事有加所以劝能而伫効也佐时䘙圣功臣建威将军康化军节度池州观察处置等使起复云麾将军检校太尉兼侍中使持节池州诸军事池州刺史上柱国太原郡𨳩国侯食邑二千户王彦俦作镇方隅克扬威信师谋不挠庶政有常肃尔先声宣我朝命向者起于哀制授以崇阶礼适就于变除寄方隆于藩屏俾从増邑式示推恩勉扬令圗无替丕绩可光禄大夫加食邑一千户余如故李厈明舒州刺史制勅通议大夫守御史大夫柱国赐紫金鱼袋陇西县𨳩国子食邑五百户李厈明向縁时望命长宪台既歴岁时亦闻敬慎方伫茂绩以光大猷遽覩拜章固辞重位俾全宠遇宜辍准绳尚赖分忧无忘守节可检校司徒兼御史大夫使持节舒州诸军事守舒州刺史充本州团练使余散官赐邑如故赵丕御史中丞制勑朕以御史未理庶政靡清思得良臣副吾慎选中散大夫守右散骑常侍柱国赐紫金鱼袋天水县𨳩国子食邑五百户赵丕再履宪署钦若攸司迭爲侍臣厈予不及俾授格心之寄宜独坐之权夫才识兼通然后能得大体公正无党然后能肃百司纠正失中则纪纲挠顾避不言则职业堕尔其钦哉无辱朕命可御史中丞余官勲赐爵邑如故陈襃制勅出身事主忠之効也以年致政古之制也淳风将振斯道复行朕用嘉焉宜示优宠宣徽使某官陈襃以敬慎之操俊乂之才辅予潜九之𥘉叶我司聦之寄出纳惟允佐佑尽规勤劳王家数纪于是永念耆徳方注虚懐遽从知退之言亟有悬车之请虽面谕难抑岂旧功可忘而司卫列卿秋崇务简俾退辞近侍犹在立朝勉㢠髙尚之心式厚君臣之义可卫尉卿杜昌业江州制勑十连之帅百城之长藩屏王室其揆一也随时省置何常之有焉朕祗荷庆基懋循古训迭用旧徳以颁诏条交修予违践更尔位肆因大庆式举朝章金紫光禄大夫上柱国京兆县𨳩国子食邑五百户杜昌业始以明敏肃恭服劳近密出纳惟允固慎无违先帝用能委之邦政明九伐以恢王略坚一心以廸大猷六事允谐时乃之用将圗尔効且尽其才朕以中流之寄九江为重控五岭之冲要镇百蛮之驿骚属予相臣入揔枢务惟尔公望克嗣其勲是用辍夏官之崇外台之职尚虗使节以便理戎其往慎乃攸终遵我成宪简易以申令恩信以即师惟恵惟忠无忝朕命依前检校太保兼御史大夫使持节江州诸军事江州刺史本州团练观察使散官勲如故招讨妖贼制朕闻先王之静人也四夷咸賔尚先慎徳之诫一夫不获则轸纳隍之心是故导以仁声浃之恵泽犹不可化遂威有刑昨者岭表遗甿聚为冦盗违其上命犯彼戦锋而敢乗我国哀伺我邉隟侵轶我封部诱惑我黔黎保据谿山肆为剽掠朕以肇丕业先洽徳音矧彼狂徒皆吾赤子弗忍尽杀兾其自新所以虽命师徒且令招抚而兇愚不革结聚愈繁暴害吏民攻围县邑一至于此其能久乎国有常刑吾又何爱仍闻衆军致讨累有杀伤平人无辜曝骨于野兴言及此永恻朕心况常赋及期三农失业特申矜恤更示懐来䖍州今年应属省租税并可放免仍委诸县长史安存编户宣示国㤙防护警廵勿令优动妖贼张茂贤首为刼盗罪在难容若能束身归降亦与洗涤收録如闻命之后因循未賔即令招抚诸军分路进讨如所在百姓及徒党中有能擒斩茂贤者不讦有官无官并赐三品赏钱一万贯荘一区并已分产业并永放苗税差役传之子孙此恩不改若能同心计画及数内或擒获得称王称统军军使之属并次第首级止于一队一寨头领者即约此例等降优赏放免苗税差役或能自出身归投有田畆者各令㱕业仍放三年赋租无田者委本道録奏各与逐便优穏安排及重加赏赉如兇恶不廻为诸军擒获者不问人数即便处斩明申威信汝自择焉诸军将士有能斩获茂贤杀戮支党官赏之制并越常规予不食言尔宜自励朕永惟止杀许彼悛心且妖贼等焼毁仓储蹂践禾稼聚食则资粮立尽外取则谷实不收进则大军扼其前退则领兵掎其后况乌合之衆本不同心缓则茍避征租急则各圗㤙赏函首来献翘足可期咨尔羣党等自保家郷共思寕息与其碎身于锋刃孰若乐业于闾里咨尔将士等各奋骁勇早成功绩与其暴师于境上孰若受赏于辕门体我深懐速清边徼布告本道咸使闻知魏王宣州大都督制勑惟先王体国经野建邦设都并立懿亲以蕃王室当畿服之地则任辅翊之重有戎昭之绩乃増督护之威是以王略恢而诸侯和矣宣城重镇陪京之南制天险之津梁据三楚之襟帯境环千里邑聚万民我朝以来戎寄尤切太师魏王受钺先帝建牙是邦宣导皇风董齐师律生殖茂遂礼譲兴行时惟懋功叶此时论粤朕小子惧徳弗堪允孚大猷其在叔父虽师保之命巳廸茂章而刺举之名未极公望宜升大府式壮中权于戏立爱之恩予不敢怠敬保之义王其谓何勉启乃心以底于道可升宣州为大都督府以魏王为宣州大都督府长史余并如故仍编入䇿命宣降王崇文刘仁瞻张钧并本州观察使制勑守邉之要在乎崇垣翰而重威令也任能之方在乎因善政而加宠秩也懋廸斯道时惟令猷金紫光禄大夫检校太傅使持节吉州诸军事守吉州刺史兼御史大夫上柱国太原县𨳩国男食邑三百户王崇文儒雅饰身威勐宣用入奉旅贲之列出申刺举之能光禄大夫检校太傅使持节袁州诸军事守袁州刺史兼御史大夫上柱国刘仁瞻沉厚有谋明㫁能理护塞之略歴任弗迁光禄大夫检校太傅使持节歙州诸军事守歙州刺史兼御史大夫上柱国清河县𨳩国子食邑五百户张钧践履班行昭着声问守土之効一心靡违而皆克嗣乃勲诞扬我武恊比成绩勤劳王家朕以渺躬钦承鸿业实赖良将绥爰四方肆于布庆之辰而有加等之命就升使职并驾兼车仍崇驭贵之封増立将军之号併申宠寄尚示克终无懈乃诚以底于理陟明有典予不敢忘崇文可光禄大夫依前检校太傅使持节吉州诸军事守吉州刺史兼御史大夫充本路都团练观察处置等使进封𨳩国子食邑五百户仍赐号威勇将军散官勲如故仁瞻可依前检校太传使持节袁州诸军事袁州刺史兼御史大夫充本州团练观察处置等使封彭城县𨳩国男食邑三百户仍赐号贞威将军散官勲如故钧可依前检校太傅使持节歙州诸军事守歙州刺史兼御史大夫充本州都团练观察处置等使进封𨳩国伯食邑七百户仍赐号武威将军散官勲如故髙逸休夀州司马制勑朝议郎行袁州司马赐绯鱼袋髙逸休立身谨行闻于朝廷负才好谦老于州县先皇奨异钖以银章优秩自居十数年矣其子焴秉乃直笔为我史臣适当均庆之𥘉先有腰金之命而爱敬之切发于中诚乞循廻授之文庶遂显亲之义辞旨恳激览之恻然俾允所陈且成其羙仍加宠秩以就悬车噫望族旧人唯尔而已覩本朝之恢复拖紫绶以优游孝子克家耆年致飬兹惟盛事足慰尔心可检校尚书水部贠外郎夀州都督府司马致仕赐紫金鱼袋宣州营田副使兼马歩都指挥使李蕚可节度副使罢军职勑王者官人之㫖必褒贤能而均劳逸也列辟垂宪予弗之忘某官李蕚夙负壮圗少为禆将余勇可贾有劳不矜泗水剖符邉候寕晏宣城从帅连营辑和而将领之权久烦耆徳毗賛之任未极初筵俾援尚齿之文就䟽加等之命勉承朝奨无替忠诚可驾部郎中冯延巳兼𧺫居郎屯田郎中阎居常兼𧺫居舎人勑朕凝旒端冕以临万邦而左右史臣执简近侍言动得失注记无违故布政㒺不臧承化㒺不若惟圣攸赖慎柬难虗某官冯延巳君子之儒多闻为冨发之为直气播之为雄文某官阎居常行顾枢机学臻精博得廷臣之体多长者之言而皆践彼周行奉予元子或奏记有翩翩之誉或罇罍多亹亹之谈蔼然春风叶此时望是宜兼领郎署咸跻掖垣于戏君举必书朕敢忘于恭已无徳不报尔母怠于懋官各振公才副兹多训可侍御史王仲连可𧺫居舎人监察未崇楷可右𥙷阙勑朕尝思古先哲王所以致理区中垂宪万祀者盖有史臣以记其过有谏官以弼其违或面诤于庭或举书于册故政令所及㒺不化成而怠惰之心无自入矣将振斯典必求其人某官王仲连爰籍才能亟参秩序正已而率下尽莭而向公某官米崇楷早负时名寻升闺籍佩韦以临事慎独以修身而并服豸冠咸司纲宪或立朝多按劾之奏或典刑有钦恤之心叶我懋章宜升右掖勉修官业以副简求直笔正言无有所讳可水部贠外郎判刑部查文徽可侍御史知杂勑秦汉以御史掌四方之记我朝以杂端正百官之邪其名则同所职实重副是慎选其惟通才某官查文徽克负羙名早从交辟寻陟郎署升为王臣法谳之难俾其叅决而察情无不当持议无不平俾止絶滥刑下知耻格率是干用使持宪纲在能振举霜威肃清朝序尔其直躬以䖏衆正色以当官纠缪绳愆无或顾避陟明有典可不懋哉可左常侍张义方可勤政殿学士夫珥金貂直骑省以偹顾问非不重也而文学之选宜又加焉某是号名儒久登华贯台阁践歴声实相符侍极而来当官无挠朕祗奉先烈勤求大中谘访阙疑籍尔稽古特加近职以示𨳩懐顺羙弼违无忘谠直楚州刺史刘彦贞可本州观察使敕懋官之旨非増秩不足以示宠行邉之任非进号不足以申威施之其人是为令典某寛厚得衆深沉有谋克荷家声累朝寄百城观政三郡底寕而长淮上游地雄师衆刺举之职未极当官亷问之权实谐佥议因是敷宠更伫厥成噫千里之长三军之帅任遇斯重勲庸是圗尔其敬哉无堕乃力可外祖母追封某国夫人勑昔帝钦明义先敦序九族既睦万邦以懐矧乃推自业之恩䟽漏泉之泽有光茂典式表孝心外祖母李氏丽徳坤仪垂训内则储庆渐生民之什显䰟𨳩石窌之田肆予渺躬弗忘祗禀而嗣鸿业若渉大川奉长乐以自寕过跃龙而轸念追逺之数宜有加焉是用进启大邦载崇懿号昭示戚里知予永懐可大理卿判户部刁绍可工部尚书勑周礼六卿皆有军政汉制尚书奏事禁中歴代亲重也如是今予有命亦属其才某官刁绍始以干能屡参繁剧向由卿寺践歴省垣制国用而无违登生齿而有羡丕显成绩是为才臣今朕祗嗣丕圗永徳司㑹俾率诸吏表于南宫爰陟冬卿式申庆泽尔其钦承彛训修举官司无忘克终以忝殊渥可兵部侍郎张义方可左常侍勑某珥貂服冕侍从献替骑省之任也必以儒学大僚端方名士入兹选允叶茂章而尔义方可谓能矣践歴台省抑扬声实纯诚直道造次靡忘今予眇躬嗣守丕训弗恵厥徳思闻谠言乃均庆恩命为常侍从容左右敬伫嘉猷尔其念哉无渝乃节可太常少卿李贻业可宗正卿勑先王睦亲也必求宗姓之贤者朝行之名臣为之表仪序其昭穆今我有命时惟旧章某官贻业学以润身文以行礼贞以干蛊直以事君有一于此是可嘉尚矧备四者非所谓名贤乎今朕嗣续丕基敷遵庆泽是用选于掌乐为我司属使吾宗室有信厚之风非贻业而谁勉修厥官无忝多训可左司郎中陈继善可工部侍郎勑国有六职百工预其一焉我朝已来其选尤重矧自尚书郎而擢拜者不其鲜欤某官陈某以干蛊之才克之羙亟更庶尹遂歴省垣委之以繁杂之务而事盆眀兼之以㩁筦之司而利不匮弘羊心计亦莫加焉属朕岀震嗣圗施令布庆二卿之任颇难其人今以继善为之尔其可以称职噫大僚之体存乎简昜兴利之要在乎亷平无渝乃诚以挠我法可水部郎中判刑部萧俨可祠部郎中赐紫勑某官萧俨夫王者之为政也任能举直理刑懋功如斯而已矣今秋官卿佐皆阙尔俨实专其司定法察情克举攸职切言直气屡闻于朝靡私厥躬何其爱朕之深也方将圗效适属均恩是用就升名曹仍加命服俾耀省闼时予宠章尔其念哉无易乃心无囘乃行决狱以寛简当官以公平一心克终予慎嘉汝可屯田郎中李景进可工部郎中勑某官李景进昔汉馆陶公主为子求郎而不得何者非其人也今汝景进亦吾外戚而谨愿儒雅好学善言久为台郎颇副时望故均庆泽擢转名曹彼汉推公而吾奨善両得其道不亦宜乎徐公文集卷第七徐公文集徐公文集卷第八徐公文集卷第八东海徐口口口铉张援可司农卿制李浔正授江都令制潘处常可金部郎中制髙越可检校水部郎中制景逵检校司空制景廸可检校左仆射制郑延枢可清江县令制艾筠可江都少尹制阎度可江寕府参军制冯倜可秘书省正字制李景述可虞部郎中制赵丕可司农卿制成㓜文可主客贠外制袁时可浙西判官制乔厈舜可浙西掌书记赐紫制查文嶶可枢宻副使制頼彦回可浙西推官制周弘祚可池州刺史制鲍涛可䖍州判官制阎居常可检校司空制韩熈载可兼太常博士制张纬可句容令制髙越可水部郎中制赵仁泽寕国军都虞候制髙弼可元帅府书记制孔昌祚可泗州刺史制方讷可东都留守判官制张师古可校书即制王崇昭可江西观察衙推制沈翺可大理司直制李厈明可中书侍郎制翟延祚可水部贠外郎制唐颢可监察御史制冯延鲁可勤政殿学士制林廷皓贵授制告天地文祭世宗皇帝文太府卿张援可司农卿兼大理寺事书曰任官惟人又曰惟刑之恤朕服斯道因而行某官张援为性端方处衆和雅贞亮足以干事哀矜足以得情亟更攸司弗易时用因予有庆期尔尽才命为大农俾掌廷尉于戏庶狱之慎不可忘也单辞而行不可为也平反伏念夜思昼行尚于措刑体我求理敬之哉权知江都令李浔正授勑四京令之重也其选惟一是必试可以进之均庆以宠之盖欲慎厥官而安其政也某官李浔屡为长吏绰有能名东夏之理不昜其事简俗便予甚多之爰用加恩俾从真授勉钦朝奨无懈乃心可和州司马潘处常可金部郎中勑先王之制官刑也过无所隠其肆大眚也善靡有违无私之义于是乎在某早服时望亟更台郎予在东朝列于賔席旋贰廷尉实奉邦刑偶违伏念之言遽贻一黜之命今朕祗嗣丕业诞敷庆恩岂以职事之愆遂忘罇爼之旧是用召自近郡陟于南宫勉承宠光以永无各可浙西判官髙越可检校水部郎中赐紫勑王者之建藩辅也必命重臣以临之又择贤士以佐之政成当迁留而增秩古之制也髙越以儒学淹雅见称于时顷自南宫直于东观笔削之言方励弓旌之礼是求从事大邦率多婉画有嘉令望爰属庆恩俾假正郎仍纾紫绶服我加等之命无懈尽规之心安陆郡公景逵检校司空太府少卿勑夫太上立徳其次亲亲能兼之者鲜矣惟是具美属扵我朝某孝友资身贞干为质守枢机而无悔居富贵而不骄蔼然善声成此嘉气朕肇袭丕业广覃庆恩矧有名臣近在宗属是用假以空土列于亚卿仍进崇阶併示优宠于戏行爲民则尔其勿忘爱克厥威朕不敢尚服我多训永扬令圗保定郡公景廸可朝散大夫检校左仆射赐紫勑歴选列辟见其睦亲名器之难必当慎简信不可私于其属也故我䟽宠务先推公保定郡公景廸静惟端方动必孝敬佩师友之训成信厚之风宗室之间问望尤着属我嗣服之始叶于立庆之恩尔其率循令猷恵廸前烈勿骄勿惰以永乃成左拾遗郑延枢可清江县令赐绯勑夫邑令之有声者入奉清列谏官之满岁者出宰百里盖朝廷忧民立政之意也某官早歴宦绪无废官常擢参禁垣克服彛宪而南楚大邑长吏尤难命自周行往宣朝旨仍加朱绂以示殊恩无易乃心勉修所职浙西判官艾筠可江都少尹勑天下之大建亲分陜以尹之东夏之重选能设贰以维之兹用安民而政举也某官艾筠识量纯素学术通明奉我束朝周知其善辍借侯幕载扬令名海隅之康筠有其力夫以亚尹之难如彼而有适用之才若此俾慎选不亦宜乎勉励公方更施勤绩阎度可江寕府参军勑乡贡明经阎度士子𧺫家而预清级者盖亦有之自非才地兼茂则不能光朝命而叶时论矣以尔名父之子自强不息学业履行实浮于名属予出震之𥘉成我多士之世俾掾天府以渐亨衢无忘益恭更扬令问冯倜可祕书省正字勑五品子冯倜兰台圗书之府𧺫家而预之自非有才孰克处此以尔早服严训实扬令名励学检身如恐不及成尔嘉器冨我士林俾授𥘉资以渐清贯无忘诗礼之学以益刋正之勤可舒州司马李景述可虞部郎中勑王者用士其要惟公茍得其才近亲何避某官李景述承茂勲之后秉素士之风颇有羙名闻于戚里郡丞之任为久台郎之位为宜俾䟽庆㤙改授清级无忘师友之训以奉朝廷之仪江州判官赵丕可司农卿勑王者之正百官也黜其有过其肆大眚也许以自新则邦典行而朝恩浃矣某官赵丕谨行以处衆克勤以在公台省践更诚心不替故先皇奨用寄以准绳而靡逹官常自罹常宪朕纉承鸿业广布庆恩以其久列班行偶因迷谬特申渥泽俾授正卿勉励乃心伫扬令望江西推官成㓜文可主客贠外郎勑诸侯之佐命于朝廷而治职有劳奏课称最者则当升闺籍𥙷为省郎盖劝能取士之㫖也某从事大镇于兹累年本以诚明济之通敏论不阿謟政无颇邪一方允釐尔实有力今予宠尔以立朝之位命尔以司藩之官尔其敬哉无忝我陟明之典洪州判官袁时可浙西判官勅袁时朕以閧辅之大控制要津出保传之重镇之以屏王室择賔従之贤佐之以齐政经而特尹县神州理甚简便运筹盛府言必端详叶予柬求宜授斯任夫润之民固与洪无异而尔之操当与𥘉不渝则官业允釐而朝奨无替矣敬服斯训往励乃司可洪州掌书记乔厈舜可浙西掌书记赐紫制勑乔厈舜朕以师傅之重敬而不违式遂便安俾临关辅而军旅之事不可无佐奏记之任不可非才闻厈舜以髙文受知以直道从事厯岁斯大弘益居多故因其賔席之资加以紫绶之贵改辕东适従吾上公无替𥘉心以忝朝命知杂御史查文徽可𧺫居郎枢宻副使勑秉记言之笔以侍左右受司聦之寄以典出纳并居二职其可非才某官查文徽儒雅表文忠厚成质早践华贯时爲名臣以南宫清望之资当宪府雄极之任提纲有序而衆目以理正身自处而周行以清物论与之予用嘉尚居中理极不亦可乎噫为朕腹心注人耳目执节一懈悔咎随之尔其慎之无忝吾命可润州丹徒令顾彦回可浙西推官勑长人之吏亲职为劳观风之佐坐筹为异均其所任是曰优㤙某官顾彦回以清节士风尝参王府以耆年笃行出字齐民课绩尤异自当优宠驱驰州县非为所宜俾陟賔阶奉我元老优游盛府足以光华抚州刺史周弘祚可池州刺史朕以将复淳风务先理道思得良二千石以安我民傥副简求迭授大郡斯盖布政懋官之旨也某官周弘祚勲臣之子雅有父风自服佩恩华践更事任训齐武力能得士心绥懐边戎克壮兵略俗阜秩满序劳当迁朕观其才可谓良矣青阳名郡控制中流前所任者咸属重望今以授尔尔其钦哉进爵升阶式示兼宠茍勤节弗昜池人来苏考续䇿勲吾有彛典吉州判官鲍涛可䖍州判官勑䖍之爲镇俗杂地广化不可一时生冦攘蒲既平闾井思又可以佐吾良帅而寕吾齐民者亡闻某官鲍涛乆倅列郡克官常从政以和理剧无滞况䖍吉隣郡声绩素彰便道之官率旧爲用副兹慎选谁曰不然尔其敬承无忝明训给事中阎居常可金紫检校司空充庐州节度副使勑王者推念旧之心申优贤之㫖官序出处从其所安谅不可滞于一方也某官阎居常执心沖粹爲学精博修贤人之业多长者之言粤予纂承实重旧徳俾掌駮议直于琐闱而无妄之疾未痊贞退之请弥切重违诚愿抑此朝㤙俾佐藩方式便頥飬金印紫绶邦土宪司併伸宠光以示优渥陟明之典当俟有瘳可虞部贠外郎史馆修撰韩熈载可太常博士勑某官韩熈载朕以因心之感同轨有期严恭禋祀仍从此始求所以节丰俭而振废阙者属于礼官慎选其人必在时彦以熈载学问精赡辞气亮直本以通识济之竒文惟名与实咸副是命故辍自东观列于曲台使代称礼乐之盛吾实有望于尔勉之哉虞部贠外郎史馆修撰张纬可句容令勑为政之要在乎安民长人之利在乎慎选故吾用古道择尚书郎而命之某官张纬学问该通辞艺精絶自东朝载笔石室抽文朝论蔼然以为名士矧又洞识理体周知物情是为通才何适不可王畿大邑既庶而富籍尔敏恵为吾教之仍假台郎以申朝奨苟闻报政岂恡加恩可浙西判官髙越可水部郎中勑多士之世副台郎之选者前代谓之贤乃知三署之属例无轻授某官髙越早践朝序尝为史臣当官有声聚学不倦顷属上将出临大藩辍叅入幕之资备观理剧之用府罢赴阙时名益髙司川之秩俾从真授无忘职业以荷朝㤙左监门将军赵仁泽可寕国军都虞候勑南藩之寄宣城为最师劲而衆地近而雄故朝命列校以贰军事所以重其威令也某官赵仁泽名将之子颇有父风在军积年武略精练出寕大邑归预禁营副予简求俾隷宣部往绥乃绩无替前劳左司郎中髙弼可元帅府书记勑某官髙弼王者之用师也必先以文告之命训誓之辞故戎车之往记室为重而朕前委爱弟实司邦政今命尔弼使典军书任才责功其意斯在矧弼尝参西掖寻履南省所歴之任籍籍有声今能奋雄辞而塞慎选陟明之典予岂忘哉左领军将军孔昌祚可泗州刺史勑左领军卫将军甲仗宫城营造等使孔昌祚朕以长淮北偏隔阂戎夏惟彼泗口实当要冲凡为守臣㒺不慎选而昌祚以贞干事以勤𢡟徳周庐廵徼之政宫禁繁剧之司董齐典理靡有违者歴岁且久秉心不渝朕观其才可为邉将授以符竹付之临淮尔其扬我武威修乃郡政登于考功之籍以塞任能之㤙可水部郎中方讷可主客郎中东都留守判官勑某官方讷朕以分陜之任非亲贤不可故迭用子弟以居守复以佩觹之齿唯训导是务故慎选名徳以从行而朕在东朝先皇命尔讷列我宾席恭慎文雅抱其风度将顺规讽揖其忠诚寻又奉予爱子益固是道今所授任非讷而谁客曹正郎留台幕职往示兼宠尔其敬哉乃心不渝懋典寕忘秘书郎田霖可东都留守廵官勑某官田霖朕命爱子表正东夏管记之任罇爼之间唯才与行乃可是选而朕在储贰则尝知霖文艺直心绰有余𥙿累参载笔之任近登祕籍之司列于王官颇叶时望授以留台之职副兹託乗之求尔往敬哉无忝予命前山杨县尉张师古可祕书省校书郎勑王者之行庆也奨能振滞赦过责功如斯而已矣某前为县佐以公事罢免而闻其立身修已有足多者故从其涤瑕之命升诸祕籍之司往服乃官勿重而悔江州録事𠫭军王崇昭可江西观察衙推勑某官王崇昭西南大藩庶政繁会狱讼之理钦恤是先重轻一隳手足无措必得朝士以典掌之而闻崇昭可当斯任徃涖乃职无忘益恭前舒州録事叅军沈翺可大理司直勑某䕃籍从事以儒术资身蓬阁曵裾早扬声问侯藩载笔亦懋勤劳向事圭符实司纲纪州县之职非其所长既失仪型遂从罢秩今庆赏斯浃一青咸矜复尔名籍俾叅棘寺吾不记过尔其自修前舒州刺史李厈明可中书侍郎勑朕以不徳恭承丕基思闻献替之言以自𨳩悟故以侍从之列尤用简求矧乃职奉诏命地参公辅歴代精选可虗授乎某以风度爽迈克嗣遗以文章弘雅累践清途先皇器之任遇尤重故其冠翰苑掌天官长宪台肃千里靖恭于位绩用有成舒人既康执璧来觐宜加䟽等之命擢为鳯阁郎敬之哉夫出为诸侯非不贵也入首三品非无位也持重足以镇物纳忠足以报我厈正不逮予有望焉歙州推官观察翟延祚可水部贠外郎勑某以外诸侯吏入为尚书郎者非推恩酬劳何以臻此闻尔宰百里佐亷车皆有政能宜当选任往袛乃事无忝予恩大理司直唐颢可监察御史勑某夫御史之列皆一时之清选而贵仕所由渐也闻尔执心有常从事以直持刑甚平允当官有勤劳故升诸朝廷俾之察视尔其懋乃才用修我纪纲无倾侧纠讦以爲能无依阿顾避以自守勿贻尔悔以忝予恩礼部贠外郎冯延鲁可中书舎人勤政殿学士勑侍从庶职搃同清要若乃参书殿之列备切问之重使如纶之命式光人文无询之言不入吾耳所寄若是其选可知某惟望与才皆副是任况东畿亚府有理剧之用南宫礼典多伏奏之勤俾膺简求必叶虗伫夫前言往行尔所祗服正辞谠议予之嘉闻无从非彛以忝多训筠州刺史林廷皓责授制勑耻过作非言不顾行为臣如此在法难容某顷自归朝颇推有勇俾之为将所以圗功及封疆多难之时车徒四岀之际遂能激扬壮节指之师旅付以圭符而畏懦屡闻遁逃不暇震惊城守诖误军谋当此之时已宜行法予以义深罪已功在止戈既屈身以弭兵乃含垢而务徳复移郡寄仍绾使权茍奏课之有闻亦在人而何弃未终考绩爰掇讼辞犹且累上表章屡言䧟洎遣使明徴其其辞乃自滁杨罢郡已来筠州移任之后侵渔公帑积数且多干犯诏条为罪不一证据明具词理并穷殊不省非更为文过谓竞厮飬为耻以对狱官为羞欲盖弥章侮我何甚其武勇也既如彼其诚心也又如此傥犹弘恕何以律人尚以君臣之间务全终始特从薄贬庻克自新勉荷寛恩无重而悔告天地文臣以寡昧叨嗣庆基对越上玄申飬长乐侧身恭巳靡敢荒寕而圣尊后自夏秋已来寝膳违裕医药备竭祷祠必至数月于是有加无瘳忧劳之诚不知所措敢陈蠲洁仰告威灵伏惟精恳上通玄恩钖祐哀臣乌鸟之志悯臣栾棘之心使六气惟和百祥荐䧏兾于旦夕速就康宁臣内顾眇躬弗明于道方深慈训之益欲报劬劳之恩烝烝之懐区区于是隳沥肝胆以俟鍳临祭世宗皇帝文稽古灵命造圗伊始圣人既生万物咸理玄功格而髙谢令问垂而不已通玉帛于无外执豆笾而萃止盖百代之不易言皇猷之至美恭惟盛徳乃圣乃神爰𥘉纉服旧邦惟新瞻顾函夏实始经纶三驱示礼四载弥勤济之以武守之以文降鍳廻虑全国庇民既戢兵而禁暴咸服义以归仁功成理定返朴还淳羣贤在位百度惟贞方将致宣王之薄伐焚老上之龙庭还师衽席检玉云亭何祝夀之无感忽缀衣之在辰呜唿哀哉神袝轩丘化流南国率感义以孺慕共衔哀而腷臆日月以之匿曜烟云为之改色痛辑瑞之长违恨攀髯而不得呜唿哀哉永惟下国获嗣余基奉天光而不早顺文告以何遅仰霆电之震以警其失赖阳春之泽以赦其迷既賔礼之加厚亦恩情之过私大信有千龄之固承欢无再稔之期覧讣书而恸絶捧遗赐以涟而呜唿哀哉集同轨于七月遏八音于四海乔山之冠劔长掩灞涘之川原不改敢荐忠信敬陈脯醢庶有感而必通愿䧏神而如在徐公文集卷第八徐公文集徐公文集卷第九徐公文集卷第九册书东海徐口口口铉光穆后谥册封保宁王册追封许国太妃册蒋荘武帝册追封安王册追封丰王册刘仁瞻改封越王册庆王进封陈王赠太尉册追赠留从効父册昭恵后谥议光穆后谥册维年月日嗣国主臣某再拜稽首言臣闻体厚徳而母万物存乎尊位腾耿光而蕃百世繋乎鸿名继统广业莫斯为重顾惟小子惧忝贻谋对越祖宗敢扬公议伏惟大行圣尊后姜任显族皇英茂徳作合元圣长发祥符秉妇礼于储闱正嫔则于四海孝心天赋恵问川流祚启重熈尊归理内率循隂教钦若皇猷顺承利坤元之贞辅佐流周南之化慈抚公族仁懐六宫清净广于真风戒慎刑于外戚用能永钖繁祉弘济多难保佑沖人克荷丕仰繄慈训方恢景福灵台告祲永乐长违㒺极之懐触绪荒殒恭惟尊名节恵之典载考儒臣礼官之称咸以为光大孝悌之懿肃雍贤徳之盛昭映前烈垂示无穷列辟承式弗敢失坠谨奉玉册琮寳上尊谥曰光穆皇后伏惟威灵如在鉴兹缛礼延九庙之积庆与二仪而长存呜唿哀哉谨言封保宁王册维保大元年八月丁未朔某日皇帝若曰稽古夷庚祗叶皇极建侯树屏保乂王家用能乗运㑹昌歴世重光先哲所以启后列辟所以时宪者也我思立爱宜有加焉咨尔二十弟某中和萃灵寛裕成徳戏必爼豆之礼学无城阙之逰聦明仁智仰遵前训孝友婣睦率由生知昭此玉音应于麟趾朕以不徳凛乎丕承文武之功期无独享契龟胙土抑为旧章今使使某官某持节册尔为保寕王食邑二千户敬之哉昔我文考对越上帝敷佑下民克俭于家无縦于逸再造之业与世无穷予以尔有邦受繁祉今尔尚廸遗烈保终令圗无从非无狎非正耈老是听训典是师绥寕乃封以永元吉追封许国太妃册维保大三年太岁乙已七月乙未朔某日皇帝若曰昔在徂后法象天明旁求淑女式敷隂教并建内职以丽外朝故其先徳之举显䰟之命比爰庶尹无不及焉盖敬终贻后之旨也咨尔故汝南郡君周氏恭俭执中明智资性顷谐法相入奉先朝纮綖之勤夙着于彤史汤沐之宠竟饰于泉扄粤予纂承祗禀兹训家道既正国风以理仰蹈成式永懐旧人是用釐举阙遗追崇名数昆吾旧宅太岳全邦申画四封以光懿徳今使使某官某持册封许国太妃呜唿令问不忘盛典无替昭昭复䰟闻予此言蒋荘武帝册维年月日皇帝若曰稽古皇极训民事神诏大号以崇正真之风垂大名以纪昭明之徳牲币有数典礼不愆政是以和神䧏之福莫不由斯者已若乃以死勤事没而不朽流光储祉蒋帝有焉惟帝冥符灵气孕毓玄造嘉猷雄略昭映前人在昔潜耀大川跃鳞下邑着艰难之节所以事君彰变化之神所以显俗惟徳是辅感而遂通建福会昌以戡时难丰功厚徳以享帝郊史臣执简于无穷工祝正辞于不絶顾惟寡昧祗嗣厖鸿敢忘人谋以叶灵贶瞻言神岳作镇皇州与运惟新祯符丕显而位极于炎昊名谢于康惠坠典未举予用歉焉濮阳诸姬实纂服之旧邦尅乱除害乃庇人之盛业合为缛礼申告祠庭今使使某官持节奉册追谥曰蒋武帝呜唿丹青懿烈光光如彼简册庙貌昭昭如此永为民正无乏神主之望焉追封安王册维年月日国主若曰稽古大猷启廸来裔藩翰之寄重事也不以亲属为嫌宝玉之分盛典也不以死生昜节昔在有魏苍舒早世䧏及我唐子云无禄咸用追启王社饰于泉扃垂为宪章肆予遵举咨尔某禀信厚之徳持谦下之资在傅不勤为善最乐烝烝孝敬之世恂恂友悌之风及苴茅北藩授任殿省别六尚之名物叅九伐之政令行以正真持之公正诸御知方羣校竞劝职修事举朕甚多之爵止极于公封位未登于六事流光不待时望歉焉申予有恸之懐加尔饰终之礼冬卿峻秩楚泽全封丕举茂章永光余烈今命使持节册赠工部尚书封安王呜唿延吴之懐予用多愧间平之徳人其识诸简册无亏丹青不泯昭昭复魄亦克知之追封丰王册维年月日国主若曰名器之重典册之崇不以亲䟽为嫌至公之举也不以死生昜节归厚之道也先哲遗训我仪行之咨尔某挺岐嶷之姿禀山河之秀亦既就傅时惟老成廸祖宗之猷不愆不忘奉诗礼之学惟几惟勤公室所推藩屏攸寄秀而不实凋此妙龄天性所钟永悼何已真王异数䕶塞雄藩举为宠章饰彼幽壌今命使呜唿分以寳玉苴以白茅弗及圗功犹足表徳尚尔不昧知予此心卫王刘仁赡改封越王册维年月日国主若曰忠臣之事君也殁且不朽王者之念功也久而弗忘故贤哲期风烈所及千载之下若旦暮焉矧先朝旧臣藩方贤帅雄名大节震耀区中粤予纂承敢忘襃宠咨尔故某命世英杰奕叶勲庸使蕃宠遇茂着声实间者辍自离卫镇于夀春导徳申威㒺不率俾国歩中梗边烽载惊介然孤城横制险地威略所奋以戦则靡抗恩信所加以守则弥固社稷是卫岂惟封疆呜唿壮圗中奋而英气动于二国竒表长谢而忠规流于百代肆我文考爰极宠章崇为帝师建以王社大名备物无不及焉咨予小子敬想先正闻鼙之感斯极饰壤之礼未行是用越于彛章再光赠典山隂大国会稽遗墟申画四封永旌懿烈今遣使某官持节改封越王呜唿忘身狥国其至如彼慎终追逺其厚如此永钖繁祉子孙保之庆王进封陈王赠太尉册维年月日国主若曰古称王者之贵必有先也岂不以在原之助义切于邦家陟冈之恩情均于存没自非赠饬之宠寕申敦叙之懐稽廸前经式扬盛典咨尔某受天正气为国宗英器量川停机神秀出縦横之智发为事业儒雅之度播为文辞自钖壌侯藩调兵兰锜行令惟一抚下惟仁周庐不惊宸极甘寝天覆形于钟爱时望极于维城景命不融仪表长谢壮圗大略嗟时运之难并遗文余烈绵岁序而常在粤予小子祗荷丕奉慈训于长乐颁分器于懿亲友于之恩追懐何已是用修严缛礼申告九原以王有文雅之称故改封于陈社以王有重厚之器故建号于上公光昭令猷永垂不朽今命使某噫花蕚之逰宛成今昔宝玉之数遂隔平生尚想明灵鍳兹永悼追赠留从効父册维年月日国主若曰立身扬名君子所以显父母也慎终追逺王者所以厚风俗也政之大者其可忘乎咨尔清源军节度使留某父赠鄜州都督彦雄行当于躬量韬于世修诚明而应物积善庆以流光实启髙门诞生贤嗣建节风云之㑹致身藩翰之权清宁一方表率羣后岁勤职贡恭守朝经位崇帝师勲在王府向非禀训有自膺期而生则功勲所昭何以及此虽襃赠之典巳贵于九原而督护之名未光于太府俾加缛礼荐洽朝章今遣使持节册赠尔爲潞州大都督于戏节钺之贵命屈于生前典册之崇礼符于不朽既足以光尔之有后亦所以表予之推㤙昭昭有灵知我斯意昭惠后谥议臣闻广莫极于坤元则含容光大拟议着焉尊莫隆于王后则窈窕思贤咏歌发焉是以上徳无名而称谓流于百代至道无象而仪形表于万方此固天理出于自然圣人所以无避者也矧惟节恵之礼百王盛典述徳之议史臣至公诞昭耿光敢扬懿徳伏惟大行国后生商遗烈安刘积庆淑质竒相恵问英才光映台华作俪公族绍隆藩阃载辑储闱世子专寝门之礼孝心不匮大君以家人之庆天覆有加诚由肃雍之徳叶此睦婣之盛言内则者以为美谈及属运飞天尊归配地严恭匪懈禀母仪于上宫慈忠积中率妇道于天下澣濯是服而六衣有炜环珮中节而九御宥伦思脱簮之诫以成忧勤之政躬大练之饰以辅纯俭之风隂教既孚王化茂逺方舆告变椒风永閟恸结长乐哀纒紫宸龟筮叶従攅涂将启旌徳之号彤管斯存若乃山河表徳而文之以礼金玉其相而守之以恭垂训以慈进贤以哲至于诵经习诗之敏审音知乐之明超然逺识絶终古勤行孝养下自从化故寛裕懐于六宫天资明恵学无不通故遗爱钟于宸春载稽具美实光前烈谨案谥法徳礼不愆容仪恭美皆曰昭慈哲逺识寛裕遗爱皆曰恵仰惟实録足表鸿猷谥曰昭恵后谨议徐公文集卷第九徐公文集徐公文集卷第十徐公文集卷第十东海徐口口铉武成王庙碑蒋荘武帝新庙碑铭武烈帝庙碑铭重修筠州祈仙观记筠州清江县重修三清观记武成王庙碑下臣伏读前史穷探政经莫不以兵戦为危事目干戈为凶器异达人之格论盖曲士之常谈若乃上考洪荒遐观拟象九畴垂范何尝弃从革之功五纬丽天讵可沦长庚之耀春生夏长非秋无以收成雷动风行非霜不能肃杀先王设教畴敢渝之垂衣裳以正其本为弧矢以申其用坂泉戡难所以见轩后之神明丹浦庇人所以成帝尭之光宅七旬来格本由舞羽之仁八百同辞始自葬枯之恵故修文庙堂之上者武功之始折冲千里之外者文徳之形如仁而忘兵则西夏偃王以之而殒恃力而弃义则夫差嬴政由是而亡乃知文徳不修则武功不立武功不试则文徳不昭相须而成其揆一也故立其教者谓之圣大其业者谓之贤圣则应天顺人西伯受代殷之任贤则开物成务太师有佐命之功当其偃息朝歌盘桓渭水量恢宇宙既处因而能通才冠生民亦俟时而后动云雷之屯已天人之契冥符暦数有归君臣相遇投钓而𧺫同车以还尊为王者之师我无慙徳加之百官之上人絶异言大矣哉圣哲期无得而称巳故能式遏乱略大拯横流把白旄而誓师操黄钺而助㫁解倒悬之困释比屋之诛大统既集天保已定然后轼庐表墓归马放牛申义风于夷齐授成事于旦奭宏开四履髙视五侯及其徳泽将衰风流巳逺犹使纪侯大去不遗九世之雠周室既卑更赖一厈之业自非道充四表功济三才孰能丕显烈光若斯之盛者也其后圣人既没真风渐漓戦国如焚羣生殄瘁先王利器举爲争夺之资阙里诸生率用縦横之说遂使中都愤叹聿兴末学之词柱史伤嗟始发不祥之论流遁忘返积习生常则我武䕶之音将坠于地夫至公所以应羣动上徳所以综万殊逹其㫖则左右咸宜迷其本则弛张两失自汉叅覇道魏济姦雄藐尔千年荒哉七徳国家参墟发命扈水圗羣黎兴徯后之辞八表有宅心之地髙祖奉天革政扇牧野之髙风太宗屈巳师臣蹑渭濵之盛轨施其法则致其报入其国则思其人贞观年中始于磻谿立庙玄宗祗若先训奋发神谋平内难于女戎嗣鸿圗于代邸永言遗范重事严禋𨳩元中诏京师及天下州府并立太公庙着良辰于上戊抗缛礼于虞庠而复歴选前修式崇配享得其体者叅入室升堂之列蹈其迹者俨抠衣函文之容穆矣皇风焕乎甲令肃宗来朝走马𥘉严避敌之师九五飞龙遂荷在天之命浇戈既戮商奄犹骄方资戡定之勤更举褒崇之诏礼尊南面位极真王取其大告之称以定易名之典歴代之阙文偹矣圣皇之能事烝哉故得霊鍳孔昭羣臣竞劝诸侯供职函夏同文中兴之功配天齐古虽复运逢兴替时有安危造周之徳既隆思汉之人常在烈祖沉潜刚克神武有徴静氛疠于萧墻功髙庖正扫搀抢于丹徼业茂賔门由是四海乐推三灵眷命光复旧物洪惟至公大道将行皇猷累洽今上允文允武克长克君自出震见离发号施令雷行天下丰宜日中信及豚鱼仁霑行苇若夫尚齿尊贤之教宵衣旰食之勤制礼作乐之文返朴斵雕之质固已纷纶帝箓掩映瑶编犹复叶比臧谋畴咨庻政以爲五材并用废一不可天下虽平忘戦必危是故简万乗之人申九伐之令六官聮事百度惟贞副君以介弟之尊当抚军之任威而不勐动必以仁大元帅齐王明徳茂亲由诸王而宿卫副元帅燕王敦诗阅礼以长子而帅师用能启廸大中张皇下武其余西京名将雾集星罗北府竒兵飈驰电骛并列云䑓之像咸𨳩长水之营地利人和思深虑逺域中无事则用之于进贤兴功四方有变则用之于弔民伐罪故出车瓯洛则系以长缨鞠旅衡湘则举为内地皆所以拯其涂炭之患㤙其沉门之争非徒夸大兵威兼并土宇而巳至于篁竹萑蒲之聚田昭屈景之宗或粗举先声或聊分偏校莫不厥角稽颡请命即刑史不絶书野无遗㓂斯乃声明文物之外庙堂帷幄之间思未半之功已倍矣加以为而不宰譲徳于天洁粢豊盛靡违于时事春兰秋菊逺𬒳于无文乃顾戎韬式严邦政以为三王四代之事㒺不从师前哲令徳之人必将崇祀列圣盛典实启孙谋乃复旧章爰作新庙于是宗伯建位梓人授规入端门而右㢠旁太学以西顾瞰康荘而列屏因爽垲而营基他山之石咸移中伐之材毕萃成之不日自比灵台揆彼方中宁慙楚室崇堂屹以特𧺫髙门豁其洞𨳩筵有笾豆之区阶有賔主之位干戈在序钟鼓在庭繟然观艺之埸蔼尔致诚之地春秋二仲时和气清醴醆交羞牲牷不疾鹖冠礧劔展告虔荐信之仪玉戚朱干俨象徳逹神之列中军元帅出建灵旗六郡良家来登勇爵斾旌铙吹桓桓推毂之威金石丝篁穆穆燕毛之序观之者乱臣知惧比夫汉尊黄老讵臻清浄之源秦用刑名徒有刻深之弊中庸之徳其在兹乎嗟夫圣人没而㣲言絶王泽竭而颂声息奚斯露寝诸侯之事何观吉甫清风衰世之音孰尚岂若帝圗光赫圣作宏新人知鼓箧之方家识止戈之渐固可着之金石列在鼎彛㣲臣学媿常师用慙兼偹承明再入固无经国之才宣室征还幸对受釐之问将使延州聼乐长闻雅正之声圯上受书世出帝王之佐敢扬丕训敬勒贞珉其铭曰于惟基命建用皇极实有武偹以昭文徳弗惠弗廸是紏是殛天地刚柔惟帝之则是则是効文王武王惟师尚父时惟鹰扬厈正天下绥爰四方微禹之烈于汤有光肃肃牵牲皇皇表海简礼从质因民不改难老曰夀专征为大泱泱之风至今犹在大道既隠明王不遭走鹿争逐頳鱼告劳泯若四履纷吾六韬我思古人心焉忉忉天或爱民物无终否率此叛国归于圣帝自葛𥘉征至牧乃誓君子万年本枝百世鸿圗再造二圣重光亦既大赉寕惟小康六事允釐四维孔张梦寐卜猎咨嗟钓璜虎踞之阳龙蔵之涘爰作新庙毕从明祀设枑交㦸米门纳陛嵬㠑穹崇重深奥秘名光大告礼重真王侑神祀食入室升堂威仪文物容貌采章列圣有作兹焉不忘胶庠既成教义既明三湘郎序百越来庭马无南牧人怨东征烈烈政典洋洋颂声商郊车骑灌坛风雨绩用不泯威神若覩镂金石以表徳荐馨香而受祜春兰兮秋菊无絶兮终古蒋荘武帝新庙碑铭臣闻南正司天授宗祝史巫之职春官掌礼诏牺牲玉帛之仪皆所以别类人神统和上下三时不害力啬以之普存百物阜安荐信犹其多品用能举明徳而徼景福播和乐以致灵祗三五已还皆是物也若乃浑元宣气山岳成形云雨于是乎生财用于是乎取故有毳冕之服璋邸之符或以肆瘗垂文或以屣悬着法虞舜圣帝也而有徧予之祀周武明王也而有惟尔之祈至于祊田髙邑之都藻桑封之秩稰稌有羡兰菊无亏大典竒篇论之备矣后王徂帝闻斯行诸金陵山者作镇杨都盘根福地峙天险之左次瞰台城之北隅阳岭前瞻包举青林之苑隂崖右转经营玄武之池絶巘嵚岑蔽亏日月深巖窈窕吐纳风云层台累榭临其岭涌泉清池湛其下白鹿麏䴥腾其薮鸳雏孔翠栖其林豫章杞梓之材橘柚樝棃之实赭垩丹青之羙钖银金碧之饶固以事异假珍富兼诸夏登于轨物掌以虞衡矧复竒怪中潜絪緼上属真人来应瘗杂寳以祈年智士攸同指盘龙而建国亦何必嵩丘发峻始号䧏神岷岭腾精独称建福自时厥后代冨灵㳺刺史还都即有栽松之地诸生肄业非无讲学之埸岫幌云关访徴君于幽谷鹿巾霞帔集道侣于中休斯亦羣帝之宻都先王之册府者也在昔霜钟细品犹淹耕父之居反景㣲光尚驻长留之驾况乎皇州列岳宅怪储灵不有吉神孰司隂隲蒋帝孕清明之气禀正直之资实九徳之所生与五笼而比翼自西江考绩谢聨事于玄夷北部申威辑庻功于黄绶于时祚终四百运偶三分天懐涂炭之愁家有剥庐之痛帝则勤劳狥物慷慨忧时既授张敬之俘即振李崇之鼓赤丸未尽执汉节以忘生青骨难诬降北山而受享飞虫显俗生民之舒惨依焉白马耀竒平昔之威容如在故使中都之印式报隂功长水之营旁旌同气庐宫改命非因介子之焚庙貌崇坛讵比愚公之徙自是光灵茂逺代祀绵长或昭德而降祥或害盈而致罚黄旗紫盖奉五马之祯符朱鬛碧蹄殄髙山之巨盗贤如谢传犹繄草木之形亲若始安亦假弟兄之助故得王封钖羡帝服归尊追炎昊以齐称躅虞黄而接武事光典册恵浃幽遐任水木之逓迁顾髙深而自改国家緑圗受祉黄钺庇人分二木于土中包九有于宇下虽十聮百里亟更守宰之权而四望五郊不昜宗彜之数及威仪暂失龟鼎中迁灜海飈廻坤舆幅裂而盘礴之际常奉周正封域之间独爲汉守衣冠旧族宛洛遗甿咸趋懐徳之乡共免永嘉之乱终使皇天眷佑百姓与能克昌再造之基奄有六朝之地烈祖功踰嗣夏体濬哲而致中兴皇上徳迈继文懋元良而恢下武格天光表慰率土之謌謡累洽重熈渐群黎之肌骨所以珍符揔至灵命毕陈极金箧以标年尽瑶编而纪瑞袭于六艺贯彼三坟矧复圣作无方神谋不测殷周损益文武弛张制在先机申于后甲百吏奉行而不暇兆民日用而不知帝典恢弘天文贞观摛华发藻决瞶披聋丹浦非好戦之师两阶有诞敷之舞坐知千里廓清五岭之氛役不踰时底定七闽之难国风王泽自北而南树立之权由来尚矣康无专享止崇藩屏之封穆弔不咸但着急难之咏未有极至公之举正太弟之尊大义鸿猷如今日之盛者也副君则哲之寄有圣人之资由上徳而贞万邦用英才而揔百揆丽正继明之业仰奉神谋持谦敬客之心甫懐庶品则有齐藩上寄纡盩绶而握兵符燕邸真王珥貂冠而掌宫䈁周公则武王之弟夏启则吾君之子故能缉熈帝载寅亮天工晏平仲之论和北宫子之谓礼自家刑国草偃风行上下之际既交华夷之情如一黑齿竒肱之俗欵塞来王碧嵩素浐之濵除宫望幸后䕫典乐已播薰絃司马进称行陈秘典功既隆矣徳亦厚矣尚复徃而未止谦以益尊政靡不修思无不及以爲无文咸秩训诰之格言明祀是崇春秋之大义农祥晨正豊㓗回驰密云不雨馨香并荐载纡睿鉴爰顾遗祠诏曰蒋帝受命上玄奠职兹土力宣往代泽被中区所谓有益于人以死勤事者也今号位巳极名谥弗彰阙典未申朕甚不取其以胜敌克乱之业为民除害之功因姓𨳩国追谥荘武仍令有司修寝庙备制度焉于是即旧谋新审形面势农工告隙营室方中或悬水以为规或饬材而攻木塼垣之工至圬塓之伩星罗径术常夷靡薙王孙之草荆榛旧辟宁诛宋玉之茅百堵齐兴旬岁而毕缭垣十里重屋四周树文玉于庭中交校靃靡挺𨳩明于阈外诡状髬髵纳陛逶迤碧叠元州之石横梁天矫雪披后渚之梅豁朱户之瞳昽阳光不夕闷深宫之霮䨴暮霭常霏堂上布筵楹间设奠筦磬钟鼓罗于下邉豆簠簋肆于前再变之音克谐永贞之祝无愧神光倐忽裷服连蜷孔盖翠旌若有来而㒺觌蕙肴兰籍若有去而不忘用是髙揖灵玄永司神嘏魍魉魑魅岂烦夏鼎之圗风雨霜霜无待桑林之祷则知民和而后降福事理而后不祈人祗之间如斯而已者也粤若先王命祀神道教人前哲令徳之流九魁六宗之类或以公族视秩或以户邑奉祠子晋之为帝賔真阶匪极傅说之骑龙尾景耀未融斯皆地势本髙升闻昜逹讵有权轻五校壌狭一同而能比敬轩台分光尭日纵质文之迭改代奉典章及圣哲之丕承更加崇饰故金简玉字兴王之绕可寻两骑五车受职之期斯在虽将歴选安得同年昔者崑阆穷逰尚纪白云之什燕然薄伐亦陈玄甲之铭孰典㝠贶昭彰夀宫宏丽水通悬圃萃气色于闾门路接白杨焕丹青于駉野此而莫述后嗣何观㣲臣润色无功讨论奚取思问神于先圣姑欲事君茍获罪于玄穹曷容媚灶惟于旧史想见英风适当罢役之𥘉爰奉属辞之诏西州作颂诚慙邑子见称南国刋铭或望至尊所改庶使千八百国㑹执玉于兹峯七十二家配泥金于此地其铭曰茫茫玄造万物资始一经神怪一纬人理先圣则之以着纲纪仰观俯察上天下地髙卑既定品物咸宜宣气者山配地曰祗三公是拟九徳攸司天作金陵蒋帝荒之巖巖金陵作镇上国隂林巨壑村生物植洞穴巖房逶迤诘屈隠士无言仙童不食洪惟庙貌奠此名区位重天孙权倾陆吾薜荔之服辛夷之车若自空桑来㳺下都翼翼京杨冯冯辇毂运属多垒聿祈深福峻殄坚夷勋亡景覆肹蠁玄功威𬎼帝箓皇唐命和悦人神崇名则旧受职惟新祥圗杂集祀典纷纶终全王土以俟眞人再造延洪维文光大隂阳不测天地交泰没羽梯航雕题冠帯成民致力祭神如在犹防阙典乃顾遗灵永懐简册钦若昭明克乱除害兹大名亦有制度备于祠庭式瞻昏定昏定既正爰揆农时农时弗亏虞衡粛给般尔交驰加之砻斲益以章施新庙既成神居既宁我有常祀蒸餚荐腥匪荣匪祈歆我惟馨三时不害大庖不盈昔在周家逮于汉室徒骋骥騄虗罗甲乙纯嘏弗臻斯猷愈失载返真风爰归圣日五衢植木四照栽花驰烟驿雾晦景韬霞方介十巫何忧一车行观吉玉愿折踈麻谢傅长逝王公不作独我庄武先纡睿略鲁坟无棘辽城有鹤刻此茗华永传嵩霍武烈帝庙碑铭臣闻昊穹凝命玄化不宰司契牧民之重授以圣功益谦辅徳之明显诸神道玉烛景风之瑞所以报忧勤天时地物之妖所以警安逸是以古之圣人覩灾而惧因败而成拨乱反正之勲偃武修文之业延洪光大皆有幽賛者焉故禹奠九州受苍水绣衣之命武师牧野接五车两骑之神或假灵于五将三门或取象于长庚北落竒怪惚恍歴代有之然则㓗粢豊盛崇名纪号钦若天意丕显隂功元元本本政之大者也兹我后所以侧身脩徳允济时屯武烈帝所以御炎捍患光帝服人神合应岂不伟哉惟帝才冠生民道髙振古登贤能于郷老论昭穆于本朝若夫忠孝文武之风信智言行之懿提纲案部之绩夷兇静乱之勤论道经邦之猷宫悬钖马之宠忘身狥国之节惊愚显俗之竒固已炳焕丹青铿锵金石用能髙标明祀大庇蒸民犠牲玉帛数有加于羣望备物典册礼遂缛于真王是知妙极无方数均不测告祯符于独能虽通幽洞霊实圣哲之所务而问神语怪非典册之攸先故扬㩁而论盖史臣之职也主上以功成弗处无徳不报增封进号厥有旧章乃下诏册赠武烈帝备名数礼也于是正南面之尊穷大壮之势耽耽新庙奕奕崇堂雉门两观之严左墄石平之制龙旂銮辂云罕轩悬兼三代之盛仪抗五郊之殊礼与夫周人革命止陈玄牡之祈晋室主盟但用朱丝之祷报功之典不亦盛乎常州刺史何重贵𥘉领前军独当强㓂以忠贞为甲胄以恩信为金汤首挫贼锋力全郡垒褰帷之任因以畴庸坐树之风更成徳譲皆足以光昭雅颂垂示来云后之君子知天命不可以智欺大福不可以力胜幸灾怙乱鬼得而诛背盟奸好人将谁与覆车斯在殷鉴匪遥类委土以为师树豊碑而纪事下臣奉诏谨勒铭云玄功不宰帝徳无为化机冥运羣动交驰必有神道鉴而董之董之伊何帷帝之职惚恍有象隂阳不测如岳䧏祥配天辅徳保我蒸民莫匪尔极伟哉间杰多艺多才名驰八纮位重三槐祀典光启王封肇𨳩人思邵树俗畏轩台洪惟我后积仁累庆运启再造功宣二圣金镜在握璇玑以正隂阳既和人神交应时灾有数孰克违新灵命自天畴能问之盗兵窃发玄贶冥期风云鼓荡气厉殱夷蒋侯助顺霍山启道卑聼匪逺诚明则到上曰钦哉享兹昭告帝服加尊大名纪号多垒既平连营既宁奕奕新庙崇崇百城民㒺疵疠年斯顺成庭有备物时殷颂声祸福何常惟人所择弃信毁义恃衆与力上帝不蠲明神是殛勒石严祠敢告万国重修筠州祈仙观记筠州祈仙观者东晋黄真君上升之地因为道馆绵歴代祀互有增修国朝保大中元宗皇帝奉为吴让皇再加营金石具列此不备书夫言意假象故立朝修之所形器有壊故资缮完之工此观当荆楚之要津实邮传之便道过賔税驾逰子觧装憧憧往来罕或虗月必葺之后二纪有余闬闳垣墉頺落且半道士罗自正緫摄真侣启焕玄风以为道由人弘德以勤继下不羙人其谓何于是心谋躬行节用畜力授其徒之可任君会其士之好道者月省岁计经之营之即旧谋新兴废补阙十有余岁其绩大成凡建圣祖殿黄真君殿各一区峙瑶坛范洪钟造横桥于通津植茂树而蔽野其修旧整壊者层楼重廊二十余间其取材也时其择匠也良程之以壮首之以固瓴甋瑌磩尚其宻藻绘丹雘尚其丽帑廪不费工庸不劳焕然新宫峙此灵境君子是以知其能也夫神仙之事史臣不论岂不以度越常均非拟议所及故邪仲尼书日食星陨皆略其㣲而着其显虑学者之致惑也乂况于希夷恍惚之际乎然而载籍之间微旨可得书云三后在天诗云万夀无疆斯皆轻举长生之明效也及周汉而降则事迹彰灼耳目不诬天人交感民信之矣于是通儒洪笔始着于篇至如许君黄君通幽洞㝠穷神极妙逮尔姻族与夫家人乗景上隮超然絶俗故墟旧井真气裴回至其乡而思其人仰其道而践其迹斯观之盛岂徒然哉铉顷岁扈从南廵有事于游帷之观二宫相距両舎而遥使指有程瞻望弗及逮今一纪无日忘之㑹罗君状其功续圗其形胜见託纪述欣然而书𨳩寳七年九月二十四日记筠州清江县重修三清观记元气既判天地乃位气之清明灵粹者钟乎洞天福地名山大川之间眞圣之所戾也景福之所兴也然则游居走望乃建道馆焉通都大邑往往而在豫章之地实曰奥区帯豫章之通川据西山之雄镇鬰映磅礴神异所栖髙真十二震耀方夏方灵轨辙靡迤蝉聨保大庚戌岁诏复髙安县为筠州析其北鄙为清江县而三清观负新邑之左瞰长江之濵形胜髙竒坛宇严浄闻诸故老云昔吴许二君尝逰兹地夜观青气上属于天相与叹曰此非凡地当为神仙之宅及二君登晨之后邑人追感前言共茅茨岁时荐献衆目为草堂道院函关紫气事往名存盭屋草楼人非郭是年世弥逺增修益崇𨳩成中始诏赐号三清之观自时厥后又踰十纪运逢治乱道有污隆中兴已还百度咸复官得其守人尽其能道士吴宗无允廸玄风克堪道任以为朝礼之域飈歘所临不饰不羙衆将安仰于是月考岁计庀工饬材补废扶倾无所不至建三清之殿造虗皇之台设待賔之区敞飰贤之室范华钟之铿訇层楼之苕亭回廊复道重深奥秘于是仪卫备器用肃然必洽焕焉可观夫其诚至者其礼修其守固者其事举道徐公文集徐公文集卷第十一徐公文集卷第十一东海徐口口口铉舒州周将军庙碑铭夀州刺史刘公神道碑铭唐故德胜军节度使扶风马公神道碑铭舒州周将军庙碑铭将军讳瑜字公瑾庐江舒人也吴史列传功炳乎丹青晥城遗祠颂阙乎金石呜唿皇天有造物之柄有爱民之仁必待圣人而后行王者有承天之徳有济世之量必待圣人而后发故天人合应圣贤相湏民之司命阙一不可虽复凌云之非一木之材千金之裘非一狐之腋然其建大号运长䇿揔覧英杰弘济艰难亦一二人而巳故革夏者九有之师而伊尹爲阿衡翦商者三千同徳而吕望爲尚父秦爲无道髙祖诛之则鄼侯盖于羣后莽据闰位光武正之则仲华冠于四七汉宗失御孙氏奋发破虏讨逆继志勤王而将军倾盖于千载之期濡足于百六之会䇿名江左宣力中朝殊勲盛烈旷代齐契何其伟哉于时王业始基羣兇方炽国难荐及人心屡摇将军情发于中义形于色履艰危之际贞节弥坚率振荡之衆伸威方厉推诚以明大义故逆折游説之锋屈身以表至公故首定君臣之敬摧赤壁之阵势动九州建汉中之谋量包四海于是强敌摄迹羣生延颈姦雄之智无所施焉汉室之隆未可量也呜唿天未悔祸国之不幸修涂止于偏帅大命殒于巴丘流恸扵当时遗恨于终古岂四百之祚暦数难移三分之基彊宇有限不然何雄才大略神授之如彼短命促龄天夺之如此忽乎茫昧不可得而详也夫英声由扵茂实元功出于全徳威稜所及非勉强之攸能绩用斯存岂毁誉之可夺有吴为新造之国柴桑乃观望之师大帝非争衡之才子布有私室之顾将军投袂而𧺫横戈以出魏蜀二主天下英雄或垂翅而宵奔或俛首而求救䧏兹以往乌足道哉至于分财推宅之仁观乐审音之妙知人先觉之哲存交服物之懐实天纵其能亦行有余力矣嗟夫民坠涂炭真主所以臞瘠天造草昧良佐所以驱驰非君臣同体不足以济大业非帷幄共㫁不足以制横流将军能沮幼生之谭而吴主亦能拒敌国之间将军能画不世之䇿而吴主亦能破羣疑之心故得丕显覇功若斯之盛当此时也如赵士之碌碌汉相之龊徒使有若林之会安能施一䋲之维又况扵市道之交署门之客哉此义夫莭士所以感激扵风云惆怅扵时运者也呜唿微管之绩既耀于中区盛徳之祀遂崇于东夏歴世逾逺善庆弥彰翼子谋孙徙封移社而支庻繁衍故在舒庸召树犹存鲁堂无壊光灵不冺实生太尉中书令西平恭烈王焉半千之运悬符祖徳万夫之望允济时屯始为定难之雄终为佐命之老而仁风所被多在故鄊王与嗣子邺皆莭制庐江今仲子祚复刺举灊部过里门而载轼瞻庙貌而长懐命梓人以新其堂奥督里宰以除其径术教祝史以洁其笾豆率宗属以荐其孝思肈建丰碑以永前烈懿哉象贤之羙共理之勤民用接和岁则大有戾夫不佞敢作颂云皇天上帝敷佑下民既命贤主亦生贤臣有若将军救时之屯仗义秉信资忠辅仁堂堂定䇿蹇蹇忘身雄飞夏口横荐江陵将军犹生汉室不倾将军既殁天下三分盛徳之享严祠未陻壮天撃莭义士沾巾猗欤旧国赫矣云孙嗣勲纂服长㦸髙门夀宫有焕灵貌如存我纡兰佩来挹犠罇懐贤慷慨用献斯文大唐故厈时启运功臣清淮军莭度夀州观察处置等使特进检校太傅使持莭都督寿州诸军事夀州刺史御史大夫上柱国彭城威侯赠太尉刘公神道碑闻夫郊圻内理牧万民者是曰诸侯夷狄外攘守四方者其惟勐士然则安危异任文武殊涂故天下方争韩彭英吴横雕戈而震耀羣生待理龚黄寇贾拥皁盖以従容及夫昭格寰区纷纶简册其归一也代有人焉若乃㧾是全谟覃于奕叶流光受社潜齐累将之家崇徳计功下视慙卿之族古难具羙我则兼之公讳崇俊字徳脩其先彭城人髙祖升调补山阳淮隂尉遂家焉即为县人也岳峻洪基海䟽遥派阳城相土千龄侯伯之封沛泽中兴两代帝王之胤懐黄结紫论鼎甲以盱衡刻像圗形誓山河而捧袂国史家牒披卷可知顷者圣运中微羣方暂扰山之北犬戎兴戏水之师践土之庭天子屈河阳之召公路拥南阳之衆僣号仲家隗嚣据陇右之圗坐论西伯勤王问罪吴太祖始定扬州赐脤专征昭皇帝遂加殊礼于是扬旌北讨迁㓂迹于淮濵辟土西封谋守臣扵诸将命我显祖作牧钟离乃固保障之严载施犬马之傋军无粃政将期十万之行师有见粮即聚九年之蓄方圗大举已仗前殳永年不登未㡬而殁长山羣盗旧畏来公西域故营愿从班勇复命烈考嗣使符不还渭水之兵誓卒龙门之託故蓼城之戦斩获过当汝隂之围䇿勲居最先零委质鬬充国以无由猃狁惊蒐射郢都而不中畴庸钖羡建清淮军以壮中权加礼慎终赠太尉公以光幽穸既而鼓鼙悽怆部曲徘徊家有遗㤙人思世徳帝曰崇俊惟尔恭俭孝友诚明恵和任则中军帅位则文昌长诞举攸职予惟汝嘉濠梁之郊控扼遐裔惟乃祖金克𢡟厥始乃考仁规克慎厥中肆予命尔克成厥终往哉汝谐无废朕命公衔恤奉诏墨绖即戎铺陈政经讨阅军实思有以光大前绪播扬国风𥘉二先公之理也属洛邑再迁浚郊作梗伪新窃据仍延十五之期黄武𨳩元始创三分之业犬牙之地虿尾常揺锋镝纵横车徒奔走摧牙兽困尚遥厈复之谟赪尾鱼劳未暇绥懐之术逮公之理也㓂皆逺遁民伫息肩千里风从四方耸聼以为格物必在扵立制也故艺贡赋以息贪暴之端畅刑章以拯姦宄之极赏不虚授罚其必行以为富邦必在于务本也故使民以时相地之利持未熟之稲游惰自迁班再易之田兼并絶倖以为邉寕不可以忘武偹也故远斥堠浚沟隍竹与木而靡遗膏与苫而毕给亭障屹峙军声隠然以为强兵必在扵实王畿也故招懐邉甿讲习戎事游兵冀马俱为无犯之容晋勇齐雄并集选和之下岁拣精锐归之京师其余庶政常经门见户暏斯可略而言也髙皇帝礼均元老宠冠列藩受禅之初则进上公之秩肆类之际则委亷使之权言必见従无再却之奏君常髙枕忘北顾之忧皇上钦奉重熈聿遵无改毗倚尤重亲敬有加𥘉先太尉公之薨也西北小惊戒严从便因诏执事移清淮军于夀春及是复立定逺军即命公为节度使仍以公少子匡符尚永嘉公主留侯操印𥘉跻上将之坛帝子吹箫即䧏王姬之馆礼优伯舅望重懿亲于时公涖濠梁十有七年矣米盐皆序丞史当才闭合罕争举烽无警朝廷以公能光前烈雅得邉情清淮之师遗风仍在俾盛一家之羙载严万里之城改夀州刺史充清淮军节度使邓侯倐去鸡鸣伤父老之心长者负来虎渡息鄊闾之患能事毕举考功再朞方将建大斾以风驱指函関而电扫云中鸡犬八公之迹徒存梦里膏肓二䜿之妖遂作春秋四一保大四年夏六月十有六日薨于夀春公署皇上剪须靡及穿壁方遥投緑沈之瓜悲哀竟日赐黄银之带慷慨霑襟废朝三日中使䕶葬诏兵部侍郎李贻业持节册赠太尉赐谥曰威即以其年秋九月十五日偹卤簿鼓吹葬于濠洲钟离县大化里之原礼也前夫人李氏后夫人陇西郡君李氏皆太师赵忠懿王女也赖郷仙李即𨳩柱史之源参野飞龙遂纪宗卿之籍勲庸六镇时髙谢氏之门师范両朝室有班姬之训荃蘪兰蕙映戚里以芬芳藻荇苹蘩播妇仪而昭晢门内之理夫人有焉子八人二子㓜长子节早卒次范滁州刺史次简次䇿次覇时未仕次符秘书郎或得公之政事或得公之兵钤学礼学诗惟忠惟孝皆推酥酪之味咸有芝兰之芳所谓积善余庆世济其羙者也惟公山河龙凤凝粹彩扵神姿纬候风云集渊谋于灵府议公家之事不以身爲行将军之令每由刚克卒祖祢之成业可谓聿修牧伯之宠章讫无虗授所以始终匪玷福禄攸归同族之间朱轮结轨季父仁赡作镇夏口弟崇怙崇僖更典晋陵其余将军列侯中郎校尉银黄照烂光浮通徳之门珩珮陆离响杂髙阳之里茍非自天攸相与国无疆其孰能与于此乎向使享大年敷逺略鸿飞鹏举功未可量也天命不然能无永悼昔者荆州从事犹牵堕泪之悲太宰旧寮亦有懐鈆之请况乎世功丕显掲日月以髙骧帝念惟隆㑹云龙而下济欲垂万叶可不务乎微臣职典丝纶词非淸润持赤管以承诏拂贞珉而投刃使蚩蚩氓隷观迹而长懐眇眇来云披文而尽信其铭曰惟彼陶唐有此兾方自天祐之后嗣其昌侯迁鲁县帝隠芒砀猗那大族嵩华配长沨沨彭城兴我遐祚显显山阳着我髙祖髙祖伊何仁而不遇庆钟令孙聿来用武皇运中否诸侯𧺫争浚郊帖乱淮壖不庭呉王奋发受钺专征命我显祖守濠之城濠城严峻濠兵骁勇显祖率之羣兇振恐将军下世邉烽亦耸乃命象贤荷时之宠荷宠伊何载大其功蠢蠢梁宼言言颍墉是馘是俘兵无顿锋爰有竒略集扵威公威公嗣侯不坠其训戎事之隟民功是振为之中典着之令问泗上风移京师河润帝曰伯舅予嘉乃勲抒境则武安邦则文乃䧏王姬于尔庆门乃改乗辕于彼西军西军何在镇彼冲霍威公来思式遏㓂虐胡马已逺将星俄落百身寕赎九原谁作明明天子恻怆闻鼙岁云秋止返斾遅遅二藩士女泣涕涟洏贤侯逝矣吾谁与归黯黯涂山汤汤淮涘驷马悲鸣滕公所闭甘棠勿翦召伯攸憇是用刋碑永告来裔唐故徳胜军节度使检校太保同中书门下平章事扶风马匡公神道碑铭夫道被万物处其中者是曰贤人功济横流譲其先者方称君子施之则𨳩物成务与广业而同归卷之则保族宜家垂令名于必大是以长沙呉芮繁祉迈扵三雄南阳贾复贲宠隆于四七歴代已降靡不由之迄于我朝则扶风公其人矣公讳仁裕字徳寛其先扶风人子孙或从官扵徐方今为彭城人也粤若万邦作义益有佐禹之功因封受氏奢有却秦之绩公侯必复関西靡孟𧺫之威文武未坠南郡被季长之徳存乎谱牒无俟阐扬曾祖某祖某皆以卤介之气当屯䝉之运不履王侯之事归全父母之邦考某少负雄名为武寕军禆将才髙位下厥用弗昭累赠尚书右仆射传曰有明徳而不显当伐后必有兴者故其余庆集于我公惟公克禀粹灵夙彰竒应方娠而神贶协梦既生而异气充庭宗族相惊里闾交庆识者谓之曰不意英物复钟此児天将启之马氏为不朽矣长而迈辅以博闻善无常师器以虚受及皇图中否赤县沦灾戦国纵横争求䇿士孔门堂奥半作家臣公负先见之眀审择君之义举旗沛泽即授中㳙定难京城仍叅主簿而上方从歴试允懋臣功经纶草昧谘访遗阙公亲侍左右日奉谟猷能知四国之为且掌賔客之礼劳无伐善夙夜不离于公羙则归君论议莫闚其际出入二纪懋肩一心车服以庸宠禄来假乃升朝序乃掌禁师以左领军将军兼緫丞相之兵卫申令惟一任衆惟睦推以恩信先之勤劳周庐既严军事以简考绩称最帝用嘉之迁检校司徒遥兼宿州刺史夫千骑之长可以圗功百城之权可以观政中外迭处抑惟旧章即授楚州刺史本州团练使甸服之际邦赋是繁长淮之冲戎寄为急公奉扬王略遵举诏条人不易方计日而治征为右卫大将军复领旧兵以卫相府董齐之略有踰于𥘉明年改右金吾大将军以扶风县三百户为封邑执金之职厯代雄重绵祀虚位公首居之内训却非之士外察苛留之禁熊罴宣力辇毂无尘及上允内禅光启建业寺府军卫半存旧京委公留台右师俾率东夏即迁检校太保改右天威副统军进爵为伯陕服从入公有力焉及参告类之仪益光求旧之举宠𨳩幕府遥领徐方进封郡侯定食千户左辅之地王业所基藩屏京师惟公攸赖乃移使节徃镇京口公慈恵着扵郡国威徳洽于士心由是齐人向风朞年报政加同中书门下平章事庐州节度观察等使自南北分隔戎华交驰合淝之郊常制冲要故有台阶之命以増外阃之威公扵是谨斥候审号令习组练之士则声如颷驰严堡障之备则势若山立虏不敢犯邉是以宁而察俗之方如南徐之理方当矢谟帷扆薄伐関河渡江之誓既陈斥渭之舟已具呜唿良图未展早命不融春秋六十有三昇元六年闰三月五日薨于庐州公署上省奏震悼废朝三日即用玄甲之数式拟铁山之功给于官司临以中使奉常以视履考祥之义循贞心大度之美详协公论易名曰匡即以其年四月七日傋卤簿仪衞葬于庐州合淝县郷里礼也公娶同郡莱氏封彭城郡君丽秾李之华亲采蘩之职理内协鹊巢之咏从贵有鱼轩之华某年月日先公而逝嗣子右弓箭库使光庭东头供奉官光祚合门承旨光绍皆禀义方无忝遗烈家承膏粱之后而恭顺克修职在绮纨之间而雅素自若君子谓扶风公其有后乎夫碑颂之设有自来矣琬琰之细既垂于苕华盘盂之㣲又参于警戒若乃道合天眷忠存王家累辅翼之功而钟鼎之报㒺报享浖相之赏而带砺之誓弗渝时无间言没有余位故其宗庙之纪金石之铭昭示来云不可诬也小臣不学奉㫖刋文庶使计功称徳代逺而愈信披文相质事久而弥芬岘首之懐靡尽昆吾之烈长存呜唿哀哉其铭曰益作朕虞实曰元凯崇基缔业明徳攸在维赵于蕃封移族改祚实刋山源长巨海因枝别代瓜见渭来迁导徳綘帐勤王跕鸢流光袭祉映后昭前懐黄结紫着简成编诞发材英肈惟明懿鼎角竒龟文履异博容汎爱入孝出悌运有屯䝉器无凝滞爰𥘉发迹云从潜泉濯缨职帜拊翼中㳙良骥处服忘归在弦枢机言行无竞维贤缱縥从君匪伊履屐勤毖前殳周旋陛㦸居国必闻在身无择帝爰允谐胙乃丕绩惟彼淮泗彊以獯夷维此京浙纉以邦畿封淮表浙惟恵惟威椒兰在俗辕辙兴思羣舒待理猃狁孔棘帝谓侯氏纉服新息式固尔猷恵此庐国乃陟台阶俾藩于北龙旂四牡钩镂钖命服有炜光声载扬犷狄弭耳蚩甿向方上仪像物下谧飞蝗梁木或颠通川有逝长城既严哲人永瘁像着云台风存遐裔辍舂尽思瞻山殒泪信结殊俗悲深上旻丹碑既刻列鼎书勲祁连不冺庸器长存丕显百代惟予有臣徐公文某卷第十一徐公文集徐公文集卷第十二徐公文集卷第十二东海徐口口口铉苑山紫阳观碑铭池州重建紫极宫碑铭唐故道门威仪玄博大师贞素先生王君之碑袁州宜春县重造紫㣲观碑文舒州重建文宣王庙碑序茒山紫阳观碑铭臣闻太𥘉之气其生也无始衆妙之门其本也无名积而成形散而为器干坤运之而两仪位王侯受之而天下贞是故断鳌鍊石之功絶地通天之业衣裳轩冕之后干戈揖让之君虽复遭罹异涂歩骤一致莫不契协扵神明之域饮和于道徳之原广无爲之爲执无象之象万物恃生而不有百姓日用而不知其迹也则格天光表化人而成俗其本也则收视反聼全真而飬身至其玉检登封萝图启后游神象外脱屣区中铸金鼎而乗白云登寒门而立玄极閟宫清庙式严观徳之埸玉洞金坛别启下都之所由是灵符緫集真箓岐分三元八㑹之文潜通髣髴七映九华之室密拟形容足以徼福应于含生致孝思于时事圣人既作云相望故苑山紫阳观者今上敬为烈祖孝髙帝元敬皇后之所重建也尔乃星纪储精下为峻极河圗着録悬示祯期自道气融明真科流衍治化宏𨳩于赤县符图广秘于名山而华阳洞天实羣仙之都㑹金陵地肺又三茅之福郷左慿栁沂烟霞韬映右带阳谷川原隠辚伏龙靡迆镇以雷平之岭鬰冈廻合浸以护军之潭郭真人叩舷之池不迁留岸许长史鍊丹之井自列寒泉白露紫烟照映其上飈轮鹤驭往来其间髙真七人四处兹地其后贞白先生以玄徳应丗肈𨳩朱阳之馆以玉书演祕爰立昭真之台堂靖䟽基玄州之踪可拟生徒广业白龟之迹斯存金纫凤罗代相传授龙车虎驾世有飞昇及玄靖先生以冲气含和体庚桑之岁计玄宗皇帝以尊师重道屈轩后之顺风由是天眷遐临皇心密契惟新旧馆再易华题丹鼎洞经洁修无倦芝泥龙简投奉相望户邑之民岂止奉明之县樵苏之禁寕惟栁下之坟故得云物告祥芝英表瑞小周王之瑶水徒咏空歌异汉帝之猗兰唯陈甲帐自兹厥后代有修崇上士名人时时解脱云軿羽葢往往䧏灵皆着于金石播于謡颂嗟乎四时代谢天道盈虗虽九气长存歴刼以资其融结而三阶有象随时因表其晦明则斯观也将世运以污隆与皇圗而升䧏赤明未啔犹多閴户之悲白水方兴始渐髙门之庆孝皇帝犹龙孕徳指树垂隂应枢电之殊祥有天中之竒表甘盘就学和光于百六之𥘉庖正分官利见扵九三之际賔门纳揆有大造于当时彤矢玈弓允至分于四海由是法尭受命祀夏中兴𥙷西北之不周应东南之王气御明堂而揖羣后辑瑞玉而觐诸侯既治定而功成更忧深而思逺乗奔驭朽不以黄屋为尊旰食宵衣唯以苍生是念知无为之无败体上徳之不徳凝神姑射端拱穆清政举其中事至而应爱民重法敦本训农偃革消兵守好戦必危之诫卑宫菲食惧以人从欲之讥故得百宝効灵三辰荐祉逺无不届迩无不安少康光武之功独髙帝箓贞观𨳩元之业更启孙谋今上承绩徳之基法自然之道变化无方之谓圣神武不杀之谓仁学洞精微守谦光而冲用明昭隠伏体大度以包荒动则庇民不矜功而尚智静惟修政恒务啬而劝分闻善若惊毎赏秋毫之细容光必照寕遗行苇之微化洽风随时和俗厚常以天下者烈祖之天下宪章者昇元之宪章垂裕无穷永懐㒺极衣冠原庙未足尽思声乐娱神良非至敬缅慕在天之驾因严访道之宫寻属长乐上仙跃龙兴感载咏生民之颂思弘十乱之功乃眷灵巖诞敷明诏发虞衡之吏集般尔之工执艺骏奔饬材至果园之奈供其砻斲北邙之土给其圩墁乃新祕殿秘殿孔硕黯其霮䨴屹其穹窿璇题互照以晶荧珠网交踈而窈窱震殷雷于滴沥拖宛虹于循轩忽隂阖而阳𨳩乍霞驳而云蔚俨若虗皇之御穆然太上之容疑驭气以廻隮眇凌云而遐观乃立髙门髙门有闶拟金阙之觚稜洞朱扉而焕照龙章凤篆以之题署霓旌綘莭兹焉出入乃建两序纷逦迤而重深乃起层楼邈苕亭而显敞北弥郭阡之路南亘姜巴之衢赫光影以烛坤丽丹青而藻野速如神运恍若化宫毎至日薄星廻岁之云暮桐华萍合春聿载阳赤城旋轸之𥘉白鹤㑹朝之际都人士女举袂成帷袭灵风而共洽天和仰云而方知帝力岂止百年犹畏独识轩辕之台三夀作朋永閟姜嫄之庙大哉至矣无得称焉夫妙本太无名垂不朽挺穷神知化之盛然后显通幽洞灵之㣲立尊道贵徳之教然后致还淳反朴之理渐于人为富夀被于乐为声诗告于太史为典册着扵豊碑为铭篆耿光丕显其在兹乎爰命下臣敬书令徳其词曰邈矣至道悠哉妙门黾黾无物绵绵若存是生清浊爰辟干坤乃生之民乃作之君徳盛惟皇功髙曰帝访道峒山求珠赤水下或知有时称至理三正循环鸿图资始于惟基命赫矣皇唐运启再造天垂百祥玄徳升闻既夀永昌时乗白云至于帝乡穆穆嗣君雄雄下武礼极配天教明尊祖明发尽思僾然若覩敬伫仙游式严灵宇灵宇何在句金之陵丹霞夕映白雾朝凝重屋四注崇台九层云生窈窱日丽觚稜三秀交隂五便分径丹沙流液玄洲立靖栁谷絙烟雷池写镜彷彿九华依稀七映至诚则感有应斯来含真上客萧闲逸才飈轮倐忽晨盖徘徊浮黎认土方丈凝台昔在圣人建言敷教救物以慈奉先以孝敬佩真契恭闻大道显妙用于言象鼓淳风于亿兆荐纯嘏扵无穷仰皇猷之克绍池州重建紫极宫碑铭域中之大曰道百行之先曰孝故孝心充乎内必道气应乎外于是有聿修之徳追逺之懐扬名显亲之善集灵徼福之举用于邦国则臣节着施于家庭则于道光以之爲政则民从乂以之荐信则神降福然则坛馆之作焉得已乎池州紫极宫者本东晋之普明观也浸之以秋浦镇之以齐山北望陵阳窦真人飞升之所南瞻九子费徴君栖隠之乡玄风徘徊精气交感代有竒士居爲殊庭既奉玄元之御因崇紫极之号治乱迭运隆替不常戊午岁太守陈公始临此郡歴垝垣而叹息歩遗址而顾瞻役不徒兴义将有属公妫水洪派太丘旧族重世避地徙居建安祖徳门风冠映圗牒王师拓境闽方即叙抚纳归附旌访贤能惟我严君首奋竒节芟夷逋秽弘济艰难偏师所指无往弗克放十年之间由禆将歴郡守登上公建齐坛功名之盛近古无匹及王室多故边城不寕复遣公督舟师率诸将万里赴敌三年转戦算无遗䇿兵不顿锋威行军中勲在王府舎爵再命聿来是邦于是解甲释兵颁条布政事从中兴民用接和㑹文赋诗彬彬然有儒者之风矣俄而王妣国太夫人凶问至公孺慕出次烝烝永懐以为柔仪慈训实大吾族鞠育仁爱兼倍诸孙甞药弗亲执绋且违欲报之恩王事靡盬思所以荐祉于冥莫永神于希夷非龟山之宫必易迁之馆然则琳房金阙瑶坛桧井迎列真之御资阆风之逰仙经不诬胜事可作于是瞻星揆日饬用庀徒散庑下之金出荆门之绢人百其力工荐其能易其倾頺化以壮丽成于心匠不愆素期自某年月鸠工至某年月讫事凡出钱若干万筑室若干间正殿当阳三尊负扆享列宿之位于东序设三官之堂于西厢严馈奠之室于艮维所以尽时思之礼敞闲宴之亭于干位所以极坐忘之懐矢棘雉飞霞驳云蔚琁题行月焕城邑之晶光飞甍白日壮江山之气色如是则飈歘之驾不得不临肹蠁之福不得不集想见武夷之㑹足申令伯之心至矣哉善庆孙谋无得称已尝试论之曰神仙者君子之所归也故眞诰云至孝至贞之人皆先受灵职次为列仙岁登䧏其幽明如人间之考绩矣若乃尽忠于君纯孝于亲敷恵于民归诚于仙而不得与夫饵芝术醮星斗者同隮真阶吾不信也朂哉夫子其惟有终铉扈驾南廵致礼名岳假道过此仰瞻乆之博我以文輙不逊让其铭曰我经池阳池阳既康化以至道民知向方乃新闲馆以奉虗皇君子荐祉则惟其臧我登新宫新宫既崇深严耽耽丹彩彤彤九华散影十絶盘空若在宣岳如游阆风至道不烦玄关甚迩孝享诚敬奉时祖妣善庆纯嘏施于孙子三茅二许夫何逺已流芳金石永永千祀唐故道门威仪玄博大师贞素先生王君之碑原夫至道之先邈哉稀矣书契已䧏可得而云黄帝尭舜澄其源故垂衣恭巳在宥天下伯阳仲尼导其用故建言立徳宪章无穷赤松羡门神而明之故轻举上賔留侯商皓变而通之故觧景㓕迹顺是以下莫不由之故有搢绅端委利万物于庙堂之上葛巾蕙带全隂功于尘埃之外隠显殊致趍舍同归其人有终其魄不死阆风玄圃羣帝之宻都赤城华阳仙圣之治所光霊肹蠁若在左右仁人君子往往至焉见之于贞素先生王君矣君讳栖霞字玄隠华宗继世积徳所钟生于齐得泱泱之风长于鲁习恂恂之教七岁神童及第十五博综经史阙党童子靡敢并行东方诸侯为之前席而仙材灵气禀于自然尘缨世网不可拘系毎名山独往神契感通竒怪恍惚衆莫能测天祐丁卯岁避乱南渡至于夀春感四海之分崩想八公之遗迹于是解巾名路委贽玄门问政先生聂君师道见而竒之授以法箓是日彩云皓鹤翔舞久之既而穷方士之遐逰得东郷之胜境道无不在善岂常师乂从威仪邓君启遐受大洞眞法玄科圣旨动以谘询福地仙源因而栖託诛茅穿径枕石潄流身既退而名愈彰道已寂而节弥苦桑田自改桂树长留烈祖汉髙皇帝方在賔门实来作镇紫气表真人之应青云符好道之占君鹄书被征褐衣来见谈天人之际讲道徳之源靡劳牧马之迷自契顺风之问因从敦请来止建康有玄眞观者陈宣帝为臧矜先生之所作也殿堂岑寂水木清华逰焉息焉以遂其好每竹宫望拜玉牒秘词叩寂求眞必君是赖嘉祥灵应世莫得闻圣历中兴恩礼殊重加金印紫绶号玄博大师烈祖尝从容谓君曰吾不贪四海之富唯以苍生为念君对曰夫古之圣人脩其身而后及天下天下待一人安而后安今天子勤劳万机忘寝与食身且不能自治岂能治苍生哉帝善其言以百金为之夀其识度亮直又如此焉今上嗣清浄之基尊玄黙之化谘诹賔敬有踰于前而君茅岭夙心老而弥笃比年抗表请归旧山优诏惜之又加贞素先生之号既而玉棺有命紫素告期葛洪见留不成大药少君舍去先梦绣衣保大壬子歳夏四月甲寅隠化于玄贞观春秋六十有二恩旨痛惜赙钱二十万道俗嗟慕㑹葬数百人𥘉君之处茅山也即良常洞之前相雷平山之下披榛翦秽面壑临流除地为坛表朝真之位因丘设隧卜安神之室至是㱕葬符夙愿焉六月发自京师泝淮而上时畿内久旱川涂可掲是日大雨洪注腾波却流蓦长隄踰重堰飘然利渉人不知劳昔周王有栾水之潮宣尼有四川之应校灵比徳其殆庶乎君传法度人数逾累百有若玄贞观主朱懐徳名先入室道极严师首座孙仲之童表大徳刘徳光参受经法预闻玄秘永懐在三之义愿垂不朽之风威仪王可则首座陈希声并仰髙山共刋贞石铉也不佞夙承教义虽复仙凡异蹟静躁殊途而诚心所感素交斯在徘徊祠宇邈若山河敬书岘首之悲以俟辽城之叹词曰于铄子晋上賔于天亦有令孙穷神体玄昔我来思世称其贤今我往矣人谓之仙至道希夷孰知其然华阳洞府句曲风烟林芳橘叶地即芝田披文相质亿万斯年袁州宜春县重造紫㣲观碑文若夫圣人有作没而不朽畏其神而向其台思其治而变其树故尊道贵徳玄化所以无穷髙山景行后贤所以不乏妙门光启上士勤行书契已还焕乎丹青者可数邦域之内表厥宅里者相望时运与并人境交得教之大者其可忽乎袁州宜春县紫㣲观者盖有晋邓表眞人上升之地也左钟山之竒峰右洪阳之仙洞巉巖千仞蔽亏日月窈窱百里畜洩风雷廻冈层峦崇其基垧激湍澄谿宣其气象真灵之所游集邑居之所走望皇统中否下国寻戈齐台尽倾鲁宅多壊鹿中霞帔藐矣流离藻扃黼帐翦焉陻废而周徳未厌汉中仍存旧物既甄坠典咸复惟兹灵境将俟其人道士孙去华殖本康乐之川从师新吴之邑清心錬气絶粒忘形三十余年其道弥固保大中自所居华林山馆南游北郷望佳气之鬰䓗蹑垝垣之靡迆慨然叹息誓志终完于是面壑依巖披榛筑室勤身而感物应迹以化人郷闾风随跪信日至节以致用时而命工二十余年厥功克就绀殿特立重廊回合辟朱户以瞰野峙瑶坛而在庭至于像设之尊严仗卫之精丽厨廪之充剏居室之清闲洪纎必周奢俭中度羙矣显绩昭哉素诚夫褒善称伐春秋之旨虽在遐逺人其袷诸监察御史李君思义奉使宜春税驾斯馆覩厥成嘉其秉心碑而掲之以文求我言意难尽强为之铭铭曰袁君之贤此州乃名邓氏之仙此观乃形春华丽絶真气融明允矣奥壌居然福庭运逢交䘮地有遗灵美哉孙师兴废扶倾重阁金籥还飞火铃烟霞聚散飈歘逢迎精诚所感大道方行用刋乐石永告云扄舒州新建文宣王庙碑序铉尝读文中子所着书窃观其建言设教宪章周孔有道无位故徳泽不被于生民然而门人弟子如房魏李杜軰皆遭遇眞主佐佑大化元功盛烈亦云至矣犹以为礼乐不兴未能行文中子之道嗟乎使颜闵之徒遇贞观之世举圣人之业成天下之务岂不益大乎时运不并亨圣贤不世出可为长叹息已矣夫太羹玄酒足以通神明而不能竞适口之味大咸云门足以和风俗而不能髙娱耳之声五常六艺足以兴国家而不能胜㨗给之数释菜合乐足以祈永贞而不能掩福田之説李斯荀卿弟子也而为焚书之酷徳彛文皇上宰也而沮王道之议况其余哉故用兵以来郊庠郷塾委而不修者有年矣皇唐中兴之一纪天子乃崇学校飬庶老举六徳教冑子旁逹郡国靡然向风舒州古诸侯之封也其地广其任重太博周公旧勲硕望来颁诏条武以贞师仁以行政动必资于前训举必顺于人心前吏部郎钟君顷登铨管之司实叅侍从之列论思典治必以名教为先洎从左官来为佐职神交主诺人无间然始一年而旱暵作二年而百谷登三年而上下和既富而教爰修废典乃严社稷则播殖之功报乃祀箕毕则风雨之候时乃即黉堂谒先圣寝庙卑而将圮衮冕陋而不度政之大者乌得巳焉于是庀功庸示仪制堂奥户牖巍乎大壮山龙藻火焕乎有章重门以深之周垣以缭之爼豆升乎筵干戚由乎序侁侁衆贤是配是侑肃肃燕毛以衎以乐闾伍之属耆㓜之伦恵泽渐乎肌肤风教移乎情性惜其所治者百城耳推是而往何所不至哉铉也不才放逐至此䝉地主之恵接故人之懽博我以文宜无所譲属役既具冠篇将毕㑹钟君召还京师祖行之夕视草以送且曰敬教劝学非大君子不能行徐公文集徐公文集卷第十三徐公文集卷第十三东海徐口口口铉宣州泾县文宣王庙记复三茅禁山记宣州𨳩元观重造中三门记紫极宫新建司命眞君殿记楞严院新作经堂记摄山栖霞寺新路记常州义兴县重建长桥记宣州泾县文宣王庙记昔夫子祖述尭舜宪章文武扶东周于已絶拯苍生扵既坠其迹屈而道愈大其人亡而教愈远则生民以来未之有也其在祀典法施于人则祀之矧褒圣之祀其可忽乎然则中人不足以语上下士闻道而大笑故斯教也衰扵戦国废扵嬴政汉魏以䧏续而复絶夫仲尼日月重昏于祀非圣人孰能廓之故斯教也兴于武徳盛扵贞观极扵𨳩元理自然也兵兴以来大化陻替先王礼器委顿扵胜广之门阙里诸生恓惶于綘灌之下矧厥祠宇其存㡬何天之爱人不当遂絶皇统再造六艺始修太岁丙午重熈在运宣城雄镇帝之叔父在焉故幕府之选殊重尚书郎吴君光辅奉诏佐亷部兼理于泾既涖事乃𬒳儒服谒先师辟荆棘厯垝垣以造于茅茨之间仰瞻俯观喟然而叹于是奉开元之成制采頖宫之旧章经之营之是卜是筑惟新秘殿俨饰睟容入室升堂森然如在笾豆有位賔主由序表着咸列门卫肃然扵是青衿雩服之子有从师观艺之埸鲵齿台背之徒识飬老慈㓜之节欣欣然其化之大者欤越明年秋君奏计如京师因得其实呜唿圣人在上羣才毕举使三代之风逹扵邑里得不其伟哉余承君之欢羙君之志刋石纪事寘于祠庭后之君子无忘企及其余理畆籍察庶狱辟污莱遏陂塘则有考功之吏在故不书于时太岁丁未冬十月九日尚书主客贠外郎知制诰徐铉记复三茅禁山记华阳洞天金陵福地羣仙之所都会景福之所兴作故其坛馆之盛荐享之殷修奉之严樵牧之禁冠扵天下其所由来旧矣圣历中㣲官失其守望拜之地多所荒芜若乃真灵翔集玄贶肹蠁兴复之迹必假异人天祐丁丑岁贞素先生王君栖霞始来此山恭佩上法徘徊地肺偃息朱阳永懐旧䂓期在必复先生潜徳内映符彩外融名士通人道契冥会凡缟纻之赠信之资悉奉山门以成夙志扵是由良常洞至雷平山十里而近入于萌隷者尽赎之刍荛不得輙至墟墓不得杂处蓻树蔽野植松为门川梁必通榛秽必翦建方坛于雷平之上造髙亭于良常之前朝修有致诚之地游居有税驾之所姜巴古陌秦望旧封肃然清光复如𨳩元天宝之岁矣先是紫阳之右有灵寳院真台故基鞠爲茂草先生殚罄资用克殿堂有开必先无逺弗届都督武陵康王奉钱百万梁王造殿一区向道之徒咸助厥事曽未周岁惟新旧宫皆先生之力也昔大隗致襄城之驾庚桑化㟪之人是知道心惟㣲其应如响时则有若道士经若虗协规同志是摄是賛干事以恪感物以诚绩用不愆斯实攸赖先生以保大壬子岁夏四月悉书夫屋之数疆畔所经请命扵京师申禁扵郡县以授茅山都监邓君栖一能事既毕数日而化期命玄应昧者不知夫仙阶感召谅非一揆若乃神清气灵骨箓标映受之于天也心虗器沖玄徳充蔚基之于性也昭真垂教启焕灵迹行之于勤也故䇿名紫素飞歩黄庭流功储庆必参相合然则先生之道其殆庶乎虽歘驾不留冥升日逺而髙风可述遗范在人进而纪之翰墨之职也邓君企慕前躅见託直书已未岁秋八月日记宣州𨳩元观重建中三门记夫清浄玄黙道之基也宫馆坛墠道之阶也生知者因基以成勤行者升阶而覩奥故君子徳业玄挺仁慈积中必广驯致之方乃形兼爱之迹爲科诚以检其情性为象设以致其诚明情性平则和气来诚明通则灵符集由是登正真之境入希夷之域旷矣无际薫然太和斯实兴化致理之方还淳反朴之本岂与夫延方士尚祕祝求长生以自奉者同年而语哉宣州𨳩元观远拟清虗独标形胜敬峯崇峻镇其后句谿澄澈经其阳钟一方淳粹之精结三素氤氲之气当泰陵之尊道揭圣暦于华题蔼尔殊庭居为福地及运缠百六数偶三炎虽栋宇不渝而制度多阙霊踪必复有待而兴主上嗣位之七年皇室再造之一纪今储后狥臧札之操譲徳承华体间平之贤搃戎旧服首台司而握师律镇京口而领宣城其为政也质以先正谘于耉老义以果㫁仁以发生民力不偷阙政咸举而斯观路门久废遗址将芜非所以敬教尊祖㑹昌建福者也乃命执事即从经度民多暇日府有羡财勤而不劳成而勿亟巨栋山立层翼舒六扉洞𨳩方軓并入重廊助其廻合秘殿表其深严十絶之幡拂文楣而绚彩九龙之骖轧金铺而振响瞻之者有凌云之气经之者疑驾歘之㳺信足以励下士之进修福苍生扵仁夀既而功宣纳麓望集抚军大壮之制斯成重离之位亦正贞符允塞盛徳宜书道士孙洞虗素业淳深至诚敦悫发扬真迹启廸嘉猷永为不朽之功愿纪它山之石宫臣报笔以谨岁时戊午秋九月庚申记紫极宫新建司命真君殿记夫金阙琳房不可阶而升也惟至诚能通之霊符景福不可企而望也惟至行能致之故君子行道于时宣力于国敷恵于民贻范于家此人之极致自天所祐也又况考集霊之地崇列真之宇荐纳约之信励勤行之诚然则希夷眇邈超言象之表矣有若故司空相国冯翊懿公承世功之绪袭重侯之业地亲于副马羙继扵缁衣便蕃台阁夷险中立不倚金石贯其心唯力是视风霜尽其节故四综会府再践中枢三殿方镇一平邦土慎终如始没有遗忠敫楚之乐虽穷通徳之门不改嗣子太仆少卿俊等祗奉慈训不敢失坠以爲公之纯诚沖气本道家者流而仁政令典近浃于三茅之境髙斋甲第夙隣乎玄元之宫故栖神植福必先扵是尔其治城峻址西州旧署忘贞公之遗陇郭文举之故台九原可作胜气如在乃相形势补废阙建司命真君之殿于宫之艮维披真藴以立程集国工而考艺瞻星揆日不劳而成崇髙壮丽重深藻绘焕如也凝旒端简负斧仍几穆如也珠旙綘莭纷披乎左右空歌洞章萧寥乎晨暮真圣以之而临御纯嘏以之而蕃钖贤人有后孝子奉先无以加扵此矣铉始以事分通旧从子弟之㳺终以禁掖具贠陪僚属之末及公之启手足也复忝国士之许辱寄託之任知巳之厚何日而忘短篇叙事葢感遇之万一也楞严院新作经堂记君子才足以治剧恵足以安民见危致命以死勤事有一于此然后可以荐信扵无方之神储庆于必大之门噫楞严院经堂之作也其庶㡬乎平阳柴君讳进思字昌羙故太尉中书令寻阳靖王之孙也少而爽俊长而忠恪尤善骑射颇晓兵书靖王爱之出则典亲兵居则专家政干蛊之美宗族称之王薨始为功臣累迁旅师鸿圗再造金革寝威上以其才能可任故以为内宴副使乗轺建莭将命四方盘根错莭所至皆治改鄂岳观察廵官知永兴县事县有山泽之征榷管之利岁终考绩倍于前人迁泰州军事判官兼营田盐监平蠧政决庶狱劳农督课洁巳律人民不告疲公有余利除劝农使复监池吉二郡䕶武昌军千里晏安上流静谧会梁人入冠我武未扬东畿䧟没羣情震骇命君为行营应援军使率舟师数千鼓行而东平难济口复海陵郡于是淮泗之地声势始通乗胜长驱因逼隋菀前茅接戦羣帅后期振臂奋身有死无二虽破竹之势败于垂成而东道清夷本由君之一举也江都克复归葬京师天子闵焉赠左千牛卫将军赙赠加等礼也嗣子殿前承㫖廷遇等棘心在疚荼蓼兼倍以为苴麻苫饰哀之期有终蒸尝封树追逺之礼有数复欲图不朽之绩徼无邉之福则金僊之教世之所崇宗旨在于经文威容存乎像设扵是择竒胜之地𥙷阙遗之事经堂六间塑地藏菩萨像一躯几席什器之类华而备精而固耽然其质焕乎其章深严足以逺世喧虗明足以味玄㫖其全节之风也如彼其集灵之所也如此然则冥冥之祐绵绵之庆岂诬也哉余顷岁左宦海陵君尽倾葢之分感忠臣之事主嘉孝子之奉亲刻石纪事以耸善也援笔悽怆无心扵文保大丁已岁春三月东海徐铉记摄山栖霞寺新路之记栖霞寺山水胜絶景象瓌竒明徴君故宅在焉江令公旧碑详矣髙宗大帝刋圣藻扵贞石纡宸翰于璇题焕乎天光𬒳此幽谷先是兹山之距都也五十里而遥方轨并驱崇朝可至及中原乱多垒在郊野无牧马之童歧有亡羊之仆义祖武皇帝潜龙兹邑访道来游始命有司是作新路金椎既隠玉䭾言还桐山之驾不追回中之道亦废于戏圣人遗迹必将不泯㣲禹之叹夫何逮哉保大辛亥岁时安岁豊政简民暇粤有寺僧道严名髙自足动思利人百姓荘思悰家擅素封积而能散嗟亭侯之不复闵行旅之多艰乃相与翦荆榛䟽坎窞辟通衢之夷直弃邪径之迂廻建髙亭于道周跨重桥于川上凿甘井以救暍立名表以指迷草树风烟依然四望峯峦台榭肃肃前瞻由是江乗之涂复识王畿之制矣余职事多暇屡游此山喜直道之攸遵嘉二叟之不懈爲文刻石用纪成功俾后之好事者以时𨳩通随壊修葺此碣有泐斯文未湮不亦羙乎其年八月一日兵部贠外郎知制诰徐铉记常州义兴县重建长桥记圣人作川梁以济不通舟车所及纚连棊布若乃形胜杰大名闻天下者亦无几何阳羡长桥其一也夫英贤之所躔次邑居之所瞻望山川之精粹宅焉里城之神霊慿焉废而兴之圮而葺之岂惟备政足以徼福是桥也徴诸圗谍则后汉邑令袁君创造国朝永泰中令丘君新之其他无闻焉中兴之𥘉邑有义夫曰吴蒙吴浈率以私帑备加营人赖其利踰三十载丙辰岁国歩中梗百越㓂边邑人败之烧营而遁飞熖旁及宏梁半摧甲寅岁着作佐郎刘君来爲邑长视其制度知非民力之所能济乃状其事白扵有司上闻嘉之诏赐钱八十万君信而好古寛而得衆尉卢旧鼎甲余庆俊造䇿名政是以和事无不举乃相与敷王泽因民心备物致用程功揆日器利工善材良事时戊辰岁冬而裁明年暮春而毕长五十歩广七歩对县楼而直出跨荆谿而横絶丹雘其饰偃蹇而虹舒崇髙其势邈苕亭而山立朱轮方轨驷马连骑营营市井憧憧往来有衽席之安无揭厉之患昔者乗车济渉圣人谓之无教桥梁弗修贤相知其弗能以今方古胜负分矣夫书云考绩传载称伐庸庸善善其可废乎刻之贞珉以示来者庚午岁春二月十五日记徐公文集卷第十三徐公文集徐公文集卷第十四徐公文集卷第十四东海徐口口口铉重脩徐孺亭记乔公亭记毗陵郡公南原亭记劔池颂九叠松賛砚铭野老行歌圗賛四皓画賛许真人井铭髙侍郎画象賛文献太子哀册文齐王赠太弟哀册文重脩徐孺亭记至矣哉天之爱民甚矣虽数有治乱而常生圣贤故得其位则功加于时舛其运则教垂于后虽销声㓕迹全身逺害不徳而徳普逃名而名扬拥篲筑宫礼重于列国式闾表墓道光于无穷举善而教政之大者也恭惟我祖炳灵南国旧宅界乎仙馆髙台峙乎澄陂孺亭之称海内瞻仰名公良牧代加崇饰千载之下犹旦暮焉顷属邦君非才败我王度翦焉层鞠为茂草噫百世之祀谁能废之庚申岁始建王都辛酉岁遂迁清跸肆觐羣后畴咨先贤余基未倾伟人将至既而鼎湖在御桐圭钖壌丞相司空邓王以茂亲之重分陜之权思老成之典型仰髙山之景行同言而信不肃而严乃命经营将从缔九成方𧺫百堵未周甲子岁入秉国均以武昌运帅侍中济南公代司宫籥公致用以武从政以文祗奉萧规率由周礼再赓成致详考旧基夷坎窞而就平禆崖岸而増固乃崇堂奥乃加藻缋右严罇坫之序左设庖膳之区前临康荘旁眺城阙平湖千畆凝碧于其下西山万叠倒影扵其中依然悬榻之场想见致刍之状与夫洪崖之馆绚綵于烟霞滕王之阁骞飞于雉堞南州之物象备矣前哲之光灵萃焉嗟乎君子兴一役建一事于时必可颂于后必可观兹亭之作也都人朋悦过賔瞩目纪于方国之吏播于乐职之诗铉也幸成燕翼之谋获参翰墨之任俾垂不朽敢惮芜音乔公亭记同安城北有双谿禅院焉皖水经其南求塘出其左前瞻城邑则万井纚连却眺平陆则三峰积翠朱桥偃蹇倒影于清流巨木轮囷交隂于别岛其地豊润故植之者茂遂其气清粹故宅之者英秀闻诸耆耋乔公之旧居也虽年世屡迁而风流不泯故有方外之士爰经行之室回廊重宇耽若深严水濒最胜犹鞠茂草甲寅岁前吏部郎中钟君某字某左官兹郡来游此谿顾瞻徘徊有懐创造审曲面势经之营之院主僧自新聿应善言允符夙契即日而裁逾月而毕不奢不陋既幽既闲慿轩俯眄尽濠梁之乐𨳩牖长瞩忘汉隂之机川原之景象咸归卉木之光华一变毎冠葢萃止壶觞毕陈吟啸发其和琴棊助其适郡人瞻望飘若神仙署曰乔公之亭志古也噫士君子逹则兼济天下穷则独善其身未若进退以道小大必理行有余力与人同乐之为懿也是郡也有汝南周公以为守有颍川钟君以为佐故人多暇豫岁比顺成旁郡行再雩之礼而我盛选胜之会邻境兴閴户之叹而我赋考室之诗播之毗颂其无愧乎余向自禁掖再从放逐故人胥㑹山水穷游良辰美景赏心乐事有一于此宜其识之立石刋文以示来者于时岁次乙夘保大十三年三月日东海徐铉记毗陵郡公南原亭馆记人生而静性之适也若乃庙堂之贵轩冕之盛君子所以劳心济物屈己存教功成事遂复归于静用能周旋于道常久而不已者也有唐再造俗厚政和人多暇豫物亦茂遂名园胜㮣隠辚相望至于东田之馆西州之墅娄湖张矦之宅东山谢公之游青谿赋诗之曲白杨饮酒之路风流人物髙视昔贤京城坤隅爰具别馆百畆之地芳华一新旧相毗陵公习静之所也其地却据峻岭俯瞰长江北弥临沧之观南摭新林之戍足以穷幽极覧忘形放懐扵是建髙望之亭肆游目之观睨多鸟扵云外认归㠶于天末四山隠见而屏列重城逦迤而霞舒纷従步而右回辟精庐于中岭倚层崖而筑室就积石以为阶土事不文木工不斲虗痛夕映宻户冬燠素屏麈尾榧几黎牀谈玄之理侣此焉游息设射堂扵其左湛方塘于其下虗楹显敞清风气袭其间椅岸繁廻红蕖翠䓏藻其涘至扵芳草嘉禾修竹茂林纷敷翳蔚不可殚记凡厩库之室厨廪之区賔燕所资不戒而具毎良辰羙景欣然命驾群従子弟结驷相追角巾藜杖优游笑咏观之者不知其为公相也古人有言朝庭之士入而不能出况于轻钟鼎之贵狥山林之心将相之权不能累其真胏腑之亲不能系其遯道风素范岂不美欤又以铉无事事之情有善善之志见徴拙笔用勒贞珉是时岁次辛酉冬十月日记劔池颂岁次辛酉月躔仲冬王人徐铉扬旌铜柱之郷税驾剑池之庙既叹灵迹徘徊故墟或曰龙泉太阿安得为宝出也不为当世之用佩之不免亡身之灾天下固有虗名而无实效者欤愚以为不然夫圣人之扵天下亦物耳所禀受者异故能与造物者并而为天下王是以圣人之作也天不爱其道地不爱其寳同声相应同气相求人谋鬼谋皆爲圣人用无功无迹岂寻常所能识乎然则集隂阳之英萃山泽之精穷炉冶之妙极锋铓之利宜其冥合玄造弼成圣功者也昔黄帝法月满而铸镜用能照烛怪魅辟除不祥大禹收贡金以铸鼎使民知神姦以逺不若汉髙祖佩斩蛇之剑以拨乱除害奄有天下是以三者皆人力所爲也咸能辅佐兴运与时隠见其可诬乎在昔三分叔世咸有昬徳天命将改寰宇将同斯剑知之故霊发于下气浮于上应帝王之符命瞩识者之观瞻亦犹伊尹负鼎于莘墟仲尼动色于鲁相千载一㑹圣贤所以汲汲也向使晋武能诞若天意克明俊徳判忠邪之路绌骄侈之心则贤能尽其才神灵效其用淳耀之烈可续七日之期不爽而王猷既郁乱本既成百姓失望羣龙沮色于是斯劔也委质张雷之鑑一泄其愤逺迹刘石之丑复归于潜其出也所以示神之不亡其去也所以示徳唯是辅则其为用也逺矣昔者周过其数秦不及期是知天命之精㣲可以人事而延促前哲论之备矣若夫精真之诚修于内感召之致应乎外自然而然有道存焉不可以智求不可以言逹王者得之则三五之功其余事耳然则天下至珤本非人臣所服变化无方神物之事也忘身狥国忠臣之节也两造其极求仁得仁复何怨乎庙在豊城故县俯瞰池岸壮武侯雷府君之象祀焉去今县四十里而龙泉太阿之庙别在中路栋宇绵久皆将倾頺邑人朱恽等洽重熈之化感百世之祀奨率同志唯夀宫千载光灵焕然如在县令孟賔于尉孙举皆以文行之懿中贤良之选接武连事恵此王畿推诚于民荐信于神风雨不愆耕凿咸若先贤遗躅其不泯也宜哉是池广不终畆深才数尺父老云近岁旦暮往往有云雾䝉覆其中惚恍之理不可测已今中兴三叶圣政惟新岂非灵命孔昭玄贶将集天命不㦧弘之在人使臣司言敢告有位乃为颂曰周室既衰仁兽来臻晋祚不融龙劔效珍神化无方天命无亲徳之不建与运俱沦归潜厚载以俟真人惟剑之神惟贤之识湛湛灵沼绵绵庙食瑞气长在玄符靡测垂兹颂声永永无极九叠松賛同安郡南二十里古城南隅有松焉拳曲拥肿势若九叠交柯耸干无不蟠屈者其地髙迥旁无壅阏莫知其何由如是或曰下有顽石根不得舒气脉偾兴故为此状好事者以为盛观焉余始闻其名今至其下睹之而眙曰嗟夫草木丽地禀天之和条畅秀茂固常也若乃原隰之宜失隂阳之候违柔脆之姿则离披枯瘁贞劲之质则鬰抑盘错生理乖矣独有瓌竒之貌呜唿失其所乎昔在太古君臣强名贤愚同域洪洪洞洞是谓太和降及后代圣人有作显仁义建功名扶衰整弊不得已也于是有爱恶则象生焉其甚者饬行以矫时执方以违俗考槃闾巷声重王公上徳䘮矣独有髙世之誉呜唿荀孟屈贾之徒岂斯松之类耶感物徘徊因为之賛于嗟彼松孰为而生天枉其性屈折其形人实我贵我非所营噫嘻淳风曷归大道安行吾欲与汝各全其真作此好歌以告骚人砚铭它山之石是斵是治荆蓝表莹云露含滋执简而至磨铅在兹言出乎身文以行之噫嗟君子慎尔枢机野老行歌圗賛昔在陶唐光宅万国下或知有帝将何力鼓腹击壌嬉游无极自然而然忘适之适中古道薄亲仁懐徳末世政乱姦宄㓂贼淳风不还可以叹息丹青志古存诸往则嗟尔有位鑑兹王式四皓画賛君子道行必资其位邈哉四贤隠居救世皤皤之貌丹青假志尔无素飡覩此知媿许真人开铭长史含道栖神九天人非邑改丹井存焉射兹谷鲋冽彼寒泉分甘玉液流润芝田我来自西寻真紫阳若爱召树如升鲁堂敬刋翠琰求识银牀噫嗟后学揖此余光髙侍郎画象賛穆穆清真不淄不磷文髙学富道直诚纯昭质已邈斯猷愈新丹青画象以永光尘棠隂岘首瞻仰霑巾文献太子哀册文维显徳六年太岁巳未九月癸卯朔四日丙午文献太子薨于东宫延春殿以某年十有二月壬申朔十三日甲申迁座于文园礼也象辂差阶龙楼向曙肃仗卫以将引俨罇罍而不御主上感深守器念极賔天痛玉符之靡召悲银牓之空悬诏下臣于信史载盛烈于瑶编其词曰于昭我唐诞受帝祉旧邦惟新令问不已亦有积庆载生贤嗣平王之孙吾君之子越在绮纨芳若兰荪緑车表庆寳玉䟽恩东平钖壌南昌启藩耉老谘访丘坟讨论文以行礼时然后言敬爱表于天性信厚由于自然运属重熈地惟明两古尚逹节吾先徳让剖符分陜居东作相封燕礼缛副戎业广绩着保釐道髙寅亮敬亭南屏浙水东驰是惟関辅以卫京师乃移莭钺建此藩维择其令典导以由仪仁薫俗厚化洽风随国歩中艰文身怙乱镇以髙卧制之长筭取彼鲸鲵戮为京观吴门载同舆词协从天之眷命我岂矜功乃正皇统斯惟至公爰抚军而监国亦纳揆而登庸业弥盛而学弥广望益髙而礼益恭不言而信有感则通多垒以之而罢警四门以之而除兇反淳和于国俭致符瑞于年豊天亦艰谌胡寕不恵枉矢流苍震之野火耀奄前星之次舍内竖之问安进浮丘而把袂九重増恸万邦衘涕冥茫少海之波寂歴洊雷之肆呜唿哀哉感神飈之逺至叹芳歳之云徂违太学之齿冑启佳城而下居建采章扵绸綀俨备物于涂刍经武帐之峛崺据青龙之郁纡呜唿哀哉苦雾闭涂穷隂杀莭重云之旭日如晦大壑之层氷似雪指京口而不临背都门而永诀万目愁而斾旌惨羣心感而笳箫咽呜唿哀哉瞻瑶山之落木聼玄圃之廻风台思子以何极宫长男而遂空集荆门之故吏㑹商岭之悲翁泪淋浪而洒袂气怨结而盈胷呜唿哀哉厯遂古以遐观考令猷扵三善孰仁孝之昭着复功名之丕显惟史笔与甿颂配天长而日逺寕骋丽于东田岂驳能于文选呜唿哀哉齐王赠太弟哀册文维年月日天䇿上将军太师尚书令临川牧齐王薨于临川府之正寝主上追先皇託付之意表叔父逊譲之风乃下明诏册赠太弟即以其年十一月日葬于江州某县某鄊庐山之原从理命也绡幕夕陈虞歌暁引改兎园之賔馆设龙楼之陛楯閴霊仪以愈远穷哀端而靡尽怆永恨扵宸襟俾诞扬于令问其词曰皇天眷祐钖唐良辅时惟宗英裔自文祖孝悌敦悫机神颕悟昔在中兴爰当就傅申画宛水钖兹茅土徳望日跻邦家是毗钩陈宿卫官籥攸司于惟淮甸实始皇基导之以礼董之以威俗赋甘棠之颂人歌乐职之诗运属继明业隆二圣首辑瑞玉来参大政乃为左相其班上台乃封夏口其赋千乗赫矣元后蒸哉古风不私其子天下为公并命叔仲奋兹显庸或践我旧藩或陟尔青宫辞不获命处之益恭晋郑之勲推而更融臧札之操久而弥崇若太伯之譲异周公之东京江汝水旄节从容皇统既正灵符允答国歩清谧羣生欣洽复大道于三古永文昭扵万乗越我嗣君尊尊亲亲极以吕望之髙位崇以贞观之旧称赐书不诏賛礼不名曰予小子实繄叔父维藩维翰宗社之故永钖难老日新王度谓天盖髙命亦靡常台阶殒宿河月沈光恸东堂之哀灵辍南国之舂相与圣贤而共叹独天地之何常呜唿哀哉知生若寄临凶奢于蜃炭举士庶而均哀颂声猷于无问呜唿哀哉归虎莭于王府靡鸾旌于雉门闲西园之风月惨缑岭之烟云象辂廻兮遵涂逺归帷整兮逝水奔賔友散兮霰雪积巾箱故兮经籍残呜唿哀哉身殁壤存道悠运促赠今日之典册閟当时之寳玉全大义以经国激清风而𬒳俗昭遗烈于千龄寄玄堂于陵谷呜唿哀哉徐公文集卷第十四徐公文集徐公文集卷第十五徐公文集卷十五东海徐口口口铉唐故左谏议大夫翰林学士江君墓志铭唐故泰州刺史贾宣公墓志铭唐故泰州刺史陶公墓志铭唐故河南方公墓志铭唐故筠州刺史周君墓志铭唐故朝议大夫太原王君墓志铭唐故奉化军节度判官赵君墓志铭唐故左谏议大夫翰林学士江君墓志铭公讳文蔚字君章其先济阳考城人也昔髙阳恢若水之灵光有万国伯益获箕山之䕶克成夏功故其子孙延祚丕显茅土钖胤圭组流光在汉者爲孝子在宋者爲忠宰在梁者爲烈将在陈者爲词臣长城既封淮水亦絶辞周粟而远骛避嬴乱而深蔵徙籍建安世爲大姓至于我王考毗考秦皆以隠徳清操垂爲门风惟公嗣奕叶之贤有生知之异㓜挺竒表夙韬殊量殚儒墨之祕奥穷文史之菁英闾里归仁宗党称孝于时天下未一遐方不寕公鄙尺鷃之爲従黄鹄之举类延州之观乐同太史之探书升名俊造从事河洛衰俗难佐尺壌不支我烈祖孝髙皇帝王业始于江东仁风被于四裔公杖䇿髙蹈款关来仪府朝肃以生风台阁蔼其增气署宣州观察廵官试秘书郎迁水部贠外郎赐绯鱼袋王国𥘉建改比部贠外郎知制诰于时天人协应狱讼攸归舜禹相与言游夏不能措润色之任我则无慙既受禅迁主客郎中知制诰如故俄而真拜仍赐金紫今上嗣位大礼聿修徙公为给事中判太常卿事时同轨胥会有司失职公与司门郎中萧君博士韩君协力建仪周行翕然由是祖功宗徳之位定大行昭名之义允功署髙庙与天无穷明年拜御史中丞矫枉持平无所顾惮坐廷劾宰相其言深切贬江州司士参军𥘉国朝自王义之后旷数百年宪署之举间无废职然未有危言激论如此之彰灼者也故权右振竦朝野喧腾传冩弹文为之𥿄贵人心既尔天鑑亦廻前所劾者或免或黜公就加江州营田副使顷之徴为卫尉卿俄拜右谏议大夫充翰林学士权知贡举出纳密命枢机靡失登进造士衡镜无私耸禁署之清风着春官之故事荐贤之赏行及于台司曵杖之期奄先于朝露春秋五十有二保大十年八月二日卒扵京师官舎皇上痛惜为之癈朝送死䘏孤一从公赐有司考行易名曰简即以其年九月十三日葬于某县某里之原礼也长子翥秘书省正字次子骞皆早卒今以从子翘为嗣呜唿哀哉公心平气和貌古神正雅好玄理有方外之期尤善词赋得国风之体去华简礼不以位望骄人怜才诱善不以威名傲物操履坚正靡得动摇襟懐坦夷𥘉无蔕介谪居江楚恬然自足孜孜色飬烝烝孝心尝为诗云屈平若遇髙堂在应不懐沙独葬鱼此其心也江州节度使贾公崇以武立功以刚肃物事公如师傅亲公如兄弟时皆服公之重名而贤贾之乐善也既归京寓居公𪠘无以家爲二子继亡一恸而已齐死生于梦觉遗宠辱于锱铢古之逹者何以过此呜唿凡我僚旧均哀共戚入黔娄之门阃覧伯喈之经籍睇落日以流恸愬秋风而沾臆企景行于髙山勒哀词于乐石其词曰髙阳之裔伯益之孙展矣君子载大其门爰翔爰集乐我树檀彩缨幕府振藻西垣礼仪卒获风宪攸端道行在时业隆自我英英若人见义必果直指烈烈宫邻琐琐死生以之何适不可允矣天鍳明哉主恩乃还宣室乃入脩门从容禁署密勿至言得才为盛知人则难求尸宗伯载善其官人必有终古无不死嗟嗟若人风流永矣徐庻有母邓攸无子阙里诸生荆州故吏谓之何哉啜其泣矣秋风落木逝水成川昨朝飞葢今日荒阡一丘残照万古愁烟素车自返宝剑髙悬髙才兮直道共尽兮何言大唐故中散大夫检校司徒使持节泰州诸军事兼泰州刺史御史大夫洛阳县𨳩国子贾宣公墓志铭公讳潭字孟泽洛阳人也周先同姓即列国之诸侯汉得名臣乃洛阳之才子攀鳞河北岂湏方面之功借筯谯都自有良平之䇿源长派逺徳厚流光史不絶书后将必大当先天之内禅也我七代祖黄门侍郎平阳公曽实演丕命及至徳之中兴也我六代祖黄门侍郎晋国公至实賛大猷旷古已还一家而已五代祖孙衡州刺史髙祖种司门贠外郎曽祖昶太子司议郎祖深河南宻令皆有韬世之量济衆之仁大位不跻余庆斯洽考翃以经术擢太常第以才用为诸侯卿捍㓂输粟有劳王室于是佩金紫升朝廷上䟽论邠寕节度王行瑜恃功恣横坐贬爱州掾及行瑜就戮优诏徴还复出常州刺史盐铁江淮留后属宗社中絶官司解弛计吏未上哲人其萎公有世徳之资负夙成之器风神爽迈智术通明景福二年以学究一经射䇿髙第释褐京兆府参军事迁秘书郎侍从南迁进修不懈天祐丁卯岁居先君忧服䘮过哀宗党称孝楚泗郡守宣城㢘使虗左交辟三府驰名俄丁内艰慼忧如礼艺祖武帝创基分陜侧席求才素与公周旋即加礼命奏记书檄一以委之内賛谟猷外为词令出应㑹入陪罇爼覇功光赫公有力焉十有余年任用无间既而楚云告变穆醴不陈已酬国士之知亦得退人之礼改宣池观察判官烈祖髙皇帝受命中兴不忘旧徳徴拜秘书少监充仪礼副使迁中书舎人崇英翰林学士周慎宻命润色王言公望无渝朝奨弥厚保大嗣统拜兵部侍郎知制诰学士如故充永陵仪礼副使同轨胥㑹大礼无违迁兵部尚书修国史考定郊庙之乐褒贬归正撃拊允谐㑹六夷南侵天眷北顾命公持节使于契丹宣大国之威神得诸戎之要领及轺轩还轸而控弦出塞矣报命称旨时论具瞻于是避宠台衡就安关辅除泰州刺史视事数月丕变土风疾还京保大六年九月二十有一日卒于江寕永安里官舎享年六十有八皇上轸悼再不视朝饰终之礼务从加等太常考行赐谥曰宣以其年月日葬于某所与夫人杨氏合祔焉礼也长子朝散大夫行大理司直彬次子泰州司仓参军穆少子修等咸负当世之才皆为保家之主种徳垂范未易可量长女用文适水部贠外郎杨元鼎不幸早世次曰用柔适膳部贠外郎知制诰张纬次曰用光适进士姜某少曰季芳尚㓜惟公事业冨夀照映一时族望婚姻熏灼当代自非天监与善孰能若斯虽大用未光而能事毕矣铉以世亲之旧执随行之敬服义承教惟公在焉刋勒论譔盖感遇之万一也其铭曰于惟茂族寔有世徳七叶继轨嘉猷允塞亶矣君子其仪不忒修辞立诚以匡王国言以文行兵由威克东畿之政爲邦之则天地长在春秋代迁今朝䘮善何日生贤蒿里谁地佳城许年永安旧里门馆依然寝丘传邑京兆𨳩阡勒铭泉石以配青编唐故泰州刺史陶公墓志铭公讳敬宣字文褒其先浔阳人因官徙籍今为合淝人也西京作相开国封侯扵是贻孙南国主长沙公兹焉不朽篱边黄菊觧县印以言归岭上白云挂朝衣而莫返光灵攸属固无得之称丹青所存可略而言也髙祖复右监门卫将军曽祖琳建州録事参军祖晟青州博昌县令皆天縦其能世济其美韎韦君子屈迹于骁游搢绅先生折腰于州县积善余庆眀徳后兴考雅武昌军节度使赠太师楚惠公云雷屯龙虎冥㑹横琱戈而荡㓂功冠一时裂鹑尾以䟽封礼优万户公即太师第四子也㓜而岐嶷长而俊茂非礼勿动时然后言天祐中门廕𧺫家太子校书迁王府长史赐绯鱼袋丁先公忧时年十四孝心昭感䘮礼无违释服除都官郎中赐紫金鱼袋改大理少卿青缣寓直时推伏阁之勤丹笔持平人絶署门之叹俄迁江都少尹赵张治剧由来表则之司淮海分疆自昔轻扬之地公处之贞固行以廉平爱民则忠事长以顺一圻欣赖三载有成迁大理卿仍兼尹事烈祖孝髙皇帝允釐百揆实緫六师爰求郑国之良以贰楚人之广奏请君判左右军事丁酉岁尧咨文禅禹迹中兴徴旧徳于角犀考官成扵喉舌拜工部尚书今上嗣位加金紫光禄大夫检校太㑹闽人作梗王旅欲南声所资豫章爲急故辍公副揔判军府及羽檄四出刍輓相寻民以悦而忘劳事有偹而无患岭表既定洪人亦康复移宛陵仍兼棣州刺史海陵郡甸服之地邦赋最优岁比不登民用胥怨除泰州刺史公以清浄爲理仁恕积中视吏民其如伤守法令而画一余粮栖畆无庚癸之唿白驹过隙感辰巳之岁春秋五十有二保大八年夏四月十有八日卒扵位上省奏伤悼辍朝两日有司考行赐谥曰顺即以其年月日权窆于东都明年月日葬于江都府县里与前夫人合祔焉礼也惟公沖和体质仁孝为基立身有常与物无忤尤善声闻音而知乐颇好篇咏下笔而成章身后不留余财所任必有遗爱求之作者斯亦难能嗣子泰州司仓参军崇鼎崇谅崇伦等皆勤脩令名夙奉成训君恩靡替家法如𥘉铉昔在朝行实惟旧好今从左宦仰医东道痛死生之巳矣感意气以何报延陵挂剑愿保于不欺岘首刋碑终慙于絶妙铭曰淮淝之灵衡霍之精必有贤杰为时而生乃伯乃仲乃侯乃卿望冠六事风驰百城人生有涯大命夙倾不见君子犹存政声逺日既吉灵轜既行寂寞公馆萧条古埛哀哀郡人泣涕沾缨呜唿彼苍不知福善之胡明唐故金紫光禄大夫检校司徒行少府监河南方公墓志铭公讳讷字希仁其先河南人也后世从官徙籍新安支派繁衍遂为郡之着姓迨公数世皆以儒雅退让播为门风曽祖颙登州文登县令祖亮左武卫兵曹参军考糓荣王府司马母聂氏追封河南县太君问政先生师道之长女也公承积善之庆负夙成之智砥节励行好学能文时然后言非礼勿动乡曲之党翕然称之太师陶公来守新安抚纳人士署为郡吏委以典籖恪恭详敏甚称所职厯事累政其志如𥘉烈祖肈基王业元宗实综军政管记之任勤择其人闻公之名召致幕府王国𥘉建署寕国军节度馆驿廵官掌都统表奏皇室再造庆赏遂行擢拜虞部贠外郎掌元帅表奏数岁以皇孙就傅命公侍读讲道賛徳励禆益之诚端已直躬尽表㣲之节俄迁水部郎中明年皇孙封南昌王东都留守以公为留守判官迁主客郎中参賛政务事无违者改司农少卿依前充职明年王移任宣任二州大都复以公为浙西营田副使通判军府六载匪懈庶职交修懋官之赏诏命叠委累迁至金紫光禄大夫检校司徒封河南县男俄拜泰州刺史充本州屯田监院使正身而令悉心为理公无遗利民自从风属强敌深侵东京失守而州兵尽出人心大摇扵是士庶老㓜尽室南渡公自归阙下坐是除名数年除歙州团练判官上曰戦争之际吾岂以武勇责书生哉军法不得不尔即召拜太子右谕徳今上嗣位迁少府监丙寅岁正月十六日卒于京师美仁坊官舎享年七十有七上为之废朝一日赐谥曰定以其年某月日葬于某所礼也前夫人谢氏早亡継室施氏封沛县君长子前宣州寕国县主簿次子志饶州文学公以名教为乐以矩矱自任行必中立居无惰容搢绅之间推为纯行公之外祖得道之士故公颇以朝礼修飬为务鸡鸣而𧺫孜孜不年俯悼耄体常康强及属纩之晨无伏枕之疾斯亦力行之报也铉也不佞早辱交契昔先君从事黟歙公适仕本部及公䇿名郎署铉亦忝官聨既熟其素履硕垂于不朽附于史氏以永令猷其铭曰圣人四教文行忠信惟公似之光有令问秉笔賛画登朝典郡宠至若惊道䘮无闷年俯中夀官参列卿归全委顺终吉永贞宰树长在髙台自倾用刋圎石閟此佳城唐故客省使夀昌殿承宣金紫光禄大夫检校太保使持节筠州诸军事筠州刺史本州团练使汝南县𨳩国男周君墓志铭君讳廷字正材洛阳人也岐山至徳绵瓜者万邦洛宅旧都守枌榆者百世簮组相继谱谍存焉曽祖侃太常博士祖潜深州乐夀县令避乱南徙因家广陵考延禧明经擢第有吴之霸受辟爲淮南廵官累官至户部郎中与殷文公游贞公同掌文翰无禄早世故大位不跻君即户部第四子也㓜而岐嶷长而笃厚躬行孝悌余力学文以䕃释褐补弘文馆校书试吏为池州司户参军改宣州寕国县尉烈祖在藩乃睠旧族闻君修谨复有吏能因表为黄州长史宠以朱绂置之府朝及受禅迁通事舎人鸿业肈兴王泽遐布賛导之任实寄司聪䕶戎修聘观风按狱受命而出动㒺不臧厯事两朝任遇弥厚赏赐既数阶勲屡迁而通事之任如故盖惜其能也保大七年转将作少监判四方馆事浩穰之地尹正为难复以本官判江寕府事其间监诸侯之典者十通四方之命者三摄州府之政者六按枉挠之狱者四或敷恵扵新附之俗或投身于危乱之地本于忠而后动忘其生而后存元宗嘉之以为客省使今上嗣位深惟旧劳特加金紫光禄大夫台州刺史常御夀昌殿视事中外之人咸得引见又以君为寿昌殿承宣出为忠义军监军泉南等州宣谕使还迁筠州刺史本州团练仍使充客省使君以偹尝艰危复逼遅暮恳辞繁剧恩旨不从丙寅岁十月二十二日终于京师某里之官舎春秋六十有六诏废朝一日赐谥曰某明年正月日葬于某所礼也夫人天水县君姜氏辅佐之勤率由妇礼训诲诸子备有义方子大理评事崇俭太常寺奉礼郎崇素及崇顺崇信等皆儒谨且不坠其先铉家世通旧尝姻娅淡成之分终始不渝何以寘懐是用刋徳其铭曰猗嗟周君世济其名展如之人克嗣厥声受任干蛊临难忘身居中处约全和保眞与物皆化万古同尘松楸勿伐兰菊惟新刋石表墓于嗟善人唐故朝议大夫行尚书礼部郎中柱国赐紫金鱼袋太原王君墓志铭君讳某字某其先太原人也昔者诸侯共职起末运于髭王储后上賔示灵期于瞽史缑山维岳肇翦贲之崇基汾水遂荒导沈浑之逺派其后金行云季贵种言还行者制礼乐于土中处者保丘园于淮左世济之徳乡人所宗故今为庐江人也曾祖庐江令祖洪州长史皆有亷譲之风纯粹之行得禄于仕不累于髙考吴尚书左司郎中赠太府卿负适用之才获受人之誉应星辰而列位道迈朝伦河海以命官礼优赠典君则府卿之第三子也门风渐教天质孕和翼翼服勤真保家之主愔愔若讷多长者之言墨妙笔精固禀于性弈思琴徳咸是所长㓜有令闻获钟慈爱及加冠之岁以门子叙资汉室孝亷方从令史晋时英俊更屈下僚晨昏之飬有归州县之劳靡惮干贞二年自黄州司马迁洪州都督府别驾治中懋绩屏星焕其增华公府见知佩刀由其受赐俄拜尚书度支贠外再迁虞部郎中皆判吏部兵部事夫当官匪懈伏合之勤也照姦得情坐曹之能也前史所韪君皆则焉顷之以亲累解官君雅好玄言夙尚闲适由是角巾私第闭关却扫交㳺罕得见其面穷逹不以介其懐用晦而明居贞以利髙皇帝受禅之始牵复䟽恩拜工部郎中转礼部郎中寓直中书省预闻机宻彤庭弘敞禁垣清切丝纶之出尭言于是惟行枢机之㣲省树由其勿洩方将振鳞溟渤骧首云霓而生也有涯仁而不夀昇元六年夏六月二十有二日卒于建康翔鸾里之官舎享年五十有一呜唿哀哉惟君孝于事亲悌于承长和以接上亷以在公胥吏臣仆靡不被仁恕之恵家人妻子未尝见喜愠之容学古观书如恐弗及䘏旧敬老周知其疲三徳聿脩五福斯阙即世之日遗爱存焉卜远不从旅殡京邑后四岁春二月五日嗣子延绍延贞等始偹大葬之礼窆于江都县某乡里从先卿府君大茔与夫人李氏合袝焉礼也铉以世亲之旧承子妻之知怨明徳之不常痛祖行之斯在退食自公薄送于畿刋乐石以爰纪庶令名之不亏呜唿哀哉其铭曰汾川溶溶淮源沨沨兴我宗兮世济其美家余其庆生我公兮靖恭正直言行名迹存南宫兮与义相扶知命不忧永考终兮䢴城之右蜀国之阳马鬛封兮道不虚行有令之子遵遗风兮唐故奉化军节度判官通判吉州军州事朝议大夫检校尚书主客郎中骁骑尉赐紫金鱼袋赵君墓志铭君讳宣辅字仲申其先天水人也累世从官不常厥居曾祖全真工部贠外郎滕州刺史祖倚太子校书考台歙州海寕令君即海寕府君第三子也生于广陵长于江左㓜而俊敏博综羣书尤善身法之学烈祖辅政方申明纪律君以是中选释褐补江都府文学直刑部明年改信州司法参军察狱详刑号为详练久之召赴阙以本官权参元帅府法曺事踰年改太理评事元宗嗣服之𥘉精心庻狱权要举不附已者因中伤之君坐黜爲饶州司士参军明年王师伐闽䕶军查公表君才可烦使以本官判军司事时顿兵深入自冬渉秋经束马悬车之涂督飞刍輓粟之役事集师尅君有力焉师还加朝散大夫行常州义兴令推诚率下民用协和丁忧去职复爲江州録事参军时连帅议浚湓浦以屯舟师诏从之君以无益戎备而劳民力乃指陈利害抗䟽极论上甚嘉之即命止役由是迁大理司直通判蕲州军州事明年迁检校水部贠外郎充建州观察推官通判军府事㑹越人闚邉使间诱建民将以爲乱君亷得其实尽案诛之优诏褒美赐衣一袭迁检校屯田贠外郎三年征拜守水部贠外郎判度支时师旅荐兴军食不给命君爲㳂江催运使轺传所至转输如流朝议以姑熟居畿甸之间实供亿之始徙君爲当涂令踰月复征爲主客贠外郎判大理寺赐紫金鱼袋始君以理官得罪至是上知其无私故复任焉守官循理挺然中立转工部贠外郎仍判寺事今上嗣位上䟽论时政以爲刺史县令亲民之先而考绩抡材未尽其理上深然之迁朝议大夫户部贠外充宣歙常润等道安抚使以刺举无避为权臣所排宸鍳昭明故得无咎使还以本官判兵部事庐陵羣盗充斥州兵不能制上忧之亟命君为奉化军节度判官判吉州事转主客郎中擒姦摘伏克举其职其年秋九月七日遇暴疾翌日终于郡之官舎享年六十有一明年春二月归葬江寕府某所礼也夫人查氏吉王府长史昌之女工部尚书文徽之妹婉嬺之徳闺房之秀内助着美士林所推子七人长曰钧袁州新喻尉次曰错枢宻院承旨次曰钟举进士次曰铨前国子监三礼次曰䤷钺鐭皆国子监生女一人适秘书省正字周希定君有孝悌之性闻于宗族敦然诺之信称于友朋守已有常事君不謟位未逹而知足禄虽优而弥贫其当官持事也必尽已所长不为利回不为威惕故屡失大臣意然好直之士亦以此多之铉久尘近职熟君操行直笔耸善以告后人故铭其墓曰英英赵君松茂兰薫应用以法饰身以文道直词正心平气纯如何不淑今也为尘金陵仙郷古多名人归骨于是与善为隣泉䑓不暁垄树空春勒铭挂劔慷慨霑巾徐公文集卷第十五徐公文集徐公文集卷第十六徐公文集卷第十六东海徐口口铉唐故中书侍郎光政殿学士承㫖昌黎韩公◍◍◍墓铭唐故守尚书刑部侍郎乔公墓志铭唐故建州观察处置等使陈公墓志铭唐故检校司徒苗公墓志铭前䖍州雩都县令包府君墓志唐故常州团练判官检校尚书左仆射刘君◍◍◍墓志唐故印府君墓志唐故御史中丞包君墓志唐故中书侍郎光政殿学士承㫖昌黎韩公墓铭公讳熈载字叔言其先南阳人传称武王之穆诗美韩矦受命晋以六卿升䧏汉以三杰重轻至东晋末征西从事延之以忠义之莭践艰屯之运避乱逺徙遂家昌黎余庆流光最爲繁衍曽祖钧太仆卿祖侍御史考光嗣祕书少监淄青观察支使故又爲齐人公秉夙成之智负不羁之才文髙学深角立杰出年始弱冠逰于洛阳声名蔼然一举擢第同光之乱藩郡崩离公以国难方兴家艰仍瞻乌择木杖䇿渡江烈祖孝髙皇帝纳麓在辰侧席时彦得公甚喜宾礼有加扵时有吴肈基庻事草创公以俊迈之气髙视名流既綘灌之徒弗容亦季孟之间不处以校书郎释褐出为滁和常三州从事公亦怡然不以屑意咏风月游山水而已中兴受命上嗣抚军以公有七子之才四友之拜征为秘书郎掌东宫文翰元宗深器之及践位以为虞部贠外郎史馆修撰赐绯又以大礼繁加太常博士时有司议孝髙庙宜称宗司门郎中萧君俨上䟽论之公与给事中江君文蔚协同其议凡书䟽论难皆成于公手由是庙号尊谥定于一言君子以为真博士也顷之以本官权知制诰𥘉公但以文章际㑹未尝与政及其当惟新之运感知已之恩未及聼政章䟽相属或驳正失礼或指摘时病由是大为权要所嫉竟罢其职丞相宋公朝之元老势逼地髙公又廷奏党与词㫖深切天子优容之而用事者滋怒旋贬和州司士叅军数年移宣州莭度推官徴还复为虞部贠外郎迁郎中史馆修撰赐紫俄拜中书舎人从时望也公虽才识优赡而质性踈散凡在位者道复不同于是深居移病罕与朝谒时兵兴之后国用不充公援古酌今请以钱为币时献封者甚衆元宗独以公议为长即拜户部侍郎充铸钱使今上践位改吏部侍郎兼脩国史𥘉铸钱之作也自宰执而下相与沮之故百司不供久未能就上为之晓譬事理亲加督责而公犹不胜其忿尝因对见声色俱厉因徙为秘书监不逾年复拜吏部侍郎新钱既行大济经费诏赐钱二百万拜兵部尚书充勤政殿学士承旨公少而放旷不拘小莭及年位俱髙弥自縦逸拥妓女奏清商士无贤愚皆得接待职务既简称疾不朝家人之节颇成寛易虽名重扵世人亦讶其太过上不得已左迁太子右庶子分司南都于是谢遣妓乐单车首路留之未几复为兵部尚书学士如故是时岁比旱歉主上忧勤公复论刑政之源明防救之术又上格言五篇手诏嘉纳即拜中书侍郎充光政殿学士承旨𥘉上选近侍数臣直宿禁中常御光政殿召对夜分乃罢故命公此职以宠异之霖雨之望方深钟漏之期遽逼春秋六十有九庚午岁秋七月二十七日没于京凤台里之官舎上省奏震悼为之涕流有司奏当辍朝三日手批天不慭遗碎我瑚琏辞章乍覧痛切孤心嗟乎抗直之言而今而后迨不得其过半闻听者乎可别辍朝一日赠右仆射平章事仍官给葬事士庶闻之知与不知莫不为之悲叹有司考行易名曰文靖即以其年九月某日葬扵某所礼也夫人陇西郡君李氏生簪缨之族有桃李之芳内则有光夜川先逝继室北海县君蒋氏长子畴为奉礼郎早卒次子伉为校书郎聪恵夙成无忝世徳次曰佩曰份曰俨曰侹曰俦曰俛女四人或作俪公族或为尼出家呜唿哀哉公之为人也羙秀而文中立不倚率性而动不虞悔吝闻善若惊不屑毁誉提奨后进为之声名片言可称躬自讽诵再典岁举取实去华故其门人多至淸列屡从谴逐殆乎委顿俯视权倖终不䧏心见理尤速言事无避凡章䟽焚藁之外尚盈编轴焉审音妙舞能书善画风流儒雅逺近式瞻向使检以法度加以慎重则古之贤相无以过也俸禄既厚赏赐常优忘懐取适不事生计身殁之日四壁萧然衣衾槥椟皆从㤙赐诏集贤院编其遗文蔵之秘阁凡所𨳩卷可知也铉与公郷里辽夐年軰相悬一言道合倾盖如旧绸缪台阁契濶江湖区区之心困而获雪一生一死何痛如之援毫反袂识彼陵谷其铭曰猗嗟韩公有蔚其文俊才絶俗逸气凌云髙名直道玉振兰薫猗嗟韩公天赋忠规君臣之际言行俱危其身可辱其节寕亏猗嗟韩公屈亦能伸松寒益茂玉焚始真乃感眀王乃爲大臣送往事居不淄不磷呜唿韩公胡爲而然閟此相印归扵夜泉茂陵遗简京兆新阡斯文不朽此别终天哀哉郢匠巳矣牙絃勒铭圎石永识桑田唐故朝请大夫守尚书刑部侍郎柱国赐紫金鱼袋乔公墓志铭士有放懐夷旷介然中立外物无累于心没齿不违于道吾友乔公尝从事于斯矣公讳匡舜字亚元广陵髙邮人也曾祖谭祖奉皆不仕考鸿渐本县尉家世清操州闾称之故其子孙必有兴者公少好学善属文弱冠游京都词藻典丽容止都雅烈祖辅政见而器之𥙷秘书省正字丞相宋楚公𥘉获进用位望日崇闻公之名辟置门下毎为文赋诗咏輙加称赏由是名誉日洽而卿士大夫皆前席待之累迁大理评事司直监察御史屯田贠外郎从宋公出藩为江西浙西掌书记府公吿老归九华山公乃升朝为驾部贠外郎未几守本官知制诰就迁祠部中郎中书舎人典掌枢机周慎静黙凡十余年值边境俶优师出无功诏旨亲征中外忧惧公上䟽极谏坐沮挠军势黜居临川顷之宋公获谴又以故吏为累由是累年沈废今上即位徴为水部贠外郎改司农少卿判太常寺转殿中监脩国史拜给事中权知贡举又兼献纳使迁刑部侍郎公自徴还数年间聫厯清望盖旧齿直道上简圣心至是以老病不堪朝谒闻上知其家贫诏以二卿之秩飬疾壬申岁九月二十有三日卒于京师濵江里官舎享年七十有五遗命以周易孝经寘棺中太常考行易名曰贞即以其年冬十月二十有三日葬于江寕县某所礼也夫人太原县君郭氏代公玄孙晋陵令喻之女也余庆所偹门风甚髙妇徳母仪闻于宗族一子僧孑秘书省正字早卒孙谞亦为正字公之爲人寛简真率常以诗酒自适不以势利萦心毁誉谗慝之词闻之晏如也从事楚公府殆二十年凡为府公见知者皆诡谲倾侧公独淡然无营守正不謟故但以文义知赏未甞任用烈祖下诏公卿举可以亲民者楚公所荐非其人烈祖甚不恱谓给事中常公梦钖曰吾望其荐匡舜也常公及中书侍郎韩公熈载嫉楚公如雠而与公善甞相谓曰宋公误识亚元正可怪也公之厯任奉法循理似不能言者及其临危击节抗词忤㫖侃侃然有古人之风黜官夺禄甘贫守约凡五年不形于言色恂恂然道家之流也故能享老夀保康寕归全委顺斯可贵矣公临终数日舎弟往候之怡然言曰吾往矣君兄弟可各为一诗哭我翌日复告门生曰吾已得徐君兄弟许我诗余无事矣其忘懐死生也如此呜唿絮酒之礼已隔平生挂剑之信永卑穹壌故以二章为志閟于九原所撰集七十余卷编纪之任属于门人此不偹书也其诗云举世重文雅夫君更质真曽嗟混鸡鹤终自异淄磷词赋离骚客封章谏诤臣襟懐道家侣标格古时人逸老诚云福遗形未免贫求文空得草埋玉遂爲尘静想忘年契㝠思接武晨连宵洽柸酒分日掌丝纶蠧简书陈事遗孤託世亲前贤同此叹非我独霑巾锴诗云诸公长者郑当时事事无心性坦夷但是登临皆有作未尝相见不伸眉生前适意无过酒身后遗言只要诗三日笑谈成理命一篇投弔尚应知唐故左右静江军都军使忠义军莭度建州观察处置等使留后光禄大夫检校太尉右威卫大将军临颍县𨳩国子食邑五百户陈公墓志铭公讳徳成字仲徳其先颍川人也帝妫余烈侯满崇封盛徳之祀绵邈于百世光逺之庆蕃衍于万国故我洪胄代雄建安王室中微闽方角立网罗英异弘济艰难我曽祖茂新祖滔皆以雄才勇略奋扬忠力将领之任生表其䇿勲督护之名没垂于饰壌乆诲检校太尉兼侍中建州刺史忠义军莭度使谥忠烈殊勲大节有信史丰碑存焉公即忠烈公之长子也钟粹和之气秉沖淡之心通习孙吴固其家法酷好坟典乃自天资就傅之年巳着名誉先公剖符剑浦威信洽闻诤子之助实有其力弱冠为本郡禆将先公以身守邉郡心存本朝累表遣公入宿卫即擢拜右千牛卫将军充殿直指挥使恭命畏法脩身择交先公毎言邉事常宻䟽于𥿄遣公上启黙识强记敷奏闲习元宗甚嘉之累迁右静江指挥使值淮上兵𧺫王师不振公屡上书自奋诏隷西北面行营以舟师趣济难破其屯戌遂入海陵与诸军㑹励兵固守强敌日益公连戦破之虏获千计围兵既遁乃渉长淮指下蔡别率戦舰分撃浮桥三中流矢神色自若自秋徂冬且戦且前凡五进军垒皆以衆寡不敌之势当轻捍卒至之师临难忘身每戦必㨗而元戎逗挠逆臣携叛羣帅失道公全军而还迁右宣威军厢虞候制曰独此一军之衆堪为百戦之师其见称如此数月为和州刺史及为左天威将军厢虞候明年改池州刺史是时疆埸甫定闾井未完公奉法循理正身率下庭无滞讼吏不生姦鐡轴牙樯无忘水犀之偹䡖裘缓帯常为岘首之游赋诗纪颂粲然可述元宗南狩从至石牌上毎登临置酒必命公陪侍访山川之形势问风俗之美恶应对详敏咸有条贯捧觞上夀进退由仪求解印扈跸优㫖不许今上嗣服屡表乞还徴为右天徳军都虞候旧制常以舟师为下军至是诏㫖以南国之用尚扵舟楫今而后知非是乃籣练精鋭置龙翔军以隷亲卫命公为龙翔都虞候舟师之重自兹始也㑹先君来朝卧疾邸第公亲侍医药躬执烦辱容貌瘠损衣不解帯客至问疾者不知其已贵也及丁忧制哀毁过礼扶䕶灵柩归于建安诏𧺫为歙州刺史本州团练使视事三载其理如𥘉秩满复为右龙翔诸军都虞候迁都指挥使毎仲秋讲武训兵仲冬而毕进退号令由公指顾威容严整覩者肃然顷之又为䖍州廵检使知州事五岭之际地广民悍内据谿洞外接蛮夷吿讦习以为俗于是申以刑政示以严明广视听审情伪吏以微文出入者皆面诘其状莫不惕息而退弊为之革人以之和于是浚沟隍严壁垒出私帑以助费因农隙而僝功凡书劳考绩此其昭昭者也寻拜池州观察使以其秩居䖍州上以建安之地人思旧徳且欲以昼锦之盛显公之能乃除忠义军莭度建州观察处置等使留后公以违奉岁久无以私为抗表来朝固辞不拜改右威卫大将军充左右静江都军使又转光禄大夫检校太尉奉以建州之禄岁计千万甲第廐马赐与优渥俄而𬒳疾自识终期申告理命备有规度中使问疾但曰世受主恩未有以报惟此为恨耳又亲问门吏草遗奏既成自益两句曰苟游岱之有知必结草以为报上省表震悼手诏答之公犹捧诏向阙稽首流涕壬申岁秋七月十有二日卒于建业濵江里之官舎春秋四十上痛惜之至再不视朝赠安南大都护遣中使监护葬事皆从官给有司考行易名曰烈即以其年九月日葬于某所从理命也夫人信都郡君刀氏故昭武军莭度使能之女容徳之羙闺房之秀宜家睦族光此门风子倩孝友聪慧脩词好学以䕃𧺫家授着作佐郎必大之庆其在于是呜唿哀哉公生于戎马之际长承钟鼎之业脩文习武全孝资忠风格端荘襟懐夷直嫉恶奨善如恐不及睦亲念旧无有所遗先人之费公私毕给出入数载家为之贫在公之余手不释卷篇咏词笔皆传于时近代儒学将唯公而已凡四典藩郡皆有借留去思之美民到于今称之由是恩顾特隆委遇无间脩涂方骋大年不登知与不知皆为悲叹铉与公非故特以道义相期虽复出处不齐班序致隔金兰之分终始不渝寝门流恸痛生死之永已圎石表墓患陵谷之靡常亦公之遗言以此见记岂非慷慨之气思振发于知巳哉故为铭曰龙泉之灵武夷之英生我儒将垂兹令名临戎有勇察俗有声为臣之莭与世作程位逼建牙秩叅掌武才实时忠惟得主郁此雄圗溘然中露谓天盖髙不可以愬悲哉俊气永已荒丘鳯台遗馆梅岭穷秋树惟挂剑地即眠牛余芳不泯淮水长流唐故检校司徒行右千牛卫将军苗公墓志铭公讳延禄字世功其先上党人昔者楚多滛刑贲始逃难晋赖谋主苗受其封髙门之庆雄视栾郄绵绵瓜翼翼孙谋存诸简编可以扬㩁延洪于我七代祖中书舎人延嗣光大于我六代祖太师晋卿源流繁衍蔚为甲族中朝散乱后裔播迁匿迹淮楚之间今为盱眙人也先公讳隣生于兵戈之间长习鼔旗之用遭遇英主建功立事出为泗州防御使入为静江军统军世卿之祀衰而复振公即静江之长子也弱不好弄壮而有立负雄勇之量不以骄人秉刚直之姿未甞忤物持重善戦黙识寡言时軰推之以为君子𥘉先公奉正略领偏师南破山越西定江楚东絶沧海北捍徐戎弓不觧弮兵不匣刅公年俯弱冠寔参其间搴旗斩将所向披靡宣力用于君父舒壮气于风云然而职以序迁盖归羙于先公也烈祖孝髙皇帝中兴大业畴咨旧人命公领泗上精兵入为宣威军禆将六卿之选以翼京师八屯之权实资宿卫歴纪授任一心靡渝今上祗嗣鸿图益宣朝寄揔千牛之士以为心膂假五教之秩以崇班列会侍中燕王以帝子之重兼镇两藩详求命卿以事大国俾公提歩卒屯宣城凡甲兵壁垒之事皆聼于公夙夜惟勤燥湿生疾春秋六十一保大九年十月七日卒于宣州公署上省奏伤悼为之罢朝送终之礼有以加等即以其年十二月二十七日葬于江寕府县里礼也夫人王氏淮南禆将唐之长女也先公负㳺侠之气有征讨之功勇冠三军力制奔虎夫人丽桃李之质袭兰薫之芳妇礼聿脩遗训无坠君子以孝慈率教夫人以严正克家闺门之理寔有内助以保大八年五月一日先公而逝今始祔焉子全厚全赡全节全义全海皆有父风苗氏为不朽也铉本自世亲早为姻族叹侯封于李广发哀词于杜笃刻翠琰于荒阡拟髙陵于深谷其铭曰才之俊兮将之雄位之侯兮夀未中天难谌兮人云七川既逝兮岁将穷素车兮丹旐白草兮青松悲雄心与壮气渐荆棘兮䝉笼前䖍州雩都县令包府君墓志昔者郑都涕产知懐仁之有诚孔门恸渊见福善之无騐遗憾千古可胜言乎君讳咏字义脩其先延陵人汉大鸿胪咸之后也曾祖章祖岌皆眷恋本土卒于县察考洎遇故侍中寳之乱乃去仕唐吉州长史入吴终和州歴阳令政有遗爱故家焉今爲歴阳人也君㓜而岐嶷长而学问孝敬自律名利弗婴安贫怡然绰有余𥙿顺义末丁先府君忧泣血絶浆杖而后𧺫朝廷奨劝善政砥砺淳风即𧺫君爲歴阳主簿秩未满移知含山县先是兵兴之后循吏用稀君简法纾刑约亷敦信县无逋事吏不能欺莅官七考清啸而已选授知䖍州雩都令西楚之地南际珠隣本之以蛮蜓之风因之以之衆长鲸之戮虽久硕䑕之刺犹繁君下车考政经察人病矫异俗均地征常为诸邑之㝡吏民上书借替期求真命者无虗岁矣而懋赏弗臻成功輙去解印之日单车即涂君素多疾至是増剧以已亥岁秋九月十九日终于歴阳驯翟里之私第享年四十有一以其年冬十一月六日葬于本县本郷许思里祔先君长史之茔礼也君前娶颍川陈氏后娶乐安花氏皆良家之子淑徳不爽二子曰徳容徳钧二女皆佩觹丱角之岁君天资贞吉立性和雅尊敬师友敦睦亲姻移之于官故所至皆理而位不叅于朝籍年不登于下夀能无遗恨乎铉兄弟少孤长于舅氏亲承抚䘏勉以进修门不倾君之力也呜唿渭阳之赠已矣宁追逝川之叹哀哉何极故拂贞珉纪述遗徳庶深谷以徒迁见清芬之未泯其词曰懿哉华族鸿胪有闻家余厥庆世济其文祉祚钟积实生我君惟君之生姿性天成清谭变马寳思凌云道光表式才中铨衡爰职县符政闲务举旋绥二邑凫飞鸾舞天亦难谌俄悲物故惊波易邈阳露难收荒郊落日宿莾穷秋铭兹幽壌永树芳猷唐故常州团练判官检校尚书左仆射刘君墓志夫资忠全孝含贞履洁君子所以没身而守之圣人所以屈己而申之其道可传其风可仰呜唿刘君其殆庶乎君讳鄗字巨源其先彭城人徙居广陵重世矣曾祖永澧州司户叅军祖审不仕考瓌检校户部尚书赠右仆射君生而岐嶷有异常童五岁而孤即禀至性年在㓜学卓然老成𥘉先君事吴实干近职而太夫王氏与贞穆皇后复有姻旧故宣帝命君使事丹阳公府公龙飞以君为殿前承㫖便蕃左右靖恭夙夜动必称职人无间言二十年间累迁检校礼部尚书充崇贤殿使及转俯代谢衆或将迎君侃然正色有死无二游説之词不能入权利之势不能动于是阉竖希旨以飞语中之坐除名流池阳郡明年有唐受禅烈祖嘉君尽忠亟召之还除常州长史悉还其官阶田宅未几又改和州长史听归广陵旧居𥘉元宗方在胶庠吴帝使君召拜郎中赐以章绶自尔至于为相每朝谒必先见君而后入及元宗即位召至京师复命太夫人入禁中如贞穆之时谓曰吾受吴朝恩礼不敢忘也今犹数梦譲皇帝执臣子之礼吾观当时近臣唯夫人儿为长者帝意亲之今复得在吾左右良足慰也君闻之遂称足疾不任趍拜上仍赐第以居之岁时钖赉甚厚时使亲近谕旨竟不能移上乃加太夫人封邑召君受命于朝固辞以疾上叹息曰此子至孝今以其母故召之不来是必然也此亦古人所难吾何为夺其节耶久之以君为常州团练判官不使之仕优其禄而已今上嗣位加检校右仆射君家承钟鼎之富少居绮纨之职时逢革故年甫壮室而遂闭门却扫髙谢人间孜孜色飬怡怡自得姻族以之肃穆士友以之景仰名莭终始清风邈然丙寅岁夏六月某日终于建安某坊之私第春秋五十有九君葬太夫人于茅山良常洞之西因自卜茔地即以其年月日葬焉礼也前夫人张氏早亡今夫人呉氏实有莱妻之贤能从伯鸾之操天资玉映令问薫兰子昭嗣女某等善庆所钟家声不陨爱敬哀慼在礼无违呜唿令人其必有后铉家世通旧复连懿亲常以君抗节遗世既近代之孤标而元宗推诚耸善又列辟之难事足以激扬薄俗垂示将来乃为铭曰忠于事君孝于飬亲逢时有道以义卫身隠不絶俗居能保真我永终吉谁为古人地胏之原小茅之麓左盻冈前瞻栁谷栾棘新吹松楸再卜令问昭显流光似续刻此苕华永芳兰菊唐故印府君墓志君讳其字某其先京兆人也因官徙牒遂居建康曾祖知章无禄早世祖某官考某官君㓜而勤学长而力行孝悌着于家庭信义行于州里弱冠明经擢第释褐太子校书千里之行时軰推许会上国䘮乱遂南奔豫章连帅钟公见而恱之辟为从事豫章府变始归建康井邑更移亲旧泯没君慨然悲世难之未已感宦路之多艰于是抗志衡门息机世表乐山水寡言语极谈不过经籍之事足迹不游卿相之门笃好六经岁诵再徧虽忧惨疾病未尝废也孜孜焉脩善如不及恂恂焉与人无间言保大丙寅夏四月日考终命临终训励诸子备有严诫如魏颗之命无荘舄之吟春秋六十有九夫人徐氏通儒书有妇徳先公而逝即以其年月日合葬于某所礼也子崇礼崇粲举进士崇简明法及第爲舒州司法叅军秀茂之业闻于埸中咸以爲印氏之门其后必大诸子以我宗之自出故铭譔是求铭曰于惟穆氏代有君子恂恂若人亦既克似退不丘壑进不朝市体道居贞全髙没齿俊造之学施于后嗣昭昭令名与石无已唐故银青光禄大夫捡校国子祭酒御史中丞包君墓志君讳谔字直臣丹阳延陵人也粤我长源发于夏后分封受代着于㑹稽司农而后代有贤哲转徙旁郡遂家延陵种徳流光世为大姓曽祖某丹阳令祖岋润州録事参军考洎和州歴阳令业官之美播于氓颂公以广明庚子岁生于丹阳长于戎马之间遂好金鼔之政气质慷慨而孝于事亲材用敏干而慎于畏法命不我与事多无成髙皇帝兼揔六师以辅王室署君牙门右职将进用之君以歴阳府君喜惧之年辞归就飬因隷歴阳军中自是服勤祗役多在外郡家贫援寡仕不求闻三十余年有劳无过飬心知命以保遐龄交㤗元年春二月日卒于鄱阳舟中春秋七十有九夫人危氏故贺州刺史韩徳卿之女也妇道以顺家政以严内慎有光六姻是则子三人曰㑹宗曰颕曰鋭皆敬述先志勤脩令名号奉灵輀俯就成制则以某年月日葬于江寕县某里礼也某感深自出名谢贵甥载悲渭阳之诗永痛西州之墅敬书遗懿以镂贞珉其铭曰猗欤府君世载其闻有道无命与俗同羣代耕得禄全和保真享夀八十下从先人乃整归艎秦淮之濵乃卜玄宅句金之陵不可不识封丘勒铭悠悠余庆永永芳尘徐公文集卷第十六徐公文集徐公文集卷第十七徐公文集卷第十七东海徐◍◍◍铉岐王墓志铭故平昌君孟氏墓铭故昭容吉氏墓铭唐故钟氏太夫人太原县太君王氏墓铭唐故太原府君夫人彭城刘氏墓铭唐故陇西李氏夫人墓铭唐故文水县君王氏夫人墓铭岐王墓志铭天地之灵气发为贤人邦家之积庆钟于公族其或富老成之智促殇子之年感羣情者自出于大资垂英声者非由于事业是以苍舒轸悼于魏祖表行曰哀夏王钟爱于明皇钖名为一中兴在运代有人杰见于岐王矣王讳仲宣今上之第二子也文武储庆日月输祥实太姒之子如鲁桓之贵天质秀发神机内融亦既免懐未遑就傅问安长乐视膳寝门承欢爱于瑶斋极友弟于朱邸成人之量宛由生知三岁受封为宣城郡公假大司马之秩维城之望日以光矣不幸疾甲子岁冬十月二日薨于合内年四岁主上痛切敏之异极天慈之懐诏辍朝七日册赠司徒追封岐王既而感上圣之忘情遵先王之从俭节哀简礼以厚古风即以其月十有八日备卤部鼓吹葬于江寕府某县某里之原有司谥曰懐献礼也惟王以襁褓之年藴金玉之度异迹昭灼可得而言至如禁中娱侍常在左右或异宫一日则思恋通宵翌旦未明必亲至御幄须奉颜色然后即安其孝也如此上毎罢朝稍晏荘色未廻王则俨然侍立不妄言笑须天颜悦怿则趋就膝下怡怡稚戯不失其仪中宫以上之钟爱恐渐于骄故抚字之方威克于爱每加教诲过于严厉而王凛然祗畏𥘉不壊容退或见上乃啼以自悔其敬也如此始二岁上亲授以孝经杂言虽未尽识其字而每至发端止句之处皆黙记不忘至于寝疾近数千言矣时聼奏乐必振袂击节咸中律度工人试中变其曲王辍止之曰非前曲也虽周郎之顾何以加焉其慧也如此受封之日见于内殿音词宣朗容止闲习观之者咸叹重焉其敏也如此凡玩好之物意有欲者瞬目赏誉未尝求索或识其意持以与之必再三推却不肯即受其毅也如此上曰昔人谓王勣为神仙童子今此儿近是乎及其薨也悼念之甚曰吾见他人贤子弟犹惜之岂惟父子之性乎中宫哀恸至于加疾自非英姿感动孰能臻此哉议者以为列宿沦精髙真䧏迹表瑞王室今复还矣呜唿凡我臣庻暨乎藩戚瞻飞盖之何期慨神理之难测寕尽羙于称讃庻腾芳于简册词臣奉诏谨勒贞石其铭曰粤我仙源流光庆延公族之异惟王生焉礼诗仁孝斯之谓贤夙习非学生智自天既与之智胡夺之年瞻庭兰刈顾掌珠捐孟冬寒气京兆新阡鼓吹箫箫旌旐翩翩踠逸躅于稚齿閟藩房于夜泉已焉哉庻彭殇之一梦岂没世之无情呜唿庭兰伊何方春而零掌珠伊何在玩而倾珠沈媚泽兰陨芳馨人犹沮恨我若为情萧萧极野寂寂重扃与子长诀挥涕吞声噫嘻哀哉又铭一首至尊所作上省庭兰掌珠之句谓得比兴之实遂广其意发为斯文亲迂宸翰批于𥿄尾足以厚君亲之义行孝慈之风是用勒石永光泉户谨记故平昌郡君孟氏墓铭太岁癸卯五月十有九日大行皇帝诸妃平昌郡君殁于大内之别院享年四十有三呜唿哀哉昔天保未定大东启其疆鲁道有荡三桓纪其政实始孟氏代为强宗徳厚流光之符祥发庆之効宜乎来裔生此淑人曾祖某祖造父及皆以含道居贞遯世无闷克家垂训式永门风郡君丽窈窕之容秉肃雍之徳游依汉水气兆河间乃八月之求入预良家之选璧门受职彤管服勤恭顺之心奉坤仪而得礼明恵之智导宫教而无遗爰属造邦遂崇封邑路寝之后柔芳载扬既而千载上仙宫车晏驾号遗弓于万国感余香于九御沈哀共极美疹独萦不延幽窆之期重恻上宫之念呜唿哀哉即以其年六月日葬于江寕县安徳鄊徳信里之原礼也青乌既吉覆斧斯营永光烈女之风尽纪他山之石词臣奉诏谨勒铭云杳杳平野萧萧一丘原松积霭陇吹临秋于嗟淑女于此蔵舟委贞质兮厚野奉灵驾兮仙游惟惇史兮未冺岂余芳兮不休呜唿哀哉故昭容吉氏墓志天子建内官必先令徳九嫔掌妇学以教六宫是故壸则成风汉濵流化者矣昭容吉氏丽瑶姬之质富班女之文治丝枲以服勤宫功有序彻粢盛而举职祀礼无愆用能妙简皇心光盛典顷钖粉田之赋因𨳩左辅之封嗣服之𥘉日不暇给视月卿而命秩近正朝㤙閲逝水以成川俄悲异物春秋三十有三保大三年秋七月二日薨于别宫皇帝悼之废朝一日遗奠之礼有加等焉即以其年月日葬于上元县龙城鄊之原礼也昭容讳某字某东海朐山人也曽祖征朗州龙阳县令祖党夀阳县令父彦辉海州懐仁县令咸鄊里之选屈従州县之劳有利物之能不享其位垂积善之庆克茂其宗着籍金门移家戚里昭映惇史不甚美欤词臣奉㫖式扬懿徳庶使髙深自改长延丹砌之恩金石无亏仰慰璧台之念其词曰吉甫作颂穆如清风储庆炳灵实生昭容史曰明智诗云肃雍内职以理柔芳有融阅川宵奔燃膏暁灭西陆移景凉风杀节虞殡流声遣车成烈苕华不磨兰菊无絶唐故钟氏太夫人太原县君王氏墓铭夫人太原祁人也因官徙籍遂居豫章自缑岭肈基晋阳钖壌光灵繁祉蔚为大宗圭组簮缨与世升䧏圣暦中否我亦不彰故祖考某皆藴道居贞流谦毓徳夫人有金玉之质桃李之姿柔顺睦婣以奉慈训组紃织纴聿励家风宗族里闾莫不称羙先公司徒纉戎嗣服实临我邦夫人诞昭四徳之华用光九女之选门内之理实皆聼之家人尚严妇道贵顺主馈以敬均飬以慈契阔夷险始终若一邦君内则皆取正焉呜唿昊天不庸路寝即顺夫人棘心蓬首率由旧章素尚空玄益所明习当斋居晏处讽诵真文虽祁寒盛暑未尝废也又以恭俭孝悌文学道义训励子弟皆成其名保大年诏封太原县太君从子贵也二子长曰懐建由校书郎歴东府掾以群从百口家于豫章于是辞禄公朝归综司政因除洪州都督府司马次曰蒨以属词敦行从事戚藩累登台郎为集贤殿学士㑹中令齐王避亲譲宠授钺临川朝廷慎选英僚以光幕府除抚州观察判官检校屯田郎中既拜而夫人疾亟交㤗元年春二月十八日卒于京师嘉瑞坊之官舎享年七十有五即以某年月日归葬于洪州某县某里之原礼也呜唿富夀戬谷天所以祐善也金石铭譔世所以垂范也二者无愧可谓贤哉铉早奉世亲晚连姻好景行懿徳敢用直书其铭曰缑山不倾清淮不湮故我王氏实生令人卫姬之智益母之仁光昭祖祢垂庆来云西山之阳章江之濵灵仙攸宅松椟相因遐夀归全以反吾真唐故太原府君夫人彭城刘氏墓铭夫人丽窈窕之容藴幽闲之徳孝敬肈于天性明恵本于生知光于六姻是谓贤女𥘉我大父殷考遇皆立功兴运蔚为将臣婚姻之盛冠彼当代故夫人既笄归于我府君君讳承进夀州节度使相国公之第三子也二族斯睦百两是将妇礼之严家道爰正府君性踈直喜賔客理剧如简不以世务婴心行已取适不以家财为重钟鼎之族化为箪瓢夫人雅性冥符怡然自足慈和待物恭俭饰躬子弟以之而克家仆御以之而服教及罹蓬首之痛誓全柏舟之节柔芬方逺景命不融春秋四十有九戊午夏六月某日终于京师濵江坊里第子某等俯就成制号奉灵輀即以其年月日葬于某鄊祔府君之茔礼也铉幸叅诸婿获从外姻载陈执绋之仪仍奉懐鈆之託敢书懿范以镂贞珉其词曰嗟淑女兮仁慈肃雍伊君子兮亮简踈通合二姓兮五侯之宗垂内则兮素士之风悲秋霜与冬霰推女萝与青松念光尘之倐忽独天长兮无穷唐故陇西李氏夫人墓铭夫人讳某字某其先太原人故左司郎中赠太府卿讳潜之孙今太子洗马裔之第三女也伯仲世父皆践歴台阁抑扬声实相纠以孝相髙以譲芝兰桃李闺庭粲然夫人袭圭组之英发为秀色钟婣睦之气凝为淑性柔而有则爱而不骄紃组之工翰墨之妙禀自天性能必过人及长归于李君君名俛故楚州刺史讳承嗣之孙今礼部尚书度之少子也舅甥之故齐鲁之匹好合之美潘扬之风夫人移天睦族率由典礼不恃旧以废职不矜能而怠敬门内之理清芬穆然呜唿严霜春零蕣华朝坠享年二十有五某年月日卒于京师某里之寓居二族悲恸六姻悽怆仁而不夀古则有之以其年某月日葬于江寕县某鄊里之原礼也东海徐铉以世亲之旧实维私之敬执绋永悼刋石为铭铭曰天之命兮不可知生此贤女兮钟淑姿嫔于盛族兮昭令仪与之才兮不与之夀永凋落兮芳时俨黼翣道灵輀小江村兮长江湄千秋万代兮草离离空余𥘉月如蛾眉唐故文水县君王氏夫人墓铭夫人讳畹字国香其先太原人今为庐江人也祖濳左司郎中赠太府卿考坦礼部郎中皆以贞干纯懿见称于时夫人丽窈窕之容秉明慧之性㓜失所恃事继亲以孝闻在家不违于姆师移天不失于妇顺初先姑之治也严而有惠通而得礼夫人观刑禀教莫不率循故三十余年门风家法凛然如旧性尚静退不乐世喧始愚之在要职也夫人忧形于色及其居贬所反欣然忘贫此其所以为异也虽门族素盛而世涂多故禄赐所入赒给无遗丰约同之亲踈如一至于澣濯之俭组紃之勤蘩藻尽敬儒玄励操环珮中节始终不渝少善秦声长亦舍弃毎晨兴诵五千言而巳享年五十戊辰岁八月一日终于京师舜泽里之官舎其年十月二十三日归窆于西山洪崖郷鵉冈里从先姑大茔礼也有子曰夷直女曰神华林华呜唿愚常以体道委命为懐而情之所钟不知其恸衔涕秉笔庻不冺其声尘焉铭曰缑岭之灵生此淑人洪崖之濵寄此新坟生与道俱没与仙隣悠悠精爽岂或为尘呜唿吾信积善之必尔故摅恨于斯文徐公文集卷第十七徐公文集徐公文集卷第十八徐公文集卷第十八东海徐◍◍◍铉御制春雪诗序后序御制杂说序北苑侍宴诗序文献太子诗集序翰林学士江简公集序萧庻子诗序成氏诗集序御制春雪诗序臣闻尧尚文思书有谏言之目汉崇儒学史称好道之名所以泽及四海化成天下其后迂濶王道荡摇淳风正始之音阙而莫续魏帝浮云之句不接舆词王融曲水之篇无闻圣作将兴古义允属昌期我皇帝陛下常武功成右文业广明踰日月不以圣智自居思掞云天不以才能格物其或南薫有怿东作无忧民思秋稼之娱物茂冬蒸之礼㤙覃在镐调振横汾天籁发音畴非耸聼干文垂象寕隔仰瞻信可以畅列圣之谟猷变生人之耳目者也于是岁躔作噩序首青阳玄鸟司启之明晨白兽称觞之节日有唐中兴之一纪皇上御暦之七年地平天成时和岁稔衢樽之味普洽玄风击壌之声散为和气同云竟野朔雪飞空急势随风影乱东郊之仗凝华接曙光浮元㑹之筵星跸既移云罍乃启太弟以龙楼之盛入奉垂旒齐王以凤沼之崇来叅变几云轩结辙华履齐趋唯陈韶濩之音无取鱼龙之戯喜油油之既洽顾奕奕之方呈笔落天波言成帝典七言四韵宣示羣臣乃命太弟太傅建勲翰林学士给事中朱巩常梦钖翰林学士中书舎人殷崇义㳺简言吏部尚书毗陵郡公景运工部尚书上饶郡公景逊左常侍勤政殿学士张义方谏议大夫勤政殿学士潘处常魏岑驾部贠外郎知制诰乔舜主客贠外郎知制诰徐铉膳部贠外郎知制诰张纬光禄卿临汝郡公景辽鸿胪卿文安郡公景游太府少卿陈留郡公景道左卫将军乐安郡公弘茂驾部郎中李瞻等或赓元首之歌或和阳春之曲如葵心之倾日驭似蛰户之向当门二十一篇咸从奏御皆所以羙丰年之兆申万物之情非徒载笑载言一吟一咏而已昔者白云之唱七萃驱驰黄竹之诗万人冻馁王猷且塞后嗣何观孰若偃仰大庭优游六艺初筵有秩而六宫不移夜漏未央而百官巳事被之乐府授以史官焕乎文章无得而称也有诏爲序以纪岁月天慈过聼猥属㣲臣徐乐上书徒慙暮入安国作序幸冠首篇狂简仅成兢忧㒺措谨上后序昔者汉宫故事着成王负扆之图鲁殿宏规纪黄帝垂衣之象用能昭文服物虽十世而可知如玉如金更百王而不易况乎天统建寅之首皇猷累洽之晨上瑞方呈宸游载穆拱北极而衆星咸在祝南山而万夀无踰明皇花蕚之楼风流不冺徳祖中和之节雅颂常垂实奕世之耿光为中朝之盛观固当腾之竹帛饰以丹青袭六艺以同明与天文而共丽皇太弟重离普照博望凝思敦古道以致君法前经而作事命千秋而指画召立本以趋驰粲然后素之功焯尔彰施之象煦如就日肃不违颜万国式瞻若奉衣裳之㑹羣臣仰止似闻舆马之音盛徳形容于斯大备者也𥘉外朝既罢内宴方陈赴召者上自副君逮于戚里铜壶已晏圣藻爰飞或逡廵而载歌或蹈咏而不作既而有诏出示羣官臣建勲义方铉等闻命在前援简先就因承中㫖入奉斯筵而两省衆篇翌日咸集故奉和者二十一首而侍宴者十有四人前序阙遗被令重述谨上御制杂説序臣闻轩后之神也畏爱止乎三百唐尧之圣也倦勤及乎耄期文王之明夷也爻象周于六虚宣父之感麟也褒贬流于百代乃知功利之及物者与形器而有限道徳之垂宪者将造化而常新是故体仁者必恳恳于立言务逺者必勤勤于弘道然则封㤗山告成功七十二家正礼乐删诗书一人而已大矣哉立教之难也有唐基命长发祥符旧物重甄斯文不坠皇上髙明博厚濬哲文思既承累圣之资仍就甘盘之学鸿才绮缛理絶名言黙识泉深事符影响自祗眷命钦若重熈广大孝以厚时风励惟精而勤庻政宥万方而罪已体百姓以为心俗富刑清时安岁稔其或万机暇豫禁籞宴居接对侍臣宵分乃罢讨论坟典昧旦而兴口无择言手不释卷尝从容谓近臣曰卿軰从公之暇莫若为学爲文爲学为文莫若讨论六籍游先王之道义不成不失为古儒也今之为学所宗者小説所尚者刀笔故发言奋藻则在古人之下风以是故也其髙识逺量又如此焉昔魏武帝有言老而勤学而所着止于兵书吴大帝亦云学问自益而无闻述作风化之㫖彼其恧欤属者国歩中艰兵锋始戢惜民力而屈已畏天命而侧身静虑凝神和光戢耀而或深惟遂古遐考万殊惧时运之难并鑑谟猷之可久于是属思天人之际游心今古之间触绪研几因文见意縦横毫翰炳耀缣缃以为百王之季六乐道䘮移风易俗之用荡而无止慆心堙耳之声流而不反故演乐记焉尧舜既往魏晋已还授受非公争夺萌起故论享国延促焉三正不修法弊无救甘心于季世之伪絶意于还淳之理故论古今淳薄焉戦国之后右武戯儒以狙诈爲智能以经艺爲迂濶此风不革世虽未巳故论儒术焉父子恭爱之情君臣去就之分则褒申生明荀彧俾死生大义皎然明白推是而往无弗臻皆天地之深心圣贤之宻意礼乐之极致教化之本㴟六籍之㣲辞羣疑之互见莫不近如指掌焕若发䝉万物之动不能逃其形百王之变不能异其趣洋洋乎大人之谟训也夫天工不能独运元后不能独理故有道无时孟子所以咨嗟有君无臣郑公所以叹恨庻乎斯民有幸大道将行举而错之域中则三五之功何逺乎尔臣又闻将顺致羙铺陈耿光布尧言于万邦称汉徳于殊俗盖词臣之职也若乃向明而理负扆而朝庆赏威刑豫游言动则有太史氏存焉又若雅颂文赋凡三十卷鸿笔丽藻玉振金相则有中书舎人集贤殿学士徐锴所撰御集序详矣今立言之作未即宣行理冠皇坟谦称杂说臣铉以宻侍禁掖首获观瞻有诏冠篇勒成三卷而三卷之中文义既广又分上下焉凡一百篇要道备矣将五千而并乆与二曜以同明昭示孙谟永光册府谨上北苑侍宴诗序臣闻道物情而顺时令者帝王之能事感恵泽而发颂声者臣子之自然况乎上国春归华林雨霁宸游载穆圣藻先飞雷动风行君唱臣和故可告于太史播在薫絃帝典皇坟莫不由斯者巳岁躔巳巳月属仲春主上御龙舟游北苑新王旧相至于近臣并俨华缨同叅曲宴时也风晴景㳤物茂人和望蒋峤之嵚崟祝为圣夀汎潮沟之清浅流作天波丝篁与击壌齐声醆与君㤙共辞乃命即席分题赋诗睿思云飘天词绮缛文明所感蹈咏皆同既击钵以争先亦分题而较胜长景未暮百篇已成自扬大雅之风岂在遒人之职奉诏作序冠于首篇授以集书蔵之金匮谨上文献太子诗集序鼓天下之动者在乎风通天下之情者存乎言形于风可以言者其惟诗乎粤若书契肈生雅颂乃作逹朝廷邦国之际其用不穷更治乱兴替之时其流不竭六义浸逺百代可知若夫王公大人居尊履正其行道也无迹其成务也不宰所以可则可象有功有亲非夫咏言何以观徳周文陈王业之什召穆纠宗族之篇圣人辑之皇猷备矣子桓振建安之藻昭明揔衆作之英礼有古今理无用舍夫机神肈于天性感发由于自然𬒳之管絃故音韵不可不和形于蹈厉故章句不可不节取譬小而其指大故禽鱼草木无所遗连类近而及物逺故容貌俯仰无所隠怨刺可戒賛羙不诬斯实仁者之爱人智士之博物王室光启人文化成上去删诗绵二千祀其用益广其制益精絶其流冗结以周密王言帝典炳蔚于缣缃词人才子充溢于圗牒若乃简练调畅则髙视前古神气淳薄则存乎其人亦何必以苦调为髙竒以背俗为雅正者也殿下挺生知之哲有累圣之资道冠三才学兼百氏虞庠齿胄腾声于就傅之年侯社钖圭底绩于为邦之际随城封壌人歌召伯之棠浙右控临时赖京师之润戎机鞅掌曽不劳神闲馆娱游未尝释卷深逺莫闚其际喜愠不见于容唯奋藻而摛华则縁情而致意至钟山楼月登临牵望阙之懐北固江春眺聴极朝宗之思赏物华而颂王泽览穑事而劝农功乐清夜而宴嘉賔感边尘而闵行役沈吟命笔顾眄成章理必造于玄微词必関于教化或寓言而取适终持正于攸归着于简编凡若干首及玉符来觐玄圃归尊临飞阁之华池即洊雷之讲肄斯文间作盛徳日新盖旷代之宗英实一时之师匠以铉幸尘賛论尝典丝纶谓可言诗因令视草聴钧天之奏徒欲动心酌沧海之波唯知满腹敬抽短翰式继颂声谨序翰林学士江简公集序士君子蔵器于身应物如响成天下之务者存乎事业通万物之情者在乎文辞然则日月不知人亡政息瞻之则渺然在羲轩之上蹈之则肃然若旦暮之间自非遗文余教则作者之道或几乎息矣嗟夫天地长久英灵超忽邺中才子与乐事以俱沦江左名臣及玄谭而共尽清流可揖胜气犹生閲蠧简以凄凉抚絶韦而慷慨斯文未丧何代无人济阳江公钟川岳之粹灵礼角犀之竒相芳兰十歩本自天资建木千寻非求外奨弱龄闻道夙岁知名竹箭称美于东南来充王府天马擅竒于西北入奉乗黄于时圣暦中兴贤才间出公从容冠葢之际颉颃台阁之闾文髙学深职优理胜虚襟接物简易多通正色当官直方无优定祖宗之大号功𥙷神明端风宪之直䋲气慑姦宄身可屈而名不辱用即行而舍即蔵故丛棘三年雅懐自若承明再入时望弥髙人无间然道亦光矣呜唿运逢上圣年在中身人之云亡空嗟殄瘁死而可作谁与同归诗所谓胡不万年传有云古之遗爱者也昔㐮阳孟浩然年五十有二疾发背而亡公岂其后身欤何符合之若此惟公以进士擢第以词赋驰名事藩邸叅管记之司登朝籍专掌纶之任奏议表启时然后言诗笔歌颂和者弥寡絶文埸而逺骛横学海以孤飞综南北之清规尽古今之变体优游两制不亦宜乎然而初无简编文乃亡逸嗣子翘门生王克贞等或捜诸经笥或传于人口或焚藁之外或削材之余彚聚群分凡得十卷授之执友以命冠篇铉族近情亲官聮迹密毎西垣景晏北第风清忘形罇爼之间淂意筌蹄之表西江东海俱为赋鵩之鄊北门右掖并对受釐之问嗟乎相如既往空存封禅之书季子云来但有心期之劔寝门流恸已隔生平都门长送遽成今昔追託言于夙契申永悼于斯文援毫悲咤存诸梗㮣云耳萧庶子诗序人之所以灵者情也情之所以通者言也其或情之深思之逺郁积乎中不可以言尽者则发为诗诗之贵于时久矣虽复观风之政阙遒人之职废文质异体正变殊涂然而精诚中感靡由于外奨英华挺发必自于天成以此观其人察其俗思过半矣此夫泽宫选士入国知教其㝡亲切者也是以君子尚之萧陵萧君江左之英诗菀之精其为人也乐易其处世也静黙忘形衡泌之下苦节戎马之间其道日新其名益震诸侯虗左五府交辟今晋王殿下树藩作相乐善爱才幕府𥘉𨳩君实首冠由典检书至仪曹郎出入两宫官无虗授优游多士交必正人毎良辰羙景登髙送逺适莫不存于心府势利不及于笑谈含毫授简唱予和汝其性淡故略滛靡之态其思深故多清苦之词大雅之士何以过此铉与君为友几将二纪其间聚散穷逹罕或寕居淡成之懐终始若一静言投分想见古人丁已岁抚王髙譲承华出分陜服君以官省旧徳复践𥘉筵撰行之夕俾予视草铉也不佞无足扬君之羙徒欲申别恨叙交情故作斯文冠于篇首云尔成氏诗集序诗之㫖逺矣诗之用大矣先王所以通政教察风俗故有采诗之官陈诗之职物情上逹王泽下流及斯道之不行也犹足以吟咏情性黼藻其身非苟而已矣若夫嘉言丽句音韵天成非徒积学所能盖有神助者也罗君章谢康乐江文通丘希范皆有影响发于梦寐今上谷成君亦有之不然者何其朝舍鹰犬夕味风雅虽世儒积年之勤曽不能及其门者邠逮余之知已盈数百篇矣覩其诗如所闻接其人如其诗既赏其能又贵其异故为冠篇之作以示好事者云戊戌岁正月日序徐公文集卷第十八徐公文集徐公文集卷第十九徐公文集卷第十九东海徐◍◍◍铉送谢仲宣贠外使北蕃序送賛善大夫陈翊致仕还郷诗序送张佖郭贲二先軰序送武进龚明府之官序送刘生序游卫氏林亭序送谢仲宣贠外使北蕃序自昔新都盗国挠我中州建武𨳩元越在江左日月之照不及河洛之地者四十年矣主上方恢逺略弘下武圣作物覩有𨳩必先故使伪邦失政胡马大入山泉反覆羌浑沸腾五州遗甿二京故老引领南望庻几抚予天子闻之悯然故命大司马贾公使以观变仪曹郎谢君副焉仪曹别予予应曰羙哉是行苍生之福在斯举矣始予及子同省予弟又与子同府交道深矣今子将之絶域无以为赠请赠以言夫格天地充四方莫先乎礼昔我太宗文皇帝革暴隋一㝢内屈己济物虗心纳谏故四夷君长歴代不賔稽颡阙下可谓徳矣声明文物垂三百年絶而复续可谓礼矣苟使踰百千代之有国家者犹当企耸下风奉行不坠况中兴之嗣君乎周秦宫阙是本朝二宅贞观徳礼是本朝家法若弃之而不念委之而不修非天子之意也主上躬行于内而使二君顺之于外今强胡入贡中原无主圣人不能违时时至不可失也子其勉之哉思圣意顾人心犬羊百万以攻戦为事不可以威武服也酋豪聚首以姦诈为常不可以智力胜也子其将之以徳慎之以礼衣冠余绪必观光于使臣一覩汉官威仪必感泣顿服宅心南向苟或不尔是絶苍生之望也可不慎欤铉自束髪从宦则闻长者之论盛言为戦国者必以权道子视商周以䧏谁非戦国宁有以权道跻太平乎而言以人弃故事与愿违今子王府元僚居可言之地逺使上介当可行之时勉之哉故人之愿苍生之望在此而已行矣文昌春风二月征涂万里舍㳺宴之适就鞍马之劳征虏亭下南朝送别之埸临沧观侧茂弘思洛之所叙离懐古寕无情乎矧轺车所经触绪牵思渡长淮则想清流映月之景过睢园则思愁云零雪之兴望巩洛则伤麦秀之诗指唐晋则感大风之歌绥懐之暇弹琴咏诗以祛郁陶之虑还轸在尔不复多陈聊序鄙志尔送賛善大夫陈翊致仕还鄊诗序夫进退之机大易称首止足之诫玄丈所宗君子动必乗时故言行而事立静惟体道故身贵而名全然则知之非艰行之不易去圣既逺引年益稀是以古之明君爰有成式重辞禄之士优悬车之礼贲饰宠秩靡限常均所以崇徳尚贤激贪励俗者也皇风所及我有其人太子洗马陈翊江浙炳灵郷闾获誉栖迟下位而升闻自髙便蕃宠任而祗畏日积时方多难寄切司聪将命无私临事能断盘错必觧风雨不渝及少海告符揺山表庆天下之本既正四郊之垒亦罢于是咏遂初之赋决髙谢之懐京口之西先有别墅前临广陌却枕长江田逾二顷桑都八百戴仲若轩悬之地不逺风烟蒲真人鹿迹之鄊依然川域詸茅筑室素欲终焉其所阙者飞泉而已尝因暇日䇿杖寻幽爰有道人指示嵓熘百歩之内一道悬流其清可鑑其味如醴萦崖潄石涤虑蠲痾信山川助其好尚亦心府资其莹濯既而挂冠请命伏合陈词优诏嘉之竟允其请钖金紫之服升賛善之资轻舟东浮尽室而去副君执手流涕似宜都之别弘景羣公供帐祖饯若都门之送二踈知与不知莫不称叹殿下调髙雅颂文动星辰赋诗一章以宠行迈掩邺中之旧制流乐府之新声足以厚君臣之情敦风化之本缣缃丽色丘壑増华自周行之人与观光之士靡然投赠粲尔成章逺比河梁之篇近拟白云之集夫其贞退之节乐善之风实教义之所臻亦咏歌之盛观也铉名叅望苑迹本骚人敢言能赋之才滥奉言诗之赐敬序丽则冠于首篇送张佖郭贲二先軰序君子所以章灼当时焜耀来裔者必曰进士擢第畿尉释褐斯道也中朝令法虽百王不移者也自圣暦中兴百度渐贞能兴此羙者今始见张郭二生矣则知九仭之势千里之仃凝云逐日未可量也铉也不佞生于先贤之后进在二子之前此羙不兼可以叹息然有事同而事异请试论之噫词埸陻废五十年矣故老之言议殆絶后生之视聴懵然今百辟有司逹于郡国吏徒见趋走公府中一尉耳焉知其余哉而二君子调髙才逸年少气盛将以俊造之业自重责人以既废之礼又将以尧舜之道为用议政于俗吏之间如是将与时大乖矣呜唿彼衆我寡或者难以胜乎君子之道无施不可舒之弥四海卷之在掌握日磾见竒于牧马元杨知名于水硙彼二人即公辅大器也岂以耻辱为累哉愚愿二君子反已正身𨳩懐戢耀无望人以不知无强人以不能如斯而已矣今天子重文好古诸生懐才待用所以苍生未䝉福者上下之势殊中有间耳大易之义物不终否否极必㤗㤗之时在上者其道下䧏在下者其道上行君臣相合然后事业逺矣吾以为斯道之复不逺吾子其勉之句曲仙郷广陵胜地多难将弭春物将华琴棊诗酒足以为适赠言之㫖尽于斯焉送武进龚明府之官序古人有言士君子志意既立名誉不闻盖朋友之过也呜唿予于龚生有之矣始予居献纳之地生已为赤县尉尝窃议谓生宜参谏垣宪府之任而未果㧞茅之志遽为赋鵩之行生不旋踵亦左授天长用武之地朝廷置建武军于其所使为将者治之习兵与儒其志不通也处长与佐其势不均也军市之征日困于民王泽之流不被于俗及生之至官聮始举删烦革弊丕变旧风踰年告归举邑之氏相率遮道不聴去乃潜匿佛庙室中耆耋軰索而获焉扶之上车拥之而还竟不得已中夜而遁异哉遗爱之风若此考功之吏弗闻丙辰岁予避兵于池阳遇生侍亲郡中勉之东下是时甘泉有烽火之急天子下哀痛之诏予谓生必自致青云之上以解天下之倒悬而岀入三年始为武进宰噫非朋友之过乎尝试论之曰才不才在我用不用在时道之所存其人乃贵功名宠禄何足算哉苟泽及于民教𬒳于物则百里之广千室之富斯可矣与夫杨孟之徒坎轲闾巷垂空言于后世者不犹愈乎行矣龚生苟有良田何忧晚岁赠言之要其过此乎送刘生序彭城刘生为南畿令天官侍郎昌黎公作序以送盛称故歴阳宰杨贠外光儒之为政以朂之铉与杨君有姻深知其内行君清简仁爱心无适莫自妻子仆妾及家族吏民接之无亲踈之隔求之于形骸之外盖真纯之气充而感召之应逺民之好竞者皆相与言曰衆若嚚讼必挠吾贠外矣呜唿其古人乎今刘生才俊于杨学优于杨观其政绩等然生犹有耿介不平之气观吏部之朂子与予之赠言盖为是也子其平心蔵用㳷然与道合在古人上矣矧西山神仙之宅也旌阳其逺乎仆固谈生停骖已久故扬㩁以论之九月二十七日中书舎人徐铉序游卫氏林亭序建康西北十里所有迎担湖水木清华鱼鸟翔泳昔晋元南渡壶浆交迓于斯今中兴建都人烟比于是其间百𤱔之地宫率卫君澣水之所也前有方塘曲沼之胜后有鲜原峻岭之竒表以虚堂累榭饰以怪石珍木悦目之赏充牣其中待賔之具无求于外庻子王君谕徳萧君賛善孙君与上台僚甞游焉贤卫君也陶陶孟夏杲杲初日虚幌始辟清风飒然班荆䕃松琴奕诗酒登䧏靡迆闚临骀荡熈熈然不知世之与我之为异矣差夫天生万物贵适其性君子有屈身以利物后已而先人或行道以致时交或効智以济世用斯有贵乎自适者也朝市丘壑君得中道焉下雍道污智劣无益于事山资弗给归计未从每寻幽选胜何逺不屇一践兹境杳然忘归凡我同游皆为智者徴文纪事其有意乎壬子岁夏五月祠部郎中知制诰徐铉踌躇嘅叹之所作也徐公文集卷第十九徐公文集徐公文集卷第二十徐公文集卷第二十东海徐◍◍◍铉百官奏请行圣尊后册礼表贺徳音表谢诏撰元宗实録表谢赐荘田表为萧给事与楚王书又代萧给事与楚王书复方讷书荅林正字书荅左偃处士书常梦钖行状荐处士陈禹状册秀才文四首祭文献太子文与中书官贠祭江学士文祭韩侍郎文祭王郎中文祭刘司空文百官奏请行圣尊后册礼表文武百官臣某等伏奉制㫖以圣尊后册礼奉令㫖俟百日后上进者仰承严命固合遵行但以事有未安理须陈奏中谢伏以厯代已来嗣极之主礼之大者尊奉上宫傥或正仪未行庻事莫敢先举所以陛下裁册礼即下制书长乐归尊已先孝理百司承式将撰吉辰及金辂言还六宫即叙惟忧典礼已属稽迟遽覩丝言备聼慈㫖在苴麻之次诚极感伤然凶吉之仪本无妨碍歴观前载徧考儒臣法度具存事体至大况涣汗之泽普及诸侯简册之行便当相次未修大礼交慊羣情伏乞陛下再禀严慈俯廻聼允臣等幸尘有位庻免旷官冒凟冕旒无任贺徳音表文武百官某等言伏覩御札崇尚俭约克已庇民节省服用去金玉之减放嫔御屏声色之娱供进珍羞制作竒巧中禁赐与内门资用并従损废以缓征傜宸翰章明徳音流布凡百卿士至于兆人欢唿感动倍百常品中贺臣闻文武之政方册存焉知之非艰行之不易故自三代巳䧏继体之君有师保之训以制其情有谏诤之臣以救其失及其行也犹未臻焉岂有发自宸衷出于独断干文昭焕至徳宏新耸动四方如此之盛者也伏惟陛下重熈抚运下武期翼翼小心干干夕惕寅畏所感人神㒺弗和仁明所加细大㒺弗理然犹劳谦访道虗已求才日照天临山蔵海纳体唐尧之仁以亲九族极虞舜之孝以奉上宫率天下之尊以承颜问安举四海之富以扇枕调膳徳既充矣化亦孚矣然后卹小民之艰食闵羣吏之急徴息泽虞之征释公田之禁崇足用之本近取诸身致九年之储无求于外斥靡曼之色咸遂物情除玩珍之赐率由旧典去滛巧以急用罢私积以归公生人之耳目惟新风俗之浇浮立变先皇帝贻翼子之训垂圣人之资言有所未宣行有所未逺陛下奉扬先志推而行之数年之间盛羙斯偹向若非陛下之孝心广逹无以见先帝之圣作惟几巍乎焕乎不可得而名已昔者成汤因岁旱而罪已周成动天威而责躬咸能即致时雍永钖繁祉岂若陛下春秋方富中外方宁制于几先行此难事宗社之䧏灵可见邦家之流祚何穷率土之濵孰不幸甚则臣向所谓知之非难行之不易陛下既能行之矣臣又闻行之甚易终之实艰愿陛下慎而守之则登三迈五夫何逺耶臣等幸尘班列无𥙷盛明徒慙充位之讥但贺苍生之福措词有尽顺羙难周臣等无任瞻天仰徳欢唿跃踊之极谢诏撰元宗实録表臣铉伏奉诏谕以元宗皇帝实録命臣修撰才微任重恩厚责深拜捧丝纶若临氷谷中谢臣闻握图御宇既宪章于在昔创法垂统亦启佑于后昆然则至徳无名玄功无迹惟日用而不竭岂浅局之能量是以良史之才歴代为重以南董之直而无闻于成编如迁固之能而不絶于浮议则知铺陈王业昭灼皇圗求之当仁岂易䡖授伏惟元宗皇帝绍中兴之统承累洽之基大孝迈于有虞仁恕逾于汉祖爱人节用得孝文之风重学崇儒有建元之烈东京则光武章明以忧勤立政魏室则太祖陈王以文藻化人综是全功允昭圣徳对越上帝敷佑下民二十年间慎终如始陛下嗣寳暦钦若天明以累圣之资辅生知之哲导扬休命启焕贻谋故得畏轩后之神更延三百配文王之祀永奉明堂必将着以丹青播于金石斯为重任宜在鸿儒如臣者章句末流记问微学遭逢之便尘玷司言岂意天鉴不遗宸慈过聼猥加宠寄及此非才进退莫遑怔忪失次然臣祗事先帝常忝近司沐王泽以滋深钦皇风而永久报大君之厚徳诚有愚心厠作者之清尘其如公议戴恩愈极揣分弥惊未识津涯徒知庆跃谢赐荘田表右臣伏蒙宸慈念及阙乏特䧏宣旨为置荘田仍且于少府监赐熟米二百石者望外之恩莫知所自抚躬拜命终惧且惊伏以臣禀性颛愚触涂踈拙幸縁际㑹早玷清华禄秩之资既为过量吉凶之备皆沐优恩空费稲粱宁禆海岳但以家传清白族有覊孤虽欲居常终慙逼下盖亦闇于世务非敢窃效古人伏惟陛下明极烛幽仁深广覆亲加宠谕曲轸殊私昔者葛亮薄田不闻君赐孙弘脱粟尚获时讥如臣非才何以致此辞譲则有辜闵恻祗受则更觉贪饕徒承推食之恩转积素飡之惧干坤之施无可上酬蝼螘之躯惟知毕命爲萧给事与楚王书世事推移长涂圯隔违离轩砌二十余年追念生平有腼心目伏承大王英谋奋发妙略宏施长驱伐叛之师克正夺宗之罪奉大朝之正朔慰全楚之讴歌成功上简于帝心恵泽逺敷于疲俗风猷所及庆快同深俨早被恩私今通信问欣跃之极倍万常情又代萧给事与楚王书俨闻君子退人忠臣去国旧君有反服之礼交絶无恶声之嫌以义始终古今一也某受性无术闇于事机佩师训以周旋忘时态之险易追惟畴昔受遇先王国士之知何尝暂忘某复曳裾侯馆委质府庭松楸所依兄弟少长大义若此乃心如何而世事推移䜛言交忠信获罪干戈日寻某虽不才非敢爱死过君以求名则不忍苟生以失节则不能诚恐蕞尔之身终为执事之累所以仰冐严禁逃还故鄊出鲁国以悲歌向西河而下泣子鲜去卫非欲立朝梁鸿适吴本期自质先皇帝恩深善贷义极绥懐采鄊曲之弃妻收荆岑之遗璞遂得服勤州县歴职朝廷始望𥘉心岂将及此但封疆夐隔玉帛不寻奕世君臣一朝胡越愧三州之父子羡五部之弟兄外腼交朋俯慙章绶毎春秋代序霜露交零飞江南之羣鸎嘶岱北之朔马悲兴触绪泪落霑襟自分没身长懐永叹而天将厌乱人或与能大王以命世之资克清家难圣上以至仁之举大济横流车书既同冠盖相望方承大王念纫兰之逐客哀丛棘之离人煦以恩光感之意气乗轩食肉有若平时始聼音尘犹疑梦寐且悲且慰五情无主茍非大人之徳不以细故介懐则恵好所臻孰能若是某又闻善父母者必推钖类之感善兄弟者必广棠棣之风故能功冠生民道济天下大王英谋逺略弘量深仁上国仰其嘉猷全楚被其渥泽如某昔年事分曽无虿介之嫌今日支离合在昭苏之数况东西一体道路无虞傥蒙闵以悬旌全斯大造兄弟子姪并许还朝存者荷二天之恩没者释九原之恨则生死肉骨未可比量沥胆隳肝寕申万一某以学古为家业以感义为素懐空言虗词且非说客皇天后土实鉴此心犹觊拭玉张㫋或从行人之末棒禽执贽重趋典客之傍丹恳获申㣲愿斯毕虽复身塡沟壑犹望魂魄知归揽笔陈词悲来横集复方讷书铉以踈拙之性顽滞之资厠于人曹无足比数然以荷先人之业猥践清贯读往圣之书颇识通方累朝旧恩渐于肌骨至于行道济物立身扬名报国士之知成天下之务窃不自揆颇有尝心故耳目之寄当津要之路侃然自任不以为忧而才与心违命与运背言出而不能寤主身废而无足救时三年之中百艰备歴干戈扰于内地烽火照于阙庭奔走道路容身靡所当此时也苟得耕于南畆齐于一民以始终焉尚为幸也而副君将圣王道渐亨博采遗贤以济多难賛谕之任首及非才拜命以来飜自忧媿何者储后践纳麓之重而处于承颜之地有从谏之善而立于无过之埸徒欲持稊米以实太仓秉爝火以助羲御恐不足以副上徳之举塞故人之望也但当正身洁己狥公灭私使内不媿于本心外不违于所学而巳合下徳我太甚期我太深歴阳郡佐白君至京辱贶手札庆誉优渥朂励殷勤知已之情无以过此然此日副君之垂顾乃昔时合下前席题品之所致也缄蔵佩服何日忘之今兵难少寕蒸民未泰顶踵利物斯实其时阁下髙卧已久羣望颇郁宣室之召斯在不逺勉慎兴居以副翘企悽悽之意迟用面论不宣某再拜答林正字书十二月日复书正字足下辱贶长牋词髙㫖逺循环捧读欲罢不能见顾之深良足愧也吾子以老成之智藴救世之心一言悟主俯拾𥘉筮虽位未充量然升闻特逹超然独异亦古之所难也推是而往其道可知铉也不才猥厠先逹虽复识不能见之于未兆才不能济之于已形然而振天下之公议举天下之公器推毂后进心无适莫庻几不下于昔贤吾子异日当知之不妄其古今之变安危之势忽乎㣲哉未可一二以言语尽也谨俟暇日当接余论聊奉还荅伏惟鍳悉徐铉白答左偃䖏士书日月东海徐铉荅拜稽首复书䖏士铉读圣人之书探作者之意出处语黙信非徒然故髙卧尭舜之代不为背时濡足楚汉之际不为趣利嗟夫天下兵𧺫百年于兹立功名取富贵者有之贞苦节安徒歩者何寂寞而无闻也愚常疑亷耻之风于是乎絶而足下负磊落之气畜清丽之才褐衣韦帯赋诗自释介然之操其殆庻乎悠悠之人尚未识其所谓惟韩君叔言知之以铉爱竒好古者也故屡称足下之行亟诵足下之诗相视欣然以为今犹古也然铉才名地望逺谢韩君故望庐息心不敢当隠君子之厚顾足下徳我太甚惠然而来咫尺之书则古人之道在其中百篇之诗则作者之序冠其首先以溢羙之赠益以谦光之词发缄欣翫不能自巳又念昔之隠者消声物外絶迹时人今足下髙蹈如彼自屈若此得非以吾道久否思发愤而振𧺫之尔铉诚浅劣才足以堪愿契素交岁寒然后盛集续当归纳不宣铉再拜故朝散大夫守礼部尚书柱国河内县𨳩国男食邑三百户赐紫金鱼袋常公行状曽祖不仕祖泓邠州宣禄县令考脩成都府户曹叅军京兆府万年县洪固鄊曹贵里常梦钖字孟图年六十一状公宇量恢弘识度宏旷质重有气博学多闻𥘉举秀才值世乱不克随计西州羣后羔鴈交辟累爲秦陇诸郡判官岐王茂贞据有扶风传国二世承制除公寳鸡县令兼监察御史是时京洛屡变幕府骤更公审择木之所宜乃瞻乌而来止烈祖肈基王业物色异人得公甚喜授大理司直今上𥘉秉机务慎求賔从公实预焉允塞时望既授禅迁殿中侍御史改礼部贠外郎寓直中书预闻机宻周慎详敏冠于当时烈祖深器之擢拜给事中封驳奏议无所顾惮由是始为当涂者所疾今上嗣位恩礼甚优公以发号之𥘉四海瞻望机㣲所慎宜在斯时尽规极言如恐不及于是大忤权贵贬佐池州明年徴为户部郎中复拜给事中仍充翰林学士知贡举天子以典司诏命最宜亲宻乃别置宣正院于内庭以先朝选授公为称职俾以内任专掌是司秋霜之操岁寒不易凡敢言之士皆依赖焉甲辰岁谏臣皆贬公亦罢院事公深惟君臣之义思全进退之礼稍储伏腊将卜优游又除吏部侍郎领御史台事上复置文理院为司聦之寄以公为文理院学士承㫖公以椒兰不杂綘灌方隆从容中道守正而已明年以疾固辞乃迁户部尚书领商州刺史上以公闻望夙重足以坐镇雅俗强𧺫令知省事而病乆不复公私废失为宰相所劾坐贬饶州上以羸瘵忧之诏留东都以便医药踰年小愈徴为吏部侍郎翰林学士改礼部尚书戊午岁冬十一月方与客谈奄然而逝主上念藩邸之旧追亮直之诚罢朝悲悼赠送优渥以嗣子方㓜诏中使监护其䘮惟公诚纯性刚文髙学富词赋典丽而执笔甚稀名理精覈而吐论甚简多识故事洞明政体自昇元中至保大之𥘉便蕃宻勿有犯无隠门絶私谒出则诡词独见先觉邈然靡及政先古义而时方尚权论举大体而人㨗给彼衆我克故不能克主恩方重莫果归田之心世路未夷竟郁济时之用耻爲狷介之行以邀皦察之名畜伎乐饮醇酒怡然自得聊以卒岁启手足之际无呻呫之声古之逹者正当此耳丕以名法之学获选丘门固非良史之才曷纪贤人之徳庻为实録以俟易名谨状荐处士陈禹状右臣伏覩国家裒采羣才搜扬片善其有上书言事者犹有可取必加甄録广纳之意遐迩知恩然臣窃尝观之率皆浅近止于采取金寳检榷赋租制作舟车斩伐材木巡察关禁收捕冦攘既利害相叅亦虗实略半食禄者衆成务者稀若乃先王教化之源朝廷刑政之本谓之迂濶竟尔寂寥得人之盛未可致也去夏有布衣陈禹诣献纳院上䟽独与衆异其言曰五常之教不立度量之器不均又曰江鄊之民存不事之以礼亡不祭之于室斯有实意于教化而不汩于流俗者也臣于是访其爲人则鄊曲无过延之与语则静黙寡词傥使行顾其言才副其识则古之循吏何以踰之愿陛下以亲民之职试其爲理考绩之际自有常科臣忝预铨司顾慙则哲谬妄论荐俯伏兢惶谨奏册秀才文四首自三五以还文质迭变百王之法六籍焕然及周室既衰诸侯异政贤俊之士分轨并驰至如管仲霸齐之功商鞅强秦之令申韩之名法孙吴之战阵李悝则务尽地力墨翟则崇尚节俭此其尤着者也盖百家之说虽其道不同奉而行之皆足以致理子大夫服圣道必尽幽深试论其中孰得周孔之㫖可为当今之用者悉心极虑以着于篇夫君者民之表也天下取则焉故慎其威仪定其声色气时其宪令审其好恶以此示之未有不化者也然而唐尧在上日用而不知圣祖立言亲誉者其次夫如是则寂然不动澹乎无为使蚩蚩之甿何所则象而能革其浮伪驱之仁夀哉举要立中必有其説昔太公理齐因其俗故报政速而后世强伯禽为鲁易其俗故报政迟而后世弱然则商辛淫虐之风不可不去也周家仁厚之化不可不被也修旧者未见其迁善之涂革故者岂伤于维新之义迟速之効强弱之由愿闻嘉言以释斯惑肉刑之法明王之制着于周礼垂宪无穷何故三苗行之以为虐秦人奉之以为暴汉文除之以为仁乎自魏晋以还议论间出理竟不决法竟不行岂时运之变有殊将圣贤之才或异愿闻归趣以正古风祭文献太子文粤惟上天䧏鑑我李文昭武穆神孙孝子赫矣谟训昭哉圗史以济时屯以永千祀恭惟盛烈仰属尊灵惟精惟一克长克君有信厚之风以睦公族有孝敬之徳以奉天经避宠崇譲以正流俗主留分陜以树风声恵下之政为民慈父平戎之绩为国长城耸多士之耳目焕万古之丹青储闱既正鸿猷允塞虽主器而纳揆更承颜而飬徳四海无波百官成或光昭兴运允答灵心宗祊之所託者重苍生之所望者深何国歩之已泰忽神仪之永沈阳光爲之而昼晦万籁爲之而哀吟惟恩信之所洽孰忧伤之可任某等迹备三千义深凡百或选自朝廷或仰由推择或方列于宫府或尝陪于賔席分曹着位有先后之差辱顾推诚无髙卑之隔徒岁月以滋深愧涓尘之靡益今也徒御分散轩墀閴寂摧伤于望菀之前恸絶于华池之侧实邦家之不幸岂臣吏之空惜呜唿哀哉寝园斯启逺日将从俨象辂以帷白建鸾旗而旐红聼寂歴以无覩视杳冥而遂空抚躬弔影涕两号风敢寓诚于笾豆庻冩恨于心胸愿賔天之下䧏鑑永慕之无穷呜唿哀哉尚飨与中书官贠祭江学士文维年月日广平游简言陇西李贻业清河张纬东海徐铉谨以清酌庻羞之奠敬祭于故翰林学士江公君章之灵眇眇玄造茫茫万有若明若晦爲夭爲夀颜子不幸仲宣无后岂同㮣之能量实令名之不朽惟公之生俊徳髙名一日千里三顷五城乃邦之彦乃时之英蔼然台阁存此风声惟公之没音容倐忽二子继夭髙堂结发有女垂髻摧心裂骨门馆秋风阶庭夜月哀从中来云谁能遏简言固陋夙奉光尘庙朝之旧岂无佗人西垣并入禁署相因二十年中心同道亲曾无间隟靡或淄磷贻业不才依仁仰徳晚获同舎因成近戚形忘累遣情深分宻柸酒痛饮光隂一掷岂料欢游遽分今昔纬在三川论交早年才力工拙词埸后先与之声价借以腾骞徒欣践迹敢曰差肩佗鄊胥㑹旧分依然倍成感叹转奉周旋铉实后生幸为同族聨事之好友于之睦以道相许以义相朂官路迍邅天涯谴逐千里关山它鄊心曲自帝里连归周行并复税驾未安舍我何速呜唿君章魂游何方非巫阳之可招非祖洲之可望平时笑语旧日颠狂何梦觉之不识何悲欢之不常惟四友之分义成终天之感伤虽山公之无託岂延陵之可忘有肴在御有酒盈觞死生之㑹终于此堂愿公如在来为我尝长号有恸迸泪无行薄奠云毕哀情未央呜唿哀哉尚飨祭韩侍郎文维𨳩寳三年太岁庚午九月已亥朔七日乙巳东海徐铉谨以清酌庻羞之奠昭祭于故中书侍郎赠相国昌黎公之灵天祐生民必生贤人数有治乱道或亨屯君子处之全名保真穷不易节逹不私身呜唿明公与道为邻其本也忠其动也仁折而不挠屈则能伸懋此成绩扬于王庭名闻天下道合明君宜若张公上应台星宜如卫武享兹百龄如何不淑与世同尘城郢遗忠感深紫宸黔娄之衾赐从御府季子之印佩入泉扃知与不知孰无悲辛呜唿哀哉某惟不佞早奉光容倾葢之交缱绻相从公之知我如我知公何义不协何言不同宁惧触鳞之忤岂防羸角之凶先号后笑无初有终霰雪既消阳光乃融海郡山城几怜煦沫南宫西掖近见搏风岂主恩之可报幸吾道之非穷今也岁月遒迈悲欢一空平生气宇夙昔心胸极视聴而无所与造化而冥䝉露泫门桞霜凋井桐物感于外悲来自中生刍表徳絮酒申恭愿贞魂之䧏鍳庶丹恳以斯通祭王郎中文维年月日朝议郎行秘书省秘书郎直门下徐铉谨以庻羞之奠昭告于故郎中文人之灵惟灵立身行已之规理职奉公之节闻于士友着在官司今以衔悲岂容繁述伏思顷岁独奉深知获承于妻之恩追序通家之旧邕和二族出入十年情不间于𥘉终义实敦于骨肉去岁天恩举善右掖登贤幸以王事仅同省垣不隔陪侍靡违于旦夕兴居常在于见闻虽无光益之期且慰因依之望岂谓悲欢迭代光景须臾才周旬岁之间奄终天之痛追攀靡及哀慕何穷呜唿哀哉昨闻讣之初方当卧病不得亲临易箦躬奉遗言徒奄泪于漳濵但痛心于夜壑呜唿哀哉家存余庆念属帝心有后之期自符公议不孤之任岂在它人呜唿哀哉故国方遥良时未卜王畿寓殡逺日将临雾昏而丹旐悠扬月落而繐帷萧索凉风助惨行路同悲瞻望灵筵酸辛无地敬陈薄奠少道深懐髣髴明灵一赐临䧏尚飨祭刘司空文惟灵气禀沖和志推亷洁白璧藴孚尹之羙朱絃含清越之音操行纯深性克全于天爵襟懐弘逺誉早播于人龙顷自奋迹清朝策名近侍既保后凋之节终谐贞退之心道因损而益光名以谦而更着优游自得忠孝归全求之古人我复何愧某等幸承事旧况预姻连眷分过私襟期莫逆歴岁时而弥固经夷险而不回揖淡水以无厌仰髙山而何极今则佳城将启逺日有期光容有隔于重泉醆斚聊申于薄奠仰惟贞魄俯鍳丹诚尚飨徐公文集卷第二十徐公文集徐公文集卷第二十一徐公文集卷第二十一东海徐口◍铉奉和御制雪豊登盈尺瑞物象九门深璧照环丹砌梅花满上林茶香偏自得酒力讵难禁别有寒郊外银河映玉岑奉和御制打毬上闲精习渥洼骢玉镂花鞍锦覆騣金埒无尘初裛露朱旗向日自生风雷传画鼓偏増气星度飞毬欲映空共道宸游因习武凯歌犹似奏平戎又五言彩仗映花鞯春庭散曙烟毬飞皆应手马骏不湏鞭仙乐飘云外祥风近日边筹多不虗发制胜在机先奉和御制春雨祁祁甘雨正当春草树精神一倍新匀洒农郊偏长麦缓飘花槛不惊人宻随宫仗环青辂普逐皇恩下紫宸霁后楼台更堪望满园桃李间松筠冬至日奉和御制吹律政知寛迎长物倍安𥘉阳殊胜腊积雪更添寒庭实罗千品珍符荐百般羣臣同偶圣不叹夜漫漫奉和御制寒食十韵朝阳散宿烟登望思悠然影晴偏暖云容晚更鲜共欢时景好不惜岁华迁旋试娇骢歩新调寳瑟絃宫花红照耀御水碧潺湲歌吹清连夜辎軿丽满川依林张幄幕夹道建秋千仙乐来天上祥光𧺫日边游丝䡖冉冉芳草緑芊芊圣制如春色周流遍八埏奉和御制岁日二首运暦三元正升平太古同五侯皆辑瑞四海尽占风圣政干行内羣生夀域中撞钟元会罢见朗日升东二正仗临轩万国来汉仪周礼尽堪咍光浮云盖青龙转香透椒花白兽𨳩庆赐应时均亿兆卜年从此数京垓羣臣共感文明运况是天言诫懋哉奉和御制上元灯幔亭髙敞九门前银箭遅遅夜漏迁明月静添华烛影和风时度御炉烟朱轮绣毂车声接玉勒金羁马首骈一曲云謡飞圣藻万方歌咏仰尧天奉和御制烟春晴纎霭映斜阳羃羃偏能覆水乡浓似庆云同馥郁薄如䡖素自飞扬堤横新栁真成画楼对遥山正好望谁见朝元香案上龙旂交影共腾奉和御制暑中书懐浴殿晨𨳩气象新虗亭金井辘轳鸣隂成杨栁千丝宻凉入襟懐一扇䡖寒水乍沉朱李熟薫绡长有好风生高楼更称频临望台笠行歌麦陇青奉和御制闻早蝉緑树隂隂惬豫游早蝉清韵逺还收唤回昼梦和宫漏引𧺫㣲凉助麦秋禁栁烟中飞乍觉御沟声里聼偏幽羣生遂性宸章悦从此人闻不识愁奉和御制夏中垂钓作物茂时平日正长翠华停驭睠方塘文竿乍拂圆荷动頳尾时飜素荇香睿赏只应从暇豫圣恩寕肯间沉翔吞舟自是贪芳饵犹笑成汤一面张奉和御制殿前松兼以书事长松修榦列承明虎肹龙盘气貌灵风度乍闻琴曲调巢高𥘉见鹤仪形枝笼陛㦸寒生槛叶帯鑪烟翠满庭涧底山头各生殖託根争似在青冥奉和御制扇齐纨新裂月轮全蝉雀分明彩翠鲜救暍自符仁主意扬风须假手中扇暂遮楼日霞㶢透半掩歌唇寳靥圎一曲睿调精比兴好将金石奉雕镌奉和御制棊二首制法精㣲自帝尭势如天阵布週遭沉思逈觉忘千虑妙诀终湏附六韬急刼未分香印匝一枰𥘉满月华髙御词仍许羣臣和愁杀山中玉兔毫二常嫌羣艺用心麤不及棋平出万途妙似孙吴论上䇿深如夔益賛訏谟静陈玉槛连琴榻宻映珠帘对酒壶圣智縦横归掌握一先终不费多图奉和御制早春羣生遂性得天真阳景无私发秀匀尭暦永从新律正皇㤙散作万方春华林日丽红苞拆太液氷消緑浪新天意分明启昌运岱宗即㸔报羣神应制赏花上林春暮紫英𨳩组绣成帷䕃玉阶艶逐晨光随歩武香和轻翠透襟懐生成泽广时芳茂鱼水情通乐韵谐禁籞年年陪睿赏何时梁甫奉燔柴和陈处士在雍丘见寄衰薄喜多幸退公谁与闲髙人乗兴去相望两程间卷箔有㣲雪登楼无逺山清谈胜题赠何日杖藜还送汤舎人之陈州尼父恓惶地离情向此偏家贫聊复尔道在肯徒然诗景明松雪郷山隔水烟三年湏赴召莫恋瓮头眠送阮监丞赴余杭杨栁依依水岸斜鹢舟东去思无涯坐临棊局延明月行采诗题对落花虗白亭中多宴赏钱塘湖上剰烟霞风光到处宜携酒况有余杭阿姥家送容州程贠外端州呉员外士生秉道义公论重才名羙哉䨇白璧髙价等连城昔在南国时折桂尝抗衡今爲北朝客通籍齐振缨连镳适炎徼并命典州兵地逺乃寄重无爲惮遐征俗杂则才难当在通其情投香与还珠前哲有遗声君㸔奏谏者接武趋承明掺袂赠斯言斯言勿见轻和颕川曹监军别离情绪两难任消遣唯应有醉吟冉冉光隂玄鬓改勤勤书札旧情深凉宵梦寐清淮月永日徘徊玉树隂野鹤乗轩无所用角巾何日返中林和清源太保闲居偶懐朝退闲斋落叶天道心真气本仙源帘前风月澄秋景门外轮蹄任世喧棊罢早寒生北戸酒醒黄菊满西园时人自有思齐者践迹观刑不在言又和寄光山徐员外早年南国日追随冠劒晶荧佩陆离匪石心诚徒自许浮云踪迹信难知官闲从饮扶头酒地僻谁同敌手棊门馆旧恩今更重髙斋遥枉谢公诗和徐秘书年少支离奈命何悲秋懐旧苦吟多龙泉有气终难掩荆玉无瑕岂惮磨会偶良工收杞梓莫将闲梦挂烟萝他年得路搏风去肯念今朝煦沫么送汪处士还黟歙孤云野鹤任天真乗兴逰梁又适秦兴去却归南国去黄山何谢武陵春和翰长闻枢副翰邻居夜宴𨳩筵别有邻居兴卜夜应怜禁漏长旧友不期争命驾新姬慿宠剰传觞香烟结雾笼金鸭烛熖成花照杏梁京邑衣冠多胜赏鲈鱼争敢道思郷和清源太保寄湖州潘郎中老大离羣一倍愁谿山风物且淹留醖成春酒谁斟酌抄得新书自校雠莫似牧之矜旷逹湏教子重譲风流㤙门旧分知难忘题取新诗上郡楼送南华张主簿改承县适去荘生邑还临孔父乡仍闻旧隠处近在武夷傍道气年长度儒风日以光何时㸔解组归去事仙方和白州钱使君上元夜侍宴御宴宵陈敞百层君恩芳景两难胜风传天上九成乐月映楼前万树灯醉捧玉觞疑梦寐静临丹槛似飞腾因观谢守牎中咏自愧瀛洲是滥登送苏州梁𥙷阙轧轧朱轮道路长虎丘山下剰春光军城旧是呉王国郡守曽为谏署郎祖席咏歌金玉振下车条教蕙兰香青云旧是髙飞处三载徘徊亦未妨和金州钱太保春雨蒙蒙膏雨逺空迷点滴圎纹水绕堤桞帯喜如和醉舞花房愁似宿粧啼烟笼麦陇连天濶云映渔舟掠岸低亷使解分天子念一篇骚雅慰蒸黎送髙秀才龙门一上嫌轻进闗塞西逰自爱山缑岭春归林影宻津桥人静水声闲如今正得幽㝷兴佗日青云不昜还送施州单员外精金百鍊始知难何似仙枝两度攀名逐鳯书归故里身从鸟道入已山诏宣逺俗皇恩厚恵洽齐民利刃闲珍重加飡顺风土归来髙歩七人班送宣州张员外故国干戈后怜君得意归绮霞横郡阁犀烛照渔矶天逈青山逺江平白鸟飞此行同衣锦况是老莱衣和筠州谈鍊师见寄共叹崑冈火谁知玉自分寂寥人境外萧索数峰云眞箓终年秘空歌偶得闻应怜霸陵上衰病故将军送吴郎西使成州所向皆为道遐征岂足辞中华垂尽处别路正秋时髙阁兰台笔闲吟板屋诗良工无弃物珍重岁寒姿送下博陈员外旷望丛台路飘飖楚塞人琴堂无故旧何计免霑巾送浄道人北阜与西山前期梦寐间羡师乗兴去应拟此生闲乔木人谁在鲈鱼我未还归心寄秋水东去日潺潺邺都行在和刁秘书见寄征袍结束从宸逰邉上尘清见戌楼柏殿赋诗知是幸茂陵多病自堪愁清漳幽咽长流恨铜雀荒凉几换秋深羡髙眠全道气姓名应已在丹丘和旻道人见寄戎服非吾事华缨寄此身谬为金马客本是钓乡人引领梁园雪扬鞭辇路尘知师亦多病拥褐待阳春和复州李太保詶笔处处良工事笔锋宣毫自昔最称雄因思南国巾箱学愿入兰台掌握中委质幸归彫玉匣词曽侍兔园公一篇丽藻真闲暇共仰才多道不穷送蒯员外东游旧治百岁犹强健知君即地仙孤飞下华表太息问桑田故吏今谁在髙名昔共传伊余亦遗老相送亦澘然送王监丞之歴阳叹息曽逰处江边故郡城青襟空皓首徃事似前生緑绶君重绾华簪我尚荣年衰俱近道莫话别离情送阮殿丞之静海闻子东征効逺官行行春色黯离魂中途辍棹㝷吴苑西向登楼望海门鵩舎曽嗟经岁谪灵光空念岿然存陵迁谷变今如此为我停骖尽酒罇送周员外之逹之子敷王泽迢迢蜀栈东颁条有余刃对酒与谁同身占贤良籍家传道徳风逺民思静理即此是隂功送长社胡明府黄绶系未穏桂枝香尚新琴堂寕乆次谏署正求人皎皎凉秋月飘飘清路尘元常有遗翰求作箧中珍送表姪逹师归鄱阳故乡禾黍世亲稀中表相寻只有师惆怅离懐向何鄱阳湖上叶飞时送祕阁朱员外知复州景陵山水旧知名珍重诗人建隼行未免簿书劳利刃省贪烟月縦髙情杨雄阁下诸生送陆羽门前百吏迎圣代羣贤皆得路三年倾首望鹏程送净道人东游身服竺干教心为邹鲁儒观风逰稷下访古入中都短景程途逺寒原店舎孤东周多俊造能赏碧云无送李道士南游云水李道士曾为中贵人绮纨终不恋松鹤自相亲云气苍梧晩芳华紫葢春匏瓜老犹繋惆怅望行尘送国子徐博士之澧州多才适世用学者不遑处新词八咏楼更汎涔阳浦行当应列宿且复施甘雨髙斋闲坐时清谈孰为伍送钱副使黎阳发运一盃寒食酒珍重送君行花影黎阳渡春风浚水声汎舟无废事聘骥有修程应用方无暇何湏怆别情寄张阶州仪甫秉忠信神明自来舎綘灌虽不容蛮貊皆从化荣名任纷纠道性常闲暇传语当途人无为劳叹咤送文懿大师浄公西㳺乗兴西游谁与同一嚢诗藁一枝笻厌栖庐岳莲花社却访南山紫阁峯懐古有时应怅望㝷幽何处不从容闗中风物常牵梦老卧闲曹转放慵奉和武功学士舎人纪赠文懿大师浄公一旧国荒凉成黍稷故交危脆似琉璃髙人独喜汤师在手把新文数道碑满卷文章为世重出尘心迹少人同腾腾自得脩真理不管浮生觉梦中文似春华铺晓陌思如泉涌注长江诗情道性知无梦频见残灯照曙牎已洁心源𧺫世表却縁诗句有时名𥘉闻行业如耆宿及见容颜是后生只有闲情搜景物不将客鬓惜流光京华才子多文会衆许清词毎擅塲恵逺禅师名素重维摩居士室皆空羣公竟有诗相赠组绣珠玑满袖中南朝人物古犹今只恐前身是道林处䖏经行常自适不妨谭笑不妨吟往往冥搜宵不寐时时任性昼仍眠髙情丽句谁偏重圣代词臣李谪仙霜髯病叟掩闲扃禅客相㝷有故情每忆江南𥘉识面至今犹得爱才名咏史京洛多权豪游服相追随青牛中向车白马连环羁珩珮竞照耀绅组旧参差驺鸣行人驻倐若流风驰名园不问主下辇輙失嬉秦官钖雕盘光禄假羽巵侏儒善为优邯郸有名姬坐客应余论顾眄成恩私卤簿留国门谁何不敢讥归来卧华堂琐牎承文武夫莹庭阶璧珰攅荣题列烛正晶荧喷香常逶迤明朝入君门宻侍白玉墀𨳩言迎合㫖羣公黙无为乍请考工地亦拜牀下儿吹嘘枯稊生指顾千钧移回瞻狥名士獧介尔何施朱云折槛去梅福弃官归寂寞杨子云口吃不能辞着书述圣道徒许俗人嗤汉室已乆坏徃事垂于兹眇然千载下慷慨有余悲徐公文集卷第二十一徐公文集徐公文集卷第二十二徐公文集卷第二十二东海徐口◍◍铉送曽直馆归寕泉州常怜客子倦征岐谁似曽郎得意归厅琐石渠封简册手持仙桂拜庭闱舟横剑浦凌清瀬马过猿嵓点翠㣲却笑辽东千岁鹤下来空叹昔人非送乐士知舒州忆在同安郡谁知是胜游仙山常独往骚客自忘忧暂别经多难劳生已白头羡君驱蒨斾兼得漱清流民俗常如古风光最称秋短歌聊抒意为我谢沙鸥送慎大卿解官侍亲圣朝无事九卿闲蔼蔼东门綵服还旧日髙名齐汲郑今朝至行似曽颜更怜霜髩垂玄髪犹恨深居逺旧山老鹤乗轩真自媿徘徊空在稻梁间代书寄泗州钱侍郎𧺫部纡両绶恢恢刄有余既为侍中郎又复专城居无乆恋铃阁早应还直庐浚川春水满珍重寄䨇鱼寄舒州乐学士皖伯台前緑树春吴塘𥘉下碧溪分旧逰风景长牵梦遥羡髙斋望白云送呉支使之长安幕府清资新雨露髙阳旧第乆尘埃百年遗老知谁在应喜辽东鹤下来和谭鍊师见寄一别髙人世事多归山歧路转蹉跎定知上药延衰齿毎忆玄谈飬太和任道人生如梦寐也从时态𧺫风波锦嚢真箓遥相许只待飊轮更一过和钱祕监与边谏议南宫同直赠答筵上诗题共笔牀罇前酒兴话髙阳心清自觉官曹简院静先知节候凉南国少年推贵重东堂前軰譲贤良好㸔䨇鳯追飞处明粉新涂紫界墙送周郎中还司忆在庐山始识君当时惟拟共眠云那知身计関前定却向人间逐世纷紫阁峯前欣独往银台门里叹离羣青嚢旧有登真诀莫遣闲人取次闻太师相公挽歌词二首巖廊旧徳汉储师富贵优游自古稀四序不能违代谢九原谁可与同㱕精神恍惚骑龙尾功业纷纶在虎闱惆怅鸣珂洛阳道素车丹旐奉灵衣风流安石在东山曽许従容妓乐间倾盖算来能几日逝川东去不知还北邙原上寒云结郑国门前晓月弯祖奠欲收賔御散满衣零涙掩衰颜送賛寕道人归浙中故里夫差国髙名恵逺师君㤙从野逸归棹逐凌澌旧访虽无念牵懐亦有诗因行过秦望为致李斯碑和元少卿送越僧尘机息尽一真僧唯有林泉舍未能莲社故人今暂别稽山旧隠与谁登时清岂觉前㳺改道胜寕辞白发増遥羡髙斋吟望处孤云野鹤是亲朋代书寄谈鍊师朱山松桂翠连云中有清虚小隠君宻餋丹砂存正气静披琼藴诵真文埙箎金石心常在圭组烟霞路自分慿仗乡人传尺素山前惊起白羊群送郑先軰及第先归春晩缑山路华光满翠㣲怜君持郄桂归去着莱衣故国几人在浮生万事非唯当拭病眼㸔子九霄飞送髙先軰南归乡国悲前事风光属后生名从天上得身入故都行草色𥘉裁绶鹏飞不算程自怜枯朽思相送剰含情送严秀才下第东归世胄今为旅多才嬾自营坦懐君子道惜别故人情归棹春潮满郊居海月明雄文不轻售湏待最髙名送周味道秀才东归见别依韵庭闱劳梦想孤棹度江关骏马犹论价荆蓝且抱还晩花萦綵服踈雨映家山频见春官説明年待铸颜送曽秀才涂水神仙宅仙山夹县楼吾孙好诗句归咏故乡秋紫竹遮书幌红蕉拂钓舟东堂有平路莫谒外诸侯寄玉笥山沈道士珍重江南沈鍊师未曽相识乆相思已全真气能从俗不坠家风善赋诗玉笥共游知早晚金貂回顾觉喧卑多慙书札遥相问更望刀圭换白髭和钱祕监旅居秋懐二首秘监踈朝谒门前长緑苔未愁玄鬓改且喜素秋来独坐翻棊势闲行绕药栽凉风入书幌时动水沉灰闲静无凡客开罇共醉醒琴调碧玉调书展太玄经酒熟㸔黄菊诗成冩素屏晚来萧甚山鸟下中庭送元道人还水西寺李白髙吟处师归掩竹关道心明月静诗思碧云闲緑树凌寒雪飞泉响遍山自慙丘壑志皓首不知还送李秀才归建安昔闻武夷士皆是帝曽孙李君即其人命舛道常存爱子已折桂华组耀闺门吾身可拂衣綵服归丘园捧觞庆北堂其乐不可言清溪环幽居逺岫横前轩弹琴咏招隠芳意飘若兰老夫无此分何必矜弹冠和季太保寄刀秘书名位虽卑道自光讼庭无事俗平康帘间尚觉琴牀暖院静偏闻酒瓮香餋性已知无病染持亷唯恐有名彰主人莫讶暌违逺千仭由来有鳯翔又和刁秘书寄李太保百里临民自可怜青云何必籍阶縁家贫聊欲资三径政简无非草太玄处衆忘懐均物我程才不噐任方员江湖相望真堪喜聚散悲欢尽偶然送坊州贾监军圣主欲东封怜君四䕶戎乡心经覇岸诗思省豳风旧业今成旅朱颜已变翁忘懐一盃酒闲夜与谁同送李𥙷阙知韶州南国求良牧中朝辍谏官君㤙偏念逺臣节岂辞难骑影过梅岭溪声上贑滩曲江宜访古韶石好慿栏诗景縁情逺民心逐政寛衰翁寻旧分为致葛洪丹送修武郑主簿纠郡梓潼兼寄王舎人八韵杖䇿辞清浴驱车向梓潼栖鸾才乍展叱驭气方雄暂割趋庭恋将伸纠郡功诗清冲宻雪别酒愬寒风山水秦关外烟花锦里东府公名素重语椽道仍同坐啸新知洽随行旧分通当令従此去不复数文翁和李秀才雪中求酒雪英飘洒绕虚廊晓景沉沉朔吹狂银阙晶荧摽帝里桂华纷糅认仙乡少年风味新吟动老叟襟懐万事忘自倒空罇酬絶唱书帏聊得泛寒光送谢着作之濠梁谢客乗轺去清和景物𥘉淮流宜映月濠上好观鱼吏事应微挠吟情自有余偏州莫留滞东观待繙书贡院锁宿闻吕贠懐使髙丽赠送圣化今无外征途莫惮賖扬㠶箕子国驻莭管寕家去伴千年鹤归逢八月槎离情恨华省持此待踈麻代书寄宋州钱大监衰朽经烦暑慵将病共侵北牎时企足东望一披襟秘监清罇满平台緑树深年来书信少何以慰离心送钱先軰之䖍州子实东南羙来参第一流从容持片玉谈笑运前筹贑石连云秀亷泉帯月秋可怜行乐地况从板舆逰送阮洗马之全州望苑廻先马山城驻使车涂中值归㕍频寄北来书观灯玉台体十首吴歌楚舞玉诗新华灯兰熖动鱼鳞台前共道明如昼醉里唯愁夜向晨绮席金炉香正燃铜壶银箭漏𥘉传天廻星月迷灯烛风过楼䑓度管絃䨇阙重闉夜不关金车寳马晓应还亭亭明月临瑶席灼灼华灯照玉颜火树灯山髙入云红筵翠幄自成春㳺女有时还解佩青楼何处不留人帝京风景不曽秋万户千门夜更逰玓瓅银鞍连绣毂晶荧珠网挂琼钩夜未央明月光荧煌九华烛交影照歌梁敞丽谯披绮竂歌声和夜漏火树似花朝星汉斜乐无涯明月千门雪银灯万树花抚云敖吹玉箫艶舞廻罗袂香风闪歩揺日照花七香车歌舞平阳第经过赵李家和李秀才端午日见寄角黍菖蒲酒年年旧俗谙采衣君自乐白发我何堪静味瑶华句闲思玉柄谭报之长命缕祝庆在圗南送清道人归西山尝忆潄甘醴洪崕药臼旁今来眇如梦此景未曽忘圭组老无味林泉路更长羡师从此去当暑扣云房送张学士赴西川右蜀分忧辍近臣翩翩旄莭下青冥单车唯载支机石夙驾长先使者星已有清风驰栈道犹酣别酒过长亭佗年报政徴黄入留取文翁旧典刑和李宋谔秀才赠蒯贠外性僻时难偶神清夀有余曽施卓鲁政旧讲老荘书贱更襟懐放贫犹世利踈圣君将就见慎勿买山居送徳明道人还东林毎忆曽逰处东林恵逺房老来情更重师去兴何长涧曲泉声咽松深露气香题诗寄楚老惆怅不成章送冯中允使蜀莫笑皤然一病翁百年交分両家同今朝倒屣迎王粲旧日清谈赏阿戎玉垒无辞轺传送金闺初喜姓名通青城山下逢仙客为説心丹未辍功送新除国博徐员外知婺州怜君尽室泛安流职重官新未白头楚老欢迎归旧里春风留恋过杨州逢时肯更嗟庭树属咏还应上郡楼宗党故人乡外少勤勤书札缓离愁送望江张明府之官别是荣诏许侍亲行温凊自为乐烟波不算程山留丹灶室俗有故乡情无使千年后空传麴令名送廖舎人江南安抚上天本爱民治乱当有时伤嗟江表人三灾迭优之如何遭盛明不能免流离王泽限遐逺孰云天聼卑贤哉廖夫子尽忠不顾私朝闻青蒲奏暮见轺车驰愚闻奉使者受命不受辞但使民瘼瘳无忧国赋亏贞观笑割股文侯谕治皮学古平生事行行当在兹赠言聊执手愿子副心期送陈使君之同州太守驱征斾翩翩西过关氷容先腊至膏雨逐春还緑树游沙苑髙楼㸔华山从来京辅地出入尽崇班和元少卿雪朔风飞雪偏遥天为瑞偏宜在腊前有客棹舟将命友何人髙卧共称贤瑶花散乱纷临席玉树晶荧烂满川闲想冰容比君子始知姑射有神仙送頵道人还西山尝忆洪崖涧穿云路万㝷曽经照玄鬓未得缷朝簪老去驰荘蝶年来有越吟羡师从此去旧隠翠微深送厯阳方明甫古县横江北絃歌似武城善辞金马召欣着綵衣行旧感河山色离愁浚水声外门庐井在相送几重情送李着作之汉阳闻道驱征斾行行至汉阳𥘉程微雨霁满路落花香逺宦心常适青云去未妨惟余亲戚分惆怅上河梁赋二首牡丹赋伊牡丹兮灼灼其华擢秀暮春交光绮霞其气则胡香楚兰其丽则湘娥赵娃向日争媚迎风或哀烂如重锦粲若丹砂京华之地金张之家盘乐縦赏穷欲极奢英艶既谢寂寥繁柯无秋实以登荐有皓本以蠲痾其为用也寡其见珍也多所由来者旧矣孰能遏其頺波感旧赋送陈殿丞西使两绶威𬎼驷牡骙骙送子于行关中陜西惟天道兮回复嗟人事兮推移昔百二之形胜今㝷常之藩维龙池阁道徒处所骊山仙馆空崔嵬岂怜感旧之遗老心如灰兮鬓如丝喜使者之得人羙大君之㧞竒察为政之善否求斯民之疠疵庶吾奋擥辔澄清之志致国风于贞观𨳩元之时徐公文集卷第二十二徐公文集徐公文集卷第二十三徐公文集卷第二十三东海徐◍◍◍铉重脩説文序韵谱前序韵𥙷后序故兵部侍郎王公集序文房四谱序张民子集序邓生诗序进士廖生集序广陵刘生赋集序重脩説文序银青光禄大夫守右散骑常侍上柱国东海县𨳩国子食邑五百户臣徐铉奉直郎守秘书省着作郎直史馆臣句中正翰林书学臣葛湍臣王惟恭等奉诏校定许慎说文十四篇并序目一篇凡万六百余字圣人之㫖盖云备矣稽夫八卦既画万象既分则文字为之大辂载籍为之六辔先王教化所以行于百代及物之功与造化均不可忽也虽复五帝之后改昜殊体六国之世文字异形然犹存篆籕之迹不失形类之本及暴秦苛政散隷聿兴便扵末俗人竞师法古文既絶譌伪日滋至汉宣帝时始命诸儒修仓颉之法亦不能复故光武时马援上䟽论文字之譌谬其言详矣及和帝时申命贾逵修理旧文于是许慎采史籕李斯杨雄之书博访通人考之于贾逵作説文解字至安帝十五年始奏上之而隷书行之已乆习之益工加以行草八分纷然间出返以篆籕为竒怪之迹不复经心至于六籍旧文相承传冩多求便俗渐失本原尔雅所载草木鱼鸟之名肆意増益不可观矣诸儒传释亦非精究小学之徒莫能矫正唐大暦中考李阳冰篆迹殊絶独冠古今自云斯翁之后直至小生此言为不妄矣扵是刋定説文修正笔法学者师慕篆籕中兴然颇排斥许氏自为臆説夫以师心之见破先儒之祖述岂圣人之意乎今之为字学者亦多从阳氷之新义所谓贵耳贱目也自唐末䘮乱经籍道息皇宋运二圣継明人文国典粲然光被兴崇学校登进群才以为文字者六艺之本固当率由古法乃诏取许慎説文解字精加详校垂宪百代臣等愚陋敢竭所闻盖篆书堙替为日已久凡传冩説文者皆非其人故错乱遗脱不可尽究今以集书正副本及羣臣家蔵者备加详考有许慎注义序例中所载而诸部不见者审知漏落悉从𥙷録复有经典相承传写及时俗要用而説文不载者承诏皆附益之以广篆籕之路亦皆形声相从不违六书之义者其间説文具有正体而时俗譌变者则具于注中其有义理乖舛违戾六书者并序列于后俾夫学者无或致疑大抵此书务援古以正今不狥今而违古若乃髙文大册则宜以篆籕着之金石至扵常行简牍则草隷足矣又许慎注解词简义奥不可周知阳氷之后诸儒笺述有可取亦从附益犹有未尽则臣等粗为训释以成一家之书説文之时未有反切后人附益互有异同孙湎唐韵行之已久今并以孙湎音切为定庶夫学者有所适从食时而成既异淮南之敏县金于市曽非吕氏之精尘凟圣明若临氷谷谨上韵谱前序昔伏义画八卦而文宇之端见矣仓颉摸鸟迹而文字之形成矣史籕作大篆以润饰之李斯变小篆以简昜之其羙至矣及程邈作隷而人竞趋省古法一变字义浸譌先儒许慎患其若此故集仓雅之学研六书之㫖博访通识考于贾逵作説文解字十五篇凡篇六百字字书精博莫过于是篆籕之体极于斯焉其后贾鲂以三仓之书皆为隷字隷字始广而篆籕转微后汉及今千有余岁凡善书者皆草隷焉又隷书之法有删繁𥙷缺之论则其譌伪断可知矣故今字书之数累倍于前夫圣人创制皆有依据不知而作君子慎之及史阙文格言斯在若乃草木鱼鸟形声相似触类长之良无穷极茍不折之以古义何足可观故叔重之后玉篇切韵所载习俗虽久要不可施之于篆文往者李阳氷天縦其能中兴斯学賛明许氏奂焉英发然古法背俗易为堙微方许李之书仅存扵世学者殊寡旧罕存秉笔操觚要资检阅而偏旁奥宻不可意知㝷求一字往往终卷力省功倍思得其宜舎弟楚金特善小学因命取叔重所记以切韵次之声韵区分𨳩卷可覩楚金又集通释四十篇考先贤之微言畅许氏之玄㫖正阳氷之新义折流俗之异端文字之学善矣尽矣今此书止欲便于检讨无恤其它故聊存诂训以爲别识其余敷演有通识焉五音凡十卷诒诸同志者也韵谱后序𥘉韵谱既成广求余本孜孜雠校颇有刋正今复承诏校定说文更与诸儒精加研覈又得李舟所着切韵殊有补益其间有说文不载而见于序例注义者知必脱漏并从编录疑者则以李氏切韵爲正殆无遗矣前序犹谓学者殊寡而今之学者益多家畜数本不足以供其求借颍川陈君文颢任当守土宠殊侍祠习武好文怜才乐善见人爲学如已之诲子弟焉因取此书刋于尺牍使摸印流行比之缮冩省功百倍矣噫仁人之用心也因躬自篆籀庶祗来命序之于后以记其由雍熈四年正月序故兵部侍郎王公集序君子之道发于身而𬒳于物由扵中而极于外其所以行之者言也行之所以逺者文也然则文之贵扵世也尚矣虽复古今异体南北殊风其要在乎敷王泽逹下情不悖圣人之道以成天下之务如斯而已矣至扵格髙气逸词约义微音韵调畅华采繁缛皆其余力也琅邪王公负英俊之才禀耿介之气世济其羙为时而生遒文丽句冠缙绅而杰出纯诚直道歴夷险而安贞故能奋厉羽仪抑扬声寔振清芬扵台阁浃仁政于藩垣润饰典谟铨衡人物主恩时望终始不渝载籍所髙何以过此铉顷岁来自江左㑹公西适三峯客有以拙文示公者大相知赏击莭而喜曰此人必能知我及召还京辇恵然见㝷亦以旧文为贶观其丽而有气冨而体要学深而不僻调律而不浮寻既返覆如四子复生矣由是倾盖甚欢恨相知之晚也是时天子方阐文明之化辟俊造之埸网罗羣才待以不次公则首冠纶阁摽表朝伦前逹后进莫不推仰犹以为古道未尽复已用未尽伸毎在谈宴屡形词色由是论者颇以躁竞为愚以为不然夫古之君子莫不汲汲于逢时孜孜于救世汲长孺汉之贤卿也而有积薪之叹李令伯晋之名臣也而有中人之诗其有仰惮贵势旁畏流议缄词含意从容自全者不得已也如公则内无隠情外无饰貌遇事輙发胸中豁然此真赵魏意气之士岂为儿女之态哉上方注懐而公寝疾十旬既满即卧内拜兵部侍郎其㤙礼如此呜唿流运不停仪表长谢伯才之絃已絶延陵之劔徒悬公平生所为文未尝编録至是诸子缉缀断简得二十卷泣授故人铉也不才无足延誉善善恶恶敢言襃贬之能一死一生粗逹交朋之分后之知我者庶斯言之不诬端拱二年夏六月序文房四谱序圣人之道天下之务充格上下绵亘古今究之无倪酌之不竭是以君子学然后知不足也然则士之处世名既成身既㤗犹复孜孜于讨论者盖亦鲜矣昔魏武帝独叹于朱伯业今复见于武功苏君矣君始以世家文行贡名春官天子临轩考第首冠羣彦出入数载翶翔青云綵衣朱绂光映里闬其羙至矣而其学益勤不矜老成以此爲乐退食之室圗书在焉笔砚𥿄墨余无长物以为此四者为学之所资不可斯湏而阙者也由是讨其根源纪其故实参以古今之变継之赋颂之作各从其类次而谱之有条不紊既精且博士有能精此四者载籍其焉往哉愚亦好学者也览此书而珍之故为文冠篇以示来者张氏于集序观夫贤人君子禀清真之气应期运而出故生而𡵨嶷㓜而敏恵既成而贞国士之器既立而为天下之用康寕夀考繁衍流祚此其常也若乃秀而不实仁而不遇前圣所以兴叹百代所以遗憾斯则神道忽恍万化茫昧自古乃尔吾将奈何呜唿张氏子秀而不实者也子名冉本字叔相今户部贠外郎洎之长子也年七岁博览经史日诵千言十岁能属文诗赋议论成于俄顷十二着礼上下二篇旧君奚王见之而叹曰此子天假之年佗日必为国器矣乃至梁京翰长李公昉阁长李公穆皆引之登门特加礼遇其道日以光矣其风仪标格萧然朗彻观者谓之玉人余甚重之以为四科之俊也故改其字师徳于时天子敦重文学亲考英秀海内士子靡然向风咸谓子必当振鳞附翼一举凌迈而介然特立澹然贞退求圣贤之微旨以餋亲脩心为先复探释老玄言读华阳诸真经飘然有脱落尘滓之志而况于荣名乎不幸羸瘵遽从夭折年十有六诸公闻之无不悯恤余以事旧之厚钟情特深故求其遗藁集而为序又尝览前载见古之人如子之人物敏俊词藻趣尚而促龄无禄者皆密契真箓蜕为列仙此乃灵篇竒纪非史笔所当言矣但用遣慈父之追念尔其草隷遗迹及佗着述皆蔵于家此不偹述辛已年冬十月序邓生诗序古人云诗者志之所之也故君子有志扵道无位于时不得伸于事业乃彂而为诗咏南阳邓君少而从吏服勤靡盬时命不偶淹翔末涂餋心浩然不以为歉遇事造景輙以吟咏自怡悔吝不及终始无累至于皓首未见愠容家贫晏然惟诗藁盈箧太原王君武陵龚君好文乐善皆序而伸之愚亦与君有姻故复为之述嗟夫士君子乐道自娱贞节没齿斯可矣悠悠世利曾何足云子其朂之无易尔守丙子岁秋九月左散骑常侍徐铉述进士廖生集序端拱改元岁春官庀职俊造毕集有廖生者惠然及门以文十五轴爲贽观之则博赡渊奥清新相接其名理则师荀孟之流其文词则得四杰之体问其年则既冠矣覆篑之功往而未止也询其爵里则闽方茂族组绶弈叶善庆之所及也佗日与之语则风骨清粹识度淹雅咸以爲逺大之程可企而致不幸遇暴疾数日天于逆旅士君子知与不知莫不爲之悲叹呜唿以生之词藻俊秀葢天假之也而促龄早世又天夺之也然则神理玄邈圣人犹复不论余当何言哉㑹其友生采其遗文着于编简因爲之序以示方来夏四月辛卯左散骑常侍徐铉述广陵刘生赋集序楚人孟賔于尝谓予言其叔父工爲词赋应举入洛贽文于学士李公琪公爲之改定数处时中书舎人姚公洎知举谓人曰孟生赋李五爲改了不烦更书㸔也遂擢上第孟还乡从事郡府亟歴危难唯以李公所改文缀于衣中曰吾家但存此足矣賔于毎自喜其家门羙事叹后来之无人今广陵刘生奋衣衡门振藻文囿词赡而理胜行洁而言方求已若不足好问如不及余之名不逮于李公何能振发于子乎聊荐所闻以荅子勤学之志冠篇扵首以伸我与进之心噫子家贫亲老必将圗登龙之举不暇从㝠鸿之游文明之世羣才毕举慎重足以全孝静退足以知命此前逹之务也子其勉之徐公文集卷第二十三徐公文集徐公文集卷第二十四徐公文集卷第二十四东海徐铉送潘湖州序送刁桐庐序送髙绅之官序送汪逊序送叶元辅秀才序连珠词五首安金蔵画象賛参政李公真賛玉芝賛方竹杖賛筠州三清观逍遥亭铭虎谿铭龙山泉铭晁错论伊尹论出处论送潘湖州序士君子所以贵于衆庶者以其能理民也理民者莫若二千石其地广其势重仁以字之义以断之文以行之信以成之于是乎优游暇豫以平其心导其和数者阙一则不足以爲良二千石矣吴兴名郡新被大化延颈企耸以伫徳音以成徳之才之道将明主忧勤之㫖而颁诏条当下车政成待箴讽况苹洲霅谿天下胜絶缓辔纵櫂嬉逰其间发之以诗咏参之以弈思名教之乐何以过斯岂唯吴士民欢康固亦我曺企慕阁长陇西公敦义耸善赋诗宠行懐文之士靡不间作视衆君子之词知成徳之为人矣某辱事旧之尤者是用冠于篇首送刁桐庐序陶彭泽古之逸民也犹曰聊欲絃歌以为三径之资是知清真之才髙尚其事唯安民利物可以易其志仁之业也元賔长官生钟鼎之族处绮纨之间懿文敏行角立杰出云心鹤态萧然物外而世禄所及𥘉筮实从䇿名兰台寓直宫省挂冠觧绂至于再三终以地连肺腑时属忧患黾俛従事出入十年及时移世改自以为获平昔之志矣而物有万殊命不我与昔之朱紫盈门今则羣从无所庇矣昔之金玉满堂今则箪瓢不常给矣乃慨然曰洁其身而忘其宗得为孝乎于是濯缨清流投迹名路纡此茜绶涖于桐庐暮春三月饮饯都邑传曰人之所欲天必从之尝闻桐庐江浙之胜景也朱张顾陆遗墟迩焉王谢任沈旧迹存焉山水林壑应接不暇夫以天下之广而首获此邑非天从子之欲乎将惟新之化抚思乂之俗道在于巳事至乃应诚接于物令行莫违弹琴咏诗角巾蜡屐推是而往所至必安朝市丘壑复何有异佗日岂失为东方曼倩哉离羣之思亦宜裁抑慎夏自爱无假多谈送髙绅之官序髙生以俊造之科中圣明之选清秩解褐尹县南荆少年得途其道光矣复能追歩前哲求以言赠愚也不佞试为子妄言之观夫闾里之民皆能用天之道分地之利仰以事父母俯以蓄妻子重生畏法盖真性也其所冒没诈伪由吏优之也吏所以能扰之由赋役之烦也赋役之烦由为政者从䛕也大君之与下民其势旷而不接故设守宰以代一人之耳目焉受百里之寄当以百里为已任民之舒惨由乎已已之穷逹存乎天率是道也其何往而不可此老夫平生之所守吾子以为如何哉送汪逊序士君子懐道于已有志于时讲学以聚之脩词以发之不苟且于名誉不陨获于贫贱见之于汪生矣生家世从䆠𥘉而孤子託迹于诸侯之门主人武夫不知其善轻田文之下客弃卫青之舎人迨余季氏司贡籍克日将涖职悉出羣士所贽文共详之首举一通乃生之文也相与惊叹曰此子文甚髙而名甚晦是必守道寡合者也即与之上第既而主人大慙乃造诬谤布于用事者由是乆不得调余时参典选事抗䟽论事始得为岭隅一尉生亦怡然不以屑意厯佐二邑皆有善声及至天朝复干郡椽考绩称最迁秩新都白发青袍惠然访别君子曰士之处世不欺闇室不差小官游心于自得之埸措身于无过之地以此行天下虽蛮貊可也况右蜀之域列仙之都风景融和山水竒秀一时之遇谁克知之行矣自爱无假词费仲冬十一月序送叶元辅秀才序君子依仁据徳读书为文孜孜于求已汲汲于持问葢将以行道济物勤身存教然而有不偶者焉人君侧席求贤悬科取士昧旦丕显日旰忘食盖将以尽一国之才成天下之务然而有所遗者焉此古人所谓离合之由运命之谓也君子审其若此故退而无闷进而不矜岂以无可奈之命而挠不可夺之志间者愚及诸贤品第贡士于南宫其间髙等者数年之中登第略尽今所遗者唯叶生而巳茍有良田何忧晚岁先后之间其与几何哉行矣叶君苹洲若下清风朗月一时胜赏矧复故乡唯恐子青云之志不得啸傲于其间尔慎夏自爱无假多谈已丑岁孟夏序连珠词五首背时则弃不必论贵贱之殊适用则珍不必论精麤之异是以淳风既及抵金璧于山林考室已成问泥涂于采萃运不常偶体道者无忧时不常来抱器者无滞是以霜露既䧏徂来不易其贞弓矢载櫜董泽不踰其利道不可以权行终则道䘮情不可以苟合乆则情踈是以兵谏爱君君安而忠敬已失同舟济险险夷而取舍自殊先王之道或拙于合变之谋万乗之权或轻于衆人之力是以时逢革命夷齐饿而吕望封运偶爱才綘灌强而贾生绌有用于物虽逺弗遗无功于时虽近犹弃是以楩柟在野见米于良工蒿艾在庭不容于薙氏安金蔵尽象赞心腹肾肠所以爲人安公感激舍此求仁既已其乱不愆厥身眉夀髙位唯天所亲咨尔百世仰之愈新参政李公字言几年三十八真賛金玉其相君子之容庙堂之器多士攸宗谋先帷幄道合云龙絶景横骛干霄直上黒头三公风流宰相人具尔瞻惟肖之像玉芝赞天地粹和之气交感化成钟于人事为仁孝钟于植物爲芝英故以孝行感必芝草生以类至也宜春易君延庆先君徙籍来占临淮清节考终因葬其郡君茹荼泣血庐墓终䘮申㒺极之哀尽善居之礼里闾率化生植効祥乃有玉芝产于莹域擢本数十烂然丛倚柯条交玲珑朗莹樛枝俯映间以葩华雪英碧蘂纷敷玓瓅客有好事者图之而来盖耳所及圗象所记未始有也余与君遇甚迩而熟君伯氏闻君世家积善余庆果生孝子且有竒应以振淳风昔天台之琪树唐昌之玉蘂皆以珍丽见颂诗人比之于此曽何足贵乃爲賛曰英英玉芝生彼丘坟交柯离娄扬葩敷纷神之应斯其意訰訰恺悌君子㷀然泗濵孝心洁白孝徳升闻抚翼亨衢振衣衡门朂増尔䖍以永后毘方竹杖赞彼羙者竹确乎贞坚峻莭无挠虗心体玄用之扶老可以竆年所不足者其形乃圎谁谓竒标产于巴𤏡削成亷稜挺然端直既方既劲斯为全徳㑹我素心寳尔无极筠州三清观逍遥亭铭羽客吴君心驰窈㝠兴隆道馆陟䧏真灵绰有余𥙿建兹幽亭下临曲池甘泉清泠环植嘉树羣芳苾馨俯瞩长川沧波帯萦前睇仙山竒峯翠横游者忘归居之体寕君子修道物境与并必有福地居为殊庭勤行不已可臻层城我闻其风用刋斯铭虎谿铭逺公宴居虎谿之阳将迎顺礼歩武有常斯须或违勐挚为防其闲不逾其道弥光汤汤碧流与名俱长咨尔后学鑑之勿忘龙山泉铭建康城北有鸡笼山焉傍帯潮沟却临后湖宋元嘉中改为龙山湖曰玄武纪瑞也雷次宗之儒学萧子良之邸遗踪可识爽气常留东麓有泉至清而甘水旱不増减道人令隠精庐于其阳酷爱此泉以为灵液因思前作皆有铭賛而此独阙常欲𥙷之无何夕次松下恍忽若梦见一人玄巾素衣谓隠曰此泉已有铭矣因徴其文即髙吟四句吟罢不复见观其词意无以加也余闻而异之因篆于石其词曰原发石中派分尘外如醴之味与时而在晁错论愚因读李观所为文见其论晁错尽忠于汉而袁盎以私雠䧟之景帝过聼可为王者之羞诚皆然也以愚观之则盎错之罪一也夫二子者才识度量不相上下遭天下𥘉定文帝励精求理能用善言故尽忠论事并获聼用而皆欲功名在我莫肯急病譲夷故相与为敌非素有父兄之雠也及七国兵起而错遽欲按治袁盎宜知吴之计谋其吏不聼而止盎闻之欋遂反谮错焉然则忘公家而务私怨其罪先在错也夫古之君子为而不有功成不居付物以能任之则逸故能成可久可大之业今二子者冒道家之所忌以智能为身荣故终于恶是知道不可离也如此伊尹论伊尹放太甲论者多惑其臣节请试论之太甲在谅隂百官聼于伊尹太甲不明者盖居䘮之礼有阙修身之行不周伊尹训而罔念虑不堪继统故徙于成汤之墓使其亲见松栢切感慕之心追思王业知艰难之迹三年之制才终伊尹乃迎归于亳非谓絶其大位幽于别宫也古之言质故与放逐同文亦犹君臣交相称朕下告上亦为诏也霍光忧昌邑王滛乱而不敢有异谋田延年盛称伊尹废太甲以决大事宗社之故不得已也本非如霍光之废昌邑也圣人举至公于前姦雄蹑陈迹于后自古而然非圣过也魏晋之后更相倾夺皆引尧舜揖譲为词亦当罪尧舜矣禹譲天下于益益知天下归启故不敢当苟天下归益益则为王亦无愧也如令太甲遂失徳天下归伊尹伊尹复何辞哉今天下未忘成汤故尹复奉太甲无伤于至公也夫古之有天下者一身处其忧责亿兆蒙其富夀天下既理则辞之巢由是也天下不理则受之汤武是也后之人役天下以奉其故比于骑兽不可下歩骤之相逺如此岂可一㮣而论哉出处论人之为贵与天地参者也是则有四人焉食为民天故农为政本工致天下之器用商通天下之有无此三人者交相飬者也而士人者无所资于三人而坐受其飬何也盖为之君师而司牧之教其不知䘏其不足安其情性遂其生成为之立上下之节正长㓜之序阙一则乱故鲁哀公曰信如君不君臣不臣父不父子不子虽有粟吾得而食诸是则资三人之最切者也故享天下之禄而无愧及世之衰也上之道不被于下下之情不逹于上亿兆困穷无所告诉在位者惠不及物徒以富贵为身资君子耻之故逃之而隠于陵为农轮扁为工弦髙为商如此者不可胜数是皆失路之人也不肯无功而徼利故任力而自食以免贪冒之罪非其所欲也不得已也而后之人不本其意以为髙尚之士桎梏轩冕粃糠禄稍若尔则伊臯稷契曷足贵哉或曰伯夷叔齐当文武之世曷为弃之而穷处也荅曰圣人一致而百虑殊涂而同归天下至大非一人所能无也力之所及择处一焉当是时十乱协心以着翦商之业沛有余力矣故夷齐不复措意于其间至于正君臣之大节垂百世之大统则十乱不能兼也故夷齐以是为已任焉方知扣马而谏左右欲兵之太公曰此义士也扶而去之夫以夷齐为义则明巳之不义矣故归恶于已以成立义之志是太公知夷齐之心也夫积徳累仁之圣因八百诸侯之心以灭独夫之纣盛业如此而义士犹耻之不食其粟乃知以臣伐君之恶也大矣则后之帝王罪未及桀纣诸侯之徳未及文武敢有闚窃者乎故春秋之时周室㣲弱不絶如线以桓文之强大不敢自用乃纠合诸侯以尊王室则夷齐之功所及也逮至秦汉兴替之际士君子濡足授手之时而南山四皓隠居自若夫四皓者知汉髙之寛仁神武有三杰辅之足以安天下无待于巳故也及太子之危留侯不能正于是襃然而起以救其失若夫出处之分髙尚之名皆不以屑意功成不有超然而去于以有应耀者与四皓俱徴应独不至时人为之语曰南山四皓不如淮阳一老彼应生者盖知四皓足以安太子无待于已故不出也不然岂独洁其身乎斯皆大人君子至公之举而浅局者轻为襃贬不亦伤乎徐公文集卷第二十四徐公文集徐公文集卷第二十五徐公文集卷第二十五东海徐◍◍铉大宋李公徳政碑文大宋新建上清太平宫碑铭大宋重修蛾睂山普贤寺碑铭大宋推诚宣力翊戴功臣金紫光禄大夫检校司徒使持莭齐州诸军事齐州刺史充本州防御使河隄等使关南兵马都监前御史大夫上柱国陇西郡𨳩国侯食邑一千九百户李公徳政碑文臣闻四岳畴咨帝尧所以光宅惟良共理汉室于是隆兴然则运暦冥符风云交感必有则哲文后乃有称职之臣用能逮肃迩安刑清俗富其或乆于其道课最于时行边桉部籍其能羣史万民浸其泽流芳金石旧典存焉公名汉超其先陇西人因官移籍今为云中人也柱下史之真源克昌厥后前将军之壮气不陨其声世有哲人多为名将偹诸前载可以不书昔者同光之季荘宗失驭公烈考讳覇徳实典亲卫力扈乗舆奋不顾身有死无二忠头于国庆钟于家及公之贵诏赠左监门卫将军夫人石氏追封本县太君道不虚行没而可作有后之报斯焉岂诬公方㓜而孤嶷然特立英果之气出于天性逺大之期志为时用年未弱冠自奋从军始负羽于魏侯复䇿名于郓帅有周受命选入禁军夫忘归之镞非逢䝉无以宣利其絶影之骏非造父无以骋其能今上当厯试之辰受有征之任妙选比校公首预焉上党之役名书勲籍奏发硎之刅超渐陆之程及眷命有归飞天在运攀鳞之効舍爵攸先乃掌句陈式严徼道恩威洽着而七萃知方夙夜惟寅而九重甘寝暮岁考绩较然可称皇上以文武之任中外惟一有和衆之略必着抚俗之能有卫社之勤必堪守土之寄越建隆二年拜齐州刺史本州防御使尔乃海岱封圻虗危躔次歴下屯兵之地夙表要冲东陵聚衆之乡素称暴桀公本以简昜济之强明恕已以兼容正身而可象光之以孝悌故其民和则争讼息而囹圄虗矣示之以诚明故其民信则赋役充而储廪实矣农时不夺故旷土辟而生殖滋关市无征故百货通而财用足于是举废典正国容树门反坫以备制度髙闲厚垣以待客使蒸肴折爼以宴嘉賔椎牛酾酒以享军旅出于私积无以家为近悦而逺懐家至而户到一年而宿弊革载稔而新政行郡斋肃然清啸而已由是知董戎之用可移之于颁条露冕之风可推之于护塞干徳二年诏公以本官充关南兵马都监幽都南际河间北壌守方之要慎束为难至则逺斥堠审号令养士如子戢军无私威声飊驰亭障山立絶闚边之虏有狎野之衆而郡之大事亦皆聼命千里之内若指掌焉二职交脩七载如一𨳩寳二年召赴京师天言襃慰复遣还郡而戍士思慕甿俗繄慿故其年冬再为关南监护公负倜傥之气藴沈厚之谋民巳安而政益修边既寕而备愈谨绩茂而不伐宠至而若惊君子知福禄之攸归郡人感惠泽而思报于是僚吏之属耆艾之徒相与上言愿旌不朽且曰任贤使能天子之明也计功称伐先王之典也非有理世孰扬颂声优诏嘉之克遂其请昔者考父循墙之颂非曰君恩当阳沈水之文真成自伐岂舆情欣洽令誉升闻播乐石于无穷等髙山而可仰永惟懿羙足焕文明爰命下臣勒铭纪实其辞曰茫茫禹迹画为万国建侯定守立民之极提封且千属城以百惟威惟懐有典有则威懐伊何君子时中典则伊何二代同风以使则悦以令则从率是古道兹惟李公济水之南东陵之下伏生荒耄盗跖狙诈嗟我蒸黎闻道化至鲁犹逺尊周靡暇李公来思富之教之政先体要物必由仪夜犬无挠晨羊不欺归民影附末俗风移天下虽平四方是守桓桓虎旅慑尔戎丑籍我兼资是率是纠道合舞干威行戴斗郡政既成边尘既清侁侁比屋肃肃连营夫懐其惠人竭其诚欲报之恩思垂颂声明明大君知臣善使举必至公义无虗羙用建隆碣永昭信史钖尔介福施于孙子晋称岘首汉纪燕然风流不续寥落千年猗欤良牧无愧前贤髙深自改兰菊当传大宋鳯翔府新建上济太平宫碑铭臣闻鸿荒代序太极流形二仪肇判而犹通万类交驰而未别巢居血饮孰知王者之尊物魅神姦尚作生民之患于是圣人継统大化宏𨳩画八卦而序四时奠五山而分九服衣裳轩冕采章之制以庸动植飞沈性命之宜毕遂髙卑既位幽显既分蒸尝雩荣致其恭宗祝史巫纪其秩犹或观其道而设教依于人而后行通其变而不穷感于物而遂动未始有极无得而名其或数偶三哭徳如二季民懐慈惠帝念畴咨必有灵符允归兴运易着与能之旨传称观政之征史遇之论至哉左氏之书详矣我国家受天之命如日之升御六气而平泰阶丽大明而照万国清乱略于百王之季反淳风于遂古之𥘉天瑞呈祥羣灵受职粤御暦之元祀有神䧏于鳯翔府盩厓县之望仙郷其象不形其言可纪盖玄帝之佐命禺强之官聨真位参于紫㣲灵职分于井钺其称述则儒玄之奥㫖其敷演则禳桧之严科教义之深也则友孝姻睦之行兴焉威力之大也则魍魉魑魅之害除矣由是秦雍之地尸而祝之太祖神徳皇帝圣智渊深睿谟黙识飨之明徳待以不祈方且奉天时而荅灵心握玄符而齐七政故得皇猷允塞庶绩其凝舞両阶而四隩来同正九伐而庶邦承式得遗珠于㒺象协吉梦于华胥乃知玄告之不诬骏命之如响岂止五车两骑来为牧野之祥赤帝素灵出表芒砀之应而已哉今皇帝千年应运二圣继明恢大业而惟新浸深仁而累洽如周王之翼翼若夏后之孜孜圣作无方先几靡测云门大濩综六代之昭声稷下淹中来百家之精意酌而不竭者衢罇之味仰之弥髙者垂象之文王泽既流颂声无斁而复念深徯后义切勤民睿眷春临皇威电击大禹㑹诸侯之地尽入隄封宣王逐猃狁之乡率従稽服举无遗䇿役不逾时聊存尉候之官已戢鞬之器瑶圗之盛也如此珍符之至也如彼深惟肹蠁益騐昭明而丰报未严夀宫不度非所以光敷景贶垂示方来者也夫庸庸祗祗为政之要元元本本致理之端盖神之命受于天天之造始于道是用归诚衆妙访制昭台申画福乡聿崇仙馆缅惟虗皇之真境参以圣暦之嘉名诏立上清太平宫于所䧏之地尔其星分玉井邑峙金城终南峻极镇其前渭水清深纪其后鲜原靡迤接汉皇访道之䑓佳气鬰葱对𨳩令栖真之宅物皆茂遂风雨㒺愆人尽淳和舟舆不用瞻新宫之为状也崇墉缭野綘阙凌空秘殿云髙俯轩櫺而转眩修廊䋲直歩栏宇而中疲极丹青黼藻之工穷铣鋈璧珰之饰玉几正御瑶坛在庭帝座既严衆真毕飨鹿巾霞帔之士霓旌䧏节之仪空歌洞章扬其旨紫烟素云散其彩飈歘之驭缥眇于太虗氤氲之气充被于羣有至矣哉元后之徳与天地合真人之应将冨夀并亦何必定却鄏以卜年禅岱宗而探䇿者也夫金石之刻雅颂之兴所以示民不佻求启厥后况乎尊道贵徳广清净之风穷神知化超言象之表是宜吿于太史副在名山爰命下臣式扬丕烈其铭曰上天之载无臭无声恍惚有象氤氲化成寄以神理发为昭明惟徳是辅惟皇作程赫矣元后悠哉遂古成有灵贶式昭天祚龟岀清洛鳯临玄扈赤字兴尭玉书授禹䧏及商亳建于邠岐天子所启神亦格思牲玉有秩馨香孔仪弈奕宗祝子孙保之道徳下㐮质文不复俗限楚夏运迁水木时叹陵夷民嗟惨黩必有真人应圗受箓皇哉帝宋大拯横流出自苍震类兹九畴垂衣卷领端拱凝旒永言建福式协人谋有炜明灵䧏从玄极致帝之命观政之徳用荐忠信寕惟黍稷籍陋蕙兰怅非甲乙运钟二圣庆洽重光诞敷一徳奄有八方时文载郁我武惟扬通幽受职罄宇储祥乃眷珍符本乎至道肇建仙馆是彰玄造前望终南旁赡豊镐泱泱平原崇崇新庙端闱特立祕殿宏𨳩九华之室方丈之台平闚列阙直写昭回崆峒邈尔姑射辽哉圣靡不通道无不在灵场既穆祀典无改福尔蒸黎格于四海用刻贞珉永垂千载大宋重修蛾眉山普贤寺碑铭臣闻圣人阐化必有胥附之资贤士期必垂不朽之迹是以颜回黙识冠师门于洙泗之濵尹喜受经应真气扵崤函之右故得千载之下好学之徒入其国而知其教思其人而爱其树圣贤相遇有如此焉在昔像教权舆能仁命世综百灵而贯羣动归向如流穷絶国而亘诸天感通若飨爰有法王之子来従普胜之方慿翼真乗导扬宗极具大悲之愿行综十智之因縁従我立名斯为上首及乎慈航既济慧炬分华乃暨衆真俱承佛敕乗六牙之瑞兽䧏右蜀之灵峯将以协井络之㑹昌镇金方之劲气犹且潜而勿用明而未融闇持摩顶之仁骘隂含生之命故使神婴青缕肈建国都路辟金牛始通华夏沈犀息沴李太守之玄功噀酒救灾栾尚书之妙用郡𨳩学校文翁广洽于儒风乐播中和四子诞扬于帝徳蔼尔褒斜之域穆然周汉之民非法力之攸慿岂人谋之独得其后金人既应白马斯来神𨳩显俗之徴家识致诚之所于是祥符焕烂灵变纷纶或则银色浮空与朝阳而共丽或则灯光并列将夜魄以俱明圣衆盘旋真容隠现竒踪万状不可胜圗瞻之者耳目咸新闻之者身心共肃一方欣赖歴代修崇遂于白水之源特建普贤之寺金土交运𨳩闭不常白毫之相长存法鼓之音靡絶夫以导江遗迹天汉各区必有道之见归岂三分之能乆太祖神徳皇帝文脩内禅武定中区正卿扬九伐之威逺俗致七旬之格纳蜀王之土贡受刘禅之骡车重钮坤维还铭劔阁于时王风𥘉被污俗尚繁游魂篁竹之间假息萑蒲之际匪轻刑之可禁顾先甲以徒勤金地寳坊侵成薮泽田衣毳褐渐致流离妖禽既就于焚巢绀宇终悲于閴户虽复葺其挠栋缮彼垝垣而陛序犹卑基扄未广尊号皇帝长君嗣统二圣重熈覆万物以如天廓重昏而比日聿修成业钦若灵心尺书徴懐徳之君折箠定畏威之地尽炎洲而极玄朔尉候徒存亘日域而浃流沙车书莫二然后胜残去杀反朴斲雕包干戈以虎皮铸劔㦸为农器定大濩云门之乐举淹中稷下之仪慈卫仁薰时和俗阜天地应而庆云甘醴律吕调而玉烛景风犹复成而不居勤则有继一㳺一豫表王度之惟常必躬必亲示庶民之光圣虑极氷霜之诫皇纲毕举睿思弥精以为象外㣲言无生妙理修于心则圆通无滞被于物则福应来臻足以助王道之和平致苍生于仁夀乃申明诏厯选精庐唯此蛾睂独标殊胜天真人皇谕道之地楚狂接舆隠景之乡封域之间气象盘薄洪源奔注二江䨇流沱潜之川峻岊回环玉垒铜梁岷嶓之阻况禅披擢秀来自祗园法海余波别䟽定水慈氏所相畴能废之烝哉圣谟符此玄贶五年春申命中使率将杍人伐贞石于它山下瓌材于邃谷或子来而肆力或神运以标竒模制度于鹫峯极荘严于花界耽耽正殿䡾䡾飞甍玉甃丹楹金铺琐闼洞户顺隂阳之候中宸变寒暑之威掲以端闱绕之周庑铸鸿钟之万石贯勐簴之千钧桀孽凌空鑑訇震野其后则层楼入汉飞陛连云彩槛离娄冠余霞而上出璇题玓瓅缀列宿以旁廻神明之台不足以语其髙天梁之宫不足以矜其丽铄金为字写大蔵之金祕于上逾五百函范铜为像拟普贤之容设于下髙二十尺味其文则如来之宗旨可得而观礼其相则菩萨之威神于是乎在将使三蜀之地一切有情皆冲气以含和尽革凡而成圣则知大雄之教渐于世也深焉元后之仁利于民也至矣昔者轩皇访道歴㐮野以犹迷汉帝祈年拜竹宫而无得恭惟盛美允属皇猷若夫事以颂宣言以文逺作而不记后嗣何观爰命下臣式旌不朽其铭曰允矣象教洪惟法王如河不竭比日同光有情斯应无逺弗彰化自八国声驰万方爰有大贤是称逹者异境齐致同声协雅闻道莫逆瞻颜不舍乃演真乗来仪东夏蛾睂之阻羣帝之庭作固作镇栖真宅灵普贤至止潜耀千龄尔未我觌我畴尔形经教既孚神明乃作瑞相显晦圆光歘霍万变凌峯百云溢壑信士归依舆人骇愕崇崇梵宇于此宏𨳩时迁末运数偶三灾焚如鲁庙倾若齐台淳风必复圣日斯廻赫矣皇圗烝哉二圣混一区宇受天明命与物皆春得人为盛式叙九畴迭脩三正皇帝曰咨咨尔西人助我神化其惟正真为尔祈福转兹法轮禅林则旧寳刹惟新祕殿耽耽髙门奕奕脩廊四注层楼百尺尊经圣像金文寳质妙善周圆福釐繁钖干光俯烛慧炬朝焞同𨳩夀域共辟重昏貙珉之伍杜宇之魂乗是妙果俱登法门明明大君照临下土坠典咸脩靡神不举彼都人士式歌且舞掲此豊碑永传终古巫马大夫碑铭大夫与宓子贱俱事仲尼迭宰单父宓子恢上圣之道举任贤之明故有鸣琴之化大夫勤以继徳身亲其劳故有戴星之迹从师则同行道则背其何故哉夫天下至大也万物至衆也至大者不可以一㮣量至衆者不可以一术治故君子出处语黙屈伸变亿一致而百虑同归而殊涂其要在存至公于百代不私荣名于其身而已若夫上徳无爲玄功不宰知人则哲付物以能功成身㤗神全理胜与夫劳心焦思臞瘠胼胝胜负之间较然可见狥名之士皆奔走之则将有智小而谋大行迩而志逺推是以往天下必有受其弊者子期知之故就而为其节制并分圣人之体以极万物之变効伯禹之力师文王之勤夙兴夜寐不遑启处仲尼识其志故誉子贱而不讥子期以此防民而西晋王夷甫之徒犹祖尚浮虗望空署白以乱天下则子期之虑不亦逺哉夫君子道积于躬恵加于物事至而应时动则随功之豊约视事之细大力之劳逸繋时之险昜致理而已何常之有焉举成绩而较优劣难与言智矣泱泱旧国借借遗芳旧俗不偷颂声未冺行太守事彭城刘君名察望髙持宪寄重颁条以师古之学举时中之政讼庭益简祀典咸脩永懐前贤愿纪贞石铉也不佞承命为文其铭曰烈烈先圣侁侁衆贤升堂入室体道同玄其用无方万化齐焉其教无穷百世赖焉文王既勤大禹尽力英英子期服劳継徳夙兴夜寐自强不息苟利于后惟变是适季世道薄务华䘮真居简行简不躬不亲乱由是生俗以之沦思我子期亡已为人瞻焉旧郷鲁道之首邈哉二贤佐佑先后同焉皆得通则能久千龄旦暮敢吿邦守江州彭泽县修山观碑混元资始玄造权舆道以久而化成朴既散而爲器圣人在位修之于天下则有明堂清庙表训民事神之方贤者贞遯修之于身则有名山福地爲朝真䧏灵之所小大则异宗致惟均江州彭泽县有修山焉瞰天险而髙标抗庐峯而特立气雄而势耸翠积而光寒峻屺深巖风云蓄泄茂林穹谷材用繁滋游居之所走望真隠之所栖息考诸图牒昔静莭先生㳺憇之地也杉松交影犹懐种柳之风水山清音尚想素琴之意遗徳所及仙祠以兴梁大同元年有句曲道士尉又光灵气夙成隂功将满遐择胜地以恢妙门聿来此山益广基制度无阙标题载光越二年尉君白日登晨举邑咸觌人民未改飈歘载还霓衣则殊鹤貌如故税驾之地甘棠永存故今有尉驾池焉而中山丹灶香鑪松坛石室俨然竒迹若奉宴居歴代严恭有如旦暮唐狄梁公履虎不咥絃歌此邦企仰仙游重加崇饰又朔髙宗大帝圣像以伸迭徃之诚朔望朝拜不失常礼复以钱五十万为致田园厨廪所资至今犹赖李唐之世临川宋震来为宰邑掘地得药鼎药合因见尉真人之室于东序设像以奉之秩满还乡遂入麻姑山爲道士是知清心冥契玄鑑孔昭青天白日孰云其逺道士谢又能早参真箓夙负时名闲馆灵埸偹尝践歴空谈秘诀悉诣精微克享修龄言归庐岳郡侯敦请付以修山阐教之心勤行匪懈栋宇之制日以増严端闱屹其穹隆周庑粉其回合焕然藻绘蔼尔重深清澄之气攸充汗漫之㳺斯在戊寅岁谢君觧化弟子王省昂继之方行才亦世出金石之刻佥曰其宜铉也钦羡真猷因爲之颂其词曰大道混成修之乃真必有胜境以居异人南楚之域玄风所臻邈哉修山栖灵䧏神陶令髙名尉师仙卿狄公元臣矫矫三贤干祀齐声是相是宅载经载营䟽此翠巘列为殊庭响像玄圃规模赤城赡之者肃处之者寕心之所至道岂虗行刋名翠琰永告诸生徐公文集卷第二十五徐公文集徐公文集卷第二十六徐公文集卷第二十六东海徐口◍◍铉杨州府新建崇道宫碑铭洪州奉新县重建闿业观碑铭洪州西山重建应圣宫碑铭骊山灵泉观碑洪州延庆寺碑铭杨府新建崇道宫碑铭有天地然后有万物有万物然后有君臣有君臣然后有教化教之大者当由其本则大道是已夫道积乎中动合于真故能举尧舜周孔之法奋礼乐刑政之用若道不在焉而守其籧庐则荘周于是糠粃仁义轮扁于是糟粕古书矣夫孝本因心而宗庙簠簋所以致孝也道本勤行而宫观坛墠所以尊道也为政者有能原圣人之㫖以垂宪崇列真之宇以荐诚其殆庶乎广陵大藩四海都㑹制度之盛雄视诸矦土徳既㣲三灾斯井邑屡变城郭仅存皇宋图更造区夏虽天实辅徳亦世而后仁今上嗣位之六年诏太常博士孙君迈佐理斯郡复古训得意玄関以爲敎之不兴民将安仰于是相爽垲之地即清旷之墟创朝修之宫奉玄元之御当崇墉之左次俯合凟之东涯出俸钱以昜置运心匠以经营班倕方集畚铮既兴未及僝功移典秋浦同声之应千里非遥太子右賛善大夫潘君若冲负儒雅之才韫恬淡之量允朝选代抚斯民庻政交修能事毕举惟兹灵宇既有成规于是揆日庀徒克终懿绩若乃殿堂陛楯之制闬闳罘罳之列或踌躇以闲宴或窱而曼延睟容肃穆仗卫纷绎摇太霄之佩植紫旄之节拊洞隂之磬扣豊山之钟歘若经阆风而歴琳房飘如排玄云而揖丹露风亭月观之地紫气浮空歌台舞阁之基芝英擢秀学者假筌蹄而有得游者甘药饵而斯留霭然福郷丕変浮俗既毕云乃扬王庭有诏赐名曰崇道大矣哉圣人在上隧典咸修自成㟪之区何假崆峒之问是宜刻于乐石纪在方书某也素爲道民尝学史氏以文见属所不复辞铭曰大哉道原湛然常在其质无象其功不宰君子得之勤行不怠勤行伊何启焕灵埸乃辟隙荒乃筑宫墻峨峨髙门屹屹崇堂祀事孔明玄仪载光淮海惟扬九州之奥厥民伊何富庶而教天仰灵人知至道咨尔三方是则是效崑冈北峙刋水南通圣日丽天眞气盘空炜炜煌煌䰟䰟㷱熊道民作颂永播皇风洪州奉新县重建闿业观铭碑道之为体也大大则衆无不容道之为用也柔柔则物莫与校南方之强也故沖气之所萃异人之所生坛馆之所宅景福之所生相乎域中南楚为盛先圣之论岂诬也哉洪州奉新县闿业观者案方志西晋邑人刘真君之故居也真君名道诚以经明行修仕至刺史郡守金行不仁兽非时知㡬之贤有道之士卷懐而退修之于郷玄徳隂功昭受灵贶故真君辞张邴之禄追茅许之风单车还家勤行不息以永嘉二年八月十五日举族上升蔼尔福郷依然旧址锦帷乍䧏玉舄长留后学瞻望若仲尼之阙里遗民思慕如召伯之甘棠梁大同元年乃建为观尔其豫章垂䕃洪井储灵华林苍翠当其阳冯水清泠环其域烟霞韬映竹树青葱居然人境之间自是仙游之地载祀四百朝市三移封域之间英灵不冺鹿巾霞帔之士徃往冥升缙绅逢掖之流时时杰出存诸旧史是号名区土徳既微羣方难城有复隍之患室多挠栋之凶乃眷殊庭俄悲閴户而琼藴之所秘霜钟之所悬屹尔丽谯俨然对峙有道门都监余守征者翦除宿莽草创精庐苦节忘形五十余载修心以化俗传法以度人入室弟子龚绍元吴绍甄皆能肃奏真科祗禀遗训惟郷人之善者知岁计之有余髙士胡君名仲尧延庆簪缨息机丘壑师黄老之术以虗方寸躬曽闵之行以睦闺门博施济衆斯谓智以爲集灵之馆祈福之埸陋而不度民将安仰于是揆时属役即旧谋新询谋佥同信咸萃増湫下爲爽垲昜卑室爲崇栋宇之设则因夫故基制度之中则考于经法凡殿堂门阙居室厨廪延袤周徧殆且百区三尊衆真羽仪侍卫精严肃穆不可爲状履端闱造广庭恍然如从汗漫之游即瑶阶瞻玉座竦然若奉武夷之㑹既而息徒已事日吉辰良明祀以告成功精意以答真祐举紫旄之节摇太霄之佩然九华之烛奏空洞之章星斗廻光烟云改色青天白日夫岂逺哉于时胡君以婣睦之行慈惠之泽里闾称举郡国拜闻诏书褒美特加旌表掲以䨇阙蠲其追胥江楚之间以为盛事是知玄风之被俗圣政之化人变鲁至道见于今矣夫如是则可以传芳金石垂袼昆云俾乎好道之徒益励齐贤之志云尔其铭曰大道无名得之为真矫矫刘君知几其神逊尔侯社上为帝賔维梓之地甘棠之人峙此仙祠章江之濵华表未归桑田已改旧井谁渫髙台尚在不见芝英犹芳兰茞佳气郁葱如将有待彼美胡君州闾之英世味道腴家传义声归诚玉阙奉贽金籝昜此穨化为殊庭乃眷福乡实惟南楚闲馆相望飈轮交午真圗秘箓唯仁是与刻颂贞珉永归终古洪州西山重建应圣宫碑铭先儒有言曰山者宣也宣气生万物者也然则崇岳巨镇盖气之雄者也其间灵峯竒岫又气之粹者也是故帝以会昌神以建福感而生圣贤宅而为洞天竒怪恍惚非寻常所能测已西山者作镇荆楚雄视衡巫势靡迆而崇髙气清虚而和畅动植滋茂樵隠闲安物轨之洪崖先生所居于此洪井之右涧水之濵乔木森罗古坛犹在长阜回抱是谓鸾冈北隅特髙仍有伏龙之号唐干元初山人申太芝上言其地有异气诏于此立应圣之宫抗玄元正殿于其前塑肃宗圣容于其上缭垣观阙仰法于紫宫路门纳陛取规于丹禁光灵焕烂荐献精严上士勤行守臣涖职秩之盛莫之与京广明已还三灾在运望拜之地阙而莫修辽东之鹤徒还綘县之人已老甲辰岁有道士王守玄者缑山仙裔茅岭名流受命藩侯来道任翦荆棘于髙闳之址茅茨于隆栋之基不岀焦光之庐自化庚桑之俗善言弥逺驯致其功二十许年克甄旧制入室弟子刘徳淳气沖貌肃节苦行髙恪恭以居次谦和以接物既嗣其业遂成厥终又十余年缔云毕凡内外殿宇百有余区材用善良工艺坚宻其藻饰也不踰奢俭之节其广衰也足展朝修之仪祕殿深严灵坛博敞睟容穆若列侍参然钟磬在悬苾芬具荐灿旭景于轩槛延夕月于甍题萧寥空洞之音希夷飈歘之御邈哉真无得而名铉爰在弱龄服至道先君顷参戎乗尝涖斯邦依然棠树之人自是桐郷之邑乃以庚申岁迁奉松槚卜兆于鸾冈之阳敢言折臂之祥愿占维桑之地明年复以王事再至山中祠虗皇于游帷之宫投龙简于天寳之洞所经灵迹实契幽寻又是山有寳光𥘉至之夕即见扵中峯之上下至山麓倐忽聚散状如野燎而精明眩目不可正视涧中有盘石石有三药臼岁端午日未曙前常有擣药之迹余滓在焉水流至此甘香如蜜取以灌潄心府莹然斯皆载于旧经亲所覆视者也此山登晨之士接武而洪崖为之冠列仙之墟连属而洪井为之宗然则阆风玄圃之在人间者也宜其篆刻金石永齐穹壌鄙儒不佞敢作铭曰江之右楚之区峙灵岳为仙都洪井濵鸾冈隅建清宫应真符废而兴神之扶宫既成道既行校三官朝百灵集景福荐皇明复淳化遂嘉生亿万年流颂声骊山灵泉观碑盖闻遂古洪荒既表大庭之库皇猷炳焕亦尊轩后之台是知圣哲相因比千年于旦暮质文迭用厯三正以循环斯之谓至公斯之谓不朽颂声所作册府存焉若乃天地絪緼隂阳孕毓神臯天府奠为王者之居灵液甘泉出奉圣人之用丹甑不炊而自熟温谷不㸑而自然神妙无方所以存而勿论荡衺难老所以酌而不竭矧夫都旧国东井垂芒终南太一寓其精洪河清渭均其润湛然神井冠此崇山据九州之膏腴备万乗之汤沐固可以蹄筌衆壑畎浍百川猗欤无得而称已在昔唐之方有徳也禀金壸之道训受羊角之祯符奄四海而为家绵六叶而愈盛教宗玄黙心寄窈冥卷领结绳几致华胥之俗鸣銮弭节常从汗漫之期舆马之音朝行而夕至玉帛之㑹天动而云臻孝惟奉先仁不忘本乃于山之北趾建华清之宫玄元之御当阳而玉莹五圣之象列侍而星环别馆离宫连甍接栋朝元长生纪其号霓裳羽衣播其声至诚所通纯嘏来应太平之运五十斯年三代已还未始有也及夏庭兆衅戯水挻灾因室之乱虽平猒世之游遂往金茎露掌但有余基乐水云謡聊无嗣响而岿然真宇俨若清都同光中𥘉殄国雠永懐旧物载𢋫成制肃奉玄科因改命曰灵泉之观芝泥龙简特修精祷之仪云锦鳯罗岁度勤行之士是知豊功盛业将歴运以有迁道㨗玄関与虗元而共乆累朝寅奉五纪于兹素云紫气以常扉白鹤青牛而狎至国家朱光继统緑字圗受白环于龟山得玄珠于赤水虽三秦父老犹牵望幸之心而九服蒸黎重覩𨳩元之日信皇天之辅徳谅百禄之咸宜道士武又玄沖气内充仙才外挺纪纲道任启焕灵埸荐享惟严羽仪若旧琳房浴殿如清跸之时廵綘节珠旛想丹舆之下䧏幢幢御路弈矣宫墻或乗轺建节之賔或观艺探书之客陟瑶坛而増肃瞻玉坐以长懐盖仁风之所被者深故遗徳之所加者逺是宜播爲雅颂告于神明敢摛紫素之文恭镂苕华之玉其辞曰天地之气宣以名山隂阳之英融为温泉圣人用之益夀延年同岀于道同谓之玄逖矣伊唐蒸哉六叶河图帝箓鸿勲大业天秩孔明眞符屡接云盖亭亭芝房烨烨归功圣祖过享清宫周垣缭野反宇凌空孝思不匮道徳惟公希夷有象肹蠁宜通数有推移世分今昔屹尔云依然圣迹蔼蔼脩林汤汤神液备物荘严百祥繁钖至哉坎徳效此神珍配灵上药荐祉真人冥升自逺遗烈长新思玄之老颂徳之臣㝠懐靡所用勒贞珉洪州延庆寺碑铭若夫名区胜境真灵之所徘徊通都大邑游居之所走望故其府朝之制度里闬之延袤宫庙坛墠之严禋祀荐享之严无不及焉必可观也豫章古郡通楚要津万灵所宗百寳攸集龙劔之气炳耀于烈星金冶之精腾光于峻岊飞锦帷于仙馆植鐡柱于重隂方志所传竒踪可见而故老复言晋元帝即位之岁郡人有耕于东湖之艮隅者获璃像焉其髙三尺其状殊异守臣上启诏立寺以处之岁纪迭更荐奉无絶至唐大和三年文宗皇帝以梦寐通感特诏脩崇有僧普愿者率励衆力创造飞阁极髙明之制尽临观之适瞻仰之徒胜赏仍在㑹昌沙汰旋更殄夷时有寺主僧神确躬奉瑞容瘗于堂下大中改制将复修完像遂堙沈永不可得而灵迹所在羣心未忘咸通二年连帅严譔表请重建因纪诞圣之节署为延庆之寺子来之力云如初广明中巢冦乱常羣盗蜂𧺫三灾所及寺复焚如光启二年亷使正师甫即其故基又加营缮自时厥后百载于兹市朝屡更兴废不及名人上士増饰相因国家奄有寰区普恢教法人识修心之㫖家懐祈福之诚此邦之人素多尚信千里之地频致豊穣户有余赀居多暇日监寺僧智清勤行其道时省其庸推诚以化人节用以成务峻其卑缉其倾頽改作正殿及廊庑共七间踈楹广厦雕甍藻棁琐牎洞户珠网金铺蹇产鸿纷深沈焕烂阙政偹矣能事毕矣观其康荘旁逹闾伍绮分西则崇山隠天烟霞韬映乎其上前则平湖弥望鱼鸟翔泳乎其中虽复观雉接连车马回合萧然人外自逺世纷信乎栖息之埸习静之地也僧契縁摄賛其事不朽是图伐石为碑以文求我铭曰至哉玄贶邈矣坤珍凝为异像以祐斯民灵心所格精舎攸因其神或隠其迹寕沦废兴在运启焕由人有美清师勤行其道彼都人士服义承教率是衆力完斯庙貌秘殿穹隆层轩窈窱胜事精严丹诚至到名山雄雄大江溶溶五侯之国千里之封灵埸隠轸道气明融神明所相有感必通刋名法宇永播无穷徐公文集卷第二十六徐公文集徐公文集卷第二十七徐公文集卷第二十七东海徐◍◍铉洪州山翠巖广化院故澄源禅师大宋舒州龙门山干明禅院碑铭大宋故天雄军节度行军司马易府君神道碑故唐大理司直鄂州汉阳令赠卫尉少卿樊公神道碑洪州豊城县李司空庙碣文洪州道正倪君碣洪州西山翠巖广化院故澄源禅师碑铭圣人设教贤者学之有能极深研几剖疑析滞不背本以矫激不㳂波而流宕世人宗仰时君襃异斯可以爲君子矣禅师名无殷姓吴氏连江人也昔㤗伯获让肈启南藩至徳所及流光百代子孙蕃衍吴越爲多至今爲着姓焉累世隠徳乡曲推重道气钟粹而生禅师㓜异常童不染俗态年七岁従晋安雪峯真觉禅师出家二十诣𨳩元寺受度眞觉之道见重于时禅师黙识微言尽得要旨而复博考往行幽寻胜迹江浙诸郡靡不经游先逹推称后生请益结辙连袂虗往实归禅师以道贵沖用性复虗静所止之处学徒俯于人辄复舍去晚岁止庐陵之禾山其名益彰李唐先主召见之特加礼遇俾居广陵之祥光院嗣君践祚优礼有加赐号澄源禅师命移处豫章之上蓝山之翠巖院是皆都邑之胜㮣髙人之游集自非密行淳徳不能镇服羣情我迭居之绰有余𥙿虽身在巖谷而恩注帷扆存省问遗使者相望享夀七十有七建隆元年春二月五日终于翠巖院甘露𬒳树数日不晞皓鹤盘空三周而去门弟子用西域之礼葬于院之巽隅封于其上恩旨襃饰名其丘曰大医道俗孺慕㑹其葬者万数铉也趋舍异术声尘致暌于时释氏方盛师门牙启尝侍嗣君宴语従容上言曰古称千里一贤犹比肩也今号长老者十数无乃多乎嗣君深以为善因曰惟澄源师其殆庶矣无几何以家门情礼请吿至山㑹师已没瞻仰遗像参迹行事乃信名不虗得亦表君之知臣今来京都复与师弟子鉴琮相遇琮师志性端悫修习精勤肃奉成规博緫衆艺慈恵救物时人称之明诏赐号慧觉大师钖以紫服朝恩浃于累世实教门之荣观也于时禅师委顺三十年矣琮也思广铭颂庶永遗风以铉尝学旧史见求直笔若夫襃善称伐翰墨攸光载瞻西山实寄松槚敢抽秘思以告九原铭曰芃芃东越武夷之区时生异人与古为徒禅师出焉俊迈且都顕显南楚西山作镇眞灵所宅教法斯振禅师居之允矣令问道无不在法非可名理超言象俗仰风声豊碑载勒胜气长生猗嗟来者用此为程大宋舒州龙门山干明禅院碑铭山岳极天莫雄于灊霍川渎纪地莫灵于江淮盘薄萦帯中画郡国幅贠数千里舒睆居其阳真圣之所躔次景福之所兴作必有髙士来辟妙门以导精粹之气以恢淳和之俗则龙门山干明禅院所以建也是山东去郡九十里盖灊岳之一峰山有龙井郡人雩禜之所灵应昭晢因以名焉深巖洞岫风云之所蓄泄涌泉清池璇碧之所隠见凉飔爽气五月可以披裘脩竹茂林四时未尝易叶游方之士至辄忘归有晓遵禅师者家本宜春㓜捐俗累従师访道厯抵湘沅探幽洞微圣得人之宗㫖清心练行踵前作之风声向道之徒靡不宗仰干徳五载始来此山顾瞻林泉有懐栖息邑人宋仁瑗輙其陇亩以奉宴居面壑临流诛茅穿径逺拟关令草栖之观近同焦光蜗牛之庐岁计有余善信来应庐江人侯覇大施资贿以奉经营数年之间蔚然崇复庙重屋琐牎洞户藻以丹雘骈以璧珰所以重威神也堂讲肆踈楹髙座皓壁月皎层轩霞舒所以敷道义也前则端闱瞰野旁则脩廊纳陛厨廪充牣居室闲安閟经籍于巖房息徒侣于奥寝栋宇延衺凡二百区盖精诚之所慿实邑里之胜㮣也今上嗣统像法大兴禅师徒歩神京对扬云陛恩㫖嘉赏赐号曰干明禅院华题鳯篆䧏自庆霄圣日天光焕乎幽谷夫道之行也时与地并斯郡山水竒絶动植茂遂民情淳朴圣迹回环非明主至仁不能恢清浄之敎非禅师宻行不能化㟪之人示之以精修祐之以戬谷变鲁至道夫何逺哉铉顷岁謪居此地思过三载闾里之见待也厚风物之惬志也深㝠得䘮之懐无憔悴之色及今三纪未尝忘诸㑹禅师状肈兴之由圗不朽之作受简秉笔欣然记焉铭曰教必有象待时而行道无不在因地而灵灊岳穹崇晥川清泠郁郁佳气宜爲福庭有美遵师爲人由己人应物感风行艮止辟此丛薄化爲金地云中𨳩灵光四起君恩启焕真圣回翔刘雷永逺接轸齐芳玄符靡测福应无方刋兹乐石用配无疆大宋故天雄军节度行军司马易府君神道碑府君讳文赟字广羙豫章髙安人也在昔有晋春陵令雄位不充量忠以亡身作流子孙繁衍荆楚其世禄钟徳则故老家牒详焉曽祖暇祖崇皆不仕妣邹氏追封范阳县太君従子贵也君符彩爽迈质性深沉少遭时乱静守家法刚而无犯勇而有莭鄊曲之誉蔼然于时有吴功臣刘公信莭制豫章训兵选士闻君名而召之君谓所亲曰大丈夫当立功立事以大家门吾闻刘公刚毅倜傥有英雄之量必能申我用也乃杖䇿従之甚见器重委以御侮授之亲兵出爲爪牙入参侍直外捍封略中清冦攘十年之间遂升右职刘公物故唐室中兴君于是䇿名周行入典离卫于时戎事俯定国容载穆君止于拊循士衆恭守官常时其寒燠圴其劳逸勤毖徼道亷察何留不矜出位之思甚得为将之体自宣威军禆将累迁至在右天威军都虞候自检校右常侍至检校太保及淮甸俶优都邑震惊以君为雄州刺史充建武军使其理所即广陵之天长县也据冲要之地有士民之衆绥懐训练其俗用和㑹周世宗亲搃六师志平江右于是濠泗携叛杨楚摧䧟君城小援絶坚守累旬世宗使䧏将郭廷谓临城招谕君曰弃命以苟生不义勦民以全名不仁吾处中道而已乃间道表于本朝备陈形势且论逺虑还㫖嘉纳谕以割地之谋君即𨳩城请罪世宗慰劳数四钖赉加等即授衡州刺史封大原县子充天雄军节度行军司马皇宋启运优奨有加改道州刺史进爵为侯君以綘老之年有郄克之疾表求致仕优诏不许勤恳固请聴归临淮郡私第春秋七十有五𨳩寳元年秋七月考终命三年九月葬于盱眙县义和鄊西嵩里北团山礼也夫人㑹稽县君谢氏亦江左之冠族作合君子克昭令仪箴管之勤夙彰于妇徳汤沐之邑晚从于夫贵训导诸子备全义方钟蓬首之痛哀而知礼受髙堂之餋严而有慈春秋七十有六太平兴国二年秋七月终于临淮私第某年月日合祔焉礼也有子五人曰延贵延祚延夀延义并克荷先业勤脩令名或参藩郡或干内职皆先夫人而没唯第四子延庆独禀粹和服儒教孝悌之至称于州闾承颜先意侔曽闵之行居丧过哀有二连之风庐墓絶浆义感生植嘉木连球玉芝成丛逺近闻之莫不惊叹由是自前临淮令拜大理丞及夫人卜葬违制临赴为有司所劾有诏勿问聴觧秩家居惟府君之生也临戎以恩信理民以慈惠事君全其莭处身由其道故垂此家法推为庆门是生孝子以永世祀美矣哉铉闻风而恱之故勒铭于神道其辞曰于惟易氏忠义之门徳厚流光显于后昆后昆之贤生我府君躰道自居壮圗不羣辍耕永叹负羽従军﨣﨣和门勇爵斯设静则严重动则奋发临难忘私处危全莭名遂身㤗考终无阙芁芁泗川永閟佳城哀哀孝子载感坤灵君恩贲宠乐石刋铭百代之下常流淑声故唐大理司直鄂州汉阳令赠卫尉少卿樊公神道碑公讳潜字仲明京兆万年人也昔者虞仲垂孙谋之庆肈启我封山甫昭𥙷职之勤实大吾族或则游圣门而称逹者或则冠先籍而号真人豊沛功臣经营于大业南阳外戚佐佑于中兴传祀百世流光万国而我之占籍世茂西京樊川之居抗衡韦杜曽祖澄以七世同㸑孝徳升闻大中制恩特加旌表峩峩石阙至今存焉祖偁濮洲司户参军考谕光化中𥙷池州至徳令时天下已乱因家池阳终润州金坛令公中和禀粹形器夙成好学之勤本由天赋至孝之性不隧家声始及弱冠併违怙恃絶浆泣血哀感州闾负土成坟终䘮庐墓言子道者以为羙谈于时唐祚沦胥宗室称制江淮之地不失旧章公以射䇿髙等𥙷润州丹阳尉试吏之课书考为优庐陵之民古称多讼加以畆籍违制乱狱滋豊守臣上言求拯其弊有命择堪其事者闻公之能因而命之公既至乃相五土之沃瘠察夫家之衆寡采古之制酌今之宜创为新规衆皆悦服而复出械系之者穷両造之辞雪当死者数十人使还议赏増秩进等迁夀州夀春县主簿既而庐陵之政日理南楚之人耸观乆之以公为光州光山县令加大理评事犹以前効也于时南北分裂县临敌境有争桑之女多探丸之吏比闾之衆罕尝寕居公于是纠集义勇分守要害推以恩信济之强明三载之中一邑用乂迁池州石埭令县有大姓侵挠细民岁比不登俗乃重困公绳之以法董之以威豪右震悚相与逃匿于是启请出官粟以赈乏絶省力役以济农功慈抚仁薫视之如子岁豊俗阜政用大成就加大理司直旌能政也秩满迁鄂州汉阳令未几遇疾壬子岁某月日终于县之正寝享年五十有七以丙辰岁某月日葬于池州贵池县永㤗乡保静里之原礼也夫人王氏鸿胪卿滔之女轩冕之族闺房之秀室家垂训恵问风行长子若讷不事王侯自全髙尚次子知古才艺毕给际㑹昌朝践歴台省交脩繁剧今为右谏议大夫河北转运使扬名之业方茂显亲之数遂优公累赠秘书丞户部贠外郎卫尉少卿夫人封琅琊县太君惟公生而岐嶷长而学问穷九经之奥㫖综百氏之微言率是古道施于为政行之以直守之以亷事亲以孝饰躬以礼士元之器命屈于生前臧孙之忠庆贻于身后君恩饰壌世禄传家咸京之旧表未堙秋浦之豊碑复立俗有遗爱吾无媿辞其铭曰南山崇崇樊川溶溶翦商之烈𥙷衮之功百代之后流光不穷爰有孝徳克生我公猗欤我公显允君子投此利刃行于百里有惠于民何必贵仕垂庆于后何必在已庆霄之泽自叶流根殁垂中佃生驾鱼轩二子殊志俱大吾门优优愚谷英英谏垣九峯之下贵池之口覆斧马鬛金鸡玉狗民即桐乡碑如岘首江水长流令名同久洪州豊城县李司空庙碑文先王之制以劳定国以死勤事皆得祀之然则非通幽洞灵之士有惊愚显俗之迹亦不能臻此也李君讳承鼐字大用其先陇西人中叶因官遂家上党先君讳神福避乱择主来适维杨于时唐室崩离诸侯角逐吴武王奋桓文之举我先君效関张之用摧兇略地所向无前功加于时庆钟于后终淮南莭度副使鄂岳招讨使君即招讨长子也㓜而爽俊长而雄勇年始志学即从义旗善抚士卒生知韬略厉若鹰隼疾如风电时称虎子敌畏马儿以功累加检校左仆射为横冲禆将天祐丙寅岁従招讨使秦裴平豫章叙功为最新附之地属郡未賔明年命君领偏师平余盗戈船先进羣帅后期山越雾集汉矢且尽同玄㝠之没若杜畿之沉享年二十有三诸将嗣事逋秽克清迎君之䘮窆于洪州豊城县杨子洲惟君夙龄挺秀尽忠死莭识与不识杂然推竒而英灵盻蠁若在左右如郑人之惊伯有类吴俗之畏子文于是耆艾相率启求立祠于墓侧公议佥允因赠司空水旱祷祈无不即应乡邑之际频岁豊穣湍濑无虞疾疠不作而君之家门亦康寕蕃衍焉及今七十年矣虽神道恍惚不可偹论而忠诚报应良足为劝犹恐年世绵邈流俗失传或见猱于越巫将受于淫祀嫡孙仁昭愿以事实勒于贞珉铉素与君诸子游复连姻戚披文相质所不获辞𥘉君之长弟讳承鼎为吴王之爱壻故国人咸谓君为伯氏而忘其官称焉今用明白之铭曰呜唿李君勇且有仁生殉国难没为明神南楚之郊章江之濵祠堂弈奕像设侁侁荐信以特䧏祐于民龙泉太阿校灵比珍冲斗之气终天不沦洪州道正倪君碣君讳少通字子明其先千乗人也末叶避地徙居巴陵濯洞庭之余波袭九嶷之秀气儒风继世贞莭自持垂庆炳灵先才是出君风骨秀整襟懐坦夷㓜挺髙情即依道楗弱冠遐举来游九江悦庐阜之名区得董君之故静种杏之地榛莽森如慨然永懐誓复灵诛茅筑室练行修身闇然而章千里斯应于时唐运告谢宗家代兴江左被玄元之风二叶恢清静之教君以清心苦莭升闻于朝癸丑岁赐钱三百万即所居建太一之观于是䟽凿旧址草创新规恱以子来成之勿亟十有余岁清宫焕然凡建四殿五堂重门两序内外栋宇緫百三十区像设仪卫莫不称是力辟汚莱为良田者五百畆而飰贤之费有余手植杉松成茂林者千余根而甘灵之祥再䧏繇是牧守嘉尚道俗依慿为本州道正乃知太一观事享夀九十有一体力康壮淳化元年秋八月八日子时怡然而化容貌如生𥘉君自择葬地于莲花峯下即以二年春正月窆马君性质沖淡不耀其光表率教门正身而已嘉赋咏善鼓琴龙鳯之形皆由手制山水之操自洽天和所居之观俯迩城郭登山之客必先造焉君将迎接待髙卑如一絶迹朝市成乐林泉六十余年慎终如始门人弟子先以慈孝为训有若李延照蒋守龙等近四十余人皆以孝行为时所称亲弟徳规同学弟谢又能等叶力同心共复灵迹并先早世今谢君弟子王省昂嗣道任师孙钱知素继知太一观事师门之盛论者羙之铉顷岁扈従南廵与师欵接旬日倾盖之分有如素交钱君以论譔见求不当为譲其铭曰太一董君上帝之賔遗方眇邈奋迹荆榛倪师慷慨复来清尘种杏之地林光再新异世神交岂其后身㝠升自逺代劔非沦瞻言华表谁见千春刋铭翠琰道契攸亲徐公文集卷第二十七徐公文集徐公文集卷第二十八徐公文集卷第二十八东海徐◍◍◍铉泗州重脩文宣王庙记邢州紫极宫老君殿记洪州华山胡氏书堂记江州新建尚书白公祠堂记洪州始豊山兴玄观记金陵寂乐塔院故玄寂禅师影堂记抚州永安禅院记润州甘露寺新建舎利塔记重建宓子贱碑隂记邠州定平县传灯禅院记泗州重脩文宣王庙记昔我先圣有周公之才无文王之时故宪章其道以垂万世精神㝠契夕则梦之是知千载旦暮盖其道同也自时以䧏鸿儒硕生敷畅微言佐佑大化专一之志通于神明咸梦宣尼以着名实斯文间作来者不诬国家彰灼神功在宥天下礼乐刑政举百王之中典谟训诰用三代之式文学之士靡然向风临淮徐君名某字某弱而好学壮而有立行敦乎族党名闻于州闾修辞立诚躬儒者之业博施济衆秉义士之规随计春官再不中选㑹长子宗孟郡亦举秀才君以为名不可多取即欲退而求志无何梦游淮上倐有沦胥之厄衆君子拯之而置于宣圣之堂俨然逢掖之容若奉缁帷之㑹寤而神耸益用兢懐闻者竒之勉以上明年春冕旒临御亲较羣才崇朝之间父子俱㨗盖古今未之有也君叹曰天子广孤平之路杜请谒之门先圣知之是有敦勉斯实至徳感召鄙何有焉思欲昭荅灵心丕显玄贶惟兹泗上雄视百城学校之制我不在后王业伊始天下𥘉平舟车辐凑之都邮传旁午之地邦君丞掾日不睱给弦诵之所窥户閴然君白于公府愿补阙政于是出家积鸠国工即旧谋新瞻星揆日乃建路寝乃立应门辟讲论之堂设东西之序广袤合度奢俭中规像设増严绘素加焕凡祭器制度皆圗于垣墉俾夫观艺之徒横经之侣居今识古虗往实归三代之风由斯而致也録事叅军张君濬纲纪之任夙夜惟寅尝与同僚及斯而叹曰振举废阙公力未遑当属于好事君子非徐君不能也及兹缔如宿契焉是知善人之言㒺弗响荅夫圣人之教也与天地常在将隂阳并运恍惚玄应昧者不知今徐君服之而成大名感之而臻介福咨尔后学可不勉欤金石之铭其无媿已于时歳次乙酉雍熈二年秋七月记邢州紫极宫老君殿记昔者老君伯阳悯大道之既隠伤周室之既微以为清浄无为道之本也非建言不能尽其意安上治民道之用也非设教不能永其成乃着书于函关以明清心之要授礼于仲尼以𨳩垂世之统繇是教义之被于民如造化之渐于物贤者识其大不贤者识其小出入戦国经厯薄俗君君臣臣父父子子民到于今受其赐则二圣人是赖焉故并享明祀格于㝢县虽百世不能易也邢州紫极宫者唐𨳩元中所立老君像则琢玉石以为之真灵所慿功用殊絶睟容竒表俨然若存瞻仰之徒莫不増肃王室剥乱郡国崩离三晋之郊戎马孔棘崇堂隳落乃移像于北极殿之西偏数十年间不絶如线皇宋运百度惟贞道风载扬眞侣咸萃萃女道士陈体元江左右族夙挺玄符不従象服之华自结凤罗之誓勤行匪懈眞气日滋乙亥岁伯氏従宦将之俱至㟪知化汗漫与期郡守贤之授以宫任亦既涖止慨然永懐嗟崇之倾穨叹尊位之蹂杂程工度费即旧谋新知州事叚公思恭仙派分源谏垣旧徳嘉其伟志助以俸金郡僚而下欢然风靡即宫之序建老君殿三间材用必良工艺必精广衺中规奢俭合度旭景昇而丹彩焕清风袭而爽气生肃然仙都复覩灵境粤某年月奉玉像而处焉霓衣致䖍羽盖成列几筵严肃香烛苾芬钟磬咸和烟云改色非至诚感召孰能臻此者乎练师之家弈叶従公清白垂训仲兄前鹿邑令省躬秉直忤俗退而居贞季兄邢州书记长参学古入官和以接物积善之家宜生仙才铉知二君岁乆故羙其事而纪于石某年十二月二日记洪州华山胡氏书堂记士君子承积善之庆服圣人之道治身修心义之本也风行于家徳之充也教被于俗仁之周也畴克具举吾其与之豫章属邑世云旧里山水特秀英灵所躔安定胡君籍于是君名仲尧字光辅弈叶儒学蝉聨簮曽门标举焕列宿之华祖徳韬映戢少微之耀至于我先人少好左氏春秋之学研几索隠儒者宗焉及君之长克扬其业言斯出矣身则践之揖譲周旋之仪孝友姻睦之行修乎闺门之内形于羣従之间少长有礼丝麻同㸑乡党率义人无间言然君以为上古之风可以驯致由六经之㫖可以化成也乃即别墅华林山阳玄秀峯下书堂焉筑室百区聚书五千卷子弟及逺方之士肄学者常数十人岁时讨论讲席无絶又以为学者常存神闲旷之地游目清虗之境然后粹和内充道徳来应于是列植松竹间以葩华涌泉清池环流于其间虗亭菌阁鼎峙于其上处者无斁游者忘归兰亭石室不能加也又案图牒云昔陶丘公李八百皆修道于此是知人境相得其道乃光勤而行之古犹今也铉钦义其事道阻且跻故述斯文以垂不朽年月日记洪州新建尚书白公祠堂之记大丈夫处厚居实据徳依仁岂徒㓗身将以济世故着于事业发于文词而后功绩宣焉声名立焉盖有其实者必有其名是以君子耻没世而名不闻也若乃格于穹壌渐于蛮夷大则蔵于金匮石室之书细则诵于妇女稚孺之口则古今以来彰灼悠久未有如白乐天者不其异乎故神明相之攸居不倾黎懐之余风不泯士大夫神交道亲若旦暮焉㝷阳古郡昔公谪宦之所绵祀二百市朝屡变而司马聴事之室岿然独存斯益异矣圣运光启崇古尚文三代之风传逺万里礼部郎中江南转运使张去华述职按部幸来是邦弭莭城闉摄齐堂奥以爲先贤所舎邑里具瞻与夫元规之楼恵逺之社崇饰祗荐我何后焉太子中允知州事梁君翊賛善大夫通判州事维君彧叶规同心相视莫逆政有余𥙿府多羡财即旧谋新创为祠宇传冩庐山之遗像寘于北墉栋宇深严门序奥秘肃然庙貌想见其人凡游居之徒仰髙山聆遗韵荐诚观艺结辙于斯礼不云乎祷祠古之卿士有益于人者观乐天之文主讽刺垂教化穷理本逹物情后之学者服研精则去圣何逺其为益也不亦多乎尸而祝之固其冝矣某昔逰庐岳获拜仪形今尘骑省遥闻缔喜儒宗之不坠嘉使者之得人故作斯文勒于贞石年月某记洪州始豊山兴玄观记圣人之言道无不在若乃域中归其大万物恃之生鸿化玄造无徳而称已至于显神道之敎挺方外之朝反之于身以固其本清心鍊气保精啬神飡霞茹芝脩用者殊规御风乗景㳺集者无方盖真阶仙品之有差故洞天福地而区别竒篇所纪灵境可寻豫章始豊山者案图谍第三十七之福地也尔其穹窿蹇产干霄蔽日凌空瞰野之势嵚崟窈窕蒸云泄雨储神宅怪之竒隂林修干材用之所生也周飞湍激流利泽之所及者逺紫烟白雾隠映而纷霏灵风爽气萧寥而披靡醮享之数厯代相因爰有兴元之观是为荐诚之地土徳玄季三灾迭兴市朝贸迁堂堕顿几叹辽城之鹤常栖楚幕之乌若夫真气所慿神灵攸相物无终否道不逺人道士聂紫庭袭玉笥之地英追九仙之夙契以勤行为志业以访古为师资岁在玄来游此观顾瞻祠宇慷慨伤懐徒侣敦请遂其任积行所应至诚易通㳺居之人莫不信奉以为兴作者古人之所慎因循者前哲之所宗足偹制度何必侈大于是𥙷其阙而葺其壊窒其隙而扶其倾集瓴甋塼埴之工加杇镘丹雘之饰琐忩镂槛朱户金铺深沈靡迆虗明藻丽百年旧制一旦维新日就厥功十稔而已已不病于费人不知其劳用此脩真真其焉往又以方志漏略碑颂烟沈使夫来者何所宗仰谓余为好道者故求我以文是用直书以观成绩淳化元年夏六月记金陵寂乐塔院故玄寂禅师影堂记士有切问强记以脩其内和光退莭以晦其外而人自仰之名自归之不知所以然而然见之于玄寂禅师矣师名澄玘姓陈氏畨禺人既生而孤天骨竒秀岐嶷之态有异常童常端居静念如学道者七岁复失所恃母临终以託其姑曰此儿㓜有竒应法当出家傥果斯愿吾无恨矣年十一岁遂诣本郡从师十七岁韶州南华寺正度于是造诣先逹请益质疑厯游名山无逺弗届不违类于颜子𧺫予同于卜商丁未岁来止舒州山谷寺徧閲经论师门之学无所不通然未尝为人言也是时季唐二叶像法大兴凡聚徒讲学者所在奉之以为长老禅师狎狥鸥之志慕争席之风虽衆人与居而羣望自集道俗敦请抗志不従郡守周公因人之心封章上启嗣君嘉赏以诏书命之周公延至郡斋亲为致礼师不得已乃摄齐即坐音词宣朗寮吏属目士庶咸欢还处精庐宴居如故丁已岁避难南渡止于庐山嗣君召致建康累徴乃至迭处名寺咸敷讲席㤙礼优渥赐号玄寂禅师时之名流无不景仰至于诱进后学𨳩导真诠激厉愤悱皆得所欲干徳五年冬十一月终于建康龙光禅院春秋六十有一后主遣中使护葬赠送甚优葬于都城东南隅鳯台郷门人庐弟子庐于墓次诛茅宇遂成道埸俨设灵仪式观遗爱铉顷自禁掖放逐舒庸闭关却扫不豫人事时游灊岳因获止容貌闲暇议论平淡言意相得有若旧交虽慙方外之期自叶忘形之契一生一死已隔于当年谷変陵迁复悲于陈迹弟子嗣昭等永懐遗范愿勒贞珉因述斯文申庶夙分年月日记抚州永安禅院记教之大者其行逺利之博者其报豊自三代已还百家并骛炎灵之后释氏特隆经法之盛叅乎先圣祠宇之设广于虞庠不知所以然而然非言象所及已抚州郡署之左一里而近有禅院焉干符中署曰寳国天祐中改名永安方志失传莫知肇兴之始髙人迭处咸为宴坐之埸夫经像之所居苾馨之所荐必将据郡国之形胜袭川原之气象斯郡也揔楚越之都㑹斯院也浸章汝之清流逸少康乐江左名士而墨池经台介乎比闾麻姑南真丹台上列而仙坛闲馆峙乎封域闬闳相望钟磬交音神灵之所依慿烟霞之所韬映尔其栋宇之状也则赫赫乎顕敞耽耽乎深严黼藻成文磨砻尽妙层楼对峙脩廊四通列讲肆于崇堂安衆士于奥室动有击䝉之益静有寕体之娱储峙必豊器用必给四方学者至輙如归考绩程功则住持禅师义韬之力也韬公道学精诣慧心朗悟以济衆为务以兴教为懐少㳺名都歴访先逹晚栖临汝自辟师门甲申岁来诣京华褐衣请见对扬玉扆躬奉天言论难所及辞义响荅圣恩嘉瞩赠以紫衣登门之徒莫不増肃韬公以斯院制度崇丽修奉精严金石阙如何以示后惠然见顾求我以文辤譲不获因为之记年月日记润州甘露寺新建舎利塔记维皇宋二叶改元五祀润州丹徒县令王纪改筑县墙掘地得石函验其刻文梁大同五年道人法序瘗真身舎利于此函中铜龛一龛中银合一合中银瓶二舎利七粒存焉而铜龛复有刻文则唐贞观十二年再加营奉掌役者张遇获之以献遇也感贞应之在已念妙道之可修因投郡之慈云寺削髪为沙门易名闺真精心苦行誓复前迹广募衆施畴咨协心数年之间克果其愿即以端拱元年夏四月八日迁致于郡之甘露寺东隅建浮屠焉献状而来求志其绩粤圣人在上钦若灵心政无不脩神靡不举玄贶交感坤元効珍用能使幽瘗之质焕然景彰骞崩之迹蔚然云然则泽及微隐福𬒳含生其可知也是郡也杨州之都㑹京口之重镇六代之风流人物综萃于斯三吴之山川林泉肈发于此髙深自改气象常存是寺也北固山之隂崖賛皇公之遗迹峥嵘飞阁廻阙凔江逦迤岩房周行数里植之作逺迩云臻故真师因人之心相地之胜获此空隙建兹崇封材用工役必求善良规模制度必据经法其髙七十尺其周二十歩八隅莹玉五盏凌霄冠星珠于觚稜海日先照圗云气于棼撩宿雾常栖中严睟容肃然月满旁绩灵变焕若霞舒㳺居之徒莫不称叹愚尝见释氏子为此役者多矣如真师者其涉道也浅其居处也卑上无许史之託下无猗陶之富助苦莭以感物绩微而着功不慁民不愆素而能事以立亦可尚也故嘉而志之端拱二年二月一日记重建宓子贱碑隂记单父县宓子贱旧碑贾至文梁耿书天寳十年四月四日栁载建始致于故县北隅琴堂之上光化二年以县为郡署县令李知杰移理于今所碑亦随徙措置不谨风雨所摧因折为数叚扶置垣墻之间及今八十年矣皇宋抚运书轨大同人文化成清静为理县令毛君名庻㡬越自江左来抚斯民见贤思齐好古博雅以为宓子之化人犹不忘贾君之文人共称赏若弃之而不修非所以训民事神也于是再建隆碣重书旧词以铉尝学篆籕见求运笔梁氏之迹本自非工仍为倒薤之势非八书之正也而又字体譌俗文词舛误今以贾氏集校而正之逺拟秦李斯改为玉箸立于宓君之祠庭事之宜也以改作之意附于碑隂云太平兴国五年正月二十日记邠州定平县传灯禅院记干维巨屏寔曰邠郊其地险固其气刚劲被宗周信厚之泽咏王业艰难之风是故人知徼福之方俗严慈氏之教精庐静宇隠辚相望定平县传灯禅院者帯位署之左方据郭邑之胜势四面环其趾湮水盪其胸却倚崇冈爰标龙尾之号上冩寒涧仍有天河之称蔼尔鲜原然佳气昔居唐室之季四海崩离中和四年有禅师従一者挺秀宗门従师临海避难髙举择地遐征万里而来税驾于此相其爽垲有志盘桓羣心翕然助成其事买地筑室者咸集横经跪履者亦臻十年之间百堵斯建守官嘉尚请命于朝景福二年诏赐题署天光所及道誉弥髙一公化去弟子佐范克嗣其业范之弟子知信复继其任守之以恪加之以勤感召益多法事增广殿堂像设靡不荘严储峙器用无乏供亿而经典犹阙讲诵弗闻以为居今识古者存乎书观象得意者存乎言金匮石室之宏规名山京师之故事此而不务何以为能干徳四年秋肈启精诚指期缮冩邑人石迁等闻风而悦叶比其谋日就月将惟力是视卷以缃秩贮之琅函邑人髙玘奉其家山以偹室采伐之备夫役未充俄而暴雨猥至山熘奔激屹然巨石自至院前取以给用宛契心匠虽庐岳神运之殿石头后渚之梁感通冥财符无以过也既而信公复没以属弟子令熈熈也遵行弗敢失坠而民非兆万俗空猗陶渐以化之静以俟之二十许年犹未讫事㑹中使王君名素分榷筦之职督关梁之征归余于终率吁衆力于是简牍几阁即日僝工俾下帷凿壁者得肆其勤研精索隠者不愆其义真风无泯介福来臻繄髙士四世之勤垂本宗百代之宪宜其篆刻金石永示方来知余有好善之心专旧史之学求我是用直书于时岁次壬辰淳化三年春三月记徐公文集卷第二十八徐公文集徐公文集卷第二十九徐公文集卷第二十九东海徐◍◍铉大宋左千牛卫上将军追封吴王陇西公墓志铭大宋右千牛卫上将军陇西郡公李公墓志铭大宋故处士赠太子少师李公墓志铭大宋故尚书户部郎中王君墓志铭大宋故尚书兵部贠外郎江君墓志铭大宋故陈留县主簿赠太子中允李府君墓志铭大宋左千牛卫上将军追封吴王陇公墓志铭盛徳百世善继者所以主其祀圣人无外善守者不能固其存盖运暦之所推亦古今之一贯其有享蕃钖之宠保克终之美殊恩饰壌懿范流光传之金石斯不诬矣王讳煜字重光陇西人也昔庭坚賛九徳伯阳恢至道皇天眷祐钖祚于唐祖文宗武世有显徳载祀三百龟玉沦胥宗子维城蕃衍万国江淮之地独奉长安故我显祖用推戴淳耀之烈载光旧吴二世承基克广其业皇宋将启玄贶冥符有周𨳩先太祖厯试威徳所及寰宇将同故我旧邦祗畏天命贬大号以禀朔献地图而请吏故得义动元后风行域中恩礼有加绥懐不世鲁用天王之礼自越常钧存纪侯之国曽何足贵王以世嫡嗣服以古道驭民钦若彛伦率循先志奉蒸尝恭色养必以孝賔大臣事耉老必以礼居处服御必以莭言动施舎必以时至于荷全济之㤙谨藩国之度勤脩九贡府无虚月祗奉百役知无不为十五年间天眷弥渥然而果于自信怠于周防西邻起衅南箕祸投杼致慈亲之惑乞火无里妇之辞始劳因垒之师终后涂山之㑹口太祖至仁之举大赉为懐録勤王之前効恢焚谤之广度位以上将爵为通侯待遇如初宠钖斯厚今上宣猷大麓敷惠万方毎侍论思常存𨳩释及飞天在运丽泽推恩擢进上公之封仍加掌武之秩侍従亲礼勉谕优容方将度越等彝登崇名数呜唿閲川无舍景命不融太平兴国三年秋七月八日疾薨于京师里之第享年四十有二皇上抚几兴悼投瓜轸悲痛生之不逮俾殁而加饰特诏辍朝三日赠太师追封吴王命中使涖葬凡䘮祭所湏皆従官给即其年冬十月日葬于河南府某县某郷某里礼也夫人郑国夫人周氏勲旧之族是生邦媛肃雍之美流咏国风才实女师言成阃则子左千牛大将军某襟神俊茂识度淹通孝悌自表于天资才略靡由于师训日出之学未易可量惟王天骨秀异神气清粹言动有则容止可观精究六经旁综百氏常以为周孔之道不可暂离经国化民发号施令造次于是始终不渝酷好文辞多所述作一游一豫必以颂宣载笑载言不忘经义洞晓音律精别雅郑穷先王制作之意审风俗淳薄之原为文论之以续乐记所着文集三十卷杂说百篇味其文知其道矣至于弧矢之善笔札之工天纵多能必造精絶本以恻隠之性仍好竺干之教草木不杀禽鱼咸遂赏人之善常若不及掩人之过惟恐其闻以至法不胜姦威不克爱以厌兵之俗当用武之世孔明罕应变之略不成近功偃王躬仁义之行终于亡国道有所在复何媿欤呜唿哀哉二室南峙三川东注瞻上阳之宫阙望北邙之灵树旁寂寂兮迥野下冥冥兮长暮寄不朽于金石庻有传于竹素其铭曰天鍳九徳钖我唐祚绵绵瓜茫茫商土裔孙有庆旧物重覩𨳩国承家彊吴跨楚䘮乱孔棘我恤畴依圣人既作我知所归终日靡俟先天不违惟藩惟辅永言固之道或污隆时有险易蝇止于棘虎游于市明明大君寛仁以济嘉尔前哲释兹后至亦亦见乃侯乃公沐浴玄泽徊翔景风如松之茂如山之崇奈何不淑运极化穷旧国䟽封新阡启室人谂之谋卜云其吉龙章骥徳兰言玉质邈尔何往此焉终毕俨青盖兮裶裶驱素虬兮遅遅即隧路兮徒返望君门兮永辞庶九原之可作与缑岭兮相期垂斯文于亿载将乐石兮无亏大宋石千牛卫上将军陇西郡公李公墓志铭公讳従善字子师陇西成纪人唐室之诸孙元和之近属谱谍详悉此不具陈若夫天祚之徳大运有时而极积庆之祀百世无得而踰必生克肖之贤以承有后之应保姓受氏公实宜之昔者土徳既㣲羣雄角立维我显祖奄宅旧吴延祚四纪传国三世公以天属之爱寳玉之封始在胶庠已有名望姿仪秀出文学生知仁孝极于事君谦抑形于下士中外之论翕然称之由是受任六官交修庶职弥纶旧典谘访老成恪居无违所至皆理于时圣人出于中土正朔及于四方维我先君祗畏天命受盟请吏息民弭兵玉帛交驰冠葢相望公亲则介弟位则中台独奉丝纶留参槐棘元戎驷牡分建莭之权玄冕九章奉侍祠之列朝奨既厚臣诚益恭后凋之叶无渝万顷之陂自若故得全名莭于危疑之际保恩顾于终始之间环卫迭迁寄任増重盘根必觧师律以贞十有余年其志如呜唿修涂方骋景命不融春秋四十有八雍熈四年秋九月薨于通许护军之廨诏辍朝一日赙绢百匹即其年冬十月十三日葬于𨳩封府𨳩封县吹台鄊苏里祔太夫人凌氏之茔礼也前夫人徐氏继室周氏并早卒皆有肃雍之徳窈窕之华宜家治内尽其规鱼轩象服昭其盛子十四人仲顗仲翊仲衍仲华仲雅仲颕仲寕仲简仲彬仲文仲猷仲玄仲义仲端女十四人慕英懿卿奉苹藴兰正容茂莭穉仙恵昭如賔道崇鳯兆㓜贞闺秀季贞或嫔于盛族或待礼未行惟公生于深宫特禀异气谦而得礼和而执中容纳直言賔延素士经歴夷险雅度不渝大年未登终古同叹铉登门斯久辱顾殊深永惟知已之恩愿表爲陵之谷其铭曰真源引派仙李垂芳实生我公金玉其相非礼勿动出言有章忠信以济终然允臧三代之姓倐焉爲庶九万之程溘然中路吹台北峙浚川东注不植刺草长瞻宰树大雅君子陇西公之墓大宋故处士赠太子少师李公墓志铭并序道之㤗也贤人振衣而济物时之否也君子括以独善其有修之家而孚教于俗无其位而博施于人角立杰出盖亦难矣公讳某字某庭坚迈徳百世流光源长派逺蕃衍郡国今为常山真定人也祖某赠太子少保考某赠太子少傅公即少傅第三子也㓜而岐嶷长而纯孝承颜先意实禀生知七岁丁太夫人忧泣血絶浆殆于毁灭宗族惊异谓之神童事兄弟人莫能间先是唐之叔世燕赵多虞故我先人累世贞遯公亦奉家法咸乐丘园躬耕敦本俭以足用百年之业是享素封既而天下兵兴生民益否公尽出私积以均有无为食以救饥歉微嗟采之诮焚劵以赒乏絶非市义之求逺迩之人全济甚衆懐仁向义者抚之既无矜色背恵弃信者接之亦无愠容襟懐旷然莫窥其际慈爱恻隠视人如伤昆䖝草木无所夭阏故闾里率化风俗以和崇儒尊道坟籍未尝释手喜酒好客醒醉必与之同常以为芳华易凋光隂不驻发于吟咏以寄其情黎杖角巾所至皆适是非优优若蚊䖟之过前愚智憧憧若蜾臝之在侧至矣哉古之达者也开运末有晋失御猃狁孔棘公挈家南度居于胙城伯氏飞龙府君时在荣阳召公同处广顺三年夏六月日终于郑州私第享年四十有三夫人清和郡太夫人张氏以谢女之淑徳狥菜妻之髙莭宜家理内令问蔼然威姑性严诸妇皆耸夫人顺而得礼勤而无怨晨夕参侍独𬒳深慈凡饮食药饵须经夫人之手然后即御长姒亦颇严厉夫人事之如姑或𬒳诮责怡声致拜由是闺门之内不肃而成及罹恭姜之哀更全孟母之训诸孤稍长教以学文为之择师友为之致经籍凡学舎賔馆之所须者辍衣食捐簮珥以奉之躬截髪之恵俾其亲仁引㫁织之言诫其中废故诸子皆立门户如𥘉越建隆二年秋七月十日终于郑州私第享年四十有五长子格大理评事次子至吏部侍郎兼秘书监吏部以文学冠时擢髙第于圣鍳以才业世参大政于中枢以疾告罢复为少宰天子祕御书于中禁命我专掌式恢文教时人荣之先是少师之葬也世犹多故礼或有阙及夫人祔也茔地逼隘介于羣冡之间若子曰非安神之宅也即以端拱元年冬十二月十三日改卜于郑州管城县某乡里原礼也铉乡里辽夐声尘致暌朅来京师获与吏部㳺处覩于公髙门之盛知臧孙有后之由公之行实皆闻于舆论或得于家老梗㮣而已不能偹举也金石之纪宜在鸿儒恵然见顾辞不获命谨爲铭曰天生贤人以佑生民生民数竒贤人隠沦修之于家富以其邻里闾率化宗族归仁乐天知命全和保真鳯皇于飞以况嘉耦伯鸾之妻士行之母婉淑宜家严慈启后金钩鹊印鱼轩紫绶令问无已流光不朽刻此贞珉髙深共乆大宋故尚书戸部郎中王君墓志铭君讳充贞字守莭其先太原人也缑山之胄本固源长淮水既微枝分派别所居占籍吴楚爲多今爲庐陵人矣曽祖某不仕祖某赠吉州别驾考某屯田郎中君弱不好弄㓜善属文风骨峻整器度闲雅年未及冠名闻于时自唐室之季词埸道䘮江左延祚复覩旧章翰林学士江君文蔚典司春官详求艺实取人至寡较文尤精君一举擢第首冠诸子时人以爲追踪元和之际矣明年以秘书省正字释褐寓直枢近专掌文翰之任措词典雅叙事详审守位以慎当官以勤由是二十余年累迁至中书舎人枢宻副使未尝佗任求之前载亦爲异矣及末叶多故时政浸衰唯吾守道中立不渉浮议及宗国沦䘮䇿名天朝自太子中允歴户部兵部二员外郎礼部户部二郎中典汉滑㐮梓四州事皆以寛简为务仁爱推诚当时之不名臣仆长孺之择任丞吏是故民以之睦政以之修端拱二年秋自梓潼还至京九月十八日疾终于兴州之传舎享年六十明年某月日葬于杨州某县鄊里礼也夫人陇西县君李氏早亡无子女一人许适盐鐡使谏议陈某惟君有文雅之用有周慎之诚言行相顾光尘不异奉职无废举在私无惰容厯夷险而不回保始终而无吝𥘉君始従乡荐余已典纶诰谬爲先逹屡辱请益及余消长在运而君金石不渝古人之风于是在矣已悲深谷更阅逝川发爲哀词识彼泉户铭曰猗嗟夫君心宜气纯英英逹士亹亹词臣不愆于位有惠于民无悔无咎不缁不磷吉徃凶归道悠运促旋自九折复于左毂驷马悲鸣市人行哭邈矣彼苍云何不淑悠悠邦水隠隠崑冈慈亲临奠令季持䘮旁罗宰树下閟玄堂郊原掩霭云日冥茫痛光尘兮永已念兰菊兮徒芳大宋故尚书兵部贠外郎江君墓志铭君讳直木字子建寻阳人也庐九之地时生俊才忠壮之族世着南国末叶湮替与时污隆儒墨退譲垂爲家法曽祖晁祖考皆不仕伯父梦孙与先君同隠庐山以经学大义自娱伯父后宰府之辞自求弦歌之任报政罢去复隠旧山孝友贞清乡里推服先妣李氏方娠梦神人授以直木一本寤而生君故取名焉㓜而颕悟生知经义七岁以神童擢第未㡬丁先君忧至性孺慕宗族称叹孜孜色餋无复宦情学古属文惟日不足爰及弱冠遂以词艺知名其爲文清淡简约自爲品格尤长于古风诗家居凡二十五年亲友敦喻乃从常调释褐太常寺奉礼郎转江都县主簿直以事上不失其恭勤以率下毕举其职民従其化吏服其能府尹陈玄藻县令路仪皆恃才傲物独推重于君以为不如也改江夏令其理如𥘉鄂帅何洙武勲致位性复暴桀亦加优礼异于余人尝视君举止迂缓车服朴野輙怡然而笑毎责诸寮属曰君軰称为儒生不学江令也秩满改蕲州黄梅令议者以为屈君以郷曲俯接欣然而往踰岁迁歙州黟县令㑹宗属封建妙选府寮授君记室之任处平台复道之地列瑇簮珠履之间清莭素风凛然不改正词直道动必尽规府公甚重之十有余年累迁至水部贠外郎赐绯而记室如故庚午岁府公奉使天朝留镇兖海授君㤗寕莭度判官检校佥部贠外郎数年迁司门贠外郎判刑部今上元年加朝奉郎先君赠大理司直先妣追封陇西县太君视事三载求外任以自效上以君恭勤详慎宜乆其职拜兵部贠外郎仍兼刑部享年六十有四居常康寕微病数日奄従物故时太平兴国五年冬十二月二十八日也即明年二月十日葬于𨳩封县汴阳乡豊台里礼也前夫人封氏今夫人太原县君王氏皆有窈窕之质幽闲之操叶此贞莭蔚其门风长子敞京兆府醴泉县主簿次曰用成用明用澄用康用平用文用寕女二人曰慕昭用贞君生于季俗世全素业性纯貌古行洁文髙守道安贫非礼不动未尝忤物亦不随流真所谓鞠躬君子者矣夙惠之性禀于天资年十余岁侍伯父食不过园𬞞而已伯父戯之曰啜白薤之羹淡而无味君应声荅曰啮紫茄之蔕铿尔有声人知其当大成也余始闻其名晩乃识面察言观行重其为人藩房见选余所荐也亦既称职颇尝自多丙寅岁与君俱年五十岁日㑹饮酒相与赋诗君先就曰学易寕无道知非素有心余遂不复作也君有文集二十卷呜唿契濶夷险咨嗟年鬓一生一死孰克忘情聊存挂劔之期故有刋铭之作其词曰呜唿江君世济其名生今之俗为古之人闺门侃侃乡里恂恂其实如秋其华如春握兰有裕伏阁惟勤考终归全邈焉清尘葬于所没古称逹者浚水长源夷门逈野徒挂寳劔空驰白马胜气如存逰川不舍勒石垂芳千载之下大宋故陈留县主簿赠太子中允李府君墓志铭府君讳某字广途其先陇西狄道人仙源帝系蕃衍万邦陇西一族独为鼎甲中叶従官因家雍丘今为县人曽祖祖皆不仕考蔡州长史府君清明禀气才智夙成㓜而属文已洽时誉既志学通左氏春秋未冠即为讲説横经请益虚往实归㣲言奥义别为编録年二十三举进士再不中第后唐天成𥘉宗人璩为大宗正见而器之曰王室多故吾道未光得禄而已何必是也乃表为属吏委以牋奏丞相郑公珏竒君之能时除蔡州汝阳主簿奏课连最改兾州南宫主簿于时期运吿谢河朔多虞君内抚疲羸外给军旅民安事集郡国称之泽潞莭度侍中马公存莭闻其名辟为𬋩记荐章连上制命弗临君知命之不遭乃谢病而退闭门却扫以名教自娱汉氏初基羣心改属亲友敦喻复诣京师直道而行往无吝又为兴平河东二主簿秩满以常调当迁望令时皇运肇启多士狥名君之次子巨源已従郷荐获知于尚书陶公公时与选事谓曰文人才髙运否邅廻下位区区一宰未足为光孰若复佐近畿以便吾子之举事不亦可乎乃除陈留主簿干徳六年春三月四日终于县署享年六十有八夫人追封琅耶郡太君王氏缑山仙派河洲懿徳妇道以顺家人用严睦族惟和训子由义以干徳三年月日先逝俱权殡于县之干明寺至雍熈五年二月日合葬于𨳩封府𨳩封县吹台乡苏村礼也子五人长巨舟早亡次巨源擢进士第今为都官郎中盐鐡副使次巨载以疾家居次巨川卿及二女皆早天惟君懐恬淡之性秉贞介之规孝于奉亲仁以睦俗雅志宗道余力攻文有孔墨之志无管乐之遇淹翔末路従容自若所至之处輙茅斋延髙士谈宴终日㑹无倦容尝谓诸子曰吾志在大名非欲夸世欲行吾道尔时命不偶古则皆然汝軰宜勉成吾志也而巨源果能奋竒藻㨗髙科际㑹圣明骞翔台阁长才利刄应用忘疲追逺之泽漏于泉卜宅之仪由乎礼积善之家斯在大名之应何慙仁人孝子正当如是铉向风斯久倾盖甚欢不朽之文惠然见託贤贤善善翰墨之任也故来家谍勒于贞珉其词曰才髙位下古实有焉积善余庆神寕舍㫋邈哉李君一时之贤其身则屈其道斯全余庆伊何寔有令子奉之以孝葬之以礼蜃辂同载佳城䨇启九原与归三庙而祀遗爱被俗没而不亡贞珉颂羙乆而弥芳阡如京兆地即桐郷绵绵瓜永永流光徐公文集卷第二十九徐公文集徐公文集卷第三十徐公文集卷第三十东海徐◍◍铉故唐慧悟大禅师墓志铭故唐卫尉卿保定郡公徐公墓志铭故唐水部郎中崔公墓志铭故汝南县太君周公夫人墓志铭大宋故亳州䝉城县令曾君墓志铭故唐内客省使知忠义军尚公羡道铭故郷贡进士刘君墓志铭故唐慧悟大禅师墓志铭并序士有佩服圣道阐扬师训进不累于轩冕退不滞于丘樊务勤身于济衆不餋髙以絶俗其唯仁人矣大禅师名沖煦字大明姓和氏昔者帝尧光宅天下我祖世掌天官保姓受氏冠冕百代在汉则调鼎之重在晋则专车之贤末叶湮沈徙居固始先君従郡豪王氏南据闽方今为晋安人也大禅师生禀异气㓜挺玄机年十有五诣鼓山兴圣国师出家即具戒品博覧经史雅好文词郡多俊秀咸见推仰证无为之理演不言之教绰为先逹端然妙门居城北之深山于时王氏衰沦乱臣专恣滛刑飞语虐及善人大禅师杖䇿去之适临川郡中书令宋公齐丘作镇南楚颇尚空玄闻师之来逺加延纳言意不合拂衣而行下至池阳郡守王公继勲郷国之旧賔礼甚渥时季唐二叶像教方兴嗣君闻其名召与之语移晷而罢眷瞩殊优命居光睦禅院复迁长庆道塲俾与储贰游处实羽翼也后主即位恩旨加隆特赐法智禅师之号庐山𨳩先禅院者嗣君所创真容在焉命大禅师居之精严修奉之仪以申㒺极之感居数年召还建康止报恩禅院加号慧悟大禅师名其所化曰智度堂精庐比选胜而处礼秩之数有踰于前出则居奉先道塲入则居浄徳内寺𨳩寳七载夏六月寝疾旬余乃大衆与论生死之理十九日清旦上䟽告辞后主遣使问之至则化矣享年五十有九住法四十四年即其月二十五日従西域之礼收灵骨葬于钟山之阳礼物官给中使监护至某年月日弟子省才迁于庐山某所遵理命也大禅师风骨秀整机神颕悟博该衆艺综以玄谈王公大人咸所钦尚铉非学释氏者不能言其道业徒以倾盖之分久要不忘今京师复与才公胥㑹才公以文艺精敏见重于时永惟严师之义愿刋不朽之迹嘉其伟志为作斯铭铭曰慧悟禅师释雄之竒有文饰已有道时生延世宠没有遗思归舟翩翩九江之湄鑪峰胜境莲社余基门人禀训迁神于兹衰翁懐旧勒铭志之兰菊无絶髙深与期故唐卫尉卿保定郡公徐公墓志铭公讳廸字昭用东海人也仁义之胄繁衍万邦别族于太史者十家因封而石籍者四郡而有郯之邑鉅人寔多着于简编可以扬㩁唐室云季天下崩离江淮之间独为汉守惟我大父首从义兵受遗戡难同伊尹之相太甲字孤立后如有虞之保少康故得勲铭鼎钟世享茅土连姻合族与国存亡考讳知询为江莭度使公生于郡𪠘方孩而孤四岁免丧即加五品之服㓜学就傅遂䟽百里之封立朝侍祠恩礼优渥自太子中允累迁至卫尉卿天姿严肃常持谦下之礼世禄隆盛每存恭俭之规不读非圣人之书自为保家之主思不出位时无间言始终一心出入三纪呜唿星廻日薄栋折榱崩命有所悬义无苟免享年四十有六𨳩寳八年冬十有一月二十有八日没于难明年春三月权窆于大茔之侧至某年月始备大葬之礼卜祔焉夫人王氏张氏刘氏皆早世并南朝之名族享小君之命数壸仪妇顺彤史存焉子太素太𥘉太沖等皆修令名不坠前训故能以沦胥之后具饰终之礼奉先之孝时以为难宗人永懐是有纪述辞曰于惟我宗昭时显庸积徳垂范爰生我公出孝入悌夷心直躬生能业官没不忘忠是有庆灵钟于令子不坠其训葬之以礼谋卜谋筮维桑维梓神道永谧流光不已来者难诬斯文用纪故唐朝散大夫尚书水部郎中崔君墓志铭公讳致尭字用之其先清河人也周室大风肈洪源于公望汉庭明月抗忠莭于季珪徳厚流光谋孙翼子冠葢之盛莫之与京我髙祖翼亮有唐四至丞相曽祖不仕祖吏部贠外郎考建州建阳令值天下乱因而家焉今为建安人也君少而不覊长而好学介然如石非礼不行乡曲之名籍甚于世季唐嗣业博采词才君以卿族之秀献书求试补江州彭泽滁州清流二主簿改建州浦城军判官所至有声应用不暇再为建州将乐令其地巖隂其民犷悍冦攘㒺匿率以为常君厉以严明信其刑赏污俗咸革比户安居遂获贞干之称又迁纪纲之任改常州録事参军连考善最擢拜殿中丞迁虞部贠外郎郡国之政多使案治忘身狥莭绰有能名无何都下受兵羣师入援以君为水部郎中实掌军馈既而时运吿谢宗社沦胥诸侯之师莫不卷甲君与其部将南趍建安中涂衆溃遂没于难春秋若干呜唿兴亡之数圣贤安能免忠义之莭颠沛必于是不然何以见伯夷首阳之风王蠋布衣之操也夫人吴氏克有妇徳能缉素风藐是流离不坠门阀子宪寔定等皆禀庭训咸修词业宪在旧国以进士擢第入朝为颕州沈丘尉复従州里之举皇上临轩亲试又擢髙科为随州观察推官所谓善人必有余庆某年月日宪等始偹大葬之礼号奉灵柩窆于某州县鄊里之原礼也铉素熟君行学因铭墓焉铭曰呜唿崔君百世清芬忘身狥国斯为贞臣种徳垂训斯为庆门芃芁故园峩峩髙坟没而不朽用勒斯文故汝南县太君周氏夫人墓志铭夫人讳某字某庐江舒人三国时呉将公瑾之后公瑾葬于舒之宿松令裔孙奉祀者百余家虽䧏在畎畆而时生间杰烈考讳本㓜而遇乱自奋从军呉王创基功冠诸将季唐建业伍列宗臣官至中书令封西平王夫人即王之第某女也天姿玉莹淑性川渟孝徳内融柔仪外映既笄归于徐氏府君讳某即唐相司徒公玠之第某子也于时江左方盛二族齐荣婚姻之贵雄视王谢而夫人雅性谦谨率由礼经至于苹藻之严佩环之莭澣濯之俭织纴之勤必以身先㒺弗由道宗族亲睦人无间言府君仕为合门副使殿中少监早卒四子皆㓜夫人提携教训亲授经书及其出就外傅已通孝经论语矣性晓音律而尚雅声善丝竹而精琴瑟习孝经而宗玄言斋居讽诵未尝懈怠虽闺门之内常以慈抚而家人之莭有若严君故其门风肃然先业不陨岂非天和充已而道气感物者欤春秋四十八开寳九年正月二十一日终于建康瑞里官舎其年二月葬于江寕县凤台鄊娄侯里长子某亦为诸司副使及入朝为京兆府醴泉令陜州録事参军公府交荐遂升闺籍太子右賛善大夫夫人始以子贵授汝南县太君至是复追荣焉次子继宏举进士次継字次继宗𥘉夫人之亡㑹宗国沦覆窀穸之事不暇如仪至太平兴国某年月日继宗等始改窆于某所附大茔焉礼也铉与西平诸子辱为交逰及相府宗党复敦事旧故得以门内之理为隧道之铭传于无穷斯为寔録铭曰侯藩之子相门之嫔道髙莱妇徳邵陶亲猗欤彤管永世芳尘生荣没哀何必眉夀粉田启邑斯为不朽令子承家斯为有后狐郄䧏替二族依然陵谷迁贸松楸附焉谓天盖髙福善胡愆勒铭泉户兰菊绵绵大宋故亳州䝉城县令赐绯鱼袋曽君墓志铭君讳文照字知章其先鲁人百行之先垂为家法子孙蕃衍不陨其声末叶因官徙居南楚今为庐陵新淦人也祖朴考福皆不仕君生禀异气卓然老成六经之㫖有若夙习于时江表之地唐室犹兴宪章文物不失旧典君年七岁应州里之举以神童擢第选满补江州东流尉迁靖安句容二尉皆以清白敏恵承上率下和而有正能不自矜连考殊尤擢为吉州太和令桑梓之地瓜李多嫌君闺门之行素脩童艾之情已信而复临事能断尽公无私由是朞年政成就赐朱绂㑹宗国沦覆举族入朝授亳州永城令舟车辐凑之地邮传旁午之涂盘根错莭发硎靡滞事无愆素民不告劳上䟽论以一邑之衆供列郡之赋指引利害较然可分诏特许免其县挽船夫岁省万计改䝉城令其理益精顷之河南大蝗独不入䝉城之境于是吏民相率诣阙借留优诏褒羙许留三载㑹王师北讨君督本县运输深入虏庭危而后济既还遇疾以雍熈三年四月日终于永城传舎享年若干初君之赴选也余遇之于建康察言观色知爲良士因以表甥女姜氏妻之有子六人女八人君之从仕世涂多故王事靡盬不遑顾私雅志未申中路早世唯第三子干度再举进士名闻埸中有后之庆当在于此即以某年月号奉灵柩归葬于某鄊里祔大茔焉礼也呜唿姻旧之故岂无佗人援毫濡涕识彼陵谷其铭曰有恵于民死事以勤呜唿曽君永世清芬仙山之隂章江之滨考终归全下从先人刻兹琬琰垂示后昆故唐内客省使知忠义军检校太傅尚公羡道铭公讳全恭字子𥘉其先清河人也粤若天监代商文王受命渭濵卜猎尚父期实始华宗诞彰余庆在汉则丘园之盛徳在唐则藩屏之名臣蕃衍孙谋着之家谍祖悫润州馆驿廵官因家焉考公廼为昇州牙将为郡守冯铎使于淮甸与呉武王议疆事抗词奋励誓不辱命明年而冯氏兵败悉衆归于广陵呉王得之甚喜曰汝为冯公诟我其义士也今事我无易尔心即以右职处之赐与甚厚由是感激知已竟死事于鄱阳以故三子皆获叙録累赠右千牛将军公即第三子质性端悫容貌矜严吉人寡词非礼不动季唐有国公仕为客省丞㫖先主器之特加任使凡所授职皆与先逹长者侔勤以継之所至皆理累迁至馆驿副使嗣君即位转合门副使迁客省引进使凡时务制狱多命公与马循理持平甚获时誉宣布诏命出纳必信监护师旅威恵得中不从谀以取容不矫激以忤㫖故考绩无玷而主恩益深累迁内客省使后主即位兼领合门使遥领婺州刺史𥘉国之戈船皆屯于石头城之后卢龙镇下命曰龙安军旅之重任也于是复兼龙安军使明年改润州监军使权领州事善于为政大洽民謡逾岁徴还遥领饶州观察使兼左龙卫神武护军公固辞兵柄闽岭之地巖险辽逺镇守之寄常以为难又命公知忠义军兼建州事涖政三载建人安之㑹都下受兵羽檄相望公调发军实应接舟师奔命之衆道路相望犹以不获身先忧愤成疾朝廷方命公爲节度观察等使留后检校太尉使者未至甲戌岁冬十一月二十五日卒于公署享年七十以十二月二十三日葬于建安县某乡某里前夫人苏氏継室安乐县君孙氏皆早卒子三人审元审庸审能公以忠烈之风处亲近之职守以周固齐以法度身贵而志逊禄厚而持亷凡同列者使于诸侯率多贪求浸以成俗公独淡然无取出入垂櫜士君子以此重之及邦国沦胥豪右䧏替向之聚歛者翦焉无余唯公令嗣克家门族如故识者知有天道矣铉少参近密与公常接笑言道义相期有若寮旧声尘永已慷慨长悲惜其风猷思其论譔昔裴子野之卒湘东王为志矣而邵陵王又铭于羡道羡道有铭自此始也故仰追前躅追而铭云表海之庆世载厥声展矣君子心纯道贞恭职轩陛申威禁营将命四方宣风百城哀哉不淑永矣忠诚旧国禾黍交情死生濡毫颂羙怆怆霑缨故乡贡进士刘君墓志铭君讳鹗字仲翔其先彭城人也炎灵之裔繁衍万邦占籍庐陵盖重世矣髙祖滉祖珍皆不仕父雄尝从九江辟司兵掾自免去职闺门之教不肃而成有三子君其仲也质性纯素智识聦敏年十有五即知属文未及弱冠驰名矣至于事亲孝事长悌与朋友信接乡党譲动不违礼居常慎独故州里耆耋与时之名軰推重焉郡举茂才擢升上第明年而宗国沦覆君慨然知时之不利也于是闭门却扫为学益勤以为今之文人率以词赋取髙先王之教化盖蔑如也乃摭天下之务论古今之变着法语八十一篇大抵宗尚周孔以质百氏之惑视其书知其人矣皇宋二圣崇古尚文郡国孝秀亲临考覆君以词埸旧望复为本郡升闻余与翰林学士贾公承诏先考第于南宫贾公重君之文以为古人之俊也乃第为髙等而君狥难进易退之节禀外敏内愚之容及其敭庭复不中选退还郷里笃行如𥘉雍熈三年九月卒于家享年四十有三呜唿有才有时命不我与自古同叹可胜道哉遗文累裒不朽之谓也即某年月葬于本县化龙乡折桂里之原礼也君娶郭氏先十日而亡子师望文绮皆得父风其有后矣二女长适太原郭方次适陇西李某师望以余为父之知巳也故千里号诉求志其墓云铭曰呜唿刘生江楚之英才识兼茂时命难并没于白屋閟此泉扃立言可法何必浮荣刻兹贞石永尔髙名徐公文集卷第三十嘉庆庚申秋七月二十七日用影宋大字本校讫徐公文集徐公文集后序眀州重刋徐骑省文集后序骑省徐公文集三十卷天禧间尚书都官贠外郎胡君克顺编録刋行且奉表上进章圣皇帝䧏诏奨谕参知恭政陈公彭年为之序引丞相晏元献公复为后序骑省在江南有重名仕天朝为近侍以文翰忠直在当时诸公先既殁丞相赵郡李文正公实志其墓所以称述推尊之者甚至距今且二百年其英名伟莭得以不泯而为后学法者繄文集是赖年世夐逺兵火中厄鲜有存者偶得善本使公库镂板以传绍兴十九年十一月十日右朝议大夫充敷文阁待制知明州军事提举学事赐紫金鱼袋徐琛䟦