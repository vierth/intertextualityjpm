宋稗类钞提要钦定四库全书宋稗𩔖钞提要等谨案宋稗𩔖钞三十六卷国朝潘永因编永因有读史津逮已着録是书以宋人诗话説部分𩔖纂辑凡五十九门末附搜遗一集以补诸门之所未备亦江少虞事实𩔖苑之流惟皆不着所出是其一失葢明人编辑旧文往往如是永因尚沿其旧习也又如异数门中卢延让红绫饼饀事则上及唐末符命门中庚申帝事武备门中泰定间邓弼事则下及元时謟媚门中徐学诗劾严嵩嘉定人有与同姓名者遂改为学谟事併䦨入明代皆失㫁限至武备门中载狄青不祖狄仁杰不去黥文之𩔖分𨽻亦多未允然宋代襍记之书最为汗漫是编掇集英华网罗繁富且分门别𩔖较易检寻存之亦可资考核也干隆五十年正月恭校上总纂官纪昀陆钖熊孙士毅总校官陆费墀宋稗类钞卷一钦定四库全书宋稗𩔖钞卷一常熟潘永因编君范第一艺祖受命之三年宻镌一碑立于太庙寝殿之夹室谓之誓碑用销金黄幔蔽之门钥封闭甚严因勅有司自后时享及新天子即位谒庙礼毕奏请恭读誓词独一小黄门不识字者一人从余皆逺立庭中不敢仰视上至碑前再拜跪瞻黙诵讫复再拜而出羣臣及近侍皆不知所誓何事自后列圣相承皆踵故事嵗时伏谒恭读如仪不敢泄漏靖康之变悉取礼乐祭祀诸法物而去门皆洞开人得纵观碑止髙七八尺濶四尺余誓词三行一云柴氏子孙有罪不得加刑纵犯谋逆止于狱中赐尽不得市曹刑戮亦不得连坐支属一云不得杀士大夫及上书言事人一云子孙有渝此誓者天必殛之后建炎中曹勋自金囘太上寄语祖宗誓碑在太庙恐今天子不及知云艺祖御笔用南人为相杀谏官非吾子孙刻石东京内中虽人才之出无定处其后王荆公变法吕恵卿为谋主章惇蔡卞继之卒致大乱圣言诚如日矣一云太祖亲写南人不得坐吾此堂刻石政事堂上自王文穆大拜后吏辈故壊壁因移石他处后寖不知所在既而王安石章惇相继用事为人窃去云太祖得天下破上党取李筠征维扬诛李重进皆一举荡灭知兵力可用僣伪可平矣尝语太宗曰中国自五代以来兵连祸结帑廪虚竭必先取西川次及荆广江南则国用富饶矣今之勍敌正在契丹自开运以后益轻中国河东正扼两蕃若遽取河东便与两蕃接境莫若且存继元为我屏翰俟我完实取之未晚故太祖末年始征河东太宗即位即举平晋也庙算如此正如髙棋布子着着争先钱俶初入朝既而赐归国羣臣多请留俶而使之献地太祖曰吾方征江南俾俶归治兵以攻其后则吾之兵力可减半江南若下俶敢不归乎既而皆如所处三徐名着江左皆以博洽闻而骑省铉又其岳岳者也㑹修述职之贡骑省实来及境例差官押伴朝臣皆以辞令不及为惮宰相亦难其选请于艺祖曰姑退朝朕自择之有顷左珰𫝊宣殿前司具殿侍中不识字者十人以名入宸笔㸃其中一人曰此人可在廷皆惊中书不敢请趋使行殿侍者茫不知所由弗𫉬已竟往渡江始燕骑省词锋如云傍观骇愕其人不能答徒唯唯骑省叵测聒而与之言居数日既无相醻者骑省亦勌且黙矣其亦不战而屈人兵之上䇿欤承平时国家与辽欢盟文禁甚寛辂客者往来率以谈谑诗文相娱乐元祐间东坡实膺是𨕖辽使素闻其名思以竒困之其国有一对曰三光日月星凡以数言者必犯其上一字于是徧国中无能属者有以请于坡坡唯唯谓其介曰我能而君不能亦非所以全大国之体四诗风雅颂天生对也盍先以此复之介如言方共叹愕坡徐曰某亦有一对曰四徳元亨利使雎盱欲起辩坡曰而谓我忘其一耶谨閟而言两朝兄弟邦卿为外臣此固仁宗之庙讳使臣出意外大骇服既又有所谈辄为坡逆敓使自媿弗如及白沟往返齚舌不敢复言矣太祖初命曹武恵彬讨江南潘美副之将行赐宴于讲武殿酒三行彬等起跪于榻前乞面授处分上懐中出一实封文字付彬曰处分在其间自潘美以下有罪但开此竟斩之不必奏禀二臣股栗而退迄江南平无一犯律者比还复赐宴讲武殿酒再行二臣起跪于榻前奏臣等幸无败事昨面授文字不敢藏诸家即纳于上前上徐自𤼵封示之乃白纸一张也上神武机权如此初特以是申军令耳使果犯而𤼵封见为空纸则必入覆请亦不至于専僇矣太祖天性不好杀其取江南也戒曹秦王潘郑王曰江南本无罪但朕欲大一统容他不得卿等勿妄杀人曹潘兵临城久不下乃奏曰兵久无功不杀无以立威太祖览之赫怒批还其奏曰朕宁不得江南不可妄杀诏至城已破计城破日乃批状时天人相感如此唐李淳风作推背图五季之乱王侯崛起人有倖心故其学益炽开口张弓之谶吴越至以徧名其子而不知兆昭武基命之烈也宋兴受命之符尤为着明艺祖即位始诏禁䜟书惧其惑民志以繁刑辟然图𫝊已数百年民间多有藏本不可复收拾有司患之一日赵韩王以开封具狱奏因言犯者至衆不可胜诛上曰不必多禁正当混之耳乃命取旧本自已验之外皆紊其次而杂书之凡为百本使与存者并行于是𫝊者懵其先后莫知其孰譌间有存者不复验亦弃弗藏矣开寳戊辰艺祖初修汴京大其城址曲而宛如蚓诎焉耆老相𫝊谓赵中令鸠工奏图初取方直四面皆有门坊市经纬其间井井绳列上览而怒自取笔涂之命以幅纸作大圈纡曲纵斜旁注曰依此修筑时人咸㒺测多病其不宜于观美熙宁乙夘神宗在位思欲改作鉴苑中牧豚及内作坊之事卒不敢更第増陴而已及政和间蔡京擅国亟奏广其规以便宫室苑囿之奉命䆠侍董其役凡周旋数十里一撤而方之如矩墉堞楼橹虽甚藻饰而荡然无曩时之坚朴矣一时张皇侈其功赏靖康金人南犯粘罕斡离不扬鞭城下有得色曰是易攻下令植砲四隅随方而击之城既引直一砲所望一壁皆不可立竟以此失守沉几逺睹至是始验开寳初车驾亲征伪汉引汾水灌太原城时盛夏艺祖露臂跣足亦不褁头手持刀坐黄葢下督兵吏运土筑堤以堰汾河城上望见矢石雨坌不避也水浸城者仅余数版且乗舟载炬焚其谯门几陷㑹班师焉其后辽有使于伪汉者见水退而城始大圯乃笑曰南朝但知壅水灌城之利更不知灌而决之则无太原矣王审𤦺微时与太祖相善后以佐命功尤为亲近性不能饮太祖每燕近臣常尽欢而审𤦺但持空盃太祖意不惬一日酒酣举盃祝曰审𤦺布衣之旧方共享富贵酒者天之美禄惜不令饮之祝毕顾审𤦺曰天必赐汝酒量可试饮审𤦺受诏不得已辄连引满尽釂无苦自是每侍燕辄饮可与衆軰退还私第则如故太宗始嗣位思有以帖服中外者一日辇下市肆有丐者不得乞因倚门大骂主人逊谢久不得解衆方拥门聚观中忽一人跃出以刀刺丐者死遗其刀而去㑹日已暮追捕莫𫉬翊日奏闻太宗大怒谓犹仍五季乱习乃敢中都白昼杀人即严索捕期必得有司惧罪久之迹其事乃主人不胜其愤而杀之耳狱具太宗喜曰卿能用心若是虽然第为朕更一覆母枉焉且携其刀来不数日尹再登对以狱词并刀上太宗问审乎曰审矣于是顾旁小内侍取吾鞘来小内侍惟命即奉刀内鞘中因拂袖而起入曰如此宁不妄杀人太平兴国中诸降王薨其羣臣或宣怨言太宗尽收置之馆阁使修羣书如册府元龟文苑英华太平御览广记之𩔖卷帙既浩博并丰其廪膳赡给以役其心后多老死于文字之间云学士院玉堂太宗曽亲幸其所至今惟学士上日许正坐他日皆不敢独坐故事堂中设视草台每草制则具衣冠据台而坐今不复如此但存空台而已玉堂东承㫖阁子牕槅上有火燃处太宗尝夜幸玉堂苏易简为学士已寝遽起无烛不可觅衫带宫嫔乃自牕槅中引烛入照之至今不欲易以为玉堂一盛事真宗在储宫太宗朂令学草书乃再拜曰臣闻王者事业功侔日月一照使𨼆微尽晓草书之迹诚为秘妙然达者葢寡傥临事或误则罪有所归焉岂一照之心哉谨愿罢之太宗大喜顾谓之曰他日英主也真宗好文虽以文辞取士然必视其器识每御崇政殿赐进士及第必召其髙第三四人并列于庭更察其形神磊落者始赐第一人及第或取其所试文辞有理趣者徐奭铸鼎象物赋云足惟下正讵闻公餗之倾欹铉乃上居实取王臣之威重遂置第一蔡齐置器赋云安天下于覆盂其功可大亦冠多士咸平五年南省试进士有敎无𩔖赋王沂公为第一赋盛行于世其警句有云神龙异禀犹嗜欲之可求纎草何知尚薫犹而相假时有轻薄子拟作四句云相国寺前熊翻筋斗望春门外驴舞柘枝议者以为言虽鄙俚亦着题也真宗祀汾而还驾过伊阙亲洒宸翰为铭勒石文不加㸃羣臣皆唿万嵗其文曰夫结而为山融而为谷设险阻于地理资守拒于国都足以表坤载之无疆示神州之大壮者也矧复洪源南导髙岸中分夏禹濬川初辟闗塞周成相宅肇建王城风雨所交形势斯在灵葩珍木接畛而扬芬盘石槛泉奔流而激响寳塔千尺苍崖万寻祕等觉之真身刻大雄之尊像岂独胜游之是属故亦景贶之潜符躬荐两圭祝汾隂而祈民福言旋六辔临雒宅而观土风既周览于名区乃刋文于真铭曰髙阙巍峩羣山迤逦乃固王域是通伊水形胜居多英灵萃止螺髻徧摩鴈塔髙峙奠玉河滨囘舆山趾鸣跸再临贞䂥斯纪仁宗圣性仁恕尤恶湥文狱官有失入人罪者终身不复进用至于仁民爱物孜孜惟恐不及一日晨兴语近臣曰昨夜因不寐而甚饥思食烧羊侍臣曰何不降㫖取索仁宗曰比闻禁中每有取索外面遂以为例诚恐自此逐夜宰杀以备非时供应则嵗月之久害物多矣岂可不忍一夕之馁而启无穷之杀也时左右皆唿万嵗至有感泣者又尝春日步苑中屡囘顾皆莫测圣意及还宫中顾嫔御曰渇甚可速进热水嫔御进水且曰大家何不外面取水而致久渇耶仁宗曰吾屡顾不见镣子茍问之即有抵罪者故忍渇而归圣性仁恕如此庆厯中郎官吕觉者勘公事囘因登对自陈衣绯已久乞改章服上曰待别差遣与卿换朕不欲因鞫狱与人恩泽虑刻薄之徒望风希进加入人罪耳王素为諌官论王徳用所进女口仁宗初诘之曰此宫禁事卿何从知素曰臣职在风闻有之则陛下当改无之则为妄𫝊何必诘其从来也仁宗笑曰朕真宗子卿王旦子与他人不同自有世契徳用所进女口实有之在朕左右亦甚亲近且留之如何素曰若在疏逺虽留可也臣之所论正恐亲近仁宗色动唿近珰曰王徳用所进女口各支钱三百贯即今令出内东门了急来遂涕下素曰陛下既以臣奏为然亦不须如此之遽且入禁中徐遣之上曰朕虽为帝王然人情同耳苟见其涕泣不忍出则恐朕亦不能出之卿且留此以待报素曰陛下从諌古哲王所未有天下社稷幸甚久之中使奏宫女已出门矣上复动容而起贝州卒王则据城叛诏明镐往讨久无功参知政事文彦博请行仁宗欣然遣之且曰贝字加文为败卿必擒则矣未逾月而捷报闻蜀中一举子献诗太守云把断剑门烧栈道成都别是一干坤守械其人奏之仁宗曰此乃老秀才急于仕䆠而为之不足治也可授以司戸参军其人到任不一年惭恧而死故事郊而肆赦奉祠不敬不以赦论治平中郎中易知素贪饕赐食大官醉饱失容御史以不敬闻韩魏公请论如律谓不行后将废礼英宗不许曰宁以他事坐之士以饮食得罪使何面目见士大夫乎秦国大长公主薨神考赐挽词三首曰海濶三山路香轮定不归帐深空翡翠珮冷失珠玑明月留歌扇残霞散舞衣都门送车返宿草自春菲又曰晓𤼵城西道灵车望更遥春风空鲁馆明月断秦箫尘入罗衣暗香随玉篆销芳魂飞北渚那复可为招又曰庆自天源𤼵恩从国爱申歌钟虽在馆桃李不成春水折空还沁楼髙影隔秦区区㑹稽市无复献珠人圣制如此虽穆王黄竹汉高大风之词莫可拟其髣彿噫岂特前代帝王葢古今词章之工者无此作也神宗皇帝一日行后苑见牧猳㹠者问何所用牧者对曰自祖宗以来长令畜之自稚养之以至大则杀之更养稚者前朝不敢易竟不知果安用神宗沉思久之诏付有司禁中自今不得复畜居数月衞士忽𫉬妖人急欲血浇之禁中卒不能致方悟太祖之逺略熙宁中作坊以门巷委狭请直而寛广之神宗以太祖创始当有逺虑不许既而衆工作苦持兵夺门欲出为乱一老卒闭而拒之遂不得出捕之皆𫉬神宗病甚不能言宣仁谓曰我欲为汝改某事某事凡二十余条神宗皆㸃头独至青苗法再三问终不应熙宁初神宗与二王禁中打毬子上问二王欲赌何物徐王曰臣不赌别物若嬴时只告罢了青苗法承平时扬州郡治之东庑扃锁屋数间上有建隆元年朱漆金书牌云非有缓急不得辄开宣和元年盗起浙西诏以童贯提师讨之道出淮西见之焚香再拜启视之乃弓弩各千爱䕶甚至俨然如新贯命絃以试之其力倍后来而制作精妙不可跂及士卒皆叹服施之于用以致成功此葢太祖皇帝亲征李重进时所留者仰知经武之略明见于二百年之前如此政和四年六月戊寅御笔取㑹到入内内侍省所辖苑东门药库所藏鸩鸟蛇头葫蔓籐钩吻草毒汁之𩔖品数尚多皆属川广所贡典掌官吏三十余人契勘元无支遣显属虚设葢自五季乱离纪纲頽废多用此物以勦不臣者沿袭至今日自艺祖以来好生之徳洽于人心若干宪网莫不明寘典刑诛殛市朝何尝用此自今可悉罢贡额并行停进仍废此库放散官吏比附安排应毒药并盛贮器皿并交付军器所仰于新城门外旷濶逈野处焚弃其灰烬于官地埋瘗分明封堠标识无使人畜近犯疾速措置施行仰见祐陵仁厚之心徳及豚鱼如此祖宗开国以来西北兵革既定故寛其赋役民间生业每三亩之地止取一亩之税縁此公私富庶人不思乱政和间谋利之臣建议以为彼处减匿税赋乃创置一司号西城所命内侍李彦主治之尽行根刷拘催専供御前支用州县官吏无郄顾之心竭泽而渔急如星火其推行为尤者京东漕臣王宓刘寄是也人不堪命遂皆去而为盗河北蜂起游宦商贾已不可行至靖康初智勇俱困有启于钦宗者命斩彦窜宓寄以狥下寛恤之诏然无乡从之心矣其后散为巨冦于江淮间如张遇曹成钟相李成之徒皆其人也髙宗好养鹁鸽躬自收放有士人题诗曰鹁鸽飞腾遶帝都暮收朝放费工夫何如养箇南来鴈沙漠能𫝊二帝书髙宗闻之召见士人即补以官髙宗在徳寿宫毎进膳必置匙筯两副食前多品择取欲食者以别筯取置一器中食之必尽饭则以别匙减而后食吴后尝问其故对曰不欲以残食与宫人食也南渡后有司降様下外郡置御炉炭胡桃纹鹁鸪色者若干斤知婺州王居正论奏髙宗曰朕平居衣服饮食且不择美恶隆冬附火止取温暖岂问炭之纹色也诏罢之宣和间宗室围炉次索炭既至诃斥左右云炭质红今黒非是葢尝供熟火也以此𩔖推之岂识世事艰难髙宗尝语吕颐浩曰朕在宫中每天下奏案至莫不熟閲再三求其生路有至夜分卿可以此意戒刑寺官凡于治狱切当留心勿草草颐浩再拜贺即以上㫖喻之绍兴壬子诏知大宗正事安定郡王令畴访求宗室伯字号七嵗以下者十人入宫备𨕖十人中又择二人焉一肥一癯迺留肥而遣癯赐银三百两以谢之未及出思陵忽云更子细观迺令二人乂手并立忽一猫走前肥者以足蹴之上曰此猫偶尔而过何为遽踢之轻易如此安能任重耶遂留癯而逐肥者癯者乃阜陵也肥者名伯浩后终于温州都监孝宗居髙宗丧百日后尚进素膳毁瘠特甚吴夫人者潜邸旧人也屡以过损为言上坚不从夫人一日宻谕尚食内侍潜以鸡汁等杂素馔中以进上食之觉爽口询所以然内侍恐甚以实告上大怒皇太后闻之过宫力解乃出吴夫人于外内侍等罢职有差庙号曰孝冝矣孝宗初年恢复之志甚鋭而于时谋臣勐将彫丧略尽财屈兵弱卒不得逞厥后畜积稍羡又尝有意用兵祭酒芮国器奏曰陛下只是被数文腥钱作使何不试打算了得几番犒赏上曰朕未之知也待打算报卿后打算只了得十三番犒赏于是用兵之意又寝孝宗鋭志大功新进逢意务为可喜淳熙中上益明习国家事老成乡用一日躬朝徳寿从容醼饮玉音曰天下事不必乗快要在坚忍终于有成而已上再拜请书绅归而大字掲于𨕖徳殿壁辛丑廷䇿多士有一卷首曰天下未尝有难成之事人主不可无坚忍之心上览而是之遂为第一葢亲擢也寿皇在宫中常携一漆拄杖宦官宫妾莫敢睨视尝逰后苑偶忘携焉特命小黄门取之二人竭力曳以来葢精铁也上方有意中原故隂自习劳苦如此刘恭甫奏事便殿见一马在殿前不动问王公明曰此木刻者上于万几之暇御以习据鞍骑射也淳熙已酉孝宗退居重华宫有浄室终日宴坐其间几上惟书籍及笔墨楮研而已近珰尝奏髙宗皇帝留下寳器图画陛下盍时取观寿皇曰先帝中兴功徳盛大故宜享此朕岂敢自比先帝皆鏁闭不开符命第二王朴仕周为枢宻使五代自朱梁以用武得天下政事皆归枢宻院至今言二府当时宰相行文书而已时縁用兵朴多宿禁中一日谒见世宗屏人颦蹙且仓皇嗟叹曰祸起不久矣世宗因问之曰臣观元象大异所以不敢不言世宗云如何曰事在宗社陛下不能免而臣亦先当之今夕请陛下观之可以自见是夜与世宗微行自厚载门出至野次止于五丈河旁中夜后指谓世宗曰陛下见隔河如渔灯者否世宗随亦见之一灯荧荧然迤逦甚近则渐大至隔岸火如车轮矣其间一小儿如三四嵗引手相指既近岸朴曰陛下速拜之既拜渐逺而没朴泣曰陛下既见无复可言后数日朴于李谷坐上得疾而死世宗既伐幽燕道𬒳病而殂至明年而天授皇宋矣火轮小儿葢国家火徳之兆云艺祖受命元年秋三佛齐来贡时尚不知皇宋受禅也贡物有通天犀中有形如龙擎一葢其龙形腾上而尾少向左成形其文即宋字也真主受命岂偶然哉艺祖即以此犀为带每郊庙则系之郭祖微时与冯晖同里闬相善也椎埋无赖靡所不至既而各窜赤籍一日有道士过之业彫刺二人因令刺之乃于郭项右作雀左作谷冯则以脐作瓮中作鴈数只戒曰尔曹各于项脐自爱异日雀谷鴈出瓮此亨显之符也郭祖秉钺之后雀谷稍近及践祚雀遂谷焉冯之鴈亦自瓮中累累而出果位方镇太祖征李筠以太宗为大内都㸃检都民惊曰㸃检作天子矣更为一天子地耶此又人口木简也艺祖在周朝受命北征至陈桥驿为三军推戴时太后眷属以下尽在定力文院有司将捜捕主僧悉令登阁而固其扃钥俄而大捜索主僧绐曰皆散走不知所之甲士入寺升梯且𤼵钥见蛛网丝布满其上而尘埃凝积若累年不曽开者乃相告曰是安得有人遂皆返去有顷艺祖已践祚矣梁寳志铜牌记多识未来事云有真人在冀州闭口张弓左右邉子子孙孙万万年江南中主名其子曰𢎞冀吴越钱镠诸子皆连𢎞字期以应之孰知宣祖正当之也曹翰围江州三年城将破太祖嘉其尽节于所事遣使谕翰城下日拒命之人尽赦之使人至独木渡大风数日不可济及风止而济则翰已屠江州无遗𩔖适一日矣唐吏部尚书张嘉福奉使河北逆韦之乱有勅处斩寻遣使人赦之使人马上昏睡迟行一驿比至已斩讫与此相𩔖杨文公之生其胞䕃始脱则见两鹤翅交掩块物而蠕动其母急令密弃诸溪流始出戸而祖母迎见启视之则两翅歘开中有玉婴转侧而啼举家惊异非常器也张乖崖成都还日临行封一纸轴付僧文鉴大师上题云请于乙夘嵗五月二十一日开后至祥符八年当其嵗也时凌侍郎䇿知成都文鉴至是日持见凌公曰先尚书向以此嘱某已若干年不知何物也乞公开之洎开乃所画野服携笻黄短褐一小真也题其旁云依此様写于仙逰阁上兼自作赞云乖则违衆崖不利物乖崖之名聊以表徳徒劳丹青绘写凡质欲明此心垂之无斁凌公竒之于大慈寺阁龛以祠焉葢公以祥符七年甲寅五月二十一日薨开真之日当小祥也王冀公钦若微时薄游临川寄食蔡参政门馆天寒冀公无𬒳夜中冻甚窃入仆魁陈超𬒳中睡定超方梦有数人叱曰宰相睡何得同牀耶即舁至戸外超甚惊愕不敢近冀公自此谨待之兼尽力相助公后贵显所以存问于超者甚至超子亦举进士仁宗晚年不豫渐复康平忽一日命宫嫔妃主游后苑乗小辇东向欲登城堞遥见小亭榜曰迎曙帝不説即时囘辇翼日上仙而英宗登极葢曙乃英宗御名也又哲宗朝尝创一堂退绎万几学士进名皆不可意乃自制曰迎端意谓迎事端而治之未几徽宗由端邸即大位仁宗尝御便殿有二近侍争辨仁宗问之曰甲言贵贱在命乙言由至尊帝黙然即以二小金合各书数字藏于中曰先到者保奏给事有劳推恩封闭甚严先命乙携一往东门司约及半道命甲携一继往无何内东门司保奏甲推恩问之乃是乙半道伤足甲遂先到帝叹曰信有命哉胡宿毎语后进曰万事真实有命人力计较不得吾平生未尝于人他安能陶铸我自有命在枉费却闲工夫枉用却闲心力信得命便养得气不挫折也元丰中王岐公珪作宰相王和父安礼尹京兆上眷甚渥且将大用岐公乗间奏曰京师术者皆言王安礼明年二月作执政神宗怒曰执政除拜由朕岂由术者之言他日纵当次𥙷特且迟之明春安礼果拜左丞珪曰陛下乃违前言何也上黙然久之曰朕偶忘记信知果是命耶抚之临川北郭二十里间有地名曰虎头洲郡人死不能塟者必诣其所焚之因飏骸灰于水中治平元年抚人李权梦亲朋张乐送至洲上甚不悦告人曰吾其死乎俄而𬒳乡荐遂登第调处州司理乃悟虎头为处字而洲为州也欧阳文忠公庆厯末夜泊采石渡舟人鼾睡潮至月黒公灭烛方寝微闻唿声曰去未舟尾答曰有叅政宿此不可擅去斋料幸携至公私念曰舟尾逼浦且无从人必鬼也通昔不寐五鼓闻岸上猎猎驰骤声舟尾曰斋料幸见还岸上且行且答曰道场不浄竟无所得而归公异之后日游金山与长老瑞新语此事惊曰某夜有施主设水陆携室人至方拜忽乳一子俄腥风灭烛一衆尽恐乃公宿采石之夜也公后果叅大政自叅知政事除蔡州而公求退之鋭者亦其前知然耶黄鲁直熙宁初宿石塘寺寺有鬼灵异僧敬信之一夕梦曰分宁黄刑部至僧曰侍郎乎尚书乎曰侍郎也鲁直南迁已六十亲故忧其祸大又南方瘴雾非菜肚老人所宜鲁直笑曰宜州者所以宜于人也且石塘鬼侍郎之言岂欺我哉鲁直竟殁于宜州较采石之鬼何愚智相去三十里岂鲁直痴絶故欺之耶颕川一异僧能知人宿命时欧阳永叔领郡事见一妓口气常作莲花香心颇异之举以问僧僧曰此妓前生为尼好转妙法莲花经三十年不废以一念之差堕身娼贱后因郡㑹妓适侍傍公因以僧语告之且问今亦曽转莲经否妓曰某不幸为妓日事应接何暇转经公命取莲经令读一閲如流宛若素习试以他经则不能也公益异之王元之禹偁在黄日作竹楼与无愠斋记其末云后人公退之余召髙僧道侣烹茶炼药则可矣若易为廐库厨𫝊则非吾徒也后安信可至访之则楼且半圯而斋已更为马廐矣求其记则庖人亦取刻石压羊肉信可叹曰元之岂前知耶抑其言遂为䜟耶于是楼与斋皆葺如旧而以其记龛之于壁中大夫徽猷阁安咏信可宣和初守齐安下车访东坡雪堂遗址虽存堂瓦木已为兵马都监拆而为教场亭子矣信可即唿都监责之且命复新之堂成多燕饮其上信可亦善为诗在黄有诗云万古战争余赤壁一时形胜属黄冈韩魏公庆厯中以资政殿学士帅淮南一日后园中有芍药一干分四岐岐各一花上下红中间黄蕋间之名金纒腰又谓之金带围初无种有时而出则城中当有宰相公异之开一㑹欲招四客以赏之以应四花之瑞时王岐公珪为大理寺评事通判王荆公安石为大理评事佥判皆召之尚少一客以州钤辖诸司使忘其名官最长遂取以充数明日早衙钤辖者申状暴泄不至尚缺其一命取过客厯求一朝官足之过客中无朝官惟有陈秀公升之时为大理寺丞遂命同㑹至中筵剪四花四客各簪一花甚为盛集后三十年间四人皆为宰相洛中士人张起宗以训䝉为生居于㑹节园侧年四十余一日行于内前见有西来行李甚盛问之曰文枢宻知成都囘也姬侍皆骑马锦绣兰麝溢人眼鼻起宗自叹曰同丙午生相逺如此傍有瞽者辄曰秀才我与汝算命因与借地卜者出算子约百余布地上几长丈余凡閲两时曰好笑诸事不同但三十年后有某星临某所两人皆同当并案而食者九箇月起宗后七十余嵗时文公亦居于洛起宗视其交逰饮宴者皆一时贵人辄自疑曰余安得并案而食乎一日公独游㑹节园问园侧敎学者为谁左右以张对公命请至及见大喜问其甲子又与之同因唿为㑹节先生公每召客必预召赴入㑹无先生则不往公为主人则拐于左公为客则拐于右并案而食者将及九月公之子及甫知河阳府公往视之公所居私第地名东田有小姬四人谓之东田小籍共升大车随行祖于城西有伶人素不平之因为口号曰东田小籍已登油壁之车㑹节先生暂别玳筵之宴坐客微笑自此潞公复归洛不复召之矣邉镐为谢灵运后身故小字康乐范淳夫为邓仲华后身故名祖禹张平子后身为蔡伯喈邹阳后身为东坡居士即其习气似皆不诬也东坡在儋耳语其子过曰我决不为海外人近日颇觉有还中州气象乃涤研焚香写平日所作八赋当不脱误一字以卜之写毕大喜曰吾归无疑矣后数日廉州之命至八赋墨迹初归梁师成后入禁中闽中记言南台沙合必出宰辅至和中闽人潘有实为省郎自负王佐才每遇乡人必问南台江可褰裳过否或云未则色不悦迨章郇公入枢府之明年沙始交遂大拜寻而吴丞相育曽侍中公亮陈丞相升之皆相继辅弼惟曽公泉人他皆建人吴章皆浦城人又其后如章子厚诸公继踵而起盛哉古𫝊沙合出相比年遂为洲葢名世赉弼殆天启然章郇公得象守洪州尝因晏客掷骰赌酒乃自黙占如异日登台辅成贵采一掷得佛面浮图遂缄秘其骰至为相犹在世𫝊山谷老人前身为女子云山谷自有记刻石于涪陵江上石至春夏为江水所浸故世未有模𫝊者其记言山谷与东坡先生同谒清老清语坡是五祖戒和尚后身而山谷前身则一女子我不能详语竢异日学士至涪陵自有告者山谷意谓涪陵非迁谪不至既坐党籍再贬涪陵未几梦一女子告之云某生前诵法华经𤼵愿后身为男子得大智慧为一时名人今学士某前身也学士年来患腋气者縁某所葬棺朽有螘居于两腋之下故致斯疾耳今此地后山有某墓学士能启之除去螘聚则腋患可愈也既觉果访得之因如其言且为再易棺修掩甫毕而腋气果不药而除神祖幸秘书省阅江南李主像见其人物俨雅再三叹讶而徽宗生生时梦李主来谒然其文采风流过李主百倍及北狩女真亦用江南国主见艺祖故事徽宗梦钱王再三乞还两浙明日与郑后言朕夜来被钱王索取两浙甚急郑后奏云昨妾梦亦然须臾报韦妃诞髙宗既三日徽宗临视戏妃曰酷似淛脸葢妃籍虽贯开封而原占于淛亦遂成南渡之谶云哲宗在位既久而皇嗣未立宻遣中贵往泰州天庆观问徐神翁徐但书吉人二字付之既还奏呈左右皆无知其説者又元符以来殿庭朝㑹及常起居看班舍人必秉笏巡视班列惧有不尽恭者连声云端笏立既而哲宗升遐徽以端邸入承大统而吉人二字乃潜藩之名宣和中燕诸王于禁中髙宗以困于酒倦甚小憩幄次徽宗忽询康王何在左右告以故徽宗幸其所视之甫入即返惊愕黙然内侍请于上云适掲帘之次但见金龙丈余蜿蜓榻上不欲唿之所以亟出叹息久之云此天命也由是异待焉显仁太后在沙漠尚未知髙宗即位尝用象戏局子褁以黄罗书康王字贴于将上焚香祷曰今三十二子俱掷于局若康王字入九宫者必得天位一掷其将子果入九宫他子皆不近后以手加额喜甚即具奏徽庙大喜复谓后曰瑞卜昭应异常可无虑矣隂阳家流穷五行术数不得为亡至一切听之反弃人事斯失矣是以古人行道而委命不敢用亿中以为信也蔡元长生庆厯之丁亥其月当壬寅日当壬辰时为辛亥在昔幼时言命者或不多取之及逢时遇主位极人臣而后操术者争谈格局之髙推富贵之繇徒足𤼵贤者之一笑耳大观改元嵗复丁亥东都顺城门内有郑氏者货粉于市家颇赡给俗号郑粉家偶以正月五日亥时生一子嵗月日时适与鲁公合其家大喜极意抚爱谓且必贵时人亦为之倾耸长则恣其所欲为鬭鸡走犬一切不禁也始年十有八春末携妓从浮浪人跃犬马游金明自苑中归上下悉大醉马忽跃入波水中浸而死五行之不足信如此蔡元度娶王荆公之女封福国夫人止一子谈天者多言其寿命不永元度夫妇忧之一日尽唿术者之有名如林开之徒集于家相与决其疑云当止三十五嵗元度顾其室云吾夫妇老矣可以放心岂复见此逆境耶其子后竟至干道中寿八十而终然其初以恩倖为徽猷阁学士靖康初蔡氏既败例遭削夺恰年三十五葢其禄尽之嵗繇是而知五行又不可谓尽无也熙宁元丰间有僧化成以命术闻于京师蔡元长兄弟始赴省试同往访焉时问命者盈门弥日方得前既语以年月率尔语元长曰此武官大使臣命也他时衣食不阙而已余不可望也语元度曰此命甚佳今嵗便当登第十余年间可为侍从又十年为执政然决不为真相晚年当以使相终既退元长大病其言元度曰观其推步卤莽如此何足信哉更俟旬日再往访之僧已不复记忆再以年月语之率尔而言悉如前説兄弟相顾大惊然是年遂同登科自是相继贵显于元长则大谬如此而元度终身无一语之差以此知世所谓命术者𩔖不可信其有合者皆偶中也蔡侍郎凖少年时出入常有二人见于马或肩舆之前若先驱或前或却问之从者皆无所见凖甚惧谓有冤魂百方禳祛皆不能遣既久亦不以为事庆厯四年生京而一人不见又二年生卞乃遂俱灭元符末都城童謡有家中两箇萝卜精之语而其末章云撞着潭州海藏神至崇宁中卖馂饀者又有一包菜之语其事皆验而京于靖康初贬死于长沙岂潭州海藏亦应于此耶元绛字厚之初知荆南尝梦至仙府与三人连书名旁有告之曰君三人葢兄弟也觉而思之不知所谓既入翰林为学士韩持国维杨元素绘在院一日书奏列名三人偏旁皆从丝始悟梦中兄弟之意既而持国元素皆𥙷外公得尹京兆后三年复同元素还职而邓文约绾相继为直院则三人之名又皆从丝葢始终皆同以此知升沉进退决非偶然者一作元厚之少时曽梦人告之异日当为翰林学士须兄弟数人同在禁林厚之自思素无兄弟疑此梦为不然熙宁中厚之除学士同时相先后入学士院一韩持国维一陈和叔绎一邓文约绾一杨元素绘并厚之名绛五人名皆从丝始悟兄弟之説陈秀公丞相与元叅政厚之同日得疾陈忽寄声问元安否曰叅政之疾当即痊矣某虽小愈亦非久世者绛请其説秀公曰某病中梦至一所金碧焕目室间罗列瓮器甚多上皆以青帛羃之具题曰元叅政香饭也某问其故有守者谓某曰元公自少至老每食度不能尽则必减别器未尝残一食此瓮所贮皆其余也世人每食不尽则狼籍委弃皆为掠剰所罚至于减算夺禄无有免者今元公由此当更延十年福算也后数月而秀公薨元果安享耆寿张无尽丞相为河东大漕日于上党访得李长者古坟为加修治且𤼵土以验之掘地数尺得一大盘石石面平莹无他铭欵独镌天觉二字故人𫝊无尽为长者后身蔡忠懐确持正少年尝梦为执政仍有人告之曰竢汝父作状元时汝为执政也持政觉而笑曰鬼物乃相戏乎吾父老矣方致仕闲居乃云作状元何也后持正果作执政一日侍殿上听唱进士第状元乃黄裳也持正不觉失惊且叹梦之可信也持正父名黄裳乃泉州人晚年为陈州幕官遂不复归持正年二十许时家苦贫衣服垢敝一日与郡士人张湜师是同行张亦贫儒也俄有道人至注视持正久之因谩问曰先辈状貌极似李徳裕持正以为戏已因戏问曰为相乎曰然南迁乎曰然复相师是曰当为卿监家五十口时指持正云公当死矣道人既去二人大笑以为狂后持正谪新州凡五年一日得师是书云以为司农无𥙷然阖门五十口居京师食贫近蒙恩守汝州持正读至此忽忆道人之言遂不复读数日得疾而卒蔡丞相持正为府界提举曰有人梦至一官府堂宇髙邃上有具冕服而坐者四人傍有指谓之曰此宋朝宰相次第所坐也及仰视之末乃持正也既寤了不解至公有新州之命始悟过岭宰相卢寇下至公为四也王将明父行可初知临泉时将明为编修官行可问异人王老志他日官所至书太平宰相四字遗之即以墨涂抹其字故韩子苍献将明生日诗一絶句云百里青云𤼵轫时骅骝絶足看奔驰太平宰相何人识唯有巫咸得预知葢谓此也建炎航海之役张俊既战而弃鄞乌珠入之即日集贾舟募濒海之渔者为乡道遂将犯跸而风涛稽天盘薄不得进乌珠怒躬命巨艘张颿径前风益勐桅舞舷侧窘惧欲却而未脱诸口也遥望大洋中𨼆𨼆一山顾问海师此何所对曰阳山乌珠慨然叹曰昔唐斥境极于隂山吾得至此足矣遂下令反棹其日御舟将如馆头亦遏于风不尔几殆葢天佑以开中兴云龙舒在淮最殷富金自南侵浙江无所不至独不入其境説者谓其语忌葢舒之比音输也昭州山水佳絶郡圃有亭名天绘建炎中吕巫为守以天绘近金国号思有以易之时徐思川避地于昭吕乞名于徐久而未𫉬复乞于范滋乃以清晖易之一日徐䇿杖过庭仰视新榜忽检得亭记于积壤中亟涤石观之乃丘濬寺丞所作也其记云余择胜得此亭名曰天绘取其景物自然非人力所能摹写耳后某年某日当有俗子易名清晖者可为一笑还考范更题之日竟无毫髪差也丘濬徽州黟县人厯官殿中丞因读易悟损益二卦能通数知未来兴废尝谓家人曰吾寿终九九后果八十一卒程师孟知洪州于府中作静堂自爱之无日不到为诗题于石曰每日更忙须一到夜深还是㸃灯来李元规见而笑曰此无乃是登溷诗乎秦㑹之初得疾遣前宣州通判李季设醮于天台桐栢观季以善奏章自名行至天姥岭下憩小店中邂逅一士人颇有俊气问李曰公为太师奏章乎曰然士人揺首曰徒劳耳数年间张徳逺当自枢府再相刘信叔当总大兵捍邉若太师不死安有是事耶季不敢复与语即上车去醮之明日而秦公卒宣和末有题字数行于寳箓宫瑶仙殿左扉云家中木蛀尽南方火不明吉人归塞漠亘木又摧倾始不可辨后靖康之变方知家中木宋也南方火乃火徳吉人亘木乃二帝御名宣和元年秋道徳院奏金芝生车驾幸观因幸蔡京家鸣銮堂置酒时京有诗徽宗即席赐和曰道徳方今喜迭兴万邦从化本天成定知金帝来为主不待春风便𤼵生其后女真起海上灭辽国陷中原以金为号以宣和七年冬犯京师以十二月二十五日城陷太史预借立春出土牛以迎新嵗竟无助于事则徽宗赐和之句甚切其谶又徽宗崇宁间曽梦青童从天而下出一玉牌上有字曰丙午昌期真人当出上觉黙疏于简札谓丙午年是昌盛之时真人当降乃预制诏书具陈梦意令天下寻访异人至乙已冬内禅钦宗即位意当丙午之期矣而次年乃有北狩之祸乃悟曰丙午是猖獗之期而女真之人出也楚州有卖鱼人姓孙颇知人灾福时唿孙卖鱼宣和间上皇闻之召至京师馆于寳箓宫道院一日懐蒸饼一枚坐一小殿时日髙拜跪既久上觉微馁孙见之即出懐中蒸饼云可以㸃心上虽讶其异然未肻接孙云后来此亦难得食也时莫悟其言明年遂有沙漠之行建炎中钱公载镇长安有道人从河东来谒钱与之有旧问其来故曰吾本寓某县比有风气絶不佳一邑人当有灾殃甚剧故舍去耳是时邉警方炽但意其为是而转徙也后月余得邻郡报彼县白日地陷居人尽没钱嗟异其前知欲唿语之㑹日暮至平旦乃招之店人言道人房正在店墻下昨夜过半墻忽頽遂遭压死钱大惊叹谓此人能知于前而不能审于后岂㝠数已定非智虑算度所可脱耶崔公谊者邓州学生累举不第因舅氏贾魏公䕃𥙷莫州任丘簿熙宁初河北地震未已而公谊秩满挈家已南行数程一夕宿孤村马舖中风电隂黒夜半有急叩门唿崔主簿在否言莫州有书崔披衣遽起未开门先问何人书曰无书只敎𫝊语崔主簿君合系地动压杀人数辄敢擅逃过河已收魂岱岳到家速来迨开门寂无所覩崔自度必死乃兼程送其妻孥至寿阳次日遂卒时崔妻父陈宗儒知寿州斡离不陷汴京杀太宗子孙几尽宋臣有诣其营者观其貌絶𩔖艺祖伯颜下临安有识之者后于帝王庙见周世宗像分毫不爽世又𫝊王介甫为秦王廷美后身髙宗乃钱王后身髙宗尝宴大臣见张循王俊持一扇有玉孩儿扇坠上识是十年前往四明误坠于水屡寻不𫉬乃询于循王对曰臣于清河坊舖家买得召问舖家云得于提篮人复遣根问囘奏云于候潮门外陈宅厨娘处买得又遣问厨娘云破黄花鱼腹中得之奏闻上大悦以为失物复还之兆舖家及提篮人𥙷校尉厨娘封孺人循王赏赐甚厚真文忠公徳秀建宁浦城人起自白屋先是有道人于山间结菴炼丹将成忽一日入定语童子曰我去后或十日五日即还慎勿轻动我屋子数日忽有叩门者童子语以师出未还其人曰我知汝师死久矣今已为㝠司所録不可归留之无益徒臭腐耳童子騃甚不悟其为魔遂举而焚之道者旋出定归已无及绕菴唿号曰我在何处如此月余不絶乡落为之不安适有老僧闻其言厉声答之曰你説寻我你却是谁于是遂絶时真母方娠忽见一道者入室遂产西山幼颕悟絶人家贫无从得书往往假之他人及剽学里儒为举子业未几登第终为世儒宗史丞相浩与觉长老善一日邀觉至第问之曰和尚与我孰好觉见其堂中罗绮烂盈粉黛环列谩曰丞相富贵好老僧何敢比也既自省曰此念一差积嵗蒲团功夫尽废终当堕落泥滓一日浩坐㕔上忽见觉突入堂中使人往寺廉之则报觉死矣茶顷后院弄璋浩黙然知为觉也遂以觉为小字及长名曰弥逺是佛位中人有人作诗规之曰前身元是觉阇黎业障纷华总不迷到此更须睁只眼好将慧力运金鑱弥逺比周杨后出入宫禁外议甚譁有人作咏云词讥之曰往来与月为俦舒卷和天也蔽王葢县丞福州长溪人嘉定初宦游京湖时方经金兵杀人至多积骸如山有未絶者夜见炳烛呵殿而来以为冦也惧甚屏息窥之旋闻按籍唿名死者辄起应已复仆次至王亦起应之则又闻其有言曰此人未当死乃举籍唱曰二十年后当于辰州伏法既得免投僧舍为行者适郡倅眉山家坤翁来游寺中喜其淳谨而文曰肻从我乎欣然而就家人亦爱之家有女适史植斋季温之子使从之以往遂居史已而史得辰州欲以自随王勐忆前事具白辞行史曰吾为郡守岂不能庇汝乃勉从之至郡逾年史幼女戏后圃为蛇所绕王因击蛇併女毙焉史怒竟致之法距闻神言恰二十年宋祖建隆庚申受禅后闻陈希彞只怕五更头之言命宫中转六更方严鼓鸣钟殊不省庚与更同音也至理宗景定元年厯五庚申越十七年宋亡而五更头之数信矣宋祖以乙亥命曹翰取江州后三百年乙亥吕师䕫以江州降元以丙子受江南李煜降后三百年丙子少帝为元所掳以已夘灭汉混一天下后三百年己夘宋亡于崖山宋祖生于丁亥而建国于庚申元太祖之降生与建国之年亦同宋兴于后周显徳七年时恭帝八嵗亡于徳祐元年少帝四嵗讳㬎显徳二字不期而合又同庙号亦曰恭帝周有太后在上禅位于太祖宋亦有太后在上归命于大元北客有咏前朝诗云当日陈桥驿里时欺他寡妇与孤儿谁知三百余年后寡妇孤儿亦𬒳欺又咏汴京青城云万里风霜空緑𣗳百年兴废又青城葢金之亡亦聚其诸王于青城而杀之咸淳十年度宗大渐大内建醮保安太乙宫唐道録素以精䖍着名行持章伏坛出神层霄𬒳罡风吹击遂排神驭气得至魔王界内又为天花坠压乃竭力作法直造天门天神又行麾叱乃黙叩祖师云自传法以来有辞即达未尝过差未审何罪若此有天丁𫝊祖师张真君法㫖引至三省敷陈所奏始得腾送奏院看详呈覆祖师云昨奉上帝勅命不许受宋国表章但其辞意䖍切难以抑遏乃命有司引押唐某诣玉阶适逢下界公事稠衆中见真君引致一神人衣粧皆如天帝但簪下辫髪耳有十数人各荷青册一担在庭下伺候忽𫝊帝㫖云宋国人民疆土付汝执掌神人祗拜而退其荷册者皆随去傍有天丁谓某言宋国厯数尽矣汝章不达由此也唐还不敢泄露至元革命方与人言之前此相𫝊徽宗亲临寳箓醮宫一日启醮道士至醮坛拜章伏地久之方起上诘其故答曰适至上帝所值奎宿奏事良久方毕始能上其章上叹讶问曰奎宿何神所奏何事对曰所奏不可知此宿乃本朝苏轼帝大惊先是崇观间以党籍禁苏公文辞并墨迹而毁之政和中不惟弛其禁且欲玩其文词墨迹一时士大夫从风而靡为是故也至元十一年甲戍宋之咸淳十年也秋七月元世祖命中书右丞相伯颜总制大军取宋谕之曰朕闻曹彬不嗜杀人一举而定江南汝其体朕心法彬事毋使吾赤子横罹锋刃伯颜叩首奉命惟谨明年乙亥春诸郡望风降败伯颜遣员外郎石天麟诣阙奏闻世皇喜顾谓侍臣曰朕兵已到江南宋之君臣必知畏恐兹若遣使议和邀索嵗币想无不从者遂勅伯颜按兵乃命礼部尚书亷希贤侍郎严忠范计议官宋徳秀秘书丞柴紫芝等赍奉国书使宋次建康希贤等借兵卫送伯颜曰方今两军相阨互有设险宜令行人先往道意若便拥兵前进吾恐别生罅隙则和议之事必难成矣希贤等坚请乃简阅鋭卒五百畀之至独松闗戍闗者宋浙西安抚使参议官张濡也以为北兵叩闗率衆掩击杀忠范希贤𬒳执病创死世皇闻之大怒趣进攻嗟夫宋之亡始以拘留使者肇敌兵之兴终以误杀使者激世皇之怒耳借使独松之使不死宋之存亡未可知其亦有数也欤宋未下时江南謡曰江南若破百鴈来过当时莫喻其义及宋亡葢知指丞相伯颜也贾平章鲁港之师尝与北军议定嵗币讲解约于来日各退师一舍以示信既而西风大作北军之退西者旗帜皆东指孙虎臣意以为北军顺风进师遂仓忙告急于贾贾以为北军失信而相绐遂鸣锣退师及知其悞则军溃已不可止矣是以南军既退之后越一宿而北军始进葢以此也呜唿天乎宋少帝在燕京凄凉无赖时汪水云以黄冠放还少帝作诗送之云寄语林和靖梅花几度开黄金台下客应是不归来元文宗潜邸金陵日嵗当戊辰适太平兴国寺铸大钟为金数万斤方在冶上至其所取镶嵌碧珠指环黙祝曰若天命在躬此当不坏即投液中钟成其欵有曰皇帝万嵗珠宛然在其上若故识之而坚固完好光采明𤼵不少灼毁万目惊覩欢叹如一及登大寳方与近侍言向时祝天之谶宋稗𩔖钞卷一宋稗类钞卷二钦定四库全书宋稗𩔖钞卷二常熟潘永因编吏治第三李文靖为相其同年马亮责之曰外议以兄为无口瓠公笑曰吾居政府别无所长但中外建议务更张喜激昻者一切告罢聊以此报国耳今国家防制纎悉密若凝脂茍狥所陈一一行之则所伤实多钱若水为同州推官时有富民女奴逃亡父母讼于州州録事尝贷于富民不𫉬乃劾富民父子共杀女奴罪皆应死富民不胜榜楚自诬服具狱上州皆覆实无反异若水独疑之留其狱数日録事诣若水诟之曰若受富民钱欲出其死若水笑谢曰今数人当死岂可不少留熟观其狱辞耶留之且旬日若水诣知州屏人言曰若水所以留其狱者宻使人访求女奴今得之矣因宻送于知州所知州垂帘引女奴父母从帘中推女奴示之父母持之而泣乃引富民父子破械纵之其人号泣不肻去曰微使君则某族灭矣知州言此推官之赐其人趋诣若水厅事若水闭门拒之曰知州自求得之我何与焉其人不得入绕墻而哭倾家资饭僧为若水祈福知州欲论奏其功若水固辞曰若水止求人不冤死耳论功非本心也且朝廷若以此为若水功当置録事于何地知州叹服章圣初王平字保衡为许州司理参军里中女乗驴单行盗杀诸田间褫其衣而去驴逸田旁家收系之吏捕得驴坐以杀人保衡疑之以状白府州将老吏素彊了不之听趣令具狱保衡持益坚守怒曰掾懦耶保衡曰坐懦而奏不过一免耳与其阿㫖以杀无辜又䧟公于不义校其轻重孰为愈耶州将因不能夺后数日河南移逃卒至许劾之乃实杀女子者田旁家得活后因衆见州将谢曰微司理向几悞杀平人保衡后为侍御史生三子俱着名寇莱公知归州巴东县每期㑹赋役不出符移唯具乡里姓名掲县门民莫敢后者尝赋诗有野水无人渡孤舟尽日横之句时以为若得用必济大川手植双栢于县庭民以比甘棠谓之莱公栢五代以来军卒陵将帅胥吏陵长官余风至宋犹未除张乖崖为蜀崇阳令一吏自库中出鬓傍巾下有一钱诘之库钱也命杖之吏勃然曰一钱何足道而杖即能杖我宁能斩我耶乖崖援笔立判云一日一钱千日一千绳锯木断水滴石穿自仗剑下阶斩之申台府自劾崇阳人至今传之其知益州时有小吏忤乖崖乖崖械其颈吏恚曰枷即易脱即难乖崖曰脱亦何难即就枷斩之吏俱悚惧吕公弼治成都政令尚寛人嫌其少威断适有营卒犯法当杖扞不受曰宁以劔死公弼曰杖者国法剑者自请既杖而后斩之军府肃然张忠定公视事退后有一小㕔子熟睡公诘之汝家有甚事对母久病兄为客未归访之果然公翼日差塲务一名给之且曰吾㕔上有敢睡者耶此必幽闷使之然耳故悯之洪玉甫云祖宗时非特士大夫能立节义亦自上有以成之耳张乖崖再任成都日夜分时城北门有中贵人到请钥开门既入见公谓曰朝廷还知张咏在西否况川中两经兵寇差咏来治乱今中贵夜分入城使民惊扰不知有何急切干当中贵曰衔命往蛾睂烧香公曰待要先斩后奏先奏后斩耶中贵悚惕曰念某乍离班行不知州府事体公曰若如此道即是却令出西北门宿来早入衙下榜子云奉勑往蛾睂山烧香入内内侍省王某㕘公判榜子云既啣王命不敢奉留请于小南门出去其严正如此欧阳公好推挽后学王向少时为三班奉职勾当滁州一镇公守滁日有书生为学子不行束修自往诣之学子闭门不接书生讼于向向判其牒曰礼闻来学不闻往教先生既已自屈弟子宁不少高盍二物以收威岂两辞而造狱书生不喜向判径持牒以见欧公公一阅大称其才遂为延誉卒成闻人欧阳公知开封日承包孝肃拯政勐之后一切循理不事风采或以包之政励公者公答曰凡人材性不一各有长短用其所长事无不举强其所短政必不逮吾亦任吾所长尔闻者服其言宋均常言吏能𢎞厚虽贪汚放纵犹无所害唯苛察之人身虽廉而巧黠刻剜毒加百姓识者以为确论范文正公用士多取气节而濶略细故如孙威敏滕达道皆所素重其为帅日辟置幕客多取见居谪籍未牵复人或疑之公曰人有才能而无过朝廷自应用之若其实有可用之材不幸䧟于吏议深文不因事起之则遂为废人矣故公所举多得士公尝称诸葛武侯能用度外人用人者莫不欲尽天下之才常患近已之好恶而不自知也能用度外人然后能周大事皇祐中吴中大饥时范文正公领浙西𤼵粟及募民输饷为法甚备吴人喜竞渡好为佛事文正纵民竞渡太守日出宴于湖上居民空巷出游大兴工役诸寺鼎兴又新厫仓吏舍日役千夫监司奏劾杭州不恤荒政嬉游不节公私兴造伤耗民力文正乃自条叙所以宴游兴造皆欲𤼵有余之财以惠贫者服力之人仰食公私无虑数万荒政之施莫此为大是嵗两浙唯杭州宴然民不流徙莆阳一寺建大塔工费鉅万或告陈正仲曰当此荒岁兴无益土木公盍白郡禁之正仲笑曰寺僧能自为塔乎莫非佣此邦人也歛于富家散于窭辈是小民借此得食而赢得一塔也当此荒岁惟恐僧之不为塔耳范文正公尝立一军为龙勐军皆是招收前后作过黔配的人后来甚得其用时人目范公为龙勐指挥使如滕子京孙元规之徒素无节行范公皆罗致之幕下后犯法又极力救觧之如刘沪张元亦然云做事时须要此等人用赵清献公阅道抃治民所在有声在成都杭越尤着熙宁中以大资政知越州两浙旱蝗米价踊贵饿死者十六七诸州皆榜衢路立告赏禁人増米价阅道独榜衢路令有米者任増价粜之于是诸州米商辐辏诣越米价更贱民无饥死者明道末天下旱蝗知通州吴遵路乗民未饥募富室得钱几万贯分遣衙校航海籴米于苏秀使物价不増又使民採薪刍官为收买以其直籴官米至冬大雪即以元价易薪刍与民官不伤财民且蒙利又建茅屋百间以处流移出俸钱置荐蓆盐蔬日与饭参俵有疾者给药以治之其愿归者具舟续食还之本土是嵗诸郡率多转死惟通民安堵不知其凶嵗也故其民爱之若父母明年范文正公安抚淮浙上公治状颁下诸郡有范延贵者为殿直押兵过金陵张忠定公时为守因问曰天使沿路来曽见好官员否延贵曰昨过𡊮州萍乡县邑宰张希颜着作虽不识之知其好官员也忠定曰何以见之延贵曰自入萍乡县境驿𫝊桥道皆完葺田莱垦辟野无惰农及至邑则鄽肆无赌博市易不敢諠争夜宿邸中闻更鼓分明是以知其必善政也忠定大笑曰希颜固善矣天使亦好官员也即日同荐于朝希颜后为𤼵运使延贵亦合门祇候皆以能称富郑公为枢密副使坐石守道诗自河北宣谕使还道除知郓州徙青州䜛者不已人皆为公危惧㑹河北大饥流民转徙东下者六七十万人公皆招纳之劝民出粟自为区画散处境内屋庐饮食医药纎悉无不备从者如归市有劝公非所以处疑弭谤祸且不测公傲然弗顾曰吾岂以一身易此六七十万人之命哉卒行之愈力明年河北二麦大熟始皆襁负而归则公所全活也于是虽䜛公者亦莫不畏服知不可挠而疑亦因是浸释尝见其与一所厚书云在青州二年偶能全活得数万人胜二十四考中书令逺矣南劒尤溪林积仁宗时为吉州安福令时有张宗嗣者挟妖术作符箓自称汉师君三十三代孙率其徒自龙虎山至谓能却祸徼福百姓翕然以从积视其印文曰嘻此乃汉贼也昔张陵黄巾之裔𫝊至其孙鲁以鬼道敎民自号师君窃据汉川垂二十年后败于曹操而奔阳平闗此印所以称阳平治都功之文今有道之世讵容妖贼苖裔公肆诬㒺以害吾治耶于是执送于狱治其罪且闻于朝毁其印而江左妖术遂息仁宗时光禄卿吕璹少为漳州漳浦令为政得人心既去邑人为立祠方在邑时民有死于虎者公哀之于其死处设一穽立榜其旁曰害民者速陷此中明日穽有虎陷焉时又有邑媪之子戏于陈将军庙盗其所供之果出门而扑于阶下以死媪哭之甚哀聴者恻然公因以文讼于庙引盗宗庙酒食律罪当黥而将军人臣宜处以等杀则盗食供果益不当死且蠢愚者法所赦宜不废公直也文既焚而媪子复苏曾鲁公以侍读守郑州时文潞公自长安召入郑方在宴席俄报潞公失去银盃曾曰郡人敢尔必三日可𫉬若公之从者自为则今日必擒公未以为然逡巡果擒至乃从者也潞公因惊谓曰君知即𫉬何也曾曰所至有捕盗者从人单露必须易败潞公以为神明遂引复翰林尹开封至大用相三朝位侍中令守太傅使相致仕范忠宣纯仁尹洛谢克家自河阳来至白司马坡歇店中秣马见老翁负暄墻下有人告曰黄犊为人所窃矣翁坐负暄如故畧不向问须㬰再以失犊告翁容色自若徐曰尔无求必邻家戏藏尔谢以为有道者异而就问曰翁家失犊再告而不顾何也翁笑曰范公居此孰肻为盗必无此理已而犊果还忠宣当时信及百姓如此蒋侍郎堂为江淮转运使日属县例致贺冬至书皆投书即还有一县使人独不肻去须责回书呵逐亦不去曰宁得罪不得书不敢回邑时苏子羙在坐颇骇曰皂𨽻如此野狠其令可知蒋曰不然此必健者能使人不敢慢其令如此乃为一简答之方去子美归吴中月余得蒋书曰县令果健者遂延誉后卒为名臣或云是天章阁待制杜杞国子博士李余庆知常州性精强果于去恶凶人黠吏畏之如神末年得疾甚困有州医博士多过恶尝惧为余庆所𤼵因其困进利药以毒之服之洞泄不已势已危余庆察其奸使人扶舁坐㕔事召医博士杖杀之然后归卧未及席而死葬于横山人至今畏之过墓者皆下有病疟者取墓土着牀席间辄差谢谏议泌居官不妄荐士或荐一人则焚香捧表望阙再拜而遣故所荐虽少而无不显者知襄州日张密学逸为邓城县令有善政邓城去州渡汉水才十余里泌暇日多乗小车从数吏渡汉水入邓城界以观风谣或载酒邀张野酌吟啸终日而去其髙逸乐善如此张亦其所荐也李孝夀知开封府有举子为仆所陵忿甚具牒欲送府为同舎劝解久乃释自取其状戏学孝夀押字判不用勘案决臀杖二十仆翼日持诣府告其主倣尹书判私决人孝夀即令追之既至具陈所以孝夀幡然谓仆曰如此秀才所判正与我同真不用勘案命吏就读其状如数决之是嵗举子㑹省试于都下数千人凡仆闻之皆畏戢无敢肆者当时莫不称其敏宋元献公庠罢相守洛有一举子行囊中有失税之物为仆夫所告公曰举人应举孰无所携未可深罪若奴告主此风胡可长也但送税院倍其税仍治其奴罪而遣之罗㸃春伯为浙西仓摄平江府有故主讼其逐仆欠钱者究问虽得实而仆黠甚反欲汚其主乃自陈尝与其主馈之姬通实无有也于是遂令仆自供姦状甚详因判云仆既欠主人之钱又且污染其婢事之有无虽未可知然其自供罪状已明合从奸罪定断徒配施行所有女使候主人有词口根究闻者无不快之王希吕仲衡知绍兴郡举进士有为二试卷异其名皆中选黠者不厌譁然诉之王唿其首问曰尔生几何年凡几试矣衆谓怜其潦倒皆以老于场屋对王曰曽中选否曰正为屡试皆不利也王忽作色曰尔曹屡试不一得彼一试而两得而敢诉耶逐而出之蔡挺为江东提㸃刑狱有处州职官谮本州幕掾姦利事蔡留职官于坐唿掾面证之而初无是事职官惭惧伏罪蔡责之曰汝小人也吾虽可欺奈何谮无过之人乎叱去之自是无复譛毁而人伏其不可欺也林亭长夏爱重隂来引茶瓯一散襟忽去却来蜂个个自啼还住鸟深深山家一尺潇湘雨扫尽云膄齿颊清惊破午牕箕颍梦转为风外一松声丰城孙妙仲两絶句也妙仲名𤼵崇宁初尉于抚之崇仁才一月兇民陈平为族人陈遇执以为盗后二十日而平之父宗应老且瞽遂死平乃以诬遇之子洵直以为执已为盗时其父为洵直以铁挺击伤其首𤼵与覆验官吴某按之絶无迹状谓平雅与遇有衅必欲诬遇之子以死平俟其尸胖胀溃烂不可别白后所验时二十日然后醉其弟訹之使断一手以诉于州州大惊不复察其事情惟以断手为决有冤于是帖宜黄簿李泾再覆泾流外人専以迎合为事遂指阅二十日胖胀溃烂之尸为有迹状以傅㑹之既而狱具𤼵辨之不已州稍悟然业不可尽变乃变其情得不杀而𤼵与呉犹以轻罪罢官葢崇仁之民前此有避刑名塞逋负而辄残其肢体者平之奸谋既逞而效之者益衆始惟山谷无赖之民为之至其后市人舒琦吏人吴昕辈亦相继而作凡此非因州县沮抑或予夺不中有激而后为祇欲取必于官司以济其奸耳𤼵因作截臂行以告在位者庶革其风云吾闻两臂重于天下不可废知之不必子华子愚民气焚胸一忿敢趋死以死视四肢截臂如去指呜唿巴陵之民何以有此风疾痛利害人所同其心一臂捐粪壤终身废卧闾阎中前年截臂渠得理今年截臂吾亦尔村南截臂杀平人村北炰烋还凖拟虺民虺民用心若此非吾人有冤自可次第诉毒人何必戕其身闻者若惊喧此弊吾能言其初姑息吏不与杜其源嗟哉恶俗伤仁厚明明有冤宜勿受一奸不济百奸消共致和平裨在宥张觷初为蔡京子弟师后守南劒设方畧拒范汝为全活一城其去行在所也买冠梳杂碎之物不可胜数从者莫测其所以后过南劒老稚迎拜者相属于道张一一抚劳之且以所买物分遗之至今庙食郡中宗汝霖泽政和初知莱州掖县时戸部下提举司科买牛黄以供在京惠民和剂局合药用督责急于星火百姓竞屠牛以取黄既不登所科之数则相与歛钱以赂上下胥吏丐免汝霖独以状申提举司言牛遇嵗疫则病瘠而生黄今太平已久和气充塞境内牛皆肥腯无黄可取使者不能诘一县𫉬免林徳崇尝为剧县有声其与监司启云鸣琴堂上将贻不治事之讥投巫水中必得擅杀人之罪刘潜夫宰建阳亦有一聨云毎嗟民力至叔世而张弓欲竭吏才恐圣门之鸣鼓时以为名言信宰邑之难也陈良翰在瑞安瑞安俗号强梗吏治尚严陈独抚之以寛催科不下文符民竞乐输聴讼咸得其情或问陈何术答曰良翰无术第公此心如虚堂悬镜耳安晚郑公私居青田府鹿食民稻犬噬杀之府嘱守黥犬主幕官拟曰鹿虽带牌犬不识字杀某氏之犬偿郑府之鹿足矣守从之浙右有富人舍竹园于邻寺其子后贫落取其笋僧执为盗闻于官守判云当初舍园指望福田既无福田还他竹园武备第四曹冀王彬前后帅师征讨凡降四国王江南西川广南湖南也未尝杀一无辜功名显着为诸将之冠诸子贤令玮琮璨继领旄钺陶弼观王画像有诗曰蒐兵四解降王縳教子三登上将坛梅磵诗话曰太祖命诸将征江南曹彬与诸将约城破之日不妄杀一人载在史册可攷也按曹景建金陵乐官山诗序云南唐初下诸将置酒高㑹乐人大恸杀之聚瘗此山因得名诗云城破辕门宴赏频伶伦执乐泪沾巾骈头就戮縁家国媿死南朝结绶人由此观之当时果不妄杀耶建隆中曹彬潘美伐江南城既破李煜白衫纱㡌见二公先见潘设拜潘答之次见曹设拜曹使人迎语之曰介胄在身拜不及答识者善之二公先登舟召煜饮茶船前设独木脚道煜曏之国主威仪甚盛一旦独登舟徘徊不能进曹命左右掖而登焉既一啜茶曹命煜归办装诘旦㑹于此同赴京师未晓如期而赴焉潘始甚惑之曰讵可放归曹曰适来独木版尚不能前畏死甚也既许其生赴中国矣焉能取死衆皆服其识量时亦有劝艺祖尽诛降王者以为入则变生艺祖笑曰守千里之国战十万之师而为我擒孤身逺客其能为变乎可谓君臣同智矣南俗尚鬼狄武襄青征侬智高时大兵始出桂林之南道旁有一大庙其神甚灵武襄驻节祷之且曰胜负无以为据乃取百钱自持之与神约果大捷则投此期尽钱面也左右谏止倘不如意恐阻师武襄不聴万衆方耸视已挥手倏一掷则百钱尽红矣于是举军欢唿声震林野武襄亦大喜顾左右取百钉来即随钱疎密布地而钉帖之加诸青纱笼覆手自封焉曰俟凯旋当谢神取钱其后破崑崙闗败智髙平邕管及师还如其言取钱与幕府士大夫共视之乃两字钱也寳元元年党项围延安七日邻于危者数矣范侍郎雍为帅忧形于色有老军校出自言曰某边人遭围城者数次其势有近于今日者敌不善攻卒不能㧞今日万万无虞某可以保任若有不测某甘斩首范嘉其言壮人心亦为之小安事平此校大蒙赏㧞言知兵善料敌者首称之或谓之曰汝敢肆妄言万一言不验须伏法校笑曰君未思也若城果䧟何暇杀我聊欲安衆心耳狄青之征侬智高也自过桂林即以辨色时先锋行先锋既行青乃出帐受衙罢命诸将坐饮酒一巵小餐然后中军行率以为常及顿军崑崙闗下翼日将度闗辰起诸将俟立既久而青尚未出殆至日高亲吏疑之遽入帐周视则不知青所在诸将方相顾惊怛俄有军候至曰宣徽𫝊语诸官请过闗喫食方知青已微服同先锋出闗矣侬智高守崑崙闗青至賔州值上元节令大张灯烛首夜宴将佐次夜宴从军三夜飨军校首夜乐饮彻晓次夜二鼓青忽称疾蹔起如内久之使人喻孙元规令蹔主席行酒少服药乃出数使劝劳坐客至晓未得退忽有持报者云是夜三鼔青已夺崑崙寳元中党项犯寨时新募万胜军未经战阵遇冦多北狄青为将一日尽取万胜旗付虎翼军使之出战冦望其旗易之全军径趋为虎翼所破殆无遗𩔖又青在泾原尝以寡当衆度必以竒胜预戒军中尽舍弓弩皆执短器令军中闻钲一声则止再声则严阵而阳却钲声止则大唿而突之士卒皆如其教才遇敌未接战遽声钲士卒皆止再声皆却敌兵大笑相谓曰孰谓狄天使勇钲声止忽前突之敌兵大乱相蹂践死者不可胜计也又尝与贼战大胜追奔数里贼忽壅遏山路士卒知其前必遇险皆欲进撃青遽鸣钲止之贼得引去验其处果临深涧将佐皆悔不击青独曰不然奔亡之冦忽止而拒我安知非谋军已大胜残冦不足利得之无所加万一失利隳前功矣后平岭冦侬智高亦不乗危深入青之用兵主胜而已临利而能戒其过人处也狄汉臣起行伍累战功致位枢府既贵或请去其面文笑不答时特以酒濯面使其文显仁庙亦喻灭之对曰臣非不能姑欲留以为天下黥卒之劝上由此弥重之狄武襄为枢密使有狄梁公之后持公画像及告身十余道诣青献之以为青之逺祖青谢曰一时遭际安敢自附梁公厚酬而还之比之郭崇韬哭汾阳之墓青所得多矣王徳用为定州路总管日训练士卒久之士殊可用㑹契丹有谍者来觇或请捕杀之徳用曰吾正欲其以实还告百战百胜不如不战胜也明日故大阅士皆踊跃思奋乃阳下令具糗粮聴吾旗鼓所向觇者归告谓汉兵且大入遂来议和曹南院玮知镇戎军日年十九尝出战小捷贼便引去玮侦贼去已逺乃缓驱所掠牛羊辎重而还颇失部伍贼闻玮逐利行迟师又不整返袭之玮愈缓行得地利处止以待贼衆将至使人谓之曰军逺来必甚疲我不欲乗人之怠请休憇士马少迟决战贼方苦疲甚皆欣然严军歇良久各鼔军而进大破之徐谓其下曰吾知贼已疲故为贪利以诱之比其复来已行百里矣若乗锐便战犹有胜负逺行之人若小憇则足痺不能立人气亦䦨吾以此取之玮在军能得人死力平居甚暇及用师出入若神一日张乐饮僚吏中坐失玮所在明日徐出视事而贼首己掷庭下矣贾同造玮欲按边邀与俱同问从兵安在曰已具既出就骑见甲士三千环列初不闻声曹玮帅秦州当赵徳明叛边庭骇动玮方与客对奕吏报有叛卒投徳明者玮奕如常至于再三徐顾吏曰此吾所遣后勿复言徳明闻杀投者卒遂不复叛太尉曹南院玮知渭州日夏人挠边有智将靺鞨与渭对垒下十余寨宿兵十余万夏人嵗遣数百骑精锐觇视两界曹患靺鞨智勇计欲间之令探骑伺彼廵边兵来适靺鞨病踰月不能起曹乃于界首设一大祭赗器物照曜原野用祝版云大宋具位曹某昭告于夏国都䕶某人公累以䗶书约提所部归我大宋待公之来不期天丧吉人事无终始令百骑守寨下望其兵近即举火自烧故遗祝文并所用银器千余两悉皆弃而遁归夏兵尽掠祝版祭器而去后旬日夏人杀靺鞨其下二十余帐反侧不安率衆内附拓地数百里𫉬生口数万牛马槖驼不可胜计元昊有腹心将号野利王天都王者各统精兵最为毒害种世衡谋欲去之野利尝令浪里赏乞媚娘三人诣世衡乞降世衡知其诈曰与其杀之不若因以为间留使监税出入骑从甚宠有紫山寺僧法崧世衡察其坚朴可用延致门下诱令冠𢃄因出师以𫉬贼功白于帅府表授三班阶职充指挥使又为力办其家事凡居室骑从之具无不备崧酗酒狎博无所不为世衡待之愈厚崧既感恩一日世衡忽怒谓崧曰我待汝如子而隂与贼连何相负也械系数十日极其楚毒崧终不怨曰崧丈夫也公聴奸人言欲见杀有死耳居半年世衡察其不负为解縳沐浴延入卧内厚抚谢之曰汝无过聊相试耳欲使为间其苦有甚于此者汝能为我卒不言否崧泣允之世衡乃草遗野利书膏蜡致衲衣间密缝之仍嘱之曰此非濵死不得泄若泄时当言负恩不能成将军之事也又以画龟一幅枣一蔀遗野利野利见枣龟度必有书索之崧目左右又对无有野利乃封信上元昊元昊召崧并野利至数百里外诘问遗书崧坚执无书至箠楚极苦终不説又数日私召至其宫乃令人问之曰不速言死矣崧终不说乃命曳出斩之崧乃大号而言曰空死不了将军事矣吾负将军吾负将军其人急追问之崧于是褫衲衣取书进入移刻命崧就馆而隂遣爱将假为野利使使世衡世衡疑是元昊使未即相见只令官属日即馆含劳问问及兴州左右则详至野利所部多不悉适擒生蕃数人世衡令于隙中密觇之生蕃因言使者姓名果元昊使乃引见使者厚遣之世衡度使返崧即还而野利报死矣世衡既杀野利又欲并去天都因设祭境上书祭文于版述二将相结有意本朝悼其垂成而败其祭文杂纸币中有贼至急爇之以归版字不可遽灭贼得之以献元昊天都亦得罪元昊既失腹心将悔恨无及乃定和议崧复姓为王嵩后官至诸司使至今边人谓之王和尚沈存中补笔谈亦载此事云世衡厚遣崧以军机密事数条与之曰可以此借手临行解所服絮袍赠之曰边地苦寒以此为别至彼须万计求见遇乞非此人无以得其心腹崧如所敎间闗求通遇逻者觉而疑之执于有司数日或𤼵袍领中得世衡与遇乞书词甚欵宻崧初不知领中书元昊苦之备至终不言情元昊因疑遇乞杀之迁崧于北境亡归事稍异据笔谈则领中书并崧不知崧胆才壮似更竒宋守约为殿帅自入夏日轮军校十数辈捕蝉不使得闻声有鸣于前者皆重笞之人颇不堪神宗一日以问守约曰然上以为过守约曰臣岂不知此非理但军中以号令为先臣幸遭承平总兵殿陛无所信其号令故寓之捕蝉耳蝉鸣固难禁而臣能使必去若陛下误令守一障庶几或可使人帝以为然守约开封人神宗以禁旅骄惰为简练之法屯营可併者并之守约率先推行约束严峻或言其持军太急帝密戒之对曰臣为陛下明纪律不忍使恩出于臣而怨归于上帝喜雄州北门外民居极稠而瓮城甚窄刺史李允则欲展之而嫌于南北通好恐疑生事门外有东岳祠允则出白金为大香炉及他供器导以鼔吹居人争献金帛故不设备为盗所窃乃大出募赏所在张榜捕贼甚急久之不𫉬遂声言盗自北至移文北界兴版筑以䕶神祠不踰旬而就辽人不以为怪既浚濠起月堤嵗修褉事召界河战棹为竞渡纵北人游观而不知其隂习水战也州北旧多䧟马坑城下起楼为斥堠望十里自罢兵后人莫敢登允则曰南北既讲和安用此为命彻楼塞坑为诸军蔬圃浚井疏洫列畦陇筑短垣纵横其中植以荆棘而其地益阻隘因治坊巷徙浮屠北原上州民旦夕登望三十里下令安抚司所治境有隙地悉种榆久之榆满塞下顾谓僚佐曰此步兵之地不利骑战岂独资屋材耶元丰间刘舜卿知雄州蕃谍夜窃其闗鎻去吏密以闻舜卿亦不问但使易其门大之后数日蕃谍送盗者并以鎻至舜卿曰吾未尝亡鎻命加于门则大数寸蕃大惭沮盗者亦得罪王子醇帅熙河日西戎欲入冦先使人觇虚实逻者得之其衣缘中𫉬一书尽记人马刍粮之数官属皆欲支解以狥子醇判杖背二十刺面番贼决讫放归六字纵之是时适有戌兵歩骑甚衆刍粮亦富敌人得谍书知有备其谋遂寝建炎中兴张韩刘岳为将人自为法当时有张家军韩家军之语四帅之中韩岳兵尤精常时于军中角其勇健者另为之籍每旗头押队阙于所籍中又角其勇力出衆者为之将副有阙则于诸队旗头押队内取之别置亲随军谓之背峞悉于四等人内角其优者补之一入背峞诸军统制而下与之抗礼犒赏异常勇健无比凡有坚敌遣背峞军无有不破者燕北人唿酒瓶为峞大将之酒瓶必令亲信人负之行道中见人有负罍者则指曰此背峞也故诸帅用以名军峞即罍北人语讹故云岳武穆征羣盗过庐陵託宿㕓市质明为主人汛扫门宇洗涤盆盎而去郡守供帐饯别于郊师行将絶谒未得通问大将军何在殿者对曰已杂偏裨去矣韩忠武在镇江一日抵晚令帐前提辖王权至金山仍戒不得用船渡恳给浮环偕一卒至西津遂泅以渡登岸寺僧叵测疑为鬼神诘得其详以手加额因指适所厯处皆鼋鼍穴曰官既不死他日必贵权后果建节蕲王毎召军佐饮巨觥无算不设果肴王权一日窃懐一萝卜蕲王见之大怒曰小子如此口馋俾趋前以手按额痛不可忍随成痕肿既乃复与之饮绍兴末陆务观谒陈鲁公康伯留饭未食而杨郡王存中来白事鲁公留陆便坐见之时存中方不为朝论所与陆年少意亦轻之趋幕后聴其言㑹语及边事存中曰士大夫多谓当列兵守淮北因图进取中原万一不能支即守大江未晚此说非也士唯气全乃能坚守若竢其败北则士气已丧非特不可守淮兼亦不能守江矣今据大江之险以老彼师自有可胜之理若我师克捷士气已倍彼奔溃不暇然后徐进而北图复中原其间曲折尚多兵岂易言哉陆不觉太息曰老将要是所长因退以语朝士多不解也曲端字平甫镇戎军人知书善属文作字竒掉长于兵畧屡战有声张浚宣抚川陜以为都统制知渭州与吴玠皆有重名陜西人为之语曰有文有武是曲大有谋有勇是吴大娄室寇邠州日端屡战皆捷至白店原撒离喝乗高望师惧而号泣金人目之为啼哭郎君其为敌所畏如此既而浚欲大举未测其意先使张彬往觇之端曰兵法先较彼已今敌可胜止娄宿孤军然将士轻鋭不减前日我不过止合五路兵耳然将士无以大异于前兼敌之入冦因粮于我我常为客彼常为主今当反之按兵据险时出偏师以扰其耕彼不得耕必将取粮于河东是我为主彼为客不一二年间必自困毙可一举而灭也万一轻举后忧方大彬以其言复命浚不恱端既与浚异趣时王庶为宣抚司参谋与端有隙吴玠亦憾端屡交谮之浚入其说于是徙端恭州置狱命其讐武臣康随为提刑鞠治端既赴逮知必死仰天长吁指其所乗战马铁象云天不欲复中原乎惜哉泣数行下左右皆泣初至狱即进械坐之铁笼炽火逼之渴甚求饮与之酒九窍流血而死年四十一时建炎四年八月也陜西军士皆流涕怅恨多叛去者浚寻得罪诏追复端职制曰顷失意于权臣卒下狱而谴死恩莫追于三宥人将赎以百身其后金归河南之月又诏谥壮愍制曰属委任之非人致刑诛之横被兴言及此流涕何追端为泾原都统日有叔为徧将战败诛之既乃𤼵丧祭之以文曰呜唿斩副将者泾原都统制也祭叔者姪曲端也尚飨一军畏服其纪律极严魏公尝按视端军端执檛以军礼见傍无一人公异之谓欲㸃视端以所部五军籍进公命㸃其一则于庭开笼纵一鸽以往而所㸃之军随至张为愕然既而欲尽观于是悉纵五鸽则五军顷刻而集戈甲焕灿旗帜精明魏公虽面奖而心实忌之浚自兴州移司阆州端尝作诗曰不向闗中图事业却来江上泛扁舟其重得罪以此端在蜀日又诗云破碎江山不足论何时重到渭南邨一声长啸东风里多少未归人断魂亦可见其志也而国史本𫝊乃曰曲端之死时论或以为冤然观其狠愎自用轻视其上纵使得志终亦难御况动违节制未有功之可言乎此虽史臣委曲为魏公庇然失其实矣信如所言则秦桧之杀岳飞亦不为过或又比之孔明斩马谡直笔之难也惜哉淳熙间髙庙配享洪景卢举此为魏公罪迄不得侑食信菴先生开阃维扬时偶入教场取芟草二卒所带便袋题姓名悬梁间越两月忽俾缉捕唿至亟命释縳饮以大白时回易库纳息钱二百袋一袋万瓶楮也俾各负一袋环行三匝曰能益乎曰能曰汝等健儿当力战取富贵用义袋中钱小箧仅藏三十二楮岂不辱国唿卢百万大丈夫事也且各负两袋去用用尽再来取高沙凯还人困马疲恱道傍假山令诸军随意负归衆怒多弃于半途其余至者秤石轻重售以银而弃石于野其鼓舞驾驭有赏徙木傲黔布骂赵将之风元人邓弼身长七尺目有紫稜开合闪闪如电能以力雄人邻牛方鬭不可縻拳其嵴折仆地市门石鼔十人舁弗能举两手持之以行泰定末徳王执法西御史台造书数千言袖谒之阍不为通邓曰若不知闗中有邓伯翊耶连击踣数人声闻于王命入厯问其能顾左右曰姑试之问所须曰铁铠良马各一雌雄劒二王即命给与隂戒善槊者五十人驰马出东门外然后遣弼往王自临观弼至衆槊并进弼虎吼而奔人辟易五十步面目无色已而烟尘涨天但见双剑飞舞云雾中连斩马首堕地血涔涔滴王抚髀驩曰壮士壮士命酌酒劳弼由是名振一时王荐之于朝㑹丞相与王有恡格不行弼环视四体叹曰天生一具铜筋铁骨不使立功万里外乃稿死牖下命也遂入王屋山为道士宋稗𩔖钞卷二宋稗类钞卷三钦定四库全书宋稗𩔖钞卷三常熟潘永因编遭际第五太尉王公旦祥符中在中书圣眷特厚尝因便坐奏事帝语及一省郎姓名旦曰斯人行履才干俱有可採今方典郡宜与甄擢公及同列亦皆素知其为人因共称荐之自是屡加叹赏即令记録亟命别议陞陟既而代还至阙上复先省记之㑹外计缺官即与同列拟定名氏约以次日奏补及晚归私第斯人投刺来谒公方议委使辞而不见诘朝入朝具道本末请授以转漕之任上黙然不许公退而叹骇惕息屡日乃知昨暮造请虽不之见已密为伺察者所紏而此人讫真宗世不复用公每戒同列以私谒之嫌当须谨避庶几免于吝悔大中祥符间天书屡降天子崇信天下无虑皆神事矣㓂凖是时出为外官又不信天书上益疏凖最后京兆府都监朱能复献天书上以问王旦旦曰始不信天书者凖也今天书降凖所当令凖上之则百姓将大服而疑者不敢不信也上从之使中贵人逼凖朱能素事宦者周懐政而凖壻王曙居中与懐政善劝凖与能合凖始不肻曙固要凖凖因此复为中书侍郎同平章事天禧三年也以王子明之贤为依回封祀遂为白璧之瑕迨后追叹李文靖之先见遗令贬损以饰终已无及矣独计以莱公之刚正何以亦附朱能成此过举乃知廹于上命情事如此丁晋公谓治第保康门外杨景宗时以役夫荷土筑基丁后籍没而景宗贵即以其宅赐之其正寝乃向日所筑之地也钱思公惟演嫁女令银匠龚美打造装奁器皿既而美拜官思公即取羙为妹壻向所打造器皿归美杨景宗即章睿太后弟太后既入掖庭景宗无赖以罪𨽻军营务黥墨其面至无见肤真宗幸玉清昭应宫将还内而六宫皆乗金车迎驾于道上景宗以役卒立御沟之外太后车中指景宗令问其姓氏骨肉景宗知其女兄在掖庭疑其是也遽唿太后小字及行第太后大哭曰乃吾弟也即日上言官之以右班殿直后至观察留守景宗既贵遂用药去其黥痕无芥粟存者而肥晳如玉性恣横好以木挝撃人世谓之杨骨搥云章懿李太后始入掖庭才十余嵗唯有一弟七嵗太后临别手结刻丝囊与之拍其肩泣曰汝虽沦落颠沛不可弃此囊异时我若遭遇必访汝以此为物色也后其弟佣于凿纸钱家常以囊悬于胸臆间未尝斯须去身一日苦下痢势将不救为纸家弃于道左有入内院子者见而怜之收养于家怪其衣服百结而胸悬鞶囊因问之具以告院子者惄然惊异葢尝受㫖于太后令物色访其弟也复问其姓氏小字世系甚悉遂解其囊明日持入示太后是时太后已封宸妃生仁宗皇帝矣闻之悲喜遽以其事白真宗遂官之为右班殿直即所谓李用和也仁宗立官至殿前都指挥使领节钺赠陇西郡王世谓之为李国舅云王诜为侍禁三班院差监修主第语同事曰吾軰受寒热修成不知谁家厮居此已而诜尚主不逾年身居之正与龚羙打银杨景宗担土事同孙何孙仅俱以能文驰名一时仅为陜西转运使作骊山诗二篇其后篇有云秦帝墓成陈胜起明皇宫就禄山来时方建玉清昭应宫有恶仅者欲中伤之因録其诗以进真宗閲前篇云朱衣吏引上骊山遽曰仅小器也此何足夸遂弃不复閲而陈胜禄山之语卒得不闻人以为幸也向敏中方秉政其壻皇甫泌少年纵逸多外宠往往渉旬不归敏中每优容之其女抱病甚笃敏中妻深以为忧且有恚怒之词敏中不得已具札子乞与泌离婚一日奏事毕方欲开陈真宗圣体似不和遽离扆座敏中迎前奏曰臣有女壻皇甫泌语方至此真宗连声曰甚好甚好㑹得已还内矣敏中词不及毕莫知圣意如何已而𫝊诏中书皇甫泌特转两官敏中茫然自失欲翊日论奏是夕女死竟不能辨直其事范文正公镇鄱阳有书生献诗甚工自言天下之至寒饿无在某右时盛行欧阳率更书荐福寺碑一本直千钱公为具纸墨令榻千本售于京师是夕雷撃碎其碑故时人为之语曰有客打碑来荐福无人骑鹤上扬州又云时来风送滕王阁运去雷轰荐福碑夀州张侍中耆抚州晏丞相殊俱塟阳翟地相去数里有𤼵塜盗先筑室于二塜之间自其家窽穴以通队道始𤼵张墓得金寳珠玉甚多遂完其棺榇以揜覆其穴次𤼵晏墓有勐兽嘷吼兵甲鼓噪之声盗惧唿其徒同入则寂然无响盗笑曰丞相之神尽于是矣及穿榇椁供设之器皆陶甓为之又破其棺唯木胎金褁带一条金无数两盗失望而恚遂糜碎其骨而出既而货张墓金盂于市为人擒伏罪自言其事世谓均破塜而张以厚塟完躯晏以薄塟碎骨事有不可知如此者熙宁中蔡敏肃挺以枢密直学士帅平凉初冬置酒郡斋偶成喜迁莺一阕云霜天清晓望紫塞古垒寒云衰草汗马嘶风邉鸿翻月垄上鐡衣寒早剑歌骑曲悲壮尽道君恩难报塞垣乐尽双鞬锦带山西年少谈笑刁斗静𤇺火一把常送平安耗圣主忧边威灵遐布钲鼓且寛天讨嵗华向晚愁思谁念玉闗人老太平也且欢娱不惜金尊频倒词成闲歩后园以示其子朦朦置之袖中偶遗坠为譍门老卒得之老卒不识字持令笔吏辨之适郡之娼魁素与笔吏洽因授之㑹赐衣袄中使至敏肃开燕娼尊前执板歌此敏肃怒送狱根治娼之侪𩔖祈哀于中使为援于敏肃敏肃舍之复令讴焉中使得其本以归达于禁中宫女軰但见太平也三字争相𫝊授歌声遍掖庭遂彻于宸聼诘其从来廼知敏肃所制裕陵即索纸批出云玉闗人老朕甚念之枢筦有缺留以待汝以赐敏肃未几遂拜枢密副使御笔现藏其孙稹家沈睿达辽文通弟也长于歌诗尤工翰墨王荆公曽文肃学其笔法荆公得其清劲而文肃𫝊其真楷登科后游京师偶为人书裙带词颇不典流转鬻于相蓝内侍买得之达于九禁近幸嫔御服之遂尘乙览裕陵初嗣位励精求治一见不悦㑹监察御史向子韶察访两浙临遣之际上谕之曰近日士大夫全无顾借有沈辽者为娼优书淫冶之辞于裙带遂达朕聼如此等人岂可不治子韶抵浙中适睿达为呉县令子韶希㫖以他罪劾奏时荆公当国为申解之上复伸前説竟不能释疑遂坐深文削籍为民合蔡敏肃事观之人之穷通信在于天虽君相亦不得而主矣京都之俗士夫家嫔塟经由之处巡检司例以十数卒持綵旗前导不待告约到墓次但量犒酒炙而已宣和间保义郎唐革为城北壁廵检有贵珰塟其父革率衆迎引颇盛于常时珰大喜邀之相见极口言谢问革今是何官资曰保义郎又问做得恁差遣曰不过兵马监押耳曰可作亷访乎革知其不晓外间官秩髙下乃曰此在朝廷擢用革岂敢望耶留饮而去至十日中批唐革职事修举特与转修武郎继除河北路亷访使革骇不敢承诣珰门求见守候连日始唤入亦不接坐方欲致词叙谢珰抗声曰朝廷用人何预我事叱之使出后宛转再三恳辞改知霸州任满竟申前命珰不招恩归已一时流軰中亦为可嘉髙俅者本东坡先生小史笔札颇工东坡自翰苑出帅中山留以予曽文肃布文肃以使令已多辞之以属王晋卿元符末晋卿为枢密都承㫖时裕陵在潜邸与晋卿善在殿庐侍班邂逅王云今日偶忘带箆刀子来欲假以掠鬓可乎晋卿从腰间取之王云此様甚新可爱晋卿言近创造二副一犹未用少刻当以驰内至晚遣俅赍往直王在园中蹴踘俅候报之际睥睨不已王唿令对蹴深惬王意大喜唿𨽻軰云可往𫝊语都尉既谢箆刀之贶并所送人皆辍留矣由是日见亲信踰月王登寳位眷渥甚厚不次迁拜其侪𩔖援以祈恩上曰汝曹争如彼好脚迹耶数年间建节寻至使相遍歴三衙者二十年领殿前司职事恩倖无比极其富贵然不忘苏氏每其子弟入都则给养问䘏甚勤靖康初裕陵南下俅从驾至临淮以疾笃辞归京师当时侍行如童贯梁师成軰皆坐诛而俅独死于牖下靖康中有解习者东州人为郎于朝未尝与人接谈金兵南下择西北帅守时相以其谨厚不泄谓沉鸷有谋遂除直龙图知河中府习别时相云某实以讷于言故寻常不敢妄措辞于朝列今一旦委付如此习之一死固不足惜窃恐朝廷以此择人庙谟误矣习竟没于难世人以饶舌掇祸者多矣而习乃以箝口䘮躯昔所未闻也建炎苖刘之变内侍遇害至多有秦同老者自扬州𬒳命至荆楚前一日还行在尚未得对亦死焉又有萧中道者日侍左右忽得罪绌为外郡监当前一日出城遂免唐甘露之变王涯再从弟沐家于江南老且贫涯为相跨驴诣之欲求一簿尉留长安二嵗余始得一见涯待之殊落寞乆之沐因嬖奴以道所欲涯许以微官自是旦夕造涯之门以俟命及涯家被收沐适在其第与涯俱腰斩舒元舆有族子守谦愿而敏元舆爱之不离左右者十年一旦忽以非罪谴责守谦不自安求归江南元舆亦不留守谦悲叹而去夕至昭应闻元舆收族守谦独免绍兴中韩郡王既解枢柄逍遥家居常顶一字巾跨駮骡周游湖山之间时李晦叔自楚北幕官来改秩而失举牍忧挠无计当春日同邸诸人相率往天竺李辞以意绪无聊皆曰正宜适野散闷强挽之行各假僦鞍马过九里松值暴雨衆悉迸避李奔至冷泉亭衣袽沾湿愁坐长叹遇韩王亦来相顾揖矜其憔悴可怜之状作秦音𤼵问曰官人有何事萦心而悒悒若此李虽不识韩见其姿貎魁异颇起敬乃告以实韩曰所説文字不是职司否答曰常员也韩曰却得一纸明日当相赠命小吏详问其姓名阶位仍询居止处李逊谢感泣明日一吏持举牍授之曰郡王送来仍助以钱三百千李遂陞京职修牋诣韩府欲展门生之礼不复见陈了翁之父尚书与潘良贵义荣之父情好甚密潘一日谓陈曰吾二人官职年齿种种相似独有一事不如公甚以为恨陈问之潘曰公有三子我乃无之陈曰吾有一婢已生子矣当以奉借他日生子即见还既而遣去了翁之母也未几生良贵后其母遂往来两家焉一母生二名儒前所未有隆国黄夫人湖州徳清人初入魏峻叔髙家既出复归李仁本媵其女以入荣邸时嗣王芮苦无子一幸而得男是为度宗然自处极谦抑虽处贵盛每遇邸第亲戚至不敢坐常以妳子自称人亦以此多之秦齐国夫人胡氏亦同邑人相去才数里贾涉济川制置少日舟过龟溪见妇人浣衣者偶盻之因至其家问夫何在曰未归语稍洽调之曰肻相从乎欣然惟命及夫还叩之亦无难色遂携以归既而生似道未几出嫁为民妻似道年长始奉以归性极严毅似道畏之当景定咸淳间屡入禁中隆国至与同寝处恩宠甚渥年至八十有三上方赐秘器及冰脑各五百两赙银绢四千两匹命中使䕶塟帅漕供费凡两辍朝赐谥柔正又赐功徳寺及田六千𤱔可谓盛矣一邑产二贵女亦前此所未有也异数第六和鲁公凝梁贞明三年薛廷珪榜下第十三人及第后唐长兴四年知贡举独爱范鲁公质文语范曰君文合在第一辄屈居第十三人用𫝊老夫衣钵时以为荣其后质位至宰相封鲁公皆与凝同有赠诗者曰从此庙廊添故事登庸衣钵尽相𫝊是时进士多浮薄喜为諠譁以动主司每放榜则围之以棘闭省门絶人出入以为常凝知贡举彻棘开门而士皆肃然无譁所取皆一时之秀称为得人唐御膳以红绫饼餤为重昭宗光化中放进士榜得裴格等二十八人以为得人㑹燕曲江乃令大官特作二十八饼餤赐之卢延让在其间后入蜀为学士既老颇为蜀人所易延让诗素平易近俳乃作诗云莫欺零落残牙齿曽喫红绫饼餤来王衍闻知遂命供膳亦以饼餤为上品用红罗褁之至今蜀人工为饼餤而红罗褁其外公厨大晏设为第一钱文僖惟演守西都梅圣俞谢希深尹师鲁欧阳永叔杨子徳张太素张尧夫王几道同在幕下号为八友以文章道义相切劘率常赋诗饮酒间以谈戏相得尤乐洛中山水园庭塔庙佳处莫不游览一日游嵩山自颍阳归暮抵龙门香山俄而雪作登石楼望都城各有所懐忽于烟霭中有车马渡伊水来既至则文僖遣厨𫝊歌妓至𫝊公语曰山行良佳少留龙门赏雪毋遽归也其髙旷爱才如此文僖既贬汉东王文康公晦叔曙为代御吏如束溼诸君多不堪一日讶幕客俱出游责曰诸公自比㓂莱公莱公尚坐奢纵取祸贬死况其下者乎衆不敢对永叔取手板起立曰宴饮小过不足招祸莱公之责由老不知退耳时文康年已髙为之动莱公十九擢进士第有善相者曰君相甚贵但及第太早恐不善终若功成早退庶免深祸葢君骨𩔖卢多逊耳后果如其言工部侍郎胡则宰邑日丁晋公为游客谒之胡待之甚厚丁因投诗索米明日胡延晋公常日所用尊罍悉屏去但陶器而已丁失望以为厌已辄辞去胡往见之出银一箧遗丁曰家素贫惟此饮器愿以赠行丁始喻设陶器之因甚媿徳之后晋公骤进竭力推挽卒至显位庆厯中諌官李兢坐言事谪湖南税务内殿承制范亢为黄蔡间都监以言事官𬒳谪者后多至显官乃悉倾家物与兢办行兢至湖南少日遂卒宋子京过繁台街逢内家车子中有褰帘者曰小宋也子京归作鹧鸪天词曰畵毂雕鞍狭路逢一声肠断绣帘中身无綵鳯双飞翼心有灵犀一㸃通金作屋玉为笼车如流水马如龙刘郎已恨蓬山逺况隔蓬山几万重此词都下𫝊唱达于禁中仁宗知之问内人第几车子何人唿小宋有内人自陈顷侍宴见宣翰林学士左右内臣曰小宋也时在车子中偶见之唿一声尔上召子京从容语及子京惶惧无地上笑曰蓬山不逺以内人赐之文潞公出镇西京奉诏于琼林苑燕饯从列皆预赋诗送行王禹玉时为内相诗云都门秋色满旌旗祖帐容陪醉御巵功业逈髙元祐日精神如破贝州时匣中寳剑腾霜锷海上仙桃压露枝昨日更闻褒诏下别刋名姓入周彝时以为警絶白居易献裴晋公诗云闻説风情筋力在只如初破蔡州时禹玉葢步武此作也范蜀公镇每对客尊严静重言有条理客亦不敢慢易独敬重苏子瞻子瞻来则掀髯鼓掌旁若无人唐子方为人刚直既参大政与王介甫议事每不悦既而疽𤼵背死方其病革车驾幸其第临问子方已昏不知人忽闻上至开目而言曰愿陛下早觉悟可惜祖宗社稷教安石壊却上首肻之问其家事无一言及薨又幸其第见其畵像不𩔖命取禁中旧藏本以赐其家上有昭陵御题直哉若人为国砥柱八字印以御寳下有昭陵押宋朝引试率在八月中韩魏公当国日二苏将就试黄门忽卧疾魏公知而奏曰今嵗制科之士惟苏轼苏辙最有声望今闻辙偶病未可试如此人兄弟中一人不得就试甚非衆望须展限以待之上许之黄门病中魏公数使人问讯既闱安全方引试比常例展二十日自后试科并在九月吕微仲不知其故因问制科何以至秋末东坡乃为吕言之吕曰韩忠献之贤如此哉二苏赴试是时同召试者甚多相国韩公偶与客言曰二苏在此而诸人亦敢与之较试何也于是不试而去者十八九陈文忠尧叟为枢密一日日欲没时忽有中人宣召引入禁中屈曲行甚乆时见帘帏灯烛皆莫知何处既而到一小殿已有数人先至皆立廷中殿上垂帘蜡烛十余炬而已相继而至者凡七人中使乃奏班齐唯记文忠丁谓杜镐三人镐时尚为馆职良乆乗舆出灯烛亦不过数十宴具甚盛卷帘令不拜升殿就坐御座设于席东诸臣席西如常人賔主之位尧叟等皆惶恐不敢就位上宣谕不已尧叟恳陈再三上作色曰本为太平无事思与卿等共乐之若如此何如就外朝开宴今日只是宫中供办未甞命有司亦不召中书辅臣以卿等机密及文馆职任侍臣无嫌且欲促坐语笑不须多辞尧叟等皆趋下称谢上急止之曰此等礼数且皆置之上语笑极欢膳具中各出两绛囊置羣臣之前皆大珠也上曰时和嵗丰中外康富恨不与卿等日夕相㑹太平难遇此物助卿等燕集之费羣臣欲起谢上云且坐更有如是酒三行皆有所赐悉良金重寳酒罢已四鼓时人谓之天子请客真宗东封命枢密使陈尧叟为东京留守马公知节为大内都廵检使驾未行宣入后苑亭中赐晏出宫人为侍真宗与二公皆戴牡丹而行续有㫖令陈尽去戴者召近御座上亲取头上一朶为陈簪之陈跪受拜舞谢晏罢二公出风吹陈花一叶坠地陈急唿从者拾来此乃官家所赐不可弃置懐䄂中马乃戏曰今日之宴本为大内都廵检使陈云若为大内都廵检使上何不亲为太尉戴花耶二公各大笑冦莱公为参政侍宴上赐异花曰㓂凖年少正是戴花喫酒时也衆人皆以为荣云王冀公钦若罢参政真宗朝夕欲见择便殿清近惟资政为优因以公为本殿大学士公奏曰臣虽出于寒贱不能独寝乞除一臣僚兼之遂以陈文僖彭年并直一夕公携一巨榼方与陈寒夜闲饮忽中人持钥开扉独召公谓陈曰请同院不须相候至行在真宗与公对饮饮罢持禁烛送归繁若列星陈危坐伺之已四更公笑曰尚未寝乎曰恭候司长岂敢先寝公喜笑倒载解袜褫带几不能坦腹自矜曰某江南寒生遭际真主适主上以巨觥敌饮抵掌笑语如僚友之无间已而遂寝迨晓盥栉罢与陈相揖觉夜归数谈颇疎漏自言夜来沉湎殊不记归时之早晚无乃失容于君子乎陈曰无之但殷勤愧谢既别同趋出殿门执陈手语之曰夜来数事止是同院一人闻之文僖归谓子弟曰大臣慎密体当如此王岐公在翰林时中秋有月上问当直学士是谁左右以姓名对命小殿对设二位召来赐酒俄顷宣至设坐公奏故事无君臣对坐之礼乞正其席上云月色清美与其醉声色何如与学士论文若要正席则外廷赐宴正欲略去苛礼放懐饮酒公固请不已再拜就坐上引谢庄赋李白诗称美其才又出御制诗示公公叹仰圣学髙妙每起必勑内侍扶掖不令下拜夜漏三鼓上悦甚令左右宫嫔各取领巾裙带或团扇手帕求诗内侍举牙牀以金镶水晶研珊瑚笔格玉管笔皆上所用者公应之略不停缀都不蹈袭前人尽出一时新意仍称所长人人得其欢心悉以呈上上云须与学士润笔遂各取头上珠花簪公幞头戴不尽者置公袖中宫人旋取针线缝公袖口宴罢月将西沉上命撤金莲炬命内侍扶掖归院都下盛𫝊天子请客明年中秋公已参政蔡确为学士上讲故事命宫嫔求诗蔡奏才思短澁酒再行而止左右不悦云这箇学士上何须钟爱金莲炬送归唐令狐绹已有故事宋朝凡有三人王岐公珪苏端明轼史少保浩梁适随院判卢南金上殿案中有名次公者仁宗因问何名次公南金以不知对适曰汉黄覇字次公上曰卿是何人曰详议官梁适又问那箇梁家曰祖颢父固俱中甲科上曰怪卿面貎酷似梁固他日适奏曰臣祖父项事太宗真宗不知陛下何以知之上曰天章阁有名臣头子朕观之甚熟适后除记注知制诰至翰林学士除目皆自御批不十年至首辅有误以为龎庄敏者非也苏子瞻为翰林学士一日锁院召至内东门小殿时子瞻半醉命以新水潄口解酒已而入对宣仁问曰有一事要问内翰前年任何官职曰汝州团练副使今为何官曰备员翰林学士曰何以至此曰遭遇陛下曰不闗老身事曰必出自官家曰亦不闗官家事曰然则大臣论荐耶曰亦不闗大臣事子瞻惊曰臣虽无状不敢由他途以进曰此乃先帝之意先帝当饮食而停筯看文字则内人必曰此苏轼文字也先帝每称曰竒才竒才但未及进用学士而上仙耳子瞻哭失声宣仁与上左右皆泣已而曰内翰须尽心事官家以报先帝知遇命撤金莲烛送归院江公望字民表建中靖国元年拜左司諌时内苑稍畜珍禽公望力諌他日复言之帝曰已纵遣之矣唯一白鷴畜之乆不肻去帝以拄杖逐之终不去乃刻公望姓名于杖头以识其諌宣和中苏叔党过游京师寓居景徳寺忽见快行家者同小轿至𫝊㫖宣召亟令登车叔党不知所以然不敢拒才入则以物障其前上以小凉伞蔽之二人肩而行其疾如飞约行十余里抵一修廊内侍一人引之升一小殿见上披黄背子顶青玉冠宫女环侍莫知其数时当六月积冰如山喷香若雾寒不可忍起居毕上谕云闻卿是苏轼之子善畵窠石适有素壁欲烦一挥非有他也叔党再拜承命然后落笔须臾而成上起身纵观赏叹再三命宫人捧赐釂酒一钟钖赉极渥叔党谢而下复循廊间登小舆而出蔡京赐第有云鹤堂髙四丈九尺人行其下望之如蚁宏敞过甚老疾畏寒幕㡩不能御遂无设牀处惟扑水少低间架亦狭乃即扑水下作卧室蔡攸初以淮南节领相印徽宗赐曲宴因语之曰相公公相子攸即对曰人主主人翁葢是时京为太师赐印文曰公相之印因自称公相童贯亦官至太师都下人谓之媪相赵髙为中丞相龚澄枢为内太师犹稍与外庭异童贯直为太师领枢密院朱勔所衣锦袍云徽宗尝以手抚之遂绣御手于肩上又勔尝与内宴徽宗亲握其臂勔遂以黄帛纒之与人揖此臂竟不动靖康元年正月戊辰金人犯濬州徽庙微服出通津门御小舟将次雍丘阻浅船不得进上患之夜御骏骡名鹁鸽青望睢阳而奔闻鸡啼濵河有小市民皆酣寝独一老姥家张灯竹扉半掩上排户而入妪问上姓氏曰姓赵居东京已致仕举长子自代卫士皆笑上徐顾卫士亦笑妪进酒上起受妪酒复𫝊爵与卫士妪延上至卧内拥炉又爇劳薪与上释袜烘趾乆之上语卫士令记妪家地名及龙舟还京妪已没乃以白金赐其诸孙徽宗靖康初南幸次京口驻跸郡治曽空青以江南转运使摄府事忽宣至行宫上引至深邃之所问劳勤渥命乔贵妃出上回顾语乔曰汝在京师每问曽三此即是也特令汝一识耳葢空青少日喜作长短句多流入中禁故尔取七寳杯令乔手擎满酌并以杯赐之空青拜贶而出空青名纡王仲言外祖也建炎庚戌正月髙宗避兵航海次章安镇滩浅阁舟落帆于金鳌山之福济寺前以候潮屏去警跸易衣徒步入寺时住持僧方陞坐道祝圣之词帝趾忽前闻其称赞之语甚喜戒左右勿惊怖而谛听之少焉千乘万骑毕集始知为六龙临幸野僧不闲礼节恐怖失措从行有司教以起居之仪山下曰黄椒村村之妇女闻天子至咸来瞻拜龙颜欢声如雷曰不图今日得暏天日帝喜勑夫人各自逐便故至今村妇皆曰夫人虽易世其称谓尚然不改苖刘作乱时矫隆祐太后诏贬窜张魏公浚髙宗在昇旸宫方啜羔左右来告惊惧羮覆于手手为之伤暨复辟见魏公泣数行下举手示公㾗迹犹存胡忠简铨不独其忠鯾葢一时其作字亦端凝劲挺孝宗尝谓之曰卿写字宛如卿为人对曰臣幼法颜真卿今自成一家耳上又曰朕前日侍太上皇于徳夀宫阁上治叠书畵得卿绍兴戊午所上封事真蹟太上与朕详玩乆之喜卿词意精切笔法老成英风义气凛然飞动太上自藏之曰留为后代式但其后为秦桧批抹污渍者良多朕启太上令工逐行裁去装褙之矣宋之诸帝髙宗最善书忠简手笔为帝所赏爱则其精可知矣后世但称诵其乞斩秦桧之疏而此则或未知也夫铨之封事不为权奸所容当日金人以千金求其书又为二帝所重若斯张魏公言秦太师専柄十九年只成就得一胡邦衡谅哉宋稗𩔖钞卷三宋稗类钞卷四钦定四库全书宋稗𩔖钞卷四常熟潘永因编诛讁第七卢相多逊素与赵韩王不协韩王为枢密使卢为翰林学士一日偶同奏事上初改元干徳因言此号从古未有韩王从旁称美卢曰此伪蜀时号也帝大惊遽令检史视之信然遂怒以笔抺韩王靣曰汝争得如他韩王经宿不敢洗靣翼日奉对帝方命涤去自此隙益深以及于祸多逊朱崖谢表末云班超生入玉门非敢望也子牟心存魏阙何日忘之天下闻而哀焉寇忠愍公之贬也初以列卿知安州既而又贬衡州副使又贬道州别驾遂贬雷州司戸时丁晋公与冯相拯在中书丁当秉笔初欲贬崖州而丁忽自疑语冯曰崖州再渉鲸波如何冯唯唯而已丁乃徐拟雷州及丁之贬也冯遂拟崖州当时好事者相语曰若见雷州寇司戸人生何处不相逢比丁之南也冦复移道州闻丁当来遣人以蒸羊逆于境上而收其僮仆杜门不放出闻者多以为得体丁晋公既倾李公廸将草责词时宋宣宪知制诰当直请其罪名谓曰春秋无将汉法不道皆其事也宋不得已从之词既成谓犹嫌其不切多所改定其言上前争议曰罹此震惊遂至沉顿谓所定也及谓贬朱崖宋犹掌词命即为之词曰无将之戒深着于鲁经不道之诛难迯于汉法天下快之杜祁公作相其壻苏子美为馆职兼进奏院每嵗院中赛神例卖故纸钱为燕饮之费苏承例卖故纸因出已钱添助为费请馆阁诸名胜而分别流品非其侣者皆不得与㑹李定愿与而苏不肻于是尽招两军女妓作乐烂饮共为傲歌王直柔句云欲倒太极遣帝扶周公孔子驱为奴诸不与者専探伺败缺方闻此句王拱辰即以白上仁宗大怒即令中官捉捕诸公皆已散走逃匿而上盛怒捕捉甚峻韩魏公上言怒少解而馆阁之士遂罢一空吕惠卿元祐间贬建州绍圣初复起语人曰吾在讁籍九年虽冷水亦不敢饮设有疾病则好事者必谓吾戚戚所致矣蔡京懐奸固位屡𬒳逐而不肯退王黼切忌之百方欲其去乃称㫖遣童贯偕其子攸往取表京以攸𬒳诏同至乃置酒留贯攸亦预焉京以事出不意一时失措酒行自陈曰京衰老宜去而不忍遽乞身者以上恩未报此二公所知也时左右闻京併唿其子为公莫不窃笑欲取宰辅乞表自京始尝攷晁错更汉令诸侯喧譁错父闻之从颍川来谓错曰上初即位公为政用事侵削诸侯疏人骨肉口语多怨公何谓也错曰固也不如此天子不尊宗庙不安父曰刘氏安矣晁氏危吾去公归矣凡三唿其子为公史笔书之亦以表其失言苏子瞻元丰间赴诏狱与其长子迈俱行与之期送食惟菜与肉有不测则撤二物而送鱼使伺外间以为候迈谨守踰月忽粮尽出谋于陈留委其亲戚代送而忘语其约亲戚偶得鱼鲊送之不兼他物子瞻大骇知不免将以祈哀于上而无以自逹乃作二诗寄子由祝狱吏致之葢意狱吏不敢𨼆则必以闻已而果然神宗初固无杀意见诗益心动自是遂欲从寛释凡为深文者皆拒之其诗云栢台霜气夜凄凄风动琅珰月向低梦绕云山心似鹿魂飞汤火命如鸡额中犀角真吾子身后牛衣愧老妻他日神游定何所桐乡应在浙江西圣主如天万物春小臣愚暗自亡身百年未了须还债十口无家更累人是处青山可蔵骨他年夜雨独伤神与君世世为兄弟更结来生未了因靖康中蔡元长父子既败言者攻之𤼵其奸恶不遗余力葢其门下士如杨中立孙仲益之𩔖是也李泰𤼵是时为侍御史独不露章且劝勿为太甚坐讁监汀州酒税谢表云当垂涕止弯弓之射人以为狂然临危多下石之徒臣则不敢士大夫多称之王黼一日在相国寺行香见蔡京以太师鲁国公揭榜序立其下深有羡慕之色曰不谓元长有许大官职或因言太宰若能承当一大事元长官职不难至黼识其意乃身任伐燕之责后亦致位太傅楚国公宠遇埒于京及事败适开封尹聂山有宿怨遣武吏追蹑戕于雍丘固村民家取其首以献以遇盗闻议者惜不与童贯軰明正典刑同时蔡攸翛亦赐死翛闻命曰误国如此死又何憾乃饮药而攸犹豫不能决左右授以绳乃自缢而死蔡攸副童贯出师北伐徽宗与其父京曰攸陛辞日奏功成后要问朕覔念四五都知其英气如此京但谢以小子无状二人乃上宠嫔念四者阎媫妤也童贯既有诏诛之钦宗论宰执云贯素姦狡须得熟识其靣目者衔命即所在行刑庶免差误时宰命御史张逹明徴持诏行将至南雄州逹明恐其闻而引决不及明正典刑乃先遣亲事官一人驰往见贯至则通谒拜贺于庭曰有诏遣中使赐茶药宣召大王赴阙且闻已有河北宣抚之命主上与大臣熟议以为有威望习边事无如大王者贯乃大喜顾左右曰又却是少我不得明日逹明乃至贯既伏诛其死所忽有物在地如水银镜径三四尺俄而歛缩不见逹明复命函贯首自随以生油水银浸之而以生牛皮固函或言胜㨗兵有欲夺贯首逹明恐亡之乃置首于竹轿中坐其上然所传葢妄也绍兴壬戌夏显仁太后自沙漠南归诏遣叅知政事王庆曽次翁与后弟韦渊迓于境上时金主亦遣其近臣与内侍凡五軰䕶后行既次燕山北使惮于暑行后察其意虞有他变称疾请于金少须秋凉进𤼵许之因称贷于金之副使得黄金三百星且约至对境倍息以还后既得金营办佛事之余尽以犒从者悉皆懽然中途无间言由此力也既抵境上金使必欲先得所负然后进后喻指于韦渊渊辞以朝廷有大臣在可徴索之遂询于庆曽初庆曽之行也事之纤细悉受指于秦丞相独此偶出不料金使趣金甚急庆曽虽所赍甚厚然心惧秦疑其私相结纳归欲攘其位必贻秦怒坚执不肯偿相持界上者三日九重初不知曲折但与先报后渡淮之日既愆期人情汹汹谓金已背盟中变秦适以疾在告朝廷遂为备边计中外大恐时王以江东转运副使为奉迎提举知事急力为庆曽言之不从乃自裒其随行所有仅及其数以与之金使喜后即日南渡疑惧释然而庆曽不预也庆曽归白秦谓所以然者以未始禀命故不敢専秦以为畏已果大喜已而后泣诉于上王某大臣不顾国家利害如此万一数日间生变则使我母子不相见矣上震怒欲暴其罪而诛之秦力为营捄回䕶时正欲遣柄臣谢金乃以为报谢使以避上怒逮归上怒稍霁然终恶之秦喻使辞位遂以职名奉祠已而引年安居于四明秦终怜之餽问不絶秦之擅国凡居政府者莫不以㣲过忤其指例以罪行独庆曽以此情好不替庆曽卒特为开陈赠䘏加厚诸子与壻亲戚族人添差浙东者又数人以便其私议者谓秦居政府二十年间终始不二者独庆曽一人而已即此一节见显仁之能用智术以囘辕王庆曽之専心于权要至违命天子之母于患难之际而不恤秦之威福能使天子以慈母之故终不能加诛于一人时事可知矣史弥逺与杨后谋杀韩侂胄着作王居安右丞张镃皆与议已定始以告叅政李璧时外间已借借一日侂胄在都堂忽谓李叅政曰闻有人欲变局相公知否李疑事洩面𤼵赤徐答曰恐无是事而王居安在馆中与同舍大言曰数日之后耳目当一新矣其不密如此弥逺闻之大惧然亦未决意杀之更访于张镃镃曰势不两立不如杀之无后患弥逺抚几曰君真将种也吾计决矣时开禧三年十一月二日侂胄爱姬号满头花者生辰张镃素与之通家至是移庖侂胄府酣饮至五鼓其夕周筠以覆帖告变时侂胄已𬒳酒视之曰这汉又来胡説于烛上焚之明日早朝筠复白其事侂胄叱之曰谁敢谁敢升车而去甫至六部桥夏震时以中军统制权殿司公事选兵三百竢于此忽声喏道傍曰有㫖太师罢平章事日下出国门侂胄曰有㫖吾为何不知语未竟夏挺王斌等令健卒百余人拥其轿以出至玉津园夹墻内挝杀之侂胄既诛函首送金乞和当时太学诸生有诗曰自古和戎有大权未闻函首可安边生灵肝脑空涂地祖父冤仇共戴天晁错已诛终叛汉于期未遣尚存燕庙堂自谓万全䇿却恐防边未必然明年合门舍人周登出聘金主令引南使观忠缪侯墓且释曰忠于为国缪于为身询之乃韩也韩侂胄封平原郡王官太师一时献佞者皆称师王时叅知政事钱象祖尝諌用兵与侂胄有隙史弥逺遂与合谋杀之宁宗实不知也都下为之语曰释迦佛中间坐罗汉神立两傍文殊普贤自鬬象祖打杀师王闻者絶倒景定庚申履斋呉相循州安置由贾似道憾之未几除承节郎刘宗申知循州刘江湖士専以口舌吓迫当路要人货贿官爵士大夫畏其口姑厚饱弥缝之其得官亦由此守循之际庙堂意责之以黄祖之事宗申至郡所以捃摭履斋者无不至随行吏仆以次并亡或谓置毒所居井中故饮水者皆患足软而死履斋亦不免暨似道遭郑虎臣之辱时赵介如守漳贾门下客也宴虎臣于公舍介如欲客似道似道不可口口称天使唯谨虎臣不答似道遂坐于下介如察其有杀贾意私命馆人以辞挑之于时似道衣服饮食皆为郑减抑介如作緜衣等餽之见其行李辎重令截寄其处伺得命放回日就取馆人语郑云天使今日押送至此度必无生理曷若令速殒免受许多苦恼郑即云便是这物事受得欲死而不死未几遂殒赵往哭郑不许赵固争郑怒云汝欲检我耶赵云汝也直得一检赵经纪棺歛且致祭其辞云呜唿履斋死循死于宗申先生死闽死于虎臣天乎人乎莫得而询呜唿云云似道遭贬时人题其壁云去年秋今年秋湖上人家乐复忧西湖依旧流呉循州贾循州十五年间一转头人生放下休呉履斋潜为人豪隽代丁大全为相其兄弟多以附丽登庸似道与潜有隙遂为飞謡以上曰大蜈蚣小蜈蚣尽是人间业毒虫夤缘攀附百虫丛若使飞天能食龙语闻罢相讁循州中毒死贾师宪柄国日尝梦一金紫人相逢迎傍有客谓之曰此人姓郑是能制公之死命时大珰郑师望方用事意疑其人竟以他故摈逐之及鲁港失律逺讁南荒就绍兴差官押送则摄山隂尉郑虎臣也郑武弁尝为贾所恶适有是役遂甘心焉贾临行歴言前梦且云向在维扬日襄邓间有人善相一日来值某跣足卧因叹惜再三私谓客曰相公位极人臣而足心内陷是名猴形恐异时不免有万里行耳是知今日窜逐之事虽满盈招咎葢亦有数存焉及抵清漳之次日泣谓押行官曰某夜来得梦大不祥离此地必死幸保全之遂留连三日逗遛不行而官吏迫促之离城方五里许小泊木緜菴竟以疾殂虎臣有力焉先是林佥枢存儒久为贾所摈讁之南州道死于漳漳有富民蓄油杉甚佳林氏子弟欲求之而价穹不可得因抚其木曰收取收取留与贾丞相自用葢一时愤怅之语耳至是郡守与经营竟将此木以歛可谓异矣一云秋壑在前有术者言平章不利姓郑人自是凡此姓居位者多𬒳窘抑武学生郑虎臣登科輙以罪配之后遇赦得还秋壑丧师陈静观诸公欲置之死遂寻其平日极仇者监押虎臣遂请行乃假以武功大夫押解一路备见凌辱至漳州木緜菴病泄虎臣知其服脑子求死乃云好教你只恁地死遂趯数下而殂贾似道既败事闻台臣交章攻之诏曰大臣具四海之瞻罪莫大于误国都督専阃外之寄律尤重于䘮师告九庙以奉辞诏羣工而听命具官似道小才无取大道未闻昔相穆陵徒以边将而自诡逮事先帝又以国事而自専谓宜开诚布公以扶皇极并谋合智以尽舆情乃恣行胸臆不恤人言以吏道沮格人材以兵术剸裁机务括田之令行而农不得耕于野权利之法变而旅不愿出其途矧当任阃之驱驰不度戎事之缓急战功旷嵗而不举兵事愒日而不修纤悉于文法之捜求濶畧于边政之急切遂令戎马倐度长江迺者抗表出师请身戡难人方期以孔明之志朕亦望以裴度之功谓当缨冠而疾趋何为抱头而䑕窜遂致三军解体百将离心彼披甲之谓何乃闻声而奔溃孟子曰吾何畏彼左氏云我不成夫社稷之势缀旒是谁之过缙绅之言切齿罪安得辞姑示薄罚俾尔奉祠可罢平章军国重事都督诸路军马顷之讁髙州团练使贾秋壑败后有人刺以诗曰深院无人草已荒漆屏金字尚煇煌祇知事去身宜去岂料人亡国亦亡理考𤼵身端有似郑人应梦更何祥卧龙不肯留渠住空使晴光满画墻又云事到穷时计亦穷此行难倚鄂州功木緜菴上千年恨秋壑堂中一梦空石砌苔稠猿步月松庭叶落鸟唿风客来未用多惆怅试向呉山望故宫伤西楼诗云檀板歌残陌上花过墻荆棘刺檐牙指挥已失铁如意赐与宁存玊辟邪破屋春归无主燕壊池雨产在官蛙木緜菴外尤愁絶月黒夜深闻鬼车复有和者云荣华富贵等浮花膂力难为国爪牙汉世祇知光拥立唐朝谁识把奸邪绮罗化作春风蝶絃管翻成夜雨蛙纵有清漳人百死碧天难挽紫云车秋壑赐第正在苏堤时有游骑过其门每为侦事者密报必致罗织有官者𬒳黜有财者𬒳祸逮世变而后已近有题其养乐园云老壑曽居葛岭西游人谁敢问苏堤势将覆餗不回首事到出师方噬脐废圃久无人作主败垣惟有客留题算来祇有孤山耐依旧梅花片月低又过葛岭二诗云当年谁敢此经过相国门前卫士多诸葛功名犹未满周公事业竟如何雕梁雨蠧蔵狐䑕花础云蒸长薜萝万死莫酬亡国恨空留遗迹在山阿楼台兀妓成围正是襄樊失援时王气暗随檀板歇江山流入玊箫悲姓名不在功臣𫝊家庙徒存御赐碑误国误民还自误满庭秋草露垂垂开禧用兵追贬秦桧周南仲代草制云兵于五材谁能去之首弛边疆之禁臣无二心天之制也忍忘君父之仇又曰一日纵敌遂贻数世之忧百年为墟谁任诸人之责谗险第八咸兴间宰相怙权尤不喜士大夫之论事赵中令普当国每臣僚上殿先于中书供状不敢诋斥时政方许登对田钖为諌官极论此事后方少息士大夫有口者多外𥙷王禹偁在扬州以诗送人曰若见鳌头为借问为言枨也减刚肠又丁谓留滞外郡甚久及为知制诰以启谢时宰有効慎密于孔光不言温𣗳体风流于谢客但咏苍苔是也穆修有诗名多游京洛有题其诗于禁中壁间者真宗一见大加赏叹问为谁诗左右以穆修对上曰有文如此公卿何不荐来时丁普公在侧从容答曰此人行不逮文由此上不复问李士衡之父以豪恣不法诛死士衡方进用王钦若欲言之而未有路㑹真宗论时文之弊因言路振文人也然不识体法上曰何也曰李士衡父诛死而振为赠诰曰世有显人上颔之士衡以故不大用旧説台諌当上殿未有题目五更不寐平生亲旧一一上心葢惟亲旧可得其详庶免风闻之误绍兴间某任言责欲论一人未得出处偶一乡人来访私谓得其人矣叙契濶接殷勤甚欢其人大喜过望意汲引可必也越两日章疏上乃同行欲论者降㫖即日押出国门语云宁逢恶宾莫逢故人又云故人相逢不吉则凶苏颂子容皇祐间进士累官门下侍郎以父绅尝直史馆极言时政与梁适同在两禁人以为险诐故语曰草头木脚陷人倒卓木脚是梁字而草头则苏字陷人倒卓者倾险之甚也又云苏绅梁适谓之草头木脚其害在士大夫薛居极胡榘谓之草头古天下苦其害在民绍圣初逐元祐党人禁中疏出当讁人姓名及广南州郡以水土之美恶较量罪之轻重而贬窜焉执政聚议至刘安世器之时蒋之竒颍叔云刘某平昔人推其命极好时相章惇子厚即以笔于昭州上㸃之云刘某命好且去昭州试命一廵其他苏子瞻贬儋州子由贬雷州黄山谷贬宜州俱配其字之偏傍皆惇所为也张天觉在熙宁中自选人受章子厚知引为察官为舒信道𤼵其私书贬斥流落于外绍圣初子厚秉钧再荐登言路攻击元祐诸贤不遗余力至欲𤼵温公吕正献公之墓赖曾文肃公力启于泰陵始免其为惨酷甚矣晩既免相末年以校讐道蔵复职又有二苏狂率三孔疏濶之表诗有每闻同列进不觉寸心忙之句常希古亦力言其奸后来闽中书坊开骨鲠集輙刋靖康诏书于首由此天下翕然推尊之事有侥倖乃如此者可𤼵一叹章惇用林希作御史希击伊川只俟邢恕救便击之恕言于哲宗臣于程某尝事之以师友今便以程某斩作千段臣亦不救绍圣间章子厚为相立元祐党籍初止七十三人其间已自相矛盾如川洛二党之𩔖未始同心也及蔡元长为政使其徒再行编𩔖党人刋之于石名之曰元祐奸党播告天下但与元长异意者人无贤否官无大小悉列其中屏而弃之殆三百余人有前日力辟元祐之政者亦饕厠名愚智混淆莫可分别元长意欲连根固本牢甚然而无益也徒使其子孙有荣耀焉识者恨之如近日扬州重刻元祐党碑至以苏逈为苏过叔党在元祐年犹未褁头岂非字画之误乎逈字彦远东坡族子登进士第元符末应日食上言尤为切直蔡元度对客嬉笑溢于颜靣虽见所甚憎者亦加亲厚无间人莫能测谓之笑靣夜叉盛章尹京典藩以惨毒闻杀人如刈草菅然妇态雌声欲语先笑未尝正视或置人死地时亦不异平日蔡元长始以绍述两字刧持上下擅权久之知公论之不可久郁也宣和间始令其子招致习为元祐学者是以杨中立洪玉父诸人皆官于中都又使其门下客着西清诗话以载苏黄语亦欲为他日张本耳终之祸起朔方其谋徒巧亦何益哉蔡京童贯用事当时谣曰打破筒泼了菜便是人间好世界靖康间秦㑹之为御史中丞金人陷都城议立张邦昌以主中国监察御史马先觉伸抗言于稠人广坐中曰吾曹职为諌臣岂可坐视缄黙不吐一词当共入议状乞存赵氏㑹之不答少焉属藁遂就唿台吏连名书之㑹之既为台长则当列于首以状呈㑹之犹豫先觉率同僚合辞力请㑹之不得巳始肻书名先觉遣人疾驰以逹金营先觉中兴初任殿中侍御史以亮直称一时为汪黄所挤讁监濮州酒税高宗后思之以九列召示将大用而先觉死㑹之自金还扬言已功尽掠其美遂取富贵先觉子孙漂泊闽中有甥何珫者得其元藁屡欲上之而马氏子止之绍兴乙亥春珫忽梦先觉衣冠如平生云秦氏将败趋使往陈之珫即以其藁叩阍㑹之大怒诬以他罪下珫大理窜岭外抵流所未几而㑹之果殂其家讼冤诏复珫故官而先觉忠绩遂别于时云秦桧擅权久大诛杀以脇善𩔖末年因赵忠简鼎之子汾以起狱谋尽覆张忠献浚胡文定安国诸族棘寺奏牍上矣桧时已病坐格天阁下吏以牍进欲落笔手颤竟不能字其妻王氏在屏后揺手曰勿劳太师桧犹自力竟仆于几数日而卒狱事大解诸公仅得全初汾就逮自分必死嘱其家曰此行无全理脱幸有恩言当于餽食中置肉笑靥一以为信毋忘既入狱月余无所问日施惨酷求死不可得一日忽外致食于槖满其中皆笑靥汾泣曰吾约以一而今乃多如是殆绐我既而狱吏皆来贺即日脱械出则桧声钟给矣忠献是时居永亦㣲闻当路意昕夕不自安且念为太夫人忧不敢明言忽外间报中都有人至亟出视一男子喘卧下殆不能言方吉凶叵测衆环睨缩颈忠献素坚定于是亦色动有倾掖之坐稍灌以汤饵而甦犹未出语亶数指腰间索之得片纸葢故吏闻桧讣走介星驰至近郊益奔程欲速是以颠䠞顷刻之间堂序懽声如雷王卢溪在夜郎郡守承风㫖待以囚𨽻适邮筒至张燕公堂以召之卢溪怪前此未之有不敢赴邀者系踵不得已趋诣罢燕之明日始闻其事守葢先得之矣故卢溪既得自便之命题诗壁间曰辰州更在武陵西每望长安信息稀二十年兴缙绅祸一朝终失相公威外人初説哥奴病逺道俄闻逐客归当日弄权谁敢指如今忆得姓依稀葢志喜也同时谢任伯之子景思伋家在天台为郡守刘景所捕既至而改礼与夜郎守略同是知桧稔恶得毙为善𩔖之福不赀要非幸灾也胡忠简铨既以乞斩秦桧掇新州之祸直声振天壤一时士大夫畏罪箝口莫敢与之立谈独王卢溪廷珪作诗送之曰囊封初上九重闗是日清都虎豹闲百辟动容观奏牍几人回首愧朝班名髙北斗星辰上身堕南州瘴海间岂待他年公议出汉庭行召贾生还大厦元非一木支欲将独力拄倾危痴儿不了官中事男子要为天下竒当日姦谀皆胆落平生忠义只心知端能饱喫新州饭在处江山足䕶持于是有以闻于朝者桧大怒坐以谤讪流夜郎时年七十既而桧死寻许自便因读韩文公勐虎行复作诗寓意曰夜读文公勐虎诗云何虎死忽悲啼人生未省向来事虎死方羞前所为昨日犹能食熊豹今朝无计奈狐狸我曽道汝不了事唤作痴儿果是痴葢复前説也秦丞相晩嵗权尤重尝有数卒皂衣持挺立府门外行路过者稍顾视謦欬皆呵止之尝病告一二日他执政独对既不敢他语唯盛称秦公勲业而已明日入堂忽问曰闻昨奏事甚久执政惶恐曰某唯颂太师勲徳旷世所无语终而退实无他言秦嘻笑曰甚荷葢已嗾言事官上章执政甫归合子弹章副本已至矣其忮刻如此丁晋公执政不许同列留身惟王文正一切委顺未尝忤其意文正谓丁曰欲一靣求恩泽又不敢留身丁曰如公不妨一日留身王于是进文字一卷具道丁事丁去数武大悔之不数日丁遂有朱崖之行秦桧妻王氏素隂险出其夫上方岳飞狱具一日桧独居书室食柑玩皮以爪划之若有思者王窥见笑曰老汉何一无决耶捉虎易放虎难也桧掣然当心付片纸入狱是日岳王薨棘寺桧之秉轴屏塞人言蔽上耳目凡一时献言者非诵桧功徳则讦人苛细以中伤善𩔖稍涉忌讳率噤而不𤼵仅论禁销金铺翠鹿胎冠之𩔖耳晚年残忌尤甚数兴大狱又喜谀佞不避嫌疑张扶请桧乘金根车及桧封益国公又有乞置益国官属及议九钖者桧闻之坦然不骇静江有秦城驿知府吕愿中赋秦城王气诗以媚桧得召京秩沈长卿芮煜共赋牡丹诗有宁令汉社稷变作莾干坤之句为邻人所告编置化州赵令衿观桧家庙口诵君子之泽五世而斩为汪召钖所告下狱死至于开门受赂富敌王家外国珍竒死犹踵阈其子熺无日不煅酒具治书画特其细故耳宣和中进士永福呉元美三山文士作夏二子𫝊略云天命商以伐夏是以伊尹相汤伐桀而声其刻剥之罪当是时清商颷起义气播扬劲风四扫宇宙清廓夏告终于鸣条二子之族无大小长少皆望风陨灭殆无遗𩔖天下之民始得安食酣饮而鼓舞于清世矣夏二子谓蚊蝇也其乡人郑玮得之往诉秦桧谓其讥毁大臣其家立潜光亭商𨼆堂怨家亦摘以告云亭号潜光实有心于党李堂名商𨼆本无意于事秦李谓泰𤼵也桧怒编管容州寻讁死于南雄按韩昌黎诗曰朝蝇不可驱暮蚊不可拍蝇蚊满八区可尽与相格得时能几时与汝恣啖咋凉风九月到扫不见踪迹正如元美所云又郑文表江表志杨鸾诗曰白日苍蝇满饭盘夜间蚊子又成团每到更深人静后定来头上咬杨鸾鸾即南唐汤悦校文时举子问欲用尧舜字不知是几事者也高宗初至磁州时磁人不欲其北行谏不从宗忠简欲假神道以止之曰此有崔府君庙甚灵可以卜珓仍言其庙有马更显应遂入烧香其马啣车辇等物塞了去路遂止不往后感其事就玉津园路口造崔府君庙令曹泳作记一日北使来秦桧出接少憇庙庑不知何神上告以故桧曰金以为功今却归功于神恐不便即日毁之曹泳汤思退皆桧晚年所信用者曹凶狡尤甚桧妻儿亲党皆为其所离间桧信爱之如子凡事皆在其笼络中桧死其妻儿啣之泣诉于上遂编置海外而死其妻更狡要一军将取泳丧恐其不从先教一婢子云待我使某军不从时汝便仆地作侍郎语云平日受我多少恩今若不行即有祸及汝及使其人果不肻行婢遂倒地如其教其人遂行杀岳武穆范同谋也胡铨上封事桧怒甚问范如何处置范曰只莫採半年他冷了若重行遣讁必成𥪡子之名桧甚畏范后竟出之宋稗𩔖钞卷四宋稗类钞卷五钦定四库全书宋稗𩔖钞卷五常熟潘永因编謟媚第九韩魏公在永兴一日有一幕官来参公一见熟视蹙然不乐凢数月未尝交一语仪公乘间问公幕官者公初不识之胡然一见而不乐公曰见其额上有块𨼆起必是礼拜所致当非佳士恁地人缓急怎生倚仗唐来鹏诗云回眸緑水波初起合掌白莲花未开嘉祐中有王永年者娶宗女求举于窦卞杨绘得监金耀门书库永年尝置酒延卞绘出其妻间坐以左右手掬酒以饮卞绘谓之白玉莲花盏意亦取鹏诗云程师孟尝请于王介甫曰公文章命世师孟多幸与公同时愿得公为墓志庶𫝊不朽惟公矜许介甫问先正何官师孟曰非也师孟恐不得尝侍左右欲豫求如椽俟死而刻之耳介甫虽笑不许而心怜之及王雱死有习学检正张安国披髪借草哭于柩前曰公不幸未有子今郡君妊娠安国愿死托生为公嗣京师为之语曰程师孟生求速死张安国死愿託生光禄卿巩申佞而好进老为省判趋附不已王荆公为相毎生日朝士献诗颂僧道献功徳疏以为夀舆皂走卒皆笼雀鸽就宅放之谓之放生申既不诗什又不能诵经于是以大笼笼雀诣客次搢笏开笼且祝云愿公一百二十嵗时有邉寨之主妻病而虞候割股以献者逺近骇笑或对曰虞候为县君割股大卿与丞相放生王荆公当国郭祥正知邵武州武岗县实封附逓奏书乞以天下之计専听王安石处画凡议论有异于安者虽大吏亦当屏黜表辞亦甚畅辨上览而异之一日问荆公曰卿识郭祥正否其才似可用荆公曰臣顷在江东尝识之其为人才近纵横言近阖押而薄于行不知何人引荐而圣聪闻知也上出其章以示荆公耻为小人所荐因极口陈其不可用而止是时祥正方从章惇辟以军功迁殿中丞及闻荆公上前之语遂以本官致仕朱子语录苏东坡子过范淳夫子温皆出梁师成门以父事之又有某人亦然师成妻死温与过欲丧以母礼方疑忌某人不得已衰绖而徃则某人先衰绖在帷下矣薛昻赋蔡京君臣庆㑹诗云逢时可谓真千载拜赐应须更万回时人谓之薛万回贾秋壑柄国时浙漕朱浚深源毎有札子禀事必称某万拜覆时人谓之朱万拜深源晦翁之曾孙也叶石林为蔡京客故避暑録所书宣政间事尊京曰鲁公凡及蔡氏毎委曲囘互而于元祐斥司马温公名建炎绍兴初仕宦者供家状有不系蔡京王黼等亲党一项今日江湖从学者人人讳道是门生石林其矫一时之弊耶宣和初有邓其姓者留守西京以牛酥百斤遗梁师成江子我端友作牛酥行云有客有客来长安牛酥百斤亲自煎倍道奔驰少师府望尘且欲迎归轩守阍唿语不必出已有人居第一焉其多乃复倍于此台颜顾视初怡然昨朝所献虽第二桶以纯漆丽且坚今君来迟数又少青纸题封难胜前持归空惭辽东豕努力明年趂头市元祐名卿朱绂绍圣初不幸坐党锢崇宁间亦有朱绂者蘓州人初登第欲希晋用上疏自陈与奸人同姓名恐天下后世以为疑遂易名谔蔡元长果大喜不次擢用明嘉靖中浙人徐学诗劾严嵩去职苏之嘉定有同姓名者亟改诗为谟遂登显要何前后之一辙如此也毛徳昭名文江山人喜大骂剧谈绍兴初招徕直諌无所忌讳徳昭对客议时事率不逊语人莫敢与酧对而徳昭愈自若晚来临安赴省试时秦㑹之当国数以言罪人势熖可畏有唐钖永夫者遇徳昭于朝天门茶肆中素恶其狂乃与坐附耳语曰君素号敢言不知秦太师如何徳昭大骇亟起掩耳曰放气放气遂疾走而去追之不及杨存中人号为髯阉以其多髯而善逢迎谓形则髯其所为则阉也秦桧在相位建一徳格天之阁有朝士贺以启云我闻在昔惟伊尹格于皇天民到于今微管仲吾其左袵桧大喜超擢之又有选人投诗云多少儒生新及第髙烧银烛照蛾眉格天阁上三更雨犹诵车攻复古诗桧亦即与改秩时有蜀士投启于秦其间一聨云干坤二百州未𫉬託身之所水陆八千里来归造命之司秦得之尤喜秦㑹之初赐居第时两淛转运司置一局曰箔塲官吏甚衆専应副赐第事其孙女封崇国夫人者谓之童夫人盖小名也爱一狮猫忽亡之限令临安府访追及期不𫉬府为考系邻居民家官吏至歩行求猫凡狮形者悉捕致而皆非也乃赂入宅老卒询其状图百本于茶肆张之京尹曹泳因嬖人以金猫祈恳乃已秦会之尝问宋参政朴曰某可比古何人朴遽对曰太师过郭子仪不及张子房秦颇骇曰何故对曰子仪为宦者发其先墓无如之何今太师能使此辈屏息畏慴过之逺矣然终不及子房者子房是去得底勲业太师是去不得底勲业秦拊髀太息曰好遂骤迁用至执政秦之叵测如此秦㑹之有十客曹冠以教其孙为门客王㑹以妇弟为亲客郭知运以离婚为逐客呉益以爱婿为娇客施全以剚刃为刺客李季以设醮奏章为羽客龚金以治产为庄客丁䙫以出入其家为狎客曹泳以献计取林一飞还作子为説客初止有此九客耳秦既死塟于建康有蜀人史叔夜者懐鸡絮号恸墓前其家大喜因厚遗之遂为弔客足十客之数张説之为承㫖也士之无耻者皆趋之时富川王质呉兴沈瀛俱有声学校及同官枢属时誉借甚毎相谓以诣説为戒衆皆闻而壮之一日质潜往诣説升堂瀛己先在相视愕然明日缙绅相𫝊清议鄙之久皆不安而去然则士何贵于文藻宦声也韩侂胄有爱姬小故被谴钱塘令程松夀亟召女侩以八百千市之舍之中堂旦夕夫妻上食事之甚谨姬惶恐莫知所由居数日侂胄意觧复召之知为松夀所市大怒松夀闻之亟上谒献之曰顷有郡守辞阙者将挟市去外郡某忝赤县恐忤钧颜故为王匿之舍中耳侂胄意犹未平姬既入具言松夀谨待礼侂胄大喜即日躐除太府寺丞自监察御史踰年进右諌议大夫犹怏怏不满乃更市一羙人献之名曰松夀侂胄追问之曰奈何与大諌同名答曰欲使贱名常逹钧听耳侂胄怜之即除同知枢宻院事侂胄有四妾皆郡夫人其三夫人号满头花新进者号四夫人尤宠幸通籍宫中慈明尝召入赐坐四夫人即与慈明偶席其次有十婢均宠有献北珠冠四枚者侂胄喜以遗四夫人十婢者皆愠曰等人耳我辈不堪戴耶侂胄患之时赵师以列卿守临安闻之亟出十万缗市北珠冠十枚瞰侂胄入朝献之十婢者大喜分持以去侂胄归十婢咸来谢翼日都市行灯十婢皆顶珠冠而出观者如堵归语侂胄曰我辈得赵太卿光价十倍王何吝酹一官耶侂胄许之遂进师工部侍郎侂胄又尝与客饮南园师与焉过山庄竹篱茅舍曰此真田舍景但欠鸡鸣犬吠耳少焉有犬嘷丛薄间视之乃师也侂胄大悦益亲幸之太学诸生有诗曰堪笑明庭鸳鹭甘作村庄犬鸡一日冰山失势汤燖镬煮刀刲侂胄用事十四年威行宫省权震宇内尝凿山为园下瞰宗庙出入宫闱无度孝宗畴昔思政之所偃然居之老宫人见之徃徃垂涕颜棫草制言其得圣之清易袚撰答诏以元圣褒之四方投书献颂者谓伊霍旦奭不足以拟其勲有称为我王者余嚞请加九钖赵师乞置平原郡王府官属侂胄皆偃然当之籍没之晨放逐群婢愿认父母者聴以身首服饰去市人利其物诈称某妾父母者阗閧门巷或牵裙揽臂而徃𤼵其家藏斥卖之败衣破絮亦各分包徃徃有金珠褁匿葢诸婢将挈之以为迯计者慈明以四夫人偶坐之憾特命京兆杖一百而遣之流其嗣子于沙门岛傅伯夀为江西宪韩侂胄用事傅首以启贽之曰澄清方效于范滂䟦扈遽逢于梁冀人无耻矣咸依右相之山我则异于独仰韩公之斗首明趋向愿出陶镕由是擢用至佥书枢宻院事韩败追三官夺执政贾师宪赐第葛岭大小朝政就决馆中宰执取充位而已当时为之语曰朝中无宰相湖上有平章尝作半闲亭以停云水道人毎治事毕则入亭中打坐有佞人上糖多令词大称其意词曰天上谪星班群真时徃还驾青牛早度函闗幻出蓬莱新院宇花外竹竹邉山轩冕倘来间人生闲最难算真闲不到人寰一半神仙先占取留一半与公闲贾师宪卧治湖山母犹在飬毎嵗八月八日生辰四方善颂者以数千计悉俾翘馆誊考以第甲乙一时𫝊诵为之纸贵陈惟善寳鼎词云神鳌谁断几千年再干坤初造算当日枰棋如许错一着讵能重铸谈笑顷又十年生聚处豳风葵枣江如镜楚氛余㡬勐聴甘泉捷报天衣细意从头补烂山龙华虫黼藻宫漏永千门鱼钥截断红尘飞不到六街九轨㸔千貂避路庭院五侯深鎻了一部太平六典一一周公手做赤舄绣裳消得道斑斓衣好尽龙眉鹤髪天上千秋难老甲子平头才一过未説汾阳考㸔金盘露滴瑶池龙尾放班回早廖莹中木兰花慢云请诸君着眼来㸔我福华编记江上秋风鲸漦涨雪雁徼迷烟一时几多人物只我公只手䕶山川争覩阶符瑞象又扶红日中天因怀下走奉鞬磨盾夜无眠知重开宇宙活人万万合夀千千凫鹥太平世也要东还赴上是何年消得清时钟鼓不妨平地神仙陆景思甘州歌云满清平世界庆秋成看看斗米三钱论从来治国抡功第一无过丰年办得闲民一饱余事笑谈间若问平戎策㣲妙难𫝊玉帝要留公住把西湖一曲分入林园有茶炉丹灶更有钓鱼船觉秋风未曽吹着但砌兰长倚北堂萱千千嵗上天将相平地神仙奚倬然齐天乐云金颷吹尽人间暑连朝㺯凉新雨万寳功成无人觧得秋入天机深处闲中自数几心酌干坤手斟霜露䕶了山河共㸔光景在银兎而今神仙正好向清空觅箇冲淡襟宇帝念群生如何肻便从我乗风归去彝犹洞府把月杼云机教它儿女水逸山明此情天付与赵从橐陂塘柳云指庭前翠云金雨霏霏香满仙宇一清透彻浑无底秋水也无流处君试数此様襟怀顿得干坤住闲情半许听万物氤氲从来形色毎向静中觑琪花落相接西池夀母年年弦月时序荷衣菊佩寻常事分付两山容与天证取此老平生可向青天语瑶巵缓举要见我何心西湖万顷来去自鸥鹭郭居安声声慢云捷书连昼甘洒通宵新来喜沁尧眉许大担当人间佛力须弥年年八月八日长记他三月三时平生事想祗和天语不道人知一片闲心鹤外被干坤系足虹玉围腰阊阖云邉西风万籁吹齐归舟更归何处是天教家在苏堤千千嵗比周公多箇彩衣且侑以俪语云綵衣宰辅古无一品之曾参衮服湖山今有半闲之姬旦所谓三月三者葢颂其庚申坪草湖之捷而归舟乃舫斋名也贾大喜既而语客曰此词固佳但失之太俳安得有着綵衣周公乎贾师宪庚申嵗自江上奏功而归凡其家从行诸客皆推恩赏廖莹中以筹幄之劳转官之外复特赐黄金百两廖遂用之铸匜盘以为酒器且俾杨尚书平舟栋作古篆勒铭于器云皇帝御极之三十七年国有大功一相禹胼曰余莹中与随斾旃余手扶余后手牵曰公何之敌脇是穿奇胜草坪受降马前公一何勇敌一何恐余讫济南公飰余共推汉倒江洗兵不用彼徒彝矣公归余从内金惟精上赏是重文昌子孙世寳是用谁其铭之史臣杨栋廖莹中字羣玉号葯洲邵武人登科为贾平章似道之客尝除大府丞知某州皆以在翘馆不赴于咸淳间命善工翻刻淳化阁帖十卷绛帖二十卷皆逼真仍用北纸佳墨模榻与元本并行于时尝撰福华编以纪鄂功虽夸张过实然其文古雅颇奇可喜似道褫职之夕与莹中相对痛饮悲歌雨泣五鼓方罢归舍不复寝命爱姬煎茶服氷脑数握姬觉之急夺救已无及矣持其妾而泣曰勿哭勿哭我从丞相二十年一日倾败得善死足矣言毕而死莹中尝为园湖滨有世綵堂在勤堂芳菲迳红紫庄桃花流水之曲緑䕃芳草之间贾师宪尝刻奇奇集萃古人用兵以少胜多如赤壁淝水之𩔖葢自诧其援鄂之功也又开全唐诗话三帙及自𨕖本朝十三朝国史如𩔖説例为百卷名悦生堂随抄其所援引书多目所未见者复命婺州碑工王用和翻定武兰亭凡三年而后成至赏之以勇爵纤髪无遗恨几与真本相乱又缩为小字刻之灵壁石号玉版兰亭杨驸马赐第清湖巨珰董宋臣领营建之事拓四㫄民居以广之太学生方大猷之居最逼近珰意其必雄据未易与语一日具礼物徃访之方延入坐珰未敢有请方遽云今日内辖相访得非以小屋近墻欲得之否珰愕不复对方徐曰内辖意谓某太学生必将梗化所以先䝉见及某便当首献作倡就案即书契与之珰以成契奏知穆陵大喜视其直数倍酬之方作表谢有云普天之下莫非王土一毫以上悉出君恩自是擢第登朝皆由此径而梯焉科名第十太宗临轩放㮄三五名以前皆出贰郡符迁擢荣速陈尧叟王曽初中第即登朝领太史之职赐以朱韨尔后状元登第者不十余年皆望柄用毎殿廷胪𫝊第一则公卿以下无不耸观虽至尊亦注视焉自崇政殿出东华门𫝊唿甚宠观者拥塞通衢人肩摩不可过锦鞯绣毂角逐争先至有登屋而下瞰者庶士倾羡讙动都邑洛阳人尹洙意气横跞好辨人也尝曰状元登第虽将兵数十万恢复幽蓟逐强蕃于穷漠凯歌劳还献㨗太庙其荣亦不可及也太宗时亲试进士毎以先进卷者赐第一人及第孙何与李庶几同在塲屋皆有时名庶几文思敏速何苦思迟㑹言事者上言举子轻薄为文不求义理惟以敏速相夸因言庶几与举子于饼肆中作赋以一饼熟成一韵者为胜太宗闻之大怒是嵗殿试庶几最先进卷遽叱出之由是何为第一陈正敏遯斋闲览梁灏八十二嵗雍熙二年状元及第其谢启云白首穷经少伏生之八嵗青云得路多太公之二年后终秘书监卒年九十余此语既着士大夫亦以为口实及以国史攷之梁公字太素雍熙二年廷试甲科景徳元年以翰林学士知开封府暴疾卒年四十二子固亦进士甲科至直史馆卒年三十二史臣谓梁方当委遇中涂天谢明白如此遯斋之妄不待攻也真宗东封六月放梁固以下进士及第祀后土于汾隂放张师徳以下进士及第固父状元灏师徳父状元华魏野诗曰封禅汾隂连嵗㮄状元俱是状元儿淳化二年武当山道士邓若拙出神至一处见二僊官议曰来春进士榜有宰相三人而一人名极低奈何一人曰高下不可易也独科甲可易耳道士既觉与其徒言之明年唱名上适有宫中之喜因谓近臣曰第一甲多放几人言止即止遂唱第一甲上意亦忽忽忘之至三百人方悟是年孙何榜三百五十三人而第一甲三百二人第二甲五十一人丁谓第四人王钦若第十一人张士逊第二百六十人后士逊入相致仕游武当若拙弟子为公言之王沂公曽布衣时以所业质吕文穆公蒙正卷有早梅句曰雪中未问和羔事且向百花头上开文穆公曰此生次第已安排作状元宰相矣后皆尽然郑毅夫獬自负时名国子监以第五人送意甚不平谢主司启有李广事业自谓无双杜牧文章止得第五又云骐骥已老甘驽马以先之巨鳌不灵因顽石之在上主司深啣之他日廷策主司复为考官必欲黜落以报其不逊有试业似獬者枉遭斥逐而发封则獬乃第一人及第嘉祐中士人刘几好为怪险之语学者翕然效之遂成风俗欧阳公深恶之㑹公主文决意痛惩凡为斯谲者一切弃黜有一举人论曰天地轧万物茁圣人𤼵公曰此必刘几也戏续之曰秀才刺试官刷乃以朱笔涂抹之自首至尾谓之红勒帛大批谬字榜之既而果几也复数年公为御试考官而几仍在廷公曰除恶务尽今必痛斥轻薄子以清文章之害有一士人论曰太上收精藏明于冕旒之下公曰吾已得刘几矣既黜乃呉人萧稷也是时试尧舜性之赋有云故得静而延年独髙五帝之夀动而有勇形为四罪之诛公大称赏擢为第一及唱名乃刘煇有识之者此即刘几也公愕然久之陈文忠公尧叟字唐夫端拱二年状元及第文恵公尧佐字希元端拱二年进士康肃公尧咨字嘉谋咸平三年状元及第三人皆秦国公省华之子也方希元登第之明年赐绯与父省华同日改秘书丞故唐夫有启事云蟾桂骊珠连嵗有弟兄之美鱼章象简同时聨父子之荣乐平三洪皆忠宣公皓之子也兄弟连中词科绍兴十三年忠宣公以徽猷学士入翰苑绍兴二十九年其仲子文安公遵始入西省隆兴二年文恵公适继之干道二年文敏公迈又继之相距二十二年故景卢有谢表云父子相承四上銮坡之直弟兄在望三陪鳯阁之游二事实为有宋儒林之盛世以登科为折桂此谓郄诜对策东堂自云桂林一枝也自唐以来用之温庭筠诗云犹喜故人新折桂自怜羁客尚飘蓬其后以月中有桂故又谓之月桂而月中又言有蟾故又改桂为蟾以登科为登蟾宫用却诜事固已可笑而展转相讹复尔然文士亦沿袭因之弗悟也烧尾之义或谓虎化为人唯尾不化须为焚除乃得成人或谓鱼跃龙门唯尾不化必雷火烧之乃成为龙或又谓新羊入羣为诸羊所触火烧其尾则定祥符中西蜀有二举人同砚席既得举贫甚干索旁郡以办行将廹嵗始离乡里惧引保后时竆日夜以行至剑门张恶子庙号英显王其灵蠁震三川过者必祷焉二子过庙已昏晚大风雪苦寒不可夜行遂祷于神各占其得失且祈梦为信就庙庑下席地而寝入夜风雪转甚忽见庙中灯烛如昼殽俎甚盛人物纷然往来俄呵导自逺而至声振四山皆岳凟贵神也既就席賔主劝酬如世人二子大惧潜起伏暗处观焉酒行忽一神曰帝命吾侪作来嵗状元赋当议题一神曰以铸鼎象物为题既而诸神分缀一韵且各删润彫改又商确久之遂毕朗然诵之曰当召作状元者魂魄授之二子黙喜私相谓曰此正为吾二人迨将晓神复如前传唿而去二子素聪警尽记其赋亟写于书帙后相与拜赐鼓舞而去在道笑语欣然唯恐富贵之逼身也志气扬扬至御试二子坐东西廊题出果铸鼎象物赋韵脚尽同东廊下者下笔思庙中所书懵然一字不能上口过西廊问之西廊者曰题验矣我乃不能记子幸无𨼆东廊者曰我亦然正欲问子耳于是二子交相怒曰临利害之际乃见平生且此神赐而独私以自用天其福尔耶各愤怒不得意草草信笔而出及唱名二子皆𬒳黜状元乃徐奭也既见印卖赋持比庙中所记无一字异二子叹息始悟凡得失皆有假手者遂皆罢笔入山不复事进取云天圣初宋元宪公在塲屋日梦魁天下故事四方举人集京师当入见而宋公姓名偶为衆人之首礼部奏举人宋郊等公大恶之以为梦徴止此矣然其后卒为大魁绍兴初张子韶亦梦魁天下比省试𩔖牓坐位图出其第一人则张九成也公殊怏怏及廷试唱名亦冠多士取士至仁宗时始有煳名考校之律虽号至公然尚有识认字画之弊其后𡊮州人李彝宾上言请别加誊録因着为令仁宗赐进士及第诗云恩袍草色动仙籍桂香浮黄冕仲谢及第启全用以为一聨云恩袍色动迷芳草之依依仙籍香浮惹春风之拂拂东坡戏之曰好作闻喜燕酸文𡊮州自国初时解额以十三人为率仁宗时查拱之郎中知郡日因秋试进士以黄花如散金为诗题葢取文𨕖诗青条若聚翠黄华如散金也学子多以秋景赋之惟六人不失诗意由是止解六人后遂为额无名子嘲之云误认黄华作菊华张芸叟治平初赴春试时冯当世主文柄以公生明为赋题芸叟误叠押明字试罢自分黜矣及榜出乃居第四芸叟毎窃自念省塲中卤莾乃尔然未尝以语人也当世后不相闻至元祐中芸叟以秘书监使契丹当世留守北门经由始修门生之敬置酒甚欢酒半当世谓芸叟曰京顷知举时秘监赋中重叠用韵以论策佳因自为改去擢置优等尚记忆否芸叟方饮不觉杯覆怀中于是再三媿谢而去前辈成人之羙有如此者元祐中东坡知贡举李方叔就试将锁院坡缄封一简令送方叔值方叔出其仆受简置几上有顷章子厚二子曰持曰援者来取简窃观乃扬雄优于刘向论一篇二章惊喜携之以去方叔归求简不得知为二章所窃怅惋不敢言已而果出此题二章皆模倣坡作方叔几于阁笔及拆号坡意魁必方叔也乃章援第十名文意与魁相似乃章持坡失色二十名间一卷颇竒坡谓同列曰此必李方叔视之乃葛敏修时山谷亦预校文曰可贺内翰得人此乃仆宰太和时一学子相从者也而方叔竟下第坡出院闻其故大叹恨作诗送其归所谓平生漫説古战塲过眼终迷日五色者是也其母叹曰苏学士知贡举而汝不成名复何望哉抑郁而卒东坡帅武定诸馆职饯于惠济宫坡举白浮欧阳叔弼陈伯修二校理常希古少尹曰三君但饮此酒酒釂当言所罚饮竟东坡曰三君为主司而失李方叔兹可罚也三君惭谢而已张文潜舍人在坐辄举白浮东坡曰先生亦当饮此先生昔知举而遗之与三君之罚均也举坐大笑神宗理㑹得文字极喜陈师钖文尝于太学中取其程文閲之毎得则贮之锦中及殿试排卷子奏御神宗疑非师钖之文从头閲之至中间见一卷子曰此必陈某之文也置之第三已而果然徐遹闽人博学尚气累举不第久困塲屋崇宁二年为特奏名魁时已老矣赴闻喜集赐宴于璚林苑归骑过平康同年所簮花多为羣娼丐取惟遹花独存因戯题一絶云白马青衫老得官琼林宴罢酒肠寛平康过尽无人问留得宫花醒后㸔后仕至朝官知广徳军谢事而归刘器之晚居南京马巨济涓作少尹巨济廷试日器之作详定官所取也而巨济毎见器之未尝修门生之敬器之不平因以语客客以讽巨济巨济曰不然凡省闱觧送则有主文故所取士得以称门生殿试葢天子自为座主岂可复称门生于人幸以此谢刘公客以告器之器之叹服其説自是甚欢绍兴间黄公度榜第三人陈修福州人解试四海想中兴之羙赋第五韵隔对曰葱岭金堤不日复广轮之土泰山玉牒何时清封禅之尘时诸郡试卷多经御览髙宗亲书此聨于幅纸黏之殿壁及唱名玉音云卿便是陈修吟诵此聫凄然出涕问卿年几何对曰臣年七十三问卿有几子对曰臣尚未娶乃诏出内人施氏嫁之年三十赀奁甚厚时人戱为之语曰新人若问郎年几五十年前二十三清漳杨汝南少年时以乡贡试临安待捷旅邸夜梦有人以油沃其首惊而悟榜既出辄不利如是者三窃怪之绍兴乙丑复与计偕惧其复梦也揭晓之夕招同邸市酒殽明烛张博具剧饮以逹旦夜向阑四壁咸寂有仆卧西牖下呻吟如魇亟振而唿之醒乃具言初以执炙之勚视博方酣窃就枕忽梦有二人者扛油鼎自楼而登苍皇若有所索顾见主之在坐也执而注之我怒而争是以魇汝南闻之大恸曰二千里逺役今复已矣同邸亦相与叹诧为之罢博及明漫强之观榜而其名俨然中焉第觉榜署间黯然有迹振衣拂之油渍其上葢御史莅书淡墨时夜中仓猝覆灯盌吏不敢以告耳宛陵呉胜之柔胜淳熙辛丑得隽于南宫将赴廷对去家数十里有地名朱唐舟行之所必经里之士夜梦有语之者曰呉胜之入都至朱唐而反矣起而告诸人时呉有亲在垂白意其或尼于行也私忧之既而无他集英赐第乃在第三甲上曰朱端常聫之者曰唐廙始悟所梦里士怒曰呉胜之登科何与我事鬼乃侮我耶雷申钖江西人绍兴中一举中南省髙第廷试前三日客死都下捷音与讣踵至其妻日夜悲哭忽一夕梦申钖自言我宿生为大吏有功徳于民故累世为士大夫然尝误入死囚故地下罚我凡三世如意时暴死如此已两世矣须更一世乃足以偿宿谴耳其事可以为治狱者之戒钟炤之字彦炤乐平人长于词赋绍兴己卯春夜读书牕下闻有吟哦者曰霖作商巖雨薰来舜殿风诵至再启戸视之无所见以为神物所告谨志于策至秋试以膏泽多丰年为诗题钟押丰字韵用此二句入第五聫考官读之击节称赏批其侧曰形容得膏泽意好置之髙列此与唐钱起夜宿客舍闻有吟于庭中曰曲终人不见江上数峰青及就试日作湘灵鼓瑟诗用为末聫礼部侍郎李麟谓之絶唱遂擢第甚相𩔖也程敦厚子山东坡表兄士元之孙也秦桧喜之为中舍时一日唿至第请入内阁俟之终日一室萧然独案上有紫绫褾一册书圣人以日星为纪赋末后有学士𩔖贡进士秦暄呈文采富艶子山兀坐静观反覆成诵虽酒殽问劳沓至及晩竟不出乃退子山叵测也后数日差知贡举宣押入院始大悟即以是命题其孙果首𨕖翀峰萧公登科嵗第一人本丞相忠定赵公故事设科以待草茅士凡预属籍挂仕版者法当逊避唱名日遂陞萧为榜首故萧对御吟有名传玉陛星辰晓泽霈金枝雨露春之句其谢启云预飞龙之𨕖淮安论次以当先无汗马之劳鄼侯何功而居上葢用宗室及萧氏事人多称之赵忠定公汝愚初登第谒赵徳庄徳庄故余干令因家焉故与忠定父兄游语之曰谨毋以一魁置胸中又曰士大夫多被富贵诱坏又曰今日于上前得一二语奖谕明日于宰相处得一二语褒拂徃徃丧其所守者多矣忠定拱手曰谨受敎前軰于后进如此金陵有僧嗜酒佯狂时言人祸福人谓之风和尚陈莹中未第时问之云我作状元否即应之曰无时可得莹中复谓之曰我决不可得耶又应如初明年时彦御试第一人而莹中第二方悟其无时可得之説毕渐为状元赵谂第二初唱第而都人急于𫝊报以蜡刻印渐字所模㸃水不着墨𫝊者厉声唿云状元毕斩第二人赵谂识者皆云不祥而后谂以谋逆被诛则是毕斩赵谂也淳熙中王季海为相奏起汪玉山为大宗伯知贡举且以书速其来玉山将就道有一布衣友平生极相得屡黜于礼部心甚念之乃以书约其胥㑹于富阳一萧寺中与之对榻夜分宻语之曰某此行或典贡举当特相牢笼省试程文易义冐子中可用三古字以此为验其人感喜玉山既知举搜易卷中果有冐子内用三古字者遂置之前列及拆号非其友也窃怪之数日友来见玉山怒责之曰此必足下轻名重利售之他人何相负如此友指天自誓曰某以暴疾几死不能就试何敢泄之于他人玉山终不释然未几以古字得者来谒玉山因问头塲冐子中用三古字何也其人沉吟乆之对曰兹事颇怪先生既问不敢不以寔对某之来就试也假宿于富阳某寺中与寺僧闲歩庑下见室陬一棺尘埃漫漶僧曰此一官员女也殡于此十年矣杳无亲戚来问因相与黙然是夕梦一女子行庑下谓某曰官人赴省试头塲冐子中可用三古字必登髙科但幸勿忘使妾朽骨早得入土既觉甚怪之遂用其言果𫉬叨滥近已徃寺中塟其女矣玉山惊叹李徳逺发解本强则精神折冲赋一聫云虎在山而藜藿不採威令风行金铸鼎而魑魅不逢奸邪影灭主司大喜乃全用汪玉谿作黄潜相麻制士人经礼部讼之时樊茂寔为侍郎乃云此一聫当初汪内翰用时却未甚当今李觧元用此赋中方工庆元癸酉秋试两浙运司干官临州龚孟鍨为考官龚道出慈溪忽梦有人以盃酒饮之且作四字于掌中晓起便觉目视昏昏及入院发策第一道中误以一祖十三宗为十四宗于是士子大閧径排试官房闼悉遭箠辱至有负笈而逃者龚偶得一兵负去而免刘制使良贵亲至院外抚谕遂权宜以策题第二道为首篇续撰其三乆之始定于是好事者作隔聫云龚运翰出题踈脱以十三宗作十四宗刘制使下院调停用第二道为第一道明年秋度宗賔天于是十四宗之语遂验呉人孙山滑稽有才赴举时乡人託以子偕徃乡人子失意山缀榜末先归乡人问其子得失山曰解名尽处是孙山贤郎更在孙山外三山苏大璋颙之治易有声戊午乡举梦为第十一人数为人言之既试将揭榜同经人诉于郡谓其自许之确必与试官有成约及拆号第十一名果易也帅携此状入院徧示考官谓设如所言诸公将何以自解不若以待𥙷首卷易之衆皆以为然既拆号则自待𥙷为正觧者大璋也由正解而易为待𥙷之人者乃诉牒之人也次年苏遂冠南宫莆田方翥试南宫第三场欲出纳卷有物碍其足视之则一卷子止有前二篇其文亦通畅不解何以不终卷而弃于地也翥笔端俊甚以其绪余足成之併携出中门投之幕中一时不暇记其姓名翥既中第亦不复省问他年翥为馆职偶论试闱异事间及之有同年在坐黙不一语翼日具冠裳造方自叙本末言试日疾不能支吾扶曵而出试卷莫记所在已絶望矣一旦榜出乃在𨕖中恍然疑姓名之偶同幸未尝与人言亟入京物色之良是借真卷观之俨然有续成者竟莫测所以今日乃知出君之笔君吾恩人也方笑谢而已黄致一初进科塲方十三嵗出腐草为萤赋题未审有何事迹同塲皆以其童年忽之漫告之曰萤则有若所谓聚萤读书草则若所谓青青河畔草又若所谓君子之徳风小人之徳草皆可用也致一乃用此为一隔句曰昔年河畔尝叨君子之风今日中复照圣人之典遂𤼵解利无言年十七嵗在太学时称俊才先季试读司马穰苴𫝊曰将在军君命有所不受乃谓同舍曰某明日策中必用此句明日问神宗日録所同乃与昨日事殊无言乃对曰秉笔权犹将也虽君命有所不受遂作魁此皆一时英妙可喜故事无工拙顾在下笔何如耳进士科试文字学究科试墨义凡试一大经者兼一小经每叚举一句令写上下文以通不通为去取应者多是齐鲁河朔间人只能记诵未晓文义故当时有董五经黄二传之称正如和尚转经相似有司入试日于进士则设案焚香垂帘讲拜至学究则撤幕以防传义其法极严有渇至饮研水而黔其口者𫝊以为笑欧阳公诗云焚香礼进士撤幕待明经其取厌薄如此荆公所以罢之宋稗𩔖钞卷五宋稗类钞卷六钦定四库全书宋稗𩔖钞卷六常熟潘永因编隐逸第十一钱文僖公惟演生贵家而文雅乐善出于天性晩年以使相留守西京时通判谢绛掌书记尹洙留守推官欧阳修皆一时文士游宴吟咏未尝不同洛下多水竹竒花凡园囿之胜无不到有郭延卿居水南少与张文定吕文穆游累举不第以文行称于乡闾张吕作相更荐之得宫职然延卿未尝就葺幽亭艺花足迹不及城市时年八十余一日文僖率僚属往游去其居一里外即屏驺从徒歩访之延卿道服延接相与晤谈数公疎俊爽闿天下之选延卿笑曰陋居罕有过从所接之人亦无若数君者老夫甚惬愿少留对花小酌遂进陶尊果䔩文僖爱其野逸为引满不辞既而吏报申牌府史牙兵排列庭中延卿徐曰公等何官而从吏之多也尹洙指而告曰留守相公也延卿笑曰不图相国肻顾野人相与大笑复曰尚能饮否文僖欣然更为数举盘筵礼节无少加于前而谈笑自若日入辞去延卿送之门顾曰老病不能造谢希勿讶也文僖登车茫然自失翼日语僚属曰此真隐者彼视富贵为何物耶因称叹屡日治平中滕达道钱醇老孙莘老孙巨源同在馆中花时各厯数京师花最盛处膝曰不足道约旬休日相率同游三人者如其言达道前行出封丘门入一小巷中行数歩至一门陋甚又数歩至大门特壮丽造厅下马主人戴道㡌衣紫半臂徐歩而出达道素识之因曰今日风埃特甚主人曰此中不觉诸公宜往小厅至则杂花盛开雕拦畵楯楼观甚丽水陆毕陈皆京师所未尝见主人云此未足佳颐指开后堂门坐上己闻乐声矣莘老时在制中固辞之衆遂起去莘老尝语人云平生看花只此一处山谷题𤣥真子图词所谓人间底是无波处一日风波十二时者固己妙矣张仲宗词云钓笠披云青嶂晓橛头细雨春江𣺌白鸟飞来风满棹収纶了渔童拍手樵青笑明月太虚同一照浮家泛宅忘昏晓醉眼冷看朝市閙烟波老谁能惹得间烦恼语意尤飘逸仲宗年逾四十即挂冠后因作诗送胡澹菴贬新州忤秦桧亦得罪具标致如此宜其能道𤣥真子心事唐子西诗云山静似太古日长如小年余家深山之中每春夏之交苍藓盈阶落花满径门无剥啄松影参差禽声上下午睡初足旋汲山泉拾松枝煑苦茗啜之随意读周易国风左氏𫝊离骚太史公书及陶杜诗韩苏文数篇从容歩山径抚松竹与麝犊共偃息于长林丰草间坐弄流泉潄齿濯足既归竹窗下则山妻雅子作笋蕨供麦饭欣然一饱弄笔窗间随大小作数十字展所藏法怗笔蹟畵卷纵观之兴到则吟小诗或草玉露一两叚再烹苦茗一杯出歩溪边邂逅园翁溪友问桑麻説秔稻量晴较雨探节数时相与剧谈一饷归而倚杖柴门之下则夕阳在山紫緑万状变幻顷刻恍可人目牛背笛声两两来归而月印前溪矣味子西此句可谓妙絶然此句妙矣识其妙者葢少彼牵黄臂苍驰猎于声利之塲者但见衮衮马头尘匆匆驹隙影耳鸟知此句之妙哉人能真知此妙则东坡所谓无事此静坐一日胜两日若活七十年便是百四十所得不已多乎松江一渔父每棹小舟往来长桥扣舷饮酒酣歌自若绍圣中闽人潘裕自京师调官过呉因就与语且曰先生澡身浴徳今圣明在上盍出而仕父笑曰君子之道或出或处吾虽不能栖隐岩穴追园绮之踪窃慕老氏曲全之义且养志者忘形养形者忘利致道者忘心心形俱忘其视轩冕如粪土耳与子出处异趣无与吾事车溪赟上人言尝与其徒月夜登阁聴江贯道参鼓琴贯道信手忘言曲尽其妙于是㨿琴而弗弹坐客莫不自失超然得意于丝桐之表隆茂宗乃畵为据琴图田承君有庐在乱山中前有竹旁有溪溪畔有大石前后树以梨枣日与二弟穿竹渡溪倦则坐石上或借以草葛巾草屦吟讽而归以是遗老而忘忧刘十功字子民滨州安定人弱不好弄及长筑室于环堵之间不语不出者三十余年或不食徽宗闻其名数遣郡县津致间驰近侍召之对曰吾有严愿不出此门上知不可夺赐号髙尚先生王子常侍郎问以修行之术书云非道亦非律又非虚空禅独守一畆宅惟耕己心田又云以手扪胸欲心清净以手上下欲气升降又云常人以嗜欲杀身以财货杀子孙以政事杀民以学术杀天下后世吾无是四者岂不快哉靖康之变不知所终以嗜欲杀身货财杀子孙举世之通患以政事杀民虽能吏有不自觉者以学术杀天下后世当时其有感于王安石之事乎康誉之叔闻云宣政间杨可试可弼可辅兄弟喜读书精通易数兼明风角鸟占云祲孤虚之术于兵法尤䆳三人皆名将也自燕山囘语先人曰吾数载前在西京山中遇一老人语甚欵劝余勿仕隐去可也问何地可隐老人笑曰欲知之否乃引余入山有一穴焉老人入余从之穴渐小挟服以入约三四十歩即就寛少顷出穴见土田鸡犬陶冶居民大聚落也至一家有人来迎笑谓老人久不来矣乃为设酒味薄而醇其香郁烈更杀鸡进黍意极欵洽老人谓曰此公欲来能相容否对曰此中地颇濶民居苦少何为不可但居是地者皆信厚和睦虽异姓犹同气也今观子神宇毛骨非贵官即名士是翁肻相引至此则子必贤者矣此间凡衣服饮食牛畜丝枲之𩔖皆不私藏与衆均之故可共处子果来勿携金珠锦绣珍异诸物在此俱无用且起争端徒手而来可也指一家云彼来亦未久有绮縠珠玑之属衆共焚之所享者惟薪米鱼肉果布此殊不阙也唯计口授地以耕以蚕不可取衣食于他人耳余谢而从之又戒曰子或来迟则以一丸泥封穴不可复入矣迫暮与老人同出比吾兄弟皆休官以往矣公能相从否于是三杨自中山归洛乃尽捐囊箱所有易丝与布绢等先寄穴中俟天下果扰攘便共入穴后闻可试布𫀆卖卜于市二弟筑室山中不出自是杳不闻问先人尝遣人至其地侦之则屋已三易主三杨所向不可得而知矣及绍兴和好之成金人归我三京余至故都访旧居忽有人问此有康通判家否出一书相示则杨手札也书中致问殷勤且云余居山中甘食安寝终日无一毫事何必更求仙乎公能来甚善余报以先人殁于辛亥嵗今移家宜兴俟三京帖然然后奉老母北还先生再能寄声以命诸孤则可寻髙躅于清净境中矣未㡬金人渝盟余颠顿还江南从此遂絶苏翁者初不知何许人绍兴兵火末来豫章东湖南岸结庐独居待邻右有恩礼无良贱老穉皆不失其懽心故人爱且敬之称曰苏翁身长九尺美须髯寡言笑布褐草履终嵗不易未尝疾病筋力数倍于人食啖与人亦倍巨锸长柄畧与身等披荆棘转瓦砾辟废地为圃或区或架或篱且堘应四时蔬莱不使一阙艺植耘芟皆有法度灌注培壅时刻不差虽隆暑极寒土石焦灼草木冻死圃中根荄芽甲滋郁畅茂以故蔬不絶圃味眎他圃蔬为最胜市鬻者利倍而售速每先期输直不二价而人无异辞昼尔治圃宵尔织履履坚靭革舄可穿屦不可败织未脱手人争贸之以馈逺号曰苏公履薪米不至匮乏且有余羡喜周急人有贷假随力所及应之负偿一不经意闭门髙卧或危坐终日人莫测识先是髙宗南渡急贤如饥渇时张公浚为相驰书函金币且移书属豫章漕及帅曰余乡人苏云卿管乐流亚遁迹湖海有年矣近闻灌园东湖其髙风伟节非折简所能屈幸亲造其庐为我必致之漕帅密谕物色彼人曰此有灌园苏翁者无云卿也漕帅即相与变服为游客入其圃翁运锄不顾二客前揖与语翁良久问客何从来乃延入室土锉竹几辉光溢然地无纎尘案上留西汉书一册二客神融意消恍若自失黙计曰此为苏云卿也必矣既而汲泉煮茗意稍欵接客遂叩曰翁仙里何地徐曰广汉客曰张徳逺广汉人翁当识之曰识之客又问徳逺何如人曰贤人也苐长于知君子短于知小人徳有余而才不足因问徳逺今何官二客曰今朝廷起张公欲了此事翁曰此恐怕他未便了得来葢其初不料张公使其访己而欲致之也二客遂笑谓翁曰某等备乏漕帅实非游者张公今秉相权令某等造庐以礼致公共济大业出书函金币于其案上翁色遽变喉中隐隐有声似怨张公暴己者至是始知翁广汉人即云卿是已然终不知云卿其字耶抑名耶继旌旗填委坚请翁同载以归再三谢不可许诘朝上谒越夕遣使迎伺则扄戸閴然从他径排闼入惟书币留案上俨然如昨日室空而人不可得而见矣形迹辽絶莫知所终刘先生者河朔人年六十余居衡岳紫葢峯下间出衡山县市从人乞得钱则市盐酪径归尽则更出日携一竹篮中贮大小笔㯶帚麻拂数事遍游诸寺庙拂拭神佛塑像鼻耳窍有尘土即以笔燃出之率以为常环百里人皆熟识之县市一富人尝赠以一衲𫀆刘欣谢而去越数日见之则故褐如初问之云吾㡬为子所累吾常日出庵有门不掩既归就寝门亦不扄自得𫀆之后不衣而出则心繋念因市一鎻出则鎻之或衣以出夜归则牢闗以备盗数日营营不能自决今日偶衣至市忽自悟以一𫀆故使方寸如此是大可笑适遇一人过前即解𫀆与之吾心方坦然无复繋念嘻吾㡬为子所累矣尝至上封归路遇雨视道边一塜有穴遂入以避㑹昏暮因就寝夜将半睡觉雨止月明透穴照圹中厯厯可见甓甃甚光洁比璧惟白骨一具自顶至足俱全余无一物刘方起坐少近视之白骨倐然而起急前抱刘刘极力奋击乃零落堕地不复动矣刘出每与人谈此异或曰此非怪也刘真气壮盛足以翕附枯骨耳僧法一宗杲自东都避乱渡江各携一笠杲笠中有黄金钗每自检视一伺知之杲起奏厠一亟探钗掷江中杲还亡钗不敢言而色变一叱之曰与汝共学了生死大事乃眷眷此物耶我适己为汝投之江流矣杲展坐具作礼而行颍州阳翟县有杜生者邑人谓之杜五郎所居去县三十里惟有屋两间一间自居一间其子居之室之前有空地丈余即是篱门杜生不出篱门凡三十年矣黎阳尉孙轸曽往访之见其人颇潇洒自陈村民无所能何辱下访孙问其不出门之因其人笑曰以告者过也指门外一桑曰十五年前亦曽到此桑下纳凉问其何以为生曰昔时居邑之南有田五十畆与兄同耕后兄之子娶妇度所耕不足赡乃推田与兄携妻子至此偶乡人借此屋遂居之惟为人择日又卖药以具饘粥亦有时不继乡人见怜与田三十畆令子耕之尚有余力又为人佣耕自此食足乡人贫以医自给者甚多自念食既足不当更兼乡人之利自尔择日卖药一切不为又问尝日何所为曰端坐耳问颇观书否曰二十年前亦曽观书问观何书曰曽有人惠一册书无题号其间多説净名经亦不知净名经何书也当时极爱其议论今亦忘之并书亦不知所在久矣气韵闲旷言词精简有道之士也盛寒但布𫀆草履室中然一榻而己问其子之为人曰村童也然质性淳厚未尝妄言嬉游惟买盐酪则一至邑中可数其行迹以待其归径往径还未尝旁游一歩也南安翁者漳州陈元忠尝赴省试过南安投宿茅茨数椽竹树茂密可爱主翁麻衣草履举止谈对宛若士人几案间文籍散乱陈叩之曰翁训子读书乎曰种园为生耳入城市乎曰不出十五年矣问藏书何用曰偶有之耳少焉风雨暴作其二子归舍鉏揖客不𩔖农家子翁进豆羮享客迟明别去陈以事留城中见翁苍黄行陈追诘何以到此曰大儿鬻果失税为闗吏所拘陈为谒监征至则己捕送郡翁与小儿偕诣庭下长子当杖翁恳白郡守若渠不胜杖则翼日乏食矣愿以身代小儿曰大人岂可受杖某愿代大儿又以罪在己甘心焉三人争不决小儿来父耳旁语若将有所请翁斥之儿必欲前郡守疑之唿问所以对曰大人原系帯职正郎宣和间屡典州郡翁急拽其衣使退曰儿狂妄言守询诰勑在否曰见作一束置瓮中埋山下立遣随儿𤼵取果得之即延翁上坐谢而释其子次日访之室已空矣陈观国字用宾永嘉胜士也丙戌之夏寓越梦访友于杭壁间有古畵数幅岩壑耸峭竹树茂密瀑飞絶巘滙为大池池中菡蓞方盛开一翁曵杖坐巨石上仰瞻飞鹤翔舞烟云空𪷟中髣髴有字数行体杂真草其辞曰水声兮激激云容兮茸茸千松拱緑万荷凑红爰宅兹岩以逸放翁屹万仞与世隔峻一极而天通予乃控野鹤追𡨕鸿往来乎蓬莱之宫披海氛而一笑以覩九州之同傍人指曰此放翁诗也诗语清古非思想之所及异哉孙仲益山居上梁文云老蟾驾月上千崖紫翠之间一鸟唿风啸万木丹青之表又云衣百结之衲扪虱自如挂九节之笻送鸿而去竒语也杨诚斋年未七十退休南溪之上老屋一区仅庇风雨聪明强健间退十有六年宁皇初与朱文公同召公独不起文公与公书云更能不以乐天知命之乐而忘与人同忧之忧母过于优游毋决于遁思则区区犹有望于斯世也公己决于髙蹈遂自赞曰江风索我吟山月唤我饮醉倒落花前天地为衾枕又云青白不形眼底雌黄不出口中只有一罪不赦唐突明月清风刘宰字平国号漫塘润之金坛人早有经世志以㣲疾不乐出或言其面䵟㸃不欲应诏起者力辞以免尝大书其印厯以示终身不起云怪矣面容无食肉相介然褊性无容物量智浅而虑不周材疎而用则旷不返初服辄启荣望岂特二不可七不堪正恐一不成万有丧故俛以自适超然自放衣敝褞𫀆可无三禠之辱饭疏饮水何用八珍之饷隐几余情杖藜独往或从田夫瓦盆之饮或聴渔人沧浪之唱顾盻而花鸟呈伎言笑而川谷传响优游嵗月逍遥天壤路逢扁舟而去者语之曰汝非覇越之人乎陶天下之中从子致富亟去毋乱吾乐遇篮舆而来者揖之曰汝非不肻见督邮者乎有谒于道者纵得钱付酒家终不若髙卧北窗日傲羲皇之上也吕徽之家仙居万山中博学能诗文而安贫乐道常逃其名耕渔以自给一日诣富家易谷种大雪立门下人弗之顾徐至庭前闻东阁中有人分韵作雪诗一人得滕字苦吟弗就先生不觉失笑诸贵游子弟軰闻得遣左右诘之先生初不言衆愈疑亲自出见先生露顶短褐布袜草屦辄侮之询其见笑之由先生不得已乃曰我意举滕王蛱蝶事耳衆始叹服邀先生入坐先生曰我如此形状安可厠诸君子间请之益坚遂入阁衆以藤滕二字请先生足之即援笔书曰天上九龙施法水人间二鼠啮枯藤鹜鹅声乱功収蔡蝴蜨飞来妙过滕复请和昙字韵诗又随笔写云万里闗河冻欲含浑如天地尚函三桥边驴子诗何恶帐底羔儿酒正酣竹委长身寒郭索松埋短髪老瞿昙不如乗此擒元济一洗江南草木惭写讫便出门留之不可得问其姓字亦不答皆惊讶曰尝闻吕处士名欲一见而不能先生岂其人耶曰我农家安知吕处士为何如人惠之谷怒曰我岂取不义之财必易之刺船而去遣人遥尾其后路甚僻逺识其所而返雪晴往访焉惟草屋一间家徒壁立忽米桶中有人乃先生妻也因天寒故坐其中试问徽之先生何在答曰在溪上捕鱼始知真为先生矣至彼果见之告以特来候谢之意隔溪谓曰诸公先到舍下我得鱼当换酒饮诸公也少顷携鱼与酒至尽欢而散翼旦再蹑其踪则先生己迁居矣铁脚道人者虬髯玉貌倜傥不羇尝爱赤脚雪中兴𤼵则朗诵南华秋水篇又爱嚼梅花满口和雪嚥之或问嚥此何为曰吾欲寒香沁入肺腑其后去採药衡岳夜半登祝融峯观日出乃仰天大呌曰云海盪吾心胸居无何飘然而去纂有九字经勿欺心勿妄语守亷耻系之语曰此经字约而义博知之甚易行之甚难茍能实践可谓君子赵景道质隐居燕南教授为业金章宗游春水过焉闻絃诵声幸其斋舍见壁间所题诗讽咏久之赏其志趣不凡召至行殿命之官固辞曰臣僻性野逸志在长林丰草金镳玉络非所愿也况圣明在上可不容巢由为外臣乎章宗益竒之赐田千畆复之终身躁竞忿狷附第十二陶谷自五代至国初文翰为一时之冠然具为人倾险狠媚自汉初始得用即致李崧赤族之祸由是缙绅莫不畏而忌之太祖虽心知不善然借其词华足用故尚置于翰苑谷自以久次旧人意希大用建隆以后为宰相者往往不由文翰而闻望出谷下谷不能平乃俾其党与因事荐引以为久在词禁宣力实多亦以㣲伺上㫖太祖笑曰颇闻翰林草制皆检前人旧本改换词语此乃俗所谓依様畵葫芦耳何宣力之有谷闻之乃作诗书于玉堂之壁曰官职须由生处有才能不管用时无堪笑翰林陶学士年年依様畵葫芦太祖益薄其怨望遂决意不用矣世以陶谷文雅清致之士多称赏之然诸书所载秽徳颇衆畧举一二已见大节谷乃唐彦谦后也避石普讳改曰陶后纳唐氏为壻已可怪矣初因李崧得位后乃排之此负恩也袖中禅诏不忠孰甚奉使两浙献诗钱俶云此生头已白无路扫王门辱命无耻可知又出使淫妇而有好姻縁之词卧病思金钟而有乞与金钟病眼明之句至欺待诏使书密㫖以取良马此何等人也史称遇名望者巧言以诋之呜唿一人之身衆丑备焉亦何贵于文雅哉苏易简特受太宗顾遇在翰林恩礼尤渥然性特躁进罢参政以礼部侍郎知邓州才逾壮嵗而其心郁悒有不胜闲冷之叹邓州有老僧独处郊寺苏赠诗曰憔悴二毛三十六与师气味不争多又移书于旧友曰退位菩萨难做竟不登强仕而卒时有夏侯嘉正以右拾遗为馆职平生好烧银而乐文字之职常语人曰吾得见水银银一钱知制诰一日无恨矣然二事俱不谐而卒钱文僖公维演自枢密使为使相勲阶品皆第一而恨不得真宰居常叹曰使我得于黄纸尽处押一箇字足矣亦竟不登此位㓂莱公年三十余太宗欲大用尚以其少凖遽服地黄兼饵芦菔以反之未㡬皓白旧制学士以上并有一人朱衣吏引马所服帯用金而无鱼至入两府则朱衣二人引马谓之双引金帯悬鱼谓之重金矣世𫝊馆阁望为学士者赋诗云眼前何日赤腰下㡬时黄及为学士又作诗曰眼赤何时两腰黄㡬日重隋唐嘉话云崔日知恨不为八座及为太常卿于厅事前起一楼正与尚书省相望时号崔公望省楼又御史久次不得为郎者道过南宫辄囘首望之俗号抝项桥郑畋作学士时金銮坡上南望诗云玉晨钟韵上空虚畵㦸祥烟拥帝居极目向南无限地緑烟虚处认中书乃知朝士妄想古今一辙王文康公曙苦淋百疗不差洎为枢密副使疾顿除及罢而疾复作或戱之曰欲治淋疾唯用一味枢密副使仍须常服始得不𤼵梅金华询久为侍从急于进用晩年多病石参政中立戱之曰公欲安乎唯服一清凉散即差也葢两府在京许张青葢耳刘子仪侍郎三入翰林意望入两府颇不怿作诗云蟠桃三窃成何事上尽鳌头迹转孤称疾不出朝士问候者继至询之云虚热上攻石中立在坐中云只消一服清凉散意谓两府始得用清凉伞也梅侍读询晩年躁于禄位尝朝退过阁门见箱中有锦轴云是胡侍郎则致仕告身同列取视梅逺避而过曰币重而言甘诱我也何以视为时人多笑之询年七十余又病足常抚其足而詈之曰是中有鬼令我不得至两府者汝也皇祐嘉祐中未有谒禁士人多驰鹜请託而法官尤甚有一人号望火马又一人号日游神葢以其日有奔趋闻风即至未尝暂息故也晏元献早八政府逮出镇皆近畿名藩未尝逺去王室自南都移陈离席官妓有歌千里伤行客之词公怒曰予平生守官未尝去王畿五百里是何千里伤行客耶陈彭年𬒳章宗宠遇每帝文述作俾加润饰彭年竭精尽思以固恩宠赞佞符瑞急希进用当其役虑时虽寒暑燥溼不知也休澣日闲歩于宅之廊庑忽见红英堕地讶曰何花也左右对曰石榴花耳彭年曰此乃有石榴耶即弥年所居之僦地也其鋭进专一如此时人目为九尾狐言其非国祥而媚惑多岐也及参毗宰政未㡬而亡孔道辅自以为圣人之后常髙自标置性刚介急于进用或有劝其少通者答曰吾岂姓张姓李者耶闻者每笑之赵稹厚结刘美人家婢以干进用天圣中以为枢密副使命未下有驰告者稹问东头西头葢意在中书也闻者以为笑谈苏舜元为京西转运使廨宇在许州舜元好进不喜为外官常怏怏不自足每语亲识人生稀及七十而吾乃许州过了二年矣宋朝翰林学士多以知制诰久次而称职者充之刘原父居外制最久既誉望最髙一时咸以为宜充此选刘亦雅以自负然久不升进出典两郡还朝复居旧职颇怏怏不自得一日顾官属曰诸君闻殿前指挥使郝质已拜翰林学士矣或以为疑者徐笑曰以今日之事凖之固当然耳宋稗𩔖钞卷六宋稗类钞卷七钦定四库全书宋稗𩔖钞卷七常熟潘永因编奢汰宋师伐江南大将𫉬李后主宠姬夜见灯辄闭目曰烟气易以蜡炬闭目云烟气愈甚问之曰然则宫中未尝㸃灯耶对曰宫中本合每至夜则悬大宝珠光照一室如白昼也刘鋹据岭南置兵八千人専以採珠为事目曰媚川都毎以石硾其足入海一行至六百人其溺而死者相属也久之珠充积内库所居殿宇梁栋帘箔尽饰以珠穷极奢丽后宋师之入一火而烬赵韩王两京起第外门皆柴荆不设正寝始入门小事三间堂中位七间左右分子舍三间南北各七位与堂相差每位东西庑凿三井后苑亭榭制作雄丽㕔事前有椅子十只式様古朴坐次分列皆自韩王安排至今不易太祖幸洛初见柴荆既而至堂筵以及后圃哂之曰此老子终是不纯堂中犹有当时酒凝如胶漆以水参之方可饮馨烈倍常初河南府嵗课修内木植或不时具俾有司督按乃曰为赵普修宅买木所分寻有㫖待赵普修宅了上供真宗建玉清宫自经始及告成凡十四年其宏大瓌丽不可名似逺而望之但见碧瓦凌空耸耀京国每曦光上浮翠彩照射则不可正视其中诸天殿外二十八宿亦各一殿楩柟把梓捜穷山谷璇题金榜不能殚纪朱碧藻绣工色巧絶甍栱栾楹全以金饰入见惊怳褫魄迷其方向所费鉅亿万虽用金之数亦不能㑹计天下珍树怪石内府竒宝异物充牣襞积穷极侈大余材始及景灵㑹灵二宫观然亦足冠古今之壮丽矣议者以为玉清之盛开辟以来未之有也阿房建章固虚语尔天圣嵗六月中宵㬥雨震电咫尺语不相闻俄而光照都城如昼黎明宫灾无余大像穹碑悉坠煨烬见者无不骇叹明肃皇后垂帘对两府大臣而泣追念先志罢宫使王曾柄相黜判官翰林学士归西垣授夏竦以修宫使力期兴复议论喧然言事者竞进説难复乃止太宗志奉释老崇饰宫庙建开宝寺灵感塔以藏师舍利临瘗为之悲涕兴国构二阁高与塔侔以安大像逺都城数十里已在望登六七级方见佛殿腰腹佛指大皆合抱两阁又开通飞楼为御道丽景门创上清宫以尊道教殿塔排空金碧照耀皆极一时之盛观自景祐初至庆厯中不十年间相继灾毁略无遗焉张耆既贵显尝启章圣欲私第置酒以邀禁从诸公上许之既昼集尽欢曰更愿毕今夕之乐幸毋辞也于是罗围翠幙稠叠围绕髙烧红烛列屋蛾眉极其殷勤豪侈不可状每数杯则宾主各少歇如是者凡三数诸公但讶夜漏如是之永暨至撤席出户询之则云已再昼夜矣古有长夜之饮或以为达曙非也薛许昌宫词云画烛烧阑暖复迷殿帷深密下银泥开门欲作侵晨散已是明朝日向西此所谓长夜饮也宋子京好客尝于广厦中外设重幕内列宝炬百味具备歌舞俳优相继观者忘疲但觉更漏差长席罢已二宿矣名曰不晓天大宋居政府上元夜在书院内读周易闻小宋㸃华灯拥歌妓醉饮翼日谕所亲令诮让云相公寄语学士闻昨夜烧灯夜宴穷极奢侈不知记得某年上元同在某州州学内喫虀煮饭时否学士笑曰却湏寄语相公不知某年同某处喫虀煮饭是为甚底丞相陈秀公治第于润州极为闳壮池馆緜亘数百歩宅成公已疾甚唯肩舆一登西楼而已人谓之三不得居不得修不得卖不得宋朝以亲王尹开封谓之判南衙羽仪列从灿如图画京师人叹曰好一条软秀天街近日士大夫骑吏繁华者亦号半里桥石延年曼卿居蔡河下曲邻有一豪家日闻歌钟之声其家僮数十人尝往来曼卿之门曼卿唿一僮问豪为何人对曰姓李氏主人方二十嵗并无昆弟家妾曵绮纨者数十人曼卿求欲见之其僮曰郎君素未尝接士大夫然喜饮酒屡言闻学士能饮意亦似欲相见试探之一日果使人延曼卿曼卿即着㡌往坐于堂上久之方出主人着头巾繋勒帛不具衣冠见曼卿全不知拱揖之礼引曼卿入一别馆供帐赫然坐良久有二鬟妾各持一小槃至曼卿前槃中红牙牌十余其一槃是酒凡十余品令曼卿择一牌其一槃是馔亦各令择五品既而二鬟去有妓十余人乐器粧服亦皆整丽一妓酌酒以进酒罢诸妓执果肴萃立其前食罢则分列左右京师人谓之软盘酒五行羣妓皆退主人亦翩然而逝略不知揖客曼卿独歩而出言豪者之状懵然不分菽麦而奉养如此极可怪也他日试使人通郑重则闭门不纳问其近邻云其人未尝与人通往还虽邻家亦不识面古人谓之钱痴信有之石曼卿独行京师一豪士揖而语曰公幸过我家石许之同入委巷抵大第藻饰宏丽锦绣珠翠殆非人间所拟歌舞欢醉丐书为挥筹笔驿诗数篇以金帛数百千赠之复使驺从送还恍然不知其谁翼日殆无复省所居矣他日遇诸途又遗以白金数两谓曰诗中意中流水逺愁外旧山青最为佳句徽宗登极之初皇嗣未广有方士言京城东北隅地恊堪舆但形势稍下傥少增高之则皇嗣繁衍矣上遂命培其冈阜使稍加于旧而果有多男之应自后海内乂安朝廷无事上颇畱意苑囿政和间遂即其地大兴工役筑山号夀山艮岳命宦者梁师成専董其事时有朱勔者取淛中珍异花木竹石以进号曰花石纲専置应奉局于平江所费动以亿万计调民搜巖剔薮幽𨼆不置一花一木曾经黄封䕶视稍不谨则加之以罪斵山辇石虽江湖不测之渊力不可致者百计以出之至名曰神运舟楫相继日夜不絶广济四指挥尽以充輓士犹不给时东南监司郡守二广市舶率有应奉又有不待㫖但进物至都计㑹宦者以献者太率霛壁大湖诸石二淛竒竹异花登莱文石湖湘文竹四川佳果异木之属皆越海渡江凿城郭而至后上亦知其扰稍加禁戢独许朱勔及蔡攸入贡竭府库之积聚萃天下之技艺凡六载而成亦唿为万嵗山竒花美木珍禽异兽莫不毕集飞楼杰观雄伟瓌丽极于此矣越十年金人犯阙大雪盈尺诏令民任便斫伐为薪是日百姓奔往无虑十万人台榭宫室悉皆拆毁官不能禁也子顷读国史及诸𫝊记得其始末如此每恨其他不得而详后得徽宗御制记文及蜀僧祖秀所作华阳宫记读之所谓夀山艮岳者森然在目也因各摭其略以备遗忘云御制艮岳记畧曰于是按图度地庀徒僝工累土积石设洞庭湖口丝谿仇池之深渊与泗濵林虑灵壁芙蓉之诸山最瓌竒特异瑶琨之石即姑蘓武林明越之壤荆楚江湘南粤之野移枇杷橙柚橘柑榔栝荔枝之木金蛾玉羞虎耳鳯尾素馨渠那茉莉含笑之草不以土地之殊风气之异悉生成长养于雕䦨曲槛而穿石出罅冈连阜属东西相望前后相续左山而右水沿溪而傍陇连緜弥满吞山懐谷其东则高峰峙立其下植梅以万数緑蕚承跌芬芳馥郁结构山根号縁蕚华堂又旁有承岚崑云之亭有屋内方外圆如半月是名书馆又有八仙馆屋圆如䂓又有紫石之巖祈真之磴揽秀之轩龙吟之堂其南则夀山嵯峨两峰并峙列嶂如屏瀑布下入㕍池池水清泚涟漪凫㕍浮泳水面栖息石间不可胜计其上亭曰噰噰北直绛霄楼峯峦崛起千叠万复不知其几十里而方广兼数十里其西则参术把菊黄精芎䓖被山弥坞中号药寮又禾麻菽麦黍豆秔秫筑室若农家故名西庄有亭曰巢云高出峰岫下视羣岭若在掌上自南徂北行冈嵴两石间緜亘数里与东山相望水出石口喷薄飞注如兽靣名之曰白龙渊濯龙崃蟠秀练光跨云亭罗汉巖又西半山间楼曰倚翠青松蔽宻布于前后号万松岭上下设两闗出闗下平地有大方沼中有两洲东为芦渚亭曰浮阳西为梅渚亭曰雪浪沼水西流为凤池东出为研池中分二馆东曰流碧西曰环山馆有阁曰巢凤堂曰三秀以奉九华玉真安妃圣像东池后结栋山下曰挥云㕔复由嶝道盘行萦曲扪石而上既而山絶路隔继之以木栈倚石排空周环曲折有蜀道之难跻攀至介亭最高诸山前列巨石凡三丈许号排衙巧怪巉巖藤萝蔓衍若龙若鳯不可殚穷丽云半山居右极目萧森居左北俯景龙江长波逺岸弥十余里其上流注山涧西行潺湲为潄玉轩又行石间为炼丹亭凝观圌山亭下视水际见高阳酒肆清澌阁北岸万竹苍翠蓊郁仰不见天有胜筠菴蹑云台消闲馆飞岑亭无杂花异木四面皆竹也又支流为山庄为囘谿自山谿石罅搴条下平陆中立而四顾则巖崃洞穴亭阁楼观乔木茂草或高或下或逺或近一出一入一荣一彫四靣周匝徘徊而仰顾若在重山大壑深谷幽崖之底不知京邑空旷坦荡而平彛也又不知郛郭寰㑹纷萃而填委也真天造地设人谋鬼化非人力所能为者此举其梗槩焉祖秀华阳宫记曰政和初诏作夀山艮岳于禁城之东陬命阉人董其役舟以载石舆以辇土驱散军万人筑冈阜高十余仞増以太湖灵壁之石雄㧞峭峙功夺天巧石皆激怒觝触若踶若啮牙角口鼻首尾𤓰距千态万状殚竒尽怪辅以磻木瘿藤杂以黄杨青竹䕃其上又随其斡旋盘曲之势斩石开径凭险则设磴道飞空则架栈阁仍于絶顶増高树以冠之捜逺方珍材尽天下良工絶伎而经始焉山之上下致四方珍禽竒兽以亿万计凿池为溪涧叠石为隄捍随石之性不加斧凿因其余土积为冈陵山骨㬥露峰稜如削飘然有云姿鹤态曰飞来峯高于雉堞翻若长鲸腰径百尺植梅万本曰梅岭接其余冈种丹杏鸭脚曰杏岫又增土叠石间留隙穴以栽黄杨曰黄杨巘筑修冈以植丁香积石其间从而设险曰丁嶂又赭石为山任其自然而植以椒兰曰椒崖积衆山之末增土为大坡植侧栢万数枝干柔密揉之不断结为幢葢鸾鹤蛟龙之状曰龙栢坡循夀山而西移竹成林复开小径至百数步竹有同本而异干者不可纪极皆四方珍贡又杂以对青竹十居八九曰班竹麓又得紫石滑净如削靣径数仞因而为山贴山卓立山隂置木柜絶顶凿深池车驾临幸则开闸注水为瀑布曰紫石壁又名瀑布屏从艮岳之麓琢石为梯石皆温润净滑曰朝真磴又于洲上植芳木以海棠冠之曰海棠洲夀山之西别治园囿曰药寮其宫室台榭卓然着闻者曰琼津殿绛霄楼緑蕚华堂筑台髙九仞周览都城近若指顾造碧虚洞天万山环之开三洞为品字门以通前后中建八角亭縁窗槛以玛瑙石琢其地为龙础导景龙江东出安逺门以备龙舟行幸东西撷景二园西则溯舟造景龙门以幸曲江池亭复自潇湘江亭开闸通金波门北幸撷芳堤堤外筑垒卫之濒水莳绛桃海棠芙蓉垂杨畧无隙地又于其旁作野店麓治农圃开东西二闗夹悬崖磴凡自苑中登羣峯皆由此出入道絶窄险石多峰稜过者股栗又为胜游六七曰跃龙涧漾春陂桃花闸㕍池迷真洞总名之曰华阳宫大抵衆山环列就中得平芜数十顷为园囿而辟宫门于西大石百余枚林立左右名曰神运昭功敷庆万夀峯独居道中广百围高六仞钖爵盘固侯束石为亭以庇之高五十丈御制记文亲洒宸翰碑髙三丈附于石之东南陬其余衆石或若羣臣入侍帷幄正容凛不可犯或战栗若敬天威或俨然而立或奋然而起或翼然超羣或竦然危峙或伛偻而趋或奔赴而鬭上既悦之悉与赐号守吏以奎章画列于石之阳其他轩榭庭径各有巨石棋列星布并与赐名惟神运峯前巨石以金饰其字余皆青黛曰朝日昇龙望云坐龙矫首玉龙万夀老松栖霞扪参御日吐月排云冲斗雷门月窟蹲螭坐狮堆青凝碧金鳌玉龟叠翠独秀栖烟亸云风门雷穴玉秀玉宝鋭云巢凤跱龙雕琢浑成登封日观蓬瀛湏弥老人夀星卿云瑞霭熘玉喷玉藴玉琢玉积玉叠玉丛秀而在于渚者曰翔鳞立于涘者曰舞仙独踞洲中者曰玉麒麟冠于夀山者曰南屏小峯附于池上者曰伏犀怒猊仪鳯乌龙列于沃泉者曰留云宿雾又为藏烟谷滴翠巖搏云屏积雪岭其间黄石仆于亭际者曰抱犊天门又有大石二枚配神运峯异其居以压衆石作亭庇之置于环春堂者曰玉京独秀太平巖置于緑蕚华堂者曰卿云万态竒峯括天下之美藏古今之胜于斯尽矣靖康元年十一月大梁䧟都人相与排墻避兵于夀山艮岳之颠时大雪新霁四望林壑如在玉山璚宇祖秀周览累日咨嗟惊愕信天下之僻观而天造有所未尽也明年春复游华阳宫而民废之矣艮岳既成以为山在国之艮位故名及金芝产于万夀峯故改名夀岳宣和五年朱勔于太湖取石高广数丈载以大舟挽以千夫凿河断桥毁堰拆闸数月乃至㑹初得燕山之地赐号敷庆神运石石傍植两桧一夭矫者名朝日升龙之桧一偃蹇者名卧云伏龙之桧皆金牌金字书之御题云拔翠琪树林双桧植灵囿上稍蟠木枝下拂龙髯茂撑拏天半分连卷虹两负为栋复为梁夹辅我皇构嗟乎桧以和议作相不能恢复中原已兆于半分两负而一结更是高庙御名要皆天定也艮岳之取石也其大而穿透者致逺必有损折之虑其法先以胶土实填衆窍其外用麻筋杂泥裹之令员混日晒极坚始用大木为车致于舟中直俟抵京然后浸之水中旋去泥土则省人力而无他虑又万嵗山大洞数十其洞中皆筑以雄黄及卢甘石雄黄则辟蛇虺卢甘石则隂能致云雾滃郁如深山穷谷后因经官拆卖有囘囘者知之因请卖之凡得雄黄数千斤卢甘石数万斤艮岳之建诸巨珰争出新意土木既宏丽矣独念四方所贡珍禽之在籞者不能尽驯有市人薛翁素以豢扰为优场戯请于童贯愿役其间许之乃日集舆卫鸣跸张黄葢以游至则以巨柈贮肉炙梁米翁倣禽鸣以致其𩔖乃饱饫翔泳听其去来月余而囿者四集不假鸣而至益狎玩立鞭扇间不复畏遂自命局曰来仪所一日徽祖来幸闻清道声望而羣翔者数万焉翁辄先以牙牌奏道左曰万嵗山瑞禽迎驾上顾罔测大喜命以官赉予加厚靖康围城之际有诏许捕驯籞者皆不去民徒手得之以充餐云艮岳初成令有司多造油绢囊加水溼之晓张于危峦絶巘之间既而云尽入焉遂括囊满贮每车驾所临辄开纵之须㬰滃然充塞名曰贡云前世垒石为山未见大显着者至宣和艮岳始兴大役连轳辇致不遗余力其大峰伟秀者不特侯封或赐金带且各图为谱然工人特出于呉兴葢其地北连洞庭多产花石而卞山所出𩔖亦秀竒故四方之为山者皆于此中取之浙右假山最大者莫如卫清叔呉中之园一山连亘二十亩位置四十余亭然秀拔有趣又不如俞子清侍郎家为竒絶葢子清胸中自有丘壑又善画故能出心匠之巧峰之大小凡百余高者至二三丈皆不事饾饤而犀株玉树森列傍午俨如羣玉之圃竒竒怪怪不可名状大率如昌黎南山诗中特未知视牛竒章为何如耳乃于衆峯之间萦㢠廻曲涧甃以五色小石傍引清流激石高下使之有声淙淙然下注大石潭上䕃巨竹夀藤苍寒茂密不见天日旁植名药竒草荔薜女萝丝红叶碧潭傍横石作杠下为石渠潭水溢自此出然潭中多文龟斑鱼夜月下照光景零乱如穷山絶谷间也今皆为有力者负去荒田野草凄然动陵谷之感焉政和中将作监贾谠明仲奉诏为童贯治赐第于都城既落成贾往谢之贯云久劳神观竟未能小欵翼早幸见过㸃心明仲诘朝往见宾主不交一谈顷之一卒持二物若宝葢璎珞状张于贯及已之上视之皆真珠也各命二双鬟捧卓子一只至所座前又令庖人持银镣灶即㕔之侧燎火造包子以酒食行凡三每一行易一卓凡果楪酒盃之属初以银次以金又次以玉其制作竒絶目所未暏三杯即撤贾辞出归舍见数人立于门云太𫝊致意适来大监坐间受用一分器皿及双鬟悉令持纳计其直踰数万缗贾由此富闻湘中王黼盛时库中黄雀鲊自地积至栋凡满三楹蔡京对客㸃检蜂儿现在数目得三十秤童贯既败籍其家有剂成理中丸几千觔近官籍贾师宪第果子库糖霜凡数百瓮主者以为不可留难载帐册遂辇弃湖中民家濒湖居者一时多汲得甘水胡椒八百石领军鞵一屋不足多也王黼宅与一寺为邻有一僧每日于黼宅旁沟中漉取流出雪色饭洗净晒干数年积成一囤靖康城破黼宅骨肉絶食此僧即用所积干饭复用水浸蒸熟送入黼宅老㓜赖之无饥南渡后禁中避暑多御复古𨕖徳等殿及翠寒堂纳凉长松修竹浓翠蔽日层峦竒岫静窈萦深寒瀑飞空下注大池池中红白菡蓞万柄园丁以瓦盎别种分列水㡳时易新者庶几美观并置茉莉素馨建兰麝香藤朱槿玉桂红蕉阇婆檐卜等南花数百盆于广庭鼓以风轮清芬满殿御笐两旁各设金盆数十架积雪如山纱㕑后先皆悬桂伽兰木真蜡龙涎等香珠百余蔗浆金盌珍果玉壶初不知人间有尘暑也洪景卢学士尝赐对于翠寒堂当三伏中肤栗体战不可久立上问故笑遣中贵人以北绫半臂赐之则其境界可想见矣杨和王沂中居殿巖日建第清湖洪福桥䂓制甚广自居其中旁列子舍四皆极宏丽落成之日纵外人游观一僧善相宅云此龟形也得水则吉失水则凶时和王方被殊眷从容闻奏欲引湖水以环其居思陵首肻曰朕无不可第恐外庭有语宜密速为之退即督濠寨兵数百且多募民夫夜以继画入自五房院出自惠利井蜿蜒萦绕凡数百丈三昼夜即竣事未几台臣果有疏言擅灌湖水入私第以拟宫禁者上晓之曰朕南渡之初金人退而羣盗起遂用议者羁縻之策刻印尽封之所有者止淮浙数郡耳㑹诸将尽平羣盗朕因自誓除土地外凡府库金帛俱置不问故诸将有余力以给泉池园圃之费若论平盗之功虽尽以西湖赐之曽不为过况此役已成惟卿容之言者遂止继而复建杰阁藏思陵御札且掲上赐风云庆㑹四大字于上葢取大龟昻首下视西湖之象以成僧説自此百余年间无复火灾人皆神之至辛巳嵗其家以阁舍开元佑圣观説者谓龟失首疑为不祥次年五月竟燬延燎潭潭数百楹不数刻而尽益验毁阁之祸云宣政极盛时宫中以河阳花蜡烛无香为恨遂用龙涎沉脑屑灌烛内列两行数百枝熖光香滃钧天所无也建炎绍兴久不进此韦太后旋銮沙漠复值称夀高宗极天下之养用宣政故事燃仅列十数炬太后阳若不闻上至奉巵白太后曰此烛颇惬圣意否太后曰尔爹爹每夜常设数百枝赐诸人阁内亦然上因太后起更衣微谓宪圣曰如何比得爹爹富贵楼叔韶镛初入太学与同窗友厚善休日友谓叔韶寂寂不自聊吾欲至一处求半日适饮醇膳美又有声色之玩但君性轻脱或以利口败吾事能息声则可偕徃楼敬诺要约数四乃相率出城买小舟沿苇行将十里舍舟陟小坡行道微高下又二里得精舍门径絶卑小而松竹花草楚楚然友欵于门即有小童应客主人继出乃少年僧姿状秀美进趋安详殊有富贵家气象揖客曰久别甚思欵接都不见过何也揖楼为谁友曰吾亲也遂偕坐欵语十刻许僧忽囘顾日影下庭西笑曰日旰二君馁乎便起推西边小户入华屋三间窗几如拭玩具皆珍竒唤侍童进㸃心素膳三品甘芳精好撤器命推窗平湖当前数十百顷其外连山横陈楼观森列夕阳返照丹碧紫翠互相映发渔歌菱唱𨼆𨼆在耳骋望久之僧以尘尾𫾣䦨干数声俄有小画舫傍湖而来二美人径出登岸靓粧丽质王公家不过也僧命具酌指顾间觞豆罗陈穷极水陆左右执事童皆狡好杯行美人更起歌舞僧与友谑浪调笑欢意无间楼神思惝恍正容危坐噤不敢吐一语伺僧蹔起挈友臂扣所以友愠曰子但饮食纵观何用知如许而觞十余巡夜已艾僧复引客至小阁中卧具皆备曰姑憇此遂去壁外即僧榻试穴隙窥则径拥二姬就寝友醉甚大鼾楼独徬徨不寐起如厠一童执烛密询之此为何地童笑曰官人是亲戚何须问楼再至展转通宵时侧耳听声但闻鼻息齁齁而已将晓僧已至客寝问安否盥栉毕引入一院制作尤巧邃帘幙蔽满庭下竒花盛开香气蓊勃小山藂竹位置惬当囘思夜来境界已迷不能忆迨具食则器用张陈一新独二姬竟不复出食罢告去僧送之门郑重而别由他径绕湖而归楼惘惘累日疑所到非人间数问友但笑不答亦许寻旧游而楼用他故亟归乡其后出处参商竟不克再谐赵邦永本姓李李全将也赵南仲爱其勇纳之遂更姓赵入洛之师实为统军尝过灵壁县道傍竒石林立一峯巍然崷崪秀润南仲立马盻赏久之后数年家居偶有持片石为献者南仲因诧客以昔年符离所见邦永适在傍闻语即退才食顷数百兵舁一石来植之庭间俨然马上所瞩也南仲喜骇扣所从来则云昔年相公注目之际意谓爱之随命部下五百人辇归而未敢以献适闻誉及始得供玩耳南仲为之一笑吴郡王及韩平原郡王皆豪贵以奢侈相高争华竞靡有石崇王恺之风呉府后翠堂七楹全以石青为饰故名専为诸姬教习声伎之所一时伶官乐师皆梨园名工吹弹舞拍各有总之者号为部头每遇节序生辰则于旬日外依月律按试名曰小排当只笙一部已是二十余人自十月旦至二月终日给焙笙炭五十斤用锦薫笼借笙于上复以四和香薫之葢笙簧必用高丽铜为之靘以緑蜡簧煖则字正而清越故必湏焙而后可陆天随诗云妾思冷如簧时时望君煖乐府亦有簧煖笙清之句举此一事余可想见也张镃功甫号约斋循忠烈王诸孙能诗一时名士大夫莫不与游园池声伎服玩之丽甲天下尝于南湖园作驾霄亭于四古松间以巨铁絙悬之空半当风月清夜与客梯登之飘揺云表王简卿侍郎尝赴其牡丹㑹云衆宾既集一堂寂无所有俄问左右云香发未答云已发命卷帘则异香自内出郁然满座羣伎以酒肴丝竹次第而至别有名姬十軰皆衣白襟领皆绣牡丹首带照殿红一伎执板奏歌侑觞歌罢乐作乃退复垂帘谈论自如良久香起卷帘如前别十姬易服与花而出大抵簪白花则衣紫紫花则衣鹅黄黄花则衣红如是十杯衣与花凡十易所讴者皆前軰牡丹名词酒竟姬侍无虑百数十人列行送客烛光香雾歌吹杂作客皆恍然如仙游也功甫于诛韩有力赏不满意又欲以故智去史事泄謪象台而殂谭振言蔡京当国一日感寒振与数亲客问疾见之后堂东阁中京顾小鬟令焚香久之鬟白香已满闻近北卷帘声则见香气自他室而出其蓬㶿满室蔼若云雾𪷟𪷟坐客几不相覩而无烟火之烈京谓客曰香湏如此烧乃无烟气既归衣冠芬馥非数十两不能如是之浓也梅花为天下神竒而诗人尤所酷好淳熙乙巳余得曹氏荒园于南湖之滨有古梅数十散漫弗治爰辍地十𤱔移种成列増取西湖北山别圃红梅三百余本筑堂数间以临之又夹以两室东植千叶湘梅西植红梅各一二十章花时止宿其中莹洁辉映夜如珂月因名曰玉照后复开涧环之小舟往来未尝半日舍去顷少保周益公秉钧日余尝造东阁坐定顾余曰一棹径穿花十里满城无此好风光其佳境可见矣葢余旧诗尾句衆客相与歆艶值春凝寒又能留花过孟月始盛名人才士题咏层委可谓不负但花方争艶竞秀时非风日晴美不宜兼标韵孤特如三闾大夫首阳二子宁稿山泽终不肻垂首屏气受世俗湔拂间有身亲貎悦而此心落落莫相领㑹甚至汗亵附近畧不自揆花虽眷客然我軰胸中几为之唿呌称冤不特三叹屡叹不一叹而足也因审其性情乖合思所以为将䕶之策凡数月乃得之今疏花宜称憎嫉荣宠屈辱四事凡若干条掲文堂上使来者视之亦有所警省云绍熙甲寅人日约斋居士书花宜称澹隂晓日薄寒细雨轻烟佳月夕阳㣲雪晚霞珍禽清溪小桥竹邉明窗疎篱苍崖緑苔古铜瓶美人澹粧篸带花憎嫉狂风连雨烈日苦寒老鸦谈时事论差除作诗用调羮驿使事花荣宠主人好事列烛夜赏専作亭馆花邉讴佳词花屈辱俗徒攀折主人悭鄙蟠结作屏与麄婢命名赏花命猥妓酒店挿瓶树下有狗屎枝上晒衣裳青纸屏粉画生猥巷秽沟邉余扫轨林间不知衰老节物迁变花鸟泉石领㑹无余每适意时相羊小园殆觉风景与人为一间引客携觞或幅巾曵杖啸歌往来澹然忘归因排比十有二月燕集次序名之曰四并集非有他故当力行之昔贤有云不为俗情所染方能説法为人葢光明藏中孰非游戏若心常清净离诸取着于有差别境中而能常入无差别定则淫坊酒肆徧厯道塲鼓乐音声皆谈般若倘情知物隔境逐源移如鸟黏黐动伤躯命又乌知所谓説法度人者哉圣朝中兴七十余载故家流风沦落几尽有闻前軰典刑识湖南之清狂者必长哦曰人生不满百常懐千载忧昼短苦夜长何不秉烛游一旦相逢不为生客嘉泰元年嵗辛酉十有二月约斋居士书正月嵗节家宴立春日春盘人日煎饼㑹玉照堂赏梅天街观灯诸馆赏灯丛奎阁山茶湖山寻梅揽月桥看新栁安闲堂扫雪二月现乐堂瑞香社日社节玉照堂西湘梅堂东红梅南湖挑菜餐霞轩樱桃花杏花庄杏花羣仙绘幅楼前打毬南湖泛舟马塍看花三月生朝家宴寒食郊游苍寒堂西绯碧桃满霜亭北棠棣碧宇观笋芳草亭观草鬬春堂牡丹芍药宜雨亭千叶海棠艳香馆林檎宜雨亭北黄蔷薇花院赏煮酒经寮鬬茶四月初八日亦菴早斋南湖放生食糕糜芳草亭鬬草芙蓉池新荷蕋珠洞荼玉照堂青梅艳香馆长春花安闲堂紫笑羣仙绘幅楼前玫瑰餐霞轩樱桃南湖杂花鸥渚亭五色莺粟花五月清夏堂观鱼听莺亭摘𤓰安闲堂解粽烟波观看芦夏至日鹅脔南湖萱花水北书院採苹鸥渚亭五色蜀葵清夏堂杨梅丛奎阁前榴花摘星轩枇杷六月现乐堂南白酒苍寒堂后碧莲碧宇竹林避暑芙蓉池赏荷花约斋夏菊七月丛奎阁前乞巧餐霞轩五色鳯仙花立秋日秋叶玉照堂玉簪应弦斋东葡萄霞川水荭珍林剥枣八月湖山寻桂社日糕㑹霞川野菊浙江观潮羣仙绘幅楼观月杏花庄鸡冠黄葵九月重九登城把茰把菊亭採菊蘓堤看芙蓉景泉轩金橘芙蓉池三色拒霜杏花庄蒭新酒十月现乐堂暖炉满霜亭蜜橘烟波馆买市杏花庄挑荠诗禅堂试香十一月摘星轩枇杷花冬至节馄饨苍寒堂水仙羣仙绘幅楼观雪十二月绮互亭檀香臈梅天街阅市安闲堂试灯花院兰花二十四夜钖果食玉照堂看早梅除夜守岁景定三年正月诏以魏国公贾似道有再造功命有司建第宅家庙贾固辞遂以集芳园及缗钱百万赐之园故思陵旧物古木夀藤多南渡以前所植积翠四抱仰不见日架廊叠磴幽𣺌委迤极其营度之巧犹以为未也则隧地通道杭以石梁傍透湖濵架百余楹飞楼层台凉亭燠馆花卉精妙金翠陆离前揖孤山后据葛岭雨峰映带一水横陈各随地势以剙构焉堂榭之名有曰蟠翠雪香翠巖倚绣挹露玉蘂清胜西湖一曲竒勋秋壑遂初容堂初阳精舍熙然梦砌台山之㘭曰无邉风月见天地之心水之濵曰琳琅步归身通名之曰后乐园四世家庙则居第之左焉庙有记一时名士拟作数十独取平舟杨公栋者刋之石又于第左数百步瞰湖作别墅曰光漾阁春雨观养乐堂嘉生堂生意潇然生物之府通名之曰养乐园其傍则廖羣玉之香月邻在焉别于西邻之外树竹千挺架楼临之曰秋水观第一春梅坞剡船亭则通谓之水竹院落焉后复葺南山水乐洞赐园有声在堂介堂爱此留照独喜玉渊潄石宜晚上下四方之宇诸亭据胜専竒殆无余恨矣其事志之郡乗从而为之辞曰园圃一也有藏歌贮舞流连光景者有旷志怡神逍遥尘外者有澄想遐观运量宇宙而游特其寄焉者竟使苑囿常兴而无废海宇常治而无乱非后天下之乐而乐者其谁能呜唿当时为此语者亦安知俛仰之间遽有荒田野草之悲哉昔陆务观作南园记于平原极盛之时尚能勉之以抑畏退休今贾氏当国十有六年谀之者惟恐不极其至况敢几微及此意乎近时以诗弔之者甚衆李彭老一絶云淫房锦榭曲相通能几番春事已空惆怅旧时吹笛处壊墻风雨剥青红贾似道为相日令陈振谭玉赵与柟等广收竒玩珍宝余玠有玉带殉塟发塜取之刘震孙有玉钩桶不献辄罢去人有珍异求不能得则以事罪之建多宝阁一日一登玩一云秋壑当轴以来收畜古铜器法书名画金玉珍宝俱付廖羣玉辨騐其所狎妓曰潘称心淳祐间呉妓徐兰擅名一时吴兴乌墩镇有沈承务者其家巨富慕其名遂驾大舟徃游焉徐知其富初至则馆之别室开宴命乐极其精腆至次日复以精缣制新衣奉之至于舆台各有厚犒如此兼旬日未尝畧有需索沈不能自己以白金五百星并綵缣百匹馈之凡畱连半年糜金钱数百万而归于是徐兰之声播于浙右豪侠少年无不趋赴其家虽不甚大然堂馆曲折华丽亭榭园池无不具至以锦缬为地衣干红四𦂳纱为单衾销金帐幔侍婢执音乐十余軰金银宝玉器玩名人书画饮食受用之𩔖莫不精妙遂为三呉之冠其后死塟于虎邱太学生边云遇作墓铭云此亦娼中之贵者其后如富沙之唐媚魏华苏翠京口邢蕋韩香越之杨花缪翠皆以色艺称士大夫之不自检者往往为所汚屡见之于白简云宋稗𩔖钞卷七宋稗类钞卷八钦定四库全书宋稗𩔖钞卷八常熟潘永因编叛逆第十四景祐末有二狂生曰张曰呉皆华州人薄游塞上觇览山川风俗慨然有志于经略耻于自售放意诗酒语皆絶豪险惊人而邉帅豢安皆莫之知伥无所适闻西夏有意窥中国遂叛而徃二人自念不力出奇无以动其听乃自更其名即其都门酒家剧饮终日引笔书壁曰张元呉昊来饮此楼逻者见之知其非国人也迹其所憩执之元昊诘以入国问讳之义二人大言曰姓尚不理㑹乃理㑹名耶时曩霄未更名且用中国赐姓也于是竦然异之日尊宠用事寳元西事葢始此其事国史不书洪文敏谓二人名偶与元昊同寔不详其所以更之意云宣和二年十月睦州青溪县堨村居人方腊託左道以惑衆知县事陈光不即鉏治腊自号圣公改元永乐置偏裨将以巾饰为别自红巾而上凡六等无甲胄惟以鬼神诡秘事相扇揺数日聚恶少千余焚民居掠金帛子女提㸃刑狱张苑通判州事叶居中不能招致欲尽杀之以故贼得脇掳良民为兵旬日有衆数万䧟睦歙杭处衢婺六州五十二县朝廷遣领枢密院童贯率禁旅及京畿关右河东蕃汉兵至四年三月讨平之用兵十五万斩贼十五万杀平民不下二百万改睦为严州歙为徽州始唐永徽四年睦州女子陈硕真反自称文佳皇帝故梓桐相𫝊有天子基万年楼方腊因得凭借以起又以沙门寳志谶记诱惑愚民而贫穷游手之徒相乘为乱青溪为睦大邑梓桐帮源等号山谷幽僻处东北趋睦西近歙民物繁庶有漆楮林木之饶地势迂险羣党据险以守因谓之洞而浙人安习太平不嫺兵革一闻金鼓声则歛手聴命不逞小民徃徃反为贼乡导劫富室杀官吏士人以邀货利所掠妇女自洞迯出裸而雉经于林中者由汤嵓榴𣗳岭一带凡八十五里九村山谷相望不知其数方腊之乱愚民望风响应其间聚党劫掠者皆窃腊名字人人曰方腊来矣所至瓦解腊之妇红粧盛饰如后妃象以镜置胸怀间就日中行则光彩烂然竞𫝊以为祥瑞张邦昌僣位国号大楚坐罪贬昭化军节度副使潭州安置寓居于郡之天宁寺寺有平楚楼葢取唐沈𫝊师诗目伤平楚虞帝魂之句也朝廷遣殿中侍御史马绯赐死读诏犹徘徊顾望不能引决执事者促之登楼及仰首忽覩三字长叹就缢靖康末金人立张邦昌为帝颜博文作赦书云无徳者亡知讴歌之已去当仁不让信厯数之有归等语无非吠尧之辞闻者骇愕其尊元祐皇后为宋太后策语有曰尚念宋氏之初首崇西宫之礼葢用太祖即位迎周太后入西宫故事及以大寳归上表云孔子从佛肸之召意在尊周纪信乗汉王之车誓将诳楚施宜生福人也少逰乡校有僧过焉与之言引之鳣堂下风檐杲日援手周视曰余善风鑑子有奇相故欲验予术耳归他日当语子又数年遇诸涂宜生方踬塲屋不胜困欲投笔漫徴前説以所向扣之僧出酒一壶与之借草饮复援其手曰靣有权骨可公可卿而视子身之毛皆逆上且覆腕然则必有以合乎此而后可贵也时范汝为讧建劒宜生心欲以严庄尚让自期而未脱诸口闻其言大喜杖策径谒干以秘策汝为恨得之晚亟尊用之亡何而汝为败变服为佣渡江至泰有大姓呉翁者家僮数千指擅鱼盐之饶宜生佣其间三年人莫之觉也翁独心识之一日屏人问曰天下方乱英雄铲迹亦理之常我视汝非佣必以寔告不然且捕汝于官宜生不服曰我服佣事惟恭主人乃尔置疑请辞而已翁固诘之则请其故翁曰汝动作皆佣而㣲有未尽同者余日者燕客执事咸骏而汝独逊诸侪撤器有噫声若欿然不怡此鱼服而角也我固将全汝而何以文为宜生惊汗亟拜曰主寔生我不敢匿遂告之繇翁曰官购方急图形遍城野汝安所迯龟山有僧可託以心余交之旧矣介之入北策之良也从之翁赆之金𨼆之衲至寺服缁童之服以求纳主僧者出俨然乡校之所见也启缄而留之余数旬持桡夜济宜生于淮曰大丈夫富贵命耳予无求报心天寔命汝知复如何必得志母忘中国逆而顺天所祐也金法无验不可行遂杀一人于道而夺其符以至于燕上书自言道国虚实不见用縻而致之黄龙㑹赦得释因以敎授自业金有附试畔归之士谓之归义试遭捷海陵时有意南伐校猎国中一日而𫉬熊三十六廷试多士遂以命题葢用唐体宜生奏赋曰圣天子讲武功云屯八百万骑日射三十六熊亮览而喜擢为第一不数年仕至礼部尚书绍兴三十年金来贺正旦宜生以翰林侍讲学士为之使朝廷闻之命张忠定焘以吏部尚书侍读馆之都亭时北盟方坚国备大弛而谍者𫝊造舟调兵之事无虚日上意不深信馆者因以首丘风之至天竺㣲问其的宜生顾其介不在旁忽廋语曰今日北风甚劲又取几间笔扣之曰笔来笔来于是始大警及髙景山告衅而我麤有备矣宜生寔先漏师焉归为介所告烹而死宜生方显时龟山僧至其国言之于亮而尊显之俾乗驿至京东视海舟号天使国师不知所终僧踪迹有异淮人能言之出入两境如跳河轻财结客又有至术髠而侠者也逆而显顺而戮岂非其相然耶椎埋于先一折枝而赎其恶固神理之所不容也建贼范汝为猖獗建士如欧阳颕士施逵呉综者善文章多材艺或巳登科皆望风往从之建人陆业谢尚有乡曲誉贼声言使二人来招即降朝廷遣之既而拘系二人反为贼用贼败欧阳颕士呉综先诛死陆谢施逵以槛车送行在至中途逵谓二人曰吾軰去必死与其戮于市朝极痛楚曷若早自裁逵乃密令人为药三丸小大形色俱相似一乃无毒者逵取无毒者服之二人服药即死既至行在归罪于二人理官无所攷证迄从末减但编置湖南中途又逸去或为行者或为道人或为人典库藏迤逦望淮去有喜其才者以女妻之住数月复北走降金改名宜生登伪科擢用甚峻海陵将犯淮时为之奉使北来海㓂郑广陆梁莆福间颿驶兵犀云合亡命无不以一当百官军莫能制自号滚海蛟有䛇弗捕命以官使主福之延祥兵以徼南溟延祥𨽻帅闽广朔望趋府羣僚以其故所为徧賔次无与立谭者广欝欝弗言一日晨入未衙羣僚偶语风檐或及诗句广矍然起于坐曰郑广麄人欲有拙诗白之诸官可乎衆属耳乃长吟曰郑广有诗上衆官文武㸔来总一般衆官做官却做贼郑广做贼却做官满座惭噱去熙宁中福建贼廖恩聚党山林招抚乆之方出降朝廷贳其罪授右班殿直既至有司供脚色一项云厯任以来并无公私过犯见者无不笑之逆曦未叛时尝歳校猎塞上一百夜归笳鼓竞奏辚载杂袭方垂鞭四视时盛秋天宇澄霁仰见月中有一人焉骑而垂鞭与已惟肖问左右所见皆符殊以为骇黙自念曰我当贵月中人其我也扬鞭而揖之其人亦扬鞭乃大喜异谋由是益决曦年十许嵗时其父挺尝问其志曦有不臣之语其父怒蹴之炉火中灼其靣号呉巴子云李顺与曦先后叛于蜀俱僣即蜀王位説者析顺字谓居川之旁一百八日析曦字谓三十八日我乃被戈较其即位受策之日不差毫髪安子文丙与杨巨源合谋诛逆曦旋杀巨源而专其功乆之朝廷疑其䟦扈俾帅长沙子文尽室出蜀在长沙广事赀积㕔事前豢豕成羣粪秽狼借肥腯则烹而卖之罢政捆载西归厥后杨九鼎帅蜀以刻剥失军心牙校莫简倡乱杀九鼎刳其腹寔以金银曰使其贪腹饫饱时子文家居散财结士生擒莫简剖心以祭九鼎再平蜀难蜀父老言王小皤之乱自言我土锅村民也岂能霸一方有李顺者孟大王之遗孤初蜀亡有晨兴过摩诃池上者见锦箱锦衾覆一襁褓婴儿有片纸在其中书曰国中义士为我飬之人知其出于宫中因收飬焉顺是也故蜀人惑而从之未几小皤战死衆推顺为主下令复姓孟及王师𫝊城城且破矣顺忽饭城中僧数千人以祈福又度其童子亦数千人皆就府治削髪僧衣䀯后分东西两门出出尽顺亦不知所在葢自髠而遯矣明日王师入城捕得一髯士状颇𩔖顺遂诛之而寔非也天禧初竟𫉬于岭南即狱中杀之蜀人又谓顺迯至荆渚入一僧寺有僧熟视曰汝有异相当为百曰偏霸之主何自在此汝宜急去今年不死尚有数十年夀亦可怪也邦交第十五元丰间注辇国使人入贡乞依本国俗撒殿诏从之使人以金盘盛珠跪捧于殿楹之间更以金莲花酌珠向御座撒之谓之撒殿乃其国至敬之礼也朝退有司扫彻得珠十余両分赐是日侍殿合门使副内臣注辇在广州海行四千里至广州李丞相士羙尝言将命䀻辽赴其花燕时辽主坐御牀上后有乌熊皮䝉一物颇高大乆而似疲则以身倚之意其如古设扆状耳俄而乌皮间时露一二人手足罔测其故及日晏乃见数小儿在其中此葢其旧俗也昔髙欢立孝武帝以黒氊䝉七人欢居其一而帝于氊上西向拜天殆亦𩔖是辽人刘六符所谓刘燕公者建议于其国谓燕蓟云朔本皆中国地不乐属我非有以大收其心必不能乆辽主宗真问曰如何收其心曰敛于民者十减其四五则民惟恐不为北朝人矣辽主曰如国用何曰臣愿使南朝求割闗南地而増戍閲兵以脇之南朝重于割地必求増歳币我姑为不得已而受之俟得币则以其数对减民赋可也宗真大以为然卒用其策得増币而它大臣背约才以币之十二减赋民固已喜矣及洪基嗣立六符为相复请用原议洪基亦仁厚遂尽用银绢二十万之数减燕云租赋其后辽政虽乱而人心不离岂可谓辽无人哉于阗国朝贡使每来必携其寳铛以徃返厯乆皆然我主客备见之乃一鐡铛尔葢其来道渉流沙踰三日程无薪水独挈其水而行是铛投以水顷辄已百沸矣用是得不乏故寳之章惇之贬辽主方食闻之放箸而起称善者再谓南朝错用此人又问何为只若是行遣及闻温公之相敕其邉吏曰中国相司马矣慎无生事开邉衅粘罕在西京寻冨郑公文潞公司马温公子孙时惟潞公第九子殿撰维申老年杖屦先奔出城遗一妾一婴儿粘罕抚慰良乆赠衣物珠玉压惊复令归宅司马朴至金问知为温公之后叹曰使司马公在朝我亦不敢至城下及立异姓遂欲拥朴朴力辞而免拘刷三馆书籍凡王氏经説字説皆弃去之道君在南郡犹诘问李纲朝廷何故追赠司马光粘罕诸人却如元祐旧臣老于中朝熟闻国论者良可笑也熙宁中王韶熙河之役番部俞龙珂率衆内附归朝自言平生闻包中丞朝廷忠臣乞赐姓包氏宣和中路允廸自高丽还言髙丽国主问杨龟山先生安在正人之见重于外国如此赵相挺之使金方盛寒在殿上金主忽顾挺之耳愕然急唿小奴指示之葢阉也俄持一小玉合子至合中有药色正黄涂挺之两耳周匝而去其热如火既出殿门主客者揖贺曰大使耳无患矣若用药迟且拆裂缺落甚则全耳皆坠而无血叩其玉合中药为何物乃不肻言但云此药市中亦有之价甚贵方匕直钱数千某辈早朝遇极寒即涂少许吏卒軰则别有药以狐溺调涂之亦效粘罕相金灭辽扰宋复欲肆志于夏夏人隂为之备忽开衅索马万疋夏人从其请先以所练精兵每一马以二人御之绐言金人曰万马虽具然本国乏人牵拢今以五千人押送请遣人交之粘罕遣人往取皆善骑射者其寔欲以窥之也至境未及交马夏人羣起金兵悉毙夏人复持马归国粘罕气沮自此不敢西向发一矢绍兴辛巳冬海陵戕灭随行帑藏舟车多为王师所掠有淮甸客亦从而奋𫉬一生首将挥之以劔其人哀鸣乞命曰舟中有寳当取献以自赎乃释其縳遣二卒从之以徃少顷携一匣来启视皆金玉装饰第三匣内一石三稜上尖而下大色㣲黄石之腰有玉龙旋绕仰首左𤓰扑一玉珠𤓰牙鳞鬛狞雄熟视如生不与世间绘畵者𩔖其人云金主以此寳为镇国寻尝欲观其变化则用净盆贮水候夜半置于水中须叟间黒云䝉覆其上必急収之稍缓恐或飞去如所言试之果然遂尔珍藏常以随行海陵末年自制尖鞾头极长鋭云便于镫而足指所不及谓之没头下鞘其后渝盟南伐果为其下所戕于江上海陵永簒时封岐王为平章政事颇知书好为诗词语出辄崛疆愸愸有不为人下之意境内多𫝊之尝得其数篇初岐王以事出使道驿有竹辄咏之曰孤驿潇潇竹一丛不同凡卉媚春风我心正与君相似只待云梢拂碧空又书壁述怀曰蛟龙潜匿𨼆沧波且与虾蟆作混和等待一朝头角就撼揺霹雳震山河既而过汝隂复作诗曰门掩黄昏染緑苔那囘踪迹遍尘埃空亭日暮乌争噪幽径草深人未来数仞假山当户牖一池春水遶楼台繁花不识兴亡地犹倚䦨干次第开又尝作雪词昭君怨曰昨日樵村渔浦今日琼川玉渚山色卷帘㸔老峰峦锦帐羙人贪睡不觉天花剪水惊问是杨花是芦花一日至卧内见其妻几间有岩桂植瓶中索笔赋曰緑叶枝头金缕装秋深自有别般香一朝扬汝名天下也学君王着赭黄味其词㫖己多圭角葢其蓄已不小矣及得志将图南牧遣我叛臣施宜生来贺使图临安之城邑及呉山西湖之胜以归瞷然有垂涎杭越之想亟命撤坐间软屏更设所献而于呉山絶顶貎已之状策马而立题其上曰万里车书盍混同江南岂有别疆封提兵百万西湖上立马呉山第一峰迁汴之嵗中秋待月不至赋鹊桥仙曰停杯不举停歌不发等候银蟾出海不知何处片云来做许大通天障碍虬髯捻断星眸睁裂惟恨劔锋不快一挥截断紫云腰子细看嫦娥体态明年竟遂前谋使御前都统骠骑卫大将军韩邪将射鵰军二万三千围子细军一万先下两淮临发赐所制喜迁莺以为宠曰旌麾初举正駃騠力健嘶风江渚射虎将军落鵰都尉绣㡌锦袍翘楚怒磔㦸髯争奋卷地一声鼙鼓笑谈顷合长江齐楚六师飞渡此去无自堕金印如斗独把功名携取断锁机谋垂鞭方略人事本无今古试展卧龙韬韫果见成功且莫问江左想云霓切望𤣥黄迎路观其所存寓一二于十百其桀骜之气己溢于辞表他葢可知也金熈宗亶皇统十年夏龙见御寨宫中雷雨大至破柱而去亶大惧左右以为当肆赦以禳之遂召当制学士张均视草其中有顾兹寡昧及眇予小子之言译者不晓其义乃曰汉児疆知识託文字以詈我主上耳亶惊问故译释其义曰寡者孤独无亲昧者不晓人事眇为瞎子小子为小孩児亶大怒亟召均至诘其説未及对以手剑𠢐其口棘而醢之竟不知译之为愚为姦也开禧用兵金人元帅纥石烈子仁领兵据濠梁大书一词于濠之倅厅壁间词名上平南即上西平之调云虿蜂揺螳臂振旧盟寒恃洞庭彭蠡狂澜天兵小试万蹄一饮楚江干捷书飞上九重天春满长安舜山川周礼乐唐日月汉衣冠洗五州妖气闗山已平全蜀风行何用一泥丸有人𫝊喜日邉都䕶先还子仁葢亦北地之能文者元起沙漠日塞上有一山形势雄伟金人望气者谓此山有王气非彼之利谋欲厌胜之计无所出时国已多事乃遣使通好既而曰他无所冀愿得某山以镇压我土耳衆皆笑而许之金人乃大𤼵卒凿掘辇运至幽州城北积累成山因开桃海子栽植花木营搆宫殿以为游幸之所名琼花岛未几金亡世皇徙居之至元四年兴筑宫城山适在禁中遂赐名万嵗山回回地有七八十嵗人自愿舍身济衆者絶不饮食唯澡身啖蜜经月便溺皆蜜既死国人以石棺仍满用蜜浸镌志嵗月于棺葢瘗之俟百年后启之则蜜剂也凡人损折肢体食少许立愈虽彼中亦不多得俗曰蜜人番言木乃伊宋稗𩔖钞卷八宋稗类钞卷九钦定四库全书宋稗𩔖钞卷九常熟潘永因编厚徳第六徐鼎臣归朝后坐事出陜右柳开时为刺史开性豪不为加礼又事多不法朝廷命郑文宝治罪文宝素师事鼎臣开诣鼎臣求解鼎臣曰彼昔为铉弟子然时异事背安能必其心开再拜力恳鼎臣许之顷文宝至未见开即屏从者步趋入委巷诣鼎臣许觐省立庭下鼎臣徐出坐文宝拜竟升自西阶通温凊复降拜鼎臣乃邀文宝上立谈道旧且戒文宝以持节之重而铉闲慢废弃后勿复来文宝力询其所欲鼎臣曰柳开甚相畏文宝黙出其事立散太祖与符彦卿有旧常推其善用兵知大名十余年有告以谋叛者亟徙之鳯翔而以王晋公祐为代且委以宻访其事戒曰得实吾当以赵普所居命汝面授㫖径使上道祐到察知其妄数月无所闻驿召面问因力为辨曰臣请以百口保之太祖不乐徙祐知襄州彦卿竟亦无他祐后创居第于曹门外手植三槐于庭曰吾虽不为赵普后世子孙必有登三公者已而魏公果为太保太平兴国中赵普再入相卢多逊已罢为兵部尚书一日普召钱惟濬至中书谓曰朝廷知卢多逊求取元帅财物甚多今未亟行者为元帅也请具所遗之物列状上之辞意重叠冀在必致惟濬归而白之且曰侍中之言未必不是上旨彬曰主上英明大臣有过行即自行何假吾状惟濬惧因与僚吏等又坚请曰逆侍中意恐致不测彬不聴乃取当时所与大臣财物之籍悉焚之既而召谓曰我受主上非常之恩是以入朝之日上所顾过者皆以金帛为之土物耳且非有他求为上故也况侍中而下皆有之何独卢相岂有见人之将溺而又加石焉汝等少年勿为此按籍已焚祸福吾自当之惟濬等惕息而退后果知其事非太宗意太宗征辽直抵幽州围其城俄一夕大风军中虚惊南北兵皆溃散而诸将不知车驾所在惟节度使髙琼随驾上于仓卒中大怒诸将不赴行在翼日欲行军法髙奏曰夜来出不意诸将若有知陛下所在岂陛下之福耶臣𫉬在左右亦偶然耳诸将不可罪责上悟皆释之髙之门出太皇为天下母仪者以为有阴徳之助李文靖公沆为相专以方严重厚镇服浮躁尤不乐人论説短长附已胡秘监旦谪商州久未召尝与文靖同为知制诰闻其拜㕘政以启贺之歴诋前居职罢去者云吕㕘政以无功为左丞郭㕘政以失酒为少监辛㕘政非材谢病优拜尚书陈㕘政新任失㫖退归两省而誉文靖甚力意将以附之文靖愀然不乐命小吏封置箧曰吾岂真有优于是者亦适遭遇耳乘人之后而讥其非吾所不为况欲扬一已而短四人乎终为相旦不复用真庙时有卜者上封事言干宫禁上怒令捕之系狱坐以法因籍其家得朝士徃还书尺上曰此人狂妄果臣僚与之游尽可付御史狱案劾王文正公旦得之以归翼日独对曰臣看卜者家藏文字皆与之算命选日草本即无言及朝廷事臣託徃来亦曽令步推星辰其状尚存因出以奏曰果行乞以臣此状同问上曰卿意如何公曰臣不欲因以卜祝贱流累及朝臣上乃解公至政府即时焚去继有大臣力言乞行欲因而挤之上令中使再取其状公曰得㫖已寝焚去之陈龙学从易天禧中坐失举送宰相冦凖素恶之遂除知吉州及凖贬道州从易为河南转运使或谓曰可忘庐陵及凖至从易以故相礼敬之言者为慙西蜀乱后官府多不挈家以行张忠定公咏知益州单骑赴任是时一府官属惮张威严莫敢蓄媵使张不欲絶人情遂自买一婢以侍巾栉自是官属稍稍置姬张在蜀四年被召还阙唿婢父母出资以嫁之仍处女也赵忠简公鼎平政日使臣闗永坚亦西人趋承云久乃丐官淮上贫不能办行欲质息女公怜之随给所需永坚乞纳女公却之请力不得已姑留之后永坚解秩还公一见语云尔女无恙坚谓宿逋未偿公笑不答且助资送费嘱求良配遂归监平江梅里镇宗室汝霖女言虽屡年曰侍丞相巾栉及嫁尚处子也沈詹事持要坐与叶丞相论恢复贬筠州沈方售一妾年十七携与俱行处筠凡七年既归唿妄父母以女归之犹处子也时人以比张忠定公㑹稽潘方仲矩为安吉尉献诗云昔年单骑向筠州覔得歌姬共逺游去日正宜供夜直归来浑未识春愁禅人尚有香囊媿道士犹懐炭妇羞鐡石心肠延寿药不风流处却风流夫人之所最难制者欲忠定忠简贤者或能自勉沈詹事何人而所操若此张忠定帅蜀时择良家处子十人执澣濯纫缀之役张始不肯用既而恐不便于后人遂留之执事偶悦一姬中夜心动而起绕屋而行但云张咏小人张咏小人后赵清献继之慕其风然已不敢亲近置之他所有宴集则唿之一日偶喜其中一人酒罢置之外舍公先入宅曰俟来唿汝则入女不胜喜孔目官以下皆通名谒见求庇覆矣公入不出或觇之则周行室中连声自叱其名曰赵扑不得无礼如是一时顷乃唿吏云适间女子可支钱五百千明日便令嫁人毛义夫云清献公既留此女入而濯足且将复出天大寒炽炭命老兵持盆水至忽举盆浇炭上烟火飞扬满室公悟乃遣女去赵叔平槩与欧阳公同在馆赵重厚寡言公意轻之公知制诰日韩范在中书以赵为不文除天章阁侍制赵不以屑意㑹公甥女淫乱事觉语连公时疾韩范者皆欲文致公罪云与甥乱上怒狱急羣臣莫敢言赵乃上言修以文章为近臣不可以闺房暧昧之事轻加污蔑臣与修踪迹素疎修之待臣亦薄所惜者朝廷大体耳书奏上不悦人皆为之惧赵澹然如平日赵康靖公槩厚徳长者口未尝言人短欧公被谤宻申辨理至欲纳平生诰勅以保之而文忠不知也中嵗尝置黄黒二豆于几案间自旦数之每兴一善念为一善事则投一黄豆于别器恶则投黒豆暮𤼵视之初黒多于黄渐久反之既谢事归南京二念不兴遂撤豆无可数云庆厯三年有李京者为小官呉鼎臣在侍从二人相与通家一日京荐其友人于鼎臣求闻达于朝廷鼎臣即缴其书奏之京坐贬官未行京妻谒鼎臣妻取别鼎臣妻惭不出京妻立厅事召鼎臣干仆语之曰我来为往还之久欲求一别亦既为乃公尝有数帖与吾夫嘱私事恐汝家终以为疑索火焚之而去太尉陈尧咨为翰林学士日有恶马不可驭蹄啮伤人多矣一日其父谏议入廏不见是马因诘圉人乃曰内翰卖之商人矣谏议遽谓翰林曰汝为贵臣左右尚不能制商人安能畜此是移祸于人也亟命取马而归其值苏子美以飨客得罪言事者欲因子美以动一二大臣弹击甚急宦者操文符捕人所逮皆一时名士都下为之纷骇左右无敢救解韩魏公从容言于仁宗曰舜钦一醉饱之过止可付有司治之何至如此帝悔见于色欧阳文忠公初以范希文事得罪于吕相坐党人逺贬三崃流落累年比吕公罢相公始被进擢其后为范公作神道碑言西事吕公擢用希文盛称二人之贤能释私憾而共力于国家希文子纯仁大以为不然刻石时辄削去此一节云我父至死未尝解仇公叹曰我亦得罪于吕丞相者惟其言公所以信于后世也吾尝闻范公自言平生无怨恶于人兼其与吕公解仇书现在范集中岂有父子之性相逺如此公知颍州时吕公着为通判为人有贤行而深自晦黙时人未甚知公后还朝力荐之由是渐见进用又陈恭公执中素不喜公其知陈州时公自颕移南京过陈拒而不见后公还朝作学士陈为首相公遂不造其门已而陈出知亳州寻罢使相公当草制自谓必不得好词及制出词甚美至云杜门却扫善避权贵以逺嫌处事执心不为毁誉而更变陈大惊喜曰使与我相知深者不能道此此得我之实也手録一本寄门下客李师中曰吾恨不早识此人江邻几与欧阳公契分不疎晩着杂志诋公尤力梅圣俞以为言而公终不问邻几既死公徃弔哭之恸且告其子曰先公埋石修当任其责矣故公叙铭邻几无一字贬之前辈云非特见公能容又使天下后世读公之文知公与邻几始终如一且将不信其所诋矣龎相醇之籍判太原日司马温公适倅并州一日被檄廵边温公因便宜命诸将筑堡于穷鄙而不以闻后为西𦍑所败杀一副将朝廷深讶龎公擅兴诘责不已龎公既素重温公畧弗自言久之遂落使相以观文殿学士罢归龎公益黙不一语温公用是得免司门郎中王缮潍州人治三𫝊春秋中第再调沂州録事㕘军时鲁肃简公宗道方为司户㕘军家贫食口衆禄俸不给每贷于王犹不足则又恳王预贷俸钱鲁御下严库吏深怨之诉鲁私贷缗钱并劾王王谕鲁曰苐归罪某君无承也鲁曰某贫不给以干于公过实自某公何辜焉王曰某碌碌经生仕无他志茍仰俸入以养妻子得罪无害矧以官物贷人过不及免君年少有志节明爽方正实公辅器无以轻过辄累逺业并得罪何益卒明鲁不知而独受私贷之罪鲁深愧谢不自容王处之裕如无慊恨色由是沉困二十余年晚用荐者引对吏部状其功过奏内有鲁姓名时鲁已㕘大政立侍殿中仁庙目鲁曰岂卿耶鲁遽称谢且具陈其实仁庙叹曰长者也先是有私过者例改次等由是得不降等诏改大理寺丞仕至省郎累典名郡晚年田园丰腆子孙蕃衍寿八十九卒亦庇贤为善之报也鲁肃简公劲正不徇爱憎出于天性素与曹襄悼不协天圣中因议茶法曹力挤肃简因得罪去赖上察其情寝前命止从罚俸独三司使李谘夺职谪洪州及肃简病有人宻报肃简但云今日有佳事鲁闻之顾壻张昷之曰此必曹利用去也试徃侦之果襄悼谪随州肃简曰得上殿乎张曰已差人押出门矣鲁大惊曰诸公误也利用何罪至此进退大臣岂宜如此之遽利用在枢宻院尽忠于朝廷但素不学问倔强不识好恶耳此外无大过也嗟惋久之遽觉气塞急召医视之曰此必有大不如意事动其气脉已絶不可复治是夕薨李谘在洪州闻肃简薨有诗曰空令抱恨归泉壤不见崇山谪去时葢未知肃简临终之言也王武恭公自枢宻使谪知随州孔道辅所论也道辅死或有告武恭害公者死矣武恭愀然出涕曰可惜朝廷又丧一直臣至和中范景仁为谏官赵阅道为御史以论陈恭公事有隙熙宁中王介甫执政恨景仁数毁之于上且曰陛下问赵抃即知其为人他日上以问阅道对曰忠臣上曰卿何由知其忠对曰嘉祐初仁宗违豫镇首请立皇嗣以安社稷岂非忠乎既退介甫谓阅道曰公不与景仁有隙乎阅道曰不敢以私害公神宗时以陜西用兵失利内批出令斩一漕臣明日宰相蔡确奏事上曰昨日批出斩某人已行否确曰方欲奏知上曰此事何疑确曰祖宗以来未尝杀士人臣等不欲自陛下始上沉吟久之曰可以刺面配逺边处门下侍郎章惇曰如此即不若杀之上曰何故曰士可杀不可辱上失色曰快意事更做不得一件惇曰如此快意事不做得也好韩许公亿在中书日尝见天下诸路有职司捃拾官吏小过辄颜色不怿曰今天下太平主上之心虽虫鱼草木皆欲得所夫仕者大则望为公卿次则望为侍从职司其下亦望京朝幕职奈何锢之于圣世东坡元祐间出帅钱塘视事初都商税务押到匿税人南剑州乡贡进士吴味道以二巨卷作公名衔封至京师苏侍郎宅公唿询其卷中何物味道恐蹙而前曰味道今秋忝冐乡荐乡人集钱为赴省之赆以百千就置建阳纱得二百端因计道路所经塲务尽行抽税则至都下不存其半窃计当今负天下重名而爱奨士𩔖惟内翰与侍郎耳纵有败露必能情贷遂假先生名衔缄封而来不知先生已临镇此邦罪实难逃公熟视笑唿掌牋吏去其旧封换题新衔附至东京竹竿卷并手书子由书一纸付之曰先辈这囘将上天去也无妨明年味道及第来谢公甚喜为延欵数日而去曾鲁公公亮布衣游京师舍于市侧旁舍泣声甚悲诘朝过而问之旁舍生意惨怆欲言而色媿公曰若第言之或遇仁人戚然动心免君于难不然继以血无益也旁舍生顾视左右欷歔久之曰仆顷官于某以某事而用官钱若干吏督之且急视其家无以偿之乃谋于妻以女鬻于商人得钱四十万行与父母诀别此所以泣之悲也公曰商人转徙不常且无义爱弛色衰则委为沟中矣吾士人孰若与我旁舍生跽曰不意君之厚贶小人如此且以女与君不𫉬一钱犹愈于商人之数然仆已书劵纳值不可退公曰第偿其值索其劵彼不可则讼于官旁舍生然之即与钱四十万约曰后三日以其女来吾且登舟矣俟君于水门之外旁舍生如公教商人果不敢争携女如期以徃觅公之舟无有也询旁舟之人则曰其舟已去三日矣其女后嫁为士人妻公墓石独遗此事罗可沙阳硕儒也性度寛𢎞词学赡丽尝预乡荐见黜于礼部遂不复进取疎放自适乡人共以师礼事焉有窃刈其园中蔬者可适见因蹑足伏草间避之以俟其去又有攘杀其鸡者可乃携壶就之其人惭悚伏罪可执其手曰与子幸同闾里不能烹鸡以待子我诚自愧乃设席唿其妻孥环坐尽醉而归终不以语人人由是相诫无犯尝作百韵雪诗有斜侵潘岳鬓横上马良眉诚佳句也正献吕公尝荐常彝甫秩后差改节吕对程伯淳有悔荐之意伯淳曰愿侍郎宁受人欺不可使好贤之心少替简池刘光祖平生好施不顾有无来谒者皆周之一日晨坐暖阁夫人方梳沐有旧友来访公令夫人入内夫人从窻隙中见士人拾所遗钗入懐未穏公将出夫人掣公衣袖止之少顷公乃出客退问其故夫人曰偶遗小钗彼方收拾未穏士贫得之可以少济不欲遽恐之耳张知常在上庠日家以金千两附致于公同舍生因公之出发箧而取之学官集同舍检索因得其金公不认曰非吾金也同舍生至夜袖以还公公知其贫以半遗之前辈谓公遗人以金人所能也仓卒得金而不认人所不能也王和甫尝言苏子瞻在黄州上数欲用之王禹玉辄曰轼诗有世间惟有蛰龙知之句陛下龙飞在天乃不敬反欲求蛰龙乎章子厚曰龙者非独人君人臣皆可以言龙也上曰自古称龙者多矣如荀氏八龙孔明卧龙岂人君耶及退子厚诘之曰相公乃欲覆人家族耶禹玉曰闻舒亶言尔子厚曰亶之唾亦可食乎姚雄初为将以女许一寨主之子无何寨主物故妻及子皆沦落后雄以边帅赴阙奏事唿一媪浣衣喜其有士人家风问所从来媪曰昔良人守官边寨有将姚其姓者许以女归妾子今夫既丧无以自存子亦货饼饵以自给姚曰汝尚记姚形容否媪曰流落困苦不复省记姚曰某即是也女自许归之后不与他族日望壻来岂以父之存没为间耶媪泣下气咽不语者久之因留媪唿其子至浣濯衣服之载还镇而毕其礼宣和用兵燕云厚赋天下缗钱督责甚峻民无贫富皆被其害时海州杨六秀才之妻刘氏寡居谓二子曰国家用兵敛及下戸期㑹促迫刑法惨酷吾家积钱列屋坐视乡党之困与官吏之负罪而晏然不顾于心安乎遂请于官愿以缗钱一百万献之以免下戸之输于是一郡数县之官吏得以逃责而下戸得免于流离死亡者皆刘氏之赐也赵忠简鼎既以忤相桧讁吉阳军门人故吏皆不敢通问广帅张宗元时遣使渡海以醪米遗之桧令本军月具存亡申省公知遣人唿其子汾至谓之曰桧必欲杀我我不死一家当诛惟我死尔曹无患乃不食而死汾䕶丧归𦵏于衢州守臣章杰知中外士大夫平时与公有简牍徃来至是又携酒㑹𦵏意可为竒货乃遣官兵下县同县尉翁蒙之以搜私酿为名驰徃掩取复疑蒙之漏言潜戒左右伺察之䝉之书片纸走仆自后垣出宻以告汾趋令尽焚箧中书及弓刀之属比官兵至一无所得公之家赖以纾祸杨诚斋夫人罗氏年七十余每寒月黎明即起诣厨躬作粥一釡遍享奴婢然后使之服役其子东山启曰天寒何自苦如此夫人曰奴婢亦人子也清晨寒冷须使其腹中畧有火气乃堪服役耳东山曰夫人老且贱事何倒行而逆施乎夫人怒曰我自乐此不知寒也汝为此言必不能如吾矣东山守呉夫人尝于郡圃种苎以为衣时年八十余矣平居首饰止于银衣止于䌷绢生四子三女悉自乳曰饥人之子以哺吾子是诚何心哉诚斋东山清介絶俗固皆得之天资而内助母仪所禆亦已多矣舒之望江有富翁曰陈国瑞以铁冶起家尝为其母卜地青乌之徒辐集莫适其意有建宁王生者以术闻延之踰年始得吉于近村有张翁者业之国瑞治家未尝问有无一以诿其子王生乃与其子计所以得地且曰陈氏卜𦵏环数百里莫不闻若以实言则垄断取资未易厌也于是伪使其冶之𨽻如张翁家议圈豕若以祷者因眺其山木之美而誉之曰吾冶方乏炭此可以薪而得资翁许之乎张翁固弗疑也曰诺居数日遂以钱三万成约国瑞始来相其山大喜筑垣缮庐三閲月而大备遂𦵏之明年清明拜墓上王与子偕忽顾其子曰此山得之何人厥直凡几子以实告又顾王曰使不以计胜则为直当几何曰以时价商之虽亷犹三十万也国瑞亟归命治具鞚马谒张翁而邀之至则馆焉盛殽醖相与欵洽者几月语不及他翁既久留将告归复张正堂而醼之酒五行辇钱三百缗置之阼实缣于篚酌酒于斚而告之曰予𦵏予母人谓其直之朘请以此为翁寿翁错愕曰吾他日伐山而薪不盈千焉三万过矣此恶敢当国瑞曰不然𦵏而买地宜也诡以为冶则非也余子利一时之㣲以是绐翁人皆曰直实至是用敢以为请凡余之为将以媿吾子之见利忘义者翁卒辞曰当时固已许之实又过直子欲为君子老夫虽贱可强以非义之财耶固授之徃反撑拒诘旦拂衣去国瑞乃怒其子曰汝实为是必为我致之不得已宻召其子畀焉曰是犹翁也翁竟不知嗟夫世之人以市道相交一钱之争至于死而不悔闻二人之风亦可以少媿乎京师人有以金银缯锦二箧託付于其相知数年而死彼人归诣其子子曰我父平日未尝一言及此且无劵契之验殆长者之误也其人曰我躬受之尔父岂待劵契与汝必预闻哉两人相推无敢当其人遂持以白于官时包孝肃公尹京究验其实断与其子昌化章氏昆弟二人皆未有子其兄先抱育族人一子未几其妻得子其弟言兄既有子盍以所抱子与我兄告其妻妻犹在蓐曰不然未有子而抱之甫得子而弃之人其谓我何且新生那可保也弟请不已嫂曰不得已宁以吾新生者与之弟初不敢当嫂即与之已而二子皆成立长曰翃字景韩季曰诩字景虞翃之子樵槱诩之孙铸鑑皆相继登第遂为名族孝友睦婣之报如此妇人有识尤可尚也临安府江夏陈宫干家饶资财偶买一婢一日令揩浴若不用力然顾之则见其以一手拭泪陈疑之与妻言其事妻唿之不至寻至后阁见其婢犹垂泪未巳扣其故婢曰妾本宦家女妾父性暴居官时令一婢揩浴误以指爪伤背重加之罪妾今乃𫉬此报言讫涕泪俱下妻还白之即择偶嫁出维扬秦君昭妙年游京师其执友邓载酒祖饯既而舁一殊色小鬟至前令拜秦因指之曰此吾为部主事某人所买妾也幸君便航可以附达秦弗敢诺邓作色曰纵君自得之亦不过二百五十缗耳何峻辞乃尔秦勉强从命迤逦至临清天渐暄夜多虫蚋可畏内之帐中同寝直抵都下置舍馆主妇处持书徃见主事问曰足下与家眷来耶曰无有主事意极不悦随以小车取归踰三日谒谢曰足下长者也昨已作答简附便驿报吾邓公且使知足下果能不负公付託之意矣遂相与痛饮尽欢而散夫栁下惠颜叔子之事千古以为美谈今秦之于此女子也相从数千里饮食起居无适而不同又非造次颠沛者之比可谓厚徳君子矣后秦之子孙咸至显宦宋稗𩔖钞卷九宋稗类钞卷十钦定四库全书宋稗𩔖钞卷十常熟潘永因编雅量第十七郭进有材畧屡立战功治第新成聚族人賔客落之下至土木之工毕预乃设诸工之席于东庑羣子之席于西庑人或曰诸子安可与工徒齿进指诸工曰此造宅者指其子曰此卖宅者卖宅者固宜坐造宅者下进殁未几果为他人所有钱武肃王初有国将筑宫望气者言因故府大之不过百年填西湖之半可得千年武肃笑曰世有千年而中不出真主者乎柰何困吾民为遂弗改吕文穆公蒙正不记人过初参政事入朝堂有朝士于帘内指之曰此子亦参政耶文穆佯为不闻而过同列令诘其官位姓名文穆遽止之朝罢同列犹不能平悔不穷问文穆曰若一知其姓名则终身不复能忘固不如弗知也时人服其量李文靖公沆秉钧日所居陋巷厅事无重门頽垣败壁不以屑虑堂前药栏坏夫人戒守舍者弗葺以试公公经月终不言夫人以语公公笑谓其弟维曰内典以此世界为缺䧟安得圆满如意人生朝暮不保岂可以此动吾念哉王文正公旦局量寛厚人未尝见其怒饮食有不精洁者但不食而已家人欲试其量以少埃墨投羮中公惟噉饭而已问其何以不食羮曰我偶不喜肉一日又墨其饭公视之曰吾今日不喜饭可具粥其子弟愬于公曰庖肉为饔人所私食肉不饱乞治之公曰汝辈人料肉几何曰一觔今但得半其半为饔人所廀公曰尽一觔可得饱乎曰尽一觔固当饱曰此后人料一觔半可也尝宅门坏柱撤厔新之暂于廊庑下启一门以出入公至侧门低据鞍俯伏而过都不问毕复行正门亦不问有控马卒嵗满辞公问汝控马几时曰五年矣公曰吾不省有汝既去复唿回曰汝乃某人乎于是厚赐之乃是逐日控马但见背未尝见其面因去见其背方省也昔孙叔敖乗马三年不知牝牡其公之谓乎王沂公状元及第还青州故郡府帅闻其归乃命父老倡乐迎于郊公乃易服乗小驷由他门入遽谒守守惊曰闻君来已遣人奉迎门司未报君至何为抵此王曰不才幸忝科第岂敢烦郡守父老致迓是重其过也故变姓名诳迎者与门司而上谒守叹曰君真所谓状元矣遂卜其逺大章郇公作三府日寒食与丁晋公博丁负翼日封置所负银数百两归公明年寒食复博而公负丁督索甚急公即出旧物以偿之而封缄尘已昏垢丁服其气局之大如此丁晋公谓至朱崖作诗曰且作白衣菩萨观海边孤絶宝陀山作青衿集皆为一字题寄归西洛又作天香𫝊叙海南诸香及以州郡配古人姓名着咏百余篇葢未尝一日废笔砚也后移道州旋以秘书监致仕许于光州居住流落贬窜十五年髭鬓无斑白者人服其量在光州日四方亲知皆㑹至食不足转运使表闻有㫖给东京房钱一万贯为其子珙数月唿博而尽临终前半月已不食但焚香危坐黙诵佛书以沉水煎汁时呷少许启手足之际神识不乱正衣冠奄然而逝其能荣辱两忘大变不惧当时称为异人向常之敏中拜右揆宣麻日李昌武在翰林上谓之曰朕自即位以来未尝除仆射今日有此殊命敏中应甚喜门下贺客必多卿往观之明日却对来勿言朕意也向归昌武往侯见门䦨悄无人昌武径入见之徐贺曰今日闻降麻士大夫莫不欢慰朝野相庆公但唯唯又言自上即位未尝降端揆此非常之命自非勲徳隆重眷倚殊越何以有此公复唯唯终未测其意又厯陈前代为仆射者勲劳徳业之盛礼命之重公亦唯唯卒无一言既退复使人至庖厨中问今日有无亲戚宾客饮食宴㑹亦寂无一人明日昌武具以所见对上笑曰向敏中大耐官职吕晦叔公着平章军国时门下因语次或曰嘉问败坏家法可惜公不答客愧而退一客少留曰司空尚能容吕惠卿何况族党此人妄意迎合可恶也公又不答既归子弟请问二客之言何如公亦不答吕文靖生四子公弼公着公奭公孺皆颖异其少时文靖与其夫人语四子他日皆显重但未知谁作宰相吾将验之他日四子居外夫人使小鬟擎四宝器贮茶而徃教令至门故跌而碎之三子皆失声或走归告夫人独公着凝然不动文靖谓夫人曰此儿必作相元祐中果大拜吕文懿公初辞相位归故里海内仰之如泰山北斗有一乡人醉而詈之吕公不动语其仆曰醉者勿与较也闭门谢之逾年其人犯死刑入狱吕始悔之曰使当时稍与计较送公家责治可以小惩而大诫吾当时只欲存心于厚不谓养成其恶䧟人于大辟也吕元膺为东都留守尝与处士对碁次有文簿堆拥元膺方秉笔阅览碁侣谓吕必不顾局矣因私易一子以自胜吕已窥之而碁侣不悟翼日吕请碁处士他适以束帛赆之内外人莫测碁者亦不安如是十年许吕寝疾将亟子姪列前吕曰游处交友尔軰冝精择吾为东都留守有一棋者云云吾以他事俾去易一着棋子亦未足介意但心迹可畏亟言之即虑其忧慑终不言又恐汝軰㓕裂于知闻言毕长逝仁宗乆病废朝一日康复思见执政坐便殿促召二府吕许公闻命移刻方赴召比至中使数促公同列亦赞公速行公愈缓步既见上曰久病方平喜与公等相见何迟迟其来公从容奏曰陛下不豫中外颇忧一旦闻怱召近臣臣等若奔驰以进虑人惊动尔上以为得辅臣体欧阳公于修唐书最后至局专任纪志而已列传则宋尚书祁所修也朝廷以一书出两手体不能一遂诏公看详列传令删革为一体公虽受命退而叹曰宋公于我为前軰且人所见多不同岂可悉如已意于是一无所易及书成奏御御史白旧例修书只列局中官髙者一人姓名而公官髙宜书公曰宋公于列传亦功深者为日且乆岂可掩而夺其功乎于是纪志书公姓名列𫝊书宋姓名宋公闻而喜曰自古文人不相让而好相陵此事前所未闻也富郑公致政归西都尝着布直裰跨驴出郊逢水南廵检威仪呵引甚盛前卒呵骑者下公举鞭促驴卒声愈厉又唱言不肯下驴请官位公举鞭称名曰弼卒不晓所谓白其将曰前有一人骑驴冲节请官位不得口称弼弼将方悟曰乃相公也下马伏谒道左其候赞曰水南巡检唱喏公举鞕去又杜祁公以宫师致仕南都时新榜一巍峩者出倅巨藩道由应天太师王资政举正以其少年髙科方得意于时尽假以牙兵宝辔旌钺导从呵拥特盛祁公遇于通衢无他路可避乗欵叚裘㡌暗弊二老卒歛马侧立于傍举䄂障靣新贵人颇讶其立马而避问从者曰谁乎对曰太师相公退傅张邓公士逊晚春乗安轝出南薫缭绕都城游金明抵暮诣冝秋门而入阍兵捧门牌请官位退𫝊止书一阕于牌云闲游灵沼送春囘闗吏何须苦见猜八十衰翁无品秩昔曽三到鳯池来范忠宣谪永州公夫人在患难中每遇不如意事则骂章惇曰枉䧟正人使我至此公每为一笑舟行过橘洲大风雨中船破仅得登岸公令正平持葢自负夫人以登燎衣民舍稍苏公顾曰船破岂亦章惇所为耶其在永州闭门独处人稀识靣客苦欲见者或出则问寒暄而已家僮扫榻具枕揖客解𢃄对卧良久鼻息如雷霆客自度未起亦熟睡睡觉常及暮乃去范忠宣云或相勉以摄生之理不知人非乆在世之物假如丁令威千嵗化鹤归乡见城郭人民皆非则独存亦何足乐杨尚书玢致仕归长安旧居多为邻人侵占子弟欲诣府诉其事以状白公公批纸尾云四邻侵我我从伊毕竟须思未有时试上含元殿基望秋风秋草正离离子弟不敢复言鉴识李文正公昉为相有求差遣见其人材可取必正色拒之已而擢用或不足收用必和颜温语待之子弟或问其故公曰用贤人主之事我若受其请是市私恩也故峻絶之使恩归于上若其不用既失所望又无善辞此取怨之道也公尝期王旦为相自小官荐进之公病召旦勉以自爱既退谓其子弟曰此人后日必为太平宰相然东封西祀亦不能救也刘宋王𢎞自领选及当朝总録将加荣爵于人者每先呵责谴辱之然后施行若美相盻接语欣懽者必无所谐人问其故答曰王爵既加于人又相抚劳便成与主分功此所谓姦以事君者也若求者絶官叙之分既无以为惠又不微借颜色即大成怨府亦鄙薄所不任问者悦服真宗朝李文靖沆王文正旦同时执政四方奏报祥瑞沆故㓕裂之如有灾异则再三疏陈以为失德所招上意不怿旦退谓沆曰相公何苦违戻如此似非将顺之美沆曰自古太平天子志气侈盛非事四译则躭酒色或崇释老不过以此数事自败今上富于春秋须常以不如意事裁挫之使心不骄则可为持盈守成之主沆老矣公他日当见之旦犹不以为然至晚年东封西祀礼无不讲时沆已薨旦绘像事之每胸中欝欝则摩腹环行曰文靖文靖葢服其明识也曹玮乆在秦州屡章乞代王旦荐李及衆疑及虽谨厚有行检非守边才韩亿以告旦旦不答及至秦州将吏亦心轻之㑹有戌卒白昼掣妇人银钗于市吏执以闻及方坐观书召前畧加诘问其人服罪及不复下吏亟命斩之复观书如故将吏皆惊服不日声誉达京师亿闻之见旦道其事且称旦知人之明旦笑曰戍卒为乱主将斩之此常事何足异旦之用及非为此也夫以曹玮知秦州十年羗人詟服玮处邉事已尽冝矣使他人往必矜其聦明多所变置败玮之成绩所以用及者但以及重厚必能谨守玮之规模而已亿益叹公之识度㓂莱公始与丁晋公善尝荐其才于李文靖屡矣而终未用一日莱公语文靖曰凖屡言丁谓之才而相公终不用岂其才不足用耶抑鄙言不足聴耶文靖曰斯人才则才矣顾可使之在人上乎莱公曰如谓者相公终能抑之使在人下乎文靖曰他日后悔当思吾言也晚年权宠相轧交至倾夺始服文靖先识唐待制肃先与丁晋公为友后居水柜街宅正相对丁将有弼谐之命唐迁居州北或问其故唐曰谓之入则大拜数与往还事涉依附经旬不见情必猜疑故避之耳后晋公南迁唐曰丁之才术李赞皇之流动多而静少任智而鲜仁可以佐三事但不可冡百官耳王魏公与杨文公品量人物杨曰丁谓果何如公曰才则才矣语道未可他日在上位使有德助之庶保终吉若独当权必为身累后丁果被流窜章得象为职方知洪州罢归丁晋公与杨文公博召数人皆不至丁以为二人博无欢杨曰有章职方者善博可召之既至丁不胜输银器数百章无喜色亦不辞他日又博章输银器数百亦无吝色丁嘉其有度援引以至清显尝云章公他日必为公台王沂公曾初就殿试已有盛名李文靖公沆为相适求壻语其夫人曰吾得壻矣乃举公姓名曰此人今次不第后亦当为公辅是时吕文穆公家亦求姻于沂公公闻文靖言曰李公知我遂从李氏唱名果在第一晏元献尝属范文正择壻乆之文正言有二人其一冨髙一张为善元献曰二人孰优文正曰冨修谨张疎俊冨君器业尤逺大遂纳冨即郑公也时犹未改名以宰相得宰相衣冠以为盛事为善亦安道旧名盛文肃公度为尚书右丞知扬州简重少所许可时夏有章自建州司户参军授郑州推官过扬州文肃骤称其才雅置酒召之有章荷其意为一诗谢别公先得诗不发封即还之谢不见有章殊不意往见通判刁绎具言所以绎疑将命者有忤诣公问故公曰无他也吾始见其气韵清秀谓必逺器今封诗乃自称新圃田从事得一幕官遂尔轻脱君但观之必止于此官志已满矣明年除馆阁坐旧事寝夺改差国子监主簿仍帯郑州推未几卒于京师景德中契丹南牧真宗用㓂莱公计使供奉官曹利用议和许嵗遗银绢三十万疋两利用之行也靣请所遗之数上曰必不得已虽百万亦可及还上在帷宫方进食未之见使内侍问所遗利用曰此机事当靣奏上复使问之曰姑言其畧利用终不肯言而以三指加颊内侍入白三指加颊岂非三百万乎上失声曰太多既而曰姑了事亦可耳帷宫浅泊利用具闻其语既对上亟问之利用再三称罪曰臣许之银绢过多上曰几何曰三十万上不觉喜甚由此利用被赏尤厚然当时朝论皆以三十万为过多惟宰相毕士安曰不如此契丹所愿不满和事恐不能乆衆未以为然也然自景德至元祐将百年自古汉蕃和好所未尝有毕公之言得之矣鞠咏为进士以文受知于王公化基及王公知杭州咏擢第释褐为大理评事知杭州仁和县将之官先以书及所作文寄王公以谢平昔奖进今复为属吏得以文字相乐之意王公不答及至任畧不加礼课其职事甚急鞠大失望于是不复冀其相知而専修吏干矣其后王公入为参知政事首以咏荐人或问其故答曰鞠咏之才不患不达所忧者气峻而骄我故抑之以成其德耳咏闻之始以王公为真相知也张忠定公咏知通进银台司并州有军校笞他部卒至死狱具奏上法官谓非所部当如凡人公执奏之曰并接西羗屯兵数十万一旦因一卒抵校死卒有轻所部之心不如杖遣之于权冝为便上如法官议不数日并卒有怨本校白昼五六軰提刀趋喧争前刺校胸狼借户下遂窜去朝廷方以公所执为是一云公在银台时张永德为并代帅小校犯法杖之而死有诏按罪公封还诏书曰永德方被边寄若责一小校遂摧辱之臣恐帅体轻而小人慢上矣不纳既而果有营卒胁刺其大校者上始寤公言面加慰劳张尚书乖崖镇蜀时承㫖彭公乗始冠欲持所业为贽求文鉴大师为之先容鉴曰请君遇旌麾游寺日具襕鞹与文候之老僧先为持文奉呈果称爱方可出拜葢八座之性靡测一日果来鉴以彭文呈之公黙览殆遍无一语褒贬掷之于地彭公大沮后将赴阙临岐託鉴召彭至语之曰向示盛编心极爱叹不欲形言者子方少年若老夫以一语奖借必凌忽自惰故掷地以奉激他日子之官亦不减老夫而益清近留铁缗钞二伯道为缣缃之助勉之后果尽然赵清献帅蜀日有妓戴杏花公喜之戏谓曰头上杏花真可幸妓应声曰枝头梅子岂无媒赵益感之谓直宿老兵曰汝识某妓所居乎曰识之曰为我唿来去已二鼔不至复令人速之旋又令止老兵忽自幙后出公怪问之兵曰某度相公不过一箇时辰此念息矣虽承命实未尝往也李久则尝宴军而甲仗库火允则作乐饮酒不辍少顷火熄宻遣吏持檄瀛州以茗笼运器甲不浃旬军器完足人无知者枢宻院请劾不救火状真宗曰允则必有谓姑诘之对曰兵械所藏儆火甚严方宴而焚必奸人所为若舍宴救火事当不测景祐末西鄙用兵大将刘平死议者以宦官监军主帅不得専致平失利请罢诸帅监军仁宗以问宰臣吕文靖公公曰不必罢但择谨厚者为之仁宗委公择之对曰臣待罪宰相不当与中贵私交何由知其贤否愿诏都知押斑保举有不称者与同罪仁宗从之翊日都知叩头乞罢监军时嘉公有谋夫不动声色坐罢监军哲人举事固自不凡陈窦之祸皆由谋之不足也是以君子立朝贵有智庆厯中余靖欧阳修蔡襄王素为谏官时谓四谏四人者力引石介而执政亦欲从之时范仲淹为参知政事独谓同列曰石介刚正天下所闻然性亦好为竒异若使为諌官必以难行之事责人君以必行少拂其意则引裾折槛叩头流血无所不为矣主上虽冨有春秋然无失德朝廷政事亦自修举安用如此諌官也诸公服其言而罢介専以径直狂徼为务人多畏其口或有荐于上谓介可为諌官者上曰此人若为谏官恐其碎首玉阶葢疑其效刘栖楚也宝元中赵元昊叛上问边僃辅臣皆不能对明枢宻四人皆罢王忠穆谪虢州翰林学士苏公仪与忠穆善出城见之忠穆谓公仪曰之此行前十年已有人言之公仪曰必术士也忠穆曰非也昔时为三司盐铁副使决狱囚至河北是时曹南院自陕西讁官初起为定帅至定治事毕玮谓曰决事已毕自此当还明日欲少留有所言既爱其雄材又闻欲有所言遂为之留明日具馔甚简俭食罢屏左右曰公满靣权骨不为枢辅即边帅或谓公当为相则不然也顾不十年必总枢柄此时西方当有警公冝预讲边僃蒐閲人材不然无以应卒曰四境之事惟公知之何以见教曹曰玮实知之今当为公言玮在陕西日河西赵德明尝使人以马博易于中国怒其息微欲杀之莫可諌止德明有一子方十余嵗极諌不已曰以战马资邻国已是失计今更以货杀边人则谁肯为我用者玮闻其言私念之曰此子欲用其人矣闻其常往来牙市中玮欲一识之屡使诱致之不可得乃使善畵者图其形容既至观之真英物也此子必为邉患计其时正在公秉政之日公其勉之尔时殊未以为然今知其所画乃元昊竟如其言也张邓公士逊为殿中丞王城东一见厚遇之语必移时王公素所厚惟杨大年公有一茶囊惟大年至则取囊具茶他客莫与也公之子弟但闻取茶囊则知大年至一日公命取茶囊羣子弟皆出窥大年及至乃邓公也一日公复命取茶囊又往窥之邓公也子弟乃问公张殿中者何人公待之如此公曰张有贵人法不十年当据吾座后果如其言又文潞公为太常博士通判兖州回谒吕许公公一见器之问潞公太博曾在东鲁必当别墨令取一丸墨频揩磨之揖潞公就观此墨何如乃是欲从后相其背既而宻语潞公曰异日必大贵达即日擢为监察御史不十年入相至七十九嵗以太师致仕凡帯平章事三十七年未尝改易名位隆重福夀康宁近世未有其比张芸叟云吕申公知人故多得于下僚家有茶罗子一银餙一金一棕栏方接宾索银罗子常客也金罗子禁近也棕栏则公辅必矣家人常排列于屏间以候之宻云龙茶极为甘馨黄秦晁张号苏门四学士子瞻待之厚每来必令侍妾朝云取宻云龙一日又命取宻云龙家人谓是四学士窥之乃廖正一明略也前軰名公鉅卿往往具知人之哲如马尚书亮之于吕许公陈恭公曾諌议致光之于晏元献吕许公之于文潞公夏英公之于龎颖公皆自布衣小官时即许以元宰之贵不可一二数初非有袁李之术但眼力髙閲人多故耳史𫝊所载以为名谈近世如史忠献弥逺赵忠肃方亦未易及忠献当国日待族党加严犹子嵩之子申初官枣阳户曹方需逺次适乡里有佃客邂逅致死者官府连逮急甚欲求援于忠献而莫能自通遂夤縁转闻因得一见留饭终席不敢发一语忽问何不赴枣阳以尚需次对忠献曰可急行当作书与退翁矣子申拜谢因及前事公曰吾已知之苐之官勿虑也公平昔严毅少言遂谢而退少间公元姬林夫人因扣之公曰勿轻此子异日当据我榻也其后信然又赵葵南仲通判庐州日往谒公时候见者数十人皆谢去独召两都司及赵延入小阁㑹食且出两金奁贮龙涎氷脑俾坐客随意爇之次至赵即举二合尽投炽炭中香雾如云左右皆失色公亟索饭送客俾赵聼命客次人皆危之既而出札知滁州填现阙即命之任而信公平生功业实肇于此焉又赵忠肃开阃西京日郑忠定清之初任彞陵教职首诣台参郑素癯瘁若不胜衣赵一见即异人待之延入中堂出三子俾执弟子礼郑跼蹐不自安傍观怪之即日免衙参等礼及行复命诸子饯之前途且各出云萍録书之而去他日忠肃问诸子曰郑教何如长公答曰清固清矣恐寒薄耳公笑曰纵寒不失为太平宰相后公疾革诸子侍侧顾其长薿曰汝读书可喜然不过监司太守次语文仲范曰汝开阃恐无结果三哥葵甚有福但不可作宰相耳时帐前提举官赵胜素与都统制扈再兴不恊泣而言曰万一相公不讳胜必死于再兴之手时京西施漕在傍公笑谓施曰赵胜㑹做殿帅扈再兴安能杀之其后所言无一不验御史台有阍吏𨽻台中四十余年事二十余中丞矣颇能道其事尤善评其优劣每声喏之时以所执之挺验中丞之贤否贤则横其挺否则直其挺此语諠闻凡为中丞者惟恐其挺之直也范讽为中丞闻望甚峻阍吏毎声喏必横其挺一日范视事次阍吏报事范视之其挺直矣范大惊立召问曰尔挺忽直岂覩我之失耶吏初讳之苦问乃言曰昨日见中丞召客亲谕庖人以造食中丞指挥者数四庖人去又唿之复丁宁教诫者数四大凡役人者受以法而观其成茍不如法有常刑矣何事喋喋之繁若使中丞宰天下事皆欲如此喋喋不亦劳而可厌乎某心鄙之不觉其挺之直也范大笑惭谢明日视之挺复横矣唐世士大夫崇尚家法栁氏为冠公绰唱之仲郢和之其余名士亦各修整旧𫝊栁氏出一婢婢至宿衞韩金吾家未成劵闻主翁于厅事上买绫自以手取视之且与驵侩议价婢于窻隙见之因作中风状仆地其家怪问之婢云我正以此疾故出栁宅也因出外舍问曰汝有此疾几何时矣婢曰不然我曽服事栁家郎君岂忍为此卖绢牙郎指使耶其标韵如是吕献可待对于崇政殿时司马温公为翰林学士相遇朝路温公宻问曰今日请对何所言献可举手曰䄂中弹文乃新参也温公愕然曰王介甫素有学行命下之日衆皆喜于得人柰何论之献可正色曰君实亦为此言耶安石虽有时名好执偏见不通物情轻信姦囘喜人侫已聼其言则美施于用则疎若在侍从犹或可容置诸宰辅必天下受其祸矣温公又谕之曰与公相知有所怀不敢不尽未见其不善之迹遽论之不可献可曰上新嗣位冨于春秋朝夕谋议者二三执政尔苟非其人则败国事此乃腹心之疾治之惟恐不及顾可缓耶后安石变法人始服献可先见张乐全守陈冨郑公在毫社以不行新法谪知汝州假道宛丘与乐全相见冨叹曰人果难知某三次荐安石谓其才可大用不意今日乃如此乐全曰自是彦国未识人方平昔年知举辟为㸃检试卷官每向前来论事则满院无一人可其意者自是絶之至今无一字往还或荐宋莒公兄弟可大用昭陵曰大者可小者每上殿则廷臣无一人是者已而莒公果相景文终于翰长乐全与昭陵之见同李待制在仁宗朝尝为州县官因邸吏报包希仁拯拜参政或曰朝廷自此多事矣承之正色曰包公无能为今知鄞县王安石者眼多白甚似王敦他日乱天下者必此人元祐间东坡在禁林张无尽以书自言曰觉老近来见解与往时不同若得一把茅葢头必能为公呵佛骂祖葢欲坡荐为台諌也温公颇有意用之尝以问坡坡云犊子虽俊可喜终败人事不如求负重有力而驯良服辕者使安行于八达之衢为不误人也温公乃止王荆公初见晏元献元献熟视无他语但云能容于物物亦容矣荆公唯唯退而思之此语有所本或自为之言识者谓荆公平日所短正在乎此何元献遂知其然耶熙宁初王宣徽之子正甫字茂直监西京粮料院一日约邵康节吴处厚王平甫共饭康节辞以疾明日茂直来康节谓曰某之辞㑹有以吴处厚者好议论平甫者介甫之弟介甫方执政行新法处厚每议刺之平甫虽不甚主其兄若人靣骂之则亦不堪矣此某所以辞㑹也茂直叹曰先生料事之审如此昨处厚席间毁介甫平甫作色欲列其事于府某解之甚苦乃已呜唿康节以道德尊一代平居出处一饭食之间其慎如此姚麟为殿帅王荆公当轴一日折简召麟麟不即往荆公因奏事白之裕陵裕陵询之麟对曰臣职掌禁旅宰相非是以片纸召臣臣不知其意故不敢擅往裕陵是之又有语麟驭下过严者裕陵亦因事励之麟恐伏而对曰诚如圣训然臣自行列䝉陛下㧞擢使掌衞兵于殿廷之间此岂臣当以私恩结下为身计耶裕陵是之熙宁中髙丽入贡所经州县悉要地图所至皆造送山川道路形势险要无不备载至扬州牒州取地图是时丞相陈秀公守扬绐使者欲尽见两浙所供图倣其规模供造及图至都聚而焚之具以事闻神宗升遐㑹程颢以檄至府留守韩康公之子宗师问朝廷之事如何曰司马君实吕晦叔作相矣又问果作相当何如曰当与元丰大臣同若先分党与他日可忧韩曰何忧曰元丰大臣皆嗜利者使自变其已甚害民之法则善矣不然衣冠之祸未艾也君实忠直难与议晦叔解事恐力不足耳已而皆验建中初江公望为左司諌上言神考与元祐诸臣非有斩祛射钩之隙也先帝信仇人黜之陛下若立元祐以为名必有元丰绍圣为之对有对则争兴争兴则党复立矣徽宗初欲革绍圣之弊以靖国于是大开言路衆议以瑶华复位司马光等叙官为所当先陈瓘时在諌省独以为幽废母后追贬故相彼皆立名以行非细故也今欲正复当先辨明诬罔昭雪非辜诛责造意之人然后发诏以礼行之庶无后患不冝欲速贻悔朝议以公论乆欝速欲取快人情遽施行之至崇宁间蔡京用事悉改建中之政人皆服公逺识元祐初政司马光居政府凡王安石吕惠卿所建新法刬革畧尽至罢僱役复差役人情未协范纯仁谓光曰治道去其太甚可也差役一事尤当熟讲而缓行不然滋为民病愿公虚心以延衆论不必谋自己谋自己出则谄谀得乘间迎合矣设议或难回则可先行之一路以观其䆒竟光不从持之益坚纯仁曰是使人不得言耳若欲媚公以为容悦何如少年合安石以速冨贵哉纯仁素与光同志及临事规正如此后绍述之兴果借此为词邵伯温常论元祐绍圣之政曰公卿大夫当知国体以蔡确之奸投之死地亦何足惜范忠宣知国体者也故每欲薄确之罪时既不能用退而行确词命然后求去君子长者用心也刘挚梁焘王巖叟刘安世疾恶太甚卒贻后日缙绅之祸可柰何司马温公为相每询士大夫私计足否人怪而问之公曰倘衣食不足安肯为朝廷而轻去就耶内翰贾公廷试第一往谢杜祁公公独以生事有无为问贾退谓祁公门下士曰黯以鄙文冠天下往谢公公不问而独问生事岂以黯为不足魁乎公闻而言曰凡人无生事虽为显官不能无俯仰依违今贾名列第一则其学不问可知其为显官亦不问可知衍独惧其生事不足以致进退皆为廪禄所拘管耳贾为之叹服杜正献公有门生为县令者公戒之曰子之材器一县令不足施然切当韬晦无露圭角不然无益于事徒取祸耳门生曰公平生以直亮忠信取重天下今反诲某以此何也公曰衍厯任多厯年久上为帝王所知次为朝野所信故得以伸其志今子为县令卷舒休戚系之长吏长吏之贤者固不易得若不见知子乌足以伸其志徒取祸耳予非欲子毁方瓦合葢欲求和于中也此言味做涉世语便是老乡愿味做用世语便是古大臣国家与辽结欢两国之誓败盟者祸及九族宣和伐燕之谋用其降人马植之言由登莱航海以使于女真约尽取辽地而分之子女玉帛归女真土地归本朝时主其事者王黼也时论多以为不可宇文虚中在西掖昌言开边之非䇿论事亹亹数千言设喻以为犹冨人有万金之产与寒士为邻欲肆吞并以广其居乃引外御而与谋曰彼之所处汝居其半彼之所畜汝得其全外御从之寒士既亡虽有万金之冨日为切邻外御所窥欲一日髙枕安卧其可得乎种师道亦言今日之举如㓂入邻家不能救又乘之分其室也两喻最为切当当事者既失之于女真复用之于䝉古而社稷随之矣宣和元年髙丽国王病遣使求医上择二良医往嵗余方归医奏王馆待甚勤谓曰髙丽小国世荷国恩不敢忘报闻天子用兵辽实兄弟国苟存之犹足为中国扞边女真乃强敌不可交也愿二医归告子早为之备用兵之失䇿虽髙丽亦知之天朝君臣其谋反出小裔下耶承平时宰相入省必先以秤秤印匣而后开蔡元长秉政一日印匣颇轻疑之摇撼无声吏以白元长元长曰不须启封今日不用印复携以归私第翼日入省秤之如常日开匣则印在焉或以询元长曰是必省吏有私用者偶仓卒未及入倘失措急索则不可复得徒张皇耳葢即裴晋公之事也刘豫揭榜山东妄言御药冯益遣人收买飞鸽因有不逊语知泗州刘纲奏之张浚请斩益以释谤赵鼎继奏曰益事诚暧昧然疑似间有闗国体倘朝廷畧不加罚外议必谓陛下实尝遣之有累圣德不若暂解其职姑与外祠以释衆惑上欣然出之浙东浚怒鼎异已鼎曰自古欲去小人者急之则党合而祸大缓之则彼自相挤今益罪虽诛不足以快天下然群阉恐人君手滑必力争以薄其罪不若谪而逺之既不伤上意彼见谪轻必不致力营求又幸其位必以次窥进安肯容其入耶若力排之此軰侧目吾等其党愈固而不破矣浚始叹服张浚与赵鼎同志辅治相得甚欢行且竝相史馆校勘喻樗独曰二人冝且同在枢府他日赵退则张继之立事任人未甚相逺则气脉长若同处相位万一不合而去则必更张是贤者自相悖戾矣秦桧当国有假其书谒扬州守守觉其伪缴原书管押其囘桧见之即假其官资或问其故曰有胆敢假桧书此必非常人若不以一官束之则铤而走险矣韩范不能用张元李昊遂奔西夏大为边患桧此举胜韩范矣所谓下下人有上上智有人作韩魏公书谒蔡君谟君谟虽疑之然士颇豪与之三千因囘书遣四兵送之并致果物于魏公客至京谒公谢罪公徐曰君谟手叚小恐未足了公事夏太尉在长安可往见之即为发书子弟疑谓包容已足书可勿发公曰士能为我书又能动君谟其才器不凡矣至闗中夏竟官之韩蕲王之夫人京口娼也尝五更入府伺候贺朔忽于庙柱下见一虎蹲卧鼻息齁齁然惊骇急走出不敢言已而人至者衆复往视之乃一卒也因蹴之起问其姓名为韩世忠心异之宻告母谓此卒定非凡人乃邀至家具酒食卜夜尽欢深相结纳资以金帛约为夫妇蕲王后立殊功为中兴名将遂封两国夫人王尝邀兀术于黄天荡几成擒矣一夕凿河遁去夫人抗䟽言世忠失机纵敌乞加罪责举朝为之动色其明智英伟如此张循王罢兵就第一日秦丞相召见言有少事烦郡王建康镇江军皆阙帅请荐其人张唯唯而退越日又言之张辞以居闲巳久部曲悉离散无可荐者秦曰教郡王荐翰林学士则难荐军帅职也复何辞张不得已乃以刘宝王权名上二人实尝𨽻韩蕲王其逺嫌杜患如此绍兴中车驾幸张循王第过午尚欲从容循王再三趋巨珰白上乞早早归内皆莫测其所以他日有叩之者答曰臣下岂不愿天子欵留私第为荣但幸秦太师府时未晡也即登辇闻者叹服其识虑之髙逺焉张循王之兄保尝怨循王不相援引循王曰今以钱十万缗卒五千付兄要使钱与人流转不息兄能之乎保黙然久之曰不能循王曰冝弟之不敢轻相援引也王尝春日游后圃见一老卒卧日中王蹴之曰何慵眠如是卒起声喏对曰无事可做只得慵眠王曰汝㑹做甚事对曰诸事薄晓如囘易之𩔖亦粗能之王曰汝能囘易吾以万缗相付何如对曰不足为也王曰付汝五万对曰亦不足王曰汝需几何对曰不能百万亦五十万乃可耳王壮之予五十万恣其所为其人乃造巨舰极丽市美女能歌舞音乐者百余人广收绫锦竒玩珍羞佳果及黄白之器募紫衣吏轩秀都雅若书司客将十数辈驺从百人乐饮逾月忽飘然浮海去逾嵗而归珠犀香药之外且多得骏马𫉬利殆十倍时诸将皆缺马惟循王得此军容独壮王大喜问其何以致此对曰到海外诸国称大宋囘易使谒戎王餽以绫锦竒玩并招其贵人用事者珍羞毕陈女乐迭奏皆其国中所未尝暏其君臣大悦遂以名马易美女且为治舟载马以犀珠香药易绫锦等物餽遗过当是以𫉬利如此王咨嗟褒赏赐予优厚问能再徃乎曰此戏也更往败矣愿仍为卒退老园中杨和王沂中闲居郊行遇一相押字者杨以所执杖书地上作一画相者再拜曰阁下何为微行至此冝自爱重王愕然诘其所以相者曰土上一画乃王字也王笑批缗钱五百万仍用常所押字命相者翼日诣司帑司帑持劵熟视曰汝何人乃敢作王伪押来赚物吾当执汝诣有司问罪相者具言本未至声屈冀动王聴王之司谒与司帑打合五千缗与之相者大恸痛骂司帑而去异日乘间白王王怪问其故对曰他今日説是王者来日又胡説増添则王之谤厚矣且思王已开王社何所复用相王起抚其背曰尔説得是即以予相者几百万旌之赵衞公雄相孝宗一日奏事上从容语及郑丙曰郑丙不晓事问他吴挺乃云小孩儿解甚的衞公曰以大将比小儿丙诚不晓事然以臣管见挺虽有长亦有所短上曰何故公曰为人细宻警敏此其所长然敢于欺君父及恃其险巧而愚弄士大夫此其所短但朝廷用之不得其地耳上曰何谓不得其地公曰往年恢复至德顺中原父老箪食壶浆以迎王师者肩摩𬒮接悉取免敌钱大失民望迄于无功中原之人至今怨此子深入骨髓而朝廷乃使之世为西将西人又以二父故莫不畏伏挺亦望宣抚之任久矣蜀虽名三军二军仅当其偏禆虽陛下神武御将百挺何能为然古帝王长虑却顾为子孙万世计似不如此上大感悟后挺死朝虽畧行其言已而复故开禧丁夘吴曦僭叛世始思衞公之言赵汝愚与韩侂胄既定䇿欲立宁宗谕殿帅郭杲以军五百至祥禧殿祈请御宝杲入索于职掌内侍羊骃刘庆祖二人私议曰今外议汹汹如此万一入其手或以他授岂不利害于是封识空凾授杲二珰取玺从间道诣德夀宫纳之宪圣及汝愚开凾奉玺圣自内出玺与之赵汝愚先借韩侂胄力通宫掖立宁宗侂胄所望不过节钺刘弼从容谓汝愚曰此事侂胄不能无功亦须分些官职与他徐谊亦曰侂胄异时必为国患冝饱其欲而逺之叶适亦调汝愚曰观侂胄意止望节钺冝与之朱熹曰汝愚冝以厚赏酬侂胄勿令预政汝愚谓其易制皆不聼止加侂胄防御使侂胄大怨望遂搆汝愚之祸赵从道有诗云庆元宰相事纷纷説着令人暗断魂好聼当时刘弼语分些官职乞平原罗大经亦有云斋坛一钺底须悭坐见诸贤散似烟不使庆元为庆厯也由人事也由天元亷希宪礼贤下士如不及方为中书平章时江南刘整以尊官往见公毅然不命之坐刘去宋诸生褴䄛冠衣䄂诗请见公亟延入坐语稽经抽史饮食劳苦如平生欢既罢公兄弟等请于公曰刘整贵官也而兄简薄之宋诸生寒士也而兄加礼殊厚某等不能无疑敢问公曰此非汝所知我国家大臣语黙进退繋天下轻重刘整官虽贵背其国以叛者若夫宋诸生所谓朝不坐燕不与彼何罪而覊囚之况今国家起朔漠我于斯文不加厚则儒术由此衰熄矣公之卓识若此宋稗𩔖钞卷十宋稗类钞卷十一钦定四库全书宋稗𩔖钞卷十一常熟潘永因编才干第十九戚里有分财不均者更相讼张齐贤曰是非台府所能决臣请自治之齐贤坐相府召讼者问曰汝非以彼分财多汝所分少乎曰然具欵乃召两吏令甲家入乙舍乙家入甲舍货财无得动分书则交易明日奏闻上曰朕固知非君不能定也马军副都指挥使张旻被㫖选兵下令太峻兵惧谋为变上召二府议之王旦曰若罪旻则自今帅臣何以御衆急捕谋者震惊都邑陛下数欲任旻以枢密今若擢用使解兵柄反侧者当自安矣上谓左右曰王旦善处大事真宰相也西夏赵徳明求粮万斛王旦请勅有司具粟百万于京师而诏徳明来取徳明大惭曰朝廷有人乃止契丹奏请岁给外别假钱币真宗以示旦旦曰东封甚迫车驾将出以此探朝廷之意耳可以岁给三十万外各借三万仍谕次年额内除之契丹得之大慙次年复下有司契丹所借金帛六万事属微末仰依常数与之今后永不为例葢不借则违其意徒借又无其名借而不除则无以塞侥倖之望借而必除又无以明中国之大如是处分方妥祥符中中禁火丁晋公主营缮宫室患取土逺公乃令凿通衢取土不日皆成巨堑乃决汴水入堑中引诸道竹木排筏及船运杂材尽自堑中入公门事毕却以斥弃瓦砾灰壤实于堑中复为街衢一举而三役济计省费以亿万计真宗幸澶渊丁谓知郓州兼齐濮等州安抚使时契丹深入民大惊争趋杨刘渡舟人邀利不急济谓取死罪囚诈作驾舟人立命斩之舟遂集民乃得渡遂立部分使沿河执旗帜撃刁斗自卫契丹乃引去张忠定知益州民有诉主帅帐下卒恃势吓取民财者其人闻知缒城夜遁咏差衙役往捕之戒曰尔生擒得则浑衣扑入井中作逃走投井申来是时羣党讻讻闻自投井故无他说又免与主帅有不协名吕正惠公端为相保安军奏𫉬李继迁母枢密副使冦凖欲斩于保安军北门之外端以为必若此非计之得者也请对具道凖言且言昔项羽得太公欲烹之汉髙祖曰愿分我一杯羮夫举大事者固不顾其亲况继迁异𩔖悖逆之人哉且陛下今日杀继迁之母继迁可擒乎不然徒树怨讐而益坚其叛心耳冝置于延州使善养视之以招徕继迁虽不能即降终可以繋其心而母生死之命在我矣上拊髀称善曰微卿㡬误我事人凡临事无大小皆贵乎智智者何随机应变足以弭患济事者是也小而文潞公幼年之浮毬司马温公幼年之撃瓮亦皆于仓卒之中有变通之术张乖崖守蜀兵火之余人懐反侧一日大閲方出军衆忽嵩唿乖崖亦下马随衆东北望三唿揽辔复行衆不敢讙真宗不豫李文定公迪以宰相宿内祈禳时太子尚幼八大王元俨颇有威名问疾留禁中屡日不出执政患之偶翰林司以金盂贮热水过王所需也文定取案上墨笔搅水中尽黒王见之大骇意其为毒也即上马去文潞公知成都大雪会客帐下卒有谇语共拆井亭烧以御寒军将以闻公徐曰今夜诚寒亭弊矣正欲改造更有一亭可尽拆为薪乐饮如常明日乃究问先拆亭者杖而流之赵从善尹临安宦寺欲窘之一日内索朱红卓子三百只限一日办从善命于市中取茶卓一样三百只煳以清江纸用朱漆涂之咄嗟而成两宫幸聚景园回索火炬三千枝限以时刻从善命于倡家取竹帘束之顷刻而办辛幼安在长沙欲于后圃造楼赏中秋时已八月初旬矣吏匂他皆可办惟瓦难办幼安命于市上毎家以钱一百赁檐前瓦二十片限两月以瓦收钱于是瓦不可胜用嘉煕间江西峒丁反吉州万安宰黄炳鸠兵守备一日五更探报冦且至炳亟遣巡尉领兵迎敌衆皆曰空腹柰何炳曰第速行饭即至矣炳乃率吏軰携竹箩木桶沿市民之门曰知县买饭时人家晨炊方熟皆有熟饭熟水厚酬其值负之以行于是士卒皆饱餐一战破冦康定中河西用兵石曼卿与呉安道遵路奉使河东既行安道昼访夕思所至郡县考图籍见守令按视民兵刍粟山川道路莫不究尽利害尚虑未足以副朝廷眷使之意而曼卿吟诗饮酒若不为意者一日安道曰朝廷不以遵路不才得与曼卿并命今一道兵马粮刍虽已留意而窃惧愚不能烛事以曼卿之才如畧加之意则事无遗举矣曼卿笑曰国家大事安敢忽耶已熟计之矣因条举将兵之勇怯刍粮之多寡山川之险易道路之通塞纎悉具备如宿所经虑者安道大惊服以为天下竒才且叹其不可及也建炎初驾幸钱塘而留张忠献浚于平江为后镇时汤东野适为守将一日闻有赦令当至心疑之走白张公公曰亟遣吏属解事者往视缓驿骑而先取以归汤遣官发视乃伪诏也度不可宣而事已彰灼卒徒急于望赐惧有变复谋之张公公曰今便发库钱示行赏之意乃屏伪诏而阴取故府所藏登极赦书置舆中迎登谯门读而张之即去其阶禁无敢辄登者而散给金帛如郊赉时于是人情畧定乃决大计金人犯阙銮舆南幸㓂退以宗公汝霖尹开封初至物价腾贵至有十倍于前者郡人病之公谓参佐曰此易事自都人率以食饮为先当治其所先缓者不忧不平也密使人问米麫之值且市之计其值与前此太平时初无甚增乃唿庖人取麫令作市肆笼饼大小为之及取糯一斛令监军使臣如市酤醖酒各估其值而笼饼枚六钱酒每觚七十足出勘市价则饼二十酒二百也公先唿作坊饼师至讯之曰自我为举子时来京师今三十年矣笼饼枚七钱而今二十何也岂麦价髙倍乎饼师曰自都城经乱以来米麦起落初无定价因袭至此某不能违衆独减使贱市也公即出兵厨所作饼示之且语之曰此饼与汝所市重轻一等而我以日下市值㑹计新麫工值之费枚止六钱若市八钱则有二钱之息今为将出令止作八钱敢擅增此价而市者罪应处斩今借汝头以行吾令也即斩以狥明日饼价仍旧亦无敢闭肆者次日唿官酤任修武至讯之曰今都城糯价不增而酒值三倍何也任恐悚以对曰某等开张承业欲罢不能而都城自遭冦以来外居宗室及权贵亲属私酿至多不如是无以输官曲之值与工役油烛之费也公曰我为汝尽禁私酒汝减值百钱亦有利入乎任叩头曰若尔则饮者俱集多中取息足办输役之费公熟视久之曰且寄汝头在颈上出率汝曹即换招榜一角止作百钱足不患乎私醖之搀夺也明日出令敢有私造曲酒者捕至不问多寡并行处斩于是倾糟破觚者不胜其数数日之间酒与饼值既并复旧其他物价不令而次第自减既不伤市人而商旅四集兵民懽唿称为神明之政时杜克守北京号南宗北杜云故老言贾丞相当国时内后门火飞报已至葛岭贾曰火近太庙乃来报言竟后至者曰火已近太庙贾乘两人小肩舆四力士以鎚剑䕶轿里许即易轿人倐忽至太庙临安府已为具赏犒募勇士树皂纛列刽手皆立具于唿吸间贾下令肃然不过曰火到太庙斩殿帅令甫下火㳂太庙八风两殿前卒肩一卒飞上斩八风板落火即止登验姓名转十官就给金银赏之贾才术若此𩔖亦可喜绍定辛夘临安之火比辛酉加五分之三虽太庙亦不免而史丞相府独存洪舜俞诗云殿前将军勐如虎救得汾阳令公府祖宗神灵飞上天可怜九庙成焦土时殿帅葢冯榯也呉兴富翁莫氏者暮年忽有婢怀娠翁惧其妪妒且以年迈慙其子妇若孙亟遣嫁之已而得男翁岁时给以钱米缯絮不絶其夫以鬻粉羮为业子稍长且十许岁莫翁告殂里巷羣不逞遂指为竒货悉造婢家唁之婢方哭则谓之曰汝富贵至矣何以哭为问其説乃曰汝之子莫氏也其家田园屋业汝子皆有分盍归取之不聴则讼之可也其夫妇皆曰吾固知之柰贫无资何曰我軰当贷汝即为作数百千丈约且曰我为汝经营事济则偿我然实无一钱止为作衰服被其子以往且戒曰汝至灵帏则大恸且拜拜讫可亟出人问汝谨勿应我軰当伺汝于屋左某家当即告官可也其子谨受教既入其家哭且拜一家骇然辟易妪骂欲殴逐之莫氏长子亟前曰不可是将破吾家遂抱持之曰汝非花楼桥卖羮之子乎曰然遂引拜其母曰此汝母也吾乃汝长兄也汝当拜又遍指其家人曰此为汝长嫂此为汝次兄若嫂汝皆当拜又指曰此为汝长姪此为次姪汝当受其拜既毕告去曰汝吾弟当在此伴丧安得去即命栉濯尽去故衣易新衣使与诸兄弟同寝处已又唿其所生论之以月廪岁衣如翁在日且戒以非时毋辄至亦欣然而退羣小方聚委巷茶肆俟之久不至既而物色之乃知己纳相视大沮计畧不得施他日投牒持劵诉其子负贷钱郡逮莫妪及其子问之遂备陈首尾太守唐少尉彖叹服曰其子可谓孝义矣于是尽以羣小置狱杖嵴编置焉顷刻而弭奸计化有事为无事且家完而能承先志又博孝义之名一举而数善备矣品行第二十太祖时实仪在翰林忽一日宣入禁中行至屏障间觇见太祖犹衩衣潜身却退中书谓曰官家坐多时请速进见窦曰圣上衩衣必是未知仪来但奏云宣到翰林学士窦仪太祖闻之遂起索衫带着后方召见仪素称方正其自重应尔同时陶谷为学士尝晚召对太祖亵服御便殿谷望见将前而复却者数四左右催宣甚急谷终彷徨不进太祖笑曰此措大索事分顾左右取袍带来上束带竟谷乃趋入太宗一日谓宰臣曰朕何如唐太宗衆皆曰陛下尧舜也何太宗可比李文正昉独无言徐诵白乐天诗曰怨女三千放出宫死囚四百来归狱太宗曰朕不如也张知白守亳亳有豪士修佛庙成知白召穆修作记记成不书士名士以五百金遗修求载名于记修投金庭下促治装去曰吾宁煳口为旅人终不以匪人汚吾文也富郑公为枢密使英宗初即位赐大臣永昭陵遗留器物已拜赐又例外独赐公加千公力辞东朝遣小黄门谕公此微物不足辞虽家人亦以为不害大体屡辞恐违中㫖公曰此固微物要是例外也大臣例外受赐不辞若人主例外作事何以止之竟辞不受张宣徽安道守成都眷籍娼陈鳯仪后数年王懿敏仲仪出守蜀安道祝仲仪致书与之仲仪至郡唿鳯仪曰张尚书顷与汝留情乎鳯仪泣下仲仪曰亦尝遗尺牍今尚存否曰迨今蓄之仲仪曰尚书有信至汝可尽索旧帖吾欲观之不可𨼆也遂悉取呈韬于锦囊甚密仲仪谓曰尚书以刚劲立朝少与多讐汝毋以此黩公乃取书付鳯仪并囊尽焚之后语安道甚感之张文定公安道平生未尝不衣冠而食尝暑月与其壻王巩同饭命巩褫带而已衫帽自如巩顾见不敢公曰吾自布衣诸生遭遇至此一饭皆君赐也享君之赐敢不敬乎子自食某之食虽衩衣无害也孙资政沔出帅环庆宿管城值夏州进奉使至或言当避驿者公曰使夏国王自入朝亦外臣也犹当在某下况陪臣乎遂宿白沙仁庙闻而嘉之石守道为举子时寓学于南都固穷苦学世罕共比王侍郎渎闻其勤约尝以飱遗之守道谢曰甘脆者亦某之愿但常享之则可若止修一餐则明日何以复继朝享膏梁暮厌粗粝人之情也某所以不敢当赐王大嗟重之范文正公为举子时读书南都学舍留守有子居学见公食粥归告其父以公厨食馈公不食留守子曰大人闻公清苦故遗以食物而不下筯得非以相凂为罪乎公谢曰非不感厚意葢食粥安之已久今遽享盛馔后日岂能复㗖此粥乎二公同时人其所守相𩔖若此明道先生尝憇一僧寺夜闻察察有声命火烛之乃鼠于佛脐中衔一书欲出先生取视之乃丹书也即手抄讫而纳旧本佛腹明日召塑工补其孔先生后如其法鋉月余人见其屋有光以为火竞趋扑之至则非也遂不复鋉试以将成之丹涂银器涂处辄成金或讽先生服之先生曰吾腹中安可着此与一道士善拟传之比至先生已易箦矣元祐初起文潞公平章军国重事召程正叔为崇政殿说书正叔以师道自居毎侍讲色甚庄继以讽谏上畏之潞公对上恭甚进士唱名侍立终日上屡曰太师少休潞公顿首谢立不去时年九十矣或谓正叔曰君之倨视潞公之恭议者以为未尽正叔曰潞公三朝大臣事幼主不得不恭吾以布衣为上师𫝊其敢不自重吾与潞公所以不同也识者服其言范忠宣永州命下公之诸子闻韩少师维谪均州其子告惇以少师执政日与司马公论议多不合得免行欲以忠宣与司马公议役法不同为请以白公公曰吾用君实荐以至宰相同朝论事不合即可汝軰以为今日之言不可也有愧而生者不若无愧而死诸子遂止神宗尝对章惇称张安道之美问惇识否惇退以告吕惠卿惠卿明日与安道同行入朝告以上语且曰行当大用矣安道缩鼻不对其夕安道适与客坐惇呵引到门谒入安道使谢曰素不相识不敢受谒惇惭怍而退范蜀公有子弟赴官乞书诣见朝贵公不许曰仕宦不可广求人知受恩多则难为立朝荆公熙宁初召还翰苑初侍经筵之日讲礼记曾子易箦一节曰圣人以义制礼其详见扵牀第之间君子以仁行礼其勤至于垂死之际姑息者且止之辞也天下之害未有不由于且止者也王荆公初参大政一日因閲宴元献小词荆公曰为宰相何讵作词平甫曰彼亦偶然自喜而为尔顾其事业亦不止此时吕惠卿为馆职亦在坐遽曰为政必先放郑声况自为之乎平甫正色曰放郑声不若逺侫人吕大惭范淳甫祖禹尝语李方叔云李文正有言士人当使王公闻名多而识面少此最名言葢宁使王公讶其不来无使王公厌其不去刘安世年既老名望益重梁师成用事心服其贤令人啖以大用因劝为子孙计安世笑曰吾为子孙不至是矣废斥三十年未尝有一㸃墨与当朝权贵吾欲为元祐完人见司马光于地下不可破戒也还其书不答陈莹中初任颕川教官时韩持国为守开宴用乐语左右以旧例必教授为之公因命陈陈曰朝廷师儒之官不当撰俳优之文公闻其言不以为忤而荐于朝元遗山好问裕之北方文雄也其妺为女冠文而艳张平章当揆欲娶之使人嘱裕之辞以可否在妹妺以为可则可张喜自往访觇其所向至则方自手补天花板辍而迎之张訽近日所作应声答曰补天手叚暂施张不许纎尘落画堂寄语新来双燕子移巢别处覔雕梁张悚然而出吕元直颐浩作相遇堂吏絶严一日有忤意者辄批其颊吏官品已髙惭于同列乃叩头曰故事堂吏有罪当送大理寺凖法行遣今乃受辱如苍头某軰贱役不足言望相公少存朝廷体面吕大怒曰今天子巡行海甸大臣皆着草履行沮洳中此何等时汝軰要存体面俟大驾返旧京还汝体面未迟羣吏相顾称善而退髙宗南幸方在道中每泊近岸执政登舟朝谒行于沮洳则蹑芒鞋吕元直时为相顾同列曰草履便将为赤舄既而旁舟水深乃积稻秆以进参政范觉民曰稻稭聊以当沙堤髙宗在徽宗服中用白木椅子钱大主入觐见之曰此檀香椅子耶张媫妤掩口笑曰禁中用胭脂皂荚多相公已有语更敢用檀香作椅子时赵鼎张浚作相赵鼎在潮五年杜门谢客时事不挂口及移吉阳军有谢上表曰白首何归怅余生之无㡬丹心未冺誓九死以不移秦桧见之曰此老倔强犹昔金人来取赵彬等三十人家属诏归之时洪皓曰昔韩起谒环于郑郑小国也能引义不与金既限淮官属皆呉人宜留不遣彼方困于蒙兀姑示强以尝中国若遽从之则知我虚实谓秦无人益轻我矣桧变色曰公无谓秦无人自绍兴讲和以来金使经由官私牌额悉以纸蒙覆之葢常年之例也隆兴间金使往天竺山烧香过太学门临安尹命吏持纸羃太学二字有直学程宏图者襕幞立其下曰太学贤士之闗国家储才之地何歉于逺译坚执不令登梯吏以白尹尹以上闻阜陵嘉叹久之遂免至今循之宏图后登第上记其姓名擢大理司直迁丞而卒太学藴道斋有小池忽一鸥飞来容与甚久一同舍生题诗云朝来池上有新事火急报教同舍知昨夜雨余春水满白鸥飞下立多时读者赏其藴借胡汲仲长儒号石塘特立独行刚介有守赵松雪尝为罗司徒奉钞百锭为先生润笔请作乃父墓铭先生怒曰我岂为宦官作墓铭耶是日先生正絶粮其子以情白坐客咸劝受之先生郄愈坚一毫不苟取虽冻馁有所不顾也先生送蔡如愚归东阳诗有云薄糜不继袄不煖讴吟犹是钟球鸣语之曰此余秘密藏中休粮方也宋稗𩔖钞卷十一宋稗类钞卷十二钦定四库全书宋稗𩔖钞卷十二常熟潘永因编忠义第二十一徐铉归朝为左散骑常侍迁给事中太宗一日问曾见李煜否铉对以臣安敢私见之上曰卿第诣之但言朕令卿往见可矣铉遂径诣其居望门下马但一老卒守门徐言愿见太尉卒言有㫖不得与外人接铉云奉㫖来见老卒进报徐入立庭下久之老卒遂取旧椅子相对铉遥见止之曰但正衙一椅足矣顷间李主纱帽道服而出铉方拜而遽下阶引其手以上铉辞賔主之礼李主曰今日岂有此礼铉引椅少偏乃敢坐后主相持大笑及坐黙不言忽长吁叹曰当时悔杀了潘佑李平铉既去有㫖召对询后主何言铉不敢𨼆遂有秦王赐牵机药之事牵机药者服之前却数十回头足相就如牵机状又后主七夕在赐第命故伎作乐声闻于外太宗闻之大怒又𫝊小楼昨夜又东风及一江春水向东流之句并坐之遂被祸云太平兴国中呉王李煜薨太宗诏侍臣撰神道碑时有与徐铉争名欲中伤之因奏知呉王事迹莫若徐铉为详太宗遂诏铉为之铉遽请对而泣曰臣旧事李煜陛下容臣存故主之义乃敢奉诏太宗许之铉为碑但推言厯数已尽天命有归而已其警句云东邻遘祸南箕扇疑投杼致慈亲之惑乞火无里妇之谈始劳因垒之师终后涂山之会又有偃王仁义之比太宗览读叹赏每对宰臣称其忠异日复得铉所撰呉王挽词三首尤加咨挹今记者二首曰倐忽千龄尽㝠茫万事空青松洛阳陌芳草建康宫道徳遗文在兴衰自古同受恩无报补反𬒮泣涂穷土徳承余烈江南广旧恩一朝人事变千古信书存哀挽周原道铭旌郑国门此生虽未死寂寞已消魂苏叔党过坡公季子也翰墨文章能世其家士大夫以小坡目之靖康中得莅真定赴官次河北道遇緑林胁使相从叔党曰若曹知世有苏内翰乎吾即其子也肯随尔軰求活草间耶通夕痛饮翼日视之卒矣惜乎世不知其此节也贾表之公望文元公孙也资禀甚豪尝谓仕当作御史排击奸邪否则为将帅攻讨顽梗余皆不足为也平居惟好猎常自饲犬有妾态氏者为之饲鹰鹞寝食之外但治猎事曰此所以寓吾意也晚守泗州翁彦国勤王久留泗上不进表之诘责之且约以不复饷其军彦国媿而去及张邦昌伪赦至率郡官哭于天庆观圣祖殿而焚其赦书伪命不能越泗而南所试才一郡而所立已如此许颕之问猎徒谓之贾大夫云四明陈秀实禾政和初为右正言明目张胆展尽底藴时称得人除给事中会宦官童贯黄经臣恃贵幸骄险且与中执法卢航相为表里搢绅侧目莫敢言者禾曰吾备位台誎朝廷有至可虑者一迁给舍则非其职此而不言后悔何及未受告命即抗疏上言力陈汉唐之祸不可不戒此隙一开异日有不可胜言者惟陛下留意于未然论列既久上以日晚颇饥拂衣而起禾牵挽上衣泣奏曰陛下少留容臣罄竭愚衷上为少留禾曰此曺今日受陛下之利陛下他日受危亡之祸孰为重轻愿陛下择之上衣𥚑脱落曰正言碎朕衣矣禾奏曰陛下不惜碎衣臣又岂惜碎首以报陛下其言激切上为之变色且曰卿能如此朕复何忧内侍请上易衣上止之曰留以旌直节翼日经臣率其党诉于上前曰国家极治如此安得此不祥之语继而卢航上章谓禾一介书生言事狂妄东台之除既寝复责授信州监酒久之自便丐祠奉亲还里先是陈莹中寓居郡中禾交游日久又遣其子正彚来从学后莹中论列蔡元长得罪禾上书力为救解及正彚告发蔡氏事父子俱就逮监狱者知莹中与禾游谓言必自禾发移文取证禾答以事诚有之罪不敢逃人谓禾曰岂宜以实对禾曰祸福死生吾自有处岂肯以一死易不义耶倘得分贤者罪固所愿也朝廷指以为党勒停宣和中起守龙舒以卒献陵嗣位未㡬而汴梁失守躬蹈大难以纾京邑之酷天下归仁炎兴中天八骏忘返朝野咸有攀龙髯泣乌号之痛任元受时为下僚率中原搢绅为位佛宫而致哀焉併作疏文以叙其志文赡意直读者洒涕其词曰时巡万里羣心久阻于望霓岁閲三星僊跸俄迁于奔电悲纒率土冤薄层空臣等迹忝簪缨心増荼蓼从君以出始惭晋国之亡臣御主而还终媿赵家之养卒攀号奚及摧殒何穷尝闻无罪而杀一夫尚复有辞而吁上帝矧兹二载丧我两君义不戴天叩九阍而靡愬礼应投地希十力之可凭爰竭蚍蜉之忱仰干龙象之驭恭惟大行孝慈渊圣皇帝夙跻上哲遽属多艰嗣服㡬年躬勤庶政遥羇𤣥朔祗为苍生已深露葢之嗟更剧辌车之惨遗弓安在凭几莫闻万乗墨缞将御秦师之难六军缟素咸声义帝之冤自怜草埜之踪莫効涓埃之报惟依玅果式佐神游伏愿法证三乗趣超十地如天子名为善寂万有皆空犹世尊身入湼槃一真不坏兜离响灭恒闻梵呗之潮音区脱尘空来即寳华之法㑹然后神明助顺中外谋全载木主以徂征誓修幽壤之怨奉梓宫而旋穸冀慰在天之灵建炎初朱弁孝章以两宫通问使为金人所拘亦作徽庙哀辞其序曰臣等茂林丰草被雨露于当年异域殊乡犯风霜于将老节上之旄尽落口中之舌徒存叹马角之未生魂消雪窖攀龙髯而莫逮泪洒冰天王伦自金还得其辞帝读之为洒涕官其子三人徽宗殂于五国城洪皓方流递冷山闻之北面泣血文以祭容斋三笔云先忠宣遣使臣沈珍往燕山建道场于开泰寺作功徳疏曰千歳厌世莫遂乗云之仙四海遏音同深丧考之戚况故宫为禾黍改馆徒馈于秦牢新庙洊衣冠招魂漫歌于楚些虽遣河东之赋莫止江南之哀遗民失望而痛心孤臣久挚惟呕血伏愿盛徳之祠𫝊百世以弥昌在天之灵继先后而不朽北人读之亦堕泪争相𫝊诵此疏疑即世所谓文以祭者楚州东渐民张卨家巨富好施与务济贫困不责人之报年方壮遭乱流离骨肉散落独与一仆羇栖于射阳湖中乞食以活为贼所掠求货不得縳于大木之下将生啖之已刲股数脔仆窜既脱矣见之恸哭而出举身遮䕶而拜贼曰此是我主虽本富豪今赤身逃难尚无饭喫岂得更挟财货如欲饱其肉则又瘦瘠愿脍我以代之贼虽嗜杀亦为义所激闻言嗟异亟解卨縳并仆释去且遗以钱帛迨绍兴中淮上安定卨归里资产尚嬴百万仆亦存卨以弟待之张氏子弟悉事之如诸父王达者屯田郎中李昙仆夫也事昙久昙亲信之既而去昙应募为兵以𨕖入捧日营凡十余年㑹昙以子学妖妄言事父子械系御史台狱上怒甚狱急平生执友无一人敢饷问之者达旦夕守台门不离给饮食候信问者四十余日昙贬恩州别驾仍即时监防出城诸子皆流岭南达追哭送之防者遏之达曰我主人也岂不得送之乎昙河朔人不习岭南水土其家人皆辞去曰我不能从君之死乡也数日昙感恚自缢死旁无家人达使毋守昙尸出为之治丧事朝夕哭如亲父子见者皆为流涕殡昙于城南佛舍然后去呜唿达贱𨽻也非知有古忠臣烈士之行又非矫迹求令名以取膴仕也独能发于天性至诚不顾罪戾以救其故主之急终始无倦如此岂不贤哉嗟乎彼所得于昙不过一饭一衣而已今世之士大夫因人之力或致位卿相已而故人临不测之患屏手侧足戾目窥之犹惧其祸之延及已也若畏勐火逺避去又或从而挤之以自脱敢望其忧䘏拯救也耶彼虽巍然衣冠𩔖君子哉稽其行事则此仆夫必羞之四明戴献可者疎财尚气喜从贤士大夫游处而家世雄于财凡客至必延𣢾士闻风而归者皆若平生欢也献可死止一子伯简年十八九未厯世故暴承家业用度无艺里中恶少因得与交狎邪不数岁破家止有昌国县鱼盐竹木之利尚存旧仆杨忠主之自献可无患时出纳无纎毫欺伯简家业既荡独忠所掌犹可赖为衣食资遂往焉忠拜哭尽哀日与妇共事之籍其资财之簿以献伯简大喜谓我固有之物仍复妄为其㳺从軰闻之又欲诱荡焉忠哭諌不顾一日伯简与其徒㑹饮唿蒲忠挺刃而前执其尤者捽首顿之地数曰我事主人三十余年郎君年少尔軰诱之为不善家产扫地幸我保有此业汝必欲荡之靡有孑遗耶我㫁汝首告官请死报吾主人于地下又大叱令伏地受刃其人哀号伏罪请自今不敢复至忠噤咽良久收刃却立曰尔畏死绐我耶其人号曰请自今不敢复至忠曰如此贷尔命再至必屠裂尔躯遂出帛数端曰可负此亟去其人疾走忠遂挥涕谢伯简曰老奴惊犯郎君自今改前所为但聴老奴尽心力役不二三年旧业可复不然老奴当即日自沉于海不忍见郎君饿死以贻主人门户羞也伯简惭泣自是谢絶羣不逞修谨自守一聴忠所为果数年尽复田宅忠事之弥谨吁忠其贤矣哉真不负其名矣其视幸主人之祸败从而取之者孰非忠之罪人乎唐𤦺开封人绍兴卫士也髙宗南渡金帅海金琶八追至绍兴太守李邺以城降琦资性忠勇誓与敌偕死以报国一日邺方与琶八并马而行𤦺持二大甓登小阁上祝曰愿天相我一击杀此两贼不幸甓中马𤦺𬒳执琶八曰大金兵数百万汝杀我一人何益𤦺曰愿碎尔脑以愧降汝者耳因骂邺曰我月请官一石米且不肯负国汝受国厚恩乃甘心从逆尚得为人耶琶八怒曰汝愿何以死𤦺曰我愿以布褁尸灌油焚三日琶八如其言焚之𤦺恐琶八追及髙宗故以焚尸缓其程耳㑹稽帅𫝊崧请为立庙祀之𤦺以卫士自奋古今罕俦至以焚尸缓追则叚太尉之风矣异哉孝宗追复岳武穆官爵收召其子孙令给还原资主者具当时没入之数止九千缗耳其毙于狱也实请具浴拉脇而殂狱卒隗顺负其尸出葬于北山之漘身故有一玉环亦以狥树双橘于上识焉将死嘱其子曰异时朝廷求而不𫉬必悬官赏购之汝始以告棺上一鈆筩有棘寺勒字吾埋殡之符也后果访其瘗不得以一斑职为赏其子乃上告官悉如所言而尸色如生尚可更歛礼服也岳少保既死狱籍其家仅金玉犀带数条及锁铠兜鍪南蛮铜弩镔刀弓剑鞍辔布绢三千余匹粟麦五千余斛钱十余万书数千卷而已视同时诸将如某某等莫不宝玩充堂寝田园占畿县享乐寿考妻儿满前祸福顿悬天道亦自有不可知者飞墓在栖霞下其子云附焉名人佳士多以诗弔之天台陶九成诗云精忠祠宇西湖上再拜荒坟感昔㳺㫁碣草深蒙空山日落呌軥輖天移宋祚难恢复帝幸燕云困掠囚逆桧阴图倾大业思陵无意问神州偷安甫遂邦家志饮痛甘忘父母雠信使北和怜屈膝䇿文南驻忍含羞两宫五国瞻征帜丹诏班师下节楼万里长城真自坏中兴武绩遂云休呜唿竟死奸邪手颠沛谁为社稷忧黯黯冤魂㳺狴犴纷纷雨泪洒貔貅惟余满地苌𢎞血不见中流祖逖舟氛已尘金匼匝冤旒终换铁兜鍪姓名竹帛书千载父子英雄土一邱老树尚知朝禹穴遗黎总解説王猷复田起废怜僧寺移襃嘉赖省侯圣世即今崇祀典伫看宠渥到松楸武穆家谢昭雪表云青编尘乙夜之观白简悟壬人之谮最工武穆有满江红词云怒髪冲冠凭栏处潇潇雨歇擡望眼仰天长啸壮怀激烈三十功名尘与土八千里路云和月莫等闲白了少年头空悲切靖康耻犹未雪臣子恨何时灭驾长车踏破贺兰山缺壮志饥餐雠恨肉笑谈渇饮匈奴血待从头收拾旧山河朝天阙绍兴间金人遣其秘书监刘陶来聘因问岳飞以何罪而死馆伴者无以对但曰意欲谋叛为部将所告以扺诛陶曰江南忠臣善用兵者止有岳飞所至纪律甚严秋毫无犯所谓项羽有一范增而不能用所以为我擒如飞者其亦江南之范增乎馆伴者黙不能对秦桧闻之约束勿奏俄以不职贬其人胡澹菴上书乞斩秦桧金人闻之以千金求其书三日得之君臣失色曰南朝有人葢足以破其阴遣桧归之谋也干道初金使来犹问胡铨今安在张魏公曰秦太师専柄十九年只成就得一胡邦衡秦桧秉权䆮久植党缔交牢不及破髙皇首更大化惩言路壅蔽之弊召汤元枢鹏举于外执法殿中继迁侍御史时有𨕖人任尽言者居下僚好慷慨论事闻其除亟以启贺之曰伏审光奉明纶荣跻横榻国朝更西都三府之制故御史不除大夫端公居南司五院之中与独坐迭为宪长自昔虽称于雄剧比岁或乖于𨕖抡污我霜台赖公雪耻辄陈筦见少助风闻请言有宋之姦臣无若亡秦之巨蠧十九载辅国而専政亘古无之二百年列圣之贻谋扫地尽矣乃若煳名而较艺亦复肆志而任私敢以五尺之童连冠两科之士老牛舐犊爱子谁无野鸟为鸾欺君独甚公攘名器报㣲时箪食之恩峻立刑诛钳当世搢绅之口一时谪籍半坐流言父子至于相持道路无复偶语毎除言路必预经筵葢縁乳臭之雏实预金华之讲受其頥㫖应若影从忠臣不用而用臣不忠实事不闻而闻事不实逮政府枢庭之有阙必諌官御史而后除第图复鹰犬之报而搏吠已憎奚顾尘鹓鹭之班而孤危主势私窃富贵之垄㫁岂止于子弟而为卿仰夺造化之罏锤至不容人主之除吏方当宁之意未罪魏其而在位之中専阿王氏致学官之献侫假题目以文姦引前代兴王之诗为其孙就试之䜟旋从外幕擢至中都冀招致于妖言启包藏之异意忠愤扼腕智识寒心上愧汉臣既乏朱云之请剑下惭唐室未闻林甫之斵棺坐令存圽之姦备极宠荣之典正縁和议常赞睿谋故圣主念功务曲全于体貌然宪台议罪当明正于典刑赏当功所以示朝廷之至恩罸当罪所以贻臣子之大戒政若偏废国将若何敢为上言莫如君重恭惟侍御气刚而志烈学老而才雄自亲擢于宸𠂻即大符于民望明目张胆士林日讲于谠言造膝沃心天下咸受其阴赐虽直道尽更其覆辙而宏纲独漏于吞舟惟九重之委任䆮隆故四海之责望尤备愿言弹击无置渠魁矧今日之新除有昔人之故事韦仁约自称鵰鹗才固絶伦张文纪不问狐狸恶惟诛首纵黄壤之已隔在白简以难逃使六合之间忠义之心如日九泉之下邪侫之骨常寒庶㡬绍兴汤御史之名不在庆厯唐子方之下其他世俗之謟语谅非方正所乐闻侧听褒迁别当修致汤得之喜袖以白上天颜甚悦一时公议遂大申矣任字元受有集名小丑杨诚斋为之序仕亦不大显尽言事母尽孝母老多病未尝离左右毎自言其毋得疾之由或以饮食或以燥湿或以语话稍多或以忧喜㣲过皆朝夕侯之无毫髪不尽五脏六腑中事皆洞见曲折不待切脉而后知故投药必效虽名医不逮也张魏公作都督欲辟之入幕乃力辞曰尽言方养亲使得一神丹可以长年必持以遗老母不以献公况能舍温凊而与公军事耶魏公叹息而许之光尧之丧金使来弔祭京仲逺以检正假礼部尚书为报谢使康元弼馆伴钖燕汴亭仲逺因元弼请免燕不许请撤乐如哀告遗留使亦不许至期促入席𫝊唿不絶仲逺曰若不撤乐有死而已不敢即席元弼等知不可夺乃传言曰请先拜酒果之赐徐议撤乐仲逺方率其属拜受北典籖连唿曰北朝燕南使敢不即席声甚厉仲逺趋退复位甲士露刃阖扉仲逺令左右叱曰南使执礼何物卒徒乃敢阻遏排闼而出元弼等以闻其主仲逺留馆俟命赋诗云鼎湖龙驭去无踪三遣行人意则同敬使原应修燕礼衔哀岂合对伶工设令耳预笙镛末只愿身靡鼎镬中已办滞留期得请不辞筑馆汴江东越七日始𫉬免乐之命既还孝宗劳之曰卿能守礼如此为朕增气何以赏卿对曰北朝畏陛下威徳非畏臣也政使臣死于北亦其分耳敢觊赏乎上喜谓宰相曰京镗今之毛遂也除权侍郎以至大用襄樊自咸淳丁夘𬒳围以来生兵日増既筑鹿门之后水陆之防日密又筑田河虎头及鬼关于中以挺出入之道自是孤城困守者凡四五岁往往扼闗隘不克进所幸城中有宿储可坚忍然所用盐薪布帛为急时张汉英守樊城募泅者置蜡书髻中藏积草下浮水而出谓鹿门既筑势须自荆郢进援既至隘口守者见积草颇多钩致供焚㸑用遂为所𫉬于是郢邓之道复絶矣既而荆阃移屯旧郢州而诸帅重兵皆驻新郢及均州河口以扼要津又重赏募死士得三千人皆襄邓民兵之骁悍善战者求将久之得民兵部官张顺张贵所谓大张都统小张都统者其智勇素为诸军所服先于均州上流名中水峪立硬寨造水哨轻舟百艘每艘三十人盐一袋布二百匹且令之曰此行有死而已或非本心亟去毋败吾事人人感激思奋岁五月汉水方生于二十二日稍进团山下越二日又进髙头港口结方阵各船置火鎗火炮炽炭巨斧劲弩夜漏下二刻起矴出江以红灯为号贵先登顺为殿乘风破浪径犯重围至磨江滩以上敌舟布满江面无罅可入鼔勇乗鋭凡断铁絙攒数百屯兵数万皆披靡避其锋转战一百二十余里二十五日黎明乃抵襄城城中乆絶援闻救至人踊跃气百倍及收军㸃视则独失张顺军中为之短气越数日有浮尸逆流而上被介冑执弓矢直抵浮梁视之顺也身中四鎗六箭怒气勃勃如生军中惊以为神结冡殓葬立庙祀之然自此围益密水道连锁数十里以大水下撒星桩虽鱼鳖不能度矣外势既蹙贵乃募壮士至夏节使军求援得二人能伏水中数日不食使持书以出至桩若栅则腰锯㫁之径达夏军得报而还许以军五千驻龙尾洲以助夹击克日既定贵提所部军㸃视登舟失帐前亲随一人乃宿来有过遭挞者贵惊叹曰吾事泄矣然急出乗未及知耳乃乗夜鼔譟冲㫁絙破围冒进衆皆辟易既渡险要之地时夜半天黒至小新城敌方觉遂以兵数万邀击之贵又为无底船百余艘中植旗帜各立军士于两舷以诱之敌皆竞跃以入溺死者以万余亦昔人未出之竒也至勾林滩将近龙尾洲逺望军船栉栉旗帜纷披贵军皆喜跃举流星以示之军船见举火皆前相迎逮势近欲合则来军皆北军也葢夏军前二日以风水惊疑退屯三十里而北军得逃卒之报遂据洲上以逸待劳猝不及备杀伤殆尽贵身背被数十鎗力不支遂为生得至死不屈是岁十一月十七夜也北军以四降卒舆尸至襄以示援絶且谕之降吕帅文焕尽斩四卒以贵附葬顺冡为立双庙而祀之以比巡逺明年正月十三樊城破三月十八襄阳降此天意非人力也同时有武功大夫范大顺者与顺贵同入襄及城降仰天大唿曰好汉谁肯降便死也做忠义鬼就所守分地自缢而死又有右武大夫马军统制牛富樊城守御立功尤多城降之际伤重不能步乃就战楼触柱数四投身火中而死郝经字伯常元中统元年拜翰林侍读学士充国信使使宋贾似道拘之真州凡十有六年始得归先是有以雁献者命畜之雁见公辄鼓翼引吭似有所诉者公感悟择日率从者具香案北向拜舁雁至前手书尺帛亲系雁足而纵之其辞曰霜落风髙恣所如归朝回首是春初上林天子援弓缴穷海累臣有帛书中统十五年九月一日放雁𫉬者勿杀国信大使郝经书于真州忠勇军营后虞人𫉬之苑中以闻世皇恻然曰四十骑留江南曾无一人雁比乎遂进师南侵越二年而宋亡临安将危日文天祥语幕官曰事势至此为之奈何客曰一团血文曰何故客曰公死某等请皆死文笑曰君知昔日刘玉川乎与一娼狎情意绸密相期偕老娼絶賔客一意于刘刘及第授官娼欲与赴任刘患之乃绐曰朝例不许擕家愿与汝俱死必不独行也乃置毒酒令娼先饮以其半与刘刘不复饮矣娼遂死刘乃独去今日诸君得无效刘玉川乎客皆大笑文文山死宋而其弟璧号文溪者仕元时有诗云江南见説好溪山兄也难时弟也难可惜梅花各心事南枝向暖北枝寒迨元皇庆中丞相子陞仕为集贤学士奉使贑州道卒时有挽之者云地下修文同父子人间读史各君臣按陞是璧之子丞相子道生佛生并流离中死亡治命以陞为后耳张毅夫千载庐陵人丞相文信公友也公贵显时屡以官辟不就暨公𬒳执北行毅夫偕行至燕寓于公囚所侧近日以美馔餽凡三载始终如一且潜置一椟藏公元收拾骸骨袭以重囊南归付公家葬之后公之子忽梦公怒曰绳锯髪㫁明日起视果有绳束髪其英爽尚如此刘须溪纪其事赞于公畵像上曰闲居忽忽万古咄咄天风惨然如动生髪如何寻约亦念束刍岂其英爽犹累形躯同时之人能不颡泚昔忌其生今妒其死邓中斋剡字光荐丞相信国公客也宋亡以义行着其所赋鹧鸪词有曰行不得也哥哥痩妻弱子嬴㹀䭾天长地久多网罗南音渐少北语多肉飞不起可奈何行不得也哥哥其意可见矣其所赞文丞相像有曰目煌煌兮疎星晓寒气英英兮晴雷殷山头碎柱兮璧完血化碧兮心丹呜唿孰谓斯人不在人间时虞伯生集挽丞相诗曰徒把金戈挽落晖南冠无奈北风吹子房本为韩仇出诸葛安知汉祚移云暗鼎湖龙去逺月明华表鹤归迟何须更上新亭饮大不如前洒泪时闽人谢皋羽翺倜傥有大节刻厉愤激不混流俗意所不顾虽万夫莫回毎慕屈平托兴逺㳺因号睎髪子宋亡文天祥被执翺悲不能禁严有子陵台孤絶千尺时天凉风急挟酒登之设天祥主跪酧号恸取竹如意击石作楚歌招之其辞曰魂来兮何极魂去兮江水黒化为朱鸟兮其咮焉食歌阕竹石俱碎失声大哭作西台恸哭记其志益汗漫不可御视世间无足当其意者谢君直枋得号叠山信州弋阳人宋景定间校文发策问权姦误国赵氏必亡忤贾似道贬兴国军三年遇赦得还元兵南下郡城溃弃家入闽至元二十三年御史程文海承㫖留梦炎等交荐累召不赴二十六年春正月福建行省参知政事魏天祐复被诏㫖集守令戍将迫蹙上道临行以诗别常所往来者曰雪中松栢愈青青扶植纲常在此行天下岂无龚胜洁人间不独伯夷清义髙便觉生堪舍礼重方知死甚轻南八男儿终不屈皇天上帝眼分明夏四月至京师不食死郑所南先生字思肖号忆翁福州连江人宋太学上舍应博学宏词科刚介有志节元兵南下叩阙上疏犯新禁衆争目之由是遂更今名曰肖曰南曰忆义不忘赵北面他姓也𨼆居呉下有田数十𤱔寄之城南报国寺以田岁入入寺为祠其祖祢遇讳必大恸寺下而先生併馆谷于寺一室萧然坐必南向岁时伏腊望南野哭而再拜乃返人莫识焉誓不与朔客交往或于朋友坐上见有语音异者辄引起人咸知其狷洁亦弗为怪喜佛老教工画墨兰疎花简叶不求甚工画成即毁之不妄与人其所自赋诗以题兰皆险异诡特葢以摅其愤懑云贵要者求其兰尤靳弗与庸人孺子颇契其意者则反与勿计邑宰求之不得知其有田因胁以赋役取先生怒曰头可㫁兰不可画尝自写一弓长丈余髙可五寸许天真烂熳超出物表题云纯是君子絶无小人深山之中以天为春凡平日所作诗多寓意于宋其题郑子封塾曰天垂古色映柴门千古𫝊家事且存此世但除君父外不曾别受一人恩讥宋臣之复仕元也其题画兰曰求则不得不求或与老眼空濶清风万古讥一世之士无足当其意也其题画菊曰花开不并百花藂独立疎篱趣未穷宁可枝头抱香死何曾吹堕北风中又曰御寒不借水为命去国自同金铸心自谓志节不为元氏富贵所夺也其题画像曰不忠可诛不孝可斩敢悬此头于洪洪荒荒之表以为天下不忠不孝之榜样讥夫忘国而事讐也平生寡慾而好㳺凡遇穷山大泽必弥日忘返咄咄书空心与口语人争视之彼则蔑如也着书甚多有太极济錬文一帙多𨼆语艰苦难读莫知所谓书后题二十字云大无工十空经臣呕血三斗书此后有巨眼者当识之云晚年究性命之学竟以夀终葬于姑胥之西所南先生当宋社既墟无䇿自奋着心史六万余言铁函重匮外着大宋铁函经五字内题大宋孤臣郑思肖百拜书十字沉于呉门承天寺眢井中崇祯戊寅冬寺僧达浚井得之自徳祐癸未至崇祯戊寅实三百五十六年矣宋太学生㑹稽唐珏字玉潜家贫聚徒授经营以养母当至元戊寅冬总江南浮屠杨琏真伽怙恩横肆势熖烁人穷骄极淫不可具状发赵宋诸陵至㫁残支体攫珠𥜗玉匣焚其胔弃骨草莽间唐闻之痛愤亟货家具并执劵行货得数百金乃市酒醪烹羊豕招里中少年狎坐轰饮酒酣少年起请曰君儒者若是将何为唐惨然具告以收瘗寝园遗骸事衆欢诺中一人曰发邱中郎将耽耽饿虎事露奈何唐曰余筹之熟矣今四郊多暴骨取窜以易谁复知之乃斵文木为匮纫黄绢为囊各署曰某陵某陵分委而散遣之蕝地以藏为文以告诘旦事讫来集出金酬之戒勿泄越七日总浮屠下令裒陵骨杂置牛马枯骼中造塔钱塘以纳之名曰镇南杭民悲愤不忍仰视了不知陵骨之犹存也𦵏后又于宋常朝殿掘冬青树植于所函土上作冬青行曰马箠问髐形南面欲起语野麕尚屯束何物敢盗取余花总飘荡白日哀后土六合忽怪事蜕龙卧茅宇老天鉴区区千载䕶风雨又曰冬青花不可折南风吹凉积香雪遥遥翠葢万年枝上有鳯巢下龙穴君不见犬之年羊之月霹雳一声天地裂复有梦中诗四首曰珠亡忽震蛟龙睡轩弊宁忘犬马情亲拾寒琼出幽草四山风雨鬼神惊一杯自筑珠邱土双匣亲𫝊竺国经只有东风知此意年年杜宇泣冬青昭陵玉匣走天涯金粟堆寒起暮鸦水到兰亭转呜咽不知真帖落谁家珠凫玉雁又成埃斑竹临江首重回犹忆去年寒食节天家一骑捧香来由是唐之义风震动呉越名虽髙困固自若明年己夘后上元两日唐出观灯归忽坐息奄奄若将絶者良久始苏曰吾见黄衣吏持文书来告曰王召君导我往观阙巍峩宫宇靓丽殆非人间有一冕旒坐殿上数黄衣贵人逡巡降揖曰借君掩骸其有以报唐乃陞谒造王前王谓曰汝受命窭且贫兼无妻若子今忠义动天帝命钖汝伉俪子三人田三顷拜谢降出遂觉罔知其由也踰时越有治中𡊮俊斋至始下车为子求师有以唐荐者一见置賔馆一日问曰吾渡江闻有唐氏瘗宋诸陵骨子岂其宗耶左右指君曰此是已𡊮大骇拱手曰君此举豫让不能抗也曳之坐北面纳拜焉礼敬特加情𣢾益笃叩知家徒四壁恻然嗟矜语左右曰唐先生家甚寒吾当料理使有室有田以给左右逢迎爰诹爰度不数月二事俱惬聘妇偶故国之公女负郭食故国之公田所费一一自𡊮出人固竒唐之节而又竒唐之遇两髙之尔后𫉬三丈夫子鼎立颀颀凡梦中神所许稽其数无一不合右唐义士𫝊所载如此乃云溪罗有开所撰也及见遂昌郑明徳元祐所书林义士事蹟云宋太学生林徳阳字景曦号霁山当杨总统发掘诸陵寝时林故为杭丐者背竹箩手持竹夹遇物即以夹投箩中铸银作两许小牌百十系腰间贿西番僧曰余不敢望收得髙孝两帝骨斯足矣果得两朝骨为两函贮之归葬于东嘉其诗有梦中作十首其一曰一抔未筑珠宫土双匣亲𫝊竺国经只有东风知此意年年杜宇哭冬青又曰空山急雨洗岩花金粟堆寒起暮鸦水到兰亭更呜哽不知真帖落谁家又曰乔山弓剑未成灰玉匣珠襦一夜开犹记去年寒食日天家一骑捧香来余七首尤悽怨则忘之葬后林于宋常朝殿掘冬青一株置于所函土堆上又有冬青花一首曰冬青花冬青花花时一日肠九折隔江风雨清影空五月深山落㣲雪石根云气龙所藏寻常蝼螘不敢穴移来此冡非人间曾识万年觞底月蜀魂飞绕百鸟臣夜半一声山竹裂又一首有曰君不记羊之年马之月霹雳一声山石裂一事也胡以两人相符若此载攷之齐人周草窻密癸辛杂识所记云杨髠发陵之祸起于天长寺闽僧闻号西山者成于演福寺剡僧泽号云梦者初天长为魏宪靖王坟寺闻欲媚杨髠遂献其寺旋又发魏王冡多得金玉于是贪饕之想骎骎及于诸陵泽复一力赞成之时有中官陵使罗铣者守陵不去与之极力争执为泽痛箠胁之以刃令人逐去大哭而出遂先启宁宗理宗度宗杨后四陵刦取寳玉极多理陵所藏尤牣启棺之初有白虹贯空葢寳气也理宗之尸如生其下籍以锦锦之下复承以细箪一小童攫取掷地有声始知为金丝织成或告以含珠有夜明者乃倒悬其尸树问沥取水银凡三日竟失其首或谓西畨僧匿之葢回回俗欲得帝王髑髅可以压胜致富故盗去耳事竟罗陵使买棺制衣收殓大恸垂絶隣里为之感泣是时四山皆闻哭声昼夜不絶寻复发徽钦髙孝光五帝孟韦呉谢四后陵初徽钦葬五国城数遣使祈请于金人欲归梓宫凡七年而后许髙宗亲至临平奉迎易缌服寓于龙徳别宫一时羣公论功受赏官帑月费不资先是选人杨伟贻书执政乞奏闻命大臣于神榇最下处斵视之騐其虗实弗许既而礼官请如安陵故事梓宫入境即承之以椁仍纳衮冕翚衣于椁中不改殓从之至是被发二陵皆空无一物徽陵朽木一段钦陵木灯檠一具而已葢当时已料其真伪不可审聊以慰一时之人心而二帝遗骸浮沉沙漠初未尝返也髙陵骨发尽化畧无寸余止钖器数件端研一枚孝陵亦蜕化无余仅存顶骨小片内有玉炉瓶一副古铜鬲一只泽并取之昔闻得道之士蜕骨而仙未闻并骨化去者光陵与诸后俨然如生罗陵使亦如前棺殓后悉从火化可谓忠且义矣陵中金钱以万计皆为尸气所蚀如铜铁状诸兇弃而不取往往村民排砾得之闻有得猫睛异寳者一田翁于孟后陵得一髻其髪长六尺余其色绀碧髻根有短金钗乃持归置佛堂中奉事之由此家业日炽凡得金钱之家非病即死翁恐甚亟送龙井洞中而此翁今成富家矣方移理宗尸时泽在傍以足蹴其首以示无惧随觉竒痛一㸃起于足心自此苦足疾数年以致溃烂双股堕落十指而亡而闻亦负杨髠之势豪夺乡人资产后为少年数辈狙伺道间执而脔之就系主者以为罪不加衆各受杖而已据此诸陵骨俱为罗陵使棺殓又髙陵骨髪尽化孝陵止存顶骨小片不知唐义士所易林义士所收者又何骨也姑并存之以待攷林和靖先生岂亦有颔珠者而杨髠亦发其墓焉闻棺中一无所有止有端研一枚元世祖二十一年甲申桑哥为相与江南浮屠总摄杨辇真珈相表里嗾僧嗣古玅髙上言欲毁宋诸陵实利其狥宝也明年乙酉正月桑哥矫制可其奏于是发诸陵又裒诸帝遗骼建白塔于杭故宫曰镇南以厌胜之截理宗顶以为饮器未㡬杨辇真珈事败饮器亦籍入于官以赐帝师发陵时义士唐珏玉潜雷门先生与尚书省架阁林景熙窃痛之阴相躬拾不尽遗骨葬别山中植冬青为识遇寒食则密祭之珏后𫉬黄袍引儿报徳之梦果生子珙为名儒罗云溪为𫝊其事谢翺为托穸词作冬青引曰冬青树山南垂九日灵禽居上枝白衣穜年星在尾根到九泉䕶龙髓恒星昼殒夜不见七度山南与鬼战愿君此心慎勿移此树终有开花时山南金粟光离离白衣人拜地下起灵禽啄粟枝上飞解者曰谓应在庚金窜甲木也元运絶于甲辰已开先于贞白之诗宋乌啄粟于甲木又开先于唏髪之句此岂偶然之作哉舆鬼託枯骨之灵灵禽託宋乌之子果天意耶人事也张郢州世杰拥徳祐景炎祥兴于海上各拥兵南北岸一夕大风雨皆不利张覆舟而薨翼蚤𫉬尸棺殓焚化其胆如斗大而焚不化诸军感恸忽云中见金甲神人且云今天亡我闗系不轻后身当出恢复矣故陆枢密君实挽之有云曾闻海上铁斗胆犹见云中金甲神葢纪实也宋稗𩔖钞卷十二宋稗类钞卷十三钦定四库全书宋稗𩔖钞卷十三常熟潘永因编贞烈第二十二庆厯中贼王则闭门不轨渔城中子女无如赵氏美致帛万端金千斤聘为妇且曰女若不行即灭尔族父母不敢违独女不可曰吾虽女子戴天履地十九年矣纵不能执兵讨叛奈何妻之泣涕不食父母族人守之以贼所遗服衣之女曰妻贼何服也家人掩其口卒逼以往女登舆自残于舆中夫识去就知亷耻仗义死节者天下皆以是望士君子而不以望衆庶常以是望男子而不以是望妇人今赵氏一民家女表表节义如是彼士君子号为男子者宁不有愧于心耶靖康二年长乐申屠氏慕孟光之为人自名希光有诗才既适侯官秀才董昌絶口不吟食贫作苦宴如也郡中大豪方六一闻希光美心悦之乃使人诬昌隂重罪罪至族六一复阳为居间得轻比独昌报杀妻子俱免因使侍者通殷勤强委禽焉希光知其谋谬许之宻寄其孤子于昌之所善友人乃求利匕首挟以往好言谢六一因请塟夫而后成礼六一大喜使人以礼塟昌希光则伪为色喜艳装入室六一既至即以匕首刺之帐中六一立死因复杀其侍者二人至夜中诈谓六一暴病以次唿其家人至则皆杀之尽灭其宗因斩六一头置囊中至昌塟所祭之明日悉召村民告以故且曰吾将从夫地下遂缢而死夫六一陷人于族乃人不族而已族矣以一文弱妇人奋其白刃全家为戮义愤所激鬼神助之有志竟成岂必须眉丈夫哉建炎四年五月杨勍叛卒由建安寇延平道出小常村掠一妇人逼脇欲犯之妇人毅然誓死不受污遂遇害横尸道傍贼退人为收瘗之而其尸枕借处痕迹𨼆然不灭每雨则其迹干晴即湿宛如人影往来者莫不嗟异人或削去之随即复见覆以他土而其迹愈明今三十年矣与顺昌军员范旺事畧同但范现迹塼街而此现于土上耳范死以忠妇死以节戴石屏复古未遇时流寓江右武宁有富家翁爱其才以女妻之居二三年忽欲作归计妻问其故告以曽娶妻白之父父怒妻宛曲解释尽以奁具赠夫仍饯以辞云惜多才怜薄命无计可留汝揉碎花笺忍冩断肠句道傍杨栁依依千丝万缕抵不住一分愁绪捉月盟言不是梦中语后回君若重来不相忘处把杯酒浇奴坟土夫既别遂赴水而死可谓贤烈矣义妓毛惜惜者髙邮妓也端平间别将荣全据髙邮以叛制置使遣人招之不听全与同党王安等宴饮惜惜耻于供给安斥责之惜惜曰初谓太尉降为太尉更生贺矣今乃闭门不纳使者乃叛逆耳妾虽贱伎不能事叛臣全怒以刀刃裂口立命脔之骂至死不絶口后阃帅以闻特封英烈夫人且赐庙祠潘紫巖有诗曰淮海艳姬毛惜惜蛾眉有此万人英恨无匕首学秦女向使裹头真杲卿玉骨花颜城下土冰魂雪魄史间名古今无限腰金者歌舞筵中过一生矢死靡他不意得之娼优下贱可慨夫至元十三年丙子春正月丞相伯颜统兵入杭宋谢全两后以下皆赴北有王婉仪者题满江红词于壁云太液芙蓉浑不似旧时颜色曽记得春风雨露玉楼金阙名播兰簪妃后里晕潮莲脸君王侧忽一朝鼙鼓掲天来繁华歇龙虎散风云灭千古恨慿谁説对闗河百二泪霑襟血驿馆夜惊尘土梦宫车晓碾闗山月愿嫦娥相顾肻从容随圆缺婉仪之词传播中原文天祥读至末句叹曰惜也夫人于此少商量矣为之代作一篇云试问琵琶龙沙外怎生风色最苦是姚黄一朶移根仙阙王母欢䦨琼宴罢仙人泪满金盘侧听行宫夜半雨淋铃声声歇彩云散香尘灭铜驼恨那堪説想男儿慷慨嚼穿龈血回首昭阳离落日伤心铜雀迎新月算妾身不愿似天家金瓯缺又和云燕子楼中又捱过几番秋色相思处青年如梦乘鸾仙阙肌玉暗消衣带缓泪珠斜透花钿侧最无端蕉影上窗纱青灯歇曲池合髙台灭人间事何堪説向南阳阡上满襟清血世态便如翻覆雨妾身元是分明月笑乐昌一段好风流菱花缺婉仪名清蕙字冲华后为女道士五月二日抵上都朝见世皇十二日夜故宋宫人安定夫人陈氏安康夫人朱氏与二小姬沐浴整衣焚香自缢死朱夫人遗四言一篇与衣中云既不辱国幸免辱身世食宋禄羞为北臣妾軰之死守于一贞忠臣孝子期以自新丙子五月吉日泣血书明日奏闻元主命㫁其首悬全后寓所是年丞相偏师狥台台之临海民妻王氏有令姿𬒳掠至师中千夫长杀其舅姑与夫而欲私之妇誓死不可自念且𬒳汚乃阳曰能俾我为舅姑与夫服期月乃可事君子千夫长见其不难于死从所请仍使俘妇杂守之师还挈行过嵊上之清风岭王氏仰天窃叹曰吾今得死所矣即啮指写诗于石上曰君王无道妾当灾弃女抛儿逐马来夫靣不知何日见此身料得几时回两行清泪偷频滴一片愁眉鎻未开回首故山看渐逺存亡两字实哀哉冩毕即投崖下而死死之日距今八九十年石上血坟起如新冩时不为风雨所剥蚀官府𣗳石刻碑于死所兼立庙像表于朝封贞妇先是岳州破时襄阳贾尚书子琼之妇韩氏乃魏公五世孙名希孟年十有八为游卒所掠以献于主将韩知必不免乘间赴水死越三日有得其尸于练裙中题五言长句曰宋未有天下坚正臣礼秉开国百战功当阵推雄整及侍周㓜主臣心常炯炯帝曰卿北伐朔方今有警即日辞陛下尽敌心欲逞陈桥忽兵变不得守箕颍禅让法尧舜民物普安静有国三百年仁义道驰骋未改祖宗法天何肆大𤯝江南无谢安塞北有王勐所以代马来飞渡以陵境大江限南北今此一舴艋本期固封疆谁谓如画饼烈火燎崑岗不辨金玉矿妾本良家子性僻守孤梗嫁与尚书儿衔署紫兰省直以才徳合不弃宿瘤瘿初结合欢带誓比日月昞鸳鸯㑹双飞比目愿常并岂期金石坚化作桑榆景一方遭劫掠六族死俄顷退鹢落迅风孤鸾弔空影簪坚折白玉瓶沉㫁青绠一死控㝠府忧心长炳炳意坚志不移改邑不改井我本瑚琏器安肻作溺皿志节匪转石气噎如吞鲠不作爝火然愿为死灰冷贪生念麹蛾乞怜羞虎穽借此清江水塟我全首领皇天如有知定作血靣请愿魂化精卫填海使成岭韩氏死且三十年而其英爽不昧复能託梦赵魏公为书其诗则节妇之名因公之翰墨而愈不朽矣又岳州徐君寳妻某氏亦同时𬒳掠来杭居韩蕲王府自岳至杭相从数千里其主者数欲犯之而终以巧计脱葢氏有令姿主者弗忍杀之也一日主者怒甚将即强焉因告曰俟妾祭谢先夫然后为君妇未晩也主者喜诺即严装焚香再拜黙祝南向饮泣题满庭芳词一阕于壁上已投大池中而死词曰汉上繁华江南人物尚遗宣政风流绿窗朱戸十里烂银钩一旦刀兵齐举旌旗拥百万貔㹯长驱入歌楼舞榭风卷落花愁清平三百载典章文物扫地俱休幸此身未北犹客南州破鑑徐郎何在空惆怅相见无由从今后断魂千里夜夜岳阳楼噫使宋之公卿将相贞守一节若此数妇者则岂有卖降覆国之祸哉宜乎秦贾之徒为万世罪人也王贞妇清风岭事昭然在金石煜然在简册可徴也后有一人以为无是事作一诗非之其诗曰啮指题诗似可哀班班驳驳上青苔当初若有诗中意肻逐将军马上来后其人絶嗣惜乎其人姓名逸之矣噫世有小人好诬善为恶指正为邪蔑忠为奸目亷为贪者视此其亦可以少警哉元杨亷夫亦有题王节妇诗曰介马䭾䭾百里程青风后夜血书成祇因刘阮桃花水不似巴陵汉水清后亷夫无子一夕梦一妇人谓曰尔知所以无后乎曰不知妇人曰尔忆题王节妇诗乎虽不能损节妇之名而毁谤节义其罪至重故天絶尔后亷夫既寤大悔更作诗曰天随地老妾随兵天地无情妾有情指血啮开霞峤赤苔痕化作雪江清愿随湘瑟声中死不逐胡笳拍里生三月子䂓啼断血秋风无泪写哀鸣后复梦妇人来谢未几果生一子至元十四年元兵破吉州永新城谭氏妇赵抱婴儿随其舅姑同匿邑校中为悍卒所𫉬杀其舅姑执赵欲汚之赵骂曰吾舅姑死于汝吾与其不义而生宁从吾舅姑以死尔遂与婴儿同遇害血渍于殿两楹之间入砖为妇人与婴儿状久而宛然如新或讶之磨以沙石不灭又鍜以炽炭状益显古云至诚可以贯金石自有神理存焉汪元量字有大钱塘人当度宗时以善琴出入宫掖元兵入城赋诗云钱塘江上雨初干风入端门阵阵酸万马乱嘶临警跸三宫洒泪溼铃銮童儿賸遣追徐福厉鬼终须灭贺兰若説和亲能活国婵娟应是嫁唿韩又曰西塞山前日落处北闗门外雨连天南人堕泪北人笑臣甫低头拜杜鹃乱㸃更筹杀六更风吹庭燎灭还明侍臣奏罢降元表臣妾签名谢道清顷之随三宫北去留滞燕京时有王清惠张琼英皆故宫人善诗相见輙涕泣元量尝和清惠诗云愁到浓时酒自斟挑灯看剑泪痕深黄金台逈少知己碧玉调髙空好音万叶秋声孤馆梦一窗寒月故乡心庭前昨夜梧桐雨劲气潇潇入短襟世皇闻其善琴召入侍鼓一再行骎骎乎有渐离之志而无便可乘也遂恳乞为黄冠世皇许之濒行与故宫人十八人酾酒城隅鼔琴叙别不数声哀音哽乱泪下如雨张琼英送以诗云客有黄金白璧懐如何不肻赎奴回今朝且尽穹庐酒后夜相思无此盃元量既还钱塘往来彭蠡间风躅烟装倐无定居人莫测其去留之迹遂传以为仙元量自号水云子一时士流多题咏其事江迺贤诗云一曲丝桐奏未休萧萧笳鼓禁宫秋湖山有意风云变江水无情日夜流供奉自歌南渡曲拾遗能赋北征愁仙人一去无消息沧海桑田空白头李吟山诗云青云贵戚玉麟儿曽逐銮车入紫闱王母窗前窥靣日太原膝上画眉时沧溟水濶龙何在华表秋深鹤未归三尺焦桐千古意黄金谁与铸钟期马易之诗云三日钱塘海不波子婴系组纳山河兵临鲁国犹絃诵客过商墟独啸歌铁马渡江功赫奕铜人辞汉泪滂沱知章喜得黄冠赐野水闲云一钓簑水云子题王𨗳像有曰秦淮浪白蒋山青西望神州草木零江左夷吾甘半壁只縁无泪洒新亭元朶那者杭城东伟兀氏之女奴也年十九勤敏谨愿主卒某郡官所朶那奉主妇日谨主妇亦委以心腹至正壬辰秋寇陷杭劫官民府库至伟兀氏家不得物乃反接主妇柱下㧞刀砺颈上诸侍婢皆散走朶那独以身覆主妇请代死且告曰将军利吾财岂利杀人哉凡家之货寳皆我所蔵主母固弗知若免主母死吾当悉以与将军不吝冦允解主妇缚朶那乃探金银珠玉币帛等散置堂上寇争夺之竟又欲犯朶那身朶那持刀欲自屠曰我主二千石我誓不奴他姓主况汝贼乎寇惊异舍而去朶那泣拜主妇曰弃主货全主命权也妾受命主钥货今失货而全身非义也请从此死遂自杀时人莫不称之曰义烈云家范第二十三吕汲公在相位其兄进伯自外郡代还相与坐东府堂上夫人自廊下降堦趋谒以二婢挟持而前进伯遽曰宰相夫人不须拜㣲仲解其意叱二婢使去夫人独拜于赤日中尽礼而退进伯畧不顾劳闻者叹服其家法之严元祐中吕㣲仲当轴其兄大忠自陜漕入朝㣲仲虚正寝以待之大忠辞以相第非便㣲仲曰界以中霤即私家也卒从㣲仲之请时安厚卿亦在政府父日华尚康宁且具庆焉厚卿夫妇偃然居东序时人以此别二公之贤否陈谏议省华三子尧叟尧咨皆举状元尧佐亦中第后尧叟至枢相尧咨至节度使尧佐至丞相而谏议家法甚严尧叟娶马尚书女日执馈马于朝路遇谏议以女素不习乞免其责谏议答云未尝使之执馈自是随山妻下厨耳马遂语塞三子已贵秦公尚无恙每賔客至其家尧佐及伯季侍立左右坐客踧踖不安求去秦公笑曰此儿子軰耳时人皆以秦公教子有法而以陈氏世家为荣韩宗魏亿教子严肃不可犯知亳州第二子舍人自西京谒告省觐康公与右相及姪柱史宗彦皆中甲科归公喜置酒召僚属之亲厚者俾诸子坐于隅坐中忽云二郎吾闻西京有疑狱奏谳者其详云何舍人思之未能得已诃之再问未能对遂推案索杖大诟曰汝食朝廷厚禄倅贰一府事无巨细皆当究心大辟奏案尚不能记则细务不举可知矣吾在千里外无所干预犹能知之尔叨冐廪禄何颜报国必欲挞之衆賔力解方已诸子股栗屡日不能释家法之严如此所以多贤子孙也吕希哲字源明正献公长子正献教公事事循规矩甫十嵗祁寒暑雨侍立终日不命之坐不敢坐也日必冠带以见长者平居虽天甚热在父母长者之侧不得去巾袜縳袴衣服惟谨行步出入无得入茶酒肆市井里巷之语郑卫之音未尝一经于耳不正之书非礼之色未尝一接于目公尝言人生内无贤父兄外无严师友而能有成者鲜矣张安国守抚州时年未五十其父总得老人在官一日老人于斋中索纸墨𤼵书有二吏人来声喏拱立总得问为谁对曰书表司适闻运使𤼵书来祇应总得遣之去却唿安国来曰有抚州书表司是伏事汝我𤼵书汝当伏事我安国侍立候总得修书封题遣𤼵乃退包孝肃家训云后世子孙仕宦有犯赃滥者不得放归本家亡殁之后不得塟于大茔之中不从吾志非吾子孙共三十七字其下押字又云仰珙刋石竖于堂屋东壁以诏后世又十四字珙孝肃子也大丞相冯公当世记富家翁有宅于村者亲既终堂其兄甲敦在原之义友爱其弟乙甚厚乙安乐之未尝有违言久之乙有室不令日咻其夫使叛其兄乙牵于爱而听之而甲之所为无不善者欲开隙而无其端于时甲有善马爱之甚至虽亲旧借輙以他马代之乙欲激其怒伺甲之马出杖折其足甲归而见之且喻其意谓其仆曰去之而新是图甲复有花药之好列樯数十皆名品也且其手植者焉灌溉壅培不倦其劳也又将縁是以激之乘间锄而去之甲曰吾欲去是久矣而未果也因犂其地而植之谷乙悔其非且将改之而其室未厌也甲鳏处嬖一妾处之侧室未尝一与家事其妇踵门而数之诟骂毁辱无所不至妾不能堪则诉其主甲因逐其妾妇闻之媿汗浃背且曰妾不幸不及舅姑无以为型以至于此不知伯氏之徳宇如是也乃正冠帔而拜于庭以谢不敏卒为善妇以相其夫而肥其家若甲者可谓贤矣鄱阳张吉夫介方娠时其父去客东西川不还张君自为儿时已怆然有感其言语食息未尝不在蜀也与尚书彭公器资同学作诗云应是子规啼不到致令我父未归家闻者皆怜之既长走蜀父初无还意乃归省母复至涪阆往返者三其父遂以熙宁十年三月至自蜀乡人迎谒叹息或为感泣一时名士咸赋诗以记其事张循王尝教子姪曰子弟随父兄显宦不患人事不熟议论不髙见闻不广其如居移气养移体何一旦从事要当痛锄虚骄之气昔之照壁后訾量人物指摘仪度见其或𬒳上官诋呵进退失措者莫不羣笑声闻于外及今趦趄客次庭揖而升回视照壁后窃窥者乃昔日之我也每三复斯言为之慨叹非身歴者不知其言之切当也颜氏家训曰梁朝全盛之时贵游子弟多无学术燻衣剃面傅粉施朱驾长车蹑髙齿屐从容出入望若神仙求第则僱人答策公䜩则假手赋诗当尔之时亦快士也及离乱之后朝市迁革铨衡无曩日之亲当路非当时之党求之身而无所得施之用而无所用𬒳褐而丧珠失皮而露质当尔之时诚驽才也贵游子弟宜书此于座右婺源小民詹直绍兴九年因醉殴杀邻妇姚氏法当死其子惠明不在后归既知乃诣县乞身代不听成狱复诉府言无以报罔极恩幸有两弟可以养母乞代父刑以存父啮指出血词甚哀太守曾天游论以无此法哭拜屡恳方盛夏坐府门灼艾顶上哀恳曾恻然閲状未竟惠明割左耳掷府㕔洒血淋漓一府大惊曾为艹奏而繋之狱俟报父见子骂曰我年老杀人偿命是本分汝有妻子何得如是及报诏减父罪一等而释惠明勅至官吏欲验惠明情之真伪𨼆诏谕绐以得请拥入市代刑惠明色无悔怖懽唿曰养子防老积谷防饥代父偿命情理所宜至市曹始宣恩诏人咸叹美其诚孝时年二十有二曾又状上乞量加恩赐以励风俗于是命所居曰嘉福里曰孝悌赐钱三万帛二疋米二斛陆象山家于抚州金谿累世义居一人最长者为家长一家之事听命焉逐年选差子弟分任家事或主田畴或主租税或主出纳或主厨㸑或主賔客公堂之田仅足一嵗之食家人计口打饭自办蔬肉不合食私房婢仆各自供给许以米附炊每旦附炊之米交至掌厨㸑者置厯交收饭熟按厯给散賔至则掌賔者先见之然后白家长出见欵以五酌但随堂饭食夜则巵酒杯羮虽久留不厌每晨兴家长率衆子弟致恭于祖祢祠堂聚揖于㕔妇女道万福于堂暮安置亦如之子弟有过家长会衆子弟责而训之不改则挞之终不改度不可容则告于官屏之逺方晨揖击鼓三叠子弟一人唱云听听听劳我以生天理定若还懒惰必饥寒莫到饥寒方怨命虚空自有神明听又唱曰听听听衣食生身天付定酒肉贪多折人夀经营太甚违天命定定定程公鹏举万里在宋季𬒳掠于兴元版桥张万戸家为奴张以掠得宦女某氏妻之既婚之三日妻自内出见万里靣有泪痕知其懐乡即窃谓之曰观君之才貌非久在人后者何不为去计而甘心于此乎夫疑其试已也诉于张张命挞之越三日复告曰君若去必可成大器否则终为人奴耳夫愈疑之又诉于张张命出之遂鬻于市人家妻临行以所穿绣鞋一易程一履泣而曰期执此相见矣程感悟奔归宋以䕃𥙷官迨元朝统一海宇程为陜西行省叅知政事自与妻别已三十余年义其为人未尝再娶至是遣人擕向之鞵履往兴元访求之市家云此妇到吾家执作甚勤遇夜未尝解衣以寝每纺绩逹旦毅然莫可犯吾妻异之视如己女将半载以所成布匹偿元鬻镪物乞身为尼吾妻施赀以成其志见居城南某菴中所遣人即往寻见以曝衣为由故遗鞵履在地尼见之询其所从来曰吾主翁程叅政使寻其偶耳尼出鞋履示之合亟拜曰主母也尼曰鞵履复全吾之愿毕矣归见程相公与夫人为道致意竟不再出告以叅政未尝娶终不出旋报程移文本省遣使檄兴元路路官为具礼委幙属李克复防䕶其车舆至陜西重为夫妇焉宋稗𩔖钞卷十三宋稗类钞卷十四钦定四库全书宋稗𩔖钞卷十四常熟潘永因编志尚第二十四晏元献公虽早贵而奉养极约唯喜賔客未尝一日不晏饮盘馔皆不预办客至旋营之苏丞相颂尝在公幕见每有佳客必留但人设一空案一杯既命酒果实蔬茹渐至亦必以歌乐相佐谈笑杂至数行之后案上已灿然矣稍阑即罢遣声伎曰汝曹呈艺已毕吾亦欲呈艺乃具笔札相与赋诗率以为常前辈风流未之有比赵清献公好焚香尤喜薰衣所居既去辄数月杳不灭章子厚尝言神仙昇举事云形滞难脱临行亦须假名香百余斤焚以佐之坐客或疑而未和公举近嵗庐山有崔道人者积香数斛一日尽𤼵置五老峯下徐焚之黙坐其傍烟盛不相辨忽跃起已在峯顶上语虽近竒亦或有是赵清献公每夜尝烧天香必擎炉黙告若有所秘祝者客有疑而问公公曰无他吾自少昼日所为夜必裒歛奏知上帝已而复曰苍苍眇冥吾一夫区区之诚安能必其尽达姑亦自防检使不可奏者知有所畏不敢为耳金陵赏心亭丁晋公出镇日重建也秦淮絶致清在轩槛取家箧所寳𡊮安卧雪图张于亭之屏乃唐周昉絶笔凡经十四守虽极爱而不敢辄觊偶一帅遂窃去以市畵芦雁掩之后君玉王公琪守是郡登亭留诗曰千里秦淮在玉壶江山清丽壮吴都昔人已化辽天鹤旧畵难寻卧雪图冉冉流年去京国萧萧华发老江湖残蝉不㑹登临意又噪西风入座隅此诗与江山相表里为贸畵者之萧斧也鼎州甘泉寺介官道之侧嘉泉也便于潄酌行客未有不停车而留者始㓂莱公南迁日题于东槛曰平仲酌泉经此回望北阙黯然而行未几丁晋公又过之复题于西槛曰谓之酌泉礼佛而去后范补之讽安抚湖南留诗于寺云平仲酌泉回北望谓之礼佛向南行烟岚翠锁门前路转使高僧厌宠荣钱文僖公留守西洛尝对竹思鹤寄李和文公诗云痩玉萧萧伊水头风宜清夜露宜秋更教仙骥傍边立尽是人间第一流宁府城上莎犹是公所植公在镇每宴客命㕔借分行刬袜步于莎上𫝊唱踏莎行一时胜事至今称之陈尧佐退居郑圃尤好诗什张士逊判西京以牡丹花及酒遗之尧佐答曰有花无酒头慵举有酒无花眼懒开正向西园念萧索洛阳花酒一时来当时称其韵致杨褒华阳人家虽甚贫特好书畵竒玩充实中槖家姬数人布裙粝食而歌舞妙絶欧阳公赠之诗云三脚木牀坐调曲葢纪实也宋次道家书皆校雠三五遍世之藏书以次道家为善本住在春明坊昭陵时士大夫喜读书多僦居其侧以便于借置故也当时春明宅子僦直比他处常高一倍陈叔易常叹此事曰此风岂可复见耶韩魏公为相兼容小人善恶黑白不大分故小人忌之亦少范富欧阳过于别白所以怨忌日至朋党亦起方诸公斥逐公独安焉后扶持诸公复起皆公力也公尝作乆旱喜雨诗断句云须㬰慰满三农望收歛神功寂似无人谓此真做出宰相事业也在北门重阳有诗云不羞老圃秋容淡且看寒花晚节香公居常谓保初节昜保晚节难故晚节事事尤着力所立特全又作喜雪诗云危石盖深盐虎重老枝擎重玉龙寒人谓公身在外自任以天下之重如此司马文正公尝与人书曰草妨步则薙之木碍冠则芟之其他任其自然相与同生天地间亦各使遂其生耳司马温公优游洛中不屑世务弃物我一穷通自称齐物子元丰中秋与乐令子访亲洛汭竝辔过韩城抵登封憇峻极下院趋嵩阳造崇福宫至紫极观寻㑹善寺过轘辕遽达西洛少留广度寺歴龙门至伊阳访奉先寺登华严阁观千佛巖蹑径山瞻髙公真堂歩潜溪还保应观文富二公之广化寺拜邠阳堂下涉伊水登香山到白公影堂诣黄龛院倚石楼临八节滩还伊口凡所经游𤼵为咏歌归叙之以为游録士大夫争𫝊之范蜀公镇居许下于所居造大堂以长啸名之前有荼䕷架髙广可容数十客每春季花繁盛时燕客于其下约曰有花飞堕酒中者为釂一大白或语笑諠譁之际微风过之则满座无遗者当时号为飞英㑹𫝊之四逺无不以为美谈洛中邵康节先生术数既髙而心术亦自过人所居有圭窦瓮牗圭窦者墻上凿门上鋭下方如圭之状瓮牗者以败瓮口安于室之东西用赤白纸煳之象日月也其所居谓之安乐窝先生以春秋天色温凉之时乗安车驾黄牛出游于诸公家诸公者欲其来各置安乐窝一所先生将至其家无老少妇女良贱咸迓于门迎入窝争前问劳且聼先生之言凡其家妇姑妯娌婢妾有争竞经时不能决者自陈于前先生逐一为分别之人人皆得其懽心于是酒殽竞进厌饫数日徐游一家月余乃归非独见其心术之妙亦可想见洛中士风之美范尧夫每仕京师早晚二膳自己身以至婢妾皆治于家往往镌削过为简俭有不饱者虽晚登政府亦然补外则付之外厨加料几倍无不厌余或问其故曰人进退虽在己然未有不累于妻孥者吾欲使居中则劳且不足在外则逸而有余故处吾左右者朝夕所言必以外为乐而不顾恋京师于吾亦一助也程丞相性严毅无所推下出镇大名每晨起据案决事左右皆惴恐无敢喘息及开宴召僚佐饮酒则笑歌欢谑释然无间于是人畏其刚果而乐其旷达韩黄门持国典藩觞客早食则凛然谈经史节义及政事设施晚集则命妓劝饮尽欢而罢虽簿尉小官悉令登车上马而去沈翰林文通喜吏事每觉有疾药饵未騐亟取难决词状连判数百纸落笔如风雨意便欣然韩持国喜声乐遇极暑屡徙不如意则卧一榻使婢执板缓歌展转徐聼或颔首抚掌与之相应往往不复挥扇范徳孺喜琵琶暮年苦夜不得睡家有琵琶筝二婢每就枕即使杂奏于前至熟寐乃方得去人性固不容无嗜好亦是不能处闲故必待一物而后遣耳蔡鲁公喜賔客终日酬酢不倦家居少闲亦必至子弟学舍与塾师从容燕笑蔡元度禀气弱畏于延接不得已一再见则疲惙不支如啜茶多退必呕吐尝云家兄一日无客则病某一日对客则病韩持国居颍昌程伯淳自洛往访之时范右丞彝叟纯礼亦居颍昌持国尝戏作诗示二公云闭门读易程夫子清坐焚香范使君顾我未能忘世事緑尊红妓对斜曛王荆公不耐静坐非卧即行晩居钟山谢公墩自山距城适相半谓之半山尝畜一驴每旦食罢必一至钟山纵步山间倦则即定林寺而卧往往至日昃乃归率以为常有不及终往亦必跨驴中道而还苏子瞻在黄州及岭表每旦起不招客相与语则必出而访客所与游者亦不尽择各随其人髙下谈谐放荡不复为畛畦有不能谈者则强之説鬼或辞无有则曰姑妄言之于是闻者无不絶倒皆尽欢而后去设一日无客则歉然若有疾谢公墩乃谢安石居东山之所作也荆公有诗云我名公字偶相同我屋公墩在眼中公去我来墩属我不应墩姓尚随公人谓与死人争地界其后公舍宅为报宁寺寺今亦废而墩岿然独存王荆公领观使归金陵居钟山下出即乘驴王巩尝谒之既退见其乗之而出一卒牵之而行问其指使相公何之曰若牵卒在前聼牵卒若牵卒在后即聼驴矣或相公欲止即止或坐松石之下或憇田野耕凿之家或入寺随行未尝无书或乗而诵之或憇而诵之仍以囊盛饼十数枚相公食罢即遗牵卒牵卒之余即饲驴矣或田野间人持饭饮献者亦为食之葢初无定所或数步复归近于无心者也荆公性简率不事脩饰奉养衣服垢汚饮食粗恶一无所择自少已然为馆职日韩玉汝尝拉与同浴于僧寺潜备新衣一袭易其弊衣俟其浴出俾从者举以衣之而不以告公服之如固有初不以为异也及为执政或言其喜食獐脯者其夫人闻而疑之曰公平日于食肴未尝有所择何独嗜此因令问左右执事者曰何以知公之嗜獐脯也曰每日不顾他物而獐脯独尽是以知之复问其食时置獐脯何所曰在近匕筯处夫人曰明日姑易他物近匕箸既而果食他物尽而獐脯固在然后人知其特以近故食之初非有所嗜也人见其太甚或多疑其伪云子瞻初讁黄州布衣芒屩出入阡陌多挟弹撃江水与客为娱乐每数日必一泛舟江上听其所往乗兴或入旁郡界经宿不返为守者极病之晚贬岭外无一日不游山眺以道尝为宿州教授㑹公出守钱塘夜过之入其书室见壁间多张古画爱其钟隐雪雁欲为题字而挂适髙因重二卓以上忽失脚堕地大笑南唐李后主善畵尤工翎毛所畵亲笔题钟隐笔三字后主尝自号钟上隠士故晦其名谓之钟隐非姓钟人也今世𫝊钟画凡无后主题笔者皆非也东坡言岭南气候不尝吾谓菊花开时乃重阳凉天佳月即中秋不须以日月为断十月初菊始开与客作重九因次韵渊明九日诗登游尽醉而返王定国岭外归出歌者劝东坡酒歌儿曰柔奴姓宇文氏眉目媚丽家世住京师坡间柔奴广南风土应是不好柔奴对曰此心安处便是吾乡万松亭在某山始麻城县令张殷植万松于道用以庇行者且以名其亭去未十年而松之存者十不及三四东坡元丰二年谪居黄州过而赋之云十年裁种百年稀好徳无人助我仪县令若同仓库氏亭松应长子孙枝天公不救斧斤厄野火解怜氷雪姿为问几株能合抱殷勤记取角弓诗崇宁以还坡文既禁故诗碑不复见而经过题咏者多不胜记鄱阳倪佐司涛伤之以诗云旧韵无仪字苍髯有恨声正谓此也苏黄门辙南迁既还居许下多杜门不通賔客有乡人自蜀来见之伺候于门弥旬不得通宅南有丛竹竹中为小亭遇风日清美或徜徉亭中乡人既不得见谋之阍人阍人使待于亭旁后旬日果出乡人因趋进黄门见之大惊慰劳乆之曰子姑待我于此翩然而入迨夜竟不复出东坡闻之曰子由直欲踰垣闭门矣信州铅山县治之北二里间石井资福院有泉涌于山壁之下澄澈如鑑本朝诗人潘阆移太平州参军过而留絶云炎炎畏日𣗳将焚却恨都无一㸃云强跨蹇驴来到得皆疑渇杀老参军苏黄门过而䟦之云东坡先生称眉山矮道士好为诗格亦不能髙往往有竒语如夜过脩竹院醉打老僧门之句皆可喜也此颇有前辈风味不在石曼卿苏子羙下若老参军矮道士自是一对特恐漫灭失𫝊不知即真师能刻之石否姚舜明廷辉知杭州有老姥自言故娼也及事东坡先生云公春时每遇休暇必约客湖上早食于山水佳处饭毕每客一舟令队长一人各领数妓任其所适晡后鸣锣以集之复㑹望湖楼或竹阁之间极欢而罢至一二鼔夜市犹未散列烛以归城中士女云集夹道以观千骑之还实一时之胜事也张文潜云范丞相司马太师俱以闲官居洛中余时待次洛下一日春寒中谒之先见温公时寒甚天欲雪温公命至一小室中坐谈乆之炉不设火语移时主人设栗汤一杯而退后至留司御史台见范公才见主人便言天寒逺来不易趋命温酒大杯满釂三杯而去此事可见二公之趣各异刘季孙初以殿直监饶州酒税王荆公提刑至饶按酒务始至㕔事见屏间有题小诗云呢喃燕子语梁间底事来惊梦里闲説与旁人浑不解杖藜携酒看芝山问知是季孙作大称赏之适郡学生持状请差官摄州学事公判监酒殿直一郡大惊遂知名云卢秉侍郎尝为江西小郡司户叅军于𫝊舍中题诗云青衫白发病叅军旋粜黄梁置酒尊但得有钱留客醉也胜骑马傍人门荆公见而称之立荐于朝不数年遂超显仕贾魏公为相日有方士姓许对人未尝称名无贵贱皆称我时人谓之许我言谈颇可採然傲视公卿公欲见邀之数四卒不至使门人苦邀致之许骑驴径欲造丞相㕔事门吏止之曰此丞相㕔门虽丞郎亦须下许曰我无求于丞相丞相召我来若如此我即去耳不下驴而去门吏急追之不还以白公又使人谢而召之终不至公叹曰许市井人耳惟其无所求于人尚不可以势屈况其以道义自任者乎谢康乐云良辰美景赏心乐事四者难并韩魏公在北门作四并堂公功名富贵无一不满所欲故无时不可乐亦以是为贵乎韩持国守许昌每入春常日设十客之具于西湖且以郡事委僚吏即造湖上使吏之湖门有士大夫过即邀之入满九客而止辄与乐饮终日不问其何人也曾存之常以问公曰无乃有不得已者乎公曰汝年少安知此吾老矣未知复有几春若待可与饮者而后从吾之为乐无几而时亦不吾待也崔唐臣闽人也与苏子容吕晋叔同学相好二公先登第唐臣遂罢举乆不相闻嘉祐中二公在馆下一日忽见舣舟汴岸坐于船窓者唐臣也亟就见之邀与归不可问其别后事曰初倒箧中有钱百千以其半买此舟往来江湖间意所欲往则从之初不为定止以其半居货间取其赢以自给粗足即已不求有余差愈于应举覔官时也二公相顾太息而去翼日自局中还唐臣有留刺乃携酒具再往谒之则舟已不知所在矣归视其刺之末有细字小诗一絶云集仙仙客问生涯买得渔舟度嵗华案有黄庭尊有酒少风波处便为家讫不复再见李易安名清照济南李格非之女适赵挺之子明诚字徳甫在太学时每朔望告谒出质衣取半千钱步入相国寺市碑文菓实归相对咀嚼展玩有持徐熙牡丹图求钱二十万留信宿计无所得卷还之夫妇相向惋怅者累日及连守两郡竭俸入以事铅椠每𫉬一书即日勘校装辑得名画彝器亦摩玩舒卷指摘疵病尽一烛为率故纸扎精致字画全整冠于诸家每饭罢坐归来堂烹茶指堆积书史言某事在某书某卷第几叶第几行以中否胜负为饮茶先后中则举盃大笑或至茶覆懐中不得饮而起靖康中遭乱奔徙所蓄渐散尽未几明诚死再适张汝舟时至反目有启与綦处厚云猥以桑榆之晚景配兹驵侩之下材时皆笑之有潄玉集三卷行于世其声声慢一词尤婉妙词云寻寻覔覔冷冷清清凄凄惨惨戚戚乍煖还寒时候最难将息三盃两盏淡酒怎敌他晚来风急雁过也正伤心却是旧时相识满地黄花堆积憔悴损如今有谁忺摘守着窓儿独自怎生得黑梧桐更兼细雨到黄昏㸃㸃滴滴这次第怎一箇愁字了得韩忠武以元枢就第絶口不言兵自号清凉居士时乗小骡放浪西湖泉石间一日至香林园苏仲虎尚书方宴客王径造之賔主欢甚尽醉而归明日王饷以羊羔且手书二词遗之临江仙云冬日青山潇洒春来山暖花浓少年衰老与花同世间名利客富贵与贫穷荣华不是长生药清闲是不死门风劝君识取主人翁丹方只一味尽在不言中南乡子云人有几何般富贵荣华总是闲自古英雄多是梦为官寳玉妻儿宿业纒年事已衰残鬂发苍苍骨髓干不道山林多好处贪欢只恐痴迷悞了贤王生长兵间初不知书晚嵗忽若有悟能作字及小诗词皆有见趣信乎非常之才也韩世忠尝议买新淦县官田高宗闻之御札特以赐世忠其词云卿遇敌必克克且无扰闻卿买新淦田为子孙计今举以赐卿旌卿之忠故其庄号旌忠葢当时诸将各以姓为军号如张家军岳家军之𩔖朝廷颇疑其䟦扈闻其买田葢以为喜故特赐之世忠之买田亦未必非萧何之意也克且无扰四字可谓要言如王全斌辈非不克奈扰何信能行此四字虽古名将何以加诸有一士贫甚夜则露香祈天日乆不懈一夕忽闻空中语曰帝闵汝诚使我问汝所欲士答曰某所欲甚㣲非敢过望但愿此生衣食粗足逍遥山水间以终其身足矣空中大笑曰此上界神仙之乐何可易得若求富贵则可矣予因歴数古人极贵念归而终不遂者皆是葢清乐天所靳惜百倍于功名爵禄也叶少藴梦得言余家旧藏书三万余卷䘮乱以来所亡几半山居狭隘余地置书囊无几雨漏䑕啮日复蠧败今嵗出曝之閲两旬才毕其间往往多余手抄日取所喜观者数十卷命门生从旁读之不觉日至仄旧得酿法极简易盛夏三日辄成色如潼醴不减玉友每晚凉即相与饮三盃而散亦复盎然读书避暑固是佳事况有此酿忽记欧阳公诗有一生勤苦书千卷万事消磨酒十分辄慨然有当于心也陈少卿亚畜书数千卷名畵数十轴平生之所寳者晚年退居有华亭双鹤唳怪石一株尤竒峭与异花数十本列植于所居为诗戒子孙云满室图书杂典坟华亭仙客岱云根他年若不和花卖便是吾家好子孙亚死未几皆散落民间矣有僧住山或谋攘之僧乃挂草鞵一双于方丈前题诗云方丈前头挂草鞵流行坎止任安排老僧脚底从来濶未必枯髅就此埋凡士大夫去就亦当如此杨诚斋立朝时计料自京还家之费贮以一箧钥而置之卧所戒家人不许市一物恐累归担日日若促装者又闻昔有京尹忘其名不携家惟弊箧一担每晨起则撤帐卷席食毕则洗钵收箸以拄棒撑弊箧于㕔事之前常若逆旅人将行者故搏击豪强拒絶宦寺悉无所畏曾有一贵人一日命市薪六百劵有卒微哂谓其徒曰朝士今日不知明日事乃买柴六百贯耶窃叹士大夫之见有不如此卒者多矣许安仁尉顺昌郡㕔事之后创吏隐堂植竹题诗云斸破中庭一𤱔苔主人白发手亲裁即今谁识清贞节须向三冬雪里来又云珍重劳君慰逺游繁声疎影一堂秋主人看即官期满分付风烟与子猷林时隠霆博学多闻深明象纬聚书数千卷皆自校雠语子孙曰吾与汝曹𫉬良产矣宋稗𩔖钞卷十四宋稗类钞卷十五钦定四库全书宋稗𩔖钞卷十五常熟潘永因编豪旷第二十五柳仲涂开赴举时宿驿中夜闻妇人私哭声婉而哀晓起询之乃临淮令之女令在任贪墨委一仆主献纳及代还为仆所持逼其女为室令度势难免因许之女故哭柳徃见令诘之得其实怒曰愿假此仆一日为子除害仆至柳室即令往市酒果盐梅等物俟夜阑唿仆人叱问曰胁主人女为妇是汝耶即奋匕首杀而烹之翼日召令及同舍饮云共食卫肉饮散亟行令追谢问仆安在柳曰适共食者乃其肉也又张乖崖布衣时客长安旅次闻邻家夜聚哭甚悲讯之其家无他故乖崖诸其主人力叩之主人遂以实告曰某在官不自慎常私用官钱为家仆所持欲强娶长女拒之则畏祸从之则失节匪𩔖约在朝夕所以举家悲泣耳乖崖明日至门侧俟其仆出即曰我白汝主假汝一至亲旧家仆意尚迟迟强之而去出城使导马前行至一悬崖间下马数其罪仆仓皇未及对辄以刀挥坠崖中归告其邻曰仆已不复来矣速归汝乡后当谨于事也张齐贤为布衣时倜傥落魄有羣盗攻刼聚饮逆旅居人惶恐窜匿齐贤独径前揖之曰贱子贫困欲就一饱盗曰秀才肯自屈耶齐贤曰盗者非龌龊儿所为皆世之英雄耳乃取大杯满酌而饮取豚肩𤓰分为数段㗖之势若狼虎羣盗相视嗟叹曰真宰相也他日宰制天下当念吾曹竞以金帛相遗齐贤皆受不让重负而返宋子京博学能文章天资醖借好游宴自喜晚年知成都府带唐书于本任刋修每宴罢盥潄毕开寝门燃二椽烛媵婢夹侍和墨伸纸逺近皆知为尚书修唐书宋子京修唐书尝一日大雪添㡩幕燃椽烛左右炽炭两巨炉诸姬环侍方磨墨濡毫以澄心堂纸草一传未成顾诸姬曰汝辈俱曽在人家颇见主人如此否皆曰无有其间一人来自宗子家子京曰汝太尉遇此天气亦复如何对曰只是拥炉命歌舞间以杂剧引满大醉而已如何比得内翰子京㸃头曰也自不恶乃阁笔掩卷起索酒饮之几达晨明日对宾客自言其事后每䜩集必举以为笑陶学士谷买得党太尉故妓取雪水烹团茶谓妓曰党家应不识此妓曰彼麄人安得有此但能销金帐下浅酌低唱饮羊羔美酒耳陶媿其言邓州花蜡烛名着天下虽京师不能造相𫝊是寇莱公烛法公尝知邓州而早贵事豪侈每饮宾席常阖扉辍骖以留之尤好夜宴剧饮未尝㸃油虽溷轩马厩亦烧烛达旦每罢官去后人至官舍见厠溷间烛泪凝地徃徃成堆杜祁公为人清俭在官未尝燃官烛油灯一炷荧荧然欲灭与客相对清谈而已二公皆名臣而奢俭不同如此然祁公寿考终吉而莱公晚有南迁之祸遂殁不返虽其不幸亦可以为戒也韩魏公喜营造所临之郡必有改作皆宏壮雄深称其度量在大名于正寝后稍西为堂五楹其间洞然不为房屋号善养堂葢平日宴息之地许慎选学士放旷不拘小节多与亲友结宴花圃中未尝设帷幄坐具但使仆辈聚落花铺于坐下曰吾自有花裀欧阳公在扬州作平山堂壮丽为淮南第一堂在髙冈下临江南数百里真润金陵三州𨼆𨼆可见公凌晨携客徃游遣人走邵伯埭取荷花千余朶分插百许盆与客相间遇酒行即遣一妓取一花传客以其叶尽处则饮酒徃徃侵夜载月而归滕章敏达道字元发布衣时尝为范文正公客时范尹京滕少年颇不羁往往潜出从狭邪纵饮范公病之一夕至滕书室中明烛观书以俟其至意将媿之滕夜分大醉而归范公阳不视以观其所为滕畧无慑惧长揖问曰公所读何书公曰汉书复问汉髙祖何如人公逡巡而入滕达道慷慨豪迈不拘小节少嗜酒浮沉里市与郑毅夫獬为忘形交议论风采照映一时尝与毅夫及杨绘元素同试京师自必谓魁天下与二人约若其言不验当厚致其罚已而郑居榜首杨次之公在第三责所约之金答曰一人解一人㑹吾安得不居第三俱一笑而罢公平生不妄交游尝作结客诗云结客结英豪休同儿女曹黄金装背镞勐兽画旂旄北阙芒星落中原王气髙终令贺兰贼不着赭黄袍其立志可见矣苏子美舜钦豪放不羁好饮酒在外舅杜祁公家每夕读书以一斗为率公深以为疑使子弟宻觇之闻子羙读汉书张良传至良与客狙撃秦皇帝误中副车遽抚掌曰惜乎撃之不中遂满引一大白又读至良曰始臣起下邳与上会于留此天以授陛下又抚案曰君臣相遇其难如此复举一大白公闻之大笑曰有如此下物一斗不足多也洪觉范至儋耳尝谒姜唐佐唐佐不在见其母母迎笑食以槟榔觉范问母识苏公否曰识之然无奈其好吟诗公尝杖而来指西壁木榻自坐其上问曰秀才何徃我言入邨落未还有包灯心纸公以手展开书满纸祝曰秀才归当示之今尚在觉范索读之醉墨欹倾曰张㫿阳生犹骂贼嚼齿穿龈颜平原死不忘君握拳透爪歌者𡊮绹宣政间供奉九重尝言东坡公昔与客游金山适中秋夕天宇四垂一碧无际加江流涌月色如昼遂共登金山山顶之妙髙䑓命绹歌其水调歌头曰明月几时有把酒问青天歌罢公为起舞张于湖孝祥知京口王宣子代之时多景楼落成于湖为书楼扁公库送银三百星为润笔于湖却之但需红罗百匹于是大宴合乐酒酣于湖制词命诸妓合唱甚欢因以红罗遍赏之石曼卿谪海州日使人拾桃核数斛人迹不到处以弹弓种之不数年桃花遍山谷中建炎四年正月十五日上在章安镇忽有二航为风所飘直犯御舟问之乃贩柑客也上闻尽令买之分散禁卫令食瓤取其皮为椀是日元夕放灯乃命贮油于柑皮置灯其中随潮放之时风息波平如数万㸃红星浮漾海面居人皆登金鳌峯望之陈同甫名亮号龙川始闻辛稼轩名访之将至门过小桥三跃而马三却同甫怒拔剑斩马首推马仆地徒步而进稼轩适倚楼望见之大惊遣人询之则已及门遂定交稼轩帅淮时同甫与时落落家甚贫访稼轩于治所相与谈天下事酒酣稼轩言南北之利害南之可以并北者如此北之可以并南者如此且言钱塘非帝王居断牛头之山天下无援兵决西湖之水满城皆鱼鼈饮罢宿同甫于斋中同甫夜思稼轩沉重寡言醒必思其误将杀我以灭口遂盗其骏马而逃月余致书稼轩假十万缗以纾困稼轩如数与之放诞第二十六冯惟一吉不持捡操雅好琵琶曲尽其妙教坊供奉号名手者亦莫能及父道戒令弗习吉性所好亦不能改能欲辱之因家宴令吉奏琵琶为寿赐以束帛吉置于肩左抱琵琶按膝再拜如伶官状了无怍色冯惟一为太常颇不得意以杯酒自娱每朝士宴集虽不召亦常自至酒酣即弹琵琶弹罢赋诗诗成起舞时人爱其俊逸谓之三絶郭恕先放旷不羁尤不与俗人伍宋太宗闻其名召赴阙馆于内侍省窦神兴舍恕先长髯而美一日忽尽去之神兴惊问其故曰聊以效颦郭从义镇岐下延置山馆岐有富人子喜画日给醇酒待之甚厚久乃以情言且致匹素郭为画小童持线车放风鸢引线数丈满之富人子大怒遂与之絶又尝时与小民贩夫入市肆饮食曰吾所与游皆子𩔖也种明逸放至性嗜酒尝种秫自酿每曰空山清寂聊以养和因号云溪醉侯吕文穆公未第时薄游一县胡大监旦方随其父宰是邑遇吕甚薄客有誉吕曰吕君工于诗宜少加礼胡问诗之警句客举一篇其卒章云桃尽寒灯梦不成胡笑曰乃是一渇睡汉尔吕闻之甚恨而去明年首中甲科使人寄声语胡曰渇睡汉状元及第矣胡答曰待我明年第二人及第输君一筹既而次榜亦中首选李诚之师中为童子时论其父纬之功于朝久不报自诣漏舍以状白韩魏公公曰君果读书自当取科名不用纷纷论赏诚之云先人功罪未辨深恐先犬马填沟壑无以见于地下故忍痛自言若欲求官稍识字第二人及第不难葢魏公于王尧臣榜第二人登科故也魏公徳量服一世于诚之此语终身不能平石曼卿磊落竒材知名当世气貌雄伟饮酒过人有刘潜者亦忠义之士常与曼卿为酒敌闻京师沙行王氏新开酒楼遂徃造焉对饮终日不交一言王氏怪其所饮过多非常人之量稍献肴果益取名酒奉之惟谨二人饮噉自若慠然不顾至夕殊无酒色相揖而去明日都下喧传有二仙来饮久之乃知为刘石也石曼卿通判海州刘潜来访之曼卿与剧饮中夜酒欲竭顾船中有醋斗余乃倾入酒中併饮之至明日酒醋俱尽每与客痛饮露发跣足着械而坐谓之囚饮饮于木杪谓之巢饮以藳束之引首出饮复就束谓之鳖饮其狂纵大率如此又夜不烧烛谓之鬼饮挽歌哭泣而饮谓之了饮饮一杯复登树下再饮谓之鹤饮仁宗爱其才尝对辅臣言欲其戒饮摄生闻之因不饮遂成疾而卒石曼卿以馆职出判海州官满日载私盐两船至寿春託知州王子野货之时禁网疎濶曼卿亦不为人所忌市中公然卖学士盐石曼卿一日语僧秘演曰馆俸清薄恨不得痛饮演曰非久当引一酒主人奉谒不数日引一纳粟牛监簿来以宫醪十石为质列醖于庭演为传刺曼卿愕然延之乃问中第何许生曰一别舍介繁䑓之侧曼卿闲语演曰繁䑓寺阁虚爽可爱久不一登其生曰学士与大师果欲登阁当具酒迎侯曼卿因许之一日休沐约演同登演预戒生生陈具阁下器皿肴核冠于都下石演髙歌禠带饮至落景曼卿醉喜曰此游可纪乃以盆渍墨濡巨笔题曰石延年曼卿同空门诗友老演登此生拜叩曰尘贱之人幸𫉬陪侍乞挂一名以光贱迹曼卿大醉握笔沉虑目演扬声讽曰大武生捧研用事可也演以为言竟题曰牛某捧研永叔后以诗戏曰捧研得全牛张丞相天觉召自荆湖适刘跛子与客饮市桥闻车骑过甚都起观之跛子挽丞相衣使且共饮因作诗曰迁客湖湘召赴京车蹄迎迓一何荣争如与子市桥饮且免人间宠辱惊一时赏其俊爽刘跛子青州人常拄一拐每嵗必一至洛阳看花馆范家园春尽即还为人谈剧有味范家子弟多狎之会子固性矜汰多所傲忽元丰中为中书舍人尝白事都堂时章子厚为门下侍郎谓之曰向见舍人贺明堂礼成表真天下竒作子固一无辞让但复问曰比班固典引如何章不答米元章守涟水地接灵壁畜石甚富一一品目加以美名入书室则终日不出时杨次公为察使知米好石废事因徃亷焉至郡正色言曰朝廷以千里郡邑付公汲汲公务犹惧有阙那得终日㺯石都不省録尔后当録郡事不然按牍一上悔亦何及米径前以手于左袖中取一石其状嵌空玲珑峯峦洞穴皆具色极清润米举石宛转翻覆以示杨曰如此石安得不爱杨殊不顾迺纳之左袖又出一石叠嶂层峦竒巧又胜又纳之左袖最后出一石尽天划神镂之巧又顾杨曰如此石安得不爱杨忽曰非独公爱我亦爱也即就米手攫得之径登车去米芾尝为书博士后迁礼部员外郎数遭白简逐出一日以书抵蔡京诉其流落且言举室百指行至陈留独得一舟如许大遂画一艇于行间京哂焉京子绦得是帖而藏之时弹文正谓其颠而米又歴言诸执政自谓久列中外并被大臣知遇举主数十百皆用吏能为称首一无有以颠蒙者世遂𫝊米老辨颠帖又尝以书抵西府蒋颕叔云芾老矣先生勿恤浮议荐之曰襄阳米芾在苏轼黄庭坚之间自负其才不入他党今者老矣困于资格不幸一旦而死不得润色皇猷黼黻王度臣僚实共惜之愿圣天子去常格料理之先生以为何如米元章一日囘人书亲旧有宻于窻隙窥其写至芾再拜即放笔于案整衿端下两拜米元章洗手帖有云每得一书背讫入奁印以米氏秘玩书印閲书之法二案相比某濯手亲取展以示客客拱而凭几案从容细閲某趋走于其前客曰展某展客曰卷某卷客据案甚尊某执事甚卑舍佚执卑者止不欲以手衣振拂之耳书史云洛阳有书画友每约不借出各各相过赏阅是宋子房言其人屡与王诜寻购得书余尝目为太尉书驵慎东美伯筠秋夜待月于钱塘江沙上露坐设大酒尊懐一盃对月独饮意象傲逸吟啸自若顾子敦适遇之亦懐一盃就其尊对酌伯筠不问子敦亦不与语酒尽各散去钱明逸每有宿戒必诘其谒者曰是喫酒是筵席筵席客无数一巡酒一味食也喫酒客不过三五人酒数斗瓷琖一只青盐几粒席地而坐终饮不交一谈恐多酒气也不食恐分酒味也翼日问其旨否徃徃不知其志不在味也终日倾注无涓滴挥洒始可谓之酒客其视揖让而饮如牢狱中张子通既贵其弟子游好吹薤露暑月衣犊鼻纳凉门庑值里巷丧车过必径趋羣挽中声调清壮抑遏中节或至郊外通夕而归丧家以子通故揖至宾位常享醉饱子通虽屡戒朂终不能止喻明仲妙于长笛持节数郡每出按行至山水佳处马上临风辄快作数㺯赵子固清放不羁好饮酒醉则以手濡发歌古乐府自执红牙以节曲宋稗𩔖钞卷十五宋稗类钞卷十六钦定四库全书宋稗𩔖钞卷十六常熟潘永固编权谲第二十七皇城使刘承规在太祖朝为黄门小底时气性不同已有心计官中唿为刘七每令与诸小底数真珠内夫人潜于窗隙觇之未尝私窃一颗余皆窃置衣带中洎太宗即位后有一宫人潜逾垣而出捕𫉬太宗迟疑间似不欲杀承规辄承意而奏曰此人不可容官家若放却宫人总走臣乞监去处置须是活取心肝进呈太宗甚然之六宫皆拜而泣告承规再三奏不可留于是就太宗前领去送一尼寺中潜逺嫁之却取旋杀猪心肝一具犹热以合子贮来进呈六宫皆围合子而哭之良久畧揭视之便令承规将去仍𫝊宣赐承规压惊银五锭由是宫掖之间肃然畏法丁谓尝倾意以媚寇莱公冀得大拜生平最尚禨祥每晨占鸣鹊夜看灯蕊虽出门归邸亦必窃聴人语用卜吉兆时有无赖于庆贫寒不立计且死冻馁谋于一落第老儒老儒曰汝欲自振必更姓名乃可后得志母相忘庆拜而听之老儒遂改于为丁名宜禄使投身于谓谓果大喜收之门下不旬月而谓入相此人遂宠冠纪纲虽大僚节使倚借闗説不踰年而宜禄家鉅万矣老儒亦蒙引见得敎授大郡至今相𫝊不解所谓适检沈休文宋书宰相苍头唿为宜禄且复姓丁愈惬所愿莫谓晋公眼不读书也丁晋公从车驾巡幸礼成有诏赐辅臣玉带时辅臣八人行在祇候库止有七带尚衣有带谓之比玉价值数百万上欲以赐辅臣足其数晋公心欲之而位在七人之下度必不及已乃谓有司不须发尚衣带自有小私带且可服之以谢侯还京别赐可也有司具以闻既各受赐而晋公一带仅如指濶上顾谓近侍曰丁谓带与同列大殊速求一带易之有司奏唯有尚衣御带遂以赐之其带熈宁中复归内府丁晋公既投朱崖几十年天圣末明肃太后上仙仁宗亲揽万禨当时仇敌多不在要地晋公宻草一表极自辨叙言甚哀切更念无縁上达乃封题云启上昭文相公时王冀公钦若执政丁自海外遣家僮持此启入京戒云须俟王公对客日靣投其奴如戒冀公得之惊不敢启遽以上闻洎发之乃表也其间两句曰虽迁陵之罪大念立主之功多仁宗读而怜之乃命移道州司马作诗曰君心应念前朝老十载飘流若断蓬又曰九万里鹏容出海一千年鹤许归辽且作潇湘江上客敢言瞻望紫宸朝天下之人疑其复用矣穆修闻道州之徙作诗曰却讶有虞刑政失四凶何事亦量移谓失人心如此在崖州日方与客棋其子哭而入询之云适闻有中使渡海将至矣公笑曰此王钦若遣人来骇我耳使至谢恩毕乃𫝊宣抚闻也曹翰以罪谪汝州数年一日有内侍使京西太宗宻谕之曰卿至汝州当一访曹翰观其良苦然慎勿泄我意也内侍如㫖往见因弔其迁谪之久翰泣曰罪犯深重感圣恩不杀死无以报敢愬苦耶但衆口食贫欲以故衣质十千以继粥饭可乎内侍曰太尉有所须敢不应命何烦质也翰固不可于是封褁一复以授内侍收复以十千答之洎囘奏翰语及言质衣事太宗命取其复开视之乃一大幅画障题曰下江南图太宗恻然念其功即日有㫖召赴阙稍复金吾将军葢江南之役翰为先锋也文潞公以枢密直学士知成都时年未四十成都风俗喜行乐公多燕集有蜚语至京师御史何圣从因谒告归上遣伺察之何将至潞公亦为之动幕客张少愚谓公曰圣从之来无足虑少愚与圣从同郡因迎见于汉州命酒设乐有营妓善舞圣从狎之问其姓妓曰姓杨圣从曰所谓杨台栁者少愚即取妓项帕罗题诗曰蜀国佳人号细腰东台御史惜妖娆从今唤作杨台栁舞尽春风万万条命其妓作栁枝词歌之圣从极相赏洽后数日圣从至成都颇严重一日潞公大作乐以燕圣从迎其妓杂府妓中歌少愚之诗以侑觞圣从每为之醉及还朝潞公之谤遂息绍兴中王鉄帅番禺有狼借声朝廷除司諌韩璜为广东提刑令往亷按宪治在韶阳韩才建台即行部指番禺王忧甚寝食俱废有妾故钱塘倡也问主公何忧王告之故妾曰不足忧也璜即韩九字叔夏旧游妾家最好欢须其来强邀之饮妾当有以败其守己而韩至王郊迎不见入城乃见堂上不交一谈次日报谒王宿治具于别馆茶罢邀游郡圃不许固请乃可至别馆水陆具陈伎乐大作韩踧踖不安王麾去伎乐隂命诸倡淡籹诈作姬侍迎入后堂剧饮酒半妾于帘内歌韩昔所赠词韩闻之心动狂不自制曰汝乃在此耶即欲见之妾隔帘故邀其满引至于再三终不肯出韩益心急妾乃曰司諌曩在妾家最善舞今日能为妾舞一曲即当出也韩醉甚不知所以即索舞衫涂抹粉墨踉跄而起忽仆于地王急命索舆诸倡扶掖而登归船昏然酣寝五更酒醒觉衣衫拘绊索烛照镜羞愧无以自容即解舟还台不敢复有所问此声流播旋遭弹劾王迄善罢国初朝廷遣陶谷使江南以假书为名实使觇之丞国李献以书扺韩熈载曰五栁公骄甚其善待谷至则如李所言熈载谓所亲曰陶秀实非端介者其守可隳当令诸君一笑因令歌姬秦蒻兰衣弊衣诈为驿卒女谷见之而喜遂犯慎独之戒作长短句赠之明日中主燕客谷凛然不可犯中主持觞立使蒻兰出歌续断絃之曲侑觞谷大惭而罢词名风光好好因縁恶因縁祗得邮亭一夜眠别神仙琵琶拨尽相思调知音少再把鸾胶续断絃是何年宣城有俗子娶妇甚都而悍于事姑每夫外归必泣诉其姑凌虐之苦夫常黙然一夕于灯下出利刅示妇妇曰将安用此夫好谓之曰我每见汝诉我以汝姑之不容我与汝持此去之如何妇曰心所愿也夫曰今则未也汝且更与我谨事之一月令汝之勤至而俾姑之虐暴四邻皆知其由然后我与汝可宻行其事人各快其死亦不深穷暴死之由也妇如其言于是怡颜柔语晨夕供侍及市珍羞以进姑即前抚接顿加和悦及一月复乗酒取刅玩于灯下唿妇语之曰汝姑日来与汝若何曰已非前日比又一月复扣刅问之妇即懽然曰姑今与我情好倍加前日之事慎不可作也再三言之夫徐握刅怒视之曰汝见世间有夫杀妇者乎曰有之复见有子杀母者乎曰未闻也夫曰人之生也以孝养为先父母之恩杀身莫报及长而娶妇正为承奉舅姑以长子息耳汝归我家我每察汝恃少容色不能承顺我母乃反令我为此大逆神明其容之乎姑贷汝两月使汝改过怡颜尽为妇之道与我母待汝之心知曲不在母而安受我刃也其妇战惧涙如倾雨拜于床下曰幸恕我死我当毕此生承顺姑如今日不敢更有少懈也久之乃许其后妇姑交穆播于亲党闻者皆谓此虽俗子而善于调御转恶为良虽士君子有不能处者矣郭逵为西帅王韶初以措置西事至邉逵知其必生邉患因备邉财赋连及商贾移牒取问韶读之怒形颜色掷牒于地者久之乃徐取纳懐中入而复出对使者碎之逵奏其事上以问韶韶以元牒进初无一字损壊也上不悟韶计不直逵言自是凡逵论韶皆不报而韶遂得志矣种世衡知渑池县县旁山上有庙世衡葺之其梁重大衆不能举世衡乃令县干剪髪如手抟者驱数对于马前云欲诣庙中较手抟倾城随观既至谓观者曰汝曹先为我致庙梁然后观手抟衆欣然趋下山共举之须臾而上雄山在南安其上有飞瓦巖相𫝊僧初结菴时因山伐木但恐山高运瓦之艰积瓦山下诳欲作法飞瓦砌屋不用工师卜日已定逺近观者数千人僧伪为佣人挑瓦上山观者欲其速于作法争为搬运顷刻都尽僧笑曰吾飞瓦只如是耳上官苏慕恩部落最强世衡皆抚而用之尝夜与慕恩饮出侍姬以佐酒既而世衡起入内潜于壁隙窥之慕恩窃与侍姬戏世衡遽出掩之慕恩惭惧请罪世衡笑曰君欲之耶即以遗之由是得其死力诸部有贰者使慕恩讨之无不克诗人鲍郎中当知睦州日尝言桐庐县一民兼并刻剥闾里怨之尽诅以死则必为牛一旦死邻村产一白牛腹旁分明题其乡社名姓牛主潜报兼并之子亟往窥之悲恨无计恐其事之暴欲以价求之勒百千方售如数赠之赎归豢于家未几一针笔者持金十千首于郡曰某民令我刺字于白牛腹下约得金均分今实不均故首之吏鞠刺时之事曰以快刀剃去氄毛以针墨刺字毛起则宛如天生鲍深嫉之黥二奸窜于岛夏英公竦知安陆日受勅举幕职令録为京朝官有节度推官王某者粝食弊衣过为亷慎一马瘦瘠仅能移步席鞯弊不胜骑自贰车以下列状乞以斯人应诏夏亦自知之遂改官宰邑去安陆数百里洎至任素履忽变侈衣靡食恣行贪墨夏俾亲旧谕之答曰某乃妙攫也必无败露请舍人无虑夏尝谓僚属曰世之矫伪有如此者时有世赏官王氏任浙西一监初莅任日吏民献钱物几数百千仍白曰下马常例王见之以为汚已便欲作状并物申解上司吏辈祈请再四乃令取一柜以物悉纳其中对衆封缄寘于㕔治戒曰有一小犯即发由是吏民警惧课息俱倍比终任荣归登舟之次吏白㕔柜公曰寻常既有此例须有文牍吏赍案至俾舁柜于舟载之而去康倬字为章元祐名将识之子少日不拘细行游京师生计荡析遂偶一娼始来即诡其姓名曰李宣徳情意既洽为章诳以偕老之计娼槖中所蓄甚富分其半以给姥指天誓日不相弃背买舟出都门㳂汴行才数里相与登岸小酌旗亭伺娼之醉为章解缆亟发娼抝怒㦸手于河浒为章弗顾也娼既为其所绐仓皇还家后数年为章再到京师过其门娼母子即唿街卒録之为章畧无惮色时李孝夀尹开封威令凛然既至府为章自言平时未尝至都下无由识此曹恐有邈相肖者愿试询之尹以问娼娼曰宣徳郎李某也为章遽云已即右班殿直康倬也尹曰诚倬也取文书来为章探懐中取吏部告示文字以呈之尹抚案大怒杖娼之母子令衆通衢慰劳为章而遣之为章自此折节读书易文资有名于世后来事浸露孝夀闻之尝以语人曰仆为京兆而康为章能作此竒事可谓大胆矣与之其子也建康缉捕使臣汤某者于侪辈中着能声葢羣盗巨擘也一日有少年衣裳楚楚背负小笈投汤自通为鄯沙王小官人趋前致拜汤亦素知其名因使小憇辞曰观察在此不敢留只今往和州拟假一力负装至东阳镇问渡汤疑有它遂择其徒狙黠者偕往俾侦伺之自离城闉遇肆辄饮已而大吐几不能步同行者左负笈右扶醉人殊倦甚恚曰汤观察以其为好手不过一酒徒耳凡七十里扺镇委顿投床终夕索水喧呶不少休黎明有骑马扣门者乃汤也密叩同行已悉在途及至邸沉醟状亟造卧所少年闻汤来则亦扶头强披衣问故汤谩以他语对之少年笑曰得非疑某沿途有作过否因指同行为証且曰虽然尚有他故愿効区区之力汤嗫嚅久之曰不敢相欺实以夜来有酒楼失银器数百两总所移文制司立限购捕严甚少违则受重谴束手无措用是急冐求䇿耳少年微笑曰若然则闗系甚大恐妖异所为非人力能措手惟有哀祈所事香火或可徼神物之庇汤哂其醉中语诞荒不复诘力邀同还扺家谩用其説祷之圣堂则所失器物皆灿然横陈供牀矣汤始大惊以为神方欲出谢之则其人已去盗亦有道其是之谓乎王舒王呉夫人好洁成疾舒王至性任率每不相合自江宁乞归私第有官藤床吴假用未还郡吏来索左右莫敢言舒王一日跣而登床偃卧良久呉望见即命送还节序交贺之礼不能亲至者每以束刺佥名于上使仆遍投之俗以为常刘贡父为馆职节日同舍有令从者以书筒盛门状徧散于人家贡父知之乃唿所遣人坐于别室犒以酒肴因取书筒视之凡与贡父一靣之旧者尽易以已门状其人既饮食再三致谢徧走巷陌实为贡父投刺而主人之刺遂不得逹癸辛杂识载呉四丈事亦同然𩔖説载陶谷易刺之事正与此相𩔖恐二公効之为戏耳张邓公当国有遗其子友直珠冠者使者不能径通刘相沆谓曰我识学士为汝通之因以归破其书别録一通用已图书印之留其真本又于珠冠之角小书已名乃复封题如故以授使者使自通之他日以语友直友直大惊刘时权三司判官寻即真俄知制诰苗刘之乱勤王兵向阙朱忠靖胜非从中调䕶六龙反正有诏以二凶为淮南两路制置使令将部曲之任时正彦有挟乗舆南走之谋𫝊不从朝廷微闻而忧之幸其速去其属张逵为画计使请铁劵既朝辞遂造堂袖札以恳忠靖曰上多二君忠义此必不吝顾吏取笔判奏行给赐令所属详检故事如法制造不得稽滞二凶大喜是夕遂引遁无复譁者时建炎三年四月己酉也明日昧爽将朝郎官𫝊宿扣漏院白急速事命延之入传曰昨得堂帖给赐二将铁劵此非常之典今可行乎忠靖取所持帖偕执政秉烛同閲忽顾问曰检详故事曽检得否曰无可检又问如法制造其法如何曰不知又问曰如此可给乎执政皆笑𫝊亦笑曰得之矣遂退后𫝊论功迁一官靖康之乱柔福帝姬随北狩建炎四年有女子诣阙称为柔福自北潜归诏遣老宫人视之其貌良是问宫禁旧事畧能言彷彿但以足长大疑之女子颦蹙曰金人驱逐如牛羊跣行万里宁复故态哉上恻然不疑即诏入宫授福国长公主下降高世荣汪龙溪行制词云彭城方急鲁元尝困于靣驰江左既兴益夀宜充于禁脔资粧一万八千缗绍兴十二年显仁太后囘銮言柔福死沙漠久矣始执付诏狱讯状乃一女巫也尝遇一宫婢谓之曰子貌甚𩔖柔福因告以宫掖秘事教之为诈遂伏诛前后请给赐赉计四十七万九千缗古今事未尝无对成方遂遇隽不疑故其诈不行此女巫若非显仁之归富贵终身矣绍兴间一郎官疎荡不检一朝士与之善朝士家有数妓客至必出以侑酒即官者与一妓私相悦慕而未得间一日郎官折简寄妓与为私约朝士适见之妓不敢𨼆具言其故朝士曰然则非尔之过当为尔辈一笑资姑答简与之期以来夕宻㑹于西厢且云主人适有故之城外越日乃归此机不可失郎官得简喜不自胜如期赴之妓已先待于㑹所引入屏后曲房妓先登榻垂幔命郎官解衣而登暨前褰幔则妓已自榻后潜去朝士者方偃卧榻上瞠目视之即官臝露惶遽欲走则门已闭朝士谩为好辞谑之曰与公厚善何为如此妓女鄙陋不足奉君子之欢已遣归矣惟公勿讶徐起复曰某家使令稍衆不畧相惩彼将观望无所畏惮乃唿羣仆掖之于柱以巨竹挺挞之二十流血及髁唿服谢罪复谓曰与公素善故不欲闻官薄示庭训亦不泄于他人也乃遣出亦不与衣其人狼狈遁还明日朝路亦复相见如故云绍兴中刘光世在淮西军无纪律张魏公为都督奏罢之命叅谋吕祉往庐州节制光世颇得军心祉儒者不知变䋲束顿严诸军忿怨统制郦琼率衆縳祉渡淮归刘豫魏公方宴僚佐报忽至满座失色公意气如常徐曰此有説苐恐事泄耳因乐饮至夜分乃为蜡书遣死士持遗琼言事可成成之不可速全军以归金人得书疑琼分𨽻其衆困苦之邉赖以安南轩言符离之役诸军皆溃惟存帐下千人某终夕徬徨而先君方熟寝鼻息如雷何氏备史云张魏公素轻鋭喜功好合虗誉専以金帛官爵相牢笼无所靳惜士之贪利嗜进者争趋之厥嗣南轩复以道学倡父子为当时宗主在朝通要竝出其门悉自诡为君子举世无敢訾贬者淮西郦琼之叛公论沸腾言路不得已遂疏其罪既而併逐言者于外及符离军溃国家数十年所积资械荡弃无余方且甘寝宴然称是心学然当万衆崩解时一人心法遽能收拾否大扺一时党佞成风掩恶掩美亦何可尽言也绍兴间有代北人卫校尉者从襄汉来时杨和王为殿前帅曩在行伍中与结义为兄弟首往投谒杨一见驩如平生仍事以兄礼且令夫人出拜复招饮于堂欵曲勤而不问其所向两日后忽浸疎之来则见于外室卫雅意以为杨方得路志在一官故百舍间闗赴之至是大失望栖泊过半年疑为人所嫉譛乃告辞又不得通或教使伺其入朝回遮道陈状杨亦畧不与语判状尾云执就常州于本府某庄内支钱一百贯卫愈不乐念已无可奈何倘得钱尚可治归装而一身从北来何由访杨庄所在正徬徨旋邸遇一客自云是程副将谓之曰无庸忧吾将往常润当陪君往奉为取之既得钱相从累日情好无间遂宻语之曰吾实欲游中原君能扶我偕往否卫欣然许之迤逦抵长安入河东以至代郡倩卫买田我欲作一窟于此卫使牙侩为寻置无何得膏腴千亩卫治具待程程亦报席久之乃言曰吾本无意于斯此行尽出杨相公处分初虑公贪小利轻舍乡里当今兵革不用非展奋功名之秋故遣我相追随为办生计所买良田已悉作卫氏名敬以相付于是悉取契劵付之厥值万缗黯然而别其事甚𩔖苏秦舍人之资给张仪也和王第六女性极贤淑适向子丰居于霅未有所育王甚念之一日向妾得男杨氏使秘之以为己出且亟报王王喜甚即请告命轻舟往视之向氏闻王来窘甚无䇿以泥其行时王以保宁昭庆两镇领殿巖于湖为本镇乃使人讽郡将往迓之竝属鞬伺于界首王初以人不知其来及闻官吏郊迎深恐劳烦生事遂中道而返因厚以金缯花果遗其女且拨呉门良田千亩以为粥米故向氏有崑山粥米庄云殿帅杨存中有所亲爱吏平居赐予无算一旦无故怒而逐之吏莫知得罪之由泣拜辞去存中曰无事莫来见我吏悟其意归以厚赀俾其子入台中为吏居无何御史欲论存中干没军中粪钱十万余其子闻知告其父其父奔告存中存中即具札奏言军中有粪钱若干椿管某处惟朝廷所用不数日御史果以为言高宗出存中札示之御史坐妄言被黜而存中之眷日隆逐吏亦兵法之余智也秦桧当国京下忽阙见钱市间颇皇皇忽一日秦相唿一镊工栉髪以五千当二钱犒之谕曰此钱数日有㫖不使可早使也镊工遂与外人言之不三日京下现钱顿出一云民间以乏现镪告货壅莫售曰嚣而争京尹曹泳以白桧桧笑曰易耳即席命召文思院官未至趋者络绎奔而来亟谕之曰适得㫖欲变钱法烦公依旧夹钖様铸一缗将以进入尽废现镪不用约以翼午毕事院官唯而退夜唿工鞲液将以及期富家闻之大窘尽辇宿藏争取金粟物价大昻泉溢于市既而様上省寂无所闻矣都堂左揆阁前有榴每着实桧黙数焉忽亡其二不之问一日将排马忽顾谓左右取斧伐树有亲吏在傍仓卒对曰实甚佳去之可惜桧反顾曰汝盗吾榴吏叩头服文彦博知永兴军舍人母湜鄠人也上言陜西铁钱不便于民乞一切废之朝廷虽不从其乡人多知之市以铁钱买物者不肯受长安为之乱民多闭肆僚属请禁之彦博曰如此是愈使扰也召丝绢行人出其家缣帛数百疋使卖之曰纳其直尽以铁钱勿以铜钱也于是衆晓然知铁钱不废市肆遂安秦㑹之当国四方馈遗日至方务徳帅广东为蜡炬以衆香实其中𨕖驶卒持诣相府厚遗主藏吏期必达吏使候命一日宴客吏白烛尽适广东方经畧送烛一未敢启命取用之俄而异香满座察之则自烛中出也亟命藏其余枚数之适得四十九唿来卒问故曰经畧専造此烛供献仅五十条既成恐不佳试爇其一不敢以他烛充数秦大喜以为奉已之专待方益厚郑仲为蜀宣抚格天阁毕工郑书适至遗锦地衣一铺秦命铺阁上广狭无尺寸差秦黙然不乐郑竟失志秦桧之夫人尝入禁中显仁太后言近日子鱼大者絶少夫人对曰妾家有之当以百尾进归告桧桧咎其失言与其馆客谋进青鱼百尾显仁抚掌笑曰我道这婆子村果然葢青鱼似子鱼而非特差大尔桧之奸葢有鉴于刘宋彭城王义康东府进柑大于供御故事耳秦桧自遭施全狙刺之后常独处一阁虽奴仆非命不敢辄入季年违豫三衙杨存中成闵赵宻往问疾召入室中欵语久之言及近日表勲酒颇佳表勲乃赐酒名也各赠两器皆降阶谢复坐顾无仆使自携出室此亦寓驾驭之意葛天民字无懐初为僧名义铦号朴翁后返初服居西湖上交游皆名胜士有二侍姬一名如梦一名如幻一日天大寒方拥炉煎茶忽有皂衣闯户将大珰张知省之命即水张太尉也招之至总宜园清坐高谈竟日雪甚寒剧且腹馁甚张初不言相招乃似葛自来相访惟茶话不设盃酌延论至晚一揖而别天民大恚步归悔为皂衣绐辱抵家见庭户间罗列筐篚布囊楮帛薪炭米酒殽品以至香药适用之物充牣于前葢此珰欲餽是物故先戏之使怒而复喜耳华亭金山庙濒海乃汉霍将军祠相𫝊云当钱武肃霸吴越时尝以隂兵致助故崇建灵宫淳熈末县人因时节竞集一巫方焚香启祝唱説福沴钱寺正家干沈晖者独不生信心语谑玩侮所善交相劝止恐其掇祸巫宣言詈责甚苦晖正与争辨俄踉跄仆地涎流于外若厥晕然从仆奔告其家妻子来视拜巫乞命巫曰悔谢不早神已盛怒既执録精魂付北鄷死在顷刻不可救矣妻子徬徨无计但拊尸泣守晖忽奋身起旁人惊散谓强魂所驱沈笑曰我故戏诸人耳初无所覩也巫悚然潜遁阖庙之人亦舍去京师闾阎多信女巫有武人陈五者厌其家崇信之笃莫能治一日含青李于腮绐家人疮肿痛甚不食而卧者竟日其妻妾忧甚召女巫治之巫降谓五所患是名疔疮以其素不敬神神不与救家人罗拜恳祈然后许之五佯作呻吟甚急语家人云必得神师入视救我可也巫入按视五乃从容吐青李视之捽巫批其颊而出之门外自是家人无信崇者韩彦古字子师诡谲任数处性不常尹京日范仲西叔为諌议大夫阜陵眷之大用有日矣范素恶韩将奏黜之语颇泄韩窘甚思所以中之范门清峻无间可入乃以白玉为小合满贮大北珠缄封于大合中厚赂铃下老兵使因间通之范大怒叱使持去时有所爱妾在旁怪其奁大而轻试启观之则见玉合益怪之方复取视玉滑而珠圆分迸四出失手堕地合既碎益不可收拾范见而益怒自起捽妾之冠而气中仆地竟不起其无状至此李仁甫焘亦恶其为人弗与交请谒尝瞰其亾一日知其出往见之则实未尝出也既见韩延入书室而请曰平日欲一攀屈而不能今幸见临姑解衣盘礴可也仁甫辞再三不𫉬遂为强留室有二厨贮书牙籖黄袱扄䕶甚严仁甫问此为何书答曰先人在军中日得于北方葢本朝野史编年成书者是时仁甫方修此编既成有诏临安给笔札就其家缮録以进而卷帙浩博未见端绪彦古尝欲畧观不可得至是仁甫闻其言亟欲得见之则曰家所秘藏将即进呈不可他示也李益窘再四致祷乃曰且为某饮酒续当以呈李于是为尽量每杯行辄请至酒罢笑谓仁甫曰前言戏之耳此即公所着长编也已为用佳纸作副本装治就以奉纳便可进御矣李视之信然葢隂戒书吏传録毎一板酬千钱吏畏其威利其偿辄先録送韩所故李未成帙而韩已得全书矣仁甫虽愤媿不平而亦幸蒙其成竟用以进其怙富玩世狡猾每若此宁宗恭淑皇后崩中宫未有所属杨贵妃与曹美人俱有宠韩侂胄见妃任权术忌之而曹性柔顺劝帝立曹妃性复机警各设席以邀羊车欲决此举二阁皆同日杨固逊曹使朝而已候于夜曹不悟逮旰酒甫一再行曹未及有请则杨已奏肃帝辇矣上遂起至杨所则得从容且留寝故能䑛笔展纸以请奎章上醉即书贵妃杨氏可立为皇后付外施行而长秋复进笔乞又书其一付其兄次山逮晓双出之中贵所受者未至省而次山已持御笔自白庙堂矣葢后虑韩匿上批事或中变故两行之使不可遏耳杨后㑹稽人其母张氏旧𨽻徳夀乐部诞后东朝禁中自是养于宫中既久新乐纯熟所生母还民间后在杨才人位下以琵琶𨽻慈福宫举动当太后意宁宗朝长信宫悦之后宪圣以赐宁宗进位为婕妤后丑其母家㑹有杨次山者亦㑹稽人后自谓其兄也遂姓杨氏宋稗𩔖钞卷十六宋稗类钞卷十七钦定四库全书宋稗𩔖钞卷十七常熟潘永因编颐养第二十八东坡云养生之方以胎息为本此固不刋之语更无可议但以气若不闭任其岀入则𣺌绵滉漭无卓然近效待其兀然自住恐终无此期若闭而留之不过三五十息奔突而岀虽有微暖养下丹田此一于迂决非延世之术近日沉思似有所得盖因看孙真人养生门中调气第五篇反覆寻究恐是如此其畧曰和神之道当得宻室闭户安床暖席枕髙二寸半正身偃仆暝目闭气于胸膈间以鸿毛着鼻上而不动经三百息耳无所闻目无所见心无所思则寒暑不能侵蜂虿不能毒夀三百六十嵗此邻于真也此一叚要诀且静心细意字字研究看既云闭气于胸膈中令鼻端鸿毛不动初学之人安能持三百息之久哉恐是元不闭鼻中气只是意坚守此气于胸膈中令出入息似动不动氤氲缥缈如香炉盖上烟汤饼嘴上气自在出入无唿吸之重烦则鸿毛可以不动若心不起念虽过三百息可也仍须一切依此本诀卧而为之仍须真以鸿毛粘着鼻端以意守气于胸中遇欲吸时不免微吸及其唿时不免微唿但任其氤氲缥缈微微自出出尽气平则又吸入如此出入元不断而鸿毛自不动动亦极微觉其极微动则又加意则勒之以不动为度虽云则勒然终不闭至数百息出者多则内守充盛血脉流通下相灌输而生理备矣余悟此𤣥意甚以为竒又记张安道养生诀云此法比之服药其力百倍非言语所能形容其诀大畧具于右以子时后披衣坐面东或南盘足坐叩齿三十六通握固闭息内视五臓肺白肝青脾黄心赤肾黒次想心为光明洞彻入下丹田时腹满气极则徐徐出气侯出息均调即以舌搅唇齿内外潄炼津液未得嚥下复前法闭息观纳心丹田调息潄津皆依前法如此者三津液满口即低头嚥下丹田中须用意精勐令津与气谷谷然有声径入丹田中又依前法为之凡九闭息三嚥津而止然后以左右手热摩两脚心及脐下腰嵴间皆令热彻次以两手摩熨眼面耳顶皆令极热仍按揑鼻左右五七次梳头百余梳散髪而卧熟寝分明右其法至简易惟在常久不废即有深功且试行二十日精神便自不同觉脐下实热脚力轻快面目有光久之不已去仙不逺但当存闭息使渐能持久以脉候之五至一息某近来闭渐久毎一闭一百二十至而开盖已闭得二十余息也又不可强闭多时使气错乱或奔突而出则反为害也慎之慎之又须常节晚食令腹中寛虚气得回转昼日无事亦得闭目内观潄炼津液嚥之摩熨耳面以助真气但清静为法専一易见功矣神仙至术不可学者三一忿躁二隂险三贪慾道家胎息之法以𤣥牝为鼻鼻者气之所由出入以为息也佛蔵中有安般守意经云其法始于调身简息以为凡出入鼻中而有声者风也虽无声而结滞犹粗悍而不细者气也去是二者乃谓之息然后自鼻端至脐下一二数之至于十周而复始则有所系而趋于定则又数以心随息聴其出入如是反复调和一定而不可乱则生灭道断一切三昧无不现前道士陈彦真常教人令常寄其心纳之脐中想心火烈烈下注丹田如是坐卧起居不废行之既久觉脐腹间如火则旧疾尽除矣东坡谓李方叔与李祉言曰某生平于寝寐时自得三昧吾初睡时且于床上安置四体无一不稳处有一未稳须再安排令稳既稳或有些小倦痛处畧按摩讫便瞑目聴息既匀直宜用严整其天君四体虽复有疴痒亦不可少有蠕动务在定心胜之如此食顷则四肢百骸无不和通睡思既至虽寐不昏吾毎日须于五更初起栉髪数百颒面尽服裳衣毕须于一浄榻上再用此法假寐数刻其味甚美无涯通夕之味殆非可比平明吏徒既集一唿即兴冠帯上马率以为常二君试用吾法自当识其趣慎无以语人也天下之理能戒然后能慧盖慧性圆通必从戒谨中入未有天君不严而能觉悟圆通者此也二君试识之东坡云岭南天气卑陋气蒸溽而海南尤甚秋夏之交物无不腐壊者人非金石其何以能久然儋耳颇有老人百有余嵗者往往皆是八九十岁者不论也乃知夀夭无定习而安之则氷蚕火鼠皆可以生吾当湛然无思寓此觉于物表使折胶之寒无所施其洌流金之暑无所措其毒百余岁何足道哉彼愚老人初不知此特如蚕䑕生于其中兀然受之而已一唿之温一吸之凉相续亡有间断虽长生可也荘子曰天之穿之日夜无间人则固塞其窦岂不然哉九月二十七日秋霖不已顾视帏帐间有蝼蚁帐已腐烂感叹不已信手书此时戊寅嵗也孟子曰养心莫善于寡欲老子曰不见可欲使心不动圣贤拳拳然以欲为害道可不慎乎刘元城南迁日尝求教于涑水翁曰闻南地多瘴设有疾以贻亲忧奈何翁教以絶欲少疾元城时盛年乃毅然持戒惟谨赵清献张乖崖至抚劒自誓甚至以父母影像设之帐中盖遣欲之难如此坡翁亦云服气养生难在去欲苏子卿啮雪啖氊蹈背出血无一语少屈可谓了然生死之际然不免于娶妇生子穷海之上且如此况洞房绮纨之下乎乃知此事未易消除香山翁佛地位人晚年病风放妓犹赋不能忘情吟王处仲兇悖小人知体敝于色乃能一旦感悟开合放妓盖天下事勇决为之乃可进道坡公云前日与欧阳叔弼眺无咎张文潜同在戒坛予病目昏将以热水洗之文潜曰目忌㸃洗目有病当存之齿有病当劳之不可同也又记鲁直语云治目当如治民治齿当如治军治民当如曹参之治齐治军当如商鞅之治秦颇有理故追録之眺文元公年四十始娶前此未尝知有女色早从刘海蟾自言得长生之术六十后即兼穷佛理尝闻天乐和雅之音有不可胜言者自见其形毎毎在前既久而加小𩔖数寸不违眉睫之间此恐是所得于海蟾者弁阳老人曰饱食缓行初睡觉一瓯新茗侍儿煎脱巾斜倚䋲床坐风送水声来耳邉丁崖州诗也细书妨老读长簟惬昏眠取簟且一息抛书还少年半山翁诗也相对蒲团睡味长主人与客两相忘须㬰客去主人觉一半西窓无夕阳放翁诗也读书已觉眉稜重就枕方欣骨节和睡起不知天早晚西窓斜日已无多吴僧有规诗也老读书文兴易阑须知养病不如闲竹床瓦枕虚堂上卧看江南雨后山吕荥阳诗也纸屏瓦枕竹方床手倦抛书午梦长睡起莞然成独笑数声渔笛在沧浪蔡持正诗也余习懒成癖毎遇暑昼必须偃息客有嘲孝先者必哦此以自觧然毎苦枕热展转数四后见前辈言荆公嗜睡夏月常用方枕或问何意曰睡久气蒸枕热则转一方冷处此非真知睡味未易语此也杜牧有睡癖夏侯𨼆号睡仙其亦知此乎又云花竹幽窓午梦长此中与世暂相忘华山处士如容见不觅仙方觅睡方然则睡亦有方耶希夷之説不过谓举世以为息魂离神不动耳遗教经有烦恼毒蛇睡在汝心睡蛇既出乃可安眠之説近世西山蔡季通有睡诀云睡侧而屈觉正而伸早晚以时先睡心后睡眼晦菴以为此古今未发之妙然睡心睡眼之语本出千金方季通特引之耳郑景望䝉斋笔谈云余中年少睡盖老人之常无足怪者毎夜寐过分辄不能再睡展转一榻间胸中既无纎尘颇觉心志和悦神宇凝静有不能名者时闻䑕啮唧唧有声亦是一乐事当闻老仆鼻如雷间亦为呓语或悲或喜或歌聴之为启齿意其亦必自以为得而余不得与也昔在颕州时居后圃三间小屋旁无与隣左右惟一黥意况已如此尝有诗云城头晓漏已丁丁窓间落月却未明衡阳归雁过欲尽汝南荒鸡初一鸣悠悠㫁梦了不记草草微吟还独成人生得意须㡬许一睡稍足无余情迨今四十年了无异者毎自料非世间享福人平生大得志处不过如是耳佛与波斯匿王论见恒河性有味其言也䕶圣杨老説被当令正方则或坐或睡更不须觅枝头此言大是又云平旦粥后就枕粥在腹中暖而宜睡天下第一乐也官中𨼆士骆耕文道常言修养之士当书月令置坐左右夏至宜节嗜欲冬至宜禁嗜欲盖一阳初生其气微矣如草木萌生易于伤伐故当禁之不特节也且嗜欲四时皆损人但冬夏二至隂阳相争之时大损人耳仆曰不独月令如此唐栁公度年八十有强力人问其术对曰吾生平未尝以脾胃熟生物暖冷物以元气佐喜怒此亦可为座右铭也耕道曰然李博宣和间仕大府卿因职事陛对徽宗问曰知卿年弥髙而色不衰中外称卿有内丹之术可具术以进博曰陛下盛徳广渊睿智日新学有缉熙于髙明臣虽不学敢以诚对谨领圣训容臣具术以进明日乃进曰臣闻内观所以存其心也外观所以养其气也存其心养其气则真火炉鼎日炎神水华池日盛矣长生久视上下与天地同流天道运而不积圣人知而行之太道甚易知其易行以简以简易而天下之理得也人之所恃以生者气也气住则神住神住则形住形住则长生久视自此始矣盖日月运转寒暑往来天地所以长久吹嘘唿吸吐故纳新真人所以治世故丹元子曰形以神住神以气集气体之充也形神之舍也气实则成气虚则敚气住则生气耗则灭此广成子所以保气而烟萝子所以炼气也然则一言而尽保炼之妙者其惟嚥纳乎故曰一嚥二嚥云蒸雨至三嚥四嚥内景充实七嚥九嚥心火下降肾水上升水火既济则内丹成可以已疾可以保生可以延年可以超昇臣谨删其繁紊撮其枢要直书其妙以着于篇上篇曰进火侯毎日子后午前若于五更初阳盛时尤佳就坐榻上面东或南握固盘足合目拄腰而坐澄心静虑内藏五藏仰面合口鼻中引出清气气极则生要而嚥之毎一嚥缩谷道一缩再引则再如之至再至三若气极不能任则低头㣲开口以吹宁出勿令耳闻出气之声如此凡三次是为进火一周天俟气调匀然后行水下篇曰行水候进火鼻中取鼻涕口中取液聚为一处多多益办俟甘而热即闭口仰面亚腰左顾一嚥正中一嚥分三嚥而下内想一直下丹田毎一嚥亦缩谷道一缩如此一遍是为行水一周天毎进火行水毕然后下榻行履自如后叙曰五行水火为初人生水火为急此是极易之要法上夺天地造化学道修真之士初行顿觉脐下如火饮食添进四肢䡖快是其騐也行而久之则髪白再黒齿落重生精神全具复归婴児寒暑不能侵鬼神不能冦千二百嵗夀比彭老渐为真人矣徽宗见而嘉纳之梁师成録其说以示人乃简易之道苐行之者不能悠久耳或曰虞谟君明修养有得亦祗行此法也唐仲俊年八十五六极康寕自言少时因读千字文有所悟谓心动神疲四字也平生遇事未尝动心故老而不衰导引家云心不离田手不离宅此语极有理又云真人之心如珠在渊衆人之心如泡在水此善譬喻者叶石林曰天下真理日见于前未尝不昭然与人相接但人役于外与之俱驰自不见耳惟静者乃能得之余少尝与方士论养生因及子午气升降累数百言犹有祕而不肯与衆共者有道人守荣在傍笑曰此何难吾尝坐禅至静定之极毎子午觉气之升降往来于腹中如饥饱有常节吾岂知许事乎惟心内外无一物耳非止气也凡寒暑燥湿有犯于外而欲为疾者亦未尝悠然不逆知其萌余长而騐之知其不诬也在山居久见老农候雨𤾉十中七八问之无他曰所更多耳问市人则不知也余无事常早起毎旦必步户外往往僮仆皆未兴其中既洞然无事仰观云物景象与山川草木之秀而志其一日为隂为晴为风为霜为寒为温亦未尝不十中七八老农以所更吾以所见其理一也乃知惟一静大可以察天地近可以候一身而况理之至者乎丰城李仲武尝言丹徒令以捕冦徙官令初尉临海得冦魁年八十筋力絶人盛寒卧地饮氷了不畏人皆妖妄疑之既就捕令讯无他自言年三十许时有道人告云凡物经火乃能夀土赴水即溃为瓦砾乃至千年木仆地即朽炭之埋没更坚致人之灼艾犹是也用其语嵗炙丹田百炷行之盖四十余年矣盗既坐弃市令宻使人决其腹视之有白膜总于脐脐若芙蕖状披之凡数十重岂一嵗一膜耶闲情第二十九李煜在国微行娼家遇一僧张席煜遂为不速之客僧酒令讴吟吹弹莫不髙了见煜明俊醖借甚契合相爱重煜乗醉大书右壁曰浅斟低唱偎红倚翠大师鸳鸯寺主𫝊持风流教法久之僧拥妓之屏帷煜徐步而出僧妓竟不知煜尝宻谕徐铉铉言于所亲焉宋子京多内宠后庭曳绮罗者甚衆尝宴于锦江偶微寒命取半臂诸婢各送一枚凡十余枚俱至子京视之茫然恐有厚薄之嫌竟不敢服忍冻而归颍妓曹苏竒往嵗与悦己者宻约相从而其母禁之至苦不胜抑悒以盛春美景邀同约者聨骑出城登髙塜相对恸哭既而酣饮诸客闻之赏其旷絶于流辈晏元献闻之为戯题絶句曰苏竒风味逼天真恐是文君向上人何日九原芳草緑大家携酒哭青春丁讽病废常令两妓女挟侍见客于堂中讽以好色致疾既废无赖益求妙年殊质以厌其心客至不能送令一婢子送至中门曰谢访以故賔客之至者加多乃数倍于未病时欧阳永叔任西京留守推官时亲一妓钱文僖一日开宴客集而永叔与妓俱不至移时方来公责妓曰未至何也妓曰患暑往凉堂睡着觉失金钗竟未觅得公曰得欧阳推官一词当为偿汝永叔即席云栁外䡖雷池上雨雨声碎滴荷声小楼西角㫁虹明阑干倚遍待得月华生燕子飞来栖画栋玉钩垂下帘旌凉波不动簟纹平水晶双枕傍有堕钗横坐客皆称善遂命妓满酌赏永叔而令公库偿钗欧阳公坐甥女事谪知滁州时刘煇挟省闱见黜之恨作醉蓬莱词以丑之其事之诬不待辨也然世所𫝊甥适张氏夫死携孤女归父家年方七嵗公见而笑曰年方七嵗正是学簸钱时也公有辞云江南栁叶小未成隂人为丝䡖那忍折莺怜枝嫩不胜吟留取待春深十四五闲抱琵琶寻堂上簸钱堂下走恁时相见已留心何况到如今此词载钱氏私志当是钱世昭因公五代史中多毁吴越故假作以汚之耳欧公闲居汝隂时二妓甚颖而文公歌词尽记之筵上戏约他年当来作守后数年公自维扬果移汝隂其人已不复见矣视事之明日饮同官湖上种黄杨𣗳子有诗留撷芳亭云栁絮已将春色去海棠应恨我来遅后三十年东坡作守见诗笑曰杜牧之緑叶成隂之句耶王都尉晋卿诜既丧蜀国贬均州姬侍尽逐有歌者号啭春莺色艺双絶平居属念不知流落何许后二年内徙汝隂过许昌市傍小楼闻泣声甚怨晋卿异之问乃啭春莺也恨不可复得因赋一聫云美人已属沙叱利义士今无古押衙晋卿毎话此事客有足其章者晋卿览之尤怆然其词云㡬年流客在天涯万里归来两鬂华翠袖香残空悒泪青楼云𣺌定谁家佳人已属沙叱利义士今无古押衙回首音尘两沉絶春莺休啭沁园花范文正公守鄱阳郡剏庆朔堂而妓籍中有小鬟妓尚㓜公颇属意既去以诗寄魏介曰庆朔堂前花自裁便携官去未曽开年年长有别离恨已託东风干当来介因鬻以遗公今州治有石刻司马才仲初在洛下昼寝梦一美姝牵惟而歌曰妾本钱塘江上住花落花开不管流年度燕子啣将春色去纱窓㡬阵黄梅雨才仲爱其词因询曲名云是黄金缕且曰后日相见于钱塘江上及才仲以东坡先生荐应制举中等遂为钱塘幕官其廨舍后堂乃苏小小墓在焉时秦少章为钱塘尉续其词后云斜挿犀梳云半吐檀板䡖𫾣唱彻黄金缕梦断綵云无觅处夜凉明月生南浦不逾年而才仲得疾所乗画舫泊河塘柁工遽见才仲携一丽人登舟即前声喏继而大起舟尾狼狈走报家已恸哭矣蜀路泥溪驿天圣中有女郎卢氏者随父往汉州作县令归题于驿舍之壁其序畧云登山临水不废于讴吟易羽移商聊纾于羁思因成凤栖梧一曲书之驿壁后之君子览之者无以妇人窃弄翰为罪词曰蜀道青天烟霭翳帝里繁华迢逓何时至回望锦川挥粉泪凤钗斜亸乌云腻钿带双垂金缕玉珮珠珰露滴寒如水从此鸾粧添逺意画眉学得遥山翠晁无咎谪玉山过徐州时陈无已废居里中无咎置酒出小姬娉娉舞梁州无已作减字木兰花云娉娉袅袅芍药稍头红様小舞袖低徊心到郎邉客已知金尊玉酒劝我花间千万夀莫莫休休白髪簮花我自羞无咎叹曰人疑宋开府梅花赋清艳不𩔖其为人无已此词过于梅花赋矣长沙义妓者不知其姓氏善讴尤喜秦少㳺乐府得一篇辄手笔口哦不置久之少㳺坐钩党南迁道经长沙访潭土风俗妓籍中可与言者或举妓遂往访少㳺初以潭去京师数千里其俗山獠陋劣虽闻妓名意甚易之及覩其姿容既美而所居复潇洒可人即京洛间亦未易得咄咄称异坐语间见几上文一编就视之目曰秦学士词因取閲皆已平日所作者环视无他文少㳺窃怪之故问曰秦学士何人也妓不知即少㳺具道其才品少㳺曰能歌乎曰素所习也少㳺益怪之曰乐府名家无虑数百若何独爱此不惟爱之而又习之歌之似情有独钟者彼秦学士亦尝遇若乎曰妾僻陋在此彼秦学士京师贵人焉得至此即至此岂顾妾哉少㳺乃戏曰若爱秦学士徒悦其词耳使亲见其貌未必然也妓叹曰嗟乎使得见秦学士虽为之妾御死复何恨少逰察其诚因谓曰若果欲见之即我是也以贬黜道经于此妓大惊色若不怿者稍稍引退入告母媪媪出设位坐少㳺于堂妓冠陂立坐下北面拜少㳺起且避媪掖之坐以受拜已乃张筵饮虚左席示不敢抗母子左右侍觞酒一行率歌少㳺词一阕以侑之饮卒甚欢比夜乃罢止少㳺宿衾枕席褥必躬设夜分寝定妓乃寝平明先起饰冠帔奉沃匜立帐外以俟少㳺感其意为留数日妓不敢以燕惰见愈加敬礼将别嘱曰妾不肖之身幸侍左右今学士以王命不可久留妾惧贻累又不敢从行惟誓洁身以报他日北归幸一过妾妾愿毕矣少㳺许之一别数年少㳺竟死于藤妓自与少㳺别闭门谢客独与媪处官府有召辞不𫉬然后往誓不失身以负少㳺一日昼寝寤惊曰吾与秦学士别未尝见梦今梦来别非吉兆也亟遣仆沿途觇之数日得报乃谓媪曰吾昔以此身许秦学士今不可以死故背之遂衰服以赴行数百里遇于旅馆将入门者御焉告之故而后入临其丧拊棺绕之三週举声一号而絶左右惊救之已死矣秦少㳺侍児朝华姓邉氏京师人元祐癸酉纳之尝为诗云天风吹月入阑干乌鹊无声子夜闲织女明星来枕上了知身不在人间时朝华年十九后三年少㳺欲修真断世縁遂遣归父母家以金帛嫁之朝华临别涕泣不已少㳺作诗云月雾茫茫晓柝悲玉人挥手㫁肠时不须重向灯前泣百嵗终当一别离朝华既去二十余日使其父来云不愿嫁却乞归少㳺怜而复取归明年少㳺出倅钱塘至淮上因与道友议论叹流光之遄速谓朝华曰汝不去吾不得修真矣亟使人走京师唿其父来遣随去复作诗云玉人前去却重来此度分携更不回肠㫁龟山别离处夕阳孤塔自崔巍时绍圣元年五月十一日少㳺尝手书记其事未㡬遂窜南荒张文潜初官通许喜营妓刘淑女为作诗曰可是相逢意便深为郎巧笑不须金门前一尺春风髻窓外三更夜雨衾别燕从教灯见泪夜船惟有月知心东西芳草浑相似欲望髙楼何处寻又云未説蝤蛴如素领固应新月学蛾眉引成宻约因言笑认得真情是别离尊酒且倾浓琥珀泪痕更着旧臙脂北城月落乌啼夜便是孤舟肠断时刘贡父知长安妓有茶娇者以色慧称贡父惑之事𫝊一时贡父𬒳召造朝茶娇逺送之为夜宴痛饮有别诗曰画堂银烛彻宵明白玉佳人唱渭城唱尽一盃须起舞闗河风月不胜情至阙欧阳永叔出城迓贡父贡父适病酒未起永叔问故贡父曰自长安路中亲识留饮颇为酒病永叔戏之曰贡父非独酒能病人茶亦能病人多矣国香荆渚田氏侍儿名也山谷自南溪召为吏部员外郎留荆州乞守当涂待报所居与此女为邻偶见之以为幽闲端羙目所未见后其家以嫁下里贫民因赋水仙花诗寓意云淤泥解出白莲藕粪壤能开黄土花可惜国香天不管随縁流落小民家俾高子勉和之后数年山谷卒当时賔客云散此女既生二子矣㑹荆南嵗荒其夫鬻之田氏家田氏一日邀子勉置酒出之掩袂困瘁无复故态坐间话当时事相与感叹子勉请田氏名曰国香以成太史之志政和三年春子勉客京师㑹王性之问山谷诗中本意因道其详且为赋诗云南溪太史还朝晩息驾江陵颇婉欵綵毫曾咏水仙花可惜国香天不管将花托意为罗敷十七未有十五余宋玉门墻迂贵从蓝桥庭户怪贫居十年目色遥成处公更不来天上去已嫁邻姬窈窕姿空𫝊墨客殷勤句闻道离鸾别鹄悲藳砧无赖鬻蛾眉桃花结子风吹后巫岟行云梦足时田郎好事知渠久酬赠明月同石友憔悴犹疑洛浦妃风流固可章台栁寳髻犀梳金凤翘尊前初识董娇娆来迟杜牧应须恨愁杀苏州也合消却把水仙花説似勐省西家黄学士乃能知妾妾当时悔不书空作黄字王子初闻此语详索诗裁与漫凄凉只今驱遣无方法徒使田郎号国香豫章先生弟黄元明宰庐陵县赴郡㑹座上巾带偶脱太守谕妓令缀之既毕且俾元明撰词云银烛画堂明如昼见林宗巾垫羞蓬首斜揷花枝线赊罗袖须臾两带还依旧倒带休今后也不须更漉渊明酒寳箧深藏浓香薰透为经十指如葱手葢七娘子也豫章寓荆州除吏部郎中再辞守当涂才到官七日而罢又数日乃去有诗云欧借腰枝栁一涡大梅酌酒小梅歌舞余细㸃梨花雨奈此当涂风月何葢欧梅当涂营妓也李之仪曰人之幸不幸欧梅偶见録于豫章遂𫝊不朽与杜诗黄四娘何异然豫章又有木兰花令序云庭坚假守当涂故人庾元镇穷巷读书不出入州县因作此以劝庾酒云庾郎三九常安乐便有万钱无处着徐熙小鸭水边花明月清风都占却朱颜老尽心如昨万事休休莫莫尊前见在不饶人欧舞梅歌君更酌自批云欧梅当时二妓也龙舒人阮闳字闳休能为长短句见称于世政和间官于宜春官妓有赵佛奴籍中之铮铮也尝为洞仙歌赠之云赵家姊妹合在昭阳殿因甚人间有飞燕见伊的尽道独步江南便江北也何曽惯见惜伊情性不解瞋人长带桃花笑时脸向尊前酒底得见皆特似恁地好能得㡬回细看待不贬眼儿觑着伊将贬眼的工夫看一遍阮官至中大夫累任监司郡守他词皆𩔖此政和间一贵人未达时尝游妓崔念四之馆因其行第作踏青游词云识个人人恰正年年欢㑹似赌赛六只浑四向巫山重重去如鱼水两情美同倚画楼十二倚画楼又还重倚两日不来时时在人心里拟问卜常占归计拚三八清斋望永同鸳被蓦然被人惊觉梦也有头无尾都下盛𫝊徐干臣伸三衢人政和初以知音律为太常典乐出知常州尝自制转调二郎神祠云闷来弹鹊又搅碎一帘花影谩试着春衫还思纎手薰彻金虬烬冷动是愁端如何向更怪得新来多病嗟旧曰沉腰而今潘鬂怎堪临镜重省别时泪滴罗襟犹凝料为我恹恹日髙慵起长託春酲未醒雁足不来马蹄难驻门掩一亭芳景空伫立尽日阑干倚遍昼长人静既成㑹开封尹李孝夀来牧吴门李以严治京兆人号阎罗道出郡下干臣合乐大燕劳之谕羣娼令讴此词必待其问乃止娼如戒歌至三四李果询之干臣蹙頞云某顷有一侍婢色艺冠絶前歳以亡室不容逐去今闻在苏州一官兵处屡遣信欲复来而主人靳之感慨赋此词中所叙多其书中语今适有天幸公拥旄于后不审能为我之地否李云此甚不难可无虑也既次无钖賔賛者请受谒次第李云郡官当至枫桥距城十里而逺翼日舣舟其所官吏上下望风股栗李一閲刺忽大怒云都监在法不许出城迺亦至此使郡中万一有火盗之虞岂不殆哉斥都监下堦荷校送狱又数日取其供牍判奏字其子震惧求援宛转哀鸣致恳李笑云且还徐典乐之妾了来理㑹即日承命然后舍之崇寕中有王生者贵家子也随计入都尝薄暮𬒳酒至延秋坊过一宅有女子甚丽独立于门徘徊徙倚若有所俟生方注目际忽有驺骑呵卫而至下马于此女子亦避去匆匆遂行抵夜归复过之则寂然无人声循墻而东有隙地丈许忽自内掷一瓦出拾视之有字云夜于此相候生以墻上剥粉戏书瓦背云三更后宜出也复掷入焉因稍退十余步竢之少顷有一男子至周视地上无所见㣲数而去既而三鼓月髙雾合生已倦睡欲归矣忽墻门轧然而开一女子先出一老媪负箧从后生遽就之乃适门间所覩者熟视生愕然曰非也回顾妪妪亦曰非也将复入生挽其袂而劫之曰汝为女子夜与人期天明执告官辱门戸矣今邂逅邅合亦是前縁不若从我去女泣而从之生携归逆旅匿小楼中女自言曺氏父早丧独有已一女母钟爱之为择良配女素悦姑之子使乳媪达意于母以其无官弗许遂私约宵奔墻下㣲叹而去者当是也生既南宫不利迁延数月无归意其父使人询之颇知有女子共居大怒促生归扄之别室女所赍甚丰强半为生费余与媪坐食垂罄更遣侦其母则以女逸故抑鬰而死久矣女不得已与妪谋下汴访生所在时生侍父官闽中女至广陵资尽不能进遂𨽻乐籍易姓名为苏媛生后宦游四方亦不知女消息数年自淛幕召赴阙过广陵女以娼侍燕识生生亦讶其似屡目之酒半女捧觞劝釂不觉双泪堕酒中生凄然曰汝何以至此具以本末告生亦媿叹流涕不终席称疾而起宻召女纳为侧室其后生子仕至尚书郎厯数郡章子厚惇初来京师赴省试年少美丰姿当日晚独步御街见雕舆数乗从卫甚都最后一舆有一美人美而艳掲帘以目挑章章因信步随之不觉至夕妇人以手招与同舆载至一甲第甚雄壮妇人者蔽章杂衆人以入一院甚深邃若无人居者少选前妇人始至备酒馔甚珍章因问其所妇人笑而不答自是妇人引侪辇迭相往来甚衆俱亦姝丽訽之皆不顾而言他毎去则以巨鎻扄之如是累日夕章体为之疲意甚徬徨一姬年差长忽发问曰此岂郎所游之地何为至此耶我主翁行迹多不循道理宠婢多而无嗣息毎钩至少年之徒与羣婢合久则毙之此地数人矣章惶骇曰果尔为之奈何姬曰观子之容葢非碌碌者似必能脱主人翊日入朝甚早今夕解我之衣以衣子我且不复鎻门俟至五鼓吾来唿子亟随我登㕔事我当以厮役之服被子随前驺以出可以无患矣尔后慎勿以语人亦勿复由此街不然吾与若皆祸不旋踵矣诘旦果来扣户章用其术遂免于难及既贵始以语族中所厚善者云后得其主翁之姓名但不欲晓于人耳少年辈不可不知戒也周美成为江寕府溧水令主簿之室有色而慧美成毎欵洽于尊席之间世所𫝊风流子葢所寓意焉新緑小池塘风帘动碎影舞斜阳金屋去来旧时巢燕主花缭绕前度莓蔷绣阁鳯帏深㡬许聴得理丝簧欲説又休虑乖芳信未歌先噎愁转清商暗想新粧了开朱户应自待月西厢最苦梦魂今宵不到伊行问甚时説与佳音宻耗拟将秦镜偷换韩香天便教人霎时厮见何妨新緑待月皆簿㕔亭轩之名也道君幸李师师家偶周邦彦先在焉知道君至匿于床下道君自携新振一颗云江南初进来遂与师师谑语邦彦悉闻之櫽括成少年游云并刀如水吴盐胜雪纎手破新枨锦帐初温兽烟不断相对坐调笙低声问问谁家宿城上巳三更马滑霜浓不如休去直是少人行他日师师因歌此词道君问谁作师师云周邦彦词道君大怒坐朝语蔡京云开封府有监税周邦彦课税不登如何京尹不按𤼵来京罔知所以奏云容臣退朝唿京尹叩问京尹至蔡以圣意谕知京尹云惟邦彦课増羡蔡云上意如此只得迁就将上得旨邦彦职事废弛可日下押出国门隔一二日道君复幸李师师家不见师师问之知送周监税道君方以邦彦出国门为喜坐久至更深始归愁眉泪睫憔悴可掬道君怒云汝从何往师师奏臣妾万死知周邦彦得罪押出国门畧致杯酒相别不知官家来道君问有词云李奏云有兰陵玉词道君云试唱一遍李云容臣妾献一觞歌此词云栁隂直烟里丝丝弄碧隋堤上㡬畨拂水飘绵送行色登临望故国谁惜京华倦客长亭路年去嵗来折柔条过千尺闲寻旧踪迹酒趂哀絃灯照离席梨花榆火催寒食愁一帆风快半篙波暖回头迢逓便数驿望人在天北凄恻恨堆积渐别浦萦洄津堠岑寂斜阳冉冉春无极念月榭携手吹笛沉思前事梦里涙偷滴曲终道君大喜复召为大晟乐正后官至大晟乐府待制张安国守临川王宣子解庐陵郡归安国置酒郡斋招郡士陈汉卿参㑹适散乐一妓言学作诗汉卿语之曰太守唿为五马今日两州使君对席遂成十马汝体此意做八句妓即髙吟曰同是天边侍从臣江头相遇转情亲莹如临汝无瑕玊暖作庐陵有脚春五马今朝成十马两人前日压千人便看飞诏催归去共坐中书秉化钧安国为之嗟赏竟日赏以万钱宋宗室赵不敏与钱塘名娼盻奴甚洽久之不敏日益贫盻奴周给之使笃于业遂㨗南省得官授襄阳府司戸赴官三载想念成疾而卒有禄俸余赀嘱其弟院判某均分之一以膳院判一以遗盻奴且言盻奴有妹小娟俊雅能诗可谋致佳偶也院判至钱塘则盻奴亦以忆司户一月前死矣小娟以于潜官绢诬攀系狱院判素与杭倅善託倅从狱中召出诘之曰汝诱商人官绢百疋何以偿之小娟叩头言此亡姊盻奴事乞赐周全倅喜其词气婉顺以赵司户所寄付之小娟启柬惟一诗云当时名妓镇东吴不好黄金只好书借问钱塘苏小小风流还似大苏无小娟得书黙然倅索和援笔书云君住襄江妾住吴无情人寄有情书当年若也来相访还有于潜绢也无倅大喜尽以所寄物与之免其偿绢且言于太守谋为脱籍归院判得偕老焉方务徳侍郎帅绍兴赴召士人姚某以书投诚自陈失身娼馆歳月滋深生育男女义不可负望为脱籍无任哀祈方题其书后云姚某解元文词英丽早以后称杯酒流连至于忘返露由𠂻之恳不媿多言遂成家之名何爱一妓韩公之于戎昱既狥所求竒章之望牧之更宜自爱马光祖尹京日有士人踰墻盗人室女事觉到官勘令当㕔面试光祖出踰东家墻搂处子诗士人操笔云花栁平生债风流一叚愁踰墻乗兴下处子寓心搂谢砌应潜越韩香计暗偷有情还爱欲无语强娇羞不负秦楼约安知汉狱囚玊颜丽如此何用读书求光祖判云多情多爱还了平生花栁债好箇檀郎室女为妻也不妨杰才髙作聊赠青蚨三百索烛影摇红记取媒人是马公宣和中有题于陜府驿壁者云幼卿少与表兄同研席雅有文字之好未笄兄欲缔姻好父母以兄未禄难其请遂适武弁公明年兄登甲科职敎洮而良人统兵陕右相与邂逅于此兄鞭马畧不相顾岂前憾未平耶因作浪淘沙以寄情云目送楚云空前事无踪漫留遗恨锁眉峯自是荷花开较晚辜负东风客馆笑飘蓬聚散匆匆扬鞭那忍骤花骢望断斜阳人不见满袖啼红开封富民杨氏子馆客颇豪俊有女未笄窃慕之遂有偷香之説宻约登第结姻既过省乃弃前盟屡约相㑹了不可得登第后宻遣人谕女曰若遂成㛰好则先奸后娶在法当离必不能久尔或落发则我亦不娶朝夕游处庻能长久女信之然思慕已成疾遂恳请于父母求祝髪焉或告客于某氏结㛰者女闻之闷绝良久索笔书曰黄叶无风自落彩云不雨空归就归字落笔放手而絶近时有士人不欲书名尝于钱塘江涨桥为狭邪之游作乐府名玊珑璁云城南路桥南𣗳玊钩帘卷香横雾新相识旧相识浅颦低笑嫰红轻碧惜惜惜刘郎去阮郎住为云为雨朝还暮心相忆空相忆露荷心性栁花踪迹得得得其后朝廷复收河南士人䧟而不返其友不欲书名作诗寄之且附以龙涎香云江涨桥边花𤼵时故人曾共着征衣请君莫唱桥南曲花已飘零人不归士人在河南得诗酬之云认得吴家心字香玉窻春梦紫罗囊余薰未歇人何许洗破征衣更断膓唐仲友平生恃才轻朱晦菴而陈同甫颇为朱所进与唐毎不相下同甫游台尝狎一妓属唐为脱籍许之偶郡集唐语妓云汝果欲从陈官人耶妓谢唐曰汝须能受饥忍冻乃可妓闻大恚自是陈至妓家无复前之欵接矣陈知为唐所卖亟往见朱朱问近见小唐云何答曰唐谓公尚不识字如何作监司朱衔之遂以部内有冤狱乞再廵按既之台适唐出迎少稽朱益以陈言为信立索郡印付其倅乃抚唐罪具奏而唐亦作奏驰上时唐乡相王淮当轴上问王王奏此秀才争闲气耳遂两平其事天台营妓严蘂字幼芳善琴奕歌舞丝竹书画色艺冠一时间作诗词有新语颇通古今善逢迎四方承其名有不逺千里而登门者唐与正守台日酒邉尝命赋红白桃花即成如梦令云道是梨花不是道是杏花不是白白与红红别是东风情味曽记曽记人在武陵㣲醉与正赏之双缣七夕郡斋开宴坐有谢元卿者豪士也夙闻其名即席命缀词以己姓为韵酒方行而已成鹊桥仙云碧梧初坠桂香才吐池上水花㣲谢穿针人在合欢楼正月露玉盘髙㵼蛛忙鹊懒耕慵织倦空做古今佳话人间刚道隔年期天上方才隔夜元卿为之心醉留其家半载尽客囊赠之而归其后朱晦菴以庾节行部至台欲摭与正之罪遂指其尝与蘂为滥系狱月余蘂虽备受箠楚而一语不及唐然犹不免受杖移籍绍兴且复就越置狱鞫之乆不得其情狱吏以好言诱之曰汝何不早认罪不过杖况前已经断法无重科何为枉受此惨毒耶蘂答云身为贱妓纵令与太守有滥料亦不至死然是非真伪岂可妄言以汚士大夫虽死不可诬也其辞既坚于是复痛杖之仍繋于籍两月之间一再受罚委顿几死然蘂声价愈腾至彻阜陵之聼未几朱公改除而邱霖商卿为宪因贺朔之际怜其病瘁命之作词自陈蘂畧不搆思即口占卜算子云不是爱风尘似被前縁悞花落花开自有时总赖东君主去也终须去住也如何住若得山花挿满头莫问奴归处即日判令从良既而宗室近属纳为小妇以终身焉嘉㤗间内臣李侯大谦于行都九里松玉泉寺侧建功徳寺役工数内有漆匠章生者乃天台人偶春夜出浴回于道中遇一老妪挽入一小门暗中以手摸壁随妪而行且觉是布为幙转经数曲至一室中使就暗坐此妪乃去继有一尼擕灯而至又见四壁皆青赤衣帏遮䕶终不知何地尼又引经数曲又至一室灯烛帷帐酒殽器皿一一毕具俱非中下人家所有之物章生见之惊异不敢问其所以且疑且喜尼师往顷时有一妇人随至容质非常惟不冠饰章生畏惧尼逼使共坐遂召前妪命酒殽数盃妇人更不一语尼师云已晓矣章生但恳祷尼师云匠者无钱尼师终不顾允遂令就寝尼师执灯扄户而去章生屡询所来及姓名而斯人竟无一言疑为瘖疾至钟动其尼复至启钥唤起章生出令前妪引出亦扪布壁而行觉至一门非先来所经此妪令出街可至役所章生如梦寐中行至一街至晓即离所造之寺二里许后循路归其董役者怪责其不归及具此语使徧访之终不得其元所入门域衆皆谓遇鬼物而有一木匠云此固宠借种耳湘人陈诜登第授岳阳教官夜踰墻与妓江栁狎颇为人所知时孟之经守岳闻其故一日公燕江栁不侍唿至杖之文其眉鬂间以陈诜二字乃押𨽻辰州妓之父母诣学宫咎诜云自岳去辰州八百里且求资粮陈且泣且悔罄其所有并质衣物得千緍以六百赠栁余付监押吏卒令善视之且以词钱别云髩边一㸃似飞鸦休把翠钿遮二年三载千栏百就今日天涯杨花又逐东风去随分入人家要不思量除非酒醒休照菱花栁将行㑹陆云西以荆湖制司干官霑檄至岳与陈有旧将至陈先出迎以情告陆陆即取空名制干札填陈姓名檄入制幕既而孟迎陆入即开宴陆曰闻籍中有江栁者善讴谁是也孟既唿至栁花钿𨼆眉间所文饮间陆戏语孟曰能以栁见予否孟曰唯命陆笑曰君尚不能容一陈教岂能予我孟因叙诜之过陆叹慨既而酒罢陆唿栁问其事栁出诜送别词陆大嗟赏而再登席举词示孟且诮之曰君试目此作可谓不知人矣今制司檄诜入幕将若之何孟求解于陆并召诜同宴明日列荐诜且除栁名陆遂将诜如江陵见之阃公秋壑俾充幕僚至今巴陵传为佳话谢希孟在临安狎倡陆氏象山责之曰士君子乃朝夕与贱娼女居独不愧于名教乎希孟敬谢请后不敢他日复为娼造鸳鸯楼象山闻之又以言责希孟复谢曰非特建楼且有记象山喜其文不觉曰楼记云何即口占首句云自逊抗机云之死而天地英灵之气不钟于世之男子象山黙然希孟在娼所忽起归意遂不告而行娼追送江浒涕泣恋恋希孟毅然取领巾书一词与之云双浆浪花平夹岸青山锁你自归家我自回説着如何过我断不思量你莫思量我将你从前爱我心付与傍人可希孟与乡友陈伯益好相调戏伯益黑面身狭多髯希孟见其写真挂壁上题云伯益之靣大无两指髭髯不仁侵优乎其旁而不已于是乎伯益之面所余无㡬此语喧𫝊伯益病之而莫能报希孟后避寕宗讳改名直字古民伯益于是以两句咏其名云炊饼担头挑取去典衣舖上唱将来闻者絶倒伯益又尝冩真衣皂道服蹑僧鞵希孟賛之曰禅鞵髭须鬂髪道衣行藏梗直乌肌狭小面皮秋水长天一色陆放翁宿驿中见题壁云玉阶蟋蟀閙清夜金井梧桐辞故枝一枕凄凉眠不得唿灯起作感秋时询之驿卒女也遂纳为妾方余半载夫人逐之妾赋卜算子云只知眉上愁不识愁来路窻外有芭蕉阵阵黄昏雨晓起理残粧整顿教愁去不合画春山依旧留愁住婺州刘鼎臣赴省试濒行其妻自制彩花一枝赠之侑以鹧鸪天词云金屋无人夜剪缯寳钗翻过齿㾗轻临行执手慇懃送衬与萧郎两鬓青聴嘱付好看承千金不抵此时情明年宴罢琼林晚酒面㣲明相映明潭州易彦章袚以优等为前廊久不归其妻作一剪梅寄之云染泪修书寄彦章贪却前廊忘却回廊功名成遂不还乡石做心肠铁做心肠红日三竿懒画粧虗度韶光瘦损容光不知何日得成双羞对鸳鸯懒对鸳鸯秀州郑文为太学生久寓行都其妻寄以忆秦蛾词云花深深一勾罗袜行花隂闲将栁带试结同心日边消息空沉沉画眉楼上愁登临海棠开后望到而今此词为同舍见者𫝊扬酒楼妓馆皆歌之洞庭刘氏夫叶正甫久客都门因寄衣侑以诗云情同牛女隔天河又喜秋来得一过嵗嵗寄郎身上服丝丝是妾手中梭剪声自觉和肠断线脚那能抵泪多长短只依先去様不知肥瘦近如何歌儿珠帘秀姓朱氏姿容姝丽杂剧当时独步胡紫山宣慰极钟爱之尝拟沉醉东风小曲以赠云锦织江边翠竹绒穿海上明珠月淡时风清处都隔断落红尘土一片闲情任卷舒挂尽朝云暮雨冯海粟亦有鹧鸪天云十二栏杆映逺眸醉香空断楚天秋鰕须影薄㣲㣲见龟背纹轻细细浮香雾敛翠云收海霞为带月为钩夜来卷尽西山雨不着人间半㸃愁皆咏珠帘寓意也由是声誉益彰歌妓顺时秀姓郭氏性资聪敏色艺超絶翰林学士王元鼎甚眷之偶有疾思得马板肠充馔公杀所骑千金五花马取肠以供都下𫝊为佳话时中书参政阿鲁温尤属意焉因戏谓曰我比元鼎如何对曰参政宰相也学士才人也爕理隂阳致君泽民则学士不及参政嘲风咏月惜玉怜香则㕘政不如学士㕘政付之一笑而罢宋稗𩔖钞卷十七宋稗类钞卷十八钦定四库全书宋稗𩔖钞卷十八常熟潘永因编异禀第三十华元郡王允良性好昼睡毎自旦酣寝至暮始兴盥栉衣冠而出燃灯烛治家事饮食宴乐达旦而罢则复就枕无日不如此由是一宫之人皆昼卧夕兴允良不甚喜声色亦不为他骄恣惟俾昼作夜性与人殊故观察使刘从广燕王壻也常语燕王好坐木马上毎坐则不肯下或饥则就其上具食往往乘兴奏乐于前酣饮终日亦其性之异也夏文荘公竦性豪侈禀赋异于人才睡即身冷而僵一如逝者既觉湏令人温之良乆方能动人有见其陆行两车相连载一物巍然问之乃绵帐也以数千两绵为之常服仙茅钟乳硫黄莫知纪极晨起毎食钟乳粥有小吏窃食之遂𤼵疽㡬不可救张仆射齐贤体质丰大饮噉过人尤嗜肥猪肉每食数觔天夀院风药黒神丸常所服不过一弹丸公常以五七两为一大剂夹以胡饼而顿食之淳化中罢相知安陆州安陆山郡未尝识逹官见公饮噉不𩔖常人举郡惊骇尝与賔客㑹食厨吏置一金漆大桶于㕔侧窥视公所食如其物投桶中至暮酒浆浸渍涨溢满桶郡人嗟愕以为享富贵者必有异于人也然晏元献公清瘦如削其饮食甚微每析半饼以筯卷之抽去其筯捻头一茎而食此亦异于常人也赵温叔丞相形体魁梧进趋甚伟阜陵素喜之且闻其饮啖数倍常人㑹史忠惠进玉海可容酒三升一日召对便殿从容问之曰闻卿健啖朕欲作小㸃心相请何如赵悚然起谢遂命中贵人捧玉海赐酒至六七皆饮釂继以金拌捧笼炊百枚遂食其半上笑曰卿可尽之于是复尽其余上为之一笑其后均役荆南暇日欲求一客伴食不可得偶有以本州兵马监押某人为荐遂召之燕饮自早逹暮賔主各饮酒三斗猪羊肉各五觔蒸餬五十事公已醉饱摩腹而监押者屹不为动公笑曰君尚能饮否对曰领钧㫖于是再饮数杓复问之其对如初凡又饮斗余乃罢临别忽闻其人腰腹间然有声公惊曰是必过饱肠裂无疑吾本善意乃以饮食杀人终夕不自安黎明亟遣铃下老兵往问而典客已持谒白曰某监押见留客次谢筵公愕然延之扣以夜来所闻跼蹐起对曰某不幸抱饥疾小官俸薄终嵗未尝得一饱未免以革带束之昨蒙赐宴不觉果然革条为之迸絶故有声耳国初文知州善啖太祖赐犊食尽腰有声疑其腹裂明日问之曰臣苦饥以帛束之昨赐饱不觉帛断事与赵同江南逆旅中一老妇啖物不知饱徐徳占过之老妇愬以饥其子耻之对徳占以蒸饼噉之尽一竹篑约有百饼犹称饥不已日飰一石米随而利之饥复如故京兆醴泉主簿蔡绳亦得饥疾每饥立湏噉物稍迟则顿仆闷絶懐中常置饼饵虽对贵客亦湏龁啖绳有美行博学工文为时闻人终以此不幸无人识其疾者蒲𫝊正为宋资政有大洗面小洗面大濯足小濯足大澡浴小澡浴小洗面一易汤用二人颒面而已大洗面三易汤用五人肩颈及焉小濯足一易汤用二人踵踝而已大濯足三易汤用四人膝股及焉小澡浴汤用三斛人用五六大澡浴汤用五斛人用八九毎日两洗面两濯足间日一小浴又间日一大浴口脂面药薫炉妙香未尝斯湏去侧也与王介甫同时共事介甫垢面乱髪衣服生虮蝨而蒲则如此视南史所称何佟之一日洗浴十余遍同其水淫若刘寛经年不洗浣阴子春经年不濯足者相反极矣赵忠惠帅维扬日募僚赵叅议有婢慧黠尽得同辈之欢赵昵之坚拒不从疑有异强即之则男子也闻于有司盖身具二形前后奸状不一遂置之极刑尝考之佛书所云愽又牟释迦者谓半月能男半月不能男又有五种不男因生坚妒变半半者二形人中恶趣也晋五行志谓之人痾惠帝时京洛有人兼男女二体亦能两用人道而性尤淫邪此乱气所生也玉厯通政经云男女两体主国淫乱而二十八宿真形图所载心房二星皆两体与丈夫妇人更为雌雄此又何耶异物志云灵貍一体自为阴阳故能媚人褚氏遗书云非男非女之身精血散分感以妇人则男脉应诊动以男子则女脉顺指皆天地不正之气也盛大监勋绍兴初知㐮阳单骑之官府治有一楼为公退燕息之所勋尝独居楼上屏左右命一老兵守其下卧榻之前置大浴斛取江汉水满注其中日易新水老兵乆而疑之乘勋昼寝登梯隙壁窃视乃见一大鲤鱼金鳞頳鬛游泳斛中如觉有窥者注目壁隙凝然乆之老兵惊惧趋下自是撤去浴斛不复取水北梦𤨏言曰归登尚书毎浴必屏左右自于浴斛中坐移时或有窃视者见一巨龟吹水也性甚啬尝烂一半脾旋割旋噉封其残者一旦内子于封处割食归见之大怒其内由是没身不复食肉杨戬于所居堂后凿一大池环以廊庑扃鐍周密毎至浴时先设巾器并澡豆之属于池上乃悉屏人跃入水中游泳率移刻而出人莫能窥一日戬独寝有盗入其室忽见床上一虾蟆大几充牀两目如金光彩注射盗不觉惊踣于地而虾蟆已复变为人乃戬也起坐按劒问曰汝为何人盗以实对戬掷一银香毬与之曰念汝实贫以此赐汝勿为人言所见也盗不敢受再拜而出后以他事系开封狱自道如此米元章知无为军喜神怪毎雨晹致祷则设宴席于城隍祠东向坐神像之侧举酒若相献酬往往𫉬应毎得时新茶果之属輙分以馈神令典客声喏𫝊言以致之间有得缗钱于香案之侧若神以劳送者尝晨兴唿醮门鼓吏问夜来三更不闻鼔声吏惶恐言中夜有巨白蛇纒其鼔故不敢近米颔之叱吏去不复问故人皆疑其蟒精淳熈间姑苏有民家姓唐一兄一妺其长皆丈有二尺里人谓之唐大汉不复能嫁娶毎行勌倚市檐憩坐如堵墻不可出出輙倾市从观之日啗斗余无所得食因适野为巨室受囷粟盖立囷外则可举手以致不必以梯也有珰以辂使客见之大惊遂入奏诏廪之殿前司毎声喏如洪钟徳夀时欲见之惧其聚民乃卧之俘于河至望仙专舟焉又江山邑寺有缁童眉长踰尺来净慈都人争出视之事闻禁中诏给僧牒赐名延庆寺僧日坐之门护以行马士女填咽炷香谓之活罗汉吕缙叔以知制诰知颍州忽得疾身渐缩小临终仅如小儿古人未曾有此疾终无人识有松滋令姜愚无他疾忽不识字数年方稍稍复旧有一人家妾视直物皆曲弓絃界尺之𩔖视之皆如钩秘书丞张谔嗜酒得竒疾中身而分左常苦寒右则苦热暑月中着袜袴纱绵相半𫝊舎人为太学博士日忽得肠痒之疾满腹作痒又无搔处欲笑难笑欲泣难泣数年而愈叅政孟庾夫人徐氏有竒疾毎𤼵于闻见即举身战慄至于几絶见母与弟皆然至死不明又恶闻徐姓及打银打铁声尝有一婢使之十余年甚得力极喜之一日偶问其家所为业婢曰打铁疾遂作更不欲见竟逐去之医莫能施其术陈子直主簿之妻有异疾毎腹胀则中有声如击鼓逺闻于外腹消则止一月一作医莫能治有张五星者瞽而慧善辨寳玉此犹是暗中摸索至于能别妇人妍丑闻其声欬扣问数语即知其人美恶情性赵信国丞相専俾置姬妾并玉器云文苑第三十一杨文公亿欲作文则与门人賔客饮博投壶奕棋笑语喧譁而不妨搆思以小方纸细书挥翰如飞丈不加㸃毎盈一幅则令门人𫝊録毎疲于应命顷刻间成数千言真一代文豪也大年七嵗时对客谈论有老成风年十一太宗召对便殿授秘书省正字且谓曰卿离乡里得无念父母乎对曰臣见陛下一如臣父母上叹赏久之初入馆时年甚少故事初授馆职必以启谢执政时公启事有曰朝无綘灌不妨贾谊之少年坐有邹枚未害相如之末至一时称之前辈尝説北朝致祭皇后文杨大年捧读空纸无一字随自撰曰惟灵巫山一朶云阆苑一团雪桃源一枝花秋空一轮月岂期云散雪消花残月缺伏惟尚飨仁宗大喜其才敏给有壮国体洪忠宣公自岭外徙宜春没扵保昌张子韶致祭其文但云维某年月日具官某谨以清酌之奠昭告于某官之灵呜唿哀哉伏惟尚飨景灵深美其情哀怆乃过于辞谢希深綘尝作杨秘监启事有曰曵铃其空上念无君子者觧组不顾公其如苍生何大年题于所携扇曰此文中虎也欧阳公尝云三代以来文章盛者称西汉希深于制诰尤得其体常杨元白不足多也五季文章卑陋极矣然当时诸僣伪其国亦颇有人尝游博白之宴石山号普光禅寺者为屋数椽而已其山逈絶洞穴怪竒得一碑乃伪汉时人为寺记特喜其中两语云蔬足果足松寒水寒往嵗士人多尚对偶为文穆修张景辈始为平文当时谓之古文穆张尝同造朝待旦于东华门外方论文次适见有奔马践死一犬二人各记其事以较工拙穆修曰马逸有黄犬遇蹄而毙张景曰有犬死奔马之下时文体新变二人语皆拙涩当时巳谓之工如坡公岭外诗叙虎饮水潭上有蛟尾而食之以十字説尽云潜鳞有饥蛟掉尾取渴虎只着渴字便见饮水意且属对亲切钱思公虽生长富贵而少所嗜好惟喜读书坐则读经史卧则览小説如厠则閲小词盖未尝湏臾释卷也谢希深亦言与宋公垂同在史馆毎奏厠必挟书以往讽诵之音琅然闻于逺近其笃学如此欧文忠公因谓希深曰余生平所作文章多在三上乃马上枕上厠上也葢惟此尤可以属思尔公又谓为文有三多看多做多商量多也钱思公镇洛所辟僚属尽一时俊彦时河南以陪都之要驿舍常缺公大创一馆榜曰临辕既成命谢希深尹师鲁欧阳公三人各撰一记期以三日后宴集賔之三子相掎角以成文就出之相较希深之文仅五百字欧公之文五百余字独师鲁止三百八十余字而语简事备复典重有法欧谢二公缩䄂曰止以师鲁之作纳吾二人者当匿之丞相果召独师鲁献文思公曰何见忽之深已砻三石奉候不得已俱纳之然欧公终未服在师鲁之下独载酒往通夕讲摩师鲁曰大抵文字所忌者格弱字冗诸君文诚髙然少未至者格弱字冗尔永叔奋然持此説别作一记更减师鲁文廿字而成之尤完粹有法师鲁谓人曰欧九真一日千里也思公兼将相之位帅洛止以宾友遇三子创道服笻杖各三毎府园文㑹丞相则夀巾紫褐三人者羽携笻而从之孙何性落魄而嗜好古文为转运使日政尚苛峻州县患之乃求古碑文字磨灭者得数本钉于馆中孙至则读其碑辨识文字以爪搔髪垢而嗅之遂往往至暮不复省録文案梅询为翰林学士一日书诏颇多属思甚苦操觚循阶而行忽见一老卒卧于日中欠伸甚适梅忽叹曰畅哉徐问之曰汝识字乎曰不识梅曰更快活也真宗即位之次年赐李继迁名复进封西平王时宋湜宋白苏易简张洎在翰林俾草诏册皆不称㫖惟宋公湜深探上意必欲推先帝欲封之意因进辞曰先皇帝早深西顾欲议真封属轩鼎之俄迁建汉坛之未逮故兹遗命特付𦕈躬尔宜望弓剑以拜恩守疆垣而效节上大喜不数月叅大政夏竦字子乔㓜学于姚铉铉使为水赋限以万字竦作三千字示铉铉怒不视曰汝何不于水之前后左右广言之竦益之得六千字铉喜曰可教矣五代史汉王章不喜文士尝语人曰此辈与一把算子未知颠倒何益于国算子本俗语欧公据其言书之有古意温公通鑑改作授之握算不知纵横不如欧史矣嘉祐中诏宋景文欧阳文忠诸公重修唐书时有蜀人吴缜者初登第因范景仁请于文忠愿预官属之末上书文忠言甚恳切文忠以其年少轻佻拒之缜鞅鞅而去逮夫新书之成迺指摘其瑕疵为糺缪一书至元祐中缜游宦暛跎老为郡守与五代史纂误俱刋行之绍兴中福唐吴中实元美为湖州教授复刻于郡庠且作后序以为鍼膏肓起废疾杜预实为左氏之忠臣然不知缩着书之本意也旧𫝊欧阳文忠公虽作一二字小简亦必属稿其不轻茍如此然今集中所见乃明白显易若未尝经意者而自然尔雅东坡大抵相𩔖初不过为藻采也至黄鲁直始专集取古人才语以叙事虽造次间必期于工而世所𫝊宋景文刀笔集虽平文而务为竒险至或作三字韵语近世葢未之见𫝊崧卿给事尝盛暑中以氷餽同舍其简云蓬莱道山羣仙所游清异人境不风自凉火云腾空莫之能炎饷以氷雪是谓附益读者大笑而不知其渊源亦有自也欧阳公为韩魏公画锦堂记云仕宦至将相富贵归故郷韩公得之爱赏后数日欧复遣介别以本至云前有未是可换此本韩再三玩之无异前者但于仕宦富贵下各添一而字文义尤畅前辈为文不易如此𫝊云良工不示人以朴葢恐见其斧凿㾗迹也黄鲁直尝于相国寺得宋子京堂史藁一束归而熟观之自是文章日进此无他但见其窜易字句与初造意不同而悟入炉鞴之妙耳宋景文修唐史好以艰深之辞文浅易之説欧公思所以讽之一曰大书其壁曰宵寐非桢扎闼洪休宋见之曰非夜梦不祥题门大吉耶何必求异如此欧公曰李靖𫝊云震霆无暇掩聪亦是𩔖也宋惭而退范蜀公少时与宋子京同赋长啸却敌骑蜀公先成破题云制动以静善胜不争景文见之不复出其所作潜于䄂中毁之因谓蜀公曰公赋甚佳更当添以二者字景文赋虽不逮蜀公然破题云月满边塞人登戍楼亦竒语也宋宣献公绶夏英公竦同试童行诵经有一行者诵法华经不过问其习业几年矣曰十年二公笑且悯之因各取法华经一部诵之夏公七日宋公五日不复遗一字王舒王性酷嗜书虽寝食间手不释卷或燕居黙坐研䆒经㫖常州日对客语未尝有笑容一日大㑹賔佐倡优在庭公忽大笑人颇怪之乃共唿优人厚遗之曰汝能使太守开颜可赏也有一人窃疑公笑不由此因乗间启公公曰畴日席上偶思咸常二卦豁悟微㫖自喜有得故不觉𤼵笑耳王荆公作字説时用意良苦置石莲百许枚几案上咀嚼以运其思遇尽未及益即啮其指至流血不觉世𫝊公初生家人见有貛入其产室有顷公生故小字貛郎荆公在蒋山时以近制示苏子瞻中有骚语云积李兮缟夜崇桃兮炫昼子瞻曰自屈宋没后无复离骚句法乃今见之荆公曰非子瞻见䛕某自负亦如此刘贡甫旧与王荆公游甚欵毎相过必终日荆公为叅知政事一日贡甫访之值其方饭使吏延入书室中见有藁草一篇在砚下取视之则论兵之文也贡甫性强记一过目輙不忘既读复置故处独念吾以庶僚谒执政径入其便坐非是因复趋出侍于庑下荆公饭毕而出始复邀入坐语乆之问贡甫近颇为文乎贡甫曰近作兵论一篇草创未就荆公问所论大概如何则以所见藁草为己意以对荆公不悟其窥见己作也黙然良乆徐取研下藁草裂之葢荆公平日论议必欲出人意表苟有能同之者则以为流俗之见也国史云庆厯以前学者尚文辞多守章句注疏之学至刘原父为七经小𫝊始异诸儒之説王荆公修经义葢本于原父云英宗尝语及原父韩魏公对以有文学欧阳文忠公曰刘敞文章未甚佳博学可称也胡武平尝奉勅撰温成皇后哀册当时受旨以温成尝因禁卒窃𤼵捍卫有功而秉笔者不能文其实公乃用西汉何罗触瑟冯媛当熊二事以状其意曰在昔禁闱谁何弛卫触瑟方警当熊已属览者无不叹服孝宗受禅赦文云凡今𤼵政施仁之日皆得之问安视膳之余天下诵之洪景严笔也孙甫字之翰博学强记尤善言唐事能详其君臣行事本末以推见当世治乱毎为人説如其身履其间而聴者晓然如目见故学者以为终嵗读史不如一日闻公论也所着唐史记七十五卷论议闳赡书未及成而卒诏取其书藏秘府司马温公书其后云孙公昔着此书甚自重惜常别缄其藁于笥必盥手启之谓家人曰万一有水火刀兵之急他财贷尽弃之此笥不可失也每公私少间则増损改易未尝去手其在江东为转运使出行部亦以自随过亭传休止辄取修之㑹宣州有急变乘驿遽徃不暇挈以俱既行其后金陵大火延及转运廨舍弟子察亲负其笥避于沼中岛上公在宣州闻之亟还入问曰唐书在乎察对曰在乃悦余无所问自壮年至于白首乃成亦未以示人文潞公执政尝就公借之公不与但録姚宋论以与之温公修列代君臣事迹辟范淳甫祖禹同编修公在书局分职唐史考其成败治乱得失之迹撮其机要论次成书名曰唐鑑元祐中客有见伊川先生者几案无他书唯印行唐鑑一部先生谓客曰近方见此书自三代以后无此议论崇宁中有见栾城先生于颍昌先生曰老来不欲泛观他书近日且看唐鑑东坡云子由作栖贤僧堂记读之便如在堂中见水石阴森草木胶葛也仆当为书之刻石堂上且欲与卢山结縁予他日入山不为生客也昔有以诗投东坡者朗诵之而请曰此诗有分数否坡曰十分其人大喜坡徐曰三分诗七分读耳此虽一时戏语然涪翁所谓南窻读书吾伊声葢读书者其声正自可聴耳王沔字楚望端拱初㕘大政上每试举人多令沔读试卷沔素善读纵文格下者能抑扬髙下迎其辞而读之聴者忘厌凡经读者毎在髙选举子凡纳卷者必祝之曰得王楚望读之幸也若然则善于读者不为无助焉苏子由尝云予少作文要使心如旋牀大事大圆成小事小圆转每句如珠圆徐师川俯是山谷外甥晩年欲自立名客有称其源自山谷者公读之不乐答以小启曰涪翁之妙天下君其问诸水滨斯道之大域中我独知之濠上曽南丰表中语有云钩陈太㣲星纬咸若崑崙渤澥波涛不惊陈履常甚爱之尝曰此语信为竒伟有谓曽子固南齐书序是一部十七史序不可不熟看其要处云所谓良史者其明必足以周万事之理道必足以适天下之用智必足以通难知之意文必足以发难显之情然后其任可得而称也昔者唐虞有神明之性有㣲妙之徳使由之者不能知知之者不能名其言至约其体至备而为之二典者推而明之所记者岂独其迹併与其深㣲之意而传之无不尽也至于后世诸史事迹扰昩虽有随世以就功名之君相与合谋之臣未有得赫然倾动天下之耳目而一时偷夺悖理之人亦幸而不暴着于世岂非所託不得其人故耶曽子固初为太平州司戸时张伯玉作守欧阳公与王荆公诸人咸荐之伯玉殊不为礼一日就㕔作大排设召子固惟宾主二人亦不交一谈既而召子固于书室谓曰人以公为曽夫子必无所不学也子固辞逊而退一日请子固作六经阁记子固为作终不可其意乃谓子固曰吾试为之即令子固代书曰六经阁者诸子百家皆在焉不书尊经也伯玉字公连范文正公客子固年少有才名私以不识字诋之伯玉有所闻故掲示之如此魏昌世衍从陈无已游最久言无已平生恶人节书以为茍能尽记不忘固善不然徒废目力而已夜与诸生㑹宿忽思一事必明烛繙閲得之乃已或以为可待旦者无已曰不然人情乐因循一放过则不复省矣故其学甚博而精尤好经术非如唐之诸子作诗之外他无所知也肃王枢与沈元用同使金馆于燕山愍忠寺暇日无聊同行寺中偶有一唐人碑辞皆偶丽凡三千余言元用素强记即朗诵一再肃王不视且聴且行若不经意元用归欲矜其敏取纸追书之不能记者阙之凡十四字书毕肃王视之即取笔尽补其缺无遗者又改元用谬误四五处置笔他语畧无矜色元用不觉为之骇服尹少稷穑强记日能诵麻沙板本书厚一寸尝与吕居仁舍人坐上记厯日酒一行记两月不差一字胡澹菴见杨龟山龟山举两肘视之曰吾此肘不离案三十年然后于道有进张无垢谪横浦寓城西宝界寺其寝室有短窻每日昩爽辄抱书立窻下就明而读如是者十四年洎北归窻下石上双跌之迹𨼆然前辈为学勤苦如此然龟山葢少年事无垢在晚年尤难也童汪锜能执干戈以卫社稷本谓㓜而能赴国难耳非性童也翟公巽作童贯诰词云尔祖汪锜误也或云故以戏之寓言以贻训诫若柳子厚三戒鞭贾之𩔖颇似以文为戏如朱希真敦儒东方智士説萧东夫海藻呉伍百二文亦不无补于世道朱之文曰东方有人自号智士才多而心狂凡古昔圣贤与当世公卿长者皆摘其短缺而非笑之然地寒力薄终身不免饥冻里有富人建第宅甲其国中车马奴婢钟鼓帷幄悉备一旦富人召智士语之曰吾将逺游今以居第贷子凡室中金宝资生之具动用什物器皿皆聴子用不计期年还则归我富人即登车而出智士杖䇿而入僮仆婢妾大小男妇罗拜堂下各效其所典簿籍以聴命号智士曰假公智士因徧观居第富贵靡丽胜如王者喜甚忽更衣东走圊仰视其舍卑狭俯閲其基湫隘心鬰然不乐召纲纪仆让之曰此第髙广而圊不称仆曰惟假公教智士因令撤旧营新狭者广之卑者増之曰如此以当寒暑如此以蔽风雨既藻其梲又丹其楹至于聚筹积灰扇蝇攘蛆皆有法度事或未当朝移夕改必善必竒智士躬执茆帚与役夫杂作手足疮茧头蓬面垢昼夜忘食切切焉惟恐圊之未美也不觉阅嵗未落成忽阍者奔告曰阿郎至矣智士仓皇弃帚而趋迎富人劳之曰子居吾第乐乎智士恍然自失曰自君之出吾惟圊是务初不知中堂之温宻别馆之虚凉北榭之风南楼之月西园花竹之胜吾未尝经目后房歌舞之妙吾未尝举觞蛛网琴瑟尘栖钟鼎不知嵗月之及子复归而吾当去也富人揖而出之智士还于故庐且悲且叹悒悒而死南宜僚闻而笑之以告北山愚公愚公曰子奚笑哉世之治圊者多矣奚笑哉萧东夫寓言曰淮右浮屠客日饮于呉市醉而狂攘臂突市人行者皆避市卒以闻呉牧牧録而械之为符移授伍百使䕶而返之淮右伍百垢浮屠曰狂髠坐尔乃有千里役吾且尔苦也每未晨而即扣执朴驱其后不得休夜则絷其足至奔牛埭浮屠出腰间金市斗酒夜醉伍百而髠其首解墨衣衣之且加之械而系焉颓壁而逃明日既晓伍百乃醒寂不见浮屠顾壁已颓曰嘻其遁矣既而视其身之衣则墨惊循其首则不发又械且繋絷不能出戸大唿逆旅中曰狂髠故在此独失我耳客每见呉人辄道此呉人亦自笑也千巖老人曰是殆非寓言也世之失我者岂独呉伍百哉生而有此我也均也是不为荣悴有加损焉者也所寄以见荣悴乃皆外物非所谓倘来者耶曩悴而今荣倘来集其身者日以盛而顾揖步趋亦日随所寄而改曩与之处者今视之良非昔人而其自视亦殆非复故我也是其与呉伍百果有间哉吾故人或骎骎华要当书此遗之姚镕字干父号秋圃合沙者儒也记诵甚精着述不茍潦倒余六旬仅以晚科主天台黄巖学期年而殂杂着数篇议论皆有思致其喻白蚁文云物之不灵告而弗聴俗所谓对牛马而诵经是已虽然羣生之𩔖皆含佛性况夫蝼螘至㣲㣲而有知人但见其徃来憧憧而不知其市声讧讧固自有大小长㓜之序前唿后唱之响黙传于寂然无譁之中一种俱白号曰蛇虎族𩔖蕃昌其来自古赋性至巧累土为室有嘴至刚啮木为粮遂使脩廊为之空洞广厦为之颓圯夫人营创亦云艰矣上栋下宇欲维安土尔乃鸠居之而不恤蚕食之而无耻余备歴险阻拙事生涯茍作数椽不择美材既杉椤之无有惟梓松之是裁正尔辈之所慕逐馨香而俱来虽然尔形至㣲性具五常其居亲亲无闺门同气之闘近于仁其行济济有君子逊畔之风近于礼有事则同心协力不约而竞集号令信也未雨则含沙负土先事而绸缪智识灵也其徒羽化则空穴饯之于外有同室之义也既灵性之不冺宜善言之可施余之缔创尔所见余之艰难尔宜知今与尔画池为界请迁种𩔖以他适毋入范围而肆窥茍谆谆而莫聴是对牛马而诵经以酒酹地尔其知之又效柳河东三戒作三説其一曰福之马嘉云海有鱼曰马嘉银肤燕尾大者视睟儿脔而火熽之可致逺常渊潜不可捕春夏乳子则随潮出波上渔者用此时帘而取之帘为疏目广袤数十寻两舟引张之鎚以铁下垂水底鱼过者必钻触求进愈触愈束愈怒则颊张鬛舒钩着其目致不可脱向使触网而能退却则悠然逝矣知进而不知退用罹烹醢之酷悲夫其二江淮之蜂蟹云淮北蜂毒尾能杀人江南蟹雄螯堪敌虎然取蜂儿者不论斗而捕蟹者未闻血指也蜂窟于土或木石人踪迹得其处则夜炳烈炬临之蜂空羣赴燄尽殪然后连房刳取蟹取蒲苇间一灯水浒莫不郭索而来悉可俯拾惟知趋进而不安其所其陨也固宜其三蜀封溪之猩猩云猩猩人面能言笑出蜀封溪山或曰交趾血以赭罽色终始不渝嗜酒喜屐人以所嗜陈野外而聫络之伏伺其獶猩猩见之知为饵已遂斥詈其人姓名若父祖姓名且相戒毋堕奴辈计中携俦唾骂而去去后复顾因相谓曰盍尝试之既而染指知味则㝠然忘夙戒相与沾濡径醉相喜笑取屐加足伏发徃徃颠连倾仆掩羣无遗呜唿明知而明犯之其愚又益甚矣百嵗寓翁家所藏燕丹子一序甚竒附载于此目无秦技无人然后可学燕丹子有言不信有剑不神不可不读燕丹子从太虚置恩怨以名教衡意气便可焚却燕丹子此荆轲事也有燕丹而后有荆轲也秦威太赫燕怨太激威怨相轧所为白虹贯日和歌变征我固知其事之不成倚柱一笑所谓报太子而成其为荆卿者乎余本孱夫不能学亦不须读苐不忍付之宵烛而録之以副予家卷轴惜无作者姓名耳周申父之翰寒夜拥炉爇火见瓶内所插折枝梅花氷冻而枯因取投火中戏作下火文云寒勒铜瓶冻未开南枝春断不归来这囘勿入梨云梦却把芳心作死灰恭惟地罏中处士梅公之灵生自罗浮派分庾岭形若藁木稜稜山泽之臞肤如凝脂凛凛雪霜之操春魁占百花头上嵗寒居三友图中玉堂茅舍总无心金鼎商羮期结果不料道人见挽便离有色之根夫何氷氏相凌遽返华胥之国玉骨拥炉烘不醒氷魂剪纸竟难招纸帐夜长犹作寻香之梦筠窻月淡尚疑㺯影之时虽宋广平铁石心肠忘情未得使华光老丹青手段摸索难真却愁冷落一枝春好与茶毗三昩火惜花君子还道这一㸃香魂今在何处咦烱然不逐东风散只在孤山水月中元儒郝文忠经字伯常有与友人论文法书曰古之为文法在文成之后辞由理出文自辞生法以文着相因而成也非先求法而作之也后世之为文也则不然先求法度然后措辞以求理若握杼轴求人之丝枲而织之经营比次络绎接续以求端绪未措一辞钤制夭阏惟恐其不工而无法故后之为文法在未成之前以理从辞以辞从文以文从法资于人而无我是以愈工而愈不工愈有法而愈无法秪为近世之文弗逮乎古矣宋稗𩔖钞卷十八宋稗类钞卷十九钦定四库全书宋稗𩔖钞卷十九常熟潘永因编博识第三十二僧录賛宁洞古博物着书数百卷王元之禹偁徐骑省铉有疑则就而质焉二公皆拜之柳仲涂开因曰余顷守维扬郡堂后菜圃才隂雨则青𦦨夕起触近则散何也宁曰此燐火也兵战血或牛马血着土则凝结为此气虽千载不散柳遽拜之曰掘之皆断鎗折镞乃古战地也因赠以诗中有空门今日见张华之句太宗时一日后苑象毙上令取胆剖腹不𫉬上异之以问徐铉铉奏曰请于前足求之如言果得以进亟召铉问对曰象胆随四时在足今方二月故臣知在左足也朝廷皆叹其博识徐常侍铉仕江南日尝直澄心堂复被入直至飞虹桥马辄不进裂鞍断辔箠之血流掣缰却立铉遗书问于余杭沙门賛宁答曰下必有海马骨水火俱不能毁惟沤以腐糟随毁者乃是铉劚之去土丈余果得巨兽骨上胫可长一丈膝而下长三尺脑骨若股柱积薪焚三日不动以腐糟才沤之遂烂江南徐锴尝奉命撰文与其兄铉共论猫事铉疏得二十事锴曰未也适已忆七十余事铉曰楚金大能记明旦云夜来复得数事铉抚掌称美宣和中蔡居安攸提举秘书省夏日㑹馆职于道山食𤓰居安令坐客征𤓰事各疏所忆每一条食一片坐客不敢尽言居安所征为优欲毕校书郎董彦逺连征数事皆所未尝闻坐客咸叹服之识者谓彦逺必不能安后数日果补外吕徽之与陈刚中治中遇于道治中策蹇驴时犹布衣见先生风神高简问曰得非吕徽之乎曰然足下非陈刚中乎曰然握手若平生欢共论驴故事先生言一事治中答一事互至四十余事治中止矣先生曰我尚记得有某出某书某出某𫝊又三十余事治中深敬之江南徐知谔尝得画牛一轴昼则啮草栏外夜则归卧栏中知谔献后主煜煜持贡阙下太宗张后苑以示羣臣俱无知者僧录賛宁曰南倭海水或减则滩碛微露倭人拾方诸蚌腊中有余泪数滴得之和色着物则昼𨼆而夜显沃焦山时或风挠飘击有石落海岸得之滴水磨色染物则昼显而夜晦诸学士皆以为无稽宁曰见张骞海外异物记后杜镐检三馆书目果于六朝旧本书中载之一言用大蚌含胎结珠未就如泪者沥取和色欲日见者于日中画欲夜见者于月下画葢珠蚌乃日精月华所成今以未就之泪布于日月之下则受此之精于色各以时见理或有之也李建勲罢相江南出镇豫章一日与宾僚游东山各事寛履轻衫携酒殽引步于渔溪樵坞间遇佳处则饮或平田间一茆舍有儿童读书声相君携策就之乃一老叟教数村童叟惊悚离席改容趋谢而翔雅有体气调潇洒丞相爱之遂觞于其庐置之客右叟亦不敢辄谈李以晚渇连食数梨宾僚有曰此不宜多食号为五臓刀斧叟窃笑丞相曰先生之哂必有异闻叟谢曰小子愚贱偶失容于钧重然实无所闻李坚质之仍胁以巨觥曰无说则沃之叟不得已问说者曰敢问刀斧之说有稽乎曰举世尽云必有其稽叟曰见鹖冠子所谓五臓刀斧者非所食之梨乃离别之离耳葢言人之别离戕伐胸懐甚若刀斧遂就架取一小册振拂以呈丞相乃鹖冠子也检之如其说李特加重宋制科题有尧舜禹汤所举如何乃汉时宫中谒者赵尧举春李舜举夏儿汤举秋贡禹举冬各职天子所服也又汤周福祚乃张汤杜周也当时士子以唐虞三代为对遂无一人合者宋子京用伏奉手毕南人谓笔曰毕因效之以为手毕手简宋谓尔雅简谓之毕学记曰呻其佔毕宋景文博学多闻着名当世诗正义曰络纬鸣懒妇惊子京诗云西风已飘上林叶北斗直挂建章城人间底事最堪恨络纬啼时无妇惊其用事如此又诗云蟹美持螯日鲂甘抑鲊天用杨渊五湖赋云连瓶抑鲊又诗云何但鱼知丙非徒字识丁唐张𢎞靖云天下无事汝軰挽两石弓不如识一丁字丙者左太冲蜀都赋云嘉鱼出于丙穴注丙穴在汉中沔阳北有鱼穴二所常以二八月取之丙地名也或云鱼以丙日出穴丙者向阳穴多生鱼郦善长云穴口向丙又引栢枝山中有丙穴穴大数丈有嘉鱼尝以春末游渚冬入穴故知丙穴之鱼不独汉有也老杜诗云鱼知丙穴由来美江西俚俗骂人曰客作儿陈从易寄荔枝与盛参政诗云樱桃真小子龙眼是凡姿橄榄为下軰枇杷客作儿盛问其说云樱桃味酸小子也龙眼无文采凡姿也橄榄初澁后甘下軰也枇杷肉少核大客作儿也凡言客作儿者佣夫也夏英公镇襄阳遇大赦赐酺宴诏中有致仕高年各赐束帛时胡大监旦瞽废在襄英公依诏㫖选精缣十疋赠之胡得缣以手扪之笑曰寄语舍人何寡闻至此奉还五疋请检韩诗外𫝊及服䖍贾谊诸儒所解束帛戋戋贲于丘园之义自可见证英公检之果见三代束帛束脩之制若束脩则十挺之脯其实一束也若束帛则卷其帛屈为二端五疋遂见十端表王者屈折于𨼆沦之道也夏有愧色杜学士镐博闻强记凡有检阅先戒小吏某事在某书第几行取视无差士大夫有所着撰多以古事询之无不知者虽末学卑品应对不倦时人号为杜万卷性和易有懿行士论推之余杭能万卷者浮图之真儒介然持古人风节有奥学王冀公深所礼重一时儒者皆抱经授业师尝喜读唐韵诸生长窃笑一日出题于法堂曰枫为虎赋其韵曰脂入于地千年成虎诸生皆不喻固请之不说凡月余检经史百家小说俱无见者阁笔以听教师曰闻诸君笑老僧酷嗜唐韵兹事止在东字韵第二板请详阅诸生检之果见枫字註中云黄帝杀蚩尤弃其桎梏变为枫木脂入地千年化为虎魄后诸生始敬此书又有云松液入地为虎魄者唐李峤咏魄诗云曾为老伏苓本是寒松液蚊蚋落其中千年犹可觌未知孰是然每见虎魄中蚊蚋数枚凝结在内信峤诗不诬魏收有庯峭就为之语人多不知其义文潞公以问苏子容子容曰向闻之宋元宪云事见木经葢梁上短柱取其有曲折峻峭之势耳言人之仪矩可喜者曰庯峭就乃用此事作诗为谢曰高晏初陪听鼔鼙清谈仍许奏挥犀自知伯起难庯峭不及淳于善滑稽舞奏未终花十八酒行先困玉东西荷公徳度容狂简故敢忘懐去町畦文潞公为相日赴秘书省曝书晏令堂吏视阁下芸草乃公往守蜀日以此草寄植馆中也因问芸草之辟蠧出何书一坐黙然苏子容对以鱼豢典略公甚喜即借以归欧阳文忠公寄荆公诗云翰林风月三千首吏部文章二百年吏部葢谓南史谢朓于宋明帝朝为尚书郎长五言诗沈约尝云二百年来无此诗也而荆公答之云他日若能窥孟子终身安敢望韩公则竟指吏部为退之矣庆厯后欧阳文忠以文章擅天下世莫敢有抗衡者刘原父虽出其后以博学通经自许文忠亦以是推之作五代史新唐书凡例多问春秋于原父及书梁入合事之𩔖原父即为剖析辞辨风生文忠论春秋多取平易而原父每深言经㫖文忠有不同原父间以谑语酬之文忠乆或不能平原父复忤韩魏公终不得为翰林学士将死戒其子弟无得遽出其集曰后百余年世好定当有知我者故贡父次其集藏之不肯出私谥曰公是先生贡父亦好谐谑慢侮公卿与王荆公素厚坐是亦相失及死子弟次其文亦私谥曰公非先生人言是其所是易非其所非难刘原父在词掖欧阳文忠公尝折简问入合起于何年合是何殿开延英起何年五日一起居遂废正衙不坐起何年三者孤陋所不详乞示本末原父方与客对食曰明当为对已而复追回令立竣报原父就坐中疏入合事详尽无遗原父私谓所亲曰好箇欧九极有文章可惜不甚读书东坡后闻此言笑曰轼軰将如之何欧阳公五代史李琪𫝊曰自唐末丧乱朝廷之礼壊天子未尝视朝而入合之制亦废常参之官日至正衙者𫝊闻不坐即退独大臣奏事日一见便殿而侍从内诸司日再朝而已明宗初即位乃诏羣臣五日一随宰相入见便殿谓之起居琪以为非唐故事请罢五日起居而复朔望入合明宗曰五日起居吾思所以数见羣臣也不可罢而朔望入合可复然唐故事天子日御殿见羣臣曰常参朔望荐食诸陵寝有思慕之心不能临前殿则御便殿见羣臣曰入合宣政前殿也谓之衙衙有仗紫宸便殿也谓之合其不御前殿而御紫宸也乃自正衙唤仗由合门而入百官俟朝于衙者因随以入见故谓之入合然衙朝也其礼尊合晏见也其事杀自干符以后因乱礼阙天子不能日见羣臣而见朔望故正衙常日废仗而朔望入合有仗其后习见遂以入合为重至出御前殿犹谓之入合其后亦废至是而复然有司不能讲正其事凡羣臣五日一入见中兴殿便殿也此入合之遗制而谓之起居朔望一出御文明殿前殿也反谓之入合琪皆不能正也刘原父博物多闻前世无及在长安日有得古铁刃以献制作极巧下为大环以纒龙为之而其首𩔖鸟人莫能识原父曰此赫连勃勃所铸龙雀刀所谓大夏龙雀者也鸟首葢雀云问之乃种世衡筑青涧城掘地所得正夏故疆也又有𫉬玉印遗之者其文曰周恶夫印原父曰此汉侯印尚存于今耶或疑而问之曰古亚恶二字通用史记卢绾之孙他人封亚谷侯而汉书作恶谷是矣闻者始大服长安李世衡观察家藏一端研当时以为寳下有刻字云天寳八年冬端州东溪石刺史李元书刘原父知长安取视之大笑曰天寳安得有年自改元即称载矣且是时州皆称郡刺史皆称太守至徳后始易今安得独尔耶取唐书示之无不惊叹李氏研遂不敢复出郦道元水经注曰赫连龙昇七年于黑水之南遣将作大匠梁公叱干阿梨改筑大城名曰统万城蒸土加功雉堞虽乆崇墉若新并造五兵乃咸百鍊为龙雀大环号曰大夏龙雀铭其背曰古之利器吴楚湛卢大夏龙雀名冠神都可以懐逺可以柔迩如风靡草威服九区世甚珍之韩持国谢邵尧夫九日逺寄新酒诗云有客忽𫝊龙坂至开樽如对马军尝自註云锦屏山题名有记河南府使马军送新酒乃知杜诗有洗盏开尝对马军东坡尝诵鬼诗有织乌西飞客还家不解织乌何义王铚性之少年博学问之乃云织乌日也往来如梭之义酉阳杂俎曰于襄阳在镇时选人刘某入京逢一举人年二十许言语明悟同行数里意甚相得因借草刘有酒倾数盃日暮举人指支径曰某敝止从此数里能左顾乎刘辞以程期迫举人因赋诗曰流水涓涓芹努牙织乌西飞客还家荒邨无人作寒食殡宫空对棠梨花至明年刘归襄州寻访举人则殡宫存焉打揲字见闻录云须当打揲先往排办东坡与潘彦明书云雪堂如要偃息且与打揲相伴皆使揲字今俗只使叠字误也元丰中高丽使朴寅亮至明州象山尉张中以诗送之寅亮答诗序有花面艶吹愧邻妇青唇之动桑间陋曲续郢人白雪之音之语事闻神宗询左右以青唇事皆不能对乃问赵元老元老奏不经之语不敢以闻再三谕之元老诵太平广记云有覩邻夫见妇吹火赠诗云吹火朱唇动添薪玉腕斜遥看烟里面恰似雾中花其妻告其夫曰君岂不能学耶夫曰君当吹火吾亦效之夫乃为诗云吹火青唇动添薪墨腕斜遥看烟里面恰似鸠盘荼元老之强记虽怪僻小说无不该览杜诗云江莲揺白羽天棘梦青丝下句殊不可晓说者曰天棘柳也或曰天门冬也梦当作弄既无考据意亦短浅谭浚明尝言此出佛书终南长老入定梦天帝赐以青棘之香葢言江莲之香如所梦天棘之香尔此诗为僧齐已赋故引此事叶石林过庭录亦言此句出佛书则浚明之言宜可信但未知果出何经耳梅和胜执礼宣和初为给事中与时相王黼论事不合改礼部侍郎遂黜守蕲复落职责守滁黼罢相复职知镇江靖康初以翰林学士召其谢表有曰喜照壁间而见蝎乍离枫下而闻钟葢照壁喜见蝎此韩退之诗句也离枫下闻钟事则刘梦得自武陵例召赴京诗曰云雨湘江起卧龙武陵樵客蹑仙踪十年楚水枫林下今日乍闻长乐钟葢用梦得诗语也和胜浦江人方未冠时家极贫而亲老无以为养大雪中以诗谒邑宰云有令可干难闭户无人堪访懒移舟邑令延之令训其子弟方应举未捷有诗自遣云天之未丧斯文也吾亦何为不豫哉后蔡薿榜登科终户部尚书死于靖康之难西汉诸儒杨子云独称识字韩文公云凡为文者宜畧识字则识字岂易哉晁景迂晩年日课识十五字杨诚斋云无事好㸔韵书杨诚斋在馆中与同舍谈及晋于寳一吏进曰乃干寳非于也问何以知之吏取韵书以呈干字下注云晋有干寳诚斋大喜曰汝乃吾一字之师包逊字敏道有六子名皆从心其间名协者舍人指曰此非从心乃是从十有馆客李肩留心字学特叩之云其义有二从十乃衆人之和是谓协和万邦之协从心乃此心之和是谓三后恊心之恊宋人送使臣使契丹诗以青琐对紫蒙多不知其出处按晋书慕容氏自云有熊氏之裔邑于紫蒙之野葢以慕容比辽是时南北方结好故虽送别纪行之语畧不涉讥刺之言此用紫蒙字亦𨼆而妙方虚谷以为契丹馆名妄猜之言尔道藏经云蝶交则粉退蜂交则黄退周美成词云蝶粉蜂黄浑退了正用此也而说者以为宫粧且以退为褪误矣少卿章岵尝官于蜀持呉绫湖罗至官与川帛同染红后还京师经霉润呉湖帛色皆渝变惟蜀产者如旧后询蜀人之由云蜀地畜𧖟与他邦异当其眠将起时以桑灰煨之故帛成宜色然世之重川红以为染之良葢不知由𧖟所致也世谓太守为五马人罕知其故事或言诗云孑孑干旟在浚之都素丝组之良马五之郑注谓周礼州长建旟汉太守比州长法御五马故云后见龎几先朝奉云古乘驷马车至汉时太守出则增一马事见汉官仪也左传晋使子贡谓郑人曰君有楚命亦不使一介行李告于寡人註行李谓行人也今人乃谓行李为行装非也长安故宫阙前有唐肺石尚在其制如佛寺所撃响石而甚大可长八九尺形如垂肺亦有欵志但漶剥不可读按秋官大司冦以肺石达穷民原其义乃伸冤者击之立其下然后士听其词如今之挝登闻鼔也所以肺形者便于垂又肺主声声所以达其冤也东南之美有㑹稽之竹箭竹为竹箭为箭葢二物也今採箭以为矢而通谓矢为箭者因其材名之也至于用木为矢而谓之箭则谬矣人之年壮而发斑白者俗曰筭发以为心多思虑所致葢发乃血之余心主血血为心役不能上䕃乎发也然本草云芜菁子压油涂头能变蒜发则亦可作蒜易说卦巽为寡发陆徳明曰寡本作宣黑白杂曰宣发据此则当用宣字为是卫山斋云凡字皆有对如饥之对饱寒之对暖悲之对欢之𩔖是也独有渇字无不渴一字对之此虽戏言亦似有理又云向见乡先生言关雎后妃之徳註家皆指后为太姒非也葢后即君耳妃乃夫人以夫人为后乃自秦始耳生曰名死曰讳载之礼经可覆礼部韵载先帝庙讳曰讳称今上皇帝御名只曰名生人名乃曰讳不祥之甚也支干原作枝干后人省文以干为干以枝为支非也钱塘陈鑑如以写神见推一时尝持赵文敏公真像来呈公援笔改其所未然者因谓曰唇之上何以谓之人中若曰人身之中半则当在脐腹间葢自此而上眼耳鼻皆双窍自此而下口暨二便皆单窍三画隂三画阳成泰卦也钱穆父试贤良对策日东坡晩往迓其归置酒相劳各举令为文穆父得傀儡除镇南军节度使制首句云某官勤劳王家出入幕府东坡见此两句大加嗟赏葢世以傀儡起于王家也东坡诗留我同行木上坐赠君无语竹夫人昔慧日至夹山夹山问与甚么人同行慧日云有个木上坐葢谓拄杖也山谷送曹子方赴闽漕诗子鱼过印蚝破山不但蕉黄荔子丹子鱼出于兴化军通应庙前字讹以应为印或曰子鱼以容印者为佳故王荆公诗云长鱼俎上通三印新茗斋中试一旗则此说容可信也东坡诗亦云通印子鱼犹带骨然山谷于蚝而云破山理不可晓蚝有高四五尺者水底见之如崖岸然故唿为山山谷谓之破山岂取蚝肉之谓耶京师东华门外景明坊有酒楼人谓之楼或以为楼主之姓非也本商贾鬻于此后为酒楼本名楼物才数年不用便忘之建兴间升朝官出入有柱斧其制是水晶小斧头子在轿前至宣政间方罢之后人遂不识此物亦不闻其名矣前人画像有执者今人唿墓前地为明堂伊川书为劵台南轩欲改之后见唐人文字中言某朝诏改为劵台王者各以其行盛日为祖衰日为腊故汉火徳以午日为祖戊日为腊魏土徳以辰日为腊晋金徳以丑日为腊祭名虽同而祭日则异祖长生也终墓库也道家有五腊正月一日天腊五月五日地腊七月七日道徳腊十月一日民岁腊十二月正腊日为王侯腊陆士衡兄弟产于崑山后人因称兄弟为崑玉言其如崑山之玉也宋稗𩔖钞卷十九宋稗类钞卷二十钦定四库全书宋稗𩔖钞卷二十常熟潘永因编诗话作诗要健字撑拄要活字斡旋如红入桃花嫩青归栁叶新弟子贫原宪诸生老伏䖍入与归字贫与老字乃撑拄也生理何颜面忧端且嵗时名岂文章着官应老病休何与且字岂与应字乃斡旋也撑拄如屋之有柱斡旋如车之有轴文亦然诗以字文以句世讥冯瀛王道依阿诡随不能死节尝考质其生平行事亦多侃侃不顾避处王荆公雅爱道谓其能屈身以安人如诸佛菩萨行富文忠公称以为孟子之所谓大人其所作诗虽浅近而多谙理今附録之诗曰穷达皆由命何劳发叹声但知行好事莫要问前程冬去氷湏泮春来草自生请君观此理天道甚分明又云莫为危时便怆神前程徃徃有期因须知海岳归真主未省干坤䧟吉人道徳几时曽去世舟车何处不通津但教方寸无诸恶狼虎丛中也立身古今诗话云太祖采听明逺每邉事纎悉必知有使者自蜀还上问剑外有何事使者曰但闻成都满城诵朱山长苦热诗曰烦暑郁蒸无避处凉风清冷几时来上曰蜀民望王师也又考匀台符岷山异事云梓潼山人李尧夫吟咏尤尚讥刺谒蜀相李昊昊戏曰何名之背时耶尧夫厉色对曰甘作尧时夫不乐蜀中相因是尧夫为昊所摈知蜀主国柄隳紊生民肆扰吟苦热诗云炎暑郁蒸无处避凉风消息几时来以是知此诗乃尧夫非朱山长也清冷二字不逮消息逺甚曹衍衡阳人太平兴国初石熈宁出守长沙以衍所着野史缴荐之因得召对䄂诗三十章上进首篇乃鹭鸶贫女两絶句葢託意也鹭鸶云波澜静处立身孤氄雪攅霜腹转虚尽日滩头延颈望能消大海几多鱼贫女云自恨无媒出嫁迟老来方始遇佳期满头白髪为新妇笑杀豪华年少儿太宗大喜召试学士院除东宫洗马杨侍读徽之以能诗闻太宗知其名索其所着以百篇献上卒章曰少年牢落今何幸叨遇君王问姓名太宗和赐且语近臣曰徽之文雅可尚操履端正拜礼部侍郎𨕖十聨写于御屏梁周翰之诗曰谁似金华杨学士十聨诗在御屏风江行云犬吠竹篱沽酒客鹤随苔岸洗衣僧寒食云天寒酒薄难成醉地逈楼高易断魂塞上云戍楼烟自直战地雨长腥嘉阳川云青帝已教春不老素娥何惜月长圆又云浮花水入瞿塘崃带雨云归越隽州哭江为云废宅寒塘水荒坟宿草烟花夜云春归万年树月满九重城僧舍云偶题巖石云生笔门绕松庭露湿衣湘江舟行云新霜染枫叶皓月借芦花宿东林云开尽菊花秋色老落迟桐叶雨声寒杨朴魏野皆咸平景徳间𨼆士朴居郑州野居陜皆号能诗朴性僻常骑驴徃来郑圃每欲作诗即伏草中㝠搜或得之则跃出适遇之者无不惊蜀人魏野𨼆居不仕宦喜为诗以诗着名卜居陜州东门之外有陜州平陆县诗云寒食花藏县重阳菊绕湾一声离岸橹数㸃别州山最为警句所居颇潇洒当世显人多与之游冦忠愍尤爱之尝有赠忠愍诗云好向上天辞富贵却来平地作神仙后忠愍镇北都召野坐门下北都有妓女美貌而举止生硬士人谓之生张八因府㑹忠愍令乞诗于野野赠之诗曰君为北道生张八我是西州熟魏三莫怪罇前无笑语半生半熟未相谙呉正宪忆陜郊诗云南郭迎天使东郊招𨼆人𨼆人谓野野有子名闲亦有清誉魏野尝从冦莱公游陜府僧舍各有畱题后复同游见莱公之诗已用碧纱笼䕶而野诗尘昬满壁时有从行官妓颇慧黠即以袂就拂之野徐曰若得常将红䄂拂也应胜似碧纱笼莱公大笑野赠公诗有何时生上相明日是中元以公七月十四日生故也又曰有官居鼎鼐无地起楼台冦莱公诗野水无人渡孤舟尽日横之句深入唐人风格初授归州巴东令人皆以冦巴东唿之以比前赵渭南韦苏州之𩔖然富贵之时所作诗皆凄楚愁怨尝为江南春二絶云波淼淼栁依依孤村芳草逺斜日杏花飞江南春尽离肠断苹满汀洲人未归又曰杳杳烟波隔千里白苹香散东风起日落汀洲一望时愁情不断如春水余尝谓深于诗者尽欲慕骚人清悲怨感以主其格语意清切脱洒孤迈则不无殊不知清极则志飘感深则气谢莱公富贵时送人使岭南云到南只十里过山应万重人以为警絶晚窜海康至境首雷吏呈图经迎拜于道公问州去海近逺曰只可十里憔悴犇窜已兆于此矣李虚已侍郎字公受少从江南先达学为诗后与曽致尧倡酧曾每曰公受之诗虽工恨哑耳虚已初未悟后得沈休文所谓前有浮声后有切响遂精于格律以其法授晏元献元献以授二宋自是遂不𫝊然江西诸人每谓五言苐三字七言苐五字要响亦此意也晏元献公虽起田里而文章富贵出于天然尝览李庆孙富贵曲云轴装曲谱金书字𣗳记花名玉篆牌公曰此乃乞儿相未尝谙富贵者故余每咏吟富贵不言金玉锦绣而唯説其气象若楼台侧畔杨花过帘幕中间燕子飞梨花院落溶溶月栁絮池塘淡淡风之𩔖是也公尝自以此句语人曰穷儿家有此景致也无公之佳句宋莒公皆题于斋壁若无可柰何花落去似曾相识燕归来静寻啄木藏身处闲见游丝到地时楼台冷落收灯夜门巷萧条扫雪天已定复揺春水色似红如白野棠花之𩔖莒公尝谓此数条使后之诗人无复措词也晏元献公赴杭州道过洛阳憇大明寺暝目徐行使侍史诵壁间诗板戒其勿言爵里姓名终篇无几又使别诵一诗云水调隋宫曲当年亦九成哀音已亡国废沼尚留名仪鳯终无迹鸣蛙只废声凄凉不可问落日下芜城徐问之江都尉王琪诗也召至同饭又同步游池上时春晩已有落花晏云每得句书墻壁间或弥年未尝强对且如无可柰何花落去至今未能对也王应声曰似曽相识燕归来自此辟置又荐馆职遂跻侍从山谷南还至南华竹轩令侍史诵诗板亦戒勿言爵里姓名久之有一絶云不用山僧供帐迎世间无此竹风清独拳一手支頥卧偷眼㸔云生未生徐观姓名曰果吾学士葛敏修也祥符天禧中杨大年钱文僖晏元献刘子仪以文章立朝为诗皆宗尚李义山号西崑体后进多窃义山语句赐宴优人有为义山者衣服败弊告人曰吾为诸馆职挦撦至此闻者欢笑大年汉武诗曰力通青海求龙种死讳文成食马肝待诏先生齿编贝忍令索米向长安义山不能过也子仪画义山像写其诗句列左右贵重之如此宋莒公兄弟皆以高名擢用仁宗朝当时文章多人未有二公比者少时作落花诗为时脍炙莒公诗云一夜东风拂苑墻归来无处剰凄凉汉皇佩冷临江湿金谷楼危到地香泪脸补痕劳獭髓舞台收影费鸾肠南朝乐府休𢋫曲桃叶桃根尽可伤景文诗云坠素翻红各自伤青楼烟雨忍相忘欲飞更作囘风舞已落犹成半面粧沧海客归珠迸泪章台人去骨㣲香可怜舞意𫝊双蝶尽委花心与蜜房欧阳文忠公诗话国朝浮图以诗名者九人剑南希画金华保暹南粤文兆天台行肇洋州简长青城惟鳯江东宇昭峩睂懐古淮南惠崇九僧诗极不多崇到长安有人游曲江少草入未央深之句为时所称崇非但能诗画亦有名世谓惠崇小景者是也画史纷纷何足数惠崇晚出吾最许荆公诗云尔僧惠崇不但绘事精妙诗句亦清逺有氷雪松霞之韵尝作句图书其所最得意如岭暮春猿急江寒白鸟稀掩门清桂老出定白髭长鸟归杉堕雪僧定石沉云空潭闻鹿饮疎𣗳见僧行磬断虫声出峯迥鴈影沉繁霜衣上积残月马前低移家临丑石租地得灵泉月楚山晓孤烟江庙春松风吹髪乱巖熘溅棋寒云僧扫石风动鹤归林禽寒时动竹露重忽翻荷野人传相鹤山吏学弹琴地遥羣马小天濶一雕平河分岗势断春入烧痕青地形吞蜀尽江势抱蛮迥露下牛羊静河明桑柘空霜多秦木逈云尽汉山孤夜闲潮动舸秋逈月临城叶落风中尽虫声月下多扇声犹泛暑井气忽生秋湘云随鴈断楚路背人遥闗河双鬂白风月一灯青松风𫝊夕磬谿雾拥春灯圭窦先知晓盆池别见天孤云还静境逺籁发秋空古戌生烟直平沙落日迟来时云拥衲别夜月随笻古木风烟尽寒潭星斗深梅尧臣以诗名家欧阳脩与为诗友自谓不及尧臣语人曰凡诗意新语工得前人所未道者斯为善矣必能状难写之景如在目前含不尽之意见于言外然后为至也欧阳文忠公尝爱林逋诗草泥行郭索云木呌钩辀之句以为语新而属对亲切郭索蟹行貌也杨雄太𤣥曰蟹之郭索用心躁也钩辀鹧鸪声也李羣玉诗云方穿诘曲﨑岖路又听钩辀格磔声荆公金陵诗云红梨无叶庇华身黄菊分香委路尘嵗晚苍官才自保日高青女尚横陈苍官松也青女霜也楞严经云当横陈时味如嚼蜡以言道人处世间虽有慾而无味也葢荆公自谓如苍官自保但青女横陈不能已耳此言近于雅谑殊有深意王荆公尝题一絶于旼扇云白马津头驿路邉隂森乔木带漪涟斜阳一马匆匆过梦寐如今十五年本集不载王荆公见道傍大松人取以代灯因赋诗云虬角龙髯不可攀亭亭千文䕃南山应嗟无地逃斤斧岂愿争明爝火间公自註云松意尚不愿採于匠石充栋梁之用况肯区区与萤爝争明于顷刻间耶王荆公诗萧萧搏黍声中日漠漠春锄影外天搏黍莺春锄鹭也郭祥正字功甫有逸才诗多新意丞相荆公过金山寺于壁间得长篇读之反覆讽咏间知功甫所为由此见重最爱其两句云鸟飞不尽暮天碧渔歌忽断芦花风又曽题人山居一聨云谢家庄上无多景只有黄鹂三两声公乃命工绘为图自题其上云此是功甫题山居诗处即遣人以金酒钟并图遗之王禹玉寄程公辟诗云儛急锦腰迎十八酒酣玉照东西乐府六么曲有花十八古有玉东西盃其对甚新香泛钓筒萍雨夜緑揺花坞栁风春舒亶信道诗也信道清才而诗刻削有如此者又有云空外水光风动月暗中花气雪藏梅又云宿雨阁云千嶂碧野花弄日一村香又云万水澄知月白千林霜重见松高皆警句也刘莘老丞相和王定国雪中絶句云𡊮安只有高眠兴谢朓空余后㑹难十万徤儿春瘴近飞花宜过海南山定国云公无乃学欧阳公耶葢晏元献为枢宻使时西师未解严㑹天雪陆子履与欧阳公同谒之晏置酒西园欧即席赋雪诗有主人与国同休戚不惟喜悦将丰登须怜铁甲冷澈骨四十余万屯邉兵晏由是啣之语人曰韩愈亦能作言语赴裴令公宴但云园林穷胜事钟鼓乐清时刘和诗时正元丰间朝廷方问罪安南故定国援以为戏东坡在黄日毎有燕集醉墨淋漓不惜与人至于营妓供侍扇题带画亦时有之有李琪者小而慧颇知书坡亦每顾之终未尝𫉬公赐至公移汝将祖行酒酣琪奉觞再拜取领巾乞书公熟视久之令其磨研墨浓取笔大书云东坡七载黄州住何事无言及李琪即掷笔袖手与客笑谭坐客相谓语似凡易又不终篇何也至将撤具琪复拜请坡大笑曰几忘出塲继书云恰似西川杜工部海棠虽好不留诗一座击节尽醉而散韩退之诗云水作青罗带山为碧玉簮栁子厚诗云海上羣山似剑铓秋来处处割愁肠东坡为之对曰系闷岂无罗带水割愁还有剑铓山子瞻渡江和介甫游蒋山诗介甫指峯多巧障日江逺欲浮天抚几叹曰老夫一生作诗无此两句陈𫝊道尝于彭门壁间见书一聨一鸠鸣午寂双燕话春愁后以语东坡世谓公作然否坡笑曰此乃唐人得意句仆安能道此东坡熈宁十年知徐州李邦直因沂山龙祠祈雨有应作诗寄东坡东坡和之末云半年不雨坐龙慵但怨天公不怨龙今来一雨何足道龙神社鬼各无功无功日盗大仓粟嗟我与龙同此责劝农使者不汝容因君作诗先自劾邦直来谒东坡因戏笑言承示此诗只是劝农使者不管恁地事元丰三年东坡下御史狱尝供此诗云本为龙神慵惰不为天行雨却使人心怨天公以讥讽大臣不任职不能爕理隂阳却使人心怨天子以天公比天子以龙神社鬼比执政大臣及百职事也吟哦傲兀仰晤巖月遇巘迎崖银刓玉龁鼋鼍噞喁雁䳱嵲屹卧玩我语聱牙岋嶫右江行见月四言也江郊璁龙云水蒨绚碕岸斗入洄潭轮转先生悦之布席开宴初日下照潜鳞俯见意钓忘鱼乐此竿线优哉游哉玩物之变右江郊四言诗也皆东坡作而本集不载东坡元祐末为礼部尚书梦人送喜雪诗云是王仲至所与觉后惟记一聨仲至因足以成章云晓雪谁惊是后时土膏方得助甘滋嵗功已觉三元近春事何忧一觉迟此一聨乃得于梦中者不着寒梅容触冐半留红杏惜离披神交彼此无劳辨更为公题述梦诗动地隋兵至君王尚晏安须知天下窄不及井中寛楼外峯交白溪邉血染丹无情是残月依旧恁栏干庐山王元甫绍圣间敕赐高尚处士所作景阳井诗也东坡尝跋云予闻江南王元甫郭功甫皆有诗名子南归过九江因道士胡羽邀求谒之元甫云吾不见士大夫五十年矣竟不可见山谷云诗意无穷而人之才有限以有限之才追无穷之意虽渊明少陵不得工也然不易其意而造其语谓之换骨法窥入其意而形容之谓之夺胎法如郑谷十月菊曰自縁今日人心别未必秋香一夜衰此意甚佳而病在气不长西汉文章雄深雅徤者其气长故也曽子固曰诗当使人一览语尽而意有余乃古人用心处所以荆公菊诗曰千花万卉彫零后始见闲人把一枝又如李翰林诗曰鸟飞不尽暮天碧又曰青天尽处没孤鸿其病如前所论山谷作登达观台诗曰瘦藤拄到风烟上乞与闲人眼界开不知眼界濶多少白鸟去尽青天囘凡此之𩔖皆换骨法也顾况诗曰一别二十年人堪几囘别其诗简拔而立意精确如荆公作与故人诗云一日君家把酒盃六年波浪与尘埃不知乌石江邉路到老相逢得几囘乐天诗曰临风杪秋树对酒长年身醉貌如霜叶虽红不是春如东坡南中作诗云儿童悮喜朱颜在一笑那知是醉红凡此之𩔖皆夺胎法也学者不可不知山谷黔中晚年诗句得意未及成者有云人得遨游是风月天开图画即江山以为尤所珍爱者不肯轻足成之更有山围燕坐图画出水作夜窗风雨来之句亦不让前聨也退之有诗赠同游者唤起牕全曙催归日未西无心花里鸟更与尽情啼鲁直曰余儿时便哦此诗而了不解其意自出陜右吾年五十八矣时春晚偶忆此诗方悟唤起催归二禽名也古人于小诗用意精深如此况其大者乎葢其学问渊源有五石六鹢之㫖催归子规也唤起声如络纬圆转清亮偏于春晩鸣江南谓之春唤眺説之以道作感事诗云干戈虽作墻东客疾病犹存研北身上句用避世墻东王君公事而研北身乃汉上题襟集段成式书云杯宴之余常居研北又云长疏研北天机素少又云笔下词人研北诸生葢言几案面南人坐砚之北也晏叔原聚书甚多每有迁徙其妻厌之谓有𩔖乞儿搬漆碗叔原戏作诗曰生计唯兹碗搬擎岂惮劳造虽从假合成不自埏陶阮杓非同调颜瓢庶共撡朝盛负余米暮贮借糟幸免墦间乞终甘泽畔逃挑宜笻作杖捧称葛为𫀆傥受桑间饷何堪井上螬绰然真自许嘑尔未应饕世久轻原宪人方逐子敖愿君同此器珍重到霜毛王仲至与秦少游谒恭敏李公饭于闲燕堂即席聨句云黄叶山头初带雪緑波尊里暂囘春已闻璧月琼枝句更着朝云暮雨人老媿红粧翻曲妙喜逢佳客放懐新天明又出桃源去仙境何时再问津仲至使辽囘谒李公席中赋诗云穷庐三月已淹留白草黄云见即愁满袖尘埃何处洗李家池上海棠洲李方叔尝作寒食诗云千株宻炬出严闉走马天街赐近臣我亦茅檐自鑚燧煨针烧艾检铜人徐思叔题贫乐图首句云迺翁画灰教儿书娇儿赤骭玉雪肤厥妻曝日𥙷破𥜗弊筐何有金十奴杨伯子和云三间破屋一床书锦心绣口氷肌肤自纫枯叶作袴襦此君便是长须奴王才臣和云大儿阻饥颇废书小儿忍寒粟生肤妇纵有禈无一𥜗不敢縁此相庸奴三诗皆佳而后出者尤竒李彭商老有建除体赠韩子苍云满朝以诗鸣何独遗大雅平生黄叶句摸索便知价葢子苍自馆职斥宰分宁县时也子苍有馆中诗最为时所推故商老有黄叶之句云其全篇云朔风吹雪昼多隂日暮拥阶黄叶深倦鹊遶枝翻冻影征鸿摩月堕孤音推愁不去还相覔与老无期稍见侵游宦衣冠少时事病来无复一分心东坡谪居于黄五年赤壁有巨鹘巢于乔木之巅后赋所谓攀栖鹘之危巢俯冯夷之幽宫是也韩子苍靖康中守黄州三月而罢因游赤壁而鹘已去作诗示何次仲迂叟云缓寻碧竹白沙游更挽藤梢上上头岂有危巢尚栖鹘亦无尘迹但飞鸥经营二顷将归去眷恋羣山为少留百日使君何足道空余诗句满江楼次仲和答云儿时宗伯寄吾州讽诵高文至白头二赋人间真吐凤五年溪上不惊鸥尝见水人犹怒鹘有危巢孰敢留珍重使君寻故迹西风怅望古城楼二诗皆及鹘巢皆推赋而言也农桑不扰嵗常登邉将无功吏不能四十二年如梦觉春风吹泪过昭陵此诗题于仁宗寝宫不着名氏韩子苍表出之赵明诚在建康日其妻李易安每值天大雪必戴笠披蓑循城逺览以寻诗为事得句必邀其夫𢋫和明诚每苦之徽庙一日幸来夫人阁就洒翰于小白团扇书七言十四字而天思稍倦顾在侧侍珰云汝有能吟之客可令续之乃荐邻居太学生既宣入内侍省恭读宸制不知睿裁云何乞为取㫖或续句呈或就书扇左上曰朝来不喜餐必恶阻也当縁此意足句以续于扇续进上大喜㑹将䇿士生于未奏名下径使造廷赐以第焉上御诗曰𨕖飰朝来不喜餐御厨空费八珍盘生续曰人间有味俱尝遍只许江南一㸃酸康与之在高皇朝以诗章应制与左珰狎适睿思殿有徽庙御画扇绘事特为卓絶上时持玩流涕以起羮墻之悲珰偶下直窃携至家而康适来留之燕饮漫出以示康绐珰入取殽核辄泚笔几间书一絶于上曰玉辇宸游事已空尚余奎藻绘春风年年花鸟无穷恨尽在苍梧夕照中珰有顷出见之大恐而康已醉无可柰何明日伺间叩头请死上大怒亟取视之天威顿霁但一恸而已建炎中驾驻维扬康伯可与之上中兴十䇿名振一时后秦桧当国伯可乃𫝊㑹求进擢为台郎尝与桧对局格天阁下桧戏曰此卒渡河是尔将军之疥癞伯可徐应曰今皇御极视公宰相如腹心桧大喜撤棊酣饮终日而罢桧死伯可亦贬五羊陆士规布衣工诗秦桧喜之尝挟秦书干临川守餽遗不满意升堂嫚骂守惧以书白秦自解秦怒甚陆请见不出犹令其子小相者见之问其近作陆诵其黄陵庙一絶云东风吹草绿离离路入黄陵古庙西帝子不知春又去乱山无主鹧鸪啼小相入诵之秦吟赏再四即命相见待之如初諌议大夫宋文渊齐愈宫词云禁城春水碧溶溶流出桃花万片红叶上细看无一字始知玉女怨春风睢阳道中云竹溪噎絶雨才通无数深红间浅红山店落英春寂寂青旗吹尽栁花风向来松桧喜无恙坐久忽闻南涧钟𨼆𨼆脩廊人语絶四山滳沥雪鸣风辛稼轩觞客滕王阁诗人胡时可通谒阍人辞焉呵詈愈甚辛使前曰既称诗人先赋滕王阁有佳句则预坐即题曰滕王高阁临江渚衆大笑再书云帝子不来春已暮莺啼红𣗳栁揺风犹似当年旧歌舞廼相与宴而厚赒之山隂陆放翁务观之出也韩平原实招致之所作南园閲古泉二记时虽称颂而有规劝之忠焉故平原败而犹得免祸其题武林诗皇舆久驻武林宫汴洛当时未易同广陌有风尘不起长江如练水常通楼台飞舞祥烟外鼓吹喧唿明月中六十年间几来往都人谁解记衰翁临安春霁诗世味年来薄似纱谁怜骑马客京华小楼昨夜聴春雨深巷今朝卖杏花矮纸斜行闲作草晴窗细乳戏分茶布衣莫动风尘叹犹及清明可到家刘漫塘先生与客燕坐指窗外樱桃唯一实共以为笑忽一客来访自言能诗因命赋之云烧丹道士药罏红枉费先生九转功一粒丹砂寻不见晓来枝上弄春风衆咸喜之刘山翁汝进漫塘㓜子学问宏深文字典雅与客九日游龙山以尘世难逢开口笑分韵山翁得口字云纵步龙山巅放舟龙荡口羣然雁䳱行杂之牛马走我拙不能诗我病不能酒试问赏花人还有菊花否衆服其工山谿李南金登第后画师以冠裳写其真南金题诗云落魄江湖二十年布衫濶䄂褁风烟如今各様新装束典却清狂卖却颠有良家女流落可叹者南金赠以词曰流落今如许我亦三生杜牧为秋娘着句先自多愁多感慨更值江南春暮君看取落花飞絮也有吹来穿绣幌有因风飘堕随尘土人世事总无据佳人命薄君休诉若説与英雄心事一生更苦且尽尊前今日意休记緑窗睂妩但春到儿家庭户幽恨一帘烟月晓恐明年雁亦无寻处浑欲倩莺留住驿路有白塔桥印卖朝京里程图士大夫往临安必买以披閲有一人题诗于壁曰白塔桥邉卖地经长亭短驿甚分明如何祗説临安路不较中原有几程汉阳郎官湖春日四絶句其一两山收雨暗平沙遮断溪梅隔水花留得烟林作图画依稀松磴有人家其二空山玉蕋照琼瑰到处寻花共徃囘欲识春风最竒处试来同看雨中梅其三朦胧花影月黄昏着意春风入酒痕知是江梅喜佳客倒垂花蕋照清尊其四十日春隂到水亭水邉杨栁一时青梅花过尽桃花恶乞取山入净瓶尚书郎李祁萧逺谪汉阳酒税时所作也辛卯嵗北来人数百軰寓于襄阳府光孝寺有一人题诗于壁云干戈未定各何之一事无成两鬂丝踪迹大纲王粲𫝊情懐小様杜陵诗嵴令信断云千里乌鹊惊飞月一枝安得中山千日酒陶然直到太平时虽未为絶唱读之亦使人増感也汜石湖诗云朝霞不出门暮霞行千里今晨日未出晓氛散如绮心疑雨再作眼转云四起我岂知天道呉侬谚云尔古来占滂沱説者𩔖恢诡飞云走羣羊停云浴三豨月当天毕宿风自少女起烂石烧成香汗础润如洗逐妇鸠能拙穴居狸有智蜉蝣强知时蜥蝪与闻计垤鸣东山鹳堂审南柯蚁或加隂石鞭或议阳门闭或云逢庚变或自换甲始刑鹅与象龙聚讼非一理不如老农谚影响捷于鬼哦诗敢夸博聊用醒午睡此诗引用占雨事甚详可喜谚有云日出早雨淋脑日出晏晒杀雁又云月如悬弓少雨多风月如仰瓦不求自下二説尚遗为増补二句云日占出海时月验仰瓦体王全玉作宫体十忆诗李元膺重见之爱其词意宛转且曰读之动人老狂聊复效尤亦作十絶忆行曰屏帐腰支出洞房花枝窣地领巾长裙邉遮定双鸳小只有金莲步步香忆坐曰椅上藤花阙靣平绣裙斜绰茜罗轻踏青姊妹频来唤鸳履贪工不肯行忆饮曰緑蚁频催未厌多帕罗香软衬金荷从教弄酒春衫涴别有风流上眼波忆歌曰一串红牙碎玉碧云无力驻晴霄也知唱到关情处缓按余声眼色招忆书曰纎玉参差象管轻蜀牋小楷碧窗明袖纱宻掩嗔郎看学写鸳鸯字未成忆博曰小阁争筹画烛低锦茵围坐玉相欹娇羞惯被诸郎戏袖映春䓤出注迟忆颦曰漫注横波无语处轻拢小板欲歌时千愁万恨闗心曲却使睂尖学别离忆笑曰从来题目值千金无事羞多始见心乍向客前犹掩歛不知已觉钿窝深忆睡曰泥娇成困日初长暂卸轻裙玉簟凉漠漠帐烟笼玉枕粉肌生汗自莲香忆粧曰宫様梳儿金缕犀钗梁氷玉刻蛟螭睂间要㸃双心事不管萧郎只画睂其情致殊妍丽自非风流才思者不能作也政和中大臣有不能诗者因进言诗为元祐学术不可行时李彦章为中丞承望风㫖遂上章论渊明李杜而下皆贬之因诋黄张眺秦等请为科禁何清源至修入令式诸士庶习诗赋者杖一百毘陵士人姓李氏家有一女年十六能诗甚有佳句有拾得破钱诗云半轮月掩尘埃依稀犹有开元字想见清光未破时买尽人间不平事又有弹琴诗云昔年刚笑卓文君岂信丝桐解误身今日未弹心已乱此心元自不由人杨察侍郎谪信州及召还有士子十二人送于境上临别察即席赋诗皆用十二事而引用精切士子无能属和者其诗曰十二天之数今宵席客盈位如星占野人若月分卿极醉巫山侧聫吟嶰管清他年为舜牧叶力济苍生题古有絶唱者諌议钱公昆题淮隂侯庙曰筑坛拜日恩虽厚蹑足封时虑已深隆凖早知同乌喙将军应起五湖心尚书张公方平题徐州歌风台二絶曰纵酒疎狂不治生中央有土不归耕偶因乱世成功业更向翁前与仲争落魄刘郎作帝归尊前一曲大风辞才如信越犹俎醢安用思他勐士为陈文惠公题华清宫朝元阁云朝元高阁逈秋毫无𨼆情浮云忽以蔽不见渔阳城杨至质题茅山诗曰玉胏空浮已字山五门不锁洞天寛紫花可饵秋寻术红熖难埋夜见丹画得一牛方水草飞来三鹄各峰峦仙踪寂寞高风逺谁为先生指额瘢杨诚斋题淮隂侯庙壁二首其一曰来时月黒过淮隂归路天花舞故城一剑光寒千古泪三家市出万人英少年跨下安无忤老父圮邉愕不平人物若非观嵗暮淮隂何必减文成其二曰鸿沟祇道万夫雄云梦何销武士功九死不分天下鼎一生还负室前钟古来犬毙愁无葢此后禽空悔作弓兵火空余非旧庙三间破屋两株松眺伯禹载之学问精确少见其比尝作昭灵夫人祠诗云杀翁分我一杯羮龙种由来事杳㝠安用生儿作刘季暮年无骨葬昭灵陈留风俗𫝊云小黄县者沛地之黄乡也沛公起兵野战丧皇妣于黄乡天下平定乃使使者以梓宫招魂幽野于是有丹蛇在水自洒濯入于梓官其浴处有遗髻故谥曰昭灵夫人严州乌石寺在高山之上有岳武穆飞张循王俊刘太尉光世题名刘不能书令侍儿意真代书姜尧章题诗曰诸老凋零极可哀尚留名姓压崔嵬刘郎可是疎文墨几㸃燕支涴緑苔苏州僧仲殊本文士也因事出家有润州诗云北固楼前一笛风断云飞出建昌宫江南二月多芳草春在蒙蒙细雨中瑞麟香煖玉芙蓉画蜡凝辉到晓红数㸃漏移衙仗北一翻雨滴甲楼东梦游黄阙鸾巢外身卧彤帏虎帐中报道谯门初日上起来帘幕杏花风此僧仲殊之诗也王左丞安中守平江日㑹客仲殊与焉继以疲倦先起熟寐于黄堂中不知客散及觉日已曈昽矣王因罚以此诗始放去瑞麟香安中家所造也姑苏女子沈清友能诗如晩天移掉泊垂虹闲倚蓬窗问钓翁为底鲈鱼低价卖年来朝市怕秋风得风人之体咏渔父云起家红蓼岸𫝊世緑蓑衣咏牧童云自便牛背穏却笑马蹄忙得下字之工唐路徳延有孩儿诗五十韵盛𫝊于世近代洛中致政侍郎张公师钖追次其韵和成老儿诗亦五十韵其诗曰鬂髪尽皤然睂分白雪鲜週遮延客话伛偻抱孙怜无病常供粥非寒亦倚绵假温推拥背借力杖搘肩貌比三峯客年过四皓仙唤方离枕上扶始到门前毎爱烹山茗常嫌饤石莲耳聋如塞纩眼暗似笼烟宴坐羸凭几乗骑困亸鞭头揺如转旋唇动若抽牵骨冷愁离火牙疼却潄泉形骸将就木囊槖尚贪钱胶睫亁眵缀粘髭冷涕悬披裘腰懒系濯手袖慵揎擡举衣频换扶持药屡煎坐多茵易破行少履难穿喜婢裁裙布嗔妻买粉钿房教深下幕牀遣厚铺氊琴聴怜三乐图张笑七贤看嫌经字小喜磬声圆食罢羮流袂盃余酒带涎乐来须遣罢医到久相延褁㡌纵横掠梳头取次纒长吁思徃事多感聴哀絃气注腰还重风牵口便偏墓松先遣种志石预教镌客到唯求药僧来忽问禅养茶悬灶壁晒艾曝檐椽怒仆空睁眼嗔儿谩握拳心惊嫌蹴踘脚软怕秋千局缩同寒狖搉豗似饱鸢观瞻多目眩牵动即头旋女嫁求红烛男婚乞綵笺已闻捐几杖宁更佩韦弦賔客身非与儿孙事已𫝊养和屏作伴如意拂相连久弃登山屐惟存负郭田呻吟朝不乐展转夜无眠唿稚临牀畔看书就枕邉冷疑懐贮水虚讶耳闻蝉束帛非无分安车信有縁伏生甘坐末绛老让行先拘急将风夜昏沉欲雨天鸡皮尘渐渍齯齿食频填毎忆居郎署常思钓渭川喜逢迎佛㑹羞赴赏花筵径狭容移槛堦危索减砖好生焚鸟网恶杀拆渔船既感桑榆日常嗟蒲栁年长思当弱冠悔不賸狂颠路徳延儋州巖相犹子也为朱友谦书记友谦礼待不优作孩儿诗以刺之友谦大怒沉之黄河其诗云情态任天然桃红两颊鲜乍行人共看初语客多怜臂膊肥如瓠肌肤软胜绵长头才覆额分角渐垂肩散诞无尘虑逍遥占地仙排衙朱榻上喝道画堂前合调歌杨栁齐声踏採莲走堤冲细雨奔巷趂轻烟嫩竹乘为马新蒲掉作鞭莺雏金旋繋猧子綵丝牵拥鹤归晴岛驱鹅入暖泉杨花争弄雪榆叶共收钱钖镜当胸挂银珠对耳悬头依苍鹘褁袖学柘枝揎酒殢丹砂暖茶催小玉煎频邀夀花挿时乞绣针穿宝匣拏红豆妆奁拾翠钿短袍披案褥尖帽戴靴氊展画趋三圣开屏笑七贤贮懐青杏小垂额緑荷圆惊滴沾罗泪娇流汚锦涎倦书饶娅姹憎药巧迁延弄帐鸾绡映藏衾凤结纒指𫾣迎使鼓筯拨赛神絃帘拂鱼钩动筝摧雁柱偏棋图添路画笛管欠声镌恼客初酣睡惊僧半入禅寻蛛穷屋瓦探雀徧楼椽抛果忙开口藏钩乱出拳夜分围榾柮朝聚打秋千折竹装泥燕添丝放纸鸢互夸轮水硙相效放风旋旗小裁红绢书幽截碧笺逺舖张鸽网低控射蝇弦吉语时时道谣歌处处传匿窗肩乍曲遮路臂相连闘草当春径争毬出晩田栁傍慵独坐花底困横眠等鹊潜篱畔聴蛩伏砌邉傍枝拈舞蝶隈𣗳捉鸣蝉平岛跨硚上层崖逞捷縁嫩苔车迹小深雪履痕全竞指云生岫齐唿月上天蚁窠寻径劚蜂穴绕阶填樵唱回深港牛歌下逺川垒材为屋木和土作盘筵险砌高台石危跳峻塔砖忽昇邻屋树偷上后池船项槖称师日甘罗作相年明时方在徳劝尔减狂颠长安南山下书生作小圃时莳花木以待游子一日有金犊车从数女奴皆玉色丽人车中人下饮于庭邀书生同坐生意当时贵人家不出既见欵甚将别出小碧笺书诗为赠云相思无路莫相思风里杨花只片时惆怅深闺独归处晓莺啼断緑杨枝李汉老建炎末自签枢宻迁右辖未几迁知院前后二三月而罢因为梅诗以託意云经霜厯雪忿开迟风笛无情抵死吹鼎实未成心尚苦不甘桃李傍疎篱宋稗𩔖钞卷二十宋稗类钞卷二十一钦定四库全书宋稗𩔖钞卷二十一常熟潘永因编词品第三十四孙何帅钱塘柳耆卿作望江潮词赠之曰东南形胜三呉都㑹钱塘自古繁华烟桞畵桥风帘翠幙参差十万人家云𣗳绕堤沙怒涛卷霜雪天堑无涯市列珠玑户盈罗绮竞豪奢重湖叠巘清佳有三秋桂子十里荷花羗管弄晴菱歌泛夜嬉嬉钓叟莲娃千骑拥髙牙乗醉聴萧鼓吟赏烟霞异日图将好景归去鳯池夸此词流播金主亮闻歌欣然有慕于三秋桂子十里荷花遂起投鞭渡江之志近时谢处厚诗云谁把杭州曲子讴荷花十里桂三秋那知卉木无情物牵动长江万里愁庐陵罗大经谓此词虽牵动长江之愁然海陵因此役而见戕未足恨也至于荷艶桂香粧㸃湖山之清丽使士大夫流连于歌舞嬉逰之乐遂忘中原是则深可恨耳此论甚快柳耆卿蘓长公各以填词名而二家不同当时士论各有所主东坡一日问一优人曰我词何如柳学士优曰学士那比得相公坡惊曰如何优曰公词湏用丈二将军铜琵琶銕绰板唱相公大江东去柳学士却着十七十八女郎唱杨柳外晓风残月坡为之抚掌优人之言便具褒弹柳永字耆卿为举子时多游狭邪善为歌辞敎坊乐工每得新腔必求永为辞始行于世声𫝊一时举进士登科为睦州掾永初为上元辞有乐府两籍神仙梨园四部絃筦之句𫝊禁中多称之后因秋晩张乐使作醉蓬莱以献语不称㫖永亦善为他文词而偶先以是得名始悔为己累后改名三变而终不能救尝见一西夏归明官云凡有井水饮处即能歌柳词永终屯田员外郎死旅殡润州僧寺王和甫为守时求其后不得乃为出钱葬之辛稼轩以词名守南徐日每燕必命侍伎歌其所作尤得意贺新郎一词自诵其警句曰我见青山多妩媚青山见我应如是又曰不恨古人吾不见恨古人不见吾狂耳每至此輙拊髀自笑顾问坐客何如皆叹誉如出一口既而又作一永遇乐序北府事首章曰千古江山英雄无覔孙仲谋处又曰寻常巷陌人道寄奴曾住其寓感慨者则曰不堪回首佛狸祠下一片神鸦社鼓凭谁问亷颇老矣尚能飰否特置酒召数客使妓迭歌益自击节徧问客必使摘其疵孙谢不可客或措一二辞不契其意又弗答然挥羽四视不止时相台岳珂预坐年少勇于言率然对曰待制词句脱去古今轸辙每见集中有解道此句真宰上诉天应嗔耳之序尝以为其言不诬童子何知而敢有议然必欲如范文正以千金求严陵祠记一字之昜则晩进尚窃有疑也稼轩喜促膝亟使毕其説岳曰前篇豪视一世独首尾二腔警语差相似新作㣲觉用事多耳于是大喜酌酒谓坐中曰夫君寔中余痼乃改其语日数十易屡月犹未竟其刻意如此辛㓜安摸鱼儿晩春词云更能消几畨风雨匆匆春又归去惜春长怕花开早何况落红无数春且住见説道天涯芳草迷归路怨春不语算只有殷勤畵檐蛛网尽日惹飞絮长门事准拟佳期又悞蛾眉曽有人妒千金纵买相如赋脉脉此情谁诉君莫舞君不见玊环飞燕皆尘土闲愁最苦休去倚危栏斜阳正在烟柳断肠处词意殊怨斜阳烟柳之句其与未须愁日暮天际乍轻隂者异矣使在汉唐时宁不贾种豆种桃之祸㦲然闻夀皇见此词颇不悦终不加以罪可谓盛徳也矣其题江西造口词云郁孤亭下清江水中间多少行人泪西北是长安可怜无数山青山遮不住毕竟东流去江晩正愁予山深闻鹧鸪葢南渡之初金人追隆祐太后御舟至造口不及而还㓜安自此起兴闻鹧鸪之句谓恢复之事行不得也又北固亭怀古永遇乐词寄丘宗卿云千古江山英雄无觅孙仲谋处舞榭歌台风流总被雨打风吹去斜阳草𣗳寻常巷陌人道寄奴曽住想当年金戈铁马气呑万里如虎元嘉草草封狼居胥赢得仓黄北顾四十三年望中犹记𤇺火扬州路可堪回首佛狸寺下一片神鸦社鼓凭谁问亷颇老矣尚能飰否又自述贺新郎云甚矣吾衰矣怅平生交逰零落只今余几白髪空垂三千丈一笑人间万事问何物能令公喜我见青山多妩媚料青山见我应如是情与貎畧相似一尊搔首东牕里想渊明停云诗就此时风味江左沉酣求名者岂识浊醪妙理回首呌云飞风起不恨古人吾不见恨古人不见吾狂耳知我者二三子自序云邑中园亭皆为赋此调一日独坐停云水色山声竞来相娯意溪山欲援例者遂作数语庻几彷佛渊明思亲友之意云数词俱隽壮可喜朱文公云辛㓜安陈同甫若朝廷赏罚明此等人皆可用刘过字改之庐陵人能诗词酒酣耳热出语豪纵嘉泰癸酉寓中都时辛稼轩帅越闻其名遣介招之适以事不及行作书归辂者因傚辛体沁园春一词併缄徃下笔便逼真其词曰斗酒彘肩醉渡浙江岂不快哉被香山居士约林和靖与蘓公等驾勒吾回坡谓西湖正如西子浓抹淡粧临照台诸人者都掉头不顾只管𫝊杯白云天竺去来圗畵里峥嵘楼观开看纵横一涧东西水遶两山南北髙下云堆逋曰不然暗香疎影只可孤山先探梅蓬莱阁访稼轩未晩且此徘徊辛得之大喜竟邀之去馆燕弥月赒赠千缗改之竟荡于酒不问也尝以此词语岳侍郎倦翁掀髯有得色岳曰词句固佳但恨无刀圭药疗君白日见鬼症耳一座为之嗢噱改之尤好作沁园春黄子由帅蜀中合乃胡给事晋臣之女过雪堂行书赤壁二赋于壁间改之从后题一阕云按辔徐驱儿童聚观神仙畵图正芹塘雨过泥香路软金莲自折小小篮舆傍桞题诗穿花觅句嗅蕋攀条得自如经行处有苍松夹道不用𫝊唿清泉怪石盘纡信风景江淮各异殊想东坡赋就纱笼素壁西山句好帘卷晴珠白玉堂深黄金印大无此文君载后车挥毫处㸔淋漓雪壁真草行书后黄知为刘所作厚有馈贶夀皇鋭意亲征大閲禁旅军容肃甚郭杲为殿巖从驾还内都人喜见一时之盛改之赋一词与郭云玉𢃄猩袍遥望翠华马去似龙拥千官鳞集貂蝉争出貔貅不断万骑云从细柳营开团花袍窄人指汾阳郭令公山西将算韬钤有种五世元戎旌旗蔽满寒空鱼阵整从容虎帐中想刀明似雪纵横按矟箭飞如雨霹雳鸣弓威撼邉城气呑漠北惨淡尘沙吹落日中兴事㸔君王神武驾驭英雄郭饷刘亦踰数十万钱又寄孙季和云问信竹湖竹如之何如何不归道呉山越水无非佳处来无定止去亦何为莫是秋来未能忘耳心与孤云相伴飞闗情处向南山寄傲北涧题诗人生了事成痴算世上终无真是非㸔云台宇兀无君子者雪堂零落有羙人兮踈雨梧桐㣲云河汉钟鼎山林无限悲山阳县问昌黎负汝汝负昌黎又尝赋贺新郎与一老娼云老去相如倦向文君説似而今如何消遣衣袂京尘曾染处空有香红尚软料彼此魂消肠断一枕新凉眠客舍聴梧桐疎雨秋风战灯晕冷记重见楼低不放珠帘卷晩装残翠蛾狼籍涙痕留脸人道愁来须殜酒无柰愁多酒浅但託意焦桐纨扇莫鼓琵琶江上曲怕荻花枫叶俱凄怨云万叠寸心逺刘改之赴试别妾天僊子云别酒醺醺浑易醉回过头来三十里马儿不住去如飞行一憇牵一憇断送杀人山共水是则是功名终可喜不道恩情抛得未梅邨雪店酒旗斜去也是住也是烦恼自家烦恼你曹东𤱔赴试歩行戏作红牕逈慰其足云春闱期近也望帝乡迢迢犹在天际懊恨这一双脚底一日厮赶上五六十里争气扶持我上转得官归时赏你穿对朝靴安排你在轿儿里更𨕖对宫様鞋儿夜睡间伴你东𤱔名幽字西士徐渊子有诗云俸余拟办买山钱却买端州古研砖依旧被渠驱使在买山之事竟何年徐除直院刘改之贺启云以载鹤之船载书入觐之清标如此以买山之钱买研平生之雅好可知渊子复有夜泊庐山词云风𦂳浪花生蛟吼鼍鸣家人睡着怕人惊只有一翁扪蝨坐依约三更雪又打残灯欲暗还明有谁知我此时情独对梅花倾一醆却又诗成枢相张公昪字杲卿阳翟人大中祥符八年蔡齐下及第仕亦晩逹作枢相退归阳翟生计不丰短㲲轻绦翛然自适乃结菴于嵩阳紫虚谷每晨起焚香读华严菴中无长物荻帘纸帐布被草履而已年八十余自撰满江红一首闻者莫不慕其旷逹词曰无利无名无荣无辱无烦无恼夜灯前独歌独酌独吟独笑况值群山初雪满又明月交光好假饶百歳拟如何从他老知富贵谁能保知功业何时了算箪瓢金玉所争多少一瞬光隂何足道但思行乐常不早待春来擕酒殢东风眠芳草东坡满庭芳词曰蜗角虚名蝇头㣲利算来着甚干忙事皆前定谁弱又谁强且趁闲身未老尽放我些子疎狂百年里浑教是醉三万六千塲思量能几许忧愁风雨一半相妨又何湏抵死校短论长幸对清风朗月苔茵满云幕高张江南好千钟羙酒一曲满庭芳此二词使竞进之徒读之可以解体恬淡之士歌之可以娱生张康节公居江南有词云一𢃄江山如畵风物向秋潇洒水浸碧天何处断翠色冷光相射蓼岸荻花中𨼆映竹篱茅舍天际客帆髙挂门外酒旗低迓多少六朝兴废事尽入渔樵闲话怅望倚危栏红日无言西下公晩年鳏居有侍妾晏康奉公甚谨未尝少违意公薨妾亦相继以死钱塘周羙成邦彦踈隽少检不为州里推重而博渉百家元丰初逰京师献汴都赋神宗竒之累官徽猷阁侍制提举能自度曲制乐府长短句词韵清蔚名其居曰顾曲堂其所制意难忘云衣染莺黄爱停歌驻拍劝酒持觞低鬟蝉影动私语口脂香檐露滴竹风凉判剧饮淋浪夜渐深笼灯就月子细端详知音见说无双解移宫换羽未怕周郎长颦知有恨贪耍不成粧些个事恼人肠试说与何妨又恐伊寻消问息瘦减容光其词格大率𩔖此周美成晩归钱塘梦中得瑞鹤仙词一阕云悄郊原带郭行路永客去车尘漠漠斜阳映山落歛余红犹恋孤城栏角凌波歩弱过短亭何用素约有流莺劝我重解绣鞍缓引春酌不记归时早暮上马谁扶醒眠朱阁惊颷动幕犹残醉遶红药叹西园已是花深无地东风何事又恶任流光过却归来洞天自乐未几方腊乱自桐庐入杭时羙成方晏客仓皇出奔趋于西湖坟菴适际残冬落日在山忽逢故人之妾奔逃而来乃与小饮于道旁旗亭闻莺声于木杪少焉分背抵菴尚有余醺困卧小阁之上恍如词中所云逾月入城故居皆遭焚毁矣后得请提举洞霄宫而终老焉张志和渔父词曰青篛笠緑蓑衣斜风细雨不须归顾况渔父词曰新妇矶邉月明女儿浦口潮平黄鲁直取二词合为浣溪沙曰新妇矶邉眉黛愁女儿浦口眼波秋惊鱼错认月沉钩青篛笠前无限事緑蓑衣底一时休斜阳细雨转船头东坡云鲁直此词清新婉丽其最得意处以山光水色賛玉肌花貎真得渔父家风然才出新妇矶便入女儿浦此渔父无乃太濶浪乎政和中中贵人使越州得词于古碑隂録进御命大晟府填腔因词中语赐名鱼游春水云秦楼东风里燕子还来寻旧垒余寒犹褪红日薄侵罗绮嫩草方抽碧玉茵媚柳轻窣黄金缕莺啭上林鱼游春水㡬回栏干遍倚又是一畨新桃李佳人应怪归迟梅粧泪洗鳯箫声絶无孤鴈望断清波沉双鲤云山万重寸心千里王逐客送鲍浩然逰浙东作长短句云水是眼波横山是眉峯聚欲问行人去那邉眉眼盈盈处才始送春归又送君归去若到江东赶上春千万留春住日月无根天不老浮生总𬒳消磨了陌上红尘常优优昏复晓一塲大梦谁先觉洛水东流山四遶路傍几个新华表见说在身官职好争信道冷烟寒雨埋荒草王辅道侍郎渔家傲词歌之使人有遗世之意王在徽宗朝常奏天神降其家徽宗欲出幸左右奏以恐有不测宜有以审其真伪既中使至其家无有也因坐诬以死世谓辅道乃晓人不应尔葢辅道韶之子韶熈河用兵其滥杀者多故冤以致其祸耳又有浣溪沙两词一云扇影轻揺一线香斜红匀过晩来粧娇多无事做凄凉借问谁家春昜老几时能彀夜何长旧欢新恨总思量二云珠箔临檐一向垂绣屏遮枕四邉移春归人静日迟迟旧事只将云入梦新欢重借月为期晩来花动隔墻枝又玉楼春两词一云秋归思入江南逺帘幙低垂闲不卷玉珂声断晓屏空好梦惊回还起嬾风轻只觉香烟短隂重不知天色晩隔窗人语趂朝归旋整宿粧匀睡眼二云绣屏晓梦鸳鸯被可惜夜来欢记取几声低语却曽闻一叚新愁㸔怎觑繁红流尽胭脂雨春被杨花勾引去多情只有旧时香衣上经年留得住绍兴戊辰信州铅山驿壁有题玉楼春不着姓氏云东风杨桞闗前路毕竟雕鞍留不住柔情胜似岭头云别泪多如花上露青楼画幕无重数聴得楼邉车马去若将眉黛染情深直到丹青难畵处金沙潘武子文虎少有俊才善赋尝作四禽言词云交交桑扈交交桑扈桑满墻隂三月暮去年𧖟时处深闺今年蚕时渉逺路路傍忽闻人採桑恨不相与携倾筐一身不蚕甘冻死祗忆儿女无衣裳不如归去不如归去家在浙江东畔住离家一程逺一程饮食不同言语异今之眷聚皆㓂雠开口强笑心怀忧家鄊欲归归未得不如狐死犹首丘泥滑滑泥滑滑脱了绣鞋脱罗袜前营上马忙起行后队搭驼疾催𤼵行来数里日已低北望燕京在天末朝来𫝊令更可怪落后行迟都斫杀鹁鸪鸪鹁鸪鸪帐房徧野常前唿阿姊含羞对阿妹大嫂挥涕㸔小姑一家不幸俱被掳犹幸同处为妻孥愿言相怜莫相妒这箇不是亲丈夫梁栋隆吉亦作四禽言云不如归去锦官宫殿迷烟𣗳天津桥邉呌一声呌破中原无住处不如归去脱却布袴贫家能有几尺布寒机织尽无得裁可人不来亷叔度脱却布袴提葫芦近来酒贱频频沽衆人皆醉我亦醉湘江唤起醒三闾提葫芦行不得也哥哥湖南湖北春意多九嶷山前呌虞舜柰此干坤无路何行不得也哥哥汪彦章在京师尝作小阕云新月涓涓夜寒江静山㴠斗起来搔首梅影横牕瘦好箇霜天闲却传盃手君知否乱鸦啼后归兴浓如酒绍兴中彦章知徽州仍令席间声之坐客有挟怨者亟纳桧相指为新制以讥桧桧怒讽言者迁之于永陆放翁在蜀日曽有所盻尝赋诗云碧玉当年未破𤓰学成歌舞入侯家如今顦顇蓬窓底飞上青天妒落花出蜀后每怀旧逰多见之题咏有云金鞭珠弹忆佳逰万里桥西罨画楼梦倩晓风吹不㫁书慿归鴈寄无由镜中颜髪今如此席上賔朋好在否箧有吴牋三百箇拟将细字写春愁又云裘马清狂锦水濵最繁华地作闲人金壶投箭销长日翠䄂𫝊杯领好春幽鸟语随歌处拍落花铺作舞时茵悠然自适君知否身与浮名孰是亲仍以前诗櫽括作风入松云十年裘马锦江濵酒𨼆红尘黄金选胜莺花海倚踈狂驱使青春吹笛鱼龙尽出题诗风月俱新自怜华髪满纱巾犹是官身鳯楼曽记当年语问浮名何似身亲欲写吴笺説与这回真箇闲人蜀娼𩔖能文葢薛涛遗风也放翁有客自蜀挟一妓归蓄之别室率数日一徃偶以病少踈妓颇疑之客作词自解妓即韵答之云説盟説誓説情説意动便春愁满纸多应念得脱空经是那箇先生教底不茶不飰不言不语一味供他憔悴相思已是不曽闲又那得工夫呪你或谤翁尝挟蜀尼以归即此妓也放翁少时尝逰禹迹寺南之沈园为钗头鳯一词题壁间以寓意云红酥手黄藤酒满城春色宫墻柳东风恶欢情薄一怀愁绪几年离索错错错春如旧人空瘦泪痕红挹鲛鮹透桃花落闲池阁山盟犹在锦书难託莫莫莫陆娶唐氏闳之女于其母夫人为姑姪伉俪相得而弗𫉬于姑既出而未忍絶之则为之别馆时时徃焉其姑知而掩之虽先知挈去然事不得𨼆竟絶之亦人伦之大变也唐后改适同郡宗子士程尝以春日出逰相遇于禹迹寺南之沈氏园唐以语赵遣致酒肴陆怅然乆之为赋此词其后尚有律诗絶句数首光尧一日御舟经断桥桥旁有小酒肆颇雅洁中设素屏风书风入松一词上驻目称赏乆之宣问何人所作乃太学生俞国寳醉笔也其词云一春长费买花钱日日醉湖邉玉騘惯识西湖路骄嘶过沽酒楼前红杏香中歌舞緑杨影里秋千暖风十里丽人天花压鬓云偏画船载取春归去余情付湖水湖烟明日重擕残酒来寻陌上花钿上笑曰此词甚好但末句未免儒酸因为改云明日重扶残醉即日命解褐云文及翁登第后期集游西湖一同年戏之曰西蜀有此景否及翁即席赋贺新郎云一勺西湖水渡江来百年酣醉回首洛阳花世界烟渺黍离之地更不复新亭堕泪簇乐红粧揺畵舫问中流撃楫何人是千古恨几时洗余生自负澄清志更有谁磻溪未遇傅巖未起国事如今谁倚仗衣𢃄一江而已便都道江神堪恃借问孤山林处士但掉头笑指梅花蕋天下事可知矣三山萧轸登第榜下娶再壻之妇同舍张任国以柳梢青词戯之曰挂起招牌一声喝采旧店新开熟事孩儿家怀老子毕竟招财当初合下安排又不豪门买獃自古道正身替代见任添差一人娶妻无元红𡊮可潜赠之如梦令云今夜盛排筵宴准拟寻芳一遍春去已多时问甚红深红浅不见不见还你一方白绢四明倪君奭临终赋夜行船词云年少疎狂今已老筵席散杂剧打了生向空来死从空去有何喜有何烦恼説与无常二鬼道福亦不作祸亦不造地狱阎王天堂玉帝㸔你去那里押到有赋长相思词云晴也行雨也行雨也行时不似晴天晴终快人名也成利也成利也成时不似名名成天下惊有心为名名亦利也可警矣一户曹之妻与太守有私府学一士子知其事戸曹任满将去守招其夫妇饮士子作祝英台近付妓令歌之其词云抱琵琶临别语把酒泪如洗似恁春时仓卒去何意牡丹恰则开园荼䕷厮勾便下得一帆千里好无谓复道明年行呵如何恋得你一叶船児休要更沉醉后梅子青时杨花飞絮侧耳聴喜鹊哩守与此妇俱堕泪其夫不悟云间酒淡有作行香子云浙右华亭物价亷平一道㑹买过三斤打开瓶后滑辣光馨敎君霎时饮霎时醉霎时醒聴得渊明説与刘伶这一瓶约迭三斤君还不信把秤来秤恰有一斤酒一斤水一斤瓶今世乐府传沁园春词按后汉书窦宪女弟立为皇后宪恃宫掖声势遂以贱直夺沁水公主园然则沁园春者公主之园也唐人𩔖用之丰城南禅寺壁间有秋社㸃绛唇云燕子依依晓来总为谁归去淡云生处已觉賔鸿度浅笑深颦便靣机中素乗鸾女琐窓琼女㑹有明年暑蔡州𤓰陂舖有用箆刀刻青泥为浣溪纱词云剪碎香罗浥泪痕鹧鸪声断不堪闻马嘶人去近黄昏整整斜斜杨柳陌疎疎宻宻杏花村一畨风月更消魂俪语第三十五宋人制诰章表四六骈俪多用经书句谓之天生自然对如天惟显思民亦劳止惟女一徳于今三年有能奋庸爰立作相行此四徳弼予一人文王之徳之纯周公之才之羙皇极钖五福大臣虑四方闲暇而明政刑㑹通以行典礼礼乐自天子出笾豆则有司存于缉熈殚厥心念终始典于学欣欣然有喜色荡荡乎无能名睦族以和万邦明伦以察庶物率百官若帝之初于万年受天之祐发号施令㒺不臧陈善闭邪谓之敬知㣲知彰不俟终日有严有翼以奏肤功上帝临女无贰无虞三事就公不留不处闻爼豆未学军旅之事聴鼔鼙则思将帅之臣兵于五材谁能去之臣无二心天之制也亶聪明而有作不作聪明由仁义以安行非行仁义玉帛万国干舞已格于七旬箫韶九成肉味遽忘于三月夙夜浚明入则宣其三徳文武是宪出则柔此万邦五百里采五百里卫外包有截之区八千嵗春八千嵗秋上祝无疆之夀君子有酒多且㫖得尽羣心化国之日舒以长对扬万夀黛耜载耕于帝籍广十千维耦之疆青圭徃袚于髙禖兆则百斯男之庆皆脍炙人口对偶之絶佳者曰九州四海悉主悉臣亿载万年为父为母平生能着㡬䩫屐长曰惟消一局棋有文事有武与神为谋无智名无勇功惟圣时若数㸃雨声风约在一枝花影月移来柳揺台榭东风软花压栏干春昼长劝君更尽一杯酒与尔同消万古愁梨园弟子白髪新江州司马青衫湿临邛道士鸿都客锦里先生乌角巾屋檐下天灯楼板上地舖丈夫不学曹孟徳生子当如孙仲谋人言卢杞是奸邪我觉魏征更妩媚三代夏商周四诗风雅颂二十四考中书令八千万户冠军侯无可柰何花落去似曽相识燕归来天若有情天亦老月如无恨月长圆公独未知其趣耳臣今时复一中之天之未䘮斯文也我独何为不豫哉风定花犹落鸟鸣山更幽槐花黄举子忙促织鸣懒媍惊真宗圣性好学尤爱文士即位之初王禹偁为知制诰坐事责守黄州谢上表有宣室鬼神之问岂望生还茂陵封禅之书唯期身后之语上览表惊其词之悲方欲内徙㑹黄州有二虎鬬而食其一占者以为咎在守土之臣遽有㫖移守蕲州以避其变勅下而禹偁死矣年四十八遗表云岂知逰岱之魂遂恊生桑之梦元之精四六有同时与之在翰林而大拜者以启贺之曰三神山上曾陪鹤驾之逰六学士中独有渔翁之叹白乐天有诗云元和六学士五相一渔翁故也杨文公为执政所忌母病谒告不俟朝㫖径归韩城与弟倚居踰年不调公有启谢朝中亲友曰介推母子愿归绵上之田伯彝弟兄甘受首阳之饿后除知汝州而希旨言事者攻撃不已公又启曰已挤沟壑犹下石而弗休方困蒺藜尚闗弓而相射范文正公㓜孤随母适朱氏因冐朱姓名说后复本姓以启谢时宰曰志在投秦入境遂称于张禄名非覇越乘舟乃效于陶朱以范睢范蠡亦尝改姓名故也又伪蜀翰林学士范禹偁亦尝冐张姓谢启云昔年上第误摽张禄之名今曰故园复作范睢之裔然不若文正之精切文本心典淮郡萧条过甚谢贾相启有云人家如破寺十室九空太守若头陀两粥一飰为帅守而踵父祖尝所居位自昔衣冠以为盛事李文饶献替记称开成二年自淛西观察授淮西节度国朝二百年未尝有自润迁扬者况两地皆是旧封倍怀荣感葢其父亦并领扬润故也本朝如此比者亦时有之多见于谢上表启欧阳叔弼知蔡州其父文忠公之旧治也其谢宰执启曰惟近辅之名邦实先人之徃迹高城不改自疑华表之归老吏几希尚守朱门之旧追怀今曩倍剧悲欢靖康中翟公㢲自翰苑出守㑹稽亦其父思之旧治也其谢表曰惟昔先臣再临东粤岂期暮齿乃踵前修朱邑世祠犹有蒸尝之奉石侯家法自怜孝谨之衰敢不慰问耆年览观謡俗无忘遗爱之厚永念教忠之余皆谓是也滕逹道未遇时读书僧舍盗其犬烹之僧闻于郡守守素闻其能赋因谕之曰汝能作盗犬赋则释之即口占曰僧既无状犬诚可偷辍梵宫之夜吠充绛帐之晨羞抟饭引来喜掉续貂之尾索绹牵去惊回顾兎之头守大笑即置不问吕恵卿之讁词头始下刘贡父当草制东坡唿曰贡父平生作刽子今日才杀人也贡父引疾谒告东坡一挥而就𫝊写都下纸为之贵其中警句云始以帝尧之明姑试伯鲧终焉孔子之圣不信宰予李易安贺人㝈生启中有云无午未二时之分有伯仲两楷之似既系臂而系足寔难弟而难兄玉刻双璋锦挑对褓注曰任文二子㝈生徳卿生于午道卿生于未张伯楷仲楷兄弟形状无二白汲兄弟母不能辨以五綵绳一系于臂一系于足陆佃谢吏部尚书表六燕相停试铨衡其轻重乙鸿辽逺欲审别其飞翔九章筭术五雀六燕飞集于衡衡适平一雀一燕而异处则雀重而燕轻张融曰鸿飞天首辽逺难明楚人以为凫越人以为乙鸿常乙耳崇宁中髙丽自明州海道入贡偶乗风自江路至豫章其申状云泛槎驭以寻河逺朝天阙望桃源而迷路误入仙乡自惊漂泊之余𫉬奉笑谈之雅李光祖元亮野夫学士之孙少有俊声与蔡薿同学舍薿既贵元亮犹蹉跎塲屋薿在金陵以同舍故先谒之元亮谢以启事云洗足而见长者古犹非之轻身以先匹夫今无是事翟公㢲宣和末蔡约之攸用事外召从官七人公㢲再以琐闼召力辞之未至阙有旨落职宫祠继而复还待制公㢲作谢表有云弹贡禹之冠诚非本志夺伯氏之邑其又何言又云惟一与一夺之命无有二三而三仕三已之心敢怀喜愠人多称之又谢赐衣金𢃄鞍马表云顾臣非缁衣之宜敝予又改以臣从大夫之后不可徒行叶少藴谢赐厯日表云岂特千嵗之日可坐而致将使百畆之田勿夺其时汪彦章贺进筑隆兑二州及城塞表云我陵我阿不以山谿之险有民有社在吾邦域之中皆用经书全语而工者汪彦章工于四六崇宁三年霍端友榜下及第琼林苑晏颁氷彦章作谢表有云既潄润而吮清得除烦而解秽顺时致养俯同豳雅之春开受命知荣固异卫人之夕饮又云深防履薄之危不昧至坚之渐子孙传诵记御林金盌之香生死不忘效宫井玉壶之洁靖康之乱元祐皇后手诏曰汉家之厄十世宜光武之中兴献公之子九人唯重耳之独在事词的切读之感动葢中兴之一助也建炎登极之诏曰亹亹万几难以一日而旷位皇皇四海讵可三月而无君又曰圣人何以加孝朕每怀问寝之思天子必有所尊朕欲救在原之急嗟我文武之烈若时忠义之家不食而哭秦庭士当勇于报国左袒而为刘氏人咸乐于爱君期一徳而一心伫立功而立事同傒两宫之复终图万世之安其词明白亦占地歩甄龙友尝逰僧舍具馔延欵僧有雌鸡乆畜请烹为供僧曰公能作鸡颂当不靳也甄援笔题云头上无冠不报四时之晓脚根欠距难全五徳之名不解雄飞但能雌伏汝生卵卵复生子种种无穷人食畜畜又食人冤冤何已若要解除业障必湏先去本根大衆先取波罗蜜水推去头面皮毛次运菩萨慧刀割去心肠肝胆咄香水源源化为雾镬汤滚滚成甘露引此甘露成此雾直入佛牙深处去化生彼国极乐土僧笑曰鸡死无憾矣即烹以侑酒尽欢而去李公甫谒真西山西山留之小饮指竹夫人为题曰蕲春县君姓竹氏可封卫国夫人公甫援笔立成其中颂徳云常居大厦之间多为凉徳之助剖心析肝陈数条之风刺摩顶放踵无一节之瑕疵末聨云于戏保抱擕持朕不忘五夜之寝展转反侧尔尚形四方之风西山击节葢八字用诗书全语皆妇人事而形四方之风又见竹夫人玲珑尝得一诰词云朕眷礼勲臣既极异姓王之贵疏恩私室併侈如夫人之荣以尔脩态横生芳性和适㑹膺无䘏之庆终隆络秀之家爰钖命书靡拘常典用肇封于大郡俾正位于小君徃服宠光益循柔履绍兴间权外制某人行白屋同愁已失鳯鸣之侣朱门自乐难容乌合之人唐郑光镇河中宣宗欲封其妾为郡夫人上表辞焉书记田绚之辞也此表视前诰则受者多愧矣邓安恵自翰苑出守成都谢表云扪参厯井方知蜀道之难就日望云已觉长安之逺又尝有启云三山已到輙为风引而还九阙神逰不觉梦惊而失前軰风流文采藴借如此薛制机言有贺自长沙移镇南昌者启云夜醉长沙晓行湘水难教樯燕之留朝飞南浦暮卷西山来聴佩鸾之舞上已请客云三月三日长安水邉多丽人一觞一咏㑹稽山隂脩褉事又云良晨羙景赏心乐事四者难并崇山峻岭茂林脩竹羣贤毕至寳祐甲申江东多虎有司行襘之典青词末聨云虽曰寅年之足或有数存去其乙字之威尚祈神力葢古诗有寅年足虎狼之句传谓虎威如乙字对属甚切杨诚斋答周益公恵鸠兎橘酒小简云锦羽在桑翩翩二七褐衣缺口跃跃一双挟欢伯以俱来与木奴而偕至恭惟某官文章羔酒儒学鳯麟逰梁王之兎园夙推能赋赐汉庭之鸠杖晩冠耆英橘颂续骚酒箴饱徳填然四羙萃此一翁观此具见善于体物者景炎末造狼狈海上固无暇文物典章矣然诏语亦或有可观如云虽鸟兽之迹不无交于中国之时然马牛其风何尝及诸南海之逺又云今南方已定兵甲已足岂今岁不战来年不征不知为何人笔也宋稗𩔖钞卷二十一宋稗类钞卷二十二钦定四库全书宋稗𩔖钞卷二十二常熟潘永因编辞命第三十六太祖幸相国寺至佛像前烧香问当拜与不拜僧録賛宁奏曰不拜问其何故曰见在佛不拜过去佛遂以为定制议者以为得体雷德骧判大理寺便殿奏事太祖方燕服见之因问曰古者以官奴婢赐臣下遂与本家姓其意安在对曰古人制贵贱之分使不可凟恐后世谱牒不明有以奴主为婚者太祖大喜曰卿深得古人立法意由是叹重乆之自后每德骧奏事虽在燕处必御𫀆帯以见张仆射齐贤以吏部尚书知青州六年其治安静民甚怀之好事者或谤其居官弛慢朝廷召还公语人曰向作宰相幸无大过今典一郡乃招物议正是监御厨三十年临老反煑粥不了冦莱公镇大名北使至语冦曰相公望重何故不在中书冦曰主上以朝廷无事北门锁钥非准不可耳丁崖州虽险诈然亦有长者言真宗尝怒一朝士再三语之丁輙逡巡不答上作色曰如此叵测问輙不应丁进曰雷霆之下臣何容更进一言上怒顿霁真宗朝每嵗赏花钓鱼羣臣应制偶一日垂纶乆之而御饵不食时丁晋公诗云莺惊鳯辇穿花去鱼畏龙颜上钓迟上既激赏羣臣亦自叹不及南唐元宗钓鱼不上优人李嘉明进诗云玉甃垂钩兴正浓碧池春暖水溶溶凡鱼不敢吞香饵知是君王合钓龙谓换骨更佳丁晋公之南迁也行过潭州自作斋僧䟽云补仲山之衮虽曲尽于我心和傅説之羮实难调于衆口公少以文称晚年诗笔尤精在海外篇咏甚多如草解忘忧忧底事花名含笑笑何人尤为人所𫝊诵世𫝊王文穆钦若遭遇章圣本由一言之寤章圣践祚之初天下宿逋数百万计时文穆判三司理欠司一日抗䟽请尽蠲放以惠民上遽召诘之曰此若可以惠民曷为先帝不行公对曰先帝所以不行者欲以遗陛下使结天下人心于是上慼然颔之不数年遂大拜有水先生者颇能前知祸福王子野待制甚敬信之子野正食罗列珍品甚盛水生适至子野指谓生曰试观之何物可以下飰生遍视良乆曰此皆未可惟饥可以下飰尔李资政邦直有与韩魏公书云前书戏问玉梳金箆者侍白髪翁几欲淡死矣然常山颇多老伶人吹弹甚熟日使教此五六人近者稍便串异时当令𫝊饮期一釂觞也玉梳金箆葢邦直侍姬人或问命名之意邦直笑曰此俗所谓沙门置梳箆洪驹父集侍儿小名録三卷王性之续一卷好事者复益所未备颇足为罇俎谐谑之助士大夫昵裙𥚑之乐毎苦侍巾栉軰得之维难或得一焉不问色艺如何虽资至凡下必极加以美称名浮于实𩔖有可笑者岂故为是矜衒特赏平日妄想不足则夸尔文潞公帅长安见石才叔苍舒所藏禇河南圣教序墨蹟爱玩不已令子弟临一本休日宴僚属出二本令坐客别之客盛称公临本为真才叔不出一语辩答启潞公云今日方知苍舒孤寒王荆公作相裁损宗室恩数宗子相率马首陈状云均是宗庙子孙那得不看祖宗面荆公厉声曰祖宗亲尽亦须祧何况贤軰于是皆散去王荆公居钟山日与金华俞秀老紫芝过故人家饮饮罢小憇水亭顾水际沙间有馔器数件皆黄白物意吏卒所窃使人问之乃小儿适聚于此食枣栗尽弃之而去荆公谓秀老曰士欲任大事閲富贵如羣儿作息乃可耳嘉祐初李仲昌议开六漯河王荆公时为馆职颇右之既而功不成仲昌以赃败刘侍读原甫戏荆公曰要当如宗人彛甫不与世事可也荆公答曰天下之事所以易坏而难合者正以诸贤无意如鄙宗彛甫也但神圣在上故公家元海未敢䟦扈耳东坡性不忍事尝云如食中有蝇吐之乃已又公尝自言性不慎言语与人无亲踈輙输泻肝胆有所不尽如茹物不下必吐尽乃已而世或记䟽以为怨咨东坡在儋耳因试笔尝自书云吾始至南海环视天水无际悽然伤之曰何时得出此岛耶已而思之天地在积水中九州在大瀛海中中国在少海中有生孰不在岛者覆盆水于地芥浮于水蚁附于芥茫然不知所济少焉水涸蚁即径去见其𩔖出涕曰几不复与子相见岂知俯仰之间有方轨八达之路乎念此可为一笑苏长公自黄移汝道出金陵见介甫甚欢长公曰某欲有言于公介甫色动意长公辩前日事长公曰某所言天下事介甫色定长公曰大兵大狱汉唐㓕亡之兆祖宗以仁厚治天下正欲革此今西方用兵东南数起大狱公独无一言乎介甫举两指示长公曰二事皆惠卿启之某在外安敢言长公曰在朝则言在外则不言事上之常礼耳上所以待公者非常礼公岂得以常礼自处介甫厉声曰某须説又言出在安石口入在子瞻耳葢介甫畏惠卿恐长公泄之也介甫又语长公人须是知行一不义杀一不辜而得天下弗为乃可长公曰今之君子争减半年磨勘虽杀人亦为之介甫笑而不言苏长公云元丰六年十月二日夜解衣欲睡月色入户欣然起行念无与乐者遂至承天寺寻张怀民怀民亦未寐相与步于中庭庭中如积水空明水中藻荇横交葢竹栢影也何夜无月何处无竹栢但少闲人如吾两人耳苏子曕云嵗行尽矣风雨凄然纸窻竹屋灯青荧荧时于此间得少佳趣一日举以似刘贡父贡父曰前数句是夜行迷路误入田螺精家中来苏长公云乆在江湖不见伟人前在金山见滕元发乘小舟破巨浪来相访出船巍然使人神耸元祐中辽使刘霄入贺苏公与狄咏馆伴钖燕囘始行公马小蹶刘即前询云马惊无苦否公应曰衘勒在御虽小失无伤也咏武襄子也颇美丰姿神宗大长公主哲宗朝重于求配遍士族中求之莫中圣意近臣奏曰不知要如何人物哲宗曰人物要如狄咏者天下谓咏为人様子班行李质人材魁岸磊落甚伟徽庙朝欲求一人相称者为对竟无可俪当时同列目为察只子京师俚语谓无对曰察只刘壮舆羲仲尝摘欧阳公五代史之讹误为紏谬以示东坡东坡曰往嵗欧阳着此书初成王荆公谓余曰欧阳公修五代史而不修三国志非也子盍为之余固辞不敢当夫为史者网罗数十百年之事以成一书其间岂能无小得失余所以不敢当荆公之託者正畏如公之徒掇拾其后耳东坡谓刘壮舆曰三国志注中好事甚多道原欲修之而不果君不可辞也壮舆曰端明曷不为之坡曰某虽工于语言亦不是当行家王定国寄诗于东坡坡答书云新诗篇篇皆竒老拙此囘真不及矣穷人之具輙欲交割与公魏道辅泰见而笑曰定国亦难作交代祗是且权摄耳蒋颕叔之竒既贵项上大赘每忌人视之为六路大漕至金山寺僧了元与蒋相善一日见蒋即手扪其赘蒋心恶之了元徐曰冲卿在前颕叔在后蒋大喜慈圣皇后尝梦神人语云太平宰相项安节神宗宻求诸朝臣无有此人乆之吴冲卿为上相瘰疖生颈间一日立朝项上肿如拳后见之告上曰此真项安疖也岳武穆尝入见帝从容问曰卿得良马不武穆答曰臣有二马日啖刍豆数斗饮泉一斛然非精洁即不受介而驰初不甚疾比行百里始奋迅自午至酉犹可二百里禠鞍甲而不息不汗此其受大而不茍取力裕而不求逞致逺之材也不幸相继以死今所乘者日不过数升而秣不择粟饮不择泉揽辔未安踊跃疾驱甫百里力竭汗喘殆欲毙然此其寡取易盈好逞易穷驽钝之材也帝称善曰卿今议论极进孝宗留心经术无所不奏对官𬒳顾问者每致失措有王过者蜀人上殿上骤问曰李融字若川谓何过即对曰天地之气融而为川结而为山李融之字若川如元结之字次山也上大喜遂诏改官宻院编修甄龙友字云卿永嘉人滑稽辩㨗为近世之冠楼宣献自西掖出守以首春觞客甄预坐席间谓公曰今年春气一何太甚公问其故甄曰以果奁甘蔗知之根在公前而末已至此公为罚长吏衆訾其猥率尝游天竺寺集诗句賛大士大书于壁云巧笑倩兮美目盻兮彼美人兮西方之人兮孝宗临幸一见赏之诏侍臣物色其人或以甄姓名闻曰是温州狂生用之恐败风俗上曰惟此一人朕举之甄时为邑宰趋召登殿上迎问曰卿何故名龙友甄罔然不知所对既退乃得之曰君为尧舜之君故臣得与䕫龙为友由是不称㫖淳熙中孝宗及皇太子朝上皇于德夀宫置酒赋诗为乐从臣皆和周益公诗云一丁扶火德三合巩皇基葢髙宗生于大观丁亥孝宗生于建炎丁未光宗生于绍兴丁夘故也隂阳家以亥夘未为三合一时用事可为切当其后杨诚斋为光宗宫僚时宁宗方在平阳邸其贺夀诗云祖尧父舜真千载禹子汤孙更一家又云天意分明昌火德诞辰三世总丁年葢祖益公语也嘉熙己亥四月诞皇子告庙祝文学士李刘功甫当制内用四柱作一聨云亥年已月无长蛇封豕之虞午日丑时有归马放牛之意葢当时方有蜀警其用事可谓中的丁常任毘陵人淳熙间为郎冬至日上殿奏对玉音曰晚来云物甚竒卿曽见否常任实不曾见即对曰岂惟臣见之四海万姓皆见之孝宗大喜曰卿对甚伟命除淮漕温阳之山有老人行年一百二十二矣淳熙登号之三年朝廷举行旷世之典有采樵者进而问之曰今天子朝太上皇德夀宫奉玉巵上千万嵗夀肆大赦加恩区内无问于已仕未仕之父母第其年之如诏者而授之官叟何为弗与老人对曰吾未及其年樵者曰叟年踰期頥若为而未及对曰天有二日人有二年有富贵之年有贫贱之年富贵之年舒以长贫贱之年促以短吾自㓜至老未尝识富贵之事身不具毛褐不知氷绡雾縠之为丽服也口不厌藜藿不知熊蹯豹胎之为珍羞也目不覩靡曼之色而蓬头齞脣之与居耳不聴丝竹之音而荛歌牧啸之为乐今吾虽閲一百二十二年之寒暑而不离贫贱若不二当一则吾之年始六十有一与诏不相应是以为未及又何敢冐其官曰今之世有年未及益其数求以应诏者朝廷亦官之何也对曰彼富贵者也吾固言之矣是所谓以一而当二者也其学寗越之徒欤吾侪小人不敢求其比樵者笑而退潘良贵字子贱自少有气节数忤权贵自少至老出入三朝而前后在官不过八百六十余日所居仅蔽风雨郭外无寸尺之田有磨镜帖行于世言读书者将以治心养性如用药以磨镜也若积药镜上而不加磨治未必不反为镜累张禹孔光是已其大意如此世以为名言子贱自号黙成居士金国与西夏议和翰林待制冯延登为使时李献甫以书表官从行夏使有口辩延登不能折往复数日至以嵗币为言献甫不能平从旁进曰夏国与我和好百年今易君臣之名为兄弟之国兄输弟币宁有据耶使者曰兄弟且不论宋嵗输吾国币二十五万匹典故具在金朝必欲修旧好非此例不可献甫作色曰使者尚忍言耶宋以嵗币饵君家而赐之姓岸然以君父自居夏国君臣无一悟者诚谓使者当以为讳乃今公言之使者果能主此议以从赐姓之例弊邑虽嵗捐五十万献甫请以身任之夏使语塞和议乃定中书丞相史忠武王天泽髭髯已白一朝忽尽黒世皇见之惊问曰史㧞都汝之髯何乃更黒耶对曰臣用药染之故也上曰染之欲何如曰臣览镜见髭髯白窃伤年且暮尽忠于陛下之日短矣因染之使𤣥而报効之心不异畴昔耳上大喜人皆以王㨗于奏对元文敏公明善㕘议中书日副蒙古大臣使交趾将还国主赉以金蒙古受之公固辞国主曰彼使臣已受矣公独何为公曰彼所以受者安小国之心我所以不受者全大国之体国主叹服许鲁斋衡中统元年应召赴都道谒刘静修因谓曰公一聘而起毋乃太速乎答曰不如此则道不行至元二十年徴刘公至以为賛善大夫未几辞去又召为集贤学士复以疾辞或问之曰不如此则道不尊尚论第三十七栁开少好任气大言凌物应举时以文章投主司于帘前多至千轴载以独轮车引试日衣襕自拥车入欲以此骇衆取名时张景能文有名惟䄂一书帘前献之主司大称赏擢景优等时人为之语曰栁开千轴不如张景一书冦忠愍拜相白麻杨大年之词其间四句曰能断大事不拘小节有干将之器不露锋铓怀照物之明而能包纳冦得之甚喜曰正得我胸中事例外别赠白金百两张乖崖尝称使冦公治蜀未必如咏至于澶渊一掷咏不敢为夏英公言杨文公文如锦绣屏风但无骨耳议者谓英公之文譬诸泉水迅急湍悍至于浩荡汪洋不如文公六一居士曰圣俞子美齐名于一时而二家诗体特异子美笔力豪俊以超迈横絶为竒圣俞覃思精微以深逺闲淡为意各极其长虽善论者不能优劣也李文叔尝有杂书论左马班范韩之才云司马迁之视左丘明如丽倡黠妇长歌缓舞间以谐笑倾葢立至亦可喜矣然而不如絶代之女方且却铅黛曵缟纻施帷帐徘徊微吟于髙堂之上使淫夫穴隙而见之虽失气疾归不食以死而终不敢意其一启齿而笑也班固之视马迁如韩魏之壮马短鬛大腹服千钧之重以䇿随之日夜不休则亦无所不至矣而曽不如騕之马方且脱骧逸驾骄嘶顾影俄而纵辔一骋千里即至也范晔之视班固如勤师劳政手胝簿版口倦唿叱毫举缕诘自以为工不可复加而仅足为治曾不如武徤之吏不动声色提一二纲目羣吏为之趋走而境内晏如也韩愈之视范晔如千室之邑百家之聚有儒生崛起于蓬荜之下诗书𫝊记锵锵然常欲鸣于齿颊间忽遇夫奕世公卿不学无术之子弟乗髙车从虎士而至数顾其左右偃蹇侮笑无少敬其主之容虽鄙恶而体已下之矣萧注字巖夫临川新喻人熙宁中上殿奏对上问今臣僚中孰贵曰文彦慱又问其次曰韩𤦺上曰文彦慱跛履韩𤦺嘶声何为皆贵注曰两人若不跛履嘶声陛下将不得而臣又问韩綘王安石冯京曰安石牛耳虎头视物如射意往直行敢当天下大事然不如綘得和气多惟和气能养万物京得五行之秀逺之若可爱近之则亷隅韩魏公声雌文潞公步碎相者以为二公无此二事皆非人臣之相庆厯中河北道士贾衆妙善相以为曾鲁公嵴骨如龙王荆公目晴如龙葢人能得龙之一体者皆贵极人爵见豫章黄庠手曰左手得龙𤓰虽当魁天下而不仕若右手得之则贵矣庠果为南省第一不及廷对而死黄鲁直尝言人心动则目动王介甫终日目不停转大凡应大变处大事湏是定静凝重如周公之赤舄几几是也汉武帝因不移步识霍光因不转盻识金日磾亦是窥见他定静凝重处故逆知其可以托孤寄命韩魏公之凝立亦此意也欧阳公谓其垂绅正笏不动声色而措天下于泰山之安形容得最好苏端明平生寝卧时巳就枕则安然不复翻动刘元城对宾客或晏居虽暗室尝端坐畧无欹仄至于终日苏叔党尝读南史东坡卧聴之因语叔党曰王僧䖍居建康禁中里马粪巷子孙贤实谦和时人称马粪诸王为长者东汉賛论李固云观胡广赵戒如粪土粪之秽也一经僧䖍便为佳话而以比胡赵则粪土有时而不幸汝可不知乎吴子经临川人荆公之舅欧阳文忠公集所载五言古诗送吴生即子经也尝着语録数卷其论孟子杨雄荀卿论性不同曰稚子夜啼拊背以哀之而不止取果以与之而不止许之以早市物而不止于是其母灭烛其父伏户下为鬼啸出垣后为狐鸣则其口如窒此事所以贵乎权也韩子苍云此等语絶似庄子王平甫閲韩退之送石洪温造二处士诗序言退之善与处士作牙吕晦叔王介甫同为馆职当时阁中皆名士每评论古今人物治䘮衆人之论必止于介甫介甫之论又为晦叔止也一日论刘向当汉末言天下事反复不休或以为知忠义或以为不达时变议未决介甫来衆问之介甫卒对曰刘向强䀨人耳衆意未满晦叔来又问之则曰同姓之卿欤衆乃服晁秘监美叔以集句示刘贡父贡父曰君髙明之识辅以家世文学何至作此等伎俩殊非我素所期也吾尝谓集古人句譬如蓬荜之士适有佳客既无自己庖厨而器皿肴悉假贷于人收拾饾饤意欲强学豪奢而寒酸之气终是不去何如贵公供帐不移水陆之珍咄嗟而办昔人云腹不饱诗书甚于馁目不接前辈谓之瞽身不逺声利甚于穽骨不脱俗气甚于痼杨敬仲先生曰仕宦以孤寒为安身读书以饥饿为进道居家以无事为平安朋友以相见䟱为久要理到之言也刘器之待制对客多黙坐往往不交一谈至于终日客意甚倦或请去輙不聴至留之再三有问之者曰人能终日危坐而不欠伸欹侧葢百无一二其能之者必贵人也以其言试人皆验徐师川俯曰东坡山谷莹中三君皆余所畏然各有可笑东坡议论谏诤真能杀身成仁者夫死生旦暮尔而欲学长生不死山谷赴官姑熟既至未视事闻当罢不去竟俯就之七日符至乃去问其故曰不尔无舟吏可迁夫士之进退极欲分明岂可以舟吏为累莹中大节昭着是能必行其志者当视爵禄如粪土然犹时对日者説命曾子固与王荆公友善后神宗以问子固云卿与王安石相知最早安石果何如子固曰安石文章行谊不减杨雄以吝故不及神宗遽曰安石轻富贵似不吝也子固曰臣所谓吝者以安石勇于有为而吝于改过耳神宗颔之唐子西在惠州名酒之和者曰养生主劲者曰齐物论杨诚斋退居名酒之和者曰金盘露劲者曰椒花雨尝言余爱金盘露甚于椒花雨唐子西言司马迁敢乱道却好班固不敢乱道却不好不乱道又好是左𫝊乱道又不好是唐书八识田中若有一毫唐书亦为来生种子矣宋世尝目庄周为道家之仪秦王通孔门之操莾洪文敏迈曰士之处世视富贵利禄当如优伶之为参军方其据几正坐噫呜呵箠羣优拱而听命戏罢则亦已矣见纷华盛丽当如老人之抚节物以上元清明言之方少年壮盛昼夜出游若恐不暇灯收花暮輙怅然移日不能忘老人则不然未尝置欣戚于胸中也覩金珠珍玩当如小儿之弄戏剧方杂然前陈疑若可悦即委之以去了无恋想遭横逆机穽当如醉人之受骂辱耳无所闻目无所见酒醒之后所以为我者自若也何所加损哉吕东莱言凡事只湏平心寻常犯权贵取祸者多是张大其事邀不畏强御之名所以彼不能平若处得平穏妥帖彼虽不乐视前则有间矣然所以不欲拈出者非以避祸葢此乃职分之常若特然看做一件事则发处已自不是矣朱文公告陈同甫云真正大英雄人却从战战兢兢临深履薄处做将出来若是血气粗豪却一㸃使不着也此论于同甫可谓顶门上一针矣余观大禹不矜不伐愚夫愚妇皆谓一能胜予而凿龙门排伊阙明德美功被千万世周公不骄不吝劳谦下士而东征三年赤舄几几履谗厯变卒安周室孔子恂恂于乡党在宗庙朝廷似不能言者而却莱裔堕三都诛少正邜便有一变至道气象此皆所谓真正大英雄也后世之士残忍刻核能聚歛能杀戮者则谓之有才閙邻骂坐无忌惮无顾借者则谓之有气计利就便善押阖善倾覆者则谓之有智一旦临利害得䘮生死祸福之际鲜有不颠沛错乱震惧陨越而失其度者况望其立大节弥大变撑拄干坤昭洗日月乎此无他任其气禀之偏安其识见之陋骄恣傲诞不知有所谓战战兢兢临深履薄之工夫故也林行已曰天将祚其国必祚其国之君子视其君子之衆多如林则知其国之盛视其君子落落如晨星则知其国之衰视其君子之康宁福泽如山如海则知其为太平之象视其君子之摧折顿挫如湍舟如霜木则知其为衰乱之时又曰天将使建中为崇宁则不使范忠宣复相于初元天将使宣和为靖康则不使刘陈二忠肃憗遗于数嵗皆至论也罗大经云张耳陈余变姓名为里监门余不受里吏笞耳责而数之耳之见过余逺矣余卒败死泜水上而耳事汉富贵夀考福流子孙非偶然也大智大勇必能忍小耻小忿彼其云蒸龙变欲有所㑹岂与琐琐者校乎东坡论子房颍滨论刘项专説一忍字张公艺九世同居亦只是得此一字之力杜牧之云包羞忍耻是男儿宣和中有反语云冦莱公之知人则哲王子明之将顺其美包孝肃之饮人以和王介甫之不言所利此皆贤者之过人皆得而见之者也党籍伪学之禁虽小人无忌惮亦君子有以酿之刘安世尝云愿士大夫有此名节不愿士大夫立此门户此元祐之士病也黄履翁云愿士大夫务道学之实不愿士大夫立道学之名此淳熙以后士病也陈同甫与朱子书畧云因吾眼之偶开便以为得不传之絶学三三两两附耳而语有同告宻画界而立一似结坛尽絶一世之人于门外而谓二千年之君子皆盲眼不可㸃洗二千年之天地日月若有若无世界皆是利欲亦过矣世言欧阳永叔每夸政事不夸文章蔡君谟不夸书吕济叔不夸棋何公南不夸饮酒司马君实不夸清约大抵不足则夸也刘湏溪㑹孟题苏李泣别图云事已矣泣何为苏武节李陵诗噫冯海粟子振题杨妃病齿图云华清宫一齿痛马嵬坡一身痛渔阳鼙鼓动地来天下痛陈伯敷绎曾题杨妃上马娇图云此索清平调词赴沉香亭时耶抑闻渔阳鼙鼓声赴马嵬坡时也上马固相似情状大不同观者当审诸观三公䟦语痛快严峻抑扬感伤使后世之为人君而荒于色为人臣而失其节者见之宁不知惧乎宋稗𩔖钞卷二十二宋稗类钞卷二十三钦定四库全书宋稗𩔖钞卷二十三常熟潘永因编格言第三十八真宗召陈抟至京师士大夫多求其言抟曰优游之所勿乆恋得意之所勿再往闻者以为至言康节尝三复之故诗云珍重至人尝有语落便宜处得便宜宋景文言为文是静中一业又言庄周云送君者皆自涯而返君自兹逺每读至此令人萧寥有遗世之意梅挚公仪龙图景祐初以叚中丞知昭州昭号二广烟瘴水土恶弱处公常为之说其畧曰仕亦有瘴急催暴歛剥下奉上此租赋之瘴也深文以逞良恶不白此刑狱之瘴也侵牟民利以实私储此货财之瘴也盛陈姬妾以娱声色此帷簿之瘴也有一于此民怨神怒安者必疚疚者必陨虽在辇下亦不可免何但逺方而已仕者或不自知乃归咎于土瘴不亦谬乎张乖崖尝言事无大小皆须用智智如水也不流则腐士君子一日不用智临大事之际宁有智来赵清献公座右铭云依本分莫妄想争先径路机闗恶退后语言滋味长爽口物多须作病快心事过必为殃得便宜处莫再去怕人知事莫萌心盛喜中勿许人物盛怒中勿答人简人有不及可以情恕非意相干可以理遣良田万顷日食二升大厦千间夜卧八尺说得一尺行得一寸天道尚左星辰左转地道尚右𤓰瓠右累蚁穴知雨乌鹊知风燕避戊巳鹊背太岁鱼聚北道鍼浮南指葵知向日菊知陨霜此物之灵也人有不节醉饱不谨寒暑孰谓人为万物之灵因书为座右铭朱新仲舍人常云人生天地间夀夭不齐姑以七十为率十岁为儿童父母膝下视寒煖燥湿之节调乳哺衣食之宜以须成立其名曰生计二十为丈夫骨强志健问津名利之塲秣马厉兵以取我胜如骥子伏枥志在千里其名曰身计三十至四十日夜注思择利而行位欲高财欲厚门欲大子息欲盛其名曰家计五十之年心怠力疲俯仰世间智术用尽西山之日渐迫过隙之驹不留常随缘任运息念休心善刀而藏如𧖟作茧其名曰老计六十以往甲子一周夕阳衔山倐尔就木内观一心要使丝毫无慊其名曰死计朱公每以语人以身计则喜以家计则大喜以老计则不答以死计则不胜大笑且曰子之计拙也朱不胜笑者之衆则亦自疑其拙曰岂皆恶老而讳死耶因为南华长老作大死菴记遂识其语范文正公书曰举世不好名则圣人之权去矣公又云常调官好做家常饭好吃罗大经谓人能甘于吃家常饭然后甘于做常调官司马温公保身说有曰天下有道君子扬于王庭以正小人之罪而莫敢不服天下无道君子括囊不言以避小人之祸而犹或不免倘人生昏乱之世不在其位四海横流而欲以口舌救之臧否人物激浊扬清撩蛇虺之头践虎狼之尾以至身被淫刑祸及朋友士𩔖殱灭而国随以亡不亦悲乎夫惟郭泰既明且哲以保其身申屠蟠见机而作不俟终日卓乎不可及也司马文正公云登山有道徐行则不困措足于实地则不危邵康节尝言善人固可亲未能知不可急合恶人固可䟱未能逺不可急去韩魏公一日至诸子读书堂见卧榻边有一剑公问仪公何用仪公言夜间以备缓急公笑曰使汝果能手刃贼贼死于此汝何以处万一夺入贼手汝不得为完人矣古人青氊之说汝不记乎何至于是也吾尝闻前辈云夜行切不可以刃物自随吾辈安能害人徒起恶心非所以自重也学不必博要之有用仕不必达要之无媿学而无用涂车刍灵也仕而有媿鹤轩虎冠也王荆公论末世风俗云贤者不得行道不肖者得行无道贱者不得行礼贵者得行无礼其论精矣晁文元逈尝云陆象先言天下本无事祇是庸人扰之始为烦耳吾亦曰心间本无事率由妄念扰之始为烦耳杨待制安国迩英阁讲周易至节卦有慎言语节饮食之句杨以语朴仁宗又问贾魏公曰慎何言语节何饮食魏公从容进曰在君子言之则出口之言皆慎入口之食皆节在王者言之则命令为言语燕乐为饮食君天下者当慎命令节燕乐上大喜东坡书俚语有可取者处贫贱易耐富贵难安劳苦易安闲散难忍痛易忍痒难人能安闲散耐富贵忍痒真有道之士也儋耳进士黎子云言城北十五里许有唐村庄民之老曰允从者年七十余问子云言宰相何苦以青苗乆困我于官有益乎子云言官患民贫富不均富者逐什一益富贫者取倍称至鬻田质口不能偿故为是法以均之允从笑曰贫富之不齐自古已然虽天公不能齐也子欲齐之乎民之有贫富犹器用之有厚薄也子欲磨其厚等其薄厚者未动而薄者先穴矣元符三年二月二十一日子云过予言此负薪能谈王道正谓允从辈耶东坡言子由言有一人死而复生问冥官如何修身可以免罪答曰子宜置一卷厯旦昼之所为暮夜必记之但不记者是不可言不可作也无事静坐便觉一日似两日若能处置此生常似今日得至七十便是百四十岁人世间何药可能有此效既无反恶又省药钱此方人人收得但苦无好汤使多嚥下耳晁无咎云司马温公有言吾无过人者但平生所为未尝有不可对人言者耳予亦记前軰有诗云怕人知事莫萌心皆至言可终身守之王充论衡曰贫人与富人并为客受赐于主人富人不惭贫人常媿者富人有以复之贫人不能故也以此观之自昔交际之礼亦贵夫往返王景文云有心于避祸不若无心于任运斯言固达矣然必自反无愧自省无憾乃可安之于命伊川曰人之于患难只有一箇处置尽人事然后理足无憾物之有成必有壊譬人之生必有死而国之有兴必有亡也虽知其然而君子之养身者凡可以乆生而缓死者无不用其治国也凡可以存存而救亡者无不为至于不可奈何而后已不得尽委之于命青城山上官道人尝言为国家致太平与养生求不死皆非常人所能且当守国使不乱以待奇才之出卫生使不夭以须异人之至不乱不夭皆不假异术惟谨而已黄太史鲁直云士大夫三日不读书则理义不交于胸中便觉面貌可憎语言无味眺以道客语中有云富人有子不自乳而使人弃其子而乳之贫人有子不得自乳而弃之以乳他人之子富人懒行而使人肩舆贫人不得自行而又肩舆他人以行是皆习以为常而不察之者推此亦多矣而人不以为异悲夫章伯镇珉学士云任京有两般日月望月初请料钱觉日月长到月终供房钱觉日月短人之操行莫先于无伪能不为伪虽小善亦有可观其积累之必可成其大茍出于伪虽有甚善不特乆之终不能欺人亦必自有怠而不能终掩者即一时作为大言以掠美牵率矫厉之行以夸衆或能窃取须㬰之誉因以得利然外虽未知未有不先为奴婢窥其后而窃笑者虽欲乆可乎欧阳公与其弟姪书有云凡人勉强于外何所不至惟考之其私乃见真伪此非其家人无与知者可以书诸绅也贾文元公戒子孙文云古人重厚朴实乃能立功立事享悠乆之福又士人所贵节行为大轩冕失之有时而复来节行失之终身不可得矣搢绅以为格言龙洲刘改之诗云退一步行安乐法道三箇好喜欢缘真西山每喜诵之张徳逺座右铭云夫血气不可以胜人胜人者理也刚不可以屈物屈物者柔也懐疑于人人未必疑而已先疑矣逆诈于人人未必诈而已先诈矣扬人之善人将扬其善掩人之恶人将掩其恶待我以不诚而我应之以诚则彼自媿犯我以非礼而我服之以礼则彼自服我以容人则易人以容我则难望人太深则生怨察物太明则取憎洪容斋云易干坤之下六卦皆有坎此圣人防患备险之意也余谓屯蒙未出险者也讼师方履险者也戒之宜矣若夫需者燕乐之象比者亲附之象乃亦有险焉葢斧斤鸩毒每在于衽席杯觞之间而诩诩笑语者未必非闗弓下石者于此二卦其戒尤不可不严焉陆放翁戏言曰名园甲第力不能有歌童舞女妇不能容高文大册才不能为高官厚禄命不能做杨诚斋云人皆以饥寒为患不知所患者正在于不饥不寒尔此语殊有味乞食于野人晋重耳之所以霸燎衣破灶而啜豆粥汉光武之所以兴况下此者其可不知饥寒之味哉廖徳明字子晦朱晦菴高弟也少梦有所谒刺题宣教郎廖某后登第改秩以宣教郎宰闽思前梦恐官止此不欲行亲友相勉为质之文公因指案上物曰人与器不同如笔止能为笔不能为研剑止能为剑不能为琴故其成毁乆逺有一定不易之数惟人不然有朝为跖暮为舜者故其吉凶祸福亦随而变难以一定言今子赴官但当力行好事前梦不足芥蔕廖拜而受教后把麾持节官至正郎谚有之杀人偿命欠债还钱理也近世豪家巨室威力使令遏人致死但捐财贿饵血属坦然无事至如人或逋负督迫取偿必使投溺自经然后已由此观之乃是杀人还钱欠债偿命今人米谷登塲则去米制衣及至后来粮竭复典衣而食谓之着饭吃衣杨医官传食绢方为神仙上药又寒疾者葢稻席当愈或嘲曰君吃衣着饭大是奇方士大夫欲永保富贵动有拘忌尤讳言死独溺于声色一切无所顾避闻人家姬侍有惠丽者伺其主翁属纩之际已设计贿牙侩俟其放出以售之虽俗有热孝之嫌不恤也又佩玉以尸沁为贵酬价増数倍墟墓之物反为生人寳玩是皆不可以理诘内缮已性当如纪渻之养鸡外顺物性当如颜阖之养虎士大夫若爱一文不直一文陈简斋诗云从来有名士不用无名钱术者云近世乃下元甲子正直天市垣所以人多好利为市井之行鲜于伯机云扬州上应天市垣所以两浙之地市易浩瀚非他处比箴规第三十九宋齐丘镇钟陵有布衣李匡尧屡贽谒见宋知其忤物託以他故不见一日宋丧子匡尧随弔客造谒宾司复却之乃就宾次大书二十八字云安排唐祚强吞呉尽见先生启庙谟一箇孩儿判不得让皇百口复何如吕文靖有总髻交王至清以屡试不第𨼆遯山壑后以子簿畿县薄游京师吕折简招之不赴会仁宗诏废郭后吕实賛之至清寓书文靖曰仆初与坦夫读书山寺论家人一卦坦夫独以孔子反身二字为此卦证语乃今天子苐有取于威如之吉使天下夫妇之主不得终始其义坦夫独不可以反身之说谏之而将顺至此乎安在其有证于尼父之言耶仆今知读书与仕宦自是两截事幸哉天以布衣终我身也虽然坦夫自今永保禄位矣何者有所废必有所爱能从人主所爱处有勲力焉亦必不爱爵禄以爱其人于衆人之外也此一牍也先为相业唁后为相位贺惟坦夫两受之文靖大怒併其子逐焉丁谓有才智然多希合上旨天下目为奸邪及稍进用即启迪真宗以神仙之事又作玉清昭应宫耗费国帑不可胜计谓既为宫使夏竦以知制诰为判官一日宴官僚于斋㕔有杂手技俗谓弄盌注者献艺于庭丁顾语夏曰古无咏盌注诗舍人可作一篇夏即席赋诗云舞拂挑珠复弄丸遮藏巧便百千般主人端坐无由见却被傍人冷眼看丁览读变色赵南仲以诛李全功见忌于郑清之史揆每左右之得留于朝其后恢复事起遂分委边面赴镇之日朝绅饯之适有逞竿技者曹垔赋诗云又被锣声催上竿这畨难似旧时难劝君着脚须教穏多少傍人冷眼看后师卒无功韩侂胄以冬月携家游西湖遍览南北两山之胜末乃置宴南园族子院判与焉有献牵丝傀儡为土偶负小儿者名为迎春黄胖韩顾谓族子曰汝名能诗可咏之即赋一絶云脚踏虚空手弄春一人头上要安身忽然线断儿童手骨肉俱为陌上尘侂胄怫然不终宴而归不乆祸作石林诗话载晏元献题竿伎诗于中书㕔壁云百尺竿头袅袅身足跟腾挂骇傍人汉隂有叟君知否抱瓮区区亦未贫王荆公他日复书一首于后云赐也能言未识真误将心许汉隂人桔橰俯仰何妨事抱瓮区区老此身观此二诗晏乃质实王好更张二公心地即此占知矣近日有人作竿戏诗曰人皆欢喜上高竿上去难时下亦难若到上头须把捉几多人在下头看此与宋人讽贾似道诗同意贾当国日人有作诗云收拾干坤一担担上肩容易下肩难劝君高着擎天手多少傍人冷眼看陈恭公执中判亳州遇生日亲族多献老人星图姪世修独献范蠡游五湖圗且賛曰贤哉陶朱霸越平呉名随身后扁舟五湖公即日纳节嘉祐中除张尧佐节度陈秀公升之作巾丞上殿争之仁宗初盛怒作色待之既进见迎谓之曰岂欲论张尧佐不当授节度耶节度使本麄官何用力争时唐质肃介作御史里行在衆人后越次进曰节度使太祖太宗总曾做来上竦然而罢洛中有一僧欲开堂说法司马君实夜过邵尧夫曰闻富彦国吕晦叔欲往听此甚不可晦叔贪佛已不可劝人亦不怪如何劝得彦国尧夫曰今已日暮姑任之明日二人果偕往后月余彦国招数客共饭尧夫在坐因问彦国曰主上以裴晋公礼起公公何不应命又闻三遣使公皆卧内见之彦国曰衰病如此岂能复起否尧夫曰上三命公不起一僧开堂以片纸见唿即出恐亦未是彦国曰弼亦不曾思量至此李清臣平日多于韩魏公前论释氏贵定力谓无定力则不能主善公每然之后朝廷斥异论者清臣颇持两端公因书问之曰比来台阁斥逐纷纷吾亲得不少加定力耶公之善谕人如此王乐道二子实字仲弓宁字幼安实是韩持国壻一日访苏端明端明因问讯持国王曰公自致政来尤好为欢尝谓身已癃老且以声乐自娱不尔无以度日端明曰残年正不应尔愿为某𫝊一语于持国顷有一老人未尝叅禅而雅合禅理死生之际极为了然一日置酒大会酒阑语衆曰老人即今且去因摄衣正坐奄奄欲逝诸子惶遽唿号曰大人今日乃与世诀愿留一言为教老人曰本欲无言今为汝恳只且第一五更起诸子未谕老人曰惟五更可以干当自家事诸子曰家中幸丰何用早起举家诸事皆是自家岂有分别老人曰所谓自家事是死时将得去者吾平时治生今日就化可将何者去诸子颇悟今持国自谓残年请二君言与持国但言某请持国干当自家事与其劳心声酒不若为可以死时将得去者计也苏文忠以作诗下狱自黄州再起遍厯侍从然其诗为不知者咀味以为有讥讪遂出守钱塘来别文潞公公曰愿君至杭少作诗恐为不喜者诬谤再三言之临别上马潞公笑曰若还兴也便有笺云时呉处厚取蔡安州诗作注以上安州遂遇祸故潞公有笺云之戏范祖禹淳父极为司马文正公奨识尝为进论求教于公公每见则未始有可否淳父疑而质于公公乆而言曰子之进论非不美也顾念世人应甲科者絶少子既得已在列而复习进论以应贤良由我观之但有贪心耳光之不喜者为进论也不喜子有贪心也淳父于是焚去进论不应贤良王荆公乞罢机政待命几两月神宗未许唿看命老僧化成至作一课更为看命化成曰三十年前与相公看命今仕至宰相矣更复何问公微作色曰安石问命不在做官但力求去上未许只看旦夕便去得否化成曰相公得意浓时正好休要去在相公不在上不疑何卜公有惭色唐子方一日见王介甫诵华严经因劝介甫不若早休官去介甫问之子方曰公之为官正是作业更做执政数年和佛也费力介甫不答一日子方在朝介甫乃以子方之言白于上将以危之上大笑而止晁伯字载之少作闵吾庐赋黄鲁直以示苏长公曰此晁家十郎作年未二十也长公答曰此赋甚奇丽信是晁家多异材耶凡人至足之余自溢为奇怪乃可今晁伤奇太早可作鲁直微意谕之勿伤其迈往之气鲁直以语眺眺自是文章大进张芸叟舜民云顷游京师尝听司马温公王荆公之论于行义文史为多惟欧阳公多谈吏事余言学者见公莫不欲闻道徳文章今先生何教人以吏事公曰吾子皆时才异日临事当自知之大抵文学止于润身政事可以及物吾昔贬官彛陵方壮年未厌学欲求史汉一观公私无有因取架阁陈年公案反覆观之见其枉直乖错不可胜数违法狥情灭情害义无所不有且彛陵荒逺僻小尚如此天下固可知也当时仰天誓心自尔遇事不敢忽时苏明允父子亦在共闻此语李伯时善画马法秀师让之曰伯时为士大夫而以画行已可耻又作马忍为之耶伯时恚曰作马无乃例能荡人心堕恶道乎师曰公业已习此则日夕思其情状求为神骏繋念不忘一日眼花落地必入马胎无疑非恶道而何伯时大惊不觉身去坐榻曰今当何以洗此过师曰但当画大士像伯时遂画此像妙絶天下一时公卿多师之善诱法秀师尝语黄鲁直曰公作艳歌小词可罢之鲁直曰空中语耳非杀非偷不至坐此堕恶道师曰君以笔墨诲淫于我法中当堕泥犂之狱岂止堕恶道而已鲁直由此不作词曲王元泽病亟介甫命道流作醮大陈楮泉平甫启介甫曰兄在位要须令天下后世人取法雱虽疾丘之祷乆矣为此奚益且兄常以仓法绳吏奸今乃以楮泉徼福安知三清门下不行仓法耶绍圣初陈莹中用章惇荐为太学博士先是惇之妻尝劝惇无脩怨惇作相专务报复起朋党之祸惇妻死惇悼念不已莹中见惇容甚戚谓之曰公与其徒自悲伤曷若念其平生之言惇以为忤不复用苏养直𨼆居京口绍兴间与徐师川同召养直不起师川造朝时便道过养直留饮甚欢二公平日对奕徐高于苏是日养直拈一子笑视师川曰今日还须让老夫下此一着师川有愧色洪景卢在翰苑日尝入直值制诏沓至凡视二十余草事竟小步庭间一老人负暄花隂问之是京师人累世为院吏今已八十余幼时及识元祐间诸学士今子孙复为吏故养老于此因言闻今日文书甚多学士必大劳神洪喜其言告以今日草二十余制皆事毕老人复颂曰学士才思敏速真不多见洪矜之云苏学士想亦不过如此速耳老人复首肯咨嗟曰苏学士敏速亦不过此但不曾检阅书册洪为赧然自恨失言朱文公与庆国卓夫人书云闻尊意欲为五哥经营干官差遣某窃以为不可人家子弟多因此壊却心性葢其生长富贵不知艰难一旦仕宦便为此官逐司只有使长一人可相拘辖又多寛厚长者不欲以法度见绳上无职事了办之责下无吏民系絷之忧而州县守令势反出已下可以陵轹故后生子弟为此官者无不傲慢纵恣触事懵然愚意以为可且为营一稍以下职事喫人打骂差遣乃所以成就之若必欲与求干官乃是置之有过之地误其终身前軰爱人以徳至于如此卓夫人乃少傅刘公子羽之妃枢密共公之母五哥即平甫朱与刘葢姻娅初文公之父韦斋疾革以家事属少傅韦斋殁文公年十四少傅为筑室于其里俾奉母居焉少傅手书与白水刘致中云于绯溪得屋五间器用完备在七仓前有地可树有圃可蔬有池可鱼朱家人口不多可以居文公视卓夫人称母云杨诚斋为零陵丞以弟子礼谒张魏公时公以迁谪谢客公嗣南轩为之介绍数日乃得见因跪请教公曰元符贵人腰金纡紫者何限惟邹志完陈莹中姓名与日月争光诚斋得此语终身厉清直之操王嘉叟与王龟龄别语龟龄曰吾軰会合不可常但令常留面目异日可以相见龟龄每叹赏此言姚镛为吉州判官以平冦论功不数年擢守章贡为人豪隽喜作诗自号雪蓬尝令画工肖其像骑牛于涧谷之间索郡人赵东野题诗东野题云骑牛无笠又无簔断陇横冈到处过暖日暄风不常有前村雨暗却如何葢规切之也居无何忤帅臣以贪劾之时端平更化之初施行特重贬衡阳人皆服东野之先见淳熙甲辰省元徐霖状元留梦炎皆三衢人一时士林歆羡时杨彦瞻以工部侍郎守衢遂大书状元坊以表其庐既以为未足则又揭双元坊以夸大之乡曲以为至荣而二公不欲其成各以书谢且辞焉彦瞻答之云尝闻前軰之言曰吾乡昔有及第奉常而归旗者鼔者馈者迓者往来而观者阗路骈陌如堵墙既而闺门贺焉宗族贺焉婣者及友者客者交贺焉至怙讐者亦茹耻戴愧而贺且谢焉独邻屋一室扄鐍逺引若避㓂然余因怪而问之愀然曰所贵乎衣锦之荣者谓其得时行道也将有以庇吾乡里也今也或窃一名得一官即起朝贵暮富之想名愈高官愈穹而用心愈谬武断者有之兼并者有之庇姦慝把持州县者有之是一身之荣一害之增也其居日以广隣日以促吾将入山林深密之地以避之是可弔何以贺为吾闻而异其言因黙识而谨书之凡交游间必道此语相摩切而非心相知者不道也执事于不肖可谓心相知如是而不以告罪也且今日此扁之揭所以独异于寻常者葢仆之望于执事者亦异焉人于此时每以谀献仆乃独以忠告非异于人也所冀进执事之徳而逺执事之器也执事不以仆之言为然则已若以为然则两坊之建可以无愧矣前之不受贺者亦必将先衆人而贺矣今得隽南宫者皆执事友也幸亦以是语之焉二公得书为之悚然其后徐以道学名留以功业显世以为彦瞻有以发之孔某者皇庆癸丑间为江浙省掾吏身躯短小仅与堂上公案等凡呈署牍文必用低凳阁足令高脱欢丞相以其先圣子孙而且才学优长甚礼遇之时有诏许文正公从祀孔子庙庭公之子参知政事恶孔风度不雅因小过叱之退丞相曰他祖公容得参政父亲坐参政反不容他一箇子孙立耶许大惭宋稗𩔖钞卷二十三宋稗类钞卷二十四钦定四库全书宋稗𩔖钞卷二十四常熟潘永因编称誉第四十宋景文云左太冲诗曰振衣千仭冈濯足万里流使人飘飘有世表意不减嵇康目送飞鸿语欧阳文忠公在颍上日取新唐书列𫝊令其子棐读而卧听之至藩镇𫝊叙嗟赏曰若皆如此其笔力亦何可及公平日少许人惟服韩稚圭尝因事叹曰屡百欧阳修何敢望韩公东坡诗文落笔輙为人𫝊诵每一篇到欧公为终日喜前后𩔖如此一日与其子棐论文因及东坡公叹曰汝记吾言三十年后世上人更不道着我也崇宁间海内外称坡公诗文不复有言欧公者张安道与欧阳文忠素不相能安道守成都日文忠为翰林苏明允父子自眉州走成都将求知于安道安道曰吾何足为重乃为作书办装使人送至京师谒文忠文忠得明允父子所着书亦不以安道所荐为嫌大笑曰后来文字当在此即极力推挽天下髙此两人东坡初登第以书谢梅圣俞圣俞以示欧阳文忠公公答梅书畧云不意后生能达斯理也吾老矣当放此子出一头地故东坡送晁羙叔诗云醉翁遣我从子游翁如退之践轲丘尚欲放予出一头酒醒梦断四十秋葢叙书语也东坡初为赵清献公作表忠观碑或持以示王荆公公读之沉吟曰此何语耶时有客在傍遽诋訿之公不答读至再三又携之而起且行且读忽叹曰此三王世家也客大惭王荆公在钟山有客自黄州来公曰东坡近日有何妙语客曰东坡宿于临臯亭醉解而起作成都胜相院经藏记千有余言㸃定才一两字有写本适留船中公立遣人取至时月出东南林影在地公展读于风檐喜见眉须曰子瞻人中龙也然有一字未穏客请之公曰日胜日负不若曰如人善博日胜日贫耳东坡闻之拊手大笑亦以公为知言东坡守彭城参寥尝往见之坡遣官妓马盻盻索诗叅寥笑口占絶句云多谢尊前窈窕娘好将幽梦恼襄王禅心已作沾泥絮不逐春风上下狂坡喜曰予尝见栁絮落泥中私谓可以入诗偶未曾收拾乃为此老所先可惜也叅寥于内外典无所不窥能文章尤善为诗秦少游与之友契尝在临平道中作诗云风蒲猎猎弄轻柔欲立蜻蜓不自由五月临平山下路藕花无数满汀洲东坡一见为写而刻石宗妇曹夫人善丹青作临平藕花图人争𫝊写葢不独寳其畵也苏子瞻自海外归与米元章书云岭海八年亲友旷絶亦未尝闗念但念吾元章迈往凌云之气清雄絶俗之文超妙入神之字何时见之以洗我积年瘴毒耶两日来疾有增无减儿子于何处得寳月观赋琅然诵之老仆卧聼未半蹶然而起恨二十年相从知元章不尽若此赋当过古人不论今世也天下岂尽如我軰聋聩耶公不乆当自有大名不劳我軰説也元章答云更有知不尽处脩杨许之业为帝宸碧落之游异时相见廼知也其高自标置如此东坡尝语少子过曰秦少游张文潜才识学问为当世第一无能优劣少游下笔精悍心所黙㑹而口不能𫝊者能以笔𫝊之然而气韵雄㧞踈通秀朗当推文潜二人皆辱与予游同升而并黜有自雷州来者逓至少游所惠诗文居蛮獠中乆得此如在齐闻韶也汝可记之勿忘吾言东坡曰意尽而言止者天下之至言也然言止而意不尽尤为极致又曰某平生无快意事惟作文章意之所到则笔力曲折无不尽意自谓世间乐事无踰此者崇宁大观间朝廷禁止苏公文章赏钱増至八十万禁愈严而𫝊愈盛往往以多相夸士大夫不能诵坡诗便自觉气索而人谓之不韵叅寥常与客评诗客曰世间故实小説有可以入诗者有不可以入诗者惟东坡全不拣择入手便用如街谈巷説一经坡手似神仙㸃瓦砾为黄金自有妙处叅寥曰老坡牙颊间别有一副炉鞲他人岂可学耶座客无不以为然黄山谷云先生道义文章名满天下所谓青天白日奴𨽻亦知其清明者也心悦而诚服者岂但中分鲁国哉士之不游苏氏之门与尝升其堂而畔之者可知也当先生之弃海濵其平生交游多讳之矣而王周彦万里致医药以文字乞品目此岂流俗人炙手求热救溺取名者哉潭州一巨贾私藏蚌胎为闗吏所捜尽籍之皆南海明珠也在仕无不垂涎而爱之太守而下轻其估悉自售焉唐质肃公介时以言事谪潭倅分珠狱𤼵奏方入仁宗预料谓近侍曰唐介必不肯买案具奏覈上览之果然真所谓知臣莫若君也唐李洞字才江苦吟有声慕贾浪仙之诗铸其像事之诵贾岛佛不絶口时以为异五代孙晟初名鳯又名忌好学尤长于诗为道士居庐山兰寂宫常畵贾岛像置屋壁晨夕事之人以为妖葢酸醎之嗜固有异世而同者长江簿何以得此于人哉凡人着书立言正不必合于一时后世有扬子云当自知之黄鲁直晚年悬东坡像于室中每晨衣冠荐香肃揖甚敬或以同时声名相上下为问则离席惊避曰庭坚望苏公门弟子耳安敢失其序承晖生自富贵居家颇𩔖寒素常置司马光苏轼像于室中曰吾师司马而友苏公黄山谷尝与座客论王介甫文一客曰鲁直不知前軰亦未深许介甫也尝见欧阳公一帖乃答人论介甫文言此人而能文角而翼者也此帖今在孙元忠家其子甚秘之非气𩔖者不以出示然就帖中语攷之乃是介甫方辞起居注时也黄鲁直年十七八时自称清风客俞清老见而目之曰竒逸通脱真骥子堕地也黄鲁直见谢无逸诗叹曰使在馆阁当不减眺张蒋希鲁家有杨文公与王魏公一帖用半幅纸有折㾗其畧云昨夜进士蒋堂携所作文来极可喜不敢不布闻子瞻曰夜得一士旦以告人察其情若喜而不寐者世言文公为魏公客公经国大谋人所不知者独文公得与观此帖不特见文公好贤下士之急且得一士必亟告之其补于公者亦多矣片纸折封犹见前人至诚相与简易平实不为虚文安得复有隠情皆可为后世法苏子由云荘周养生一篇诵之如神龙行空爪趾鳞翼所及皆自合规矩程伯淳尝至天宁寺方饭见趋进揖逊之盛叹曰三代威仪尽在是矣龚殿院彦和清介自立少有重名元祐间佥判瀛州与弟大壮同行尤特立不羣曾文肃子宣帅瀛州欲见不可得一日经过彦和邀其弟出不可辞也遂出相见即为置酒从容终日乃去因题诗壁间其末句云自慙太守非何武得向河阳见两龚江公着初任洛阳尉乆旱微雨作诗云云叶纷纷雨脚匀乱花柔草长精神雷车却碾前山过不洒原头陌上尘司马文正公于士人家立借纸笔脩刺谒之且为称荐由此知名李觌字子范𡊮州人元丰二年以特奏名推名尉吉州太和县时豫章先生为令赠之诗曰乃兄自是文章伯之子今为矍铄翁葢觌乃李观之弟也观字梦符初试南宫赋偶落韵有司爱其策为取特㫖由是登第以着作佐郎知临江军清江县时欧阳文忠公扶䕶太夫人䘮归庐陵舟过清江太守请观为文以祭之太守讶其简率观曰无深讶也既而文忠击节称之其文曰昔孟轲亚圣母之教也有子如轲虽死何憾尚享观初为太学官因上言役法不合出通判处州题诗一絶于直㕔之壁曰十谒朱门九不开利名渊薮且徘徊自知不是公矦骨夜夜江山入梦来吕太尉惠卿赴延安帅道出西都时程正叔居里中谓门人曰吾闻吕吉甫未识其面明且西出必经吾门我且一觇之迨旦了无所闻询之则过已乆矣道旁多不知正叔叹曰夫以从者数百人马数千行道中能使悄然无声驭衆如此可谓整肃矣立朝虽多可议其才亦何可掩陈无已与眺以道俱学文于曽子固无已晚得诗法于黄鲁直他日二人论文以道曰吾曹不可负曾南丰既而论诗无已曰吾此一瓣香须为山谷道人烧也刘原父文章敏赡尝直舍人院一日追封皇子公主九人方下直为之立马却坐一挥九制成文辞典丽各得其体真天才也欧阳文忠公闻而叹曰昔王勃一日草五王策未足尚也米元章与李端叔曰老夫嬾作文但𫝊得东坡岭外文时一㣲吟清风飒然顾同味者难得耳王质景文在太学与九江王阮齐名阮尝曰聼景文谈如读郦道元水经名川支渠贯穿周匝无有间断咳唾皆成珠玑绍圣中用蔡京之请置元祐党籍刻石禁中时尚书省国子监亦有石刻国子监有无名子以朱大题其碑上曰千佛名经陈莹中题元祐党籍碑曰呜唿汉世得人于斯为盛钱忱伯诚妻瀛国夫人唐氏正肃公之孙既归钱氏绍圣初随其姑长公主入谢钦宗向后于禁中先有戚里妇数人在焉俱从后歩过受釐殿同行者皆仰视读釐为离夫人笑于旁曰受禧也取宣室受釐之义耳后喜回顾主曰好人家男女终是别葢后亦以是谓也施圣与尝使金亲王至不肯退班一时称其有守后金使至阙问馆伴云师㸃今居何官馆伴宇文价于班列中指圣与示之金使恍然曰一见正人令人眼明宋赠鄂王岳飞谥忠武文曰李将军口不出辞闻者流涕蔺相如身虽已死凛然犹生又曰易名之典虽行议礼之言未一始为忠愍之号旋更武穆之称𫉬睹中兴之旧章灼知皇祖之本意爰取危身奉上之实仍采勘定祸乱之文合此两言节其一惠昔孔明之志兴汉室子仪之光复唐都虽计効以或殊在秉心而弗异垂之典册何嫌今古之同辞赖及子孙将与河山而并乆然今天下岳祠皆称武穆此未定之谥当称忠武为宜诋毁第四十一郭昱狭中诡僻登显徳进士耻赴常调献书于宰相赵普自比巢由朝议恶其矫激故不调后复伺普望尘自陈普笑谓人曰今日甚荣得巢由拜于马前吴僧賛宁颇读儒书愽覧强记而辞辨纵横人莫能屈时有安鸿渐者文辞隽敏尤好嘲咏尝街行遇賛宁与数僧相随鸿渐指而嘲曰郑都官不爱之徒时时作队賛宁应声答曰秦始皇未坑之軰往往成羣时皆善其㨗对鸿渐所道乃郑谷诗云爱僧不爱紫衣僧也太祖尝与赵中令普议事不合喟然曰安得宰相如桑维翰者与之谋乎普对曰使维翰在陛下亦不用葢维翰嗜钱太祖曰茍用其长亦当䕶其短措大眼孔小赐十万贯则塞破屋子矣国初宋琪沈义伦俱在黄阁时乆旱既雨复不止广陌涂淖琪厌之谓义伦曰可谓爕成三日雨而义伦遽对曰调得一城泥艺祖知而耻大臣之不学杨徽之闻而抵掌曰不意中书再生沈宋丁晋公为玉清昭应宫使每遇醮祭即奏有仙鹤儛于殿庑之上及记真宗东封方升中展事而羣鹤迎绕前后弥望不知其数至于天书所降亦必奏有鹤导之时㓂莱公判陜府一日坐山亭中有乌鵶数十飞鸣而过莱公笑顾属僚曰使丁谓见之当复目为仙鹤矣每自以令威之裔好言仙鹤故世号为鹤相犹唐李逢吉唿牛僧孺为丑座也丁晋公诗有天门九重开终当掉臂入王元之见曰入公门鞠躬如也天门岂可掉臂入乎此人必不忠夏竦尝统师西伐掲榜塞上云有得元昊头者赏钱五百万贯爵西平王元昊使人入市卖箔陜西荻箔甚髙倚之食肆外佯为食讫遗去至晚食肆窃喜以为有所𫉬徐展之乃元昊购竦之榜悬箔之端云有得夏竦头者赏钱两贯文竦闻之急令藏揜而已諠播逺近竦大惭沮许懐徳为殿帅尝有一举人因懐徳乳姥求为门客懐徳许之举子曵襕拜于庭下懐徳据座受之人谓懐徳武人不知事体宻谓之曰举人无没阶之礼宜少降接也懐徳应之曰我得打乳姥闗节秀才只消如此待之文潞公入相因张贵妃也贵妃父尧封尝为彦愽父洎门客贵妃因认彦愽为伯父亦欲得士大夫为助耳彦愽知成都贵妃以近上元令织异锦为献彦愽遂令工人织金线灯笼载莲花中为锦又为秋千以备寒食贵妃始衣之以见上上惊曰何处有此锦妃正色曰昨令成都文彦慱织来以尝与妾父有旧然妾安能使之葢彦愽奉陛下耳上色怡自尔属意彦慱自成都归不乆参知政事贝州王则叛朝廷遣明镐往讨之贼将破上以近京甚忧之一日宫中语曰执政大臣无一人为国家分忧者日日上殿无有取贼意贵妃明日宻令人语彦愽明日上殿乞身往破贼上大喜以彦愽任统军至则镐已下贝州则成擒矣㨗书至遂就路拜彦愽同平章事后因监察御史唐介疏论召彦愽殿上靣质竒锦事数件皆实有诏彦愽守故官出知许州明年上元中官有诗曰无人更进灯笼锦红粉宫中忆佞臣上闻此句亦笑唐子方之贬梅尧臣作书窜诗曰皇祐辛卯冬十月十九日御史唐子方危言初造膝曰朝有巨姦臣介所愤疾愿条一二事臣职敢妄率巨奸宰相愽邪行世莫匹曩时守成都委曲媚贵暱银珰挿左貂穷臈使驰驿邦媛将夸侈中赍金十镒为我寄使君竒纹织纎宻遂倾西蜀巧日夜急鞭抶红经纬金镂排科鬬八七比比双莲花篝灯戴星出几日成一端驰行如鬼疾明年观上元𬒳服稳称质灿然惊上目遽尔有薄诘既闻所从来接对似未失且云奉至尊于妾岂能必遂回天子颜百事容丐乞臣今得初陈狡猾彼非一偷威与卖利次第推甲乙是惟隂猾雄仁断宜勇黜必欲至太平在列无如弼弼亦昧平生况臣不阿屈臣言天下公奚以身自䘏君傍有侧臣喑哑横诋斥指言为㒺上废汝还蓬荜是时白此心尚不畏斧鑚虽令御魑魅甘且同饴蜜既如勿可惧复以强词窒帝声亦大厉论奏不容必介也容甚闲勐士股为憟立贬岭外春速欲为异物内外臣恟恟陛下何未悉即敢救者谁襄执左史笔谓此傥不容盛美有所咈平明中执法懐疏又坚述介言或似狂百岂无一实恐伤四海和幸勿若仓卒亟许迁英山衢路有嗟咄翼日宣白麻称快口盈溢阿附连諌官去若懐絮虱其问因𫉬利窃笑等蚌鹬英州五千里瘦马行䭿䭿毒蛇喷晓雾昼与岚气没妻孥不同涂风浪过蛟窟存亡未可知旅馆愁伤骨饥仆时后先随猿拾橡栗越林多蔽天黄柑维丹橘万室通酿酤抚逺无禁律醉去不须钱醒来弄明瑟山水仍竒怪巳可消愁郁莫作楚大夫懐沙自沉汩西汉梅子真出为吴市卒市卒且不惭况兹别秉秩始尧臣作此诗不示人及欧阳文忠公为编其集时有嫌避又削去此诗是以人少知者范文正公始以献百官图讥切吕许公坐贬饶州梅圣俞时官旁郡作灵乌赋以寄所谓事将兆而献忠人返谓尔多凶公亦作赋报之有言知我者谓吉之先不知我者谓凶之𩔖及公秉政圣俞乆困意公必援已而漠然无意所荐乃孙明复季秦伯圣俞有违言遂作灵乌后赋以责之畧云我昔闵汝之忠作赋弔汝今主人误丰尔食安尔巢而尔不复啄叛臣之目伺贼垒之去反憎鸿鹄之不亲爱燕雀之来附意以其西师无成功世颇以圣俞为隘荆公素轻沈文通遘以为寡学故赠之诗曰翛然一榻枕书卧直到日斜骑马归及作文通墓志遂云公虽不尝读书或规之曰渠乃状元此语得无太过乃改读书作视书又尝见郑毅夫獬梦仙诗曰授我碧简书竒篆蟠丹砂读之不可识翻身凌紫霞大笑曰此人不识字不勘自承毅夫曰不然吾乃用太白语也公又笑曰自首减等白诗云遗我鸟迹书飘然落岩间其字乃上古读之了不闲东坡云李白尚气乃自招不识字不如韩愈崛强云我宁屈曲自世间安能随汝巢神山也富郑公初甚欲见黄山谷及一见便不喜语人曰将谓黄某如何原来只是分宁一茶客陈无已诗话云某公用事排斥端士矫饰伪行范蜀公咏僧房假山诗曰倐忽平为险分明假夺真某公指荆公也又一假山诗云安石作假山其中多诡怪虽然知是假争柰主人爱世以为东坡所作王荆公素不乐滕元𤼵郑毅夫目为滕屠郑酤然二公豪迈殊不病其言毅夫为内相一日送客出郊过朱亥冡俗谓之屠儿原者因作诗曰髙论唐虞儒者事卖交负国岂胜言慿君莫笑金椎陋却是屠酤解报恩王荆公知制诰一日赏花钓鱼宴内侍各以金楪盛钓饵药置几上安石食之尽明日仁宗谓宰辅曰王安石诈人也使误食钓饵一粒则止矣食之尽不情也常不乐之后安石自着日録厌薄祖宗仁宗为甚每谓汉文不足取其心薄仁宗也故一时大臣富弼文彦愽韩𤦺皆为其诋毁云熙宁七年四月王荆公罢相镇金陵是秋江左大蝗有无名子题诗赏心亭曰青苗免役两妨农天下嗷嗷怨相公惟有蝗䖝感恩徳又随旌斾过江东荆公一日饯客至亭上覧之不悦而莫知作者为何人王荆公柄国时有人题相国寺壁云终嵗荒芜湖浦焦贫女戴笠落柘条阿侬去家京洛遥惊心㓂盗来攻剽人皆以为夫出妇忧荒乱也及荆公罢相子瞻召还诸公饮蘓寺中以此诗问之苏曰于贫女句可以得其人矣终嵗十二月也十二月为青字荒芜田有草也草田为苖字湖浦焦水去也水旁去为法字女戴笠为安字柘落木条剰石字阿侬是吴言合吴言为误字去家京洛为国㓂盗为贼民葢言青苖法安石误国贼民也文思副使方圭好为恶诗逢人即诵数十篇其言喋喋可憎宋丞相庠以资政殿学士知扬州圭假道淮上一日宋宴客于平山堂圭谭诗于坐宋恶之欲已圭之词时望见野外一牛就𣗳磨痒宋顾坐客胡恢曰青牛恃力狂挨树恢应声答曰妖鸟啼春不避人宋公大笑圭晓其意洎饮罢至客次奋拳击恢衆救之而免刘贡父作给事中时郑穆学士表请致仕状过门下省刘谓同舍曰宏中请致仕为年若干答者云郑年七十三刘遽曰慎不可遂其请问其故刘曰且留取伴八十四底时潞公年八十四再起平章事潞公闻之甚不怿宏中穆字也苏子瞻曰予一日醉卧有鱼头鬼身者自海中来云广利王请端明予披褐黄冠而去亦不知身入水中但闻风雷声有顷豁然明目疑入水晶宫其下骊目夜光文犀尺璧南金火齐不可仰视间以珊瑚琥珀广利佩剑冠服而出从二青衣予曰海上逐客重烦邀命有顷东华真人南溟夫人亦至出鲛绡丈余命予赋诗予写竟进广利诸仙迎看称妙独广利旁一冠簮者谓之鳖相公进言苏轼不谨祝融二字犯王讳王大怒斥出予退而叹曰某到处被鳖相公厮壊东坡一日㑹客坐客举令欲以两卦名証一故事一人云孟尝门下三千客大有同人一人云光武兵渡滹沱河既济未济一人云刘寛婢羮污朝衣家人小过东坡云牛僧孺父子犯罪大畜小畜葢指荆公父子也司马温公之亡当明堂大享朝廷以致斋不及奠肆赦毕苏子瞻率同軰以往程正叔固争引论语子于是日哭则不歌子瞻曰明堂乃吉礼不可谓歌则不哭正叔又谕司马诸孤不得受弔子瞻戏曰頥可谓燠糟鄙俚叔孙通司马文正公薨时程正叔以臆説歛之正如封角状东坡嫉其怪妄因怒诋曰此岂信物一角附上阎罗大王者耶东坡云石介作三豪诗其畧云曼卿豪于诗永叔豪于文而杜黙师雄豪于歌也永叔亦赠黙诗云赠之三豪篇而我滥一名黙之歌少见于世初不知之后见其一篇云学海波中老龙圣人门前大虫皆此等语甚矣介之无识也永叔不欲嘲笑之者公素恶争名且为介讳也吾观杜黙豪气正是京东学究饮私酒食瘴死牛肉醉饱后所𤼵者也作诗狂怪至卢仝马异极矣若更求竒便作杜黙矣刘元城言哲宗皇帝尝因春经筵讲罢移坐小轩中赐茶自起折一柳枝程頥为説书遽起諌曰方春万物生荣不可无故摧折哲宗色不平因掷弃之温公闻之不乐谓门人曰遂使人主不欲亲近儒生正为此軰太后闻之叹曰怪鬼壊事吕晦叔亦不乐其言也云不须得如此沈明逺寓简曰程氏之学自有佳处至椎鲁不学之人窜趾其中状𩔖有徳其实土木偶也而盗一时之名东坡讥骂畧无假借人或过之不知东坡之意惧其为杨墨将率天下人流为矫䖍庸惰之习也辟之恨不力耳岂过也哉张文潜耒尝问张安道云司马君实直言王介甫不晓事是如何安道云贤只消去看字説文潜云字説也只是二三分不合人意安道云若然则足下亦有八九分不解事矣刘贡父言每见介甫道字説便待打诨杜少陵宿龙门诗云天阙象纬逼王介甫改阙为閲黄山谷对衆极言其是刘贡父闻之曰直是怕他章子厚为侍从遇其生朝㑹客门人林特以诗为夀子厚出诗示客指其颂徳处叹以为工特颇不平忽曰昔人有令畵工𫝊神以其不似命别为之既又以为不似凡三四易畵工怒曰若畵得似处是甚模様满座烘然章惇罢相俄落职林公希为舍人当制词云悻悻无大臣之节怏怏非少主之臣章相寄声曰此一聨毋乃太甚林答曰长官𤼵恶杂职棒毒无足怪也绍圣初召拜首台翰林曾子宣草麻洎庭宣有赤舄几几南山巖巖之语时大夫语云今则几几巖巖柰硁硁鞅鞅乎章子厚与苏子瞻小时相善一日章坦腹而卧适子瞻自外来章摩其腹以问子瞻曰公道此中何所有子瞻曰都是谋反底家事赵挺之为御史弹黄鲁直除右丞不当葢系御史中丞孙觉之壻户部尚书李常之甥左司郎中黄亷之姪翰林学士苏轼歌笑诙谐之友曾布以翰林学士权三司坐言市易事落职知绕州舍人许将当制颇多斥词许是曾公所引心不自安往曾许谢过曾曰君不闻宋子京之事乎昔晏元献当国子京为翰林学士晏爱宋之才雅欲旦夕相见遂税一第于旁近延居之遇中秋启燕晏召宋出妓饮酒赋诗达旦方罢翼日罢相宋当草词颇极诋斥至有广营产以植私多役兵而规利之语方子京挥毫之际昨日余酲尚在左右观者亦骇葢此事由来逺矣何足校耶许怃然而去蔡卞妻七夫人是荆公女颇知书能诗词蔡每有国事先谋之牀第然后宣于庙堂时执政相语曰吾軰每日奉行者皆其咳唾之余也蔡拜右相家宴张乐伶人扬言曰右丞今日大拜都是夫人裙带中外𫝊以为笑张天觉言近世文馆寂寞向所谓有文者欧阳修己老刘敞已死王珪王安石已登两府后来所谓有文者皆五房检正三舍直讲崇文校书间有十许人今日之所谓词臣者曰陈绛曰王益柔曰许将而已觉尝评之陈绛之文如欵叚学骥筋力虽劳而不成步骤王益柔之文如村夫织机杼虽成幅而不成锦绣许将之文如穉子吹埙终日喧唿而不合律吕此三人者皆以出辞令行诏诰而扬作外庭者也今其文如此恐不足以𤼵帝猷炳王度矣王景亮与邻里仕族浮薄子数人结为一社纯事嘲诮士大夫无问贤否一经诸人之目无有不𬒳不雅之名者尝号其里为猪嘴闗元祐间吕惠卿察访东京吕天姿清瘦每説语辄以双手指画社人因目为説法马留时邵箎以上殿泄气出知东平邵髙鼻圈鬈髯社人目为泄气师子景亮又从而足为七字对曰説法马留为察访泄气师子作知州惠卿大啣之因讽部使者𤼵以他事举社皆虀粉矣葢口之为业非独𤼵人隂私败人成事贾祸歛怨祸亦及之宋元祐党籍碑成于蔡氏父子其意则王安石启之也安石尝作曹杜诗以寓意谓神奸变化自古难知辨之而不疑者惟禹鼎焉魑魅合谋葢非一日太丘之社其亡也晚葢以喻新法异意之人将为宋室之祸也其后门生子壻相继得政果铸寳鼎列元祐诸贤司马光而下姓名于其上以安石比禹绩而以司马诸公为魑魅吕惠卿载诸谢章曰九金聚粹畵图魑魅之形自此党论大兴贤才消伏卒致边疆不守赤县丘墟一言䘮邦安石之谓也后金兵入汴见铸鼎之象而叹曰宋之君臣用舍如此焉得乆长遂怒而撃碎之崇宁间初兴学校州郡建学聚学粮日不暇给士人入辟雍皆给劵一日不可缓缓则谓之害学政议罚不少贷已而置居养院安济坊漏泽园所费尤大朝廷课以为殿最往往竭州郡之力仅能枝梧谚曰不养徤儿却养乞儿不管活人只管死尸建中靖国初有前与绍圣共政者欲反其𩔖道建议尽召元祐流人还朝以为身谋未几元祐诸人并集不肯为之用则复逐之而更召所反者既至亦恶其翻覆排之尤力其人卒不得安其位而去张芸叟时以元祐人先罢居长安里中间之壁间适有扇架戏题其下曰扇子解招风本要热时用秋来挂壁间却被风吹动时竞𫝊之以为笑陈和叔绎为举子时通率少检后举制科骤为质村淳古之状时谓之熟热颜回熈宁中孔文仲对制策言时事有可痛哭叹息者执政恶而黜之绎时为翰林学士语于衆曰文仲狂躁真杜园贾谊也王平甫曰曰杜园贾谊可对熟热颜回合坐大噱绎有惭色杜园热熟皆当时鄙语魏秦道辅自号临汉𨼆君着东轩杂録续録订误诗话等书又有一书讥评巨公伟人阙失目曰碧云騢取庄献明肃太后垂帘时西域贡名马颈有旋毛文如碧云以是不得人御闲之意嫁其名于梅尧臣圣俞蔡攸尝赐晏禁中徽宗频以巨觥宣劝之攸恳辞不任杯酌将至颠踣上曰就令灌死亦不至失一司马光也由是言之则上之尊光而薄攸至矣然光已死不免追夺而攸迄被宠眷是可叹也王黼虽为相然事徽庙极䙝宫中使内人为市黼为市令若东昏之戏一日上故责市令挞之取乐黼窘唿曰告尧舜免一次上笑曰吾非唐虞汝非稷契也又一日与踰垣微行黼以肩承帝趾墻峻微有不相接处上曰耸上来司马光黼应曰伸下来神宗皇帝君臣相谑乃尔徐神翁自海陵到京师蔡鲁公谓徐云且喜天下太平是时河北盗贼方定徐云太平天上方遣许多魔君下生人间作壊世界蔡云如何识得其人徐笑云太师亦是蒋颕叔为𤼵运使至泰州谒徐神翁坐定一无所説将起忽自言曰天上人间都不定叠蒋因叩之曰天上已遣五百魔王来世间作官安得定叠蒋复叩以身之休咎徐谓之曰𤼵运使亦是一赤天魔王也宣和末黄安时曰乱作不过一二年矣天使蔡京八十不死病亟复苏是将使之身受祸也天下其能乆无事乎靖康兵乱宣和旧臣悉已逺窜安时居夀春叹曰造祸者全家尽去岭外避地却令我軰横尸路隅耶安时卒死于兵可哀也汪彦章投李伯纪启云孤忠贯日正二仪倾侧之中凛气横秋挥万骑笑谈之顷又云士讼公冤咸举幡而集阙下帝从民望令免胄以见国人其賛美至矣及居翰苑草伯纪谪词乃云朋姦㒺上有虞必去于驩兠欺世盗名孔子先诛于正夘又云专杀尚威伤列圣好生之徳信䜛喜佞为一时羣小之宗伯纪真君子而丑诋至此且与前启又何反也当时亦有以此问彦章者彦章云我前启自直一翰林学士而彼不我用安得不丑诋之是可笑也渡江初吕元直作相堂厨每㕔日食四千至秦㑹之当国每食折四十余千执政有差于是始不㑹食胡明仲侍郎曰虽欲伴食不可得矣蜀人任子渊好谑郑宣抚刚中自蜀召还葢秦㑹之欲害之也郑治蜀有惠政人犹觊其复来暨闻秦氏之指俱大失望衆中或曰郑不来矣子渊对曰秦少恩哉当时称其敢言南渡诸将俱封王尊荣安富而张循王俊尤善治生其罢兵而归嵗収租米六十万斛绍兴间内宴有优人作善天文者云世间贵人必应星象我悉能窥之法当用浑天仪设玉衡若对其人窥之见星而不见人玉衡不能卒办用铜钱一文亦可乃令窥光尧云帝星也秦师垣曰相星也韩蕲王曰将星也张循王曰不见其星衆皆骇复令窥之曰中不见星只见张郡王在钱眼内坐殿上大笑洪景卢奉使其父忠宣尝荐之景卢为金困辱而归太学诸生作词云洪迈被拘留垂哀作楚囚七日忍饥犹不耐堪羞苏武曽经十九秋厥父既无谋厥子安能解国忧万里归来夸舌辨村牛好摆头时不摆头葢洪好摇头也孝宗时大旱有诏迎天竺观音就明庆寺请祷或作诗曰走杀东头供奉班𫝊宣圣㫖到人间太平宰相堂中坐天竺观音却下山赵温叔雄由是免相真文忠公徳秀负一时重望端平更化人傒其来若元祐之涑水翁也是时楮轻物贵民生颇艰意真儒一用必有建明转移之间立可致治于是民间为之语曰若欲百物贱直待真直院及童马入朝敷陈之际首以尊崇道学正心诚意为苐一义继而复以大学衍义进愚民无知乃以其言为不切于时务复以俚语足前句云喫了西湖水打了一锅面市井小儿嚣然诵之继参大政未及有所建置而薨魏了翁督师亦未及有所经畧而罢临安优人装一儒生手持一鹤别一儒生与之邂逅问其姓名曰姓钟名庸问其手持何物曰大鹤也因倾葢欢然唿酒对饮其人大嚼洪吸酒肉靡有孑遗忽颠仆于地数人曵之不动中一人乃批其颊大骂曰説甚中庸大学吃了许多酒肉一动也动不得遂一笑而罢西山省试主文有轻薄子作赋云误南省之多士真西山之饿夫沈子固先生曰道学之名起于元祐盛于淳熈其徒甚盛其间假此以欺世者真可嘘枯吹生凡治才赋者则目为聚歛开阃扞邉者则目为粗材读书作文者则指为玩物䘮志留心吏事者则斥为刀笔舞文葢其所读者止四书近思録通书太极图西铭及诸家语録之𩔖自诡其学能正心齐家至于治国平天下故为之説曰为天地立心为生民立极为前圣继絶学为万世开太平凡为州为县为监司必须建立书院及道统诸贤之祠或刋注四书衍缉近思録等文则可钓声誉致通显下而士子时文必须引以𥪡义则亦擢巍科而称名士否则立身如温国文章气节如东坡皆非本色也于是天下之士竞趋之稍有违异其党必挤之为小人虽时君亦不得而辨之其气燄可畏如此然所言所行了不相顾往往皆不近人情之事驯至淳祐咸平则此弊极矣是时为朝士者必议论愦愦头脑冬烘弊衣菲食出则乗破竹轿舁之以村夫髙巾破履人望而知其为道学君子显达清要旦夕可致也然其家囊金匮帛至为市人所不为贾师宪独持相权惟恐有攘之者则专用此軰列之要路名为尊崇道学其实幸其阘茸不才不致掣其肘以是驯致万事不理䘮身亡国鸣唿孰谓道学之祸不甚于典午之清谈乎陈同甫亦曰今世之儒士自谓得正心诚意之学者皆风痺不知痛痒之人也举一世安于君父之大雠而方且扬眉拱手以谈性命不知何者谓之性命乎周公谨有言世有一种浅陋之士自视无堪以为进取之地辄亦自附于道学之名褒衣愽带危坐濶步或钞节语録以资高谈或低眉合眼号为黙识而试叩其所学则古今无所闻知考验其所行则义利无所分别此圣门之大罪人也同甫所嫉者正为此軰尔世有嘐嘐然以不仕为高而其经营反甚于躁进者或不得间而入故为小异以去矫托恬退往往窃浮声而跻荣膴世终不悟也俗谑有穷书生欲噉馒头计无从得一日过市见有列肆而鬻者辄大唿仆地主人惊问曰吾畏馒头主人曰安有是理乃设百许枚空室闭之徐伺于外寂不闻声穴壁窥之则以两手抟撮而食殆过半矣亟开门诘其然曰吾见此忽自不畏主人知其绐怒而斥曰若尚有畏乎曰有犹畏腊茶两椀耳理宗朝尝欲举行推回亩田之令议而未决至贾似道当国卒行之有人作诗曰三分天下二分亡犹把山川寸寸量纵使一坵添一亩也应不似旧封疆又云量尽山田与水田只留沧海与青天如今那有闲州渚寄语沙鸥莫浪眠又有作沁园春词云道过江南泥墻粉壁右具在前述何县何乡里住何人地佃何人田气象萧条生灵憔悴经界从来未必然惟何甚为官为己不把人怜思量几许山川况土地分张又百年西蜀巉巖云迷鸟道两淮清野日警狼烟宰相弄权奸人㒺上谁念干戈未息肩掌大地何须经理万取千焉枢宻使文及翁亦尝作百字令咏雪以讥之云没巴没鼻煞时间做出漫天漫地不问髙低併上下平白都教一例鼓弄滕六招邀巽二只恁施威势识它不破至今道是祥瑞最苦是鹅鸭池邉三更半夜误了呉元济东郭先生都不管掩上门儿稳睡一夜东风三竿红日万事随流水东皇笑道山河原是我的贾似道当国御史陈伯大奏立士籍凡应举及免举人州县给厯一道亲书年貎世系及所肆业于厯首执以赴举过省叅对笔迹异同以防伪滥时有诗讥之云戎马掀天动地来襄阳城下哭声哀平章束手全无䇿却把科塲恼秀才又有作沁园春云国步多艰民心靡定诚吾隠忧叹浙民转徙怨寒嗟暑荆襄死守閲嵗经秋㓂未易支人将相食识者深为社稷羞当今亟出陈大諌箸借留矦迂濶为谋天下士如何可籍収况君能尧舜臣皆稷契世逢汤武业比伊周政不必新贯宜仍旧莫与秀才做尽休劝吾元老广四门贤路一柱中流又词云士籍令行条件分明逐一排连问子孙何习父兄何业明经词赋右具如前最是中间娶妻某氏试问于妻何与焉乡保举那当着押开口论钱祖宗立法于前又何必更张万万千算行闗改㑹限田放籴生民凋瘁膏血俱朘只有士心仅存一脉今又艰难最可怜谁作俑陈坚伯大附势专权似道令人贩盐百艘至临安卖之太学生有诗云昨夜江头长碧波满船都载相公鹾虽然要作调羮用未必调羮用许多景定甲子七月初二日彗见东方昭示天邉有诏责巳求直言京庠唐棣上言指切贾丞相云大臣徳不足以居功业之髙量不足以展经纶之大七司条例一旦变更薪茗榻藏香椒积压与商贩争微利致两浙无富家夹袋不收拾人才而遍诸贱伎之姓名化地不斡旋陶冶而恣行非僻之方术挟不肖之騃弟以卿月而弄风月于花衢招无赖之愽徒以秋而厌谿于槐闼踏青泛緑不思万井之萧条醉醲饱鲜遑恤百货之腾踊刘良贵贱丈夫也乃倚之以扬鹰犬之威董宋臣非巨蠧哉复纵之而出虎兕之押人心怨怒致此彗妖谁秉国钧盍执其咎嘉泰开禧间郭倪位殿巖賔客日盛相与怂慂直以为卧龙复出酒后辄咏三顾频烦两朝开济之句屏风扇靣一一皆书此二句遂逢当轴意以兴六月之师吴衡守旴𣅿过见之于扬倪迎谓曰君所谓洗脚上船也予生西陲如斜谷祁山皆狭隘可守而不可出岂若得平衍空旷之地掉鞅成大功顾不快耶陈景俊为随军漕先行燕之中席酌酒曰木牛流马则以烦公衆咸笑之倬既溃于符离僎又败于仪真自度不复振对客泣数行下时彭法𫝊师为法曹好谑适在座谓人曰此带汁诸葛也𫝊者莫不拊掌唐源休受朱泚伪官自比萧何之功入长安日首收图籍时人笑之目曰火迫鄼矦正可作对也杭僧温日观善畵卜萄性嗜酒唯杨总统饮以酒则不一沾唇见辄骂曰掘坟贼掘坟贼至元丙子淮南阃帅夏贵归附大元授中书左丞至己夘嵗死有赠以诗云自古谁无死惜公迟四年问公今日死何似四年前又有弔其墓云享年八十三而不七十九呜唿夏相公万代名不朽昔宋禇彦回身事二姓弟炤叹曰使渊作中书而死不当是一名士耶世徳不昌令有期頥之夀宋稗𩔖钞卷二十四宋稗类钞卷二十五钦定四库全书宋稗𩔖钞卷二十五常熟潘永因编诙谐第四十二尚书谷使呉越忠懿王宴之因食蝤蛑询其族𩔖忠懿命自蝤蛑至蜞蚏凡取十余种以进谷曰真所谓一蠏不如一蠏宴将毕或进葫芦羮相劝谷下箸忠懿笑曰先王时庖人善为此羮今依様馔来者谷一语不答陶尚书奉使江南韩熙载遣家妓以奉盥及旦以书谢有云巫山之丽质初临霞侵鸟道洛浦之妖姿自至月满鸿沟举朝不能㑹其辞熙载因召家妓询之云是夕忽当浣濯陶尚书谷本姓唐避石普讳而改焉小字铁牛李相涛出典河中尝有书与陶公曰每过中流潜思令徳陶初不为意细思方悟葢河中有张燕公铸系桥铁牛也太宗欲周知天下之事虽疎逺小臣茍欲询访皆得登对王禹偁大以为不可上疏有曰至如三班奉职其卑贱可知比因使还亦得上殿云云当时盛传此语未几王坐论妖尼道安救徐铉事讁为商州团练副使一日从太守赴国忌行香天未明彷彿见一人紫𫀆秉笏立于佛殿之侧王意恐官髙欲与之叙位其人歛板曰某即可知也王不晓其言而问之其人曰公尝疏云三班奉职卑贱可知某今官为借职是即可知也王怃然自失闻者莫不大笑盛文肃公度丰肌大腹居马上前如俯后如仰而眉目清秀丁晋公谓疎痩靣如刻削二公皆浙人也并以文辞知名梅学士询在真宗朝久为名臣至庆厯中为翰林侍读好洁衣服裛以龙麝其在官舍每晨起将视事必焚香两炉以公服罩之撮其䄂以出坐定徐展浓香郁然满室有窦元賔者五代汉相贞固之孙也以名家子有文行为馆职而不事脩洁衣服垢汗经时未尝沐浴时人为之语曰盛肥丁痩梅香窦臭明孝宗朝元守直为通政使王敞为左通政姜清李浩为叅议声音俱不甚称时有谣曰元哭王唱姜辣李苦葢元重浊王尖丽姜则急躁李则气短皆切中云盛度体丰肥一日自前殿趋出宰相在后盛初不知忽见即欲趋避行百余步乃得直舍𨼆于其中石学士见其喘甚问之盛告其故石曰相公问否盛曰不问别去十余步乃悟骂曰奴乃以我为牛杨文公大年尝戒门人为文宜避俗语既而公因作表云伏惟陛下徳迈九皇门人郑戬遽请于公曰未审何时得卖生菜于是公为之大笑易之杨大年方与客棋石中立自外至坐于一隅大年因诵贾谊鵩赋以戏之云止于坐隅貌甚闲雅石即答云口不能言请对以臆杨文公亿有重名尝因草制为执政者多所涂削甚不平因取稿上涂抹处以浓墨就加为鞋底様题其旁曰世业杨家鞋底人或问故亿曰此谓见别人脚迹当时𫝊以为笑后舍人草制𬒳墨黜者则相谑曰又遭鞋底祥符中日本国忽梯航称贡葢因本国之东有祥光现其国素𫝊中原天子圣明则此光现真宗喜勅本国建一佛祠以镇之赐额曰神光朝辞日上亲临遣贡使回乞赐寺记时词臣当直者文学不甚优赡遂假张学士君房捉刀既传宣令急撰寺记时张醉饮于楼遣人遍觅之不得而贡使在合门翘足而待又中人三促之紫薇大窘后钱杨二公玉堂暇日改闲忙令大年曰世上何人得最闲司谏拂衣归华山葢种放得告还山养病之时也希白曰世上何人号最忙紫薇失却张君房时𫝊为雅笑张亢滑稽敏㨗有门客因㑹话亢问曰近日作赋乎门客曰近作坤厚载物赋因自举其破题曰粤有大徳其名曰坤亢应声答曰奉为续两句可移赠和尚续曰非讲经之座主是传法之沙门龙图刘煜尝与内相刘筠聚㑹饮茗问左右曰汤滚也未左右皆应曰已滚筠曰佥曰鲧哉煜应声曰吾与㸃也晏元献以文章名誉少年富贵性豪俊所至延賔客一时名士多出其门罢枢宻副使为南京留守时年三十八幕丁王琪张亢最为上客亢体肥大琪目为牛琪痩骨立亢目为猴二人互相讥诮琪尝嘲亢曰张亢触墻成八字亢应声曰王琪望月呌三声一座为之大笑苖振以苐四人及第既而召试馆职一日谒晏丞相晏语之曰君久从吏事必踈笔研今将就试宜稍温习也振率然答曰岂有三十年为老娘而倒䙀孩儿者乎晏公俛而哂之既而试泽宫选士赋韵叶有王字振叶之曰率土之滨莫非王由是不中选晏公闻而笑曰苖君竟倒䙀孩儿矣石中立喜滑稽天禧中为员外郎时西域献狮子畜于御苑日给羊肉十五斤石率同列往观或曰吾軰忝与郎曹反不及一兽石曰汝何不知分彼乃苑中狮子吾曹员外郎耳安可并耶包弹对杜撰为甚的包拯为台官严毅不恕朝列有过必力弹击故言事无瑕疵者曰没包弹杜黙为诗多不合律故言事不合格者曰杜撰世言杜撰包弹本此湘山野録载盛文肃度撰文节神道碑石叅政中立急问曰谁撰盛卒对曰度撰满堂大笑文肃在杜黙之前则知杜撰之説其来久矣章郇公得象与石资政中立素相友善而石喜谈谐尝戏章云昔时名画有戴嵩牛韩干马而今乃有章得象也丁普公在秘阁日凝寒近火尝以铁箸于灰烬间书画同舍伺公暂起烧箸使热公至为箸所熨曰昨宵通晓不寐为四邻絃管喧唿所聒同舍曰是必嫁娶之家也公曰非也是时平嵗稔小人軰共乐其父母祖先耳丁普公自崖州还坐客论天下州郡何地最隆盛公曰唯崖州地望最重客问其故答曰宰相只作彼州司戸叅军他州何可及文潞公坐客有言新义极迂怪者公笑不答久之曰颇尝记明皇坐勤政楼上见钉铰者上唿曰朕有一破损平天冠汝能钉铰否此人既为完之上曰朕无用此冠以与汝为丁直其人惶恐谢罪上曰俟夜深闭门后独自戴甚无害也韩缜为秦州以贼杀不辜去官秦人语曰宁逢乳虎莫逢韩玉汝或问莫逢韩玊汝当以何对孙临最滑稽曰可怕李金吾欧阳公与人行令各作诗两句须犯徒以上罪者一云持刀哄寡妇下海劫人船一云月黒杀人夜风髙放火天至欧云酒黏衫䄂重花压㡌檐偏或问之答云当此时徒以上罪亦做了欧阳文忠公知贡举省闱故事士子有疑许上请文忠方以复古道自任将明告之以崇雅黜浮期以丕变文格葢至日昃犹有喋喋弗去者过晡稍閴矣方与诸公酌酒赋诗士犹有扣帘梅圣俞怒曰凟则不告当勿对文忠不可竟出应鹄𫀆环立观所问士忽前曰诸生欲用尧舜事而疑其为一事或二事惟先生幸教之观者閧然笑文忠不动色徐曰似此疑事诚恐其误但不必用可也内外又一笑有士大夫投启谢论荐者云措诸事业皆仲尼之皇皇𤼵为文章合唐虞之浑浑以唐虞与仲尼为对可与此士分谤王宣徽拱辰于洛中营第甚侈中堂起屋三层最上曰朝天阁时司马公亦在洛于私第穿地丈余作壤室邵康节见富郑公公问洛中新事邵云近有一巢居一穴处者富为大笑王岐公诗喜用金玊珠璧以为富贵而其兄谓之至寳丹有人云诗能穷人且强作富贵语看何如数日捜索止得一聨云胫脡化为红玳瑁眼睛变作碧琉璃为之絶倒王介甫为相大讲天下水利刘贡父尝造介甫值一客在坐献䇿曰梁山泊决而涸之可得良田万顷但未择得利便之地贮其水耳介甫俯首沉思贡父抗声曰此甚不难介甫欣然以为有䇿遽问之贡父曰别穿一梁山泊则足以贮此水矣介甫大笑而止荆公禹玉熙宁中同在相府一日侍朝忽有虱自荆公𥜗领而上直縁其须上顾之笑公不自知也朝退禹玊指以告公公命从者去之禹玉曰未可轻去輙献一言以颂虱公曰如何禹玊笑而应之曰屡游相须曽经御览荆公亦为之解頥王荆公封舒王配享宣圣庙位居孟子之上与颜子为对其壻蔡元度卞实主之优人尝因对御戏设孔子正坐颜孟与安石侍侧孔子命之坐安石揖孟子居上孟辞曰天下逹尊爵居其一轲仅䝉公爵相公贵为真王何必谦光如此遂揖颜子颜曰囘也陋巷匹夫平生无分毫事业公为名世真儒辞之过矣安石遂处其上夫子不能安席亦避位安石惶惧拱手云不敢往复未决子路在外愤愤不能堪径趋从祀堂挽公冶长臂而出公冶为窘廹之状谢曰长何罪乃责数之曰汝全不救䕶丈人看取别人家女壻其后朝论亦颇疑窒于礼文每车驾幸学輙以屏障其面旧制兖邹二公东西向今郡县学二公并列于左者葢靖康撤荆公像之时徒撤而不复正耳大臣至近戚有疾恩礼厚者多宣医及薨例遣内侍监䕶塟事谓之勅塟国医未必皆髙手既𬒳㫖须求靣投药为功病者不敢辞偶药不中病往往为害勅塟则丧家无预一听命于监䕶官不敢复计费惟其所欲至有罄资不能办者于时谚云宣医纳命勅塟破家苏长公在维扬一日设客十余人皆一时名士米元章亦在坐酒半元章忽起立自賛曰世人皆以芾为颠愿质之子瞻长公笑答曰吾从衆东坡在元祐以髙才狎侮公卿率有标目独于司马温公不敢有所轻重一日相与论免役差役利害不合及归舍方卸巾弛带輙连唿曰司马牛司马牛东坡谒吕㣲仲㣲仲方寝久不出已而见于便坐其庭中有昌羊盆豢一緑毛龟坡指曰此易得耳唐庄宗时有进六目龟者时伶人敬新磨献口号云不要閙不要閙听取龟儿口号六只眼儿睡一觉抵别人三觉宋初惩五代藩镇之弊置通判以分知州之权谓之监州有钱昆少卿者余杭人嗜蟹尝求𥙷郡人问其所欲昆曰但得有螃蟹无通判处则可此语风味似普人东坡云欲问君王乞符竹但忧无蟹有监州即用其事昔有黠者滑稽以玩世曰彭祖八百岁而死其妇哭之恸其邻里共解之曰人生八十不可得而翁八百矣尚何尤妇对曰汝軰自不论尔八百死矣九百犹在也世以痴为九百谓其精神不足也又曰令新视事而不习吏道召胥魁具道笞十至五十及折杖数令遽止之曰我解矣笞六十为杖十四耶魁笑曰五十尚可六十犹痴耶长公取为偶对曰九百不死六十犹痴李觏字泰伯旴江人贤而有文章苏子瞻诸公极推重之素不喜佛不喜孟子好饮酒一日有逹官送酒数斗泰伯家酿亦熟然性介僻不与人往还一士人知其富有酒无计得饮乃作诗数首骂孟子其一云完廪捐阶未可知孟轲深信亦还痴丈人尚自为天子女婿如何弟杀之又云乞丐何曽有二妻邻家焉得许多鸡当时尚有周天子何必纷纷説魏齐李见诗大喜留连数月所与谈莫非骂孟子也无何酒尽乃辞去既而又有寄酒者士人再往作仁义正论三篇大率皆诋释氏李览之笑曰公文采甚竒但前次𬒳公喫了酒后极索寞今次不敢相留留此酒以自遣懐闻者莫不絶倒梁太祖受禅姚垍受翰林学士上问及裴延裕行止曰颇知其人文思甚㨗垍曰向在翰林号为下水船太祖应声曰卿便自上水船议者以垍为急湍滩头上水船黄鲁直诗曰花气薫人欲破禅心情其实过中年春来诗思何所似八节滩头上水船山谷㸃化前人语而其妙如此诗中三昧手也东坡在惠州天下传其已死后七年北归时章丞相方贬雷州东坡见南昌太守叶祖洽叶问曰世传端明已归道山今尚尔游戏人间耶坡曰途中见章子厚乃回返耳王圣涂辟之云苏子瞻文章议论独出当世风格髙迈书画亦精絶有得其真迹者重于珠玉而遇人温厚有片善即与之倾尽城府论辨酬唱间以谈谑谪居黄州日有陈处士携纸笔求书㑹客方鼓琴遂书曰或对一贵人弹琴者天隂声不𤼵贵人怪之曰岂絃慢耶对曰絃也不慢其清谈善谑𩔖如此东坡在黄州陈季常慥在岐亭时相往来季常喜谈养生自谓吐纳有所得后季常因病公以书献之曰公养生之效有成绩今又一病弥月虽使臯陶听之未易平反公之养生正如小子之圆觉可谓害脚法师鹦鹉禅五通气毬黄门妾也前軰相与可谓善谑也苏子由在政府子瞻为翰苑有一故人与子由兄弟有旧者来干子由求差遣久而未遂一日来见子瞻且曰某有望内翰以一言为助公徐曰旧闻有人贫甚无以为生乃谋伐冢遂破一墓见一人祼而坐曰尔不闻汉世杨王孙乎祼塟以矫世无物以济汝也复凿一冡用力弥艰既入见一王者曰我汉文帝也遗制圹中无纳金银器皆陶瓦何以济汝复见有二冡相连乃穿其在左者久之方透见一人曰我伯夷也瘠羸靣有饥色饿于首阳之下无以应汝之求其人叹曰用力之勤无所𫉬不若更穿西冡或冀有得也瘠嬴者谓曰劝汝别谋于他所汝视我形骸如此舍弟叔齐岂能为人也故人大笑而去元祐初用治平故事命大臣荐士试馆职多一时名士在馆者率论资考次迁未有越次进用者皆有滞留之叹张文潜晁无咎俱在其间一日二人阅朝报见苏子由自中书舍人除戸部侍郎无咎意以为平缓曰子由此除不离核谓如果之黏核者文潜遽曰岂不胜汝枝头干乎闻者皆大笑东北有果如李每熟不及摘輙便稿土人因取蔵之谓枝头亁故云元祐中一官有婚于中表者已涉溱洧之嫌及夜深女家索催粧诗傧者张仲素朗吟曰舜耕余草木禹凿旧山川坐有李程者应声笑曰禹舜之事吾知之矣郎中曹琰滑稽便㨗尝有僧以诗投献閲其首篇登润州甘露阁曰下观洋子小琰曰何不道卑吠狗儿肥次阅一篇送僧云猿啼旅思悽琰曰何不道犬吠张三嫂座中无不大笑洪舜俞为考功郎应诏言事论台谏失职词甚剀切内有其相率勇往而不顾者惟恭请圣驾欵谒景灵宫而已句遂为台官所劾谓祇见宗庙重事也而舜俞乃云而已有轻宗庙之意因𬒳落三官舜俞自为诗云不得之乎成一事却因而已失三官刘攽博学有俊才然滑稽喜谑玩屡以犯人熙宁中为开封府试官出临以教思无穷论举人上请曰此卦大象如何刘曰要见大象当诣南御苑也又有请曰至于八月有凶何也答曰九月固有㐫矣葢南苑豢驯象而牓帖之出常在八月九月之间也马黙为台官弹奏攽轻薄不当置在文馆攽闻而叹曰既为马黙岂合驴鸣吕嘉问提举市易务三司使曽布劾其违法王荆公惑党人之説反以为罪曽既隔下朝请而嘉问治事如故攽闻而叹曰岂意曽子避席望之俨然乎望之嘉问字也王彦和汾口吃刘攽尝嘲之曰恐是昌家又疑非𩔖不见雄名唯闻艾气葢以周昌韩非杨雄邓艾皆吃也又尝同趋朝闻呌班声汾谓曰紫宸殿下频唿汝葢常朝知班吏多云班班谓之唤班攽应声答曰寒食原头屡见君汾与坟同音各以其名为戏也攽又尝戏王觌曰公何故见卖王答曰卖公直甚分文攽与王介甫最为故旧介甫尝戏拆其名曰刘攽不直分文攽遂答曰失女便成宕无宀真是妬下交乱真如上颈误当宁介甫大啣之陈亚扬州人仕至太常少卿年七十卒葢近世滑稽之雄也尝着药名诗百余首行于世若风月前湖近轩窗半夏凉棋怕腊寒呵子下衣嫌春暖宿纱裁及咏白髪云若是道人头不老老君当日合乌头赠祈雨僧诗云无雨若还过半夏和师晒作葫芦羓之𩔖最脍炙人口又尝知祥符县亲故多借车马亚亦作诗曰地居京界足亲知托借寻常无歇时但看车前牛领上十家皮没五家皮览者无不絶倒常言药名用于诗无所不可而干运曲折使各中理在人之智思耳或曰延胡索可用乎曰可沉思久之因朗吟曰布𫀆䄂里懐漫刺到处迁延胡索人闻者莫不大笑又自为亚字谜曰若教有口便哑且要无心为恶中间全没肚肠外面强生稜角此虽一时俳谐之词然所寄兴亦有深意亚尝知岭南思州到任与亲旧书曰使君五马双旌名目而已螃蟹两螯八足真实不虚又尝知润州幕中有上官弼为亚所亲任满将去谓亚曰郎中才行无玷宜简调谑亚曰君乃上官鼻也如下官口何弼笑而去蔡君谟以其名献之曰陈亚有心终是恶陈复之曰蔡襄无口便成衰时以为名对宋初郭忠恕嘲司业聂崇义云近贵全为聩攀龙不是聋虽然三箇耳其柰不成聪聂应声曰莫笑有三耳何如蓄二心蔡陈相戏所自祖也刘攽与王介同为开封府试官用事忿争监试陈襄以闻二人皆赎金而中丞吕公着又言责之太轻遂皆夺主判是时雍子方为开封府推官戏攽曰据罪名当坐决臀杖十三攽答曰然吾已入文字矣其词曰切见开封府推官雍子方身材长大臀腿丰肥臣实不如举以自代合坐大笑攽之夺主判其实中丞素不乐攽也其谢表畧曰彍弩射市薄命难逃飘瓦在前忮心不校又曰在矢人之术唯恐不伤而田主之牛夺之已甚刘贡父为中书舍人一日朝㑹幙次与三卫相邻时诸帅两人出军伍有一水晶茶盂传玩良久一帅曰不知何物所成莹洁如此贡父隔幙谓之曰诸公岂不识此乃多年老兵耳刘贡父初入馆乘一骒马而出或言此岂公所乘亦不虑趋朝之际有从羣者或致奔踶之患耶贡父曰吾将处之也或问何以处之吾令市青布作小䄡繋之马后耳或曰此更诡异也贡父曰吾初幸馆阁之除俸入俭薄不给桂薪之用因就亷直取此马以代步不意诸君督过之深姑为此以揜言者之口耳沈存中为内翰刘贡父与从官数人同访之始下马典谒者报云内翰方就浴可少待贡父语同行曰存中死矣待之何益衆惊问其故贡父曰孟子云死矣盆成括衆方悟其为戏石曼卿为集贤校理游娼馆为不逞者所窘曼卿醉与之校为术司所録曼卿诡怪不羁谓主者曰只乞就本厢科决欲诘旦归馆供职厢帅不喻其谑曰此必三馆吏人也杖而遣之边人𫝊诵一诗云昨日隂山吼贼风帐中惊起紫髯翁平明不待全师出连把金鞭打铁骢有张师雄者西京人好以甘言悦人晩年尤甚洛中号曰宻翁翁出官在边郡一夕贼马至界上忽城中失师雄所在至晓方见师雄重衣披裘伏于土窟中西人唿土窟为空寻有人改旧诗以嘲曰昨夜隂山吼贼风帐中惊起蜜翁翁平明不待全师出连着皮裘入土空嘉兴闻人徳茂名滋老儒也喜留客食然不过蔬豆而已郡人求馆客者多就之谋又多蓄书喜借人自言作门牙客充书籍行开豆腐羮店长安有安氏家蔵唐明皇骷髅作紫金色其家事之至谨因而富盛后其家析居争髑髅斧为数片张文潜闻之曰明皇生死为姓安人蒿恼合坐大笑时秦少游方为贾御史弹劾不当受馆职文潜戏少游曰千余年前贾生过秦今复尔也闻者以为佳谑林瑀王涞同作直讲林谓王曰何相见之濶也王曰遭此霖雨瑀曰今后转更踈濶王曰何故答云逢此短晷葢讥王之侏儒元祐间有治春秋陈生与宋门一娼狎一日㑹饮于曹门因用春秋之文题壁曰春正月㑹呉姬于宋夏四月复㑹于曹或讥者就以其文戏之曰秋饥冬大雪公薨君子曰不度徳不量力其死于饥寒也宜哉宋行都节序皆有休假惟七夕百司皆不准假有时相问堂吏七夕不作假有何典故吏应曰七夕古今无假时相但唯唯不知其有所侮也栁词七夕二郎神曰须知此景古今无价绍圣间朝廷贬责元祐大臣及禁毁元祐学术文字有言司马温公神道碑乃苏轼撰述合行除毁于是州牒廵尉毁折碑楼及碎碑张山人闻之曰不须如此行遣只消令山人带一箇玉册官去碑额上添镌两箇不合字便了也碑额本云忠清粹徳之碑云彭齐吉州人才辨滑稽无与为对未第时尝谒南丰宰而宰不喜士平居未尝展礼一夕虎入县廨咥所畜羊弃残而去宰即以㑹客彭亦预翼日投诗谢之曰昨夜黄班入县来分明踪迹印苍苔几多道徳驱难去些子猪羊便引来令尹声声言有过録公口口道无灾思量也解开东阁留取头蹄设秀才览者无不絶倒钱穆甫为如臯令㑹嵗旱蝗𤼵而泰兴令独绐郡将云县界无蝗已而蝗大起郡将诘之令辞穷乃言县本无蝗葢自如臯飞来仍檄如臯请严捕蝗无使侵邻境穆甫得檄輙书其纸尾报之曰蝗虫本是天灾即非县令不才既自敝邑飞去却请贵县押来林可山称和靖七世孙不知和靖不娶已见梅圣俞序中姜石帚嘲之曰和靖当年不娶妻因何七世有孙儿若非鹤种并梅种定是𤓰皮搭李皮一相士黄生见黄鲁直恳求数字取信为游谒之资鲁直大书遗曰黄生相予官为两制夀至八十是所谓大葫芦种也一笑黄生得之欣然士夫间莫解其意因问之黄笑曰一时戏谑耳某顷年见京师相国寺中卖大葫芦种仍背一葫芦甚大一粒数百钱人竞买至春种结仍乃瓠尔葢讥黄术之难信也王观恃才放诞陆子履慎黙于事无所可否观尝以方直少之然二人极相善观尝寝疾子履往候之观褁㡌坐复帐中子履笑曰体中小不佳何至是所谓王三惜命也观厉声曰王三惜命何如六四括囊闻者莫不大笑绍圣中蔡京馆伴辽使李俨葢泛使者留馆颇久一日俨方饮忽持盘中杏曰来未开花如今多幸京即举梨谓之曰去虽叶落安可轻移刘贡父觞客子瞻有事先起刘调曰幸早里且从容子瞻曰柰这事须当归各以三果一药为对强渊明字𨼆季帅长安辞蔡太史京蔡戏云公今吃冷茶去也强不晓而不敢𤼵问亲戚间有熟知长安风物者因以此语访之乃笑曰长安妓女步武极小行皆迟缓故有吃冷茶之戏毛泽民受知曾文肃擢寘馆阁文肃南迁坐党与得罪流落久之蔡元度镇润州与泽民俱临川王氏婿泽民倾心事之惟谨一日家集观池中鸳鸯元度席上赋诗末句云莫学饥鹰饱便飞泽民即席和以呈元度曰贪恋恩波未肯飞元度夫人笑曰岂非适从曾相公池中飞过来者耶泽民惭不能举首建中初曾文肃秉轴与蔡元长兄弟为敌有当时文士与文肃启畧云扁舟去国颂声惟在于曽门䇿杖还朝足迹不登于蔡氏明年文肃南迁元度当国即更其语以献曰幅巾还朝颂声咸归于蔡氏扁舟去国片言不及于曾门士大夫不足养如此钱昻治郡有声以材能称于崇观间短小精悍老而矍铄尝帅秦州时童贯初得幸为熙河措置边事恃宠骄倨将迎不暇独昻未尝加礼一日赴天宁开启待贯之来久之方至昻问之曰太尉来何暮也贯曰偶以所乘驴小而难骑动輙跳跃适方欲据鞍忽盘旋庭中甚久以此迟迟昻曰太尉之驴雄邪贯对曰雄者也昻曰既尔难柰何不若阉之贯一时愧怒而莫能报其后贯大用事卒致迁讁有一士夫于京师买一妾自言是蔡太师府厨中人一日命作包子辞以不能诘之曰既是厨中人何为不能作包子对曰妾乃包子厨中镂葱丝者曽无疑乃周益公门下士有委之作志铭者无疑援此事以辞曰某于益公之门乃包子厨中镂葱丝者岂能作包子哉呉元中丞相在辟雍试经义五篇尽用字説援据精博蔡京为进呈特免过省以为学字説之劝及作相上章乞复春秋科反攻王氏徐择之时为左相语人曰呉相此举虽汤武不能过客不解择之曰逆取而顺守元中甚不能平南齐胡谐之谮梁州刺史范栢年于武帝曰欲擅一州栢年已受代帝欲不问谐之曰见虎格得而放上山于是赐死绍圣中谪元祐大臣过岭吕吉甫闻之嘻笑曰捕得黄巢笞而遣之绍圣中贬元祐人苏子瞻儋州子由雷州黄鲁直宜州刘莘老新州皆取其字之偏旁也时相之忍忮如此时有术者曰儋字从立人子曕其尚能北归乎雷字雨在田上承天之泽也子由其未艾乎宜字乃直字有葢棺之义鲁直其不返乎后东坡北归子由退老于颍十年乃终鲁直竟卒于宜陈莹中云岭南之人见逐客不问官髙卑皆唿相公想是见相公常来也宣政间戚里子邢俊臣性滑稽喜嘲咏常出入禁中善作临江仙末章必用唐律两句以当调笑徽宗置花石纲石之大者名神运石大舟排聨十尾仅能胜载既至上大喜置艮岳万嵗山命俊臣为临江仙词以髙字为韵末句云巍峩万丈与天髙物轻人意重千里送鹅毛又令赋陈朝桧以陈字为韵桧亦髙六七丈围九尺余枝覆䕃几百步词末云逺来犹自忆梁陈江南无好物聊赠一枝春上容之弗怒也内侍梁师成位两府甚尊显用事以文学自命尤自矜为诗因进诗上称善顾谓俊臣曰汝可为好词以咏师成诗句之美且命押诗字韵俊臣口占末云欲知勤苦为新诗吟安一箇字捻㫁数茎髭上大笑师成恨之谮其漏洩禁中语讁为越州钤辖太守王嶷闻其名置酒待之醉归灯火萧踈明日携词见府帅叙其寥落之状末云扪窗摸戸入房来笙歌归院落灯火下楼台后复预燕席间有妓秀美而肌白如雪颇有体气丰甫令乞词末云酥胸露出白皑皑遥知不是雪为有暗香来座客无不絶倒京师有一乐妓洁白而陋人目曰雪兽头宣和间钧天乐部焦徳者以谐谑𬒳遇时借以讽谏一日从幸禁苑指花竹草木以询其名徳曰皆芭蕉也上诘之乃曰禁苑花竹皆取于四方在途之逺巴至上林则已焦矣上大笑亦犹锹浇焦烧四时之戏掘以锹水以浇既而焦焦而烧也其后毁艮岳任百姓取花木以充薪亦其䜟也宣和中徐申干臣自讳其名知常州一邑宰白事言已三状申府未施行徐怒形于色责之曰君为县宰岂不知长吏名乃作意相侮宰亦好犯上者即大声曰今此事申府不报便当申监司否则申戸部申台申省申来申去直待申死即休语罢长揖而去徐虽怒然无以罪之大驾初驻跸临安故都及四方士民商贾辐辏又创立官府扁牓一新好事者取以为对云钤辖诸道进奉院详定一司勅令所王防御契圣眼科陆官人遇仙风药干湿脚气四斤丸偏正头风一字散三朝御褁陈忠翊四世儒医陆大丞东京石朝议女壻乐驻洎药舖西蜀费先生外甥寇保义卦肆如此凡数十聨不能尽记虞雍公允文既却金兵于采石金惩前衂将改图𤓰洲叶枢宻义问留钥金陵时张忠定焘及幕属冯校书方洪检详迈在坐相与劳问毕天风欲雪因留卯饮酒方行警报㳫至坐上皆恐叶四顾久之酌巵醪以前曰冯洪二君虽参帷幄实未履行阵舍人威名方新士卒想望勉为国家卒此勲业雍公受巵立曰某去却不妨然记得一小话敢为都督诵之昔有人得一鳖欲烹而食之不忍当杀生之名乃炽火使釡中百沸横篠为桥与鳖约曰能渡此则活汝鳖知主人以计取之勉力沙仅能一渡主人曰汝能渡桥甚善更为我渡一遭我欲观之仆之此行无乃𩔖是乎席上皆笑已而雍公竟如镇江金主不克渡而弑自此简上知驯至魁柄叶丞相衡罢相归金华里中不复问时事但召布衣交日饮亡何一日觉意中忽忽不怡问诸客曰某且死所恨未知死后佳否耳一士人在下坐作而对曰佳甚丞相惊顾问何以知之曰使死而不佳死者皆逃归矣一往不返是以知其佳也满座皆笑明年丞相竟不起东阳陈同甫资髙学竒跌宕不羁尝与客言昔有一士邻于富家贫而屡空每羡其邻之乐旦日衣冠谒而请焉富翁告之曰致富不易也子归斋三日而后告子以其故如言复谒乃命待于屛间设髙几纳师资之贽揖而进之曰大凡致富之道当先去其五贼五贼不除富不可致请问其故曰即世之所谓仁义礼智信是也士卢胡而退同甫每言及此輙掀髯曰吾儒不为五贼所制当成何等人耶裴晋公与郎中庾威同生于甲辰裴尝戏威曰郎中乃雌甲辰也程文惠公与龎颍公同生于戊子程已贵而龎尚为小官尝戏龎曰君乃小戊子耳后颍公大拜文惠致书贺曰今日大戊子却为小戊子耳颍公笑之秦桧以绍兴十五年四月丙子朔赐第望仙桥并银绢万两匹钱千万綵千缣有诏就第赐宴假以教坊优伶宰执咸与中席优长诵数言而退有参军前褒桧功徳一伶以荷叶交椅从之诙语杂至参军方就椅忽坠其幞头乃緫髪为髻如行伍之巾后有大环为双叠胜伶指而问曰此何环曰二胜环伶遽以朴击其首曰尔但坐太史交椅请取银绢例物此环掉脑后何也一坐失色桧怒明日下伶于狱有死者于是语禁始益繁芮煜令衿等吻祸葢其末流也一云杨存中在建康旗上画双胜连环谓之二胜环葢取两宫北还之意后得美玉琢为㡌环以进有一伶在旁髙宗指示之此杨太尉所进二胜环伶人跪捧谛观徐奏曰可惜二胜环却放在脑后髙宗为之改容秦桧在相位久擅威福士大夫一言合意立取显美至以选阶一二年为执政人懐速化之望故仕于朝者多不肯求外迁时有王仲荀者以滑稽游公卿间一日坐于秦府賔次朝彦云集仲荀在隅席輙前白曰今日公相未出堂衆官久伺某有一小语愿资醒困何如衆知其善谑争耸听之乃抗声曰昔一朝士出谒未还有客投刺于门阍者告以某官不在客忽勃然𤼵怒叱阍曰汝何敢尔凡人之死者乃称不在我与某官厚故来相见而敢以此语诅之耶阍惶恐谢曰小人诚不晓讳忌但今谒者例告之如此不审更作何语以谢客客曰苐云某官出外可也阍愀然蹙额曰我官人宁死却是讳出外两字满座大噱仲荀出入秦门预䙝客谈辞多风秦虽煽语祸独优容之葢亦一吻流也曹泳为浙漕一日坐客言汪王灵异者泳问汪王若为对有唐永夫者在坐遽曰可对曹漕泳以为工絶爱之曾觌字纯甫偶归正官萧鹧巴来谒既退复一客至其素所狎也因问曰萧鹧巴可对何人客曰正可对曾鹑脯觌以为慢已大怒与之絶马子约纯负材自任好靣折人人敬畏之建炎中吕元直作相子约求郡元直拒之徐云有英州见缺公可往否子约曰领钧㫖待先去为相公葢一宅子奉候夀皇临御有一川官得郡陛辞有宦者奏知来日有川知州上殿官家莫要笑夀皇问如何不要笑曰外靣有一语云裹上幞头西字脸恐官家见了要笑只得先奏所谓川知州者靣大而横濶故有此语来日上殿夀皇见之忆得先语便笑云卿所奏不必宣读容朕宫中自看愈笑不已其人出外曰早来天颜甚悦以其奏札称㫖殊不知西字脸先入之言所以动夀皇之笑也隆兴间有扬州帅贵戚也宴席间语客曰谚所谓三世仕宦方解着衣喫饭仆欲作一书言衣㡌酒殽之制未得书名通判鲜于广蜀人即对曰公方立勲业今未暇此他时功成名遂休逸林下乃可成书耳请先立名曰逸居集帅不之悟有牛佥判者京东归正官也輙撡齐音曰安抚莫信他此是通判骂安抚饱食暖衣逸居而无教则近于禽兽是甚言语帅为𤼵怒頳靣而通判欣然有得色张晋彦才气过人然急于进取子孝祥在西掖时晋彦未老每见汤岐公自荐岐公戏之曰太师尚书令兼中书令是公合做底官职余何足道所称之官皆辅臣赠官也谓安国且大用耳晋彦终身以为憾陜西鳯州伎女虽不尽妖丽然手皆纎白州境内所生栁翠色尤可爱与他处不同又公库多美醖故世言鳯州有三出谓手栁酒也宣州士人李愈曰吾乡有四出问何物答云漆栗笔蜜张子韶对䇿有桂子飘香之语赵明诚妻嘲之曰露花倒影栁三变桂子飘香张九成秦少游善乐府取隋炀帝寒鵶万㸃流水绕孤村之句以为满庭芳词而首言山抺㣲云天黏衰草尤为当时所传子瞻戏之云山抺㣲云秦学士露花倒影栁屯田露花倒影栁永破阵子语也同州澄城县有九龙庙然止一妃耳土人云冯瀛王之女也夏县司马才仲戏题诗云身既事十主女亦妃九龙过客读之无不一笑才仲名棫温公姪孙豪杰之士张又延平人少负才入太学有声为率性斋长甚眇小而多姿制动以苛礼律诸生同舍俱不平之莆田林叔躬亦轻薄士也于是以其名字作诗赋各一首嘲之其赋警聨云身材短小欠曹交六尺之长腹内空虚乏刘义一㸃之墨诗警句云中分爻两段风使十横斜文上元无分人前强出些曲尽形容之妙闻者絶倒庆厯中有试天子之堂九尺赋者或云成汤当陛而立不欠一分孔子歴阶而升止余六寸意用孟子曹交言汤九尺史记孔子九尺六寸事有二主司一以为善一以为不善争久之不决至上章交讼传者以为笑干道中衆客赴郡宴尔日伎乐甚盛一少年勇于见色甫就席中一客以服辞乃命撤乐劝酬次少年责此人曰败一席之欢者尔也真所谓不自殒灭祸延过客者耶宾主为之哄堂㑹稽有富人马生以入粟得官号马殿干喜賔客有姬美艳能歌时出佐酒客有梁县丞者颇黠因与之目成后马生殂梁捐金得之他日置酒觞客陈无损益之在坐酒酣举杯属梁曰有俪语奉上梁谛听之即琅然髙唱曰昔居殿干之家爰䘮其马今入县丞之室毋逝我梁一坐大笑梁怃然不乐无几病死魏鹤山天寳遗事诗云红锦绷盛河北贼紫金盏酌夀王妃弄成晩嵗郎当曲正是三郎快活时俗所谓快活三郎即明皇也小説载明皇自蜀还京以驼马载珍玩自随明皇闻驼马所带铃声谓黄幡绰曰铃声颇似人言语幡绰对曰佀言三郎郎当三郎郎当明皇愧且笑唐司空图诗云昨日流莺今日蝉起来又是夕阳天六龙飞辔长相窘更忍乘危自着鞭戒好色自戕者也杨诚斋善谑尝谓好色者曰阎罗王未曽相唤子乃自求押到何也即此诗之意杨叔贤郎中异眉州人言顷有眉守初视事三日大排乐人献口号其㫁句云为报吏民须庆贺灾星移去福星来新守颇喜后数日召优者问前日大排乐词口号谁撰其工对曰本州自来旧例只用此一首杨叔贤自强人也古今未尝许人顷为荆州牧时虎伤人杨就虎穴磨巨崖大刻诫虎文如鳄鱼之𩔖其畧曰咄乎尔彪出境潜游后改官知郁林以书託知事赵定基打诫虎文数本书言岭俗庸犷欲以此化之仍有诗曰且将先圣诗书教暂作文翁守郁林赵遣人打碑次日本耆申某月日磨崖碑下大虫咬杀打碑匠二人荆门止以耆状附逓寄答姑苏李章敏于调戏偶赴邻人小集主人素鄙㑹次章适坐其傍既进馔主人前一煎鲑特大于衆客者章即请于主人曰章与主人俱苏人每见人书苏字不同其鱼不知合在左边者是在右边者是主人曰古人作字不拘一体移易从便也章即引手取主人之鱼示衆客曰领主人指挥今日左边之鱼亦合从便移过右边如何一座辍饭而笑终席乃已安鸿渐有滑稽清才而复内惧妇翁死哭于柩其孺人素性严唿入繐幕中诟之曰汝哭何得无泪渐曰以帕拭干妻严戒曰来日早临定须见泪渐曰唯计既窘来日以寛巾湿纸置于额大叩其颡而恸恸罢其妻又唿入窥之惊曰泪出于眼何故额流渐对曰仆但闻自古云水出髙原唐牛竒章𤣥怪録载萧至忠欲出猎羣兽求哀于山神云当令㢲二起风滕六致雨翼日风雨萧不复出郊建炎中张韩拥兵于髙邮时金兵驻楚泗间整师大入二将自料非其敌深以为怯将欲交锋之际风雨大作敌衆辟易散走损折甚多因遂奏凯范师直方滑稽之雄也为叅赞军事笑云焉知张七韩五乃得㢲二滕六力耶闻者为之閧堂梁溪尤延之博洽工文与杨诚斋为金石交淳熙中诚斋为秘书监延之为太常卿又同为青宫寮寀无日不相从二公皆善谑延之尝曰有一经句请秘监对曰杨氏为我诚斋应曰尤物移人衆皆叹其敏确诚斋唿延之为蝤蛑延之唿诚斋为羊一日食羊白肠延之曰秘监锦心绣肠亦为人所食乎诚斋笑吟曰有肠可食何须恨犹胜无肠可食人葢蝤蛑无肠也一坐大笑厥后闲居书问往来延之则曰羔儿无恙诚斋则曰彭越安在诚斋寄语云文戈却日玉无价寳气蟠胸金欲流亦以蝤蛑戏之也延之先卒诚斋祭文云齐歌楚些万象为挫瓌伟诡谲我倡公和放浪谐谑尚友方朔巧𤼵㨗出公嘲我酢史弥逺权势赫烜引布憸壬李和孝梁成大等为之鹰犬搏击善𩔖士流无耻者多以鑚刺进秩宫宴时有伶人执拳石以大鑚鑚之久而不入叹曰鑚之弥坚一伶人扑其首曰汝不去鑚弥逺却来鑚弥坚可知道鑚不入也举座弁栗翼日弥逺杖伶人而出之境一云蜀阃大宴伶为古衣冠数人游于庭自称孔门弟子相与言吾侪皆𨕖人遂各言其姓氏曰吾为尝从事吾为于从政吾为吾将仕遂相与叹咤以选调为淹抑有怂慂其旁者曰子之名不见于七十子固圣门下第盍叩十哲而受教焉如其言见颜闵方在堂羣而请益子骞子蹙额曰如之何何必改兖公应之曰回也不改最后宰我至曰于予予改兖公愠曰吾为四科之首而不改汝何为独改请质诸夫子夫子不答久而曰鑚遂改兖公曰吾非不鑚而鑚弥坚耳夫子曰汝之不改宜也何不鑚弥逺乎韩平原在庆元初其弟仰胄为知合门事颇与宻议时人谓之大小韩求㨗径者争趋之一日内宴优人有为衣冠到选者自叙覆歴材艺应得美官而留滞铨曹自春徂冬未有所拟方徘徊浩叹适一日者弊㡌持扇过其旁遂邀使谈庚甲问以得禄之期日者厉声曰君命甚髙但于五星局中财帛宫㣲有所碍目下若欲亨逹先见小寒更望成事必见大寒可也侍燕者皆缩颈匿笑徽之祁门客邸壁间一诗乃天族之试南宫者所作其辞曰蹇卫冲风怯晓寒也随举子到长安路人莫作亲王看姓赵如今不似韩旁有何人细书霍氏之祸萌于骖乘八字墨蹟尚新庆元初京尹赵师请尽以西湖为放生池作亭池上求国子司业髙炳如文虎为记髙故博洽疾时文浮诞痛抑之以故失士心㑹记中有鸟兽鱼鳖咸若商厯以兴既已锓之石本流传殆不可掩改商为夏痕刻犹存轻薄子作词以谑之云髙文虎称伶俐万苦千辛作箇放生亭记从头无一句説着官家尽把太师归美这老子忒无亷耻不知润笔能几夏王却作商王只怕伏生是你陈晦行草史集贤制用昆命元龟事闵帅倪侍郎驳之陈屡疏援引唐人及本朝命相制皆用此语史擢陈台端劾倪削秩罢去或为一聨云舍人旧错夏商鳖御史新争舜禹龟闻者絶倒今人于榜下择壻号脔壻其语葢本诸袁崧尤无义理其间或有意不愿而为贵势豪族拥逼不得辞者有一新后軰少年有风姿为贵族之有势力者所慕命十数仆拥致其第少年欣然而行畧不辞避观者如堵须㬰有衣金紫者出曰某惟一女亦不至丑陋愿配君子可乎少年鞠躬谢曰寒㣲得托迹髙门固幸将更归家试与妻子商量看如何衆皆大笑而散顷嵗儿女合卺之夕壻登髙座赋诗催粧为常礼后皆畧去京师贵游纳壻𩔖设次通衢先观人物岳母忽笑曰我女如菩萨却嫁箇麻胡子谓其多髯也迨索诗乃大书曰一双两好古来无好女从来无好夫郄扇卷帘明㸃烛待交菩萨看麻胡一座𫝊观閧堂余干有王徳者僣窃九十日为王有一士人𬒳执作诏云两条胫脡马赶不前一部髭髯蛇鑚不入身坐银校之椅手执铜鎚之䤪翡帘前好似汉髙之祖鸳鸯殿上有如秦始之皇一应文武不许着草履上殿徳就擒此士人以作诏得免郭鉅性善谑攻词曲以选人入市易务亲知每见之必诘问所由郭口喫不能答作河传咏甘草以见意云大官无闷刚𬒳旁人竞来相问又难为子细敷陈且祗将甘草论朴消大㦸并银粉疏风𦂳甘草间相混及至下来转杀他人尔甘草有一分张湍为河南司録府当祭社买猪以呈尹而猪宇入湍家湍即捉杀之尹问故湍曰律云猪无故夜入人家主人登时杀之勿论尹大笑为别市猪陈桷待制绍兴中尝从诸大将为谋议官颇好修养之方且自以为得道尝题其所居曰神仙多是大罗客我比大罗超一格有轻薄者续其后曰行满三千我四千功成八百我九百有数贵人遇休沐擕歌舞燕僧舍者酒酣诵前人诗因过竹院闻僧话偷得浮生半日闲僧闻而笑之贵人问师何笑僧曰尊官得半日闲老僧却忙了三日谓一日供帐一日燕集一日扫除也李祐晋臣初在河朔守官监司怒其喏太文对衆责之翼日请见遂极武监司愈怒移文责问祐供状云髙来不可低来不可乞指挥明降喏様一箇宋稗𩔖钞卷二十五宋稗类钞卷二十六钦定四库全书宋稗𩔖钞卷二十六常熟潘永因编纰缪第四十三建隆初王师下湖南澧民素不识槖驼村落妇女见而惊异竞来观之有拜而祝者曰山王灵圣愿赐福祐及见屈膝而促又走避之曰卑下小人不劳山王下拜军士见者无不大噱又拾其所遗之粪以线穿聫戴于男女颈项之下用禳兵疫之气南中相𫝊以为笑北方民家吉凶辄有相礼者谓之白席多鄙俚可笑韩魏公自枢宻归邺赴一姻家礼席偶盘中有荔枝欲㗖之白席者遽唱言曰资政喫荔枝请衆客同喫荔枝魏公憎其喋喋因置不复取白席者又云资政恶发也却请衆客放下荔枝魏公为一笑有朝士陆东通判苏州而权州事因断流罪命黥其靣曰特刺配某州牢城黥毕幕中相与白曰凡言特者罪不至是而出于朝廷一时之㫖今此人应配矣又特者非有司所得行东大恐即改特刺字为凖条字再黥之颇为人所笑后有荐东之才于两府者石参政闻之曰吾知其人矣得非权苏州日于人面上起草者乎庆厯中河北大水仁宗忧形于色有走马承受公事使臣到闗即时召对问河北水灾何如使臣对曰如䘮考妣上黙然既退即诏合门今后武臣上殿奏事并须直説不得过为文饰杨安国胶东经生也累官至天章阁侍讲其为人沽激矫伪言行鄙朴动有可笑每进讲则杂以俚下鄽市之语自扆坐至侍臣中官见其举止已先发笑一日侍仁宗讲至一箪食一瓢饮安国操东音曰颜囘甚穷但有一罗粟米饮一葫芦浆水又讲自行束修以上吾未尝无诲焉安国遽启曰官家昔孔子教人也须要钱仁宗哂之翼日遍赐讲官皆恳辞不拜唯安国受之时又有彭乘为翰林学士文章诰命尤为可笑有邉帅乞朝觐仁宗许其候秋凉即途乗为批答之诏曰当俟萧萧之侯爰堪靡靡之行田况知成都府㑹西蜀荒歉饥民流离况始入剑门即发仓赈济既而上表待罪乘又批答曰才度巖巖之险便兴恻恻之情王琪滑稽多所侮诮及乘之死琪为挽词有最是萧萧句无人继后风葢谓是耳黄州潘大临工诗家甚贫东坡山谷尤喜之临川谢无逸以书问有新作否潘答曰秋来景物件件是佳句恨为俗氛所翳耳昨日闲卧闻搅林风雨声欣然起题其壁曰满城风雨近重阳忽催租人至遂败意止于一句奉寄闻者笑其迂濶南唐一诗僧赋中秋月诗云此夜一轮满至来秋方得下句云清光何处无喜跃半夜起撞钟城人尽惊李后主擒而讯之具道其事得释吴中一士人曾为转运司别试解头以此自负好託附显位是时侍御史李制知常州丞相庄敏龎公知湖州士人游毗陵挈其徒饮倡家顾谓一驺卒曰汝往白李二我在此饮速遣有司持酒肴来俄顷郡厨以饮食至甚丰腆适有一蓐医在座见其事后至御史家因语及之李君极怪使人捕得驺卒乃兵马都监所假受士人教戒就使官厨买饮食以绐坐客耳李廼杖驺卒使街司白遣士人出城郡僚有相善者出与之别唁之曰仓卒遽行当何所诣士人应之曰且往湖州依龎九耳闻者莫不大笑有故相逺派在姑苏尝嬉游书寺壁曰大丞相再从姪某尝游士人李璋素好俳谑题其傍曰混元皇帝三十七代孙李璋继至庆厯中卫士有震惊宫掖寻捕杀之时台臣宋禧上言此葢平日防闲不周所以致患臣闻蜀有罗江狗赤而尾小者其儆如神愿养此狗于掖庭以警仓卒时谓之宋罗江又有御史席平因鞫诏狱毕上殿仁宗问其事平曰已从车邉斤矣时谓之斤车御史绍兴乙卯以旱祷雨諌议大夫赵霈上言圣节杀鸡鹅太多只令杀猪羊大牲适传一龙虎大王南侵邉方以为忧胡致堂侍郎云不足虑此有鸡鹅御史足以当之嘉定中察院罗相上言越州多虎乞行下措置多方捕杀正言张次贤上言八盘岭乃禁中来龙乞禁人行太学诸生遂有罗擒虎张寻龙之对御史台故事凡拜命满百日无启事者斥外王平拜御史满百日而未言事或云王端公有待而发茍言之必大事也一日闻入札子衆共侦乃弹御膳中有髪其弹词云是何穆若之容忽睹鬈如之状张丞相雅好草圣而不工流辈皆讥笑之丞相自若也一日得句索笔疾书满纸龙蛇飞动使其姪録之当波险处姪罔然而止执所书问曰此何字丞相熟视久之亦自不辨诟曰何不早问致吾忘之彭渊材初见范文正公画像惊喜再拜前磬折称新昌布衣彭几幸𫉬拜谒既罢熟视曰有竒徳者必有竒形乃引镜自照又捋其须曰大略似之矣只无耳毫数茎耳年大当十相具足也又至庐山太平观见狄梁公像睂目入鬓又前再拜赞曰有宋进士彭几谨拜谒又熟视久之唿刀镊者使剃其睂尾令作卓枝入鬓之状家人軰望见惊笑渊材怒曰何笑吾前见范文正公恨无耳毫今见狄梁公不敢不剃睂何笑之乎耳毫未至天也剃睂人也君子修人事以应天奈何儿女子以为笑乎吾每欲行古道而不见知于人所谓伤古人之不见嗟吾道之难行也渊材好谈兵晓大乐通知诸国音语尝咤曰行师顿营每患乏水近闻开井法甚妙时馆于太清宫于是日相其地而掘之无水又迁掘数处观之四旁遭其掘凿孔穴棋布道士月下登楼之际颦额曰吾观为败龟殻乎何四望孔穴之多也渊材不怿又尝从郭太尉游园咤曰吾比𫝊禁蛇方甚妙但呪语耳而蛇聴约束如使稚子俄有蛇甚勐太尉唿曰渊材可施其术蛇举首来奔渊材无所施其术反走汗流脱其冠巾曰此太尉宅神不可禁也太尉为之一笑尝献乐书得恊律郎使其从子乘䟦其书曰子落笔当公不可以叔姪故溢美也乗题曰渊材在布衣有经纶志善谈兵晓大乐文章葢其余事独禁蛇开井非其所长渊材观之怒曰司马子长以郦生所为事事竒独説高祖封六国为失故于本传不言者着人之美为完𫝊也又于子房传载之者欲𨼆实也奈何言禁蛇开井乎闻者絶倒绍圣初曾子宣在西府渊材往谒之论邉事极言官军不可用用士人为良子宣喜之既罢与其从子乗过兴国寺和尚食素分茶甚美将毕问奴杨照取钱奴曰忘持钱来奈何渊材色窘乗戏曰兵计将安出渊材以手捋须良久目乗趋自后门出若将便旋然乘迫之渊材以手挈㡌搴衣走如飞乘与奴杨照过二相公庙渊材乃敢囘顾喘立靣无人色曰编虎头撩虎须几不免虎口哉乗又戏曰在兵法何计渊材曰三十六计走为上计渊材迂濶好怪尝畜两鹤客至指以夸曰此仙禽也凡禽卵生而此胎生语未卒园丁报曰此鹤夜产一卵大如梨渊材靣发赤诃曰敢谤鹤也卒去鹤辄两展其胫伏地渊材讶之以杖惊使起忽诞一卵渊材嗟咨曰鹤亦败道吾乃为刘禹钖佳话所误自今除佛老孔子之语予皆勘騐要之渊材自信之力但读相鹤经未熟耳又尝曰吾平生无所恨所恨者五事耳人问其故渊材敛目不言久之曰吾语不入时听恐汝曹轻易之问者力请其説乃答曰第一恨鲥鱼多骨第二恨金橘太酸第三恨莼菜性冷第四恨海棠无香第五恨曾子固不能作诗闻者大笑渊材瞠目曰诸子果轻易吾论也李舟大夫客都下一年无差遣乃受昌州议者以去家逺改授鄂倅渊材闻之吐饭大步往谒李曰今日闻大夫改授鄂倅有之乎李曰然渊材怅然曰谁为大夫谋昌佳郡也奈何弃之李惊曰供给丰乎曰非也民讼简乎曰非也然则何以知其佳渊材曰天下海棠无香昌州海棠独香非佳郡乎闻者𫝊以为笑渊材游京师十余年其家饘粥不给父以书促归跨一驴携一布囊亲旧相庆曰布囊中必金珠也君官爵虽未入手且使父母妻儿脱冻馁之厄囊中所有可早出之渊材喜见须睂曰吾富可埒国汝可拭目以观既开囊乃李廷珪墨一丸文与可墨竹一枝欧阳公五代史稿草一巨束一士人以鬻书为业尽掊其家所有约百余千买书将入京中涂遇一士人取书目阅之爱其书而贫不能得家有数古铜器将货之而鬻书者雅有此癖一见甚喜乃母庸货也我与汝估其值而两易之于是尽以随行之书换数十铜器亟返其家其妻视其行李但见二三布囊磊磈然铿铿有声问得其实乃詈其夫曰你换得他这箇几时近得饭喫其人曰他换得我那箇也几时近得饭喫闻者无不絶倒有嘲好古者云以市古物不计直破家无以食遂为乞犹持所有颜子陋巷瓢太王去邠杖号于衆曰孰有太公九府钱乞一枚李寰建节晋州表兄武恭性诞妄又称好道及蓄古物遇寰生日乃遗箱挈一故皂袄子饷寰曰此是李令公收复京师时所服愿尚书功业一似西平寰以书谢后闻知恭生日箱挈一破䐈脂幞头饷恭曰知兄深慕高真求得一洪崖先生初得仙时幞头愿兄得道一如洪崖賔僚无不大笑刘宋江夏王义恭性爱古物常遍就朝士求之侍中何朂已有所赠而王徴索不已何意不平常出行于道中见狗枷败犊鼻乃命左右取之还以箱檠贮送遗之牋云承命复取古物今奉上李斯狗枷相如犊鼻张懐素舒州人崇宁元年入京师自称道术通神虽聋虫异物能唿遣之至言孔子诛少正卯尝諌以太蚤楚汉成皐相持亦屡登高观战一时公卿皆惑之至大观中事败牵引士𩔖吕吉甫蔡元度俱坐之降讁王荆公次子名雱为太常寺太祝素有心疾娶同郡龎氏女为妻逾年生一子雱以貌不𩔖已百计欲杀之竟以悸死又与其妻日相鬬閧荆公知其子失心念其妇无罪欲离异之则恐其误被恶声遂与择壻而嫁之是时工部员外郎侯叔献者荆公门人也娶魏氏女为妻少悍叔献死而帏箔不肃荆公奏逐魏氏妇归本家京师有谚语曰王太祝生前嫁妇侯工部死后休妻进士李居仁与郑辉为友居仁年踰耳顺须尽白辉少年轻侮乃唿为李公居仁于是尽摘其须去之辉一日见居仁阳惊曰数日不见风彩顿异居仁整容喜曰如何曰昔日皤然一公今日公然一婆矣有一郎官年六十余置媵侍数人须已班白令其妻妾互镊之妻忌其少恐为羣妾所悦乃去其黒者妾欲其少乃去其白者不踰月颐颔遂空熙宁中省试王射虎侯赋一试卷云讲君子必争之艺饰大人所变之皮又尝试贵老为其近于亲赋一试卷云覩兹黄耉之状𩔖我严君之容一时传以为笑治平中国学试䇿问体貌大臣进士䇿对曰若文相公富相公皆大臣之有体者若冯当世沈文通皆大臣之有貌者意谓文富丰硕冯沈美少也刘原甫遂目沈冯为有貌大臣李献臣好为雅言知郑州时孙次公为陜漕罢赴阙先遣一使臣入京所遣乃献臣故吏到郑庭参献臣甚喜欲令左右延饭乃问之曰餐来未使臣误意餐者谓次公也遽对曰离长安日都运已治装献臣曰不问孙待制官人餐来未其人惭沮而言曰不敢仰昧为三司军将日曽喫却十三葢鄙语谓遭杖为餐献臣掩口笑曰官人误也问曽与未曾餐饭欲奉留一食耳中官杜浙好学文谈凡答亲旧书若此事甚大必曰兹务孔洪亦此𩔖也熙宁以前凡郊祀大驾还内至朱雀门外忽有緑衣人出道中蹒跚潦倒如醉状乗舆为之少抳谓之天子避酒客及门两扉遽阖门内抗声曰从南来者是何人门外应曰是赵家第几朝天子又曰是也不是应曰是开门乗舆乃进谓之勘箭旧制郊祀礼成驾还阙门有勘契之仪其制以札为箭长三尺镂金饰其端缄以泥金绛囊金吾掌之金涂铜为镞长三寸其端所以合符也贮以泥金紫囊驾前掌之驾至端门阍吏阖扉以问曰南来者为谁驾前司告曰天皇皇帝奏请行勘箭之镞奏曰勘讫又审曰是否赞者齐声曰是三审乃启扉列班启居驾乃入契刻檀为鱼金饰鳞鬛荆刻檀板为坎足以容鱼殿前掌板驾过殿门合鱼乃启扉其制如勘箭之仪熙宁中诏罢其制绍圣间马从一监南京排岸司适漕使至随衆迎谒漕一见怒甚即叱之曰闻汝不职本欲按汝何不亟去尚敢来见耶从一惶恐自陈湖湘人迎亲窃禄求哀不已漕察其语南音也乃稍霁威云湖南亦有司马氏乎从一答曰某姓马监排岸司耳漕乃微笑曰然则勉力职事可也初葢误认为温公族人故欲害之自是从一刺谒但称监南京排岸而已𫝊者皆以为笑蔡京改官制奏云太宗皇帝尝为尚书令殊不知是唐太宗举朝莫不揶揄而不敢指其非李邺使金还云金人上马如龙步行如虎渡水如獭登城如猿时人目为四如给事秦桧主和议金人败盟入寇桧顾盼朝士问计䇿时张巨山微诵徳无常师桧心异之留与语召诸将为攻战计即命巨山为奏稿仓卒不仔细起头两句云伊尹告成汤曰徳无常师主善为师孔子曰陈力就列不能者止遂急书进呈桧后喜遂播告天下决䇿用兵已而顺昌大捷金人遂退桧后専其功擢巨山中书舍人有无名子作诗嘲之一聨云成汤为太甲宣圣作周任徐仲车父名石终身不践石逢桥则使人负之而趋陈烈弔蔡君谟之丧及门率子弟匍匐而进遵毛诗凡民有丧匍匐救之之义也夫徐幸生江北若在江南则终身无可践之地陈幸生江南若在江北则当坠汚泥沟浍中矣迂濶可笑乃至于此晋汲桑当盛暑重裘累茵使人扇之恚不清凉斩扇者宋党进当大雪拥鑪酌酒醉饱汗出扪腹徐行曰天气不正有兵士侍帐外曰小人此处颇正天下人何尝无对田登作郡自讳其名触者必怒吏卒多被笞于是举州皆谓灯为火上元放灯吏人遂书榜揭于市曰本州依例放火三日承平日有宗室名宗汉自恶人犯其名谓汉子曰兵士举宫皆然其妻供罗汉其子授汉书宫中人曰今日夫人召僧供十八大阿罗兵士太保请官教㸃兵士书都下閧然𫝊以为笑程覃尹京日有治声唯不甚知字尝有部民投牒乞执状造桥覃大书昭执二字有吏在傍见其误遂白之合是照执今是昭执乃漏下四㸃耳覃遽取笔于执字下加四㸃遂为昭热焉干道中驳放秦埙等科名方集议时中司误以驳为剥衆虽知其非畏中司䕶前遂皆书曰剥可寓一笑绍兴末谢景思守括苍司马季思佐之皆名伋刘季高以书与景思曰公作守司马九作倅想郡事皆如律令也闻者絶倒翁肃闽人守江州昬耄代者至既交割犹居右席代者不校也罢起转身复将入州宅代者揽衣止之曰这箇使不得干道间林谦之为司业与正字彭仲举游天竺小饮论诗谈到少陵妙处仲举微醉忽大唿曰杜少陵可杀有俗子在邻壁闻之遍告人曰有一怪事林司业与彭正字在天竺谋杀人或问其所谋杀者为谁曰杜少陵也不知是何处人闻者絶倒岭南监司有但中庸者一日有朝士同观邸报见岭南郡守以不法被劾朝㫖令但中庸根勘有一人辄叹曰此郡守必是权贵所主问何以知之曰若是孤寒必须痛治此乃令但中庸根勘即是有力可知同坐者无不掩口其人倖然作色曰崛直宜为诸公所笑竟不悟而去钟弱翁所至好贬驳榜额字画必除去之出新意自立名为重书然书实不工人皆苦之尝过庐陵一山寺有高阁壮丽弱翁与僚属部曲拥立望其榜曰定惠之阁旁题姓名漫灭弱翁放意称谬使僧梯取之拭拂就视乃鲁国颜真卿书弱翁顾谓客曰似此字画何不刻石即令刻石传者以为笑临平明因寺尼刹也豪僧往来多投是寺每至则唿尼之少艾者供寝寺主苦之于是専设一寮以贮尼之淫滥者供客僧不时之需名曰明因尼站弁阳老人曰余负日茅檐分渔樵半席时见山翁野媪扪身得蝨则置之口中若将甘心焉意甚恶之然揆之于古亦有记焉应侯谓秦王曰得宛临流阳夏断河内临东阳邯郸犹口中蝨王莽校尉韩威曰以新室之威北系单于颈无异口中蚤蝨陈思王着论亦曰得蚤蝨者莫不靡之齿牙为身害也三人者皆当时贵人其言乃尔则野老嚼蝨葢亦自有典故可发一笑冲晦处士李退夫作事矫怪携一子游京师居北郊别墅带经灌园一日老圃请撒园荽俗𫝊撒此物须主人口诵秽语播之则茂退夫固矜纯节执菜子于手撒之但低声宻诵曰夫妇之道人伦之始云云不絶于口无何客至不能讫事戒其子使毕之其子尤矫于父执余子呪之曰大人已曽上闻皇祐中馆阁以为雅戏凡曰澹话清谈则曰宜撒园荽一巡至元间诏天下除道徳经外其余説谎道经尽行烧毁道士受佛经者为僧不愿为僧者娶妻为民时江南释教都总统杨琏真伽恢复佛寺三十余所鑑湖天长观有道士为僧者献观于总统云贺知章倚托史弥逺声势将寺改观乞复原曰寺额杨髠从其请真可笑也宋稗𩔖钞卷二十六宋稗类钞卷二十七钦定四库全书宋稗𩔖钞卷二十七常熟潘永因编尤悔第四十四衮江南録云江南周后随后主归朝封郑国夫人例随命妇入宫每入辄数日而岀必大泣骂后主声闻于外后主多宛转避之又韩玉汝家有李主归朝后与金陵旧宫人书云此中日夕只以眼泪洗面王文正公旦从东封车驾回过陜处士魏野寄以诗云圣朝宰相年年出公在中书十二秋西祀东封俱已了好来相伴赤松游旦袖此诗求退遂得请冦莱公凖自永兴被召野亦以诗送之云好去上天辞富贵却来平地作神仙公得诗不恱后二年贬通州每题前诗于窗间朝夕吟哦之说者谓莱公之南迁不如文正之早退然公题驿亭诗未必不晩悟于魏处士者其诗云沙堤筑处迎丞相驿使催时送逐臣到了输他林下客无荣无辱自由身夫荣辱犹是小事若夫一朝绾印千里舆棺此又更输牖下老人一着也丁朱崖当政日宴私第忽语于衆曰尝闻江南国主钟爱一女为择佳婿须少年美风仪有才学门第髙者或曰洪州刘生为郡参谋年方弱冠风骨秀美大门尝任贰卿博学有文可以充选国主亟令召至见之大喜尚主拜驸马都尉鸣珂锵玉出入禁闼甲第珍寳竒玩豪华富贵冠于一时未几主告殂国主悲悼不胜曰吾将不复见刘生削其官一物不与遣还洪州生恍疑梦觉触物如失丁笑曰某他日不失作刘㕘谋也未几有海上之行籍其家孑然南去富郑公晚居西都尝㑹客于第中邵康节与焉因食羊肉郑公顾康节曰煑羊惟堂中为胜尧夫所未知也康节云野人岂识堂食之味但林下蔬笋则常喫耳郑公赧然曰弼失言刘孟节槩天资絶俗酷爱山水好为诗慷慨多大节举进士及第为幕僚一任不得志弃官归青之南有冶原乃欧冶子铸剑之地山竒水清旁无人烟丛筠古木气象幽絶富郑公镇青为筑室原上居之每游山独挈饭一甖穷探幽险无所不至夜则宿于巖石之下或屡日乃返不畏虎豹蛇虺尝寓龙兴僧舍之西轩往往凭栏静立慨想世事吁唏独语或以手拍栏杆自咏诗曰读书悞我四十年几囘醉把栏杆拍吕惠卿与王荆公相失惠卿服除荆公为宫使居钟山吕以启讲和曰惠卿启合乃相从疑有殊于天属析虽或使殆不自于人为然以情论形则已析者宜难于复合以道致命则自天者讵知其不人如某叨蒙一臂之交谬意同心之列㤀懐履坦失戒同巇闗弓之泣非踈碾足之辞未已而溢言皆达茀气并生既莫知其所终兹不疑于有敌而门墻责善数移两解之书殿陛对休亲奉再和之诏固其愿也方且图之重罹苫块之忧遂稽竿牍之献然以言乎昔则一朝之过不足害平生之欢以言乎今则八年之间亦将随数化之改内省凉薄尚无细故之嫌仰揆髙明夫何旧恶之念恭惟观文特进相公知德之与达命之情亲疎㝠于所同爱憎融于不有氷炭之息豁然倘示于至恩桑榆之收继此请图于改事侧躬以待唯命之从荆公答曰安石启与公同心以至异意皆縁国事岂有他哉同朝纷纷公独助我则我何憾于公人或言公吾无预焉则公亦何尤于我趍时便事吾不知其说焉考实论情公亦宜照于此开谕重悉览之怅然昔之在我诚无细故之疑今之在公尚何旧恶足念然公以壮烈方进为于圣世而某薾然衰疾将待尽于山林趍舍异事则相煦以湿不若相㤀之愈也趍召想在朝夕惟良食自爱王吕隙末曲全在吕荆公之答或法或巽操纵可以随意独计吕之负恩反噬丧心厚颜为此曲笔亦复委婉曲折若此荆公初执政用惠卿为心腹惠卿指擿教导以济其恶青苗助役议出其手仍为公画刼持上下之䇿大率多用刑狱以震动天下及公去位荐以自代既得志恐公复召欲逆闭其途凡可以中公者无不用至𤼵其私书且曰无使齐年知齐年者冯京也荆公与京同生戊子故谓之齐年公由是得罪蔡元长既南迁中路有㫖追取所宠姬慕容邢武者三人以金人指名来索也元长作诗以别云为爱桃花三树红年年岁岁惹春风如今去逐他人手谁复尊前念老翁初元长之窜也道中市饮食于居民问之知为蔡氏皆不肯售至有随以诟骂者元长轿中独叹曰京失人心一至于此至潭州作词曰八十衰年初谢三千里外无家孤行骨肉各天涯遥望神京泣下金殿五曽拜相玉堂十度宣麻追思往昔谩繁华到此畨成梦话后数日卒门人吕川卞老醵钱塟之先是海陵徐神翁写字与人多验蔡京得东明二字皆谓东明向日之象可卜富贵未艾及京贬死潭州城南五里外东明寺卢多逊南迁朱崖踰岭憇一山店店妪举止和淑颇能谈京华事卢因访之妪不知卢也曰家故汴都累代仕宦一子仕州县卢丞相违法治一事子不能奉诬窜南荒到才周嵗尽室沦丧独余残老一身流落居此意实有待卢丞相欺上㒺下倚势害物天道昭昭行当南窜未亡间庶或见于此一快宿憾耳因号唿泣下卢不待食促驾而去吕辨者蔡元长门人也蔡罢相珠履尽散独吕送至长沙因乗间问蔡云公高明逺识洞鉴今古亦知国家之事必至于斯乎蔡答云非不知也将谓老身可以幸免宣和间芒山有盗临刑母来与之诀盗对母云愿如小儿时一吮母乳死且无憾母与之乳盗啮断乳头流血满地母死盗因告刑者曰吾少也盗一菜一薪吾母见而喜之以至不检遂有今日故恨杀之此不可为训存之以见义方之教当于婴孩也绍兴和议成显仁太后将还钦宗挽其裾曰寄语九哥吾南归但为太乙宫主足矣他无望于九哥也后与誓曰吾先归茍不来迎瞽吾目既归所见大异不敢言未几后失明募医疗者莫効有道士应募入宫金鍼一拨左翳脱然复明更求治其右道士笑曰一目视物已足其一存誓言可也后惕然起拜曰师圣人知吾之𨼆谢遗一无所受但曰太后不相㤀累脩灵泉县朱仙观足矣拂衣而出时上方视朝仗下急迹访之无所得后王刚中帅成都而得㫖东朝圗朱仙像进入俨然当日道士也高宗母显仁韦太后北归至临平因问何不见大小眼将军或对曰岳飞死狱矣遂怒帝欲出家乃服道装终身焉曹泳侍即妻硕人厉氏余姚大族女始嫁四明曹秀才与夫不相得仳离而归再适泳时尚武弁不数年以秦㑹之婣党易文阶骤擢至徽猷阁守鄞元夕张灯州治大合乐宴饮曹秀才携家往观见硕人服用精丽左右供侍备极尊严谓其母曰渠乃合在此中享富贵吾家岂能留叹息久之泳日益显为户部侍郎尹京㑹之殁泳调新州而亡硕人挈二子取丧归塟子复不肖家贫荡析至不能给朝餔赵徳老观文亦厉氏壻硕人从父媦也怜其贫老无倚招至四明里第养之终身硕人间出访亲旧过故夫曹秀才庐门庭整洁花竹蓊荗顾使婢曰我当时能自安于此岂有今日因泣下数行二十年间夫妻更相悔羡世态翻覆不可料如此方泳盛时乡里奔走承迎唯恐后独硕人之兄厉徳斯不然泳衘怒帅越时徳斯为里正泳风邑官胁治百端冀其祈己竟不屈㑹之甫殂乃遣一介致书于泳启封乃树倒猢狲散赋一篇洎新州之贬又以诗赠行云断尾雄鸡不畏牺凭依掇祸复何疑八千里路新州瘴归骨中原是几时泳得诗愤极然无如之何黄徳润事阜陵人或议其循黙淳熙末上将内禅一日退朝留二府赐坐从容谕及倦勤之意诸公交賛公独无语上顾曰卿以为何如对曰皇太子圣徳诚克负荷顾李氏不足母天下宜留圣虑上愕然色变公徐奏陛下问臣臣不敢自黙然臣既出此语自今不得复觐清光陛下异日思臣之言欲复见臣亦不可复得矣退即求去甚力夀皇在重华宫每抚几叹曰悔不用黄洽之言或至泪下光宗逾年不朝重华宫夀皇居常怏怏一日登望潮露台闻委巷小儿争閙唿赵官家者夀皇曰朕唿之尚不至枉自呌耳凄然不乐自此不豫尹穑字少稷博学工文闭户读书不汲汲于仕进诸公荐之与陆务观同赐出身后附丽汤思退力排张魏公以是除谏议公论始薄之后贬岭南屡年蒙恩北归周益公素与之善便道来访谓益公曰某三十年闭户读书养得少名思之不审所得于彼者几何而破壊扫地虽悔何及怅然久之益公毎举之以为士大夫末路之戒李全扰淮时史弥逺在庙堂束手无䇿有讹𫝊全军已渡江过行在京师人民惶惶弥逺夜半忽披衣而起有爱宠林夫人见其意似非常亦推枕随之忽见弥逺欲投池中林急扶起泣告曰相公且少耐区处数日后得赵葵捷书弥逺死已久一夕其家闻叩门声曰丞相归举家骇匿比入门灯轿纷纭升堂即席子妇皆出罗拜讯慰平生厯厯嘱家事索纸笔题诗云𡨕路茫茫万里云妻孥无复旧为羣早知泡影须㬰事悔把恩仇抵死分贾秋壑徳祐乙亥八月生日建醮青词云老臣无罪何衆议之不容上帝好生奈死期之已迫适值垂弧之旦预陈易箦之辞窃臣际遇三朝始终一节为国任怨但知存大体以杜私门遭时多艰安敢顾㣲躯而思末路属封豕长蛇之荐食率骄兵悍将以徂征违命不前致成酷祸措躬无所惟冀后图衆口皆诋其非百喙难明此谤四十年劳悴悔不为留侯之保身三千里流离犹恐置霍光于赤族仰惭覆载俯媿劬劳伏愿皇天后土之鉴临理考度宗之昭格三宫霁怒收瘴骨于江边九庙阐灵扫兵氛于境外此时已无廖王诸客矣葢似道手笔也常州苏掖仕至监司家富而性啬每置产吝不与直争一文至失色尤喜乗人窘急时以㣲资取竒货尝置别墅与售者反复甚苦其子在旁曰大人可増少金我辈他日卖之亦得善价也父愕然自是少悟士大夫竞𫝊其语伤逝第四十五雷宣徽有终颇涉道书因读史废书流涕曰功名者贪夫之钓饵横戈开边枝剑讨叛死生食息之不顾及其死也一棺戢身万事都已悲夫钱思公谪居汉东日撰一曲曰城上风光莺语乱城下烟波春拍岸緑杨芳草几时休泪眼愁肠先已断情懐渐变成衰晚鸾镜朱颜惊暗换昔年多病厌芳尊今日芳尊惟恐浅每歌之酒阑则垂涕时后合尚有故国一白髪姬乃邓王俶歌鬟惊鸿也曰吾忆先王将薨预诫挽铎中歌木兰花引绋为送今相公其将亡乎果薨于隋邓王旧曲亦有帝乡烟雨锁春愁故国山川空泪眼之句颇相𩔖江几邻休复云胡翼之凶讣至京钱公辅学士与太学生徒百余人诣兴国寺戒坛院举哀又自陈师䘮给二日假近时无复此事熙宁三年京辅勐风大雪草木皆稼厚者氷及数寸既而华山震阜头谷圮折数十百丈荡摇十余里覆压甚衆唐天寳中氷稼而宁王死故当时谚曰冬凌树稼逹官怕又诗有泰山其頺哲人其萎之说衆谓大臣当之未数年而司徒侍中魏国韩公𤦺薨王荆公作挽词畧曰氷稼尝闻达官怕山頺今见哲人萎葢谓是也司马温公隧碑赐名清忠粹徳绍圣初磨毁之际大风走石羣吏莫敢视独一匠氏挥斤而击未尽碎忽仆于碑下而死苏子瞻云昔刘原父酒酣诵陈季弼告陈元龙语因自仰天太息此自原父舒其胸中磊块之气吾尝作诗云平生我亦轻余子晚嵗人谁念此翁记原父语也原父没尚有贡父在每与语强人意今复死矣何时复见此俊杰人乎东坡初入荆溪有乐死之语继而抱疾稍革径山老惟琳来候坡曰万里岭海不死而归宿田里有不起之忧非命也耶然生死亦细故耳后二日将属纩闻根先离琳叩耳大声曰端明勿㤀西方坡言西方不无但个里着力不得语毕而终李秃翁曰西方不无此便是疑信之间若真实信有西方正好着力如何説着力不得也东坡讣至京师王定国及李豸皆有疏文张耒时知颍州闻坡卒为举哀行服出俸钱于荐福禅寺修供以致师尊之哀乃遭论列谪房州别驾李方叔祭东坡文有云道大不容才高为累皇天后土鉴平生忠义之心名山大川还千古英灵之气识与不识谁不䀌伤闻所未闻吾将安放时氷华居士钱济明祭坡文有降邹阳于十三世夫岂偶然继孟轲于五百年吾无间也之句氷华云元祐刘贡父梦至一官府案间文轴甚多偶取一轴展视之云在宋为苏轼逆数而上十三世云在西汉为邹阳元祐党籍皆一时名贤逮宣和中徃徃多在鬼録独刘器之范徳孺二公在未几器之讣至晁以道对賔客诵南岳新摧天柱峯之句至哽咽不得语客皆抆睫以道徐曰耆哲凋丧殆尽缓急将奈何客曰世未尝乏材前辈虽殄瘁之感安知无后来之秀以道曰人材于世譬如名方灵药之于病世之集名方储灵药者多矣然不肯先疾而备至于疾既弥留始阅方书而治药材不如见成汤剂为应所须而取効速也时坐客无不深味其言有为吕与叔挽诗云曲礼三千目躬行四十年韩子华兄弟皆为宰相门有梧桐京师人以桐木韩家唿之以别魏公也子华既下世陆司农为作挽章云棠棣行中排宰相梧桐名上识韩家皆纪其实也宋稗𩔖钞卷二十七宋稗类钞卷二十八钦定四库全书宋稗𩔖钞卷二十八常熟潘永因编宗乘第四十六芝上人言近有节度判官朱炎学禅乆之忽于楞严经若有所得者问讲僧义江曰此身死后此心何往江云此身未死此心何在炎良乆以偈答曰四大不须先后觉六根还向用时空难将语黙呈师也只在寻常语黙中师可之炎后竟坐化真庙时人也欧阳文忠官洛中一日游嵩山郄去仆吏放意而往至一山寺入门修竹满轩霜清鸟啼风物鲜明文忠休于殿陛旁有老僧阅经自若与语不甚顾答文忠异之曰道人住山乆如对曰甚乆又问诵何经对曰法华经文忠曰古之高僧临生死之际𩔖皆谈笑脱去何道致之耶对曰定慧力耳又问曰今乃寂寥无有何哉老僧笑曰古之人念念在定慧临终安得乱今之人念念在散乱临终安得定文忠大惊不自知其膝之屈也富郑公少好道自言吐纳长生之术信之甚笃亦时为烧炼而不以示人熙宁初再罢相守亳州有圆照大本者住苏州瑞光方以其道震东南颍州僧正颙华严者从之得法以归公闻而致之亳馆于书室亲作弟子礼一日旦起公方听事公堂颙视室中有书柜数十其一扄鐍甚严问之左右曰公常手自启闭人不得与意必道家方术之言亟使取火焚之执事者争弗得公适至问状颙即告之曰吾先为公去一大病矣公初亦色微变若不乐者已而意定即不问自是豁然遂有得颙曰此非我能为公当归之吾师乃以书偈通圎照故世言公得法大本也薨之夕有大星殒于寝洛人皆见之富文忠公深达性理熙宁中呉处厚官洛下公时为亳守遗呉书託为访荷泽诸禅师影像处厚因以偈戏之云是身如泡幻尽非真实相况兹纸上影妄外更生妄到岸不须船无风休起浪惟当清静观妙法了无象公答偈曰执相诚非破相亦妄不执不破是名实相既又以手笔贶之曰承此偈见警美则美矣理则未然所谓无可无不可者画亦得不画亦得就其中观像者为不得不观像者所得如何禅在甚么处似不以有无为碍者近乎通也思之思之熙宁前未有谈禅者自富郑公得法于圎照大本于是一时幡然慕向人人喜言名理惟司马温公范蜀公以为不然既乆二公亦自偶入其说而温公尤信蜀公遂以为讥温公曰吾岂谓天下无禅但吾儒所闻有不必弃我而从其书耳此亦几所谓实与而文不与者后因蜀公不纳乃以书戏之曰贱子悟已乆景仁今尚迷又云到岸何须筏挥锄不用金浮云任来往明月在天心此理极致本无差别温公悟理已到至处乃能知其不异张文定公方平奉佛甚谨杜祁公衍独不信佛法每对客嘲笑有一医姓朱出入二公之门尝欲方便劝导祁公乆而未𫉬一日公病召朱朱以读楞严未了不即往既至公怒曰楞严何等书而读之朱出袖中手轴呈之公览竟索余轴不觉遽尽十卷乃絶叹以为奇书因与朱同谒文定责其不早以告文定曰譬如失物既已得之不必诘其得之之晚公自此即若有得大加崇信大觉琏禅师皇祐二年十二月十九日仁宗皇帝诏至后苑斋于化成殿斋毕𫝊宣效南方禅林仪范开堂演法又宣左衙副僧录慈云大师清满启白满谢恩毕倡曰帝苑春回皇家㑹启万乘既临于舜殿两阶𫉬奉于尧眉爰当和煦之辰正是阐扬之日宜谈祖道上副宸衷谨白琏遂陞座问答罢乃曰古佛堂中曾无异说流通句内诚有多谈得之者妙用无亏失之者触途成滞所以溪山云月处处同风水鸟树林头头显道若向迦叶门下直得尧风荡荡舜日高明野老讴歌渔人鼔舞当此之时纯乐无为之化焉知有恁么事皇情大悦庆厯中士大夫多修佛学往往作偈颂以发明禅理司马温公为解禅偈六篇云文中子以佛为西方圣人信如文中子之言则佛之心可知矣今之言禅者好为𨼆语以相迷大言以相胜使学之者伥伥然益入于迷妄故予广文中子之言而解之作解禅偈六首若其果然虽中国可行何必西方若其不然则非予之所知也偈曰忿怒如烈火利欲如铦锋终朝长戚戚是名阿鼻狱颜回甘陋巷孟轲安自然富贵如浮云是名极乐国孝悌通神明忠信行蛮貊积善来百祥是名作因果仁人之安宅义人之正路行之诚且乆是名不壊身道徳修一身功德被万物为贤为大圣是名菩萨佛言为百世师行为天下法乆久不可揜是名光明藏当世称其精理司马君实尝言吕晦叔之信佛近夫佞欧阳永叔之不信近夫躁皆不须如此信与不信才有形迹便不是或问范景仁何以不信佛景仁曰尔必待我合掌膜拜然后为信耶杨次公留心释典尝上殿神考问佛法杨并不详答直云佛法实亦有助吾教既归人言圣主难遇次公平日所学如此今乃唯唯何也杨曰朝廷端欵明辩吾惧度作导师晏景初尚书请僧住院僧辞以穷陋不可为景初曰高才固易耳僧曰巧妇安能作无麫汤饼乎景初曰有麫则拙妇亦办矣僧惭而退王荆公尝问张文定孔子去世百年生孟子亚圣自后絶无人何也文定言岂无只有过孔子上者公问是谁文定言江南马大师汾阳无业禅师雪峯岩头丹霞云门是也儒门淡薄收拾不住皆归释氏耳荆公欣然叹服王荆公在修撰经义局因见举灯言佛书有日月灯光明佛灯光岂足以配日月吕惠卿曰日煜乎昼月煜乎夜灯煜乎日月所不及其用无差别也公大以为然孛木鲁翀子翚公在翰林时进讲罢上问曰三教何者为贵对曰释如黄金道如白璧儒如五谷上曰若然则儒贱耶对曰黄金白璧无亦何妨五谷于世岂可一日阙哉上大说舒王丁太夫人忧读经蒋山与元禅师游问祖师意㫖元不答王益叩之元曰公般若有障三有近道之质一更一两生来恐纯熟王曰愿闻其说元曰公受气刚大世缘深以刚大气遭世缘深必以身任天下之重懐经济之志用舍不能必则心未平以未平之心经世何时能一念万年哉又多怒而学问尚理于道为所知愚此其三也特视名利如脱髪甘淡薄如头陀此为近道且当以教乘滋茂之可也王再拜受教冯当世晚年好佛知并州日以书寄王平甫曰并州歌舞妙丽闭目不窥日以谈禅为上平甫答曰若如所论未达禅理闭目不窥已是一重公案范蜀公素不饮酒又诋佛教在许下与韩持国兄弟往还而诸韩皆崇此二事每燕集蜀公未尝不与极饮尽欢少间则必以谈禅相勉蜀公颇病之苏子瞻时在黄州乃以书问救之当以何术曰麴蘖有毒平地生出醉乡土偶作祟眼前妄见佛国子瞻报之曰请公试观能惑之性何自而生欲救之心作何形相此犹不立彼复何依正恐黄面瞿昙亦须敛衽况学之者耶意亦将有以晓公而公终不领济南监镇宋保国出观荆公华严解东坡曰华严有八十一卷今独其一何也保国云公言此佛语至深妙他皆菩萨语耳东坡曰予于藏经中取佛语数句杂菩萨语中复取菩萨语数句杂佛语中子能识其非是乎曰不能也东坡曰余昔在岐下闻河阳猪肉甚美使人往市之使者醉猪夜逸去贸他猪以偿客皆大诧以为非他产所及既而事败客皆大惭今荆公之猪未败耳若一念清净墙壁瓦砾皆说无上妙法而云佛语深妙菩萨不及岂非梦中语耶保国称善苏子瞻云范景仁平生不好佛晚年清谨无欲一物不芥蔕于心真却是学佛作家然至死常不取佛法某谓景仁虽不学佛而达佛理虽毁佛骂祖亦可也东坡镇维扬幕下皆奇豪一日石塔长老遣侍者投牒求解宅东坡问长老欲何往对曰师归西湖旧庐即今出别候指挥东坡于是将僚佐同至石塔令击鼔大衆聚观袖中出疏使眺无咎读之其词曰大师何曽出世谁作金毛之声衆生各自开堂何关石塔之事去无作相住亦随缘戒公长老开不二门施无尽藏念西湖之乆别亦是偶然为东坡而少留无不可者一时稽首重听白槌渡口船回依旧云山之色秋来雨过一新钟鼔之声谨疏东坡夜宿曹溪读传灯录灯花堕卷上烧一僧字即以笔记于窓间曰山堂夜岑寂灯下读𫝊灯不觉灯花落茶毘一箇僧苏长公赴杭过润佛印正挂牌与弟子入室公便入方丈见之师云内翰何来此间无坐处公戏云暂借和尚四大用作禅牀师云山僧有一转语内翰言下即答当从所请如稍涉拟议所繋玉带愿留以镇山门公许之便解置几上师曰山僧四大本无五蕴非有内翰欲于何处坐公未即答师急唿侍者云收此玉带永镇山门遂取衲裙相报公有絶句云病骨难堪玉带围钝根仍落箭锋机欲教乞食歌姬院故与云山旧衲衣韩熙载妓乐数百月俸尽以散之常敝衣芒屩作瞽者持独絃琴俾门生舒雅执板挽之随房乞食以为笑乐又裴休常披毳衲于歌姬院乞食自谓不为俗情所缚可以说法为人二事甚𩔖坡诗似用裴事坡叅玉泉皓禅师师问尊官高姓坡曰姓秤秤天下长老轻重师喝曰且道这一喝重多少坡无对于是尊礼之后过金山坡题自己照容偈曰心似已灰之木身如不系之舟问汝平生功业黄州儋州惠州东坡在惠州佛印居江浙以地逺无人致书为忧有道人卓契顺者慨然叹曰惠州不在天上行即到矣因请书以行印即致书云尝读退之送李愿归盘谷序愿不遇知于主上者犹能坐茂林以终日子瞻中大科登金门上玉堂逺放寂寞之滨权臣忌子瞻为宰相耳人生一世间如白驹之过隙三二十年功名富贵转盻成空何不一笔勾断寻取自家本来面目万劫常住永无堕落纵未得到如来地亦可以骖驾鸾鹤翺翔三岛为不死人何乃胶柱守株待入恶趣昔有问师佛法在甚么处师云在行住坐卧处着衣喫饭处痾屎撒尿处没理没㑹处死活不得处子瞻胸中有万卷书笔下无一㸃尘到这地位不知性命所在一生聪明要做甚么三世诸佛则是一个有血性的汉子子瞻若能脚下承当把一二十年富贵功名贱如泥土努力向前珍重珍重东坡云元丰七年十二月浴泗州雍熙塔下戏作如梦令两阕云水垢何曾相受细看两俱无有寄语揩背人尽日劳君挥肘轻手轻手居士本来无垢又云自净方能洗彼我自汗流呀气寄语噪浴人且共肉身游戏但洗但洗俯为世间一切此曲本唐庄宗制一名忆仙姿嫌其不雅驯后改云如梦庄宗作此词卒章云如梦如梦和泪出门相送取以为之名黄龙寺晦堂老子尝问山谷以吾无𨼆乎尔之义山谷诠释再三晦堂终不然其说时暑退凉生秋香满院晦堂因问曰闻木犀香乎山谷曰闻晦堂曰吾无𨼆乎尔山谷乃服山谷尝言利害毁誉称讥苦乐此八物无名种子也人从无名种子中生连皮带骨岂有可逃之地但以百年观之则人与我及彼八物皆成一空古人云衆生身同太虚烦恼何处安脚细思熟念烦恼从何处来有益于事有益于身否八风之波渺然无涯而以百年有涯之生种种计较惑利恶害怒毁喜誉求称避讥厌苦逐乐得丧又自有宿因决不可计较而为之且猿腾鸟逐至于澌尽而后休不可谓智也此山谷有得于学佛者今人闻伊洛之绪论知学佛为可耻然亦何曾似渠用工解说到此地位洪州武宁安和尚者天衣懐禅师之嗣也与秀闗西为同行秀已应诏住法云寺其威光可以挟其友登云天而翔而安止荒邨破院单丁五十年秀时以书致安安未尝视弃之侍者不解因间问之安曰吾始以秀有精彩乃今知其痴夫出家儿塜间树下办那事如救头燃无故于八达衢头架大屋养数百闲汉此真开眼尿牀也何足复对语哉吾宗亦自此微矣张丞相天觉喜谈禅初为江西运判至抚州见兜率从悦与语意合遂授法悦黄龙老南之子初非其高弟而江西老宿为南所深许道行一时者数十人天觉皆厯诋之其后天觉浸显诸老宿畧已尽后来庸流𫝊南学者乃复奔走推天觉称相公禅天觉亦当之不辞近岁遂有为长老开堂承嗣天觉者前此葢未有势利之移人虽此曹亦然也初与老南同得道于慈明者有文悦住云峯其行解坚高畧与南等从悦既因天觉而重故其徒谓云峯悦为文悦以别之吕申公公着素喜释氏之学及为相务简静罕与士大夫接惟能谈禅者多得从游于是好进之徒往往幅巾道袍日游禅寺随僧斋粥讲说性理觊以自售时人谓之禅鑚饶徳操临川人以文章着名曾子宣魏了翁皆与之游往来襄邓间始亦有婚宦意尝令其仆守舍归见其占对异常怪而问之仆曰守舍无所用心闻邻寺长老有道价往请一转语忽尔觉悟身心泰然无他也徳操慨然曰汝能如是我乃不能耶径往白崖问道八日而悟尽发囊槖与其仆祝髪为浮屠徳操名如璧仆名如琳遍叅诸方至浙乐灵𨼆山川因挂钖焉琳有疾徳操躬进药饵既卒尽送终之义夏均父为其疏云无复挟书更逐康成之后何忧成佛不居灵运之先又云岂惟江左公卿尽倾支遁独有襄阳耆旧未识道安时称其精当徳操号倚松道人诗文皆高妙名倚松集如璧江西进士饶节次子也少年尝投书于曽子宣论新法不合乃祝发更名长于诗其梅花一聮云遂教天下无双色来作人间第一春又答吕居仁云长忆他时对短檠诗成重改又鸡鸣如今老矣无心力口诵君诗绕竹行吕紫薇云饶徳操为僧后诗更高妙尝劝予专意学道诗云向来相许济时功大似频伽饷逺空我已定交木上座君犹求旧管城公文章不疗百年老世事能排两颊红好贷夜牕三十刻胡床趺坐究幡风佛印禅师为王观文升座云此一瓣香奉为扫烟尘博士䕶世界大王杀人不贬眼上将军立地成佛大居士王公大喜以其乆帅多专杀也绍圣改元九月禁中为宣仁作小祥道塲宣隆报长老陞座上设御幄于旁以听其僧祝曰伏愿皇帝陛下爱国如身视民如子每念太皇之保佑常如先帝之忧勤庶尹百僚谨守汉家之法度四方万里永为赵氏之封疆即时有僧问话云太皇居何处答云身居佛法龙天上心在儿孙社稷中当时传播莫不称叹呜唿太皇之圣内外称为女尧舜方其垂帘每有号令天下人谓之快活条贯宋杲论禅云譬如人载一车兵器弄了一件又取出一件来弄便不是杀人手段我则只有寸铁便可杀人朱文公亦喜其说葢自吾儒言之若子贡之多闻弄一车兵器者也曾子之守约寸铁杀人者也叶石林云佛氏论持律以隔墙闻钗钏声为破戒苏子由为之说曰闻而心不动非破戒心动为破戒子由葢自谓深于佛者而言之陋如此何也夫淫坊酒肆皆是道塲内外墙壁初谁隔限此耳本何所在今见有墙为隔是一重公案知声为钗钏又是一重公案尚问心动不动乎崇宁二年三月一日衞州𫉬嘉县民聀氏杀猪祭神而民刘氏猎犬得其弃首骨之狺四日不食民使其子析之其左牡齿臼中得肉如拇谛视之如来像也髻有珠如粟瞑目跏趺瞳子𨼆然庄严毕具观者万人眺载之伯宇尝记其事眺无咎又作賛以称叹之政和丁酉真州慈受禅师懐深近赴村落富人家斋见羣犬争啮一牛胫骨狂噬相嗾不已村人持挺驱逐亦竟不去衆异之因夺而破之其中血髓已坚凝如玉自成一菩萨形衣纹璎珞相好奇特虽雕琢有所不及其家乃取去藏之佛之慈悲化身无乎不在以警于好杀者俾生信心哀愍有情故示希有之异阐提者得不少悛乎又其岁真州郊外一家屠一牛买肉归者往往于刲割之际铮铮有声视之于肉脉中皆有舍利也大小不一光莹如玉询数家皆有之自尔一村之民不复食牛徽宗时济南府开元寺因更脩掘地得石碑葢㑹昌中汰僧碑也字皆磨灭惟八字独存云僧尽乌巾尼皆绿鬓僧恶碎之后有诏改沙门为徳士遂符其言和尚置梳箆亦俚语言必无用也崇宁中改僧为徳士皆加冠巾蔡鲁公不以为然尝争之不胜翼日有冠者数十人诣公谢发既未有皆为赝髻以簮其冠公戏之曰今当遂梳箆乎不觉烘堂大笑冠有坠地者真定大厯寺有藏虽小而精巧蔵经多唐宫人所书经尾题名氏极可观佛龛上有涂金匣藏经一卷字体尤婉丽其后题曰善女人杨氏为大唐皇帝李三郎书李后主手书金字心经一卷赐其宫人乔氏乔氏后入太宗禁中闻后主薨自内庭出经舍相国寺西塔以资荐且自书于后云故李氏国主宫人乔氏伏遇故主百日谨舍昔时赐妾所书般若心经一卷在相国寺西塔院伏愿弥勒尊前持一花而见佛云云字整洁而词甚怆惋所记止此其后江南僧持归故国置之天禧寺塔相轮中寺后大火相轮自火中堕落而经不损干道七年丞相魏公把出守姑苏请僧可观主北禅院入院之际适值重九指座云胸中一寸灰已冷头上千茎雪未消老步只宜平地去不知何事又登高魏公为之撃节吁彼老而汩没于名利之塲贪得不休升高履险而不知戒其有媿此僧之诗多矣熙宁间驾部郎中徐师回记其所亲官于河朔夜见司理院狱屋高处有光骇人明日而赦下州人怪之上寻光处得文字三十八其辞曰观世音南无佛与佛有因与佛有缘佛法相因行念观世音坐念观世音念念不离心念佛从心起有张氏子病目念此得瘥胡少汲夜梦游一寺与勒和尚衲僧六七人共步长廊少汲手持长鑱划青方石如锥画沙书六句颂云我在世间多动少息暂休寳坊万虑俱寂明日入山八面受敌勒和尚随句微哦旁皆叹息中有一僧云万虑俱寂句法甚胜明日是将动也似觉复寐自理前颂増住为主人动转为客二语于出句上广为八句道教第四十七柴通伭字文元本绵州彰明县弓手公干山樊覩一鹰𢃄绿绦胸绊于林间柴喜其俊异又疑豪子所蓄遂取以归道遇少年就索柴即与之少年媿谢𫝊以符术授丹笔一枚曰遇人疾厄当书符以救之柴归县不喜执役遂窜迹两蜀到处每书符以治疾亦时得金以助行囊后游太华见陈希夷问子何处得太乙真君笔乎方知得遇乃太乙即求披戴住阌乡县观中真宗西祀回召对赐坐问以无为之要赐茶药束帛时百余岁喜服气能长啸精神如中年人观即唐轩辕游宫有明皇诗及所註道徳经二碑真宗作诗赐之改赐祥符观额邑人后唿为柴先生观娄道者涟水人生有奇相右中手指凡七节父母异之令出家依文殊院即院之隅双松间一席当空为栖𨼆地强名曰药师菴其实无屋庐也蓬首裸足不间寒暑虽积雨雪宛转泥淖间所借席非甚败不辄易隆冬则卧雪浴氷盛夏或拥毳附火傍有物若虺状动止与俱逮师示灭亦不复见菴絶人迹芜秽不治有颜翁者日来扫除师亦听焉独菴傍十步禁不听治每事已告去师必指一砖谓曰下有钱可取翁𤼵砖輙得之日易其处止五十文翁他日觊其多也两手掬之其数自若师既絶物愿见者足才踵门輙嫚骂疏其𨼆讳皆控其所不闲于人者发之必惭退虽不得见耻心且格矣有民妇贽币求见师厉声曰若事姑不谨何见我为不用汝物也可抱柱着妇意其使之听命也既及柱则旋柱疾走若有牵制是不得脱自晨达午不解邻人祈师师曰今纵汝去邻人曰是尝苦其姑推磨殆坐此乎乆之名闻京师太宗召见赐褐加礼遣还祥符中章宗复召馆于开寳寺造塔道院与石头道者同对上用明皇饮张果故事赐酒师引饮无难色侍者下咽輙仆师摩其项击以三掌平愈如故上益异焉昭陵为太子师抚之曰他日为四十二年太平天子复命宫中同装服毕出脩敬师闭目端坐阅数十人内至一人遽起曰愿善待此人他日为陛下作得家主乃章献明肃太后也既辞归上赐两褐并金器等物师复有一目生于掌中不以示人唯二圣亲览焉淮楚呉水患而涟泗尤被其酷泗冲淮汴下流二川与衆水东至泗葢千里而合复道涟入于海海潮来去涟当其咽师之未灭与灭之后屡显功力以御水灾涟人尤徳之议者谓僧伽居泗以制漳水之冲师居涟以御潮波之害非偶然也师之法号曰澄因大师祥符中封禅事竣宰执对于后殿上曰治平无事乆欲与卿等一处闲玩今日可矣遂引羣公及内侍数人入一小殿殿前有山甚高山面一洞上既入乃招羣公从行初觉甚暗数十步则天宇豁然千峯百嶂杂花流水极天下之伟观少焉至一处重楼复阁金碧照耀有一道士貌亦奇古来揖上执礼甚恭上亦答之良厚邀上主席上再三逊谢然后坐羣臣再拜居道士之次所论皆𤣥妙之㫖而牢醴之属又非人间所见也鸾鹤舞庭除笙箫振林木至夕乃罢道士送上出门而别曰万几之暇无惜与诸公频见过也复由旧路以归臣下因以请于上上曰此道家所谓蓬莱三山者也羣臣自失者屡日后亦不复再往不知何术以致之也东坡先生知扬州一夕梦在山林间忽见一虎来欲噬公方甚怖时有一紫袍黄冠以袖障公叱虎使去明日有道士投谒曰昨夜不惊畏否公瞋目骂曰䑕子乃敢尔本欲杖汝嵴吾岂不知子夜来术耶道士惶骇而退蔡君谟尝梦为虎所逼有一人救之虎既去与之坐曰公贵人也但头角不正手为按之曰骨已正矣翼日李士宁道人谒君谟谓曰夜梦颇惊惶否君谟愕然视其状乃梦中逐虎正骨者此葢方术家幻惑人之事尔枢密安公讳犯御名传元祐末为江东漕因游庐山太虚观未至数里间有道士紫衣皂巾领徒七人迎谒既而不知所在问左右皆无见至观谒陆静修仙师遗像则宛然其人也元符庚辰公再到赋诗曰昔年游厯访霓旌多谢仙师数里迎今日重来知有意此身应不为公卿韩待制子仓言贵城山中一道士命小童持铁汤瓶出观贳酒小童巾道登厠以瓶挂树端瓶重木弱为风所揺木叶揩磨所着处皆成金色徐以木叶再揩未至处则表里黄赤即煅以火付市货之得上金之价自是隂识其木试之辄効年逾六十寓滑州天庆观以老病不出几十年未尝乏絶私念欲𫝊其术而未有可付者㑹观前一卖卜老人不问年之荒歉以一斗求息一文意其为行有常或可以传一日招至酒肆密告以意老人曰余能是乆矣其人不之信期他日共试之诘旦老者至因扄观户邻房数軰穴壁窃窥之则见二人破一釡各以火煅次下药物少间倾注于地赤金烂然方把玩称叹不虞窥壁者一拥而入仓皇不及收因之喧呶争夺二人者竟压死矣衆亦因是坐狱葢天地至寳鬼神所秘而二人辄私用之宜于不免也臧论道郎中知洪州日有老兵为国子能致非时果菜臧氏子弟稍异之问之则绐以得于市使他人求之终不得也密察其所为则无妻息独卧圃中草舍往往夜定有语笑声及迫而近之则又寂然其后论道从容挽接益乆才畧告曰今夜三更漏㸃中半公能独步至园中当有一语授公茍少差违则遂成虚矣论道其夕不寐夜分具袍笏将出其妻苦问之不得已以实告其妻不测而强制之漏向尽论道急趋草舍而老兵已死矣论道叹恨弥日使人举而葬之尸如轻泡㑹稽天宁观老何道士喜栽花酿酒以延客居于观之东廊一日有道人状貌甚伟欵门求见善谈论喜作大字何欣然接之欵留数日乃别去未几有妖人张懐素号落拓者谋乱乃前日道人也何亦坐繋狱以不知谋得释自是畏客如虎杜门絶往还忽有一道人亦美风表多技术观之西廊道士曰张若水介之来谒何大怒曰我坐接无頼道人几死于囹圄岂敢复见汝耶因大怒阖扉拒之而此道人葢永嘉林灵噩也旋得幸贵震一时赐名灵素平日一饭之恩必厚报之若水乘驿赴阙命以道官至蘂珠殿校籍视殿修撰父赠朝奉大夫母封宜人而老何以尝骂之朝夕忧惧若水为挥解且以书慰之始少安观中人𫝊以为笑林灵素以术显附之者多得美官或题灵素画像曰当日先生在市㕓世人那识是真仙只因学得飞昇后鸡犬相随也上天伭教之尊奉前代如秦皇汉武间亦留心于此然至于道君则亘古所未有也宣和中黄冠出入禁闼号金门羽客气焰赫然而林灵素为之宗主道官自金坛郎至太虚大夫班秩与廷臣等一日盛暑亭午上在水殿热甚诏灵素作法祈雨乆之奏云四渎上帝皆命封闭唯黄河一路可通但不能及外诏急致之俄震雷大霔霔皆浊流少顷即止中使自外入言内门以外赫日自若上益奇之宣和末死于温州未死前先自籍平日钖赉物寄之郡帑且为治命殓以容身之棺棺中止置所赐万岁籐杖封窆甚固建炎初惟下温州籍其资而已后数年有内侍刘太尉之姪避地至长沙于酒肆见一驼裘丈夫负壁而立熟视乃灵素也刘叩先生何得至此曰吾亡命耳向不早为此身首异处矣倐失所在后葬永嘉黄土山先命见石龟方下棺开穴深数丈果得之时又有王仔昔者初馆于蔡京属大旱徽宗焦心祷雨每遣中使持一幅素纸求仔昔书皆为祷雨也一日中使再持纸至仔昔忽书一小符仍札其左云焚符汤沃而洗之中使不肯受仔昔怒曰第持去上得之骇异葢上先黙祷而宠嫔赤目者因一沃而愈诏封通妙先生后以语言不逊杀之王仔昔倨傲又少戅帝待以客礼故其遇巨阉若僮奴及林灵素有宠忌之陷以事下狱死仔昔之得罪宦者冯浩譛之甚力狱中书示其徒曰上蔡遇冤人其后浩南窜至上蔡竟被诛宣和间林灵素希世宠幸数召入禁中赐坐便殿一日灵素倐起趋阶下曰九华安妃且至玉清上真也有顷果中宫至灵素再拜殿下继又曰神霄某夫人来已而果有贵嫔继至者灵素曰在仙班中与臣等列礼不当拜长揖而坐俄忽视唶曰是间何乃有妖魅气也时露台妓李师师者出入宫禁言讫而师师至灵素怒目攘袂亟起取御炉火箸逐而击之内侍救䕶得免灵素曰若杀此人其尸无狐尾者臣甘㒺上之诛上笑而不从林灵素开讲于寳箓宫一道者怒目立于前灵素问尔何能道者曰无所能灵素曰无所能何以在此道者曰先生无所不能何以在此徽宗异之宣问实有何能道者对曰臣能生养万物遂下道院取可以有种者得茴香一掬命道者种于艮岳之趾仍遣卫监送于道院中是夜三鼔失所在翼日视艮岳茴香已成林矣宣和间崇尚道教四方矫伪之徒乘间因人以进者相继皆假古神仙为言公卿从而和之信而不疑有王资息者淮甸间人最狂妄言师许旌阳王老志者濮州人本出胥史言师钟离先生刘栋者棣州人尝为举子言师韩君文三人皆小有术动人资息后有罪诛死栋为直龙圗阁宣和末林灵素败乞归唯老志狡狯有智数不肯为已甚馆于蔡鲁公家自言钟离先生日与相往来自始至即日求去每戒鲁公速避位若将祸及者鲁公颇信之或言此反而求奇中者也一日苦口为鲁公言其故翼日鲁公见之辄瘖不能言索纸书云其师怒泄天机故瘖之鲁公为是力请乃能于盛时遽自引退鲁公有妾为尼尝亲见老志事鲁公每闻其言亦惧常密语所亲妾喟然曰吾未知他日竟如何惜其听之不果也高宗在潜邸遇道人徐神翁甚敬礼之神翁临别献诗曰牡蛎滩头一艇横夕阳西去待潮生与君不负登临约同上金鳌背上行当时不知诗意谓何后两宫北狩高宗匹马南渡即位至建炎庚戌正月三日帝避兵航海次章安镇滩浅阁舟落帆于镇之福济寺前以候晚潮顾舟人曰此何滩曰牡蛎滩遥见山上有阁岿然问居人曰此何山曰金鳌山高宗乃登焉入阁见神翁大书往年所献诗在壁间墨痕如新方信神翁能前知为神仙中人也鄂州黄鹤楼下有石光澈名曰石照其右鉅石世𫝊以为仙人洞也一守闗老卒每晨起即拜洞下一夕月如昼见三道士自洞中出吟啸乆之将复入洞卒即从之道士云汝何人也卒具言其所以且乞富贵道士曰此洞间石速抱一块去卒持而出石合无从入明日视石黄金也凿而货之衣食顿饶为队长所察执之以为盗也卒以实告官就取其石至郡则金化矣非金非玉非石非铅藏于军资库中宋稗𩔖钞卷二十八宋稗类钞卷二十九钦定四库全书宋稗𩔖钞卷二十九常熟潘永因编报应第四十八赵韩王疾夜梦甚恶使道流上章禳谢因请章㫖赵难言之从枕跃起索笔自书曰情闗母子弟及自出于人谋计协臣民子贤难违乎天意乃凭幽遽逞强阳瞰臣血气之衰肆彼魇呵之厉信周祝霾魂于鸠愬何晋巫雪魄于雉经倘合帝心诛既不诬管蔡幸原臣死事堪永谢朱均云云宻封令弗发向空焚之火正爇函而此章为大风所掣吹堕朱雀门为人所得传诵于时赵韩王久病无生意解所宝双鱼犀带遣亲吏甄潜诣上清太平宫醮谢道士姜道元为公叩幽都乞神语神曰赵某开国勲臣奈何冤累不可避姜又叩曰冤者为谁神以淡墨一巨牌示之浓烟罩其上但识牌末一火字而已道元以告公曰我知之矣必秦王庭美也当时自是渠与卢多逊遣堂吏赵白交通事露遘祸咎岂在吾呜唿一闻火字即知必是秦王心下事其可打过或云普病见廷美坐于牀侧与之忿争而卒唐路巖为相宻奏臣下有罪应赐死皆令死者剔取结喉三寸以验其实至巖赐死乃自罹其酷行刑之地乃杨收死所葢收为巖所陷者卢相多逊贬朱崖知开封府李符白赵普曰朱崖虽在海外水土不甚恶春州近在内地至者无生还宜以多逊改窜春州外示寛宥而实置之必死之地普颔之月余符坐事贬宣州行军司马上怒未已欲再贬岭外普具述其事即以符知春州到任未浃旬而卒元丰六年王荆公改春州为阳春县𨽻南恩州既改为县自此𫉬罪者遂不至其地徐铉窜邠州而卒其家挈丧归𦵏道出一邑时索湘为邑宰忽一官自称江南放叟徐铉来谒曰仆有少恳仆在江南为学士时尝为人以一宝带投执政变一狱虽事不枉法然不免以赃名汚身今旅魂过海帝庙下恐不为帝所容君为邑宰庙籍乡版皆𨽻于君君为吾谢之帝必难拒言讫不见湘感其诚乃为祷谢柩舟过果无纎澜虞薄暮铉复来谢含喜歘然而去以此知受赃枉法者无所容于天地之间张尚书咏守成都夜梦诣紫府真君继请到西门黄承事真君降阶接之礼甚恭揖尚书坐承事下梦觉莫知所谓明日问左右西门有黄承事否左右云有命召之戒令具常服来既至果如梦中所见者问平生有何阴徳真君礼遇如此承事云别无他长惟毎嵗收成时以钱三万缗收籴米粮俟至新陈未接之际粜与细民价例不増升斗如故在我初无所损而小民得济所急尚书叹曰此宜居吾之上也使两吏掖之而拜承事名兼济其子孙青紫不絶云夏英公素好术数凡阴阳山水之说无不收迨其薨于洛中得善地以葬时其子龙图安期以贵显当开茔域不自督促委之干者其地乃古一侍中葬穴也其故椁碑刻具在干者以大事迫期遂讳不白而易之取棺碑于旁近埋之既葬未几龙图死其妇挈家资数万改适其次子又得罪废斥沈辽叡逺言嘉祐中其兄文通自越赴杭所经诸堰皆集牛以运舟是时夏暑堰上露宿以俟之夜久人静闻以行相唿云今吾辈有何生活答曰明日沈几儿子过于越任杭州又云沈几早有子知杭州乎叹息不已使臣者审其声甚椎重非人声又深夜野次更无外人其言气非流俗因熟察之乃堰数牛也张芸叟闻其事而言曰既以行唿岂非沈之亲朋耶因果之説凡禄厚而无功泽于民者即转生为象牛驼马复以大力偿衆人耳梅尚书和胜执礼尝序送呉仲仪提㸃江西路刑狱云刘夔侍郎自负有道术功行一旦上章解组竟入武彛山楼居遐想日俟仙去俄有神降之言罪莫大于杀人汝抱大罪奈何兴妄念于帝所夔叩首自列生平修谨虽㣲物不敢杀而况于人神曰昔提㸃某路刑狱时某县入某死罪州如之汝弗察也其罪入均夔于是怅然悔咎不可及又尝闻陈睦提㸃两浙路刑狱㑹杭州民有妾夏沉香者浣衣井傍其嫡子适堕井其妻谓沉香挤之讼于州三易狱不合睦怒劾掾别委掾摄治之既狱具即以才荐遂逐三掾而杀沉香东坡诗所谓杀人无验终不快此恨终身恐难了葢有激云他日睦还京师久之无所授闻庙师邢颇从仙人游乃宻叩以未来事邢终拒弗之答寻语所亲曰如沉香何睦为之震汗废食屡日故沧州节度使朱信本银夏部落以军功起家纎啬聚敛为时所鄙于京师龙和曲筑大第外营田园内造邸舍日入㑹算何啻千缗其长子任供奉官以信在不敢自専但厚利贷于富室其劵词有钟声才絶本利齐到之语葢谓信一瞑目即还也于是私募仆夫十余辈饰以珍异袍带令伺宅傍俟其出拥掖而去鞍马服玩备极华美其党皆京师摇唇鼓舌游手无赖日有十数赞其嬉游则称信陵孟尝夸其用度则鄙石崇王恺谄佞互攻聋騃不悟而复大言人间之物靡有难至钱去便到其速如神至于筵㑹有奉其欢心者器皿之具尽倾以与之尝谓尽此生逸乐惟我而已至信卒时已用过十余万及信葬毕籍其余者比信时十去五六加以恣纵荡费更踰于前以至鬻田园邸舍未周嵗而日入之缗亦絶其弟方四嵗乳母与家人窃议若此不改我辈皆为馁鬼乳母乃抱小儿诣府陈诉是时真宗在寿邸尹开封闻之赫然怒具以上言举余财尽与弟供奉者斥出之一簮不着其手仍除其班籍因兹索然无归寄迹旅店乃歴自来游从处求衣食徃既数四皆有厌心遂于京师代狱卒摇铃警夜聊足煳口素不服劳又以疎怠被逐京师货药者多假㺯狮子猢狲为戏聚集市人供奉者形质么么颏颊尖薄克肖猢狲复委质于戏场韦颈跳掷不已旁观者为之汗颜而彼殊无怪也公侯之裔一旦如此有其父必生其子何足怪耶唐卢坦字保衡始仕为河南尉时杜黄裳为尹召坦谕曰某巨室子与恶人游破产盍察之坦曰凡居官亷虽大臣无厚蓄其能积财者必剥下致之如子孙善守是天富不道之家不若恣其不道以归之于人也黄裳惊异其言谢绛呉人雅秀有词藻景祐中知制诰然轻黠利唇舌人罕测其心时谓之士面观音与范讽同年素为讽所薄及龎籍讼讽两被黜时王尧臣当制绛求代草其词籍诰末曰季孙行父之功吾不忘矣葢指讽为四凶也论者益畏之未几出守南阳疾亟自噬舌噀其血肉而卒闻者深鉴之陈公洎为开封功曹时章宪太后临朝族人杖死一卒公当验问太后遣中使十数辈谕㫖吏惶惧欲以病死闻洎独正色曰彼实冤死待我而申奈何惧罪而验不以实乎尔曹但勿预吾当任咎乃手自为牍以白府尹程琳大喜曰官人用心如此前程非琳所及即为入奏虽大忤㫖而公论归之既而太后原其族人公亦不及罪自是遂显清名不数年歴官清要其孙道履皆以词学为一时闻人葢阴徳之报也旧制沙门岛黥卒溢额则取一人投于海殊失朝廷寛宥之意马黙知登州建白乞后溢额选年深至配所不作过者移本州牢城以广好生之徳神宗深然之着为定例后马梦有告之者尔本无子耳无寿上帝以尔请贷罪人赐一子且益寿云黙以贷罪人事𫉬报生子纯字子约绍兴中为江西漕时梁企道杨祖为帅每强盗勅下贷命必配潮州谕部吏至郊外即投之江中子约云使其合死则自正典刑以其罪止于流故赦其生犹或自新既断之后即平人尔倘如此与杀无罪之人何以异乎二公由此不咸后以他事交愬于朝俱罢去黙字处厚仕至谏议大夫寿八十子约亦以大中大夫致仕寿八十一而终马巨济之父中年未得子母为置妾媵偶𫉬一处子质色殊丽父忻然纳之但每对镜理发即避匿有沮丧之容宻询其故乃垂泣曰某父守官某所不幸物故不𫉬归葬乡里母乃见鬻得值将毕葬事今父死未经卒哭尚约髪以白缯而以绛綵蒙之惧君之见耳无他故也涓父恻然乃访其母以女归之且为具舟载其资装遣送是夕涓母梦羽人告之云天钖尔子庆流涓涓后生巨济即以涓名之涓既赴御试毕梦人告之曰子欲及第须作十三魁涓歴数其在太学及预荐送止作十二魁心甚忧之逮至赐第则魁冠天下果十三魁也李士衡为馆职使髙丽一武臣为副髙丽礼币赠遗之物士衡皆不闗意一切委于副使时船底疎漏副使以士衡所得缣帛借船底然后实已物以避湿漏至海中遇大风船欲倾覆舟人大恐请尽弃所载不尔船重必难免副使仓皇取载物投之海中不暇拣择约投及半风止船定既而检㸃所投皆副使物士衡所得在船底一无所失王韶晚年颇悔取熙河时事尝游金山寺以因果问衆僧皆言以王法杀人如舟行压杀螺蜯自是无心韶犹疑之时有刁景纯者比韶为前辈亦学佛多在金山忽一日与韶邂逅于长老坐间韶复举前话以问衆答如初刁独无语韶曰十八丈以为何如刁曰但打得过贤心下否韶曰不知十八丈以为打得过否刁曰以某所见贤打过不得曰何以知之曰若打得过自不问也韶亦不自安后数嵗害发背终日阖眼医者告之曰看病亦当看眼色枢宻试开眼看韶曰安敢开眼斩头截脚人有许多在前月余遂卒当韶未病前泾原宰王直温一夕忽梦奉天符令断王韶公事直温熟视罪人颇殷肥矬矮其吏宣判将韶决嵴杖配洪州觉而以韶名字问人或告以枢宻使王韶亦殷肥矬矮直温异之未几闻韶罢枢宻谪官洪州𤼵背而卒大观中有人于京师卖靴忽见其父葬时一靴在焉诘之舖翁云一官员携来修俟其后至可问有顷其人果来乃其父也拜之不顾但取靴乘马而去士人追随约二三里度力不可及乃唿曰生为父子何无一言相教其父曰尔可学镇江葛蘩士人遂造蘩问何以为幽㝠所重蘩对曰予始者日行一利人事嗣后或一或三或数四或十今四十余年未尝少废又问何以为利人事蘩指坐间踏子曰此物置之不正则触人足予为正之若人渴与以杯水皆利人事也但随其事而利之上至卿相下至乞丐皆可以行惟在长久而已后有异僧见蘩在浄土境中葢其能以利人为急则日用无非利人之事矣刘元城贬梅州章惇辈必欲杀之郡有王豪兇人也以赀得官徃来京师见惇自言能杀元城惇大喜即除本路转运判官其人驱车速进及境郡守遣人告元城元城畧处置后事与客笑谈饮酒以待之至夜半忽闻钟声问之则其人忽呕血死矣秦桧父尝为静江府古县令守帅胡舜陟欲为桧父立祠于县以为逢迎计县令髙登刚正士也坚不奉命舜陟大怒文致其罪送狱锻鍊备极惨毒未数日舜陟忽殂登乃𫉬免大理寺评事胡梦昱以直言贬象郡过桂林帅钱宏祖欲害之未及有所施行亦暴亡呜唿谓天不佑忠贤可乎胡澹菴谪岭南士大夫多凌蔑之否则畏避之方务徳滋本亦桧党待之独加礼澹菴深徳之桧死其党皆逐务徳入京谋一差遣不可得栖栖旅馆澹菴偶与王梅溪语及其事梅溪曰此君子也率馆中诸公访之且揄扬其美务徳由此遂晋用可见君子赢得做君子小人枉了做小人龙舒人刘观任平江许浦监征其子尧举字唐卿因就嘉禾流寓试僦舟以行舟人有女尧举调之舟人防闲甚严无由得间既引试舟人以其重扃棘围无他虑也日出市贸易而试题适唐卿私课既得意出院甚早比两塲皆然遂与舟女得谐私约观夫妇一夕梦黄衣二人驰至报榜云郎君首荐观前欲视其榜傍一人忽掣去云刘尧举近作欺心事天符殿一榜矣觉言其梦而协颇惊异俄而拆卷尧举以杂犯见黜主文皆叹惜其文既归观以梦语之且诘其近作何事匿不敢言次举虽首荐于舒亦竟不第建炎初剧盗张遇起江淮间所至噬螫无噍𩔖衆且数十万其禆将马吉者状絶魁伟善用兵然颇仁慈毎戒军士勿妄杀人曰为盗脱饥耳得食则已奈何广杀凡掳𫉬士人及僧道辄条别善遇之有疾病视其起居饮食甚笃士卒得妇女以献者置别室访其亲戚还之无所归择配嫁之一日遇宴帐下诸人有譛之者曰是收军情者遇怒欲斩之唿至数其罪吉嘻笑自若曰贼杀贼岂须有罪耶何云云如是我死固分耳即就地坐瞑目合爪视之死矣遇虽残忍亦为变色左右至流涕古称得道至人以至佛菩萨多𨼆盗贼牢狱屠沽钓猎中以救人如吉殆是耶入内都知宣庆使陈永钖言上皇朝内人有两刘娘子其一人年近五旬志性素谨自入中年即饭蔬诵经有程课宫中唿为看经刘娘子其一乃上皇藩邸人敏于给事每上食则就案析治脯脩多如上意宫中唿为尚食刘娘子乐祸而喜暴人之私一日有小宫嫔㣲忤上㫖潜求救于尚食既诺之而反从中下石小嫔知之多取纸笔焚之云我且上诉于天帝即自缢死不踰月两刘娘子同日而亡时五月三日也至舆尸出阁门棺敛初举尚食之衾而其首已断旋转于地视之则羣蛆藂杂而秽气不可近继启看经之衾香馥集人面色如生于是内人知者皆稽首云善恶之报昭示如此不可不为之戒也章思文福唐人家世贫窭思文以钩距心计致富初一武臣监秀州华亭县盐塲赃汚不法多受亭户贿赂任思文以为肘臂约所得中分之武臣者以方在任欲匿其迹故受赂多寄思文所信之不疑也秩满受代徃取思文尽干没不与武臣者不胜忿恨致疾以死思文暮年始生一子钟爱之而其子㓜则多病治疗之费竭产不恤年六七嵗竟死思文恸悼恨不身代之也盖棺之际痛不能舍复举面羃抚之则其子面已变如向武臣之状盛怒勃然惧而亟瘗之卫仲逵字子逵秀州华亭人为馆职时因病入㝠府立于庭下俟命有四人者坐其上西向少年者唿曰为他试一检三人难之少年曰若不检如何行遣三人曰渠已是合还何必检恐出手不得尔少年意不可囘抠衣吏谕意吏捧牙盘而上中置红黒牌二红者金书善字黒者白书恶字少年指黒牌吏持以去少焉吏人捧簿书出盈庭即有一秤横前两皆有柈吏举其簿置东柈柈重压至地地为动摇卫立不能安三人皆失色云向固云不可检今果尔奈何少年亦惨沮有悔意须㬰曰更与检善看吏又持红牌去忽西北隅㣲明如落照状一朱衣道士捧玉盘出四人皆起立道士居中而坐望玉盘中文书仅如箸大吏持下置西柈柈亦压地而东柈髙举向空大风歘起卷其纸蔽天如乌鸢乱飞无一存者四人起相贺命席延卫坐卫拱手曰仲逵年未四十平生不敢为过恶何由簿书充塞如此少年曰心善者恶轻心恶者恶重举念不正此即书之何必真犯卫谢曰是则然矣敢问善状何事也少年曰朝廷兴工修三山石桥君曽上书谏此乃奏藁也卫曰虽曽上疏朝廷不从何益于事曰事之行止在君非臣也君言得用岂但活数万人命君当位极人臣奈恶簿颇多犹不失八座勉之遂遣人导归后位至吏部尚书河南民家妇某元兵下江南妇被掳姑与夫行求数年得之湖南妇已妻千户某饶于财情好甚洽视夫姑若途人会有㫖凡妇人被掳许夫赎取敢匿者死某惧罪亟遣妇妇坚不行夫姑留以俟妇闭其室弗与通遂号恸顿絶而去行未百步青天无云而雷囘视妇已震死矣大徳间荆南境内有九人山行值雨避于路傍旧土洞中忽有一虎来居洞口咆哮怒视目光射人内一人素愚八人者宻议虎若不得人乌得去因绐愚者先出我辈共掩杀之愚者意未决遂各解一衣缚作人形掷而出之虎愈怒八人併力排愚者于外虎即啣置洞口怒视如前须㬰土洞压塌八人皆死愚者𫉬生夫当颠沛患难之际乃欲以八人之智而陷一人之愚其用心亦险矣天道果梦梦耶神鬼第四十九雒阳大内兴立自隋唐五代至圣朝艺祖尝欲都之开宝末幸焉而宫中多见怪且适霖雨徒雩祀谢见上帝而归是后至宣和又为年百五十久虚旷葢自金銮殿后虽白昼人不敢入入则多有异虿或大于斗蛇率为巨蟒日夜丝竹歌哭之声不絶也宣和末有监官呉本者武人恃气不畏事夏月因纳凉于殿庑间至晡时候天尚未昏黒从者坚请归舍不聴俄忽闻跸声自内出即有卫从缤纷执红绡金龙烛者数十对成行罗列中一人衣黄衣如帝王状胸间尚带鲜血拥从甚盛徐行由殿庑从本寓舍前过本与其从者急趋入户避之得详瞰焉最后有一卫士似怒本纳凉故妨其行踪也乃以手两指按其卧榻之四足遂穿砖而陷于地顷刻转他殿而去遂忽不见本大骇自是不敢宿止其中矣因图画所见徧以示人雒阳士大夫多传之曰此必唐昭宗也冀公王钦若淳化二年自懐州赴举与西州武覃偕行途次圃田忽失公所在覃遂止于民家散仆寻之俄见仆濶步而至惊悸言曰自此数里有一神祠见公所乘马弛缰宇下某径至萧屏有门吏约云令公适与王相欢饮不可入也某窃窥见其中果有笙歌杯盘之具覃急与仆同徃见公已来将半酣矣询之笑而不答覃却到民家指公㑹处乃裴晋公庙覃心异之登第后不数年为翰林学士使两川囘轺至褎城驿方憩于正寝将吏忽见导从自外而至中有一人云唐宰相裴令公入谒公欣然接之因宻谓公大用之期乃懐中出书一卷示公以富贵黙定之事言终而𨼆及公登庸出俸新圃田神祠为文记之韩退之木居士诗偶然题作木居士便有无穷求福人葢当时以枯木𩔖人形因以乞灵也今在衡州之耒阳县元丰初年旱暵县令祷之不应柝而焚之主僧道符乃更刻木为形而祠之张芸叟南迁郴州过而见之题诗于壁云波穿火透本无竒初见潮州刺史诗当日老翁终不免后来居士欲奚为山中雷雨谁宜主水底蛟龙睡不知若使天年俱自遂如今已复长孙枝予每愤南方淫祠之多所至有之陆龟蒙所谓有雄而毅而硕者则曰将军有温而愿哲而少者则曰某郎有媪而尊严者则曰姥有妇而容者则曰姑而三吴尤甚所主之神不一或曰太尉或曰相公或曰夫人或曰娘子村民家有疾病不服药剂惟神是恃事必先祷之谓之问神茍许其请虽冒险以触宪网必为之倘不诺其请卒不敢违也凡祷必许以牲牢祀谢刲物命所费不赀祷而不验病者已殂犹偿所许之祭曰弗偿其祸必甚无知之俗以神之御灾捍患为可惴惴然不敢少懈也近世士大夫家亦渐习此风其稍有识者心知其非而见女子之易惑故牵于闺帏之爱亦遂徇俗殊可骇叹且神聪明正直而一者也岂有以酒食是嗜而窃福以饕餮于愚卤之民岂所谓聪明正直者耶至于岳也渎也古先贤徳有功于人载在祀典血食一方者吾敢不钦奉之乎所谓郎者姑者安能祸福于忠信之士吾所未信也世岂无一狄公为一革之木居士既为令之所焚矣彼庸髠者复假托以惑衆此尤可笑云余又闻蜀人言陈子昻阆州人州有陈拾遗庙语讹为十姨遂更庙貌为妇人装饰甚严有祷亦或验利之所在茍仅得豚肩巵酒子昻且屈为妇人勉应之不辞则新木居士亦奚为不可乎闻者絶倒温州有土地杜拾姨无夫五髭须相公无妇州人迎杜十姨以配五髭须合为一庙杜拾姨为谁杜拾遗也五髭须为谁伍子胥也若少陵有灵岂不对子胥笑曰尔尚有相公之称而我乃为十姨何雌我耶大小孤山在江湖中嶷然独立而世俗转孤为姑小孤侧有石矶谓之澎浪矶遂转为彭郎矶云彭郎者小姑壻也故小姑庙像乃一妇人其额为圣母庙西京龙门山在伊水上自端门望之如双阙故谓之阙塞而山口有庙曰阙口庙庙中神像甚勇手持一屠刀尖鋭按膝而坐问其居人云此乃豁口大王也北方有牛王庙画百牛于壁而牛王居其中问牛王为何人乃冉伯牛也陈州城外有厄䑓寺乃孔子絶粮之地今其中有一字王佛云是孔子像旧榜文宣王因风雨洗剥但存王一字而释氏附㑹为一字王佛也其侍者冠服犹是颜渊之状如杜甫之作十姨天下如是不可胜数六一居士曰石曼卿自少以诗酒豪放自得其气貌伟然诗格竒峭又工于书笔画遒劲兼颜栁为世所珍余家尝得南唐后主澄心堂纸曼卿为余以此纸书其筹笔驿诗诗曼卿平生所自爱者至今藏之号为三絶曼卿卒后其故人有见之者云恍惚如梦中言我今为鬼仙所主芙蓉城欲唿故人徃游不得愤然骑一素骡去如飞其后又降于亳州一举子家又唿其举子去不得因留诗一篇其一聫云莺声不逐春光老花影长随日脚留神仙事怪不可知其诗颇𩔖曼卿语举子不能道也洪州学正张某天性刻薄老而益甚虽生徒告假亦靳不与学官给五日则改为三日给三日则改为二日他皆𩔖是衆憾之有张鬼子者以形容似鬼得名衆使为作阴府追鬼以怖张老鬼子欣然曰愿奉命然㺯假须似真要得一𡨕司牒乃可衆曰牒式当何如曰曽见人为之乃索纸以白细书而自押字于后是夜诣州学学门已扄鬼子入自隙间衆骇愕张老见之怒曰畜生何敢然必诸人使尔夜怖我笑曰奉阴府牒追君张索牒读未竟鬼子露其巾有两角横其首张老惊号即死鬼子出立于庭言曰吾真牛头狱卒奉命追此老偶渡水失符至今二十年惧不敢归今赖诸秀才力得以反命㺯假却成真矣拜谢而逝旧𫝊荆州江亭柱间有词云帘卷曲栏独倚山展暮天无际泪眼不曽晴家在呉头楚尾数㸃雪花乱委扑漉沙鸥惊起诗句欲成时没入苍烟丛里黄鲁直读之凄然曰似为余𤼵也不知何人所作笔势𩔖女子又泪眼不曽晴之句疑为鬼是夕梦女子曰我家豫章吴城山附客舟至此堕水不得归登江亭有感而作不意公能识之鲁直惊悟曰此必呉城小龙女辈也时建中靖国元年云至干道六年呉明可芾守豫章其子登科同年生朱景父因孙来见得摄新建尉值府中葺呉城龙王庙命之董役忽忆荆州词以为语意愤抑悽断殆非龙宫嫺雅出尘之度为赋玉楼春一阕书于女祠壁云玉阶琼室氷壶帐恁地水晶帘不上儿家住处隔红尘云气悠扬风淡荡有时闲把兰舟放雾鬓霜鬟乘翠浪夜深满载月明归画破琉璃千万丈是夜梦旌幢羽葆仪卫甚盛𫝊言龙女来谒宴饮寝昵如经一日夜言谈潇洒风仪穆然将别谓朱曰君前身本南海广利王幼子行游江湖为我家壻妾实得奉箕帚今君虽以宿縁来生朱氏然呉城之念正尔不忘以故得禄多在豫章之分须君官南海阳禄且尽当复谐佳偶言讫怆别而去既觉亟书其事识之特未悟南海语耳后浸淫病瘠家人疑其有祟挽使罢归明年丁艰服阕调𡊮州分宜主簿须次家居县之士子昔从为学者相率来谒因话𡊮州风土偶及主簿廨前有南海王庙朱恍然自失明日抱疾遂不起竟未尝得至官凡两摄职于豫章所谓多得禄者如是而已意其初撰词时方寸堕妄境故契神女之梦岂黠鬼乘念託以为奸者与资圣寺在海盐县西寺有宝墖极髙峻四面层层㸃灯照东海行舟者皆望此为标的焉有海滨业戸某与兄弟泛舟入洋口接鲜风涛骤恶舟楫悉壊俱溺于海其家日夕号泣一夕梦其夫归曰我未出海时先梦神告曰来日有风波之厄不可徃吾不信遂死于此初坠海时弹指随波已去数百里今在海潮鬼部中极苦毎日潮上皆我辈推拥而来他佛事祭享皆为诸鬼夺去我不可得独有资圣塔灯光明功徳浩大耳其妻因鬻家赀入寺设灯愿次夕又梦夫来云今得升一等矣洪扬祖严州人入太学以三含法释褐嘉熙庚子间为京局官一日偕友人泛湖至三贤堂登岸纵步得小迳松竹萧然颇讶前是未覩行数武新宅一所青衣候门曰娘子待官人久矣衆与俱入主人延客啜茶于堂则姣然少妇也谓洪曰别来安否洪恍然曰娘子谁氏妇人曰官人遽忘妾耶洪谛视良久念姻戚间无有而其貌颇𩔖旧所狎妓漫曰子非某人乎妇人曰是也洪曰子下世久矣吾尝烧香送丧湖上今乃不死岂而家绐我乎妇人笑曰妾果死矣曰死则何以在是曰世间如我者甚多特人不识耳因相与道故旧临别谓洪曰世事可知得嬉且嬉三十年后此为血池衆出门大惊曰吾曹乃白日见鬼耶使其仆挿竹记路明日率十余友再徃则榛翳无迹不可复辨矣其甥黄宗仁为洪撰墓志不敢尽言但云公遇异人告之将来世变遂以诗酒自娯世事罕婴懐抱云又开禧中有一官人到部僦旅搂而居后楼亦一官人以妾自随前楼人聴其言语歌声宛然亡妾也心甚讶之一日俟其主出推窻唿之妾亦倚窻而望前楼人曰汝非某人乎曰是也曰汝死久矣何为在此曰世间如我辈不少苐不为人所觉耳前楼人见国事日非常懐杞忧因问曰汝在阴间必知阳世事国祚如何曰不逺矣但视浙江潮若不来国必亡矣至理宗时潮头渐撃西兴浙江亭遂为沙涨之地李通判者忘其名一女既笄遴择佳壻久未有可意者一日有陈察推者通谒与李有旧叙话甚欵因言近丧偶且及期矣言及歔欷流涕且言家有二女皆已及嫁思念逝者悲不自胜李女自青琐间窥之窃谓侍婢曰是人笃于情义如此决非轻薄者得为之配亦幸矣因再三询其姓氏每言辄及之陈时年逾强仕瘠黒而多髯容状尘垢素好学能诗妙书札李喜之每叹曰使其年貌稍称吾女亦足壻矣女闻之窃谓傅姆曰女子托身惟择所归年之少长貌之美丑岂论也哉由是家人颇识女意媒议他姻则黙不乐父母怪之曰岂宿縁耶乃遣媒通约陈初固拒以年长非偶其议屡格则女辄忧忿或愠不食父母忧之固请不得已乃委禽焉女喜甚既成婚伉俪和鸣抚二女如已出谓陈曰女已长婚对当及时不宜缓也朝夕屡以为言且广询媒妁不半载而嫁其长女倾赀奉之陈曰季女尚可二三年妻曰不然趣之尤力陈辞曰纵得壻今无以备奁具妻曰但求壻吾为营辨又数月亦受聘亟议嫁遣陈曰奈何妻忽谓陈曰君昔贮金五十星于小罂中埋牀下盍取用之岂于已女而有吝耶陈大惊曰汝何从知之但笑而不言葢陈实尝埋金他人无知者因取用之不期年而二女皆出适妻谓陈曰吾责已塞今无余事矣当置酒相贺乃与陈对饮极量欢甚各大醉而寝翼旦寝觉妻忽惊遽大呌曰此何所耶顾陈曰尔何人耶陈大惊疑其心疾媵侍辈围守妻惊恐惶惑问曰我何为在此媵侍曰夫人成亲一年岂不省耶妻都不晓俄其父母至抚慰之因歴言其本末妻大恸曰父母生女不为择配此人丑老可恶忍以我弃之耶不肯留乃送其家自言恍如梦觉前事皆不知之陈亦悟埋金之事惟其亡妻知之疑其繋念二女而魂附李女以毕姻嫁也后竟仳而改醮焉异哉福州海商杨氏父子三人同溺于大洋共附一木遂漂坠鬼国中烟火聚落悉如人世但其人形躯枯悴生理穷窭每相报云去每州每县赴法会则各有喜色徃徃尽室以行大率醉归挟余馔分饷三杨赖以充饥或数日不值枵腹竟夕居数年不堪鬼气薫蒸父兄皆死惟㓜子存一旦见飞符使者从天而下访问此子衆鬼谋曰使去则不可若不去又已有他姓名令随队而行戒瞑目勿开既登涂耳畔闻风雨波涛之声甚厉良久脚履平地见僧振铃呪食衆合掌尽入引杨生蔽身大树之上时持食物出餽忽振铃羣诵大悲呪杨少年时能之自堕异域已废忘一聴其声便能忆亦随口持讽鬼不复相亲会散扫迹杨徬徨到晓徃来见者指为猿猱乃下树与人説本末始认得夜来法席正其家也杨氏一门且疑且畏妻亦不敢深相认识经日验其无他方悲泣存问积久渐复人色建康巨商杨二郎本以牙侩起家数贩南海徃来十有余年累赀千万淳熙中遇盗于鲸波同行尽遭害杨偶先堕水得免逢一木抱之沉浮漂至一岛舍而登岸信脚行入一洞男女杂沓争来聚观多裸形而声音可辨认一妇人若最尊者称为鬼国母侍卫颇衆令引当前问之曰汝愿住此否杨自念无计可脱姑委命逃生应曰愿住母即分付小鬟为治一室使为夫妇约近二年久饮食起居与世间无异尝有驶卒持书至曰真仙邀迎国母请赴琼室即命而出自此旬日或一月必徃其衆悉从杨独处洞中他日言于母乞侍行母曰汝是凡人欲去不得如是者累累致恳忽许之飘然履虚如蹑烟云至一馆宇优乐盘殽极为丰洁主者占位而坐鬼母导杨伏于桌帏戒以屏息勿动移时宴罢乃焚烧楮镪渐次闻人哭声审聴之葢其妻子与姻戚也杨从桌下出唤家人名皆以鬼物交口唾骂惟妻泣曰汝没大海杳无消息当时𤼵丧行服招魂卜葬今夕除灵故设水陆道塲追荐莫是别有强魂附托耶杨曰我元不曽死具道所遇曲折方信为然鬼母在外招唤继以怒骂然不能相近少顷寂然杨氏唿医用药调治几嵗颜状始复临安府天庆观有老道士刘虚静年七十余寓云安堂旦于天尊像前注香冥祷礼甚䖍至观有小道士伏暗中黙聆其祷乃云虚静年老单羁一身常恐一旦数尽身膏草野若䝉上天赐以白金十星为身后之备志愿足矣小道士乃取白蜡范为小锭俟其夕祷即遥掷其旁虚静得之惊异伏谢再三不复细视姑谨藏之语其徒曰人之诚悃常患不至耳虽天道髙逺而聴甚卑无不从人者小道士复欲戏之因又宻求视其所𫉬请之既数不免示之小道士即懐之疾走以示衆人相与笑其狂昩虚静从而执之且熟视其物曰此白蜡耳非我所𫉬者喧譊不置必欲讼之官小道士家素饶于财衆道士劝谕之曰汝若致讼则所废不止此不若如数偿之遂真有所𫉬虽虚静一时非意之祷而造物者宛曲取付葢亦巧矣降仙之事人多疑为持箕者狡狯以愚旁观或宿搆诗文托为仙语或云能致鬼之能文者绍兴斜桥客邸有请紫姑者命艣为题诗云寒严雪压松枝折斑斑剥尽青虬血运斤巧匠斵削成剑嵴半开鱼尾裂五湖仙子多竒致欲驾神舟探仙穴碧云不动晓山横数声摇落江天月又湖学甲子嵗科举后士人有请仙问得失者赋词云凄凉天气凄凉院宇孤鸿呌斜月寒灯伴残漏落尽梧桐秋影瘦鑑古画难就重阳又近也对黄花依旧此人竟失举淳祐间有降仙于杭泮者或以鬼讥之大书一诗云眼前清白谁知我口里雌黄一任君纵使挟山可超海也须覆雨更翻云或以功名为问答云朝经暮史无闲日北履南鞭知几年践履未能求实地荣枯何必问青天报其相讥也又董无益常记女仙三絶句云栁条金嫩不胜鸦青粉墻边道韫家燕子未来春寂寂小窻和雨梦梨花松影侵坛林观静桃花流水石桥寒东风吹过双蝴蝶人倚危楼第几栏屈曲阑干月半规藕花香澹水漪漪分明一夜文姬梦只有青团扇子知亦可喜也又宋庆之寓永嘉时遇诏嵗乡士从之结课者颇衆适逢七夕学徒醵饮有僧法辩者善五星每以八煞为说时人号为辨八煞一士致仙扣试事忽箕动大书文章伯降宋怪之漫云姑置此且求一七夕新词复请韵宋指辩云以八煞为韵意欲困之忽运箕如飞大书鹊桥仙一阕云鸾舆初驾牛车齐𤼵𨼆𨼆鹊桥咿轧尤云殢雨正欢浓但只怕来朝初八霞垂彩幔月明银烛馥郁香喷金鸭年年此际一相逢未审是甚时结煞亦警敏可喜又李知父尝于贵家观降仙扣其姓名不答忽作薛稷体大书一诗云猩袍玉带落边尘几见东风作好春因过江南省宗庙眼前谁是旧京人捧箕者皆悚然惊散知为渊圣在天之灵为之凄然又岳侯死后临安西溪寨将军子弟因请紫姑神侯降焉大书其名衆已惊愕请其花押则宛如平日真迹也复书一絶云经畧中原二十秋功多过少未全酬丹心似石今谁辨空自游魂遍九州丞相秦闻而恶之擒治其徒流窜者数人多有死者又邓端若少时𫝊得召紫姑呪诀而所致皆女仙喜作诗尝为邓氏妇女赋衣领及裙带三絶句清婉可诵衣领篇云小剪云罗雪色白香媒随意作真行新诗便是班昭戒胜却闲书坐右铭其二云时样新裁段色衣不将綵线缕花枝慇懃只要诗仙句绣出分明一段竒裙带诗云尺六腰围栁样轻娉娉袅袅最倾城罗裙新剪湘江水缓步金莲袜底生时庭前桃正花或请赏咏应声落笔云武陵溪上旧时花两岸晴红烂彩霞试问刘郎縁底事花开时节未还家其他所作聫句对皆机警敏捷了不抒思而成又吉州人家邀紫姑正作诗适有美女子在其傍因请咏手即书曰笑折夭桃力不禁时攀杨柳㺯春阴管絃曲里传声慢星月楼前敛拜深绣幕偷囘双舞袖緑窻闲整小眉心秋来几度挑罗袜为忆相思放却针信笔而成殊不思索颇有雅致又吴兴周权选伯干道五年知衢州西安县招郡士沈延年名馆生沈能邀紫姑神谈未来事多验尤善属文清新敏捷出人意表通判方楶宴客就郡借妓周适邀仙因求赋一词徃侑席指瓶内一捻红牡丹令咏之名瑞鹤仙用捻字为韵意欲以险困之不思而就云覩娇红细捻似西子当日留心千叶西都竞栽接赏园林䑓榭何妨日涉轻罗慢褶费多少阳和调爕向晓来露浥芳苞一㸃醉红朝颊双压姚黄国艳魏紫天香倚风羞怯云鬟试挿便引动狂蜂蝶况东君开宴赏心乐事莫惜献酬频叠看相将红药翻阶尚余侍妾既成畧不加㸃又有召箕仙赋诗以芭蕉一叶置袖扣之即赋一絶云袖里深藏一叶青知君有意侮神灵今宵试聴西窻雨欠滴潇潇一两声可谓絶妙此必平生以诗名世者可与八煞之词𩔖耳又客有降仙者心疑捧箕者自为之因命题赋笔且令作七言律诗顷刻辄就云兔出中山骨欲仙何人扶颕纒尖圆拙夫堪笑堆成塜豪客曽同扫似椽窻下玉蜍涵夜月几间雪茧涌春泉当时定逺成何事轻掷毛锥忽未然纵使人为其速亦不可及也蜀中灌口二郎云是李氷第二子初封王号至徽宗改为真君张魏公用兵祷于其庙夜梦神语之云我向来封王有血食之奉今祭我以素食故无威福之灵今须复封为王当有威灵相助魏公遂乞复其封每嵗人户祭赛杀羊万头庙前积骨如山州府亦因之得税又利路梓潼神极灵两神若割据两川然广徳军祠广徳王姓张名渤前汉呉兴郡乌程县横山人始于本郡长兴县显灵乡发迹役阴兵导河流欲抵广徳县故东自长兴荆溪疏凿圣渎王先时与夫人李氏宻期每饷至鸣鼔三声王即自至不令夫人至开河之所厥后因夫人遗飱于鼔为乌啄而鼓鸣王以为饷至至则无有逡巡夫人至鸣其鼓王反不至夫人遂亲至河所见王为大豕驱役阴兵开河渎王见夫人未及变形从此耻之遂不与夫人相见圣渎之功遂息逃于广徳县西五里横山之顶居民思之立庙于山西南隅夫人李氏亦至县东二里而化时人亦立其庙由是歴汉唐五代以来凡有水旱灾沴祷之无不应都人以王故唿豕曰乌羊宋稗𩔖钞卷二十九宋稗类钞卷三十钦定四库全书宋稗𩔖钞卷三十常熟潘永因编怪异第五十宋师取青唐时大军始集下寨治作壕堑凿土遇一圹得琉璃瓶莹彻如新瓶中有大髑髅其长盈尺缾口仅数寸许不知从何入此亦异矣主帅复命瘗之张文定公齐贤裔孙名虞卿者居西京伊阳县水镇得古瓦瓶于土中色甚黒颇爱之置书室养花方冬极寒一夕忘去水意其冻裂明日视之凡物有水者皆冻独此瓶不然异之试注以汤终日不冷张或与客出郊置瓶于箧倾水㵸茗皆如新沸者自是始知宝惜后为醉仆触碎视其中与常陶器等但夹厚二寸有鬼执火以燎刻画甚精无人识其为何时物又天台陈达善淳熈中自监左藏库出知开州得一铜铫濶径刚三寸下列三足上有葢其薄如纸或告之曰投食物于中燃纸炬燎之少顷即熟陈试取猪石一双使庖人如常法批切渍以盐酒仍注水焉自持一炬燎其腹俄闻铫中汩汩有声及炬尽举葢石子已糜熟自是每夙兴必用此法具食乃出视事欧阳文忠公尝言昔日在彛陵从干徳泊舟于汉江野岸中夕后闻语言歌笑男女老幼甚衆亦有交易评议及呌卖果饵之声若市井然迨晓方止翼日问之舟人云闻声但不见人而四瞻皆旷野无复踪路文忠乃步于岸逺望有一城基近村而询之曰即古隋地也萧注从狄殿前之破蛮洞也收其宝货珍异得一龙长尺余云是盐龙蛮人所豢也借以银盘中置玉盂以玉筯摭海盐饮之每鳞甲中出盐如雪则收取用酒送一钱匕専主兴阳后因蔡元度就其体䑛盐而龙死则加醢焉间数日用之尚有效后闻归蔡元长家云湘潭界中有寺名方广每至四月朔日在东壁则照见维扬官府楼堞居民舍宇物物可数又有客寓宿福清紫薇院至三鼓后忽闻院后讙唿交易之声俨如阛阓皆是淛音达旦而止明日起视皆高山峻壁寺僧云一嵗中凡数次如此谓之鬼市余尚书靖庆厯中知桂州州境穷僻处有林木延袤数十里月盈之夕輙有笛声发于林中甚清逺土人云闻之已数十年竟不详其何怪也公遣人寻之其声自一大栢中出乃伐取以为枕笛声如期而发甚宝惜之凡数年公之季弟欲穷其怪命工解视但见木之文理正如人于月下吹笛之像虽善画者不能及重以胶合之则不复有声矣酉阳杂俎云京西持国寺前有槐𣗳数株金监买一株令所使巧匠解之及入内回匠白木无他异金大嗟惋令胶之曰此不堪矣但使尔知余工也遂别理解之每片一天王塔㦸成就庆厯中有客僧届一寺唿净人酤酒寺僧恶其行麄夺瓶击庭前栢树其瓶百碎酒凝着树上如緑玉揺之不散客僧曰某尝持般若经湏倾此一杯即讽咏浏亮乃将瓶就𣗳盛之其酒尽落器中涓滴无遗今僧谓酒为般若汤葢因此也仁宗朝江沔建州人以布衣游塲屋三十年未成名在京师殊无聊忽一日支强屡欠伸犹不快偶持重物乃㣲快因渐取最重物持之滋重滋快尝过贵使门外见大扁石试捧之举甚易又游相国寺与衆书生倚殿柱观倡优沔隂抱殿柱柱即与础离沔以脚拨一书生衣尾入柱下从而压之俄顷欲去而不可沔笑曰相戏耳为启柱而脱之于是都下相𫝊沔有神力或劝勉应武举者曰他人壮勇自少得之今君得于中年葢天所賛也沔从之遂中第然官止殿直范文正公家古镜背具十二时如博棋每至此时则博棊中明如月循环不休又市人蒋家有十二钟能应时自鸣岂非古器之灵异乎嘉祐中海州渔人𫉬一物鱼身而首如虎亦作虎文有两短足在肩指爪皆虎也长八九尺视人辄涙下舁至郡中数日方死有父老云昔年曽见之谓之海蛮师熈宁癸丑华山阜头峯崩峯下一岭一谷居民甚衆皆晏然不闻乃越四十里外平川土石杂下如簸扬七社民家压死者几万人坏田七八千顷固可异矣绍兴间严州大水夀昌县有一小山高八九丈随水漂至五里外而四傍草木庐舍比水退皆不壊则此山殆空行而过也熈宁八年陈州大霜城内外数里间厚冰上有绫文𨼆起如镌琢彷彿成攀枝孩儿好事者以墨涂而印之𫝊视亲旧其枝葩婉妙与呉蜀所织争工云郡守陈襄述古以上闻菜品中芜菁菘芥之𩔖遇旱其标多结成花如莲花或作龙蛇之形此常性无足怪者熈宁中李賔客及之知润州园中菜花悉成荷花仍各有一佛坐于花中形如雕刻莫知其数暴干之其相依然或云李家奉佛甚笃因有此异元丰末秀州人家屋瓦霜后氷自成花每瓦一枝正如画家所谓折枝有大花如牡丹芍药者细花如萱草海棠者皆有枝叶无毫髪不具虽巧笔不能为之以纸摹之无异石刻宣义郎万延之钱塘人性刚不能屈曲州县中年拂意而归徙居余杭行视苕霅陂泽可为田者即市之嵗收租入数盈万斛常语人曰吾以万为氏至此足矣即营建大第为终焉之计家蓄一瓦缶葢初赴𨕖时遇都下铜禁严甚因以十钱市之以代沃盥之用时当凝寒注汤颒面既覆缶出水而有余水留缶凝结成冰视之桃花一枝也衆人异之以为偶然明日用之则又成双头牡丹一枝次日又成寒林满缶水村竹屋断鸿翘鹭宛如画图逺近景者自后以白金为䕶什袭而藏遇凝寒时即预约客张宴以赏之未尝有一同者其最诡异方上皇登极而致仕郎例迁一秩万迁宣徳郎诏下之日适其始生之辰亲朋毕集是日复大寒设缶当席既凝冰成象则一山石上坐一老人龟鹤在侧如所画夀星之像观者莫不咨嗟叹异以为器出于陶革于凡火初非五行精气所钟而变异若此竟莫有能穷其理者然万氏自得缶之后虽资用饶给其剥下益甚后有诱其子结婚副车王晋卿家费用几二万缗而娶其孙女奏补三班借职延之死三班亦继入鬼録余资为王氏席卷而归二子日就沦替旋至寄食于人衆始悟万氏之富如冰花在玩非坚久之祥也后归蔡京家云福州近郊幽嵓院资产甚盛有大麫床号千人麫床蔡君谟作帅因圣节宴犒遣人舁至使厨久之院僧祷䕶伽篮神云春㑹动无麫床何以聚衆施利不至神亦何依一夕公独坐便斋闻喏声不见形问何人神对幽嵓院每嵗恃春㑹以赡衆愿请麫床归给长住公颔之明日公库半夜失麫床公令问幽嵓果已还院郡人莫不异之右班直张择为父置棺锯解之木内有泗州普照化王之形睂目衣坐皆具𨼆然如画郭功甫为文以记其事宣和间新喻𫝊侯初为蕲春蔡氏壻登第六年妇家簇𧖟不茧縁屋吐丝自然成叚长丈余广数尺奕奕正黄厚薄如一若有邉幅然乡人以为祥赋诗盈轴有一聨云园客有丝难比瓮鲛人无杼自成绡称为絶出崇宁间渔人夜举网镜湖觉甚重强加挽拽竟不能举召集同辈合力久而方升乃一大古镜方五六尺厚五寸形模竒怪或持以鑑形于昏暗中膓胃肝鬲皆洞见之置之舟内欲明日赍诣越府货于市忽铿然有声光采炫晃湖水如昼俄顷复跃于波心风激浪涌移时始定沈存中云予于谯毫得一古镜以手循之当其中心则镝然如灼龟之声人或曰此夹镜也然夹不可铸须两重合之此镜甚薄畧无銲迹恐非可合也就使銲之则其声当铣塞今扣之其声泠然纎逺既因按抑而响刚铜当破柔铜则不能如此澄莹洞彻厯访镜工皆惘然不测郢州渔人于汉水下网举之觉重得一石长尺余圆直如断椽细视之乃羣小蛤鳞次相比绸缪巩固以物试抉其一端得一书卷乃唐天宝年所造金刚经题志甚详字法竒古其末云医博士摄比阳县令朱均施不知何年坠水中首尾畧无霑渍为土豪李孝源素奉佛宝藏其书蛤筒复养之水中客至欲见则出以示之宣和末有巨商舍三万缗装饰泗州普照墖焕然一新建炎中商归湖南至池州大江中一日晨兴忽见一墖十三级浮水上南来金碧照耀随波倾飐若欲倒者商举家及舟师人人见之皆惊怖诵佛既渐近有僧出墖下举手揖曰元来是装墖施主船淮上方火灾大师将墖往海东行化去语未竟忽大风作墖去如飞遂不见未几乃闻墖废于火矣后魏永熈三年二月永宁寺浮图灾其年五月有人从象郡来云见浮图于海中光明照耀俨然如新海上之民咸见之俄而雾起浮图遂𨼆大溪山在广州境山旧有一洞其处所人不常识每嵗五月五日洞开则见之土人预备墨纸刷帚至期入其中以手摸石壁觉有凹隙若镌刻者急以墨刷其上覆纸印摸而出洞亦随闭持所印纸视之或咒语或药方所得皆不同亦有不成字无所得者咒术药方应用无不验葢南法之所出也林灵素未遭遇时落魄不检尝从旗亭贳酒久不归值主人督之灵素计窘即举手自扪其面则左颊已成枯骨髑髅余半靣如故谓其人曰汝迫我不已我且更扪右颊矣其人惊怖竟为折劵华亭徳藏寺钟音极洪亮尝见故老云初铸时有匠者云此钟未可便扣俟吾行至六十里乃击之及去方至新坊十八里寺僧遽扣之匠人闻其声叹曰声止于此今寺中钟自新坊十八里外不复闻矣怪哉绍兴七年建康府寓旅家盆水有文如画佳卉茂木华叶敷芬数日易以他水变趣愈竒尽春暄乃止又秀州吕氏家冰瓦有文楼观车马人物竝蒂芙蓉重荚牡丹长春萱草藤萝经日不释悉以瑞闻徐州䕶戎陈皐供奉行田间遇开墓者得玛瑙盂圆净无雕镂文盂中容二合许疑古酒巵也陈用以贮水注砚因见砚之中有一鲫长寸许游泳可爱意为偶汲水得之不以为异也后取置缶中尽出余水騐之鱼不复见复酌水满中须㬰复一鱼泛然而起以手取之终无形体可拘竟不知为何宝也时水曹赵子立被㫖开凿吕梁之险辟陈督役目覩斯异因言顷在都下偶以百钱于相国寺市得一异石将为纸镇遇一玉工求以钱二万易之赵不与工叹息数四曰此宝非余不能精辨余人一钱不值也持归几年了无他异其季子康不值工言以斧破视之中有泓水一鲫跃出拨剌于地急取之亾矣是亦斯盂之𩔖也又契丹杂记所载晋出帝既迁黄龙契丹主新立召与相见帝因以金盌鱼盆为献金盌半犹是磁云是唐明皇令道士叶法静冶化金药成㸃磁盆试之者鱼盆则一木素盆也方圆二尺中有木纹成二鱼状鳞鬛毕具长五寸许若贮水用则双鱼𨼆然涌起顷之遂成真鱼覆水则宛然木纹之鱼也至今句容人铸铜为洗名双鱼者用其遗制也西域有沙海正据要津其水热如汤不可向迩终古未尝通中国忽一夕有巨兽骨浮水而至其骨长数十里横于两涘如津梁然骨中有窍可容竝马于是西极之路始通其国课往来者每以膏油涂其骨令润惧一旦枯朽槯折则无复可通故耳鲜于伯机乃翁云北方古寺中有大铁锅可作数百人食一夕忽有声如牛吼晓起视之已破矣于铁窍中有虫色皆红凡数百枚犹有蠕动者铁中生虫亦前所未闻也汴京天津桥上有竒石大片有自然华裔图山青水緑河黄路白粲然如画真异物也后闻移置文庙中作拜石漳州界有一水号乌脚溪涉者足皆如墨数十里间水皆不可饮饮则病瘴行人皆载水自随梅龙图公仪宦州县时㳂牒至漳州素多病预忧瘴疠为害至乌脚溪使数人肩荷之以物蒙身恐为毒水所霑兢惕过甚睢盱矍铄忽坠水中至于没顶及出之举体黒如崑崙自谓必死然自此宿病尽除顿觉康健无复昔之羸瘵又不知何也濒海素少士人祥符中亷州人梁士卜地葬其亲至一山中见居人説旬日前有数十龟负一大龟葬于此山中梁以为龟神物其葬处或是福地与其人登山观之乃见有丘墓之象试发之果得一死龟梁乃迁龟他所以其穴葬亲其后梁生三子立则立贤皆以进士登科立仪亦官于朝徙居广州蔚为士族人谓之龟葬内侍李舜举家曽为暴雷所震其堂之西室雷火自窓间出赫然出檐人以为堂屋已焚皆出避之及雷止其舍宛然墻壁窗纸皆黔有一木格其中杂贮诸器其漆器银釦者银悉镕流在地漆器曽不焦灼有一宝刀极坚钢就刀室中镕为汁而室亦俨然人必谓火当先焚草木然后流金石今乃金石皆铄而草木无一燬者非人情所测也佛书言龙火得水而炽人火得水而灭此理信然人但知人境中事耳人境之外事有何限欲以区区世智情识穷测至理不亦难哉温州巨商张愿世为海贾往来数千里未尝失利绍兴七年涉大洋遭风漂其船不知所届经五六日得一山修竹戛云弥望极目乃登岸伐十竿拟为篙掉之用方毕事见白衣翁云此是何世界非汝所当留宜急囘不可缓也船人拱手白曰某辈已迷失路将葬鱼腹仙翁幸垂教如何可达乡闾翁指东南方果得善还十竹已杂用其九临抵岸有倭客及崑崙奴望桅樯拊膺大呌可惜者不絶口既泊缆衆凝晜船内见一竹尚存争欲买曰吾不论价愿度其意必欲得试索二千缗衆齐声答曰好即就近取钱以偿愿曰此至宝也我适相戏耳非五千缗勿复议崑崙尤喜如其数辇钱授之而后立约约成愿问之曰此竹既成交易不复翻悔然我实不识是何宝物盍为我言之对曰此乃宝伽山聚宝竹每立竹于巨浸中则诸宝不采而聚虽累千万价亦所不惜愿始嗟叹而付之华亭县市中有小常卖舖适有一物如小桶而无底非竹非木非金非石既不知其名亦不知何用如此者凡数年未有过而睨之者一日有海舶老商见之骇愕且有喜色抚弄不已叩其所值其人亦驵黠漫索五百缗商嘻笑偿以三百即取钱付驵因叩曰此物我实不识今已成交得钱决无悔理幸以告我商曰此至宝也其名曰海井寻常航海必须载淡水自随今但以大器满贮海水置此井于水中汲之皆甘泉也平生闻其名于畨贾而未尝遇今幸得之吾事济矣嘉议大夫吏部尚书致仕许昌冯公名梦弼字士启尝言其始仕在八蕃时乗𫝊出至一驿驿吏语以今夕晚有马绊出在江上不若勿行士启漫不省即选马亟行行未三四十里忽乌刺赤者急下马拜跪伏其语侏离莫能晓而其意则甚哀窘士启问之揺手意谓且死矣于是士启亦下马祷曰某万里逺客从吏遐方使有禄命固不死无之敢逃死时月微明覩一物如小屋大竟滚入江水腥风臭浪袭人行数里许乃问乌剌赤乌剌赤曰是之谓马绊问马绊何物揺手不敢对三更后至前驿驿吏出迎错愕曰是何大胆敢越马绊来乎士启问马绊驿吏乃言此马黄精也遇之者辄为其所㗖云方技第五十一太祖时或诣司天监苗光裔卜苗布策成卦曰当迁徙问损人丁否曰无害又一人占如前又一人占亦如前苗疑之执其裾问为何物其人不得已对曰我金明池龟也前二人吾祖吾父也今朝廷广池将及吾穴恐见杀故来问耳苗颔之即以表闻已而掘地得龟数十万下令不得伤一龟悉辇送他水聂心逺云或谓物之灵无如龟故决嫌疑定犹豫必问之龟今祸福休咎龟不自知反决之人人灵乎龟灵乎韩王普初罢陇西巡官到京至日者王勋卜肆问命次帘下看范鲁公驺殿之盛叹曰似此大官修箇甚福来得到此勋曰员外即富贵更强似此人何足叹羡将来便为交代亦未可知后果如其言太宗万几之暇留心奕棋自制三势一曰对面千里势二曰天鵞独飞势三曰海底明珠势一时近臣例以棋图颁赐故王元之诗云太宗多材复多艺万几余暇翻棊势对面千里为第一独飞天鵞为第二第三海底取明珠三阵堂堂皆御制中使宣来侍近臣天机秘宻逼鬼神所以纪其事也张仆射齐贤漕江南日以书荐王冀公于钱希白钱时以才名独步馆阁适延一术士于邸不容通谒王跼踳门下厉声诟阍人术者遥闻之谓钱曰此不知何人若形势相称世无此贵者但恐形不副声耳愿延入使某一见希白召之冀公单微逺人神貌疎痩举止山野希白蔑视之术者竦然侧目谛视既退稽颡兴叹曰人中之贵有此十全者希白戏曰都堂便有此等宰相乎术者正色曰公何言欤且宰相何时而无此君不作则已若作则天下富盛而君臣相得至死有庆而无弔不完者但无子而已希白曰他日当陶铸吾辈乎术者曰恐不在他日愿公无忽后希白方为翰林学士冀公已真拜眺文元公逈少闻方士之术言凡人耳有灵响目有神光其后听于静中若铃声逺闻耆年之后愈觉清彻公名之曰三妙音一曰幽泉潄玉二曰清声揺空三曰秋蝉曳绪张乖崖太平兴国三年试不阵成功赋葢太宗明年将有河东之幸公赋有包戈卧鼓岂烦师旅之威雷动风行举顺干坤之徳自谓擅塲欲夺大魁夫何有司以对偶韵失因黜之选胡旦为状元公愤然毁裂儒服欲学道于陈希夷抟趋豹林谷以弟子事之决无仕志希夷善风鉴一见之谓曰子当为贵公卿一生辛苦譬如人家张筵方笙歌鼎沸忽中庖火起座客无奈唯赖子灭之然禄后年此地非栖憇之所乖崖坚乞入道陈曰子性度明躁安可学道果后二年及第希夷以诗遗之云征吴入蜀是寻常鼎沸笙歌救火忙乞得江南佳丽地郄应多谢脑邉疮初不甚晓后果两入蜀定王均李顺之乱又急移余杭翦左道僧绍伦妖蛊之叛此征呉入蜀之騐也屡乞闲地朝廷终不允因脑疮乞金陵养疾方许之张尧封南京进士也累举不第家甚贫有善相者谓曰视子之相不过一幕职然君骨甚贵必享王封人初莫晓其㫖其后尧封举进士及第终于幕职后以温成皇后故屡赠太师中书令兼尚书令封清河郡王由是始悟相者之言向文简公父欲葬其母时开封府城外有地谶云绵绵之岗势如奔羊稍前其穴后妃之祥术者以穴在一小民菜园中恐民不肯与因夜葬其地民以向横诉于府尹尹令重与之价仍不废其菜次年遂生文简公钦圣后文简孙也张九歌庆厯中居京师虽盛冬单衣燕王竒之常召见与之酒嵗余见王曰将逺游故来别有小伎欲以悦王乃取罗重叠剪为蜂蝶状随剪皆飞去莫知其数少顷唿之蜂蝶皆来复为罗王曰吾夀几何曰与开宝寺浮图齐坚后浮图灾王亦薨熈宁八年吕惠卿为叅知政事权倾天下时元叅政绛为翰林学士判羣牧常问三命僧化成曰吕叅政早晚为相化成曰吕给事为叅政政如草屋上置鸱吻耳元曰然则其不安乎成曰其黜免可立而待也是时春方半元曰事应在何时有消息成曰在今年五月十七日元怃然不测亦潜纪之既而吕权日盛台諌噤口无敢指议之者㑹五月十七日元退朝因化成漫浪之语促召而诮之成曰言必无失姑且俟之公愈笑其术之非既而闻御史蔡成禧入札子言吕叅政兄弟吕罢政事实始此日也丁晋公本呉人其孙徙居建安赀产豪盛子弟中名湜者少年俊爽负才气酷嗜赌慱虽常𫉬胜然随手荡析于狎游厥父屡训责之殊无悛心父怒因縳空室絶其饮馔饥困濒死家老妪怜之破壁使之窜父喜其去亦不问但谓其必陨沟壑湜假贷族党得旅费径入京师补试太学预贡籍熈宁九年南省奏名相国寺一相士以技显其肆如市湜往访之士曰君气色极佳吾閲人无如君者当擢巍第即大书于壁曰今嵗状元是丁湜湜益自负而所好固如昔时同榜有两蜀士皆多资亦好博湜宛转钩致延之酒楼上仍令仆携慱具立于侧蜀士见之而笑遂戏于小阁始约以万钱为率戏酣志勐各不能中止累而上之湜于此艺得竒法是日所嬴六百万如数算取以归邸又两日复至相士肆士惊曰君今日气色大非前比魁选岂复望误我术矣湜请其説士曰相人先观天庭须黄明润泽则吉今枯燥且黒得非设心不善为牟利之举以负神明哉湜涑然尽以实告曰然则悉以反之可乎士曰既已发心㝠㝠知之矣果能悔过尚可占甲科居五人之下也湜亟求蜀士还其所得大半迨庭䇿唱名徐铎首魁湜为第六邵尧夫在洛中尝与司马温公论易数推园中牡丹云某日某时当毁是日温公命数客以观日向午花方秾盛客颇欵之斯须两马相踶絶衔断辔自外突入驰骤栏上花果毁焉尝言天下不可𫝊此者司马君实章子厚尔葢君实不肯学子厚不可学也临终焚其书不𫝊祗以皇极经世行于世徽宗在潜邸宻使人持诞生年月俾术人陈彦论之彦一见问谁使若来再三诘之乃告以实彦曰覆大王彦即今闭舖六十日内望富贵后以随龙官至节钺政和全盛日彦尝以运数中微宻告于上徽宗为作石记埋宣和殿下潘景字温叟崇宁间以医称视古无媿虞部员外郎张咸妻孕五嵗南陵尉富昌令妻孕二嵗团练使刘彛孙妻孕十有四月而俱不产温叟视之曰疾也凡医曰孕者非也于是作大剂饮之咸妻堕肉块百余皆有眉目状昌令妻梦三童子色漆黒仓卒怖悸疾走而去彛孙妻堕大蛇犹蜿蜒不毙又屯田郎中张谨妻年四十四而天癸不至温叟察其脉曰明年血溃乃死至期果亡贵江令王霁夜梦与妇人讴歌饮酒昼不能食者已三嵗温叟治之疾稍平而妇人色加沮饮酒易怠而讴歌不乐久之遂无所见温叟曰若疾虽衰而未愈也倘梦见男子青巾而白衣者则愈矣后果梦之遂能食如故其他所治若此者甚多赵三翁者名进字从先中牟县白沙颠人授道要于孙思邈至宣和壬寅嵗年一百八矣于技术无所不通能役使鬼神知未来事为人嘘呵按摩疾痛立愈义郎顿公孺苦冷疾二年至于骨立一日正灼艾而翁来悉令撤去时方盛暑俾就屋开三天窗放日光下射使顿仰卧揉艾遍铺腹上约十数斤乘日光炙之移时热透脐腹不可忍俄复中如雷鸣下泄口鼻间皆浓艾气乃止明日复为之如是一月疾良已仍令满百二十日自是宿疴如洗壮健似少年时翁曰此孙真人秘诀也世人但知灼艾而不知㸃穴之不审虚受楚痛耗损气力日者太阳真火艾既遍腹且又徐徐照射入腹之功极大但五六七月为上若秋冬间当以厚艾铺腹蒙以绵衣熨斗盛炭火慢熨之以闻浓艾气为度亦其次也其术出竒而中理皆𩔖此宻县堕门山道友席洞云往独纥岭瀑水潭侧登玩慕其清峭高爽即筑室以居既而百怪毕见未及一年祸变相踵席谒翁告以故翁曰得无居五箭之地乎席曰地理之説多矣独未闻五箭者敢问何谓也翁曰峯颠岭嵴陵首陇背土囊之口直风当门急如激矢者名曰风箭峻滩急流悬泉泻瀑冲石走沙声如雷动昼夜不息者名曰水箭坚刚砾燥斥岸沙碛不生草木不泽水泉硬鉄腥钖虫毒蚁聚散若壊壤者名曰土箭层崖叠巘峻壁巉巖鋭锋峭岫拔刃攅锷耸齿露骨状如浮图者名曰石箭长林古木茂樾丛薄翳天蔽日垂萝蔓藤隂森肃冽如墟墓间者名曰木箭五箭之地射伤居人皆不用在要囘环纡抱气象明邃形势寛闲壤肥土沃泉甘石清乃为上地固不必一一泥天星地卦也子归依我言去凶就吉当自无恙席敬受其教居止遂宁翁亦不知所终张鬼灵三衢人其父使从里人学相墓术忽自有悟见因以鬼灵为名建中靖国初至钱塘请者踵至钱塘尉黄正一为余言县令周君者括苍人亦留心地理具饭延欵谓鬼灵曰凡相墓或不身至而止视图画可言克应否鬼灵曰若方位山势不差合塟时年月亦可言其粗也因指壁间一图问之鬼灵熟视久之曰据此图墓前午上一潭水甚佳其家子弟若有乗马坠此潭几至不救者即是吉地而发祥自此始矣令曰有之鬼灵曰是年此坠马人必被荐送次年登第也令不觉起握其手曰吾不知青乌子郭景纯何如人也今子殆其伦乎为述是年春祀某乗马从之马至潭侧忽大惊跃啣勒不制即与某俱坠渊底逮出气息而已是秋发荐次年叨忝者某是也蔡靖安世先墓在富春白昇岭其兄宏延鬼灵至墓下视之谓宏此墓当出贵人然必待君家麦瓮中飞出鹌鹑为可贺也宏曰前日某家卧房米瓮中忽有此异方有野鸟入室之忧鬼灵曰此为克应也君家兄弟有被魁荐者即是贵人也是秋安世果为国学魁𨕖鬼灵常语人曰我亦患数促非久居世者但恨无人可授吾术耳后二嵗果殁时年二十五矣政宣间除擢侍从以上皆先命日者推步其五行休咎然后出命故一时术者谓士大夫穷通在我可否之间因是此軰益得以慿依揣摩时事以售其説临安中瓦在御街上士大夫必游之地天下术士皆聚焉凡挟术者易得厚𫉬而近来数十年间向之行术者多不验惟后进者术皆竒中有老于谈命者下问后进汝今之术即我向之术何汝验而我不验后进者云向年士大夫之命占得禄贵生旺皆是贵人今日士大夫之命多带刑杀冲击方是贵人汝不见今日为监司郡守阃帅者日以杀人为事耶老师叹服宣和初蜀人王俊明在京师谓人曰汴都王气尽矣吾夜以盆水直氐房下望之皆无一星照临汴分野者更于宣徳门外宻掘土二尺试取一块嗅之枯燥索莫不复有生气天星不照地脉又絶而为万乗所都可乎即投匦上书乞移都洛阳靖康间有龙伯康者不知何许人游京师饮市肆中呌唿大噱时或箕踞笑歌诙谐纵谑旁若无人衆目为狂生不知异也一日被酒从城外过大閲之所戏挟弓矢而射一发中的矢矢相属十发无一差者衆方惊讶忽指其地而谓衆曰后三年此间非国家所有若等姑识之火龙骑日飞雪满天此京城破灭之兆也因嘻唿长叹不自禁后三年京城失守如其言谢石润夫成都人宣和间至京师以相字言人祸福求相者但随意书一字即就其字离拆而言无不竒中者名闻九重上皇因书一朝字令中贵人持往试之石见字即端视中贵人曰此非观察所书也然谢石贱术据字而言今日遭遇即因此字黥配逺行亦此字朝字离之为十月十日字非此月此日所生之天人当谁书也一座尽惊中贵驰奏翼日召至后苑令左右及宫嫔书字示之论説俱有精理钖赉甚厚并与补承信郎縁此四方来求相者其门如市有朝士其室懐妊过月手书一也字令其夫持问是日座客甚多石详视谓朝士曰此合中所书否曰何以言之石曰谓语助者焉哉乎也固知是公内助所书尊合盛年三十一否曰是也以也字上为三十下为一字也然吾官寄此欲力谋迁动可得否曰正以此为挠耳葢也字着水则为池有马则为驰今池运则无水陆驰则无马是安可动也又尊合父母兄弟近身亲人当皆无一存者以也字着人则是他字今独见也字而不见人故也又尊合其家物产亦荡尽否以也字着土则为地字今不见土只见也俱是否曰诚如所言然此皆非所问者贱室懐妊过月所以问耳石曰是必十三箇月也以也字中有十字并两旁二竖下一画为十三也石熟视朝士曰有一事似渉竒怪欲不言则吾官所问正决此事可尽言否朝士因请其説石曰也字着虫为虵字今尊合所妊殆蛇妖也然不见虫则不能为害谢石亦有薄术可为吾官以药下验之无苦也朝士大异其説因请至家以药投之果下百数小蛇而体平都人益共神之而不知其竟挟何术后复拆字谓秦头大重压日无光忤相桧死于戌建炎间术者周生善相字车驾至杭时金骑惊扰之余人心危疑执政唿周生偶书杭字示之周曰惧有警报乃拆其字以右邉一㸃配木上即为兀术不旬日果𫝊兀术南侵当赵秦庙谟不恊各欲引退二公各书退字示之周曰赵必去秦必留日者君象赵书退字人去日逺秦书人字宻附日下日字左笔下连而人字左笔斜贯之踪迹固矣欲退得乎既而皆验耿聴声者兼能嗅衣物以知吉凶贵贱徳夀闻其名取宫人扇百柄杂以上及中宫所御令小黄门持扣之耿嗅至后扇云此圣人也然有隂气至上扇乃唿万嵗上竒之唿入北宫又取妃嫔珠冠十数示之至一冠奏曰此有尸气时张贵妃已薨此其故物也后居侯潮门内夏震微时尝为殿巖馈酒于耿耿闻其声知其必贵遂以其女妻其子子复娶其女时郭棣为殿帅耿谒之曰君部中有三节度使他日皆为三衙扣为何人则曰周虎彭辂夏震也虎辂时皆为将官独震方为帐前佩印官郭曰周彭地歩或未可知震安得遽尔乎耿曰吾所见如此可必也耿因与三人结为义兄弟一日耿谓虎曰吾数夜闻军中金鼓有杀声兵将动君三人皆当此而显矣未几开禧出师虎守和州辂为金州统戎皆以功受赏震则以诛韩功相继为殿巖虎亦叅马迹皆列节度使班悉如其言灵源禅师住龙舒太平精舍有日者能课使之课莫不竒中有苏朝奉者至寺使课无验非特为苏课无验凡为达官要人言俱无验至为市井凡庸山林之士课则如目见灵源问其故答曰我无徳量凡见寻常人则据术而言无所縁饰见贵人则畏怖往往置术之实而务为谀辞其不验要不足怪桂林有韩生嗜酒自云有道术人初不大听重之也一日欲自桂过明同行者二人俱止桂林郊外僧寺而韩生亦来夜不睡自抱一篮持匏杓出就庭下衆共往视之则见以杓酌取月光作倾泻入篮状争戏之曰子何为乎韩生曰今夕月色难得我惧他夕风雨傥夜黒留此待缓急尔衆笑焉明日取视之则空篮弊杓如故衆益哂其妄及舟行至邵平共坐江亭上各命仆辨治殽膳多市酒期醉适㑹天大风俄日暮风益亟灯烛不得张坐上墨黒不辨眉目衆大闷一客忽念前夕事戏嬲韩生曰子所贮月光今安在宁可用乎韩生为抚掌而对曰微子我几忘之即狼狈走从舟中取蓝杓一挥则白光燎焉见于梁栋间如是连数十挥一坐尽如晴夜月色潋灔秋毫皆覩衆乃大唿痛饮达四鼓韩生者又酌取而收之篮夜复黒如故始知韩生果异人也四明僧奉真良医也天章阁待制许元为江淮发运使奏课于京师方欲入对而其子疾亟瞑而不食惙惙欲絶逾宿矣使奉真视之曰脾已絶不可治死在明日元曰观其疾势固知其不可救今方有事须陛对能延数日之期否奉真曰如此似可诸脏皆已衰唯肝脏独过脾为肝所胜其气先絶一脏絶则死若急泻肝气令肝气衰则脾少缓可延三日过此无术也及投药至晚乃能张目稍稍复啜粥明日渐苏而能食元喜甚奉真笑曰此不足喜肝气渐舒耳无能为也后三日果卒朱师古眉州人年三十时得异疾不能食闻荤腥气辄呕惟用一铛旋煮汤沃淡饭数匕食之每用铛亦须涤十余次不然便觉腥秽不可近也食已鼻中必滴血一㸃恹恹痩削医莫能愈乃趋郡谒史载之史曰俗医不读医经而妄欲疗人可叹也君之疾在素问经中其名曰食挂凡人肺六叶舒张如葢下覆于脾则子母气和饮食甘美一或有戾则肺不能舒脾为之蔽故不嗜食素问曰肺叶焦热名曰食挂葢食不下脾瘀而成疾耳遂制药服之三日觉肉香啖之无所苦自此嗜食宿恙顿除朱文公有足疾尝有道人为施鍼术旋觉轻安公大喜厚谢之且赠以诗云几载相扶借瘐笻一针还觉有竒功出门放杖儿童笑不是从前勃窣翁道人得诗竟去未数日足疾大作甚于未针时亟令寻逐道人已莫知所往矣公叹息曰某无意罪之但欲追索其诗恐复持此误他人耳是夜梦神曰公一念动天矣足疾旋瘳赵信公在维扬制阃日有老张总管者北人也精于用针一日信公侍姬苦脾血疾垂殆时张老留傍郡亟唿其徒治之乃刺足外踝二寸余而鍼为物气所留竟不可出其徒仓皇请罪曰穴虽中而鍼不出此非吾师不可请急召之于是命流星马宵征凡一昼夜而张至笑曰穴良是但未得吾出鍼法耳遂别于手腕之交刺之鍼甫入而外踝之鍼跃而出焉即日疾愈李行简外甥女适葛氏而寡更嫁朱训忽得疾如中风状山人曹居白视之曰此邪疾也乃出鍼刺其足外踝上至一茶久妇人醒曰患平矣每疾作时梦故夫引行山林中今早梦如前而故夫忽为棘刺刺胫间不可脱惶惧宛转乗间乃得归曹笑曰适所刺者人邪穴也章叔恭倅襄州日尝𫉬试鍼铜人全像以精铜为之腑脏无一不具错金书穴名于孔旁每用以试医外涂黄䗶内实以汞俾医以分折寸按穴投鍼中穴则鍼入而汞出稍差则鍼格而不入矣亦竒巧之器也后赵南仲得之归于内府龎安常视孕妇难产曰儿虽出胞而手执母肠胃不复脱衣即扪儿手所在鍼其虎口儿痛即缩手而生及观儿虎口果有鍼痕括之缙云有业医挟术颇精一日忽梦追至城隍主者戒云凡北之人虐南人葢有数若南人恃北势以虐南人者此神明之所甚怒罪无赦赵某者昔在福州杀人至多𫉬罪于天今使之得瘖疾而死或以谷二石酒二斗鸡四只相邀汝慎勿徃不然逆天之罪不可逭也然于次日必有叶氏亦以此数相偿且有重𫉬也既觉惴惴然遂往庙中炷香甫归家而赵氏令人果以物至相邀遂辞以疾不往次日叶府召医疾愈以物酬谢乃鸡酒谷如梦中之数收功𫉬谢而赵则殂矣蔡州道士杨大均善医能黙诵素问本草千金方其间药石分两皆不遗一字或问此有何文理而可以记乎大均言茍通其意其文理有甚于章句偶俪一见何可忘也紫霞翁精于琴晓音律有画鱼周大夫者善歌闇令写谱叅订虽一字之误必随证其非或叩之云五凡工尺有何义理而能黙诵如流翁笑曰君特未究此事耳其间义理更有甚于文章不然安能记之贾师宪少年日尝驰马湖山小憇栖霞岭忽有布裳道者瞪视曰官人可以爱重将来功名不在韩魏公下贾意其见侮不顾而去既而醉博平康至于败靣他日复遇道者顿足惊叹曰可惜可惜天堂已破必不能令终矣其后悉验李国用登州人尝为卒遇神仙教以观日之法能洞见肺腑世称神明兼能望气襄阳未破时元世祖命即其军中望气行踰两三舍即还奏曰臣见卒伍中往往有台辅气襄阳不破江南不平置此人于何地未几果下襄阳金坛郎王裕福唐人术数颇工常云天运四百二十年一周而七百甲子备位天地人江河海鬼凡七今正行鬼后十八年复行天当有异人应时而出又云唐明皇时正行天元故也古方施之富贵人多騐贫下人多不騐俗方施之贫下人多验富贵人多不验葢富贵人平日䕶持甚谨其致疾必有渐发于中而见于外非以古方术求之不能尽得贫下人骤得于寒暑燥湿饥饱劳佚之间未必皆真疾不待深求其故苟一物相对皆可为也而古方节度或与之不相契况古方分剂汤液与今多不同四方药物所产及人禀赋亦异以理推之以俗方治庸俗人病亦不可尽废也㗋闭之疾极速而烈止用鸭嘴胆一味研细以酽醋调灌即大吐去胶痰立差然胆难真者养生之家不可不预储以备用也熊胆善辟尘其试法以净水一器尘罩其上投胆粟许则凝尘忽然而开以之治目障翳极验每以少许净水畧调闭尽去筋膜尘土入冰脑一二片或洟痒则加生姜粉些少时以银箸㸃之絶竒赤眼亦可用宋稗𩔖钞卷三十宋稗类钞卷三十一钦定四库全书宋稗𩔖钞卷三十一常熟潘永因编工艺第五十二开寳寺塔在京师诸塔中最髙而制度甚精都料匠喻皓所造也塔初成望之不正而势倾西北人怪而问之皓曰京师地平无山而多西北风吹之不百年当正也其用心之精葢如此国朝以来木工一人而已有木经三卷行于世世传皓惟一女每卧则交手于胸为结搆状如此踰年撰成木经三卷今行于世者是也钱氏据两浙时于杭州梵天寺建一木塔方两三级钱帅登之患其塔动匠师云未瓦上轻故如此乃以瓦布之而动如初无可奈何宻使其妻见喻皓之妻赂以金钗问塔动之因皓笑曰此易耳但逐层布板讫便实钉之则定不动矣匠师如其言塔遂定葢钉板上下弥束六幕相聨如胠箧人履其板六幕相持自不能动人皆服其精练太平兴国中蜀人张思训制上浑仪其制与旧仪不同最为巧㨗起为楼阁数层髙丈余以木偶为七直人以直七政自能撞钟击鼓又为十二神各直一时至其时即自执辰牌循环而出国初两浙献龙船长二十余丈上为宫室层楼设御榻以备游幸嵗久腹败欲修治而水中不可施工熙宁中宫室黄懐信献计于金明池北凿大澳可容龙船其下置柱以大木梁其上乃决水入澳引船当梁上即车出澳中水船乃笐于空中完𥙷讫复以水浮船撤去梁柱以大屋䝉之遂为藏船之室永无暴露之患燕龙图肃有巧思初为永兴推官知府冦莱公好舞柘枝有一鼓甚惜之其环忽脱公怅然以问诸匠皆莫知所为燕请以环脚为鏁簧内之则不脱矣莱公大喜从之燕为人长者博学其漏刻法最精今州郡往往有之陈康肃公尧咨善射当世无双公亦以此自矜一日尝射于家圃有卖油翁释担而立睨之久而不去见其𤼵矢十中八九但㣲颔之而已康肃问曰汝亦知射乎吾射不亦精乎翁曰无他但手熟尔康肃忿然曰尔安敢轻吾射翁曰以吾酌油知之乃取一葫芦置于地以钱覆其口徐以杓酌油沥之自钱孔入而钱不湿因曰我亦无他惟手熟尔康肃笑而遣之此与荘生所谓斵轮解牛者何以异章友直伯益以篆得名召至京师翰林篆字待诏数人闻其名心未之服俟其至乃共诣之云闻先生之艺久矣愿一见笔法以为模式伯益命帖纸数张纵笔作二图其一纵横各作十九画成一棊局其一作十圆圈成一射帖其行笔之粗细间架之疎宻无毫髪之失诸人见之大叹惊服再拜而去庆厯中有一术士姓李多巧思尝木刻一钟馗髙二三尺右手持铁简以香饵置左手中䑕缘手取食则左手扼䑕右手运简毙之以献荆王王馆于门下㑹大使言月当蚀于昏时李自云有术可禳王试为之是夜月果不蚀王大神之陵州盐井深五百余丈皆石也上下甚寛广独中间稍狭谓之杖鼔腰旧自井底用栢木为干上出井口自木干垂绠而下方能至水井侧设大车绞之嵗久井干摧败屡欲新之而井中隂气袭人入者輙死无縁措手惟候有雨入井则隂气随雨而下稍可施工雨晴复止后有人以木盘满中贮水盘底为小窍酾水一如雨㸃设于井上谓之雨盘令水下终日不絶如此数月井干为之一新井利复旧金陵人有𤼵六朝陵寝得古物甚多有得一玉臂钗两头施转闗可以屈伸令圆仅于无缝为九龙绕之功侔鬼神世多谓前古民醇工作率卤拙是大不然古物至巧正由民醇故也民醇则百工不茍后世风俗虽侈而工之致力不及古人故物多不精武林有为禽虫戏者蓄龟七枚大小凡七等置龟几上击鼔以谕之则第一等大者先至几心伏定第二等者从而登其背直至第七等小者登第六等之背乃竖身直伸其尾向上宛如小塔状谓之乌龟叠塔又蓄虾蟆九枚于席中置小墩其最大者乃踞坐之八小者左右对列大者作一声衆亦作一声作数声亦如之既而小者一一至大者前㸃首作声如作礼状而退谓之虾蟆説法又练细螘黄黒二种各有大者为之将领插旗为号一鼔对垒再鼔交战三鼓分兵四鼓偃旗归穴谓之蚂蚁角又以蜡嘴鸟作傀儡唱戏曲以𨗳之拜跪起立俨若人状或使之旗而舞或写八卦名帖指使之纵横不差或抛弹空中飞腾逐取谓之灵禽演剧虽小技殆有神术焉九江有碑工仲宁刻字甚工黄太史题其居曰琢玉坊崇宁间诏郡国刋元祐党籍姓名太守唿仲宁使劖之辞曰小人家旧贫窭止因开苏学士黄内翰词翰遂至饱暖今日以奸人为名诚不忍下手守义之曰贤哉士大夫所不及也餽以酒而从其请此载挥尘録又正史所载颁蔡京所书元祐姦党碑刻石于州县令监司长吏㕔皆刻石有长安石工安民当镌字辞曰民愚人固不知立碑之意但如司马相公者海内称其正直今谓之姦邪民不忍刻也府官怒欲加之罪民泣曰𬒳役不敢辞乞免镌安民二字于石末恐得罪后世闻者愧之音乐第五十三寇莱公好柘枝舞㑹客必舞柘枝每舞必尽日时谓之柘枝颠今鳯翔有一老尼犹莱公时柘枝妓云尚能歌其曲其曲遍数极多如羯鼓録浑脱解之𩔖好事者往往传之古之善歌者有语谓当使声中无字字中有声凡曲止是一声清浊髙下如萦缕耳字则有喉唇齿舌等音不同当使字字举本皆轻圆融入声中令转换处无磊块此谓声中无字古人谓之贯珠今谓之善过度是也如宫声字而曲合商用商声则能转宫为商歌之此字中有声也善歌者谓之内里声不善歌者声无抑扬谓之念曲声无含藴谓之呌曲欧文忠公在滁州通判杜彬善弹琵琶公每饮酒必使彬为之往往酒行遂无算故有诗云坐中醉客谁最贤杜彬琵琶皮作絃此诗既出彬颇病之祈公改去姓名而人已𫝊卒不得讳政和间郎官有朱维者亦善音律而尤工吹笛虽教坊亦推之流传入禁中上皇喻㫖召维试之使教坊善工在傍按其声乐工皆称善遂除维为典乐维尝言琵琶以下拨重为难犹琴之用指深故本色有轹絃䕶索之称文忠尝问琵琶之妙于彬亦以此对乃取使教他乐工试为之下拨絃皆㫁因笑曰如公之絃无乃皮为之耶故有皮作絃之句而好事者遂𫝊彬果以皮为絃其实非也唐人记贺懐智以鵾鸡筋作絃人固疑之筋比皮似有可作弦之理然亦不应得许长且所贵者声尔安在以絃为竒耶范文正公喜弹琴然平日止弹履霜一操时人谓之范履霜髙邮人桑景舒性知音听百物之声悉能占其灾福尤善乐律旧𫝊有虞美人草闻人作虞美人曲则枝叶皆动他曲不然景舒试之良如所传乃详其曲声曰皆呉音也他日取琴试用呉音制一曲对草鼓之枝叶亦动乃谓之虞美人操其声调与虞美人曲全不相近始末无一声相似者而草輙应之其律法同管也都下一小儿才三嵗无有难曲按皆中节都市观者如堵教坊伶人皆称其妙在母懐食乳捻手指应节葢宿习也理宗朝张循王府有献白玉箫管长二尺者中空而莹薄竒寳也内府所无即时有㫖𥙷官未几韩蕲王府有献白玉笙一攅其薄如鹅管其声清越真希世之珍也此二物皆在军中日得之北方即宣和故物也饮食第五十四太宗命苏易简讲文中子有杨素食经上因问食品称珍何物为最易简曰臣闻物无定味适口者珍臣止知虀汁为美太宗笑问其故曰臣忆一夕寒甚拥炉烧火乘兴痛饮大醉就寝四鼓始醒以重衾所拥咽吻燥渇时中庭月明残雪中覆一虀盎不暇唿童披衣掬雪以盥手亟引数缶连沃浊肺咀虀数茎灿若金脆臣此时自谓上界仙厨鸾脯鳯腊殆恐不及屡欲作氷壶先生传因循未暇也太宗笑而然之前軰云一郡之政观于酒一家之政观于虀葢二事若善则其他可知东坡与客论食次取纸一幅书以示客云烂蒸同州羊灌以杏酪食之以匕不以筯南都拨心麺作槐叶温陶糁以襄邑抺猪炊共城香稻荐以蒸子鹅呉兴庖人斫松江鲈鲙既饱以庐山康王谷水烹曾坑鬬品少焉解衣仰卧诵东坡赤壁前后赋亦一大快诗人多用方言俗谓睡美为黒甜饮酒为软饱故东坡诗云三杯软饱后一枕黒甜余东坡谓晨饮为浇书李黄门谓午睡为摊饭放翁诗云浇书满挹浮蛆瓮摊饭横眠梦蝶牀莫笑山翁见机晩也胜朝市一生忙东坡自儋耳北归临行以诗别黎子云秀才后批云新酿甚佳求一具理临行冩此以折菜钱世传涪翁喜苦笋尝从斌老乞苦笋诗云南园苦笋味胜肉箨龙称冤莫採録烦君更致苍玉束明日风雨吹成竹又和坡翁春菜诗云公如端为苦笋归明日青衫诚可脱坡得诗戏谓坐客云吾固不爱作官鲁直欲以苦笋硬差致仕闻者絶倒尝赋苦笋云苦而有味如忠諌之可活国放翁又从而奨之云我见魏徴殊妩媚约束儿童勿多取于是世以諌笋目之及观涪翁所自䟦则其所食乃取乎甘非贵乎苦也南康简寂观有甜苦笋周益公诗云蔬食山间茶亦甘况逢苦笋十分甜君看齿颊留余味端为森森正且严此亦取其甜耳世人慕名忘味甘心茶苦者果何説哉又涪翁在戎州日过蔡次律家小轩外植余甘子乞名于翁因名之曰味谏轩其后王子予以橄㰖送翁翁赋云方懐味谏轩中果忽见金盘橄㰖来想见余甘有𤓰葛苦中真味晚方囘然则二物亦可名之谏果也东坡橄㰖诗待得余甘囘齿颊已输崖蜜十分甜俗谚𫝊南人説橄㰖回味清甘北人云待他回味时我枣儿已甜半日矣坡诗葢用此意东坡尝约器之同叅玉版器之每倦山行闻玉版欣然从之至帘泉寺烧笋而食器之觉笋味胜问此何名坡曰玉版此老僧善説法令人得禅悦之味器之方悟其戏范忠宣讁居永州以书寄人云此中羊麺无异北方每日闭门餐馎饦不知身之在逺也苏文忠五帖其献蚝帖极言蚝之美至令叔党勿宣𫝊北方君子恐求讁海南以分其味又云惠州市肆寥落日杀一羊不敢与在官者争买时嘱屠买其嵴骨骨间亦有㣲肉熟煑热酒漉随意用酒薄㸃盐炙㣲焦食之终日摘剔牙綮间如蟹螯逸味率三五日一餔吾子由三年堂庖所饱刍豢灭齿而不得骨岂复知此味乎京师中下之戸不重生男毎育女则爱䕶之如擎珠捧璧稍长则随其姿质教以艺业用备士大夫採择娯侍名目不一有所谓身边人本事人供过人鍼线人堂前人杂剧人拆洗人琴童棋童厨娘等称就中厨娘最为下色然非极豪贵家不可用尝闻时官中有婺人某者奋身寒素歴二倅一守然受用澹泊不改儒酸偶奉祠居里便嬖不足使令饮馔且大粗率守念昔留某官处晩膳出都下厨娘烹调极可口适有便介如京谩作承受人书託以物色费不屑较未几承受人复书曰得之矣其人年可二十余新囬自府第有容艺晓书算旦夕遣以诣直旬余果至初憇五里头时遣脚夫先申状来乃其亲笔也字画端楷歴序庆幸即日伏事左右末乞以四轮接取庶成体靣辞甚委曲殆非庸碌女子可及守一见为之启颜及入门容止循雅红裙緑裳参视左右乃退守益喜过望少选亲朋皆议举觞奉贺厨娘遽至请曰未可展㑹明日且是常食五杯五分因请食品菜品资次出书以示之食品第一为羊头签菜品第一为葱虀余皆易辨者厨娘操笔疏物料内羊头签五分各用羊头十箇葱虀五碟合用葱五斤他物称是守固疑其妄然未欲遽示以俭鄙姑从之而宻觇其用翊旦厨师告物料齐厨娘𤼵行奁取锅铫盂勺汤盘之属令小婢先捧以行璀璨溢目皆白金所为大约计六七十两至于刀砧杂器亦一一精整旁观啧啧厨娘更围袄围裙银索攀膊掉臂而入据坐交牀徐起取抹批脔惯熟条理真有运斤成风之妙其治羊头签也漉置几上别留脸肉余悉置之地衆问其故曰此皆非贵人所食矣衆为拾顿他处厨娘笑曰若軰真狗子也衆虽怒无语以答其治䓤虀也取䓤㣲彻过沸汤悉去须叶视楪之大小分寸而截之又除其外数重取条心之似韭黄者以淡酒醯浸渍凡所供备芳甘脆美济楚细腻难以尽其形容食者举筯无余相顾称善既撤席厨娘整衿再拜曰此日试厨万幸台意须照例优给守方迟难厨娘遽曰岂非待检例耶探囊取数幅纸以献曰是昨在某官处所得支赐判单也守视之其例每展㑹动赍绢帛或至百疋钱或至百千无虚拘者守破悭勉副私窃喟叹曰吾軰事力单薄此等酒筵不宜常设此等厨娘不宜常用不两月寻託他故善遣以还逺近闻而笑之枫忩小牍曰旧京工伎固多竒妙即烹煑盘案亦复擅名如王楼梅花包子曺㜑㜑肉饼薛家羊饭梅家鵞鸭曹家从食徐家瓠羮郑家油饼王家乳酪段家熝物石逢巴子肉之𩔖皆声称于时暨南迁湖上鱼羮宋五嫂羊肉李七儿奶房王家血肚羮宋小已之𩔖皆当行不数者宋五嫂余家苍头嫂也每过湖上时进肆慰谈亦他乡寒故也悲夫金陵士大夫渊薮家事鼎铛种种臻妙虀可照靣馄饨汤可注研饼可暎字亦可作劝盏饭可打擦擦台湿麺可穿结𢃄寒具嚼着惊动十里人故都李和煼栗名闻四方他人百计效之终不可及绍兴中陈福公长卿及钱上阁恺使金至燕山忽有两人持煼栗各十褁来献三节人亦人得一褁自賛曰李和儿也挥涕而去承平时鄜州田氏作泥孩儿态度无穷虽京师工效之莫能及一对至值十缣一牀至三十千一牀者或五或七也小者二三寸大者尺余无絶大者陆放翁家旧藏一对卧者背有小字云鄜畤田玘制绍兴初避地东阳山遂失去金橘产于江西以逺难致都人初不识明道景祐初始与竹子俱来竹子味酸人不甚喜后遂不至而金橘香清味美置之尊俎间光彩的砾如金弹丸都人初亦不知贵后因温成皇后特好食之由是遂重京师吉州人最珍此果其欲久留者则于菉豆中藏之可经时不变云橘性热而豆性凉故能久也唐邓间多大柿初生坚实如石而涩凡百十柿以一榠樝置其中则红熟如泥而可食土人谓之烘柿淮南人藏盐酒蟹以皂荚半挺置其中则可经嵗不沙周益公洪容斋尝侍夀皇宴因谈肴核上问容斋卿乡里所产容斋鄱阳人也对曰沙地马蹄鳖雪天牛尾狸又问益公公庐陵人也对曰金柑玉版笋银杏水晶䓤上吟赏又问一侍从忘其名淛人也对曰螺头新妇臂龟脚老㜑牙四者皆海鲜也上为之一笑张景公安人仁宗召见问曰卿江陵有何胜曰两岸緑杨遮虎渡一湾芳草䕶龙洲又问所食何物曰新粟米炊鱼子饭嫩冬𤓰煮鳖裙羮有唐茶品以阳羡为上供建溪北苑未着也贞元中常衮为建州刺史始蒸焙而研之谓研膏茶其后稍为饼様至本朝建溪独盛採焙制作士大夫珍尚鉴别俱过于古丁晋公为福建转运使始制为鳯团后又为龙团贡不过四十饼専以上供虽近臣之家未尝见也天圣中又为小团其品逈加于大团赐两府止于一团惟上大斋宿八人两府共赐小团一饼缕之以金八人析归以侈非常之赐亲知瞻玩𢋫唱以诗熙宁末神宗诏建州制宻云龙其品又加于小团然宻云之出则二团少粗以不能两好也长沙造茶品极精致工直之厚轻重等白金士大夫家多有之置几案间以相夸侈初未尝用也范蜀公与司马温公同游嵩山各携茶以行温公以纸为贴蜀公用小黒木合子盛之温公见而惊曰景仁乃有茶具耶蜀公闻其言留合与寺僧而去长沙茶器精妙甲天下每副用白金三百星或五百星凡茶之具悉备外则以大银盒贮之赵南仲帅潭日尝以黄金千两为之以进尚方穆陵大喜葢内院之工所不能为也惠山泉顷嵗亦可致于汴都但未免盆盎气须用细沙淋过则如新汲时号拆洗惠山泉天台竹沥水出于髙巖寺僧㫁竹梢屈而取之若杂以他水则亟败苏才翁与蔡君谟比茶蔡茶精用惠山泉苏劣用竹沥水煎方能取胜蔡君谟善别茶后人莫及建安能仁院有茶生石缝间寺僧採造得茶八饼号石嵓白以四饼遗君谟以四饼宻遣人走京师遗王内翰禹玉嵗余君谟𬒳召还阙访禹玉禹玉命子弟于茶筒中选精品碾待君谟君谟捧瓯未尝輙曰此茶极似能仁石嵓白公何从得之禹玉未信索茶帖验之乃服王荆公为小学士时尝访君谟君谟闻公至喜甚自择絶品茶亲涤器烹㸃以饮公公于夹袋中取消风散一撮投茶瓯中併食之君谟失色公徐曰大好茶味君谟大笑且叹公之真率蔡君谟制小团其品尤精于大团一日福唐蔡叶丞秘教召公啜小团坐久复有一客至公啜而味之曰非独小团兼有大团杂之丞惊唿童询之对曰本碾造二人茶继有一客至造不及乃以大团兼之丞神服公之明审罗大经鹤林玉露曰余同年李南金云茶经以鱼目涌泉连珠为煑水之节然近世瀹茶鲜以鼎镬用瓶煑水难以候视则当以声辨一沸二沸三沸之节又陆氏之法以未就茶镬故以第二沸为合量而下未若以沸汤就茶瓯瀹之则当用背二涉三之际为合量乃为声辨之诗云砌虫唧唧万蝉催忽有千车捆载来听得松风并涧水急唿缥色緑瓷杯其论固已精矣然瀹茶之法汤欲嫩而不欲老葢汤嫩则茶味甘老则过苦矣若声如松风涧水而遽瀹之岂不过于老而苦哉惟移瓶去火少待其沸止而瀹之然后汤适中而茶味甘此南金之所未讲者也因𥙷以一诗云松风桧雨到来初急引铜瓶离竹罏待得声闻俱寂后一瓯春雪胜醍醐丁晋公有北碗茶録三卷世多指建州茶焙为北苑故姚寛丛语谓建州龙焙靣北遂谓之北苑此説非也宫苑非人主不可称按建茶供御自江南李氏始别令取其乳作片或号曰京挺的乳又骨子等每嵗不过五六万斤迄今嵗出三十余万斤其茶以京挺为名又称北苑亦以供奉得名可知矣李氏都平邺其苑在北故得称北苑水心有清辉殿张泊为清辉殿学士别置一殿于内谓之澄心堂纸其曰北苑茶亦犹澄心堂纸耳李氏集有翰林学士张桥作北苑侍宴赋诗序曰北苑皇后之胜槩也掩映丹阙萦回緑波珍禽异兽充其中修竹茂林森其后北山苍翠遥临复道之隂南内深严近共帷宫之外陋周王之平圃小汉武之上林云云而李氏亦有御制北苑侍晏诗序其畧云城之北有故苑焉遇林因薮未媿于离宫均乐同欢尚惭于灵沼以二序观之因知李氏有北苑而建州造挺茶又始之因取此名无可疑者庐山简寂观观出苦笋而味反甜归宗寺造醎虀而味反淡山中人语曰简寂观前甜苦笋归宗寺里淡腌虀葢纪实也宋稗𩔖钞卷三十一宋稗类钞卷三十二钦定四库全书宋稗𩔖钞卷三十二常熟潘永因编古玩第五十五鄱阳张世南宦游纪闻云辨博书画古器前軰葢尝着书矣其间有论议而未详明者如临摹硬黄响榻是四者各有其説今人皆谓临摹为一体殊不知临之与摹逈然不同临谓置纸在旁观其大小浓澹形势而学之若临渊之临摹谓以薄纸覆上随其曲折婉转用笔曰摹硬黄谓置纸热熨斗上以黄蜡涂匀俨如枕角毫釐必见响榻谓以纸覆其上就明窗牖间映光摹之辨古器则有所谓𣢾识腊茶色朱砂斑真青緑井口之𩔖方为真古其制作有云纹雷纹山纹轻重雷纹垂花雷纹鳞纹细纹粟纹蝉纹黄目飞亷饕餮蛟螭虬龙麟鳯熊虎龟蛇鹿马象鸾䕫牺蜼凫双鱼蟠虺如意圜络云百乳鹦耳贯耳偃耳直耳附耳挟耳兽耳虎耳兽足䕫足百兽三螭穟草瑞草篆带星带辅乳碎乳立䕫双䕫之𩔖凡古器制度一有合此则以名之如云雷钟鹿马洗鹦耳壶之𩔖是也如有𣢾识则以𣢾识名如周叔夜鼎齐侯钟之𩔖是也古器之名则有钟鼎尊罍彛舟卣瓶爵斗巵觯角桮敦簠簋豆献锭斚觚鬲鍑盉壶盫瓿铺罂鑑匜盘洗盆鋗杅磬錞铎钲铙戚镦奁鑑节钺戈矛盾弩机表坐旂铃刀笔杖头蹲龙鸠车提梁龟蛇砚滴车辂托辕之属此其大概难于尽备然知此者亦思过半矣所谓𣢾识乃分二义𣢾谓阴字是凹入者刻画成之识谓阳字是挺出者正如临之与摹各自不同也腊茶色亦有差别三代及秦汉间器流𫝊世间岁月寖乆其色㣲黄而润泽今士大夫间论古器以极薄为真此葢一偏之见也亦有极薄者有极厚者但观制作色泽自可见也亦有数百年前句容所铸其艺亦精今铸不及毕竟黒而燥须自然古色方为真古器也赵鹄洞天清録集古钟鼎彛器辨云夏尚忠商尚质周尚文其制器亦然商器质素无文周器雕篆细密此固一定不易之论而夏器独不然余尝见夏琱戈于铜上相嵌以金其细如髪夏器大抵皆然岁乆金脱则成阴窾以其刻画者成凹也铜器入土千年纯青如铺翠其色子后稍澹午后乗阴气翠润欲滴间有土蚀处或穿或剥并如蜗篆自然或有斧痕则是伪也铜器坠水千年则纯緑色而莹如玉未及千年緑而不莹其蚀处如前今人皆以此二品体轻者为古不知器大而厚者铜性未尽其重止能减三分之一或减半器小而薄者铜性为水土蒸淘亦尽至有鉏击破处并不见铜色惟翠緑彻骨或其中有一线红色如丹然尚有铜声传世古则不曾入水土惟流𫝊人间色紫褐而有朱砂班甚者其班凸起如上等辰砂入釡以沸汤煑之良乆班愈见伪者以漆调朱为之易辨也三等古铜并无腥气惟土古新出土尚带土气乆则否若伪作者热摩手心以擦之铜腥触鼻所谓识纹𣢾纹亦不同识乃篆字以纪功所谓铭书钟鼎夏用鸟迹篆商则虫鱼周以虫鱼大篆秦用大小篆汉以小篆𨽻书三国𨽻书晋宋以来用楷书唐用楷𨽻三代用阴识谓之偃蹇字其字凹入也汉以来或用阳识其字凸间有凹者或用刀刻如镌碑葢阴识难铸阳识易为决非三代物也颜色臭味足矣夫二书之论铜器固已粲然具备然清修好古之士又不可不读经传纪録以求其源委如薛尚功𣢾识法帖及重广钟鼎韵七卷者宣和博古图吕大临考古图王俅啸堂集古録黄睿东观余论董逌广川书䟦等书皆当熟味徧参而㫁之以经庶可精鉴也钱思公生长富贵而性俭约闺门用度为法甚谨子弟軰非时不能辄取一钱公有一珊瑚笔格平生尤所珍惜常置之几案子弟有需钱者辄窃而藏之公即怅然自失乃榜于家庭以十千购之居一二日子弟佯为求得以献公欣然以十千与之他日有欲钱者又窃去一岁中率五七如此公终不悟也六一居士曰余家有玉罂形制甚古始得之以为碧玉在颕时尝以示僚属坐间兵马钤辖邓保吉真宗朝老内臣也识之曰此谓之翡翠云禁中寳物皆藏宜圣库库中有翡翠盏一只所以识也其后余偶以金环于罂腹信手磨之金屑纷纷如研中磨墨王荆公受赐玉带濶十四稻号玉抱肚真庙时赵徳明所贡至绍兴中王氏犹藏之曾孙奉议郎璹始复进入禁中东坡为李伯时作洗玉池铭曰世忽不践以用为急秦汉以还龟玉道熄六器仅存五瑞莫辑赵璧归玩鲁璜盗窃䑕乱郑璞鹊抵晋棘维伯时父吊古啜泣道逢玉人解骖推食剑璏珌错落其室晚𫉬拱宝遂空四璧哀此命世乆就沦蛰时节沐浴以幸斯石孰推是心施及王国如伯时父琅然环玦援手之劳终睨莫拾得丧在我匪玉欣戚抽翰铭之维以咏徳伯时自为跋曰元祐八年余时仕京师居红桥子第得陈崃州马台石爱而致之斋中一日东坡过谓余曰斵石为沼当以所藏玉时出而浴之且刻其形于四旁予为子铭其脣而号为洗玉池而所谓玉者凡一十六双琥璩三鹿卢环琫珌璊瑑杯水苍珮螳螂钩佩柄珈瑱拱璧是也伯时既下世池亦堙晦徽宗尝即其家访之得于积壤中其子因避时禁磨去铭文以授使者于是置宣和殿十六玉唯鹿卢环从葬龙眠余悉归内府东坡有与李方叔公据葢恐方叔卖所遗玉鼻骍为立公据以便之公据劵也山谷跋曰子瞻妙墨作劵或责方叔当成之安用汲汲索钱此又不识痒痛者从傍论砭疽尔蔡君谟为欧阳文忠书集古録目序刻石其字尤精劲为世所珍文忠以䑕须栗尾笔铜緑笔格大小龙茶惠山泉等物为润笔君谟大笑以为太清而不俗后月余有人遗文忠以清泉香饼一箧者君谟闻之叹曰香饼来迟使我润笔独无此一种佳物清泉地名香饼石炭也用以焚香一饼之火可终日不灭王禹玉作龎颍公神道碑其家送润笔金帛外参以古法书名画三十种杜荀鹤及第试卷亦是其一翰林学士王寓谢赐笔扎记云宣和七年八月二十一日一夕凡草四制翼日遣中使至玉堂赐以上所常御笔研等十三事紫青石研一方琴光漆螺甸匣一宣和殿墨二斑竹笔一金华笔格一涂金镇纸天禄二涂金研滴虾蟆一贮黏曲涂金方奁一镇纸象尺二荐研紫栢牀一王方启封时研间渍墨未干奁中余曲犹存承平文物之盛可想见也王着字知微一字成象成都人伪蜀明经及第蜀平赴阙太宗以字书讹舛辟士人删定有以着荐者加着作佐郎令模阁帖着有研格书奁铭云爰有愚叟栖此陋室风雨可蔽戸庭不出知足为富娯老为逸貂冠蝉冕虎皮羊质处之勿疑永尔终吉虞夏而降制器尚象后世由汉武帝汾阴得宝鼎因更其年元而宣帝于扶风亦得鼎𣢾识曰王命元臣官此物色及后和帝时窦宪勒燕然还南单于遗宪仲山甫古鼎有铭宪遂上之凡此数者咸见诸史记所彰灼者迨魏晋六朝隋唐亦数数言𫉬古鼎器梁刘之遴好古爱竒在荆楚聚古器数十百种又献古器数种于东宫皆金错字然在上者初不大以为事独国朝来寖乃珍重始则有刘原父侍读为之倡而成于欧阳文忠公又从而和之则若伯父君谟东坡数公云尔初原父号博雅有盛名曩时出守长安号多古簋敦镜甗尊彛之属因自着一书号先秦古器记而文忠喜集往古石刻遂又着书名集古録咸载原父所得古器铭𣢾由是学士大夫雅多好之此风遂一煽矣元丰后又有文士李公麟者出公麟字伯时实善画性希古则又取生平所得暨其覩闻者作为图状説其所以而名之曰考古图𫝊流至元符问太上皇即位宪章古始眇然追唐虞之思因大崇尚及大观初乃倣公麟之考古作宣和殿博古图所藏者大小礼器则已五百有㡬世既知其贵爱有一器动直金钱数十万后至百万不翅者于是天下塜墓破伐殆尽矣独政和间为最盛尚方所贮至六千余数百器遂尽见三代典礼文章而读先儒所讲説殆有可哂者始端州上宋成公之钟而后得以作大晟及是又𫉬𬒳诸制作于是圣朝郊庙礼乐一旦遂复古跨越先代当有㫖以所藏列崇政殿暨两廊召百官宣示焉当是时天子尚留心政治储神穆清因从𤨏闼密窥听臣僚讯知为谁乐其博识味其议论喜于人物而百官弗觉也时所重者三代之器而已若秦汉间物非殊特葢亦不收及宣和后则咸蒙贮録且累数至万余若岐阳宣王之石鼓西蜀文翁礼殿之绘像凡所知名罔间巨细逺近悉索入九禁而宣和殿后又剏立保和殿者左右有稽古𫝊古尚古等诸阁咸以贮古玉印玺诸鼎彛礼器法书图画尽在然世事则益烂漫上志衰矣非复前日之敦尚考验者俄遇僣乱都邑倾覆所谓先王之制作古人之风烈悉入金营夫以孔父子产之景行召公散季之文辞牛鼎象樽之规模龙瓿雁灯之典雅当时蒐罗聚积不知耗㡬许之物力一旦坐付他人磨室故鼎竟无返日言之可为于邑至于图録规模则班班尚在期流𫝊于不朽云作古器説宣和间内府尚古器士大夫家所藏三代秦汉遗物无敢𨼆者悉献于上而好事复争寻求不较重价一器至有直千缗者利之所趋人竞捜剔山泽发掘塜墓无所不至往往数千载之藏一旦皆见呉珏为光州固始令光申伯之国而楚之故封也间有异物以僻逺人未之知乃令民有罪皆入古器自赎既而罢官㡬得五六十器与余遇汴上出以相示其间半犹三代物后余中表继为守闻之㣲用其法亦得十余器范之才为湖北察访有绐言泽中有鼎不知大小耳见于外其间可过六七岁小儿亟以上闻诏本部使者发民掘取凡境内陂薮悉干之穿地数十丈讫无有之才寻见讁崇宁中朝廷定雅乐下灵壁县造石磬磬成每泝汴进纳县别有小河取都下稍径或由此河载磬以入则磬声率不协律此理殆不可晓酉阳杂爼曰厯城县光政寺有磬石形如半月腻光欲滴扣之声及百里北齐时移于都内使人击之其声杳絶却令归本寺扣之声如故时人语曰磬神圣恋光政宣和殿所藏殷王钺长三尺余一段美玉文藻精甚三代之宝也后归大金今入大元毎大朝会必设于外廷宣和间蔡州一士人书屋中忽见小蛇文章陆离蜿蜒几格间毎已时辄至午乃𨼆去士人异之捕置铁丝篮中迨午则坚冷化为石矣质巧天成鬼工不能加明已复蠕动既而复为石而屈伸蟠结之状日日不同士人宝之携至京见中人梁师成师成叹曰此神物造化之所寓禁中有玉䑕玉兔或以时见即其𩔖也士人遂献之章申公蓄一古铜蟾蜍研滴毎注水满中置之研侧不假人力而蟾蜍口出泡泡陨则滴水入研已而复吐腹空而止米元章见而异之求以古画博易申公不许姑苏士人家有玉蟾蜍一枚皤腹中空毎焚香置炉边烟尽归腹中乆之复自蟾蜍口喷出亦异物也毗陵士大夫有仕成都者九日出游偶药市见一铜鼎已破阙旁一人赞取之既得叩何所用曰归以数炉炷香环此鼎香皆聚于中试之果然乃名聚香鼎初不知何代物而致此异刘卿任待制言宣和时王黼宴从官于私第毎客各出一寳器劝酒侍儿捧一物至卿任前宛若叠縠俄而泻酒其中铮然有声随酒涨起酒满如常盃饮尽复如故名破壶盃云是南方软琉璃也思陵妙悟八法留神古雅当干戈俶扰之际访求法书名画不遗余力清燕之余展玩摹榻不少厌怠四方献奉无虗日又于榷塲购北方遗失物故绍兴内府所藏不减宣政惜乎鉴定诸人如曹勋宋贶龙大渊张俭郑藻平协刘炎黄冕魏茂实任原軰人品不髙目力苦短凡经前軰品题者尽皆拆去故御府所藏多无题识源委授受岁月考订邈不可求为可恨耳嘉泰间章文庄公颍以右史直禁林时宇文绍节挺臣为司諌指公为谢深甫子肃丞相之党出知温陵既而公入为言官遍歴三院为中执法时挺臣以京湖宣抚使知江陵府入觐除端明学士径跻宥府而挺臣懐前日之疑次且不敢拜文庄识其言乃抗疏言公论出一时之见岂敢以报私憾乞趣绍节受职未㡬公亦登政地相得甚驩一日宴聚公出所藏玉盃侑酒色如截肪真于阗产也坐客皆夸赏之挺臣忽旁睨㣲笑曰异哉先肃愍公虗中使金日尝于燕山𫉬玉径七寸余莹洁无纎瑕或以为宣和殿故物平日未尝示人今观此色泽殊似于是坐客咸欲快覩趣使取之既至则玉色制作无毫髪异衆客惊诧以为干铘之合不足多也公因举盃以赠挺臣而挺臣复欲以奉公相与逊让者乆之不决时李璧季章在坐起曰以足盃于事为顺佥书不得辞也公遂谢而藏之徐以他物为报文庄公少好雅洁居一室必汎扫巧饰陈列琴书亲朋或讥其龌龊无逺志一日大书素屛曰陈蕃不事一室而欲扫除天下吾知其无能为矣作小词极有思致其小重山云栁暗花明春事深小栏红药已抽簪雨余风软碎鸣禽迟迟日犹带一分阴把酒莫沉吟身闲无箇事且登临旧游何处不堪寻无寻处惟有少年心李淳风论辨真玉云其色如肥物所染𫾣之其声清引若金磬之余响絶而复起残声逺沉徐徐方尽顷唐州任参政之子喻字义可收一璧凝滑如脂略无蚁缺惟有两粟大赤葢尸沁也击之清韵悠扬政如淳风之说与世所见水苍玉不可同日而语晋天福中平居诲从使于阗为判官作记纪其採玉处之玉河在国城外源出崑崙山西流千三百里至国界牛头山分为三一曰白玉河在城东三十里二曰緑玉河在城西二十里三曰乌玉河在緑玉河西七里源虽一玉随地变故色不同每岁五六月水涨玉随流而至多寡由水大小水退乃可取方言曰捞玉国主未採禁人輙至河濵大观中添创八寳从于阗求大玉一日忽有国使奉表至故事下学士院召译表语而后答诏其表云日出东方赫赫大光照见西方五百国五百国条贯主师子黒汗王表上日出东方赫赫大光照见四天下四天下条贯主阿舅大官家你前时要者玉自家甚是用心力只为难得似你尺寸的自家已令人两河寻访才得似你尺寸的即奉上也当时𫝊以为笑后果得之厚大逾二尺色如截肪昔未始有也大抵玉分五色惟青碧一色髙下最多端带白色者浆水亦分九等上之上之中之下中之上之中之下下之上之中之下宣和殿有玉等子以诸色玉次第排定凡玉至则以等子比之髙下自见今内帑有金等子亦此法道君皇帝以于阗玉益八寳为九寳其文曰范围天地幽赞神明保合太和万寿无疆王初寮草诏曰太极函三运神功于八索干元用九増寳厯于万年八索用九可谓切事犀之𩔖不一生邕筦之内及交趾者角纹如麻燥而少润来自舶上出大食者理润而倒光采莹彻若𫝊以膏甚有花纹而尤异者曰通天犀或如日星或如云月或如葩叶或如山水或飞走或龙鱼或成神仙宫殿至有衣冠杖履眉目毛羽鳞角完具若绘画然为世所贵其价不赀或以为犀爱一物玩之久则物形渐入角中是又不可以理推者其纹有正挿有腰鼓挿方其未解时虽海人亦未知其异故波斯以象牙为白暗犀角为黑暗言其难识别也犀之通天者自顾其影则怖故常饮浊水不欲照见其角耳取犀之法多于山麓植木如羊豕栈犀前足短止则凭木而息久之木蠧而折犀亦踣焉土人因格杀之犀亦岁退角自培土埋僻处时复发视验其有无人迹得之潜易以木角犀不能辨若直取之则徙窜他山不可复得矣犀纹以麄细为贵贱贵者有通天花纹或云通天者是其病理不可知也通天犀脑上角千岁者长且鋭白星彻端能出气通天则能通神可破水骇鸡抱朴子曰通天犀有白理如緜者以盛米鸡见即骇其真者刻为鱼衘入水水开三尺俗所谓离水犀者是也犀以黒为本其色黒而黄曰正透黄而有黒边曰倒透正者世人贵之南中有伪者磨之渐热乃验犀性凉磨之不热大观间京师和剂局一日请得内帑药犀百数中一株大絶常犀因不敢用复纳上朝廷命工解以为带工覩之极骇叹以为圣徳感召所致葢倒透中反成正透面犹黄蜡中有异云一朶云中夭矫一金龙飞盘拏空角爪俱全遂为御府第一号瑞云龙御带一云犀工董进善别犀一日御药郝随唿至其第出数犀示之董于内指一犀曰此犀大异余常物也郝语之曰汝先名其中物状为何董曰不知此犀曾经衆工审定否郝曰衆工已皆具名状供证独留以验汝精识耳即尽出衆工所供凡三十余状董閲毕内推一土所供云是正透牙鱼者且言不意此人目力至此以进观之乃一翔龙所恨左角微短耳郝未试其言亦大异之即令具军令状云若果不谬辄当奏赏既刳视悉如所言有诏制为带成以进御钖赉有加徳夀在北内颇属意玩好孝宗极先意承志之道时网罗人间以供怡颜㑹将举庆典市有北贾携通犀带一因左珰以进于内带十三銙銙皆正透有一夀星扶杖立上得之喜不复问价将为元日夀巵之侑贾索十万缗既成矣傍有珰见之从贾求金不得则擿之曰凡夀星之扶杖者杖过于人之首且诘曲有奇相今杖直而短仅至身之半不祥物也亟宣视之如言遂却之此语既闻遍国中无复售者韩似夫尝言出使金国见金主所系犀带倒透中正透如圆镜状光綵绚日似夫注视久之金主云此石晋少主归献耶律氏者唐世所寳日月带也又命取磁盆一枚示似夫云此亦石主所献中有画双鲤存焉水满则跳跃如生覆之无他矣二物诚絶代之珍也陶器自舜时便有三代迄于秦汉所谓甓器是也今土中得者其质浑厚不务色泽未俗尚靡不贵金玉而贵铜磁遂有秘色窰器世言钱氏有国日进奉之物臣庶不得用故云秘色陆龟蒙诗云九千风露越窰开夺得千峰秘色来如向中宵盛沆瀣共稽中散鬬遗桮乃知唐世已有非始于钱氏本朝以定州白磁器有芒不堪用遂命汝州造青窰器故河北唐邓耀州悉有之以玛瑙末为油唯供御拣退方许出卖世尤艰得故汝窰为魁江南则处州龙泉窰质颇麤厚政和间京师自置窰烧造名曰官窰中兴渡江有卲成章提举后苑号邵局袭故京遗制置窰于修内司造青器名内窰澄泥为范极其精致油色莹彻为世所珍后郊坛下别立新窰比旧窰大不侔矣余如乌泥窰余杭窰续窰皆非官窰比若谓旧越窰不复见矣窰器俱谓之磁器者葢河南磁州窰最多故相沿名之柴窰最古成器不可得今人得其碎片俱用以装饰玩具世传世宗烧造时所司请其色御批云雨过天青云破处这般颜色做将来柴窰之外有定汝官哥四种皆宋器也哥窰与龙泉窰皆出处州龙泉县南宋时有章生一生二弟兄各主一窰生一所陶者为哥窰以兄故也生二所陶者为龙泉以地名也其色皆青浓澹不一其足皆铁色亦浓澹不一旧闻紫足今少见焉惟土脉细薄油水纯粹者最贵哥窰则多㫁文号曰百圾破龙泉窰至今温处人称为章窰饶州景徳镇陶器所自出大观间窰变一旦色如丹砂説者谓荧惑纒度照临而然物反常为妖窰户亟碎之不敢以进御以非可岁供物也供上之磁器惟取其端正合制莹无瑕疵色泽如一者耳民间烧磁旧闻有一二变者大者亦毁之盏甖小者藏去鬻诸富室价与金玉等窰变虽珍竒上之不得用于宗庙朝廷而下之使人不敢用不免毁裂竟同瓦砾而𤨏𤨏者以供富室私玩奚以变为哉王蜀报朱梁信物有金稜碗越瓷器致语云金稜含寳碗之光秘色抱青瓷之响乃呉越钱镠事梁所烧秘磁相沿以奉柴世宗所谓柴窰者其色如天其声如磬精妙之极今不可复覩矣宣和中宫中重异香广南所进笃耨龙涎亚悉金颜雪香褐香软香之𩔖笃耨有黒白二种黒者每贡数十觔白者止三觔以瓠壶盛之香性薰渍破之可烧号瓠香白者毎两直八十千黒亦三十千外庭得之以为珍异又贡猫儿眼睛能息火燃炭方炽投之即灭亦云能解蛊毒之药政和四年太上于奉宸库中得龙涎香二琉璃缶多分钖大臣近侍其形制最大而外视无甚佳毎以一豆许爇之輙作异花气芬郁满座终日畧不歇于是太上始竒之命籍被赐者随数多寡复收归禁中因号曰古龙涎诸大珰争取一饼可直百缗金玉为穴而以青丝贯之佩于颈时于衣领间摩挲相示以为夸炫龙涎出大食国近海傍常有云气罩山间即知有龙睡其下或半载或二三载土人更相守视俟云散则审龙已去往视必得龙涎涎遗石上为太阳所烁则结聚成片随守视人多寡均给之或不平更相讐杀一云龙涎入香能收敛脑麝气虽经数十年香味仍在一云龙涎于香本无损益但能聚烟耳和香而用真龙涎焚之则翠烟浮空结而不散坐客可用一剪以分篆缕所以然者蜃气楼台之余烈也宣和时尝造香于睿思东阁南渡后如其法造之时号东阁云头香今日燕集往往焚香以娯客葢亦有谓黄帝云五气各有所主惟香气凑脾汉以前无焚香者自佛入中国然后有之楞严经云纯烧沉水无令见火此正佛烧香法孔雀毛着龙脑则相缀禁中以翠尾作箒毎幸诸阁掷龙脑以避秽过则以翠尾扫之皆聚无有遗者玫瑰油出北朝色莹白而气芬馥不可名状法用衆香煎炼北人极珍之毎报聘礼物中止一合奉使者例𫉬一小甖其法秘不传也宣和间周武仲宪之使金过磁州时叶着宣逺为守祝周云回日愿以此油分饷既反命以油赠之叶云今不须矣比禁中厚赂金使遂得其法煎成赐近臣色香更胜北来者妇翁蔡京新寄数合且云公还朝必有索者今反献一合周亦不受也方珍国篚所输不过一合而贵近之家餽遗数倍足以知其侈靡之甚也端研下巖色紫如猪肝密理坚致理润而泽储水发墨扣之有声但性质坚矿㫁裂尤多瑕疵秋枫巖石色㣲澹可亚下嵓坚润不及梅根巖一名中巖桃花巖一名上巖二巖石俱皆沙壤相杂无水泉色澹而燥肌理稍麤然中巖又胜上巖新坑石色带红紫其文细密材质厚大无瑕然止是崖石颇乏坚润后厯石与新坑略相似又处其次西坑六崖石色青㣲黒佳者如歙石麤罗纹而发墨过之石眼圆晕数重青白黄黒相间极大者为最胜土人以晶莹圆明无瑕翳者为活眼形模相𩔖不甚鲜明者为泪眼形体畧具内外皆白殊无光彩者为枯眼端溪砚有三种曰巖石曰西坑曰后厯石石色深紫衬手而润扣之清逺石上有㸃青緑间晕圆小而𦂳者谓之鸜鹆眼此巖石也採于水底最为贵重其次色赤呵之乃润亦有鸜鹆眼色紫文慢而大乃西坑石其下青紫色向明侧视有碎星光㸃如沙中云母石理极慢干而少润鸜鹆眼反大𩔖偏斜不𦂳谓之后厯石西坑研三当巖石之一后厯砚三当西坑之一李后主尝买一研山径长才踰尺前耸三十六峰皆大犹手指左右则引两阜坡陀而中凿为研及江南国破砚山因流𫝊数十家为米老元章所得后米归丹阳念将卜宅久未就而苏仲恭学士之弟素称好事有甘露寺下并江一古基多羣木唐晋人所居时米欲得宅而苏觊得研于是王彦昭侍郎兄弟与登北固为之和会苏米竟相易米后号海岳菴者是也研山藏苏氏未㡬索入九禁矣晏元献夫人宋初功臣王超女枢密使徳用妺也有一研甚竒王氏旧物也号𫝊壻研初𫝊晏元献次𫝊富郑公三𫝊冯文简四𫝊史圣予五传滕子济皆登二府真盛事也又有古犀带一亦元献旧物并归滕氏丁晋公自海外徙光临终以巨箧寄郡帑中上题云后五十五年有姓丁者来此作通判可付开之至是岁有丁侨者来佐郡政即晋公之孙计其所留年月尚未生启视之乃黒匣贮端研一枚上有小窍以一棋子覆之掲之有水一泓流出无有歇时温润不可名状丁氏子孙世宝之又陈公密子缜知端州日闻部内有富民蓄一研甚竒至破其家得之研面世所谓熨斗焦者成一黒龙奋迅之状二鸜鹆眼以为目毎遇阴晦则云雾辄兴公密殁归于张仲谋询政和间遂归内府祐陵置于宣和殿为书符之用靖康之乱龙徳宫服御多为都监王殊藏匿事露思陵欲诛之王子裳为棘卿为之营救以此研为谢至今藏于家二研真希世之寳也又闻北客云今内府有佳研名苍龙横沼其说正与前所云相合疑即此研云大观东库物有入而无出只端研有三千余枚张滋墨世谓胜李廷珪亦无虑十万觔高平吕老造墨常山遇异人𫝊烧金诀煅出视之瓦砾也有教之为研者研成坚润宜墨光溢如漆毎研首必有一白书吕字为志吕老死法不授子而汤阴人盗其名而为之甚衆持至京师毎研不满百钱之值至吕老所遗好竒之士有以十万钱购一研不可得者研出于陶而以金铁物划之不入为真悟靖处士王衷天诱所藏沉泥研正紫色而坚泽如端溪石扣之铿然有声以金铁划之了无痕衅或疑是泽州吕老所作而研首无吕字其制巧妙非俗士所能为天诱云米元章见之名孙真人研是非故无所稽考自是一种佳物也歙之大姓汪氏一夕山居涨水暴至迁寓庄户之庐庄户砚工也夜有光起于支牀之石异而取之使琢为研石色正天碧细罗文中涵金星七布列如斗宿状辅星在焉因目之为斗星研汪自是家道饶益惧为强者所夺秘不语人毎为周旋人一出必焚香再拜而视之方腊之乱亡之矣周仁熟与米元章交契一日米言得一研非世间物殆天地秘藏待我而识之答曰公虽名博识所得之物真居半特善夸耳米起取于笥周亦随起索巾涤手者再若欲敬观状米喜出研周称赏不已且云诚为尤物未知发墨如何命取水未至亟以唾㸃磨墨米变色曰公何先恭后倨研污矣不可用为公赠继归之竟不纳米自言春和便思弄笔札手龟不作乃可自涤研若不自涤者书皆不成曾公衮见黄实师是尝言生平有二事稍堪自慰元丰甲子为淮东提举除夜泊汴口见苏子瞻植杖立对岸若有所俟归舟中以扬州厨酿二尊雍酥一奁遗之后十五年为发运使时大暑泊清淮楼见米元章衣犊鼻自涤研于淮口索箧中独得小龙圑二饼亟遣人送入趂其涤研未毕也栁公权记青州石末研墨易冷凡顽石捍坚磨墨者用力太过而疾则两刚相拒必热而沫起俗言把笔如壮夫磨墨如病儿贵其轻也石末本瓦研唐世尚未知有端歙石当是以瓦质不坚磨墨无沫耳今或急于磨墨而沫起但取耳中塞一粟许投之不过一蕞磨即不复见物性相制固有不可知者研之美者无过于端溪而唐询彦猷作研録乃以青州黒山红丝石为冠以为红丝石理黄者其丝红理红者其丝黄文之美者则有旋转其丝凡十余重次第不乱资质润美发墨乆为水所浸渍即有膏液出焉此石之至灵者非他石可与较议故列之于首米元章则以唐州方城山葛仙公巖石为冠以为方城巖石石理白者视之如玉莹如鑑光而着墨如澄泥不滑稍磨之则已下而不热生泡发墨生光如漆如油岁久不退常如新成有君子一徳之操色紫可爱声平而有韵二公俱于翰墨留意者其説俱未当也红丝石文彩诚如彦猷之説但石理麄慢殊不发墨特堪为几案之玩耳方城石色如端溪坚重缜密作研极剉墨不数磨而已盈研元章性急以磨墨甚易为快耳然多损笔墨士人谓之笔墨刽子上古无墨竹挺㸃漆而书中古方以石磨汁或云是延安石液至魏晋时始有墨丸乃漆烟松煤夹和为之所以晋人用凹心砚欲磨墨贮潘耳自后有螺子墨亦墨丸之遗制唐髙丽岁贡松烟墨用多年老松烟和䴢鹿胶造成至唐末墨工奚超与其子廷珪自易水渡江迁居歙州南唐赐姓李氏廷珪父子之墨始集大成然亦尚用松烟廷珪初名廷邽故世有奚廷邽墨又有李廷珪墨或有作庭珪字者伪也墨亦不精熈丰间张遇供御墨用油烟入脑麝金箔谓之龙香剂元祐间潘谷墨见称于时自后蜀中蒲大韶梁杲徐伯常及雪斋齐峰叶茂实翁彦卿等出世不乏墨惟茂实得法清黒不凝滞彦卿莫能及中统至元以来各有所传可以倣古近世墨工多名手自潘谷陈瞻张谷名振一时之后又有常山张顺九华朱觐嘉禾沈珪金华潘衡之徒皆不愧旧人宣政间如闗珪闗瑱梅鼎张滋田守元曾知惟亦有佳者唐州桐栢山张浩制作精致胶法甚竒遂压京都之作前者数工所制好墨者往往韬藏至今存者尚多予旧有此癖收古今数百笏种种有之渡江时为人疑箧之重以为金玉窃取之殊可惜也今尚余一巨挺极厚重印曰河东解子诚又一圭印曰韩伟昇胶力皆不乏精采与新制敌可与李氏父子甲乙也士大夫留意词翰者往往多喜收蓄惟李格非文叔独不喜之尝着破墨癖説云客有出墨一函其制为璧为丸为手握凡十余种一一以锦囊之诧曰昔李廷珪为江南李国主父子作墨絶世后二十年乃有李承晏又二十年有张遇自是墨无继者矣自吾大父始得两丸于徐常侍铉其后吾父为天子作文章书碑铭法当赐黄金或天子宠异则以此易之余于是以两手当心捧研惟谨不敢议然余私怪余用薛安潘谷墨三十余年皆如吾意不觉少有不足不知所谓廷珪墨者用之当何如也他日客又出墨余又请其説甚辨余曰吁余可以不爱墨矣且子之言曰吾墨坚可以割然余割当以刀不以墨也曰吾墨可以置水中再宿不腐然吾贮水当以盆罃不用墨也客复曰余説未尽凡世之墨不过二十年胶败辄不可用今吾墨皆百余年不败余曰此尤不足贵余墨当用二三年者何苦用百年墨哉客辞穷曰吾墨得多色凡用墨一圭他墨两圭不逮余曰余用墨毎一二岁不能尽一圭往往失去乃易墨何尝苦少墨也唯是説刷碑印文书人乃常常少墨耳客心欲取胜曰吾墨黒余曰天下固未有白墨虽然使其诚异他墨犹足尚乃使取研屏人杂错以他墨书之使客自辨客亦不能辨也因恚曰天下竒物要当自有识者余曰此正吾之所以难也夫碔砆之所以不可以为玉鱼目之所以不可以为珠者以其用之才异也今墨之用在书苟有用于书与凡墨无异则亦凡墨而已焉乌在所寳者嗟乎非徒墨也世之人不攷其实用而眩于虗名者多矣此天下寒弱祸败之所由兆也吾安可以不辨于墨世人论墨多贵其黒而不取其光光而不黒固为弃物黒而不光索然无神采亦复无用要使其光清而不浮湛湛如小儿目睛乃为佳也茶欲其白墨欲其黒方求黒时嫌漆白方求白时嫌雪黒然墨磨隔宿则色暗茶碾过日则香减颇相似也茶以新为贵墨以古为佳又相反也茶可于口墨可于目蔡君谟老病不能饮则烹而玩之吕行甫好藏墨而不能书则时磨而小啜之此又可以发来者之一笑也彭门寇钧国家其先世所藏李廷珪下至潘谷十三家墨㫁珪残璧粲然满目东坡先生临郡日取试之为书杜诗十三篇各于篇下书墨工姓名因第其品次云子瞻云未知一生当着㡬两屐吾有佳墨七十枚而犹取不已不近愚耶石昌言蓄李廷珪墨不许人磨或戯之云子不磨墨墨将磨子今昌言墓木拱矣而墨故无恙李公择见墨辄夺公卿间抄取殆遍近有人从渠许来云悬墨满堂此亦通人之一蔽也余尝有诗戯之云非人磨墨墨磨人此语殆可凄然云昭陵晚岁内宴与大臣侍从从容谈笑且以香药名墨遍赉焉一人得李超墨而蔡君谟所得乃廷珪时觉其人窃叹有不足色因密语能易之乎其人唯唯葢但习闻廷珪为贵而不知有超也既易辄欣然及宴罢骑从出内门去将分道君谟于马上长揖曰还知廷珪是李超儿否何薳春渚记闻曰余尝于章序臣家见一墨背列李承宴李惟益张谷潘谷四人名氏序臣云是王量提学所制患无佳墨取四家㫁碎者再和胶成之自谓胜絶此其见遗者因谓序臣曰此亦好竒之过也余闻制墨之妙正在和胶今之造佳墨者非不择精烟而不能佳絶者胶法谬也如不善为文而取五经之语以已意合而成章望其髙古终不能佳也序臣曰东坡先生亦尝欲为雪堂义墨何也余曰东坡葢欲与衆共之而患其髙下不一耳非所为集衆美以为善也宣州笔工诸葛氏自右军以来世其业其笔制散卓也当元符崇宁时士大夫如米元章軰之好事者争所宝爱亦皆散卓耳及大观间已有黄鲁直様作枣心者蔡鲁公不独喜毛颕亦多用长须主簿遂有鲁公笔毫様俄又为蔡元度出观文様既数数更其调度奔走时好至与挈竹临闾阎贷鸡子入奴台手抄圭撮者争先步武矣政和后诸葛之名于是顿息周弁阳言先君善书体兼虞栁余书学栁不成学欧又不成不自知其拙往往归过笔墨谚所谓不善操舟而恶河之曲也虽然前軰善书者亦莫不留意于此焉王右军少年多用紫纸中年用麻纸又用张永义制纸取其流丽便于行笔蔡中郎非流纨丰素不妄下笔韦诞云用张芝笔左伯纸任及墨兼此三具又得巨手然后可以建经丈之字方寸千言韦㫤善书而妙于笔故子敬称为竒絶汉世郡国贵兎惟赵为胜欧阳通用狸毛笔皇象云直措毫笔委曲宛转不叛散滑密沾污墨须多胶绀黟者如此逸豫余日手调适而心嘉娯正可小展试世惟米家父子及薛绍彭留意笔札元章谓笔不可意者如朽竹篙舟曲筯哺物此最善喻然则古人未尝不留意于此独率更令临书不择笔并得如意要是古今能事耳宋稗𩔖钞卷三十二宋稗类钞卷三十三钦定四库全书宋稗𩔖钞卷三十三常熟潘永因编八法第五十六当世能书咸推蔡君谟然得古人𤣥妙者当逊米元章米亦自负如此尝有论书一篇及杂书十篇皆中翰墨之病用鸡林纸书赠张太亨嘉甫葢米老得意书也其论书云厯观前贤论书徴引迂逺比况竒巧如龙跳天门虎卧鳯阙是何等语或遣辞求工去法愈逺无益学者故吾所论要在入人不为溢词吾书小字行书有如大字惟家藏真蹟䟦尾间或为之不以与求书者心既注之随意落笔皆得自然备其古雅壮歳未能立家人谓吾书为集古字葢取诸家长处总而成之既老始自成家人见之不知以何为祖也江南吴𡷗登州王子韶大𨽻题榜有古意吾小儿尹仁大𨽻题榜与之等又幼儿尹知代吾名书碑及手书大字更无辨门下许侍郎尤爱其小楷云毎小简可使令嗣书之谓尹知也老杜作薛稷恵普寺诗云郁郁三大字蛟龙岌相纒今有石本得而视之乃是勾勒倒收笔锋画画如蒸饼普字如人握两拳伸臂而立丑怪难状以是论之古无眞大字明矣葛洪天台之观飞白为大字之冠古今第一欧阳询道林之寺寒俭无精神柳公权国清寺大小不相称费尽觔骨裴休率意写碑乃有眞趣不陥丑怪真字甚昜惟有体势难为不如画筭匀而势活也字之八靣惟尚真楷见之大小各自有分智永有八靣已少钟法丁道䕶欧虞始匀古法亡矣桞公权师欧不及逺甚而为丑怪恶札之祖自桞始世有俗书唐官诰在世为褚陆徐峤之体殊有不俗者开元以来縁明皇字体肥俗始有徐浩以合时君所好经生字亦自此肥开元以前古气无复有矣唐人以徐浩比王僧䖍甚失当徐浩大小一伦是犹吏楷也僧䖍萧子云𫝊钟法与子敬无异大小各有分不一伦徐浩为真卿辟客书韵自张颠血脉来教颜大字促令小小字展令大非古也石刻不可学但自书使人刻之已非已书也故必须真蹟观之乃得趣如颜真卿毎使家僮刻字不㑹主人意修改波撇致大失真惟吉人庐山题名题讫而去后人刻之故皆得其真无做作凡俗差佳乃知颜出于褚也又真蹟皆无𧖟头燕尾之笔与郭知运争坐位帖有篆籕气颜杰思也柳出欧阳为恶丑怪札之祖自此世人始有为俗书葢縁时君所好其弟公绰乃不俗于其兄筋骨之说出于桞世人但以怒张为筋骨凡大字要如小字小字要如大字唯禇遂良小字如大字其后经生祖述间有造妙者大字如小字未之见也世人多写大字时用力捉笔字愈无筋骨神气作圆笔如蒸饼大可鄙笑要湏如小字锋势备全都无刻意做作乃佳自古及今余不敏实得之榜字固已满世自有识者知之石曼卿作佛号都无囘互转折之势小字展令大大字促令小是张颠教颜真卿谬论葢字自有大小相称且如写太一之殿作四窠分岂可作一字肥满一窠以对殿字乎葢自有相称大小不当展促也予尝书天庆之观天之二字皆四笔庆观多画在下各随其相称写之挂起气势自𢃄过皆如大小一般虽真有飞动之势也书至𨽻与大篆古法大坏矣篆籀各随字形大小放百物之状活动圆健各各自足𨽻乃始有展促之势而三代法亡矣其杂书十篇云欧虞褚柳颜皆一笔书也安排费工岂能垂世李邕脱子敬体乏纤浓徐浩晚年用力过更无气骨不如作郎官时婺州碑也董孝子不空皆晚年恶札全无妍媚此自有识者知之沈传师变格自有超世真轨徐不及也御史萧诚书太原题名唐人无出其右为司马系南岳真君观碑极有钟王轨辙余皆不及矣智永临集书千文秀润圆劲八面具备有真蹟自颠沛字起在唐林夫处他人收不及也半山庄台上故多文公书今不知存否文公学杨凝式书人尠知之予语其故公大赏其见鍳金陵幕山楼台榜乃闗蔚宗二十年前书想六朝宫殿榜皆如是智永砚心成臼乃能到右军若穿透始到钟繇也可不勉之一日不书便觉思澁想古人未尝片时废书也因思蘓之才桓公至洛帖字字用意相钩连非复便一笔直到底也若旋安排即亏活势耳字要骨格肉须裹筋筋须藏肉贴乃秀润生布置穏不俗睑不怪老不枯润不肥变态真形不贵苦苦生怒怒生怪贵形不贵作作入画画入俗皆字病也颜鲁公行字可教真便入俗品万等古人书不如此学吾家多小儿作草字大段有意思少存若天性习惯如自然兹古语也吾梦古衣冠人授以折纸法书自此差进写与他人却不晓蔡元度见而惊曰法何太遽异耶此公亦具眼人章子厚以真自名独称吾行草欲吾书如排算子然真草须有体制乃佳耳薛稷书慧普寺老杜以为蛟龙岌相纒今见其本乃如柰重儿擡蒸饼势信老杜不能书也学书湏得趣他好俱忘乃入妙别为一好萦之便不工也世之论书者多谓书不必有法各自成一家此语得其一偏譬如西施毛嫱容貎虽不同而皆为丽人然手须是手足须是足此不可移者作字虽形不同掠须是掠磔须是磔千变万化此不可移也若掠不成掠磔不成磔纵其精神筋骨犹西施毛嫱而手足乖戾终不为完人尽得师法律度备全犹是奴书然须自此入过此一路乃渉妙境无迹可窥然后入神书贵劲健瘦硬忌肥厚重浊老杜云书贵瘦硬方有神欧阳永叔评书亦曰书之肥者譬如厚皮馒头食之味必不佳而命之为俗物矣江南李后主善书尝与近臣语书有言颜鲁公端劲有法者后主鄙之曰真卿之书有法而无佳处正如扠手并脚田舍翁耳慎伯筠工书王逢原赠之诗有曰铁索急纒蛟龙僵葢言其笔法老劲也东坡见其题壁曰此有何佳但似篾束枯竹耳丹阳有戴叔伦碑是其遗迹宣和间蔡寳臣致君收南唐后主书数轴来京师以献蔡儵约之其一乃王师攻金陵城垂破时仓皇中作一疏祷于释氏愿兵退之后许造佛像若干身菩萨若干身斋僧若干万员建殿宇若干所其数皆甚多字画潦草然皆遒劲可爱葢危逼窘急中书也又有㸔经发愿文自称莲峰居士李煜又有长短句临江仙云樱桃结子春光归尽蜨翻金粉双飞子规啼月小楼西钩罗幕惆怅卷金泥门巷寂寥人去后望残烟草低迷而无结尾刘延仲为补之云何时重聴玉骢嘶扑帘飞絮依约梦回时江南李后主常于黄罗扇上书以赐宫人庆奴云风情渐老见春羞到处魂消感旧逰多谢长条似相识强垂烟态拂人头读之可想见其风流也扇至今𫝊在一贵人家太宗留意字书淳化中尝出内府及士大夫家所藏汉晋以下古帖集为十卷刻石于秘阁世传为阁帖是也中间晋宋帖多出王贻永家贻永祁公之子国初藏名书画最多奇蹟而当时摹勒出待诏手笔多凝滞间亦有伪本如李斯书乃李阳氷王宻徳政碑文也石后于禁中被烬绛人潘师旦取阁本再摹藏于家为绛本庆厯间刘丞相沆知潭州亦令僧希白摹刻于州廨为潭本绛本杂以五代近世人书㣲出潭下希白自善书潭本差能得其行笔意元祐间徐王府又取阁本刻于木板无甚精彩建中靖国初曽丞相布当国命刘焘为馆职取淳化所遗与近出者别为续法帖十卷字多作焘体又愈下矣仁宗万几之暇惟亲翰墨而飞白尤神妙凡飞白以㸃画象形物而㸃最难工至和中有书待诏李唐卿撰飞白三百㸃以进自谓穷尽变态上亦佳之乃特为清浄二字以赐之其六㸃又出三百㸃外尤为奇絶欧阳文忠公云作字要熟熟则神气完寔而有余于静坐中自是一乐事又云自苏子羙死后遂觉笔法中絶近年君谟独歩当世然谦譲不肻主盟往年余尝戯谓君谟学书如泝急流用尽气力不离故处君谟颇笑以为能取譬今思此语已二十余年竟何如哉又云学书费纸犹胜饮酒费钱徃时王文康公戒其子弟云吾生平不以全幅纸作封皮文康太原人世以晋人喜啬资谈笑信有是哉吾年向老亦不欲多好耗用物诚未足以有益于人然衰年志思不壮于事少能快然亦其理耳张公观家藏有唐桞公权手笔启草二纸其一云上翰林桞学士某谬至显荣皆承阙乏昨者玺书慰勉兰省迁超虽上意欲壮于军威在外臣转深于官谤此皆学士曲垂奖㑹潜为扶持继音容于北风为主人于东道况兼姻媾早接清华推魏公感外家之情用何氏奉诸姨之敬念深外妹亦爱愚夫道已隔而分更敦官转尊而志愈下藏之不忘佩以弥芳思奉氷霜邈同云汉仰计亘霄路于台阁隔人烟于禁垣啸傲霞髙从容日近闲挥彩笔时弄紫泥益彰叔寳鸾鹤之姿转映王恭神仙之状便当遨乗颢气濯㺯瑶池秉隂阳之罏锤辅天地之槖籥异时𫉬赐今日先知瞻望风猷常在魂梦某再拜其二曰侍郎颉颃重霄腾凌迥汉列名仙馆絶迹人寰润饰洪猷承迎中㫖金茎瑞露云表先尝玉辇灵桃牕间暗识方矜独歩谁敢争衡况艺奋神工时推妙翰鳯鸾异态龙虎殊姿白首何人墨池谁子后生是畏前圣有言若非思与神凝韵无俗累则安能致兹遒逸超彼等彝穷钟蔡之楷模入王张之阃域徃者韦相公尝谓侍郎能以笔谏者今则行执陶钧坐登台辅终提一笔以絶百僚后命之来延颈而俟某素无勲効叨滥宠荣一授藩垣两迁官秩犹以据牀操扇麤识孤虚跨马弯弓未为迟暮誓将丹恳以奉休明所冀侍郎猥録孤㣲终垂庇遇使其晚节无媿平生下情云云两帖前軰皆䟦为柳笔然非公权亦不能作此但启中有笔谏语或他人遗柳启柳自书之耳长安今府宇即唐尚书省府箓㕔前石幢即郎官题名石也张长史书序笔画端严张平生作字诡怪颠倒殆难辨识至为楷法整若军阵乃知能事之极无所不可蘓才翁笔法妙天下不肯下一世人惟称范文正书与乐毅论同法黄山谷谓才翁傲睨一世衆人皆侧目而文正公待之甚厚故才翁评书少曲董狐之笔耳山谷此评似非君子之言文正公字法实入书家之品才翁非佞语也王荆公字本无所解评者谓其作字似忙世间那得如许忙事而山谷阿私所好谓荆公字法出于杨虚白又谓金陵定林寺壁有荆公书数百字惜未见赏音者何荆公字在当时无一人赏音而山谷独称之耶才翁曲笔于范文正公不犹愈山谷献谀于王安石乎章丞相申公子厚以能书自负性喜挥翰虽在政府暇时日书数幅尝书论书九事其内一则云吾毎论学书当作意使前无古人凌厉钟王直出其上始可即自立少分若直尔低头就其规矩之内不免为之奴矣纵复脱洒至妙犹当在子孙之列耳不能雁行也况于抗衡乎此非茍作大言乃至妙之理也禅家有云见过于师方堪传授见与师齐减师半徳悟此语者乃能晓吾言矣夫于师法不传字学废絶数百年之后欲兴起之以继古人之迹非至强神悟不能至也又云力在手中而不在手中必湏用力而不得用力应须在意而不得在意此可以神遇而不可以言𫝊者也学佛悟吾此语可以撒手到家矣徐州有营妓马盻者甚慧丽东坡守徐日极喜之盻能学公书得其髣髴公尝书黄楼赋未毕盻窃傚公书山川开合四字公见之大笑略为润色不复昜之今碑中四字盻之书也黄鲁直戯东坡曰昔右军书为换鹅字近日韩宗儒性饕餮每得公一帖于殿帅姚麟家换羊肉数斤可名公书为换羊书矣公在翰苑一日以生辰制作纷冗宗儒致简相寄以图报书来人督索甚急公笑曰𫝊语本官今日断屠东坡云刘十五孟父论李十八公择草书谓之鹦哥娇谓鹦鹉能言不过数句大率杂以鸟语十八其后稍进以书问仆近日书如何仆答之可作秦吉了矣然仆此书自有公在干侯之态也黄山谷䟦东坡帖曰东坡书圆劲成就所谓怒猊抉石渇骥奔泉恐不在㑹稽之笔而在东坡之手矣此数十行又兼董孝子碣禹庙诗之妙处士大夫多訾东坡用笔不合古法彼葢不知古法从何出尔杜周云三尺安在哉前王所是以为律后王所是以为令余尝以此论书而东坡辄絶倒也往时桞子厚刘禹钖讥评韩退之平淮西碑当时道聴涂说者亦多以为然今日观之果何如耶或云东坡作戈多成病笔又腕着而笔卧故左秀而右枯此又见其管中窥豹不识大体殊不知西施捧心而颦虽其病处乃自成妍今人未解爱重此书逺付百年公论自出但恨封徳彝軰无如许夀及见之耳余书虽不工而酷喜论书固不能如经生軰左规右矩形容王氏独得其义味旷百世而与之反故作决定论耳山谷又评东坡帖日学问文章之气郁郁葱葱散于笔墨之间此所以他人终莫能及东坡尝自云吾酒后乗兴作数十字觉气拂拂从十指中出也赵子俊孟吁有东坡书迹甚佳后有一人题云观此真迹始觉伪者为可笑也最善下语先生翰墨之妙既经崇宁大观焚毁之余人间所藏葢一二数也至宣和间内府复加蒐访一纸定直万钱而梁师成以三百千取英州石桥铭谭稹以五万钱掇沈元弼月林堂榜名三字至于幽人释子所藏数纸皆为利诱尽归诸贵近并轮积天上矣晁无咎言苏公少时手抄经史皆一通每一书成辄变一体卒之学成而已迺知笔下变化皆自端楷中来尔不端其本而欺以求售吾知书中孟嘉自可黙识也黄山谷云苏翰林用宣城诸葛齐锋笔作字疎疎宻宻随意缓急而字间妍媚百出古来以文章名重天下例不工书所以子瞻翰墨尤为世人所重今日市人持之以得善价百余年后想见其风流余韵当万金购藏耳卢州李伯时近作子瞻按藤杖坐盘石极似其醉时意态此纸妙天下可乞伯时作一子瞻像吾軰会聚时开置席上如见其人亦一佳事也评东坡书者衆矣劒㧞弩张骥奔猊抉则不能无至于尺牍狎书姿态横生不矜而姸不束而庄不轶而豪萧㪚容与霏霏如零春之雨森疎掩敛熠熠如从月之星纡徐婉转纚纚如抽茧之丝恐学者所未到也张友正邓公之季子少喜学书不出仕有别业价三百万尽鬻以买纸笔蹟高简有晋宋人风味尤工于草书故庐在甜水巷一日弃去从水柜街僦小屋与染工为邻或问其故答曰吾欲假其缣素学书耳于是与约凢有欲染皂者先假之一端酬二百钱如是日书数端米元章书自得于天资然自少至老笔未尝停有以纸饷之者不问多寡入手即书至尽乃已元祐末知雍丘县苏子瞻自扬州召还乃具饭邀之既至则对设长案各以精笔佳墨纸三百列其上而置馔其旁子瞻见之大笑就坐毎酒一行即伸纸共作字以二小史磨墨几不能供薄暮酒行既终纸亦尽乃更相易携去俱自以为平日书莫及也友正既未尝仕其性介不多与人通故其书知之者少但不逮元章黄山谷与王立之柬有云来日恐子瞻来可备少纸于清凉处设几案陈之如张武笔其所好也徽皇闻米芾有字学一日于瑶林殿张绢图方广二丈许设玛瑙硏李廷珪墨牙管笔金砚匣玉镇纸水滴召米书之上映帘观赏令梁守道相伴赐酒果米反繋袍袖跳跃便㨗落笔如云龙蛇飞动闻上在帘下回顾抗声曰奇絶陛下上大喜即以御筵笔硏之属赐之寻除书学博士一日崇政殿对事毕手执札子上顾视令留椅子上米乃顾直殿云皇帝呌内侍要唾盂合门弹奏上云俊人不可以礼法拘上尝问本朝以书名世者数人芾各以其人对曰蔡京不得笔蔡卞得笔而乏逸韵蔡㐮勒字黄庭坚描字蘓轼画字上曰卿书如何曰臣书刷字芾为书学博士一日上与蔡京论书艮岳复召芾至令书一大屏顾左右乞宣取笔硏上指御案间硏使就用之书成捧砚跪请曰此硏经赐臣芾濡染不堪复以进御取进止上大笑因以赐之芾舞蹈以谢即抱负出余墨沾渍𫀆袖而喜见颜色上顾京曰顚名不虚得也京奏曰芾人品诚高所谓不可无一不可有二米芾行书傚羲之诗追李白篆宗史籕𨽻法师宜官晚年出入规矩深得意外之㫖自谓善书者只得一笔我独有四靣识者然之寸纸数行人争售之以为珍玩至于请求碑榜而户外之屦常满家藏古帖由晋以来者甚富乃名其所居为寳晋斋簮缨好事之流出其所有奇蹟以求䟦语増重其书而芾或喜之即为作古纸临傚便与真者无辨兼以伟岸不羁口无俗语颀然束𢃄一古君子故赠其诗者有衣冠唐制度人物晋风流之句然议者谓其书神锋太峻如强弩射千里又如仲由未见孔子时风气米芾得能书之名似无负于海内芾于真草𨽻篆不甚工惟于行草诚入能品以芾如六朝翰墨副在笔端故沉着痛快如乘骏马进退裕如不烦鞭勒无不当人意然意傚其法者不过得外貎髙视濶歩气若轩昻殊未究其中本六朝妙处酝醸风骨自然超逸也又芾之诗文无蹈袭出风烟之上觉其词翰固有凌云之气览者当自得之黄山谷在冝州尝为余若着书后汉书范滂𫝊字径数寸笔势飘动葢悼党锢之汉祸也后百年真蹟逸人间赵忠定得之寳置巾箧缙绅题䟦如牛腰焉既乃躬蹈其祸可谓奇谶忠定之子崇宪字履常守九江刻石郡治四説堂若着倅宜州日黄鲁直謪居是邦时党禁甚严士大夫例削扎扫迹若着慨然为之经理馆舍敬遇不怠遣二子滋浒奉几杖执诸生礼一日携纸求书鲁直问所欲拱而对曰先生今日举动无媿东都党锢诸贤愿写范孟博一𫝊许之遂黙诵大书尽卷仅有二三字疑误二子相顾愕然鲁直顾曰汉书非能尽记也如此等𫝊岂可不熟闻者敬叹王荣老尝官于观州欲渡观江七日风作不得济父老曰公箧中必蓄寳物此江神极灵当献之得济荣老自顾无所有唯一玉麈尾即以献之风如故又以端硏献之风愈作又以宣州包鼎畵虎障子献之皆不騐夜卧念曰犹有黄鲁直草书扇头题韦应物诗即取视之傥恍之际曰我犹不识鬼宁识之乎试持献之香火未收天水相照如两镜展对南风徐来张㠶一饷而济窃计神必元祐迁客所为不然何嗜之深耶檇李一士人眈嗜古遗墨购得龙眠归去来卷顺事布景绘境神妙子瞻书其词曽入胜国内府有虞赵诸公䟦恒展玩不释手后为楚中学博擕以自随迁秩将渡洞庭夜梦一神人冠裳斋遫告曰君有东坡龙眠手蹟愿出眎可乎士人呈卷神掀髯动色颂賛不已随拱手而别既觉怀疑及过湖冲风倐起崩浪刮天舟几覆士人悟昨梦乃惶遽拜祝曰神欲吾卷耶举箧投之风浪顿息乃知神踪异迹鬼神亦重之也高庙尝临兰亭赐夀皇于建邸后有批字云可依此临五百本葢两宫笃学如此世传智永冩千字文八百本于此可信矣宋诸王孙赵孟坚字子固号彛斋居嘉禾之广陈修雅博识善笔札工诗文酷嗜法书多藏三代以来金石名蹟遇其㑹意时遂倾家易之不靳也又善作梅竹徃徃得逃禅石室之妙如水僊为尤奇时人珍之襟度潇爽有六朝诸贤风气时比之米南宫东西薄游必挟所有以自随一舟横陈仅留一席为偃息之地随意左右取之抚摩吟讽至忘寝食所至识与不识望而知其为米家书畵船也庚申嵗客辇下㑹菖蒲节一时好事者邀子固各携所藏买舟湖山相与评赏饮酧子固脱㡌以酒晞髪箕踞歌离骚傍若无人薄暮入西冷掠孤山櫂荗𣗳间指林麓絶茂处瞪目絶呌曰此真洪谷子董北苑得意笔也邻舟数十皆惊骇絶叹以为真謪仙人异时萧千巖之姪渷得白石旧藏五字不损本稧叙后归之俞夀翁子固复从夀翁善价得之喜甚乗舟夜泛而归至霅之弁山风作舟覆幸值支港行李渰溺无余子固方𬒳溼衣立浅水中手持稧帖示人曰兰亭在此余不足介意也因题八言于卷首云性命可轻至寳是保其帖后归之悦生堂今复出人间矣宋稗𩔖钞卷三十三宋稗类钞卷三十四钦定四库全书宋稗𩔖钞卷三十四常熟潘永因编丹青第五十七唐张彦逺着厯代名畵记十卷自轩辕时至㑹昌元年能画者三百七十余人其叙画之源流曰夫画者成教化助人伦穷神变测幽㣲与六籍同功古先圣王受命膺箓则有龟字效灵龙图呈寳自巢燧已来皆有此瑞庖牺氏𤼵于荥河中典籍图画萌矣轩辕氏得于温洛中史皇苍颉状焉是时也书画同体而未分象制肇创而犹畧无以𫝊其意故有书无以见其形故有画按字学之部其六曰鸟书在幡信上书端象鸟头者则画之流也颜光禄云图载之意有三一曰图理卦象是也二曰图识字学是也三曰图形绘画是也又周官教国子以六书其三曰象形则画之意也是故知书画异名而同体也洎乎有虞作绘绘画明矣既就彰施仍深比象于是礼乐大阐教化由兴故能揖让而天下治广雅云画𩔖也尔雅云画形也説文曰画畛也象曰畛畔所以画也释名云画挂也以采色挂物象也故钟鼎刻则识魑魅而知神姦旂章明则昭轨度而备国制清庙肃而尊彝陈广轮度而疆理辨以忠以孝尽在于云台有烈有勋皆登于麟阁见善足以戒恶见恶足以思贤故陆士衡云宣物莫大于言存形莫善于画此之谓也其论画六法曰昔谢赫云画有六法一曰气韵生动二曰骨法用笔三曰应物象形四曰随𩔖傅采五曰经营位置六曰𫝊模移写自古画人罕能兼之彦逺试论之曰古之画或能遗其形似而尚其骨气以形似之外求其画此难可与俗人道也今之画纵得形似而气韵不生以气韵求其画则形似在其间矣上古之画迹简意澹而雅正顾陆之流是也中古之画细宻精致而臻丽展郑之流是也近代之画焕烂而求备今人之画错乱而无㫖衆工之迹是也夫𧰼物必在乎形似形似须全其骨气骨气形似皆本乎立意而归乎用笔顾恺之曰画人最难次山水次狗马其台阁一定器耳差易为也斯言得之至于鬼神人物有生动之可状须神韵而后全故韩子曰狗马难鬼神易狗马乃凡俗所见鬼神乃谲怪之状斯言得之至于经营位置则画之总要然今之画人麤善写貎得其形似则无其气韵具其采色则失其笔法岂曰画也其论画体工用榻写曰夫画物特忌形貎采章歴歴具足甚谨甚细而外露巧宻所以不患不了而患于了既知其了亦何必了此非不了也若不识其了是真不了也夫失于自然而后神火于神而后妙失于妙而后精精之为病也而成谨细自然者为上品之上神者为上品之中妙者为上品之下精者为中品之上谨而细者为中品之中余今立此五等以包六法以贯衆妙其间诠量可有数百等孰能周知非夫神迈识髙情超心慧者岂可议乎知画宋郭若虚着图画见闻志六卷自唐㑹昌元年至神宗熙宁七年能画者二百七十四人其论制作楷模曰大率图画风力气韵固在当人其如种种之要不可不察画人物必分贵贱气貎朝代衣冠释门有善巧方便之颜道像具修真度世之范帝王崇上圣天日之表外译得慕华钦顺之情儒贤见忠信礼义之风武士多勇悍英烈之貌隠逸识肥遯髙世之节贵戚尚纷华侈靡之容天帝明威福严重之仪鬼神作魗䰩驰趡之状士女宜秀色婑媠之态田家有醇甿朴野之真画衣纹林石用笔全𩔖于书衣纹有重大而条畅者有缜细而劲健者勾绰纵掣理无妄下以状髙侧深斜卷折飘举之势林木有樛枝梃榦屈节皴皮纽裂多端分敷万状作怒龙惊之势耸凌霄翳日之姿山石多作矾头亦为稜面落笔便见坚重之性皴澹即生窊凸之形破墨之功尤难画畜兽全要停分向背筋力精神肉质肥圆毛骨隐起画龙穷游泳蜿蜒之妙得回蟠升降之宜画水汤汤若动使观者有浩然之气画屋木折算无亏笔画匀壮深逺透空画花竹有四时景候隂阳向背笋篠老嫩苞蕚先后自然艳丽闲野逮诸园蔬野草咸有出土体性画禽鸟识形体各件之异悟翔举飞集之态其论气韵非师曰谢赫六法精论万古不移然而骨法用笔以下五法可学如其气韵必在生知固不可以巧宻得复不可以嵗月到黙契神㑹不知然而然其论用笔得失曰凡画气韵本乎游心神采生于用笔意在笔先笔周意内画尽意在像应神全夫内自足然后神闲意定神闲意定则思不竭而笔不困也画有三病皆系用笔一曰版二曰刻三曰结版者腕弱笔痴全亏取与物状平𥚹不能圆混也刻者运笔中疑心手相戻勾画之际妄生圭角也结者欲行未行当散不散似物凝滞不能流畅也其论古今优劣曰佛道人物士女牛马近不及古山水林石花竹禽鱼古不及近何以明之且顾恺之陆探微张僧繇呉道元及阎立徳立本皆纯重雅正性出天然吴生之作为万世法号曰画圣张萱周昉韩干戴嵩气韵骨法皆出意表后之学者终莫能到故曰近不及古如李成闗仝范寛董源之迹徐熙黄筌居宷之踪前不借师资后无复继踵者借使二李三王之軰复起边鸾陈庶之伦再生亦将何以措手于其间哉故曰古不及近邓椿着画继十卷自熙宁七年至孝宗干道三年能画者一百一十九人其论逺曰画之为用大矣盈天地间者万物悉皆含毫运思曲尽其态而所以能曲尽者止一法耳一者何也曰𫝊神而已矣世徒知人之有神而不知物之有神此若虚深鄙衆工谓虽曰画而非画者葢止能𫝊其形不能𫝊其神也故画法以气韵生动为第一而若虚独归于轩冕巖穴有以哉又曰自昔鍳赏家分品有三曰神曰妙曰能独唐朱景真譔唐贤画録三品之外更增逸品其后王休复作益州名画记乃以逸为先而神妙能次之景真虽云逸格不拘常法用表贤愚然逸之髙岂得附于三品之末未若复休首推之为当也又有画继补遗一卷不知谁所譔则自干道以后至理度间能画者八十余人尔后陈徳辉着续画记一卷再自高宗建炎初至㓜主徳祐乙亥能画者一百五十一人然与画继补遗则相出入者耳二书仅可考閲姓名无足观也赵希鹄洞天清録集云古画多直幅至有画身长八尺者双幅亦然横披始于米氏父子非古制也河北绢经纬一等故无背面江南绢则经麤而纬细有背面唐人画或用捣熟绢为之然止是生捣令丝匾不碍笔非如今煑錬加浆也古绢自然破者必有鲫鱼口与雪丝伪作者则否古画色墨或澹黑则积尘所成自有一种古香可爱若伪作者多作黄色而鲜明不尘暗此可辨也米芾画史云古画若得之不脱不须背裱若不佳换裱一次背一次壊屡更矣深可惜葢人物精神髪采花之秾艶蜂蝶只在约略浓澹之间一经背多或失之也古画至唐初皆生绢至吴生周昉韩干后来皆以熟汤汤半熟槌如银版故作人物精采入笔今人收唐画必以绢辨见纹麤便云不是唐非也张僧繇阎令画皆生绢南唐画皆麤绢徐熙绢或如布绢素百破必好画裂文各有辨长幅横卷裂纹横横幅直卷裂纹直各随轴势裂也直断不当一缕嵗乆卷自两头苏开断不相合不作毛搯亦苏不可伪作其伪者快刀直过当缕两头依旧生作毛起搯又坚纫也溼染者色栖缕间干熏者烟臭上深下浅古纸素有一般古香真绢色澹虽百破而色明白精神采色如新惟佛像多经香烟熏损本色染绢作温香色栖尘文间最易辨仍葢色上作一重古破不直裂须连两三经不可伪作国朝东楚汤垕字君载号采真子着画鍳一卷论厯代名画悉有依据其杂论曰古人作画皆有深意运使落笔莫不各有所主况名下无虚士相𫝊既乆必有过人处今人看画出自己见不经师授不閲记録但合其意者为佳不合其意者为不佳及问其如何是佳则茫然失对仆自十七八嵗时便有迂濶之意见图画爱玩不去手见鍳赏之士便加体问徧借记録髣髴成诵详味其言歴观名迹参攷古説始有少悟若不留心不过为聼声随影终不精鍳也灯下不可看画醉余酒边不可看画俗客尤不可示之卷舒不得其法最为害物至于庸人孺子见画必看妄加雌黄品藻本不识物乱订真伪令人短气古人画藁谓之粉本前軰多寳畜之葢其草草不经意处有天然之妙宣和绍兴所藏粉本多有神妙古人作画有得意者多再作之如李成寒林范寛雪山王诜烟江叠障不可枚举㸔画如㸔美人其风神骨相在体肌之外者今人㸔古迹必先求形似次及𫝊染次及事实殊非赏鉴之法也元章谓好事家与赏鍳家自是两等家多资力贪好名胜遇物收置不过聼声此谓好事若鍳赏则天资高明多閲𫝊録或自能画或深画意每得一图终日寳玩如对古人不能夺也观六朝画先观绢素次观笔法次观气韵大概十中可信者一二有御府题印者尤不可信古画东移西掇挦补成章此弊自髙宗朝庄宗古始也余友人吴兴夏文彦字士良号兰渚生其家世藏名蹟鲜有比者朝夕玩索心领神㑹加以游于画艺悟入厥趣是故鍳赏品藻万不失一因取各画记图画见闻志画继续画记为本参以宣和画谱南渡七朝画史齐梁魏陈唐宋以来诸家画録及𫝊记杂説百氏之书搜潜剔秘网罗无遗自轩辕时至宋幼主徳祐乙亥得能画者一千二百八十余人又女真三十人本朝自至元丙子至今九十余年间二百余人共一千五百余人其考覈诚至矣其用心良勤矣所论画之三品葢扩前人所未𤼵论曰气韵生动出于天成人莫窥其巧者谓之神品笔墨超絶𫝊染得宜意趣有余者谓之妙品得其形似而不失规矩者谓之能品古人画墨色俱入网缕精神逈出伪者虽极力髣髴而粉墨皆浮于缣素之上神气亦索然葢古人笔法圆熟用意精到初若率易愈玩愈佳今人虽极工致一览而意尽矣唐及五代绢素麤厚宋绢轻细望而可别也御题画真伪相杂往往有当时名笔临摹之作故秘府所藏临摹本皆题为真迹惟明昌所题最多具眼自能识也吁可谓真知画者哉夫画家各有𫝊派不相混淆如人物其白描有二种赵松雪出于李龙眠李龙眠出于顾恺之此所谓鐡线描也马逺则出于吴道子此所谓兰叶描也其法固自不同畵山水亦有数家闗仝荆浩其一家也董源僧巨然其一家也李成范寛其一家也至李唐又一家也此数家笔力神韵兼备后之作畵者能宗此数家便是正脉若南宋马逺夏圭亦是髙手马人物最胜其树石竹笔甚遒劲夏圭若用焦墨是畵家时出者然只是院体山水之为物禀造化之秀隂阳晦暝晴雨寒暑朝昏昼夜随行改步有无穷之趣自非胸中丘壑汪洋如万顷波者未易学也如六朝至唐初畵者虽多笔法位置鲜得古意自王维张璪毕宠郑䖍之軰出深造其理五代荆闗又别出新意一洗前习迨于宋朝董源李成范寛三家鼎立前无古人后无来者山水之法始备三家之下各有入室弟子二三人终不逮也唐明皇令韩干观御府所藏画马干曰不必观也陛下廐马万匹皆臣之师李伯时工畵马曹辅为太仆卿太仆廨舍国马皆在焉伯时每过之必终日纵观至不暇与客语大概畵马者必先有全马在胸中若能积精储神赏其神骏乆乆则胸中有全马矣信意落笔自超妙所谓用意不分乃凝于神也山谷诗云李候畵骨亦畵肉笔下马生如破竹生字下得最妙东坡文与可竹记云竹之始生一寸之萌耳而节叶具焉自蜩腹蛇跗以至于剑㧞十寻者生而有之也今画者节节而为之叶叶而累之岂复有竹乎故畵竹者必先得成竹于胸中执笔熟视乃见其所欲畵者急起从之振笔直遂以追其所见如兔起鹘落少纵则逝矣东坡善于畵故其论精确如此曽巢云无疑工畵草虫年迈愈精尝自言其少时取草虫笼而观之穷昼夜不厌又恐其神之不完也复就草地之间观之于是始得其天方其落笔之际不知我之为草虫耶草虫之为我耶此与造化生物之机缄葢无以异非有法之可𫝊也江南中主时有北苑使董源善畵尤工秋岚逺景多写江南真山不为竒峭之笔其后建业僧巨然祖述源法皆臻妙理大抵源及巨然畵笔皆宜逺观其用笔甚草草近视之几不𩔖物象逺观则景物粲然幽情逺思如观异境如源畵落照图近视无功逺观村落杳然深逺悉是晚景逺峰之顶宛有返照之色此妙处也郭熙河阳温县人以画得名其子思后登科熙喜甚乃于县庠宣圣殿内图山水窠石四壁雄伟清润妙絶一时自云平生所得极意于此笔矣熙能为逺景意趣益新畧不相杂贵人家收熙一景山水二十四幅挂髙堂上森然若在林壑间未易得也思后为待制乃重资以收父畵欲晦其迹也庐州东林寺有畵须菩提像梵相竒古笔法简易真竒畵也题曰戊辰樵人王翰作追忆其时开寳四年也南唐自周显徳五年用中原正朔国中士大夫以为耻故江南诸寺观中碑多不题年号但书甲子而已当时江南布衣徐熙伪蜀翰林待诏黄筌皆以善畵着名尤长于花竹蜀平黄筌并弟居寳惟亮皆𨽻翰林图画院擅名一时其后江南平徐熙至京师送图畵院品其畵格诸黄畵花妙在着色用笔极细殆不见墨迹但以轻色染成谓之冩生徐熙以墨笔畵之殊草草畧施丹粉而已神气逈出别有生动之意筌恶其轧已言熙麄恶不入格罢之熙之子乃效诸黄之格更不用墨笔直以粉色图之谓之没骨图工与诸黄不相下筌等不复能瑕疵遂得齿院品然其气韵皆不及熙逺甚世𫝊修老子庙庙有吴道子畵壁老杜所谓冕旒俱秀𤼵旌斾尽飞扬者也官以其壁募人买有隐士以三百千得之于是闭门不出者三年廼以车载壁沉之洛河庙亦落成矣壁当再畵郡以请隐士隐士弗辞有老畵工夤縁以至者衆议谁当畵东壁隐士以让畵工畵工不敢当让者再三隠士遂就东壁畵天帝初落笔作前驱二人工就视之不语而去工亦畵前驱二人隠士往观亦不语而去于是各解衣盘礴惨澹经营不复相顾及成工来观其初有不相许之色渐观其次迤逦咨嗟击节及见辇中人工愧骇下拜曰先生之才不可当也某自是焚作具不敢复言畵矣或问之工曰前驱贱也骨相当嗔目怒髯可比驺驭近侍清贵也骨相当清竒龎秀可比台阁至于辇中人则帝王也骨相当龙姿日表也可比至尊今先生前驱乃作清竒龎秀某窃谓贱𨽻若此则何以作近侍近侍虽可强力少加则又何以作辇中之人也若贵贱之状一等则不足以为畵矣今观先生所畵前驱乃吾近侍也所画近侍乃吾辇中人也洎观辇中之人其神宇骨相葢吾生平未尝见者此所以使吾惭愧骇服隐士曰此畵天上人也尔所作怒目虬髯则人间人耳人间人则面目气象皆尘俗虽尔艺与他工不同要之但能作人间畵耳工往自毁其壁以家赀偿之请隠士毕其事武宗元真庙朝比部员外郎也畵手妙一时中岳告成召宗元图羽仪于壁以名手十余人从行既至武独占东壁遣羣工居西幕以帏帐羣工规模未定武乃畵一长脚幞头执挝者在前诸人愕然且怪笑之问曰比部以上命至乃畵此一人何耶武曰非尔所知既而武畵先毕其间罗列森布大小臣僚下至厮役贵贱形止各当其分几欲飞动诸人始大服名畵李成以山水供奉禁中然以子姓饶赀为宫市珠玉大商不易为人落笔惟性嗜香药名酒人亦不知独相国寺东宋药家最与相善每往醉必累日不特纸素挥洒盈满箱箧即舖门两壁亦为淋漓泼染识者谓畵壁最入神妙惜在白垩上耳神宗禁中忽得吴道子畵钟馗像因使镂板赐二府吴冲卿时为相欲赠以常例王禹玉曰上前未有特赐此出异恩当稍増之乃赠五千其后遂为故事明年除日复赐例授五千冲卿因戏同列曰一馗足矣衆皆大笑宣和间一二大臣恩幸既殊将命之人有饮食果实而得五十千者日或至一再赐也藏书畵者多取空名偶𫝊为钟王顾陆之笔见者争售此所谓耳鉴又以观畵而以手模之相𫝊以为色不印指者为佳畵此又在耳鉴之下谓之揣骨聼声欧阳公尝得一古畵牡丹丛其下有一猫永叔未知其精妙丞相正肃吴公与欧公家相近一见曰此正午牡丹也何以明之其花披哆而色燥此日中时花也猫眼黒晴如线此正午猫眼也有带露花则房敛而色泽猫眼早暮则晴圆正午则如一线耳此亦善求古人之意也范忠宣旧藏一江都王马李伯时见之称叹失措借归累日用意模写竟不能下手复还之但以粉牌榜其上云神妙上上品江都王马云某㸔之累日不能下手聊留数字以见归向之意时米元章为郎每到相府求观不兴言唯遶屋狂呌而已宣和间李伯时畵几与吴生等有持其一二纸取美官者踵相继而伯时无恙时但诸名士鉴赏得好诗数十篇尔赵广合淝人本李伯时家小史伯时作画每使侍左右乆之遂善畵尤工作马几能乱真建炎中䧟贼贼闻其善畵使图所掠妇人广毅然辞以实不能畵脇以白刅不从遂断右手拇指遣去而广畵实用左手乱定惟畵观音大士而已又数年乃死今士大夫所藏伯时观音多广笔也元祐间黄秦诸君子在馆暇日观畵山谷出李龙眠所作贤已图博奕摴蒱之俦咸列焉博者六七人方据一局投迸盆中五皆六而一犹旋转不已一人俯盆疾唿旁观皆变色起立纎浓态度曲尽其妙相与叹赏以为卓絶适东坡从外来睨之曰李龙眠天下士顾效闽人语耶衆贤怪请其故东坡曰四海语音六皆合口惟闽音则张口今盆中皆六一犹未定法当唿六而疾唿者乃张口何也龙眠闻之亦笑而服蓬省羣玉堂屏有坡翁所作石竹相𫝊淳熙间南安县某人取之长乐僧寺壁间去其故土而背施髹漆匣以持献曾海野曽后复献韩平原韩诛籍録送官唐韩晋公滉鉴古好书闻建业古壁余萧子云一萧字迁置南徐海榴堂右壁朝夕对玩后李约载以入洛特建精室藏之因题为萧斋米元章酷嗜书畵尤工临写尝从人借古畵自临榻榻竟并以真本归之俾其自择而莫辨也巧偷豪夺故所得为多元章知涟水日客鬻戴嵩牛图元章借留数日以摹本易之而不能辨后客持图来乞还真本元章怪而诘之曰尔何以别之客曰牛目中有牧童此则无也又在真州谒蔡攸于舟中攸出右军王畧帖示之元章惊叹求以他畵易之攸意以为难元章曰公若不见从某不复生即投此江死矣因大唿据舩舷欲堕攸遽与之蜀中杜处士好书畵所寳以百数有戴嵩牛一轴尤所爱锦囊玉轴常以自随一日曝书畵有牧童见之抚掌大笑曰此畵闘牛也牛鬭力在角尾搐入两股间今乃掉尾而鬬谬矣处士笑而然之古语云耕当问奴织当问婢不可改也黄筌畵飞鸟颈足皆展或曰飞鸟缩颈则展足缩足则展颈无两展者验之信然乃知验物不审虽畵师且不能况其大者乎翟院深北海人工畵山人年少时为本郡伶人一日郡守宴集方在庭执乐忽逰目若有所寓顿失鼓节乐工举其过而劾之守诘其故院深具以情对曰性本善畵操挝之次忽见浮云在空宛若竒峰絶壁真可以为画范目不两视因失鼔节守叹而释之戴琬京师人在翰林恩宠特异工畵翎毛花竹尝得入阁供奉后因求畵者甚衆徽宗闻之封其臂不令私畵故其畵𫝊世者鲜唐吴道元入供奉为内教博士非有诏不得畵王晋卿家旧寳徐处士碧槛蜀葵图但二幅晋卿每叹阙其半徽庙一旦访得之乃从晋卿借半图晋卿惟命但谓端邸爱而欲得其秘尔徽宗令匠者裱成全图招晋卿以观因卷以赠一时盛𫝊人已悚异厥后禁中谓之就日图者是也太上天纵雅尚已着龙潜之时矣及践祚后酷意访求自崇宁始命宋乔年掌御前书畵乔年后罢法而继以米芾軰至末年上方所藏率举千计实熙朝盛事也曩于宣和嵗癸卯尝得见其目若唐人用硬黄临二王帖至三千八百余幅颜鲁公墨迹至八百余幅欧虞褚薛及唐名臣李太白白乐天等书不可胜㑹独两晋人则有数矣至二王破羌洛神诸帖真竒絶葢亦为多焉又御府所秘古来丹青其最髙逺者以曹不兴元女授黄帝兵符图为第一曹髦卞荘子刺虎图第二谢雉烈女完节图第三自余始数顾陆僧繇而下不兴者吴孙权时人曹髦乃髙贵乡公也谢雉亦晋人烈女谓緑珠实当时所笔又如顾长康古贤图戴逵破琴图黄龙负舟图皆神絶不可一二纪次则郑法士展子䖍有北齐后主幸晋阳图文书法从图之属大率竒特甚至唐人图牒已不足数然度人经乃禇河南所书而阎博陵绘其相𩔖多有此于今无复兹睹矣每令人气短刘夫人建炎中掌内翰文字善畵人物师古人笔法及冩宸翰酷似髙宗甚爱之畵上用奉华堂印又有一印云闭闗颂酒之裔葢用刘伯伦事又有端文图书刘贵妃临安人入官为红霞帔迁才人累迁媫妤婉容绍兴二十四年进贤妃颇恃宠骄侈尝因盛夏以水晶饰脚踏帝见之命取为枕妃惧撤去之金主亮大举南侵谓其倖臣秘书监张仲轲曰向者梁珫尝为朕言宋有刘贵妃者姿质美艳今一举而两得之所谓因行掉臂也王直方诗话云欧阳公盘车图诗云古畵畵意不畵形梅诗咏物无隐情忘形得意知者寡不若见诗如见畵东坡作韩干畵马诗曰韩生畵马真是马苏子作诗如见畵世无伯乐亦无韩此诗作畵谁当㸔又云论畵求形似见与儿童邻赋诗必此诗定非知诗人又云少陵翰墨无形畵韩干丹青不语诗此畵此诗今已矣人间驽骥谩争驰余以为若论诗畵于此尽矣然晁以道和公诗云畵写物外形要物形不改诗𫝊畵外意贵有畵中态又足补坡公之未备也度攴员外郎宋廸工畵尤善为平逺山水其得意者有平沙雁落逺浦帆归山市晴岚江天暮雪洞庭秋月潇湘夜雨烟寺晚钟渔村落照谓之八景好事者多𫝊之往嵗小窰村陈用之善畵廸见其畵山水谓之曰汝畵信工但少天趣用之深服其言曰常患其不及古人者正在于此廸曰此不难耳汝先当求一败墻张绢素讫倚之败墻之上朝夕观之观之既乆隔素见败墻之上髙平曲折皆成山水之象心存目想髙者为山下者为水坎者为谷缺者为涧显者为近晦者为逺神领意造怳然见其有人禽草木飞动往来之象了然在目则随意命笔黙以神㑹自然境皆天就不𩔖人为是谓活笔用之自此畵格得进刘斯立学易堂记云图畵对面稍熟似觉厌之则别展挂行步徙倚玩之忽漫惊目更有新意家所藏甚俭由此常若有余东坡䟦畵苑云君厚畵苑处不充箧笥岀不汗牛马明窗凈几有坐卧之安髙堂素壁无舒卷之劳而人物禽鱼之变态山川草木之竒姿粲然陈前亦好事者之一适也宋稗𩔖钞卷三十四宋稗类钞卷三十五钦定四库全书宋稗𩔖钞卷三十五常熟潘永因编草木第五十八张约斋种花法云春分和气尽接不得夏至阳气盛种不得立春正月中旬宜接樱桃木樨徘徊黄蔷薇正月下旬宜接桃梅李杏半丈红腊梅梨枣栗柿杨栁紫薇二月上旬可接紫笑緜橙匾橘已上种接并于十二月间沃以粪壤二次至春时花果自然结实立秋后可接金林檎川海棠黄海棠寒毬转身红祝家棠梨叶海棠南海棠以上接种法并要接时将头与木身皮对皮骨对骨用麻皮𦂳纒上用箬叶寛覆之如萌茁稍长即撤去箬叶无有不成也滕处士昌祐字胜华攻书画画花竹鸟兽体物像形巧妙入格所居州东北隅竹树交荫景像幽寂有园圃池亭徧莳花菓凡壅培种植皆得其法以药苗为蔬药粉为馔年八十五书画未尝辍焉㕔壁悬一大粉板题园中花草品格名目百余件亦有逺方怪草竒花葢欲资其画艺尔园中有一柿树夏中团坐十余人敷张如葢无暑气云柿有七絶颇宜种之一有寿二多阴三无禽窠四无虫蠧五有嘉实六本固七霜叶红而堪翫有一盆池云初埋大盆致细土拌匀入生葱酒糟各少许深二尺余以水渍之候春初掘取藕根麄者和颠三节已上四五茎埋入深泥令近盆底才及春分叶生当年有花夫藕有四美根为菜花为翫实为果叶为杓池沼亭槛之前为瑞草萍苹藻荇不得与侔也园中有慈竹藂生根不离母故名以慈也有钓丝竹以其弱杪低而垂至地也有丝竹叶细而青茎瘦而紫亦谓之墨竹有对青竹身黄色有一脉青节节相对故谓之对青也有苦竹叶秾多阴笋髙之时粉香箨翠有柱竹扶疎藂茂潇洒亭䑓无出此数君也俗以五月十三日种竹多遭烈日晒干园中竹以八月社前后是月天色多阴土润竹以此月行根也凡欲移竹先掘坑令寛大以水调细土作稀泥即掘竹四面凿断大根科连根以绳锢定舁时勿令动着根须间土舁入坑致泥浆中令泥浆周匝徧满乃东西摇之复南北摇之令泥浆入至须间便以细土覆之勿令土壅过竹本根也若竹稍长者芟去颠叶纒竹架之恐风摇动即死每窠相去二尺余不须实劚只以一脚踏之则来年生笋速也宜于园东北软土上种之竹性多西南行根不用频浇水水多则肥死园中有梨名车毂围一尺摘时先以布囊盛之落地即碎有金桃色深黄剖之至核红翠如金味美为桃之最有林檎色如玉向阳处有朱㸃如缬颗有重四两者其栽果法以冬至后立春前斫美果直枝须有鹤膝大如母指者长可二尺札于芋魁中掘泥令寛调泥浆细切生葱一升许搅于泥中将芋块致泥中以细土覆之勿令坚实即当年有花来年始实絶胜种核接果树法凡欲接果先得野树子酸澁不美者如臂已上然后寻美果枝选隔年有鹤膝向阳者枝长不过二尺过则难治至时剪下便札于萝卜中欲不洩其气也冬至后十日立春前七日其野树皮润萌芽未发时将野树以锯截之去地五七寸中心噼破深二寸许取美枝或一枝或两枝斜勿伤其皮挿于野树罅中外与野树皮𦂳宻相齐用牛粪泥封之与笋箨包裹其接处以麻纫纒定上更以黄土泥塔头裹之勿使雨水透入野树或旁生芽叶即取去之若依此法则当年有花必矣杨文公谈苑记江南后主患清暑阁前草生徐锴令以桂屑布甎缝中宿草尽死吕氏春秋云桂枝之下无杂木葢桂枝味辛螫故也雷公炮炙论云以桂为丁以钉木中其木即死一丁至㣲未必能螫大木自其性相制耳元丰间禁中有果名鸭脚子者四大树皆合抱其三在翠芳亭之北嵗收实至数斛而託地阴翳无可临玩之所其一在太清楼之东得地显旷可以就赏而未尝着一实裕陵尝指而嘉叹谓事有不能适人意者如此明年此木遂花而得实数斛上大悦命宴太清以赏之仍分颁侍从又朝廷问罪西夏五路举兵秦凤路图上师行营憩形便之次至闗岭有秦时栢一株虽质干不枯而枝叶略无存者既标图间裕陵披图顾问左右偶以御笔㸃其枝间而叹其閲嵗之久也后郡奏秦朝栢忽复一枝再荣殿中有记当时奏图叹赏之语私相耸异谓天人笔泽所加囘枯起死便同雨露之施昔唐明皇晓起临苑中时春候已深而林花未放顾视左右曰是须我一判断耳亟命取羯鼔一曲未终而桃杏尽开即弃杖而诧曰是岂不以我为天公耶由是观之凡为人君者其一言动固自与造化宻契虽于草木之㣲偶加眷瞩而荣谢从之若响应声况于陞黜贤否意所与夺生杀贵贱之间哉马塍艺花如艺粟槖駞之技名天下非时之品真足以侔造化通仙灵凡花之早放者名曰堂花其法以纸饰宻室凿地作坎编竹置花其上粪土以牛溲硫黄尽培溉之法然后笕沸汤于坎中少俟汤气薫蒸则扇之以㣲风盎然盛春融淑之气经宿则花放矣若牡丹梅桃之𩔖无不然独桂花则反是葢桂必凉而后放法当置之石洞巖窦间暑气不到处鼓以凉风养以清气竟日乃开此虽揠而助长然必适其寒温之性而后能臻其妙耳洛阳牡丹之品见于花谱然未若陈州之盛且多也园戸植花如种黍粟动以顷计政和壬辰园户牛氏家忽开一枝色如鹅雏而澹其面一尺三四寸髙尺许柔葩重叠约千百叶其本姚黄也而于葩英之端有金粉一晕缕之其心紫蕋亦金粉缕之牛氏乃以缕金黄名之以籧篨作棚屋围幛复张青㡩䕶之于门首遣人约止游人人输千钱乃得入观旬日间其家𫉬数百千郡守闻之欲剪以进内衆园户皆言不可曰此花之变易者不可为常他时复来索此品何以应之又欲移其根亦以此为辞乃已明年花开果如旧品矣闽广多异花悉清芬郁烈而末利花为衆花之冠岭外人或云抹丽谓能掩衆花也至暮则尤香今闽人以陶盎种之转海而来浙中人家以为嘉玩然性不耐寒极难爱䕶经霜雪则多死亦地土之异宜也颜博文持约讁官岭表爱而赋诗云竹梢脱青锦榕叶随黄云岭头暑正烦见此蕚緑君欲言娇不吐藏意久未分最怜月初上浓香梦中闻萧然六曲屏西施带㣲醺丛深珊瑚帐枝转翡翠裙譬如追风骑一抹万马羣铜瓶汲清泚聊复为子勤愿言少须㬰对此髯㕘军观此诗则花之清淑柔婉风味不言可知矣凡松叶皆双股故世以为松钗独栝松每穂三须而髙丽所产每穂乃五鬛焉今所谓华山松是也李贺有五粒小松歌陆龟蒙诗云松斋一夜懐贞白霜外空闻五粒风李义山诗松暄翠粒新刘梦得诗翠粒照晴露皆以粒言松也酉阳杂俎云五粒者当言鬛自有一种名五粒皮无鳞而结实多新罗所种云然则所谓粒者鬛也竹有雌雄雌者多笋故种竹当种雌自根生上至生稍一节𤼵者为雌物无逃于阴阳可不信哉梅之早花者皆嫩树故得春最早树老则得春渐迟亦犹人之气血衰旺老少之异也此説前所未闻朝议大夫李冠卿説扬州所居堂前杏一株极大花多而不实适有一媒姥至见如此笑谓家人曰来春与嫁了此杏冬深忽携酒一尊来云是婚家撞门酒索处子裙一腰繋杏上已而奠酒辞祝再三家人莫不笑之至明春此杏结子无数江淛间亦闻有嫁橘法南方虽产橘然亦畏霜吴中洞庭霜最多即无所损询彼人云洞庭四面皆水水气上腾尤能辟霜所以洞庭橘最佳嵗收不耗朝奉郎刘国均言侍其父吏部公罢官成都行李中有水银一箧偶过溪渡箧塞遽脱急求不𫉬即揽取渡傍丛草塞之而渡至都久之偶欲汞用倾之不出而斤重如故破箧视之尽成黄金矣国初征泽潞时军士于泽中鎌取马草晚归鎌刃透成金色临安僧法坚言有歙客经于潜山中见一蛇其腹胀甚蜿蜒草中徐遇一草便啮破以腹就磨顷之胀消如故蛇去客念此草必消涨药也取置箧中夜宿旅邸邻房有过客方呻吟牀第间客就询之云为腹胀所苦即取药就釜煎一杯汤饮之顷之不复闻声意谓良已至晓但闻邻房滴水声唿其人不复应急起排戸视之则其血肉俱化为水独遗骸卧牀客大骇挈装而逃逮明主人视之了不测其所以及洁釜炊饭则釜通体成金矣乃宻瘗其尸既久经赦客至邸语其事方传外人也菌不可妄食建宁县山石间忽生一菌大如车葢乡民异之取以为馔食者辄死凡菌为羮照人无影者不可食食之杀人菌每生于幽𨼆下溼之地或蛇虺嘘气所成食之皆能害人人每轻不赀之身以尝试之嘉定乙亥杨和王坟上感慈菴僧徳明游山得竒菌归作糜供衆毒𤼵僧行死者十余人徳明亟尝不洁𫉬免有日本僧定心者宁死不污至肤理拆裂而死其度牒尚藏菴中年有久定保安治象等号僧衘有法势大和尚威仪从仪少属少録等称是嵗其国度僧万人定心姓平氏日本国京东相州行香县上守乡光胜寺僧也咸淳壬申临安民家因出郊得佳菌作羮恣食是夜邻人闻其家撞突有声久乃寂然疑有他故遂率衆排闼而入则其夫妇一女皆殒越呕血倚壁抱柱而死矣案间尚余杯羮以俟其子适以未还幸免于毒囘囘国数千里地产一物极毒全𩔖人形若人参之状其国名之曰押不芦生土中深数丈人或误触其毒气必死取之法先于四旁开大坎可容人然后以皮条络之皮条之系则繋于犬之足既而用杖撃逐犬犬逸而根㧞起犬感毒气随毙就埋土坎中经嵗然后取出曝干别用他药制之每以少许磨酒饮人则通身麻痺而死虽加以刀斧亦不知也至三日后别以少药投之则活葢古华佗能刳肠涤胃以治疾者必用此药也今闻御药院中亦储之宋景文笔记谓蜀中有莲大如雀鷇叶舒如钱干亦有丝其蕚盛开则向日朝指东停午遡南夕则西指随日所至蜀人名曰朝日莲按郑熊番禺杂记海南有向日莲花似木芙蓉而极香其花东西向日至暮而谢一唿夜合然则朝日莲不特蜀中有也京师中太乙宫道士房有楮结子如杨梅徽宗车驾临观之题拟梅轩李似矩呉正仲皆有诗正仲诗云阴隂緑叶不胜垂着子全多欲压枝却得君王留一顾故应雨露亦饶滋五月霏霏雨不开若耶溪畔摘楞梅朱凡忽向灵窻见疑是云根越岭来虽将蜜渍借㣲酸小摘曽闻饤玉盘争似江南风致在瓶红初向緑阴看越中杨梅最佳土人谓之楞梅又北人以梅汁渍楮实益以蜜假作杨梅故仲至后二篇皆及之鸟兽第五十九彭蠡小龙显异至多人人能道之熙宁中王师南征有军仗数十船泛江而南自离真州即有一小蛇登船船师识之曰此彭蠡小龙也当是来䕶军仗耳典者以洁器荐之蛇伏其中船乘便风日棹数百里未尝有波涛之恐不日至洞庭蛇乃附一商人船囘南康世传其封域止于洞庭未尝踰洞庭而南也有司以状闻诏封神为顺济王遣官林希言子中致诏子中至祠下焚香毕空中忽有一蛇坠祝肩上祝曰龙君至矣其重一臂不能胜徐下至几案间首如龟不𩔖蛇首也子中致诏意曰使人至此斋三日然后致祭王受天子命不可以不斋戒蛇径入银香奁中蟠三日不动祭之日既酌酒蛇乃自奁中引首吸之俄出循案行色如溼胭脂烂然有光穿一剪绶花过其尾尚赤其前已变为黄矣正如雌黄色又过一花复变为緑如嫩草色少顷行上屋梁复乘纸旛脚而下轻若鸿毛倐忽入帐中遂不见明日子中还船在船后送之踰彭蠡而囘此龙恒游舟檝间与常蛇无辨但蛇行必蜿蜒而此乃直行江人以此辨之銕围山丛谈曰小龙灵异见诸传説甚悉崇宁中淮水暴涨而汴口樯舟不能进一日昩爽小龙出运纲之舟尾有柁工之妇不识也谓是蜥蜴拨置之则又縁柁而上妇怒举火柴撃其首随撃霹雳大震一声汴口官私船七百只皆自相撞撃至碎死数十百人朝廷闻而不乐苐命官为赈䘏焉㑹𤼵运使上讣而小龙复出大漕窘惧乃焚香祝之愿与王偕上计入觐天子可乎龙即作喜悦状因举身入香奁中不动大漕遂携至都辇先以示鲁公得奏闻上遣使索入内为具酒核以祝之龙辄跃出匳中两爪据金杯饮几釂于是天子异之取大琉璃缶贮龙为亲加封识焉降付都门外汴水龙祠中一夕封识宛如故视缶中则已变化去矣上喜加封四字仍大厰其祠宇至大观末鲁公讁东南舟行始抵汴口而小龙又出迓鲁公然小龙所𨽻南北当江湖间素不至两浙也政和壬辰鲁公在钱塘居鳯山之下私第以正月七日小龙忽出佛堂中于是家人大小咸叹异疑必有故明日而召命至复加六字王及靖康之初家破鲁公贬岭外余从行至江陵将遵陆至鼎沣间公畏暑因改舟行憩渚宫之沙头一仓官廨舍才弛担则小龙复出见鲁公为之涕下且感念龙神乃不忘恩旧如此余戏公曰固知小龙之必来尔公愕询其故余曰此亦出公之门也茍每每加意于是无世情者则今日必来使此龙一出世间有世情当又不来是乌足辱人懐抱耶公乃收泪而笑处士李璞居寿春一日登楼见淮滩雷雨中一龙腾拏而上雨霁行滩上得一蚌颇大偶拾视之其中有龙蟠之迹宛然鳞鬛爪角悉具雁宕山中有潭深窅不测石壁上镌螺龙郡三字不知何时书也晴昼日光下注髣髴见一螺壳大如数石瓮龙出其中与此政𩔖横海清池县尉张泽居于郓州东城夜自庄舍还而月色昏暗殆不辨迹偶遇道傍木枝奕然有光因折以烛路至家挿壁间醉不复省矣晨起取视则枝间一龙蜕大如新蝉之殻头角爪尾皆具中空而坚扣之有声如玉石且光莹夺目遇暗则光烛于室遂宝之传玩好事沈中老云绍圣间其从兄为青州幕官因修庭前葡萄架亦得一蜕形体皆如张者独无光彩耳神龙变化故无巨细但不知有光无光又何谓也成都府园西楼有大蟒居之率尝扄锁虞经臣作帅宴客楼下蟒忽遗溺正中一武臣之肩须㬰皮肉溃烂成疮得妙药治之方愈经臣为文遣吏祭之即日毁楼蟒亦不见太宗朝府州折御卿贡马特异格不甚髙而日行千里口傍有碧纹如云霞因名曰碧云霞上征太原徃来乘之上下山岭如履平地上则屈前足下则屈后足上下如坐安舆不知登降髙下之劳圉人供刍粟或少倨则嘶鸣奋跃踶啮不已此尤异他马也上崩悲鸣不食骨立人不忍视真宗遣从灵驾至永熙陵乃毙诏与桃花犬同坎瘗义騟者九江戍校王成之铠骑也成家世𨽻赤籍开禧间金大入淮甸成以卒从戎四方山屡战有功稍迁将候骑方淮民习安仓卒间贼至而逃畜孽满野成徇地至花靥见病騟焉疥而瘠骨如堵墻行逐水草步且僵乌鸢啄其上流血赭髀莫适为主絷而得之㑹罢兵归饲以丰秣几半年肤革仅完毛耏复生日置之槽枥慭慭然与羣马不相顾时一出繋庑下顾景嘶鸣若自庆其有所遇成亦未始异之牙治在城陬每旦与同列之𨽻帐下者率夜漏未尽二刻骑而徃屏息庭槐下执挝候晨雁鹜行立俟颐指午退以为常马或䠞薾不任相通融为假借一日有告马病从成请騟徃始命鞍踶鸣人立左右骧拒不可制易十数健卒莫能孰何乃以归之成成曰安有是唿常驭羸卒持鞚来则帖耳驯服如平时振迅通衢罄鞚缓亟无少忤者自是惟成乘则受之他人则复弗受虽日浴于河羣马皆裼而骑相望后先騟之驭者终莫敢窃睨其膺鬛稍前即噬囓之军中咸指为驽悍摈弗齿嘉定庚午峒冦李元砺盗弄潢池兵庚符下统府调兵三千人以徃成与行﨑岖山泽坦若方轨至吉之月余冦来犯龙泉栅成出抟鬬四五合几败之矣或以钩出其腋及鞬而坠死焉官军亟鸣钲騟屹立不去踯躅徘徊悲鸣尸侧贼将顾曰良马也取之元砺有弟悍狠恃势每出掠率强取十二三适见之色动曰我欲之将不敢逆遂试之蹴踘进退折旋良惬即不胜喜贮以上廏煮豆粟濯泉翦用金玉为铠华鞯沃续极其鲜明羣渠皆酾酒来贺辎重卒有为贼掠取者知之曰騟他日未尝若是彼畜也而亦畏贼耶窃怪之于是日游其騟于峒间上下峻坂无不如意恨得之晚思一快意驰骋而地多阻且不可得后旬浃复犯永新栅官军闻有冦至拔鹿角出迎撃鼓声始殷果乘騟以来騟识我军旗帜亟驰贼觉有异大唿挽勒不止则怒以铁槊撃之胯尽伤騟不复顾冐阵以入军士识之者曰此王校之騟也是异服者必其魁相与逐之执以下讯而得其实则缚以徇于军曰得元砺之弟矣譟而进贼军大骇军士踊跃争奋遂败之急露羽书以出竒𫉬丑闻槛送江右道朝廷方患其跳梁日徯吉语闻而嘉之第赏有差衆耻其功之出于马也没騟之事騟之义遂不闻于时居二日騟归病伤不秣而死稗官氏曰孔子曰骥不称其力称其徳也今视騟之事信然夫不茍受以为正报施以为仁㢲以用其权而决以致其功又卒不失其义以死非徳其孰能称之耶彼仰秣而恋豆厯跨下而不知耻因人而成事者虽有奔尘絶景之技才不胜徳嫓之驽骀何足算乎余意君子之将有取也而居是乡详其事故私掇取着于篇唐兴元有知马者曰李㓜清暇日常取适于马肆有致悍马于肆者结缫交落其头二力士以木挺叉其颐三四辈执挝而从之马气色如将噬有不可驭之状㓜清迫而察之讯于主者且曰马恶无不具也将货焉惟其所酬耳㓜清以三万易之马主惭其多既而聚观者数百辈诘㓜清㓜清曰此马气色骏异体骨徳度了非几马是必主者不知俾杂驽辈槽栈陷败粪秽狼籍刷涤不时刍秣不适蹄啮蹂奋蹇跂唐宇志性郁塞终不得伸久无所赖𤼵而狂躁则无不为也既晡观者少间乃别市以新络头㓜清自持徐而语之曰尔才性不为人知吾为汝易是鏁结秽杂之物马弭耳引首㓜清自负其知乃汤沐剪刷别其槽栈异其刍秣数日而神气小变踰月而大变志性如君子步骤如俊又嘶如龙颜如鳯乃天下之骏乘也毕再遇兖州骁将也开禧用兵屡立战功金人认其旗帜即避之屡迁至镇江都统制扬州承宣使骁卫上将军后以老病致仕始居于霅有战马号黒大虫骏驵异常独主翁能驭之再遇既死其家以铁絙羁之阑中适遇岳祠迎神闻金鼓声意为赴敌于是长嘶奋迅断絙而出其家虑伤人命健卒十余挽之而归乃好言戒之云将军已死汝莫生事累我家马耸耳以聴汪然出涕喑哑长鸣数声而毙熊居山中虽行数千里悉有潜伏之所必在石嵓枯木中山民谓之熊馆惟虎出百里外则迷不知路世传补助竒僻之品有所谓山獭者云以少许磨酒饮之立验然本草医方皆所不载止见桂海虞衡志云出宣州溪峒峒人云獭性淫毒山中有此物凡牝兽悉避去獭无偶抱木而枯峒獠尤贵重之能解箭毒中箭者研其骨少许傅之立消其土人号之曰挿翘一枚值黄金数两抱木枯死者土人自稀得之杀死者功少劣私货出界者罪至死方春时女数十歌啸山谷以寻药挑菜为事獭一闻妇人气辄跃升其身粘骨而入牢不可脱因扼杀而藏之土人验之之法令妇人摩手极热取置掌心以气呵之即趯然而动然其地亦不常有或累数嵗得其一则其人可立致富矣范忠宣宰襄邑有二鸟𩔖鹳灰羽赤喙数游囿中衆见其异以计罗得畜而驯之爱食虵虺才入口中即为水半年一县虵虺几尽竟不知其名也有广南贾者过见之曰此檀鸡毒鸟也后其一死居无何忠宣閲广南异物志曰檀鸡鸩鸟之别名始大骇即命杀而焚瘗之至和中彭乘赴任邕至金城驿方具食闻如以手搭腰鼓声问邮卒曰何处作乐曰非也乃鸩鸟禁蛇鬼车俗称九头鸟陆长源辨疑志又名渠逸鸟世传此鸟昔有十首为犬噬其一至今血滴人家为灾咎故闻之者必叱犬灭灯以速其过泽国风雨之夕徃徃闻之六一翁有诗曲尽其悲哀之声然鲜有睹其形者淳熙间李寿翁守长沙尝募人捕得之身圆如箕十脰环簇其九有头其一独无而鲜血㸃滴如世所传每脰各生两翅当飞时十八翼霍霍竞进不相为用至有争抝折伤者景定间周汉国公主下降赐第嘉会门之左飞楼复道近接禁篽主尝得疾一日正昼忽有九头鸟踞主第擣衣石上其状𩔖野凫而大如箕哀鸣啾啾畧不畏惮命弓射之不中而去是夕主薨鼔山有老僧曽登灵源洞见一禽自海上至身大如牛翼广二丈余下村疃间低飞掠食俄攫二大羖羊复望海而去识者云是虎鹰能捉捕虎豹绍兴二十六年淮宋之地将秋收粟稼如云而蝗虫大起翻飞蔽天所过田亩顷刻而尽未几有水鸟名曰鹙形如野鹜而髙且大脰有长嗉可贮数斗物千百为羣更相唿应共啄蝗盈其嗉不食而吐之既吐复啄连城数十邑皆若是才旬日蝗靡孑遗嵗以大熟徐泗上其事于金廷下制封鹙为䕶国大将军万安军南并海石崖中有道士年八九十嵗自言本交趾人渡海船壊于此崖因庵焉养一鸡大如倒挂日置枕中啼即梦觉又畜玉狮小于虾蟆风度清癯以线繋几案间道士唤则跳踯登几唇危坐分残颗而食之又有龟状如钱置合中时掲其葢使出戏衣袖间予谒之出此三物从予乞诗余熟视曰公小人国中引道者吾诗俚讵能募写髙韵邕宜以西南丹诸蛮皆居穷崖絶谷间有兽名曰埜婆黄发椎髻跣足裸形俨然一媪也上下山谷如飞猱自腰以下有皮累垂盖膝若犊鼻力敌数壮夫喜盗人子女然性多疑畏骂已盗必复至失子家窥伺之其家知为所窃则集邻里大骂不絶口徃徃不胜骂者之衆则挟以还之其羣皆雌无匹偶每遇男子必负去求合尝为健夫设计挤之大壑中展转哮吼胫絶不可起集衆刺杀之至死以手䕶腰间不置剖之得印方寸莹若苍玉字𩔖符篆不可识非镌非镂葢自然之文然亦竟莫知其所宝何用也河州有禽名骨托状𩔖雕髙三尺许常以名自唿能食铁石郡守每置酒辄出以示坐客或疑铁石至坚非可食之物乃取三寸白石繋以丝绳掷其前即啄而吞之良久牵出视石已软烂如泥矣夔崃间有子母鹊比常鹊差大雌雄未尝相离虞者必双得之闭雌于笼中纵雄出食食饱辄归纵雌亦然若双縦则径去不复返矣髙庙驻跸建康有大赤鹦鹉自江北来集行在承尘上口唿万嵗宦者以手承之鼓翅而下足系小金牌有宣和二字因以索架置之畧不惊怪比上膳时行在草草无乐鹦鹉大唿卜尚乐起方响久之曰卜娘子不敬万嵗葢道君时掌乐宫人以方响引乐者故犹以旧格相唿髙庙为罢膳泣下后此鸟持至临安忽死髙宗亲为文祭之云金距绛裳何意朱紫乘轩骇散纒罗鬬死不逺长江来自汴水匪饥则附曰忠自矢谢迹云端投身禁里每唿旧人以励近侍禽言若斯鸟官谁似云胡委羽归魂鹑尾借号有乌来朝无雉渐肯为仪厯仍辉纪尚飨宸翰洒洒一时大手当为阁笔髙宗宫中养鹦鹉数百髙宗一日问之曰颇思乡否鹦鹉曰思乡遂遣中使送归龙山后数年有使臣过陇山鹦鹉问曰上皇安否使臣曰上皇崩矣鹦鹉闻之皆悲鸣不已使臣赋诗曰陇口山深草木黄行人到此断肝肠耳边不忍聴鹦鹉犹在枝头説上皇蔡丞相持正谪新州侍儿从焉善琵琶遂名之素养一鹦鹉甚慧丞相欲召琵琶即一扣响板鹦鹉𫝊唿琵琶逝后一日误扣响板鹦鹉犹传言丞相大恸感疾不起尝为诗云鹦鹉言犹在琵琶事已非伤心瘴江水同渡不同归宋时有秦吉了能人言倭蛮欲以钱十万货之主人告吉了曰贫故货汝吉了云恋主人不愿向他去因不食死厓山宋亡时有白鷴在笼见帝入水遂踯躅哀鸣竟与笼同坠水中竹鸡之性遇其俦必鬬取之者扫落叶为城置媒其中而𨼆身于后操网马激媒使之鸣闻者随声必至闭目飞入城直前欲鬬而网已起无脱者葢目既闭则不复见人鹧鸪性好洁猎人于茂林间浄挥扫地稍散谷于上禽徃来行游且步且啄则以粘竿取之麂行草莽中畏人见其迹但循一迳无问逺近也村民结绳为缳置其所行处麂足一絓则倒悬于枝上乃生𫉬之闽中好食蜂子人不能识其穴徃来以长纸带粘于肉蜂见之必衔入穴乃蹑寻得之熏取其子虫鸟之智自谓周身矣如人之不仁何鸂鶒能勅水故水宿而物莫能害鸩能巫步禁蛇啄木遇蠧穴以嘴画字成符印虫自出鹊有𨼆巢木故鸷莫能见燕啣泥避戊巳日故巢不倾鹳有长水石故能于巢中养鱼而水不涸燕恶艾雀欲夺其巢即啣艾置巢中燕辄避去淮南谚曰鸡寒上树鸭寒下水验之皆不然有一媪曰鸡寒上距鸭寒下嘴耳上距谓缩一足下嘴谓藏其咮于翼间广陵牛氏家堂燕方育雏而雌为猫所毙雄啁唽久之翻然而逝少选引一雌偕来共哺其子明日有雏坠地至晚羣雏毕死取视之满吭皆卷耳实葢为雌所毒也嗟乎禽鸟嫉其前雏一至于此罗州山中多孔雀雌者尾短无金翠雄者尾大而緑光翠夺目然自爱其尾欲栖息必先择致尾之地南人捕者先施网罟须俟甚雨尾霑而重不能髙翔初为所擒则雀欲展其翅恐伤其尾至死尚爱䕶之土人有活取其尾者持刃于丛篁幽閴处藏蔽其身伺其过则急断其尾不急断回首一顾即金彩无复光翠故生者为贵也为妇人首饰及扇拂之𩔖或生擒𫉬者饷馈如京洛间鹅雁以充口腹其味亦如之解百毒人食其肉饮药无验其首与血解大毒蛇与孔雀偶得其卵者使鸡伏即成其名曰都䕶初年生緑毛三年生小尾生小火眼五年生大火眼大尾乃成始春而生三四月后复彫与花蕚相荣衰每至晴明轩翥其尾自回顾视之谓之朝尾须以一间房前开窻牖面向明方东西照映向里横以木架令栖息其性爱向明饲之以米谷豆麦勿令阙水与养鸡无异每至秋夏于田野中拾螽斯蟋蟀活虫餵饲之凡欲餵饲引于事上令惯见宾客又盛夏或患眼痛可以鹅翎筒子灌少生油以新汲水洗之如眼不开则擘口餤以小鱼鰕不尔饿损及切蒻少许餤之贵其凉冷如食有余则愈切不可与咸酸物食食则减精神昏暗毛色驯养颇久见妇女童𥪡彩衣绶带必逐而啄之或芳时媚景闻丝竹歌吹之声必舒张翅尾眄睐而舞若有意焉五台山有鸟名寒号虫四足有肉翅不能飞其粪即五灵脂当盛暑时文彩绚烂乃自鸣曰鳯凰不如我比至深冬严寒之际毛羽脱落索然如鷇雏遂自鸣曰得过且过嗟夫世之人中无所守者率不甘湛涪乡里必振拔自豪求尺寸名诧九族侪𩔖则便志满意得出肆入扬以为天下无复我加矣及乎稍遇贬抑遽若丧家之狗垂首贴耳摇尾乞怜惟恐人不我恤视寒号虫何异哉是可哀已北方凡皂鵰作巢所在官司必令人穷巢探卵较其多寡如一巢而三卵者置卒守䕶日觇视之及其成鷇一乃狗耳取以饲养进之于朝其状与狗无异但耳尾多毛羽数根而已田猎之际鵰则戾天狗则走陆所逐同至名曰鹰背狗养鹰鹯者其𩔖相语谓之㕲潄㕲音以麦反三馆书有㕲潄三卷皆养鹰鹯法度及其医疗之术杜诗江湖多白鸟天地亦青蝇人多指白鸟为鹭非也説者谓是蚊蚋梁元帝金楼子云齐威公卧于栢寝白鸟营饥而求饱公开翠纱之厨而进焉有知礼者不食而退有知足者隽永而退有不知足者长嘘短吸而食及其饱也腹为之溃葢戒夫贪也内库书中金楼子有李后主手题曰梁元帝谓王仲宣昔在荆州着书数十篇荆州壊尽焚其书今在者一篇知名之士咸重之见虎一毛不知其斑后西魏破江陵帝亦尽焚其书曰文武之道尽今夜矣何荆州焚书一语前后一辙也诗以弔之曰牙籖万轴裹红绡王粲书同付火烧不是祖龙留面目遗篇那得到今朝卷皆薛涛笺所钞惟今朝字误作金朝徽庙恶之以笔抹去后书竟如䜟入金也处士刘易𨼆居王屋山尝于斋中见一大蜂罥于蛛网蛛徃逼蜂反为所螫坠地俄顷蛛鼓腹欲裂乃徐徐行入草啮芋梗㣲破以疮就啮处磨之良久渐消轻捷如故闗中无螃蠏元丰中秦州人家收得一干蠏土人怖其形状以为怪物每人家有病疟者借去挂门戸上徃徃遂差不但人不识鬼亦不识也蝗飞或坠陂浸中辄化为虾有渔人置网湖侧蝗坠压网至没渔人辄有喜色明日举网得虾数斗狗最畏寒凡卧必以尾掩其鼻方能熟睡或欲其夜警则翦其尾鼻寒无所蔽则终夕警吠宋稗𩔖钞卷三十五宋稗类钞卷三十六钦定四库全书宋稗𩔖钞卷三十六常熟潘永因编搜遗第六十颜之推曰人足所履不过数寸然而咫尺之途必颠蹶于崖岸拱抱之梁必沉溺于川原者何哉为其傍无余地也君子之行已也抑亦如之至诚之言人未必信至洁之言物或致疑皆由言行声名无余地也或问吕居仁天下归仁如何居仁作韵语答之曰面前径路无令窄窄时无过客无过客时径益荒眼前满地生荆棘黄山谷云面前径路常须令寛路径窄则无着身处况能使人行也以上三言相符彼立已于峻及离人而立于独者可以警矣吕献可以追尊濮园事击欧公如曰首开邪议妄引经证以枉道悦人主以近利负先帝者凡十四章具载奏议中司马文正作序乃首载欧公諌臣论以为诚言文正之意以献可能尽欧公所书谏臣之事使欧公得以无怨欤抑亦欧公但能言之献可实能行之耶不然献可排欧公为邪反以欧公之论序献可之奏又以为诚言可乎欧公晚着濮议一书専与献可辨独归过献可可为甚矣五代时有姓吕为侍郎者三人皆名族俱有后仕于朝为相吕𤦺晋天福中为兵部侍郎曾孙文惠端相太宗吕梦竒后唐长兴中为兵部侍郎孙文穆蒙正相太宗曾孙文靖夷简相仁宗衣冠最盛吕咸休周显徳中为户部侍郎七世孙正愍大防相哲宗异哉太祖以归徳军创业升宋州为归徳府后为应天府太宗以晋王即位升并州为太原府真宗以夀王建储升夀州为夀春府又尝为襄王升襄州为襄阳府仁宗以昇王建储升建业为江宁府又尝为庆国公以庆州为庆阳府英宗以齐州防御使入继以齐州为兴徳军又尝为宜州刺史鉅鹿郡公岳州防御使以宜州为庆逺军邢州为信徳府安国军岳州为岳阳军神宗自颕王升储以汝阴为顺昌府又尝为安州观察使光国公以安州为徳安府光州为光山军哲宗自延安郡王升储升延州为延安府又尝为东平军节度使均国公以郓州为东平府均州为武当军徽宗自端王入继升端州为肇庆府又尝为宁国公平江镇江军节度使以宁州为兴宁军平江镇江并升为府钦宗自定王建储升定州为中山府高宗以康王中兴升康州为徳庆府孝宗以建王建储升建安为建宁府并升隆兴宁国常徳崇庆诸府皆以其潜藩分建之地也苏子容闻人语故事必令人检出处司马温公闻新事即便钞録且记所言之人故当时谚曰古事莫语子容今事勿告君实宣和间申禁东坡文字甚严有士人窃㩦坡集出城为门者所𫉬执送有司见集后一诗云文星落处天地泣此老已亡吾道穷才力漫超生仲达功名犹忌死姚崇人间便觉无清气海内何曾识古风平日万篇谁爱憎六丁収拾上瑶宫京尹义其人乃阴纵之王荆公在金陵有僧清晓于钟山道上见有童子数人持幡幢羽葢之属僧问之曰往迎王相公幡上书云中含法性外习尘氛到寺未久闻荆公薨或问李伯纪后来当国蔡京如不死如张邦昌正典刑否晦菴曰靖康名流多是京晚年牢笼出来的人才伯纪亦所不免如李泰发是极硬底人亦为京所罗致他可知已宣政间凡危亾乱字皆禁不得用有人问尹和靖靖康中孰可以为将曰种师道又问孰可以为相良久曰也只教他做秦桧一日在某寺中庆圣节一树上贴一榜子云秦相公是细作是时陈应之到庙堂问和亲之故秦云某意无他但人主有一六十岁老亲在逺须要取来相聚因顾左右取国书看桧掩其前后中间有云不求而得可谓大恩葢指河南也徐师川㣲时尝游庐山遇一宧者郑谌与之诗曰平生不善刘蕡策色色门中皆有人后徐入枢府郑时适用事似有力焉二苏文未出学者争𫝊诵徐禧之文禧师川之父黄鲁直之妺壻也永乐之败禧死难岳太尉本是韩魏公家佃客毎见韩家子弟必拜季清言有一乡人卖文字遇虎其人无走处耳曾闻人言虎识字遂铺开文字与虎㸔虎遂去靖康京城不守王时雍尽搜取妇女与金人时号雍为金人外公南渡后福建赋税犹易办浙中全是横敛丁钱有至三千五百者人由此多去计会中使作宫中名字以免税辛幼安云曾见粪船亦挿徳夀宫旗字王介甫欲行保伍法以去天下坐食之兵独此法不曾行得晦菴云有一等人能谈仁义之道做事处却乖此与鬼念大悲呪一般更无奈他何胡文定少时性最急尝怒一兵士至亲殴之兵辄抗拒无可如何遂回入书室作小册尽写经传中文有寛字者以观玩从此遂不复卞急文潞公尝曰人但以彦博长年为庆独不知閲世既久内外亲戚皆亡一时交游彫丧殆尽所接皆邈然少年无可论旧事者董敦逸吉水永丰村落人哲宗时为吏部侍郎招乡人之寓太学者以训童稚童稚业不精进董责之自言幼入上庠甘虀盐者凡几年今汝若此何以有成耶其乡人答曰公言过矣侍郎乃董十郎儿贤郎乃董侍郎儿葢董起白屋父行第十仁宗庆厯初急于用贤当时有声望者王兵部素欧阳校理修余校理靖鱼工部周询四人并命作諌官朝野相庆时惟鱼望不及三人蔡君谟时为校勘为诗庆之曰御笔亲除三谏官士林相贺复相欢鱼闻之乃曰予不与士论何颜复当誎列遂乞辞职朝廷从之乃过䑓御史即除蔡代知諌院是时諌院号称得人鱼在䑓亦称职旋拜中丞而卒李端懿李端愿问卜人李易简曰富贵吾不忧但问夀几何易简曰二君大长公主之子生而富贵穷奢极欲又求长夀当如贫者何造物如此无乃太不均乎遂不与卜冯当世丞相有答伯庸诗云孔子之文满天下孔子之道满天下得其文者公卿徒得其道者为饿夫緜州诸邑各有所出谓之八子巴西纱子魏城扇子罗江犬子神泉榛子彰明附子龙安杏子盐泉丝子石泉猴子巴西纱一疋重二两妇人制为夏服甚轻妙魏域以一茧造一扇谓之緜扇轻而可爱绍圣初陆农师曾子开俱以曾预修神宗实録𬒳谪中书舍人林希子中草词云谓尔同为谤讪则于今其藁不存谓尔有所建明则未尝争论而去人以为得实元丰中光禄卿危拱辰为进士时遇五台山僧号称知人拱宸以前程问之僧以手帕里一大钱赠之曰谨守终有所见拱宸秘而识之其后登第死于江南饶州铸钱监真宗朝签书枢密院马公知节武人方直真诚真宗东封下至从臣皆斋戒至岳下抚问执政曰卿等在路素食不易时宰相臣僚有私食驴肉者马乃对曰亦有打驴子喫的及还都设宴开封府先命巡吏屏出贫民于城外上御楼见人物之盛喜顾宰臣曰今都城士女繁富皆卿等辅佐之力马乃奏曰贫者总赶在城外左右皆失色真宗以为诚而亲之事多𩔖此马公一日从驾游幸羣臣皆赋诗马素不习文真宗强之奉诏诗成乃奏曰臣不善书乞宣陈尧叟与臣书真宗如其言时陈为首相议者惜之徽宗在藩邸杨震给事左右最为周慎尝有双鹤降于中庭左右皆贺震急逐去云是鹳非鹤也又一日芝生寝阁左右复称庆震急刈除曰是菌非芝由此信任弥笃葑草尚能拦浪藕丝不解留连此一聨东坡在黄时戏书也又云湖上秋风聚萤苑门前春浪散花洲王文甫所居在黄之车湖即武子故居宅枕大江即散花洲也东坡屡过其家戏书此秦少游南迁舟过南康宫亭庙下见湖月光彩特异因忆昔在云老惜竹轩所见景色与此不殊其夜梦美人自称维摩散花天女以维摩像求赞少㳺爱其画谓非呉道子不能作天女戏赠诗曰不知水宿分风浦何异秋眠惜竹轩开道诗词妙天下庐山对眼可无言少游赞曰竺仪华梦瘴面囚首口虽不言十分似九应笑荫覆大千作狮子吼不如搏取浄域丸泥似陶家手既寤因自书之其真迹落雷州天宁寺齐州城西张意諌议园亭有金线泉石甃方池广袤丈余泉乱发其下东注城濠中澄澈见底池心南北有金线一道𨼆起水面以油滴一隅则线纹逺去或以纹乱之则线辄不见水止如故天阴亦不见齐为东方名郡而张氏济南盛族园池乃郡之胜游泉之出百年矣士大夫过济南至泉上者不可胜数而无能䆒其所以然亦无一人题咏者独苏子瞻有诗曰枪旗㩦到齐西境更试城南金线竒然亦不能辨泉之所以有金线也曾南丰亦有金线泉诗曰玉甃常浮颢气鲜金丝不定路南泉云依美藻争成缕月照寒漪巧上弦已绕渚花红灼灼更萦沙竹翠娟娟无风到底尘埃尽界破氷绡一片天又范讽自给事中谪官数年方归逰张氏园亭饮泉上有金线珍珠之目水木环合乃厯下之胜景园亭主人乃张寺丞聪也尝范晏饮于亭范题一絶于壁云园林再到身犹健官职全抛梦乍醒惟有南山与君眼相逢不改旧时青英州雷震一山梓树尽枯而生龙脑京师龙脑为之顿贱时熙宁元年七月也王禹玉言于司马文正公使人就市买之信然一两直钱千四百味苦而香酷烈又言潭州益阳雷震山裂出米可数十万斛炊之成饭而腥不可食有赍其米至京师者禹玉以相贻其状信米也而色黒如炭又言荆襄之间天雨白氂如马尾长者尺余弥漫山谷亦有赍至京师者管辂所谓天雨毛贤人逃者也山谷守当涂日郭功父尝寓焉一日遇山谷论文山谷𫝊少游千秋岁词叹其句意之善欲和之而海字难叶功父连举数海字若孔北海之𩔖山谷颇厌而未有以郄之次日又过山谷问焉山谷答曰昨晚偶得一海字韵功父问其所以山谷云羞杀人也爷娘海自是功父不复论文于山谷矣葢山谷用俚语以却之也闽贾郁性峭直不容人吏文过为仙游令及受代有一吏酣醉郁怒曰吾当再典此邑以惩此軰吏扬言公欲再作县令犹造铁船渡海也郁闻之不言后复典旧邑时醉吏为库吏盗官钱数万下狱具状郁批榜之尾曰窃铜镪以润家非因鼓铸造铁船而渡海不假鑪锤因决杖徒之未几移治福清召为御史中丞宋太祖改元干徳窦仪辩其为亡蜀年号太祖叹其博综及见宋朝𩔖苑江南保大中浚秦淮得石志按其刻有大宋干徳四年凡六字他皆磨灭不可识令诸儒参验乃辅公祐反江东时年号也此不惟年号同并国号亦同矣宋太祖谋伐燕赵普一代宗臣极论争抗至曰此际官家何须留意不须留意四字浸入士大夫之心腹幼而闻壮而行而宋之社稷断送金元之手矣然中令疏云所得者少只于得少之中犹难入手所失者多更于失多之外别有闗心自是奏疏名语世𫝊王荆公与程明道论新法其子元泽囚首跣足携妇人冠以出大声曰枭韩𤦺富弼之首于市法乃得行其气象失措是一纨袴无赖子弟熙宁中神宗再召荆公衆问公来否元泽乃言大人亦不敢不来然未有一居处衆言居处何难元泽曰不然大人之意乃欲与司马十二丈卜邻以其修身齐家事事可为子孙法也其雅驯谨厚又如此何一人迥别乃尔又尝闻荆公毎独处论量天下人才首屈指于元泽曰大哥是一箇其次即吕吉甫章子厚蔡元度兄弟以下十余人皆至卿相而元泽则早亡荆公虽偏不至溺爱不明至此岂毁誉成败皆未足以尽人耶靖康金退之后呉敏孙敏等秉政有十不管之謡云不管太原却管太学不管防秋却管春秋不管砲石却管安石不管肃王却管舒王不管燕山却管聂山不管河界却管举人免解不管河东却管陈东不管二太子却管立太子腐儒之误国又岂下于妖人贼子乎建炎时謡曰仕涂捷径无过贼上将竒谋是受招又曰欲得官杀人放火受招安司马温公独乐园之读书堂文史万余卷晨夕繙閲虽累数十年皆新若手未触者尝谓其子公休曰贾𥪡藏货贝儒家惟此耳然当知寳惜吾毎岁以上伏及重阳间视天气晴明日即设几案于当日所侧羣书其上以曝其脑所以年月虽深终不损动至于启卷必先视几案洁浄借以茵褥然后端坐看之或欲行看即承以方版未尝敢空手捧之非惟手汗渍及亦虑触动其脑毎至看竟一版即侧右手大指面衬其沿随覆以次指面捻而挟过故得不至揉熟其纸毎见汝軰多以指爪撮起甚非吾意今浮屠老氏犹知尊敬其书岂以吾儒反不如乎当宜志之宋稗𩔖钞卷三十六