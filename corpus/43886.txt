某启中秋渐凉伏惟相公台候万福某奉命此行至重至忧初欲道中上记以未到边隅无可述者或有屑屑之见奏牍具焉初至长安见九江太尉首传台旨颇言开释寻来鄜延路巡按北视金明之役止数日复还延安极边之情指掌可见金明一邑旧寨三十六人马数万一旦荡去后来招安到蕃部三百来户不足为用又塞门寨围逼十旬诸将逗留无敢救者军民数千一时覆没及废承平南安长宁白草四寨弃为虏境延安之北东西仅四百里藩篱殆尽近脩金明聊支一路将脩寛州以御东北非多屯军马亦不能守必须建军其利害具于奏中今延安兵马二万六千患训练未精将帅无谋问以数路贼来势何策以待皆不知所为但言出兵而已此不可不为忧也或得其人精练士卒山川险恶据以待寇俟有斩获乘胜深入贼势一破乌散穷沙复旧汉疆宜有日矣如未克胜贼势不衰纵入讨除岂肯逃散或天有风雨之变人在山川之险粮尽路穷进退有患此宜慎重之秋也自延州至金明四十里一河屈曲涉者十三度此言山川之恶也或遇风雨不敌自困某今与延安当职议定约束急于训练俟其精强可御可伐亦令录奏乞朝廷特赐威命则边鄙可定庙堂无忧别路兵马少处临时制置不必倣此又张龙图吏道精强但亲年八十寓于他郡复言不练兵律延安重镇数郡仰赖若不主戎政所失则大段待制西人所望明镐亦细知边事惟相府裁之某惶恐再拜十一月四日具位某谨东望再拜上书于昭文仆射相公合下窃以文武之道一而文武之用异然则经天下定祸乱同归于治者也传曰天下安注意相天下危注意将斯则将相之设文武之殊久矣后世多故中外不恬二道相髙二权相轧至有大将军而居三司之上盖时不得已也五代衰乱専上武力诸侯握兵外重内轻血肉生灵王室如缀此武之弊也皇朝罢节侯署文吏以大救其弊立太平之基既而四夷咸賔忘战日久内外武帅无复以方畧为言惟文法钱谷之吏驰骋于郡国以尅民进身为事业不复有四方之志一旦戎狄叛常爰及征讨朝廷渇用将帅大患乏人此文之弊也前则刘平陷没范资政去官次则韩琦与某贰于元帅不能成绩以罪失职复以夏陈分处二道期于平定近以师老罢去而更张之三委文帅一无武功得不为和门之笑且议耶今归之四路复皆用儒彼谓相辅大臣朋奖文吏他日四路之中一不任事则岂止于笑当尤而怒之用儒无功势必移于武帅彼或専而失谋又败国事况急而用之必骄且怨重权厚赏不足厌其心外寇未平而萌内患此前代之可鉴故裴度淮西之行不落韩洪都统盖为此也某不避近名之嫌有表陈让愿相公与两府大臣因而图之如鄜延环庆二帅一路以文一路以武泾原秦鳯二帅亦如之使诸将帅高者得色下者増气如寡策畧则择俊乂为之参佐仍使鄜延环庆二路如旧通其军政泾原秦鳯亦如旧制则谋可相济兵可相援矣既文武参用二路兼资均其事任同其休戚足以息今日之谤议平他时之骄怨使文武之道协和为一何忧乎边患矣某复虑朝廷以逐路部署为经畧招讨之贰谓之参用则此使权杂伍于下不足为重仅之虚设或以文换武谓之参用则前日换者人皆以儒视之或以新帅难动则某愿避此路以待武帅请主外计仍领安抚旧名亦足救生民之困弊复可按边陲之利病咸得闻于朝廷不为轻矣区区之意附记注梁学士达于台聴愁道涂雨雪之阻故复拜此不任恳切忧惶之至不宣某再拜六月日具位范某谨斋沐上书于昭文仆射相公某近者伏奉制命就除邠州观察使祗膺睿渥且荣且庆三上让章未获俞旨窃念某幼孤且贱始求五斗禄为养亲计怔忪进退惧不可得今朝廷以方面之重受兹宠异为某之福可谓大矣岂敢忽千钟之重哉盖闻福者祸之所伏故循墙而走思以避之何则居诸将诸军之上责人死效而自以无功受国重赏于己安乎其他利害具在封奏复有大惧不敢闻于天聴而敢陈之于相府今西北耸动在北为大虽遣使脩好或可暂弭奈何积年之谋一朝而发以数十万之贿便能充无厌之心息举国之衆乎必先困我而终于用兵万一某辈移帅朔方居大使节度之下见利而举则加以擅兴之诛持重而谋则诬以逗留之咎坚城深池之内自拥其精甲救危赴难之际而授以羸兵利害不得言进退不得専大敌在前重兵在后当此之时儒臣文吏何以措手足于其间哉刘平之勇犹不克济此相公之所鉴也是则系国家之安危生民之性命某岂可不自量力而辄当之逺虑近忧先圣之明训何敢苟宠禄之福忘丧败之祸耶某谓朝廷用儒之要莫若异其品流隆其委注衆皆望风凛畏以济边事比夫改为武帅与之参用功相万也某谓相公弼谐于内在天下安危之事不得而让也某辈奔走于外经画百事亦不得而让也某今日避此命者岂偷安之人哉诚有所存尔为国家先重其身而安其心赖相公坐筹于内某辈竭力于外内外协一奉安宗庙社稷以报君亲以庇生灵岂小节之谓乎恭惟相公与二府大臣同忧天下之时必能恕狂者之多言采愚者之一得某胷中甚白无愧于日月无隠于廊庙惟相公神明其照某岂得而昧之干冒台严卑情无任危切之至不宣某惶恐再拜臣某言窃观西事以来每议攻守未见适中或曰必行进讨以期平定臣谓诸路进讨则兵分将寡气不完盛绝漠风沙迷失南北馈运辎重动有钞掠贼之巢穴夐阻河外非有奇将不能远袭至若寇常併兵来扰一路每有朝旨令入界牵制其如将帅方略非有素定茫然轻进不知所图但求虚弱之处以剽窃为功既不能大振兵威故不能少分贼势此进讨牵制之无效也或曰宜用守策来则御之去则勿逐臣观今之守边多非土兵不乐久戍又无营田必烦远馈久戍则军情危殆远馈则民力将竭岁月緜久恐生他患此守御之未利也臣荷国重寄曾无寸劳夙夜营营冀有所补而才识迂昧终无发明今采于边人而成末议固不敢望其必行在朝廷以众论参之择其可否如无所取乞赐寝罢今具下项攻守之议依圣旨指挥交付梁适赍回赴阙者议攻臣谓进讨未利则又何攻臣窃见延安之西庆州之东有贼界百余里侵入汉地中有金汤白豹后桥三寨阻延庆二州径过道路使兵势不接策应迂远自来虽曾攻取无招降之意据守之谋汉兵才回边患如旧臣谓西贼更有大举朝廷必令牵制则可攻之地其在于此可用步兵三万骑兵五千军行入界当先布号令生降者赏杀降者斩得精强者赏害老幼妇女者斩拒者併兵以戮之服者厚利以安之遁者勿追疑有质也居者勿迁俾安土也乃大为城寨以据其地俟城寨坚完当留土兵以守之方诸旧寨必倍其数使范全赵明以安抚之必严其戒曰贼大至则明斥侯召援兵坚壁清野以困之小至则扼险设伏以待之居常高估入中及置营田以助之如此则可分彼贼势振此兵威通得延庆两路军马易于应援所用主兵官员使勇决身先者居其前可用策应者居其次使臣中可当一队者参于前后有心力干事者营立城寨臣观后汉段纪明以骑五千步万人车三千两钱五十四亿三冬二夏大破诸羌又观唐马燧造战车行则载甲兵止则为营阵或塞险以遏奔冲臣以此路山坡大车难进当用小车二千两银绢钱二十万以赏有功将吏及归降番部并就籴刍粟亦稍足用其环州之西镇戎之东复有胡芦泉一带番部与明珠灭臧相接阻环州镇戎径过道路明珠灭臧之居北接贼疆多怀观望又延州南安去故绥州四十里在银夏川口今延州兵马东渡黄河北入岚石却西渡黄河倒来麟州策应盖以故绥州一带贼界阻断径过道路如取下一处城寨平定则更图一处为据守之策比之朝去暮还此为稍便臣谨议议守臣观西戎居绝漠之外长河之北倚远而险未易可取建官置兵不用禄食每举众犯边一毫之物皆出其下风集云散未尝聚养中国则不然远戍之兵久而不代负星霜之苦怀乡国之望又日给廪食月给库缗春冬之衣银鞋馈输满道千里不绝国用民力日以屈之军情愁怨须务姑息此中原积兵之忧异于夷狄也臣谓戎虏纵降塞垣须守当务经远古岂无谋臣观汉赵充国兴屯田大获地利遂破先零魏武于征伐之中分带甲之士随宜垦辟故下不甚劳大功克举数年之中所在积粟仓廪皆满唐置屯田天宝八年河西收二十六万石陇西收四十四万石孙武曰分建诸侯以其利而利之使食其土之毛实役其人氓之力故赋税无转徙之劳徭役无怨旷之叹臣昨在延州见知青涧城种世衡言欲于本处渐兴田利今闻仅获万石臣观今之边寨皆可使弓手土兵以守之因置营田据亩定课兵获余羡中粜于官人乐其勤公收其利则转输之患久可息矣且使其兵徙家塞下重田利习地势顾父母妻子而坚其守比之东兵不乐田利不习地势复无怀恋者功相远矣傥朝廷许行此道则委臣举择官员约古之义酌今之宜行于边陲庶几守愈久而备愈充虽戎狄时为边患不能困我中国此臣所以言假土兵弓手之力以置屯田为守之力也然臣观前汉高帝之盛臣有萧张决胜千里下有百战之师以四十万之众困于平城乃约匈奴和亲至高后文景代代如之不绝其好匈奴屡变往往犯塞杀戮吏民不胜其酷至于书问傲慢下视中国而人主以生民之故屈己含容不为之动孝文即位将军陈武请议征讨以一封疆孝文曰兵兇器也难克所愿动亦耗病谓百姓远方何今匈奴内侵军吏无功边民父子荷兵日久朕动心痛伤何日忘之未能消距愿且坚边设侯结和通使休宁北陲为功多矣且无议兵故百姓无内外之徭得息肩于田亩天下富实鸡鸣犬吠烟火万里可谓和乐者乎司马迁以文帝能和乐天下协于大乐故着于律书为后代法臣谓国家用攻则宜取其近而兵势不危用守刚必图其久而民力不匮然后取文帝和乐之德无孝武哀痛之悔则天下幸甚天下幸甚臣谨议天圣八年五月日具位某再拜上书于昭文相公阁下某昨者伏蒙圣恩优赐差任盖钧造之际靡不获所退省疏拙且惊且惧况唐虞旧域风俗淳俭狱无积讼亭鲜过客栖迟偃仰何以报国然尝试思之似有所补敢不冒黩而言之夫善国者莫先育材育材之方莫先劝学劝学之要莫尚宗经宗经则道大道大则才大才大则功大盖圣人法度之言存乎书安危之几存乎易得失之鉴存乎诗是非之辨存乎春秋天下之制存乎礼万物之情存乎乐故俊哲之人入乎六经则能服法度之言察安危之几陈得失之鉴析是非之辨明天下之制尽万物之情使斯人之徒辅成王道复何求哉至于叩诸子猎群史所以观异同质成败非求道于斯也有能理其书而不深其旨者虽朴愚之心未与适道然必顾瞻礼义执守规矩不犹愈于学非而博者乎今文庠不振师道久缺为学者不根乎经籍从政者罕议乎教化故文章柔靡风俗巧伪选用之际常患才难某闻前代盛衰与文消息观虞夏之纯则可见王道之正观南朝之丽则知国风之衰惟圣人质文相救变而无穷前代之季不能自救则有来者起而救之是故文章以薄则为君子之忧风俗其坏则为来者之资今朝廷思救其弊兴复制科不独振举滞淹询访得失有以劝天下之学育天下之才是将复小为大抑薄归厚之时也斯文丕变在此一举然恐朝廷命试之际谓所举之士皆能熟经籍之大义知王霸之要略则反屏而弗问或将访以不急之务杂以非圣之书辨二十八将之功勋陈七十二贤之德行如此之类何所补益盖欲伺其所未至误其所尝习不以教育为意而以去留为功若如所量恐非朝廷劝学育才之道也何哉国家劝学育才必求为我器用辅我风教设使皆明经籍之旨并练王霸之术问十得十亦朝廷教育之本意也况文有精粗理有优劣明试之下得失尚多何患去留之难乎今或伺其所未至误其所尝习则天下贤俊莫知所守将博习非圣旁攻异端圣人之门无复启发逮于后举差之益远如此则制科之设足以误多士之心不足以救斯人之弊恭惟前圣人之文之道昭昭乎为神器于天下得之者昌失之者亡后世圣人开学校设科等率贤俊以趋之各使尽其心就其器将以共理于天下故书曰咸有一德斯之谓矣愿相府为此一举傥昌言于两制如能命试之际先之以六经次之以正史该之以方略济之以时务使天下贤俊翕然修经济之业以教化为心趋圣人之门成王佐之器十数年间异人杰士必穆穆于王庭矣何患俊乂不充风化不兴乎救文之弊自相公之造也当有吉甫辈颂君之德吾相之功登于金石永于天地者矣四海幸甚千载幸甚干犯台严无任僭越战汗之至某再拜某启伏惟枢密尚书台候起居万福某奔走道涂疲困已甚加应答文移中夕不寐无暇撰脩谢启伏増惶惧某久在江外职业无可惟望废退以遂麋鹿之趣而朝廷过聴越次寄任拳拳负荷不能无忧今至延安北入金明视城垒之役且欲深见边事戎马之后原野萧条金明北百里之间元有塞门栲栳二寨并李士彬下蕃部寨二十六所悉已荡去尽没蕃境人不敢诣又此间随川取路夹以峻山暑雨之期湍走大石秋冬之流屈曲如绕一舍之程渡涉十数山川之恶诸处鲜竝兵马出入所宜慎重又将帅无谋不务训练坐困粮道惟请益兵兵聚城中无舍可泊人马暴露时苦寒凛库缗空虚不议营搆守御之术寂寥无闻张龙图言累陈乞只愿领郡求免军马之务诸将何禀焉某已有奏章乞别选人段待制西人所望无出右者明镐亦知邉事颇见究心如佥议未谐即某不敢避儒士之算岂能决成但一方之忧未有当者此夙夜切切不得已也秋霖弗止禾穂未收斯民之心在忧如割近分擘延安兵马作六将教习由鄜州之始其于利害奏牍具焉某卵翼门下虽竭心力常惧贻知己之羞此所以罄其短拙而不知朝廷可否之意惟待罪而已尚逺台座某自丹阳移领会稽首途之日过邵餗逸人溪斋因话照湖事逸人曰客有自江夏寄唐人许鼎所撰祖先生墓志颇言贺监之异出而示予辞精理逺徐常侍铉为之别序既抵郡访天长观即贺公之旧居也叹其真堂卑陋以甚乃命工度材而新之又刻徐公所序之文以广游人之观采焉时寳元元年知越州范某序天圣纪号之六载枢密留守侍郎齐郡公以东朝旧徳右弼上贤将启秉钧之猷尚图分政之任善下成乎江海养浩充乎天地诚明之际无隠不及居一日曰祖宗之都仪刑万邦道徳之所兴礼义之所出风化不作四方何仰哉乃首访胶庠躬省絃诵敦六籍以恢本发四科以彰善于是人乐名教复邹鲁之盛士为声诗登周召之美既而丘园初秀阀閲令嗣拳拳允集济济如归沛国朱生世严冠冕㓜苦霜露悯先构之将坠忽中陵之见育公特命就学果知向方豹以革而有文鸿亦渐而无咎公又嘉其迁善以从道而名焉仍命字之云在复之六四曰中行独复以从道也言能体中而行特从于道以斯而复君子之象请字曰复之庶左右于名矣然则道者何率性之谓也从者何由道之谓也臣则由乎忠子则由乎孝行己由乎礼制事由乎义保民由乎信待物由乎仁此道之端也子将从之乎然后可以言国可以言家可以言民可以言物岂不大哉若乃诚而明之中而和之揖让乎圣贤蟠极乎天地此道之致也必大成于心而后可言焉朱生其拜公之命勉之哉抑文与学者道之器也以君子乘之则积而不败不以君子乘之则满而致覆朱生其拜公之命慎之哉嘻子未预于教也弗学而志穷如玉之未攻如泉之在蒙昧焉而弗见其寳汩焉而莫朝于宗子既预于教也克学而神悟如金之在铸如骥之方御跃焉可成乎美器腾焉可致乎𡗝路者也某观士人中有青衿诗书素髪𤱶亩名不登搢绅之议目弗接轩冕之姿彼何不遇之甚哉朱生进徳有渐属文未几始登庠序之列乃被巖廊之知此何遇之甚哉繄尔门之济美欤抑我公之善教欤论者曰公之旨也岂徒正尔之名盖将成尔之徳激清学校腾休都邑俾夫多士耸善庶邦成流格美俗于诗书被颂声于金石致我宋之文炳焉复三代之英抑公之盛徳乎朱生振迹于盛徳之下发名于善教之始何必申繻之剧论岂异夫子之荣褒者哉当夙夜怀之不坠我公之令训也其庶几乎天地闭孰将辟焉日月蚀孰将廓焉大厦仆孰将起焉神器坠孰将举焉巖巖乎克当其任者惟梁公之伟欤公讳仁杰字怀英太原人也祖宗髙烈本传在矣公为子极于孝为臣极于忠忠孝之外掲如日月者敢歌于庙中公尝赴并州掾过太行山反瞻河阳见白云孤飞曰吾亲在其下久而不能去左右为之感动诗有陟岵陟屺伤君子于役弗忘其亲此公之谓欤于嗟乎孝之至也忠之所繇生乎公尝以同府掾当使絶域其母老疾公谓之曰奈何重太夫人万里之忧诣长史府请代行时长史司马方眦睚不协感公之义欢如平生于嗟乎与人交而先其忧况君臣之际乎公为大理寺丞决诸道滞狱万七千人天下服其平武卫将军权善才坐伐昭陵柏髙宗命戮之公抗奏不却上怒曰彼致我不孝左右筑令公出公前曰陛下以一树而杀一将军张释之所谓假有盗长陵一抔土则将何法以加之臣岂敢奉诏陷陛下于不道帝意解善才得恕死于嗟乎执法之官患在少恩公独爱君以仁何所存之远乎髙宗幸汾阳宫道出妬女祠下彼俗谓盛服过者必有风雷之灾并州发数万人别开御道公为知顿使曰天子之行风伯清尘雨师洒道彼何害哉遽命罢其役又公为江南巡检使奏毁淫祠千七百所所存惟夏禹太伯季子伍员四庙曰安使无功血食以乱明哲之祠乎于嗟乎神犹正之而况人乎公为宁州刺史能抚戎夏郡人纪之碑及迁豫州会越王乱后缘坐者七百人籍没者五千口有使促行刑公缓之密表以闻曰臣言似理逆人不言则辜陛下好生之意表成复毁意不能定彼咸非本心唯陛下矜焉勅贷之流于九原郡道出宁州旧治父老迎而劳之曰我狄使君活汝辈耶相携哭于碑下斋三日而去于嗟乎古谓民之父母如公则过焉斯人也死而生之岂父母之能乎时宰相张光辅率师平越王之乱将士贪暴公拒之不应光辅怒曰州将忽元帅耶对曰公以三十万衆除一乱臣彼胁从辈闻王师来乘城而降者万计公纵暴兵杀降以为功使无辜之人肝脑涂地如得尚方斩马剑加于君颈虽死无恨光辅不能屈奏公不逊左迁复州刺史于嗟乎孟轲有言威武不能挫是为大丈夫其公之谓乎为地官侍郎同凤阁鸾台平章事为来俊臣诬搆下狱公曰大周革命万物惟新唐朝旧臣甘从诛戮因家人告变得免死贬彭泽令狱吏尝抑公诬引杨执柔公曰天乎吾何能为以首触柱流血被面彼惧而谢焉于嗟乎陷穽之中不义不为况庙堂之上乎契丹陷冀州起公为魏州刺史以御焉时河朔震动咸驱民保郛郭公至下令曰百姓复尔业寇来吾自当之狄闻风而退魏人为之立碑未几入相请罢戍疏勒等四镇以肥中国又请罢安东以息江南之馈输识者韪之北狄再寇赵定间出公为河北道元帅狄退就命公为安抚大使前为突厥所胁从者咸逃散山谷公请曲赦河北诸州以安反侧朝廷从之于嗟乎四方之事知无不为岂虚尚清谈而巳乎公在相日中宗幽房陵则天欲立武三思为储嗣一日问群臣可否衆皆称贺公退而不荅则天曰无乃有异议乎对曰有之昨陛下命三思募武士岁时之间数百人及命庐陵王代之数日之间应者十倍臣知人心未厌唐徳则天怒令策出又一日则天谓公曰我梦双陆不胜者何对曰双陆不胜宫中无子也复命策出又一日则天有疾公入问阁中则天曰我梦鹦鹉双翅折者何对曰武者陛下之姓相王庐陵王则陛下之羽翼也是可折乎时三思在侧怒发赤色则天以公屡言不夺一旦感悟遣中使密召庐陵王矫衣而入人无知者乃召公坐于帘外而问曰我欲立三思群臣无不可者惟俟公一言从之则与卿长保富贵不从则无复得与卿相见矣公从容对曰太子天下之本本一摇而天下动陛下岂以一心之欲轻天下之动哉太宗百战取天下授之子孙三思何与焉昔髙宗寝疾令陛下权视军国陛下奄有神器数十年又将以三思为后如天下何且姑与母孰亲子与侄孰近立庐陵王则陛下万岁后享唐之血食立三思则宗庙无祔姑之礼臣不敢爱死以奉制陛下其圗焉则天感泣命褰帘使庐陵王拜公曰今日国老与汝天子公哭于地则天命左右起之拊公背曰岂朕之臣社稷之臣耶巳而奏曰还宫无仪孰为太子复置庐陵王于龙门备礼以迎中外大悦于嗟乎定天下之业断天下之疑其至诚如神雷霆之威不得而变乎则天尝命公择人公曰欲何为曰可将相者公曰如求文章则今宰相李峤苏味道足矣岂文士龌龊思得奇才以成天下之务乎荆州长史张柬之真宰相才诚老矣一朝用之尚能竭其心乃召拜洛州司马他日又问人于公对曰臣前言张柬之虽迁洛州犹未用矣改秋官侍郎及召为相果能诛张易之辈返正中宗复则天为皇太后于嗟乎薄文华重才实其知人之深乎又尝引拔桓彦范敬晖姚元崇等至公卿者数十人公之勋徳不可殚言有论议数十万言李邕载之别传论者谓松柏不夭金石不柔受于天焉公为大理丞抗天子而不屈在豫州日拒元帅而不下及居相位而能复废主以正天下之本岂非刚正之气出乎诚性见于事业当时优游荐绅之中颠而不扶危而不持者亦何以哉某贬守鄱阳移丹徒郡道过彭泽谒公之祠而述焉又系之云商有三仁弗救其灭汉有四皓正于未夺呜唿武暴如火李寒如灰何心不随何力可回我公哀伤拯天之亡逆长风而孤骞愬大川以独航金可革公不可革孰为乎刚地可动公不可动孰为乎方一朝感通群阴披攘天子既臣而皇天下既周而唐七世发灵万年垂光噫非天下之至诚其孰能当易有说卦所以明其象而示其教也卦有四徳曰元亨利贞虽文言具载其端后之学者或未畅其义故愚逺取诸天近取诸物复广其说焉夫元者何也道之纯者也于干为资始于坤为发生于人为温良为乐善为好生于国为行庆为刑措于家为父慈为子孝为嘉谷为四灵其迹异其道同统而言之则善之长也夫亨者何也道之通者也于天为三辰昭会于地为万物繁殖于人为得时茂勋于国为圣贤相遇为朝觐会同为制礼作乐为上下交泰于家为父子为夫妇为九族相睦于物为云龙为风虎为鱼水其迹异其道同统而言之则嘉之会也夫利者何也道之用者也于天为膏雨于地为百川于人为兼济于国为恵民为日中市于家为丰财为富其隣于物为驺虞为得食鸡其迹异其道同统而言之义之和也夫贞者何也道之守者也于天为行健于地为厚载于人为正直为忠毅于国为典则为权衡于家为男女正位为长子主器于物为金玉为獬豸其迹异其道同统而言之则事之干也行此四者之谓道述此四者之谓教四者之用天所不能违而况于人乎况于万物乎故君子不去也天微四徳天地不行地微四徳坤仪不宁人微四徳则无令名国家无四徳则风教不伦物无四徳则祥瑞不生惟干坤之徳统其四者焉余卦则鲜克备矣惟圣人体干而行后之希圣者亦鲜克备矣尧舜率天下以仁干元之君也汤武应天顺人开国除乱履其亨而阐其利者也夏禹治水干之成功干其事者也体其元而兼其三者尧舜也欤后之人孰能生知宜乎跂踵而勤行矣处必亲仁元之基也动能俟时亨之始也进思济物利之方也守诚不囘贞之道也四者未能兼行则出乎彼而入乎此出乎此而入乎彼周旋进退不离四者之中如是则其殆庶几乎府君讳仲温字伯玉四代祖讳某幽州人也唐末为处州丽水县丞中原乱离遂家于苏台曾祖讳某事钱氏为中吴军节度判官赠太保祖讳某以神童补官终于祕书监赠太傅考讳某归皇朝历真定府武信军掌书记赠太师兼中书令府君即太师仲子也生于京师幼孤还苏台与诸从兄弟居服勤素业孝悌于门中景祐二年以某遇干元节恩例补试将作监主簿赴调除越州新昌尉以诚接物民用知劝在邑三年盗不及境外计举监杭州余杭县市征能寛其利商旅便之三载以绩闻按察使洎牧守咸有表荐除宁海军节度推官知台州黄巖县庆历七年海潮大至坏州城人皆逃散没溺者甚衆府君教民为桴昼夜救之全活数千人既而上官知其所存请董衆以治城府君雅喜利人长于虑事衆议筑土为城用甓以傅之府君独不然谓人筑且劳又捍水之冲甓何能久乃集民累土以牛数百蹂之坚而后增至于成城复表以长石互相衔枕势莫得动其城八门皆设之闸遇水暴至则障之衆伏其善台人遂安时又岁饥州命邑官率富人出谷俾轻其价以助穷民而穷民乏资无以得谷府君谕之曰汝籴之十不若与之二三则富人易办而贫人易及衆皆悦从饥者获济焉永嘉郡禁盗十四人狱具皆当极法外台请府君虑问府君原盗之情而重其行法固请覆奏朝廷悉恕其死黄巖大邑民数万户讼争盈庭府君专尚仁爱多以理遣至有犯徒刑而情非巨蠹者府君必为解其仇讼而决平之民自爱服制置按察等使交章荐之府君秩满还家与乡旧游曰吾乐矣何用官为遂请老朝廷嘉之迁太子中舍致仕皇祐初某来守钱塘与府君议置上田十顷于里中以岁给宗族虽至贫者不复有寒馁之忧府君退居四年宾亲盈门以东皋所入日为鸡黍之具故贫而常乐顾邻里乡党有急难则竭力以济之皇祐二年九月十三日以疾不起享年六十有六中外宗亲莫不过哀里人无老少皆涕下其遗爱感人如是之深娶丁氏夫人男五人长曰纯义守将作监主簿四子尚幼女四人长适进士李沿次适进士沈充二女在室以其年十一月十三日葬于吴县天平山三让原嗟夫某从事四方与府君别动逾千里及余杭得请一获其愿相会未几而有死生之诀泣血洒毫不能成文铭曰呜唿先公五子其三早亡惟兄与我为家栋梁兄又逝焉我独徨徨诸稚在前未知否臧我其教之俾从义方积善不诬厥后其昌谯有老子庙唐为太清宫地灵物竒观者骇异历代严护景概所存若灵溪涡河九龙井左纽再生昇天桧皆附于图籍发乎咏歌而风人之才难其破的余友曼卿将命斯来实董宫事嗜道之外乐乎声诗览灵仙之区异其八物益以宫题而成九咏观其立意皆凿幽索祕破坚发竒髙凌虹蜺清出金石有以见诗力之雄哉文以气为主此其辨乎矧夫人託文而志深物乘文而名远如扬子云之緜竹王文孝之灵光孙兴公之天台皆挥藻一时腾照千载者矣嚱彼物也庇圣贤之居而能长久后果动君子之风雅以发乎名矧人也庇圣贤之道则能高明果亦动天下之颂声以扬其烈览之者得无起欤高平范仲淹序皇家起五代之季破大昏削群雄廓视四表周被万国乃建礼立法与天下画一而亿兆之心帖然承之弗暴弗悖无复鬭兵于中原者登九十载盖祖宗远算善树于前累圣求贤多得循良廉让之士布于中外而致兹善俗欤如陈留谢公可谓循良廉让之君子矣公讳涛字济之幼而奇敏十四岁讲左氏春秋先生咸器之及冠居姑苏郡时翰林王公禹偁拾遗罗君处约并宰苏之属邑二人相谓曰与济之扬榷天人盖吾曹敌也自兹名重于时淳化三年春擢进士第除梓州榷盐院判官会盗据成都发其徒攻郡县公白二千石曰梓大而近彼畏我梗必先图得我则小于梓者可传唿而下愿急为之防近郊多林木可先伐之以置楼橹且备樵爨为久守之具二千石从之寇果围我我备既坚十旬弗破贼沮而留势未大克以及王师之来遂用扑灭事平就迁梓州观察推官赐器币外台遣权知益之华阳县时寇乱之余民多散亡未复厥居上言者请募人占田可倍其租朝廷从之于是有力者得并其田公曰夺民世产以资富人复将召其怨辞岂朝廷之意耶乃尽取其田以归于民还拜着作佐郎太宗面诏通判大藩得寿春郡后移高安郡改知兴国军就除太常博士真宗即位锐意任人一日中出朝士姓名有治状者凡二十四人付中书门下令驿召至阙公在召中得对于长春殿上说赐五品服即唿通事舍人送试学士院明日边有急奏上议北征又京东有彊寇惊郡县而曹南阙守朝廷虑之遂命公往改屯田员外郎至郡称治寇不敢犯有兇人赵谏者冒乡荐名与诸弟出入都下交权势结豪侠乘人之弊用以告讦或任威诈而大致富彊人畏如豹虎公即图之患僚佐不一其力俄会故御史中丞李公及始来倅曹李公时之端人也与公协心发其家尽得兇状奏之朝廷命御史府案覆谏之兄弟皆斩于市乃下诏曰凡民非干已事无得告言遂着于令自是天下讼息而刑清矣朝廷以西蜀仅宁细民犹或摇之俾公安抚两川用天子恩意谕其父老皆从而按堵复命之日举两川能吏三十余人执政疑其多公请连坐事遂行后皆至台省又别诏委公与益牧张公咏议造大铁钱乃穷其利害使盗铸息而物估平蜀人于今便之歴三司度支判官出守海陵新安二郡就迁度支司封员外郎公在三司日尝举榷茶官至是坐所举不职免寻以度支员外郎起倅河南府冯魏公荐公文行真宗简在既久即命召试除兵部员外郎直史馆判三司理欠凭由司出为两浙转运使公大雅之器耻尚文法虽任在按察而诚意坦然且曰吾欲吏乐其职民安其俗尔士人黑白岂不明乎安用伺于毫发使惴惴如虺蜴然取诗人之讥耶还台进礼部郎中判司农寺拜以本官兼侍御史知杂事清静端介百辟望其风采干兴初进户部郎中先帝大行有司治灵驾象物其制高大请自京至陵凡郭门民舍有妨其往者毁之公上言曰先帝封泰山祀汾脽仪卫至盛不闻有所毁去今遗诏丁宁正如汉文帝専务俭薄岂以攸司夺先帝意愿陛下裁损搢绅韪之俄求东归除吏部郎中直昭文馆知会稽郡还拜太常少卿判登闻检院又得请权西京留守司御史台就拜祕书监遂分务洛下朝廷嘉其恬退迁太子宾客嗣子迎侍于京师以景祐元年十月三十日薨享年七十有五以明年八月二十一日归葬于富阳宝元元年赠礼部尚书谢氏之先出黄帝后始为十姓谢居一焉三代以还不显其大至晋宋乃为盛族公之七世祖汾居河南之缑氏五世祖希图卒于衢州刺史时唐季丧乱乃葬于江东嘉兴郡子孙三世禄于吴越曾祖讳廷徽处州丽水县主簿祖讳懿文杭州盐官县令葬于富阳遂为富阳人父讳崇礼从钱氏归朝为泰宁军节度掌书记检校左散骑常侍累赠尚书户部侍郎母崔氏赠博陵县太君公之弟四人曰炎有文于时与卢稹齐名时人谓之卢谢国史有传终于公安令镐为某官果从方外学号安隐师坦为某官公娶夫人许氏先公而终生男三人长曰绛至兵部员外郎知制诰后公几年而亡次曰约将作监主簿以敏才称次曰绮太庙斋郎俱早世女四人长适前进士周盘次适殿中丞梅尧臣次适太常博士傅莹次适大理寺丞杨士彦孙四人景初大理评事宰越之余姚县景温太常寺太祝宰越之会稽县景平将作监主簿景回尚幼公姿格竦异不事修饰天然有雅远之范未尝阿于贵势见贱士必温礼接之知人之善称道弗舍闻人之过惧弗克掩故终身不闻怨言公始以文学中进士上第而长子长孙世践其材又父子更直馆殿出处仅二十年皆衣冠之盛事厥孙以公善状请文于碑某于公有家世之旧又与舍人为同年交爱公治有循良之状退得廉让之体足以佑风化而厚礼俗敢拳拳以铭云巍巍我宋宅天而君恢远以威革暴以文济济吾儒多良大夫中外共治休宁八区猗哉谢公周旋其中在梓御寇至曹除兇天子念蜀猖狂始复命公抚之鼓歌其俗偃仰藩屏雅和其政徊翔台阁清修其行人尚刻明我质而平厥民以宁人必夸竞我休而静其道乃胜于嗟乎寿以仁至名繇徳全有子与孙相继而贤诚乎诚乎圣人积善之诲不吾欺焉老子曰我无为而民自化我好静而民自正我无欲而民自富我无事而民自朴此则述古之风以警多事之时也三代以还异于太古王天下者身先教化使民从善故礼曰人君谨其所好恶君好之则民从之孔子曰上好礼则民莫敢不恭上好义则民莫敢不服上好信则民莫敢不用情由此言之圣帝明王岂得无好在其正而已尧设敢諌鼓建进善旌舜好问而成至化禹拜昌言而立大功汤五聘伊尹文王恭迎吕望周公握髪吐哺以待白屋之士郑武公好贤而诗雅歌之燕昭王筑台募士而智者归之斯圣贤好尚如是之急也桀纣好利欲不好諌诤而天下亡秦好兵刑不好仁义而天下归汉隋炀帝好逸豫不好恭俭而天下归唐使桀纣好諌诤秦好仁义隋炀帝好恭俭岂有畏乱之祸哉干上干下内外中正圣人之徳位乎天之时也徳内也位外也九二君之徳九五君之位成徳于其内充位于其外圣人之徳居乎诚而不迁有时舍之义故曰见龙在田徳昭于中故曰利见大人天下文明君德也圣人之位行乎道而不息有时乘之义故曰飞龙在天位正于上故曰利见大人乃位乎天徳于是乎位矣或者泥于六位之序止以五为君曽不思始画八卦三阳为干君之象也岂俟于五乎三阴为坤臣之象也岂俟于四乎震为长子岂俟重其卦而始见于长子乎明夫干君之象既重其卦则有内外之分九二居乎内徳也九五居乎外位也余爻则从其进退安危之会而言之非必自下而上次而成之也如卦言六龙而九三不言龙而言君子盖龙无乘刚之义则以君子言之随义而发非必执六龙之象也故曰易无体而圣人之言岂凝滞于斯乎咸阴进而阳降上下交感之时也与泰卦近焉然则泰卦三阴进于上三阳降于下极于交而泰矣故曰万物通咸卦阴进而未尽达也阳降而未尽下也感而未至于泰矣故曰万物生而犹未通也圣人感人心而天下和平是感之无穷而能至乎泰者也感而不至其道乃消故至腾口薄可知也恒阳动阴顺刚上柔下上下各得其常之时也天尊地卑道之常矣君处上臣处下理之常矣男在外女在内义之常矣天地君臣男女各得其正常莫大焉诸卦多以有应为吉此卦六爻皆应而爻无元吉者何也夫吉于应者相求以济之时也常者上下各得其所之时矣故以刚柔皆应为常而不以获应为吉是以士之常也在于己不在于人诸侯之常也在于政不在于隣天子之常也在于道不在于权故曰圣人久于其道而天下化成尧舜为仁终身而已矣其知常也哉遯阴进阳退柔佞入而刚正出君子遯去之时也夫柔胜于刚则小人制君子矣辱可逃乎柔未胜刚则君子辱可逺也未见制于小人焉此卦二阴而四阳柔未胜刚小人始浸而长也君子知吉之先辨祸之萌思逺其时也可不遯乎故遯之为义尚乎逺也是以最在内者有遯尾之危最在外者有肥遯之利子曰知几其神始可与言遯也已矣大壮刚以震而阴摧君子威而小人黜政令刚严之时也阳于阴为大也阳进阴退大者壮而小者丧矣夫雷在天上万物以震威行天下万邦以恐天地之壮见乎雷圣人之壮见乎威壮而不节于天下暴矣壮其丧矣是以君子非礼弗履以保其壮也故九二九四以阳居阴体刚而处巽乃复获乎贞吉余爻皆不克全其壮也已晋顺而上行奉于文明君子嘉遇显进之时也夫上无文明贤斯遁矣今文明丽于上君子可不进乎其进也柔顺内融则上不拒其逼矣故曰昼日三接也英华外着则衆不疑其行矣故曰君子以自昭明徳盖明出地上如日之升君子当其象也岂复昧哉其伊尹之时欤明夷阴上明下其义病矣火入地中其光翕矣蔽贤伤善之时也夫文明在上则贤者遂进文明在下则善人用伤其商之末世耶君子用晦然后免于其难然则文王其不用晦乎何以尝幽之耶文王盖有国焉徳加于人晦之难也故以文明入于难终以柔顺而出矣箕子虽无政焉而最近于闇故自辱其身以晦其道然后乃免故文明在下难哉圣贤其犹病诸变斯时者惟九三乎得其大首其汤武之事欤家人阳正于外阴正于内阴阳正而男女得位君子理家之时也明乎其内礼则着焉顺乎其外孝悌形焉礼则着而家道正孝悌形而家道成成必正也正必成也圣人将成其国必正其家一人之家正然后天下之家正天下之家正然后孝悌大兴焉何不定之有故曰刑于寡妻以御于家邦然则正家者贵闲其初也故初九有悔闲得其道乃首得悔亡至于九五王假有家则天下化成故勿恤而吉也睽火炎泽润其性不同炎从上润从下其道违而不接物情睽异之时也阴阳不接而天地睽日月不接而昼夜睽礼义不接而男女睽君臣不接而上下睽情类不接而万物睽夫然则天地万物之理从何而亨乎故睽之时义不可久也必变而通之合睽以成其化天地睽也而阴阳合焉昼夜睽也而日月交焉男女睽也而礼义成焉上下睽也而君臣会焉万物睽也而情类聚焉夫未合之时体乖志疑动虞蹇难求援而济者也故其爻皆以有援免至于上九睽极而通则説弧遇雨羣疑亡也蹇止于险中险难在前未可进之时也观其名与屯卦近焉然则屯已动乎险中难可图也蹇犹止乎险中难未可犯也惟二为王臣屯亦难也君在险中而与己应始可匪躬而徃焉余皆徃蹇而弗济君子藏器于身待时而动其庶几乎解动乎险外出险散否之时也小人为险君子乃否小人既退君子乃振故六五象曰君子有解小人退也是故天地否散雷雨并兴圣贤否散庆施遂行武王发粟散财其有解之时也矣损山泽通气其润上行取下资上之时也夫阳实也阴虚也下卦二阳上卦二阴取阳资阴以实益虚者也虚者反实则实者反虚矣然则下者上之本本固则邦宁今务于取下乃伤其本矣危之道也损之有时民犹説也损之无时泽将竭焉故曰川竭必山崩此之象也无他下涸而上枯也百姓不足君孰与足其斯之谓欤益刚来而助柔损有余而补不足自上恵下之时也天道下济品物咸亨圣人下济万国咸宁益之为道大矣哉然则益上曰损损上曰益者何也夫益上则损下损下则伤其本也是故谓之损损上则益下益下则固其本也是故谓之益本斯固矣榦斯茂矣源斯深矣流斯长矣下之益上则利有竭焉上之益下则因其利而利之何竭之有焉是故木以动也涉大川而无患雷风与也兴万物而无疆明益之道何徃而不利哉夬一阴处髙而羣阳伐之以大制小以正黜邪之时也时皆刚正柔佞岂得而据乎夫君子道微之时法令常密而或失之者何也内有小人也小人道微之时法令常显而无忌者何也内皆君子也此卦一柔而乘五刚危可知矣五刚而决一阴易可知矣故扬于王庭而不忌赏罚明行之际欤舜举八元而去四凶此其时矣萃泽处于地其流集矣上説下顺其义亲矣物情和聚之时也上以说临下下以顺奉上上下莫不聚乎天地亨而万物以类聚大人亨而天下以义聚观其所聚而天地万物之情可见矣彖言刚中而应者取其上下相应以成萃聚之义而已若夫萃天下者岂私其应哉必也以虚受人然后能萃其天下故九五以大人之位而匪孚者以其应之于一不能尽天下之诚惜哉无私则至矣升地中生木其道上行君子位以徳升之时也夫髙以下为基木始生于地中其举逺矣圣人日跻其徳而至于大寳贤者日崇其业而至于公圭以顺而升物不距矣故爻无凶咎初则大吉二则有喜三则无疑四则用亨五则贞吉惟上六极而犹升则为冥昧若能知其消息犹可为利故曰冥升利于不息之贞困水在泽下泽方竭焉其道不加于物君子困穷之时也夫水者浸于外而后施于物今伏于其内何施之有是则川泽竭而伏其流君子困而隠其道困于险而不改其说其惟君子乎能固穷而乐道哉苟不安其困欲尚口而去之穷斯甚矣知此时者巻而怀之极然后反其困必亨故曰困亨夫子之于陈蔡也岂其忧乎井木为泉之底井道治而其施外彰君子居徳迁恵之时也夫井居其地而不可改其泉之出也无所不利君子居于徳而不可移其恵之迁也无所不仁唯井也施之而不穷存之而不溢惟徳也常施于人而不见其亏独善于身而不见其余故曰井徳之地不其然乎革火水相薄变在其中圣人行权革易之时也夫泽有水则得其宜今泽有火是反其常矣天下无道圣人革之以反常之权然而反常之权天下何由而从之以其内文明而外説也以此之文明易彼之昏乱以天下之説易四海之怨以至仁易不仁以有道易无道此所以反常而天下聴矣其汤武之作耶苟道徳不去虽汤武日生当为天下之助何反常之有焉鼎以木顺火鼎始用焉圣人开基立器之时也夫天下无道圣人革之天下既革而制作兴制作兴而立成器立成器而鼎莫先焉故取鼎为义表时之新也汤武正位然后改正朔变服章更器用以新天下之务其此之时欤故曰革去故而鼎取新圣人之新为天下也夫何盛焉莫盛乎享上帝而养圣贤也享上帝而天下顺养圣贤而天下治不亦盛乎震雷相从而兴威动万物内外皆震君子心身戒惧之时也万物震其道通焉君子震其徳崇焉君子之惧于心也思虑必慎其始则百志弗违于道惧于身也进退不履于违则百行弗罹于祸故初九震来而致福慎于始也六二震来而丧贝履于危也夫震者长子之道也长子有威惊逺而惧迩然后能主宗庙之器而祭祀不辍也夫艮山相当而各止其所内外不相与上下静止之时也天地动而万物生日月动而昼夜成圣贤动而天下亨今其止者君子理不可动之时也故此卦无元亨贞之徳者以其道不行焉然止之为道必因时而存之若夫时不可进斯止矣髙不可亢斯止矣位不可侵斯止矣欲不可纵斯止矣止得其时何咎之有故曰时止则止时行则行动静不失其时其道光明非君子其孰能与于此乎渐山止生木日益其髙君子渐进之时也夫内止而不躁外巽而不争以斯而进不亦渐乎长女得位乎其外故曰女归吉然则女生而知其嫁也必渐而及时然后有归焉君子学而知其仕也必渐而成徳然后有位焉故升髙必自下陟遐必自迩干阳渐进而至于在天坤阴渐进而至于坚氷天地不能踰而况于人乎苟内不止而躁外不巽而争则失渐之道犯时之忌岂正邦之有焉丰文明以动无往不亨王道开泰之时也夫雷电之至隠者彰而否者亨圣贤之造困者通而幽者显于是制乎礼以序天下之伦作乎乐以兴天下之和物物昌而无不大也是以谓之丰然则日之动也丰于正中焉文明之动也丰于皇极焉过乎正中日斯昃矣过乎皇极文明亏矣故曰宜日中进于大而戒于盈也丕哉旅火丽山而不久其处君子羇旅之时也君子羇旅之时处无其位何能与物大通然则内止而不动于心外明而弗迷其往以斯适旅故得小亨而贞吉夫旅人之志卑则自辱髙则见嫉能执其中可谓智矣是故初琐琐而四不快者以其处二体之下卑以自辱者也三焚次而上焚巢者以其据二体之上髙而见嫉者也二怀资而五誉命者柔而不失其中者也君子旅之时也道其然乎巽风从至而物莫之违上下皆顺命令宣行之时也夫上下弗顺虽令不从今上下皆顺故可申命而行事也若夫巽之为徳其失也伪非君子体之则入乎柔邪之道矣观其名虽近于谦焉然则谦之为体内刚而外柔降于礼而不降于徳者也是以亨君子有终巽之为体内外皆柔可以行权未可以终义惟五以中正而志行乃得小亨利有攸往利见大人是故谦之六爻皆无凶咎巽之六爻则美恶半矣兑泽重润而上下皆説君子推恩敷恵之时也夫説万物者莫説乎泽今复重之民説而无疆者也劝天下者莫大乎推恩而敷恵则顺乎天应乎人而王道亨不然者反此若夫威以先民民重其劳威以犯难民重其死故周文为台而人谓神灵者忘其劳也楚子下令而人如挟纩者忘其死也然则説之为徳其失也佞上下皆説之时必内存其刚正然后免佞之情故曰説以利贞某谘目上安抚内翰学士某处事疎畧忤朝廷意既去职任而尚怀国家之忧如卞生献璧不知其止足虽可刖而璧犹自贵奈何有昬眩之疾举止少力不堪王事岂当预闻贤大夫之末议合下此行采西北士庶之言欲下情之无壅又询及猥陋某敢不罄其所见诚无取焉昨者西戎僭中朝之号四海愤怒虽困天下义当讨伐今贵称乌珠以避中朝取汉唐故事如单于可汗之类此理颇顺其余须索尚有议论与夺或失此机会卒无休兵之期如更有沮败则用何道却行招纳国威愈屈为祸转深傥朝廷欲雪边将之耻必加讨伐苟得良帅如汉之段纪明唐之李靖诚可行焉其下如今朝曹玮之材尚堪委以大事不然则重为国家羞昔秦汉威加四夷限长城勒燕山困敝中国终成大悔至如西晋之衰羣胡乱华五代以来屡有侵侮累朝欲刷大耻终无成功真宗皇帝取汉文之策结和通使休宁北陲为天下景福四十年矣今按史记律书有汉文之议言髙旨逺可谓明主矣致天下和乐通于律吕故马迁着于八书有旨哉其备边之议虽复纳好固不可懈也陜西沿边二千里州军城寨以兵势分守皆不得已贼每全军而来此则以寡击衆必将发竒谋出死力然后可御也不必大决胜负但观衅而攻使来不厚获去不全胜纵边患未息而无长驱之害亦足为御边之策奈何将佐之中少精方畧或因门地巧于结託以取虚名或出军班昧于韬钤以致败事须鉴覆辙速于更张宜于沿边及诸处使臣军员中搜访智勇之人如资地至浅勲劳未着即使权领职任令手下各有兵甲俟其有立即时进擢庶可用之才早补将帅之乏如弓箭手殿侍姚贵刘廷光辈可观其效又泾原地平少险竒兵难用伤残之后人心忧怯将来贼之入寇恐多由此路须益兵五万大为之防不然或有所不支乘虚而进闗中一扰衆必大溃天下有危事矣惟合下以衆说参取为国家图之不宣某再拜汉髙祖以黄金四万付陈平而不问其出入时陈平未有功也唐髙祖将斩李靖而恕之时李靖未有功也是前代帝王先布之以恩后责之以效也我太祖尝谓近臣曰安边御衆须是得人心优惜其家厚其爵禄多与公用钱及属州课利使之回图特免税算听其召募骁勇以为爪牙苟财用丰盈必能集事虽朕减后宫之数极于俭约以备边费亦无辞也命将帅李汉超等十三人分守西北诸州家族在京者抚之甚厚凡军中事悉许便宜每来入朝必召对命坐赐与优厚抚而遣之由是边臣悉富于财得以养士用间洞见畨夷情状每戎狄入寇必能先知预为之备设伏掩击多致克捷二十年间无西北之忧故兵力雄盛武功盖世由此而致也今滕宗谅为一路经畧安抚使兼兵马都部署以公用钱回图管设使命将校并蕃部酋豪或赠遗官员游士而梁坚弹奏滕使过钱十六万贯有数万不明及置狱研穷才用三千余贯复有所归无分毫入己是未见贪吏之状也宣抚田舍人朝之端人也至庆州目击军民蕃部等借留滕侯遮壅于道足下何得谓之豺狼主上仁圣不深罪宗谅张亢二人仍降诏诞告边臣依祖宗故事使回图公用一如平日中宪不知内朝有此诏命闻羣口横议遂伏合请加责二人以正宪律既下法寺则宗谅合赎铜而不当去官是前断已坐亢罪将公用钱并酒散与军人当更追一官又朝廷既已降诏贷之亦难反汗足下责我保庇此人固不敢避自古文法常害边功今天子仁圣有西北之忧孜孜求人以捍大患帅臣用度小过不害边事居辅弼者固当竭力辨明恐误朝廷机事为天下之忧岂暇私于二人哉昔匈奴辱汉使者盖不一也唐贤使于贼庭不辱命者如韩愈李回皆成大名近邵良佐使于元昊回日改官赐服色报其劳也良佐惧不可再去满朝搢绅无一士请行朝廷召张子奭乘驿而至又选王正伦副之皆敢行不惧既不惧矣观其辨论学术可为之使乃遣将命暨还得元昊书疏颇顺于前愿去号称臣又能减数节事体且沙漠穷絶入不测之地既能忘生又不辱命朝廷擢进两资不可待以常调也戎狄素贪利未厌心兵扰絶塞此戎狄之常态非子奭之过也今之士大夫髙谈时政皆谓不能拔人限以资级使才者多滞而朝廷乏贤及见殊命越一等则嚣然聚议以为过优何薄之甚耶正月日具位某谨脩诚意奉书于夏国大王伏以先大王归向朝廷心如金石我真宗皇帝命为同姓待以骨肉之亲封为夏王履此山河之大旌旗车服降天子一等恩信隆厚始终如一齐桓晋文之盛无以过此朝聘之使往来如家牛马驼羊之产金银缯帛之货交受其利不可胜纪塞垣之下逾三十年有耕无战禾黍云合甲胄尘委养生塟死各终天年使蕃汉之民为尧舜之俗此真宗皇帝之至化亦先大王之大功也自先大王薨背今皇震悼累日嘻吁遣使行弔赙之礼以大王嗣守其国爵命崇重一如先大王昨者大王以本国衆多之情推立大位诚不获让理有未安而遣行人告于天子又遣行人归其旌节朝廷中外莫不惊愤请收行人戮于都市皇帝诏曰非不能以四海之力支其一方念先帝嵗寒之本意故夏王忠顺之大功岂一朝之失而骤絶之乃不杀而还假有本国诸蕃之长抗礼于大王而能含容之若此乎省初念终天子何负于大王哉二年以来疆事纷起耕者废耒织者废杼边界萧然岂独汉民之劳敝耶使战守之人日夜豺虎竞为吞噬死伤相枕哭泣相闻仁人为之流涕智士为之扼腕天子遣某经度西事而命之曰有征无战不杀非辜王者之兵也汝往钦哉某拜手稽首敢不夙夜于怀至边之日见诸将帅多务小功不为大畧甚未副天子之意某与大王虽未尝髙会向者同事朝廷于天子则父母也于大王则兄弟也岂有孝于父母而欲害于兄弟哉可不为大王一二而陈之传曰名不正则言不顺言不顺则事不成大王世居西土衣冠言语皆从本国之俗何独名称与中朝天子侔拟名岂正而言岂顺乎如衆情莫夺亦有汉唐故事单于可汗皆本国极尊之称具在方册某料大王必以契丹为比故自谓可行且契丹自石晋朝有援立之功时已称帝今大王世受天子建国封王之恩如诸蕃中有叛朝廷者大王当为霸主率诸侯以伐之则世世有功王王不絶乃欲拟契丹之称究其体势昭然不同徒使疮痍万民拒朝廷之礼伤天地之仁易曰天地之大徳曰生圣人之大寳曰位何以守位曰仁是以天地养万物故其道不穷圣人养万民故其位不倾又传曰国家以仁获之以仁守之者百世昔在唐末天下恟恟羣雄咆哮日寻干戈血我生灵腥我天地灭我礼乐絶我稼穑皇天震怒罚其不仁五代王侯覆亡相续老氏曰乐杀人者不可如志于天下诚不诬矣后唐显宗祈于上天曰愿蚤生圣人以救天下是年我太祖皇帝应祈而生及歴试诸难中外忻戴不血一刃受襌于周广南江南荆湖四川有九江万里之阻一举而下岂非应天顺人之至乎由是罢诸侯之兵革五代之暴垂八十年天下无祸乱之忧太宗皇帝圣文神武表正万邦呉越纳疆并晋就縳真宗皇帝奉天体道清浄无为与契丹通好受先大王贡礼自兹四海熈然同春今皇帝坐朝至晏从谏如流有忤雷霆虽死必赦故四海之心望如父母此所谓以仁获之以仁守之百世之朝也某料大王建议之初人有离间妄言边城无备士心不齐长驱而来所向必下今以强人勐马奔冲汉地二年于兹汉之兵民固有血战而死者无一城一将愿归大王者此可见圣宋仁及天下邦本不揺之騐也与夫间者之説无乃异乎今天下久平人人泰然不习战鬭不熟纪律刘平之徒忠敢而进不顾衆寡自取其困余则或胜或负杀伤俱多大王国人必以获刘平为贺昔郑人侵蔡获司马公子燮郑人皆喜惟子产曰小国无文治而有武功祸莫大焉而后郑国之祸皆如子产之言今边上训练渐精恩威以立有功必赏败事必诛将帅而下大知纪律莫不各思奋力效命争议进兵如其不然何时可了今招讨司统兵四十万约五路入界着其律曰生降者赏杀降者斩获精强者赏害老幼妇女者斩遇坚必战遇险必夺可取则取可城则城纵未能入贺兰之居彼之兵民降者死者所失多矣是大王自祸其民官军之势不获而已也某又念皇帝有征无战不杀非辜之训夙夜于怀虽师帅之行君命有所不受奈何锋刃之交相伤必衆且蕃兵战死非有罪也忠于大王耳汉兵战死非有罪也忠于天子耳使忠孝之人肝脑涂地积累怨魄为妖为灾大王其可忽诸朝廷以王者无外有生之民皆为赤子何蕃汉之限哉何胜负之言哉某与招讨太尉夏公经畧密学韩公尝议其事莫若通问于大王计而决之重人命也其美利甚衆大王如能以爱民为意礼下朝廷复其王爵承先大王之志天下孰不称其贤哉一也如衆多之情三让不获前所谓汉唐故事如单于可汗之称尚有可稽于本国语言为便复不失其尊大二也但臣贡上国存中外之体不召天下之怨不速天下之兵使蕃汉边人复见康乐无死伤相枕哭泣相闻之丑三也又大王之国府用或阙朝廷每嵗必有物帛之厚赐为大王助四也又从来入贡使人止称蕃吏之职以避中朝之尊按汉诸侯王相皆出真拜又呉越王钱氏有承制补官故事功髙者受朝廷之命亦足隆大王之体五也昨有边臣上言乞招致蕃部首领某亦已请罢大王告谕诸蕃首领不须去父母之邦但囘意中朝则太平之乐遐迩同之六也国家以四海之广岂无遗才有在大王之国者朝廷不戮其家安全如故宜善事主以报国士之知惟同心向顺自不失其富贵而宗族之人必更优恤七也又马牛駞羊之产金银缯帛之货有无交易各得其所八也大王从之则上下同其美利生民之患几乎息矣不从则上下失其美利生民之患何时而息哉某今日之言非独利于大王盖以奉君亲之训救生民之患合天地之仁而已乎惟大王择焉不宣某再拜六月十五日同年弟范某再拜奉书于周兄去年秋滕子京集李唐制书得一千首欧伯起请目之曰唐典仆始末閲其本而酌以重轻请避尧舜二典曰有唐统制伯起以书见让谓典为是谓制为非仆亦辨而言焉而伯起不释今复遗书云中有册文十五或因其旧名可曰有唐册制仆前书云必以统制为非则请别为之目以典为名孰敢闻命伯起谓典谟训诰其来逺矣夫子因其旧史优劣不存焉仆谓旧史之文亦不苟作圣人笔削经史皆因其旧可者从而明之其不可者从而正之未尝无登降之意也是故言易则因先王之卦从而赞之有圣人有后有君子之辞焉刋诗则因前人之作从而次之有国风雅颂之伦焉脩春秋则因旧史之文从而明之有褒贬之例焉书亦史也从而序之岂独因其旧篇无优劣之意仆谓典谟训诰之文或因其旧而次之亦圣人之优劣也伯起谓夏有政典周有六典仆谓政典者果夏书耶虞书耶夏或有之何不列之于书或见删于圣人此又不足称矣周之六典者周礼云天官掌建邦之六典乃周之法度书于典册非记言之例也夫子删书之际六典不预焉伯起又谓有汉典魏典晋典梁典仆谓此四典者必文人苟作或佞之于前或失之于后非其正史君子不取也自尧舜而后歴代之史无以典为名者何哉盖尊避尧舜为万世之师使后之明王有所稽仰岂丘明班马之流咸不到伯起之心邪伯起又谓元结有皇谟栁宗元有平淮夷雅元栁唐人也而深于文不曰典而曰谟不曰颂而曰雅二君诚不佞欤伯起非唐人也反为佞乎以其册制特谓之典岂有优劣之心乎如有优劣之心则不当以错综治乱之文跻于三代之上炳尧舜之光明如当优劣之心唐三百年册制之文一旦易其名则何以哉进退无所据而序引滋繁枝叶之云不复详释岂莠言乱正学非而博者乎将固有所激而极其理要乎周兄积学于书得道于心览圣人之旨如日星之昭昭愿质其疑使来者不敢窃乱于斯文甚善甚善不宣某再拜十二月日髙平范某谨再拜致书于处士唐君盖闻圣人之作琴也鼓天地之和而和天下琴之道大乎哉秦作之后礼乐失驭于嗟乎琴散久矣后之传者妙指美声巧以相尚丧其大矜其细人以艺观焉皇宋文明之运宜建大雅东宫故谕德崔公其人也得琴之道志于斯乐于斯垂五十年清静平和性与琴会着琴笺而自然之义在矣某甞游于门下一日请曰琴何爲是公曰清厉而静和润而逺某拜而退思而释曰清厉而弗静其失也躁和润而弗逺其失也佞弗躁弗佞然后君子其中和之道欤一日又请曰今之能琴谁可与先生和者曰唐处士可矣某拜而退美而歌曰有人焉有人焉且将师其一二属逺仕千里未𫉬所存今复选于上京崔公旣没琴不在于君乎君将怜其意授之一二使得操尧舜之音逰羲黄之域其赐也岂不大哉又先王之琴传传而无穷上圣之风存乎盛时其㫖也岂不逺矣诚不敢𦔳南薰之诗以爲天下富寿庻几宣三乐之情以美生平而可乎某狂愚之咎亦冀舍旃不宣某再拜七月十二日髙平范某谨复书于伯起足下近滕从事子京编李唐制诰之文成三十卷各于文首序其所以而善恶昭焉足下命为唐典以仆观之似所未安典之名其道甚大夫子删书断自唐虞已下今之存者五十九篇惟尧舜二篇为典谓二帝之道可为百代常行之则其次夏商之书则有训诰誓命之文皆随事名篇无复为典以其或非帝道则未足为百代常行之典乃知圣人笔削之际优劣存焉如诗有国风雅颂之别也李唐之世三百年治乱相半如贞观开元有霸王之畧每下诏命多有警策失之者盖亦有矣如则天中宗昬乱之朝诛害宗室戮辱忠良制书之下欺天蔽民人到于今寃之傥亦以典为名跻于唐虞之列不亦助欺天之丑乎是圣狂不分治乱一致百代之下尧舜何足尚桀纣何足愧也仆不忍天下君子将切齿于子京乃请以统制之名易之而足下大为不可贻书见尤仆谓制者天子命令之文无他优劣庶几不损大义尔足下谓册制之类有七何特以制名焉七者之名有则有矣然近代以来暨于今朝王言之司谓之两制是制之一名统诸诏命又有待制承制之官皆承奉王言之义也又令诏诰宣勅圣旨之类违者皆得违制之坐亦足见制之一名而统诸命令也故以统制为名以明备载其文不复优劣观其文者使自求之而治乱之源在矣足下又谓吕不韦辈着春秋贾谊之徒着书文中子着六经而无讥其僭者非也盖春秋以时记事而为名也优劣不在乎春秋二字而有凡例变例之文书者载言之名而优劣不在乎书之一字而有典谟誓命之殊诗者言志之名而优劣不在乎诗之一字而有国风雅颂之议诸儒拟春秋诗书之名盖不在乎优劣之地也未有乱典谟训诰国风雅颂之名者足下若以唐之制书咸可为典则唐人之诗咸可为颂乎足下又谓唐有六典杜佑着通典以此二书为证亦未也六典者唐之官局可为令式尊之为典者亦唐人一时自髙尔又通典之书叙六代沿革礼乐制度复折中而论其可者以为典要尚庶几乎矧二书之作非经圣人笔削又何足仰为大范哉足下博识之士当于六经之中専师圣人之意后之诸儒异端伯起不足繁以自取或足下必以统制为非则请别为其目典之为名孰敢闻命某再拜庆厯纪号之六载春正月丁亥资政殿大学士礼部尚书知河南府兼西京留守司范公以疾薨闻上悼之为不视朝制赠太子太师赗赙加等子孙迁官者五人有司议行谥曰忠献以某年某月日葬于洛阳之某原某里附先茔也公讳雍字伯纯其先太原人皇考讳某后唐初为校书郎并帅孟公器之尝辟居幕中后又从孟公入蜀霸业既成遂为国相久之一日告老蜀主宠以太子太保就第以疾终及公之贵累赠太保王考讳某在蜀为刑部侍郎后归朝终于左屯卫将军累赠太傅考讳某以太傅廕为供奉官终于合肥郡之监军累赠太师尚书令妣韩氏封安康郡太夫人追进京兆郡实生三子公处其季十嵗而孤家甚贫太夫人遣公就学常质衣以为资公警悟过人挺然国器举进士咸平三年春御前释褐补洛阳主簿再调钱塘尉知己荐公㢘敏改筠州从事秩满以绩用除大理丞宰建之崇安县迁殿中丞知端州还朝献所着文二十巻进太常博士初公为洛阳主簿实典廪纳而邑多权要公必先细民而后形势时尚书张公咏道过洛阳闻其事乃纪公姓名署之于屏常指以示人曰识斯人否至是张公镇淮阳致书于冦莱公道公之才复奏公为淮阳倅成命未行㑹莱公出守西洛辟公贰留守司朝廷俞之张公曰夺我贤倅耶公自兹名重朝廷改田曹外郎主判三司开拆赐五品服天禧中河决滑台齐鲁承其弊朝廷遣兵数万人塞其横流千里之民皆奔走负薪刍邑官荷校以督其事民不堪命天子患之命丞相暨主计择人以往佥以公为允除京东转运副使至则度河之势量工集材邑官皆释之与民缓期不烦而济河防既就进度支外郎河北转运使列塞积兵计粮为大民租不能给须重其谷价募商以内之县官苦其费公视徳博间地惟沃饶菽粟易敛又河渠通于塞下大可致之乃辇诸州缗钱就以平籴方舟顺流集于邉廪自是河朔财用周于供亿朝廷患陜西兵食不足困于转馈命公充本路转运使赐三品服公至则先寛其民不使逺输募人入粟塞下给以池盐商嗜其息而农得以休上即位就迁兵部外郎召拜户部副使寻改度支副使未㡬拜工部郎中龙图阁待制充陜西转运使踰年召还提举京西司㑹环原州属羌叛起大为边患遣公安抚乃见其酋长谕以恩威即时向顺还朝拜右谏议大夫权三司使旋奉使契丹国以专对有体加龙图阁直学士主计如故公好访问善开纳天下金谷之利病灼然居目中上知其才拜枢密副使嵗余丁太夫人忧制以给事中起复视事借田礼毕迁礼部侍郎时玉清昭应宫灾两府帘对章献太后泣曰先帝崇奉此宫一旦至此赖东北隅犹存一二小殿公揣知有复兴之意因抗言曰先朝极土木而成此宫一夕为烬岂天意耶如因其所存复欲兴之民将弗堪不如焚之之尽也诸公协其对章献意解曰不复劳人矣上説翌日下诏以谕中外焉又尝绘尚书四代图进之以备中览居密府六载参掌机务知无不为明道二年以户部侍郎知陜州踰月移京兆府其年诸道旱蝗人复疾疫于关中为甚百姓转于沟壑公先减廪禄复损民有余以振之活数万人毎人躬自抚视至染疠气卧疾者久徙镇河阳暇曰念国家御戎之备率多㢮废西羌狡狠必有窥边之心恩不克威岂久安之势乃感激上言而得入觐陈安边六䇿上深加采纳进吏部侍郎资政殿学士出守西京既而西戎果叛上咨叹之授公振武军节度使镇延安时守备未完屯戍尚寡公累章乞师朝议小其寇不甚为意一日元昊驱衆十余万围延安城㑹大将石元孙领兵出境上城中守卒才数百人公身被甲胄复唿民登陴日夜严守遣使召统帅刘平于庆州平领军来援合元孙兵与贼夜战王师不利二帅陷殁城中大恐无可守之势公曰延安西夏之咽喉也如将不守则关辅皆危今人力穷矣奈何郡南有嘉岭山其神素灵乃望而祷之曰吾死王事足矣生灵何辜为虏鱼肉神享庙食于兹土其无意乎厥暮隂晦雨雪大下寇兵暴露不知所为乃昼夜引去延安遂完朝廷闻之封其神曰威显公斯又至诚之感为不诬矣然二帅既殁累公左迁户部侍郎知安州延安吏民百数诣阙号诉谓城当陷而存民将殒而生皆公之力也天子恻然故一嵗间起公吏部侍郎知河中府未行改京兆府且许朝觐上优遇之加资政殿学士赴镇嵗余以抚安关辅之劳改尚书左丞进大学士俄而复守西京有羣盗集于襄邓浸淫汝洛间朝廷委公营之公夙夜乃事遣兵驱遏兼示恩贷故其寇归者半戮者半民用乐业嵗乃大登朝廷有诏褒之又言事者以西事而来收兵大冗宜遣使择去以寛其费朝廷从之军中往往偶语公密疏谓急而用之缓而弃之不可上乃止公保釐三嵗拜礼部尚书时已抱疾至终之日洛人悲焉公常志在补益奏稿累箧及其沈痾闻朝廷有事于田狩犹拜疏忠切以尽其心公性恭和有风鑑门下所举多至贵显为时名卿藏书仅万巻惟小书五经则常提携左右不可一日无此与岷山处士龙昌期论易深达㣲奥以昌期所着书奏御遂行于时公着明道集三十巻后集十卷弥纶集十卷虽高年贵位而造次不忘于学初娶魏氏追封鉅鹿郡夫人再娶臧氏始封遂宁郡夫人改仁寿郡男六人长曰宗杰兵部员外郎直史馆陜西转运使三路制置解盐使先公一年而亡次宗良宗衍并守将作监主簿次宗古皆早亡宗师宗贤今并太常寺太祝女十人一适眉州防御使高继宣三人在室六人早亡孙男六人子开子明并大理评事子仪太常寺奉礼郎子谅子奇子渊将作监主簿孙女七人曾孙女二人公约于身劳于国周旋四方始终一节又政惟慈恕不任威罚今二子六孙秀异簪绅岂隂徳之在欤某素为公之所知又诸孤以公善状求为之铭铭曰邦之伟人念徳不怠勤劳王家四十七载入辅枢轴作为股肱皇猷克赞天眷是膺出临藩宣允专节制蹈乎忧患济以忠义政本乎仁行执乎恭夙兴夜寐则善之从嵗月靡靡终于寿纪典礼具举神灵以喜葬于先茔旧柏青青子孙尚蕃承祭祀兮惟宁