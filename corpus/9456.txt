第一卷圣瑞仁祖先家于泗后徙濠梁所居密迩一兰若与其主僧交颇厚僧每钦服仁祖之纯诚一夕望其舍火光烛天为之嗟惜曰朱公善人天忍殃之乎弥月而仁祖至僧唁之答曰此夕妇生一男恐有触污故久不来践佛地非有回禄之祸也男即高皇帝云太学相传高皇帝时初起太学上临视之顾学制宏丽圣情甚悦行至广业堂前偶发一言云天下有福儿郎应得居此迄今百四十年来学生居此堂者往往占魁选跻位通贵他所不及也又诸堂中都无蜘蛛云上来时见蛛布网屋隅曰我才建屋尔辄据之耶顾叱之出语讫而蛛遁从兹遂绝贡院南京贡院锦衣指挥纪纲宅也纲有宠文皇帝朝后坐不法伏诛阖门受歼于是至今每乡试时举子入院辄有声自地中起历诸号房上如万马腾踏者云平保儿都指挥平安一名保儿建文末为将败北兵于小河安单骑追蹑燕王运槊将及之忽空中有黑龙舒爪掣其臂安马跪于地安知天命有在叹息收兵而止后兵败被擒见王问之曰小河之役倘相及何如安应曰臣欲生致使长耳不然未可量也王劳而赦之命掌北平都司事后以旧人自疑经死袁珙袁太常珙相术之妙在胜国时已擅天下洪武初姚少师广孝为缁流寓嵩山寺珙一见即以匡辅器期之曰公刘秉忠之俦也后广孝以高僧选入燕邸预密谋言珙于王王亦素闻其人乃托以珙名隶尺籍遣旗勾取既至未即得见阴命选卫中长身多髯貌与王类者九人王杂其中俱微服适市拉珙入酒肆饮王位列第三珙遽前引其裾俯伏唿殿下众哂其妄珙言愈切王即起还宫召珙入见珙曰殿下千里召臣而于酒肆相见乎问何以能识对曰殿下入肆时手操弓矢臣望见知之皮皱而瘦龙掌无肉也更使详视因极道天表之盛曰年交四十髯长过脐当登大宝必为二十年太平天子王悦由此遂决大计珙留燕城未久遇列校散卒多以公侯大臣官许之语往往流播王恐有他虞因遣还乡其后渡江登极驿召至京拜太常丞赐与甚厚及议建储上意有所属迟回累年使珙相仁宗曰后代人主又相宣宗曰万年天子于是国本始定他日见仁宗于东宫问曰吾寿得几何对曰过七七之年天福无疆及乙巳鼎成竟如此数云子忠彻亦传其术官至尚宝卿登科先兆伯父工部公在乡校累举不第以贡入南雍弘治戊午乡试有别舍生徽人汪某者梦与苏州监生陆某忿争相持诉于祭酒祭酒麾之出曰陆某非此间人矣寤而莫测所以盖汪与伯父平生无半面识也间为苏士某言之某来以告伯父既揭榜伯父中选汪竟无名及会试至京以岁旦往谒故吴文定公宽公时佐吏部适崑山毛宪清澄朱懋忠希週二修撰皆在坐三公皆吾乡殿魁也俄有云南解元周文亦入谒相见各道姓名有顷辞出伯父与周偕行周意色惨沮行且问曰君之先世得无有善事乎伯父唯唯未对周曰予此言有谓也予丙辰岁尝梦至殿庭方传唱进士名予立庭下自谓当在列俄一物自空坠下视之乃金宫花一朵欲取戴之旁有人止之曰尔不得取此苏州陆宣公子孙物也彼家有阴德当受此转顾则已为一人簪于首矣予此来方物色其人今遇君既苏人陆姓且岁首遇三殿魁又皆苏人此殆君得隽之兆也吾其终无成乎伯父唯唯而已夜归邸中向从者道之且讶宣公之语老仆许聪者忽应曰主忘之耶吾家老官人非名宣乎盖先曾大父讳与宣同音而旁加王也伯父乃悟而异之既而果擢甲科周讫不第以选调得官揣骨僧正统间虎丘半塘寺有僧两目皆盲善揣骨言人贵贱祸福多奇中粲之外大父胡公年数岁时家人携往求揣骨僧云儿他日应得系金带好自爱也后公举进士累官至山西参议致仕果终四品里人石乙贫为人佣织以二子见僧揣之喜索厚谢曰此两财主骨也谓石云勿轻视尔儿闻者初不信二子长果以赀雄于乡龚大者家颇温裕为人丰肥腹脐间黑痣有毫长数寸尝言其一生福皆在此龚平日与人语好大笑一日在僧所方笑未已僧顾曰勿笑明年尔腹间毛落死矣龚恶其语不答后偶就浴摩挲间毫忽落又数日病死沅江麟成化七年秋常德沅江县之东田村民冯贵家牝牛自孕而生一麟生时云雾滃合红光满室其形略如鹿蹄及尾皆如牛週身有麟额上一骨锐坚隐起肉间盖其角也初出胎跳跃人不能制民愚以为怪物击之伤右胁而死后有识其为麟者郡守杨宣令取其腊藏库中予外祖参议公佐郡日常命取观岁久骨肉已化惟存空皮麟亦间有脱落诸姨及仆妾辈皆见之豢龙计宗道惟中柳州罗池人自言其高祖在洪武中为巡检居一山号计家砦尝出行得一巨卵如升持归使鸡伏之百余日乃产一物状类蛇四足苍色鳞甲遍体其长不盈尺行则昂首竦身殆若兽走家人以米汁饮之数月渐大好饮生血每刲割羊豕则取血啖之久而益驯狎计公行止蛇常随之至唿之出蟠于榻旁以手摩之冷如冰铁一家唿为小龙传闻外间多求观者计心念曰是且致口语为吾家祸矣乃放之廨后溪潭中嘱曰汝毋忧饥吾每日当遣人饲之汝自今不得复出也还内蛇已随至计叱曰汝不听教令斩汝矣蛇如解人意俯首帖尾即还潭中自是常以血置潭口辄奋起就食岁久大且逾丈一日有同官之子妇汲于潭妇衣红蛇望见以为血也卷而啮之至死同官怒声言尔畜妖物殃人吾且以白上官必破尔家计恐哀祈之且致厚餽乃得解由是恶蛇欲斩之持刃至潭仍置血以诱其出因投刃斲之蛇惊而匿仅断其尾尺余自是不复出亦不知其存亡数年后一夕风雷暴作云雾中有苍龙自潭起长数百丈拏空而去家人皆指云小龙化也惟中予家伯父同年进士兖州岳庙兖州府岳庙素着灵迹弘治中吾苏龚元之知府事尝于中夜闻有鞭扑声以问左右左右有知者具言庙之神异元之弗信也凌晨往谒庙无所睹召言者责之其人言但须至诚乃得进见明日斋沐更衣以夜往祭祷良久门启而入见五人冕服如王者出迎延坐宾位元之辞让王者曰公阳官予阴官也于职事无统摄请坐已而进茶元之未敢饮神曰此斋筵中茶也饮之无害元之请曰闻有十王彼五位安在曰已赴斋矣求观狱辞曰狱禁严不得入有一事当以奉观耳命舁一僧至炽炭炙其背曰是此地某寺僧也平日募缘所得皆供酒食费不修殿宇故受罚如此问曰犹有解乎曰今改过则可免也遂辞出既归使人密访其僧正患背疽且死告以所见僧悔惧倾赀修建病即愈王全嘉定娄塘镇人王全家饶于赀为人伟躯大腹饮啖兼数人行则蹒跚不能疾趋每浴时则令人以物覆己妻子婢仆皆不得在旁且戒勿妄开一日入浴久无水声家人怪之揭视但见一虾蟆大如斗伏其中惊而复覆之已而全出恍惚若有所失是夕死鬼兵陆容居吴之娄门外正德丙寅春一日薄暮容倚门独立闻隔岸汹汹若有兵甲声已而有数千百人自腰以上不可见腰以下可见皆花缯缴股其行甚疾容大惊唿其家男女老幼毕出皆见之逾时过始尽是岁崇明海寇钮东山作乱奏调京军及诸卫军讨之兵岁余乃罢官帑为之一空容所见盖兵象也守银犬家君说阊门一民家忘记姓名以开行为业家蓄一犬甚健日卧一槛旁顷刻不离人有至其所者辄噬之家人相戒莫敢犯有商人至门不知而近之犬噬其股流血商号唿骂其主其主亦恶犬谢曰君姑勿怒明日当烹之共食耳商归邸中夜梦若有告之者曰吾乃主人之父也死若干年矣有银数百两埋槛下生时不及语吾子子不知也一念不忘复生为犬所以朝夕不去者盖前此冥数未可传于子故守以待之耳不意误犯君今子欲烹我我欲告以故彼必不见信君幸往见之令不吾杀也商竦然惊觉即起奔诣其家扣门主出迎商问犬安在则已被烹且熟矣商人惋恨具语以所梦其主犹未信商请验之撤槛果得一瓦钵盛银四百余两痛悔无及乃哀其犬而瘗之村民遇土地家君又说乡中小民于某尝出行遇一老人自称土地唿于名曰汝将死矣我特来报汝于曰我方壮年无疾病何为而死不顾而行老人忽不见数日他出仍遇之又谓曰汝必将死矣于曰我死何如老人曰汝当落水死于强辞拒之而意甚恐居无何邻村有与于同姓名者以他事赴水死而于竟无恙岂鬼神亦有误耶抑聊戏之也竹圃异物友人徐鹏之妇家朱氏居沙湖数年前其家后圃竹间忽生物如人形体差具其首如戴席帽断之微有血不知何怪也空同山人蜀人卢川弘治初领乡荐卒业太学质美而贫与吾乡程贡士遵相友善有道士不知何许人自云姓达号空同山人与川同邸交尤稔密其人身颀然长形状秀伟而落魄善饮日行歌于市暮归携钱满袖尽以与川川赖以给周旋岁余一旦欲辞还山川来语程共治具送之川时患疮遍体久不瘥求道士治曰易耳出药少许和酒与服烧炕极热令卧其上重被覆之取所佩小胡芦镇其角川如为所压不能兴出汗淋漓被尽沾湿道士徐揭被唿之起则疮尽脱去肤莹如玉矣顾川曰乍别客中真大寂寞且忧子贫无以赡予有丹能点铜为白银今相分与他日聊试之或能充数月费耳倾瓢中药一匕授川酒尽别去无何川值乏资程请出其丹试之觅铜杓重四两炽火熔之投丹其中少顷五色燄起铿然有声已成雪白银而锱铢无所耗于是相顾惊叹程乞其少许至今藏之张秋帛烬弘治壬子河决张秋之沙湾敕右副都御史华容刘公大夏往治而以太监李兴平江伯陈锐俱董其役方祭神焚帛帛烬俨成一人面目手足皆具俄倏然而起自烟中入空而灭时兴锐多方扰民山东按察副使杨茂元上疏论之亦及此事杨公坐贬官王絙长洲学生王絙弘治己酉初应乡试时有校官托所亲鬻举于苏适无愿者亟欲贱售焉同学生奚纯来招絙共图之事滨就矣一夕絙梦身中乡试六十七名甫中试而父死妻继死妻之父亦死俄而身亦死及觉心怪之且往见纯秘不言梦但托以年幼学疏不欲暴得名第辞不就纯怒责以重利轻名曰我即自为之计所费不过数十金已而果中式名次正如所梦絙方以为异既而其父与妻之父相继皆死絙益异之居无何纯竟死絙乃以所梦告人曰使当时我为之今已入鬼录矣科名之不可以侥倖得也如此灵芝弘治癸亥予里人陆忠家墙下产灵芝明年连产九本亦有重台者五彩烂然后皆拔去予曾得其一枯茎藏之马鬼母党有阙翁者言其邻人有良马牧于沙湖塘失足坠水死自后每风雨阴晦之日常有一马奔驰塘上毛色宛然如生逼视之辄不见人皆谓此马之鬼也三足鳖庚午夏太仓州有百姓道见渔者持一鳖而三足买归令妇炰之既熟唿妇共餐妇不欲食出坐门外久之不闻其夫声入视已失所在地上止存发一缕衣服冠履事事皆在如蜕形者惊怖号唤里中闻之以妇为谋杀夫而诈谖也录之官知州莆田黄廷宣鞫之得其情以为异物理或当有归妇于狱召渔者立限令捕三足鳖来数日得之以献即于官厅召此妇依前烹治而出重囚令食之食毕引入狱及门已化尽矣所存衣发皆与百姓同乃原妇罪群渔云初被命网于川举网惊其太重及岸视之乃一肉块如人形五官俱具而无手足闭目蠢动渔大惊怕掷之水中又别网一所得物状亦如之群渔惧共买牲酒祭水神祷曰我辈奉命于官寻三足鳖乃连得怪物如违限必获罪矣惟神祐之祷毕而网乃得鳖焉竟不知前二物为何也按尔雅曰鳖三足为能注云今阳羡君山上有池中出三足鳖又山海经曰从山多三足鳖是物世宜有但人食而化传记所无然一举而得二异尤前所未闻也第二卷洞箫记徐鏊字朝揖长洲人家东城下为人美丰仪好修饰而尤善音律虽居廛陌雅有士人风度弘治辛酉年十九矣其舅氏张镇者富人也延鏊主解库以堂东小厢为之卧室是岁七夕月明如昼鏊吹箫以自娱入二鼓拥衾榻上呜呜未伏忽闻异香酷烈双扉无故自开有巨犬突入项缀金铃绕室一周而去鏊方讶之闻庭中人语切切有女郎携梅花灯循阶而上分两行凡十六辈最后一美人年可十八九瑶冠凤履文犀带着方锦纱袍袖广几二尺若世所图宫妆之状而玉色莹然与月光交映真天人也诸侍女服饰略同而形制差小其貌亦非寻常所见入门各出笼中红烛插银台上一室朗然四壁顿觉宏敞鏊股栗不知所为美人徐步就榻坐引手入衾抚鏊体殆遍良久趋出不交一言诸侍女导从而去香烛一时俱灭鏊惊怪志意惶惑者累日越三夕月色愈明鏊将寝又觉香气非常心念昨者佳丽得无又至乎逡巡间侍女复拥美人来室中罗设酒餚若几席柂架之属不见有携之者而无不毕具美人南乡坐顾盼左右光彩烨如也使侍女唤鏊鏊整衣冠起揖之美人顾使坐其右待女捧玉杯进酒酒味醇冽异常而肴极精腆水陆诸品不可名状美人谓鏊曰卿莫疑讶身非相祸者与卿夙缘应得谐合虽不能大有补益然能令卿资用无乏饮食常可得远味珍错缯素絁锦亦复都有世间可欲之物卿要即不难致但忧卿福薄耳复亲酌劝鏊稍前促坐欢笑辞致温婉鏊唯唯不能出一言饮食而已美人曰昨听得箫声知卿兴致非浅身亦薄晓丝竹愿一闻之顾侍女取箫授鏊吹罢美人继奏一曲音调清越鏊不能解也且笑曰秦家女儿才吹得世间下俚调如何解引得凤凰来令渠箫生在应不羞为徐郎作奴逡巡遂去越明夕又至饮酒阑侍女报曰夜向深矣因拂榻促眠美人低回微笑良久乃相携登榻帐帏茵借穷极瑰丽非复鏊向时所眠也鏊心念我试诈跌入地观其何为念方起榻下已遍铺锦褥殆无隙地美人解衣独着红绡裹肚一事相与就枕交会已而流丹浃借宛转恇难胜鏊于斯时情志飞荡颠倒若狂矣然竟莫能一言天且明美人先起揭帐侍女十余奉匜沃盥良久妆讫言别谓鏊曰感时追运偎得相从良非容易从兹之后欢好当复无间卿举一念身即却来但忧卿此心还易翻覆耳且多言可畏身此来诚不欲令世间俗子辈得知须卿牢为秘密已而遂去鏊恍然自失徘徊凝睇者久之昼出人觉其衣上香酷冽异常多怪之者自是每一举念则香骤发美人辄来来则携酒相与欢宴频频向鏊说天上事及诸仙人变化其言奇妙非世所闻鏊心欲质问其居止所向而相见辄吶于辞乃书小札问之终不答曰卿得好妇适意便足何烦穷问间自言吾从九江来闻苏杭名郡多胜景故尔暂游此世中处处是吾家耳美人虽柔和自喜而御下极严诸侍女在左右惴惴跪拜惟谨使事鏊必如事己一人以汤进微偃蹇辄摘其耳使跪谢乃已鏊时有所须应心而至一日出行见道傍柑子意甚欲之及夕美人袖出数百颗遗焉市物有不得者必为委曲多方致之鏊有隹布数端或剪六尺藏焉鏊方勤觅美人来语其处令收之解库中失金首饰美人指令于城西黄牛坊钱肆中寻之盗者以易钱若干去矣诘朝往访焉物宛然在径取以归主人者徒瞪目视而已鏊尝与人有争稍不胜其人或无故僵仆或以他事横被折辱美人辄告云奴辈无礼已为卿报之矣如此往还数月外间或微闻之有爱鏊者疑其妖劝使勿近美人已知之见鏊曰痴奴妄言世宁有妖如我者乎鏊尝以事出微疾病邸中美人欻来坐于旁时时会合如常其眠处人甚多了不觉也数戒鏊曰勿轻向人道恐不为卿福而鏊不能忍口时复宣泄传闻浸广或潜相窥伺美人始愠会鏊母闻其事使召鏊归谋为娶妻以绝之鏊不能违美人一夕见曰郎有外心矣吾不敢复相从遂绝不复来鏊虽念之终莫能致也至十一月望后一日鏊夜梦四卒来唿过所居萧家巷立土地祠外一卒入唿土神神出方巾白袍老人也同行曰夫人召鏊随之出胥门履水而渡到大第院墙里外乔木数百章蔽翳天日历三重门门尽朱漆兽环金浮沤钉有人守之进到堂下堂可高八九仞陛数十重下有鹤屈颈卧焉彩绣朱碧上下焕映小青衣遥见鏊奔入报云薄情郎来矣堂内女儿捧香者调鹦鹉者弄琵琶者歌者舞者不知几辈更迭从窗隙看鏊亦有旧识相唿者微谇骂者俄闻佩声冷然香烟如云堂内递相报云夫人来老人牵鏊使跪窥帘中有大金地炉燃兽炭美人拥炉坐自提箸挟火时时长叹云我曾道渠无福果不错少时闻唿卷帘美人儿鏊数之曰卿大负心昔语卿云何而辄背之今日相见愧未因欷▉泣下曰与卿本期始终何图乃尔诸姬左右侍者或进曰夫人无自苦个儿郎无义便当杀却何复云云颐指群卒以大杖击鏊至八十鏊唿曰夫人吾诚负心念尝蒙顾覆情分不薄彼洞箫在何无香火情耶美人因唿停杖曰实欲杀卿感念畴昔今贳卿死鏊起匍匐拜谢因放出老人仍送还登桥失足遂觉两股创甚卧不能起又五六夕复见美人来将鏊责之如前话云卿自无福非关身事既去创即差后诣胥门踪迹其境杳不可得竟莫测为何等人也予少闻鏊事尝面质之得其首末如此为之叙次作洞箫记普光伽蓝史鉴公甫与予家同里居未达时与数友读书城东普光寺尝昼假寐恍惚若有唿之者曰速起读书子御史也努力自爱遂惺然寤忆所见者类寺门伽蓝即往默祝曰他日得如神言当令神像宇一新自是每晨入暮归过必一揖诸友相目笑之鉴不恤也遇朔望日觇诸友俱出独携一麸往祭极冗不辍弘治己未鉴登进士授今官归往设斋以谢建小殿奉之方学无钖方学少时豫选为诸生其夜梦一人持一桃一梨授之曰二人之命县于君手觉而异焉心识之后领乡书弘治己未会试礼部时江阴士人徐经于主文者有夤缘为华给事中昶所奏下制狱验问华以学同乡且素厚援以为证将引入廷鞫道遇乡人贡主事安甫遗以桃李各一曰事之虚实侍君一言彼二人之命皆在君手矣学骤忆前梦为之竦然独安甫所遗而梦中为梨似若少差然亦神矣学证狱事人多知之此不复列七总管部使成化间苏人张文宝者有子壮年夭没他日其友人有遇之于途者忘其死也拉归家升楼唿家人治具共饮家人怪入门时无客视楼上了无所见而其主语言揖逊如对人者惊而噀之遂不见友乃悟其已死又数日以事出齐门复遇之谢曰君家何乃尔吾岂祸君者吾今在七总管部下庙宇去此不远君能垂访乎即与俱至庙中入庑间一室坐谈久之因告曰某所某家人有疾彼多行禳谢无益也指堂上曰此正欠我家主翁一陌纸耳君为语之了此自无事矣友归往告其家如言祭祷即愈七总管者郡人姓金氏名元七里俗所私祀周岐凤周岐凤初名凤江阴之青阳人性敏绝伦身兼百艺诗文笔札亦可观平生所服用皆自制尝与其仆各市一帽既而曰吾帽竟与尔无别尔即瓜分之仆有所知少顷却回歧凤已缕金缝而戴之矣其巧捷类此然阴险狡狯挟邪术肆为姦淫以故不齿于人寓宿富家与主人剧饮就寝主妇中夜辗转不寐若闻有相唤者启门欲出迟回自疑蹴其夫起告其故夫往觇之岐凤方裸体散发跳踯为厌胜执而痛箠之几死郡守祷雨观中凤岐着道服▉髟上巫下髻负剑往谒守罔识也与之语稍益狎荡俄掷其剑蹑而凌空以去守大惊谓真仙来也岐凤去诸吏辈语以为笑已而守微闻之将捕执焉则已逸矣后客于新塘陆氏陆氏兄弟曰季方季圆季圆死季方析产不均季圆妻何氏忿之时大理卿熊概巡抚江南大煽威虐至江阴何遂列季方不法事迎诉于水次概不受何赴水概乃受之季方惧以黄金十镒托岐凤入都营解岐凤浪费殆尽陆氏竟被籍没恨入骨词连岐凤季方既伏法岐凤变姓名逃匿江湖日无定居御一舟自奉极侈食器皆以金为之尝抵苏苏人钱晔投以诗曰闻说多才惜未逢年来何处觅行踪一身作客如张俭四海何人是孔融野市莺花春对酒河桥风雨夜推蓬机心尽付东流水回首家山一梦中岐凤得诗大恸后入都图自直竟病死邸中刘主事珏买棺殡之死后三吴间有召仙者岐凤至词翰多类其生平所为言事往往奇中一日有诗云长安万里月杜陵三月春一茗一炉香清风来故人又云海外独身游风云际会秋我传灵德去仗剑鬼神愁书其后曰设茗与香诵此诗吾即至后试之信然松江守私廨失金首饰请仙问之则大书四句云久旱逢甘雨他乡遇故知洞房花烛夜金榜挂名时求释其意不答请书名乃书曰周岐凤守不悦以为鬼语不足凭间为一学官言之对曰此世俗所言赋四喜诗耳守愕然曰吾家有小女奴实名四喜得无是乎执而讯之物果为所窃犹藏廨后灰堆中乃悟前语予之先曾大父亦与岐凤交然薄其为人每来则置之别墅不令至家也柴驿丞吴江盛昶允高景泰庚午举乡试北上偕常熟章参议表大理格兄弟及他同年二人行达山东一驿章等先至昶独后驿丞柴某出迎目睹人久之问曰公等五人来其一安在众对曰在后且至丞又问曰彼非衣绿乎众怪之诘其所自知丞曰予昨夜梦一白须老人云明日有五举人至此中一绿衣者是汝异日恩人慎毋慢之予是以不无少望耳少选昶至丞意甚喜留五人宿供帐极丰亲为昶执奴隶役勤渠百端众窃笑之及上京昶竟擢第寻以监察御史▉马山东至其地时丞适被讼于巡按御史下狱当黜为民矣昶因造谒为之缓颊不从索狱词至手裂碎之因取笔别为具案尽雪其罪御史不得已听之丞遂得释恩人之梦至是不诬矣罗江神祠昶自御史谪官福之古田寻以霈恩改知罗江县公署后有土地祠前令所立颇着灵异令有事必祷焉祭享无虚月自昶莅任不复然一日私廨失所畜鸡寻之乃在神前舒翼伏地如被钉者以问舆皂辈皆言神以久不祭故见谴耳昶怒至神祠斥数其神因举意欲毁之是夜梦中见神来谢罪恳曰予血食于此者累年不敢为过昨日鸡被钉乃鬼卒辈苦饥故为之非予敢然也公幸怜之勿毁昶不许明旦遂撤去之其前令者既秩满即留家于县署后夜梦神来诉乞立庙诘之曰何不更诉新令神蹙额曰须公自为之耳彼盛公威严不敢干也令乃即所民居旁建祠祀之戚编修余姚戚澜少时尝得危疾息已绝逾时复甦自言被人执至一官府有贵人坐堂上引见问乡里姓名年几何具以对贵人曰非也追误矣顾吏令释之得出还至中途遇雨憩佛寺步入一室中满地皆纱帽楦也以手扳举之不动旁有人谓曰此非君物也君所有者在此指一架令取之随手而得视其内有字曰七品后澜果以进士终翰林编修临江狐临江富人陈崇古所居后有果园委一人守之贩鬻利息皆由其手其人年可四十许颇修整不类庸下人独居园中小屋间一夕有美姬来就之自言能饮索酒共酌且求欢其人疑之扣其居止姓名终不答曰与君有夙缘故相从无问也遂与狎自是每夜辄至日久情密如伉俪亦不复扣其所从来也比舍人怪园中常有人语声窥见之以告主人主人为其费财也召责之其人初抵讳因请主人覆视记识曾无亏漏更加研问乃吐实主亦任之是夜姬来云而主谓吾诱汝财耶因从容言吾非祸君者此世界内如吾者无虑千数皆修仙道吾事将就特借君阳气助耳更几日数足吾亦不复留此于君无损也他日来剧饮沉醉谈谑益款其人试挑之曰子于世间亦有畏乎姬以醉忘情且恃交稔无复防虞直答曰吾无所畏吾睡时则有光旋绕身畔人欲不利于我者一蹑此光吾已惊觉终不能有所加也所最恶者人能远立以口承其光而徐吸之则彼得寿而吾祸矣其人唯唯俟其去目逆而送之遥见其狼跄仆田中往看姬寐正熟有光照地如月依言吸之觉胸臆隐隐热下光尽敛乃归明日复至其所有老狐死焉景泰中盛允高莅盐课扬州陈氏有商于扬者道其事云此人尚在年九十余矣果报吴人盛侗行第九平昔以智干武断乡曲有里人于英者妾与奴通事泄英杀奴密令其家干人常熟顾某载尸他所焚之顾潜瘗之城下绐英云已烧却矣后顾复以事忤英虑得祸将发奴尸以胁之谋于侗侗以为奇货阳许之而微泄其事于英英惧致厚赂焉授以计杀顾焚其尸事秘莫能知者后数年侗与英俱感疾英病昏恍惚若有所见因备述前事言今为顾某所讼必与九老官人俱去两人竟同日死侗疾亟连唿索马时所乘马方纵牧邻僧庵中比侗气绝马忽数跃而毙英且死唿家人曰九老官人去未答曰死矣乃曰如此我亦当去遂瞑目鸡变辛未予家一母鸡已伏卵数过忽冠赤尾长能鼓翼高鸣且与他牝相尾未几家大疾病盖咎征也剑池虎丘剑池水清冽虽经旱不少灭辛未十二月二十日无故忽涸见底八九十老人云所未尝闻也池不甚深傍崖处露一洞可容数人立其中亦无所有但累石数层若横板而已第三卷西山狐范益者精于脉药仕元至正间为大都医官年七十矣尝有老妪诣其门曰家有二女属病欲请公往治之问其家所在曰西山益惮途远以老辞曰必不得已可携来就诊耳妪去良久携女至皆少艾益诊之愕然曰何以俱非人脉必异类也因谓妪尔无隐当实告我妪惶恐跪诉曰妾实非人乃西山老狐也知公神术能生吾女故来投恳今已觉露幸仁者怜而容之益曰济物吾心也固不尔拒然此禁城中帝王所在万神诃护尔丑类何得至此妪曰真天子自在濠州城隍社令皆移守于彼此间空虚故吾辈不妨出入耳益异其言授以药妪及二女拜谢而去是时高皇帝龙潜淮右云益吾乡刘原博先生之外祖也刘之祖能道其事程学士降笔弘治己未篁墩程先生主考会试以言者去国未几发背卒是年京师有雪夜祈仙者先生至降笔云夜偕东坡游闻有请仙者予亦谪仙之流也事之不偶殆有甚焉者诗以纪之因书一绝云江山何日许重来白骨青林事可哀吾党莫怜清梦远海东东去是蓬莱又二律云紫阁勋名近已休文章空自压儒流孤舟敢许悬天日浩气还应射斗牛苏子蛰松遭众谤杜陵荒草唤穷愁干坤不尽江流意回首青山一故丘斯文今古一堪哀吾道真传己作灰鸿雁未高罗网合麒麟偶见信时猜迅雷不起金滕策紫电谁知武库才此气那同芳草合浑沦来往共盈亏读者悲之玩其气格盖彷彿先生平昔云蒋生蒋生者名焕吴人也少年美姿容而性质温雅弘治辛酉以县学生领乡荐会试北上道出临清日暮憩止道旁民家爱其门户潇洒延伫移时堂中有女郎映方窗悄悄独立睹生风仪注目情动唿青衣邀入中堂女郎更衣出拜韶颜稚齿殆若天仙生一见为之心醉逡巡设酒餚延坐谈谑稍狎抵夜同入小阁遂偕缱绻时其父适以他往经三日归为家人所白翁闻之怒甚将报焉既而沉思久之顾生曰汝良家子俊士也吾一女素钟爱今一旦至此已无可奈何虽甘心于子不足赎吾耻顾吾女犹未有家子能为吾婿乎不则吾将执汝送县官矣生唯唯从命遂偕伉俪留连越旬俄迫试期遂辞行登途临别相顾凄断雨泣升车而去抵京入试下第还到翁家翁哭而迎曰自子行迈吾女朝夕悲思因而成疾今死矣引示以女衬生潸然泣下仆地欲绝是夕设祭号恸辞翁登舟女已先在矣从此舟行月余常觉其在旁抵家已复在室中自是动息不离至啜茶亦于杯中见之生迷罔憔悴遂成瘵疾家人研问始具述其事疾益甚乃徙城中寓所女复随至不久竟死时年二十有三而已予姊之夫于生有亲能道其事盛氏怪郡医官盛早被檄摄狱事有数囚死不以理壬申夏四月盛罢摄携狱中刑具数事归家囚凭而为厉初有犬自外衔一死狐而入置之地狐忽跃起犬亦人立与之相搏家人击逐之即不见从此妖变百出器案互相击撞牀席自移尝觉有青衣女儿在室忽钻于榻下查不可寻一男子着单衣住来庑间俄变成大猪瞥然遂灭诸妇尝夜坐见窗外立异物如人长丈许皆奔避惯人举手撼灯其影蔽一室端午日有医生餽猪头置肉杌上连作声长鸣剖为四悬之鸣如故又有餽斋馒头者方持之内有声如鬼如此数月多方禳之不效为徙居城中乃稍稍止后盛三男相继夭家人亦皆患病死丧狼借久而洎安人为牛苏城大鹿巷唐豆腐家以磨面为生其子妇陆氏有弟死四年矣唐之季子尝昼假寐梦陆子来语之曰予不幸死被罚为牛今卖于君家君以亲故幸善遇我视眼上有白翳者乃我也惊觉问之其家佣工两日前正买二牛一小者目果有白翳后卖者来说此牛适四岁矣陆子平日与唐交易负其直不时输尝誓云我若欠钱应作畜生偿汝至是人以为果报云又嘉定富人王全者尝梦其亡父曰吾生时欠江阴某甲钱今托生其家为牛以偿且满矣尔往赎吾归诸牛惟吾身白善记之慎无论价全寻到其家视栏内果有一白牛求市之其家惜此牛健而善运不许倍价乃得载归覆以帷幙择刍豆精好者饲之数岁死袁尚宝鄞人袁尚宝忠彻得其父太常珙之传以相术妙天下尝道吾苏过阊门沈氏沈一子方週岁抱之求观尚宝笑且抚其首曰切头切头更无他言沈以为戏弄耳其子长名洪凶很不肖竟坐重辟是岁录囚止此一人吴谚至今有沈洪出阊门独杀之语又尝入南濠徐生药家生子适三日方浴而啼尚宝及堂闻其声曰是一强盗耳徐闻而怒几欲捶之子后亦以探丸论死古有视熊状而知灭族闻豺声而识丧宗者袁术视之殆不多让也还金童子袁尚宝忠彻居乡时其友人家一童子姿貌韶秀且性机警尚宝相之以为不利于主使逐焉友虽素神其术然意不忍也数言之不得已而听之童竟去无所归往来寄食于人一夕宿古庙中久不寐见墙角一破衲中裹黄白约数百两欲取之忽自叹曰我以命薄不得主意横被遣逐今更掩有此物则是不义天益不容矣当守之以待失主至旦遂住庙中不去已而闻哭声见一妇人掩涕而来四顾彷徨问之答曰吾夫军也以事系狱应死指挥某者当治之妾卖家产及假贷通得金银若干将以献彼因裹着破衲中挈之过庙少憩不觉遗下今追寻无得吾夫分死矣童历问其锭数多少皆合即举以还之妇感激欲分以谢不受遂携去夫因得释念童之德遍以语人指挥者闻而异焉令人访致之育于家年老无子悦其美慧遂子之又数年致仕此子遂袭职归而告拜故主主叹曰袁君之术乃疏如此乎留之迟袁至使仍故服捧茶而出袁见之惊起曰此故某人耶何以至是主谬云逐出无归今又来矣袁笑曰君无戏我今非君仆矣三品一武官也形神顿异畴昔岂尝有善事以致兹乎此子为备述前故友乃叹袁术之神焉户婚亲中司苏州府学生吴照仪质瑰伟音吐洪亮尝夜梦駃卒捧一牌其上署朱字数行跪于前曰奉命请相公作户婚亲中司官愿速行照梦中不暇详问觉而恶之他日游水仙庙偶忆前梦问道士道书中有所谓户婚亲中司者乎对曰有之在某书中照闻之益不乐居无何感疾疾革发言如对下人有所处分者竟死疑其遂赴此职也古铜鸭盆门村朱常家之右室旧蓄一古铜盆中有鸭形隐然初亦不以为异他日有农垦土田间获一铜鸭农不识贱价售于朱以合盆影不差毫发注水盆中鸭辄自浮而浴遂以为奇宝后其家被焚遂付煨烬侍女峰里中医师朱玑作池岛买石西山掘地有峰卧土中工运锹而断焉植而观之其首若妇人鬟两肩以下若袖之垂腰左右小支若飘带然俨一图画中侍女凝立也扣之声清越如玉磬惜其已断徒叹咤置之蛇癫嘉定有王某者家颇丰年四十许得癫疾尝号其家人曰我腰间沉重何不为我解却积数年不癒他日王有甥来省视怜其病态因请与俱归使游衍自适留数日病如故甥常使人随之一日王散步后圃圃中畜鹤一样悉奔绕之争啄其腰下会从者至麾其鹤去王戄然汗下觉病如失还语甥曰吾瘳矣吾适遭群鹤一惊觉腰间顿轻甚快也甥喜往视后圃见一蛇大如椽死竹间犹带血王从是平复疑其疾是蛇所为盖鹤善啄蛇也苟毕元帅玄妙观道士郭渊静宦族子道业颇精饮马桥居人李旭遘疫延渊静建醮至昏时渊静握剑及水盂辟除于旭寝所既出旭问其妻曰适为何人曰郭老师也旭讶曰我适见一人披发而束额左绾索右挈槌状如神人此何也妻以为谵语不省旭疾顿瘳诣渊静具说所见渊静曰吾心将雷霆苟毕元帅也旭乃悟为扣头谢顾镇正德辛未夏疫疠盛行葑门琼姬墩西居民顾镇家老幼皆染疾因祈于神誓合家茹素以禳灾适巡抚开仓赈济镇入城关领米偶忘其誓于肆中买鱼三尾酒一壶饮啖毕附舟而归不以语家人也是日感疾不食顷而终家人见三小鳑魮蛰其背及殓又见三鱼跃入棺中索之则不复有矣问之同入城者乃知镇前所食正此物也神盖以示警云王栾葑门人王栾以辛未冬至日诣玄妙观高真殿烧香途中见渔者持一鳖甚肥大栾素所嗜令从者买之先归烹炮既入庙一念在是殊不诚恪归而食罢至暮其阴侧忽肿一块痛不可忍数日几死医褥百方不效延巫者周道虎附乩召将判云温元师下报坛申时玄天亲降东南方黑云为验至时黑云起于巽偶隐隐见披发仗剑者立云际满堂中檀麝香气氤氲须臾乩大发入栾寝所判令其妻掖病者以汤洗肿处肿破出一骨首尾形状宛如一鳖创合而愈自是其家奉真武甚虔恪猪犬生儿壬申春长洲阳城湖旁民家母猪产一雏猪头而人手足十二月十六日嘉定二十二都民家犬生一儿形状皆人但足根短背微有毛或以人与畜交而生理或然也梓潼神陈僖敏公镒父孟玉为人愿悫乡闾称善士尝出行登厕见锅底饭一块在厕旁拾取于水中涤而食之其平居不欲暴殄率如此是夜梦神人告之曰翁好善如此当获福报吾梓潼神也将降生以大而门吾在胥门▉纟泉香桥人家楼上其家不知奉事翁今速往迎归尔既觉语其妻则妻梦亦如之即访至其家主妇出延之登楼壁挂神像尘埃脱落因乞以归加装饰奉事甚虔未几有妊生僖敏仕至太子太保左都御史累赠翁如其官母为一品夫人云以予观之如僖敏公之硕德伟度功在西土民皆尸而祝之为一时为臣殆所谓其生有自来者耶妇人生须弘治末随州应山县女子生髭长三寸余见于邸报予里人卓四者往年商于郑阳见人家一妇美色颔下生须三缭约数十茎长可数寸人目为三须娘云黑眚壬申岁北方顺德涿州河间有物青赤色黑或如犬或如猫其行如风夜空中飞下或爪人面额或啮人手足逐之不见踪迹盖黑眚类也火灾三月山东秦始皇庙钟鼓夜无故自鸣火起桑上被燔而枝叶无损庙宇荡毁而神像在火中都不焦灼是月江西余干之仙居寨夜大雷电西北风有流火如箭坠旗竿上如灯笼光照四野戍卒或撼其旗火直飞上竿首卒因发炮冲之其火四散阖寨枪首皆有光如星须臾而灭五月广西方春北寨各枪上亦有光并邸报云第四卷王士能济宁有王士能者故海州人生元至正甲辰入国朝成化癸卯已一百二十岁其寓济宁亦六十年矣自其少时志慕养生辞家走四方求名师无所遇入蜀闻雪山有异人往投之见老人披毡衣卧深洞中石牀上其长三尺余五官手足皆如婴儿士能拜下不答因为之执役左右老人不饮食坐侧一囊所盛类干面时取啖之或掬饮涧水一二升士能留数日所赍米尽跪而乞食老人分囊中物与之苦涩不能下嚥乃拾山果野菜以充腹居三年勤苦不懈老人怜之一旦谓曰子可以语道矣然子得之当出山他日非其人勿轻授也遂示以摄形炼气之要学成辞出又久之乃来居济宁日常不火食惟啖枣数枚或菜数茎饮水少许而已白发被颔肌肤如童子少妇其初人不识后乃稍稍异之济宁指挥王宣亦海州人往见问姓名大惊曰闻吾祖言吾上世有叔祖实名士能好道出家不知所终翁是乎问以家事所言皆合于是日往候之州人闻而有所餽者士能皆辞不受宣有同官往欲受其术士能望见曰尔声妓满前日事妄作非吾徒也谢之其人大惭乃上疏言状朝迁下山东守臣俾乘安车入京得见上赐宝镪遣归士能被召时篁墩程先生知道其地闻州人说其履历如此因往谒焉士能所居城东僻处老木深巷败屋数间屋中卧榻外无长物与客言多静坐寡慾之说坐久瞑目闭息曰老仆无能为朝廷过听而召之仆岂知道但习静日久近日乃与人接大败吾事矣问以元末国初事曰一身之外皆非所知也后三年丙午吾苏杨南峰先生以使事过济宁微服访之见士能着白禅衣坐木榻上扣其所以致寿曰无他术也但平生不茹荤不娶妻不识数不争气耳先生为之叹息而返要之其人盖有道之士云王主簿张氏据苏日胥门有王主簿者故元官也平日所积俸赀颇厚主簿感伤寒七日死既葬二子析产求其赀不得疑母匿之以咎母母无以自明终日喧竞主簿对门有徐姓者商于远方归至金山泊舟五圣庙下黎明时起见一舟上五人冠带坐皆衣白中一人则主簿也徐故与王通家主簿其父行也未知其死揖而问曰丈何缘来此主簿前曰君来甚善吾正欲有所恳也吾在此数日矣来时匆遽不及处分家事吾有薄赀若干藏卧榻中板下二子不知乃与母竞又有分书一纸藏匣中置房门帘楹上君为我语之又密谓曰君归告吾家人早晚有大兵到吴城城中人当大半死宜急移居杭州可免也徐唯唯恍然登舟而别归到主簿家见其妻说曾相见状妻怒以为妄语徐具道所以二子闻之发地板果得白金八百两视帘楹匣子亦如所言家人神之因与徐俱挈家迁于杭不两月而天兵围吴矣人魂出游葑门有百姓为里长以索役钱适齐门钱万李桥暑月从一童奴早行少憩人家檐前奴坐阶下有顷便熟寐主亦颇思睡朦胧间见一小儿戏舞于奴身俄下地从一板过隔溪菜畦中良久主蹴奴不起至溪边掣其板儿还不能渡临水彷徨仍置板原所乃得过复还上奴体而没遂醒主诘之云适梦乘桥入一苑中乔木千章戏游甚适及归被人掣桥板几不得渡主方悟所见小儿是其魂也又嘉定有士人尝访一僧值其方睡因坐榻前待之忽见一小蛇自僧鼻窍中出蜿蜒至地其人异之取几上小刀插地蛇至其侧如有所畏者俟拔起乃复行其人唾地蛇餂食之出户外水潭中偃仰久之冉冉过花药栏仍寻旧路登榻自鼻窍而入僧睡觉为其人言适梦出行遇盗植刃道上几不能免见道旁水如甘露食之甚美浴于海中乐甚乃入花园游适而返不知何所感也其人唯唯竟不告以所见而罢尝闻人魂能出游以此二事验之信然肉芝癸酉春长洲漕湖之滨有农妇治田见湖滩一物白如雪趋视之乃一小儿手也连臂约长尺许其下作声唧唧惊走报其夫夫往看亦甚疑怪掘之其根不可穷乃折而弃之湖尝读神仙感遇传云兰陵萧静之掘地得物类如人手肥润而红烹而食之逾月发再生力壮貌少复值道士顾静之曰神气若是必尝仙药指其脉曰所食者肉芝也寿等龟鹤矣然则漕湖之物正此类耳乃不幸弃乎愚夫之手惜哉郑灏里人郑灏尝娶后妻设席既罢失去一银杯重数两其家织帛工及挽丝佣各数十人欲自明其非盗也相率列名书状为誓投之城隍神祠灏止之不得亦不复觅杯一日灏倚门立少时入内忽仆地家人掖以登榻四肢已冷独心下微暖环守之至半夜乃醒问所以死摇手不对天明乃言初在门见一皂自西奔驰而来势甚勐恶吾意官府有所追摄也将入避之皂及门径前捽吾曰奉命勾汝便以索缚吾颈驱出行数百步抵城隍庙有白衣老人立门外见唿吾名皂令老人相守先驰入报复出引入跪于庭神坐殿上厉声叱问以投誓之故顿首谢不知神愈怒曰忆失银杯事乎此杯是汝孙盗耳如何诬妄他人致其干扰官府吾再拜具陈非己意神唿之前曰汝孙盗杯以质钱于汝家之东银匠铺中今犹置架上尔欲见之乎顾一卒令取杯示之真吾家物也良久神怒稍解曰今姑放汝至二十六日行牌提此一干人鞫之吾但拜不已俄又闻殿上传言曰既人众且不推究但要汝去与众人说令他知过因放出门乃得活即遣人到银匠家访之杯果在架上其孙所质也诸人闻而怖畏亟诣庙陈谢犹惴惴弥月乃得自安蒋子修南京监察御史蒋钦字子修有刚直名正德初元偕同官十三人上疏论时事方夜属草灯下闻筐箧间鬼声戢戢子修自念此疏一上具掇奇祸彼鸣者将非吾先人之灵覆念后胤欲以尼吾事乎因起视曰倘是吾祖宗何不厉声告我言未毕声四振于壁子修叹曰吾业已委身义不得顾私使缄默负国为先人羞亦均于不孝矣因奋笔曰死耳不可易也声遂止疏上与同官皆坐逮被杖创甚诸人或迎医饮药子修独曰吾得死所矣竟不疗治而卒天下伤之子修吾苏之常熟人弘治丙辰进士黑鱼相城刘浩尝昼寝梦一黑衣人前立白衣者数人随之拜诉曰吾辈居此四五十年矣今为君家所获幸垂仁相舍惊觉甚疑之是夕家奴网鱼者犹大黑鱼重数十斤又有数白鱼差小以献浩浩悟前梦即以足蹴诸水中放之青虎刘瀚者浩弟也平生未尝素食尝夜梦一虎毛色深青来逐已被啮腰间痛而寤汗流遍体及明视腰间有五齿痕青肿出血成疮因持齐设醮三年乃瘥黄长子长洲十四都小民黄长子者患膈气不能饮食亦不知饥积数年益甚一日入齐门访医行至吊桥少憩有道人亦来坐桥上民因惫呕吐狼借道人怜之问所苦具言疾状道人曰我能医尔疾倾葫芦中红药一丸如大芥子令吞之少顷民觉胸膈甚快分所携器中数饼为谢道人受之因以手抚其背复吐前药仍纳葫芦中循桥侧而去民至医家觉饥甚索食视器中则其饼故在大异之自此宿疾顿平意道人为仙不然亦一奇术士也雄鸡卵嘉定城中百姓陈常家雄鸡生一卵如雀卵大甚以为不祥后亦无他沈镗嘉定江东沈镗者病革时尻后粪出一人长寸许两目手足肢节无不毕具后数日镗死鸡精陈元善苏之娄门人情度潇洒尤好奉道多学为请仙召将诸术自称法名洞真往来嘉定诸大家子姪与为狎友尝寓谈氏其家畜一鸡已十八年元善方与主人语鸡自庭中飞至其前舒翅伸颈遂死于地夜宿书房中有女子款门笑而入自称主人之女慕君旷达故来相就元善视之姿色绝妍丽问其年曰十八矣遂留与狎自是晨往暮来荏苒且经岁女间自言命属鸡元善每有所如女辄随至意稍疑之而不能绝每一来觉意中昏沉如醉梦去则洒然以语谈氏主人惊曰吾家安有此女至比邻人家亦无之必祟也且彼云年十八而属鸡以今岁计之生肖不合独吾家所畜鸡其年正如此数将无是乎陈用其技书符咒水欲以辟之女来如故或密藏符于怀袖间女辄知之怒曰尔乃疑我以手挟而反覆扑之俟符坠地则夺去或教其以周易一册置裹肚中女至扑之再三终不坠乃舍去一夕与数友同宿王槚所相戒无睡以觇其来夜中众闻元善叱骂声起视见其身凭于牀类交合之状已而遗精在席上元善如梦觉众大噪逐之见帐顶一黑团作鸡声飞出窗外乃相与延术上结坛召将吏遣之女见元善谢曰无逐我我数日将往无钖托生矣汝送我不可至井亭惧为井神所收当送我于野地耳如其言以符水祭物送城外数里荒僻处自是遂绝如公嘉定僧如公者尝昼假寐梦至苏城枫桥北里许渡板桥入一家瓦屋三间饮馔满案己据中坐有妇人前立年可四十许展拜垂泣少者数人侍立于后有顷进馄饨妇人取案上纸钱焚之地及醒乃觉饱且喉中有馄饨气怪之后以事至枫桥顺途访之到一处宛如梦中所见入门几案陈设皆梦中也有少年出迎之扣其家事云父死矣其死忌之日正僧得梦日也乃知是时其家设祭耳戴妇见死儿长洲陆墓人戴客以鬻瓦器为业颇足衣食止生一子极爱之衣裘饮博恣其所需子年十六得疾卧牀褥者半年医药祷祠百方不效子竟死夫妇痛惜厚加殓葬诵经建醮费又不赀家具为之一空犹念其子不已终日哭泣一日有妪拿舟舣岸款门而入不忍其夫妇之悲哽因进曰死生常理何悲如此然翁姥爱深难割今念令嗣者亦欲一见之否耶夫妇掩涕谢曰长逝之人永沉冥漠幽明隔越安有见期如妪之言非所敢望也妪曰若然亦易事耳惊喜扣其说妪曰吾将引到一处即当见之然翁姥不须俱行以一人往可也戴喜即令其妻偕入舟妪戒不得妄窥鼓棹如飞食顷到一处市廛中居民稠密妪导以登遥见其子立米铺中方持概为人量米望见母来即趋出拜母喜可知也子言见今为此家开铺正念母欲一见母姑留此吾入报主家令相迎也即奔入妪招母入舟以箬蓬密覆漾舟中流使潜窥之其子少选便出装饰大畏俨一牛头野叉也四顾骂曰老畜安在渠少我债二十年尚欠四年未满今来我正欲报人执之恨少迟令得走却含怒而入母伏舟中不敢喘妪谓曰已见之乎放舟复还故处述所见于其夫自是悲念始息寻妪舟亦不复见矣玄坛黑虎吴俗喜斗蟋蟀多以决赌财物予里人张廷芳者好此戏为之辄败至鬻家具以偿焉岁岁复然遂荡其产素敬事玄坛神乃以诚祷诉其困苦夜梦神曰尔勿尤吾遣黑虎助尔今化身在天妃宫东南角树下汝往取之张往掘土获一蟋蟀深黑色而甚大用以斗无弗胜者旬日间获利如所丧者加倍至冬促织死张痛哭以银作棺葬之钱蛇丰都熊存为予弟子远说其乡一村落中有蛇出为患不知所从来其大如碗长数丈惟以啮鸡雏窃饮食而不伤人人求而杀之不可得村中僧寺有隙地一人赁而艺为圃有年矣一旦执锄耘草见巨蛇蜿蜒而至亟运锄斲之蛇钻入穴中仅伤其尾而铿然如击铜铁声就视之乃散钱数千布穴口其人疑蛇为钱所化也唿妻及弟并力掘之深丈许得钱一缸约数十万悉担归于家顿成富人蛇自是不复见矣第五卷说妖吴俗所奉妖神号曰五圣又曰五显灵公乡村中唿为五郎神盖深山老魅山萧木客之类也五魅皆称侯王其牝称夫人母称太夫人又曰太妈民畏之甚家家置庙庄严设五人冠服如王者夫人为后妃饰贫者绘像于板事之曰圣板祭则杂以观音城隍土地之神别祭马下谓是其从官每一举则击牲设乐巫者叹歌辞皆道神之出处云神听之则乐谓之茶筵尤盛者曰烧纸虽士大夫家皆然小民竭产以从事至称贷为之一切事必祷祷则许茶筵以祈阴祐偶获则归功于神祸则自咎不诚竟死不敢出一言怨讪有疾病巫卜动指五圣见责或戒不得服药愚人信之有却医待尽者又有一辈媪能为收惊见鬼诸法自谓五圣阴教其人率与魅为奸云城西楞伽山是魅巢窟山中人言往往见火炬出没湖中或见五丈夫拥驺从姬妾入古坟屋下张乐设宴就地掷倒竟夕乃散去以为常魅多乘人衰厄时作崇所至移牀坏户阴窃财物至能出火烧人屋性又好淫妇女涉邪及年当夭者多遭之皆昏仆如醉及醒自言见贵人巍冠华服仪卫甚都宫室高焕如王者居妇女死坐及旁侍者百数十辈皆盛妆美色其间鼓吹喧阗服用极奢侈与交合时有物如板覆己其冷如水有夫者避不敢同寝或强卧妇旁辄为魅移置地上其妖幻淫恶不可胜道记十余事于此秀才徐岐之父尝游庙同行一友戏溺其小鬼徐还魅逐到家排击门闼粪秽狼借家人不知其何等怪也唿为妖贼尝摄去一箧钱骂之乃自空掷下散于庭钱犹热窗眼中遍置寸许纸人面目悉备或见人手映窗其指通红如火闻履声以沙布地验其迹数十皆长尺有咫医士陈生白昼见樑上露人手滴血至地方食时有一人面如车轮舒大毛手攫其物去牀后食咂咂有声秀才沈鎏弟妇以失意死死后见光怪自云在五圣部下在家通昼夜聒扰一锣自行且击累百步不坠空中挂两绳络绳细如人发内贮二碗水摇之不漏烧屋数十余间如此频年不宁举人查某家所供祠中有二树偶伐以他用魅怒遂大作恶火处处起扑之则移去但不焦灼祠内土偶悉起自行登屋踞坐俨如生者竟毁其庐乃已洪以严见一僧宽衣大袖缓步屋上践瓦拉然急逐之遽灭煮饭铛中尽化作泥道士邹应壁为坛考劾誓不受贿谢魅乃舍去沈生妻吕氏名家女工容皆绝人年十九忽厥死两日始苏云被五圣灵公召去侍宴出金首饰一笥衣十六笥示之绚烂夺目而形制小神谓曰能住此此物皆汝有也我泣拜求归夫人复劝解乃放还去云容汝十年自是魅数来其家唿妇为娘子时闻异香扑鼻有美男子盛服而来与寝处十年后复死旋活言神云更乞与汝一年前后生五男将妊辄见男子抱一儿遗之产时无血但下黑汁儿极娟好及週岁曰吾今携儿去矣如是辄夭最后得一女方免身血逆奔上遂死距前复活时恰一岁矣夏与妻李氏伪吴司徒伯昇之裔也初嫁日下舆忽狂舞唱唿自称五圣家人忙怕设祭妇从房奔出唱赞如巫然祭案列酒杯数十妇行践其上如飞杯了无倾侧时以刀自割不伤此妇今犹往来予家神已痴矣张氏女衣红经祠所遂发颠通夕阖户歌舞后嫁为士人朱愚妻魅因随往愚母本媵也妇见辄骂云老婢老婢与人应答尽作京师人语沈宁妻年三十余微有姿常见空中列炬数百有人着红袍三山冠自空而下堂内灯烛皆灭与交讫饮食而去金帛簪珥随心而至夫利所获款神以致其来因此致富陈梧有义女年十七将嫁为魅所凭曰吾五圣中第三位与尔女有缘故来赐其名曰五宝女女从此能言人祸福有疾病有失物者扣之言多奇中陈为绘五圣像奉之堂中久之魅亦厌倦弃去今犹未嫁予舍旁人安松妹名刘福女自言有一人黑色状若仆隶每睡时则来与通数梦随至其家周视堂宇服用奢侈大率如前所云一日方游于堂忽内有贵人传呵而出其人似惊惧贵人见之唿使跪数之曰吾用无限财干事汝乃窃吾名在外妄行也恨怒不已其人俯首不敢对因送女归后更不复来盖又其下鬼也大抵妖由人兴今流俗幕向如此邪妄之气相为感召宜其久聚而不散以猖狂横恣也前知府事新蔡曹公尝严为禁约焚毁其祠像无遗公去任乃稍稍复作无何一切如故矣后来者能举公之善政而兴起之使妖魅消沮诚一快也芭蕉女子冯汉字天章为吴学生居阊门石牌巷一小斋庭前杂植花木潇洒可爱夏月薄晚浴罢坐斋中榻上忽睹一女子绿衣翠裳映窗而立汉叱问之女子敛衽拜曰儿焦氏也言毕忽然入户熟视之肌质鲜妍举止轻逸真绝色也汉惊疑其非人起挽衣将执之女忙迫绝衣而去仅执得一裙角以置所卧席下明视之乃蕉叶耳先是汉尝读书邻僧庵中移一本植于庭其叶所断裂处取所藏者合之不差尺寸遂伐之断其根有血后问僧云蕉尝为怪惑死数僧矣巨蚌予家陈湖之滨有水自戒坛湖北来流至韩永熙都宪家墓前汇为巨潭深不可测中有老蚌一其大如船一岁十月间蚌张口滩畔有妇浣衣谓是沉船引一足踏其上蚌亟闭口而沉没水溅面冷如冰妇为之惊仆尝有龙下戏其珠与蚌相持弥日风涛大作龙摄蚌高数丈复坠竟不能胜而去景泰七年湖水尽合蚌自湖西南而出冰皆为之碎推拥两旁如积雪然自是遂不返怪石予家枫桥别业港通运河中有青石一方长可四五尺盖冢墓间物沦落于此岁久遂为怪每至秋间能自行出于河出必有覆舟之患一岁有木商泊筏于港口自其下过木为撑起尺余商大惊而外报覆一麦舟少时复自外入木起如前今犹在水中时为变怪官寿乡人郭某有子名官寿年数岁病死某与妻痛惜之殡时以墨署其名于背俗说以此冀其转生可辨认也至明年复生一子背上有官寿二字笔画了然人皆谓儿再生云见报司吴学生计先为人颇刚直明敏往年馆乡人韩湘家一日当午偶隐几假寐恍惚见二隶自外入谓先曰奉命请君先起随之至门则舆马驺从赫奕满道俄有捧朱衣金带以进者先便着之升舆呵引而行到一大官府有金紫数辈出迎揖让而入坐于堂谓先曰此中缺官相候久矣便请速赴复送出门而觉乃曲肱几上耳心甚怪之是夕觉体中不佳归而卧疾遂不起且死曰吾今往东岳作见报司矣数日其妻梦先来家冠服如贵官语妻曰吾在见报司司事甚繁剧赖有乡人常熟金某为同寮助理文书甚得其力可为吾寄声谢其家也妻以其言告家人即而金氏使人来先家通问云吾主金某常熟学生今年得疾死死时自云为冥官与苏城计某同司所言皆与计妻梦合始信其不诬自是两家缔交往来不绝天医乡人顾谦淳吉弘治二年五月得伤寒疾延医官杜祥疗治七日转加瞀眩夜梦一老人曰尔为杜生所误不速更医则当死谦请所更者曰葑门刘宗序甚佳惊悟亟迎之服其药病稍稍减方夜分起食粥举首见金冠绿袍者一人踞坐樑上室中悬药葫芦累百唿谦名曰子知我乎我天医也为谦具说其致病之故言皆有理致又授以数百言曰子能行此可为名医善记之勿忘也语讫而陷自是顿廖而苦耳聩至冬月往谒医士凌汉章针治汉章为针两耳移时而愈曰子尝为天医传药乎谦惊问所自知汉章曰大凡天医治疾传药耳中药入而气闭故聩也谦乃具言所见曰先生神人也然谦自病后追绎与神问答之语皆历历分明独所授要言茫然不记一字至今恨之汉章湖州人针术通神其详当别有志牛生麟长洲吴巷村百姓庄孟和以磨面为业弘治中其家牝牛产一物如鹿週身有麟跳跃不定有铁杴倚牛栏墙下兽即啖之庄甚恶其怪且不解饲养之经三日饿死或以为麟云凌氏犬甫里凌粮长家畜一白犬已数年甚健而驯前此有佃户负米若干石而死一夕忽见梦于其子曰吾生时负凌氏米因转生其家为白犬以偿今尚少数斛汝当纳还并以钱赎吾归子如言赍米往纳因求买其犬不许乃具述所梦家人未信犬已跃入舟蹲卧不肯起凌氏叹异遂以归之而却其直云胥教授镇江胥教授者致仕家居以授徒自给有阎氏兄弟二人来从游长曰江次曰海自云家在江干执贽甚丰每旬余一归居三月治经书略遍将还请于师曰明日家间祖父具卮酒为先生寿能垂顾乎教授许之二生辞归且率个仆从及一马来请教授乘之且曰马性颇▉斤弛凡见人开目则蹄啮请阖目少时如其请但闻风声萧萧马绝驶疾食顷曰至矣扶掖下马入门见庭宇壮丽如王者居俄闻鞭笞叱咤之声遥见堂上有华冠盛服者一人据案视事年可四十许侍卫森肃阶下姪梏系挛者殆百余人胥甚惊讶二生前导自其旁小门而入至后堂中设席甚盛有老翁方巾皂袍杖策而出二生曰此家祖也翁前揖谢曰二孙久荷陶铸无以报德今者薄设相邀小儿适有公事不获奉款使老子迓宾诚疏于礼已而即席坐馔设皆甘美异常至幕饮罢二仆捧牙盘置金银缯锦其中以餽胥辞谢再三乃受遂告归翁送至中门而别命二生送胥更由他们以出路经一室见有绷系椅树上者谛视则其亲家也惊问所以曰某以罪为主人所缚知公在宾席好为缓颊也胥指谓二生曰此吾姻家不知何以获罪尊公幸一言而宽之二生唯唯因请胥先行胥叮咛上马而别逡巡到家心颇疑怪诘旦往候其亲家者方病笃见胥谢曰公实生我昨日疾死见阎君被缚于树垂陷囹圄赖公为二子言故得放归耳胥乃大惊方知二生为阎君之子而所游者冥府也是后二生讫不复来矣金华二士弘治中金华有张王二士赴试礼部不第附舟而归有四人若公隶者亦同载每经一市镇必登岸良久醉饱而返即鼾睡罔测为何人也行达山东二士私计以为彼踪迹诡昧若是殆必盗也张乘其宴坐突入掩之四人者方共阅一纸文书见张入亦都不惊讶张请观因示之其言亦与今官府公移同所当追捕者百余人而二士亦豫张大惊曰公等何人此文移出何官府乃有吾二人姓名耶四人错愕曰孰是君辈姓名张指示之四人相顾曰吾侪大疏脱因谓张曰吾实丰都使也方奉阎君命追此一行人不意为所窥君亦有缘者矣张闻之益惊恐下拜求免四人初不可张力恳不已四人曰秀才诚有心求救我辈同载许时宁得无情今有一策能解此厄然惟二君知之可耳此外虽妻子勿与语若一洩露则事便败矣张请问计乃曰君归于某月日驱家人尽出堂中列三界诸神▉位一凳一索以待吾辈当来来自有说因枚举诸神名令市纸马张一一记之又叮咛戒以无泄登岸而去张具以语王勿信而嗤之张疑惧不已竟别觅舟疾行抵家至期假他故尽遣家人向外如言设神位及凳索扃扉独坐待之俄四使自空而下见张喜曰君真信人相与叩首神前跪而陈词不知所言为何因持索缚张于凳鞭之一百解缚曰君可免矣张匍匐谢之忽失所在王生者竟以是夕死第六卷徐武功武功伯徐公天才绝世其学自天文地理释老方伎之说无所不通己巳之祸前数月荧惑入南斗公私语于刘原博原博亦善占候曰吾亦知之若社稷有福天子或感疾而廖庶可厌当时之罚耳久之终不退舍公曰祸不远矣亟命妻孥南归皆重迁有难色公怒曰汝不急去直欲作鞑人妇也遂行比过临清数驿而土木败报至矣其后得君柄国锐意功业而居间多不乐时谓所亲曰火星甚急俟稍退吾方可以为未几竟为曹石所挤讫不得伸其志以去天顺辛巳七月公居乡一日语客曰子见天象乎宦官之祸作矣吾为吉祥所陷今彼之受祸视吾更惨也未旬日而吉祥从子钦被诛甲申春茂陵嗣统公推运造当得二十四年族人以他事憾公将发其语公谢而得免以成化改元并嗣统之岁数之正得二纪幸卯岁偕太守林公入郡学指大成殿鸱吻曰此有青气上彻重霄乃文明之祥也来年吴士其有魁天下者乎明年吴文定公及第公雅重文定家食时已有大魁鼎辅之期尝谓客曰吴君入阁之后天下始多事矣洎弘治末文定入绾綍没后半岁而泰陵鼎成未几而逆珰擅命时事大变继以潢池之扰而朝野不靖盖累年云公初下制狱引镜自鉴曰面色灰败吾定不免乃日拱手默诵其所奉斗母咒又数日复就镜曰吾今乃知免矣迨狱且论决而风雷大作承天门灾方瞑晦中或见锦衣堂上有物如豕者七蹲焉盖斗神所为也公奉斗极诚每日必北向西十九拜虽寒暑无间阖门不食豕肉公亦自秘其术不轻示人沈处士周少被公赏爱尝燕见从容请其术公笑曰子欲试之乎顾庭中有犬卧焉因取所佩一人发圈加于臂以指旋而左犬若被扼系者辗转欲绝又旋而右犬贴然安卧如故矣长洲薛副使祖墓在夷亭公舟过之指谓人曰此地当出一系金带者时薛犹未达后竟举进士第至今官金齿卫学旧鲜成名者公谪居相其地谓植树木其西以为障当有益有司从之科第由是遂盛其他巧发奇中者尚多不能悉记张道士太仓沙头市道士张碧虚早岁游江湖得异术所居村中一教书学究家仅足衣食尝有五人泊舟其门衣冠如贵游公子延学究入舟盛设享之学究因亦设馔以谢自是无日不来来必款饮所费浸多渐不能给至典卖衣物以继之其所饮酒瓶罂堆积满场其家苦之而不能远也邻人怪之扣以五人居止姓名谢不知乃曰此必祟也闻张碧虚精于斩勘盍招之乃使人请张张先令其家迎所奉王灵官像供其室为怪摄去继挂真武亦如之乃以令牌天蓬尺往复被摄置樑上张怒自备香纸符檄至其家行持数日忽所摄牌尺自樑上坠下仍用学究馆生所写仿书裹之张喜曰是计窍矣已而其家一群儿奔入告云有数百个鬼朱发蓝肤头目狞恶在场上逡巡又传报云一将军红衣兜鍪从者数百人皆着红将军立场间指麾红衣人将诸鬼一一捽之入诸酒瓶中诸鬼彷徨抢攘势甚汹汹张知将军是灵官神也使儿伺其每入一鬼则持瓶来书一符封之投于水便沉下去瓶投尽鬼亦尽将军及从者一时都灭乃设祭谢将未毕学究家忽失其长子遍寻不得数日乃归问之云被五人者捽我入舟意象迷罔行百数十里身忽在岸恍如梦觉乃在苏州吴山下因从居民问路得归吴山地近楞枷疑五鬼者五通也妇产蛇蛇王庙在娄门外一土墩上庙前有府隶龚茨菰者其子妇尝游庙睹神像有感归而恍惚如醉自是不复与夫寝处常见神来就之与狎昵岁余腹大如有妊及期而产小蛇十数头满一虎子龚知蛇王所为也奔至庙击神像供炉之类尽碎之而返延医疗其妇久之乃瘥江神鱼头母党沈江家人商于江右载货物自大江而下中流船忽漏水仓卒间货物皆重大不得移动船人惶恐无计但拜祷江神求救俄而水不复入安行达家则一鱼头也神明之巧至于如此赵珙妻长洲沙湖赵珙有嬖妾正室甚妨不令视寝多以白昼乘间私通后有妊生子头有短肉角面作蓝色啼声如鬼恶而杀之凡三乳皆然按月令二月雷乃发声有不戒其容止者生子不备解者谓容止房室之事亵渎天威故生子形体必有损缺今人于日月雷霆之下交接所生男女往往有形体怪异者如赵妾事世多归之妖祸或以为业致之是殆未究其所以然也神船阳山惠瑶说其邻居一小民以事之京师还至张家湾附船时方黎明见河中一船甚大贵人冠服坐其中侍卫者十数民趋拜船所言欲往苏州求附载贵人曰吾船今到苏州尔即命载之民坐船尾良久觉困倦乃脱所着草屦置身畔以衣囊为枕暂睡不觉沉鼾寝寤开目乃见身卧草野中囊籍首如故而草屦不见惊起视日犹未晡行出官道问人此何处曰枫桥也益大骇循途走至阊门入一庙中少憩举首见神像俨如舟中贵人屋偏挂一船与向所见妆饰不加异但加小耳船底及橹皆湿探其尾则草屦在焉竦栗下拜问之巫祝云宋相公庙也鬼还家吴人富某死逾年既葬其子以清明上冢设祭方悲哭冢中忽应诺曰汝毋庸痛哭吾今随汝归矣其子哀慕之极不复怖畏即随声唿之鬼便向子历道平生事甚详悉子到家闻有声在堂中则其父音知己归矣唿妻女出慰问款密宛如生时妻问曰吾去世许久亦思食乎鬼曰甚善乃设鸡肉于案虽不见形而有顷物自都尽及暮曰吾当还可令一仆相送仆送到冢鬼嘱曰吾某日且归可豫相候及期候之鬼便遂归自是晨来暮去稍稍处置家事皆有条理其家每买卖货物商人至鬼便与议价交易初以为怪后亦安之鬼畏狗仆送之常为驱狗不令近一夕将去适为送者遂为群狗所啮叫唿上树而灭此后竟不复来牛偿负钱阳山农民养一牛已二年健而善耕一日暮忽失去民出寻之不得到一田畔见黑衣人立水中民问君见吾牛否应曰吾即牛也负君钱合耕作二年以偿今满矣更当入西山霍清家君往彼得钱吾千便可卖我民闻之大惊反走已而顾之又成牛矣唿家人同往缚归明日牵至清家卖之清一见便忻然肯买酬价恰得五千王端毅公三原王端毅公以清忠劲节负天下重望为近时名卿之冠年七十八致仕九十三而终临终之日既迁正寝戒家人曰吾气将绝必有风雷环绕吾居尔辈谨无哭当静以待之比公方瞑目少顷雷震大风雨下如注家人相戒屏息良久开霁乃敢举哀及殓视公貌如生焉时正德戊辰四月二十日也尝闻河津薛文清公没时亦有风雷之异白气贯空经时乃灭正人君子气与天地相为感召者固如此夫岳武穆祠岳武穆王庙食汤阴其地盖王之故乡也弘治丙辰粲从父宫保公以御史巡按河南且满岁行部至县经祠所见墙上石刻尽忠报国四大字径可四尺意将祗谒是夕宿察院梦人祠瞻拜神起迎款语良久神曰予比解兵柄时在西湖游衍甚得山水之乐恨不久耳公问曰史言王为秦桧谋陷有诸曰诚然然致害者张希狱也因请于公曰某栖托于此屋宇倾圯幸公一鼎新之公辞以职非守土且不久当代去恐未易料理神曰正须公一言于守巡耳公唯唯视神目与鼻左右若有四创揖而去遂寤迟明往谒神像与梦中所见肖似祠宇穿漏神面为霖雨摧剥有损伤者四处公异之阅县库得羡银捌拾两以托分巡佥事包裕又以书与巡抚陈都御史德修新其祠祠成弘敞倍胜于旧瘛狗尝闻瘛狗噬人令人腹中生狗雏不能产而死颇疑其妄近里中跨塘桥周氏有犬一日就地舐物忽发狂奔走啮人周有养女婿年十五被啮而死死后焚其尸满腹中皆泥也狗亦死剖腹视之中有泥裹小蛇一团其大如指人言蛇交遗精于地狗食之故然然人腹乃亦生泥是可怪也九仙梦验福建仙游县有九仙者以祈梦着灵异相传汉时有何氏兄弟九人学道于其地飞升故山水多以九仙名山上有道观其中塑九仙像及传梦判官人祈梦者先于判官前致祷祀以白鸡因留宿祠中夜必有梦起用杯珓卜之如得胜兆则已否则此梦无准及夜再祈如有僮仆相随者其梦亦同多为隐语过后始验记吾乡人数事云常熟双凤乡人顾某母老问寿数梦神掷与一布裘即谚所谓撩膝者后其母病膝疽而卒乃悟撩膝者犹云了膝耳长洲学生徐昊托朱教谕家人祈终身事返报云梦到一高山下但闻大风刮地而已后十余年昊以蛊病死死后或解其意云易挂山下有风为蛊也文太守林知温州时遣二隶往问寿数答云问孔老人自知之先是文命孔老人锯解一木隶还报知明日文升堂老人适跪曰板数云五十五片与文年数正合为之竦然问曰尚可解乎曰朽烂不堪解文大不乐未几疽发背卒王御史故苏人而占籍京师既贵常有桑梓之思自谓他日得嫁女于苏且有一居宅即留家于此及知浙之永嘉使从者往乞灵以决二事先问嫁女云白石阶前先唱第也是龙华会里人又问居宅乃梦到一所门贴一道家符上有二印后王女归于朱状元之子其一验矣及买第城东并得一道院入门见▉扌眉间一符上有天师印二复与梦合于是定居焉一乡前辈忘记姓为闽守便道过家时其妻有妊将产守到官久未得家信使祈所生男女报云是福宁不是福清守大喜曰吾得男矣问之曰吾行离家时语吾妻云生男当名福宁生女当名福清义取闽之二县也然此言独吾妻知之耳今仙语云然非男而何又数日报至果男也神丹江阴米商有女年及笄色美忽为神物所凭尝见一美丈夫入房与交合自称为五圣父母为延师巫治之百方不能止后无可奈何亦任之女每有所须虽远方非时之物一指顾间可致时出金银珠贝之类充牣于室然一玩即复摄去不肯与女女尝见金数千锭积屋隅试取之入手便化成瓦石或是纸所为者返之则又成金矣一日以块物遗女其质类石谓女曰此神丹也人死以熨胸腹即时复活宜宝之止以济汝一身虽父母不得与也女收藏之会其伯母猝病死女欲验其物即出之以示母母持去置病者身即蹷然复生神来怒责女曰语汝云可安得轻用吾丹索而观之即夺去从此遂绝不来鹦鹉山茶子远说其妇兄都元翁正德己巳春与数友游青山入寺僧房庭中山茶盛开僧出一花示客其状宛如一鹦鹉二瓣左右互掩为翼二瓣合为腹二须垂为足而蒂横出为头两旁复有黑点如目焉僧云即此树间所开也可谓异矣第七卷铁冠道人铁冠道人张景和者江右之方士也道术甚高人不能测太祖皇帝初驻滁阳道人诣军门谒言于上曰天下淆乱非命世之主未易安也以今观之其在明公乎上问其说对曰明公龙瞳凤目状貌非常贵不可言若神采焕发如风扫阴翳即受命之日也上奇之留于幕下屡从征伐上与陈氏相持每令望气以决休咎言出必验鄱阳之战友谅中流矢死两军皆未知觉道人望气知之密奏曰友谅死矣然其下未知犹为之力战请为文以祭使死囚持往哭之则彼众气夺而吾事济矣上从其言汉兵遂大溃后上定鼎金陵凡诸营建必令道人相其地大见信用尝游鸡鸣山寺时上以剎宇高瞰大内欲毁而更置之犹未言也道人忽谓寺僧曰圣上有意毁汝寺来日当临幸汝等于中道遮诉之庶可免也僧素神其术明旦相率燃香出山数里以候驾至僧拜恳不已上讶曰我无此心若辈何以妄诉僧曰此铁冠道人教臣等耳上异之遂止不毁初徐武宁王为列将时道人谓之曰公两颧赤色目光如火官至极品所惜者仅得中寿耳后果以五十四而薨道人结庐钟山下梁国公蓝玉携酒访之道人野服出迎玉以其轻己不悦酒行戏曰吾有一语请仙兄属对云脚穿芒屦迎宾足下无礼道人指玉所持椰杯复之曰手执椰瓢作盏尊前不忠玉武人不喻其旨相与一笑而罢后玉竟以谋逆伏诛赤其族道人居都下数年一旦无故自投于大中桥水死上命求其尸不获已而潼关守吏上奏云某月日铁冠道人策杖出关计之正其投水之日也由是讫不复见云陈子经四明陈桱子经尝作通鑑续编书宋祖陈桥之事曰匡胤自立而还方属笔之顷雷忽震其几子经色不变因厉声曰老天虽击陈桱之臂亦不改矣后三日子经昼寝梦为人召去至一所门阙壮丽如王者居门者奔入告云陈先生来矣子经进立庭下殿上传唿升阶中坐都冕旒黄袍面色紫黑降坐迎之曰联何负于卿乃比朕于篡耶子经具知其宋祖也谢曰死罪臣诚知以此触忤陛下然史贵直笔陛下虽杀我不可易也王者俯首子经下阶因惊而寤洪武中子经为起居注坐法死临刑上曰吾特为宋祖雪愤矣罗侍郎侍郎罗公为人刚直与杨文贞公同乡郡偕官于朝每不满文贞所为数面斥之文贞颇不乐芦令巡抚宁夏时罗公已年老至边未几胡寇大入方督战所乘马蹷堕深坑中不能起恍惚见红袍者翼而蔽之寇无所见而去会有后援得免遂上章请老而归沈知刚长洲沈知刚少从父宦游一夕灯下俯几读书忽有人携其灯疾行而去知刚惊起逐之身才离榻所坐处壁一堵拉然而崩为之▉目咢眙视其灯故在对壁案上门户皆扃销而其人已失矣盖神物所为云关公长洲顾举人往年会试京师舍于逆旅得寒疾甚重自念去家数千里羁旅寒困而病势若此殊以为忧见卧旁挂关公像一幅乃于枕上默祷其庇祐朦胧间见神来唿之视其貌彷彿所画者语之曰君无忧至晚且出汗即能起矣言毕倏然去及暮果汗而愈后归画其像事之僧时蔚吴西山圣恩寺僧时蔚号万峰温州乐清金氏子元末名僧长千严高弟也初学成请于师出游师谓曰汝逢汝名即住至苏止于邓尉山东麓曰玄墓建大蓝若初未尝识字既超悟禅乘遂能作书偈语皆可诵虽僧服而不去须发自为赞有束发辨头陀留须表丈夫之句洪武辛酉朝廷闻其名使征之使未至之七日蔚已前知谓其徒无念曰吾与之无缘汝当应召吾今去矣遂沐浴入涅槃遗命毋焚尸越十三日肢体犹温以瓦缸覆尸而葬无念入观大被宠钖后住湖广之九峰寺与蔚埒望焉蔚素精堪舆家学尝言玄墓形势为三龙三凤胜绝天下卜葬者多扣之蔚未尝轻答也老患痰气语其徒曰吾当服城中沈以潜药吾与之有缘也彼在京师今夕且归矣宜往速之徒如教至沈氏则以潜初未归也返命仍遣之往及夜因寝其家门下待之二鼓以潜果归闻之异焉即往治疾即瘥蔚谓曰荷君治疾无以为报有地于此请奉以为尊夫人寿域因指示竺山后一穴稍下六尺云是虽微劣至六十年后家当大发后以潜竟用以葬其母至成化间以潜诸孙廛等皆以富甲其里布政杰谕德焘相继取科第门户赫奕距葬时恰及六十年矣予闻诸以潜末孙注者如此然留须云云实石室僧语意蔚非蹈袭殆是偶合耳浦应祥吴人浦应祥成化丁酉领乡荐老于礼闱凡三十有八年至正德甲戌始就选得同知高州府自言初领荐时尝梦乘肩舆行而其前有一僧舁之后数梦皆然迨得官自京师挈一僧归吴道上值险或涉行潦辄令扶舆而过数日始恍然忆往时所梦僧正此也此一小事兆于三十余年前人生得丧岂偶然哉范汝舆范汝舆文正公之裔孙也为府学生秋试失利还道经一神祠乞灵焉夜即祠下宿但梦其友婿秦锐盛服坐堂中而已不解所谓次举遂捷故事举子得解州府例送捷报牌其前着举子名第自府官以下皆列衔具名姓汝舆第后偶散步于堂见楣间所钉牌中一行曰同知秦锐乃悟前梦为之惊叹产异丙子秋冬间常之武进人张麻妻一乳五男数岁前长洲二都十五图人吴奇妻一乳四男皆不育姨夫徐文甫尝见人担二儿其腹皮相黏不可噼状若交合者云亦出胎时死黄提学前南畿提学御史黄先生莆田人弘治甲子举福建乡试第一前此有邻县儒学一斋仆祈梦于九仙欲知是科解首所在得报云乌一黄二水桶门里借问黄如金便是思本学诸生无此姓名者必他邑人也乃之莆田访焉侵晨顺途而至一所有两人立于门仆揖之曰此有黄如金秀才家乎曰此即是也问两人姓名曰乌一黄二皆黄氏仆也窥门中则有水桶在焉遂以梦告已而先生果占首选江东签吾苏江东神行祠在教场之侧以百签诗决休咎甚着灵验记所知者数事云长洲耆儒赵同鲁年八十一有疾卜签得诗云前三三与后三三是岁同鲁卒乃九月九日也或言两三三为九九亦正合赵寿数县桥居民许氏为里长当解军至湖广五开卫惮远行祈欲规免得诗云万里鹏程君有分既而解至都司司门有绰楔其匾曰万里鹏程许举首见之始忆神语长洲学生周景良庸鄙不学秋试年问科名得诗云巍巍独步向云间自谓得隽之兆及试于提学宪臣乃被黜为松江府吏而云间实松古郡名也府学生陶麟累举不第卜以决进退得诗云到头万事总成空以为终无成矣后应贡初试时编号得空字遂与贡入太学正德丁卯始领乡荐其朱卷号亦空字辛未上礼部亦如之遂擢进士予师毛先生少时眷一妓情好甚密妓谋托终身焉私以一钗遗之约以为聘资先生持归意颇犹豫潜往谒祷得诗云忆昔兰房分半钗其末云到底终须事不谐先生读首句为之惊竦下拜时钗犹在袖也于是谢绝之尝读祠记云神秦人始石名固五足牛丙子岁有僧自京师携一牛至苏有五足一在后胯下短不及地其蹄类人手而五指间有皮连络僧牵于市乞钱予亲见之尝闻正统中吾乡刘原忄专先生上京师其子宗序见道旁人家畜一牛五足其一生于领蹄反向上以告先生先生曰牛土属而蹄尤其贱者今反居上得无有小人在上而生变者乎后二岁为己巳其言果验变鬼南京华严寺僧月堂者往年以募缘游食至贵州闻土人言此中夷俗有人能为变鬼法或男子或妇人变形为羊豕驴骡之类啮人至死吮其血食之宣慰土官重法禁之而终不能绝戒僧云卧时善防之僧与数人宿寺中夜深时闻羊鸣户外少顷一羊入室就睡者身连嗅之僧念之得非向人所云乎即运禅杖力击其腰下一羊踣地遂复本形乃一裸体妇人也执而絷之将以闻官妇人哀叫不已天明倩人往报其家家人齐来寺中罗拜求免出白金三百两为僧赎妇命僧受之乃释妇使去他日僧出郊见土官导从布野方执人生瘗之问旁观者云捉得变鬼人也李智吴中焚尸人亦大有邪术有李智者尤精于此尝操舟出东朱村见岸上方焚尸谓同舟者曰吾聊戏之使一人偃卧智戟指默诵咒巳唿其人起坐则岸上之尸亦坐使立则尸亦立使抱己首尸亦抱焚尸者之首旁观人皆惊怖焚尸者悟曰有人作伎俩欲败吾事耳智在舟中忽变色谓诸人曰渠不善尔辈姑避去吾有以待之即趋抱柁而伏俄闻有声拉然如霹雳柁为之寸断智起而喜曰免矣问其故云本人亦高手本是为戏不期便欲相害若吾术稍劣于彼适已碎吾首矣尝有人从智学未尽其术而背去自于他所焚尸竟日了不焦灼悟曰吾师所为赍钱物往拜谢及还火须臾便着海岛马人数年前有巨艑自海外漂至崇明中有七人巡检以为盗执之七人云吾等广中海商舟入西洋为飓风飘至此耳非盗也送上官验视檄遣还乡其人自言在海中时尝泊一岛欲登岸取火忽有异物四五辈人形而马头自岛入水而泅以头置船舷作吁吁声诸人中或举刀斲其一首余悉奔去吾等度其必唿同类来复仇亟解维张帆行未食顷有马头者百余辈立水滨跳踉欲来擒执而风利舟驶莫能及倘少迟已落其口矣祝氏牧儿海盐祝主事家有牧羊儿年十余素善饭一日牵羊归就午食庖妇故不与以戏之牧儿去泣于田间一道士过见之问曰汝何哭告以无饭道士出怀中黑丸大如龙眼授之曰食此自当得饱勿嚼碎儿吞之觉腹中充然道人戒曰无语人也遂去儿募归不餐明日亦不饥绝谷者五六日庖妇疑其盗米自食也白于主人主人召将鞭之儿畏而吐实主人异之明日使他儿与俱曰若复遇道士一人力挽其衣一人归报二儿到向地则道士又至矣语儿曰为何漏言谢曰畏主责耳道士以一手支其颔一手击其顶间前黑丸自喉跃出复藏于怀儿极力挽留问此何物曰汝知有所谓交梨火枣者乎此火枣也久之主人闻报而至将去数百步道士双足遽陷入土中稍近益下仅露其首既而首亦不见土上都无窍穴惊顾道士已在隔岸拱手而灭自是牧儿复食吾乡戴区人苏盘时为祝塾师亲见其事魂魄高皇帝尝怒一内使洒扫不如法命引出斩之被缚至市犹衣金团背子绿衫市人观之遥见内侍前有拱手立者一人状貌衣冠略无少差甚疑怪之既而得旨停刑方解缚前立者冉冉而逝疑此为魂魄云刘公望气鄱阳之役两军接战方酣太祖据胡牀坐舟端指挥将士诚意伯刘公侍侧忽变色发谩言引手挤上入舟上方愕然俄一飞炮至击胡牀为寸断上赖而免战胜之前一日上疲极欲引退公密奏曰姑少须之明日午时吾气旺矣已而果以翼午克捷第八卷星变弘治末浮梁戴色余姚史公同长内台史公素善占候见荧惑犯执法以语人曰司宪之人其有忧乎是岁十二月戴公卒或谓史公曰公言验矣曰未也前累疏乞归未得命寻感疾越明年正德纪元正月竟终于位荧惑始退舍张宗茂吾苏玄妙观道士张宗茂有道行以符咒着灵验铁瓶巷陈举人家有黄鼠豺数十逐逐成群白昼公出搏食鸡畜啮坏衣案占卜云是怪汴将讨宗茂符治之未暇便说一日宗茂晨起诵经忽有拱立于前者视之人身而首则鼠豺也拜诉曰吾辈与陈举人家有夙冤欲报之彼来求师师无豫吾事宗茂叱之忽不见即诣陈氏告以所见为咒水祓除书符镇之怪遂绝宗茂后年老无疾坐逝为近时羽流称首洞庭鸡犬丁丑年洞庭山民家有黄犬生双角长寸余又一家有母鸡冠尾忽长遂化为雄能引吭高鸣道官薛明净闻其地一巡检说飞鱼沙湖富人丘氏家有鱼池近外港夏月大雨水溢鲤鱼长数尺者率诸鱼一一飞出港而去至暮水渐退鱼复还巨鲤仍在前诸鱼从之飞掷空中如群蝶交舞尝观范蠡养鱼经中有鱼能飞去之说观此信然若去而复还则尤异也蜂化促织相城刘浩性好斗促织尝侵晨出楼门见水滨一大蜂以身就泥中辗转数四起集败荷叶上心怪之还过其地见蜂犹在身已化为促织头足犹蜂也持归养之经日脱去泥壳则纯变矣健而善斗所当无不胜者物类之相感化固然人痾弘治中常熟县民妇生儿一身两头出胎即死人争往观有与之钱者民贫觊久得利乃▉卤奄而藏之乳医周媪者为予言曾为人家看产儿有四头连缀一项惊惧杀之媪秘其家姓不肯道谷亭狐弘治中杭州卫有漕船自京师还至山东时冬天河冻停舟八里湾其地去谷亭镇八里故名一日薄暮有妇容服妖冶立岸上唿兵士为首者求寄宿曰儿此间镇上人将归母家日暮不能及如见留不敢忘报兵拒之妇不肯去天益暝请益亟言辞哀婉兵不觉应曰诺即留之宿兵所卧处仅与隔一板中夜妇唿腹痛娇啼宛转兵闻之心动乃自起煎姜汤与饮稍逼就之妇殊不羞拒兵遂与狎绸缪倾倒良以为奇遇也五更天大雪妇辞归谓兵曰儿家去此不远君有心者儿今夜当复来耳兵曰幸甚以绣枕顶一副并所市猪肝肺遗之云子可持归作羹奉母也妇起凌雪而去兵寝日晏未起时舟中诸人皆知之或起循其去路视积雪中乃有兽迹数十大怪之共计曰彼美而尤且侵夜来未明辄去宁知非妖乎唿兵起讯之初尚抵讳引登岸指雪迹示焉乃大惊吐实相与到镇上访之居人或云此地有数百年老狐变幻惑人多矣君所遭者将无是乎亟返舟集众持器械薪火而行逐其迹至野外转入幽邃迹穷见大树可数抱中穿一穴枕头猪肝皆挂树枝上众喜曰此必狐窟也环而围之投薪穴中烧爇良久一狐突烟而出众格杀之兵神痴旬日乃平复真武显应松江富人丁生者壮年无子其妾有妊丁祷于所事真武之神云如生男长成当亲携上太岳烧香以谢神贶已而果得男长至六岁丁与妻妾谋将践誓言皆以子幼道险欲更须数载丁以初心不可违强欲一行从两仆携其子而往甫至舍于旅邸其子忽疹数日竟死丁悲恸怨曰吾父子至诚数千里而来神不赐福亦已矣而更使得此祸乎又数日痛稍定乃登山留儿柩旅邸嘱邸翁善守之越三夕两仆来诣翁以主命载其棺而去诘朝丁至问棺所在翁具言仆故丁讶曰两仆从我上山今尚在后安得有此仆至翁面质之亦骇愕疑翁有他故矢天自明丁大恸曰吾违妻妾之言强以吾儿来今既死又并骸骨而失之吾归何以见家人也吾有死而已既入舟日常涕泣不食奄奄殆至灭性同归者多加宽慰使进食抵松未至家数里遣一仆先归报入门主母出盛怒诟其夫曰汝唯一子行数千里忍令他人挈归于汝心安乎且责仆以不谏其主仆惊不知所对乃奔告其主主大怪之即舍舟趋至家妻妾交口出骂问其故乃言旬日前昏时有船泊岸二客携儿入门言吾辈武当烧香遇而主为事少羁付此儿先送回耳丁大骇唿儿出看之疹瘢犹在面却道前事皆不信请同归者证之始知其非妄问儿所以生懵然不知也牛祸丁丑六月巡抚淮扬等处都御史丛兰奏所管滁州鲍千户家母牛生一犊两头八足两尾共一背出胎即死邸报云白乌大名府元城县一富民所居庭中甚广阔植枣树百余本上有乌巢累数百弘治甲子一巢中生白雏偶坠地民家收养之及长莹洁如雪循狎可爱时孝肃皇太后初上仙以此为上谅阴纯孝之感也劝使表献之朝廷却不受还而道死楚巫楚俗好鬼最多妖巫变幻不一人称曰师公敬畏之甚武冈州有姜聪者尤黠为城隍庙祝庙与南渭王府近王一日脱足缠为风吹至庙聪得之谓其妻曰衣食至矣杀鸭取其首裹以足缠铁钉钉之置神座下禁咒之王登时足痛至废寝食延群巫日夜祷祠终不止他日聪托献亲往问疾自言能治一内竖出私财具牲牢请聪为王作福而去其钉足痛顿瘳获谢物不赀又旬余复依前钉之王疾如故又召聪祷而止自三月至岁且尽疾时一发必命聪祷祷罢辄愈王心疑之乃谓聪来年将大祭城隍必厚劳汝及是王故过期不祭痛辄大作使人约当以某日祭则复洒然矣王烛其奸召至留之使校设诱其妻得三物以献王亲鞫聪始犹抵拒出其物示之乃具服狱成驰驿奏闻有旨囚妖人送京至临清毙焉于时诸巫大抵皆恣横人家有少酒食巫经其门必留享之或不肯往便持送其家不然辄得祸如出而求利遇巫于道恳乞一善言所获必丰否则多亏败反唇举目间皆能为祸福其党类亦自多仇疾互以术相轧新死卒未能棺殓则延巫作法以衣裾承尸气野外散之经月不秽腐谓之寄臭来破其法者径入视尸臭便作矣有知者谓其教中以尸化作一物如化鲤鱼置崖间以冰覆之破法者直用火销却冰尸自坏臭唯化作沉香则诸物莫可害然火亦能爇之岷王府出丧柩重不举益数十夫犹然唿师公解禳逡巡即行巫云某巫以宿憾移一山置棺上适已为扶去矣其诡诞可恶如此自姜聪之败此辈始为稍稍敛戢云乡人吴用侍其父教授岷府数目击其事时府校有李武者亦多变幻用尝试其术见鹊止屋上令取之武默诵咒鹊旋至其前徒手得之武云是须邂逅用之则可若豫畜获禽之念则终日不能一二也他物皆类此又云其术过洞庭湖则不能大验亦非乐为是大抵如闽广所用南法及梓匠厌胜术以先世传习故不免为之尔吴用者颇善谈怪后四事并是渠说杨宽真定之咸宁县学有斋仆杨宽者尝因公宴掌酒见墙角旋风二团回环不已宽意旋风中多有鬼神试沥飘酒酹之一风顿息又酹一飘亦然他日宽与同辈四人诣东岳烧香遇二卒山下青衣白襕邀而揖之曰我受君惠久矣未有以报能同过酒家少饮乎宽罔识其人意必误也漫应之同入肆饮罢别去并不曾询其姓名同辈问之宽以不识对皆笑之既而登山游观庑下至一神祠二塑卒状貌俨如向所见者相顾大骇宽自以遇鬼悒悒不乐还故处仍见二卒谓宽曰君毋庸疑我我非祸君者颇忆往岁事乎我二人岳帝座下从者也奉使贵县行路饥渴中得君二瓢之赐甚惬所愿昨有事西山偶获相遇故以杯酒答谢耳非有他也言讫瞥然不见宽归亲为人说方卵猕猴弘治末南昌艾公巡抚江南苏州属县崇明申报本县民家有鸡生卵而方者异而碎之中有一猕猴才大如枣艾公以告巡江都御史长洲陈公欲同奏于朝陈公曰妖异诚当以闻然其物怪甚度已不存矣万一柄臣喜事者以诏旨进何以应命艾公乃止吴用见其文移云雀报镇江卫左所军士范某妻患瘵疾濒死遇道人与之药云用雀百头以药米饲之至三七日取其脑服之当差然一雀莫减也范如数买雀养之有死者则旋买之以充数未旬日范以公差出妻睹雀叹曰以吾一人残物命至百甚不仁也吾宁死安忍为此开笼放之夫归怒责其妻妻亦不悔已而病差初久不产育是年忽有妊生一男男两臂上各有黑瘢宛如雀形一飞一俯而啄羽毛分明不减刻画盖冥道以此示放雀报云于梓人于梓人者湖广武冈州人其父尝夜梦梓童神遂能雕塑神像极于工致梓人生七八岁眉目如画资性聪警其州将爱之因其父艺以梓人名之及长有隽才且多异术举洪武乙丑进士历知登州府部民有诉其家人伤于虎者梓人命卒持牒入山捕虎卒泣不肯行梓人笞之更命他两卒曰第焚此牒山中虎即自来两卒不得已入山焚其牒火方息而虎随至弭耳帖尾随行入城观者如堵虎至庭下伏不动梓人厉声叱责杖之百而舍之虎复循故道而去寻为部民告讦以为妖术惑众有诏逮梓人下吏治之数月瘐死狱中弃其尸家人发丧成服一夜忽闻扣门声问为谁答曰身是梓人也家人惊曰鬼也曰吾实以间逃去云死者诈也勿疑家人不信谓鬼衣无缝验之乃不然遂内之梓人不自晦匿日与故旧游宴或泛舟不用柁楫逆水而上以为乐里人刘氏其怨家也执而絷之白知州伍芳请奏闻芳异其事不许刘遂诣阙告之朝命法官来州推按未至一日忽失梓人所在但存铁索而已刘无以自明竟坐欺罔得重谴而梓人自是不复见云梓人自号七十一峰道人词翰遒逸可观吴用藏其所制游太山歌一纸予尝见之老盗嘉兴金晟永乐中为刑部主事时湖广有强盗若干人械至部晟鞠之其渠首年一百二十五岁面如童子晟不信移文验之果然问其所以致寿曰少居荆山中尝遇一人以草炙其脐云令尔多寿遂活至此耳朝廷以其老命杖杀之余皆伏诛第九卷异人占星孝陵在御多好微行以察人情之向背尝以夜出暂止逆旅枕石眠草借上中夜有两人起共语上潜听之一人在庭中一人在室中庭中人唿室中人曰今夜此翁又出矣吾视玄象当在民舍中头枕石脚揣借而卧室中人笑曰君得无误耶上闻而异之即以首足易位而寝俄其人亦至庭中曰君果误矣此翁头枕借脚揣石耳上听之不觉汗浃于背即夕还宫购求两人不可得是后微行稍稀此与汉武帝微行遇书生事相类金箔张国初有金箔张者山西人自幼多技能尝以乡人不善金箔往学于杭归以授之用此得名一日经河南济源其神号灵异人有乞贷帛者随所须浮出水张见之曰是恶足言神盖伏机耳归即凿池仿其制为之已而果然每客至玩以为戏尝遇道人引之观池道人曰吾亦有小术君当至吾所观之翌日天未明张见空中两童乘一龙复控一龙下其家请张升龙龙不服两童鞭之乃得上须臾至一山草屋三间道人坐其中张再拜请教道人指庭中曰此有丹在子可取之张周视无所见令再寻之终无获道人问曰此庭东南角不有物乎张对曰但见大粪耳道人乃叹曰子无缘且当留形住世耳又曰此中甚寂子欲避名可移家同住也居月余颇得道人底蕴一日偶出散步少顷回顾唯空山而已询之人乃在大同城外张归不以道自名犹来杭剥金旦乘驴而至暮则还家倏忽数千里或缚草为龙跨之而行归则以挂房檐间时作戏术以娱人每适市人争随求观孝陵闻之召至阙下而责以妖术聚众张谢曰臣非妖术特戏术耳上欲试之张出袖中小铜瓶以汤沃之瓶口出五色云充满殿庭上悦欲尽其术时正腊月命开荷花张请驾至金水河索干石莲子乱撒池中顷刻花开满池香艳可爱上亦为唶唶张索纸剪为一舫置之水蹈而登焉鼓棹放歌往来花丛中倏忽转向岸即失所在而荷花亦无有矣亟命四远索之竟不可得后莫知其所终盛御医盛御医字启东吴江人少从隐士王宾学医永乐中以解户赴京时上患二肢痹弱侍医以痿症治之累年不效或以寅荐召至待命阙下一内侍微疾请切脉辞曰未见至尊安得先及公乎内侍服其言入奏云此医人大有分晓因道寅语即传宣入便殿指上脉叩头曰此风湿也上大然之曰吾逐胡出塞动至经年为阴寒所侵致此吾谓是湿耳诸医皆误汝言是也药进立效遂授官后事仁宣两朝皆被眷遇宣宗尤爱之尝对御令与同官弈特赐诗以示宠异他日寅晨入御药芳忽头痛昏眩欲绝群医束手莫知何疾赖募人疗治有草泽医请见投药一服逡巡却愈上奇之召问所用何方对曰寅空心入药室卒中诸药之毒能和诸药者甘草也用是为汤以进耳非有他术上诘寅果未晨饔而入乃厚劳其人云奇疾齐门外临甸寺有僧年二十年余患蛊疾五年不瘥而死僧少而美姿貌性又淳谨其师痛惜之厚加殡送及荼毗火方炽忽爆响一声僧腹裂中有一胞胞破出一人长数寸面目肢体眉发无不毕具美须蔚然垂腹观者骇异其师亲为医者陆度说黄村匠人吴山之西黄村匠者王某夜归逢一人青衣白束腰如隶卒状问所之曰欲至黄村匠人喜曰身亦却归黄村今相得为伴甚佳便与偕行数里卒指道旁民家谓匠曰君亦思酒食乎吾能于彼取之匠曰善卒入门少选携一旋酒及一熟鸡来共坐地上食之毕谓匠曰君姑留此我入此家了少公事也匠即取旋纳诸柴积中立伺之俄见窗里掷出一人手足束缚继而卒自窗跃出负之而去其行如飞便闻门内哭声匠知非人惊而奔回明日往验之乃知其家主翁昨夜死矣问得无失物乎乃云昨祭五圣失去一旋酒一熟鸡匠告以夜来所见不信探柴积得旋鸡骨犹满地始悟其为冥卒也吴恂乡人吴恂从其妻之诸母周氏借白金千五百两而不立契券实欺之也既久遂负不还周陈于官为恂行赂不能直而罢周忿供城隍神日祝云令彼谋财者红蛆出白蛆攒盖吴俗诅咒语也已而恂妻得疾常觉面奇痒搔之得物如筋蠕蠕而动如此日复数四其色红白不一而面初无创损也人以为果报云北斗经崑山魏泾清伯弘治己未病疡医工误针其足胫胫肿痛积久遂不良于行夜梦白髯老人告曰子病若此亦知诵北斗经乎问曰诵之何谓曰不唯愈病且益寿梦觉意颇不信诘旦有道士来问疾谂之曰诵北斗经何功曰却疾延年其言与所梦合乃悟而持诵日必三过久之足瘳今年及八旬齿发如少壮犹日诵经不辍人瑞汝宁秀才燕生者妻一乳三男吾乡陆钟人杰知光州时尝以公事适府城过其家生唿三男出拜皆韵秀而形状衣饰略无少差其髻一向左一向右一在顶中生云其年皆十二矣以貌类难别故剃发为髻以识耳他日生率三子来州谒见云闻此地有一胎三女者与吾儿同年欲求为配人杰奇之召见其人为议而聘焉犬精弘治中兖之鱼台县有民家畜一白犬甚驯其主出行犬常随之他日主商于远方既去犬亦不见经两三日主辄归妻问其故曰途中遇盗财物都尽幸逃得性命耳妻了不疑周旋阅岁其真夫归形状悉同不可辨两人各自争真伪妻及邻里不能明乃白于县县令逮两人至亦无如之何皆置之狱县一小卒闻其事以语其妻妻曰是不难辩先归者殆犬精也欲验之当视其妇胸乳间有爪伤血纹即是矣盖犬与人交常自后以爪按其胸故也卒以白令令召其妇问尔家尝有犬乎曰有白犬前随夫出矣裸而视其胸有血纹甚多令知为怪密使人以血洒其伪夫即成犬形立扑杀之令从容问卒汝计善矣何从得之谢曰吾妻所教也令谕之曰汝妻不与犬通何缘知此汝归第密察之卒归看妻亦有纹比此妇尤多以令语责之妻穷吐实乃知亦与一犬通故也妻惭自缢死吾乡陈都御史时奉使彼中得其案牍雷谴道士玄妙观李道士早岁颇精于焚修晚更怠忽尝上青祠乘醉戏书天尊为夫尊大帝为犬帝一日被雷震死背上朱书二行可辨云夫尊可恕犬帝难容事在天顺成化间曾状元泰和曾状元老于举场成化戊戌年且六十乃魁天下是科殿试馆阁诸公阅卷竟日未得超拔之作最后眉州万公得曾公卷亟赏叹以示众众传观皆钦服谓文宜第一特未见其貌故事将赐第前一日集诸举士于礼部阁老堂中唿名阅其仪观及是唿至曾公文康属目觉其秀伟尤异于众喜谓诸公曰得人矣魁选遂定迨胪传出则貌寝多髯与前不类文康为之愕然退取其卷读之亦平平无奇语以示诸公皆然乃大惊叹以为有神助云腾冲龙正德某年云南腾冲龙卫地震其初日数十度渐至十余度后至一二度凡半年乃止有一山倾为平地一村坊居民数十家皆陷没入土中余以震压死者不可胜数民无宁居皆即空旷处构庐舍以自庇举人汪城者家人尽宿后圃夜半有龙见于圃中八仙桌上头角尾爪悉具其色白若粉所画扪之鳞甲刺手但不觉其蠢动耳居数日来观者众汪氏恐为家祸取狗血涂之乃灭陨石成化中星陨于山东莒城县马长史家门中初坠地其光煜煜而星体腐软特如粉浆马家人以杖抵之没杖成穴久而渐坚乃作一石尤弘远乡人尤弘远居东城其邻庄氏有女奴与相悦私交信问愿讫终身后得嫁为远妾远妻妒悍日虐之又为诸厌胜法咒诅于神欲使速死居无何妾果病卒又岁余而妻病久不瘥厌厌牀褥家人倦于侍乃唿一里妪使相伴宿及夜见一女子红裳绿衫冉冉行至远妻牀前视之乃其妾也指妻身谇曰我命未合死尔多为咒诅令我夭殁情理惨虐我今控诉已得理于岳司必追汝抵命明日晚间令汝腰痛定去矣言讫而灭妪平日往来尤氏熟识妾貌其衣乃殓时所服也闻语甚恐不能寐天明即去又两日来问讯则远妻果以次日之暮死死时唿腰痛妪乃具言所见远闻之心念妾冤而其妻往日所许誓愿及文书之类甚多必为己累甚忧之素奉道乃日持诵玉皇经凡数百部谋建法事择主行者祷于所事真武以环珓卜之连举数人皆名流不许最后举玄妙观沈道士乃得之因大建水陆道场数昼夜备极诚洁欲以谢前过后远得病昏迷中见隶卒持帖来勾摄远随而行路皆昏黑到一大门阙下匾曰岳府入门隶捽远跪于庭殿上王者叱问尔妻攀诉尔同为咒诅致妾非命尔知罪乎远叩头谢非己过王者唿左右押尤弘远妻妾来证之卒奉命去少选押至皆囚首桎梏跪阶下王使对辩往复甚苦久之妻辞屈妾亦具言罪不在夫王者震怒叱其妻曰尔为人正室生既妒虐强渎鬼神死复诬诳妄干官府尔罪容可逭乎便令卒押送酆都仍释妾囚判送受生案王唿远曰尔虽不知情然此妇人所为咒诅文书甚多如何破除远未及答王案旁一绿衣判官白王曰高真处已有文书来与准折过矣王令吏检看乃启一橱橱中文书丛沓吏抽一卷呈王王览之俾授远远惶惧中不暇细读但见朱字数行在纸尾王曰文移酆都当云呈今乃云咨误矣此虽行持者之过然亦汝责也远不知所对俄而甲冑者二神将见庭中远视之一关公一心将王灵官也灵官顾王曰此亦小失不足问王颔之灵官以足蹴远背曰去遂得出复行冥晦中路数折入一司僧六人坐其中唿远诘问王者言且还当入五瘟司去远曰吾不知所谓五瘟但闻先天一气耳因具言高真赦罪之故僧曰然汝知奉道而忘却佛耶这边利害亦非细汝今得归到家宜急延年高有德僧六员诵法华经六部回向乃可消灭宿愆也命放出遂得活死已逾日矣即请六僧皆年七十以上者诵经如数迄今每月朔常持唸经忏虽极冗不废猫王福建布政使朱彰交阯人而寓于苏景泰初谪为陕西庄浪驿丞有西蕃使臣入贡一猫道经于驿彰馆之使译问猫何异而上供使臣书示云欲知其异今夕请试之其猫盛罩于铁笼以铁笼两重纳着空屋内明日起视有数十鼠伏笼外尽死使臣云此猫所在虽数里外鼠皆来伏死盖猫之王也昭陵银兔陕西九鬷山唐太宗昭陵在焉尝有醴泉县村民取薪于山见白兔突起草中异而逐之兔跃入巨穴民不觉失足亦坠焉乃入隧道中颇觉黯黑其旁累铜缸十数皆盛油设关捩流注最下一缸中宿火其窍有碍油不下火荧荧欲灭民为通之火复明向所逐兔宛然在旁乃银铸者上有刻字云拨灯火赐银兔一个民视四週积金银珠贝瑰丽万状再拜请曰小人贫所赐不足以赡愿更益之于是恣意所取怀挟将出而路迷跬步莫辨便舍之乃复有门豁然遂携兔而出隧门随闭仅有微罅民归邻居恶少年闻之者竞到陵所迹其罅掘之杳不可穷事觉皆被逮系民亦几坐谴云梁泽三原县按察分司素多怪居者辄死使官莫敢入士子梁泽以气自负常谓诸友吾能宿此诸友出钱与赌之泽许诺以夜入坐堂上三鼓月色明朗闻庑间有人切切私语若相推而前者久之不至泽便厉声云何不速来俄有三人列跪庭下稍前者一青衣次一黄衣一白衣貌色不可辨识泽骂曰老魅敢数害人青衣答曰非敢然也乃见者自怖死耳泽曰汝何为者青衣曰我笔也问居何在曰在仪门屋上第三瓦沟中问黄衣低回未言青衣代答曰彼金钗也在庭中槐树下问白衣曰我剑也在堂东柱础下泽曰汝等今来为欲相苦耶皆曰不敢共献一纸曰此公一生履历也今报公令前知泽受而麾之曰去三物各投所言处一时都灭泽便卧达曙诸友忖谓必死来见之惊泽为说向所见未信去将人操锸来按次求之尽得三物出其纸如故楮币都无一字及夕映视之迹了然从是廨中永无害怖泽后登第为御史成化间巡按山东以监试事诖误谪官卒如其纸上语黑厮黑厮者陕西按察司隶也洪武中有按察使适当朝觐诣京籍其从者名黑厮豫焉俄一夕病死使将择代者更造其籍是夕恍见黑厮跪白曰籍无庸改也小人虽死尚能事公所患潼关难过公但于关外大唿吾名即出矣许之比行所经驿传百需皆备诘之则云适有隶报公将至乃令治具尔问其状曰肥短而黑使心知其黑厮也出关唿其名讫便闻鬼语云某已出关矣自陕护至淮安谢不肯行曰都城隍严某不敢入京师当止此以候公使入朝以事下吏久之黑厮遂降于居民言吾黑厮大王也当血食此士乡民翕然信之为立庙凭巫言祸福甚验祷谢无虚日巫积所施予至数百金岁余使事白复官将渡江黑厮下教于巫曰某日某官将至具宴犒而所有金悉归之不者吾且罪汝巫不得已往迎焉以金献前一日使已见黑厮来白己曰公谨无泄吾名惧不为福巫至始受其献巫不解神意数问焉不答巫随行数百里固请之乃以实告巫愠归以语乡人相率投词都城隍诉之毁其庙灵响遂绝蝎魔西安有蝎魔寺塑大蝎于栋间相传国初有女子素不慧病死复生遂明敏以文史知名时有布政适丧俪客以女为言遂娶之月余日布政方视事有所需使阍人入私廨取之唿夫人不应但见老蝎大如车轮卧于榻阍惊而出以白焉不信叱为妖妄阍请曰他日相公下堂愿无謦欬密掩之必可见也如其言果见老蝎伏榻上辗转间又成好女子矣虽抵讳而词意颇羞涩已而忽失所在是夕人定乃出拜灯下曰身本蝎魔所以夤缘见公者非敢为幻惑欲有求耳公能不终拒乃敢输情许之乃曰昔为魔得罪冥道赖观音大士救拔免其死因假女尸为人幸获侍左右觊公建一兰若以报大士之德耳今丑迹已彰幸公哀怜布政颔之女子遂隐他日乃命所司建寺至今存焉胡弘宁波儒士胡弘字任之少时受术于江右日者张生力学勤苦不厌正统初游杭遇老翁自称汴人深于易理弘从之游尽得其秘由此以卜筮名景泰初从张都御史征闽寇邓茂七在军中所言多奇中后至苏士大夫多从问休咎儒士杜琼年暮数失子筮得鼎初爻云子爻逢旺当有二男赵御史筮得坤之师云当发策决科司风宪至某年月日罢官且生子祝参政筮得比二五爻动云君臣庆会必居黄门近侍转任大藩后皆验杨尚书筮得复之六二言公至中年方有奇遇若官三品寿九十官二品则差减四五年有子亦沾禄未几果以潜邸旧恩累进大宗伯卒年八十五子亦以荫授吴县主薄如此千百皆中尤善相字尝遇二士于途将赴乡试问得失弘云二君一当中一有服阻皆不以为然已而一丧父不得入试一领荐或问之弘曰丧父者问时适有人汲水而过水与立泣字也故知其当有哭泣之戚领荐者问时偶有人立于旁成位字故知其必中又有士人应试书串字问之弘云君不唯中举兼擢进士串字者二中也别一士闻其语亦书串字以问弘云君且勿言科名当忧疾病其后二人一连捷一得重疾弘云前问者出于偶尔后问者从而效之则有心矣串下加心故应得患也其术大抵如此瑞莲正统戊午吴县学池中莲一茎三花巡抚周文襄公见之曰行有当之者明年而施修撰以县学生状元及第成化辛卯苏州府学池中莲亦一茎二花明春有甘露降于学之桃树上越两月而吴文定公为状元又吴人旧传云穹窿石移状元来归弘治丙辰状元为今朱学士前一岁城西穹窿山风雨中有大石自移时学士公犹为诸生云人妖公案都察院以男装女黡魅行奸异常事该直隶真定府晋州奏犯人桑冲供系山西太原府石州李家湾文水东都军籍李大刚姪自幼卖与榆次县人桑茂为义男成化元年访得大同府山阴县已故民人谷才以男装女随处教人女子生活暗行奸宿一十八年不曾事发冲要得倣效到大同南关住人王长家寻见谷才投拜为师将眉脸绞剃分作三柳戴上▉髟狄髻妆作妇人身首就彼学会女工描剪花样扣绣鞋顶合包造饭等项相谢回家比有本县北家山任茂张虎谷城县张端大马站村王大喜文水县任昉孙成孙原前来见冲学会前情冲与各人言说恁们到各处人家出入小心若有事发休攀出我来当就各散去讫成化三年三月内冲离家到今十年别无生理在外专一图奸经历大同平阳太原真定保定顺天顺德河间济南东昌等府朔州永年大谷等共四十五府州县及乡村镇店七十八处到处用心打听良家出色女子设计假称逃走乞食妇人先到傍住贫小人家投作工一二日使其传说引进教作女工遇晚同歇诳言作戏哄说喜允默与奸宿若有秉正不从者候至更深使小法子将随身带着鸡子一个去青桃七个柳七个俱烧灰新针一个铁捶捣烂烧酒一口合成迷药喷于女子身上默念昏迷咒使其女子手脚不动口不能言行奸毕又念解昏咒女子方醒但有刚直怒骂者冲再三陪情女子含忍或住三朝五日恐人识出又行那移别处求奸似此得计十年奸通良家女子一百八十二人一向不曾事发成化十三年七月十三日酉时分前到真定府晋州地名聂村生员高宣家诈称是赵州民人张林妾为夫打骂逃走前来投宿本人仍留在南房内宿歇至起更时分有高宣婿赵文举潜入房内求奸冲将伊推打被赵文举将冲捽倒在炕按住用手揣无胸乳摸有肾囊将冲捉送晋州审供前情是实参照本犯立心异人有类十恶律无该载除将本犯并奸宿良家女子姓名开单连人牢固押法司收问外乞敕法司将本犯问拟重罪等因具本奏奉圣旨都察院看了来说钦此钦遵臣等看得桑冲所犯死有余辜其所供任茂等俱各习学前术四散姦淫欲将桑冲问拟死罪仍行各处巡按御史挨拿任茂等解京一体问罪以警将来及前项妇女俱被桑冲以术迷乱其姦非出本心又干碍人众亦合免其查究成化十三年十一月二十日掌院事太子少保兼左都御史王等具题二十二日于奉天门奏奉圣旨是这厮情犯丑恶有伤风化便凌迟了不必覆奏任茂等七名务要上紧挨究得获解来钦此第十卷升遐之兆弘治十七年苏城鱄诸巷有百姓病死到地府见阎君披籍看之言汝算未尽放令却回其间宫室服用尽如人世但怪王及吏卒皆着缟素私问之人云阳间天子崩故为带孝耳百姓得活私为所亲说之越明年五月而至尊厌代按玄怪录高安尉辛公平元和末遇阴吏之迎驾者与俱入寝殿见上升舆甲马引从而去后数月乃有攀髯之泣今此百姓所见亦隔越半岁其事略同诚意伯诚意公佐命之功追踪文成而时罕传记至其学所师承亦无能言之者予乡人顾楩知青田县与刘瓮游为诚意之末孙能通其家学为楩言诚意未遇时知青田山有灵异日手一编面山而坐目不暂释经岁忽崖上豁开二扉公亟掷书趋人闻有呵之者曰此中毒恶不可入也公不顾极力排而进其中日色明朗有石室方丈壁上见七大字云此石为刘基所破公喜引巨石推之应手折裂得一石函中有古钞兵书四卷怀之出才转足而壁合如故归诵之甚习然犹未得其肯棨乃多游深山崇剎以访异人久之入一山寺见老道士凴几读书知其隐者拜之请教道士不顾公力恳之道士举所读书以授曰读此旬日能背诵则可不能姑去书厚二寸公一夕记其半道士惊叹曰子天才也遂得其学后佐高皇帝尝对御言及道士上令驿召至阙年且八十而容色甚少命与诚意及张铁冠择建宫之地初各不相闻既而皆为图以进尺寸若一上欲留之不可遂放还山不知所终又言公疾革时语其子云吾家对爵当中绝然至五世后应得武职从兹可传继矣至孙荐袭爵后果被革弘治初诏录公后为处州指挥使正五世矣时嫡孙以罪系狱有司脱桎梏而冠服之人以为奇遇上樑日时诚意公尝过吴门中夜闻邪许声以问左右曰人家上樑也又问其家贫富及屋之丰俭曰贫家数楹屋耳公叹曰择日人术精乃尔又曰惜哉其不久也左右问故公曰此日此时上樑最吉家当大发然必巨室乃可若贫家骤富必复更置此屋旺气一去其衰可待也其后此家生计日裕不数载藏镪百万果撤屋广之未久遂贫落如故义象行洪武中林膳部尝作义象行曰有象有象来天都大江欲渡心次且诱之既渡献天子拜跪不与众象俱象奴劝之拜怒鼻触象奴赐酒不肯饮哺之亦不餔屹然十日受饥渴侻首垂泪愤且吁天子命杀之众官司束手莫敢屠侍卫传宣唿壮士披甲各执丈二殳象战久不克兵捷象乃殂忆昔君皇每巡幸象当法驾行天衢珊瑚错落明天珠被服美锦红氍毹紫泥函封载玉玺万乐争拥群龙趋玉玺归沙漠龙亦归鼎湖所以老象心南来誓死骨为枯嗟尔食禄人空负七尺躯高高白玉堂赫赫黄金符伊昔轩冕今泥涂嗟尔食禄人不若饭豆刍象何洁尔何污天子垂衣治万世俾全象德行天诛呜唿象兮古所无呜唿象兮古所无张潮苏学生张潮惟信戊寅十二月二十八日得寒疾死年止四十二其女痛父之殁号恸陨绝良久复甦云见父服朱袍张黄盖后二人青袍青盖皆乘肩舆从者数十人呵殿而行女望见父在舆中唿问所之曰吾今为衢州知府以正旦到任故急行耳女垂涕问曰父今做官母女孤零无依何不挈之俱行也潮亦泫然曰未也汝母寿应至七十五至期吾当自来领取吾在彼左右乏人对门暑袜铺王家女子颇淑慧吾欲取之又指示女曰二公乃同知通判一崑山人姓张一太仓人姓王皆秀才也与吾同选复同僚今俱赴任耳言讫驰去时王氏女正得疾甚重未几果死予亲友有与张潮善者往弔闻女言如此王贯王贯字一之故蜀人系籍锦衣卫居京师举成化丁未进士知县到任年余有廉能称一日忽语其妻徐氏曰吾当为此地城隍行且与尔别矣妻愕然曰君病狂耶贯曰不然昨梦帝遣使衔命来吾以家累多宦业未成力辞不得允势必须去期在明夕耳又唿其子永年嘱之曰好事若母力从善人及明夕漏下十数刻冠带升堂召吏使鸣鼓集僚属吏白深夜非时贯不听鼓竟同官毕集贯从容曰予得与诸公同事幸甚今受帝合命为城隍不复得相周旋荷诸公爱厚敢以妻子为托顾薄俸足以为装但少赐周全令得归故里足矣同官方怪愕贯起向之再拜曰予今非狂也今即行矣语讫还内沐浴公服端坐唿妻子与诀了无惨慽容俄而自称头眩遂瞑目而逝及明颜色如生同官为殓殡护其妻子还京师斗神救灾常熟县奚浦钱氏大族也正德丙寅其族连居数房皆被焚火凡三夕始绝煨烬中有小楼三楹巍然独存乃所谓小四房者姑妇二人寡居同处楼中方火炽时烟燄四逼二人窘怖无措素事斗神但扣头求救须臾见朱衣者七人立檐下举袖麾之火应手而散七人忽不见姑妇拜起则四面几无一椽留矣张氏子入冥御史张西铭希载云南人有季弟年十二三得疾死而尸不冷家人未忍殓三日开目复活母询其所以答曰病中忽忽不自省了但觉二吏夹持我行通衢间人烟市肆不异人世到一公廨制甚卑下吾父及伯父并立于门见我唿问所以来答曰适在家为二吏引至此二父且喜且悲询家人安否及生计甚悉我一一答之父曰儿勿忧汝命未尽到前司当得放还且示戒云前路人与汝汤水却不可食食便不得归矣吾敬诺吏引向一司主者未出庭中吏卒头面皆诡异可怖吾见案上有一卷书题曰注死簿揭视之首一行曰某日府学生周某午时死府吏朱某戌时死又欲视其次二吏见之呵曰小儿那得看此以手掩之已而主者出唿问姓名检簿看毕叱曰非也姓同名异所追误矣命吏送还仍到向处二父犹在喜谓我曰从此去可速达家遂循而归不觉便活耳母闻其言不甚信遣人阴察儿所言二人至其日周生者晨自学舍归及门中风至午死朱生晚间犹无恙至昏时而镇守内臣过某地朱正辖夫役以人数不足死杖下时刻不爽始大异之时希载从宦于外母贻书令市褐纱五百匹制僧服为儿忏悔希载道吴江以托盛医官买之为盛具说如此杨少卿长兴杨复幼有敏才为士子时迎提学于关外未至伺于土地堂中戏取▉王丕珓祝曰提学即至当赐胜兆一掷而珓落于樑上不可取即以垩书神像背云发武陵驿摆站是夜神见梦于提学云公所辖士黥吾背发为驿夫幸公一言免之明日以诘诸生复愧谢叱令洗去是夕又梦神来谢因问此生一少年神何畏之如此神曰此人他日大理少卿也复后登第累官果至束棘寺在任不久即乞致仕还乡未至家先遍辞亲友曰吾某日且逝矣至期端坐而卒复平生刚鲠自守为乡邦推重云张孟介湖州张廉孟介以都御史镇云南尝巡边徼夜宿军营人定后自携灯出游顾一美妇人在旁张惊愕遽以灯授之妇亦不辞执灯侍侧既讫麾令前行妇亦如命入帐欲观书以自持而无书偶得大明律读之至五鼓不一转盻妇不能惑掷灯而隐竟不知何怪严尚书严震直字子敏湖之骥村人有宠高皇朝累官户部尚书后奉使安南死于途归葬郭外他日有舟过其墓侧遇一老公附舟云欲至骥村及到严氏宅前谓舟人曰吾入内使家人以钱畀汝乃登岸一足践于水濡其靴既入久而不出因扣其家曰适有老公附舟入门今安在讶曰无之顾地上有足迹循之乃入家庙中视严公像一足靴果湿方知是神归也木妖予所居临顿里中百姓金氏有旧杨木肉杌已七八年物己卯四月忽生枝条十余青色粗逾食着又桃花坞徐铁匠家木杌亦生枝条略与金氏同近木妖也唐玘吴县吏唐玘嘉定江湾镇人年十八习吏事尝送客入城归倦甚隐几而卧忽冥然如梦见两皂衣牵马来曰崑山某官邀君饮玘便上马驰出嘉定北门入崑山南门迤逦沿坏城而行忽复有二人出持牒叱曰吾山王遣来追违限者汝不得复乘马即捽玘至地出神中绠系其颈行抵山王庙门下入报内传唿召入跪于庭神衣黄袍插金花侍卫甚众谓玘曰知汝有吏才特召来为我掌四殿八厢公牍指阶上竹笥十六示之曰此皆文案也山王为昆城妖神玘素知自念一承职永不得生矣因力辞曰某素不谙吏事亦不识一字惟大王哀免再三强之固不从神怒叱左右加刑五毒备极痛苦不堪而玘执词愈坚神无如之何乃令行刑者提置庑下而别书牒令人持去追其县某人来云约半日追至一人神复以前语语之此人忻然拜命神喜即为易冠服领十六笥退入司中神唿前两人送玘付土地祠令转达东岳还魂至祠土神冠珮出受牒自遣部下两人送诣岳祠既到停门外入投牒未出玘望之见岳帝冠冕赭袍据案治事侍立皆紫衣纱帽者不知几百而庭下往来扰扰又数百人玘自念吾方足痛恐入门不堪诸人践踏踌躇间忽门内有人出唿曰郎君何为在此视之乃唐氏故仆也玘具说前事仆曰郎君当复生吾今送归玘告以足痛仆曰当觅一舟相载也扶玘至岸下一空舟无头尾仅有腹掖登之缩脚而卧仆立舟上不见其鼓棹而舟自动祠下去家约四十里顷刻已至又掖而升岸回顾失仆及舟所在入门为门限所蹷惺然而寤以手扪四壁不可出已知在棺中也乃以足蹴其板家人闻而骇之亟揭棺盖视玘已活距死时四十七日矣欲扶出之惫不可起破棺后一板始得出灌以姜汁气息才属而双目昏暗手足皆伤厌厌未有生意方谋迎医忽有全真道士过门乞斋闻之谓其父曰吾能治之但须先炙其胸穴若知痛乃可生也父喜引入爇艾炙之火方燃遽唿痛道人曰生矣然犹不能言道人出囊中紫药一锭形制如墨令研碎以米汁调其半灌之留半以待昏时服药尽则能言而行矣家人如如教治具以待道人不食止啖水果数颗及酒三杯而已抵暮告去去未久家人觅所藏药已失之于是交相尤恨以为必无生理诘旦道人至告以故笑曰不足惜也复出半锭与之正昨所失者家人愚不以为异曾以十金道人笑曰我方外士安用金为又以布二十匹曰且留之明日来取遂去竟不复至玘得生备述冥中事如此张都宪都御史张公肃宁人少时貌极丑尝得危疾梦其父以罪被逮当论死己白于官请以身代官听之即械赴市中就刑挥刀霍然头落其魂遂入冥司见阎君曰此人无罪应得受生判生山东民家为男子遣吏卒押送见一大鸡前导己随而行其年盖属酉云至其家妇适坐蓐遂投胎而生既浴置炕上家人环视或指之曰好一小儿俄身渐长大又曰何谍如许遂蹷然而觉乃长眠榻上冥然经日矣旦起家人视之皆惊而不识丰颐伟貌迥异曩时公具言所梦益相怪骇久之稍稍察其声音举止与旧不殊乃信之公后举进士历任至今官辟疟镜吴县三都陈氏祖传古镜一具径八九寸凡患疟者执而自照必见一物附于背其状蓬首黧面煳涂不可辨一举镜而此物如惊奄忽失去病即时愈盖疟鬼畏见其形而遁也世以为宝至弘治中兄弟分财剖镜各得其半再以照疟不复见鬼矣臂龙旧说大江金山寺有行者素佻▉亻达尝昼寝同袍者戏画一龙于其臂头角麟鬣状颇逼真行者觉而见之戏曰吾寝而臂出龙岂非天授乎当黥之以成其异乃以针刺而加墨焉积数月墨色渐紫又数月其纹稍稍隐起约高一黍米每风雨之夕此龙蜿蜒如动一臂为之摇摇不安行者病之他日澡于江江水为之开豁数丈此臂腾掉上下如非己有者行者益以为神时时潜没水中见鼋鼍鱼鳖历历在目一旦自念曰金山盘距江心其下宜有根着盍探之乃下投穷至江底见山根大仅数抱若一柱擎其山焉因运臂撼之山为摇卼不止屋宇皆动僧怖以为地震焚香祝三宝食顷而定行者登山知而窃笑之旬日乃为同袍道其实因具言臂龙之神同袍惊以白长老长老曰此妖人也潜诣镇江告官请煞之官谓诬罔不为理僧惧其为己累也醉行者而缢之行者既亡龙亦顿逝讫无灵焉九尾龟海宁百姓王屠与其子出行遇渔父持巨龟径可尺余买归系着柱下将羹之邻居有江右商人见之告其邸翁请以千钱赎焉翁怪其厚商曰此九尾龟神物也欲买放去君从臾成此功德一半是君领取因偕往验之商踏龟背其尾之两旁露小尾各四便持钱乞王王不肯遂烹作羹父子共啖是夕大水自海中来平地高三尺许牀榻尽浮十余刻始退及明午翁怪王屠父子不起坏户入视之但见衣衾在牀父子都不知去向人或云害神龟为水府摄去杀却也鄱阳水神余姚戚澜字文湍景泰二年进士授翰林编修丁艰服阕上京渡钱塘江风涛大作有绛纱灯数百对照江水通明丈夫九人帕首袴靴带剑乘白马飞驰水面如平地舟人大恐戚公曰毋惧吾知之矣推窗看之九人皆下马跪公问曰若辈非桑石将军九弟兄耶应曰然曰去吾喻矣皆散公命舟人返棹曰有事吾当还遂归抵家谓家人曰某日吾将逝矣及期沐浴朝服坐向九人率甲士来迎行践屋瓦瓦皆碎戈予旌帜晃耀填拥有顷公卒后车骑腾踔前后若有所呵卫者隐隐入空而灭后琼山丘文庄公夫人入京舟过鄱阳湖夜梦朱衣贵人来见曰吾仲深故人戚澜也见为水神昨奉天符应覆数百艘舟夫人慎毋渡觉而舟子方解维欲行夫人亟止之瞬息大风舟行者皆溺明日夫人乃渡至京以告文庄文庄感其意缄文祭之戚公之乡人项生侍公渡江亲见其与九神语又尝得见丘公祭文棕三舍人棕三舍人者棕缆也太祖御舟师败陈龙谅于鄱阳湖死者数十万返还季棕缆于湖冤魂凭之遂能为妖舟人必祭否则有覆溺之忠马少师钧州马少师文升景泰辛未进士至弘治末位冢宰前后历仕五十余年虽年及耄而精力不衰后致仕去正德壬申薨于家其日日将晡时公里人有事从城外归者道逢公乘肩舆侍从甚众自舆中向其人拱手问所之曰庄上去其人归到公门闻哭声乃知已捐馆矣计相见之顷正其气绝时也张御史神政记始予读先汉等史见诸循吏事有政通神明精感天地者未尝不太息钦想以为后世所未有也乃今于慈谿张公而复见之公名昺字仲明都御史楷之子也成化中始以进士知铅山县初县有卖薪者嗜食鱓得薪直以其半市鱓命妻烹而食之一日自市归乘饥恣啖少时腹痛而死邻保疑妻毒杀之执送官拷讯无他状狱不能具械系逾年公初莅任尝白昼登堂忽睹门外有绿袍乌巾者冉冉而入左右悉不觉也及行案前长揖公迎之坐乃曰公毋惧吾非人实邑中某乡之土神也乡有冤狱未白知公精明果断与神明通必能雪之公问其事神曰吾乡民某甲之妻以杀夫系狱此人本中鱓毒而殂非妇罪也公欲验之但置鼍水瓮中有昂头出水二三寸者必杀之试烹以啖他囚而死则其事白矣言讫不见公异之诘旦召阖境渔者命捕鱓得数百斤如神言试之得昂头者凡七设釜于堂召此妇面烹之出死囚于庭而食才下嚥便称腹痛俄仆地死公谓妇曰汝冤白矣遂释之徐访其乡果有神祠视其像正所见也又甲嫁女于乙抵乙门揭幕视之则空舆而已乙谓甲欺己诉于县甲又以戕其女互相争执前令逮媒从诸人鞫之皆云女实升舆不知何以失去令不能决公至偶以勘田均税出郊行至邑界有树大数十抱荫占二十余亩其下不堪禾麦公欲伐之以广田从者咸谏以为此树乃神所栖百姓稍失瞻敬便至死病明府不可易视也公不听移文邻邑约共伐之其令惧祸不从父老吏卒复交口谏沮而公执愈坚期日率数十夫戎服鼓吹而往未至数百步有衣冠者三人拜谒道左曰我等树神也栖息于此有年矣幸公垂仁相舍公叱之忽不见命夫运斤树有血出众惧欲止公乃手自斧之以为倡凡三百方断其树树颠有巨巢巢中有三妇人堕地冥然欲绝命左右掖而灌之以汤良久始苏问何以在是妇曰昔年为狂风吹至此身在高楼与三少年欢宴所食皆美馔时时俯瞰楼下城市历历在目而无阶可下少年往来率自空中飞腾不知乃居树巢也公悉访其家人还之中一人正甲所失女自言在舆中为妖摄去其讼遂解公以其木修公廨数处而所荫地复为良田由是悉毁诸淫祠在境内者无遗独乡落一祠民秘之获存他日公以事经其地梦神恳曰公姑恕我翌日召乡民责令毁之神忽降于邻邑小民曰吾被张公毁庙无可寓寄公正人吾不敢犯愿借片地暂居公去祠可复也汝不吾从五日内必及祸民初不信未三日果烦懑吐逆神乃降家人罗拜为之立庙有道士善隐形术多淫人妇女公擒至痛鞭之了无所苦已而并其形不见公托以他出径驰诣其居缚归用印于背然后鞭之乃随声唿嗥竟死杖下邑寡妇唯一子彩薪于山为虎所啖邻居恶少欲以难事窘公代妇书牒使投之县称欲得虎抵罪公视牒笑曰奸民欲窘我乎与妇期五日来乃斋戒作文祭城隍大略言神为一邑主不能御灾捍患而纵虎食人今与神约五日内必驱虎伏辜否则撤其庙而更置之后五日天未明梦神告曰虎至矣公惊起佩弓矢升堂命启门有二虎入伏庭下若有人守之者公厉声叱曰吾良民之子而汝食之法当抵死二虎有非伤人者退一虎起绕伏虎一匝低尾而出其一不动公素善射拔所佩箭三发而三中其首因命隶卒乱鞭杀之召妇人归以虎尸自是所在喧传目为神人三年以政最擢监察御史今致仕家居杜门谢事足不入公府隐然为乡邦重望君子惜其位不满德云予闻得公事于其乡人因此为记后之传循吏者或将有考焉古张御史神政记予弟子远作录之以终吾编庚巳编本书说明