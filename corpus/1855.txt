樵香小记提要钦定四库全书子部十樵香小记杂家类二提要等谨案樵香小记二卷国朝何琇撰琇字君琢号励菴宛平人雍正癸丑进士官至宗人府主事是编皆考证之文凡一百二十条论经义者居其大半亦颇及字学韵学其论六书颇与旧説异同如谓秃字当从禾㑹意説文谓人伏禾下固属妄即六书正譌改为从木谐声亦非确论谓説文训为字为母猴本末倒置当是先有为字乃借以名猴谓射字从身从寸为籕文象手持弓形之讹其説皆未免于独创至其解春秋西狩获麟解周礼奔者不禁解诗野有死麕亦时能发先儒所未发其学问大㫖盖出入于阎若璩顾炎武朱彝尊毛竒龄诸家故多演其绪论云干隆四十六年六月恭校上总纂官纪昀陆钖熊孙士毅总校官陆费墀樵香小记卷上钦定四库全书樵香小记卷上宗人府主事何琇撰奔者不禁周礼媒氏掌万民之判令男三十而娶女二十而嫁仲春之月㑹男女于是时也奔者不禁若无故而不用令者罚之先儒率以奔者不禁为疑今推寻文义奔者当指男女不禁则指其父母若字当训如左传请为灵若厉之若言私奔而父母不禁与不遵嫁娶之制者均罚之耳先儒不以若字为连类之文而以为转语则其疑宜矣春王正月春秋周正夏正纷如聚讼其他证佐姑无论但以左传论之左氏周人也有误记本朝之正朔者乎即如程子之説以左氏为秦人秦去周末为时无几有相距数年即不知胜国之正朔者乎故春王正月辛亥朔日南至一条可以息千古之喙也西狩获麟麟圣王之瑞也春秋乱极而终以获麟思治也谓书成而麟至浅矣天王春秋或书天王或书王正犹史家或书皇帝或书帝无义例也先儒以王不书天为贬然则春王正月是亦王不书天矣又何贬乎元亨利贞元亨利贞文言传明曰四徳註家则曰大通而利于至正然则孔子非欤又觉其异于孔子也则曰有伏羲之易有文王之易有孔子之易然则文王非演易孔子非賛易直改定伏羲之易矣祭叔来聘人臣无境外之交为敌国言之也若一王在上则畿内畿外皆王土畿内诸侯与畿外诸侯皆王臣正如京畿官与州郡官耳不应禁其信使以敌国视之说春秋者于畿内诸侯朝聘列国皆以外交为贬此义殆非末学所知有年春秋桓公宣公书有年皆纪其实事义不闗乎褒贬说者谓二君弑逆不应有年而有年故孔子特笔以示戒是圣人以降福乱贼咎上帝之失刑矣吕泾野说季孙意如卒谓书乱贼善终见天道之无知亦同此缪刚柔始交屯之为卦刚柔始交而难生夫天下之难未有不始于相交者也圣人知相交之生难而杜渐防㣲陈纪立纲诘姦禁暴所谓君子以经纶也老氏知相交之生难而曰民至老死不相往来则适成为老氏之学而已山下出泉水出髙原悬注而莫之遏也泉出于山下则翳秽沙泥皆足以障塞之犹童子聪明虽具而不能自达也濬之斯出导之斯流犹童子之资启发矣故童蒙之象取义于斯姓谱姓谱至不可信其所述姓源非神明之胄亦卿大夫之有官有邑者也然则太古以来黎民不知几万万亿皆若敖之鬼乎或曰胙土赐姓别族命氏非有爵者无姓氏然则无爵者例无子孙乎卷耳诗序卷耳后妃之徳也夫採卷耳寘周行非后妃之行遣使臣闵劳苦亦非后妃之事此必大夫行役其室家念之之词惟其哀而不伤劳而不怨有发乎情止乎礼义之意知沐浴于宫闱之化者深故曰后妃之徳云尔如曰后妃所自作则采采芣苢亦后妃自撷野草矣郑风朱子排诋小序如木𤓰诸篇本事可考者亦从废斥诚不无过当然余于郑卫滛诗之説则灼然不疑夫古人之诗不似后来家有専集輶轩所採特里闾所歌而已其所歌者皆忠孝亷节之词则知其俗之厚其所歌者皆奢丽绮靡之词则知其俗之偷故诵诗可以观政其间男女狎邪之诗亦如近代之襍曲小令多悬拟想像摹冩艶情不必实有其事诸儒既疑圣人不当存滛风是圣人亦不当存变雅也又疑滛者必不自暴其丑是玉台香奁诸集皆佚女所自制也太极无极尊徳性道问学朱陆异趍此不得不辨者也太极无极理在天地去人事逺矣其是其非不闗于善恶得失两家诘辨动盈万言吾谓弊精神于无用河图洛书先天后天凡註易者卷端必推演河图洛书先天后天动数千万言以为作易之本始夫天下之事理未有离其本始者其诠释经文乃全不从是生义抑又何欤卦变干坤生六子𫝊有明文其余某卦从某卦来者乃后人以卦画竒偶推其相生之理非先画某卦然后变某卦也来瞿塘説易纯以错综为主是执余义为本义矣此如五藏属五行递生递尅确有是理以病证騐之併确有是事然五藏实一时俱生非肾生肝肝生心心生脾脾生肺也周礼礼记不引周礼左氏春秋传亦不引周礼然汉文帝得魏文侯乐工窦公出其本经即大司乐章此周礼不伪之明证矣盖国家典制厯朝递有沿革即一朝亦自有沿革周礼作于西京之初而礼记出于东迁以后数百年中其併省改易不知凡几周礼为天子之制而左传记诸侯之事其体例亦各不同未可执以定真伪也孟子误字夫子之设科也赵岐註本夫子作夫予其註亦为孟子自道之词文义显然集註盖偶沿误本未核赵註观孟子或问及语类均不辨及此字知朱子所见之本即作子字矣娣姪古者嫁女必以同姓为娣姪疑皆以宗女充之否则天王之女有备诸侯下陈者于事理不近蔡侯称息妫吾姨荘姜称谭公维私明姊妺不同归也硕人又称庶姜孽孽明非女公子也又鲁嫁伯姬三国来媵齐人与焉实非同姓或周衰之变礼欤其或被出娣姪同归与否礼无明文考左传孔文子使太叔疾出其妻而妻之疾又诱其故妻之娣与之别居是归则娣姪俱归故诱而反之矣立后无子立后古礼也然此自为世官有庙者言非人人立后也后世人人立后非尊祖収族之本义孔子庶兄伯皮未闻有后岂非以不主祀欤不弔不入兆域礼云死而不弔者三曰畏压溺又云兵死者不入于兆域此当指三军大北溃卒败将而言晋赵鞅誓师称桐棺三寸不入兆域是其事也若执干戈以卫社稷埋轮绁马首离而心不惩者是忠臣孝子宜报馨香曽先王制礼而苛为之罚乎牛马古者牛服箱而不耕然冉耕字伯牛牛字从何起义古者马驾车而不骑然驾车钩衡而已不被鞌也春秋有地名鞌传有据鞌而食事鞌字从何得名疑其事古皆有之但不似后世为通例耳河图伏羲河图先儒以为马背旋毛然则顾命东序所陈当为马革一具耶俞玉吾疑为玉类其说无据而石脉成文尚差近理洛书河图曰图作旋毛状可也洛书曰书定为文字汉儒以初一曰五行等六十五字为书文已为附㑹至解为九宫竒偶则是图非书矣且神龟背负经典无文其说皆出于纬候宋人事事驳汉儒惟此事不能正也国风曰邶曰鄘曰唐曰桧皆西周之旧名而诗则多在东迁后知周时太史所掌诗有旧目后人弗敢増改但续采之风以类附入耳季札观乐在孔子前曰为之歌邶鄘卫曰为之歌唐曰自桧以下无讥焉是其证也然则王风亦必旧目非孔子所定明矣刘氏论诸侯无私史刘原父谓东迁以前诸侯无私史此据春秋始平王四十九年臆断之耳伯禽费誓首称公曰此鲁史之词非周史之词也翚帅师春秋书翚帅师㑹伐郑庆父帅师伐于余丘胡传谓乱臣既得兵权遂肇弑逆圣人用示履霜之戒此全不考校之言古者兵出于农有事则聚而授甲役竣则散而归田非有营卫之屯聚方镇之𤓰分可籍之以为变故公子鲍之取宋陈氏之取齐皆厚施得民非得兵也况寪氏武闱之事皆一夫之力何尝拥衆作乱乎春秋特笔春秋所载有显然为圣人特笔者如郑伯克段于鄢纪侯大去其国齐髙子来季子来归郑弃其师天王狩于河阳及晋处父盟公在干侯陈亡书陈灾赵盾许止书弑吴楚不书塟之类率变文见意其中必有美恶存焉所谓大义数十炳如日星者也其余随文褒贬大都显然易见不待穿凿至于无功无罪之人非善非恶之事又不可不着于䇿者则亦以常例书之而已説者字字生义是圣人治世非赏即诛不容有一中立之常人也杞宋正朔二王之后得用先朝之正朔此于𫝊无明文考宋取长葛春秋书冬而𫝊称秋盖取以九月周正之冬商正之秋也此可证宋用商正礼记载孔子之杞得小正建寅旧典独得于杞此可证杞用夏正野有死麕贞静者守礼尚不足以见圣人之化至于懐春之女几有越礼之志乃怯于厖吠卒畏人知则亷耻之防明有以遏其邪心也王柏乃以为滛奔之诗而黜之乌知删定之㫖哉古占法左氏叙事固不免有诬然其所叙占法则必太卜之旧当代所同用譬如今之术数家言其神騐者多诬至其占课论单拆交重推命用五星八字则今世同用之法也舍左氏而言易例吾未之能信洛神赋註李善註文选字字必着其出典惟洛神赋註感甄事题为传曰究不知为何传也玉楼银海东坡雪诗冻合玉楼寒起粟光揺银海炫生花此正以银玉比雪耳説者病其体物太似因託王安石语以玉楼为肩银海为目云出道书然迄今无人能註出何道书也且雪光揺目于义犹通若肩则非埋身雪窖何至冻合哉说文解为字説文训为字为母猴云此猴多技能故假借为作为字窃谓制字之初必先其切于人事者次则物之习见者必无先制一稀僻山兽之名反借为习用之字者或因母猴多技能假为字以名之则或然耳俗说初读马缟中华古今註称俗说七月七日乌鹊为桥渡织女以为缟述流俗之说耳后读隋书经籍志襍家有沈约俗说三卷乃知俗说为书名乌鹊桥事为约所记也汉儒易学世称汉易襍䜟纬然丁寛田何以来都无是事至孟喜焦延夀京房始别岐一派汉书儒林传称孟喜别得占候书託之田王孙而梁丘贺证其诬刘向又称独京氏为异党其文甚明此正如宋易于周程张外岐出邵子一派耳槩以京氏之学目汉易将槩以邵子之学目宋易乎古字假借先儒谓古人字少多用假借余不谓然大抵古人简畧惟取音同如欧阳尚书汉碑作欧羊望阳家语作望羊古字虽少岂无隂阳字哉古无四声先儒又谓古无四声然如秦始皇帝讳政避讳读正月为征此非以平去为辨乎刘熙释名言天子有舌头舌腹之分其区别亦细矣窃意古人虽朴必无东董栋江讲绛读若一音之理惟其诗赋押韵之例则三声并用耳如宋词多上去通押元曲以入声摊配亦其押韵之例非宋元仅有三声也铎舞曲古铎舞曲圣人制礼乐篇郭茂倩乐府诗集所载不可句读考宋书乐志载此篇原每句空一字郭氏连而一之耳乐毅论右军乐毅论或云书扇或云书石今辗转钩摹失其笔法则有之必不至窜改其字句然史记乐毅传註载其全篇文句乃异同不一兰亭序兰亭序后之揽者句揽当为览或云通用或云误笔其实乃自避家讳故加才旁右军王览之后也曾子问曽子问临娶遭丧一条所谓壻免丧后弗取而后嫁者先儒递有论説然反覆思之不得其理女未嫁壻未娶忽遭父母之丧丧终成礼礼之当然何以免丧之后久定之盟又有请而弗取请而弗嫁者耶其弗取弗嫁又以何为词耶古无叶音陈季立称古无叶音凡今所谓叶者皆其本音其说最确他姑无论如龟兹国读丘慈此直译以同音并无意义是汉时读龟为丘读兹为慈之明証否则曷不直译为丘慈字欤古字讹体字有讹体非但后世即古亦然马伏波论成臯印文是矣官制尚尔俗用可知一笔一画奉汉碑为典型此好古之过也且非但八分小篆亦然射字籀文象乎持弓形小篆转弓形为身字转乎形为寸字寸身为射果何意乎牡丹欧阳公谓古人不言牡丹王楙野客丛书引谢灵运集及尚书故实所载北齐杨子华画驳之余谓古人但不言其花耳若其名则本草列为中品张仲景金匮要畧已用牡丹皮矣大毛公汉书不载大毛公之名陆玑毛诗草木虫鱼䟽始云毛亨亦不载伏生之名晋书伏滔传始云逺祖胜金盌杜工部诸将诗第一首汉朝陵墓对南山二句言战争而陵寝震惊也昨日玉鱼䝉塟地用刘明奴事言王公之墓不保也早时金盌出人间用卢充事言士庶之墓不保也连首二句读之诸陵亦可危矣此所谓臣子之词立言之体註者必附㑹茂陵玉盌殊失其㫖至戴叔伦诗有汉陵帝子黄金盌晋代仙人白玉棺句则似因杜诗而悞用叔伦徳宗时人在工部后也青史子贾谊新书引青史氏之记言太子生事其文与礼经相表里汉志青史子五十七篇乃列小说家疑其他文驳襍也笔世称蒙恬作笔或引礼史载笔驳之余谓不但此也虞书作㑹岂能以削竹调漆施五色哉怨于父母太平广记载唐刘生梦见帝舜帝舜斥孟子称号泣于旻天怨于父母二语为诬此小说妖妄之词託帝舜以诋孟子不足深诘然足见唐时孟子本作怨于父母乃有是说盖今本误脱一字也六书所无之字五国故事书刘䶮之名曰巖以䶮字杜撰也设遇孙休之五子梁武帝之四公将阙其名乎张有书魏国夫人碑魏必作巍以魏字说文所无也设书诸葛亮碑当作诸葛谅书韩愈碑当作韩瘉乎王弼老子註老子第三十一章王弼无註今考其文盖老子之言惟夫佳兵者不祥之器物或恶之故有道者不处君子居则贵左用兵则贵右二十九字以下皆弼之註兵者不祥之器至乐杀人者则不可以得志于天下矣此解前三句意也吉事尚左至以丧礼处之解后二句意也传冩误合为一耳曹大家读曹大家之家作嘉音人必咥然以笑读隂丽华之华作敷音人必色然以骇不知读隂丽华入麻韵犹读曹大家入麻韵也读曹大家入虞韵犹读隂丽华入虞韵也此之谓不充其类子羽子丝史记项羽本纪称字羽而自序称子羽汉书袁盎传称字丝而叙传称子丝案古人之字实皆一字但或纟以伯仲叔季或连子字为二字左传所载可考论语颜渊曽晳颜路冉有皆称一字言游过矣堂堂乎张也亦祇称一字疑项籍袁盎亦偶称一字遂相沿唿之尔九河碣石九河故道在沧景间古书凿凿碣石在永平古书亦凿凿惟由沧景而东注去海百余里耳必使沿海行千余里委曲以达碣石何也思其故迄不可解焚廪浚井战国时襍说繁兴一事而传闻异词名姓时代互异者诸子之书不知凡几孟子当日亦诸子之流惟诵法孔子发明王道得圣学之正超出诸子之上耳故一切流俗附益之文有斥而辟之者亦有非大纲宏㫖所系不及一一辨诘者焚廪浚井之说亦姑与就事论事不必果以为实迹也马牛其风马牛其风与臣妾逋逃相属自以风逸为正义或曰牛走顺风马走逆风核诸物理无此事或曰牝牡相诱曰风马牛岂窃妻以逃者耶核诸物理亦无此事𤓰州范宣子数驹支称秦人迫逐其祖于𤓰州𤓰州在秦西境当迫逐而西不容聴其越秦而东也推求其理盖窜入狄地从塞外抵太原而至晋荀吴败无终及羣狄于太原无终在北不容越燕至晋盖亦于塞外相从而至杜预已有是说祧讳鲁武公讳敖废敖山而鲁乃有公孙敖宋翼祖讳敬而南宋张栻字敬夫又元赵缘督以宋宗室子而名友敬皆祧庙不讳也然临文不讳可也以为名字则可用之字多矣何必是弦絃古字多通用故弦絃两字经典互见广韵据五经文字以弦为正体絃为俗书礼部韵畧旧本改弦为弓弦絃为八音之丝开禧元年进士费衮上札子论之始改通用然制字各从其类琴瑟从弓究于义无取韵畧分註不为无义似不必以经典相难如谓说文有弦无絃则说文所无之字亦多矣切字等韵译语之始左传以钲为丁宁以谷丘为句渎之丘以寺人勃鞮为寺人披公谷以邹为邾娄檀弓以木为弥牟此切字之始萌公羊以伐人伐于人异读释名以舌头舌腹异音此等韵之始萌说苑越人歌后汉书白狼王唐菆歌此译语之始萌樵香小记卷上樵香小记卷下钦定四库全书樵香小记卷下宗人府主事何琇撰十有三祀洪范称十有三祀说者谓是时周未改制尚用商名窃疑古人记载往往通称如唐虞曰载夏曰嵗尧典曰以閠月定四时成嵗又曰九载绩用弗成又曰朕在位七十载舜典曰嵗二月东廵守又曰三载黜陟幽明又曰二十有八载盖亦不拘一律也宋讳宋人避讳至严然核其遗文似有二例一曰阙笔一曰代字大抵寻常文句则仅阙笔若人姓名则必代字如殷浩作商浩桓𤣥作亘灵寳魏徴作魏证慎夫人作谨夫人匡衡作康衡盖临文不讳故仅作字不成若人之姓名则不可使同于祖考此其别也五经四书世谓五经四书试士始明此不考也元史选举志载延祐科举法已然其用宋儒传註亦同一例又宋元祐制以周礼左氏春秋礼记为大经易诗书仪礼公羊谷梁春秋为中经进士各治一大经兼一中经仍治论语孟子第一塲大经义三道论语义一道第二塲中经义三道孟子义一道则北宋试士已以论语孟子为主特无大学中庸耳宋试春秋题宋贡举条式论春秋义题聴于三传解经处出盖以春秋经文简畧命题易复故也此法如行可稍杜治春秋者惟记破题之病虞夏书左传引虞书多作夏书考说文琨字註曰虞书扬州贡瑶琨蠙字註曰夏书玭从虫宾亦一部之中二名兼出或谓伏生尚书大传合虞夏为一传疑古书搃题虞夏引者可以互称然大传有唐传未闻有唐书则其说亦不尽然阙疑可矣时㑹解逸周书时㑹解所述乃是夏正此不可晓广韵註广韵註有絶可笑者如东字下註东宫氏齐大夫东宫得臣之后刁字下註齐竖刁之后世子而云大夫寺人而云有后即姓氏书有此谬谈亦不应漫无考订至此何博古图误说州吁即传笑千古也经典释文经典释文为古义之渊薮学者得以考见先儒音训惟赖是书厥功甚伟独怪其不及孟子而以老子荘子俱列经典是居何义也茗饮三国志韦曜𫝊有茗饮之语论者援为饮茶之始然此语不止韦曜𫝊陆玑毛诗草木虫鱼疏曰椒树似茱萸有鍼刺蜀人作茶吴人作茗皆合煮其叶以为香其文尤明玑亦吴人也万嵗木谢眺诗风动万年枝宋人以为冬青考陆玑诗䟽曰杻檍也今官园种之正名曰万嵗既取名于亿万其叶又好故种之然则眺所咏者乃杻耳毛诗出子夏陆玑毛诗䟽末附四家诗源流所说传毛诗人与经典释文逈异故王鲁斋疑之余谓汉书但云毛苌自谓出子夏已不能举其授受之系后来何自得之非惟玑说无所本即陆徳明说亦未见所本也晋重左传称晋重耳为晋重终是脱字不可援为二名称一之例二名称一惟文选刘琨表段匹磾称臣磾然亦焉知非脱字欤若诗文翦裁名姓以就声律如干木葛亮方朔马卿潘仁之类则自古有之要亦非自称也纸字或疑古无纸小篆何以有纸字案说文纸训丝滓也然则蔡伦以败絮鱼网为纸正丝滓耳故以名之砚字说文训石滑亦不为磨墨之器昆虫礼昆虫无作郑註训昆为明于义为迂说文有䖵字音正作昆似同声假借也书同文中庸书同文当以字体言之如籀则天下皆用籀篆则天下皆用篆隷则天下皆用𨽻耳至其㸃画増减则圣人有所不能尽同今观古器铭识即尊彞诸字形状不知凡几其余文字亦十不同五盖王政持其大纲尔谐声小篆谐声疑多因古文之音而配之以字非制字始立音也如磺字谐黄声古文乃作丱偏旁无黄字安有黄声囿字谐有声古文乃作偏旁无有字安有有声秃字秃字说文载王育说谓仓颉见秃人伏禾下妄谬殊甚故许慎亦曰未知其审周伯琦谓上当从木谐声亦似不然疑上当从禾㑹意说文禾木之曲头止不能上也说文分为二部训草木华也训荣也华之与荣有何区别部收字训草木白华然则亦草木华矣窃意荂皆之重文说文强分为二转烛读工部佳人诗不解其中转烛字后偶坐佛阁检大藏乃知富贵贫贱有如转烛出佛说贫穷老公经此老固无所不读皇极经世皇极经世殆以六日七分之法引而伸之但汉儒以卦值日邵子以卦值世耳此无论騐与不騐均非儒者所宜道如曰天运一定是尧舜不能不治桀纣不能不乱非所以立训如曰人事尚可转移是当治者不治当乱者不乱数又不确矣故孔子罕言命也镫烛烛字见周礼礼记然诸家所说似然木以取明非今之蜡炬镫字则经典无文礼记所云执镫乃豆之跗也考古图始有汉雁足镫准字郭忠恕佩觿云三苍作为尼丘之尼字林用准为平准之准则以准代准始于吕忱宋人谓避冦准名及蔡京父名者犹未溯其源也尹氏卒春秋书尹氏卒左传以为君氏其说支离公谷以为周之尹氏近是或援刘卷之例谓果为王朝卿士自必书名然疑为史佚其名圣人有所不能益姑以尹氏书之如诸侯之卒例书名宿男不名之例也齐放崔氏于卫疑亦类此春秋古经马贵与谓春秋古经虽汉艺文志有之然夫子所修之春秋其本文世所不见自汉以来所编古经则俱自三传中取出经文名之曰正经耳此未考杜预之析传附经而误谓左氏传中原载经文也春秋疑义隠公摄位而经文适不书正桓公弑立而经文适不书王文姜滛佚而经文适书子同生此诸儒论端所自起也以主是说者为是则于例不能尽合以主是说者为非则其说不为无因是亦不食马肝之类也孔子曰多闻阙疑春秋废传废例之渐春秋甚幽而明无𫝊而显董仲舒之言也舍𫝊蘖于此矣春秋之经纪以善恶为实不以日月为例王充之言也废例蘖于此矣据汉书儒林传仲舒学公羊春秋者也据论衡序左传始末充主左氏春秋者也后儒各矜心得实皆先儒所已言厶地杜预註左传于不知其地者曰地阙范甯註谷梁传于不知其地者曰厶地说者谓厶即某字之省文窃不谓然韩子称于文自环为私背私为公厶字即古私字不得假借为某当由武子于原稿空一字作一三角圏记之如穆天子传逸周书之作四角圏耳叠字石鼓文于叠字皆作二二即二字言此字有二文义亦明秦刻石于夫字下作二云是大夫钟繇帖于祖字下作二云重且字其例虽古似未可行用印谱有文三桥所作努力加餐饭一印努字下左为二㸃云重力字右为二㸃旁作口字云重力字合为加字餐字下为二㸃旁作反字云重食字合为饭字论者病其太巧不知实祖秦刻石法祅祠杜预註左传次睢之社云睢水上有祅祠此必不然宋襄公时祅祠何由至中国种子方李濓医史谓淳于意及其师公乗阳庆皆无子知医家无种子方其论甚正然不可谓古无此说汉书艺文志有三家内房有子法十七卷容成彭祖得容成御女术汉志房中有容成隂道二十七卷是其说也张衡同声歌称素女为我师天老教轩皇汉志房中有天老襍子隂道二十五卷是其说也汉志又有黄帝三王养阳方二十卷是万安秘册古亦有之矣粲者女三为粲见于国语然实亦美女之通称诗见此粲者𫝊以三女释之未见其然古大夫乃有娣姪民庶流离之后幸遂室家匹夫匹妇礼之经也何三女之有放勲重华放勲见孟子重华见离骚其为尧舜之号不疑然必非在位之时以美词自号殆舜禹所追称乎此谥法之始萌也姚察传姚思亷修陈书以其父察与江总合传此真不可解事若李商隠赠杜牧诗称前身应是梁江总以词采言之则犹之可也谭公硕人诗称齐侯之子卫侯之妻邢侯之姨皆举其爵惟谭公维私称公按春秋齐侯灭谭谭子奔莒则谭子爵也其变文之故思之不得钧金束矢钧金束矢之制儒者所疑此以后世律三代也后世以一官治一邑其事必讼乃理故讼恒繁古者州里族党之间各有官以长之即婚姻财货之事亦有官以司之其不合理者即治以法不至于讼凡其讼者必琐屑无闗之务暧昧不决之疑吏所不必尽治者故限以输官之物俾直者知讼之不易可稍忍而即于和曲者知所失不偿所得亦权其轻重而知所避是化民息争之道也儒者乃恐豪强者易办贫懦者莫伸夫圣王之世法制修明豪强纵暴有举其官者矣安用讼哉屠者以骨革纳官周礼屠者以骨革纳官此为屠肆言之使利薄而民不趍所以抑逐末之业而省无故之杀若自为宾祭用牲者虽汉唐末造敛不至是况周之盛乎原蚕礼禁原蚕传有三说一曰蚕马同气恐其伤马此理太迂一曰先王仁及昆虫不欲使一嵗之中再罹汤火此为近之一曰原蚕丝恶恐妨民用此亦一理地动仪张衡地动仪余终不信有是事夫设机转运则其机有定不能测无定设机待发则机不动不发气不至不动气动于数千里外而机应于此万无此法盖葭管之气必至之气也徧乎天下至其时则皆应地动之气偶逆之气也各于其地非其地则不知孔鼎李商隠诗汤盘孔鼎有述作今无其器存其词如曰孔悝之鼎铭此何足道如曰正考甫之鼎铭则自孔父嘉以后始以王父字为氏正考甫非孔氏不得云孔鼎此或唐以前书别有孔子鼎铭今不可见矣唐人歌诗唐人歌诗宋人歌词其法皆不𫝊白香山称河满子一曲四声歌八叠今不知八叠谓何又古乐府多长萹而唐人惟歌絶句即律诗亦仅取半首古诗长萹如李峤汾隂行髙适哭单父梁少府诗亦仅取四句或当时之曲以四声八叠为定律欤然阳闗曲又云三叠搃不可考达摩支曲温飞卿集有达摩支曲莫晓其义考段安节乐府襍录载舞曲有达摩支飞卿所作盖当时舞曲也唐歌皆四句而此曲至十二句殆舞者须阅时稍久乃尽低昻旋转之态不可骤进骤退故其词长耶孔父春秋书宋华督弑其君与夷及其大夫孔父或以孔父为名或以孔父为字考古者孙以王父字为氏不闻以名则孔父为字更无疑义或谓春秋国史夫子不应避家讳不知笔削虽因鲁史实私修之书藏之于家异乎君前臣名司马子长作史记讳谈为同范蔚宗作后汉书讳太为泰亦以私修也若史官载笔则有国讳无家讳矣诚节传隋髙祖父名忠故当时讳忠为诚至修隋书时不讳矣而忠节传曰诚节传盖诸人大抵隋旧臣习惯而不能改也㣲特此也虎林曰武林民部曰戸部之类且传至今而不改矣文选文苑英华文选录潘朂魏公九钖文阮籍劝进晋王牋是奨篡也文苑英华录孔熙先为彭城王征镇文祖君彦为李密隋文是奨叛也若文章正宗则必无此矣贺知章栁枝词栁枝词起于中唐故白香山诗称聴取新翻杨栁枝也才调集乃有贺知章栁枝词考何光逺鑑戒录称是篇为贺秘监知章咏栁是才调集悞娶妻不娶同姓礼娶妻不娶同姓郑註谓为其近禽兽此语太甚家语言同姓百世不通婚姻周道然也则周以前或不拘矣康成以鸟兽行当之是内乱之说非娶同姓之说也传註误引经文书釐降二女于妫汭蔡传引尔雅水北曰汭诗騋牝三千朱传引记曰问国之富数马以对礼术有序陈氏集说引周礼郷大夫春秋以礼㑹民而射于州序今本皆无此文鲁颂春秋不同鲁颂閟宫泮宫之作与淮夷献琛之事皆在僖公时然春秋皆无其事或谓閟宫泮宫常事不书淮夷之事则史氏之铺张不为实录颂者歌咏之作不妨存臣子之词春秋者立教之书不可没是非之实也是或然欤女娲补天列子女娲补天事张湛注以五色石为寓言五常是亦巧为之词战国诸子多与小说相出入不尽可诘即以列子而论龙伯钓鳌之事化人擥裾之谈又譬何事乎毛诗汉志毛诗三十卷毛诗故训传二十九卷俱不着为毛亨毛苌据郑康成诗谱鲁人大毛公为故训传于其家河间献王得而献之以小毛公为博士则诗传为毛亨作矣隋书经籍志则称赵人毛苌善诗自云子夏所传作训故传则以诗传为毛苌作然宋以来并云毛苌不云毛亨疑不能明五言诗五言诗世称始蘓李玉台新咏则题古诗为枚乘作均汉武帝时人无庸较其先后惟张守节史记正义引楚汉春秋虞姬诗已全作五言此不可晓即曰陆贾赝託贾亦虞姬同时人也岂守节所见之本后来又有所窜入欤文言梁武帝以文言为文王作此于古无考直以穆姜引文言四语在孔子前而文字适合文王谥法以意断之耳刘勰文心雕龙曰干坤二卦独制文言言之文也天地之心哉此又附㑹于文章之义亦非本㫖金章礼圭璧金璋不鬻于市皇侃註用金为印章则印章古有之矣今本作璋盖字之误既曰圭璧足以统璋不烦缕赘且璋不以金作则金自不连璋为文市不鬻金亦非可行之事百国春秋墨子称见百国春秋所引有周春秋杜伯一事燕春秋荘子仪一事宋春秋观辜一事齐春秋王里国中里徼一事其文皆似传体盖古史官简书䇿书之分䇿书详其细目如墨子之所称左氏据以作传者是也简书举其大纲如汲冡竹书之体孔子所据以作经者也晋之乗𫝊称羊舌肸习于春秋此晋之春秋非鲁之春秋也孟子又曰晋之乘盖春秋为记事之通名乘则一国之专名犹后世举其总名则曰史举其専名则曰汉书唐书总集自註註赋註诗合衆人之作为一集始于王逸录总集者不及以楚词自为一类也自录已作亦始于逸而徐陵玉台新咏芮挺章园秀集用其例自註已作亦始于逸而戴凯之竹谱谢灵运山居赋用其例注赋始薛综注张衡両京赋注诗始颜延年沈约注阮籍咏懐诗诗中偶用自註始王融六朝人误用古事六朝以绮丽相髙务求新艶往往不考本事梁武帝有代蘓属国妇诗极述纒緜思逺之意然武固生妻去惟也吴均行路难称倡家小女名桃根桃根乃桃叶之妹亦王献之妾非倡家也大学大学称曽子作究不知其所据曽子二卷南宋尚存晁公武读书志称十篇皆见大戴礼髙似孙子畧亦云见大戴礼他又襍见小戴礼既曰襍见则中无全篇大学可知矣孔丛子汉人无引孔丛子者引孟子字子居一条以驳赵岐始于王肃其文与家语如一手殆亦肃所伪撰欤樵香小记卷下