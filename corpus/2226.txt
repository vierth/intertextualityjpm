五百家註柳先生集御题五百家註昌黎集实宋椠之佳者柳子厚集虽亦五百家註版式行欵标题并同而纸色墨香逊韩集远甚且正集廿二巻以下至末皆阙又改目録终以弥缝之更非完善第柳集註刋本今鲜存者亦觉片羽可珍惟当居韩之次耳附识题韩集诗之后并书冠此集巻端干隆甲午仲秋御笔提要钦定四库全书集部二五百家註柳先生集别集类一提要等谨案五百家註柳先生集二十一巻唐柳宗元撰宗元集刘禹钖称编次为三十二通至宋初穆修好其文复为刋行之其后方崧卿郑定张敦颐等各为训释巻目递有增损此本乃南宋庆元中建安魏仲举所辑五百家註与昌黎集并刋于家塾者前有评论训诂诸儒姓氏一篇检核实不足五百家之数书中所列有集註有补註有音释有解义又有孙氏童氏张氏韩氏诸解此外亦罕所征引盖宋人辑书喜夸採摭之富所云家数固不足尽凭然蒐罗究为繁富书后新编外集三巻乃原集未録之文共二十五首附録四巻则罗池庙牒及崇宁绍兴加封告词之类而法言註五则亦在其中疑即方崧卿所裒集者又附以龙城録二巻而栁文纲目文安礼年谱则俱冠之巻首其中如封建论后附载程敦夫论一篇又杨雄酒箴李华徳铭屈原天问刘禹钖天论之类亦俱采掇附入其体例与韩集稍异虽编次丛杂不无繁冗而旁捜逺引斤斤以博学详説为务殊有足资考订者且其椠锲最精在宋代旧刻中尤称善本今流传五六百年而纸墨如新神明焕发复得与昌黎集註聫珠合璧同为秘府之储是固可为宝贵也干隆四十六年十二月恭校上总纂官纪昀陆钖熊孙士毅总校官陆费墀看柳文纲目㸔柳文纲目吕居仁云韩退之文浑大广逺难窥测柳子厚文分明见规摹次第初学者当先学柳文后熟韩文则工夫自易尔浮休先生云扶导圣教刬除异端以经常为已任死而无悔韩愈一人而已非独以属辞比事为工也如其祖述典坟宪章骚雅上轹三古下笼百氏极万变而不华会衆流而有居逌然沛然横行阔视于缀述之场子厚其人也彼韩子者特以醇正髙雅凛然无杂乃得与之齐名尔必也兼诵博记驰骛奔放则非柳之敌陈长方云柳子厚之才韩退之有所不逮但韩公下笔便以三代为法其文章如人少年暮年毛发不同而风仪皆此人也子厚在中朝时尚有六朝规矩读之令人鄙厌至永州以后始以三代为师至淮西一事退之作碑子厚作雅逞其余力便觉退之不逮子厚直一日千里也死于元和十四年退之长庆间着述觉子厚瞠若其后耳余尝以三言评子厚文章曰其大体如纪渻子养鬬鸡在中朝时方虗骄而恃气永州以后犹听影响至柳州后望之似木鸡矣邵氏闻见录云韩退之之文自经中来柳子厚之文自史中来金华先生程子山曰前辈谓退之子厚皆于迁谪中始收文章之极功盖以其落浮夸之气得忧患助言从字顺遂造真理耳东坡云子厚诗在陶渊明下韦苏州上退之豪放竒险则过之而温丽靖深不及也柳先生年谱柳先生年谱柳氏之先自黄帝厯周鲁孝公子夷伯展孙无骇生禽为鲁士师谥曰惠食采于柳下遂姓柳氏楚灭鲁仕楚秦并天下柳氏迁于河东秦末柳下惠裔孙安始居解县安孙隗汉齐相六世孙丰后汉光禄勲六世轨晋吏部尚书生景猷晋侍中二子耆纯耆汝南太守二子恭璩恭后魏河东郡守南徙汝颍遂仕江表曾孙缉宋州别驾宋安郡守生僧习与豫州刺史裴叔业据州归于后魏为扬州大中正尚书代宗大厯八年癸丑子厚生代宗之十一年也九年甲寅十年乙卯十一年丙辰集有先太夫人卢氏归祔志云宗元始四歳居京城西田庐中先君在吴家无书太夫人教古赋十四首皆讽传之即此年也十二年丁巳十三年戊午十四年已未徳宗建中元年庚申二年辛酉三年壬戌四年癸亥兴元元年甲子贞元元年乙丑按唐本纪徳宗兴元元年二月甲子李懐光反贞元元年八月甲戌伏诛是年有为崔中丞贺平李懐光表刘梦得作集序云子厚始以童子有竒名于贞元初二年丙寅三年丁卯四年戊辰五年已已与杨诲之书云吾年十七求进士即此年也有为文武百官请复尊号表三首六年庚午是年有与权补阙书註云时年十八为文武百官请复尊号表三首又大㑹议表二首七年辛未八年壬申是年贡于京师见送苑论诗序云八年冬余与马邑苑言扬聨贡于京师是歳小司徒顾公守春官之缺而权择士之柄明年春同趋权衡之下并就重轻之试二月丙子有司题甲乙之科揭于南宫余与兄又聨登焉九年癸酉是年登进士第集有先侍御史府君神道表云贞元九年宗元得进士第上问有司曰得无以朝士子冒进者乎有司以闻上曰是故抗姦臣窦参者耶吾知其不为子求举矣是年有送苑论诗序十年甲戌十一年乙亥十二年丙子按唐史言宗元少精敏絶伦为文章卓伟精致一时辈行推仰第进士博学𢎞辞科授校书郎调蓝田尉其与杨诲之书云吾年二十四求博学宏辞即贞元十二年也是歳有终南山祠堂碑太白山祠堂碑邠宁进奏院记与大理崔少卿启叔父殿中侍御史柳公墓表叔妣陆氏夫人迁祔志万年县丞柳君墓志监察御史周君墓表十三年丁丑十四年戊寅与杨诲之书云二十四求博学𢎞辞二年乃得仕盖此年也十五年已卯是年有柳常侍行状亡妻𢎞农杨氏志国子司业阳城遗爱碣与太学诸生书书之首云二十六日集贤殿正字柳宗元则子厚是时盖在书府也有辩侵伐论註云在集贤院为征天下兵讨淮西作十六年庚辰是年有贺嘉𤓰白兔等表温县主簿韩君墓志伯祖妣李夫人墓志亡姊裴氏夫人墓志十七年辛已是年有南岳云峯寺和尚碑叔父祭六伯母文亡姑陈氏夫人墓志十八年壬午是年有武功县丞壁记盩厔县新食堂记京兆府请复尊号表三首为耆老等请复尊号表为京畿父老上宰相状为京畿父老上尹状亡友校书郎独孤君墓志十九年癸未是年为监察御史里行刘梦得集序云十有九年为材御史是也有让监察御史状䄍说朝日说为李京兆祭杨郎中文兵部杨君墓碣𢎞农令柳府君坟前石表送文畅上人序二十年甲申是年有监祭使壁记南岳般舟和尚第二碑祭李中丞文尚书户部郎中魏府君墓志顺宗永贞元年乙酉顺宗以贞元二十一年正月丙申即位三月癸已立广陵郡王为皇太子有贺立皇太子表八月庚子立皇太子为皇帝自称太上皇有百寮贺表辛丑改元永贞有贺改元赦表乙已宪宗即位有即位礼毕贺表贺册太上皇后及礼毕表请听政表三首是年入尚书为礼部员外郎与萧俛书云仆当时年三十三甚少自御史里行得礼部员外超取显美欲免世之求进者怪怒媢嫉其可得乎盖是年子厚年三十三也以王叔文党贬邵州刺史又贬永州司马有陈给事行状户部侍郎王公太夫人刘氏墓志潞州兵曹柳君墓志宪宗元和元年丙戌正月丁卯大赦改元有贺改元赦表劒门铭严东川启先侍御史府君神道表东明张先生墓志陆文通先生墓表连州司马凌君权厝志哭连州凌司马诗二年丁亥有惩咎赋送赵大秀才往江陵序先太夫人卢氏归祔志三年戊子有贞符非国语与吕道州书与王参元书答吴武陵书同吴秀才赠李睦州诗序贞符序言臣所贬州有流人吴武陵为臣言董仲舒对三代受命之符而元和四年有与杨京兆书云去年吴武陵来美其齿少才气壮健可以兴西汉之文章则吴武陵之来永州盖在是年也有龙安海禅师碑凌君墓后志送娄图南游淮南序酬娄秀才早秋月夜病中见寄酬娄秀才将之淮南见赠之作游南亭夜还叙志七十韵特进南公睢阳庙碑四年已丑是年子厚年三十七在永州有与裴埙萧俛李建杨京兆许京兆等书与萧书云人生少得六七十者今已三十七矣与李书云前过三十七年与瞬息无异又云裴应叔萧思谦各有书足下求取观之应叔埙也思谦俛也与杨京兆书云永州多火灾五年之间四为大火所迫答许京兆书云伏念得罪来五年未尝有故旧肯以书见及者则子厚自永贞元年贬至是五年也又有为南承嗣请从军状送南涪州量移澧州序送内弟卢遵游桂州序寄桂州李中丞荐卢遵启新作法华寺西亭记始得西山燕游记钴鉧潭记钴鉧西小丘记丘西小石潭记小姪女子墓塼记五年庚寅是年有与扬州李相公第二启与杨诲之书说车赠杨诲之送从弟谋序读韩愈所作毛颕传后题太府李卿外妇马淑志赵秀才羣墓志下殇女子墓塼记闻借田有感诗六年辛卯有上西川武相公启报与杨诲之书为柳公绰谢上表祭吕化光文衡州刺史东平吕君诔试大理评事柳君墓志同刘二十八哭吕衡州诗七年壬辰有贺皇太子牋上岭南郑相公启𢎞农公左官三歳复为大僚献诗五十韵送崔策序武冈铭袁家渴记石渠记石涧记小石城山记永州刺史崔君权厝志祭崔使君文八年癸巳有逐毕方文黄溪记铁鑪步志答韦中立书吕侍御墓志祭吕敬叔文九年甲午有囚山赋起废答段太尉逸事状与韩愈书上河阳乌尚书启毁鼻亭神记文宣王道州庙碑南岳大明寺律和尚碑湘源二妃庙碑处士段𢎞古墓志诏追赴都回寄零陵亲故诗过衡山见新花开却寄弟诗汨罗遇风诗北还登汉阳北原题临川驿诗界围巖水帘诗戏赠诏追南来诸賔诗十年乙未有诏追赴都二月至灞亭上诗云十一年前南渡客四千里外北归人又酬窦员外见促行骑诗云投荒垂一纪新诏下荆扉盖子厚之贬至是十一年也退之墓志云元和中尝例召至京师又皆出为刺史而子厚得柳州有衡阳与梦得分路赠别诗重别梦得诗三赠诗再上湘江诗其赠别诗云十年顦顇到秦京谁料翻为岭外行而梦得酬赠诗云去国十年同赴召渡湘千里又分歧重临事异黄丞相三黜名惭柳士师盖梦得初贬连州后赴召例授播州子厚以播地逺梦得亲老欲拜疏以柳易播㑹大臣亦有为梦得言者遂改授连州故诗有重临之语子厚以是年三月徙柳州六月到任有柳州谢上表柳州举自代状柳州上中书门下状雷塘祷雨文万石亭记记柳州山水近治可游者志从父弟宗直殡祭弟宗直文先圣文宣王柳州庙碑大鉴禅师碑大鉴者佛氏之第六祖也东坡居士云柳子厚南迁始究佛法作曹溪南岳诸碑妙絶古今长老重辨师儒释兼通道学纯备以谓自唐至今颂述祖师者多矣未有通亮简正如子厚者唐史元和中马总自䖍州刺史迁安南都护徙桂管经略观察使以碑攷之盖自安南迁南海非桂管也可以正唐史之误十一年丙申有井铭祭井文寄韦珩诗别舍弟宗一诗韩漳州书报澈上人亡因寄诗闻澈上人亡寄杨侍郎文诗按刘梦得灵澈集序云元和十一年终于宣州开元寺即此年也别宗一诗云一身去国六千里万死投荒十二年自永贞元年至是十二年矣十二年丁酉有代李愬襄州谢上表复大云寺记东亭记祭杨詹事文朗州司户薛君妻崔氏墓志筝郭师墓志其志云丁酉之年秋既季即是年九月也十三年戊戌有平淮夷雅上裴门下启上襄阳李仆射启与邕管李中丞启为裴中丞乞讨黄贼上裴相状为裴中丞伐黄贼转牒上李夷简书答杜温夫书万年令裴府君墓碣襄阳丞赵君墓志上夷简书云宗元曩者齿少心锐径行髙步不知道之艰以陷乎大阨穷踬陨坠废为孤囚日号而望十四年矣献淮夷雅表曰臣负罪窜伏违尚书牋奏十有四年盖自始贬至今十四年韩退之罗池碑云侯为州三年柳民既皆喜恱尝与其部将魏忠谢宁欧阳翼饮酒驿亭谓曰吾弃于时而寄于此与若等好也明年吾将死死而为神后二年为庙祀我及期而死其与部将饮酒驿亭盖此年也十四年已亥是年李师道伏诛有贺破东平表为裴中丞贺破东平表贺东平赦表贺分淄青为三道表礼部贺册尊号表为裴中丞谢讨黄贼表答郑员外贺启答诸州贺启上中书门下状上裴相状上裴中丞状訾家洲亭记韦夫人坟记岭南盐铁李侍御墓志邕管李中丞墓志处士裴君墓志试大理评事裴君墓志秘书郎姜君墓志按唐史吴武陵传云初宗元谪永州而武陵亦坐事流永州宗元贤其人及为柳州刺史武陵北还大为裴度器遇每言宗元无子说度曰西原蛮未平柳州与贼犬牙宜用武人以代宗元使得优游江湖又遗工部孟简书曰古称一世三十年子厚之斥十二年殆半世矣霆砰电射天怒也不能终朝圣人在上安有毕世而怒人臣耶且程刘二韩皆已抆拭或处大州剧职独子厚与猿鸟为伍诚恐雾露所婴则柳氏无后矣度未及用而宗元死武陵此书盖在元和十一年又三年而子厚死矣墓志云子厚以元和十四年十月五日卒年四十七明年七月十日归葬万年先人墓侧柳文年谱后序昔之论文者或谓文章以气为主或谓文穷而益工先生与杨凭书亦曰凡为文以神志为主又云自贬官来无事读百家书上下驰骋乃少得知文章利病先生自妙龄秀发连中异科继登台省旋遭斥逐故予以先生文集与唐史参攷为时年谱庶可知其出处与夫作文之歳月得以究其辞力之如何也绍兴五年六月甲子知柳州军州事潞国文安礼序评论训诂诸儒名氏柳集所收评论诂训诸儒名氏唐燕山刘氏蒋氏中山刘氏安定皇甫氏东平吕氏宋河南宋氏庐陵欧阳氏徂徕石氏阳翟孙氏成都范氏橘林石氏建安王氏窦氏洓水司马氏京兆刘氏河东柳氏河南穆氏尹氏临川晏氏王氏金陵王氏眉山苏氏苏氏苏氏九江夏氏苏氏南丰曾氏曾氏淇水李氏盱江李氏豫章黄氏宛丘张氏淮海秦氏北山陈氏济北晁氏济南李氏眉山唐氏龟山杨氏陈氏邹氏谢氏石氏尹氏孔氏扶风马氏蜀郡郑氏朱氏张氏王氏张氏沈氏胥山沈氏东莱吕氏苕溪胡氏曾氏周氏洪氏广汉张氏东莱吕氏永嘉陈氏庐陵杨氏梅溪王氏洪氏龙溪汪氏曹氏黄氏许氏文氏李氏三山林氏眉山程氏临邛宋氏横浦张氏屏山刘氏厯阳张氏永嘉叶氏西山邵氏箕山晁氏邛南计氏广汉何氏观堂刘氏眉山刘氏眉山李氏资中李氏恭南冯氏陵阳喻氏导江王氏洪川姜氏眉山刘氏李氏上舍黄氏鹤山吕氏建安蔡氏建安魏氏眉山王氏三江任氏眉山孙氏眉山刘氏临邛韩氏南城童氏新安张氏陈氏新添集註五十家续添补註七十家五百家註柳先生集卷一钦定四库全书五百家註柳先生集巻一雅诗歌曲献平淮夷雅表一首臣宗元言臣负罪窜伏违尚书牋奏十有四年圣恩寛宥命守遐壤懐印曳绂有社有人臣宗元诚感诚荷顿首顿首伏惟睿圣文武皇帝陛下天造神断克清大憝金鼓一动万方毕臣太平之功中兴之徳推校千古无所与让臣伏自忖度有方刚之力不得备戎行致死命况今已无事思报国恩独惟文章伏见周宣王时称中兴其道彰大于后罕及然征于诗大小雅其选徒出狩则车攻吉日命官分土则崧髙韩奕烝人南征北伐则六月采芑平淮夷则江汉常武铿鍧炳耀盪人耳目故宣王之形容与其辅佐由今望之若神人然此无他以雅故也臣伏见陛下自即位以来平夏州夷劒南取江东定河北今又发自天衷克翦淮右而大雅不作臣诚不佞然不胜愤懑伏以朝多文臣不敢尽专数事谨撰平淮夷雅二篇虽不及尹吉甫召穆公等庶施诸后代有以佐唐之光明谨昧死再拜以献臣宗元诚恐诚惧顿首顿首谨言平淮夷雅二篇皇武命丞相度董师集大功也皇耆其武于溵于淮既巾乃车环蔡其来狡衆昬嚚甚毒于酲狂奔呌呶以干大刑皇咨于度惟汝一徳旷诛四纪其徯汝克钖汝斧钺其往视师师是蔡人以宥以釐度拜稽首庙于元龟既禡既类于社是宜金节煌煌钖盾雕戈犀甲熊旂威命是荷度拜稽首出次于东天子饯之罍斝是崇鼎臑爼胾五献百笾凡百卿士班以周旋既涉于浐乃翼乃前孰图厥犹其佐多贤宛宛周道于山于川逺扬迩昭陟降连连我斾我旗于道于陌训于羣帅拳勇来格公曰徐之无恃頟頟式和尔容惟义之宅进次于郾彼昏卒狂裒兇鞠顽蜂猬斧螗赤子匍匐厥父是亢怒其萌芽以悖太阳王旅浑浑是佚是怙既获敌帅若饥得餔蔡兇伊窘悉起来聚左𢷬其虗靡愆靡虑载辟载祓丞相是临弛其武刑谕我徳心其危既安有长如林曾是讙譊化为讴吟皇曰来归汝复相予爵之成国胙以夏区度拜稽首天子圣神度拜稽首皇祐下人淮夷既平震是朔南宜庙宜郊以告徳音归牛休马丰稼于野我武惟皇永保无疆皇武十有一章章八句方城命愬守也卒入蔡得其大丑以平淮右方城临临王卒峙之匪儌匪竞皇有正命皇命于愬往舒余仁踣彼艰顽柔惠是驯愬拜即命于皇之训既砺既攻以后厥刃王师嶷嶷熊罴是式衔勇韬力日思予殛冦昬以狂敢蹈愬疆士获厥心大袒髙骧长㦸酋矛粲其绥章右翦左屠聿擒其良其良既宥告以父母恩柔于肌卒贡尔有维彼攸恃乃侦乃诱维彼攸宅乃发乃守其恃爰获我功我多隂谍厥图以究尔讹雨雪洋洋大风来加于燠其寒于迩其遐汝隂之茫悬瓠之峨是震是拔大殱厥家狡虏既縻输于国都示之市人即社行诛乃谕乃止蔡有厚喜完其室家仰父俯子汝水沄沄既清而弥蔡人行歌我步逶迟蔡人歌矣蔡风和矣孰颣蔡初胡甈尔居式慕以康为愿有余是究是咨皇徳既舒皇曰咨愬裕乃父功昔我文祖惟西平是庸内诲于家外刑于邦孰是蔡人而不率从蔡人率止惟西平有子西平有子惟我有臣畴允大邦俾惠我人于庙告功以顾万方方城十有一章章八句唐铙歌鼓吹曲十二篇负罪臣宗元言臣幸以罪居永州受食府廪窃活性命得视息无治事时恐惧小闲又盗取古书文句聊以自娱伏惟汉魏以来代有铙歌鼓吹词唯唐独无有臣为郎时以太常聨礼部尝闻鼓吹署有戎乐词独不列今又考汉曲十二篇魏曲十四篇晋曲十六篇汉歌词不明纪功徳魏晋歌功徳具今臣窃取魏晋义用汉篇数为唐铙歌鼓吹曲十二篇纪髙祖太宗功能之神竒因以知取天下之勤劳命将用师之艰难每有戎事治兵振旅幸歌臣词以为容且得大戒宜敬而不害臣沦弃即死言与不言其罪等耳犹冀能言有益国事不敢效怨怼黙已谨冒死上隋乱既极唐师起晋阳平姦豪为生人义主以仁兴武为晋阳武第一晋阳武奋义威炀之渝徳焉归氓毕屠绥者谁皇烈烈专天机号以仁扬其旗日之昇九土晞诉田圻流洪辉有其二翼余隋斮枭鷔连熊螭枯以肉勍者羸后土荡𤣥穹弥合之育莽然施惟徳辅庆无期右晋阳武二十六句唐既受命李密自败来归以开黎阳斥东土为兽之穷第二兽之穷奔大麓天厚黄徳狙犷服甲之櫜弓弭矢箙皇旅靖敌逾蹙自亡其徒匪予戮屈勐䖍慄慄縻以尺组噉以秩黎之阳土茫茫富兵戎盈仓箱乏者徳莫能享驱豺兕授我疆右兽之穷二十二句太宗师讨王充建徳助逆师奋击武牢下擒之遂降充为战武牢第三战武牢动河朔逆之助图掎角怒鷇麛抗乔岳翘萌芽傲霜雹王谋内定申掌握铺施芟夷二主縳惮华戎廓封略命之瞢卑以斮归有徳唯先觉右战武牢十八句薛举据泾以死子仁杲尤勇以暴师平之为泾水黄第四泾水黄陇野茫负太白腾天狼有鸟鸷立羽翼张钩喙决前鉅趯傍怒飞饥啸翾不可当老雄死子复良巢岐饮渭肆翱翔顿地纮提天网列缺掉帜招揺耀铓鬼神来助梦嘉祥脑涂原野魄飞扬星辰复恢一方右泾水黄二十四句辅氏凭江淮竟东海命将平之为奔鲸沛第五奔鲸沛盪海垠吐霓翳日腥浮云帝怒下顾哀垫昬授以神柄推元臣手援天矛截脩鳞披攘䝉霿开海门地平水静浮天根羲和显耀乗清氛赫炎溥畅融大钧右奔鲸沛十八句梁之余保荆衡巴巫穷南越良将取之不以师为苞枿第六苞枿矣惟根之蟠弥巴蔽荆负南极以安我旧梁氏缉绥艰难江汉之阻都邑固以皃圣人作神武用有臣勇智奋不以衆投迹死地谋猷纵化敌为家虑则中浩浩海裔不威而同系缧降王定厥功澶漫万里宣唐风蛮夷九译咸来从凯旋金奏像形容震赫万国罔不龚右苞枿二十八句李轨保河右师临之不克变或执以降为河右平第七河右澶漫顽为之魁王师如雷震崑崙以頽上聋下聪骜不可回助雠抗有徳惟人之灾乃溃乃奋执縳归厥命万室䝉其仁一夫则病濡以鸿泽皇之圣威畏徳懐功以定顺之于理物咸遂厥性右河右平十八句突厥之大古外域莫强焉师大破之降其国告于庙为铁山碎第八铁山碎大漠舒二虏劲连穹庐背北海专坤隅歳来侵边或傅于都天子命元帅奋其雄图破定襄降魁渠穷竟窟宅斥余吾百蛮破胆边氓苏威武燀燿明鬼区利泽弥万祀功不可踰官臣拜手惟帝之謩右铁山碎二十二句刘武周败裴寂咸有晋地太宗灭之为靖本邦第九本邦伊晋惟时不靖根柢之摇枝叶攸病守臣不任勚于神圣惟钺之兴翦焉则定洪惟我理式和以敬羣顽既夷庶绩咸正皇謩载大惟人之庆右靖本邦十四句李靖灭吐谷浑西海上为吐谷浑第十吐谷浑盛强背西海以夸歳侵扰我疆退匿险且遐帝谓神武师往征靖皇家烈烈斾其旗熊虎杂龙蛇王旅千万人衔枚黙无譁束刃踰山儌张翼纵漠沙一举平冦乱尸骸积如麻除恶务本根况敢遗萌芽洋洋西海水威命穷天涯系虏来王都犒乐穷休嘉登髙望还师竟野如春华行者靡不归亲戚讙要遮凯旋献清庙万国思无邪右吐谷浑二十六句李靖灭髙昌为髙昌第十一麴氏雄西北别絶臣外区既恃逺且险纵傲不我虞烈烈王者师熊螭以为徒龙旂翻海浪驲骑驰坤隅贲育抟婴儿一扫不复余平沙际天极但见黄云驱臣靖执长缨智勇伏囚拘文皇南面坐夷狄千羣趋咸称天子神往古不得俱献号天可汗以覆我国都兵戍不交害各保性与躯右髙昌二十二句既克东蛮羣臣请图蛮夷状如周书王㑹为东蛮第十二东蛮有谢氏冠带理海中自言我异世虽圣莫能通王卒如飞翰鹏鶱骇羣龙轰然自天坠乃信神武功系虏君臣人累累来自东无思不服从唐业如山崇百辟拜稽首咸愿图形容如周王㑹书永永传无穷睢盱万状乖咿嗢九译重广轮抚四海浩浩知皇风歌诗铙鼓间以壮我元戎右东蛮二十二句贞符负罪臣宗元惶恐言臣所贬州流人吴武陵为臣言董仲舒对三代受命之符诚然非耶臣曰非也何独仲舒尔自司马相如刘向扬雄班彪彪子固皆沿袭嗤嗤推古瑞物以配受命其言类淫巫瞽史诳乱后代不足以知圣人立极之本显至徳扬大功甚失厥趣臣为尚书郎时尝着贞符言唐家正徳受命于生人之意累积厚乆宜享年无极之义本末闳阔㑹贬逐中辍不克备究武陵即叩头邀臣此大事不宜以辱故休缺使圣王之典不立无以抑诡类拔正道表覈万代臣不胜奋激即具为书念终泯没蛮夷不闻于时独不为也茍一明大道施于人世死无所憾用是自决臣宗元稽首拜手以闻曰孰称古初朴䝉空侗而无争厥流以讹越乃奋敓鬬怒振动专肆为淫威曰是不知道惟人之初总总而生林林而羣雪霜风雨雷电暴其外于是乃知架巢空穴挽草木取皮革饥渴牝牡之欲敺其内于是乃知噬禽兽咀果谷合偶而居交焉而争睽焉而鬬力大者搏齿利者啮爪刚者决羣衆者轧兵良者杀披披借借草野涂血然后强有力者出而治之往往为曹于险阻用号令起而君臣什伍之法立徳绍者嗣道怠者夺于是有圣人焉曰黄帝游其兵车交贯乎其内一统类齐制量然犹大公之道不克建于是有圣人焉曰尧置州牧四岳持而纲之立有徳有功有能者叅而维之运臂率指屈伸把握莫不统率尧年老举圣人而禅焉大公乃克建由是观之厥初罔匪极乱而后稍可为也非徳不树故仲尼叙书于尧曰克明峻徳于舜曰濬哲文明于禹曰文命祗承于帝于汤曰克寛克仁彰信兆民于武王曰有道曾孙稽揆典誓贞哉惟兹徳实受命之符以奠永祀后之妖淫嚚昬好怪之徒乃始陈大电大虹𤣥鸟巨迹白狼白鱼流火之乌以为符斯皆诡谲阔诞其可羞也而莫知本于厥贞汉用大度克懐于有氓登能庸贤濯痍煦寒以瘳以熙兹其为符也而其妄臣乃下取虺蛇上引天光推类号休用夸诬于无知氓増以驺虞神鼎胁敺纵臾俾东之泰山石闾作大号谓之封禅皆尚书所无有莽述承效卒奋骜逆其后有贤帝曰光武克绥天下复承旧物犹崇赤伏以玷厥徳魏晋而下尨乱钩裂厥符不贞邦用不靖亦罔克乆駮乎无以议为也积大乱至于隋氏环四海以为鼎跨九垠以为鑪爨以毒燎煽以虐熖其人沸涌灼烂号唿腾蹈莫有救止于是大圣乃起丕降霖雨濬涤盪沃蒸为清氛踈为泠风人乃漻然休然相睎以生相持以成相弥以宁琢斮屠剔膏流节离之祸不作而人乃克完平舒愉尸其肌肤以逹于夷涂焚拆抵掎奔走转死之害不起而人乃克鸠类集族歌舞恱怿用祗于元徳徒奋袒唿犒迎义旅讙动六合至于麾下大盗豪据阻命遏徳义威殄戮咸坠厥绪无刘于虐人乃并受休嘉去隋氏克归于唐踯躅讴歌灏灏和宁帝庸威栗惟人之为敬奠厥赋积藏于下是谓丰国乡为义廪敛发谨饬歳丁大侵人以有年简于厥刑不残而惩是谓严威小属而支大生而孥恺悌祗敬用厎于治凡其所欲不谒而获凡其所恶不祈而息四夷稽服不作兵革不竭货力丕扬于后嗣用垂于帝式十圣济厥治孝仁平寛惟祖之则泽久而逾深仁增而益髙人之戴唐永永无穷是故受命不于天于其人休符不于祥于其仁惟人之仁匪祥于天匪祥于天兹惟贞符哉未有䘮仁而乆者也未有恃祥而夀者也商之王以桑谷昌以雉雊大宋之君以法星夀郑以龙衰鲁以麟弱白雉亡汉黄犀死莽恶在其为符也不胜唐徳之代光绍明濬深鸿厖大保人斯无疆宜荐于郊庙文之雅诗祗告于徳之休帝曰谌哉乃黜休祥之奏究贞符之奥思徳之所未大求仁之所未备以极于邦治以敬于人事其诗曰于穆敬徳黎人皇之惟贞厥符浩浩将之仁函于肤刃莫毕屠泽熯于爨炎以澣殄厥凶徳乃敺乃夷懿其休风是喣是吹父子熙熙相宁以嬉赋彻而藏厚我糗粻刑轻以清我肌靡伤贻我子孙百代是康十圣嗣于治仁后之子子思孝父易患于已拱之戴之神具尔宜载扬于雅承天之嘏天之诚神宜鉴于仁神之曷依宜仁之归濮㳂于北祝栗于南幅员西东祗一乃心祝唐之纪后天罔坠祝皇之夀与地咸乆曷徒祝之心诚笃之神协人同道以告之俾弥亿万年不震不危我代之延永永毗之仁增以崇曷不尔思有号于天佥曰呜唿咨尔皇灵无替厥符眎民诗帝眎民情匪幽匪明惨或在腹已如色声亦无动威亦无止力弗动弗止惟民之极帝懐民眎乃降明徳乃生明翼明翼者何迺房迺杜惟房与杜实为民路迺定天子迺开万国万国既分迺释蠹民迺学与仕迺播与食迺器与用迺货与通有作有迁无迁无作士实荡荡农实董董工实䝉䝉贾实融融左右惟一出入惟同摄仪以引以遵以肆其风既流品物载休品物载休惟天子守乃二公之乆惟天子明乃二公之成惟百辟正乃二公之令惟百辟谷乃二公之禄二公行矣弗敢忧纵是获忧共二公居矣弗敢泰止是获泰已既柔一徳四夷是则四夷是则永懐不忒五百家註柳先生集巻一五百家註柳先生集卷二钦定四库全书五百家註栁先生集巻二赋佩韦赋栁子读古书覩直道守节者即壮之盖有激也恒惧过而失中庸之义慕西门氏佩韦以戒故作是赋其辞曰邈予生此下都兮块天质之悫醇日月迭而化升兮寖遁初而枉神雕大素而生华兮汩末流以丧真睎徃躅而周章兮懵倚伏其无垠世既夺予之太和兮眷授予以经常循圣人之通途兮郁纵臾而不扬犹悉力而究陈兮获贞则于典章嫉时以奋节兮悯已以抑志登嵩丘而垂目兮瞰中区之疆理横万里而极海兮頽风浩其四起恟惊怛而踯躅兮恶浮诈之相诡思贡忠于明后兮振教导乎遐轨纷吾守此狂狷兮惧执竞而不柔探先哲之奥谟兮攀徃烈之洪休曰沈潜而刚克兮固谠人之嘉猷嗟行行而踬踣兮信徃古之所仇彼穹壤之廓殊兮寒与暑而交修执中而俟命兮固仁圣之善谋吾祖士师之直道兮亦愀然于伐国尼父戮齐而诛夘兮本柔仁以作极蔺竦颜以诮秦兮入降亷犹臣仆吉优繇而布和兮残萑蒲以屏匿刿㧞刃于霸侯兮退匑匑而畏服寛与勐其相济兮孰不颂兹之盛徳克明哲而保躬兮恢大雅之所朂阳宅身以执刚兮率易帅而蒙辜羽愎心以盭志兮首身离而不惩云岳岳而专强兮果黜志而乖图咸触屏以拒训兮肆殒越而就陵冶讦谏于昏朝兮名崩弛而陷诛茍纵直而不羁兮乃变罹而祸仍厯九折而直奔兮固摧辕而失途遵大路而曲辙兮又求达而不能广守柔以允塞兮抵暴梁而坏节家撝谦而温美兮胁子公而丧哲义师仁而恶狠兮遂溃腾而灭裂斯委懦以从邪兮悼上蔡其何补徐偃柔以屏义兮倏邦离而身虏桑𢎞和而却武兮涣宗覆而国举设任柔而自处兮䝉大戮而不悟故曰纯柔纯弱兮必削必薄纯刚纯强兮必丧必亡韬义于中服和于躬和以义宣刚以柔通守而不迁兮变而无穷交得其宜兮乃获其终姑佩兹韦兮考古齐同乱曰韦之申申佩于躬兮本正生和探厥中兮哲人交修乐有终兮庶寡其过追古风兮扬雄酒箴子犹瓶矣观瓶之居居井之眉处髙临深动常近危酒醪不入口藏水满懐不得左右牵于纆徽一旦叀碍为瓽所轠身提黄泉骨肉为泥自用如此不如鸱夷鸱夷滑稽腹大如壶尽日盛酒人复借酤尝为国器託于属车出入两宫经营公家繇是言之酒何过乎瓶赋昔有智人善学鸱夷鸱夷䝉鸿罍罃相追谄诱吉士喜悦依随开喙倒腹斟酌更持味不苦口昬至莫知頽然纵傲与乱为期视白成黑颠倒妍媸已虽自售人或以危败衆亡国流连不归谁主斯罪鸱夷之为不如为瓶居井之眉钩深挹洁淡泊是师和齐五味宁除渴饥不甘不坏乆而莫遗清白可鉴终不媚私利泽广大孰能去之绠絶身破何足怨咨功成事遂复于土泥归根反初无虑无思何必巧曲儌觊一时子无我愚我智如斯牛赋若知牛乎牛之为物魁形巨首垂耳抱角毛革踈厚牟然而鸣黄钟满脰抵触隆曦日耕百亩往来修直植乃禾黍自种自敛服箱以走输入官仓已不适口富穷饱饥功用不有陷泥蹷块常在草野人不慙愧利满天下皮角见用肩尻莫保或穿缄縢或实爼豆由是观之物无踰者不如羸驴服逐驽马曲意随势不择处所不耕不驾藿菽自与腾蹈康荘出入轻举喜则齐鼻怒则奋踯当道长鸣闻者惊辟善识门户终身不惕牛虽有功于已何益命有好丑非若能力慎勿怨尤以受多福解祟赋柳子既谪犹惧不胜其口筮以𤣥遇干之八其賛曰赤舌烧城吐水于瓶其测曰君子解祟也喜而为之赋胡赫炎熏熇之烈火兮而生夫人之齿牙上殚飞而莫遁旁穷走而逾加九泉焦枯而四海渗涸兮纷挥霍而妄遮风雷唬唬以为槖籥兮回禄煽怒而喊呀炖堪舆为甗𨫼兮爇云汉而成霞邓林大椿不足以充于燎兮倒扶桑落棠轇轕而相义膏摇脣而增炽兮焰掉舌而弥葩沃无瓶兮扑无篲金流玉铄兮曾不自比于尘沙独凄已而燠物愈腾沸而骹䶗吾惧夫灼烂灰灭之为祸往搜乎太𤣥之奥讼衆正诉羣邪曰去尔中躁与外挠姑务清为室而静为家茍能是则始也汝迩今也汝遐凉汝者进烈汝者赊譬之犹豁天渊而覆原燎夫何长喙之纷拏今汝不知清已之虑而恶人之譁不知静之为胜而动焉是嘉徒遑遑乎狂奔而西傃盛气而长嗟不亦辽乎于是释然自得以泠风濯热以清源涤瑕履仁之实去盗之夸冠太清之𤣥冕佩至道之瑶华铺冲虗以为席驾恬泊以为车浏乎以游于万物者始彼狙雌倏施而以祟为利者夫何为耶惩咎赋惩咎愆以本始兮孰非余心之所求处卑汚以闵世兮固前志之为尤始余学而观古兮怪今昔之异谋惟聪明为可考兮追骏步而遐游洁诚之既信直兮仁友蔼而萃之日施陈以系縻兮邀尧舜与之为师上睢盱而混茫兮下驳诡而懐私旁罗列以交贯兮求大中之所宜曰道有象兮而无其形推变乗时兮与志相迎不及则殆兮过则失贞谨守而中兮与时偕行万类芸芸兮率由以宁刚柔弛张兮出入纶经登能抑枉兮白黑浊清蹈乎大方兮物莫能婴奉訏谟以植内兮欣余志之有获再征信乎策书兮谓炯然而不惑愚者果于自用兮惟惧夫诚之不一不顾虑以周图兮专兹道以为服谗妬构而不戒兮犹断断于所执哀吾党之不淑兮遭任遇之卒迫势危疑而多诈兮逢天地之否隔欲图退而保已兮悼乖期乎曩昔欲操术以致忠兮衆呀然而互吓进与退吾无归兮甘脂润乎鼎镬幸皇鉴之明宥兮累郡印而南适惟罪大而宠厚兮宜夫重仍乎祸谪既明惧乎天讨兮又幽慄乎鬼责惶惶乎夜寤而昼骇兮类麏䴥之不息凌洞庭之洋洋兮泝湘流之沄沄飘风击以扬波兮舟摧抑而回邅日霾曀以昧幽兮黝云涌而上屯暮屑窣以淫雨兮聴嗷嗷之哀猨衆鸟萃而啾号兮沸洲渚以连山漂遥逐其讵止兮逝莫属余之形魂攅峦奔以纡委兮束汹涌之崩湍畔尺进而寻退兮盪洄汩乎沦涟际穷冬而止居兮羁累棼以萦纒哀吾生之孔艰兮循凯风之悲诗罪通天而降酷兮不殛死而生为逾再歳之寒暑兮犹贸贸而自持将沈渊而陨命兮讵蔽罪以塞祸惟灭身而无后兮顾前志犹未可进路呀以划絶兮退伏匿又不果为孤囚以终世兮长拘挛而轗轲曩余志之修謇兮今何为此戾也夫岂贪食而盗名兮不混同于世也将显身以直遂兮衆之所宜蔽也不择言以危肆兮固羣祸之际也御长辕之无桡兮行九折之峩峩却惊棹以横江兮泝凌天之腾波幸余死之已缓兮完形躯之既多茍余齿之有惩兮蹈前烈而不颇死蛮夷固吾所兮虽显宠其焉加配大中以为偶兮谅天命之谓何闵生赋闵吾生之险阨兮纷䘮志以逢尤气沉郁以杳眇兮涕浪浪而尝流膏液竭而枯居兮魄离散而逺游言不信而莫余白兮虽遑遑欲焉求合喙而隠志兮幽黙以待尽为与世而斥谬兮固离披以颠陨骐骥之弃辱兮驽骀以为骋𤣥虬蹶泥兮畏避鼃黾行不容之峥嵘兮质魁垒而无所隠鳞介藁以横陆兮鸱啸羣而厉吻心沉抑而不舒兮形低摧而自愍肆余目于湘流兮望九疑之垠垠波淫溢以不返兮苍梧郁其蜚云重华幽而野死兮世莫得其伪真屈子之悁微兮抗危辞以赴渊古固有此极愤兮矧吾生之藐艰列徃则以考已兮指斗极以自陈登髙嵒而企踵兮瞻故邦之殷辚山水浩以蔽亏兮路蓊勃以扬氛空庐頽而不理兮翳丘木之榛榛块穷老以沦放兮匪魑魅吾谁隣仲尼之不惑兮有垂训之謩言孟轲四十乃始持心兮犹希勇乎黝贲顾余质愚而齿减兮宜触祸以阽身知徙善而革非兮又何惧乎今之人噫禹绩之勤备兮曾莫理夫兹川殷周之廓大兮南不尽夫衡山余囚楚越之交极兮邈离絶乎中原壤污潦以坟洳兮蒸沸热而恒昬戏凫鹳乎中庭兮蒹葭生于堂筵雄虺蓄形于木杪兮短狐伺景于深渊仰矜危而俯慓兮弭日夜之拳挛虑吾生之莫保兮忝代徳之元醇孰眇躯之敢爱兮窃有继乎古先明神之不欺余兮庶激烈而有闻冀后害之无辱兮匪徒葢乎曩愆梦归赋罹摈斥以窘束兮余惟梦之为归精气注以凝沍兮循旧乡而顾怀夕余寐于荒陬兮心慊慊而莫违质舒解以自恣兮息愔翳而愈㣲歘腾踊而上浮兮俄滉瀁之无依圆方混而不形兮颢醇白之霏霏上茫茫而无星辰兮下不见夫水陆若有鉥余以往路兮驭儗儗以囘复浮云纵以直度兮云济余乎西北风纚纚以经耳兮类行舟迅而不息洞然于以弥漫兮虹蜺罗列而倾侧横冲飇以盪击兮忽中断而迷惑灵幽漠以瀄汨兮进怊怅而不得白日邈其中出兮阴霾披离以泮释施岳渎以定位兮㸦参差之白黑忽崩骞上下兮聊按行而自抑指故都以委坠兮瞰郷闾之脩直原田芜秽兮峥嵘榛棘乔木摧解兮垣庐不饰山嵎嵎以巖立兮水汩汩以漂激魂恍惘若有亡兮涕汪浪以陨轼类曛黄之黭漠兮欲周流而无所极纷若喜而佁儗兮心囘互以壅塞钟鼔喤以戒旦兮陶去幽而开寤罾罻蒙其复体兮孰云桎梏之不固精诚之不可再兮余无蹈夫归路伟仲尼之圣德兮谓九夷之可居惟道大而无所入兮犹流游乎旷野老耼遁而适戎兮指淳茫以纵步蒙庄之恢怪兮寓大鹏之逺去茍逺适之若兹兮胡为故国之为慕首丘之仁类兮斯君子之所誉鸟兽之鸣号兮有动心而曲顾胶余衷之莫能舍兮虽判析而不悟列兹梦以三复兮极明昬而告愬囚山赋楚越之郊环万山兮势腾踊夫波涛纷对回合仰伏以离迾兮若重墉之相褒争生角逐上轶旁出兮其下坼裂而为壕欣下頽以就顺兮曾不畆平而又髙沓云雨而渍厚土兮蒸郁勃其腥臊阳不舒以拥隔兮羣阴而为曹侧耕危获茍以食兮哀斯民之增劳攒林麓以为丛棘兮虎豹咆口阚代狴牢之吠嗥胡井眢以管视兮穷坎险其焉逃顾幽昧之罪加兮虽圣犹病夫嗷嗷匪兕吾为柙兮匪豕吾为牢积十年莫吾省者兮增蔽吾以蓬蒿圣日以理兮贤日以进谁使吾山之囚吾兮滔滔愈膏肓疾赋景公梦疾膏肓尚谓虚假命秦缓以候问遂俯伏于堂下公曰吾今形体不衰筋力未寡子言其有疾者何也秦缓乃穷神极思曰夫上医疗未萌之兆中医攻有兆之者目定死生心存取舍亦犹卞和献含璞之璧伯乐相有孕之马然臣之遇疾如泥之处埏疾之遇臣如金之在冶虽九窍未拥四支且安肤腠营胃外强中干精气内伤神沮脉殚以热益热以寒益寒针灸不达诚死之端巫新麦以为谶果不得其所餐公曰固知天赋性命如彼暄寒短不足悲脩不足欢哂彼医兮徒精厥术如何为之可观医乃勃然变色攘袂而起子无让我我谓于子我之技也如石投水如弦激矢视生则生视死则死膏肓之疾不救衰亡之国不理巨川将溃非捧土之能塞大厦将崩非一木之能止斯言足以谕大子今察乎孰是爰有忠臣闻之愤怨忘废寝食擗摽感叹生死浩浩天地漫漫绥之则寿挠之则散善养命者鲐背鹤发成童儿善辅弼者殷辛夏桀为周汉非药曷以愈疾非兵胡以定乱丧亡之国在贤哲之所扶匡而忠义之心岂膏肓之所羁绊余能理亡国之刓弊愈膏肓之患难君谓之何以医曰夫八纮之外六合之中始自生灵及乎昆虫神安则存神丧则终亦犹道之紊也患出于邪佞身之惫也疾生于火风彼膏肓之与颠覆匪药石而能攻者哉因此而言曰余今变祸为福易曲成直宁闗天命在我人力以忠孝为干橹以信义为封殖拯厥兆庶绥乎社稷一言而荧惑退舍一挥而羲和匪昊桑谷生庭而自灭野雉雊鼎而自息诚天地之无亲曷膏肓之能极医者遂口噤心醉跼敛茫然投弃针石匍匐而前吾谓治国在天子谓治国在贤吾谓命不可续子谓命将可延讵知国不足理疾不足痊佐荒淫为圣主保夭寿为长年皆正直之是与庶将来之勉旃五百家註柳先生集巻二五百家註柳先生集卷三钦定四库全书五百家註栁先生集巻三论封建论天地果无初乎吾不得而知之也生人果有初乎吾不得而知之也然则孰为近曰有初为近孰明之由封建而明之也彼封建者更古圣王尧舜禹汤文武而莫能去之葢非不欲去之也势不可也势之来其生人之初乎不初无以有封建封建非圣人意也彼其初与万物皆生草木榛榛鹿豕狉狉人不能搏噬而且无毛羽莫克自奉自卫荀卿有言必将假物以为用者也夫假物者必争争而不已必就其能断曲直者而聴命焉其智而明者所伏必衆告之以直而不改必痛之而后畏由是君长刑政生焉故近者聚而为羣羣之分其争必大大而后有兵有徳又有大者衆羣之长又就而聴命焉以安其属于是有诸侯之列则其争又有大者焉徳又大者诸侯之列又就而聴命焉以安其封于是有方伯连帅之类则其争又有大者焉徳又大者方伯连帅之类又就而聴命焉以安其人然后天下㑹于一是故有里胥而后有县大夫有县大夫而后有诸侯有诸侯而后有方伯连帅有方伯连帅而后有天子自天子至于里胥其徳在人者死必求其嗣而奉之故封建非圣人意也势也夫尧舜禹汤之事逺矣及有周而甚详周有天下裂土田而𤓰分之设五等邦羣后布履星罗四周于天下轮运而辐集合为朝觐㑹同离为守臣扞城然而降于夷王害礼伤尊下堂而迎觐者歴于宣王挟中兴复古之徳雄南征北伐之威卒不能定鲁侯之嗣陵夷迄于幽厉王室东徙而自列为诸侯矣厥后问鼎之轻重者有之射王中肩者有之伐凡伯诔苌𢎞者有之天下乖盭无君君之心余以为周之䘮乆矣徒建空名于公侯之上耳得非诸侯之盛强末大不掉之咎与遂判为十二合为七国威分于陪臣之邦国殄于后封之秦则周之败端其在乎此矣秦有天下裂都㑹而为之郡邑废侯卫而为之守宰据天下之雄图都六合之上游摄制四海运于掌握之内此其所以为得也不数载而天下大坏其有由矣亟役万人暴其威刑竭其货贿负锄挺谪戍之徒圜视而合从大唿而成羣时则有叛人而无叛吏人怨于下而吏畏于上天下相合杀守刼令而并起咎在人怨非郡邑之制失也汉有天下矫秦之枉徇周之制剖海内而立宗子封功臣数年之间奔命扶伤之不暇困平城病流矢陵迟不救者三代后乃谋臣献画而离削自守矣然而封建之始郡邑居半时则有叛国而无叛郡秦制之得亦以明矣继汉而帝者虽百代可知也唐兴制州邑立守宰此其所以为宜也然犹桀猾时起虐害方域者失不在于州而在于兵时则有叛将而无叛州州县之设固不可革也或者曰封建者必私其土子其人适其俗修其理施化易也守宰者茍其心思迁其秩而已何能理乎余又非之周之事迹断可见矣列侯骄盈黩货事戎大凡乱国多理国寡侯伯不得变其政天子不得变其君私土子人者百不有一失在于制不在于政周事然也秦之事迹亦断可见矣有理人之制而不委郡邑是矣有理人之臣而不使守宰是矣郡邑不得正其制守宰不得行其理酷刑苦役而万人侧目失在于政不在于制秦事然也汉兴天子之政行于郡不行于国制其守宰不制其侯王侯王虽乱不可变也国人虽病不可除也及夫大逆不道然后掩捕而迁之勒兵而夷之耳大逆未彰姦利浚财怙势作威大刻于民者无如之何及夫郡邑可谓理且安矣何以言之且汉知孟舒于田叔得魏尚于冯唐闻黄霸之明审覩汲黯之简靖拜之可也复其位可也卧而委之以辑一方可也有罪得以黜有能得以赏朝拜而不道夕斥之矣夕受而不法朝斥之矣设使汉室尽城邑而侯王之纵令其乱人戚之而已孟舒魏尚之术莫得而施黄霸汲黯之化莫得而行明谴而导之拜受而退已违矣下令而削之缔交合从之谋周于同列则相顾裂眦勃然而起幸而不起则削其半削其半民犹瘁矣曷若举而移之以全其人乎汉事然也今国家尽制郡邑连置守宰其不可变也固矣善制兵谨择守则理平矣或者又曰夏商周汉封而延秦郡邑而促尤非所谓知理者也魏之承汉也封爵犹建晋之承魏也因循不革而二姓陵替不闻延祚今矫而变之垂二百祀大业弥固何系于诸侯哉或者又以为殷周圣王也而不革其制固不当复议也是大不然夫殷周之不革者是不得巳也葢以诸侯归殷者三千焉资以黜夏汤不得而废归周者八百焉资以胜殷武王不得而易徇之以为安仍之以为俗汤武之所不得巳也夫不得巳非公之大者也私其力于巳也私其卫于子孙也秦之所以革之者其为制公之大者也其情私也私其一已之威也私其尽臣畜于我也然而公天下之端自秦始夫天下之道理安斯得人者也使贤者居上不肖者居下而后可以理安今夫封建者继世而理继世而理者上果贤乎下果不肖乎则生人之理乱未可知也将欲利其社稷以一其人之视聴则又有世大夫世食禄邑以尽其封略圣贤生于其时亦无以立于天下封建者为之也岂圣人之制使至于是乎吾固曰非圣人之意也势也四维论管子以礼义亷耻为四维吾疑非管子之言也彼所谓亷者曰不蔽恶也世人之命亷者曰不茍得也世人之命耻者曰羞为非也然则二者果义欤非欤吾见其有二维未见其所以为四也夫不蔽恶者岂不以蔽恶为不义而去之乎夫不茍得者岂不以茍得为不义而不为乎虽不从枉与羞为非皆然然则亷与耻义之小节也不得与义抗而为维圣人之所以立天下曰仁义仁主恩义主断恩者亲之断者宜之而理道毕矣蹈之斯为道得之斯为徳履之斯为礼诚之斯为信皆由其所之而异名今管氏所以为维者殆非圣人之所立乎又曰一维絶则倾二维絶则危三维絶则覆四维絶则㓕若义之絶则亷与耻其果存乎亷与耻存则义果絶乎人既蔽恶矣茍得矣从枉矣为非而无羞矣则义果存乎使管子庸人也则为此言管子而少知理道则四维者非管子之言也天爵论栁子曰仁义忠信先儒名以为天爵未之尽也夫天之贵斯人也则付刚健纯粹于其躬倬为至灵大者圣神其次贤能所谓贵也刚健之气钟于人也为志得之者运行而可大悠久而不息拳拳于得善孜孜于嗜学则志者其一端耳纯粹之气注于人也为明得之者爽达而先觉鉴照而无隠盹盹于独见渊渊于黙识则明者又其一端耳明离为天之用恒久为天之道举斯二者人伦之要尽是焉故善言天爵者不必在道徳忠信明与志而巳矣道徳之于人犹隂阳之于天也仁义忠信犹春秋冬夏也举明离之用运恒久之道所以成四时而行隂阳也宣无隠之明着不息之志所以备四美而富道徳也故人有好学不倦而迷其道挠其志者明之不至耳有照物无遗而荡其性脱其守者志之不至耳明以鉴之志以取之役用其道徳之本舒布其五常之质充之而弥六合播之而奋百代圣贤之事也然则圣贤之异愚也职此而巳使仲尼之志之明可得而夺则庸夫矣授之于庸夫则仲尼矣若乃明之逺迩志之恒久庸非天爵之有级哉故圣人曰敏以求之明之谓也为之不厌志之谓也道徳与五常存乎人者也克明而有恒受于天者也呜唿后之学者尽力于斯所及焉或曰子所谓天付之者若开府库焉量而与之耶曰否其各合乎气者也庄周言天曰自然吾取之守道论或问曰守道不如守官何如对曰是非圣人之言传之者误也官也者道之器也离之非也未有守官而失道守道而失官之事者也是固非圣人之言乃传之者误也夫皮冠者是虞人之物也物者道之凖也守其物由其凖而后其道存焉茍舍之是失道也凡圣人之所以为经纪为名物无非道者命之曰官官是以行吾道云尔是故立之君臣官府衣裳舆马章绶之数㑹朝表着周旋行列之等是道之所存也则又示之典命书制符玺奏复之文叅伍殷辅陪台之役是道之所由也则又劝之以爵禄庆赏之美惩之以黜逺鞭朴梏拲斩杀之惨是道之所行也故自天子至于庶人咸守其经分而无有失道者和之至也失其物去其凖道从而丧矣易其小者而大者亦从而丧矣古者居其位思死其官可易而失之哉礼记曰道合则服从不可则去孟子曰有官守者不得其职则去然则失其道而居其官者古人之不与也是故在上不为抗在下不为损矢人者不为不仁函人者不为仁率其职司其扃交相致以全其工也易位而处各安其分而道达于天下矣且夫官所以行道也而曰守道不如守官葢亦丧其本矣未有守官而失道守道而失官者也是非圣人之言传之者误也果矣时令论上吕氏春秋十二纪汉儒论以为月令措诸礼以为大法焉其言有十二月七十有二候迎日步气以追寒暑之序类其物宜而逆为之备圣人之作也然而圣人之道不穷异以为神不引天以为髙利于人备于事如斯而已矣观月令之説茍以合五事配五行而施其政令离圣人之道不亦逺乎凡政令之作有俟时而行之者有不俟时而行之者是故孟春修封疆端径术相土宜无聚大衆季春利堤防达沟渎止田猎备蚕器合牛马百工无悖于时孟夏无起土功无发大衆劝农勉人仲夏班马政聚百药季夏行水杀草粪田畴美土疆土功兵事不作孟秋纳材苇仲秋劝人种麦季秋休百工人皆入室具衣裘举五谷之要合秩刍养牺牲趋人牧敛务蓄菜伐薪为炭孟冬筑城郭穿窦窖修囷仓谨葢藏劳农以休息之收水泽之赋仲冬伐木取竹箭季冬讲武习射御出五谷种计耦耕具田器合诸侯制百县轻重之法贡职之数斯固俟时而行之所谓敬授人时者也其余郊庙百祀亦古之遗典不可以废诚使古之为政者非春无以布徳和令行庆施惠养㓜少省囹圄赐贫穷礼贤者非夏无以赞杰俊遂贤良举长大行爵出禄断薄刑决小罪节嗜慾静百官非秋无以选士厉兵任有功诛暴慢明好恶修法制养衰老申严百刑斩杀必当非冬无以赏死事恤孤寡举阿党易闗市来商旅审门闾正贵戚近习罢官之无事者去器之无用者则其阙政亦以繁矣斯固不俟时而行之者也变天之道絶地之理乱人之纪舍孟春则可以有事乎作淫巧以荡上心舍季春则可以为之者乎夫如是内不可以纳于君心外不可以施于人事勿书之可也又曰反时令则有飘风暴雨霜雪水潦大旱沈隂氛雾寒暖之气大疫风欬鼽嚏疟寒疥疠之疾螟蝗五谷𤓰瓠果实不成蓬蒿藜莠并兴之异女灾胎天伤水火之讹冦戎来入相掠兵革并起道路不通边境不宁土地分裂四鄙入堡流亡迁徙之变若是者特瞽史之语非出圣人者也然则夏后周公之典逸矣时令论下或者曰月令之作所以为君人者法也葢非为聪明睿智者为之将虑后代有昬昧傲诞而肆于人上忽先王之典举而废之近而取之若陈隋之季是也故取仁义礼智信之事附于时令俾时至而有以发之也不为之时将因循放荡而皆无其意焉尔于是又为之言五行之反戾相盪相摩妖灾之説以震动于厥心古之所以防昏乱之术也今子发而扬之使前人之奥秘布露显明则后之人而又何惮耶曰圣人之为教立中道以示于后曰仁曰义曰礼曰智曰信谓之五常言可以常行者也防昏乱之术为之勤勤然书于方册兴亡治乱之致永守是而不去也未闻其威之以怪而使之时而为善所以滋其怠傲而忘理也语怪而威之所以炽其昏邪淫惑而为祷禳厌胜鬼怪之事以大乱于人也且吾子以为畏册书之多孰与畏人之言使谔谔者言仁义利害焯乎列于其前而犹不悟奚暇顾月令哉是故圣人为大经以存其直道将以遗后世之君臣必言其中正而去其竒衺其有嚚然而不顾者虽圣人复生无如之何又何册书之有若陈隋之季暴戾淫放则无不为矣求之二史岂复有行月令之事者乎然而其臣有劲悍者争而与之言先王之道犹十百而一遂焉然则月令之无益于陈隋亦固矣立大中去大惑舍是而曰圣人之道吾未信也用吾子之説罪我者虽穷万世吾无憾焉尔断刑论上断刑论下余既为断刑论或者以释刑复于余其辞云云余不得巳而为之一言焉夫圣人之为赏罚者非他所以惩劝者也赏务速而后有劝罚务速而后有惩必曰赏以春夏而刑以秋冬而谓之至理者伪也使秋冬为善者必俟春夏而后赏则为善者必怠春夏为不善者必俟秋冬而后罚则为不善者必懈为善者怠为不善者懈是敺天下之人而入于罪也敺天下之人入于罪又缓而慢之以滋其懈怠此刑之所以不措也必使为善者不越月踰时而得其赏则人勇而有劝焉为不善者不越月踰时而得其罚则人惧而有惩焉为善者日以有劝为不善者日以有惩是敺天下之人而从善逺罪也敺天下之人而从善逺罪是刑之所以措而化之所以成也或者务言天而不言人是惑于道者也胡不谋之人心以熟吾道吾道之尽而人化矣是知苍苍者焉能与吾事而暇知之哉果以为天时之可得顺大和之可得致则全吾道而得之矣全吾道而不得者非所谓天也非所谓大和也是亦必无而巳矣又何必枉吾之道曲顺其时以谄是物哉吾固知顺时之得天不如顺人顺道之得天也何也使犯死者自春而穷其辞欲死不可得贯三木加连鎻而致之狱吏大暑者数月痒不得搔痺不得摇痛不得摩饥不得时而食渇不得时而饮目不得瞑支不得舒怨号之声闻于里人如是而大和之不伤天时之不逆是亦必无而巳矣彼其所宜得者死而巳也又若是焉何哉或者乃以为雪霜者天之经也雷霆者天之权也非常之罪不时可以杀人之权也当刑者必顺时而杀人之经也是又不然夫雷霆雪霜者特一气耳非有心于物者也圣人有心于物者也春夏之有雷霆也或发而震破巨石裂大木木石岂为非常之罪也哉秋冬之有霜雪也举草木而残之草木岂有非常之罪也哉彼岂有惩于物也哉彼无所惩则效之者惑也果以为仁必知经智必知权是又未尽于经权之道也何也经也者常也权也者达经者也皆仁智之事也离之滋惑矣经非权则泥权非经则悖是二者强名也曰当斯尽之矣当也者大中之道也离而为名者大中之器用也知经而不知权不知经者也知权而不知经不知权者也偏知而谓之智不智者也偏守而谓之仁不仁者也知经者不以异物害吾道知权者不以常人怫吾虑合之于一而不疑者信于道而巳者也且古之所以言天者葢以愚蚩蚩者耳非为聪明睿智者设也或者之未达不思之甚也辩侵伐论春秋之説曰凡师有钟鼓曰伐无曰侵周礼大司马九伐之法曰贼贤害人则伐之负固不服则侵之然则所谓伐之者声其恶于天下也声其恶于天下必有以厌于天下之心夫然后得行焉古之守臣有朘人之财危人之生而又害贤人者内必弃于其人外必弃于诸侯从而后加伐焉动必克矣然犹校徳而后举量力而后㑹备三有余而以用其人一曰义有余二曰人力有余三曰货食有余是三者大备则又立其礼正其名修其辞其害物也小则诰誓徴令不过其隣虽大不出所暴非有逆天地横四海者不以动天下之师故师不踰时而功成焉斯为人之举也故公之公之而钟鼓作焉夫所谓侵之者独以其负固不服而壅王命也内以保其人外不犯于诸侯其过恶不足暴于天下致文告修文徳而又不变然后以师问焉是为制命之举非为人之举也故私之私之故鼓钟不作斯圣人之所志也周道既壊兵车之轨交于天下而罕知侵伐之端焉是故以无道而正无道者有之以无道而正有道者有之不増徳而以遂威者又有之故世日乱一变而至于战国而生人耗矣是以有其力无其财君子不以动衆有其力有其财无其义君子不以帅师合是三者而明其公私之説而后可焉呜唿后之用师者有能观乎侵伐之端则善矣六逆论春秋左氏言卫州吁之事因载六逆之説曰贱妨贵少陵长逺间亲新间旧小加大淫破义六者乱之本也余谓少陵长小加大淫破义是三者固诚为乱矣然其所谓贱妨贵逺间亲新间旧虽为理之本可也何必曰乱夫所谓贱妨贵者葢斥言择嗣之道子以母贵者也若贵而愚贱而圣且贤以是而妨之其为理本大矣而可舍之以从斯言乎此其不可固也夫所谓逺间亲新间旧者葢言任用之道也使亲而旧者愚逺而新者圣且贤以是而间之其为理本亦大矣又可舍之以从斯言乎必从斯言而乱天下谓之师古训可乎此又不可者也呜唿是三者择君置臣之道天下理乱之大本也为书者执斯言着一定之论以遗后代上智之人固不惑于是矣自中人而降守是为大据而以致败乱者固不乏焉晋厉死而悼公入乃理宋襄嗣而子鱼退乃乱贵不足尚也秦用张禄而黜穰侯乃安魏相成璜而疎呉起乃危亲不足与也苻氏进王勐而杀樊世乃兴胡亥任赵髙而族李斯乃灭旧不足恃也顾所信何如耳然则斯言殆可以废矣噫古之言理者罕能尽其説建一言立一辞则臲卼而不安谓之是可也谓之非亦可也混然而巳教于后世莫知其所以去就明者慨然将定其是非则拘儒瞽生相与羣而咻之以为狂为怪而欲世之多有知者可乎夫人可以及化者天下为不少矣然而罕有知圣人之道则固为书者之罪也五百家註栁先生集巻三五百家註柳先生集卷四钦定四库全书五百家註柳先生集巻四议辩晋文公问守原议晋文公既受原于王难其守问寺人㪍鞮以畀赵衰余谓守原政之大者也所以承天子树霸功致命诸侯不宜谋及媟近以忝王命而晋君择大任不公议于朝而私议于宫不博谋于卿相而独谋于寺人虽或衰之贤足以守国之政不为败而贼贤失政之端由是滋矣况当其时不乏言议之臣乎狐偃为谋臣先轸将中军晋君疏而不咨外而不求乃卒定于内竖其可以为法乎且晋君将袭齐桓之业以翼天子乃大志也然而齐桓任管仲以兴进竖刁以败则获原启疆适其始政所以观示诸侯也而乃背其所以兴迹其所以败然而能霸诸侯者以土则大以力则强以义则天子之册也诚畏之矣乌能得其心服哉其后景监得以相卫鞅𢎞石得以杀望之误之者晋文公也呜唿得贤臣以守大邑则问非失举也盖失问也然犹羞当时陷后代若此况于问与举又两失者其何以救之哉余故着晋君之罪以附春秋许世子止赵盾之义駮复雠议臣伏见天后时有同州下邽人徐元庆者父爽为县吏赵师韫所杀卒能手刃父雠束身归罪当时谏臣陈子昻建议诛之而旌其闾且请编之于令永为国典臣窃独过之臣闻礼之大本以防乱也若曰无为贼虐凡为予者杀无赦刑之大本亦以防乱也若曰无为贼虐凡为理者杀无赦其本则合其用则异旌与诛莫得而并焉诛其可旌兹谓滥黩刑甚矣旌其可诛兹谓僣坏礼甚矣果以是示于天下传于后代趋义者不知所以向违害者不知所以立以是为典可乎盖圣人之制穷理以定赏罚本情以正褒贬统于一而已矣向使刺谳其诚伪考正其曲直原始而求其端则刑礼之用判然离矣何者若元庆之父不陷于公罪师韫之诛独以其私怨奋其吏气虐于非辜州牧不知罪刑官不知问上下䝉冒吁号不闻而元庆能以戴天为大耻枕戈为得礼处心积虑以冲雠人之胷介然自克即死无憾是守礼而行义也执事者宜有慙色将谢之不暇而又何诛焉其或元庆之父不免于罪师韫之诛不愆于法是非死于吏也是死于法也法其可雠乎雠天子之法而戕奉法之吏是悖骜而凌上也执而诛之所以正邦典而又何旌焉且其议曰人必有子子必有亲亲亲相雠其乱谁救是惑于礼也甚矣礼之所谓雠者盖以寃抑沉痛而号无告也非谓扺罪触法陷于大戮而曰彼杀之我乃杀之不议曲直暴寡胁弱而已其非经背圣不已甚哉周礼调人掌司万人之雠凡杀人而义者令勿雠雠之则死有反杀者邦国交雠之又安得亲亲相雠也春秋公羊传曰父不受诛子复雠可也父受诛子复讐此推刃之道复讐不除害今若取此以断两下相杀则合于礼矣且夫不忘雠孝也不爱死义也元庆能不越于礼服孝死义是必达理而闻道者也夫达理闻道之人岂其以王法为敌雠者哉议者反以为戮黩刑壤礼其不可以为典明矣请下臣议附于令有断斯狱者不宜以前议从事谨议桐叶封弟辩古之传者有言成王以桐叶与小弱弟戯曰以封汝周公入贺王曰戯也周公曰天子不可戯乃封小弱弟于唐吾意不然王之弟当封耶周公宜以时言于王不待其戱而贺以成之也不当封耶周公乃成其不中之戯以地以人与小弱者为之主其得为圣乎且周公以王之言不可茍焉而已必从而成之耶设有不幸王以桐叶戯妇寺亦将举而从之乎凡王者之徳在行之何若设未得其当虽十易之不为病要于其当不可使易也而况以其戯乎若戯而必行之是周公教王遂过也吾意周公辅成王宜以道从容优乐要归之大中而已必不逢其失而为之辞又不当束缚之驰骤之使若牛马然急则败矣且家人父子尚不能以此自克况号为君臣者耶是直小丈夫缺缺者之事非周公所宜用故不可信或曰封唐叔史佚成之辩列子刘向古称博极羣书然其録列子独曰郑穆公时人穆公在孔子前几百嵗列子书言郑国皆云子产邓析不知向何以言之如此史记郑繻公二十四年楚悼王四年围郑郑杀其相驷子阳子阳正与列子同时是嵗周安王三年秦惠王韩列侯赵武侯二年魏文侯二十七年燕釐公五年齐康公七年宋悼公六年鲁穆公十年不知向言鲁穆公时遂误为郑耶不然何乖错至如是其后张湛徒知怪列子书言穆公后事亦不能推知其时然其书亦多増窜非其实要之庄周为放依其辞其称夏棘狙公纪渻子季咸等皆出列子不可尽纪虽不槩于孔子道然其虚泊寥阔居乱世逺于利祸不得逮乎身而其心不穷易之遁世无闷者其近是欤余故取焉其文辞类庄子而尤质厚少为作好文者可废耶其杨朱力命疑其杨子书其言魏牟孔穿皆出列子后不可信然观其辞亦足通知古之多异术也读焉者慎取之而已矣辩文子文子书十二篇其传曰老子弟子其辞时有若可取其指意皆本老子然考其书盖驳书也其浑而类者少窃取他书以合之者多凡孟管辈数家皆见剽窃峣然而出其类其意绪文辞义牙相抵而不合不知人之増益之欤或者衆为聚歛以成其书欤然观其往往有可立者又颇惜之悯其为之也劳今刋去谬恶乱杂者取其似是者又颇为发其意藏于家论语辩二篇上篇或问曰儒者称论语孔子弟子所记信乎曰未然也孔子弟子曽参最少少孔子四十六嵗曽子老而死是书记曽子之死则去孔子也逺矣曽子之死孔子弟子略无存者矣吾意曾子弟子之为之也何哉且是书载弟子必以字独曽子有子不然由是言之弟子之号之也然则有子何以称子曰孔子之殁也诸弟子以有子为似夫子立而师之其后不能对诸子之问乃叱避而退则固尝有师之号矣今所记独曽子最后死余是以知之盖乐正子春子思之徒与为之尔或曰孔子弟子尝杂记其言然而卒成其书者曽氏之徒也下篇尧曰咨尔舜天之厯数在尔躬四海困穷天禄永终舜亦以命禹曰余小子履敢用𤣥牡敢昭告于皇上后土有罪不敢赦万方有罪罪在朕躬朕躬有罪无以尔万方或问之曰论语书记问对之辞尔今卒篇之首章然有是何也栁先生曰论语之大莫大乎是也是乃孔子常常讽道之辞云尔彼孔子者覆生人之器者也上之尧舜之不遭而禅不及已下之无汤之势而已不得为天吏生人无以泽其徳日视闻其劳死怨唿而已之徳涸然无所依而施故于常常讽道云尔而止也此圣人之大志也无容问对于其间弟子或知之或疑之不能明相与传之故于其为书也卒篇之首严而立之辩鬼谷子元冀好读古书然甚贤鬼谷子为其指要几千言鬼谷子要为无取汉时刘向班固録书无鬼谷子鬼谷子后出而险盭峭薄恐其妄言乱世难信学者宜其不道而世之言纵横者时葆其书尤者晚乃益出七术怪谬异甚不可考校其言益竒而道益陿使人狙狂失守而易于陷坠幸矣人之葆之者少今元子又文之以指要呜唿其为好术也过矣辩晏子春秋司马迁读晏子春秋髙之而莫知其所以为书或曰晏子为之而人接焉或曰晏子之后为之皆非也吾疑其墨子之徒有齐人者为之墨好俭晏子以俭名于世故墨子之徒尊着其事以増髙为已术者且其旨多尚同兼爱非乐节用非厚𦵏久丧者是皆出墨子又非孔子好言鬼事非儒明鬼又出墨子其言问枣及古冶子等尤怪诞又往往言墨子闻其道而称之此甚显白者自刘向歆班彪固父子皆録之儒家中甚矣数子之不详也盖非齐人不能具其事非墨子之徒则其言不若是后之録诸子书者宜列之墨家非晏子为墨也为是书者墨之道也辩亢仓子太史公为庄周列传称其为书畏累亢桑子皆空言无事实今世有亢桑子书其首篇出庄子而益以庸言盖周所云者尚不能有事实又况取其语而益之者其为空言尤也刘向班固録书无亢仓子而今之为术者乃始为之传註以教于世不亦惑乎辩鹖冠子余读贾谊鵩赋嘉其辞而学者以为尽出鹖冠子余往来京师求鹖冠子无所见至长沙始得其书读之尽鄙浅言也唯谊所引用为美余无可者吾意好事者伪为其书反用鵩赋以文饰之非谊有所取之决也太史公伯夷列传称贾子曰贪夫殉财烈士殉名夸者死权不称鹖冠子迁号为博极羣书假令当时有其书迁岂不见耶假令真有鹖冠子书亦必不取鵩赋以充入之者何以知其然耶曰不类五百家註柳先生集巻四五百家註柳先生集卷五钦定四库全书五百家註柳先生集巻五碑箕子碑凡大人之道有三一曰正蒙难二曰法授圣三曰化及民殷有仁人曰箕子实具兹道以立于世故孔子述六经之㫖尤慇懃焉当纣之时大道悖乱天威之动不能戒圣人之言无所用进死以併命诚仁矣无与吾祀故不为委身以存祀诚仁矣与亡吾国故不忍具是二道有行之者矣是用保其明哲与之俯仰晦是謩范辱于囚奴昏而与邪隤而不息故在易曰箕子之明夷正蒙难也及天命既改生人以正乃出大法用为圣师周人得以序彛伦而立大典故在书曰以箕子归作洪范法授圣也及封朝鲜推道训俗惟徳无陋惟人无逺用广殷祀俾夷为华化及民也率是大道藂于厥躬天地变化我得其正其大人欤于虖当其周时未至殷祀未殄比干已死㣲子已去向使纣恶未稔而自毙武庚念乱以图存国无其人谁与兴理是固人事之或然者也然则先生隠忍而为此其有志于斯乎唐某年作庙汲郡嵗时致祀嘉先生独列于易象作是颂云䝉难以正授圣以謩宗祀用繁夷民其苏宪宪大人显晦不渝圣人之仁道合隆汚明哲在躬不陋为奴冲譲居礼不盈称孤髙而无危卑不可踰非死非去有懐故都时诎而伸卒为世模易象是列文王为徒大明宣昭崇祀式孚古阙颂辞继在后儒道州文宣王庙碑谨案某年月日儒师河东薛公伯髙由尚书刑部郎中为道州明年二月丁亥公用牲币祭于先圣文宣王之庙夜漏未尽三刻公𤣥冕以入就位于庭愓焉深惟夫子之祀爰自京师大学徧于州邑遐濶僻陋咸用斯时致奠展诚宿燎设悬罇爼旂章粲穆布列周天之下呜唿夫子之道闳肆尊显二帝三王其无以侔大也然其堂庭庳陋椽栋毁坠曽不及浮图外说克壮厥居水潦仍至嵗加荡沃公蹙然不宁若罔获承既祭而出登墉以望爰得美地丰衍端夷水环以流有頖宫之制是日树表列位由礼考宜然后节用以制货财乗时以僦功役逾年而克有成庙舍峻整阶序廓大讲肄之位师儒之室立廪以周食圃畦以毓蔬权其子母赢且不竭由是邑里之秀民感道怀和更来门下咸愿服儒衣冠由公训程公摄衣登席亲释经旨丕谕本綂父庆其子长励其㓜化用兴行人无诤讼公又曰夫子称门弟子颜回为庶几其后从于陈蔡亦各有号言出一时非尽其徒也于后失厥所谓妄异科第坐祀十人以为哲岂夫子志哉余案月令则曰释奠于先圣先师国之故也乃立夫子像配以颜氏笾豆既嘉笙镛既成九年八月丁未公祭于新庙退考疑义合以燕飨万民翼翼观礼识古于是春秋师晋陵蒋坚易师沙门凝𧦬助教某学生某等来告愿刻金石明夫子之道及公之勤惟夫子极于化初冥于道先羣儒咸称六籍具存茍賛其道若誉天地之大褒日月之明非愚则惑不可犯也惟公探夫子之志考有国之制光施彛典革正道本俾是荒服移为阙里在周则鲁侯申能修頖宫诗有其歌在汉蜀守文翁能首儒学史有其賛今公法古之大同于鲁化人之难侔于蜀盍铭兹徳以告于史氏而刋之兹碑铭曰荆楚之阳厥服惟荒民鲜由仁帝降其良振振薛公惟徳之造赤旂金节来莅于道师儒咸㑹嘉有攸告吉日丁亥献于頖宫庭燎伊煌有焕其容公升于位心莫不恭爰念圣祀徧于海邦服冕陈器州邑攸同咸忻以欷思报圣功卜迁于嘉惟吉之逢畇畇其原既夷且大涣涣其流实环于外作庙有严昭祀显配洁兹器用观礼斯㑹布筵伊位作廪伊秩以丰其仪以壮其室新宫既成崇报孔明千古有经公粹厥诚邦民之良弁服是缨公躬讲论䖍黙以聴公降酬酢进退齐平柔肌洽体莫不充盈归懽于心父子弟兄钦惟圣王厥道无涯世有颂辞益疚其多公斯考礼民感休嘉从于鲁风祗以咏歌公钖于天眉夀来加公赉于王休命是荷师于辟雍大邦以和侑酳申申王道式讹诸儒作诗思继頖水丕扬厥声以告太史柳州文宣王新修庙碑仲尼之道与王化逺迩惟柳州古为南夷椎髻卉裳攻刼鬬暴虽唐虞之仁不能柔秦汉之勇不能威至于有国始循法度置吏奉贡咸若采卫冠带宪令进用文事学者道尧舜孔子如取诸左右执经书引仁义旋辟唯诺中州之士时或病焉然后知唐之徳大以遐孔氏之道尊而明元和十年八月州之庙屋坏几毁神位刺史柳室元始至大惧不任以坠教基丁未奠荐法齐时事礼不克施乃合初亚终献三官衣布洎于赢财取土木金石征工僦功完旧益新十月乙丑王宫正室成乃安神栖乃正法庭祗㑹羣吏卜日之吉䖍告于王灵曰昔者夫子尝欲居九夷其时门人犹有惑圣言今夫子代千有余载其教始行至于是邦人去其陋而本于儒孝父忠君言及礼义又况巍然炳然临而炙之乎惟夫子以神道设教我今罔敢知钦若兹教以宁其神追思告诲如在于前茍神之在曷敢不䖍居而无陋罔贰昔言申陈严祀永永是尊丽牲有碑刻在庙门终南山祠堂碑贞元十二年夏洎秋不雨穑人焦劳嘉谷用虞皇帝使中谒者祷于终南山申命京兆尹韩府君祗饰祀事考视祠制以为栋宇不称宜有加饰遂命盭厔令裴均䖍承圣謩剏制祠宇乃征土工木工石工备器执用来㑹祠下斩板榦砻柱础陶瓴甓筑垣墉恢度旧制立三筵六寻既兴功𤣥云触石霈泽周被植物擢茂期于丰登神道感而宣灵人心欢而致和嘉气充溢抃蹈布野于是邑令僚吏至于胥徒黄髪耆艾野夫版尹佥曰盖闻名山之列天下也其有能奠方域产财用兴云雨考于祭法宜在祀典惟终南据天之中在都之南西至于褒斜又西至陇首以临于戎东至于商颜又东至于太华以距于闗实能作固以屏王室其物产之厚器用之出则璆琳琅玕夏书载焉纪堂条枚秦风咏焉今其神又能对于祷祀化荒为穰易沴为和厥功章明宜受大礼俾有凭託而宣其烈也非我后敬神重谷则曷能发大号尊明灵非我公勤人奉上则曷能对休命作新庙人事既备神明时若丰我公田遂及我私粢盛无虞储峙用充厥猷茂哉遂相与东向蹈舞拜手稽首愿颂帝力且宣神徳永着终古辞曰皇帝垂徳制定统极神道泰宁祀典修饰穰祈禜雩皆有凖程顾惟终南祠位庳陋不称显名爰降制诏充大厥宇启寤诚明昭感神衷道宣天休获此利贞笃灾愆阳化为丰穰实我粢盛人赖蓄给鼓腹而歌以乐其生巍巍灵山兴利产财作固镐京拥其嘉休眷祐于人永宅厥灵奕奕新庙整顿端庄神位宻清后祀承则絜心勤礼导畅纯精邑吏啬夫鲐背鲵齿愿垂表经颂宣圣徳篆刻坚石永世飞声太白山祠堂碑雍州西南界于梁其山曰太白其地恒寒氷雪之积未尝已也其人以为神故嵗水旱则祷之寒暑乖候则祷之疠疾祟降则祷之咸若有答焉者贞元十二年孟秋旱甚皇帝遇灾悼惧分命祷祀至于兹山又诏京兆尹宜饰祠庙遂下令于甸邑邑令裴均临事有恪革去狭陋恢闳栋宇阶室之广三倍其初翌日大雨黍稷用丰野夫讙谣钦圣信神愿垂颂声刻在金石文曰碑隂文时尹韩府君讳臯祇奉制诏发付邑吏令裴府君讳均承荷君公之命督就祠宇事谨甚克媚神意用获显贶邑人灵之其事遂闻诏书嘉异劳主者甚厚乃刻兹石立于西序右阶之下肆列裴氏之政于碑之隂惟君教行于家徳施于人抚字惠厚柔仁博爱之道洽于鳏嫠亷毅肃给威断勐制之令行于强御狱讼不私于上罪责不及于下农事课励厚生克勤征赋首入而其人益赡创立传馆平易道路改作甚力而其人弥逸韩府君每用嘉褒称其理为甸服最今兹设庙位神神欢而宁宜为君之诚敬克合于上用启之也不可以不志湘源二妃庙碑元和九年八月二十日湘源二妃庙灾司功掾守令彭城刘知刚主簿安邑卫之武告于州刺史御史中丞清河崔公能祇栗厥戒㑹羣吏洎衆工发开元诏书惧废守祀搜考赢羡均节委积咸执牍聿至于祠下稽度既备佣役惟时斩木于上游陶埴于水涯迺桴迺载工逸事遂作貌显严粲然而威十有一月庚辰陈奠荐辞立石于庙门之宇下唯父子夫妇人道之大大哉二神咸极其㑹为子而父尧为妇而夫舜齐圣并明弼成授受内若嚚瞽上承辉光克艰以乂徳罔不至帝既野死神亦不返食于兹川古有常典敺祓戾孽恢宣淑灵敢或失职以奸大刑有翼其恭有苾其馨沉牲爰告即石是铭铭曰渊懿承圣舜妻尧女徳形妫汭神位湘浒揆兹有初克硕厥宇唐命秩祀兹邑攸主毛牷既疈椒馨爰糈𦙍于万年期保伊祜潜火煽孽炖于融风神风播迁时罔克龚邑令羣吏告于君公亷用积余以就尔功桴木负埴载流于江既夷以成崇宇峻墉洁严清闲左右率从神乐来归徒御雍雍神既安止邦人载喜奉其吉玉以对嘉祉南风湑湑湘水如舞将子无讙神聴钟鼓丰其交报邦邑是与刻此乐歌以极终古饶娥碑饶娥饶人饶姓娥名世渔鄱水娥为室女渊懿靖専虽小家未尝出游治絺葛供女事循整乡闾敬式娥父醉渔风卒起不能舟遂以溺死求尸不得娥闻父死走哭水上三日不食耳鼻流血气尽伏死明日尸出鼋鱼鼍蛟浮死万数塞川下流鄱旁下民悲感怨号以为神竒县人乡人㑹钱具仪𦵏娥鄱水西横道上追思不足相与作石以诒后世其辞曰生徳无类气灵而休嗟兹孝娥惟行之周渊懿含贞好靖不游纎葛絺纻克供以修蒸蒸在家其父世渔饮酒不节死乎风涛匍匐来哭号夭以唿颜目耳鼻膏血交流三日顿踣气竭形枯父尸既出孝质已殂龟鳖鼋鼍有蛟洎鱼充流溢岸旁出仰浮见怪异形适与我谋鄱民哀号或以颂歌齐女色忧伤槐罢诛赵姬完父操棹爰讴肉刑不施汉美淳于烈烈孝娥水死上虞娥之至徳实与为俦恒人有言惟教是图懿兹徳女家世不儒竒行特出神道莫酬穷哀罔泄终古以留乡人好礼爰立兹丘建铭当道过者下车唐故特进赠开府仪同三司扬州大都督南府君睢阳庙碑急病让夷义之先图国忘死贞之大利合而动乃市贾之相求恩加而感则报施之常道睢阳所以不阶王命横絶凶威越千祀而挺生奋百代而特立者也时惟南公天与拳勇神资机智艺穷百中豪出千人不遇兴词郁尨眉之都尉数竒见惜挫猨臂之将军天寳末冦剧凭陵隳突河华天旋亏斗极之位地圯积狐狸之穴亲贤在庭子骏陈謩以佐命元老用武夷甫委师而劝进惟公与南阳张公巡髙阳许公逺义气悬合訏谋大同誓鸠武旅以遏横溃裂裳而千里来应左袒而一唿皆至柱厉不知而死难狼曋见黜而奔师忠谋朗然万夫齐力公以推让且専奋撃为马军兵马使出战则羣校同强入守而百雉齐固初据雍丘谓非要害将保江淮之臣庶通南北之奏复拔我义类扼于睢阳前后捕斩要遮凶气连沮汉兵已絶守䟽勒而弥坚虏骑虽强顿盱眙而不进贼徒乃弃疾于我悉衆合围技虽穷于九攻志益専于三板偪阳悬布之劲汧城凿穴之竒息意牵牛羞郑师之大临甘心易子鄙宋臣之病告诸侯环顾而莫救国命阻絶而无归以有尽之疲人敌无巳之强冦公乃跃马溃围驰出万衆抵贺兰进明乞师进明乃张乐侑食以好聘待之公曰敝邑父子相食而君辱以燕礼独何心欤乃自噬其指曰噉此足矣遂恸哭而返即死孤城首碎秦庭终懵无衣之赋身离楚野徒伤带劒之辞至徳二年十月城陷遇害无传燮之叹息有周苛之慷慨闻义能徙果其初心烈士抗词痛臧洪之同日直臣致愤惜蔡恭于累旬朝廷加赠特进扬州大都督定功为第一等与张氏许氏并立庙睢阳嵗时致祭男在襁褓皆受显秩赐之土田𦵏刻鲍信之形陵图龎徳之状纳官其子见勾践之心羽林字孤知孝武之志举门闗于周典征印绶于汉仪王猷以光宠钖斯备于戯睢阳之事不唯以能死为勇善守为功所以出竒以耻敌立慬以怒冦俾其専力于东南而去备于西北力専则坚城必陷备去则天讨可行是故即城陷之辰为尅敌之日世徒知力保于江淮而不知功靖乎丑虏论者或未之思欤公讳霁云字某范阳人有子曰承嗣七嵗为婺州别驾赐绯鱼袋厯施涪二州服忠思孝无替负荷惧祠宇久逺徳音不形愿斵坚石假辞纪美惟公信以许其友刚以固其志仁以残其肌勇以振其气忠以摧其敌烈以死其事出乎内者合于贞行乎外者贯于义是其所以奋百代而超千祀者矣其志不亦宜乎庙貌斯存碑表攸託洛阳城思乡之梦傥来麒麟阁中即图之词可继铭曰贞以图国义惟急病临难忘身见危致命汉宠死事周崇死政烈烈南公忠出其性控扼地利奋扬兵柄东䕶吴楚西临周郑婪婪羣凶害气弥盛长蛇封豕踊跃不定屹彼睢阳制其要领横溃不流疾风斯劲梯冲外舞缶穴中侦钤马非艰析骸犹竞浩浩列士不闻济师兵食殱焉守逾三时公奋其勇单车载驰投躯无告噬指而归力穷就执犹抗其辞圭璧可碎坚贞不亏冦力东尽兇威西恧孤城既拔渠魁受戮雷霆之诛由我而速巢穴之固由我而覆江汉淮湖羣生咸育倬焉勲烈孰与齐躅天子震悼陟是元功旌褒有加命秩斯崇位尊九牧礼视三公建兹祠宇式是形容牲牢伊硕黍稷伊丰䖍䖍孝嗣望慕无穷刋碑河浒万古英风五百家註柳先生集巻五五百家註柳先生集卷六钦定四库全书五百家註柳先生集巻六碑曹溪第六祖赐谥大鉴禅师碑扶风公廉问岭南三年以佛氏第六祖未有称号䟽闻于上诏谥大鉴禅师塔曰灵照之塔元和十年十月十三日下尚书祠部符到都府公命部吏洎州司功掾告于其祠幢盖钟鼔増山盈谷万人咸㑹若闻鬼神其时学者千有余人莫不欣踊奋厉如师复生则又感悼涕慕如师始亡因言曰自有生物则好鬬夺相贼杀丧其本实誖乖淫流莫克返于初孔子无大位没以余言持世更杨墨黄老益杂其术分裂而吾浮图说后出推离还源合所谓生而静者梁氏好作有为师达摩讥之空术益显六传至大鉴大鉴始以能劳苦服役一聴其言言希以究师用感动遂受信具遁隠南海上人无闻知又十六年度其可行乃居曹溪为人师㑹学去来尝数千人其道以无为为有以空洞为实以广大不荡为归其教人始以性善终以性善不假耘锄本其静矣中宗闻名使幸臣再征不能致取其言以为心术其说具在今布天下凡言禅皆本曹溪大鉴去世百有六年凡治广部而以名闻者以十数莫能掲其号乃今始告天子得大谥丰佐吾道其可无辞公始立朝以儒重刺䖍州都䕶安南由海中大蛮夷连身毒之西浮舶聴命咸被公徳受旂纛节㦸来南海属国如林不杀不怒人畏无噩允克光于有仁昭列大鉴莫如公宜其徒之老乃易石于宇下使来谒辞其辞曰达摩干干传佛语心六承其授大鉴是临劳勤専黙终揖于深抱其信器行海之隂其道爰施在溪之曹厖合猥附不夷其髙传告咸陈惟道之褒生而性善在物而具荒流奔轶乃万其趣匪思愈乱匪觉滋误由师内鉴咸获于素不植乎根不耘乎苗中一外融有粹孔昭在帝中宗聘言于朝隂翊王度俾人逍遥越百有六祀号谥不纪出扶风公告今天子尚书既复大行乃诔光于南土其法再起厥徒万亿同悼齐喜惟师教所被洎扶风公所履咸戴天子天子休命嘉公徳美溢于海夷浮图是视师以仁传公以仁理谒辞图坚永𦙍不已南岳弥陀和尚碑在代宗时有僧法照为国师乃言其师南岳大长老有异徳天子南向而礼焉度其道不可徴乃名其居曰般舟道塲用尊其位公始居山西南巖石之下人遗之食则食不遗则食土泥茹草木其取衣类是南极海裔北自幽都来求厥道或值之崖谷羸形垢面躬负薪槱以为仆役而媟之乃公也凡化人立中道而教之权俾得以疾至故示専念书涂巷刻谿谷不勤诱掖以援于下不求而道备不言而物成人皆负布帛斩木石委之巖戸不拒不营祠宇既具以洎于徳宗申诏褒立是为弥陀寺施之余则与饿疾者不尸其功公始学成都唐公次资川诜公诜公学于东山忍公皆有道至荆州进学玉泉真公真公授公以衡山俾为教魁人从而化者以万计初法照居庐山由正定趋安乐国见䝉恶衣侍佛者佛告曰此衡山承逺也出而求之肖焉乃从而学传教天下由公之训公为僧凡五十六年其夀九十一贞元十八年七月十九日终于寺葬于寺之南冈刻石于寺大门之右铭曰一气回薄茫无穷其上无初下无终离而为合蔽而通始末或异今焉同虚无混㝠道乃融圣神无迹示教功公之率衆峻以容公之立诚教其中服庇草木蔽穹隆仰攀俯取食以充形游无极交大雄夫子稽首师顺风四方奔走云之从经始㝷尺成灵宫始自蜀道至临洪咨谋往复穷真宗弟子传教国师公化流万亿代所崇奉公寓形于南冈㓜曰𢎞愿惟孝恭立之兹石书𤣥踪岳州圣安寺无姓和尚碑维某年月日岳州大和尚终于圣安寺凡为僧若干年年若干有名无姓世莫知其闾里宗族所设施者有问焉而以告曰性吾姓也其原无初其胄无终承于释师以系道本吾无姓耶法劒云者我名也实且不有名恶乎存吾有名耶性海吾乡也法界吾宇也戒为之墉惠为之户以守则固以居则安吾闾里不具乎度门道品其数无极菩萨大士其衆无涯吾与之戚而不吾异也吾宗族不大乎其道可闻者如此而止读法华经金刚般若经数逾千万或讥以有为曰吾未尝作呜唿佛道逾逺异端竞起唯天台大师为得其说和尚绍承本统以顺中道凡受教者不失其宗生物流动趋向混乱惟极乐正路为得其归和尚勤求端悫以成至愿凡聴信者不惑其道或讥以有迹曰吾未尝行始居房州龙兴寺中徙居是州作道场于楞伽北峯不越阃者五十祀和尚凡所严事皆世髙徳始出家事而依者曰卓然师居南阳立山𦵏岳州就受戒者曰道颕师居荆州弟子之首曰怀逺师居长沙安国寺为南岳戒法嵗来侍师㑹其终遂以某月某日𦵏于卓然师塔东若干步铭曰道本于一离为异门以性为姓乃归其根无名而名师教是尊假以示物非吾所存大乡不居大族不亲渊懿内朗冲虚外仁圣有遗言是究是勤惟动惟黙逝如浮云教久益微世罕究陈爰有大智出其真门师以显示俾民惟新情动生变物由湮沦爰授乐国㕘乎化源师以诱导俾民不昏道用不作神行无迹晦明俱如生死偕寂法付后学施之无斁𦵏从我师无忘真宅荐是昭铭刻兹贞石碑隂记无姓和尚既居是山曰凡吾之求非在外也吾不动矣𢎞农杨公炎自道州以宰相征过焉以为宜居京师强以行不可将以闻曰愿间嵗乃往明年杨去相位窜谪南海上终如其志赵郡李蕚辩博人也为岳州盛气欲屈其道闻一言服为弟子河东裴藏之举族受教京兆尹𢎞农杨公某以其隠地为道塲奉和州刺史张惟俭买西峯广其居凡以货利委堂下者不可选纪受之亦无言将终命其大弟子怀逺授以道妙终不告其姓或曰周人也信州刺史李某为之传长沙谢楚为行状博陵崔行俭为性守一篇凡以文辞道和尚功徳者不可悉数𢎞农公自余杭命以行状来怀逺师自长沙以传来使余为碑既书其辞故又假其隂以记龙安海禅师碑佛之生也逺中国仅二万里其没也距今兹仅二千嵗故传道益微而言禅最病拘则泥乎物诞则离乎真真离而诞益胜故今之空愚失惑纵傲自我者皆诬禅以乱其教冒于嚚昏放于淫荒其异是者长沙之南曰龙安师师之言曰迦叶至师子二十三世而离离而为达摩由达摩至忍五世而益离离而为秀为能南北相訾反戾鬬狠其道遂隠呜唿吾将合焉且世之传书者皆马鸣龙树道也二师之道其书具存徴其书合于志可以不慁于是北学于惠隠南求于马素咸黜其异以蹈乎中乖离而愈同空洞而益实作安禅通明论推一而适万则事无非真混万而归一则真无非事推而未尝推故无适混而未尝混故无归块然趣定至于旬时是之谓施用茫然同俗极乎流动是之谓真常居长沙在定十四日人即其处而成室宇遂为寳应寺去于湘之西人又从而负大木砻宻石以益其居又为龙安寺焉尚书裴公某李公某侍郎吕公某杨公某御史中丞房公某咸尊师之道执弟子礼凡年八十一为僧五十三朞元和三年二月九日而没其弟子𤣥觉洎怀直浩初等状其师之行谒余为碑曰师周姓如海名也世为士父曰择交同州録事㕘军叔曰择从尚书礼部侍郎师始为释其父夺之志使仕至成都主簿不乐也天寳之乱复其初心尝居京师西明寺又居岣嵝山终龙安寺𦵏其原铭曰浮图之修其奥为禅殊区异世谁得其传遁隠乖离浮游散迁莫征旁行徒聴诬言空有互鬬南北相残谁其㑹之楚有龙安龙安之徳惟觉是则苞并絶异表正失惑貌昧形静功流无极动言有为弥寂而黙祠庙之严我居不饰贵贱之来我道无得逝耶匪追至耶谁抑惟世之机惟道之微既陈而明乃去而归象物徒设真源无依后学谁师呜唿兹碑五百家註柳先生集巻六五百家註柳先生集卷七钦定四库全书五百家註柳先生集巻七碑铭南岳云峯寺和尚碑干元元年某月日皇帝曰予欲俾慈仁怡愉洽于生人惟浮图道允迪乃命五岳求厥元徳以仪于下惟兹岳上于尚书其首曰云峯大师法证凡莅事五十年贞元十七年乃没其徒曰诠曰逺曰振曰巽曰素凡三千余人其长老咸来言曰吾师轨行峻特器宇𢎞大有来受律者吾师示之以为尊严整齐明列义类而人知其所不为有来求道者吾师示之以为髙广通达一其空有而人知其所必至元臣硕老稽首受教髫童毁齿踊跃执役故从吾师之命而度者凡五万人吾师冬不燠裘饥不丰食每嵗㑹其类读羣经俾圣言毕出有以见其大又率其仵伐木辇土作佛塔庙洎经典俾像法益广有以见其用将没告门人曰吾自始学至去世未尝有作焉然后知其动无不虚静无不为生而未始来殁而未始往也其道备矣愿刻山石知教之所以大其词曰师之教尊严有耀恭天子之诏维大中以告后学是效师之徳简峻渊黙柔惠以直涣焉而不积同焉而皆得兹道惟则师之功勤劳以庸维奥祕必通以兴祠宫遐迩攸从师之族由虢而郭世徳有奕从佛于释师之夀七十有八维终始罔缺丕冒遗烈厥徒蒸蒸维大教是膺维宪言是征溥博恢𢎞如川之増如云之兴如岳之不崩终古其承之南岳云峯和尚塔铭云峯和尚族郭氏号法证为竺干道五十有七年年七十有八贞元十七年九月十七日终十月二十七日𦵏凡度学者五万人弟子者三千人色厉而仁行峻而周道广而不尤功髙而不有毅然居山之北峰以为仪表世之所谓贤人大臣者至南方咸所严事由其内者闻大师之言律义莫不震动悼惧如聴誓命由其外者闻大师之称道要莫不悽欷欣踊如获肆宥故时推人师则専其首诏求教宗则冠其位披山伐木崇构法宇则地得其胜捐衣去食广阅羣经则理得其深其道实勤而其心无求自大师化去教亦随丧呜唿大师之𦵏门人慕号长老愁痛遂相与以为兹塔砻石峻整植木蓊茂凡衡山无与为比者然而未有能纪其事余既与大乗师重巽游巽其徒也亟为余言故为其铭铭曰苞元极兮韬大方威而仁兮幽以光行峻洁兮貌斋庄气混溟兮徳洋洋演大律兮离毫芒度羣有兮耀柔刚栋宇立兮像法彰文字阐兮圣言扬诏褒列兮宅南方道之广兮用其常后是式兮宜久长閟灵室兮记崇冈即𤣥石兮垂文章学者慕兮哀无疆南岳般舟和尚第二碑佛法至于衡山及津大师始修起律教由其坛场而出者为得正法其大弟子曰日悟和尚尽得师之道次补其处为浮图者宗世家于零陵蒋姓也和尚心大而行宻体卑而道尊以为由定发慧必用毗尼为之室宇遂执业于东林恩大师究观祕义乃归传教不视文字悬判深㣲登坛莅事度比丘衆凡嵗千人者三十有七而道不慁以为去凡即圣必以三昧为之轨道遂服勤于紫霄逺大师修明要奥得以观佛浩入性海洞开真源道场専精长跪右遶不衡不倚凡七日者百有二十而志不衰初开元中诏定制度师乃居本郡龙兴寺肃宗制天下名山置大徳七人兹岳尤重推择居首师乃即崇岭是作精室辟林莽刳巖峦殿舍宏大廊庑修直不命而献力不祈而荐货凡南方颛念佛三昧者必由于是命曰般舟台焉和尚生十三年而始出家又九年而受具戒又十年而处坛场又三十七年而当贞元二十年正月十七日化于兹室呜唿无得而修故念为实相不取于法故律为大乗坏衣不饰揣食不味覆荐服役凡出于生物者摈而勿用不自知其慈摄取调御凡归于正真者动而成羣不自知其教万行方厉一性恒如寂用之涯不可得也有弟子曰景秀嗣居法㑹欲广其师之徳延于罔极故申明陈辞俾刋之兹碑铭曰像教南被又津而尊威仪有严载辟其门吾师是嗣増濬道源度衆逾广大明羣昏乃兴毗尼微宻是论八万总结彰于一言声闻熈熈遐迩来奔如木既拔有植其根乃法般舟奥妙斯存百亿冥㑹观于化元同道祁祁功庸以敦如水斯壅流之无垠帝求人师登我先觉赫矣明命表兹灵岳于彼南阜斋宫爰作负掲致货时靡要约袒奋程力不唿而诺是刈是凿既涂既斵层搆孔硕以延后学出不牛马服不絮帛匪安其躬亦菲其食勤而不劳在用恒寂纵而不傲在舍恒得洪融混合孰究其迹懿兹遗光式是嘉则容貌往矣轨仪无极其徒追思赓荐兹石南岳大明寺律和尚碑儒以礼立仁义无之则坏佛以律持定慧去之则丧是故离礼于仁义者不可与言儒异律于定慧者不可与言佛达是道者唯大明师师姓欧阳氏号曰惠开唐开元二十一年始生天寳十一载始为浮图大厯十一年始登坛为大律师贞元十三年十一月十一日卒元和九年正月其弟子怀信道嵩尼无染等命髙道僧灵屿为行状列其行事愿刋之兹碑宗元今掇其大者言曰师先因官世家潭州为大姓有勲列爵位今不言大浮图也凡浮图之道衰其徒必小律而去经大明恐焉于是从峻洎侃以究戒律而大法以立又从秀洎昱以通经教而奥义以修由是二道出入隠显后学以不惑来求以有得广徳二年始立大明寺于衡山诏选居寺僧二十一人师为之首干元元年又命衡山立毗尼蔵诏选讲律僧七人师应其数凡其衣服器用动有师法言语行止皆为物轨执巾匜奉杖履为侍者数百翦髪髦被教戒为学者数万得衆若独居尊若卑晦而光介而大灏灏焉无以加也其塔在祝融峯西址下碑在塔东其辞曰儒以礼行觉以律兴一归真源无大小乗大明之律是定是慧丕穷经教为法出世化人无疆垂裕无际诏尊硕徳威仪有继道徧大州徽音勿替祝融西麓洞庭南裔金石刻辞弥亿千嵗碑隂凡𦵏大浮图无竁穴其于用碑不宜然昔之公室礼得用碑以𦵏其后子孙因宜不去遂铭徳行用图久于世及秦刻山石号其功徳亦谓之碑而其用遂行然则虽浮图亦宜也凡𦵏大浮图其徒广则能为碑晋宋尚法故为碑者多法梁尚禅故碑多禅法不周施禅不大行而律存焉故近世碑多律凡𦵏大浮图未尝有比丘尼主碑事今惟无染实来涕泪以求其志益坚又能言其师他徳尤备故书之碑隂师凡主戒事二十二年宰相齐公映李公泌赵公憬尚书曹王臯裴公胄侍郎令狐公峘或师或友齐亲执经受大义为弟子又言师始为童时梦大人缟冠素舄来告曰居南岳大吾道者必尔也已而信然将终夜有光明笙磬之音衆咸见闻若是类甚衆以儒者所不道而无染勤以为请故末传焉无染韦氏女世显贵今主衡山戒法衡山中院大律师塔铭衡山中院大律师曰希操没年五十七既没二十七年弟子诫盈奉公之遗事愿铭塔石公昝姓凡去儒为释者三十一祀掌律度衆者二十六㑹南尼戒法坏而复正由公而大兴衡岳佛寺毁而再成由公而丕变故当世之士若李丞相泌道未尝屈覩公而稽首尊之不名出世之士若石廪公瓉公言未尝形遇公而叹息推以䕶法是以建功之始则震雷大风示其兆灭迹之际则陨星黒祲告其期斯为神怪不可度已故其与物大同终始无争受学之衆他莫能偕也凡所受教若华严照公兰若真公荆州至公律公皆大士凡所授教若惟瑗道郢灵干惟正惠常诫盈皆闻人呜唿始终哉为之铭曰首有承兮卒有传革大讹兮持法权衆之至兮志益䖍雷发兆兮功已宣星告妖兮夀不延灵变化兮迎大仙砻兹石兮垂万年世有坏兮徳无迁五百家註柳先生集巻七五百家註柳先生集卷八钦定四库全书五百家註柳先生集巻八行状段太尉逸事状太尉始为泾州刺史时汾阳王以副元帅居蒲王子晞为尚书领行营节度使寓军邠州纵士卒无赖邠人偷视暴恶者卒以货窜名军伍中则肆志吏不得问日羣行丐取于市不嗛辄奋击折人手足椎釡鬲瓮盎盈道上袒臂徐去至撞杀孕妇人邠宁节度使白孝德以王故戚不敢言太尉自州以状白府愿计事至则曰天子以生人付公理公见人被暴害因恬然且大乱若何孝德曰愿奉教太尉曰某为泾州甚适少事今不忍人无冦暴死以乱天子边事公诚以都虞候命某者能为公已乱使公之人不得害孝德曰幸甚如太尉请既署一月晞军士十七人入市取酒又以刃刺酒翁坏酿器酒流沟中太尉列卒取十七人皆断头注槊上植市门外晞一营大譟尽甲孝德震恐召太尉曰将奈何太尉曰无伤也请辞于军孝德使数十人从太尉太尉尽辞去解佩刀选老躄者一人持马至晞门下甲者出太尉笑且入曰杀一老卒何甲也吾戴吾头来矣甲者愕因谕曰尚书固负若属耶副元帅固负若属耶奈何欲以乱败郭氏为白尚书出听我言晞出见太尉太尉曰副元帅勲塞天地当务始终今尚书恣卒为暴暴且乱乱天子边欲谁归罪罪且及副元帅今邠人恶子弟以货窜名军籍中杀害人如是不止几日不大乱大乱由尚书出人皆曰尚书倚副元帅不戢士然则郭氏功名其与存者几何言未毕晞再拜曰公幸教晞以道恩甚大愿奉军以从顾叱左右曰皆解甲散还火伍中敢譁者死太尉曰吾未晡食请假设草具既食曰吾疾作愿留宿门下命持马者去旦日来遂卧军中晞不解衣戒候卒击柝衞太尉旦俱至孝德所谢不能请改过邠州由是无祸先是太尉在泾州为营田官泾大将焦令谌取人田自占数十顷给与农曰且熟归我半是嵗大旱野无草农以告谌谌曰我知入数而已不知旱也督责益急且饥死无以偿即告太尉太尉判状辞甚巽使人求谕谌谌甚怒召农者曰我畏段某耶何敢言我取判铺背上以大杖击二十垂死舆来庭中太尉大泣曰乃我困汝即自取水洗去血裂裳衣疮手注善药旦夕自哺农者然后食取骑马卖市谷代偿使勿知淮西寓军帅少尹荣刚直士也入见谌大骂曰汝诚人耶泾州野如赭人且饥死而必得谷又用大杖击无罪者段公仁信大人也而汝不知敬今段公惟一马贱卖市谷入汝汝又取不耻凡为人傲天灾犯大人击无罪者又取仁者谷使主人出无马汝将何以视天地尚不愧奴隷耶谌虽暴抗然闻言则大愧流汗不能食曰吾终不可以见段公一夕自恨死及太尉自泾州以司农征戒其族过岐朱泚幸致货币慎勿纳及过泚固致大绫三百匹太尉壻韦晤坚拒不得命至都太尉怒曰果不用吾言晤谢曰处贱无以拒也太尉曰然终不以在吾第以如司农治事堂栖之梁木上泚反太尉终吏以告泚泚取视其故封识具存太尉逸事如右元年九年月日永州司马贠外置同正员柳宗元谨上史馆今之称太尉大节者出入以为武人一时奋不虑死以取名天下不知太尉之所立如是宗元尝出入歧周邠斄间过真定北上马岭歴亭鄣堡戍窃好问老校退卒能言其事太尉为人姁姁常低首拱手行步言气卑弱未尝以色待物人视之儒者也遇不可必达其志决非偶然者㑹州刺史崔公来言信行直备得太尉遗事覆校无疑或恐尚逸坠未集太史氏敢以状私于执事谨状故银青光禄大夫右散骑常侍轻车都尉宜城县开国伯柳公行状曽祖善才皇荆王侍读祖尚素皇润州曲阿县令父庆休皇渤海郡渤海县丞赠蔡州刺史工部尚书汝州梁县梁城乡思义里柳浑年七十四状公字惟深其先河东人晋永嘉年有济南太守卓者去其土代仕江左公实后之柳氏自黄帝后稷降于周鲁以字命族因地受氏载在左氏内外传及太史公书自卓至公十有一代为士林盛族着于南朝歴代史及柳氏家牒惟公质貌魁杰度量宏大𢎞和博达而遇节必立恢旷放㢮而应机能断其居室奉养抚字之诚仪于宗戚而内行着焉其莅政柔仁端直之德洽于府寺而外美彰焉凡为学略章句之烦乱採摭奥旨以知道为宗凡为文去藻餙之华靡汪洋自肆以适已为用自始学至于大成躭嗜文籍注意鑚砺倦不知游息威不待榎楚儒言雅㫖夙有闻知年十余嵗有称神巫来告曰若相法当夭且贱幸而为释可以缓而死耳位禄非若事也公诸父素加抚爱尤所信异遽命夺去其业从巫言也公不可且曰夫性命之理圣人所罕言缙绅者所不道巫何为而能尽之也且令从之而生去圣人之教而为异术不若速死之愈也于是为学甚笃其在童㓜固不惑于怪谲矣开元中举汝州进士计偕百数公为之冠礼部侍郎韦陟异而目之一举上第调授宋州单父尉操断举措通乎细大洁亷检守形于造次加云骑尉秩满江南西道连帅闻其名辟至公府以信州都邑人罹凶害靡弊残耗假守永丰令公于是用重典以威姦暴铺大和以惠鳏嫠敺除物害消去人隐吏无招权干没之患政无犯令尨茸之蠧宰制听断渐于讼息耕夫复于封疆商旅交于闗市既庶而富亷耻兴焉既富而教庠塾列焉里闬大变克有能称遂表为洪州丰城令到职如永丰之政而仁厚加焉授衢州司马夫器宏者耻效以圭撮之任足逸者难局以寻常之地公遂灭迹藏用遁隐于武宁山羣公交书诸侯走币皆谢絶不就方将究贤人之业穷君子之儒味道腴以代膏粱含德辉而轻绂冕遗荣养素恬淡如也朝右籍甚有声征拜御史公曰君命也安敢逃乎即日装束上道公尝好大体不为细家之迫速非其志也以疾辞授右补阙不隐忠以固位不形直以奸名除殿中侍御史赐绯鱼袋赴江西与租庸使议复㩁铁及常平仓便宜制置得以专任和钧闗石之绪出纳平凖之宜国利人逸得其要道迁侍御史充江南西路都团练判官时属支郡不知连帅之职公请出巡尽征之地大诘姦谬所至风动其有非常之政裕于人者必举其课绩归之使府又以文采殷勤歌咏之俾其风谣讼声闻于他部达于京师而后已改祠部贠外郎转司勲郎中余如故就拜袁州刺史公于是酌古良牧之政宜于今者宗而奉之考诸理国之说称于人者承而守之均利器用以致其富昭明物则以教之礼示优裕之德以周惠利缓九赋推广厚之心以固和慈保万人明其制量临长羣吏示之法禁考中备败无不得其极理行高第朝廷休之召拜谏议大夫充浙江东西道黜陟使将举其能政端于外邦也公则修虞书之考绩举汉代之课第处事详谛无依违故纵之败奉法端审无隠忌峭刻之文时分部所系于公尤重凌江并海竟呉越之域皆所莅焉复命称职加朝散大夫又拜左庶子集贤殿学士奉翊储后修其宫政统理文籍纪于秘府拜尚书右丞直而多容简而有制去苛削之文而吏皆率法务𢎞大之道而政不失中加银青光禄大夫迁右散骑常侍泾卒之乱公以变起卒遽尽室奔匿于终南山贼徒访公所在追以相印既及公而问焉公变名氏以绐之捐家属以委之贼遂执公爱子榜箠询问折其右肱而公不之顾即步入穷谷㧞草迳踰秦岭由褒骆朝于行宫上嘉其诚节不时召见公顿首流涕累陈计画贼平策勲赐轻车都尉封宜城县开国伯拜尚书兵部侍郎初公名载字元舆至是奏请改命以涤伪署之污是嵗盗据淮浒方议讨戮宰相以大理评事李元平者有名以为才堪攘冦拜为汝州羣臣望声徇利者皆曰德举公独慷慨言于朝曰是夫喋喋衒玉而贾石者也王衍误天下殷浩败中军华而不实异代同德往见且获何冦之攘时人不知信也未几盗袭汝州以元平归凡百莫不嗟服焉俄以本官同中书门下平章事登翊圣皇匡弼大政造膝尽规谏之志当事无矜大之容援下情于上以酌天心顺嘉谟于外用彰君德故绩用茂着而人罕知之然其章布于外敷闻在下者十一二焉贞元初上以甸服长人天下理本于是亲择郎吏分宰于京师外部未几而人谣大和击壤之颂归于帝力上召丞相告之左仆射平章事张延赏抃蹈称庆公俯伏不贺且曰甸服之政固宜慎重然则此屑屑者特京兆尹之职耳陛下当择臣軰以辅圣德臣当选京兆以承大化京兆当求令长以亲细事夫然后宜舍此而致理可谓爱人矣然非王政之大伦也不知所贺上深然之汉惠悦曹参之言绛侯慙曲逆之对考之前志我无负焉既而西戎乗间入邑诈以请盟侍中北平王燧建议许之自公卿以下莫有异虑公独陈谋献画言戎之诈固不可许竟留中不下而前议遂行于是策命上将莅盟诸戎戎果纵兵逼好大敺掠而去上召对前殿嘉欢者久之时谏臣有廷争陷于讪上者上未之善也公从容候间陈古以讽所以示寛裕之德招谠正之言词㫖切直意气勤恳动合圣谟卒见纳用无何工人有以理乘舆服器得罪于左右有司以盗易御物请论如法制初可之公不奉诏因抗疏曰迹其罪状未甚指明方春杀人惧伤和气上览之大悦即原其罪刑官慎恤之事正于邦典圣君含育之德彰于天下论者难之时上相与光禄卿裴腆不恊候公休沐以御酒或阙隂请贬之制命既行公坚执不下请讯支计之吏校其供入之实原本定罪穷理辨刑而腆竟获宥克复本职白志贞有羁靮之勤献利屡中上嘉其功效特宠异之方议大用公以为胥徒杂类出自微贱负乘致冦盗之招也累疏以闻而止公竭诚尽忠忧劳庶务有耄忘之疾恳迫陈让除右散骑常侍罢知政事贞元五年二月五日薨于昌化里终于散地故褒赠不及惟公致君之志孜孜焉不有怠也立诚之节侃侃焉无所屈也故处心积虑博蹇之道表于朝端弼违释回朴忠之诚沃于帝念内有敢言之勇进当不讳之明用能直道自达而无罪悔者也公累更重任禄秩之厚布于宗姻无一廛之土以处其子孙无一亩之宫以聚其族属待禄而饱佣室而安终身坦荡而细故不入其达知足落落如此夫其子恭父慈善行也拊循制理能政也直亷洁静俭德也拒疑独断明识也冒危以扞牧圉大节也犯颜以陈訏谟至忠也有一于此尚宜旌褒矧兹备体焉可以已固当饰以荣号章示后来而故吏遗孤沦寓遐壤久稽彛典罪在宗族敢用评隲旧行敷賛遗风若乃扬孔氏褒贬之文举周公惩劝之法征于诔谥则有司存谨状谥议贞元十五年正月日故银青光禄大夫右散骑常侍轻车都尉宜城县开国伯柳公从孙将仕郎守集贤殿正字宗元谨上尚书考功伏以鲁史褒贬虞书黜除彰善瘅恶王教之端自周公以来谥法未改谨案柳公累歴清贯茂着名节贞亮存诚洁廉中礼纳忠为争臣之表出守乃牧人之良刺举必闻澄清可纪冒危而大节不夺更名而纯诚克彰遂践鼎司以匡王国奉上尽陪辅之志退迹有推譲之高圭璋闻望洽于人听所以耸厉在位闗于政教声闻王者者其事实繁褒善劝能固将不废宗元既当族属且又通家传信克备其遗芳考行敢征于故事谨具署其懿绩布以悫词定谥之制请如律令谨状下太常博士裴堪议宜谥曰贞奉敇依唐故祕书少监陈公行状五代祖某陈宜都王曾祖某皇㑹稽郡司马祖某皇晋陵郡司功叅军父某皇右补阙翰林学士赠祕书少监某州某县某乡某里陈京年若干状公姓陈氏自颍川来隷京兆万年胄贵里讳京既冠字曰庆复举进士为太子正字咸阳尉太常博士左补阙尚书膳部考功员外郎司封郎中给事中祕书少监自考功以来凡四命为集贤学士徳宗登遐公病痼舆曵就位备哀敬之节由是滋甚遂以所居官致仕贞元二十一年四月二十五日终于安邑里妻党之室无子伯兄前监察御史珰仲兄前大理评事苌以公文行之大者告于尝吏于公者使辞而陈之大厯中公始来京师中书常舍人衮杨舍人炎读其文惊以相视曰子云之徒也常以兄之子妻公由是名闻游太原太原尹喜曰重客至矣授馆致饩厚以泉布献焉公曰非是为也某尝为北都赋未就愿即而就焉其宫室城郭之大河山之富闗闬之壮与其土彊之所出风俗之所安王业之所兴茍得闻而覩之足矣若曰受大利是以利来盖异前志也吾不能敢辞遂逆大河踰北山仿佯而归赋成果传天下为咸阳尉留府廷主文章决大事得其道为博士举疵礼修坠典合于大中者衆焉泾人作难公徒行以出奔问官守段忠烈之死上议罢朝七日宰相曰不可方居行宫无以安天下公进曰是非宰相之言天子褒大节哀大臣天下所以安也况其特异者乎上用之其勤劳侍从谋议可否时之所赖者大廵狩告至上行罪已之道焉曰凡我执事之臣无所任罪予惟不谨于理而有是也将复前之为相者公曰天子嘉惠羣臣而引慝焉德至厚也而为相者复是无以大警于后且示天下率其党争之上变于色在列者咸恟而退公大唿曰赵需等勿退遂进而尽其辞焉不果复上迎访太后间数嵗外颇怠其礼公密疏发之天子感悦焉初礼部试士有与亲戚者则附于考功莫不阴授其㫖意而为进退者及公则否卓然有有司之道不可犯也太庙阙东向之礼且久矣公自为博士补阙尚书郎给事中凡二十年勤以为请殷祭之不坠繄公之忠恳是赖故有赤绂银鱼之报焉昭陵山峻而高寝宫在其上内官惩其上下之勤輓汲之艰也谒于上请更之上下其议宰相承而讽之召官属使如其请公曰斯太宗之志也其俭足以为法其严足以有奉吾敢顾其私容而替之者也奏议不可上又下其议凡是公者六七人其余皆曰更之便上独断焉曰京议得矣从之在集贤奏袐书官六员𨽻殿内而刋校益理纳资为胥而仕者罢之求遗书凡増缮者乃作艺文新志制为之名曰贞元御府羣书新録始御府有食本钱月权其赢以为膳有余则学士与校理官颁分之学士常受三倍由公而杀其二书史之始至入礼币钱六十緍亦皆分焉公悉致之官以理府署作书阁广羣官之堂不取于将作少府而用大足居门下简武官议典礼上以为能益器之与信臣议且致相位遇公有惑疾使视之疾甚不能知人遂不用用郑吏部高太常为相而以祕书命公所以示优之也公有文章若干巻深茂古老慕司马相如扬雄之辞而其古训多尚书尔雅之说纪事朴实不茍悦于人世得以传其藁其学自圣人之书以至百家诸子之言推黄炎之事涉歴代洎国朝之故实钩引贯穿举大包小若太仓之蓄崇山之载浩浩乎不可知也岂扬子所谓仲尼驾说者耶夫忠烈之褒也相府之有诫太庙之东向也昭陵之不更其故也官守之不可夺也立言之不可诬也利之不茍就也害之不茍去也其忠类朱云其孝类颍考叔廉类公仪休而又文以文之学以辅之而天子以为之知既得其道又得其时而不为公卿者病也故议者咸惜其始而哀其终焉公之丧凡五十四日而夫人又没毁也夫人之父曰偕司农卿祖曰某赠太子太保宗元故集贤吏也得公之遗事于其家书而授公之友以志公之墓谨状永贞元年八月五日尚书礼部员外郎柳宗元状五百家註柳先生集巻八五百家註柳先生集卷九钦定四库全书五百家註柳先生集巻九墓志唐丞相太尉房公徳铭李华𤣥宗季年逆将持兵天钖房公言正其倾羣兇害直事乃不行虏起幽陵连覆二京帝慈蒸人避狄西蜀爰命监抚理兵北朔登贤为辅譲子以续公赍册书亦捧瑞玉圣人神人天地咸若子孝臣忠元臣踊跃命师中军谋殱羿浞人咸有言志屈道行公曰不可屈则佞生柄不在公象昏曀明退师储宫出守函谷入为尚书正色谔谔又刺汾浍遽临彭濮何负而东何负而西公受挫抑邦人悽悽帝懐明徳俾不我迷徴拜秋官佥曰休哉薨殂阆中国瘁人哀乔岳陨踬辅星昏霾天子洟涕追崇上台巖巖岱宗瞻其峻极赫赫房公尊其盛徳昔抚宜春列郡是式建铭江濵以慰南国唐相国房公徳铭之隂天子之三公称公王者之后称公诸侯之入为王卿士亦曰公有土封其臣称之曰公尊其道而师之称曰公楚之僣凡为县者皆曰公古之人通谓年之长老曰公故言三公若周公召公王者之后若宋公为卿士若卫武公虢文公郑桓公其臣称之则列国皆然师之尊若太公楚之为县者若叶公白公年之长老若毛公申公涪公而大臣罕能以姓配公者虽近有之然不能着也唐之大臣以姓配公最着者曰房公房公相𤣥宗有劳于蜀人咸服其节相肃宗作训于岐人咸尊其道惟正直慈爱以成于徳用是进退所居而事理辩所去而人哀号理袁人袁人不胜其懐为文士赵郡李华铭公之徳乱故不克立今刺史太原王涯嘉公之道犹在乎人人不忘公之道为之刻石且曰州之南有亭曰需宴亭公之为也人之思也乃増饰栋宇即而立焉州人大悦咸㑹陨涕言曰昔公以周召之徳微子之仁有土封以为卿士道为三公徳为国师年为元老尝为县县懐其化至于州州濡其泽凡我子孙㒺不戴慕盛徳之词文而不刻更刺史数十莫克兴起乃卒归于王公王公尝以机宻匡天子于禁中遵公之道刺于我邦承公之理又能尊公之徳起遗文以昭前烈则其入为卿士三公也孰曰不宜吾惧其去我也遽愿书于铭之隂用永表于邦之良政国子司业阳城遗爱碣四年五月皇帝以银印赤绂即隐所起阳公为谏议大大后七年廷诤恳至累日不解帝尤嘉异迁为国子司业旌直优贤道光师儒又四年九月已已出拜道州刺史太学生鲁郡季傥庐江何蕃等百六十人投业奔走稽首阙下呌阍吁天愿乞复旧朝廷重更其事如已已诏翌日㑹徒北向如初行至延喜门公使追夺其章遮道愿罢遂不果献生徒嗷嗷相眄徘徊昔公之来仁风扇扬暴慠革面柔轜有立聴闻嘉言乐甚钟鼔瞻仰徳宇髙逾嵩岱及公当职施政示人准程良士勇善伪夫去饰堕者益勤诞者益恭沈酗腆酒斥逐郊遂违亲三嵗罢退乡党令未及下乞归就养者二十余人礼顺克彰孝悌以兴则又讲贯经籍俾逹奥义简习孝秀俾极儒业冠屦裳衣由公而严进退揖譲由公而仪公征甚遐吾党谁师遂相与咨度署吏布告诸儒愿立贞珉侔髙状明乃访于学古之士纪公名字垂宪于后公名城字亢宗家于北平隐于条山惟公端粹冲和髙嶷懿醇道徳仁明孝爱友悌薫袭里闬布闻天下守节贞固患难不能迁其心怡性坦厚荣位不足动其神为司谏义震于周行为司业爱加于生徒宜乎立石俾后是宪其辞曰惟兹阳公履道葆醇爰初隐声覆蒉基仁徳充而形乃作谏臣抗志励义直道是陈帝求师儒贰我成均开朗蒙滞宣明徳教大和潜布𤣥机宻昭羣生闻礼后学知孝进退作则动言是傚匪公之轨人用奚蹈麤厉贪凌待公顺之欺伪谲诈待公信之少年申申咸适其宜榎檚废㢮尊严而威公褒其良俾升于堂癯者既肥荣如衮衣公弃不用惩咎内讼既讼于内犹公之诲匪仁孰亲匪徳孰尊今公于征孰表儒门生徒上言稽首帝阍谓天盖髙曾莫我闻青衿涕濡填街盈衢逺送于南望慕踟蹰立石书徳用扬懿则呜唿斯文遗爱㒺极唐故给事中皇太子侍读陆文通先生墓表孔子作春秋千五百年以名为传者五家今用其三焉秉觚牍焦思虑以为论註䟽说者百千人矣攻讦很怒以辞气相击排冒没者其为书处则充栋宇出则汗牛马或合而隐或乖而显后之学者穷老尽气左视右顾莫得而本则专其所学以訾其所异党枯竹䕶朽骨以至于父子伤夷君臣诋悖者前世多有之甚矣圣人之难知也有吴郡人陆先生质与其师友天水啖助洎赵匡能知圣人之㫖故春秋之言及是而光明使庸人小童皆可积学以入圣人之道传圣人之教是其徳岂不侈大矣哉先生字某既读书得制作之本而获其师友于是合古今散同异聨之以言累之以文盖讲道者二十年书而志之者又十余年其事大备为春秋集注十篇辩疑七篇微指二篇明章大中发露公器其道以圣人为主以尧舜为的苞罗旁魄胶轕下上而不出于正其法以文武为首以周公为翼揖譲升降好恶喜怒而不过乎物既成以受世之聪明之士使陈而明之故其书出焉而先生为巨儒用是为天子争臣尚书郎国子博士给事中皇太子侍读皆得其道刺二州守人知仁永贞年侍东宫言其所学为古君臣图以献而道逹乎上是嵗嗣天子践阼而理尊优师儒先生以疾闻临问加礼某月日终于京师某月日塟于某郡某里呜唿先生道之存也以书不及施于政道之行也以言不及覩其理门人世儒是以增恸将塟以先生为能文圣人之书通于后世遂相与谥曰文通先生后若干祀有学其书者过其墓哀其道之所由乃作石以表碣唐故兵部郎中杨君墓碣贞元十九年正月某日守尚书兵部郎中杨君卒某月日塟于奉先县某原其子姪洎家老某立石以表于墓塟令曰凡五品以上为碑龟趺首降五品为碣方蚨圆首其髙四尺按郎中品第五以其秩不克偕降而从碣之制其世系则纪于大墓君讳凝字懋功与季弟凌生同日不周月而孤伯兄凭翦髪为童家居于吴太夫夫母道尊爱教饬谨备君之昆弟孝敬出于其性礼范奉于其旧克有成徳辑其休光东薄海岱南极衡巫文学者皆知诵其词而以为模准进修者率用歌其行而有所矜式君既举进士以校书郎为书记毗賛元侯于汉之隂式徙荆州由协律郎三转御史元戎岀师用显厥谋遂入王庭为起居郎书事不回着垂国典又为尚书司封员外郎革正封邑申明嫡媵事连权右斥退勿惮直声彰闻乃参选部以驭羣吏姦臣席势威福自已他人求附离而不得者公则却之私以胥史求署一皆罢遣曰吾不以三尺法为已利害居䘮致哀内尽其志外尽其物而无有不得其心者服除为右司郎中危言直已以致其诚然卒中于诐辞不得朝请以检校吏部郎中为宣武军节度判官亳人缺守往莅其政孤老抚安强猾戮死垦凿峣卤芟艾榛荒作爰田以赡人食濬决潢污筑复堤防为落渠以定水祸理不半嵗利垂千祀㑹朝复命次于汴郊帅䘮卒乱不可以入遂西走阙下玺书迎门劳徕甚备以疾居家三年复登于朝遐迩咏歌仍遇痼疾天子致问逾三月不赐告幸其愈而用之遂卒天下文行之士为之悲哀鸣唿君有深淳之行有强毅之志内以和于亲戚正于族属外以信于朋友施于政事故身之进退人之喜戚系焉凡其昆弟申明于朝制书咸曰孝友君子谓杨氏其仁义之府君之文若干什皆可以传于世若某者以姻旧获爱不腆之文君寳知之惟车马币玉无可以称其徳用君之所以知者酬焉故御史周君碣有唐贞臣汝南周氏讳某字某以谏死塟于某贞元十二年柳宗元立碣于其墓左在天寳年有以谄谀至相位贤臣放退公为御史抗言以白其事得死于墀下史臣书之公死而佞者始畏公议于虖古之不得其死者衆矣若公之死志匡王国气震姦佞动获其所斯盖得其死者欤公之徳之才洽于传闻卒以不试而独申其节犹能奋百代之上以为世轨第令生于定哀之间则孔子不曰未见刚者出于秦楚之后则汉祖不曰安得勐士而存不及兴王之用没不遭圣人之叹诚立志者之所悼也故为之铭铭曰忠为美道是履谏而死佞者止史之志石以纪为臣轨兮唐故衡州刺史东平吕君诔维唐元和六年八月衡州刺史东平吕君卒爰用十月二十四日藁塟于江陵之野呜唿君有智勇孝仁惟其能可用康天下惟其志可用经百世不克而死世亦无由知焉君由道州以陟为衡州君之卒二州之人哭者逾月湖南人重社饮酒是月上戊不酒去乐㑹哭于神所而归余居永州在二州中间其哀声交于北南舟船之下上必哌哌然盖尝闻于古而覩于今也君之志与能不施于生人知之者又不过十人世徒读君之文章歌君之理行不知二者之于君其末也呜唿君之文章宜端于百世今其存者非君之极言也独其词耳君之理行宜极于天下今其闻者非君之尽力也独其迹耳万不试而一出焉犹为当世甚重若使幸得出其什二三则巍然为伟人与世无穷其可涯也君所居官为第三品宜得谥于太常余惧州吏之逸其辞也私为之诔以志其行其辞曰麟死鲁郊其灵不施濯濯夫子故洁其仪冠仁服义干橹书诗忠贞继佩智勇承綦跨腾商周尧舜是师道不胜祸天固余欺鬼神齐怒妖孽咸疑何付之徳而夺其时呜唿哀哉命姓惟吕勤唐以力辅宁万邦受胙尔国维师元圣周以降徳世征五侯伊祖之则嗣济厥武前书是式至于化光爰耀其特春秋之元儒者咸惑君逹其道卓焉孔直圣人有心由我而得敷施变化动无不克推理惟工舒文以翼宣于事业与古同极道不茍用资仕乃扬进于礼司奋藻含章决科聫中休问用张署雠百氏错综逾光超都谏列屡皂其囊帝殊尔能人服其智戎悔厥祸欵邉求侍盛选邦良难乎始使君登御史賛命承事风动海壖皇威以致来緫征赋甲兹郎吏制用经邦时推重器诸臣之复周官匪易汉课牋奏鲜云能备君自他曹载出其技笔削自任羣儒革议正郎司刑邦宪为贰糺逖伊肃谄䛕具畏迁理于道民服休嘉恩疎若眤惕迩如遐实闭其合而抚于家载其愉乐申以舞哥赋无吏迫威不刑加浩然顺风从令无譁繇蚕外邑我茧盈车杂耕邻邦我黍之华既字其畜亦艺其麻鼛鼓斯屏人喜则多始富中教兴良废邪考绩既成王用兴嗟陟于岳濵言进其律号唿南竭讴謡北溢欺吏悍民先声如失逋租匿役归诚自出兼并既息罢羸乃逸惟昔举善盗奔于邻今我兴仁化为齐人惟昔富人或赈之粟今我厚生不竭而足邦思其弼人戴惟父善胡召灾仁胡罹咎俾民伊怙而君不夀矫矫贪凌乃康乃茂呜唿哀哉廪不余食藏无积帛内厚族姻外赒贫客恒是悬罄逮兹易箦僮无凶服塟非旧陌呜唿哀哉君昔与余讲徳讨儒时中之奥希圣为徒志存致君笑咏唐虞揭兹日月以耀羣愚疑生所怪怒起特殊齿舌嗷嗷雷动风驱良辰不偶卒与祸俱直道莫试嘉言㒺敷佐王之器穷以郡符秩在三品宜谥王都诸生羣吏尚拥良图故友咨懐累行陈謩是旌是告永永不渝呜唿哀哉唐故尚书戸部郎中魏府君墓志魏氏世墓于某县某原唐兴有闻士讳之逷者与子及孙咸举进士嗣为儒家绵州涪城尉讳全珤魏州临黄主簿讳钦慈太常主簿讳绲尚书膳部员外郎兼江陵少尹讳万成凡五代名髙而不浮于行才具而不得其禄江陵府君益之以闳逹之量经纬之谋故豪士贤大夫痛慕加厚生郎中府君讳𢎞简字曰裕之以文行知命既冠而徳礼闻于乡党既仕而法制立于官政温柔发乎外见而人莫不亲直方存乎内久而人莫不敬由进士策贤良连居科首授太子校书厯桂管江西福建宣歙四府为判官副使累授协律郎大理评事三为御史赐绯鱼袋在州六年而人乐之廉使崔衍曰吾敢专天下之士独惠兹人乎遂献于天子拜度支员外转户部郎中邦赋克举人望逾重年四十七贞元二十年九月三十日不疾而殁震悼之声遐迩一辞且曰斯人也而不得为善之利中人其怠乎君尝三娶而卒无主妇庭无倚庐堂无抱孤有令兄弟以主其䘮有孝女以守其祀故哭于客位弔于殡东者咸加哀焉凡为部从事府䘮而当其位者三州缺而居其守者二皆得其理君之先再世贫不得塟故以禄仕游于诸侯薄衣食损车马凡十有余祀卒获于厥心其族属之无主后者皆位于墓娣姪之无归从者咸㑹于家由是处约以终其世既敛家宰庀其政视廪唯釡钟视藏唯束帛无余积焉十有一月遣车归于洛师某日祔于墓监察御史柳宗元闻其道而翫其文也久居又同闬故哀而铭之其辞曰郎中之道惟直是保淳泊坦厚温恭孝友郎中之文惟孝是宣溥畅周流炳蔚纷纶为周贤能为汉贤良始任雠校篇籍有光仍授使檄訏谟用扬二居郎位征赋以理休声载起显命伊始生而不夀孰知其止殁而不嗣孰济其美有翩其旗爰举裳帷行道迟迟望墓而归象物是宜卜筮孔时里人作铭不愧于辞唐故朝散大夫永州刺史崔公墓志维元和五年九月十五日壬子永州刺史崔公薨于位享年六十八乙未殡于路寝景寅迁神于舟以某年某月日归塟于某县某原祔于皇考吏部侍郎赠户部尚书府君之墓尚书讳漪𤣥宗南廵内禅圣嗣府君以谋画定命起一旅以复天下厥功载焉尚书之先曰贵乡丞赠太常少卿府君讳子美太常之先曰扬州江都丞府君讳道祯行髙位卑华冠士族公讳某字某承世徳之清源浚之以蠲洁以端其志采羣言之枝叶植之以茂实以脩其能始由右千牛备身佐环卫更盩厔三原蓝田尉仍有大故三徙同位继授许州临颍汝州龙兴令推以直道二邑齐封哥舒曜尹河南鲸冦猾骜黎人播越表公尉河南糗粮刍茭戎备毕给版图田洫民事时乂迁扬州録事参军实吴楚之大都㑹也政令烦拏贡奉丛沓一日不蓇镌谯四至公为之优游有裕长司徒杜公与之揖譲异于賔僚入为太子司议郎拜归州刺史巖险湍悍人类鸟兽古号难理公克有声迁永州刺史朝散大夫惟是南楚风浮俗鬼户为胥徒家有禳大者虐鳏孤以盗邦赋敺愚蒙以神讹言悖于政经莫有禁御公于是修整部吏黜侵凌牟渔者数百人以付信于下而征贡用集擒戮妖师毁焄蒿滛昏者千余室以举正羣枉而田闾克和寛以容物直以率下邦人方安其理搢绅犹郁其望体魄遽降哀何有穷呜唿公前夫人徐州参军荥阳郑鉅女有子曰义和早夭后夫人万年尉范阳卢彤女嘉淑之徳继闻宗族有子曰贻哲贻俭克承于家洎公之兄子曰励曰礼诚愿志于墓无忘公之徳铭曰孰为徳门清河濬源其流沄沄世有显懿扬其清芬焕炳增华昭于后昆惟鲂与鲤旧史是尊孰为茂功尚书清风蔼其有融勃焉而兴披草从龙布令诸夏敷和六戎赫矣太阳克昇于中孰为惠政公嗣余庆形于謡咏小程其功大遂其性黠吏是省妖风以正于邑于邦克扬休命孰为遗爱公去昭代邦人斯痗始焉是赖今也何戴孰塟我公于洛之㑹何以铭之徽音不昧故永州刺史流配驩州崔君权厝志博陵崔君由进士入山南西道节度府始掌书记至府留后五徙职六増官至刑部员外郎出刺连永两州未至永而连之人愬君御史案章具狱坐流驩州㓜弟讼诸朝天子黜连帅罢御史小吏咸死投之荒外而君不克复元和七年正月二十六日卒孤处道洎守讷奉君之䘮踰海水不幸遇暴风二孤溺死七月某日柩至于永州八月甲子藁塟于社壝之北四方歩崔氏世嗣文章君又益工博知古今事给数敏辩善谋画南败蜀虏西遏戎师其虑皆君之自出后饵五石病疡且乱故不承于初今尚有五丈夫子夫人河东柳氏徳硕行淑先崔君十年卒其塟在长安东南少陵北君以窜没家又有海祸力不克祔三年将复故塟也徒志其一二大者云鲵为祖曅为父世文儒积弥厚简其名子敬字年五十增以二塟湘澨非其地后三年辞当备唐故万年令裴府君墓碣公讳墐字封叔河东闻喜人太尉公讳行俭实髙祖侍中公讳光庭实曾祖刑部员外郎府君讳稹实祖大理卿府君讳儆实父公由进士上第校书崇文馆饰馆事修整左春坊由是立署局后参京兆军事按覆校廵大尹恒得以取直为太常主簿捜逖疑互探抉遯隐宿工老师不得伏匿皆来㑹堂下耆股肱役喉喙以集乐事作坐立二部伎图卿竒其绩奏超以为丞司空杜公聨奉崇陵丰陵礼仪再以为佐离纷尨导滞塞闗百执事条直显遂司空拱手以成自开元制礼讳去国恤章累圣陵寝皆因事擥缀取一切乃已有司卒无所征公乃撰二陵集礼藏之南阁转殿中侍御史仍拜尚书比部员外郎㑹校成要朞嵗毕具刺金州决髙㢮隟去人水祸渚茭原茅辟成稻粱陟万年令丛剧辨肃谈晏终日人视之若居冗官然㑹金州猾吏来扬言恐喝以烦䙝事曰不得三十万吾能为祸公大怒召骂之恣所为吏巧以闻御史按草具狱再谪道州循州为佐掾㑹赦量移吉州长史元和十二年秋七月日病痁泄卒始公以唯诺闻长安中奔人危急轻出财力如索水火性开荡进交大官不视齿类挟同列収下辈细大毕欢喜博奕知声音饮酒甚少而工于糺谪謡舞击咢纎屑促宻皆曲中节度而终身不以酒气加人昼接人事夜读书考礼收捃䇿牍未尝释手以是重诸公间初娶范阳卢氏无子后夫人柳氏徳为九族冠生三男子䘮其二焉贞元十六年某月日卒祔于长安御宿之北原冢子铣奉柩以明年月日克塟于墓铣以文书来柳州告其叔舅宗元愿谒于墓左则涕为之铭其辞曰有郁其馨惟裴之卿世服大僚仍耀烈名封叔申之实惟其英雠书宫闱佐职于京大常命吏以能增秩相仪考礼大弁斯毕鸠工展伎爰备声律或图或书藏之府室史于柱下郎于㑹司徼循以周大比是宜作牧于金金人允懐沟防汉浒垫沃卒移增我嵗食易其芋魁游手闲民相顾聚来征为万年治剧于都百务叙成谈宴以娱谁恤谁恃不忍悍吏胡巧其辞按章以遂由道斥循施施三年更赦进资庐陵是迁人曰世徳冝庆于延又曰良能冝力之宣朝有大赉期赐其还鬼神不享命殒在前长原有墓髙曾祖父淑灵是附封叔爰归左右惟具孤铣磨石祈辞海陬遂升其趺于道之周五百家註柳先生集巻九五百家註柳先生集卷十钦定四库全书五百家註栁先生集巻十墓志唐故中散大夫检校国子祭酒兼安南都䕶御史中丞充安南本管经畧招讨处置等使上柱国武城县开国男食邑三百户张公墓志铭汉光中兴马援雄絶域之志晋武一统陶璜布殊俗之恩理随徳成功与时并今皇帝载新景命丕冒海隅时惟公祗复厥绩交趾之理续于前人公讳某字某某郡人也曽祖彦师朝散大夫尚书驾部郎中祖瑾懐州武徳县令考清朝议郎试大理寺丞赠右赞善大夫咸有懿羙积为余庆公以忠肃循其中以文术昭于外推经㫖以饰吏事本法理以平人心始命蕲州蕲春主簿句㑹敏给厥声显扬仍以左领军卫兵曹为安南经畧巡官申固扞卫有闻彰彻转金吾卫判官三厯御史绩用𢎞大扬于天庭加检校尚书礼部员外郎换山南东道节度判官复转郎中为安南副都䕶赐紫金鱼袋充经畧副使迁检校太子右庶子兼安南都䕶御史中丞充本管经畧招讨处置等使公自为吏习于海邦凡其比较勤劳利泽长乆去之则夷獠复乱复至而㓂攘顺化及受命专征得陈嘉謩誓拔祸本纳于夷轨乃命一其贡奉平其敛施牧人尽区处之方制国备刑体之法道阻而通百货地偏而具五人储偫委积师旅无庚癸之唿缮完板榦控带兼戊已之位文单环王怙力背义公于是陆聮长毂海合艨艟再举而克殄其徒廓地数圻以归于我理乌蛮首帅负险蔑徳公于是外申皇威旁达明信一动而悉朝其长取州二十以被于华风易皮弁以冠带化姦宄为诚敬皆用周礼率由汉仪公患浮海之役可济可覆而无所恃乃刳连乌以辟坦途鬼工来并人力罕用沃日之大束成通沟摩霄之阻硩为髙岸而终古䝉利公患疆场之制一彼一此而不可常乃复铜柱为正制鼓铸既施精坚是立固圉之下明若白黒易野之守险逾丘陵而万世无虞竒琛良货溢于玉府殊俗异类盈于藁街优诏累旌其忠良太史嗣书其功烈就加国子祭酒封武城男食邑三百戸凡再策勲至上柱国三増秩至中散大夫某年月薨于位年若干天子震悼伤辞有加明年其孤某官与宗人号奉裳帷率其家老咨于叔父延唐令某卜宅于潭州某原葬用某月某日人谋皆从龟兆袭吉乃刻兹石着公之阀以志于丘竁以告于幽明铭曰周限荆衡秦开百粤交州之治炎刘是设徳大来服道消自絶伏波南征汉威载烈宛陵北附晋政爰发我唐流泽光于有截皇帝中兴武城授钺肃肃武城惟夫之哲更厯毗赞显扬彰彻既受休命秉兹峻节度其谋猷守以亷洁厚农薄征匪貊匪桀通商平货有来胥悦践山跨海坚其靍列制器足兵溃兹蚁结乌蛮屈服文单剪灭柔逺开疆㑹朝天阙铜桐乃复环山以硩海无遘迕宼罔踰越琛賮之献周于穷髪帝嘉成徳载旌茂阀増秩策勲土封斯裂位厄元侯年亏大耋邦人号唿夷裔悽咽卜葬长沙连冈启穴书铭荐辞徳音㒺缺唐故邕管经畧招讨等使朝散大夫持都督邕州诸军事守邕州刺史兼御史中丞赐紫金鱼袋李公墓志铭公讳某字某实惟文皇帝之𤣥孙别子曰承干为皇太子以藩爱逼夺危慄致祸后封恒山为愍王赠荆州大都督继别曰象蕲春郡太守赠越州大都督封郇国公大宗曰玼太子詹事赠秘书监生廙尚书左丞凡四代有土田居贵仕公丕承之以率南服克荷天休继有功徳公始以通经入崇文馆登有司第选同州㕘军入佐金吾卫进太仆主簿参引大驾府移为左右神策行营兵马节度以为推官拜监察御史赐绯鱼袋凡二使其率皆范司空希朝进殿中侍御史湖南都团练判官以寛通简大辅治得中道府迁主后事师人爱慕欲以贞元故事为请公恐惧抑留复徙浙东为都团练副使转侍御史又徙浙西如其职加着作郎凡三使其率皆薛大夫苹刺岳信二州得刘向秘书以能卒化黄白日召徒试术为仇家上变就鞫无事勅笞杀告者犹降建州司马陟刺泉州㑹乌夷刺杀郡吏敺縳农民诏以公都督邕州兼御史中丞赐紫金鱼袋为经畧招讨使既至则弓槖甲去斥候禁部内无敢以贼名使得自澣濯诸酋长咸顿首送欵故虏获输税奉贡愿比内郡人遣子吏都督所人复耕稼无有威刑居五月顷有黒螭鼓江流坏北岸直城南门覆船杀人然后去父老泣曰吾公其殆矣尝合汞流黄丹砂为紫丹能入火不动以为神服之且十年然卒以是病暴下赤黒数日薨实元和十三年六月十五日年五十七僚宰庀事有缇五两无金银泉贝几不克歛夷人号唿致币归以明年月日葬附其穆长安西南髙阳原上夫人陈氏先公十五年没父昙亦都督邕州终孤孟舆愿且文亚曰仲权次曰季谋年自九歳以下有两壻博陵崔行俭劲峭有立志荥阳郑师贞敏捷能羣皆闻名铭曰文濬维祥实亘实延冢谗不嗣宗以支传郇公克庸詹事继贤湜湜左丞惟道之宣公寛且惠以教则顺五参戎政二佩郡印师欢民爱克怀以信诐辞告讪卒白其讯乌猖狂盗海剽山帝命于南逖彼羣蛮虎龙煌煌英荡是将舟之金玉以为公服公既莅止告以文理推义赴仁弢弓服矢辟是垣垒完其父子复我邦赋施予卒士皃不功矜情不伐喜蛮人涕怀投刃以俟方底成绩虫㜸告妖悍石构灾升屋而号椎䯰卉裳来赙来观膴膴鳞原祔之显魂松栢芊芊封域安安代有髙坟尧文之孙唐故邕管招讨副使试大理司直兼贵州刺史邓君墓志铭君讳某字某南阳人汉司徒禹之世也曽祖倚皇连州普城令祖少立皇沧州司马考邕皇左武卫兵曹㕘军惟君敏给以御下㢘忠以承上干蛊之称洽于诸侯信谨之迹彰于所莅故自始仕以至没世未尝无闻焉初以试太常寺奉礼郎更职于劒南湖南江西前后连帅咸器其能以柄于事于劒南则亭拟閲实以循官刑尽哀敬之情致淑问之颂寛勐之适克合于中于湖南则外按属城内专平凖莅卝人钖石之地㕘凫氏鼓铸之功溢山告祥国用益赡吏无并缘以巧法人无怨讟以苦役凡处斯职莫能加焉于江西则旁缉传置下䋲支郡俾无有异政以一于诏条财赋之重待君而理无何邕州经畧使路公恕奏署试大理评事兼贵州刺史㕘帷幕之任董龟虎之威夷俗敬爱革面受事朝廷将以武定南服命安南大校御史中丞赵良金为邕州复以君兼招讨判官录其异能奏加司直昇招讨副使兼统横亷贵三州事尨茸之下直道有立犷悍之内义威必行赋増而不扰法一而无憾然以忧慄间于多虞卒成耳目之塞道致齿牙之猾元和五年五月二十一日疾卒于公馆年五十五明年某月日返葬于潭州某原夫人陇西李氏大理评事练之女年三十三贞元十六年终于彬州有子四人曰贽曰某贽十三年矣哀礼具焉京兆尹𢎞农公始由湖南为江西再以君为从事知之最厚痛君之能不施于剧任惜君之志见屈于羣疑且以志授宗元使备其阙古者观其所使而知在上之德今也观其所使而知在下之诚呜唿可无辞乎铭曰曼姓之裔司徒隆汉惟君是承有植其干始属奉常出㕘藩翰议谳西蜀平其狴犴巡视南楚总兹条贯贸迁化居货殖攸賛改煎镕范贡输増算既饬财赋亦专传馆去牧荒肃其聴断以息暴戾斯逭行非选事进不避难始赖其宁终闻见惮疾与忧积志随魄散年及中身葬兹髙岸才耶命耶君子兴叹吕侍御㳟墓志吕氏世居河东至延之始大以御史大夫为浙东道节度大使延之生渭为中书舍人尚书礼部侍郎刺湖南七州生四子温㳟俭让以温为尚书郎再赠至右仆射㳟字敬叔他名曰宗礼或以为字实惟吕氏宗子尚气节有勇畧不事小谨读从横书理隂符握机孙子之术曰我师尚父胄也大父洎先人咸统方岳今天下将理平蔡兖冀幽洎戎犹负命蚤夜唿愤以为冝得任爪牙毕力通天子命作文章咸道其志云又曰由吾兄而上三世世为进士吾之文不坠敎戒独武事未克纉厥绪因弃去从山南西道节度府掌书记预谋画不甚合以试守军卫佐加协律郎入荐为长安主簿复出以监察御史㕘江南西道都团练军事府表进殿中侍御史为桂管都防御副使元和八年去桂州相国尚书郑公遮留假岭南道节度判官至广州病痎疟加㿃六月二十八日卒妻裵氏戸部尚书延龄女有丈夫子三人曰爽曰瓌曰特女子三人曰瓌曰鸾曰倩皆㓜行于道而倩又死遂以柩如洛阳葬于大墓欵志吕氏世仕至大官皆有道冝兴于世温洎㳟名为豪杰知者以为是必立王功活生人不幸温刺衡州年四十卒㳟未及理人年三十七又卒世固有有其具而不及其用若温㳟者耶㳟貌竒壮有大志信善容物冝夀考硕大而又不克吕氏之道恶乎兴铭曰沨沨之风乎不可追有志之大乎今安归吕君去我死乎吾谁依唐故岭南经畧副使御史马君墓志元和元年月日扶风马君卒命于守龟祔于先君食卜葬明年某月庚寅亦食其孤使来以状谒铭宗元删取其辞曰君凡受署徃来桂州岭南江西荆南道皆大府凡命官更佐军卫录王府事畨禺令江陵户曹録府事监察御史皆为显官凡佐治由巡官判官至押畨舶使经畧副使皆所谓右职凡所严事御史中丞良司徒佑嗣曹王皋尚书胄尚书伯仪尚书昌皆贤有劳诸侯其善事凡管岭南五府储跱出卒致谷以谋叶平哥舒晃假守州邑民以便安殄火讹杀吏威海盐増算邦赋大减所至皆用是理年七十不肯仕曰吾为吏逾四十年卒不见大者今年至虑耗终不能以筋力为人赢缩因罢休以经书教子弟不问外事加七年卒君始以长者重许与闻凡交大官皆见礼司徒佑尝以国事徴顾谓君曰愿以老母为累受託奉视优崇至忘其子之去君讳某字某曽祖某某官父某某官嗣子陇西李氏出曰徴由进士为右卫胄曹早没次四子皆京兆韦氏出曰儆曰倣曰敏曰庭女一人嫁栁氏壻曰宗一其铭曰不懈于位不替于谋虑以平抚民以苏僣火不孽悍吏不牟惟寳于盐亦赢其筹公以忠施私以义跻既至于年乃静于懐衣柔膳甘子侍孙携观经考古教导斯齐克夀克乐呜唿终哉于隂之原爰位其墓千万子孙来拜来附唐故安州刺史兼侍御史贬栁州司马孟公墓志铭孟氏之孤遵庆奉其父命书九篇为善状一篇来告曰日月君薨日月将𦵏于某敢请刻辞呜唿公自假左赞善大夫桓王司马太常少卿为义成军中军兵马使其帅魏国公躭为宰相命公左领军卫将军事徳宗顺宗今上立朝九年加朝议大夫居䘮㑹用兵于赵起复居故官为左神䇿行营先锋兵马使知牙而赵兵罢不受禄去金革服䘮终期命安州刺史仍加侍御史安州防遏兵马使贬栁州司马公尝佐魏公平襄阳靖梁州立义成军魏公𢎞大恢竒公能以任军政是以又为卫将军䖍㳟洁亷动得礼节伐赵之役坚立堡垒誓死麾下法制明其权力无能移进不避患退不败礼安州迫寇攘多戎事政出一切吏以文持之故贬明年用兵于蔡朝廷诸公洎外诸侯咸以公为请未及徴气乗肺溢为水浮肤而卒年六十惟公志专于中貌严于外尝立廷中毅然望之若圗形刻像闻国难辄不寝食谋度愤咤以故病不可治曾祖某官讳某祖某官讳某父某官讳某公之讳曰常谦子遵庆弟曰某铭曰鲁仲孙氏其世为孟贲勇光武轲儒绍圣公傅师法以训戎政执稽以庸咸致厥命济济乎朝冕服以光墨非从利终役服䘮忠孝孔明君子攸彰昔者云中六级下吏公刺于安法亦可议黜伏南荒豪士歔欷闻难以激去食废寐神乖气离支膈莫遂廷臣进言侯伯拜章帝命将施俄仆于京代山丸丸植栢与松其名惟何忠孝孟公故连州员外司马凌君权厝志年月日尚书都官员外即和州刺史连州司马富春凌君讳准卒于桂阳佛寺先是六月告于州刺史愽陵崔君曰余尝学黄帝书切脉视病今余肝伏以濇肾浮以代将不腊而死审矣凡余之学孔氏为忠孝礼信而事固大谬卒不能有立乎世者命也臣道无以明乎国子道无以成乎家下之得罪于人以谪徙丑地上之得罚于天以降被罪疾余无以御也敢以鬼事为累又告为老氏者某曰余生于辰今而寓乎戌辰戌冲也吾命与脉叶其死矣乎吾罪大惧不克归柩于吾乡是州之南有大冈不食吾甚乐焉子其以是𦵏吾及是咸如其言云孤夷仲求仲以其先人之善余也勤以志为请呜唿君字宗一以孝悌闻于其乡杭州刺史常召君以训于下读书为文章着汉后春秋二十余万言又着六经解围人文集未就有谋略尚气节赒人之急出货力犹弃粃粺年二十以书干丞相丞相以闻试其文日万言擢为崇文馆校书郎又以金吾兵曹为邠宁节度掌书记泚泾之乱以谋画佐元戎常有大功累加大理评事御史赐绯鱼袋换节度判官转殿中侍御史府䘮罢职后迁侍御史为浙东亷使判官抚循罢人按验污吏吏人敬爱厥绩以懋粹然而光声闻于上召以为翰林学士德宗崩迩臣议秘三日乃下遗诏君独抗危词以语同列王伾画其不可者十六七乃以旦日发䘮六师万姓安其分遂入为尚书郎仍以文章侍从由本官㕘度支调发出纳姦吏衰止以连累出和州䧏连州居母䘮不得归而二弟继死不食哭泣遂䘮其明以没盖君之行事如此其报应如此夫人髙氏在越孤四人南仲殷仲在夫人所未至执友河东栁宗元哀君有道而不明白于天下离愍逢尤天其生且又同过故哭以为志其辞哀焉铭曰噫凌君生不淑学孔氏扬芬郁好谋谟富天禄雠禁书賛推毂观灵龟获贞卜徙东越翊明牧罢人苏汚吏覆升侍从躬唘沃匡危疑兴大福吏尚书徒𨽻肃佐经邦财用足道之踬身则辱乌江垂九疑麓仍祸凶遘兹酷能知命无怨毒罪不冺死犹僇何以葬南岭曲魂有灵故乡复封兹壤归骨肉为之铭志陵谷故连州员外司马凌君墓后志元和某年月日立太子赦下尝有非其罪柩得返𦵏凌氏孤夷仲求仲自连桂阳举其先人之柩龟筮吉利某年月归于杭之新城祔于其墓刻前志志其行益以后志志其时立碣于坟东南隅申志于外噫亦勤矣以其先人之行宜克大于后以其孤之志冝克承于初艰其躬以延于无穷承而大冝哉故岭南盐铁院李侍御墓志天寳中诏李氏由凉武昭王以下皆得籍宗正故沂州刺史福以姑臧人附属于宁岐为族曽祖生乐夀令昱昱生虢州司马叶世以儒闻叶生监察御史澣字濯缨明两经仕歴永兴临晋尉㑹天子方事诛伐南平蔡北服赵西走戎东讨齐鲁五年间兵征卒戍籴行千里凡进用唯财赋为难君以试大理评事佐荆南两税使督天下诸侯之半调食饶给车击舟连又守湖南盐铁转运院以能迁官移岭南益积功劳以介厉敦勤为率羣吏先年五十三元和十三年月日卒妻庐江何氏凡五世世郑出父曰士谔季父曰士干有大名君之子二人曰夔曰导女一人曰某夔导皆幼不能事何夫人哭且戒柩行万里人咸观其礼焉𦵏伊阙用明年某月日甲子铭曰凉为帝基克顾厥𦙍皇𢎞国牒四邑显进沂以属尊世仕倚儒宪宪濯缨亦用学徒既谷既官式懋尔劳四方用师卒食之饶致其亷介率是诸侯于荆于交闗石是钧邦有休功惟吏之勤冀施于大以尽其有孰司夀夭君不克久吉日来祔伊阙之墓子嗣孙承有达冝兴铭诏于神永永是徴五百家註唐栁先生集巻十五百家註柳先生集卷十一钦定四库全书五百家註栁先生集巻十一墓志故试大理评事裵君墓志裴氏之昭曰赠户部尚书讳某穆曰起居郎讳某生均州刺史讳某均州与其弟大理更为刑部郎用文史名于朝善杜礼书长子曰某射进士䇿不中去过汴韩司徒𢎞迎取为从事以闻拜太子通事舍人进大理评事当伐蔡及郓汴当为军首赞佐有劳既事将侍太夫人于京师道发疽元和十四年月日终于河南敦厚里年若干字曰某弟某以其丧归𦵏于某县某里未果娶有男子二人女一人男之长曰某通两经始杖且庐铭曰世守不迁秀于士乡不利有司爰客于梁梁委其躬乃相戎政宫臣理属仍受国命南蔡北曹五载首兵柔刚辅理平视太平马牛既宁告养于京栈车草草我来周道载饥载劳神夺其孝形经于洛魂其焉如庶终尔诚隂侍里闾膳饮不违有弟之恭既安且盈厥志斯从铭之故人以慰尔衷故大理评事栁君墓志晋之乱栁氏始分曰耆为汝南守居河东又五世曰庆相魏魏相之嗣曰旦仕隋为黄门侍郎其小宗曰楷至于唐刺济房兰廓四州楷生夏县令府君讳绎绎生司议郎府君讳遗爱皆𦵏长安少陵原遗爱生御史府君讳开𦵏南阳其嗣曰寛字存谅读其世书杨于文辞南方之人多讽其什颇学礼而善为容脩吏事始仕家令主簿进左骁卫兵曹试大理评事为岭南节度推官荆南永安军判官府罢为㳺士出桂阳下广州中厉气呕泄卒于公馆元和六年八月七日也年四十七前娶琅邪王拱子拱国子祭酒后娶河东裴陵子陵告成令裴氏之出曰裴七君之从弟以君之丧归过零陵哭且告于宗元曰吾伯兄从事岭南其地多货其民轻乱能以简惠和柔匡弼所奉假守支郡海隅以宁鬬狠仇怨敦谕克顺从公于荆绥戎永安仍専郡治政用休阜是时蜀冦始灭邦人疮痍怀君之泽咸忘其痛其理也惠而不施之于大其行也和而不至于年其言也文而不显其声今将以某月日袝𦵏茍又不得令辞而志焉是无以葢前人之大痛敢固以请呜唿余惧辞之不令以为神羞余敢不诺铭曰栁族之分在北为髙充于史氏世相重侯中书之世实曰兰州夏县政良司议德优营营御史乃佐元侯惟君是嗣其政克脩储闱补吏环卫分曹南越之庬从事以宁永安披攘荐仍于兵是董是经既柔且平浩浩呻唿革为和声胡不使夀而夺之龄挺于海壖圹于邓邦厥弟孔哀惟行之恭哌哌小子缞而不庐充充令妻髽首而居鸟兽号鸣助我踟蹰刻此悲辞藏之奥隅故秘书郎姜君墓志秘书郎姜㠋字某开元皇帝外孙也始楚国公皎与上㳺益贵幸子庆初得尚某公主生㠋㠋生三日上曰他物无以饷吾孙即勑有司以第六品告与绯衣银鱼得通籍出入凡名是官七十某年终不徙然其间在蜀汉荆楚以大诸侯命守州邑辄以劳称时缺则复命好逰嗜音以生富贵畜妓能传宫中声贤豪大夫多与连欢后加老风病手足竒右可用不能就官士有载酒来则出妓搏髀笑戯观者尚识承平王孙故态元和十四年月日终桂州都督御史中丞裴公曰噫帝戚也𦵏不可以亷为具物祭以豚酒月日𦵏州东南一里子某年若干母曰雷姬铭曰始贱终贵于世为遂㓜荣老穷在物为凶均之得丧谁缺谁丰若君者银朱于始生钟鼎以及壮不矍矍于进取不施施于骄伉左絃右壶乐以自放虽老而客死未尝戚乎已与夫拳拳恐悸䝉谄负义得之拘拘荣不葢愧以终其身而不能止者不犹优乎亡友故秘书省校书郎独孤君墓碣呜唿有唐仁人独孤君之墓祔于其父太子舍人讳助之墓之后自其祖赠太子少保讳问俗而上其墓皆在灞水之左今王父营陵于其侧故再世在此呜唿独孤君之道和而纯其用端而明内之为孝外之为仁黙而智言而信其穷也不忧其乐也不淫读书推孔子之道必求诸其中其为文深而厚尢慕古雅善赋颂其要咸归于道昔孔子之世有颜回者能得于孔子后之仰其贤者譬之如日月而莫有议者焉呜唿独孤君之明且仁如遭孔子有两颜氏也今之世有知其然者乎知之者其信于天下乎使夫人也夭而不嗣世之惑者犹曰尚有天道嘻乎甚耶君讳申叔字子重年二十二举进士又二年用博学宏词为校书郎又三年居父丧未练而没葢贞元十八年四月五日也是年七月十日而𦵏卿曰某乡原曰某原呜唿君短命行道之日未久故其道信于其友而未信于天下今记其知君者于墓韩泰安平南阳人李行谌元固其弟行敏中明赵郡赞皇人栁宗元河东解人崔广畧清河人韩愈退之昌黎人王涯广津太原人吕温和叔东平人崔羣敦诗清河人刘禹钖梦得中山人李景俭致用陇西人严休复𤣥钖冯翊人韦词致用京兆杜陵人故襄阳丞赵君墓志贞元十八年月日天水赵公矜年四十二客死于栁州官为敛𦵏于城北之野元和十三年孤来章始壮自襄州徒行求其𦵏不得徴书而名其人皆死无能知者来章日哭于野凡十九日唯人事之穷则庶于卜筮五月甲辰卜秦誗兆之曰金食其墨而火以贵其墓直丑在道之右南有贵臣冡土是守乙巳于野宜遇西人深目而髯其得实因七日发之乃觏其神明日求诸野有叟荷杖而东者问之曰是故赵丞儿耶吾为曹信是迩吾墓噫今则夷矣直社之北二百举武吾为子蕝焉辛亥启土有木焉发之绯衣緅衾凡自家之物皆在州之人皆为出涕诚来章之孝神付是叟以与龟偶不然其协焉如此哉六月某日就道月日𦵏于汝州龙兴县期城之原夫人河南源氏先殁而祔之矜之父曰渐南郑尉祖曰倩之郓州司马曽祖曰𢎞安金紫光禄大夫国子祭酒始矜由明经为舞阳主簿蔡师反犯难来归擢授襄城主簿赐绯鱼袋后为襄阳丞其墓自曽祖以下皆族以位时宗元刺栁用相其事哀而旌之以铭铭曰誗也挈之信也蕝之有朱其绂神其列之恳恳来章神实恫汝钖之老叟告以兆语灵其鼓舞从而父祖孝斯有终宜福是与百越蓁蓁羁鬼相望有子而孝独归故乡涕盈其铭旌尔勿忘故温县主簿韩君墓志有唐故温县主簿韩慎字某汉弓髙侯其先也徙于南阳传世至今唐侍中讳瑗克用贞亮奋于国难侍中兄子郢州刺史讳某某生御史着作郎讳某某生尚书库部郎中万州刺史讳某嗣以文行大其家业君万州长子也以父任为建陵挽郎累调授王府叅军襄州襄阳尉至于是邑贞元十六年又调于天官署河阳丞未拜十有一日暴病卒于长安永崇里先人之庐又十有一日龟䇿袭吉祔于咸阳洪渎原先人之墓礼也先三日外姻家老谋为之志季弟泰哀不能文故託于友焉呜唿生也以其弟之恭知君之为友没也以其弟之戚知君之为爱惟友爱出于孝移于忠施于人事无往不达余故得受其辞书于石曰友而爱而忠孝宜之貌称其行行称其词贱而不夀为善是悼祔于祖考初筮攸告季也之纯寘哀无垠终窭且贫控于仁人备物称家其仪式陈爰相其悲载刻兹珉东明张先生墓志东明先生张氏曰因尝有以文荐于天子天子䇿试甚髙以为长安尉一年投去印绶愿为黄老术诏许之居东明观三十余年受毕法道行峻异得衆真秘书诀箓聚经籍图史侔于麟阁以弟回降秩封州先生曰吾老矣支体不可解也遂从以去明年回之子袭死哭之恸遂病既亟以命回曰吾生天寳讫贞元乙酉嵗十月今死于汝之手盈吾志矣京师吾生矣毕原先人之归也必以返𦵏乃自为志而卒明年正月某日𦵏如其言弟子某等为碑以志于墓辞曰匪禄而康匪爵而荣漠焉以虚充焉以盈言而不为华光而不为名介洁而周流苞涵而清宁幽观其形与化为㝠寂寞以成其道是以勿婴世皆狂狂奔利死名不能浩浩端一以生或曰先生友悌以遁慈㓜以死若不能忘情者何耶吾曰道去友耶去慈耶从容以求其得之耶盪莽狠悻道之非耶且夫亏恩壊礼枯藁顦顇隳圣图夀离中就异歘然与神鬼为偶顽然以木石为类倥侗而不实穷老而无死先生之道固知异夫如此也乃书于石以纪虞鸣靍诔维某年月日前进士虞九臯字鸣靍终于长安亲仁里既克𦵏于髙阳原二三友生皆至于墓哀其行之不昭于世追列遗懿求诸后土申荐嘉名实曰恭甫乃作诔曰呉虞之分爰宅上阳其后优㳺在越为乡延诩辅汉恢定封疆东徙之贤时惟仲翔曰预曰喜在晋克彰义笃斯文有苾其芳秘书多能垂耀于唐洎于汉阳世德以昌毗赞尚父休徴用扬惟我先君并时翺翔洽主记室蔚其辉光实契伯仲永永不忘汉阳元子实绍其美传袭儒风彪炳文史克恭以孝惟礼是履誉洽于乡论为秀士百郡之选丛于京师昧没腾籍乘凌蔽欺生之始至则奋其仪退黙以谦人悦而随名卿是挈先进咸推方出羣类振耀于时祸丁舅氏漂沦海沂捧讣号唿匍匐増悲丧有㓜主礼或多违孰徇于名而不是思投袂就道乘艰若夷竭诚丧具申敬裳帷万里来复祗袝于墓遽不凌节俭而有度由其温恭守以贞固行道咨嗟观礼兴慕复从乡赋焕发其华克不再举闻于邦家倚闾千里欢咏斯多姻族盈门载笑且歌君之不淑名立志沮庆归其乡身终逆旅生死已间夀觞方举贺书在途委骨归土哀欢易地弔庆交户神明不仁降此大苦呜唿哀哉惟昔夏首羁贯相亲通家修好讲道为邻既冠于阼思致其身升于司徒及尔继年交欢二纪莫间斯言愉乎其和确尔其坚更为砥砺咸去韦弦今则遽已吾其缺然呜唿哀哉诔行谋谥惟古之道生而无位没有其号惟是友生徘徊顾悼爰用壹惠幽明是告温温其恭惟德之经先民有作今也是旌呜唿恭甫钦此嘉名故处士裴君墓志河东闻喜裴君讳某字某好学未仕年若干元和十四年月日终于京兆渭南墅君之弟中丞公督桂州命其僚栁宗元以铭君之出河间邢羣以状来告曰曽祖讳某宁州刺史赠户部尚书祖讳某起居郎父讳某尚书刑部员外郎议官及浮图事独出载在史册以八使行天下当河北道疑危顽狠难处分之地用天子命制断得宜于时为第一天下皆仰以为相㑹疾终再赠至大理卿长老咸曰裴氏世积德起居丞相弟也以文史用大理名世人也咸闻而不大君以友悌悫植承其休幽光而不扬岂天钟美于中丞啬而不克并耶不然君无位以夭其可问哉君前娶韦氏成都少尹士谟女生二子字曰某名曰某以文敏中丞公尢爱幸恒从不幸卒于桂林某举明经后娶于薛氏无子父寀位卑是年月日𦵏渭南某里迁韦夫人之丧自万年来有俟犹异室铭曰畴之沃沃宜其嘉谷有耕有耨同施异禄明昭次穆丞相之族尚书之孙大理之门有庆实延宜硕而繁不位不年晦于丘园懿懿大理惟德之元摧佞抑释太史是论黜陟冀幽邦命以尊神啬丰福不弃于君渭之洋洋爰墓其南孝思是怀祖考之依郡人作铭惟相其哀覃季子墓铭覃季子其人生爱书贫甚尢介特不茍受施读经传言其説数家推太史公班固书下到今横竖钩贯又且数十家通为书号覃子史纂又取鬻老管庄子思晏孟下到今其术自儒墨名法至于狗彘草木凡有益于世者为子纂又百有若干家笃于闻不以仕为事黜陟使取其书以氏名闻除太子校书某年月日死永州祁阳县某乡将死叹曰宁有闻而穷乎将无闻而丰乎宁介而踬乎将溷而遂乎𦵏其乡后若干年栁先生来永州戚其文不大于世求其墓以石铭铭曰困其独丰其辱续荣泽尉崔君墓志太傅公既志荥泽君之𦵏明年为中书侍郎同中书门下平章事以卒荥泽君之嗣曰膺备物具货入于汴汴陷于戎丧焉不果行㑹世难不幸膺亦死膺之亚曰太素仕至云阳令求其志将行谪南海上元和九年移信中犹有累不克如其乡大惧缓慢兹久哭命其子某以某月日启君之丧至于某𦵏用某月甲子志用太傅公之辞又命河东栁某书缓故且志终事之年月日五百家註栁先生集巻十一五百家註柳先生集卷十二钦定四库全书五百家註柳先生集巻十二墓志先侍御史府君神道表呜唿先君之墓仲父殿中君志焉孤宗元不敢称道先德然而无以昭于外者用敢悉取仲父之所陈而系其辞刻兹石表先君讳镇字某六代祖讳庆后魏侍中平齐公五代祖讳旦周中书侍郎济阴公髙祖讳楷隋刺济房兰廓四州曾伯祖讳奭字子燕唐中书令曾祖讳子夏徐州长史祖讳从裕沧州清池令皇考讳察躬湖州德清令世德廉孝飏于河浒士之称家风者归焉先君之道得诗之羣书之政易之直方大春秋之惩劝以植于内而文于外垂声当时天宝末经术髙第遇乱奉德清君夫人载家书隐王屋山间行以求食深处以修业作避暑赋合羣从弟子姪讲春秋左氏易王氏衎衎无倦以忘其忧德清君喜曰兹谓遯世无闷矣乱有间举族如吴无以为食先君独乗驴无僮御以出求仁者冀以给食尝经山涧水卒至流抵大壑得以无苦被濡涂以行无愠容观者哀悼而致礼加焉季王父六合君忤贵臣死于吏舍犹鞫其状先君改服徒行逾四千里告于上由是贷其问既而以为天子平大难发大号且致太平人罹兵戎农去耒耜宜以时兴太学劝耦耕作三老五更议籍田书斋沐以献道不果用授左衞率府兵曹叅军尚父汾阳王居朔方备礼延望授左金吾衞仓曹叅军为节度推官专掌书奏进大理评事以为刑法者军旅之桢干斥候者边鄙之视听不可以不具作晋文公三罪议守边论议事确直世不能容表为晋州録事叅军晋之守故将也少文而悍酣嗜杀戮吏莫敢与之争先君独抗以理无辜将死常以身扞笞箠拒不受命守大怒投几折箦而无以夺焉以为自下绳上其势将殆作泉竭木摧诗终秉直以免于耻调长安主簿居德清君之丧哀有过而礼不逾为士者咸服服既除常吏部命为太常博士先君固曰有尊老孤弱在吴愿为宣城令三辞而后获徙为宣城四年作阌郷令考绩皆最吏人懐思立石颂德迁殿中侍御史为鄂岳沔都团练判官元戎大攘狡虏增地进律作夏口破虏颂后数年登朝为真㑹宰相与宪府比周诬陷正士以校私雠有击登闻鼓以闻于上上命先君总三司以听理至则平反之为相者不敢恃威以济欲为长者不敢怀私以请间羣寃获宥邪党侧目封章密献归命天子遂莫敢言逾年卒中以他事贬夔州司马作鹰鹯诗居三年丑类就殛拜侍御史制书曰守正为心疾恶不惧先君捧以流涕曰吾唯一子爱甚方谪去至蓝田诀曰吾目无涕今而不知衣之濡也抑有当我哉作喜霁之歌副职持宪以正经纪贞元九年宗元得进士第上问有司曰得无以朝士子冒进者乎有司以闻上曰是故抗姦臣窦叅者耶吾知其不为子求举矣是歳五月十七日终于亲仁里第享年五十五七月某日葬于万年县栖凤原后十一年宗元由御史为尚书郎天子行庆于下申命崇赠而有司草创颇缓㑹宗元得罪遂寝不行太夫人范阳卢氏某官某之女实有全德为九族宗师用柔明勤俭以行其志用图史箴诫以施其教故二女之归他姓咸为表式太夫人既授封河东县太君㑹册太上皇后于兴庆宫既乃宗元贬秩为永州司马奉侍温凊未尝见忧元和元年五月十五日终于州之佛寺享年六十八呜唿宗元不谨先君之教以陷大祸幸而缓于死既不克成先君之宠赠又无以宁太夫人之饮食天殛荐酷名在刑书不得手开𤣥堂以奉安祔罪恶甚大世无所容尚顾嗣续不敢即死支缀气息以严邦刑大惧祭祀之无主以忝盛德敢用特牲昭告神道号叫万里以毕其辞云先君石表阴先友记袁髙河南人以给事中敢谏争贞直忠蹇举无与比能使所居官大再赠至礼部尚书姜公辅为内学士以奇䇿取相位好谏诤免后以罪贬为复州刺史卒齐映南阳人为相以文敏显用严郢河南人刚厉好杀号忠能为京兆河南尹御史大夫善举职为邪险构扇以贬死元全柔河南人气象甚伟好以德报怨恢然者也为大官有土地入为太子宾客杜黄裳京兆人𢎞大人也善言体要为相有墙仞不佞以谋克蜀加司空出为河中节度刘公济河间人厚宽硕大与物无忤为渭北节度入为工部尚书卒杨氏兄弟者𢎞农人皆孝友有文章凭由江南西道入为散骑常侍凝以兵部郎中卒凌以大理评事卒最善文穆氏兄弟者河南人皆强毅仁孝赞为御史中丞捍佞倖得贬后至宣池歙处置使卒质为尚书郎以侍御史内供奉卒最善文皇甫政河南人有威仪由浙东廉使为太子宾客裴枢同郡人为御史天子以隐罪诛吏枢顿首愿白其状以故贬后为尚书郎李舟陇西人有文学俊辩髙志气以尚书郎使危疑反侧者再不辱命其道大显被谗妬出为刺史废痼卒李鄘江夏人果检自负嶷然善为官为御史中丞京兆尹凤翔节度梁肃安定人最能为文以补阙修史侍皇太子卒赠礼部郎中陈京泗上人始为谏官数谏诤有内行文多诂训为给事中上方以为相㑹惑疾自刃发痼卒韩㑹昌黎人善清言有文章名最髙然以故多谤至起居郎贬官卒弟愈文益奇许孟容吴人读书为文口辩为给事中尝论事由太常少卿为刑部侍郎李觌陇西人行义甚脩至刑部郎中卒故与先君为三司者也其大理者曰杨瑀瑀无可言犹以狱直为御史宇文邈河南人有文谨悫人也为御史中丞龊龊自守然以直免官复为刺史卒袁滋陈郡人善篆书文敏不竞为相出使辱命贬刺史复为义成军节度卒卢羣范阳人杂博多所许与使反侧之地天子以为任事为义成军节度卒崔损清河人畏慎为相无所发明然不害物天子独爱幸以损为长者郑余庆荥阳人再为相始天下皆以为长者及为大官名益少今为尚书河南尹无恙郑利用余庆从父兄也真长者由大理少卿为御史中丞复由中丞为大理少卿李益陇西姑臧人风流有文词少有僻疾以故不得用年老常望仕非其志复为尚书郎王纾其弟绍太原人绍得幸德宗为尚书在宰相之右今为徐泗节度纾有学术鲁直为尚书郎路泌河南人以尚书郎使西戎留戎中度今已年八十余既和戎十五年不得归无为言者虞当㑹稽人为郭尚父从事终沔州刺史以信闻贾弇长乐人善士也为校书郎卒弟全至御史中丞赵需天水人冔冔儒士也有名至兵部郎中卒张式南阳人张莒常山人张惟俭宣城当涂人皆善言谑式至河南尹莒邓州刺史惟俭和州刺史奚陟江都人柔敏至吏部侍郎世谓陟善宦然其智足自处也卢景亮涿人有志义多所激发为谏官奏书如水赴壑坐贬废弃甚久至顺宗时为尚书郎升中书舍人卒杨于陵𢎞农人善吏敏秀者也为中书舍人京兆尹张因某人举诏䇿为长安尉愿去官为道士甚有名以其弟回降封州曰吾老矣必死回也哭而行遂死封州髙郢渤海人有文章规矩自立者不干贵幸以太常为相罢居尚书唐次北海人有文章学行义甚髙以尚书郎出为刺史屏弃永贞中召以为中书舍人道病去长安七十里死传舍苗拯上党人有学术峭直以谏议大夫漏泄省中语贬万州卒柳氏兄弟者先君族兄弟也最大并字百存为文学至御史病瞽遂废次中庸中行皆名有文咸为官早死栁登栁冕者族子也自其父芳与冕并居集贤书府冕文学益健颇躁自吏部郎中出为刺史至福建廉使卒登晚仕至尚书郎祕书少监薛丹同郡人至尚书郎吕牧由尚书郎刺泽州卒崔稹清河人至检校郎官子羣为右补阙赠给事中房启河南人善清言由万年令为容州经略于申河南人至尚书郎常仲孺河南人今为谏议大夫苏弁武功人好聚书至三万巻与先君通书以户部侍郎贬复为刺史崔芃博陵人善言名理为御史尚书郎郑元均荥阳人强抗少所推让然以此多怨困不得仕辛恽陇西人有史学韩衡昌黎人善士陈衆甫梓潼人髙志气薛伯髙同郡人好读书号为长者后至尚书卒张宣力清河人儒善后表其名去力但为宣自元均至宣力皆没没无显仕者孤宗元曰先君之所与友凡天下善士举集焉信让而大显道博而无杂今之世言交者以为端敢悉书所尤厚者附兹石以铭于背如右故殿中侍御史柳公墓表唐贞元十二年二月庚寅葬我殿中侍御史河东栁公于万年县之少陵原公讳某字某邑居于虞郷曾王父某官王父某官皇考某官奕世余庆丛而未稔济德流祉其后宜大秀而不实为善者惑呜唿哀哉惟公敦柔峻清恪慎端庄进止威仪动有恒常英风超伦孤厉贞方居室孝悌与人信让当职强毅游刃立断自少耽学颇工为文既穷日力又继以夜乡里推择敦迫上道乃与计偕来游京师观艺灵台贡文有司射策合程遂冠首科休有令问羣士羡慕居数年授河南府文学教励生徒撰择贡士儒党相贺庶人观礼秩满渭北节度使延为叅佐总齐军政甚获能称加太常寺协律郎既丧主帅罢归私室方将脱遗纷埃退与道俱沖漠保神优柔肄儒四方闻风交驰鹄书载笔乗轺乃作叅谋出入朔方陪佐戎车迁大理评事又加章绶朱裳银印宗党有耀权畧宻勿潜机埋照完彼亭堡时其讲教实从我谋邻国是傚改度支判官转大理司直出纳府库颁给军食下无雠敛黔首休息月校歳㑹莫不如画库丰财羡制成计得又迁殿中侍御史度支营田副使分阃之寄叅制其半柔以仁抚刚以义断戎臣坐啸公堂无事朝廷延首方待以位既而禄不及伐冰政不获专达以其年正月九日遇疾终于私馆享年五十呜唿痛哉奔骥骋力中涂踠足髙鸿轻举在云坠翼凡我所知哀恸无极本道节度尚书朗宁王张公震悼涕慕不任于怀临遣牙将试殿中监李辅忠监备凶礼赗赙甚厚行军司马侍御史韦重规等匍匐救助事用无阙丹旐素车归于上京撰期定宅莫有愆素故友诸生宗人外姻号恸㑹葬哀礼咸申克窆𤣥堂掩坎广轮顾眄无依徘徊增哀愿勒休声延垂后贤于是汝南周公巢等相与琢石书德用图不朽文曰抱元淳禀粹和既强毅又柔嘉登仪曹耀文章司学徒儒风扬自渭北佐朔方戎政闲黔首康冠惠文垂朱裳才不施天茫茫刋乐石篆遗德延休烈垂宪则于万年长无极故叔父殿中侍御史府君墓版文柳氏之先自黄帝及周鲁其着者无骇以字为展氏禽以食采为柳姓厥后昌大世家河东呜唿公讳某字某曾王父朝请大夫徐州长史讳某遗贞白之操表仪宗门王父朝请大夫沧州清池令讳某垂博裕之道启佑后𦙍皇考湖州德清令讳某𢎞孝悌之德振扬家声惟公端庄无谄徽柔有裕峻而能容介而能羣其在闺门也动合太和皆由顺正恺悌雍睦莫有间言故宗党歌之其在公门也释囘措枉造次秉直事不失当举无秕政故官府诵之用沖退径尽之志以𢎞正友道信称于外焉用柔和博爱之道以视遇孤弱仁着于内焉此公脩已之大经也自进士登髙第调受河南府文学秩满渭北节度使论惟明辟为从事受太常寺协律郎元戎即世罢职家食无何朔方节度使张献甫辟署叅谋受大理评事赐绯鱼袋改度支判官转大理司直迁殿中侍御史加度支营田副使此公从政之大畧也既佐戎事实司中府匪颁有制㑹计明白呜唿分阃委政繄公而成务朝右虚位待公而周事宗门期公而光大姻党仰公而振耀贞元十二年歳在景子正月九日壬寅遇暴疾终于私馆享年五十痛矣夫人吴郡陆氏洎仲弟综季弟续冢姪某等抱孤即位牵率备礼祗奉裳帷归于京师以某年二月二十八日庚寅安厝于万年县之少陵原礼也公有男一人始六年矣在髫知孝哌哌涕洟凡我宗戚抚视增恸呜唿哀哉初公元兄以纯深之行端直之德名闻于天下官至侍御史持斧登朝宪章肃清常以先公之神未克迁祔不正席不甘味及撰日定期而昊天不弔志夺礼废公实敬承遗志行有日矣而闵凶荐及不克终事则我宗族之痛恨其有既乎惟公尽敬于孝养致毁于居忧表正宗姓观示他族故宗人咸曰孝如方舆公修词以藻德振文而导志以为理化之始莫尊乎尧作尧祠颂以为述德之作不忘于祖作始祖碑以为纪广大之志叙正直之节不嫌于亲作元兄侍御史府君墓志其余讽咏比兴皆合于古故宗人咸曰文如吴兴守当官贞固确乎不拔持议端方直而不苛故宗人咸曰正如衞太史率性廉介怀贞抱洁嗣家风之清白绍遗训于儒素故宗人咸曰清如鲁士师兼备四德具体而微公之谓矣小子常以无兄弟移其睦于朋友少孤移其孝于叔父天将穷我而夺其志故罔极之痛仍集焉朴鲁甚騃不能文字敢用书宗人之辞以致其直故质而俚辍哭纪事哀不能文故叙而终焉故𢎞农令栁府君坟前石表辞少陵原栁氏之大墓唐贞元十九年某月日孤某奉其先府君洎夫人之丧祔于其位由新墓而南若干步曰髙祖王父兰州府君讳某字某之墓又东若干步曰曾祖王父邠州府君讳某之墓西若干步曰祖某王父司议郎府君讳某之墓咸异兆而相望昭穆之有位序壤树之有丰杀皆如律令府君字某讳某由父任为太庙斋郎更许昌阳武伊阙华原尉王屋丞汝阴令为𢎞农二年推其诚心裕于其人辟土生谷若有天相之道衣食给足故人不札天教厉明具故俗不争夺遂以洽于大和事理克彰刺史卢杞加礼褒旌考绩絶尤推君之政风于下邑命为吏部尚书郎庾河南受命黜陟状君理绩殊异宜升天朝帝有叹焉方图优昇命用不长年五十五建中二年某月日卒于官以其素廉家之蓄不足以充凶事遂殡于是邑仍㑹危难至于今乃克返葬孤某尝为黔州録事叅军今无禄事而志不敢缓初公娶司农少卿京兆韦山之孙泾阳主簿回智之女德容温良大厯二年某月日卒于越而假葬焉孤某徒行自越举夫人之丧至于虢举𢎞农君之丧咸至于墓窆焉既窆立石表于坟前示后之人以无忘孝敬呜唿世有难仕于外而葬其族者希矣孝子之心有待驷马五鼎而卒不至者焉若今之杀衣黜食寒妻子饥仆御终身由之而志益不懈为旅人徒跣万里以厄困终事孝之难者欤五十而慕者舜也禄千钟而悲者曾子也圣且贤难之若是今之人有由其道者得不立于世乎志从父弟宗直殡从父弟宗直生刚健好气自字曰正夫闻人善立以为已师闻恶若已雠见佞色谄笑者不忍与坐语善操觚牍得师法甚备融液屈折奇峭博丽知之者以为工作文辞淡泊尚古谨声律切事类譔汉书文章为四十巻歌谣言议纤悉备具连累贯统好文者以为功读书不废蚤夜以专故得上气病胪胀奔逆每作害寝食难俯仰时少间又执业以兴呻痛咏言杂莫能知兄宗元得谤于朝力能累兄弟为进士凡业成十一年年三十三不举艺益工病益牢元和十年宗元始得召为栁州刺史七月南来从余道加疟寒数日良已又从谒雨雷塘神所还戏灵泉上洋洋而归卧至旦唿之无闻就视形神离矣呜唿天实析余之形残余之生使是子也能无成是月二十四日出殡城西北若干尺死七日矣俟吾归与之俱志其殡五百家註柳先生集巻十二五百家註柳先生集卷十三钦定四库全书五百家註栁先生集巻十三墓志先太夫人河东县君归祔志先夫人姓卢氏讳某世家涿郡夀止六十有八元和元年岁次丙戌五月十五日弃代于永州零陵佛寺明年某月日安祔于京兆万年栖凤原先侍御史府君之墓其孤有罪衔哀待刑不得归奉丧事以尽其志姪洎太夫人兄之子𢎞礼承事焉呜唿天乎太夫人有子不令而陷于大僇徙播疠土医巫药膳之不具以速夭祸非天降之酷将不幸而有恶子以及是也又今无适主以葬天地有穷此寃无穷既举葬纼犹以不肖之辞拟述先徳且志其酷焉尝逮事伯舅闻其称太夫人之行以教曰汝宜知之七岁通毛诗及刘氏列女传斟酌而行不坠其旨汝宗大家也既事舅姑周睦姻族栁氏之孝仁益闻岁恶少食不自足而饱孤幼是良难也又尝侍先君有闻如舅氏之谓且曰吾所读旧史及诸子书夫人闻而尽知之无遗者某始四岁居京城西田庐中先君在呉家无书太夫人教古赋十四首皆讽传之以诗礼图史及剪制缕结授诸女及长皆为名妇先君之仕也伯母叔母姑姊妹子姪虽逺在数千里之外必奉迎以来太夫人之承之也尊己者敬之如臣事君下己者慈之如母畜子敌己者友之如兄弟无不得志者也诸姑之有归必废寝食礼既备尝有劳疾先君将改葬王父母太夫人泣以莅事事既具而大故及焉不得成礼既得命于朝祗奉教曰汝忘大事乎吾冢妇也今也宜老而唯是则不敢暇抑将任焉茍有日吾其行也及命为邵州又喜曰吾愿得矣竟不至官而及于罪是岁之初天子加恩羣臣以宗元任御史尚书郎封太夫人河东县太君八月㑹册太上皇后于兴庆宫礼无违者既至永州又奉教曰汝唯不恭宪度既获戻矣今将大儆于后以盖前恶敬惧而已茍能是吾何恨哉明者不悼往事吾未尝有戚戚也而卒以无孝道不能有报焉丧主子妇七岁而不果娶窜穷徼人多疾殃炎暑熇蒸其下卑湿非所以养也诊视无所问药石无所求祷祠无所实苍黄呌唿遂遘大罚天乎神乎其忍是乎而独生者谁也为祸为逆又顽很而不得死逾月逾时以至于今灵车逺去而身独止𤣥堂暂开而目不见孤囚穷絷魄逝心坏苍天苍天有如是耶有如是耶而犹言犹食者何如人耶已矣穷天下之声无以舒其哀矣尽天下之辞无以传其酷矣刻之坚石措之幽阴终天而止矣伯祖妣赵郡李夫人墓志铭夫人姓李氏辩族氏者曰赵郡賛皇之东祖祖某为某官父沖为单父尉夫人生于良族嶷然殊异及筓徳充于容行践于言髙朗而不伤其柔严恪而不害其和特善女工剪制之事又能为雅琴秦声操缦之具妇道既备宜为君子之配偶焉我伯祖临邛令府君讳某受夫人于李氏之庙而归于正室临邛府君之先曰我曾王父清池府君讳某清池之先曰徐州府君讳某又其先曰常侍府君讳楷常侍之兄曰中书令讳奭自中书以上为宰相四世噫我伯祖以宗胄硕大而济其徳厚夫人以族属清显而修其礼范合二姓以承先祖为士者荣之故佐奉养承祭祀妇徳用光家道甚宜无何伯祖终于临邛而窆焉夫人从子而反于淮浒呜唿我先府君每得仕未尝不奉迎供养必诚必亲男既立必使之有禄仕女必使之有家将嫁己子必先择良士可以配诸姑者定然后议焉仲父殿中侍御史府君由是志也夫人生男一人讳某不幸终于宣州旌德尉女三人皆得良壻陇西李伯和为扬子丞疾痺废痼而没太原王纾今为右补阙颍川陈苌为校书郎渭南尉知名贞元十六年王氏姑定省扶侍自扬州至于京师道路遇疾遂馆于陈氏以诸壻之良诸女之养无不得意焉享年八十一是岁六月二十九日终于平康里自小敛至于大敛比及葬则二壻实叅主之有孙二人长曰曹郎奉之以缞而正于位八月二十四日葬于万年县之少陵原实栖凤原介于我先府君仲父二兆之间神心之所安也呜唿嗣子早夭临邛万里以岁之不易未克合祔哀孰甚焉诸姑合以为斯志以从人之道铭曰蔼其芳寿且康大梁鹑火沈幽光夙沦夫子嗣又丧輤帷不复岷之阳兆灵趾栖凤里艮之山兑之水灵之车当反此子孙百代承灵祉谁之言者青乌子叔妣呉郡陆氏夫人志文夫人讳则字内仪姓陆氏家于呉郡盖江左上族以宗子在他国家牒逸坠故曾王父王父之讳官不克究知而阙其文父覃皇河南陆浑令夫人生而柔筓而礼㑹伯舅为河南尹撰择僚寀谓我文学掾仲父士林殊英儒流推髙故夫人归于我夫人之志也温顺以承上沖厚以字下不敢踰于冢妇不敢侮于臣妾是宜允膺福夀集成母仪禀命不淑享年三十有五贞元十二年十一月己亥终于长安太平里第呜唿夫人生男一人曰曹婆幼孑在抱委缞就位女一人曰喜子匍匐繦緥寄妇人之手哀哉盖衰门薄祐神道不相顾仲父违背于岁首而夫人捐弃于是日遗孤眇藐未克承绍凡我族属其痛巨乎遂以其年十二月十三日庚午合祔于少陵原之墓恭惟仲父之讳字夫人之爵齿备于版文今不书惧再告也亡姑渭南县尉陈君夫人权厝志唐贞元十七年九月六日甲子前渭南县尉颍川陈君之夫人河东栁氏终于平康里将终告于陈君曰吾生四十有四年为陈氏介妇九年谨饬不怠以至此命也既成妇矣宜祔于皇姑从兆于三原然而不幸中道而有痼疾既不及养于舅姑又不得佐于蒸尝生君之子不朞月而殒尝谓君宜有贵位而不克见执亲之丧不得终纪皆天谴之大者也且愿杀礼以成吾私迩先夫人之墓而窆我焉将俟君之不讳而归复于正其可也陈君乃卜十二月十八日权厝于城南原曰栖凤如夫人之志且以时日甲子授于宗元曰子之姑孝于家移于我之长睦于族施于我之党是用宾而礼之如益者之友今则去我已矣吾无以报焉他日尝谓子悫而文愿以为志庶幸而有知将安子之为也苌无恨矣呜唿贵不必贤夀不必仁天之不可恃也乆矣遂哭而受命书夫人之世以记于兹石夫人六代祖讳庆五代祖讳旦位皆至宰相髙祖讳楷为济州刺史曾祖讳某为徐州长史祖讳某为清池令考讳某为临邛令妣李氏赵郡賛皇人其他则俟改葬而后备亡姊崔氏夫人墓志盖石文我伯姊之葬良人博陵崔氏为之志凡归于夫家为妇为妻为母之道我知之不若崔之悉也然而自筓而上以至于幼孩崔固不若我之知也又乌可以已今之制凡志于墓者琢密石加盖于其上用敢附碑阴之义假兹石而书焉呜唿夫人天命之性固有以异于人孩而声和幼而气柔以吾族之大尊长之多夫人自能言而未尝误举其讳与其类戯于家游弄之具未尝有争先公自鄂如京师其时事㑹世难教告罕至夫人忧劳踰月黙泣不食又惧贻太夫人之忧虑绐以疾告书至而愈人乃知之善𨽻书为雅琴以自娯乐隐而不耀工足以致美于服而不为异言足以发扬于礼而不为辩孝之至敬之备仁之大又以配君子然而不克㑹于贵夀以至于斯孰谓之天有知者耶太夫人生二女幼曰裴氏妇如夫人之懿在二族咸以令徳闻而皆早世其弟昏愚而独存孰谓天可问耶呜唿痛其甚欤遂濡血而书以志终天之哀与兹石永久亡姊前京兆府叅军裴君夫人墓志栁氏至于唐其着者中书令讳奭中书之弟之子曰徐州府君讳某实有孝徳世其家业清池府君讳某继之以茂实徳清府君讳某承之以善政以至于侍御史府君讳某用贞信劲正达于邦家克生贤女以配于裴氏裴氏至于唐其着者礼部尚书讳行俭礼部之子曰侍中讳光庭嗣用忠肃书于国史祠部府君讳稹业之以贞直以至于今金吾府君讳儆用纯懿端亮闻于天下实生良子以配夫人呜唿夫人与仁考偕生以礼顺偕长始于家纯如也终于夫族穆如也其为子道也孝以和恭以惠取与承顺必称所欲先君与太夫人恩遇尤厚故夫人侍侧无威怒之教焉天祸弊族夙遭大故我诸孤奉太夫人之养不敢图死至于复常夫人三岁无汤沐无盐酪顿踊叫号哀彻天地外除髪不胜笄体不胜带太夫人泣而命之固犹不食朝夕谕诲仅而济焉其为妻道也贞顺之宜恒服于身体疑忌之虑不萌于心术忿懥之色不兆于容貌同焉而合于礼婉焉而得其正其为妇道也惟听顺谨敬睦姻仁恤之行甚备常以不幸不及姑舅之养用为大恨是故相春秋之事眎涤濯羞簠簋劳以待旦每憷惕之感至焉则又移其孝于裴氏之门而以睦于冢妇介妇必敬必亲下以不失其赤子之心姻族归厚率由是也呜唿我之大谴欤裴氏之大不幸欤以夫人之徳行宜贵夀宜康宁然而年始三十不克至于寿良人官为叅军事不及偕其贵骨髓之疾实钟于身以贞元十六年三月十三日甲子终于光徳里第痛矣夫始夫人之疾也夫人之族视之如己其家老长妾臧获之微皆以其私奔谒于道路祷鬼神问卜筮者相及也既病太夫人在侧尚虑积忧伤于尊怀犹持形立气绐以少间故二稚未齓良人在逺不及有绪言遗念以传于后则我唿天之痛宜有加焉呜唿天胡厚是懿徳而阙其报施独何咎欤余不知天之忍也既逾月良人至自洛师望门而哭曰无以立吾家成吾身矣凡生三子幼曰崔七先夫人八月而殡魂气无不之也次曰崔六后夫人五旬而夭因祔焉今其存者曰崔五幸无恙託于乳媪以虞水火哀哉其年八月十八日甲子安厝于长安县之神禾原从于先茔祔于皇姑宜也母弟号哭而为之志毒痛凭塞畧不能具敢告无愧辞无益美庶用正直克安神心呜唿至哀无文至敬不饰故无其辞亡妻𢎞农杨氏志亡妻𢎞农杨氏讳某髙祖皇司勲郎中讳某司勲生殿中侍御史讳某殿中生醴泉县尉讳某醴泉生今礼部郎中凝代济仁孝号为徳门郎中娶于陇西李氏生夫人夫人生三年而皇妣即世外王父兼居方伯连帅之任厯刺南部夫人自幼及筓依于外族所以抚爱视遇者殆过厚焉夫人小心敬顺居宠益畏终始无骄盈之色亲党难之五岁属先妣之忌饭僧于仁祠就问其故媬傅以告遂号泣不食后每及是日必遑遑涕慕抱终身之戚焉及许嫁于我柔日既卜乃归于栁氏恭惟先府君重崇友道于郎中最深髫稚好言始于善谑虽间在他国终无异辞凡十有三岁而二姓克合奉初言也夫人既归事太夫人备敬养之道敦睦夫党致肃雍之美主中馈佐烝尝憷惕之义表于宗门太夫人尝曰自吾得新妇増一孝女况又通家爱之如己子崔氏裴氏姊视之如兄弟故二族之好异于他门然以素被足疾不能良行未三岁孕而不育厥疾増甚明年以谒医救药之便来归女氏永宁里之私第八月一日甲子至于大疾年始二十有三呜唿痛哉以夫人之柔顺淑茂宜延于上寿端明惠和宜齿于贵位生知孝爱之本宜承于余庆是三者皆虚其应天可问乎衰门多舋上天无祐故自辛未逮于兹岁累服齐斩继纒哀酷其间冠衣纯采朞月者三而已矣无乃以是累夫人之寿欤悼恸之怀曷月而巳矣哀夫遂以九月五日庚午克葬于万年县栖凤原从先茔礼也是岁唐贞元十五年龙集己卯为之志云坤徳柔顺妇道肃雍惟若人兮婉娩淑姿锵翔令容委穷尘兮佳城郁郁闭白日兮之死同穴归此室兮下殇女子墓塼记下殇女子生长安善和里其始名和娘既得病乃曰佛我依也愿以为役更名佛婢既病求去髪为尼号之为初心元和五年四月三日死永州凡十岁其母微也故为父子晚性柔惠类可以为成人者然卒夭敛以缁褐铭用塼甓葬零陵东郭门外第二冈之西隅铭曰孰致也而生孰召也而死焉从而来焉往而止䰟气无不之也骨肉归复于此小姪女子墓塼记字为雅氏为栁生甲申死己丑日十二月在九是日葬东冈首生而慧命则夭始也无今何有质之微当速朽铭兹瓦期永久故尚书戸部侍郎王君先太夫人河间刘氏志文夫人姓刘其先汉河间王王有明徳世绍显懿至于唐有文昭者为绵州刺史号良二千石其嗣慎言为仙居令光州长史克荷于前人光州夫人之父也夫人及笄五年从于北海王府君讳某府君举明经授任城尉左金吾卫兵曹修经术以求圣人之道通古今以推一王之典㑹世多难不克如志卒以隐终夫人生二子长曰彛伦举五经早夭少曰叔文坚明直亮有文武之用贞元中待诏禁中以道合于诸后凡十有八岁献可替否有匡弼调䕶之勤先帝弃万姓嗣皇承大位公居禁中訏谟定命有扶翼经纬之绩由苏州司功参军为起居舎人翰林学士将明出纳有弥纶通变之劳副经邦赋财之职加戸部侍郎赐紫金鱼袋重轻开塞有和钧肃给之效内赞谟画不废其位凡执事十四旬有六日利安之道将施于人而夫人终于堂盖贞元之二十一年六月二十日也知道之士为苍生惜焉天子使中谒者临问其家赙以布帛呜唿夫人之在女氏也贞顺以自处孝谨以有奉其在夫族也祗敬以承上严肃以莅下事良人四十有九年而勤劳不懈生戸部五十有三年而教戒无阙年七十有九而户部之道闻于天下为大僚垂紫绶以就奉养公卿侯王咸造于门既寿而昌世用羡慕然而天子有诏俾定封邑有司稽于论次终以不及时有痛焉是年八月某日祔于兵曹君之墓铭曰夫人之徳温柔敬直承于阴教式是嫔则克生良子用扬懿美有其文武𢎞我化理天子是毘邦人是望若若紫绶荥于髙堂惟昔孟氏号为母师在汉称贤有戒不疑懿懿夫人惟其似之山北之中神禾之原问于灵龟閟此显魂勒石垂休永永万年朗州员外司戸薛君妻崔氏墓志唐永州刺史博陵崔简女讳媛嫁为朗州员外司戸河东薛㢲妻三岁知让五歳知戒七岁能女事善笔札读书通古今其暇则鸣絃桐讽诗骚以为娯始简以文雅清秀重于当世其后病惑得罪投驩州诸女蓬垢涕号栁氏出也以叔舅命归于薛惟恭柔专勤以为妇妻恩其故他姬子杂己子造次莫能辨无忮忌之行无犯迕之气一畆之宅言笑不闻于隣元和十二年五月二十八日既乳病肝气逆肺牵拘左腋巫医不能已朞月之日洁服饬容而终年若干某月日迁柩于洛某月日祔于墓在北邙山南洛水东巽始佐河北军食有劳未及録㑹其长以罪闻因从贬更大赦方北迁而其室已祸巽之父曰大理司直仲卿祖曰太子右赞善大夫环曾祖曰平舒令煜髙祖曰工部尚书真藏简之父曰大理司直毕祖曰某官鲵唐兴中书令仁师议刑不孥其二世大父也巽之他姬子丈夫子曰老女子曰张婆妻之子女子曰陀罗尼丈夫子曰某实后子铭曰翼翼仁师惟仁之硕一言刑轻绵载二百其庆中缺曾𤣥不绩简之温文卒昏以易七男三女八我之出仍祸六稔数存如没宜福而灾伊谁云恤惟薛之妇徳良才全隣无言闻臧获以䖍推仁抚庶孩不异怜兄公是怙夫属忻然髲髢峩峩笾豆惟嘉烝尝宾燕其羞孔多有苾有严神飨斯何奚仲仲虺胡祐不遐髙曾祖考胡嘏之讹淑人不居谁任于家书铭告哀以寘巖阿韦夫人坟记韦夫人终成都殡万年迁柩渭南祔而不合大葬未利以俟礼也其族系如某人之志堋用元和十四年月日子某为石刻而纳诸圹马室女雷五葬志马室女雷五父曰师儒业进士雷五生巧慧异甚凡事丝纩文绣不类人所为者余覩之甚骇家贫岁不易衣而天姿洁清脩严恒若簪珠玑衣纨縠寥然不易为尘垢杂年十五病死后二日葬永州东郭东里以其姨母为妓于余也将死曰吾闻栁公尝巧我惠我今不幸死矣安得公之文志葬于墓其父母不敢以云葬之日余乃闻焉既而闵焉以攻石之后也遂为砂书𤣥塼追而纳诸墓五百家註栁先生集巻十三五百家註柳先生集卷十四钦定四库全书五百家註栁先生集巻十四对设渔者对智伯智氏既灭范中行志益大合韩魏围赵水晋阳智伯瑶乗舟以临赵且又往来观水之所自务速取焉羣渔者有一人坐渔智伯怪之问焉曰若鱼几何曰臣始渔于河中今渔于海今主大兹水臣是以来曰若之渔何如曰臣幼而好渔始臣之渔于河有魦鱮鳣鰋者不能自食以好臣之饵日收者百焉臣以为小去而之龙门之下伺有鲔焉夫鲔之来也从鲂鲤数万垂涎流沬后者得食焉然其饥也亦返吞其后愈肆其力逆流而上慕为螭龙及夫抵大石乱飞涛折鳍秃翼颠倒顿踣顺流而下宛委冒懵环坻溆而不能出鱼之大者幸而啄食之臣亦徒手得焉犹以为小闻古之渔有任公子者其得益大于是去而之海上北浮于碣石求大鲸焉臣之具未及施见大鲸驱羣鲛逐肥鱼于渤澥之尾震动大海簸掉巨岛一啜而食若舟者数十勇而未已贪而不能止北蹙于碣石藁焉向之以为食者反相与食之臣亦徒手得焉犹以为小闻古之渔有太公者其得益大钓而得文王于是舎而来智伯曰今若遇我也如何渔者曰向者臣已言其端矣始晋之侈家若栾氏祁氏羊舌氏以十数不能自保以贪晋国之利而不见其害主之家与五卿尝裂而食之矣是无异魦鱮鳣鰋也脑流骨腐于主之故鼎可以惩矣然而犹不肯寤又有大者焉若范氏中行氏贪人之土田侵人之势力慕为诸侯而不见其害主与三卿又裂而食之矣脱其鳞鲙其肉刳其肠断其首而弃之鲲鲕遗𦙍莫不备俎豆是无异夫大鲔也可以惩矣然而犹不肯寤又有大者焉吞范中行以益其肥犹以为不足力愈大而求食愈无餍驱韩魏以为羣鲛以逐赵之肥鱼而不见其害贪肥之势将不止于赵臣见韩魏惧其将及也亦幸主之蹙于晋阳其目动矣而主乃慠然以为咸在机俎之上方磨其舌抑臣有恐焉今辅果舍族而退不肯同祸段规深怨而造谋主之不寤臣恐主为大鲸首解于邯郸鬛摧于安邑胸披于上党尾断于中山之外而肠流于大陆为鱻为薧以充三家子孙之腹臣所以大惧不然主之勇力强大于文王何有智伯不悦然终以不寤于是韩魏与赵合灭智氏其地三分愚溪对栁子名愚溪而居五日溪之神夜见梦曰子何辱予使予为愚耶有其实者名固从之今予固若是耶予闻闽有水生毒雾厉气中之者温屯沤泄藏石走濑连舻麋解有鱼焉锯齿锋尾而兽蹄是食人必断而跃之乃仰噬焉故其名曰恶溪西海有水散涣而无力不能负芥投之则委靡垫没及底而后止故其名曰弱水秦有水掎汩泥淖挠混沙砾视之分寸眙若睨壁浅深险易昧昧不觌乃合泾渭以自彰秽迹故其名曰浊泾雍之西有水幽险若漆不知其所出故其名曰黑水夫弱恶六极也浊黑贱名也彼得之而不辞穷万世而不变者有其实也今予甚清与美为子所喜而又功可以及圃畦力可以载方舟朝夕者济焉子幸择而居予而辱以无实之名以为愚卒不见徳而肆其诬岂终不可革耶栁子对曰汝诚无其实然以吾之愚而独好汝汝恶得避是名耶且汝不见贪泉乎有饮而南者见交趾宝货之多光溢于目思以两手左右攫而懐之岂泉之实耶过而往贪焉犹以为名今汝独招愚者居焉久留而不去虽欲革其名不可得矣夫明王之时智者用愚者伏用者宜迩伏者宜逺今汝之託也逺王都三千余里侧僻回隠蒸郁之与曹螺蜯之与居唯触罪摈辱愚陋黜伏者日侵侵以游汝闯闯以守汝汝欲为智乎胡不唿今之聪明皎厉握天子有司之柄以生育天下者使一经于汝而唯我独处汝既不能得彼而见获于我是则汝之实也当汝为愚而犹以为诬宁有説耶曰是则然矣敢问子之愚何如而可以及我栁子曰汝欲穷我之愚説耶虽极汝之所往不足以申吾喙涸汝之所流不足以濡吾翰姑示子其畧吾茫洋乎无知氷雪之交衆裘我絺溽暑之铄衆从之风而我从之火吾盪而趋不知太行之异乎九衢以败吾车吾放而游不知吕梁之异乎安流以没吾舟吾足蹈坎井头抵木石冲冒榛棘僵仆虺蜴而不知憷愓何丧何得进不为盈退不为抑荒凉昏黙卒不自克此其大凡者也愿以是污汝可乎于是溪神深思而叹曰嘻有余矣是及我也因俯而羞仰而吁涕泣交流举手而辞一晦一明觉而莫知所之遂书其对对贺者栁子以罪贬永州有自京师来者既见曰余闻子坐事斥逐余适将唁子今余视子之貎浩浩然也能是达矣余无以唁矣敢更以为贺栁子曰子诚以貎乎则可也然吾岂若是而无志者耶姑以戚戚为无益乎道固若是而已耳吾之罪大㑹主上方以寛理人用和天下故吾得在此凡吾之贬斥幸矣而又戚戚焉何哉夫为天子尚书郎谋画无所陈而羣比以为名䝉耻遇僇以待不测之诛茍人尔有不汗栗危厉偲偲然者哉吾尝静处以思独行以求自以上不得自列于圣朝下无以奉宗祀近丘墓徒欲茍生幸存庶几似续之不废是以傥荡其心倡佯其形茫乎若昇髙以望溃乎若乗海而无所往故其容貎如是子诚以浩浩而贺我其孰承之乎嘻笑之怒甚乎裂眦长歌之哀过乎恸哭庸讵知吾之浩浩非戚戚之尤者乎子休矣杜兼对或问曰朝廷以公且明进善退不肖未尝不当然吾有一疑焉愿有闻于子以释予也曰何哉曰杜兼为濠州幸兵之乱杀无罪士二人蓄货足慾吾以为唐梼杌饕餮者亡以异然而卒入为郎中给事中出由商至河南尹乃死夫何取于兼者若是幸也曰若子之言兼之罪吾虽不覩乎目然闻之熟宜废而不用久矣然而吾有一取焉吾闻兼在濠州有钟离令卢某者宰相戚也而谗且䛕日状其僚之过愆以致于兼且曰是过是愆我独无有其僚因惴恐以俟谪怒于上令日施施自负曰州君将我除也兼得之乃大怒罚令使僚也咸得自达以进乎善因摈令终不得面焉人由是不茍免而谗䛕之道大息朝廷进兼于内则给事中于外则至河南尹盖知兼有是善也欤诚然不为公且明耶或者曰兼凶狡人也恣杀以充已其为过章章者凡天下儿童天对问曰遂古之初谁传道之上下未形何由考之冥昭懵闇谁能极之冯翼惟象何以识之明明闇闇惟时何为对曰本始之茫诞者传焉鸿灵幽纷曷可言焉曶黑晰眇往来屯屯庬昧革化惟元气存而何为焉问阴阳三合何本何化对合焉者三一以统同吁炎吹泠交错而功问圜则九重孰营度之对无营以成沓阳而九转輠浑沦䝉以圜号问惟兹何功孰初作之对冥凝𤣥釐无功无作问斡维焉系天极焉加对乌徯系维乃麋身位无极之极漭弥非垠或形之加孰取大焉问八柱何当东南何亏对皇熙亹亹胡栋胡宇完离不属焉恃夫八柱问九天之际安放安属对无青无黄无赤无黑无中无旁乌际乎天则问隅隈多有谁知其数对巧欺淫诳幽阳以别无隈无隅曷懵厥列问天何所沓十二焉分对折篿剡筳午施旁竖鞠明究曛自取十二非余之为焉以告汝问日月安属列星安陈对规燬魄渊太虚是属棊布万荧咸是焉託问出自汤谷次于䝉汜对辐旋南昼轴奠于北孰彼有出次惟汝方之侧平施旁运恶有谷汜问自明及晦所行几里对当焉为明不逮为晦度引久穷不可以里问夜光何徳死则又育对燬炎莫俪渊迫而魄遐违乃専何以死育问厥利维何而顾菟在腹对𤣥阴多缺爰感厥兔不形之形惟神是类问女歧无合夫焉取九子对阳健阴淫降施蒸摩歧灵而子焉以夫为问伯强何处恵气安在对怪弥冥更伯强乃阳顺和调度恵气出行时届时缩何有处乡问何阖而晦何开而明对明焉非辟晦焉非藏问角宿未旦曜灵安在对孰旦孰幽缪躔于经苍龙之寓而迋彼角亢问不任汩鸿师何以尚之佥答何忧何不课而行之对惟鮌譊譊邻圣而孽恒师厖䝉乃尚其圮后惟师之难矉頞使试问鸱龟曳衔鮌何听焉顺欲成功帝何刑焉永遏在羽山夫何三年不施对盗堙息壤招帝震怒赋刑在下而投弃于羽方陟元子以𦙍功定地胡离厥考而龟肆喙问伯禹腹鮌夫何以变化纂就前绪遂成考功何续初继业而厥谋不同对气孽宜害而嗣续得圣污涂而蕖夫固不可以类躬躄步桥楯勚踣厥十有三载乃盖考丑宜仪刑九畴受是𤣥宝昏成厥孽昭生于徳惟氏之继夫孰谋之式问洪泉极深何以窴之对行鸿下隤厥丘乃降焉填絶渊然后夷于土问地方九州何以坟之对从民之宜乃九于野坟厥贡艺而有上中下问应龙何画河海何厯对胡圣为不足反谋龙智畚锸究勤而欺画厥尾问鮌何所营禹何所成康回冯怒地何故以东南倾对圜焘廓大厥立不植地之东南亦已西北彼回小子胡㒹陨尔力夫谁骇汝为此而以慁天极问九州何错川谷何洿对州错富媪爰定于趾躁川静谷形有髙庳问东流不溢孰知其故对东穷归㠊又环西盈脉穴土区而浊浊清清坟垆惨䟽渗渴而升充融有余泄漏复行器运浟浟又何溢为问东西南北其脩孰多对东西南北其极无方夫何鸿洞而课校脩长问南北顺㯐其衍几何对茫忽不准孰衍孰穷问崑崙县圃其凥安在对积髙于干崑崙攸居蓬首虎齿爰处爰都问增城九重其髙几里对增城之髙万有三千问四方之门其谁从焉对凊温燠寒迭出于时时之丕革由是而门问西北辟启何通气焉对辟启以通兹气之元问日安所到烛龙何照对脩龙口燎爰北其首九阴极冥厥朔以炳问羲和之未扬若华何光对惟若之华禀羲以耀问何所冬暖何所夏寒对狂山凝凝氷于北至爰有炎洲司寒不得以试问焉有石林有兽能言对石胡不林往视西极兽言嘐嘐人名是达问乌有虬龙负熊以游对有虬蜲蛇不角不鳞嬉夫𤣥熊相待以神问雄虺九首倏忽焉在对南有怪虺罗首以噬倏忽之居帝南北海问何所不死长人是守对员丘之国身民后死封嵎之守其横九里问靡萍九衢枲华安居对有萍九歧厥图以诡浮山孰产赤华伊枲问灵蛇吞象厥骨何如对巴蛇腹象足觌厥大三歳遗骨其脩已号问黑水𤣥趾三危安在对黑水淫淫穷于不姜𤣥趾则北三危则南问延年不死夀何所止对僊者幽幽夀焉孰慕短长不齐咸各有止何纷华漫汗而潜谓不死问鲮鱼何所鬿堆焉处对鲮鱼人貌迩列姑射鬿雀峙北号惟人是食问羿焉彃日乌焉解羽对焉有十日其火百物羿宜炭赫厥体胡庸以枝屈大泽千里羣鸟是解问禹之力献功降省下土四方焉得彼嵞山女而通之于台桑闵妃配合厥身是继胡维嗜慾不同味而快鼌饱对禹惩于续嵞妇亟合胈离厥肤三门以不眡哌哌之不䀌而孰图厥味卒燥中野民攸宇攸暨问启代益作后卒然离对彼哌克臧俾姒作夏献后益于帝谆谆以不命复为叟耆曷戚曷孽问何启惟忧而能拘是达皆归射而无害厥躬对哌勤于徳民以乳活扈仇厥正帝授柄以挞兇穷圣庸夫孰克害问何后益作革而禹播降对益革民艰咸粲厥粒惟禹授以土爰稼万亿违溺践垍休居以康食姑不失圣天胡往不道问启棘宾商九辩九歌对启达厥声堪舆以呻辨同客之序帝以贸嫔问何勤子屠母而死分竟坠对禹母产圣何疈厥旅彼淫言乱噣聪聝以不处问帝降夷羿革孽夏氏对夷羿滔淫割更后相夫孰作厥孽而诬帝以降问胡羿射夫河伯而妻彼雒嫔对震皜厥鳞集矢于皖肆叫帝不谌失位滋嫚有洛之嫮马妻于狡问冯珧利决封豨是射何献蒸肉之膏而后帝不若对夸夫快杀鼎豨以虑饱馨膏腴帝叛徳恣力胡肥台舌喉而滥厥福问浞娶纯狐眩妻爰谋何羿之射革而交吞揆之对寒谗妇谋后夷卒戕荒弃于野俾姧民是臧举土作仇徒怙身弧问阻穷西征巖何越焉化而为黄能巫何活焉对鮌殛羽巖化黄而渊问咸播秬黍莆雚是营对子宜播稙穉于丘于川维莞维蒲维菰维芦丕彻以图民以讙以都问何由并投而鮌疾修盈对尧酷厥父厥子激以功克硕厥祀后世是郊问白蜺婴茀胡为此堂安得夫良药不能固臧天式从横阳离爰死大鸟何鸣夫焉丧厥体对王子怪骇蜺形茀裳衣褫操戈犹懵夫药良终鸟号以游奋厥篚筐曶漠莫谋形胡在胡亡问萍号起雨何以兴之对幽阳潜爨阴蒸而雨萍冯以兴厥号爰所问撰体恊胁鹿何膺之对气怪以神爰有奇躯脇属支偶尸帝之隅问鳌戴山抃何以安之对宅灵之丘掉焉不危鳌厥首而恒以恬夷问释舟陵行何以迁之对要释而陵殆或谪之龙伯负骨帝尚窄之问惟浇在户何求于嫂何少康逐犬而颠陨厥首对浇嫪以力兄麀聚之康假于田肆克宇之问女歧缝裳而馆同爰止何颠易厥首而亲以逢殆对既裳既舎宜咸坠厥首问汤谋易旅何以厚之对汤奋癸旅爰以伛拊载厥徳于葛以诘仇饷问覆舟斟寻何道取之对康复旧物寻焉保之覆舟喻易尚或艰之问桀伐䝉山何所得焉妺嬉何肆汤何殛焉对惟桀嗜色戎得䝉昧淫处暴娱以大启厥伐问舜闵在家父何以鳏尧不姚告二女何亲厥萌在初何所意焉对瞽父仇舜鳏以不俪尧専以女兹俾𦙍厥世惟蒸蒸翼翼于妫之汭问璜台十成谁所极焉对纣台于璜箕克兆之问登立为帝孰道尚之对惟徳登帝师以首之问女蜗有体孰制匠之对蜗躯虺号占以类之胡日化七十工获诡之问舜服厥弟终然为害何肆犬体而厥身不危败对舜弟眂厥仇毕屠水火夫固优游以圣而孰殆厥祸犬龂于徳终不克以噬昆庸致爱邑鼻以赋富问吴获迄古南岳是止孰期去斯得两男子对嗟伯之仁逊季旅岳雍同庆厥义以嘉吴国问縁鹄饰玉后帝是飨何承谋夏桀终以灭丧对空桑鼎殷谄羮厥鹄惟轲知言焉以为不仁易愚危夫曷揆曷谋咸逃丛渊虐后以刘问帝乃降观下逢伊摰何条放致罚而黎伏大说对降厥观于下匪摰孰承条伐巢放民用溃厥疣以夷于肤夫曷不谣问简狄在台喾何宜𤣥鸟致贻女何喜对喾狄祷禖契形于胞胡乙鷇之食而怪焉以嘉问该秉季徳厥父是臧对该徳𦙍孝蓐收于西𤓰虎手钺尸刑以司慝问胡终弊于有扈牧夫牛羊对牧正矜矜浇扈爰踣问干协时舞何以懐之对阶干以娯苗革而格不迫以死夫胡狃厥贼问平胁曼肤何以肥之对辛后騃狂无忧以肥肆荡施厥体而充膏于肌啬宝被躬焚以旗之问有扈牧竖云何而逢击牀先出其命何从对扈释于牧力使后之民仇焉㝢启牀以斮问恒秉季徳焉得夫朴牛何往营班禄不但还来对殷武踵徳爰获牛之朴夫惟陋民是冒而丕号以瑞卒营而班民心是市问昏微循迹有狄不宁何繁鸟萃棘负子肆情对解父狄淫遭悫以𧹞彼中之不目而徒以色视问眩弟并淫危害厥兄何变化以作诈后嗣而逢长对象不兄龚而奋以谋盖圣孰凶怒嗣用绍厥爱问成汤东巡有莘爰极何乞彼小臣而吉妃是得对莘有玉女汤巡爰获既内克厥合而外弼于徳伊知非妃伊之知臣曷以不识问水濵之木得彼小子夫何恶之媵有莘之妇对胡木化于母以蝎厥圣喙鸣不良以诡正尽邑以垫孰译彼梦问汤出重泉夫何辠尤不胜心伐帝夫谁使挑之对汤行不类重泉是囚违虐立辟实罪徳之由师凭怒以割癸挑而雠问㑹鼌争盟何践吾期苍鸟羣飞孰使萃之对胶鬲比漦雨行践期捧盎救灼仁兴以毕随鹰之咸同得使萃之问到击纣躬叔旦不嘉何亲揆发足周之命以咨嗟对颈纣黄钺旦孰喜之民父有釐嗟以美之问授殷天下其位安施反成乃亡其罪伊何对位庸庇民仁克涖之纣淫以害师殛圯之问争遣伐器何以行之并驱击翼何以将之对咸逭厥死争徂器之翼鼓颠御讙舞靡之问昭后成游南土爰底厥利惟何而逢彼白雉对水濵翫昭荆陷弑之缪迓越裳畴肯雉之问穆王巧挴夫何为周流环理天下夫何索求对穆懵祈招猖洋以游轮行九野惟怪之谋胡绐娯载胜之兽觞瑶池以迭謡问妖夫曳衒何号乎市周幽谁诛焉得夫襃姒对孺贼厥诜爰檿其弧幽祸挐以夸惮襃以渔滛嗜薎杀谏尸谤屠孰鳞漦以徴而化鼋是辜问天命反侧何罚何佑对天邈以䝉人厶以离胡克合厥道而诘彼尤违问齐桓九㑹卒然身杀对桓号其大任属以傲幸良以九合逮孽而怀问彼王纣之躬孰使乱惑何恶辅弼谗谄是服对纣无谁使惑惟志为首逆图倒视辅谗以僇宠问比干何逆而抑沈之雷开何顺而赐封之对干异召死雷济克后问何圣人之一徳卒其异方梅伯受醢箕子佯狂对文徳迈以被芮鞫顺道醢梅奴箕忠咸丧以丑厚问稷维元子帝何笃之投之于冰上鸟何燠之对弃灵而功笃胡爽焉翼冰以炎盍崇长焉问何冯夷挟矢殊能将之既惊帝切激何逢长之对既岐既嶷冝庸将焉纣凶以启武绍尚焉问伯昌号衰秉鞭作牧何令彻彼岐社命有殷之国对伯鞭于西化江汉浒易岐社以太国之命以祚武问迁藏就岐何能依对踰梁橐囊羶仁蚁萃问殷有惑妇何所讥对妲灭淫商痡民以亟去问受赐兹醢西伯上告何亲就上帝罚殷之命以不救对肉梅以颁乌不台诉孰盈癸恶兵躬殄祀问师望在肆昌何志鼓刀扬声后何喜对牙伏牛渔积内以外萌岐目厥心了眡显光奋力屠国以髀髋厥商问武发杀殷何所悒载尸集战何所急对发杀昌逞寒民于烹惟栗厥文考而䖍子以徂征问伯林雉经维其何故何感天抑夫谁畏惧对中譛不列㳟君以雉胡螾讼蛲贼而以变天地问皇天集命惟何戒之受礼天下又使至代之对天集厥命惟徳受之𦙍怠以弃天又祐之问初汤臣挚后兹承辅何卒官汤尊食宗绪对汤挚之合祚以久食昧始以昭末克庸成绩问勲阖梦生少离散亡何壮武厉能流厥严对光徴梦祖憾离以厉彷徨激覆而勇益徳迈问彭铿斟雉帝何飨受夀永多夫何久长对铿羹于帝圣孰嗜味夫死自暮而谁飨以俾夀问中央共牧后何怒蠭蚁微命力何固对螝啮已毒不以外肆细腰羣螫夫何足病问惊女采薇鹿何祐北至回水萃何喜对萃回偶昌鹿曷祐以女问兄有噬犬弟何欲易之以百两卒无禄对鍼欲兄爱以快侈富愈多厥车卒逐以旅问薄暮雷电归何忧厥严不奉帝何求伏匿穴处爰何云荆勲作师夫何长先悟过改更我又何言对咨吟于野胡若之很严坠谊殄丁厥任合行违匿固若所咿嚘忿毒意谁与丑齐徂秦㗖厥诈谗登狡庸咈以施甘恬祸凶亟锄夷愎不可化徒若罢问呉光争国久余是胜对阖绰厥武滋以侈頽问何环穿自闾社丘陵爰出子文对于菟不可以作怠焉庸归问吾告堵敖以不长对欵吾敖之阕以旅尸问何试上自予忠名弥彰对诚若名不尚曷极而辞五百家註栁先生集巻十四五百家註柳先生集卷十五钦定四库全书五百家註柳先生集巻十五问答晋问吴子问于柳先生曰先生晋人也晋之故宜知之曰然然则吾愿闻之可乎曰可晋之故封太行掎之首阳起之黄河迤之大陆靡之或巍而髙或呀而渊景霍汾浍以经其壖若化若迁钩婴蝉聫然后融为平川而侯之都居大夫之邑建焉其髙壮则腾突撑拒聱岈郁怒若熊罴之咆虎豹之嘷终古而不去攫秦搏齐当者失据燕狄惴怯若卵就压振振业业觑闗蹀戸惕若仆妾其按衍则平盈旋缘纡徐夷延若飞䳒之翔舞洄水之容与以稼则硕以植则茂以牧则蕃以畜则庶而人用是富而邦以之阜其河则濬源崑崙入于天渊出乎无门行乎无垠自匈奴而南以界西鄙冲奔太华运肘东指混溃后土濆浊麋沸鼋鼍诡怪于于汩汩腾倒䭿越委泊涯涘呀呷欱纳摧杂失坠其所荡激则连山参差广野壊裂轰雷努风撼干崩石之所转跃大木之所擢拔漰泙洞踏者弥数千里若万夫之斩伐而其轴轳之所负橦樯之所御鳞川林壑隳云遁雨瞬目而下者榛榛沄沄百舍一赴若是何如吴子曰先生之言丰厚险固诚晋之美矣然晋人之言表里山河者备败而已非以为荣观显大也吴起所谓在徳不在险此晋人之借也愿闻其他先生曰太卤之金棠谿之工火化水淬器备以充为棘为矛为铩为钩为镝为镞为为鍭出太白征蓐收召招摇伏蚩尤肃肃褷褷合衆灵而成之博者狭者曲者直者岐者劲者长者短者攅之如星奋之如霆运之如萦浩浩弈弈淋淋涤涤荧荧的的若雪山冰谷之积观者胆掉目出寒液当空发耀英精互绕晃荡洞射天气尽白日规为小铄云破霄跕坠飞乌弓人之弓函人之甲胶角百选犀兕七属乃使跟超掖夹之伦服而持之南瞰诸华北詟羣夷技击节制闻于天下是为善师延目而望之固以拳拘喘汗免胄肉袒进不敢降退不敢窜若是何如吴子曰夫兵之用由徳则吉由暴则凶是又不可为美观也先轸曰师直为壮曲为老况徒以坚甲利刃之为上哉先生曰晋国多马屈焉是产土寒气劲崖坼谷裂草木短缩鸟兽坠匿而马蕃焉师师兟兟溶溶纭纭轠轠辚辚或赤或黄或𤣥或苍或醇或駹黭然而隂炳然而阳若旌旃旗帜之煌煌乍进乍止乍伏乍起乍奔乍踬若江汉之水疾风驱涛击山盪壑云沸而不止羣饮源藁回食野赭浴川蹙浪喷震播洒溃溃焉若海神驾雪而来下观其四散惝怳开合万状喜者鹊厉怒者人搏决然坌跃千里相角风騣雾鬛斸山抉壑耳摇层云腹捎衆木寂寥逺逰不夕而复攫地跳梁坚骨兰筋交颈互啮鬭目相驯聚溲更嘘昂首张龂其小者则连牵缴绕仰乳俯龁蚁杂螽集啾啾潗潗旅走丛立其材之可者收敛攻教掉手飞縻指毛命物百步就羁牵以荀息御以王良超以范鞅轩以栾鍼以佃以戎兽获敌摧若是何如吴子曰恃险与马者子不闻乎故曰冀之北土马之所生是不一姓请置此而新其说先生曰晋之北山有异材梓匠工师之为宫室求大木者天下皆归焉仲冬旣至寒气凝成外凋内贞沈液不行乃坚乃良万工举斧以入必求诸巖崖之欹倾涧壑之纡萦凌㠝岏之杪颠潄泉源之淦瀯根绞怪石不土而植千寻百围与石同色罗列而伐者头抗河汉刃披虹霓声振连峦柹填层谿丁丁登登硠硠稜稜若兵车之乘凌其响之所应则溃溃漰漰汹汹薨薨若骞若崩若螭龙之鬭风霆相腾其殊而下者札捎杀摧崪坱圠霞披电裂又似共工触不周而天柱折鵾鹳鹙鸧号鸣飞翔貙豻虎兕奔触詟慄伏无所入遯无所脱然后断度收罗捎危颠芟繁柯乘水潦之波以入于河而流焉盪突硉兀转腾冒没类秦神驱石以梁大海抵曲鳞蹙汇流雷解前者汩越后者迫隘乃下龙门之悬水折拉頽踏捽首轩尾澒入重渊不知其几百里也涛波之旋滔山触天旣渟旣平弥望悠焉良乆乃始昂屹涌溢挺拔而出林立峯崪穿云蔽日涣然自挠复就行列浑浑而去以至其所唯良工之指顾丛台阿房长乐未央建章昭阳之隆丽诡特皆是之自出若是何如吴子曰吾闻君子患无徳不患无土患无土不患无人患无人不患无宫室患无宫室不患材之不已有先生之所陈四累之下也且禠祁旣成诸侯叛之先生曰河鱼之大上迎涛波罗壅津涯千里雷驰重马轻车遂以君命矢而縦观焉大罟断流修网亘山罩罶罣䍡织袵其间巨舟轩昻仡仡回环水师更唿声裂商颜于是鼓譟沓集而从之扼龙吭拔鲸鳍戮白鼋逐毒螭叱冯夷立水湄搜搅流离掬缩推移梁㑹网蹙腾天弥围掉躃拥踊以登夫厯山之垂如川之归如山之摧如云之披其有乘化㑹神振拔涟沦摛竒文出怪鳞腾飞涛而上逸生电雷于龙门者犹仰纶飞缴顿踏而取之莫不脱角裂翼呀吓匍匐复就脔切莫保龙籍具糅五味布列雕俎风云失势沮散逺去若夫魦鲿鲔鲤鰋鳢鲂鱮之琐屑蔑裂者夫固不足悉数漏脱纮目飬之水府而三河之人则已填溢餍饫腥膏舄卤闻鲙炙之美则掩鼻蹙额贱甚粪土而莫顾者也若是何如吴子曰一时之观不足以夸后世口舌之味不足以利百姓姑欲闻其上者先生曰猗氏之盐晋寳之大者也人之赖之与谷同化若神造非人力之功也但至其所则见沟塍畦畹之交错轮囷若稼若圃敞兮匀匀涣兮鳞鳞逦弥纷属不知其垠俄然决源酾流交灌互澍若枝若股委屈延布脉写膏浸潗湿滑汩弥髙掩庳漫壠冒块决决没没逺近混㑹抵值堤防瀴瀛霈濊偃然成渊漭然成川观之者徒见浩浩之水而莫知其以及神液隂漉甘卤密起孕灵富媪不爱其美无声无形熛结迅诡迥眸一瞬积雪百里皛皛羃羃奋偾离析锻圭椎壁眩转的皪乍似殒星及地明灭相射冰裂雹碎巃嵸増益大者印累小者珠剖涌者如坻坳者如缶日晶熠煜萤骇电走亘步盈车方尺数斗于是裒敛合集举而堆之皓皓乎悬圃之巍巍皦乎溔乎狂山太白之淋漓骇化变之神竒卒不可推也然后驴驘牛马之运西出秦陇南过樊邓北极燕代东逾周宋家获作咸之利人被六气之用和钧兵食以征以贡其赉天下也与海分功可谓有济矣若是何如吴子曰魏绛之言曰近寳则公室乃贫岂谓是耶虽然此可以利民矣而未为民利也先生曰愿闻民利吴子曰安其常而得所欲服其教而便于已百货通行而不知所自来老幼亲戚相保而无徳之者不苦兵刑不疾赋力所谓民利民自利者是也先生曰文公之霸也援秦破楚囊括齐宋曹卫解裂鲁郑震怒定周于温奉册受钖夹辅纠逖以为侯伯齐盟践土低昂玉帛天子恃焉以有诸侯诸侯恃焉以有其国百姓恃焉以有其妻子而食其力叛者力取附者仁抚推徳义立信让示必行明所向达禁止一好尚春秋之事公侯大夫䇿文马驰轩车出入环连贯于国都则有五筵之堂九几之室大小定位左右有秩禽牢饩馈交错文质飨有嘉乐宴有庭实登降好赋牺象毕出犒劳赠贿率礼无失六卿理兵大戎小戎钟鼓丁宁以讨不恭车埒万乘卒半天下鼓之则震斾之则畏其号令之动若水之源若轮之旋莫不如志当此之时咸能驩娱以奉其上故其民至于今好义而任力此以民力自固假仁义而用天下其遗风尚有存者若是可以为民利也乎吴子曰近之矣然犹未也彼霸者之为心也引大利以自向而搂他人之力以自为固而民乃后焉非不知而化不令而一异乎吾向之陈者故曰近之矣犹未也先生曰三河古帝王之更都焉而平阳尧之所理也有茅茨采椽土型之度故其人至于今俭啬有温恭克让之徳故其人至于今善让有师钖佥曰畴咨之道故其人至于今好谋而深有百兽率舞鳯凰来仪于变时雍之美故其人至于今和而不怒有昌言儆戒之训故其人至于今忧思而畏祸有无为不言垂衣裳之化故其人至于今恬以愉此尧之遗风也愿以闻于子何如吴子离席而立拱而言曰美矣善矣其蔑有加矣此固吾之所欲闻也夫俭则人用足而不淫让则遵分而进善其道不鬭谋则通于逺而周于事和则仁之质戒则义之实恬以愉则安而久于其道也至乎哉今主上方致太平动以尧为准先生之言道之奥者若果有贡于上则吾知其易焉也举晋国之风以一诸天下如斯而已矣敬再拜受赐答问有问柳先生者曰先生貌类学古者然遭有道不能奋厥志独被罪辜废斥伏匿交逰解散羞与为戚生平向慕毁书灭迹他人有恶指诱増益身居下流为谤薮泽骂先生者不忌陵先生者无谪遇揖目动闻言心惕时行草野不知何适独何劣耶观今之贤智莫不舒翘扬英推类援朋疉足天庭魁礨恢张羣驱连行竒谋髙论左右抗声出入翕忽拥门填扃一言出口流光垂荣岂非伟耶先生虽读古人书自谓知理道识事机而其施为若是其悖也狼狈摈僇何以自表于今之世乎先生答曰敬闻命然客言仆知理道识事机过矣仆懵夫屈伸去就触罪受辱幸得聫支体完肌肤犹食人之食衣人之衣用人之货无耕织居贩然而活给羞媿恐慄之不暇今客又推当世贤智以深致诮责吾缧囚也逃山陵入江海无路其何以容吾躯乎愿客少假声气使得详其心次其论客曰何取先生曰仆少尝学问不根师说心信古书以为凡事皆易不折之以当世急务徒知开口而言闭目而息挺而行踬而伏不穷喜怒不究曲直冲罗陷穽不知颠踣愚憃狂悖若是甚矣又何以恭客之教而承厚徳哉今之世工拙不欺贤不肖明白其显进者语其徳则皆茫洋深闳端贞鲠亮苞并涵养与道俱往而仆乃蹇浅窄僻跳浮嚄唶抵瑕陷厄固不足以趦趄批捩而追其迹举其理则皆谟明渊沈剖㣲穷深噼析是非校度古今而仆乃缄钳黙塞耗眊窒惑抉异探怪起幽作匿攸攸恤恤卒自旤贼固不足以睢旴激昂而效其则言其学则皆总揽罗络横竖杂博天旋地缩鬼神交错而仆乃单庸撇莩离疏空虚窃聴道涂颛嚚蒙愚不知所如固不足以抗颜摇舌而与之俱称其文则皆汗漫辉煌唿嘘隂阳轇轕三光陶镕帝皇而仆乃朴鄙艰澁培塿潗湁毫聫缕缉尘出坱入固不足以摅摛踊跃而涉其级兹四者悬判虽庸童小女皆知其不及而又裹以罪恶纒以羁絷客从而挤之不亦忍乎且夫白羲騄耳之得康庄也逐奔星先飘风而跛驴不出泥滓黄钟元间之登清庙也铿天地动神祇而呜呜咬哇不入里耳西子毛嫱之蹈后宫也皦朝日焕浮云而无盐逐于乡里蛟龙之腾于天渊也弥六合泽万物而虾与蛭不离尺水卓诡倜傥之士之遇明世也用智能显功烈而么眇连蹇颠顿披靡固其所也客又何怪哉且夫一涉险阨惩而不再者烈士之志也知其不可而速已者君子之事也吾将窃取之以没吾世不亦可乎乃歌曰尧舜之脩兮禹益之忧兮能者任而愚者休兮蹮蹮蓬藋乐吾囚兮文墨之彬彬足以舒吾愁兮已乎已乎曷之求乎客乃笑而去起废答柳先生旣㑹州刺史即治事还逰于愚谿之上谿上聚黧老壮齿十有一人谡足以进列植以庆卒事相顾加进而言曰今兹是州起废者二焉先生其闻而知之欤答曰谁也曰东祠躄浮图中廏病颡之驹曰若是何哉曰凡为浮图道者都邑之㑹必有师师善为律以勅戒始学者与女释者甚尊严且优游躄浮图有师道少而病躄日愈以剧居东祠十年扶服舆曳未尝及人侧匿愧恐殊甚今年他有师道者悉以故去始学者与女释者伥伥无所师遂相与出躄浮图以为师盥濯之扶持之壮者执舆幼者前驱被以其衣𨗳以其旗憷惕疾视引且翼之躄浮图不得已凡师数百生日馈饮食时献巾帨洋洋也举莫敢踰其制中廐病颡之驹颡之病亦且十年色𤣥不厖无异技硿然大耳然以其病不得齿他马食斥弃异皁恒少食屏立摈辱掣顿异甚垂首披耳悬涎属地凡廏之马无肯为伍㑹今刺史中丞来莅吾邦屏弃羣驷舟以泝江将至无以为乗廏人或曰病颡驹大而不厖可秣饰焉他马巴僰庳狭无可当吾刺史者扵是衆牵驹上燥土大庑下荐之席縻之丝浴剔蚤鬋刮恶除洟莝以雕胡秣以香萁错贝鳞纕凿金文羁络以和铃缨以朱绥或膏其鬛或劘其脽御夫尽饰然后敢持除道履石立之水涯幢旟前罗杠葢后随千夫翼卫当道上驰抗首出臆震奋遨嬉当是时若有知也岂不曰宜乎先生曰是则然矣叟将何以教我黧老进曰今先生来吾州亦十年足轶疾风鼻知膻香腹溢儒书口盈宪章包今统古进退齐良然而一废不复曾不若躄足涎颡之犹有遭也朽人不识敢以其惑愿质之先生先生笑且答曰叟过矣彼之病病乎足与颡也吾之病病乎徳也又彼之遭遭其无耳今朝廷洎四方豪杰林立谋猷川行羣谈角智列坐争英披华发辉挥喝雷霆老者育徳少者驰声丱角羁贯排厠鳞征一位暂缺百事交并骈倚悬足曾不得逞不若是州之乏释师大马也而吾以徳病伏焉岂躄足涎颡之可望哉叟之言过昭昭矣无重吾罪于是黧老壮齿相视以喜且吁曰谕之矣拱揖而旋为先生病焉五百家註柳先生集巻十五五百家註柳先生集卷十六钦定四库全书五百家註柳先生集巻十六说天说韩愈谓柳子曰若知天之说乎吾为子言天之说今夫人有疾痛倦辱饥寒甚者因仰而唿天曰残民者昌佑民者殃又仰而唿天曰何为使至此极戾也若是者举不能知天夫果蓏饮食既壊虫生之人之血气败逆壅底为痈疡疣赘瘘痔虫生之木朽而蝎中草腐而萤飞是岂不以壊而后出耶物壊虫由之生元气隂阳之壊人由之生虫之生而物益壊食啮之攻穴之虫之祸物也滋甚其有能去之者有功于物者也繁而息之者物之雠也人之壊元气隂阳也亦滋甚垦原田伐山林凿泉以井饮窽墓以送死而又穴为偃溲筑为墙垣城郭台榭观㳺疏为川渎沟洫陂池燧木以燔革金以镕陶甄琢磨悴然使天地万物不得其情倖倖冲冲攻残败挠而未尝息其为祸元气隂阳也不甚于虫之所为乎吾意有能残斯人使日薄歳削祸元气隂阳者滋少是则有功于天地者也繁而息之者天地之雠也今夫人举不能知天故为是唿且怨也吾意天闻其唿且怨则有功者受赏必大矣其祸焉者受罚亦大矣子以吾言为何如柳子曰子诚有激而为是耶则信辩且美矣吾能终其说彼上而𤣥者世谓之天下而黄者世谓之地浑然而中处者世为之元气寒而暑者世谓之隂阳是虽大无异果蓏痈痔草木也假而有能去其攻穴者是物也其能有报乎蕃而息之者其能有怒乎天地大果蓏也元气大痈痔也隂阳大草木也其乌能赏功而罚祸乎功者自功祸者自祸欲望其赏罚者大谬唿而怨欲望其哀且仁者愈大谬矣子而信子之仁义以逰其内生而死尔乌置存亡得丧于果蓏痈痔草木耶天论上世之言天者二道焉拘于昭昭者则曰天与人实影响祸必以罪降福必以善徕穷伌而唿必可闻隠痛而祈必可答如有物的然以宰者故隂隲之説腾焉泥扵㝠㝠者则曰天与人实刺异霆震扵畜木未尝在罪春滋乎堇荼未尝择善跖硚焉而遂孔颜焉而厄是茫乎无有宰者故自然之説胜焉余之友河东解人柳子厚作天説以折韩退之之言文信美矣葢有激而云非所以尽天人之际故余作天论以极其辩云大凡入形器者皆有能有不能天有形之大者也人动物之尤者也天之能人固不能也人之能天亦有所不能也故余曰天与人交相胜耳其説曰天之道在生植其用在强弱人之道在法制其用在是非阳而阜生隂而肃杀水火伤物木坚金利壮而武健老而耗气雄相君力雄相长天之能也阳而蓺树隂而揫敛防害用濡禁焚用光斩材窽坚液矿硎铓义制强讦礼分长幼右贤尚功建极闲邪人之能也人能胜乎天者法也法大行则是为公是非为公非天下之人蹈道必赏违之必罚当其赏三旌之贵万钟之禄处之咸曰宜何也为善而然也当其罚虽族属之夷刀锯之惨处之咸曰宜何也为恶而然也故其人曰天何预乃事耶唯告䖍报本肆类授时之礼曰天而已矣福兮可以善取祸兮可以恶召奚预乎天邪法小弛则是非駮赏不必尽善罚不必尽恶或贤而尊显时以不肖参焉或过而僇辱时以不辜参焉故其人曰彼宜然而信然理也彼不当然而固然岂理邪天也福或可以诈取而祸或可以茍免人道駮故天命之説亦駮焉法大弛则是非易位赏恒在佞而罚恒在直义不足以制其强刑不足以胜其非人之能胜天之具尽丧矣夫实巳丧而名徒存彼昧者方挈挈然提无实之名欲抗乎言天者斯数穷矣故曰天之所能者生万物也人之所能者治万物也法大行则其人曰天何预人邪我蹈道而已法大㢮则其人曰道竟何为邪任人而已法小㢮则天人之论駮焉今以一巳之穷通而欲质天之有无惑矣余曰天恒执其所能以临乎下非有预乎治乱云尔人恒执其所能以仰乎天非有预乎寒暑云尔生乎治者人道明咸知其所自故徳与怨不归乎天生乎乱者人道昧不可知故由人者举归乎天非天预乎人尔天论中或曰子之言天与人交相胜其理微庸使戸晓盍取诸譬焉刘子曰若知旅乎夫旅者羣适乎莽苍求休乎茂木饮乎水泉必强有力者先焉否则虽圣且贤莫能竞也斯非天胜乎羣次乎邑郛求䕃于华壤饱于饩牢必圣且贤者先焉否则强有力莫能竞也斯非人胜乎茍道乎虞芮虽莽苍犹郛邑然茍由乎匡宋虽郛邑犹莽苍然是一日之途天与人交相胜矣吾固曰是非存焉虽在野人理胜也是非亡焉虽在邦天理胜也然则天非务胜乎人者也何哉人不幸则归乎天也人诚务胜乎天者也何哉天无私故人可务乎胜也吾于一日之途而明乎天人取诸近也已或者曰若是则天之不相预乎人也信矣古之人曷引天为答曰若知操舟乎夫舟行乎潍淄伊洛者疾徐存乎人次舍存乎人风之怒号不能鼓为涛也流之泝洄不能峭为魁也适有迅而安亦人也适有覆而胶亦人也舟中之人未尝有言天者何哉理明故也彼行乎江汉淮海者疾徐不可得而知也次舍不可得而必也鸣条之风可以沃日车葢之云可以见怪恬然济亦天也黯然沈亦天也阽危而仅存亦天也舟中之人未尝有言人者何哉理昧故也问者曰吾见其骈焉而济者风水等耳而有沈有不沈非天曷司欤答曰水与舟二物也夫物之合并必有数存乎其间焉数存然后势形乎其间焉一以沈一以济适当其数秉其势耳彼势之附乎物而生犹影响也本乎徐者其势缓故人得以晓也本乎疾者其势遽故难得以晓也彼江汉之覆犹伊淄之覆也势有疾徐故有不晓耳问者曰子之言数存而势生非天也天果狭于势邪答曰天形恒圆而色恒青周囘可以度得昼夜可以表候非数之存乎恒髙而不卑怛动而不已非势之乗乎今夫苍苍然者一受其形于髙大而不能自还于卑小一乘其势于动用而不能自休于俄顷又恶能逃乎数而越乎势耶吾固曰万物之所以为无穷者交相胜而已矣还相用而已矣天与人万物之尤者耳问曰天果以有形而不能逃乎数彼无形者子安所寓其数耶答曰若所谓无形者非空乎空者形之希㣲者也为体也不妨乎物而为用也恒资乎有必依于物而后形焉今为室庐而髙厚之形藏乎内也为器用而规矩之形起乎内也音之作也有大小而响不能踰表之立也有曲直而影不能踰非空之数欤夫目之视非能有光也必因乎日月火炎而后光存焉所谓晦而幽者目有所不能烛耳彼狸狌犬䑕之目庸谓晦为幽邪吾固曰以目而视得形之麤者也以智而视得形之微者也乌有天地之内有无形者耶古所谓无形葢无常形耳必因物而后见耳乌能逃乎数耶天论下或曰古之言天之厯象有宣夜浑天周髀之书言天之髙逺卓诡有邹子今子之言有自乎答曰吾非斯人之徒也大凡入乎数者由小而推大必合由人而推天亦合以理揆之万物一贯也今夫人之有颜目耳鼻齿毛颐口百骸之粹美者也然而其本在夫肾肠心腹天之有三光悬寓万象之神明者也然而其本在乎山川五行浊为清母重为轻始两位旣仪还相为庸嘘为雨露噫为雷风乘气而生羣分彚从植类曰生动类曰虫倮虫之长为智最大能执人理与天交胜用天之利立人之纪纪纲或壊复归其始尧舜之书首曰稽古不曰稽天幽厉之诗首曰上帝不言人事在舜之廷元凯举焉曰舜用之不曰天授在殷中宗袭乱而兴心知说贤乃曰帝赉尧民知余难以神诬商俗以讹而引天敺由是而言天预人乎鹘説有鸷曰鹘者穴于长安荐福浮图有年矣浮图之人室宇于其下者伺之甚熟为余説之曰冬日之夕是鹘也必取鸟之盈握者完而致之以燠其爪掌左右而易之旦则执而上浮圗之跂焉纵之延其首以望极其所如往必背而去焉茍东矣则是日也不东逐南北西亦然呜唿孰谓𤓰吻毛翮之物而不为仁义器耶是固无号位爵禄之欲里闾亲戚朋友之爱也出乎鷇卵而知攫食决裂之事尔不为其他凡食类之饥唯旦为甚今忍而释之以有报也是不亦卓然有立者乎用其力而爱其死以忘其饥又逺而违之非仁义之道耶恒其道一其志不欺其心斯固世之所难得也余又疾夫今之説曰以喣喣而嘿徐徐而俯者善之徒以翘翘而厉炳炳而白者暴之徒今夫枭鸺晦于昼而神于夜䑕不穴寝庙循墙而走是不近于喣喣者耶今夫鹘其立趯然其动砉然其视的然其呜革然是不近于翘翘者耶由是而观其所为则今之説为未得也孰若鹘者吾愿从之毛耶翮耶胡不我施寂寥太清乐以忘饥祀朝日説柳子为御史主祀事将朝日其僚问曰古之名曰朝日而已今而曰祀朝日何也余曰古之记者则朝拜之云也今而加祀焉者则朝旦之云也今之所云非也问者曰以夕而偶诸朝或者今之是乎余曰夕之名则朝拜之偶也古者旦见曰朝暮见曰夕故诗曰邦君诸侯莫肯朝夕左氏传曰百官承事朝而不夕礼记曰日入而夕又曰朝不废朝暮不废夕晋侯将杀竖襄叔向夕楚子之留干谿右尹子革夕齐之乱子我夕赵文子砻其椽张老夕智襄子为室美士茁夕皆暮见也汉仪夕则两郎向琐闱拜谓之夕郎亦出是名也故曰大采朝日小采夕月又曰春朝朝日秋夕夕月若是其类足矣又加祀焉葢不学者为之也僚曰欲子之书其説吾将施于世可乎余従之捕蛇者説永州之野产异蛇黑质而白章触草木尽死以啮人无御之者然得而腊之以为饵可以已大风挛踠瘘疠去死肌杀三虫其始太医以王命聚之嵗赋其二募有能捕之者当其租入永之人争奔走焉有蒋氏者専其利三世矣问之则曰吾祖死于是吾父死扵是今吾嗣为之十二年几死者数矣言之貌若甚慼者余悲之且曰若毒之乎余将告于莅事者更若役复若赋则何如蒋氏大戚汪然出涕曰君将哀而生之乎则吾斯役之不幸未若复吾赋不幸之甚也向吾不为斯役则乆已病矣自吾氏三世居是乡积于今六十嵗矣而乡邻之生日蹙殚其地之出竭其庐之入号唿而转徙饥渇而顿踣触风雨犯寒暑唿嘘毒疠往往而死者相借也曩与吾祖居者今其室十无一焉与吾父居者今其室十无二三焉与吾居十二年者今其室十无四五焉非死而徙尔而吾以捕蛇独存悍吏之来吾乡叫嚣乎东西隳突乎南北譁然而骇者虽鸡狗不得宁焉吾恂恂而起视其缶而吾蛇尚存则弛然而卧谨食之时而献焉退而甘食其土之有以尽吾齿葢一歳之犯死者二焉其余则熙熙而乐岂若吾乡邻之旦旦有是哉今虽死乎此比吾乡邻之死则已后矣又安敢毒耶余闻而愈悲孔子曰苛政勐于虎也吾尝疑乎是今以蒋氏观之犹信呜唿孰知赋敛之毒有甚是蛇者乎故为之説以俟夫观人风者得焉䄍説柳子为御史主祀事将䄍进有司以问䄍之説则曰合百神于南郊以为嵗报者也先有事必质于戸部户部之词曰旱于某水于某虫蝗于某疠疫于某则黜其方守之神不及以祭余尝学礼葢思而得之则曰顺成之方其䄍乃通若是古矣继而叹曰神之貌乎吾不可得而见也祭之飨乎吾不可得而知也是其诞漫敞怳㝠㝠焉不可执取者夫圣人之为心也必有道而已矣非于神也葢扵人也以其诞漫敞怳㝠㝠焉不可执取而犹诛削若此况其貌言动作之块然者乎是设乎彼而戒乎此者也其㫖大矣哉或曰若子之言则旱乎水乎虫蝗乎疠疫乎未有黜共吏者而神黜焉而曰葢扵人者何也子曰若子之云旱乎水乎虫蝗乎疠疫乎岂人之为耶故其黜在神暴乎眊乎沓贪乎罢弱乎非神之为耶故其罚在人今夫在人之道则吾不知也不明斯之道而存乎古之数其名则存其数之实则隠以为非圣人之意故叹而云也曰然则致雨反风蝗不为灾虎负子而趋是非人之为则何以余曰子欲知其以乎所谓偶然者信矣必若人之为则十年九潦八年七旱者独何如人哉其黜之也茍明乎教之道虽去古之数可矣反是则诞谩之説胜而名实之事丧亦足悲乎乘桴说子曰道不行乗桴浮于海从我者其由欤子路闻之喜子曰由也好勇过我无所取材说曰海与桴与材皆喻也海者圣人至道之本所以浩然而逰息者也桴者所以逰息之具也材者所以为桴者也易曰复其见天地之心乎则天地之心者圣人之海也复者圣人之桴也所以复者桴之材也孔子自以极生人之道不得行乎其时将复于至道而逰息焉谓由也勇于闻义果于避世故许其从之也其终曰无所取材云者言子路徒勇扵闻义果于避世而未得所以为复也此以退子路兼人之气而明复之难耳然则有其材以为其桴而逰息于海其圣人乎子谓颜渊曰用之则行舍之则藏唯我与尔有是夫由是而言以此追庶几之说则囘近得矣而曰其由也欤者当是叹也囘死矣夫或问曰子必圣人之云尔乎曰吾何敢以广异闻且使遯世者得吾言以为学其于无闷也揵焉而已矣说车赠杨诲之杨诲之将行柳子起而送之门有车过焉指焉而告之曰若知是之所以任重而行于世乎材良而器攻圆其外而方其中然也材而不良则速壊工之为功也不攻则速败中不方则不能以载外不圆则窒拒而滞方之所谓者箱也圆之所谓者轮也匪箱不居匪轮不涂吾子其务法焉者乎曰然曰是一车之説也非衆车之説也吾将告子乎衆车之説泽而杼山而侔上而轾下而轩且曳祥而旷左革而长毂以㦸巢焉而以望安以爱老辎以蔽内垂绥而以畋载十二旒而以庙以郊以陈于庭其类衆也然而其要存乎材良而器攻圆其外而方其中也是故任而安之者箱达而行之者轮恒中者轴挶而固者蚤长而挠进不罪乎马退不罪乎人者辕却暑与雨者葢敬而可伏者轼服而制者马若牛然后衆车之用具今杨氏仁义之林也其产材良诲之学古道为古辞冲然而有光其为工也攻果能恢其量若箱周而通之若轮守大中以动乎外而不挛乎内若轴摄之以刚健若蚤引焉而宜御乎物若辕髙以逺乎汚若葢下以成乎礼若轼险而安易而利动而法则庶乎车之全也诗之言曰四牡騑騑六辔如琴孔氏语曰左为六官右为执法此其以达于大政也凡人之质不良莫能方且恒质良矣用不周莫能以圆遂孔子于乡党恂恂如也遇阳虎必曰诺而其在夹谷也视叱齐侯类畜狗不震乎其内后之学孔子者不志于是则吾无望焉耳矣诲之吾戚也长而益良方其中矣吾固欲其任重而行于世惧圆其外者未至故説车以赠谪龙説扶风马孺子言年十五六时在泽州与羣儿戏郊亭上顷然有竒女坠地有光煜然被緅裘白纹之里首步摇之冠贵逰少年骇且悦之稍狎焉竒女頩尔怒曰不可吾故居钧天帝宫下上星辰唿嘘隂阳薄蓬莱羞崑崙而不即者帝以吾心侈大怒而谪来七日当复今吾虽辱尘土中非若俪也吾复且害若衆恐而退遂入居佛寺讲室焉及期进取杯水饮之嘘成云气五色翛翛也因取裘反之化为白龙徊翔登天莫知其所终亦怪甚矣呜唿非其类而狎其谪不可哉孺子不妄人也故记其説复吴子松説子之疑木肤有怪文与人之贤不肖寿夭贵贱果气之寓欤为物者裁而为之欤余固以为寓也子不见夫云之始作乎勃怒冲涌击石薄木而肆乎空中偃然为人拳然为禽敷舒为林木嵑为宫室谁其搏而斵之者风出洞窟流离百物经清触浊唿召窍穴与夫草木之俪偶纷罗雕葩剡芒臭朽馨香采色之赤碧白黄皆寓也无裁而为之者又何独疑兹肤之竒诡与人之贤不肖寿天贵贱参差不齐者哉是固无情不足穷也然有可恨者人或权褒贬黜陟为天子求士者皆学扵圣人之道皆又以仁义为的皆曰我知人我知人披辞窥貌逐其声而覈其所蹈者以升而降其所升常多蒙瞀祸贼僻邪罔人以自利者其所降率恒多清明冲淳不为害者彼非无情物也非不欲得其升降也然犹反戾若此逾千百年乃一二人幸不出扵此者征之犹无以为告今子不是病而木肤之问为物者有无之疑子胡横讯过诘扰扰如此哉罴説鹿畏貙貙畏虎虎畏罴罴之状被髪人立絶有力而甚害人焉楚之南有猎者能吹竹为百兽之音昔云持弓矢罂火而即之山为鹿鸣以感其类伺其至发火而射之貙闻其鹿也趋而至其人恐因为虎而骇之貙走而虎至愈恐则又为罴虎亦亡去罴闻而求其类至则人也捽搏挽裂而食之今夫不善内而恃外者未有不为罴之食也观八骏图説古之书有记周穆王驰八骏升崑崙之墟者后之好事者为之图宋齐以下传之观其状甚怪咸若骞若翔若龙鳯麒麟若螳蜋然其书尤不经世多有然不足采世闻其骏也因以异形求之则其言圣人者亦类是矣故传伏羲曰牛首女娲曰其形类蛇孔子如倛头若是者甚衆孟子曰何以异于人哉尧舜与人同耳今夫马者驾而乗之或一里而汗或十里而汗或千百里而不汗者视之毛物尾鬛四足而蹄龁草饮水一也推是而至于骏亦类也今夫人有不足为负贩者有不足为吏者有不足为士大夫者有足为者视之圆首横目食谷而饱肉絺而清裘而燠一也推是而至于圣亦类也然则伏羲氏女娲氏孔子氏是亦人而已矣骅骝白羲山子之类若果有之是亦马而已矣又乌得为牛为蛇为倛头为龙鳯麒麟螳蜋然也哉然而世之慕骏者不求之马而必是图之似故终不能有得于骏也慕圣人者不求之人而必若牛若蛇若倛头之问故终不能有得于圣人也诚使天下有是图者举而焚之则骏马与圣人出矣五百家註柳先生集巻十六五百家註柳先生集卷十七钦定四库全书五百家註柳先生集巻十七传宋清传宋清长安西部药市人也居善药有自山泽来者必归宋清氏清优主之长安医工得清药辅其方辄易雠咸誉清疾病疕疡者亦皆乐就清求药冀速已清皆乐然响应虽不持钱者皆与善药积券如山未尝诣取直或不识遥与券清不为辞嵗终度不能报辄焚券终不复言市人以其异皆笑之曰清蚩妄人也或曰清其有道者欤清闻之曰清逐利以活妻子耳非有道也然谓我蚩妄者亦谬清居药四十年所焚劵者百数十人或至大官或连数州受俸博其餽遗清者相属扵戸虽不能立报而以赊死者千百不害清之为富也清之取利逺逺故大岂若小市人哉一不得直则怫然怒再则骂而仇耳彼之为利不亦翦翦乎吾见蚩之有在也清诚以是得大利又不为妄执其道不废卒以富求者益衆其应益广或斥弃沈废亲与交视之落然者清不以怠遇其人必与善药如故一旦复柄用益厚报清其逺取利皆类此吾观今之交乎人者炎而附寒而弃鲜有能类清之为者世之言徒曰市道交呜唿清市人也今之交有能望报如清之逺者乎幸而庶几则天下之穷困废辱得不死亡者衆矣市道交岂可少耶或曰清非市道人也柳先生曰清居市不为市之道然而居朝廷居官府居庠塾乡党以士大夫自名者反争为之不已悲夫然则清非独异于市人也种树郭橐駞传郭橐駞不知始何名病瘘隆然伏行有类橐駞者故乡人号之駞駞闻之曰甚善名我固当因舍其名亦自谓橐駞云其乡曰丰乐乡在长安西駞业种树凡长安豪富人为观游及卖果者皆争迎取养视駞所种树或移徙无不活且硕茂蚤实以蕃他植者虽窥伺傚慕莫能如也有问之对曰橐駞非能使木寿且孳也能顺木之天以致其性焉尔凡植木之性其本欲舒其培欲平其土欲故其筑欲密旣然已勿动勿虑去不复顾其莳也若子其置也若弃则其天者全而其性得矣故吾不害其长而已非有能硕茂之也不抑耗其实而已非有能蚤而蕃之也他植者则不然根拳而土易其培之也若不过焉则不及茍有能反是者则又爱之太恩忧之太勤旦视而暮抚已去而复顾甚者爪其肤以验其生枯摇其本以观其疎宻而木之性日以离矣虽曰爱之其实害之虽曰忧之其实雠之故不我若也吾又何能为哉问者曰以子之道移之官理可乎駞曰我知种树而已理非吾业也然吾居乡见长人者好烦其令若甚怜焉而卒以祸旦暮吏来而唿曰官命促尔耕勗尔植督尔获蚤缫而绪蚤织而缕字而幼孩遂而鸡豚鸣鼓而聚之击木而召之吾小人辍飱饔以劳吏者且不得暇又何以蕃吾生而安吾性耶故病且怠若是则与吾业者其亦有类乎问者嘻曰不亦善夫吾问养树得养人术传其事以为官戒童区寄传柳先生曰越人少恩生男女必货视之自毁齿已上父兄鬻卖以觊其利不足则取他室束缚钳梏之至有须鬛者力不胜皆屈为僮当道相贼杀以为俗幸得壮大则缚取么弱者汉官因以为已利茍得僮恣所为不问以是越中戸口滋耗少得自脱惟童区寄以十一歳胜斯亦竒矣桂部从事杜周士为余言之童寄者郴州荛牧儿也行牧且荛二豪贼劫持反接布囊其口去逾四十里之墟所卖之寄伪儿啼恐慄为儿恒状贼易之对饮酒醉一人去为市一人卧植刃道上童㣲伺其睡以缚背刃力下上得絶因取刃杀之逃未及逺市者还得童大骇将杀童遽曰为两郎僮孰若为一郎僮耶彼不我恩也郎诚见完与恩无所不可市者良乆计曰与其杀是僮孰若卖之与其卖而分孰若吾得専焉幸而杀彼甚善即藏其尸持童抵主人所愈束缚牢甚夜半童自转以缚即炉火烧絶之虽疮手勿惮复取刃杀市者因大号一墟皆惊童曰我区儿氏也不当为僮贼二人得我我幸皆杀之矣愿以闻于官墟吏白州州白大府大府召视儿幼愿耳刺史颜証竒之留为小吏不肯与衣裳吏护还之乡乡之行劫缚者侧目莫敢过其门皆曰是儿少秦武阳二歳而讨杀二豪岂可近耶梓人传裴封叔之第在光徳里有梓人欵其门愿佣隟宇而处焉所职寻引规矩绳墨家不居砻斵之器问其能曰吾善度材视栋宇之制髙深圆方短长之宜吾指使而羣工役焉舍我衆莫能就一宇故食于官府吾受禄三倍作扵私家吾收其直大半焉他日入其室其牀缺足而不能理曰将求他工余甚笑之谓其无能而贪禄嗜货者其后京兆尹将饰官署余往过焉委羣材㑹衆工或执斧斤或执刀锯皆环立向之梓人左持引右执杖而中处焉量栋宇之任视木之能举挥其杖曰斧彼执斧者奔而右顾而指曰锯彼执锯者趋而左俄而斤者斵刀者削皆视其色俟其言莫敢自断者其不胜任者怒而退之亦莫敢愠焉画宫扵堵盈尺而曲尽其致计其毫釐而构大厦无进退焉旣成书扵上栋曰某年某月某日某建则其姓宇也凡执用之工不在列余圜视大骇然后知其术之工大矣继而叹曰彼将舍其手艺专其心智而能知体要者欤吾闻劳心者役人劳力者役于人彼其劳心者欤能者用而智者谋彼其智者欤是足为佐天子相天下法矣物莫近乎此也彼为天下者本于人其执役者为徒𨽻为乡师里胥其上为下士又其上为中士为上士又其上为大夫为卿为公离而为六职判而为百役外薄四海有方伯连率郡有守邑有宰皆有佐政其下有胥吏又其下皆有啬夫版尹以就役焉犹衆工之各有执伎以食力也彼佐天子相天下者举而加焉指而使焉条其纲纪而盈缩焉齐其法制而整顿焉犹梓人之有规矩绳墨以定制也择天下之士使得其职居天下之人使安其业视都知野视野知国视国知天下其逺迩细大可手据其图而究焉犹梓人画宫于堵而绩于成也能者进而由之使无所徳不能者退而休之亦莫敢愠不衒能不矜名不亲小劳不侵衆官日与天下之英才讨论其大经犹梓人之善运衆工而不伐艺也夫然后相道得而万国理矣相道既得万国旣理天下举首而望曰吾相之功也后之人循迹而慕曰彼相之才也士或谈殷周之理者曰伊傅周召其百执事之勤劳而不得纪焉犹梓人自名其功而执用者不列也大哉相乎通是道者所谓相而已矣其不知体要者反此以恪勤为公以簿书为尊衒能矜名亲小劳侵衆官窃取六职百役之事听听于府廷而遗其大者逺者焉所谓不通是道者也犹梓人而不知绳墨之曲直规矩之方圆寻引之短长姑夺衆工之斧斤刀锯以佐其艺又不能备其工以至败绩用而无所成也不亦谬欤或曰彼主为室者倘或发其私智牵制梓人之虑夺其世守而道谋是用虽不能成功岂其罪耶亦在任之而已余曰不然夫绳墨诚陈规矩诚设髙者不可抑而下也狭者不可张而广也由我则固不由我则圮彼将乐去固而就圮也则巻其术黙其智悠尔而去不屈吾道是诚良梓人耳其或嗜其货利忍而不能舍也丧其制量屈而不能守也栋挠屋坏则曰非我罪也可乎哉可乎哉余谓梓人之道类于相故书而藏之梓人葢古之审曲面势者今谓之都料匠云余所遇者杨氏潜其名李赤传李赤江湖浪人也尝曰吾善为歌诗类李白故自号曰李赤㳺宣州州人馆之其友与俱游者有姻焉间累日乃従之馆赤方与妇人言其友戏之赤曰是媒我也吾将娶乎是友大骇曰足下妻固无恙太夫人在堂安得有是岂狂易病惑耶取绛雪饵之赤不肯有间妇人至又与赤言即取巾经其脰赤两手助之舌尽出其友号而救之妇人解其巾走去赤怒曰汝无道吾将从吾妻汝何为者赤乃就牖间为书辗而圆封之又为书博封之讫如厠乆其友从之见赤轩厠抱瓮诡笑而侧视势且下入乃倒曳得之又大怒曰吾巳升堂面吾妻吾妻之容世固无有堂之饰宏大富丽椒兰之气油然而起顾视汝之世犹溷厠也而吾妻之居与帝居钧天清都无以异若何苦余至此哉然后其友知赤之所遭乃厠鬼也聚仆谋曰亟去是厠遂行宿三十里夜赤又如厠乆从之且复入矣持出洗其污衆环之以至旦去抵他县县之吏方宴赤拜揖跪起无异者酒行友未及言已饮而顾赤则已去矣走从之赤入厠举其牀捍门门坚不可入其友呌且言之衆发墙以入赤之面陷不洁者半矣又出洗之县之吏更召巫师善呪术者守赤赤自若也夜半守者怠皆睡及觉更唿而求之见其足于厠外赤死乆矣独得尸归其家取其所为书读之葢与其母妻诀其言辞犹人也柳先生曰李赤之传不诬矣是其病心而为是耶抑固有厠鬼耶赤之名闻江湖间其始为士无以异于人也一惑扵怪而所为若是乃反以世为溷溷为帝居清都其属意明白今世皆知笑赤之惑也及至是非取与向背决不为赤者几何人耶反脩而身无以欲利好恶迁其神而不返则幸矣又何暇赤之笑哉蝜蝂传蝜蝂者善负小虫也行遇物辄持取卬其首负之背愈重虽困剧不止也其背甚涩物积因不散卒踬仆不能起人或怜之为去其负茍能行又持取如故又好上髙极其力不已至坠地死今世之嗜取者遇货不避以厚其室不知为已累也惟恐其不积及其怠而踬也黜弃之迁徙之亦以病矣茍能起又不艾日思髙其位大其禄而贪取滋甚以近扵危坠观前之死亡不知戒虽其形魁然大者也其名人也而智则小虫也亦足哀夫曹文洽韦道安传五百家註柳先生集巻十七五百家註柳先生集卷十八钦定四库全书五百家註柳先生集巻十八骚乞巧文柳子夜归自外夜有设祠者饵馨香蔬果交罗插竹垂绥剖瓜犬牙且拜且祈怪而问焉女𨽻进曰今兹秋孟七夕天女之孙将嫔于河鼓邀而祠者幸而与之巧驱去蹇拙手目开利组絍缝制将无滞扵心焉为是祷也柳子曰茍然欤吾亦有所大拙倘可因是以求去之乃缨弁束絍促武缩气旁趋曲折伛偻将事再拜稽首称臣而进曰下土之臣窃闻天孙专巧于天轇轕璇玑经纬星辰能成文章黼黻帝躬以临下民钦圣灵仰光耀之日乆矣今闻天孙不乐其独得贞卜扵𤣥龟将蹈石梁欵天津俪扵神天于汉之濵两旗开张中星耀芒灵气翕歘兹辰之良幸而弭节薄游民间临臣之庭曲聴臣言臣有大拙智所不化医所不攻威不能迁寛不能容干坤之量包含海岳臣身甚微无所投足蚁适于垤蜗休扵殻龟鼋螺蜯皆有所伏臣物之灵进退惟辱仿佯为狂局束为谄吁吁为诈坦坦为忝他人有身动必得宜周旋获笑顚倒逢喜已所尊眤人或怒之变情徇势射利抵巇中心甚憎为彼所竒忍仇佯喜悦誉迁随胡执臣心常使不移反人是已曾不惧疑贬名絶命不负所知抃嘲似傲贵者启齿臣旁震惊彼且不耻叩稽匍匐言语谲诡令臣缩恧彼则大喜臣若效之瞋怒业已彼诚大巧臣拙无比王侯之门狂吠狴犴臣到百步咳喘顚污睢盰逆走魄遁神叛欣欣巧夫徐入纵诞毛羣掉尾百怒一散世涂昏险拟步如漆左低右昂鬬冒冲突鬼神恐悸圣智危慄冺焉直透所至如一是独何工纵横不恤非天所假彼智焉出独啬扵臣恒使玷黜沓沓骞骞恣口所言迎知喜恶黙测憎怜摇脣一发径中心原胶如钳夹誓死无迁探心扼胆踊跃拘牵彼虽佯退胡可得旃独结臣舌喑抑衔寃擘眦流血一辞莫宣胡为赋授有此竒偏眩耀为文琐碎排偶抽黄对白啽咔飞走骈四俪六锦心绣口宫沈羽振笙簧触手观者舞悦夸谈雷吼独溺臣心使甘老丑嚚昏莽卤朴钝枯朽不期一时以俟悠乆旁罗万金不鬻弊帚跪呈豪杰投弃不有眉矉頞蹙喙唾胸欧大𧹞而归填恨低首天孙司巧而穷臣若是卒不余畀独何酷欤敢愿圣灵悔祸矜臣独艰付与姿媚易臣顽颜凿臣方心规以大圎拔去呐舌纳以工言文词婉软步武轻便齿牙饶美眉睫増妍突梯巻脔为世所贤公侯卿士五属十连彼独何人长享终天言讫又再拜稽首俯伏以俟至夜半不得命疲极而睡见有青褏朱裳手持绛节而来告曰天孙告汝汝词良苦凡汝之言吾所极知汝择而行嫉彼不为汝之所欲汝自可期胡不为之而诳我为汝惟知耻谄貌淫辞宁辱不贵自适其宜中心已定胡妄而祈坚汝之心宻汝所持得之为大失不污卑凡吾所有不敢汝施致命而昇汝惟勿疑呜唿天之所命不可中革泣拜欣受初悲后怿抱拙终身以死谁惕骂尸虫文有道士言人皆有尸虫三处腹中伺人隠㣲失误辄籍记日庚申幸其人之昏睡出谗于帝以求飨以是人多谪过疾疠夭死柳子特不信曰吾闻聪明正直者为神帝神之尤者其为聪明正直宜大也安有下比隂秽小虫纵其狙诡延其变诈以害扵物而又悦之以飨其为不宜也殊甚吾意斯虫若果为是则帝必将怒而戮之投于下土以殄其类俾夫人咸得安其性命而苛慝不作然后为帝也余旣处卑不得质之于帝而嫉斯虫之説为文而骂之来尸虫汝曷不自形其形隂幽跪仄而寓乎人以贼厥灵膏肓是处兮不择秽卑潜窥黙聴兮导人为非㝠持札牍兮摇动祸机卑陬拳缩兮宅体险微以曲为形以邪为质以仁为凶以僣为吉以淫谀谄诬为族类以中正和平为罪疾以通行直遂为顚蹶以逆施反鬬为安佚譛下谩上恒其心术妬人之能幸人之失利昏伺睡旁睨窃出走谗于帝遽入自屈羃然无声其意乃毕求味已口胡人之恤彼脩蛕恙心短蛲穴胃外搜疥疠下索瘘痔侵人肌肤为已得味世皆祸之则惟汝类良医刮杀聚毒攻饵旋死无余乃行正气汝虽巧能未必为利帝之聪明宜好正直宁悬嘉飨答汝谗慝叱付九闗贻虎豹食下民舞蹈荷帝之力是则宜然何利之得速收汝之生速灭汝之精蓐收震怒将勅雷霆击汝酆都麋烂纵横俟帝之命乃施于刑羣邪殄夷大道显明害气永革厚人之生岂不神且圣欤祝曰尸虫逐祸无所伏下民百禄惟帝之功以受景福尸虫诛祸无所庐下民其苏惟帝之徳万福来符臣拜稽首敢告于𤣥都斩曲几文后皇植物所贵乎直圣主取焉以建家国亘为栋楹齐为阃阈外隅平端中室谨饬度焉以几维量之则君子慿之以辅其徳末代淫巧不师古式断兹揉木以限肘腋欹形诡状曲程诈力制类竒邪用絶绳墨勾身陋狭危足僻侧支不得舒胁不遑息余胡斯蓄以乱人极追咎厥始惟物之残禀气失中遭生不完託地墝垤反时燠寒郁闷结涩癃蹇艰难不可以遂遂亏其端离竒诘屈缩恧㠝岏含蝎孕蠧外邪中干或因先容以售其蟠病夫甘焉制器以安彼风毒败形隂沴迁魄祸气侵骨淫神化脉体仄筋倦荣乖卫逆乃喜兹物以为已适器之不祥莫是为敌乌可眤近以招祸癖且人道甚恶惟曲为先在心为贼在口为愆在肩为偻在膝为挛戚施踦跂匍匐拘拳古皆斥逺莫致于前问谁其类恶木盗泉朝歌回车简牍载焉昭王市骨乐毅归燕今我斩此以希古贤谄谀宜惕正直宜宣道焉是达法焉是专咨尔君子曷不干干旣和且平获祐于天去恶在微慎保其传宥蝮蛇文家有僮善执蛇晨持一蛇来谒曰是谓蝮蛇犯于人死不治又善伺人闻人咳喘步骤辄不胜其毒捷取巧噬肆其害然或慊不得于人则愈怒反啮草木草木立死后人来触死茎犹堕指挛腕肿足为废病必杀之是不可留余曰汝恶得之曰得之榛中曰榛中若是者可旣乎曰不可其类甚博余谓僮曰彼居榛中汝居宫内彼不汝即而汝即彼犯而鬬死以执而谒者汝实健且险以轻近是物然而杀之汝益暴矣彼耕获者求薪蘓者皆土其乡知防而入焉执耒操鞭持芟朴以逺其害汝今非有求于榛者也宻汝居易汝庭不凌奥不步闇是恶能得而害汝且彼非乐为此态也造物者赋之形隂与阳命之气形甚怪僻气甚祸贼虽欲不为是不可得也是独可悲怜者又孰能罪而加怒焉汝勿杀也余悲其不得已而所为若是叩其嵴谕而宥之其辞曰吾悲夫天形汝躯絶翼去足无以自扶曲膂屈胁惟行之纡目兼蜂虿色混泥涂其颈蹙恧其腹次且褰鼻钩牙穴出榛居蓄怒而蟠衔毒而趋志蕲害物隂妬潜狙汝之禀受若是虽欲为鼃为螾焉可得已凡汝之为恶非乐乎此縁形役性不可自止草摇风动百毒齐起首拳嵴努呥舌摇尾不逞其凶若病乎已世皆寒心我独悲尔吾将薙吾庭葺吾楹窖吾垣严吾扄俾奥草不植而穴隟不萌与汝异途不相交争虽汝之恶焉得而行嘻造物者胡甚不仁而巧成汝质旣禀乎此能无危物贼害无辜惟汝之实隂阳为戾假汝忿疾余胡汝尤是戮是抶宥汝于野自求终吉彼樵竖持芟农夫执耒不幸而遇将除其害余力一挥应手糜碎我虽汝活其惠实大他人异心谁释汝罪形旣不化中焉能悔呜唿悲乎汝必死乎毒而不知反讼乎内今虽寛焉后则谁赉隂阳尔造化尔道乌乎在可不悲欤憎王孙文猨王孙居异山徳异性不能相容猨之徳静以恒类仁让孝慈居相爱食相先行有列饮有序不幸乖离则其鸣哀有难则内其柔弱者不践稼蔬木实未熟相与视之谨旣熟啸唿羣萃然后食衎衎焉山之小草木必环而行遂其植故猿之居山恒郁然王孙之徳躁以嚣勃诤号呶唶唶疆疆虽羣不相善也食相噬啮行无列饮无序乖离而不思有难推其柔弱者以免好践稼所过狼籍披攘木实未熟辄龁齩投注窃取人食皆实其嗛山之小草木必凌挫折挽使之瘁然后已故王孙之居山恒蒿然以是猨羣衆则逐王孙王孙羣衆则齚猨猨弃去终不与抗然则物之甚可憎莫王孙若也余弃山间乆见其趣如是作憎王孙云湘水之浟浟兮其上羣山胡兹郁而彼瘁兮善恶异居其间恶者王孙兮善者猨环行遂植兮止暴残王孙兮甚可憎噫山之灵兮胡不贼旃跳踉呌嚣兮冲目宣龂外以败物兮内以争羣排鬬善类兮譁骇披纷盗取民食兮私已不分充嗛果腹兮骄傲驩欣嘉华美木兮硕而繁羣披竞啮兮枯株根毁成败实兮更怒喧居民厌苦兮号穹旻王孙兮甚可憎噫山之灵兮胡独不闻猨之仁兮受逐不校退优游兮惟徳是傚亷来同兮圣囚禹稷合兮凶诛羣小遂兮君子违大人聚兮孽无余善与恶不同乡兮否康旣兆其盈虚伊细大之固然兮乃祸福之攸趋王孙兮甚可憎噫山之灵兮胡逸而居逐毕方文永州元和七年夏多火灾日夜数十发少尚五六发过三月乃止八年夏又如之人咸无安处老弱燔死晨不爨夜不烛皆列坐屋上左右视罢不得休葢类物为之者讹言相惊云有怪鸟莫实其状山海经云章义之山有鸟如鹤一足赤文白啄其名曰毕方见则其邑有譌火若今火者其可谓譌欤而人有以鸟传者其毕方欤遂邑中状而图之禳而磔之为之文而逐之后皇庇人兮敬授羣材大施栋宇兮小蔽草莱各有攸宅兮时阖而开火炎为用兮化食生财胡今兹之怪戾兮日十爇而穷灾朝储清以聫邃兮夕荡覆而为灰焚伤羸老兮炭死童孩呌号堕突兮戸骇人哀袒夫狂走兮倐忽往来郁攸孽暴兮混合恢台民气不舒兮僵踣顚頽休炊息燎兮仄伏煨煤门甍晦黑兮启伺姦囘若坠之天兮若生之鬼令行不讹兮国恐盍巳问之禹书毕方是祟嗟尔毕方兮胡肆其志皇亶聪明兮念此下地灾皇所爱兮僇死无贰幽形扇毒兮隂险诡异汝今不惩兮衆愬咸至皇斯震怒兮殄絶汝类祝融悔祸兮囘禄屏气太隂施威兮𤣥㝠行事汝虽赤其文只其趾逞工衒巧莫救汝死黠知亟去兮愚乃止此髙飞兮翺翔逺伏兮无伤海之南兮天之裔汝优游兮可卒歳皇不怒兮永汝世日之良兮今速逝急急如律令辨伏神文余病痞且悸谒医视之曰唯伏神为宜明日买诸市烹而饵之病加甚召医而尤其故医求观其滓曰吁尽老芋也彼鬻药者欺子而获售子之懵也而反尤于余不以过乎余戍然慙忾然忧推是类也以往则世之以芋自售而病乎人者衆矣又谁辨焉申以词云伏神之神兮惟饵之良愉心舒肝兮魂平志康敺开滞结兮调护柔刚和宁悦怿兮复彼恒常休嘉䜣合兮邪怪遁藏君子食之兮其乐扬扬余殆于理兮荣卫蹇极伏盃积块兮悸不得息有医导余兮求是以食往沽之市兮欣然有得涤濯爨烹兮専恃尔力反増予疾兮昏愦冯塞余骇其状兮往尤扵医征滓以观兮旣笑而嘻曰子胡昧愚兮兹谓蹲鸱处身猥犬兮善植圩卑受气顽昏兮隂僻欹危累积星纪兮以老为竒潜苞水土兮混杂蝝蚳不幸充腹兮唯痼之宜野夫忮害兮假是以欺刮肌刻貌兮观者勿疑中虚以脆兮外泽而夷误而为饵兮命或殆而今无以追兮后慎观之呜唿物固多伪兮知者葢寡考之不良兮求福得祸书而为词兮愿寤来者愬螭文零陵城西有螭室于江法曹史唐登浴其涯螭牵以入一夕浮水上吾闻凡山川必有神司之抑有是耶于是作愬螭投之江曰天明地幽孰主之兮寿善夭殇终何为兮堆山酾江司者谁兮突然为人使有知兮畏危虑害趋走祗兮父母孔爱妻子嘻兮出入公门不获非兮浟浟湘流清且㣲兮隂幽洞石蓄怪螭兮胡濯兹热卒无归兮亲戚呌号闾里思兮魂其安㳺觐湘累兮嗟尔怪螭害江湄兮涎泳重渊物莫威兮蟉形决目潜伺窥兮膏血是利私自肥兮嵗旣大旱泽莫施兮妖猾下民使顚危兮充心饱腹肆敖嬉兮洋洋往复流逶迤兮惟神髙明胡纵斯兮蔑弃无辜逞怪姿兮胡不降罚肃川坻兮舟者欣欣㳺者熙兮蒲鱼浸用吉无疑兮牲拴玉帛人是依兮匪神之愬将安期兮神之有亡于是推兮投之北流心孔悲兮哀溺文永之氓咸善㳺一日水暴甚有五六氓乗小船絶湘水中济船破皆游其一氓尽力而不能寻常其侣曰汝善㳺最也今何后为曰吾腰千钱重是以后曰何不去之不应摇其首有顷益怠巳济者立岸上唿且号曰汝愚之甚蔽之甚身且死何以货为又摇其首遂溺死吾哀之且若是得不有大货之溺大氓者乎于是作哀溺吾哀溺者之死货兮惟大氓之为忧世涛鼔以风涌兮浩滉荡而无舟不让禄以辞富兮又旁窥而诡求手足乱而无如兮负重踰乎崇丘旣浮颐而灭膂兮不忍释利而离尤唿号者之莫救兮愈摇首以沈流髪披鬤以舞澜兮魂伥伥而焉逰龟鼋互进以争食兮鱼鲔族而为羞始贪赢以啬厚兮终负祸而懐雠前旣没而后不知惩兮更揽取而无时休哀兹氓之蔽愚兮反贼已而从仇不量多以自諌兮姑指幸者而为谋夫人固灵于鸟鱼兮胡昧罻而䝉钩大者死大兮小者死小善游虽最兮卒以道天与害偕行兮以死自绕推今而鍳古兮鲜克以保其生衣寳焚纣兮専利灭荣豺狼死而犹饿兮牛腹尸而不盈民旣贸贸而无知兮故与彼咸谥为氓死者不足哀兮冀中人为余再更噫招海贾文咨海贾兮君胡以利易生而卒离其形大海盪泊兮顚倒日月龙鱼倾侧兮神怪隳突沧茫无形兮往来遽卒隂阳开阖兮氛雾滃渤君不返兮逝怳惚舟航轩昂兮下上飘鼓腾趠峣嵲兮万里一覩崒入泓坳兮视天若畆奔螭出抃兮翔鹏振舞天吴九首兮更笑迭怒垂涎闪舌兮挥霍旁午君不返兮终为虏黑齿栈齴鳞文肌三角骈列耳离披反龂义牙踔嵚崖蛇首狶鬛虎豹皮羣没互出讙遨嬉臭腥百里雾雨弥君不返兮以充饥弱水蓄缩其下不极投之必沈负羽无力鲸鲵疑畏淫淫嶷嶷君不返兮卒自贼怪石森立涵重渊髙下迾置滔危顚崩涛搜䟽剡戈鋋君不返兮沈顚其外大泊泙奫沦终古回簿旋天垠八方易位更错陈君不返兮乱星辰东极倾海流不属泯泯超忽纷盪沃殆而一跌兮沸入汤谷舳舻霏解梢若木君不返兮魂焉薄海若啬货号风雷巨鳌颔首丘山頽猖狂震虩翻九垓君不返兮糜以摧咨海贾兮君胡乐出幽险而疾平夷恟骇愁苦而以忘其归上党易野恬以舒蹈蹂原土坚无虞岐路脉布弥九区出无入有百货俱周游傲睨神自如撞钟击鲜恣欢娱君不返兮欲谁须胶鬲得圣捐盐鱼范子去相安陶朱吕氏行贾南面孤𢎞羊心计登谋谟煑盐大冶九卿居禄秩山委收国租贤智走诺争下车逍遥纵傲世所趋君不返兮谥为愚咨海贾兮贾尚不可为而又海是图死为险魄兮生为贪夫亦独何乐哉归来兮宁君躯五百家註柳先生集巻十八五百家註柳先生集卷十九钦定四库全书五百家註柳先生集巻十九杂着弔苌𢎞文有周之羸兮邦国异图臣乘君则兮王易为侯威强逆制兮郁命转幽疹蛊胶宻兮肝胆为仇姦权蒙货兮忠勇以刘伊时云幸兮大夫之羞呜唿危哉河渭溃溢兮横躯以抑嵩髙坼陊兮举首排直压溺之不虑兮坚刚以为式知死不可挠兮明章人极夫何大夫之炳烈兮王不寤夫谗贼卒施怏于剽狡兮怛就制乎强国松栢之斩刈兮蓊茸欣植盗骊折足兮罢驽抗臆鸷鸟之髙翔兮㜸狐惴而不食窃畏忌以羣朋兮夫孰病百而伸一挺寡以校衆兮古圣人之所难矧援羸以威慠兮兹固蹈殆而建安杀身之匪予戚兮闵宗周之不完岂成城以夸功兮哀清庙之将残嫉彪子之肆诞兮弥皇览以为谩姑舍道以从世兮焉用夫考古而登贤指白日以致愤兮卒頽幽而不列版上帝以飞精兮黮寥廓而殄絶朅冯云以羾愬兮终㝠㝠以郁结欲登山以号辞兮愈洋洋以超忽心沍涸其不化兮形凝冰而自慄图始而虑末兮非大夫之操陷瑕委厄兮固衰世之道知不可而愈进兮誓不偷以自好陈诚以定命兮侔贞臣与为友比干之以仁义兮缅辽絶以不羣伯夷殉洁以莫怨兮孰克轨其遗尘茍端诚之内亏兮虽耆老其谁珍古固有一死兮贤者乐得其所大夫死忠兮君子所与呜唿哀哉敬余忠甫弔屈原文后先生葢千祀兮余再逐而浮湘求先生之汨罗兮擥蘅若以荐芳愿荒忽之顾懐兮冀陈辞而有光先生之不従世兮惟道是就支离攘攘兮遭世孔疚华虫荐壤兮进御羔褏牝鸡咿嚘兮孤雄束咮哇咬环观兮蒙耳大吕堇喙以为羞兮焚弃稷黍犴狱之不知避兮宫庭之不处陷涂借秽兮荣若绣黼榱折火烈兮娱娱笑舞谗巧之哓哓兮惑以为咸池便媚鞠恧兮美逾西施谓谟言之怪诬兮反寘瑱而逺违匿重痼以讳避兮进俞缓之不可为何先生之凛凛兮厉鍼石而从之但仲尼之去鲁兮曰吾行之迟迟柳下恵之直道兮又焉往而可施今夫世之议夫子兮曰胡隠忍而怀斯惟达人之卓轨兮固僻陋之所疑委故都以从利兮吾知先生之不忍立而视其覆坠兮又非先生之所志穷与达固不渝兮夫惟服道以守义矧先生之悃愊兮滔大故而不贰沈璜瘗珮兮孰幽而不光荃蕙蔽匿兮胡乆而不芳先生之貌不可得兮犹髣髴其文章託遗编而叹喟兮涣余涕之盈眶呵晨辰而驱诡怪兮夫孰救于崩亡何挥霍夫雷电兮茍为是之荒茫耀姱辞之矘朗兮世果以是之为狂哀余衷之坎坎兮独藴愤而増伤谅先生之不言兮后之人又何望忠诚之旣内激兮抑衔忍而不长芋为屈之几何兮胡独焚其中肠吾哀今之为仕兮庸有虑时之否臧食君之禄畏不厚兮悼得位之不昌退自服以黙黙兮曰吾言之不行旣媮风之不可去兮懐先生之可忘弔乐毅文许纵自燕来曰燕之南有墓焉其志曰乐先生之墓余闻而哀之其返也与之文使弔焉大厦之骞兮风雨萃之车亡其轴兮乘者弃之呜唿夫子兮不幸类之尚何为哉昭不可留兮道不可常畏死疾走兮狂顾徬徨燕复为齐兮东海洋洋嗟夫子之専直兮不卢后而为防胡去规而就矩兮卒陷滞以流亡惜功美之不就兮俾愚昧之周章岂夫子之不能兮无亦恶是之遑遑仁夫对赵之悃欵兮诚不忍其故邦君子之容与兮弥亿载而愈光谅遭时之不然兮匪谋虑之不长跪陈辞以陨涕兮仰视天之茫茫茍偷世之谓何兮言余心之不臧伊尹五就桀赞伊尹五就桀或疑曰汤之仁闻且见矣桀之不仁闻且见矣夫胡去就之亟也栁子曰恶是吾所以见伊尹之大者也彼伊尹圣人也圣人出于天下不夏商其心心乎生民而已曰孰能由吾言由吾言者为尧舜而吾生人尧舜人矣退而思曰汤诚仁其功迟桀诚不仁朝吾从而暮及于天下可也于是就桀桀果不可得反而从汤旣而又思曰尚可十一乎使斯人早被其泽也又往就桀桀不可而又从汤以至于百一千一万一卒不可乃相汤伐桀俾汤为尧舜而人为尧舜之人是吾所以见伊尹之大者也仁至于汤矣四去之不仁至扵桀矣五就之大人之欲速其功如此不然汤桀之辨一恒人尽之矣又奚以憧憧圣人之足观乎吾观圣人之急生人莫若伊尹伊尹之大莫若于五就桀作伊尹五就桀赞圣有伊尹思徳于民往归汤之仁曰仁则仁矣非乆不亲退思其速之道宜夏是因就焉不可复反亳殷犹不忍其迟亟往以观庶狂作圣一日胜残至千万冀一卒无其端五往不疲其心乃安遂升自陑黜桀尊汤遗民以完大人无形与道为偶道之为大为人父母大矣伊尹惟圣之首旣得其仁犹病其乆恒人所疑我之所大呜唿逺哉忘以为诲梁丘据赞齐景有嬖曰梁丘子同君不争古号媚士君悲亦悲君喜亦喜曷贤不赞卒赞扵此媚予所仇激赞有以梁丘之媚顺心狎耳终不挠厥政不嫉反已晏子躬相梁丘不毁恣其为政政实允理时睹晏子食寡肉缺味爱其不饱告君使赐中心乐焉国用不坠后之嬖君罕或师是导君以谀闻正则忌谗贤叶恶民蠧国圯呜唿岂惟贤不逮古嬖亦莫类梁丘可思又况晏氏激赞梁丘心焉孔瘁霹雳琴赞引霹雳琴零陵湘水西震余枯桐之为也始枯桐生石上説者言有蛟龙伏其窽一夕暴震为火之焚至旦乃已其余硿然倒卧道上震旁之民稍柴薪之超道人闻取以为三琴琴莫良于桐桐之良莫良于生石上石上之枯又加良焉火之余又加良焉震之于火为异是琴也旣良且异合而为美天下将不可载焉㣲道人天下之美几丧余作赞辞识其越之左与右以着其事又益以序以为他传辞曰惟湘之涯惟石之危龙伏之灵震焚之竒旣良而异爰合其美超实为之赞者柳子尊胜幢赞以佛之为尊而尊是法严之于顶其为最胜宜也旣尊而胜矣其为拔济尤大尘飞而灾去影及而福至睦州于是诚焉不疑砻石六觚其长半寻乃篆乃刻立之为福马孺人之墓儒人之生奉佛道未尝敢怠今旣没睦州又成其志择最胜且尊之道文之于石以延其休则其生佛所得佛道宜无疑也赞曰世所尊兮又尊道胜无立兮以为寳拔大苦兮升至真灵合赞兮神而神驾元气兮济𤣥津谁为友兮上品人徳无已兮石无磷延永世兮奠坤垠灵受福兮公之勤龙马图赞始吾闻明皇帝在位灵昌郡得异马于河而莫知其形好事者涿人卢遵以其图来示余其状龙鳞虺尾拳毛环目肉鬛马之灵怪有是耶居帝闲为马几二十年从封禅郊籍鸣和銮者数十事遇祸乱帝西幸马至咸阳西入渭水化为龙泳去不知所终且其来也宜于时其去也存其神是全徳也既覩其形不可以不赞灵和粹异孕至神兮倮尾童鬣䟽紫鳞分巍然特出瑞圣人兮理平和乐百乐陈兮鸣鸾在御大路遵兮世道悸还吾真兮哀鸣延首慕水滨兮沛焉潜泳旋奫沦兮渊居海逝灵无邻兮出处孔时类至仁兮嗟尔衆类孰是伦兮进昏死乱阽厥身兮匪马之慕吾谁亲兮赞之斯图宜世珍兮诫惧箴人不知惧恶可有为知之为美莫若去之非曰童昏昧昧勿思祸至后惧是诚不知君子之惧惧乎未始几动乎㣲事迁乎理将言以思将行以止中决道符乃顺而起起而获祸君子不耻非道之愆非中之诡惧而为惧虽惧焉如君子不惧为惧之初忧箴忧可无乎无谁以宁子如不忧忧日以生忧不可常常则谁怿子常其忧乃小人戚敢问忧方吾将告子有闻不行有过不徙宜言不言不宜而烦宜退而勇不宜而恐中之诚恳过又不及忧之大方唯是焉急内不自得甚泰为忧省而不疚虽死优游所忧在道不在乎祸吉之先见乃可无过告子如斯守之勿堕师友箴今之世为人师者衆笑之举世不师故道益离为人友者不以道而以利举世无友故道益弃呜唿生扵是病矣歌以为箴旣以儆已又以诫人不师如之何吾何以成不友如之何吾何以増吾欲从师可从者谁借有可从举世笑之吾欲取友谁可取者借有可取中道或舍仲尼不生牙也乆死二人可作惧吾不似中焉可师耻焉可友谨是二物用惕尔后道茍在焉佣匄为偶道之反是公侯以走内考诸古外考诸物师乎友乎敬尔毋忽敌戒皆知敌之仇而不知为益之尤皆知敌之害而不知为利之大秦有六国兢兢以强六国旣除乃亡晋败楚鄢范文为患厉之不图举国造怨孟孙恶臧孟死臧恤药石去矣吾亡无日智能知之犹卒以危矧今之人曽不自思敌存而惧敌去而舞废备自盈秪益为瘉敌存灭祸敌去召过有能知此道大名播惩病克寿矜壮死暴縦欲不戒匪愚伊耄我作戒诗思者无咎三戒吾恒恶世之人不推已之本而乘物以逞或依势以干非其类出技以怒强窃时以肆暴然卒迨扵祸有客谈麋驴䑕三物似其事作三戒临江之麋临江之人畋得麋麑畜之入门羣犬垂涎扬尾皆来其人怒怛之自是日抱就犬习示之使勿动稍使与之戯积乆犬皆如人意麋麑稍大忘已之麋也以为犬良我友抵触偃仆益狎犬畏主人与之俯仰甚善然时啖其舌三年麋出门外见外犬在道甚衆走欲与为戏外犬见而喜且怒共杀食之狼籍道上麋至死不悟黔之驴黔无驴有好事者船载以入至则无可用放之山下虎见之尨然大物也以为神蔽林间窥之稍出近之慭慭然莫相知他日驴一鸣虎大骇逺遁以为且噬已也甚恐然往来视之觉无异能者益习其声又近出前后终不敢搏稍近益狎荡倚冲冒驴不胜怒蹄之虎因喜计之曰技止此耳因跳踉大口阚断其喉尽其肉乃去噫形之尨也类有徳声之宏也类有能向不出其技虎虽勐疑畏卒不敢取今若是焉悲夫永某氏之䑕永有某氏者畏日拘忌异甚以为已生歳直子䑕子神也因爱䑕不畜猫犬禁僮勿击䑕仓廪庖厨悉以恣䑕不问由是䑕相告皆来某氏饱食而无祸某氏室无完器椸无完衣饮食大率䑕之余也昼累累与人兼行夜则窃啮鬬暴其声万状不可以寝终不厌数歳某氏徙居他州后人来居䑕为态如故其人曰是隂类恶物也盗暴尤甚且何以至是乎哉假五六猫阖门撤瓦灌穴购僮罗捕之杀䑕如丘弃之隠处臰数月乃已呜唿彼以其饱食无祸为可恒也哉五百家註柳先生集巻十九五百家註柳先生集卷二十钦定四库全书五百家註柳先生集巻二十杂着沛国汉原庙铭昔在帝尧光有四海元首万邦时则舜禹稷禼佐命垂统股肱天下圣徳未衰而内禅元臣继天而受命四姓承休迭有中邦五神环运炎徳复起周道削灭秦徳暴戾皇天畴庸审厥保承乃命唐帝之后振而兴之又俾九臣之后翊而登之所以绍复丕绩不坠厥祀故曲逆起为䇿士辅成帝图吐谋洞灵奋竒如神舜之胄也汝隂脱帝宻网摧虏暴气扶乘天休运行嘉谋禹之苖也酇侯保绥三秦控引汉中宏器廊度以大帝业禼之裔也淮隂整齐天兵导扬灵威覆赵夷魏拔齐殄楚平阳破三秦虏魏王绛侯定楚地固刘氏皆稷之裔也克复尧绪昭哉甚明天意若曰建大徳者必唐帝之胄故汉氏兴焉翼炎运者必唐臣之孙故羣雄登焉是以髙帝诞膺圣祚以垂徳厚探昊穹之奥㫖载幽明之休祐杀白帝于大泽以承其灵建赤旗于沛邑以昭其神假手于嬴以混诸侯慿力于项以离闗东奉缵帝之元命而四代之后咸献其用徳乘木之大统而秦楚之盛不保其位旣建皇极设都咸阳抚征四方训齐天下乃乐沛宫以追造邦之本乃歌大风以昭武成之徳乃尊旧邦以壮王业之基生为汤沐之邑没为思乐之地且曰万歳之下魂逰于此惟兹原庙沛宫之旧也祭蚩尤于是庭而赤精降导灵命于是邦而羣雄至登布衣于万乘而子孙得以纉其绪化环堵为四海而黎元得以安其业基岱宗之髙源洪河之长蓄灵拥休此焉发迹葢以道备于是而后行之天下制成于是而后广之宇内天下备其道而神复乎本宇内成其制而心懐扵旧宜其正名以表功用成其始俾生灵尽其敬焉陈本以宅神用成其终俾生灵尽其慕焉故髙帝定位建兹閟宫恵帝嗣服爰立清庙绵越千祀至今血食此所以成终而成始也且夫以断蛇之威安知不运其宻用佐歳宫以流泽欤以约法之仁安知不流其神睠相旧邦之遗黎欤以绍唐之余庆统天之遗烈安知不奋其神化大祐扵下土欤然则展庆乞灵乌可已也铭于旧邑以迪天命其辞曰荡荡明徳时惟放勲揖让而退祚扵后昆羣蛇辅龙以翊天门登翼炎运唐臣之孙秦网旣离鹿骇东夏长蛇封豕蹈跃中野天复尧绪钟祐于刘赫矣汉祖播兹皇猷扬旗沛庭约从诸侯豪暴震疉威声布流总制虎臣委成良畴勦殄霸楚遂荒神州区宇懐濡黔黎辑柔表正万国炎灵用休定宅咸阳以都上㳺留观本邦在镐如周穆穆恵皇宗禋克承崇崇沛宫清庙是慿原念大业肇经兹地乃専元命亦举严祀建旗衅鼓遂据天位魂逰故都永介丕祉焕列唐典严恭罔坠勤此休铭以昭本始剑门铭惟蜀都重险多货混同戎蛮人尨俗剽嗜为冦乱皇帝元年八月帅丧衆暴羣疑不制妖孽煽行怙恃富强滔天阻兵攻䧟他部北包剑门慿负丘陵以张骜勐坚利锋镝以拒大顺谓雷霆之诛莫已加也惟梁守臣礼部尚书严公以国害为私雠以天讨为已任推仁仗信不待司死而人致其命立义抗愤不待喋血而士一其心悉师出次祗俟明诏凡诸侯之师必出于是储峙飨赉取其丰穰乃遣前军严秦奉扬王诛诞告南土十一月右师逾利州蹈冦地乘山斩虏以遏奔冲左师出于剑门大攘顽嚚谕引劫胁蚁溃䑕骇险无以固收夺利地以须王师刲刳肾肠振拔根柢俾无以肆毒用集我勲力一振元戎启行取其渠魁以为大戮由公忠勇愤悱授任坚明谋猷𢎞长用能启辟险阨夷为大涂襄沮害气对乎天意帝用休嘉议功居首増秩师长进为大藩宅是南服将校羣吏愿刋山石昭着公之功垂綂无穷铭曰井络坤垠时惟外区界山为门环扵蜀都丛险积货混并羌髳狂猾窥隙狺狺啸唿慿据势胜厚其凶徒皇帝之仁宥而不诛暴非徳驯害及巴渝乃出王旅乃咨列岳牧臣司梁当其要束器备攸积糗粮是蓄人无増赋师以饶足喋血誓士𤣥机在握命分貔貅陈为掎角右逾岷山左直劒门攻出九地上披重云攀天蹈空夷视阻艰破裂层垒殄殱羣顽内获固圉外临平原天兵徐驱卒乘啴啴大憝囚戮戎夏咸欢帝图厥功惟梁是先开国进位南服于藩邦之清夷人以完安铭功鑑乱永代是观涂山铭惟夏后氏建大功定大位立大政勤劳万邦和宁四极威懐之道仪刑后王当乎洪流方割灾被下土自壶口而导百川大功建焉虞帝耄期顺承天厯自南河而受四海大位定焉万国旣同宣省风教自涂山而㑹诸侯大政立焉功莫崇乎御大灾乃赐𤣥圭以承帝命位莫尊乎执大象乃辑五瑞以建皇极政莫先乎齐大统乃朝玉帛以混经制是所以承唐虞之后垂子孙之丕业立商周之前树帝王之洪范者也呜唿天地之道尚徳而右功帝王之世崇徳而赏功故尧舜至徳而位不及嗣汤武大功而祚延于世有夏徳配于二圣而唐虞让功焉功冠于三代而商周让徳焉宜乎立极垂统贻于后裔当位作圣着为世凖则涂山者功之所由定徳之所由济政之所由立有天下者宜取扵此追惟大号既发华葢旣狩方岳列位奔走来同山川守神莫敢遑宁羽旄四合衣裳咸㑹䖍恭就列俯偻聴命然后示之以礼乐和气周洽申之以徳刑天威震耀制立谟训宜在长乆厥后启征有扈而夏徳始衰羿距太康而帝业不守皇祖之训不由人亡政坠卒就陵替向使继代守文之君又能绍其功徳脩其政统卑宫室恶衣服拜昌言平均赋入制定朝㑹则诸侯常至而天命不去矣兹山之㑹安得独光于后欤是以周穆遐追遗法复㑹于是山声垂天下亦绍前轨用此道也故余为之铭庶后代朝诸侯制天下者仰则于此其辞曰惟禹体道功厚徳茂㑹诸侯卫统壹宪度省方宣教化制殊类咸㑹坛位承奉仪矩礼具乐备徳容既孚乃举明刑以弼圣谟则戮防风遗骨専车克明克威畴敢以渝宣昭黎宪耆定混区传祚后𦙍丕承帝图涂山巖巖界彼东国唯禹之徳配天无极即山刋碑贻后训则寿州安丰县孝门铭寿州刺史臣承思言九月丁亥安丰县令臣某上所部编户甿李兴父被恶疾歳月就亟兴自刃股肉假託馈献其父老病已不能啖啜宿而死兴号唿抚臆口鼻垂血捧土就坟沾渍涕洟坟左作小庐蒙以苫茨伏匿其中扶服顿踊昼夜哭诉孝诚幽达神为见异庐上产紫芝白芝二本各长一寸庐中醴泉涌出竒形异状应验图记此皆陛下孝理神化隂中其心而克致斯事谨案兴氓庶贱陋循习浅下性非文字所导生与耨耒为业而能钟彼醇孝超出古列天意神道犹钖瑞物以表殊异伏惟陛下有唐尧如天如神之徳宜加旌褒合于上下请表其里闾刻石明白宣延风美观示后祀永永无极臣昧死上请制曰可其铭云懿厥孝思惟兹淑灵禀承粹和笃守天经泣侍羸疾黙祷隠㝠引刃自向残肌败形羞膳奉进忧劳孝诚惟时髙髙曾不是聴创巨痛仍号于穹昊捧土濡涕顿首成坟陷膺腐眦寒暑在庐草木悴死鸟兽踟蹰殊类异族亦相其哀肇有二位孝道爰兴克脩厥猷载籍是登在位有虞以孝蒸烝仲尼述经以教扵曾惟昔鲁侯见命夷宫亦有考叔寤庄称纯显显李氏实与之伦哀嗟道路涕慕里隣邦伯章奏稽首慇懃上动帝心旁达明神神钖祕祉三秀灵泉帝命荐加亦表其门统合上下交赞天人建此碑号亿龄扬芬武冈铭元和七年四月黔巫东鄙蛮獠杂扰盗弄库兵贼胁守帅南钩牂牁外诱西原置魁立帅杀牲盟誓洞窟林麓啸唿成羣皇帝下铜兽符发庸蜀荆汉南越东瓯之师四面讨问畏罪慿阻逃遁不即诛时惟潭部戎帅御史中丞栁公绰练立将校提卒五百屯扵武冈不震不骞如山如林告天子威命明白信顺乱人大恐视公之师如百万视公之令如风雷怨号呻吟喜有攸诉投刃顿伏愿完父子卒为忠信奉职输赋进比华人无敢不龚母弟生壻继来于潭咸致天庭皇帝休嘉式新厥命凶渠同恶革面向化如醉之醒如狂之宁公为药石俾复其性诏书显异进临江汉益兵三倍为时硕臣殿扵大邦文儒申申有此武功于是夷人始复闻公之去相与髙蹈涕唿若寒去裘昔公不夸首级为已能力専务教诲俾邦斯平我老洎幼由公之仁小不为虺蜮大不为鲸鲵恩重事特不迩而逺莫可追已愿铭武冈首以慰我思以昭我邻以示我子孙亿万年俾我奉国如今之诚邻之我懐如公之勤其辞曰今黔山之㠝巫水之蟠鱼骇而离兽犯而残戸恐合窜披攘仍乱王师来诛斯死以缓公明不疑公信不欺援师定命俾邦克正皇仁天施我反其性我涂四阖公示之盟我愚抵死公示之恩既骨而完既亡而存奉公之训贻我子孙我始蝥贼由公而仁我始冦雠由公而亲山畋泽䲣输赋扵都陶穴刋木室我姻族烹牲是祀公受介福揲蓍以占公宜百禄皇懋公功陟于大邦逺哉去我谁嗣其良有穴之丹有犀之顚匪曰余固公不可赂祝邻之徳恒遵公则朂余之世永谨邦制南夷作诗刻示来裔井铭始州之人各以甖甈负江水莫克井饮崖岸峻厚旱则水益逺人陟降大艰雨多涂则滑而顚恒惟咨嗟怨惑讹言终不能就元和十一年三月朔命为井城北隍上未晦果寒食洌而多泉邑人以灌其上坚垍其利悠乆其相者浮图谈康军事牙将米景凿者蒋晏凡用罚布六千三百役庸三十六大甎干七百其深八寻有二尺铭曰盈以其神其来不穷惠我后之人噫畴肯似扵政其来日新舜禹之事魏公子丕由其父得汉禅还自南郊谓其人曰舜禹之事吾知之矣由丕以来皆笑之栁先生曰丕之言若是可也向者丕若曰舜禹之道吾知之矣丕罪也其事则信吾见笑者之不知言未见丕之可笑者也凡易姓授位公与私仁与强其道不同而前者忘后者系其事同使以尧之圣一日得舜而与之天下能乎吾见小争于朝大争于野其为乱尧无以已之何也尧未忘于人舜未系于人也尧之得于舜也以圣舜之得于尧也以圣两圣独得于天下之上奈愚人何其立扵朝者放齐犹曰朱启明而况在野者乎尧知其道不可退而自忘舜知尧之忘已而系舜于人也进而自系舜举十六族去四凶族使天下咸得其人命二十二人兴五教立礼刑使天下咸得其理合时月正厯数齐律度量权衡使天下咸得其用积十余年人曰明我者舜也齐我者舜也资我者舜也天下之在位者皆舜之人也而尧隤然聋其聪昏其明愚其圣人曰往之所谓尧者果乌乎在哉或曰耄矣曰匿矣又十余年其思而问者加少矣至于尧死天下曰乆矣舜之君我也夫然后能揖让受终于文祖舜之与禹也亦然禹旁行天下功系于人者多而自忘也晚益之自系犹是也而启贤闻于人故不能夫其始系于人也厚则其忘之也迟不然反是汉之失徳乆矣其不系而忘也甚矣宦董袁陶之贼生人盈矣丕之父攘祸以立强积三十余年天下之主曹氏而已无汉之思也丕嗣而禅天下得之以为晚何以异夫舜禹之事耶然则汉非能自忘也其事自忘也曹氏非能自系也其事自系也公与私仁与强其道不同其忘而系者无以异也尧舜之忘不使如汉不能授舜禹舜禹之系不使如曹氏不能受之尧舜然而世徒探其情而笑之故曰笑其言者非也问者曰尧崩天下若丧考妣四海遏宻八音三载子之言忘若甚然是可不可欤曰是舜归徳于尧史尊尧之徳之辞者也尧之老更一世矣徳乎尧者葢已死矣其幼而存者尧不使之思也不若是不能与人天下谤誉凡人之获谤誉于人者亦各有道君子在下位则多谤在上位则多誉小人在下位则多誉在上位则多谤何也君子宜于上不宜于下小人宜于下不宜于上得其宜则誉至不得其宜则谤亦至此其凡也然而君子遭乱世不得已而在于上位则道亦咈于君而利必及于人由是谤行于上而不及于下故可杀可辱而人犹誉之小人遭乱世而后得居于上位则道必合于君而害必及扵人由是誉行于上而不及于下故可宠可富而人犹谤之君子之誉非所谓誉也其善显焉尔小人之谤非所谓谤也其不善彰焉尔然则在下而多谤者岂尽愚而狡也哉在上而多誉者岂尽仁而智也哉其谤且誉者岂尽明而善褒贬也哉然而世之人闻而大惑出一庸人之口则羣而邮之且置于逺迩莫不以为信也岂惟不能褒贬而已则又蔽于好恶夺于利害吾又何从而得之耶孔子曰不如乡人之善者好之其不善者恶之善人者之难见也则其谤君子者为不少矣其谤孔子者亦为不少矣传之记者叔孙武叔时之显贵者也其不可记者又不少矣是以在下而必困也及乎遭时得君而处乎人上功利及于天下天下之人皆欢而载之向之谤之者今从而誉之矣是以在上而必彰也或曰然则闻谤誉于上者反而求之可乎曰是恶可无亦征其所自而已矣其所自善人也则信之不善人也则勿信之矣茍吾不能分于善不善也则已耳如有谤誉乎人者吾必征其所自未敢以其言之多而举且信之也其有及乎我者未敢以其言之多而荣且惧也茍不知我而谓我盗跖吾又安取惧焉茍不知我而谓我仲尼吾又安取荣焉知我者之善不善非吾果能明之也要必自善而已矣咸宜兴王之臣多起污贱人曰幸也亡王之臣多死冦盗人曰祸也余咸宜之当两汉氏之始屠贩徒𨽻出以为公侯卿相无他焉彼固公侯卿相器也遭时之非是以诎独其始之不幸非遭髙光而以为幸也汉晋之末公侯卿相刧戮困饿器也遭时之非是以出独其始之幸非遭卓曜而后为祸也彼困于昏乱伏志气屈身体以下奴虏平难泽物之徳不施于人一得适其愫其进晚耳而人犹幸之彼伸于昏乱抗志气肆身体以傲豪杰残民兴乱之技行于天下一得适其傃其死后耳而人犹祸之悲夫余是以咸宜之鞭贾市之鬻鞭者人问之其贾宜五十必曰五万复之以五十则伏而笑以五百则小怒五千则大怒必五万而后可有富者子适市买鞭出五万持以夸余视其首则拳蹙而不遂视其握则蹇仄而不植其行水者一去一来不相承其节朽黑而无文搯之灭爪而不得其所穷举之翲然若挥虚焉余曰子何取于是而不爱五万曰吾爱其黄而泽且贾者云余乃召僮爚汤以濯之则遬然枯苍然白向之黄者栀也泽者蜡也富者不悦然犹持之三年后出东郊争道长乐坂下马相踶因大击鞭折而为五六马踶不已坠于地伤焉视其内则空空然其理若粪壤无所赖者今之栀其貌蜡其言以求贾技于朝当其分则善一误而过其分则喜当其分则反怒曰余曷不至扵公卿然而至焉者亦良多矣居无事虽过三年不害当其有事驱之扵陈力之列以御乎物以夫空空之内粪壤之理而责其大击之效恶有不折其用而获坠伤之患者乎吏商吏而商也污吏之为商不若廉吏之商其为利也博污吏以货商资同恶与之为曹大率多减耗役佣工费舟车射时有得失取货有苦良盗贼水火杀敓焚溺之为患幸而得利不能什一二身败禄夺大者死次贬废小者恶终不遂污吏恶能商矣哉廉吏以行商不役佣工不费舟车无资同恶减耗时无得失货无良苦盗贼不得杀敓水火不得焚溺利愈多名愈尊身富而家强子孙葆光是故廉吏之商博也茍脩严洁白以理政由小吏得为县由小县得大县由大县得刺小州其利月益各倍其行不改又由小州得大州其利月益三之一其行又不改又由大州得廉一道其利月益之三倍不胜富矣茍其行又不改则其为得也夫可量哉虽赭山以为章涸海以为盐未有利大能若是者然而举世争为货商以故贬吏相逐于道百不能一遂人之知谋好迩富而近祸如此悲夫或曰君子谋道不谋富子见孟子之对宋硁乎何以利为也柳子曰君子有二道诚而明者不可教以利明而诚者利进而害退焉吾为是言为利而为之者设也或安而行之或利而行之及其成功一也吾哀夫没于利者以乱人而自败也姑设是庶由利之小大登进其志幸而不挠乎下以成其政交得其大利吾言不得已尔何暇从容若孟子乎孟子好道而无情其功缓以疏未若孔子之急民也东海若东海若陆逰登孟诸之阿得二瓠焉刳而振其犀以嬉取海水杂粪壤蛲蚘而实之臭不可当也窒以宻石举而投之海逾时焉而过之曰是故弃粪耶其一彻声而唿曰我大海也东海若呀然笑曰怪矣今夫大海其东无东其西无西其北无北其南无南旦则浴日而出之夜则滔列星涵太隂扬隂火珠寳之光以为明其尘霾之杂不处也必泊之西澨故其大也深也洁也光明也无我若者今汝海之弃滴也而与粪壤同体臭朽之与曹蛲蚘之与居其狭咫也又㝠暗若是而同之海不亦羞而可怜哉子欲之乎吾将为汝扶石破瓠盪羣秽于大荒之岛而同子于向之所陈者可乎粪水泊然不恱曰我固同矣吾又何求于若吾之性也亦若是而已矣秽者自秽不足以害吾洁狭者自狭不足以害吾广幽者自幽不足以害吾明而秽亦海也狭亦海也幽亦海也突然而往于然而来孰非海者子去矣无乱我其一闻若之言号而祈曰吾毒是乆矣吾以为是固然不可异也今子告我以海之大又目我以故海之弃粪也吾愈急焉涌吾沫不足以发其窒旋吾波不足以穴瓠之腹也就能之穷歳月耳愿若幸而哀我哉东海若乃抉石破瓠投之孟诸之陆盪其秽于大荒之岛而水复于海尽得向之所陈者焉而向之一者终与臭腐处而不变也今有为佛者二人同出扵毗卢遮那之海而泊扵五浊之粪而幽于三有之瓠而窒于无明之石而杂于十二类之蛲蚘人有问焉其一人曰我佛也毗卢遮那五浊三有无明十二类皆空也一也无善无恶无因无果无脩无证无佛无衆生皆无焉吾何求也问者曰子之所言性也有事焉夫性与事一而二二而一者也子守而一定大患者至矣其人曰子去矣无乱我其一人曰嘻吾毒之乆矣吾尽吾力而不足以去无明穷吾志而不足以超三有离五浊而异夫十二类也就能之其大小刼之多不可知也若之何问者乃为陈西方之事使修念佛三昧一空有之说于是圣人怜之接而致之极乐之境而得以去羣恶集万行居圣者之地同佛知见矣向之一人者终与十二类同而不变也夫二人之相逺也不若二瓠之水哉今不知去一而取一甚矣五百家註柳先生集巻二十五百家註柳先生集卷二十一钦定四库全书五百家註柳先生集巻二十一杂着读韩愈所着毛颖传后题自吾居夷不与中州人通书有来南者时言韩愈为毛颖传不能举其辞而独大笑以为怪而吾久不克见杨子诲之来始持其书索而读之若捕龙蛇搏虎豹急与之角而力不敢暇信韩子之怪于文也世之模拟窜窃取青嫓白肥皮厚肉柔筋脆骨而以为辞者之读之也其大笑固宜且世人笑之也不以其俳乎而排又非圣人之所弃者诗曰善戏谑兮不为虐兮太史公书有滑稽列传皆取乎有益于世者也故学者终日讨説答问呻吟习复应对进退掬熘播洒则罢惫而废乱故有息焉㳺焉之説不学操缦不能安絃有所拘者有所纵也太羮𤣥酒体节之荐味之至者而又设以竒异小虫水草樝梨橘柚苦醎酸辛虽蜇吻裂鼻缩舌涩齿而咸有笃好之者文王之菖蒲葅屈到之芰曽晢之羊枣然后尽天下之竒味以足于口独文异乎韩子之为也亦将弛焉而不为虐欤息焉㳺焉而有所纵欤尽六艺之竒味以足其口欤而不若是则韩子之辞若壅大川焉其必决而放诸陆不可以不陈也且凡古今是非六艺百家大细穿穴用而不遗者毛颖之功也韩子穷古书好斯文嘉颖之能尽其意故奋而为之传以发其郁积而学者得之励其有益于世欤是其言也固与异世者语而贪常嗜琐者犹呫呫然动其喙彼亦劳甚矣乎裴墐崇丰二陵集礼后序传曰诗书执礼礼不执则不行自开元制礼大臣避讳去国恤章而山陵之礼遂无所执世之不学者乃妄取豫凶事之説而大典阙焉由是累圣山陵皆摭拾残缺附比伦类已乃斥去其后莫能徴永贞元和问天祸仍遘自崇陵至于丰陵不能周岁司空杜公由太常相天下连为礼仪使择其僚以备损益于是河东裴墐以太常丞陇西辛秘以博士用焉内之则攒涂秘器象物之宜外之则复土斥上因山之制上之则顾命典册与文物以受方国下之则制服节文颁宪则以示四方由其肃恭礼无不备且包并总统千载之盈缩罗络旁午百氏之异同捜扬剪截而毕得其中顾问关决而不悖于事议者以为司空公得其人而邦典不坠裴氏乃悉取其所刋定及奏复于上辨列于下聫百执事之仪以为崇丰二陵集礼藏之于太常书阁君子以为爱礼而近古焉者昔韦孟以诗礼传楚而郊庙之制卒正于𤣥成郑𤣥以笺註师汉而禅代之仪卒集于小同贾谊以经术起而嘉最好学卢植以儒学用而谌为祭法旧史咸以为荣今裴氏太尉公以礼匡义嗣侍中公以礼议封禅祠部公以礼承大事大理公以礼辅东宫而瑾也以礼奉二陵又能成书以充其阙其为爱礼近古也源逺乎哉瑾字封叔其伯仲咸以文学显于世大理之兄正平节公以仪范成家道以文雅经邦政今相国郇公其宗子也郇公以孝友勤劳扬于家邦逰其门若闻韶濩入其庙如至邹鲁恩溢乎九族礼仪乎他门则封叔之习礼也其出于孝弟欤成书也其本于忠敬欤由于家而达于邦国其取荣于史氏也果矣栁宗直西汉文类序左右史混久矣言事驳乱尚书春秋之㫖不立自左丘明传孔氏太史公述歴古今合而为史迄于交错相糺莫能离其説独左氏国语纪言不㕘事战国䇿春秋后语颇本右史尚书之制然无古圣人蔚然之道大抵促数耗矣而后之文者宠之文之近古而尤壮丽莫若汉之西京班固书传之吾尝病其畔散不属无以考其变欲采比义㑹年长疾作驽堕愈日甚未能胜也幸吾弟宗直爱古书乐而成之捜讨磔裂攟摭融结离而同之与类推移不易时月而咸得从其条贯森然炳然若开羣玉之府指挥聨累圭璋琮璜之状各有列位不失其叙虽第其价可也以文观之则赋颂诗歌书奏诏䇿辨论之辞毕具以语观之则右史纪言尚书战国䇿成败兴壊之説大备无不苞也噫是可以为学者之端耶始吾少时有路子者自赞为是书吾嘉而叙其意而其书终莫能具卒俟宗直也故删取其叙系于左以为西汉文类首纪殷周之前其文简而野魏晋以降则盪而靡得其中者汉氏汉氏之东则既衰矣当文帝时始得贾生明儒术武帝尤好焉而公孙𢎞董仲舒司马迁相如之徒作风雅益盛敷施天下自天子至公卿大夫士庶人咸通焉于是宣于诏策达于奏议讽于辞赋传于歌谣由高帝迄于哀平王莽之诛四方之文章盖烂然矣史臣班孟坚修其书拔其尤者充于简册则二百三十年间列辟之达道名臣之大范贤能之志业黔黎之风美列焉若乃合其英精离其变通论次其叙位必俟学古者兴行之唐兴用文理贞元间文章特盛本之三代浃于汉氏与之相凖于是有能者取孟坚书类其文次其先后为四十巻杨评事文集后序赞曰文之用辞令褒贬导扬讽谕而已虽其言鄙野足以备于用然而阙其文采固不足以竦动时聴夸示后学立言而朽君子不由也故作者抱其根源而必由是假道焉作于圣故曰经述于才故曰文文有二道辞令褒贬本乎着述者也导扬讽谕本乎比兴者也着述者流盖出于书之谟训易之象系春秋之笔削其要在于高壮广厚词正而理备谓宜藏于简册也比兴者流盖出于虞夏之咏歌殷周之风雅其要在于丽则清越言畅而意美谓宜流于謡诵也兹二者考其㫖义乖离不合故秉笔之士恒偏胜独得而罕有兼者焉厥有能而専美命之曰艺成虽古文雅之盛世不能并肩而生唐兴以来称是选而不怍者梓潼陈拾遗其后燕文贞以着述之余攻比兴而莫能极张曲江以比兴之隟穷着述而不克备其余各探一隅相与背驰于道者其去弥逺文之难兼斯亦甚矣若杨君者少以篇什着声于时其炳耀尤异之词讽诵于文人满盈于江湖达于京师晚节徧悟文体尤邃叙述学富识逺才涌未已其雄杰老成之风与时増加既获是不数年而夭其季年所作尤善其为鄂州新城颂诸葛武侯传论饯送梓潼陈衆甫汝南周愿河东裴泰武都符义府太山羊士谔陇西李鍊凡六序庐山禅居记辞李常侍启逺逰赋七夕赋皆人文之选已用是陪陈君之后其可谓具体者欤呜唿公既悟文而疾既即功而废废不逾年大病及之卒不得穷其功竟其才遗文未克流于世休声未克充于时凡我从事于文者所宜追惜而悼慕也宗元以通家修好幼获省谒故得奉公元兄命论次篇简遂述其制作之所诣以系于后濮阳吴君文集序博陵崔成务尝为信州从事为余言邑有闻人濮阳吴君弱龄长鬛而广颡好学而善文居乡党未尝不以信义交于物教子弟未尝不以忠孝端其本以是卿相贤士率与亢礼余尝闻而志乎心会其子偘更名武陵升进士得罪来永州因奉其先人文集十巻再拜请余以文冠其首余得徧观焉其为辞赋有戒茍冒陵僣之志其为诗歌有交王公大人之义其为诔志弔祭有孝恭慈仁之诚而多举六经圣人之大㫖发言成章有可观者古之司徒必求秀士由乡而升之天官古之太史必求人风陈诗以献于法宫然后材不遗而志可见近世之居位者或未能尽用古道故吴君之行不昭而其辞不荐虽一命于王而终伏其志呜唿有可惜哉武陵又论次志传三巻继于末其官氏及他才行甚具云五百家註柳先生集巻二十一五百家註柳先生集新编外集卷一钦定四库全书五百家註柳先生新编外集巻一万年县丞柳君墓志惟贞元十二年龙集景子三月日前万年县丞柳君终于长安升平里之私第享年五十长子𢎞礼承家当位次曰传礼幼曰好礼奉夫人洎仲父之命考时定制动合古道三日而殡三月而葬粤五月十九日甲子克开长安县髙阳原祔于先茔礼也先时撰辰酌礼称义备物外姻毕至宗人来㑹从弟宗元受族属之教泣涕濡翰书辞纪行曰君讳元方字某解人也系自周鲁后得栁姓七代祖虬后魏中书令封美阳公四叶至皇考惇皇朝朝㪚大夫资阳令祖延州司马考颐宣州宁国丞济徳克绍厥类藏聪䀲明粹为淑和少孤季父建抚字训道通左氏春秋贯厯代史指画罗列接在视聴嗜为文章辞富理精以门廕出身调补宣州溧水尉网簿贡赋入于天府特授同州冯翊尉改京兆府云阳主簿转长安主簿迁万年丞端靖守贞处剧不挠秩满居养素食贫常好竺干之道自搌尘昏之外泊如也既而婴被沈疾不克永夀姻戚动懐明友道伤佥曰天之报施善人何如哉君前娶河南独孤氏左司郎中缅之女二子早世继室以裴夫人谏议大夫虬之女阴教内则着于闺闱有女三人焉呜唿铭志之来古矣是不可阙遂勒𤣥石措于阴堂铭曰振振吾宗徳之宅耶惟君之徳至其赜耶徳而不夀命既厄耶松栢苍耶不朽石耶处士段𢎞古墓志段处士𢎞古读纵横书刚峭少合尤濩落不事产人或交之度非义辄去以故年五十不就禄尝以法家言抵御史大夫何士干延以上座将用之㑹士干死闻襄阳节度使于頔爱人大言遂干以兵画一见喜甚居月余视頔终不可与立功又遁去陇西李景俭东平吕温髙气节尚道艺闻其名求见大欢留门下或一嵗或半歳夜与言不知日出温卒景俭逐前右拾遗张宿与然诺南见中山刘禹钖河东柳宗元二人者言于御史中丞崔公公时降治永州知其信贤儌其去又南抵好义容州扶风窦羣途过桂桂守旧知君拒不为礼君愤怒发病不肯治曰平生见大人未尝相下今穷于此年加老接接无所容入也益困于俗笑吾安用生为埋道边耳居六月死逆旅中崔公为出涕命持赠赙致其丧来永州哭为祭之与丧具道里费归葬澧州安乡县黄山南麓上君之死元和九年八月十六日后某月日葬祖某官父某官妻彭城刘氏子知微知章皆未冠铭曰㢘不贪直不倚困者吾之通者不以不惩其踬卒以亢死观游非类有贱非鄙何以葬之黄山南趾潞州兵马曹柳君墓志柳氏子某为平陆丞王父母之丧寓于外贞元二十一年始葬于虢之阌乡窆墨遇食乃贻书其族尚书礼部员外郎宗元使为其志且曰吾之先自魏已来为宰相者累世我髙祖讳万齿为伊阙令袭其先河间郡公曾祖讳某浙州刺史咸有懿徳洎于兵曹府君讳某勤身惠志好义能让而同故交者固直而敬故亲者睦凡举明经者四皆获美仕初为陆浑主簿次吴县尉次上党丞潞州兵曹参军其勾稽摘发毗赞关决无不胜职加朝散大夫某年月日终于官次殡于州若千里㑹世多难家又贫窭故不及夫事呜唿我曾祖王父葬于颍阳我伯祖叔祖洎伯父皆葬阌乡皇天原望夀里颍阳北临间其地阴狭岸又数壊大惧不克久安神居是以从他兆于兹卜用七月六日甲子将以具于𤣥堂之下固故有望乎尔也于是删其书为文置于邮中俾移于石上永州司功参军谭随亡母毛氏志文毛氏夫人父曰仪禹丰州别驾祖𢎞义济州户曹夫人归谭氏曰损为邓州司仓参军损父昌为常州録事参军祖曰元爱为左羽林大将军𢎞农男惟谭洎毛氏于周咸为诸侯谭入于莒毛及魏为后族千嵗复合夫人生丈夫子曰随随谨愿好礼始克于裴柳为姻随娶裴氏今中书舍人次元之族弟也女子嫁柳氏曰从肇曰余族兄也余早承族兄之教闻夫人之徳且曰随之所以能立洎吾嫂之所以令皆夫人之训则宜有以文其声诗刻而措诸墓夫人讳某夀若干某年月日终某年月日祔于此志曰周之列国谭子毛伯合是二姓从其匹敌夫人有训乃䇿厥族惟时善良不享丰福懿厥子姓追号宪徳内言不出孰表贞节愿垂休铭永志幽谷五百家註柳先生新编外集巻一五百家註柳先生集新编外集卷二钦定四库全书五百家註柳先生新编外集巻二为文武百官请复尊号表臣等言臣窃观前代之盛列辟之英咸保鸿名而崇明号或配其徳或昭其功盖所以扬耿光彰淳懿而示逺也其有闇然不耀后嗣何观蔽而不扬羣臣之罪伏惟皇帝陛下由正统而临祚承圣绪而受图禀髙明之姿于天侔博厚之徳于地端教化之本制刑礼之中声震八区威加六合运𤣥造之化靡有不通成阴骘之功莫之能测是用光膺圣神文武之号其后虽逢阨运今睹昌期诚我武之扫清犹自咎而抑损同罪已之义明爱人之仁羣臣等上顺圣心以成恭徳而退怀大惧谓掩全功五年于兹若坠冰谷方今百职皆理庶绩其凝人用咸和俗惟丕变陈师鞠旅无犯塞之虞画界分疆无专地之患四海宁一万类蕃滋薄刑溢不寃之声逋赋蒙勿收之惠西成有穰嵗之报南极见夀星之祥灵贶屡加天恩允荅岂宜固为薄菲以掩盛明尊号之崇愿复如旧况臣等亲奉平明之理久蒙覆露之恩耻徳美之不彰忧罪戾之将及伏惟陛下复循旧典俯循羣情诚天地神祇内外臣庶之所望也臣等无任屏营悃恳之至第二表臣等言臣等前诣朝堂上表伏请复加尊号奉被还㫖未遂恳诚拳拳颙颙不胜大愿臣等伏以崇明号昭盛徳爰自中古实为上仪以至于我祖宗莫不膺兹典礼伏惟皇帝陛下有广运之徳𢎞照微之仁烛幽以明威逺以武惠泽之被诚浃洽于八方英声之扬宜越轶于千古而乃久为抑损以守谦恭事有旷而不遵礼有缺而未备臣等又以为不私与已是谓至公有美之而莫敢辞有非之而莫敢隠必推于物而顺于人既以徇于羣心又思叶于中典此皆圣人之事也且夫虚而失实则夸曜而诬质而不华则朴略而固所以王度资于润饰帝者务于恢崇将以法日月之昭明配天地之广大耸逺方之观聴兼前代之规模然后表其全功谓之尽善不可以方当陛下临位羣臣在庭而使鸿名不彰盛典犹阙既无以光昭衆美又无以丕承旧仪则臣等蒙耻于今获罪于后实为大惧敢忘尽规尊号之崇愿从羣议伏惟陛下俯回宸睠察纳愚诚不惟臣等受恩天下幸甚无任区区恳迫之至谨昧死重诣朝堂奉表固请以闻臣等诚恳诚勤顿首顿首谨言第三表臣等言前再上表请加尊号实以功徳俱茂典礼宜崇然而不能铺陈无以动寤愚诚虽竭天鉴未回臣某等诚恐诚惧顿首顿首臣等谨按白虎通曰号者功之表也神农有教田事之勤燧人有兴火食之利伏羲正五始祝融绩三皇人为之名以美其事其后帝王之盛洎我祖宗之明咸因人心而顺古道虽损益咸异而表功明徳一也臣等是以遵有国之令典採上古之遗文察人心于讴谣观天意于符瑞敢以为请累表陈诚曩者运丁艰难时或顺动陛下思成汤之罪已念周宣之侧身去徽号而不称垂炯戒而自儆应天以徳示人以恭闻于流蔡要荒告于天地宗庙是故咸知陛下之志慕义而归仁潜感陛下之诚通灵而助顺今者君臣周徳上下叶心百职毕修庶官以序礼法明具教化流行方内欢康天下宁一四人遵业万𩔖乐生嘉应休征神物灵贶形于草木着于星辰而辞之以仁夀未臻至化犹郁遂使徳诚可纪名号未崇不告于明神不示于殊俗将何以知陛下之戡难将何以表陛下之致平下无以威于四方上无以报于九庙其不可一也淳古之至化邈而不足烈祖之盛仪废而不续其不可二也庶正羣官宗室支属西土耆长太学诸生黄冠之伦缁衣之侣万衆伏阙弥旬织路而乃不从人心以违公议其不可三也守谦恭卑让之志忽光大𢎞逺之图臣等诚虽至愚以为大谬伏以常久之徳贞夫一也元始之义善之长也并包覆露天之大也清净𤣥黙道之妙也睿智之周物不可以不称夫圣也妙算之无方不可以不称夫神也行仁义修典法歌诗颂考文章不可以不称夫文也却戎狄翦暴逆边兵以整禁卫以严不可以不称夫武也而合于唐尧乃圣乃神乃武乃文之徳臣等谨稽之干符叶于古典侔徳泽之广配功业之崇昧冒万死伏请上尊号曰贞元大道圣神文武皇帝臣等竭其精诚发于交感无以回日其能动天无任屏营悃恳之至谨复诣朝堂奉表固请以闻臣某等诚惶诚恐顿首顿首第四表臣等言去年九月三度诣阙上表请复上尊号悃恳虽竭精诚莫通又惧于累尘圣聴是用中辍大愿未毕羣心靡宁臣某等诚勤诚恳顿首顿首臣等生逢昌运早列清朝获覩文明继迹圣俊亦尝考前载于史氏访遗仪于礼官至于保鸿名尊号之荣昭茂功盛徳之美皆烈祖之垂法为累代之成规子孙之所宜丕承臣下之所宜崇奉陛下纂圣绪而临下遵令典以制中则亦俯从公卿大夫之请光膺圣神文武之号间者陛下以祸乱之故特贬损以自儆以从一时之宜信为恭也今乃欲遂变更而不复以废先祖之典则若专焉岂陛下或未之思然臣等实以为惧虽欲行陛下之志奈先祖之典法何伏惟陛下因于忧劳深自咎责命祝史告于天地陈圭币祠于祖宗布于羣臣闻于兆庶固能降开祐之福致感悦之诚咸和以叶心尽瘁而毕力弼成神造康济艰难冦逆扫除暴彊扰顺侯卫奉守屏之职夷狄为来庭之賔兵戎不兴边鄙不耸文轨同于四海贡赋修于九州至若时候将愆必惟思而内省皇情微轸遂交感而潜通阴阳和而风雨时年谷熟而财用足休祥数见福应屡臻此皆天地祖宗垂灵钖祉以成陛下之志明无不荅不享之咎也陛下宜承天意以悦神心增修盛仪再加明号崇昭报之礼表恢复之功而辞以仁夀未臻至化犹郁则若尚怀不足以要天地祖宗虽有固让之勤而非重请之义且夫号者其来尚矣燧人神农各旌其事汤以其武而曰武王迨我祖宗崇尚古道垂着新法陛下独为辞让以守谦冲则皇王将有愧于前祖宗将不悦于后而帝徳是非之辩固有所归国典异同之文后难以守且陛下本为炯诫以示敬恭诚谦徳也今以先王之道而不敢不法烈祖之训而不敢不承又谦徳之大也若乃守独善而遗公议执小让而忽宏规违臣庶之心废祖宗之典乃所以失陛下之恭徳又徒以掩陛下之全功臣等诚虽至愚窃所不取辄敢征之国典酌于经义取夫贞者事之干元者善之长以配圣谟神化之盛文徳武功之崇叶纪年之嘉名遵旧号之美称以如开元故事谨冒万死请上尊号曰贞元圣神文武皇帝伏惟陛下沛然回虑俯徇羣情然后圣徳之光昭𤣥功之茂着后代得扬美盛而鑑至清是羣臣之愿也不胜恳迫之至谨奉表诣阙固请以闻臣等诚勤谨恳顿首顿首第五表臣颀等言臣等伏以尊号未复累具陈请伏奉诏㫖固守谦恭臣等上授天地神灵次奉祖宗典法列经义而顺古因人心以从时词繁而不能陈明诚竭而未蒙察纳徳美盛而犹蔽宪度缺而莫修罪戾是忧冰炭交集臣某等诚惶诚恐顿首顿首臣某等伏以先王之道由大中而可久近古之化以弥文而益彰然则守谨而为恭不如立中而垂法表朴而略礼不如文明而化光况于文质异时而国家自有制度岂直为一王之法固以遇三代之文其于规模信为𢎞逺陛下嗣训先祖贻谋后圣当践修以纂承宁变更而废坠臣等又伏读诏书曰遐想哲王则自燧人神农殷汤之时有其事也又曰钦若典训则自代宗肃宗𤣥宗而上有其仪也又曰所诫者满所尚者谦守之以诚期于终始臣等以为去鸿名而贬损谦之始也遵旧典而奉承谦之终也造次而未尝违于礼守之以诚也敬恭而无或陷于专所诫者满也又曰虚美崇饰所不敢当伏惟皇帝陛下恤人之心动天之徳致理之文教戡乱之武功着于颂声光于史氏上有其实无虚美之嫌下尽其诚非崇饰之伪又曰勉一乃心共康庶政曩者公卿大夫侍御携仆或从扞牧圉或备持戈矛葢有同力之诚而无离徳之间今者四岳羣后九土庶邦外自藩维内及宗室黄髪耆老青衿诸儒或佥以同辞或逺而抗疏一心之效也羣材序进百职交修烽燧不惊兵戎以息鑚凿不用狱讼以衰六气和而风雨时五谷昌而仓廪实庶政之康也诚由教化以致雍熈自当冠于皇王宁复谢于尧禹宜加明号以表成功陛下虽以为辞臣等未知其説又伏奉诏㫖令臣等断表伏以君亲一致臣子一例而春秋之义不以父命辞王父命臣某等得遵先帝之典以陛下之诏谨昧冒万死伏请复上尊号如前不胜惶惧恳迫之至第六表臣颀等言臣等今月七日所上表昨十五日下诏㫖加辞让愈固臣等感谦冲于盛徳而私有旧典隳废之忧惧烦凟于圣聴而内懐微诚恳迫之切进退兢惕不知所措臣某等诚惶诚恐顿首顿首臣某等伏以事贵举其中名恶浮于实得其中不宜变之而失正有其实不必避之以为恭况于祖宗之矩仪国家之典制陛下教尊道备徳博化光辞取于贬损而自卑朴略而大简者也昔汉宣帝谓元帝曰我汉家亦自有制度诸葛孔明诫其主曰不宜妄自菲薄前史载之详矣幸陛下思之臣等又以为执小让之贤不足以方得宜合度之善去鸿名之敬不足以补变法改作之专陛下行之将何所守伏以髙祖受其明命厯代承以圣徳至陛下又有下武继文重熈累盛之美不可谓徳之不嗣也躬上圣之姿合至神之化有戡祸乱制外域之武修礼乐垂宪度之文不可谓实之不孚也比年以来俗化斯厚人少犯法吏无舞文狱犴将空梏拲不用可谓人皆向善岂曰俗未胜残然若辞之所未寤也况于尊号之美陛下已受于初去之即由于艰虞复之宜因于康靖徒示其罚不旌其功何以知区宇之削平何以知宗庙之复似非陛下之本意但自欲改先祖之遗仪耳内之臣庶跋履山川思报主恩誓雪国耻亦欲摅其宿愤表其成劳陛下犹掩鸿名罔穷其事则此等如有未尽不以为欢倘陛下以自咎责之心尚或未弭则羣臣不能匡辅之罪亦当未除将何以蒙陛下之恩私将何以受陛下之爵赏君犹含垢臣以偷荣羣下之情必深反侧又无以示于万古无以威于四夷皆非逺图且乖大体臣等懐此数者恨恨而不能自安谨昧冒万死重违诏㫖伏请复上尊号以如前表伏惟皇帝陛下思聿修无忝之言顾屈已从人之义再膺大典俯徇羣情因来月谒太清宫太庙郊祀上帝遂以告祠实臣等之至诚实臣等之厚幸不胜惶惧恳迫之至谨复诣朝堂奉表固请以闻及大㑹议户部尚书班宏又请改所上尊号加奉道字故其文如后表伏以睿智之周物而靡不通不可以不称夫圣也妙算之无方而莫能测不可以不称夫神也行仁义修典法歌诗颂考文章不可以不称夫文也攘却戎夷戡翦暴逆边兵以整禁卫以严不可以不称夫武也而合于唐尧乃圣乃神乃武乃文之徳博施不息而万物以生推功不宰而万化以成合于书之奉若天道之义臣等谨稽之干符叶于古典侔徳泽之广配功业之崇昧冒万死复请上尊号曰神圣文武奉道皇帝及大㑹议国子祭酒韩洄请厯数近日征应祥瑞故又改其文如后表又伏见陛下今年四月以来方当雩祭之修而有旱备之请才愆期而未害于物深轸念而将卹其人气潜通而交感以和泽旋流而滂霈思逺由是风雨时而霜雹不降稼穑茂而蝗螟不生农功以成年谷大熟休祥数见福应屡臻仁木连理而垂阴嘉禾同颖而挺秀夀星舒景炎之盛芝草布葩英之重白麞凝彩而雪晖苍乌取象于天色将徧于郡国相继于嵗时右具如表为崔中丞贺平李懐光表臣某言伏奉某月日敕逆贼李懐光舆台末人奚虏遗丑备闻兇险之行颇有残暴之名陛下畧其细微假以符节尽委朔方之地犹分禁卫之兵不感殊恩乃懐异望间者馈贡不入王师问罪寻令举军赴敌而乃终嵗无功洎驾幸近郊敕还旧镇将扫猾夏之盗因解奉天之围岂伊人谋葢是天意陛下但嘉其排难不省其由列为上公命作元帅及蹑冦滑汭顿军咸阳为裴令公举裴冕表臣某言闻忠邪不可以并立善恶不可以同道吴任宰噽而伍胥诛夷楚任靳尚而屈平放逐逺惟前事孰不痛心伏见澧州刺史裴冕忠肃道髙徳厚匪躬无怠有蹇谔之风道佐先帝驱驰灵武赞云雷之业成社稷之勲程元振忌其直方遂加诬搆投谪荒裔天下称寃空懐醖正之悲莫雪增嫌之耻今姦邪屏退圣政大明百度惟贞四门以穆寰海之内元元之人莫不延首徳音思闻至化愿特令追冕列在天朝俾之端揆庶寮平章百姓处询谋之任当燮理之权必能协和万邦致君尧舜臣位兼将相职忝股肱思进贤杰共熈帝载臣无任恳愿之至为武中丞谢赐新茶表臣某言中使窦某至奉宣㫖赐臣新茶一斤者天睠忽临时珍俯及捧戴惊抃以喜以惶臣以无能谬司邦宪大明首出得亲仰于云霄渥泽遂行忽先霑于草木况兹灵味成自遐方照临而甲坼维新煦妪而芬芳可袭调六气而成美扶万夀以效珍岂可贱微膺此殊钖衔恩敢同于尝酒涤虑方切于饮冰抚事循涯陨越无地臣不任感戴欣抃之至为裴中丞贺破东平表臣某言月日得进奏官状报逆贼李师道以某月日克就枭戮率土臣子庆抃无涯臣闻负恩干纪者鬼得而诛犯顺穷凶者天夺其魄不自妖孽曷彰圣功伏惟陛下先天不违与神合契掩周宣中兴之业陋汉光再造之勲灵旗四临氛沴皆散凡在臣庶尽覩升平伏以师道席父祖以作威苞海岳而专禄恃东秦十二之险诱临淄三七之兵窃据一方嵗踰五纪朝宗之地旷若外区封祀之山隔成异域累圣垂徳曾未悛心余孽滔天果闻折首遂使云亭有主知玉牒之将封辽海无虞见石砮之已至此皆陛下神筹独得庙畧无遗授任推尽力之诚纵舍有感心之化金石可贯龟筮必从克成不战之功遂洽无为之理臣谬司戎旅逺守方隅愧无横草之功坐见覆盂之泰抃蹈欢庆倍万恒情贺赦表臣某伏奉某月日恩制大赦天下一人有庆百度惟新戴天履土罔不欣抃某闻天地成功施雨露而育物帝王继统昇日月以垂曜羣品资始万方文明伏惟陛下嗣守鸿业光膺骏命淳化均于四序大徳合于二仪保宁社稷光宅区宇𢎞孝慈以御下崇恭俭以垂休恩覃溪洞事冠千古况乃顺时布政乗春导和敷作解之泽宣在宥之典九族既睦四门广辟而又洗涤幽絷雷雨之施也归还流窜罗网之释也移叙贬黜覆载之仁也蠲除逋债政理之源也褒宠勲贤激劝之方也废金宝之贡有以彰俭徳搜遗逸之士有以表至公元勲宿将赏延子孙庶尹卿士荣周存殁广直言之路启进善之门徳超虞夏道掩轩顼必将平一殊俗发挥大猷亿万斯年永荷天绪臣谬当任用守职藩维不获奔赴阙庭亲覩盛礼感悦欢抃倍万恒情贺皇太子牋宗元皇恐言伏奉六月七日制元和圣文神武法天应道皇帝光受徽号率土臣子欢抃无涯伏惟皇太子殿下丽正居中辅成昌运消伏沴孽赞扬辉光鸿名允升大庆周洽表文武之经纬着天道之运行端景照临示重轮之发耀恩波下济见少海之增澜宗元忝守遐方获闻盛礼踊跃之至倍万恒情谨附牋贺宗元惶恐死罪死罪贺裴桂州启宗元启伏承天恩荣加宠赠伏惟增感抃庆㒺极某闻扬名以显孔圣于是作经大孝所尊曾子以之垂训雨露敷泽日月垂光盛徳果騐于达人积善必征于余庆天下人子羡慕无阶某特承恩眷倍百恒品恨以守官不获奔走拜贺无任展转惶灼之至与卫淮南石琴荐启叠石琴荐一右件琴荐躬往探获稍以珍奇特表殊形自然古色伏惟合下禀夔旦之至徳藴牙旷之𤣥踪人文合宫征之深国器专瑚琏之重艺深攫醳将成玉烛之调思叶歌谣足助薰风之化愿以顽璞上奉徽音增响亮于五絃应铿锵于六律沈沦虽久提拂未忘倘垂不彻之恩敢效弥坚之用荅郑员外贺启李师道三代受恩四兇负徳圣朝含育务在安人不知覆载之寛𢎞更纵豺狼之扞蠹王师一发兇首已来万姓称欢四方无事荅诸州贺启李师道累代负恩不起悛革余㜸怙乱更肆猖狂王师暂劳己致枭戮率土欢抃庆贺难胜太平之功自此而毕五百家註柳先生新编外集巻二五百家註柳先生集新编外集卷三钦定四库全书五百家註柳先生新编外集巻三披沙拣金赋沙之为物兮视污若浮金之为宝兮耻居下流沈其质兮五才或阙耀其光兮六府以修然则抱成器之珍必将有待当慎择之日则又何求配珪璋而取贵岂泥滓而为俦披而择之斯焉见宝盪浸淫而顾眄指炫熀而探讨动而愈出幽以即明涅而不淄既坚且好潜虽伏矣获则取之翻混混之浊质见熠熠之殊姿久暗未彰固亦将君是望先迷后得孰谓弃予如遗其隠也则杂昏昏沦浩浩晦英姿兮自保和光同尘兮合于至道其遇也则散奕奕动融融焕美质兮其中明道若昧兮契彼𤣥同傥俯拾而不弃谅致美于无穷欲盖而彰将炯尔而见素不索何获遂昭然而发蒙观其振抜污涂积以锱铢碎清光而竞出耀真质而特殊锥处囊而纎光乍比劎拭土而异彩相符用之则行斯为美矣求而必得不亦説乎岂独媚旭日以晶荧带长川之清浅皎如珠吐疑剖蚌之乍分粲若星繁似流云之初巻是以周徳思比而岐昌即咏陆文可侔而昭明是选若然者可以议披沙之所託明拣金之所裁良工何逺善价爰来拂以增光宁谢满籝之学汰之愈即讵慙掷地之才客有希採掇于求宝之际庶斯文之在哉迎长日赋惟飨帝以事天必推䇿而迎日寅方肇建俟启蛰以展仪卯位将初爰用牲而协告送烈烈之凝气导迟迟之阳律犹分可爱之辉式伫寅賔之质稽之虞典期匪疾而匪徐行以夏时契惟精而惟一职在冯相事传小正符上春以备仪必修其始先仲春而有事故谓之迎时也淑景初延幽阳潜启当四时之首位用三代之达礼探赜索隠得郊祀之元辰极往知来正邦家之大体事冠前古仪摽后王皮弁乍临土圭之影犹积泰坛既罢玉漏之声渐长变熙熙之纯曜流杲杲之晴光璧影始融丽景才凝于城阙轮形尚疾斜晖未驻于康庄是知迎长日之仪实王心之所共兆南郊之位乃阳事之所用故可以知上下之际见天人之交动浮光于爼豆散微照于苞茅周流金石晖照陶匏异乎天纪不修秦伯尚矜其泰畤日官失职晋侯徒继乎夏郊于以迎之则无为者委照将久岂三舍之足凭延光可期胡再中之云假自然应以繁祉钖之纯嘏礼仪允洽于人神正朔克周于戎夏今我后再新古礼与天地相参应戬谷之宜受之千亿奉郊祀之报至于再三然则迎长日恭祀事并虞夏而何慙记里鼔赋异哉鼔之设也恢制度于天邑佐大礼于时行即行赞盛容而立之斯立观其象可以守威仪之三千节其音可以表吉行之五十配和鸾以入用并司南而为急若乃郊荐之仪既陈封禅之礼攸执经千里之分寸可候度四方而礼容是集施五击于华山之野知雾气己笼用百发乎南山之阳识雷声所及先圣有作后王式遵启𤣥机以求旧运巧智而攸新相彼良工自殊昧道之士眷兹木偶应异迷途之人齐步武而无佚差逺近而有伦遵大路罔愆乎礼典聴希声克正于时巡虽道有环回地分险易固善应而莫实谅知㡬而有为载考载击所辨于长亭短亭匪疾匪徐足分乎有智无智观其妙矣孰测其微细观其徼矣讵知其启闭音不衰而得度响其镗而有制于以翊龙御于以引天旋异铜浑之仪亦可叙紫微之星次殊玉漏之制而能涉黄道之日躔周物之智斯设极深之㡬是研鄙繁音之坎坎陋促节之阗阗妙出人谋思由神假时然后击赞赏典于今兹动惟其常契同文于古者由是皇衢以正帝道斯盛恭出震以成威膺御干而启圣我后得以昭文物展声明不愆于素可举而行宜乎骋墨妙呈笔精固敢先三雅而献赋庶将开万国之颂声吾子曰吾子来也以有余而欲及人乎曰然若用子而能使竭忠孝乎曰否夫无忠而忠见无孝而孝闻曷若使不见而忠无闻而孝肃然己出熙然己及夫己也浑然矣乎刘叟传鲁有刘叟者尝以御龙术进于鲁公刘叟曰嵗不雨无以出终无以入民枯然视天卿士大夫絶智谋山川祷神祇以祈皆不应臣投是龙于尺池之内不踰晷雷孚上下雷孚东西于是先之以风腾之以云从之以雨如君之意欲一邑足之欲一国足之欲天下足之鲁公曰斯龙也其神乎是则寡人之国非敢用刘叟曰臣闻避风雨御寒暑当在未寒暑乎是故事至而后求曷若未至而先备于是鲁公止刘叟而内龙明年果大雨命刘叟出龙果大雨河间传河间淫妇人也不欲言其姓故以邑称始妇人居戚里有贤操自未嫁固己恶羣戚之乱尨羞与为类独深居为翦制缕结既嫁不及其舅独养姑谨甚未尝言门外事又礼敬夫賔友之相与为肺腑者其族类丑行者谋曰若河间何其甚者曰必壊之乃谋以车衆造门邀之遨嬉且美其辞曰自吾里有河间戚里之人日夜为饬厉一有小不善惟恐闻焉今欲更其故以相效为礼节愿朝夕望若仪状以自惕也河间故谢不欲姑怒曰今人好辞来以一接新妇来为得师何拒之坚也辞曰闻妇之道以贞顺静专为礼若夫矜车服耀首饰族出讙閙以饮食观游非妇人宜也姑强之乃从之游过市或曰市少南入浮图有国工吴叟始图东南壁甚怪可使奚官先壁道乃入观观已延及客位具食帷牀之侧闻男子欬者河间惊跣足出召从者驰车归泣数日愈自闭不与衆戚通戚里乃更来谢曰河间之遽也犹以前故得无罪吾属耶向之欬者为膳奴耳曰数人笑于门如是何耶羣戚闻且退朞年乃敢复召邀于姑必致之与偕行遂入隑州西浮图两间叩槛出鱼鼈食之河间为一笑衆乃欢俄而又引至食所空无帷幕廊庑廓然河间乃肯入先壁羣恶少于北牖下降帘使女子为秦声倨坐观之有顷壁者出宿选貌美阴大者主河间乃便抱持河间河间闻号且泣婢夹持之或谕以利或骂且笑之河间窃顾视持己者甚美左右为不善者己更得适意鼻息咈然意不能无动力稍纵主者幸一遂焉因拥致之房河间收泣甚适自庆未始得也至日仄食具类唿之食曰吾不食矣旦暮驾车相戒归河间曰吾不归矣必与是人俱死羣戚反大闷不得己俱宿焉夫骑来迎莫得见左右力制明日乃肯归持淫夫大泣啮臂相与盟而后就车既归不忍视其夫闭目曰吾病与之百物卒不食饵以善药挥去心怦怦恒若危柱之弦夫来辄大骂终不一开目愈益恶之夫不胜其忧数日乃曰吾病且死非药饵能己为吾召鬼解除之然必以夜其夫自河间病言如狂人思所以悦其心度无不为时上恶夜祠甚夫无所避既张具河间命邑人告其夫召鬼祝诅上下吏讯验笞杀之将死犹曰吾负夫人吾负夫人河间大喜不为服辟门召所与淫者倮逐为荒淫居一嵗所淫者衰益厌乃出之召长安无赖男子晨夜交于门犹不慊又为酒垆西南隅己居楼上微观之凿小门以女侍饵焉凡来饮酒大鼻者少且壮者美颜色者善为酒戏者皆上与合且合且窥恐失一男子也犹日呻唿懵懵以为不足积十余年病髓竭而死自是虽戚里为邪行者闻河间之名则掩鼻䠞頞皆不欲道也柳先生曰天下之士为脩洁者有如河间之始为妻妇者乎天下之言朋友相慕望有如河间与其夫之切密者乎河间一自败于强暴诚服其利归敌其夫犹盗贼仇讐不忍一视其面卒计以杀之无须㬰之戚则凡以情爱相恋结者得不有邪利之猾其中耶亦足知恩之难恃矣朋友固如此况君臣之际尤可畏哉余私自列云筝郭师墓志郭师名无名无字父爽云中大将无名生善音能鼓十三絃其为事天姿独得推七律三十五调切密邃靡布爪指运掌掔使木声丝声均其所自出屈折愉绎学者无能知自去乳不近荤肉以是慕浮图道既失父母即弃去兄弟自髠缁入代清凉山又南来楚中然遇其故器不能无抚弄吴王宙刺复州或以告乃延入强之宙号知声音抃蹈以为神奇㑹宙贬贺州遂以来性爱酒不能已因縦髪为黄老术薛道州伯髙抵宙以书必致之至与坐起伯髙襃邪人也嗜其音至善处辄自为击节教阍管谨视出入饵仄栢不食谷三年变服遁逃九疑丛祠中披取之益善亲遇终不屑卒乗暴水入小船下嵝山求道箓㑹欧阳师死不果受张诫副岭南又强与偕诫死至是抵余时己得骨髓病日犹鼓音四五行居数日益笃既病自为歌死三日葬州北冈西志其词曰云州生柳州死年五十病骨髓天与之音今止矣丁酉之年秋既季月阙其团于是始心为浮图形道士仁人我哀埋勿弃赵秀才羣墓志婴臼死信孤乃立王侯世家天水邑羣字容成系是袭祖某父某仕相及嗟然秀才胡伋伋体貌之恭艺始习娶于赤水礼犹执南浮合浦遽逺集元和庚寅神永戢问年二纪益以十仆夫返柩当启蛰潇湘之交瘗原隰稚妻号呌㓜女泣和者悽欷行路悒追初悯天铭兹什太原李卿外妇马淑志氏曰马字曰淑生广陵母曰刘客倡也淑之父曰总既孕而卒故淑为南康讴者李君为睦州诋狂冦见诬左官为循州录过而慕焉纳为外妇偕窜南海上及移永州州之骚人多李之旧日载酒往焉闻其操呜絃为新声抚节而歌莫不感动其音美其容以忘其居之逺而名之辱方幸其若是也元和五年五月十九日积疾卒于湘水之东葬东冈之北垂年二十四铭曰容之丰兮艺之功隠忧以舒和乐雍佳冶彫殒逝安穷谐鼓瑟兮湘之浒嗣灵音兮永终古五百家註柳先生新编外集巻三五百家註柳先生集龙城録卷上钦定四库全书柳先生龙城録巻上序柳先生谪居龙城因次所闻于中朝士大夫摭其实者为録后之及史之阙文者亦庶几焉吴峤精明天文吴峤霅溪人也年十三作道士时炀帝元年过邺中告其令曰中星不守太㣲主君有嫌而旺气流萃于秦地子知之乎令不之信至神尧即位方知不诬峤精明天文即袁天刚之师也魏征嗜醋芹魏左相忠言谠论賛襄万几诚社稷臣有日退朝太宗笑谓侍臣曰此羊鼻公不知遗何好而能动其情侍臣曰魏征嗜醋芹每食之欣然称快此见其真态也明日召赐食有醋芹三盃公见之欣喜翼然食未竟而芹已尽太宗笑曰卿谓无所好今朕见之矣公拜谢曰君无为故无所好臣执作从事独僻此收敛物太宗黙而感之公退太宗仰睨而三叹之上帝追摄王逺知易总上元中台州一道士王逺知善易于观感间曲尽㣲妙善知人死生祸福作易总十五巻世祕其本一日因曝书雷雨忽至隂云腾沓直入卧内雷殷殷然赤电遶室暝雾中一老人下身所衣服但认青翠莫识其制作也逺知焚香再拜伏地若有所待老人叱起怒曰所泄者书何在上帝命吾摄六丁雷电追取逺知方惶惧据地起旁有六人青衣已捧书立矣老人责曰上方禁文自有飞天保卫玉笈金科祕藏𤣥都汝是何者辄混藏缃帙据其所得实以告我逺知战悸对曰青丘元老以臣不逮故传授焉老人頥颔顷曰上帝敕下汝仙品已及于授受期展二十四年二纪数也逺知拜命次旋风飏起坼帷裂幕时已二鼔明月在东星斗灿然俱无影响所将书乃易总耳逺知志颇自失后闭户不出经嵗不食人因窥关中但闻劝酬交欢竟不知为谁也光宅中召至京玉清观安泊间或逃去如此者数次天后封金紫光禄大夫但笑而不谢一日告殂遗言尸赴东流湍水中天后不允其语敇𦵏开明原上后长夀中台州有人过海阻风飘荡船欲坼妄行不知所止忽见画船一叶𣺌自天末来惊视之乃逺知也渐相近台人拜而唿之逺知曰君陟险何至于此告台人此洋海之东十万里也台人问归计奈何逺知曰借子迅风正西一夕可到登州为传语天坛观张光道士台人既辞去舟回如飞羽但觉风毣毣而过明日至登州方知逺知死久矣访天坛道士其徒云死两日矣方验二人皆仙去武居常有身后名武居常天后髙祖也少时游洛下人唿为猴颊郎以居常颐下有须若猿颔也其上有四靥一日伊水上遇一匄者曰郎君当有身后名面骨法当刑然有女当八十年后起家暴贵寻亦浸微居常不信后卒如言匄者岂非异人乎房𤣥龄为相无嗣房𤣥龄来买卜成都日者笑而掩象曰公知名当世为时贤相奈无嗣相绍何公怒时遗直已三嵗在侧日者顾指曰此儿此儿絶房氏者此也公大怅而还后皆信然也韩仲卿梦曹子建求序韩仲卿一日梦一乌帻少年风姿磊落神仙人也拜求仲卿言某有文集在建邺李氏公当名出一时肯为我讨是文而序之俾我亦隂报尔仲卿诺之去复回曰我曹植子建也仲卿既寤检邺中书得子建集分为十巻异而序之即仲卿作也赵师雄醉憩梅花下隋开皇中赵师雄迁罗浮一日天寒日暮在醉醒间因憩仆车于松林间酒肆傍舍见一女子淡粧素服出迓师雄时已昏黑残雪对月色微明师雄喜之与之语但觉芳香袭人语言极清丽因与之扣酒家门得数盃相与饮少顷有一緑衣童来笑歌戏舞亦自可观顷醉寝师雄亦懵然但觉风寒相袭久之时东方已白师雄起视乃在大梅花树下上有翠羽啾嘈相顾月落参横但惆怅而尔李太白得仙退之尝言李太白得仙去元和初有人自北海来见太白与一道士在髙山上笑语久之顷道士于碧雾中跨赤虬而去太白耸身健步追及共乗之而东去此亦可骇也韩退之梦吞丹篆退之常说少时梦人与丹篆一巻令强吞之傍一人抚掌而笑觉后亦似胷中如物噎经数日方无恙尚由记其一两字笔势非人间书也后识孟郊似与之目熟思之乃梦中傍笑者信乎相契如此宁王画马化去宁王善画马开元兴庆池南华萼楼下壁上有六马滚尘图内明皇最眷爱玉面花骢谓无纎悉不备风鬃雾鬛信伟如也后壁唯有五马其一者失去信知神妙将变化俱也含元殿丹石隠语开元末含元殿火去基下出丹石上有隠语不可解云天汉二年赤光生栗木下有子伤心遇酷此亦不能辨也景州龙见三头开元四年景州水中见一龙三头时虏中大水后六日有风自龙见处西南来飞屋拔木白昼暝神尧皇帝破龙门贼神尧皇帝拜河东节度使九月领大使击龙门贼母端儿夜过韩津口时明月方出白露初澄于小桥下有二人语言明日母大郎死我辈勤亦不少矣神尧停马问二人再拜起泣曰某二人汉兵也昨奉东岳命岳神管押七十人付龙门助将军讨贼某二人埋骨在此因少憩于此亦自感伤兼欲先知于将军尔神尧讶其言深切询其姓氏但笑谢言将军贵人也某仆卒之贱分不当逾言讫苍皇辞去言大队至矣倏忽不见顷疾风如过矢风尘蔽天而过神尧黙喜之明日破贼发七十二矢皆中而复得其矢信知圣王所向至灵亦先为佐佑焉明皇梦游广寒宫开元六年上皇与申天师道士鸿都客八月望日夜因天师作术三人同在云上游月中过一大门在玉光中飞浮宫殿往来无定寒气逼人露濡衣袖皆湿顷见一大宫府榜曰广寒清虚之府其守门兵卫甚严白刃粲然望之如凝雪时三人皆止其下不得入天师引上皇起跃身如在烟雾中下视王城崔峩但闻清香霭欝下若万里琉璃之田其间见有仙人道人乗云驾鹤往来若游戏少焉步向前觉翠色冷光相射目眩极寒不可进下见有素娥十余人皆皓衣乗白鸾往来笑舞于广陵大桂树之下又聴乐音嘈杂亦甚清丽上皇素解音律熟览而意已传顷天师亟欲归三人下若旋风忽悟若醉中梦回尔次夜上皇欲再求往天师但笑谢而不允上皇因想素娥风中飞舞袖被编律成音制霓裳羽衣舞曲自古洎今清丽无复加于是矣任中宣梦水神持镜长安任中宣家素畜寳镜谓之飞精识者谓是三代物后有八字仅可晓然近籀篆云水银隂精百鍊成镜询所得云商山樵者石下得之后中宣南鹜洞庭风浪汹然因泊舟梦一道士赤衣乗龙诣中宣言此镜乃水府至寳出世有期今当归我矣中宣问姓氏但笑而不答持镜而去梦回亟视箧中已失所在夜坐谈鬼而怪至君诲尝夜坐与退之余三人谈鬼神变化时风雪寒甚忩外㸃㸃微明若流萤须臾千万㸃不可数度顷入室中或为圆镜飞度往来乍离乍合变为大声去而三人虽退之刚直亦为之动颜君诲与余但匍匐掩目前席而已信乎俗谚曰白日无谈人谈人则害生昏夜无说鬼说鬼则怪至亦知言也余三人后皆不利裴武公夜得鬼诗而化为烬开元末裴武公军夜宿武休帐前见一介胄者掷一纸书而去武公取视乃四韵诗云屡策羸骖厯乱峋丛岚映日昼如曛长桥驾险浮天汉危栈通岐触岫云却念淮隂空得计又嗟忠武不堪闻废兴尽系前生数休衒英雄勇冠军武公得诗大不悦纸随手落为烬信知鬼物所制也出师大不利武公射中臆下病月余薨房𤣥龄有大誉房𤣥龄㓜穉日王通说其文谓此细眼奴非立忠志则为乱贼辅帝者则为儒师绰有大誉矣阎立本有丹青之誉阎立本画宣王吉日图太宗文皇帝上为题字时朝中诸公皆议论东都从幸上出示图于诸臣称为越絶前世而上忽藏于衣袖笑谢而退自是立本有丹青之誉王宏善为八体书王宏济南人太宗㓜日同学因问为八体书太宗既即极因访宏而乡人竟传隠去是亦子陵之徒欤张昶着龙山史记注沈休文有龙山史记注即张昶着昶后汉末大儒而世亦不称誉余少时江南李育之来访予求进此文后为火所焚更不复得岂斯文天欲祕者耶龙城无妖邪之怪柳州旧有鬼名五通余始到不之信一日因发箧易衣尽为灰烬余乃为文醮诉于帝帝恳我心遂尔龙城絶妖邪之怪而庶士亦得以宁也王渐作孝经义国初有孝子王渐作孝经义成五十巻事亦该备而渐性鄙朴凡乡里有鬭讼渐即诣门髙声诵义一巻反为渐谢后有病者即请渐来诵书寻亦得愈其名蔼然余时过汴州适㑹路逢一老人亦谈此事颇亦敬其诚也晋哀帝着书深阐至理晋哀帝着丹青符经五巻丹台箓三巻青符子即神丘先生也深阐至理而近世有胡宗道海上方士亦得其术柳先生龙城録巻上五百家註柳先生集龙城録卷下钦定四库全书柳先生龙城録巻下老叟讲明种蓺之言余南迁度髙乡道逢老叟帅年少于路次讲明种蓺其言深耕穊种时耘时耔却牛马之践履去螟螣之戕害勤以朝夕滋之粪土而有秋之利盖富有年矣若夫尧汤之水旱霜雹之不时则在夫天也余感此言将书诸绅贽于治民理生者无所施而不可而又至言也李明叔精明古器建康李生名照字明叔真可人书生好古博雅者一日就京师谒余裹饭从游于秦渭之间此人宦意畏巧而淡然蔽于古器凡自战国洎于萧梁之间谱所载者十得五六而皆精制竒巧后世莫迨然生颇为文思涩设若勤求古器心在于文书间亦足以超伟于当代也贾奭着书仙去贾奭河阳人字师道与余先人同室读书为人谨慎少调官河南尉才吏也后五十嵗弃家隠伊阳小水乡和乐村鸣臯山中着书二十巻号鸣臯子迩年不知其所终山中人竟言仙去然讹幻莫之信也有子餗字子美亦有才然不逮于父风开元藏书七万巻有唐惟开元最备文籍集贤院所藏至七万巻当时之学士盖为褚无量裴煜之郑谭马怀素张说侯行果陆坚康子元辈凡四十七人分司典籍靡有阙文而贼逆遽兴兵火交紊两都灰烬无存惜哉明皇识射覆之术上皇始平祸乱在宫所与道士冯存澄因射覆得卦曰合因又得卦曰斩闗又得卦曰铸印乗轩存澄启谢曰昔此卦三灵为最善黄帝胜炎帝而筮得之所谓合因斩闗铸印乗轩始当果断终得嗣天上皇掩其口曰止矣黙识之矣后即位应其术焉明皇梦姚宋当为相上皇初登极梦二龙衔符自红雾中来上大𨽻姚崇宋璟四字扐之两大树上宛延而去梦回上召申王圆兆王进曰两木相也二人名为天遣龙致于树即姚崇宋璟当为辅相兆矣上叹异之太宗沉书于滹沱太宗文皇帝平王世充于图籍有交闗语言构怨连结文书数百事太宗命杜如晦掌之如晦复禀上当如何太宗曰付诸曹吏行顷闻于外有大臣将自尽者上乃复取文书背裹一物疑石重上亲裹百重命中使沉滹沱中更不复省此与光武焚交谤数千章者何异尹知章梦持巨凿破其腹尹知章字文叔绛州翼城人少时性懵梦一赤衣人持巨凿破其腹若内草茹于心中痛甚惊寤自后聪敏为流辈所尊开元中张说表诸朝上召见延英上问曹植幽思赋何为逺取景物为句意㫖安在知章对以植所谓赋作不徒然若倚髙台之曲嵎望且重也处幽僻之闲深位至卑也望翔云之悠悠嗟朝霁而夕隂以为物无止定之意而上多改易也顾秋华之零落嵗将暮也感嵗暮而伤心年将易也观跃鱼于南沼使智者居于明非得志也聆鸣鹤于北林怨寡和也搦素笔而慷慨守文而感也扬大雅之哀吟悯其时也仰清风以叹息思濯烦也寄予思于悲絃志在古也信有心而在逺措者大也重登髙以临川及上下也何余心之烦错宁翰墨之能传意不尽也此幽思所以赋也上敬异之擢礼部侍郎集贤院正字髙皇帝宴赏牡丹髙皇帝御羣臣赋宴赏双头牡丹诗惟上官昭容一聨为絶丽所谓势如连璧友心若臭兰人者使夫婉儿稍知义训亦足为贤妇人而称量天下何足道哉此祸成所以无赦于死也有文集一百巻行于世魏征善治酒魏左相能治酒有名曰醽渌翠涛常以大金甖内贮盛十年饮不败其味即世所未有太宗文皇帝常有诗赐公称醽渌胜兰生翠涛过玉薤千日醉不醒十年味不败兰生即汉武百味㫖酒也玉薤炀帝酒名公此酒本学酿于西胡人岂非得大宛之法司马迁所谓富人藏万石蒲萄酒数十嵗不败者乎裴令公训子裴令公常训其子凡吾辈但可文种无絶然其间有成功能致身为万乗之相则天也华阳洞小儿化为龙茅山隠士吴绰素擅洁誉神凤初因採药于华阳洞口见一小儿手把大珠三颗其色莹然戏于松下绰见之因前询谁氏子儿犇忙入洞中绰恐为虎所害遂连唿相从入欲救之行不三十步见儿化作龙形一手握三珠填左耳中绰素刚胆以药斧斸之落左耳而三珠已失所在龙亦不见出不十余步洞门闭矣绰后上皇封素养先生此语贾宣伯说贾宣伯有治三虫之药贾宣伯有神药能治三虫止熬黄蘗以热酒沃之别无他味一日过松江得巨鱼置于水罟中因投小刀圭药鱼引吸中即死取视则见八足若爪利焉后吴江有怪土人谓蛟为害宣伯以数刀圭投潭中明旦老蛟死浮于水而水虫莫知数皆为药死山人此药云本受之于合皂山王天师乃仙方耶而涉海者亦或需焉故书之李吉甫以毒虐弄正权惠州一娼女震厄死于市衢脇下有朱字云李林甫以毒虐弄正权帝命列仙举三震之疑此女子偃月公后身耶谲而可惧元和元年六月也张复条山集论世外事张复澧州人饱书帙作条山集三十巻论世外事此人兼得神鬼趣隠不仕有文集行于世罗池石刻罗池北龙城胜地也役者得白石上微辨刻画云龙城柳神所守驱厉鬼山左首福土氓制九丑余得之不详其理特欲隠予于斯欤刘仲卿隠金华洞贾宣伯爱金华山即今双谿别界其北有仙洞俗唿为刘先生隠身处其内有三十六室广三十六里石刻上以松炬照之云刘严字仲卿汉室射声校尉当恭显之际极谏被贬于东陬隠迹于此莫知所终即道士萧至𤣥所记也山口人时得玉篆牌俗传刘仲卿每至中元日来降洞中州人祈福寻谿口边得此者当巨富此亦未必为然然仲卿亦梅子真之徒欤赵昱斩蛟赵昱字仲明与兄冕俱隠青城山后事道士李珏隋末炀帝知其贤征召不起督让益州太守臧賸强起昱至京师炀帝縻以上爵不就独乞为蜀太守帝从之拜嘉州太守时犍为潭中有老蛟为害日久截没舟船蜀江人患之昱涖政五月有小吏告昱㑹使人往青城山置药渡江溺使者没舟航七百艘昱大怒率甲士千人及州属男子万人夹江岸鼔噪声振天地昱乃持刀没水顷江水尽赤石崖半崩吼声如雷昱左手执蛟首右手持刀奋波而出州人顶戴事为神明隋末大乱潜亦隠去不知所终时嘉陵涨溢水势汹然蜀人思昱顷之见昱青雾中骑白马从数猎者见于波面扬鞭而过州人争唿之遂吞怒眉山太守荐章太宗文皇帝赐封神勇大将军庙食灌江口嵗时民疾病祷之无不应上皇幸蜀加封赤城王又封显应侯昱斩蛟时年二十六珏传仙去亦封佑应保慈先生宋单父种牡丹洛人宋单父字仲孺善吟诗亦能种艺术凡牡丹变易千种红白鬭色人亦不能知其术上皇召至骊山植花万本色様各不同赐金千余两内人皆唿为花师亦幻世之絶蓺也柳先生龙城録巻下五百家註柳先生集附录卷一钦定四库全书栁先生集附录巻一勑赐灵文庙额牒尚书省牒栁州灵文庙礼部状准都省批送下广南西路转运司奏据栁州申据本州乡民父老严后等状陈伏覩唐栁州刺史元和年立庙于罗池至今三百年来庙享不絶州境凡有水旱疾疫之灾及公私祈祷无不感应乞加封爵或庙额栁州本司保明委是诣实寻符太常寺依条看详据太常寺状勘㑹唐栁州刺史立庙于罗池系前代名贤转运司及州司保明立庙至今三百年来庙享不絶凡有水旱疾疫祈祷感应自熙宁三年八月已后至去年六月计十余次祈祷感应伏候指挥牒奉勑宜赐灵文之庙为额牒至准勑故牒元祐七年六月三日牒中大夫守右丞苏右光禄大夫守左丞苏右正议大夫守左仆射初封文恵侯告词勑文章在册功徳在民昔有其人是为不朽生而昭爽后且不亡恵我一方是宜崇显栁州灵文庙唐刺史栁公仕于唐室卓有才名励志精颛记览浩博贯穿经史溢为词华览其遗编灼见志学龙城虽逺不鄙其民爰出教条动以礼法家富有业经学有师风行俗成田里悦喜自言将死馆我罗池今数百年英灵犹在祈禳祷祀如响应声水旱疾忧咸有归頼启封侯爵因民之情尚其知歆永庇南土可特封文恵侯崇宁三年七月七日中书舎人臣薛昻行加封文恵昭灵侯告词勑栁州灵文庙文恵侯生传道学文章百世之师没以神灵福祐一方之庇是有功徳于人者其于爵号何爱焉惟神望冠河东名髙唐室其才足以命世其政足以裕民出守栁城终享庙食焄蒿之际肹蠁必通属者春夏之交雨旸愆候祷焉即应嵗以是丰故郡人愿请诸朝而使者遂上其事朕嘉神孚恵爰益褒封尚赫光灵保有常享可特封文恵昭灵侯绍兴二十八年八月二十六日中书舎人臣王刚中行栁先生扬子新註学行篇如将复驾其所説则莫若使诸儒金口而木舌先生云金口木舌铎也使诸儒驾孔子之説如木铎也修身篇荧䰟旷枯糟莩旷沈先生云荧明也荧䰟司目之用者也糟当为精莩如葭莩之莩目精之表也言䰟之荧明旷久则枯精之轻浮旷乆则沈不目日月目之用废矣以至于索涂冥行而已擿埴索涂冥行而已矣先生云糟当为精言盲蒙之患神光久旷则枯目精则沈于是以杖擿地而求路冥冥然行矣孝至篇勤劳则过于阿衡先生云阿衡之事不可过也过则反汉兴二百一十载而中天其庶矣乎先生云扬子极隂阳之数此言知汉祚之方半耳羣公书赞题跋碑记荅栁子厚书刘禹钖禹钖白零陵守以函置足下书爰来屑末三幅小章书仅千言申申亹亹茂勉甚悉相思之苦懐胶结赘聚至是泮然以销所不如晤言者无㡬书竟获新文二篇且戏余曰将子为巨衡以揣其钧石铢黍余吟而绎之顾其词甚约而味大渊然以长气为干文为支跨跞古今鼔行乘空附离不以凿枘咀嚼不有文字端而曼苦而腴佶然以生癯然以清余之衡诚悬于心其揣也如是子之戏余果何如哉夫矢发乎羿彀而中微存乎他人子无曰必我之师而能我衡茍然则誉羿者皆羿也何乎索居三嵗俚言芜而不治临书轧轧不具禹钖白又与栁子厚书间发书得筝郭师墓志一篇以为其工独得于天姿使木声丝声均其所自出抑折愉绎学者无能知繁休伯之言薛访车子不能曲尽如此能令鄙夫冲然南望如闻善音如见其师寻文寤事神骛心得倘佯伊郁久而不能平嗟夫郭师与不可传者死矣弦张柱差枵然貌存中有至音含煳弗闻噫人亡而器存布方册者是已余之伊郁也岂独为虢师发邪想足下因仆书重有槩耳不宣禹钖白又谢栁子厚寄叠石砚常时同砚席寄此感离羣清越敲寒玉参差叠碧云烟岚余斐亹水墨两氛氲好与陶贞白松窻写紫文题罗池庙碑隂文田钖栁子厚终于栁州以精多魄强为罗池之神昌黎韩退之叙其事而铭之于碑矣其有遗意钖幸得而纪焉古人或有其言而无其行或有其质而无其文故周勃持重而词则寡焉子夏美才而行或缺焉犹能安汉皇之祚游仲尼之门惟公之文纬地经天惟公之行希圣齐贤彬彬然若黼黻之华衮锵锵然若咸韶之在悬古人或有其才而无其时必避害以㢲令人以随颜子之贤当周徳之衰微孟轲之仁值王道之陵迟亦能服膺于圣人之道偃蹇为霸者之师惟公策名于贞元之间通籍于元和之时阔歩髙视飞声流辉谓佐王之才得以施谓当朝大臣不我遗古人或虽得其时而无知已设有知已一人而已故国侨出涕以子皮之死夷吾之恸以鲍君亡矣唯公有刘公禹钖之交有韩侯退之在朝有吕衡州以倜傥与公为游处有皇甫湜以文章与公相游遨而公位不过为南宫外郎命不过为栁州之牧以谪而出至死不服如明堂之材朽于谿谷如千里之马轭于辇毂时耶命耶以是知为仁者未必获祐修徳者或亏多福予闻四渎视诸侯五岳视三公为灵神甚贵在祀典尤崇所职者以明以晦所主者为雷为风助天以总万灵助国以济三农所以笾豆有加苹蘩用丰其疏爵也有衮冕劒舄其用乐也有箫笳笙镛安得公之生也恵惟及于一州公之亡也神犹介于遐陬唯裔夷感慕而灵祠洁修迓神之威有荃桡兮桂舟馈神之奠有椒浆兮兰羞无金䇿追封之赠无衮衣加宠之优使公与沈湘之魂为偶而配涛之神作俦以公之齐圣广渊聪明正直宏深之量昭明之诚而不为星为辰斡运隂阳拱于北辰不为岳为渎含吐风云康于黎民胡为在栁州之陋为罗池之神是知天命难谌兮命靡常因纪为碑隂之文栁侯画像赞邹余元祐七年春建安曹公出守龙城郡视事之初具肴酒诣唐刺史栁侯庙祠之祠讫公徘徊廷序瞻想遗迹疑其嵗月之久塑像不类因博访之得侯旧画像于民间公敬视之释然自喜曰此真栁侯也天骨峻耸风度爽秀虽图绘剥缺而神采气熖自尔卓越文人才士宜其如此余将模之以广其传夫身贤贤也敬贤亦贤也栁侯固贤而可敬者也曹公之来后数百年不縁姻故不附势利乃敬而慕之如此则曹公之心可见矣曹公讳现字晦之是年四月属吏邹余谨序而赞之赞曰峩峩栁侯器范髙雅少年才名雷搏电射睥睨青云万里一跨憸人用事贬守龙城设教禁俗政治益精鹅山栁水栖迟神灵庙飨血食逾三百年遗像在纸英气飘然宜其文章皎日青天建安曹公分符兹土下车之初徘徊祠宇遐想风仪肃若目覩载惜遗像泯没无传指画画工模写其全伟哉曹公心惟敬贤文恵侯赞吴致尧崇宁三年秋七月戊寅诏曰文章在册功徳在民昔有其人是为不朽灵文庙唐栁州刺史可封文恵侯于是大司空丞相暨三省执政官顿首奉诏颁诸南服以慰栁民之思夫文无古今其致一也俗无逺迩其化均也子厚视古如今故能振一代之文而为之宗视逺如迩故能恵一方之俗而为之师其人逺矣遗风善政凛然犹存是以昭代崇显之礼益严而栁民报事之诚弥谨呜唿在子厚可以无憾矣孟子言人之有徳慧术智者常存乎疢疾盖其困于心而操心也危衡于虑而虑患也深则志全而气定不为外物所袭是其所建立卓乎其不可及已若荀卿扬雄之于书丘明马迁之于史杜甫孟郊之于诗皆以穷而后工者也韩愈谓子厚斥不久穷不极虽有出于人未必传于今无疑也真知言哉致尧虽未获登侯之堂拜侯之像窃尝诵侯之文思侯之政而喜为南方之民道也廼为赞以寄栁州朱使君庶附于罗池集之末其词曰志以帅气如帅三军军帅可夺我志独我困衡以作惟徳功言路且获奋诎而克伸猗欤子厚超轶离伦仕于有唐籍通帝闉一斥湖湘易麾海垠平心正气谈笑遣纷天马脱羁朝吴暮秦又如长河浩浩东奔源守孔氏词嫓皇坟既落芬华廼复其根昌黎吏部推以雄浑思轧庄骚才迈卿云涵停郁积式教逺民不鄙夷之是抚是循侯来之初攻剽成羣枹鼓笼铜老壮愁呻至止期月风移俗醇子严妇顺屋美船新在昔孔圉敏学多闻公叔同升暨大夫僎考行称伐诔之曰文申伯邑谢南国式遵子产相郑法则是陈允谓之恵以诏徳人猗欤子厚亹亹温温贞符平淮锵洋韶钧以栁易播朋友归仁除复质子抑富纾贫蔽芾栁柑不夭斧斤文恵具美祀典攸尊鹅山巉巉柳水沄沄荔丹蕉黄桂兰苾芬钦于世世有石祠门士民永思典刑弗泯古今名贤题䟦评论题万石亭诗欧阳修天于生子厚禀予独艰哉超凌骤拔擢过盛輙伤摧苦其危虑心尝使名声哀投以空旷地纵横放天才山穷与水险上下极㳂洄故其于文章出语多崔嵬人迹所罕到遗踪久荒頽王君好竒士后二百年来翦薙发幽荟搜寻得琼瑰感物不自贵因人乃为材惟知古可慕岂免今所咍我亦竒子厚开编毎徘徊作诗示同好为我铭山㟪又集古录罗池庙碑跋右罗池庙碑尚书吏部侍郎韩愈撰中书舎人史馆修撰沈传师书碑后题云长庆元年正月建按穆宗实録长庆二年二月传师自尚书兵部郎中翰林学士罢为中书舎人史馆修撰其九月愈自兵部侍郎迁吏部然则据建碑时愈未为吏部沈亦未为舎人碑言柳侯死后三年庙成明年愈为栁人书罗池事子厚以元和十四年卒至后三年愈作碑时当是长庆三年则二君官当与此碑同其书元年正月盖传模者误刻之尔今世传昌黎先生集载此文与碑多同惟集本云渉有新船而碑以渉为歩荔子丹兮蕉子黄碑蕉下无子字当以碑为是而碑云春与猿吟而秋鹤与飞则疑碑之误也又般舟和尚碑跋右栁子厚撰并书子厚所书碑世颇多有书既非工而字画多不同疑喜子厚者窃借其名以为重子厚与退之皆以文章知名一时而后世称为韩柳者盖流俗之相传也其为道不同犹夷夏也然退之于文章毎极称子厚者岂以其名并显于世不欲有贬毁以避争名之嫌而其为道不同虽不言顾后世当自知欤不然退之以力排释老为已任于子厚不得无言也读柳子厚传王安石余观八司马皆天下之竒材也一为叔文所诱遂陷于不义至今士大夫欲为君子者皆羞道而喜攻之然此八人者既困矣无所用于世往往能自强以求列于后世而其名卒不废焉而所谓欲为君子者吾多见其初而已要其终能毋与世俯仰以自别于小人者少耳复何议于彼哉又金陵语录评论柳开不及柳子厚穆修亦常儒耳张景道胜栁开如太𤣥凖易论好余文论亦多好栁先生集附録巻一五百家註柳先生集附录卷二钦定四库全书栁先生集附録巻二评栁子厚诗苏轼诗须要有为而后作当以故为新以俗为雅好竒而新乃诗之病栁子厚晚年诗极似陶渊明知诗病也又论栁子厚诗栁子厚诗在陶渊明下韦苏州上退之豪放竒险则过之而温丽靖深不及也所贵于枯淡者谓其外枯而中膏似淡而实美渊明子厚之流是也若中边皆枯淡亦何足道佛云吾言如食蜜中边皆甜人食五味知其甘苦者皆是能分别其中边者百无一也又记书栁子厚诗元符已卯闰九月琼士姜君来儋耳日与予相从庚辰三月乃归无以赠行书栁子厚饮酒读书二诗以见别意子归吾无以遣日独此二事日相与往还耳二十一日书又书栁文瓶赋后汉黄门郎扬雄作酒箴以讽谏成帝其文为酒客难法度士譬之于物曰子犹瓶矣观瓶之居居井之眉处髙临深动常近危酒醪不入口臧水满懐不得左右牵于纆徽一旦叀碍为瓽所轠身提黄泉骨肉为泥自用如此不如鸱夷鸱夷滑稽腹如大壶尽日盛酒人复借酤常为国器託于属车出入两宫经营公家繇是言之酒何过乎或曰栁子厚瓶赋拾酒箴而作非也子云本以讽谏设问以见意耳当复有荅酒客语而陈孟公不取故史畧之子厚盖补亡耳然子云论屈原伍子胥晁错之流皆以不智讥之而子厚以瓶为智㡬于信道知命者子云不及也子云临忧患颠倒失据当有媿于斯文也耶书栁子厚牛赋后岭外俗皆恬杀牛海南为甚客至髙化载牛渡海百尾一舟遇风不顺渴饥相倚以死者无数牛在舟哀鸣出涕既至海南耕者与屠者常相半病不饮药但杀牛以祷富者至杀十余牛死者亦不减幸而不死即归徳于牛以巫为医以牛为药间有饮药者巫辄云神怒病不可治亲戚皆为却药禁医不得入门人牛皆死而后已地产沉水香必以牛易之黎黎人得牛皆以祭鬼无脱者中国人以沉水香供佛燎帝求福此皆烧牛肉也何福之能得哀哉余莫之能救故书栁子厚牛赋以遗琼州僧道赟使以晓喻其乡人之有知者庶几少衰乎又书李赤诗后过姑熟堂下读李白十咏疑其语浅陋不类太白孙邈云闻之王安国此李赤诗秘阁下有赤集此诗在焉白集中无此赤见栁子厚集自比李白故名赤卒为厠鬼所惑而死今观此诗止如此而以比太白则其人心病已久非特厠鬼之罪也又书黄子思诗集后余尝评书以谓钟王之迹萧散简逺妙在笔画之外至唐颜栁始集古今笔法而发之极书之变天下翕然以为宗师而钟王之法益微至于诗亦然苏李之天成曹刘之自得陶谢之超然固已至矣而杜子美李太白以英伟絶世之资凌跨百代古之诗人尽废然魏晋以来髙风絶尘亦少衰矣李杜之后诗人继出虽有逺韵而才不逮意独韦应物柳子厚发纎浓于简古寄至味于淡泊非余子所及也又跋大鉴禅师碑释迦以文教其译于中国必託于儒之能言者然后传逺故大乗诸经至楞严则委曲精尽胜妙独出者以房融笔授故也柳子厚南迁始究佛法作曹溪南岳诸碑妙絶古今而南华今无刻石者长老重辨师儒释兼通道学纯备以谓自唐至今颂述祖师者多矣未有通亮简正如子厚者葢推本其言与孟轲氏合其可不使学者日见而常诵之乃具石请余书其文唐史元和中马緫自䖍州刺史迁安南都䕶徙桂管经略观察使入为刑部侍郎今以碑考之盖自安南迁南海非桂管也韩退之祭马公文亦云自交州抗节畨禺曹溪谥号固非桂管所当请以是知唐史之误当以碑为正又引説先友记昔栁子厚记其先友六十七人于其墓碑之隂考之于传卓然知名者盖二十人子厚曰先君之所友天下之善士举集焉袁髙姜公辅齐映严郢穆赞裴枢杜黄裳杨凭李鄘梁肃韩愈许孟容袁滋卢羣郑余庆奚陟卢景亮杨于陵髙郢柳登又读栁子厚三戒予读栁子厚三戒而爱之又尝悼世之人有妄怒以招悔欲葢而彰者游吴得二事于水濵之人亦似之作二説非有意乎续子厚者也亦聊以自警河豚鱼説河之鱼有豚其名者游于桥间而触其柱不知违去怒其柱之触已也则张颊植鬛怒腹而浮于水久之莫动飞鸢过而攫之磔其腹而食之好游而不知止因游而触物不知罪巳妄肆其忿至于磔腹而死可悲也夫乌贼鱼説海之鱼有乌贼其名者呴水而水乌戏于岸间惧物之窥已也则呴水以自蔽海乌视之而疑知其鱼而攫之呜唿徒知自蔽以求全不知灭迹以杜疑为窥者之所窥哀哉又跋晁无咎画马晁无咎所藏野马八出没山谷间意象惨淡如柳子厚所云风鬃雾鬛千里相角然笔法稍疎当是有逺韵人而不甚工者元祐三年宋遐叔张文潜同观书柳子厚诗赠王观复黄庭坚余友王观复作诗有古人态度虽气格已超俗但未能从容中玉佩之音左准绳右规矩尔意者读书未破万巻观古人文章未能尽得其规模时所总揽笼络但知玩其火龙黼黻成章后耶故手书栁子厚诗数篇遗之欲知栁子厚如此学陶渊明乃为能近之耳如白乐天自云效渊明数十篇终不近也又跋隂符经后隂符经出于唐李筌熟读其文知非黄帝书也盖欲其文竒古反诡谲不经盖糅杂兵家语作此言又妄託子房孔明诸贤训註尤可笑惜不经栁子厚一掊击也发明周御史论张唐英栁子厚作御史周君碣曰有唐正臣周某字某以谏死葬于某所云天宝中有谄谀至相位贤臣放逐公为御史抗言以白其事得死于墀下然不言周君名字及谄谀为相者谁及贤臣放逐者何人今以唐史质之周君必子谅也谄䛕必牛仙客也贤臣必张九龄也林甫荐仙客为宰相九龄言其不可上不悦罢九龄相位时子谅为御史白于大夫李适之曰仙客不才滥登相位公何得坐观其事适之遽奏之上怒决配子谅于瀼州至蓝田赐死以九龄所荐子谅非其人左迁荆州都督嗟乎九龄以子谅能抗言朝廷之失是不负其职而九龄为能知人尔而明皇悦邪佞之臣反以九龄所荐非其人而逐之如此则后之大臣荐台谏官者当荐依阿取容喑喑如秋蝉泛泛如浮萍则无患矣何以为朝廷之耳目哉夫植木而欲其茂也必时溉之溉而恶大反自伐之必衰之理也明皇之恶子谅乃自求衰之谓乎西幸之祸有所召尔古今诗话刘梦得曰栁八驳韩十八平淮西碑云左飡右粥何如我平淮雅云仰父俯子柳云韩碑兼有帽子使我为之便説用兵伐叛矣刘曰韩碑栁雅各有所长予为诗云城中晨鸡喔喔鸣城头鼓角声和平美李愬入蔡贼无觉者落句云始知元和十二载四海重见昇平时言十二载以见平淮西之年栁州栁太守种栁栁江边栁馆依然在千株栁拂天后南中丞至黔南人嘲之曰黔南南太守南郡在云南闲向南亭畔南风变俗谈归叟诗话郑谷雪诗云江上晚来堪画处渔人披得一簔归此村学堂中语也如栁子厚千山鸟飞絶万径人踪灭孤舟簔笠翁独钓寒江雪此信有格也哉作诗者当以此为标凖冷斋夜话栁子厚诗曰渔翁夜傍西巖宿晓吸清湘然楚竹烟消日出不见人欸乃一声山水緑回看天际上中流巖上无心云相逐东坡评诗云以竒趣为宗反常合道为趣熟味之此诗有竒趣其尾两句虽不必亦可欸乃三老相唿声也石林诗话东方朔作荅客难虽扬子云亦因之作解嘲此由是太𤣥法言之意正子云所见也故班固从而作答賔戏东京以后诸公释讥应谑纷然迭起枚乗始作七发其后遂有七启七摅等后世始集之为七林文章至此安得不衰乎惟韩退之栁子厚始复杰然知屋下架屋之病如进学解即答客难也送穷文即逐贫赋也小有出入便成古作者之意古今文章变态已极虽源流不免有所从来终不肯屋下架屋子厚晋问天对之类髙出魏晋无后世因縁卑陋之气至于诸赋更不蹈袭屈宋一句则二人皆在严忌王褒上数等也蔡天启云尝与张文潜论韩栁五字警句文潜举退之暖风抽宿麦晴雨巻旗归子厚壁空残月曙门掩候虫秋皆为集中第一重修罗池庙记丘崇唐元和十年州刺史柳侯至以圣人所常行之道善其民四年不幸而平时浃人胷中者已深人将释之而不得追其尝与部将魏忠辈驿亭酒间语乃祠于罗池自欧阳翼之梦李仪之死人尤神之以忧患乞怜者毎毎获报如所庶几三百余年英灵犹存皇朝元祐五年赐额曰灵文庙崇宁三年赐爵曰文恵侯从斯民之欲也庙閲日深仰见星斗螘封蠧蚀几莫能支而承糦践笾袂犹相属所谓施利钱者嵗不知几何率以十万为公帑用余则庙得之以备营缮然一嵗之间给公而外所存无几虽欲改作将焉能为郴陵朱公以政和二年十一月视守事三日具礼谒欵见其所託大不足以称侯四顾踌躇隠然于中者久之退而考其故事得庙利嵗时移用之状语诸僚佐曰侯生死皆有功德于斯民而祠宇敝陋如此吾曹当思有以崇大之奈何牟其利以事封靡乎侯无谴宁独不愧于吾心燕衎可寝也豆觞可裁也土木之役上求则费公下敛则耗衆曷若归其利于庙纎毫籍之久自可举咸曰然未几籍以羡告州监兵陈莘者开敏有干局俾掌其事购材募能取足于籍堂室门序卑髙如仪焕然一新观者嗟异又抚其余材构亭于罗池之北因以名之亭与庙异区而同名者不特谓江山之胜作也呜唿泂酌可以祀皇天噫嘻可以祈上帝未有诚而不能动者也心者灵之府而诚出于其中神人殊方灵未始异以其出于未始异者合之于冥冥之间神能违之乎世俗膴仕情随泰迁燕衎自娱豆觞自奉凡可以适已者无所不为公则不尔惟崇大于侯是思卒使侯祠既壮而丽则其诚可谓至矣千里而郡非独其守任民之责神与有焉年无饥馑气无乖疠此民之所望于神者民之所望公之所祈也致其诚于神以祈民福公岂可与世俗者同日而语哉政和三年十月望日承事郎通判融州军州事丘崇记柳文序严有翼唐之文章无虑三变武徳以来㳂江左余风则以絺章绘句为尚开元好经术则以崇雅黜浮为工至于法度森严抵轹晋魏上轧周汉浑然为一王法者独推大厯贞元间是时虽曰美才辈出其能以六经之文为诸儒倡者不过韩退之而止耳栁子厚而止耳退之之文史臣谓其与孟轲扬雄相表里故后之学者不复敢置议论子厚不幸其进于朝适当王叔文用事之时叔文工言治道顺宗在东宫颇信重之迨其践祚方欲有所施为然与文珍韦臯等相忤内外谗谮交口诋诬一时在朝例遭窜逐而八司马之号纷然出矣作史者不复审订其是非第以一时成败论人故党人之名不可湔洗呜唿子厚亦可谓重不幸矣尚頼本朝文正范公之推明之也曰刘禹钖柳宗元吕温坐王叔文党贬废不用览数君子之述作礼意精宻渉道非浅如叔文狂甚义必不交叔文以艺进东宫人望素轻然传称知书好论理道为太子所信顺宗即位遂见用引禹钖等决事禁中及议罢中人兵权牾俱文珍辈又絶韦臯私请欲斩刘辟其意非忠乎臯衔之㑹顺宗病笃臯揣太子意请监国而诛叔文宪宗纳臯之谋而行内禅故当朝左右谓之党人者岂复见雪唐书芜驳因其成败而书之无所裁正孟子曰尽信书不如无书吾闻夫子褒贬不以一毫而废人之业也呜唿如文正公之论人可谓明且恕矣死者有知子厚岂不伸眉于地下余尝嗜子厚之文苦其难读既稽之史传以校其譌缪又攷之字书以证其音释编成一帙名曰栁文切正虽悬金于市曽无吕氏之精然置笔于藩姑效左思之笃后之君子无或诮焉绍兴三十二年嵗次壬午春三月十一日建安严有翼序韩栁音释序张敦頥唐初文章尚有江左余习至元和间始粹然返于正者韩栁之力也两家之文所传久舛剥殆甚韩文屡经校正往往凿以私意多失其真余前任邵武教官日曽为雠勘颇备悉并考正音释刻于正文之下惟栁文简古不易校其用字奥僻或难晓给事沈公尝用穆伯长刘梦得曽丞相晏元献四家本参考互证凡漫乙是正二千余处往往所至称善今四明所刋四十五巻者是也惟音释未有传焉余再分教延平用此本篇次撰集凡二千五百余字其有不用本音而假借佗音者悉原其来处或不知来处而诸韵玉篇説文类篇亦所不载者则阙之尚虑肤浅弗辨南北语音之讹其间不无谬误頼同志者正之绍兴丙子十月新安张敦頥书栁文后跋钱重重读栁文至吏商篇首句曰吏而商也汚吏之为商不如廉吏之商其为利也博常疑其造端无含蓄必有脱句后得善本乃云吏非商也吏而商汚吏之为商不如廉吏之商其为利也博于是欣然笑曰此子厚之所以为文也且使子厚不首言吏非商也四字则不足以见此文之作出于不得已欲诱为利而仕者之意故古文或有脱字及讹舛处能使一篇文意不贯精神索然者信矣子厚居愚溪几十年间中舍寻游山水外往往沈酣于文字中故其文至永尤髙妙为后世学士大夫所宗师重冒昧分教此邦意为栁文必有佳本及取观之脱缪讹误特甚而又墨板嵗久漫灭大半今史君赵公天族英杰平生酷好古文所谓落笔妙天下者也一日命重为之是正且俾尽易其板之朽弊者然重吴兴人也来永几五十程栁文善本在乡中士夫家颇多而永反难得所可校勘者止得三两本他无从得之其所是正岂无遗恨尚頼后之君子博求而精校之庶子厚妙思寓于一字一句中者悉呈露为益不浅矣绍熈辛亥仲秋一日迪功郎永州州学教授钱重谨书仝前赵善愖前辈谓子厚在中朝时所为文尚有六朝规矩至永州始以三代为师下笔髙妙直一日千里退之亦云居闲益自刻苦务记览为词章而子厚自谓贬官来无事乃得驰骋文章此殆子厚天资素髙学力超诣又有佳山水为之助相与感发而至然耶子厚居永最久作文最多遣言措意最古衡湘以南士之经师承讲画为文词者悉有法度可观意其故家遗俗得之亲授本必精良与它所殊及到官首取閲之乃大不然讹脱特甚推原其故岂非以子厚尝居是邦姑刻是集传疑承误初弗精校欤抑永之士子当时传写藏去久而废散不复可考欤因委广文钱君多求善本订正且併易其漫灭者视旧善矣虽然安知不犹有舛而未真遗而未尽者乎后之君子好古博雅当有以是正尽善云绍熈二年八月旦零陵郡守郇国赵善愖跋栁先生集附録巻二五百家註柳先生集附录卷三钦定四库全书栁先生集附録巻三栁文集序八音与政通而文章与时髙下三代之文至战国而病渉秦汉复起汉之文至列国而病唐兴复起夫政痝而土裂三光五岳之气分大音不完故必混一而后大振初贞元中上方向文章昭回之光下饰万物天下文士争执所长与时而奋粲焉如繁星丽天而芒寒色正人望而敬者五行而已河东栁子厚斯人望而敬者欤子厚始以童子有竒名于贞元初至九年为名进士十有九年为材御史二十有一年以文章称首入尚书为礼部员外郎是嵗以踈儁少检获讪出牧邵州又谪佐永州居十年诏书征不用遂为栁州刺史五嵗不得召归病且革留书抵其友中山刘禹钖曰我不幸卒以谪死以遗草累故人禹钖执书以泣遂编次为四十五通行于世子厚之丧昌黎韩退之志其墓且以书来弔曰哀哉若人之不淑吾尝评其文雄深雅健似司马子长崔蔡不足多也安定皇甫湜于文章少所推让亦以退之言为然凡子厚名氏与仕与年暨行已之大方有退之之志若祭文在今附于第一通之末云旧史本传刘煦栁宗元字子厚河东人后魏侍中济隂公之系孙曽伯祖奭髙宗朝宰相父镇太常博士终侍御史宗元少聪警絶人尤精西汉诗骚下笔剏思与古为侔精裁宻致璨若珠贝当时流辈咸推之登进士第博学宏词授校书郎蓝田尉贞元十九年为监察御史顺宗即位王叔文韦执谊用事尤竒待宗元与监察吕温宻引禁中与之图事转尚书礼部员外郎叔文欲大用之㑹居位不乆叔文败与同辈七人俱贬宗元为邵州刺史在道再贬永州司马既罹窜逐渉履蛮瘴﨑岖堙厄藴骚人之郁悼写情叙事动必以文为骚文十数篇览之者为之悽恻元和十年例移为栁州刺史时朗州司马刘禹钖得播州刺史制书下宗元谓所亲曰禹钖有母年髙今为郡蛮方西南絶域往复万里如何与母偕行如母子异方便为永诀吾于禹钖为执友胡忍见其若是即草奏请以栁州授禹钖自往播州㑹裴度亦奏其事禹钖终易连州栁州土俗以男女质钱过则没入钱主宗元革其乡法其已没者仍出私钱赎之归其父母江岭间为进士者不逺千里皆随宗元师法凡经其门必为名士着述之盛名动于时时号栁州云有文集四十巻元和十四年十月五日卒时年四十七子周六周七才三四嵗观察使裴行立为营䕶其丧及妻子还于京师时人义之新史本传宋祁栁宗元字子厚其先盖河东人从曽祖奭为中书令得罪武后死髙宗时父镇天寳末遇乱奉母隠王屋山常间行求养后徙于呉肃宗平贼镇上书言事擢左卫率府兵曹叅军佐郭子仪朔方府三迁殿中侍御史以事触窦参贬夔州司马还终侍御史宗元少精敏絶伦为文章卓伟精致一时辈行推仰第进士博学宏辞科授校书郎调蓝田尉贞元十九年为监察御史里行善王叔文韦执谊二人者竒其才及得政引内禁近与计事擢礼部员外郎欲大进用俄而叔文败贬邵州刺史不半道贬永州司马既窜斥地又荒疠因自放山泽间其堙厄感郁一寓诸文倣离骚数十篇读者咸悲恻雅善萧俛诒书言情曰又诒京兆尹许孟容曰然衆畏其才髙惩刈复进故无用力者宗元久汩振其为文思益深尝着书一篇号贞符宗元不得召内闵悼悔念往吝作赋自儆曰惩咎元和十年徙栁州刺史时刘禹钖得播州宗元曰播非人所居而禹钖亲在堂吾不忍其穷无辞以白其大人如不往便为母子永诀即具奏欲以栁州授禹钖而自往播㑹大臣亦为禹钖请因改连州栁人以男女质钱过期不赎子本均则没为奴婢宗元设方计悉赎之尤贫者令书佣视直足相当还其质已没者具已钱助赎南方为进士者走数千里从宗元游经指授者为文辞皆有法世号栁栁州十四年卒年四十七宗元少时嗜进谓功业可就既坐废遂不振然其才实髙名盖一时韩愈评其文曰雄深雅健似司马子长崔蔡不足多也既没栁人懐之託言降于州之堂人有慢者輙死庙于罗池愈因碑以实之云栁子厚墓志铭韩愈子厚讳宗元七世祖庆为拓跋魏侍中封济隂侯曽伯祖奭为唐宰相与褚遂良韩瑗俱得罪武后死髙宗朝皇考讳镇以事母弃太常博士求为县令江南其后以不能媚权贵失御史权贵人死乃复拜侍御史号为刚直所游皆当世名人子厚少精敏无不通达逮其父时虽少年已自成人能取进士第崭然见头角衆谓栁氏有子矣其后以博学宏词授校书郎蓝田尉隽杰廉悍议论证据古今出入经史百子踔厉风发率常屈其座人名声大振一时皆慕与之交诸公要人争欲令出我门下交口荐誉之贞元十九年拜监察御史王叔文韦执谊用事拜尚书礼部员外郎且将大用遇叔文等败例出为刺史未至又例贬永州司马居闲益自刻苦务记览为词章汎滥停蓄为深博无涯涘而自肆于山水之间元和中尝例召至京师又偕出为刺史而子厚得栁州既至叹曰是岂不足为政邪因其土俗为设教禁州人顺頼其俗以男女质钱约不时赎子本相侔则没为奴婢子厚与设方计悉令赎归其尤贫力不能者令书其佣足相当则使归其质观察使下其法于他州比一嵗免而归者且千人衡湘以南为进士者皆以子厚为师其经承子厚口讲指画为文词者悉有法度可观其召至京师而复为刺史也中山刘梦得禹钖亦在遣中当诣播州子厚泣曰播州非人所居而梦得亲在堂吾不忍梦得之穷无辞以白其大人且万无母子俱往理请于朝将拜疏愿以栁易播虽重得罪死不恨遇有以梦得事白上者梦得于是改刺连州呜唿士穷乃见节义今夫平居里巷相慕悦酒食游戏相征逐诩诩强笑语以相取下握手出腑肝相示指天日涕泣誓生死不相背负真若可信一旦临小利害仅如毛髪比反眼若不相识落陷穽不一引手救反挤之又下石焉者皆是也此宜禽兽负贩所不忍为而其人自视以为得计闻子厚之风亦可少愧矣子厚前时少年勇于为人不自贵重顾借谓功业可立就故坐废退既退又无相知有气力得位者推挽故卒厄于穷裔材不为世用道不行于时也使子厚在台省时自持其身已能如司马刺史时亦自不斥斥时有人力能举之且必复用不穷然子厚斥不乆穷不极虽有出于人其文学辞章必不能自以力传于后如今无疑也虽使子厚得所愿为将相于一时以彼易此孰得孰失必有能辨之者子厚以元和十四年十月五日卒年四十七以十五年秋七月十日归葬万年先人墓侧子厚有子男二人长曰周六始四嵗季曰周七子厚卒乃生女子二人皆㓜其得归葬也费皆出观察使河东裴君行立行立有节槩重然诺与子厚结交子厚亦为之尽竟頼其力葬子厚于万年之墓者舅弟罗遵遵涿人性谨顺学问不厌自子厚之斥遵从而家逮其死不去既往葬子厚又将经纪其家庶几有始终者铭曰是惟子厚之室既固既安以利其嗣人栁州罗池庙碑罗池庙者故刺史栁侯庙也栁侯为州不鄙夷其民动以礼法三年民各自矜奋曰兹土虽逺京师吾等亦天氓今天幸惠仁侯若不化服我则非人于是老少相教语莫违侯令凡有所为于其乡闾及于其家皆曰吾侯闻之得无不可于意否莫不忖度而后从事凡令之期民劝趋之无有后先必以其时于是民业有经公无负租流逋四归乐生兴事宅有新屋歩有新船池园洁修猪牛鸭鸡肥大蕃息子严父诏妇顺夫指嫁娶葬送各有条法出相弟长入相慈孝先时民贫以男女相质久不得赎尽没为𨽻我侯之至案国之故以佣除本悉夺归之大修孔子庙城郭巷道皆治使端正树以名木栁民既皆悦喜常与其部将魏忠谢宁欧阳翼饮酒驿亭谓曰吾弃于时而寄于此与若等好也明年吾将死死而为神后三年为庙祀我及期而死三年孟秋辛夘侯降于州之后堂欧阳翼等见而拜之其夕梦翼而告曰馆我于罗池其月景辰庙成大祭过客李仪醉酒慢侮堂上得疾扶出庙门即死明年春魏忠欧阳翼使谢宁来京师请书其事于石余谓栁侯生能泽其民死能惊动祸福之以食其土可谓灵也已作迎享送神诗遗栁民俾歌以祀焉而并刻之栁侯河东人讳宗元字子厚贤而有文章尝位于朝光显矣已而摈不用其辞曰荔子丹兮蕉黄杂肴蔬兮进侯堂侯之船兮两旗度中流兮风泊之待侯不来兮不知我悲侯乘驹兮入庙慰我民兮不嚬以笑鵞之山兮栁之水桂树团团兮白石齿齿侯朝出游兮暮来归春与猨吟兮秋鹤与飞北方之人兮为侯是非千秋万嵗兮侯无我违福我兮夀我驱厉鬼兮山之左下无苦湿兮髙无干秔稌充羡兮蛇蛟结蟠我民报事兮无怠其始自今兮钦于世世祭栁子厚文韩愈维年月日韩愈谨以清酌庶羞之奠祭于亡友栁子厚之灵嗟嗟子厚而至然耶自古莫不然我又何嗟人之生世如梦一觉其间利害竟亦何校当其梦时有乐有悲及其既觉岂足追惟凡物之生不愿为材牺罇青黄乃木之灾子之中弃天脱羁玉珮琼琚大放厥辞富贵无能磨灭谁记子之自着表表愈伟不善为斵血指汗颜巧匠旁观缩手袖间子之文章而不用世乃令吾徒掌帝之制子之视人自以无前一斥不复羣飞刺天嗟嗟子厚今也则亡临絶之音一何琅琅徧告诸友以寄厥子不鄙谓余亦託以死凡今之交观势厚薄余岂可保能承子託非我知子子实命我犹有鬼神宁敢遗堕念子永归无复来期设祭棺前矢心以辞呜唿哀哉尚飨祭栁栁州文皇甫湜呜唿栁州秀气孤禀弱冠游学声华籍甚肆意文章秋涛瑞锦吹廻虫滥王风凛凛祭栁员外文刘禹钖维元和十五年嵗次庚子正月戊戌朔日孤子刘禹钖衔哀扶力谨遣所使黄孟苌具清酌庶羞之奠敬祭于亡友栁君之灵呜唿子厚我有一言君其闻否惟君平昔聪明絶人今虽化去夫岂无物意君所死乃形质耳䰟气何託聴余哀词呜唿痛哉嗟余不天甫遭闵凶未离所部三使来弔忧我衰病谕以苦言情深礼至款宻重复期以中路更深愿言途次衡阳云有栁使谓复前约忽承讣书惊号大呌如得狂病良久问故百哀攻中涕泪迸落魂魄震越伸纸穷竟得君遗书絶弦之音悽怆彻骨初託遗嗣知其不孤末言归輤从祔先域凡此数事职在吾徒永言素交索居多逺鄂渚差近表臣分深想其闻讣必勇于义已命所使持书径行友道尚终当必加厚退之成命改牧宜阳亦驰一函候于便道勒石垂后属于伊人安平宣英㑹有还使悉已如礼形于具书呜唿子厚此是何事朋友凋落从古所悲不图此言乃为君发自君失意沉伏逺郡近遇国士方伸眉头亦见遗草恭辞旧府志气相感必踰常伦顾余负衅营奉方重犹冀前路望君铭旌古之达人朋友制服今有所厌其礼莫申朝晡临后出就别次南望桂水哭我故人孰云宿草此恸何极呜唿子厚卿真死矣终我此生无相见矣何人不达使君终否何人不老使君夭死皇天后土胡宁忍此知悲无益奈恨无已君之不闻余心不理含酸执笔辄复中止誓使周六同于已子魂兮来思知我深㫖呜唿哀哉尚飨重祭栁员外文刘禹钖呜唿自君之没行已八月每一念至忽忽犹疑今以丧来使我临哭安知世上真有此事既不可赎飜哀独生呜唿出人之才竟无施为炯炯之气戢于一木形与人等今既如斯识与人殊今复何託生有髙名没为衆悲异服同志异音同叹唯我之哭非弔非伤来与君言不言成哭千哀万恨寄以一声唯识真者乃相知耳庶㡬傥闻君傥闻乎呜唿痛哉君有遗美其事多便桂林旧府感激生持俾君内弟得以义胜平昔所念今则无违旅䰟克归崔生实主幼穉甬上故人抚之敦诗退之各展其分安平来赗礼成而归其它赴告咸复于素一以诚告君傥闻乎呜唿痛哉君为已矣余为茍生何以言别长号数声冀乎畏日展我哀诚呜唿痛哉尚飨为鄂州李大夫祭栁员外文刘禹钖呜唿至人以在生为传舍以轩冕为傥来达于理者未尝感此昔余与君论之详熟孔氏四科罕能相备惟公特立秀出几于全器才之何丰运之何否大川未济乃失巨舰长途始半而丧良骥搢绅之伦孰不堕泪昔者与君交臂相传一言一笑未始有极驰声日下骛名天衢射䇿差池髙科齐驱携手书殿分曹蓝曲心志谐同追欢相续或秋月衔觞或春日驰毂甸服载朞同升宪府察视之列斯焉接武君迁外郎予侍内闱出处虽间音尘不亏势变时移遭离多故中复赐环上京良遇曽不踰月君又即路逺持郡符栁水之壖居陋行道疲人歌焉予来夏口忽复三年离索则久音贶屡传箧盈草𨽻架满文篇钟索继美班扬差肩贾谊赋鵩屈原问天自古有死奚论后先痛君未老美志莫宣邅回世路奄忽下泉呜唿哀哉令妻蚤谢穉子四嵗天丧斯文而君永逝翩翩丹旐来自遐裔闻君旅衬既及岳阳出门一恸贯裂衷肠执绋礼乖出疆路阻故人奠觞莫克亲举驰神假梦冀获晤语平生宻懐愿君遣吐遗孤之才与不才敢同已子之相许呜唿哀哉尚飨祭栁侯文曹辅维绍圣二年嵗次乙亥十有一月癸已朔十二日甲辰朝奉郎权提㸃广南西路刑狱公事兼本路劝农提举河渠公事飞骑尉借紫曹辅谨以清酌时羞之奠敬祭于栁侯子厚灵文之祀惟天元之黙运兮初浑沦而絪緼惟万生之竝骛兮悉坏陶乎一钧物有小大之不齐兮人亦智愚之万伦何夫子之毓质兮独爽迈秀发而不羣其学也囊括今古而该百氏兮或参之駮杂而取之粹纯若大田之揫敛兮莫知其千仓与万囷其文也若秋涛之鼓雷风兮汹涌澎湃而无垠若八骏之骋通衢兮王良执䇿而造父挟轮老韩骇汗以缩手兮翶湜丧气而噤脣夫何天命之不畀兮亶遇蹇而罹屯三湘一斥之十年兮怅逺符之再分意冥冥以即夜兮志郁郁而不伸彼髙爵厚禄以夸耀于一时之人兮皆冺没而无闻惟夫子之名不可以既兮愈逺而弥新栁江演漾以清泚兮鹅山竒秀而嶙峋惟夫子血食于此千祀兮民至今而懐仁余幼服夫子之遗言兮不足以追逸轨而袭游尘刺岭峤之荒服兮弔苍梧之愁云奠桂酒之㫖洁兮荐兰肴之苾芬物虽至薄兮吾诚甚勤呜唿其来享兮灵文尚飨祭栁侯文黄翰世传不朽文学辞章惟公之文驾韩蹴张雄深雅健实比子长民思无斁政事循良惟公之政祖龚述黄深仁遗爱实比甘棠孔门四科达者升堂公兼得之光于有唐天才俊伟议论慨慷交口荐誉名声益彰要路立登台省翺翔擢列御史拜尚书郎时将大用器博难量譬如八骏奔逸康庄追风掣电万里腾骧亦如利器镆鎁干将直视无前其锋孰当不慎交友玷于韦王羣飞刺天谗口如簧一斥不复困于三湘譬如鸾鳯不巢髙冈栖之枳棘六翮摧伤亦如巧匠睥睨观旁缩手袖间善刀以藏一麾出守惠此南方龙城虽逺毋敢怠荒动以礼法率由典常公无负租私有积仓居处有屋济川有航黄柑绿栁至今满乡修夫子庙次治城隍农歌于野士歌于庠孝弟怡怡弦诵洋洋生能泽民死且不亡春秋享祀旱潦祈禳四百余年血食不忘翰幼学公文乆服余芳遗风善政凛若冰霜目想英灵如在其傍桂酒清㫖肴蔬杂香拜献芜词公其来飨祭栁侯文许尹惟先生徳厚而位不称仁深而年不长歛此大惠施于一方终焉庙食如古桐乡虽去此几于千祀而至今犹有耿光尹以不才嗣守封疆顾取法于何有頼先生之循良莅事之始奠酒一觞神兮归来鉴兹不忘永州栁先生祠堂记汪藻先生以永贞元年冬自尚书郎出为邵州刺史道贬永州司马至元和九年十二月诏追赴都复出为栁州刺史盖先生居零陵者十年至今言先生者必曰零陵言零陵者亦必曰先生零陵去长安四千余里极南穷陋之区也而先生辱居之零陵徒以先生居之之故遂名闻天下先生谓之不幸可也而零陵独非幸欤先生始居龙兴寺西序之下间坐法华西亭见西山爱之命仆夫过潇水翦薙榛芜搜竒选胜自放于山水之间入冉溪二三里得其尤絶者家焉因结茅树蔬为沼沚为台榭目曰愚谿而刻八愚诗于谿石之上其谓之钴鉧潭西小丘小石潭者循愚谿而出也其谓之南涧朝阳巖袁家渴芜江百家瀬者泝潇水而上也皆在愚谿数里间为先生杖屦徜徉之地唯黄谿为最逺去郡城七十余里游者未尝到岂先生好竒如谢康乐伐木开径穷山水之趣而亦游之不数耶绍兴十四年予来零陵距先生三百余年求先生遗迹如愚溪钴鉧潭南涧朝阳巖之类皆在独龙兴寺并先生故居曰愚堂愚亭者已湮芜不可复识八愚诗石亦访之无有黄谿则为峒嶛侵耕嶝危径塞无自而入郡人指髙山寺曰此法华寺故处而龙兴者今太平寺西瞰大江者是也其果然欤周衰言文章之盛者莫如汉唐贾谊驰骋于孝文之初时汉兴才三十余年耳其谈治道述骚辞已追还三代之风如此自是踵相蹑有之末而至于刘向扬雄益精深不可及去古未逺故也唐承贞观开元习治之余以文章显者如陈子昻萧颕士李邕燕许之徒固不为无人而东汉以来猥并之气未除也至元和始粹然一返于正其所以臻此者非先生及昌黎韩公之力欤故以唐三百年世所推尊者曰韩栁而已岂非盛哉先生虽坐贞元党与刘梦得同梦得会昌时犹尊显于朝先生未及为时君所省而遽殁于元和之世事业遂不大见于时可胜惜哉然零陵一泉石一草木经先生品题者莫不为后世所慕想见其风流而先生之文载集中凡瓌竒絶特者皆居零陵时所作则予所谓幸不幸者岂不然哉零陵人祠先生于学于愚谿之上更郡守不知其几而莫之敢废顾未有求其遗迹而纪之者余于是採先生之集与刘梦得之诗可见者书而置之祠中附零陵图志之末庶几来者有攷焉某月日新安汪藻记栁先生歴官纪序张敦頥唐自开元贞观后以文章显者代不乏人然猥并之气承于东汉习治之余未尽革也先生出焉与韩文公相驰骋于贞元元和间议论粹然一返于正至今数百年世所推尊者必曰韩栁是先生与文公之名同也名同则其道亦同道同则其进退出处之迹亦宜同及考其传求其立身之本末容或小异何也试叙其畧而言之先生少隽有竒名年二十有一登进士科又四年中博学宏辞科明年为集贤殿正字次授畿内蓝田尉满罢擢监察御史时实贞元十九年也永贞初王叔文韦执谊用事竒其才擢为礼部员外郎宪宗元和初二公败先生出为邵州刺史道谪零陵零陵极南穷陋之区先生居十年披榛剪芜搜竒选胜放于山水之间而独得其乐如愚谿钴鉧潭南涧朝阳巖之类往往犹在皆先生昔日杖屦徜徉之地也凡零陵花草泉石经先生题品者莫不为后世所慕想见其风流况在当时哉至元和九年十二月召赴京师复出为栁州刺史先生至栁因其俗而行其政令州人頼之号为栁栁州呜唿先生文章气燄所以自期待者岂一刺史而止哉惜乎坐废逐而道不克行于世退之尝言其事矣此姑置而勿论若夫立身行已之大节视退之未得为纯全兹学者所以每叹息于斯也干道五年十月既望新安张敦頥序栁先生歴官纪先生讳宗元字子厚河东人七世祖庆为拓㧞魏侍中左仆射封济隂公次子旦仕隋为黄门侍郎旦生楷仕唐为济房兰郭四州刺史楷三子长曰融次曰子敬房州刺史次曰子夏徐州长史子夏生从裕清池令从裕生察躬徳清令察躬生镇中宗时为侍御史以不能媚权贵失御史后复得终其任号为刚直先生即镇之长子也以大歴八年癸丑生少精敏无不通达贞元初以童子有竒名于时五年至京师求进士举明年与权补阙书言志至九年二月始登进士科崭然见头角衆谓栁氏有子矣十二年求博学宏词科十三年中宏词科十四年为集贤殿正字有与太学诸生书嘉其伏阙留阳城为司业十五年淮西叛徴天下兵讨之先生又作辨侵伐论十六年授校书郎调蓝田尉隽杰廉悍议论证据古今出入经史百子踔厉风发率常屈其坐人名声大振一时皆慕与之交诸公要人争欲令出我门下交口荐誉之十九年擢监察御史以御史主祀事作䄍説以明䄍义明年为监察御史里行作监祭使壁记顺宗永贞元年王叔文韦执谊等用事二人者竒其才引内禁近与计事遂擢为礼部员外郎且将大进用元和初宪宗即位㑹王叔文等败乃出为邵州刺史半道又谪永州司马先生既窜斥地又荒厉因自放山泽间其湮厄感郁一寓诸文倣离骚数十篇读者咸悲恻四年贻萧俛书言情又贻许孟容书然衆畏其才髙惩艾复进故无用力者五年又与李建书叙迁谪之懐十年尝例召至京师又偕出为刺史而先生得栁州时刘禹钖得播州先生曰播非人所居而禹钖亲在堂吾不忍其穷无辞以白其大人如不往便与母子永诀即具奏欲以栁州授禹钖而自往播会大臣亦为禹钖请因改连州先生既至栁叹曰是岂不足为政耶因其土俗设为教禁州人顺頼其俗以男女质钱约不时赎子本相侔则没为奴婢先生为设方计悉令赎归其尤贫力不能者令书其佣足相当则使归其质已没者出已钱助赎观察使下其法于它州比一嵗免而归者且千人衡湘以南为进士者走数千里从先生为师凡经其门必为名士是年八月州之先圣庙屋壊先生乃完旧葢新十一月庙成先生自为之碑焉十四年献平淮夷雅又上李夷简书有坠千仞之喻而卒不报病革留书抵其友中山刘禹钖曰我不幸卒以谪死以遗草累故人禹钖执书以泣遂编次其文为三十二通行于世先生以是年十月五日卒年四十七先是十三年与其部将魏忠谢宁欧阳翼饮酒驿亭谓曰吾弃于时而寄于此与汝等好也明年吾将死死而为神后三年为庙祀我果及期而死至十五年孟秋辛夘先生降于州之后堂欧阳翼等见而拜之其夕梦翼而告曰馆我于罗池其月丙辰庙成韩愈为碑以记之先生之丧愈志其墓且以书弔刘禹钖曰若人之不淑吾尝评其文雄深雅健似司马子长崔蔡不足多也安定皇甫湜于文章少所推让亦以退之言为然先生少嗜进谓功业可就既坐废逐遂不振然其才实髙名盖一时韩退之又云使子厚在台省时自持其身已能如司马刺史时亦自不斥斥时有人力能举之且必复用不穷然子厚斥不乆穷不极虽有出于人其文学辞章必不能自以力传于后如今无疑也虽使子厚得所愿为将相于一时以彼易此孰得孰失必有能辩之者呜唿子厚少也勇于为人而卒不得施其才行其道兹命也夫非退之孰知之孰能明之栁先生集附録巻三五百家註柳先生集附录卷四钦定四库全书栁先生集附录巻四穆脩后序唐之文章初未去周隋五代之气中间称得李杜其才始用为胜而号专雄謌诗道未极其浑备至韩栁氏起然后能大吐古人之文其言与仁义相华实而不杂如韩元和圣徳平淮西栁雅章之类皆辞严义伟制述如经能崒然耸唐徳于盛汉之表蔑愧让者非二先生之文则谁与予少嗜观二家之文常病栁不全见于世出人间者残落才百余篇韩则虽目其全至所缺坠亡字失句独于集家为甚志欲补得其正而传之多从好事访善本前后累数十得所长辄加注窜遇行四方逺道或他书不暇持独赍韩以自随幸㑹人所寳有就假取正凡用力于斯已蹈二纪外文始几定久惟栁之道疑其未克光明于时何故伏其文而不大耀也求索之莫获则既已矣于懐不图晚节遂见其书聨为八九大编夔州前序其首以巻别者凡四十有五真配韩之鉅文欤书字甚朴不类今蹟盖往昔之藏书也从考览之或卒巻莫迎其误脱有一二废字由其陈故劘灭读无甚害更资研证就真耳因按其旧録为别本与陇西李之才参读累月详而后止呜唿天厚予嗜多矣始而餍我以韩既而饫我以栁谓天不吾厚不诬也哉世之学者如不志于古则已茍志于古求践立言之域舍二先生而不由虽曰能之非予所敢知也天圣九年秋九月河南穆脩伯长后序沈晦后序学古文必自韩栁始两家文字剥落栁为尤甚国初文章承唐末五代之弊卑弱不振至天圣间穆脩郑条之徒唱之欧阳文忠尹师鲁和之格力始回天下乃知有韩栁韩文屡经名士手顷余又为雠勘颇完悉唯栁文简古雅奥不易刋削年大来试为䌷绎两阅嵗然后毕见凡四本大字四十五巻所传最逺初出穆脩家云是刘梦得本小字三十三巻元符间京师开行颠倒章什补易句读讹正相半曰曽丞相家本篇数不多于二本而有邢郎中杨常侍二行状冬日可爱平权衡二赋共四首其有目而亡其文曰晏元献家本次序多与诸家不同无非国语四本中晏本最为精密栁文出自穆家又是刘连州旧物今以四十五巻本为正而以诸本所余作外集参考互证用私意补其阙如皇室主宜加黄字冯翊王公宜去王字紧当作掔当作羾鲍勋当作鲍信改䂓当作叚䂓疥疟宜为痎疟很倖宜为很悻吴武陵初贬永州贞符中宜如唐书去量移字韩晔时犹未死荅元饶州书中宜于韩宣英上去亡友字以唐书孝友传校复讐议以楚辞天问校天对以左传国语校非国语以唐宋类书唐人牋表校天论等篇其见于唐书者悉改从宋景文凡漫乙是正二千处而赢又釐革京兆请复尊号表増入请聴政第二表贺皇太子牋省试庆云图诗总六百七十四篇锓木流行购逸拾遗犹俟后日政和四年十二月望胥山沈晦序李褫后序栁侯子厚实唐巨儒文章光艳为万世法是犹景星庆云之在天无不钦而仰之粤惟栁州廼侯旧治其如生为利泽殁为福夀以遗此土之民者可谓博厚无穷然自唐迄今垂四百年此邦寂未有以侯文刋而为集者殆非钦侯英灵而慰侯惠爱觊其颦笑降鉴而庙食于栁人也绍兴载嵗殿院常公子正被命守邦至谒祠下退而访侯遗文则茫然无有独得石刻三四存于州治自余虽诗章记事所以藻饰栁邦者亦蔑如尔又安得所谓全文备集者哉因喟叹久之出旧所藏及旁搜善本手自校正俾鸠良工创刋此集其编次首尾门类后先文理差舛字画讹谬无不毕理且委僚属助成其事未克就促召公对眷眷相嘱焉褫虽不才实获蹑踪继轨于公之后尘而喜公乐善之心付託之语乃督余工助成一篑岂惟不坠侯之伟文抑亦成公之雅志焉绍兴四年三月初一日右朝奉郎特差权发遣栁州军州兼管内劝农事借紫金鱼袋李褫序李石题栁文石所得栁文凡四本其一得之于乡人萧宪甫云京师阎氏本其一得之于范衷甫云晏氏本其一得之于临安富氏子云连州本其一得之于范才叔之家传旧本阎氏本最善为好事者窃去晏氏本盖衷甫手校以授其兄偃刋之今蜀本是也才叔家本似未经校正篇次大不类富氏连州本朴野尤甚今合三本校之以取正焉如刘賔客序云有退之之志并祭文附于第一通之末盖以退之重子厚叙之意云尔也蜀本往往只作并祭文其他有率意改窜字句以害义理者尚多此类或作字一作字衍字去字此三本之相为用也然亦未敢以为全书尚兾复得如阎氏本者而取正焉方舟李石书韩醇栁文后记世所传昌黎文公文虽屡经名儒手余昔校以家集其舛误尚多有之用为之训诂栁栁州文胥山沈公谓其参考互证是正漫乙若无遗者余䌷绎既久稽之史籍盖亦有所未尽南岳律和尚碑以广徳先干元御史周君碣以开元为天寳则时日差矣窦羣除左拾遗而表贺为右拾遗连山复乳穴而记题为零陵郡则名称差矣代令公举裴冕状时栁州盖未生贺册尊号表时已刺栁而去礼部作其他舛误类是不一用各疏于篇视文公集益详诸本所余复编为一巻附于外集之末如胥山之识云淳熙丁酉八月中瀚临卭韩醇记栁先生集附録巻四