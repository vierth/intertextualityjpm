竹庄诗话提要钦定四库全书集部九竹庄诗话诗文评类提要等谨案竹庄诗话二十四巻旧本不着撰人名氏钱曽读书敏求记曰竹庄居士不知何时人徧蒐古今诗评杂録其説于前而以全首附于后乃诗话中之絶佳者考宋艺文志有何谿汶竹庄诗话二十七巻盖即此书惟今本二十四巻其数少异或传写佚其三巻或后人有所合併或宋史误四为七均未可知然出自宋人则无疑也是书与蔡正孙诗林广记体例畧同皆名为诗评实如总集使观者即其所评与原诗互相考证可以见作者之意㫖併可以见论者之是非视他家诗话但拈一句一聫而不睹其诗之首尾或浑称某人某篇而不知其语云何者固为胜之惟正孙书以评列诗后此以评列诗前为小变耳其所引证如五经诗事欧公余话洪驹父诗话潘子真诗话桐江诗话笔墨闲録刘次庄乐府集邵公序乐府后録之类今皆未见传本而吕氏童䝉训论诗之语今世所行重刻本皆削去不载此书所録尚见其梗概又此书作于宋末所见诗集犹皆古本如焦仲卿妻诗明人活字板玉台新咏妄増贱妾留空房相见尝日稀二句谬传至今实则郭茂倩左克明两家乐府及旧本玉台新咏皆无之此书亦无此二句足相证明即其所载习见之诗亦有资考校也干隆四十六年五月恭校上总纂官纪昀陆钖熊孙士毅总校官陆费墀竹庄诗话卷一钦定四库全书竹庄诗话巻一讲论漫斋语录云学诗须是熟㸔古人诗求其用心处盖一语一句不茍作也如此㸔了须是自家下笔要追及之不问追及与不及但只是当如此学久之自有箇道理若今人不学不㸔古人做诗様子便要与古人齐名恐无此道理陈无已云学诗如学仙将至骨自换此语得之又云诗涵咏得到自有得处如化工生物千花万草不名一物一态若模勒前人而无自得只如世间剪裁诸花见一件様只做得一件也又云诗文皆要含蓄不露便是好处古人说雄深雅健此便是含蓄不露也用意十分下语三分可几风雅下语六分可追李杜下语十分晩唐之作也用意要精深下语要平易此诗人之难又云有意中无斧凿痕有句中无斧凿痕有字中无斧凿痕须要体认得陈后山诗话云宁拙毋巧宁朴毋华宁粗毋弱宁僻毋俗诗文皆然诗眼云世俗喜绮丽知文者能轻之后生好风花老大即厌之然文章论当理与不当理耳茍当于理则绮丽风花同入于妙茍不当理则一切皆为长语上自齐梁诸公下至刘梦得温飞卿辈往往以绮丽风花累其正气其过在于理不胜而词有余王直方诗话云方回言学诗于前辈得八句平澹不流于浅俗竒古不邻于怪僻题咏不窘于物象叙事不病于声律比兴深者通物理用事工者如已出格见于篇成浑然不可镌气出于言外浩然不可屈尽心于诗守此勿失又云谢朓尝语沈约曰好诗圆美流转如弹丸盖诗贵于圆熟也余以谓圆熟多失之平易老硬多失之干枯能不失于二者之间则可与古之作者并驱耳珊瑚钩诗话云篇章以含蓄天成为上破碎雕锼为下如杨大年西崑体非不佳也而弄斤操斧太甚所谓七日而混沌死也以平夷恬澹为上怪险蹶趍为下如李长吉锦囊句非不竒也而牛鬼蛇神太甚所谓施诸廊庙则骇矣韵语阳秋云作诗贵雕琢又畏有斧凿痕贵破的又畏粘皮带骨此所以为难李商隠栁诗云动春何限叶撼晓几多枝恨其粘皮骨也能脱此二病始可以言诗矣刘梦得称白乐天诗云郢人斤斵无痕迹仙人衣裳弃刀尺世人方内欲相从行尽四维无处觅若能如是虽终日斵而鼻不伤终日射而鹄必中终日行于规矩之中而其迹未尝滞也山谷尝与杨明叔论诗谓以俗为雅以故为新百战百胜如孙吴之兵棘端可以破镞如甘蝇飞卫之射揑聚放开在我掌握与刘所论殆一辙矣吕居仁与曾吉甫论诗帖云宠谕作诗次第此道不讲久矣如本中何足以知之或励精潜思不便下笔或遇事因感时时举扬工夫一也古之作者正如是也惟不可凿空彊作出于牵彊如小儿就学俯就课程耳楚词杜黄固法度所在然不若徧考精取悉为吾用则姿态横出不窘一律矣如东坡太白诗虽规摹广大学者难依然读之使人敢道澡雪滞思无穷苦艰难之状亦一助也要之此事须令有所悟入则自然超越诸子悟入之理正在工夫勤惰间耳如张长史见公孙大娘舞剑顿悟笔法如张者専意此事未尝少忘胷中故能遇事有得遂造神妙使它人观舞剑有何干涉非独作文学书而然也和章固佳然本中犹窃以为少新意也近世次韵之妙无出苏黄虽失古人唱酬之本意然用韵之工使事之精有不可及者郑文宝答友人潘子乔论诗书云唐僧着诗式三篇如云四深二要之门四离六迷之道诚闗研究实可师承四深者谓气象氤氲由深于体势意度盘礴由深于作用用律不滞由深于声对用事不直由深于义类是也二要者谓要力全而不苦澁要气足而不怒张四离者谓虽有道情而离深僻虽用经史而离书生虽尚髙逸而离迂逺虽欲飞动而离轻浮是也六迷者谓以虚诞为髙古以缓慢为淡泊以诡怪为新竒以错用意为独善以烂熟为穏约以气少力弱为容易是也漫斋语录云大率诗语出入经史自然有力然须是㸔多做多使自家机杼风骨先立然后使得经史中全语作一体也如是自出语弱却使经史中语则头尾不相勾副如两村夫舁一枝画梁自觉经史语在人眼中不入㸔也东坡答王巩云新诗如弹丸又送欧阳叔弼云中有清圆句铜丸飞柘弹盖诗贵于圆熟也余以谓圆熟多失之平易老硬多失之枯干能不失于二者之间则可与古之作者并驱耳石林诗话云古人论诗多矣吾独爱汤惠休称谢灵运为初日芙蕖沈约称王筠为弹丸脱手两语最当人意初日芙蕖非人力所能为而精彩华妙之意自然见于造化之外然灵运诸诗可以当此者亦无几弹丸脱手虽是输写便利动无违碍然其精圆快速发之在手筠亦未能尽东坡云顷嵗孙莘老识文忠公乘间以文字问之云无他术唯勤读书而多为之自工世人患作文字少又懒读书毎一篇出即求过人如此少有至者疵病不必待人指摘多作自能见之此公以其尝试者告人故尤有味苕溪渔隠曰旧说梅圣俞日课一诗寒暑未尝易也圣俞诗名满世盖身试此说之效耳唐子西语录云诗在与人商论深求其疵而去之等闲一字放过则不可殆近法家难以言恕矣故谓之诗律东坡云敢将诗律鬭深严予亦云诗律伤严近寡恩大凡立意之初必有难易二涂学者不能强所劣往往舍难趋易文章罕工每坐此也作诗自有穏当字第思之未到耳吕氏童蒙训云老杜云新诗改罢自长吟文字频改工夫自出近世欧公作文先贴于壁时加窜定有终篇不留一字者鲁直长年多改定前作此可见大畧如宗室挽诗云天网恢中夏宾筵禁列侯后乃改云属举左官律不通宗室侯此工夫自不同韵语阳秋云陈去非尝谓余言唐人皆苦思作诗所谓吟安一箇字捻断数茎须句向夜深得心从天外归吟成五字句用破一生心蟾蜍影里清吟苦舴艋舟中白发生之类者是也故造语皆工得句皆竒但韵格不髙故不能参少陵之逸步后之学诗者倘能取唐人语而掇入少陵绳墨步骤中此速肖之术也余尝以此语似叶少藴云李益诗云开门风动竹疑是故人来沈亚之诗云徘徊花上月虚度可怜宵皆佳句也郑谷掇取而用之乃云睡轻可忍风敲竹饮散那堪月在花真可与李沈作仆奴由是论之作诗者兴致先自髙逺则去非之言可用倘不然便与郑都官无异唐子西语录云诗最难事也吾于他文不至蹇澁惟作诗甚苦悲吟累日仅能成篇初读时未见可羞处姑置之明日取读瑕疵百出辄复悲唫累日反复改正比之前时稍稍有加焉复数日取出读之疵病复出凡如此数四方敢示人然后乃能竒李贺母责贺曰是儿必欲呕出心乃已非过论也今之君子动辄千百言畧不经意真可贵哉王直方诗话云朱景文云诗人必自成一家然后传不朽若体规画圆准矩作方终为人臣仆故山谷诗云文章最忌随人后又云自成一家始逼真真不易之论吕氏童䝉训云老杜云新诗改罢自长吟文字频改工夫自出近世欧公作文先贴于壁时加窜定有终篇不留一字者蔡寛夫诗话云荆公尝云诗家病使事太多盖皆取其与题合者类之如此乃是编事虽工何益若能自出已意借事以相发明变态错出则用事虽多亦何所妨石林诗话云诗之用事不可牵强必至于不得已而后用之则事辞为一莫见其安排鬭凑之迹却扫编云陈参政去非少学诗于崔鶠徳符尝问作诗之要崔曰凡作诗工拙所未论大要忌俗而已天下书虽不可不读然谨不可有意于用事许彦周诗话云季父仲山在扬州时事东坡先生闻其教人作诗曰熟读毛诗国风与离骚曲折尽在是矣仆尝以谓此语太髙后年齿益长乃知东坡之善诱人也雪浪斋日记云昔人有言文选烂秀才半正为文选中事多可作本领尔余谓欲知文章之要当熟㸔文选盖选中自三代涉战国秦汉晋魏六朝以来文字皆有在古则浑厚在近则华丽也瑶溪集云有说杜子美教其子曰熟精文选理文选之尚不爱竒乎今人不为诗则已茍为诗则文选不可不熟也文选是文章家祖自两汉而下至魏晋宋齐精者採萃成编则为文者乌得不尚文选也老杜大率宗法文选旁罗曲探咀嚼为我语苍梧杂志云东坡尝谓钱济明云凡读书可为诗材者但置一册录之亦诗家一助唐子西语录云凡作诗平居须收拾诗材以备用退之作范阳卢殷墓志云于书无所不读然止用以资为诗是也诗疏不可不阅诗材最多其载谚语如络纬鸣懒妇惊之类尤宜入诗用乐府解题须熟读大有诗材余诗云时难将进酒家逺莫登楼用古乐府名作对也山谷云诗词高胜要从学问中来学诗者虽时有妙句譬如合眼摸象随触体得处非不即似要且不是若开眼全体见之合古人处不待取证也后山诗话云魏文帝曰文以意为主以气为辅以词为卫魏文帝不足以及此其有所传乎刘贡父诗话云诗以意义为主文词次之意深义髙虽文词平易自是竒作世人见古人语句平易倣之而不得其意义便入鄙野可笑苍梧杂志云葛鲁卿有姪名延之尝自言在儋耳从东坡游甚熟坡尝教之作诗文云譬是市上店肆诸物无种不有却有一物可以摄得钱而已莫易得者是物莫难得者是钱今文章词藻事实乃市肆诸物也意者钱也为文若能立意则古今并有翕然起为吾用若晓得此便会做文字也山谷云诗文不可凿空强作待境而生便自工尔每作一篇定立大意长篇须曲折三致意乃可成章僧皎然诗式云诗有三偷偷语最是钝贼偷意事虽可罔情不可原偷势才巧意精若无形迹盖诗人偷狐白裘手也漫斋语录云五字诗以第三字为句眼七字诗以第五字为句眼古人鍊字只于句眼上鍊又云凡鍊句眼只以寻常惯熟字使之便似不觉者为胜也诗眼云世俗所谓乐天金针集殊鄙浅然其中亦有可取者鍊句不如鍊意非老于文学不能道此又云鍊字不如鍊句则未安也好句要须好字吕氏童䝉训云潘邠老言七言诗第五字要响如返照入江翻石壁归云拥树失山村飜字失字是响字也五言诗第三字要响如圆荷浮小叶细麦落轻花浮字落字是响字也所谓响者致力处也予窃以为字字当活活则字字自响珊瑚钩诗话云诗以意为主又须篇中鍊句句中鍊字乃得工耳以气韵清髙深妙者絶以格力雅徤雄豪者胜元轻白俗郊寒岛瘦皆其病也复斋漫录云韩子苍言作语不可太熟亦须令生近人论文一味忌语生往往不佳东坡作聚逺楼诗本合用青山绿水对野草闲花此二字太熟故易以云山烟水此深知诗病者予然后知陈无已所谓宁拙毋巧宁朴毋华宁粗毋弱宁僻毋俗之语为可信吕氏童䝉训云陆士衡文赋云立片言以居要乃一篇之警策此要论也文章无警策则不足以传世盖不能竦动世人如老杜及唐人诸诗无不如此但晋宋间人専致力于此故失于绮靡而无髙古气味老杜诗云语不惊人死不休所谓惊人语即警策也竹坡诗话云作诗到平淡处要似非力所能东坡尝有书与姪云大凡为文当使气象峥嵘五色绚烂渐老渐熟乃造平澹余以谓不但为文作诗者尤当取法于此品题雪浪斋日记云为诗欲词格清美当㸔鲍照谢灵运欲浑成而有正始以来风气当㸔渊明欲清深闲淡当㸔韦苏州栁子厚孟浩然王摩诘贾长江欲气格豪逸当㸔退之李白欲法度备足当㸔杜子美欲知诗之源流当㸔三百篇及楚词汉魏等诗前辈云建安才六七子开元数两三人前辈所取其难如此予尝与能诗者论书止于晋而诗止于唐盖唐自大厯以来诗人无不可观者特晚唐气象衰耳吕氏童䝉训云读庄子令人意寛思大敢作读左传便使人入法度不敢容易二书不可偏废也近世读东坡鲁直诗亦此类后山诗话云学诗当以子美为师有规矩故可学退之于诗本无解处以才髙而好耳渊明不为诗写其胷中之妙耳学杜无成不失为工无韩之才与陶之妙而学其诗终为乐天耳雪浪斋日记云王逸少于书知变犹退之于诗知变则一洗万古凡马空也陶谢诗所以妙者由其人品髙王杨卢骆呌唿衒鬻以为文耳蔡百衲诗评云栁子厚诗雄深简澹逈拔流俗至味自髙直揖陶谢然似入武库但觉森严王摩诘诗浑厚一段覆盖古今但如久隠山林之人徒成旷淡杜少陵诗自与造化同流孰可拟议至若君子髙处廊庙动成法言恨终欠风韵黄太史诗妙脱蹊迳言谋鬼神唯胷中无一㸃尘故能吐出世间语所恨务髙一似叅曹洞下禅尚堕在𤣥妙窟里东坡公诗天才宏放宜与日月争光凡古人所不到处发明殆尽万斛泉源未为过也然颇恨似方朔极谏时杂滑稽故罕逢藴借韦苏州诗如浑金璞玉不假雕琢成妍唐人有不能到至其过处大似村寺髙僧奈时有野态刘梦得诗典则既髙滋味亦厚但正若巧匠矜能不见少拙白乐天诗自擅天然贵在近俗恨如苏小虽美终带风尘李太白诗逸态凌云照映千载然时作齐梁间人体段略不近浑厚韩退之诗山立霆碎自成一法然譬之樊侯冠佩微露麄疎与栁栁州诗若捕龙蛇搏虎豹急与之角而力不敢暇非轻荡也薛许昌诗天分有限不逮诸公逺矣至合人意处正若刍豢悦口咀嚼自佳王介甫诗虽乏风骨一畨清新方似学语小儿酷令人爱欧阳公诗温丽深稳自是学者所宗然似三馆画手未免多与古人传神杜牧之诗风调髙华片言不俗有类新及第少年略无少退藏处固难求一唱而三叹也复斋漫录云杜老歌行与长韵律诗后人莫及而苏黄用韵下字用故事处亦古所未到又云学退之不至李翺皇甫湜然翺湜之文足以窥测作文用力处近世欲学诗则莫若先考江西诸派矣隠居诗话云韦应物古诗胜律诗李徳裕武元衡律诗胜古诗五言句又胜七字张籍王建诗格极相似李益古律相称然皆非应物之比永叔余话云学者品藻当今名贤诗方之唐人皆云王元之似乐天欧阳永叔似退之梅圣俞似孟东野苏子美似李正封王禹玉似元微之石曼卿似杜牧之或以斯言为中的僧皎然诗式云苏李之制意深体闲词多怨思音韵激切其象瑟也曹王之制思逸义婉词多顿挫音韵低昻其象鼓也嗣宗孟阳太沖之制兴殊増丽风骨雅淡音韵闲畅其象箎也宋齐吴楚之制务精尚巧气质华美音韵铿锵其象筝也唯古诗之制丽而不华直而不野如讽刺之作雅得和平之资深逺精宻音律和缓其象琴也竹庄诗话巻一竹庄诗话卷二钦定四库全书竹庄诗话巻二两汉吕氏童䝉训云大槩学诗须以三百篇楚词及汉魏间人诗为主方见古人好处自无齐梁间绮靡气味也珊瑚钩诗话云斯文盛于汉魏之前而衰于齐梁之后杜老云纵使王杨操翰墨劣于汉魏近风骚又云窃攀屈宋宜方驾恐与齐梁作后尘意谓是耳古诗钟嵘诗品云古诗眇邈人代难详推其文体固是炎汉之制非衰周之唱吕氏童䝉训云读古诗十九首及曹子建诗如明月照髙楼流光正徘徊之类皆诗思深逺而有余意言有尽而意无穷也学者当以此等诗常自涵养自然笔下高妙行行重行行与君生别离相去万余里各在天一涯道路阻且长会面安可知胡马依北风越鸟巢南枝相去日已逺衣带日已缓浮云蔽白日游子不顾返思君令人老嵗月忽已晩弃捐勿复道努力加餐饭青青河畔草郁郁园中栁盈盈楼上女皎皎当窓牖娥娥红粉粧纎纎出素手昔为倡家女今为荡子妇荡子行不归空床难独守青青陵上柏磊磊涧中石人生天地间忽如逺行客斗酒相娱乐聊厚不为薄驱车䇿驽马游戏宛与洛洛中何郁郁冠带自相索长衢罗夹巷王侯多第宅两宫遥相望双阙百余尺极宴娱心意戚戚何所迫今日良宴会欢乐难具陈弹筝奋逸响新声妙入神令徳唱髙言识曲听其真齐心同所愿含意俱未申人生寄一世奄忽若飇尘何不策髙足先据要路津无为守穷贱轗轲长苦辛西北有髙楼上与浮云齐交疏结绮窓阿阁三重阶上有絃歌声音响一何悲谁能为此曲无乃杞梁妻清商随风发中曲正徘徊一弹再三叹慷慨有余哀不惜歌者苦但伤知音稀愿为双鸿鹄奋趐起髙飞涉江采芙蓉兰泽多芳草采之欲遗谁所思在逺道还顾望旧乡长路漫浩浩同心而离居忧伤以终老明月皎夜光促织鸣东壁玉衡指孟冬衆星何厯厯白露沾野草时节忽复易秋蝉鸣树间𤣥鸟逝安适昔我同门友髙举振六翮不念擕手好弃我如遗迹南箕兆有斗牵牛不负轭良无磐石固虚名复何益冉冉孤生竹结根太山阿与君为新婚兔丝附女萝兔丝生有时夫妇会有宜千里逺结婚悠悠隔山陂思君令人老轩车来何迟伤彼蕙兰花含英扬光辉过时而不采将随秋草萎君亮执髙节贱妾亦何为庭前有竒树绿叶发华滋攀条折其荣将以遗所思馨香盈懐袖路逺莫致之此物何足贵但感别经时迢迢牵牛星皎皎河汉女纎纎擢素手札札弄机杼终日不成章泣涕零如雨河汉清且浅相去复几许盈盈一水间不得语回车驾言迈悠悠涉长道四顾何茫茫东风摇百草所遇无故物焉得不速老盛衰各有时立身苦不早人生非金石岂能长夀考奄忽随物化荣名以为宝东城髙且长逶迤自相属回风动地起秋草萋已绿四时更变化嵗暮一何速晨风懐苦心蟋蟀伤局促荡涤放情志何为自结束燕赵多佳人美者颜如玉被服罗裳衣当户理清曲音响一何悲絃急知柱促驰情整巾带沉吟聊踯躅思为双飞鷰衔泥巢君屋驱车上东门遥望郭北墓白杨何萧萧松栢夹广路下有陈死人杳杳即长暮潜寐黄泉下千载永不寤浩浩隂阳移年命如朝露人生忽如寄夀无金石固万嵗更相送圣贤莫能度服食求神仙多为药所误不如饮美酒被服纨与素去者日以疎来者日以亲出郭门直视但见丘与坟古墓犂为田松柏催为薪白杨多悲风萧萧愁杀人思还故里闾欲归道无因生年不满百常懐千嵗忧昼短苦夜长何不秉烛游为乐当及时何能待来兹愚者爱惜费但为后世嗤仙人王子乔难可与等期凛凛嵗云暮蝼蛄夕鸣悲凉风率已厉游子寒无衣锦衾遗洛浦同袍与我违独宿累长夜梦想见容辉良人惟昔欢枉驾惠前绥愿得常巧笑携手同车归既来不须臾又不处重闱亮无晨风翼焉能凌风飞眄睐以适意引领遥相睎徙倚懐感伤垂涕霑双扉孟冬寒气至北风何惨慄愁多知夜长仰观衆星列三五明月满四五蟾兔缺客从逺方来遗我一书札上言长相思下言久离别置书懐袖中三嵗字不灭一心抱区区惧君不识察客从逺方来遗我一端绮相去万余里故人心尚尔文綵双鸳鸯裁为合欢被着以长相思缘以结不解以胶投漆中谁能别离此明月何皎皎照我罗牀帷忧愁不能寐揽衣起徘徊客行虽云乐不如早旋归出戸独彷徨愁思当告谁引领还入房泪下沾裳衣李少卿与苏子卿诗唐元稹撰子美墓志铭云汉苏子卿李少卿之徒尤工为五言虽句读文律各异雅郑之音亦杂而词意简逺指事言情自非有为而为则文不妄作钟嵘诗品云汉李少卿诗其源出于楚辞文多悽断怨者之流陵名家之子有殊才生命不谐声颓身丧使陵不遇苦辛其文何能至此秦少游云苏李之诗长于髙妙良时不再至离别在须臾屏营衢路侧执手野踟蹰仰视浮云驰奄忽互相踰风波一失所各在天一隅长当从此别且复立斯须欲因晨风发送子以贱躯嘉会难再遇三载为千秋临河濯长缨念子怅悠悠逺望悲风至对酒不能酬行人懐往路何以慰我愁独有盈觞酒与子结绸缪携手上河梁游子暮何之徘徊蹊路侧悢悢不得辞行人难久留各言长相思安知非日月弦望自有时努力崇明徳皓首以为期苏子卿诗骨肉缘枝叶结交亦相因四海皆兄弟谁为行路人况我连枝树与子同一身昔为鸳与鸯今为参与辰昔者常相近邈若胡与秦惟念当离别恩情日以新鹿鸣思野草可以喻嘉宾我有一罇酒欲以赠逺人愿此留斟酌叙此平生亲黄鹄一逺别千里顾徘徊胡马失其羣思心常依依何况双飞龙羽翼临当乖幸有絃歌曲可以喻中懐请为游子吟泠泠一何悲丝竹厉清音慷慨有余哀长歌正激烈中心怆以摧欲展清啇曲念子不能归俯仰内伤心泪下不可挥愿为双黄鹄送子俱逺飞结发为夫妻恩爱两不疑欢娱在今夕嬿婉及良时征夫懐往路起视夜何其参辰皆已没去去从此辞行役在战场相见未有期握手一长叹泪为生别滋努力爱春华莫忘欢乐时生当复来归死当长相思烛烛晨明月馥馥我兰芳芬馨良夜发随风闻我堂征夫怀逺路游子恋故乡寒冬十二月晨起践严霜俯观江汉流仰视浮云翔良友逺离别各在天一方山海隔中州相去悠且长嘉会难再遇欢乐殊未央愿君崇令徳随时爱景光怨歌行诗品云汉班婕妤诗其源出于李陵团扇短章词㫖清捷怨深文绮得匹妇之致新裂齐纨素皎洁如霜雪裁成合欢扇团团似明月出入君懐袖动摇微风发常恐秋节至凉颷夺炎热弃捐箧笥中恩情中道絶追怀诗东坡云读烈女传蔡琰二诗其词明白感慨类世所传木兰诗东京无此格也建安七子犹含养圭角不尽发见况伯喈女乎汉季失权柄董卓乱天常志欲图簒弑先害诸贤良逼迫迁旧邦拥主以自强海内兴义师欲共讨不祥卓衆来东下金甲耀日光平土人脆弱来兵皆胡羌猎野围城邑所向悉破亡斩截无孑遗尸骸相撑拒马边悬男头马后载妇女长驱西入闗迥路险且阻还顾邈冥冥肝脾为烂腐所略有万计不得令屯聚或有骨肉俱欲言不敢语失意几微间辄言毙降虏要当以亭刃我曹不活汝岂复惜性命不堪其詈骂或更加棰杖毒痛参幷下旦则号泣行夜则悲吟坐欲死不能得欲生无一可彼苍者何辜乃遭此戹祸边荒与华异人俗少义理处所多霜雪胡风春夏起翩翩吹我衣肃肃入我耳感时念父母哀叹无穷已有客从外来闻之常欢喜迎问其消息辄复非乡里邂逅徼时愿骨肉来迎已巳得自解免当复弃儿子天属缀人心念别无会期存亡永乖隔不忍与之辞儿前抱我颈问母欲何之人言母当去岂复有还时阿母常仁恻今何更不慈我尚未成人奈何不顾思见此崩五内恍惚生狂痴号泣手抚摩当发复回疑兼有同时辈相送告别离慕我独得归哀呌声摧裂马为立踟蹰车为不转辙观者皆歔欷行路亦呜咽去去割情恋遄征日遐迈悠悠三千里何时复交会念我出腹子胸臆为摧败既至家人尽又复无中外城郭为山林庭宇生荆艾白骨不知谁从横莫覆盖出门无人声豺狼号且吠㷀㷀对孤景怛咤糜肝肺登髙逺眺望魂神忽飞逝奄若夀命尽旁人相寛大为复彊视息虽生何聊赖託命于新人竭心自勗励流离成鄙贱常恐复捐废人生几何时怀忧终年嵗其二嗟薄祜兮遭世患宗族殄兮门户单身执略兮入西闗厯险阻兮之羌蛮山谷𦕈兮路漫漫眷东顾兮但悲叹冥当寝兮不能安饥当食兮不能餐常流涕兮眦不干薄志节兮念死难虽茍活兮无形颜惟彼方兮逺阳精隂气凝兮雪夏零沙漠壅兮尘冥冥有草朩兮春不荣人似禽兮食臭腥言兠离兮状窈停嵗聿暮兮时迈征夜悠长兮禁门扃不能寐兮起屛营登朝殿兮临广庭𤣥云合兮翳月星北风厉兮肃泠泠胡笳动兮边马鸣孤鴈归兮声嘤嘤乐人兴兮弹琴筝音相和兮悲且清心吐思兮胷愤盈欲舒气兮恐彼惊含哀咽兮涕沾颈家既迎兮当归宁临长路兮捐所生儿唿母兮啼失声我掩耳兮不忍聴追持我兮走㷀㷀顿复起兮毁颜形还顾之兮破人情心怛絶兮死复生朩兰隠居诗话云古乐府中朩兰诗焦仲卿诗皆有髙致葢世传朩兰诗为曹子建作似矣然其中云可汗问所欲汉魏时夷狄未有可汗之名不知果谁之词也乐府解题云朩兰孝义女也勇不足以言之耳世之女子有所感激愤厉或果于杀身而不能成事者古葢有之至于去就终始皆得其道如朩兰者鲜矣作是诗者词意高古殆与其人相当唧唧复唧唧朩兰当户织不闻机杼声唯闻女叹息问女何所思问女何所忆女亦无所思女亦无所忆昨夜见军帖可汗大㸃兵军书十二巻巻巻有爷名阿爷无大儿朩兰无长兄愿为市鞍马从此替爷征东市买骏马西市买鞍鞯南市买辔头北市买长鞭旦辞爷娘去暮宿黄河边不闻爷娘唤女声但闻黄河流水鸣溅溅旦辞黄河去暮至黒水头不闻爷娘唤女声但闻燕山胡骑声啾啾万里赴戎机闗山度若飞朔气传金柝寒光照铁衣将军百战死壮士十年归归来见天子天子坐明堂策勲十二转赏赐百千强可汗问所欲朩兰不用尚书郎愿借明駞千里足送儿还故乡爷娘闻女来出郭相扶将阿姊闻妹来当户理红粧小弟闻姊来磨刀霍霍向猪羊开我东合门坐我西阁床脱我战时袍着我旧时裳当窓理云鬓挂镜帖花黄出门㸔火伴火伴皆惊惶同行十二年不知朩兰是女郎雄兔脚扑朔雌兔眼迷离双兔傍地走安能辨我是雄雌古诗为焦仲卿妻作汉末建安中庐江府小吏焦仲卿妻刘氏为仲卿母所遣自誓不嫁其家逼之乃投水而死仲卿闻之亦自缢于庭树时人伤之为诗云尔孔雀东南飞五里一徘徊十三能织素十四学裁衣十五弹箜篌十六诵诗书十七为君妇心中常苦悲君既为府吏守节情不移鸡鸣入机织夜夜不得息三日断五匹大人故嫌迟非为织作迟君家妇难为妾不堪驱使徒留无所施便可白公姥及时相遣归府吏得闻之堂上启阿母儿已薄禄相幸复得此妇结髪同枕席黄泉共为友共事三二年始尔未为久女行无偏斜何意致不厚阿母谓府吏何乃太区区此妇无礼节举动自専由吾意久懐忿汝岂得自由东家有贤女自名秦罗敷可怜体无比阿母为汝求便可速遣之遣去慎莫留府吏长跪告伏惟启阿母今若遣此妇终老不复取阿母得闻之搥牀便大怒小子无所畏何敢助妇语吾已失恩义会不相从许府吏黙无声再拜还入户举言谓新妇哽咽不能语我自不驱卿逼迫有阿母卿但暂还家吾今且报府不久当归还还必相迎取以此下心意慎勿违我语新妇谓府吏勿复重纷纭往昔初阳嵗谢家来贵门奉事循公姥进止敢自専昼夜勤作息伶俜萦苦辛谓言无罪过供养卒大恩仍更被駈遣何言复来还妾有绣腰襦葳蕤自生光红罗复斗帐四角垂香囊箱帘六七十绿碧青丝绳物物各自异种种在其中人贱物亦鄙不足迎后人留待作遗施于今无会因时时为安慰久久莫相忘鸡鸣外欲曙新妇起严粧着我绣裌裙事事四五通足下蹑丝履头上玳瑁光腰若流纨素耳着明月珰指如削葱根口如含朱丹纎纎作细步精妙世无双堂上谢阿母母听去不止昔作女儿时生小出野里本自无教训兼愧贵家子受母钱帛多不堪母驱使今日还家去念母劳家里却与小姑别泪落连珠子新妇初来时小姑始扶牀今日被驱遣小姑如我长勤心养公姥好自相扶将初七及下九嬉戏莫相忘出门登车去涕落百余行府吏马在前新妇车在后隠隠何甸甸俱会大道口下马入车中低头共耳语誓不相隔卿且暂还家去吾今且赴府不久当还归誓天不相负新妇谓府吏感君区区懐君旣若见録不久望君来君当作磐石妾当作蒲苇蒲苇纫如丝磐石无转移我有亲父兄性行暴如雷恐不任我意逆以煎我懐举手长劳劳二情同依依入门上家堂进退无颜仪阿母大拊掌不图子自归十三教汝织十四能裁衣十五弹箜篌十六知礼仪十七遣汝嫁谓言无誓违汝今何罪过不迎而自归兰芝慙阿母儿实无罪过阿母大悲摧还家十余日县令遣媒来云有第三郎窈窕世无双年始十八九便言多令才阿母谓阿女汝可去应之阿女含泪答兰芝初还时府吏见叮咛结誓不别离今日违情义恐此事非竒自可断来信徐徐更谓之阿母白媒人贫贱有此女始适还家门不堪吏人妇岂合令郎君幸可广问讯不得便相许媒人去数日寻遣丞请还说有兰家女承籍有宦官云有第五郎娇逸未有婚遣丞为媒人主簿通语言直说太守家有此令郎君既欲结大义故遣来贵门阿母谢媒人女子先有誓老姥岂敢言阿兄得闻之怅然心中烦举言谓阿妹作计何不量先嫁得府吏后嫁得郎君否泰如天地足以荣汝身不嫁义郎体其往欲何云兰芝仰头答理实如兄言谢家事夫婿中道还兄门处分适兄意那得自任専虽与府吏要渠会永无缘登即相许和便可作婚婣媒人下床去诺诺复尔尔还部白府君下官奉使命言谈大有缘府君得闻之心中大欢喜视厯复开书便利此月内六合正相应良吉三十日今已二十七卿可去成婚交语速装束络绎如浮云青雀白鹄舫四角龙子幡婀娜随风转金车玉作轮踯躅青骢马流苏金缕鞍赍钱三百万皆用青丝穿杂綵三百疋交广市鲑珍从人四五百郁郁登郡门阿母谓阿女适得府君书明日来迎汝何不作衣裳莫令事不举阿女黙无声手巾掩口啼泪落便如泻移我琉璃榻出置前牕下左手持刀尺右手执绫罗朝成绣裌裙晩成单罗衫晻晻日欲暝愁思出门啼府吏闻此变因求假暂归未至二三里摧蔵马悲哀新妇识马声蹑履相逢迎怅然遥相望知是故人来举手拍马鞍嗟叹使心伤自君别我后人事不可量果不如先愿又非君所详我有亲父母逼迫兼弟兄以我应他人君还何所望府吏谓新妇贺卿得髙迁盘石方且厚可以卒千年蒲苇一时纫便作旦夕间卿当日胜贵吾独向黄泉新妇谓府吏何意出此言同是被逼迫君尔妾亦然黄泉下相见勿违今日言执手分道去各各还家门生人作死别恨恨那可论念与世间辞千万不复全府吏还家去上堂拜阿母今日大风寒寒风摧树朩严霜结庭兰儿今日冥冥令母在后单故作不良计勿复怨鬼神命如南山石四体康且直阿母得闻之零泪应声落汝是大家子仕宦于台阁慎勿为妇死贵贱情何薄东家有贤女窈窕艳城郭阿母为汝求便复在旦夕府吏再拜还长叹空房中作计乃尔立转头向户里渐见愁煎迫其日牛马嘶新妇入青庐奄奄黄昏后寂寂人定初我命絶今日魂去尸长留揽裙脱丝履举身赴清池府吏闻此事心知长别离徘徊顾树下自挂东南枝两家求合葬合葬华山傍东西植松栢左右种梧桐枝枝相覆盖叶叶相交通中有双飞鸟自名为鸳鸯仰头相向鸣夜夜达五更行人驻足聴寡妇起傍徨多谢后世人戒之慎勿忘秦嘉赠妻西溪丛语云秦嘉字士㑹陇西人也为郡上计其妻徐淑寝疾还家不获面别赠诗云云徐淑答诗云云嘉与妻书曰不能养志当给郡使随俗顺时僶俛当去知所苦故尔未有瘳损想念悒悒劳心无巳当涉逺路趋大风尘非志所慕惨惨少乐又计往还将弥时节念发同鸳意有迟迟欲暂相见有所属託今遣车往想必自力淑答书曰知屈珪璋应奉嵗使䇿名王府观国之光虽失髙素皓然之业亦是仲尼执鞭之操也自初承问心愿东还迫疾惟宜抱叹而巳日月巳尽行有袢列想严装巳办发迈在近谁谓宋逺企予望之室迩人遐我劳如何深谷逶迤而君是涉髙山巖巖而君是越斯亦难矣长路悠悠而君是践氷霜惨烈而君是履身非形影何得动而辄俱体非比目何得同而不离于咏萱草之喻以消两家之恩割今者之恨以待将来之欢今适乐土优游京邑观王都之壮丽察天下之珍妙得无目玩意移往而不能出耶嘉重报妻曰车还空反甚失于所望兼叙逺别恨恨之情顾怅然间得此镜旣明好形观文彩世所希有意甚爱之故以相与并寳钗一双好香四种素琴一张常所自弹也明镜可以鉴形寳钗可以耀首芳香可以馥身素琴可以娱耳淑又报嘉书曰旣惠音令兼赐诸物厚观慇懃出于非望镜有文彩之丽钗有殊异之观芳香旣珍素琴益好惠异物于鄙陋割所珍以相赐非丰恩之厚孰肯若斯览镜执钗情意髣髴操琴咏诗思心成结勑以芳香馥身喻以明镜览形似此言过矣未获我心也昔诗人有飞蓬之感班婕妤有谁荣之叹素琴之作当须君归明镜之鉴当待君还未奉光仪则寳钗不列也未侍帐帷则芳香不发也梁钟嵘诗品曰士㑹夫妻事旣可伤文亦悽怨二汉为五言者不过数家而妇人居二徐淑叙别之作亚于团扇矣人生譬朝露居世多屯蹇忧艰常早至欢㑹常苦晩念当奉时役去尔日遥逺遣车迎子还空往复空返省书情悽怆临食不能饭独坐空房中谁与相劝勉长夜不能眠伏枕独展转忧来如循环匪席不可巻皇灵无私亲为善荷天禄伤我与尔身少小罹㷀独旣得结大义欢乐若不足念当逺离别思念叙欵曲河广无舟梁道近隔丘陆临路怀惆怅中驾正踯躅浮云起髙山悲风激深谷良马不回鞍轻车不转毂针药可屡进愁思难为数贞士笃终始恩义不可属肃肃仆夫征锵锵扬和铃清晨当引迈束带待鸡鸣顾㸔空房中髣髴想姿形一别怀万恨起坐为不宁何以叙我心遗思致欵诚寳钗好耀首明镜可鉴形芳香去垢秽素琴有清声诗人感朩𤓰乃欲答瑶琼愧彼持赠厚慙此往物轻虽知未足报贵用叙我情徐淑答夫妾身兮不令婴疾兮来归沉滞兮家门厯时兮不差旷废兮侍觐情敬兮有违君今兮奉命逺适兮京师悠悠兮离别无因兮叙懐瞻望兮踊跃伫立兮徘徊思君兮感结梦想兮容晖君发兮引迈去我兮日乖恨无兮羽翼髙飞兮相追长吟兮永叹泪下兮霑衣飞来双白鹄乐府解题云飞来双白鹄刺世俗薄伪失夫妇之道也流离困苦要与之终始中道弃去从新知之乐岂义也哉然而作是诗者怨思虽深而词不迫切葢尽所以为妇之理云飞来双白鹄乃从西北来十十将五五罗列行不齐忽然卒疲病不能飞相随五里一反顾六里一徘徊吾欲衔汝去口噤不能开吾欲负汝去羽毛日摧頽乐哉心相知忧来生别离踟蹰顾羣侣泪落纵横垂今日乐相乐延年万嵗期君子行欧公余话云文选中有乐府古词四首内一首君子行云云此篇最佳君子防未然不处嫌疑间𤓰田不纳履李下不正冠嫂叔不亲授长幼不比肩劳谦得其柄和光甚独难周公下白屋吐哺不及餐一沐三握发后世称圣贤建安诗品云汉自王扬枚马之徒词赋竞爽而吟咏靡闻从李都尉讫班婕妤将百年间有妇人焉一人而已诗人之风顿已缺丧东京二百年中惟有班固咏史质朩无文降及建安曹公父子笃好斯文平原弟兄蔚为文栋刘桢王粲为其羽翼次有攀龙托凤自致于属车者盖百许人彬彬之盛大备于时矣诗眼云建安诗辩而不华质而不俚风调髙雅格力遒壮其言直致而少对偶指事情而绮丽得风雅骚人之气骨为近古者也魏文帝杂诗诗品云魏文诗其源出于李陵颇有仲宣之体则所计百许篇率皆鄙直如偶语惟西北有浮云十余首殊美赡可翫始见其工矣非然亦何以铨衡羣彦对扬厥弟者耶漫漫秋夜长烈烈北风凉展转不能寐披衣起彷徨彷徨忽已久白露沾我裳俯视清水波仰看明月光天汉回西流三五正从横草虫鸣何悲孤鴈独南翔郁郁多悲思緜緜思故乡愿飞安得翼欲济河无梁向风长叹息断絶我中肠西北有浮云亭亭如车盖惜哉时不遇适与飘风会吹我东南行行行至吴会吴会非我乡安能久留滞弃置勿复陈客子常畏人曹子建箜篌引诗品云子建诗其源出于国风骨气髙竒辞采华茂情兼雅怨体被文质粲溢今古卓尔不羣嗟乎陈思王之于文章譬如人伦之有周孔鳞羽之有龙鳯音乐之有琴笙女工之有黼黻俾尔怀铅吮墨之士宜乎抱篇章而景慕暎余辉以自烛故孔氏之门如用诗则公干升堂思王入室景阳潘陆自可坐于廊庑间矣又云昔曹刘殆文章之圣陆谢为体贰之才鋭精研思千百年中而未闻宫商之辨四声之论或谓前达偶所不见岂其然乎尝试言之自古诗颂皆被之金竹故非调五音无以谐㑹若置酒髙殿上明月照髙楼为入韵之首故三祖之辞文或不工而韵入歌唱此重音韵之义也与世之言宫商异矣今旣不被于筦絃亦何取于声律耶齐有王元长者尝语余曰宫商与二仪俱生自古词人不知用之尝欲造知音论未就而卒元长创其首谢朓沈约扬其波三贤咸贵公子孙有文辩于是士流景慕务为精宻襞积细微转相凌驾故文多拘忌伤其真美余谓文制本须风诵不可蹇碍但令清浊通流口吻调利斯为足矣至如平上去入则余病未能蜂腰鹤膝故闾里巳甚其陈思赠答仲宣七哀公干思友皆五言之警䇿者也置酒髙殿上亲友从我游中厨办丰膳烹羊宰肥牛秦筝何慷慨齐瑟和且柔阳阿奏竒舞京洛出名讴乐饮过三爵缓带倾庶羞主称千金夀宾奉万年酬久要不可忘薄终义所尤谦谦君子徳磬折欲何求惊风飘白日光景驰西流盛时不可再百年忽我遒生存华屋处零落归山丘先民谁不死知命亦何忧七哀诗吕居仁云七哀之类宏大深逺非复作诗者所能及此葢未始有意于言语之间也明月照髙楼流光正徘徊上有愁思妇悲叹有余哀借问叹者谁言是客子妻君行踰十年孤妾常独栖君若清路尘妾若浊水泥浮沉各异势会合何时谐愿为西南风长逝入君懐君懐良不开贱妾当何依公䜩公子敬爱客终宴不知疲清夜游西园飞盖相追随明月澄清景列宿正参差秋兰被长坂朱华冒绿池潜鱼跃清波好鸟鸣髙枝神颷接丹毂轻辇随风移飘飖放志意千秋长若斯赠徐干惊风飘白日忽然归西山圆景光未满衆星粲以繁志士营世业小人亦不闲聊且夜行游游彼双阙间文昌郁云兴迎风髙中天春鸠鸣飞栋流猋激櫺轩顾念蓬室士贫贱诚足怜薇藿弗充虚被褐犹不全忼慨有悲心兴文自成篇宝弃怨何人和氏有其愆弹冠俟知已知已谁不然良田无晩嵗膏泽多丰年亮懐玙璠美积久徳愈宣亲交义在敦申章复何言赠丁仪初秋凉气发庭树微销落凝霜依玉除清风飘飞阁朝云不归山霖雨成川泽黍稷委畴陇农夫安所获在贵多忘贱为恩谁能博狐白足御冬焉念无衣客思慕延陵子宝剑非所惜子其宁尔心亲交义不薄赠王粲端坐苦愁思揽衣起西游树朩发春华清池激长流中有孤鸳鸯哀鸣求匹俦我愿执此鸟惜哉无轻舟欲归忘故道顾望但懐愁悲风鸣我侧羲和逝不留重隂润万物何惧泽不周谁令君多念自使懐百忧又赠丁仪王粲从军度函谷驱马过西京山岑髙无极泾渭扬浊清壮哉帝王居佳丽殊百城员阙出浮云承露槩泰清皇佐扬天惠四海无交兵权家虽爱胜全国为令名君子在末位不能歌徳声丁生怨在朝王子欢自营欢怨非贞则中和诚可经赠白马王彪谒帝承明庐逝将归旧疆清晨发皇邑日夕过首阳伊洛广且深欲济川无梁泛舟越洪涛怨彼东路长顾瞻恋城阙引领情内伤太谷何寥廓山树郁苍苍霖雨泥我涂流潦浩从横中逵絶无轨改辙登髙冈修坂造云日我马𤣥以黄𤣥黄犹能进我思郁以纡郁纡将何念亲爱在离居本图相与偕中更不克俱鸱枭鸣衡轭豺狼当路衢苍蝇间白黑谗巧令亲疎欲还絶无蹊揽辔止踟蹰踟蹰亦何留相思无终极秋风发微凉寒蝉鸣我侧原野何萧条白日忽西匿归鸟赴乔林翩翩厉羽翼孤兽走索羣衔草不遑食感物伤我懐抚心长太息太息将何为天命与我违奈何念同生一往形不归孤䰟翔故域灵柩寄京师存者忽复过亡没身自衰人生处一世去若朝露晞年在桑榆间影响不能追自顾非金石咄唶令心悲心悲动我神弃置莫复陈丈夫志四海万里犹比隣恩爱茍不亏在逺分日亲何必同衾帱然后展殷勤忧思成疾疢无乃儿女仁仓卒骨肉情能不懐苦辛苦辛何虑思天命信可疑虚无求列仙松子久吾欺变故在斯须百年谁能持离别永无会执手将何时王其爱玉体俱享黄发期收泪即长路援笔从此辞赠丁翼嘉宾填城阙丰膳出中厨吾与二三子曲宴此城隅秦筝发西气齐瑟扬东讴肴来不虚归觞至反无余我岂狎异人朋友与我俱大国多良材譬海出明珠君子义休偫小人徳无储积善有余庆荣枯立可须滔荡固大节时俗多所拘君子通大道无愿为世儒王仲宣七哀诗诗品云仲宣诗其源出于李陵若发愀怆之辞文秀而质羸在曹刘间别构一体方陈思不足比魏文有余西京乱无象豺虎方遘患复弃中国去逺身适荆蛮亲戚对我悲朋友相追攀出门无所见白骨蔽平原路有饥妇人抱子弃草间顾闻号泣声挥涕独不还未知身死处何能两相完驱马弃之去不忍聴此言南登霸陵岸回首望长安悟彼下泉人喟然伤心肝荆蛮非我乡何为久滞淫方舟遡大江日暮愁我心山冈有余映巖阿増重隂狐狸驰赴穴飞鸟翔故林流波激清响猨猴临岸吟迅风拂裳袂白露沾衣襟独夜不能寐摄衣起抚琴丝桐感人情为我发悲音羁旅无终极忧思壮难任刘公干赠徐干诗品云公干诗其源出于古诗仗气爱竒动多振絶贞骨陵霜髙风跨俗但气过其文彫润恨少然自陈思已下桢称独歩谁谓相去逺隔此西掖垣拘限清切禁中情无由宣思子沉心曲长叹不能言起坐失次第一日三四迁步出北寺门遥望西苑园细栁夹道生方塘含清源轻叶随风转飞鸟何翻翻乖人易感动涕下与衿连仰视白日光皦皦且髙悬兼烛八纮内物类无颇偏我独抱深感不得与比焉竹庄诗话巻二竹庄诗话卷三钦定四库全书竹庄诗话巻三六代诗评云汉魏后凌迟衰微讫于有晋太康中二张二陆两潘一左勃然复兴踵武前王流风末派亦有文章之中兴也永嘉时贵黄老而尚虚𤣥于时篇什理过其辞淡然寡欲爰及江表微波尚传孙绰谌询桓庾诸公诗皆平典以道徳论建安风力尽矣由是郭景纯用俊上之才变创其体刘越石仗清刚之气赞成厥美然彼衆我寡亦未动俗逮义熈中谢益夀斐然之作永嘉有谢灵运才髙辞盛富艳难踪固以含刘郭凌轹潘左故知陈思为建安之杰公干仲宣陆机为辅此皆五言之冠冕文辞之命世也许彦周诗话云六朝诸人之诗不可不熟读退之云齐梁及陈隋衆作等蝉噪此语吾不敢议亦不敢从阮嗣宗咏懐钟嵘诗评云阮籍咏懐子卿双凫嵇康双鸾茂先寒食平叔单衣安仁倦暑景阳苦雨灵运邺中士衡拟古越石感乱景纯游仙王微风月谢客山水叔元离燕明逺戍边太沖咏史颜延入洛陶公咏贫之制惠连擣衣之作斯皆五言之警䇿者也所谓篇章之珠泽文彩之邓林乎又云嗣宗诗其源出于小雅无彫虫之巧而咏物咏懐可以陶性灵发幽思言犹耳目之内情寄八荒之外洋洋乎㑹于风雅使人忘其鄙近自致逺大文选注云阮籍属文初不苦思率尔便成作陈留八十余篇此独取十七首咏懐者谓人情懐籍于魏末晋文之代常虑祸患及已故有此诗多刺时人无故旧之情逐势利而巳观其体趣实谓幽深非大作者不能探测之夜中不能寐起坐弹鸣琴薄帷鑑明月清风吹我衿孤鸿号外野翔鸟鸣北林徘徊将何见忧思独伤心二妃游江滨逍遥顺风翔交甫懐环珮婉娈有芬芳猗靡情欢爱千载不相忘倾城迷下蔡容好结中肠感激生忧思萱草树兰房膏沐为谁施其雨怨朝阳如何金石交一旦更离伤嘉树下成蹊东园桃与李秋风吹飞藿零落从此始繁华有憔悴堂下生荆杞驱马舍之去去上西山趾一身不自保何况恋妻子凝霜被野草嵗暮亦云已昔日繁华子安陵与龙阳夭夭桃李花灼灼有辉光悦怿若九春磬折似秋霜流盻发姿媚言笑吐芬芳擕手等欢爱夙昔同衣裳愿为双飞鸟比翼共翺翔丹青着明誓永世不相忘天马出西北由来从东道春秋非有託富贵焉常保清露被臯兰凝霜沾野草朝为媚少年夕暮成丑老自非王子晋谁能常美好登髙临四野北望青山阿松栢翳冈岑飞鸟鸣相过感慨懐辛酸怨毒常苦多李公悲东门苏子侠三河求仁自得仁岂复叹咨嗟开秋兆凉气蟋蟀鸣牀帷感物懐殷忧悄悄令心悲多言焉所告繁辞将诉谁微风吹罗袂明月曜清晖晨鸡鸣髙树命驾起旋归平生少年时轻薄好絃歌西游咸阳中赵李相经过娱乐未终极白日忽蹉跎驱马复来归反顾望三河黄金百镒尽资用常苦多北临太行道失路将如何昔闻东陵𤓰近在青门外连畛距阡陌子母相钩带五色曜朝日嘉宾四面会膏火自煎熬多财为患害布衣可终身宠禄岂足赖步出上东门北望首阳岑下有采薇士上有嘉树林良辰在何许凝霜沾衣襟寒风振山冈𤣥云起重隂鸣鴈飞南征鶗鴂发哀音素质游商声悽怆伤我心昔年十四五志尚好诗书被褐懐珠玉颜闵相与期开轩临四野登髙有所思丘墓蔽山冈万代同一时千秋百嵗后荣名安所之乃悟羡门子噭噭今自嗤徘徊蓬池上还顾望大梁緑水扬洪波旷野奔茫茫走兽交横驰飞鸟相随翔是时鹑火中日月正相望朔风厉严寒隂气下微霜羁旅无俦匹俛仰懐哀伤小人计其功君子道其常岂惜终憔悴咏言着文章炎暑惟兹夏三旬将欲移芳树垂緑叶青云自逶迤四时更代谢日月递差驰徘徊空堂上㣼怛莫我知愿覩卒欢好不见悲别离灼灼西頽日余光照我衣回风吹四壁寒鸟相因依周周尚衔羽蛩蛩亦念饥如何当路子磬折忘所归岂为夸誉名憔悴使心悲宁与燕雀翔不随黄鹄飞黄鹄游四海中路将安归独坐空堂上谁可与欢者出门临永路不见行车马登髙望九州悠悠分旷野孤鸟西北飞离兽东南下日暮思亲友晤言用自写北里多竒舞濮上有微音轻薄闲游子俯仰乍浮沉捷径从狭路僶俛趣荒淫焉为王子乔乘云翔邓林独有延年术可以慰我心湛湛长江水上有枫树林臯兰被径路青骊逝骎骎逺望令人悲春气感我心三楚多秀士朝云进荒淫朱华振芬芳髙蔡相追寻一为黄雀哀涕下谁能禁张茂先杂诗诗评云茂先诗其源出于王粲其体浮艳兴託多竒巧用文字务其妍冶虽名髙曩代而敦亮之士犹恨儿女情多风云气少谢康乐云张公虽复千篇犹一体尔今置之甲科疑弱抑之中品恨少在季孟之间耳晷度随天运四时互相承东壁正昏中沍隂寒节升繁霜降当夕悲风中夜兴朱火青无光兰膏坐自凝重衾无煖气挟纩如懐氷伏枕终遥昔寤言莫予应永思虑崇替慨然独抚膺潘安仁在怀县作诗评云安仁诗其源出于仲宣翰林叹其翩翩奕奕如翔禽之羽毛衣被之绡縠犹尚浅于陆机则机为深矣谢琨云潘诗烂若舒锦无处不佳陆文如披沙拣金往往见寳嵘谓益寿轻华故以潘为胜翰林笃论故叹陆为深余尝言陆才若海潘才若江南陆迎修景朱明送末垂初伏启新节隆暑方赫曦朝想庆云兴夕迟白日移挥汗辞中宇登城临清池凉飈自逺集轻襟随风吹灵圃辉华果通衢列髙椅𤓰瓞蔓长苞姜芋纷广畦稻栽肃芊芊黍苗何离离虚薄乏时用位微名日卑驰役宰两邑政绩竟无施自我违京辇四载迄于斯器非廊庙姿屡出固其宜徒懐越鸟志眷恋相南枝春秋代迁逝四运纷可憙宠辱易不惊恋本难为思我来氷未冸时暑忽隆炽感此还期淹叹彼年往驶登城望郊甸游目厯朝寺小国寡民务终日寂无事白水过庭激绿槐夹门植信美非吾土祗搅懐归志眷然顾巩洛山川邈离异愿言旋旧乡畏此简书忌祗奉社稷守恪居处职位张景阳杂诗诗评云景阳诗其源出于王粲文体华浄少病累有巧构形似之言雄于潘岳靡于太沖风流调达实旷代之髙才其辞葱蒨音韵铿锵使人味之亹亹不絶黒蜧跃重渊商羊舞野庭飞廉应南箕丰隆迎号屛云根临八极雨足洒四溟霖沥过二旬散漫亚九龄阶下伏泉涌堂上水衣生洪潦浩方割人懐昏垫情沉液漱陈根绿叶腐秋茎里无曲突烟路无行轮声环堵自頽毁垣闾不隠形尺烬重寻桂红粒贵瑶琼君子守固穷在约不爽贞虽荣田方赠慙为沟壑名取志于陵子比之黔娄生陆士衡拟古诗诗评云士衡诗其源出于陈思才髙辞赡举体华宻气少于公干文劣于仲宣但尚规矩不贵绮错有伤直寄乏竒然其咀嚼英华厌饫膏泽故文章之源泉也张叹其大才信矣又云古诗其源出于国风陆机所拟十二首文温以丽意悲而切惊心动魂几于一字千金拟行行重行行悠悠行迈逺戚戚忧思深此思亦何思思君徽与音音徽日夜离缅邈若飞沉王鲔怀河岫晨风思北林游子𦕈天末还期不可寻惊颷褰反信归云难寄音伫立想万里沉忧萃我心揽衣有余带循形不盈衿去去遗情累安处抚清琴拟今日良宴㑹闲夜命懽友置酒迎风馆齐僮梁甫吟秦娥张女弹哀音绕栋宇遗响入云汉四坐咸同志羽觞不可算髙谈一何绮蔚若朝霞烂人生无几何为乐常苦晏譬彼伺晨鸟扬声当及旦曷为恒忧苦守此贫与贱拟迢迢牵牛星昭昭清汉晖粲粲光天步牵牛西北回织女东南顾华容一何冶挥手如振素怨彼河无梁悲此年嵗暮跂彼无良缘睆焉不得度引领望大川双涕如霑露拟涉江採芙蓉上山采琼蘂穹谷饶芳兰采采不盈掬悠悠懐所欢故乡一何旷山川阻且难沉思钟万里踯躅独吟叹拟青青河畔草靡靡江蓠草熠燿生河侧皎皎彼姝女阿那当轩织粲粲妖容姿灼灼美颜色良人游不归偏栖独只翼空房来悲风中夜起叹息拟明月何皎皎安寝北堂上明月入我牖照之有余晖揽之不盈手凉风绕曲房寒蝉鸣髙栁踟蹰感节物我行永已久游宦会无成离思难常守拟兰谷生朝阳嘉树生朝阳凝霜封其条执心守时信嵗寒终不彫美人何其旷灼灼在云霄隆想弥年月长啸入飞飈引领望天末譬彼向阳翘拟青青陵上柏冉冉髙陵苹习习随风翰人生当几时譬彼浊水澜戚戚多滞念置酒宴所懽方驾振飞辔逺游入长安名都一何绮城阙郁盘桓飞阁缨虹带层台冒云冠髙门罗北阙甲第椒与兰侠客控絶景都人骖玉轩遨游放情愿慷慨为谁欢拟东城一何高西山何其峻层曲郁崔嵬零露弥天坠蕙叶凭林衰寒暑相因袭时逝忽如頽三闾结飞辔大耋嗟落晖曷为牵世务中心若有违京洛多妖丽玉颜侔琼㽔闲夜抚鸣琴惠音清且悲长歌赴促节哀响逐髙徽一唱万夫叹再唱梁尘飞思为河曲鸟双游澧水湄拟西北有髙楼髙楼一何峻迢迢峻而安绮窓出尘冥飞陛蹑云端佳人抚琴瑟纎手清且闲芳气随风结哀响馥若兰玉容谁能顾倾城在一弹伫立望日昃踯躅再三叹不怨伫立久但愿歌者欢思驾归鸿羽比翼双飞翰拟庭中有竒树欢友兰时往迢迢匿音徽虞渊引絶景四节逝若飞芳草久已茂佳人竟不归踯躅遵林渚惠风入我懐感物恋所欢采此欲贻谁拟明月皎夜光嵗暮凉风发昊天肃明明招摇西北指天汉东南倾朗月照闲房蟋蟋吟户庭翻翻归鴈集嘒嘒寒蝉鸣畴昔同宴友翰飞戾髙冥服美改声聴居愉遗旧情织女无机杼大梁不驾楹刘越石重赠卢谌诗评云越石诗其源出于王粲善为悽唳之辞自有清拔之气琨既体良才又离厄运故善叙丧乱多感恨之言握中有悬璧本自荆山璆惟彼太公望昔在渭滨叟邓生何感激千里来相求白登幸曲逆鸿门頼留侯重耳任五贤小白相射钩茍能隆二伯安问党与雠中夜抚枕叹想与数子游吾衰久矣夫何其不梦周谁云圣达节知命故不忧宣尼悲获麟西狩涕孔丘功业未及建夕阳忽西流时哉不我与去乎若云浮朱实陨劲风繁英落素秋狭路倾华盖骇驷摧双辀何意百鍊刚化为绕指柔扶风歌朝发广莫门暮宿丹水山左手弯繁弱右手挥龙渊顾瞻望宫阙俯仰御飞轩据鞍长叹息泪下如流泉系马长松下发鞍髙岳头烈烈悲风起泠泠涧水流挥手长相谢哽咽不能言浮云为我结飞鸟为我旋去家日已逺安知存与亡慷慨穷林中抱膝独摧蔵麋鹿游我前猨猴戏我侧资粮既乏尽薇蕨安可食揽辔命徒侣吟啸絶巖中君子道微矣夫子故有穷惟昔李愆期寄在匈奴庭忠信反获罪汉武不见明我欲竟此曲此曲悲且长弃置勿重陈重陈令心伤郭景纯游仙诗诗评云景纯诗宪潘岳文质相辉彪炳可翫变中原平淡之体故称中兴第一翰林以为诗首游仙之作辞多慷慨垂𤣥逺之宗文选注云游仙之制文多自叙志狭中区而辞无俗累京华游侠窟山林隠遁栖朱门何足荣未若託蓬莱临源挹清波陵冈掇丹荑灵谿可潜盘安事登云梯漆园有傲吏莱氏有逸妻进则保龙见退则触藩羝髙蹈风尘外长揖谢夷齐青谿千余仞中有一道士云生梁栋间风出窓户里借问此何谁云是鬼谷子翘迹企颍阳临河思洗耳阊阖西南来潜波涣鳞起灵妃顾我笑粲然启玉齿蹇修时不存要之将谁使翡翠戏兰苕容色更相鲜绿萝结髙林䝉笼盖一山中有冥寂士静啸抚清絃放情凌霄外嚼蘂挹林泉赤松临上游驾鸿乘紫烟左挹浮邱袖右拍洪崖肩借问蜉蝣辈宁知龟鹤年六龙安可顿运流有代谢时变感人思已秋复愿夏淮海变微禽吾生独不化虽欲腾丹谿云螭非我驾愧无鲁阳徳回日向三舍临川哀年迈抚心独悲咤逸翮思拂霄迅足羡逺游清源无増澜安得运吞舟珪璋虽特达明月难闇投潜颍怨青阳陵苕哀素秋悲来恻丹心零泪缘缨流杂县寓鲁门风煖将为灾吞舟涌海底髙浪驾蓬莱神仙排云出但见金银台陵阳挹丹熘容成挥玉盃姮娥扬妙音洪崖颔其頥升降随长烟飘飖戏九垓竒龄迈五龙千嵗方婴孩燕昭无灵气汉武非仙才晦朔如循环月盈已复魄蓐收清西陆朱羲将由白寒露拂陵苕女萝辞松栢蕣荣不终朝蜉蝣岂见夕圆邱有竒草钟山出灵液王孙列八珍安期鍊五石长揖当途人去来山林客鲍明逺出自蓟北门行诗评云明逺诗其源出于张协善制形状物写之辞得景阳之俶诡含茂先之靡漫骨节强于谢琨驱汎迈于颜延总四家而擅美跨两代而孤出嗟其才秀人微故取湮于当世然贵尚巧似不避危戹颇伤清雅之语故言崄俗者多以附益云羽檄起边亭烽火入咸阳徴骑屯广武分兵救朔方严冬筋竿劲虏阵精且彊天子按剑怒使者遥相望鴈行缘石径鱼贯度飞梁箫皷流汉思旌甲被胡霜疾风冲塞起沙砾自飘扬马毛缩如猬角弓不可张时危见臣节世乱识忠良投躯报明主身死为国殇左太沖咏史诗诗评云太沖诗其源出于公干文典以怨颇为清切得讽谕之致虽浅野于陆机而深劲于潘岳谢康乐尝言左太沖诗潘安仁诗古今独絶宋子京笔记云太沖诗振衣千仞冈濯足万里流使人飘飘有世表意弱冠弄柔翰卓荦观羣书着论凖过秦作赋拟子虚边城苦鸣镝羽檄飞京都虽非甲胄士畴昔览穰苴长啸激清风志若无东吴鈆刀贵一割梦想骋良图左盻澄江湘右盻定羌胡功成不受爵长揖归田庐郁郁涧底松离离山上苖以彼径寸茎䕃此百尺条世冑蹑髙位英俊沉下僚地势使之然由来非一朝金张籍旧业七叶珥汉貂冯公岂不伟白首不见招吾希段千朩偃息藩魏君吾慕鲁仲连谈笑却秦军当世贵不羁遭难能解纷功成耻受赏髙节卓不羣临组不肯对珪宁肯分连玺燿前庭比之犹浮云济济京城内赫赫王侯居冠盖䕃四术朱轮竟长衢朝集金张馆暮宿许史庐南隣击钟磬北里吹笙竽寂寂杨子宅门无卿相舆寥寥空宇内所讲在𤣥虚言论凖宣尼辞赋拟相如悠悠百世后英名擅八区皓天舒白日灵景耀神州列宅紫宫里飞宇若云浮峨峨髙门内蔼蔼皆王侯自非攀龙客何为歘来游被褐出阊阖髙步追许由振衣千仞冈濯足万里流荆轲饮燕市酒酣气益震哀歌和渐离谓若傍无人虽无壮士节与世亦殊伦髙盻邈四海豪右何足陈贵者虽自贵视之若埃尘贱者虽自贱重之若千钧主父宦不达骨肉还相薄买臣困樵采伉俪不安宅陈平无产业归来翳负郭长卿还城都壁立何寥廓四贤岂不伟遗烈光篇籍当其未遇时忧在填沟壑英雄有迍邅由来自古昔何世无竒才遗之在草泽习习笼中鸟举翮触四隅落落穷巷士抱影守空庐出门无通路枳棘塞中涂计策弃不收块若枯池鱼外望无寸禄内顾无斗储亲戚还相蔑朋友日夜疎苏秦北游说李斯西上书俛仰生荣华咄嗟复彫枯饮河期满腹贵足不愿余巢林栖一枝可为达士模颜延年北使洛诗评云延年诗其源出于陆机故体裁贵绮宻然情论渊深动无虚发一句一字皆致意焉又善用事弥见拘束虽乖秀逸故是经纶文雅才减若人则陷于困踬矣阳云谢诗如芙蓉照水颜诗如错綵缕金颜深病之沈约宋书云延年至洛阳道中作诗一首文辞藻丽为谢晦傅亮所赏改服饬徒旅首路跼险艰振楫发吴洲秣马陵楚山涂出梁宋郊道由周郑间前登阳城路日夕望三川在昔辍期运经始阔圣贤伊谷絶津济台馆无尺椽宫陛多巢穴城阙生云烟王尤升八表嗟行方暮年隂风振凉野飞云瞀穷天临涂未及引置酒惨无言隠悯徒御悲威迟良马烦游役去芳时归来屡阻諐蓬心既已矣飞薄殊亦然孙子荆征西官属送于陟阳候作诗评云子荆零雨之外正长朔风以后虽有异札良亦无闻季鹰黄花之唱正叔緑繁之章虽不且美文㫖髙丽并得虬龙片甲鳯凰一毛事同駮圣宜居中品晨风飘岐路零雨被秋草倾城逺追送饯我千里道三命皆有极咄嗟安可保莫大于殇子彭𥅆犹为夭吉凶如纠纆忧喜相纷扰天地为我鑪万物一何小达人垂大观诫此苦不早乖离即长衢惆怅盈懐抱孰能察其心鉴之以苍昊齐契在今朝守之与偕老王正长杂诗朔风动秋草边马有归心胡宁久分析靡靡忽至今王事离我志殊隔遇商参昔往鸧鹒鸣今来蟋蟀吟人情懐旧乡客鸟思故林师涓久不奏谁能宣我心张季鹰杂诗暮春和气应白日照园林青条若总翠黄华如散金嘉卉亮有观顾此难久躭延颈无良涂顿足託幽深荣与壮俱去贱与老相寻欢乐不照颜惨怆发讴吟讴吟何嗟及古人可慰心潘正叔迎大驾南山郁岑崟洛川迅且急青松䕃修岭绿蘩被广隰朝日顺长涂夕暮无所集归云乘幰浮凄风寻帷入道逢深识士举手对吾揖世故尚未夷崤函方崄澁狐狸夹两辕豺狼当路立翔凤婴笼槛骐骥见维絷俎豆昔常闻军旅素未习且少停君驾徐待干戈戢江文通拟陶征君诗评云文通能体物善摹拟筋力于王微成就于谢朓韩子苍云渊明田居江淹杂拟诗亦颇似之但拟开径望三益一句为不类种苗在东臯苗生满阡陌虽有荷鉏倦浊酒聊自适日暮巾柴车路闇光已夕归人望烟火稚子候檐隙问君亦何为百年㑹有役但愿桑麻成蚕月得纺绩素心正如此开径望三益拟休上人石林诗话云淹拟汤恵休诗日暮碧云合佳人殊未来古今以为佳句西北秋风至楚客心悠哉日暮碧云合佳人殊未来露彩方泛艳月华始徘徊寳书为君掩瑶琴讵能开相思巫山渚怅望阳云台膏鑪絶沉燎绮席生浮埃桂水日千里因之平生懐石季伦昭君词乐府题解云石崇奴緑珠自制王昭君歌其文悲雅我本汉家子是也王明君者本为王昭君以触文帝讳改之匈奴盛请婚于汉元帝以后宫良家子明君配焉昔公主嫁乌孙令琵琶马上作乐以慰其道路之思其送明君亦必尔也其造新之曲多哀怨之声故叙之于纸云尔我本汉家子将适单于庭辞诀未及终前驱已抗旌仆御涕流离辕马悲且鸣哀郁伤五内泣泪霑珠缨行行日已逺遂造匈奴城延我于穹庐加我阏氏名殊类非所安虽贵非所荣父子见陵辱对之慙且惊杀身良不易黙黙以茍生茍生亦何聊积思常愤盈愿假飞鸿翼乘之以遐征飞鸿不我顾伫立以屏营昔为匣中玉今为粪上英朝华不足欢甘与秋草并传语后世人逺嫁难为情左太沖招隠乐府录云招隠本淮安小山之所作也淮南王招俊伟之士着作篇章辞赋以类相从称大小山犹诗有小雅大雅也后人因小山词更为五言若左思杖䇿招隠士最为首出杖䇿招隠士荒涂横古今巖穴无结搆丘中有鸣琴白雪停阴冈丹葩曜阳林石泉潄琼瑶纎鳞或浮沉非必丝与竹山水有清音何事待啸歌灌朩自悲吟秋菊兼糇粮幽兰间重襟踌躇足力烦聊欲投吾簮王筠杂曲乐府録云此篇叙景不言意而意自彰耳鸟还夜已逼虫飞晓尚赊柱月徒留影兰灯空结花同前可怜洛城东芳树摇春风丹霞迎白日细问带轻红竹庄诗话巻三竹庄诗话卷四钦定四库全书竹庄诗话巻四六代三谢唐子西语录云三谢诗灵运为胜当就选中写出熟读自见其优劣也又云是三人者诗至𤣥晖语益工然萧散自得之趣亦复少减于此可以观世变也谢朝华之已披起夕秀于未振学诗者尤当领此陈腐之语固不必涉笔然求去其陈腐不可得而飜为怪怪竒竒不可致诘之语以欺人不独欺人而且自欺诚学者之大病也诗人首二谢灵运在永嘉因梦惠连遂有池塘生春草之句𤣥晖在宣城因登三山遂有澄江静如练之句二公妙处盖在于鼻无垩目无膜尔鼻无垩斤将曷运目无膜箆将曷施所谓混然天成天球不琢者欤灵运诗如矜名道不足适巳物可忽清晖能娱人游子澹忘归𤣥晖诗如春草秋更緑公子未西归大江流日夜客心悲未央等语皆得三百五篇之余韵是以古今以为竒作又曷尝以难解为工哉东坡跋李端叔诗巻云暂借好诗消永夜毎逢佳处辄叅禅葢端叔作诗用意太过叅禅之语所以警之云谢灵运登池上楼诗评云灵运诗其源出于陈思杂有景阳之体故尚巧似而逸荡过之颇以繁芜为累嵘谓若人学多才薄遇物辄书内无乏思外无遗物其繁富宜哉然名章逈句处间起丽曲新声骆驿奔发若青松之披灌朩白玉之映泥沙未足贬其高也谢氏家録云康乐毎对惠连辄得佳语后在永嘉西堂思诗竟日不就寤寐间忽见惠连即得池塘生春草故尝云此语有神非吾语也石林诗话云池塘生春草园栁变鸣禽世人多不解此语为工葢欲以竒求之尔此语之工正在无所意猝然与景相遇备以成章不假绳削故非常情之所能到诗家妙处当须以此为根本而思苦言艰者往往不悟潜虬媚幽姿飞鸿响逺音薄霄愧云浮栖川作渊沉进徳智所拙退耕力不任徇禄反穷海卧痾对空林衾枕昧节候褰开暂窥临倾耳聆波澜举目眺岖初景革绪风新阳改故隂池塘生春草园栁变鸣禽祁祁伤豳歌萋萋感楚吟索居易永久离羣难处心持操岂独古无闷征在今游赤石进帆海首夏犹清和芳草亦未歇水宿淹晨暮隂霞屡兴没周览倦瀛壖况乃陵穷发川后时安流天吴静不发扬帆采石华桂席拾海月溟涨无端倪虚舟有超越仲连轻齐组子牟眷魏阙矜名道不足适已物可忽请附任公言终然谢夭伐石壁精舍还湖中昏旦变气候山水含清晖清晖能娱人游子澹忘归出谷日尚早入舟阳已微林壑歛暝色云霞收夕霏芰荷迭映蔚蒲稗相因依披拂趋南径愉悦偃东扉虑澹物自轻意惬理无违寄言摄生客试用此道推于南山往北山经湖中瞻眺朝旦发阳崖景落憩隂峯舍舟眺逈渚停策倚茂松侧迳既窈窕环洲亦玲珑俛视乔朩杪仰聆大壑淙石横水分流林宻蹊絶踪解作竟何感升长皆丰容初篁苞绿箨新蒲含紫茸海鸥戏春岸天鸡弄和风抚化心无厌览物春弥重不惜去人逺但恨莫与同孤游非情叹赏废理谁通从斤竹涧越岭溪行猿鸣诚知曙谷幽光未显巖下云方合花上露犹泫逶迤傍隈隩迢递陟陉岘过涧既厉急登栈亦凌缅川渚屡径复乗流翫回转苹萍泛沉深菰蒲冒清浅金石挹飞泉攀林摘叶巻想见山阿人薜萝若在眼握兰勤徒结折麻心莫展情用赏为美事昧竟谁辨观此遗物虑一悟得所遣庐陵王墓下作晓月发云阳落日吹朱方含栖泛广川洒泪眺连岗眷言懐君子沉痛切中肠道消结愤懑运开申悲凉神期恒若存徳音初不忘徂谢易永逺松栢森已行延州协心许楚老惜兰芳解剑竟何及抚坟徒自伤平生疑若人通蔽互相妨理感深情恸定非识所将脆促良可哀夭枉特兼常一随往化灭安用空名扬举声泣已洒长叹不成章富春渚宵济渔浦潭旦及富春郭定山缅云雾赤亭无淹薄遡流触惊急临圻阻参错亮乏伯昏分险过吕梁壑洊至宜便习兼山贵止託平生协幽期沦踬困微弱久露干禄请始果逺游诺宿心渐申写万事俱零落懐抱既昭旷外物徒龙蠖登江中孤屿江南倦厯览江北旷周旋懐新道转迥寻异景不延乱流趋正絶孤屿媚中川云日相辉映空水共澄鲜表灵物莫赏藴真谁为传想象崑山姿缅邈区中缘始信安期术得尽养生年初去郡彭薛裁知耻贡公未遗荣或可优贪竞岂足称达生伊予秉微尚拙讷谢浮名庐园当栖巖卑位代躬耕顾已虽自许心迹犹未并无庸妨周任有疾象长卿毕娶类尚子薄游似邴生恭承古人意俶装返柴荆牵丝及元兴解龟在景平负心二十载于今废将迎理棹遄逺期遵渚骛修垧遡谿终水涉登岭始山行野旷沙岸浄天髙秋月明憩石挹飞泉攀林搴落英战胜臞者肥止鉴流归停即是羲唐化获我击壤情初登石首城白珪尚可磨斯言易为缁虽抱中孚爻犹劳贝锦诗寸心若不亮微命察如丝日月垂光景成贷遂兼兹出宿薄京畿晨装搏曽飔重经平生别再与朋知辞故山日已逺风波岂还时迢迢万里帆茫茫终何之游当罗浮行息必庐霍期越海凌三山游湘厯九疑钦圣若旦暮懐贤亦悽其皎皎明发心不为嵗寒欺田南树园激流植援樵隠俱在山由来事不同不同非一事养痾邱园中园中屏氛杂清旷招逺风卜室倚北阜启扉面南江激涧代汲井揷槿当列墉羣朩既罗戸衆山亦当窓靡迤趋下岫迢递瞰髙峯寡欲不期劳即事罕人功唯开蒋生径永懐求羊踪赏心不可忘妙善异皆同拟魏太子邺中集诗建安末余时在邺宫朝游夕䜩究欢愉之极天下良辰美景赏心乐事四者难幷今昆弟友朋二三诸彦备尽之矣古来此娱书籍未见何者楚襄王时有宋玉唐景梁孝王时有邹枚严马游者美矣而其主不文汉武帝时徐乐诸才备应对之能而雄猜多忌岂获晤言之适不诬方将庻必贤于今日耳嵗月如流零落将尽撰文懐人感往増怆其辞曰魏太子百川赴巨海衆星环北辰照灼烂霄汉遥裔起长津天地中横溃家皇拯生民区宇既涤荡羣英必来臻忝此钦贤性由来当懐仁况值衆君子倾心隆日新论物靡浮说析理实敷陈罗缕岂阙辞窈窕究天人澄觞满金罍连榻设华茵急絃动飞聴清歌拂梁尘莫言相遇易此欢信可珍王粲家本秦川贵公子孙遭乱流寓自伤情多幽厉昔崩乱桓灵今板荡伊洛既燎烟函崤没无象整装辞秦川秣马赴楚壤沮漳自可美客心非外奖常叹诗人言式微何由往上宰秦皇灵侯伯咸宗长云骑乱汉南宛郢皆扫盪排雾属盛明披云对清朗庆泰欲重叠公子特先赏不谓息肩愿一旦值明两并载游邺京方舟泛河广绸缪清䜩娱寂寥梁栋响既作长夜饮岂顾乗日养陈琳袁本初书记之士故叙丧乱事多皇汉逢屯邅天下遭氛慝董氏沦闗西袁家拥河北单民易周章窘身就羁勒岂意事乖已永懐恋故国相公实勤王信能定蝥贼复覩东都辉重见汉朝则余生幸已多矧迺值明徳爱客不告疲饮䜩遗景刻夜聴极星阑朝游穷曛黒哀哇动梁埃急觞盪幽黙且尽一日娱莫知古来惑徐干少无宦情有箕颍之心事故仕世多素辞伊昔家临淄提擕弄齐瑟置酒饮胶东淹留憩髙宻此欢谓可终外物始难毕摇荡箕濮情穷年迫忧慄末涂幸休明栖集建薄质已免负薪苦乃游椒兰室清论事究万美话信非一行觞奏悲歌永夜继白日华屋非蓬居时髦岂余匹中饮顾昔心怅焉若有失刘桢卓荦偏人而文最有气所得颇经竒贫居晏里闬少小长东平河兖当冲要沦漂薄许京广川无逆流招纳厠羣英北渡黎阳津南登宛郢城既览古今事颇识治乱情欢友相解达敷奏究平生矧荷明哲顾知深觉命轻朝游牛羊下暮坐括掲鸣终嵗非一日传巵弄新声辰事既难谐欢愿如今幷唯羡肃肃翰缤纷戾髙冥应玚汝颍之士流离世故颇有飘薄之叹嗷嗷云中鴈举翮自委羽永梁弱水湄违寒长沙渚顾我梁州时缓步集颍许一旦逢世难沦薄恒羁旅天下昔未定託身早得所官渡厠一卒乌林预艰阻晩节值衆贤会同庇天宇列坐䕃华榱金樽盈清醑始奏延露曲继以阑夕语调笑辄酬答嘲谑非慙沮倾躯无遗虑在心良已叙阮瑀管书记之任故有优渥之言河洲多沙尘风悲黄云起金羁相驰逐聨翩何穷已庆云惠优渥微薄攀多士念昔渤海时南皮戏清沚今复河曲游鸣葭汎兰汜躧步陵丹梯并坐侍君子妍谈既愉心哀音信睦耳倾酤系芳醑酌言岂终始自从食苹来唯见今日美平原侯植公子不及世事但美遨游然颇有忧生之嗟朝游登凤阁日暮集华沼倾柯引弱板攀条摘蕙草徙倚穷骋望目极尽所讨西顾太行山北眺邯郸道平衢修且直白杨信袅袅副君命饮䜩欢娱写懐抱良游匪昼夜岂云晩与早衆宾悉精妙清辞丽兰藻哀音下回鹄余哇彻清昊中山不却醉饮徳方觉饱愿以黄发期养生念将老谢惠连秋懐诗评云小谢才思富健恨其兰玉夙彫故长辔未骋然秋懐擣衣之制虽复灵运锐思亦何以加焉又巧为淫丽歌謡风人第一平生无志意少小婴忧患如何乗苦心矧复值秋晏皎皎天月明奕奕河星烂萧瑟含风蝉寥唳度云鴈寒商动清闺孤灯暧幽幔耿介繁虑积展转长宵半夷险难预谋倚伏昧前算虽好相如达不同长卿慢颇悦郑生偃无取白衣宦未知古人心且从性所翫宾至可命觞朋来当染翰高台骤登践清浅时陵乱頽魄不再圆倾䂀无两旦金石终销毁丹青暂彫焕各勉𤣥发欢无贻白首叹因歌遂成赋聊用布亲串擣衣衡纪无淹度晷运倐如催白露滋园菊秋风落庭槐肃肃莎鸡羽烈烈寒螀啼夕隂结空幕宵月皓中闺美人戒裳服端餙相招擕簪玉出北房鸣金步南阶櫩髙砧响发楹长杵声哀微芳起两䄂轻汗染双题纨素既已成君子行未归裁用笥中刀缝为万里衣盈箧自余手幽缄俟君开腰带准畴昔不知今是非谢𤣥晖晩登三山还望京邑诗评云𤣥晖诗其源出于谢琨微伤细宻颇在不伦一章之中自有玉石然竒章秀句往往警遒足使叔源失步明逺变色目善发诗瑞而未篇诗踬此其意锐而才弱也然至为后进士子之所嗟慕渔隐丛话云古今诗人以诗名世者或只一句如池塘生春草则谢康乐也澄江静如练则谢宣城也夫岂在多哉灞涘望长安河阳视京县白日丽飞甍参差皆可见余霞散成绮澄江静如练喧鸟覆春洲杂英满芳甸去矣方滞淫懐哉罢欢宴佳期怅何许泪下如流霰有情知望乡谁能鬒不变酬王晋安梢梢枝早劲涂涂露晚晞南中荣橘柚宁知鸿鴈飞拂露朝青阁日旰坐彤闱怅望一途阻参差百虑依春草秋更绿公子未西归谁能久京邑缁尘染素衣暂使下都夜发新林至京邑赠西府同僚大江流日夜客心悲未央徒念闗山近终知返路长秋河曙耿耿寒渚夜苍苍引领见京室宫雉正相望金波丽鳷鹊玉绳低建章驱车鼎门外思见昭邱阳驰晖不可接何况隔两乡风云有鸟路江汉限无梁常恐鹰隼击时菊委严霜寄言罻罗者寥廓已髙翔游东田戚戚苦无踪擕手共行乐寻云陟累榭随山望菌阁逺树暧芊芊生烟纷漠漠鱼戏新荷动鸟散余花落不对芳春酒还望青山郭之宣城出新林浦向板桥江路西南永归流东北鹜天际识归舟云中辨江树旅思倦摇摇孤游昔已屡既懽懐禄情复协沧洲趣嚣尘自兹隔赏心于此遇虽无𤣥豹姿终隠南山雾直中书省紫殿肃隂隂彤庭赫𢎞敞风动万年枝日华承露掌玲珑结绮钱深沈映朱网红药当阶飜苍苔依砌上兹言翔凤池鸣珮多清响信美非吾室中园思偃仰朋情以郁陶春物方骀荡安得陵风翰聊恣山泉赏观朝雨朔风吹飞雨萧条江上来既洒百常观复集九成台空蒙如薄雾散漫似轻埃平明振衣坐重门犹未开耳目蹔无扰懐古信悠哉戢翼希骧首乗流畏曝鲤动息无兼遂岐路多徘徊方同战胜者去剪北山莱和徐都曹宛洛佳遨游春色满皇州结轸青郊路回瞰苍江流日华川上动风光草际浮桃李成蹊径桑榆䕃道周东都已俶载言归望绿畴陶渊明山谷云宁律不谐而不使句弱用字不工而不使语俗此庾开府之所长也然有意于为诗也至于渊明则所谓不烦绳削而自合者虽然巧于斧斤者多疑其拙窘于检括者辄病其放孔子曰甯武子其智可及也其愚不可及也渊明之拙与放岂可为不知者道哉道人曰如我按指海印发光汝暂举心尘劳先起说者曰若以法眼观无俗不真若以世眼观无真不俗渊明之诗要当与一邱一壑者共之耳东坡云渊明诗质而实绮癯而实腴自曹刘鲍谢李杜诸公皆莫及也龟山语录云渊明诗所不可及者沖淡深精出于自然若曾用力学然后知渊明诗非着力之所能成韵语阳秋云山谷尝跋渊明诗巻云血气方刚时读此诗如嚼枯朩及绵厯世事知决定无所用智又尝论云谢康乐庾兰成之诗鑪锤之功不遗余力然未能窥彭泽数仞之墙者二子有意于俗人赞毁其功拙渊明直寄焉持是以论渊明诗亦可以知其闗键也又论陶潜谢朓诗皆平澹有思致非后来诗人憷心刿目雕琢者所为也大抵欲造平澹当自组丽中来落其华纷然后可造平澹之境如此则陶谢不足进矣今之人作多拙易诗而自以为平澹识者未尝不絶倒也梅圣俞和晏相诗云因令适性情稍欲到平澹若词未圆熟刺口剧菱芡言到平澹处甚难也所以赠杜挺之诗有作诗无古今欲造平澹难之句李白云秋水出芙蓉天然去雕餙平澹而到天然处则善矣饮酒张文潜云读饮酒诗窃爱其文词而慕其放达遯斋闲览云荆公尝言渊明诗有竒絶不可及之语如结庐在人境至心逺地自偏由诗人以来无此句也东坡云渊明意不在诗诗以寄其意耳採菊东篱下悠然见南山则本自採菊无意望山适举首而见之故悠然忘情趣闲而累逺此未可于文字语句间求之今皆作望南山觉一篇神气索然韵语阳秋云东坡拈出渊明谈理之诗有三一曰採菊东篱下悠然见南山二曰笑傲东轩下聊复得此生三曰客养千金躯临化消其寳皆以为知道之言葢摛章绘句嘲风弄月虽工亦何补若覩道者出语自然超诣非常人能蹈其轨辙也结庐在人境而无车马喧问君何能尔心逺地自偏採菊东篱下悠然见南山山气日夕佳飞鸟相与还此中有真意欲辩巳忘言同前东坡云靖节以无事为得此生则见役于物者非失此生耶秋菊有佳色裛露掇其英汎此忘忧物逺我遗世情一觞虽独进杯尽壶自倾日入羣动息归鸟趋林鸣啸傲东轩下聊复得此生同前东坡云饮酒诗客养千金躯临化消其寳寳不过躯躯化则寳亦亡矣人言靖节不知道吾不信也颜生称为仁荣公言有道屡空不获年长饥至于老虽留身后名一生亦枯藁死去何所知称心固为好客养千金躯临化消其寳裸葬何必恶人当解其表读山海经诗评云彭泽诗其源出于应璩又恊左思风力文体省浄殆无长语笃意真古辞兴婉惬毎观其文相为其德世叹其质真至如欢言酌春酒日暮天无云风华清美岂直为田家语邪古人隐逸诗人之宗也孟夏草朩长绕屋树扶疎衆鸟欣有託吾亦爱吾庐旣耕亦已种且还读我书穷巷隔深辙颇回故人车欢言酌春酒摘我园中蔬微雨从东来好风与之俱汎览周王传流观山海图俛仰终宇宙不乐复何如拟古日暮天无云春风扇微和佳人美清夜达曙酬且歌歌竟长叹息持此感人多明明云间月灼灼叶中花岂无一时好不久当如何问来使西清诗话云渊明意趣真古淡之宗诗家视渊明犹孔门视伯夷也其集屡经诸儒手校然有问来使二篇世葢未见独南唐与晁文元家二本之诗云云李白感秋诗陶令归去来田家酒应熟其取诸此尔从山中来早晩发天目我屋南忩下今生几丛菊蔷薇叶巳抽秋兰气当馥归去来山中山中酒应熟咏贫士蔡寛夫诗话云子厚之贬其忧悲憔悴之叹发于诗者诗为酸楚闵巳伤志固君子所不免然亦何至是卒以愤死未为达理也乐天旣遇闲放浪物外若真能脱屣轩冕者然荣辱得失之际铢铢校量而自矜其达毎诗未尝不着此意是岂真能忘之者哉亦力胜之耳惟渊明则不然观其贫士责子与其他所作当忧则忧遇喜则喜忽然忧乐两忘则随所遇而皆适未尝有择于其间所谓超世遗物者要当如是而后可也观三人之诗以意逆志人岂难见以是论贤不肖之实亦何可欺乎万族各有託孤云独无依暧暧虚中灭何时见余晖朝霞开宿雾衆鸟相与飞迟迟出林翮未夕复来归量力守故辙岂不寒与饥知音茍不存已矣何所悲责子山谷云观渊明此诗想见其人恺悌慈祥戏谑可观也白发被两鬓肌肤不复实虽有五男儿总不好纸笔阿舒已二八懒惰故无匹阿宣行志学而不爱文术雍端年十三不识六与七通子垂九龄但觅梨与栗天运茍如此且进杯中物饮酒山谷云渊明此诗乃知阮嗣宗当歛衽何况鲍谢诸子耶诗中不见斧斤而磊落清壮惟陶能之衰荣无定在彼此更共之邵生𤓰田中宁似东陵时寒暑有代谢人道毎如兹达人解其会逝将不复疑忽与一觞酒日夕欢相持拟挽词韵语阳秋云不立文字见性成佛之家达磨西方来有渊明时未有也观其拟挽词形影神三篇皆寓意髙达葢第一达磨也有生必有死早终非命促昨暮同为人今旦在鬼录魂气散何之枯形寄空朩娇儿索父啼良友抚我哭得失不复知是非安能觉千秋万嵗后谁知荣与辱但恨在世时饮酒不得足形影神序云贵贱贤愚莫不营营以惜生斯甚惑焉故极陈形影之苦言神辩自然以释之好事君子共取其心焉形赠影天城长不没山川无改时草朩得常理霜露荣悴之谓人最灵智独复不知兹适见在世中奄去靡归期奚觉无一人亲识岂相思但余平生物举目情悽洏我无腾化术必尔不复疑愿君取吾言得酒莫茍辞影答形存生不可言卫生每苦拙诚愿游崑华邈然兹道絶与子相遇来未尝异悲悦憩䕃若暂乖止日终不别此同既难常黯尔俱时灭身没名亦尽念之五情热立善有遗爱胡可不自竭酒云能消忧方此讵不劣神释大钧无私力万物自森着人为三才中岂不以我故与君虽异物生而相依附结託善恶同安得不相与三皇大圣人今复在何处彭祖夀永年欲留不得住老少同一死贤愚无复数日醉或能忘将非促龄具言善常所欣谁当为汝誉甚念伤吾生正宜委运去纵浪大化中不善亦不惧应尽便须尽无复独多虑下潠田舍获蔡宽夫诗话云秦汉以前字书未备旣多假借而音无反切平侧皆通用如庆云卿云臯陶咎繇之类大率如此诗瞻彼日月悠悠我思道之云逺曷云能来燕燕于飞下上其音之子于归逺送于南思与来音与南皆以为协声魏晋间此体犹在刘越石握中有白璧本自荆山璆惟彼太公望共此渭滨叟潘安仁位同单父邑愧无子贱歌岂敢陋微官但恐忝所荷是也自齐梁后旣拘以四声又限以音韵故大率以偶俪声病为工文气安得不卑弱乎惟陶渊明韩退之时时摆脱俗拘忌故栖字与乖字阳字与清字皆取其傍韵用葢笔力自足以胜之也贫居依稼穑戮力东林隈不言春作苦常恐负所懐司田眷有秋寄声与我谐饥者欢初饱束带候鸡鸣扬擑越平湖汎随清壑回郁郁荒山里猿声闲且悲哀风爱静夜林鸟喜晨开曰余作此来三四星火頽姿年逝已老其事未云乖遥谢荷莜翁聊得从君栖归园田居冷斋夜话云东坡尝云渊明诗初视若散缓熟视有竒趣如霭霭逺人村依依墟里烟狗吠深巷中鸡鸣桑树颠大率才髙意逺则所寓得其妙遂能如此少无适俗韵性本爱邱山误落尘网中一去三十年羁鸟恋旧林池鱼思故渊开荒南野际守拙归园田方宅十余亩草屋八九间榆栁䕃后园桃李罗堂前暧暧逺人村依依墟里烟狗吠深巷中鸡鸣桑树颠戸庭无尘杂虚室有余闲久座樊笼里复得反自然竹庄诗话巻四竹庄诗话卷五钦定四库全书竹庄诗话巻五李太白李阳冰云太白不读非圣人之书耻为郑卫之作故其言多似天仙之辞凡所着述言多讽兴自三代以来风骚之后驰驱屈宋鞭挞扬马千载独步唯公一人故王公趋风列岳结轨羣贤翕习如鸟归凤卢黄门云陈拾遗横制頽波天下质文翕然一变至今朝诗体尚有梁陈宫掖之风至公大变扫地併尽今古文集道而不行唯公文章横被六合可谓力敌造化欤山谷云余详李白诗如黄帝张乐于洞庭之野无首无尾不王故常非墨工椠人所可拟议蜀道难古今诗话云李太白初自蜀到京师贺知章闻其名见之请为文出蜀道难示之知章曰公非人间人岂太白星精耶于是解金貂换酒醉而归及见乌夜啼曰此诗可以哭鬼神噫吁戏危乎高哉蜀道之难难于上青天蚕丛及鱼凫开国何茫然尔来四万八千嵗不与秦塞通人烟西当太白有鸟道可以横絶峩眉巅地崩山摧壮士死然后天梯石栈相钩连上有六龙回日之髙标下有衡波逆折之回川黄鹤之飞尚不得过猨猱欲度愁攀援青泥何盘盘百步九折萦巖峦扪参厯井仰胁息以手抚膺坐长叹问君西游何时还畏涂巉巖不可攀但见悲鸟号古朩雄飞雌从遶林间又闻子规啼夜月愁空山蜀道之难难于上青天使人聴此凋朱颜连峯去天不盈尺枯松倒挂倚絶壁飞湍瀑流争喧豗砯崖转石万壑雷其崄也若此嗟尔逺道之人胡为乎来哉剑阁峥嵘而崔嵬一夫当闗万夫莫开所守或匪亲化为狼与豺朝避勐虎夕避长蛇磨牙吮血杀人如麻锦城虽云乐不如早还家蜀道之难难于上青天侧身西望长咨嗟乌栖曲姑苏台上乌栖时吴王宫里醉西施吴歌楚舞欢未毕青山欲衔半边日金壶丁丁漏水多起看秋月坠江波东方渐明奈乐何乌夜啼黄云城边乌欲栖归飞哑哑枝上啼机中织锦秦川女碧纱如烟隔窓语停梭向人问故夫欲说辽西泪如雨闗山月吕氏童䝉训云如晓月出天山苍茫云海间长风几万里吹度玉门闗及沙墩至梁苑二十五长亭大舶夹双橹中流鹅鹳鸣之类皆气葢一世学者能熟味之自然不褊浅矣明月出天山苍茫云海间长风几万里吹度玉门闗汉下白登道胡窥青海湾由来征战地不见有人还戌客望边色思归多苦颜髙楼当此夜叹息未应闲淮阴书懐寄王宋城沙墩至梁苑二十五长亭大舶夹双橹中流鹅鹳鸣云山扫空碧川岳涵余清飞凫从西来适与佳兴幷眷言王乔舄婉娈故人情复此亲懿会而増交道荣沿洄且不定飘忽怅徂征暝投淮隂宿欣得漂母迎斗酒烹黄鸡一飡感素诚予为楚壮士不是鲁诸生有徳必报之千金耻为轻缅书羁孤意逺寄棹歌声襄阳歌六一居士云落日欲没岘山西倒着接䍦花下迷襄阳小儿齐拍手大家齐唱白铜鞮此常言也至于清风明月不用一钱买玉山自倒非人推然后见太白之横放所以惊动千古者固不在此乎落日欲没岘山西倒着接䍦花下迷襄阳小儿齐拍手拦街争唱白铜鞮傍人借问笑何事笑杀山公醉似泥鸬鹚杓鹦鹉杯百年三万六千日一日须倾三百杯遥看汉水鸭头绿恰似蒲萄初酦醅此江若变作春酒垒麴便筑糟邱台金鞍骏马换少妾笑坐金鞍歌落梅车傍侧挂一壶酒凤笙龙管行相催咸阳市上叹黄犬何如月下倾金罍君不见晋朝羊公一片石龟头剥落生莓苔泪亦不能为之堕心亦不能为之哀清风明月不用一钱买玉山自倒非人推舒州杓力士铛李白与尔同死生襄王云雨今安在江水东流猿夜声望庐山瀑布泉苕溪渔隠诗太白望庐山絶句云云东坡美之有诗云帝遣银河一𣲖垂古来唯有谪仙词然余谓太白古诗云海风吹不断江月照还空磊落清壮语简而意尽优于絶句多矣日照香炉生紫烟遥㸔瀑布挂前川飞流直下三千尺疑是银河落九天同前西登香炉峯南见瀑布水挂流三百丈喷壑数十里歘如飞电来隠若白虹起初惊河汉落半洒云天里仰观势转雄壮哉造化功海风吹不断江月照还空空中乱潨射左右洗青壁飞珠散轻霞流沬沸穹石而我游名山对之心益闲无论潄琼液还得洗尘颜且谐宿所好永愿辞人间长干行山谷云太白集中长干行二篇妾髪初覆额真太白作也忆妾深闺里李益尚书作也所谓痴妬尚书李十郎者也词意亦清丽可喜乱之太白诗中亦不甚逺大儒曾子固刋定亦不能别也太白豪放人中凤凰麒麟譬如生富贵人虽醉梦暝暗啽呓中作无义语终不作寒乞声耳妾发初覆额折花门前剧郎骑竹马来遶床弄青梅同居长千里两小无嫌猜十四为君妇羞颜未尝开低头向暗壁千唤不一回十五始展眉愿同尘与灰常存抱柱信岂上望夫台十六君逺行瞿塘滟滪堆五月不可触猿鸣天上哀门前旧行迹一一生苍苔苔深不可扫落叶秋风早八月蝴蝶黄双飞西园草感此伤妾心坐愁红颜老早晩下三巴预将书报家相迎不道逺直至长风沙同前忆妾深闺里烟尘不曾识嫁与长千人沙头候风色五月南风兴思君下巴陵八月西风起想君发扬子去来悲如何见少别离多湘潭几日到妾梦越风波昨夜狂风度吹折江头树淼淼暗无边行人在何处好乗浮云骢佳期兰渚东鸳鸯绿蒲上翡翠锦屛中自怜十五余颜色桃花红那作商人妇愁水复愁风金陵酒肆留别诗眼云山谷言学者苦不见古人用意处但得其皮毛所以去之更逺如风吹栁花满店香若人复能为此句亦未是太白至于吴姬压酒劝客尝压酒字他人亦难及金陵子弟来相送欲行不行各尽觞益不同请君试问东流水别意与之谁短长至此乃真太白妙处当潜心焉故学者先以识为主禅家所谓正法眼直须具此眼目方可入道风吹栁花满店香吴姬压酒劝客尝金陵子弟来相送欲行不行各尽觞请君问取东流水别意与之谁短长逺别离乐府录云李白乐府有逺别离其言深哀而思切吴迈江文通之作皆不及也逺别离古有皇英之二女乃在洞庭之南潇湘之浦海水直下万里深谁人不言此离苦日惨惨兮云冥冥猩猩啼烟兮鬼啸雨我纵言之将何补皇穹窃恐不照余之忠诚雷凭凭兮欲吼怒尧舜当之亦禅禹君失臣兮龙为鱼权归臣兮䑕变虎或云尧幽囚舜野死九疑聨緜皆相似重瞳孤坟竟何是帝子泣兮绿云间随风波兮去无逺恸哭兮逺望见苍梧之深山苍梧山崩湘水絶竹上之泪乃可灭君马黄乐府题解云君马黄臣马苍二马同逐君马良终言美人归以南归以北驾车驰马今我心伤李白拟遂有君马黄我马白马色虽不同人心本无隔其末乃云相知在急难独好亦何益白之能自驰骋不与古人同圏套非逺非近此可谓善学诗者欤君马黄我马白马色虽不同人心本无隔共作游冶盘双行洛阳陌长剑既照曜髙冠何赩赫各有千金裘俱为五侯客勐虎落䧟穽壮夫时屈厄相知在急难独好亦何益临江王节士歌乐府题解云李白亦有此拟而感激奋励有古忠烈之意云洞庭白波朩叶稀燕鸿始入吴云飞吴云寒燕鸿苦风号沙宿潇湘浦节士感秋泪如雨白日当天心照之可以事明主壮士愤雄风生安得倚天剑跨海斩长鲸杜子美山谷云子美诗妙处乃在无意于文夫无意而意已至非广之以风雅颂深之以离骚九歌安能咀嚼其味閴然入其门耶彼喜穿凿者弃其大㫖取其发兴于所遇林泉人物草朩虫鱼以为物物皆有所託如世间商度隠语老则子美之诗委地矣秦少游云苏武李陵之诗长于髙妙曹植刘公干之诗长于豪逸陶潜阮籍之诗长于沖澹谢灵运鲍照之诗长于峻洁徐陵庾信之诗长于藻丽子美者穷髙妙之格极豪益之气包沖澹之趣兼峻洁之姿备藻丽之态而诸家所作不及焉王荆公云李白歌诗豪放飘逸人固莫及然具格止于此而已不知变也至于甫则悲懽穷泰发敛抑扬疾徐纵横无施不可故其诗有平淡简易者有绮丽精确者有丽重威武若三军之帅者有奋迅驰骤若泛驾之马者有淡泊闲静若山谷隠士者有风流藴借若贵介公子者盖其诗绪宻而思深观者茍不能臻其阃奥未易识其妙处唐子西语录云六经之后便有司马迁三百五篇之后便有杜子美六经不可学亦不须学故作文当学司马迁作诗当学杜子美二书亦须常读所谓不可一日无此君也苕溪渔隠云近时学诗者率宗江西然殊不知江西本亦学少陵者也故陈无已曰豫章之学博矣而法于少陵故其诗近之今少陵之诗后生少年不复过目抑亦失江西之意乎江西平日语学者为诗㫖趣亦独宗少陵一人而已余为是说盖欲学诗者师少陵友江西则两得之矣奉赠韦左丞丈诗眼云山谷言文章必谨布置毎见后学多告以原道命意曲折后予心此槩考古人法度如赠韦见素诗云纨袴不饿死儒冠多误身此一篇立意故使人静听而具陈之自甫昔少年日早充观国賔致君尧舜上再使风俗淳皆儒冠事业也自此意竟萧条至蹭蹬无纵鳞言误身如此也则意举而文备故巳有是诗矣然必言其所以见韦者于是有厚愧真知之句所以真知者谓传诵其诗也然宰相职在荐贤不当徒爱人而巳士故不能无望故曰窃效贡公喜难甘原宪贫果不能荐贤则去之可也故曰焉能心怏怏秪是走踆踆又将入海而去秦也然其去也必有迟迟不忍之意故曰尚怜终南山回首清渭滨则所知不可以不别故曰常拟报一饭况懐辞大臣夫如此是可以相忘于江湖之外虽见素亦不得而见矣故曰白鸥波浩荡万里谁能驯终焉此诗前贤録为压巻葢布置最得正体如官府甲第门堂房室各有定处不可乱也韩文公原道于书之尧典如此其它皆谓之变体可也又云诗有一篇命意有句中命意如老杜上韦见素诗布置如此是一篇命意也至其道迟迟不忍去之意则曰尚怜终南山回首清渭濵其道欲与见素别则曰常拟报一饭况懐辞大臣此句中命意也葢如此然后顿挫髙雅纨袴不饿死儒冠多误身丈人试静聴贱子请具陈甫昔少年日早充观国宾读书破万巻下笔如有神赋料杨雄敌诗㸔子建亲李邕求识面王翰愿卜隣自谓颇挺出立登要路津致君尧舜上再使风俗淳此意竟萧条行歌非隠沦骑驴三十载旅食京华春朝扣富儿门暮随肥马尘残盃与冷炙到处潜悲辛主上顷见徴歘然欲求伸青冥却垂趐蹭蹬无纵鳞甚愧丈人厚甚知丈人真每于百寮上猥诵佳句新窃效贡公喜难甘原宪贫焉能心怏怏秪是走踆踆今欲东入海即将西去秦尚怜终南山回首清渭滨常拟报一饭况懐辞大臣白鸥没浩荡万里谁能驯发秦州少陵诗纵目云云纪行诗发秦州至鳯凰台发同谷县至成都府合二十四首皆以纪行为先后无复差舛昔韩子苍常论此诗笔力变化当与太史公诸赞方驾学者宜常讽诵之我衰更懒拙生事不自谋无食问乐土无衣思南州汉源十月交天气如凉秋草朩未黄落况闻山水幽栗亭名更佳下有良田畴充肠多薯蓣崖宻亦易求宻竹复冬笋清池可方舟虽伤旅寓逺庶遂平生游此邦俯要冲实恐人事稠应接非本性登临未销忧谿谷无异石塞田始徴收岂复慰老夫惘然难久留日色隠孤戌乌啼满城头中宵驱车去饮马寒塘流磊落星月髙苍茫云雾浮大哉干坤内吾道长悠悠赤谷天寒霜雪繁游子有所之岂但嵗月暮重来未有期晨发赤谷亭险艰方自兹乱石无改辙我车已载脂山深苦多风落日童稚饥悄然村墟迥烟火何由追贫病转零落故乡不可思常恐死道路永为髙人嗤铁堂崃山风吹游子缥缈乗险絶硖形蔵堂隍壁色立积铁径摩穹苍蟠石与厚地裂修纎无垠竹嵌空太始雪威迟哀壑底徒旅惨不悦水寒长氷横我马骨正折生涯抵弧矢盗贼殊未灭飘蓬踰三年回首肝肺热盐井卤中草朩白青者官盐烟官作既有程煮盐烟在川汲井嵗榾榾出车日连连自公斗三百转致斛六千君子慎止足小人苦喧阗我何良叹嗟物理固自然寒硖行迈日悄悄山谷势多端云门转絶岸积阻霾天寒寒硖不可度我实衣裳单况当仲冬交泝沿增波澜野人寻烟语行子旁水餐此生免荷殳未敢辞路难法镜寺身危适他州勉强终劳苦神伤山行深愁破崖寺古婵娟碧藓浄萧摵寒箨聚回回山根水冉冉松上雨洩云蒙清晨初日翳复吐朱甍半光炯户牖灿可数拄䇿忘前期出萝已亭午冥冥子规呌微径不复取青阳崃塞外苦厌山南行道弥恶冈峦相经亘云水气参错林迥硖角来天窄壁面削磎西五里石奋怒向我落仰㸔日车侧俯恐坤轴弱魑魅啸有风霜霰浩漠漠昨忆踰陇坂髙秋视吴岳东笑莲花卑北知崆峒薄超然侔壮观已谓殷寥廓突兀犹趂人及兹叹冥寞龙门镇细泉兼轻氷沮洳栈道湿不辞辛苦行迫此短景急石门云雪隘古镇峯峦集旌竿暮惨澹风水白刃澁胡为屯成臯防虞此何及嗟尔逺戍人山寒夜中泣石龛熊罴咆我东虎豹号我西我后鬼长啸我前狨又啼天寒昏无日山逺道路迷驱车石龛下仲冬见虹霓伐竹者谁子悲歌上云梯为官采美箭五嵗供梁齐苦云直簳尽无以充提擕奈何渔阳骑飒飒惊蒸黎积草岭连峯积长隂白日递隠见飕飕林响交惨惨石状变山分积草岭路异明水县旅泊吾道穷衰年嵗时倦卜居尚百里休驾役诸彦邑有佳主人情如已会面来书语絶妙逺客惊深眷食蕨不愿余茅茨眼中见泥功山朝行青泥上暮在青泥中泥泞非一时版筑劳人功不畏道路永反将汩没同白马为铁骊小儿成老翁哀猿透却坠死鹿力所穷寄语北来人后来莫匆匆鳯凰台亭亭凤凰台北对西康州西伯今寂寞凤声亦悠悠山峻路絶踪石林气髙浮安得万丈梯为君上上头恐有无母鶵饥寒日啾啾我能剖心血饮啄慰孤愁心以当竹实炯然无外求血以当醴泉岂徒比清流所重王者瑞敢辞微命休坐㸔綵翮长举意八极周自天衔瑞图飞下十二楼图以奉至尊凤以垂鸿猷再光中兴业一洗苍生忧深衷正为此羣盗何淹留发同谷县贤有不黔突圣有不暖席况我饥愚人焉能尙安宅始来兹山中休驾喜地僻奈何迫物累一嵗四行役忡忡去絶境杳杳更逺适停骖龙潭云回首虎崖石临岐别数子握手泪再滴交情无旧深穷老多惨慽平生嬾拙意偶值栖遁迹去住与愿违仰慙林间翮木皮岭首路栗亭西尚想凤凰村季冬擕童稚辛苦赴蜀门南登朩皮岭艰险不易论汗流被我体祁寒为之暄逺岫争辅佐千巖自崩奔始知五岳外别有他山尊仰干塞天明俯入裂厚坤再闻虎豹鬭屡跼风水昏髙有废阁道摧折如断辕下有冬青林石上走长根西崖特秀发焕若灵芝繁润聚金碧气清无沙土㾗忆观崑崙图目系𤣥圃存对此欲何适黙伤垂老魂白沙渡畏途随长江渡口下絶岸差池上舟楫杳窕入云汉天寒荒野外日暮中流半我马向北嘶山猿饮相唤水清石礧礧沙白滩漫漫迥然洗愁卒多病一疎散髙壁抵嵚崟洪涛越凌乱临风独回首揽辔复三叹水㑹渡山行有常程中夜尚未安微月没已久崖倾路何难大江动我前汹若溟渤寛篙师暗理楫謌笑轻波澜霜浓朩石滑风急手足寒入舟已千忧陟巘仍万盘回眺积水外始知衆星干逺游令人瘦衰病慙加餐飞仙阁土门山行窄微径缘秋豪栈云阑千峻梯石结构牢万壑欹疎林积隂带奔涛寒日外淡泊长风中怒号歇鞍在地底始觉所厯髙往来杂坐卧人马同疲劳浮生有定分饥饱岂可逃叹息谓妻子我何随汝曹五盘五盘虽云险山色佳有余仰凌栈道细俯映江朩疎地僻无网罟水清反多鱼好鸟不妄飞野人半巢居喜见淳朴俗坦然心神舒东郊尚格鬭巨猾何时除故乡有弟妹流落随邱墟成都万事好岂若归吾庐龙门阁清江下龙门絶壁无尺土长风驾髙浪浩浩自太古危途中萦盘仰望垂线缕滑石欹谁凿浮梁袅相拄目眩陨杂花头风吹过雨百年不敢料一坠那得取饱闻经瞿塘足见渡大庾终身厯艰险恐惧从此数石柜阁唐子西语云秦中纪行诗如江间饶竒石未为极胜至暝色带逺客则不可及已季冬日已长山晩半天赤蜀道多草花江间饶竒石石柜曾波上临虚荡髙壁清晖回羣鸥暝色带逺客羁栖负幽意感叹向絶迹信甘孱懦婴不独冻馁逼优游谢康乐放波陶彭泽吾衰未自由谢尔性所适拮栢渡青冥寒江渡架竹为长桥竿湿烟漠漠江水风萧萧连笮动袅娜征衣飒飘飖急流鸨鹢散絶岸鼋鼍骄西辕自兹异东逝不可要髙通荆门路濶会沧海潮孤光隠顾盻游子怅寂寥无以洗心胷前登但山椒剑门惟天有设险剑阁天下壮连山抱西南石角皆北向两崖崇墉倚刻画城郭状一夫怒临关百万未可傍珠玉走中原岷峨气悽怆三皇五帝前鸡犬各相放后王尚柔逺职贡道已丧至今英雄人髙视见霸王幷吞与割据极力不相让吾将罪真宰意欲铲叠嶂恐此复偶然临风黙惆怅鹿头山鹿头何亭亭是日慰饥渇连山西南断俯见千里豁游子出京华剑门不可越及兹阻险尽始喜原野濶殊方昔三分霸气曾间发天下今一家云端失双阙悠然想扬马断起名硉兀有文令人伤何处埋尔骨纡余脂膏地惨澹豪侠窟杖钺非老臣宣风岂専达冀公柱石姿论道邦国活斯人亦何幸公镇踰嵗月成都府翳翳桑榆日照我征衣裳我行山川异忽在天一方但逢新人民未卜见故乡大江东流去游子去日长曾城填华屋季冬树朩苍喧然名都会吹箫间笙簧信美无与适侧身望川梁鸟雀夜各归中原杳茫茫初月出不髙衆星尚争光自古有羇旅我何苦哀伤病柏石林诗话云病栢病橘枯椶枯柟皆当时事病栢当为明皇作与杜鹃行意同枯椶皆民力之残困其篇中自言矣枯柟云犹含栋梁具无复云霄志当为房次律之徒作惟病橘始言惜哉结实小酸澁如棠梨未以比荔枝劳民疑若指佞倖之不得志者自汉魏以来诗人用意深逺不失古风惟此为然不但语之工也有栢生崇冈童童状车葢偃蹙龙虎姿生当风云㑹神明依正直故老多再拜岂知千年根中路颜色壊出非不得地蟠据亦髙大嵗寒忽无凭日夜柯叶改丹鳯领九雏哀鸣翔其外䲭鸮志意满养子穿穴内客从何乡来伫立久吁怪静求𤣥精理浩荡难倚頼病橘羣橘少生意虽多亦奚为惜哉结实小酸澁如棠梨剖之尽蠧虫彩掇爽其宜纷然不适口岂只存其皮萧萧半死叶未忍别故枝𤣥冬霜雪积况乃回风吹尝闻蓬莱殿罗列潇湘姿此物嵗不稔玉食失光辉㓂盗尚凭陵当君减膳时汝病是天意吾谂罪有司忆昔南海使奔腾献荔枝百马死山谷到今耆旧悲枯椶蜀门多椶榈髙者十八九其皮割剥甚虽衆亦易朽徒布如云叶青青嵗寒后交横集斧斤凋丧先蒲栁伤时苦军乏一物官尽取嗟尔江汉人生成复何有有同枯椶朩使我沉叹久死者即已休生者何自守啾啾黄雀啄侧见寒蓬走念尔形影干摧残没藜莠枯柟楩柟枯峥嵘乡党皆莫记不知几百嵗惨惨无生意上枝摩皇天下根盘厚地巨围雷霆坼万孔蝼蚁萃冻雨落流胶衡风夺佳气白鹄遂不来天鸡为愁思犹含栋梁具无复霄汉志良工古昔少识者出涕泪种榆水中央成长何容易截承金露盘袅袅不自畏李潮八分小篆歌渔隠丛话云此诗叙书之颠末可谓详尽后人笔力岂能到此而峄山碑枣朩传刻之语尤为人所取信仓颉鸟迹既茫昧字体变化如浮云陈仓石皷又已讹大小二篆生八分秦有李斯汉蔡邕中间作者寂不闻峄山之碑野火焚枣朩传刻肥失真苦县光和尚骨立书贵瘦硬方通神惜哉李蔡不复得吾甥李潮下笔亲尚书韩择朩骑曹蔡有邻开元以来数八分潮也掩有二子成三人况潮小篆逼秦相快剑长㦸森相向八分一字直百金蛟龙盘拏肉屈强吴郡张颠夸草书草书非古空雄壮岂如吾甥不流宕丞相中郎丈人行巴东逢李潮逾月求我歌我今衰老才力薄潮乎潮乎奈汝何秋日䕫府咏懐奉寄郑监李宾客一百韵石林诗话云长篇最难晋魏以前无过十韵者葢尝使人以意道志初不以叙事倾侧为工至咏懐北征诸篇穷极笔力如太史公纪此古今絶唱蔡寛夫诗话云子美诗善叙事故号诗史其律诗多至百韵本末贯穿如一词前此盖未有元稹云子美铺陈终始排比声韵大或千言次犹数百词气豪迈而风调清深属对律切而脱弃凡近山谷云好作竒语自是文章一病但当以理为主理得而词顺自然出羣拔萃观子美到䕫州后诗不烦绳削而自合矣絶塞乌蛮北孤城白帝邉飘零仍百里消渇已三年雄剑鸣开匣羣书满系船乱离心不展衰谢日萧然筋力妻孥问菁华歳月迁登临多物色陶冶赖诗篇崃束沧江起巖排石树圆拂云霾楚气潮海蹴吴天煮井为盐速烧畬度地偏有时惊叠嶂何处覔平川鸂鶒双双舞猕猴垒垒悬碧罗长似带锦石小如钱春草何曾歇寒花亦可怜猎人吹戍火野店引山泉唤起搔头急扶行几屐穿两京犹薄产四海絶随肩幕府初交辟郎官幸备员𤓰时犹旅寓萍泛苦夤缘药饵虚狼借秋风洒静便开襟驱瘴疠明目扫云烟髙宴诸侯礼佳人上客前哀筝伤老大华屋艳神仙南内开元曲常时弟子传法歌声变转满坐涕潺湲弔影䕫州僻回肠杜曲煎即今龙廏水莫带犬戎羶耿贾扶王室萧曹供御筵乗威灭蜂虿戮力効鹰鹯旧物森犹在凶徒恶未悛国须行战伐人忆止戈鋋奴仆何知礼恩荣错与权胡星一彗孛黔首遂拘挛哀痛丝纶切烦苛法令蠲业成陈始王兆喜出于畋宫禁经纶宻台阶翊戴全熊罴载吕望鸿鴈美周宣侧聴中兴主长吟不世贤音徽一柱数道理下牢千郑李光时论文章并我先隂何尚清省沈宋歘聨翩律比崑崙竹音知燥湿絃风流俱善价惬当久忘筌置驿常如此登龙盖有焉虽云隔礼数不敢坠周旋髙视收人表虚心味道𤣥马来皆汗血鹤唳必青田羽翼商山起蓬莱汉阁连管宁纱帽浄江令锦袍鲜东郡时题壁南湖日扣舷逺游凌絶境佳句染华牋每欲孤飞去徒为百虑牵生涯已寥落国步尚迍邅衾枕成芜没池塘作弃捐别离忧怛怛伏腊涕涟涟露菊班丰镐秋蔬影涧瀍共谁论昔事几处有新阡富贵空回首喧争懒着鞭兵戈尘漠漠江汉月娟娟局促㸔秋鷰萧疎聴脱蝉雕虫蒙记忆烹鲤问沉緜卜羡君平杖偷存子敬氊囊虚把钗钏金尽拆花钿甘子隂凉叶茅斋八九椽阵图沙北岸市暨瀼西巅羇绊心尝折栖迟病即痊紫收岷岭芓白种陆家莲色好梨胜颊穰多栗过拳勅厨唯一味求饱或三鳣儿去㸔鱼笱人来坐马鞯縳柴门窄窄通竹熘涓涓堑抵公畦稜村依野庙壖缺篱将棘拒倒石赖藤缠借问频朝谒何如穏昼眠谁云行不逮自觉坐能坚雾雨银章澁馨香粉署妍紫鸾无近逺黄雀任翩翾困学违从衆明公各勉旃声华夹宸极早晩到星躔恳谏留匡鼎诸儒引服䖍不逢输鲠直会是正陶甄宵旰忧虞轸黎元疾苦騈云台终日画青简为谁编行路难何有招寻兴已専由来具飞檝暂拟控鸣弦身许双峯寺门求七祖禅落帆追宿昔衣褐向真诠安石名髙晋昭王客赴燕途中非阮籍查上似张骞披拂云宁在淹留景不延风期终破浪水怪莫飞涎他日辞神女伤春怯杜鹃淡交随聚散泽国遶回旋本自依迦叶何曾籍偓佺鑪峯生转盻橘井尚髙褰东走穷归鹤南征尽跕鸢晩闻多妙教卒践塞前愆顾凯丹青列头陁琬琰镌衆香深黯黯几地肃芊芊勇勐为心极清羸任体孱金箆空刮眼镜象未离铨自京赴奉先县咏怀五百字杜陵有布衣老大意转拙许身一何愚窃比稷与契居然成濩落白首甘契阔盖棺事则已此志常觊豁穷年忧黎元叹息肠内热取笑同学翁浩歌弥激烈非无江海志萧洒送日月生逢尧舜君不忍便永诀当今廊庙具构厦岂云缺葵藿倾太阳物性固莫夺顾惟蝼螘辈但自求其穴胡为慕大鲸辄拟偃溟渤以兹悟生理独耻事干谒兀兀遂至今忍为尘埃没终媿巢与由未能易其节沉饮聊自适放歌破愁絶歳暮百草零疾风髙冈裂天衢阴峥嵘客子中夜发霜严衣带断指直不得结凌晨过骊山御榻在嵽嵲蚩尤塞寒空蹴蹋崖谷滑瑶池气郁律羽林相摩戞君臣留欢娱乐动殷樛嶱赐浴皆长缨与宴非短褐彤庭所分帛本自寒女出鞭挞其夫家聚歛贡城阙圣人筐篚恩实欲邦国活臣如忽至理君岂弃此物多士盈朝廷仁者宜战慄况闻内金盘尽在卫霍室中堂舞神仙烟雾散玉质煖客貂鼠裘悲管逐清瑟劝客駞蹄羮霜橙压香橘朱门酒肉臭路有冻死骨荣枯咫尺异惆怅难再述北辕就泾渭官渡又改辙羣水从西下极目髙崪几疑是崆峒来恐触天柱折河梁幸未坼枝撑声窸窣行旅相攀援川广不可越老妻寄异县十口隔风雪谁能久不顾庶往共饥渇入门闻号咷幼子饥巳卒吾宁舍一哀里巷亦呜咽所媿为人父无食致夭折岂知秋未登贫窭有仓卒生常免租税名不𨽻征伐抚迹犹酸辛平人固骚屑黙思失业徒因念逺戍卒忧端齐终南澒洞不可掇竹庄诗话巻五竹庄诗话卷六钦定四库全书竹庄诗话巻六杜子美十二月一日诗眼云古人律诗亦是一片文章语或似无伦次而意若贯珠十二月一日诗云今朝腊月春意动云安县前江可怜此诗立意念歳月之迁易感异郷之飘泊其曰一声何处送书鴈百丈谁家上水船则羇愁旅思皆在目前未将梅蘂惊愁眼要取楸花媚逺天梅望春而花楸将夏而繁乃言滞留之势当自冬过春始终见梅楸则百花之开落皆在其中矣以此益念故国思朝廷故曰光明起草人所羡肺病几时朝日边闻官军收河北诗云剑外忽传收蓟北初闻涕泪满衣裳夫人感极则悲悲定而后喜忽闻大盗之平喜唐室复见太平顾视妻子知免流离故曰却看妻子愁何在其喜之至也不知手之舞之足之蹈之故曰漫展诗书喜欲狂从此有乐生之心故曰白日放歌须纵酒于是率中原流寓之人同归以青春和暖之时节归故曰青春作伴好还乡言其道涂则曰欲从巴崃穿巫崃言其所归则曰便下襄阳向洛阳此葢曲尽一时之意惬当衆人之情通畅而有条理如辨士之语言也游子诗六巴蜀愁谁语吴门兴杳然巴蜀既无可语言故欲逺之吴㑹九江春草外则想像将来吴门之景物三崃暮帆前则去路先涉三崃之风波厌就成都卜休为吏部眠君平之卜所以养生毕卓之酒所以忘忧今皆不能如意则犯三崃之险适九江之逺岂得巳也哉夫奔走万里无所税驾伤人世险隘不能容巳故曰蓬莱如可到衰白问羣仙终焉题桃树诗云小径升堂旧不斜五株桃树亦从遮此诗意在第一句旧堂小径从来不斜又五桃遮掩之巳若图画矣中间四句皆旧日方天下太平家给食足有桃实则餽贫人故曰髙秋总餽贫人实和气应期而至人意闲而乐之故曰来歳还舒满树花家家有忠厚之风处处有鲁恭之化故曰窓戸毎宜通乳鷰儿童莫信打慈鵶及题此诗时所向皆寡妻羣盗何暇如此故曰非今日乃往年天下车书正一家时也然所谓意若贯珠今人不求意思闗纽但以相似语言为贯穿以停穏笔画为端直岂不浅近也哉今朝腊月春意动云安县前江可怜一声何处送书鴈百丈谁家上水船未将梅蘂惊愁眼更取楸花媚逺天明光起草人所羡肺病几时朝日边闻官军收河南河北剑外忽传收蓟北初闻涕泪满衣裳却看妻子愁何在漫巻诗书喜欲狂白日放歌须纵酒青春作伴好还乡即从巴崃穿巫崃便下襄阳向洛阳游子巴蜀愁谁语吴门兴杳然九江春草外三崃暮帆前厌就成都卜休为吏部眠蓬莱如可到衰白问羣仙题桃树小径升堂旧不斜五株桃树亦从遮髙秋总餽贫人实来歳还舒满树花帘户毎宜通乳燕儿童莫信打慈鵶寡妻羣盗非今日天下车书正一家哀江头苏子由云大雅緜九章诵太王迁豳建都邑营宫室而巳至其八章迺曰肆不殄厥愠亦不陨厥问始及昆夷之怒上何也至其九章迺曰虞芮质厥成文王蹶厥生予曰有疏附予曰有先后予曰有奔奏予曰有御侮事不接文不属如连川断岭虽相去絶逺而气象联络观者知其脉理之为一也葢附离不以凿枘此最为文之髙致耳老杜陷贼时有哀江头诗予爱其词气如百金战马注坡蓦涧如履平地得诗人之遗法如白乐天诗词甚工然拙于纪事寸步不遗犹恐失之此所以望老杜之藩垣而不及也少陵野老呑声哭春日潜行曲江曲江头宫殿锁千门细栁新蒲为谁绿忆昔霓旌下南苑苑中万物生颜色昭阳殿里第一人同辇随君侍君侧辇前才人带弓箭白马嚼啮黄金勒翻身向天仰射云一箭正坠双飞翼明眸皓齿今何在血污游魂归不得清渭东流剑阁深去住彼此无消息人生有情泪沾臆江水江花岂终极黄昏胡骑尘满城欲往城南忘南北兵车行蔡寛夫诗话云齐梁以来文士喜为乐府辞然沿袭之久往往失其命题本意乌将八九子但咏乌雉朝飞但咏雉难鸣髙树颠但咏鸡大抵类此而甚有併其题失之者如相府莲讹为想夫怜如杨婆儿讹为杨叛儿之类是也葢辞人例多事语言不复详研考虽李白亦不免此惟老杜兵车行悲青坂无家别等数篇皆因事自出已意立题略不更蹈前人陈迹真豪杰也车辚辚马萧萧行人弓箭各在腰爷娘妻子走相送尘埃不见咸阳桥牵衣顿足拦道哭哭声直上千云霄道旁过者问行人行人但云㸃行频或从十五北防河便至四十西营田去时里正与裹头归来头白还戍边边庭流血成海水武皇开边意未已君不见汉家山东二百州千村万落生荆杞纵有健妇把锄犁禾生陇亩无东西况复秦兵耐苦战被驱不异犬与鸡长者虽有问役夫敢伸恨且如今年冬未休闗西卒县官急索租租税从何出信知生男恶反是生女好生女犹是嫁比邻生男埋没随百草君不见青海头古来白骨无人收新鬼烦寃旧鬼哭天隂雨湿声啾啾悲青坂我军青坂在东门天寒饮马太白窟黄头奚儿日尚西数骑弯弓敢驰突山雪河冰野萧瑟青是烽烟白人骨焉得附书与我军忍待明年莫仓卒后出塞许彦周诗话云诗有力量如弓之斗力其未挽时不知其难也及其挽之力不及处分寸不可强若出塞曲落日照大旗马鸣风萧萧悲笳数声动壮士惨不骄又八哀诗汝阳让太子眉宇真天人虬髯似太宗色映塞外春此等力量不容它人到朝进东门营暮上河阳桥落日照大旗马鸣风萧萧平沙列万幕部伍各见招中天悬明月令严夜寂寥悲笳数声动壮士惨不骄借问大将谁恐是霍嫖姚八哀诗伤时盗贼未息兴起王公李公叹旧懐贤终于张相国八公前后存没遂不诠次焉少陵诗总目云八哀诗古风中最为大笔崔徳符尝论斯文可以表里雅颂中古作者莫及也赠司空王公思礼司空出东夷童稚刷劲翮追随燕蓟儿颖锐物不隔服事哥舒翰意无流沙碛未甚拔行间犬戎大充斥短小精捍姿屹然强冦敌贯穿百万衆出入由咫尺马鞍悬将首甲外控鸣镝洗剑青海水刻铭天山石九曲非外蕃其王转深壁飞兔不近驾鸷鸟资逺击晓达兵家流饱闻春秋癖胷襟日沉静肃肃自有适潼闗初溃散万乗犹辟易偏禆无所施元帅见手格太子入朔方至尊狩梁益胡马缠伊落中原气甚逆肃宗登宝位塞望势敦迫公时徒歩至请罪将厚责际会清河公间道传玉册天王拜跪毕谠议果氷释翠华巻飞雪熊虎亘阡陌屯兵凤凰山帐殿泾渭辟金城贼咽喉诏镇雄所搤禁暴靖无双爽气春浙沥巷有从公歌野多青青麦及夫哭庙后复领太原役恐惧禄位髙怅望王土窄不得见清时呜唿就窀穸永系五湖舟悲甚田横客千秋汾晋间事与云水白昔观文苑传岂述廉蔺绩嗟嗟邓大夫士卒终倒㦸故司徒李公光弼司马天宝末北收晋阳甲胡骑攻吾城愁寂意不惬人安若泰山蓟北断右胁朔方气乃苏黎首见帝业二宫泣四郊九庙起頽压未散河阳卒思明伪臣妾复自碣石来火焚干坤猎髙视笑禄山公又大献捷异王册崇勲小敌信所怯拥兵镇河汴千里初妥帖青绳纷营营风雨秋一叶内省未入朝死泪终映睫大屋去髙栋长城扫遗堞平生白羽扇零落蛟龙匣雅望与英姿恻怆槐里接三军晦光彩烈士痛稠叠直笔在史臣将来洗箱箧吾思哭孤冢南纪阻归楫扶颠永萧条未济失利涉疲薾竟何人洒涕巴东崃赠左仆射郑国公严公武郑公瑚琏器华岳金天晶昔在童子日已闻老成名嶷然大贤后复见秀骨清开口取将相小心事友生阅书百氏尽落笔四座惊厯职匪父任嫉邪常力争汉仪尚整肃胡骑忽纵横飞传自河陇逢人问公卿不知万乗出雪涕风悲鸣受词剑阁道谒帝萧闗城寂寞云台仗飘飖沙塞旌江山少使者笳皷凝皇情壮士血相视忠臣气不平宻论正观体挥发岐阳征感激动四极聨翩收二京西郊牛酒再原庙丹青明匡汲俄宠辱卫霍竟哀荣四登会府地三掌华阳兵京兆空栁色尚书无履声羣乌自朝夕白马休横行诸葛蜀人爱文翁儒化成公来雪山重公去雪山轻记室得何逊韬钤延子荆四郊失壁垒虚馆开逢迎堂上指图画军中吹玉笙岂无成都酒忧国只细倾时观锦水钓问俗终相幷意待犬戎灭人蔵红粟盈以兹报主愿庶或禆世程烱烱一心在沉沉二䜿婴颜回竟短折贾谊徒忠贞飞旐出江汉孤舟转荆衡虚无马融笛帐望龙骧茔空余老宾客身上媿簪缨赠太子太师汝阳郡王琎汝阳让太子眉宇真天人虬髯似太宗色映塞外春往者开元中主恩视遇频出入独非时礼异见羣臣爱其谨洁极倍此骨肉亲从容聴朝后或在风雪晨忽思格勐兽苑囿腾清尘羽旗动若一万马肃駪駪诏王来射鴈拜命已挺身箭出飞鞚内上又回翠麟翻然紫塞翮下拂明月轮从人虽获多天笑不为新王每中一物手自与金银袖中谏猎书扣马久上陈竟无衔橜虞圣聪矧多仁官免供给费水有在藻鳞匪唯帝老大皆是王中勤晩年务置醴门引申白宾道大容无能永懐侍芳茵好学尚真烈义形必霑巾挥翰绮绣扬篇什若有神川广不可泝墓久狐兔隣宛彼汉中郡文雅见天伦何以开我悲泛舟俱逺津温温昔风味少壮已书绅旧游易磨灭衰谢多酸辛赠秘书监江夏李公邕长啸宇宙间髙才日陵替古人不可见前辈复谁继忆昔李公存词林有根柢声华当健笔洒落富清制风流散金石追琢山岳锐情穷造化理学贯天人际于谒走其门碑版照四裔各满深望还森然起凡例萧萧白杨路洞彻宝珠惠龙宫塔庙涌浩刼浮云卫宗儒俎豆事故吏去思计眄睐已皆虚跋踄曽不泥向来映当时岂独劝后世丰屋珊瑚钩麒麟织成罽紫骝随剑几义取无虚嵗分宅脱骖间感激懐未济衆归赒给美摆落多蔵秽独步四十年风聴九臯唳呜唿江夏姿竟掩宣尼袂往者武后朝引用多宠嬖否臧太常议面折二张势衰俗凛生风排荡秋旻霁忠贞负寃根宫阙深旒缀放逐早聨翩低垂困炎厉日斜鵩鸟入魂断苍梧帝荣枯走不暇星驾无安税几分汉庭竹夙拥文侯篲终悲洛阳狱事近小臣毙祸阶初负谤易力何深哜伊昔临淄亭酒酣託末契重叙东都别朝隂改轩砌论文到崔苏指尽流水逝近伏盈川雄未甘特进丽是非张相国相扼一危脆争名岂古然闗揵歘不闭例及吾家诗旷懐扫氛翳慷慨嗣真作咨嗟玉山桂钟律俨髙悬鲲鲸喷迢遰坡陁青州血芜没汶阳瘗哀赠竟萧条恩波延掲厉子孙存如线旧客舟凝滞君臣尚论兵将帅接燕蓟朗咏六公篇忧来豁䝉蔽故秘书少监武功苏公源明武功少也孤徒步客徐兖读书东岳中十载考坟典时下莱芜郭忍饥浮云巘负米晚为身每食脸必泫夜字照爇薪垢衣生碧藓庶以勤苦志报兹劬劳愿学蔚醇儒姿文包旧史善洒落辞幽人归来潜京辇射策君东堂宗匠集精选制可题未干乙科已大阐文章日自负掾吏亦累践晨趋阊阖内足踏宿昔趼一麾出守还黄屋朔风巻不暇陪八骏虏庭悲所遣平生满樽酒断此朋知展忧愤病二秋有恨石可转肃宗复社稷得无逆顺辨范晔顾其儿李斯忆黄犬秘书茂松色载从祠坛墠前后百巻文枕籍皆禁脔篆刻扬雄流溟涨本末浅青荧芙蓉剑犀兕岂独剸反为后辈亵予实苦懐缅煌煌斋房芝事絶万手搴垂之俟来者正始徴劝勉不要悬黄金胡为投乱贙结交三十载吾与谁游衍荥阳复冥漠罪罟已横罥呜唿子逝日始泰则终蹇长安米万钱凋丧尽余喘战伐何当解归帆阻清沔尚缠漳水疾永负蒿里饯故着作郎贬台州司户荥阳郑公䖍鶢鶋至鲁门不识钟鼓响孔翠望赤霄愁思雕笼养荥阳冠衆儒早闻名公赏地崇士大夫况乃气清爽天然生知姿学立游夏上神农或阙漏黄石愧师长药纂西极名兵流指诸掌贯穿无遗恨荟蕞何技痒圭臬星经奥虫篆丹青广子云窥未遍方朔谐太枉神翰顾不一体变钟兼两文传天下口大字犹在牓昔献书画图新诗亦俱往沧洲动玉陛寡鹤误一响三絶自御题四方尤所仰嗜酒益疎放弹琴视天壤形骸实土朩亲近惟几杖未曽寄官曹突兀倚书幌晩就芸香阁风尘昏坱莽反覆归圣朝㸃染无涤荡老䝉台州掾泛泛浙江桨履穿四明雪饥拾楢溪橡空闻紫芝歌不见杏坛丈天长眺东南秋色余魍魉别离惨至今斑白徒懐曩春深秦山秀叶坠清渭朗剧谈王侯门野税林下鞅操纸终夕酣时物集遐想词场竟疎濶平昔滥吹奖百年见存没牢落吾安放萧条阮咸在出处同世网他日访江楼含凄述飘荡故右仆射相国张公九龄相国生南纪金璞无留矿仙鹤下人间独立霜毛整矫然江海思复与云路永寂寞想土阶未遑等箕颍上君白玉堂倚君金华省碣石嵗峥嵘天地日蛙黾退食吟大庭何心记榛梗骨惊畏曩哲鬒变负人境虽䝉换蝉冠右地恧多幸敢忘二疏归痛迫苏耽井紫绶映暮年荆州谢所领庾公兴不浅黄霸镇每静宾客引调同讽咏在务屛诗罢地有余篇终语清省一阳发隂管淑气含公鼎乃知君子心用才文章境散帙起翠螭倚薄巫庐并绮丽𤣥晖拥牋诔任昉骋自我一家则未缺只字警千秋沧海南名系朱鸟影归老守故林恋阙悄延颈波涛良史笔芜絶大庾岭向时礼数隔制作难上请再读徐孺碑犹思理烟艇冬日洛城北谒𤣥元皇帝庙珊瑚钩诗话云陈无已先生语予曰今人爱杜甫诗一句之内至切取数字以髣像之非善学者学诗之要在乎立格命意用字而巳予曰如何等是曰冬日谒𤣥元皇帝庙诗叙述功德反复外意事该而理长阆中歌辞致峭丽语脉新竒句清而体好兹非立格之妙乎江汉诗言干坤之大腐儒无所寄其身缚鸡行言鸡虫行失不如两忘而寓于道兹非命意之深乎赠蔡希鲁诗云身轻一鸟过力在一过字徐步诗云花蘂上蜂须功在一上字兹非用字之精乎学者体其格髙其意练其字则自然有合矣何必规规然髣像之乎配极𤣥都閟凭髙禁御长宗祧严具礼掌节镇非常碧瓦初寒外金茎一气旁山河扶绣户日月近雕梁仙李盘根大猗兰奕叶光世家遗旧史道徳付今王画手㸔前辈吴生逺擅场森罗移地轴妙絶动宫墙五圣聨龙衮千官列鴈行冕旒俱秀发旌斾尽飞扬翠栢深留景红梨逈得霜风筝吹玉桂露井冻银床身退卑周室经传拱汉皇谷神如不死养拙更何乡阆山歌阆州城东灵山白阆州城北玉台碧松浮欲尽不尽云山动将崩已崩石那知根无鬼神会已觉气与嵩华敌中原格鬭且未归应结茅斋看青壁阆水歌嘉陵江色何所似石黛碧玉相因依正怜日破浪花出更复春从沙际归巴童荡浆欹侧过水鸡衔鱼来去飞阆中胜事可肠断阆州城南天下稀江汉江汉思归客干坤一腐儒片云天共逺永夜月同孤落日心犹壮秋风病欲苏古来存老马不必取长途缚鸡行小奴缚鸡向市卖鸡被缚急相喧争家中厌鸡食虫蚁不知鸡卖还遭烹虫鸡于人何厚薄吾叱奴人解其缚鸡虫得失无了时注目寒江倚山阁登岳阳楼唐子西语录云过岳阳楼观子美诗不过四十字耳气象宏放涵蓄深逺殆与洞庭争雄所谓富哉言乎者太白退之辈率为大篇极其笔力终不逮也杜诗虽小而大余诗虽大而小西清诗话云洞庭天下壮观自昔骚人墨客题之者衆矣如水涵天影濶山拔地形髙四顾疑无地中流忽有山鸟飞应畏堕帆逺却如闲皆见称于世未若孟浩然气蒸云梦泽波撼岳阳城则洞庭空旷无际气象雄壮如在目前至子美诗则又不然吴楚东南坼干坤日夜浮不知少陵胷中呑几云梦也昔闻洞庭水今上岳阳楼吴楚东南坼干坤日夜浮亲朋无一字老病有孤舟戎马闗山北凭轩涕泗流野人送朱樱诗眼云樱桃诗云云此诗如禅家所谓信手拈来头头是道者直书目前所见平易委曲得人心所同然但它人难难不能发尔至于云云其感兴皆出于自然故终篇遒徤西蜀樱桃也自红野人相赠满筠笼数回细写愁仍破万颗匀圆讶许同忆昨赐霑门下省退朝擎出大明宫金盘玉筯无消息此日尝新任转蓬秋雨叹苕溪渔隠云秋雨叹三篇一二篇尤感慨雨中百草皆烂死堦下决明颜色鲜着叶满枝翠羽盖开花无数黄金钱凉风萧萧吹汝急恐汝后时难独立堂上书生空白头临风三嗅馨香泣春望迂叟诗话云牂羊坟首三星在罶言不可久古人为诗贵于意在言外使人思而得之故言之者无罪闻之者足以戒也近世诗人惟杜子美最得诗人之体如山河在明无余物矣草朩深明无人矣花鸟平时可娱之物见之而泣闻之而恐则时可知矣他皆类此不可徧举国破山河在城春草朩深感时花溅泪恨别鸟惊心烽火连三月家书抵万金白头搔更短浑欲不胜簪壮游䂬溪诗话云书史蓄胷中而气味入于冠裾山川厯目前而英灵助于文字太史公南游北涉信非徒然观老杜壮游云东下姑苏台至西归到咸阳其豪气逸韵可以想见序太白集者称其隐岷山居襄汉南游江淮观云梦去之齐鲁之吴之梁北抵赵魏燕晋西徙邠岐金陵上浔阳流夜郎泛洞庭上巫崃白自序亦自偶乘舟一日千里或遇胜景终年不移其恣横採览非其狂也使二公穏坐中书何以垂不朽如此哉燕公助于江山郑綮谓相府非灞桥那得诗思非虚语也往昔十四五出游翰墨场斯文崔魏徒以我似班扬七龄思即壮开口咏凤皇九龄书大字有作成一囊性豪业嗜酒嫉恶懐刚肠脱略小时辈结交皆老苍饮酣嗜八极俗物都茫茫东下姑苏台已具浮海航到今有遗恨不得穷扶桑王谢风流逺阖庐邱墓荒剑池石壁仄长洲芰荷香嵯峨阊门北清庙映回塘每趋吴太伯抚事泪浪浪枕戈忆勾践渡浙想秦皇蒸鱼闻匕首除道哂要章越女天下白镜湖五月凉剡溪藴秀异欲罢不能忘归帆拂天姥中嵗贡旧乡气劘屈贾垒目短曹刘墙忤下考工第独辞京尹堂放荡齐赵间裘马颇清狂春歌丛台下冬猎青邱旁唿鹰皂枥林逐兽云雪冈射飞曾纵鞚引臂落鸧苏俟据鞍喜忽如擕葛疆快意八九年西归到咸阳许与必词伯赏游实贤王曳裙置醴地奏赋入明光天子废食召羣公会轩裳脱身无所爱痛饮信行蔵黒貂不免敝班鬓兀称觞杜曲晩耆旧四郊多白杨坐深乡党敬日觉死生忙朱门任倾夺赤族迭罹殃国马竭粟豆官鸡输稻梁举隅见烦费引古惜兴亡河朔风尘起岷山行幸长两宫各警跸万里遥相望崆峒杀气黒少海旌旗黄禹功亦命子涿鹿亲戎行翠叶拥吴岳螭虎噉豺狼爪牙一不中骄兵更陆梁大军载草草凋瘵满膏盲备员窃补衮忧愤心飞扬上感九庙焚下悯万民疮斯时伏青蒲廷诤守御床君辱敢爱死赫怒幸无伤圣哲体仁恕宇县复小康哭庙灰烬中鼻酸朝未央小臣议论絶老病家殊方郁郁苦不展羽翮困低昂秋风动哀壑碧蕙捐微芳之推避赏从渔父濯沧浪荣华敌勲业嵗暮有严霜吾观鸱夷子才格出寻常羣兇逆未定侧伫英后翔玉华宫容斋随笔云张文潜暮年在宛邱何大圭方弱冠住谒之凡三日见其吟哦此诗不絶口大圭请其故曰此章乃风雅鼓吹未易为子言大圭曰先生所赋何必减此曰平生极力模写仅有一篇稍似之然未可同日语遂诵其离黄州诗偶同此韵曰扁舟发孤城挥手谢送者山回地势巻天豁江面泻中流望赤壁石脚挿天下昏昏烟雾岭厯厯涣樵舍居夷实三载邻里通假借别之岂无情老泪为一洒篙工起鸣鼓轻橹健于马聊为过江宿寂寂樊山夜此其音响节奏固似之矣读之可黙喻也溪回松风长苍鼠窜古瓦不知何王殿遗构絶壁下阴房鬼火青坏道哀湍泻万籁真笙竽秋色正潇洒美人为黄土况乃粉黛假当时侍金舆故物独石马忧来借草坐浩歌泪盈把冉冉征途间谁是长年者严郑公宅咏竹王洙诗注云此诗公之措意极为深逺以意逆志观者当自知之绿竹半含箨新梢才出墙色侵书帙晩阴过酒樽凉雨洗娟娟静风吹细细香但令无翦伐㑹见拂云长孤鴈师先生诗注云鲍当孤鴈诗云更无声接续空有影相随孤则孤矣岂若子美有饮啄念羣之语孤之中乃有不孤之意而谁怜一片影相失万重云又有不尽之意乎孤鴈不饮啄飞鸣声念羣谁怜一片影相失万重云望尽似犹见哀多如更闻野鵶无意绪鸣噪自纷纷絶句谩兴九首张文潜云以声律作诗其末流也而自唐至今诗人谨守之独鲁直一扫古今出胷臆破弃声律作五七言如金石未作钟磬声和浑然有律吕外意近来作诗者颇有此体然自吾鲁直始也苕溪渔隐曰古诗不拘声律自唐至今诗人皆然初不待破弃声律诗破弃声律老杜自有此体如絶句漫兴黄河江畔独步寻花䕫州歌春水生皆不拘声律浑然成章新竒可爱眼见客愁愁不醒无赖春色到江亭即遣花开深造次便觉莺语太丁宁手种桃李非无主野老墙低还是家恰似春风相欺得夜来吹折几枝花孰知茅斋絶低小江上鷰子故来频衔泥㸃污琴书内更接飞虫把着人二月已破三月来渐老逢春能几回莫思身外无穷事且尽生前有限盃肠断春江欲尽头杖藜徐步立芳洲颠狂栁絮随风去轻薄桃花逐水流懒慢无堪不出村唿儿自在掩柴门苍苔浊酒林中静碧水春风野外昏糁迳杨花铺白氊㸃溪荷叶叠青钱笋根稚子无人见沙上凫雏旁母眠舍西柔桑叶可拈江上细麦复纎纎人生几何春已夏不放香醪如宻甜隔户杨栁弱袅袅恰似十五儿女腰谁谓朝来不作意狂风挽断数长条黄河黄河北岸海西军搥鼓鸣钟天下闻铁马长鸣不知数羌人髙鼻动成羣黄河西岸是吾蜀欲须供给家无粟愿驱衆庶戴君王混一车书弃金玉江畔独步寻花禁脔云古诗有醇酽之气江畔独步寻花七絶句云云江上被花恼不彻无处告诉只颠狂走觅南邻爱酒伴经旬出饮独空牀稠花乱蘂畏江滨行步欹危实怕春诗酒尚堪驱使在未须料理白头人江深竹静两三家多事红花映白花报答春光知有处应须美酒送生涯东望少城花满烟百花髙楼更可怜谁能载酒开金盏唤起佳人舞绣筵黄师塔前江水东春光懒困倚微风桃花一簇开无主可爱深红爱浅红黄四娘家花满蹊千朶万朶压枝低留连戏蝶时时舞自在矫鸎恰恰啼不是爱花即欲死只恐花尽老相催繁枝容易纷纷落嫩叶商量细细开䕫州歌中巴之东巴东山江水开辟流其间白帝髙为三崃镇䕫州险过百牢闗白帝䕫州各异城蜀江楚崃混殊名英雄割据非天意霸王幷呑在物情羣雄竞起问前朝王者无外见今朝比讶渔阳结怨恨元聴舜日旧箫韶赤甲白盐俱刺天闾阎缭绕接山巅枫林橘树丹青合复道重楼锦绣悬瀼东瀼西一万家江北江南春冬花背飞鹤子遗琼蘂相趂凫雏入蒋牙东屯稻畦一百顷北有涧水通青苗晴浴狎鸥分处处雨随神女下朝朝蜀麻吴盐自古通万斛之舟行若风长年三老长謌里白昼摊钱髙浪中忆昔咸阳都市合山水之图张卖时巫崃曾经宝屛见楚宫犹对碧峯疑阆风𤣥圃与蓬壶中有髙堂天下无借问䕫州压何处崃门江腹拥城隅武侯祠堂不可忘中有松栢参天长干戈满地客愁破云日如火炎天凉春水生二月六夜春水生门前小滩浑欲平鸬鹚鸂鶒莫漫喜吾与汝曹俱眼明一夜水髙二尺强数日不可更禁当南市津头有船卖无钱即买系篱傍竹庄诗话巻六竹庄诗话卷七钦定四库全书竹庄诗话巻七韩退之上秋懐诗樊汝霖云秋懐诗十一首文选体也唐人最重文选学公以六经之文为诸儒倡文选弗论也而公诗如自许连城价傍砌看红药眼穿长讶双鱼断之句皆取诸文选此诗亦徃徃有其体窻前两好树衆叶光薿薿秋风一披拂策策鸣不巳微灯照空床夜半偏入耳秋忧无端来感叹成坐起天明视颜色与故不相似羲和驱日月疾急不可恃浮生虽多途趋死惟一轨胡为浪自苦得酒且欢喜白露下百草萧兰共雕悴青青四墙下巳复生满地寒蝉暂寂寞蟋蟀鸣自恣运行无穷期禀受气苦异适时各得所松柏不必贵彼时何卒卒我志何曼曼犀首空好饮廉颇尚能飰学堂日无事驱马适所愿茫茫出门路欲去聊自劝归还閲书史文字浩千万尘迹竟谁寻贱嗜非贵献丈夫意有在女子乃多怨秋气日恻恻秋空日凌凌上无枝上蜩下无盘中蝇岂不感时节耳目去所憎清晓巻书坐南山见高稜其下澄湫水有蛟寒可罾惜哉不得往岂谓吾无能离离挂空悲戚戚抱虚警露泫秋树高虫弔寒夜永歛退就新懦趋营悼前勐归愚识夷途汲古得脩绠名浮犹有耻味薄真自幸庶几遗悔尤即此是幽屏今晨不成起端坐尽日景虫鸣室幽幽月吐窻同同丧懐若迷方浮念剧含梗尘埃慵伺候文字浪驰骋尚须勉其顽王事有朝请秋夜不可晨秋日苦易暗我无汲汲志何以有此憾寒鸡空在栖缺月烦屡瞰有琴具徽絃再鼓听愈淡古声久埋灭无由见真滥低心逐时趣苦勉祗能暂有如乗风船一纵不可缆不如覻文字丹鈆事㸃勘岂必求嬴余所要石与甔巻巻落地叶随风走前轩鸣声若有意颠倒相追奔空堂黄昏暮我坐黙不言童子自外至吹灯当我前问我我不应馈我我不餐退坐西壁下读诗尽数篇作者非今士相去时巳千其言有感激使我复悽酸顾谓汝童子置书且安眠丈夫属有念事业无穷年霜风侵梧桐衆叶着树干空堦一片下琤若摧琅玕谓是夜气灭望舒霣其团青㝠无依倚飞辙危难安惊起出戸视倚楹久汍澜忧愁费晷景日月如跳丸迷复不计逺为君驻尘鞍暮暗来客去羣嚣各收声悠悠偃宵寂舋舋抱秋明世累忽进虑外忧遂侵诚强懐张不满弱念缺易盈诘屈避语穽㝠茫触心兵败虞千金弃得比寸草荣知耻足为勇晏然谁汝令鲜鲜霜中菊既晩何用好扬扬弄芳蝶尔生还不早运穷两值遇婉娈死相保西风蛰龙蛇衆木日凋藁由来命分尔泯灭岂足道赠元十八协律知识久去眼吾行其既逺瞢瞢莫訾省黙黙但寝饭子兮何为者冠珮立宪宪何氏之从学兰蕙巳满畹于何翫其光以至嵗向晩时治尚和同无俟于謇謇或师絶学贤不以艺自輓子兮独如何能自媚婉娩金石出声音宫室发关楗何人识章甫而知骏蹄踠惜乎吾无居不得留息偃临当背面时裁诗示绻缱英英桂林伯实维文武特逺劳从事贤来弔逐臣色南裔多山海道里屡纡直风波无程期所忧动不测子往诚艰难我去未穷极临别且无言有泪不可拭吾友柳子厚其人艺且贤吾未识子时巳览赠子篇寤寐想风彩于今已三年不意流窜路旬日同食眠所闻昔巳多所得今过前如何又须别使我抱悁悁势要情所重排斥则埃尘骨肉未免然况又四海人嶷嶷桂林伯矫矫勇义身生平所未识待我逾交亲遗我数幅书继以药物珍药物防瘴疠书劝养形神不知四罪地岂有再起辰穷涂致感激肝胆还轮囷读书患不多思义患不明患足已不学既学患不行子今四美具实大华亦荣王官不可阙未宜后诸生嗟我摈南海无由助飞鸣寄书龙城守君骥何时秣崃山逢飓风雷电助撞捽乗潮簸扶胥近岸指一发两岩虽云牢朩石互飞发屯门虽云高亦映波浪没余罪不足惜子生未宜忽胡为不忍别感谢情至骨南溪始泛蔡寛夫诗云南溪始泛三首乃末年所作独为闲逺有渊明风气王直方诗话云洪龟父言山谷于退之诗少所许可最爱南溪始泛以为有诗人句律之深意榜舟南溪上上上不得反幽寻事随去孰能量近逺隂沈过连树藏昂抵横坂石麤肆磨砺波恶厌牵挽或以偏岸渔竟就平洲飰㸃㸃暮雨飘稍稍新月偃余年谅无几休日怆巳晩自是病使然非由取高蹇南溪亦清駃而无楫与舟山农惊见之随我观不休不惟儿童辈或有杖白头馈我笼中瓜劝我此淹留我云以病归此巳颇自由幸有用余俸置居在西畴囷仓米谷满未有旦夕忧上去无得得下来亦悠悠但恐烦里闾时有缓急投愿为同社人鸡豚燕春秋足弱不能步自宜收朝迹嬴形可与致佳观安可掷即此南坂下久闻有水石拖舟入其间溪流正清激随波吾未能峻濑乍可刺鹭起若道吾前飞数十尺亭亭柳带沙团团冠松壁归时还尽夜谁谓非事役此日足可惜赠张籍欧公诗话云退之才力无施不可以为为文章末事其诗曰多情懐酒伴余事作诗人然其发谈笑助谐谑叙人情状物态一寓于诗而曲尽其妙此在雄文大手固不足言而余独爱其工于用韵盖得韵寛则波澜横溢泛入傍韵合离出入回合殆不可拘以常格如此日足可惜之类是也得韵窄则不复傍出而因见其巧愈崄愈奇如病中赠张十八之类是也余尝与圣俞语此以谓譬诸善驭良马者通衢广陌纵横驰逐惟意所之至于曲水蚁封疾徐中节而不蹉跌乃天下之至工也圣俞戏曰前史言退之为人木强若觉韵可自足而辄傍出窄韵难独用而抝反不出非强而然欤坐客笑此日足可惜此酒不足尝舍酒去相语共分一日光念昔未知子孟君自南方自矜有所得言子有文章我名属相府欲往不得骧思之不可见百端在中肠维时月魄死冬日朝在房駈驰公事退闻子适及城命车载之至引坐于中堂开懐听其説往往副所望孔丘殁巳逺仁义路久荒纷纷百家起诡怪相披猖长老守所闻后生习为常少知诚难得纯粹古巳亡譬彼植园朩有根易为长留之不遣去馆置城西旁嵗时来云几浩浩观湖湘衆夫指之笑谓我知不明儿童畏雷电鱼鼈惊夜光州家举进士选试缪所当驰辞对我策章句何炜煌相公朝服立工席歌鹿鸣礼终乐巳阕相拜送于庭之子去须臾赫赫流盛名切喜复窃叹谅知有所成人事安可恒奄忽令我伤闻子高第日正从相公丧哀情逢吉语惝怳难为双暮宿偃师西展转在空牀夜闻汴州乱绕壁行徬徨我时留妻子仓卒不及将相见不复期零落甘所丁骄女未絶乳念之不能㤀忽如在我前耳若闻啼声中途安得返一日不可更俄有东来説我家免罹殃乗船下汴水东去趋彭城从丧朝至洛旋走不及停假道经盟津出入行涧冈日西入军门羸马颠且僵主人愿少留延入陈壶觞卑贱不敢辞忽忽心如狂饮食岂知味丝竹徒轰轰平明脱身去决若惊凫翔黄昏次汜水欲济无舟航号唿久乃至夜济十里黄中流上滩潬沙水不可详惊波暗合沓星宿争翻芒马乏复悲鸣左右泣仆童甲午憩时门临泉窥鬭龙东南出陈许陂泽平茫茫道边草朩花红紫相低昂百里不逢人角角雉雊鸣行行二月暮乃及徐南疆下马步隄岸上船拜吾兄谁云经艰难百口无夭殇仆射南阳公宅我睢水阳箧中有余衣盎中有余粮闭门读书史风清窻戸凉日念子来游子岂知我情别离未为久辛苦多所经对食每不饱共言无倦听连延三十日晨坐达五更我友二三子宦游在西京东野窥禹穴李翺观涛江萧条千万里㑹合安可逢淮之水舒舒楚山直丛丛子又舍我去我懐焉所穷男儿不再壮百嵗如风狂高爵尚可求无为守一乡病中赠张十八中虚得暴下避冷卧北窻不蹋晓鼓朝安眠听逄逄籍也处闾里抱能未施邦文章自娱戏金石日击撞龙文百斛鼎笔力可独扛谈舌久不掉非君亮谁双扶几导之言曲节初枞枞半途喜开凿派别失大江吾欲盈其气不令见麾幢牛羊满田野解斾束空杠倾樽与斟酌四壁堆甖缸𤣥帷隔雪风照鑪钉明缸夜阑纵捭阖哆口疎眉厖势侔高阳翁坐约齐横降连日挟所有形躯顿胮肛将归乃徐谓子言得无哤回君与角逐斫树收穷龎雌声吐欵要酒壶缀羊腔君乃崑崙渠籍乃岭头泷譬如蚁蛭微讵可陵崆㟅幸愿终赐之斩拔枿与桩从此识归处东流水淙淙听颖师弹琴西清诗话云三吴僧义海以琴名世六一居士尝问东坡琴诗孰优东坡答以退之听颕师琴公曰此祗是听琵琶耳或以问海海曰欧阳公一代英伟然斯语误矣昵昵儿女语恩怨相尔汝言轻柔细屑真情出见也画然变轩昂勇士赴敌场精神余溢竦观听也浮云栁絮无根蔕天地濶逺随飞扬纵横变态浩乎不失自然也喧啾百鸟羣忽见孤鳯凰又见颕孤絶不同流俗下俚声也跻攀分寸不可上失势一落千丈强起伏抑扬不主故常也皆指下丝声妙处惟琴为然琵琶格上声乌能耳邪退之深得其趣未易讥评也许彦周诗话云退之听颕师弹琴诗云浮云栁絮无根蔕天地濶逺随飞扬此泛声也谓轻非丝重非朩也喧啾百鸟羣忽见孤鳯凰泛声中寄指声也跻攀分寸不可上吟绎声也失势一落千丈强顺下声也仆不晓琴闻之善琴者云此数声最难工自文忠公与东坡论此诗作听琵琶诗之后后生随例云云栁下惠则可吾则不可故特论之少为退之雪寃昵昵儿女语恩怨相尔汝画然变轩昂勇士赴敌塲浮云栁絮无根蔕天地濶逺随飞扬喧啾百鸟羣忽见孤鳯凰跻攀分寸不可上失势一落千丈强嗟余有两耳未省听丝篁自闻颖师弹起坐在一牀推手遽止之湿衣泪滂滂颖乎尔诚能无以冰炭置我肠卢郎中云夫寄示送盘谷子诗歌以和之东坡云退之寻常自谓不逮李杜至于昔寻李愿向盘谷一篇独不减子美昔寻李愿向盘谷正见高崕巨壁争开张是时新晴天井溢谁把长剑倚太行冲风吹破落天外飞雨白日洒洛阳东蹈燕川食旷野有馈朩蕨芽满筐马头溪深不可厉借车载过水入箱平沙緑浪榜方口鴈鸭飞起穿垂杨穷探极览颇恣横物外日月本不忙归来辛苦欲谁为坐令再往之计堕𦕈茫闭门长安三日雪推书扑笔歌慨慷旁无壮士遣属和逺忆卢老诗颠狂开缄忽覩送归作字向纸上皆轩昂又知李侯竟不顾方冬独入崔嵬藏我今进退几时决十年蠢蠢随朝行家请官供不报答无异雀鼠偷太仓行抽手版付丞相不待弹劾还耕桑同张籍游曲江苍梧杂志云退之尽是直道更无斧凿㾗人多嫌退之律诗不工使鲁直为之未必能得如是气象唐人谓此四句可敌一部长庆集诚然漠漠轻隂晓自开青春白日映楼台曲江水满花千树有底忙时不肯来答张彻笔墨间录云刘僴云答张彻一诗尤奇丽梅花灞水一对极有风味辱赠不知报我歌尔其聆首叙始识面次言后分形道路緜万里日月垂十龄浚郊避兵乱睢㟁连门停肝胆一古剑波涛两浮萍渍墨窜旧史磨丹注前经义苑手祕宝文堂耳惊霆暄晨蹑露舄暑夕眠风櫺结友子让抗请师我慙丁初味犹噉蔗逐通斯建瓴搜奇日有富嗜善心无宁石梁平侹侹沙水光泠泠乗枯摘野艳沈细抽潜腥游寺去陟巘寻径返穿汀縁云竹竦竦失路麻㝠㝠淫潦忽翻野平芜𦕈开溟防泄堑夜塞惧冲城昼扃及去事戎辔相逢且军伶觥秋纵兀兀猎晏驰駉駉从赋始分手朝京忽同舲急时促暗棹恋月留虚亭毕事駈传马安居守窻萤梅花灞水别宫烛骊山醒省选逮投足乡宾尚推翎尘祛又一掺泪眦还双荧洛邑得休告华山穷絶陉倚嵓睨海浪引袖拂天星日驾此回辖金神所司刑泉绅拖脩白石劒攒高青磴藓㳠拳跼梯飈飐伶俜悔狂巳咋指垂诫仍镌铭峨豸忝备列伏满愧分泾微诚慕横草琐力摧撞莛叠雪走商岭飞波航洞庭下险疑堕井守官类拘囹荒餐茹獠蛊幽梦感湘灵刺史肃蓍蔡吏人沸蝗螟㸃缀簿上字趋跄合前铃赖其饱山水得以娱瞻听紫树彫斐亹碧流滴玲珑映波铺逺锦挿地列长屏愁狖酸骨死怪花醉魂馨潜苞绛实拆幽乳翠毛零赦行五百里月变三十蓂渐堦羣振鹭入学诲螟蛉苹甘谢鸣鹿罍满暂罄缾冋冋抱瑚琏飞飞聨鹡鸰鱼鬛欲脱背虬精光照硎岂独出丑类方当动朝廷勤来得晤语勿惮宿寒㕔山石集注云苏内翰尝与客游南溪醉后相与解衣濯足因咏公此篇慨然知其所以乐而忘其在数百年之外因次其韵山石荦确行径微黄昏到寺蝙蝠飞升堂坐阶新雨足葩蕉叶大栀子肥僧言古壁佛画好以火来照所见稀铺床拂席置美饭疎粝亦足饱我饥夜深静卧百虫絶清月出岭光入扉天明独去无道路出入高下穷烟霏山红涧碧纷烂漫时见松枥皆十围当流赤足踏涧石水声激激风吹衣人生如此自可乐岂必局束为人鞿嗟哉吾党二三子安得至老不更归八月十五夜赠张功曹集注云公与张署以贞元二十一年二月赦自南方俱徙掾江陵至是俟命于郴而作是诗怨而不乱有小雅之风纎云四巻天无河清风吹空月舒波沙平水息声影絶一杯相属君当歌君歌声酸辞且苦不能听终泪如雨洞庭连天九疑高蛟龙出没狸鼯号十生九死到官所幽居黙黙如藏逃下牀畏蛇食畏药海气湿蛰熏腥臊昨者州前搥大鼓嗣皇继圣登夔臯赦书一日行万里罪从大辟皆除死迁者追回流者还涤瑕荡垢清朝班州家申名使家抑坎轲秪得移荆蛮判司官卑不堪説未免捶楚尘埃间同时辈流多上道天路幽险难追攀君歌且休听我歌我今与君岂殊科一年明月今宵多人生由命非由他有酒不饮奈明何苦寒集注云此诗意葢有所讽犹讼风伯之吹云而雨不得作也谓隆寒夺春序而肆其寒犹权臣之用事太昊之畏避则犹当国者畏权臣取充位而巳其下反覆所言无易此意其末谓天子哀无辜则望人主进贤退不肖使恩泽下流施及草木其爱君忧民之意具见于此四时各平分一气不可兼隆寒夺春序颛顼固不廉太昊施维纲畏避但守谦遂令黄泉下萌芽夭句尖草朩不复抽百味失苦甜凶飈搅宇宙铓刃甚割砭日月虽云尊不能活乌蟾义和送日出惬怯频窥觇炎帝持祝融呵嘘不相炎而我当此时恩光何由沾肌肤生鳞甲衣被如刀镰气寒鼻莫齅血冻指不拈浊醪沸入喉口角如衔箝将持匕箸食触指如排籖侵鑪不觉暖炽炭屡巳添探汤无所益何况纩无缣虎豹僵穴中蛟螭死幽潜荧惑丧躔次六龙冰脱髯芒砀大包内生类恐尽殱啾啾窻间雀不知巳微纤举头仰天鸣所愿晷刻淹不如弹射死却得亲炰燖鸾凰茍不存尔因不在占其余蠢动俦俱死谁恩嫌伊我称最灵不能女覆苫悲哀激愤叹五藏难安恬中宵倚墙立淫泪何渐渐天王哀无辜惠我不顾瞻褰旒去耳纩调和进梅盐贤能日登御黜彼傲与憸生风吹死气豁达如褰帘悬乳零落堕晨光入前檐雪霜顿销释土脉膏且黏岂徒兰蕙荣施及艾与蒹日萼行铄铄风条坐襜襜天乎茍其能吾死意亦厌李花集注云此诗自夜领张彻投卢仝而下其所以状李花之妙者至矣平旦入西园梨花数株若矜夸旁有一株李颜色惨惨似含嗟问之不肯道所以独绕百匝至日斜忽忆前时经此树正见芳意初萌芽奈何趂酒不省録不见玉枝攒霜葩泫然为汝下雨泪无由返斾羲和车东风来吹不解颜苍茫夜气生相遮冰盘夏荐碧实脆斥去不御慙其花当春天地争奢华洛阳园死尤纷挐谁堆平地万堆雪剪刻作此连天花日花赤色照未好明月暂入都交加夜领张彻投卢仝乗云共至玉皇家长姬香御四罗列缟裙练帨无等差静濯明粧有所奉顾我未肯置齿牙清寒莹骨肝胆醒一生思虑无由邪咏灯花集注云此诗极似少陵今夕知何夕花然锦帐中自能当雪暖那肯待春红囊里排金粟钗头缀玉虫更烦将喜事来报主人公竹庄诗话巻七竹庄诗话卷八钦定四库全书竹庄诗话巻八韩退之下城南聨句刘贡父云东野与退之聨句宏壮辨博似出一手竹影金锁碎泉音玉淙琤瑠璃剪朩叶翡翠开园英流滑随仄步搜寻得深行遥岑出寸碧逺日増双明干穗纷拄地化虫枯挶茎朩腐或垂耳草珠兢骈晴浮虚有新斸摧杌饶孤撑虫飞粘网动雀啅接弹惊脱实自开坼牵柔谁绕萦礼鼠拱而立騃牛躅且鸣蔬甲喜临社田毛乐寛征露萤不自暖冻蝶尚思轻宿羽有先晓食鳞时半横菱翻紫角利荷折碧圆倾楚腻鳣鲔乱獠羞螺蠏并桑蠖见虚指穴狸闻鬭狞逗翳翅相筑摆幽尾交搒蔓涎角出缩树啄头敲铿脩箭袅金饵羣鲜沸池羮岸殻拆𤣥兆野麰渐丰萌窰烟幂疏岛沙篆印回平瘁肌遭眊刺啾耳间鸡生奇虑恣回转遐睎纵逢迎巅林戢逺睫缥气夷空情归迹归不得舍心舍还争灵麻撮狗蝨村雉啼禽猩红皱晒檐瓦黄团系门衡得隽蝇虎健相残雀豹趂束枯樵指秃刈熟担肩頳澁旋皮巻脔苦开腹膨脝机舂潺湲力吹簸飘飖精赛馔朩盘簇靸妖藤索絣荒学五六巻古藏三四茔里儒拳足拜土怪闪眸侦蹄道补复破丝窠扫还成暮堂蝙蝠沸破灶伊威盈追此讯前主答云皆冢卿败壁剥寒月折篁啸遗笙袿熏霏霏在綦迹微微呈劒石犹竦槛兽材尚拏楹宝唾拾未尽玉啼堕犹鎗牕绡疑閟艳粧烛巳销檠緑发抽珉甃青肤耸瑶桢白蛾飞舞地幽蠧落书棚惟昔集嘉咏吐芳类鸣鸎窥奇摘海异恣韵激天鲸肠胃绕万象精神驱五兵蜀雄李杜拔岳力雷车轰大句干𤣥造高言轧霄峥芒端转寒燠神助溢杯觥巨细各乗运湍涠亦腾声凌花咀粉蘂削缕穿珠樱绮语洗晴雪婚辞咔雏莺酣欢杂弁珥繁价流金琼菡萏冩红调萎蕤缀蓝瑛庖霜脍𤣥鲫淅玉炊香粳朝馔巳百态春醪又千名哀匏蹙驶景冽唱凝余晶解魄不自主痺肌坐空瞠扳援贱蹊絶炫曜仙选更丛巧竞採笑骈鲜互探婴桑变忽芜蔓樟裁浪登丁霞鬭讵能极风期复谁赓臯区扶帝壤瓌藴郁天京祥色被文彦良材插杉柽隠伏饶气象兴潜示堆坑擘华露神物拥终储地祯訏谟壮缔始辅弼登阶清坌秀恣填塞呀灵滀停澄益大聨汉魏肇初迈周嬴积照涵徳镜传经俪金籯食家行鼎鼐宠族饫弓旌弈制尽从赐殊私得逾程非桥上架汉缭岸俯窥瀛潇碧逺逾委湖嵌费携擎萄苜从大漠枫槠至南荆嘉植鲜危朽膏理易滋荣悬长巧纽翠象曲善攒珩鱼口星浮没马毛锦班骍五方乱风土百种分锄耕葩孽相妬出菲茸共舒情类招臻倜诡翼萃伏衿缨危望跨飞动㝠升蹑登闳春游轹霍靡彩伴䬃嫈嫇遗粲飘的皪淑颜洞精诚娇应如在寤頽意若含酲鹓毳翔衣带鹅肪截珮璜文升相照灼武胜屠搀抢割锦不酬价构云有高营通波牣鳞介疏畹富萧蘅买养训孔翠逺苞树蕉栟鸿头排刺芡鹄殻攒瓌橙鹜广杂良牧䝉休赖先盟罢旄奉环衞守封践忠贞战服脱明介朝冠飘彩纮爵勲逮僮𨽻簪笏自懐绷乳下秀嶷嶷椒蕃泣喤喤貌鑑清溢匣眸光寒发硎馆儒养经史缀戚觞孙甥考钟馈肴核戛鼓侑牢牲飞膳自北下函珍极东烹如瓜煮大卵比线茹芳菁海岳错口腹赵燕钖媌娙一笑释仇恨百金交弟兄货至貊戎市唿转鸜鹆令顺居无鬼瞰抑横免官评杀候肆凌翦笼原帀罝紭羽空颠雉鷃血路迸狐麖折足去踸踔蹙鬐怒䰃鬤跃犬疾翥鬤呀鹰甚饥䖟算蹄记功赏裂脑擒摚掁勐毙牛马乐妖残枭鸽惸窟穷尚嗔视箭出方惊抨连箱载巳实碍辙弃仍赢喘觑锋刃㸃困冲株枿盲扫净豁旷旷骋遥畧苹苹馋扠饱活脔恶嚼㗘腥鲭嵗律及郊至古音命韶韺旗斾流日月帐庐扶栋甍磊落奠鸿壁参差席香藑𤣥祗祉兆姓黒秬饛丰盛庆流蠲瘥疠威畅捐䡴輣灵燔高望同龙驾闻敲䬝是惟礼之盛永用表其宏徳孕厚生植恩熙完刖剠宅土尽华族连田间强甿䕃庾森岭桧啄场翙祥鹏畦肥剪韭薤陶固收盆罂利养积余健孝思事严祊掘云破嵽嵲采月漉㘭泓寺砌上明镜僧盂敲晓钲泥像对骋怪铁钟孤舂鐄瘿颈閙鸠鸽蜿乱蛷蝾葚黒老蚕蠋麦黄韵鹂鹒韶曙迟胜赏贤明戒先庚驰门填偪仄镜墅辗砯砰醉结红满杏稠凝碧浮饧䠞绳觐娥婺鬭草撷玑珵粉汗泽广额金星堕连璎鼻偷困淑郁眼剽强盯是节饱颜色兹疆称都城书饶罄鱼茧纪盛播琴筝奚必事逺觌无端逐羇伧将身亲魍魅浮迹侣鸥䴖腥味空奠屈天年徒羡彭惊魂见蛇蚓触齅值虾蟛幸得履中气忝从拂天枨归私暂休暇驱明出庠黉鲜意竦轻畅连辉照琼莹陶暄逐风乙跃视舞晴蜻足胜自多诣心贪敌无勍始知乐名教何用苦拘儜毕景任诗趣焉能守䃘䃘㑹合联句黄鲁直云会合聨句四君子皆佳士意气相入杂然成文章世之文章之士少聨句盖笔不能相追或成四公子棊耳离别言无期㑹合意弥重病添儿女恋老丧丈夫勇劒心知未死诗思犹孤耸愁去剧箭飞欢来若泉涌析言多新贯摅抱无昔壅念难须勤追悔易勿轻踵吟巴山荦峃説楚波堆垄马辞虎豹怒舟出蛟鼍恐狂鲸时孤轩幽狖杂百种瘴衣常腥腻蛮器多疎冗剥苔弔斑林角饭饵沈冢忽尔衔逺命归欤舞新宠鬼窟脱幽妖天居觌青栱京游步方振讁梦意犹恟诗书夸旧知酒食接新奉嘉言冩清越瘉病失肬肿夏隂偶高庇宵魄接虚拥雪絃寂寂听茗盌纎纎捧驰辉烛浮萤幽响泄潜蛬诗老独何心江疾有余尰我家本瀍谷有地介臯巩休迹忆沈㝠峨冠慙闟升朝高辔逸振物羣听悚徒言濯幽泌谁与薙荒茸朝绅郁青绿马饰曜珪珙国雠未销铄我志荡邛陇君才诚倜傥时论方汹溶格言多彪蔚悬解无梏拲张生得渊源寒色拔山冢坚如撞羣金𦕈若抽独蛹伊余何所拟跛鼈讵能踊块然堕岳石飘尔罥巢氄龙斾垂天衞云韶凝禁甬君胡眠宴然朝鼓声汹汹鬬鸡联句集注云公与东野聨句词意雄浑极其情态间以人才为喻两皆杰作真欧阳文忠所谓韩孟于文词两雄力相当者也至若争观云填道助呌波翻海则公诗之豪而一喷一醒然再接再砺乃则东野工处大鸡昂然来小鸡竦而待峥嵘颠盛气洗刷凝鲜彩高行若矜豪侧睨如伺殆精光目相射劒㦸心独在既取冠为胄复以距为镦天时得清寒地利挟爽垲磔毛各噤瘁怒瘿争碨磊俄膺忽尔低植立瞥而改腷䏝战声喧缤翻落羽皠中休事未决小挫势益倍妬肠务生敌贼性专相醢裂血失鸣声啄殷甚饥馁对起何急惊随旋诚巧绐毒手饱李阳神槌困朱亥恻心我以仁碎首尔何罪独胜事有然旁惊汗流浼知雄欣动颜怯负愁看贿争观云填道助呌波翻海争爪深难解嗔睛时未怠一喷一醒然再接再砺乃头垂碎丹砂翼搨拖锦綵连轩尚贾余清厉比归凯选俊感收毛受恩慙始隗英心甘鬭死义肉耻庖宰君看鬭鸡篇短韵亦可採和虢州刘给事君三堂二十一咏虢州刺史宅连水池竹林往往为亭台岛渚目其处为三堂刘君自给事中出刺此州在任逾嵗职修人治州中称无事颇复増饰从子弟而游其间又作二十一诗以咏其事流行京师文士争和之予与刘善故亦同作笔墨间录云三堂二十一咏取韵精切非复纵肆而作随其题观之其工可知也新亭湖上新亭好公来日出初水纹浮枕簟瓦影䕃龟鱼流水汩汩几时休从春复到秋祗言池未满池满强交流竹洞竹洞何年有公初斫竹开洞门无锁钥俗客不曽来月台南馆城隂濶东湖水气多直须台上看始奈月明何渚亭自有人知处那无步往踪莫教安四壁面面看芙蓉竹溪蔼蔼溪流漫梢梢岸篠长穿沙碧簳净落水紫袍香北湖闻説游湖棹寻常到此回应留醒心处准拟醉时来花岛蜂蝶去纷纷香风隔岸闻欲知花岛处水上覔红云柳溪柳树谁人种行行夹岸高莫将条系缆着处有蝉号西山新月迎宵挂晴云到晩留为遮西望眼终是懒回头竹迳无尘从不扫有鸟莫令弹若要添风月应除数百竿荷池风雨秋池上高荷盖水繁未谙鸣摵摵那似巻翻翻稻畦罫布畦堪数枝分水莫寻鱼肥知巳秀鹤没觉初深柳巷柳巷还飞絮春余几许时吏人休报事公作送春诗花源源上花初发公应日日来丁宁红与紫慎勿一时开北楼郡楼乗晓上尽日不能回晩色将秋至长风送月来镜潭非铸复非镕泓澄忽此逢鱼虾不用避秪是照蛟龙孤屿朝游孤屿南暮戏孤屿北所以孤屿鸟与君尽相识方桥非阁复非船可居兼可过君欲问方桥方桥如此作梯桥乍似上青㝠初疑蹑菡蓞自无飞仙骨欲度何由敢月池寒池月下明新月池边曲若不妬清妍却成相映烛栁子厚东坡云苏李之天成曹刘之自得陶谢之超然固已至矣而杜子美李太白以英伟絶世之资凌跨百代古之诗人尽废然魏晋以来高风絶尘亦少衰矣李杜之后诗人继出虽有逺韵而才不逮意独韦应物栁子厚发纎浓于简古寄至味于淡泊非余子所及也唐末司空图崎岖兵乱之间而得诗人高雅犹有承平之遗风其论诗曰梅止于酸盐止于咸饮食不可无盐梅而其美常在于咸酸之外可以一唱而三叹也子厚诗在陶渊明下韦苏州上退之豪放奇险则过之而温丽靖深不可及也所贵于枯淡者谓外枯而中膏似淡而实美渊明子厚之流是也若中外皆枯亦何足道佛言譬如食蜜中边皆甜人食五味知其甘苦者皆自能分别其中边者百无一矣诗眼云子厚诗尤深逺难识前贤亦未推重自老坡发明其妙学者方渐知之余尝问人栁诗何好答云大体皆好又问君爱何处答云无不爱者便知不晓矣识文章者当如禅家有悟门夫法门百千差别要须自一转语悟入如古人文章直须先悟得一处乃可通其他妙处韩子苍云渊明诗惟韦苏州得其清闲尚不得其枯淡栁州独得之但恨其少遒尔栁诗不多体亦备衆家惟效陶诗是其性所好独不可及也酬韶州裴长使二十韵韶州幸以诗见及往复奇丽邈不可慕用韵尤为高絶余因拾其余韵酬焉凡为韶州所用者置不取其声律言数如之笔墨间录云韶州裴使君二十韵尤见奇险之功盖山字不比遐字之多也金马尝齐入铜鱼亦共颁疑山看积翠浈水想澄湾标牓同惊俗清明两照姦乗轺参孔仅按节服侯㹪贾傅辞宁切虞童发未䰉秉心方的的腾口任㘖㘖圣理高悬象爰书降罚锾徳风流海外和气满人寰御魅恩犹贷思贤泪自存亡均寂寞零落间惸鳏夙志随忧尽残肌触瘴月光揺浅濑风韵碎枯菅海俗衣犹卉山夷髻不鬟泥沙潜虺蜮榛莽鬭豺獌循省诚知惧安排只自憪食贫甘莽卤被褐谢斓斒逺物裁青罽时珍馔白鷴长捐楚客珮未赐大夫环异政徒云仰高踪不可攀空劳慰顦顇妍唱剧妖嫺晨诣超师院读禅经诗眼云子厚晨诣超师院读禅经诗一段至诚洁清之意参然在前真源了无取妄迹世所逐遗言冀可冥缮性何由熟真妄以喻佛理言行以尽薰修外此亦无词矣道人庭宇静苔色连深竹葢逺胜竹迳通幽处禅房花木深日出雾露余青松如膏沐予家旧有大松偶见露洗而雾披真如洗沐未干染以翠色然后知此语能传造化之妙澹然离言説悟悦心自足盖言因指而见月遗经而得道于是终焉其本末立意遣词可谓曲尽其妙无毫髪遗恨耳汲井潄寒齿清心拂尘服闲持贝叶书步出东斋读真源了无取妄迹世所逐遗言冀可冥缮性何由熟道人庭宇静苔色连深竹日出雾露余青松如膏沐澹然离言説悟悦心自足南涧中题东坡尝题此诗后云子厚南迁后诗清劲纡徐大率类此又云南涧诗忧中有乐乐中有忧葢絶妙古今笔墨间録云南涧诗平淡有天工在与崔策登西山诗上语奇故也秋气集南涧独游亭午时回风一萧瑟林影久参差始至若有得稍深遂忘疲羁禽向幽谷寒藻舞沦漪去国魂巳逺懐人泪空垂孤生易为感失路少所宜索寞竞何事徘徊只自知谁谓后来者当与此心期巽公院五咏笔墨间録云巽公院五咏取韵精切非复纵肆而作随其题观之其工可知也净土堂结习自无始沦溺穷苦源流形及兹世始悟三空门华堂开净域图像焕且繁清泠焚衆香微妙歌法言稽首愧导师超遥谢尘昏曲讲堂寂灭本非㫁文字安可离曲堂何为设高士方在斯圣黙寄言宣分别乃无知趣中即空假名相与谁期愿言絶闻得忘意聊思惟禅室发地结菁茆团团抱虚白山花落幽戸中有忘机客涉有本非取照空不徒析万籁俱缘生窅然喧中寂心境本同如飞鸟无遗迹芙蓉亭新亭俯朱槛嘉朩开芙蓉清香晨风逺溽彩寒露浓潇洒出人世低昂多异容尝闻色空喻造物谁为工留连秋月晏迢递来山钟苦竹桥危桥属幽径缭绕穿疎林迸箨分苦节轻筠抱虚心俯瞰涓涓流仰聆萧萧吟差池下烟日嘲鸟山禽谅无要津用栖息有余音田家笔墨闲録云田家诗鸡鸣村巷白云云又里胥夜经过云云絶有渊明风味蓐食徇所务驱牛向东阡鸡鸣村巷白夜色归暮田札札耒耜声飞飞来鸟鸢竭兹筋力事持用穷嵗年尽输助徭役聊就空自眠子孙日巳长世世还复然篱落隔烟火农谈四隣夕庭际秋虫鸣疎麻方寂歴蚕丝尽输税机杼空倚壁里胥夜经过鸡黍事筵席各言官长峻文字多督责东乡后租期车毂陷泥泽公家少推恕鞭扑恣狼籍努力慎经营肌肤真可惜迎新在此嵗唯恐踵前迹梅雨笔墨间录云此诗不减老杜梅实迎时雨苍茫值晩春愁深楚猿夜梦㫁越鸡晨海雾连南极江云暗北津素衣今尽化非为帝京尘杨花白许彦周诗话云子厚乐府杨花白言婉而情深古今絶唱也杨花白风吹度江水坐令宫树无颜色摇荡春光千万里茫茫晓日下长秋哀歌未㫁城鵶起渔翁冷斋夜话云东坡云诗以奇趣为宗反常合道为趣熟味此诗有竒趣渔翁夜傍西巖宿晓汲清湘燃楚竹烟销日出不见人款乃一声山水渌回看天际下中流嵓上无心云相逐饮酒笔墨间録云饮酒诗絶似渊明今旦少愉乐起坐开清樽举觞酹先酒为我驱忧烦须臾心自殊顿觉天地暄连山变幽晦渌水涵晏温蔼蔼南郭门树木一何繁清隂可自庇竟夕闻嘉言尽醉无复辞偃卧有芳荪彼哉晋楚富此道未必存江雪洪驹父诗话云东坡言郑谷诗江上晩来堪画处渔人披得一蓑归此村学中诗也子厚云云信有格也哉殆天所赋不可及也千山鸟飞絶万迳人踪灭孤舟蓑笠翁独钓寒江雪同刘二十八哭吕衡州兼寄江陵李元二侍御诗眼云哭吕衡州诗足以发明吕温之俊伟哭凌员外诗书尽准平生掩役夫张进骸既尽役夫之事又反覆自明其意此一篇笔力规模不减庄周左丘明也衡岳新摧天柱峯士林憔悴泣相逢祗今文字传青简不使功名上景钟三亩空留悬罄室九原犹寄若堂封遥想荆州人物论几回中夜惜元龙哭连州凌员外司马废逐人所弃遂为鬼神欺才难不其然卒与大患期凌人古受氏吴世夸雄姿寂寞富春水英气方在斯六学诚一贯精义穷发挥着书逾十年幽赜靡不推天庭掞高文万字若波驰记室征西府宏谋耀其奇輶轩下东越列郡苏疲羸宛宛凌江羽来栖翰林枝孝文留弓劒中外方危疑抗声促遗诏定命由陈辞徒𨽻肃曹官征赋参有司出守乌江浒左迁湟水湄高堂倾故国葬际限囚羁仲叔继幽沦狂呌唯童儿一门既无主焉用徒生为举声但唿天孰知神者谁泣尽目无见肾伤足不持溘死委炎荒臧获守灵帷平生负国谴骸骨非敢私盖棺未塞责孤旐凝寒飔念昔始相遇腑脏为君知进身齐选择失路同瑕疵本朝济仁义今为衆所嗤灭名竟不试世义安可知恬死百忧尽茍生万虑滋顾余九逝魂与子各何之我歌诚自恸非独为君悲掩役夫张进骸生死悠悠尔一气聚散之偶来纷喜怒奄忽巳复辞为役孰贱辱为贵非神奇一朝纩息定枯朽无妍媸生平勤皂枥剉秣不告疲既死给轊椟葬之东山基奈何值崩湍当析临路陲髐然暴百骸散乱不复支从者幸告余睠之涓然悲猫虎获迎祭犬马有盖帷伫立唁尔魂岂复识此为畚插载埋瘗沟渎䕶其危我心得所安不谓尔有知掩骼着春令兹焉适其时及物非吾辈聊且顾尔私竹庄诗话巻八竹庄诗话卷九钦定四库全书竹庄诗话巻九六一居士雪浪斋日记云或疑六一居士诗以为未尽妙以质于子和子和曰六一诗只欲平易耳荆公语録云或曰欧阳文忠公亦好竒巧公曰不然犹转积水于千仞之溪其清快孰能御之又曰欧阳公自韩吏部以来未有也辞如刘向诗如韩愈而功妙过之延漏録云予尝以师礼见参政欧公修因论及唐诗谓杜子美才出人表不可学学必不至徒无所成故未始学之韩退之才可及而每学之故今欧诗多类韩体六月十四夜飞葢桥翫月渔隠丛话论此诗云欧公作诗葢欲自出胸臆不肯蹈袭前人亦其才高故不见牵强之迹耳天形积轻清水得本虚静云収风波止始见天水性澄光与粹容上下相涵映乃于其两间皎皎挂寒镜余辉所照耀万物皆鲜莹矧夫人之灵岂不醒视聼而我于此时翛然发孤咏纷昏所洗涤俯仰恣涵泳人心旷而闲月色高逾逈惟恐清夜阑时时瞻斗柄盘车图西清诗话云丹青吟咏妙处相资昔人谓诗中有画画中有诗者葢画能状而诗人能言之唐人有盘车图画重冈复岭一夫驰车山谷间永叔赋诗坡长坂峻牛力疲天寒日暮人心速且画工意初未必然而诗人广大之乃知作诗者徒言其景不若尽其情此品题之津梁也王直方诗话云古画画意不画形梅诗咏物无隠情忘形得意知者寡不若见诗如见画余以为若论诗画于此尽矣每诵过殆欲常以为法也浅山嶙嶙乱石矗矗山石硗聱车碌碌山势盘斜随涧谷侧辙倾辕如欲覆出乎两崕之隘口忽见百里之平陆坡长坂峻牛力疲天寒日暮人心速杨褎忍饥官太学得钱买此才盈幅爱其树老石硬山回路转高下曲直横斜隠见妍媸向背各有态逺近分毫皆可辨自言昔有数家笔畵古传多名姓失后来见者知为谁乞诗老聊称古述古畵畵意不畵形梅诗咏物无隠情忘形得意知者寡不若见诗如见畵乃知杨生真好竒此畵此诗兼有之乐能自足乃为富岂必金玉名高赀朝看畵暮读诗杨生得此可不饥半山老人后山诗话云荆公诗力去陈言夸末俗可怜无补费精神而公平生文体数变暮年诗益工用意益苦故言不可不谨也石林诗话云荆公诗用法甚严尤精于对偶尝云用汉人语止可以汉人语对若参以异代语便不相类此格惟公用之不觉拘窘卑凡桃源行高斋诗话云荆公此诗追配古人望夷宫中鹿为马秦人半死长城下避世不独商山翁亦有桃源种桃者此来种桃经几春採花食实枝为薪儿孙生长与世隔虽有父子无君臣渔郎泛舟迷逺近花间相见惊相问世上那知古有秦山中岂料今为晋闻道长安吹战尘春风回首一霑巾重华一去宁复得天下纷纷经几春嵗晩谩叟诗话云荆公定林后诗精深华妙非少作之比尝作嵗晩诗自以比谢灵运议者亦以为然月映林塘静风涵语笑凉俯窥怜净渌小立伫幽香携幼寻新的扶衰上野航延縁乆未已嵗晩惜流光絶句山谷云荆公暮年作小诗雅丽精絶脱去流俗每讽味之便觉沆瀣生牙颊间渔隠丛话云观此数诗真可使人一唱而三叹也南浦随花去回舟路已迷暗香无觅处日落畵桥西又染云为柳叶剪水作梨花不是东风巧何缘见嵗华又檐日阴阴转床风细细吹翛然残午夣何许一黄鹂又蒲叶清浅水杏花和暖风地偏缘底緑人老为谁红又禁脔云沙草则衆人所谓水边林下之物所与之游处者牛羊鸥鸟耳而荆公造而为语曰眠分黄犊草坐占白鸥沙其笔力高妙殆若天成爱此江边好留连至日斜眠分黄犊草坐占白鸥沙又日净山如染风暄草欲薰梅残数㸃雪麦涨一川云晴景渔隠丛话云王驾晴景云雨前初见花间叶雨后兼无叶里花蛱蝶飞来过墻去应疑春色在隣家此唐百家诗选中诗也余因閲荆公临川集亦有此诗百家诗选是荆公所选想爱此诗因为改正七字遂使一篇语工而意足了无鑱斧之迹真削鐻手也雨前初见花间叶雨后全无叶底花蜂蝶纷纷过墻去却疑春色在隣家嘲白发苕溪渔隠公嘲白髪诗真佳句也久应飘转作蓬飞养惜冠巾未忍违种种春风吹不长星星明月照还稀南浦石林诗话云荆公晩年诗律尤精严造语用字间不容发然意与言㑹言随意遣浑然天成殆不见有牵率排比处如含风鸭緑鳞鳞起弄日鹅黄袅袅埀读之初不觉有对偶至细数落花因坐久缓寻芳草得归迟但见舒闲容与之态耳而字字细考之皆经櫽括权衡者其用意亦深刻矣冷斋夜话云用事琢句贵在言其用而不言其名荆公云云此言水栁之名也南浦东岗二月时物华撩我有新诗含风鸭绿鳞鳞起弄日鹅黄袅袅埀北山北山输緑涨横陂直堑回塘灔灔时细数落花因坐久缓寻芳草得归迟游石牛洞韵语阳秋云荆公倅舒与道人文鋭弟安国拥火游石牛洞聼泉而归有诗云云晁无咎读楚词载荆公词以谓二十四字具六艺羣言之余味故与经学典册之文俱传水冷冷而北出山靡靡而旁围欲穷源而不得竟怅望而空归用前韵戯赠叶致逺直讲韵语阳秋云古今人赋碁诗多矣语意皆无足取独爱荆公赠叶致逺之作其略云或撞闗以攻至悔悞乃抟颊可谓曲尽围碁之态非笔力可以回万钧岂易至此取退之南山诗读之殆可齐驱并驾也叶侯越着姓胄出实楚叶缙云虽穷逺冠葢传累叶心大有所潜肩高未尝胁飘飘凌云意强御莫能慑辟雍海环流用汝作舟楫开胸出妙义可发䝉起魇词如太阿锋谁敢触其铗聼之心爽然难者口因嗋斜飞欲峩峩铩堕今跕跕忘情塞上马适志夣中蝶若金静无求在冶谁可挟载醪但彼惑馈浆非我谍经纶安足施有寓聊自惬碁经看在手碁诀传满箧坐寻棊势打侧冩其图贴携持山林屐刺摘沟港艓一枰尝自副当热宁忘箑反嗤褦襶子但守一经笈亡羊等残生朽筴何足折欢然值手敌便与对七筴纵横子堕局腷䏝声出堞樵父弛逺担牧奴停晏馌旁观各技痒窃议儿女嗫所务在得䘮闻此更心惵孰视笼两手徐思捻长鬛㣲吟静惜惜坚老高帖帖未快巖谷叟斧柯常烂浥趋边耻局缩穿腹愁危嶪或撞闗以攻或觑眼而擪或嬴行伺击或勐出追蹑埀成或破坏中㫁俄连接或于予闲暇伐事先和燮或冐突超越皷行令震叠或粗见形势驱除令逺蹀或开拓疆境欲并包总摄或仅残尺寸如黑子着黡或横清解散如尺僵血喋或惭如告亡或喜如告㨗陷敌未甘虏执仇方借侠讳输宁㫁头悔悟乃抟颊终朝巳罢精既夜未交睫翻然语且叹此何冝刼刼孟轲恶妨行陶侃惩废业扬雄有前言韦曜存往牒晋臣抑帝手捘侫何啻涉冶城子争道拒父乃如辄争也实逆徳岂如私闘怯艺成况穷苦此殆天所厌如今刘与李伦等安可躐试令取一毫亦乏寸金镊以此待君子未与回参协操具投诸江道耕而徳怀钟山王直方诗话云舒王诗云云又云客舍黄粱今始熟鸟残红柿昔分甘葢三用黄粱而意义皆妙投老归来供奉班尘埃无复见钟山何须更待黄梁熟始信人间是夣间夣黄梁欲熟且留连谩道春归莫怅然蝴蝶岂能知夣事蘧蘧飞堕晩花前送人至清凉寺诗事云荆公送人至清凉寺题诗壁间云云看上征鞍立寺门之句为一篇警䇿尤尽别离情意之实古人未尝道也若使置之断句尤佳惜乎在第二语耳譬犹全玉天下贵宝制以为器须是安顿得宜尤増其光辉㫁芦洲渚荠花繁看上征鞍立寺门投老难堪与公别倚岗从此望回辕月夕又云李义山袜诗云尝闻宓妃袜渡水欲生尘好借姮娥着清秋蹋月轮荆公作月夕诗云云因旧而语意俱新矣蹋月看流水水明揺荡月草朩已华滋山川复清发褰裳伏槛处緑净数毛发谁能挽姮娥俯濯凌波袜六言又云蘓子瞻作翰林日因休沐邀门下士西至太乙宫见王荆公旧题六言云云子瞻讽咏再三谓鲁直曰座间惟鲁直笔力可及此尔对曰庭坚极力为之或可追及但无荆公之自在耳杨柳名条绿暗荷花落日红酣三十六陂流水白头相见江南又三十年前此路父兄持我东西今日重来白首却寻陈迹都迷东坡居士上苕溪渔隠云吕丞相跋杜子美年谱云考其辞力少而鋭壮而肆老而严非妙于文章不足以至此余观东坡自南迁以后诗全类子美䕫州以后诗至所谓老而严者也子由云东坡谪居儋耳独喜为诗精神华妙不见老人衰惫之气鲁直亦云东坡岭外文字读之使人耳目聪明如清风自外来也苍梧杂志云葛鲁卿云东坡诗文直为破的它人只到得七晕八晕惟是东坡字字破的所以不可及也寓居定慧院之东杂花满山有海棠一株土人不知贵也石林诗话云此诗此格超逸不复蹈袭前人渔隠丛话云元丰间东坡谪黄州寓居定恵院院之东小山上有海棠一株特繁茂每嵗盛开时必为携客置酒已五醉其下矣故作长篇生平喜为人写盖人间刋石自有五六本云轼平生得意诗也江城地瘴蕃草朩只有名花苦幽独嫣然一笑竹篱间桃李漫山总麄俗也知造物有深意故遣佳人在空谷自然富贵出天资不待金盘荐华屋朱唇得清晕生脸翠袖巻纱红映肉林深雾暗晓光迟日煖风轻春睡足雨中有泪亦悽惨月下无人更清淑先生食饱无一事散步逍遥自扪腹不问人家与僧舍拄杖敲门看修竹忽逢絶艶照衰朽叹息无言揩病目陋邦何处得此花无乃好事移西蜀寸根千里不易到衔子飞来定鸿鹄天涯流落俱可念为饮一樽歌此曲明朝酒醒还独来雪落纷纷那忍触松风亭下梅花盛开渔隠丛话云遯斋闲览云荆公在金陵有和徐仲文颦字韵咏梅诗二首东坡在岭南有暾字韵咏梅诗三首皆韵险而语工非大手笔不能到也余以临川集东坡后集细细味之颦字韵二圣亦未是荆公平日得意诗其一云额黄映日明飞燕肌粉含风冷太真其一云肌冰绰约如姑射肤雪参差是玉真其余亦别无奇特向至如东坡暾字韵三首皆摆落陈言古今人未尝经道者三首并妙絶第二首尤奇春风岭上淮南村昔年梅花曽㫁魂岂知流落复相见蛮风蜑雨愁黄昏长条半落荔枝浦卧树独秀桄榔园岂惟幽光留夜色直恐冷艶排冬温松风亭下荆棘里两株玉蘂明朝暾海南仙云娇随砌月下缟衣来扣门酒醒夣觉起绕树妙意有在终无言先生独饮勿叹息幸有落月窥清罇再用前韵罗浮山下梅花村玉雪为骨冰为魂纷纷初疑月挂树耿耿独与参黄昏先生素居江海上悄如病鹤栖荒园天香国艶肯相顾知我酒熟诗清温蓬莱宫中花鸟使绿衣倒挂扶桑暾抱丛窥我方醉卧故遣啄木先敲门麻姑过君急扫洒鸟能歌舞花能言酒醒人散山寂寂惟有落蘂粘空樽花落复次韵玉妃谪堕烟雨村先生作诗与招魂人间草木非我对奔月偶挂成幽魂暗香入户寻短夣青子缀枝留小园披衣连夜唤客饮雪肤满地聊相温松明照坐愁不睡井花入腹清而暾先生年来六十化道眼已入不二门多晴好事余习气惜花未忍都无言留连一物无过矣笑领百罚空罍樽月夜与客对饮花下集註云此篇不使事语亦新造古所未有殆涪公所谓不食烟火食人之语也杏花飞帘散余春明月入户寻幽人褰衣步月踏花影炯如流水涵清苹花间置酒清香发争挽长条落香雪山城薄酒不堪饮劝君且吸杯中月洞箫声㫁月明中惟忧月落酒杯空明朝巻地春风恶但见绿叶栖残红赠东林总长老冷斋夜话云东坡游庐山东林作二偈山谷云此老于般若横説竖説了无剩语非其笔端有口亦安能吐此不传之妙溪声便是广长舌山色岂非清净身夜来八万四千偈他日如何举似人题西林壁横看成岭侧成峯逺近高低各不同不识庐山真面目只縁身在此山中寄呉徳仁兼简陈季常苕溪渔隠云诗中所云龙邱居士即陈季常也濮阳公子即吴徳仁也又云我游兰溪访清泉已办布韈青行纒嵇山不是无贺老我自兴尽回酒船葢欲徃访徳仁未成也李白诗云嵇山无贺老却棹酒船回用此事也又云恨君不识颜平原东坡自谓也恨我不识元鲁山谓徳仁也铜驼陌上会相见握手一笑三千年葢言终当相见如蓟子训之徒此一篇诗意本末次序有伦有理可谓精致矣东坡先生无一钱十年家火烧凡鈆黄金可成河可塞只有霜鬓无由𤣥龙邱居士亦可怜谈空説有夜不眠忽闻河东狮子吼拄杖落手心茫然谁似濮阳公子贤饮酒食肉自得仙平生寓物不留物在家学得忘家禅门前䆉稏十顷田清溪遶屋花连天溪堂醉卧唿不醒落花如雪春风颠我游兰溪访清泉已办布袜青行纒嵇山不是无贺老我自兴尽回清船恨君不识颜平原恨我不识元鲁山铜驼陌上㑹相见握手一笑三千年庆源宣义王丈人以累举得官为洪雅主簿州戸掾遇吏如家人人安乐之既谢事居眉之青神瑞草桥放懐自得有书来求红带既以遗之且作诗为戯黄鲁直学士秦少游贤良各赋一首为老人光华王直方诗话云青衫半作霜叶枯至芋魁豆饭吾岂无山谷云庭坚最爱此韵青衫半作荷叶枯视民如儿吏如奴吏民莫作官长看我是识字耕田夫妻啼儿号刺史怒时有野人来挽须拂衣自注下下考芋魁饭豆吾岂无归来瑞草桥边路独游还佩平生壶慈姥巖前自唤渡青衣江畔人争扶今年蚕市苏州集中有遗民怀袴襦邑中之黔相指似白髯红带老不癯我欲西归卜隣舍隔墙抚掌容歌唿不觉山王乘驷马回头空指黄公垆续丽人行苕溪渔隠云李仲谋家有周昉画背面欠伸内人极精戯作此诗云云韩子苍用此意题李伯时所画宫女云睡起昭阳暗淡粧不知縁㡳背斜阳若教转盼一回首三十六宫无粉光终不及坡之伟丽也深宫无人春日长沉香亭北百花香美人睡起薄梳洗燕舞莺啼空㫁肠畵工欲畵无穷意背立东风初破睡若教回首却嫣然阳城下蔡俱风靡杜陵饥客眼长寒蹇驴破㡌随金鞍隔花临水时一见只许腰肢背后看心醉归来茒屋㡳方信人间有西子君不见孟光举案与眉齐何曽背面伤春啼种松得徕子吕居仁云诗欲波澜之濶须放规模令大涵养吾气而后可规模既大波澜自濶少加持择功巳倍于古矣试取东坡黄州以后诗如种松医眼之类便可见东风吹榆林乱筴飞作堆荒园一雨过戢戢千万栽青松种不生百株望一枚一枚巳有余气压千畆槐野人易斗粟云自鲁徂徕鲁人不知贵万灶飞青煤束缚同一车胡为乎来哉泫然解其縳青泉洗浮埃枝伤叶自困生意未肯回山僧老无子养䕶如婴孩坐待走龙蛇清阴满南台孤根裂山石直干排风雷我今百日客养此千嵗材茯苓无消息双鬓日夜催古今一俯仰作诗寄余哀戯作种松我昔少年日种松满东岗初移一寸根琐细如挿秧二年黄茒下一一攅麦芒三年出蓬艾满山散牛羊不见十年余想作龙蛇长夜风波浪碎朝露珠玑香我欲食其膏已伐百夲桑人事多乖迕神物竟渺茫朅来齐安野夹路须髯苍㑹开龟蛇窟不惜斤斧创纵未得茯苓且当拾流肪釜盎百出入皎然散飞霜藁死三彭仇澡换五谷肠青骨凝緑髓丹田发幽光白发何足道要使双瞳方却后五百年骑鹤还故乡赠眼医王士针头如麦芒气出如车轴间闗络脉中性命寄毛粟而况清净眼内景含天烛琉璃贮沆瀣轻脆不任触而子于其门来往施锋镞笑谈纷自若观者颈为缩运鍼如运斤去翳如拆屋常疑子善幻祀伎杂符祝子言吾有道此理君未瞩形骸一尘埃贵贱两草木世人方重外妄见瓦与玉而我初不知刺眼如刺肉君看目与翳是翳要非目目翳茍二物易分如麦菽宁闻老农夫去草易伤谷鼻端有余地肝胆分楚蜀吾于五轮间荡荡见空曲如行九轨道并驱无击毂空花谁开落明月自朏朒请问药全堂忘言老尊宿竹庄诗话巻九竹庄诗话卷十钦定四库全书竹庄诗话巻十东坡居士下世传王逈子髙与仙人周瑶英游芙蓉城元丰元年三月余始识子髙问之信然乃作此诗苕溪渔隠云此诗最为流丽故秦太虚与东坡简云素纸一轴敢冀醉后挥扫近文并芙蓉城诗时得把玩以慰驰情芙蓉城中花冥冥谁其主者石与丁珠帘玉按翡翠屏云舒霞巻千俜停中有一人长眉青烱如微云澹疎星往来三世空炼形竟坐误读黄庭经天门夜开飞爽灵无复白日乘云軿俗縁千刼磨不尽翠被冷落凄余馨因过缑山朝帝廷夜闻笙箫弭节听飘然而来谁使令皎如明月入窗櫺忽然而去不可执寒衾虚幌风泠泠仙宫洞房本不扄梦中同蹑鳯凰翎径度万里如奔霆玉楼浮宫耸亭亭天书云篆谁所铭遶楼飞步髙竛竮仙风锵然韵流铃蘧蘧形开如酒醒芳卿寄谢空丁宁一朝覆水不反瓶罗巾别泪空荧荧春风花开秋叶零世间罗绮纷膻腥此生流浪随沧溟偶然相值两浮萍愿君収视观三庭勿与嘉糓生蝗螟从渠一念三千龄下作人间尹与邢游博罗香积寺寺去县七里三山犬牙夹道皆美田麦禾甚茂寺下谿水可作碓磨若筑塘百步闸而落之可转两轮举四杵也以属县令林抃使督成之苕溪渔隠云东坡在岭外游博罗香积寺同正辅游白水山闻正辅将至以诗迎之皆古诗而终篇对属精切语意贯穿二年流落鼃鱼乡朝来喜见麦吐芒东风摇波舞净緑初日泫露酣娇黄汪汪春泥已没膝剡剡秋谷初分秧谁言万里出无友见此二美喜欲狂三山屏拥僧舍小一谿雷转松隂凉要令水力供臼磨与相地脉增隄防霏霏落雪看収面隠隠叠皷闻舂粮散流一啜云子白炊裂十字琼肌香岂惟牢九荐古味要使真一流天浆诗成捧腹便絶倒书生説食真膏肓同正辅游白水山伟哉造物真豪纵攫土抟沙为此弄擘开翠崃走云雷截破奔流作潭洞因随化人履巨迹得与仙兄蹑飞鞚曵杖不知巖谷深穿云但觉衣裘重坐看惊鸟救霜叶知有老蛟蟠石瓮金沙玉砾粲可数古镜寳奁寒不动念兄独立与世疎絶境难到惟我共永辞角上两蛮触一洗胷中九云梦浮来山髙回望失武陵路絶无人送筠篮撷翠𤓰甲香素绠分碧银缾冻归路霏霏汤谷暗野堂活活神泉涌解衣浴此无垢人身轻可试云间鳯闻正辅将至以诗迎之生逢尧舜仁得作岭海游虽怀跫然喜岂免跕堕忧暮雨侵重膇晓烟腾郁攸朝盘见蜜唧夜枕问鸺鹠㡬欲烹郁屈固常馔䬲辀舌音渐獠变面汗尝骍羞赖我存黄庭有时仍丹邱目听不任耳踵息殆废喉稍欣素月夜遂度黄茆秋我兄清庙器持节瘴海头萧然三家步横此万斛舟人言能汉吏天遣活楚囚惠然再过我乐哉十日留但恨参语贤忽潜九原幽万里傥同归两鳏当对耰强歌非真达何必师庄周和渊明归田园六首三月四日游白水佛迹巖沐浴于汤泉晞髪于悬瀑之下浩歌而归肩舆却行以与客语不觉至水北荔枝浦上晩日葱笼竹隂萧然时荔子累累如芡实矣有父老年八十余指以告余曰及是可食公能擕酒来游乎意欣然许之归卧既觉闻儿子过诵渊明归田园居诗六首乃悉次其韵始余在广陵和渊明饮酒诗二十首今复为此要当尽和乃已又吾于诗人无所甚好而独好渊明之诗前后和其诗凡百有九首至其得意自谓不甚愧渊明王直方诗话云东坡在扬州和饮酒诗只是如已所作至惠州和归田园六首乃与渊明无异环州多白水际海皆苍山以彼无尽景寓我有限年东家着孔丘西家着颜渊市为不二价农为不争田周公与管蔡恨不茅三间我饱一饭足薇蕨补食前门生餽薪米救我厨无烟斗酒与只鸡酣歌饯华颠禽鸟岂知道我适物自闲悠悠未必尔聊乐我自然穷猿既投林疲马初解鞅心空饱新得境熟梦余想江鸥渐驯集蜑叟已还往南池緑钱生北岭紫笋长提壶岂解饮好语时见广春江有佳句我醉堕𣺌莽新浴觉身轻新沐感髪稀风乎悬瀑下却行咏而归仰见江摇山俯见月在衣步从父老语有约吾敢违老人八十余不识城市娱造物偶遗漏同侪尽丘墟平生不渡江水北有幽居手揷荔枝子合抱三百株莫言陈家紫甘冷恐不如君来坐树下饱食擕其余归舍遗儿子怀抱不可虚有酒持饮我不问钱有无坐倚朱藤杖行歌紫芝曲不逢啇山公见此野老足愿同荔枝社长作鸡黍局教我同光尘月固不胜烛霜颷散氛祲廓然似朝旭昔我在广陵怅望柴桑陌长吟饮酒诗颇获一笑适当时已放浪朝坐苦不夕矧今长闲人一刼展过隙江山互隐见出没为我役斜川追渊明东臯友王绩诗成竟何用六博本无益和渊明贫士诗眼云此诗言夷齐自信其去虽武王周召不能挽之使留若四皓自信其进虽禄产之聘亦为之出如死灰之余烟也后世君子既不能以道进退又不能忘世俗之毁誉多作文以自明其出处如荅客难解嘲之类故曰朱墨手自研若渊明初亦仕絃歌本诚言葢无心于名虽晋末亦仕合于绮园之出其去也亦不待以㣲罪行不乐乃径归合于夷齐之去其进退葢相似坡作文工于命意必超然独立于衆人之上非如昔人称渊明以退为髙耳故又发明如此夷齐耻周粟髙歌诵虞轩产禄彼何人能致绮与园古来避世士死灰或余烟末路益可羞朱墨手自研渊明初亦仕絃歌本诚言不乐乃径归视世差独贤和渊明咏三良艺苑雌黄云秦穆以三良殉𦵏诗人刺之则穆公信有罪矣虽然臣之事君犹子之事父也以陈尊已魏颗之事观之则三良亦不容无讥焉昔之咏三良者有王仲宣曹子建陶渊明桞子厚或曰心亦有所施或曰杀身成独难或曰君命安可违或曰死没寕分张曽无一语辨其非是者唯东坡一篇云云审如是则三良不能无罪东坡一篇独冠絶于今古此生太山重忽作鸿毛遗三子死一言所死良巳微贤哉晏平仲事君不以私我岂犬马哉从君求盖帷杀身固有道大节要不亏君为社稷死我则同其归顾命有治乱臣子得从违魏颗真孝爱三良安足稀仕宦岂不荣有时纒忧悲所以靖节翁服此黔娄衣秦穆公墓苕溪渔隠云余观东坡秦穆公墓诗全与和三良诗意相反盖是少年时议论如此至其晩年所见益髙超人意表扬雄所以悔少作也橐泉在城东墓在城中无百步乃知昔未有此城秦人以泉识公墓昔公生不诛孟明岂有死之日而忍用其良乃知三子殉公意亦如齐之二子从田横古人感一飰尚能杀其身今人不复见此等乃以所见疑古人古人不可望今人益可伤芦鴈禁脔云此东坡芦雁诗欲叙雁闲暇之态故笔力顿挫如此又诗曰我生朩强鄙少以气自挤孤舟到江海引手扪象犀迩来辄自悟留气下煖脐亦顿挫也夫言顿挫者乃是覆却便文采粲然非如常格诗但排比句语而成熟读之殊无气味如少游诗曰松江浩无旁垂虹跨其上漫然䘖洞庭领畧非一状恍如阵平野万马攅穹帐离离云抹山窅窅天粘浪烟中鱼歌起鸟外征㠶飏逾知宇宙寛斗觉天南壮云云此但排比好句耳非能使之顿挫也野鴈见人时未起意先改君从何处看得此无人态无乃枯朩行人禽两自在北风振枯苇微雪落璀璨惨然云水昏晶莹沙砾碎弋人怅何暮一举𣺌江海豆粥苕溪渔隠云东坡于饮食作诗以写之往往皆臻其妙如豆粥诗是也禁脔云豆粥诗眉子石砚歌可谓分布用事法凡二事比类于前而后发其宏妙也君不见唿沱流澌车折轴公孙仓皇奉豆粥湿薪破灶自燎衣饥寒顿解刘文叔又不见金谷敲冰草朩春帐下烹煎多美人萍虀豆粥不传法咄嗟而办石季伦干戈未解身如寄声色相纒心巳醉身心颠倒自不知更识人间有真味岂知江头千顷雪色芦茆檐出没晨烟孤地碓舂秔光似玉沙瓶煑豆软如酥我老此身无着处卖书来问东家住卧听鸡鸣粥熟时蓬头曵履东家去眉子石砚歌君不见城都画手开十眉横云却月争新竒游人指㸃小嚬处中有渔阳胡马嘶又不见王孙青𤨏横双碧膓断浮空逺山色书生性命何足论坐费千金买消渴尔来丧乱愁天公谪向君家书砚中小窗虚幌相妩媚令君晓梦生春红毗耶居士谈空处结昔巳空花不住试教天女问磨鈆千偈澜翻无一语梨花容斋随笔云张文潜好诵东坡梨花絶句云云每吟一过必击节叹赏不能已文潜盖有省于此云梨花淡白柳深青柳絮飞时花满城惆怅东栏一株雪人生㸔得几清明山谷道人鲁直传賛云山谷自黔州以后句法尤髙笔势放纵实天下之竒作自宋兴以来一人而已矣江西宗𣲖圗序云国朝歌诗之作或传者多依效旧文未尽所趣惟豫章始大出而力振之抑扬反覆尽兼衆体吕氏童䝉训云作文要悟入处悟入必自工夫中来非侥倖可得也如老蘓之于文鲁直之于诗葢尽此理矣古诗二首上蘓子瞻集注东坡报山谷书云古风二首託物引类得古人诗之风其推重如此故置之篇首云江梅有佳实托根桃李场桃李终不言朝露借恩光孤芳忌皎洁氷雪空自香古来和鼎实此物升庙廊嵗月坐成晚烟雨青巳黄得升桃李盘以逺初见甞终然不可口掷置官道傍但使本根在弃捐果何伤又青松出涧壑十里闻风声上有百尺丝下有千嵗苓自性得乆要为人制頽龄小草有逺志相依在平生医和不并世深根且固蒂大言可医国何用大早计小大材则殊气味固相似秦和文潜赠无咎篇末多以见及以既见君子云胡不喜为韵集註山谷尝写答邢居实诗及此诗与徐师川曰后八诗颇为得意故漫录往或与潘洪诸友读之龟以灵故焦雉以文故翳本心如日月利欲食之既后生玩华藻照影终末世安得八纮罝以道猎衆智谈经用燕説束弃诸儒传滥觞虽有罪末𣲖弥九县张侯真理窟坚壁物与战难以口舌争水清石自见野性友麋鹿君非我同羣文明近日月我亦不如君十载长相望逝川水沄沄何言谈絶倒茗椀对炉薫北寺鎻斋房尘钥一时启晁朝跫然来连壁照书几庭柏郁葱葱红榴鏬多子时蒙吐佳句幽处万籁起先皇元丰末极厌士浅闻只今举秀孝天未䘮斯文晁张班马手崔蔡不足云当令横笔阵一战静楚氛张侯窘炊玉僦屋得空垆但见索酒郎不见酒家胡虽肥如瓠壶胷中殊不麄何用知如此文采似于莬荆公六艺学妙处端不朽诸生用其短颇复凿户牖譬如学捧心初不悟已丑玉石恐俱焚公为区别不吾友陈师道抱独门扫轨晁张作荐书射雉用一矢吾闻举逸民故得天下喜两公阵堂堂此士可摩垒次韵荅邢敦夫为山不能山过在一篑止渥洼骐驎儿堕地志千里岷江初滥觞入楚乃无底将升圣人堂道固有廉陛邢子好少年如世有源水方求无津涯不作蜗牛喜儿中兀老苍趣造甚竒异过閲王公门袖中有漫刺别来阻河山望逺每障袂斯文向千载有志常寡遂后生文楚楚照影若孔翠不应太𤣥草睎价咸阳市雨作枕簟秋官闲省中睡梦不到汉东茗椀乃为祟闻君肺渴减颇复佳食寐读书得新功来雁寄一字戱荅俞清老人寒夜王立之诗话云山谷云金华俞清老字子中二十年前与余共学于淮南元丰甲子相见于广陵自云荆公欲使之脱逢腋着僧伽黎奉香火于半山寺予之僧名紫琳字清老无妻子之累云去作半山道人似不为难事然生龟脱筒亦难堪忍后数年见之儒冠自若也因尝戱和清老诗云云集註山谷䟦此诗云东坡屡哦此诗以为妙也索索叶自雨月寒遥夜䦨马嘶车铎鸣羣动不遑安有人梦超俗去髪脱儒冠平明视清镜政尔良独难闻道一稊米出身縳簪缨怀我伐朩友寒衾梦丁丁冨贵但如此百年半曲肱早晚相随去松根有茯苓牧羊金华山早通玉帝籍至今风低草见白石金华风烟下亦有君履迹何为红尘里颔须欲雪白谪居黔南十首集註云近世曽慥端伯作诗选载潘邠老事云张文潜晚喜乐天诗邠老闻其称美辄不乐尝诵山谷十絶句以为不可跂及其一云老色日上面欢悰日去心今既不如昔后当不如今潜一日召邠老饭预设乐天诗一帙置书室牀枕间邠老少焉假榻翻閲良久才悟山谷十絶诗尽用乐天大篇裁为絶句葢乐天长于敷衍而山谷巧于剪裁自是不敢复言端伯所载如此必有所依据然敷衍剪裁之説非是葢山谷谪居黔南时取乐天江州等诗偶有㑹于心者摘其数语写置斋阁或尝为人书世因传以为山谷自作然亦非有意与乐天较工拙也诗中改易数字可为作诗之法故因附见于此韵语阳秋云黔南十絶七篇全用乐天花下对酒渭川旧居东城寻春西楼委顺竹窗等诗余三篇用其诗畧㸃化而已叶少蕴云诗人㸃化前作正如李光弼将郭子仪之军重经号令精彩数倍此语诚然相望六千里天地隔江山十书九不到何用一开颜霜降水反壑风落朩归山冉冉嵗华晩昆虫皆闭闗冷淡病心情暄和好时节故园音信断逺郡亲賔絶山郭灯火稀崃天星汉少年光东流水生计南枝鸟冥怀齐逺近委顺随南北归去诚可怜天涯住亦得老色日上面欢悰日去心今既不如昔后当不如今啧啧雀引雏稍稍笋成竹时物感人情忆我故乡曲苦雨初入梅瘴云稍含毒泥秧水畦稻灰种畬田粟轻纱一幅巾小簟六尺床无客尽日静有风终日凉病人多梦医囚人多梦赦如何春来梦合眼在乡社题孟浩然画像苕溪渔隠云题浩然画像诗浩然平生出处事迹悉能道尽乃诗中传也先生少也隠鹿门爽气洗尽尘埃昏赋诗真可凌鲍谢短褐岂愧公卿尊故人私邀伴禁直诵诗不顾龙鳞逆风云感㑹虽有时顾此定知毋枉尺襄江𣺌𣺌泛清流梅残腊月年年愁先生一往今㡬秋后来谁复钓槎头次韵廖明略陪吴明府白云亭燕集西清诗话云鲁直自黔南归诗变前体且云要须唐律中作活计乃可言诗如少陵渊畜云萃变态百出虽数十百韵格律益严谨盖操制诗家法度如此余观鲁直和白云亭燕集诗云云直可拍肩挽袂矣江浄明花竹山空响管絃风生学士麈云绕令君筵百越余生聚三吴逺接连庖霜刀落鲙执玉酒明船叶县飞来舄壶公谪处天酌多时暴谑舞短更成妍唯我孤登覧观诗未䆒宣空余五字赏又似两京然医是肱三折官当嵗九迁老夫看镜罢衰白敢争先画睡鸭容斋随笔云徐陵鸳鸯赋云山鸡映水那相得孤鸾照镜不成双天下真成长㑹合无胜比翼两鸳鸯黄鲁直题画睡鸭云云全用徐语㸃化之末句尤精工山鸡照影空自爱孤鸾舞镜不成双天下真成长㑹合两凫相倚睡秋江乞猫后山诗话云鲁直乞猫诗云云虽滑稽而可喜千嵗而下读者如新秋来䑕辈欺猫死掲瓮掀盆搅夜眠闻道狸奴将数子买鱼穿栁聘啣蝉题芦鴈圗禁脔云若不得流水还应过别山者题野烧也严霜百草白深院一株青题小松也前人以为工是题其意耳非能状其体态也如子美题雨则曰紫崖奔处黒白鸟去边明乐天题琵琶曰银瓶忽破水浆迸铁骑突出刀鎗鸣又曰四絃一声如裂帛此皆曲尽万物之情状若音声不可把玩如石火雷光而人之才力能揽取之然此但得其情状非能写其不传之妙如山谷题芦鴈圗则妙絶矣恵崇烟雨芦鴈坐我潇湘洞庭欲唤扁舟归去傍人谓是丹青过百里奚大夫塜吕氏童䝉训云或称鲁直桃李春风一杯酒江湖夜雨十年灯以为极至鲁直自以此犹砌合须石吾甚爱之勿使牛砺角牛砺角尚可牛鬭杀我竹此乃可言至耳然如鲁直百里大夫冢诗与快阁诗已自见成就处也行客抱忧端况复思古人何年一丘土不见石骐驎断碑略可读大夫身霸秦虞公纳埀棘将军西问津安知五羊皮自鬻千金身末俗工媒孽浮言妬道真幸逢孟轲赏不愧㣲子魂登快阁痴儿了却公家事快阁东西倚晚晴落朩千山天逺大澄江一道月分明朱絃巳为佳人絶青眼聊因美酒横万里归船动长笛此心吾与白鸥盟和荅钱穆父咏猩猩毛笔王直方诗话云东坡写金带鞍马乃表四六中送穷文山谷猩猩毛笔诗乃篇章中毛颕传类苑云鲁直善用事若正尔填塞故实旧谓之㸃鬼簿今谓之堆垜死尸如咏猩猩毛笔诗云平生几两屐身后五车书又云管城子无食肉相孔方兄有絶交书精妙隠宻不可加矣当以此语反三隅也吕氏童䝉训云东坡诗云赋诗必此诗定知非诗人此或一道也鲁直作咏物诗曲当其理如猩猩毛笔诗云平生几两屐身后五车书其必此诗哉爱酒醉魂在能言几事疎平生几两屐身后五车书物色㸔王㑹勲劳在石渠拔毛能济世端为谢杨朱竹庄诗话巻十竹庄诗话卷十一钦定四库全书竹庄诗话巻十一杂编一醉歌行杜甫漫斋诗话云送别情景于后幅突然接入开后人无限法门醉歌意只用一㸃前后文势倍觉生色陆机二十作文赋汝更小年能缀文总角草书又神速世上儿子徒纷纷骅骝作驹已汗血鸷鸟举翮连青云词源倒流三崃水笔阵独扫千人军只今年才十六七射䇿君门期第一旧穿杨叶真自知暂蹶霜蹄未为失偶然擢秀非难取㑹是排风有毛质汝身已见唾成珠汝伯何由髪如漆春光澹沲秦东亭渚蒲牙白水荇青风吹客衣日杲杲树搅离思花冥冥酒尽沙头双玉缾衆宾皆醉我独醒乃知贫贱别更苦吞声踯躅涕泪零赠卫八䖏士人生不相见动如参商今夕复何夕共此灯烛光少壮能㡬时须髪各已苍访旧半为鬼惊唿热中肠焉知二十载重上君子堂昔别君未婚儿女忽成行怡然敬父执问我来何方问答乃未已儿女罗酒浆夜雨剪春韭新炊间黄粱主称㑹面难一举累十觞十觞亦不醉感子故意长明日隔山岳世事两茫茫新安吏客行新安道喧唿闻㸃兵借问新安吏县小更无丁府帖昨夜下次选中男行中男絶短小何以守王城肥男有母送瘦男独伶俜白水暮东流青山犹哭声莫自使眼枯収汝泪纵横眼枯却见骨天地终无情我军取相州日夕望其平岂意贼难料归军星散营就粮近故垒练卒依旧京掘壕不到水牧马役亦轻况乃王师顺抚养甚分明送行勿泣血仆射如父兄石壕吏暮投石壕村有吏夜捉人老翁踰墻走老妇出门看吏唿一何怒妇啼一何苦听妇前致词三男邺城戍一男附书至二男新战死存者且偷生死者长巳矣室中更无人所有乳下孙孙有母未去出入无完裙老妪力虽衰请从吏夜归急应河阳役犹得备晨炊夜乆语声絶如闻泣幽咽天明登前途独与老翁别新婚别师氏诗説云诗采绿刺怨旷也观甫此诗怨别又甚于采绿者矣王深父云先王之政新有婚者茍不使政出于刑名则一切使衆而已此诗必所怨尽其常分而能不忘礼义余是以录之苍梧杂识云新婚别一篇甚得古诗人之意勿为新婚念努力事戎行所以勉其夫罗襦不复施对君洗红粧所谓岂无膏沐谁适为容者也兎丝附蓬麻引蔓故不长嫁女与征夫不如弃路傍结髪为君妻席不暖君牀暮昏晨告别无乃大怱忙君行虽不逺守边赴河阳妾身未分明何以拜姑嫜父母养我时日夜令我藏生女有所归鸡狗亦得将君今往死地沉痛廹中膓誓欲随君去形势反苍黄勿为新昏念努力事戎行妇人在军中兵气恐不扬自叹贫家女乆致罗襦裳罗襦不复施对君洗红妆仰视百鸟飞大小必双翔人事多错迕与君永相望埀老别师氏诗説云痛念国家急难征戍烽火何鄊不有吾岂能独安不虑哉不敢盘桓义也塌然伤别者仁也不忘仁义此甫㡬乎风雅之作也四方未宁静埀老不得安子孙阵亡尽焉用身独完投杖出门去同行为辛酸幸有牙齿存所悲骨髓干男儿既介胄长揖别上官老妻卧路啼嵗暮衣裳单孰知是死别且复伤其寒此去必不归还闻劝加飡土门壁甚坚杏园度亦难势异邺城下纵死时犹寛人生有离合岂择衰老端忆昔少壮日迟廽竟长叹万国尽征戍烽火被冈峦积尸草木腥流血川原丹何乡为乐土安敢尚盘桓弃絶蓬室居塌然摧肺肝无家别师氏诗説云在昔先王中兴劳来还定安集之而鸿雁之民获安其居今肃宗中兴使民无家而至于生无以养死无以𦵏其视周宣之民不亦厚颜也哉观甫诗时政之美恶皆可得而知也王深父云先王子惠困穷则天下无败乱之兆矣此诗何为作乎寂寞天寳后园庐但蒿藜我里百余家世乱各东西存者无消息死者为尘泥贱子因阵败归来寻旧蹊乆行见空巷日瘦气惨悽但对狐与狸竖毛怒我啼四邻何所有一二老寡妻宿鸟恋本枝安辞且穷栖方春独荷锄日暮还灌畦县吏知我至召令习皷鞞虽从本州役内顾无所擕近行止一身逺去终转迷家乡既盪尽逺近理亦齐永痛长病母五年委沟谿生我不得力终身两酸嘶人生无家别何以为烝黎夏日叹夏日出东北陵天经中街朱光彻厚地郁蒸何由开上苍乆无雷无乃号令乖雨䧏不濡物良田起黄埃飞鸟苦热死池鱼涸其泥万人向流冗举目唯蒿莱至今大河北尽作虎与豺浩荡想幽蓟王师安在哉对食不能飡我心殊未谐𦕈然贞观初难与数子偕夏夜叹䂬溪诗话云夏夜叹曰念我荷戈士穷年守边疆此仁人君子之用心终不可忘也永日不可暮炎热毒我肠安得万里风飘飖吹我裳昊天出华月茂林延踈光仲夏苦夜短开轩纳微凉虚明见纎豪羽虫亦飞扬物情无巨细自适固其常念彼荷戈士穷年守边疆何由一洗濯执热互相望竟夕击刁斗喧声连万方青紫虽被体不如早还乡北地悲笳发鹳鹤号且翺况复烦促倦激烈思时康赴江陵涂中寄三翰林韩愈孤臣昔放逐泣血追愆尤汗漫不省识怳如乘桴浮或自疑上疏上疏岂其由是年京师旱田畆少所収上怜民无食兵赋半已休有司恤经费未免烦徴求富者既云急贫者固巳流传闻闾里间赤子转渠沟持男易斗粟掉臂莫肯酬我时出衢路饿者何其稠亲逢道死者伫立乆咿嚘归者不能食有如鱼挂钩适㑹除御史诚当得言秋拜疏移合门为忠宁自谋上陈人疾苦无令絶其喉下言畿甸内根本理冝优积雪验丰熟幸寛待蚕麰天子恻然感司空叹绸缪谓言即施设乃返迁炎州同官尽才俊偏善柳与刘或虑语言洩传之落寃讐二子不冝尔将疑断还不中使临门遣顷刻不得留病妹卧床褥分知隔明幽悲啼乞就别百请不颔头弱妻抱稚子出拜忘惭羞僶俛不廽顾行行诣连州朝为青云士暮作白首囚商山季冬月冰冻絶行辀春风洞庭浪出没惊孤舟逾岭到所任低颜奉君侯酸寒何足道随事生疮疣逺地触涂异吏民似猨猴生狞多忿狠辞舌纷嘲啁白日屋檐下双鸣鬭鸺鹠有蛇类两首有虫羣飞游穷冬或摇扇盛下或重裘飓起最可畏訇哮簸陵邱雷霆助光怪气象难比侔疠疫忽潜遘十家无一瘳猜嫌动置毒对桉輙怀愁前日遇恩赦私心喜还忧果然又羁絷不得归锄耰此府雄且大腾陵尽戈矛栖栖法曹掾何处事卑陬生平企仁义所学皆孔周臯知大理官不列三后俦何况亲犴狱敲搒发奸偷悬知失事势恐自罹罝罘湘水清且急凉风日脩脩胡为首归路旅泊尚夷犹昨者京使至嗣皇传冕旒赫然下明诏首罪诛共兠复闻颠夭辈峨冠进鸿畴班行再肃穆璜珮鸣琅璆伫继贞观烈边封脱兠鍪三贤推侍从卓荦倾枚邹髙议㕘造化清文焕皇猷恊心辅齐圣致理同毛輶小雅咏鸣鹿食苹贵呦呦遗风邈不嗣岂忆常同禂失志早衰换前期拟蜉蝣自从齿牙缺始慕舌为柔因疾鼻又塞渐能等薫莸深思罢官去毕命依松楸空怀焉能果但见嵗巳遒殷汤闵禽兽解网祝蛛蝥雷焕掘寳劒寃气销斗牛兹道诚可尚谁能借前筹殷勤谢友朋明月非暗投暮行河堤上暮行河堤上四顾不见人衰草际黄云感叹愁我神夜归孤舟卧展转空及晨谋计竟何就嗟嗟世与身重云一首李观疾赠之天行失其度隂气来干阳重云闭日夜炎燠成寒凉小人但咨怨君子惟忧伤饮食为减少身体岂宁康此志成足贵惧非职所当藜羮尚如此肉食安可尝穷冬百草死幽桂乃芬芳且况天地间大运自有常劝君善饮食鸾鳯本髙翔江汉荅孟郊江汉虽云广乘舟渡无艰流沙信难行马足常往还凄风结冲波狐裘能御寒终宵处幽室华烛光烂烂茍能行忠信可以居夷蛮嗟余与夫子此义每所敦何为复见赠缱绻在不谖归彭城天下兵又动太平竟何时訏谟者谁子无乃失所宜前年闗中旱闾井多死饥去嵗东郡水生民为流尸上天不虚应祸福各有随我欲进短䇿无由至丹墀刳肝以为纸沥血为书辞上言陈尧舜下言引龙䕫言词多感激文字少萎㽔一读巳自怪再寻良自疑食芹虽云美献御固巳痴缄封在骨髓耿耿空自竒昨者到京城屡陪髙车驰周行多俊异议论无瑕疵见待颇异礼未能去毛皮到口不敢吐徐徐俟其巇归来戎马间惊顾似羁雌连日或不语终朝见相欺乘间輙骑马茫茫诣空陂遇酒即酩酊君知我为谁醉赠张秘书人皆劝我酒我若耳不闻今日到君家唿酒持劝君为此座上客及余各能文君诗多态度蔼蔼春空云东野动惊俗天葩吐竒芬张籍学古淡轩昻避鸡羣阿买不识字颇知书八分诗成使之冩亦足张吾军所以欲得酒为文俟其醺酒味既冷洌酒气又氤氲性情渐浩浩谐笑方云云此诚得酒意余外徒缤纷长安衆富儿盘馔罗羶荤不解文字饮惟能醉红裙虽得一饷乐有如聚飞蚊今我及数子固无莸与薫险语破鬼胆髙词嫓皇坟至寳不雕琢神功谢锄耘方今向太平元凯承华勋吾徒幸无事庶以穷朝曛送灵师佛法入中国尔来六百年齐民逃赋役髙士着幽禅官吏不之制纷纷听其然耕桑日失𨽻朝署时遗贤灵师皇甫姓𦙍胄本蝉聮少小涉书史早能缀文篇中间不得意失迹成延迁逸志不拘教轩腾断牵挛围碁鬭白黒生死随机权六愽在一掷枭卢叱廽旋争战谁与敌浩汗横戈鋋饮酒尽百嘲谐思愈鲜有时醉花月清唱髙且緜四座咸寂黙香如奏湘絃寻胜不惮险黔江屡洄㳂瞿塘五六月惊电让归船怒水忽中裂千寻堕幽泉环廽势益急仰见团团天投身岂得计性命甘徒捐浪沫蹙翻涌漂浮再生全同行二十人魂骨俱坑填灵师不挂怀冐涉道转延开忠二州牧诗赋时多传失职不把笔珠玑为君编强留费日月宻席罗婵娟昨者至林邑使君数开筵逐客三四公盈怀赠兰荃湘游泛漭沆溪宴驻潺湲别语不许出行裾动遭牵邻州竞招请书札何翩翩十月下桂岭乘寒恣窥縁落落王员外争迎获其先自从入宾舘占恡乆能専吾徒颇擕之接宿穷欢妍听説两京事分明皆眼前纵横杂谣俗𤨏屑咸罗穿材调真可惜朱丹在磨研方将歛之道且欲冠其颠韶阳季太守髙步凌云烟得客輙忘食开囊乞缯钱手持南曹叙字重青瑶镌古气㕘彖系髙摽摧太𤣥维舟事干谒披读头风痊还如旧相识倾壶畅幽悁以此复留滞归骖㡬时鞭送恵师恵师浮屠者乃是不羁人十五爱山水超然谢朋亲脱冠剪头髪飞步遗踪尘发迹入四明梯空上秋旻遂登天台望衆壑皆嶙峋夜宿最髙顶举头看星辰光芒相照烛南北争罗陈兹地絶翔走自然严且神微风吹木石澎湃闻韶钧半夜起下视溟波御日轮鱼龙惊涌跃呌笑成悲辛怪气或紫赤敲磨共轮囷金鵶既腾翥六合俄清新常闻禹穴竒东去窥瓯闽越俗不好古流传失其真幽踪邈难得圣路嗟长湮廻临浙江涛屹立髙峨岷壮志死不息千年如隔晨是非竟何益弃去非吾伦凌江诣卢岳浩荡极游廵崔崒没云表陂陁浸湖沦是时雨初霁悬瀑埀大绅前年往罗浮步戞南海漘大哉归徳盛荣茂恒留春鹏鶱堕长翮鲸戱侧修鳞自来连州寺曽未造城闉日擕青云客探胜穷崖滨太守邀不往羣官请徒频囊无一金资翻为富者贫昨日忽不见我令访其邻奔波相追及把手问所因顾我却兴叹君宁异于民离合自古然辞别安足珍吾闻九疑好夙志今欲伸班竹啼舜妇清湘沉楚臣衡山与洞庭此固道所循寻崧方抵洛歴华遂之秦浮游靡定处偶往即通津吾言子当去子道非吾遵江鱼不池活野鸟难笼驯吾非西方教怜子狂且醇吾嫉惰游者怜子愚且谆去矣各异趣河为浪沾巾华清宫三十韵杜牧倦游録云临潼县灵泉观唐华清宫也自唐迄今题咏不可胜纪小杜五言长咏并三絶洎郑嵎津阳门诗外唯陈文惠张文定及进士杨正伦诗最佳又郑文寳诗云但见太平无事乆不知贞观用功深皆为知者所赏竹坡诗话云杜牧之华清宫三十韵无一字不可人意其叙开元一事意直而词隠有骚雅之风至一千年际㑹三万里农桑之语置此诗中如伶优与嵇阮并席而谈岂不败人意哉绣岭明珠殿层峦下缭墙仰窥雕槛影犹想赭袍光昔帝登封后中原自古强一千年际㑹三万里农桑几席延尧舜轩墀立禹汤雷霆驰号令星斗焕文章钓筑乘时用芝兰在处芳北扉闲朩索南面富循良至道思𤣥圃平居厌未央钩陈裹巖谷文陛压青苍歌吹千秋节楼䑓八月凉神仙髙缥缈环珮碎丁当泉暖涵牎镜云娇惹粉囊嫰岚滋翠葆清渭照红粧帖泰生灵夀懽娱嵗序长月闻仙曲调霓作舞衣裳雨露偏金穴干坤入醉乡玩兵师汉武廽手倒干将鲸鬛掀东海胡牙掲上阳喧唿马嵬血零落羽林枪倾国留无路还魂怨有香蜀峯横惨澹秦树逺微茫鼎重山难转天扶业更昌望贤余故老花萼旧池塘往事人谁问幽襟泪独伤碧檐斜送日殷叶半凋霜迸水倾瑶砌疎风玉房尘埃羯鼓索片叚荔枝筐鸟啄摧寒朩蜗蜒蠧画梁孤烟知客恨遥起泰陵傍过华清宫絶句遯斋闲览云华清宫诗云云首作尤脍炙人口长安廽望绣成堆山顶千门次第开一骑红尘妃子笑无人知是荔枝来新丰緑树起黄埃数骑渔阳探使廽霓裳一曲千峯上舞破中原始下来万国笙歌醉太平倚天楼殿月分明云中乱拍禄山舞风过重峦下笑声津阳门诗郑嵎津阳门北临通逵雪风猎猎飘酒旗泥寒欵段蹶不进疲童退问前何为酒家顾客催解装案前罗列樽与巵青钱琐屑安足数白醪软美甘如饴开垆引满相献酬枯肠渴肺忘朝饥愁忧似见出门去渐觉春色入四肢主翁移客挑华灯双肩隠膝乌帽欹笑云鲐老不为礼飘萧雪鬓双垂颐问余何往凌寒曦顾翁枯朽郎岂知翁曽豪盛客不见我自为君陈昔时时平亲卫号羽林我才十五为孤儿射熊搏虎衆莫敌弯弧出入随佽飞此时初创观风楼檐髙百尺堆华榱楼南更起鬭鸡殿晨光山影相参差其年十月移禁仗山下栉比罗百司朝元阁成老君见㑹昌县以新丰移幽州晓进供奉马玉珂寳勒黄金羁五王扈驾夹城路传声校猎渭水湄羽林六军各出射笼山络野张罝维雕弓绣䩨不知数翻身灭没皆蛾眉赤鹰黄鹘云中来妖狐野雉亡所依人烦马殆禽兽尽百里腥膻禾黍稀骊山按乐东风暖宫娃赐浴长汤池刻成玉莲喷香水潄囘烟浪深逶迤犀屏象荐杂罗列锦凫绣鴈相追随破簮碎钿不足拾金沟残熘和缨緌上皇寛容易承事十家三国生光辉绕床唿卢恣樗愽张灯达旦相谩期相君侈拟连贵戚日从秦虢多游嬉朱衫马前未满足更驱武卒罗旌旗画轮寳轴从天来云间笑语声融怡鸣驺前骑作躞蹀宫粧襟袖皆天姿青门紫陌多春风风中数月残香遗骊驹吐沫一奋迅路人拥篲争珠玑八姨新起合欢堂翔鵾贺燕无由窥万金酬工不肯去矜能恃巧尤嗟咨四方节制倾附媚穷奢极侈沽恩私堂中特设夜明枕银烛不施光鉴帷瑶光楼南皆紫禁棃园仙宴临花枝迎娘歌喉玉䆗窱蛮儿舞帯金葳蕤三郎玉笛弄烟月怨如别鹤唿羁雌玉奴琵琶龙香拨倚歌促酒声娇悲饮鹿泉边春路晞粉梅檀杏飘朱墀金沙洞口长生殿玉蘃峯头王母祠禁庭术士多幻化上前校胜纷相持罗公如意夺颜色三藏袈娑成散丝蓬莱池上望秋月无云万里悬清辉上皇夜半月中去三十六宫愁不归月中祕乐天半闻丁当玉石和埙箎宸聪聴覧未终曲却到人间迷是非千秋御节在八月㑹同万国朝华夷花蕚楼南大合乐八音九奏鸾来仪都卢寻橦诚龌龊公孙劒伎多神竒马知舞彻下珠榻人惜曲终更羽衣禄山此时侍御侧金鸡画障当罘罳绣棚文褓日屓赑甘言狡计愈娇痴诏令上路建甲第楼通走马如翚飞大开内府恣供给玉缶金筐银簸箕异谋潜炽促归去临轩赐紫盈十围忠臣张公识逆状白日切諌上不疑汤成召浴果不至潼闗巳溢渔阳师御街一夕无禁皷玉辂顺勤西南驰九门囬望尘坌多六龙夜驭兵卫疲县官无人具军顿行宫彻屋屠云螭马嵬驿前驾不发宰相射杀寃者谁长眉鬒髪作凝血独有君王潜涕洟青泥坂上到三蜀金堤城边顿九旂移文泣祭昔臣墓度曲悲歌秋雁辞明年尚父㨗书至洗清观阙収封畿两宫相见望贤顿君臣皷舞皆歔欷宫中亲唿髙骠骑潜令改塟杨真妃花肤雪态不复见空有香囊和泪滋銮舆却入华清宫满山红实垂相思飞霜殿前月悄悄迎春亭上风飔飔雪衣女失玉笼在长生鹿瘦铜牌垂象床尘凝罨飒被画檐䖝网颇棃碑碧菱花覆云母陵风篁两菊低离披真人影帐偏生草果老药堂空掩扉鼎湖一日失弓劒桥山烟草俄霏霏空闻玉椀入金市但见铜壶飘翠帷开元到今踰十纪当时事迹皆残隳竹花惟养栖梧凤水藻空游巢叶龟㑹昌御宇斥内典去留二教分黄缁庆山污潴石瓮毁红楼緑阁皆支离竒松怪栢为樵苏童山眢谷亡险㠊烟中壁碎右丞画云间字失𤣥宗诗石鱼巗底百寻井银牀下巻红绠迟当时清影䕃红叶一旦飞埃埋素规韩家烛树倚林杪千枝灿若山霞摛昔年光彩夺明月今日销镕当路岐龙宫御牓髙可惜火焚牛挽临﨑峗孔雀松残赤琥珀鸳鸯瓦碎青琉璃我今前程能㡬许徒有余息筯力羸逢君话此空洒涕却忆欢娱无见期主翁莫泣听我语宁劳感旧休吁嘻河清海晏不难睹我皇巳立升平基湟中土地昔湮没昨者収复无疮痍戎王北走弃青塜虏马西奔空月支两逢元年岂易偶愿翁頥养丰肤肌平明酒醒各分手今夕一樽翁莫迟华清宫絶句陈文恵百首新诗百意精不尤妃子即尤兵争如一句伤时事只为明皇恃太平又张文定当时不是不穷奢民乐昇平少叹嗟姚宋未亡妃子在尘埃那得到中华又杨正伦休罪明皇与贵妃大都衰盛两相随惟怜一𣲖温泉水不逐人心冷煖移长恨歌白居易容斋随笔云白乐天长恨歌上阳人歌元微之连昌宫词道开元间宫禁事最为深切矣然微之有行宫一絶句云云语少意足有无穷之味嬾真子云诗人之言为用固寡然大有益于世者若长恨歌是也明皇太真之事本有新䑓之恶而歌云杨家有女初长成养在深闺人未识故世人罕知为寿王瑁之妃也春秋为尊者讳此歌真得之汉皇重色思倾国御宇多年求不得杨家有女初长成养在深闺人未识天生丽质难自弃一朝选在君王侧囬头一笑百媚生六宫粉黛无颜色春寒赐浴华清池温泉水滑洗凝脂侍儿扶起娇无力始是新承恩泽时云鬓花颜金步摇芙蓉帐暖度春宵春宵苦短日髙起从此君王不早朝承欢侍宴无闲暇春从春游夜専夜后宫佳丽三千人三千宠爱在一身金屋粧成娇侍夜玉楼宴罢醉和春姊妹弟兄皆列土可怜光彩生门户遂令天下父母心不重生男重生女骊宫髙处入青云仙乐风飘处处闻缓歌慢舞凝丝竹尽日君王㸔不足渔阳鞞鼔动地来惊破霓裳羽衣曲九重城阙烟尘生千乗万骑西南行翠华揺揺行复止西出都门百余里六军不发无奈何宛转蛾眉马前死花钿委地无人收翠翘金雀玉搔头君王掩面救不得回头血泪相和流黄埃散漫风萧索云栈萦纡登劔阁蛾眉山下少人行旌旗无光日色薄蜀江水碧蜀山青圣主朝朝暮暮情行宫见月伤心色夜雨闻铃肠断声天旋日转囬龙驭到此踌踷不能去马嵬坡下泥土中不见玉颜空死处君臣相顾尽沾衣东望都门信马归归来池苑皆依旧大液芙蓉未央桞芙蓉如面桞如眉对此如何不泪垂春风桃李花开夜秋雨梧桐叶落时西宫南内多秋草宫叶满堦红不扫棃园弟子白发新椒房阿监青蛾老夕殿萤飞思悄然孤灯挑尽未成眠迟迟钟皷初长夜耿耿星河欲曙天鸳鸯瓦冷霜华重翡翠衾寒谁与共悠悠生死别经年魂魄不曽来入夣临邛道士鸿都客能以精诚致魂魄为感君王展转思遂教方士殷勤覔排空驭气奔如电升天入地求之徧上穷碧落下黄泉两处茫茫皆不见忽闻海上有仙山山在虚无缥缈间楼殿玲珑五云起其中绰约多仙子中有一人字玉真雪肤花貌参差是金阙西厢叩玉扄转教小玉报䨇成闻道汉家天子使九华帐里梦魂惊揽衣推桃起徘徊珠箔银屏逦迤开云鬓半偏新睡觉花冠不整下堂来风吹仙袂飘飖举犹似霓裳羽衣舞玉容寂寞泪栏干梨花一枝春带雨含情凝睇谢君王一别音容两𣺌茫昭阳殿里恩爱絶蓬莱宫中日月长囬头下望人寰处不见长安见尘雾唯将旧物表深情钿合金钗寄将去钗留一股合一扇钗擘黄金合分钿但令心似金钿坚天上人间㑹相见临别慇懃重寄词词中有誓两相知七月七日长生殿夜半无人私语时在天愿作比翼鸟在地愿为连理枝天长地乆有时尽此恨绵绵无絶期上阳白髪人上阳人红颜暗老白髪新緑衣监使守宫门一闭上阳多少春𤣥宗末嵗初选入入时十六今六十同时采择百余人零落年深残此身忆昔吞悲别亲属扶入车中不教哭皆云入内便承恩脸似芙蓉胷似玉未容君王得见面已被杨妃遥侧目妬令潜配上阳宫一生遂向空房宿秋夜长夜长无寐天不明耿耿残灯背壁影潇潇暗雨打窗声春日迟日迟独坐天难暮宫莺百啭愁厌闻梁燕双栖老休妬鸎归燕去长悄然春往秋来不记年唯向深宫望明月东西四五百廽圆今日宫中年最老大家遥赐尚书号小头鞋履窄衣裳青黛㸃眉眉细长外人不见见应笑天宝末年时世粧上阳人苦最多少亦苦老亦苦少苦老苦两如何君不见昔时吕向美人赋君不见今日上阳白髪歌连昌宫词元稹潘子真诗话云津阳门诗长恨歌连昌宫词俱载开元天寳间事㣲之词不独富艳至长官清平太守好拣选皆言由相公委任责成治之兴也禄山宫里养作儿虢国门前閙如市险诐私谒无所不至安得不乱稹之叙事遂过二子容斋随笔云元㣲之白乐天在唐元和长庆间齐名其赋咏天寳时事连昌宫词长恨歌皆脍炙人口使读书者情性荡揺如身生其时亲见其事殆未易以优劣论也然长恨歌不过述明皇追怆贵妃始末无他激扬不若连昌词有监戒规讽之意如云姚崇宋璟作相公劝諌上皇言语切长官清平太守好拣选皆言由相公开元之末姚宋死朝廷渐渐由妃子禄山宫里养作儿虢国门前閙如市弄权宰相不记名依稀忆得杨与李庙谟颠倒四海揺五十年来作疮痏其末章及官军讨淮西乞庙谋休用兵之语葢元和十一二年作殊得风人之㫖非长恨比云连昌宫中满宫竹嵗乆无人森似束又有墙头千叶桃风动落花红簌簌宫边老人为余泣少年选进因曽入上皇正在望仙楼太真同凭栏干立楼上楼前尽珠翠炫转荧煌照天地归来如梦复如痴何暇偹言宫里事初过寒食一百六店舍无烟宫树緑夜半月髙絃索鸣贺老琵琶定塲屋力士传唿覔念奴念奴潜伴诸郎宿须臾覔得又连催特勅街中许燃烛春红满眼睡红销掠削云鬟旋装束飞上九天歌一声二十五郎吹管逐逡巡大偏梁州彻色色龟兹轰録续李謩擪笛傍宫墙偷得新翻数般曲平明大驾发行宫万人鼓舞途路中百官队仗避岐薛杨氏诸姨车鬭风明年十月东都破御路犹存禄山过驱令供顿不敢藏万姓无声泪潜堕两宫定后六七年却寻家舍行宫前庄园烧尽有枯井行宫门闼树宛然尔后相传六皇帝不到离宫门乆闭往来年少説长安𤣥武楼前花萼废去年勅使因斫竹偶值门开暂相逐荆榛栉比塞池塘狐兎娇痴縁树朩舞榭欹倾基尚存文牎窈窕纱犹緑尘埋粉壁旧花钿鸟啄风筝碎珠玉上皇偏爱临砌花依然御榻临堦斜蛇出燕窠盘鬭拱菌生香案正当衙寝殿相连端正楼太直梳洗楼上头晨光未出帘影黒至今反挂珊瑚钩指似傍人因恸哭却出宫门泪相续自从此后还闭门夜夜狐狸上门屋我闻此语心骨悲太平谁致乱者谁翁言野父何分别耳闻目见为君説姚崇宋璟作相公劝諌上皇言语切爕理隂阳禾黍丰调和中外无兵戎长官清平太守好拣选皆言由相公开元之末姚宋死朝廷渐渐由妃子禄山宫里养作儿虢国门前閙如市弄权宰相不记名依稀忆得杨与李庙谟颠倒四海摇五十年来作疮痏今皇神圣丞相明诏书才下吴蜀平官军又取淮西贼此贼亦除天下宁年年耕种宫前道今年不遣子孙耕老翁此意深望幸努力庙谟休用兵行宫絶句寥落古行宫宫花寂寞红白头宫女在闲坐説𤣥宗杜秋娘诗杜秋金陵女也年十五为李锜妾后锜叛灭籍之入宫有宠于景陵穆宗即位命秋为皇子傅姆皇子壮封漳王郑注用事诬丞相欲去背已者指王为根王被罪废削秋因废归故乡予过金陵感其穷且老而为之赋诗杜牧南部新书云杜仲阳即杜秋也为漳王养母太和中漳王黜放归浙西续诏令观院安置兼加存䘏故杜牧有杜秋诗称于时京江水清滑生女白如脂其间杜秋者不劳朱粉施老濞即山铸后庭千蛾眉秋持玉斝饮与唱金缕衣濞既白首叛秋亦红泪滋吴江落日渡灞岸緑杨埀聮裾见天子盼盼独依依椒壁悬锦幕镜奁蟠蛟螭低鬟认新宠窈窕复融怡月上白壁门桂影凉参差金阶露新重闲捻紫箫吹莓苔夹城路南苑鴈初飞红粉羽林仗独赐辟邪旗归来煑豹胎餍饫不能饴咸池昇日庆铜雀分香悲雷音后车逺事往落花时燕禖待皇子壮髪緑緌緌画堂授傅姆天人亲捧持虎晴珠络褓金盘犀镇帷长杨射熊罴武帐弄哑咿渐抛竹马戱稍出舞鸡竒崭然整冠佩侍晏坐瑶池眉宇俨图画神秀射朝晖一尺桐偶人江充知自欺王幽茅土削秋放故乡归觚稜拂斗极囬首尚迟迟四朝三十载似梦复疑非潼闗识旧吏吏髪已如丝却唤吴船渡舟人争得知归来四邻改茂苑草菲菲清血洒不尽仰天知问谁寒衣一匹素夜借邻人机我昨金陵过闻之为歔欷自古皆一贯变化安能推夏姬灭两国逃作巫臣妻西子下姑苏一舸逐鸱夷织室魏豹俘作汉太平基误置代籍中两朝尊母仪光武绍髙祖本系生唐儿珊瑚破髙齐作婢舂黄麋萧后去扬州突厥为阏氏女子固不定士林亦难期射钩后唿父钓翁王者师无国要孟子有人毁仲尼秦因逐客令柄归丞相斯安知魏齐首见断箦中尸给丧蹶张辈廊庙冠峨危珥貂七叶贵何妨戎虏支苏武却生还邓通终死饥主张既难测翻覆亦其宜地尽有何物天髙复何之指何为而捉足何为而驰耳何为而听目何为而窥已身不自晓此外何思惟因倾一樽酒题作杜秋诗愁来独长咏聊可以自怡竹庄诗话巻十一竹庄诗话卷十二钦定四库全书竹庄诗话巻十二杂编二北征杜甫诗眼云孙莘老尝谓老杜北征诗胜退之南山诗王平甫以为南山胜北征终不能相服时山谷尚少乃曰若论工巧则北征不及南山若书一代之事以与国风雅颂相为表里则北征不可无而南山虽不作未害也二公之论遂定石林诗话云北征穷极笔力如太史公纪传此古今絶唱嬾真子云唐外戚传云外家之成败视主徳之如何至哉此言也明皇之于太真极矣故有马嵬之事惟老杜叙此事殊为得体云不闻夏殷衰中自诛褒妲若谓此事自出于明皇之意与君王掩面救不得相去远矣皇帝二载秋闰八月初吉杜子将北征苍忙问家室维时遭艰虞朝野少暇日顾惭恩私被诏许归蓬荜拜辞诣阙下憷惕久未出虽乏谏诤姿恐君有遗失君诚中兴主经纬固宻勿东胡反未已臣甫愤所切挥涕恋行在道途犹恍惚干坤含疮痍忧虞何时毕靡靡踰阡陌人烟眇萧瑟所遇多被伤呻吟更流血回首凤翔县旌旗晚明㓕前登寒山重屡得饮马窟邠郊入地底泾水中荡潏勐虎立我前苍崖吼时裂菊垂今秋花石戴古车辙青云动髙兴幽事亦可恱山果多𤨏细罗生杂橡栗或红如丹砂或黑如㸃漆雨露之所濡甘苦齐结实缅思桃源内益叹身世拙坡陀望鄜畤巖谷互出没我行已水滨我仆犹朩末䲭枭鸣黄桑野䑕拱乱穴夜深经战场寒月照白骨潼闗百万师往者散何卒遂令半秦民残害为异物况我堕胡尘及归尽华髪经年至茆屋妻子衣百结恸哭松声回悲泉共幽咽平生所娇儿颜色白胜雪见爷背面啼垢腻脚不韤牀前两小女补绽才过膝海图拆波涛旧绣移曲折天吴及紫凤颠倒在短褐老夫情懐恶呕泄卧数日那无囊中帛救汝寒凛慄粉黛亦解苞衾裯稍罗列瘦妻面复光痴女头自栉学母无不为晓妆随手抹移时施朱铅狼籍画眉濶生还对童稚似欲㤀饥渇问事竞挽须谁能即嗔喝翻思在贼愁甘受杂乱聒新妇且慰意生理焉得说至尊尚䝉尘几日休练卒仰观天色改坐觉妖氛豁阴风西北来惨澹随回纥其王愿助顺其俗善驰突送兵五千人驱马一万匹此辈少为贵四方服勇决所用皆鹰腾破敌过箭疾圣心颇虚伫时议气欲夺伊洛指掌收西京不足㧞官军请深入蓄锐伺俱发此举开青徐旋瞻略恒碣昊天积霜露正气有肃杀祸转亡虏嵗势成擒胡月胡命其能久皇纲未宜絶忆昨狼狈初事与古先别姦臣竟葅醢同恶随荡析不闻夏殷衰中自诛褒妲周汉获再兴宣光果明哲桓桓陈将军仗钺奋忠烈㣲尔人尽非于今国犹活凄凉大同殿寂寞白兽闼都人望翠华佳气向金阙园陵固有神洒扫数不缺煌煌太宗业树立甚宏达南山诗韩愈集注云是诗凡百有二韵始总叙四时之变次叙南山连亘之所止其末则叙其经歴之所见焉雪浪斋日记云读退之南山诗颇觉似上林子虚赋才力小者不能到吾闻京城南兹维羣山囿东西两际海巨细难悉究山经及地志茫昧非受授团辞试提挈挂一念万漏欲休谅不能粗叙所经觏尝昇崇邱望戢戢见相凑晴明出稜角缕脉碎分绣蒸岚相澒洞表里忽通透无风自飘簸融液煦柔茂横云时平凝㸃㸃露数岫天空浮修眉浓绿画新就孤橕有巉絶海浴褰鹏噣春阳潜沮洳濯濯吐深秀巖峦虽嵂崒輭弱类含酎夏炎百朩盛荫郁增埋覆神灵日歊歔云气争结构秋霜喜刻轹磔卓立癯瘦叅差相叠重刚耿陵宇宙冬行虽幽墨氷雪工琢镂新曦照危峨亿丈恒高袤明昏无停态顷刻异状候西南雄太白突起莫间簉藩都配德运分宅占丁戊逍遥越坤位诋讦陷干窦空虚寒兢兢风气较搜潄朱维方烧日阴霰纵腾糅昆明大池北去觌偶晴昼緜联穷俯视倒侧困清沤微澜动水面踊跃躁猱狖惊唿惜破碎仰喜呀不仆前寻径杜墅坌蔽毕原陋崎岖上轩昻始得观览富行行将遂穷岭陆烦互走勃然思坼裂拥掩难恕宥巨灵与夸蛾逺贾期必售还疑造物意固䕶蓄精祐力虽能排干雷电怯呵诟攀缘脱手足蹭蹬抵积甃茫如试矫首堛塞生怐愗威容䘮萧爽近新迷逺旧拘官计日月欲进不可又因缘窥其湫凝湛閟阴嘼鱼鰕可俯掇神物安敢冦林柯有脱叶欲堕鸟惊救争衔弯环飞投弃急哺鷇旋归道回睨达枿壮复奏吁嗟信奇恠峙质能化贸前年遭谴谪探历得邂逅初从蓝田入顾眄劳颈脰时天晦大雪泪目苦蒙瞀峻涂拖长氷直上若悬熘褰衣步推马颠蹶退且复苍黄㤀遐睎所瞩才左右杉篁咤满蘓杲耀攅介胄专心忆平道脱险逾避臭昨来逢清霁宿愿欣所副峥嵘跻冡顶倐闪杂鼯鼬前低划开濶烂漫堆衆皱或连若相从或蹙若相鬭或妥若弭伏或竦若惊雊或散若瓦解或赴若辐辏或翩若船游或决若马骤或背若相恶或向若相佑或乱若抽笋或嵲若注灸或错若绘画或缭若篆籕或罗若星离或蓊若云逗或浮若波涛或碎若锄耨或如贲育伦睹胜勇前购先强势已出后钝嗔䛠譳或如帝王尊丛集朝贱幼虽亲不亵狎虽逺不悖谬或如临食案肴核纷饤饾又如游九原坟墓包椁柩或累若盆甖或掲若㽅梪或覆若曝鼈或頽若寝兽或蜿若藏龙或翼若抟鹫或齐若友朋或差若先后或迸若流落或顾若宿留或戾若仇讐或密若婚媾或俨若峨冠或翻若舞袖或屹若战阵或围若蒐狩或靡然东注或偃然北首或如火熺焰或若气饙馏或行而不辍或遗而不收或斜而不倚或弛而不彀或赤若秃鬝或燻若柴槱或如龟坼兆或若卦分繇或前横若剥或后断若姤延延离又属夬夬叛还遘喁喁鱼闯萍落落月经宿誾誾树墙垣巘巘架库廐参参削剑㦸焕焕衔莹琇敷敷花披萼闟闟屋摧霤悠悠舒而安兀兀狂以狃超超出犹奔蠢蠢骇不懋大哉立天地经纪肖营腠厥初孰开张僶俛谁劝侑创兹朴而巧戮力忍劳疚得非施斧斤无乃假诅咒鸿荒竟无传功大莫酬僦尝闻于祠官芬苾降歆嗅斐然作歌诗惟用赞报酭月蚀诗卢仝唐书云仝尝为月蚀诗以讥切元和逆党韩愈称其工新天子即位五年嵗次庚寅斗柄揷子律调黄钟森森万朩夜殭立寒气赑屓顽无风烂银盘从海底出出来照我茅屋东天色绀滑凝不流氷光交贯寒膧胧初疑白莲花浮出龙王宫八月十五夜比并不可双此时怪事发有物吞食来轮如壮士斧斫坏桂似雪山风拉摧百鍊镜照见胆平地埋寒灰火龙珠飞出脑却入蚌蛤胎摧壊破璧眼看尽当天一搭如煤炲磨踪灭迹须㬰间便似万古不可开不料至神物有此大狼狈星如撒沙出争头事光大奴婢炷暗灯揜菼如玳瑁今夜吐燄长如虹孔隙千道射户外玉川子涕泗下中庭独自行念此日月者太隂太阳精皇天要识物日月乃化生走天汲汲劳四体与天作眼行光明此眼不自保天公行道何由行吾见隂阳家有说朢日蚀月月光灭朔月掩日日光缺两眼不相攻此说吾不容又孔子师老子云五色令人目盲吾恐天似人好色即丧明幸且非春时万物不娇荣青山破瓦色緑水氷峥嵘花枯无女艶鸟死沉歌声顽冬何所好偏使一目盲传闻古老说蚀月虾蟇精径圎千里入汝腹如此痴骸阿谁生可从海窟来便解缘青冥恐是眶睫间揜塞所化成黄帝有四目帝舜重瞳明二帝悬四目四海生光辉吾不遇二帝滉漭不可知何故瞳子上坐受虫豸欺长嗟白兔捣灵药恰似有意防姦非药成满臼不中度委任白兔夫何为忆昔尧为天十日烧九州金烁水银流玉煼丹砂焦六合烘为窑尧心增百忧帝见尧心忧勃然发怒决洪流立拟沃杀九日妖天髙日走沃不及但见万国赤子生鱼头此时九御导九日争持节幡麾幢旒驾车六九五十四头蛟螭虬掣电九火辀汝若蚀开齱齵轮衔辔执索相爬钩推荡轰訇入汝喉红鳞燄鸟烧口快翎鬛倒侧声醆邹撑肠拄肚礧磈如山丘自可饱死更不偷不独填饥坑亦解尧心忧恨汝时当食藏头㩎脑不肯食不当食张脣哆觜食不休食天之眼养逆命安得上帝请汝刘呜唿人养虎被虎啮天媚蟇被蟇瞎乃知恩非类一一自作孽吾见患眼人必索良工诀想天不异人爱眼固应一安得嫦娥氏来习扁鹊术手操舂喉戈去此睛上物其初犹朦胧既久如抺漆但恐功业成便此不吐出玉川子又涕泗下心祷再拜额榻砂土中地上虮虱臣仝告愬帝天皇臣心有鐡一寸可刳妖蟇痴肠上天不为臣立梯蹬臣血肉身无由飞上天扬天光封词付与小心风颰排阊阖入紫宫密迩玉几前擘坼奏上臣仝顽愚胷敢死横干天代天谋其长东方苍龙角插㦸尾捭风当心开明堂统领三百六十鳞虫坐理东方宫月蚀不救援安用东方龙南方火鸟赤泼血项长尾短飞跋躠头戴丹冠髙逵枿月蚀鸟宫十三度鸟为居停主人不觉察贪向何人家行赤口毒舌毒虫头上喫却月不啄杀虚贬鬼眼明䆷鸟罪不可雪西方攫虎立踦踦斧为牙凿为齿偷牺牲食封豕大蟇一脔固当软美见似不见是何道理爪牙根天不念天天若准拟错准拟北方寒龟被蛇缚藏头入殻如入狱蛇筋束𦂳束破殻寒龟夏鼈一种味且当以其肉充臛死殻没信处唯堪支牀脚不中鑚灼与天下卜嵗星主福德官爵奉董秦忍使黔娄生覆尸无衣巾天失眼不吊嵗星胡其仁荧惑矍铄翁执法大不中月明无罪过不纠蚀月虫年年十月朝太㣲支卢谪罚何灾凶土星与土性相背反养福德生祸害到人头上死破败今夜月蚀安可㑹太白真将军怒激锋铓生恒州阵斩郦定进项骨脆甚春蔓菁天唯两眼失一眼将军何处行天兵星辰任廷尉天律自主持人命在盆底固应乐见天盲时天若不肯信试唤臯陶鬼一问一如今日三台文昌宫作上天纪纲环天二十八磊磊尚书郎整顿排班行剑握他人将一肆太阳侧一肆天市傍操斧代大匠两手不怕伤弧矢引满反射人天狼呀啄明煌煌痴牛与騃女不肯勤农桑徒劳含滛思旦夕遥相望蚩尤簸旗弄旬朔始搥天鼓鸣珰琅枉矢能蛇行眉目森森张天狗下䑛地流血何滂滂谲险万万党构架何可当眯目衅成就害我光明王请留北斗一星相北极指挥万国悬中央此外尽扫除堆积如山冈赎我父母光当时恒星没殒雨如迸浆似天㑹事发叱喝诛姦强何故中道废自遗今日殃善善又恶恶郭公所以亡愿天神圣心无信他人忠玉川子词讫风色𦂳格格近月黒暗边有似动剑㦸须臾痴蟇精两吻自决坼初露半箇璧渐吐满轮魄衆星尽原赦一蟇独诛磔腹肚忽脱落依旧挂穹碧光彩未蘓来惨淡一片白奈何万里光受此吞吐厄再得见天眼感荷天地力或问玉川子孔子脩春秋二百四十年月蚀尽不收今子咄咄词颇合孔意不玉川子笑答或请聴逗遛孔子父母鲁讳鲁不讳周书外书大恶故月蚀不见收予命唐天口食唐土唐礼过三唐乐过五小犹不说大不可数灾沴无有小大瘉安得引衰周研覈其可否日分昼月分夜辨寒暑一主刑一主德政乃举孰为人面上一目偏可去愿天完两目照下万方土万古更不瞽万万古更不瞽照万古月蚀诗效玉川子作韩愈学林新编云玉川子诗虽豪放然太险怪而不循诗家法度退之乃摘其句而约之以礼陈齐之云退之效玉川子月蚀诗乃删卢仝冗语耳非效玉川也韩虽法度森严便无卢仝豪放之气元和庚寅斗挿子月十四日三更中森森万朩夜僵立寒气赑屃顽无风月形如白盘完完上天东忽然有物来噉之不知是何虫如何至神物遭此狼狈㓙星如撒沙出攅集争强雄油灯不照席是夕吐燄如长虹玉川子涕泗下中庭独立念此日月者为天地之眼睛此犹不自保吾道何由行尝闻古老言疑是虾蟇精经圎千里纳汝腹何处养汝百丑形爬沙脚手钝谁使汝解縁青冥黄帝有四目帝舜重其明今天祇两目何故许食使偏盲尧唿大水浸十日不惜万国赤子鱼头生汝于此时若食日虽食八九无嚵名赤龙黒鸟烧口热翎鬛倒侧相搪撑婪酣大肚遭一饱饥肠彻死无由鸣后时食月罪当死天罗磕帀何处逃汝形玉川子立于庭而言曰地行贱臣仝再拜敢告上天公臣有一寸刃可刳凶蟇肠无梯可上天天阶无由有臣踪寄牋东南风天门西北祈风通丁宁附耳莫漏洩薄命正值飞亷慵东方青色龙牙角何呀呀从官百余座嚼啜烦官家月蚀汝不知安用为龙窟天河赤鸟司南方尾秃趐觰沙月蚀于汝头汝口开呀呀虾蟇掠汝两吻过忍学省事不以汝觜啄虾蟇于莬蹲于西旗旄卫毵㲚既从白帝祠又食于蜡礼有加忍令月被恶物食枉于汝口插齿牙乌龟怯姦怕寒缩颈以殻自遮终令夸娥抉汝出卜师烧锥鑚灼满板如星罗此外内外官𤨏细不足科臣请悉扫除慎勿许语令啾譁併光全耀归我月盲眼镜净无纎瑕弊蛙拘送主府官帝箸下腹甞其皤依前使免操杵臼玉阶桂树闲婆娑姮娥还宫室太阳有室家天虽髙耳属地感臣赤心使知臣意虽无口言潜喻厥㫖有气有形皆吾赤子虽忿天伤忍杀孩稚还女月明安行于次尽释衆罪以蛙磔死氷柱刘义刘义传云义能为歌诗作氷柱雪车二诗出卢仝孟郊右樊宗师见为独拜韵语阳秋云刘义诗酷似玉川子而传于世者二十七篇而已氷柱雪车二诗虽作语竒怪然议论亦皆出于正也氷柱诗云不为四时雨徒于道路成泥柤不为九江浪徒能汩没天之涯雪车诗谓官家不知民馁寒尽驱牛车盈道载玉屑载载欲何之秘藏深宫以御炎酷如此等句亦有补于时与玉川子月蚀诗稍相类师干乆不息农为兵兮民重嗟骚然县宇土崩水溃畹中无熟谷壠上无桑麻王春判序百卉茁甲含葩有客避兵犇㳺僻跋履险阨至自三巴貂裘蒙茸己敝缕鬓髪蓬舥雀惊䑕伏宁遑安处独卧旅舎无好梦更堪走风沙天人一夜剪瑛琭诘旦都成六出花南亩未盈尺纎片乱舞空自纷拏旋落旋逐朝暾化檐间氷柱如削出交加或低或昻小大莹洁随势无等差始疑玉龙下界来人世齐向茅檐布爪牙又疑汉髙帝西方未斩蛇人不识谁为当风仗莫邪铿镗氷有韵的皪玉无瑕不为四时雨徒于道路成泥柤不为九江浪徒能汩没天之涯不为双井水满瓯泛泛烹春茶不为中山浆清新馥鼻盈百车不为池与沼养鱼种芰成霪霔不为醴泉与甘露使名异瑞世俗夸特禀朝澈气洁然自许靡间其迩遐森然气结数千里滴沥声沉十万家明也虽小暗之大不可遮勿被曲瓦直下不能抑羣邪奈何时逼不得时在我目中倐然漂去无余些自是成毁任天理天于此物岂宜有忒賖反令井蛙壁虫变空易背人缩首竞呀呀我愿天工回造化藏之韫椟翫之生光华雪车腊令凝绨三十日缤纷密雪一复一孰云润泽在枯荄阛阓饿民冻欲死死中犹被豺狼食官军初还城垒未完备人家千里无烟火鸡犬何太怨天不䘏吾甿如何连夜瑶花乱皎洁既同君子节沾濡多着小人面寒鏁侯门见客稀色迷塞路行商㫁小小细细如尘间轻轻缓缓成朴簌官家不知民馁寒尽驱牛车盈道载屑玉载载欲何之秘藏深宫以御炎酷徒能自卫九重间岂信车辙血㸃㸃尽是农夫哭兵刃残䘮后满野谁为载白骨逺戍乆乏粮太仓谁为运红粟戎夫尚逆命偏箱鹿角谁为敌士夫困征讨买花载酒谁为适天子端然少旁求股肱耳目皆姦慝依违用事佞上方犹驱饿民运造化防暑阨吾闻躬耕南畆舜之圣为民呑蝗唐之德未闻垆孽苦苍生相羣相党上下为蟊贼庙堂食禄不自慙我为斯民叹息还叹息黄鹤楼崔灏该闻录云唐崔颢题武昌黄鹤楼诗云云李白负大名尚曰眼前有景道不得崔颢题诗在上头欲拟之较胜负乃作凤凰台诗昔人已乘黄鹤去此地空余黄鹤楼黄鹤一去不复返白云千载空悠悠晴川歴歴汉杨树芳草凄凄鹦鹉洲日暮家山何处是烟波江上使人愁登凤凰台李白珊瑚钩诗话云金陵凤凰台在城之东南四顾江山下窥井邑古题咏惟谪仙为絶唱凤凰台上凤凰逰凤去台空江自流吴宫花草埋幽径晋国衣冠成古丘三山半落青天外二水中分白鹭洲捴为浮云能蔽日长安不见使人愁古剑歌郭元振广卓异记云郭元振为通泉尉前后掠所部千余人遗賔客百姓苦之武右使籍其家有书数百卷令问其资财所在知皆已济人于是竒而免之召见大称㫖令口占古剑歌进天后竒之命缮冩赐诸学士君不见昆吾鐡冶飞炎烟红光紫雾俱赫然良工鍜炼凡㡬年铸得寳剑名龙泉龙泉颜色如霜雪良工咨嗟叹竒絶琉璃玉匣吐莲花错镂金环生明月正逢天下无风尘幸得周防君子身精光黯黯青蛇色文章片片绿龟鳞非直结交㳺侠子亦尝亲近英雄人何言中路遭弃捐零落飘沦古狱边虽复沉埋无所用犹能夜夜气冲天逰龙门应制作宋之问隋唐佳话云武后逰龙门命羣臣赋诗先成者赐锦袍左史东方虬诗成设燕赐坐未安宋之问诗后成文理兼美左右莫不称善乃就夺锦袍衣之宿雨霁氛埃流云度城阙河堤栁新翠苑树花先发洛阳花柳此时浓山水楼台应㡬重羣公拂雾朝翔凤天子乘春幸凿龙凿龙近出王城外羽从琳琅拥轩盖云䍐才临御水桥天衣已入香山㑹山壁崭巖㫁复连清流澄澈俯伊川塔影遥遥绿波上星龛奕奕翠㣲边层峦旧长千寻木逺壑初飞百丈泉綵仗蜺旌遶香阁下辇登髙望河洛东城宫阙拟昭回南陌沟塍殊绮错林下天香七寳台山中春酒万年杯㣲风一起祥花落仙乐初鸣瑞鸟来鸟来花落纷无已称觞献寿烟霞里歌舞淹留景欲斜石闗犹驻五云车鸟旗翼翼留芳草龙骑骎骎映晚花千乘万骑銮舆出水静山空严警跸郊外喧喧引看人倾都南望属车尘嚣声引飏闻黄道佳气周回入紫宸先王定鼎山河固寳命乘周万物新吾君不事瑶池乐时雨来观农扈春修贡顾渚茶山渔隠丛话云此诗古雅得诗人讽谏之体诚可尚也禹贡通逺俗始图在安人后王失其本职吏不敢陈亦有姦侫者因兹欲求伸动生千金费日使万姓贫我来顾渚源得与茶事亲黎甿辍耕农採掇实苦辛一夫且当役尽室皆同臻扪葛上歌壁蓬头入荒榛终朝不盈掬手足皆皴鳞悲嗟徧空山草朩为不春隂岭牙未吐使曺牒已频心争造化先走挺麋鹿均选纳无日夜擣声昏系晨衆工何枯栌俯视弥伤神皇帝尚廵狩东郊路多堙周回绕天涯所献惟艰勤况减兵革用兼兹困疲民未知供亿余谁合分此珍顾省忝邦守有惭复因循茫茫沧海间丹愤何由申题破山寺后禅院常建洪驹甫诗话云丹阳殷播撰河岳英灵集首列常建诗爱其山光悦鸟性潭影空人心之句以为警䇿欧公又爱建竹径通幽处禅房花朩深欲效建作数语竟不能得以为恨予谓此诗全篇皆工不独此两联而已清晨入古寺初日照髙林竹径通幽处禅房花朩深山光悦鸟性潭影空人心万籁此都寂但余钟磬音竹庄诗话巻十二竹庄诗话卷十三钦定四库全书竹庄诗话巻十三杂编三寄杜光庭张令问蜀梼杌云张令问字博夫幼有巢许之节放意林泉长于诗什与杜光庭诗云云其标致如此试问中朝为宰相何如林下作神仙一壶美酒一炉药饱聴松风白昼眠安贫韩偓潘子真诗话云山谷尝谓予言老杜虽在流落颠沛未尝一日不在本朝故善陈时事句律精深超古作者忠义之气激发而然韩偓贬逐后依王审知其集中所载云云其词悽楚切而不廹不忘其君也手风慵展八行书眼暗休寻九局图窓里日光飞野马案头筠管长蒲卢谋身拙为安蛇足报国危曽捋虎须举世可能无黙识未知谁拟试齐竽醉着絶句渔隠丛话云葛亚卿集句云万里清江万里天一村桑柘一村烟渔翁醉睡又醒睡髙唱夕阳孤岛边前辈集句诗每一句取一家诗今亚卿全用致尧前两句极为无工又后二句不称前两句岂若致尧之浑成也杜荀鹤亦有溪兴絶句云山雨溪风巻钓丝瓦瓯蓬底独斟时睡来睡着无人唤流下前溪也不知语句俱弱亦不若致尧之雅健也万里清江万里天一村桑柘一村烟渔翁醉着无人唤过午醒来雪满船赠韩思彦贺遂亮蔡寛夫诗话云国史补载贺遂亮赠韩思彦诗世多传诵之予读大唐新语乃併得思彦答诗其辞亦自闲雅可喜大抵唐之文盛于开元以前故二人虽不以诗称而终不凡也意气百年内平生一寸心欲交天下士未面已虚襟君子重名义直道冠衣簮风云行可託怀抱自然深落霞静霜景坠叶下疎林若上南山岸希访北山岑答贺遂亮韩思彦古人一言重尝谓百年轻今日投欢㑹顾盼尽平生簮裾非所託琴酒冀相并累日同逰处良霄欵素诚霜飘知柳脆雪冐觉松贞愿言何所道幸保嵗寒名寄边衣裴说山谷跋裴说寄边衣诗云说诗句甚丽喜作卓尔竒怪零陵总记叙述僧怀素草书载说诗一篇尤诙诡也深闺乍冷开香箧玉筯㣲㣲湿红颊一阵霜风杀栁条浓烟半夜成黄叶重重白练明如雪独下闲阶转凄切祇知抱杵捣秋砧不觉髙楼已无月时闻塞㕍声相唤纱窓只有灯相伴㡬度齐纨又懒裁离肠恐逐金刀㫁细想仪形执牙尺回刀剪破澄江色愁捻银针信手缝惆怅无人试寛窄时时举袖匀残泪红牋谩有千行字书中不尽心中事一半慇懃託边使怀素台歌零陵揔记云唐开元中有僧懐素居是台学者因为之怀素台今有墨池笔塜存焉裴说有歌云云我唿古人名鬼神侧耳听杜甫李白与懐素文星酒星草书星永州东郭有竒怪笔塜墨池遗迹在笔塜低低髙似山墨池浅浅深如海我来恨不已怎得青天化为一张纸髙声唤起懐素书搦管研朱㸃湘水欲归家重叹嗟眼前有三箇字枯树櫖乌梢蛇墨老鵶巫山神女祠沈佺期郡阁雅谈云繁知闻乐天将过巫山先于神女祠粉壁大书曰蘓州太守真才子行到巫山必有诗为报髙唐神女道逺排云雨待清词白公见诗邀知一曰刘梦得礼白帝欲留一诗于此怯而不敢罢郡经过悉去诗千余首只留四篇巫山髙不极合㳫状竒新闇谷疑风雨幽崖若鬼神月明三崃晓潮落九江春为问阳台客应知入梦人前同王无竞神女向髙唐巫山下夕阳徘徊作行雨婉娈逐荆王电影江前落雷声崃外长霁云无处所台馆晓苍苍前同李端白巫山十二峯皆在碧虚中回合云藏日霏㣲雨带风猿声寒渡水树色逺连空愁向髙唐去千秋见楚宫前同失名巫崃见巴东迢迢出半空云藏神女馆雨到楚王宫朝暮泉声落寒暄树色同清猿不可聴偏在九秋中慈恩寺浮图章八元鑑诫録云长安慈恩寺浮图前后题诗多矣唐文宗朝元㣲之白乐天到塔下见章八元所留诗命僧拂去尘埃二公吟咏尽日不厌悉令除去诸家牌惟留章诗十层突兀在虚空四十门开面面同却怪鸟飞平地上自惊人语半天中回梯暗踏如穿洞絶顶初攀似出笼落日凤城佳气合满城香树雨蒙蒙华清宫诗张祐雅言杂载云张佑素以诗名而华清宫诗尤为世所称龙虎旌旗雨露飘凤池歌㫁玉山遥明皇上马太真去红杏满园香自销宫词杜牧之苕溪渔隠云余阅王建宫词选其佳者亦自少得只世所脍炙者数词而已其间杂以他人之词如云云此杜牧之也云云此白乐天也云云此王昌龄也竹坡诗话此一首杜牧之王建诗中皆有之不知谁作也以余观之当是建诗耳葢二子之诗其清婉大略相似而牧之多险侧建多平丽此诗葢清而平者也冷斋夜话云诗有意含蓄者如宫词云云是也银烛秋光冷画屏轻罗小扇扑流萤天堦夜色凉如水卧看牵牛织女星前同白居易泪满罗巾梦不成夜深前殿按歌声红颜未老恩先㫁斜倚薫笼坐到明宫怨王昌龄冷斋夜话云诗有句意俱含蓄者如宫怨云云是也奉帚平明金殿开且将团扇暂徘徊玉颜不及寒鵶色犹带昭阳日影来宫妓李商隠谈苑云余知制诰日与余恕同考试因出义山诗共读酷爱一絶击节称叹曰古人措辞寓意如此之深妙令人感慨不已珠箔轻明拂玉墀披香新殿鬬腰支不湏㸔尽鱼龙戯终遣君王怒偃师桃花夫人庙杜牧许彦周诗话云仆尝谓此诗为二十八字史论细腰宫里露桃新脉脉无言度㡬春至竟息亡缘底事可怜金谷坠楼人宫词杜牧渔隠丛话载此词云断句极佳意在言外而幽怨之情自见诗贵如此若使一覧而意尽亦何足道哉监宫引出暂开门随例湏朝不是恩银钥却收金鎻合月明花落又黄昏宫词王建陈辅诗话云王建宫词荆公独爱其云云树头树底覔残红一片西飞一片东自是桃花贪结子错教人恨五更风宫词徐仲雅西清诗话云余尝爱长沙徐仲雅宫词云云其富贵潇洒可谓两得矣内人晓起怯春寒轻揭珠帘看牡丹一把桞丝收不得和风搭在玉栏干伤田家聂夷中诗史云聂夷中河南人有诗云云孙光宪谓有三百篇之㫖二月卖新丝五月粜新谷医得眼前疮剜却心头肉我愿君王心化作光明烛不照绮罗筵徧照逃亡屋入山寄城中故人王维后湖集云此诗造意之妙至与造化相表里知其蝉蜕尘埃之中浮㳺万物之表者也山谷云顷年登山临水未尝不读摩诘诗固知此老胷次定有泉石膏盲之疾中嵗颇好道晚家南山陲兴来每独往胜事空自知行到水穷处坐看云起时偶然值林叟谈笑无回期六言王维渔隠丛话云每哦此句令人坐想辋川春日之胜此老傲睨闲适于其间也桃红复含宿雨柳緑更带朝烟花落家僮未扫鸟啼山客犹眠赠丘丹裴廸蔡寛夫诗话云王摩诘韦蘓州集载裴廸丘丹唱和诗其语皆清丽髙胜常恨不多见如廸云云其气格殆不减二人非唐中叶以来嘐嘐以诗名者可比乃知古今文士湮灭不得传于子孙者不可胜数然士各言其志其隠显亦何足多较观两诗趣向其胷中殆非汲汲于世者正尔无闻亦何所恨其姓名偶见二人集亦未必不为幸也安禅一室内左右竹亭幽有法知不染无言谁敢酬鸟飞争向夕蝉蜕意先秋烦暑自兹退清凉何处求和裴廸丘丹卖药有时至自知来往踈遽辞池上酌新得山中书步出芙蓉府归乘觳觫车猥蒙招隠作岂愧班生庐寄逺张逈郡阁雅谈云张逈少年苦吟未有所得梦五色云自天而下取一团呑之遂精雅所作有寄逺诗携谒齐已㸃头吟讽无斁为改虬髯黒在无逈遂拜为一字师锦字慿谁达闲庭草又枯夜长灯影灭天逺雁声孤蝉鬓凋将尽虬髯白也无㡬回愁不与因看朔方图寻山家长孙佐辅苕溪渔隠云寻山家云云余尝居村落间食饱杖䇿纵步欵邻家之扉小立待之眼前景物悉如诗中之语然后知其工也独访山家歇还涉茅屋斜连隔松叶主人闻语未开门遶篱野菊飞黄蝶白牡丹裴璘秦中嵗时记云长安三月五日两街看牡丹奔走车马慈恩寺元果院牡丹先于诸牡丹半月开太贞院牡丹后于诸牡丹半月开故裴兵部璘白牡丹诗自题于慈恩佛殿东壁上太和中车驾幸此寺见所题诗吟咏乆之因令宫嫔讽念及暮归大内此诗满六宫矣长安豪贵惜春残争赏先开紫牡丹别有玉枝擎露冷无人肯就月中看牡丹罗邺古今诗话云咏牡丹诗甚多罗邺云落尽春红始见花花时比屋事豪奢买栽池馆恐无地看到子孙能㡬家此诗中虎也落尽春红始着花花时比屋事豪奢买栽池馆恐无地看到子孙能㡬家门倚长衢攒绣毂幄笼轻日䕶香霞歌钟满座争欢赏肯信流年鬓有华早朝大明宫贾至苕溪渔隠曰老杜和早朝大明宫诗贾至为唱首王维岑参皆有之四诗皆佳絶文昌杂録云礼部王员外因言和诗最为难唯唐贤尤工于此贾至早朝大明宫云云王维和云云杜甫和云云三篇皆用凤池事唯工部尤出于二公上建三省待漏院书此为屏风焉银烛朝天紫陌长禁城春色晓苍苍千条弱栁垂青𤨏百啭流莺绕建章剑佩声随玉墀步衣冠身惹御炉香共沐恩波凤池里朝朝染翰侍君王同前杜甫五夜漏声催晓箭九重春色醉仙桃旌旗日暖龙蛇动宫殿风微燕雀髙朝罢香烟携满袖诗成珠玉在挥毫欲知世掌丝纶美池上于今有凤毛同前王维绛帻鸡人报晓筹尚衣方进翠云裘九天阊阖开宫殿万国衣冠拜冕旒日色才临仙掌动香烟欲傍衮龙浮朝罢须裁五色诏佩声归到凤池头同前岑参鸡鸣紫陌曙光寒莺啭皇州春色䦨金阙晓钟开万戸玉阶仙仗拥千官花迎剑珮星初落柳拂旌旗露未干独有凤凰池上客阳春一曲和皆难江行无题钱起诗史云钱起多佳篇人收起诗不过百首有钱䝉仲得江行无题百絶皆人家藏本所无有云云四首霁云疎有叶雨浪细无声穏放扁舟去江天自有程又憔悴异灵均非才作逐臣如逢渔父问未是独醒人又烟渚复烟渚画屏非画屏引愁天末去数㸃暮山青又隄坏漏江水地坳成野塘晚荷从不折留取作秋香山中寒思鲍溶诗史云欧阳文忠公酷爱鲍溶山中寒思一篇最佳云云文忠晩得恨见之迟山深多悲风败叶与林齐门遥非世路何人念穷栖哀风破山起夕雪误鸣鸡巢鸟侵早出饥猿无声啼晨兴动烟火开门伐氷溪老朩寒更瘦隂云晴亦低我负自力求颜色常低迷时想灵台下逰子正悽悽赠琴棋僧张碧雅言系述云张瀛碧之父也官至郎曹尝为歌赠琴棋僧同列见之曰非其父不生其子我尝聴师法一说波上莲花水中月不垢不净是色空无法无空亦无灭我尝聴师禅一观浪溢鳌头蟾魄满沙河世界尽空空一寸寒灰冷灯畔我又聴师琴一抚长松唤住秋山雨弦中雅弄若铿金指下寒泉流太古我又聴师碁一着山顶坐沉红日脚阿谁称是国手人罗浮道士赌却鹤输却药法懐斟下红霞束手不敢争头角夜坐路洵美雅言系述云路洵美唐相巖之元孙有夜坐诗云云竞传于湖南帘卷竹轩清四隣无语声漏从吟里转月自坐来明草朩露华湿衣裳寒气生难逢知鉴者空悦此时情宫词杜荀鹤幕府燕间録云杜荀鹤诗惟宫词为唐第一故谚云杜诗三百首妙在一聮中风暖鸟声碎日髙花影重是也早被婵娟误欲粧临镜慵承恩不在貎教妾若为容风暖鸟声碎日髙花影重年年越溪女相忆採芙蓉玉树曲王毂百斛明珠云唐末有冝春人王毂者以能诗擅名于时尝作玉树曲云云此诗大播于人口毂未第时尝于市㕓中忽见同人被无赖辈殴打毂前救之扬声曰莫无礼识吾否吾便是解道君臣犹在醉乡中面上已无陈日月者无赖辈闻之歛手慙谢而退璧月夜琼树春莲舌冷冷词调新当时狎客尽丰禄直谏犯颜无一人歌未阕晋王剑上粘腥血君臣犹在醉乡中面上已无陈日月廵内至上阳宫窦庠韵语阳秋云窦庠一絶云云造语可谓秀整矣愁云漠漠草离离太液钩陈处处疑薄暮毁垣春雨里残花犹发万年枝宫词张祐古今诗话云张祐有观猎诗并宫词白傅称之小杜云溪友议云杜牧之与祐为诗酒之交酷吟祐宫词为诗曰如何故国三千里虚唱宫词满六宫此诗宫娥讽念思郷起长门之愁故国三千里深宫二十年一声河满子双涙落君前观猎张祐云溪友议云张三作观猎诗比王右丞予则未敢优劣晓出禁城东分围浅草中红旗开向日白马骤迎风背手抽金镞翻身控角弓万人齐指处一雁落寒空同前王维风劲角弓鸣将军猎渭城草枯鹰眼疾雪尽马蹄轻忽过新丰市还归细柳营回看落鵰处千里暮云平题三闾大夫庙武士青𤨏后集屈平庙唐末有洪州衙前军将㤀其姓名题一絶云云自后能诗者不敢措手苍藤古朩㡬经春旧祀祠堂小水濵行客谩陈三酹酒大夫元是独醒人效陶体韦应物竹坡诗话云古今诗人多喜效渊明体者如和陶诗非不多但使渊明愧其雄丽耳韦蘓州云云非惟语似而意亦大似盖意到而语随之也霜露悴百草而菊独好华物性有如此寒暑其奈何掇英泛酒醪日入㑹田家尽醉茅下一生岂在多三月三日寄诸弟兼懐崔水部暮节看已谢兹晨愈可惜风澹意伤春池寒花歛夕对酒始依依怀人还的的谁当曲水行相思寻旧迹效何水部玉宇含清露香笼散轻烟应当结尘抱难从兹夕眠又夕露起遥怨虫响乱秋隂反覆相思字中有故人心竹庄诗话巻十三竹庄诗话卷十四钦定四库全书竹庄诗话巻十四杂编四古意陈羽诗史云陈羽有诗百余首古意一篇集中所无十三学绣罗衣裳自怜红袖闻馨香人言此是嫁时服含笑不刺双鸳鸯郎年十九髭未生拜官天下闻郎名车马骈阗贺门馆自然不失为公卿是时妾家犹未贫兄弟出入双车轮繁华全盛两相敌与郎年少为婚姻郎家居近御沟水豪门客尽蹑珠履雕盘酒器常不干晓入中厨妾先起姑嫜严肃有规矩小娘娇多意难取朝参暮拜白玉堂绣衣着尽黄金缕妾貎渐衰郎渐薄时时强笑意索寞知郎本来无嵗寒㡬回掩涙看花落妾年四十丝满头郎未五十封公侯男儿全盛日忘旧银床羽帐空飕飗庭花红遍蝴蝶飞看郎玉佩下朝时归来略略不相顾却令侍婢生光辉郎恨妇人易衰老妾亦恨深不忍道看郎壮健能几时知过六十还枯藁游道林岳麓寺沈传师六一居士云沈传师道林岳麓寺诗题云酬唐侍御姚员外而二人之诗不见不知何人也独此诗以字画传于世而诗亦自佳诗事云黄鲁直尤喜沈传师岳麓寺诗碑尝为之说曰沈传师字画皆遒劲真楷笔势可学唯道林岳麓诗殊不相类似有神助其间架纵夺偏正肥瘦长短各有体忽若龙起沧溟凤翔青汉又如花开秀谷松偃幽岑或似枯朩倒悬怪石髙坠千变万态冥发天机与其诗之气燄往往勍敌不问阿买之徒即韩择朩蔡有邻不是过也此鲁直不特爱其书又爱其诗如此仆于宋次道家见所谓唐侍御首唱诗尤豪壮乃儒林郎监察御史唐扶也承明年老輙自论乞得湘守东南奔为闻楚国富山水青嶂逦迤僧家园含香珥笔皆眷旧谦抑自忘台省尊不令执简候亭馆直许携手游山樊忽惊列岫晓来逼朔雪洗尽烟岚昏碧波回屿三山转丹舰缭郭千艘屯华镳躞蹀绚砂步大斾错綵辉松门樛枝竞骛龙蛇势折干不灭风霆痕相重古殿倚岩腹别引新径萦云根生乎伤楚虞帝魂情多思逸聊开樽危弦细管逐歌飏画鼔绣靴随节飜锵金七言凌老杜入朩八法墦髙轩嗟余絶倒久不知忍复感激论元元岳麓山道林二寺行杜甫蔡寛夫诗话云子美题道林岳麓寺诗云宋公放逐登临后物色分留与老夫宋公之问也此语句法清新故为杰出其后唐扶题诗复云两祠物色收拾尽壁间杜甫真少恩意虽相反而语亦秀拔乃知文章变态初无穷尽惟能者得之扶即沈传师所谓唐侍御者其诗他语亦称如泉清或戯蛟龙窟殿豁数尽髙㠶掀即令异鸟声不㫁闻道看花春更繁之类与子美寺门髙开洞庭野殿脚插入赤沙湖五月寒风冷佛骨六时天乐朝香炉之句㡬不相上下玉泉之南麓山殊道林林壑争盘纡寺门髙开洞庭野殿脚揷入赤沙湖五月寒风冷佛骨六时天乐朝香炉地灵步步雪山草僧寳人人沧海珠塔刼宫墙壮丽敌香厨松道清凉俱莲花交响共命鸟金榜双廻三足乌方丈涉海费时节元圃寻河知有无暮年且喜经行近春日兼䝉暄暖扶飘然斑白身奚适旁此烟霞茅可诛桃源人家易制度橘州田土仍膏腴潭府邑中甚淳古太守庭内不喧唿昔遭衰世皆晦迹今幸乐国养微躯依止老宿亦未晩富贵功名焉足图久为野客寻幽惯细学何颙逸兴孤一重一掩吾肺腑山鸟山花吾友于宋公放逐曽题壁物色分留与老夫游道林岳麓二寺唐扶道林岳麓仲与昆卓荦请从先后论松根踏雪二千步始见大屋开三门泉清或戯蛟龙窟殿豁数尽髙㠶掀即今异鸟声不㫁闻道看花春更繁从容一衲分若有萧瑟两鬓吾能髠逢迎侯伯转觉贵膜拜佛像心加尊梢揖皇英颒浓泪试与屈贾招清䰟荒唐大树悉柟桂细碎枯草多兰荪沙弥去学五印字静女来悬千尺幡主人念我尘眼昏夜半号令期至暾迟囬虽得上白舫羁绁不敢言绿樽两祠物色收拾尽壁间杜甫真少恩晚来光彩又腾射笔锋正徤如可呑感懐韦庄鑑诫録云诗之作也穷通之分可观王建诗寒碎故仕终不显李洞诗穷悴竟不仕韦庄诗壮故仕至台辅何瓉诗愁未㡬而卒王建寄贾岛曰尽日吟诗坐忍饥万人中觅似公稀僮眠冷榻朝犹卧驴放秋田夜不归傍暖旋收红落叶觉寒犹着旧生衣曲江池畔时时到为爱鸬鹚雨里飞李洞上曹郎中曰闲坊宅枕穿官水聴水分衾葢蜀僧药杵声中捣残梦茶铛影里煮孤灯刑曹树䕃千年井华岳楼开万里冰诗句变风官渐𦂳夜涛舂尽海边藤韦庄感懐云云何瓉书事云果决生涯向洛中西投知已语从容云遮剑阁三千里水隔瞿塘十二峯濶步文翁坊里月闲寻杜甫宅边松到头须卜林泉隠自愧无能继卧龙蜀梼杌云韦庄字端已干宁中举进士有诗云云末两句时人以其有宰相器长年方悟少年非人道新诗胜旧诗十亩野塘留客钓一轩春雨对僧棊花间醉任黄鹂语池上吟从白鹭窥大道不将炉冶用有心重立太平基陪王郎中寻孔徴君韦应物复斋谩録云寻孔徴君早春逰望二篇皆佳作而韦集逸去余家有顾陶所编唐诗有云俗吏闲居少同人㑹面难偶随香署客来访竹林欢暮馆花微落春城雨暂寒瓮间聊共酌莫使宦情䦨和晋陵陆丞相早春逰望杜审言独有宦逰人偏惊物候新云霞出海曙梅栁渡江春淑气催黄鸟晴光照绿苹忽闻歌古调归思欲沾巾髙轩过李贺摭言云李贺年七嵗以长短之制名动京华时韩文公与皇甫湜覧贺所作竒之因连骑造门求见贺总角荷衣而出二公不之信因令面赋一篇贺承命欣然操觚染翰傍若无人仍名曰髙轩过二公大惊遂以所乘马命联镳而还所居亲为束髪华裾织翠青如葱金环压辔摇玲珑马蹄隠耳声隆隆入门下马气如虹云是东京才子文章鉅公二十八宿罗心胸元精照耀贯当中殿前作赋声摩空笔补造化天无功龎眉书客感秋蓬谁知死草生华风我今垂翅附𠖇鸿他日不羞蛇作龙金铜仙人辞汉歌李贺杜牧之序云贺探寻前事所以深叹恨古今未尝经道者如金铜仙人辞汉歌补梁庾肩吾宫体謡求取情状离絶逺去笔墨畦迳间亦殊不能知之梁魏録云李贺歌造语竒特首云茂陵刘郎秋风客指汉武帝言也又云魏官牵车指千里此言魏明遣人迁金铜仙人于邺也又云空将汉月出宫门忆君清泪如铅水此语尤警㧞非拨去笔墨畦迳安能及此序云魏明帝青龙元年八月诏宫官牵车西取汉孝武捧露盘仙人欲立置前殿宫官既拆盘仙人临载乃澘然泪下遂作歌茂陵刘郎秋风客夜闻马嘶晓无迹画栏桂树悬秋香三十六宫土花碧魏官牵车指千里东闗酸风射眸子空将汉月出宫门忆君清泪如铅水衰兰送客咸阳道天若有情天亦老擕盘独出月荒凉渭城已逺波声小还自㑹稽歌李贺序云庾肩吾于梁时尝作宫体謡引以应和皇子及国世沦败肩吾先潜难㑹稽后始还家仆意其必有遗文今无得焉故作还自㑹稽歌以补其悲野粉椒壁黄湿萤满梁殿台城应教人秋衾梦铜辇吴霜㸃归鬓身与塘蒲晚脉脉辞金鱼覊人守迍贱题金山寺张祐南唐书云金山寺号为胜景先张祐吟诗有僧归夜船月龙出晓堂云之句自后诗人阁笔一宿金山顶微茫水国濵僧归夜船月龙出晓堂云树影中流见钟声两岸闻因悲在朝市终日醉醺醺题华清宫杜裳西清诗话云世有才藻擅名而辞间不工者有不以文艺称而诗或惊人者近传留题华清宫一絶云云乃杜裳也武昌阻风一絶云云乃方泽也此殆不可知已行尽江东数十程晓乘残月入华清朝元阁上西风急都入长杨作雨声武昌阻风方泽江上春风留客舟无穷归思满江流与君尽日闲临水贪看飞花忘却愁晚泊浔阳望庐峯作孟浩然吕氏童䝉训云孟浩然诗云云前四句但详看此等诗自然髙逺挂席㡬千里名山都未逢泊舟浔阳郭始见香炉峯常读逺公传永怀尘外踪东林精舎在日暮空闻钟南州有赠贾至蔡寛夫诗话云王摩诘世固知之矣独贾至未见深称者予观其南州有赠二首云云如此等类使置老杜集中虽明眼人恐未易辨极浦三春草高楼万里心楚山晴霭碧湘水暮流深忽与朝中旧同为泽畔吟停盃试北望还欲泪沾襟又越井人南去湘川水不流江边数盃酒海内一孤舟岭峤同迁客京华即旧游春心将别恨万里共悠悠锦瑟李商隠箱素杂记云义山锦瑟诗云云山谷道人读此诗殊不晓其意后以问东坡东坡云此出古今乐志云锦瑟之为器也其絃五十其柱如之其声也适怨清和按李诗荘生晓梦迷蝴蝶适也望帝春心託杜鹃怨也沧海月明珠有泪清也蓝田日暖玉生烟和也一篇之中曲尽其意史称其瑰竒雄迈信然锦瑟无端五十絃一絃一柱思华年庄生晓梦迷蝴蝶望帝春心託杜鹃沧海月明珠有泪蓝田日暖玉生烟此情可待成追忆只是当时已惘然中秋月廖凝雅言杂载云廖凝字熙绩善吟讽有集行于世咏中秋月与闻蝉最为絶唱江左学诗者竞造其门九十日秋色今朝已中分孤光呑列宿四面絶微云衆朩排踈影寒流叠细纹遥遥望丹桂心绪正纷纷闻蝉一声初应候万朩已西风偏感异郷客先于离塞鸿日斜金谷静雨过石城空此处不堪听萧条千古同金陵懐古刘梦得鑑诫录云元微之刘梦得韦楚客㑹于乐天之居因论南朝兴废事各赋金陵怀古诗梦得方在郎省元公已居北门梦得骋其才略无逊意满引一觞请为首唱一挥而成白公覧诗曰四人探骊龙吾子先得其珠其余鳞甲将何为三公于是罢吟珊瑚钩诗话云千寻鐡鎻沉江底一片䧏旗出石头当时号为絶唱王濬楼船下益州金陵王气黯然收千寻鐡鎻沉江底一片䧏旗出石头荒苑至今生茂草古城依旧枕寒流而今四海归皇化两岸萧萧芦荻秋寄南㳺兄弟窦巩苕溪渔隠云丙戌之冬余初病起深居简出终日曝背晴檐万事不到因以荆公所选唐百家诗反复熟味之见其格律辞句列皆相似虽无豪放之气而有秀整之功髙为不及卑复有余适中而已荆公为欲观唐人诗观此足矣讵不然乎集中佳句世所称道者不复录出惟余别有喜者命儿辈笔之以备遗云四絶云云书成未报㡬时还知在三湖五岭间独立衡门秋水濶寒鵶飞去日衔山南逰感兴窦巩伤心欲问前朝事惟见江流去不囘日暮东风春草绿鹧鸪飞上越王台移家别湖上亭戎昱好是春风湖上亭桞条藤蔓系离情黄莺乆住浑相识欲别频啼四五声宿建德江孟浩然移舟泊沧渚日暮客愁新野濶天低树江清月近人别辋川别业王缙苕溪渔隠云余旧见邮亭壁间题云云亦有佳思后读王维集乃王缙诗附在集中山月晓仍在林风凉不絶殷勤如有情惆怅令人别丽人行杜甫瑶溪集云诗之景不一而足今随诗出之观作者之梗槩云瑶溪集多立体式品题诸诗强为分别初无确论今并不取独所论诗之景者为说虽泛然其间编类多前辈所称美而后人所脍炙故颇加删录得五十九篇若他有评论已见别巻者兹不复载一首说帝都游春之盛三月三日天气新长安水边多丽人态浓意逺淑且真肌理细腻骨肉匀绣罗衣裳照暮春蹙金孔雀银麒麟头上何所有翠㣲㔩叶垂鬓脣背后何所见珠压腰衱穏称身就中云幕椒房亲赐名大国虢与秦紫驼之峰出翠釡水精之盘行素鳞犀筯厌饫乆未下銮刀缕切何纷纶黄门飞鞚不动尘御厨络绎送八珍箫皷哀吟感鬼神賔从杂沓实要津后来鞍马何逡巡当轩下马立锦茵杨花雪落覆白苹青鸟飞去衔红巾炙手可热势絶伦慎莫近前丞相嗔乐逰园一首知贵逰燕㑹之适乐逰古园崒森爽烟緜碧草萋萋长公子华筵势最强秦川对酒平如掌长生朩瓢示真率更调鞍马狂欢赏青春波浪芙蓉园白日雷霆夹城仗阊阖晴开詄荡荡曲江翠幕排银牓拂水低徊舞袖翻縁云清切歌声上却忆年年人醉时只今未醉已先悲数茎白髪那抛得百罚深盃亦不辞圣朝亦知贱士丑一物自荷皇天慈此身饮罢无归处独立苍茫自咏诗饮中八仙歌一首见开元太平人物之盛知章骑马似乘船眼花落井水底眠汝阳三斗始朝天道逢麴车口流涎恨不移封向酒泉左相日兴费万钱饮如长鲸翕百川衔盃乐圣称避贤宗之潇洒美少年举觞白眼望青天皎如玉树临风前苏晋长斋绣佛前醉中往往爱逃禅李白一斗诗百篇长安市上酒家眠天子唿来不上船自称臣是酒中仙张旭三杯草圣传脱㡌露顶王公前挥毫落纸如云烟焦遂五斗方卓然髙谈雄辨惊四筵今夕行一首见旅馆博戯豪放之快今夕何夕嵗云徂更长烛明不可孤咸阳客舎一事无相与博塞为欢娱冯陵大叫唿五白袒跣不肻成枭卢英雄有时亦如此邂逅岂即非良圗君莫笑刘毅从来布衣愿家无儋石输百万髙都䕶騘马行三首咏骏马见冩貎骏物可喜之状安西都护胡青騘声价歘然来向东此马临阵久无敌与人一心成大功功成惠养随所致飘飘逺自流沙至雄姿未受伏枥恩勐气犹思战场利腕促蹄髙如踣铁交河㡬蹴曾氷裂五花散作云满身万里方看汗流血长安壮儿不敢骑走过掣电倾城知青丝络头为君老何由却出横门道天育骠骑歌吾闻天子之马走千里今之画图无乃是是何意态雄且杰骏尾萧梢朔风起毛为绿缥两耳黄眼有紫焰双瞳光矫矫龙性合变化卓立天骨森开张伊昔太仆张景顺监牧攻驹阅清峻遂令大奴守天肓别养骥子怜神俊当时四十万匹马张公叹其材尽下故独写真传世人见之座右久更新年多物化空形影呜唿健步何由骋如今岂无騕褭与骅骝时无王良伯乐死即休騘马行邓公马癖人共知初得花騘大苑种夙昔传闻思一见牵来左右神皆竦雄姿逸态何崷崪顾影骄嘶自矜宠隅目青荧夹镜悬肉騣碨礧连钱动朝来久试华轩下未觉千金满髙价赤汗㣲生白雪毛银鞍却覆香罗帕卿家旧赐公取之天廐真龙此其亚昼洗须腾泾渭深朝趋可刷幽并夜吾闻良骥老始成此马数年人更惊岂有四蹄疾于鸟不与八骏俱先鸣时俗造次那得致云雾晦冥方降精近闻下诏喧都邑肻使骐驎地上行醉为马坠诸公携酒相看一首见俊快奔突之胜甫也诸侯老賔客罢酒酣歌拓金㦸骑马忽忆少年时散蹄迸落瞿塘石白帝城门水云外低身直下八千尺粉堞电转紫逰缰东得平冈出天壁江树野堂争入眼垂鞭亸鞚凌紫陌向来皓首惊万人自倚红颜能骑射安知决臆追风足朱汗骖驔犹喷玉不虞一蹶终损伤人生快意多所辱职当忧戚伏衾枕况乃迟暮加烦促朋知来问腆我颜杖藜强起依僮仆语尽还成开口笑提㩦别扫清溪曲酒肉如山又一时初筵哀丝动豪竹共指西日不相货喧唿且覆杯中渌何必走马来为问君不见嵇康养生被杀戮竹庄诗话巻十四竹庄诗话卷十五钦定四库全书竹庄诗话巻十五杂编五陇头吟王维一首状边情长城少年逰侠客夜上戍楼看太白陇头明月逈临闗陇上行人夜吹笛闗西老将不胜愁驻马听之双涙流身经大小百余战麾下偏禆万戸侯苏武才为典属国节旄空尽海南头鴈门太守行李贺一首状边塞黒云压城城欲摧甲光向日金鳞开角声满天秋色里塞上燕脂凝夜紫半卷红旗临易水霜重鼔声寒不起报君黄金台上意提㩦玉龙为君死风雨看舟前落花戯为新句杜甫一首见江上春色佳丽之致江上人家桃树枝春寒细雨出踈篱影遭碧水潜勾引风妬红花却倒吹吹花困癫傍舟楫水光风力俱相怯赤憎轻薄遮入懐珍重分明不来接湿久飞迟半欲髙萦沙惹草细于毛蜜蜂蝴蝶生情性偷眼蜻蜓避伯劳古柏行一首见覩物懐人气势之大䂬溪诗话云古柏云大厦如倾要梁栋万牛回首丘山重此言难进而易退非其招不往者也不露文章世已惊未辞剪伐谁能送先器识后文艺与浮躁衒露者有异也孔明庙前有老柏柯如青铜根如石霜皮熘雨四十围黛色参天二千尺君臣已与时际㑹树朩犹为人爱惜云来气接巫崃长月出寒通雪山白忆昨路绕锦城东先主武侯同閟宫崔嵬枝干郊原古窈窕丹青戸牖空落落盘踞虽得地冥冥孤髙多冽风扶持自是神明力正直元因造化功大厦如倾要梁栋万牛回首丘山重不露文章世已惊未辞剪伐谁能送苦心岂免容蝼蚁香叶终经宿鸾凤志士幽人莫怨嗟古来材大难为用茅屋为秋风所破歌一首见侧陋穷愁极甚之态䂬溪诗话云自经䘮乱少睡眠至吾庐独破受冻死亦足伊尹自任一夫不获之辜也八月秋髙风怒号巻我屋上三重茅茅飞渡江洒江郊髙者挂罥长林梢下者飘转沉塘㘭南村羣童欺我老无力忍能对面为盗贼公然抱茅入竹去唇焦口燥唿不得归来倚杖自叹息俄顷风定云墨色秋天漠漠向昏黒布衾多年冷似鐡娇儿恶卧踏里裂床床屋漏无干处雨脚如麻未断絶自经䘮乱少睡眠长夜沾湿何由彻安得广厦千万间大庇天下寒士俱欢颜风雨不动安如山呜唿何时眼前突兀见此屋吾庐独破受冻死亦足白头吟李白一首咏相如文君终始之情摭言云白头吟相如将聘茂陵女为妻文君作白头吟以自絶相如乃止故李白辞云头上玉燕钗至还有梦来时此最为警䇿韵语阳秋云白头吟者疾人以新间旧不能至白首故以为名余观李白白头吟云妾有秦楼镜至双对可怜影其语感人深矣锦水东北流波荡双鸳鸯雄巢汉宫树雌弄秦草芳相如去蜀谒武帝赤车驷马生辉光一朝再覧大人作万乗忽欲凌云翔闻道阿娇失恩宠千金买赋要君王相如不忆贫贱日官髙金多聘私室茂陵姝子皆见求文君欢笑从此毕涙如双泉水行堕紫罗襟五更鸡三唱清晨白头吟长吁不整绿云鬓仰诉青天哀怨深城崩杞梁妻谁道士无心东流不作西归水落花辞枝羞故林头上玉燕钗是妾嫁时物赠君表相思罗袖幸时拂莫卷龙须席从他生网丝且留琥珀枕还有梦来时鹔鹴裘在锦屏上自君一挂无由披妾有秦楼镜照心胜照井愿持照新人双对可怜影覆水却收不满盃相如还谢文君囬古来得意不相负祇今唯有青陵台怨情新人如花虽可宠故人似玉犹来重花性飘扬不自持玉心皎洁终不移故人昔新今向故还见新人有故时请看陈后黄金屋寂寂珠帘生网丝採莲曲一首见后世㳺冶鲜礼教之实若耶溪傍採莲女笑隔荷花共人语日照新妆水底明风飘香袖空中举岸上谁家游冶郎三三五五映垂杨紫骝嘶入落花去见此踟蹰空断肠初日王昌龄一首见妇人所以为情初日浄金闺先照床前暖斜光入罗幕稍稍亲丝管云髪不能梳杨花更吹满和练师索秀才杨栁窦巩一首见人之有情思水边杨柳绿烟丝立马烦君折一枝唯有春风最相惜殷勤更向手中吹古寺花司空曙一首见爱慕佳景之情共爱芳菲此树中千跗万萼裹枝红迟迟欲去犹回望覆地无人满寺风江汉一首有悠然之思溶溶漾漾白鸥飞渌净春深好染衣南去北来人自老夕阳长送钓船归明珠亭长安女子一首是一长安士族女子遭乱失身牢落之思乃节度杨守亮败军之年兴元城西明珠亭上自题落花满地寂寥红独有离人万恨中囬首池塘总无语手弹珠涙与东风湘妃怨陈羽八首见覩物伤弔之事二妃怨处云沉沉二妃泣尽湘江深商人酒滴庙前草萧飒风生斑竹林黄陵庙词李逺黄陵庙前莎草春黄陵女儿倩裙新轻舟小楫唱歌去水逺山长愁杀人天津桥春望李逺津桥春水浸红霞烟柳风丝拂岸斜翠辇不来金殿闭宫莺衔出上杨花金陵懐古许浑玉树歌残王气终景阳兵合戍楼空松楸逺近千官塜禾黍髙低六代宫石鷰拂云晴亦雨江豚吹浪夜还风英雄一去豪华尽唯有青山似洛中长安秋望赵嘏韵语阳秋云赵嘏长安秋望云云当时人咏诵以为佳作遂有赵倚楼之目云物凄凉拂曙流汉家宫阙动髙秋残星㡬㸃雁横塞长笛一声人倚楼紫艶半开篱菊静红衣落尽渚莲愁鲈鱼正美不归去空戴南冠学楚囚华清宫崔橹草遮回磴絶鸣鸾云树深深碧殿寒明月自来还自去更无人倚玉䦨干山顶翠微寺武元衡翠微寺本翠微宫楼阁亭亭㡬十重天子不来僧又老樵夫时倒一株松武陵过侯王故第过此一酸辛行人泪有痕独怜新碧树犹拥旧朱门歌歇云初散檐空鷰尚存不知弹铗客何处感新恩长安秋夕戎昱一首见客中思八月更漏长愁人起常早闭门寂无事满院生秋草昨夜西窓梦梦行荆南道逺客归去来在家贫亦好四皓庙许浑一首见旧山不归可思避秦安汉出蓝闗松桂花隂满旧山自是无人有归意白云常在水潺潺短歌行张籍一首以流年迅疾可叹青天荡荡髙且虚上有白日无根株流光暂出还入地使我少年不须臾与君相逄勿寂寞衰老不复如今乐玉巵盛酒置君前再拜愿君千万年秋霖夜忆家薛能一首薛能随驾在凤翔府见悲寂之思垂老何时见弟兄背灯悲泣到天明不知短髪能多少一滴秋霖白一茎聴琴薛能一首怀归之情十指宫商膝上秋七絃丝动雨翛翛空堂半夜孤灯冷弹尽乡心欲白头拟古咏河边枯树长孙佐辅此诗哀怨而不伤有风人之梗槩野火烧枝水洗根数围枯树半心存应是无机承雨露却将春色寄苔痕嵗暮归南山孟浩然一首有哀怨幽寂之况北阙休上书南山归旧庐不才明主弃多病故人踈白髪催人老青阳逼嵗除永怀愁不寐松月夜窓虚送王永归东郭刘商一首送人有依依之恋君去春山谁共逰鸟啼花落水空流如今送别临溪水他日相思来水头夜与故人惜别于武陵一首见惜别拳拳之情白日去难驻故人非旧容今宵一别后何处更相逢过楚水千里到秦山㡬重语来天又晓月落满城中卢十五竹亭送姪偁归山杨衡一首送人有怀归之思落叶寒拥壁青霜夜沾石正是忆山时复送归山客殷勤一樽酒晓月当窓白怀郑泊孟迟一首见渇企望来之思风兰舞幽香雨叶堕寒滴美人来不来前山看向夕春梦懐人岑参一首见梦成之思洞房昨夜春风起遥忆美人隔江水枕上片时春梦中行尽江南数千里社日村居张濵二首见村人丰年快乐之事鹅湖山下稻梁肥㹠穽鸡栖对掩扉桑柘影斜春社散家家扶得醉人归代隣叟窦巩年来七十罢耕桑就暖支羸强下床满眼儿孙身外事闲梳白髪向残阳观祈雨李约一首见伤时之意桑条无叶土生烟箫管迎龙水庙前朱门㡬处看歌舞犹怨春隂咽管絃北固晚眺窦常一首见登髙感叹之意水国芒种后梅天风雨凉露蚕开晚簇江燕绕危樯山趾北来固潮头西去长年年此登眺人事㡬销亡秋日耿湋二首状野思返照入闾巷忧来与谁语古道少人行秋风动禾黍过故人庄故人具鸡黍邀我至田家緑树村边合青山郭外斜开筵面场圃把酒话桑麻待到重阳日还来就菊花老圃堂即事耿湋一首状幽逸邵平成地接吾庐谷雨晴时偶自锄昨日春风欺不在就床吹落读残书寄邻在道闾二首状幽居闻说经旬不启闗药窓谁伴醉开颜夜来雪压村前竹剰看溪南㡬尺山夏日东山三庚到秋伏偶来松槛立热少清风多开门放山入出山作卢仝一首状野逸出山望掩山门路钓竿揷在枯桑树当时只有鸟窥窬更亦无人得知处家僮若失钓鱼竿定是猿猴把将去题隣舎于鹄一首状闲居僻巷隣家少茅檐喜并居蒸梨常共灶浇薤亦同渠传屐朝寻药分灯夜读书虽然在城市还得似樵渔归鹿门寺作孟浩然二首状逈閴山寺鸣钟昼已昏汉梁渡头争渡喧人随沙路向江村予亦乘舟归鹿门鹿门月照开烟树忽到龎公栖隠处巖扉松径长寂寥唯有幽人夜来去江村乱后顾况江村日暮寻遗老江水东流流浩浩竹里闲窓不见人门前旧路生秋草自遣吴融一首状幽僻㡬年曽见旧江村树有交柯犊有孙深感下峯颜色好晚云才散又当门寄衣曲张籍二首念边逺情织素缝衣独苦辛逺因回使寄征人官家亦自寄衣去贵从妾手着君身高堂姑老无侍子不得自到边城里殷勤为看初着时征夫身上宜不宜古意王驾夫戍萧闗妾在吴西风吹妾妾忧夫一行书信千行泪寒到君边衣到无雨过蘓端杜甫一首见朋友相聚之乐鸡鸣风雨交久旱云亦好杖藜入春泥无食起我早诸家忆所歴一饭迹便埽蘓侯得数过欢喜每倾倒也复可怜人唿儿具棃枣浊醪必在眼尽醉摅懐抱红稠屋角花碧委墙隅草亲宾纵谈谑喧閙畏衰老况䝉沛泽垂粮粒或自保妻孥隔军垒拨弃不拟道遣怀白居易法藏碎金云白氏集中颇有遣怀之作故达之人率多爱之余友李公维录出其诗名曰养浩集余亦如之名曰助道其词语盖于经教法门用此弥缝其阙而直截晓悟于人也余爱其诗云云羲和走驭趂年光不许人间日月长遂使四时都似电争教两鬓不成霜荣销枯至非闗命壮尽衰来亦是常已共身心要约定穷通生死不惊忙昭君怨白居易王直方诗话云古今作昭君词多矣余独爱白乐天一絶云云葢其意优㳺而不廹切故也然乐天赋此时年甚少汉使却回凭寄语黄金何日赎蛾眉君王若问妾颜色莫道不如宫里时望洞庭刘禹钖鑑诫录云刘梦得有望洞庭诗雍陶有咏君山诗作者才力伯仲往往暗合李山甫有咏贫女天下称竒秦韬玉之诗意转殊妙李山甫又有石头城故事韦庄有咏南国英雄较量其才意同语异王摩诘有题云母障子胡令能题绣障子异代殊名而才调相继李绅郑云叟有伤农诗当时名公不敢议其优劣湖光秋月两相和潭面无风镜未磨遥望洞庭山水翠白银盘里一青螺咏君山雍陶烟波不动影沈沈碧色全无翠色深疑是水仙梳洗罢一螺青黛镜中心贫女吟李山甫平生不识绣衣裳闲把金针亦自伤镜里秪应谙素貎人间多是重红妆当年未嫁还爱老终日求媒即道狂两意定知无说处暗垂珠泪滴蚕筐同前秦韬玉蓬门未识绮罗香拟託良媒益自伤谁爱风流髙格调共怜时世俭梳妆敢将十指夸纎巧不把双眉闘画长最恨年年握针线为他人作嫁衣裳石头城故事李山甫南朝诸国爱风流尽守江山不到头总是战争收拾得却因歌舞破除休尧将道德终无敌秦把金汤可自由试问繁华何处有雨莎烟草石城秋咏南国英雄韦庄南朝三十六英雄各遂兴亡自此中有国有家皆是梦为龙为虎亦成空残花旧宅悲江令落日青山弔谢公毕竟霸图何物在石麒麟没卧秋风云母障子王维君家云母障持向野庭开自有山泉入非関彩画来绣障胡令能日暮堂前花蘂娇争拈小笔上床描绣成挂向春园里引得黄莺下桞条伤农李绅䥥禾日当午汗滴田中土谁知盘中飱粒粒皆辛苦同前一粒红稻饭㡬㸃牛颔血珊瑚枝上人衔盃吐不歇同前白居易春耕夏耘秋成苖六月田中似火烧堪叹农家辛苦事一匙淡饭也难消竹庄诗话巻十五竹庄诗话卷十六钦定四库全书竹庄诗话巻十六杂编六黄鲁直传赞云自李杜没而诗律衰唐末以及五李虽有比兴自名者然格下气弱无以议为也宋兴杨文公始以文章莅盟然至为诗专以李义山为宗以渔猎掇拾为慱以俪花鬪叶为工号称西崑体嫣然华靡而气骨安存嘉祐以来欧阳公称太白为絶唱王文公推少陵为髙作而诗格大变髙风之所扇作者间出班班可述矣蔡寛夫诗话云国初沿袭五代之余士大夫皆宗白乐天诗故王黄州主盟一时祥符天禧之间杨文公刘中山钱思公专喜李义山故崑体之作翕然一变而文公尤酷嗜唐彦谦诗至亲书以自随景祐庆厯后天下始尚古文于是李太白韦蘓州诸人乃杂见于世杜子美最为晩出三十年来学诗者非子美不道虽武夫女子皆知尊异之庐山髙赠同年刘凝之归南康欧阳修王直方诗话云郭功甫少时喜诵文忠公诗一日过梅圣俞曰近得永叔书方作庐山髙诗赠刘同年自以为得意恨未见此诗功甫为诵之圣俞击节叹赏曰使吾更作诗三十年亦不能道其中一句功甫再诵不觉心醉遂置酒又再诵酒数行凡诵十数徧不交一谈而罢明日圣俞赠功甫诗其略曰一诵庐山髙万景不得藏设令古画师极意未能详石林诗话云毗陵正素处士张子厚善书余尝于其家见欧公子棐以乌丝栏绢一轴求子厚书文忠公明妃曲两篇庐山髙一篇略云先公平生未尝矜大所为文一日被酒语棐庐山髙今人不能为惟李太白能之明妃曲后篇太白不能为惟杜子美能之至于前章则子美亦不能为惟吾能之也因欲别录此三篇藏之以志公意庐山髙哉㡬千仭兮盘根㡬百里嶻然屹立乎长江长江西来走其下是为扬澜左蠡兮洪涛巨浪日夕相舂撞云销风止水镜浄泊舟登岸而逺望兮上摩苍穹之晻霭下压后土之鸿龎试徃造乎其间兮攀缘石磴窥空硿千巖万壑响松桧悬崖巨石飞流淙水声聒聒乱人语六月飞雪洒石矼仙翁释子往往而逄兮吾尝恶其学幻而言哤但见丹霞翠碧逺近映楼阁晨钟暮鼔杳霭罗幡幢幽花野草不知其名兮风吹露湿香涧谷时有白鹤飞来双幽寻逺去不可极便欲絶世遗纷痝羡君买田筑室老其下插秧盈畴兮酿酒盈缸欲令浮岚㬉翠千万状坐卧常对乎轩窓君懐磊砢有至寳世俗不辨珉与玒䇿名为吏二十载青衫白首困一邦宠荣声利不可以茍屈兮自非青云白石有深趣其气兀硉何由䧏丈夫壮节似君少嗟我欲说安得巨笔如长杠明妃曲和王介甫作胡人以鞍马为家射猎为俗泉甘草美无常处鸟惊兽骇争驰逐谁将汉女嫁胡儿风沙无情面如玉身行不遇中国人马上自作相思曲推手为琵却手琶胡人共聴亦咨嗟红颜流落死天涯琵琶却传来汉家汉宫争按新声谱遗恨已深声更苦纎纎女手生洞房学得琵琶不下堂不识黄云出寒路岂知此声能断肠再和明妃曲汉宫有佳人天子初未识一朝随汉使逺嫁单于国絶色天下无一失难再得虽能杀画工于事竟何益耳目所及尚如此万里安能制夷狄汉计诚已拙女色难自夸明妃去时涙洒向枝上花狂风日暮起飘泊落谁家红颜胜人多薄命莫怨春风当自嗟明妃曲王安石渔隠丛话云介甫明妃曲二首辞格超逸诚不下永叔明妃初出汉宫时泪湿春风鬓脚垂低回顾影无颜色尚得君王不自持归来却怪丹青手入眼平生未曽有意态由来画不成当时枉杀毛延寿一去心知更不归可怜着尽汉宫衣寄声欲问塞南事只有年年鸿雁飞家人万里传消息好在毡城莫相忆君不见咫尺长安闭阿娇人生失意无南北同前明妃出嫁与胡儿毡车百两皆胡姬含情欲语独无处传与琵琶心自知黄金桿拨春风手弹看飞鸿劝胡酒汉宫侍女暗垂泪沙上行人却回首汉恩自浅胡自深人生乐在相知心可怜青冡已芜没尚有哀弦留至今题丛台杜俨吕忠穆公燕魏录云磁州邯郸县二里许有丛台赵国逰覧之地气象雄古本朝过客题诗亦多惟杜俨一诗尤佳嫦娥拂明月照我登丛台丛台㡬囬经月照粉黛绮罗安在哉此月常皎洁此台永崔嵬台前杨花春思静台上雁影秋风囬春来秋往如过隙寂寞前朝不堪忆如今明月射莓苔在昔层云照金碧可怜金碧已成尘鸾驭翩翩归未得荒榛败棘连郊野畊夫时得鸳鸯瓦千古兴亡一梦中台下漳波遗恨写君不见长安年少挂轻裘夕饮朝歌不识愁月明试向丛台逰垓下陈彦升燕魏录云陈彦升资政篇什尤髙尝为彭门八咏士大夫传诵彭门今徐州也南通垓下北连丰沛有范增墓又唐张封建尝为徐泗节度使有燕子楼白乐天长庆集载之甚详此不具述八咏兵火以来失之惟记三篇九里山南楚汉争风波飜覆走长鲸霸图欲断中宵失帝业时来一战成懒渡沧江惭父老更无勍敌压韩彭农人不识当时意秖得春霖事耦耕范增墓藏名羞立虎狼朝乘鹤东依项借豪愤失壮图撞玉斗不知天命与金刀还家落日埋英气回首浮云委旧劳百步西连陵母塜峩峩先识泰山髙燕子楼西清诗话云彦升燕子楼诗辞致清絶东坡守徐移书彦升曰彭城八咏如燕子楼篇直使鲍谢歛手温李变色也仆射松楸狐兔㳺侍儿犹住水边楼风清玉簟愁欹枕月满珠帘懒上钩旧事欲论乡梦断新诗吟就海潭秋乐天才似春深雨断送残花一夕休子房庙洞江诗话云彦升彭门八咏为人所称多以燕子楼为絶唱殊不知子房庙诗最为警絶愽浪沙头触副车潜游东夏识真符风云智略移秦鼎星斗功名启汉图商老已来寕少海赤松还约访仙都雍容进退全天道凛烈髙风万古无絶句郑文寳蔡寛夫诗话云郑文寳情致深婉比当时流辈能不专使事而犹长于絶句如云云等类须在王摩诘伯仲之间刘禹钖杜牧之不足多也一夜西风旅雁秋背身调镞索征裘闗山落尽黄榆叶驻马谁家唱石州同前前人江云薄薄日斜晖江馆萧条独掩扉梁燕不知人事改雨中犹作一双飞题王子晋祠前人西清诗话云缑氏王子晋升仙之地有祠在焉郑文寳尝题一絶后晏元献见之取白乐天语书其后云此诗在在处处有神物䕶持秋云漠漠秋云轻缑氏山头月正明帝子西飞仙驭逺不知何处夜吹笙爽约前人诗事载欧公云文寳诗如王维杜甫而僧文莹作湘山野录犹恨欧公不多见郑诗予家有郑集二十巻兵火散亡每惜之今记其一二絶句云云吟遶虚廊更向䦨绣窓灯影背栏干燕栖莺宿无人语一夜萧萧细雨寒题松滋东禅院百花深处小危楼千步苍苔到叶舟一夜楚江寒食雨离人白尽未归头送唐子方之贬所李师中燕魏录云李诚之文章外诗什尤髙嘉祐间唐介子方以言切直忤仁庙被责诚之以诗送行士大夫莫不传诵久在岭南尝为唐州太守诗该名教尤可重湘素杂记云郑谷与僧齐已黄损等共定今体诗格云凡诗用韵有数格一曰葫芦一曰辘轳一曰进退葫芦韵者先二后四辘轳韵者双出双入进退韵者一进一退失此则缪矣余按倦游录载唐介为台官廷疏宰相之失仁庙怒谪英州别驾朝中士大夫以诗送行者颇衆独李师中待制一篇为人传诵云云此正所谓进退韵格也按韵略难字第二十五山字第二十七寒字又在二十五而还字又在二十七一进一退试合体格岂率尔而为之哉近阅冷斋夜话载当时唐李对答语言乃以此为落韵诗盖渠但不见郑谷所定诗格有进退之说而妄为云云也孤忠自许衆不与独立敢言人所难去国一身轻似叶髙名千载重于山并逰英俊颜何厚已死姦䛕骨尚寒天为吾皇宗社计肯教夫子不生还唐州太守时属艰危应有系天于名教岂无心大都狂贼终须灭未杀忠臣祸不深太尉有灵朱泚败中丞传㫖禄山擒曽谁鼓舞康州事儿女常情泪满襟书磨崖碑后黄庭坚苕溪渔隠云余顷嵗往来湘中屡游浯溪徘徊磨崖碑下读诸贤留题惟鲁直文潜二诗杰句伟论殆为絶唱后来难措词矣春风吹船着浯溪扶藜上读中兴碑平生半世看墨本摩挲石刻鬓成丝明皇不作包柔计颠倒四海由禄儿九庙不守乘舆西万官已作鸟择栖抚军监国太子事何乃趋取大物为事有至难天幸耳上皇跼蹐还京师内间张后色可否外间李父頥指挥南内凄凉㡬茍活髙将军去事尤危臣结舂陵二三䇿臣甫杜鹃再拜诗安知忠臣痛至骨后世但赏琼琚词同来野僧六七辈亦有文士相追随断崖苍藓对立久疎雨为洗前朝悲读中兴颂张耒复斋谩录云张文潜集中载中兴颂诗此诗号杰出竹坡诗话云中兴碑诗可谓妙絶今古玉环妖血无人扫渔阳马厌长安草潼闗战骨髙于山万里君王蜀中老金戈鐡马从西来郭公凛凛英雄才举旗为风偃为雨洒扫九庙无尘埃元功髙名谁与纪风雅不继骚人死水部胷中星斗文太史笔下蛟龙字天遣二子传将来髙山十丈磨苍崖手持此碑入我室使我一见昏眸开百年废兴増叹慨当时数子今安在君不见荒凉浯水弃不收时有㳺人打碑卖行色司马池温公诗话云先公监安丰酒税赴官有行色诗云云岂非状难冩之景也梅圣俞云诗之工者写难状之景如在目前含不尽之意见于言外此诗有焉冷于陂水淡于秋逺陌初穷到渡头頼是丹青不能画画成应遣一生愁久旱微雨复斋谩录云江公着初任洛阳尉久旱微雨诗作云云温公于士人家见之借纸笔修刺谒江且为称荐由此知名云叶纷纷雨脚匀乱花柔草长精神雷车却碾山前过不洒原头陌上尘题传舎珊瑚钩诗话云卢秉侍郎尝作江南郡缘于传舎中题诗云云王荆公见而称之立荐于朝不数年登载贰卿西溪丛语云此诗脍炙人口乃德清人卢政议诗更有一絶云云青衫白髪病参军旋籴黄梁置酒樽但得有钱留客醉也胜骑马傍人门絶句十日都门风薄衣擣砧声重雁南飞野人不识长安乐且趂鲈鱼一棹肥题老栢院张在湘山野录云青州布衣张在少能文尤精于诗题兴龙寺老栢院诗云云为人所传诵皇祐中文潞公镇青州诣老栢院访在所题处字已漫灭公惜其不传为大字书于西庑之壁后三十余年东平毕仲甫见公于洛下公诵其诗嘱毕往观至青访其故处壁已圯毁不可复得为刻于天宫石柱南隣北舎牡丹开年少寻芳去又囬唯有君家老栢树春风恰似不曽来御沟桞陈执中两朝寳训云真宗赋御沟柳诗令宰相两省和陈执中诗云云其诗最尤者一度春来一度新翠光先得照龙津君王自爱天然态恨杀昭阳学舞人海棠陈去非复斋谩录云郑谷蜀中海棠诗二首前一云浓丽最佳新着雨妖娆全在欲开时后一云浣花溪上堪惆怅子美无情为发扬故钱希白海棠诗云子美无情甚郎官属意频然欧公以郑诗为格卑近世陈去非尝用郑意赋海棠云云虽本郑意便觉才力相去不侔矣海棠黙黙要诗催日暮紫绵无数开欲识此花竒绝处明朝有雨试重来田间郑獬复斋谩录论二诗云第二句相类然皆清绝可爱田家汩汩流水浑一树髙花明逺村云意不知残照好却将微雨送黄昏淮中晚泊凟头苏轼王直方诗话云山谷爱子美绝句云云累书此诗或真字与大字春隂垂野草青青时有幽花一树明晚泊孤舟古祠下满川风雨看潮生题滕王阁王安国复斋谩录云王平甫年十三登滕王阁赋诗郡守张侯见而异之为启宴张乐于其上其后建中靖国元年其女识之于石云滕王平日好追逰髙阁依然枕碧流胜地㡬经兴废事夕阳偏照古今愁城中树密千家市天际人归一叶舟极目烟波吟不尽西山重叠乱云浮竹庄诗话巻十六竹庄诗话卷十七钦定四库全书竹庄诗话巻十七杂编七上元观灯夏竦韵语阳秋云应制诗非他诗比自是一家句法大抵不出于典实富艶尔夏英公于上元观灯诗云云王岐公诗云云二公虽不同时而二诗如出一人之手盖格律当如是也若作清癯平淡之语终不近尔鱼龙曼衍六街呈金鎻通宵启玉京冉冉游尘生辇道迟迟春箭入歌声宝坊月皎龙灯淡紫馆风微鹤燄平宴罢南端天欲晓回瞻河汉尚盈盈上元观灯王珪侯鲭録云元祐中元夕上御楼观灯有御制诗时王禹玉蔡持正为左右相持正叩禹玉云应制上元诗如何使故事禹玉曰鳌山鳯辇外不可使章子厚笑曰此谁不知后两日登对上独赏禹玉诗云云妙于使事诗云云是夕以高丽进乐又添一盃雪消华月满仙台万烛当楼宝扇开双鳯云中扶辇下六鳌海上驾山来镐宫春酒霑周燕汾水秋风陋汉才一曲昇平人共乐君王又进紫霞杯春帖子苏颂又云翰苑春帖子往往秀丽可喜如苏子容邓温伯蒋颕叔梁君贶诗皆佳作也余观郑毅夫新春词四首与帖子格调何异岂久于翰苑而笔端自然习熟耶璇霄一夕斗杓东㶑灔晨曦照九重和气薰风摩盖壤竞销金甲事春农春帖子邓润甫晨曦㶑灔上帘栊金屋熙熙歌吹中桃脸自知宫宴早百花头上放轻红前题蒋之竒未旦求衣向晓鸡蓬莱仗下日将西花添漏鼓三声逺栁映春旗一色齐前题梁君贶东方和气斗回杓龙角中星转紫霄圣主问安天未晓求衣亲䕶玉宸朝新春词郑獬春色应随歩辇还珠旒玉几照龙颜紫云殿下朝元罢便领东风到世间其二春风细拂緑波长初过层城渡建章草色未迎雕辇翠栁梢先学赭衣黄其三晴晖散入鳯凰楼一桁朱帘不下钩汉殿鬭簮双彩燕幷和春色上钗头其四小池春破玉玲珑声触帘钩渐好风闲绕栏干掐花树春㾗已着半梢红不及陪东坡往金山作水陆米芾韵语阳秋云米元章赋诗絶人而人罕称之者以书名掩之也如此二诗殆出翰墨畦迳之表盖自迈往凌云之气流出非寻规索矩者之可到也久隂障夺佳山川长澜四溢鱼龙渊衆看李郭渡浮玉晴风扫出清明天颇闻妙力开大施足病不到诸方仙想应苍壁有垂露照水百怪愁寒烟栖云阁米芾云出救世旱泽浃云寻归入石了不见丰功已如斯龙骞存复起抱石明幽姿云乎无定所隐者何当栖淮之水徐积淮之水淮之水春风吹春风洗青于蓝緑染指鱼不来鸥不起㶑灔灔天尽头祗见孤帆不见舟残阳欲落未落处尽是人间今古愁今古愁可奈何莫使骚人闻棹歌我曹尽是浩歌客笑声酒靣春风和咏蒲扇徐积妾有一疋绢以为身上衣自织青溪蒲圑团手中持朝擕麦陇去暮汲井泉归无人不看妾不使见蛾眉和李上舍冬日诗韩驹复斋谩録云李彭商老有建除体赠子苍云满朝以诗鸣何独遗大雅平生黄叶句摸索便知价盖自时子苍自馆职斥宰分宁县时也子苍有和李上舍冬日诗最为世所推故商老有黄叶之句北风吹日尽多隂日暮拥堦黄叶深倦鹊绕枝翻冻影飞鸿摩月堕孤音推愁不去如相覔与老无期稍见侵顾借微官少年事病来那复一分心瑞香陈子高苕溪渔隐云瑞香陈子高有古诗一篇意含讽刺语加微婉得骚人之体佳人在空谷双星思斜河契濶不有命盛时岂蹉跎娟娟匡庐秀如此粲者何香密缀红糁宝薰幕宫罗幽窓小团圞微风自婆娑寂寥千年初戢戢逢文多何偕託方便百金䀻猗赤栏青蔑舫丁宁护根窠泥沙亦天幸板聨入宣和谁令兰蕙徒憔悴守巖阿送董元达谢无逸谩叟诗话云谢无逸学古高洁文词煅炼篇篇有古意尤工于诗予尝爱其送董元达云云又寄隐居士云云读书不作儒生酸跃马西入金城关塞垣苦寒风气恶归来靣皱鬓眉斑先皇召见延和殿议论慷慨天开颜谤书盈箧不复辨脱身来看江南山长江滚滚蛟龙怒扁舟此去何当还大梁城里定相见玉川破屋应数间寄隐居士谢无逸处士滑相不封侯卜居但得林塘幽家藏玉唾几千巻手校韦编三十秋相知四海孰青眼高卧一庵今白头襄阳耆旧节独苦只有龎公不入州李伯时畵太一真人卧一大莲叶中手执书巻仰读萧然有物外思题其上云韩驹苕溪渔隐云韩子苍此诗语意妙絶真能咏尽此畵也太一真人莲叶舟脱巾露髪寒飕飕轻风为㠶浪为檝卧看玉宇浮中流中流荡漾翠绡舞稳如龙骧万斛举不是峰头十丈花世间那得叶如许龙眠畵手老入神尺素幻出真天人恍然坐我水仙府苍烟万顷波粼粼玉堂学士今刘向禁直苕嶤九天上不须对此融心神㑹值青藜夜相访清江曲苏伯固东坡云此篇若置李太白集中谁疑其非者属玉双飞水满塘菰蒲深处浴鸳鸯白苹满棹归来晩秋着芦花一岸霜扁舟系岸依林樾萧萧两鬓吹华髪万事不理醉复醒长占烟波㺯明月后清江曲蘓伯固韵语阳秋云苏养直清江曲见赏于东坡名已不没而又作后清江曲一篇岂养直尚恶其少作云云如此等句前清江曲似未到也层波𣺌𣺌山苍苍轻霜殒木莲叶黄唿儿极浦下苓箵社瓮欲熟浮蛆香轻蓑淅沥鸣秋雨日暮乗流自相语一笛清风万事休白鸟翩翩落烟渚观临淮双头白莲图周知微王直方诗话云周知微字明老为诗有可喜者如双头白莲图亦为可赏君不学叔隗季隗南归晋又不学大乔小乔东入吴一种桃根与桃叶若为化作双芙蕖临淮政成有余暇坐令华室生潇洒鹅溪一幅万里寛移得浙川入图畵天空水濶江茫茫想见女英与娥皇九疑云深苍梧逺氷姿泣露不成粧苦心抱恨何时了香骨应甘没秋草不如回首谢秋风分作尹邢来汉宫题闗右寺壁东坡云余旧见此诗于关右壁上爱之不知何人作也䂬溪诗话云世传一武人诗也不为勇退雅志为可喜而易道家所忌之业以示子孙尤可喜也欲挂衣冠神武门先寻水竹渭南村却将旧斩楼兰劒买得黄牛教子孙晩春吴可苕溪渔隐云吴可晚春诗亦洒落可喜小醉初醒过别村数家残雪拥篱根枝头有恨梅千㸃溪上无人月一痕絶句谭知柔又云余于一达官处见谭知柔献诗文一编小诗极有可喜者今举其尤者二絶麦陇风来翠浪浮霏微小雨似深秋野亭终日卷帘坐清樾对啼黄栗留又漫郎无处覔归田江北江南水拍天斗擞十年尘土梦秋风吹上钓鱼船栁枝词张耒复斋谩録云此张文潜诗也王平甫尝爱而诵之诗事云古今栁词惟郑文宝一篇有余意也云云终篇了不道着栁惟一系字是工夫而学者思之亭亭畵轲系春潭只向行人酒半酣不管烟波与风雨载将离恨过江南絶句朱松苕溪渔隐云朱乔年絶句云云盖前人有咏笋云急忙且喫莫踟蹰一夜南风变成竹乔年㸃化乃尔精巧春风吹起箨龙儿戢戢满山人未知急唤苍头斸烟雨明朝吹作碧参差与客夜坐王安石冷齐夜话云山谷尝言天下清景初不择贵贱贤愚而与之然吾特疑端为我辈设荆公在钟山与客夜坐作诗云云东坡宿余杭山寺诗云云人以山谷之言为确论残生伤性老耽书年少东来复起予各据藁梧同不寐偶然闻雨落堦除宿余杭山寺苏轼暮鼔晨钟自击撞闭门欹枕对残缸白灰旋拨通红火卧聼萧萧雪打窓絶句刘季孙石林诗话云刘季孙能诗初监饶州酒税王荆公为江东提刑廵歴至饶按酒务至㕔事见屏间题小诗云云大称赏之即召与语嘉叹升车而去不复问务事遂知名呢喃燕子语梁间底事来惊梦里闲说与傍人应不解杖藜擕酒看支山老松王公韶复斋谩録云王公韶少日读书于庐山东林裕老庵庵前有老松因赋诗云云王荆公为宪江东过而见之大加称赏遂为知已緑皮皴剥玉嶙峋高节分明似古人解与干坤生气概几回风雨长精神装添景物年年别摆押穷愁日日新惟有碧霄云里月共君孤影最相亲明妃引邢居实韵语阳秋云邢惇夫十四岁作明君引谓上天仙人骨法别人间畵工畵不得亦有思致王直方诗话云惇夫年少豪迈所与游皆一时名士方十四五时尝作明妃引末云安得壮士霍嫖姚缚取唿韩作编戸诸公多称之汉宫有女颜如玉浅畵蛾眉逺山緑披香殿里夜吹笙未央宫中朝理曲绛纱䝉笼双蜡烛箫皷声传春漏促玉辇三更别院归夜深月照黄金屋莓苔满院无行迹总为君王未相识上天仙人骨法别人间畵工畵不得嫣然一笑金舆侧玉貎三千歛颜色罗帏绣户掩风香一朝返嫁单于国金鳯罗衣为谁缕长袖弓弯不堪舞一别昭阳旧院花泪洒臙脂作红雨回头不见云间阙黄河半渡新冰骨马蹄已踏辽碣尘天边尚挂长门月黄沙不似长安道薄暮微云映衰草𦍑人马上鸣胡笳緑髪朱颜为君老西风萧萧郅水寒啼痕不断几䦨干年年看尽南飞雁一去天涯竟不还少年将军健如虎日夕撞钟搥大皷宝刀生涩旌旗卷汉宫嫁尽婵娟女寂寞边城日将暮三尺角弓调白羽安得勐士霍嫖姚缚取唿韩作编戸瘿木壶吕公着南窓纪谈云吕申公为颍州通判欧阳公为守欧阳公素不以文靖公为然及与其子为僚见其学识已改观矣时刘厚甫王深甫皆寓居郡下四人日相从讲学为事情好欵密一日分题赋诗申公得瘿木壶其辞云云欧阳公见之益加称赏以为有宰相器及还朝遂荐为谏官申公文章世不多见惟此诗见传盖由欧阳公数为人道之也天地产衆材创物谓之智梁栋与楹杙小大无有弃方者以矩度圆者中规制嗟尔木之瘿何异内有赘生成臃肿姿赋象难取类櫽括所不施钩绳为尔废大匠睨而往恻然乃有意孰非造化功而终不朽器刳剔虚其中朱漆为之外浆挹酒醴施用惟其利牺象非不珍金罍岂不贵幸因左右容反见谓奇异人之于才性夫岂逺于是性虽有不善在教之操励才无不可用在上所措置错陋就其长皆得为良士执一以废百衆功何由备是惟圣人心能通天下志秋声关注又云关注子东喜为诗有唐人之风尝记其秋声一篇其工致清婉多此类也梦破松声枕上闻睡魔夜半战吟魂初疑秋雨连江岸乍觉寒潮上海门招引好风来古寺追随月色下前村晩行欲问声来处鬰鬰苍波漫不分望夫石贺铸王直方诗话云贺方回作望夫石诗交游间无不爱者亭亭望夫石下阅几人代荡子长不归山椒久相待微云䕃髪彩初月辉蛾黛秋雨叠苔衣春风舞萝带花然姑射子矫首尘宴外陈迹遂亡穷佳期从莫再脱如鲁秋氏妄结桑下爱玉质委泥沙悠悠复安在题小寺冦国寳石林诗话云余居吴下一日出阊门至小寺中壁间有题诗一絶云云意极喜之寺僧云吴县主簿所作今官满去矣归而问士大夫云姓冦名国宝久从陈无已学乃知文章渊源有所自来亦不难辨黄叶西陂水漫流籧篨风急送扁舟夕阳暝色来千里人语鸡声共一邱墨梅陈去非韵语阳秋云先文康公知汝州日以去非墨梅缴进于是除太学博士渔隐丛话云去非诗平淡有工墨梅絶句云云徽庙召对称赏自此知名含章帘下春风靣造化功成秋兎毫意足不求颜色似前身相马九方臯前题容斋续笔云简斋墨梅一篇云云语意皆妙絶晋陆机为顾荣赠妇语云京洛多风尘素衣化为缁齐谢𤣥晖酬王晋安诗云谁能久京洛缁尘染素衣正用此也粲粲江南万玉妃别来几度见春归相逢京洛浑依旧只恨缁尘染表衣应制科赋诗夏竦青箱杂记云夏文庄试制科廷对出殿门杨徽之见其年少遽邀与语曰老夫他则不知唯喜吟诗愿丐贤良一篇以卜他日之志公欣然为书云云徽之曰真宰相器也殿上衮衣明日月砚中旗影动龙蛇纵横礼乐三千字独对丹墀日未斜题邮亭左鄯苕溪渔隐云余顷过湘中邮亭壁间有左鄯絶句云云又于苕溪道观中壁间有郑子覃絶句云云皆佳作也叠叠山腰系冷云疎疎雨脚㺯黄昏松声更带溪声急不是行人也断魂题苕溪道观郑子覃纷纷红雨入苍苔密䕃新成莺友来拟逐幽人梦蓬岛一声裂竹故惊回懐荆南旧游元厚之云斋録云沙门文莹尝谓为文老而不衰者惟元厚之在禁林时有懐荆南旧游云云其辞气不少衰昔年曽醉海棠丛闻说新枝发旧红昨夜梦回花下饮不知身在玉堂中竹庄诗话巻十七竹庄诗话卷十八钦定四库全书竹庄诗话巻十八杂编八孔北海堂李方叔东臯杂録云李方叔气韵豪迈东坡谓其诗赋词卓越意趣不凡者是也东坡知贡举方叔不在选中东坡赠诗曰与君相从非一日笔势翩翩疑可识平时漫说古战场过眼终迷日五色李华李程皆当家事最为妙絶方叔诗文甚工偶记其北海文举堂诗云云卯金自中叶已若子南周阿瞒制威福九鼎若缀旒余子不复忌多士例为仇崭然见芒角已坐锢与钩谁知英雄彀翻令作罝罘假手陷正平谑玩戮杨修小慧尚必除伟人那得留凛凛孔北海胷次包九州倘令坐庙堂大盗当寝谋专诛及斯人遂负壑与舟当时同朝士茍生盍包羞身死名亦灭白骨委山邱先生虽千载生气尚横秋当时眼中意付与一醉休文人具文行来作东诸侯尚友天下士复于古人求作亭俯层城持盃想风流壁间妙着述腾光昏斗牛文存人亦亡应从文举游我生真碌碌与世甘沉浮思为坐上客扬觯和南讴无成老岩谷哀哉空白头题大明寺王琪复斋谩録云晏元献赴杭州道过维扬憇大明寺暝目徐行使侍史读壁间诗板戒其勿言爵里姓名终篇者无几又俾诵一诗云云徐问之江都尉王琪诗也召至同馆自此辟置馆职遂跻侍从山谷南迁亦令侍史读诗板有一絶云云称叹不已徐视姓名曰果吾学子葛敏修也水调隋宫曲当年亦九成哀音已亡国废诏尚留名仪鳯终沉迹鸣蛙祗沸声凄凉不可问落日下芜城题南华竹轩葛敏修不用山僧供帐迎世间无此竹风清独拳一手支頥卧闲看岭云生未生题李伯时画黄知命骑驴圗邢居实王直方诗话云双井黄叔达字知命初自江南来与彭城陈履常俱谒法云禅师于城南夜归过龙眠李伯时知命衣白衫骑驴縁道揺头而歌履常负杖挟囊于后一市大惊以为异人伯时因畵为图而邢敦夫长歌云云敦夫时年未二十也长安城头乌欲栖长安道上行人稀浮云巻尽暮天碧但有明月流清辉君独骑驴向何处头上倒着白接䍦长吟搔首望明月不学山翁醉似泥到得城中灯火閙小儿拍手栏街笑道傍观者那得知相逢疑是南山皓龙眼居士畵无此揺毫㺯笔长风起酒酣闭目望穷途纸上轩昻无乃似君不学长安游侠夸年少臂鹰挟弹章台道君不能提擕长劒取灵武指挥勐士驱貔虎胡为脚蹈梁宋尘终日飘飘无定所武陵桃源春欲暮白水青山起烟雾竹杖芒鞋归去来头巾好挂三花树正月十八夜晏殊诗事云晏元献文集诗最多几万余篇宋元献尤喜楼台冷落收灯夜门巷萧条扫雪天梨花院落溶溶月栁絮池塘淡淡风今记其全首于此槿戸茅斋雅自便京华风味入新年楼台冷落收灯夜门巷萧条扫雪天病酒不闻花外漏放朝仍得日高眠何妨静习闲中趣欲问林僧结净縁寄逺宝毂香轮不再逢崃云巫雨杳无踪梨花院落溶溶月栁絮池塘淡淡风㡬日寂寥伤酒后一畨萧索禁烟中鱼书欲寄无由达水逺山长处处同上荆公生辰陈辅诗事云丹阳陈辅字辅之自号南郭子以诗名世能尽其妙少为荆公所知尝献公生日诗云云献诗中公独喜之十月江南已得霜相君门客小山房冬深栢子和香扫准备生辰作好香牡丹杨轩云斋广録云淇川杨轩咏牡丹云云罗隐曰若教解语应倾国任是无情也动人二人用意不同如此轩诗虽挫风花而有警诫杨妃歌舞态西子巧谗魂利劒斫不断余妖钟此根光华日已盛栏槛岂长存寄语寻芳者须知松栢尊一日曲许彦周诗话云杨轩诗句句精练如焚香露莲泣闻磬清鸥闲之类宜乎为欧阳文忠公所称其他古体如朱絃疏越一唱三叹读者当以意求之宠嬖曹氏作一日曲为曹氏也妾家邓侯国肯媿邯郸姝世本富缯绮娇爱比明珠十五学组紃未尝开戸枢十六失所适姓名倾里闾十七善歌舞使君邀宴娱自兹着乐府不得同罗敷凉温忽荏苒屡接朝大夫相权不及情何异逢路衢昨日一见郎目色曽不渝结爱从此笃暂隔犹恐疎如何遂从官去渉千里途郎跨青骢马妾乗白雪驹送郎郎未逺别妾妾仍孤不如水中鳞双双依緑蒲不如云间鹄两两下平湖鱼鸟尚可託妾今谁与俱去去约春华终朝怨日赊一心思君子便拟见梅花梅花几时吐频搯阑干数东风若见郎重为歌金缕游侠曲王观竹坡诗话云唐人作乐府者甚多当以张文昌为第一近时高邮王观亦可称而人不甚知观尝作游侠曲云云此篇词意大似李太白恨未入文昌之室耳至莫恼翁篇云云遂与文昌争衡矣雪拥燕南道酒阑中夜行千里不见讐怒须如立钉出门气吹雾南山鸡未啼腰间解下聂政刀袖中掷去朱亥椎冷笑邯郸乳口儿莫恼翁王观谷垂干穗豆垂角雨足年登不胜乐乌巾紫领银须长白酒满盃翁自酌翁醉不知秋色凉儿将翁须孙撼床莫恼翁翁年已高万事慵输麦行张耒竹坡诗话云本朝乐府当以张文潜为第一文潜乐府刻意文昌往往过之顷在南都见仓前村民输麦行余尝见其亲藁其后题云此篇效张文昌而语差繁乃知其喜文昌如此场头雨干场地白老稚相唿打新麦半归仓廪半输官免教县吏相催迫羊头车子毛布囊浅泥易渉登前冈仓前买劵槐隂凉清严官吏两平量出仓掉臂唿同伴旗亭酒美解衣换半醉扶车归路凉月出到家妻具饭一年从此皆闲日风雨闭门公事毕射狐罝兎岁蹉跎百壶社酒相轻过长夜吟许彦国漫斋语録云王融作古乐府长夜吟但道长夜而已近世许表民出新意拟此作南邻灯火冷三起愁夜永北邻歌未终已惊初日红不知昼夜谁主管一种春宵有长短小尽行朱敦儒竹坡诗话云顷岁朝廷多事郡县不颁厯所至晦朔不同朱希真避地广中作小尽行一诗云云与夫山中无厯日寒尽不知年无间然矣藤州三月作小尽梧州三月作大尽哀哉官厯今不颁忆昔昇平泪成阵我今何异桃源人落叶为秋花作春但恨未能与世隔时闻丧乱空伤神扬雄陈去非竹坡诗话云扬子云好着书固已见诮于当世后之议者纷然往往词费而意殊不尽唯陈去非一诗有讥有评而不出四十字后之议雄者虽累千万言未必能出诸此也扬雄平生书肝肾闲雕镌晚于𤣥有得始悔赋甘泉使雄早大悟亦何事于𤣥赖有一言善酒箴真可传寄沂水宰许彦国夷坚庚志云许彦国字表民青州人进士高第工为诗客游河朔尝撰燕蓟余民思汉歌首叙石敬瑭割燕地以赂契丹次叙耶律德光犯汴京次虏去严峻燕人思汉之意词情悽楚近千言卒意云燕蓟余民宜自省百年陷虏直愁人勿怨眉舆事洪靖盖用唐张洪靖初入燕肩舆而行燕人骇异不悦遂有朱克融之变其㫖深矣吕忠穆之父为沂州沂水宰县境有穆陵关即左传所谓南至于穆陵是也彦国过其地寄以诗云云咏项籍庙两絶句云云渔翁诗云溪鸥散后夜无伴荷叶老时秋有衣瑞香诗云北方野客不惯见明月满衣犹倚栏皆为北方学所称道惜其官不显楚甸齐封自此分穆陵遗俗久犹存岂知今日鸣琴宰即是当年赐履孙且有清风消酷暑更无惊犬吠黄昏畏人客子成安枕独宿荒村不闭门项籍庙二首前人燕魏録云许表民工诗尝为项籍庙诗云云时脍炙人口曽被秦人笑沐猴锦衣东去更何求可怜了了重瞳子不见山河绕雍州千古兴亡莫浪愁汉家功业亦荒邱空余原上虞姬草舞尽春风未肯休宿蒋山栖霞寺俞紫芝诗事云秀老放逹不娶能诗宿蒋山栖霞寺云云山中琴兴云云又无题云云石林诗话云俞紫芝扬州人少有髙行不娶得浮屠心法所至翛然而工于诗尝有云云之句尤为荆公所赏和云新诗比旧更増峭若许追攀莫太髙秀老卒于元祐初惜无发名者不得与林和靖一流槩见于隐逸䂬溪诗话云隠居风景义山忆正一云烟鑪销尽寒鑪晦童子开门雪满松子原云日午独眠无余声山童隔竹敲茶臼秀老云夜深童子唤不醒勐虎一声山月高闲弃山间累年颇得此数诗气味独坐清谈久亦劳碧松燃火暖衾袍夜深童子唤不起勐虎一声山月高山中琴兴前人野客调琴玉一枝薫风滋味自家知夜深断送鹤先睡弹到山空月落时无题前人深深畵陌倚朱门腮粉轻红湿泪痕寂寞绣屏人未见杏花疎雨立黄昏题溧阳邮亭庚溪诗话云绍兴初余之官建康舣舟溧阳邮亭见壁间题云云不着姓氏不知何人所作观其言淡而旨逺决非汩没名利而不知返者也十年弃微官归来事却埽扁舟访安期要觅如瓜枣不知膏粱珍恶食诗自好田园吾无多生理但草草浊酒时一尊孤斟从醉倒题斗野亭刘无言又云昔年过邵伯埭登斗野亭见梁间题云此刘焘无言诗盖尽得斗野之景物也地势如板掌天形似覆盘三星罗戸牖北斗挂阑干晚色芙蕖静秋香䆉稏寒更无山碍眼剰觉水云寛即事何搢之又云何搢之广德人早年有俊声宣和间为馆职其人落拓不羁不能自重仕宦晚亦不偶其诗殊有可喜者尝记其一聨云蜂垂倒世界蚊聚小雷霆又尝为姓韩贵人作乐语乃以韩吏部汉将军为对亦有功也茅屋松窻小隠家茶烟漠漠水斜斜檐间乳燕未成语庭下石榴争放花赖有诗书销白日倦随车马走黄沙林泉旧约好归去风雨满江垂钓车题碧云亭失名又云昔过阳羡舣舟溪寺一亭壁间题云云碧云亭未知在何地诗亦未知何人作其词意清絶因笔之碧云亭上碧云飞竟日廻环靣翠微梅蕚破香知腊尽栁梢含緑认春归风前古涧琴三叠雪后羣峯玉一围遥想一人清太甚太清宫里说禅机送虞少催林懿成又云林懿成季仲尝为太常少卿永嘉人颇喜为诗尝与㑹稽虞仲琳少催相好虞颇通性理之学林以诗送其行云云又尝为婺州题赤松山黄初平祠二首云云皆语佳而意新也男儿何苦弊羣书学到根源物物无曽子当年多一唯颜渊终日只如愚水流万折心无竞月落千山影自孤执手沙头休话别与君原不隔江湖题黄初平祠二首前人路转溪西草木香有人荷笠山之阳定知我是金华守笑道牧民如牧羊羽仗霓旗去不还空余掬水落人间至今山下无根草便是田家九转丹题关中驿舍失名又云靖康之变中原为金所据当时文人胜士陷于彼者不少如庚申辛酉年河南关陜之地暂复有自关中驿舍壁间得二絶云云鼙鼓轰轰声彻天中原庐井半萧然莺花不管兴亡事粧㸃春光似昔年渭平沙浅雁来栖渭涨沙移雁不归江海一身多少事清风明月我霑衣题梦笔姚宏又云梦笔驿中江淹旧居姚宏令声一絶云云可警后学者一宵短梦惊流俗千古髙名挂里闾遂使晚生矜此意痴眠不读一行书题临安旅邸失名庚溪诗话云所至驿留题壁间亦多有可取者见李仲南丙言临安旅邸壁间一絶云云又建州崇安分水驿中一絶云云又吕叔潜大虬言镇江丹阳玉乳泉壁间一絶云云三诗皆可喜然皆不着名氏也西溪丛话云此仵盘艮翁诗父信本军职终文恩副使以䕃补借职元丰中监青州临淄酒税或以此诗题酒楼皆云神仙作也太一峯前是我家满床书籍旧生涯春城恋酒不归去老却碧桃无限花题分水驿失名江南三月已闻蝉麦熟梅黄茧作緜料得故园烟雨里轻寒犹作养花天题玉乳泉骑马出门三月暮杨花故作雪漫天客情惟有夜难度宿处先寻无杜鹃奉送永兴安抚刘侍读欧阳修渔隐丛话云永叔送原父出守永兴诗云云黄鲁直送王郎诗云云近时学者以为此格独鲁直为之殊不知永叔已先有也酌君以荆州鱼枕之蕉赠君以宣城鼠须之管酒如长虹饮沧海笔若骏马驰平坂爱君少年方英豪嗟我久衰欢渐鲜文章惊世闻名早意气论交相得晩鱼枕蕉一举十分当覆盏鼠须管为物虽微用不浅新诗醉墨时一挥别后寄我无辞逺送王郎黄庭坚酌君以蒲城桑落之酒泛君以湘累秋菊之英赠君以黟川㸃漆之墨送君以阳关垂泪之声酒浇胷中之磊块菊制短世之頽龄墨以传千古文章之印歌以写从来兄弟之情江山万里将头白骨肉十年终眼青连牀夜语鸡戒晓书囊无㡳谈未了有功翰墨乃如此何恨逺别音书少炊沙作糜终不饱镂氷文字费工巧要须心地收汗马孔孟行世日杲杲有弟有弟力持家妇能养姑供珍鲑儿大诗礼女桑麻公但读书遮眼花行路难晁补之又云余观无咎古乐府是其所长辞格俊逸可喜如行路难云云赠君珊瑚夜光之角枕玳瑁明月之雕床一茧秋禅之丽縠百和更生之宝香秾华纷纷白日暮红颜寂寂无留芳人生失意十八九君心美恶谁能量愿君虚懐广末照听我一曲关山长不见班姬与陈后宁闻衰落尚专房谢章子厚刘子先高斋诗话云章子厚尝与刘子先定有场屋之旧又颇相善子厚居京口子先守姑苏以新醖洞庭春寄之子厚答诗云洞霄宫里一闲人东府西枢老旧臣多谢姑苏贤太守殷勤分送洞庭春其后隔濶十年子厚拜相亦不通问寄书诮其相忘逺引之意子先以诗谢云云公得诗大喜即召为宰属遂迁戸部侍郎故人天上有书来责我疎愚唤不回两处共瞻千里月十年不寄一枝梅尘泥自与云霄隔驽马难追德骥才莫谓无心向门下也曽终夕望三台涂中张公庠侯鲭録云张公庠自少能诗一絶云云苕溪渔隐云云霄广録只载此诗后两句云是李元膺游春诗未知孰是郑毅夫代探花郎一絶与前诗格调殊相类今附于此一年春事又成空拥鼻微吟半醉中来到桃花新雨过马蹄无处避残红代探花郎絶句郑獬嫩緑轻红相间开一畨走马探春回青衫不管露痕湿直入乱花深处来宫词卢秉西溪诗话云卢秉元丰间有能诗声尝梦入古祠祠有大池岛屿森列锦衣绣帻者车马缤纷数十百人问之曰未央宫也顷一緑衣中使亟召卢过池至大殿坐土朩偶数十率丈余丹緑陈落而梵语高彻旁一人引卢就席给笔札命赋宫词既寤记其半是日向午复昏絶又续其梦中夜而兴乃尽得其诗云云余观前人词章不正者类託之梦兆此特明白怪奇如是殆不可理推也絮扑芙蓉苑华开太液波黄头吹月笛擢影落天河其二草浅天边碧花匀日脚红须知亲帝泽不必借春工其三花蕚蜂儿影帘旗燕子风游丝避金葆吹过紫垣东其四翠环双鳯带小队五花蹄十二龙钩巻梨花烂漫时其五花蔕流金水知从秘苑来春风如解意不敢起纎埃其六粉蝶非仙骨随风过苑墻穿花不敢採应怯内家香其七沉沉雨过宫槐緑寂寂春残辇路香细想人间无此景夜来魂梦到昭阳其八迎春新燕尾纎纎拂栁穿花掠翠檐问道蘃宫三十六美人争为巻珠帘其九蓬莱风蹙水纹班月甃风廊四百间云外跸声穿岭去行宫簇马望骊山其十落絮蒙蒙立夏天楼前槐影叶初圆传闻紫殿深深处便有薰风入舜絃开元乐词沈括侯鲭録云沈括为翰林学士有开元乐词四首裕陵爱之鹳鹊楼头日暖蓬莱殿里花香草緑烟迷歩辇天高日近龙床其二楼上正临宫苑外间不见人家寒食轻笼薄雾满城明月梨花其三按舞骊山影里回銮渭水光中玉笛一天明月翠华满陌春风其四殿后春旗簇仗楼前御队穿花一片红云閙处外人遥认官家结客滕元发侯鲭録云滕达道长于五言有省试诗云寒日边声断春风塞草长又结客诗云云结客结英豪莫问儿女曹黄金装劒佩勐兽畵旗旄北极狼星落中原旺气高终令贺兰贼不着赭黄袍安乐窝邵雍邵氏闻见録云康节有安乐窝中诗温公爱之请书纸帘上字画奇古某家世宝之半记不记梦觉后似愁无愁情倦时拥衾侧卧未收起帘外落花撩乱飞竹庄诗话巻十八竹庄诗话卷十九钦定四库全书竹庄诗话巻十九杂编九江陵病中闻白乐天左降江州元稹容斋随笔云嬉笑之怒甚于裂眦长歌之哀过于恸哭此语诚然元微之在江陵病中闻白乐天左降江州作絶句云云乐天以为此句他人尚不可闻况仆心哉微之集作垂死病中仍怅望此三字既不佳又不题为病中作失其意矣东坡守彭城子由来访之留百余日而去作二小诗云云东坡云以为读之殆不可为怀乃和其诗以自解至今读之尚能使人悽然也残灯无熖影幢幢此夕闻君谪九江垂死病中惊起坐暗风吹雨入寒牕与子瞻会宿逍遥堂二絶苏辙逍遥堂后千寻木长送中宵风雨声悞喜对牀寻旧约不知漂泊在彭城又秋来东阁凉如水客去山公醉似泥困卧北忩唿不醒风吹松竹雨凄凄书事王维禁脔云王维舒王两诗皆有不尽之意苏子由谓之不带声色也轻隂阁小雨深院闭慵开坐看苍苔色欲上人衣来同前王安石若邪溪上踏莓苔兴罢张帆载酒回汀草岸花浑不见青山无数逐人来题省中院壁杜甫禁脔云前二诗杜子美作后一诗严武作皆于引韵便失拈则若不拘律然其对偶特精到如此谓之骨含苏李体鲁直作落星诗乃其法也掖垣竹埤梧千寻洞门对雪常隂隂飞花游丝白日静鸣鸠乳燕青春深腐儒寒晩谬通籍退食迟回违寸心衮职曾无公家补许身愧比双南金卜居浣花流水水西头主人为卜林塘幽已知出郭少尘事更有澄江销客愁无数蜻蜓齐上下一双鸂䳵对沈浮东行万里堪乗兴须向山隂上小舟巴岭荅杜二见忆严武卧向巴山月落时两乡千里梦相思可但步兵兼好酒也知光禄最能诗江头赤叶枫愁客篱外黄花菊对谁跋马望君非一度冷猿秋鴈不胜悲落星寺黄庭坚王直方诗话云山谷谓洪驹父云甥最爱老舅诗中何语驹父举蜂房各自开戸牖蚁穴或梦封侯王以为深类工部山谷云得之矣落星游空何时落着地便化为宝坊诗人昼吟山入座醉客夜愕江撼牀蜂房各自开戸牖螘穴或梦封侯王不知青云梯㡬级更借瘦藤游上方严中丞携酒过草堂杜甫渔隠丛话云律诗之作用字平侧世固有定体衆共守之然不若时用变体如兵之出竒变化无穷以惊世骇目如老杜云云此絶句律诗之变体也东坡尝用此变体作诗云云又有七言律诗至第三句便失拈落平侧亦别是一体唐人用此甚多但今人少用耳如老杜云云严武云云韦应物云云此三诗起头用侧声老杜云云韦应物云云此二诗起韵用平声故第三句亦用平声凡此皆律诗之变体学者不可不知竹里行厨洗玉盘花邉立马簇金鞍非闗使者征求急自识将军礼数寛百年地僻柴门迥五月江深草阁寒看弄渔舟移白日老农何有罄交欢絶句韦应物南望青山满禁闱晓陪鸳鹭正差池共爱朝来何处雪蓬莱宫里拂松枝又杜甫山瓶乳酒下青云气味浓香幸见分鸣鞭走送怜渔父洗盏开尝对马军又苏轼华发萧萧老遂良一身萍挂海中央无钱种菜为家业有病安心是药方儋耳总角黎家三小童口吹葱叶送迎翁莫作天涯万里意溪邉自有舞雩风又半醒半醉问诸黎竹刺藤梢步步迷但寻牛迹覔归路家在牛栏西复西咏怀杜甫揺落深知宋玉悲风流儒雅亦吾师怅望千秋一洒泪萧条异代不同时江山故宅空文藻云雨荒台岂夣思最是楚宫俱泯灭舟人指㸃到今疑又严武漫向江头把钓竿懒眠沙草爱风湍莫倚善题鹦鹉赋何须不着鵕䴊冠腹中书籍幽时晒肘后医方静处看兴发会能驰骏马终须重到史君滩自巩洛舟行入黄河即事韦应物夹水苍山路向东东南山豁大河通寒树依微逺天外夕阳明灭乱流中孤村几嵗临伊岸一鴈初晴下朔风为报洛桥游宦侣扁舟不系与心同即事杜甫暮春三月巫崃长晶晶行云浮日光雷声忽送千山雨花气浑如百和香黄莺过水翻回去燕子啣泥湿不妨飞阁巻帘图畵里虚无只少对潇湘燕李录事韦应物与君十五侍皇闱晓拂炉烟上玉墀花开汉苑经过处雪下骊山沐浴时近臣零落今犹在仙驾飘飖不可期此日相逢非旧日一杯成喜亦成悲石鼓歌韩愈笔墨间録云此歌全仰止杜子美李朝八分小篆歌张生手持石鼓文劝我试作石鼓歌少陵无人谪仙死才薄将奈石鼓何周纲陵迟四海沸宣王愤起挥天戈大开明堂受朝贺诸侯剑佩鸣相磨蒐于岐阳骋雄俊万里禽兽皆遮罗镌㓛勒成告万世凿石作鼓隳嵯峨从臣才艺咸第一简选譔刻留山河雨淋日炙野火燎鬼物守䕶烦撝呵公从何处得纸本毫发尽备无差讹辞严义宻读难晓字体不类隷与蝌年深岂免有缺画快剑斫断生蛟鼍鸾翔凤翥衆仙下珊瑚碧树交枝柯金绳铁索鏁纽壮古鼎跃水龙腾梭陋儒编诗不收入二雅褊迫无委蛇孔子西行不到秦掎摭星宿遗羲娥嗟余好古生苦晩对此涕泪双滂沱忆昔初䝉博士征其年始改称元和故人从军在右辅为我量度掘臼科濯冠沐浴告祭酒如此至宝存岂多氊苞席裹可立致十鼓只载数骆驼荐诸太庙比郜鼎光价岂止百倍过圣恩若许留太学诸生讲解得切磋观经洪都尚填咽坐见举国来奔波剜苔剔藓露节角安置妥帖平不颇大厦深檐与盖覆经歴乆逺期无他中朝大官老于事讵肯感激徒媕娿牧童敲火牛砺角谁复着手为摩挲日销月铄就埋没六年西顾空吟哦羲之俗书趂姿媚数纸尚可博白鵞继周八代争战罢无人収拾理则那方今太平日无事柄用儒雅崇丘轲安能以此上论列愿借辨口如悬河石鼓之歌止于此呜唿吾意其蹉跎同前苏轼赵次公诗注云石鼓周宣王时物在凤翔府孔子庙中石鼓之字盖蝌蚪之变者韩退之有蝌蚪书后记一篇云李阳冰之子服之授余以其家蝌蚪孝经汉衞宏官书两部合一巻且曰古书得其依据如是则退之宜稍识蝌蚪书矣而退之石鼓歌乃云辞严义宻读难晓字体不类隷与蝌而东坡乃云强寻偏旁推㸃画时得一二遗八九我车既攻马亦同其鱼维鱮实之栁则东坡精于书学矣欧阳公集古跋尾谓韦应物以为文王之鼓韩退之以为宣王之鼓不知何所据而然卒取退之好古不妄者为可信冬十二月嵗辛丑我初从政见鲁叟旧闻石鼓今见之文字郁律蛟虵走细观初以指画肚欲读嗟如箝在口韩公好古生已迟我今况又百年后强寻偏旁推㸃画时得一二遗八九我车既攻马亦同其鱼维鱮贯之栁古器纵横犹识鼎衆星错落仅名斗糢煳半已似瘢胝诘曲犹能辨跟肘娟娟缺月隠云雾濯濯嘉禾秀稂莠漂流百战偶然存独立千载谁与友上追轩颉相唯诺下挹冰斯同鷇㝅忆昔周宣歌鸿鴈当时籀史变蝌蚪厌乱人方思圣贤中兴天为生耆耉东征徐虏阚虓虎北伐犬戎随指嗾象胥杂沓贡狼鹿方邵聨翩赐圭卣遂因鼙鼓思将帅岂为考击烦蒙瞍何人作颂比崧髙万古斯文齐嵝勲劳至大不矜伐文武未逺犹忠厚欲寻年嵗无甲乙岂有文字记谁某自从周衰更七国竟使秦人有九有扫除诗书诵法律投弃俎豆陈鞭杻当年何人佐祖龙上蔡公子牵黄狗登山刻石颂功烈后者无维前无偶皆云皇帝巡四国烹灭彊暴救黔首六经既已委灰尘此鼓亦当随击掊传闻九鼎沦泗上欲使万夫沈水取暴君纵欲穷人力神物义不汚秦垢是时石鼓何处避无乃天工令鬼守兴亡百变物自闲富贵一朝名不朽细思物理坐叹息人生安得如汝夀筹笔驿石延年緜州有筹笔驿石曼卿尝游焉作诗以纪其迹宝元二年大书以遗朱君复之后二年朱为四明节度推官刻石于㕔事又十有九年胡宗愈全夫至作亭于后圃以贮之中更兵火亭坏碑仆又八十有三年予交代刘伟子才至得断碑于榛莽间乃建南堂亟置壁间且因以名其堂然驿在西蜀而碑见于此观者多疑之故叙其始末庶㡬来者有攷云鄱阳王刚中时亨题昔范文正公谈石学士云曼卿之诗气雄而竒大爱杜甫酷能似之曼卿之笔颜筋栁骨散落人间寳为神物今观此诗此字则所谓宝为神物非虚语也予至鄞之明年乃得此书及李阳冰篆额数字皆断碑粪壤中取而涤之缺裂之余遒劲如新视其生意凛然使工摹之以贻好事其必不以予为爱竒之过者天下之目举相似也诗缺十五字得曼卿集补之臣字下与逆子揺岳垧下虎奔咸逐廼下不经惟闗下徐骇蛮下土长乐林栗识隠君诗话云石延年长韵律诗善叙事其他无大好处筹笔驿铜雀台留侯庙诗为一集之冠欧公诗话云曼卿自少以诗酒豪放自得其气貌伟然诗格竒峭又工于书笔画遒健体兼颜栁为世所好余家尝得南唐后主澄心堂纸曼卿为余草书其筹笔驿诗曼卿平生所自爱者至今藏之号为三絶汉室亏皇象干坤未即寕姦臣与逆子揺岳复翻溟权表分江域曹袁闘夏垧虎奔咸逐逐龙卧独冥冥从衆非无术欺孤迺不经惟思恢正道直起复炎灵管乐韬方略闗徐骇视聴一言俄逆主三顾巳忘形南既清蛮土东期赤魏庭出师功自着治国志谁铭歴剑兵如水临秦策若瓴举声收溃虏横势欲逾泾仲达耻巾帼辛毗发辟扃可烦亲细务遽见堕长星战地悲陵谷来贤赏徳刑意中流水逺愁外旧山青想像风徽在侵寻毛骨醒迟留慕英气沈叹抚青萍竹庄诗话巻十九竹庄诗话卷二十钦定四库全书竹庄诗话巻二十杂编十题孤山寺张祐西清诗话云百家诗选余读之见其取张祐恵山寺诗泉声到坡尽山色上楼多而不取孤山寺诗云云又贾岛平生得意句独行潭底影数息树邉身复不取而载写留行道影焚却坐禅身不知意果如何耳楼台耸碧岑一径入湖心不雨天长润无云水自沈断桥荒藓澁空院落花深犹忆西牕月钟声在北林自遣陆龟䝉渔隠丛话云天随子有自遣云云又古意云云皆思心经竒不袭前人也数尺游丝堕碧空年年长是惹春风争知天上无人住也有清愁白发翁古意君心莫浅薄妾意正凄托愿得车双轮一夜坐四角解昭君怨王叡诗事云炙毂子王叡作解昭君怨殊有思能道人好处莫怨工人丑画身莫嫌明主使和亲当时若不嫁胡虏祇是宫中一舞人赠卢纶秋夜同宿李益容斋随笔云李益卢纶皆唐大厯十才子杰者纶于益为内兄尝秋夜同宿赠纶诗云云纶和云云二诗虽絶句读之使人悽然皆竒作也世故中年别余生此会同却将悲与病独对朗陵翁和前篇卢纶戚戚一西东十年今始同可怜风雨夜相对两衰翁汉宫曲徐凝又云徐凝以瀑布界破青山之句东坡指为恶诗故不为诗人所称説予家有凝集观其余篇自有佳处今谩记数絶于此皆有情致宜其见知于微之乐天也但俗子妄作乐天诗缪为赏激以起东坡之诮耳月色帘前流玉霜赵家飞燕侍昭阳掌中舞罢箫声絶三十六宫秋夜长忆扬州萧娘脸下难胜泪桃叶眉头易得愁天下三分明月夜二分无赖是扬州相思林逺客逺游新过岭每逢芳树问芳名长林遍是相思树争遣愁人独自存玩花一树梨花春向暮雪枝残处怨风来明朝渐校无多去看到黄昏不欲回将归江外辞韩侍郎一生所遇惟元白天下无人重布衣欲别朱门泪先尽白头游子白身归惜花严恽又云温公诗话云唐之中叶文章特盛其姓名湮没不传于世者甚衆予观严恽惜花一絶云云前人多不知谁作乃见于皮陆唱和集中大率唐人多工诗虽小説剧戏鬼物假託莫不宛转有思致不必专门名家而后可称也春光冉冉归何处更向花前把一盃尽日问花花不语为谁零落为谁开寄全椒山中道士韦应物又云韦应物在滁州以酒寄全椒山中道士作诗云云其为髙妙超诣固不容夸説而结尾两句非复言语思索可到今朝郡斋冷忽念山中客涧底束荆薪归来煮白石欲持一樽酒逺慰风雨夕落叶满空山何处寻行迹絶句李颀又云欧阳公好称诵唐严维诗栁塘春水漫花坞夕阳迟及常建竹迳通幽处禅房花木深之句以为不可及予絶喜李颀诗云云且作客涉逺适当穷秋暮投孤村古寺中夜不能寐起坐凄恻而闻檐外雨声其为一时襟抱不言可知而此两句十字中尽其意态海水喻愁非过语也逺客坐长夜雨声孤寺秋请量东海水看取浅深愁栁枝词刘长卿又云薛能者晚唐诗人格调不能髙而妄自尊大有柳枝词五首最后一章曰刘白苏台总近时当初章句是谁推繊腰舞尽春杨柳未有侬家一首诗自注云刘白二尚书继为苏州刺史皆赋杨栁枝词世多传唱虽有才语但文字太僻宫商不髙耳能之大言如此但稍推杜陵视刘白以下蔑如也今读其诗正堪一笑刘之词云云白之词云云其风流气槩岂能所可髣髴哉城外春风吹酒旗行人挥袂日西时长安陌上无穷树惟有垂杨管别离同前白居易红板江桥青酒旗馆娃宫暖日斜时可怜雨歇东风定万树千条各自垂三阁词四首刘禹钖山谷云此四章可以配黍离之诗有国存亡之鑑也大槩刘长卿乐府小章优于大篇诗优于他文耳贵人三阁上日夕未梳头不应有恨事娇甚郄成愁珠箔曲琼钩子细见扬州北兵那得度浪语判悠悠沈香帖阁柱金缕画门楣回首降幡下已见黍离离三人出眢井一身登槛车朱门漫临水不可见鲈鱼淮隂行五首刘禹钖山谷云淮隂行情调殊丽语气尤穏切白乐天元微之为之皆不入此律也惟无奈脱莱时不可解当待博物洽闻者説也古有长干行言三江之事悉矣余尝阻风淮隂作淮隂行以禆乐府簇簇淮隂市竹楼缘岸上好日起樯竿鸟飞惊五两其二今日转船头金乌指西北烟波与春草千里同一色其三船头大铜镮摩挲光陈陈蚤晩使风来沙头一眼认其四何物令侬羡羡郎船尾燕啣泥趂樯竿宿食长相见其五隔浦望行船头昂尾幰幰无奈脱莱时清淮春浪软竹枝词刘禹钖山谷云刘梦得竹枝九章词意髙妙元和间诚可以独步道风俗而不俚追古昔而不愧比之杜子美夔州歌所谓同工而异曲也昔东坡尝闻余咏第一篇叹曰此奔轶絶尘不可追也四方之歌异音而同乐嵗正月余来建平里中儿聨歌竹枝吹短笛击鼓以赴节歌者扬袂雎舞以曲多为贤聆其音中黄钟之羽卒章激许如吴声虽伧儜不可分而含思宛转有淇濮之艳昔屈原居沅湘间其民迎神词多鄙陋乃为作九歌到于今荆楚鼓舞之故余亦作竹枝词九篇俾善歌者飏之附于末后之聆巴歈知变风之自焉白帝城头春草生白盐山下蜀江清南人上来歌一曲北人莫上动乡情山桃红花满上头蜀江春水拍山流花红易衰似郎意水流无限似侬愁江上朱楼新雨晴瀼西春水縠文生桥东桥西好杨栁人来人去唱歌行日出三竿春雾消江头蜀客驻兰桡凭寄狂夫书一纸住在城都万里桥两岸山花似雪开家家春酒满银杯昭君坊中多女伴永安宫外蹋青来城西门前滟滪堆年年波浪不能摧懊恼人心不如石少时东去复西来瞿塘嘈嘈十二滩此中道路古来难长恨人心不如水等闲平地起波澜巫崃苍苍烟雨时清猿啼在最髙枝箇里愁人肠自断由来不是此声悲山上层层桃李花云间烟火是人家银钏金钗来负水长刀短笠去烧畬武昌老人説笛歌刘禹钖谩斋语录云刘禹钖长于歌行并絶句如武昌老人説笛歌山谷云使宋玉马融复生亦当许之金陵怀古等五絶乐天云在在处处当有神物䕶持不虚语也诗史云苏子羙言乐天琵琶行中云夜深忽梦少年事觉来粉泪湿阑干此聨有佳句今谓梦得説笛歌云如今老去语犹迟音韵髙低耳不知气力已无心尚在时时一曲梦中吹不减乐天武昌老将七十余手把庾令相问书自言少小学吹笛蚤事曹王曾赏激往年镇戍到蕲州楚山萧萧笛竹秋当时买林恣搜索典却身上乌貂裘古苔苍苍封老节石上孤生饱风雪商声五音随指发水中龙应行云絶曾将黄鹤楼上吹一声占尽秋江月如今老去语犹迟音韵髙低耳不知气力已无心尚在时时一曲梦中吹金陵五题刘禹钖序云余少为江南客而未游秣陵尝有遗恨后为歴阳守跂而望之适有客以金陵五题相示逌尔生思歘然有得他日友人白乐天掉头苦吟叹赏良乆且曰石头诗云潮打空城寂寞回吾知后之诗人不复措词矣余四咏虽不及此亦不孤乐天之言尔石头城山围故国周遭在潮打空城寂寞回淮水东邉旧时月夜深还过女墻来乌衣巷朱雀桥邉野草花乌衣巷口夕阳斜旧时王谢堂前燕飞入寻常百姓家台城台城六代竞豪华结绮林春事最奢万戸千门成野草只缘一曲后庭花生公讲堂生公説法鬼神听身后空堂夜不扃髙坐寂寥尘漠漠一方明月可中庭江令宅南朝词臣北朝客归来惟见秦淮碧池台竹树三亩余至今人道江家宅滁州西涧韦应物本事诗云刘禹钖云白二十苦爱我石头城诗云云我自知不及韦十九诗云云独怜芳草涧边生上有黄鹂深树鸣春潮带雨晩来急野渡无人舟自横闻歌杜牧抒情诗话云杜牧之绰有诗名纵情雅逸金陵舣舟闻倡楼歌声有诗云云风雅编缀不可胜纪与杜甫齐名时人唿为大杜小杜烟笼寒水月笼沙夜泊秦淮寄酒家倡女不知亡国恨隔江犹唱后庭花中书即事裴度石林避暑录云李文定公坐与丁晋公不相能中甞郁郁不乐旧中书省壁有手题诗一聨云灰心缘忍事霜鬓为论兵凡数十处此裴晋公诗也初不见全篇在许昌偶得其集云云晋公之言犹及此岂坐李逢吉元稹故耶集中又有在太原题㕔壁一絶句云云则此公胷中亦未得全为无事人绿野之游岂易得哉裴公固不特以文字名世然诗辞皆整齐闲雅忠义端亮之气凛然时见览之每可喜也有意効承平无功荅圣明灰心缘忍事霜鬓为论兵道直身还在恩深命转轻盐梅非拟议葵藿是平生白日长悬照苍蝇谩发声嵩阳旧田里终使谢归耕在太原题㕔壁危事经非一浮荣得是空白头官舍里今日又春风怀萧山隠者刘禹昭郡阁雅谈云刘禹昭字休明婺州人少师林寛为诗刻苦不惮风雪怀萧山隠者云云尝与人论诗曰五言如四十箇贤人乱着一箇屠沽不可覔句若掘得玉匣有底有盖但精求必谓得其实先生入太华杳杳絶良音秋梦有时见孤云无处寻神清峰顶立衣冷瀑邉吟应笑干明者六街尘土深田家禁脔云诗分三种趣一曰竒趣二天趣三胜趣田家云云江淹效渊明体云日暮巾柴车路暗光已寂归人望烟火稚子候檐隙此二诗脱去翰墨痕迹令人想见其处此所谓竒趣也宫词云云大林寺云云其词终如水流花开不假工力此谓之天趣天趣者自然之趣耳长安道中云云东林寺云云吐词气宛在事物之外殆所谓胜趣也髙原耕种罢牵犊负薪归深夜一炉火浑家身上衣宫词杜牧白髪宫娥不解悲满头犹自揷花枝曾缘玉貌君王宠凖拟人看似旧时大林寺白居易人间四月芳菲尽山寺桃花始盛开长恨春归无覔处不知转入此中来长安道中杜牧镜中白髪悲来惯衣上尘痕拂转难惆怅江湖钓鱼手却遮西日向长安东林寺白居易昔为东掖垣中客今日西方社里人手把杨枝临水坐闲思往事似前身富贵曲郑征君鑑诫录云僖宗朝华山郑征君云叟应百篇两战不胜遂挂羽服后唐三诏不起可谓髙尚隠逸之士也征君为诗皆祛涤淫靡迥絶尘嚣云云羙人梳洗时满头间珠翠岂知两片云载却数乡税咏西施素面已云妖更着花钿饰脸横一寸波浸破吴王国伤时帆力噼开沧海浪马蹄踏破乱山青浮名浮利过于酒醉得人心死不醒题霍山秦尊师老鹤𤣥猿伴採芝有时长叹独移时翠娥红粉婵娟剑杀尽世人人不知偶题似鹤如云一箇身不忧家国不忧贫拟将枕上日髙睡卖与世间荣贵人思山咏因卖丹砂下白云鹿裘惟惹九衢尘不如将耳入山去万是千非愁杀人景福中作闷见戈鋋匝四溟恨无竒䇿救生灵如何饮酒得长醉直到太平时节醒招友人游春难把长绳系日乌芳时偷取醉工夫任堆金壁摩星斗买得花枝不老无山居闷见有人寻移庵更入深落花流涧水明月照松林醉劝头陀酒闲教孺子吟身同云外鹤断得世尘侵同前㝠心栖石室散髪枕流泉採柏时逢麝看云忽见仙夏狂冲雨戏春醉载花眠絶顶登云望东都一㸃烟同前不求朝野知卧看嵗华移採药归侵夜听松飰过时荷竿寻水钓背局上嵓碁祭酒人来説中原正乱离击瓯方干又云方干为诗鍊句字字无失如寄友人云鹤盘逺势投孤屿蝉曳残声过别枝齐梁已来未有此句咏击瓯则体絶物理诗人罢唱白器敲来曲调成腕头匀细自轻清随风揺曳有余韵测水浅深多泛声春漏丁当相次发寒蝉计会一时鸣从今已得佳声出衆乐无由更得名夜宴曲施肩吾又云方干与杭牧于郎中为砚席之知因夜宴与飞字韵请赋一章又李先軰宣古于澧阳陪杜悰司空宅宴席上赋得桃字诗又杜公镇荆渚日夜宴出歌姬送酒李羣玉校书飞笔献诗又卢延让冬夜宴柳驸马陟宅得更字诗章先軰孝标于李使君筵赠歌妓刘小小得娘字诗已上五公之诗虽绮靡富艳皆不及施肩吾夜宴曲云云兰缸如昼买不眠玉炉夜起沈香烟青娥一行十二仙欲笑不笑桃花燃碧忩弄娇梳洗晚戸外不知银汉转被郎嗔罸琉璃盏酒入四肢红玉软题夫差庙陈羽又云陈羽秀才题破吴王夫差庙江遵先軰咏筑万里长城程贺员外因咏君山得名时人唿为程君山刘象郎中因咏仙掌得名时人唿为刘仙掌已上名公称为卓絶千百集中无以如此姑苏台上千年朩刻作夫差庙里神幡盖寂寥尘土满不知箫鼓乐何人咏史江遵秦筑长城比铁牢蕃戎不敢过临洮虽然万里连云际不及尧阶三尺髙君山程贺曾游方外见麻姑説道君山此本无云是崑崙山顶石海风飘落洞庭湖仙掌刘象万古亭亭倚碧霄不成擎着不成招何如掬取天池水洒向人间救旱苗招昼公韦应物嬾真子云昼公即皎然也君于湖旧説皎然欲见苏州恐诗体不合遂作古诗投之苏州一见大不满意继而皎然复献旧诗苏州大称贤曰几误失大名何不止以所长见示而輙希老夫之意且苏州诗格如此髙古而皎然卒效之宜乎不建也士欲迎合者以此为戒吴兴老释子野雪盖精庐诗名徒自振道心常晏如想子栖禅夜见月东峯初清磬落巖谷焚香满空虚叨慕端成旧未识岂为踈愿以碧云思方君怨别余茂苑繁华地流水野僧居何当一游览倚阁吟踌躇乐游原杜牧又云此牧之自尚书郎出郡守时作其意深矣盖乐游原者汉宣帝寝庙在焉昭陵即唐太宗之陵也牧之之意盖自伤不遇宣帝太宗之时而逺为郡守也借使意不出此以景趣为意亦自不凡况感寓之深乎此所以不可及也清时有味是无能闲爱孤云静爱僧独把一麾江海去乐游原上望昭陵赠国手王逢杜牧又云此杜牧之赠国手王逢诗也或云此真赠国手诗也碁贪必败怯又无功羸形暗去则不贪也勐势横来则不怯也周伏柱以喻不贪汉嫖姚以喻不怯故曰髙碁诗也魏收尝云棋于贪勇之际所得多矣七十更万日者牧之是时年四十二三得至七十犹有万日云王子文楸一路饶偏宜檐竹雨萧萧羸形暗去春泉长勐势横来野火烧守道还如周伏柱鏖兵不愧汉嫖姚得年七十更万日与子同于局上消寄璨师韦应物䂬溪诗话云苏州寄璨师云云尝谓暑月读之亦有霜气遥知寻斋夜冻雪封松竹时有山僧来悬灯独自宿竹庄诗话巻二十竹庄诗话卷二十一钦定四库全书竹庄诗话巻二十一方外上昇歌吴含灵郡阁雅谈云吴含灵江西人也为道士居南岳六七年俗唿为吴猱好睡经旬不饮食常言曰人若要闲即须懒如勤则不闲也素不攻文偶作上昇歌甚竒絶云云清泰年羽化后有客人干祐中在嵩山见之玉皇有诏登仙职龙吐云兮凤着力眼前蓦地见楼台异草竒花不可识我向大罗观世界世界只如指掌大当时不为上昇忙一时持向瀛洲卖题郑处士隠居唐求古今诗话云唐末蜀州有唐求放旷疎逸方外人也吟诗有所得即将藁捻为丸投大瓢中后卧病投瓢于江曰兹文茍不沈没得之者方知吾苦心耳瓢至新渠江有识者曰此唐山人诗瓢也接得十才二三题郑处士隠居云云赠如上人云云不信最清旷及来愁已空数㸃石泉雨一溪霜叶风业在有山处道成无事中酌尽一盃酒老夫颜亦红赠如上人不知名利苦念佛老岷峨补衲云千片焚香篆一窠恋山人事少怜客道心多日日斋钟罢髙悬泸水罗题范贤观茅亭客话云求性至纯悫笃雅好道放旷疎逸㡬乎方外之士也每入市骑一青牛至暮醺酣而归非其类不与之交或吟或咏其赠寄别之诗布于人口又题青城山范贤观云云赠僧云云数里缘山不厌难为寻真诀问黄冠苔铺翠㸃仙桥滑松织香梢古道寒昼傍绿畦锄嫩玉夜开红灶捻新丹钟声已断泉声在风动瑶花月满坛赠僧曾闻半偈雪山中具叶翻时理尽通般若常添持戒力药义谁算念经功云开晓月应难染海上孤舟自任风长説满庭花色好一枝红是一枝空许真君诗续仙传云许宣平新安歙人自唐景云中隠于城阳山南坞结庵以居不知其饵但见不食颜若四十许人行如奔马时或负薪以卖薪檐尝挂一枝花瓠及曲竹枝每醉腾腾以归独吟云云尔来三十余年或施人财物或救人疾苦城市多访之不见但觉其庵殿题诗云云好事者多咏其诗有抵长安者于驿路洛阳同华间传舍是处题之天宝中李白自翰林出东游传舍览诗吟之嗟叹曰此仙中诗人也负薪朝出卖沽酒日西归若问家何处穿云入翠微题庵殿隠居三十载筑室南山颠静夜玩明月闲朝饮碧泉樵人歌壠上谷鸟戏巖前乐矣不知老都忘甲子年絶句西清诗话云近有人游罗浮越大小石楼将归迫暮留宿巖谷间中夜风薄月素见一人身无衣而绀毛覆体因念山空夜寂此必仙也乃再拜问道异人了不顾长啸数声声振林谷又歌一诗而去云云读之使人翛然有絶俗念不知身在尘壒中云来万岭动云去天一色长啸两三声空山秋月白絶句玉堂闲话云秦川城北絶顶之上有隗嚣宫宫颇宏敞壮丽今为夀山寺寺有三门门限琢青石为之莹彻如琉璃色余尝待月纳凉夕处朝游不离于是尔后入蜀蜀有道士谓余曰隗宫石门限下诗记之乎余曰余为孩童迨乎壮年游处于此未尝见有诗道士微哂曰子若复游但于石门限下土际求之丙戌嵗蜀破还秦至则访求之果得一絶云云详观此篇飘飘然有神仙体裁逺近词人竞来讽味那知道士非控鲤驾鹤之流乎竒哉竒哉清溪道士人不识上天下天鹤一只洞门深锁玉忩闲滴露研朱㸃周易空门临平道中作道潜冷斋夜话云吴僧道潜有标置常自姑苏归西湖临平道中作诗云云东坡赴官钱塘过而见之大称赏风蒲猎猎弄轻柔欲立蜻蜓不自由五月临平山下路藕花无数满汀洲题寺壁惠诠冷斋夜话云东吴僧惠诠佯狂垢汚而诗语清婉尝书湖上一山寺壁云云东坡一见为和其后竟以此诗知名竹坡诗话云余观东坡和诠诗所谓但闻烟外钟不见烟中寺幽人行未已草露湿芒屦惟应山头月夜夜照来去未尝不喜其清絶过人逺甚晩游钱塘始得诠诗云云乃知其幽深清逺自有林下一种风流东坡老人虽欲回三崃倒流之澜与溪壑争流终不近也落日寒蝉鸣独归林下寺柴扉夜未掩片月随行屦惟闻犬吠声更入青萝去十竹诗清顺冷斋夜话云西湖僧清顺颐然清淡尝赋十竹诗云云林下云云荆公游湖上爱之乃称其名坡晚年亦与游甚多酬唱城中寸土如寸金幽轩种竹只十箇春风慎勿长儿孙穿我堦前绿苔破林下乆服林下游颇识林下趣从渠緑隂繁不碍清风度闲行石上眠落叶不知数一鸟忽飞来啼破幽絶处送僧可士西清诗话云东坡言僧诗要无蔬笋气固诗人龟鑑今时误解便作世网中语殊不知本分家风水邉林下气象盖不可无若尽洗去清拔之韵使与俗同科又何足尚齐已云春深游寺客花落闭门僧惠崇云晓风飘磬逺暮雪入廊深之句华实相副顾非佳句耶天圣间闽僧可士有送僧诗云云亦非食肉者能到也一钵即生涯随縁度嵗华是山皆有寺何处不为家笠重吴天雪鞋香楚地花他年访禅室宁惮路岐赊竹里显忠洪驹父诗话云王荆公书一絶句于壁间云云盖诗僧显忠诗也竹里编茅倚石根竹茎疎处见前村闲眠尽日无人到自有清风为扫门絶句窦黁东坡云余谪黄州休马于逆旅祈宗祥家见壁上有幅纸题诗云云其后题云滏水僧窦黁宗祥谓余此光黄间狂僧也年百三十死于熙宁十年既死人有见之者满院秋光浓欲滴老僧倚杖青松侧只怪髙声问不应嗔余踏破苍苔色独行溪上洪觉范冷斋夜话云余自并州还故里馆延福寺寺前有小溪风物类斜川余儿童时戏剧之地也尝春深独行溪上作小诗云云鲁直曰观君诗説烟波漂𣺌处如陆忠州论国政字字坦夷前身非篙师沙户种类耶小溪倚春涨攘我夜月湾新晴为不平约束晩见还银梭时拨剌破碎波中山整钓背落日一叶嫩红间初退黄龙院心禅师许彦周诗话云晦堂心禅师初退黄龙院诗云云此诗深静平实道眼所了非世间文士诗僧所能髣髴也不住唐朝寺闲为宋地僧生涯三事衲故旧一枝籐乞食随缘过逢山任意登相逢莫相笑不是岭南能呈江都令史宗冷斋夜话云有僧史宗着麻衣加衲其上号麻衣道士坐广陵白士埭讴歌自适江都令檀祇与语多无畔岸索纸赋诗云云檀祗异之陶渊明记白土埭逢三异比丘此其一也观其诗句脱去畛封有超然自得之气非寻常介夫所能作有欲苦不足无欲即无忧未若清虚者带索披𤣥裘浮游一州间汎若不系舟要当毕尘虑栖息老山丘西湖僧舍清顺竹坡诗话云东坡游西湖僧舍壁间见小诗云云问谁所作或告以钱塘僧清顺者即日求得之一见甚喜自是而顺之名出矣余留钱塘七八年间有能诵清顺诗者往往不逮前篇政以所见之未多耳然而使其止于此亦足传也竹暗不通日泉声落如雨春风自有期桃李乱深坞题烟蓬法具夷坚巳志云吴中僧多有能诗者法具字圆复题人烟蓬云云又絶句云云二首藴常字不轻咏石菖蒲云云咏兰云云法平字元衡登北固楼云云絶句云云三人皆胜流甚有唐人风致也曹植波澜濶曾为若士游江湖流满眼天地入扁舟散发邀明月停杯问白鸥他年归紫禁梦亦绕沧洲絶句鹤鸣九皋秋夜永纸帐芙蕖卧灯影九州之外更九州谁解摩心发深省又看了青灯梦不成东风卷雪落寒声半生客里无穷恨告诉梅花説到明石菖蒲藴常细水围苍石繊繊手自移㡬年离鴈荡万里到天池浮玉春风后小姑烟雨时他年怀胜絶魂梦亦清竒兰目断山河恨莫裁拆芳犹记小徘徊细看叶底春风面疑自幽篁影下来登北固楼法平不负南徐眼来看北固云金焦两山小吴楚一江分雨气生苍壁秋声起夕曛半生流落恨此日重殷勤絶句春风吹枕小屏寒客舍无聊梦不安花叶暗时人已去夕阳光满旧栏干絶句有规却扫编云往嵗吴中多诗僧其名往往见于前軰文集中予渡江之初犹见有规者颇以诗知名时年七十余谈论潇洒可喜临终前数日有诗云云叶左丞大爱之读书已觉眉稜重就枕方欣骨节和睡起不知天早晚西忩残日已无多竹庄诗话巻二十一竹庄诗话卷二十二钦定四库全书竹庄诗话巻二十二闺秀宫词花蘂夫人王平甫云熙宁间奉诏定蜀楚秦民三家所献书籍得一弊纸所书花蘂夫人诗三十二首乃夫人亲笔而词甚竒与王建宫词无异谨缮写入三馆而归口诵数篇于丞相安石明日与中书语及之而王珪冯京愿传其本于是盛行于世苕溪渔隠云余閲此词如云云皆清婉可喜龙池九曲逺相通杨栁丝牵两岸风长似江南好风景画船来往碧波中又黎园弟子簇池头小乐携来候宴游试拭银笙先按拍海棠花下合梁州又韵语阳秋云花蘂宫词如云云之类亦可喜也月头支给买花钱满殿宫人近数千遇着唱名多不应含羞走过御牀前又内人追逐採莲时惊起沙鸥两岸飞兰棹把来齐拍水并船相鬭湿罗衣又厨船进食簇时新侍座无非列近臣日午殿头宣索脍隔花催唤打鱼人早梅刘元载妻倦游录云天圣中礼部郎中孙晃记三英诗刘元载妻詹茂光妻赵晟之母早梅寄逺惜别三诗刘妻哀子无立詹妻留夫侍母病赵母惧子逺游孙公爱其才以取之南枚向暖北枝寒一种春风有两般凭仗髙楼莫吹笛大家留取倚栏杆寄逺詹茂光妻锦江江上探春回消尽寒冰落尽梅争得儿夫似春色一年一度一归来惜别赵晟之母暖有花枝冷有冰佳人后㑹却无凭预愁离别苦相对挑尽渔阳一夜灯絶句蓬莱县君隠居诗话云近世妇人多能诗往往有臻古人者王荆公家能诗者最衆吴安持妻蓬莱县君荆公之女也有句云云脱洒可喜西风不入小忩纱秋意应怜我忆家极目江山千万恨依前和泪看黄花寄夫丘舜中女西清诗话云朝奉郎丘舜中诸女皆能文词每兄弟内集必聨珠为乐其仲尝作寄夫诗云云此亦不减班谢帘里孤灯觉晓迟独眠留得宿粧眉珊瑚枕上惊残梦认得萧郎马过时絶句赵德麟妻王直方诗话云此赵徳麟细君王氏所作也德麟既鳏居因见此篇遂与之为亲余以为乃二十八字媒也白藕作花风巳秋不堪残睡更回头晩云带雨归飞急去作西忩一夜愁絶句胡楚后山诗话云杭妓胡楚龙靓皆有诗名胡云张子野老于杭多为官妓作词而不及靓靓献诗云云子野于是为作诗不见当时丁令威年来处处是相思若将此恨同芳草却恐青青有尽时上张子野龙靓天与羣芳十様葩独分颜色不堪夸牡丹芍药人题徧自分身如鼓子花赠陈梦和周氏夷坚志云陈筑字梦和莆田人崇宁初登第为福州古田尉既至官惑一娼周氏周能诗尝有诗赠筑云云首句盖寓筑字也又有春晴诗云云梦和残月过楼西月过楼西梦已迷唤起一声肠断处落花枝上鹧鸪啼春晴瞥然飞过谁家燕蓦地香来甚处花深院日长无箇事一瓶春水自煎茶絶句杜羔妻苍梧杂志云云诗杜羔妻所作羔不第而归作前诗勉之羔既登第复作后诗戒之可谓贤妇人矣良人的的是竒才何事年年被放回如今妾面羞君面君到来时近夜来絶句长安此去无多地郁郁葱葱佳气浮良人得意正年少今夜醉眠何处楼读晁错传许氏青琐集云方勉字及甫娶许虞部女好学能诗勉尝同妻夜看晁错传许氏有诗云云勉后与故人饮于市醉犯夜禁囚于府庭时郑毅夫作尹许氏献书授其夫并投诗云云遂释其夫勉死许氏居陋巷教子为学登科贤哉匣剑未磨晁错血已闻刺客杀袁丝到头昧却人心处便是欺他天道时痛矣一言偷害正戮之万段始为宜邓公坟墓知何处空对斯文有泪垂上郑毅夫明时乐事输诗酒帝里风光剰占春况是白衣重得侣不堪青斾自招人早知玉漏催三鼓肯把金貂换百巡大抵仁人怜气类不教孤客作囚身絶句蒨桃翰府名谈云冦莱公有妾曰蒨桃公因会赠歌者以束绫蒨桃作二诗呈公云云一曲清歌一束绫美人犹自意嫌轻不知织女萤忩下几度抛梭织得成同前风劲衣单手屡呵幽忩轧轧度寒梭腊天日短不盈尺何似妖姬一曲歌送别谢氏青琐集云谢郎中女能诗长嫁王元甫元甫调官京师送别云云此去惟宜早早还休教重起望夫山君看湘水祠前竹岂是男儿泪染班絶句髙氏云斋广录云淮南有一士人妻髙氏尝作一絶云杨花日日常无定海燕年年却有归一瞬青春疾如电等闲寛尽缕金衣秋扇歌潘氏诗事云陈大节才妻潘氏善吟诗尝作秋扇歌云云颇有情致亦妇人女子所难者可怜架上团圆扇一日秋来人勿恋为尔因思妇妾身不堪华落君心变君心变兮奈若何旧恩都弃新讐多劝君莫恃少年色听我微吟秋扇歌左玉环诗诗事云太中大夫韩宗武字文若丞相玉汝之子嘉祐中侍玉汝守洋州有神降其室乃女子也云唐兴元节度使李以妾左玉环也既死魂游江上见恶鬼十数同谋溺渡江船数百人知其谋以告主者会上帝出游録其功以为洋州境内牢山神㝠数当与文若合因留不去玉汝兄职方员外郎绎强明士也为永兴倅闻之以书责玉汝言吾家有此妖事因奏韦诉天文若明日见空中黑云表至告此女子而去仰视之洒泪落浅色袄子上视之皆血耳自是遂絶时诵诗句令文若书纸上王荆公见之曰东晋倅作也日月经天回俯仰如车毂悲欢世上事一往如转烛人生茍可怀百嵗讵为足奈何舍此去一旦慎鬼箓悠悠百年内愚知更相哭又大水不可哭浩浩东南流微风从空来化作波上沤一起复一灭各愿须臾留自性本澄寂强此怀百忧又支嵴为柱梁两脇为榱桷上穴藏膻腥下穴藏秽浊百虫煽恶熖昼夜烁灵药中有丹府君气象颇超邈玉女衞𤣥闗苍童侍青幄黄鹄䕶芝田白虹起天角吾方从伎儿以幻从衆乐寄语世上人此还有真觉又衆隂以为舆狂阳为行舟大小煽烈熖旦暮无时休夜梦逢故姬叹哉怀百忧手为布香荃宝琴弄成柔一为云和奏能冩万古愁又气守不自衞百邪不时泄在隂为中寒辅阳作狂热忽悟昔所游冷然觉超越甘露如黄芝丹砂飞绛雪一饮百疾消再饮聪明澈逍遥无一事俯身弄明月又金鼎烧成五色丹便挥儒服挂仙冠五云夜送飞凫舄欲到天宫却避寒抛毬曲刘贡甫诗话云海州士人李慎言尝梦至一处水殿中观宫女戏毬山阳蔡绳为之传叙其事甚详有抛毬曲十余阕词皆清丽今独记二阕云云侯鲭录云李慎言字希古尝梦至一宫殿有数百妓抛毬人唱十诗觉而记三首云今古诗话中只有二首不及此详备故尽录云侍宴黄昏未肯休玉堦夜色月如流朝来自觉承恩重笑倩旁人认绣毬又隋家宫殿锁清秋曾见婵娟飏绣毬金殿玉箫俱寂寂一天明月照髙楼又堪恨隋家㡬帝王舞腰挼尽绣鸳鸯如今重到抛毬处不是金炉旧日香絶句洪驹父诗话云酉阳杂俎载鬼诗两篇山谷喜道长安女儿踏春阳无处春阳不断肠学舞弓弯浑忘却娥眉空带九秋霜又流水涓涓芹水芽野鸟双飞客还家荒村无处作寒食殡宫空对棠梨花絶句许彦周诗话云长安慈恩寺有数女仙夜游题诗云云化为白鹤飞去明夜又题一首云云亦婉约可爱黄子陂头好明月强踏华筵到晓行烟波山色翠黛横折得落花逺恨生又湖水团团夜如镜碧树红花相掩映北斗栏干移晓柄有似佳期常不定和游东园诗周源述曼卿事云曼卿死世以为仙钱沔今年春正月二日出中庭若疾发状已而仆地寐语家人环听觉其语异遂记于纸皆成对偶句格不常不若沔平生之为者累月而甦问之悉已遗忘但记梦与曼卿并行于清溪之侧休于盘石之上饮酒起舞聨句作诗予与王学士胜之分题作游东园诗有传于沔者即应声次韵云云沔为人倜傥疎逸喜酒倚才而惰于学平时所作无是语予与胜之骇其异遂记其实欧公诗话云曼卿卒后降于亳州一举子家因留诗一篇与之余记举子一聨云莺声不逐春光老花影长随日脚斜神仙事怪不可知其诗颇类曼卿平生语举子不能道也官豪朝驾玉骢虬尽是蓬莱岛上洲千日酒磨千古恨一声莺送一敏愁春丝任逐风梭度花影相随日脚流坐上少年简居士不知清世有巢由古乐府行路难夷坚庚志云龚子冶居秀州所邀紫姑神作诗词至于数百篇语言字画皆髙妙所居之地曰电梁自称云洞君名绮其文曰霓裳集尝自冩其状今僧梵隆图之风骨秀洒眉宇娟丽神仙中人也古乐府行路难云云侠客行云云拟李太白冬夜寒歌云云此文至今藏于龚氏又曹抡者以戊子嵗旦集会亲友先夕雪作至旦尤甚抡诗神乞诗即援笔不可遏书云云併赋烛诗云云其清警如此洞庭波潇湘浦帝子灵妃愁不吐舜不归兮苍梧空泪血竹渍森如雨巫山髙阳台深暮雨朝云难重寻楚襄私梦倾天地佳人宁有一分心海风掀波云漠漠霜杀飞蓬寒更恶帆撑何处送归艎熘熘轻沙夜潮落参悬碧兮夜漫漫鴈呌羣兮独声干百忧集兮肠九折可见人生行路难侠客行撩虎头批龙鳞璧归赵图欺秦男儿尚意气眼髙天下人此身许死当许国五侯门戸谁能賔朝过陈孟公暮来鲁朱家入门气吐虹索酒一咄嗟卷帘出娉婷堕髻乌盘鸦不敢问姓名但愿客醉腮红霞门前马嘶天欲晓青铁为鞭金络脑吴钩如雪神中藏千里杀人成草草郭解不惜交壮士轻袁丝人言侠客不自治我重侠客仍歌之拟李太白冬夜朔风吹云冻不醒琼林琪树垂珠璎佳人独立烱玉雪翠袖倚竹娇娉婷碧袖薄生暮寒呈素齿歌南山山光明溪光清光错落月頽烟此曲入吾耳江流直下波连天嵗旦雪作朝元初退紫宸班花落东风响珮环瑞雪再飞天有意好诗未就我何颜青罗带露中流水白玉屏开四面山鹤驾欲归归未得水晶宫殿在人间赋烛诗宻房春老不禁融香满华筵四坐风但得寸心明似月从他清泪与人同黄鹤楼絶句夷坚已志云鄂州黄鹤楼有诗云云长沙石壁上亦有诗云云余谓后诗似李太白墻角隂隂老荠肥竹间滑滑乳鸡飞家园千里望不断芳草一川生晚晖又孤村日晩烟树迷㸃㸃飞萤映水低荷叶暗香秋露滴月明行过石桥西长沙石壁絶句玉皇殿上误称名欲脱凡肌骨未清谪向人间且沈醉三年重学步虚声同前东去流沙西上船寻思此事巳千年长春殿掩无人锁满目梨花哭杜鹃竹庄诗话巻二十二竹庄诗话卷二十三钦定四库全书竹庄诗话巻二十三警句上五言勲业频看镜行藏独倚楼后山诗话云裕陵尝言子美诗云云谓甫他诗皆不迨此卷帘残月影欹枕逺江声谩斋语录云不言见闻两字此便是字中无斧凿痕也细雨鱼儿出微风燕子斜石林诗话云诗语圆已用巧太过然縁情体物自有天然工巧况不见刻削之痕老杜云云此十字殆无一字虚设细雨着水面为沤鱼常上浮而淰若大雨则伏而不出燕体轻弱风勐则不能胜惟微风则受以为势故有轻燕受风斜之语粉墻犹竹色虚阁自松声石林诗话云滕王亭子云云若不用犹与自两字则余八字凡亭子皆可用不必滕王也绿垂风折笋红绽雨肥梅岸花飞送客樯燕语留人诗眼云文章茍当于理则绮丽风花同入于妙老杜云云亦甚绮丽其摩冩景物之意自亲切所以妙絶古今圆荷浮小叶细麦落轻花潘邠老云五言诗第三字要响云云浮字落字是响字也日月笼中鸟干坤水上萍王直方诗话云山谷云凡作诗须要开广如老杜云云之类野日荒荒白江流泯泯清雪浪斋日记云古人下连绵字不虚发如老杜云云退之云月吐忩烱烱皆造㣲入妙緑树连村暗黄花入麦稀棋声花院静幡影石坛髙暗飞萤自照水宿鸟相唿四更山吐月残夜水明楼东坡云司空表圣自论其诗以为有意外味云云此句最善又云云吾尝独游五老峯入白鹤观松隂满地不见一人惟闻棊声然后知此句之工也但恨其寒俭有僧态若杜子美云云则才力富健去表圣之流已逺矣雨微吟足思花落梦无憀川明虹照雨树宻鸟冲人容斋随笔云表圣五言云云皆可称也流水闲过院春风与闭门上帘宜晚景卧簟觉新凉碍冠门栁长惊梦院莺啼游鱼牵荇没戏鸟踏花摧渔隠丛话云秦系有诗如云云皆闲逺有味漠漠帆来重㝠㝠鸟去迟后湖集云每读韦苏州云云之语未尝不茫然而思喟然而叹嗟乎此会晚泊江西十年梦耳吾且老壮怀销落尘土坌设无少日烟霞之想也绿隂生昼寂孤花表余春石林诗话云此苏州集中最为警䇿暖风抽宿麦清雨巻归旗壁空残月曙门掩候虫秋又云张文潜论韩栁五字警句退之云云子厚云云皆集中第一柳塘春水漫花坞夕阳迟深山催短景乔木易髙风欧公诗话云圣俞语予曰严维诗云云则天晴时态融和骀荡如在目前刘贡父诗话云此一聨细细较之夕阳迟则系花春水漫不须柳也如老杜云云则了无瑕颣枫林社日鼓茅屋午时鸡雪浪斋日记云荆公喜唐人云云书于刘楚公茅亭池光不受月暮气欲沈山蔡寛夫诗话云王荆公晚年亦喜李义山诗话诵其云云虽老杜无以过也鸡声茅店月人迹板桥霜三山老人语录云六一居士喜温庭筠诗云云尝作诗云鸟声梅店雨野色栁桥春效其体也兵衞森画㦸燕寝凝清香鸟宿池邉树僧敲月下门雨势宫城濶秋声禁树多刚肠欺竹叶衰鬓怯菱花野水无人渡孤舟尽日横麦天晨气润槐夏午隂清数声离岸橹几㸃别州山鸟归花影动鱼没浪痕圆河分冈势断春入烧痕青炉烟添栁重宫漏出花迟渔隠丛话云古今诗人以诗名世者或只一聨如云云凡此皆以一聨名世者晓来山鸟閙雨过杏花稀欧公诗话云唐之晚年诗人无复李杜豪放之格然亦务以精意相髙周朴有云云诚佳句也浮声长在耳山色不离门扫地树留影拂牀琴有声摭言云李涛篇咏甚着如云云皆脍炙人口露滋寒塘草月缺清淮栁夜雨滴空阶晓灯照离室幽槛弄晩花清池映踈竹疎树翻髙叶寒流聚细纹东观余论云古人论诗但爱逊云云为佳殊不知逊秀句若此者多如云云庾子山軰有所不及微云淡河汉疎雨滴梧桐渔隠丛话云诗句以一字为工自然竒异浩然云云上句之工在一淡字下句之工在一滴字若非此两字亦乌得为佳句燕静啣泥起蜂喧抱蘂回林残数枝月髪冷一梳风又云荆公所选唐宋百家集中佳句世所称道者不复录出会所喜者命儿軰笔之以备遗忘李郢春晩云云曹松晨起云云山势蜂腰断溪流燕尾分东轩笔录云夏英公竦工为诗李文靖读云云之句深爱之青烟人几家绿野山四抱王直方诗话云持国尝有诗云云当时无不传之井泉分地脉砧杵共秋声隠居诗话云徐铉有喜李少保卜邻云云此句尤闲逺也海云含雨重江树带蝉疎平芜逺更緑斜日寒无晖隠居诗话云延年诗集如云云者几希矣钩帘宿鹭起丸药流莺啭青山扪虱坐黄鸟挟书眠石林诗话云蔡天启云荆公每称老杜云云之句以为髙妙五字之模他日公作诗云云自谓不减老杜风定花犹落鸟鸣山更幽海日生残夜江春入暮年惊蝉移别树鬭雀堕闲庭冷斋夜话云荆公言前軰诗风定花犹落静中见动意鸟鸣山更幽动中见静意唐人诗云云置早意于残晩中又云云置静意于喧动中城响涛头入江昏雨脚斜栁间黄鸟路波底白鸥天雪浪斋日记云蔡天启诗云云皆佳句雨脚堕危芳风轩纳飞絮童䝉训云秦少游诗云云李公择以为谢家兄弟得意不能过也髪短愁催白颜衰借酒红王直方诗话云陈无已诗云云大为当时诸公所称赏白日行空濶青灯耿夜阑雪浪斋日记云崔子方云云真佳句也水裁偏岸直云截乱山平渔隠丛话云子西多佳句有造语极工者如云云皆清竒可爱疎疎一帘雨淡淡满枝花渔隠丛话云去非诗云云平淡有工春深游寺客花落闭门僧晓风飘磬逺暮雪入廊深西清诗话云东坡言僧诗要无蔬笋气固诗人龟鑑今时误解便作世网中语殊不知本分家风水邉林下气象盖不可无若尽洗去清拔之韵使与俗同科又何足尚齐已云云惠崇云云华实相副顾非佳句耶虹收千嶂雨潮展半江天古今诗话云福州僧有诗百余篇其中佳句如云云不减古人也疎花持晩日瘦竹倚髙秋谩斋语录云余云云颇为人所称道牛羊上山小烟火隔林深鸟道挂疎雨人家残夕阳夷田堂小集云钱起考功诗云云此等句皆当时相传为絶唱一鸠鸣午寂双燕语春愁西清诗话云陈传道尝于彭城壁间见书一聨云云后以语东坡世谓公作然否坡笑曰此唐人得意句仆安能此笙歌归院落灯火下楼台归田录云晏元献公喜评诗尝曰老觉腰金重慵便枕玉凉未是富贵语不如云云此善言富贵者也人皆以为知言长廊风度磬深院雨留香苍梧杂志云李邴汉老诗云云有幽逺意竹庄诗话卷二十三竹庄诗话卷二十四钦定四库全书竹庄诗话巻二十四警句下七言穿花蛱蝶深深见㸃水蜻蜓欵欵飞落花游丝白日静鸣鸠乳燕青春深蓝水逺从千涧落玉山髙并两峯寒无邉落木萧萧下不尽长江滚滚来香飘合殿春风转花覆千官淑景移麒麟不动炉烟上孔雀徐开扇影还映堦碧草自春色隔叶黄鹂空好音絶壁过云开锦绣疎松夹水奏笙簧诗眼云文章茍当于理则绮丽风花同入于妙老杜言春容闲适则有云云言秋景悲壮则有云云其富贵之辞则有云云其弔古则有云云皆出于风花然穷理尽性移夺造化又云云自古诗人巧即不壮壮即不巧巧而能壮乃如是也石林诗话云深深若无穿字欵欵若无㸃字皆无以见其精微旌旗日暖龙蛇动宫殿风微燕雀髙五更鼓角声悲壮三崃星河影动揺洪波万古流不尽白鸟双飞意自闲万马不嘶听号令诸畨无事看耕耘令严钟鼓三更月野宿貔貅万灶烟露布朝驰玉闗塞捷书夜到甘泉宫东坡云七言之伟丽者子美云云以后寂寥无闻焉直至永叔云云可以并驱争先矣小生云云亦庶㡬焉锦江春色来天地玉垒浮云变古今天子旌旗分一半八方风雨会中州石林诗话云七言难于气象雄浑自老杜云云等句之后常恨无继者刘禹钖贺晋公留守东都云云逺而大壮也红稻啄余鹦鹉粒碧梧栖老凤凰枝暂上飞乌将数子频来语燕定新巢禁脔云错综句法不错综则不成文章平直叙之则曰鹦鹉啄余红稻粒凤凰栖老碧梧枝而用红稻碧梧于上者错综之也蔡寛夫诗话云诗语大忌用工太过盖练句胜则意必不足云云可谓精切而在其集中本非佳处不若云云为天然自在返照入江翻石壁归云拥树失江村潘邠老云七言诗第五字要响如云云翻字失字是响字也晁氏客语云杜甫云云腰中一字最工孤屿池痕春长满小栏花韵午晴天容斋随笔云表圣七言云云皆可称也漠漠水田飞白鹭隂隂夏木啭黄鹂无邉落木萧萧下不尽长江滚滚来江天漠漠鸟飞去风雨时时龙一吟新霜浦溆绵绵白薄晩林峦往往青浥浥炉香初泛夜离离花影欲揺春石林诗话云诗下双字极难须是七言五言之间除去五字三字外精神不改全见于两言方为工妙唐人记水田飞白鹭夏木啭黄鹂为李嘉祐诗摩诘窃取之非也此两句好处正在添漠漠隂隂四字此乃摩诘为嘉祐㸃化以自见其妙如李光弼将郭子仪军一号令之精彩数倍不然嘉祐本句但咏景耳人皆易到要之当今如老杜云云等乃为超絶王荆公云苏子瞻云云此可以追配前人也峭帆横度官桥栁叠旦鼓惊飞海岸鸥隠居诗话云西崑体识者病之大年有诗云云此何害为佳句江月转空为白昼岭云分暝作黄昏一水䕶田将绿绕两山排闼送青来冷斋夜话云王半山此诗谓之句中眼学者不知此妙韵终不胜有时俗事不称意无限好山都上心潘子真诗话云俞秀老喜作诗人未知之荆公爱焉手冩其一聨云云于所持扇衆始异焉龙带晚烟归洞府鴈拖秋色入衡阳西清诗话云王文穆未第时寒窘依幕府家时章圣以夀王尹开封一日晚过其舍左右不虞王至亟取纸屏障风王顾屏间一聨云云大加赏爱曰此语落落有贵气草解忘忧忧底事花名含笑笑何人花曾识面香仍在鸟不知名声自唿冷斋夜话云韩子苍曰丁晋公海外诗云云世以为工及读东坡诗云云便觉才力相去逺矣楼台侧畔杨花过帘幕中间燕子飞梨花院落溶溶月栁絮池塘淡淡风渔隠丛话云青箱杂记载元献每言富贵不及珠玉锦绣惟説气象若云云之类是也公自以此句语人曰穷人家有此景否珠帘绣户迟迟月栁絮梨花寂寂春又云云斋广录载近时人诗一聨云云虽用珠绣其气象岂不富贵不害为佳句也凿开鱼鸟忘情地展尽江湖极目天凿开青帝春风圃移下姮娥夜月楼西清诗话云许昌西湖展江亭成宋文宪留题有云云之句皆以谓旷古未有此语然本于五代马殿据潭州诗建明月圃命幕客徐仲雅赋诗云云用古人句摹拟词人类如此但有胜与否耳鱼寒不食清池钓鹭静频惊小阁棋西清诗话云王君玉诗字字清诗如云云读之如咀冰嚼雪鴈飞南浦砧初断月满西楼酒半醒南唐书云夏宝松与诗人刘洞俱显名宝松有宿江城诗云云疎影横斜水清浅暗香浮动月黄昏雪后园林才半树水邉篱落忽横枝池水倒窥疎影动屋檐斜入一枝低山谷云欧阳公极赏林和靖云云之句而不知别有咏梅一聨云云似胜前句不知文忠何缘弃此而赏彼王直方诗话云林和靖诗云云此句于前所称真处伯仲之间桥横野水已秋色寺倚云峯却晚晴烟含逺树人家暗雨湿春蒲燕子低蔡寛夫诗话云和靖长句如云云何害为工夫太过数亩家园荒杞菊一池秋水沸龟鱼倒着衣裳迎戸外尽唿儿女拜灯前千里暮山横紫翠一钩新月破黄昏雪浪斋日记云韩持国谢师厚诗絶妙莘老亦亹亹逼人韩云云前人评此诗云沸字直钱谢诗云云孙云云乐意相闗禽对语生香不断树交花鸡肋集云曼卿题张氏园亭诗云云尤为佳句浮萍破处见山影野艇归时闻水声东坡云子野诗笔老健云云若此语可以追配古人叶随流水归何处牛载寒鸦过别邨东坡云儿子过有诗云云此句亦可喜拂石坐来衫袖冷踏花归去马蹄香水光照坐杯盘洁花气侵人笑语香漫斋语录云少游善取古人意语云古诗云云少游乃有云云之句水光漾碧抟新浪花信传红到旧枝又云七字句不要有闲字若减两字成五言而意思足便是有闲字也如古诗云云如此等语了无闲字栏干梅子青隂合宫殿楸花白昼长风廊鸡唱含青漏水殿鸦飞过緑隂诗事云张文潜极喜王平甫诗每摘句诵之云云且曰此説宫殿富贵气象也人得交游是风月天开图画即江山山围燕坐画图出水作夜忩风雨来石林诗话云鲁直于诗一聨云云以为晚年最得意每举以教人而终不能成篇盖不欲以常语杂之然鲁直自有云云余以为气格当胜前聨也桃李春风一盃酒江湖夜雨十年灯千里江山渔笛晩十年灯火客氊寒王直方诗话云张文潜尝谓余曰黄山谷云云真是竒语苕溪渔隠曰汪彦章有云云之句效山谷体也斜日半竿眠犊晩春波一眼去凫寒石林诗话云须见晁无咎举文潜云云自以为莫能及苍龙挂斗寒垂地翡翠浮花暖作春渔隠丛话云文潜夜直馆中诗云云亦佳句也白头青发隔存没落日断霞无古今千山送客东西路一树照人南北枝王直方诗话云文潜过宋都诗云云气格似不减老杜王康诗云云语意新竒辞源江海浩奔忙句法风骚森出入沙软绿头相并鸭水深红尾自跳鱼雪浪斋日记云赵鼎臣诗云云极为雄严髙子勉诗云云怪丽之甚愁从竹叶杯中去老向菱花镜里来青铜不览一两日白发又添三四茎髙斋诗话云赵企循道以长短句得名所为诗亦工尝记其警句云云青灯影冷碁三战红火炉温酒一盃渔隠丛话云循道得文章体格全学乐天故句语皆平易如云云余不及此者亦多天连逺水三吴濶人倚危楼万象低雪浪斋日记云无尽居士会稽楼诗云云语甚竒怪隔浦鱼龙惊烛影近人鸥鹭惯歌声雪浪斋日记云予先人仪真府君尝于无尽席上赋诗云云时置席近水无尽得之大惊激赏不已客子光隂诗巻里杏花消息雨声中渔隠丛话云陈去非诗平淡有工如云云树移午影重帘静门闭春风十日闲往事髙低半枕梦故人南北数行书残雨入帘收薄暑破忩留月缕微明又云吕居仁诗清新可爱如云云万壑松声山雨过一川花气水风生雪浪斋日记云予家翰林公诗云云极为作者叹服浅水短芜调马地淡云微雨养花天迂叟诗话云大名进士耿仙芝以诗着其一联云云为人所称竹庄诗话巻二十四