朝鲜版唐宋分门名贤诗话宋佚名第一卷品藻古人文章自应律度未以音韵为主自沈约增崇韵学其论文欲使宫羽相变低昂殊节若前有浮声则后须切响一篇之内音韵尽殊两句之中轻重悉异妙达此旨始可言文自后浮巧之语体制渐多始如傍犯蹉对假对双声叠韵之类诗又有正格偏格类例极多故有三十四格十九图四声八病之类如徐陵云陪游馺婆骋纤腰于结风长乐鸳鸯眷新声于度曲又云厌长乐之疏钟劳中宫之缓箭虽两长乐意义不同不为重复此类为傍犯如九歌蕙肴蒸兮兰借奠桂酒兮椒浆当曰蒸蕙肴对奠桂酒今倒用之谓之蹉对如自朱邪之狼狈致赤子之流离不唯赤对朱邪对子兼狼狈流离乃兽名对鸟名又如厨人具鸡黍稚子摘杨梅以鸡对杨如此之类皆为假对如几家村草里吹唱隔江闻几家村草与吹唱隔江皆双声如月影侵簪冷江光逼屐清侵簪逼屐皆叠韵计第二字侧入谓之正格如凤历轩辕纪龙飞四十春是也第二字平入谓之偏格如四更山吐月残夜水明楼是也唐名贤辈诗用正格如杜甫律诗用偏格者十无一二梅圣俞爱严维诗有柳塘春水慢花坞夕阳迟善则善矣然细细较之夕阳迟则系花春水慢不须柳也如杜诗云深山催短景乔木易高风此了无瑕颣也又云萧条九州内人少虎狼多少人慎莫投多虎信所过饥有易子食兽犹畏虞罗如此等句其含蓄深远殆不可模仿凡诗以义为主文词次之或意深义高虽文词平易自是奇作韩吏部古诗高卓至律诗虽称善要之有未工者而好韩诗者句句称述未可谓然也有诗云老翁真个似童儿汲井埋盆作小池此直谐语为戏耳永叔江邻几评韩雪诗以随车翻缟带逐马散银杯为工而谓坳中初盖底凸处遂成堆为胜未知真得意否也永叔尝云知圣俞诗者莫如修尝问圣俞举平生所得句圣俞所自负者皆修所不好圣俞所卑下皆修所称赏故知心赏音之难如是其评古人之诗得无似之乎熙宁六年有司言日当食四月朔上为彻膳避正殿一夕微雨明日不见日食百官入贺是日有皇子之庆蔡子正为枢副献诗前四句曰昨夜熏风入舜韶君王未御正衙朝阳辉已得前星助阴沴潜随夜雨消其叙四月一日避正殿皇子庆诞云阴不见日蚀四句尽之当时无能过之者欧阳文忠尝爱林逋草泥行郭索云木叫钩辀以谓语新而属对亲切钩辀鹧鸪声也李群玉诗云方穿诘曲崎岖路又听钩辀格磔声郭索蟹行貌杨雄太玄曰蟹之郭索用心躁也杜子美有红饭啄余鹦鹉粒碧梧栖老凤凰枝此语反而意奇退之雪诗舞镜鸾窥沼行天马度桥亦效此体然稍牵强不若前人之语混成也退之城南联句竹影金琐碎金琐碎乃日光非竹影也唐人作富贵诗多纪其奉养器服之盛乃贫眼所惊耳如贯休富贵曲云刻成筝柱雁相挨此下里鬻弹者皆有之何足道哉韦楚老诗云十幅红绡围夜玉十幅红绡为帱方不及四五尺不知如何伸脚此所谓不曾近富儿家杨大年不喜杜工部诗谓之村夫子尝有乡人以杜诗强大年大年不服乡人因曰公试为我续杜句乃举江汉思归客大年亦为属对乡人复徐举干坤一腐儒大年默然似少屈也欧阳永叔亦不甚爱杜诗而谓韩吏部绝伦吏部于唐世文章未尝屈下独于李杜称道不已欧阳贵吏部而不悦子美所不可晓也然于李白则又甚爱赏将由太白腾趠飞扬易为感动欤李习之称孟东野诗食荠肠亦苦强歌声无欢出门即有碍谁谓天地宽可谓知音矣今世传郊诗五卷百余篇又有咸池集仅三百篇其句语尤多蹇涩疑前五卷是名士曾删取者东野与退之联句宏博壮辩似若不出其一手王深甫云退之容有润色也张文昌乐府词清丽深婉五言律诗亦平淡可喜至七言诗则质多文少才各有宜也不可强文饰文昌有谢裴司空马诗云乍离华厩移蹄涩初到贫家举眼惊乃一迟钝不能行而多惊者诗人之辞微而显亦少其比古人诗有风定花犹落之句无人能对王荆公以对鸟鸣山更幽本宋王籍诗元对蝉噪林逾静鸟鸣山更幽上下句只是一意风定花犹落鸟鸣山更幽则上句乃静中有动下句动中有静刘梦得每吟张籍诗云新酒欲开期好客朝衣暂脱见闲身又吟王维诗云兴阑啼鸟唤坐久落花多刘尝言白乐天苦好予秋水咏曰东屯沧海阔南壤洞庭宽又石头城下作山围故国周遭在潮打空城寂寞回自知不及韦苏州春潮带雨晚来急野渡无人舟自横又杜少陵过洞庭诗落句曰年去年来洞庭上白苹愁杀白头人鄙夫之言有愧杜公也杨茂卿过华山诗云河势昆仑远山形菡萏秋此实为佳对刘梦得尝言茱萸二字更三诗人道之而有能否杜公云醉把茱萸子细看王右丞云遍插茱萸少一人朱仿云学他年少插茱萸杜君为优刘梦得曰柳八驳韩十八平淮西碑云左餐右粥何如我平淮西雅云仰父俯子柳云韩碑兼有帽子使我为之便说用兵伐叛矣刘曰韩碑柳雅予为诗云城中晨鸡喔喔鸣城头鼓角声和平美李尚书愬之入蔡城也须臾之间贼无觉者又落句云始知元和十二载四海重见升平时所以言十二载者以见平淮西之年云刘梦得曰为诗用僻字须有来处宋考功云马上逢寒食春来不见饧尝疑之因读毛诗笺吹箫处云今卖饧人家物六经唯此注中有饧字吾重阳诗拟押一糕字思索六经无糕字遂不敢为之尝讶老杜诗有巨颡拆老拳疑老拳无据及读石勒传云卿既遭孤老拳孤亦饱卿毒手岂虚言哉毗陵士人李氏有女方十六岁颇能诗吴人多得之有拾得破钱诗云半轮残月掩尘埃依稀犹有开元字想得清光未破时买尽人间不平事又弹琴诗云昔年刚笑卓文君岂信丝桐解误身今日未弹心已乱此心元自不由人虽有情致乃非女子所宜也诗人以诗主人物故虽小诗莫不揉埏极工而后已所谓旬锻月炼者信非虚言小说崔护题城南诗其始云去年今日此门中人面桃花相映红人面不知何处去桃花依旧笑春风后以其意未完语未工改第三句曰人面只今何处在至今传此两本唯本事诗作只今何处在唐人工诗大率如此虽两今字不恤也王维有诗名然好取人章句如行到水穷处坐看云起时英华集中诗也漠漠水田飞白鹭阴阴夏木啭黄鹂李嘉祐诗也诗僧惠崇尝有诗云河分岗势断春入烧痕青士大夫甚奇之然皆唐人旧句也崇有师弟学诗于崇赠崇诗曰河分岗势司空曙春入烧痕刘长卿不是师偷古人句古人诗句似师兄大都诵古人诗句多积久或不记则往往认为己有如杜诗云有峡束沧江起岩排石树圆顷见苏子美诗全用峡束沧江岩排石树作七言诗两句子美非窃人诗者管子曰事无始终无务多业此言学者贵能成就也唐人为诗皆量己力以致功非积精思数十年然后各自名家今不然未有小得已高视前人自以无敌然知音之难万事悉然杜工部云更觉良工用心苦岂特画手也陕府唐昭宗有词云安得有英雄迎归大内中逍遥楼有太宗诗云昔乘匹马去今驱万乘来气象不侔矣元和中长安有沙门善病人文章尤能捉语意相合处张水部颇恚之冥搜愈切或得句曰长因送人处忆得别家时往谓僧曰此应不合前辈意也僧微笑曰此有人道来籍曰何人僧曰见他桃李树思忆后园春籍因抚掌大笑刘长卿上元宝应间诗人也李杜之后独擅骚雅皇甫持正尝曰诗未有长卿一句已唿阮籍为老兵矣今观其词藻卓然不群信乎公之一句非他人所能得也王荆公尝云梨花一枝春带雨桃花乱落如红雨珠帘暮卷西山雨皆警句也然终不若院落深沉杏花雨为优言尽而意不尽也宋相好玉溪诗不爱韦苏州诗晏相集诗老杜取多太白取少常取裴说幸无偏照处刚有不明时次道宋相爱陶诗往往成诵顾不喜韦诗何也酷好小许文章以为优于燕公咏牡丹花不可一一数也唯罗邺诗曰落尽春红始见花幄笼轻日护香霞买栽池馆恐无地看到子孙能几家议者谓此诗乃诗中虎黄帕覆鞍呈马过红罗缠项斗鸡回晏相改为呈过马斗回鸡为其语不快李太白才逸气豪与陈拾遗齐名其论诗云梁陈已来艳薄殊极沈休文又尚以声律将复古道非我而谁故陈李二集律诗殊少尝言兴寄深微五言不如四言七言又其靡也况使束于声调俳优哉戏杜曰饭颗山头逢杜甫头戴笠子日倬午借问别来太瘦生总为从前作诗苦刺史县令故事尤多士子投献尚难得佳句方谔上广守诗有鳄去恶溪韩吏部珠还合浦孟尝君亦善用故事议者亦未深许为清句有赠邑令云琴弹永日得古意印锁经秋生藓痕句意虽美但印上不是藓生处也不若雨后有人耕绿野月明无犬吠花村此足以见令有教化仁爱之意民乐耕于野不见吏之迹也范希文为诗不徒然而作也有赠钓者诗云江上往来人尽爱鲈鱼美看君一叶舟出没风涛里又观渡诗一棹轻如叶傍观亦损神他时在平地无忽险中人率以教化为主非独风骚之将抑又文之豪杰欤太宗好文每进士及第赐闻喜宴御制诗以赐之因以为故事仁宗在位四十二年赐诗尤多景祐元年赐诗落句有寒儒逢景运报国合如何论者以谓质厚洪壮真诏语也僧文莹尝谓文老不衰者唯见今大参政元厚之耳顷在禁林怀荆南旧游云去年曾醉海棠丛闻说新枝发旧红昨夜梦回花下饮不知身在玉堂中其词气略不少衰宋武帝尝咏谢庄月赋称叹久之谓颜延之希逸作此可谓前不见古人后不见作者陈思王何足尚也延之对曰诚如圣旨然其云美人迈兮信音绝隔千里兮共明月知之不亦晚乎帝以为然及见希逸希逸对曰延之诗曰生为长相思殁为长不归岂不更加于臣耶帝抚掌竟日有咏试茶诗曰碧玉瓯深翠涛起或者诮之曰句则美矣茶鉴即未也夫试茶盏贵黑而曰碧玉瓯茶色尚白而曰翠涛起是必非卢仝也谢学士吟蝴蝶诗三百余篇人唿为谢蝴蝶其间绝有佳句如狂随柳絮有时见舞入梨花何处寻又江天春晓暖风细相逐卖花人过舡古诗有陌上斜飞去花间倒舞回又柳词有身似何郎全傅粉心如韩寿爱偷香丽则丽矣终不若陈句意思幽远也孙少述栽竹诗曰更起粉墙高百尺莫令墙外俗人看晏临淄见之曰何用粉墙高百尺任教墙外俗人看处士之节宰相之量亦各言其志也欧阳文忠公尝谓诗源乎心者也其富贵愁乐皆系乎其情焉江南李氏据富有时宫中诗曰帘日已高三丈透佳人次第添香兽红锦地衣随步皱佳人舞点金钗熘酒恶时将花蕊嗅别殿微闻箫鼓奏与夫时挑野菜和根煮旋斫生柴带叶烧之诗异矣西蜀卢侍郎延让献蜀太祖诗卷中有栗爆烧毡破猫跳触鼎翻之句后太祖与潘枢密在内殿评边事令宫人煨栗俄有数栗爆出烧损绣褥时太祖多疑因令徐妃侍茶汤而已又尝于炉中烧金鼎时宫猫相戏误触鼎翻太祖因举延让诗前二联叹曰乃知先辈裁诗信无虚境李洞颇为吴子华所知子华才力浩大八面受敌尝出百篇示洞洞曰大兄所示百篇中有一联绝唱题西昌新亭曰暖漾鱼遗子晴游鹿引麑子华不怒其所鄙而喜其所许也杜少陵时有病疟者杜谓曰诵吾诗可疗病者曰云何杜曰夜阑更秉烛相对如梦寐其人诵之疟犹是也杜又曰更诵吾诗曰子章髑髅血模煳手提掷还崔大夫其人如其言诵之果愈然则可以感鬼神信不妄云江邻几善为诗清淡有古风苏子美坐进奏院事谪官后死吴松江作诗云郡邸狱冤谁与辩皋桥客死世同悲用事精当如此尝有古诗云五十践衰境加我在明年论者谓人莫不用事能令事如己出天然浑厚乃可言诗钱昭度有灯诗云绣被梦惊中酒处朱门人语上朝时终未若舡中闻雁洞庭宿床下有蛩长信秋意格清远矣钱昭度有闻角诗曰风欲拖高雨厌沉黄昏前后五更深议者曰此又佳句之优者白乐天典杭州江东进士奔杭取解时张祜自负诗名以首冠为己任既而徐凝至会郡宴乐天讽二子矛盾祜曰仆宜为解元凝曰君有何佳句祜曰甘露寺有日月光先到山河势尽来又金山寺有树影中流见钟声两岸闻凝曰善则善矣奈无野人句千古长如白练飞一条界破青山色祜愕然不对一座尽倾元厚之为童时侍钱塘府君于荆南每从学于龙安寺僧舍后三十年公以龙图阁帅荆南昔之老僧犹有存者一日访旧斋而门径窗扉池台历历如昨公怅感久之因构巨堂榜曰碧落手写诗于堂有九重侍从三明主四纪干坤一老臣之句公时虽老而男儿雄瞻之气殊未衰歇未几召还翰林遂参熙宁大政真可谓干坤老臣也王沂公布衣时以所业贽吕文穆公文正有早梅诗云雪中未问和羹事且向百花头上开文穆公曰此生次第已安排作状元宰相矣后果然江外有石或取破之其形色皆类乎月故欧阳公有月石诗云二耀分为三固为佳句尚念未快子美见之乃书其诗寄之子美和云我疑此山石久为月昭着老蚌唸月月降胎水犀望星星入角彤霞烁石变丹砂白虹贯岩生美璞永叔见之曰此奇才精通物理者也说者谓王右丞咏终南山盖讥时相也其诗曰太乙近天都连山接海隅言其势位盘据朝野也白云回望合青霭入看无言其徒有诸表而无诸内也分野中峰变阴晴众壑殊见其恩泽偏也欲投人处宿隔水问樵夫言己畏祸之深也淳化中合州贡罗江桃花犬甚小而性急常驯扰于御榻之侧每坐朝犬必掉尾先吠人乃肃然太宗不豫此犬不食及上仙号唿涕泗瘦瘠今上即位左右引令前导鸣吠徘徊意若不忍上令谕以奉陵即摇尾饮食如故诏造大铁笼施素茵置之卤簿中行路见者皆流涕参政李至作桃花犬歌以寄修史钱若水末句云白麟赤凤且勿喜愿君书此惩浮俗杜荀鹤尝有旧衣灰絮絮新酒竹篘篘或称于韦相国说韦曰我道印将金锁锁帘用玉钩钩然则韦之大拜气概已见于中矣韦补阙感怀诗长年方悟少年非人道新诗胜旧诗十亩野塘留客钓一轩春雨对僧棋花间醉任黄莺语亭上吟从白鹭窥大道不将炉冶去有心重立太平基此诗包括生成果为公辅张弘靖三世掌书命在台座前代未有杨巨源赠公诗云伊陟无闻祖韦贤不到孙时称其能为张家说家风巨源在元和中诗韵不为新语体律务实功夫颇深自旦及暮吟咏不辍年老头数摇人谓吟诗多致习如此李长吉作乐诗多属意花草蜂蝶间竟不远在文字之作可以定命之优劣杜牧之有言长吉若使稍加其理即可奴仆命骚人也杜太保在淮南进崔叔清诗三百篇上谓使者曰此恶诗焉用进时人唿准敕恶诗楚人士徐仲雅词采富赡李九皋为文多引史书李嫉仲雅才藻尝对同列诮之曰倡优之词皆徐公文章也正如女子挑指弄粉耳仲雅曰吾不效君为鬻明器者垛叠死人石曼卿文章歌诗笔札皆极其妙石守道尝以诗赠之言曼卿豪于诗永叔豪于文杜默豪于歌号曰三豪卢延让哭边将诗曰自是碙沙发非干炮石伤牒多身上职碗大背边疮人谓是打嵴诗也朝鲜版唐宋分门名贤诗话第二卷鉴诫蒋贻恭咏蚕诗辛勤得茧不盈筐灯下缫丝恨更长着处不知来处苦但贪衣上绣鸳鸯华山郑云叟有伤时一绝帆力擘开沧海浪马蹄踏尽乱山青浮名浮利浓如酒醉得人心死不醒又赠霍山秦道士老鹤玄猿伴采芝有时长叹独移时翠蛾红粉婵娟剑杀尽世人人不知宋齐丘江南二世皆为右仆射中主爱其才然知其不正一日于华林园试小妓羯鼓召齐丘同宴宋即席献羯鼓诗曰巧断牙床镂紫金最宜平稳玉槽深因逢淑景开佳宴为出花奴奏雅音掌底轻璁孤鹊噪枝头干快乱蝉吟开元天子曾如此今日将军好用心文宗尝谓宰相李石曰尝观晋君臣以夷旷致倾覆当时卿大夫过邪石曰然古诗有之人生不满百常怀千岁忧畏不逢也昼短苦夜长暗时多也何不秉烛游劝鉴照也臣愿捐躯济国惟陛下鉴照不惑则安人强国其庶乎唐李日知为黄门侍郎时安乐公主池馆新成中宗临幸从官预宴赋诗日知独存规谏其卒章云所愿暂更居者佚莫使时称作者劳丘浚寺丞能术数尤好吟咏类多刺评未尝徒作也至山阳郡郡守倒屣迎之数召夜饮翌日浚上诗曰丑却天下妇人面正得世间君子心郡将他日即不敢唿妓至仪真太守亦厚馆之召赏牡丹抵暮大欢浚上赏牡丹诗曰何事化工情愈重偏教卉木太夭妍王孙欲种无余地颜巷安贫欠买钱晚槛竟开香世界夜栏频结醉因缘须知村落农家苦老叟寒耕妇不眠寇莱公微时由汴回梁以银百星买得邸姥女曰倩桃有美色公尤爱幸语言多所禆益公自相府出镇北门有善歌者至庭下公取金钟独酌令歌数阕公赠之束彩歌者未满意倩桃自内窥之立为诗二章呈公诗云一曲清歌一束绫美人犹自意嫌轻不知织女萤窗下几度抛梭织得成其二夜冷衣单手屡呵幽窗轧轧度寒梭腊天日短不盈尺何似妖姬一曲歌公和云将相功名终若何不堪急景似奔梭人间万事君休问且向尊前听艳歌倩桃乃侠者也陈烈先生幼尝与蔡君谟同砚席时君谟出镇福唐束吏治民毫发不容一日烈往见之维舟庭下闻其严察不往谒之但留诗于亭曰溪山龙虎蟠溪水鼓角喧中宵乡梦破六月夜衾寒风雨生残树蛟螭喜怒澜殷勤祝舟子移棹过前滩亭吏不敢隐录诗呈公自是公为之少霁威棱卢汪门族甲于天下举进士三十尚不第人共惜之尝有一绝云惆怅兴亡系绮罗世人犹自选青娥越王解破夫差国一个西施已太多贾岛狂狷行薄久不中第众谓执政恶之故不与选裴晋公于兴化里凿池植竹起台榭岛屿岛遂题其亭壁曰破却千家作一池不栽桃李种蔷薇蔷薇花谢秋风起荆棘满庭君始知人皆恶其不逊杨玢虞卿之曾孙也随伪蜀归后唐任工部侍郎致仕归长安旧居多为邻里所占子弟欲诉之以状白玢批纸尾曰四邻侵我我从伊毕竟须思未有时试上含元殿基望秋风秋草正离离讥讽胡旦秘监性狷躁丧明居襄阳讥毁郡政夏英公昔尝师事之及公贵达胡尚以青衿视公后公出镇襄阳时一造焉一日谓公曰读书乎曰郡事鲜暇比有燕雀诗胡曰试举之曰燕雀纷纷世乱麻汉江西畔史君家空堂自恨无金弹任尔啾啾到日斜胡颇觉之遂少戢蔡君谟出守福唐时李遘自建昌携文访之一日命遘及陈孝廉望海亭早食时方暮春籍妓嬉游后圃闻太守在此因声喏君谟留之有酒酒方行举歌一拍陈惊怪越席攀木逾垣而遁李即席赋诗云七闽山水掌中窥乘兴登临到落晖谁在画帘沽酒处几多鸣橹趁潮归晴来海色依稀见醉后乡心积渐微山鸟不知红粉乐一声檀板便惊飞盖讥其矫也邵安石连州人高湘侍郎南迁归阙途次连江安石以所业投献因而见知遂挈至辇下湘主文安石擢第诗人章碣赋东都望幸诗刺之云懒修珠玉上高台眉目连娟恨不开纵使东巡也无益君王自带美人来张献图主簿颍州人多以嘲谑自娱累举不第会朝廷推恩老举人有班行之命寄书于家人曰汝作鸾孤我为奉职不忝矣又讥州官之贪污者云棒头旧血添新血箧里黄金压白金泗州僧伽塔人云其下是真身僧俗争传其灵异塔后有阁上有碑文记兴国年中初塑僧伽像事甚详韩退之诗曰火烧水转扫地空则真身之焚久矣塔本喻都料所建巧匠近世罕及俗言塔顶为天门苏国老有诗云上到天门最高处不能容物只容身盖讥在位者汪白能为文平粜诗词意高古刺讥中时病云穴垣补墙隙墙成垣亦隳断屦组履穿履完屦已亏孙皓为晋所灭封归命侯武帝问皓曰闻南人好作尔汝歌颇能否皓被酒举觞歌曰昔与汝为邻今与汝为臣劝汝一杯酒令汝寿万春帝悔之吴武陵有文章而强悍激讦为人所畏尝以赃败敕令广州幕吏根治吏少年科第殊不假贷武陵不胜其愤题诗路左亭壁曰雀儿来往飏风高下视鹰鹯意气豪自谓能生千里翼黄昏依旧入蓬蒿张曲江与李林甫同列玄宗以文学精识深所器重林甫嫉之曲江为海燕诗以致意海燕何微眇乘春亦暂来岂知泥滓贱只见玉堂开绣户时双入华轩日几回无心与物竞鹰隼莫相猜亦终被退斥唐杨收王铎皆薛逢同年也收作相逢有诗曰须知金印朝天客同是沙堤避路人威凤偶时皆瑞圣应龙无水漫通神收闻大衔之王铎拜相逢又有诗云昨日鸿毛万钧重今朝山岳一毛轻铎又怒范文正公气节忠劲知无不言方仁庙朝屡献章疏数见斥逐故梅圣俞作啄木鸟诗以见意曰啄尽林中蠹未肯出林飞不识黄金弹双翎堕落晖罗隐与桐庐章鲁风齐名钱镠土豪崛起陵蔑士人以鲁风善笔札召为表奏孔目官鲁风不就镠执之后以隐为钱唐令惧而受命因宴献公诗云一个祢衡容不得思量黄祖谩英雄镠自是始厚礼之冯瀛王出镇南阳郡中夫子庙坏酒户十余辈相率经府陈状愿出钱重修瀛王未及判有观察推官睹其状题四句于纸尾曰槐影参差覆杏坛儒门弟子尽高官却教酒户重修庙觉我惭惶也不难瀛王览之遽罢其请出己俸重修焉僖宗幸蜀还京罗隐有诗曰马嵬杨柳尚依依又见銮舆幸蜀归泉下阿蛮应有语这回休更泥杨妃江南朱贞白善嘲咏曲尽其妙咏刺猬云行似毡球动眠如栗壳圆莫欺如此犬谁敢便行拳建帅之子陈德诚罢管沿江水军掌禁卫颇患拘束方宴客贞白在坐食螃蟹命贞白咏之题曰蝉眼龟形脚似蛛未曾正面向人趋如今饤在盘筵上得似江湖乱走无尝谒一贵位不之礼遂题其厅事格子屏风云道格何曾格言煳又不煳浑身都是眼还解识人无李国主与齐王运游庐山隐者史虚白鹤氅迎谒国主劳问山中有何所得对曰近吟得溪居诗命诵之曰风雨揭却屋浑家总不知国主变色是时淮南已为世宗收下王元之在朝与执政不相能作江豚诗刺之讥其肥大也云飡啖鱼虾少肥腯又云江云漠漠江雨来天意为霖不干汝俗云江豚出即风雨钱若水言故之善书者鲜得笔法唐陆希声得之凡五字擫押钩格抵用笔双钩则点画遒劲而尽妙谓之拨灯法希声以授僧辩光辩光入长安为翰林供奉希声犹未达以诗寄辩光曰笔下龙蛇似有神天池雷雨变逡巡寄言昔日不龟手应念江湖洴澼人孙瑾给事在永兴暇日多吟咏时方修玉清昭应宫孙有秦氏冢成陈胜起明皇宫就禄山来之句群小传于禁中以为讥讪时政遂致不迁李后主作红罗亭四面栽红梅花作艳曲歌之韩煕载和云桃李不须夸烂漫已输了春风一半时淮南已归于周英公庆历中欲真拜言者抨罢除使相知南京到任以二诗寄执政造化平分荷大钧腰间新佩玉麒麟南湖不任栽桃李拟狎沙禽住十春又海雁桥边春水深略无尘土到花阴忘机不管人知否自有江鸥信此心后徙西京时张升知谏院以诗寄之曰弱羽伤弓尚未完孤飞谁敢拟鸳鸯明珠自有千金价肯为游人作弹丸升卒不敢一言及之朝鲜版唐宋分门名贤诗话第三卷嘲谑王丞相好嘲谑初执政对客怅然因曰投老欲依僧再三言之客应之曰急则抱佛脚丞相善之复曰投老欲依僧是古人一句诗客曰急则抱佛脚亦是俗谚全句上去投下去脚岂非的对丞相大笑秘书省之东即右威卫荒芜摧毁其大厅逼校正院南对御史台有人嘲之曰门缘御史塞厅被校书侵宋中道少学问有俊才而身短小人多戏调之苏子美与中道年辈相悬然甚爱其才中道亦倾心作诗论交子美长大魁伟与中道并立下视之笑曰交不着京师市井语也号中道为锥宋为其颖利而么么云赠之诗曰譬如利锥末所到物已破后中道通判洺州洺本赵地有毛遂冢圣俞作诗送行举锥处囊事亦所以戏之也天圣中钱文僖留守西都有亲知送驴肉因戏答曰厅前捉到须依法合里盛来定付厨太宗时进士同年有数人名似姓者或取以为诗句云郭郑郑东东野绛马张张夏夏侯璘熙宁初士人有崔度崔公度王韶王子韶皆的对也又有章君陈陈君章二人求其似者未之有唐东方虬欲为西门豹作对亦当有好事相与此对对耳马给事字子山穆王八骏有山子马王丞相云马子山骑山子马莫有对者相传久之有姓钱人为衡水令罢归或取以为对钱衡水盗水衡钱此人闻之变色或者谢曰吾正欲作对耳公非有实也咸通中上以进士车服僭差不许乘马时场中不下千人皆跨长耳或嘲之曰今年敕下尽骑驴短胄长秋满九衢清瘦儿郎犹自可就中愁杀郑昌图薛令之闽之长溪人及第迁右庶子时开元中东宫官僚清淡令之以诗自悼书于公署曰朝日上团团照见先生盘盘中何所有苜蓿长阑干饭涩匙难绾羹稀箸易宽无以谋朝夕何由保岁寒上幸东宫览之索笔题于其旁啄木嘴距长凤皇羽毛短若嫌松桂寒任逐桑榆暖令之遂谢病归赵嘏尝家于浙西有美姬嘏甚惑之洎计偕以母所阴不果携去会中元节为鹤林之游浙帅见之遂为其人奄有明年嘏及第归因以诗箴之曰寂寞堂前日又曛阳台去作不归云当时闻说沙咤利今日青蛾属使君帅闻之遂遣令归颜标咸通中郑薰下状元及第先是徐寇作乱薰意在激劝勋烈意标乃鲁公之后故置之巍科既而询其庙院标曰寒素京国无庙院薰始大悟有无名子嘲曰主司头脑太冬烘错认颜标作鲁公光启中蒋嶓以丹砂授韦中令吴人张鹄有文而不贫或嘲之曰张鹄只消千驮绢蒋嶓惟用一丸丹景祐初科场中有嘲词者时萧定基为殿中侍御史监试章为善王宗道王博文主文其词曰章生故国三千里宗道深宫二十年殿院一声何满子龙图双泪落君前盖章家闽中王为宫教萧对上唱何满子王对上泣下以年渐高求进用王播少孤贫常客扬州惠昭寺木兰院随僧斋飡僧颇厌之及播至已饭矣后二纪播自重位出镇是邦因访旧游向所题以碧纱笼之矣播题二绝曰二十年前此院游木兰花发院初修而今再到经行处树老无花僧白头上堂已了各西东惭愧阇黎饭后钟二十年来尘扑面而今始得碧纱笼苗台符六岁能属文十六岁及第张读亦幼擅词赋年十八及第同年进士同佐郑宣州幕二人常列题于西明寺之东庑或窃注之曰一双同进士两个阿孩儿大中十年郑颢都尉放榜后请假往东都省亲生徒饯于长乐驿俄有纪于屋壁曰三十骅骝一巷尘来时不锁杏园春杨花满地如飞雪应有偷游曲水人何涓湘阳人尝为潇湘赋天下传习少游国学同时有潘纬者以古镜诗着名或曰潘纬十年吟古镜何涓一夜赋潇湘长孙无忌以欧阳询姿形猥陋嘲曰耸膊成山字埋肩畏出头谁言麟阁上画此一狝猴询应酬曰索头连背暖漫裆畏肚寒只缘心浑浑所以面团团太宗闻之笑曰此嘲殊不畏皇后耶武后朝左司郎中张元一滑稽时西戎犯边武后欲诸武立功因行封爵命武懿宗统兵御之寇未入塞懿宗才逾邠畏懦而遁懿宗短陋元一嘲之曰长弓短度箭蜀马临高蹁去贼七百里隈墙独自战忽然逢着贼骑猪向南窜则天闻之初未晓曰懿宗无马耶何故骑猪元一解曰骑猪夹豕也则天大笑开元中宰相苏味道张昌龄俱有诗名暇日相过互相嘲诮昌龄曰某诗所以不及相公者为无银花合故苏灯夕诗有火树银花合之句味道曰子诗虽无银花合还有金铜钉昌龄赠张昌宗诗有昔日浮丘伯今同丁令威遂相与拊掌而笑中宗时韦后颇袭武后风轨中宗渐畏之内宴互唱回波词有优人词曰回波尔时栲栳怕妇也是大好外边只有裴谈内里无过李老韦后意色自若以束帛赐之唐流俗僧道互争二教优劣递相非斥总章二年兴善寺为火所焚尊像荡尽东明观道士李荣嘲之曰道善何曾善言兴又不兴如来烧亦尽惟有一群僧晋宋以还尚书省置员外分判曹事唐朝弥重是选旧例郎中不历员外选者谓之土山头景隆中赵谦光自彭州司马入为大理正迁户部郎中贺陟为员外戏嘲之曰员外从来美郎中望最优谁知粉署里翻作土山头谦光酬之曰锦帐随时设金炉任意熏惟惭员外置不应列星文唐租庸使元载重敛州县视其簿录其产而中分之甚者十八九时人谓之白着言其厚敛无名其所着者皆公然明白无嫌避渤海高云有白着歌云上元官吏称剥削江淮之人皆白着抚人饶餗驰辨逞才熙宁免解失意朝廷方议青苗法沮议交上大丞相闭阁不视事饶将出京以绝句投丞相曰又还垂翅下烟霄归指临川去路遥三亩荒田都卖却要钱准备纳青苗丞相赠之十千丞相与餗乃同乡人也旧制三班奉职月俸七百驿券肉半斤祥符中有人题于驿舍曰三班奉职实堪悲卑贱孤寒即可知七百料钱何日富半斤羊肉几时肥朝廷闻之曰如此何以责廉隅遂增全俸孙鲂南昌人与沈彬游李建勋门为诗社友彬为人口辩评校人诗句时鲂有夜坐诗为时辈所称建勋先匿鲂于斋中彬至因问彬曰鲂之为诗何如彬曰鲂之言非有风雅之体乃田舍翁火炉头之作何足道哉鲂闻之突出让彬曰公比鲂为田舍翁无乃太过乎彬答曰子有夜坐句云画多灰渐冷坐久席成痕非田舍翁而何阖坐皆大笑萧彭年大中祥符初与晁内翰王丞相四人同知贡举省榜出其甥不与选中遂入其第会彭年未下于几上得黄敕题其背曰彭年头脑太冬烘眼似朱砂鬓似蓬纰缪幸叨三字内荒唐徒与四人中放他权势欺明主落却亲情卖至公千百孤寒齐掩泪斯言无路达尧聪彭年抱敕入奏真皇久之终不之罪顾况雅以诗名自重尝道服携筇野步有一士子下马登峻坡因口占云下马上山阿下句不属久之况徐曰风来屎气多士子回视叱之曰道士不得无礼况应曰顾况士子遂无词而去柳棠谒梓帅杨汝士尚书因赴社宴杨公逼以鱼觥棠坚不饮杨公口占一绝曰文章谩道能吞凤杯盏何曾解吃鱼今日梓州陪社会定应遭者老尚书棠应声曰未向燕台逢厚礼幸陪社会接余欢一鱼吃了终无愧鲲化为鹏也不难天圣中修国史王安简谢阳夏李邯郸黄唐卿为编修官安简神情冲淡唐卿刻意篇咏谢李尝戏为一联曰王貌闲于鹤黄吟苦似猿李商隐员外依彭阳令狐楚以笺奏受知后其子绹有韦平之拜浸疏商隐重阳日义山造其厅事留题云十年泉下无消息九日樽前有所思郎君官重施行马东阁无因再得窥绹睹之惭恨扃闭此厅终身不处方干姿态山野而更缺唇然性好凌侮人有龙丘李主簿者偶于相知坐上见干与之杯酌龙丘目有翳干改令以讥之曰措大吃酒点盐将军吃酒点酱只见门外着篱未见眼中安帐龙丘答曰措大吃酒点盐下人吃酒点酢只见半臂着栏未见口唇开胯一坐大笑裴筠婚萧楚女言定未几擢进士第罗隐以一绝刺之云细看月轮还有意定知青桂近嫦娥文潞公尝言洛中有一士子在忧服中游狎者坐中有一同人嘲之曰鸳鸯未老头先白嘲者素患六指忧服者应声答曰螃蟹才生足便多时人以为名对崔橹酒后于虔州陆郎中以诗谢之曰醉时颠蹶醒时羞曲蘖催人不自由叵耐一双穷相眼不堪花卉在前头林逋傲许洞洞作诗嘲之人以为中的寺里掇斋饥老鼠林间咳嗽病猕猴豪民送物鸱伸颈好客窥门鳖缩头章德象相性简静尝主文出人为天地心赋举子曰先朝开封曾出此题章遽别出一题曰教犹寒暑既非致思举子又上请题出乐记此教乃乐教也尝用乐否上在谅阴而用乐事恐非便纷纭不已无名子嘲之曰武成庙里沽良玉夫子门前卖簸箕惟有主司章得象往来寒暑未曾知闽人黄通累举不第后该恩历官数任年及耳顺锁厅应举或嘲之曰剩员呈武艺老妓舞柘枝韩浦韩洎唐滉之后浦善声律洎为古文洎尝轻浦语人曰吾兄为文譬如绳枢草舍聊可庇风雨吾之为文是造五凤楼手会有人遗浦蜀笺浦以寄洎因题一绝云十样花笺出益州寄来新自浣溪头老兄得此全无用助尔添修五凤楼高宗朝李义府尝赋诗曰镂月为歌扇裁云作舞衣自怜回雪态好取洛川归有枣强尉张怀庆好窃人文章有诗曰生情镂月为歌扇出性裁云作舞衣照镜自怜回雪态来时好取洛川归时人为之语曰活剥张昌龄生吞郭正一韩吏部作轩辕弥明传云尝与文友会宿有老道士形貌怪异自通姓名求宿言论甚奇既饮酒众度其必不留意于诗因联句咏炉中石罂将以困之首唱曰妙匠琢山骨刳中事调烹至弥明自云不善俗书人多不识乃遣人执笔砚吟曰龙头缩囷蠢豕腹胀膨朜坐客尽惊会人思竭不能复续弥明连足之坐中有欲吟其声凄苦弥明咏中讥侮之曰仍于蚯蚓窍更作苍蝇声须臾倚壁睡而鼻息如雷坐客异且畏之各就寝遂失所在南唐徐融夜宿金山诗有淮舡分螘点江市聚蝇声烈祖性严忌宋齐丘谮之以竹笼沉于京口宋尚书判馆事督诸馆职必至而刁景纯或数日不至宋使人邀之加之谯让王原叔改杜工部赠郑广文诗云景纯过官舍走马不曾下蓦地趋朝归便遭官长骂柳州柳刺史种柳柳江边柳馆依然在千寻柳拂天后南卓中丞至黔南故人嘲之曰黔南南太守南郡在云南闲向南亭畔南风变俗谈光化中罗隐佐两浙幕同院沈嵩得新榜封示隐隐批一绝纸尾曰黄土原边狡兔肥犬如流电马如飞灞陵老将无功业犹忆当时夜猎归兵部李相涛唐宗室子自河阳令一举状元及第小字社翁每于班行中多自名焉其坦率如此翰林学士月给内酝兵部尝因春社寄翰林一绝云社翁今日没心情为乏治聋酒一瓶恼乱玉堂将欲遍依希循到第三厅贞元元年太府卿韦渠牟金吾李齐运度支裴延龄京兆尹嗣道皆承恩宠荐人多得名位时刘师老穆寂皆应科目渠牟主穆寂齐运主师老会齐运对上嗟其羸弱许以致仕而师老失据无名子曰太府朝天升穆老尚书倒地落刘师刘禹锡曰名场崄巇如此王随入相而病已甚尤好释氏时献嘲者曰谁谓调元地翻成养病坊但见僧盈室宁知火燎房颜师古注霍去病穿城踏鞠云鞠以皮为之实以毛蹴踏为戏也颜时鞠乃如此至后唐已不同矣归氏子弟嘲皮日休曰八片尖斜砌作球火中燖了水中揉一包闲气如常在惹踢招拳卒未休后唐元宗嗣位李建勋出帅临川归拜司空累表乞致仕自称钟山公诏授司徒不起学士汤悦致状贺之建勋以诗答曰司空犹不许那敢作司徒幸有山公号如何不见唿先是宋齐丘自京口退归青阳号九华先生未期一征而起时论少之建勋年德尚强时望方重或有以宋公比之者因为诗曰桃花流水须相信不学刘郎去又来仁宗朝御试山海为天地之藏赋放榜日潭州进士程说同学究出身谒乡人胥偃内翰因举其赋胥曰子赋颇佳但其间铁故事少耳说归为诗曰紫宸较艺甚英聪作赋方知尚欠功事内少他些子铁殿前赢得一堆铜黄䌷被下夫人暖青琐窗中学士空寄语友朋须细认主司头脑太冬烘时都下甚传其诗颖上常夷甫处士以行义为士大夫所推近臣屡荐之朝廷命之官不起欧阳公晚年治第于颖久参政柄将乞身以去颍未得谢而思颖之心日切尝有诗云疏星牢落晓光微月落苍龙阙角西玉勒争门随仗入牙牌当殿报班齐羽仪虽接鸳兼鹭情性终同鹿与麋笑杀汝阴常处士十年骑马听朝鸡后公既还政而处士被召赴阙为天章阁待制日奉朝请有轻薄子改公诗以戏之曰却笑汝阴常处士几年骑马听朝鸡韦蟾左丞至长乐驿亭见李汤给事题名索笔题于其侧曰渭水春山照眼明希仁何事寡诗情只应学得虞姬婿书字才能记姓名朝鲜版唐宋分门名贤诗话第四卷纪赠魏野赠莱公诗云有官居鼎鼐无宅起楼台及上即位北使至赐宴唯两府预焉北使历视坐中问译者曰孰是无宅起楼台相公坐中无答丁谓令译者相谓曰上初即位南方须大臣镇抚寇公往抚南夏非久即还相国王溥二十六岁状元及第后六年拜相时年三十二又四年加守司空年三十六又六年以一品守太子少保时年四十二归班犹在具庆下公相府时座主少保王公仁裕犹在公以机务少暇遇休沐方得候谒申门生之敬少保王公尝有诗寄相国云一战文场拔赵旗便调金鼎佐无为白麻骤降恩何极黄发初闻喜可知校敕按前人到少筑沙堤上马归迟立班始得遥相见亲洽争如未贵时周世宗征淮南王师围寿春翰林学士陶谷使吴越惟学士王着一人在翰苑李相时为主客员外郎知制诰遂有北门之召迁屯田正郎丞相范质端明殿学士窦仪俱赋诗贺之范云翰苑重征李谪仙词锋颖利胜龙泉朝趋津礼霞烘日夜直承明月印天圣主重知缘国士相公多喜为同年青春才子金门贵蜀锦新袍夺目鲜窦云厩马牵来历历嘶马蹄随步蹑云梯新衔锦帐连三字旧制星垣放五题视草健毫从帝选受降恩诏待君批仙才已在神仙地逢见刘晨为指迷谏议窦禹钧有子五人俱进士及第禹钧悬车子仪俨已居华显冯道尝赠禹钧诗云燕山窦十郎教子有义方灵椿一树老丹桂五枝芳仪终翰林学士礼部尚书俨终翰林学士礼部侍郎侃终起居郎偁终左谏议大夫参知政事僖终左补阙时人谓之窦氏五龙牛僧孺相赴举时尝投贽于刘禹锡刘对客展读飞笔涂窜其文居三十余年刘守汝州牛已出镇汉南枉道汝水驻旌信宿酒酣贻诗于刘粉署为郎二十春向来名辈更无人休论世上升沉事且斗尊前见在身珠玉会应成咳唾山川犹觉露精神莫嫌恃酒轻言语曾把文章谒后尘刘乃悟往年改其文卷刘遂承意和答曰昔年曾忝汉朝臣晚岁空余老病身初见相如成赋日后为丞相扫门人追思往事咨嗟久幸喜清光语笑频犹有当时旧冠剑待公三日拂埃尘冯当世始试于乡会主司庸缪坚欲黜之而已缀之榜末时鄂倅南宫诚监试当拆封写名大不平之奋臂力争之竟以魁选明年廷试复第一释褐除荆南倅南宫迁潭倅公以诗寄谢曰常思鹏海隔飞翻曾得天风送羽翰恩比丘山何以戴心同金石欲移难经年空叹音题绝千里长思道义欢每向江陵访遗治邑人犹指县题看黄觉善诗梅昌言出镇并门觉赠诗曰五马雍容出镇时都人争看好风仪文章一代喧高价忠直三朝受圣知帐下军容森剑戟门前行色拥旌旗云龙古戍黄榆暗雪满长郊白草衰出去暂开貔虎幕归来须占凤皇池鬓间未有一茎白陶铸苍生固不迟梅雅自修饰容状伟如得诗大喜张介以命术游公卿间自京师南归钱塘士大夫率赠以诗吕许公王沂公时方执政皆有诗夏郑公留守南京为诗继二公曰上公诗笔重千籯逋客归装一舸轻莫到青山更招隐且留贤哲为苍生王贞白寄郑谷郎中曰五百首新诗缄封寄去时只凭夫子鉴不要俗人知火鼠重烧布冰蚕乍吐丝直须天上手裁作领巾披郑还古博士东都闲居与柳将军甚熟柳富有妓乐郑往来燕饮与妓笑语柳不之怪也郑将入京柳饯之酒酣郑赠妓诗曰冶艳出神仙歌声胜管弦眼看白纻曲欲上碧云天未拟生裴秀如何乞郑玄莫教金谷水横过堕楼前柳见诗甚喜曰俟荣归当遣充贺札及郑除国子博士柳乃遣妓入京至嘉祥驿而郑已殁柳闻之悲悼梁周翰在太宗朝为馆职真宗即位乃除知制诰柳开赠之诗曰九重城阙新天子万卷诗书老舍人苏子美赠秘演大师有垂颐孤坐若痴虎眼吻开合无光精演颔额方厚瞻视徐缓喉音常若鼾睡演以浓墨涂去无字改为犹光精子美诟之演曰吾尚活岂无光精耶又曰卖药得钱只沽酒一饮数斗犹惺惺演又抹去苏曰吾诗何人敢点窜演曰公之诗出则传四海吾不能断荤酒为浮屠罪人何堪更为公暴之耶元微之自会稽拜尚书右丞到京未逾月出镇武昌诗赠夫人裴氏曰穷冬到乡国正岁别京华自恨风尘眼长看远地花碧幢还照耀红粉莫咨嗟嫁得浮云婿相随即是家裴答使门初拥节御苑柳丝新不是悲殊命唯愁别近亲黄莺啼古木朱履从清尘想到千山外沧江正暮春南中丞卓初为拾遗与崔棐詹事因谏争出宰崔支江令南松滋令二谏垣墙矫翼翩翩无所拘束南尝以诗赠副戎等曰翱翔曾在玉京天堕落江南路几千从事不须轻县宰满身犹带御炉烟元微之为御史鞠狱梓潼时白尚书在京与名辈游慈恩寺花下小酌为诗寄微之曰花时同醉破春愁醉折花枝当酒筹忽忆故人天际去计程今日到梁州元果至褒城亦寄梦游诗曰梦君兄弟曲江头也向慈恩寺里游驿吏唤人排马去忽惊身在古梁州千里神交若合符节朋友之道不其至欤开成五年乐和李公榜于时上在谅暗新人游赏率常雅饮诗人赵嘏寄赠曰天上高高月桂丛分明三十一枝风满怀春色向人动遮路乱花迎马红鹤驭回飘云雨外兰亭不在管弦中居然自是前贤事何必青楼倚翠空张濆会昌五年陈商下状元及第翰林覆考落濆等八人赵渭南贻濆诗曰莫向春风诉酒杯谪仙真个是仙才犹堪与世为祥瑞曾到蓬莱顶上来开成中杨汝土以户部侍郎检校尚书镇东川白乐天即其妹婿也时乐天以太子少傅分洛戏代内子贺兄嫂曰刘纲与妇共升仙弄玉随夫亦上天何似沙哥领崔嫂碧油幢引向东川又曰金花银碗饶兄用罨昼罗裙任嫂裁嫁得黔娄为妹婿可能空寄蜀茶来刘梦得赠歌妓口号云唱得梁州意外声旧人唯有采嘉荣近来年少轻前辈好染髭须事后生又尝于杜司空席上醉中吟一绝云高髻云鬟宫样妆春风一曲杜韦娘司空见惯浑间事断尽苏州刺史肠李翱尚书在潭州席上有舞柘枝者颜色惨怛侍御殷尧藩即席赠诗曰姑苏太守青蛾女流落长沙舞柘枝满坐绣衣皆不识可怜红脸泪双垂因语之乃故姑苏韦中丞爱姬所生女也亚相为之吁叹即命更其舞衣饰以袿襦遂于宾榻中选士嫁之舒元舆侍郎闻之赠李公曰湘江舞罢忽生悲便脱鸾靴出绛帏谁是蔡邕琴酒客魏公怀旧嫁文姬陈致雍有文学老而怀土后主从之授秘书监南归之日卿相以下帐饮为别吏部侍郎徐公铉曰风满潮沟木叶飞水边行客驻骖騑三朝恩泽冯唐老万里乡关贺老归世路已知前事近半生还笑此心违离歌不识高堂庆特地令人泪满衣开成中温庭筠才名籍甚不拘小节识者鄙之执政间有奏庭筠搅扰场屋贬随州县尉庭筠之任文士争以诗送惟纪唐夫得其尤诗曰何事明时泣玉频长安不见杏园春凤皇诏下虽沾命鹦鹉才高却误身且饮醁醽消积恨莫辞黄绶拂行尘方城若比长沙远犹隔千山与万津元载末年纳薛瑶英为姬处以金丝帐却尘褥衣以红绡衣一袭无一两载以瑶英体轻不胜重衣于异国求此服也唯贾至杨公南与载友善往往得见其歌舞贾至赠诗曰舞怯铢衣重笑疑桃脸开方知汉成帝虚筑避风台公南亦作歌云雪面淡蛾天上女凤箫鸾翅欲飞去玉钗碧翠步无尘楚腰如柳不胜春高士杨夔尝着冗书三卷驰名于世唐末下第长安优游江左郑谷赠一绝云散赋冗书高且奇不廉仍有百篇诗江湖休洒春风泪十轴香于桂一枝柳公绰武元衡罢相出镇西蜀公绰与裴度俱为元衡判官绰先度入为吏部郎中度有诗饯别云两人同日事征西今日公先捧紫泥都官梁勗汉干祐中及进士第知晋州不受人一钱太祖欲令知制诰时宰沮格其子昭琏亦举进士得杭州从事王化基送以诗曰文章换桂双枝秀清白传家两地贫天宝乐工李龟年特承顾遇后流落江南每遇良辰胜赏为人歌数阕座客闻之莫不流涕罢酒故杜工部尝有诗赠之云岐王宅里寻常见崔九堂前几度闻正是江南好风景落花时节又逢君崔九即崔仆射湜之弟也韩魏公自中书出镇相州于宅后作狎鸥亭欧阳永叔以诗寄之曰岂止忘机鸥鸟信钧陶万物本无心魏公喜曰予在中书进退升黜未尝置心于其间永叔可谓知我也贞元十五年李挚以大宏词振名与李行敏同姓同年登第又同甲子俱是二十五岁又同门挚尝答行敏诗曰因缘三纪异契分四般同王文穆罢相知杭州朝士皆有诗唯陈从易学士诗可取其诗云千重浪里平安过百尺竿头稳下来梅圣俞过扬州宋公序送鹅作诗谢云尝游凤池上曾食凤池萍乞与江湖去从教养素翎宋得诗不怿景祐末元昊叛夏郑公出镇长安梅送诗曰亚夫金鼓从天落韩信旌旗背水陈时士大夫诗甚多郑公独刻梅诗于石皇祐中馆中诗笔惟石昌言杨休最得唐人风格一僧携琴访之以诗谢曰郑卫堙俗耳正声追不回谁传广陵操斫尽峄阳材古意为师复清风寻我来幽阴竹轩下重约月明开朝鲜版唐宋分门名贤诗话第五卷知遇太祖收并门凯旋日范杲为县令叩回銮进讲圣寿诗有千里版图来浙右一声金鼓下河东之句上爱之赐一官金陵胡恢坐法失官十余年老倒贫困赴调京师是时韩魏公当轴恢献小诗自达其一联建业关山千里远长安风雪一家寒公深怜之令篆太学石经因得复官杨大年二十一岁为光禄丞赐及第太宗极称爱三月后苑曲宴未帖职不得与公以诗贻馆中诸公曰闻说宫花满鬓红上林丝管侍重瞳蓬莱咫尺无因到始信仙凡迥不同诸公不敢匿即时进呈上讶有司不即召左右以未帖职为奏即日直集贤院免谢令与晚宴太宗亲征北虏师还途中御制诗有銮舆临紫塞朔野阵云飞之句遂宁令何蒙进銮舆临塞赋朔野云飞诗召待嘉赏授赞善大夫诗有塞日穿痕断边鸿背影飞缥缈随黄屋阴沉护御衣唐苏瑰初未知颋常使与仆隶杂作一日有客诣瑰候于厅事颋方拥篲趋庭遗下文书客取视之乃咏昆仑奴诗也其词曰指头十挺墨耳朵两张匙客异之既见瑰笑语久之因咏其诗并颋言貌问瑰何人耶非足下宗族庶孽邪此苏氏令子也瑰自是稍亲之适有人献瑰兔悬于庑间瑰令颋题咏之立呈诗曰兔子死阑殚持来挂竹竿试将明镜照何异月中看瑰大惊异骤加顾礼及上平内难一夕间制诰络绎皆颋出焉代称为小许公云杨侍读徽之太宗闻其诗名尽索所着数百奏御仍献诗以谢卒章曰十年牢落今何幸叨遇君王问姓名上选其十联写于屏间梁周翰诗曰谁似金华杨学士十联诗在御屏中其十联有江行云犬吠竹篱沽酒客鹤随苔岸洗衣僧寒食云天寒酒薄难成醉地迥台高易断魂塞上云戍楼烟自直战地雨长腥僧舍云偶题岩石云生笔闲绕庭松露湿衣湘江舟行云新霜染枫叶皓月借芦花哭江为云废宅寒塘水荒坟宿草烟嘉阳川云青帝已教春不老素娥何惜月长圆又浮花水入瞿塘峡带雨云归越巂州元夜云春归万年树月满九重城东林寺云开尽菊花秋色老落残桐叶雨声寒僧文莹尝谓杨公必以天池浩露涤笔于冰瓯雪碗中则方与公诗神骨相附朱昂字举之扬历清贵逾四十年晚以工部侍郎恳求归江陵逾年方允时方剧暑恩旨曲留诏秋凉启程时吴淑赠行诗有汉殿夜凉初阁笔渚宫秋晚得悬车锡燕玉津园中入传诏令赋诗为送李承旨维有清朝纳禄犹强健白首还家正太平陈文惠尧佐吏部百衔通爵里送兵千骑过荆门弟协亦时同隐皆享眉寿家林相接谓之渚宫二疏孟宾于湖湘连上人与李昉同年擢第马氏归江南嗣主以为涂阳令因脏罪抵死会李昉迁翰林闻其缧绁以诗寄宾于曰幼携书剑别湘潭金榜标名第十三昔日声华喧洛下近年诗句满江南长为邑吏情终屈纵处曹郎志未甘莫学冯唐便归去明君晚事未为惭后主见诗遂贷之唐文皇令李义府咏乌义乌咏曰日里飏朝彩琴中闻夜啼上林如许树不放一枝栖上曰与卿全树何止一枝左右羡之吴越司宾使沈韬文湖州人有游西湖诗云菰米苹花似故乡不是不归归未得好风清月一思量王悯其思乡授湖州刺史扈蒙为学士承旨年七十余侍宴苑中赋诗末句云微臣自愧头如雪也向钧天侍紫皇吕正惠公端使高丽遇风涛帆摧樯折舟人大恐公恬然读书若在斋馆改户侍平章事时首台吕文穆蒙正告老甚切上燕后苑作钓鱼诗赐公断章云欲饵金钩深未下磻溪须问钓鱼人欲以首宰属公公和进云愚臣钓直难堪用宜问濠梁结网人文穆得诗果冠台席不遇李白为翰林供奉明皇因赏花作乐欲新词遽命李龟年持金花笺宣赐白立进清平调辞三章白欣然朝鲜版唐宋分门名贤诗话第六卷激赏郭暧升平公主婿也盛会文士即席赋诗公主自帷观之李端中宴诗成有熏香荀令偏怜少傅粉何郎不解愁之句众称妙绝或为其宿构端曰愿赋一韵钱起曰请以起姓为韵遂有金埒铜山之句暖大出名马金帛为赠是会端为擅场武宗朝柳公权在内庭上尝怒一宫嫔久之既而复召顾谓公权曰朕怪此人若得学士一篇释然矣公权遽进一绝曰不分前时忤主恩已甘寂寞守长门今朝却得君王顾重入椒房拭泪痕上大悦何逊字仲言八岁能诗沈约尝谓之曰吾每读卿诗一日三复犹不能已其为名流所称如此故李义山诗曰寄言何逊休联句瘦尽东阳姓沈人梁天监中为水部圣宋祥符中知知诰余恕与杨亿语因出李义山诗集共读酷爱其一绝云珠箔轻明覆玉墀披香新殿斗腰支不须看尽鱼龙戏终遣君王怒偃师击节称叹曰古人措词寓意如此之深妙令人感慨不已也李太白初自蜀至京师贺知章闻其名首访之请所为文白出蜀道难以示之知章扬眉称叹谓白曰公非人间人岂非太白星精耶于是解金貂换酒尽醉而归又见其乌栖曲叹曰此诗可以泣鬼神矣其词曰姑苏台上乌栖时吴王宫里醉西施吴歌楚舞欢未毕西山犹衔半边日金壶丁丁漏水尽起看秋月堕江波东方渐高奈乐何或云是乌夜啼二篇未知熟是故两录之其一篇云黄云城边乌欲栖归飞哑哑枝上啼机中织锦秦川女碧纱如烟隔窗语停梭向人问故夫欲说辽西泪如雨宪宗朝北虏数寇边大臣议和亲有五利而无千金之费上曰比闻一士人能为诗而姓字稍僻为谁宰相对以冷朝阳包子虚皆非也上遂吟其诗曰山上青松陌上尘云泥岂合得相亲举世尽嫌良马瘦唯君不弃卧龙贫千金未必能移姓一诺从来许杀身莫道书生无感激寸心还是报恩人侍臣对曰此戎昱也京兆尹李銮拟以女妻之令改姓昱辞焉上悦曰朕又记得咏史一篇云汉家青史上计拙是和亲社稷任明主安危托妇人若能将玉貌便欲静胡尘地下千年骨谁为辅佐臣上笑曰魏绛之功何其懦也此人如在可与朗州武陵桃源足称其吟咏也士林荣之又苏郁有诗云关月夜悬青冢镜塞云愁薄汉宫罗君王莫信和亲策生得胡雏虏更多雄州按抚都监马称宣事云虏主好白乐天诗虏中翻尽乐天诗诵之尝有诗云乐天诗集是吾师裴虔余咸通末佐李北门淮南幕尝游江舟人误以竹篙溅湿近侍衣公为变色虔余遽请彩笺献诗一绝云满额鹅黄金缕衣翠翘浮动玉钗垂从交水溅罗裙湿知道巫山行雨归公览之极欢命讴者传之诗张祜有观猎诗四句并宫词白傅请之张三作其宫词曰故国三千里深宫二十年一声何河满子双泪落君前后杜牧舍人守秋浦与祜为诗酒友酷爱祜宫词以诗赠之曰如何故国三千里虚唱歌辞满六宫又寄张祜曰睫在眼前常不见道非身外更何求谁人得似张公子千首诗轻万户侯杨祭酒尝见江表士人项斯诗赠之诗曰度度见君诗总好及观标格过于诗平生不解藏人善到处相逢说项斯由此知名柳公权从幸未央宫苑中上驻辇谓公权曰我有一喜事边上衣久不及时今年二月给春衣讫公权称贺上曰单贺未足卿可贺我以诗宫人迫其口进公权应声曰去岁虽无战今年未得归皇恩何以报春日得春衣上悦激赏久之白乐天初举名未振以歌诗谒顾况况戏之曰长安物贵居大不易及读至原上草云野火烧不尽春风吹又生况叹曰有句如此居天下何难乎老夫前言戏之耳唐卢延逊业诗凡五举方登一第卷中有狐冲官道过犬刺店门开之句租庸张相每称之又有饿猫临鼠穴馋犬舐鱼砧成中令亦加激赏又有栗爆烧毡破猫跳触鼎翻王先生甚爱之卢谓人曰平生投谒公卿不意得猫儿狗子力也钟谟建安人事江南中主为要官显德中遣谟奉表称臣于周世宗以为耀州司马谟有诗赠州将云翩翩归尽塞垣鸿隐隐惊闻蛰户虫渭北离愁春色早江南家事战尘中还同逐客纫兰佩谁听缧囚奏土风多谢贤侯扼吾道免令搔首泣涂穷寻授卫尉卿放还国作诗以献曰三年耀武群雄伏一日回銮万国春南北通欢永无事谢恩归去老陪臣世宗览而悦之长庆中元微之刘梦得韦楚客同会乐天舍论南朝兴废各赋金陵怀古诗刘满引一杯饮已一笔而成曰王浚楼船下益州金陵王气黯然收千寻铁锁沉江底一片降幡出石头荒苑至今生茂草古城依旧枕寒流而今四海归皇化两岸萧萧芦荻秋白公览诗曰四人探骊子先获其珠所余鳞爪何用三公于是罢唱丁谓孙何齐名翰林学士王禹偁延誉之尝言二人谓与何便可白衣充修撰由此声名籍甚王尝赠之诗曰三百年来文不振直从韩柳到孙丁而今便合教修史二子文章似六经杜紫微览赵渭南早秋诗云残星几点雁横塞长笛一声人倚楼吟味水已因目之为赵倚楼赠嘏诗曰命代风骚将谁登李杜坛灞陵鲸海动翰苑鹤天寒今日访君还有意三条冰雪借予看聪悟因万里碧霄终一去不知谁是解绦人南唐烈祖昔在徐温家年尚幼常有灯诗云一点分明直万金孤光谁怕冷光侵主人若也勤挑拨敢向樽前不尽心徐铉弟锴词藻尤瞻十岁群从燕集令赋秋声诗顷刻而就略曰井梧纷堕砌塞雁远横空雨滴莓苔老风归薜荔红尽见秋声朝鲜版唐宋分门名贤诗话第七卷豪俊玄宗闻太白才名召入翰林以其才藻绝人器识兼茂欲以上位处之故未命以官尝行幸宫中顾谓高力士曰对此良辰美景岂得独以声伎为娱哉倘得逸才词人咏出之可以夸耀后世遂命召白时宁王邀白饮已醉既至拜舞颓然上谓声律非白所长命为宫中行乐五言律诗十首白顿首曰宁王赐臣酒今已醉愿陛下赐臣无畏始可尽臣会上曰可即遣二内臣掖扶之命研墨濡笔以授之又命二人张朱丝栏于其前白援笔抒思略不停缀十篇立就更无加点律度对偶靡不精绝其首篇曰柳色黄金嫩梨花白雪香玉楼巢翡翠金殿宿鸳鸯选妓随雕辇征歌出洞房宫中谁第一飞燕在昭阳文不尽录后以永王招累谪于夜郎及放还卒于宣城杜子美尝赠诗二十韵备叙其事读其诗尽得其故迹云张方平尚书器宇高爽以经济自许布衣时常有诗曰有客堂堂空两手谁人为借太阿来与君上决浮云破放出阳光万丈开张登茂才异等又登贤良方正科国朝以来再登制科者安道一人而已长安姚嗣宗诗云踏破贺兰石扫清西海尘布衣能辨此可惜作穷人韩魏公安抚关中荐试大理评事高越为书生尝游河朔有牧伯欲以女妻之越知其意因书鹞子一绝而去诗曰毛骨英灵体性奇摩空专待整毛衣虞人莫便张网罗未肯平原浅草飞张端公伯玉篇什豪迈名重一时过姑熟见李翰林太白留题十咏唉味久之于是周游泉石间见一泉清澈可鉴因询诸人对曰此名明月泉公曰太白不留题必留以待我也遂题曰至今千丈松犹伴数峰雪不见纤尘飞寒泉湛明月西方琥东州人也幼年俊敏郑獬榜成名因期集白状元曰榜中琥最年少也乞作探花郎公吏前曰琥第三甲合出铺地钱二十于今作探花郎即不复出钱矣琥曰愿出铺地钱毅夫乃从其请既又言曰某末学晚生未尝作探花郎诗愿状元先为之以为楷式毅夫信笔而成其断句云绿袍不怕露痕湿走入乱花深处来琥见诗帖然心伏欲为诗胜之终不能就而五日进诗之期迫复见毅夫曰大炬之傍萤火无所见也一见雅诗迄今不敢下笔翌日当进诗告公代作可乎毅夫笑乃代为之断句云朝来已与碧桃约留住春风不放归闻者称赏石曼卿登第有人讼科场覆考落数人曼卿在其数时方期集于兴国寺符至追所赐敕牒袍靴余人皆泣而起曼卿独解袍靴还使人露体戴幞头笑语终席而去次日被黜者例受三班借职曼卿诗曰无才请作三班借请俸争如录事参从此免称乡贡进且须走马东西南白乐天一举及第诗曰慈恩塔下题名处十七人中最少年时年二十七卢肇袁州宜春人与同郡黄颇齐名颇富于肇幼贫与颇同赋赴举同日首涂郡守独饯颇于邮亭明年肇状元及第归刺史已下接之大惭会延肇看竞渡肇即席赋诗曰向道是龙刚不信果然衔得锦标归大和二年崔郾侍郎东都放榜西都过堂杜紫微第五人及第诗曰东都放榜未花开三十三人走马回秦地少年多酿酒却将春色入关来短李镇扬州请章孝标赋春雪命题于台盘上孝标索笔一挥云六出花飞处处飘黏窗拂砌上寒条朱门到晓难盈尺尽是三军喜气销宝历中杨嗣复相公具庆下继放两榜时先仆射自东洛入觐嗣复率生徒迎于潼关既而大宴于新昌里第仆射与所执坐于正寝公与诸生坐于两序时元白俱在皆即席赋诗惟刑部杨汝士诗后就元白览之失色诗曰隔座应须赐御屏尽将仙翰入高冥文章旧价留鸾掖桃李新阴在鲤庭再岁生徒陈贺宴一时良史尽传馨当时疏傅虽云盛讵有兹贤醉醁醽汝士是日大醉谓诸子曰我今日压倒元白何扶太和九年及第明年再捷三篇因以一绝寄旧同年曰金榜题名墨尚新今年依旧去年春花间每被红妆问何事重来只一人杜牧之为御史分司洛阳时李司徒罢镇闲居声伎为当时第一一日开筵朝士臻赴以杜尝持宪不敢邀致杜讽坐客达意愿与斯会李驰书杜闻命遽来时会中女奴百余皆绝色殊艺杜独坐南行瞪目注视满引三卮问李曰闻有紫云者孰是李指示之杜凝睇良久曰名不虚得宜以见惠李俯首而笑诸妓亦皆回首破颜杜又自引三爵朗吟而起曰华堂今日绮筵开谁唤分司御史来忽发狂吟惊满座三行红粉一时回意气闲逸旁若无人牧之登科后三年饮酒狎游为诗曰落魄江湖载酒行楚腰纤细掌中轻三年一觉扬州梦赢得青楼薄幸名又吟曰觥船一棹百分空十载青春不负公今日鬓丝禅榻畔茶烟轻飏落花风李澣及第于和凝相榜下后与同任学士会凝作相澣为承旨适当批诏次日于玉堂开凝旧阁悉取图书器玩留一诗于榻乃归诗云座主登庸归凤阙门生批诏立鳌头玉堂旧阁多珍玩可作西斋润笔酬人笑其疏纵韩熙载事江南三主世谓之神仙中人然简介不屈举朝未尝拜一人严续仆射以韩有才名因请撰父神道碑曰称誉取信于人珍货外仍辍一歌鬟为润笔韩受姬及文成但叙谱系品秩及薨葬哀赠之典而已续慊之封还意其改窜韩亟以歌姝并珍赎还之临登车止写一绝于泥金双带云风柳摇摇无定枝阳台云雨梦中归他年蓬岛音尘断留取樽前旧舞衣轻狂裴思谦状元及第作红笺名纸十数谒平康里因宿于里中诘旦赋诗曰银缸斜背解鸣珰小语偷声唤玉郎从此不知兰麝气夜来新惹桂枝香郑合敬及第后宿平康里诗曰春来无处不闲行楚闰相看似有情好是五更残酒醒时时闻唤状元声杨汝士尚书镇东川其子及第汝士开宴相贺营妓咸集汝士命人与红绫一匹诗曰郎君得意正青春蜀国将军又不贫一曲高歌绫一匹两头娘子拜夫人朱勰为县令迹甚疏狂李嗣主尝诵勰诗一联云好是晚来香雨里担簦亲送绮罗人潘阆字逍遥咸平间有诗名与钱易许洞为友狂放不羁尝为诗云散拽禅师来踘蹴醉拖游女上秋千其自序之实也诗有语病时忌当避之刘子仪尝赠人诗云惠和官尚小师达禄须干全用故事取孟子所谓柳下惠圣之和不羞小官仲尼曰师也达而子张学干禄或有写此二句减去官师两字示人曰是番僧也其名达禄须干见者大笑此偶自谐合无若轻薄子何非笔力过也方干桐庐人幼有清才为徐凝所器重尝有诗云押得新诗草里论反语云村里老所以诮凝江南江为酷于诗句初李主南幸至落星渚遂游白鹿园见壁题一联云吟登萧寺旃檀阁醉倚王家玳瑁筵因顾左右曰吟此诗者大是贵族为闻之遂因傲纵章孝标及第后寄淮南李绅相曰及第全胜十改官金汤镀了出长安马头渐入扬州路为报时人洗眼看李即答一绝箴之假金方用真金镀若是真金不镀金十载长安得一第何须空腹用高心张祜客淮南幕中赴宴时杜紫微为支使南座有属意处索骰子赌酒牧之微吟曰骰子巡巡裹手拈无因得见玉纤纤祜应声曰但知报道金钗落仿佛还应露指尖朝鲜版唐宋分门名贤诗话第八卷迁谪开元末宰相李适之疏直时誉所归李林甫恶之排诬罢免朝客辈虽知其无罪谒问甚希适之作诗曰避贤初罢相乐圣且衔杯为问门前客今朝几个来林甫俞怒竟不免刘禹锡自屯田员外郎左迁朗州司马凡十年始召还方春赠看花者诗曰紫陌红尘拂面来无人不道看花回玄都观里桃千树尽是刘郎去后栽其诗不日传于都下好事者白于执政诬其怨愤他日见时宰与坐慰问久之既而曰近者新诗未免为累不数日出连州刺史其自叙云贞元二十一年春余为屯田员外郎时玄都观未有花是岁牧连州至荆南又贬朗州司马居十年召至京师人言有道士手植仙桃满观盛开遂有前篇以识一时之事既复出牧于今十四年始为主客郎中重游是观荡然无复一树唯兔葵燕麦动摇春风因再题二十八字以俟后游时大和二年三月也诗曰百亩庭中半是苔桃花净尽菜花开种桃道士今何在前度刘郎今独来鼎州甘泉寺介官道之侧泉甚佳便于漱酌行客无不留者寇莱公南迁题于寺之东楹曰平仲经此回望北阙黯然而行未几丁晋公又过此题于西楹曰谓之酌泉礼佛而去后范讽补之安抚湖北留题于寺曰平仲酌泉方北望谓之礼佛向南行烟岚翠锁门前路转使高人厌宠荣赞皇公再贬朱崖道中有有十年紫殿掌洪钧出入二朝一品身文帝宠深陪雉尾武皇恩重宴龙津黑山永破和亲虏乌岭全坑跋扈臣自是功高临尽处祸来名灭不由人又登朱崖郡城独上高楼望帝京乌飞犹是半年程青山似欲留人住百匝千遭绕郡城王元之禹偁因撰太祖玉册徽号语涉轻诬黜黄州时苏易简榜下放孙何等进士三百五十三人奏曰禹偁禁林宿儒累为迁客漂泊可念臣欲令榜下诸生罢期集缀马送于郊奏可送过四短亭诸生拜别于官桥元之口占一绝付状元为我深谢苏易简不暇取笔砚其诗云缀行相送我何荣老鹤乘轩愧谷莺三入承明不知举看人门下放诸生时诸友观望不敢私近惟窦元实执其手哭于阁门曰天乎得非命欤公后以诗谢略曰惟有南宫窦员外为余垂泪阁门前元宗即位注意藩邸僚旧相国冯延巳自元帅府掌书记至中书侍郎遂登相位时论以其非才冒宠御史中丞江文蔚因其弟延鲁福州之败请从退削上御笔批曰云云后延巳出镇抚州秩满还朝因赴内宴进诗曰青楼阿监应相笑书记登坛又却回李德裕太尉颇为闲素开路及南迁或有诗曰八百孤寒齐下泪一时南望李崖州韩渥天复初车驾出幸凤翔渥以扈从功返正初上面许渥为相渥奏云陛下运契中兴当复用重德镇风俗因荐右仆射赵崇时梁祖在京驰入请见具言崇长短上曰赵崇是渥荐渥时在侧梁祖叱之三奏曰臣不敢与大臣争上曰遽出寻谪官闽中渥有诗曰手风慵展八行书眼暗休看九局图窗里日光飞野马案前筠管长蒲卢谋身拙为安蛇足报国危曾捋虎须满世可能无默识未知谁拟试秦竽韩煕载责授滁州司马会恩赴阙寓居僧寺给事中常梦锡赠诗曰三十年前在此朝亲观吾子上丹霄三春省壁莺迁榜一字天津马过桥别后郄诜伤桂老乱来王粲逐萍飘如今建业无知己古寺闲僧伴寂寥王元之谪黄州有诗云又为太守黄州去依旧郎官白发生论诗者尚其质直王之先谪滁州谢上表云诸县丰登若无公事一家饱暖全荷君恩元之有画像在滁欧阳文忠谪官至滁谒画像取表中语为诗曰诸县丰登少公事全家饱暖荷君恩徐铉左宦海州蒯亮为录事参军多与往还未几蒯受代徐赠之诗云昔时闻有蒯先生二十年来道不行抵掌曾谈天下事折腰犹忤俗人情老还上国风光薄贫里归装结束轻迁客临流重惆怅晚风黄叶满孤城又谪居舒州赠彭进士芮云贾生去国已三年短褐闲吟浣水边终日野云生砌下有时京信到门前无人与和投湘赋愧子来浮访戴船满袖新诗好归去莫随骚客醉林泉闲适方干处士号缺唇先生有司以其缺唇不可与科名干遂隐镜湖西岛闲居诗曰寒山压镜心此处是家林梁燕欺春醉岩猿学夜吟云连平地起月向白波沉犹自闻钟鼓栖身何在深又曰世人如不容吾自纵天慵落叶随风扫秋粳任水舂花朝连郭雾雪夜隔湖钟身在能无事头宜白此峰又述怀云至业不得力到今犹苦吟吟成五个字用破一生心户部侍郎王仁裕累知贡举年已高数子皆早亡诸孙幼每诸生至必延入中堂公与夫人偶坐受诸生拜一如儿孙礼然后备酒肴诸生侍坐或分题联句未尝不尽欢忽一日生徒毕集出一诗版悬于客次曰二百一十四门生春风初长羽毛成掷金换得天边桂凿壁偷将榜上名何幸不才逢圣世偶将疏网罩群英衰翁渐老儿孙小异日知谁略有情王公终于太子少保七十后精力犹不衰每天气和暖必乘小驷门生有在京者多侍行遇有园亭竹树之处必燕赏终日欢醉而归暮春与门生五六人登繁台饮酒题诗抵夜方散有诗云柳阴如雾絮成堆又引门生上吹台淑景即随风雨去芳樽宜命管弦嗺谩夸列鼎鸣钟贵宁免朝乌夜兔催烂醉也须诗一首不能空放马头回其天才纵逸风韵闲适皆此类也陈尧佐康定元年以太子太师致仕退居郑圃尤好诗什张士逊判西京以姚黄魏紫并酒馈之尧佐以诗答曰有花无酒头慵举有酒无花眼懒开正向西园念萧索洛阳花酒一时来公凡为绝句尤极意思类皆如此宋郊尝曰白公有量大嫌甜酒才高笑小诗其献臣之谓乎张齐贤以司空致仕归洛康宁福寿得晋公午桥庄凿渠周堂花竹映带日与故旧乘小车携觞游钓榜于门曰老夫已毁裂冠冕或公绂垂访不敢迎见尝以诗戏故人云午桥今得晋公庐水竹烟花兴有余师亮白头心已足四登两府九尚书公慕唐李大亮为人故字焉文潞公居伊洛日年七十八同时中散大夫程朐朝议大夫司马旦司封郎中致仕席汝言皆七十八尝为同甲会各赋诗潞公诗曰四人三百十二岁况是同生丙午年招得梁园为赋客合成商岭采芝仙清谈亹亹风生席素发飘飘雪满肩此会从来诚未有洛中应作画图传退傅张邓公士逊晚春乘安舆出南熏门缭绕都城游金明池抵暮指宜秋而入阍吏捧牌请官位退傅书一绝于牌上闲游灵沼送春回阍吏何须苦见猜八十老翁无品秩昔曾三到凤池来白乐天以正卿致仕时裴晋公夜宴诸致仕官乐天独有诗曰九烛台前十二姝主人留醉任欢娱飘飘舞袖双飞蝶宛转歌喉一索珠坐久欲醒还酩酊夜深临去更踟蹰南山宾客东山妓此会人间曾有无陈文惠年六十余才为知制诰其后至宰相致仕时年八十有诗云青云歧路游将遍白发光阴得最多园圃作亭榭号佚老自后士大夫归老者往往名亭多以佚老云有一武士忘其名志乐闲放而家甚贫忽吟一诗曰人生本无累何必买山钱遂投檄去至今尚康宁吕文靖诗曰贺家池上天花寺一一轩窗向水开不用闭门防俗客爱闲能有几人来世多传之朝鲜版唐宋分门名贤诗话第九卷登览明皇幸蜀回次剑门左右岩壁峭绝谓侍臣曰剑门天险自古及今败亡相继岂非在德不在险耶因驻跸题诗曰剑阁横云峻銮舆出狩回翠屏千仞合丹障五丁开灌木萦旗转仙云拂马来乘时方在德嗟尔勒铭材至德二年普安郡太守贾深勒诗于石壁至今存焉宋之问贬黜放还至江南游灵隐寺夜月极明长廊行吟曰鹫岭郁岧峣龙宫锁寂寥下联搜奇久之有老僧烛灯坐禅床问曰少年夜深不寐而吟讽甚苦何耶之问曰弟子欲留题此寺而兴思不属僧曰试吟上联之问诵之曰何不道楼观沧海日门对浙江潮之问愕然遂续终篇曰桂子月中落天香云外飘扪萝登塔远刳木取泉遥霜薄花更发冰轻叶未凋待入天台路看余渡石桥其联乃一篇警策迟明访之已不见寺僧曰此骆宾王也赵少师初为进士客涟水军郡守召置门下数年少师以馆职知涟水军后守因名所居为豹隐堂曼卿有诗云熊非清渭逢何暮龙卧南阳去不还年少客游今郡守蔚然疑在立谈间于时士大夫留诗甚多莫有俱者慈恩塔有唐人卢宗回一诗颇佳唐人诸集中不载诗云东来晓日上翔鸾西转苍龙拂露盘渭水冷光摇藻井玉峰晴色堕阑干九重宫阙参差见百二山河表里观暂辍去蓬悲不定一凭金界望长安河中府鹳鹊楼三层前瞻中条下瞰大河唐人留诗极多唯李益王之涣畅诸三篇能状其景李益曰鹳鹊楼高百尺墙汀州云树共茫茫汉家箫鼓沉流水魏国山河半夕阳事去千年犹恨短愁来一日即知长风烟并在思归处满目非春亦自伤王之涣白日依山尽黄河入海流欲穷千里目更上一层楼畅诸迥临飞鸟上高出世尘间天势围平野河流入断山长安慈恩寺塔自开元目大和名士留题甚众迨文宗朝元白刘唱和千百首传于京师所止寺观台阁林亭向之诗板潜撤去不可胜数一日元白传香于慈恩塔下忽睹章八元留题命拂去尘埃吟讽久之乐天曰不谓严维出此弟子其诗曰十层突兀在虚空四十门开面面风却怪鸟飞平地上自惊人语半天中回梯暗踏如穿洞绝顶初攀似出笼落日凤城佳气合满城春树雨蒙蒙江州琵琶亭前临大江左枕盆城地尤胜绝过客多留题唯夏郑公梅公仪最佳夏云年光过眼如车毂职事羁人似马衔若遇琵琶应大笑何须涕泪满青衫梅云陶令归来为逸赋乐天谪宦起悲歌有弦应被无弦笑何况临弦泣最多又叶氏女诗云乐天当日最多情泪滴青衫酒重倾明月满舡无处问不闻商妇琵琶声人为刻石柱云徐骑省铉晚年于诗愈工游木兰亭云兰桡破浪城阴直玉勒穿花苑树深病中云向空咄咄频书字与世滔滔莫问津谪居云野日苍茫悲鵩舍水风阴湿弊貂裘李集贤建中恬退在缙绅有逍遥风为诗清淡闲暇如其人望湖楼诗曰小艇闲撑处湘天景亦微春波无限绿白鸟自由飞落日孤鸿远轻烟古寺稀时携一樽酒恋到晚凉归又西湖诗涨烟春气重贮月夜痕深皆此类也僧文莹顷游郢中二邑僧壁尚有郑公文宝诗亲墨在焉新亭诗云每到新亭即厌归野香红雨长松围四檐山色锁烦暑一扃棋声下翠微水井角巾簪涧月锦文泉石甃苔矶近来学得笼中鹤回避流莺笑不飞又寒食访僧客舍愁经百五春雨余溪寺绿无尘金花何处送秋鼓粉颊谁家斗草人水上碧桃流片段梁间归燕语逡巡高僧不饮客携酒来劝先朝放逐臣隐逸楚郎中赴官湘东泊舟金陵子弟辈游茅山忘归求寓宿所远望隐隐有火光至则一小庵少选一僧至年八九十而行步轻疾见诸子惊曰子何至此指诸子此去二三里有寺可宿及抵寺已暮夜以茶果聚话言及庵僧众僧惊曰固知有此僧三十年寻究未尝见之凌晨同往访之至其庵已无人但于大松上书一绝曰数株松树食不尽一沼芰荷衣有余刚被傍人相问当老僧今日又迁居魏野处士有诗名隐于华山草堂真皇屡召之不起再遣使野闻之遂留一联于壁间遁去云洗砚鱼吞墨烹茶鹤避烟使还以壁间诗对上曰野不来矣遂不复召陈陶剑浦人居南昌之西山少与水曹任畹郎中相善寄畹诗云好向明时荐遗逸莫教千古吊灵均后主即位知其运祚衰替遂绝缙绅之望以修养为事故诗曰干坤见了文章懒龙虎成来印绶疏又云蟠溪老叟无人用闲列真梨讲六韬又近来世上无徐庶谁向桑麻识卧龙伪蜀辛酉岁有隐迹于淘沙者不知所从来戴破帽携铁把竹畚多于寺观阒处坐卧有进士文谷遇之于圣兴寺以礼接之忽诵谷新吟数篇又咏其自作数篇其一曰九重城里人中贵五等诸侯阃外尊争似布衣云水客不将名字挂干坤唐末蜀川味江山人唐求放旷疏逸方外之士也于吟咏有所得则将稿捻为丸内之大瓢中后卧病投瓢江中曰斯文苟不沉没得之者方知吾苦心耳瓢至新渠江有识者曰唐山人诗瓢也接得之十才二三其题郑处士隐居云不信最清旷及来愁已空数点石泉雨一溪霜叶风业在有山处道成无事中酌尽一樽酒老夫颜亦红赠行如上人不知名利苦念佛老岷峨补衲云千片香焚篆一窠恋山人事少怜客道心多日日斋钟罢高悬滤水罗题青城范贤观数里缘山不厌难为寻真诀问黄冠苔铺翠点仙桥滑松织香梢古道寒昼傍绿畦薅嫩玉夜开红灶捻新丹孤钟已断泉声在风动瑶花月满坛张忠定少时谒陈图南遂欲隐居华山图南曰他人即不可如公者吾当分半以相奉然公方有官职未可议此其势如失火家待君救之岂宜不赴也乃赠诗曰自吴入蜀是寻常歌舞筵终救火忙乞得金陵养闲散也须多谢鬓边苍朝鲜版唐宋分门名贤诗话第十卷咏古章碣常题焚书坑云竹帛烟销帝业虚昔年曾是祖龙居坑灰未冷江东乱刘项从来不读书人以为绝唱舒州祖山因芟薙萝蔓于壁间得诗刻乃杜牧之金陵怀古曰玉树歌翻王气终景阳钟动曙楼空梧楸远近千官树禾黍高低六代宫石燕拂云睛亦雨江豚吹浪夜还风英雄一去豪华尽惟有江山似洛中宋范文正谪睦州过严陵祠会吴俗岁祀里巫迎神止歌满江红词公曰彧不善歌吟一绝送神曰汉包六合网英豪一个冥鸿惜羽毛世祖功臣三十六云台争似钓台高唐杜工部失意游蜀往来耒阳依聂使一日过江上洲中饮既醉宿酒家是夕江水泛涨为水漂溺不知尸之所在后明皇还南内诏天下求之聂使乃积土于江上奏以子美为白酒牛炙胀杀后人过其祠心为之感叹知其非酒炙而死也僧圆绍地耒阳有诗曰贤人失意古来有牛炙因伤是也无高颗宰耒阳有诗曰诗名天宝大骨葬耒阳空又唐贤诗曰一夜耒江雨百年工部坟秭归县繁知一闻白乐天将过巫山先于神女祠粉壁大书曰苏州刺史今才子行到巫山必有诗为报高唐神女道安排云雨待清词白公睹诗邀知一曰刘梦得理白帝三年欲留一诗于此怯而不为罢郡经过悉去千余诗只留四篇而已盖古今绝唱也沈佺期曰巫山高不极合沓奇状新暗谷凝风雨幽崖若鬼神月明三峡晓潮落九江春为问阳台客应知入梦人王无竞曰神女向高唐巫山下夕阳徘徊作行雨婉娈逐荆王电影江前落雷声峡外长霁云无处所台馆晓苍苍李端曰巫山十二峰皆在碧虚中回合云藏日霏微雨带风猿声寒度水树色暮连空愁向高唐去千秋见楚宫皇甫冉曰巫峡见巴东迢迢出半空云藏神女馆雨到楚王宫朝暮泉声落寒暄树色同清猿不可听偏在九秋中祥符天禧中杨大年钱文僖晏元献刘子仪以文章立朝为诗皆宗李义山号西昆体后进效之多窃取义山语句尝赐百官宴优人有为义山者衣服败裂告人曰为诸馆职挦扯至此闻者大笑大年汉武诗云力通青海求龙种死讳文成食马肝待诏先生齿编贝忍令乞米向长安义山不能过也翠微寺在骊山绝顶旧离宫也后寺亦废有游者题云翠微寺本翠微宫楼阁亭台数十重天子不来僧又去樵夫时倒一株松太宗尝避暑于此姑苏台在吴县西南三十里阖闾十年筑五年乃成高三百丈广八十四丈陈羽题姑苏诗曰忆昔吴王争霸日歌谣满地上苏台三千宫女看花处人尽台崩花自开郭西二里有夫差庙拆姑苏台木构成唐陈羽题诗曰姑苏台上千年木刻作夫差庙里神冠盖寂寥尘满座不知箫鼓乐何人青州隆兴寺中殿前庑下西边有水台台上以架悬一小鼓相传乃孟尝君故宅鼓乃集客会食之用余考究盖非是而鼓南壁上有诗一绝云千载遗踪号鼓楼不知谁是雍门周区区此饭徒为尔唯有鸡鸣粗可酬不题姓名亦不知何人作也张俞成都人也蜀中但以贤良称之有诗文四卷行于世其题武侯庙云高光如有嗣吴魏岂胜诛又题御爱山云可胜亡国恨犹有爱山心又题洞庭湖云万顷碧波看不尽一拳孤岫望中明此皆佳句也感兴文宗大和九年诛王涯郑注后仇士良专权上颇恶之或登临游幸往往独语左右莫敢进问因题曰辇路生秋草上林花满枝凭高何限意无复侍臣知韦庄咏南国诗南朝三十六英雄各逐兴亡尽此中有国有家皆是梦为龙为虎亦成空残花旧宅悲江令落日青山吊谢公止竟霸图何物在石麟埋没臣秋风种放少时有潇湘感事诗曰离离江草与江花往事洲边叹复嗟汉傅有才终去国楚臣无罪亦沈沙凄凉野浦寒飞雁牢落汀祠晚聚鸦无限清忠沉浪底滔滔千顷属渔家真皇西祀回洛阳欲召之执政沮格卒不召是年遂亡祥符八年唐元和十三年士人下第多为诗以刺主文独章孝标作归燕诗留献庾侍郎承宣曰旧垒危巢泥已落今年故向社前归连云楼阁无栖处更傍谁家门户飞又欧阳澥亦作燕诗以献主司郑愚侍郎云翩翩双燕画堂开送古迎今几万回长向春秋社前后为谁归去为谁来天宝中玄宗乘月登勤政楼命梨园弟子歌数阕有歌李峤诗云富贵荣华能几时山川满目泪沾衣不见只今汾水上唯有年年秋雁飞时上春秋已高问何人诗对曰李峤因凄然泪下不终曲而起曰李峤真才子也唐曲江开元天宝中旁有殿宇安史之乱尽圮废文宗因览杜甫诗云江头宫殿锁千门细草新蒲为谁绿遂建紫云楼落霞亭岁时赐宴卢氏子垂衣中不中第步出都门其日寒甚投逆旅主人俄有一人续至附火吟曰学织缭绫功未多乱临机杼错抛梭莫教宫锦行家见把此文章笑杀他卢忆前诗乃白尚书者因诘其姓字曰姓李氏世业织绫锦离乱前属东宫锦坊见以薄艺投本行皆云而今花样与前不同不谓伎俩儿以文采求售不重于世如此元稹题黄明府诗序云昔年曾于解县饮酒余为觥录事有客后至数犯酒令并飞十数觥逃席而去醒后问其人前虞乡黄丞也尔后绝不复知元和四年三月奉使东川十六日至褒城望驿有黄明府见迎问其前衔即曩日逃席者也因问坐隅则褒姒所逃之城在其左诸葛所征之地在其右感今怀古作赠黄明府诗曰昔年曾痛饮黄令困飞觥席上当时走马前今日迎依稀迷姓字积渐识平生故友身皆远他时眼暂明便邀连榻坐兼共摘舡行酒思临风乱霜棱拂地平不看深浅酌贪怆古今情迤逦七盘路玻陀数丈城花迎褒姒笑栈想武侯征一种埋幽石空闲千古名唐张燕公说寄姚司马云共君春种瓜本期清夏暑瓜成人已去失望将何语魏瓘侍郎知广州子城一角忽颓得一古砖有四大字云委于鬼工是魏字公感其事大筑新之罢而召还仲简待制代之未几侬贼寇广州外城一击而圮独子城坚完民赖以生者众贼退朝廷以公有前知之备加谏议再知广州二年公以筑城之效自论久不报有感怀诗曰羸羸白发一衰翁踪迹年来类短蓬万里远归双阙下一身闲在众人中螭头赐对恩虽厚雉堞论功事已空淮上有山归未得独挥清涕洒春风又有五羊书事云谁云岭外无霜雪何事秋来亦满头文潞公采诗进呈加龙阁尹京南唐元宗割江之后金陵对岸即是敌境因迁都豫章每北望忽忽不乐有诗云灵槎思浩荡老鹤忆崆峒又庐山驻跸百花亭刊石诗云苍苔迷古道红叶乱朝霞并为佳句初原州自唐以来陷于党项徙治平凉继迁之叛李继隆继和议城古原州以保障内属藩部并力御贼是为镇戎军以隆和知军事几七八年内侍张继能为钤辖题诗于厅壁曰夜闻碛外铃声苦晓听城头角调哀不是感恩心似铁谁人肯向此间来张巡守睢阳尝赋诗曰接战春来苦孤城日渐危合围侔月晕分守效鱼丽屡厌黄尘起时将白羽挥裹疮犹出阵饮血更登陴忠信应难敌坚贞自不移无人报天子心计欲何施又夜闻笛岧峣试一临虏骑俯城阴不辨风尘色安知天地心营开星月近战苦阵云深旦夕更楼上遥闻横笛吟第十一二十卷目录第十一卷题咏第十二卷离别幽怨第十三卷伤悼图画第十四卷谶兆第十五卷诗卜纪梦第十六卷神仙道释第十七卷伶伦鬼魅正讹第十八卷笺释第十九卷杂记第二十卷乐府四六跋右唐宋诗话一部仆尝得之汗漫间以资穷愁之览然其简篇脱逸文句舛讹乃嘱友人之朝京师者求购之而终未得之也于是盛征于文章诸老亦访于砚席相往还者余会而考正之异仅十之一二辛亥秋偶谒成侯士元侯以仆为有家世文气之分从容闲宴谈及诗话仆收之如右侯曰向也余按岭南时会以此编刊行而以多阙文卒不果焉尔后勤求考校已得十之四五今以子之所藏可合于余庶乎篇完字备可为成书矣仆喜而归其藏成侯余之南来月余侯以手书付至曰此编粗完君可入梓以与好事者共之仆受而阅之侯之所得者二十有六纸而余之所得者半之皆誊写而附其次第其未得者五卷之第五第六简而六卷同之十二卷之第七简而二十卷同之十六卷即如第五第六卷之简数而脱其篇首焉共凡八纸乃作乌丝栏书其卷第姑入其次以俟博雅者若其残文误字皆成侯之所手正也于是告诸吾广原相国乃使吴生抄写净本嘱尚州姜牧使用烋绣梓是岁腊月有日月城仲钧识