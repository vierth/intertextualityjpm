代种子嶋久时公隅州之南有一嶋去州一十八里名曰种子我祖世世居焉古来相传嶋名种子者此嶋虽小其居民庶而且富譬如播种之下一种子而生生无穷是故名焉先是天文癸卯秋八月二十五日丁酉我西村小浦有一大舩不知自何国来舩客百余人其形不类其语不通见者以爲竒怪矣其中有大明儒生一人名五峯者今不详其姓字时西村主宰有织部丞者颇觧文字偶遇五峯以杖书于沙上云舩中之客不知何国人也何其形之异哉五峯以杖书于沙上云此是西南蛮种之贾胡也粗虽知君臣之义未知礼貌之在其中是故其饮也杯饮而不杯其食也手食而不箸徒知嗜欲之惬其情不知文字之通其理也所谓贾胡到一处輙止此其种也以其所有易其所无而已非可怪者矣于是织部丞又书云此去十又三里有一津名赤尾木我所由頼之宗子世世所居之地也津口有数千户户富家昌而南商北贾徃还如织今虽系舩于此不若要津之深而且不连之愈也告之于我祖父惠时与老父时尧时尧即使扁艇数十挐之至于二十七日己亥入舩于赤尾木津丁斯之时津有忠首座者日州龙源之徒也欲闻法华一乗之妙寓止津口终改禅爲法华之徒号曰住乗院殆通经书挥笔敏捷偶遇五峯以文字通言语五峯亦以爲知己之在异邦也所谓同声相应同气相求者也贾胡之长有二人一曰牟良叔舎一曰喜利志多侘孟太手携一物长二三尺其爲体也中通外直而以重爲质其中虽常通其底要密塞其傍有一穴通火之路也形象无物之可比伦也其爲用也入妙药于其中添以小团鈆先置一小白于岸畔亲手一物修其身眇其目而自其一穴放火则莫不立中矣其发也如掣电之光其鸣也如惊雷之轰闻者莫不掩其耳矣置一小白者如射者之栖鹄于俟中之比也此物一发而银山可摧铁壁可穿也姦宄之爲仇于人之国者触之则立丧其魄况于麋鹿之祸于苗稼者乎其用于世者不可胜数矣时尧见之以爲希世之珍矣始不知其何名亦不详其爲何用既而人名爲铁炮者不知明人之所名乎抑不知我一嶋者之所名乎一日时尧重译谓二人蛮种曰我非曰能之愿学焉蛮种亦重译荅曰君若欲学之我亦罄其蕴奥以告焉时尧曰蕴奥可得闻乎蛮种曰在正心与眇目而已时尧曰正心者先贤之所以教人而我之所以学之也大凢天下之理不从事于斯动静云爲自不能无差矣公之所谓正心岂复有异乎眇目者其明足以烛远如之何而眇其目乎蛮种荅曰夫物要守约守约者以慱见爲未至矣眇目者非见之不明欲守其约以致之远也君其察之时尧喜曰老子之所谓见小曰明其斯之谓欤是岁重九之节日在辛亥涓取良辰试入妙药与小团鈆于其中置一小白于百步之外放之火则其殆庶几乎时人始而惊中而恐而畏之终而翕然亦曰愿学时尧不言其价之高而难及而求蛮种之二铁炮以爲家珍矣其妙药之擣筛和合之法令小臣篠川小四郎学之时尧朝磨夕淬勤而不已已向其法之殆庶者于是百发百中无一失者矣于此之时纪州根来寺有杉坊某公者不远千里欲求我铁炮时尧感人之求之深也其心觧之曰昔者徐君好季札劔徐君虽口弗敢言季札已心知之终觧宝劔吾嶋虽褊小何敢爱一物且复我不求自得喜而不寐十袭秘之况求而不得岂复快于心欤我之所好亦人之所好也我岂敢独私于己而韫匮而蔵诸即遣津田监物丞持以赠其一于杉坊矣且使知妙药之法与放火之道也时尧把玩之余使铁匠数人熟视其形象月鍜季錬新欲制之其形制颇虽似之不知其底之所以塞之其翌年蛮种贾胡复来于我嶋熊野一浦浦名熊野者亦小庐山小天竺之比也贾胡之中幸有一人铁匠时尧以爲天之所授即使金兵卫清定者学其底所塞渐经时月知其巷而藏之于是岁余而新制数十之铁炮然后制造其台之形制与其饰之如键钥者时尧之意不在其台与其饰在乎可用之于行军之时也于是乎家臣之在遐迩者视乎而效之百发百中者亦不知几多矣其后和泉界有橘屋又三郎者商客之徒也寓止我嶋者一二年而学铁炮者殆熟矣归旋之后人皆不名而唿曰铁炮又矣然后畿内之近邦皆传而习之非翅畿内関西之得而学之而已関东亦然我尝闻之于故老曰天文壬寅癸卯之交新贡之三大舩将南游大明国于是畿内以西富家子弟进爲商客者殆乎千人擑师篙师之操舟如神者数百人舣舩于我小嶋既而待天之时觧缆齐桡望洋向若不幸而狂风掀海怒涛卷雪坤轴亦欲折吁时耶命耶一贡舩樯倾擑摧化鸟而去二贡舩渐而逹于大明国宁波府三贡舩不得乗而回我小嶋翌年再觧其缆遂南游之志饱载海货蛮珍将归我朝大洋之中黒风忽起不知东西舩遂飘荡逹于东海道伊豆州人入掠取其货商客亦失其所舩中有我仆臣松下五郎三郎者手携铁炮既发而莫不中其鹄矣州人见而竒之窥伺傚慕有多学之者矣自兹以降関东八州暨率土之滨莫不传而习之今夫此物行乎我朝也盖六十有余年矣鹤发之翁犹有明记之者矣是知向之蛮种二铁炮我时尧求之学之一发而耸动于扶桑六十州且复使铁匠知制之之道而徧于五畿七道然则铁炮之榷舆于我种子嶋也明矣昔者採一种子之生生无穷之义名我嶋者今以爲符其谶矣古曰先德有善不能昭昭于世者后世之过也因而书之庆长十一年丙午重阳节日本典籍