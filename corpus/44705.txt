朕唯昔者圣王之洽天下也尽开物成务之道极财成辅相之宜修礼乐而明教化阐至理而宣人文粤自伏羲氏始画八卦通神明之德类万物之情造书契以易结绳之治神农氏为耒耨之利以教天下黄帝尧舜氏作通其变使民不倦神而化之使民宣之垂衣裳而天下治禹叙九畴汤修人纪之数圣人继天立极皆作者之君所谓制法兴王之道非有述于人者暨乎文武相继父作子述监于二代郁郁乎文孔子生周之末有其德而无其位承乎数圣人之后而制作以备乃赞易序书修春秋集羣圣之大成语事功则有贤于作者周衰接乎战国纵横捭阖之言兴家异道而人异论王者之迹熄矣迄秦有燔禁之祸而斯道中绝汉兴六艺之教渐传而典籍之存可考繇汉而唐繇唐而宋其制作沿袭盖有足征然三代之后声明文物所可称述者无非曰汉唐宋而已洪惟我太祖高皇帝膺天受命混一舆图以神圣之资广述作之奥兴造礼乐制度文为博大悠远同乎圣帝明王之道朕嗣承鸿基勔思缵述尚惟有大混一之时必有一统之制作所以齐政治而同风俗序百王之传总历代之典世远祀緜简编繁伙恆慨其难一至于考一事之微汎览莫周求一物之实穷力莫究譬之淘金于沙探珠于海戛戞乎其不易得也乃命文学之臣纂集四库之书及购天下遗籍上自古初迄于当世旁搜博採汇聚羣分着为奥典以为气者天地之始也有气斯有声有声斯有字故用韵以统字用字以系事揭其纲而目毕张振其始而末具举包括宇宙之广大统会古今之异同巨细精粗粲然明备其余杂家之言亦皆得以附见盖网罗无遗以存考索使观者因韵以求字因字以考事自源徂流如射中鹄开卷而无所隐始于元年之秋而成于六年之冬总二万二千九百三十七卷名之曰永乐大典臣下请序其首盖尝论之未有圣人道在天地未有六经道在圣人六经作而圣人之道着所谓道者弥纶乎天地贯通乎古今统之则为一理散之则为万事支流曼衍其绪纷纭不有以统之则无以一之聚其散而汇总其条贯于以见斯道之大而无物不该也朕心潜圣道志在斯文盖尝讨论其指矣然万几浩繁实资翫览姑述其概以冠诸篇将以垂示无穷庶几或有稗于万一云尔伏以皇明之治大一统车书昭声教之隆圣人之道贯百王制作备典章之盛丕显太平之鸿业永为经世之宏规臣闻泰运肇开人文乃着卦爻始立书契遂兴故羲禹开天河洛阐图书之瑞成康致治丰镐宣雅颂之音道咸具于圣经事实关于气运恭维皇帝陛下聪明睿智仁圣武文受天命而主百邦坐明堂而朝万国九畴时叙庶绩咸熙治定功成礼明乐备爰懋昭于圣学遂大播于纶音以为尧舜之道载诸典模文武之政布在方策前圣远而微言隐诸子出而众议兴简编浩山海之繁经制异质文之尚欲观会通而行典礼必合古今而集大成勅遣使臣博採四方之籍礼招儒彦广纳中秘之储事迹务在于周详义例必令于明白于是上自古初暨于昭代考索累朝之逸典蒐罗百世之遗言名山所藏金匮所纪人间之所未覩海外之所罕闻莫不具其实而陈其辞参于万而会于一旁通广汇宏着三才该贯幽微井包宇宙允发挥于既往用启迪于方来聚众宝于府库之中珪璜有序观万物于日月之下品类咸彰于以立政而兴邦于以开物而成务巍乎冠古超今之作焕乎经天纬地之文讨论仰禀于圣谟裁定恪遵于宸断嘉名钖载睿藻荐颁云汉昭回并拜九重之赐龙光辉烛允为多士之荣仰圣教于中天开文明于万世昔石渠论事徒矜议奏之烦册府成书未悉彝章之懿惟兹大训实迈前闻臣广孝等学本庸疏才非通敏忝预编摩之任叨蒙眷遇之恩屡阅岁时仅成卷帙敢上麈于观览期俯赐于矜容经纶大经建立大本尚资稽古之功博厚配地高明配天永赞崇文之治谨缮写成永乐大典二万二千八百七十七卷凡例并目录六十卷装潢成一万一千九十五册随表上进以闻无任瞻天仰圣激切屏营之至