法华经指掌疏事义X卍XXX妙法莲华经指掌疏事义悬示勿轻闲然子曰禹吾无闲然矣註云闲罅隙也谓指其罅隙而非议之也见论语上挂一漏十语见普陀新志盖言其所取者少而所遗者多也杵臼绳箕共说象身之似涅槃经第三十二云譬如有王告一大臣多集众盲以象示之时彼众盲各以手触王唤众盲各各问言象为何类其触牙者即言象形如芦菔根其触耳者言象如箕其触头者言象如石其触鼻者言象如杵其触脚者言象如臼其触嵴者言象如牀其触腹者言象如瓮其触尾者言象如绳释曰彼经以王喻如来臣喻大涅槃经象喻佛性盲喻一切无明众生今经义可例思鹄雪贝稻孰明色乳之真X涅槃经第十四云如生盲人不识乳色便问他言乳色何似他人答言色白如贝盲人复问是乳色者如贝声耶答言不也复问贝色为何似也答言犹稻米粖盲人复问乳色柔软如稻米粖耶稻米粖者复何所似答言犹如雨雪盲人复言彼稻米粖冷如雪耶雪复何似答言犹如白鹄是生盲人虽闻如是四种譬喻终不能得识乳真色是诸外道亦复如是终不能得常乐我净今疏取之以喻诸家但有言说都无实义径庭肩吾问于连叔曰吾闻言于接舆大而无当往而不反吾惊怖其言犹河汉而无极也大有径庭不近人情焉註云径庭者言相去之远也见庄子逍遥游缄口家语云孔子观周入后稷之庙见金人焉三缄其口而铭其背曰天机不密四时何行地机不密万物何生人机不密百事何成註云缄封也柯柄有法诗云伐柯伐柯其则不远註云柯斧柄也则法也言伐柯而有斧则不过即此旧斧之柯而得其新柯之法也见豳风伐柯章如亲恃怙诗云无父何怙无母何恃註云怙者依也恃者赖也言无父无母者何所依赖见小雅蓼莪章X蚁步蠡量莲池大师云蚁山风水难易攸分意以余门修行如蚁子登于高山念佛往生似风帆扬于顺水汉东方朔传云以蠡测海荀子云言所见之浅也字典云蠡怜题切音黎瓠瓢也王道坦坦千古同规会玄记云王者贯三才主万物无为化世有道恩民坦坦者平广也既平且广千古之下孰不同规宅中宝藏涅槃经第二十七云譬如贫人家有宝藏以不见故无常无乐无我无净有善知识方便令见以得见故是人即得常乐我净尘里经卷华严经偈云如有大经卷量等大千界在于一尘内一切尘亦然有一聪慧人净眼悉明见破尘出经卷广饶益众生佛智亦如是徧在众生心妄想之所缠不觉亦不知诸佛大慈悲令其除妄想如是乃出现饶益诸菩萨见第五十一卷谁肯轻许连城赵有卞和之璧秦昭王欲以十二连城贸之赵遣相如送之视秦王独有爱璧之心而无割城之意乃诈曰璧有瑕请示之王授璧与相如相如倚柱而立怒发冲冠曰臣闻布衣之交尚不忍相欺况大国乎王若急臣臣头与璧俱碎于柱王恐碎璧使归赵后贤X诗曰卞璧无瑕耀日辉秦王虽爱不输机可怜又入相如手一阵清风满路归见史记并列国志有水尽皆朝宗夏书禹贡篇云江汉朝宗于海註云春见曰朝夏见曰宗朝宗诸侯见天子之名也江汉合流于荆去海尚远然水道巳安而无壅塞横决之患虽未至海而其势巳奔趋于海犹诸侯之朝宗于王也鱼子菴罗弥陀疏钞云鱼鳞虫也其子多而成者少菴罗果名也梵语菴罗此云难分别其果似桃似奈生熟难分其花多而结实少故经云鱼子菴罗花菩萨初发心三事因中多及其得果少六心堕落弥陀疏钞演义云舍利弗发菩萨心巳证别教六住因帝释化作婆罗门从其乞眼舍利弗与之婆罗门弃地践踏由是退失大心尘点劫来堕声闻位龙蛇混杂凡圣交参唐无着文喜禅师诣五台华严寺前暂憩遇一老翁牵牛而至问曰子欲何往无着曰欲入金刚窟不得其门翁曰且就吾家少息啜茶着即随行五十余步至其家命坐问曰近自何来着曰南方翁曰南方佛法如何住持着曰比丘少奉戒律翁曰多少众着曰或三百或五百着问此间佛法如何住持翁曰龙蛇混杂凡圣交参着曰多少众翁曰前三三后三三见X清凉新志玉振金声孟子曰孔子之谓集大成集大成也者金声而玉振之也金声也者始条理也玉振之也者终条理也註云金钟属声宣也玉磬也振收也言奏乐者于其未作先击钟以宣其始俟其既阕后鸣磬以收其终也见孟下万章篇云龙风虎周易干挂云九五飞龙在天利见大人何谓也孔子曰同声相应同气相求水流湿火就燥云从龙风从虎圣人作而万物覩体註云凡声同必此唱彼和而相应气同必此施彼受而相求又云龙是水畜云是水气故龙吟则云腾虎是威勐之兽故虎啸则风生子期云丧伯牙绝絃列子汤问篇云俞伯牙善鼓琴钟子期善听伯牙鼓琴志在高山子期曰善哉峩峩兮若泰山志在流水子期曰美哉洋洋兮若江河伯牙所念子期必知后子期死伯牙终身不鼓何也盖无知音者也因材而笃中庸云故天之生物必因其材而笃焉故栽者培之倾者覆之註云材质也笃厚也栽植也气至而滋息为培气反而游散则覆雷同礼记曲礼云毋勦说毋雷同註云毋勦袭乎成说毋X附和乎人言此恐随人是非无定见也梵音楚夏不同幼学云楚有三曰东楚南楚西楚自熊渠封子红为鄂王始名鄂渚汉曰江夏吴都此曰武昌即今湖广省是也夏者华夏也又曰中州中原周自成王营洛至平王东迁始居于此秦曰三川汉曰洛阳唐曰东都宋曰西京即今河南省是也不同者谓楚夏言音轻重唿召不同西域梵音类此盖以中天类中夏余四类三楚故云尔也此方圣教称经此方圣教即孔子之教也称经者如诗书礼易春秋称为五经修多罗乃西域圣教故亦译为经见华严悬谈甲顺乙违谓诸家判教彼此不同如甲之与乙若从此则违彼顺彼则违此也惟七十五三藏法数云小乘教七十五法摄为五类谓色心心所不相应无为是也俱舍颂曰色法十一心法一四十六种心所法一十四种不相应三种无为七十五初地即为八楞伽经第四云初地则为八第九则为七七亦复为八第二为第三第四为第五第三为第六无所有何次註云顿教不立阶级故许互为末言无所有何次X者谓一切俱遣何论次第净名默住维摩经云于是文殊师利问维摩诘我等各自说巳仁者当说何等是菩萨入不二法门时维摩诘默然无言文殊师利叹曰善哉善哉乃至无有文字语言是真入不二法门担麻弃金昔有二人入山兴业各担麻一担偶于中路见无数布帛一智者云吾弃麻担布帛一愚者云吾担来路远只是担麻前行不远又见白银智者弃布帛担银愚者依旧担麻前行又见黄金智者弃银担金愚者依旧只是担麻自负所见不肯从人者大率如是见弥陀演义华严食金刚喻华严经第五十二云譬如丈夫食少金刚终竟不消要穿其身出在于外何以故金刚不与肉身杂秽而同止故于如来所种少善根亦复如是要穿一切有为诸行烦恼身过到于无为究竟智处何以故此少善根不与有为诸行烦恼而共住故自暴自弃孟子曰自暴者不可与有言也自弃者不可与有为也言非礼义谓之自暴者吾身不能居仁由义谓之自弃者见离娄篇快见后身X观佛三昧海经第六云舍卫城中须达长者家有一老母不欲见佛佛在其前以扇自障佛令其扇如镜无所障碍四方上下总皆是佛以手覆面十指皆化为佛老母不信佛令罗云度之罗云化作转轮圣王至长者家宣扬妙法老母闻巳心生欢喜遂诣佛所出家受具获得果证波斯匿王白佛言此母宿有何罪生卑贱处复何福庆今值世尊佛言过去有佛名宝盖灯王佛灭度后像法之中有王名曰杂宝华光有子名曰快见欲求出家王即听许山中有一比丘受为弟子谤师空无智慧愿我后生不乐见也我阿阇黎智慧辩才愿生生为我知识以谬解故命终之后堕无间狱尔时和尚者今我身是阿阇黎者今罗云是快见比丘者今老母是弘传序慈照之颂颂曰南山大师最幽玄撮成枢要在经前韦䭾天将亲垂报十方诸佛许师言祥迈老人所加元道者山云峯寺如意野老祥迈者太原人也内穷三藏外覈九流曾与道士丘处机等辩论真伪于至元十八年十月二十日奉旨焚经道经皆毁由是佛日重辉曾着辩伪录五卷入藏流通详见本录序关中记汉都长安东有函谷关南有荛关武关西有散关北X萧关居四关之中故名关中见正字通记志书也僧祐律师师姓俞氏其先彭城下邳人父世居建业依定林寺法达法师祝法年满受具执操坚明受业于法颕律师精严毗尼齐文宣王请讲律听众常七八百人永明中敕试简五众宣讲十诵更伸受戒之法年衰脚疾敕乘舆入内宫为六宫受戒梁临川王南平王等并崇其戒范天监十七年示寂于建初寺春秋七十有四撰三藏记法苑记世界记释迦谱弘明集皆行于世详见高僧传十一卷操觚读传则鸿儒服膺至梵僧称赞佛祖通载云道宣律师丹徒人也一云长城人年十五岁依日严頵公受业二十岁依弘福智首律师进具复依首师学律性好禅那期修正定頵师曰戒净定明慧方有据始听未闲持犯焉识后徙居终南纻麻兰苦制行事钞师筑戒坛成俄有梵僧礼坛赞曰自佛灭后像法住世兴发毗尼惟师一人也觚竹简也陆士衡文赋曰或操觚以率尔今称善作文者谓之染翰操觚述而不作子曰述而不作信而好古窃比于我老彭註云述传旧而巳作则创始也故作非圣人不能而述则贤者可及窃比尊之之辞我亲之之辞老彭商贤大夫也此盖圣人之谦辞耳见论语上X蛮夷猾夏帝曰臯陶蛮夷猾夏宼贼姦宄汝作士五形有服註云猾乱夏明而大也曾氏曰中国文明之地故曰华夏四时之夏亦取此义劫人曰宼杀人曰贼在外曰姦在内曰宄士理也服服其罪也见书经舜典震乃东方之卦周易系辞云太极生两仪两仪生四象四象生八卦一曰干西北二曰坎正北三曰艮东北四曰震正东五曰巽东南六曰离正南七曰坤西南八曰充正西载亦年也尔雅云夏曰岁商曰祀周曰年唐虞曰载盖载取物终更始之义岁以星一岁而周祀以祭一岁而徧年以禾一岁而熟四者名异而实同也东方属青东方其行木其色青其常仁其味酸其藏肝四德曰元于时为春发窍于眼又黄帝素问云五藏应四时各有收受乎岐伯曰有东方色青入通于肝开窍于眼其味酸其音角邵平种瓜邵平秦东陵侯也秦灭平为布衣种瓜于长安城东故世谓之东陵瓜一云青门瓜后贤咏诗曰汉王提剑灭孤秦亡国诸侯尽是臣惟有东陵能守节甘作青门种瓜人见汉史并故事书禹贡雍州之域X禹贡夏书篇名雍州九州之一书云黑水西河惟雍州註云雍州之域西据黑水东距西河谓之西河者主冀都而言也九州谓冀州兖州青州徐州扬州荆州豫州梁州雍州是也五胡乱华前赵刘渊都平阳后赵石勒都襄阳前秦符坚后秦姚苌皆都长安前燕慕容㒞据邺见鑑书及东西晋梓里诗曰惟桑与梓必恭敬止註云梓桑二木名古者五亩之宅树之墙下以遗子孙给蚕食具器用子孙守之必应恭敬见小雅小弁章今称梓里者意指大师生处以是父母植桑梓之地也度人不减掬多四祖优波掬多尊者咤利国人也在世化导证果最多每度一人以一筹置于石室其室纵十八肘广十二肘充满其间见传灯录焦芽败种跛鳖瘸驴维摩经迦叶自责云我等何为永绝其根于此大乘巳如败种释云败种者巳坏之种不能发生二乘灰身泯智不能发生大乘善根亦复如是楞严经云何谓圣智三相谓无所有相一切诸佛自愿处相自觉圣智究竟之相修行得此巳能舍跛驴心智慧相释云跛谓足不能行即瘸义也言二乘智慧但行于空不能空有双行故以为喻焦芽跛鳖未见出载或是X讲演者配对之词再俟参考未可以言貌观也子曰论笃是与君子者乎色庄者乎註云言但以其言论笃实而与之则未知其为君子者乎为色庄者乎言不可以言貌取人也见论语下扣关击节扣关紧要处难过而能过击节阻隔处不通而能通谓扣其机关击其节要见宝训音义蛇足史记陈轸见楚使昭阳曰人有遗舍人一巵酒舍人相谓曰请画地为蛇先成者为饮一人先成举酒而起曰吾能为之足及为足其一人夺酒而饮曰蛇无足今为足非蛇也𦢊腮龙门龙门山在河东郡之西界其山高五千仞而有三级其水流注于下赤色鲤鱼每于春暄之际会此山下逆水而上若有分者登过龙门自有天火烧尾脱鳞驱雷驾电兴云致雨得化为龙若登不过者自有红朱点额不得再登𦢊腮于龙门之下见会玄记文轨中庸云今天下车同轨书同文行同伦张居正註云子思意谓当今天下虽非文武之时然其法制典章世世遵守无敢有异同者试以三事言之如车造非一人而其辙迹之广狭无不一如字写非一人而其X点画形象无不一如礼行非一人而其亲疎贵贱次序无不一也而况生今之世岂可得而违背哉服膺不忘子曰回之为人也择乎中庸得一善则拳拳服膺而弗失之矣註云回孔子弟子姓颜字子渊拳拳奉持之貌服犹着也膺胷也奉持而着之心胷之间言能守也见中庸抱石沉渊之流汤将伐桀因卞随而谋卞随曰非吾事也汤曰孰可曰吾不知也又因瞀光而谋瞀光曰非吾事也汤曰孰可曰吾不知也汤曰伊尹何如曰强力忍垢吾不知其他也汤遂伊尹谋伐桀克之以让卞随卞随不受自投稠水而死又让瞀光光亦不受乃负石自沉于庐水见庄子让王篇怖头失性之人楞严经第四卷佛告富楼那汝虽除疑余惑未尽吾以世间现前诸事今复问汝汝岂不闻室罗筏城演若达多忽于晨朝以镜照面爱镜中头眉目可见瞋责已头不见面目以为魑魅无状狂走于意云何此人何因无状狂走富楼那言是人心狂更无他故释云以为魑魅等自怖无头也是人心狂者迷失本性也古经书亦然自古经书以轴为卷笔谈云印板书籍唐初尚未有X盖为之自冯道始耳魏周焚毁元魏世祖初即位时遵太祖之业每引高德沙门与共谈论司徒崔浩尤不信佛旁访国事每以为怀言佛法虗诞为俗费害黄老仙道可以存心后因盖吾反于杏城帝乃西伐时浩从焉至长安从官入僧室见有弓矢出以奏闻帝怒曰此非沙门所用当与盖吾通谋规害人耳命有司案诛一寺下诏曰自王公以下有私养沙门者诛灭一门时恭宗为太子每上表陈谏帝皆不许浩又重谮帝信其言复下诏曰一切荡除所有图像胡经皆击碎焚毁沙门无论少长悉坑之周高祖安忍嫌郄信任谶纬偏以为心自古相传黑者得也谓有黑相当得天下所以衣物旗帜并变为黑祖初重佛法下礼沙门有道士张宾谲诈罔上私达其党以黑释为国忌黄老为国祥帝纳其言信道轻佛时有僧卫元嵩与宾唇齿相扇惑动帝情后召德僧名儒高道三番集议是非更广莫简帝心乃经五载至建德三年勅僧人道士并令还俗三宝福财散给臣下寺观塔庙赐给王公则经亦因之废毁二事详见广弘明集济济多士诗曰王国克生维周之贞济济多士文王以宁註云贞榦也济济多貌言文王之国能生众多之士则足以为国之榦而文王亦赖以为安矣见大雅文王篇X辩逊天女华严经第二十九云复次佛子譬如自在天王有天婇女名曰善口于其口中出一音声其声则与百千种乐而共相应一一乐中复有百千差别音声佛子彼善口女从口一声出于如是无量音声卷一之上民鲜能久矣子曰中庸其至矣乎民鲜能久矣註云过则失中不及则未至故惟中庸之德为至然亦人所同得但世教衰民不兴行故鲜能之今巳久矣见中庸周礼掌四方之语各有其官礼记王制篇云五方之民言语不通嗜欲不同达其志通其欲东方曰寄南方曰象西方曰狄鞮北方曰译方氏曰寄言能寓风俗之异于此象谓能倣象风俗之异于彼鞮则欲别其服饰之异译则欲辨其言语之异也私淑孟子曰予未得为孔子徒也予私淑诸人也註云私犹窃也淑善也人谓子思之徒也言予虽未得亲受业于孔子之门然圣人之泽尚存犹有能传其学者故我得闻孔子之道于人而私窃以善其身盖推尊孔子而自谦之辞也见离娄篇读古齐桓公读书于堂上轮扁斵轮于堂下释椎凿而上X问桓公曰敢问公之所读者何言也公曰圣人之言也曰圣人在乎公曰亡矣曰然则公之所读者乃古人之糟粕也公曰寡人读书轮人安得议乎有说则可无说则死扁曰以臣之事观之徐则甘而不固疾则苦而不入不徐不疾得之于心应之于手口不能言有数存焉于其间臣不能喻臣之子臣之子亦不能受之于臣是以行年七十而老斵轮古之人与其不可传者死矣然则君之所读者古人之糟粕也精解云餔糟粕者岂知酒味读古人之遗书者岂知道味哉见庄子天道篇佛现十种神变度之所谓毒龙不害龙火不烧恒水不溺三方取果北方取粳米忉利取甘露知嫌隐去知念现来火灭还然斧举不下详见瑞应经及诸律受戒犍度中止耆婆之车报恩经第六云目连以弟子病上忉利天以问耆婆正值诸天入欢喜园尔时目连在路侧立一切诸天无顾看者耆婆后至顾见目连向举一手乘车直过目连自念此本人中是我弟子今受天福以着天乐都失本心即以神力制车令住耆婆下车礼目连足目连种种因缘责其不可耆婆曰以我人中为大德弟子是故举手问讯颇见诸天有尔者否诸天以着乐深心不得自在是使尔耳目连问曰有弟子病当云何治耆婆曰惟以断食为本X焚得胜之殿帝释与修罗战胜因造得胜殿庄严奇丽目连往看诸天婇女皆隐避不出目连念帝释着乐不修道本乃以神通焚烧其殿仍为帝释说无常苦空等法帝释欢喜后殿俨然无灰烟色见法华文句摄调达而归正法五分律第二十五云尔时调达自立五法将五百新学比丘和合布萨时舍利弗目犍连往诣彼众调达便言善来可就此坐汝等先是沙门瞿昙第一弟子今复为吾作第一弟子不亦善乎舍利目连默然不答调达谓受其语即効佛常法告言汝为众说法吾背小痛当自消息便四揲僧伽黎右脇而卧不系念故须臾眠熟转左脇卧鼾声骇人时目犍连现种种神变舍利弗说种种妙法五百比丘见闻是巳即于座上远尘离垢于诸法中得法眼净取释种以藏梵天波斯匿王太子名流离因戏坐佛座被毁结怨后欲兴师往伐释种目连白佛言流离往伐释种我欲移其四部令掷他方佛言汝有智德终不能安目连意终不巳遂取知识四五千人尽着钵中举置梵天军兵去后目连白佛承佛神力救得四五千人佛言汝往看之目连下钵人皆巳死详见圆觉疏钞见佛负堕如来纪略云侵爪梵志竖义与佛约云我义若堕当X自斩首佛言汝以何为宗曰一切不受佛问曰受是见否志拂袖而去至中路忽省乃叹曰我两处负堕是见若受负门处粗是见不受负门处细是义一切不知惟佛菩萨知我义堕我当斩首谢佛回至佛所白言世尊我义两处负堕今斩首谢佛佛言我法之中无如是事汝当回心向道于是同五百徒众投佛出家证罗汉果不看婆罗门六日佛言罗云过去世时曾作国王时有仙人来语王言王法治贼当治我罪王言汝有何罪仙言我入王国犯不与取用王水及杨枝王言我以水及杨枝施及一切何罪之有仙言王虽如此我心疑悔终不除也王言若必欲尔少停待我入还王入宫中六日不出仙人在王园中六日饥渴因自思惟王正以此治我王过六日出辞谢仙人曰我便相忘莫见咎也以是因缘故受五百世三恶道苦五百世常六年在母胎中详见大智度论十七卷若干礼记曲礼曰问天子之年对曰闻之始服衣若干尺矣註云若如也未定之辞数始于一而成于十干字从一从十故言若干谓或如一或如十凡数之未定者皆可言之阿难代陈三请尔时世尊在尼拘律园摩诃波阇波提与五百舍夷X女人俱诣佛所头面礼足白言世尊愿听女人于佛法中出家为道佛言且止瞿昙弥莫作是语未欲令女人于佛法中出家为道佛还舍卫国摩诃波阇波提等自共剃发披袈裟往祇桓门外立步涉脚破涕泣流泪阿难见巳问知其故即往白佛善哉世尊愿听女人于佛法中出家受戒佛告阿难且止莫欲令女人于佛法中出家受戒何以故若女人于佛法中出家受戒则令佛法不久阿难白佛若使女人出家受戒乃至能得阿罗汉果否佛言能得若能得果愿佛听许佛告阿难今为女人制八尽形寿不可过法若能行者即是受戒详见四分律藏第四十八卷位不退等台宗云惑有三种谓见思尘沙无明若破见思证空寂理名位不退永不失超凡之位故若断尘沙能行化道名行不退永不失菩萨之行故若破无明亲证法性名念不退永不失中道正念故庭列八佾孔子谓季氏八佾舞于庭註云季氏鲁大夫季孙氏也佾舞列也天子八诸侯六大夫四士二每佾人数如其佾数见论语上弥陀色变发起大弥陀经云世尊一日容颜异常阿难问言我从侍佛未曾获覩威容有如今日岂非念过去诸佛或念未来诸佛故致然耶释曰此世尊色变阿难请问事X也由此如来赞问为说是为一经发起楞严堕婬发起楞严经云尔时阿难因乞食次经历婬室遭大幻术摩登伽女以娑毗迦罗先梵天呪摄入婬席婬躬抚摩将毁戒体释曰此阿难误堕婬室事也由此如来顶光化佛说呪文殊将呪往护阿难归来哀求妙定如来为之次第开示故为发起也愤愤悱悱子曰不愤不启不悱不发註云愤者心求通而未得之意悱者口欲言而未能之貌启谓开其意发谓达其辞见论语上万派朝宗如前有水尽皆朝宗中引羣星拱北子曰为政以德譬如北辰居其所而众星拱之註云政之为言正也所以正人之不正也德之为言得也行道而有得于心也北辰北极天之枢也居其所不动也言众星四面旋绕而归向之也见论语上簧鼓之仪诗小雅鹿鸣篇云我有嘉宾鼓琴吹笙吹笙鼓簧承筐是将註云簧者笙中之簧也大笙十九簧小笙十三簧女娲氏作簧即笙中金鍱也盖笙竽皆以竹管植于匏中而窍其管底之侧以薄金鍱障之吹则鼓之而出声所谓鼓簧也今弥勒示同不知鼓动文殊X以启说法之端有类乎此困心横虑孟子曰人恒过然后能改困于心横于虑而后作註云恒常也犹言大率也横不顺也作奋起也言中人之性常必有过然后能改盖不能谨其平日故必事势穷蹙以至困心横虑然后能奋发而兴起也见孟下告子篇杜视听于嘉会华严经入法界品云尔时上首诸大声闻舍利弗乃至富楼那等在逝多林皆悉不见如来神力如来相好乃至亦复不见不可思议菩萨境界清凉序云上德声闻杜视听于嘉会盖上德即是上首杜塞也在眼曰视在耳曰听嘉会即指逝林言如来于逝多林中入师子嚬申三昧显现菩萨不可思议境界声闻在座如盲如聋故云杜视听也善友入海即求此也报恩经云过去世时有一国王名摩诃罗阇有二子长名善友次名恶友善友太子父母爱念一日出游见众苦恼白父给济未久之间库藏中物三分用二善友不忍倾竭父母库藏遂入大海乞得龙王左耳中如意摩尼宝珠随意雨宝及诸一切所须之物给济众生无所乏少此约义略引详如彼经观妻妾如画瓶出曜经云昔有婬逸之人意专女色不能去离有知X识道人往来其家其妇白道人言我夫性多婬欲恐不自济道人曰汝夫若近汝时便告之曰须陀洹法理应尔耶后果如言告之其夫甚怀惭愧自此永息欲事妇问何故永息欲事其夫遂彩画好瓶内盛粪秽牢盖其口令妇抱此如我无异妇依其语抱瓶不离其夫将瓶打破曰我观汝身剧于此瓶从头至足有三十六物垢秽不净有何可贪耶曾子启衾曾子有疾召门弟子曰启予足启予手註云启开也曾子平日以为身体受于父母不敢毁伤故使弟子开其衾而视之见论语上杀身成仁子曰志士仁人无求生以害仁有杀身以成仁註云志士有志之士仁人则成德之人也理当死而求生则于其心有不安矣是害其心之德也当死而死则心安而德全矣见论语下比干剖腹比干纣叔父也纣得苏氏女名妲姬甚宠爱之设酒池肉林使男女躶形相逐其间作长夜宫一百一十日为一昼用炮烙之刑刳孕剒涉造鹿台七年乃成虐害忠良臣叔比干竭忠而谏不从遂剖心而死见宝训笔说率土之境诗云溥天之下莫非王土率土之濵莫非王臣註云X溥与普同徧也率循也濵涯也言普天之下莫非王之土也率土之濵而居者莫非王之臣也详见小雅北山章视天下如敝屣孟子曰舜视弃天下犹弃敝屣也註云屣草履也敝破坏也甚言其视天下轻也见孟下尽心篇忘身及亲孔子答樊迟辨惑问云一朝之忿忘其身以及其亲非惑与註云知一朝之忿为甚微而祸及其亲为甚大则有以辨惑而惩其忿矣见论语下与木石居与鹿豕游孟子曰舜之居深山之中与木石居与鹿豕游其所以异于深山之野人者几希见孟下尽心篇饭糗茹草孟子曰舜之饭糗茹草也若将终身焉註云饭食也糗干糒也茹亦食也言圣人之心不以贫贱而有慕于外也见孟下尽心篇不勉而中不思而得中庸云诚者天之道也诚之者人之道也诚者不勉而中不思而得从容中道圣人也诚之者择善而固执之者也比兴不同诗经体註云比者喻也单说此物不易晓故取彼一件物对此一件物以比之使人即彼而识此也兴者X起也欲有所咏先言他物以起其词也瓶泻不遗禅林宝训云先圣授受之际固非浅薄所敢传持如一器水传于一器始堪克绍洪规惺惺寂寂永嘉集云惺惺寂寂是无记寂寂非寂寂惺惺是乱想惺惺非释云智周鉴而常静用繁兴以恒如是曰惺惺寂寂若无记寂寂则堕昏住故非也不起寂灭定而现诸威仪是曰寂寂惺惺若乱想惺惺则堕缘虑故非也空生晏坐帝释散花弥陀演义云空生晏坐石室中帝释于空中散花供养空生曰散花者谁曰天帝释也曰何所为也曰以尊者善说般若尊者曰我本无说帝释曰我亦无闻无说无闻乃真说真闻也地狱蒙光顿超十地之阶华严经第四十八卷佛告宝手菩萨言佛子菩萨足下有千辐轮相名光明普照王有随好名圆满王常放四十种光明中有一光名清净功德能照亿那由他佛剎微尘数世界随众生种种业行种种欲乐皆令成熟阿鼻地狱极苦众生遇斯光者皆悉命终生兜率天既生天巳天鼓发声广为说法乃至云尔时诸天子闻说普贤广大回向得十地果草系鹅珠X昔有比丘被贼劫夺贼恐控告聚落其中一人知比丘护生遂以生草系之比丘恐伤草命故不敢动后有国王畋猎见而问之比丘具告所以王为比丘解草而去见大庄严论第三卷昔有乞食比丘到珠师舍正逢彼匠为王穿珠见比丘来欢喜持钵入家取食有鹅吞珠比丘见之恐伤鹅命因此不言珠师见其珠少疑比丘盗遂拷打之触处血流鹅来囓血其人恚怒以杖击鹅而死比丘见巳遂以实对其人剖鹅得珠惭愧谢罪见大庄严论第十一卷仰弥高颜渊喟然叹曰仰之弥高钻之弥坚瞻之在前忽焉在后註云喟叹声仰弥高不可及钻弥坚不可入在前在后恍惚不可为象此颜渊深知夫子之道无穷尽无方体而叹之也见论语上宽勐相济郑子产有疾谓子太叔曰我死子必为政唯有德者能以宽服民其次莫如勐夫火烈民望而畏之故鲜死焉水懦弱民狎而翫之则多死焉故宽难疾数月而卒太叔为政不忍勐而宽郑国多盗取人于萑苻之泽太叔悔之曰吾早从夫子不及此兴徒兵以攻萑苻之盗尽杀之盗少止仲尼曰善哉政宽则民慢慢则紏之以勐勐则民残残则施之以宽宽以济勐勐以济宽政事以和见左传礼乐征伐自天子出X孔子曰天下有道则礼乐征伐自天子出天下无道则礼乐征伐自诸侯出自诸侯出葢十世希不失矣自大夫出五世希不失矣陪臣执国命三世希不失矣註云逆理愈甚则其失之愈速大约世数不过如此见论语下是父是子海云禅师年十八岁太师国王领兵取岚城四众逃散师侍中观如故时有清乐元帅史公义州元帅李公见师气宇非常问曰尔何人也师曰沙门史曰食肉否师曰何肉史曰人肉师曰人非兽也虎豹尚不相食而况人乎史曰兵刃之下尔亦能不伤乎师曰必仗其外护者公喜甚李曰尔既为僧禅耶教耶师曰禅教乃僧之羽翼也如国之用人必须文武兼济李曰然则必也从何而住师曰二俱不住二帅见师无所畏惧应对不凡即与往见中观闻中观教诲谆谆喜而赞曰果然有是父有是子也详见佛祖通载第三十二卷圣人无名庄子逍遥游篇云至人无已神人无功圣人无名憨山大师註云至人神人圣人只是一箇圣人不必作三样看又云庄子立言本意谓古今世人但认一箇血肉之躯为我所累故汲汲求功求名苦了一生曾无一息之逍遥快活惟圣人忘我忘功忘名超脱生死而游大道之乡故得广大逍遥自在快乐无穷X易子而教公孙丑曰君子之不教子何也孟子曰势不行也教者必以正以正不行继之以怒继之以怒则反夷矣夫子教我以正夫子未出于正也则是父子相夷矣父子相夷则恶矣古者易子而教之父子之间不责善责善则离离则不祥莫不焉註云易子而教者所以全父子之恩而亦不失其为教也见孟子离娄篇若合符节孟子曰舜生于诸冯迁于负夏卒于鸣条东夷之人也文王生于岐周卒于毕郢西夷之人也地之相去也千有余里世之相后也千有余岁得志行乎中国若合符节先圣后圣其揆一也註云符节以玉为之篆刻文字而中分之彼此各藏其半有故则左右相合以为信也见孟下离娄篇以斯道觉斯民伊尹曰天之生此民也使先知觉后知使先觉觉后觉也予天民之先觉者也予将以斯道觉斯民也非予觉之而谁也见孟下万章篇波罗奢伽华章安云此是树名其叶青色华有三色日未出时则黑色日正照时则赤色日没之时则黄色今取赤色如血义耳见名义集父作子述子曰无忧者其惟文王乎以王季为父以武王为子X父作之子述之註云此言文王之事书言王季其勤王家盖其所作亦积功累仁之事也见中庸卷一之下申申夭夭子之燕居申申如也夭夭如也註云燕居闲暇无事之时申申其容舒也夭夭其色愉也见论语上急先务也孟子曰知者无不知也当务之为急仁者无不爱也急亲贤之为务註云知者固无不知然常以所当务者为急仁者固无不爱然常急于亲贤见孟下尽心篇声名洋溢中庸云溥博渊泉而时出之溥博如天渊泉如渊见而民莫不敬言而民莫不信行而民莫不悦是以声名洋溢乎中国施及蛮貊舟车所至人力所通天之所覆地之所载日月所照霜露所坠凡有血气者莫不尊亲故曰配天画地自限冉求曰非不悦子之道力不足也子曰力不足者中道而废今女画註云力不足者欲进而不能画者能进而不欲谓之画者如画地以自限也见论语上予欲无言子曰予欲无言子贡曰子如不言则小子何述焉子曰天何言哉四时行焉百物生焉天何言哉註云学X者多以言语观圣人而不察其天理流行之实有不待言而着者是以徒得其言而不得其所以言故夫子发此以警之见论语下罔象得珠黄帝游乎赤水之北登乎崑崙之丘而南望旋归遗其玄珠使知索之而不得使离朱索之而不得使喫诟索之而不得也乃使罔象罔象得之黄帝曰异哉罔象乃可以得之乎见庄子天地篇予盾予鎗也盾护身牌也昔人以二物双卖各叹其胜智者语云我买汝矛还剌汝盾入于不入即无其辞以况自语相违也见永嘉集弹偏斥小叹大褒圆尔时维摩诘语大迦叶十方无量阿僧祇世界中作魔王者多是住不可思议解脱菩萨以方便力教化众生从乞手足耳鼻乃至衣服饮食而往试之令其坚固所以者何住不可思议解脱菩萨有威德力故行逼迫示诸众生如是难事凡夫下劣无有力势不能如是逼迫菩萨譬如龙象蹴踏非驴所堪详见维摩诘经卷中犹豫犹豫二兽名性多疑闻人声輙登木久之无人乃下须臾复登凡人临事迟疑不决者借此为喻见字典不屑之教X孟子曰教亦多术矣予不屑之教诲也者是亦教诲之而巳矣註云多术言非一端屑洁也不以其人为洁而拒绝之所谓不屑之教诲也其人若能感此退自修省则是亦我教诲之也见孟下告子篇亏一篑而未为完山子曰譬如为山未成一篑止吾止也註云篑土笼也书曰为山九仞功亏一篑夫子之言盖出于此言山成而但少一篑其止者吾自止耳见论语上及九仞而莫称全井孟子曰有为者譬若掘井掘井九轫而不及泉犹为弃井也註云八尺曰仞言凿井虽深然未及泉而止犹为自弃其井也见孟下尽心篇先圣后圣其揆一也如前若合符节中引註云揆度也其揆一者言度之而其道无不同也见孟下离娄篇继周百世子张问十世可知也子曰殷因于夏礼所损益可知也周因于殷礼所损益可知也其或继周者虽百世可知也见论语上巽与法语子曰法语之言能无从乎改之为贵巽与之言能无悦乎绎之为贵悦而不绎从而不改吾莫如之何也巳矣註云法语者正言之也巽言者婉而导之也绎寻其绪也法言人所敬惮故必从然不改则面从而X巳巽言无所乖忤故必悦然不绎则又不足以知其微意之所在也见论语上顽石点头竺道生至长安见法显所译泥洹经云除一阐提皆有佛性师曰阿阐提人含生之类何得独无佛性此经来未尽耳乃唱阐提皆当成佛众谓邪说背经依律当摈生对众誓曰若我所说契佛心者愿舍报日踞师子座于是入虎丘山聚石为徒讲涅槃经至阐提处说有佛性且曰如我所说契佛心否羣石皆为点头后闻重译涅槃圣行品云一阐提人虽复断善犹有佛性尉喜不胜纶音子曰王言如丝其出如纶王言如纶其出如綍註云纶绶也綍引棺大索也出礼记缁衣篇黄流不注瓦缶诗云瑟彼玉瓒黄流在中岂弟君子礼禄攸降註云瑟缜密貌玉瓒圭瓒也以圭为柄黄金为勺青金为外而朱其中也黄流郁鬯也酿秬黍为酒筑郁金煑而和之使芬芳条鬯以瓒酌而祼之也攸所降下也言瑟然之玉瓒则必有黄流在其中岂弟之君子则必有福禄下其躬明宝器不荐于亵味而黄流不注于瓦缶则知盛德必享于禄寿而福泽不降于淫人矣见大雅文王篇不失人亦不失言X子曰可与言而不与之言失人不可与言而与之言失言知者不失人亦不失言见论语下传国之玺蔡邕断独玺者印也印者信也古者尊卑共之秦始皇得蓝田之玉命其相李斯篆曰受命于天既寿永昌自此专名王之印也汉高祖入咸阳得秦玺世世相授号曰传国玺见幼学须知可㜶宝镜弥陀演义云王度将宝镜悬树树即为雷所击大蛇死于树下复以镜照一女子女子即乞藏镜愿得一醉而死醉后乃一死狐节梲子曰藏文仲居蔡山节藻梲何如其知也註云藏文仲鲁大夫居藏也蔡大龟也节柱头斗栱也藻水草名梲梁上短柱也盖为藏龟之室而刻山于节画藻于梲也当时以文仲为知孔子言其不务民义而謟凟鬼神如此安得为知见论语上举一隅可以三隅反也子曰不愤不启不悱不发举一隅不以三隅反则不复也註云愤者心求通而未得之意悱者口欲言而未能之貌启谓开其意发谓达其辞物之有四隅者举一而知三也反者还以相证之义复再告也见论语上仲尼浮海之叹X子曰道不行乘桴浮于海註云桴筏也程子曰浮海之叹伤天下之无贤君也见论语上宪章仲尼祖述尧舜宪章文武上律天时下袭水土註云祖述者远宗其道宪章者近守其法律天时者法其自然之运袭水土者因其一定之理见中庸同如匏瓜夫子云吾岂匏瓜也哉焉能系而不食註云匏瓠也匏瓜系于一处而不能饮食人则不如是见论语下欲度阿蓝迦蓝郁头蓝弗不得四分律第三十二卷尔时世尊受梵王请巳复作是念我今当先与谁说法即念阿蓝迦蓝垢薄利根聪明有智我今宁可先与说法念巳复更智生今阿蓝迦蓝死巳七日复念郁头蓝弗郁头蓝弗昨日命终佛言何其苦哉汝有所失此法微妙如何不闻若其闻者速得解脱卷二之上记莂大藏音义云记莂者谓授与将来成佛之记劫国庄严名号之别也无何有之乡惠子谓庄子曰吾有大树人谓之樗其大本拥肿而不中绳墨其小枝卷曲而不中规矩立之涂匠者不顾今子之言大而无用众所同去也庄子曰今子有X大树患其无用何不树之于无何有之乡广莫之野彷徨乎无为其侧逍遥乎寝卧其下不夭斧斤物无害者无所可用安所困苦哉庄子逍遥游篇率由旧章诗云不愆不忘率由旧章註云愆过也率循也章典法也所行不过差不遗忘者以其循用旧典故也见孟下离娄篇不宝金玉而宝善人王孙圉聘于晋定公飨之赵简子鸣玉以相问于王孙圉曰楚之白珩犹在乎对曰然简子曰其为宝也几何矣曰未尝为宝楚之所宝者曰观射父能作训辞以行事于诸侯使无以寡君为口实又有左史倚相能道训典以叙百物以朝夕献善政于寡君使寡君无亡先王之业而国民保焉此楚国之宝也若夫白珩先王之说也何宝焉见楚语及古文干蛊易云干父之蛊有子考无咎厉终吉象曰干父之蛊意承考也註云干如木之干枝叶之所附而立者也蛊者前人巳坏之绪故诸爻皆有父母之象子能干之则餚治而振起矣见周易蛊卦王老师儿孙黄檗禅师传心法要云师行脚时到南泉一日临斋捧钵向南泉位坐南泉来见便问长老什么年中行道师云威音那畔泉云犹是王老师儿孙在师下去X任重道远曾子曰士不可以不弘毅任重而道远註云弘宽广也毅强忍也非弘不能胜其重非毅无以致其远见论语上紫标黄榜梁武帝弟萧宏封临川王性爱钱百万一聚黄榜标之千万一库挂一紫标如此十余间武帝见之计钱三亿余万萧综作钱愚论讥之见梁史并故事书铜陵金谷汉文帝椒房之亲邓通有相者相曰当饿死帝曰能富通者朕遂赐通蜀道铜山铸钱布满天下其后遭事逃避人家终饿而死见纲鑑并西汉书金谷者石崇之园名也石崇晋时人尝与王恺鬬富恺以珊瑚高二尺许者示崇崇以铁如意击碎遂取高三四尺者六七株以与之见晋史并故事书返魂香汉延和元年西胡月氏国遣使献香四两大如雀卵色如桑椹至始元年京城大疫死者大半帝取香焚之其死未经三日者皆活香气三月不灭香出聚窟洲人鸟山其树如枫香闻数里名返魂树详见拾遗传涂毒鼓广志云鸩鸟者大如鹞子颈长八寸毛紫绿色徧身是毒以蛇蝮为食雄名晖雌名阴毛羽沥酒沾唇即X死用犀牛角解之昔王莽酒酖平王是也腾空日月失色落地草木皆枯人见之眼瞎生疮值影者气绝身亡用血涂于鼓上闻其声者必死须返魂香方可解除故天童云十分收得返魂香一等来挝涂毒鼓无恙战国䇿云齐王使使者问赵威后书未发威后问使者曰岁亦无恙也民亦无恙也王亦无恙也註云恙忧也又噬虫能食人心古者草居露宿多被此毒故相问劳曰无恙乎今俗问人之病为贵恙非也老厌龙钟字典云龙钟竹名产罗浮山丹铅录云龙钟似竹摇曳不自持也人老如之故以为喻善导大师偈云渐渐鸡皮鹤发看看行步龙钟唯有径路修行但念阿弥陀佛既得患失子曰鄙夫可与事君也与哉其未得之也患得之既得之患失之苟患失之无所不至矣註云小则吮痈䑛痔大则弑父与君皆生于患失而巳见论语下先难后获樊迟问仁子曰仁者先难而后获可谓仁矣註云获得也先其事之所难而后其效之所得此仁者之心也见论语上不必胶柱或曰以往圣之法治将来譬犹胶柱调琴有诸曰有X之曰圣君少而庸君多如独守仲尼之道是也曰圣人之法未尝不关盛衰焉见杨子法言先知篇欲速则不达子夏为莒父宰问政子曰无欲速无见小利欲速则不达见小利则大事不成见论语下乞余不足又顾之他齐人有一妻一妾而处室者其良人出则必餍酒肉而后反其妻问所与饮食者则尽富贵也其妻告其妾曰吾将瞷良人之所之也蚤起施从良人之所之徧国中无与立谈者卒之东郭墦间之祭者乞其余不足又顾而之他其妻归与其妾讪其良人而相泣于中庭直解云孟子见当时求富贵者之可耻乃託齐人以形状之详见孟子下离娄篇放利而行子曰放于利而行多怨註云放依也多怨者谓多取怨也见论语上人异禽兽几希孟子曰人之所以异于禽兽者几希庶民去之君子存之註云几希少也庶众也人物之生同得天地之理以为性同得天地之气以为形众人不知此而去之则名虽为人而实无以异于禽兽君子知此而存之是以战兢惕厉而卒能有以全其所受之正也见孟下离娄篇距杨墨放淫辞X孟子曰圣王不作诸侯放恣处士横议杨朱墨翟之言盈天下乃至杨墨之道不息孔子之道不着是邪说诬民充塞仁义也仁义充塞则率兽食人人将相食吾为此惧闲先圣之道距杨墨放淫辞邪说者不得作註云闲卫也放驱而远之也作起也见孟上滕文公篇涵淹卵育韩文公驱鳄鱼文云后王德薄不能远有则江汉之间尚皆弃之以与蛮夷楚越况潮岭海之间去京师万里哉鳄鱼之涵淹卵育于此亦固其所註云涵淹潜伏也卵育生息也卷二之下整心虑趣菩提裴休丞相圆觉序云呜唿生灵之所以往来者六道也鬼神沉幽愁之苦鸟兽怀獝狨之悲修罗方瞋诸天正乐可以整心虑趣菩提唯人道为能耳人而不为吾末如之何也巳矣玄装西征名义集云玄装河南洛阳人俗姓陈氏颕州陈仲弓之后周游西域一十七秋游览百有余国贞观十九年回京敕弘福寺翻译经论七百余部善财南询尔时文殊师利菩萨告善财童子言善男子若欲成就一切智智应决定求真善知识善男子求善知识X勿生疲懈见善知识勿生厌足于善知识所有教诲皆应随顺于善知识所有方便勿见过失善男子于此南方有一国土名曰胜乐其国有山名曰妙峯彼有比丘名曰德云汝可往问菩萨云何学菩萨行修菩萨行乃至云何于普贤行速得圆满德云比丘当为汝说尔时善财童子闻是语巳欢喜踊跃头顶礼足绕无数匝殷勤瞻仰悲泣流泪辞退南行向胜乐国如是展转经由一百一十余城参礼五十三员真善知识最后于普贤菩萨毛孔剎中次第得普贤菩萨诸行愿海与普贤等与诸佛等乃至不可思议解脱自在悉皆同等详见华严经六十二至八十卷魏康僧会憨四大师云初僧会至长千吴主孙权命求舍利期以七日不应展三七日中夜犹不应会稽首哀请曰佛以慈悲为心苟不应则使此方众生断灭佛种矣于是痛举佛号三称徧身毛孔血汗迸洒即听瓶中铿然有声光烛天地启之则舍利宛在瓶中矣见梦游集第二十五卷亡羊之失杨子之隣人亡羊既率其党又请杨子之竖追之杨子曰嘻亡一羊何追者之众隣人曰多岐路故及反问获羊乎曰亡之矣曰奚亡之曰岐路之中又有岐焉吾不知所之所以反也见列子说符篇青囊见于愚妇X华陀字元化沛国谯郡人也其人妙手世之罕有曹操梦中被梨树神剑砍之后头痛不止召华陀治以麻肺汤破脑之言操疑其奸拏下狱中狱卒待陀甚善陀感其恩乃告曰我今死于非命有青囊书未传于世深感汝恩无可以报我修一书汝遣人送于我家取此书来付与汝以继吾神效也狱卒曰我若得此书弃了此役医治天下以全先生之德也陀即修书付狱卒曰吾临来时将书与妻藏之矣狱卒辞陀至其家问陀妻取之狱卒回家令妻藏之旬日之后操病越加沉重华陀死于狱中狱卒却役回家问妇要书妇曰吾巳烧矣夫问其故妻曰纵然学得与华陀一般只落得死于狱中吾故毁之因此青囊书不传于世见三国志请益则起更端则起侍坐于先生先生问焉终则对请业则起请益则起註云请益者再问未尽之蕴起所以致敬也侍坐于君子君子问更端则起而对吕氏曰问更端则起而对者因事有所变而起敬也二事见礼记曲礼篇楞伽被呵经云复次大慧菩萨摩诃萨建立智慧相住巳于上圣智三相当勤修学何等为圣智三相当勤修学所谓无所有相一切诸佛自愿处相自觉圣智究竟之相修行得此巳能舍跛驴心智慧相得最胜子第八之地註云修行得此者谓通教利根观空不空知一X心中本具此三相也能舍跛驴智慧者谓超通教二乘所有空慧也二乘体空智慧伹行于空不能双行空有故名为跛见楞伽义疏卷一之中净名受斥尔时舍利弗见此室中无有牀座作是念是诸菩萨大弟子众当于何坐长者维摩诘知其意语舍利弗言云何仁者为法来耶为牀座耶舍利弗言我为法来非为牀座维摩诘言唯舍利弗夫求法者不贪躯命何况牀座等如是种种呵斥详如维摩经中下二卷异姓螟蛉诗云螟蛉有子蜾蠃负之註云螟蛉桑上小青虫也似步屈蜾蠃土蜂也似蜂而小腰取桑虫负之于木孔中七日化为其子故今人养异姓之子以为已子者谓之螟蛉义子见小雅小宛篇法慧说十住华严经第十六卷法慧菩萨即从定起告诸菩萨言佛子菩萨住处广大与法界虗空等彼菩萨住我今当说诸佛子菩萨住有十种过去未来现在诸佛巳说当说今说何者为十所谓初发心住乃至第十灌顶住金刚藏说十地华严经第三十四卷金刚藏菩萨从三昧起告一切菩萨众言诸佛子诸菩萨愿善决定无杂为一切诸X佛所护入过去未来现在诸佛智地佛子何等为菩萨摩诃萨智地佛子菩萨摩诃萨智地有十种过去未来现在诸佛巳说当说今说我亦如是说何等为十一者欢喜地乃至第十法云地九族之亲幼学云九族谓高曾祖考兄弟子孙曾玄註云父曰考父之父曰祖祖之父曰曾祖祖之祖曰高祖子之子曰孙孙之子曰曾孙孙之孙曰玄孙一说外祖父外祖母妻父妻母姑子姊妹子女子并已身同族习矣不察孟子曰行之而不着焉习矣而不察焉终身由之而不知其道者众也註云着者知之明察者识之精言方行之而不能明其所当然既习矣而犹不识其所以然所以终身由之而不知其道者多也见尽心篇积弊不能顿除晦堂曰久废不可速成积弊不可顿除註云凡久废之事不可祈以速成速成必易坏也积聚弊病不可顿为革除顿除反增弊也见禅林宝训循循善诱论语云夫子循循然善诱人博我以文约我以礼註云循循有次序貌诱引进也博文约礼教之至也言夫子道虽高妙而教人有序也卷第三打鼓弄琵琶X忠国师颂曰打鼓弄琵琶还他一会家木童能抚掌石女解烹茶云散天边月春来树上花善财参徧处黑豆未生芽见华严纶贯河伯井鼃秋水时至百川灌河泾流之大两涘渚涯之间不辨牛马于是焉河伯欣然自喜以天下之美为尽在已顺流而东行至于北海东面而视不见水端于是焉河伯始旋其面目望洋向若而叹曰野语有之曰闻道百以为莫已若者我之谓也且夫我常闻少仲尼之闻而轻伯夷之义始吾弗信今我睹子之难穷也吾非至于子之门则殆矣吾长见笑于大方之家北海若曰井鼃不可以语海者拘于墟也夏虫不可以语冰者笃于时也曲士不可以语道者束于教也今尔出于涯涘观于大海乃知尔丑尔将可以语大理矣见庄子秋水篇心悦诚服孟子曰以力服人者非心服也力不赡也以德服人者中心悦而诚服也註云赡足也言王霸之心诚伪不同故人所以应之者其不同亦如此生母乳母之不同世教有八母一妾生之子谓父正室曰嫡母二父妾有子者曰庶母三庶子失母父命他妾之无子者慈之曰慈母四自小乳哺曰乳母五抱养同宗及三岁以下遗弃之子曰养母六父亡母适他家曰嫁母七X母亡父再娶之曰继母八母有玷隙被父离弃曰出母详见文公家礼父不得而子咸丘蒙问曰语云盛德之士也君不得而臣父不得而子註云咸丘蒙孟子弟子也语古语也见孟下万章篇佛意不受父礼佛始成道度迦叶兄弟三人有千比丘游摩竭国度萍沙王将还本国先遣优陀夷告真净王却后七日当来入化时王闻之喜踊无量即勅严驾平治道路洒扫烧香以待如来如来心念今者父王必当来迎不可使尊重屈体当现神足昇虗而行与人头齐欲使王手接足而巳所以尔者佛虽德尊不欲使父母屈体故也欲罢不能论语上夫子循循然善诱人博我以文约我以礼欲罢不能既竭吾才如有所立卓尔虽欲从之末由也巳註云卓立貌末无也此颜子自言其学之所至也盖悦之深而力之尽所见益亲而又无所用其力也稽首归命周礼春官大祝辩九拜之仪一稽首头至地也二顿首头叩地也三空首头至于手所谓拜手也四振动战栗变动之拜也五吉拜先拜而后稽颡六凶拜先稽颡而后拜七奇拜谓一拜也八褒拜再拜是也X九肃拜但俯下手今时擡也弥陀疏钞云归命如波罗密例倒语法也归有二义一者归投义言世人至重者身命举身命而归依诚敬之至无二心也二者归元义举身命而归依总摄六根还归一心也蔽芾甘棠诗云蔽芾甘棠勿翦勿伐召伯所茇註云蔽芾盛貌甘棠杜梨也白者为棠赤者为杜翦翦其校叶也伐伐其条𠏉也伯方伯也茇草舍也召伯循行南国以布文王之政或舍甘棠之下后人思其德故爱其树而不忍伤也见国风召南甘棠篇至诚之道可以前知中庸云至诚之道可以前知註云诚谓真实无妄至诚谓圣人之德之实然惟诚之至极而无一毫私伪留于心目之间者乃能有以察其几焉言近指远孟子曰言近而指远者善言也守约而施博者善道也君子之言也不下带而道存焉註云古人视不下于带则带之上乃目常见至近之处也举目前之近事而至理存焉所以为言近而指远也见尽心篇如来以神力合为一钵经云如来尔时将欲受彼商人之食作是思惟过去诸佛皆悉持钵我今当以何器而受斯食作是念巳时四天王持七宝钵奉上如来如来不受时毗沙门天王告余天王曰昔有青身天王将四石钵来与我X等复有一天来白我言慎勿用此钵宜应供养而作塔想何以故未来有佛名释迦牟尼当以此钵奉上彼佛欲施石钵今正是时时四天王持彼石钵盛满天华来诣佛所白言世尊惟愿如来受我此钵受商人食尔时世尊作是念佛四大天王以净信心而施我钵然我不合受持四钵若惟受一余必嫌恨我今总受四钵受巳次第相重以手按之合成一器四际分明如来尔时忆念过去而说偈言我昔以华盛满钵奉施无量诸如来是故今者四天王施我坚牢清净钵详见大庄严经第十卷活泼泼的诗云鸢飞戾天鱼跃于渊言其上下察也註云诗大雅旱麓篇鸢鸱类戾至也察着也程子曰此一节子思喫紧为人处活泼泼的读者其致思焉见中庸言有宗事有君憨山大师庄子逍遥游註云庄子自云言有宗事有君即此便是立言之宗本也但内篇无此语或出外篇惜未见耳俟考权拈黄叶华严经第二十卷云如彼婴儿啼哭之时父母即以杨树黄叶而语之言莫啼莫啼我与汝金婴儿见巳生真金想便止不啼善男子如彼婴儿于非金中生真金想如来亦尔于不净中而说为净如来以得第一义故则无虗妄X诲人不倦子曰若圣与仁则吾岂敢抑为之不厌诲人不倦则可谓云尔巳矣公西华曰正唯弟子不能学也註云此亦夫子之谦辞也圣者大而化之仁则心德之全而人道之备也为之谓为仁圣之道诲人亦谓以此教人也然不厌不倦非巳有之则不能所以弟子不能学也见论语上卷第四持地菩萨平地待佛楞严经第五卷云持地菩萨顶礼佛足而白佛言我念往昔普光如来出现于世我为比丘常于一切要路津口田地险隘有不如法妨损车马我皆平填或作桥梁或负沙土毗舍浮佛现在世时时国大王延佛设斋我于尔时平地待佛毗舍如来摩顶谓我当平心地则世界地一切皆平着欲失通大智度论十九卷云郁头蓝弗得非想定具五神通日日飞入王宫中食其王夫人依其国法接足而礼触足欲发失通求车还山更修五通一心专志后得定如初生非想天无足轩轾诗小雅六月章云我车既安如轾如轩註云轾车之覆而前也轩车之却而后也凡车从后视之如轾从前视之如轩然后适调也后汉马援传曰居前不能X令人轾居后不能令人轩轩轻也轾重也此言为人无所轻重也化行俗美诗云肃肃免罝椓之丁丁赳赳武夫公侯干城註云罝罟也化行俗美贤才众多虽罝免之野人而其才之可用犹若此故诗人因其所事以起兴而美之而文王德化之盛因可见矣见国风周南欲善其事先利其器子贡问为仁子曰工欲善其事必先利其器居是邦也事其大夫之贤者友其士之仁者註云贤以事言仁以德言夫子甞谓子贡悦不若已者故以是告之欲其有所严惮切磋以成其德也见论语上斥鷃笑大鹏庄子逍遥游云有鸟焉其名为鹏背若泰山翼若垂天之云搏扶摇羊角而上者九万里绝云气负青天然后图南且适南冥也斥鷃笑之曰且彼奚适也我腾跃而上不过数仞而下翱翔蓬蒿之间此亦飞之至也而彼且奚适也普贤长男华严经普贤行愿品偈云一切如来有长子彼名号曰普贤尊我今回向诸善根愿诸智行悉同彼造次颠沛子曰君子无终食之间违仁造次必于是颠沛必于是註云终食者一饭之顷造次急遽苟且之时颠沛X倾覆流离之际言君子为仁自富贵贫贱取舍之间以至终食造次颠沛之顷无时无处而不用其力也见论语上时雨之化孟子曰君子之所以教者五有如时雨化之者註云时雨及时之雨也草木之生播种封殖人力巳至而未能自化所少者雨露之滋耳及此时而雨之则其化速矣教人之妙亦犹是也见孟下尽心篇踧踖与与论语上乡党篇云君在踧踖如也与与如也註云君在视朝也踧踖恭敬不宁之貌与与威仪中适之貌舜犬吠尧张商英护法论云儒者但知孔孟之道而排佛者舜犬之谓也舜家有犬尧过其门而吠之是犬也非谓舜之善而尧之不善也以其所常见者舜而未常见者尧也见护法论道听途说子曰道听而途说德之弃也註云虽闻善言不为已有是自弃其德也见论语下皆为筌蹄庄子外物篇云筌者所以在鱼得鱼而忘筌蹄者所以在兔得兔而忘蹄言者所以在意得意而忘言吾安得夫忘言之人而与之言哉沧桑之变X麻姑谓方平曰自接代以来见东海三变为桑田向到蓬莱水又清浅平曰东海复扬尘耳见类书簒要九五之尊易云九五飞龙在天利见大人註云刚建中正以居尊位如以圣人之德居圣人之位故其象如此见周易干卦匹夫而为百世师潮洲韩文公庙碑记云匹夫而为百世师一言而为天下法是皆有以参天地之化关盛衰之运仁民爱物孟子曰君子之于物也爱之而弗仁于民也仁之而弗亲亲亲而仁民仁民而爱物註云物谓禽兽草木爱谓取之有时用之有节见孟下尽心篇凡有血气咸知尊亲如第一卷下声名洋溢中引足恭子曰巧言令色足恭左丘明耻之丘亦耻之註云足过也左丘明古之闻人也谢氏曰此之可耻有甚于穿窬也左丘明耻之其所养可知矣夫子自言丘亦耻之盖窃比老彭之意又以深戒学者使察乎此而立心以直也见论语上以忠自恕中庸云忠恕违道不远施诸已而不愿亦勿施于人註云尽已之心为忠推已及人为恕违去也言既能X尽已之心又能推已及人则去道不远矣施诸二句忠恕之事也以已之心度人之心未甞不同故已之所不欲则勿以施之于人凡事如此久之不几进于道乎心驰魏阙周礼天官大宰曰乃县治象之法于象魏註云象魏阙也韵会云为二台于门外作楼观于上上员下方以其县法谓之象魏象治象也魏者言其状魏魏然高大也使民观之因为之观两观双植中不为门又宫门寝门冢门皆可名阙稂莠贻害嘉禾诗云不稂不莠去其螟螣及其蟊贼无害我田穉註云稂童梁莠似苗皆害苗之草也食心曰螟食叶曰螣食根曰蟊食节曰贼皆害苗之虫也穉幼禾也言其苗既盛矣又必去此四虫然后可以无害田中之禾矣见小雅大田章卷第五苞苴肮脏摇尾乞怜英邵武谓晦堂曰末法比丘不修道德少有节义往往苞苴肮脏摇尾乞怜註云苞苴裹也肮脏体盘旋貌此言末法比丘不修道不养德且又不能守节存义往往包裹奇物奉献权贵以求託嘱如犬见人摇尾以媚之求人怜愍而巳见宝训笔说近之则不孙X子曰唯女子与小人为难养也近之则不孙远之则怨註云君子之于臣妾庄以泣之慈以畜之则无二者之患也见论语下吹毛求疵幼学云小过必察如吹毛求疵註云汉武帝议摧抑诸候王奏其过恶吹毛求疵切磋琢磨诗云如切如磋如琢如磨註云诗卫风淇澳之篇切以刀锯琢以锥凿皆裁物使成形质也磋以鑪铴磨以沙石皆治物使有滑泽也言治骨角者既切而复磋之治玉石者既琢而复磨之皆言其治之巳精而益求其精也见大学起予辅吾子夏问曰巧笑倩兮美目盼兮素以为绚兮何谓也子曰绘事后素曰礼后乎子曰起予者商也始可与言诗巳矣註云起予言能起发我之志意见论语上孟子教齐宣王曰今王发政施仁使天下仕者皆欲立于王之朝耕者皆欲耕于王之野商贾皆欲藏于王之市行旅皆欲出于王之途天下之疾其君者皆欲赴愬于王其如是孰能御之王曰吾惛不能进于是矣愿夫子辅吾志明以教我释曰惛与昏同辅志谓辅导其志见孟子上梁惠篇认沤弃海楞严第二卷云譬如澄清百千大海弃之惟认一浮X沤体目为全潮穷尽瀛渤释曰彼经喻遗真认妄而又以妄为真今疏略借其文以喻执权违实非取彼义也取雹为珠鸯崛经偈云譬如有愚夫见雹生妄想谓是琉璃珠取已执持归置之瓶器中守护如真宝不久悉消融空想默然住于余真琉璃亦复作空想释曰彼经首六句喻凡夫执有为真不久二句喻二乘见有为空后二句喻二乘不求佛果今亦不取彼义但以取雹为珠喻二乘执权为实耳干城诗云赳赳武夫公侯干城註云赳赳武貌干盾也干城皆所以扞外而卫内者见国风周南篇又左传云天下有道则公侯能为民干城一枕黄梁吕翁经邯郸道上邸店中有少年卢生自叹贫困言讫思睡主人炊黄梁翁探囊中一枕以授生曰枕此即荣遇如意生枕之梦至一国功名得意身历富贵五十余年老病而卒欠伸而寤翁在傍主人煑黄梁犹未熟生谢曰先生以此窒吾之欲见异闻集目击道存仲尼见温伯雪子而不言子路曰夫子欲见温伯雪子久矣见而不言何也仲尼曰若夫人者目击而道存亦不可以容声矣见庄子田方子篇X人之患在好为人师孟子曰人之患在好为人师註云学问有余人资于已不得巳而应之可也若好为人师则自足而不复有进矣此人之大患也见孟下离娄篇方刚之年子曰君子有三戒少之时血气未定戒之在色及其壮也血气方刚戒之在鬬及其老也血气既衰戒之在得见论语下云兴瓶泻华严经云尔时普慧菩萨知众巳集问普贤菩萨言佛子愿为演说何等为菩萨摩诃萨依何等为奇特想乃至何故如来应正等觉示般涅槃善哉佛子如是等义愿为演说尔时普贤菩萨告普慧等诸菩萨言佛子菩萨摩诃萨有十种依有十种奇特想乃至如来应正等觉作佛事巳观十种义故示般涅槃详见彼经第五十三至五十九卷言云兴瓶泻者谓二菩萨问者如云兴长空答者如倒瓶泻水故古德赞云普慧云兴二百问普贤瓶泻二千酬也彭殇既别庄子齐物篇云天下莫大于秋毫之末而泰山为小莫寿乎殇子而彭祖为夭憨山大师註云若以有形而观有形则大小寿夭一定而不可易者今若以大道而观有形则秋毫虽小而体合太虗而泰山有形只太虗中拳石耳故秋毫莫大而泰山为小也殇子X虽夭而与无始同原而彭祖乃无始中一物耳故莫寿于殇子而彭祖为夭也彭祖姓籛名竺二鑑颛顼之玄孙也寿八百岁丧四十九妻亡五十四子殇未成人丧也礼丧服传云年十六至十九死为长殇十二至十五死为中殇八岁至十一岁死为下殇七岁以下为无服之殇生未三月则不为殇今疏以有形为难故云既别达磨答武帝语初祖达磨大师见梁武帝帝问朕即位以来造寺写经度僧不可胜纪有何功德祖曰并无功德帝曰何以无功德祖曰此但人天小果有漏之因如影随形虽有非实帝曰如何是真实功德祖曰净智妙圆体自空寂如是功德不以世求详见五灯会元及指月录等卷第六善见药华严经第五十二卷云佛子譬如雪山有药王树名曰善见若有见者眼得清净若有闻者耳得清净若有齅者鼻得清净若有甞者舌得清净若有触者身得清净若有众生取彼地土亦能为作除病利益佛子如来应正等觉无上药王亦复如是能作一切饶益众生若有得见如来色身眼得清净若有得闻如来名号耳得清净若有得闻如来戒香鼻得清净若有得尝如来法味舌得清净具广长舌解语言法若X有得触如来光者身得清净究竟获得无上法身若于如来生忆念者则得念佛三昧清净若有众生供养如来所经土地及塔庙者亦具善根灭除一切诸烦恼患得贤圣乐甘露浆诸经音义云甘露神灵之精其凝如脂其美如饴鲜洁润泽服之长生不老饶舌丰干云游适闾丘出守台州欲之官俄病头风名医莫差干以净水噀之须臾袪殄因大加敬问所从来曰天台国清寺曰彼有贤达否曰见则不识识则不见寒山文殊拾得普贤当就见之丘至任即到寺问曰此寺曾有丰干禅师否僧曰有曰在何处寒山拾得复是何人僧曰丰干旧院今阒无人惟有虎豹哮吼耳寒山拾得现在僧厨执役入干房惟虎迹纵横又问在此有何行业僧曰惟事舂谷供僧粥食因再三嗟叹乃入厨见二人即拜二人曰丰干饶舌弥陀不识礼我何为遂携手出寺更不复入见佛祖统纪及神僧传第六卷博施济众圣人犹病子贡曰如有博施于民而能济众何如可谓仁乎子曰何事于仁必也圣乎尧舜其犹病诸註云博广也仁以理言通乎上下圣以地言则造其极之名也乎者疑而未定之辞病心有所不足也言此何止于仁X必也圣人能之乎则虽尧舜之圣其心犹有所不足于此也见论语上秀支替戾冈石勒欲拒刘曜僚佐皆谏勒以访澄澄曰塔上风铃云秀支替戾冈仆谷劬秃当此羯语也秀支军也替戾冈出也仆谷刘曜胡位也劬秃当捉也此言军出捉得刘曜也其后果获刘曜详见高僧传齐师犯我疆按世传孔子弟子公冶长能通鸟语一日有雀唿之曰公冶长公冶长南山有个虎䭾羊尔食肉我食膓当亟取之勿徬徨长如其言往山中果得一羊食之有余亡羊氏迹之得其角乃以为偷讼之鲁君鲁君系之狱孔子为之白于鲁君亦不解也未几长在狱舍雀又唿之曰公冶长公冶长齐人出师伐我疆沂水上泽水傍当亟御之勿徬徨长语狱吏白之鲁君鲁君姑如其言往迹之则齐师果将反急发兵应敌遂获大胜因释长而厚赐之欲爵为大夫长辞而不受见张居正直解布在方䇿哀公问政子曰文武之政布在方䇿其人存则其政举其人亡则其政息註云方版也䇿简也息灭也有是君有是臣则有是政矣见中庸三登九上福州雪峰义存禅师泉州安南曾氏子十七落发久X历禅会在洞山作饭头往返九上投子处指示来去三登后与巖头至澧州鳌山镇阻雪问答发明大事后有僧问径山杲雪峰三登投子九上洞山为甚么向鳌山成道山曰屋里贩扬州详见本录鬻香长者华严经第六十七卷云有鬻香长者名优钵罗华告善财言善男子我善别知一切诸香亦知调和一切香法又善了知天香治诸病香断诸恶香生欢喜香增烦恼香灭烦恼香乃至我惟知此调和香法若诸菩萨远离一切诸恶习气不染世欲其心平等无着无依而我何能知其妙行说其功德诸斋日议事四天王经云诸天斋日伺人善恶四天神王各理一方以月八日遣使者下案行天下伺察王臣乃至蠕动之类心念口言身行善恶十四日遣太子下十五日四王自下二十三使者复下二十九太子复下三十日四王复自下日月星宿诸天等佥然俱下四王命曰勤伺众生施行吉凶若于斯日有归三宝持斋守戒乃至孝顺父母等者即启帝释诸天俱喜勅增寿算善神营护乃至无愿不护若不尔者诸天不悦善神不护乃至风雨违时诸所欲求悉不遂意视以观由子曰视其所以观其所由察其所安人焉瘦哉人焉瘦哉註云以为也为善者为君子为恶者为小人观X比视为详矣由从也事虽为善而意之所从来者有未善焉则亦不得为君子矣察则又加详矣安所乐也所由虽善而心之所乐者不在于是则亦伪耳岂能久而不变哉焉何也瘦匿也重言以深明之见论语上城东老母不喜见佛城东老母即须达长者家老女人也不喜见佛如前快见后身中引考诸三世而不谬中庸云故君子之道本诸身征诸蔗民考诸三王而不谬建诸天地而不悖质诸鬼神而无疑百世以俟圣人而不惑註云此君子指王天下者而言道即议礼制度考文之事本诸身有其德也征诸庶民验其所信从也三王夏商周也建立也立于此而参于彼也天地者道也鬼神者造化之迹也百世以俟圣人而不惑所谓圣人复起不易吾言者也今疏言世者略变其文耳啐啄同时正脉音义云诸修行人以自慧为亲因以如来威力为助缘因缘凑合如鸡抱卵日时既至将欲出时小鸡往外啐大鸡往裹啄一时用力无少异也成已成物中庸云诚者非自成已而巳也所以成物也註云诚虽所以成已然既有以自成则自然及物而道亦行X于彼矣普眼法门尽大海而不书一偈华严经第六十二卷海云比丘告善财言善男子我住此海门国十有二年常以大海为其境界所谓思惟大海广大无量渐次深广不可思议复作是念世间之中颇有广博无量甚深殊特过此海不作是念时此海之下有大莲华忽然出现无量妙宝以为庄严天龙八部恭敬顶礼华莲之上有一如来结跏趺坐手摩我顶为我演说普眼法门开示一切如来境界我从如来闻此法门受持读诵忆念观察假使有人以大海量墨须弥聚笔书此法门一品中一法一法中一义一义中一句不得少分何况能尽手中之叶长阿含经云问曰佛若一切说者有经云佛坐一树下捉一枝叶问弟子曰此枝叶多树上叶多答曰树上叶多佛言我所知法如树上叶我所说法如手中叶又见报恩经第六卷六尺之孤曾子曰可以托六尺之孤可以寄百里之命临大节而不可夺也君子人与君子人也见论语上亲见灵山一会天台智者大师于大贤山诵法华经修方等忏心净行勤胜相现前后于光州大苏山觐慧思禅师思一见曰昔日灵山同听法华宿缘所追今复来矣即示X普贤道场为说四安乐行于是晨昏苦到如教研心经二七日诵至药王品诸佛同赞是真精进是名真法供养豁然入定持因静发照了法华若高辉之临幽谷达诸法相似长风之游太虗将证白思思曰非尔弗证非我莫识所入定者法华三昧初方便也所发持者初旋陀罗尼也纵令文字之师千羣万众寻汝之辨不可穷矣于说法人中最为第一详见大师别传供养求慧二句流行本云供养于世尊为求无上慧小圣不及大凡妙明子曰以圣智言之则大凡不及小圣以根性言之则小圣不及大凡见折疑论圣生篇免蝼蚁之食庄子将死弟子欲厚葬之庄子曰吾以天地为棺椁日月为连璧星辰为珠玑万物为赍送吾葬具岂不备耶何以加此弟子曰吾恐乌鸢之食夫子也庄子曰在上为乌鸢之食在下为蝼蚁之食夺彼与此何其偏也见庄子列御寇篇石椁昔者夫子居于宋桓司马自为石椁三年而不成夫子曰若是其摩也死反不如速朽之为愈也出古文檀弓有子之言似夫子章画鹄不成反类于乌X马援戒子云龙伯高敦厚周慎杜季良豪侠好义効伯高不得犹为谨勅之士所谓画鹄不成尚类于鹜也効季良不得陷为天下轻薄子所谓画虎不成反类狗也见弥陀演义今疏改鹜为乌者取义稍异耳念佛功劣犹堕疑城弥陀疏钞引大本云佛告弥勒若有众生修诸功德愿生彼国不了佛智志意犹豫临命终时方悔已过以是生彼才入边地见七宝城即便止住于莲花生亦有自然快乐如忉利天惟于城中经五百岁不得见佛不得闻法演义云彼国边地即是疑城在九品之外者以无真实信心故也下品下生经久乃开弥陀疏钞云但上上品一生花中即时花开即时见佛其余则花开渐晚见佛渐迟演义云但上上品下是明上品殊胜之义华开渐晚二句上品中生经宿华开即得见佛上品下生经一日一夜莲华乃开七日之中乃得见佛乃至下品上生经七日华开见佛下品中生经于六劫花开见佛下品下生经十二大劫华开见佛水牯牛过窓櫺五祖演禅师示众曰譬如水牯牛过牕櫺头角四蹄俱过了因甚尾巴过不得见指月录第二十八卷拔一毛而利天下孟子曰杨子取为我拔一毛而利天下不为也註云X杨子名朱取者仅足之意取为我者仅足于为我而巳不及为人也见孟下尽心篇卷第七摸象之议说乳之似如前悬示事义中引用之不竭取之无尽苏子曰且夫天地之间物各有主苟非吾之所有虽一毫而莫取惟江上之清风与山间之明月耳得之而为声目遇之而成色取之无尽用之不竭是造物者之无尽藏也见古文赤壁赋今疏变文用之运斤尽垩庄子送葬过惠子之墓顾谓从者曰郢人垩漫其鼻端若蝇翼使匠石斵之匠石运斤成风听而斵之尽垩而鼻不伤郢人立不失容宋元君闻之召匠石曰尝试为寡人斵之匠石曰臣则尝能斵之虽然臣之质死久矣自夫子之死也吾无以为质矣吾无与言之矣见庄子杂篇目无全牛任其游刃庖丁为文惠君解牛手之所触肩之所倚足之所履膝之所踦无不中音文惠君曰譆善哉技盖至此乎庖丁释刀对曰臣之所好者道也进乎技矣始臣之解牛之时所见无非牛者三年之后未尝见全牛也又曰彼节者有间而刀刃者无厚以无厚入有间恢恢乎其于游刃必有余地矣见庄子养生主X诸天同一器食麤妙各异起世因本经第七卷云天子天女初生之时以自业所熏习故生三种念一者自知从某处死二者自知今此处生三者知生此处是何业故是何福报所谓以身口意修善行故得来生此作是念巳即便思食念欲食时即于其前有众宝器自然盛满天须陀味种种异色诸天子中有胜业者其须陀食色最白净果报中者色则稍赤福德下者色则稍黑既入口巳即自消融如酥掷火无复形影若其渴时即于其前有天宝器盛满天酒福上中下见白赤黑入口消融如前无异钧天史秦穆公梦至帝所观钧天广乐帝赐以䇿秦遂大昌淮南子曰九天中央曰钧天具体而微公孙丑曰昔者窃闻之子夏子游子张皆有圣人之一体冉牛闵子颜渊则具体而微敢问所安曰姑舍是註云一体犹一肢也具体而微谓有其全体但未广大耳见孟上公孙丑篇指南越裳氏来贡归忘其路周公作指南车刻木为人举手指南令其望南而走则知归路今时罗经是其遗制也见列国传刻舟X幼学云刻舟求劒固而不通註云列子云楚人行舟剑堕于水遽刻舟求之曰吾剑从此堕也罗剎向日不见论云有人见异事皆审问之后时旷野中行逢罗剎执捉其人见捉必死然见罗剎胸白背黑怪问所由罗剎答曰我一生来不喜见日所以常背日行故前白后黑其人解意急掣其手遂向日走罗剎向日不见其人得脱因说偈言勤学第一道勤问第一方路逢罗剎难背阴向太阳鲁肆大眚圣人善庄公之补过鲁庄公二十有二年春王正月肆大眚註云肆放眚过也放纵大过犹今赦书大罪悉皆原免也春秋特书赦大眚于文姜薨葬之间善庄公之能补过也见春秋左传註平测义第六卷唐禁笞背君子美太宗之存仁唐太宗读明堂针炎书云人五脏之系全附于背诏自今毋得笞囚背释云君子指为史者言之言史纪唐禁笞背之事者盖为史之君子赞美太宗存仁之意也捷如影响所谓平天下在治其国者上老老而民兴孝上长长而民兴弟上恤孤而民不倍是以君子有絜矩之道也註云言此三者上行下効捷于影响所谓家齐而国治也见大学X不孝有三无后为大孟子曰不孝有三无后为大註云于礼有不孝者三事谓阿意曲从陷亲不义一也家贫亲老不为禄仕二也不娶无子绝先祖祀三也三者之中无后为大见孟下离娄篇尽坤道备女德周易坤卦彖辞曰至哉坤元万物资生乃顺承天註云此以地道明坤之义而首言元也至极也比大义差缓始者气之始生者形之始顺承天施地之道也礼记昏义篇云女有四德一妇德贞顺也二妇言辞令也三妇容婉娩也四妇功丝麻也王通邵雍王通隋时龙门人诣阙献太平十三䇿上不能用遂教授于河汾之间累征不起杨素劝之仕通曰读书谈道足以自乐愿明公正以治天下使时和年丰通也受赐多矣卒谥文中子邵雍宋时河南人为学坚苦刻励冬不炉夏不扇夜不就枕者数年程颢尝与谈论叹曰尧夫内圣外王之学也卒谥康节二人详出纲鑑三台辅相朱子小学集註云周以太师太傅太保为三公东汉以太尉司徒司空为三公天文志云三台六星两两而西近文昌二星曰上台次二星曰中台东二星曰下台在人为三公位正字通云三台星名又台鼎三X公之称如星之有三台鼎之有三足也又秦武王二年初置丞相又辅弼疑丞谓之四辅比我而相之谓之辅拂我而相之谓之弼疑拟其前丞承其后又四辅星名四星佐北极推步盈虗遗教补註云推步即俯察地理盈虗即仰观天文又推步盈虗者即推算步量天地之盈满虗缺也邦君之妻论语云邦君之妻君称之曰夫人夫人自称曰小童邦人称之曰君夫人称诸异邦曰寡小君异邦人称之亦曰君夫人华严一偈能空诸狱纂灵记云京兆王明干本无戒行曾不修善因患致死被二人引至地狱门前见一僧云是地藏菩萨乃教偈云若人欲了知三世一切佛应当如是观心造诸如来菩萨授经巳谓曰能诵此偈得排地狱苦其人诵巳遂入见王王问此人有何功德答云惟持一四句偈如上诵巳王遂放免当诵偈时声所至处受苦之人皆得解脱后三日方苏忆持此偈说与道俗参验偈文方知是华严经夜摩天宫无量菩萨云集所说即觉林菩萨偈也今经后二句云应观法界性一切惟心造大意是同意明地狱心造了心造佛地狱自空耳香饭一钵能饱众海X维摩经云时化菩萨以满钵香饭与维摩诘香饭普熏毗耶离城及三千大千世界时维摩诘语舍利弗等诸大声闻仁者可食如来甘露味饭大悲所熏无以限意食之使不消也有异声闻念是饭少化菩萨曰勿以声闻小德小智称量如来无量福慧四海有竭此饭无尽使一切人食抟若须弥乃至一劫犹不能尽所以者何无尽戒定等功德具足者所食之余终不可尽于是钵饭悉饱众会犹故不儩其诸菩萨声闻食此食者身安快乐见贤思齐子曰见贤思齐焉见不贤而内自省也註云思齐者冀已亦有是善内自省者恐已亦有是恶见论语上冢宰受命书云百官总已以听冢宰註云冢长也礼有冢子冢妇之名周人亦谓之冢宰古者王宅忧祠祭则冢宰摄而告庙百官总已之职以听冢宰则摄而临羣臣也见商书伊训篇图白泽弥陀疏钞云有神兽名白泽能人言辨万物之情诸邪望影而避故曰家有白泽之图必无如是妖怪无亲往他国僧祇律云佛告诸比丘过去世时有国名波罗柰时有弗卢醯大孝婆罗门为国王师常教五百弟子时婆罗门有一奴名迦罗呵闻说法音尽能持忆共诸X童子少有嫌恨便往他国诈言我是弗卢醯婆罗门子国师大喜因告之曰我有一女今以妻汝答言从教其人常瞋饮食其妇念言脱有波罗柰国来者从彼受教大婆罗门具闻此事便往他国其人知巳即往拜曰我来此国言是大家之子望主勿洩此事主言汝实我子即时同主归家告言我亲来为办饮食其妇密问婆罗门我夫饮食常不可意愿尊指教答曰我临去时教汝一偈其人为主求伴时妇请偈乃教之言无亲往他国欺诳天下人粗食是常食细食复何瞋妇念此偈其人常作软语永不生瞋壎篪叠奏诗云伯氏吹壎仲氏吹篪及尔如贯谅不我知註云伯仲兄弟也俱为王臣则有兄弟之义矣乐器土曰壎大如鹅子锐上平底似秤锤六孔竹曰篪长尺四寸围三寸七孔一孔七出径三分凡八孔横吹之如贯如绳之贯物言相连属也谅诚也伯氏吹壎而仲氏吹篪言其心相亲爱而声相应和也见小雅何人章王索仙陀婆涅槃经第十卷云善男子如来密语甚深难解譬如大王告诸羣臣先陀婆来先陀婆者一名四实一盐二器三水四马如是四法皆同此名有智之臣善知此名若王洗时索先陀婆即便奉水若王食时索先陀婆即便奉盐若王食巳将欲饮浆索先陀婆即便X奉器若王欲游索先陀婆即便奉马如是智臣善解大王四种密语是大乘经亦复如是入耳出口沙弥威仪云不得未会称会入耳出口增註云会者领悟也未会称会是自欺不实入耳出口无契悟机是欺他人古人云君子之学入乎耳着乎心布乎四肢形乎动静小人之学入乎耳出乎口耳口之间四寸耳曷足以美七尺之躯妙法莲华经指掌疏事义弟子众等发心共刻以此功德合集回向上报四恩利九有三生眷属尽超脱远离依他及偏计顿断二障出二死开权显实证真常庄严西方法性土即佛即心非他悟心佛众生无别路生即无生生四土见犹离见见三身普愿见闻共随喜情于无情同证悟宝德谨䟦