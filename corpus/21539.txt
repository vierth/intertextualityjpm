花间集后蜀赵崇祚提要花间集叙目录卷一五十首卷二五十首卷三五十首卷四五十首卷五五十首卷六五十一首卷七五十首卷八五十首卷九四十九首卷十五十首跋提要花间集十卷后蜀赵崇祚编崇祚字宏基事孟昶为卫尉少卿而不详其里贯十国春秋亦无传案蜀有赵崇韬为中书令廷隐之子崇祚疑即其兄弟行也诗馀体变自唐而盛行于五代自宋以后体制益繁选录益众而溯源星宿当以此集为最古唐末名家词曲俱赖以仅存其中渔父词杨柳枝浪淘沙诸调唐人仍载入诗集盖诗与词之转变在此数调故也于作者不题名而题官盖即文选书字之遗意惟一人之词时割数首入前后卷以就每卷五十首之数则体例为古所未有耳陈振孙谓所录自温庭筠而下十八人凡五百首今逸其二坊刻妄有增加殊失其旧此为明毛晋重刊宋本犹为精审前有蜀翰林学士中书舍人欧阳炯序作于孟昶之广政三年乃晋高祖之天福五年也后有陆游二跋其一称斯时天下岌岌士大夫乃流宕如此或者出于无聊不知惟士大夫流宕如此天下所以岌岌游未反思其本耳其二称唐季五代诗愈卑而倚声者辄简古可爱能此不能彼未易以理推也不知文之体格有高卑人之学力有强弱学力不足副其体格则举之不足学力足以副其体格则举之有馀律诗降于古诗故中晚唐古诗多不工而律诗则时有佳作词又降于律诗故五季人诗不及唐词乃独胜此犹能举七十斤者举百斤则蹶举五十斤则运掉自如有何不可理推乎花间集叙镂玉雕琼拟代工而迥巧裁花剪叶夺春艳以争鲜是以唱云谣则金母词清挹霞醴则穆王心醉名高白雪声声而自合鸾歌响遏行云字字而偏谐凤律杨柳大堤之句乐府相传芙蓉曲渚之篇豪家自制莫不争高门下三千玳瑁之簪竞富樽前数十珊瑚之树则有绮筵公子绣幌佳人递叶叶之花笺文抽丽锦举纤纤之玉指拍按香檀不无清绝之词用助娇娆之态自南朝之宫体扇北里之娼风何止言之不文所谓秀而不实有唐已降率土之滨家家之香径春风宁寻越艳处处之红楼夜月自锁嫦娥在明皇朝则有李太白应制清平乐词四首近代温飞卿复有金筌集迩来作者无愧前人今卫尉少卿字弘基以拾翠洲边自得羽毛之异织绡泉底独殊机杼之功广会众宾时延佳论因集近来诗客曲子词五百首分为十卷以烱粗预知音辱请命题仍为叙引昔郢人有歌阳春者号为绝唱乃命之为花间集庶使西园英哲相资羽盖之欢南国婵娟休唱莲舟之引时大蜀广政三年夏四月日欧阳烱叙目录卷一五十首温助教庭筠五十首菩萨蛮十四首更漏子六首归国遥二首酒泉子四首定西番三首杨柳枝八首南歌子七首河渎神三首女冠子二首玉胡蝶一首卷二五十首温助教庭筠十六首清平乐二首遐方怨二首诉衷情一首思帝乡一首梦江南二首河传三首番女怨二首荷叶杯三首皇甫先辈松十二首天仙子二首浪涛沙二首杨柳枝二首摘得新二首梦江南二首采莲子二首韦相庄二十二首浣溪沙五首菩萨蛮五首归国遥三首应天长二首荷叶杯二首清平乐四首望远行一首卷三五十首韦相庄二十六首谒金门二首江城子二首河传三首天仙子五首喜迁莺二首思帝乡二首诉衷情二首上行杯二首女冠子二首更漏子一首酒泉子一首木兰花一首小重山一首薛待郎昭蕴十九首浣溪沙八首喜迁莺三首小重山二首离别难一首相见欢一首醉公子一首女冠子二首谒金门一首牛给事峤五首柳枝五首卷四五十首牛给事峤五首女冠子四首梦江南二首感恩多二首应天长二首更漏子三首望江怨一首菩萨蛮七首酒泉子一首定西番一首玉楼春一首西溪子一首江城子二首张舍人泌二十三首浣溪沙十首临江仙一首女冠子一首河传二首酒泉子二首生查子一首思越人一首满宫花一首柳枝一首南歌子三首卷五五十首张舍人泌四首江城子二首河渎神一首蝴蝶儿一首毛司徒文钖三十一首虞美人二首酒泉子一首喜迁莺一首赞成功一首西溪子一首中兴乐一首更漏子一首接贤宾一首赞浦子一首甘州遍二首纱窗恨二首柳含烟四首醉花间二首浣沙溪一首浣溪沙一首月宫春一首恋情深二首诉衷情二首应天长一首河满子一首巫山一段云一首临江仙一首牛学士希济十一首临江仙七首酒泉子一首生查子一首中兴乐一首谒金门一首欧阳舍人烱四首浣溪沙三首三字令一首卷六五十一首欧阳舍人烱十三首南乡子八首献衷心一首贺明朝二首江城子一首凤楼春一首和学士凝二十首小重山二首临江仙二首菩萨蛮一首山花子二首河满子二首薄命女一首梅花一首天仙子一首春光好二首采桑子一首柳枝三首渔父一首顾敻十八首虞美人六首河传三首甘州子五首玉楼春四首卷七五十首顾敻三十七首浣溪沙八首酒泉子七首杨柳枝一首遐方怨一首献衷心一首应天长一首诉衷情二首荷叶杯九首渔歌子一首临江仙三首醉公子二首更漏子一首孙少监光宪十三首浣溪沙九首河传四首卷八五十首孙少监光宪四十八首菩萨蛮五首河渎神二首虞美人二首后庭花二首生查子三首临江仙二首酒泉子三首清平乐二首更漏子二首女冠子二首风流子三首定西番二首河满子一首玉蝴蝶一首八拍蛮一首竹枝二首思帝乡一首上行杯二首谒金门一首思越人二首杨柳枝四首望梅花一首渔歌子二首魏太尉承斑二首菩萨蛮二首卷九四十九首魏太尉承斑十三首满宫花一首木兰花一首玉楼春二首诉衷情五首生查子二首黄锺乐一首渔歌子一首鹿太保虔扆六首临江仙二首女冠子二首思越人一首虞美人一首阎处士选八首虞美人二首临江仙二首浣溪沙一首八拍蛮二首河传一首尹参卿鹗六首临江仙二首满宫花一首杏园芳一首醉公子一首菩萨蛮一首毛秘书熙震十六首浣溪沙七首临江仙二首更漏子二首女冠子二首清平乐一首南歌子二首卷十五十首毛秘书熙震十三首河满子二首小重山一首定西番一首木兰花一首后庭花三首酒泉子二首菩萨蛮三首李秀才洵三十七首浣溪沙四首渔歌子四首巫山一段云二首临江仙二首南乡子十首女冠子二首酒泉子四首望远行二首菩萨蛮三首西溪子一首虞美人一首河传二首卷一五十首温助教庭筠五十首菩萨蛮十四首更漏子六首归国遥二首酒泉子四首定西番三首杨柳枝八首南歌子七首河渎神三首女冠子二首玉胡蝶一首菩萨蛮温助教庭筠其一小山重迭金明灭鬓云欲度香顋雪懒起画蛾眉弄妆梳洗迟照花前后镜花面交相映新帖绣罗襦双双金鹧鸪其二水晶帘里玻璃枕暖香惹梦鸳鸯锦江上柳如烟雁飞残月天藕丝秋色浅人胜参差剪双鬓隔香红玉钗头上风其三蕊黄无限当山额宿妆隐笑纱窗隔相见牡丹时暂来还别离翠钗金作股钗上蝶双舞心事竟谁知月明花满枝其四翠翘金缕双鸂鶒水纹细起春池碧池上海棠梨雨晴红满枝绣衫遮笑靥烟草粘飞蝶青琐对芳菲玉关音信稀其五杏花含露团香雪绿杨陌上多离别灯月在胧明觉来闻晓莺玉钩褰翠幕妆浅旧眉薄春梦正关情镜中蝉鬓轻其六玉楼明月长相忆柳丝袅娜春无力门外草萋萋送君闻马嘶画罗金翡翠香烛消成泪花落子规啼绿窗残梦迷其七凤凰相对盘金缕牡丹一夜经微雨明镜照新妆鬓轻双脸长画楼相望久栏外垂丝柳音信不归来社前双燕回其八牡丹花谢莺声歇绿杨满院中庭月相忆梦难成背窗灯半明翠钿金压脸寂寞香闺掩人远泪阑干燕飞春又残其九满宫明月梨花白故人万里关山隔金雁一双飞泪痕沾绣衣小园芳草绿家住越溪曲杨柳色依依燕归君不归其十宝函钿雀金鸂鶒沉香阁上吴山碧杨柳又如丝驿桥春雨时画楼音信断芳草江南岸鸾镜与花枝此情谁得知其十一南园满地堆轻絮愁闻一霎清明雨雨后却斜阳杏花零落香无言匀睡脸枕上屏山掩时节欲黄昏无聊独倚门其十二夜来皓月才当午重帘悄悄无人语深处麝烟长卧时留薄妆当年还自惜往事那堪忆花露月明残锦衾知晓寒其十三雨晴夜合玲珑日万枝香袅红丝拂闲梦忆金堂满庭萱草长绣帘垂囗眉黛远山绿春水渡溪桥凭栏魂欲消其十四竹风轻动庭除冷珠帘月上玲珑影山枕隐浓妆绿檀金凤凰两蛾愁黛浅故国吴宫远春恨正关情画楼残点声更漏子其一柳丝长春雨细花外漏声迢递惊塞雁起城乌画屏金鹧鸪香雾薄透帘幕惆怅谢家池阁红烛背绣帘垂梦长君不知其二星斗稀钟鼓歇帘外晓莺残月兰露重柳风斜满庭堆落花虚阁上倚栏望还似去年惆怅春欲暮思无穷旧欢如梦中其三金雀钗红粉面花里暂时相见知我意感君怜此情须问天香作穗蜡成泪还似两人心意山枕腻锦衾寒觉来更漏残其四相见稀相忆久眉浅淡烟如柳垂翠幕结同心侍郎熏绣衾城上月白如雪蝉鬓美人愁绝宫树暗鹊桥横玉签初报明其五背江楼临海月城上角声呜咽堤柳动岛烟昏两行征雁分京口路归帆渡正是芳菲欲度银烛尽玉绳低一声村落鸡其六玉炉香红蜡泪偏照画堂秋思眉翠薄鬓云残夜长衾枕寒梧桐树三更雨不道离情正苦一叶叶一声声空阶滴到明归国遥其一香玉翠凤宝钗垂囗钿筐交胜金粟越罗春水绿画堂照帘残烛梦余更漏促谢娘无限心曲晓屏山断续其二双脸小凤战篦金飐艳舞衣无力风敛藕丝秋色染锦帐绣帷斜掩露珠清晓簟粉心黄蕊花靥黛眉山两点酒泉子其一花映柳条闲向绿萍池上凭栏干窥细浪雨萧萧近来音信两疎索洞房空寂寞掩银屏垂翠箔度春宵其二日映纱窗金鸭小屏山碧故乡春烟霭隔背兰釭宿妆惆怅倚高阁千里云影薄草初齐花又落燕双双其三楚女不归楼枕小河春水月孤明风又起杏花稀玉钗斜簪云鬟髻裙上金缕凤八行书千里梦雁南飞其四罗带惹香犹系别时红豆泪痕新金缕旧断离肠一双娇燕语雕梁还是去年时节绿阴浓芳草歇柳花狂定西蕃其一汉使昔年离别攀弱柳折寒梅上高台千里玉关春雪雁来人不来羌笛一声愁绝月徘徊其二海燕欲飞调羽萱草绿杏花红隔帘栊双鬓翠霞金缕一枝春艳浓楼上月明三五琐窗中其三细雨晓莺春晚人似玉柳如眉正相思罗幕翠帘初卷镜中花一枝肠断塞门消息雁来稀杨柳枝其一宜春苑外最长条闲袅春风伴舞腰正是玉人肠绝处一渠春水赤栏桥其二南内墙东御路旁须知春色柳丝黄杏花未肯无情思何事行人最断肠其三苏小门前柳万条毵毵金线拂平桥黄莺不语东风起深闭朱门伴舞腰其四金缕毵毵碧瓦沟六宫眉黛惹香愁晚来更带龙池雨半拂栏干半入楼其五馆娃宫外邺城西远映征帆近拂堤系得王孙归意切不关芳草绿萋萋其六两两黄鹂色似金袅枝啼露动芳音春来幸自长如线可惜牵缠荡子心其七御柳如丝映九重凤凰窗映绣芙蓉景阳楼畔千万条一面新妆待晓风其八织锦机边莺语频停梭垂泪忆征人塞门三月犹萧索纵有垂杨未觉春南歌子其一手里金鹦鹉胸前绣凤凰偷眼暗形相不如从嫁与作鸳鸯其二似带如丝柳团酥握雪花帘卷玉钩斜九衢尘欲暮逐香车其三鬓堕低梳髻连娟细扫眉终日两相思为君憔悴尽百花时其四脸上金霞细眉间翠钿深倚枕覆鸳衾隔帘莺百啭感君心其五扑蕊添黄子呵花满翠鬟鸳枕映屏山月明三五夜对芳颜其六转盻如波眼娉婷似柳腰花里暗相招忆君肠欲断恨春宵其七懒拂鸳鸯枕休缝翡翠裙罗帐罢炉熏近来心更切为思君河渎神其一河上望丛祠庙前春雨来时楚山无限鸟飞迟兰棹空伤别离何处杜鹃啼不歇艳红开尽如血蝉鬓美人愁绝百花芳草佳节其二孤庙对寒潮西陵风雨萧萧谢娘惆怅倚兰桡泪流玉箸千条暮天愁听思归乐早梅香满山郭回首两情萧索离魂何处飘泊其三铜鼓赛神来满庭幡盖徘徊水村江浦过风雷楚山如画烟开离别橹声空萧索玉容惆怅妆薄青麦燕飞落落卷帘愁对珠阁女冠子其一含娇含笑宿翠残红窈宨鬓如蝉寒玉簪秋水轻纱卷碧烟雪胸鸾镜里琪树凤楼前寄语青娥伴早求仙其二霞帔云发钿镜仙容似雪画愁眉遮语回轻扇含羞下绣帷玉楼相望久花洞恨来迟早晚乘鸾去莫相遗玉胡蝶秋风凄切伤离行客未归时塞外草先衰江南雁到迟芙蓉凋嫩脸杨柳堕新眉摇落使人悲断肠谁得知卷二五十首温助教庭筠十六首清平乐二首遐方怨二首诉衷情一首思帝乡一首梦江南二首河传三首番女怨二首荷叶杯三首皇甫先辈松十二首天仙子二首浪涛沙二首杨柳枝二首摘得新二首梦江南二首采莲子二首韦相庄二十二首浣溪沙五首菩萨蛮五首归国遥三首应天长二首荷叶杯二首清平乐四首望远行一首清平乐温助教庭筠其一上阳春晚宫女愁蛾浅新岁清平思同辇怎奈长安路远凤帐鸳被徒熏寂寞花锁千门竞把黄金买赋为妾将上明君其二洛阳愁绝杨柳花飘雪终日行人恣攀折桥下水流呜咽上马争劝离觞南浦莺声断肠愁杀平原年少回首挥泪千行遐方怨其一凭绣槛解罗帷未得君书肠断潇湘春雁飞不知征马几时归海棠花谢也雨霏霏其二花半坼雨初晴未卷珠帘梦残惆怅闻晓莺宿妆眉浅粉山横约鬟鸾镜里绣罗轻诉衷情莺语花舞春昼午雨霏微金带枕宫锦凤凰帷柳弱蝶交飞依依辽阳音信稀梦中归思帝乡花花满枝红似霞罗袖画帘肠断卓香车回面共人闲语战篦金凤斜惟有阮郎春尽不归家梦江南其一千万恨恨极在天涯山月不知心里事水风空落眼前花摇曳碧云斜其二梳洗罢独倚望江楼过尽千帆皆不是斜晖脉脉水悠悠肠断白苹洲河传其一江畔相唤晓妆鲜仙景个女采莲请君莫向那岸边少年好花新满船红袖摇曳逐风暖垂玉腕肠向柳丝断浦南归浦北归莫知晚来人已稀其二湖上闲望雨萧萧烟浦花桥路遥谢娘翠蛾愁不消终朝梦魂迷晚潮荡子天涯归棹远春已晚莺语空断肠若耶溪溪水西柳堤不闻郎马嘶其三同伴相唤杏花稀梦里每愁依违仙客一去燕已飞不归泪痕空满衣天际云鸟引晴远春已晚烟霭渡南苑雪梅香柳带长小娘转令人意伤番女怨其一万枝香雪开已遍细雨双燕钿蝉筝金雀扇画梁相见雁门消息不归来又飞回其二碛南沙上惊雁起飞雪千里玉连环金镞箭年年征战画楼离恨锦屏空杏花红荷叶杯其一一点露珠凝冷波影满池塘绿茎红艳两相乱肠断水风凉其二镜水夜来秋月如雪采莲时小娘红粉对寒浪惆怅正思惟其三楚女欲归南浦朝雨湿愁红小船摇漾入花里波起隔西风天仙子皇甫先辈松其一晴野鹭鸶飞一只水葓花发秋江碧刘郎此日别天仙登绮席泪珠滴十二晚峯高历历其二踯躅花开红照水鹧鸪飞绕青山嘴行人经岁始归来千万里错相倚懊恼天仙应有以浪涛沙其一滩头细草接疎林浪恶罾船半欲沈宿鹭眠鸥飞旧浦去年沙嘴是江心其二蛮歌豆蔻北人愁蒲雨杉风野艇秋浪起䴔䴖眠不得寒沙细细入江流杨柳枝其一春入行宫映翠微玄宗侍女舞烟丝如今柳向空城绿玉笛何人更把吹其二烂熳春归水国时吴王宫殿柳丝垂黄莺长叫空闺畔西子无因更得知摘得新其一酌一巵须教玉笛吹锦筵红蜡烛莫来迟繁红一夜经风雨是空枝其二摘得新枝枝叶叶春管弦兼美酒最关人平生都得几十度展香茵梦江南其一兰烬落屏上暗红蕉闲梦江南梅熟日夜船吹笛雨萧萧人语驿边桥其二楼上寝残月下帘旌梦见秣陵惆怅事桃花柳絮满江城双髻坐吹笙采莲子其一菡萏香莲十顷陂举棹小姑贪戏采莲迟年少晚来弄水船头湿举棹更脱红裙裹鸭儿年少其二船动湖光滟滟秋举棹贪看年少信船流年少无端隔水抛莲子举棹遥被人知半日羞年少浣溪沙韦相庄其一清晓妆成寒食天柳球斜袅间花钿卷帘直出画堂前指点牡丹初绽朶日高犹自凭朱栏含颦不语恨春残其二欲上秋千四体慵拟教人送又心忪画堂帘幕月明风此夜有情谁不极隔墙梨雪又玲珑玉容憔悴惹微红其三惆怅梦余山月斜孤灯照壁背窗纱小楼高阁谢娘家暗想玉容何所似一枝春雪冻梅花满身香雾簇朝霞其四绿树藏莺莺正啼柳丝斜拂白铜堤弄珠江上草萋萋日暮饮归何处客绣鞍骢马一声嘶满身兰麝醉如泥其五夜夜相思更漏残伤心明月凭栏干想君思我锦衾寒咫尺画堂深似海忆来唯把旧书看几时携手入长安菩萨蛮其一红楼别夜堪惆怅香灯半掩流苏帐残月出门时美人和泪辞琵琶金翠羽弦上黄莺语劝我早归家绿窗人似花其二人人尽说江南好游人只合江南老春水碧于天画船听雨眠炉边人似月皓腕凝双雪未老莫还乡还乡须断肠其三如今却忆江南乐当时年少春衫薄骑马倚斜桥满楼红袖招翠屏金屈曲醉入花丛宿此度见花枝白头誓不归其四劝君今夜须沉醉樽年莫话明朝事珍重主人心酒深情亦深须愁春漏短莫诉金杯满遇酒且呵呵人生能几何其五洛阳城里春光好洛阳才子他乡老柳暗魏王堤此时心转迷桃花春水绿水上鸳鸯宿凝恨对残晖忆君君不知归国遥其一春欲暮满地落花红带雨惆怅玉笼鹦鹉单栖无伴侣南望去程何许问花花不语早晚得同归去恨无双翠羽其二金翡翠为我南飞传我意罨画桥边春水几年花下醉别后只知相愧泪珠难远寄罗幕绣帷鸳被旧欢如梦里其三春欲晚戏蝶游蜂花烂熳日落谢家池馆柳丝金缕断睡觉绿鬟风乱画屏云雨散闲倚博山长叹泪流沾皓腕应天长其一绿槐阴里黄莺语深院无人春昼午画帘垂金凤舞寂寞绣屏香一炷碧天云无定处空有梦魂来去夜夜绿窗风雨断肠君信否其二别来半岁音书绝一寸离肠千万结难相见易相别又是玉楼花似雪暗相思无处说惆怅夜来烟月想得此时情切泪沾红袖黦荷叶杯其一绝代佳人难得倾国花下见无期一双愁黛远山眉不忍更思惟闲掩翠屏金凤残梦罗幕画堂空碧天无路信难通惆怅旧房栊其二记得那年花下深夜初识谢娘时水堂西面画帘垂携手暗相期惆怅晓莺残月相别从此隔音尘如今俱是异乡人相见更无因清平乐其一春愁南陌故国音书隔细雨霏霏梨花白燕拂画帘金额尽日相望王孙尘满衣上泪痕谁向桥边吹笛驻马西望消魂其二野花芳草寂寞关山道柳吐金丝莺语早惆怅香闺暗老罗带悔结同心独凭朱栏思深梦觉半床斜月小窗风触鸣琴其三何处游女蜀国多云雨云解有情花解语窣地绣罗金缕妆成不整金钿含羞待月秋千住在绿槐阴里门临春水桥边其四莺啼残月绣阁香灯灭门外马嘶郎欲别正是落花时节妆成不画蛾眉含愁独倚金扉去路香尘莫扫扫即郎去归迟望远行欲别无言倚画屏含恨暗伤情谢家庭树锦鸡鸣残月落边城人欲别马频嘶绿槐千里长堤出门芳草路萋萋云雨别来易东西不忍别君后却入旧香闺卷三五十首韦相庄二十六首谒金门二首江城子二首河传三首天仙子五首喜迁莺二首思帝乡二首诉衷情二首上行杯二首女冠子二首更漏子一首酒泉子一首木兰花一首小重山一首薛待郎昭蕴十九首浣溪沙八首喜迁莺三首小重山二首离别难一首相见欢一首醉公子一首女冠子二首谒金门一首牛给事峤五首柳枝五首谒金门韦相庄其一春漏促金烬暗挑残烛一夜帘前风撼竹梦魂相断续有个娇娆如玉夜夜绣屏孤宿闲抱琵琶寻旧曲远山眉黛绿其二空相忆无计得传消息天上嫦娥人不识寄书何处觅新睡觉来无力不忍把伊书迹满院落花春寂寂断肠芳草碧江城子其一恩重娇多情易伤漏更长解鸳鸯朱唇未动先觉口脂香缓揭绣衾抽皓腕移凤枕枕潘郎其二髻鬟狼籍黛眉长出兰房别檀郎角声呜咽星斗渐微茫露冷月残人未起留不住泪千行河传其一何处烟雨隋堤春暮柳色葱茏画桡金缕翠旗高飐香风水光融青娥殿脚春妆媚轻云里绰约司花妓江都宫阙清淮月映迷楼古今愁其二春晚风暖锦城花满狂杀游人玉鞭金勒寻胜驰骤轻尘惜良晨翠娥争劝临邛酒纤纤手拂面垂丝柳归时烟里钟鼓正是黄昏暗销魂其三锦浦春女绣衣金缕雾薄云轻花深柳暗时节正是清明雨初晴玉鞭魂断烟霞路莺莺语一望巫山雨香尘隐映遥见翠槛红楼黛眉愁天仙子其一怅望前回梦里期看花不语苦寻思露桃花里小腰肢眉眼细鬓云垂唯有多情宋玉知其二深夜归来长酩酊扶入流苏犹未醒醺醺酒气麝兰和惊睡觉笑呵呵长道人生能几何其三蟾彩霜华夜不分天外鸿声枕上闻绣衾香冷懒重熏人寂寂叶纷纷才睡依前梦见君其四梦觉云屏依旧空杜鹃声咽隔帘栊玉郎薄幸去无踪一日日恨重重泪界莲腮两线红其五金似衣裳玉似身眼如秋水鬓如云霞裙月帔一羣羣来洞口望烟分刘阮不归春日曛喜迁莺其一人汹汹鼓冬冬襟袖五更风大罗天上月朦胧骑马上虚空香满衣云满路鸾凤绕身飞舞霓旌绛节一羣羣引见玉华君其二街鼓动禁城开天上探人回凤衔金牓出云来平地一声雷莺已迁龙已化一夜满城车马家家楼上簇神仙争看鹤冲天思帝乡其一云髻坠凤钗垂髻坠钗垂无力枕函欹翡翠屏深月落漏依依说尽人间天上两心知其二春日游杏花吹满头陌上谁家年少足风流妾拟将身嫁与一生休纵被无情弃不能羞诉衷情其一烛烬香残帘半掩梦初惊花欲谢深夜月胧明何处按歌声轻轻舞衣尘暗生负春情其二碧沼红芳烟雨静倚兰桡垂玉佩交带袅纤腰鸳梦隔星桥迢迢越罗香暗销坠花翘上行杯其一芳草灞陵春岸柳烟深满楼弦管一曲离声肠寸断今日送君千万红缕玉盘金镂盏须劝珍重意莫辞满其二白马玉鞭金辔少年郎离别容易迢递去程千万里惆怅异乡云水满酌一杯劝和泪须愧珍重意莫辞醉女冠子其一四月十七正是去年今日别君时忍泪佯低面含羞半敛眉不知魂已断空有梦相随除却天边月没人知其二昨夜夜半枕上分明梦见语多时依旧桃花面频低柳叶眉半羞还半喜欲去又依依觉来知是梦不胜悲更漏子钟鼓寒楼阁暝月照古桐金井深院闭小庭空落花香露红烟柳重春雾薄灯背水窗高阁闲倚户暗沾衣待郎郎不归酒泉子月落星沉楼上美人春睡绿云倾金枕腻画屏深子规啼破相思梦曙色东方才动柳烟轻花露重思难任木兰花独上小楼春欲暮愁望玉关芳草路消息断不逢人却敛细眉归绣户坐看落花空叹息罗袂湿斑红泪滴千山万水不曾行魂梦欲教何处觅小重山一闭昭阳春又春夜寒宫漏永梦君恩卧思陈事暗消魂罗衣湿红袂有啼痕歌吹隔重阍绕庭芳草绿倚长门万般惆怅向谁论凝情立宫殿欲黄昏浣溪沙薛侍郎昭蕴其一红蓼渡头秋正雨印沙鸥迹自成行整鬟飘袖野风香不语含颦深浦里几回愁煞棹船郎燕归帆尽水茫茫其二钿匣菱花锦带垂静临兰槛卸头时约鬟低珥算归期茂苑草青湘渚阔梦余空有漏依依二年终日损芳菲其三粉上依稀有泪痕郡庭花落欲黄昏远情深恨与谁论记得去年寒食日延秋门外卓金轮日斜人散暗消魂其四握手河桥柳似金蜂须轻惹百花心蕙风兰思寄清琴意满便同春水满情深还似酒杯深楚烟湘月两沉沉其五帘下三间出寺墙满街垂柳绿阴长嫩红轻翠间浓妆瞥地见时犹可可却来闲触暗思量如今情事隔仙乡其六江馆清秋缆客船故人相送夜开筵麝烟兰焰簇花钿正是断魂迷楚雨不堪离恨咽湘弦月高霜白水连天其七倾国倾城恨有余几多红泪泣姑苏倚风凝睇雪肌肤吴主山河空落日越王宫殿半平芜藕花菱蔓满重湖其八越女淘金春水上步摇云鬓佩鸣珰渚风江草又清香不为远山凝翠黛只应含恨向斜阳碧桃花谢忆刘郎喜迁莺其一残蟾落晓钟鸣羽化觉身轻乍无春睡有余醒杏苑雪初晴紫陌长襟袖冷不是人间风景回看尘土似前生休羡谷中莺其二金门晓玉京春骏马骤轻尘桦烟深处白衫新认得化龙身九陌喧千户启满袖桂香风细杏园欢宴曲江滨自此占芳辰其三清明节雨晴天得意正当年马骄泥软锦连干香袖半笼鞭花色融人竞赏尽是绣鞍朱鞅日斜无计更留连归路草和烟小重山其一春到长门春草青玉阶华露滴月胧明东风吹断紫箫声宫漏促帘外晓莺啼愁极梦难成红妆流宿泪不胜情手挼裙带绕阶行思君切罗幌暗尘生其二秋到长门秋草黄画梁双燕去出宫墙玉箫无复理霓裳金蝉坠鸾镜掩休妆忆昔在昭阳舞衣红绶带绣鸳鸯至今犹惹御炉香魂梦断愁听漏更长离别难宝马晓鞴雕鞍罗帷乍别情难那堪春景媚送君千万里半妆珠翠落露华寒红蜡烛青丝曲偏能钩引泪栏干良夜促香尘绿魂欲迷檀眉半敛愁低未别心先咽欲语情难说出芳草路东西摇袖立春风急樱花杨柳雨凄凄相见欢罗襦绣袂香红画堂中细草平沙番马小屏风卷罗幕凭妆阁思无穷暮雨轻烟魂断隔帘栊醉公子慢绾青丝发光砑吴绫袜床上小熏笼韶州新退红叵耐无端处捻得从头污恼得眼慵开问人闲事来女冠子其一求仙去也翠钿金篦尽舍入崖峦雾卷黄罗帔云雕白玉冠野烟溪洞冷林月石桥寒静夜松风下礼天坛其二云罗雾縠新授明威法箓降真函髻绾青丝发冠抽碧玉簪往来云过五去住岛经三正遇刘郎使启瑶缄谒金门春满院迭损罗衣金线睡觉水晶帘未卷檐前双语燕斜掩金铺一扇满地落花千片早是相思肠欲断忍教频梦见柳枝牛给事峤其一解冻风来末上青解垂罗袖拜卿卿无端袅娜临官路舞送行人过一生其二吴王宫里色偏深一簇纤条万缕金不愤钱塘苏小小引郎松下结同心其三桥北桥南千万条恨伊张绪不相饶金羁白马临风望认得杨家静婉腰其四狂雪随风扑马飞惹烟无力被春欺莫教移入灵和殿宫女三千又妬伊其五袅翠笼烟拂暖波舞裙新染曲尘罗章华台畔隋堤上傍得春风尔许多卷四五十首牛给事峤五首女冠子四首梦江南二首感恩多二首应天长二首更漏子三首望江怨一首菩萨蛮七首酒泉子一首定西番一首玉楼春一首西溪子一首江城子二首张舍人泌二十三首浣溪沙十首临江仙一首女冠子一首河传二首酒泉子二首生查子一首思越人一首满宫花一首柳枝一首南歌子三首女冠子牛给事峤其一绿云高髻点翠匀红时世月如眉浅笑含双靥低声唱小词眼看唯恐化魂荡欲相随玉趾回娇步约佳期其二锦江烟水卓女烧春浓美小檀霞绣带芙蓉帐金钗芍药花额黄侵腻发臂钏透红纱柳暗莺啼处认郎家其三星冠霞帔住在蕊珠宫里佩玎珰明翠摇蝉翼纤珪理宿妆醮坛春草绿药院杏花香青鸟传心事寄刘郎其四双飞双舞春昼后园莺语卷罗帷锦字书封了银河雁过迟鸳鸯排宝帐荳蔻绣连枝不语匀珠泪落花时梦江南其一含泥燕飞到画堂前占得杏梁安稳处体轻唯有主人怜堪羡好因缘其二红绣被两两间莺鸯不是鸟中偏爱尔为缘交颈睡南塘全胜薄幸郎感恩多其一两条红粉泪多少香闺意强攀桃李枝敛愁眉陌上莺啼蝶舞柳花飞柳花飞愿得郎心忆家还早归其二自从南浦别愁见丁香结近来情转深忆鸳衾几度将书托烟雁泪盈襟泪盈襟礼月求天愿君知我心应天长其一玉楼春望晴烟灭舞衫斜卷金条脱黄鹂娇啭声初歇杏花飘尽龙山雪凤钗低赴节筵上王孙愁绝鸳鸯对含罗结两情深夜月其二双眉淡薄藏心事清夜背灯娇又醉玉钗横山枕腻宝帐鸳鸯春睡美别经时无限意虚道相思憔悴莫信彩笺书里赚人肠断字更漏子其一星渐稀漏频转何处轮台声怨香阁掩杏花红月明杨柳风挑锦字记情事惟愿两心相似收泪语背灯眠玉钗横枕边其二春夜阑更漏促金烬暗挑残烛惊梦断锦屏深两乡明月心闺草碧望归客还是不知消息辜负我悔怜君告天天不闻其三南浦情红粉泪怎奈两人深意低翠黛卷征衣马嘶霜叶飞招手别寸肠结还是去年时节书托雁梦归家觉来江月斜望江怨东风急惜别花时手频执罗帷愁独入马嘶残雨春芜湿倚门立寄语薄情郎粉香和泪泣菩萨蛮其一舞裙香暖金泥凤画梁语燕惊残梦门外柳花飞玉郎犹未归愁匀红粉泪眉剪春山翠何处是辽阳锦屏春昼长其二柳花飞处莺声急晴街春色香车立金凤小帘开脸波和恨来今宵求梦想难到青楼上赢得一场愁鸳衾谁并头其三玉钗风动春幡急交枝红杏笼烟泣楼上望卿卿窗寒新雨晴熏炉蒙翠被绣帐鸳鸯睡何处有相知羡他初画眉其四画屏重迭巫阳翠楚神尚有行云意朝暮几般心向他情漫深风流今古隔虚作瞿塘客山月照山花梦回灯影斜其五风帘燕舞莺啼柳妆台约鬓低纤手钗重髻盘珊一枝红牡丹门前行乐客白马嘶春色故故坠金鞭回头应眼穿其六绿云鬓上飞金雀愁眉敛翠春烟薄香阁掩芙蓉画屏山几重窗寒天欲曙犹结同心苣啼粉污罗衣问郎何日归其七玉楼冰簟鸳鸯锦粉融香汗流山枕帘外辘轳声敛眉含笑惊柳阴烟漠漠低鬓蝉钗落须作一生拚尽君今日欢酒泉子记得去年烟暖杏园花正发雪飘香江草绿柳丝长钿车纤手卷帘望眉学春山样凤钗低袅翠鬟上落梅妆定西番紫塞月明千里金甲冷戍楼寒梦长安乡思望中天阔漏残星亦残画角数声呜咽雪漫漫玉楼春春入横塘摇浅浪花落小园空惆怅此情谁信为狂夫恨翠愁红流枕上小玉窗前嗔燕语红泪滴穿金线缕雁归不见报郎归织成锦字封过与西溪子捍拨双盘金凤蝉鬓玉钗摇动画堂前人不语弦解语弹到昭君怨处翠蛾愁不抬头江城子其一䴔䴖飞起郡城东碧江空半滩风越王宫殿苹叶藕花中帘卷水楼鱼浪起千片雪雨蒙蒙其二极浦烟消水鸟飞离筵分首时送金巵渡口杨花狂雪任风吹日暮天空波浪急芳草岸雨如丝浣溪沙张舍人泌其一钿毂香车过柳堤桦烟分处马频嘶为他沉醉不成泥花满驿亭香露细杜鹃声断玉蟾低含情无语倚楼西其二马上凝情忆旧游照花淹竹小溪流钿筝罗幕玉搔头早是出门长带月可堪分袂又经秋晚风斜日不胜愁其三独立寒阶望月华露浓香泛小庭花绣屏愁背一灯斜云雨自从分散后人间无路到仙家但凭魂梦访天涯其四依约残眉理旧黄翠鬟抛掷一簪长暖风晴日罢朝妆闲折海棠看又捻玉纤无力惹余香此情谁会倚斜阳其五翡翠屏开绣幄红谢娥无力晓妆慵锦帷鸳被宿香浓微雨小庭春寂寞燕飞莺语隔帘栊杏花凝恨倚东风其六枕障熏炉隔绣帷二年终日两相思杏花明月始应知天上人间何处去旧欢新梦觉来时黄昏微雨画帘垂其七花月香寒悄长尘绮筵幽会暗伤神婵娟依约画屏人人不见时还暂语令才抛后爱微颦越罗巴锦不胜春其八偏戴花冠白玉簪睡容新起意沉吟翠钿金缕镇眉心小槛日斜风悄悄隔帘零落杏花阴断香轻碧鎻愁深其九晚逐香车入凤城东风斜揭绣帘轻慢回娇眼笑盈盈消息未通何计是便须佯醉且随行依稀闻道太狂生其十小市东门欲雪天众中依约见神仙蕊黄香画贴金蝉饮散黄昏人草草醉容无语立门前马嘶尘烘一街烟临江仙烟收湘渚秋江静蕉花露泣愁红五云双鹤去无踪几回魂断凝望向长空翠竹暗留珠泪怨闲调宝瑟波中花鬟月鬓绿云重古祠深殿香冷雨和风女冠子露花烟草寂寞五云三岛正春深貌减潜消玉香残尚惹襟竹疎虚槛静松密醮坛阴何事刘郎去信沉沉河传其一渺莽云水惆怅暮帆去程迢递夕阳芳草千里万里雁声无限起梦魂悄断烟波里心如醉相见何处是锦屏香冷无睡被头多少泪其二红杏交枝相映密密蒙蒙一庭浓艳倚东风香融透帘栊斜阳似共春光语蝶争舞更引流莺妬魂销千片玉樽前神仙瑶池醉暮天酒泉子其一春雨打窗惊梦觉来天气晓画堂深红焰小背兰釭酒香喷鼻懒开缸惆怅更无人共醉旧巢中新燕子语双双其二紫陌青门三十六宫春色御沟辇路暗相通杏园风咸阳沽酒宝钗空笑指未央归去插花走马落残红月明中生查子相见稀喜相见相见还相远檀画荔枝红金蔓蜻蜓软鱼雁疎芳信断花落庭阴晚可惜玉肌肤消瘦成慵懒思越人燕双飞莺百啭越波堤下长桥斗钿花筐金匣恰舞衣罗薄纤腰东风淡荡慵无力黛眉愁聚春碧满地落花无消息月明肠断空忆满宫花花正芳楼似绮寂寞上阳宫里钿笼金鎻睡鸳鸯帘冷露华珠翠娇艳轻盈香雪腻细雨黄莺双起东风惆怅欲清明公子桥边沉醉柳枝腻粉琼妆透碧纱雪休夸金凤搔头堕鬓斜发交加倚着云屏新睡觉思梦笑红腮隐出枕函花有些些南歌子其一柳色遮楼暗桐花落砌香画堂开处远风凉高卷水晶帘额衬斜阳其二岸柳拖烟绿庭花照日红数声蜀魄入帘栊惊断碧窗残梦画屏空其三锦荐红鸂鶒罗衣绣凤凰绮疎飘雪北风狂帘幕尽垂无事郁金香卷五五十首张舍人泌四首江城子二首河渎神一首蝴蝶儿一首毛司徒文钖三十一首虞美人二首酒泉子一首喜迁莺一首赞成功一首西溪子一首中兴乐一首更漏子一首接贤宾一首赞浦子一首甘州遍二首纱窗恨二首柳含烟四首醉花间二首浣沙溪一首浣溪沙一首月宫春一首恋情深二首诉衷情二首应天长一首河满子一首巫山一段云一首临江仙一首牛学士希济十一首临江仙七首酒泉子一首生查子一首中兴乐一首谒金门一首欧阳舍人烱四首浣溪沙三首三字令一首江城子张舍人泌其一碧栏干外小中庭雨初晴晓莺声飞絮落花时节近清明睡起卷帘无一事匀面了没心情其二浣花溪上见卿卿脸波明黛眉轻绿云高绾金簇小蜻蜓好是问他来得么和笑道莫多情河渎神古树噪寒鸦满庭枫叶芦花昼灯当午隔轻纱画阁珠帘影斜门外往来祈赛客翩翩帆落天涯回首隔江烟火渡头三两人家蝴蝶儿蝴蝶儿晚春时阿娇初着淡黄衣倚窗学画伊还似花间见双双对对飞无端和泪拭胭脂惹教双翅垂虞美人毛司徒文锡其一鸳鸯对浴银塘暖水面蒲梢短垂杨低拂曲尘波蛟丝结网露珠多滴圆荷遥思桃叶吴江碧便是天河隔锦鳞红鬣影沉沉相思空有梦相寻意难任其二宝坛金缕鸳鸯枕绶带盘宫锦夕阳低映小窗明南园绿树语莺莺梦难成玉炉香暖频添炷满地飘轻絮珠帘不卷度沉烟庭前闲立画秋千艳阳天酒泉子绿树春深燕语莺啼声断续蕙风飘荡入芳丛惹残红柳丝无力袅烟空金盏不辞须满酌海棠花下思朦胧醉香风喜迁莺芳春景暧晴烟乔木见莺迁传枝偎叶语关关飞过绮丛间锦翼鲜金毳软百啭千娇相唤碧纱窗晓怕闻声惊破鸳鸯暖赞成功海棠未坼万点深红香包缄结一重重似含羞态邀勒春风蜂来蝶去任绕芳丛昨夜微雨飘洒庭中忽闻声滴井边桐美人惊起坐听晨钟快教折取戴玉珑璁西溪子昨日西溪游赏芳树奇花千样鎻春光金樽满听弦管娇妓舞衫香暖不觉到斜晖马驮归中兴乐豆蔻花繁烟艳深丁香软结同心翠鬟女相与共淘金红蕉叶里猩猩语鸳鸯浦镜中鸾舞丝雨隔荔枝阴更漏子春夜阑春恨切花外子规啼月人不见梦难凭红纱一点灯偏怨别是芳节庭下丁香千结宵雾散晓霞辉梁间双燕飞接贤宾香鞯镂襜五花骢值春景初融流珠喷沫躞蹀汗血流红少年公子能乘驭金镳玉辔珑璁为惜珊瑚鞭不下骄生百步千踪信穿花从拂柳向九陌追风赞浦子锦帐添香睡金炉换夕熏懒结芙蓉带慵拖翡翠裙正是桃夭柳媚那堪暮雨朝云宋玉高唐意裁琼欲赠君甘州遍其一春光好公子爱闲游足风流金鞍白马雕弓宝剑红缨锦襜出长秋花蔽膝玉衔头寻芳逐胜欢宴丝竹不曾休美人唱揭调是甘州醉红楼尧年舜日乐圣永无忧其二秋风紧平碛雁行低阵云齐萧萧飒飒边声四起愁闻戍角与征鼙青冢北黑山西沙飞聚散无定往往路人迷铁衣冷战马血沾蹄破番奚凤凰诏下步步蹑丹梯纱窗恨其一新春燕子还来至一双飞垒巢泥湿时时坠涴人衣后园里看百花发香风拂绣户金扉月照纱窗恨依依其二双双蝶翅涂铅粉咂花心绮窗绣户飞来稳画堂阴二三月爱随飘絮伴落花来拂衣襟更剪轻罗片傅黄金柳含烟其一隋堤柳汴河旁夹岸绿阴千里龙舟凤舸木兰香锦帆张因梦江南春景好一路流苏羽葆笙歌未尽起横流鎻春愁其二河桥柳占芳春映水含烟拂路几回攀折赠行人暗伤神乐府吹为横笛曲能使离肠断续不如移植在金门近天恩其三章台柳近垂旒低拂往来冠盖朦胧春色满皇州瑞烟浮直与路边江畔别免被离人攀折最怜京兆画蛾眉叶纤时其四御沟柳占春多半出宫墙妸娜有时倒影醮轻罗曲尘波昨日金銮巡上怨风亚舞腰纤软栽培得地近皇宫瑞烟浓醉花间其一休相问怕相问相问还添恨春水满塘生鸂鶒还相趁昨夜雨霏霏临明寒一阵偏忆戍楼人久绝边庭信其二深相忆莫相忆相忆情难极银汉是红墙一带遥相隔金盘珠露滴两岸榆花白风摇玉佩清今夕为何夕浣沙溪春水轻波浸绿苔枇杷洲上紫檀开晴日眠沙鸂鶒稳暖相偎罗袜生尘游女过有人逢着弄珠回兰麝飘香初解佩忘归来浣溪沙七夕年年信不违银河清浅白云微蟾光鹊影伯劳飞每恨蟪蛄怜婺女几回娇妬下鸳机今宵嘉会两依依月宫春水晶宫里桂花开神仙探几回红芳金蕊绣重台低倾玛瑙杯玉兔银蟾争守护嫦娥姹女戏相偎遥听钧天九奏玉皇亲看来恋情深其一滴滴铜壶寒漏咽醉红楼月宴余香殿会鸳衾荡春心真珠帘下晓光侵莺语隔琼林宝帐欲开慵起恋情深其二玉殿春浓花烂熳簇神仙伴罗裙窣地缕黄金奏清音酒阑歌罢两沉沉一笑动君心永愿作鸳鸯伴恋情深诉衷情其一桃花流水漾纵横春昼彩霞明刘郎去阮郎行惆怅恨难平愁坐对云屏算归程何时携手洞边迎诉衷情其二鸳鸯交颈绣衣轻碧沼藕花馨偎藻荇映兰汀和雨浴浮萍思妇对心惊想边庭何时解佩掩云屏诉衷情应天长平江波暖鸳鸯语两两钓船归极浦芦洲一夜风和雨飞起浅沙翘雪鹭渔灯明远渚兰棹今宵何处罗袂从风轻举愁杀采莲女河满子红粉楼前月照碧纱窗外莺啼梦断辽阳音信那堪独守空闺恨对百花时节王孙绿草萋萋巫山一段云雨霁巫山上云轻映碧天远峯吹散又相连十二晚峯前暗湿啼猿树高笼过客船朝朝暮暮楚江边几度降神仙临江仙暮蝉声尽落斜阳银蟾影挂潇湘黄陵庙侧水茫茫楚山红树烟雨隔高唐岸泊渔灯风飐碎白苹远散浓香灵娥鼓瑟韵清商朱弦凄切云散碧天长临江仙牛学士希济其一峭碧参差十二峯冷烟寒树重重瑶姬宫殿是仙踪金炉珠帐香霭昼偏浓一自楚王惊梦断人间无路相逢至今云雨带愁容月斜江上征棹动晨钟其二谢家仙观寄云岑崖萝拂地成阴洞房不闭白云深当时丹灶一粒化黄金石壁霞衣犹半挂松风长似鸣琴时闻唳鹤起前林十洲高会何处许相寻其三渭阙宫城秦树凋玉楼独上无聊含情不语自吹箫调清和恨天路逐风飘何事乘龙人忽降似知深意相招三清携手路非遥世间屏障彩笔画娇娆其四江绕黄陵春庙闲娇莺独语关关满庭重迭绿苔斑阴云无事四散自归山箫鼓声稀香烬冷月娥敛尽弯环风流皆道胜人间须知狂客拚死为红颜其五素洛春光潋滟平千重媚脸初生凌波罗袜势轻轻烟笼日照珠翠半分明风引宝衣疑欲舞鸾回凤翥堪惊也知心许无恐成陈王辞赋千载有声名其六柳带摇风汉水滨平芜两岸争匀鸳鸯对浴浪痕新弄珠游女微笑自含春轻步暗移蝉鬓动罗裙风惹轻尘水晶宫殿岂无因空劳纤手解佩赠情人其七洞庭波浪飐晴天君山一点凝烟此中真境属神仙玉楼珠殿相映月轮边万里平湖秋色冷星辰垂影参然橘林霜重更红鲜罗浮山下有路暗相连酒泉子枕转簟凉清晓远钟残梦月光斜帘影动旧炉香梦中说尽相思事纤手匀双泪去年书今日意断离肠生查子春山烟欲收天淡稀星小残月脸边明别泪临清晓语已多情未了回首犹重道记得绿罗裙处处怜芳草中兴乐池塘暖碧浸晴晖蒙蒙柳絮轻飞红蕊凋来醉梦还稀春云空有雁归珠帘垂东风寂寞恨郎抛掷泪湿罗衣谒金门秋已暮重迭关山岐路嘶马摇鞭何处去晓禽霜满树梦断禁城钟鼓泪滴枕檀无数一点凝红和薄雾翠蛾愁不语浣溪沙欧阳舍人炯其一落絮残莺半日天玉柔花醉只思眠惹窗映竹满炉烟独掩画屏愁不语斜倚瑶枕髻鬟偏此时心在阿谁边其二天碧罗衣拂地垂美人初着更相宜宛风如舞透香肌独坐含颦吹凤竹园中缓步折花枝有情无力泥人时其三相见休言有泪珠酒阑重得叙欢娱凤屏鸳枕宿金铺兰麝细香闻喘息绮罗纤缕见肌肤此时还恨薄情无三字令春欲尽日迟迟牡丹时罗幌卷翠帘垂彩笺书红粉泪两心知人不在燕空归负佳期香烬落枕函欹月分明花淡薄惹相思卷六五十一首欧阳舍人烱十三首南乡子八首献衷心一首贺明朝二首江城子一首凤楼春一首和学士凝二十首小重山二首临江仙二首菩萨蛮一首山花子二首河满子二首薄命女一首梅花一首天仙子一首春光好二首采桑子一首柳枝三首渔父一首顾敻十八首虞美人六首河传三首甘州子五首玉楼春四首南乡子欧阳舍人炯其一嫩草如烟石榴花发海南天日暮江亭春影绿鸳鸯浴水远山长看不足其二画舸停桡槿花篱外竹横桥水上游人沙上女回顾笑指芭蕉林里住其三岸远沙平日斜归路晚霞明孔雀自怜金翠尾临水认得行人惊不起其四洞口谁家木兰船系木兰花红袖女郎相引去游南浦笑倚春风相对语其五二八花钿胸前如雪脸如莲耳坠金镮穿瑟瑟霞衣窄笑倚江头招远客其六路入南中桄榔叶暗蓼花红两岸人家微雨后收红豆树底纤纤抬素手其七袖敛鲛绡采香深洞笑相邀藤杖枝头芦酒滴铺葵席豆蔻花间趖晚日其八翡翠䴔䴖白苹香里小沙汀岛上阴阴秋雨色芦花扑数只渔船何处宿献衷心见好花颜色争笑东风双脸上晚妆同闭小楼深阁春景重重三五夜偏有恨月明中情未已信曾通满衣犹自染檀红恨不如双燕飞舞帘栊春欲暮残絮尽柳条空贺明朝其一忆昔花间初识面红袖半遮妆脸轻转石榴裙带故将纤纤玉指偷捻双凤金线碧梧桐鎻深深院谁料得两情何日教缱绻羡春来双燕飞到玉楼朝暮相见其二忆昔花间相见后只凭纤手暗抛红豆人前不解巧传心事别来依旧辜负春昼碧罗衣上蹙金绣覩对对鸳鸯空裛泪痕透想韶颜非久终是为伊只恁偷瘦江城子晚日金陵岸草平落霞明水无情六代繁华暗逐逝波声空有姑苏台上月如西子镜照江城凤楼春凤髻绿云丛深掩房栊锦书通梦中相见觉来慵匀面泪脸珠融因想玉郎何处去对淑景谁同小楼中春思无穷倚栏颙望暗牵愁绪柳花飞起东风斜日照帘罗幌香冷粉屏空海棠零落莺语残红小重山和学士凝其一春入神京万木芳禁林莺语滑蝶飞狂晓花擎露妬啼妆红日永风和百花香烟鎻柳丝长御沟澄碧水转池塘时时微雨洗风光天衢远到处引笙簧其二正是神京烂熳时羣仙初折得郄诜枝乌犀白纻最相宜精神出御陌袖鞭垂柳色展愁眉管弦分响亮探花期光阴占断曲江池新牓上名姓彻丹墀临江仙其一海棠香老春江晚小楼雾縠涳蒙翠鬟初出绣帘中麝烟鸾佩惹苹风碾玉钗摇鸂鶒战雪肌云鬓将融含情遥指碧波东越王台殿蓼花红其二披袍窣地红宫锦莺语时啭轻音碧罗冠子稳犀簪凤凰双飐步摇金肌骨细匀红玉软脸波微送春心娇羞不肯入鸳衾兰膏光里两深情菩萨蛮越梅半坼轻寒里冰清淡薄笼蓝水暖觉杏梢红游丝惹狂风闲阶莎径碧远梦犹堪惜离恨又迎春相思难重陈山花子其一莺锦蝉縠馥麝脐轻裾花早晓烟迷鸂鶒战金红掌坠翠云低星靥笑偎霞脸畔蹙金开襜衬银泥春思半和芳草嫩碧萋萋其二银字笙寒调正长水纹簟冷画屏凉玉腕重金扼臂淡梳妆几度试香纤手暖一回尝酒绛唇光佯弄红丝蝇拂子打檀郎河满子其一正是破瓜年几含情惯得人饶桃李精神鹦鹉舌可堪虚度良宵却爱蓝罗裙子羡他长束纤腰其二写得鱼笺无限其如花鎻春晖目断巫山云雨空教残梦依依却爱熏香小鸭羡他长在屏帷薄命女天欲晓宫漏穿花声缭绕窗里星光少冷霞寒侵帐额残月光沉树杪梦断锦帷空悄悄强起愁眉小望梅花春草全无消息腊雪犹余踪迹越岭寒枝香自坼冷艳奇芳堪惜何事寿阳无处觅吹入谁家横笛天仙子其一柳色披衫金缕凤纤手轻拈红豆弄翠蛾双敛正含情桃花洞瑶台梦一片春愁与谁共其二洞口春红飞蔌蔌仙子含愁眉黛绿阮郎何事不归来懒烧金慵篆玉流水桃花空断续春光好其一纱窗暖画屏间亸云鬟睡起四肢无力半春闲玉指剪裁罗胜金盘点缀酥山窥宋深心无限事小眉弯其二苹叶软杏花明画船轻双浴鸳鸯出绿汀棹歌声春水无风无浪春天半雨半晴红粉相随南浦晚几含情采桑子蝤蛴领上诃梨子绣带双垂椒户闲时竞学樗蒲赌荔枝丛头鞋子红编细裙窣金丝无事颦眉春思翻教阿母疑柳枝其一软碧摇烟似送人映花时把翠蛾颦青青自是风流主慢飐金丝待洛神其二瑟瑟罗裙金缕腰黛眉偎破未重描醉来咬损新花子拽住仙郎尽放娇其三雀桥初就咽银河今夜仙郎自姓和不是昔年攀桂树岂能月里索嫦娥渔父白芷汀寒立鹭鸶苹风轻剪浪花时烟羃羃日迟迟香引芙蓉惹钓丝虞美人顾太尉敻其一晓莺啼破相思梦帘卷金泥凤宿妆犹在酒初醒翠翘慵整倚云屏转娉婷香檀细画侵桃脸罗袂轻轻敛佳期堪恨再难寻绿芜满院柳成阴负春心其二触帘风送景阳钟鸳被绣花重晓帷初卷冷烟浓翠匀粉黛好仪容思娇慵起来无语理朝妆宝匣镜凝光绿荷相倚满池塘露清枕簟藕花香恨悠扬其三翠屏闲掩垂珠箔丝雨笼池阁露沾红藕咽清香谢娘娇极不成狂罢朝妆小金鸂鶒沉烟细腻枕堆云髻浅眉微敛注檀轻旧欢时有梦魂惊悔多情其四碧梧桐映纱窗晚花谢莺声懒小屏屈曲掩青山翠帷香粉玉炉寒两蛾攒颠狂少年轻离别辜负春时节画罗红袂有啼痕魂消无语倚闺门欲黄昏其五深闺春色劳思想恨共春芜长黄鹂娇啭呢芳妍杏枝如画倚轻烟鎻窗前凭栏愁立双蛾细柳影斜摇砌玉郎还是不还家教人魂梦逐杨花绕天涯其六少年艳质胜琼英早晚别三清莲冠稳簪钿篦横飘飘罗袖碧云轻画难成迟迟少转腰身袅翠靥眉心小醮坛风急杏花香此时恨不驾鸾凤访刘郎河传其一燕扬晴景小窗屏暖鸳鸯交颈菱花掩却翠鬟欹慵整海棠帘外影绣帷香断金鸂鶒无消息心事空相忆倚东风春正浓愁红泪痕衣上重其二曲槛春晚碧流纹细绿杨丝软露花鲜杏枝繁莺啭野芜平似剪直是人间到天上堪游赏醉眼疑屏障对池塘惜韶光断肠为花须尽狂其三棹举舟去波光渺渺不知何处岸花汀草共依依雨微鹧鸪相逐飞天涯离恨江声咽啼猿切此意向谁说倚兰桡独无聊魂消小炉香欲焦甘州子其一一炉龙麝锦帷傍屏掩映烛荧煌禁楼刁斗喜初长罗荐绣鸳鸯山枕上私语口脂香其二每逢清夜与良晨多怅望足伤神云迷水隔意中人寂寞绣罗茵山枕上几点泪痕新其三曾如刘阮访仙踪深洞客此时逢绮筵散后绣衾同款曲见韶容山枕上长是怯晨钟其四露桃花里小楼深持玉盏听瑶琴醉归青琐入鸳衾月色照衣襟山枕上翠钿镇眉心其五红炉深夜醉调笙敲拍处玉纤轻小屏古画岸低平烟月满闲庭山枕上灯背脸波横玉楼春其一月照玉楼春漏促飒飒风摇庭砌竹梦惊鸳被觉来时何处管弦声断续惆怅少年游冶去枕上两蛾攒细绿晓莺帘外语花枝背帐犹残红蜡烛其二柳映玉楼春日晚雨细风轻烟草软画堂鹦鹉语雕笼金粉小屏犹半掩香灭绣帷人寂寂倚槛无言愁思远恨郎何处纵疎狂长使含啼眉不展其三月皎露华窗影细风送菊香沾绣袂博山炉冷水沉微惆怅金闺终日闭懒展罗衾垂玉箸羞对菱花簪宝髻良宵好事枉教休无计奈他狂耍壻其四拂水双飞来去燕曲槛小屏山六扇春愁凝思结眉心绿绮懒调红锦荐话别情多声欲战玉箸痕留红粉面镇长独立到黄昏却怕良宵频梦见卷七五十首顾敻三十七首浣溪沙八首酒泉子七首杨柳枝一首遐方怨一首献衷心一首应天长一首诉衷情二首荷叶杯九首渔歌子一首临江仙三首醉公子二首更漏子一首孙少监光宪十三首浣溪沙九首河传四首浣溪沙顾太尉敻其一春色迷人恨正赊可堪荡子不还家细风轻露着梨花帘外有情双燕扬槛前无力绿杨斜小屏狂梦极天涯其二红藕香寒翠渚平月笼虚阁夜蛩清塞鸿惊梦两牵情宝帐玉炉残麝冷罗衣金缕暗尘生小窗孤独泪纵横其三荷芰风轻帘幕香绣衣鸂鶒泳回塘小屏闲掩旧潇湘恨入空帷鸾影独泪凝双脸渚莲光薄情年少悔思量其四惆怅经年别谢娘月窗花院好风光此时相望最情伤青鸟不来传锦字瑶姬何处鎻兰房忍教魂梦两茫茫其五庭菊飘黄玉露浓冷莎偎砌隐鸣蛩何期良夜得相逢背帐风摇红蜡滴惹香暖梦绣衾重觉来枕上怯晨钟其六云淡风高叶乱飞小庭寒雨绿苔微深闺人静掩屏帷粉黛暗愁金带枕鸳鸯空绕画罗衣那堪辜负不思归其七雁响遥天玉漏清小纱窗外月胧明翠帷金鸭炷香平何处不归音信断良宵空使梦魂惊簟凉枕冷不胜情其八露白蟾明又到秋佳期幽会两悠悠梦牵情役几时休记得泥人微敛黛无言斜倚小书楼暗思前事不胜愁酒泉子其一杨柳舞风轻惹春烟残雨杏花愁莺正语画楼东锦屏寂寞思无穷还是不知消息镜尘生珠泪滴损仪容其二罗带缕金兰麝烟凝魂断画屏欹云鬓乱恨难任几回垂泪滴鸳衾薄情何处去月临窗花满树信沉沉其三小槛日斜风度绿窗人悄悄翠帷闲掩舞双鸾旧香寒别来情绪转难拚韶颜看却老依稀粉上有啼痕暗销魂其四黛薄红深约掠绿鬟云腻小鸳鸯金翡翠称人心锦鳞无处传幽意海燕兰堂春又去来年书千点泪恨难任其五掩却菱花收拾翠钿休上面金虫玉燕鎻香奁恨厌厌云鬟半坠懒重簪泪侵山枕湿银灯背帐梦方酣雁飞南其六水碧风青入槛细香红藕腻谢娘敛翠恨无涯小屏斜堪憎荡子不还家谩留罗带结帐深枕腻炷沉烟负当年其七黛怨红羞掩映画堂春欲暮残花微雨隔青楼思悠悠芳菲时节看将度寂寞无人还独语画罗襦香粉污不胜愁杨柳枝秋夜香闺思寂寥漏迢迢鸳帷罗幌麝烟销烛光摇正忆玉郎游荡去无寻处更闻帘外雨萧萧滴芭蕉遐方怨帘影细簟纹平象纱笼玉指缕金罗扇轻嫩红双脸似花明两条眉黛远山横凤箫歇镜尘生辽塞音书绝梦魂长暗惊玉郎经岁负娉婷教人怎不恨无情献衷心绣鸳鸯帐暖画孔雀屏欹人悄悄明月时想昔年欢笑恨今日分离银釭背铜漏永阻佳期小炉烟细虚阁帘垂几多心事暗地思惟被娇娥牵役魂梦如痴金闺里山枕上始应知应天长瑟瑟罗裙金线缕轻透鹅黄香画袴垂交带盘鹦鹉袅袅翠翘移玉步背人匀檀注慢转横波偷觑敛黛春情暗许倚屏慵不语诉衷情其一香灭帘垂春漏永整鸳衾罗带重双凤缕黄金窗外月光临沉沉断肠无处寻负春心其二永夜抛人何处去绝来音香阁掩眉敛月将沉怎忍不相寻怨孤衾换我心为你心始知相忆深荷叶杯其一春尽小庭花落寂寞凭槛敛双眉忍教成病忆佳期知么知知么知其二歌发谁家筵上寥亮别恨正悠悠兰釭背帐月当楼愁么愁愁么愁其三弱柳好花尽拆晴陌陌上少年郎满身兰麝扑人香狂么狂狂么狂其四记得那时相见胆战鬓乱四肢柔泥人无语不抬头羞么羞羞么羞其五夜久歌声怨咽残月菊冷露微微看看湿透缕金衣归么归归么归其六我忆君诗最苦知否字字尽关心红笺写寄表情深吟么吟吟么吟其七金鸭香浓鸳被枕腻小髻簇花钿腰如细柳脸如莲怜么怜怜么怜其八曲砌蝶飞烟暖春半花发柳垂条花如双脸柳如腰娇么娇娇么娇其九一去又乖期信春尽满院长莓苔手挼裙带独徘徊来么来来么来渔歌子晓风清幽沼绿倚栏凝望珍禽浴画帘垂翠屏曲满袖荷香馥郁好摅怀堪寓目身闲心静平生足酒杯深光影促名利无心较逐临江仙其一碧染长空池似镜倚楼闲望凝情满衣红藕细香清象床珍簟山障掩玉琴横暗想昔时欢笑事如今赢得愁生博山炉暖淡烟轻蝉吟人静残日傍小窗明其二幽闺小槛春光晚柳浓花淡莺稀旧欢思想尚依依翠颦红敛终日损芳菲何事狂夫音信断不如梁燕犹归画堂深处麝烟微屏虚枕冷风细雨霏霏其三月色穿帘风入竹倚屏双黛愁时砌花含露两三枝如啼恨脸魂断损容仪香烬暗消金鸭冷可堪辜负前期绣襦不整鬓鬟欹几多惆怅情绪在天涯醉公子其一漠漠秋云淡红藕香侵槛枕欹小山屏金铺向晚扃睡起横波慢独望情何限衰柳数声蝉魂消似去年其二岸柳垂金线雨晴莺百啭家住绿杨边往来多少年马嘶芳草远高楼帘半卷敛袖翠蛾攒相逢尔许难更漏子旧欢娱新怅望拥鼻含颦楼上浓柳翠晚霞微江鸥接翼飞帘半卷屏斜掩远岫参差迷眼歌满耳酒盈樽前非不要论浣溪沙孙少监光宪其一蓼岸风多橘柚香江边一望楚天长片帆烟际闪孤光目送征鸿飞杳杳思随流水去茫茫兰红波碧忆潇湘其二桃杏风香帘幕闲谢家门户约花关画梁幽语燕初还绣阁数行题了壁晓屏一枕酒醒山却疑身是梦魂间其三花渐凋疎不耐风画帘垂地晚堂空堕阶萦藓舞愁红腻粉半沾金靥子残香犹暖绣熏笼蕙心无处与人同其四揽镜无言泪欲流凝情半日懒梳头一庭疎雨湿春愁杨柳只知伤怨别杏花应信损娇羞泪沾魂断轸离忧其五半踏长裾宛约行晚帘疎处见分明此时堪恨昧平生早是消魂残烛影更愁闻着品弦声杳无消息若为情其六兰沐初休曲槛前暖风迟日洗头天湿云新敛未梳蝉翠袂半将遮粉臆宝钗长欲坠香肩此时模样不禁怜其七风递残香出绣帘团窠金凤舞襜襜落花微雨恨相兼何处去来狂太甚空推宿酒睡无厌怎教人不别猜嫌其八轻打银筝坠燕泥断丝高罥画楼西花冠闲上午墙啼粉箨半开新竹径红苞尽落旧桃蹊不堪终日闭深闺其九乌帽斜欹倒佩鱼静街偷步访仙居隔墙应认打门初将见客时微掩敛得人怜处且生疎低头羞问壁边书河传其一太平天子等闲游戏疎河千里柳如丝偎倚绿波春水长淮风不起如花殿脚三千女争云雨何处留人住锦帆风烟际红烧空魂迷大业中其二柳拖金缕着烟笼雾蒙蒙落絮凤凰舟上楚女妙舞雷喧波上鼓龙争虎战分中土人无主桃叶江南渡襞花笺艳思牵成篇宫娥相与传其三花落烟薄谢家池阁寂寞春深翠蛾轻敛意沉吟沾襟无人知此心玉炉香断霜灰冷帘铺影梁燕归红杏晚来天空悄然孤眠枕檀云髻偏其四风飐波敛团荷闪闪珠倾露点木兰舟上何处吴娃越艳藕花红照脸大堤狂杀襄阳客烟波隔渺渺湖光白身已归心不归斜晖远汀鸂鶒飞卷八五十首孙少监光宪四十八首菩萨蛮五首河渎神二首虞美人二首后庭花二首生查子三首临江仙二首酒泉子三首清平乐二首更漏子二首女冠子二首风流子三首定西番二首河满子一首玉蝴蝶一首八拍蛮一首竹枝二首思帝乡一首上行杯二首谒金门一首思越人二首杨柳枝四首望梅花一首渔歌子二首魏太尉承斑二首菩萨蛮二首菩萨蛮孙少监光宪其一月华如水笼香砌金镮碎撼门初闭寒影堕高檐钩垂一面帘碧烟轻袅袅红战灯花笑即此是高唐掩屏秋梦长其二花冠频鼓墙头翼东方淡白连窗色门外早莺声背楼残月明薄寒笼醉态依旧铅华在握手送人归半拖金缕衣其三小庭花落无人扫疎香满地东风老春晚信沉沉天涯何处寻晓堂屏六扇眉共湘山远怎奈别离心近来尤不禁其四青岩碧洞经朝雨隔花相唤南溪去一只木兰船波平远浸天扣舷惊翡翠嫩玉抬香臂红日欲沉西烟中遥解觿其五木绵花映丛祠小越禽声里春光晓铜鼓与蛮歌南人祈赛多客帆风正急茜袖偎樯立极浦几回头烟波无限愁河渎神其一汾水碧依依黄云落叶初飞翠华一去不言归庙门空掩斜晖四壁阴森排古画依旧琼轮羽驾小殿沉沉清夜银灯飘落香灺其二江上草芊芊春晚湘妃庙前一方柳色楚南天数行征雁联翩独倚朱栏情不极魂断终朝相忆两桨不知消息远汀时起鸂鶒虞美人其一红窗寂寂无人语暗淡梨花雨绣罗纹地粉新描博山香炷旋抽条暗魂消天涯一去无消息终日长相忆教人相忆几时休不堪掁触别愁泪还流其二好风微揭帘旌起金翼鸾相倚翠檐愁听乳禽声此时春态暗关情独难平画堂流水空相翳一穗香摇曳教人无处寄相思落花芳草过前期没人知后庭花其一景阳钟动宫莺啭露凉金殿轻飙吹起琼花旋玉叶如剪晚来高阁上珠帘卷见坠香千片修蛾慢脸陪雕辇后庭新宴其二石城依旧空江国故宫春色七尺青丝芳草碧绝世难得玉英凋落尽更何人识野棠如织只是教人添怨忆怅望无极生查子其一寂寞掩朱门正是天将暮暗淡小庭中滴滴梧桐雨绣工夫牵心绪配尽鸳鸯缕待得没人时偎倚论私语其二暖日策花骢亸鞚垂杨陌芳草惹烟青落絮随风白谁家绣毂动香尘隐映神仙客狂杀玉鞭郎咫尺音容隔其三金井堕高梧玉殿笼斜月永巷寂无人敛态愁堪绝玉炉寒香烬灭还似君恩歇翠辇不归来幽恨将谁说临江仙其一霜拍井梧干叶坠翠帷雕槛初寒薄铅残黛称花冠含情无语延伫倚栏干杳杳征轮何处去离愁别恨千般不堪心绪正多端镜奁长掩无意对孤鸾其二暮雨凄凄深院闭灯前凝坐初更玉钗低压鬓云横半垂罗幕相映烛光明终是有心投汉佩低头但理秦筝燕双鸾耦不胜情只愁明发将逐楚云行酒泉子其一空碛无边万里阳关道路马萧萧人去去陇云愁香貂旧制戎衣窄胡霜千里白绮罗心魂梦隔上高楼其二曲槛小楼正是莺花二月思无聊愁欲绝郁离襟展屏空对潇湘水眼前千万里泪掩红眉敛翠恨沉沉其三敛态窗前袅袅雀钗抛颈燕成双鸾对影耦新知玉纤淡拂眉山小镜中嗔共照翠连娟红缥缈早妆时清平乐其一愁肠欲断正是青春半连理分枝鸾失伴又是一场离散掩镜无语眉低思随芳草萋萋凭仗东风吹梦与郎终日东西其二等闲无语春恨如何去终是疎狂留不住花暗柳浓何处尽日目断魂飞晚窗斜界残晖长恨朱门薄暮绣鞍骢马空归更漏子其一听寒更闻远雁半夜萧娘深院扃绣户下珠帘满庭喷玉蟾人语静香闺冷红幕半垂清影云雨态蕙兰心此情江海深其二今夜期来日别相对只堪愁绝偎粉面捻瑶簪无言泪满襟银箭落霜华薄墙外晓鸡咿喔听咐嘱恶情悰断肠西复东女冠子其一蕙风芝露坛际残香轻度蕊珠宫苔点分圆碧桃花践破红品流巫峡外名籍紫微中真侣墉城会梦魂通其二淡花瘦玉依约神仙妆束佩琼文瑞露通宵贮幽香尽日焚碧纱笼绛节黄藕冠浓云勿以吹箫伴不同羣风流子其一茅舍槿篱溪曲鸡犬自南自北菰叶长水葓开门外春波涨绿听织声促轧轧鸣梭穿屋其二楼倚长衢欲暮瞥见神仙伴侣微傅粉拢梳头隐映画帘开处无语无绪慢曳罗裙归去其三金络玉衔嘶马系向绿杨阴下朱户掩绣帘垂曲院水流花谢欢罢归也犹在九衢深夜定西番其一鸡禄山前游骑边草白朔天明马蹄轻鹊面弓离短韔弯来月欲成一只鸣云外晓鸿惊其二帝子枕前秋夜霜幄冷月华明正三更何处戍楼寒笛梦残闻一声遥想汉关万里泪纵横河满子冠剑不随君去江河还共恩深歌袖半遮眉黛惨泪珠旋滴衣襟惆怅云愁雨怨断魂何处相寻玉蝴蝶春欲尽景仍长满园花正黄粉翅两悠扬翩翩过短墙鲜飙暖牵游伴飞去立残芳无语对萧娘舞衫沉麝香八拍蛮孔雀尾拖金线长怕人飞起入丁香越女沙头争拾翠相唿归去背斜阳竹枝其一门前春水竹枝白苹花女儿岸上无人竹枝小艇斜女儿商女经过竹枝江欲暮女儿散抛残食竹枝饲神鸦女儿其二乱绳千结竹枝绊人深女儿越罗万丈竹枝表长寻女儿杨柳在身竹枝垂意绪女儿藕花落尽竹枝见莲心女儿思帝乡如何遣情情更多永日水堂帘下敛羞蛾六幅罗裙窣地微行曳碧波看尽满池疎雨打团荷上行杯其一草草离亭鞍马从远道此地分襟燕宋秦吴千万里无辞一醉野棠开江草湿伫立沾泣征骑骎骎其二离棹逡巡欲动临极浦故人相送去住心情知不共金船满捧绮罗愁丝管咽回别帆影灭江浪如雪谒金门留不得留得也应无益白纻春衫如雪色扬州初去日轻别离甘抛掷江上满帆风疾却羡彩鸾三十六孤鸾还一只思越人其一古台平芳草远馆娃宫外春深翠黛空留千载恨教人何处相寻绮罗无复当时事露花点滴香泪惆怅遥天横绿水鸳鸯对对飞起其二渚莲枯宫树老长洲废苑萧条想象玉人空处所月明独上溪桥经春初败秋风起红兰绿蕙愁死一片风流伤心地魂销目断西子杨柳枝其一阊门风暖落花干飞遍江城雪不寒独有晚来临水驿闲人多凭赤栏干其二有池有榭即蒙蒙浸润翻成长养功恰似有人长点检着行排立向春风其三根柢虽然傍浊河无妨终日近笙歌骖骖金带谁堪比还共黄莺不较多其四万株枯藁怨亡隋似吊吴台各自垂好是淮阴明月里酒楼横笛不胜吹望梅花数枝开与短墙平见雪萼红跗相映引起谁人边塞情帘外欲三更吹断离愁月正明空听隔江声渔歌子其一草芊芊波漾漾湖边草色连波涨沿蓼岸泊枫汀天际玉轮初上扣舷歌联极望桨声伊轧知何向黄鹄叫白鸥眠谁似侬家疎旷其二泛流萤明又灭夜凉水冷东湾阔风浩浩笛寥寥万顷金波澄澈杜若洲香郁烈一声宿雁霜时节经霅水过松江尽属侬家日月菩萨蛮魏太尉承斑其一罗裾薄薄秋波染眉间画时山两点相见绮筵时深情暗共知翠翘云鬓动敛态弹金凤宴罢入兰房邀人解佩珰其二罗衣隐约金泥画玳筵一曲当秋夜声战觑人娇云鬟袅翠翘酒醺红玉软眉翠秋山远绣幌麝烟沉谁人知两心卷九四十九首魏太尉承斑十三首满宫花一首木兰花一首玉楼春二首诉衷情五首生查子二首黄锺乐一首渔歌子一首鹿太保虔扆六首临江仙二首女冠子二首思越人一首虞美人一首阎处士选八首虞美人二首临江仙二首浣溪沙一首八拍蛮二首河传一首尹参卿鹗六首临江仙二首满宫花一首杏园芳一首醉公子一首菩萨蛮一首毛秘书熙震十六首浣溪沙七首临江仙二首更漏子二首女冠子二首清平乐一首南歌子二首满宫花魏太尉承斑雪霏霏风凛凛玉郎何处狂饮醉时想得纵风流罗帐香帷鸳寝春朝秋夜思君甚愁见绣屏孤枕少年何事负初心泪滴缕金双衽木兰花小芙蓉香旖旎碧玉堂深清似水闭宝匣掩金铺倚屏拖袖愁如醉迟迟好景烟花媚曲渚鸳鸯眠锦翅凝然愁望静相思一双笑靥嚬香蕊玉楼春其一寂寂画堂梁上燕高卷翠帘横数扇一庭春色脑人来满地落花红几片愁倚锦屏低雪面泪滴绣罗金缕线好天凉月尽伤心为是玉郎长不见其二轻敛翠蛾呈皓齿莺啭一枝花影里声声清迥遏行云寂寂画梁尘暗起玉斝满斟情未已促坐王孙公子醉春风筵上贯珠匀艳色韶颜娇旖旎诉衷情其一高歌宴罢月初盈诗情引恨情烟露冷水流轻思想梦难成罗帐袅香平恨频生思君无计睡还醒隔层城其二春深花簇小楼台风飘锦绣开新睡觉步香阶山枕印红腮鬓乱坠金钗语檀偎临行执手重重嘱几千回其三银汉云晴玉漏长蛩声悄画堂筠簟冷碧窗凉红蜡泪飘香皓月泻寒光割人肠那堪独自步池塘对鸳鸯其四金风轻透碧窗纱银釭焰影斜倚枕卧恨何赊山掩小屏霞云雨别吴娃想容华梦成几度绕天涯到君家其五春情满眼脸红绡娇妬索人饶星靥小玉珰摇几共醉春朝别后忆纤腰梦魂劳如今风叶又萧萧恨迢迢生查子其一烟雨晚晴天零落花无语难话此时心梁燕双来去琴韵对熏风有恨和情抚肠断断弦频泪滴黄金缕其二寂寞画堂空深夜垂罗幕灯暗锦屏欹月冷珠帘薄愁恨梦难成何处贪欢乐看看又春来还是长萧索黄钟乐池塘烟暖草萋萋惆怅闲宵含恨愁坐思堪迷遥想玉人情事远音容浑似隔桃溪偏记同欢秋月底帘外论心花畔和醉暗相携何事春来君不见梦魂长在锦江西渔歌子柳如眉云似发蛟绡雾縠龙香雪梦魂惊钟漏歇窗外晓莺残月几多情无处说落花飞絮清明节少年郎容易别一去音书断绝临江仙鹿太保虔扆其一金鎻重门荒苑静绮窗愁对秋空翠华一去寂无踪玉楼歌吹声断已随风烟月不知人事改夜阑还照深宫藕花相向野塘中暗伤亡国清露泣香红其二无赖晓莺惊梦断起来残醉初醒映窗丝柳袅烟青翠帘慵卷约砌杏花零一自玉郎游冶去莲凋月惨仪形暮天微雨洒闲庭手挼裙带无语倚云屏女冠子其一凤楼琪树惆怅刘郎一去正春深洞里愁空结人间信莫寻竹疎斋殿迥松密醮坛阴倚云低首望可知心其二步虚坛上绛节霓旌相向引真仙玉佩摇蟾影金炉袅麝烟露浓霜简湿风紧羽衣偏欲留难得住却归天思越人翠屏欹银烛背漏残清夜迢迢双带绣窠盘锦荐泪侵花暗香消珊瑚枕腻鸦鬟乱玉纤慵整云散苦是适来新梦见离肠怎不千断虞美人卷荷香淡浮烟渚绿嫩擎新雨琐窗疎透晓风清象床珍簟冷光轻水纹平九疑黛色屏斜掩枕上眉心敛不堪相望病将成钿昏檀粉泪纵横不胜情虞美人阎处士选其一粉融红腻莲房绽脸动双波慢小鱼衔玉鬓钗横石榴裙染象纱轻转娉婷偷期锦浪荷深处一梦云兼雨臂留檀印齿痕香深秋不寐漏初长其二楚腰蛴领团香玉鬓迭深深绿月蛾星眼笑微嚬柳妖桃艳不胜春晚妆匀水纹簟映青纱帐雾罩秋波上一枝娇卧醉芙蓉良宵不得与君同恨忡忡临江仙其一雨停荷芰逗浓香岸边蝉噪垂杨物华空有旧池塘不逢仙子何处梦襄王珍簟对欹鸳枕冷此来尘暗凄凉欲凭危槛恨偏长藕花珠缀犹似汗凝妆其二十二高峯天外寒竹梢轻拂仙坛宝衣行雨在云端画帘深殿香雾冷风残欲问楚王何处去翠屏犹掩金鸾猿啼明月照空滩孤舟行客惊梦亦艰难浣溪沙寂寞流苏冷绣茵倚屏山枕惹香尘小庭花露泣浓春刘阮信非仙洞客嫦娥终是月中人此生无路访东邻八拍蛮其一云鎻嫩黄烟柳细风吹红蒂雪梅残光景不胜闺阁恨行行坐坐黛眉攒其二愁鎻黛眉烟易惨泪飘红脸粉难匀憔悴不知缘底事遇人推道不宜春河传秋雨秋雨无昼无夜滴滴霏霏暗灯凉簟怨分离妖姬不胜悲西风稍急喧窗竹停又续腻脸悬双玉几回邀约雁来时违期雁归人不归临江仙尹参卿鹗其一一番荷芰生池沼槛前风送馨香昔年于此伴萧娘相偎伫立牵惹叙衷肠时逞笑容无限态还如菡萏争芳别来虚遣思悠扬慵窥往事金鎻小兰房其二深秋寒夜银河静月明深院中庭西窗幽梦等闲成逡巡觉后特地恨难平红烛半消残焰短依稀暗背银屏枕前何事最伤情梧桐叶上点滴露珠零满宫花月沉沉人悄悄一炷后庭香袅风流帝子不归来满地禁花慵扫离恨多相见少何处醉迷三岛漏清宫树子规啼愁鎻碧窗春晓杏园芳严妆嫩脸花明教人见了关情含羞举步越罗轻称娉婷终朝咫尺窥香阁迢遥似隔层城何时休遣梦相萦入云屏醉公子暮烟笼藓砌戟门犹未闭尽日醉寻春归来月满身离鞍偎绣袂坠巾花乱缀何处恼佳人檀痕衣上新菩萨蛮陇云暗合秋天白俯窗独坐窥烟陌楼际角重吹黄昏方醉归荒唐难共语明日还应去上马出门时金鞭莫与伊浣溪沙毛秘书熙震其一春暮黄莺下砌前水晶帘影露珠悬绮霞低映晚晴天弱柳万条垂翠带残红满地碎香钿蕙风飘荡散轻烟其二花榭香红烟景迷满庭芳草绿萋萋金铺闲掩绣帘低紫燕一双娇语碎翠屏十二晚峯齐梦魂消散醉空闺其三晚起红房醉欲消绿鬟云散袅金翘雪香花语不胜娇好是向人柔弱处玉纤时急绣裙腰春心牵惹转无聊其四一只横钗坠髻丛静眠珍簟起来慵绣罗红嫩抹酥胸羞敛细蛾魂暗断困迷无语思犹浓小屏香霭碧山重其五云薄罗裙绶带长满身新裛瑞龙香翠钿斜映艳梅妆佯不觑人空婉约笑和娇语太猖狂忍教牵恨暗形相其六碧玉冠轻袅燕钗捧心无语步香阶缓移弓底绣罗鞋暗想欢娱何计好岂堪期约有时乖日高深院正忘怀其七半醉凝情卧绣茵睡容无力卸罗裙玉笼鹦鹉厌听闻慵整落钗金翡翠象梳欹鬓月生云锦屏绡幌麝烟熏临江仙其一南齐天子宠婵娟六宫罗绮三千潘妃娇艳独芳妍椒房兰洞云雨降神仙纵态迷欢心不足风流可惜当年纤腰婉约步金莲妖君倾国犹自至今传其二幽闺欲曙闻莺啭红窗月影微明好风频谢落花声隔帷残烛犹照锦屏筝绣被锦茵眠玉暖炷香斜袅轻烟淡蛾羞敛不胜情暗思闲梦何处逐云行更漏子其一秋色清河影淡深户烛寒光暗绡幌碧锦衾红博山香炷融更漏咽蛩鸣切满院霜华如雪新月上薄云收映帘悬玉钩其二烟月寒秋夜静漏转金壶初永罗幕下绣屏空灯花结碎红人悄悄愁无了思梦不成难晓长忆得与郎期窃香私语时女冠子其一碧桃红杏迟日媚笼光影彩霞深香暖熏莺语风清引鹤音翠鬟冠玉叶霓袖捧瑶琴应共吹箫侣暗相寻其二修蛾慢脸不语檀心一点小山妆蝉鬓低含绿罗衣淡拂黄闷来深院里闲步落花傍纤手轻轻整玉炉香清平乐春光欲暮寂寞闲庭户粉蝶双双穿槛舞帘卷晚天疎雨含愁独倚闺帷玉炉烟断香微正是消魂时节东风满树花飞南歌子其一远山愁黛碧横波慢脸明腻香红玉茜罗轻深院晚堂人静理银筝鬓动行云影裙遮点屐声娇羞爱问曲中名杨柳杏花时节几多情其二惹恨还添恨牵肠即断肠凝情不语一枝芳独映画帘闲立绣衣香暗想为云女应怜傅粉郎晚来轻步出闺房髻慢钗横无力纵猖狂卷十五十首毛秘书熙震十三首河满子二首小重山一首定西番一首木兰花一首后庭花三首酒泉子二首菩萨蛮三首李秀才洵三十七首浣溪沙四首渔歌子四首巫山一段云二首临江仙二首南乡子十首女冠子二首酒泉子四首望远行二首菩萨蛮三首西溪子一首虞美人一首河传二首河满子毛秘书熙震其一寂寞芳菲暗度岁华如箭堪惊缅想旧欢多少事转添春思难平曲槛丝垂金柳小窗弦断银筝深院空闻燕语满园闲落花轻一片相思休不得忍教长日愁生谁见夕阳孤梦觉来无限伤情其二无语残妆淡薄含羞亸袂轻盈几度香闺眠过晓绮窗疎日微明云母帐中偷惜水晶枕上初惊笑靥嫩疑花坼愁眉翠敛山横相望只教添怅恨整鬟时见纤琼独倚朱扉闲立谁知别有深情小重山梁燕双飞画阁前寂寥多少恨懒孤眠晓来闲处想君怜红罗帐金鸭冷沉烟谁信损婵娟倚屏啼玉箸湿香钿四肢无力上秋千羣花谢愁对艳阳天定西番苍翠浓阴满院莺对语蝶交飞戏蔷薇斜日倚栏风好余香出绣衣未得玉郎消息几时归木兰花掩朱扉钩翠箔满院莺声春寂寞匀粉泪恨檀郎一去不归花又落对斜晖临小阁前事岂堪重想着金带冷画屏幽宝帐慵熏兰麝薄后庭花其一莺啼燕语芳菲节瑞庭花发昔时欢宴歌声揭管弦清越自从陵谷追游歇画梁尘黦伤心一片如珪月闲鎻宫阙其二轻盈舞妓含芳艳竞妆新脸步摇珠翠修蛾敛腻鬟云染歌声慢发开檀点绣衫斜掩时将纤手匀红脸笑拈金靥其三越罗小袖新香蒨薄笼金钏倚栏无语摇轻扇半遮匀面春残日暖莺娇懒满庭花片怎不教人长相见画堂深院酒泉子其一闲卧绣帷慵想万般情宠锦檀偏翘股重翠云欹暮天屏上春山碧映香烟雾隔蕙兰心魂梦役敛蛾眉其二钿匣舞鸾隐映艳红修碧月梳斜云鬓腻粉香寒晓花微敛轻呵展袅钗金燕软日初升帘半卷对妆残菩萨蛮其一梨花满院飘香雪高楼夜静风筝咽斜月照帘帷忆君和梦稀小窗灯影背燕语惊愁态屏掩断香飞行云山外归其二绣帘高轴临塘看雨翻荷芰真珠散残暑晚初凉轻风渡水香无聊悲往事怎奈牵情思光景暗相催等闲秋又来其三天含残碧融春色五陵薄幸无消息尽日掩朱门离愁暗断魂莺啼芳树暖燕拂回塘满寂寞对屏山相思醉梦间浣溪沙李秀才洵其一入夏偏宜淡薄妆越罗衣褪郁金黄翠钿檀注助容光相见无言还有恨几回拚却又思量月窗香径梦悠扬其二晚出闲庭看海棠风流学得内家妆小钗横戴一枝芳镂玉梳斜云鬓腻缕金衣透雪肌香暗思何事立残阳其三访旧伤离欲断魂无因重见玉楼人六街微雨镂香尘早为不逢巫峡梦那堪虚度锦江春遇花倾酒莫辞频其四红藕花香到槛频可堪闲忆似花人旧欢如梦绝音尘翠迭画屏山隐隐冷铺纹簟水潾潾断魂何处一蝉新渔歌子其一楚山青湘水绿春风淡荡看不足草芊芊花簇簇渔艇棹歌相续信浮沉无管束钓回乘月归湾曲酒盈樽云满屋不见人间荣辱其二荻花秋潇湘夜橘洲佳景如屏画碧烟中明月下小艇垂纶初罢水为乡篷作舍鱼羹稻饭常餐也酒盈杯书满架名利不将心挂其三柳垂丝花满树莺啼楚岸春山暮棹轻舟出深浦缓唱渔歌归去罢垂纶还酌醑孤村遥指云遮处下长汀临浅渡惊起一行沙鹭其四九疑山三湘水芦花时节秋风起水云间山月里棹月穿云游戏鼓清琴倾绿蚁扁舟自得逍遥志任东西无定止不议人间醒醉巫山一段云其一有客经巫峡停桡向水湄楚王曾此梦瑶姬一梦杳无期尘暗珠帘卷香消翠幄垂西风回首不胜悲暮雨洒空祠其二古庙依青嶂行宫枕碧流水声山色鎻妆楼往事思悠悠云雨朝还暮烟花春复秋啼猿何必近孤舟行客自多愁临江仙其一帘卷池心小阁虚暂凉闲步徐徐芰荷经雨半凋疎拂堤垂柳蝉噪夕阳余不语低鬟幽思远玉钗斜坠双鱼几回偷看寄来书离情别恨相隔欲何如其二莺报帘前暖日红玉炉残麝犹浓起来闺思尚疎佣别愁春梦谁解此情悰强整娇姿临宝镜小池一朶芙蓉旧欢无处再寻踪更堪回顾屏画九疑峯南乡子其一烟漠漠雨凄凄岸花零落鹧鸪啼远客扁舟临野渡思乡处潮退水平春色暮其二兰棹举水纹开竞携藤笼采莲来回塘深处遥相见邀同宴绿酒一巵红上面其三归路近扣舷歌采真珠处水风多曲岸小桥山月过烟深鎻荳蔻花垂千万朶其四乘彩舫过莲塘棹歌惊起睡鸳鸯游女带香偎伴笑争窈窕竞折团荷遮晚照其五倾绿蚁泛红螺闲邀女伴簇笙歌避暑信船轻浪里闲游戏夹岸荔枝红蘸水其六云带雨浪迎风钓翁回棹碧湾中春酒香熟鲈鱼美谁同醉缆却扁舟篷底睡其七沙月静水烟轻芰荷香里夜船行绿鬟红脸谁家女遥相顾缓唱棹歌极浦去其八渔市散渡船稀越南云树望中微行客待潮天欲暮送春浦愁听猩猩啼瘴雨其九拢云髻背犀梳焦红衫映绿罗裾越王台下春风暖花盈岸游赏每邀邻女伴其十相见处晚晴天刺桐花下越台前暗里回眸深属意遗双翠骑象背人先过水女冠子其一星高月午丹桂青松深处醮坛开金磬敲清露珠幢立翠苔步虚声缥缈想象思徘徊晓天归路去指蓬莱其二春山夜静愁闻洞天疎磬玉堂虚细雾垂珠佩轻烟曳翠裾对花情脉脉望月步徐徐刘阮今何处绝来书酒泉子其一寂寞青楼风触绣帘珠碎撼月蒙胧花暗淡鎻春愁寻思往事依稀梦泪脸露桃红色重鬓欹蝉钗坠凤思悠悠其二雨渍花零红散香凋池两岸别情遥春歌断掩银屏孤帆早晚离三楚闲理钿筝愁几许曲中情弦上语不堪听其三秋雨联绵声散败荷丛里那堪深夜枕前听酒初醒牵愁惹思更无停烛暗香凝天欲曙细和烟冷和雨透帘旌其四秋月婵娟皎洁碧纱窗外照花穿竹冷沉沉印池心凝露滴砌蛩吟惊觉谢娘残梦夜深斜傍枕前来影徘徊望远行其一春日迟迟思寂寥行客关山路遥琼窗时听语莺娇柳丝牵恨一条条休晕绣罢吹箫貌逐残花暗凋同心犹结旧裙腰忍辜风月度良宵其二露滴幽庭落叶时愁聚萧娘柳眉玉郎一去负佳期水云迢递雁书迟屏半掩枕斜欹蜡泪无言对垂吟蛩断续漏频移入窗明月鉴空帷菩萨蛮其一回塘风起波纹细刺桐花里门斜闭残日照平芜双双飞鹧鸪征帆何处客相见还相隔不语欲魂消望中烟水遥其二等闲将度三春景帘垂碧砌参差影曲槛日初斜杜鹃啼落花恨君容易处又话潇湘去凝思倚屏山泪流红脸斑其三隔帘微雨双飞燕砌花零落红深浅捻得宝筝调心随征棹遥楚天云外路动便经年去香断画屏深旧欢何处寻西溪子金缕翠钿浮动妆罢小窗圆梦日高时春已老人来到满地落花慵扫无语倚屏风泣残红虞美人金笼莺报天将曙惊起分飞处夜来潜与玉郎期多情不觉酒醒迟失归期映花避月遥相送腻髻偏垂凤却回娇步入香闺倚屏无语捻云篦翠眉低河传其一去去何处迢迢巴楚山水相连朝云暮雨依旧十二峯前猿声到客船愁肠岂异丁香结因离别故国音书绝想佳人花下对明月春风恨应同其二春暮微雨送君南浦愁敛双蛾落花深处啼鸟似逐离歌粉檀珠泪和临流更把同心结情哽咽后会何时节不堪回首相望已隔汀洲橹声幽跋花间集皆唐末五代时人作方斯时天下岌岌生民救死不暇士大夫乃流宕如此可叹也哉或者出于无聊故邪笠泽翁书唐自大中后诗家日趣浅薄其间杰出者亦不复有前辈闳妙浑厚之作久而自厌然梏于俗尚不能拔出会有倚声作词者本欲酒间易晓颇摆落故态适与六朝跌宕意气差近此集所载是也故厯唐季五代诗愈卑而倚声者辄简古可爱盖天宝以后诗人常恨文不迨大中以后诗衰而倚声作使诸人以其所长格力施于所短则后世孰得而议笔墨驰骋则一能此不能彼未易以理推也开禧元年十二月乙夘务观东篱书据陈氏云花间集十巻自温飞卿而下十八人凡五百首今逸其二已不可考近来坊刻往往缪其姓氏续其巻帙大非赵宏基氏本来面目余家藏宋刻前有欧阳烱序后有陆放翁二跋真完璧也隠湖毛晋识近来填词家辄效颦栁屯田作闺帏秽媟之语无论笔墨劝淫应隓犂舌地狱于纸竹屋间令人掩鼻而过不惭惶无地邪若彼白眼骂坐臧否人物自诧辛稼轩后身者譬如靁大起舞纵使极工要非本色张宛丘云幽索如屈宋悲壮如苏李始可与言词也已矣亟梓斯集以为倚声填词之祖但李翰林菩萨鬘忆秦娥及南唐二主冯延已诸篇俱未入选不无遗珠之憾云晋又识