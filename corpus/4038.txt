道教灵验记正统道藏三家本十五卷洞玄部记传类道教灵验记序宋徽宗御制夫妙道本于混成至神彰于不测经诰所以宣契象宫观所以宅威灵符箓所以备真科斋祠所以逹精恳验征应之非一明肹蠁之无差诚觉寤于苍黔而彰亶于善恶也朕顾惟寡昧获纂隆平荷祉福之咸臻务齐明而匪懈思扬妙理普示羣生因览杜光庭所集道敎灵验记二十卷其事显而要其旨实而详今昔所闻盈编而有次殊尤之迹开卷以斯存冀永流传俾刋方版庶资训范克畅淳风直叙厥由题于篇首云尔杜光庭撰道之爲用也无言无爲道之爲体也有情有信无爲则任物自化有信则应用随机自化则冥乎至真随机则彰乎立教经曰善者吾善之不善者吾亦善之德善此明太上浑其心而等观赤子也书曰不独亲其亲天下皆亲不独子其子天下皆子此明圣人体其道而慈育苍生也恶不可肆善不可沮当赏罚以评之经曰人之不善何弃之有故立天子置三公此圣人敎民舍恶从善也又曰爲恶于明显者人得而诛之爲恶于幽闇者鬼得而诛之又曰爲善者善气至爲恶者恶气至此太上垂惩劝之旨也书曰惟上帝不常作善降之百祥作不善降之百殃此圣人法天道福善祸淫之戒也由是论之罪福报应犹响答影随不差毫末岂独道释言其事哉抑儒术书之固亦久矣宣王之梦杜伯晋侯之梦大疠恭世子之非罪浑良夫之无辜化豕之报齐侯结草之酬魏氏良宵之殂驷带郑玄之捽刘兰直笔不遗良史攸载足可以爲罪福之鍳戒善恶之准绳者也况积善有余福积恶有余殃幽则有鬼神明则有刑宪斯亦劝善惩恶至矣大道不宰太上好生固无责于刍狗而示其报应直以法宇像设有所主张真文灵科有所拱衞茍或侵侮必陷罪尤故历代以来彰验多矣成纪李齐之道门集验记十卷始平苏怀楚玄门灵验记十卷俱行于世今访诸耆旧採之见闻作道敎灵验记凡二十卷庶广慎征之旨以弘崇善之阶直而不文聊记其事道教灵验记正统道藏三家本十五卷洞玄部记传类道教灵验记卷之一广成先生杜光庭宫观灵验饶州开元观验饶州开元观旧在湖水之北去郭一二里巨殿层楼廻轩广厦枕湖有水阁松径有虚亭松竹森疎花木秀茂郡人避暑寻春爲一州胜赏之所其后道流既少廊庑摧损唯上清阁大殿斋堂三门皆在里中民庶多葬于观地之中坛殿之外尽爲墟墓矣大中二年郡中夜闻千万人声如风雷之响及明见开元殿阁门堂四十余间移在湖水之南平地之内其所布列形势逺近殿阁相去与旧观不殊太守上闻请易其名额以旌神异诏旨依旧爲开元观只改上清阁爲神运阁别命崇修逺近归心争舍美利遂加缮葺观殿鼎新记云所移之地途超二里水越一湖出自神功事资圣感是也兴元北逄山老君观验兴元北逄山老君观即公慕化也去南郑隔江上古相傅有之云是老君化行之所汉祖起师汉中将收散关定三秦差官告祭留候张良有笔迹近方磨灭镇南将军梁益二州牧张鲁理汉川行正一之法别崇室宇构坛殿静堂临老君水源爲巨阁水有神龙居歴代所依每彰灵应太师杨守亮失守之后再还梁城廨署多已焚毁征督瓦木增置公衙有吏请取老君观材瓦以备公用差吏将毁之郷里之人请衆备瓦木之直充赎其观或云屋宇多年材瓦皆朽不任选用吏拒而不听即命工昇屋俄有巨蛇长十余丈蟠踞屋上张口向之吏殒工堕毙者数人奔迸而去太师怒命焚之军士鼓譟而至郷里言其灵亦趑趄不进去观百余步迅雷震电大雨盆注军士惊慑而还观仐存矣洋州素灵宫验洋州素灵宫云汉武帝爲素灵夫人降真内殿于太白之前爲筑宫宇即其地也年代寖远遗址仅有我唐髙祖既至长安受隋恭帝禅是歳梦素衣神人云我太白之主也居素灵台以荒毁爲告诏访其地特创台殿命爲素灵宫开元中传天师曽奉诏斋醮于其上德宗幸梁洋欲驾幸其地又加营饰由是材石之功最爲宏壮冯行袭自金州遥统洋州武定军命其子守之欲毁素灵屋宇以修公署工人揭瓦皆有毒蛇居于雷中莫知其数竟无所措手以事白焉冯子怒使吏焚之曵薪炷火而雷电大震风两总至羣吏奔骇数辈死之灵迹岿然无敢犯者上都昭成观验上都昭成观明皇爲昭成太后所立在颁政里南通坊内北临安福门街与金仙观相对观有百尺老君像在层阁之中㘴折三十尺像设图缋皆吴道子王仙乔杨退之亲迹命天下道门使萧邈字玄俗爲使以董之阁上觚稜髙八尺两廓檐霤去地三十余尺京师法宇最爲宏丽唯玄都观殿可以亚焉僖宗复长安大驾归阙所司将创衙殿复舍元旧基不欲劳民之力选殿宇之髙大者徙而充之所司奏拆是廊及阁陨坠工者十余人死之时以爲灵验欲奏免之而竟至摧拆像露风雨中是冬复幸陈仓含元之制亦巳罢矣识者见之无不痛惜青城山宗玄观验青城山宗玄观古常道观也在黄帝受箓坛前六时巖侧后爲僧徒所侵移观于山外遂以其地置飞赴寺僧徒栖止常有神人所扰或飞石坏屋或撤其门牎投于崖下寺中巨钟三度掷于谷中毎一取之所费功力殊广僧知其不可住亦多苦之开元十九年道士王仙𡖖奏请移观还旧所寺出山外诏益州长史张敬忠命道士王仙𡖖髙品官王怀景专检校移观入山仍赐金仙玉真二公主道像石真镇于龛内黄帝眞文幢隂道山文碣手诏碑皆立于观所自是道流居之虽一人独处坦然无惧咸通末道流既阙观已荒摧但有尊殿石坛而已丛篁拱木徧于基址之上侵及阶檐有僧辈二人来止其内复欲移置飞赴寺栖息月余潜计巳定将隳坏像设而夺其地焉自是夜卧则有巨蛇横其腹上昼饭则有飞砂投其食中或见巨手如箕毛脚若柱或有喑鸣之声响于谷内或有陨空大石堕其屋前二僧惊惧奔驰而去干符己亥岁县今崔正规道士张素𡖖重兴观宇驾幸西蜀遂奏爲宗玄观准诏修斋有神灯徧山灵钟自响金蛇见于坛上枯松再生于山前手敕褒美编其事于国史及幸蜀碑内毎因良宵奏醮则仙磬吟于空中藩帅投龙则𡖖云凝于林表信乃神仙奥府岂庸徒之可侵哉城南文铢台验文铢者长安人也父母令于别业读书爲学于庄前堆阜之上置书堂焉而性本踈诞不乐文字但与隣里少年弹射飞鸟捕格野兽以爲戏乐至于筌笱之具罻罗之属弋纲置毕弓矢槌刃靡不置之数年之间杀获不可胜纪或有道士见之谓曰子之头何遽变也铢惊而问之乃引于台下令其窥井照之自见其人形而兽头矣欲求道士悔谢更令熟视井中顷刻之间身形不改而头已百变或鸟或兽或蛇或鱼铢见之异常忧惧道士曰万物营营各贪其生至于飞动皆重其命尔反天道而杀之当有此报耳毎变一头则受一生终尔所杀之数一一偿之积月累日计其寿限自此之后尔身则死乃磿生异类之中报所杀之命百千万年未有还复人身之日铢号泣求救愿焚弋猎之具以谢前愆洗心改悔不敢又犯道士见其诚至乃谓之曰我奉太上之敕歴救衆生之苦名曰救苦真人尔有昔縁早合遇道此若不救沦陷无期乃以道士衣与之令其终身修道隂功救世广济物命方免前罪道士即踊身而起去地数丈立于金莲花上左执琼椀右执柳枝金𠜍凤履身逾三丈通身有五色之光上连天表照曜一川逡巡乃隐文铢焚罗纲之具披道士衣于其处立殿制所见之像昼夜精勤焚香懴罪居十余年又感真仙授以药诀令游行海内救人疾苦后乃得道而去其所居处相传号曰文铢台而救苦天尊之像犹在忽有僧数人游行见之曰既是文铢圣迹何得有道士功德固知道士无良侵我古迹已多年矣因拔得大木二僧共击其项未能致损用力甚困二僧少歇看天尊所伤之处并已如旧二僧口耳鼻项痛楚极甚及看其手亦已拆矣匍匐号呌告于衆人自述其事良久而死蜀州紫微阁验蜀州唐兴县大通观有紫微阁是开元中道士蔡守冲以敕赐匹帛所造岁月深逺廊宇门殿相次摧损而此阁存焉中和年阡陌侵陷郡县里人罗生父子素怀凶狂忽焚其阁人皆痛惜莫暇救之贼既荡平闾里相贺于阁基之上率衆置斋当法事之际罗之父子匃食于衆中亦有悯而救者忽一人谓之曰汝于危乱之中不能自逃性命无故焚烧此阁用功巨万古迹多年汝一旦灭之不惧神理所诛更敢于此求乞此人言讫父子二人踊身丈余扑于地上如此五六度声声号呌逡巡乃死衆人看之骨肉皆散矣成都青羊殿验青羊宫中和壬寅歳准敕创置己酉年臈月重围屋宇坛殿固以鼎新矣是时城外屋宇且焚且毁其殿有巨栿一条十夫之力方可舁拽忽有一官徤云我能独力举之衆以爲笑果能担之入城有问其买者曰此材可惜欲置于严真观中答曰要支持作柴施与道士何所益遂援斧而斫之举刄未下忽觉臂痛投斧于地顷刻而死其隣巷同取木者云青羊老君殿衆不欲拆之此官徤号令诸人下手先拆初有大蛇从座下而岀此人已拉杀之功德尊像亦遭其摧损此之异死盖神理所杀量其少壮岂人能害之耶衆皆叹之异其栿经年犹在后不知所之耳亳州太清宫验亳州真源县太清宫圣祖老君降生之宅也历殷周至唐而九井三桧宛然常在武德中古桧再生天寳年再置宫宇其古迹自汉宣汉桓重修营葺魏太武隋文帝别授规模边韶薛道衡爲碑以纪其事唐髙祖太宗髙宗中宗睿宗明皇六圣御容列侍于老君左右两宫二观古桧千余树屋宇七百余间有兵士五百人镇衞宫所咸通中庞勋据徐州十道征师招讨长围将合龎勋恐力不支久遂领徒三千余人径来欲夺宫所据爲营垒是日避难士庶千余家咸在宫内见黑气自井中出良久昏曀一川老君空中应现龎勋徒党迷失道路自相蹂践蕲水桥断尽溺死水中逡巡开霁贼党无孑遗矣广明中黄巢将领徒伴欲焚其宫亦有黑雾徧川迷失行路又有草贼徧地自欲凌毁太清宫迷路乃往亳州城下因围逼州城攻打弥急刺史潘稠望宫焚香以希神力救援顷之黑雾自宫中而来周绕城外腥风毒气闻者顿仆宻雪交至寒冻异常死者十有五六初攻城之时有神雅无数㗸接箭投于地中贼辈已加惊异旣而城内朗晏城外风雪杀人惧此神力解园而去寻亦散灭潘稠奏云自大㓂犯关之后羣兇诛珍已来大小㓂逆前后一十八度欲犯太清宫或迷失道途或龙神示见终挫计宫城晏然所庇护居人不知其数请移真源县就宫安置敕有恐移县就宫必多秽渎县依旧所宜准万年例昇爲赤县仍降青词修斋告谢也昌明县孟津观验绵州昌明县孟津观在郭外隔江山顶之上殿堂崇设台阁隆髙下瞰长川低临井落亦一邑之形胜矣太尉平阳公既克东川创爲节制焚墟之后公府阙然不欲力役疲人修饰廨署昌明镇将窦生申状云孟津观去县隔江道流数少俯临水路船筏皆通请拆观舍及瓦作筏般载便于事机太尉持疑未决修造使亦言事急且借公府力办可以起造却还乃许之窦生领工巧人力就观毁拆房廊屋舍已一十八间般于江上縳筏载送其大殿及三门五圣阁瓦中皆有毒蛇下手不得窦生是日便觉腿膝疼痛似患虎风旬日之间蚀断一腿太尉知之以其木送城北开元观竟以不用道教灵验记卷之一道教灵验记正统道藏三家本十五卷洞玄部记传类道教灵验记卷之二常二广成先生杜光庭集宫观灵验周真人上经堂基验周真人名太玄陶隐居弟子也年二十一岁得道先于隐居证位其所居即今紫阳观处茅岭之前平陆爽垲实爲福地堂侧一片地稍髙如旧屋基而无甎甓踪迹太玄于其上植花木时见有人髙𠜍褒衣或三或二亦有介金之士明月静夜立于其中家有小儿名小豆才五六岁游戏其上逡巡有人送置庭中如是者数四而无伤损一旦问陶君说此祥异陶曰晋朝许君旧宅乃上经堂基正当其地速作静室爲焚香之所不可䙝渎也太玄因问上经所安之地何神明如此耶陶曰三洞实经所在之地万灵侍衞百神朝揖岂可不尊之耶太玄曰真经已去其地久虚而犹真灵衞之耶陶曰上经所安之地地祇守之七百年法宇之地千年正一所安之地善神护之三百年经法虽去年限未满所以然耳太玄遂作静室毎旦夕香灯而不敢于此室朝拜存修恐法位尚卑有眞凡之隔尔南岳魏夫人仙坛验魏夫人坛在南岳中峯之前巨石之上是一片大石方可丈余其形方稳下圆上平浮寄他石之上尝试一人推之似能转动人多即屹然而定相传以爲灵异往往神仙幽人游憇其上竒云灵气弥覆其顶忽有衲僧十余人乗炬挟杖夜至坛所欲害候仙姑入其居处仙姑在牀上而僧不见乃出诣坛所推坏夫人坛轰然有声若已颠坠廻烛照之元不能动知其灵异奔迸遁去及明有至远村者太都不过走十余里十人同志九人爲虎噬杀一人推坛之时不同其恶遂免虎害乃以其事白于村郷之人逺近惊异焉洪州鐡柱验洪州鐡柱神仙许君所鋳也晋朝豫章有巨蛟长虵水兽肆害于人许君与其师呉君得正一斩邪三五飞歩之术制御万精自潭州井中奋劎逐蛟岀于此井君出谓呉君曰此井之下蛟螭所穴若不鎭之毎三百年一度爲民之害后来复何人制之役鬼神运鐡数百万斤铸于井中溢于井外数尺屹若柱焉于井之下布巨索八条以销地脉自是钟陵之境无妖惑之事无垫溺之灾誓之曰后人壤我柱者城池浛没江波泛溢人皆知之固不敢犯或有渔人敲柱上之鐡用坠网网所损颇甚近亦官中禁之严譔节制江西信诽毁之词使人掘鐡柱将欲碎之迅霆大击江波遽溢掘未二三尺城池震动内外惊惧误方信之焚香告谢而止柱侧道院爲其所毁近亦再修矣广州菖蒲观验广州菖蒲观安期先生修真之所药灶丹井灵溪古松爲州中游赏之最古有观宇岁久爲僧所侵以置禅院虽人衆同居常多惊恐之事不然则论讼殴击亦时有杀伤有老人过之谓僧曰此仙官所居道家灵迹僧虽䕶持且非其类若不移去当有虎狼爲灾遭其㗖食矣殊不信旬月而虎暴尤甚损伤者十余辈掩蔽不敢言稍稍逃去时进士许三畏偶题七言长句于壁上曰本是安期烧药处今爲达么坐禅宫数僧梵响满楼月深谷猿声半夜风金磬韵停松阁逈浮云散尽海山空我来不见修真客却得真如问逺公节度使郑公愚因游兹院僧徒寂寥复闻有挚兽之事及老叟之言顾见此诗喟然曰此亦志之所之也能无感动乎遂表奏改置菖蒲观焉青羊肆验成都青羊肆在正见坊罗城之外乃太上老君自终南与尹喜相别将适流沙会期之所也是岁老君自说经台上昇入太微尹喜千日修行功成入蜀寻觅青羊肆得见老君即其地也荒凉既久曾未兴修教门虽具详知亦无力收买于是地属居人但有千载古松髙十余丈径三四尺修竹荒台岿然存矣时百姓杨玟负贩于市肆买其地以居焉邻里咸言大松之下竹林之中不可秽渎玫亦常敬䕶之因晚自市归至竹林之内见一老人谓玫曰我此灵迹十年间有人兴之尔亦不可久住我欲置一宫宇来往憩游汝可爲之也玫云无巨力以穷困爲辞老人以杖指地曰此下有金汝取之爲我作舍板阁层栏必令周备余以答尔护持之心事毕还居外郡勿多言于人也玫喜其言认取金之地而忘问其姓氏寻已不见但谓之龙神亦不知是道门灵迹掘三二尺得瓷瓶以甎覆之乃上金三四十两取金藏之置瓶于巨松之下市材瓦作十六柱天宫一区其下自地布甎列斗栱作板阁栏干精详如法其中一壁不敢图形像但炭灰泥之以香案供飬而已事毕乃移家彭州卖酒爲业日益富赡以其地卖与度支院官陈评事乃丙申年春也余诣陈访其地已有此宫因问其所以陈爲余道之不二年陈随相国髙燕公下江陵其地属随军兰肇辛丑年大驾到蜀壬寅年八月获灵甎之瑞九月十二日敕置青羊宫赐钱二百千收赎其地一千八百贯制屋宇圣驾三幸其中丙申至此七年耳其验昭然时让帝房夺特立道士李无爲见夜赤光如弹丸跳于地上于其没处掘获古甎一口有古篆六字云太上平中和灾节度使侍中陈敬瑄行在指挥使军容田令孜以表奏进宣示百官模勒文字赐军前李特立赐绯授太子校书龙州江油令李无爲赐紫疋帛有差自是明年收宫阙后年诛黄巢乙巳年驾还京师斯则太上玄祖爲中和圣孙盪㓂平灾之验信矣益州龙兴观取土验成都龙兴观即后周至真观也基址广袤四面通街唯大殿讲堂玉华宫碑碣皆在有王峯者事颕川王于小蛮坊创置私第以基地卑湿乃使力役者斸观门土墙及广掘观地取土数千车筑基址土木未毕已数口凋亡一旦自衙归宅于其门外见二黄衣人曰爲观中取土事要有对勘应答之间下马而卒其观内有钟台曰灵响台有门楼宏壮制度精巧节度使吴行鲁奏移门栖于天王寺拆其钟楼遗蹝胜赏併爲毁荡矣顷年驾在蜀明道大师尹嗣玄云行鲁之吏因疾入冥数日复活言见行鲁爲鬼吏所驱般运龙兴材木鐡锁繋械画夜不休木才积垜又却飞去如是槤运不知何年当得息耳欲求子孙爲立观门赎其罪子孙贫窘固不及耳静福山分界验连州静福山观神仙廖冲得道之所其居枕小溪有石笋竒木颇爲幽胜其孙廖神璬绍续居葺香火精䖍以爲州里所重无何有僧于其邻近置院侵观地置仓及溷神璬陈牒理之州差官吏往验其地僧犹固执乃指观地更欲吞侵词欵纵横官不能定忽聚议之次风雷暴起震霆击碎石柱噼开陆地分别界畔仓厠基址还属观地之中是夕又有勐虎哮吼囓树断草攫地爲迹分别僧界刺史蒋防立碣以纪其事刘将军取东明观土验刘将军者𨽻职右神策军居近东明观大修第宅于观内取土筑基脱墼计数千车功用既毕刘忽得疾沉緜旬日稍较忽如风狂于其阶庭之中攫土穴地指爪流血而终不已骨肉扶救之似稍歇定又须匍匐穴土似有驱迫之者时闻爲物捶撃痛楚之声但流泪鸣咽而已问之竟无所答月余日又沉困垂命巫医殚术畧无征应偶召瞽者巫云求道法救之刘素不信道未尝有道士过其家妻子既切因诣金仙观请符理之置符于牀前又焚数道和水饮之刘乃言曰我以无知犯暴道法取东明观土修筑私舍地司已奏天曹罚令运土填陪不知车数计我独力般运二三百年恐未可足稍或迟怠官考责鞭挞极严卒无解免之日言讫呜咽号呌若有所诉一家闻之俱爲嗟痛其妻子就东明大殿上焚香祈乞请买净土五千车塡送所穿坑处设斋告谢求赐宽赦疾乃稍定一早又自言曰天符有敕穿掘观土修筑私家虽已陪填尚未塞责有十二年禄命并冝削夺所连累子孙即可原赦是夕遂死余按道科凡故意凌毁大道及福地灵坛殃流三世今刘生以陪填首谢罪止一身得不爲戒耶乐温三元观基验涪州乐温县三元观梁宋间所置独占一峯傍临江岸前有龙潭基址阔七八十畒犹有石像鐡碑石狮子工用精巧不同于常有李㣧衙推者以爲宅开拓其地以爲园圃多植葱蒜货鬻规利其家疾瘵联緜死伤十余口识者以福地不合秽渎劝其悔谢殊不介意寻爲江陵府夺其地置把截营版筑垣墻制置𠫇宇亦甚宏丽观侧古柏贞松巨材嘉木皆被诛斫营使马述採伐尤甚其居止寝息频有不安即烹杀猪鸡祷祀鬼神人或劝其护持像设覆盖功德聩若不闻因校闘棹船戏于江上溺水而死其后营使三人皆所不利今营亦废矣而榛芜荒秽尊像摧残余亦劝诱邑人再爲整葺常伺贤儒上士以复胜迹灵墟尔观有元始天尊像篆额八分书刻于鐡碑之上碑广三尺长六七尺乃中书侍郎庾子山文也李福相公修玄元观验相国李福咸通元年居守东都顷常侍楚国太夫人发愿修观事竟未就此年既爲留守亦遗忘前愿矣至都三日梦青童七八人执花香前引至一山观入山似深至观乃平坦松柏森茂台阁崇髙若曾所游历入殿见天尊像貌若塑运动如生但不言颔之而已福拜乞一言天尊亦不答以手指殿外钟楼随手看之楼已倾矣明日到玄元观果如所梦及廻顾钟楼亦似倾朽因命工修之撤瓦毁垣损者多矣唯栋桁一条周廻纯漆外无所伤触之则中已空矣工人亦请别换不欲更用旧材福令鈲之当中有窍长尺余内有方木刻文曰山水谁无言元年有福重修历示百司周问官属莫能解之福自解之曰山水谁无言指御名也有福重修余之名也圣人垂梦指此钟楼今之所修已叶前兆矣韦臯令公修葛璝化验南康王太尉中书今韦公臯爲成都尹相国张公之爱婿而量深器大举止简傲不狎于俗张公奕世相家德望清贵张族皆轻侮于韦以此见薄亦未之悟也忽梦二神人谓之曰天下诸化领世人名籍吾子名系葛璝禄食全蜀富贵将及何自滞耶勉哉行矣异日富贵无以葛璝爲忘也由是韦有干禄之志谋于其室室家复勉励之以粧奁数十万金资其行计至凤翔张镒辟爲推宫会陇州阙守命韦权领郡事俄而朱泚乱德宗幸奉天泚遣使授韦陇州剌史韦斩其使传首行在时车驾卒至征镇皆未及赴难韦表既至城中羣心始固诏韦爲陇州剌史兼御史中丞赐金紫贼平入爲金吾大将军出镇兴元改授西川节度与张公交代既而累年蜀境大穰金帛丰积南诏内附乞爲臣妾威名益重而贡赋不亏朝廷𠋣注戎蛮慑伏由是请许南诏置习读院入质子学生习诗书礼乐公文翰之美𠜍于一时南诏得其手笔刻石以荣其国而葛璝之事久已忘矣又梦二神人曰富贵而忘所因其何甚耶公梦觉流汗惊骇久之乃躬诣云林炷香祷福遂命工度木揆日修崇作南宫飞阁四十间巨殿脩廊重门邃宇范金刻石知无不爲支九陇租赋于山下作屯输贮糗粮山积匠石云趋自制碑刋于洞门之侧上搆层楼𤏡僮七十人以供洒扫良田五百畒以赡斋储在镇二十余年封以王爵矣即本命子卯属葛璝化也果州开元观验果州开元观接郡城颇爲爽垲以形胜之美选立观额虽州使旋具结奉而制置之内犹阙大殿州司差工匠及道流将泝嘉陵江于利州上游採卖材木临行道流工匠同梦有人云朱凤潭中有木可以足用如此者三因聚议曰梦兆如斯必有大商货木沿江而至可踌躇三五日以伺之或免逺适颇以爲便一匠曰吾于朱凤山下江中寻之莫不有商筏已到来否即往山下寻求潭水澄彻忽见潭底有木因使善沉者钩求得梓木千段构成三清殿钟楼经阁廊宇咸得周足又市甎甃坛内有黄赤色者疑其火力未足弃而不用信宿皆化爲金起观之费过于丰满殿宇既成将塑尊像又于白鹤山观掘地得铁数万斤铸三尊鐡像仅髙二丈今谓之圣像逺近祈祷立有征验起观道流何氏家代丰足今爲冑族焉至今负贩之徒锥刀求利者毎以三日五日必诣圣像前焚香祈祐或阙而不精信者即贸易无利货鬻不售焉开州新浦花林观祥异验开州新浦县花林观者乃邑民所居之地也其家巨富门枕江岸开元年中民家晨起闻异香满庭光景朗彻紫气连之四面弥浸数里其庭除及江上皆竒花异木水心红白莲花广皆尺余下穷其数神仙往来鸾鹤飞翥移时方散邑中人只闻异香不覩花木神仙灵鹤之事因以上闻以其宅爲观仍以花林爲名及创天尊之殿则异香光景之瑞如初焉道教灵验记卷之二道教灵验记正统道藏三家本十五卷洞玄部记传类道教灵验记卷之三常三广成先生杜光庭集宫观灵验剡县白鹤观蝗虫不侵验晋右军将军王义之剡川有二庄其东爲金庭观西爲白鹤观相去七十余里金庭则王氏子孙百余戸居焉有秃笔冢墨池劒匣并在白鹤即太宗飞帛书额爲州县所寳观之水田周回于观侧咸通秋中蝗虫害稼江浙弥甚里闾田亩之间相聚驱之或震鼙革击铜器簸綵缬之衣书以及夕忘其寝味惊唿斥逐犹不能免其害或集于田中虽千亩之广硕苗巨穗顷刻皆尽观田有与居人之封畛相接者有沟塍相隔者屈曲萦纡犬牙相半民田皆尽殆无子遗观田丰衍倍于常岁其有植根于观地之中垂秀民田之内虫亦不食时俗以爲偶然尔洎明年地蝻伤稼所害尤广而观田复无所侵邑人乃爇香洁斋上报玄德矣明州大寳观山水不侵验明州大寳观明皇赐额居龙潭之下前有溪涧观居平林之中暑雨积甚则泥潦爲患大中初忽暴雨迅雷溪潭泛溢坏林摧岸将及殿宇泥波鼓怒浊浪如山势不可避流至观则十歩以来殿中隂云勃兴大风振发吹激水势蹴过前溪之中回视地形髙涌波上钟楼大殿屹在林表自此观基髙显爽垲无复霖淹泥涂之患矣金州盘龙观野火不侵验金州界甲口有古观其名盘龙层坛危殿功颇宏壮回廊房宇亦二十余间常无道流时有游僧栖止殿接荒径丛荟极深中和年驾驻蜀川都城未复郡控诸谷观当要冲戸口流移人烟旷絶忽寒风劲焼飞焰四山冲焱怒势燎及檐隙巨木爲烬曽不斯须绕坛茅棘亦无遗者唯古殿廊屋岿然皆存四壁之上都无尘煤之迹火灭之后数日方有行人见之深入谷中讯诸父老不知所扑灭者何人也所焚燎者何时也相与视之大骇曰此谷中干戈之前人戸比屋顷值离乱奔窜诸山驇毒伏藏蹊路仅絶固无居人助歼巨焰矣假使人力所救当有扑灭之迹今则周爇坛庭深达堦戺非人力之所能盖真灵保持神明严衞耳自是诸溪侨寓及山谷居人感其灵应相率缔葺焉东川置太一观验中和年驻跸全蜀㝷克上京东川节度使杨师立称兵内侮封坏咫尺宻迩行朝有轸于圣念命成都大将髙仁厚帅土客诸军讨平之时三蜀久安公私丰赡糗粮山积虽城垒之小可以力抗王师累月而后拔其有爲丑孽驱迫朋恶吠尭不能舍亡图存转祸爲福者或交锋勦戮或乗胜诛锄杀伤衆矣委尸草莽弃骨沟隍固亦多矣凯还之后常闻鬼哭之音昏瞑即兴隂曀尤甚亦有见怪于鄽闬唿啸于道途居人惑之相与惊惧时朝廷酬赏俾仁厚节制东川抚安疲瘵仁厚乃于中军旧寨造太一万胜观焉殿宇既成夜哭之声息矣塑玄元太一之像已毕仁厚梦黑云如盖𠜍覆山顶俄而变爲五色烟雾中有丝竹之声山下之人男女老幼皆随烟雾腾跃而散自是光怪遽絶闾井顿安均州白鹤观野火自灭验均州郧郷县南川中渉汉江入川十里许得白鹤观却𠋣横山俯窥平陆林麓幽翳台殿崇髙亦佳致也古老云天皇大帝封禅东岳鹤集于封坛之上敕天下置观以白鹤爲名有冯𨓜人开元中栖息焚修进道于此一旦解形而去及襄汉寓书与其门人郷里知其得道塑像存焉咸通末以久无道流住持屋宇頽圯三门古殿与廊庑连接才二十许间外无垣墻徧蒙蒿篠忽爲野火焱焰回风激冲直至檐砌之下里人望之惊奔来救俄于檐霤之内迸水悬流沃灭其火而晴景不改风雨不施化水祛灾繄乃神力矣干符已亥岁因游访灵迹观亦俨然有老叟话兹灵应尝纪其祥异题于殿壁是岁老叟亦将议葺修焉安邑崔相梦潜丘台观验北都潜丘台有古观焉像设精严楼台宏丽地形显敝㢠出于都城之中制创多年久无崇葺风号雨渍日以倾摧相国崔公彦昭尝梦野步寻幽至古台之下翘首仰望其上有紫气氤氲祥光四照无登蹑之路良久复聆天乐笳萧之音寻访之意弥切但四隅斗絶咫尺万里忽前有金桥如梯层级宽博遂攀梯而上中路三四级板阙栏摧跻攀不得即见巨手金色引指而接之公握指未定已登台上矣徘徊四顾唯古殿欲摧荒坛芜没叹嗟数四复到天尊之前认金桥乃座前之桥耳金手乃天尊之手耳不复闻天乐之声亦絶紫气之象因言曰岂天尊有所付嘱耶何变化如此也天尊忽言曰子即居此地无忘摧残也俄而惊觉旬日受北都留守到鎭朞月怳怳然似有所失似有所疑因命驾纵游用摅其志闻潜丘台不远造而观焉唯古殿摧残深草堙翳乃瞻拜天尊见仪像侍卫宛若曾所游覩徐视座前金桥在焉栏拆板断矣复睨金臂及指皆醒然顿寤即前之所梦也施俸金募工役革故之弊鼎新其宇惟殿之且久惜其古制增修而已其余垣墙廊宇坛庭门房图缋丹癯赭垩金翠靡不毕备焉缔构之功香花之献郁爲一时之盛也刘瞻相梦江陵真符玉芝观验相国刘公瞻南迁交阯道过江陵既登扁舟将欲解缆回首道左见像设甚严而朽殿倾圯问其名即真符玉芝观也八门昇阶拜手潜祝是夕舟中梦青童前导登大山之上松径连延崖巘竒秀芳芝幽草好鸟灵花灿然在目行一里许见元始天尊坐寳花座上瞻仰睟容乃王芝殿中天尊也拜祝曰某得罪圣朝窜逐咀逺非敢有怨但祈生还尔天尊曰尔之青简列于方诸矣何忧于世难乎再居相位而后得道自此斋一旬戒三日则蛮陬瘴海魑魅之郷无所惮矣辰未巳午与子爲期也自是刘公南征至湖岭间所在藩方遗问相继旋得金帛寓信于荆帅特创天尊殿斋𠫇廊宇选精介焚修之士以居之于是再征入掌钓轴洎厌俗弃世果符梦中之言岁辰亦无爽矣李蔚相修汴州玉芝观验李相国蔚拥旄汴州兼太清宫使毎翘心玄关思真念道一夕梦野步郊外丛簿间见奇光五色中有天尊像顶光半缺手握玉芝芝状如白莲花而圆茎脩细芝有八秀历历详记注于心目翌日因送賔出郊顾见有道像暴露问其所即玉芝观也相国异之回镳而礼谒莎莠盈庭萧蒿蔽路披榛而后进所覩尊像与梦同焉虽不握玉芝而名与梦恊遂广加崇饰焉巨殿森沉飞甍烜赫斋宫讲肆月牖霜坛前关通街雄临郛郭爲藩方之壮观焉噫䦕元皇帝尊祖奉先躭玄味道精诚上彻祯贶下通得真符于灵峯产玉芝于内殿因敕大镇重地置观以真符玉芝爲名封太自山爲灵应公改华阳爲真符县上瑞已彰于昔日嘉征复显于兹辰所以相国名臣皆符吉梦夷门诸官之完葺自非大道应灵其孰能与于此乎郑畋相国修通圣观验宁州真宁县通圣观即开元皇帝梦二十七真得刻石真像之所置也岁祀寖深旋已摧毁边徼素寡道流缮修之事固已旷絶矣相国司空郑公畋登庸之年偶尝游礼赋诗三十韵以纪其故实亦冥祝曰异日官达必冀增修洎入掌丝纶尊居钧轴万几少暇前愿都忘一夕梦游洞府之中羣仙赏翫奏钧天广乐以恣嬉游俄而幢节羽卫自天而下使者一人𠲓曰太上有命征还上清于是羣仙或控鸣鹤或驾飞龙腾跃而去相国亦欲振袂骞飞一仙人回首笑曰第毕真宁之愿然后可此来尔既觉醒忆真宁修观之事乃辍鼎食之资爲缔构之费邠帅李尚书偘命都校以董其事十旬而灵观鼎新矣相国尝话斯梦以爲洞天者罗川之洞也羣仙者二十七真也惊其忽忘懋此巨功信大道之明征矣叚相国修仙都观验忠州丰都县平都山仙都观前汉真人王方平后汉真人隂长生得道昇天之所芜没既久基址仅存𣈆代髙先生首爲崇构太元中姚泓再加缮饰其后梁隋共葺国朝继修华阁翔虚丹檐照日黔荆梓蜀元戎重臣或弭棹登临必命修葺相国邹平叚文昌旅寓之年邅回崃内时因登洞炷香稽首祝于二真曰茍使官逹粗脱栖迟必有严饰之报自是不十岁拥旄江陵视事之夕已注念及此俄梦二真仙若平生宻友引公登江渚之山及顶乃隂君洞门矣二真亦不复见翌日施一月俸钱修观宇一月俸爲常住本钱常俾缮完以答灵贶矣盩厔县楼观验楼观者周康王大夫尹喜宅也在京兆盩厔县神就郷闻仙里居终南之隂观内有周穆王秦始皇汉武帝所置殿宇及秦始皇墨迹尹喜灵井老君芝草树昇天台晋宋谒板秦汉铭记历代存焉大唐将受命义师起于河东观内有赤光属天者六七夜广明庚子㓂犯长安观中有光如义宁之岁近车驾幸凤翔盩厔将陷观中复有光景之异由是避难士庶多投观中灵迹岿然人莫敢犯髙祖时赐号宗圣观焉道教灵验记卷之三道教灵验记正统道藏三家本十五卷洞玄部记传类道教灵验记卷之四广成先生杜光庭集尊像灵验南平丹灶台金铜像验丹竃台在渝州南平县南界南平即古江州也湘东王曾领其地陶隐居鍊丹于此台有石阶古坛基址犹在台侧山上石龛中有金铜像皆天尊道君老君眞人之形大者三二尺小者八九寸虽无风雨飘渍且年祀久逺而金色铄人精光夺目制作精巧异于常工既重且洁皆疑其真金也古老相传取者必有神理所责故无人敢侵县吏文才者巡行郷里知而取之潜有镕锻之意既取三四躯将到家忽自捽其头匍匐阶下曰实起愚意欲损害功德又如鞭捶痛楚之声举身自扑耳鼻流血乃谓其子曰速将功德送于本处戒后来子孙大道威灵不可辄犯其子孙数岁立在其前文才指之曰此儿可令名畏道言讫而死视其形已烂坏糜碎矣至今郷里相传永以爲戒衆像皆在无敢犯者里人不知唿爲佛子龛尔蜀州天尊碑验蜀州天尊碑无制置年代云营使杨叔观好善畏慎之人也因营中早起见空中有天尊影在云气中才见半身而已去地丈余仪相灿然上有焰光寳繖良久乃隐如此日日见之问左右即无覩者叔觐因思之此下恐有尊像藏在地中託以他事乃穿阬出土深丈余得古碑有天尊像一如所见自膝已下碑已折矣更左右穿斸寻求亦不能得洗拭焚香置于净所毎祝之曰但更得余碑即送紫极宫供养别加粉饰月余梦曰吾足在北三十余歩砺石是也汝能全而安之可加二十年寿脱今岁死灾既而自所得碑处直北三十歩有一片石数寸出土上人用砺刀遽令掘之果折碑矣洗而勘之屈曲相契遂加金彩装莹立于紫极宫是冬遽病月余自此二十年乃卒二十年间衣食丰赡家无疾苦焉唐兴堰石天尊验唐兴堰村渠小堰也在县西南十里许郷人毎冬修筑以备春耕功用极至而水至即坏莫知其故也忽寓梦于堰长曰我圣人之像万国所尊郷人无知用以堰水灵官所责其人今已死矣汝能出之堰可成也明日告衆人持锸求焉果于堰底见一方石掘而岀之乃是天尊像倒在土中久爲浸渍而头𠜍金色鬓发绀緑皆无所伤里人筑室以事香火祈神甚灵堰亦自此无损矣常道观鐡天尊验常道观鐡天尊镕范精妙仪相炳然髙三尺余久置于南廊之下金彩销剥左手一指已损邑人费和卧疾半年日以瘦销医药巫祝不能致良忽梦一道士年可四十余着旧山水帔拳其左手而谓之曰我住在山中姓乐天下之人皆贵重我而山中人少衣服欲弊左手指痛汝爲我理之当今汝所疾立愈年命延益汝今岁筭尽若早见我可加得十年和令人入山求访姓乐尊师数日不得乃自力疾上山觉心神轻朗因徧于功德前炷香乃见南廊鐡天尊与梦无异衣帔暗剥验其左手一指少损因发愿浆修宿于山中设斋䖍祝三日而所疾平复历问道流不知天尊之姓后有引思微定志经说乐静信证果爲元始天尊之事契其言矣己亥年梦至庚戌年冬费和方卒木文天尊验木文天尊者开元十七年蜀州新津县新兴居寺四月八日设大斋聚食之次有一道流后至就衆中坐衆人轻侮之不与设食斋毕道流起入佛殿中良久不出人皆异之争入殿寻求无复踪迹忽见道流隐形在殿柱中隐隐分明以刃斧削之益加精好其像于殿柱中自然而见髙三尺五寸以来云𠜍霞衣执手炉寳香右手炷香于烟上𠜍中有鸟如鸳鸯形足下方头履履下莲花花后荷叶上有神龟之形左肘后有云片连焰光中有青龙之首右肩之前有虎形回顾于左此外周身火焰如太一天尊眉髯鬓发细于图画自外绕身有云叶天花一十二处头光之上有大花如盖以廕其身长史张敬忠具以上闻初内官林昭隐就川迎取像柱令作寳舆好好竖安至京进于内殿上躬亲礼谒三日大斋讫令卫尉寺于东明观陈设宣送天尊就观安置大开道塲许臣庶瞻礼仍令两街大观毎处作道塲七日是时僧等上表抗论云寺中示见必是维摩诘之像非关道门所有上令宣示曰朕观像柱之上是天尊之𠜍非维摩诘巾也僧等既慙于妄奏乃雇有力之士使于东明观道塲中𥩈之既供养数日人心怠倦力士夜于道塲中抱取像柱以绢绳击缚负之而行出观院之外历街坊极远约十余坊力疲而坐歇须臾既暁只在道塲之前衆遂擒之讯其所以乃西明寺僧召募三十人令其𥩈取像柱具事宻奏明皇不令寻究收像柱于大内其后模写绢本宣赐诸道及宰臣焉什邡县兴道观鐡像天尊验漠州什邡县鐡像天尊髙丈二三俗谓之鸟金像元在金堂崃中崖壁之下大水石摧像乃露现或浮于水上出五六尺其侧即昌利化也道衆焚香备旛花迎引寻即沉隠不见稍晴又泛泛而出昌利三迎之皆不可致明年夏大水泛滥乃泝流至什邡兴道观后水脉甚小不知其所来之由邑人迎引上岸初只百人引拽已及平地欲置于大殿之中数百人挽之竟不能动因构堂以盖之至今频经乱离虽堂宇尽焚此像不损洪州信果观木天尊验洪州信果观木像天尊即古迹豫章木之所雕也其观亦在豫章旧迹古老相傅颇有灵应洪州闾井沃坏戸口殷繁多水居戸以竹木作筏结竹舍于其上至于陆居之家亦以竹瓦盖屋毎风浪鼓击竹木相摩自然火出火烛之患无歳无之信果观在要閙之所毎有失火止于观之四隅寻即灭矣或反风拒焰或宻雨交至未尝有焚灼之害观侧之人有火之时常见黑气从天尊殿上而起立爲蒙雾周盖观宇由是火不能焼一郡之人谓之火不焼观其像至今犹在彭州三台观铁天尊验彭州蒙阳县三台观鐡像天尊则天朝郷人衆力所铸镕范之日作大斋有紫云如盖覆于炉上中有三星光明皎洁日爲之曀瑞鹤十余只飞翔空中其匠廖元立喜曰我曾铸三处天尊皆有异应阳安开元观天尊有三鹤下绕其炉梓州玄德观天尊有紫光五色焰从炉中岀今此天尊灵应最多相好必当圆备既成之后累有感通郡邑之人归依如市疾苦祈愿者立愈小有𣀮窃失物者焚香祈告贼即立败由是井邑郷里无有小盗皆畏其灵验矣近者以观爲营颇损良马人多轻侮圣迹犹未爲意矣青城山丈人真君验青城山丈人真君像𠜍盖天之𠜍着朱光之袍佩三亭之印以主五岳威制万神开元中明皇感梦乃夹纻制像送于山中自天国祠宇移观于今所盖取春秋祭山去县稍近以天国太深故也数十年金𠜍之色宛如新制有村人无知以赋税所迫征促鞭箠一夕走投观中赍三数钱神香于真君前烧香告以官税所切累遭杖责乞真君头𠜍卖以充税因忽梦见真君谓之曰我头上𠜍非是纯金乃金箔耳卖无所直汝或得金亦爲官中所责损汝性命其祸不小山门庙前有十千钱碑傍木叶下可以取之官税之外资汝家产此人礼敬致谢出山得钱租税既毕家亦渐富自是毎月送香油观中至今真君头𠜍低俯向前传云令此人看验𠜍非纯金所以然矣云顶山鐡天尊验云顶山鐡像天尊髙三四尺亦是则天朝蒙阳匠人廖元立所铸其山本是仙居观有两处洞门及卢照隣碑近无道士住持爲僧徒所夺爲寺碑及洞穴亦已掩蔽摧损惟天尊一躯每有僧徒创意欲毁之立有祸患捶击不坏鎚鍜不伤僧徒託言山神有灵掩闭天尊之验远近莫能知之廖元立初铸天尊之时有紫云如城其上吐五色气以捧于日衆共瞻礼忽有灵鹤数只引一大鸟翼广丈余通身赤色其形如凤衆鹤绕罏盘旋嘹唳相应大鸟飞势迅疾径八罏中衆方惊异即有火焰髙三五十丈其声如雷逦迤属天迸散流溢直遍山上衆人奔骇但闻异香之气弥日方歇既鋳成天尊仪相竒妙四方祷请立蒙福祐灵验如此岂常凡之意可以毁伤哉洵阳望仙观天尊验金州洵阳县望仙观天尊古迹所造极多灵应县境之人有论讼难理之事公私攘窃之徒但焚香披陈即有响答有隐情诬蔽者即夜有神人诣门唤之遽令对会被唤者见宫阙官署在大殿之后别有楼阁十余间两面廊下列曹吏鞠勘一如人间官府矣故有匿情校蠧党恶朋姦者亦见送于狱中送狱者于此即死对会者俱具情状即复放还由是境内畏威各洗心改过而爲善矣其邑中走失猫犬巨细论讼陈状于殿壁之上动盈百幅矣至今常然苏鹄偷尊像验苏鹄常州无钖人也贫而好酒日日须醉家产既尽游匃于他方至衡州偷观中法物及铜钖功德货卖沽酒永嘉二年八月入观中拟拣铜像之次迷闷呌唤人皆闻之果见倒在殿门之侧道流扶于阶上方能言曰某欲取铜像偷卖见有金甲神将数人以戈向之将欲斩刺乃呌乞命尔道流哀而舍之自此风癞人皆恶见道士梅有方闻其所说爲作灵寳斋拜章懴谢眉须再生平复如故鹄感此恩舍身爲洞灵观行者终身持经不复饮酒年七十余方死道敎灵验记卷之四道教灵验记正统道藏三家本十五卷洞玄部记传类道教灵验记卷之五常四广成先生杜光庭集尊像灵验张仁表太一天尊验左街道士张仁表辨博多才应内殿讲论逗机响答抗敌折冲莫能当之也而所履浮诞未尝有由衷之言及于侪友险躁诡妄人多薄之因疾作逾月医不能效梦爲司命所摄步卒骑史就所居以捕之亦如世上之擒宼索姦尔窜隐无所縻束将去历荒径旷原皆荆棘之地牵顿舁曳其速如飞衣罥藂棘肉碎芒刺苦不可堪行可三十余里遥见黑城上有烟焰渐近视之乃鐡城也拥关卫门守陴抗敌皆兽头人身蛇臂之士或四口八目或十臂九头齿若霜雪牙如劔锋真世之所画地狱状也入门则珠宫琼堂玉楼金殿非常目所覩顿异于冥关之中行四五里一无所覩徐问所驱捕者此何处也与门外所见不同或答曰此太一天尊宫耳过此方到本司仁表闻太一之名忽记得平常讲说之处多劝人念太一救苦天尊今此乃天尊之宫何可不念即髙声念太一救苦天尊十余声牵顿者皆笑曰临渴穿井事同噬脐胡可得也既闻衆笑不阻其念更唱十余声其调哀楚其音悲切亦泪下沾衣如是忽有赤光照其左右牵顿者一时舍去独在光明之中顾盻四方山川明媚云物闲暇顷之天尊与侍从千余人现其前矣仁表礼谒悲咽叩搏稽颡述平生之过愿乞懴悔天尊坐五色莲花之座垂足二小莲花中其下有五色狮子九头共捧其座口吐火焰绕天尊之身于火焰中别有九色神光周身及顶光中锋铓外射如千万鎗劔之形覆七寳之盖后有骞木寳花照矅八极真人力士金刚神王玉女玉童充塞侍衞隂阳太一四十六神自领队从亦侍左右云车羽盖徧满空中天尊谓仁表曰人之在生大慎三业十恶三业之中口过尤甚一人妄说万人妄行妄说之人首当其罪汝之三业罪无不爲吾不救护永沦幽苦汝寿命已尽不当复还今赦汝七年诱化于世以吾此像广示于人开引进之门爲趋善之要冝勉行之即使童子引还疾已瘳矣数日后以己之财帛于肃明观画天尊之像东洛关外畿辅之间传写其本徧今开悟仁表因出城于春明门外见蒿棘之中如曾行之处视棘剌之末有所罥挂衣线紫缕及棘上微有血痕果是所追之夕经行其路七年而终袁逢太一天尊验袁逢崃中人也崇好至道尝于仙都观得太一天尊像焚修奉事泝崃入蜀江波所惊逢念太一救苦天尊百余声见赤光自水面亘天不知丈尺之度光中见天尊通身青衣良久乃隐波浪亦定舟舸无虞同侣云逢所乘之舟于濆潦中廻旋数帀衆疑伤损皆爲惊焉忽有赤光照船乃安定衆人但见赤光之异及安静之事不见天尊唯袁逢随念得见尔李邵太一天尊验李邵者爲葭萌县令云其妻亡已八九年素不在京国忽因叅选入京税居于三洞观侧客院之中偶见其家亡婢自隣居而出熟视之果其婢小玉也以名唿之歛袵而至问其故即云某随娘子在此已岁余矣暂出买物逡巡即回回即与报娘子矣邵待之食顷方至买果实茶饼之属奔驰还家良久延邵相见所居两间自有庭除少许既见叙存没之事或泣或悲而频令小玉看时节久之小玉报云来矣颜色𢡖悴语声哽咽揖邵请去邵未出门有一少年张盖而入邵怱遽避之小玉即引于帘后且立其妻出迎少年拜亦不顾掷盖于地化爲大镬水满火起烟焰蓬勃少时即沸少年去大帽即牛头神人也持叉立于镬前以叉叉其妻抛于镬中号呌痛楚不久即烂骨肉分张寻亦火灭以又挑其骨排于庭中张盖而去其妻身复旧苏而徐起泣谓邵曰平生罪业合受三年今已一年余矣毎日如此痛苦难言邵见变化苦楚亦深自悲叹问其妻曰今既相见所须何物莫要作功德救拔不妻曰适令小玉相邀全爲功德相託尔此处隣里有受苦者画太一天尊一身便得免罪知之数月无託人处今得君来将有离苦之望矣邵于三洞观中访太一天尊之像殿上即有古本剥落厚以金帛召良工画之亦就观设斋醮表祝只三日内事事周毕躬自检校无暇到妻所居功德既了方得往报见其所止已空屋耳留託隣母深荷太一功德已得解脱徃生矣昨日辰巳间与小玉俱去也邵毎劝人作太一天尊像其福报可以立待矣孙静真救苦天尊验咸通庚寅岁海风翻浪漂浸江淅溺陷居人明越苏杭尤甚水灾既退因疫疾作焉所患之家十口不存一二至于无人瘗埋投尸于水浮泛江河中蛆秽累月孙静真家兄弟精勤世奉救苦天尊香火其家五十余口不爲灾疠所侵郭外有庄戸三十余家已数戸卧疾此疾既作亲戚隣里不相往来静真闻之于其家静堂之内焚香祈祝以求保护是夕梦救苦天尊自堂中飞出舟舟乗空向西而去及明焚香之时已失救苦天尊帧像数日庄戸云某夜忽有异香光明似闻钟磬之响团头王立起出亭子中检校见亭内如有灯烛进前看之见有似人移合子中立案当亭子中间壁前案边有救苦天尊帧前有香鑪灰火未灭光照亭内如灯烛之明疾患者一十七戸皆闻香气并见天尊执柳枝水椀到其家水洒病人当夜一时平复不知此帧从何而来验是静堂内飞去矣又有异香光明之事遂于其庄设大斋谢恩置道堂画像常令人戸旦夕供飬剌史黎郁闻其征异助送香花亦画太一天尊像以修奉焉启灵观天尊验秦州启灵观者昔老君与尹喜将适流沙驻驾之所自天竺回幽演大道亦栖止焉故其地有伯阳川幽王之时老君犹居其处幽王荒淫不可以佐道德尊大国人仰之号爲伯阳父古有祠宇国朝爲启灵观山谷敻逺自相国髙燕公爲防御使箿修之后久无人居大宼犯关车驾在蜀避地僧三十余人寓止观内昼则游食村落夜宿其间欲坏天尊像以其殿爲禅堂聚议累日持疑未决一僧唱言曰此是老君古迹但存老子一堂天尊土塑去之有何不可率先毁其座忽有大黑蛇现于座侧长十余丈吹毒嘘气逡巡曛黑衆乃奔走风雷随之迸诸林野伤者四五人率先者殒于山外节度使景端侍中闻之命工增葺度道士张法相以居之巨蛇徃徃亦出郷里咸见之无所伤害焉白鹤庙茅君像验茅山三茅君像即汉朝所塑也大茅君名盈字叔申得道于华阳爲司命君赐九钖文主吴越生死之籍理金坛句曲之洞华阳之天弟固及衷年已衰暮弃官寻兄亦皆得道居于洞中毎年三月十八日三君皆乗白鹤现于三峯之上故有大茅峯中茅峯小茅峯焉郷里祠之置庙于山上号曰白鹤庙室宇塑像已千余年符验光灵累代攸显咸通中有刘至孝者既冠之年䘮其父母礼制虽毕而不易其服不衣丝緜愿终身麻衣而已其后来徃住庙中入道修奉勤瘁数年因修大殿工人于殿前海石榴花下见物如桃以其腊月非有桃之时擘而无核弃之至孝闻桃香取而食焉味与桃无异是日晚又于前处得物如拳外青緑内红赤与前气味无异又食之明日又于旧处得物如掌而有五指背如桃色掌中亦红其香如桃味益珍美亦食之自是不复饮食精修香灯超然有出世之志殿宇既毕遂游名岳诸山云水而去合州庆林观尊像验合州庆林观多年摧朽殿宇不修穿漏尤甚雨滴太上尊容刺史杨师谟梦太上示见而左目有泪痕乃巡谒诸观朝礼功德至庆林方验尊像左目有漏滴之痕宛若垂泪因刬薙荒芜恢张制度创两殿二楼重门邃宇壮丽华盛𠜍絶一时既毕复梦太上谓之曰子以崇葺之功上简玄府当作十郡矣其后师谟累典符节日深渥恩凡一十一郡享寿九十焉大中年间卒蜀中唐兴县芝草天尊验蜀州唐兴县天寳六年丁亥甘露郷百姓鲜隐忠地内柘树之上忽然生芝草一𦮨自然成天尊之像眉目髭发𠜍簮衣帔裾履手足一一详备图缋莫及时採访使郭虚已梦唐兴之邑有云物之异翌日果闻芝草之应命县令崔光逺入京进献宣示中外编于史册隐忠度爲大通观道士赐名灵应光逺拜爲鸿胪丞赐之朱绂焉唐兴县天尊现验唐兴县天寳七年戊子安乐郷人杨寳家树上生灵芝亦成天尊之像形相周备而作金色有愚人欲触而除之雷雨大至昼日昏曀益州命县令立子游诣阙上进宣示中外编入国史子游赐衣一袭绢三十匹杨寳赐绢三十匹特蠲邑役髙益州唐隆县大通观验益州唐隆县大通观晋义熈元年乙巳建至后周末摧残仅存基址武德中邑人口细因过其地遇一道士乗青驴自天而下于观基之内盘回指画良久昇天吕细与花仲良同受其教即日共出金帛特造观宇有紫微阁髙八十余尺尤爲宏壮太尉南康王韦辠再加修饰焉其侧有市城观在县西南八里有石像天尊一十三身各髙一丈三尺毎至斋月吉辰钟或自鸣夜有神灯昼有仙人来徃逺近共知焉梓州飞乌白鸦观验梓州飞乌县太阳山白鸦观居镇县之间颇有形胜有古迹鐡天尊一躯髙丈余古老相传甚彰灵验道士许上善居焉光化中两川用军所在土团聚结有景义全者紏率数千人握衆顾望雄据县邑暴横弥甚僧辈欲毁除观宇因矫谓义全曰太阳山是此县福地全利镇中縁有观舍铁像压却冈脉此镇无由兴盛若除得铁像及观明公即受符竹节钺世世荣贵可以立待矣景生庸愚贪毒闻之欣然夜令节级数人杀许道士一家六七口焚其屋室节级辈推坏天尊像坚然如山势不可动又惧𠒋帅所怒以力排之终莫能损逡巡诸辈皆身手痛楚殆欲殒毙相与𥩈议召白衣师醮谢祈乞复立舍宇供养此像然后疾愈景生父子然朝廷授官亦不果赴任竟以𠒋横爲梓帅平原公屠其家焉道敎灵验记卷之五道教灵验记正统道藏三家本十五卷洞玄部记传类道敎灵验记卷之六广成先生杜光庭集老君灵验蜀州壁画老君验蜀州紫极宫东轩廊下有画老君一尊年深而彩色鲜莹金碧如新郡人祈福毎有征应时任从海监州领资州髠头军在宫中屯驻衆人戏弄弓箭之际有一官健把弓箭告衆曰我射老君前横金一条若中即衆人爲我置酒人或止之曰横金是老君曲几也正当功德必不可辄射言未讫而射之箭势俓去到老君前有物击回中于阶下楠木树上其声震烈如劲弩焉才箭中树官健已死衆人扶持救之心前血流不絶京光天观黑髭老君验黑髭老君在京右街务本坊光天观东圣祖院夹纻所作功用精能相好周圆常作所不可及日月角隆起身长丈五六余左右侍立有玉童玉女十二人真人八身金刚力士神王各四身两壁画金甲神王各八人天乐各一部老君黑髭山水帔黄金九凤𠜍凭机而坐帐幄严备不知所置年月亦不知所制之由也代宗皇帝尝梦爲二青童所召云圣祖命皇帝从游四海之外梦中随二童至老君所帝着绛纱衣平天冠执圭立于老君之后游十洲三岛六合四极海岳山川无不备到磿磿记之队从仪衞一无遗忘既觉命画工图之宣示京师求访其像于光天所验部仗人物一与所梦同焉敕塑御容乘五色云立从于老君之后选髙德道士七人焚修住持内库及度支别给服用斋厨刻石以纪其瑞焉终南山玉像老君验终南山盩厔界楼观谷中玉像老君髙三尺五寸白玉所琢不知何年代藏于山中开元年间玄宗皇帝梦圣祖真像乘云冉冉而下至帝之前帝拜起礼谒圣祖曰吾在终南之隂久矣不久当于兴庆与汝相见言讫乃隐诏内臣与道士就终南山寻访累日不获因设醮告祈忽见谷中有紫云如盖蓊郁而起寻其起处掘未盈丈已得玉琢真容驿表上奏明皇即于兴庆宫大同殿备法物羽仪百官迎引祥风入律瑞云如盖帝亲捧接朝拜置于大同殿中以白玉爲座衆寳龛帐庄严护持爲四海生灵日夕焚香祈福其后于座上夜见神光两条视光出处有两点如酥信宿之间结爲玉芝两茎各长四寸是时太白山又获瑞符因宣示百官大赦天下改函阳县爲真符县诸节度大镇置真符玉芝二观封太白山爲灵应山金星洞爲嘉祥洞刘同昇爲碑文立于楼观焉玉局化玉像老君验玉局化玉像老君天寳中观前江内往往夜中有光从水而出髙七八尺上赤下白其末如烟衆人瞻之以爲有寳器之物捞摝求访又无所见时明皇幸蜀梦有圣祖真容在江水之内果有人因见神光夜于光处得玉像老君以进髙余一尺天姿莹洁其相圆明殆非人工所制驾回留镇太清宫其光见处号爲圣容坝亦是玉女坝金沙泉古迹连接矣玉像老君自近年以来不知所在阆州石壁成纹自然老君验阆州石壁自然石文老君像中书舍人髙元裕谪授阆州剌史是歳大旱元裕祷祈山川祠庙无不周诣忽于玉台观前瞻望山东丛林之上见有紫气披榛径往果有嵌窦悬泉在峭巖之曲乔木之下有石壁竒文自然老君之状前有玉童褒䄂捧罏双髻髙束后有神王之形恭若听命元裕焚香叩祈以崇葺爲请而还未及州甘雨大霔聮绵两夕逺近吿足乃翦薙芜翳创爲斋宫立碑铭以纪其事于悬泉之下堰爲方塘注爲流杯曲水之池杂植花果松竹遽成胜赏光启年大驾还京光庭奏置玄元观宠诏褒允至今郡中水旱祈祝灵验益彰矣蜀州鐡老君验蜀州紫极宫鐡像老君髙五尺余古所制作不知年代乱离之时大殿焚毁巨木争摧老君仪相不伤金彩如旧郡人共称灵应官未兴置移老君于旧坛之上以竹瓦覆之未有门墙亦无纱牕遮䕶主宫道士胡师䖍家在唐兴时来检校见老君胸襟之上有人题毁老君之祠师䖍以水洗拭犹微有踪迹忽见一僧携油香于老君前礼拜叩头懴悔泣而有请杯筊掷之三二十掷终无吉应问其故云后学小僧愚意题老君胸上毁谤大圣因成重疾一日三度爲神灵考打骨肉糜碎性命恐在旦夕对答之词具述此过恳求懴谢而未蒙教应又焚香告掷竟亦不得是夕归还小僧已卒矣三泉黒水老君验兴元三泉县黒水老君天寳年中明皇幸蜀亲见老君降见于崖石之上下马礼谒讫乃勑所司示以所见之状塑于见所绵歴岁年累有灵应危亭摧毁榛莽交侵时僖宗大驾还京光庭获备扈衞以其年二月十五日降圣节日奏请皇帝躬拜捻香奏置爲中兴宫增修圣迹节度司寻便准敕崇葺旋属海内多事复已荒凉时于均爲三泉令素亦躭味玄理归诚正真躬徃焚香者数矣一旦有𠒋党十余人来据老君堂内剽剥行旅侵劫道途被劫者惊恐亦奔投老君堂侧草中潜伏逡巡见羣贼挺刃荷戈摙运所得财物入于堂中俄有巨蛇自座下而出电目血舌吐气如烟噬杀三辈余党弃甲奔迸颠仆而死者又二三人草中潜伏者熟覩其异亦恐蛇威未敢遽出顷之被盗之人相次皆至云路中有报云羣贼尽已散去速于老君堂中收认财帛相率而来亦不知所报者何人也自是行路所传无复㓂贼巨蛇亦不复见昌明县灵集观铁老君验昌明县灵集观鐡像白马老君髙丈余观在郭外扄鐍不严有兴敎市铸冶鐡工父子二人夜入观中欲毁鐡像以益其镕铸二童子已搥毁将去是夜老君自移至安期观三门之外约行四五里道士开门见之移置于大殿之上六十余人方能共举两观与邑中惊异其事莫知所移之由旬日有鐡冶人来方说冶匠父子二人偷得古鐡童子碎于鑪中鼓鞴之际鐡液两条自鑪中涌溢而出势如迅雷各长丈余焼杀父子二人既而验其所碎知是白马老君童子尔老君像至今只在安期观大殿之内骆全嗣遇老君验昆明池使骆全嗣黄巢犯阙宫城失守南北纷扰中外仓惶全嗣其日偶在私第忽有官司报云诸司使并宣令入内单骑俓往至兴安门门已闭矣东驰望仙门人相蹂践马不可进或闻人言驾已西去矣复还其家骨肉百余口亦已奔散独心计曰骨肉此行必有人力部署唯圣上巡省臣下且合扈从我不可以骨肉爲忧且俓求大驾所在遂乗马驰出开逺门门亦壅咽夺马杀伤甚多乃投金光门人稍少跃马而出至昆明池侧日已晚矣逃难之人衣𠜍士庶携老挈幼或憩林野之中或聚道路之畔如此者不知其数全嗣顷年于华清宫阁上梦亲拜老君及觉求得一小㡠修奉香火已十年矣毎出入必焚香礼谒是日奔迫固不及矣至是乃投近池佛堂中人衆阗咽皆非相识系马于佛堂柱上入堂内西北隅𠋣座而坐唯此座傍悄无一人心忧力惫昏然成寐忽闻唿其姓名者惊觉视之乃一老叟眉须皎白素衣策杖谓之曰勿忧圣人直往西南去矣神明奉卫固无他虞常常帝王犹天神地祇所保况太上自化身耶尔之骨肉只在后面小堂中吾令人导引之并无忧苦便可诣彼相见自此入蜀克保安全但坚臣节孝行万灵所卫矣言讫失老叟所在遂就后面小堂中寻得骨肉一无所遗失是夕方觉悟恨不将得老君㡠来焼香䖍谢及明取斜谷路挈家过山得达行在诏监兴元兵马百口骨肉咸获晏安乃图绘老君像益加严奉矣其弟全壅爲东川监军全瓘爲会军都监兄第之中皆荷圣力所护立功荣盛况其一家乎崔齐之遇老君验崔齐之咸通十四年春奉使山南东川以其私便取骆谷洋州路行及洛阳公庙南五六里路侧石上有一老人齐之讶其不起目之再三老人以手招齐之齐之心异之下马径往老人揖之令坐曰大夫此行颇有重厄疾色成矣石边有一瓢取之倾酒与饮曰得此酒可解其半性命无所虞也然此去过秋方得回回及上京已非旧主矣聆其异说加敬而问之老人曰今秋圣上晏驾幼主将立此后四海沸腾兵戈相接社稷危于缀旒太上老君自降生宫中爲镇安宗社以定此难生已十二年矣大夫回时当事幼主也自此可以栖心于道勿以荣逹介怀更三五年外求事常令在逺京西关外主持简静之务可以全身远害矣齐之问曰至人所居何处将来之事何先见如此也老人曰吾以汝稍有道气可以与语此皆吾之身事岂不知之耶言讫失老人所在但觉异香良久是年至东川齐之痁作及秋方愈七月懿皇昇遐僖宗登极前言果验齐之入奏赐紫广明中天下乱离干戈已起求爲京西歩驿使驾在成都追至行在加将军称疾辤位与十军私道其事遂南游五岭名山絶粒访道或在匡庐茅山不知所适矣赖处士说老君降生事验赖处士者江湖人也在杨公玄默门馆爲客十余年矣不知其道术所习杨公毎尽礼敬之若师友焉多在宅内少有见者杨公时爲左军有小判官数人有王有梁王则辨博聦明人多致敬必谓其有非常之位也梁则谦默谨静慎重寡言人多疎之必谓其不肖也唯使宅军将成君赏与梁稍狎赖处士忽于宅门与成语曰致身之道先须识贵人颇识之乎成曰某愚暗何以能辨愿仙丈敎之处士曰梁大夫贵人也此后当主枢机重务吾子立身领旄节须在其手善依託焉王大夫虽聦颖如此寿且不永将殁于他郷此后宗社不宁天下荒乱干戈竞起祚暦惎危太上老君自降王宫作幼主以扶此难杜稷可以存耳梁大夫主机务吾子领藩方皆在幼主之手可自寳爱耳吾自此不复留也数日处士辤杨公而去成异其言礼敬于梁交结甚固俄而杨公罢权位王有罪窜于南方死于道路其言愈验咸通十四年秋梁爲内枢宻成爲军使僖宗即位三日对军日色初出微照阶砌圣上起更衣未坐梁公醒然忆悟赖处士之说因临阶与成话之左军韩公颇异其私语诘之再三梁与成以实白之韩以少主初立中外未安闻此言极爲慰喜自是成持节沧州皆如赖处士之说中原纷扰胎祸积年社稷晏安宫城再复驻跸数年圣德如一僖皇中兴之力也道教灵验记卷之六道教灵验记正统道藏三家本十五卷洞玄部记传类道教灵验记卷之七常五广成先生杜光庭集老君灵验贾湘事老君验贾湘累世好道崇奉香灯𨽻职计司家颇丰赡然其修奉勤至人所不及有一幅老君像帧持以自随所至之处虽一日一夕亦设焚香之位应感之效不可殚述黄巢既陷长安大驾西幸湘槤金帛挈骨肉自东渭桥出道则剽掠之人不知纪极其一家百余人行李无所惊惧遂于龙角山下葺居避难衣𠜍及逺近道流皆投其家各与拯纪请道流转道德度人经不啻万卷有羣贼忽围其家湘入吿老君乃出与语贼投刄于地罗拜其前湘问其故黙而不答拜亦不已湘舍而入门羣贼犹拜唯称罪过湘哀入持缯帛使人与之慰勉移时稍稍而去一无所取自此外戸不扄人无敢犯或问羣恶有何所见而反拜之曰我见贾常侍左右神兵极多皆长数丈呀口瞪目似欲吞噬不觉亡魂䘮胆惟恐不得命耳时既修宫阙车驾将还湘于老君前请进退之兆忽见香炉边有栗苗甚茂上有两穗如风所动粟穗西指乃破产移家归京永兴里寻其旧第已隳拆有小舍一二十间权爲栖止三月驾归京师方薙草构宇于基址之下得银六千两家产益赡五载乱离力未尝阙乃其严奉精専太上垂祐使之然也龙鹤山老君验眉州丹陵县龙鹤山古有观宇老君像存焉邑人祈田蚕雨泽无不立应时有獠贼侵逼县邑衆皆危惧因望山焚香以求祐䕶即见老君山所有云气连绕县郭双鹤飞翔巨龙腾跃当县城之上夷人见之惊惧而退乃大葺观舍累年修崇斋醮祷祈迨无虚月顷自荒乱以来无人居止乙尹年县复旱暵所在祠庙祭皆无验镇使王宗坦躬往焚香以甘泽爲请䖍诚所感俄有隂云垂空还未及郭雨已大霔境邑之内信宿雨足自是人复致殷将欲创兴古迹以答神功焉龙瑞观老君验弥牟镇龙瑞观老君开元中所制观在洄流上下控澄潭有龙神所处老君灵应郷里共传顷以夏旱逾旬将欲害稼汉州刺史王宗䕫忧物疼心诚明感动与羣寮驰徃祷祈炷香䖍拜俄而云物异常似有役应还斾赴州十里许大雨已至自是丰足毎植札瘥爲疫水旱致灾凡有诚祈必获昭应矣昔有绵州居人年运既长而无嗣续因贾𩱍经过知老君累有灵应郷里所传乃斋香火诣观祷祈曰欲得一子必令入道恳拜再三而去行及中路逢一老人共歇树隂下因话祷求嗣胤之事仍许入道老人曰本要子孙继续今若入道亦无继续矣当得二男一令承家一令入道则周备矣如是共行数歩失老人所之忽觉异香之气衆行路皆闻方乃悟其神异自是果有二男一以绍继传家次子入道颇聦悟博覧明于敎典自此祈请多验焉又新繁人杨志好道家有疫疾数口委困自诣龙瑞观析乞保护精意燃香泣拜以请及还家道逢老人授以呪诀及禁水喷洒之法言依我法行之可转救他人何况于己但务立功勿贪财帛他日当有所遇受讫共行言语之次忽然不见杨志惊异了了记其所敎归而行之以水喷洒大小皆起一家平复遂转救隣里立有征验如此数县之人赖其救理疫毒不侵问其所行但言太上老君法耳故人号之爲杨老君焉许述事老君验许述事老君乃湖州人也世事农亩力耕恪勤而已忽频年水灾衣食稍阙弟兄相聚忧焉忽梦神人羽衣大𠜍云气而行谓之曰尔神仙子孙当须归心太上以求福祐可致家丰力足矣拜谢而觉因求太上之像于紫极宫得老君愼一幅画踪甚古归于净所以奉香灯旦夕精谨若奉所亲矣自是家道稍丰所向毕遂疾疫不作农桑有成遂发愿毎冬置灵寳道塲以申荷谢湖浙间冬有滞雨述将启斋坛必遇晴霁虽隂晦累日亦临事而雨止露于庭中初终三日星辰晈洁固爲常矣郷里远近咸伏其精诚神其应感因游洞庭山过太湖偶与两船同行中道风起二船骇盪将没者数四述船如常安稳珠不觉知有风及至山下互相劳问二船皆云适见许家船上有紫气平覆船背上有白衣仙人侍者皆着五色衣光彩照天尽如金色乃知许船是老君所护风波不伤自此二船之人皆发心供养求写许述老君之像誓心归依尽获灵应沈莹事老君验吴兴沈莹宿奉至道常供飬老君于虵州剡县市中有居第时草宼裘甫起自农亩啸聚㐫徒奔突县邑素无武备官吏奔骇甫因据有县城诏征陈许郑滑淮浙徐泗之军以讨之八道天军围城以攻之海内久无兵戈居人不识征战师至之日皆潜窜村落莹苍惶锁其外门而逸士马既至莹误锁小僮一人在舍中却廻将开门则营幕施列不敢窥犯而去其后或胜或败兵势不常市肆半被焚爇或逆徒所据或官军所收十余月日方至诛殄罢兵之后莹所居六七间扃鐍如常篱垣完备及开錀小童安然问其故云门闭之后有一童子衣青衣年可十三四云老君令与其嬉戏良久引去一大宅内得饮食果实飡啗了却与童子爲伴游戏如半日顷即闻老君令其添香才炷香了即闻开门之声莹入门时香烟未歇问其闘战火烛隣里焚烧惊怕之事一无所闻是则十月战争比隣灼爇如同顷刻殊不觉知列肆併焚其家独在非大圣神通之力孰能及于此乎莹亦自此栖心玄门探眞慕道将有长往之志寻离郷邑莫知所之只领此僮而去萧山白鹤观石像老君验越州萧山县白鹤观石像老君观是南朝所置岁月既深讲堂久已隳摧自三门大殿钟楼之外耕耨已平矣咸通末殿后空地内夜夜有光如牎日所射可八九尺间或隂晴改候即有白气如烟鬰勃腾踊人皆以爲金玉之像道士吕见素焚香祝之俄而白气变红赤色散光如锋铓照曜数亩林木𤗼壁皆变红色中有影像太上老君之形使人穿掘丈余得石像老君髙四五尺香水灌沐立于大殿之侧见素以香花殷荐是夕梦二青童曰太上有命尔发见眞像精奉香灯功着于青简矣此后民有疾苦岁有水旱苟竭所诚必贻嘉应自是邑人祷祈迨无虚月斸见之后唯石机缺前面六七寸及脚于土中访求不获有湘湖老人水上见一物凌波而去谓其蛇也以杖引之及岸乃石如兽脚上有横石老人讶其浮水之异留于其庭数日见素偶过其家闻异而阅之果老君之机取而勘之曲折相契湖去白鹤四十余里此藏地中绵历多岁彼浮水上以示非常何神竒之若此益表圣像昭验也天台观老君验台州剌史姚鹄因游天台山天台观命于讲堂后凿崖伐木创老君殿焉将平基址于巨石下得石函方可三尺发之中有小石函得丹砂三两玉简一枚长九寸阔二寸厚五六分上有文曰海水竭台山缺皇家寳祚无休歇具以上闻敕曰上天降祉厚地呈祥爰有白简之灵书岀于玄元之寳殿吿国祚延洪之兆示坤珍启迪之符惟此休征实爲上瑞宣付史馆颁示万方乃咸通十三年壬辰之歳也鹄塑老君像而山中土石相浑求访极难梦青童告之曰殿东丈所有土如垩可以用之求而果得塑太上之容侍卫凡八九身土无余矣既成天仪灿然睟容伊穆月玄日角若载诞于涡川双柱三门疑表灵于相野洎洁斋以賛之则景气融空竒光炜烁似闻笙磬丝竹之音咸以爲休瑞昔桐柏初构天尊之堂有云五色浮霭其上三井有异云气入堂复岀者三书于国史以纪符应清河崔尚碑文详焉此圣祖殿亦自有记杨閙儿梦老君验成都杨閙儿父母崇道常奉事老君精勤不怠閙儿在军伍中于金堂把截爲敌人擒虏徃南山寨中不被伤杀书夜常念老君愿拜见父母忽梦老君赐云一朶今童子引之送于平地童子曰可以归矣及觉已岀山寨因得还家到家之日父母爲其作百日斋矣勾道荣铸金老君验勾道荣常精奉老君愿铸白马金像将所在供养欲备金三十两犹阙二十两毎以爲忧焚香之际轻风飒至飘一药贴坠于其前初甚觉轻开之乃金二十两遂铸老君像精巧端严逾于常制杨文简老君赐金验杨文简绵竹人也世奉香火事老君而蚕农稍旷家道似窘一旦暴雨有老妪避雨于其门持物授之曰苦李泉白衣老人令将此简来受之甚轻入手乃重发之乃真金也约千两焉复访老妪不知所在乃知所说之状即苦李泉老君也富及数世子孙寿考创堂宇以答焉道教灵验记卷之七道教灵验记正统道藏三家本十五卷洞玄部记传类道教灵验记卷之八广成先生杜光庭集天师灵验昭成观天师验昭成观壁画天师歳月既深彩粉昏剥在通廊之下未尝有香灯之荐颁政坊内居人姓李患痁逾年医不能愈日以嬴瘦待时而已忽梦一道流长八九尺来至其前以大袖布衣拂其面目之上顿觉清凉谓之曰自此较矣勿复忧也于是醒然疾愈稍能饮食洎晩策杖得绕其家不觉爲倦但觉所梦道流犹在其前遽欲入昭成观家人虑其困惫亦多止之不听入观于天师真前曕视良久曰即所梦也拜礼数四乃召善夹纻塑人刘处士塑天师真改葺堂宇旦夕供飬人所祈祷福祥立应其所塑夹纻真于夹纻内画罗隔布肉色缝绛綵爲五臓肠胃喉咙十二结十二环与舌本相应藏内填五色香各依五藏两数当心置水银镜一一精至与常塑不同其塑中土形移在天长观金彩严饰亦皆灵应刘存希天师帧验彭城刘存希天师灵验云自幼以来于唐兴观瞻礼天师发心图写供养因得绢本岀入护持虽祇命逺行奉使南北未尝一日阙香火之藨黄巢犯阙时在内署仓惶之际随驾不及唯卷天师帧捧持而行同伍三十余人皆爲虏捉或被杀伤独于衆中得免将入南山夜深村落行次遇避难人偶语而閞妻在其间乃同徃洋州大巖山深处结草寓居况素无骨肉惟夫妇而已既免支离决志林谷不复有名宦之望野麋山鹿性已成矣山下居人以其口食不多时亦助其粮储馈其盐酪此外拾柏子焚香礼敬天师而已无何旧交宋开府入掌枢务知其在洋山之中强之使岀钖以朱绂加以品位固辤不获黾俛从焉又驾岀石门因便奔窜投莎城山中自匿数月有军士搜山谷不得安居夫妇弃缯帛之衣夜行四十余里岀及平陆遥见马军十余骑两面交至已擒虏行人数辈存希夫妇惊胎而立马军过其侧似若不见由是得免后数年奉使西川携天师而至余亦传写其本存希深山穷谷虎狼之中军士纷扰白刃之下心常坦然若与数人忧惧之际隐隐然若侍立在天师之侧亦有感降之事祕而不言龙家楼上孙处士画天师验成都观街东壁富商龙家楼临大慈寺后门富春巷口会稽山处士孙遇尝借而居焉毎于楼上延接賔客而不敢止宿其上孙颇不信令仆使三二辈宿于楼中夜深皆被拖拽于地上如是数四问其仆役但云睡觉已在楼下不知移拽之时亦无所苦孙处士自宿楼上夜深亦闻履屐之声若数人俱行虽呵咄之声尚不已乃粉饰当梯壁一堵图写天师真自奉香火由是楼中顿安可以独寝积十余年无复惊怖闻者皆异之洎楼属参谋太保李公师泰欲毁楼迁去余因请得此壁移置北帝院中矣蜀州天师井验蜀州天师井在开元观古老传云天师自鹤鸣山时乗鹤游行止于此院或控鹤入井便归山中故侧近有驭鹤观井傍有天师堂井上塑爲臣鹤三年一淘井获钱极多以资香火修饰人有疾苦取水服之多效疮癣以井水洗之即愈相传灵验远近所知顷年乱离后观宇荒残唯天师堂及井兼古迹楠木在焉有军中人姓陈于观侧开耕水田引观后梁水灌溉修作堰埭乃取天师石井栏元是两片所合併将渠内堰水功匠之徒皆言古迹极灵不敢措手陈自下手拆之令人移拽犹未了忽觉眼痛良久断肿三五日中併䘮两目至今井栏两片犹在水渠之中陵州天师井验陵州天师井本传云天师经行山中有十二玉女来谒天师愿奉箕箒天师知其地下隂神也谓之曰汝等何以爲献将观汝心厚簿选而纳焉玉女各持一玉环俓皆数寸天师曰所献一般不可併纳吾化此十二环令作一环投之入地有得之者即纳之焉遂合十二环爲一大环俓余一尺投于地中随即深陷已成井矣玉女皆脱衣入井以探玉环竟不能得天师取其衣藏石匮中玉女至今只在井内今陵州盐井直下五百七十尺透两重大石方及咸水毎年一度淘洗其中须歌唱諠聒然后入井不然必见玉女躶居井中见者多所不利井既深不可数入或絙索断损皮囊坠落唯于天师前炷香良久玉女自与挂之依旧不失顷年井属东川有张填常侍主其监务于事稍怠盐课不登欠数千斤交替之后縻留填纳未得解去替人素亦崇道因与䖍告天师云张填所欠之盐家资已尽空此留滞益恐困穷于三五日内愿借神力増加所出爲其填纳与张俱拜祈诉恳切自是毎日所煎水数四十五函如常而盐数羡益五六日内填之课足此后一如旧数无复增减矣十二玉女戌亥二人在天唯十人在井所煎盐至戌亥二时亦歇天师初以兹地荒梗无人安居山川亦贫不可耕植化盐井以救穷民民聚居井傍戸口日衆遂置州统之以天师名故曰陵州天师誓曰我所化井以养贫民若官夺其利千年外井当陷矣今诸井皆有天师玊女之像焉皇甫洽事天师验成都皇甫洽常崇玄教精奉香灯徃来陵州图写陵井天师真旦夕供飬忽隣家疫疾洽仆使长幼患者十余人唯洽祇奉公府之外毎归家必自给汤药手供饮膳忧心既切不以爲劳亦昏然而寐当午梦童子一人进曰天师至矣如是即见天师素衣花𠜍仗劔而入于供养处取水椀执之先喷其身顿觉清畅次绕其居宅周帀内外以水喷之置椀案上而去自是十余口一时平复近隣之家亦䝉安豫其家崇奉焚修至今不替天师降时停留三日谓洽曰吾爲汝至诚天上得三刻假救汝即人间三日也又见天师令侍者灶中及柴垜下并粪堆中各捉得两鬼又一大鬼坐舍嵴上脚垂至檐天师皆令擒送青城山中囚之天师以朱笔指之其鬼去如飞疾一家皆见之李无梦天师验李瓖咸通中爲王府长史以勲贵之族不惯食贫居闲力阙郁郁不得志中夜而寐梦入深山穷谷栈阁萦折流水潺湲如此者不知其几千百里又见阛阓杂沓城闉爽垲飞宇横楼摩霄㮣日不知其几千万家纵神游目熈熈自得又出郊甸涉冈原荒榛茂草小松巨木间以果林厠以筠篠山岭危峭或污或平山回迳尽抵一小郡茅栋纵横隘路𣣱侧傍有公署署内白气属天其大如屋中有悲歌号唿之声见一青童引环即路蹑危磴歩石梯入门甚峻门内古树芳草若古观宇焉环素崇玄教颇爲慰悦俄而昇殿见像设尊仪笑而谓之曰尔来耶吾迟尔久矣入天门漱玄泉古人所修也注丹田存白元上士所修也混而合之子其行之隂功及人隂德济物千百之家待子而字之勉哉勉哉在明年之春瓌再拜稽首受其言而觉是冬频诉于宰执复希入用乃投陵州刺史之任时经历山川郡邑神思敝怳皆如常所经行素未入蜀莫可知其由也至郡乃谒天师昇阶及门至于殿所覩真像侍卫屋宇布列醒然而悟乃叶其所梦矣乃以俸金修天师之堂加以丹癯立爲铭碣志其白气属天乃盐井之所也悲歌之声乃转车之人也而内修之诀瓖未得之卭州赵可言事天师验卭州赵可言尊师早年入道殊无所修因梦天师遂图写供养其性真直朴素言无有二人有休咎修禳疾苦析请必问天师以掷筊爲定可则往否则止故其所救人疾厄爲人祝祈无不验者是岁群僧凌侮道门因太守设大斋未前数日于闾里街闬扬言曰西川诸道士一百余人要于斋日论义闘胜而宻雇村夫百余人假制道衣欲临时伪作诸州道士尔道流殊不知忽有人以此报可言方与道衆详度虚实未有拒之之计可言曰此甚不难但令其修大斋不得即此事废矣人或曰刺史修大斋节度使已许克日既定何可废乎曰我自有计人又曰一度拒之犹恐不可若终要修设又如何止之可言曰任其十度部署终不许之此言定矣去斋二日之前街坊陈设远近奔赴人士諠闹充塞䣑井可言祝问天师讫俓徃白鹤山下火井潭边立而呪祝若与人言话尔行数歩却回向潭语曰待我到舍即雨如是俓归才及其家雷雨大作三日不絶斋乃移日至所定之日雨复如前五度改日及期皆雨雷霆諠怒风拔林木陈设之具置立不得斋竟不成凡可言所行所爲一依天师所命天师不许事皆无验谢贞见天师投符验谢贞者临卭工人也善圬墁而用意精确鹄鸣化天师修道老君感降之所上顶有上清古宫相传云天师时所制岁月甚多而结构如新但瓦破壁坏而已贞佣工爲修泥之贞精研尽意墁饰周宻有道流引二从者观其功用神彩异常身逾九尺自门而入谓贞曰山中难值修葺颇媿用心以手画地作一符使贞再三审记之曰此后有疾者虽千里之外行符必效勿多取钱但可资家给终身衣食而贞记其符行之极效大获金帛家业殷丰鹄鸣诸山无天师真像陵州井中所塑又非世代子孙所传之真贞忽于青城山遇崃中贾客修斋有天师小愼供养乃是应见之真尔刘方瀛天师灵验天台道士刘方瀛师事老君精修介洁早佩毕法箓常以丹篆救人与同志弋阳县令刘翙按天师劔法以五月五日就弋阳葛溪鍊钢造劔救符禁水疾者登时即愈尝于黄巖县修斋救坛以救疫毒有见鬼巫者潜往眎之见鬼神数千奔北溃散如大阵崩败一县之疫数日而愈咸通末方瀛无疾而终戒其门人使与劎俱葬莫敢违之干符中和间台州帅刘文下裨将李生领徒发其坟欲以取劔见其尸柔輭容色不变如醉卧而已顾眎其劔哮吼有声羣党惊惧卒不敢取李生命瘗之而去不独劔之有灵刘方瀛亦隂景鍊形得道之流也道数灵验记卷之八道教灵验记正统道藏三家本十五卷洞玄部记传类道教灵验记卷之九常六广成先生杜光庭集真人王母将军神王童子灵验明州象山县门陶真人画像验明州象山县蓬莱观陶贞白真人粱朝修药之所自写真于东壁之上邑中祈请应效甚多有居人家在观侧素亦崇敬毎早朝必望观瞻礼真人焉常来往州中贸易三日五日一归其家一旦随船过海将及县歩忽飏风大起船势飘荡垂欲浛没此人心念陶真人应赐救护船衆六七十人腾口念佛风势愈甚俄见一道士在黄色光中乗云到船上以羽扇约风曰陶真人相救无至怖畏也言讫风波宁静良久船达县歩衆见道士状貌闻其语声此人心知感应引数人至蓬莱观认见真人形仪与空中所见无异遂相率修饰观宇以答焉西王母验玉局化西王母塑像多年顷因观宇烧焚廊屋颓坏而仪像不损人称其灵居人范彦通忽患风癞疮痍既甚眉鬓渐落因入观于王母前发愿但所疾校损即竭力修装是夕梦一玉女乎执花盘以衣袖拂其身上曰王母令我救汝疾即愈矣数日之间所疾渐退疮肿皆息眉鬓复生遂造纱牎装金彩通檐两间严洁修奉毎月自送香灯近年方稍不见观中三将军亦古之所塑观因南诏焚烧屋宇摧尽而将军塑像不坏起观之日再于其上搆立堂宇居人阎士林卧疾月余迨将不救梦三将军以㦸挥其身上穿一物去状如黒犬自此疾愈乃舍衣物制纱牎重加彩缋矣黄魔神救萧李二相公船验归州黄魔神因相国李吉甫自忠州除替五月下崃至崃水之中波涛极甚忽有神人涌于水上爲其扶船三面六手丑眸朱𩬊祖而虓譀风涛遽息李公祝而谢曰是何灵神拯危救难神曰我是黄魔神也既而归州驻船旬月选地构宇于紫极宫作黄魔堂言是黄天魔王横天檐力之神也刻石纪焉相国萧遘自拾遗左迁崃内征还京师崃水汎涨舟船将没亦见其神捧船以救之复命脩饰加其粉缋严其室宇刻石爲志亦列于次焉湖州青龙君验湖州开元观青龙君塑像精妙𠜍绝江表人皆云明皇朝国工所作颇有灵应士庶疾苦祷析无不验者其前临官街有槐树径巳盈尺枝榦既栝鸟程县令使人伐之夜梦青龙君曰我之庭树方今再生旬月间枝叶当茂何得创意告之令以爲偶然尔明日使工伐树毎斫一斧令举身皆痛复有巨蛇从龙君座下出工役惊惧舍之而去及还令身已被一疮昼夜痛楚方知青龙君惜树之验以药传疮痛终不止以葱泥涂树斫处疮痛稍定岁余树疮合所疾亦愈枯树枝叶复生尤加繁茂龙君香灯祷祈旦夕不絶荆南开元观南帝神验荆南开元观南帝神不识所制之由多年尘土昏翳无人修奉一旦有里人家夫出不还其妻将产夜深隣人皆卧无求灯烛之所忽见蜡炬至其前有一少女爲其灯火温水以符与之令吞符之后痛楚皆定安然而产洗泽之具汤酒所用少女一一给之逾于亲爱之分是夜稍寒产妇安卧少女以锦衣履之存恤再三留蜡炬去妇以感其周至谢之既毕忽思我夫至贫素无亲属何人如此忧我也因问曰明日夫婿还家即令辞谢不知谁家使来如此周旋尔女曰开元南帝君令我来也如是而去其夫还妇爲说之乃诣开元南帝君在东廊之下麈埃满屋金彩久暗头上多年伞盖顶亦阙矣此人扫洒焚香具述其事及验所盖锦衣乃伞盖之顶折处甚新才方一幅及被覆盖不啻丈余自是士女求福特加严饰四方祷祈立有征应青城丈人真君示现验青城丈人真君大和六年壬子节度使賛皇李公德裕差军将蔡举二人就山修斋便令访寻草药蔡举于六时巖下忽有劲风自谷中出因见二神人行虚空中一人在前长丈余着大袖衣平冠一人居后着青衣大袖捧一帙书举惊悸问曰何鬼神也前一人答曰我是竹枝老又指其后人曰此是璝之璪我有宻语两纸可一一记之録与尚书今年西蜀合有水灾以修斋之故我回后山一峰堰水向东梓州当秋大水即其应也于是授以宻语述李公吉凶未兆之事蔡举一一记之归常道观録于纸上果得两纸依神人之言封题送李公书写既毕併亦遗忘矣是年八月东川水深数丈西蜀无害李公历问衆寮及道流解隐语不得李公曰竹技老丈人也此当是丈人真君耳璝之璪者本命属葛璝化亦恐是化中灵官特此示见以彰灵应也罗真人示现验罗真人即神仙罗公逺也于濠阳罗江坝接九陇什邡之界在漓沅化后今相传号罗仙范仙宅修道于青城之南今号罗家山明皇朝出入帝宫辅导圣德自南有内传至今隐见于堋口什邡杨村蒙阳新繁新都畿服之内人多见之不常厥状或爲老妪或爲匃食之人毎风雨愆期田农旷废则必见焉疑其仙品之中主司风雨水旱之事也杨村居人衆以旱暯将祷于洛口后城李冰祠庙热甚憩于路隔树隂之下忽有老妪歇而问曰衆人欲何往也以祈雨事答之妪曰要雨须求罗真人其余鬼神不可致也言讫不见衆疑妪即罗真人也于是见处焚香以告焉俄而风起云布微雨巳至衆乃还家是多数十里内甘雨告足乃于其所置天坛圣像焉诸郷未得雨处传闻此说以音乐香花就新宫祈请迎就本村别设坛场创宫宇雨亦立应如是什邡绵竹七八县界真人之宫处处皆有请祷祈福无不征效忽爲乞士于堋口江畔谓人曰此将大水漂损居人信我者迁居以避之不旬日矣有疑其异者即移卜髙处以避水灾其不信者安然而处五六日暴水大至漂坏庐舍损溺戸口十有三四焉居人以爲信立殿塑像以祠之金银行人杨初在重围之内陪纳赡军钱七百余千货鬻家资未支其半初事母以孝每爲供军司追促必託以他出恐母爲忧尝于山观得真人像帧一幅香灯严奉已数年矣至是真人託爲常人诣其肆中问以所纳官钱以何准备具以困窘言之此人令市生铁备炭火明日复来燃炭垒鐡投之一夕而去临行谓之曰我罗公远也在青城山中以尔孝不违亲心不忘道以此金相助支官钱之外可以肥家复引初往山中时令归观初亦得丹药以奉其亲发白还青老能反壮矣嘉州飞天神验嘉州开元观后周所创本名弘明观隋大业中方制大殿于殿西头塑飞天神像生髙二丈余坐二鬼之上初修观道士吕元璪数夕梦神人在山之顶其形接天或白日髣髴如见郡人有好道者时亦见之或通梦寝遂商议塑此形像本有十身初制其一而隋末多事中原沸腾不果徧就像之灵应郡人所知矣疾瘵之家祷祈必验其下二鬼青黒者往往现于人家太和中相国杜元颖镇成都彊场不修关戍失守爲南诏侵轶木源川路境上夷人导诱蛮𡐆分三道而来掩我不备将取嘉州去州四十余里宼乃大惊奔溃而去州境稍安方设备御有擒得夷人觇候者大宼及境何惊而退云三路蛮宼本欲径取嘉州谓州中无备去州四十里忽旗帜徧山兵士罗布不知其数有三五人大将军金甲持斧三二丈声如雷霆立二鬼之上麾诸山兵士齐爲拒捍自量力不可敌惊奔而去是日蛮中主军酋帅死者三人蛮国之法行军有死伤及粪秽旋即瘗藏不令露见由是不知酋帅瘗埋之所时衆闻之皆言飞天神王兵示见以全州境自是祈福祷愿迨无虚日又尝有人下崃之时曾诣飞天求乞保䕶至瞿塘水方泛溢波涛甚恶同䑸三船一已损失二皆危惧忽见神人立于岸上如飞天之形使二大鬼入水扶船鬼亦长丈余船乃安定风涛亦止惊迫之际莫知所自徐而思之乃飞天所坐二鬼救其船耳一赤一青形与所塑无异干元观四天神王验成都干元观在蚕市创制多年顷因用军焚毁都尽三门之下旧有东华南极西灵北真四天神王依华清宫朝元阁様塑于外门之下并金甲天衣门既隳坏而神王无损风雨飘渍亦无所伤邑人相传颇爲灵应时蜀王既克川蜀移军收彭州围州久矣因暂还成都方当暑月叅从将吏所在取便而行大将杜克脩先至神王之所见衆人聚观塑像问其故云塑神皆动克脩以器盛水致神手中果摇动而水溢出顷之蜀王至复祝而试焉曰若即克彭州更观摇动之应良久而振动数四不逾月而克洲城殱殄大敌乃施金币命本邑创制堂宇以崇饰之丈人真君山摧出水验丈人真君殿在青城山东谷之内距层崖之下前临濬溪地势险窄而四山萦抱亦爲胜所自开元中迁地于其处常引东北崖下及西溪之水以供饮食泉或涸竭必汲于前溪中颇爲劳矣景福壬子岁七月十三日风雨暴至北崖鬼城之上山陨石裂迸水流注其势汹涌将垫于真君殿俄有陨石犇下自爲堰形壅水向东殿无危垫自此常有水流冬夏不絶噼竹引于厨中其味甘香至今不竭襄州龙兴观神王验襄州龙兴观自乱离已来半已摧圯观门神王之像土塑毁剥仅存其骨而已有歩健者取神王脚骨之木以爲薪焉其妇因爨置薪火中但焦黒而已竟不成熖遂撤而弃之妇乃坐灶前自引其足于灶下焼之顷刘焦然久而方觉痛楚其夫惊往视之足已烂矣问其故妻具述前状不知从何得此薪亦不知何故自欲焚其足歩健者思之其薪乃神王脚骨也遽送还观中因言其报应神异远近大骇亦焚香致谢自首其过妇足虽烂寻亦自愈襄州北帝堂验楚王赵匡凝镇襄州也州郭旧有北帝堂岁久芜毁在营垒中一旦楚王寝室之上有物如曳㦸皮革之声瓦皆震动潜起视之见黒气一道自北帝旧基之所至板屋上楚王异之宻加䖍祝将欲兴创堂宇以答祥应诘朝视事之际先甞选将校五十人俾往营田日给以衣装农器指挥教命一无应者楚王疑有异图拘而讯之得其搆孽之状咸勦戮焉乃谓人曰北帝灵验信有征矣中夜有云气之异诘朝乃姦恩彰明若非玄功吿示几有不测之祸遂缔饰堂庑崇严像貌俾焚谒之士主其香灯阖境瞻祷累获符应矣道教灵验记卷之九道教灵验记正统道藏三家本十五卷洞玄部记传类道教灵验记卷之十广成先生杜光庭集经法符箓灵验李昌遐念昇玄护命经验李昌遐者后汉兖州剌吏之裔也生而奉道常诵太上灵寳昇玄消灾护命经而禀性柔弱毎爲衆流之所侵虐忽因昼寝梦坐烟霞之境四顾而望皆熊罴虎豹围绕周帀莫知所措不觉伤叹何警戒之甚耶谓积善之无验于时空中有一道士唿其名而语之曰吾即救苦真人也汝勿惊骇吾奉太上符命与诸神将宻卫于汝且汝常念者经云流通读诵即有飞天神王破邪金刚护法灵童救苦真人金精勐兽各百亿万衆俱侍卫是经昌遐既觉豁然大悟因知自前侵虚我者未有无祸患殃咎盖诵经之所验也崔昼度人经验崔昼者汉汝阳侯仲牟之后尝谒白灵先生学修真之术先生曰汝富贵之子何思淡泊崔子避席而对曰以财赈人财有数而人无猒矣以爵赏人爵既崇而人或骄矣如何示我以道将以普济生灵先生曰吾道之内有度人经在汝可诵之崔昼乃作礼承受至诚诵之厥后有使者驰一缄遗崔公曰子之先君今吾将此谢汝言讫使者寂然不见于是启缄熟眎果备认得考君亲札云感汝念诵度人经功徳之力累世之祖尽得生天自后崔公一家至今念诵孙元会天蓬呪验孙元会者吴后主皓之子自幼稚之岁遇道士敎诵天蓬呪尔后等闲未忘持念洎后主降𣈆枝叶悉皆沦落独余元会一人临难之时不觉踊身飞到绝岭之上彼外人无能迫逐因于岭上见一醴泉俯欲饮之忽然照见空中天蓬大将军与部衆等护卫己身于兹脱难元会转加笃信岁久居山以至得道矣孙循保命经验孙循者元会之犹子于时国破之后六亲不能相保流落江表闻叔父元会得道望风前去拂雾朝礼元会以其忙迫授以保命经尔后㝠心诵之身轻骨徤履险如飞亦以得道姚元崇女九天生神章经验开元宰相姚元崇昔出官爲冯翊太守有一女名长寿年七歳不茹荤不饮酒父毋常令于玄元像前焚香点灯忽昼寝梦见者君有二侍童二神将夹侍左侍童语长寿曰尔之焚修精志可随口授汝九天生神经一章章云至太虚感灵㑹命我生神章一唱洞九玄二诵天地通混合自相和九徧成仙公大圣賛元吉散华礼太空诸天并懽悦一切稽首恭长寿梦觉磿磿记得乃告父母父母异之但言更在䖍志香灯我女必然夙有仙骨故太上垂敎汝旬日之间又复梦见玄元侍卫如前左畔仙童又谓长寿曰汝之父不久住此会面圣人却爲元辅当爲太上充宫殿使长寿复以所梦闻于父毋元崇喜而复惊喜者显是嘉梦惊者深恐世数将终太上召爲宫殿使旬月之间值皇帝讲武于骥山准式车驾行幸三百里内剌吏并合朝觐元崇谓所亲曰吾必爲权臣所挤若何爲计叅军李景初曰某有儿母者其父即教坊长傥致厚赂使其冒法进状可违公然之辄效燕公说果使妻皎入奏曰陛下久思河东总管重难其人臣所见得何以见赏上曰谁耶如箧有万金之赐乃曰冯翊太守姚元崇文武全材即其人也上曰此张说意也𡖖罔上当诛皎顿首服万死即诏中官追赴行在上方猎于渭濵公至拜首上曰𡖖颇知猎乎元崇曰臣少孤居广成泽自不知书唯以射猎爲事年四十方遇张憬藏谓臣当以文学备位将相无爲自弃尔来折节读书今虽官位过忝至于驰射老而犹能于是唿鹰放犬迟速称旨上大悦上曰朕不能𡖖思有顾问𡖖可于宰相行中行公行犹后上纵辔久之顾曰𡖖行何后公曰臣官踈贱不合叅宰相行上曰可兵部尚书同平章事公不谢上顾讶焉至顷上命宰巨坐公跪奏曰臣适奉行作弼之诏不谢者欲以十事上献有不行巨不敢奉诏上曰𡖖悉数之朕当量力而行然定可否公曰自垂拱已来朝廷以刑法理天下臣请圣政先仁义可乎上曰朕心深有圣于公也又曰圣朝自䘮师青海未有牵复之悔臣请三数十年不求邉功可乎上曰可又曰自太后临朝已来喉舌之任或出于阉人之口臣请中官不预公事可乎上曰怀之久矣又曰自武氏诸亲猥侵清切权要之地继以韦庶人安乐太平公主用事班序荒杂臣请国亲不任台省官凡有斜封待阙员外等官悉请停罢可乎上曰是朕素志也又曰比因近宻侫幸之徒冒犯宪网者皆以宠免臣请行法可乎上曰朕切齿久矣又曰比来侯家戚里贡献求媚延及公𡖖方镇亦爲之臣请除租赋之外悉杜塞可乎上曰愿行之又曰太后造福先寺中宗建圣善寺上皇造金仙玉真二观皆费鉅万耗蠧生灵凡寺观宫殿臣请止絶建造可乎上曰朕毎睹之时即不安况敢更爲哉又曰先朝亵狎大臣或亏君臣之敬臣请陆下接之以礼可乎上曰事诚当然有何不可又曰自燕钦融韦月将献直得罪由是谏臣沮色臣请凡在臣子皆得触龙鳞犯忌讳可乎上曰朕非唯能容之亦能行之又曰吕氏禄产几危西京邓阎梁亦乱东汉万古寒心国朝爲甚臣请书之史册永爲殷鉴作万代法可乎上乃潜然良久曰此事真可爲刻肌铭骨者也公再拜曰此诚陛下致仁政之初是臣千年一遇之日臣敢当弼谐之地天下幸甚又再拜蹈舞称万岁者三从官千万皆出涕上曰坐公坐于燕公之下燕公让不敢坐上问对曰元崇是先朝旧臣合首坐公曰张说是紫微令复是太庙使臣客宰相不合首坐上曰可紫微令太清宫使遂居首坐元崇于奏对之间或忆得女长寿持念九天生神章之验乃舍宰相俸钱一月于太清宫启道塲以答玄元应验也王道珂天蓬呪验王道珂成都双流县南笆居住当僖宗幸蜀之时恒以卜篮符术爲业行坐常诵天蓬呪每入双流市货符卜得钱须喫酒至醉方归其郭门外有白马将军庙晓夕有人祈赛长垂帘帘内往往有光及闻吹口之声以此妖异人皆竞信所下酒食忽忽不见愚民畏惧无有辄敢正视者道珂每因喫酒回归入庙内朗诵神呪则庙堂之上悄然傍人视之无不惊骇道珂即日晨鸡初呌忽随担蒜村人趁市夜行至庙门忽然倒地仓惶之间见野狐数头眼如火炬㗸拽入庙堂阶之下闻堂上有人呵责曰你何得恃酒入我庙内念呪惊动我眷属道珂心中黙持天蓬神呪逡巡却苏盖縁其时与擎蒜人同行神兵逺其秽臭而不卫其身遂被妖狐擒伏洎擎蒜人去道珂心中想念神呪即妖狐便致害不得既苏息之后遂归家沐浴清洁却来庙内大诟而责曰我是太上弟子不独只解持天蓬呪常读道经经云天得一以清地得一以宁神得一以灵尔若是神明只合助道行化何以恶闻神呪我知非白马明神必是狐狸精怪傍附神祠幻感生灵今日我决定于此止泊持呪爲民除害遂志心朗诵神呪至夜不歇庙堂之上寂然无声亦无光透帘幙唯闻自扑呻吟之声至明唿唤隣近居人视之唯见老野狐二头并小野狐五头皆头破血流满地已毙自后寂无妖异亦絶祭祀庙宇荒废是知凡持此呪勿得食蒜至甚触秽天蓬将军是北帝上将制伏一切鬼神岂止诛灭狐狸小小妖怪矣王清逺神呪经验王清远世居北邙山下唐咸通年时多疫疾清逺身虽在俗常袭气行药诵神呪经自称是缑山真人逺孙是时天子蒙尘入蜀兵火不息疫疠大行连州帀县饥荒病患衆矣清逺佩授神呪经箓每行符药救人多不受钱只要少香油供养经箓郷人迎请医疗日夕喧闻清远有表弟一人爲僧名法超亦持大轮行祕字𡜍清远之医道大亨忽一日冒夜来投止宿潜以瓶盛狗血倾于清远道堂内至二更已来忽闻空中有兵甲之声顷间法超于牀上如有人施拽呌喊唯言乞命清远命灯照之但见以头自顿地头面血流至平明不息须臾之间但见两脚直下如人拖拽奔窜入缑水江内浮尸水上阖市目击无不惊叹是知神呪真经实有神将吏兵守护岂容嫉蠹庸僧将秽恶之物犯冒所谓爲不善于幽暗之中神得而诛之清远袭气持经隂功济物寿一百七岁辤世之夕阖境皆闻异香仙乐斯亦证道之渐阶矣道教灵验记卷之十道教灵验记正统道藏三家本十五卷洞玄部记传类道教灵验记卷之十一常七广成先生杜光庭集经法符箓灵验何道璋遇上清经验何道璋阆州奉国县天目山道士也戒洁专勤五十余年矣衣食之外所得金帛必崇葺古迹缔饰宫观一邑之中连创四观复修云台东峯所至之处克有成绩天目山昔有观宇爲野火所焚唯古碑荒殿而已道璋经之营之数年而廊庑周备当门立层楼周环作房室栽植花木间以松桧功用焕然其东北隅三巖之上时有光景之异因栽松伐去枯枿石裂摧落龛窦宛然于龛内得上清洞真寳经七十余卷纸墨如新异香芬郁将置于殿内一夜有光肹响如神人所卫道璋不敢披读收藏于函柜之中旋以缮修未暇别爲覧阅忽有客道流请经看之意欲𥩈去道璋亦疑焉未尽检与忽晴霁之夜星月皎然雷霆大震人皆惶遽旋风入观中须臾开朗但觉香气异常及检点真经併已飞去道璋忧惜久之梦神人谓曰太上以汝修奉专切授以神经皆上清大洞修真之要而尘目𥩈窥不能严卫经已收还天府复何所道哉仙都观石函经验忠州平都山仙都观隂真人镇山太平经武德中剌史独孤晟取经欲进舟行平日有二龙一青一白横江鼓波船不得进舟人惊惧复泝流还郡晟即命所由垫江路陆行进经时山川之中久无挚兽至是蛇虎当道经使恐惧将经却回晟即修黄箓道塲拜表上告然后取经以进在内道塲供养绵历岁年开元中供奉道士司马秀准诏祭醮名山开函取经但空函而已诃诘道衆疑是观司隐藏法侣惊惧无词披雪遂焚香上吿具述武德中经已将去今诏旨搜访无经上进仰忧谴贵时景气晴朗野絶尘埃忽隂云覆殿迅雷震击俄而檐宇澄霁经在案上异香盈空祥烟纷霭复得昔日所取之经以进㑹昌中赐紫道士郭重光晏玄寿复斋诏醮山取经石函之中经复如旧至今镇观者犹是此经不知何年归还耳襄州城角鐡篆真文验襄州城后据汉水昔人版筑之时于城角铸鐡仙人像手执方札上刻灵寳真文札方尺余文宇篆刻殊爲精妙常时此角毎有神异往来之人不敢污犯俗中皆言此有巨蛇之穴或云尝有城隍神现于其处及竒章公在镇之年江波泛溢坏隄犯城此角摧剥方见鐡像及所刻符文下有𨽻书云元始五老敕直符尹丰奉灵寳真文以禳水害如赤书符命既而修复城池泥之如旧但不言刻符年月尔向若无此真文镇于城壁巨波泛滥雉堞頽坏襄阳之陷未可知矣陆舍真水星石符文验道士陆含真自天台山将适剡县暑雨暴至山溪斗溢水深丈余泥波沙浪諠豗尤甚两面环隔危在其中坐忧沦垫无所攀渉忽有一石横在其前截流斜渡出水二三寸长可丈余含真寻石之上越水而过既及前岸石复沉矣以杖撹水中无复踪迹惊异良久异知其由又以杖撹水觉有一石稍小于前以杖撞之随即涌出轻如朽木焉取于岸上见其平稳滑腻洗拭㸔之有大符一通刻于石上㸃画周徧全无𨽻字止是一符于侧边有字云真君二年制水符含真取纸笔榻写其石移置于岸傍大枫树下黙记其符所在访求莫可辨验于诸暨县白鹤观看灵寳部经乃是洞玄五称文北方辰星符也与经勘验一无差异数年复过天姥开岭上溪水之侧访其石符不复见矣玄武楼北其文验光启初大驾还京宫城修饰所司于玄武楼北夜见白光广可半幅高余丈许月色未照其明曜然疑其下有所藏寳货掘深八九尺得青石函方四尺发之中有斑蛇环绕忽失所在乃于函中得灵寳黑帝北方真文刻石板一片广二尺二寸厚五寸题则𨽻书文皆篆字云黑帝玄老君镇宫城符命复醮而藏之是夕工役之徒有见黑衣兵士百余人森列其地如是三夕不复见矣按灵寳旧法王城宫阙殿宇郡邑凡所制创先镇五方真文以制召正神镇护其所则隋筑京城之时安平公依按玄经镇符于此矣亦将是髙宗大帝藏镇此文以保卫宫内欤祥光烛空灵官警卫岂徒然也刘迁都功箓验都功箓昔天师昇天于云台山告示天地葛神曰吾昇天之后留太上所赐寳劎都功印箓以付子孙救䕶亿兆此箓初以版署三品各有符文灵官佩受之者拜刺入靖以付之至十三世天师以版箓所传制作劳费所传既广所制不充改为纸箓或绢素写之书篆续画得以精备自是纸素之用行焉受者灵应自有都功箓验三卷七十余条咸通九年有刘迁者大贾于西江力当鉅万计因诣十九世天师传受都功𧵥信豊胆致斋严洁愈于衆人时弋阳县令刘刿天台道士刘翛然既是宗盟仍同传度刿则久崇玄奥深造精微翛然秉志端贞将弘大教乃相约曰懋功惟勤所勤惟久即吾同学之志也无肆过以贻咎稔恶以延灾报师崇先以期福祉即吾同学之愿也如是斋毕数日散去是岁翛然与刿复于葛溪制神劎各一口依藏景石精之法以成明年三月刘迁卧疾于金陵弥日绵笃卒于旅舍心上微暖留之两夕而苏遽能运动良久起坐妻妾儿女环于其前且悲且喜曰吾大限尽矣食禄竭矣昨爲冥官所追以小舟载过江北得马乘之但见鞍韀不覩马之首尾其行甚速送入大城中城上皆虎豹守陴龙蛇环垒旗帜兵仗自地列之出城之表长可百尺入门爲吏士驱拥到西北隅见囚系考掠捶楚者不知其数忽有黄光自天而下初则城内昏暝黄光所照豁然开明黄衣使者乘空而至官吏列行拜迎执素简丹书读曰刘迁身佩正箓名系上天非地司所摄大限既足可延三十年在身禄食依令丰泰覩见天光者皆息其罪考原其刑责由是载生遂披褐修道精专香火入龙虎山师奉天师矣玊霄叶尊师符验天台山玉霄宫叶尊师修养之暇亦以符术救人婺州居人叶氏其富亿计忽中癫狂之疾积年不疗数月尤顿后乃呌号悲笑裸露奔走力敌数人初以绢索縻絷之俄而絶绊出通衢犯公署不可支吾官以富室之子不能加罪频有所犯亦约束其家严爲守卫加持禳制饭僧祈福祠神鬼召巫觋靡所不作莫能致效其家素不信道偶有人谓之令诣天台请玉霄尊师符可祛此疾不然莫知其可也乃备缯帛器皿入山请符尊师谓使者曰此符到家疾当愈矣无以器帛爲用尽归之使者未至三日疾者方作断絙投石举家闭戸以拒之折关拔铃力不可御如此狂勐非人所遏忽遽歛容自归其室盥洗巾栉束带鞟足执版鏧折于门内道左其色怡然一常七六家忻喜争问其故笑而不答但言天使即来饮食都忘夕不暇寝孜孜焉企踵翘足延颈望风汗流浃背不敢爲倦如此二日三夕使者持符而至入门迎拜懽唿踊跃前导得符服之暝然食顷疾已𤺟矣由是躬诣山门厚施金帛助修宫宇一家修道置靖灵道堂旦夕焚修焉初玉霄赐二符一已吞之一帖房门之上叶之女使窃酒饮之呕于符下叶见一神人介金执劔长可三四寸从符中出去焚香拜谢而不见其归数日亲戚家女使近患风魔疾尚未甚因来叶房之前立且未定忽呌一声叶见符中将军如前之形挥劔于女使头上问其故云适有神人以劔于头上斩下一物坠衣领中令二三女仆扶持验有蛇头如指断在衣领中血犹滴焉风魔之疾自此亦愈贾琼受正一箓验成都贾琼年三歳其母因看蚕市三月三日过龙兴观门衆斋受箓遂诣观受童子箓一阶十余年后因女兄有疾毋爲请处士呉太玄爲入㝠看检致疾之由仍看弟兄年命凶吉经宿太玄还言疾由江渎求之即差籍中不见有贾琼之名父毋愈忧复请太玄看之时太玄毎与人入冥检事必锁于一室中安寝而往不使人惊唿候其自醒唤人开门乃开之历历説㝠中之事有如目击言必信验或一宿或两宿然后廻耳既载往检琼名字云年三岁时三月三日于龙兴观受正一箓巳名系天府不属地司地籍之中不见名字于天曹黄簿之内检得其名李玄礼䕶命经验长安李玄礼居修德坊因左街兴唐观云御大师李云懿讲下受护命经精心讽念不啻万遍毎有善恶之事髣髴预知黄巢入关随衆奔窜因被俘虏三五十人驱至昌化贼师见之下阶迎拜曰此人谁敎领来揖之与坐玄礼惊怖末即上阶延请载三乃与之坐问所修何善果报如此答云曽于讲下受道家消灾护命经持之万遍矣帅言某见君子来时前有童子四人大仙二人与君子并进后有金甲神王金刚力士狮子神兽塞满庭中疑是帝王圣人有此侍衞既是道经愿传一本玄礼曰此经三百余字一纸可书传之甚易为焚香念一遍即写授之帅命士卒十余人衞送出城得逹行在尹言隂符经验尹言者修德坊居与明道大师尹嗣玄为宗姓之弟常崇道慕善孜孜不倦因诣嗣玄受隂符经至诚讽念为其常少记性愿得心神聦爽受之数年念逾万遍顿觉心力开悟因本命日斋洁焚香念三十余遍忽了忆前生之事姓张名处厚在延寿坊居家有巨业儿女皆存记其小字年几一一明了与其家説之乃往寻访述张生死年月形色情性无所差异张之儿女闻之鸣咽感认言其今之状貌与昔不殊但性较舒缓耳自是两家契为骨肉黄𡨥犯关之前其二家皆在髙相三皇内文验丞相髙燕公骈初镇成都也乐营之内有狸魅焉投瓦掷石变化衒怪无所不爲公甚怒之符禁禳祷皆不能已大德何彛范曰尝见抱朴子云其所居邻里忽有虎暴害牛稚川按法书地皇内文行之有神人大冠绡衣佩劔执版冠中有小鸟如生夜至庭中问稚川曰所召何也以虎暴告之明旦一二里间有二虎毙于林下请访三皇内文试爲行之公素有洞神经彛范书数字桉法用新盆阖于灰上置符及香于盆底之上依而用焉是夕有老狸毛已秃落死于盆下其魅遂絶张干曜天蓬呪验成都至真观道士张干曜精奉香火䖍诚斋法首冠于衆人节度使炖煌李公有男无疾暴卒举体犹暖仓惶之际不知所爲召医巫禁术者数十人皆不知救理之法良久请干曜到吿以食卒之亊干曜素无他术止于精奉经科而已情理既切因请劔水为敕水喷洒了焚香念天蓬呪一百余遍卒者忽能运动良久乃苏问其所见云有黄衣使四人拢一骏马令某试骑上马之后便被将去前路昏暝如在烟雾之中逡巡见张尊师绯绢抺额手执利劔领黒衣兵士数千人结阵而来其行更速使人马寻已不见某堕在地下困闷多时尊师童子扶舁方得归耳李公令此郎君依干曜入道冠褐数年到京除官方还儒服施钱三百千绢五百匹以答干曜焉赵业授正一八阶箓验赵业定州人开成中爲晋安县令因疾暴卒手足柔輭心上微暖三日乃苏云初爲㝠官所追牵拽甚急问其所以但云为欠债抵讳事自思身心无此罪犯必恐误追行三五十里过一山岭岭上有宫阙崇丽人物甚多有一靑衣童子前来问云汝非道士赵太玄乎某答云晋安县令赵业耳童子笑曰岂得便忘却耶又一童子续来太一令唤赵太玄追事人一时散去即与童子到宫阙中不见太一但见一道流云汝六岁时爲有疾受正一八阶法箓名爲太玄岂得沉于俗官併忘此事耶太一有命便令放还却须佩箓修真行功及物居官理务勿贪渎货财轻人性命言讫不见所疾已苏遂于思衣山叅受法箓累置坛塲广崇功德复以法名太玄矣道敎灵验记卷之十一道教灵验记正统道藏三家本十五卷洞玄部记传类道敎灵验记卷之十二广成先生杜光庭集经法符箓灵验僧法成改经验僧法成姓陈不知何许人立性拘执束于本教而矫饰多端因游庐山至简寂观不遇道流而堂殿经厨素不关钥遂取道经看之将三四十卷往灵溪观栖止诳云某在僧中本意好道欲于此驻泊转读道经兼欲长发入道人皆善其所言又取观中经百余卷日多披覧毎三五日一度下山教化粮食人闻其所説施与甚多粮盐所须计月不阙乃故换道经题目立佛经名字改天尊爲佛言真人爲菩萨罗汉对答词理亦多换易涂抹剪破计一百六十余卷忽山下有人请斋兼欲求匃纸笔借观奴一人同去行三二里见军吏队仗诃道甚严谓是剌史游山法成与奴下道于林中回避良久见旗帜驻限有大官立马于道中促唤地界令捉僧法成来法成与奴闻之未暇奔窜力士数人就林中擒去奴随㸔之官人责曰大道经教圣人之言关汝何事辄敢改易决痛杖一百令其依旧修写填纳观中填了报来别有处分即于道中决杖百下仆于地上疮血遍身队仗㝷亦不见奴走报观中差人看验微有瑞息而已扶昇入山数日方校遂出所改抹经本呈衆道流法成夲有衣钵寄在江州寺中取来货卖更来乞纸笔经年修写经足送还本观焼香恳谢欲愿入道道流以其无頼无人许之是夜呌唿数声如被殴击耳鼻血流而死矣僧行端改五厨经验僧行端性颇狂谲因看道门五厨经只有五首呪偈遂改添题目云佛说三停厨经以五呪爲五如来所说经末复加转读功效之词増加文句不啻一纸五厨经属太清部玄宗朝谏议大夫肃明观主尹愔注云盖五神之祕言五藏之真气持之百遍则五气自和可以不食其经第一呪云一气和太和得一道皆泰和乃无不和玄理同玄际开元中天师赵仙甫爲疏皆以习气和神爲指行端旁附此説即云读诵百二十遍可以呪水饮之令之不食名爲三停厨经词理鄙浅与尹赵注疏殊不相近改经既了已写五六本傅于他人于牎下写经之际忽有神人长八九尺杖劔而来谓之曰太上真经历代所寳何得轻肆庸愚辄爲改易奋劔斩之以手拒劔伤落数指同居僧二人共见其事惊爲哀乞神人曰如此无良也解惜命促令追牧写换然后奏听敕旨行端与同居僧散寻所行之本只得一半余本已披僧将出关别写元本经十本焼香懴谢所改添本香上焚之神人复见曰訾毁圣文追收不获不冝免死逡巡顿仆而卒其所改经至令往往传行诸处览观其义自殊可暁焉杜简州九幽拔罪经验京兆杜武爲成都右职清正公直衆所推仰因有微恙请告数日其家私召巫者看之巫者曰有一人少年徧身有血云是杜公之弟不得其终死于他所无人祭杞常有所恨故令职位不迁所爲多滞尔家人以此事白之武知其非缪曰我弟出外多年不知存殁寻常祭飨未欲与其列位恐其在耳今既知之所说形状年几第行小字果不虚矣爲其悲怆久之复令巫者问之有何所要答云岁月已多不要更依俗中之礼但请一道流转金箓妙戒九幽拔罪经九遍作符焚之即有所诣不复来矣我去之后讼责既无兄当立迁剧职作两任剌史于是召得道士古嵩华求此经置道塲转读百二十卷设斋表祝焚衣服钱帛既毕巫者爲逹感谢而去月余武迁府城使㝷授简州剌史秩满复载领简州古师因爲写百余本九幽经行于奉道之家劝其持奉矣曹嘉道德经不焚验曹嘉者汾州西河县人也家富而好善佛堂中像设图画经教甚多因见道德经亦写两卷于佛经一处收贮曽读一两遍未甚㑹其义理其隣家失火延焼嘉家佛堂功德寻爲煨烬忽闻火中如风雷之声火焰爆散道德经两卷飞在门外牀上㝷绎首尾并无损汚之处但觉香气异常隣里百余家咸被焚烧其家只焼门舍佛堂而已火亦自灭金帛资财一无损失自是亲戚皆来归心奉道其不燃之经表进入京持节西河郡太守陆澡表奏闻天寳四载八月十二日敕褒编付史馆崔公辅仙都经验崔公辅明经及第历官至雅州刺史至官一年怱觉精神恍惚多悲恚狷急往往忽忌举家异之一旦无疾而终心上犹暖三日载苏亦即平复谓其寮佐曰昨爲㝠使斋帖见追随行三五十里甚爲困惫至城阙入门数重追者引到曹署之门立于屏外逡巡有官人着绯执版至屏迎之先拜公辅惊曰某爲帖所追乃罪人也官人见迎致拜深所不安官人曰使君固应忘之矣某是华隂县押司録事巨简使君初官曽擭服事庭庑近奉天符得酆都县地司所奏使君任酆都县令之日于仙都观中取真人隂君寳经四卷至今不还天符令追生魂勘责使君一魂日夕在此对会恐使君不知故欲面见具此谘述以报往日之恩耳使君颇觉近日忿怒悲愁精神遗忘否此是生魂被执繋故也于是引至厅中良久言曰此有茶饭不可与使君食食之不得复归人间矣但修一状请置黄箓道塲忏请所犯兼请送经却归本山即生魂释放矣因令木司检使君年禄逺近逡巡有吏执案云崔公辅自此犹有三任剌史二十三年寿言讫公辅留手状官人差吏送还乃于成都及雅州紫极宫忠州仙都山三处修黄箓斋送经还夲观公辅平复如常其后历官年寿皆如所说此事是开成年中任雅州剌史曹戣天蓬呪验曹戣者字载之泗州人也广明干符间在京师少而神气怯懦多惊魔往往不苏常遇苏门道士刘大观授以天蓬神呪令持诵千遍载之勤而行焉絶荤腥专香火逆旅之中亦拳拳修尚自是无复魇悸矣𡨥陷长安在宣阳里爲𡨥所虏力役劳苦之亊素非其所能稍或迟舒必承之以劔性命忧迫在乎顷刻而宻诵神呪以求其祐是夕有一人如军士之饰谓之曰劳役之事吾爲子免之此有俓路可以脱祸可相随而行也载之疑爲𡨥所试辤焉此人引其手若腾跃于空中良久履地是夕月光如昼但见山川参差泉声流激巳在巨石之上惊异之际有村童前引入洞府中宫阙深严层城焕丽金楼玉堂竒禽珍木周还数十里有谒者平𠜍褒袖云太帝君令于賔宇憩息俄赐酒馔仙果二仙官与之宴饱载之问太帝所主何国某未曽朝拜忽奉恩敕深所忧惧仙官曰太帝是北斗之中紫微上宫玄卿太帝君也上理斗极下统酆都隂境帝君乃太帝之所部天蓬上将即太帝之元帅也吾子冥心北元尊奉神呪而值此危难将陷锋镝太帝阅籍当在驱除之位仰轸圣虑已奏章太上述勤瘁之心延寿三纪使还于故里尔顷之得朝谒太帝叩䫙谢恩于阙下命二童送之食顷已逹泗州其友人谢良奏事行朝具话其事载之今犹在江表是则太帝之昭鉴天蓬之威神不遗毫分之善也邓老枕中经验邓老者遂州长江人也有田数千亩古观一所在其田中中和后连属千戈人戸凋耗田亩荒棘生计日贫而家多疾苦一日偶至观中久无人居经籍委于地上邓收卷经书之间有一老人非常时所见谓邓曰经中有一小卷乃老君枕中经也勤能持之解灾致福力不可量语讫失老人所在邓取枕中经以归旦夕持诵不辍于口迨数千遍三四年间其家无复疾苦衣食充给兵戈之际骨肉皆安无惊奔支离之亊郷里咸异之成都康恭尝过其家邓话经之灵验亦传受诵念一家数口尽令持之郪城重围素无储蓄而衣食不阙骨肉安全果免其难矣张正元大梵隐语验张正元京兆人也诣尹嗣玄讲下受大梵隠语旦夕课持不食荤血大宼犯阙于渭南道中爲宼驱虏是时杀人方甚死者盈路逃避无所忧惧万端驱行之际忽有甲马数骑与贼军一般遮虏将出送于大槐树下曰只于此坐不用惊怕正元坐良久悄然无复军行之状恐日晚无所之诣潜起而行已在其家荘中庭槐之下矣骨肉皆在一无离散居数日晏然无虞因结侣过山于金州居止后至成都行朝与明道大师述此征异倾心修道勤奉真组一家咸令讽念陈太清度人经验陈太清者天台观道士也年五十余舍家入道持度人经昼夜不倦虽行坐执役未尝辍于口焉太清素犷悍兇狡郷里恶之及其入道已发秃齿落持经十余年白发载黑齿落更生觔力强盛歩骤轻疾虽少壮者与知登山追不能及也甘玫神呪经验甘玫绵竹人也受法箓勤香火凡所修奉多有灵应髙相之镇成都未至间蛮家侵逼境内屯军北军六七百人在县北寺中安下併有疫疠死亡甚多卧者相枕籍主帅忧危莫知所救玫曰即请道流一人爲转神呪经自备香火无所劳费因与道流人持香案诣殿上转神呪经十卷以柳枝水椀历诣营垒中徧以水洒之一日之内二百余人痊复如故自此士衆安全无复疾苦燕公竒之召至成都钖以金帛让而不受唯取道衣一袭名香数两而巳张融法箓验随州道士张融常修写符箓取其善价而图画之时缮写之际或委于牀榻之上或致于杯盘之间逼近荤腥混杂眠睡畧无恭敬之心同道有戒劝之者即以他词对之亦甚不逊所获益厚而家益贫妻子伶俜终年疾苦二十余年而抱疾沉痼毎午后自牀上投身于地踊高数尺而落被扑之时喘息不续闷絶痛楚号呌移时夜半复如此昼夜两度近逾半年骨肉碎痛疮痍相续脓血淋漓异常臭秽饮食不得或强食少许即心腹绞痛如有割剌天台道士陆舍真闻郡人所说即诣其家谓之曰三洞法箓上天寳文从来不曾护持多恣轻犯此是考责之事必须洗心悔过忏谢犯触之愆纵生不䝉恩亦死免考掠如此痛毒何可忍之融间其言雨涙悲感抗声发愿乞卫法灵官真经将吏舍其往罪许以自新载得性命不敢轻于经箓言讫号咽叩吿声闻于外顷之心安而寐梦金甲神王三百余人在空虚之内森然而立使人告之曰汝以轻秽灵官侮贱真法更合考责二年既能知过识非且爲原放尽汝八年余命不得辄是货鬻法箓载犯此罪永沉幽狱自是考责亦停疾痛渐愈半月间平复如故具以此事书牓于壁广劝同人矣姚生黄庭经验姚生者华原人也幼而好道持黄庭经光启中僖宗载幸陈仓远近惊扰姚爲贼所迫夜走堕枯井中伤足求出未得乃旁有窨穴匿于其中昼夜念经因不饥渴足疾亦愈时襄王既平𡨥大驾归阙郷里人戸稍复有游军夜宿井侧见井中有光拯而出之具述经灵验遂爲道士居华原西界观中焉道敎灵验记卷之十二道教灵验记正统道藏三家本十五卷洞玄部记传类道教灵验记卷之十三常八广成先生杜光庭集钟磬法物灵验青田县清溪观钟验处州青田县清溪观古有铜钟因袁晁乱后失其所在有墨书青田字人或记焉其后温州岛屿山下水中舟人时闻钟声幽咽不远一旦有人忽见水中一物如半钟之形侧露水上盪桨视之既近即覆矣露其一半认其模范之迹蒲牢之形乃钟也以物触之沉于水中矣与人话其异好事者乘舟看之天气晴雾亦时一见州寺僧结綵舫具旙花致斋迎之或经宿水上道场礼懴而请或得见之寻又沉去道门亦备旙花舟舫香火迎之见而不得清溪道士时亦在迎钟衆中稽首祝之曰此州观寺皆自有钟唯清溪观无钟多年极是阙事逺地不办香花单心而已钟若有灵愿泝流自往某旬日即归于观前溪中奉候衆闻其説皆笑之十余日道士归青田钟已在观前潭中矣焚香迎之汎汎就岸重千余斤数人挽拽悬挂若百许斤耳自后时亦飞去旬月却回今以大锁锁之不复去矣其上墨书青田字久在水中宛然不灭井邑老人详认其字乃观中旧钟也宗玄观钟验青城山宗玄观古迹铜钟三千余斤隐花文飞仙幢节之状工甚精好刘辟据成都取管内铜像大钟铸兵器及钱此钟差县人挽拽下山磨其上隐起花文欲尽频以巨石捶击终不能损拽至江干将入竹筏力敌万斤竟亦不动县状申辟辟异之令送山中三二十人牵送上山才若一二百斤尔既复悬挂时或击之立致雷雨至今见在太平观钟验温江县太平观有任尊师者于市中每日戸乞一钱铸钟万斤数年钟成尊师年已八十余矣作大斋表讃扣钟数百下辞诀而去即大历年中也其后刘潼仆射拥旄西川观寺钟上皆镌刻陁罗尼呪至是任尊师复归领巧工于呪边刻云观家铜钟不合妄刻佛呪别立誓词数句而人见任状貌益少壮于当时信是得道者眉州彭山观钟验眉州故彭山市观有大钟数千斤观去州二十余里毎扣钟之时声应州郭顷年僧辈诳陈文状云观无道士钟在草中当用军之时官无正理遂移于州寺悬挂上钟之时折匠之足人以爲灵验寺当州门扣击之声不闻州内羣僧别铸大钟此钟不还本观卖与嘉州寺中下楼之时伤其二匠断足折腰入船出岸皆有伤损聋俗不以爲灵验至今流落未还良可惜也爰赤木古钟验爰赤木古钟开元中所进云亦木荘在玉山之下时闻地中隠隐然有钟声寻求莫能致一旦赤木患疮疾且甚医不能祛梦一青童曰得浴钟水洗之即愈赤木就近观寺中以水洗钟用器盛之归以洗疮弥加痛剧乃今人于常闻钟声处听之果有声在地下掘数尺而得之钟形上有坐狮爲鼻鼻下平阔其顶圆大围三尺余六七寸顿小如腰鼓形向下复大竒文隐镂万状千名迨非镕范所作既得以水浴去泥土取其水洗疮即日痊愈夜有光景时或自鸣爲隣里所异不敢藏隐奉表进焉敕赐景龙观黄巢前此钟犹在寳应中盩屋县居人耕地亦得古钟百余斤上有伏虎形爲鼻自鼻以下顿大数寸而小杀之如是载杀三成共髙一尺八九寸徧身天花雷叶工用殊妙比赤木所得圆厚而重既得夜夜有光或飞于空中声韵清越亦表上进诏送玄真观久之取留内殿渝州南平县道昌观有古钟焉以二狮子对立捧花座蛟螭爲鼻蛟尾分绕狮子之足盘于钟上钟形载杀三成如盩厔古钟之状于其杀处细花文五条当中一条金色明净累累若珠贯焉次珠条之外作花片之状屈曲相萦又外一重云叶缠绕踪迹奇巧二夫周细若非人功此外周身有花不可细纪云是湘东王送与隐居陶贞白近因乱离钟巳遗夫又黔南盬井中因摧损修筑得一古钟长三四尺中细而实如腰鼓瓦腔之状两头圆厚扣之皆有声竒音响亮与常异在盐井多年益加光腻无毁蚀之势时有金色精明异常节度使僖公留镇府库焉玉霄宫钟验天台山玉霄宫古钟髙二尺所重百余斤制度浑厚形如铎上有三十六乳隐起之文亦甚精妙相传云夏禹所铸或云是越王乐器顷年于空中夜夜飞呜人皆闻之忽堕于禹庙内藏之府库绵歴七八十年累有名僧求请欲彰其异而皆廉问不与咸通中左常侍李绾爲浙东观察使请玉霄峯叶尊师修斋受箓于使宅立坛出此钟以击之既而水部员外柳韬复自上京得老君夹纻像髙三四尺圣相竒妙乃重装修作盝顶寳帐以白金香鸭香龟数事送于玉霄亦便留箓坛内供养斋毕李貂命賔画爲钟铭具以处月刻于钟上并老君像偕送山中所刻之处璨然金色禹迹寺僧频求此钟不得既知镌勒铭篆已送天台计无所出乃杨言曰天台所得古钟乃真金也匠人所刻之末是数两金况于钟乎又有香鸭器皿计其所直多矣因有衲僧与不逞辈十余人夜入玉霄宫伏于版阁之下中夜踰栏干而上于道塲中取香鸭香龟金龙道具实于囊中縻钟于背岀门羣唿而去尊师知之不许徒弟追之僧等约行三十余里憩一大树下良久天明只在阁柱之侧衆小师往视之背钟者已殭死矣其余徒党痴懵凝然不辨人物钟及金帛一无所失尊师呪水洒之良久僧亦稍醒羣贼乃苏发愿立誓乞不闻于官乃尽释之扶舁病僧而去僧至山下乃卒开州龙兴观钟验开州龙兴观钟七八千斤未有钟楼悬于殿上而已相传云州中有𣀮敚之徒遗失之物争讼不决之事沉滞抑屈之情焚香叩钟立有明效至有囚徒刑狱推鞠不得其实者即入欵请击钟便可分雪明白余顷驻泊观中忽见官吏押领囚徒来于钟前焚香告誓援槌将击之际有人抑止之更令取欵如是数四都不击钟论讼已得其理矣因问其故曰累有公案不决者请击此钟击钟之后旬月之内诬罔寃抑于人者必暴病而死情有相党事有连累者一年之中无孑遗矣有理被抑之人宛然无苦由是刑狱大小无敢有欺以钟爲准的也云安白鹤观钟亦类于此逺近传焉施州开元观钟验施州清江郡开元观有钟焉其形絶古用麟爲鼻以系于簴状若玄瓠叩之初则清音弥远俄而震然响闻数里然不知何代之器也初有郡民牧牛于郡南田间忽闻有异声自地中发民与牧童数辈闻之皆惊走辟易其后民病热旬余梦一丈夫衣青襦告之曰汝迁我于开元观民亦未悟其旨又到田间载闻其声如前而宻志其地即以事白于郡守郡守封君怒曰此民昏妄辄以不急之事干我耶叱去之是夕民又梦青襦者曰吾委迹于地下有年矣汝不速岀者必有大咎民大惧及暁与其子偕往凿其地深丈余得此钟色青如所梦丈夫衣色也遂载白郡守郡守置于开无观是日辰时不击自鸣震响极逺郡人俱异而叹之郡守以其事上闻明皇有诏编于国史复命宰臣李于甫写其奏以须示天下矣洪州许真君钟验洪州游帷观有二钟一是观同特敕所铸一是许真君修行钟历代传之在真君殿稍小于观钟耳节度使严譔创置节制威令风行素重禅主长老増修其院长老欲取许君钟严差官吏取而授之道士皆不敢论其曲直取钟之日雷风震击是时大设斋筵费用极广风雨暴至曾不施张顷㓨水溢数尺及扣其钟如击土木并无音响长老谓严曰此州道士例多妖法必是禁钟使无声耳严怒捕诸道士所在禁系责其邪幻将加重法官吏畏威无敢谏者严忽沉然思寐梦见许真君与二从者来至其前谓严曰无知无道强取我钟又加法于道士若不送钟还观礼谢大道侍者断其头来即见授劔于侍者惊觉流汗而侍者持劔髣髴在其前遽释诸道士送钟还观自诣游帷焚香致谢廻顾见持劔侍者谓之曰汝爲不道加害于人上帝所责断头之事恐将不免言讫而去不久以开江亊败赐死天师劔验天师劔五所铸状若生铜五节速环之柄上有隐起符文星辰日月之象重八十一两常用诛制鬼神降剪兇丑昇天之日留劔及都功印传于子孙誓曰我一世有子一人传我印劔及都功箓唯此非子孙不传世于顶上有朱髪十数茎以表竒相于今二十一世矣其劒时有异光或间吟吼乍存乍亡颇彰灵应至十六世天师好以慈惠及人忧轸于物以神劒灵效毎有疾苦者多借令供养即所疾旋祛隣家夜产性命危切亦以此劔借之既至产家有神光如烛闪然照一室之中堕地而折经数十年十八世孙惠钦志性温和守谦退直与物无竸俗机世务泛然不经其心人有所言虽谲诈者亦皆信用略无疑色一旦有人挈布囊入云锦山仙居观周行廊庑之下瞻礼功德云解磨镜钉铰门人令其缀銲小铜锁子师见之问曰我有折劔銲缀得乎此人请劔看之云可矣请别扫一室须炭数斤反扄其门以巨石爲碪炽炭鎚击声闻于外门人皆股慄心战忧此劔碎于其手师殊不爲虑顷之鎚鍜声絶工人执劔以呈果完缀如旧所銲之处微有黒痕如丝髪尔师以钱半千酬之此人得銭媿谢致于老君前负囊而去岀门数歩寻夫所在有识者疑是天师化现降于人间自续其劔不然何得重脆若此而鎚击不伤完复如故张让黄神越章印验张让黄神印验让家于桂州客游湘鄂间因得心疾初则述忘在途忘行在室忘坐惑于昏暁迷其东西累月之后复多狂怒诟责鬼神凌突于人至于祼露驰骋不知避忌履水火冒锋刃不爲忧患时亦烧灼害之伤割及之道士袁归真新刻黄神越章印醮祭方毕试爲焚香依法以印印之印心及背让正狂走执而印焉昏然而睡归真知印之效也复染丹炷香载印其心儵然疾愈有物如鹘从其口中飞去数丈之外坠于地上衆往视之乃大蝙蝠尔背上印字宛然让乃平复如旧归真持此印所在救疾大获灵验范希越天蓬印验范希越成都人得北帝修奉之术雕天蓬印以行之祭醮严洁逾于常法广明庚子歳三月不雨五月逾望人心焦然谷稼将废愿于万嵗池试行神印爲生灵祈雨于是诣至真观致斋是日庚辰以戌时投印池中隂风遽起云物周布亥时大雨逹暁及辰大电迅雷惊震数四至巳少霁乃得归府昇迁桥水渐马腹罗城四江平岸流溢螟蝗之属淹渍皆死自是有年矣明年驾驻成都上知具道术召对问以逆𡨥诛锄宫城尅复之事命持印于内殿奏醮积雨之中云霁月朗是夕上梦神人示以诛𡨥复城之兆上大悦授太常奉礼郎累迁主客员外卫尉少𡖖钖以朱绂黄巢捷至果符圣梦之日特加宠异自言初居煑胶巷印篆初成而蛮𡨥凌突居人奔散藏印于堂屋瓦中蛮去之后四隣焚烬其所居独在疑印之灵也越州上虞县延庆观钟验越州上虞县郛郭间有隙地数畒时闻钟鸣地中咸通年县令夏候颇倾心崇道以县邑无观买其地创造观宇掘获古钟百余斤上有文字曰正观是冬赐额以降诞节祝寿所奏赐名延庆观焉道教灵验记卷之十三道教灵验记正统道藏三家本十五卷洞玄部记传类道敎灵验记卷之十四广成先生杜光庭集斋醮拜章灵验陈武帝黄箓斋验陈武帝禅位之初江南大旱稼穑皆伤虽赦宥狴牢减膳避殿放宫人解鸟兽赈䘏穷之祷祝名山二年亢旱户口凋减帝于延安殿召百辟佥议致雨之术无以爲对御史曹千龄奏曰衡岳道士葛伯云年数百歳常持隂符经山神虎狼岀入侍卫必有非常之术可副陛下之求即命使征伯云至都下帝设礼加敬问致雨之术答曰但修黄箓道塲拜告天地自当有应遂于正殿置坛䖍诚修奉至第三日果降大雨三日三夜远近均足苗稼再苏岁乃大稔伯云辤归山帝赐云𠜍羽衣文机寳杖委之而去自是敕大臣公𡖖凡百士庶毎歳祈福修黄箓道塲持隂符经特于洞庭山置黄箓观国内选度道士一千二百人大崇玄教矣隋文帝黄箓斋验隋文帝开皇之初干戈不施寰海克定唯王谦后周旧臣勲名素重畏惮隋祖恐祸及其身遂据三蜀以图变帝岀师征之频战不克兵士多病死者相枕乃于内殿修黄箓道塲祈天请祐三日夜梦神人降曰帝王上承天命下顺人心天人合符然后有国今陛下革周立隋天所命也一方之力何以敌于四海之力乎帝曰克属弔民盖不获已但王师疾疫以此爲忧尔神人曰疾疫者北人不堪瘴毒所以多病坛中法水可救亿兆之人况偏师乎即见神人取坛中禁坛水向西南噀之曰雨至即疾愈无烦圣虑也子日进军必当克蜀旬日军中奏某夜雷雨洒营垒之上三军疾者皆苏无复瘥疫矣其后王谦传首三蜀底宁果是子日也唐髙祖醮宗圣观验唐髙祖自太原入长安以公主驻军司竹园亲临军所便至楼观谒圣祖老君以隋尚书苏威庄二百顷赐观充香油常住改名爲宗圣观时泰王征讨四方东拒王充外御窦德转轮经费杼柚爲劳欲祈清盪速安万姓驾幸宗圣建醮祈福问观主歧平定以克定天下之事对曰陛下圣徳感天秦王谋无不胜此乃上天所命圣祖垂祐何𡨥孽不可诛也今耕之时稍阙膏雨但岁丰人赡天下克日可清矣上曰忧社稷未宁都不念及水旱如师之言今秖请于神明致雨飬农耳即入殿于圣祖前炷香䖍拜及便还宫于是风雨随驾直至京城三日而畿甸告足平定授金紫光禄大夫焉髙宗三川投龙验髙宗皇帝爲生灵祷福累于内殿修斋皆有灵应麟德元年差道士宋玉泉尚善真冯善英与蜀郡太中简道通留守刘子玚正月十一日投龙于江渎池池水自长雨六岀雪花二月十一日投龙于隆山郡鼎鼻江有神龙现三月十三日至真玄坛三浪井现是时帝梦三台星下于蜀中及地而爲浪井宻诏玉泉等与内使阎士泉沙门法宻智闰同访其事至是浪井方现又梦金鸟栖于蜀川巨木之上亦命访之是年正月郫城界江侧巨树有乌三足栖于其上经宿而去至是皆符圣梦乃置金鸟观于巨木之下今属温江县四月二十一日投龙于九陇玉女房山获青鸟一双阳平化获连理嘉木七树蜀郡隆山九陇官吏赵恩陈宏郡函使费叔建渎今阙昶材等四十余人同观祥异又诏各于其处致醮告谢仍刻石于江渎玄坛今石碑存渎庙之侧龙兴观碑侧亦刻记其事玄宗大寳观投龙验玄宗皇帝诣司马天师受三洞寳箓内殿致斋投金龙于四明山之东南黄茂潭中上以朱笔于金龙左脇直画一条潜以为记内使投龙醮毕有风雷起于潭中沸涌良久浮岀水版尺余广八九寸如古经盝之盖上有朱漆书大寳二字其下有永昌二字是日京师暴雨龙现于内寝庭中左脇有一条朱甲帝喜曰我所投龙也左右若有言曰是大寳龙及诘左右无道此言者遂诏赐四明投龙处爲大寳观其潭号永昌潭及诏使还京以所获奏果符所赐之号焉玄宗昭成观齐验玄宗命天下道门兰陵箫邈监造昭成观既毕于观为昭成太后迫福修明真道塲七日至第二日祥云覆坛天乐奏于殿上夜有介金神兵三十余人立侍坛侧空中言曰孝德动天皆具以上闻载其事于萧玄裕传及碑文中焉玄宗拜黄素文验开元天寳间四海昇平三十余载神仙賛助贤良在朝而㝠心大道忧勤庶政天寳四载乙酉正月甲子帝自制自书黄素文爲生灵祈福炷香拜表将焚奏于上玄其表自飞入空玄中杳不复见紫气盘郁覆于御筵香案之上空中有神人言曰圣寿延长羣官表贺编于史馆僖宗金箓斋祈雨验僖宗皇帝嗣位之初务先俭啬中外一遵宣宗大中故事行幸赏赐文武阶爵无滥于时而乙未岁三月不雨至于五月名山大川灵湫郊坛所在祈祭未能致效时有淮浙人钟常满顾昭之皆有起龙致雨之术上俾行之内臣监于南山投册有龙处微有雨泽不能均足圣虑忧轸中外焦劳计无所出司空平章亊郑畋上言曰风雨水旱实繋上玄山川百神皆上帝之臣吏也不能専其雨泽自春愆亢上轸圣情所作祷求未彰厥效臣愚以为上奏玉皇可以感降风雨少安圣虑请应天节日殿上选两街髙行道士各七人于内殿置金箓道塲七日天下名山青城峨嵋茅山天台罗浮五岳等一十八处降赐词文各修道塲七日内殿请皇帝捻香祈祷以冀感通制可之十一日夜内殿开金箓道塲十二日皇帝捻香躬拜日光赫烈万里无云随驾寮属往往诮让于坛侧良久还宫即微风旋来隂云徐布午后大雨至十五日所司奏京畿雨足十八日将散道塲诏延三日是夕又雨至二十一日方霖中外表贺万姓欢唿宠渥颁赐特加优厚自是岁乃大穰僖宗青城斋醮验中和辛丑歳僖宗驻跸成都八月有大星流出虚危犯清庙歴坟墓哭泣之星太史奏玄宗在蜀之年星文谲见与此无异差道士于青城山修斋果有祥异请准故事于青城山斋醮以答天戒余奉敕与髙品赐紫郭遵泰奏于又人观修周天大醮宗玄观置灵寳真文道塲启坛之夕神钟呜于空中殿上钟不击自响各五十余声圣灯徧山作虹桥花木之状肉角金蛇见于坛上收而得之既而隂云白雨自辰及成雨霁而失蛇所在山下居人傍隐家枯朽㯶树载生六枝旬月而各长数尺以事上闻诏曰宗玄道观灵寳斋塲星冠上奏于殊庭驲骑初传于诏命光舍五凤状列宿于遥空声吼长鲸若飞霜于丰岭或金鳞忽见或㯶树分荣神仙难期隂阳不测验兹祥异自师精䖍功殊于五利文成事美于秦皇汉武喜欢所至寤寐不忘已付史臣故兹诏示复刻其事于幸蜀碑中僖宗封青城醮验青城山昔黄帝诣龙师真人甯先生受龙硚经得御飞云之道乃封先生为五岳丈人戴盖天之冠着朱光之袍佩三庭之印为五岳之上司与潜山司命庐山使者为三司之尊敕五岳神一月载朝虚中洒水以代晷漏其后历代帝王虽置祠斋祭未载加封号僖宗皇帝中和元年辛丑七月十五日诏内臣袁易简刺史王滋县令崔正规与余诣山修醮封爲五岳丈人希夷真君是时县境亢旱苗谷将焦封醮之夜龙吟于观侧溪中风雨大至枯苗载茂县乃大丰以事上闻编于国史矣叶法善醮灵验天师叶法善括州人也三世爲道士皆有神术摄飬登真之事法善符箓尤能効鬼神显庆中髙宗征入内道塲思礼优异时驾幸东都法善于陵空观作火坛设大醮城中士女咸往观之俄有数十人奔投火中衆皆大惊救之而免亦无伤损法善曰此人皆有魅病为吾法所摄及问之果然尽爲勑之其病皆愈法善自髙宗中宗则天睿宗玄宗五朝来往名山累召入内先天二年拜鸿胪𡖖封越国公赠其父歙州刺史焉刘图佩箓灵验刘图字文刚年十五佩七十五将军符箓少小明能计筭身作江夏县吏则履行贞谨以后汉安帝永初三年二月十日夜半子时太山君遣使者雅羽迎图校定天下簿书奄忽将图去使者语图家人勿哭图行当还耳图逐使者至天上见太上老君北坐太山君东坐隠仙君南坐天师君西坐道徳君中坐图礼此五君讫太上老君敕图曰知汝奉道信真守善而死以明能计筭故往唤汝欲令校定天下万人薄书太山君教雅羽将图去与左右丞尉相见讫共校定天下薄书二日夜半文书悉理除死定生薄籍已了便辤请还太上老君曰使者将图示罪福之地去雅羽乃将图入弥离一重之内见三千余女人齐悬头大树上足履百斤鐡核而拷之次入二重之内见有三千余男子足履百斤铁核恳头树上而拷之次入三重四重乃至十重之内皆见受罪之人或着百斤鐡核或悬头树上或反縳两手或入镬汤之中或头戴重石或鐡义义身或着火中或更相鞭打皆身体烂坏苦毒无堪羽曰诽谤三寳欺枉百姓故也复入十一重之内见图死父共三百男子更相鞭打图便于天上平康狱边大嘷吁叩头曰图父有何罪死遭此苦羽曰君父生时为狱吏杀人不问其罪枉害良善死入此罪巳经七年可得生活也当为君奏天官解放君父耳图因还启太上老君叩头百万太上常君曰当为汝解放父耳勿复忧也又敕雅羽将图上太清宫中见三万六千人着青衣手执金简歌诵经文饮食备具音乐震天羽曰此人生时受佩天官符箓精进不怠名入太清得受此乐图于是请还老君告曰汝还下土宣吾所告示诸道俗天下之人罪福悉尔勿令造过汝回仓猝略示数条耳又告汝等道俗并月月除罪解过令当依而行之我与汝共期子丑同会于白兽图稽首礼谢而归焉论曰夫人生死各有天曹地官考録罪福毫末无遗故经云天网恢恢踈而不失是也罗酆山在北方癸地髙二千六百里周回二万里洞天周回万万里中有六宫是为六天鬼神之宫也毎宫周廻一千里人死皆于中过随縁受罪又此山上下及中各有八狱凡二十四狱及太山下有五府地狱诸山河海亦皆有之狱中各有今丞掾吏隂阳水火考官诸受罪之人备经三涂五苦讫或摙蒙山石以副太山或汲西津水置于东海或生三恶逍或生四夷中或生下贱或婴六疾皆偿前生之罪也故老君曰夫善者昇天堂恶者入地狱方履三涂五苦八难后生下贱畜生之类边夷之国圣人愍之爲説罪对矣此即文始先生内传之明文也夫无知之人乃谓道家唯尚清虚而无报应或生慢黩岂不痛哉老君哀之故命图示其罪福欲令一切咸改恶修善焉道敬灵验记卷之十四道教灵验记正统道藏三家本十五卷洞玄部记传类道敎灵验记卷之十五常九广成先生杜光庭集斋醮拜章灵验李躭神呪斋验邹听希毗陵道士也精诚章醮以三洞经法化导于人邕州节度使李躭相国李蔚御史中丞李昭执弟子之礼以师奉焉先是李躭持节邕南溪洞蛮乗间伺隙俘掠封壤焚焼庐井称兵入𡨥躭命禆将岀师以拒之隔水结垒时天下承平兵甲不用久矣人心危惧远近震惊虽驿骑乞师飞章上奏而隣救未至莫知所图听希请作洞渊神呪道塲得道士三十余人告斋䖍祝已二日矣是夕坛中香烛精丰星月融朗城中士女通夕瞻礼亦无夜禁之法人情翕然唯蛮垒之上云物隂翳雷电交驰震霹一声亦旋澄霁及明觇者驰报羣蛮道去矣翌日境上擒得蛮酋一人躭问其逺犯封彊不俟闘敌而遁去何也蛮酋曰某日雷霆震击之后谍者云北军大主旋已济矣由是弃甲而遁数年连𡨥安南相国髙骈讨平之竟不敢犯邕南封部者乃躭与听希神呪之功也张郃奏天曹钱验成都张郃妻死三年急还家下语曰圣驾在蜀之时西川进军在兴平定国寨以讨黄巢其时隣家冯老人父子二人差赴军前去时留寄物直三十千在某处冯父子殁阵不回物已寻破用却近忽于㝠中论理某被追魂魄对会经今六年近奉天曹断下云自是殁阵不归非关巨蠧故用令陪钱三千贯即得解免縁腊月二十五日已后百司交替又须停驻经年其钱须是二十五日已前就玉局化北帝院天曹库中送纳一张纸作一贯其余库子门司本案一一别送与人间无异光化三年腊月二十三日就北帝院奏前件钱讫是夕妻梦中告谢而去又成都县押司録事姓冯死已十余年其姪为㝠司误追到县冯怒所追吏放其姪自县后门仓院路而还见路两畔有舍六十余间云是天曹库收贮玉局化所奏钱又卭州临卭人姓张其夫曽事永平军事副使张霖郎中身殁之后县司差其子爲里正已被追禁其夫下语于妻令入府将状投副使郎中必得解免到府日先就玉局化北帝院奏北斗钱二百千我于天曹计㑹必令判下免之二百千銭二百纸耳妻如其言就化奏钱复梦其夫云事已行矣明日见副使果允其诉则知纸钱所用事甚昭然矣㝠中之事与世无异矣陶隐居拜章祈雨验陶隐居在茅山之时国中大旱梁武帝祭祷山川徧走羣望郊坛灵祠靡有征应隠居于静室自制朱表上告玄司翌日无验第子周太玄曰昨有真仙降于静室因言水旱之事天之隂阳数也数既有定不可遽移山川百神风雨之吏莫敢逆天时而弄风两非太上之命上帝所行天帝下临然后数可革耳所以尭水汤旱岂德之不逮耶虽圣人亦拘于天数矣陶都水忧国悯人诚亦至矣词旨丹切善亦笃矣其如数何又一真人曰都水拜章必有竒应但未知其法耳若以青纸墨书宻室中拜之必果御逹也隐居与太玄知其言而拜之是夕甘雨大䨙连緜三日帝时有侍臣在山宻白其亊手书褒谢焉王招商神呪斋验苏州盐铁院招商官姓王其家巨富货殖丰积而苦疾沉痼逾年不痊斋供像设巫医符祝靡不周诣莫能蠲除玉芝观道士陈道明专勤清斋拜章累有征验而招商素不崇道闻之蔑如也攻理所疾费货财万计矣日以羸尔俟时而已其亲友劝勉俾请陈道明章醮祈禳不获已而召焉道明于其家修神呪道塲疾方绵笃不保旦夕促以启坛当禁坛之际疾士暝然家眷亲友相顾失色禁敕既毕道明持劒水诣房内外喷水除秽疾士曰请尊师就此喷水可否道明就卧内喷之忽能起坐稽首顶礼曰深谢神功我疾有瘳矣乃求衣命机隐坐而喜曰一生错用心不知有大道今日方荷天兵之力也徐与亲友妻子言曰我初困顿絶甚谓今夕死矣尊师开道塲之时都不醒悟但闻空中有言大帝下降领天兵讨逆如是即黄光如日照灼远近即见千乘万骑天兵神将围绕此宅鬼物邪怪并巳擒縳去矣方来大帝太一乘七寳车对行前引侍衞仪仗如人间帝王忽今召某至太一前令神人以水喷面清凉彻心无复痛楚但气稍赢兰即云元始下降乃见太帝太一对共迎拜队仗倍于前百倍多矣元始天尊有光一道下照某身今则气力亦似胜任矣速备盥洗自要临拜坛前亲友尚恐其未任劝俟来日恳要盥漱更衣扶杖而立良久舍杖而行便于拜跪数四家人扶䇿挥手拒之因坐观法事素若无疾饮食气力逡巡如常自是三日斋坛炷香䖍对略无暂替乃独修创玉芝观讲堂大殿三门通廊斋厨道院前及官河开街广四十余步土木之用像设之制牀枕器皿服玩仓库凡数百万资用二年之内周备焉自兹气爽神清智识明敏乃乞解所职养道居间焉杜邠公黄箓醮验相国社邠公幼履显荣历居大任名藩重镇皆载领之年九十余薨于荆渚是夕中使杨鲁周自五岭使廻止于传舍一更之复风势可惧敲磕击触若兵甲之声人人股慄莫知所以鲁周驲骑所倦寻亦成寐梦四衢之内师旅充斥不通人行问其故皆曰迎阎罗王今夜四更去又问王是何人曰此州大将官髙年长者是既觉召驿吏问之时公不豫半日矣官髙年长者首冠衆人疑其必有薨变是夕四更果去世矣鲁周话此事于侪友间自是京城亦有知者明年春女妓间有暴殒而苏传公之命云我今居阎罗之任要作十坛黄箓道塲以希退免令送钱三百万图幙各二百事于开元观古柏院请沖真大师胡紫阳严修斋法斋毕前传命之妓复暴殒如初云我已奉上帝之命爲他国之王免㝠官之任矣言罪福之报信如影响不可不预戒慎也黄箓道塲表奏上帝降命无所不可焉籍县刘今破黄箓斋验刘生者咸通末爲陵州军事判官知籍县亊主簿程克恭精勤崇道率衆置黄箓道塲请道士罗超然主张斋法罗超然性多虚矫忽侮于人至县一谒刘生偶未相见不复载往刘颇憾之是夕启坛克恭请刘同往竟亦不至明日斋午间刘今胥吏领囚徒数辈于坛侧廊下推鞫超然怒之声厉词勃刘使吏就坛内擒超然欲加捶扑久之𨽻校縻絷诣其紫衣之由超然云法位合着谓之法衣是道门昇坛朝谒之服尔刘殊不听填于狴牢中斋坛由是遂罢超然㝷亦放释刘自此沉疾逾月日夕号唿若有捶挞眉须堕落疮痏周身遂成风癞而性多褊碎所在凌人既抱恶疾情益兇躁侍中崔公安潜鎭蜀之明年其疾加作病卧累月一夕风雨迅雷卒于成都私客馆下程克恭拜章祈雨验籍县主簿程克恭好道探玄精勤修奉家于眉州遇録事叅军崔浑授以拜章祈福之诀于其私第创爲道堂静室更益崇严忽本郡亢旱累旬炎炽将欲害稼因检章格中有祈雨章乃备𧵥信香果于其别墅拜章请雨焚章之际有玄蛇徐行若有所引忽不复见俄而朗月之中微有隂曀云才数丈即有甘雨野田之中㳙㳙流注中夜而息及明视之乃其家庄内有雨犬牙田界涸润便殊翌日别修章词乞一州之雨章才拜奏夜果滂注州境之外雨所不及韦臯令公黄箓醮验太尉中书令南康王韦皐节制成都于万里桥南隔江创置新南市发掘坟墓开拓通街水之南岸人逾万戸𨞬闬楼阁连属宏丽爲一时之盛然毎至昏暝则人多惊悸投砾掷瓦鬼哭狐鸣以其䘮失坟陇平刬墟墓无所告诉故俗谓之虚耗焉居既不安市亦不甚完葺韦公知之请道流置黄箓道塲精伸懴谢至第三日鬼哭之声顿息居人亦安韦公梦神人曰所营南市开发坟冢使幽鬼之类失其所居䘮其骸骨相与悲怨几爲分野之灾頼黄箓之功爲其迁拔上帝敕穷魂三万余辈皆乘此福託生诸方居人自此安矣勿复爲忧也公深异之自制黄箓记立于真符观也李约黄箓斋验李约者咸通十二年爲诸卫小将军妻王氏死已逾年忽一日还家约勒大小勾当家事言语历磿一如平生初一家甚惊及旬月后亦以爲常矣约罢官二年力甚困阙频入中书见宰相求官未有成命妻忽谓约曰人间命官须得天符先下然后授官近见天司文字五月二十五日方得符下必授黄州剌史可用二十三日更入中书投状也约如其言二十三日入中书求官时相侍中路巖性甚强正早闻其妻还魂之事又闻二十五日必除刺史适㑹其日路公知印因会话之际已与诸厅有约云李约妖妄之言固不可听其已断意不与除官矣至二十五日路公知印黄州刺史有阙路持疑多时未欲汪拟忽下笔与暑黄州剌史亦緫不知敕下之后方复醒悟乃叹曰此天道也岂人力可争乎约将赴任妻亦随之发日及上官日皆其妻所择到任旬月妻谓约曰我人世限画与君爲生死之诀所以未去者爲天司与一主持要月限未即赴任又以平生有过咎末得原免令居官之际可爲作少功德也约问要何功德妻曰请修黄箓道场三日约素不好道意甚疑之问何故须修黄箓道场妻曰天上地下一切神明无幽无隐无小无大皆属道法所制如人间万国遵奉帝王尔黄箓斋者济拔存亡消解寃结懴谢罪犯召命神明无所不可上告天地拜表陈词如世间表奏帝王即降明敕上天有命万神奉行天符下时先看黄光如日出之象照地狱中一切苦恼俱得停歇救济拔赎功德极速故须修黄箓斋爲急矣约问曰佛家功德甚有福利何得不言妻曰佛门功德不从上帝所命不得天符指挥只似世间人情请託嘱致而已鬼神无所遵禀得力极迟虽云来世他生亦恐难得其效约闻之乃备法物置黄箓道塲三日三夜其儿女复爲毋氏于紫极官别修一坛亦三日三夜斋时妻于坛前设位奉香观听法事既毕谓约曰此官二十九箇月即当除替授金吾小将军但勤心奉公济䘏贫弱矜𢢀孤独踈薄货财重人性命哀矜刑狱崇奉大道清静身心勿食珍鲜勿衣华美即爲上矣勿以久贫而贪财帛人生各有定分勉之思之此去授一职任足以自安无以眷属爲念也长子后宰昌明亦在道郷中子一尉不足荣显小子当令入道以奉香火十年之内四海多事善自保焉言讫不复影响约更焚香虔请竟无言矣后三子及约官任皆如其所言也李言黄箓斋验李言自緜州度支院除大理少𡖖干符中寓居緜劎间崇奉大道常供养老君香火不辍妻因省亲往普州在道遇疾于普州将息言闻妻病遂于庄所置黄箓道塲爲之祈福启斋之夜妻梦青衣童子一人云太上老君令唤引至一山下仰视其山崖壁数千尺山前有梯状如金色引之攀梯而上良久及顶道径平坦竒花异木间以松篁时见亭台隐映林壑行数百步及一官阙崇高华焕皆金楼玉堂入数重门方至太殿白玉爲阶黄金栏楯太上老君坐于殿内童子引言妻至阶下老君谓曰适得李言所奏爲疾苦未平但好将息勿爲忧也因敕左右以一杯酒赐之拜谢而飮饮毕即令童子送还其家便即梦觉一室之内皆闻酒香口中亦有酒味异常珍美自此平复旬月便归昌明验所梦之夕是启斋之夜三更以来法事初毕之时也言乃画太上老君像益勤修励夫妇受箓常奉香灯大驾到蜀言除官昇朝妻封邑号而精严修奉人所不偕矣道教灵验记卷之十五