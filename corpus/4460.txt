古文龙虎经註疏正统道藏三家本三卷太玄部古文龙虎经註䟽奏札映一臣眞一伏见保义郞王道所撰古文龙虎经注䟽三卷事显而言直理明而义详深得参同契金碧经之密意其说外丹皆不以五金八石诸杂类爲药材止取天地之精日月之华混合造化以成神丹此与阴眞人无质生质是还丹凡铅凡汞不劳弄之语正同臣山林老褐虽道学肤浅无可採取然于道书讲之旧矣古语有云三折肱爲良医臣与王道相识甚久议论亦详因其以所撰来就臣印证与臣得之于师者首尾符契是用昧死缮写上进恭望宴闲略垂省览自今而后愿饰尚药如金石杂类反恶之剂不使上御以保万寿实天下幸甚臣以此区区愚忠仰报圣恩伏惟幸听干冒天威臣下情震惧之至註䟽序臣道曰道家之学有所谓内外丹者寔性命之所系得之者小则驻景延年大则登仙入妙其徒以书传无虑千万卷内丹则莫不以神炁爲本外丹则莫不以铅汞爲宗故古謌云红铅黑汞大丹头相符红黑是眞修红铅取精黑取髓解得红黑药无比将红入黑保长生用黑入红天仙已顚倒两般总成还火龙变化爲天仙此外丹之要㫖也古今学道之士皆以铅汞爲大药曾不知眞铅眞汞果是何物臣自志学之年则喜闻其事裒集丹书研咏义味夜以继日至忘寝食惟是纸上之语曾无发明绍兴壬申有道人爲臣言铅汞者但以山石间所採鑛银爲眞铅朱砂中所抽水银爲眞汞教臣停取一斤许以鼎器火候炼之臣以爲信然遂以会稽天庆观治丹室依其所指试爲之费岁月耗赀财竟无成效非臣心之不诚实方之不良也閲干道甲申复有道人爲臣言眞铅不露体眞汞不呈形又言眞铅不见银眞砂不见汞以二物和合爲一分九鼎火而取之名曰黄芽依法炼之变爲黄轝紫粉亦号明窗尘服之聚精歛神却除万病以臣观之此盖青霞子昔所造一中丹耳至淳熙癸巳迺遇眞师始悟前所得者皆非眞铅眞汞也古謌云眞铅内产五金内生在杳冥天地先又云圣人夺得造化意手抟日月安炉裹微微腾倒天地精攒簇阴阳走神鬼日魂月魄若箇识识者便是神仙子炼之饵之千日余身已无阴那得死眞师以其祕方口诀授臣言下有悟如梦之觉后读诸家之书无不相契洞然明白由是而知日魂月魄爲眞铅眞汞从无质以生有质万物动静莫不由之若安炉立鼎制造神室抟日月运水火不失天符之㫖则大药神丹可得矣臣三十年间凡三遇人后得眞师始契妙道臣以一介武弁隶职王府家贫俸薄未能结眞友採丹材铸鼎器造神室屏迹山林以从事于斯也然专心致志晨夕以之须因暇日閲古文龙虎经以行世之本谬误爲多遂用得之于眞师者釐而正之分章定句爲註解复以魏伯阳参同契证其义申而爲疏以辨药地之眞伪金石之异同去繁撮要始终相贯集爲一编三卷上卷十三章中卷六章下卷十四章总三十三章非敢传之于后世始示同志之丹友耳臣踈远之人不识忌讳冒昧万死谨因高士周眞一印证缮写上进伏惟万机之暇留神观省使臣有万世一遇之幸成就素志是不独臣之私愿亦眞师之付嘱云淳熙十二年四月初一日保义郞臣王道诚惶诚恐稽首顿首百拜谨叙古文龙虎经註疏正统道藏三家本三卷太玄部古文龙虎经註䟽卷上太乙宫养素斋道士臣周眞一即证神室者丹之枢纽章第一神室者丹之枢纽衆石之父母砂汞别居註曰神室者丹之枢纽神室象干坤能收日月之精炁以爲金液神丹故谓丹之枢纽参同契曰干坤者易之门户是也衆石之父母者眞铅生于天地之先爲万物之父百昌之母故谓衆石之父母参同契曰衆卦之交母是也砂汞别居者砂汞本无形质隐于眞铅之内得太阳纯一之精方能化现于神室之中故谓别居也䟽曰太极之初化元炁而爲天地分阴阳而爲日月中产人物通爲三才人之最灵故爲万物之首上古之时人之住世动经千百岁自黄帝之后渐至寿夭不齐者何也盖人不能体天地元炁而行遂至夭伤也天地所以能长且久者尽得元炁纯粹之大也故能随顺四时生尅五行运动自然也古者通达之士观天之道执天之行合自然元炁而滋养一身使如天地之寿后世之人则不然少者血炁未定而爲淫慾所移老者血炁将竭而爲衰病滋蔓或有知道则已晩矣晩而自保犹得延年是以至人効天地变化安炉制鼎而作神药老者服之则聚精会神还童爲少少者服之则得仙犹速故眞一子谓修炼神丹与天地造化同途託易象而言之莫不首採天地之根而爲大丹之基既以干坤运动之迹而爲大丹法象循坎离而行水火历卯酉以立刑德盗四时推移之数归于掌中托阴阳动静之机而成冬夏阴生鹑火阳发玄枵动则坤变下爻爲阳九静则干归下爻爲阴六此皆修丹之大㫖也出阳入阴章第二出阳入阴流曜二方列数有三按象水火註曰出阳入阴流曜二方者阳自子而生出于地上历丑寅卯辰至巳而阳极则青龙日之精曜于东方阴自午而降入于地中历未申酉戌至亥而阴极则白虎月之华曜于西方也列数有三按象水火者青龙白虎二物皆因朱雀之炁薰蒸而成质故有三也大丹自起首以至丹成眞铅神室之外只以水火二象爲之非有他物相杂也䟽曰凡修金液神丹先须认药物根无次验其火候进退阳升阴降不离子午之方日往月来必在卯酉二位用坎离而行水火使龙虎变作夫妻还日精于月窟则铅内产砂戏朱雀于离宫则砂中生汞金由性也汞由情也情性相包夫妇相眷自然而成金液也故人之情性不离于身丹之砂汞俱生铅内情性于人非外物也砂汞于铅非杂类也是知日月升降阴阳往来皆在天地之中故干坤精髓常聚于鸡足山中玄冥之内而爲大药之祖宗金丹之根蒂也夫日有三照月有三移日月出于东而光曜于西则西方曰虎金德之正炁入于玄冥之内化而爲六戊日月入于西而光耀于东则东方青龙木德之正炁入于玄冥之内化而爲六己日月当于午而光耀于北则南方朱雀火德之正炁入于玄冥之内就土成形化而爲黑铅常居杳冥之内爲天地万汇之根本故魏眞人云日潜道而沉彩月施德以舒光日受月化体不亏伤是知眞元一炁乃生天生地之本也古之至人知神物隐于此遂假法象採之而爲药之父母拟干坤而爲神室立鼎器以象鸡足取符天候凖则四时还返金水合于自然运阳火以还日精转阴符而来月魄使三方之正炁并居金鼎之中四象之至和咸结杳冥之内混沌相交经营鄞鄂以至丹成皆禀自然之变化也今之学者谓世间之水银可以爲金丹世间之黑铅可以爲河车使后来皆谬妄相传以虚爲实多方制度至老无成且水银出自朱砂之内因火化而成其理只名水银终不能成金液也殊不知金液者禀天地自然之炁凭阴阳纯粹之精附形于月爲阴之主伏体中宫潜当戊己爲至药之母岂有以世间水银及山泽五金八石比并于神药之母哉神药是度世延年之寳天地万灵之祖世人甚难识之后学以诸类杂物制造金液实错会古人之意若使杂物可造金丹则金丹应容易得成所云铅汞二名者古人说物象后人不解其意以朱砂便爲铅以水银便爲汞此乃以假物合眞名乱其根本所以千举万败终无成理前所论眞铅出产并系依经节録合于师㫖非敢臆说以误后学好道之士幸留意焉制犹王者章第三制犹王者武以讨叛文以怀柔土旺四季土德以王提剑偃戈以鎭四方註曰制犹王者武以讨叛文以怀柔者制令也犹王者出令以布四方也武刚勐火候也文柔弱火候也喻金鼎坚备神室固密初进柔顺之火以来阳和之炁令住鼎室之中末行刚勐之火金液虽欲迸出爲坤宫所拘遂留精于内以成造化犹国有叛逆之民彼王者防制有方萃心听命故不能迯逸也土旺四季土德以王提劒偃戈以鎭四方者土德者戊己眞土也眞土者眞铅也眞铅能召至和归之中宫故青龙白虎朱雀玄武四象之炁不得眞土终不得成金液也土居中宫故称黄帝和炁随四时而生万物皆有之神室爲和炁之主旺于四季能收摄日月之精华归于鼎中不使流散于外也参同契曰土旺四季罗络始终是也䟽曰王者之治天下也内修文德外治武备法三皇而设百僚顺四时而播五谷故得国内安康和炁生焉古人以治天下之理而制金液神丹初下手之时必须神室神室之外而有胞胎胞胎之外而有金鼎金鼎之外而有坛灶若一一全备则使金液之精生焉至和之炁合焉王者体中宫神母能制伏流珠不使飞走文火发生之火武火结实之火能使金液成就也昔公孙氏上升之后配爲中央土德是和炁从中而生后又罗络四季包裹金水和合流珠渐成神药也姹女流珠飞走之物不常定处唯是眞土一味可以制之遂成变化自然之道也坎离数一二章第四坎离数一二南北独爲经故冠七十二石之长註曰坎离数一二者天一生水于坎故一数主之也地二生火于离故二数主之也南北独爲经者北方阴极之所而生阳炁之始历子丑寅卯辰巳而终巽南方阳极之所而生阴炁之始历午未申酉戌亥而终干阴阳二炁皆从子午爲发生之终始故南北独爲经者也故冠七十二石之长者眞铅先天而生炁后天而成形故爲衆物之长还丹之根蔕也䟽曰人间之术称玄妙者莫不以烧金炼银爲世寳每见修制者万无一成纵使有成者且非出世寳又非延命济世之术今世学道之士不以性命爲急皆迷迷相指终无省悟之理殊不知大丹之道全在阴阳二炁相须而成至药故眞人丹砂诀云炼空者合于至妙炼妙者合于至灵炼灵者合于至神炼神者合于至道如此至言则可知金丹之眞伪妙理之浅深若不遇至人祕诀岂能悟解眞诠爲出尘之士哉夫坎离卦象迺离火坎水南北二位爲水火之根本虽则分爲二体本同一源而生既分爲二各禀性情爲一有一无矣至人于此知是天性自然非假合之所及却以二象配合爲一炼之至寳服之长生天产二物都无杂类实日月之精华干坤之骨髓也易曰天垂象圣人则之此廼返本还源自有爲而合无爲也故水火坎离升降南北独爲丹首而冠七十二石但悟天地生杀之机日月循环之方则有无之性自晓可也刚柔有表里章第五刚柔有表里阴阳禀自然金火当直事金水相含受雌雄併一体用之有条理註曰刚柔有表里阴阳禀自然者干阳爲刚坤阴爲柔互相包褁配合神室使阴阳自然之炁日月施化之精辐辏金胎而结神药也参同契曰干刚坤柔配合相包是也金火当直事金水相含受者外则水火频施内则金火常交木汞生青龙之体金精长白虎之胎萌芽渐兆金木留形神室之内金火既交之久而神水自生于母胎之中以至丹成子母两相慕恋金水自然滋养也雌雄併一体用之有条理者雌雄亦龙虎也干坤也日月也阴阳也坎离也夫妻也水火也男女也雌雄相错则变化精炁爲物也若用之得理则发生自然也䟽曰男属坎卦太阳日之象也日月相交金水自生情性相得配合自然更无外物若以杂类而合神药即非自然之性也只如男至弱冠女至笄年两情相慕亦是自然而然古人将此喻大丹兴人无异皆自然之性也砂汞在铅体中因水火激发而有非外物也婴儿在母腹中亦自水火而有非外物也古人知此二种情性根本不相去离因引合龙虎之精还返金水之炁自然成其至药则一阴一阳之谓道若非自然则不可合也譬之男女二情炁交体合日往月来自然变化岂假他物而成胎孕以此则神药必在乎离火坎水二象而成不在杂类也由是以知日月眞精炼成金液与男女胎孕之理实同但有仙凡静秽之异耳至人恐后学不悟眞理故引此爲证其于法象自可知也变化既未神章第六变化既未神终则复更始初九爲期度阳和准旦暮周历合天心阳爻毕于巳正阴发离午自丁终于亥註曰变化既未神终则复更始者凡修大丹须一月而成若火数不凖鼎器不密则神精降少金液结迟须臾一月也参同契曰既未至晦爽终则复更始是也初九爲期度阳和准旦暮者每遇晦朔之夜子时阳火将兴便名地雷复卦阳爻生坤初九于下也自子至巳爲旦爲早自午至亥爲暮爲晚旦以屯卦直事暮以蒙卦直事屯蒙二卦以直一日十二时也爲大丹之体象也一日两卦一月六十卦初则屯蒙终则既未参同契曰日辰爲期度动静有早晚是也周历合天心阳爻毕于巳者阳火自子而升至巳爲阳极而阴生于午也参同契曰春夏据内体从子至辰巳是也正阳发离午自丁终于亥者阴符自午而降至亥爲阴极而阳复生于子也参同契曰秋冬外当用自午讫戌亥是也䟽曰大丹变化之道在干坤二卦爲首阳火起于子阴符生于午阳极干于巳阴极坤于亥干坤十二爻随十二辰而变化以造金液也或有造大药视爲等闲之事妄意爲之以至费耗资财形枯骨瘁终无成期岂知至道包褁天地吐纳阴阳运转四时斡旋日月发现五行循环昼夜生育万物皆禀至道之变化至人知大道之本可以康世迺法象天地攒簇阴阳採日月之魂魄合水火之灵炁修营至药归于自然千经万论留示将来而学道之士尚不能信但只以有形有质之物假合造作终不合至理纵有成者亦不能令人返老还童久视人间或反成痈毒流血之害鍊丹之士可不戒哉水火各一方章第七水火各一方守界成寒暑东西表仁义五行变四时如是则阴阳互用顺三一而得其理註曰水火各一方守界成寒暑者水阴也寒极于坎火阳也暑极于离各守一方而成冬夏者也参同契曰赏罚应春秋昏明顺寒暑是也东西表仁义五行变四时者东方属木发生万物之所故谓之仁谓之喜西方属金肃杀万物之所故谓之义谓之怒金木水火土五行之炁变春夏秋冬而正四时之象参同契曰爻辞有仁义随时发喜怒是也如是则阴阳互用顺三一而得其理者若四象之数不失其时则阴阳之炁顺水火寒暑各得其理也参同契曰如是则四时之炁顺五行而得其理是也䟽曰日月运行寒暑有节日去则月来年移则岁至以一岁之炁蹙于一日十二时中排春夏秋冬以应四时之候运动法象一一须及时也日月之度不差寒暑之节有准则大丹必成矣法象才动内以知来则精炁生于室中阴阳结于鼎内既得阴阳精炁则鼎内润泽自然流通渐生变化与四时应候故五篇云春以温之仁也夏以暑之礼也秋以凉之义也冬以寒之智也若四时之炁顺则一岁之事成焉又春炁生物之本乃已前阳火候也秋炁杀物之本迺午后阴符候也子丑寅爲春卯辰巳爲夏午未申爲秋酉戌亥爲冬于十二时辰内运其火候应以四时五行不得分毫参差则鼎中流珠渐结金液将凝其丹必成也故歌曰圣人夺得造化意手抟日月安炉里微微腾倒天地精攒簇阴阳走神鬼则知金液神丹若非法象天地凖则阴阳造化自然者则无以成也神室设位章第八神室设位变化在乎其中矣神室者上下釜也设位者列雌雄配合之密也变化爲砂汞砂汞者金土二用二用无爻位张翼飞虚危往来既不定上下亦无常独居不改化归中宫宫非土不可制包囊衆石爲丹祖宗註曰神室设位变化在乎其中矣者立神室象天地天地位定则日月之光耀其中矣参同契曰天地设位易行乎其中矣是也神室者上下釜也神室有上下两釜以应天地也参同契曰天地者干坤是也设位者列雌雄配合之密也者设天地干坤二位上釜象天爲雄爲干下釜象地爲雌爲坤使上下两釜雌雄之际配合而爲一也参同契曰设位者列阴阳配合之位是也变化爲砂汞砂汞者金土二用者立鼎器法干坤金母居中三方备用则生灵汞也砂汞迺坎离二火爲干坤二用参同契曰易谓坎离者干坤二用是也二用无爻位张翼飞虚危者干坤也日月也日月升降水火抽添不拘爻位张翼南方离火之位虚危北方坎水之位参同契曰二丹无爻位周流行六虚是也往来既不定上下亦无常者水火往来神室之内不常定处也参同契曰往来既不定上下亦无常是也独居不改化归中宫者若火数抽添有理则时时化入中宫而爲金液也参同契曰幽潜论匿升降于中是也宫非土不可制包囊衆石爲丹祖宗者中宫神室以眞铅制造故称土德包囊万汇爲金液祖宗也参同契曰包囊万物爲丹祖宗是也䟽曰大丹之道全在铅银与砂汞二物砂汞廼日之精铅银迺月之华修金液之方不出天地玄象之中前篇所论亦甚晓然犹恐学者不悟所以时时叱喻如言下晓了则砂汞不劳而可得也且铅之有砂汞由人之有情性情性发于中而应于外非外来也砂汞生于中而现于外亦非外来也情性二用并在身中砂汞二名俱隐铅内人用情性则发于外铅有砂汞则营于内然则机用虽别其理同契至人之意分明指示用日月至精合而成药不以杂他类也有无相制章第九有无相制朱雀炎空紫华曜日砂汞灭亡註曰有者虎也无者龙也有者白金也无者阴阳炁也以白金爲神室而未能自生变化因水火升降运转四时乃得成丹故用空器而制有也朱雀乃火神薰蒸于下神室之内金液从火而生也参同契曰以无制有器用者空是也紫华耀日砂汞灭亡者紫华日之精英在神鼎内或化金华而现日月之光或变灵液而示龙虎之状照耀鼎中化爲砂汞一消一息一浮一沉随水火而或灭或亡也参同契曰故推消息坎离没亡是也䟽曰上古之人以水银一味而成丹者盖有龙而无虎也亦不假五行四象法天则地亦不假夫妇阴阳交男合女但使阴阳坎离之炁消长于一身之中龙虎之精滋毓于七窍之内信任自然而合大道所以上古皆长寿无夭伤也中古以来若欲却老还童延年度世昇眞入妙必须安炉立鼎召天地至和之炁回日月英灵之华使四象无虞五行全备九转数终三千时足开炉则紫粉凝霜金华烁日服之长生后天而老况今之人知虎者多识龙者少夫金液爲青龙东方木德之宗即日也黄芽爲白虎西方金液之祖即月也然此二物之精炁皆有神通变化之理故经云日月之精救老残是也制之得法食之亦能变化也所谓丹之变化者丹砂变爲水银乃阳返阴也水银复变爲丹砂乃阴返阳也方号纯阳之丹而人服之决得长生圣人喻日月魂魄只在坎离二位更无别物恐后来不得眞理故直言之以示将来诀不辄造章第十诀不辄造理不虚拟约文伸奥叩索神明演成卦爻五行爲经坎雄金精离雌火光金木相伐水火相尅土旺金郷三物俱䘮四海辐辏以致太平并由中宫土德黄帝之功註曰诀不辄造理不虚拟者圣人垂文于世必无苟作妄言以惑后人参同契曰言不苟造谕不虚生是也约文伸奥叩索神明者剪去繁芜撮其枢要验日月之妙理符神明之至精参同契曰引验见效校度神明是也演成卦爻五行爲经者体周易六十四卦以爲火数依金木水火土五行以爲生杀以日月相合而证夫妇以离坎相交而来至精参同契曰推类结字原理爲证是也坎雄金精离雌火光者坎藏六戊爲月之精雄阳之位居于北方月阴也戊阳也乃阴中之阳象水中之生金虎也离藏六己爲日之光雌阴之位居于南方日阳也己阴也乃阳中之阴象火中之生汞龙也参同契曰坎戊月精离己日火是也金木相伐水火相尅者金白金也木赤汞也二物相伐愈自荣盛水火逓尅大见光明日月相交刚柔互兴阴阳得理则相谋合参同契曰日月爲易刚柔相合是也土旺金郷三物俱䘮者金木火三物被四时尾火包褁经九转之后俱化爲明䆫尘参同契曰土旺四季罗络始终是也四海辐辏以致太平者唿吸四方之炁辏归神鼎之中引龙虎之精而爲至药以五土而终功以四季而结褁故得青赤白黑各得施其功以成就神丹也参同契曰青赤白黑各居一方是也并由中宫土德黄帝之功者中宫土德乃戌巳至和之炁金液变化之道皆禀戊己也戊己居中宫故称黄帝修神丹者採日月之至精合阴阳之灵炁周星数满水火运终尽归功于土德黄帝之功也参同契曰中宫所禀黄帝之功是也䟽日上古之人言不虚发诀不再传事成之后书之于契以引将来好道之士况文字所传只说大意今直指大药之原者故令后人不用朱砂水银之类若得玄妙法象随天地阴阳四时运动而得成丹者即是眞阴眞阳也阴符经云天机张而不死得此道者不可妄传非人参同契曰欲写之竹帛恐泄天之符犹豫增叹息俛仰辍思虑是也鍊至药不出水火水火既交则鼎内龙虎之炁便相和合而成金液故眞铅实金丹之父母灵汞之祖宗也化生万类毓养羣生皆禀此而成也既得眞铅定体而又知水火眞方则大丹岂无可成之理乎金火者眞铅也章第十一金火者眞铅也丹砂着明莫大乎金火言穷微以任化阳动则阴消混沌终一九寳精更相持卦与药合金有三百八十四铢铢据一斤爲十六两也金精一化二炁成丹青龙受符当斯之时神室鍊其精金火相运推雄阳翠玄水雌阴赭黄金阴阳混交接精液包元炁万象凭虚生感化各有类衆丹之灵迹长生莫不由註曰金火者眞铅也者金火二字是日月之称金爲丹之本火爲日之根皆于铅中魏眞人以金火爲易以易爲药也参同契曰易者象也是也丹砂着明莫大乎金火者丹砂廼金液也金液大丹一法唯凭日月阴阳之精以成也金者铅也月者水也砂者汞也日者火也外则水火升降内则铅汞交结除此之外别无杂类可入也金砂变化全自日月精华而生参同契曰悬象着明莫大乎日月是也言穷微以善化阳动则阴消者古之人穷其微妙察其盛衰使阴阳之炁往来动静循环昼夜周而复始参同契曰穷神以知化阳往则阴来是也混沌终一九寳精更相持者坎离龙虎之炁混沌于神室之中随水火进退下手之初一宫坎位火数发生之微精炁相交未有变通至巳之巽位火数发生之极则龙生汞而虎生铅铅汞之精渐萌鼎内日月之炁轮转于外水火之精卷舒于内参同契曰辐辏日轮转出入更卷舒是也卦与药合金有三百八十四铢铢据一斤爲十六两也者卦有三百八十四爻周天一岁之数总火候一周之用金有三百八十四铢金母一斤之数总大丹一斤之用其火候金母皆相符合也参同契曰卦有三百八十四爻爻据摘符是也金精一化二炁成丹青龙受符者太阴金虎之液太阳木龙之津化爲眞丹晦朔起符之初青龙大神当权震卦主之参同契曰晦至朔日震来受符是也当斯之时神室鍊其精金火相运推者正当青龙受符得火之时神室之内龙虎二炁相纽金火之精相合而化神丹也参同契曰当斯之际天地交其精日月相禅持是也雄阳翠玄水雌阴赭黄金者雄阳干也天也老阳也日也砂也其精曰玄水又曰雌汞雌阴坤也地也老阴也月也铅也则日化玄水而月化黄金也黄金即眞铅玄水即眞汞也铅汞合而爲一乃成丹参同契曰雄阳播玄施雌阴化黄包是也阴阳混交接精液包元炁者阴阳龙虎之炁在混沌之中水火交感互相变化而生津液爲丹根基也参同契曰混沌相交接权舆树根基是也万象凭虚生感化各有类者世间万物皆凭元炁而生各逐其类而附其形也如在鼎中则木之炁化龙金之炁化虎火之炁化汞水之炁化铅土之炁化和而五炁皆归中宫长养鄞鄂以至凝神成眞是各逐其类凝而成眞也参同契曰经营养鄞鄂凝神以成躯是也衆丹之灵迹长生莫不由者金液大丹有二十四品唯此母是金液之大者乃白日冲天之上道一一明象天地日月星辰五行四时归于神室之中变化金液长生之道莫不由也参同契曰衆夫蹈已出蠕动莫不由是也䟽曰金火即铅火也铅火即水火也金火相交则丹砂生于眞铅之中古之人所祕者祕在火候而已火数如一斤母数亦一斤以母一斤之数析之爲三百八十四铢以火一斤之数析之爲三百八十四爻以应一年六十四卦之数故干之策二百一十有六坤之策一百四十有四引而伸之触类而长之万有一千五百二十以应万物之数合天地一周之用古今法象天地准则阴阳用水火之升降合金木之情性备刚柔之体成大丹之造化其干坤爻策一一演大丹之数显金木水火土之精微者天之符也所修至药运动火候皆应天符之数也若将年月日时之数蹙于一日十二时中进退阳火阴符以炼金液神丹则造化之理立可待也于是玄润光泽章第十二于是玄润光泽元君始炼汞神室含洞虚玄生白金公巍巍建始初冠三五相守飞精以濡滋註曰于是玄润光泽元君始炼汞神室含洞虚者黑铅制爲白金精光莹彻方成神室神室之体中虚径寸以生眞汞也元君乃炼丹之主司抱朴子云元君亦自言我亦炼丹而得仙伏羲昼八卦仲尼演易象皆明此天地之数也参同契曰于是仲尼始蒙鸿干坤昭洞虚是也玄生白金公巍巍建始初者玄生白金也故能收养日月之精华阳火未动俱隐于白金之内而不见其形迹水火既行则金华产于白金之中金华乃戊己之和炁也二物相见感化生丹可谓巍巍尊高者也稽考古初已有斯物包褁阴阳与万物之形不相去离关雎建义水火相交则砂汞生神明出焉故爲万物之母爲阴阳之始也参同契曰稽古当元皇关睢建始初是也冠三五相守飞精以濡滋者水一火二乃三也五土也若水火土相交则神精降于器中故古之圣人剏立神室既济鼎器交男女之体合龙虎之形初则形质未分一如混沌既经运火之后则夫妇之情相纽龙虎之精契合便应元年起首之初终成神药也参同契曰冠婚炁相纽元年廼芽孳是也䟽曰元君亦炼丹而得仙者上古之祖师也拟天地之数纳日月之行以鼎器拟象干坤中虚寸余其火候法象如动即天炁降地炁应天地至精相交而生神液也巍巍尊高寔爲玄妙也古得道者恐后人不悟眞理以采砂水银诸杂药物而造大药不明眞铅之变化是以取象立言以晓学者若杂类爲之是由入山捕鱼龙入水求雉兔皆无可得之理虚劳力耳玄女演其序章第十三玄女演其序戊己贵天符天符道渐剥难以应玄图註曰玄女演其序戊己贵天符者玄女乃天地之精神阴阳之灵炁神无所不通形无所不类知万物之情晓衆变之状爲道教之主也戊己乃和炁大丹之根本天符运动则生戊己之精也参同契曰圣人不虚生仰观显天符是也天符道渐剥难以应玄图者天符进子阳火日增至巳而阳极天符退午阴符日减至亥而阴极五行尅尽四时运终故道渐剥也参同契曰天符有进退屈伸以应时故易统天心是也䟽曰玄女亦上古之神仙爲衆眞之长戊己土也天符火也火迺元炁也大则包含天地小则潜藏一毫万万灵类无不霑其元炁广大包笼潜布生育刑尅金木运转阴阳荣万物衰万物变化无方有莫大之妙用眞人拟此神化营修至药採日月至精合温凉寒暑抽添水火依春夏秋冬随顺四时盛旺衰荣皆秉自然也若以金银土石草木灰霜而造金液神丹安有如此变化哉古文龙虎经註䟽卷上古文龙虎经註疏正统道藏三家本三卷太玄部古文龙虎经註䟽卷中映二太乙宫养素斋道士臣周眞一即证故演作丹意章第十四故演作丹意干坤不复言丹砂流汞父戊己黄金母钟律还二六斗枢建三九赤童戏朱雀变化爲青龙註曰故演作丹意干坤不复言者前篇言大丹之意置立神室妙尽其理故于此篇不复言也丹砂流汞父戊己黄金母者丹砂日也流汞日之魂也戊己月也黄金月之魄也丹砂戊己能生此二物魂魄而爲至药故谓之父母也钟律还二六斗枢建三九者二六者乃子寅辰午申戌爲六律丑卯巳未酉亥爲六吕又子爲黄钟午爲甤宾之类主十二时也三九亦十二也斗之所指爲建正月建寅二月建卯经历十二辰也参同契曰消息应钟律升降据斗枢是也赤童戏朱雀变化爲青龙者赤童日也朱雀火也火既运动则日生汞于神室之中故名爲青龙也古謌云五行顚倒术龙从火里出是也䟽曰夫太极生两仪两仪生四象四象生八卦定吉凶故干天也其静而专其动而直坤地也其静而翕其动而辟故经云干坤天地之本以离天地之用道生天天生地地生万物是以干坤动静生乎万物者也天也者虚也阳也刚也父也地也者实也阴也柔也母也自虚而下皆地也自实而上皆天也是以虚实相通而有六爻之变故干用七九而坤用六八也以四象之数通干坤之数而老少阴阳之策见矣四而通六得二十四爲老阴一爻之策四而通八得三十二爲少阴一爻之策四而通七得二十八爲少阳一爻之策四而通九得三十六爲老阳一爻之策四变之策干坤之成数六九之变六爻之生数也以老阳老阴九六随干坤二卦爲变而少阴少阳七八不入也干有六爻而地得其三坤有六爻而天得其三干坤两卦爲天地变通之体常混而爲一布于六虚之内随阴阳二炁升降变化于六爻之中方其干之动也直而不屈阳光赫赫发于地下变坤下爻而爲复是曰初九爲阳六爻之主微阳方生二变爲临阳炁方行三变则阴阳交通而成泰万物萌甲破地而出四变爲大壮万物丛生五变爲夬则万卉见眞以至上九变爲纯干阳光熹熹遍布卯酉之南草木茂盛阳光升于上五色耀于首井泉若氷是谓干卦用事之时也方其坤之动也辟而不塞阴精肃肃发于天上变干下爻而爲姤是曰初六爲阴六爻之主微阴方生二变爲遁阴炁方行三变则阴阳不通而成否万物成实结而垂下四变爲观万物衰落五变爲剥则卉归藏以至于上六变而爲纯坤则阴精凛凛遍布卯酉之南草木萎黄阴精沉于下五色藏于根井泉若汤是谓坤卦用事之时也故经曰日入地中结精之象再变爲复发生万物者也是知干坤二体随阴阳之炁以变动升降于六虚一晦一明循环昼夜日往月来循环无端而莫知乎纪极者唯一味光和之炁以成变化耳上古至人知天地之消息阴阳之惨舒故託易象法干坤凖阴阳拟水火自天地至和之炁引日月纯粹之精归于神室之内以变金液点化凡躯而作圣体功德备具位号眞人孰不谓之神乎坤初变成震章第十五坤初变成震三日月出庚东西分卯酉龙虎自相寻坤再变成兊八日月出丁上弦金半斤坤三变成干十五三阳备圆照东方甲金水温太阳赤髓流爲汞姹女弄金珰月盈自合亏註曰坤初变成震三日月出庚者朔前夜半子时运行阳火之初日月合璧于毕昴之上干变坤之下爻而爲震卦震卦主事一阳爻生于下则月至三日现于庚方也参同契曰三日出爲爽震受庚西方是也东西分卯酉龙虎自相寻者东西二八之门日月出金木正位既经五日运行火候则龙虎之炁两相慕应聚于鼎中也坤再变成兊八日月出丁上弦金半斤者自六日至八日成上弦干交坤之二爻而爲兊卦兊卦立事二阳爻生于中则月光得半弦平如绳而月现于丁方喻鼎中金火各半也参同契曰八日兊受丁上弦平如绳是也坤三变成干十五三阳备圆照东方甲者自十一日至十五日干交坤之上爻而爲干卦干卦主事三阳爻生于上则月光圆满而月现于甲方喻鼎中金德圆满得火候也参同契曰十五干体就盛满甲东方是也金水温太阳赤体流爲汞姹女弄金珰月盈自合亏者金液神丹至此太阳之精盛满神室之内金火之炁化而爲汞汞与其母两相留恋以变金体蟾蜍兔魄互相包褁光耀鼎中姹女之体自成首饰化现金珰喻鼎中金炁渐荣而变成丹参同契曰蟾蜍与兔影焕炳两炁俱蟾蜍视卦节兔魄吐生光是也太阴自初一日至十五日光满至十六日自合亏也参同契曰七八道已记屈伸低下降是也十六转相减章第十六十六转相减干初缺成巽平明月见辛干再损成艮二十三下弦下弦水半斤月出于丙南干三损成坤成坤三十日东北䘮其朋月没于乙地坤乙月既晦土木金将化继坤生震龙註曰十六转相减干初缺成巽平明月见辛者谓十六日已后坤交干之下爻而爲巽卦巽卦主事一阴爻发生于下阳火初退阴符始生平明则月现于辛方也亦如阳火初进之时月生三日同也参同契曰十六转受统巽辛见平明是也干再存损成艮二十三下弦下弦水半斤月出于丙南者自十一二日阴符再退至二十三日坤交干之中爻而爲艮卦艮卦主事二阴爻生于中则月见于丙方复与上弦同义盖鼎金水各半也参同契曰艮直于丙南下弦二十三是也干三损成坤成坤三十日东北䘮其朋月没于乙地者自二十六至二十八日坤交干之上爻而爲坤卦坤卦主事三阴爻生于上月光将尽则月现于乙方至于东北阳光既尽是谓䘮朋也参同契曰坤乙三十日东北䘮其朋是也坤乙月既晦土木金将化继坤生震龙者自二十八日至三十日阴符到此消尽阴阳之炁各停土与木金相和爲液太阳之炁不令于月则太阴之体全无循历东北再经毕昴之上日月相合水火重施复如其初又以复卦爲首继坤而生震卦也震属木位在东方故称龙也又阳火爲龙参同契曰节尽相禅与继体复生是也䟽曰自子至巳阳火六时而爲进震兊干主之太阴行度爲金液之象也复临泰壮夬干爲太阳行度阳火之象也自午至亥阴符六时而爲退巽良坤主之太阴行度爲金液之象也姤遁否观剥坤爲太阴行度阴符之象也鼎中金水之变十二爻十二时主之天上月华之动六卦十二时主之参同契言之甚详但人不能洞察之耳凡修眞之士欲炼养大丹必上知天文下知地理中知人情方能变通造化手握阴阳运日月于炉中而孳生龙虎交干坤于室内而长养精津金母无虚育之劳木父有成功之逸金液化现砂汞成形九转告终阳光变足黄轝立号同明䆫尘不惟㸃石爲金服之与天齐老变化之妙无以加此干坤括终始章第十七干坤括终始故曰震龙也如上三十日坤生震兊干干生巽艮坤八卦列布曜运移不失中註曰干坤括终始故曰震龙也者干坤二卦爲衆卦之父母二卦相索而成八卦干先索坤之下爻而爲震卦以爲朔日一日夜半子时阳火发生之始坤又索干之下爻而爲巽卦自十六日夜半子时阴符发生之始也干纳甲壬坤纳乙癸参同契曰壬癸配甲乙干坤括终始是也如上三十日坤生震兊干干生巽良坤者坤生震卦而爲初五日直符次生兊卦而爲中五日直符又生干卦而爲末五日直符太阴历十五日圆满于甲上鼎中金液亦盛盖随卦候而增也干生巽卦而爲初五日直符次生艮卦而爲中五日直符又生坤卦而爲末五日直符太阴历十五日光尽于东北艮郷鼎中金液盛实亦随卦候而成也干坤自相生灭爲三十日一月之候也参同契曰七八数十五九六亦相应四者合三十易炁索灭藏是也八卦列布曜运移不失中者如上八卦列布于一月三十日中运动阳火阴符一一凑归神室之内爲大丹金液之变化也参同契曰八卦列布曜运移不失中是也䟽曰人之一身亦体天地其中阴阳升降亦与之符契但以六欲七情发之于外而精炁耗损于内终日汩汩不知省觉也能知此道随顺阴阳恬淡守素则天地外交而身中内合一一皆应其升降若少思虑无牋贼亦自然延年矣况安炉立鼎法象天地召日月至精引阴阳和炁成神药而服之安得不爲仙哉造金液者须知干坤八卦纳一月三十日日月行度之数日行一度而月行十三度强一月一终终而同宫谓之合朔日行三十度月行三百九十五度历十二月再与日合于斗宿之次爲冬至之日也故至人以日月𨇠度之数爲一月运火之期前十五日震兊干主之后十五日巽艮坤主之离坎定位阳火阴符随时进退皆依约爻象也调火六十日章第十八调火六十日变化自爲证神室有所象鸡子爲容形五岳峙潜洞际会有枢辖註曰调火六十日变化自爲证者元精在鼎中难覩其状如一月数中开鼎视之或金华降少五液结迟乃阳火阴符有太过不及之患再须一月运行结丹之火候也故元精在鼎中受外来符火一一变化难覩其状以十二时爻象火数即知其动静浮沉也参同契曰元精妙难覩推度効符证是也神室有形象鸡子爲形容者古之至人仰观天象俯察地理效干坤而立神至类鸡子而法形容虚中一寸而安灵汞参同契曰居则观其象凖仪其形容是也五岳峙潜洞际会有枢辖者地上灵仙分爲五岳其中皆相潜通古人立表爲象制坛炉鼎灶符合玄法亦委由相通而使火炁通远无所凝滞若火散于外则吉凶生于内参同契曰立表以爲范占候定吉凶是也䟽曰天地未分象若鸡子天地既分阳火升于上而轻清之炁结而爲天阴水沉于下而重浊之炁结而爲地是谓天地定位也神室者上釜爲天下釜爲地两釜相合其形亦象鸡子中虚寸余是谓神室定位也天地交则水中相火而升火中生水而降相交于眞土之内而生万物神室交则火自坎生水自离降相交于戊己之内而生灵汞玄妙神祕亦可知也发火初温微章第十九发火初温微亦如爻动时上戴黄金精下负坤元形中和流素津参合考三才干动应三光坤静含阳炁註曰发火初温微亦如爻动时者凡神丹起火皆依约爻象与十二时同爲消息如地雷复卦主冬之令下一爻变而爲阳子时之爻也于此时发火未甚有力但温温然是谓柔火以应复卦下一阳爻物生之候也参同契曰发号顺时令勿失爻动时是也上戴黄金精下自坤元形者黄金乃干天也上釜也坤元者乃坤地也下釜也二釜相合而爲神室也参同契曰上察河图文下叙地形流是也中和流素津参合考三才者既神室有位则素津灵汞生于其中矣中宫之灵亦喻人心神之所居也故天地人全则万物名焉金水作焉参同契曰中稽于人情参合考三才是也干动应三光坤静含阳炁者干天也日也火也干天运动而木火之精便生于空器之中而作金液也坤地也月也水也神地静居而月水金之精和合太阳流珠而又包褁不至飞走也参同契曰动则循卦节静则象爻辞干坤用施行天地然后理可不谨之乎是也䟽曰日属离位在南方居丙丁之中火之正位也日又含火火又变体成汞故云汞生于日夜者阳也谓之阴魂也离卦二阳一阴以己土爲其神又是坤之中女日又用己上爲其光己土者阴位也故以其象配离卦又爲日中之光含其玄色爲朱从青变赤故爲朱砂也月属坎位在北方居壬癸之中水之正位也月又含水水又变体成金故云金生于月金者阴也谓之阴魄也坎卦二阴一阳以戊土爲其神又是干之中男月又用戊土爲其精戊土者阳位也故以其象配坎卦又爲月中之精含其素色爲黑从白变黑故爲黑铅也汞合离炁以应阴爻之位汞之一物非世间水银朱砂等物木生于太阳之内名曰神水是谓眞汞也铅合坎炁以应阳爻之位铅之一物非嘉州咸铅及诸山石间所生也木生于太阴之中名曰白金是谓眞铅也铅分爲二仪神室也汞生爲一炁玄液也以象三才天地人也古文龙虎经註䟽卷中古文龙虎经註疏正统道藏三家本三卷太玄部古文龙虎经註䟽卷下映三太乙宫养素斋道士臣周眞一即证神室先施行章第二十神室先施行金丹然后成可不坚乎炼化之器包褁飞凝开阖灵户希夷之府造化泉窟註曰神室先施行金丹然后成者既立神室而得其法则金液有必成之理也可不坚乎炼化之器包褁飞凝者炼丹之士必先须坚备鼎器使其中灵汞结凝不得飞走方可成丹也开阖灵户希夷之府造化泉窟者神室有上下之釜开则爲二阖则爲一其中空虚水火才交神物便生故号希夷白金爲母而生水银号曰金液此丹之府库窟宅也䟽曰北方之水生成白金谓之眞铅乃至阴之精包合阳和随混沌分判之炁各归一元古之至人法象天地生成之道还阳和之炁于眞铅之中合自然之用制所成药此眞元之炁也非世间凡物可爲若修炼得法制度有理则何患不成大丹乎龙虎二物俱生铅中用水火升降故使金木交希夷之府日月会造化之窟白金爲母包褁衆灵而产至寳矣阳炁发坤章第二十一阳炁发坤日晷南极五生连珠日月合璧金砂依分唿吸相应註曰阳炁发坤日晷南极者亥月之末纯坤卦终至乎月之初夜半子时坤卦下生一阳爻爲复卦乃阳火初生之时也至丑历寅以至于巳阳炁至南方极盛则阴生于五月也五星连珠日月合璧者五星运行周天有若连珠迟疾留伏逆顺进退也日月躔度一月一爻其合如璧与五星共爲表里以证金火一岁之用也金砂依分唿吸相应者金砂乃日月之精也水火升降一消一息则金砂在鼎中一浮一沉随象唿吸与外来符火相应也䟽曰眞铅母也坤也太阴之体常黑遇阳火而方生形质形质既生而历六十四卦逐三百八十四爻变化万状皆随日月五行星度之数也若以金银杂类爲丹则安得随阴阳四时而生乎华盖上临章第二十二华盖上临三台下辅统録之司当密其固诘责能否註曰华盖上临三台下辅统録之司当密其因诘责能否者华盖十六星其形如盖在紫微宫中以荫帝座三台六星在紫微宫外主调顺阴阳燮理万物喻水火居金鼎上下若燮调得理则神精降内三台爲统録之司百寮之帅宰相之位文盈文昌也或五星应缩失次日月进退失节则四叙不应风雨不时是致万物不生亦犹炼丹之士运火失节使鼎内或干或溢变异不常必败丹事若总诸节候如运诸掌固密鼎器不使有虞若一不理则诘责运符之能否也参同契曰文昌总録诘责台辅百官有司各典所部是也䟽曰世之学道者多矣然得妙理者万无一二或假其名以资姦利或烧变黄白勾合庚艮者有之或妄指古文修炼五金八石以侥倖大药费岁月耗精神终无成効愚者益其过智者损其行耽执至死曾不悔悟迷迷相传无有休止至有失其职业散其赀财弃父母之养割妻孥之爱漂流冻馁世世有之殊不知金丹大药非凡铅凡汞所作乃天地之精神日月之魂魄患不造其阃域耳火鍊中宫土章第二十三火鍊中宫土金入北方水水土金三物变化六十日自然之要先存后亡或火数多分两违则或水银不定同处别居刚柔抗衡不相涉入非火之咎谴责于土註曰火鍊中宫土金入北方水者火日也金月也金火二性顺五行六律之炁而生故火生土金生水各吐其精而爲神药也参同契曰日合五行精月受六律纪是也水火金三物变化六十日者中宫只有金母一味而水土二位得火候而和合若一月火候金液不依母数则再须一月起火也参同契曰五六三十度度竟复终始是也自然之要先存后亡者金液神丹全在火候火是药之父母药是火之子孙乃天地之炁自然而生也或火力停均而生金汞或火力失度返致散失存亡不定必在六十日之内以度其始终也参同契曰原始要终存亡之绪是也或火数多分两违则者阳火数多神精返伤致使金汞娇逸亢满鼎中违失轨度也参同契曰或君娇逸充满违道是也或水银不定同处别居者水银乃金液也若火数差殊则水银在鼎室之内随火不定不依轨辙而行则或同或别以于不测也参同契曰或臣邪佞行不顺轨是也刚柔抗衡不相涉入非火之咎谴责于土者金砂不依数生刚柔不相涉入非特火之过也亦是宫中金母不纯而精炁少失必在此故不责火而责土也参同契曰或臣盈缩乖变悔吝执法刺讥诘过移主是也䟽曰炼丹之士须明日月之行度知阴阳之升降晓火候之抽添辨药物之眞伪方有必成之理兹实在于运符之人若昩于此执法不定却言传授不眞证则师主不能自悟好学之士宜戒之焉土鎭中宫章第二十四土鎭中宫笼罩四方三光合度以致太平五脏内养四肢调和水涸火灭含曜内朗金水相荣闭塞流晖调和温水发之俱化道近可求註曰土鎭中宫笼罩四方者土戊己也母也母居中宫召四方和炁归于神室之内化成金液也参同契曰辰极喻金母盖能优游以怀来臣庶也故曰辰极受正优游任下是也三光合度以致太平者三光则日月星也若三光进退不失于上则天下太平令行禁止国无乱逆之患也丹之内运亦有三光盖阳火阴水与金胎是象日月星也故外运亦有三光分在动静爻尅之内阴阳符火之中若运符得理则无逃逸之害如治国之致太平也参同契曰克明正德国无害道是也五脏内养四肢调和者若运行符火尽合同天度数则鼎室之内眞人之身五脏四肢调和安顺虚无恬淡以至于终故无夭伤之患也参同契曰内以养己安静虚无是也水涸火灭合曜内朗者夫炼大丹火候巳时亥时则火灭至此二时金火水之精炁各得其情光耀遍于一室之中朗照眞人之体也参同契曰原本隐明内照形躯是也金木相荣闭塞流辉者龙虎之炁相交金木之情契合金来尅木木被金制反能荣盛致使流辉锁于鼎中灵根闭于室内皆自金母养毓而成也金母变化不常此之微妙非口诀难得参同契曰闭塞其兊筑固灵根是也调和温水发之俱化道近可求者金母在鼎内噏三光之炁来日月星之精孳生圣胎其状莫测而子株灵汞在神室之中隐伏难见若火不失其时水不失其候水火俱进升降有法随顺天机枢铃法象则金汞自然而眷恋龙虎情性以交结拟象求之变化之理其道可见也参同契曰三光陆沉温养子株视之不见近而易求是也䟽曰天人之理可以类推若三光之精未见四象之炁未分玄黄混沌清浊未判眞铅之炁混沌其中既分清爲天用浊爲地阴阳之和以爲人三才定位眞铅之炁居于中央当戊己之位又爲神药之母笼罩四方金木水火之炁而结爲金液也五行之中金来尅木木中有火火返尅金金火相尅互相荣盛水来尅火火中有土土返尅水水土相配互爲变化此相生相杀之理皆在口诀不以书传若以天道求之则一味元和之炁耳水土独相配章第二十五水土独相配翡翠生景云黄黑混元精紫华敷太阳水能生万物圣人独知之註曰水土独相配翡翠生景云者水则玄水土则金母也太阳之火与金母相交则神室之内木精化炁而生景云渐结流珠润泽丹宫以化金液也参同契曰黄中渐通理润泽达肌肤者是也黄黑混元精紫华敷太阳者黄黑亦水土也水土之炁相制而生太阳元精若法象始终得其妙理也则太阳元精渐垂于有无之间以生鄞鄂也紫华敷腴黄液荡漾是神药未坚实也参同契曰初正则终循干立未可恃是也水能生万物圣人独知之者水一数也玄天生水而居北方水中生金金复能生水圣人知之拟象而成神丹非凡愚可测也参同契曰一者以掩蔽俗人莫知之是也䟽曰干坤二体互相包褁天一生水曰玄水地五生土曰眞土水土相交是生万物圣人知此造化遂拟天地而立神室凖阴阳而行水火依约爻象中迁四时则元精出焉神汞生焉金德尚白鍊铅章第二十六金德尚白鍊铅以求黄色焉感化生中宫黄金销不飞灼土烟云起註曰金德尚白鍊铅以求黄色焉者鍊铅爲白金白金爲神室神室中有金水金水既爲火所化而色变黄名曰黄轝参同契曰下有太阳炁伏蒸须臾间先液而后凝号曰黄轝焉是也感化生中宫黄金销不飞灼土烟云起者金液将生随水火凝于器中本从金生化而成液感结中宫则黄金之液自然不飞走矣火灼金华浑炁清彻或爲轻烟薄雾在鼎室之内变化无常或钟乳倒悬或大牙参错或变化日月之象而魂魄皆现或化龙虎之形而金木相交神精万状不可名言若以五金八石诸杂物作之者安能臻此神化哉䟽曰世间万物不能坏者唯黄金耳自开辟以来惟金体不亏损故黄金之母曰眞铅眞铅者先天之一物混沌未判铅炁在其中及天地分形铅体亦现天地万物若无铅炁则不能成妙用故眞铅之炁靡所不在也且黑金生白金白金生黄金黄金爲至药若人服之则寿齐天地与道同体故金德之精爲衆灵之主万物之宗也有无互相制章第二十七有无互相制上有青龙居两无宗一有灵化妙难窥註曰有无互相制上有青龙居者有者白金也无者火炁也故有无之作互相制伏金火相交而生灵汞于中宫汞即青龙也参同契曰上闭即称有下闭即称无无上以奉上上有神德居是也两无宗一有灵化妙难窥者两无者阴阳炁也日月之魂魄也一有者亦神胎也神胎之中无诸杂物但空体炁已因水火之炁引日月之精全阴阳之粹入于神胎金液灵化莫能窥测神室上下水火之炁因金母翕育相须而生参同契曰此两孔窍法金炁以相须是也䟽曰金液名黄轝者乃九转之名也古之人服丹药先斋戒清静于内然后方服外丹庶得内外兼济眞炁薰蒸遍于四肢易以返老还童爲纯阳之身与天齐年也鍊银于铅章第二十八鍊银于铅神物自生银者金精铅包北灵水者道枢阴阳之始故怀银精铅化黄丹寄位五金爲铅外黑色禀北方内怀银精被褐怀玉外似狂夫註曰鍊银于铅神物自生者白金未现其形隐于北方玄水之中若知白金在黑铅之内取之爲大药之基运动法象则神物自然生矣参同契曰知白守黑神明自来是也银有金精铅包北灵者金精迺白金也玄水之基乃眞铅也常包北方眞水银也参同契曰白者金精黑者水基是也水者道枢阴阳之始故怀银精者白金自水而产用爲神器水体不絶金水两情爲之枢纽阴阳之本故爲银精银精则药也参同契曰水者道枢其数名一阴阳之始是也铅化黄丹寄位五金者铅亦名玄位居坎方水火金木之炁隐于铅内爲五金八石之主流珠遇之而爲根本皆水火之炁结成也参同契曰玄含黄芽五金之主北方河车是也爲铅外黑色禀北方内怀银精者铅外貌黑恶而内有金华常居北方壬癸之位也参同契曰故铅外黑内怀金华是也被褐怀玉外似狂夫是此意也䟽曰大鼎者药也药者鼎也药鼎一也金液之道若以非类而成则世人服之者升仙多矣故参同契曰挺除武都八石弃损则知大丹不用五金八石曾青雌雄之类断可见矣或谓金丹自赤而变紫色者不过曾青雌雄之炁染入而已且夫自然元炁发生草木枝叶花果颜色艶异岂是曾青雌雄所染哉故古诗云花发保奇异緑叶问红苞谁人将此染争知造化烧枝茎花叶所发乃自然变化而成者莫非水火土之炁也金丹之道亦然顺天地生成之理合金木自然之方若以水火土归于一家岂无变化乎五金八石硝矾铜粉等衆术之中用者有之至若金汞灵液则此等诸类无所施焉使修炼大丹之士知此玄奥之道与夫眞铅所产之地则金液无不成之理故刘知古眞人云龙虎者金汞也金汞相包得自然之性服之者岂不神异哉银爲铅母章第二十九银爲铅母母隐铅中铅者银子子藏银胞眞素渺邈似有似无灰池炎灼铅沉银浮洁白见寳可造黄轝註曰银爲铅母母隐铅中者银者金也铅者水也谓水生在金金爲水母金返藏形于铅水中也参同契曰金爲水母母隐子胎是也铅者银子子藏银胞者铅者子也水也银者母也金也金既生水而子水复居铅母之知故曰黑铅也参同契曰水者金子子藏母胞是也谓黑铅变质之后寄位西方当隐迹于水中得水滋养愈见生成名曰黑铅洁白成金而作神室因阳火激发而子水却于白金中流出名曰眞水银也大哉眞物是爲生天生地之一炁也眞素渺邈似有似无者眞素者眞汞也在母胎中被外迫逐或有或无浮沉不定爲鼎室所蔽不能视其形仪也参同契曰髣髴大渊乍沉乍浮是也洁白见寳可造黄轝者灰池煅炼以爲白金取白金而爲神室可以造黄轝也参同契曰採之类白造之则朱是也䟽曰金液之要在乎神水华池华池即金母也金者西方白金也其金有液汞者是太易流珠二物虽各有象本同一原至人以金养汞变爲丹砂是返本还元归自然之性白金神母养成大丹丹成后津液不絶故言念液好道之士审而详之不以山泽金银和合水银便爲之养汞也殻爲金精章第三十殻爲金精水还黄液径寸之质以混三才天地未分象若鸡子註曰殻爲金精水还黄液者眞铅炼爲白金以白金爲鼎器是金精之母其中有水银可以变黄液也参同契曰炼爲表卫白里贞居是也俓寸之质以混三才者神室中空方圆寸余上釜爲天下釜爲地中安灵汞以象三才参同契曰方圆俓寸混而相扶是也天地未分象若鸡子者天地未开辟之前混沌若鸡子之形日月之精交于其中万象之形固已垂矣至人指神室象混沌以体三才之用进阳火阴符以留日月之精眞铅生天地之先採之有法造之有理非可妄爲也参同契曰先天地生巍巍尊高是也䟽曰白金既露状若白马牙又性好食木精本从北方水中因煅炼之后洁白如雪寔爲丹之寳也陶眞人曰以寳炼寳志士得道葛稚川曰石液鬼隐金精山在审此亦是洁白见寳也既言洁白又言见寳则可以造金液神丹也今之人烧朱砂水银纵得伏火终有本性虽使服之安有丹砂入五内雾散若风之効哉圆高中起章第三十一圆高中起状似蓬壸关闭微密神运其中炉灶取象固蜜全坚委曲相制以使无虞自然之理神化无方註曰圆高中起状似蓬壸者修大丹先须坛炉灶鼎上下相接如蓬壸之状也参同契曰傍有垣阙状似蓬壸是也关闭微密神运其中者鼎内周旋四通以来火炁关闭济会不使走失也参同契曰环匝关闭四通踟蹰是也炉灶取象固密全坚者坛上有炉炉上有灶灶中有鼎鼎中有神室神室中有金水互相包褁以阏姦邪又使灵汞以易也参同契曰守御固密阏絶姦邪是也委曲相制以使无虞者金鼎悬于灶中虚其四向以䟽火炁安水于金鼎之上运火于金鼎之下坛炉鼎灶递相包褁以防非常也参同契曰曲阁相连以戒不虞是也自然之理神化无方者凡造大药皆是日月星辰之精五行四象之炁而爲金液非有他道也䟽曰至人悯夫不知道者利欲汨没以至于死不明身之所往性之所存此金液之要所以传也且黄帝老子亦修此道爲后来之师故服丹长生隐显变化入火不焦入水不濡者此也轩辕之前御世之君皆兼此道以相禅授不独游方之外而进此道也后世浇薄不纯其法颇祕得之者稀至周之时老君降世将度函谷始以金液之法独传关令尹眞人因得流行于世有縁相值则递相传授不絶道种今世之人则不然以富贵骄其身名利役其性酒肉窒其炁色慾迷其情四乐之外惟畏死而已遂妄意延年尽礼于方术之士以求不死之药有姦利之辈闻风竞至偃蹇自如以爲其师缄默不言以示祕奥伪之乱眞未易识测其实以傍门小术依託爲至道以金石草木借名爲眞药曾无奇効使夫后来不信金液之法亦不足怪也磁石吸铁章第三十二磁石吸铁隔碍潜通何况鸡子配合而生金土之德常与汞俱註曰磁石吸铁隔碍潜通者磁石之力全者可引数片之铁于器物之外此物类相感者也参同契曰幽玄远渺隔碍相连是也何况鸡子配合而生者以白金造神室而象鸡子之形如天地之配合运动水火而灵汞自生参同契曰类如鸡子黑白相扶是也且天地之中有太阳玄精变化万状注于万物之上随大顺小莫不由之至人制而食之以驻景修仙也欲制之法唯白金一物力能制之方肯留恋同爲变化也金土之德常与汞俱者金干土坤也干坤情动而生铅汞二物相得始成金液亦不飞走参同契曰动静休息常与俱是也䟽曰古之眞人玄奥之法在修金鼎但金鼎难造若能之者可以召万化之炁和金液之精矣假令混沌之前形质未分天地之状已若鸡子取其根本立爲至道故先天地首万物道术之中唯此最先得之者独立长世神形亦不坏也火记不虚作章第三十三火记不虚作郑重解前文丹术既着不复重拟故演此诀以附火记焉註曰火记不虚作郑重解前文者火记有六百篇次第连接运十月火候也每月三十日昼夜各一卦计有六十卦十月计六百卦也二八月亦有篇数縁卯月益水安金酉月行火止水与寅申月同故不在其数此古文龙虎经言火记上古之人口口相传非虚作之文故郑重而言之丹法云传法不传火者此也丹术既着不复重拟者火记作之于前故于此经不复言也故演此诀以附火记焉者此经只以古文而传不着作者之姓氏盖古之得道者恐火记沉匿后人不能修金液之道遂作此经以附之耳䟽曰世之学道者不得金液之根元而执傍门曲径迷悮一生有兀坐存想嚥津纳唾拍太渊一窍想脐下泓池或默听灵响之音而分爲铅汞将心肾相交而名曰水火此皆初地之学也复有对境接炁行房中补养之术男女相交作人元大丹之法气血将盛返至祸患弃腐形骸化成灰土此等数多皆爲背道欲进却退欲速转迟蒙昩至眞乖违天理以此观之深可怜悯此经以龙虎爲首者龙者日也虎者月也日月是干坤运动之祖发生万物之本干天金体其色青碧包含阳和五行四象三光二炁皆运其中古之人効天地之运动日月之纒离安炉立鼎摄二景之光召龙虎之炁而归神室制而成药号曰金丹故以龙虎爲名也魏夫人云云芽之灵者龙呤方泉景云络霄虎啸虚无冲风四振阳燧昭明朱火欝起方诸见阴玄液可得此皆自然而然也金丹变化之道其实皆一也若以五金八石及诸铅矿并存想採取阴丹而望白日飞昇不亦难乎且此经上中下三篇有鄙俚之谈或字不正皆后人託名以窜其中今削去之以魏眞人参同契相准分爲三十三章使后来学者不失其次叙也虽然山林高逸朝市大隐可以深造其道者亦岂无望于参同即证哉古文龙虎经註卷下参同契大丹火候攒簇周天火候图攒簇周天大数以合年月日时随顺阴阳抽添水火使龙精渐垂于鼎内金液流畅于胎中火候周天数金丹最要机年中随月变日内遂时移四计如同处三神似有知火金眞祕诀此外更何施参同契大丹火候金火相交生药图日火月金晦夜合交精气相纽生成万物一月数终又复如初开辟以来循环无端水火相交济萌芽从此芳金华施毕昴玉兔现心房魄减从辛始魂藏入艮郷道终归五六复卦又重张古文龙虎经註䟽后序眞人彭晓作金錀匙云余始分擘参同契章义毕偶温故经览太白眞人謌遂起意撰黑铅水虎红铅火龙二篇其略曰夫黑铅水虎者是天地发生之根乃有质而有炁也夫红铅火龙者是天地发生之本乃有炁而无质也撢赜两论万古不易之语也以道观之有质者非五金八石硝霜浆露阴道一九之术也无质者非六欲七情灰心兀坐存想三一之法也是以古人言有质者眞铅也太阴月之精也爲天地万物育形之母无质者眞汞也太阳日之光也爲天地万物发生之父铅汞二体互相孳胤循环不絶可谓生天生地生万物之宗祖也故我眞人上士莫不留心注意採取太阴之精设其法象诱会太阳之炁归于神室之中结爲金液神丹太阴之精乃金华黄芽也太阳之炁乃流珠姹女也故经云太阳流珠常欲去人卒得金华转而相因又云河上姹女灵而最神将欲制之黄芽爲根流珠姹女其性不定易得飞走若不以鼎器方便唿召安肯等闲住于杂物之上哉故造夫丹先制眞铅拟象天地而爲神室上釜天爲雄爲干爲离爲日爲火爲阳爲木下釜象地爲雌爲坤爲坎爲月爲水爲阴爲金两釜相合象若鸡子其中空虚纵广寸余以安灵汞又坤母金妻也干父木夫也火龙既交于神室之下则金虎情合于中交合不已孳产无穷而木中生魂金中生魄魂魄凝然化而爲炁渐生鄞鄂交结流珠名曰金液故古謌云束身歛魂充虎饥虎来食啖生髓脂髓脂即金液也又须寻灵山选福地造丹房建星坛安炉灶铸鼎室结合眞友总览纪纲若头头具备方得从事于斯也故眞一子作参同契后序云术士又须自彻声色节嗜欲去名利投灵山絶常交结仙友隐密潜修昼夜不怠方可希望也或不如是则虚劳勤尓阴眞人曰不得地莫妄爲须隐密审护持保守莫失天地机此药变化不思议又曰莫辞得失一志而修还丹可冀兹岂设虚言而惑后世哉道昨遇师㫖颇历岁月实縁官小家贫俸薄俗事纷冗食指稍衆荏苒至斯未能拨置然而志不堕而心愈坚者姑欲以待便风终成其事耳所有火候一十九图并具于参同契下卷之末兹不复録也止将攒簇周天火候图金火相交生药图二本附于此经之末以明龙虎之动静证金木之玄功也道曾于乙巳岁三月十八日悮蒙今上皇帝宣见问以修生养性之事道谨用註䟽龙虎经补註参同契义理进对躬承玉音训以高义从容移时幸无䟽虞迺宿生千载之庆继于当年四月中旬託承受官御药叨沐宠光以註䟽龙虎经缮写修进讫道踈远寒微深不自揆僣爲註䟽罪不容逃赖圣主不即斥逐过蒙省览道死且不朽矣所有补註参同契章句颇多註义稍广不得同时投进加之俸薄乏力修写瞻望宸极无縁上达颙颙之心但切驰仰后来颇有增损数字谨别抄録命工锓木用传同志或有见之者不妨纵辔以先进也或曰古文龙虎上经文奥理深不可轻议今公註疏文踈理浅恐未必然即答之曰道自童稚以来涉猎篇卷曾无懈怠于今五旬有六又遇明师口诀非不精研也若将妄语以惑后人昭昭上天岂敢欺哉