修真十书玉隆集正统道藏三家本六卷洞真部方法类修真十书玉隆集正统道藏三家本六卷洞真部方法类修眞十书玉隆集卷之三十一柰四海南白玉蟾着玉隆宫会仙阁记山图海志述符䜟多矣方言古语于推步有焉昔九州都仙太史高明大使许君上昇之日垂语有云后吾一千二百四十年间五陵之内当有地仙八百人出世而师出豫章以郡江龙沙生塞验之今将如所谓矣浦云吴君适际其逢郡将闻有道以起之主席玉隆爲黄冠者辖四方风巾雨帽如蚁斯集旧有云堂矣吴君俄然视其危将压焉乃撤而新之耳建阁其上以龙沙仙会扁之仙人好楼居固其所也已而紫清白玉蟾道八桂航三湘浮沔江历卢阜人言玉隆爲天下第一眞仙之居绵历风雨微贤主人十纲九頽今有人焉克振坠绪鼎然勃兴帝后闻而赐之缗钱侯伯见而爲之藩芘黄冠师咸敬慕之廉顽立懦谓之吴浦云者玉蟾曰浦云君者吾别已乆往伺谒者至则君爲倒屣茗余导行阁中谕以名阁之意且萃其徒而勉之曰此西山神仙之会府江汉湖海之士不远而来既以饱烟霞饫风月矣弭杖于壁间卧屦于户内相与婆娑偃仰游居于此致身高明寓目闲旷可以诗苍崖白云皆句也可以酒红泉碧芝皆味也淡烟芳草可以入吾画古藤怪木可以入吾书幽禽昼啼琴自横膝寒乌夜语笛自横栏人静院深剑或鸣匣茶清香冷棋或敲枰点易晓窗丹砂研露横经午案寳磬传风尘累不能扰其天眞是非不能汩其听莹信起居爲适之安矣亦盍龙沙之识乎逆其数但百数寒暑而近有能争先快覩勇悟渐修内以鍊三龙四虎之精华外以陶七鸟九蟾之造化穷理尽性以至命积眞累气以成精则第神仙八百之选爲无难矣苟尚有意当世用力斯民下嵩高上兵书讲王道待诏金马门追踪柱下史则固不得而留者也若但以楼居自娱玩岁愒日非特爲修仙学道者之忧抑亦爲主盟斯道者之羞诸君盍簪宜相勉旃衆心纳而首肯之噫余自戊寅迄今已三过西山矣仙凡参肩不可测识高凭此阁悠然兴怀矧今因君之相期望者如此又安知豫章之师不在兹乎併録其劝进之语而爲之记合皂山崇眞宫昊天殿记窃闻道包坱圠实在乎象帝之先气运堪舆最高者昊天之极宅妙有玄眞之国殿弥罗无上之都豁落光明渺渺紫金云梵之阙恢宏湛寂蒙蒙碧汉玉清之宫位奠太微尊居大有是爲上圣允号无宗亶玄范而总制十方妙化机而统临三界载攷南郊之典昔有圜丘之坛其在道家尤当祀事莫谓无声之载盍存临汝之诚合皂山福地崇眞宫旧有殿帝之所虽丽不华似简而陋方谋撤而新之清江湖山杨舜臣者崇道钦天之士慨然捐镪奇伍阡缗独易其旧而更建焉梓人执舆轮之役陶氏运埏甓之工始于壬申之冬讫工于乙亥之秋首尾四年经营万力伟哉亦难事也嘉定庚辰维时季暑予来合皂山适沖妙师朱季湘辖宫遂以前此六年新昊天之殿爲吿俾予记之予自惟陶洪景爲帝作记李贺爲帝作玉楼记顾无陶李清伟之文亦切慕之且语沖妙曰夫上帝之居百千万重道气千二百官君结空爲天凝梵爲城混合三营以爲楼台变化九霞以爲宫室霭垣而霓壤霨楼而雷埏飞廉督琠桂琼槐之材靊霳熏璆兰璐茨之事璪欀而璜橑琨楝而球楹森舆卫于彤𩅀之墀萃干羽于紫扉之陛环妃嫔如玉林之媚罗斑联如琼苑之繁火铃天丁侍其轩金精勐兽据其户上有九旋麒麟之电钥下有五琛獬豸之霞关烹瑶鸾之膏以饲琅庭雪色玉精之蟾擘琼虎之腊以餵琳台云光金花之兔玉蛾鼓云瑟之夕琼姬舞霓裳之晨八鸾啸歌于扊扅九虎飞鸣于阊阖入则闲羽轝凤辇于琛馆出则飘霞衣鹤𧝟于瑶池燕游玉京蠖怡金阙物物自化事事无爲人享拾麻之年寿等拂石之劫此特记其髣髴今舜臣所以爲帝之离宫者实依稀之若夫寳殿渊深云龛岌嶪御容英粹玉座委蛇地皆砌以花砖壁皆粉以银液中边供具左右羽仪下甃凤墀上陈鸳瓦千楹耀日万栱凝烟高耸溟蒙雄压崷崒丹光紫氛之丽朱扉黄合之严羽士有所归心名山爲之增气以世俗而言之献豆粥麦饭者天子嘉之纳粟者爵之贡马官之虽玉帝高高在上其视甚微其听甚卑则舜臣蒙福之报宜何如也夫以上帝之德不可明言开天执符长御延康之历含眞体道默膺混沌之图且蚩蚩蠢蠢林然于天地之间者岂知乎帝力哉尝谓至高之天能降自求之福缮能谒斗獭能祭天况人也乎沖妙曰然是年七月朔琼山白玉蟾敬于殿中书涌翠亨记骚翁逸人品藻山水平章风月皆曰江南山水窟江西风月窝嘉定戊寅琼山白玉蟾携剑过玉隆访富川道经武城双凫凌烟一龙批月憩武城之西望大江之东抚剑而长唿顾天而长啸环武城皆山也苍崖翠壑青松白石寒猿叫树古涧生风峭壁数层断岸千尺翼然如舞天之鹤婉然如罩烟之龙者柳山也白苹红蓼紫竹苍沙鱼浮碧波鸥卧素月瑠璃万顷舳舻千梭窈然如霞姬之帔湛然如湘娥之縠者脩江也山之下而江江之上而亭亭曰涌翠盖取东坡山爲翠浪涌之句观其风物披其景象如章贡之郁孤台如浔阳之琵琶亭者涌翠亭也飞翚际天倒影蘸水天光水色上下如镜烟柳云丝高低如幕緑窗漏蟾朱檐咬雨华椽跃凤鳞瓦铺鸳四榻无尘一间如画玉栏截胜银海凝清鸥鹭不惊龟鱼自乐适其酒量任其诗怀者亭中人也若夫风开柳眼露浥桃腮黄鹂唿春青鸟送雨海棠嫩紫芍药嫣红宜其春也碧荷铸钱緑柳缲丝龙孙脱殻鸠妇唤晴雨酿黄梅日蒸緑李宜其夏也槐阴未断鴈信初来秋英无言晓露欲结蓐收避席青女办装宜其秋也桂子风高芦花月老汉毛碧瘦山骨苍寒千崖见梅一雪欲腊宜其冬也复何所宜哉朝阳东杲万山青红夕鸟南飞羣木紫翠桐花落尽栢子烧残闲中日长静里天大渔舟唱晚樵笛惊霞有时而琴胸中猿咽指下泉悲有时而棋剥啄玉声纵横星点有时而书春蛇入草暮鴈归芦有时而画汉山改观草木生春以此清兴以此清幽收入酒生涯拥归诗世界盖有得于斯亭而不知有身世矣山光浩荡江势澎湃松声如涛月华如水萤火万点俯仰浮光禽簧一声前后应和飞青舞碧凝紫流苍于是而曰涌翠芦湾不尽凫渚无穷挽回亭前酌以元酒招入酒里咏入新诗名公鉅儒鳞跼曡副骚板如栉峻韵如霜前者唱后者和长篇今短篇古亦莫罄其趣也最是春雪浮空高下玉树夜月浸水表里冰壶渔歌断处碧芷浮天帆影落时緑芜涨岸菰蒲萧琴舟楫往来其乐自无穷也作亭者谁李亚夫也一日桐城谭元振上清黄日新与余抱琴而憩其上风吹鹤袂人讶水仙磐礴数篇醂醨百盏月影在地马仆候门援笔不思聊述山水风月之滋味耳知此味者然后可以觞咏乎斯亭主人曰然予亦酩酊明日追思世事如电沫人生如云萍蓬莱在何处黄鹤杳不来抱琴攫剑复起舞于亭之上神霄散史书心远堂记鹤爲灵禽也何以羣于鹳鹜哉而且与之巢丘原饱稻梁其视泉禽等也翩然离烟霞絶风埃宾青霞翶碧落则灵于鹳鹜远矣莲爲华妙也何以族于菱芡哉且与之杂鼃蛭混洳泥其视羣华并也嫣然拔沮洳濯清泠媚银状艶玉井则妙于菱芡多矣若夫老聃官于柱下庄周禄于漆园张鲁侯于阆中许逊宰于旌阳梅福尉于南昌当是时无以异于世人也逮其精于内固密行外充隐化沦景蹑梵登晨驾麟龙笞鸾鹤乘云御气啸风鞭霆登崑崙参泬寥方且动心骇目惊而讶之思而慕之朱买臣见弃于其妻苏秦见侮于其嫂无怪也始其和光混俗之时若甚侧微而耻其己不若人似或加狎而侮之至于惊人可喜之事则羣惊若窗聚叹如鼠殊不知身羁樊笼志在霄汉吁鸿飞冥冥弋人何慕焉篱下燕雀徒自啾啾耳然圣人初何尝求异于人亦未始自表见于世也鱼欲异羣鱼舍水跃岸则死虎欲异羣虎舍山入市则擒然虽与之融然相忘奉然俱化其所以诣入者远甚于彼矣陶渊明当刘氏代晋之季耻爲斗米之所折腰去而归柴桑终日娱心于酒是欲忘世者也醉梦物我糠粃天地湛然无营泊然不谋故其时文超迈羣俗合皂黄冠朱君季愈即清江之邑人父兄皆簪缨人独君辽然而老氏是祖志趣飘逸不可测识两辖宫事数携琴剑诣京华所至权贵皆倒屣之上方紫其裾钖其沖妙之号今太极葛仙翁四十代剑印符箓之坛属以之凡于金汞龙虎之书六壬八门三甲五雷之文尤所精鍊能诗书礼乐且碧瞳红颐端是风流表物也即城陻之龙源重兴善渊观以徒黄花镒主之何巨源副焉观之方丈采陶诗心远之句以扁云诿予记而文之夫心者澄之不清挠之不浊近不可取远不可舍寂然不动感而遂通大包干坤小入芥粟如玉莲之不水如云之已天涣然如濯水之鱼超然如跨山之虎飘然如际云之鸿贫贱不能移富贵不能屈居山林虽则推静处市井未常稍喧所谓在俗元无俗居尘不染尘者也朱君悟大隐居𢌅之说知心远地自偏之句曲肱蘧蘧箕坐习习有诗可鸣有卷可执初非蹈世纷而婴维絷也棐几不受尘松窗困白昼老树苍藤之在合平沙远水之在壁若颠崖狠谷迅濑哀湍平芜野葑虬根蛟干风昏露晓月夜星天不出户庭尽在图籍心慵眼饱脸酣耳热款门无褦襶之客横轩有狻猊之鼎解衣磐礴据枕沉酣是非不到心宠辱不到耳韬形于橐箫融神于宇宙履大块于黍米望长河如建瓴眼缬已收心花爲寂天宇奉定虚白发光对境无心对心无境已絶云霄矣于是朝朝暮暮师老庄友张许之与梅葛而与陶渊明相领会于形影之外又何须猿鹤之与居麋鹿之与邻而后爲心远哉世之人或以苏朱如上所说以爲如何者不足静中冷眼一笑耳世事淡如一杯水也嗟夫心一也人自歧之所谓溺亵于利禄之途无得而远矣有如穷蹙飘零之士志在枫宸有如孤迥峭拔之士志在烟霄是皆其心远也然不若四境红尘万灶青烟处此阛阓寂若林泉己如隔蓦蓬莱弱水之远自非心了如君者能之均一远耳未可量也或问远之义何如曰空中之尘若霏雪而未尝见牀下之蚁若斗牛而未尝闻苟能悟言一室之高俯仰宇宙之大有所见闻则其心愈云泥矣君字师韩敬爲之记牧斋记合皂黄冠师刘贵伯以牧名斋属予爲记予闻知黄帝唿牧马童子爲天师释迦指牧牛小儿爲菩萨干马坤牛何以牧之圣人故曰谦以自牧牧之爲义牧羊则先去败羣故无触藩之虞塞翁之于牧也初何容心于得失哉天子置羣牧以牧民均义也贵伯诗甚骚而以懒辞酒甚宽而以醉辞棊甚敏而辞以不智琴甚清而辞以不古能鍊内丹能役五雷皆以不知爲辞其谦谦如此是自牧也不劳鞭绳盖以驯熟矣僧家所谓人牛俱失道家所谓翁马两忘孰爲牧之盖自牧也贵伯得之矣修真十书玉隆集正统道藏三家本六卷洞真部方法类修眞十书玉隆集卷之三十一修真十书玉隆集正统道藏三家本六卷洞真部方法类修眞十书玉隆集卷之三十二海南白玉蟾着听赵琴士鸣弦我寻屏迹到猿啼云满山前花满溪高峰壁立七十二风生两腋天可梯练师两鬓东风黑绀天不流月光白檐牙咬雨昨已晴松幄张空夜琴瑟兴浓抱石玄以轻得意七絃横玉绳膝头指弄响玲玲灿然夺目三十星初如雨滴芭蕉夜乆坐梧桐猿啸罢宛然幽涧听鸣泉偶杂脩篁戛清夏先疑易水渡荆轲已转似劝无渡河美人金帐别项借壮士铁笛吹孟婆不然双雉两南北或者妇牵苏武服絃中何似湘妃怨指下爲甚昭君哭又非牀下感蟏蛸更匪胡笳叫晩秋自然鴈声下遥塞忽觉蝉噪过南楼君休弹终我畏听满怀今古兴亡病苍梧云愁虞舜远鼎湖云出轩辕冷一声一声复一声不管世间银发生弹尽天涯夕阳影又向山中弹月明胡长卿去已乆韩飞琼无此手玉帝闻未曾人间空白首柳花霏霏满江城城外海棠红泪倾恐君余思更未已爲我春昼闻晴莺赠方壶高士蓬莱三山压弱水鸟飞不尽五云起紫麟晓舞丹丘云白鹿夜囓黄芽蘂浩浩神风碧无涯长空粘水三千里中有一洞名方壶玉颜仙翁不知几上帝赐以英琼瑶缝芝缉槲佩兰芷戏吹云和下朱尘还鍊五云长不死丹砂益驻长红容玉石弗砺愈白齿醉飞罡步蹑星辰时把葫芦梏鬼神早曾探出天地根寸田尺宅安崑崙安知我即刘晨孙不复更觅桃花源或者即戽身岂复别寻会仙村一闭目顷游六合坐里汗漫诣浑沦何必裹粮圆峤外宁又远汎阆风津云屏烟障只笑傲烟猿露鹤与相亲君不见刚风浩气截碧落上严天关九屏恶俯视万方万聚落丝长岁月能几时米大功名安用爲不将世界寄一粟便请芥子纳须弥初从螺江问草屧已判此身轻似叶及其流湘过衡岳一笑江山阔如楪如今坐断烟霞窝已诵东皇太乙歌不作竹宫桂馆梦奈此四海黄冠何夜来坐我酌桂醁不敢起舞宾云曲何年踏踏去方壸我欲骑风后相逐赠蓬壶丁高士琴诗瓠巴骑鲸上天去伯牙成连亦千古浅世断无钟子期弦中妙意爲谁举春风春雨满潇湘人在蓬窗闭竹房竹里鹃啼喉舌冷花间莺宿梦魂香客从漓沅下衡岳满怀诗愁无处着请君拂去水晶尘瀹茗一了怃然作道人问予若爲情伊弦凄兮予莫听一春十病九因酒三月都无二日晴俛首沉吟声一曲吟狙一罢捻拨续初如雪泉漱鸣玉已转忽如雨簌簌于中亦有蟠蛸鸣焂忽变作冷猿声始疑荆轲渡易水乃是湘妃夜涕零昔从抚断南风了羑里幽人始能晓可叹坛中苦杏花山高水寒即声杳道人此意非人间笑咏洞章锵佩环能令凤舞下丹汉云里大地垂头看世间难虫互得失只好牧羊坐花石何爲儿女谩眤眤候虫时鸣徒戚戚输君朝朝在翠微鹤已睡去人不知笑思古今一俯仰弹到千山月落时君知否梧桐枝上双燕语尽将万事等风絮琴中日月何翛闲肯使事逐孤鸿度南岳九眞歌题寿宁沖和阁笑携魏王大瓠落往观洞庭张帝乐醉骑人风访广谟九天之上无南岳我寻九眞诮冥漠乱云深中涌楼阁玉帝昔诏陈兴明双童前吹紫鸾笙尹君道全骖后尘先殿后卫森火铃皓首惠度甚姓陈却立虹桥叫霜鹰施友灿然索天笑露冷松寒月华皎无人爲唿张法要万山猿啼夜虎啸张复有若如珠少鍊得身形成鹤瘦我今只忆徐灵期漱鍊华池灌玉芝天柱峰头凤邓郁旦旦黄芽饲白龟玉仙灵舆昔无期想跨九凤衣羽衣香火在帝去已乆玉笥亦九门亦九坛上仙翁何仙良爲问渺茫再来否朝粤莫梧傥可到泠然来此仝楼居修眞十书玉隆集卷之三十二修真十书玉隆集正统道藏三家本六卷洞真部方法类修眞十书玉隆集卷之三十三柰五海南白玉蟾着旌阳许眞君传眞君姓许氏名逊字敬之曾祖琰祖玉父肃世爲许昌人高节不仕颖阳由之后也父汉末避地于豫章之南昌因家焉吴赤乌二年己未母夫人梦金凤衘珠坠于掌中玩而吞之及觉腹动因是有娠而生眞君焉勾曲山远游君迈护军长史穆皆眞君再从昆弟也眞君生而颖悟姿容秀伟少小通疏与物无忤尝从猎射一麀鹿中之子堕鹿母犹顾舐之未竟而毙因感悟即折弃弓矢尅意爲学博通经史明天文地理历律五行䜟纬之书尤嗜神仙修鍊之术颇臻其妙闻西安吴勐得至人丁义神方乃往师之悉传其祕遂与郭璞访名山求善地爲栖眞之所得西山之阳逍遥山金氏宅遂徙居之日以修鍊爲事不求闻达乡党化其孝友交游服其德义尝有售铁灯檠者因夜燃灯见有漆剥处视之金也翌日访主还之人有餽遗苟非其义一介不取郡举孝廉不就朝廷屡加礼命不得已乃于太康元年起爲蜀郡旌阳县令时年四十二视事之初诫吏胥去贪鄙除烦细脱囚絷悉开喻以道吏民悦服咸愿自新发摘如神吏不敢欺其听讼必先教以忠孝慈仁忍慎勤俭近贤远奸去贪戢暴具载文诫言甚详悉复患百里之远难于户晓乃择秀民之有德望与耆老之可语者委之劝率故争竞之风日销乆而至于无讼先是岁饥民无以输租郡邑绳以法率多流移眞君乃以灵丹点瓦砾爲金令人潜瘗于县圃一日籍民之未输者咸造于庭诘责之使服力役于后圃民䦆地获金得以输纳遂悉安堵邻境流民慕其德惠来依附者甚衆遂至户口增衍属岁大疫死者十七八眞君以所授神方拯治之符呪所及登时而愈至于沉痾之疾无不痊者传闻他郡病民相继而至者日且千计于是标竹于郭外十里之江置符水于其中俾就竹下饮之皆瘥其老耄羸疾不能自至者汲归饮之亦获痊安蜀民爲之謡曰人无盗窃吏无姦欺我君活人病无能爲其后江左之民亦来汲水于旌阳眞君乃呪水一器置符其中令持归置之江滨亦植竹以标其所俾病者饮之江左之民亦良愈今号蜀江眞君任旌阳既乆知晋室将乱乃弃官东归蜀民感其德化无计借留所在立生祠家传画像敬事如神明焉启行之日嬴粮而送者蔽野有至千里始还者有随至其宅愿服役而不返者乃于宅东之隙地结茅以居状如营垒多改氏族以从眞君之姓故号许家营焉其遗爱及民有如此者眞君尝至新吴憩于栢林忽有女童五人各持寳剑来献眞君异而受之既而偕至眞君之第惟日击剑自娱人莫能测眞君识其剑仙也常礼遇之卒获神剑之用既而与吴君游于嵩阳闻镇江府丹阳县黄堂靖有女师谌姆多道术遂同往致敬叩以道妙姆曰君等皆夙禀灵骨仙名在天然昔孝悌王自上清下降化度人世示陈孝道初降兖州曲阜县兰公家谓公曰后晋代当有神仙许逊传吾此道是爲衆眞之长留下金丹寳经铜符铁券令公授吾使掌之以俟子积有年矣吾复受孝道明王之法亦以孝爲本子今来矣吾当授子乃择日登坛依科明授阐明孝道誓戒丁宁出铜符铁券金丹寳经并正一斩邪之法三五飞步之术诸阶祕诀悉以传付许君顾谓吴君曰君昔以神方爲许君之师今孝道明王之道独许君得传君当返师之也况玉皇元谱君位玄都御史许君位高明大使总领仙籍品秩相辽又所主十二辰配十二国之分许君玄枵之野于辰爲子统摄十二分野君领星纪之邦于辰爲丑耳自今宜以许君爲长也二君礼谢讫辞行眞君方心期每岁必来谒姆姆觉之曰子勿来吾即还帝乡矣因取香茅一根南望掷之曰子归认茅落处立吾祠岁秋一至足矣二君还首访飞茅之迹寻于所居之南四十余里得之已丛生矣遂建祠宇亦以黄堂名之每岁仲秋之三日必往朝谒焉初眞君往访飞茅路傍见陂水清澈爲之少憩曰憩眞靖又见乡民盛烹宰以祀神且相诧曰祭不腆神怒降祸矣眞君曰怪崇敢尔耶夜宿于逆旅召风雷伐之拔其林木明日吿其里人曰妖社已驱毋用祭也又见负担远汲者满道乃以杖刺社前涸泽出泉以济之虽旱不竭明日登山巅指山腰之泉罅曰是有异物藏焉后将爲孽遂立坛靖以镇之乃渡小蜀江抵江干之肆主人宋氏虽贫而迎接甚敬眞君戏画一松于其壁而去其家即日市利加倍后江涨溃堤市舍俱漂唯松壁不坏眞君尝鍊神丹于艾城之黄龙山山湫有蛟魅护卫渊薮辄作洪水欲漂丹室眞君追神兵擒之钉于石壁丹成祭于幕阜葛仙公石室遂至脩州爱其湍急而味坚乃取神剑磨于涧傍之石寻渡水登秀峰爲坛于峰顶以醮谢圣帝乃服仙丹吴君居近焉遂造吴老之宅过西安县县社伯出谒眞君诘其地分有妖物爲民害者其神匿之眞君行过一小庙庙神迎吿曰此有蛟孽害民知仙君来故往鄂渚藏避矣后将复还愿爲斯民除之眞君如其言蹑迹追之至鄂渚路傍逢三老人询其蛟孽所在皆指曰见伏于前桥下眞君至桥侧仗剑叱之蛟惊奔入大江匿于渊乃勅吏兵驱之蛟从上流奔出遂诛之眞君怒西安社伯之不职锢其祠门止民享祀令祀小庙已而还郡城眞君曰此地水陆冲要人物繁伙岂无分合得仙之人试以丹数粒杂他药货之令其信縁而取既而赎者虽多竟无一人遇者眞君吁叹以世间仙才之难得也眞君闻新吴有蛟爲孽因持剑捕逐之蛟惧窜入溪穴眞君乃以巨石书符及作镇蛟文以禁之时海昏之上辽有巨蛇据山海穴吐气成云亘四十里人畜在其气中者即被吸吞无得免者江湖舟船亦遭覆溺大爲民害眞君闻之乃登北岭之巅验之果见毒气涨空眞君愍斯民之罹其害乃集弟子将往诛之初入其界远近居民三百余人知眞君道法竞来吿愬求哀恳切眞君曰世运周流当斯厄会生民遭际合受其灾吾之此来正爲是事当爲汝曹除之吾誓不与此蛇俱生也有顷羣弟子至亦同劝请眞君曰须时至乃可于是卓剑于地默祷于天良乆飞泉涌出俄有赤乌飞过眞君曰可矣遂前至蛇所仗剑布气蛇惧入穴乃飞符召海昏社伯驱之不能出复召南昌社公助之蛇出穴举首高十余丈目若火炬吐毒冲天乡民咸鼓譟相助是时眞君啸命风雷指唿神兵以摄服之使不得动吴君乃飞步踏其首以剑噼其颡蛇始低伏弟子施岑甘战等引剑挥之蛇腹裂有小蛇自腹中出长数丈甘君欲斩之眞君曰彼未爲害不可妄诛小蛇惧而奔行六七里闻鼓噪声犹返听而顾其母羣弟子请诛而戮之眞君曰此蛇五百年后若爲民害吾当复出诛以吾坛前松栢爲验其枝覆坛拂地乃其时也又预谶云吾仙去后一千二百四十年间豫章之境五陵之内当出地仙八百人其师出于豫章大扬吾教郡江心忽生沙洲掩过井口者是其时也此时小蛇若爲害彼八百人自当诛之苟无害于物亦不可诛也蛇子遂得入江大蛇既死其骨聚而成洲眞君于海昏经行之处皆留坛井凡六处通候时之地爲七其势布若斗星之状盖以镇弭后患复至邑之西北见山泉清冽乃投符其中与民疗疾其效亦比蜀江巨蟒既诛妖血污剑于是磨洗之且削石以试其锋吿其徒曰大蛇虽灭蛟精未诛彼物通灵必知吾有除害意恐其伺隙溃郡城吾归郡乎战岑二子者从我焉时永嘉六年也眞君道术高妙着闻远迩求爲弟子者数百人却之不可得乃化炭爲美妇人夜散羣弟子处以试之明旦閲之其不爲所染污者唯十人耳即异时上昇诸高弟也自是凡周游江湖诛蛟斩蛇无不从焉余多自愧而去眞君乃与甘施二君归郡周览城邑适有一少年美风度衣冠甚伟通谒自称姓慎礼貌勤恪应对捷给遽吿去眞君谓弟子曰适者非人是蛟之精故来见试也体貌虽是而腥风袭人吾故愚之庶尽得其丑类耳迹其所之乃在江浒化爲黄牛卧郡城沙碛之上眞君乃剪纸化黑牛往斗之令施岑潜持剑往候其斗酣即挥之施君一挥中其股牛奔入城南之井中眞君遣符吏寻其踪乃知直至长沙于贾谊井中出化爲人即入贾玉史君之家先是蛟精尝慕玉之女美化爲一少年谒之玉大爱其才许妻以女因厚赂玉之亲信皆称誉焉遂成婚居数岁生二子尝以春夏之交孑然而出周游江湖若营贾者至秋则乘巨舸重载而归所资皆寳货盖乘春夏大水覆舟所获也是秋徒还绐玉云财贷爲盗所劫且伤左股玉举家叹惋求医疗之眞君乃爲医士谒玉玉喜召其壻出求医蛟精觉之惧不敢出玉自起召之眞君随至其堂厉声叱曰江湖蛟精害物非一吾寻踪至此岂容逃遁速出速出蛟精计穷乃见本形蜿蜒堂下爲吏兵所诛眞君以法水噀其二子亦皆爲小蛟併诛之贾女亦几变形其父母爲哀求眞君给以神符故得不变眞君谓玉曰蛟精所居其下即水今君舍下深不踰尺皆洪波也可速徙居毋自蹈祸玉举家骇惶迁居高原其地不日陷爲渊潭深不可测眞君复还豫章而蛟之余党甚盛虑眞君诛之心不自安乃化爲人散游城市访眞君弟子诡言曰仆家长安积世崇善远闻贤师许君有神剑愿闻其功弟子语之曰吾师神剑指天天烈指地地坼指星辰则失度指江河则逆流万邪莫可当神圣之寳也又曰抑有不能伤者乎弟子戏之曰惟不能伤冬瓜葫芦耳蛟以爲诚然继而尽化其属爲胡芦冬瓜连枝带蔓浮泛满江拟流出境眞君晨兴觉妖氛甚盛乃顾江中见蛟精所化即以剑授施岑使履水斩之党属如连悉无噍类江流爲之变色眞君曰此地蛟螭所穴不有以镇之后且复出爲患人不能制也乃役鬼神于牙城南井铸铁爲柱出井外数尺下施八索钩锁地脉祝之曰铁柱若亚其妖再兴吾当复出铁柱若正其妖永除由是水妖屏迹城邑无虞复虑后世姦雄妄作故因铁柱以爲谶记有地胜人心善应不出姦雄纵有兴谋者终须不到头之言眞君之虑后世也深有如此者次年眞君以蛟蜃之属有散入鄱阳浔阳界者虑其复还乃周行江湖以殄灭之至岧峣山岭有蛟湖三所其孔穴透大江通饶信眞君诛其蛟魅立玉阳府靖以镇之其西北石壁下湾立开化靖以镇之更立大城府靖又铸铁符镇鄱阳湖口杜其所入之路铁盖覆庐陵元潭制其所藏之薮仍以铁符镇之留一剑在焉明年复游长沙遂至昭阳又明年至郴衡诸郡所至皆爲民馘毒除害乃还豫章前后凡立府靖七十余所皆所以镇郡邑辟凶灾也明帝太宁二年大将军王敦举兵内向次于于湖眞君与吴君同往上谒冀说止之时郭璞先在幕府乃因璞与俱见处仲喜延之饮而问曰予梦以一木破天君等以爲如何眞君曰非佳兆也吴君曰木上破天未字也公其未可妄动处仲色变令璞筮之璞曰无成处仲不悦曰予寿几何璞曰公若举事祸将不乆若还武昌则寿未可量也处仲怒曰君寿几何璞曰寿尽今日日中处仲大怒令武士擒璞斩之眞君乃举杯掷起化爲白鸽飞绕梁栋处仲一举目已失二君所在处仲竟败二君还至金陵欲赁舟至豫章而船主吿以乏操舟者眞君曰尔等但瞑目安坐切毋觇视吾自爲尔驾之乃召二龙挟舟而行经池阳以印印西岸之崖壁以辟水怪舟渐凌空俄过庐山顶至紫霄峰金阙洞二君欲游洞中故其舟稍低抹林梢戛戛有声舟人不能忍乃窃窥之龙即舍舟于层岫之上拆桅于深涧之下眞君谓舟人曰汝不听吾言将何所归乎舟人拜求济度眞君教以服饵灵草遂得辟谷不死尽隐于此山二君乃各乘一龙分水陆还会于北岭之天寳洞遂归旧隐日与弟子讲究眞诠数十年间不复以时事关意惟精修至道作醉思仙之謌及着八寳垂训曰忠孝廉谨宽裕容忍忠则不欺孝则不悖廉而罔贪谨而勿失修身如此可以成德宽则得衆裕然有余容而翕受忍则安舒接人以礼怨咎涤除凡我法子动静勤笃念兹在兹当守其独有爽厥心三官考戮乡党化之皆迁善远罪孝弟兴行平时出处随机应物不异常人但所居之处鸣鹤飞翔景云旋遶而已自东晋乱离江左频扰眞君所居环百余里盗贼不入闾里晏安年谷屡登人无灾害其福被生灵人莫知其所以然也至孝武帝宁康二年甲戌眞君年一百三十六岁八月朔旦有云仗自天而下二仙乘辇导从甚都降于眞君之庭眞君降阶迎拜二仙曰奉玉皇命赐子诏眞君俯伏以听乃宣诏曰上诏学仙童子许逊卿在多劫之前积修至道勤苦备悉经纬愈深万法千门罔不师历救灾拔难除害荡妖功济生灵名高玉籍衆眞推仰宜有甄昇可授九州都仙太史兼高明大使赐紫綵羽袍琼旌寳节玉膏金丹各一合诏至奉行眞君再拜登阶受诏一仙曰余乃玉眞上公崔子文一仙曰余乃元眞太卿瑕丘仲言毕揖眞君坐吿以沖举之日遂乘云车而去眞君乃召门弟子与乡曲耆老谕以行期自此朝夕会于眞君之第日设宴饮共叙惜别且教以行善立功以致神仙之旨着灵剑子等书又与十一弟子各爲五言二韵劝诫诗十首以遗世及以大功如意丹方传衆弟子之不与上昇者此方即丁义神方中一也其诀必先择日斋戒设位醮十八种药之神然后书符逐味诵呪而修合之其治衆疾如意而愈是月望日大营斋会徧召里人长少毕集至日中遥闻音乐之声祥云弥望须臾渐至会所羽盖龙车从官兵卫仙童綵女前后导从红霞紫气舒布环遶前二诏使又至眞君降阶拜迎二仙复宣诏曰上诏学仙童子许逊脱子前世贪杀匿不祀先祖之罪録子今生呪水行符治病罚恶馘毒之功已仰潜山司命官传金丹于下界闭蹟封形回子身及家口厨宅百好归三天子急净秽背土凌空左大力天丁与流金火铃照辟中黄无或散慢吿行仍封远祖由玉虚仆射曾祖琰太微兵卫大夫先祖玉太极把业録籍典者父肃中岳仙官赐所居宅曰仙曹左府玉眞上公曰卿门弟子虽衆唯六人合从行余各自有超举之日不得偕往也乃揖眞君昇龙车命陈勋时荷持册前导周广曾亨骖御黄仁览与其父族侍从盱烈与母部从仙眷四十二口同时昇举难犬亦随逐飞腾里人攀恋投地悲号不忍别眞君曰仙凡路殊悲欢自切执奉孝慈恭顺天地何患无报耶乃留下修行钟一口并一石函谓之曰世变时迁即爲陈迹矣聊以此爲异时之记有仆许大者与其妻市米于西岭闻眞君将飞昇即奔驰而归仓忙车覆遗米于地米皆复生比至哀泣求从行眞君以其分未应仙乃授以地仙之术夫妇皆隐于西山仙仗既举有顷坠下药臼车毂各一又坠一鸡笼于宅之东南十里余并鼠数枚堕地虽拖肠而不死意其尝得窃食仙药也后人或有见之者必爲瑞应焉仙驾凌空向远望之不可见唯祥云綵霞弥漫山谷百里之内异香纷馥经月不散初眞君回自旌阳奉蜀锦爲传道质信于谌姆姆制以爲殿帷至是忽飞来周游旋遶于故宅之上竟入复飞入云霄初眞君与郭璞寻眞选胜至宜春栖梧山王长史之子朔迎眞君居西亭乆之谓朔曰吾视子可传吾术乃密授仙方复云此居山川秀丽兼有灵泉出于道南前对洞天俯临袁水宜爲道院朔从之眞君乃书一天篆靖字也字于壁而去飞昇之日云軿过其上遣二青衣下吿朔以被玉皇诏命因来别子朔洎阖家瞻拜祈度眞君俯吿曰子辈仙骨未充但可延年乃飞仙茅一根授朔曰此茅味异植于兹地乆服长生甘能养肉辛能养节苦能养气咸能养骨滑能养肤酸能养筋宜和苦酒服之必效言讫而别自后王族如言服饵各寿百龄焉眞君所从游者三百余人其功行无出者通吴君十有一人修眞十书玉隆集卷之三十三修真十书玉隆集正统道藏三家本六卷洞真部方法类修眞十书玉隆集卷之三十四柰六海南白玉蟾着续眞君传眞君飞昇之后里人与眞君之族孙简就其地立祠以所遗诗一百二十首写竹简之上载之巨筩令人探取以决休咎名曰圣籖其钟车函臼并寳藏于祠蜀旌阳之民竞赍金帛负砖甓来甃坛井以报德各镌姓名其上隋炀帝时焚修中辍观亦寻废至唐永淳中天师胡惠超重兴建之明皇尤加夤奉本朝太宗眞宗仁宗皆赐御书眞宗又遣中使赐香烛花幡旌节舞偶改赐额曰玉隆取度人经太释玉隆腾胜天之义也仍禁名山樵採蠲租赋之役复置官提举爲优异老臣之地徽宗皇帝降玉册上尊号醮吿词文维政和二年太岁壬辰五月丁巳朔十七日癸酉皇帝谨遣入内内侍省内殿程奇请道士三七人于洪州玉隆观建道场七昼夜罢散日设醮一座三百六十分位上启神功妙济眞君伏以至神无像虽莫能名成德在人姑从所示式褒显蹟肇荐徽称冀享褒崇永绥福地无任诚惶诚恐恳祷之至谨词御降眞君册诘表文臣祗奉高眞肇扬显蹟仰太霄之在望祓灵宇以申虔美利所加既作黎民之福纯熙来被更延景历之昌臣无任精虔激切之至谨奉表奏以闻臣诚惶诚恐稽首顿首谨言玉册文曰维政和二年岁次壬辰五月丁巳朔十七日癸酉皇帝再拜言曰天眷用懋宠绥四方爰有至眞克相上帝烜威赫德钖羡降康而名号弗宣曷彰报典迺诏有司考循祕牒发挥遗懿垂示无穷恭惟眞君躬握元图密庸妙契繇魏迄晋嗣休炳灵赈乏蠲痾一方攸赖剪妖馘毒三气获分肆膺谌姆之符荣启都仙之籍超昇旋极载祀绵邈庙像屹崇风烈如在矧炎晖之有赫方皇运之正隆荐降嘉祥聿彰幽赞禬禳响答民物阜宁宜极徽称以昭严奉谨遣朝奉大夫充集贤殿修撰知洪州军州管干学事兼管内劝农使充江南西路兵马钤辖护军赐紫金鱼袋王勇上尊号曰神功妙济眞君洪惟降鉴诞受丕章佑我无疆保兹景命俾缉熙于纯嘏用敷钖于羣伦谨言政和六年改观爲宫仍加万寿二字除甲乙爲十方六年五月一日辰时御前降到荀字号不下司文字付礼部朕因看书于崇政殿恍然似梦见东华门北有一道士戴九华冠披绛章服左右童子持剑拂皆衣青后有二使者綵衣道装捧印杖前至丹墀起简揖朕攀左龙尾上殿朕疑非人间道士因问卿是何人不诏而至道士对曰吾爲许旌阳权掌九天司职上帝诏往按察西瞿耶国经由故国观其妖气故来相访朕请坐而问曰此患爲何答曰湖南湖北三十六万绢纲入水此实小龙爲害盖先朝不封此子爲王当永嘉之戮自拆母腹而奔走未及害人因而赦之今乃辄爲国家之患俟吾还当有处分不令住于江淮间矣朕梦中谢之复问曰朕患安息疮诸药不能愈眞君有药否即取小瓢子倾药一粒如菉豆大呵呪抹于疮上觉如流酥灌体入骨清凉遂揖而去行数步复回顾曰吾弊舍乆已寥落愿圣皇举眼一看爲幸朕豁然而觉不数日有司奏到果然绢纲尽数被风涛覆没即取图经考之见洪州分宁县梅山有许旌阳磨剑之地诏画像如梦中所见者赐上清储祥宫寻依道録院奏请于三清殿后造许眞君行宫再降手诏命中大夫谢景仁下分宁县同令佐以系省官钱新换旌阳观仍赐韶书一道前去本观收掌遇天宁节即拨放童行一人仍命採访许眞君别有遗迹去处如未有观即勒本属取官钱建造如有宫观屋宇损坏即如法修换无常住即拨近便僧寺堪好庄田入观供办务令严谨主者施行数月后复梦眞君回如初谢上曰分宁乃昔经行之处重劳建造吾卜地西山遗迹具存但居宇隘陋不足副西京瞻视幸陛下一修整之耳上寤即诏洪州改修玉隆万寿宫仍降图本依西京崇福宫例鼎新盖造赐眞君像一躯及铜铸香鑪花瓶烛台钟磬之具御书门殿二额凡爲大殿六小殿十二三廓七门五阁前殿三面壁绘眞君出处功行之迹后殿奉安玉册其上建阁寳藏三诏御书两庑复壁绘仙仗出入之仪环以墻垣由墻之西盱眞人之故居建道院以安道衆建炎中金人寇江右欲火宫庭俄而水自楹桷间出火不能爇虏酋大惊乃书壁云金国龙虎上将军来献忠被授元帅府上畔都统大军届兹遍观圣像庄严华丽不敢焚毁时天会八年正月初二日记主观想知悉写毕戢兵而去绍兴二十八年赐御书十轴令寳之以镇福庭焉凡眞君之所遗物皆有神物守护不可触犯殿前守植栢其荣悴常兆宫之盛衰剪以煎汤无疾不疗丹井旧有神龙出没胡洞眞始置符石以镇之铁柱唐严譔作州牧心颇不信尝令发掘俄迅雷烈风江波泛溢城郭震动譔惧叩头悔谢乆之而后止又强取眞君修行钟置之僧寺击之声哑如土木疑道流以术禁之遂加囚系欲置于刑譔忽坐寐爲神人叱责将断其首惊觉遂释道流送钟还宫至五季乱一夕飞去莫知所之车毂州牧徐登欲见之令取至府犹未及观即夕飞还皇朝犹在金人入寇寻失之石函虽有窾缝而不可开唐张善安窃据洪州强凿开之其盖内丹书字云五百年后狂贼张善安开之善安惧磨洗其字终不能灭遂藏其盖止留函底三朝宸翰及眞君玉册金人入寇之后不知所存焉眞君垂迹遍于江左湖南北之境因而爲观府爲坛靖者不可胜计或散在山林湖泺絶有异处如龙沙侧之磨剑池池上沙壁立略不湮塞新建县之暵旱湖水蛭至多以粒药投之其蛭永絶至今名药湖松湖市之旅邸眞君尝少憩至今其家无蚊蚋丰城县之桫针洞蛟入其中以杉木楔之至今不朽奉新县之藏溪蛟藏其中以剑噼裂溪傍巨石书符以镇靖安县有刘仙姑名懿眞年数百岁貌若童子谌姆尝称之眞君往见则已飞昇矣遂留寳木华车遗之车因风飘举三日而下因名其观曰华车观碑碣犹在今号栖霞观此类莫克殚举每岁季夏诸卿士庶各备香华鼓乐旗帜就寝殿迎请眞君小塑像幸其乡社随愿祈禳以蠲除旱蝗先期数日率衆社首以瓜果酌献于前殿名曰割瓜预吿迎请之期也眞君之像凡六唯前殿与寝殿未尝动余皆随意迎请六旬之间迎请周徧洪瑞之境八十一乡之人乃同诣宫醮谢曰黄中斋七月二十八日仙驾登宫左之五龙岗禁辟蛇虎自古以然谓之禁坛故远近祈禳之人昼夜往还絶无蛇虎之患仲秋号净月自朔旦开宫受四方行香祷赛荐献先自州府始远迩之人扶老携幼肩舆乘骑肩摩于路且有商贾百货之射利奇能异伎之逞巧以至茶坊酒垆食肆旅邸相续于十余里之间骈于关市终月乃已常以净月之三日仙仗往黄堂观谒谌姆前一夕降殿宿斋南庑次日昧爽启行少息于憩眞靖晚宿紫阳靖次日早登龙城坛渡小蜀江初眞君寻飞茅时尝渡此江以钱二百劳舟人舟人请益不已欲需一千眞君从之既登岸舟人持钱归二镮耳余皆楮镪始惊讶知其神人至今仙驾经由舟人止觅二镮不敢过求也临午至黄堂朝谒谌姆乡之善士咸集陈宴享之礼明日复留终日初六日早由西路以还宫中每以中秋日修庆上昇斋先一日建醮次日黄君来觐黄君眞君之壻也其行多由间道明旦未至宫五里曰侯陂有亭曰着衣观黄君更衣之所也宫中具威仪迎入端门初朝于前殿分宾主礼次日享礼毕降殿憩于西庑俟暮西还而宫东之市肆商贾居民必固邀游街以求利市竞争牵挽几至龙岗桥乃回俗云姑丈所至则利市依合每试有验故也每三岁上元后一日眞君仙仗往瑞阳存问黄君曰西抚上元日禺中先迎置前殿陈斋羞三献之礼诘朝乃行初出东门即南过圣仙桥经茂埇入黄姑巷次至安里迂入元都坛少憩次登师姑岭入元仙靖寻出驿路再迂入小路二里许至朱塘观供复出大路至暗山头遂至三十里铺从者午食乃度九岗九滔过龙陂桥抵祥符瑞人多出城迎谒号曰椄仙眞君降舆与黄君宴于前殿十七日复受享礼主首侍从仙驾者乃诣后殿酌献于许氏仙姑次日未五鼓而返士庶焚香迎谒者以千数凡所经由聚落人民男女长幼动数百人焚香作礼化钱设供至有感激悲号者每仙驾出入主首必再拜送迎于大门之外至于南朝西抚及州府迎请祈求必主首从行焉眞君乘龛辇白马金凤爲前导肩舆之人调古歌一阕齐声唱和歌名黄鹤楼有着高冠綵帕者数对冠名綵楼二者甚古怪盖晋代之礼也所由之路横斜曲直遵于古不可少易易之则有咎每仙驾将出地分之人竞先辟旧迳立表以指其处盖非衆人所常行之路也旧记云昔爱女所行眞君蹑踪而往至黄君家爲留信宿乃由通道而归其寻飞茅亦多委曲寻访故今南朝西抚并袭前迹所过之地龛有轻重迟速安危晴雨之占肩轻步速安稳清明爲地分之福肩重步迟失扑阴雨爲地分之灾福则岁稔人安灾则人伤物厉唯西抚之行往欲雨寒还欲晴暖反是亦灾仙驾每行必冲早涉暝履茅茨荆棘之地部从社赛之人动逾数百然从古未闻有伤其足者唯忌人畜生死厌秽凡香钱服用饮食坐卧皆须避之否则立有卒暴之祸后有迍蹇之灾皆前人所传而今人所见之明验也修眞十书玉隆集卷之三十四修真十书玉隆集正统道藏三家本六卷洞真部方法类修眞十书玉隆集卷之三十五海南白玉蟾着逍遥山群仙传吴君吴君名勐字世云濮阳人仕吴爲西安令因家焉性至孝龆齓时夏月手不驱蚊惧其去己而噆亲也年四十得至人丁义神方继师南海太守鲍靓复得祕法吴黄龙中天降白云符授之遂以道术大行于吴晋之间晋武帝时眞君从世云传法世云尽以祕要授之永嘉末杜㢰寇蜀攻陷州县眞君既诛大蛇世云曰蛇是蜀精蛇死则杜㢰灭矣卒如其言尝见暴风大作书符掷屋上有青鸟䘖去风即随止或问其故答曰南湖有舟遇此风中有二道士唿天求救故以此止之验之果然西安令于庆死已三日世云曰令长数未尽当爲讼之于天遂卧于尸傍数日与庆俱起庆弟着作郎寳感其异遂作搜神记行于也尝渡豫章江值风涛乏舟世云以所执白羽扇画水而渡观者骇异宁康二年眞君上昇世云复还西安是年十月十五日上帝命眞人周广捧诏召世云遂乘白鹿车与弟子四人白昼沖昇宅号紫云府政和二年五月准诘封爲眞人词曰洪都福地紫府列眞既灵异之有闻岂褒崇之可后以尔早学至道尝悟祕言道化施行世称慈父功行甫就飞昇帝乡大江之西尚存故宅凡祷辄应吾民是依钖之新封用彰厥懿朕命惟允其鉴于兹可特封神列眞人蜀川陈勋庐陵周广乃世族儒生勋字孝举博学洽闻时魏遣钟会邓艾伐蜀刘禅降孝举时尚少已有出尘之志入青城山师谷元子求度世之法继闻眞君在旌阳仁政及民走谒公庭愿充书吏眞君嘉之付以吏职凡表率辈流说化民俗抚字之术禆益爲多遂引爲门弟子而托以腹心典司经籍守视药鑪眞君沖翥命执策导前焉昔玉隆宫西庑有孝举道院号承仙府手植巨栢一株其院面栢而居政和二年诘封正特眞人其词略曰以尔蚤以诚恳师事道君门人之中独掌奥典功行甫就执幢而昇大江之西俨有遗像凡祷辄应吾民是依钖之新封用彰厥懿朕命惟允其鉴于兹可特封正特眞人周广广字惠常大将军瑜之后少好天文音律之学长通无爲清净之教尝与同志游巴蜀云台山得汉天师驱剪精邪之法救民疾苦闻眞君在旌阳迳诣公庭愿备下执眞君纳之令供侍杖屦夙夜惟勤遵行道法始终不怠还居私第左右无违乃就宅西百余步间筑室以居眞君飞举惠常与曾兴国同骖龙车宅号宣诏府政和二年封元通眞人其词略曰以尔早弃山宇师事仙君元化通神能得其道功行甫就偕昇帝乡大江之西俨有故迹凡祷辄应吾民是依钖之新封用彰厥懿朕命惟允其鉴于兹可特封元通眞人泗水曾亨鉅鹿时荷皆黄冠上士亨字兴国参之后也少爲道士天姿明敏博学多能修三天法师之教逆知来物名山列岳有路必通妙诀灵符无治不愈神人孙登见之曰子骨秀神惠砥砺精勤必作霄外人矣子勉之后隐居豫章之丰城闻眞君道誉投谒门下愿侍巾几眞君雅器重之神方祕诀无不备传后骖龙车昇天今丰城县眞阳观是其遗迹政和二年诰封神惠眞人其词略曰以尔骨秀神惠天禀殊姿师事仙君雅与道合功行甫就偕游帝乡大江之西尚存坛井凡祷辄应吾民是依钖之新封用彰厥懿朕命惟允其鉴于兹可特封神惠眞人时荷荷字道阳少修道德之教入四明山遇神人教以胎息衆妙之术用能却寐絶粒役使鬼神驱除邪魅点化金玉赒济穷苦民受其赐声闻远迩惠怀之世闻眞君孝道法盛行江左徒步踵门愿充弟子眞君纳之授以祕诀复遣还山教导徒衆明帝诏赴阙师问之坚不愿留竟归依栖眞君侍侧宁康二年与陈孝举执册导从昇天有遗迹在豫章城号紫盖府今南昌厅是也东海沐阳县奉仙观乃其旧隐政和二年封洪施眞人其词略曰以尔系出东海世称仙材能自得师以有洪施前驱龙节参驾同昇大江之西尚存故宅凡祷辄应吾民是依钖以新封用彰厥懿朕命惟允其鉴于兹可特封洪施眞人丰城甘战草泽布衣战字伯武以孝行见推于乡党遭时乱离晦迹草泽喜神仙乆视之术闻眞君行孝道法除害利物遂造门恳请愿备驱役眞君异其材器可其所请至眞君上昇复付以金丹妙诀伯武后归丰城布德行惠至陈大建元年正月十日亭午天诏下乃驾麟车乘云而去其故宅号华阳亭有飞簧观爲之奉礼政和二年封精行眞人其词略曰以尔幼躭道教同事仙君驱妖除邪厥功甚茂精行既备昇游帝乡大江之西尚存故宅凡祷辄应吾民是依钖之新封用彰厥懿朕命惟允其鉴于兹可特封精行眞人沛郡施岑乡关壮士岑字太玉祖朔仕吴因徙居九江赤乌县太玉状貌雄杰勇健多力弓剑絶伦眞君初领徒诛海昏大蛇会乡壮三百余人来助力太玉预焉致恭恳乞愿充役者眞君纳之与甘伯武常执剑侍左右宁康二年十月二十八日晨见东方日中有一童子乘綵云执素策驱苍虬降其所居宣玉帝诏遂御苍虬乘云去眞君宅东南二里间有坛曰紫玉府即其所栖之地西岭镇江干石上有观爲太玉眺台南昌之地亦有之皆所以眺望水妖也政和二年封勇悟眞人其词略曰以尔性勇而悟能自得师授以至言俾之入室神童指妙飞昇帝乡大江之西故宅尤在凡祷辄应吾民是依钖之新封用彰厥懿朕命惟允其鉴于兹可特封勇悟眞人兰陵彭抗南昌盱烈钟离嘉建城黄仁览皆以㦤戚乆处师门抗字武阳举孝亷仕晋累迁尚书左丞密修仙业以疾辞朝师事眞君仍纳爱女爲眞君子妇眞君念其恪诚应诸祕要纤悉付之速遣还朝至穆帝永和二年致政南游挈家居豫章城中再诣门下朝夕扣问道益精进宋高祖永初二年八月二十四日举家二十六口白日昇天政和二年封潜惠眞人其词略曰以尔絶名去利潜默内修竭诚亲师授以祕要功行甫就飞昇帝郡大江之西尚存故宅仙室灵坛俨有陈迹凡祷辄应吾民是依钖之新封用彰厥懿朕命惟允其鉴于兹可特封潜惠眞人盱烈烈字道微少孤事母以孝闻母盖眞君之姊也眞君凡二姊盱母爲之孟眞君爲其孀居乃筑室于宅西数十步间俾居之故母子日闻道妙眞君每出则盱母代掌其家事仙宾隐客咸获见之母子并受玉皇诏部分仙眷昇天今墻西道院乃其旧居政和二年诘封和靖眞人其词略曰以尔学眞君之道悟五练之源惟性闲和动合大化卒与其母偕昇帝乡大江之西尚存故宅凡祷辄应吾民是依钖之新封用彰厥懿朕命惟允其鉴于兹可特封和靖眞人钟离嘉嘉字公阳一字超本眞君仲姊之子少丧父母植性简淡眞君尝叹其有受道之姿乃授之神方能拯救付之妙诀能役逐眞君昇大首以金丹之赐是年十月十五日日中碧霞寳车自天来迎公阳拜韶昇车而去新建象牙山西源是其所也有观曰丹陵石药臼尚存号钟王府政和二年诰封普惠眞人其词略曰以尔持修鍊之术善符禁之能普惠迩遐功行昭着眞君付诀昇游帝乡大江之西尚存故宅凡祷辄应吾民是依钖之新封用彰厥懿朕命惟允其鉴于兹可特封普惠眞人黄仁览黄仁览字紫庭父辅字万石举孝廉仕至御史紫庭神彩英秀局量凝远眞君以子妻之尽得眞君之道任青州从事单骑之官留妻侍父母然每夜辄归人莫得知一夕家僮报许氏院中夜有语笑声姑讯之许氏曰黄郎耳姑曰吾子从仕数千里安得至此许氏曰彼已得仙道能顷刻千里戒在漏语故不敢令姑知姑曰若然当使我见之是夕紫庭归许氏吿以故比明紫庭不得已出谒父母曰仁览虽从宦远乡夜必潜归膝下仙道祕密不可泄言恐招谴累言讫取竹杖化爲青龙乘之而去故万石亦知仙道之足慕执弟子礼以事眞君唯紫庭二弟勇健不检日事游畋虽父兄奉韶飞昇而二人尚在猎所自言性纵逸不堪作仙任兄举族飞腾容我二弟捕鹿紫庭叹其赋分复折草化鹿以止其妄心遂与父母三十二口乘云而东从眞君仙驾昇天二弟后隐于西山仙仗既行云间坠下石毬药车各一傍有许氏坠钗洲政和二年诘封沖道眞人其词略曰以尔袭初平之庆禀非常之姿师事道君洞该至妙功行甫就昇游帝乡大江之西尚存故宅凡祷辄应吾民是依钖之新封用彰厥懿朕命惟允其鉴于兹可特封沖道眞人仁览父辅亦求爲眞君弟子眞君以其懿戚待以客礼故不与十一人之数诸弟子受法皆许传族坛靖各立府亭之名修眞十书玉隆集卷之三十五修真十书玉隆集正统道藏三家本六卷洞真部方法类修眞十书玉隆集卷之三十六柰七海南白玉蟾着诸仙传兰公昔有异人姓兰名期莫敢唿其名称之曰兰公初居于兖州曲阜县高平乡九原里其家百余口精修孝行致斗中眞人下降其家自称孝悌王讳弘康字伯仲语兰公曰始气爲大道于日中爲孝道仙王元气爲至道于明中爲孝道明王玄气爲孝道于斗中爲孝悌王夫孝至于天日月爲之明孝至于地万物爲之生孝至于民王道爲之成吾于上清以下託化人间示陈孝悌之教后晋代当有眞仙许逊传吾孝道之宗是爲衆仙之长因付兰公祕旨及金丹寳经铜符铁劵令传授丹阳黄堂靖女眞谌姆且戒之曰将来有学仙者许逊汝当以此授之孝悌王遂将兰公游于郊野道傍忽见有三古冢指以示兰公曰此是汝三生解化之迹其第一冢乃昔尸解所遗仙衣而已第二冢乃太阴鍊形形体已就今当起矣第三冢藏蜕骨耳宜移冢傍之路勿令人物践履也孝悌王言讫昇天兰公乃榜示行人断其旧路人谓其妖妄擅移路径执以诣官官吏拘公而诘其验公具以前事对官吏云必若妄言将加诛公曰吾言得之孝悌王安得妄官吏遂引兰公与地分对开其冢其第一冢果有黄衣一领其第二冢见一人童颜弱质如睡初觉之状第三冢见连环骨一具衆咸惊叹吏乃持仙衣还献府君府君着衣不能胜还与兰公公服之即同冢中仙人合爲一体竦身轻举官吏悔谢虔恳拜问何时再降人间兰公俯语之曰我自此或十日或百日一降施行孝道以济迷途其后吴都有十五岁童子丹阳三岁灵童并是眞仙之化身也将弘孝道之教以接合仙之士焉谌姆谌姆不知何许人也其宇曰婴尝居金陵丹阳郡之黄堂潜修至道忘其甲子耆老累世见之齿发不衰容貌常少皆以谌姆唿之谓其可爲人师也吴大帝时行丹阳市中忽遇一男子年可十四五叩头再拜愿爲义子谌姆告曰汝既长成须侍养所生何得背其己亲而事吾爲母既非其类不合大道于是童子跪谢而去又经旬月复过巿中忽见孩儿年可三岁悲啼唿叫莫知谁氏之子因遇谌姆执衣不舍告云我母何来唯愿哀悯谌姆怜其无告遂收归抚育渐向成长供侍甘旨晨昏不亏心与道合行通神明聪慧过人博通经教天文地理百氏九流穷幽极玄探微索奥年将弱冠谌姆谓之曰我修奉正道其来已乆汝以吾抚育暂此相因汝既无天将何爲姓氏儿曰昔蒙天眞授以灵章约爲孝道明王请以此爲名号可乎姆曰既天眞付授吾何敢违复议求婚跪姆前说赞曰我非世间人上界眞高仙今与姆爲儿乃是宿昔縁因得行孝道度脱诸神仙向前十五童亦是我化身今已道气圆我将返吾眞眞凡自殊趣何爲议婚姻盍于黄堂坛传教付至人姆既施吾教三清栖我神谌姆闻赞惊畏异常遂于黄堂建立坛靖严举香火大阐孝道明王之教明王告姆修眞之诀曰姆须高处玄坛疏絶异党翛闲丘阜饵服阳和委鉴太虚静夷玄圃若非无英寳帙黄老玉书太洞眞经豁落七元太上隐玄之道不可偃息于流霞之车眷盻乎文昌之台也得此道者九凤齐鸣万灵萃止竦身御节八景浮空龙舆虎旂游翔八方矣姆宜寳之于是尽付妙诀兼授灵章已而辞姆飞腾太空谌姆受讫寳而祕之积数十年人无知者至西晋之末许眞君逊吴眞君勐闻姆有道远诣丹阳求受道法姆知其名在图籍应爲神仙于是授以孝道明王之教眞仙飞举之宗及正一斩邪三五飞步之术仍以兰公所授孝悌王铜符铁券金丹寳经一遵元戒传付许君仍语二君玉皇玄谱仙籍品帙乃令许君以道次授吴君二君礼谢将辞归许君欲每岁来礼谒姆姆止之曰子勿来吾即还帝乡矣乃取香茆一根南望掷之茆随风飞去因谓曰子归于所居之南数十里认茆落处立吾祠岁秋一至足矣语讫忽有云龙之驾来迎凌空而去今新建丰城二县之界有黄堂观乃眞君倣丹阳黄堂坛所立祠每年八月三日朝谒谌姆之所也地主眞官传地主金公世忘其名世居豫章之西山金田以进纳补官朴直公正乡闾所推服许眞君与郭璞择地至其所居璞曰璞相地多矣未见有若此者如求富贵则必有起歇如欲栖隐大合仙格其岗阜圆厚位坐深邃三峰屹立四环云拱内外勾锁无不合宜大凡相地兼相其人观君表里正与地符乃与眞君同谒公公欣然出迎懽如平生璞白公曰许君欲置一舍爲修鍊之地故同璞上谒公曰窃观许君仙风道骨非尘埃中人第恐此地不足以处君耳君诚有意当併致庄产以爲薪水之资许君曰虽蒙倾盖然受之无名愿闻所需多寡惟命公曰大丈夫一言道合身命犹以许人况外物乎老夫拙直平生无用文券乃取一大钱中破之自收其半以半授许君曰以此爲券明日遂挈家居西林之庐舍至卒老焉玉隆宫有神曰西林地主显忠眞官即公是也皇朝眞宗皇帝尝遣中使奉香烛花果于眞君中使至溪桥公朱衣靴幞迓之中使不知其神也至馆问曰适桥畔有官人相迓者谁也今安在左右曰无之中使曰衣朱衣状貌肥而短者衆咸谓无其人翌旦中使登殿致献讫还过地主堂视之惊曰昨日所见者即此神也炷香设礼敬叹其灵归而奏之即有旨免本观支移折变盖縁于此嘉泰四年赐庙额曰昭应嘉定三年告封灵助侯许大许大眞君之役夫也眞君上昇之日适与其妻运米出巿闻眞君昇天夫妇推覆米车奔驰而归至则仙仗已兴夫妻抚膺哀号乞从行眞君告以善功未备不应飞昇乃授以地仙之术夫妇俱隐于西山其覆车之米在地复生既隐不欲人识改姓曰牛又爲人所知复改曰干夫妇各有诗留于世干君诗云自从明府昇天后出入尘寰直至今不是藏名混世俗卖柴沾酒贵忘心其妻诗云醉舞狂歌踏落花緑罗裙带有丹砂往来城巿卖生药秪箇西山是我家又诗云出入仙乡不记春岂知尘世有寒温儿家秪在西山里除却白云谁到门因干君出游经时不归独步醮坛有感而作昨日因游到翠微醮坛风冷杏花稀碧桃爲我传消息何以人间去不归许大夫妇闻眞君将上昇苦求随行眞君以诏使告合从昇天人数已有定命难徇其请故预期使之出干虽覆车而归已无及矣今人时有见之者胡詹二王胡詹二王者旌阳县之二吏録也世不知其名眞君弃官还山且乆二吏思慕盛德舍家而来愿服役终身眞君悯其诚意而知其分不应仙俾没后爲神立祠于福地东南高峰作镇水口永享血食焉胡天师天师名惠超字拔俗不知何许人也人莫知其年纪唐高宗上元间来自庐山栖于豫章西山之洪井永淳中幅巾布褐负杖徒行至游帷观见同辈手不执板擎拳而已美须眉体貌环伟类四十许岁人身不甚长然每处稠人中其首独出其上虽至长者止及其肩故时称胡长仙人问其年几何曰五十二岁逾数十载问之亦复云然至论晋宋已来治乱兴废纤毫不差喜谈晋司空张观文博物如其友或云许吴二君尝授其延生鍊化超三元九纪之道能檄召神灵驱奋雷雨至陶洪景校茅山华阳洞太清经七十卷天师亦与焉背缝尽朱书其姓名览者皆见之又曰吾昔到此客于盱母用是不知爲何代人物也每路逢暴骨遗骸悉埋之地有古物寳器掘之如其言而获闻邪怪之物疾之如寇雠即务剪除之时豫章西门有樟木精爲独足神大兴怪崇邀人淫祀天师一见叱骂书符禁制即命斩伐积薪灌油以火焚燎妖崇遂灭以其地爲观昔游帷观唐初尝荒废因问主观胡不修葺答以乏材力天师奋然而往不逾月以木筏至高安樟木江口距观九十里命筏人紧系縳各就宿江岸临暮飞墨符一道中夜烈风雷雨比明筏已在坛下矣凌抹岭谷所当之路林木披靡摧折又于山下发一窖出钱三伯千爲工役之需应殿宇非人所居者皆夜役鬼神爲之门外凿三井以辟火灾乆之异迹显着天后以蒲轮诏之天师深隐巖谷州县搜求之急不得已而出至都引见武成殿后临问仙事天师止陈道德帝王治化之源后大喜又欲留于都下委以鍊丹之事天师辞请还山修鍊勅遣使赍金璧送归行次单父赐书曰先生道位高尚早出尘俗如轩历之广成汉朝之河上遂能不远千里来赴三川日御先开望霓裳之渐远天津后渡瞻鹤盖以方遥空睇风云惆怅无已傥蒙九转之余希遗一丸之药天师乃于洪崖先生古坛际鍊丹首尾三年降诏趣召诣阙至则馆于禁中天师辞归固留不许天师一朝遁去上闻叹恨乆之遣使赍赠甚厚兼赠诗一篇云高人叶高志山服往山家迢迢闻风月去去隔烟霞碧岫窥玄洞玉灶鍊丹砂今日星津上延首望灵槎天师归西山居于盱母靖观有三清中门眞君横堂皆鬼工所造平柱眠枋叠至嵴斲削之工人或可侔至植立不斜坚固不朽非人可及梁牌亲题大周年号笔力遒劲又自写其眞于后殿之壁其居西山人皆师事之千里之内无疫疠水旱之灾无勐鸷天柱之苦远近赖焉长安三年二月十六日命弟子于游帷观之西北伏龙岗造砖坟藏太玄眞符二七星神剑灵寳策杖各一三日而讫天师正衣冠坐绳牀异香满室空中云鹤墻外人马之声纷纷不絶视之已解蜕矣州具以闻赐钱帛修斋醮谥曰洞眞先生姑苏先生司马贞撰碑具载详悉世远其壁将頽有一云水道士至以木板模写之俨然复前状越夕而壁倒道士亦不知所往门堂以政和六年奉旨重造始撤去今唯眞板存焉修真十书玉隆集正统道藏三家本六卷洞真部方法类修眞十书玉隆集卷之三十六