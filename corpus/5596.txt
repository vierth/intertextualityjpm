法华经大成音义X卍XXX大成音义序不敏忝附法门之末而于前贤註解殊未悉览惟吾半师所着大成一疏每披读玩味未甞食息少置内于法华旨趣条分缕折义无遗剩较之古德诸师何多让焉但其间或遇引古事蹟未免疑兕莫决不啻操木刃以解盘结将恐来哲行千里至九九而返其不大可惜哉不敏遂探寻经史咨叩硕德欲选音义一集以公同志无何僻居西山学肤闻寡不敢以蠡智自窥爰有志未逮偶因出山参谒心师见案头有目大成音义一书余问曰是孰笔也心师曰性法师笔也藁竣而未付剞劂有督刊大成一云公愿输金请梓于即山居与大成附行曾问序于予因久病未克汝其代之乎余唯然曰此诚非易言也待穷轴而后可见于大成中凡语意幽䆳引古事蹟处悉为之旁通曲喻若指流而证其源焉余不禁欣然曰斯集诚学者之前星也大成一疏于斯其全备无遗憾矣今而后观大成者必其一目了然向之抱闷阙疑者如积尘凝冰之逢慧日慈风莫不消荡靡介讵不快甚将见方学者不苦其难巳学者适得其趣其导人以捷通之路亦孰非音义之效哉矧法华之微妙叵言有大成则可以言大成之引古多端有音义则X可以晰故知有法华而大成不可无有大成而音义亦不可无是音义为最要者也乌得漠漠无传焉或曰音义为小学也岂当明经术乎余曰嘻如以音义为小学而所谓大者奚自而入耶譬之行远者必不废迩登高者必不废卑理也安见法华之堂奥不由音义之浅近者而驯致之耶吾以为音义有裨于大成而实以为有裨于法华云时康熈岁次甲申佛欢喜日燕山智冲谨识X法华大成音义河东后学净昇集华严宗五祖一帝心大师帝心号也姓杜讳法顺世间聋哑者遇之必能闻能语唐太宗诏谓之曰朕苦劳热师之神力何以蠲除师曰圣德御宇微恙何忧但颁大赦圣躬自安上从之疾遂瘳因赐号曰帝心作法界观门专弘华严二云华大师云华寺名也师居是寺因以名之姓赵讳智俨得帝心之亲传以授贤首其教大行三贤首大师贤首谥号也姓康讳法藏其先康居国人唐则天诏于太原寺开华严宗旨感白光自口而出须臾成葢万众懽唿召对长生殿指殿隅金狮子以喻法界体用而为说法则天领解遂着其说为金师子章四清凉大师清凉号也姓夏侯氏讳澄观会稽人也造华严大疏唐德宗诞节召对内殿能以妙法清凉帝心遂赐号清凉宪宗问华严宗旨豁然有得加号大统清凉国师文宗开成三年示寂凡历九朝为七帝门师九朝者玄宗肃宗代宗德X宗顺宗宪宗穆宗敬宗文宗也七帝者即代宗以下七帝也五圭峰大师圭峰终南山之别名也师居是山因得是号姓何讳宗密果州西充入也清凉甞谓之曰毗卢华藏能随我游者其汝乎遂着圆觉华严等疏钞唐文宗诏问佛法大意赐号大德至宣宗追谥定慧禅师其详见起信论会阅今依三藏法数录出循循善诱论语颜渊喟然叹曰夫子循循然善诱人博我以文约我以礼註云循循有次序貌诱引进也博文约礼教之序也言夫子道虽高妙而教人有序也若万派以朝宗尚书禹贡篇云江汉朝宗于海註云春见曰朝夏见曰宗朝宗诸侯见天子之名也江汉合流于荆去海尚远然水道巳安而无有壅塞横决之患虽未至海而其势巳奔趋于海犹诸候之朝宗于王也见音现似羣星而拱北论语子曰为政以德譬如北辰居其所而众星共之註云政之为言正也所以正人之不正也德之为言得也行道而有得于心也北辰北极天之枢也居其所不动也共向也言众星四面旋绕而归向之也率由旧章诗云不愆不忘率由旧章註云愆过也率循也章典法也所行不过差不遗忘者以其循用旧典故也诗大雅假乐之篇又见孟子离娄章假诗作嘉X有教无类论语子曰有教无类註云人性皆善而其类有善恶之殊者气习之染也故君子有教则人皆可以复于善而不当复论其类之恶矣善继善述中庸子曰武王周公其达孝矣乎夫孝者善继人之志善述人之事者也註云武王缵大王王季文王之绪以有天下而周公成文武之德以追崇其先祖此继志述事之大者也王道坦坦千古同规王者贯三才主万物无为化世有道恩民坦坦者平广也既平且广千古之下孰不同规见会玄记梵音楚夏秦洛谓之中华亦云华夏亦云中夏淮南楚地非是中方楚洛言音唿召轻重今西域梵语有似于斯中天如中夏余四如楚蜀见华严悬谈七十五法颂云色法十一心法一四十六箇心所法一十四种不相应三种无为七十五其详见法数部执不同二十部者按异部宗轮论云佛涅槃后百有余年摩竭陀国俱苏摩城王号无忧统摄赡部感一白葢化洽人神是时佛法大众初破谓因龙象边鄙多闻大德四众共议无常苦空无我涅槃寂静五事不同分X为两部一大众部二上座部从大众部流出八部合有九部一大众部二一说部三说出世部四鸡胤部五多闻部六说假部七制多山部八西山住部九北山住部从上座部分为两部一说一切有部二即上座部转名雪山都从说一切有部展转流出九部共前根本两部成十一部一说一切有部二雪山部三犊子部四法上部五贤胄部六正量部七密林山部八化地部九法藏部十饮光部十一经量部共前九部成二十部见百法明门论赘言初地即为八楞伽四卷云初则为八地第九则为七七亦复为八第二为第三第四为第五第三为第六无所有何次其义详见科解五法三自性八识二无我五法者曰名曰相曰妄想曰正智曰如如三自性者曰缘起曰妄想曰成八识者前五识第六意识第七末那识第八阿赖耶识二无我者人无我法无我也出楞伽经记莂记莂者谓授将来成佛之记劫国名号之莂也见大藏音释担麻弃金昔有三人入山各担一担麻偶于中路见无数布帛一智者云吾弃麻担布帛一愚者云吾担来路多只X是担麻往前不远又见白银智者弃布担银愚者依旧担麻往前又见黄金智者弃银担金愚者依旧只是担麻自负所见不肯从人者大率如是见弥陀演义李山龙唐左监门校尉李山龙于武德年中暴亡而心上不冷如掌许家人未忍殡殓至七日而甦自说云当死时被冥收至一官曹内有囚数千人受罪不一吏将山龙至厅下有天官问曰汝在生作何福业龙曰乡人每设斋讲恒施物同之王曰汝作何善业龙曰诵法华经两卷王曰善可升阶山龙既升东北有高座王曰请法师升座山龙遂坐开经曰妙法莲华经序品第一王曰请法师止下座复立阶下顾厅内囚巳无一人王谓山龙曰君诵经之福非惟自利乃令囚众皆因闻经获免岂不善哉乃至游诸狱念佛皆空等事不录见法苑珠林第二十卷释道裕释道裕一云遗俗常诵法华千有余遍以贞观初因病将终嘱友人慧廓曰比虽诵经意望灵验身死之后不须露骸埋之十载屈为发出舌根烂不审若不坏为起一塔以示经感言讫而终依嘱而埋至贞观十一年廓与知友就墓开之身肉皆尽惟舌不朽然后然起塔出法苑珠林十八卷又出续高僧传严法华X严法华者乃陈时扬州严恭是也本泉州人因领父亲五万钱往扬州致货偶江中见一船鼋遂以五万钱赎之父母在家昏夜中见乌衣五十人诣门送钱钱皆小湿后严恭还家父母说客付钱之日乃赎鼋之日也是知五十客皆所赎之鼋也其后父子深信因果共往扬州起精舍专写法华经因名严法华焉出法苑珠林第十八卷尼法信唐武德时河东有尼法信常诵法华访工书人净室写经然香薰衣仍于写经之室通外加一竹筒令写经人出息于外八年乃毕龙门僧法端请讲开卷惟见黄纸了无文字即送与尼尼悲泣受以香水洗函沐浴顶戴绕佛行道七日七夜既而开视文字如故出法苑珠林第二十七卷至于窓鸡听法立脱毛羽之状转为法师躬遇普贤摩顶山牛齅经坐忘戴角之形生作大臣面会文殊点化今不繁引七种立题法一单人立题如佛说阿弥陀等经二单法立题如大般涅槃等经三单喻立题如梵网等经四人法立题如文殊问般若等经五法喻立题如妙法莲华等经六人喻立题如如来狮子吼等经七具足立题如大方广佛华严等经见四教仪集註并三藏法数五百比丘各说身因如五百比丘问舍利弗大德佛说身因何者是耶舍X利弗言诸大德汝等亦各得正解脱自应识之何缘方作如是问耶有比丘言大德我未获得正解脱时意谓无明即是身因作是观时得阿罗汉果复有说言大德我未获得正解脱时谓爱无明即是身因作是观时得阿罗汉果或有说言行识名色六入触受爱取有生饮食五欲即是身因尔时五百比丘各各自说巳所解巳共往佛所稽首佛足右绕三帀礼拜毕巳却坐一面各以如上巳所解义向佛说之舍利弗白佛言世尊如是诸人谁是正说谁不正说佛告舍利弗善哉善哉一一比丘无非正说出涅槃经三十五卷又见五百弟子自说本起经三十二士入不二门维摩经第二入不二法门品前有三十二菩萨各说不二法门后问文殊言何等是入不二法门文殊曰如我意者于一切法无言无说无示无识离诸问答是为入不二法门于是文殊问维摩言我等各自说巳仁者当说何等是入不二法门时维摩默然无言文殊叹曰善哉善哉乃至无有文字语言是为真入不二法门四句感应四句感应者一者冥机冥应三者显机显应三者显机显应四者显机冥应其义云何若过去善修三业现在未运身口借往善力名为冥机也虽不现见灵应而密为法身所益不见不闻而觉而知是为冥益X也二冥机显益者过去植善而冥机巳成便得值佛闻法现前获利是为显益如佛初出世最初得度之人现在何甞修行诸佛照其宿机自往度之即其义也三显机显应者现在身口精勤不懈而能感降如须达长跪佛往祇桓月葢曲躬圣居门阃如即行人道场礼忏能感灵瑞即是显机显应也四显机冥应者如人虽一世勤苦现善浓积而不显感冥有其利此是显机冥益也详见法华玄义第六卷三十六句感应三十六句感应者前冥显互论略举四句若具足辨者用四机为根本所谓冥机显机亦冥亦显机非冥非显机冥是过去显是现在冥显是过现非冥非显是未来如佛为阐提说法于一句中复为四句所谓冥机冥应冥机显应冥机亦冥亦显应冥机非冥非显应余三机亦如是四四即成十六句机既召应应亦有十六句一机而感四应一应而赴四机机应各为十六合成三十二句就前根本四句便是三十六句也详见法华玄义第六卷或是祥师安此名目元道者山云峯寺如意野老祥迈者姓延氏太原人也九岁落绀随师受业内穷三藏外覈九流名冠中华声闻朝野曾与道士丘处机李志常等辩论真伪于至元十八年十月二十日奉旨焚经道经皆毁由是佛日重辉法云广布曾着辩伪录五卷入藏流通X详见本录序祥师曾注法华序当时未有弘传二字故疏家以为祥师注序最先故疑其安弘传二字之名目也关中记汉都长安东有函谷关南有嶤关武关西有散关北有萧关居四关之中故名关中见正字通记者志也乃长安之志书也溯其阀阅太史公曰古者人臣功有五品以德立宗庙定社稷曰勋以言曰劳用力曰功明其等曰阀积日曰阅出史记功臣表溯与泝㴑二字同尔雅云逆流而上曰泝洄顺流而下曰泝游疏家引之乃逆推宣师所自出为上古彭祖之后然彭祖姓籛名铿后封于彭故称彭祖尝为商贤大夫今人称世家为簪缨世胄阀阅名门彭即今徐州彭城是也操觚续传释道宣丹徒人一云长城人年至十五依日严寺智頵律师受业年满从弘福寺智首律师受具后从智师习律才听一徧方议修禅頵师诃曰夫适遐自迩因微知章修舍有时功愿须满未宜即去律也后晦迹终南有处士孙思邈与师相接结林下之交往来谈论终日不倦甞筑一坛俄有长眉僧谈道知者以为宾头卢也复有梵僧礼坛赞曰自佛灭后像法住世兴发毗尼惟师一人也故疏云操觚续传后X于西明寺行道感天王之子张琼以佛牙授师师遂付文纲掌之然文纲俗姓孔氏会稽人也后于崇圣寺将佛牙建塔供养详见宋高僧传觚者竹简也陆士衡文赋云或操觚以率尔今称善作文者谓之染翰操觚乐记云故知礼乐之情者能作识礼乐之文者能述作者之谓圣述者之谓明明圣者述作之谓也註云情谓理趣之深奥者知之悉故能作文谓节奏之宣着者识之详故能述出礼记乐记篇唐虞曰载尔雅云夏曰岁商曰祀周曰年唐虞曰载言载者取物终更始之义山河百二田肯贺高祖曰陛下得韩信又治秦中秦形胜之国带山河之险持戟百万秦得百二焉言秦地险固二万人足当百万人齐得十二焉言二十万人当百万人上曰善出纲鑑史记秦形胜之国带山河之险悬隔千里持戟百万秦得百二焉虞喜註云二倍也秦地险固百倍于天下故云百二葢言秦兵百万当诸侯兵三百万也邵平种瓜邵平秦东陵侯也秦灭平为布衣种瓜于长安城东故世谓之东陵瓜一云青门瓜后贤咏诗曰汉王提X劒灭孤秦亡国诸候尽是臣惟有东陵能守节甘作青门种瓜人出汉史并故事书五胡乱华前赵刘渊都平阳后赵石勒都襄阳前秦苻坚都长安后秦姚苌都长安前燕慕容隽据邺自惠帝后有五凉四燕二赵三秦大夏并蜀共十六国出鑑书其详又见东西晋梓里诗云维桑与梓必恭敬止註云桑梓二木名古者五亩之宅树之墻下以遗子孙给蚕食具器用者也言桑梓父母所植尚且必加恭敬况父母至尊至亲宜莫不瞻依也出诗经小雅今种故乡谓之梓里者葢本诸此也度人不减掬多第四祖优波毱多尊者咤利国人也在世化导证果最多每度一人以一筹置于石室其室纵十八肘广十二肘充满其间出传灯录及禅宗正脉等嵩高维岳八句诗云嵩高维岳四方于宣註云赋也山大而高曰崧岳山之尊者东岱南霍西华北恒是也骏大也甫甫侯也即穆王时作吕刑者或曰此是宣王时人而作吕刑者之子孙也申申伯也皆姜姓之国也翰干蕃蔽也宣王之舅申伯出封于谢而尹吉甫作诗以送之言岳山高大而降其神灵和气以生甫侯申伯X实能为周之桢干屏蔽而宣其德泽于天下也葢申伯之先神农之后为唐虞四岳总领方岳诸侯而奉岳神之祭能修其职岳神享之故此诗推本申伯之所以生以为岳降神而为之也谢在今邓州南阳县接武堂上接武堂下布武疏曰接武足迹相接也陈氏曰文者上之道武者下之道故足在体之下曰武出礼记曲礼上篇不龟手之乐惠子谓庄子曰魏王贻我大瓠之种我树之成而实五石以盛水浆其坚不能自举也剖之以为瓢则瓠落无所容非不呺然大也吾为其无用而掊之庄子曰夫子固拙于用大矣宋人有善为不龟手之药者世世以洴澼絖为事客闻之请买其方百金聚族而谋曰我世世为洴澼絖不过得数金今一朝而鬻技百金请与之客得之以说吴王越有难吴王使之将冬与越人水战大败越人裂地而封之能不龟手一也或以封或不免于洴澼絖则所用之异也今子有五石之瓠何不虑以为大樽而浮于江湖而忧其瓠落无所容则夫子犹有蓬之心也夫出庄子逍遥游四荣四枯佛于拘尸那城娑罗双树间入灭东西南北各有双树每面双树一荣一枯故名四荣四枯以表凡夫二乘常无常等八倒也此四荣正表凡夫四倒而言荣X者以凡夫由此四倒增长惑业有荣茂之义故名四荣一非常计常二非乐计乐三非我计我四不净计净四枯者表二乘四倒也而言枯者以二乘观无常苦空无我等则烦恼有朽灭不生之义故名四枯一常计无常二乐计非乐三我计非我四净计不净见涅槃经并三藏法数顾命之誓诰书云顾命顾还视也成王将崩命羣臣立康王史序其事为篇谓之顾命者郑玄云回首曰顾临死回顾而发命也出书经顾命篇下小註毗伽罗论章安涅槃经疏云此云字本河西道朗云世间文字之根本典籍音声之论宣通四辩诃责世法赞出家法言词清雅义理深邃虽是外论而无邪法将非善权大士之所为也三藏传云其音不正正云毗耶羯剌諵此翻为声名记论以其广记诸法能诠故名声名记论见名义集文轨出中庸今天下车同轨书同文行同伦註云今子思自谓当时也轨辙迹之度伦次序之体三者皆同言天下一统也文书名伯牙绝絃列子云伯牙善鼓琴钟子期善听伯牙鼓琴志在高山子期曰善哉峩峩兮若泰山志在流水子期曰善X哉洋洋兮若江河伯牙所念子期必善得其意伯牙游于泰山之阴卒逢暴雨止于巖下心悲乃援琴而鼓之初为霖雨之操更造崩山之音音曲每奏钟子期輙穷其趣伯牙乃舍琴而叹曰善哉子之听夫志想象犹吾心也吾于何以逃声哉庄子云钟子期死伯牙终身不复鼓琴文选司马迁报任安书云葢钟子期死伯牙终身不复鼓琴何则士为知巳者用女为悦巳者容嘉会二字周易文言曰元者善之长也亨者嘉之会也利者义之和也贞者事之干也註云元者生物之始天地之德莫先于此故于时为春于人则为仁而众善之长也亨者生物之通物至于此莫不嘉美故于时为夏于人则为礼而众美之会也利者生物之遂物各得宜不相妨害故于时为秋于人则为义而得其分之和贞者生物之成实理具备随在各足故于时为冬于人则为智而为众事之干干木之身而枝叶所依以立者也辩拟天女华严经二十九卷云复次佛子譬如自在天王有天婇女名曰善口于其口中出一音声其声则与百千种乐而共相应一一乐中复有百千差别音声佛子彼善口女从口一声出于如是无量音声当知如来亦复如是于一音中出无量声随诸众生心乐差别X皆悉遍至悉令得解法华大成音义卷第一北方曰译礼记王制篇云五方之民言语不通嗜欲不同达其志通其欲东方曰寄南方曰象西方曰狄鞮北方曰译方氏曰寄言能寓风俗之异于此象言能倣象风俗之异于彼鞮则欲别其服饰之异译则欲辨其言语之异周礼有象胥氏通四方之语故四官通称象胥氏今俗谓之通士然周礼乃周公所作为周室一代设官分职之制秦毁诗书不用周礼至汉求书始出汉儒以考工记补之宋代用以取士今不用若干礼记曲礼篇云问天子之年对曰闻之始服衣若干尺矣註云若如也未定之辞数始于一而成于十干字从一从十故言若干谓或如一或如十凡数之未定者皆可言六种突吉罗罪大迦叶言汝更有罪佛意不听女人出家汝劝佛听是故佛之正法五百岁而衰微是汝突吉罗罪阿难言我怜愍憍昙弥又三世诸佛皆有四部弟子我释迦佛云何独无迦叶复言佛涅槃时背痛敷卧语汝须水汝不供给是汝突吉罗罪阿难言是时五百乘车截流而渡令水浑浊是故不取迦叶复言佛问汝X若有人四神足好修可住寿一劫若减一劫佛四神足好修欲住寿一劫若减一劫汝默然不答问汝至三汝故默然汝若答佛佛四神足好修应住一劫若减一劫由汝不答令佛早入涅槃是汝突吉罗罪阿难言魔蔽我心是故无言我非恶心而不答佛汝于一时以郁多罗僧衬身而卧是汝突吉罗罪迦叶复言汝叠佛衣以足蹈上是汝突吉罗罪阿难言尔时有大风起无人助我堕我脚下非不恭敬故蹈佛衣迦叶复言佛阴藏相般涅槃后以示女人是为可耻是汝突吉罗罪阿难言时我思惟若女人见佛阴藏相者便自羞耻女人身形欲得男身修行佛相种福德根是故我示女人不为无耻而故破戒迦叶言汝有六种突吉罗罪尽应僧中悔过阿难言诺随长老大迦叶及僧所教详见智度论第二卷善见律云突者恶也吉罗者作也即众学法僧尼各有一百婆沙论云何以此戒独名应当学葢余戒易持罪重此戒难持易犯常须念学故不列罪名但言应当学也若依七聚而言则身名恶作口名恶说也耳是五官之别五官者耳目口鼻心也言官者司也耳目口鼻各有所司而皆受治于心也见故事捷录祖述宪章中庸仲尼祖述尧舜宪章文武註云祖述者远宗其道宪章者近守其法X私淑孟子曰予未得为孔子徒也予私淑诸人也註云私犹窃也淑善也李氏以为方言是也人谓子思之徒也自孔子卒至孟子游梁时方百四十余年而孟子巳老然则孟子之生去孔子未百年也故孟子言予虽未得亲受业于孔子之门然圣人之泽尚存犹有能传其学者故我得闻孔子之道于人而私窃以善其身葢推尊孔子而自谦之辞也见孟子离娄章读古桓公读书于堂上轮扁斵轮于堂下释椎凿而上问桓公曰敢问公之所读者何言也公曰圣人之言也曰圣人在乎公曰巳死矣曰然则公之所读者古人之糟魄巳矣公曰寡人读书轮人安得议乎有说则可无说则死扁曰臣也以臣之事观之斵轮徐则甘而不固疾则苦而不入不徐不疾得之于手应之于心口不能言有数存焉于其间臣不能喻臣之子臣之子亦不能受之于臣是以行年七十而老斵轮古之人与其不可传者死矣然则君之所读者古人糟魄巳夫精解云餔糟魄者岂知酒味读古人之遗书者岂知道味哉出庄子外篇六甲甲子甲寅甲辰甲午甲申甲戌见世事通考不依净命舍利弗入城乞食得巳向壁而坐食时有梵志女名X净目见舍利弗问言沙门汝食耶答言食净目言汝沙门下口食耶答言不仰口食耶不方口食耶不维口食耶不净目言食法有四种我问汝汝言不我不解汝当说舍利弗言有出家人合药种谷植树等不净活命者是名下口食观视星宿日月风雨不净活命者是名仰口食曲媚豪势巧言多求不净活命者是名方口食学种种呪术卜算吉凶不净活命者是名维口食姊我不堕是四不净食中我用清净乞食活命净目闻巳欢喜信解舍利弗因为说法得证初果出智度论第三卷行五方便四念处为一即身受心法四善根为四即四加行不言五停者未入正观故见文句记长者园内树耳多第十五祖迦那提婆者南天竺国人也后得法于龙树既得法巳至迦毗罗国彼有长者名梵摩净德一日园树生耳大如菌味甚美惟长者与第二子罗睺罗多取而食之取巳复生自余亲属皆不能见祖知其宿因遂至其家长者问其故祖曰汝曾供养一比丘然此比丘道眼未明虗霑信施故报为木菌惟汝与子精诚供养得以享之余即否矣又问长者年多少答曰七十有九祖乃说偈曰入道不通理复身还信施汝年八十一此树不生耳长者闻巳弥加叹伏且曰弟子衰老不能事师愿舍次子随师出家后为X十六祖焉见传灯录并禅宗正脉等古德云暖衣饱食意如何尔将何德报檀那合米农牛流血汗寸丝千命下汤锅法王座下知音少长者园中木耳多今生犯禁迷真道死后还他费力䭾见宝训珠类名者实之宾也尧让天下与许由曰日月出矣而爝火不息其于光也不亦难乎时雨降矣而犹浸灌其于泽也不亦劳乎夫子立而天下治而我犹尸之吾自视缺然请致天下由曰子治天下天下既巳治也而我犹代子吾将为名乎名者实之宾也吾将为宾乎鹪鹩巢于深林不过一枝偃鼠饮河不过满腹归休乎君予无所用天下为庖人虽不治庖尸祝不越樽爼而代之矣由庄子内篇逍遥游佛作十种神变度之所谓毒龙不中龙火不烧恒水不溺三方取果北取粳粮忉利取甘露知嫌隐去知念现来火灭还然斧举不下详出瑞应经焚得胜之殿帝释与修罗战胜造得胜堂庄严奇丽目连往看诸天女皆隐避不出目连念帝释着乐不修道本乃以神通焚得胜堂仍为帝释说无常等法帝释欢喜后堂俨然无灰烟色见法华文句止耆域之车目连以弟子病上忉利天以问耆婆正值诸天入欢X喜园尔时目连在路侧立一切诸天无顾看者耆婆后至顾见目连向举一手乘车直过目连自念此本人中是我弟子今受天福以着天乐都失本心即以神力制车令住耆婆下车礼目连足目连种种因缘责其不可耆婆答曰以我人中为大德弟子是故举手问讯颇见诸天有尔者不生天以着乐深心不得自在是使尔耳目连语耆婆曰有弟子病当云何治耆婆答言唯以断食为本出报恩经第六卷如周公曰周公使其子伯禽就封于鲁戒之曰我文王之子武王之弟成王之叔我于天下亦不贱矣然我一沐三握发一饭三吐哺起以待士犹恐失天下之贤人子之鲁国慎勿以国骄人见周史并列国传欢喜丸本生经中说释迦佛有二夫人一名瞿毗耶二名耶输陀罗瞿毗耶是宝女故不孕耶输以佛出家夜自觉妊六年不产诸释诘言菩萨出家何由有此耶输言我无他罪我所怀子实是太子体胤诸释言何以久而不产答言非我所知诸释集议王欲治罪瞿毗耶白王愿宽恕之待其子生治之非晚王即宽置佛六年苦行既满初成佛时其夜生罗睺罗王见似父爱乐忘忧语群臣言我子虽去今得其孙与子无异王常请佛入宫食斋是时耶输持一钵百味欢喜丸与罗云上佛佛以神力变五百罗汉如佛无异罗云X以七岁身持欢喜丸径至佛前奉进世尊佛摄神力诸阿罗汉身复如故空钵而去惟佛钵满耶输白王以此证验我无罪也即问佛言我有何因缘怀妊六年佛言汝子罗云过去世时曾作国王时有五通仙人来语王言王法治贼请治我罪王言汝有何罪答言我入王国犯不与取饮王水及杨枝王言我以水及杨枝施及一切何罪之有答言王虽如此我心疑悔罪不除也王言若必欲尔小停待我入还王入宫中六日不出仙人在王园中六日饥渴仙人思惟王正以此治我过六日出辞谢仙人我便相忘莫见咎也以是因缘故受五百世三恶道罪五百世常六年在母胎中见智度论十七卷又见佛本行经亦有经云罗云由过去塞其鼠孔禁鼠六日不出故受胎六年见法苑珠林第十卷摩那埵善见律十四卷云摩那埵汉言折伏贡高亦云下意下意者承事众僧二十僧中行四分律云摩那埵此云意喜谓比丘犯罪随顺受罚众意生喜故三从四德孔子曰妇人伏于人者也是故无专制之义有三从之道在家从父适人从夫夫死从子无所敢自遂也出朱子小学与礼记家语大同小异四德者妇德贞顺也妇言辞令也妇容婉娩妇功丝麻出礼记昏义篇X破尘出经喻如有大经卷量等三千界在于一尘内一切尘亦然有一聪慧人净眼悉明见破尘出经卷普饶益众生佛智亦如是徧在众生心妄想之所缠不觉亦不知诸佛大慈悲令其除妄想如是乃出现饶益诸菩萨出华严经五十一卷罔象得珠说黄帝游乎赤水之北登乎崑崙之丘而南望旋归遗其玄珠使知索之而不得使离朱索之而不得使喫诟索之而不得乃使罔象罔象得之黄帝曰异哉罔象乃可以得之乎出庄子天地篇神无方易无体周易系辞传云范围天地之化而不过曲成万物而不遗通乎昼夜之道而知故神无方易无体註云此圣人知命之事也范如铸金之有模范围匡郭也天地之化无穷而圣人为之范围不使过于中道所谓裁成者也通犹兼也昼夜即幽明生死鬼神之谓如此然后可见至神之妙无有方所易之变化无有形体也圣人之大宝周易系辞云天地之大德曰生圣人之大宝曰位何以守位曰仁何以聚人曰财理财正辞禁民为非曰义缘幢倒掷X尔时世尊告诸比丘过去世时有缘幢技师肩上竖幢语弟子言汝等于幢上下向护我我亦护汝迭相护持游行嬉戏多得财利时技弟子语技师言不如所言但当各各自爱护游行嬉戏多得财利身得无为安隐而下技师答言如汝所言各自爱护出杂阿含经二十四卷踧踖与与论语君在踧踖如也与与如也註云君在视朝也踧踖恭敬不宁之貌与与威仪中适之貌此兴合宜诗经註云比者以彼物比此物也兴者先言他物以引起所咏之辞也色究竟天智度论云譬如从色界初际下一丈石经一万八千三百八十三年方至于地发一言为天下则三句中庸是故君子动而世为天下道行而世为天下法言而世为天下则註云动兼言行而言道兼法则而言法法度也则准则也又云故时措之宜也註云以时措之而皆得其宜也理出希夷视之不见名曰夷听之不闻名曰希抟之不得名曰微註云夷无形也希无声也微妙也出道德经上篇众中之白眉X蜀志马良字季常兄弟五人皆以常为字惟良眉有白毫兄弟皆贤时人语云马氏五常白眉最良困于心横于虑孟子曰人恒过然后能改困于心衡于虑而后作註云恒常也犹言大率也横不顺也作奋起也言中人之性常必有过然后能改葢不能谨于平日故必事势穷蹙以至困于心横于虑然后能奋发而兴起出孟子告子章衡与横同玉转玑旋在璇玑玉衡以齐七政註云在察也美珠谓之璇玑机也以璇餝玑所以象天体之转运也衡横也谓横箫也以玉为管横而设之所以窥玑而齐七政之运行犹今之浑天仪也七政日月五星也出书经舜典预侵二习预者进也二习即见思家习耳大经云我衣我钵见习也舍利弗嗔毕陵伽慢思习也出四教仪集註马援传居前不能令人轾居后不能令人轩轩轻也轻重也言为人无所轻重也出后汉马援传观妻妾如畵瓶出曜经云昔有婬逸之人意专女色不能去离家有知识道人往反其妇白道人曰我夫性多婬欲恐不自济道人告曰汝夫若近汝身者便以此语其夫曰须陀洹法礼应尔耶后果如言告之其夫甚怀惭愧X内自思惟我将不审是须陀洹乎即便息欲妇问其夫何故永息欲事其夫遂彩畵好瓶内盛粪秽牢葢其口令妇抱此如我无异妇依其语抱瓶不离其夫将瓶打破告妇曰汝何故抱此破瓶耶妇言不尔夫曰我观汝身剧于此瓶从头至足三十六物有何可贪处也藏舟夜负夫藏舟于壑藏山于泽谓之固矣然而夜半有力者负之而走昧者不知也出庄子内篇大宗师瓶穿雀飞佛说七女经云雀来入瓶中以縠覆其口縠穿雀飞去识心随业走又见弥陀演义舍鱼而取熊掌孟子曰鱼我所欲也熊掌亦我所欲也二者不可得兼舍鱼而取熊掌者也註云鱼与熊掌皆美味而熊掌尤美也屈九五之尊周易九五飞龙在天利见大人註云刚健中正以居尊位如以圣人之德居圣人之位故其象如此率土之濵诗云溥天之下莫非王土率土之濵莫非王臣註云赋也溥大也率循濵涯也言土之广臣之众出小雅北山之篇心驰魏阙X周礼天官悬治象之法于象魏又云宫门双阙悬法象其状巍然高大曰象魏又天子之门谓之魏阙饭糗茹草孟子曰舜之饭糗茹草也若将终身焉註云饭食也糗干糒也茹亦食也言圣人之心不以贫贱而有慕于外不以富贵而有动于中随遇而安无预于巳所性分定故也出孟子尽心章扣关击节扣关紧要处难过而能过击节阻隔处不通而能通谓扣其机关击其节要见宝训音义近取诸譬论语子曰能近取譬可谓仁之方也巳註云譬喻也方术也近取诸身以巳所欲譬之他人知其所欲亦犹是也运斤成风庄子送葬过惠子之墓顾谓从者曰郢人垩漫其鼻端若蝇翼使匠石斵之匠石运斤成风听而斵之尽垩而鼻不伤郢人立不失容宋元君闻之召匠石曰尝试为寡人斵之匠石曰臣则尝能斵之虽然臣之质死久矣自夫子之死也吾无以为质矣吾无与言之矣出庄子杂篇鹅珠昔有乞食比丘到珠师舍正逢彼匠为王穿珠见比丘来欢喜持钵入家取食比丘衣赤日照光生遥映X宝珠亦同赤色有鹅在侧谓肉便吞比丘见之遮护不及珠师持钵盛满食来授与比丘交谢而去其人于后觉少一珠窃谓比丘盗去即追擒还责言汝既释子何无廉耻盗我王珠答言我无此事其人窃念若不苦治珠不可得便加拷打触处血流鹅来囓血其人恚怒以杖击之鹅因致死比丘便请看鹅死活报言巳死比丘告曰鹅吞汝珠其人不信比丘曰我实见吞彼遂持刀以剖鹅腹果得其珠其人惭耻礼谢曰何不早示使我盲愚苦楚尊身造斯恶业比丘曰我受禁戒宁舍身命不伤蚁卵若先示汝必害其鹅不护众生岂名持戒出毗婆沙论并大庄严论草系有诸比丘旷野中行为贼劫夺贼惧比丘往告聚落尽欲杀之贼中一人先曾出家语同伴曰比丘之法不得伤草以草系之终不能往即以草系舍之而去诸比丘等恐伤草命不敢动转时国王田猎见而问曰以何因缘草系不动比丘答言佛说草木是鬼神村敬佛语故是以不动王为比丘解其草缚而后别去出譬喻经第六卷又见大庄严论并法苑珠林小不忍则乱大谋论语子曰巧言乱德小不忍则乱大谋註云巧言变乱是非听之使人丧其所守小不忍如妇人之仁匹夫之勇皆是沂水濯缨X有孺子歌曰沧浪之水清兮可以濯我缨沧浪之水浊兮可以濯我足註云沧浪水名缨冠系也出孟子藻梲奇节论语子曰藏文仲居蔡山节藻梲何如其知也註云节柱头斗拱也藻水草名梲梁上短柱也葢为藏龟之室而刻山于节画藻于梲也当时以文仲为知孔子言其不务民义而谄凟鬼神如此安得为知巧夺轮奂晋献文子成室晋大夫发焉张老曰美哉轮焉美哉奂焉歌于斯哭于斯聚国族于斯註云轮轮囷高大也奂奂烂众多也出礼记檀弓下油然作云孟子曰七八月之间旱则苗藁矣天油然作云沛然下雨则苗浡然兴之矣註云周七八月夏五六月也油然云盛貌沛然雨盛貌浡然兴起貌出孟子书苗梁一梦异闻集吕翁经邯郸道上邸店中有少年卢生自叹贫困言讫思睡主方炊黄梁翁探囊中一枕以授生曰枕此即荣遇如意生枕之梦至一国功名得意身历富贵五十余年老病而卒欠伸而寤吕翁在傍主人炊黄梁犹未熟生谢曰先生以此窒吾之欲山中七日汉永平五年剡县刘晨阮肇共入天台山迷不得返遥望山上有一桃树大有子实攀藤而上各噉数枚X复下山持杯取水至一溪边有二女子见而笑曰刘阮二郎来之何晚因邀洞中酒肉饮乐遂成夫妇及其归家无相识者问得七世孙传闻上世入山迷不得归至晋太元八年复去不知何所出幽明录又见法苑珠林与续齐谐记大同小异青出于蓝苟子书云学不可巳青出于蓝而青于蓝氷生于水而寒于水波罗奢华章安云此是树名其叶青色华有三色日未出时则黑色日正照时则赤色日没时则黄色今取赤色如血义耳见名义集指穷于为薪庄子内篇养生主云指穷于为薪火传也不知其尽也憨山大师註云形虽化而性常存如薪尽而火存有形相禅如薪火相传是以生生而不巳化化而无穷故如薪火之传不知其尽也一雨大师註云其可尽者薪其不可尽者火有尽者形无尽者神薪有尽而火无穷形有尽而神不灭也弥勒真弥勒明州奉化县布袋和尚将示灭于岳林寺偈曰弥勒真弥勒其详见传灯录并五灯会元指月录法华大成音义卷第二X申申夭夭论语子之燕居申申如也夭夭如也註云燕居闲暇无事之时申申其容舒也夭夭其色愉也此弟子善形容圣人处也小知不及大知庄子逍遥游云小知不及大知小年不及大年奚以知其然也朝菌不知晦朔蟪蛄不知春秋此小年也南岳大师慧思姓李武津人常梦梵僧劝令出俗遂辞亲入道自光州大苏山径趋南岳学徒甚众师患无水忽见巖下润以钖卓之果得一泉犹未周续有二虎引师登岭哮吼跑泉今虎跑泉是也又于石下得遗骨遂乃建塔今三生塔是也师常为众讲般若法正当南岳中心今般若寺是也因志公传语曰何不下山教化众生目视云汉作甚么师曰三世诸佛被我一口吞尽更有甚么众生可化道风既盛名称普闻临终泯然而逝其详见续高僧传并神僧传唿十如等言见玄义第二卷望望而去孟子曰伯夷推恶恶之心思与乡人立其冠不正望望然去之若将凂焉註云望望去而不顾之貌凂污也出孟子公孙丑章黄流不注瓦缶诗云瑟彼玉瓒黄流在中岂弟君子福禄攸降註云X兴也瑟缜密貌玉瓒圭瓒也以圭为柄黄金为勺青金为外而朱其中也黄流郁鬯也酿秬黍为酒筑郁金煑而和之使芬芳条鬯以瓒酌而祼之也收所降下也言瑟然之玉瓒则必有黄流在其中岂弟之君子则必有福禄下其躬明宝器不荐于亵味而黄流不注于瓦缶则知盛德必享于福寿而福泽不降于淫人矣出大雅文王之篇未得患得论语子曰鄙夫可与事君也与哉其未得之也患得之既得之患失之苟患失之无所不至矣狐假虎威史楚王问群臣北方畏昭奚恤何如江乙曰虎得一狐狐曰子勿食我上帝命我长百兽不信吾为子先行子随后观兽见皆走虎不知兽畏巳以为畏狐也今北方非畏昭奚恤实畏王之甲兵也喻如黐胶涅槃经二十六卷云如诸猎师纯以黐胶置之案上用捕猕猴猕猴痴故往手触之触巳粘手欲脱手故以脚蹋之以口囓之猕猴五处悉无得脱于是猎师以杖贯之负还归家击壤风土记壤以木为之长三四寸其形如履腊节童少以为戏将戏先侧一壤于地遥于三四十步以手中壤擿之中者为上X浑沌日死南海之帝为鯈北海之帝为忽中央之帝为浑沌鯈与忽时与遇于浑沌之地浑沌待之甚善鯈与忽谋报浑沌之德曰人皆有七窍以视听食息此独无有甞试凿之日凿一窍七日而浑沌死出庄子内篇拔一毛而利天下孟子曰杨子取为我拔一毛而利天下不为也註云杨子名朱取者仅足之意取为我者仅足于为我而巳不及为人也止啼黄叶婴儿啼哭之时父母即以杨树黄叶而语之言莫啼莫啼我与汝金婴儿见巳生真金想便止不啼出涅槃经第二十卷举一三反论语子曰不愤不启不悱不发举一隅不以三隅反则不复也註云愤者心求通而未得之意悱者口欲言而未能之貌启谓开其意发谓达其辞物之有四隅者举一可以知其三反者还以相证之义复再告也见鞭影而行世尊因外道问不问有言不问无言世尊良久外道赞叹曰世尊大慈大悲开我迷云令我得入作礼而去阿难白佛外道得何道理称赞而去世尊曰如世良马见鞭影而行见宗门统要并五灯会元指月录X伽陀药华严经云阿伽陀药众生见者众病悉除此云普去能去众病故亦翻圆应见名义集又阿此云普也伽陀此云去也言服此药者身中诸病普皆除去也又云阿无也伽陀病也服此药巳更无有病也见华严经音义以斯道觉斯民孟子述伊尹之言曰天之生此民也使先知觉后知使先觉觉后觉也予天民之先觉者也予将以斯道觉斯民也非予觉之而谁也见孟子下涂毒鼓广志云鸩毒者大如鹞子颈长八寸毛紫绿色徧身是毒以蛇蝮为食雄名晖雌名阴毛羽沥酒沾唇即死用犀牛角解之昔王莽酒酖平王是也腾空日月失色落地草木皆枯人见之眼瞎身疮值影者气绝身死既死之后用血涂于皷上闻其声者必死须得返魂香方可故天童小参云十分收得返魂香一等来檛涂毒皷汉延和元年西胡月氏国遣使献香四两大如雀卵色如桑椹至始元年京城大疫死者大半帝取香焚之其死未三日皆活香气三月不歇香出聚窟洲人鸟山树如枫香闻数里名返魂树伐根五釜煑汁黑粘一名惊精魂二名返生三名振檀四名劫死见拾遗传君子爱人以德X曾子寝疾病乐正子春坐于牀下曾元曾申坐于足童子隅坐而执烛童子曰华而睆大夫之箦与子春曰止曾子闻之瞿然曰唿曰华而睆大夫之箦与曾子曰然斯季孙之赐也我未之能易也元起易箦曾元曰夫子之病革矣不可以变幸而至于旦请敬易之曾子曰尔之爱我也不如彼君子之爱人也以德细人之爱人也以姑息吾何求哉吾得正而毙焉斯巳矣举扶而易之反席未安而没出礼记檀弓篇桑间濮上之地桑间濮上之音亡国之音也註云桑间濮上卫地濮水之上桑林之间也史记言卫灵公适晋舍濮上夜闻琴声召师涓听而写之至晋命涓为平公奏之师旷曰此师延靡靡之乐武王伐纣师延投濮水死故闻此声必于濮水之上也出礼记乐记篇不思曲突之防汉宣帝时初霍氏奢侈茂陵徐福上疏言宜以时抑制其后霍氏诛灭而告者皆封人为徐福上书曰臣闻客有过主人者见其灶直突傍有积薪客谓主人更为曲突远徙其薪不者且有大患主人不应俄而家果失火邻里共救幸而得息于是杀牛置酒谢其邻人灼烂者在上余各以功次坐而不录言曲突者人谓主人曰向使听客之言不费牛酒终亡火患今论功请赏曲突徙薪无恩泽焦头烂额为上客耶主人寤而请之今茂陵徐福数上书言霍氏有变宜防X绝之向使福说得行则国无裂土出爵之费臣无逆乱诛灭之败往事既巳而福独不蒙其功唯陛下察之贵徙薪曲突之䇿使居焦发灼烂之右上乃赐福帛十匹后迁为郎见霍光传并纲鑑犹揭鼓而求亡子老子谓孔子曰夫子亦放德而行循道而趋巳至矣又何偈偈乎揭仁义若击皷而求亡子焉噫夫子乱人之性也精解云偈偈劳力貌亡子逃亡之子击皷而求之是速其亡也犹揭仁义而治天下是速其乱也出庄子天道篇仲尼浮海之叹论语子曰道不行乘桴浮于海程子曰浮海之叹伤天下之无贤君也为蛇添足史陈轸见楚使昭阳曰人有遗舍人一巵酒舍人相谓曰请画地为蛇先成者独饮一人先成举酒而起曰吾能为之足及为足其一人夺酒饮曰蛇无足今为之非蛇也法华大成音义卷第三三十年来用意猜杭州净住院居说真净禅师参金山达观颖遂问曰某甲经论粗明禅直不信愿师决疑观曰既不信禅岂可明经禅是经纲经是禅网提纲正网了禅见经师曰为某甲说禅看观曰向下文长师曰若恁么经X与禅乃一体观曰佛及祖非二心如手搦拳如拳搦手师因有省述偈曰三十年来用意猜见五灯会元不致伤锋犯手憨山大师庄子内篇养生主註云任其游刃尚有余地又何伤锋犯手之有婆罗门乞眼舍利弗于六十劫中行菩萨道时有一人乞其眼舍利弗言眼无所住何以索之若须我身及财物者当以相与答曰惟欲得眼舍利弗出一眼与之乞者得眼唾而脚蹋舍利弗言如此等人难可度也不如自调早伏生死于是回向小乘见智度论楚王孙圉答赵简子王孙圉聘于晋定公飨之赵简子鸣玉以相问于王孙圉曰楚之白珩犹在乎对曰然简子曰其为宝也几何矣曰未甞为宝楚之所宝者曰观射父能作训辞以行事于诸候使无以寡君为口实又有左史倚相能道训典以叙百物以朝夕献善败于寡君使寡君无忘先王之业又能上下说乎鬼神顺道其欲恶使神无有怨痛于楚国此楚国之宝也若夫白珩先王之玩也何宝焉其详见国语干城诗云赳赳武夫公侯干城註云赴赴武貌干盾也干城皆所以扞外而卫内者出诗国风周南之篇左X传云天下有道则公候能为民干城善见华严经云雪山有药名善见见闻齅触消众疾触籓之羊周易云羝羊触籓不能退不能遂註云壮终动极故触籓而不能退然其质本柔故又不能遂其进也口无择言孝经云非法不言非道不行口无择言身无择行言满天下无口过行满天下无怨恶註云所言皆遵法度则出于口者无可择之言虽言满天下而不至于有口过矣所行皆合道理则体诸身者无可择之行虽行满天下而不至于来人之怨恶矣左貂右插说文貂鼠属大而黄黑出胡丁零国一曰出东北夷古今註侍中冠以貂为饰徐广曰北方寒以貂皮煖额附施于冠因为首饰汉官仪貂蝉应劭曰金取坚刚蝉取居高饮洁貂取内劲悍外温润汉宦者传秦汉中常侍参用士人冠皆银珰左貂明帝改为金󳬨右貂悉用奄人为之盐梅阿衡王曰尔惟训于朕志若作酒醴尔惟麴糵若作和羮尔惟盐梅註云酒非麴糵不成羮非盐梅不和人君虽有美质必得贤人辅导乃能成德作酒者麴多则太苦糵多则太甘麴糵得中然后成酒作羮者盐过X则醎梅过则酸盐梅得中然后成羮臣之于君当以柔济刚可济否左右规正以成其德此汤高宗谓傅说之言见尚书说命篇阿倚也衡平也阿衡商之官名言天下之所倚平也亦曰保衡或曰伊尹之号见尚书太甲篇铜陵金谷汉文帝椒房之亲邓通有相者相曰当饿死帝曰能富通者朕遂赐通蜀道铜山铸钱布满天下其后遭事逃避人家终饿而死出纲鑑并西汉书金谷石崇之园名也石崇晋时人也尝与王恺鬪富恺以珊瑚高二尺许者示崇崇以铁如意击碎遂取高三四尺者六七株以与之见晋史并故事书武库王勃滕王阁序云王将军之武库言无所不有也白圭无玷诗云白圭之玷尚可磨也斯言之玷不可为也註云葢玉之玷缺尚可磨鑢使平言语一失莫能救之其戒深切矣故南容一日三复此章而孔子以其兄之子妻之出大雅荡之篇老厌龙钟广韵龙钟竹名产罗浮山丹铅录曰人老似竹摇曳不自持拳拳服膺中庸子曰回之为人也择乎中庸得一善则拳拳服X膺而弗失之矣註云回孔子弟子颜渊名拳拳奉持之貌服犹着也膺胸也奉持而着之心胸之间言能守也颜子葢真知之故能择能守如此毋意毋必论语子绝四毋意毋必毋固毋我註云绝无之尽者毋史记作无是也意私意也必期必也固执滞也我私巳也四者相为终始起于意遂于必留于固遂于我也葢意必常在事前固我常在事后至于我又生意则物欲牵引循环不穷矣程子曰此毋字非禁止之辞圣人绝此四者何用禁止皮既不存鲁僖公十四年冬秦饥使乞籴于晋晋人弗与庆郑曰背施无亲幸灾不仁贪受不祥怒邻不义四德皆失何以守国虢射曰皮之不存毛将安傅註云庆郑晋大夫虢射惠公舅先是惠公许赂秦五城以求入国巳而背之故射以皮喻城以毛喻粟言既不与秦城为怨巳深今虽与之粟犹无皮而施毛亦无所附也出春秋左传註评测义第十一卷法华大成音义卷第四不言而信者天也君子曰礼乐不可斯须去身致乐以治心则易直子谅之心油然生矣易直子谅之心生则乐乐则安安则久久则天天则神天则不言而信神则不怒而威X致乐以治心者也註云致谓研穷其理也乐由中出故以治心言之子谅从朱子说读为慈良乐之感化人心至于天而且神可以识穷本知变之妙矣出礼记乐记篇有诸巳之谓信浩生不害问曰乐正子何人也孟子曰善人也信人也何谓善何谓信曰可欲之谓善有诸巳之谓信註云凡所谓善皆实有之又曰诚善于身之谓信出孟子尽心章未信则为厉巳论语子夏曰君子信而后劳其民未信则以为厉巳也信而后谏未信则以为谤巳也青囊见于愚妇华陀字元化沛国谯郡人也其人妙手世之罕有曹操梦中被棃树神剑砍之后头痛不止召华陀至以麻肺汤破脑之言操疑其奸拏下狱中狱中禁子姓吴人称为吴押狱此人每日以酒食供奉华陀陀感其恩乃告曰我今死于非命有青囊书未传于世深感汝恩无可以报我修一书汝遣一人送于我家取青囊书来付与汝以继吾神効也吴押狱曰我若得此书弃了此役医治天下以全先生之德也陀即修书付吴押狱曰吾临来时将书与妻藏之矣吴押狱辞了华陀直至金城问陀妻取之吴押狱回家令妻藏之旬日之后操病越加沉重华陀死于狱中吴押狱X却了差役回家问妻要书求医治病妻曰吾巳烧毁矣夫问其故妻曰纵然学得与华陀一般只落得死于狱中吾故毁之因此青囊书不传于世后贤诗曰神医妙手最为良传得仙人海上方愚妇焚烧真可恨后人无复见青囊详见三国志犀纛落于嬖人犀纛者大将之旗也若落于嬖人之手必有不测若实其人则不可攷请益则起侍坐于先生先生问焉终则对请业则起请益则起註云请益者再问未尽之蕴起所以致敬也出礼记曲礼篇更端则起侍坐于君子君子问更端则起而对吕氏曰问更端则起而对者因事有所变而起敬也出礼记曲礼篇郑伯降楚楚子围郑克之郑伯肉袒牵羊以逆曰孤不天不能事君使君怀怒以及敝邑孤之罪也敢不唯命是听出左传不识庐山真面目东坡游庐山至东林作二偈曰溪声尽是广长舌山色无非清净身夜来八万四千偈他日如何举似人横看成岭侧成峰远近看山了不同不识庐山真面目只缘身在此山中山谷曰此老于般若横说竖说了无剩语非笔端有口安能吐此不传之妙乎见游X戏三昧并禅喜集及征文录去华拜座时维摩室有一天女即以天华散诸菩萨大弟子上华至诸菩萨即皆堕落至大弟子便着不落一切弟子神力去华不能令去天女问舍利弗何故去华答曰华不如法是以去之天女曰勿谓此华不如法是华无所分别仁者自生分别想耳结习未尽华着身耳结习尽者华不着也其详出维摩经维摩语舍利弗就狮子座弗言此座高广吾不能昇士言唯舍利弗为须弥灯王如来作礼乃可得坐舍利弗于是作礼便得此座其详出维摩经无厌示以王刑尔时善财至多罗幢城见无厌足王执诸罪人无量楚毒善财作念我为利益一切众生求菩萨行修菩萨道此王如是云何求法时闻空中之言即诣王所顶礼其足白言圣者我巳先发阿耨菩提之心未知云何学菩萨行修菩萨道时王告善财言我若实作如是恶业云何而得如是果报我为调伏众生令发菩提之心出华严经六十六卷胜热示以火炙尔时善财至伊沙那聚落见彼胜热修诸苦行求一切智四面火聚犹如大山中有刀山高峻无极登彼山上投身入火时善财礼足白言圣者我巳先发阿耨菩提之心未知云何学菩萨行修菩萨道婆罗门X言汝能上此刀山投身火聚诸菩萨行悉得清净善财作念得人身难离诸障难时八部鬼神告善财言此婆罗门五热炙身为我等说法令我爱乐无上菩提善财闻之欢喜悔过遂即登山投火未至中间即得菩提善住三昧出华严经六十四卷寒风世尊于冬至前后八夜寒风破竹佛索二衣御寒见智度论第九卷马麦中本起经云随罗然国有婆罗门王名阿耆达聪明多智问须达多言此土有神人可宗者不答曰有悉达太子出家成佛天人所尊阿耆达往诣佛所即白佛言愿佛及僧顾我三月夏坐佛言我此众多王言不以为多如是至三佛及五百比丘受请至国于城北林下住止佛勅比丘此邑穷隘人多不信乞食难得若安居者住不者随意时舍利弗受帝释及修罗女请时有天魔迷惑王心还入后宫勅守门者三月之内事无大小悉不得启比丘乞食艰难目连白佛有树名阎浮我欲取其果供众郁单越有自然粇米忉利食修罗味皆欲取以供大众愿佛听许佛不许有牧马人告诸比丘我有马麦君能噉不比丘白佛佛遂应受马有五百一马日食二升分半及僧有一良马日食四升分半奉佛阿难取佛分并自分持入聚落见一女人谓阿难言我为汝作饭及熟阿难持X饭奉佛佛遂受之时国人民闻佛食马麦备众奉佛自恣余有七日佛告阿难汝入城告王云安居竟复余国游行阿难至王所陈佛语王问佛何所在阿难言受王三月请今故在国王问谁为供给阿难言惟食马麦王始觉悟诣佛忏悔兴起行经云佛告舍利弗过去有佛名毗婆叶有王名槃头有婆罗门名因提耆利教五百童子时王设斋请佛有一比丘名曰弥勒病不能行食竟为病人请食梵志不与骂曰髠头沙门正应食马麦不应食如是甘美之供时诸童子曰实尔舍利弗时婆罗门我身是也五百童子今五百比丘是病比丘今弥勒是又见经律异相第五卷河伯井蛙秋水时至百川灌河泾流之大两涘渚涯之间不辨牛马于是焉河伯欣然自喜以天下之美为尽在巳顺流而东至于北海东面而视不见水端于是焉河伯始旋其面目望洋向若而叹曰野语有之闻道百以为莫巳若者我之谓也且夫我尝闻少仲尼之闻而轻伯夷之义者始吾弗信今我赌子之难穷也吾非至于子之门则殆矣吾长见笑于大方之家北海若曰井鼃不可以语于海者拘于墟也夏虫不可以语于氷者笃于时也曲士不可以语于道者束于教也今尔出于涯涘观于大海乃知尔丑尔将可与语大理矣天下之水莫大于海万川归之不知何时止X而不盈尾闾泄之不知何时巳而不虗春秋不变水旱不知此其过江河之流不可为量数而吾未尝以此自多者自以比形于天地而受气于阴阳吾在天地之间犹小石小木之在泰山也出庄子秋水篇莫之为而为者孟子曰莫之为而为者天也莫之致而至者命也贯朽粟陈汉武帝初京师之钱累鉅万贯朽不可校太仓之粟陈陈相因充溢露积于外红腐而不可食见史记紫标黄榜梁武帝弟萧宏封临川王性爱钱百万一聚黄榜标之千万一库挂一紫标如此十余间武帝见之计钱三亿余万他物满库不计多少箫综作钱愚论讥之见梁史并故事书体羣臣中庸子曰凡为天下国家有九经曰修身也尊贤也亲亲也敬大臣也体羣臣也子庶民也来百工也柔远人也怀诸侯也註云经常也体谓设以身处其地而察其心也尊德性问学也中庸故君子尊德性而道问学註云尊德性所以存心而极乎道体之大也道问学所以致知而尽乎道体之细也二者修德凝道之大端也近悦远来X论语叶公问政子曰近者悦远者来註云被其泽则悦闻其风则来然必近者说而后远者来也云兴二百问尔时普慧菩萨知众巳集问普贤菩萨言佛子愿为演说何等为菩萨摩诃萨依何等为奇特想乃至何故如来应正等觉示般涅槃善哉佛子如是等法愿为演说尔时普贤菩萨告普慧等诸菩萨言佛子菩萨摩诃萨有十种依有十种奇特想乃至如来应正等觉作佛事巳观十种义故示般涅槃其详出华严经离世间品云兴瓶泻者言二菩萨问者如云兴长空答者如倒瓶泻水故本经赞云普贤瓶泻二千酬是也法华大成音义第五云龙风虎周易子曰同声相应同气相求水流湿火就燥云从龙风从虎圣人作而万物覩本乎天者亲上本乎地者亲下则各从其类也纶音宣召子曰王言如丝其出如纶王言如纶其出如綍註云纶绶也綍引棺大索也出礼记缁衣篇飞狸之先阴尔时世尊心生智见知优陀罗迦罗摩子今在非想彼处命终后还堕落生于此处受飞狸身若有众生X生于水中或居陆地或空飞行当当杀害报尽饿死世尊成道欲往度之命终巳经七日而有偈言世尊欲说罗摩子发心观察其所生知今命终在于天心念五仙欲至彼出佛本行集经三十三卷大论十九卷云郁头蓝弗得非想定具五神通日日飞入王宫中食其王夫人依其国法接足而礼触足欲发失通求车还山更修五通一心专志垂当得定所依林池为诸鱼鸟之所喧闹因发恶誓噉诸鱼鸟后得定如初生非想处报尽为先誓所牵堕飞狸身佛名经说佛语舍利弗言汝师郁头蓝弗得非想定八万四千劫满命终之后不免还作飞狸之身缘修此定时林间被鵶鸟喧噪近水被鱼等声乱心生嗔恚愿入水飞空噉之定力既尽便受此报见圆觉经略钞第十一卷快见之后身佛言舍卫城中须达长者有一老母不欲见佛佛在其前以扇自障佛令其扇如镜无所障碍四方上下总皆是佛以手覆面十指皆化为佛老母不信佛命罗云度之罗云化作转轮王至长者家宣扬善法老母闻巳心生欢喜遂诣佛所出家波斯匿王末利夫人礼佛白言如此老母宿有何罪生卑贱处为人使婢复何福庆今值世尊佛言过去有佛名宝葢灯王佛灭后像法中有王名曰杂宝华光有子名曰快见欲求出家王即听许遂至山中有一比丘受为弟子X谤师空无智慧愿我后生不乐见也我阿阇黎智慧辩才愿生生为我知识以谬解故命终之后堕阿鼻狱尔时和尚者今我身是阿阇黎者今罗云是王子比丘今老母是出观佛三昧海经第六卷六师之徒党六师者净名有名一富兰那名也迦叶姓也二末伽黎名也俱奢梨母名子三删阇夜名也毗罗胝母名子四阿耆多名也翅舍钦婆罗弊衣名也五迦罗鸠䭾名也迦旃延姓也六尼揵陀名也若提母名子见华严悬谈螳蜋不能拒辙蘧伯玉答颜阖曰汝不知夫螳蜋乎怒其背以当车辙不知其不胜任也出庄子人间世史齐庄公出猎有螳蜋举足将搏其轮问其御曰此何虫也对曰螳蜋也此虫知进而不知退不量力而轻就敌公曰此为天下之勇虫矣回车避之勇士归焉三十辐共一毂道德经云三十辐共一毂当其无有车之用精解云辐轮之股也毂车中容轴者轮之心也当惟也虗中曰无毂惟虗中乃可以转轴而行车故曰有车之用甘棠民不忍伐诗曰蔽芾甘棠勿翦勿伐召伯所𦭞註云赋也蔽芾盛貌甘棠杜棃也白者为棠赤者为杜翦翦其枝叶也伐伐其条榦也伯方伯也𦭞草舍也召伯循行南X国以布文王之政或舍甘棠之下其后人思其德故爱其树而不忍伤也召地名召公奭之采邑也旧说扶风雍县南有召亭即其地今雍县析为岐山天兴二县未知召亭的在何县出国风召南篇并列国传目击道存仲尼见温伯雪子而不言子路曰夫子欲见温伯雪子久矣见之而不言何也仲尼曰若夫人者目击而道存亦不可以容声矣出庄子外篇非无萌蘖生焉孟子曰牛山之木尝美矣以其郊于大国也斧斤伐之可以为美乎是其日夜之所息雨露之所润非无萌蘖之生焉瞻之在前论语颜渊喟然叹曰仰之弥高钻之弥坚瞻之在前忽焉在后註云喟叹声仰弥高不可及钻弥坚不可入在前在后恍惚不可为象此颜子深知夫子之道无穷尽无方体而叹之也眼智明觉眼智等见道中位也苦法忍为眼苦法智为智苦比忍为明苦比智为觉出辅行第五卷真谛三藏云慧眼为总智明觉为别智了过去明达未来觉察现在出部异执记礼乐征伐论语孔子曰天下有道则礼乐征伐自天子出天下X无道则礼乐征伐自诸侯出上士闻道道德经云上士闻道勤而行之中士闻道若存若亡下士闻道大笑之不笑不足以为道精解云闻而必信故果于行且信且疑若以为有若以为无最下鄙俚之人则直笑之耳惟最下之人以之为笑方见吾道之高也法华大成音义卷第六干干不息周易干卦君子终日干干象曰天行健君子以自彊不息註云干干惕厉之象以貌取人孔子曰以容取人则失之子羽以辞取人则失之宰予孔子谓失之云者欲人知言貌之不可以取人耳与史记言同而意则反矣见孔子家语身子与罗度争胜尔时须达长者生七男儿各娶其妻惟第七子未娶遂与城中护弥长者之女配之见护弥家广设供具即问将何所为答言请佛及僧须达问言云何名佛护弥答言汝不闻乎净饭王子出家成佛也若往见之得福无量须达欢喜往世尊所世尊命坐时首陀会天化为四人行列而来右遶三帀接足胡跪却住一面须达如彼礼敬世尊即为说法令得初果问世X尊言舍卫城中人多信邪佛何不度佛言彼无处所云何住止须达白佛弟子能起愿见听许世尊默然须达同舍利弗周遍寻之惟祇陀太子之园可建精舍遂白太子以黄金布地感动太子同建精舍须达欢喜六师闻之往白国王须达买园欲为沙门建立精舍听我徒众与众较术沙门若胜便听起立若其不如不得立也王召须达问言今此六师欲与沙门较其技术若胜得立如其不胜不得立也须达闻之愁恼不乐时舍利弗至长者家遂问何故不乐答言所立精舍但恐不成是故不乐遂以六师之言告之弗言随意较之是时各设其座击鼓众集时舍利弗树下入定须达白言大德大众集巳愿来诣会舍利弗从禅定起往诣大众众见不觉作礼舍利弗便昇其座六师之中有一弟子名劳度差善知幻术于大众前呪作一树舍利弗以神力化作旋风吹倒于地又复呪作一池四面宝成池中生种种华舍利弗化作六牙白象其一牙上有七种华一一华上有七玉女其象往诣池边池水即灭复作一山七宝庄严舍利弗化作金刚力士以杵破坏复作一龙舍利弗化一金翅鸟王擘裂噉之复作一牛舍利弗化作师子分裂食之复变夜义鬼形舍利弗化作毗沙天王夜叉惊走四面火聚无有去处唯舍利弗身边清凉罗度即时屈伏求哀舍利弗昇于虗空现十八变时会大众咸皆欢喜舍利弗即为说法时六师弟子于舍X利弗所出家学道其详出贤愚因缘经第九卷期期艾艾汉高祖欲废吕后之太子而立戚夫人之子如意令周昌奉诏传宣使天下知之周昌争之不得而怒故对言臣期期不能奉诏期期口讷也故重语犹今之结舌也汉杨雄为人口讷故语每重叠魏邓艾口讷常自称艾艾见者不一干蛊之道周易干父之蛊有子考无咎厉终吉象曰干父之蛊意承考也註云干如木之榦枝叶之所附而立者也蛊者前人巳坏之绪故诸爻皆有父母之象子能干之则餝治而振起矣睟然见于面孟子曰君子所性仁义礼智根于心其生色也睟然见于面盎于背施于四体四体不言而喻註云睟然清和润泽之貌盎丰厚盈溢之意施于四体谓见于动作威仪之间也喻晓也四体不言而喻言四体不待吾言而自能晓吾意也出孟子尽心章布在方䇿中庸哀公问政子曰文武之政布在方䇿其人存则其政举其人亡则其政息註云方版也䇿简也息灭也有是君有是臣则有是政矣象帝之先道德经云和其光同其尘湛兮似若存吾不知谁之X子象帝之先精解云光而不露曰和其光无尘而不自洁曰同其尘此佛经所谓不垢不净也如此则所谓宗者湛兮常寂似亡若存矣然此果伊谁之子乎吾恐此道虽天帝未易当之意者其在帝之先与谥法德象天地曰帝帝之与王葢通称也大浸稽空而不溺肩吾问于连叔曰吾闻言于接舆大而无当往而不反吾惊怖其言犹河汉而无极也大有迳庭不尽人情焉连叔曰其言谓何哉曰藐姑射之山有神人居焉肌肤若氷雪绰约若处子不食五谷吸风饮露乘云气御飞龙而游乎四海之外其神凝使物不疵疠而年谷熟吾以是诳而不信也连叔曰然盲者无以与乎文章之观聋者无以与乎钟鼓之声岂惟形骸有聋盲哉夫知亦有之是其言也犹时女也之人也之德也将磅礡万物以为一世蕲乎乱孰弊弊焉以天下为事之人也物莫之伤大浸稽天而不溺大旱金石流土山焦而不热是其尘垢粃糠将犹陶铸尧舜者也出庄子逍遥游太阳妄授平侍太阳平侍者预明安之室有年矣虽尽得其旨惟以生灭为巳任挤陷同列忌出其右时瑯瑘广照公安圆鑑居众时汾阳昭禅师令探明安宗旨太阳明安曰兴洞山一宗非远即觉也二师云有平侍者在安以手指胸云此处不佳又揑拇指叉中示曰平向去X当死于此耳既明安迁化遗嘱云瘗身十年无难当为太阳山打供入塔时门人恐平将不利于师遂作李和文都尉所施黄白器物书于塔铭实无也后平住太阳忽云先师灵骨风水不利取而焚之山门耆宿切谏平曰与我有妨遂发塔见师颜貌如生薪尽俨然众皆惊异平以䦆破脑益油薪俄成灰烬众以其事闻于官坐以谋塔中物不孝还俗平后自称为黄秀才谒瑯瑘瑯瑘曰昔年平侍者今朝黄秀才我在太阳时见你做出来遂不纳又谒公安公安亦然平流浪无依后于三叉路口遭大虫食之竟不免太阳手叉之记见宝训音义夜夜抱佛眠傅大士颂云夜夜抱佛眠朝朝还共起起坐镇相随语默同居止纤毫不相离如身影相似欲知佛去处只这语声是见宗门统要及五灯会元并指月录叶公畵龙庄子叶公好龙凡于室庐及帷帐器皿皆畵龙为玩于是天龙闻而下叶公见之弃而远走人以为叶公所好非真龙也道听涂说论语子曰道听而涂说德之弃也註云虽闻善言不为巳有是自弃其德也善其事利其器论语子贡问为仁子曰工欲善其事必先利其器X奏钧之美史秦穆公梦至帝所观钧天广乐帝赐以䇿秦遂大昌淮南子云九天中央曰钧天入息不居阴界二十七祖般若多罗因东印度国王请斋次王问诸人尽转经唯师为甚不转祖曰贫道出息不随众缘入息不居蕴界常转如是经百千万亿卷非但一卷两卷见宗门统要并禅宗正脉等尸毗王代鸽尸毗王大精进视一切众生如子时世无佛帝释命欲终时心自念言何处有一切智人处处问难不能断疑忧愁而坐巧变化师名毗首羯摩天问曰天主何愁答曰我求一切智人竟不能得摩曰有优尸那种尸毗王不久作佛帝释使摩化一赤眼鸽自化为鹰鸽飞入王腋下求救鹰在树上语王还我鸽王割股肉与之鹰曰王虽以热肉与我当用道理令肉轻重得与鸽等王以秤对鸽肉割王肉尽与鸽始等帝释语王汝割身肉心不恼耶王誓曰我若恼者不复如故若弗恼者即当平复言讫如故见智度论第四卷大施太子抒海佛告舍利弗过去世时有一婆罗门号尼拘楼陀后生一子名曰大施父甚爱念一日出游见诸苦恼白父给济父遂许之库藏之物三分施二大施不忍竭X父之财遂入海採宝所得三珠系于衣角及乎出海休歇之时诸龙密解持去大施睡觉看珠不在即自思惟必是海龙持去欲抒大海海龙知之遂还其珠及回其家如意济众其详出贤愚因缘经第八卷七日翘足菩萨本行经云佛告阿难我念往昔有佛出世号曰弗沙在雪山宝窟内入定时我入山採药观见彼佛心生欢喜合掌翘足七日七夜赞叹彼佛乃超九劫而说偈言天上天下无如佛又见智度论第四卷尚阇黎雀巢释迦昔为螺髻仙人名尚阇黎常在树下兀坐不动鸟以谓木即于髻上生卵是菩萨从禅定觉知顶上有鸟卵即自思惟若我起动鸟不复来卵必尽坏即还入定至鸟生子飞去乃起见智度论十七卷劬嫔大臣均分阎浮提城邑山川为七分诸国息诤慧斯极矣见智度论第四卷善人之资道德经云善人不善人之师不善人善人之资精解云善人可以师范一世虽异于不善之人而天下若无不善之人则谁知善人之为善是不善乃为善人之资也资者赖之以自别也扬波啜糟屈原既放游于江潭行唫泽畔颜色憔悴形容枯藁X渔父见而问之曰子非三闾大夫与何故至于斯屈原曰世人皆浊我独清众人皆醉我独醒是以见放渔父曰圣人不凝滞于物而能与世推移世人皆浊何不掘其泥而扬其波众人皆醉何不餔其糟而歠其酾何故深思高举自令放为屈原曰吾闻之新沐者必弹冠新浴者必振衣安能以身之察察受物之汶汶者乎宁赴湘流葬于江鱼腹中安能以皓皓之白而蒙世俗之尘埃乎渔父莞尔而笑鼓枻而去乃歌曰沧浪之水清兮可以濯我缨沧浪之水浊兮可以濯我足遂去不复与言见离骚经并战国䇿法华大成音义卷第七苞苴肮脏苞苴包裹奇物奉献谄佞以求託嘱也肮脏体盘旋貌汉书云曲眉肮脏倚立门傍是也见宝训音义胁肩谄笑曾子曰胁肩谄笑病于夏畦註云胁肩竦体谄笑强笑皆小人侧媚之态也病劳也夏畦夏月治畦之人也出孟子不入我室孔子曰过我门而不入我室我不憾焉者其惟乡原乎乡原德之贼也见孟子雕虫之技或曰吾子少而好赋曰然童子雕虫篆刻俄而曰壮夫不为也出杨子法言吾子篇X文会之友论语曾子曰君子以文会友以友辅仁不相为谋论语子曰道不同不相为谋註云不同如善恶邪正之类翔而后集论语色斯举矣翔而后集註云言鸟见人之颜色不善则飞去回翔审视而后下止人之见几而作审择所处亦当如此桑间之剌列子秋胡纳妻五日往仕于陈五年始旋将及家见一妇人採桑于陌上妇貌甚美胡戏之曰力田不如见少年採桑不如见贵郎吾有黄金愿与子妇不受胡到家见母母唿妻出乃桑间之妇也妇责之曰见色弃金而忘其母大不孝也任君另娶乃投水而死后贤咏诗曰郎恩叶薄妾氷清郎与黄金妾不应假使偶然通一笑半生谁信守孤灯其详又见列国志不见可欲道德经云不见可欲使心不乱精解云我不示人以可欲之形使民心自定而不乱木括规正荀子用句木者必檃括揉曲者曰檃正方者曰括又檃括之侧多曲木亦作檃括尚书有木括之器即正邪曲之器也X德不孤也论语子曰德不孤必有邻註云邻犹亲也德不孤立必以类应故有德者必有其类从之如居之有邻也握六龙以象干周易大明终始六位时成时乘六龙以御天註云此言圣人大明干道之终始则见卦之六位各以时成而乘此六阳以行天道是乃圣人之元亨也参七鹰之膺鼎汉光武生赤光照室影如五麟七凤望气者见舂陵城郭曰佳哉郁郁葱葱余应虬曰负凤扆以当阳位膺大宝御罗图而出宸运际昌辰见启牍故事帝心简在论语帝臣不蔽简在帝心註云此引商书汤诰之辞简阅也言桀有罪巳不敢赦而天下贤人皆上帝之臣巳不敢蔽简在帝心惟帝所命补衮之劳诗云衮职有阙维仲山甫补之註云衮职王职也天子龙衮不敢斥言王阙便曰衮职有阙也至于王职有阙失亦维仲山甫独能补之盖唯大人然后能格君心之非未有不能自举其德而能补君之阙者也出大雅荡之篇潜龙之象周易初九潜龙勿用九二见龙在田利见大人註云潜藏也龙阳物也初阳在下未可施用故其象为潜X龙其占曰勿用九二刚健中正出潜离隐泽及于物物所利见故其象为见龙在田其占为利见大人九二虽未得位而大人之德巳着常人不足以当之葢亦谓在下之大人也何阖而晦四句此四句乃屈子楚辞第四卷天问章之言至下出入天地而一扪视乎乃擕李周拱辰别註之言此书共十九卷盛行于世图南九万北冥有鱼其名为鲲鲲之大不知其几千里也化而为鸟其名为鹏鹏之背不知其几千里也怒而飞其翼若垂天之云是鸟也海运则将徙于南冥南冥者天池也齐谐者志怪者也谐之言曰鹏之徙于南冥也水击三千里搏扶摇而上者九万里去以六月息者也野马也尘埃也生物之以息相吹也天之苍苍其正色邪其远而无所至极邪其视下也亦若是则巳矣且夫水之积也不厚则其负大舟也无力覆杯水于坳堂之上则芥为之舟置杯焉则胶水浅而舟大也风之积也不厚则其负大翼也无力故九万里则风斯在下矣而后乃今培风背负青天而莫之夭阏者而后乃今将图南出庄子逍遥游指南者越裳氏来贡归忘其路周公作指南车刻木为人举手指南令其望南而走则知归路今罗经是也见列X国传并古今註观耕夫而厌浮世佛告诸比丘菩萨年渐长大出城游观行至园中见诸农夫勤劳执役菩萨见巳心生慈悲哀嗟世间有如斯苦乃于阎浮树下思离苦法出方广大庄严经第四卷又出普曜经提谓覩金人而受戒提谓与五百贾人和麸夫少蜜于树下稽首上佛佛念先佛受施法皆持钵不宜如余道人手受食时四天王各献一钵佛令合成一钵即以其钵受贾麸夫少蜜授记成佛名曰蜜成如来出普曜经第七卷其详又见提谓经剖璞出玉楚卞和游荆山得璞玉奉献武王王使玉人相之曰石也王以和为诈刖其左足武王死子文王立和又献之王又令玉人相之曰石也又以和为诈刖其右足文王死子成王立和又欲献恐其害命乃抱璞哭于荆山之下三日三夜泪尽继之以血王闻之使人问曰天下刖足者多矣子奚悲之甚耶和曰吾非悲刖也悲夫宝玉而题之以石贞士而名之以诈是以悲也随使献上王令玉人琢之果得美玉王曰二先君易刖人足难剖其石遂名曰和氏璧后贤诗曰抱石岩前桂叶稠碧溪流水至今流空山日落猿声叫疑是荆人哭未休出史记并列国志X左右逢原孟子曰君子深造之以道欲其自得之也自得之则居之安居之安则资之深资之深则取之左右逢其原故君子欲其自得之也註云造诣也深造之者进而不巳之意道则其进为之方也资犹借也左右身之两旁言至近而非一处也逢犹值也原本也水之来处也言君子务于深造而必以其道者欲其有所持循以俟夫默识心通自然而得之于巳也自得于巳则所以处之者安固而不摇处之安固则所借者深远而无尽所借者深则日用之间取之至近无所往而不值其所资之本也见孟子离娄章修证不无南岳怀让禅师诣曹溪参六祖祖问甚处来师曰嵩山来祖曰甚么物恁么来师无语遂经八年忽然有省白祖曰某甲有箇会处祖曰作么生师曰说似一物即不中祖曰还假修证否师曰修证则不无染污即不得祖曰秪此不染污诸佛之所护念汝既如是吾亦如是出法宝坛经并禅定正脉等父作子述中庸子曰无忧者其惟文王乎以王季为父以武王为子父作之子述之法华大成音义卷第八博施济众X论语子贡曰如有博施于民而能济众何如可谓仁乎子曰何事于仁必也圣乎尧舜其犹病诸连城不易尺璧赵有卞和璧秦昭王欲以十五连城贸之赵遣相如送之入秦相如视秦王独有爱璧之心而无割城之意乃诈曰璧有瑕请示之王授璧与相如如持璧倚柱而立怒发冲冠乃曰臣闻布衣之交尚不忍相欺况大国乎王若急臣臣头与璧俱碎于柱王恐璧碎使人扶相如起而遂归赵后贤诗曰卞璧无瑕耀日辉秦王虽爱不输机可怜又入相如手一阵清风满路归其详见史记并列国志观窓草听驴鸣周惇颐字茂叔舂陵人时佛印寓鸾溪公谒见相与讲道问曰天命之谓性率性之谓道禅门何谓无心是道师曰疑则别参公曰参则不无毕竟以何为道师曰满目青山一任看公有省一日忽见窓前草生乃曰与自家意思一般以偈呈师曰昔本不迷今不悟心融境会豁幽潜草深窓外松当道尽日令人看不厌师和云大道体宽无不在何拘动植与蜚潜行观坐看了无碍色见声求心自厌见征文录第九卷周茂叔窓前草不除去问之云与自家意思一般张子厚听驴鸣亦谓如此见二程全书秀支替戾冈石勒欲拒刘曜僚佐皆谏勒以访澄澄曰塔上风铃X云秀支替戾冈仆谷劬秃当此羯语也秀支军也替戾冈出也仆谷刘曜胡位也劬秃当捉也此言军出捉得刘曜也其后果获刘曜其详见高僧传并神僧传及经论尘余四齐日月旦月望初八二十三谓之四斋日见百丈清规又云白月八日十五黑月八日十四或十五见法数宝积见屠子盘山宝积禅师嗣马祖因于市肆行见一客人买猪肉语屠家曰精底割一斤来屠放下刀叉手曰长史那箇不是精底师于此有省见宗门统要并禅宗正脉指月录楼子闻婬辞楼子和尚未详法嗣一日偶经游街市间于酒楼下整袜带次闻楼上唱曲云伱既无心我也休忽然大悟因号楼子焉见禅宗正脉并指月录偷兰遮罪善见律云偷兰名大遮言障善道后堕恶道体是鄙恶从不善体以立名者由其成初二篇之罪故也孔子甘于夕死论语子曰朝闻道夕死可矣註云道者事物当然之理苟得闻之则生顺死安无复遗恨矣朝夕所以甚言其时之近程子曰言人不可以不知道苟得闻道虽死可也X杨雄不羡久生或问杨子曰人羡久生将以学也可谓好学巳乎杨子曰未之好也学不羡註云仲尼志道朝闻夕死杨子好学不羡久生出杨子法言学行篇纯陀最后供尔时拘尸那城工巧之子名曰纯陀礼佛白言唯愿世尊及比丘僧受我最后供养我等穷困欲从如来求将来食唯愿哀受我等微供然后涅槃佛言善哉善哉我今为汝断除贫穷以无上法雨雨汝身田令汝具足檀波罗蜜纯陀白众同共礼劝佛莫涅槃佛言诸佛法尔有为亦然速办所施不宜久停是时天人皆来奉供佛皆不受大众唱言善哉纯陀成就大福世尊欲满众愿毛孔化佛及比丘僧悉皆受供世尊自受纯陀所奉设者以佛神力皆悉充足其详出涅槃经尔时佛与阿难往铁师子纯陀之家此是如来最后食处尔时世尊受其食巳而说偈言我今最后食在于纯陀家如是五众身不久当灭度出莲华面经免蝼蚁之食庄子将死弟子欲厚葬之庄子曰吾以天地为棺椁日月为连璧星辰为珠玑万物为赍送吾葬具岂不备耶何以加此弟子曰吾恐乌鸢之食夫子也庄子曰在上为乌鸢食在下为蝼蚁食夺彼与此何其偏也出庄子杂篇X善伏时有国王名曰胜光王有太子名曰善伏因见狱中受罪之人心生悲慜白父垂宥大臣不可王怒欲诛太子王后闻之白言大王愿听太子半月行施即于日光园中设大施会时虗空灯王如来知其可度入园说法令得道果出华严经七十三卷吉祥长者佛告诸比丘菩萨思惟古佛坐于何座而证菩提作是念时即知过去诸佛皆坐净草而成正觉复念谁能与我如是净草时释提桓因即变其身为刈草人作菩萨右持草而立菩萨问曰汝名字谁答曰我名吉祥菩萨思惟我今欲求自身吉祥复欲令他而得吉祥人名吉祥于我前立我今定证阿耨菩提即坐净草而发誓言我今若不证无上大菩提宁可碎是身终不起此座出方广大庄严经第八卷法华大成音义卷第九二南雅颂二南者诗经篇名周南召南也雅者大雅小雅也颂者周颂鲁颂商颂也详见诗经小註阳春雪曲楚襄王问宋玉曰先生其有遗行与何士民众庶不誉之甚也宋玉对曰唯然有之愿大王宽其罪使得毕其辞客有歌于郢中者其始曰夏里巴人国中属X而和者数千人其为阳阿薤露国中属而和者数百人其为阳春白雪国中属而和者数十人引商刻羽杂以流征国中属而和者不过数人而巳是其曲弥高其和弥寡详见战国䇿琳法师称名七日贞观十三年方士秦世英谮法师慧琳着论讪毁皇宗有旨捕琳琳知之变服自系诣阙请谴制旨曰据尔论有念观音者临刑不伤今详罪犯当坐大辟赐假七日尔可勤念之贵临刑自免琳奉制一无所念至期诏问所念观音感应如何对曰隋季失德四海沸腾陛下廓清寰宇道洽生灵琳自七日巳来不念观音惟念陛下帝讶其言遣御史韦琮问琳所以念朕之状对曰观音至圣垂形六道上天下地皆为师救陛下御临宸极万国懽心文治正平灵鑑无外圣与观音齐等所以惟念陛下琮奏其语有旨免刑流于益州师着辩正论八卷死于蜀百牢关未几秦世英被诛矣见佛祖通载孙敬德诵经千遍魏天平中定州孙敬德造观音像常加礼事后为劫贼所加不胜考掠遂妄承罪将断死刑梦一沙门令诵救生观世音经千遍得脱其难有司执缚向市且行且诵临刑满千刀斫折为三段皮肉不损凡经三换刀折如初官史惊异具奏丞相高欢表请免死勅写其经广布于世孙敬德还家见像项上有三刀之X痕其感应如此见法苑珠林十七卷道冏宋京师南㵎寺道冏姓马氏扶风人也出家为道懿弟子懿病尝遣冏等四人至河南霍山採钟乳入穴数里跨木渡水三人溺死炬火又亡冏料无济理冏素诵法华存念观音见一火光遂得出穴见法苑珠林及高僧传鲁肆大眚鲁庄公二十有二年春王正月肆大眚註云肆放眚过也放纵大过犹今赦书大罪悉皆原免也春秋特书肆大眚于文姜薨葬之间善庄公之能补过也出春秋左传註评测义第六卷唐禁笞背唐太宗读明堂鍼炙书云人五脏之系咸附于背诏自今毋得笞囚背出鑑书及唐史不孝有三孟子曰不孝有三无后为大註云于礼有不孝者三事谓阿意曲从陷亲不义一也家贫亲老不为禄仕二也不娶无子绝先祖祀三也三者之中无后为大出孟子离娄章逢场作戏邓隐峰禅师一日辞马祖祖曰甚处去师云石头去祖曰石头路滑师云竿木随身逢场作戏便去才到石头遂绕禅床一帀振钖一下便问是何宗旨头云X苍天苍天师无语却回举似马祖祖云汝更去见他道苍天汝便嘘两声师又去一依前问头乃嘘两声师又无语归举似马祖祖云向汝道石头路滑出宗门统要并五灯会元指月录无亲往他国僧祇律云佛告诸比丘过去世时有国名波罗奈时有弗卢醯大孝婆罗门为国王师常教五百弟子时婆罗门有一奴名迦罗呵闻说法音尽能持忆共诸童子小有嫌恨便往他国诈言我是卢醯婆罗门子耶国师大喜因告之曰我有一女今以妻汝答言从教其人常嗔饮食其妇念言脱有婆罗奈国来者从彼受教彼婆罗门具闻此事便往他国其人拜曰我来此国言是大家之子望主勿泄此事主言汝实我子即时同主归家告言我亲来为办饮食其妇密问婆罗门曰我夫饮食常不可意愿尊指教客曰我临去时教汝一偈其人为主求伴其妇请偈客教偈言无亲往他国欺诳天下人粗食是常食细食复何嫌其妇念此偈其人常作软语不复生嗔佛言彼婆罗门者我身是也彼奴者今阐陀比丘是也王索仙陀婆善男子如来密语甚深难解譬如大王告诸羣臣先陀婆来先陀婆者一名四实一者盐二者器三者水四者马如是四法皆同此名有智之臣善知此名若王洗时索先陀婆即便奉水若王食时索先陀婆即X便奉盐若王食巳将欲饮浆索先陀婆即便奉器若王欲游索先陀婆即便奉马如是智臣善解大王四种密语是大乘经亦复如是出涅槃经第十卷车马骈阗左思赋车马雷骇轰轰阗阗诗缉曰阗阗众盛犹今骈阗也又羣行声也心迷法华转洪州法达禅师念法华经三千部后礼六祖曰惟愿和尚大慈略说经中义理祖曰汝念此经以何为宗师曰学人愚钝从来但依文诵念岂知宗趣祖曰汝试为吾念一遍吾当为汝解说师即高声念至方便品祖曰止此经元来以因缘出世为宗纵说多种譬喻亦无越于此何者因缘惟一大事一大事即佛知见也汝慎勿错解经义见他道开示悟入自是佛之知见我辈无分若作此解乃是谤经毁佛也彼既是佛巳具知见何用更开汝今当信佛知见者只汝自心更无别体葢为一切众生自蔽光明贪爱尘境外缘内扰甘受驱驰便劳他从三昧起种种苦口劝令寝息莫向外求与佛无二故云开佛知见汝但劳劳执念谓为功课者何异𤛆牛爱尾也师曰若然者但得解义不劳诵经也祖曰经有何过岂障汝念只为迷悟在人损益由汝听吾偈曰心迷法华转心悟转法华诵经久不明与义作讐家无念念即正有念念成邪有无俱不计长御白牛车师从此领旨亦不辍X诵持其详见法宝坛经今依禅宗正脉录出法华大成音义后附昔有僧诵法华经至诸法从本来常自寂灭相之颂心忽起疑日夕不止忽闻莺声顿然开悟遂续前颂云诸法从本来常自寂灭相春至百华开黄莺啼柳上见五灯会元及指月录僧叡法师魏郡长乐人也至年十八礼僧贤法师为弟子博通经论美声远着罗什翻经叡并参正什师译经至正法华受决品云天见人人见天乃曰此语与西域义同但言过质叡曰将非人天交接两得相见什喜曰实然吾传译经论得与子相值真无所恨矣其详见高僧传唐明解姓姚氏本是普光寺僧性聪敏善文藻工书翰善丹青鼓琴每忻俗网不乐道门至龙朔元年举应诏赴洛阳及第归俗乃曰吾今脱此驴皮预在人矣遂置酒集诸士俗赋诗曰一乘本非有三空何所归未几而卒后託梦于相知净土寺智整曰明X解宿无福德不遵内教今受饥乏若有故人之情颇能惠一飡否智整梦中许诺及惺设食至夜又梦来谢至二年秋又託梦于畵工曰我以不信佛法今受大苦汝努力为我写两三卷经诵十八遍赋诗而别诗曰握手不能别抚膺还自伤痛矣时阴短悲哉泉路长松林惊野吹荒𡑞落寒霜言离何以赠留心内典章其画工素不识字倩人录之道俗传之非一出冥报记又见续高僧传并法苑珠林增一阿含经云佛告阿难汝今速击楗椎今七月十五日是受岁之日阿难即升讲堂手执楗椎而说偈言降伏魔力怨除结无有余露地击楗椎比丘闻当集诸欲闻法人度流生死海闻此妙响音尽当云集此宠居士云读经须解义解义即修行若依了义学即入涅槃城如其不解义多见不如盲寻文广占地心牛不肯耕田田总是草稻从何处生见宗镜录唐义净三藏法师题取经诗云晋宋齐梁唐代间高僧求法离长安去人成百归无十后者安知前者难路远碧天唯冷结砂河遮日力疲殚后贤如未谙斯旨往往将经容易看见名义集