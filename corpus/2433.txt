华阳集华阳集序华阳老人文集序焕章阁学士宣奉大夫提举隆兴府玉隆万寿宫魏郡公洪迈撰华阳集四十卷故参知政事资政殿学士章简张公所着也始大观政和闲庠序宏盛彚四方㑺造子亰师公起朱方孤生持经术骧奋声髙一时儒先仄足歛衽比三冠伦遂䇿崇政名为弟一天子当扆挹叹有旨隮用矣老蔡方颛国挽使聴已倡富贵有命之说连拄之且雅憎王黼为邪弗忍识其面擢才学馆郎官坎壈过十稔澹然无嗟悔意独玩心扵内不肯顷刻辍为文章每一落纸都人即日传播至汗漫梀宇建炎戌家郷厄胡兵箧椟贮臧六丁下取略尽煨燔所存仅逮百一既桧相得志齮龁知名士悪子组织人语言买进梯祸公在睥睨中又为之阁笔袖手秦亡公亦老故歳乆着录不能多薨之明年嗣子户部郎中坚锐蒐拾论次合八百五十九篇将刋镂垂丗未克而没后二十三年慈孙池州使君釡乃出捐家赀板寘郡学迈首得其书伏读之大氐制词严而缛表䟽卷卷主敬虽莫齿退休未尝以一篇倩人代作而讲筵故事十九章剀切明白如论仁宗得君人之道舜不穷其民光武开心见诚唐太宗察上封者之姦宪宗御下有术文宗不能正陈夷行唯阿之暃皆反复致志因事纳忠非若等軰区区备课呈而巳池州以书索序顾晚出辽絶欲谢不敢念昔者辱与户部㳺而伯氏文惠公奉使淮东时筑亭结楼扵官舎公为赋两诗酒琖摇江波吞翠壁之句至今讽味在口辄借以自恕然甚慙公自称曰华阳老人集用是以名绍熈二年三月十六日序新刻华阳集序天地山川灵秀融结必生竒崛瑰玮之士迈迹振古以开文献扵将来而文献之传亦必有尚论景行为之后进者以见闻而羽翼之斯二者恒相湏也故杞宋无徴孔子伤之而圣贤经传亦皆俟诸子以世其传此不特皇王之谟烈廊庙之䂓章即徳冠一乡行徴一邑者嘉言懿行典刑攸系百世不可磨也或曰人亡则如之何杨子云云在则人亡则书故颂诗读书以论其人兹尚友之道也予自垂髫时习礼扵乡校见有宋先哲张文简公者豆而爼之扵祠矣闻其人乡邑之耆俊而国家之梁栋也心窃慕之及考之宋史叅之邑志仅述其姓字与行迹之一二攷其遗文洪业蔑如也则心甚惜之曰之人也之徳也廼罔闻扵后世乎及予致政而田适与其裔孙光裕者游偶岀残编简扵蠹余以示余读之叹曰伟㦲吾乡之先哲有是㦲孝义着扵乡邦勋烈赫扵廊庙代言西掖则典雅丽则允黼黻乎皇猷正色立朝则斥姧逺佞直争光扵日月虽佐业偏隅而身系社稷之安危关君徳之休戚者数十余秊君臣恊志夀禄永绥此其文章政事节概勋猷葢庶㡬韩范富欧之俦公甞自书曰以直道行已以正色立朝以静退髙天下人皆以为不负所言是诚拥方茅之秀滙五湖之精挺生一时而殊絶百代者也不幸重罹兵燹着作之属煨烬者已十之八而嗣是子孙衰谢贤哲无传仅有诸编之未斩者数百秊来冥冥罔攸表章此岂一邑之漏典实国史之遗文㢤夫贤人处乡邑之中擅一言一行之长者人犹脍炙而模楷之而况公硕儒名相遭遇四朝言聴计从泽及天下可使其终泯然乎予生也晚遇之迟尤幸斯编未尽斩而后生者得与扵斯也故缉而之以播之乡邦传之四海使百世而下知吾乡有立徳立功立言不朽之士而兴起者无艾也且孟轲传圣道喜居之相近而荀卿有言㳒后王𣣔知上丗则知周道谓其近已而易行也今豪杰产自乡曲徽言懿行炳然尤在耳濡目染依归更切仰止髙山又奚必逺有所慕㢤故兹编之行也实期前哲有光后生多頼非徒虗言是衍而已是予窃有志也夫是予窃为妄也夫公讳纲字正彦所着表奏诗文䓁略具文集中行迹具洪公箴状中甚悉故不𣸪着享年八十四居邑西之希墟有宅号称西府见方舆胜览明万历丁酉同邑后学于文熙撰华阳集目録华阳集目录第一卷外制胡世将知鎭江府邵溥复徽猷阁待制檀倬复徽猷阁待制牛臯转两官李道迁荣州团练使李回落职宫观陈宥昭宣使上复一官李横转行翊卫大夫彭玘转一官遥郡刺史凌唐佐赠徽猷阁待制钱忱父景臻追封卫国公钱忱妻康氏封安定郡夫人许中降直秘阁董震转武节大夫遥郡刺史杜林鱼泽刘寳王升各转遥防遥团岳超转防御使朱公旦高政许大同转团练使谢克家知平江府欧阳懋除徽猷阁待制知建康府连南夫知泉州冯轸降一官祁立转团练使慕氏魏氏转婕妤郭安奴转尚仪苏迎喜转司宝宋七娘转司衣朱倩奴转掌綵士晤转防御使陈永钖迁职第二卷外制王除天武捧日四厢都指挥使充淮南东西路安抚使司都统制盂忠厚妻王氏封秦国夫人高士瞳转遥郡承宣使差权管客省四方舘合门公事董贵转官迁团练使张玘转官曹成转右武大夫翟兴赠节度使董先除观察使陜西安抚韩肖胄除签书枢宻院事胡松年除工部尚书黄龟年除中书舎人孚济侯加封嘉显孚济侯颜孝恭转遥郡团练使吕祉转一官董旼转行两官曹成转左武大夫遥郡防御使潘致尧转五官裴衍转遥郡刺史辛彦宗叙左武大夫康州刺史安时转官仇悆降两官冯正巳落职冲替叶焕落职宫观韩肖胃母文氏特封国号李膺落职降一官陈永钖特转行遥郡一官第三卷外制解濳再任荆南镇抚使樊彦端转行遥郡刺史士慷转一官士撙转正任防御使士䞈转遥郡刺史杨沂中沈昭逺改官舒清国除起居郎洪炎转一官致仕王冈王廷秀除直秘阁宫观杜湛转武翼大夫遥郡刺史刘大中除监察御史梁彦赠官李擢除徽猷阁直学士与郡曾楙除礼部尚书宋伯友除刑部侍郎杨从仪转亲卫大夫陈桷升郎中李擢知婺州钱圻改官虞澐陆长民除吏部郎官洪灾赠四官邢焕特赠少师追封国公邢孝扬除直秘阁后姊邢氏加封郡夫人郭孝友礼部郎官赵霈祠部郎官吴革除直秘阁粟顺等迁长史并司马后妹邢氏并弟妇高氏并封安人第四卷外制王序封赠二代故祖伯琪故父梦易政祖母张氏前母陈氏故母向氏王序故妻钩氏向子廉复官王革追授中大夫仍落职张叔献除直阁提刑杨选马千转行右武大夫田开除刺史许份转一官致仕唐煇除右史谢克家移郡张绚改官章谊洪拟各转一官周聿许搏范伯奋改官梁汝嘉转一官虞澐除左司陈昻除吏部郎官魏良臣除刑部郎官陈规除直龙图阁知庐州安抚淮西吴敏封赠二代故祖父故祖母王氏叚氏故父故母夏侯氏祖母韩氏妻曾氏秀王除直秘阁仍赐章服徐玘除司勲郎官沈昭远除戸部郎官章谊除龙图阁学士孙近除给事中闻人武子改官王雰改官第五卷外制刘大中除右司諌王存追复资政殿学士左正议大夫赠右银青光禄大夫韩膺胄除直秘阁与外任李大有除左司钱圻除刑部郎官张致逺除监察御史许份赠四官韩之美李忖各转一官胡世将除礼部侍郎刘岑除刑部侍郎唐恕赠徽猷阁待制郑作肃除直秘阁韩肖胄知温州梁汝嘉除徽猷阁待制沈与求知镇江府侯延庆除太常少卿苏携除宗正少卿陆长民除右司晏复除吏部郎官胡松年除吏部尚书陈与义除礼部侍郎胡世将除刑部侍郎刘岑除吏部侍郎唐煇除中书舎人第六卷外制李亦改官张荥转遥郡观察使宋煇落职唐煇除諌议大夫辛炳除御史中丞俱彦忠转遥郡刺史胡世将除徽猷阁直学士知洪州兼安抚制置使侯延庆除起居舎人韩京转左武大夫姚舜明复旧官程昌禹除待制知静江府杜湛除遥郡团练使江西兵马钤辖王似除资政殿学士川陜宣抚使卢法原除端明殿学士川陜宣抚副使胡寅除起居郎王居正除太常少卿刘钖复捧日天武四厢都指挥使明州观察使权主管殿前司公事关师古除熈河兰廓路安抚制置使马歩军总管依前统制熈秦两路军马专一招抚熈秦杨应诚除枢宻副都承㫖赵霈除吏部郎官吕本中除祠部郎官刘一止除祠部郎官舒淸国除直龙图阁与郡第七卷外制汪藻转一官陈桷除起居舎人邵溥泸南㳂邉安抚使兼知泸州赵起魏珍各转一官张成宪除金部郎官宇文师瑗除驾部郎官景兴宗转三官换给付身刘子羽散官白州安置程唐落职宫观赵鼎加恩张颕刘彦适降官赵进之转官换给付身潘长卿潘粹卿转一官迁团练使周纲姜师仲除监察御史王绾除右司吕聪问除吏部郎官张铢除考功郎官李元瀹除度支郎官苏携除检正吕聪问除宗少卿陈桷除太常少卿王居正除起居舎人汤东野落职宫祠吉俊𥙷官换给付身宋孝先起复知杨州谢伋除祠部郎官温州主管神御曾纡降一官程千秋起复知岳州郭师中转刺史依前武功大夫换给付身杨揆降官徐俯除端明殿学士宫祠章杰除工部郎官彭玘赠吉州团练使第八卷外制冯赛柴斌转官换给郭兴赠三官赵思诚除中书舎人范冲除宗正少卿江公亮章杰仓部工部两易其任孙注转官换给付身宋孝先降两官种潜转官换给付身曾楙转官范同除祠部郞官吴次賔除刑部郞官张顺孟㳙各转右武大夫巨振杨琳降官常同除起居郞范宗尹除资政殿大学士知温州虞澐除检正晏复除左司张崇转右武大夫蓝珪转内侍省押班袁正功除直秘阁与郡显应侯加封普惠侯蒙光仲等加上柱国汪思温除吏部郞官主管侍郎左选翟琮知寿春府魏矼除殿中侍御史黄叔敖转一官高士瑰除直秘阁宋万年转一官司寳梁娇娘赐名从顺转郡夫人知尚书内省事红霞披吕六六转掌记杨二奴转掌闱故宗朴改封惠王赵思诚转一官第九卷表江东提刑谢到任表肆赦谢表进天申节银状除给事中谢表罢给事中提举宫观谢表杨楚㓂退贺表除徽猷阁待制谢表绍兴六年车驾廵幸起居表绍兴六年冬至贺表绍兴七年元正贺表徽宗皇帝升遐慰表绍兴七年再任宫观谢表绍兴七年车驾驻跸建康起居表丁父忧服阕从吉再任宫观谢表绍兴十年明堂礼成贺表第十卷表奉上皇太后册宝贺表磨勘转左朝散大夫谢表绍兴十二年再任宫观谢表懿节皇后上僊慰表皇太后还阙贺表绍兴十三年册立皇后贺表绍兴十三年郊祀礼成贺表绍兴十四年再任宫观谢表磨勘转左朝请大夫谢表绍兴十五年正旦大朝㑹贺表绍兴十六年郊祀礼成贺表丁母忧服阕从吉再任宫观谢表绍兴十九年郊祀礼成贺表磨勘转左朝议大夫谢表第十一卷表绍兴二十一年再任宫观谢表绍兴二十二年郊祀礼成贺表除吏部侍郎谢表除兼侍讲谢表除参知政事辞免表除叅知政事谢表赐生日生饩谢表除资政殿学士知婺州谢表知婺州谢上表进士贡罗状赐历日谢表再致仕谢表绍兴二十八年郊祀礼成贺表皇太后庆寿贺表第十二卷表绍兴二十九年加恩谢表显仁皇后上僊慰表钦宗皇帝升遐慰表绍兴三十一年明堂礼成贺表绍兴三十二年加恩谢表绍兴三十二年册皇太子贺牋禅位礼成贺太上皇帝表皇帝登宝位贺表车驾廵幸起居表隆兴元年册立皇后贺太上皇帝表又贺太上皇后牋又贺皇帝表又贺皇后牋干道元年郊祀礼成贺表辞免召赴行在恩命谢表干道元年加恩谢表干道元年册立皇太子贺太上皇帝表又贺皇帝表遗表第十三卷䟽天宁节功德䟽干龙节功德䟽六干龙节满散道场文天申节功德䟽十八天申节开启道场文天申节满散道场文㑹庆节功德䟽四皇太后生辰功德䟽皇后生辰功德䟽徽宗皇帝追荐道场䟽宁德皇后追荐道埸䟽第十四卷札子论狱囚瘦死札子乞久任札子乞令帅守条列利害札子乞严邉备札子乞诏大臣兼领史事札子论买牛筋角札子论土豪狱久不决札子论淮南官冗札子论储蓄札子第十五卷札子乞举将帅札子乞修战船札子论三衙兵少札子论党籍之家推恩泛滥札子论公道札子论守令害民札子乞除民事一条札子乞重监司札子乞审听察札子辞免除叅知政事札子辞免再赐对衣金带鞍马札子第十六卷札子乞罢政第一札子乞罢政第三札子乞罢政第三札子乞罢政第四札子辞免资政殿学土知婺州札子投进恩赐御书墨本札子乞修心治国札子奏状辞免起居舎人状辞免中书舎人状除中书舎人举魏良自代状乞宫观第一状乞宫观第二状乞宫观第三状乞宫观第四状第十七卷奏状駮陈铸吴说差遣指挥状駮陈伯彊恩泽指挥状缴薛昻复官恩泽词头状駮张公𥙿廨宇指挥状駮钱稔与郡指挥状乞宫观第一状乞宫观第二状駮汪若海差遣指挥状駮张浚借拨官田指挥状駮折彦质冲改指挥状第十八卷奏状待罪状駮程俱差遣指挥状缴赵令懬转行太中大夫词头状乞宫观第一状乞宫观第二状辞免给事中状再辞给事中乞宫观状除给事中举凌哲自代状看详元祐党人状駮郭彦参放罢指挥状第十九卷奏状辞免徽猷阁待制状除侍制举李益自代状乞致仕状辞免召赴行在恩命状辞免吏部侍郞状除侍郎举葛郯自代状辞免兼侍讲状駮李绍祖差遣指挥状转对状乞放婺州见欠内库绫罗状乞再致仕第一状乞再致仕第二状进大行皇太后挽词状辞免召赴行在恩命状第二十卷进故事六第二十一卷进故事四第二十二卷进故事五第二十三卷进故事四第二十四卷经筵诗讲义第二十五卷经筵诗讲义第二十六卷启贺朱中书启贺白太宰启贺黄相启贺吕相启回杨提刑启贺刘相年启代姪合谢解启代姪合上叶左丞启代舅李治表上宰相启又代贺冬启江东提刑到任谢宰相启上叶左丞启第二十七卷启与马运使启与陈运使启回赵提点启回宣州张守启回建昌朱守启与池州叶守启回太平许守启与饶州李守启回董提刑启贺权枢宻启贺叅政启贺内翰启贺建康李端明启朱相远迎启上吕都督启与韩舎人启与姚都运启与傅叅谋启与刘叅议启与韩太尉启贺孟叅政启与诏使启第二十八卷启贺朱相启贺信州连显谟启回宣州沈待制启与交代张提刑启除左司谢宰相启复待制谢宰执启通朱相启贺赵相冬启丁父忧服阕上宰相启服阕上执政启贺镇江孟郡王贺张枢宻冬启贺朱相冬启乞再任宫祠上宰相启贺镇江汪内翰到任启贺镇江蒋龙图到任启贺镇江郑侍郞到任启贺郑侍郞年启丁父忧服阕上宰相启贺黄郎中年启贺镇江张朝议到任启回郑侍郞贺年启第二十九卷启贺执政冬启贺镇江王尚书年启回镇江请赴乡饮启回金坛请赴乡饮启回葛丞谢解启回宋知县启回葛丞谢及第启回张察院启贺陈相冬启回秀州张守启回折端明启除叅政回两府启知婺州回两府启回监司贺冬启回宣州楼枢宻启回邻郡贺年启回董直阁贺冬启贺镇江杨少卿到任启贺镇江韩尚书到任启贺赵直阁冬启贺都统刘太尉到任启贺赵直阁年启贺都统刘太尉年启贺方敷文冬启回曹教授启贺镇江李寳文到任启贺李宝文年启回王运使启第三十卷杂文衆㑹黄箓靑词设醮靑词七追荐皇考黄箓靑词醮新宅靑词二母亲庆寿靑词追荐皇妣黄箓靑词禳松虫靑词禳兵灾靑词追荐皇妣礼观音䟽语二追荐长男礼观音䟽语追荐李氏水陆䟽语第三十一卷杂文祭张彦智文祭外祖母倪氏文祭丁明仲文祭张彦度文祭胡氏硕人文祭陈美成文祭甥丁伯升文祭舅李侍郞文祭叔排㟁文祭弟彦饰文祭弟彦深文祭谈彦才文谒文宣王庙文谒诸庙文第三十二卷杂文祭皇考文祭皇妣文焚黄文五祭长男文二祭李氏孺人文祭孙女文李公朝奉墓志铭金坛县放生池记安乐国序第三十三卷杂文异鹤记书刁倪老挂劒帖后恭题赐带御书题祖诰跋洛神赋摹本跋醉道士图跋江贯道画山水二跋洪庆善先夫人丁氏诗文手墨跋丁氏手简并刚巽诗卷跋张叔元所藏山谷觉民帖跋山谷大字跋宝晋帖拟进御试策题婺州劝农文洪宅求婚书丁宅求婚书丁宅纳币书荅丁宅求婚书朱宅求婚书荅钱宅求婚书荅钱宅请期书曹宅求婚书道士王如晦真赞二道士李冲妙真赞二自赞写真二第三十四卷诗闻车驾幸秘府二首次韵王子飞跋石曼卿洛中题壁九日陈少阳同戴国衡王虞章游天淸寺菊坡不蒙见约次其韵次韵国衡次韵虞章书怀夜饮二首戏张处文二首春末桃李盛开竹间有梅一枝薿然秀发用唐子西韵简汪彦章馆职上元宴集葆真宫以病不赴次龚濬之韵郑枢宻生日五首代人上郑相生日三首送赵承之出守邓州谒蒋仲远坐中出所和徐学士诗次韵二首谢周仲弼寄新米索仲弼和诗且邀奕次韵彦章秋夜有感秋日野望谢洪察院送酒次韵陈去非中秋无月送杜子从赴成都倅友人哭内作诗次韵戏题所见候张彦智承出用前韵索彦智和诗彦智赠汧泉一斗使仆淬砺斤斧出长松矫矫之姿甚大惠也喜门客至读周仲弼雪中友至诗次仲弼重九韵送姪合赴省试三首第三十五卷诗次韵苏养直破虏谣次韵仲弼次韵李传道感事闻官军掩杀城中羣㓂饮散闻镇江贼平次韵彦智夜归三首次韵苏晋翁见寄伤春用韵送春次韵传道夜观牡丹七月晦归鄕用前韵对月避㓂舣舟遇雪用前韵泊舟庙湾次姪合韵春耕次韵鬬鸡三首次韵顾应文读书次韵孙仲益食豚鱼次韵游东园次韵李道士观南山三首与韩子苍别久忽邂逅于临川言怀用子苍韵共三首谢钱巽叔用子苍韵寄曾公衮用前韵晚兴二首次韵谢惠诗夜雨开合行部至南陵题隐静寺寄宿隐静东轩次韵客舎秋怀次韵彦逹木落思归酬彦逹烧香三绝句第三十六卷诗次韵钱巽叔见赠感恩幽情彦逹作诗自叹日暮次韵雨霁晚雨彦逹借砚意在白取戏荅家叔示秋夜诗二首用前韵次韵戯彦逹思归月夜秋夜小酌探梅山中即事次韵彦逹折梅僻居次韵彦逹对雪有感雪晴次韵彦逹催岁暮二首用前韵野望探梅彦逹乗舟醉归堕水次韵李公显归自金坛值雨宿顾龙山翌日施米作供次韵公显见赠用前韵戯公显送公显应举次韵公显木犀次韵蜡梅从丁世叔覔花栽庚午三月十日游茅山复用前韵荅王伯寿次伯寿述怀韵邀韦汝昭同宿上馆华阳南牕衰病辞禄蒙恩赐可时小子坚方陈末第陈德昭袁仲诚惠诗襃美甚宠次韵奉荅二首用前韵再简二首赴雪御筵归作进呈皇太后回銮事实太庙灵芝产于仁宗皇帝英宗皇帝两室前楹芝上有文成王字臣叨陪政府得预荣观谨课成律诗二首第三十七卷诗岁前三日立春値雪上元休官弟姪三人同日受官实爲吾家盛事老怀不胜抃喜作四小诗见区区之意郊祀庆成用坚韵作亭池上日游其间颇觉自适题喜归亭次韵袁仲诚见赠再用喜归亭韵送张辅卿省试简袁仲诚覔芍药花仲诚和诗四首又叠送花再用韵荅避宼舟中风雪大作王伯寿示佳作备述穷苦次韵奉呈雪作招亲旧赏花安人生日闻大师勇决直趋北界喜而作此次韵王周伯和应文诗应文监视刈获有诗輙和一篇恐以一饱废学因而勉之九日用前韵走笔戏呈世叔伯逹二亲友次韵周伯见赠用前韵次韵方守送进士次韵周伯谢绵袄长篇老夫辞荣里居行年八十酒间谩成拙句二首述意而巳不以示外也亲旧以老夫年及中寿旣辱临况又多以诗词相庆祝顾衰谢何以得之輙成鄙句叙述感悰老病送釡孙省试次韵洪总领题花信亭得江楼二首见华阳旧题刻石有感上章辞免召命蒙恩矜许仍赐羊酒存问自念衰残辱此异数不胜感天荷圣之情谨课成拙诗一首用前韵考妣赠官一时荣耀老怀易感輙敬书长句送彦礼赴歙尉四首旧所乗马老且瘠见之感怀夜思出处因作戏言老来交朋沦谢虽婢仆亦无在者感旧忽觉凄然第三十八卷挽词显仁皇后挽词三首郑国太挽词四首何丞相挽词三首谭胜仲挽词二首汤德广挽词三首张彦度挽词二首庄弱翁挽词二首胡氏硕人挽词二首舅李侍郎挽词三首洪庆善挽词二首陈叔美挽词外祖李承事挽词二首舅李义卿挽词沈洞元挽词徐献仲挽词丁宣仲挽词李居正挽词丁明仲挽词二首陈美成挽词二首丁宋卿挽诗彦饰弟挽词二首彦深弟挽词陈子张挽词二首坚所生母李氏安人挽词五首第三十九卷长短句念奴娇二靑门饮蓦山谿临江仙二满庭芳二万年欢浣谿沙四点绛唇二江神子绿头鸭二感皇恩朝中措三鳯栖梧五好事近菩萨蛮二清平乐人月圆西江月惜分飞减字木兰花第四十卷行状华阳集目録华阳集华阳集卷第一华阳集卷第一金坛后学于文熈校外制胡世将知镇江府四郊多垒毎深当宁之忧十国爲连尤重殿邦之寄将使闾阎之安堵其惟师帅之得人爰择时髦肆颁明命具官某论笃古今而富渊源之学智周事物而高练逹之材尝进列于从班蔚有声于词掖方时多故庸许卽安载稽望实之孚宜委蕃宣之重眷朱方之会府当行阙之上游田桑或废于兵屯狱讼靡关于吏课兴言积弊深轸至怀昔宣帝闵斯民愁恨之声以爲守相之任而文皇录刺史才否之状用昭废置之公朕师其言今以命尔徃究厥职别俟宠褒邵溥复徽猷阁待制责人臣以见危致命之义葢万世之常规眇天下以赦过宥罪之仁兹一时之盛典乃眷丼泉之旧尝于丹笔之书属有龎洪稍还光宠具官某奋以时望仪于本朝早承三接之荣凾贰六卿之职一从吏议乆去周行亦旣省循宜见濶略霈雷雨而作解巳疏南洽之恩近日月而依光用复西清之列尔其益图逺业务葢前愆庶晚节之可观伫中兴而来助檀倬复徽猷阁待制朕卽位以来与民更始闵一夫之不获毎推肆青之仁顾三尺之靡容亦与自新之路矧在谪籍尝爲从臣宜均宠光以复玷阙具官某顷缘㧞擢䆮历高华坐罹朋附之言辱在谴何之域孽由自作念乆去于周行恩不汝遗旣数霑于兊泽其卽殊庭之邃聿升次对之班包荒不以遐遗朕欲尽捐于㝛负无咎在乎𥙷过汝宜益勉于新图及此艰难尚期报称牛臯转两官杀敌爲果莫先制胜之谋战功曰多宜懋畴庸之典具官某忠于爲国奋不顾身亲更百战之余独冠三军之勇志平外侮期复中原大挫贼锋有嘉戎捷比旣付以翰藩之任宠之亷察之权吉语嗣闻计功特异更增显秩併示褒恩其益勉于壮猷庶克终于伟绩李道迁荣州团练使朕念艰难以来干戈未息图回疆场之事寤寐将师之臣苟功善之有闻顾褒崇之可后惟尔协谋王事戮力戎行材兼将略之优功有战多之积比欲遣临于外镇葢将就付于中权成命旣颁辞宠以避有嘉谦德宜钖懋恩益务逺图歛予特命李回落职宫观十国爲连是谓朝廷之重寄万夫观政岂容师帅之不贤物论旣喧邦刑敢缓具官某起从谪籍擢贰政机顷眷大江之南旋分方伯之任庶回晩节共济中兴报政之期指日以俟及是再期之乆宜深䘏于民劳乃惟衆恶弗胜忽骇闻于朕听设施无状悖谬其谋承诏㫖则匿不布宣上封章则肆爲欺㒺蔑弃公议横市私恩义方不肃于过庭姦赃至于狼籍冗食猥多于入幕聚歛因以烦苛黠胥挟宠而威权暗移名贼显行而方略倒置曾是股肱之旧迄无尺寸之功民生不聊谁任其责览十条之来上按三尺而靡容其镌秘殿之华徃食贞祠之禄尚从寛典益懋省愆陈宥昭宣使上复一官灋行必自近虽左右前后之人苟有罪者法所不赦恩施欲及逺虽窜逐退闲之乆能自新者恩所不遗具官某出入宫庭典司禁卫获谴以免阅时滋多蒙霈泽之屡更谅洗心而知过稍还秩序用示宠光益励操修以图报効李横转行翊卫大夫汉武帝宠力战之士而置赏功之官魏文侯有胜齐之功而受上闻之爵矧予藩翰积有劳能可无宠光以示褒劝具官某忠勤体国志略绝伦殿天子之邦威名独着下将军之令杀敌无前顾瞻河洛之区行入版图之旧捷书屡至嘉叹不忘宜益峻于崇阶庶以昭于茂烈尔其乘建瓴之势鼓行而西收破竹之功凯旋以报期在朝夕别对休荣彭玘转一官遥郡刺史朕励志中原靡忘旰食惟时恢复之计悉委将帅之臣功状上闻襃崇可后尔早怀忠义独奋机权斩将搴旗屡奏邉廷之捷第功行赏宜登勇爵之优其就进于崇阶俾遥分于刺部服兹休命益茂戎昭成尔逺图副予延望凌唐优赠徽猷阁待制临难不求苟免是爲守节之臣杀身足以成仁宜举饰终之典具官某奋自儒学䆮阶显途宣力方勤遭时多故身虽岂忘报于公家义不爱生卒见殒于贼手深怆无辜之戮有嘉将死之言陟华贯于西淸慰营䰟于下地歆予茂渥昭尔遗忠钱忱父景臻追封卫国公朕祗率训典大飨合宫熈事僃成鲜泽㫄畅眷兹在列咸与宠荣施及其亲岂间存没具官某胄出王门之贵姻聮帝室之华𬒳遇累朝躬秉一节夙着老成之望更高身后之名伟忠懿之遗勲旣克成于祖德问汉阳之所服尤想见其家风有子象贤任吾环卫爰念教忠之素宜推广孝之恩追钖徽章益开茅土信都旧镇虽无改于斋旄淇奥新封庶以昭于幽壤精爽不寐尚其享之钱忱妻康氏封安定郡夫人朕以季秋大飨均福天下羣臣在列咸𬒳光宠汤沐之赐迨其室家国有旧章予不敢废具封某氏早以懿行嫔于甲族奉我秦鲁大姬夙夜不怠见谓闺房之秀实增戚畹之蕐序爵从夫䟽恩异等其以小君之号就更大郡之封服此纶言益勤妇事许中降直秘阁朕以胡丑乱华士大夫流寓东南数诏郡国谨遇以理尔幸蒙推择爲一路帅守职在奉行诏书所宜体朕德意务安存之而迺坐视沦落忽焉不加戚于其心唯恐他族实偪以夺巳便旣欲絶其廪稍则又请以兴徙信如尔言凡失职之士将安所託处乎朕方布大信于人命以优䘏而反动危之何以示信静言乖谬罚其可逃延阁华资稍从降黜服我寛典毋怠省躬董震转武节大夫遥郡刺史朕惟康济艰难勤劳夙夜思得竭忠奋义之士付以折冲御侮之权因示褒优庶图恢复尔威名夙着智略有余迺心不负于朝廷自率来归之路抗志欲平于㓂难更多斩获之功眷予方念于中原倚重孰先于西土方择维藩之寄宜推敌忾之臣地合三州势当一靣用启尔宇爰俾镇临克壮军容坐期缓靖名郡遥分于刺举武阶兼进于崇资尔其祗服恩荣益思报称伫俟平戎之奏尚增破虏之封杜林鱼泽刘宝王升各转遥防遥团朕于艰难之际惜名器不轻予人至于执干戈亲行阵能爲朝廷立功以寛朕顾忧则大官高爵亦所不吝具官某忠勤自奋沈勇有谋从大将以徂征扫羣兇而屡捷第功来上嘉叹不忘服兹褒劝之荣益懋邉陲之绩岳超转防御使朱公旦高政许大同转团练使国家方事干戈荡平㓂乱故于战胜克敌之功自大将军而下第其优劣悉加褒赏葢所以劝也具官某深于勇略乆在戎行出讨不庭所至辄克是谓一时枭俊之士虏功来上朕甚嘉之迁官一等以荅忠勤益励壮猷用期报効谢克家知平江府朕时廵方岳倚重吴门城邑相望是谓股肱之郡藩宣所寄必求师帅之贤眷我洪儒乆劳逺服载新符竹宜钖赞书具官某智穷万物之微学总百家之要孤忠自奋见义必爲直道正言进弥缝于主阙高文大册乆润色于皇猷俾参机务之烦尤赖弼谐之助暂去廊庙数更翰垣治有能名逹于朕听兹用嘉其丕绩卑此大邦所期名德之崇益重镇临之望念斯民歌于来暮其无惮于暑行惟郡守职在承流将亟观于河涧欧阳懋除徽猷阁待制知建康府朕惟江左名都朝廷重寄承流宣化宜求师帅之贤御侮折冲兼倚藩维之固爰举于衆兹得其人具官某性资高明才术敏邵屡更器使乆着忠勤优吏最于侯邦赞军谋于督府嘉尔名臣之后用昭遗德之传升次对之淸班俾分忧于方靣民劳未息其师葢公淸静之言戍役方更盍讲充国留屯之策伫观丕绩嗣有宠光连南夫知泉州徃者闽㓂弄兵诸郡相蹈借而泉南阻险以免泉之地并海蛮胡贾人舶交其中故货通而民富夫富则易骄㓂不至则怠而莫之备朕思得仁明练逹之士以守兹土求于巳试莫如汝宜具官某文学政事高于一时爲吾从臣公论浩然归重朕尝考汝江左三州之政其施设不同而民皆有㥦志兹用命汝徃临于泉昔汲黯爲东海太守以大治闻后迁淮阳居郡如其故治汝尚勉之其爲朕移所以守三州者施于泉人勿使骄惰则予一人汝嘉冯轸降一官国家度缁黄以牒掌于祠部而下之四方尔居是官迺不谨察合符缪互将使者疑之昔马援以印文不同卽闻而石建书马阙一退辄恐惧尔当知矣黜官一等姑示薄惩尚省前非以脩厥职祁立转团练使朕于人之劳虽㣲必録矧兹荡平剧贼底定一方第功有差可无褒劝具官某乆在戎行深于将略荆湘之役䧟阵先登爰推赏典之公以示眷知之意益思策励毋负恩华慕氏魏氏转婕妤朕念昭慈保兹皇祚巳毕三年之服敢忘万世之功爰诏有司载畴旧典旣推茂渥下迨宗亲宜有异恩以及嫱御具封某禀徽柔之德躬淑之仪叙于王宫修厥妇事方哲宗当宁旣殚夙夜之劳逮太母垂帘更资左右之助感今怀昔抚事怆情爰申品秩之荣式示褒嘉之意服我休命徃其钦哉郭安奴转尚仪苏迎喜转司宝宋七娘转司衣朕念昭慈保佑之功痛深追慕几筵初彻爰举彞章以尔祗奉壸闱夙夜不怠进升内职用示宠光服我训词毋忘秪戒朱倩奴转掌綵尔事我昭慈谨于内职怆念几筵之彻爰推纶綍之恩进陟妇宫式彰宠渥士晤转防御使朕惟皇族近亲不责以吏事须岁月之及序则迁厥官兹实祖宗旧法务隆恩宠予其敢废具官某神明之胄礼法是遵居无席宠之骄克有维城之誉蚤奉朝请进列卫官岁旣十周会课来上其正扞防之秩用昭眷遇之私服我训词毋忘饰励陈永钖迁职宫庭之制典司有官以率前后左右之人以申戒令紏禁之事其职顾不重哉以尔早奋材能数更事任历险阻艰难之乆靡惮劳于出入起居之间备见忠谨积功旣着实简予怀其进陟于内司俾益图于报効服此休命用副眷知华阳集卷第一华阳集华阳集卷第二华阳集卷第二金坛后学于孔兼校外制王除天武捧日四厢都指挥使充淮南东西路安抚使司都綂制朕思恢复中原经理淮甸比谋元帅旣付虎臣必资綂制之权爰整师徒之衆维时宿将宜钖赞书具官某束髪从军奋身许国怀御侮折冲之略有牧人御衆之材竒谋暗合于孙吴伟绩远希于卫霍𬒳坚执锐贾义勇以无前逐北追奔积战多而居最乆留行阙董我亲军益见忠勤宜分忧寄用升华于部督俾总率以戎昭朕命甚优尔行惟宠深沟高垒岂徒爲固圉之谋训卒励兵于以俟侵疆之复孟忠厚妻王氏封秦国夫人朕追念昭慈德音如在奄经祥祭孝思敢忘宜颁封爵之荣下及宗亲之懿具封某氏蚤嫔甲族独着令仪礼先苹藻之勤誉蔼闺房之秀袭后家之余庆旣克有闻配君子以䟽荣岂云虚授用易三秦之壤俾新大国之名是爲宠光徃其祗服高士瞳转遥郡承宣使差权管客省四方馆阁门公事唐窦氏虽缘外戚姻家然皆自以才猷结知天子厠迹名臣朕尝以是求之今日苟有出于懿亲而能以器业自奋则亦加以宠荣而策励之庶无愧于前代具官某胄出高门是爲宣仁近属早由忠谨数更事任阀阅虽逺风流具存粤自初载尝执羁从朕于艰危动劳百爲夙夜匪懈以扞牧圉积功居多传曰禄勲合亲朕岂忘之哉爰卑郡符徃司留务其将进尔诸窦之列尔尚勉之毋忘大训董贵转官迁团练使朕方畴咨将臣疆理天下惟恐一士之或失也傥有𬒳坚执锐忠愤不忘于朝廷顾于高爵厚禄岂所惜哉惟尔武勇自奋智能有余粤自艰难卽亲行阵摧坚却敌屡奏肤功兹用正尔武阶而卑以戎团之重尔其祗服宠渥思朕所以待汝之意益加懋勉以报所蒙张玘转官朕惟郡太守繋千里休戚未尝不重其选而况陜服会府当兵火疮残之后外侮可虞民不安业则使之共理非其人可乎以尔怀许国之忠奋兼人之勇早亲行阵屡拙敌锋威名所加逺近信服兹用进尔武阶并兹西土尔其爲朕安集黎元绥靖疆场使夫妖氛不作而境内廓廓无事则予汝嘉嗣有褒宠曹成转右武大夫朕设勇爵以叙进天下有功之士至于横列其秩尤高方时艰难惜此名器非用褒劝不轻假人具官某沈男有谋奋于行阵率衆数万听命朝廷葢知夫转祸爲福之几而有尊君亲上之义朕甚加之上阁华资肆以命汝其思吾所以宠绥之意益图忠荩无忘报国翟兴赠节度使固藩维而外拒权莫重于敌忾之臣擐甲胄以先登义孰踰于死难之士有能兼是二者独取名于一时宜举䘏章以昭大节具官某雅好将帅之略亟励忠勤之规紏合师徒镇临方靣肃中权之威令御外侮于封圻骇兹狂孽之凭陵誓与孤军而鏖击竒祸旣作奋势莫回狼瞫驰师身获死而无恨张廵遇害气吞贼而有余念尔仗节之忠兴予当宁之叹用颁斋钺嘉贲泉扃庶几精爽之存不寐宠灵之钖董先除观察使陜西安抚朕惟陜右之地风俗劲勇名都大邑雄于天下爰择主帅实难其人以尔奋不顾身忠于卫上粤自艰难之际卽亲行阵之荣休绩着闻民用信服宜升勇爵仍卑廉车其徃爲朕抚兹三州兼治号略之政使夫姦究消伏渐寛疆场之虞闾阎乂安复务农桑之业在尔懋勉毋忘训词韩肖胄除签书枢宻院事赞襄帷幄允资同德之良绥靖邉隅尤重本兵之寄矧风尘之未息方社稷之是忧历选廷臣参决庙胜必兼隆于才望迺克副于倚毗具官某志大而高明谋深而博敏辅中兴于初载勤劳惟国事之图聮法从之淸班议论得大臣之休眷维韩氏之显葢自庆历以来父子继爲宗臣勲烈藏在盟府宜有闻孙之秀蔚爲当世之英务儒学以自将振流风而不坠朕慨念祖宗之绪恢复古之宏规毎惟勲阀之家嘉象贤之有后是用考观素履昭示眷怀加秘殿之隆名付枢庭之重柄昔宣王有常德以立武岂徒震惊于徐方而管仲作内政以寓车殆将方行于天下尚图逺业以嗣先猷胡松年除工部尚书六卿分职政事悉牕于中台百工惟时制作独专于起部任责旣重选能爲难得于迩联举以率属具官某异材间出时论同归堂堂冠人物之英蹇蹇励王臣之节智识能穷于物表尊其所闻而高明利害不憷于胷中养之以气而刚大早由词掖出领侯藩兼文学政事之长得朝野缙绅之誉迨登鎻闼有古批勑之风继待经筵起予正坐之讲简自朕志其若予工念无台池苑囿之观固靡劳于増饰惟是甲胄戈兵之器正有赖于咸精服我训言伫观丕绩黄龟年除中书舎人持槖簪笔均爲从臣视草代言独高词禁当朝廷之多故出告令于四方欲昭德意志虑之孚正赖讨论润色之美求称厥职可无其人具官某问学淹该才猷敏博务明国家之体深逹事物之情徃在艰难得于扈从䆮膺显仕蔚有休称正奉常礼乐之司肃御史风宪之地弥纶宰属践更史官嘉其发于辞章雅有合乎法度宜登鳯阁分掌纶言夫惟操笔成文自得中和之气庶几扶杖徃听思见德化之成尚其勉旃以副予望孚济侯加封嘉显孚济侯尔惟明神受职下土克有常享大芘吾民愆阳爲灾祈祷屡应有司以实来上朕用叹嘉增钖徽章式昭宠渥尚期灵爽无替格思颜孝㳟转遥郡团练使徃者南城盗起害吾良民偏师讨之旣克底定有司言状可无宠褒具官某智谋有余忠勇自奋能率衆士深入贼巢一举成禽绩效居最兹用进秩以昭尔能毋替厥勤尚图报称吕祉转一官间者盗起湖湘民用震扰惟尔按临一路能知尺籍伍符部发将士授之方略迄以荡平肆畴厥功进官一等徃服朕命益懋所职董旼转行两官赏国之典也所以待天下有功之士方时多故苟能爲朕输忠効智以遏乱略则应于功令赏可后哉具官某奋不顾身久亲行阵从吾大将屡收戎捷盗起湖湘复能说以祸福率使数万之衆投戈以归有司上其劳绩良用嘉叹进官二等爰示褒优无替厥勤尚图所报曹成转左武大夫遥郡防御使国家用武左遏㓂攘有能爲朕摧坚却敌顾于爵赏岂所爱哉具官某久在戎行深于将略尝率衆士大破贼羣有司上闻绩効显着其升上合仍卑使名益务忠勤用图报称潘致尧转五官朕顷以邉陲未静求可使殊隣者惟尔有材优于专对遂授以指遣之出疆果能爲朕仗节驰驱通二国之好以归夫奉命不辱旣无愧于光华则有功见知其可后于褒宠峻升秩序用荅勤劳毋怠逺图以修厥职裴衍转遥郡刺史尔久以勇闻从吾大将扫平狂㓂见谓勤劳应进一官制不可越升刺名郡宜知茂恩益勉戎行毋忘报称辛彦宗叙左武大夫康州刺史赦过宥罪帝王盛德旣涣大号咸与维新具官某生于将家久更器使坐累贬削克自省循𬒳此龎鸿宜见式序徃其茂勉尚葢前愆安时转官量材授官计功赋禄此国家驭羣臣之法也至于皇族近亲则不然吏事劳能一切略之而特以岁月之积进其秩序葢睦之道如是而后可具官某生长富贵无膏粱之习讲闻诗礼有忠信之行久列卫官士论甚美有司会课以爲当选夫兵防之职视武阶亦俊矣今以授汝徃其钦承益务谨良以光属籍仇悆降两官朕以尔节制舟师控于海道迺者徐文率衆背义惊吾良民实尔所临曾无忌惮统驭之术葢亦踈矣岂朕所望哉禠官二等姑示薄惩尚省厥躬益警尔衆冯王巳落职冲替尔以近臣之子列于缙绅不务谨良滛丑自露有非士之所当爲者延阁之班尚安得处其加镌夺姑示薄惩叶涣落职宫观池阳邉临大江以兵爲重尔任帅事宜知尺籍伍符谨修𥙷卒之法而迺妄行募召倚爲扞防凡所窜名皆羣不逞坐致兇谋濳㑹肘腋变生逸其渠魁务姑息郡寄若此朕何赖焉其镌论譔之华徃食祠宫之禄犹爲寛典毋废省循韩肖胄母文氏特封国号朕惟天歩方艰戎衣未定爰择近辅徃使殊邻受命而行旣尽大臣之节劝子以义又闻贤母之言葢其志有私亲之所难则以知夫国事之爲重肆加褒宠靡限彝章具封某氏太师之孙魏公之妇积勲劳于异世萃忠孝于一门允蹈令仪岂独专女子之职习闻先德固知狥国家之勤眷予枢臣夙遵母训比通两国之好迺有万里之行果能教以义方谓勿忧于家事慈闱定省虽暂远于晨昏使节光华庶克昭于忠信有嘉尔志良副朕怀爰䟽大国之封用侈雕轩之饰纶言钖宠宜益保于耆年綵戏辉庭将共观于复命李膺落职降一官天下之赋盐利居半方时艰难仰此以佐邦用则商贾楙迁宜有以优假之尔爲郡守不知体国迺託赡军之名违法率歛其人上诉辄更文书变诈自解诏案有实罪不可逭黜官一等罢直延阁尚爲寛典勉务自新陈永钖特转行遥郡一官赏以序官国之令典藏在盟府示不敢私惟尔知事上之忠得谨身之道服勤殿幄积岁居多迎护宫闱华阳集华阳集卷第三华阳集卷第三金坛后学于文熈校外制解濳再任荆南镇抚使昔韦臯治蜀张建封治徐严震治鳯率以乆任而成功名未闻数变易也载在旧史朕甚慕之具官某有牧人御衆之材有折冲御侮之略作镇荆崃兼总兵民恩威并施远近信服朕方以爲西南藩翰之固而飞章遽至迺以满岁自言夫申画封圻抚绥方靣葢将久其所职责以成効虽终更有制岂应亟还宜申钖于赞书俾荐临于郡政毋使有唐数子独擅其美则予汝嘉汝亦永有终誉樊彦端转行遥郡刺史朕惟王者用人有劳必录一艺而上咸被襃宠以尔究习方技出入禁严祗奉有年率职弥谨用兹畴其功绪钖以殊恩徃厥官益图称塞士博转一官朕念国家多故皇族中微毎推骨肉之恩欲厚根本之芘矧兹㑹课敢废旧章以尔胄出神明蚤闻诗礼耻贵骄之习信厚之风入奉内朝乆居环卫用载颁于命綍俾升进于武阶夫阅岁十周迁官一等得之匪易尚克钦承士樽转正任防御使考绩之法治道所先虽予属籍之懿亲犹以积年而叙进是曰旧典岂朕敢私具官某胄出神明闲于教训雅知爲善之乐居无席宠之骄列位内朝久着嘉誉有司上课法应第迁夫惟扞御侮者旣用名尓之官则以亲屏周者其亦惟官之称徃服明命无愧古人士䞈转遥郡刺史刺史汉官也国家因其名以爲武阶所以待天下劳能之士而有司谓尔宗族之英乆居环卫法当得之朕惟亲亲尚恩肆加宠命尔其益思祖宗流庆之及勉尽忠孝求称厥官勿期世禄之骄庶有维城之託杨沂中司马法曰军赏不踰月欲其速得爲善之利矧吾枭俊讨定一方畴厥劳能可无襃劝具官某忠于卫上奋不顾身有古将帅之风能励士卒之气比缘妖㓂窃发严衢命以徂徃至则殄灭虽杀敌致果衆一迺心而发纵指示实由主将进司留务用爲尓宠徃其秪服益思逺图沈昭逺改官昔郑当时推毂士及官属承史有味其言见称后世矧予枢辅简廼僚谓尔有材形扵论荐召见便殿言合朕心宜进厥官俾仍旧服往承休命益勉所闻舒清国除起居郎昔孔子作春秋先正王而系万事大法昭然垂训后世朕方日昃御朝思济洪业若时言动于几㣲遴简时髦卑职记注庻乎纪事得实如古作者惟尔操行纯洁秀于士林问学渊深蔚有文藻仇书中秘议礼南宫閲时滋多发闻弥着兹用命尔进直螭拗凡举必书是为善志官守勿失嗣有宠褒洪炎转一官致仕朕遭时多艰纂业中兴顾焦劳方急于求贤义岂容于谢事惟筋力或愆于尽瘁势难彊以居官矧予迩臣服劳兹乆宜颁命渥以休余年具官某旧学渊源老犹笃志后生领䄂论必据经召従江海退闲之余擢置言语侍从之列方资献纳俄爽节宣陟次对之清班就燕闲于真馆露章有请遽欲辞荣当馈兴嗟重违雅志俾遂山林之适仍加爵秩之荣祗服宠光用介眉夀王冈王廷秀除直秘阁宫观朕惟在服在位之士宣劳国家或以疲老言旋于其去也宜有以宠绥之尔等践更任使恪守靖共擢自郎曹置之宰属閲时未乆遽欲求间其升延阁之华往食真祠之禄少休劳勚尚勉壮猷杜湛转武翼大夫遥郡刺史朕欲绥靖方隅而盗贼羣軰为害民乆失业尔以忠勇自奋杀敌无前用能乗利席胜破蛇豕之毒有司言状惟予汝嘉进陟武阶升刺名郡恩宠厚矣往其勉之刘大中除监察御史廼者分遣使轺假御史持节导德意于四方而察郡国之政尔以端方亮直之资奉指衘命风望隐然奏牍屡闻刺举无所廻避朕甚嘉之兹用擢居宪府遂正其名夫耳目之官职在振肃纪纲督吏治以紏不法惟尔之能见于已试往其勉之勿苟勿随勿使声称减于前日则为举职克副朕意梁彦赠官惟尔奋自行阵蚤以勇闻盗起抢攘率先犯敌陨于非命良用尽伤赠官一等式昭异数营䰟未泯尚其享之李擢除徽猷阁直学士与郡中台政事之原尚书均爲八座内阁图书之府学士尤高近班入则分六职以赴功出则卑隆名而示宠具官某蚤以儒术简于公朝徧仪法从之华借罄辰猷之告顷从外服载陟周行亟进贰于冬官遂跻荣于宗伯朕方择师帅抚临翰藩用辍迩聮复分忧寄念宣劳于南省俾列职于西淸宠遇则均徃服恩荣之意论思惟旧忠荩之规曾楙除礼部尚书周监二代备庶事于弥文汉鄙两生起朝仪于绵蕝朕承祖宗积累之德悼礼乐散亡之余名物虽具于有司制作靡遵于故典欲振迺职必惟其人具官某有厚重长者之风能通逹当世之务蚤由时望亟𬒳明扬䆮更二省之严旋寘六卿之列词章雅徤极代言视草之工议论宏深见忧国忧民之志自违朝着久逸真祠益闻誉处之休深渇老成之助属春官之虚位惟旧人之是图巳试曰能肆今命汝夫笾豆玉帛宜兼节于情文若朝觐㑹同必因时而隆杀庶使威仪复正姦究自消靡闻击枉之争是谓播刑之迪徃服朕训无愧古人宋伯友除刑部侍郞尧帝淸问下民时莫先于降典文王罔兼庶狱亦惟付之有司眷予邦宪之严实重秋官之职欲使无讼何择非人具官某识量宏逹而济之彊敏之材性资粹温而辅以䟽通之智当官有守见义敢爲顷由识㧞之公亟跻侍从之列式我司㓂能自得于刑书殿彼雄藩至不扰于狱市大孚衆论有嘉尔能其遂解于一麾以复掌于八辟尔宜察吏刀笔重人死生岂独以明允自将迈种臯陶之德亦庶几刚正不挠无替广平之风祗服新恩徃司旧服杨从仪转亲卫大夫川陜用师乆矣凡出入行伍有尺寸㣲劳者未尝不录而况被坚执锐勒部曲以立功名顾所以宠襃之其可后乎具官某沉勇多谋戮力自奋方虏㓂大入勤吾西顾迺能先登却敌屡纪殊効幕府上功进秩一等庸示眷奖以励其余徃服厥官毋忘报称陈桷升郞中文昌六官之属有郞中有外郞各从其资以序厥位尔以文行兼着再擢省闱有司上其阀阅卽尔旧服用外正员夫以二千石之秩入赞地官之政望亦高矣徃旣乃心以充其实李擢知婺州昔汲黯由九卿出𥙷淮阳薛宣以御史中丞爲临淮守侍从之臣宜在左右然郡国得人不以去朝廷爲惜也具官某文学奋励有称于时更践禁途宣劳滋久惟东阳古郡扞我南服若时师帅非贤不居是用辍尔于六官之列卑之西淸延阁之华以抚临其民朕之用人视汉无愧徃服休命勿怠厥修钱圻改官铨部改官之法必稽岁月审功过察保任应格然后以闻于上惟时异恩则略之尔以儒学之秀克自奋励爲属枢府誉言逹于朕听召见便殿占对可嘉是用进尔京秩示吾所以推奖之意徃服休命益勉厥勤虞澐陆长民除吏部郞官天官铨序人物其任重矣省方以来案牍散落巧吏滑徒诈欺不出寒士有不能堪者比诏有司除其弊源选吏以主之汝澐材识详练有闻于时汝长民风力敏彊见于巳试兹用简㧞爲属其徃爲朕摘辨条章捡捉姦伪要使官曹一淸而侑谢之私自汝屏迹汝尚勉之无负予诏洪炎转四官遇臣下之礼宜务全其始终念死䘮之威顾可忘于襃䘏具官某言有坛宇学造渊源典刑独绍于前人气节雅高于流俗召自逺俗寘之迩聮期造膝以输忠㑹积痾而去位义难夺志甫遂挂冠天不假年遽闻易箦命也不淑怆然兴怀其峻陟于文阶庶流光于泉壤尚惟精爽歆此恩荣邢焕特赠少师追封国公正位齐家允赖坤闱之助襃贤录善宜先戚畹之英追贲宠章式昭异数具官某忠信而好礼静专而寡求早奋志于周行亟跻荣于淸贯践扬滋久誉处弥休惟积庆之有初致流芳之未艾是生硕媛作配朕躬位正椒涂亲隆肺腑斋坛授钺专节制于中权华衮升班等威仪于上宰念沦忘之未逺怆阀阅以兴怀再䟽大国之封仍冠三孤之秩夫云台畵像伏波岂乏于勲名而石臼隂功平寿宜膺于命册尚期精爽服此恩荣邢孝扬除直秘阁朕读周诗而美葛覃之化稽汉制而隆肺腑之亲匪爲私恩厥由旧典尔㳟自守志节可嘉顾于中宫寔谓同气俾升华于延阁庶增宠于私庭徃服官荣式彰眷遇后姊邢氏加封郡夫人朕于戚里之家不欲以私恩掩公义然义有不可废者恩得以行焉惟尔克懋女德实爲后兄习闻环珮之声秀发闺房之誉䟽封大郡进号小君服此茂恩益修淑郭孝友礼部郞官文昌设属唯仪曹旧号南宫舎人稽古礼文之事与夫尚书牋奏皆在所掌其选甚艰尔以儒学有声践历滋乆擢居省戸孰曰不宜惟制作必遵于典常而撰明于体要是爲称职嗣有宠襃赵濡礼部郞官祠者国之大典职在春官而祠曹主之尔以儒术自奋克世其家官于奉常见谓通敏省戸之选佥曰汝谐徃旣厥心母忽朕命吴革除直秘阁中秘图书之府以储天下英俊之士惟尔奋由材谞久赞军谋奏事便殿议论通敏其徃寓直延阁以昭示宠奖之意钦予时命益勉厥修粟顺等迁长史并司马惟尔世怀忠顺克守教条有司以言进尔上佐徃服恩宠恩报所蒙后妹邢氏并弟妇高氏并封安人命妇八等之制惟夫若子通籍于朝始得以序进焉至于一时异恩岂限彞典尔以中宫女弟淑有闻念方加惠戚藩宜见优宠是用躐进封号以昭朕意徃服休命益茂尔德华阳集卷第三华阳集华阳集卷第四华阳集卷第四金坛后学于孔兼校外制王序封赠二代朕顷者合宫享帝庆赐遂行缙绅大夫恩及父祖存亡靡间厥惟旧章抱才不施积德甚厚有孙能仕遂至大官推其本源用赠封秩服此休命以光重泉王序故妻钩氏命妇爵秩各从其夫兹予庆赐之行燕及臣工之列旣䟽荣于祖祢仍追赉其室家具官某妻某氏相其良人登于显仕生具淑德没有令名宜更大郡之封以慰重泉之望营䰟未泯服命惟新向子廉复官朕惟钦圣功在社稷万世永赖遭时多故而向氏子孙流落殆尽惟尔幸占仕籍迺复坐累削官念之慨然宜见褒序旣复文阶之峻更升延阁之华以宠戚藩断自朕意徃服休命尚葢前愆王革追授中大夫仍落职朕观前世酷吏惨刻少恩未尝不恻然动心而况出于近时残鸷殆有甚者按其见恶虽死不赦具官某素行隂贼盗窃宠荣当政和宣和之间声焰熏灼专以刑戮爲暴观望相指陷人于罔冤痛之声逹于上下累仁圣好生之德伤天地至和之气厥罪旣着身不卽诛显秩崇名没犹冐处葢于尔失刑甚矣宜从追削少谢无辜尔则何知要爲后来之戒张叔献除直阁提刑朕惟尔父当靖康艰难之际竭节自奋犯贼兇威身䧟虏庭忠在王室肆求厥后大臣以尔名闻引对便朝有嘉占奏进直延阁徃按祥刑岂独示朕一时异恩亦以爲后世臣子之劝杨选马千转行右武大夫师出以律故能有功赏不踰时所以示劝具官某智穷武略勇冠戎行枉㓂犯邉奋身却敌数其军实积有战多宜升上阁之华以联横列之峻徃服休命益勉壮猷田开除刺史徃者虏㓂大入西土人以不静赖我将士云集霆击以克有功幕府具闻尔实居最钖以褒命用昭宠渥尚思懋勉无负厥官许份转一官致仕事君而能致其身旣励匪躬之节引疾则闵劳以事宜推从欲之仁厥有故常用昭异数具官某沉静有守惠和而通问学得于家术明于世务持槖簪笔徧仪侍从之华剖竹分符屡易翰藩之寄目违朝着久佚祠宫忽抱疾之有加愿辞劳而归老进一官等俾休余年其茂对于宠光尚克宁于干止唐煇除右史朕惟唐虞三代之盛皆有史官纪其行事千载之后如出乎其时而见乎其人者书之传也今吾左右置史执笔记言动亦以昭示后来厥任重矣惟尔秉心直谅迪德惠和学靡空言虑无遗策顷有台属擢备諌贠谠议日闻风节弥劲兹用稽之士论俾直殿拗昔遂良由諌大夫知起居事善恶必记以戒太宗不爲非法而魏謩自𥙷阙爲右史文宗犹以朝廷阙失责其论奏此朕所以命尔之意尔宜勉焉无愧古人以永发誉谢克家移郡怀仁义以事君入则罄嘉猷于帷幄居贤德而善俗出则分忧寄于藩维虽二者任职之不同然一于宠遇而无间矧竭均劳之请宜推从欲之恩具官某䟽通而有谋庄重而不倚见闻殚洽故能洞羣言之微议论宏深可与图当世之务蚤延登于辅弼俾茂賛于经纶自去嵓廊数更符竹趣奉介圭之觐诏陪讲席之游大一统于麟经觉斯文之未坠冠诸儒于虎殿广旧学以多闻俄爽节宣屡形恳避念稽古之功未究而引疾之志莫移卑以近邦寛予南顾徒得君重薄于淮阳惟旣厥心尚不忘于王室张绚改官朕分遣御史循行天下察吏治之能否而升黜之尔以材谞效官发闻于下邑遂获论荐召见便殿敷奏详明兹用进尔京秩以示褒宠夫千里之行始于足下徃加策励用冤逺图章谊洪拟各转一官爲官择人取正铨衡之法以稽爲决具存简册之公属兵火之荡焚诏臣工而绪正成书来劳有差具官某博通世务而言必据经明习宪章而事无遗䇿顷贰司㓂考法治官顷由宗伯兼长治官俾专笔削之工釐𥙷诏条之逸昭明义类迄就编誊分核品流悉从科指吏絶诈欺舞文之弊士无流滞失职之忧实繄尔能有协朕志章程旣定仍旧贯于七司襃典有加进文阶于一列徃服休命知予眷怀周聿许抟范伯奋改官朕寤寐求材唯恐不及虽布衣之士延见访问犹将用其言而显其身矧如尔等咸以行能克施有政肆加召对议论简于予衷可无异数昭示宠奖其各改序京秩以需进用梁汝嘉转一官唐李巽领盐铁初岁之利如刘晏之季年其后则三倍晏时今国家经费浩繁盐利居半分道置使务广赀储尔以通敏之材尝𬒳简擢颇能爲朕操致竒赢课其岁入视昔増羡使诸路得人悉如尔者亦何必逺希晏巽哉宜进一官以爲尔宠徃服休命益励逺图虞澐除左司天下之士固有优于政术而辞采或不足观饱于文学而吏事迺其所短朕励精图治求全材而用之则官人之方莫如历试以尔典校秘文资以多识论譔车观敏而有辞方将考实于事功而郞省践杨未究厥藴若时宰属夙号要司紏察六曹分总万务肆以命尔益试其能夫盘根错节游刅有余者大匠之斵也勉旣厥心以副朕意待汝举职则有襃迁陈昻除吏部郞官朕惟艰难以来铨部之法日失其序比加刋定着之方册将选通敏之士各修迺职奉以周旋惟尔奋自诸生久更器使属予司宼蔼有休声兹用序进剧曹究其施设夫成法具在待人而举能使吏姦䆮息而究曹益淸是爲守法尚克勉之朕将于汝观焉魏良臣除刑部郞官朕惟官人之方狥名不考其实则浮伪者胜狥法而必以次迁则陆沉者衆尔以儒术自奋效官辇毂之下率身自检屏迹权门嘉有誉言肆令召见观其占奏名实具孚宜膺不次之除用示求林之劝亟升郎位徃属秋官无怠厥修思所以报陈规除直龙图阁知庐州安抚淮西朕惟淮西之地沃壤千里胡丑乱华莽爲盗区虽干戈扰攘之难略平而创痛呻吟之声未息非夫练逹老成之士徃殿厥服何以寛朕顾忧具官某静重有谋果毅以逹蚤励忠勤之节屡膺藩翰之寄折冲御侮彊场绥静牧人御衆闾阎辑和朕尝考观安陆池阳之政多廼成绩兹用峻以内阁河图之直昭示褒宠汝其爲朕徙治合淝振肃中权拊安诸郡昔魏尚守云中而匈奴不敢近塞龚遂治渤海而贼盗至于弃兵徃师古人无使声名减于前日则予汝嘉吴敏封赠二代朕大享合宫祗见上帝肆颁渥泽均迨于臣工燕及私庭岂间于存没具官某故祖具官某生于积德乐于隐沦报在迺孙䆮以光大时惟故相属奉贡祠方庆赐之遂行推本原于所自维师一品追贲九泉尚克有知服兹休命故父具官某故父具官某抱材不试积德在躬发其幽光克有嗣子时惟故相属奉眞祠方庆赐之遂行推教忠之所自宠増峻秩追贲重泉尚其有知服此休命故母夏侯氏具官某故母具封某夙奉苹藻具宜室家积德在躬有子而贵时惟故相属奉眞祠方予庆赐之行慰乃劬劳之报宠增封秩追贲泉扃尚克有知服此休命祖母韩氏朕躬报圭币大享于合宫霈泽下流羣工卿士爵命及其私庭时乃旧章予不敢废具官某母具封某氏淑德懿行有闻里族庆种厥孙实惟故相眷兹盛礼宜钖恩荣爰增大国之封用侈雕轩之饰徃服休命益介寿祺妻曹氏具官某妻具封某氏淑德懿行有闻里族作配君子尝爲辅臣宜更大国之封王秀除直秘阁仍赐章服朕遭多故深怀罄石之宗睦族以恩欲大本根之芘以尔龚神明之贵胄崇信厚之遗风志在诗书不骄于富贵施之政事克励干廉勤有嘉属籍之贤独蔼荐绅之誉俾升华于内阁仍赐宠于身章庸示展亲以褒有德徃服休命无怠尔猷徐杞除司勲郞官赏国之典也以待天下有功之士若时司勲实掌其法以辨其等而诏爵禄焉惟尔练逹老成恪勤事业列职民部克有能称徃赞治于天官以参校于勲籍昔王成以伪受赏而后之俗吏多爲虗名尔勉图之用惩其弊沈昭逺除戸部郞官以版籍考戸口之耗登以地征制财用之出入民部之职郞实参之惟尔蚤励材猷亟蒙器使效官枢府有禆宻议宜升省戸益究厥能徃修而官以副朕足国𥙿民之意章谊除龙图阁学士宪河洛图书之瑞宏内阁之邃严奉祖宗谟训之藏极儒臣之荣宠式序在位必协公言具官某博稽艺文明逹政体粹然论议智毎合于投机试之剧繁才有余于游刃以嫉恶根霜台之誉以持平守法寺之公擢贰秋官有严邦禁爲属枢府克賛兵谋蔚高侍从之华嘉乃践扬之久冠西淸职正学士之隆名庸示殊恩式彰有德徃祗厥服思振所蒙孙近除给事中国家以三省纲纪天下而东台封驳之司实万机出纳之地欲使发号施令罔有不臧立正官人动无过举宜得刚明练逹之士以修厥职肆求在列佥曰汝谐具官某负挺㧞之资富精㣲之学蚤先羣彦再掇异科秀于文词得宇宙中和之气措诸事业究朝廷设施之宜耻违道以于时久淹才于外服顷方擢备记注遂掌丝纶旣多润色之工尤竭论思之助宜进司于平奏用益展于壮猷简自朕心克协公论惟尔代言之日巳屡闻于直声则夫批勑之风谅无愧于前史徃共迺事尚勉之哉闻人武子改官朕比遣将臣经理彊宇尔居幕府久以材闻赐对便朝占奏有足嘉者宜略铨部之法改序厥官其徃悉心以佐武服以称朕待汝之意王雰改官朕惟尔兄以身狥国不得终于牖下念之恻然同气之亲如有尔者尝掌执羁靮从朕于艰难宜有以优恤之改序厥官无忘报称华阳集卷第四华阳集华阳集卷第五华阳集卷第五金坛后学于文熈校外制刘大中除右司諌朕兢业图治如渉渊氷深惟万机犹惧有阙敷求端实刚明之士备耳目之官左右规切以开广视听惟尔博通儒学敢于有爲奉指观风百吏震耸入居宪府志节弥厉兹用进尔于七人之列夫大则廷议小则上封諌臣之职也尔其夙夜罄竭辅朕不逮传不云乎千人诺诺不如一士谔谔朕三复之盖于尔有望焉王存追复资政殿学士左正议大夫赠左银靑光禄大夫朕念㤗陵忧勤天下时有庙堂元老左右弼谐恊成丕功垂𥙿后世岁月逝矣遗忠隐然尚其典刑可励媮薄宠荣弗及公论谓何具官某躬蹈古人夙有重望引义慷慨见于立朝元祐之初首膺简用进位丞辖厥德茂焉中遭烦言䧟于钩党赍志没地久未昭雪朕方旌别淑慝以定国是肆畴勲绪考以旧章升秘殿之隆名陟文阶之峻秩垂光幽壤流泽来裔精爽如在尚克钦承韩膺胄除直秘阁与外任右府本兵中台布政分隷厥事其来尚矣今尔任吾宰属以材自奋顾于枢辅职靡所关乃遽引嫌丐从外𥙷勉狥抗章之恳俾升延阁之华徃服恩荣别膺器使李大有除右司朕以二三大臣总中台之政设官置属分赞左右一事之举差若毫釐之逺天下休戚系焉惟尔顷由郞省出膺郡寄能以材术自励治誉蔼然则夫朝廷施设所宜于民者亦旣深究而熟讲之兹用命尔爲吾宰士尔其悉心徃共廼服以其所见于昔考所行于今必使六曹万务各当其理若网在纲有条而不紊庶几流泽于下而民有惬志则予汝嘉钱圻除刑部郞官六卿之属皆朝廷高选而刑辟重事掌于秋官必资通明练逹之士庶革颇类放分之弊以尔文学行艺称于缙绅中外践扬显有嘉绩其徃列于郞位用参谳于刑章罔非在中尚迪有庆张致远除监察史朕㧞举贤能执宪毂下岂惟使之督察吏治亦将励其风节取人所难以待异日之用惟尔问学渊博材猷敏彊见于设施信其有立是宜擢居台属赞肃纲维惟公无私可以守法惟明不蔽可以照姦人之言曰柔亦不茹刚亦不吐无纵诡随以谨罔极吾将以是望汝尚克勉之嗣有褒宠许份赠四官陈力就列者人臣之义隐卒崇终者朝廷之仁嘉迺遗忠肆推䘏典具官某嗣传家学躬有令名蚤𬒳遇于熈朝亟升华于禁路事功克着扬历兹多久去周行方遂挂冠之恳载披奏牍遽闻易箦之言念其平生爲之恻怛陟文阶之四等贲余泽于重泉尚其有知服我休命韩之美李恪各转一官日者虏大入襄郢一方爲之搔动而安睦宻迩形胜相望尔等或任守臣或贰郡政严武经而外拒固吾圉以自安贼不敢窥民用无扰有司言状朕甚嘉之何爱一官不爲尔宠徃服休命益懋逺图胡世将除礼部侍郎朕当艰难之时尤谨于礼故凡典司之任必择其人眷廼秩宗实爲高选若时置贰用采公言具官某夙猷静渊器质通敏蚤发挥于事业䆮扬历于禁严炳若词章深得代言之体粹于论议屡殚造膝之忠卑方靣以宣劳总中权而兼制化行里俗荒畴渐复于春耕令肃兵屯外戸不闻于夜闭方渴论思之助宜还表着之联徃副六卿遂典三礼夫出维周翰旣巳臻卖刀买犊之风则入备汉仪岂复忧㧞劒击柱之事勉励夙夜用副简求刘岑除刑部侍郞朕惟王政必本于仁恩宜重万民之命俗吏或牵于私意靡遵三尺之公肆求时髦俾职司㓂具官某性资敏明而辅以博古之学辨论详雅而发爲华国之文夙蔼誉于儒林亟跻荣于要路弥纶省闼肃振纲维扬历道山蔚高领䄂察其更事之久必能议法以情简自朕心宜掌邦禁徃摄贰卿之事进联法从之班尔其端一意以持平审四方之奏谳民之多辟忍横𬒳于非辜法无二门尚参决以古义用迪咸中之庆庶追止辟之风唐恕赠徽猷阁侍制上有旌贤録旧之德下有生荣死哀之美朕览观前史有味其言是用优宠臣工不间存没具官某名德之后蹈履五常浮沉半生不爲势屈眷言静退之节足以率厉本朝召自山林寘于卿列朕方嗟其相见之晚人皆期以不次之除如何老成奄忽长逝矣少也怀才不见于用晚而见用不尽其才追想遗德于予心有戚焉次对西淸叅军法从以彰眷礼以慰尔地下之灵尚其有知服我休命郑作肃除直秘阁宰属要官弥纶省闼尔居其位以称职闻尚宜服勒究乃施设遽兹引疾祈去周行考厥旧章宠升延阁姑遂尔志徃其钦承韩肖胄知温州量材受任进贤虽协于公朝居宠思危引分迺全于臣节眷予近辅祈解要枢爰推从欲之仁曲示均劳之意具官某性资夷粹识度渊宏蚤宣力于事功䆮升华于严近畴若名臣之绪夙推济美之贤越自贰卿登于右府出疆万里嘉复命之良勤坐制四夷方运筹之有赖奏章俄上去志莫回俾辞宥宻之司徃卽维之藩寄奉行诏令其务息于民劳益励忠规尚无忘于王室梁汝嘉除徽猷阁待制朕惟今日廵幸之邦形胜有同于畿甸若时浩穰之浩剸裁寔赖于守臣畴厥功庸宜加宠异具官某有䟽通之智有彊敏之材早自奋扬亟蒙任使摘山煑海课岁入之居多輓粟飞粟致军储之有𥙿旋委翰藩之重俾司辇毂之繁吏有黠姦望风引去事虽盘错投刅皆虚数引见于便殿信廼言之底绩升华次对进列西清庶同增秩之褒庸示懋功之劝徃服明命益励逺猷沈与求知镇江府朕观东南形胜之地京口实当上游方兹时廵尤所倚重思得折冲厌难之士以修古方伯连帅之职用作外屏寛予顾忧具官某学不守于空言才克施于有政蚤膺柬㧞亟寘淸华执法宪台则排姦击邪纪纲复振率属铨部则扬淸激浊流品自分玉堂推词翰之工经幄罄论思之助以其蓄之有素故能用无不宜久去周行殊郁士论是用起从贡馆殿此大邦眷惟一路节制之权加以万旅营屯之寄非威重足以镇浮则人不服非惠和足以宣化则下不安徃图厥功奚侯多训侯延庆除太常少卿朕惟六经之道同归而礼之用爲急遭时多故奉常之官名存而实废孰能爲朕褒举阙遗正其名物庶几一代之制尚有典刑惟尔博学而文强志以敏考其施设誉在缙绅比自侯邦召寘右史时乃旧物巳试曰能宜更钖于賛书俾遂亚于卿列朕方布告中外有事郊丘爰复举于上仪其敢忘于旧典讨论制作在尔勉之苏擕除宗正少卿朕观周南麟趾之化而美召穆公紏合宗族之诗眷言懿亲曲加叙惟是图谍散逸未克订正属之卿寺必推其人以尔明纯惠和名臣之子更历事任爲时老成久滋退间厥闻弥着用复寘于少列俾职司宗夫伯臣之设非独序正属籍辨昭穆之亲踈也典刑视效于是乎取之勉尔所职昭厥象贤之美使吾同姓皆知蹈履先德亦所以劝顾不韪欤陆长民除右司朕惟朝廷之官皆爲擢用至于宰相之属尤号要司賛纲纪出纳之权懋省闼弥纶之望孰能任此莫如汝宜惟汝蚤奋才猷亟蒙器使勤劳备着中外迭居若时都公实乃旧职稽其巳试之效考以佥言之同是爲得人徃共厥服惟明敏能㑹法意惟公勤能督吏姦使六曹无滞于所行则万务不劳而自理祗若予训嗣有宠褒晏复除吏部郎官朝廷品覈人物掌以天官分总铨衡惟郞是赖尔以识度之逺材术之优顷蒙柬求与吾选事今用复尔于外俾列旧职尔其悉意一从事于新书使夫黠胥不能玩法而寒留滞之叹则予汝嘉胡松年除吏部尚书中台分建六职允爲喉舌之司文部品序羣材尤重铨衡之寄遭时艰棘旧典逸遗方考实以成书思得人而总治求于试可宜以次迁具官某谅直而粹温䟽通而敏博才用衆务本于独见之明学洞羣言辅以力行之志蚤持从橐克励忠规代言西掖而进专琐闱封駮之严率属冬官而兼备经幄讲论之益㑹殊邻之脩聘将使指以出疆言不见于几㣲动辄得其要领嘉乃任职简予深衷俾升常伯之联用冠丼泉之列旣师言之允穆庶邦治之协宁昔魏用毛玠崔琰典吏之曹化淸俭之节于多士唐以宋璟李乂掌选部擅平允之誉于一时徃旣厥心古人不逺陈与义除礼部侍郞朕选六卿之亚皆民誉也故治官掌铨衡之政而宗伯总礼文之事然剧易之职不同至于佐其长以率属则协心尽悴厥任惟均具官某蚤以异材亟登迩列分职文部期年于兹姦弊旣除誉言无间念方使之进陪经幄兼直玉堂若犹责以烦剧之劳将恐妨于论思之益宜从所便易卑简曹且礼所以治神人和上下岂在区区文物之间爲哉尔其勉修厥职使夫日力有𥙿而专意于问学文章以奉我淸间之燕朕心所望尚克体之胡世将除刑部侍郎朕惟天下一物失所尚足害政故于刑辟之事尤致哀务秋官亚卿率属爲重朕所选卑非贤不居具官某学穷经术而知其变通智逹事几而见于施设比自侯服召还秩宗虽未卽于周行巳大孚于羣听㑹兹司宼方务得人载畴佥言咸曰汝可昔者伯夷降典要在折民惟刑臯陶制百姓于刑之中而曰以教祗德葢二官任职虽或不同然一体相须未始有间徃师古意其审克之刘岑除吏部侍郞朕方肇修铨衡之法付之文部使天下之士咸以资格听其考序其职顾不重哉非得夫剸烦治剧之才何以胜激浊扬淸之任具官某学博而有守言大而力行擢贰秋官掌予邦宪以情论法吏不敢欺信其才高可膺烦使治官之亚汝宜摄承夫裴马之能述于史氏后世称焉徃其懋勉无愧古人是爲任职唐煇除中书舎人文章尔雅训词深厚独称西汉而后世罕能及者朕心慕焉是以敷求天下修㓗博习之士置诸左右侍从之列使备述作庶几古人具官某秉德粹行纯固韫椟六经之奥服膺一善之㣲蚤励才猷亟蒙器使擢居諌省知无不言进列史官书必以法朕旣嘉其风节之劲又尝考迺词章之华宜陟纶闱遂典书命夫代言之任是谓儒者之至荣然称职爲难当识国家之大体益勉所学以宏厥声华阳集卷第五华阳集华阳集卷第六华阳集卷第六金坛后学于孔兼校外制李亦改官尔由踈逺上封自言公车以闻遂获召对亦可谓遇矣观其论奏志有足嘉命改厥官庸示殊宠夫爲士者非驰骋进取之难立而无令名之患徃服朕训无怠尔修张荣转遥郡观察使凡赏无常眡功轻重藏在盟府用以劝能具官某奋不顾身忠于卫上淮壖之役扞御有闻俾守海陵㓂莫敢犯于是民得按堵而盐荚之利久废复兴肆畴厥功爵应加等宜钖廉车之宠庶昭戒垒之荣徃其钦承勉思报効宋煇落职朕驻跸临安视同天府浩穰之治付厥守臣尔以非材尝见属任狱市所寄观望爲姦始则便文自营卒使刑放于宠事虽旣徃公议弗容论譔之华岂应冐处其从镌夺聊戒后来服我寛恩母忘省咎唐煇除諌议大夫朕惟一事之失图功弗终一行之亏视德有愧肆用广开公正之路敷求謇谔之臣葢欲亟闻谠言磨切左右所以成大功全盛德实有赖焉而况官爲正諌表率在列位高责重可非其人具官某德藴纯明器凝端粹率义不爽蹈古人之规遇事敢爲见仁者之勇数任言责咸有能称入直螭拗旋升纶阁虽词章毎多于润色而鲠亮不废于论思有嘉造膝之忠曾是伏蒲之旧粤从回禁还冠七人昔柳公权论事不阿风采可尚遂由内史屈居是官朕稽前言亦以命尔徃服乃事思勉厥勤陈古谊以启迪朕心酌民言而规正国论期𥙷大化勿崇虚名辛炳除御史中丞唐文宗有言御史台朝廷纲纪一台正则朝廷治朝廷正则天下治国家自祖宗以来阙大夫不置而中执法实表率其属以殚治不屈爲职迺者柬㧞忠良布在言路而台无长官朕甚恧焉推择其人宜以次举具官某廉清有守秉高世之资谅直不回励古人之操辞荣求志逹于听闻召还周行任以言责载观论奏之实益信风节之彊排姦击邪百吏震竦国之司直惟尔有焉徃由杂端进居独坐虽断自朕志而考于公论葢无愧矣夫以道制法所以处天下之事爲官择人所以行天下之法事有弗当于理人有弗协于极皆汝责也其服朕命益懋乃心具陈治国之谋毋负敢言之地是谓称职则予汝嘉俱彦忠转遥郡刺史徃岁虏骑控弦瞰吾江浒尔以偏将鼓行先登逐北渡淮第功居最有司谓尔赏应貤恩顾方劝能岂限常制遥兼刺举之号优示宠荣其勉厥勤用图报称胡世将除徽猷阁直学士知洪州兼安抚制置使方靣之权朝廷外屏惟豫章古郡实居上游襟带湖湘控引闽粤爰自艰难以来盗贼间起疮痍吾民故选建牧守常重于他镇非夫恩威并济知大体可畏信者难以属其任具官某䟽通练逹文雅自将早𬒳柬求登于禁近朕固知其有折冲御侮之略有牧人御衆之才京口大藩试以帅事曾未期月果有能名比方召复周行俾贰司㓂而江表重寄念非卿无可付者是用升华延阁以宠其行夫一路十州兵民大政得专制焉葢休戚之所系也卿其考古忠信之长慈惠之师以抚安兹土亦使夫令修于庭戸数月之间而人自得于湖山千里之外母愧前哲则予汝嘉侯延庆除起居舎人昔倚相能读三坟五典八索九丘楚王以爲良史朕敷求时髦俾记言动亦惟博极羣书义类通贯然后责其任职以尔儒学之英奋由庠序粹然论议缙绅多之顷尝擢自郎曹固巳直入螭陛一从外𥙷数更除书考之佥言宜还旧物夫载笔之任重矣隐善讳恶则失之诬因浅仍俗则失之陋尔宜勉焉母流于二者之失予惟汝嘉韩京转左武大夫朕方整军经武立国之威凡厥有功必加褒赏具官某夙推将略雅得士心盗扰吾民斩获底定战多来上深用叹嘉俾进一官庸示劝奖徃朕休命益图尓勤姚舜明复旧职朕记功忘过不遗䟽逺之臣而况出入禁近爲吾法从者乎具官某蚤以才猷屡更器使六卿之亚蔚有誉言顷由外官尝坐㣲累阅时旣久宜见抆拭悉还旧秩用昭新恩徃其钦承益思懋勉陈昌禹除待制知静江府朕惟屏翰之重不可属非其人矧吾桂管要冲控带西南之地兵民所寄谋帅尤难非夫术略威权见于巳试不在兹选具官某忠勤自励风力有闻简于公朝屡更烦使比尝付之郡政究其施设之方治有能名逺近信服是用嘉其显效卑兹巨藩升华次对之联増重中权之任朕方以安民爲武耀德爲威徃体至怀母求竒功以烦忧顾杜湛除遥郡团练使江西兵马钤辖朕设勇爵以待天下劳能之士葢欲激昻惰气协成武功以尓沉鸷有谋忠力自奋习于行阵屡上战多不有宠荣人罔攸劝其升旧秩徃主戎团祗服茂恩尚图报称王似除资政殿学士川陜宣抚使中原大势实依秦蜀之雄元帅抚封用作藩篱之固眷求阅礼观诗之士就付折冲绥逺之谋宜钖赞书以昭宿望具官某直方而不挠笃实而有容雅高拯溺之材遡大川而必济见谓剸烦之手投利刅以皆虚属此艰难之时备更中外之任纯诚弥笃丕绩具昭简在深衷可膺重寄顾西南之外屏壮形胜于本朝师徒久劳疆场多事虽戎律巳勤于妙筭而军容未正于中权载畴佥言肆时改命陟隆名于秘殿总大柄于师于是爲图任之公勉赴功名之㑹予欲尊主威而强国尓则抚御于全师予欲御外侮以息民尔则布宣于威令祗服明训益励逺猷卢法原除端明殿学士川陜宣抚副使当陜阻艰难之时虑莫先于谋帅得诗书礼乐之士庶相协以图功矧累朝之旧臣副一方之重寄宜加异数以抚成师具官某志在古人名显当世偏仪侍从堂堂人物之英备罄猷爲蹇蹇王臣之节肆予图任属此老成㑹兴秦蜀之兵俾贰军师之政竒谋硕画自能暗合于孙吴御侮伐谋尚何远想于颇牧顾今方隅之未靖况复屯戍之久勤盍加宠于使权庶増重于戎律爰钖赞书之命亟升秘殿之华断自朕心克符公论四郊多垒念方轸于至怀千里折冲其勉摅于逺略胡寅除起居郎左右置史进聮二省之华言动必书用纪一时之实求称厥职可非其人以尔学博而文才敏以逹有志当世发闻自初尝妙简于公朝继入跻于淸贯论议不屈气节可嘉兹用擢于州符付之史笔时惟旧物用观巳试之能徃服新恩尚勉方来之效王居正除太常少卿舜命百夷典礼后䕫典乐各能其官以名后世今国家以奉常一司兼此二事而欲责其任职兹惟艰哉惟尔少以美才辅之笃学顷由简㧞入侍于螭拗欲究设施旋分于符竹践更旣久中外具宜顾兹列卿亦尔旧物其徃爲朕讨论前代之制作绪正今日之缺遗使夫声名文物之华灿然复举庶几朝觐㑹同之节将有可观朕志所期申命惟允刘钖复捧日天武四厢都指挥使明州观察使权主管殿前司公事俨州庐而列卫势克壮于宸居提尺借以申威权莫专于环尹厥惟要地宜付伟材具官某慷慨而喜竒谋沉勇而多大节抚臧宫之鸣劒夙有志于功名得黄石之遗编信独传于韬略起自将种进超武阶时属艰危任当繁剧佩邉城之印孤军屡抗于凶残分帅阃之权诸将敢违于纪律旣钖廉车之宠旋膺部督之雄辍统卫于亲兵俾奋扬于西土偶坐微累颇镌要官虽历时未久于废闲岂一青遂忘于委任尽还故秩庸示新恩摄扈殿巖董司禁旅以重爪牙之寄以昭心膂之亲匪惟尔私实允公议入王宫而假寐无忘大亮之忠兾虎贲之得人尚谨周公之戒关师古除熈河兰廓路安抚制置使马歩军总管依前綂制熈秦两路军马专一招抚熈秦朕惟王者图回大业绥靖邉隅亦惟四方枭俊之臣能任一时军旅之事故得折冲御侮坐有成功矧今西土未宁地居四战选将任职可非其人具官某沉而通明锐以果总戎知变得眞将军之风却敌无前见烈丈夫之勇一自㧞于远服綂临将士𬒳坚执锐率爲衆先威名旣昭人用信服今朕擢尔安熈河之民以揔节制之任仍兼旧职图功允终夫兵势无常虽贵乎必胜之将而安民爲武尤急于招携之谋徃服训言毋忘报効杨应诚除枢宻副都承㫖宥宻之司整军经武之制在焉方时多虞任责尤重孰能爲朕周旋其间奉承诏㫖虽在副介罔不择人具官某明智有余深逹世务气节慷慨老而不衰自昔宠分州符远持使节颇能推其素所蓄积见于设施誉者翕然逹予闻听比旣起从祠馆表率上合犹以九仪朝觐之事用违所长更钖賛书擢兹要地夫枢机所系万里折冲不宻害成古人深戒徃厥职母忘训言赵霈除吏部郎官朕以时方艰虞吏员増溢未能遽损思得通敏详练之士主吾选法庶几衡综有序而伪冐者不得进则官曹流弊不革自淸以尔学世其家克自奋励施于有政誉言甚休是用擢于典祠俾列天官之属进必以叙益试尔能徃祗厥官嗣有襃宠吕本中除祠部郎官朕方举群策以收中兴之功顾天下士有一善可取犹将简㧞任用而况巳试之才爲朕所知者乎以尔富于艺文能嗣家世考其事业誉在郎曹今典祠缺员肆以命尔夫氷㕔素号无事固有余力足以讲论古仐徃其勉之以待上用刘一止除祠部郞官以尔行义文词缙绅推仰蚤膺器使入直螭拗嘉其乆卽退闲益自坚于气节肆以郎选还寘本朝朕之用人不以官职崇卑而爲轻重徃祗厥服以茂逺图嗣有褒迁毋虚朕意舒清国除直龙图阁与郡西清五阁祖宗谟训在焉寓直其间寔爲儒者之宠尔顷由郎省擢备史官旣致人言宜从外𥙷念其载笔之乆卑以河图之名徃举藩条尚思报称华阳集卷第六华阳集华阳集卷第七华阳集卷第七金坛后学于文熈校外制汪藻转一官朕于名器不以假人惟时赏劳则靡所爱故虽严近之列有应公令犹加襃录葢所以劝也具官某以文章得名而能逹当世之务以气节自励而不忘忧国之心厌直承名徃临藩翰政平讼理百姓和乐有西京循吏之风比以军储阙供下郡国平价以籴而能悉意奉公承诏趣办朕甚嘉焉其进一官以爲任职者之宠祗服休命益勉厥勤陈桷除起居舎人朕慨念艰难以来士风不兢媮薄之俗胜而驰骋进取之习日滋故于用人尤厥与方将迪简在位取其沉厚之德靖㳟之操以革斯弊而振起之惟尔文学之富蚤掇殊科克励才猷以蒙器使自历中秘陟郎曹葢二纪于兹一时軰流咸见㧞用廼独退然不以屑意朕方嘉其有守而誉言日闻是用付尔史笔俾联法从之班以职记注之事夫华要之选非独爲尔宠也欲使缙绅明识朕意知所趣向焉益勉厥修无负眷奖邵溥泸南沿邉安抚使兼知泸州朕宵衣旰食思济多艰不敢一日辄忘彊场之事故选置师帅必惟贤能建威消萌用寛忧顾具官某奋由儒学允蹈古人辅以才猷表见当世念去禁途之乆旣严召节之颁载考佥言宜膺烦使惟泸川地接夷族控制西南朝廷藩翰得人爲重今朕卑尔以中权之宠徃殿厥服尔其深体德意守教条无以地僻俗陋而鄙夷之使夫并邉列城兵民咸乂是爲称职尚勉之哉赵起魏珍各转一官朕以骁将扞邉爲日滋乆来赴行阙有嘉勤劳矧其偏禆协忠国事远勒部曲可无宠褒其叙进于武阶庶有光于戎律徃服休命尚勉图功张成宪除金部郎官宇文师瑗除驾部郞官中台六卿总治衆务郎爲之属其选甚高尔成宪才术之优见于已试尔师瑗缙绅之誉蔼然有闻司珍驾曹宜以分命徃其懋勉嗣有宠迁景兴宗转三官换给付身顷者秦蜀用师权在主将得以便宜行事谓尔有劳可赏且复㑹课当迁就进文阶亦以久矣兹用钖尔赞书新厥宠命徃其钦服尚勉图功刘子羽散官白州安置朕暴兵露师经理秦蜀置将不善功溃于成由引用之非人遂同恶以相济误国甚矣罪奚可逃具官某本非庸才乗于艰运谬窃逾涯之宠䆮成妄作之凶方朝廷倚重元戎听幕府自择叅佐首以憸佞賛其机谋昧攻守之良图恣刚愎以自用协持上下莫敢谁何富平之师一败涂地旣自耻于失策欲移咎于他人隂肆䜛诬滥行斩杀坐令将士卒至叛违迨严召以促还乃卧家而自便观其寡谋轻敌虽恶有所分至于慢上侵权则咎将谁执其以散秩徃居遐荒尚坚循省之心毋负生全之赐程唐落职宫观具官某材无寸长志欲大用专事权要䆮加显荣谬爲属于戎昭曾靡遵于庙胜富平之举朕甚悼焉以䛕佞济轻脱之谋以残忍成覆亡之祸生灵涂炭职汝之由尚复何颜更临藩翰览弹章之来上知公议之弗容其镌延阁之华徃食眞祠之禄是爲寛典母怠省愆赵鼎加恩朕日者昭事上帝大享合宫秩将礼之文旣荷三灵之眷推庆成之泽爰䟽百辟之恩矧乃洪儒爲予近弼方有资于同德其敢废于旧章具官某才周而识明器逺而用博忠嘉自奋屡陈经世之谋謇谔有闻独着立朝之节一自登于枢辅再分领于帅权坐申庙胜之威益峻严瞻之望肆加严召入賛于机衡正赖明谟用寛于宵旰念缛仪之旣举宜庆赐之惟均亟命有司式敷异数俾増封于爵号併申衍于爰田夫尊贤显功所以钖便藩之宠而忧邉思职尚宜图康济之方祗服训言以称朕意张颕刘彦适降官持节一路以绳责郡吏部使者职也尔由选抡将漕广右而县令贪墨乃置不问朝廷耳目之寄尚何赖焉贬秩二等姑示薄惩徃服寛恩勿忘念咎赵进之转官换给付身川陜用师一时官吏付之元帅使以便宜黜陟葢尝谓尔有功可录进主兵团兹用更钖赞书新厥宠命徃其歛承图报勿忘潘长卿潘粹卿转一官迁团练使朕钦念泰陵在宥之德昭慈保䕶之功实万世永赖而吴国诸子是爲外孙备历险艰来赴行阙此宠荣所宜及也进官一等仍卑使名尚勉厥勤以副朕崇奖之意周纲姜师仲除监察御史士有卓然以气节自立于世然后能有所爲矧吾中执法之属任国风宪以督察百吏爲职则爲官择人非有立者不在兹选尔纲尝任言责阅试巳孚尔师仲行巳直方见称多士兹用并擢御史以举六察之政考之公论匪爲尔私徃服训言益坚所守王绾除石司中台万事之本天下之休戚系焉方时多故诏勑文书倍于畴昔虽以二三执政提其纲维至于左右周旋剖决留事则责在其属以尔烛理明而不惑遇事审而有断郞曹更践阅岁滋多蔚有休声逹于朕听兹用擢居宰士以弥纶省闼徃共厥职益务恪勤庶几称朕所以属任之意吕聪问除吏部郞官张铢除考功郎官李元瀹除度支郎官朕㧞举羣材以备官使惟时郞位其选甚高凡列职于其间必考实于公论惟尔聪间名德之后文雅自将铢才术兼优能治邦计元瀹爲属宪府蔼然有称皆宜进陟显途是用各加褒擢徃践厥服益茂尔猷苏携除检正朕惟东西二省政事出焉中书揆而议之门下审而覆之旣以二三大臣任其责矣则又爲之设属以助其不迨吾于是知检正之职不可用非其人以尔气禀粹温临事敏逹郎曹卿寺多所践更比尝命列司宗之贰而议者谓尔相臣之子嗣德有耀朝廷政体生长见闻是宜更钖賛书擢此要地夫一日万机出纳当否所系重矣徃祗厥服益究乃心吕聪问除宗正少卿尧九族周尚同姓千载之后协和辑睦之风可以想见朕甚慕之肆求时髦叅典属籍庶几紏合之义无媿于古以尔名德之后儒学自将越在外服蔚有休誉比尝召对便坐观其论奏有合朕心擢亚伯臣公议惟允惟昔宗寺图谍于今仅存襃集阙遗以昭穆亲踈之序则爲尔职尚其勉之陈桷除太常少卿左右史记言动之实地聮禁近奉常长贰专礼乐之任班秩甚高朕爲官择人各使效职攸司虽异易地则同尔比由望实之孚入直螭陛乃以亲聮宰辅引嫌自言方兹公朝重违其意擢亚卿列主吾曲台夫以直笔叙事之才而付之讨论制作之事葢优爲也徃服朕命益究尔能王居正除起居舎人唐制两省属皆可议朝廷事其责重矣而况左右载笔记人主言动实爲异时法从之选式序在位尤难其人惟尔问学渊源论学劲正昔尝入直螭陛固以任职着闻比自侯邦擢贰卿列㑹吾记注引嫌自言求称厥官兹用命尔易地以处夫奉常班秩虽峻而职淸且近史实兼之徃祗服于新恩益勉修于旧物汤东野落职宫祠朕选建牧守外作翰藩有兵有民任责爲重偿悉心于抚御庶少寛于顾忧具官某蚤以材能登于法从维扬谋帅初谓得人当兵火疮残之余付还定安集之政所宜夙夜务称厥职而乃坐靡嵗月绩效弗昭致使一方坐弊尤甚宜黜隆名之宠徃从祠馆之游尚服寛恩毋忘循省吉俊𥙷官换给付身尔顷以武勇自奋从军秦蜀主帅谓其有功福秩甚峻録名来上更名爲真徃服宠荣益思报効宋孝先起复知杨州维扬古都㑹控淮带江绵地数千里厥今屏翰之寄视他镇爲重兵火旣息余民出于涂炭凡厥师帅岂独任吾折冲御侮之责而抚绥疮痍朕心尤所深念以尔久蒙器使中外残更决滞务于都司赞深谋于督府皆有闻焉朕思得䟽通敏博之士经理淮甸尔虽以忧去职义当夺情钖兹賛书徃殿方靣率勤俭以劝生业推恩信以安衆心在尔勉之予不多训谢伋除祠部郞官温州主管神御朕时廵东南钦惟宗庙未获妥灵肆命有司奉祠于近郡以尔冬官之属敏肃而诚宜陟氷㕔徃以从事诗不云乎温㳟朝夕执事有恪尚其勉之副予休享之意曾纡降一官朕分遣重兵宿屯要地惟时给饷责在漕臣尔才智闻于一时何独至此而不加勉使吾𬒳坚之衆行有乏食之忧主帅以言良咈予听贬秩一官姑示薄惩徃服寛恩尚图来効程千秋起复知岳州巴陵控引江湖居国上游兵火抢攘之后政失其经民未复业今欲外彊屏藩内安流离贵在守臣其可不以尔富于才术尝试爲郡考其绩效绰有能名兹用起从倚庐之中委以专城之寄夺情以义宜遵有国之常规当官而行尚茂折冲之远略郭师中转刺史依前武功大夫换给付身朕嗣承大綂文武之士咸进厥官今旣八年而帅司谓尔恩独未及升刺举之号以闻于朝是用更钖赞书载新宠命徃其祗服思报所蒙杨揆降官朕惟淮楚与敌爲邻尔爲守臣凡疆外之事义当专逹乃不以闻违诏漏言皆汝之咎贬秩二等聊戒慢官益勉所图以𥙷前失徐俯除端明殿学士宫祠忧勤图治时方急于任贤左右近臣义岂容于去国念有均劳之请欲高易退之风宜狥恳祈更全体貌具官某气节不挠辨论可观蔚有誉于当时期力行于素志起从踈逺亟联从橐之华度越軰流遂陟枢庭之峻阅时未久𬒳遇非常庶观整军经武之谋折遐冲于万里抑赖同寅协㳟之助图大政于一堂顾属任之方深曾设施之未究奏章俄上引疾甚坚肆推从欲之仁曲示优贤之礼殊庭厚禄秘殿隆名匪曰朕私用荣尔去或出或处谅不替于忧时嘉谋嘉猷尚毋忘于告后章杰除工部郎官朕惟百工之事皆圣人作也述圣人制作之意考治百工而使咸精其能是谓有司之职以尔才智明逹风力敏强将漕外台蔚有休誉宜遂进登郎省属于冬官以修五材九范之法克㳟朕命嗣有宠褒彭玘赠吉州团练使战则死绥将帅之事也比年兵政不修望敌奔溃者十常八九朕方整军经武欲以激励士气有能披坚执锐奋不顾死则褒崇之典其可后哉具官某资禀忠义志摧姦兇独当喋血之锋遽致陨身之祸有司具奏朕甚痛之其正序于戎团庶追荣于幽壤䰟爽如在尚克钦承华阳集卷第七华阳集华阳集卷第八华阳集卷第八金坛后学于孔兼校外制冯赛柴斌转官换给国家赏典藏在盟府有功则举轻重随之具官某素以勇闻奋义不顾顷者秦蜀之役帅臣以便宜行事谓尔劳能可录超进武阶具名于朝用新厥命恩则厚矣可无报哉郭兴赠三官朕以尔忠勇之资摧坚却敌视死不顾卒以身膏艹野良用嗟恻进官三等追録尔勤亦以慰尔地下之望赵思诚除中书舎人朕惟人主有立政造事之勤而无论思之助则动或失中有发号出令之信而无制作之文则行之不逺孰能举职宜图旧人具官某秉德在躬克济美于先世辞荣求志尝晦迹于明时顷自丘园推登禁路论事能识大体抗强御而不回代言真有古风见中和之自得去位旣久劳予所思其遂解于州麾俾亟还于词掖朕方图回大业力济中兴葢欲使朝廷凡几微之事罔有愆违亦庶几天下因播告之修识所好恶任责在尔将观巳试之能服命惟新无负见知之意范冲除宗正少卿人主㧞用贤能之士服在要途岂惟督责治功亦以率励风俗惟尔名臣之子才术有余澹然无求士夫高仰朕方叙皇族思欲追迹麟趾信厚之化而属有攸籍官宜择人徃列亚卿曰尔爲可勉赴朕命以举伯臣之职庶几典刑视效于亲睦之教有助焉江公亮章杰仓部工部两易其任天下之务总于六卿选建诸郞分迺事尔公亮爲司庾掌粟入之藏以待邦用尔杰爲司平掌五材九范之法以率百工葢版曹起部其属虽不同至于委用则未始或异两易厥任出于至公徃祗厥官毋替朕命孙注转官换给付身朕嗣承大统泽流海内文武在服咸𬒳宠光具官某奋义戎行有年于此阻以道逺恩独未及帅司旣以便宜升进武阶具名来上俾更命渥载新尔荣徃其钦承思所以报宋孝先降两官吏贪爲残害吾赤子尔爲部使者坐视不问事发验治罪将奚逃黜官二等以爲外台不职之戒尚从寛典省咎勿忘种濳转官换给付身赏国之典藏在盟府出之无常轻重眡功具官某材勇有闻熟于行阵秦蜀之役丕绩显然帅司旣以便宜进尔横列之峻具名来上用钖赞书徃祗厥官益图报称曾楙转官舜典陟明虽九官犹不废于考绩周官诏爵更三岁则大计于羣工眷予从槖之聮宜举邦彞之旧具官某性资醖借问学渊源在昔光明盛大之时则备献纳论思之职眷遇甚渥践扬居多自均逸于祠庭巳屡更于岁籥比观会课于法当迁俾膺爵秩之崇用钖赞书之宠徃服朕命益茂尔猷范同除祠部郎官吴次賔除刑部郎官六卿之职各有攸司岂惟分举治功亦以待异日华要之选凡厥在服必取时髦以尔同学古有稽敏而练逹尔次賔效官惟谨多所践更宜进陟于郎曹以佐吾宗伯司冦之事徃其率职嗣有宠襃张顺孟㳙各转右武大夫国家置武功官等秩不一而横列处其最高方时多艰名器爲重非有显绩不轻假人具官某勇闻一时出入行阵尝从大将却敌有功迨今累年而幕府具名来上兹用钖尔賛书一新宠命以光戎垒以爲衆士之劝徃其祗服图报勿忘巨振杨琳降官朕于武勇之士钖以高爵厚禄荅其勤劳至于干犯宪禁亦未尝赦具官某统率戎旅属吾大将不自谨畏过恶暴列幕府论奏顾安所逃罪哉尚从轻比姑禠一官服我寛恩勿忘省咎常同除起居郎朕惟天下士有以文学论议表见一时而风节不强不足与有爲也故凡㧞用群俊必先试所以难观其遇事卓然有立然后寘之要地用能举职厌服公言惟尔谅直多闻深逹世务顷自逺服擢居宪台屡殚排撃之公坐致姦邪之戢是爲试可克协朕心兹用俾尔进直殿拗记予言动且朕卽位于今八年系日之书缺焉未备方选儒学之士绪正逸典若时记注实与纂修尔其勉举厥官以谨书法庶使笔削之善有以副朕责成之意范宗尹除资政殿大学士知温州朕时廵东南方倚维藩之固选建牧守葢先宿望之图惟予辅臣越在外服宜遂分于重寄用允穆于师言具官某高明而有谋敏博而能断亟际风云之会蚤膺梦卜之求若渉大川尝历艰难而求济克勤小物每嘉弼亮以输忠自违机柄之烦久卽祠庭之逸叔敖去相不悔旣誉处之弥休申伯以作尔庸尚藩宣之是頼眷迺永嘉之地实当海道之冲下酌民言正资抚御徒得君重少寛顾忧其升秘殿之华徃对分符之宠夫股肱旧德固宜一体以宣劳而膏泽下流岂待朞年而报政勉服休命克副眷怀虞澐除检正朕惟东西二省政事出焉中书揆而议之门下审而覆之旣以二三大臣任其重矣则又爲之设属每事稽考以助迨吾于是知检正之职不可用非其人以尔敏秀而文多所残更宣劳之着尤在都公兹用更钖賛书擢居要地夫一日二日万几是非当否所系重矣徃祗厥服益究乃心晏敦复除左司朕惟烦剧之务剸裁必得其人如庖丁解牛技经肯綮无难焉则谈笑之间无余事矣惟尔奋由儒学雅以才术着称佐吾铨曹事至輙办兹用进尔宰属究其设施夫诏条丛淆吏胥出没不可不察也服我训言徃勤厥职使夫游刃恢恢然有余地则弥纶省闼之誉何愧于古张崇转右武大夫国家置武功官等级不一而横列处其最高方时多艰名器爲重非有显绩不轻假人具官某素以勇闻习于行阵奋义不顾却敌有功宜升武秩之崇以劝用命之士徃其钦服思报勿忘蓝珪转内侍省押班朕惟宫庭之制则有司存奉出入起居之严申戒令紏禁之事恪恭乃职必惟其人以尔材智自将有劳潜邸宻以谨克慕忠规宜进长于班聮用昭示于宠渥尚思所报益勉厥勤袁正功除直秘阁与郡昔我仁祖尝患群臣欲进者多而求退者少以问宰相王曾曾谓士人贪廉系时用舍惟朝廷抑奔兢而崇静退则庶几有难进之风朕读宝训至此未尝不三复兴叹深念多故以来士风不厉正当逺稽前言以革流弊之末今尔任吾宰属方以治办称于一时乃忽慨然力求𥙷外嘉其趣尚义当勉从芸阁华资用爲尔宠徃临郡寄益茂厥修显应侯加封普惠侯惟侯受职宅彼思灵大芘一方克有常享祷祈辄应逹于听闻増钖徽章以昭其实朕命不易尚其钦哉蒙光仲等加上柱国逺处遐陬世怀忠顺属兹多故效节弥勤宜进勲阶用昭褒宠徃祗厥命永固邉陲汪思㳟除吏部郎官主管侍郎左选文部四选皆爲剧曹而侍郎所掌七阶之士尤号员冗必择通材以爲之属而佐其铨序惟尔昔尝任此蔼有能名稽诸佥言宜还旧服徃续巳试之效用昭申命之公夫二年居官十年待选自前世患之而今日益甚思革其弊在尔勉焉翟琮知寿春府惟古寿春形胜甲于淮右数更冦乱疮痍未复尚虞外侮震惊吾民图御衆之才徃任扞城之寄具官某明志勇略闻于一时厌难折冲厥有成绩兹用分以符竹俾临要地内则布宣德意安集于流亡外则震肃威名绥靖于彊场是爲称职尚其勉之魏矼除殿中侍御史朕推大公之心辟衆正之路以收集士类图回治功其有弗协于极败常乱政则责在御史府以法殚治之此风宪之任所以取重一时苟非其人不在兹选惟尔文学行艺见推士林顷自郞曹擢与六察气节劲正凛然可观兹用进陟殿中专以排击官邪爲务夫明足以辨是非之实而勇足以行之则何事之不举何举之不当哉徃祗厥官毋虚朕意黄叔敖转一官操利柄以斡山海之藏付之成法收赢赀以佐邦国之用责在有司旣殚效职之勤宜举𢡟功之典具官某才周世务学嗣家风蚤升八座之联独擅一时之誉以版曹之余暇兼筦榷以宣劳调盈虚之时濬利源而无壅考竒羡之入溢岁课以居多有嘉心计之良实济军兴之乏肆畴美绩俾进文阶时乃茂恩徃其祗服高士瑰除直秘阁图书之府芸阁在焉寓直其间皆一时隽秀是爲朝廷淸选尔以才术从军有功卑此华资用爲褒劝夫帅司便宜之举所以昭示至公具名上闻宜新宠命徃其祗服思报所蒙宋万年转一官时方用武正赖深谋有劳不图何以爲劝惟尔奋由儒术洞晓韬钤从吾将臣参计军事用抗强敌屡获战多宜加进秩之恩以示懋功之宠祗服朕命图惟厥终司宝梁娇娘赐名从顺转郡夫人知尚书内省事法天象之明用建中台之制赞路朝之治尤严内省之司爰举徽章式图邦媛具官某饰躬端静迪德惠和誉久着于宫闱靡闻私谒身服勤于妇职常佩忠规有嘉淑之称宜总纲维之政序之宠位钖以美名大䟽汤沐之封増重文昌之寄兹爲异数率由至公其益懋于厥官庶克谐于新命红霞帔吕六六转掌记杨二奴转掌闱后庭衆治内职主之式序劳能具存旧典以尔祗勤宫掖夙夜不违进陟妇官用昭异数徃共乃事思报勿忘故宗朴改封惠王昔我皇族当重熈累洽之辰并建辅藩倣画野分疆之制念阅时之旣久致畴邑之相重度义不安改封爲允具官某躬秉一德宠遇累朝方神祖之御图推严尊属以濮国之次子奄宅王封肆今遗列之存尚想宗英之盛眷予潜邸尝胙晋康偶同壤地之名顾何嫌于异数然以嗣孙之请欲自避于殊称爰彻尔疆宜莫如惠荒罗浮之胜地易隧路之新荣一品弥崇尚奚加于仪物九原未泯宜克享于徽章赵思诚转一官朕以天官大许羣工之治惟时法从特循三岁之规迨稽阀以上闻卽推恩而增秩具官某静重有守谅直敢爲持槖禁严居获论思之助分符便郡实资屏翰之良比载考于佥言方促加于严召适兹会课用进文阶夫以积日较功虽由铨序至于褒贤钖宠岂限彞章勉图厥勤以副朕意华阳集卷之八华阳集华阳集卷第九华阳集卷第九金坛后学于文熈校表江东提刑谢到任表臣某言伏奉勑命差臣权发遣前件差遣臣巳于闰四月十七日到任交割职事讫惟良折狱初未熟于刑书爲官择人忽谬将于使指臣某诚惶诚惧顿首顿首伏念臣学无领略识不高明忝窃一官侵寻半世家家怀璞独惭无实而得名一一吹竽庸敢抱虚而求进三迁中秘再直郎曹皆粗守于官箴迄无禆于国虑索长安之米惧尸素足以危身挂神武之冠恐艰虞不当避事偶叨除于乡部姑待次于亲闱宸綍四更岁阳七换贫窭方忧于家食欢唿勿奉于纶言就易邻封便趋官次四郊多垒曾无𬒳坚执锐之勤一路观风乃有揽辔登车之适夫何孱陋忽此遭逢兹葢伏遇皇帝陛下体干徤之资抚离明之运求王道而忽于先务用人才而不以遐遗故虽仆遫之㣲亦预澄淸之选臣敢不夙夜率职审持心引古义以决疑自竭倪寛之学期有司之不犯用扬虞舜之仁兾获㣲劳少酬洪造臣无任肆赦谢表臣某言今月九日准都进奏院逓到赦书一道臣巳卽时谢恩施行讫星文示戒深轸虑于渊衷圣泽推仁亟致祥于和气欢唿旣洽精祲遂通臣某诚惶诚惧顿首顿首窃以天之垂象以见吉凶王者求端以考得失推于彼而有合于此知遣告之甚明应以实而不饰以文顾灵承之敢后宜正厥事以孚于休恭惟皇帝陛下上智膺图中兴抚运克谨严㳟之畏靡忘宵旰之勤念国歩之多艰感干文而弥惧推占小异爰兴罪巳之言肆赦遂行大布及民之惠灾巳无忘国其有瘳臣敢不遵奉十行颁宣一路释刑罚之冤滥旣逃失职之诛浃恩霈于宠洪庶广好生之德臣无任进天申节银状右状以长发开祥诞弥纪节仰祝后天之算载修任土之仪前件物掌以非人藏诸外府备充庭于后列表方物以输勤粹若干刚允符九五之德式如王度愿续祈招之诗干冐宸严俯深战汗除给事中谢表臣某言伏奉告命除臣给事中仍赐对衣金带者平奏东台义岂容于冐处恳辞中诏命莫反于巳行拜宠自天措躬无地臣某诚惶诚惧顿首顿首伏念臣务学不知师古居官无以瘉人庸虚误简于渊衷叨昧亟跻于华贯擢自古史掌四掖之赞书列于从班陪外廷之末议但尸荣禄何𥙷事功双亲阙奉于㫖甘累奏具陈于悃愊丐从孝养未颁赐可之音过轸皇慈乃辱甄升之宠况封駮之重任实诏令之所关爰资论议之公时正庙堂之失端欲称职尤须择人夫何甚陋之姿与此非常之选钖九环之宝带身兼备乎服章拜靑琐之夕门地益亲于禁宻得逾所望惭甚于荣兹葢伏遇皇帝陛下性尧舜之聪明躬禹汤之勤俭大收衆俊协济丕图官人尽棫朴之能咸归有用代匮存管蒯之贱以责成功致此不才亦叨非据臣敢不激昻晚节勉励前修论事不阿虽乏回天之力有言必告庶逃窃位之讥臣无任罢给事中提举宫观谢表臣某官伏奉告命爲臣僚上言罢臣给事中差提举江州太平观任便居住者弹章亟上敢意生全命綍宠颁姑从黜免荷恩慈之曲贷弔形影以深惭臣某诚惶诚惧顿首顿首伏念臣朴遬常材浮沉半世深惟薄陋敢有志于功名偶幸遭逢遂䆮叨于荣禄与一时侍从之选陪两省论议之余宠过所期报将奚称虽夙宵黾勉曾莫着于㣲劳而过恶暴扬忽自罹于深谴退量驽蹇猥玷简书适当艰棘之时上负明扬之意禠东台之职孤踪旣逺于宸严从真馆之游百口尚霑于廪稍顾官间而身佚知罪大而责轻兹葢伏遇皇帝陛下蹈商周之克寛躬汉高之大度总览万㣲之要灼知三俊之心怜臣迫于奉亲屡请去而弗获察臣忠以事上欲寡过而未能特霁隆威但令省咎臣敢不洗涤心虑遵奉训辞在畎畒不忘益励爱君之志保桑榆暮景更修行巳之方臣无任杨楚冦退贺表元恶逋诛敢称兵而入冦王师压垒俄不鼓而自奔土疆复宁王威大振臣某诚欢诚忭顿首顿首窃以国家多艰妖孽乗时盗名字以欺天背恩不顾剥黎元而奉虏依势爲强恊成兇悖之谋公肆侵凌之侮大逆不道从古罕闻固天地之靡容宜雷霆之赫怒上烦警跸亲御师干旣遣骁将以挫其锋仍倚大江而固吾圉风声鹤唳惊震叠之余威蚁聚蜂屯忽散亾而争遁氛祲扫灭境于肃淸复收荡析之民大布抚绥之泽神人咸喜宗社同休兹葢伏遇皇帝陛下神武布昭睿莫广运逺稽世祖欲就昆阳禽敌之功近法真皇亟下景德亲征之诏抚戎于禁旅廪靣筭以前驱志在荡平务先特重谓上策莫如自治唯深沟高垒之图故不战而屈人兵得保胜全师之道臣身闲祠馆望极丹墀外侮不庭旣却南侵之骑中原可复愿歌北伐之诗除徽猷阁待制谢表臣某言臣昨任给事中以言章罢职差提举江州太平观任便居住今月一日伏奉告命以明堂礼毕特蒙圣恩授臣徽猷阁待制差遣赐如故寻具奏辞免准尚书省札子奉圣㫖不允臣巳于二十一日望阙谢恩祗讫霈雷雨而作解旣蒙宥过之仁近日月而依光复冐隆名之宠罪如山积恩自天回命下无所措躬感深至于流涕臣某诚惶诚惧顿首顿首伏念臣学迂而陋性滞且愚蚤尘俊造之科名浮于实晚遇圣神之主用过其材高华骤躐于周行淸燕数承于睿奖不量叨昧自致颠跻念兹迟暮之年独在谴诃之域上孤任使深愧平生置散投闲方迫衰穷之苦涤瑕荡垢俄霑惠泽之施颁之明纶宠以异数身不去家而与鸳鸾次对之列禄足以饱而从香火奉祠之游谁谓危踪克膺殊眷兹葢伏遇皇帝陛下配天同德与物爲春闵一夫之向隅开三靣以祝网谓尝服御载收簮履之遗还卑恩光使毕桑榆之景臣敢不钦承命渥益励身修𥙷劓息黥幸复全于玷缺摩顶放踵当永誓于靡捐臣无任绍兴六年车驾廵幸起居表臣某言臣㳟闻车驾廵幸巳进发至平江府蹔驻淸跸者亲屈万乗大廵六师天歩载康皇威克振臣某诚欢诚忭顿首顿首㳟惟皇帝陛下纂承丕绪图复中原虎士云屯将启前茅之虑玉车雷动俯勤细柳之行昭圣武于百蛮示恩威于诸将八神警跸协豫顺以乗时六辔如琴仰干行之应律臣职居祠馆班隔外庭効驾展軨莫备驱尘之列望云就日徒倾向阙之心臣无任绍兴六年冬至贺表臣某言四序宻移肇启初阳之候万方来贺备陈亚岁之仪臣某诚欢诚忭顿首顿首㳟惟皇帝陛下体道御时配天立极黄钟旣应迎恊气以横流清跸所临萃诸福而毕至臣叨恩真馆投迹穷鄕称觞莫预于周班倾藿徒存于魏阙臣无任绍兴七年元正贺表臣某言淸台考历綂三朔以开元象魏布和诏万民而观治臣某诚欢诚忭顿首顿首恭惟皇帝陛下干符载钖宝运重熈聿求王道之端克协人时之正四方来贺旣与物以爲春万寿无疆宜从天而难老臣叨恩法从芘迹真祠遥想鸳鸾莫预周行之集并游麋鹿惟均率舞之欢臣无任徽宗皇帝升遐慰表臣某言臣伏读诏书恭闻祸降自天悲纒率土臣某诚悲诚感顿首顿首恭惟皇帝陛下久居孝养遽宅大忧哀慕无穷圣惟难处愿深思于付託宜少抑于悲摧克合礼经以幸天下臣限以职任在外不获奔诣阙庭臣无任绍兴七年再任宫观谢表臣某言臣昨爲宫观任满具奏陈乞再任续奉勑命候今任满日令再任臣巳卽时望阙谢恩祗受讫身闲窃禄深愧㒺功秩满自言猥叨申命荷皇慈之曲𬒳感危涕之横流臣某诚惶诚惧顿首顿首伏念臣蚤以谬庸误膺简㧞持紫荷之槖尝获近于淸光拜靑琐之门䆮不容于公议过蒙全度姑听罢归复聮次对之班更卑真祠之逸岁月易得俄见迫于终更贫病交攻妄欲仍于旧贯用倾危悃仰叩清衷方虞冐昧之干诛忽辱矜容而赐可职虽不改命寔维新得禄足以代耕益助庭闱之养有官而无课最荐修香火之缘揆厥所蒙其何以称兹葢伏遇皇帝陛下至神黙运盛德兼容常以佚道而使人岂于匹夫而求备谓木卷曲而不中绳墨本自弃材知马虺隤而难以驰驱忍令更驾俯听就闲之请大推从欲之仁故使余生亦均殊遇念此难虞之际独居侥倖之多问舎求田讵敢卽安于私计捐躯殒首终期効死于他时庶竭㣲忠少酬洪造臣无任绍兴七年车驾驻驆建康起居表臣某言臣恭闻车驾廵幸驻驆建康府者载移清跸爰宅近都万骑天临见上圣忧勤之至庶邦风动知中原恢复之期臣某诚惶诚惧顿首顿首㳟惟皇帝陛下神武布昭睿谟濬发内修五礼稽虞舜之时廵外整六师法周王之于迈用涓谷旦聿临大江不辞马上之劳坐得域中之胜绍复先王之大业与时偕行再㑹诸侯于东都指日可待臣奉祠有守扞牧牧靡皇浮天时而不怀徒诵盘庚之作居江海而何有唯存魏阙之思臣无任丁父忧服阕从吉再任宫观谢表臣某言臣今月十七日伏奉勑命以臣前任左朝奉大夫充徽猷阁待制提举江州太平观缘丁父忧服阕从吉特蒙圣恩授臣依前官职改差提举亳州明道宫任便居住臣巳于当日望阙谢恩祗受讫释三年之䘮未忘哀慕拜九重之命遽复官联不自意其余生尚仍叨于旧宠危悰易感哀泪交流臣某诚惶诚惧顿首顿首伏念臣禀生多艰于世寡合偶值中兴之运误膺上圣之知顷自常僚擢升华贯遭时见用欲自効于孤忠当官而行殆难堪于衆怒仰蒙圣度深谅愚诚俾聮次对之荣退处真祠之逸方杜门而求志俄陟岵以纒哀毕此䘮期绝无生理山茔路熟身从麋鹿之游禁籞天高望绝鸳鸾之列岂伊朽质上轸洪慈俯矜荼毒之余加惠龙光之厚官不易旧命实维新自视庸虚重惭忝冐兹葢伏遇皇帝陛下化育万物允釐百工用人惟巳而不以遐遗以道观能而各有攸处臣朴忠自信昔尝入侍于淸光知臣病瘁可怜故特宠还于异数家食无事功之责责母慈足甘㫖之欢天地隆恩固难图于报谢桑榆暮景徒求誓于糜捐臣无任绍兴十年明堂礼成贺表臣某言臣㳟闻九月十日明堂礼成大赦天下者大享合官礼仪旣备受釐宣室庆赐遂行臣某诚欢诚忭顿首顿首窃以国有常经祀爲大事稽九筵而定位莫尊王者之堂间三岁以陈仪用拯圣人之孝㳟惟皇帝陛下广尧舜之仁义恭禹汤之俭勤道格皇天靡怠灵承之志功归烈孝聿修严配之仪弥文咸秩于旧章精意克昭于大报神祗来飨福禄并膺逖惟万邦之欢永頼一人之庆臣叨官禁路窃食祠庭礼有执膰莫预骏奔之列欣同击壤徒深抃舞之情臣无任华阳集卷第九华阳集华阳集卷第十华阳集卷第十金坛后学于孔兼校表奉上皇太后册宝贺表臣某言臣㳟闻十二月十二日奉上皇太后册宝者诏奉慈闱肇正母仪之位礼严宝册聿彰圣孝之隆臣某诚欢诚忭顿首顿首窃以圣人之德无大于事亲天下之尊莫先于显号钦惟母后体顺坤元立子生商上协有娀之瑞维莘缵女逺同太姒之贤辅佐先朝仪刑内壸眷大明之保佑宜长乐之推崇㳟惟皇帝陛下明德懋昭孝诚克䔍暂阻慈颜之奉靡遑宸虑之安爰举旧章式隆徽穪因亲教爱眇四海以深仁率土均欢尚一人之有庆臣叨官迩列窃食外祠北靣称觞顾走趋之莫预东朝视膳指旦暮以爲期臣无任磨勘转左朝散大夫谢表臣某言今月十八日伏奉告命以臣磨勘蒙圣恩授左朝散大夫依前充徽猷阁待制特封金坛县开国男食邑三百戸差遣赐如故臣巳于当日望阙谢恩祗受讫计日爲劳方慙功令进官以叙忽奉賛书抚躬何以堪任拜命莫知所措臣某诚惶诚惧顿首顿首伏念臣学非博古智昧趣时早玷明扬犬马未伸于报効中遭难祸桑榆巳迫于衰残误𬒳圣知尚联法从旣窃祠庭之禄复安里社之私毫髪无功敢累陟明之典丝纶假宠遂偕増秩之科併钖戸封肇开爵邑顾便蕃之下逮岂绵薄之能胜兹葢伏遇皇帝陛下任贤使能立政造事欲熈庶绩逺稽三考之文式谨铨曹大计羣吏之治苟未罹于罪咎咸获𬒳于褒陞有若孱庸独多侥倖隆天重地固莫喻于洪恩殒首捐躯誓不移于素节臣无任绍兴十二年再任宫观谢表臣某言臣昨爲宫观任满陈乞再任续承勑命候今任满日令再任臣巳卽时望阙谢恩祗受讫奉祠满岁每怀尸素之惭钖宠自天再遂安间之请官不易旧得之若惊臣某诚惶诚惧顿首顿首伏念臣顷以琐材谬陪法从劳能弗着罪戾弥深投闲巳出于寛恩式序更跻于迩列中遭家祸谁怜陟岵之悲甫毕䘮期首拜循墻之命旣参华于内阁复叨禄于殊庭藏拙甚宜计功何有坐移岁籥时遽迫于终更仰叩宸旒志欲仍于旧贯敢图洪造亟下俞音当桑榆迟暮之年荷天地隆寛之德矜其樗散赐以龙光揆厥所蒙其何以称兹葢伏遇皇帝陛下励精庶政允釐百工道本曲成各随材而因任仁由博爱咸称物以无私故于下愚特从所欲臣敢不恪遵义训谨佩忠规羞神武之衣冠顾余生未能报国梦长安之钟鼓虽一息不敢忘君指心誓天捐躯有日臣无任懿节皇后上僊慰表臣某言臣今月一日㳟闻大行皇后奄弃宫闱伏读诏音殒越失次臣某诚悲诚感顿首顿首伏以大行皇后淑德懿行居顺履中早正六宫伫徽音之内肃方迎重翟俄讣问之北来逺曁寰区同深孺慕恭惟皇帝陛下礼先宗事望隔坤仪愿少抑于皇情庶克安于邦计臣伏限职任在外不获躬诣阙庭臣无任皇太后还阙贺表臣某言臣㳟闻皇帝备法驾至临平奉迎皇太后还宫者驰使节以交邻爰示一人之孝奉慈闱而返国式均万㝢之欢光照册书福及宗社臣某诚欢诚忭顿首顿首窃以崇高莫大于富贵爱钦必尽于尊亲故周武䔍生实本维莘之庆而汉文践祚乃先薄后之迎礼虽备于前闻事莫难于今日恭惟皇帝陛下尧仁天覆舜孝日隆瞻望母仪极徽音之逺想焦劳圣虑思顺事以解忧精诚旣格于穷旻盟好果通于殊壤风云万里宇宙一心共寛陟屺之思亟迓安舆之至驻临平之法驾旣展上仪奉长乐之慈颜卽安大养盛德之事旷古所无臣窃禄祠庭叨官禁路东朝问膳想闻环珮之声北靣称觞阻造鸳鸾之列臣无任绍兴十三年册立皇后贺表臣某言伏覩制书恭闻册立皇后礼成者天作之合礼旣备于宫闱王假有家化巳行于寰宇一人袭庆万世蒙休臣某诚欢诚忭顿首顿首臣闻治道所先人伦爲大周南归美于后德王化始基羲易正位于家人天下自定坐致本支之茂遹观风俗之醇㳟惟皇帝陛下性体尧仁躬行舜孝念祖宗继嗣之重稽天地合德之宜奉承长乐之训言聿严壸制参考永平之故事爰举徽章告䖍昭格于璇穹钖命宠临于宝册在礼爲称于古有光臣叨备从班获闻盛典彤史之修内治方率职于坤仪封人之祝多男伫迎祥于震索臣无任绍兴十三年郊祀礼成贺表臣某言臣恭闻今月八日郊祀礼成大赦天下者秩弥文而飨帝旣藏上仪歛诸福以钖民亟敷大号时方日至喜若春回臣某诚欢诚忭顿首顿首臣闻万物皆本于天继天者必严于父事五经莫重于祭主祭者尤谨于亲郊允属熈朝恪遵鉅典恭惟皇帝陛下圣由天纵德以日新孝悌通于神明永奉东朝之养忠信行乎蛮貊坐寛北顾之忧时和岁丰而百谷顺成兵寝刑措而四民休息丕显中兴之效比隆极治之时爰率旧章聿修大报肇新宝辂俨千乘万骑之容谒欵紫坛罄一统二精之荐告成嘉祀翕受龎禧霈惠泽以旁流烛皇明而四逹盛德之事无疆惟休臣职忝外祠身违近着奉璋济济莫陪多士之班望阙葱葱均赖一人之庆臣无任绍兴十四年再任宫观谢表臣某言臣昨爲宫观任满陈乞再任续奉勑命候命任满日令再任臣巳卽时望阙谢恩祗受讫官闲窃宠有负明时秩满自言更叨申命仰荷优隆之眷益増尸素之慙臣某诚惶诚惧顿首顿首伏念臣家世寒㣲材能浅陋顷由圣擢骤陟禁严用乃过于所期功蔑闻于有𥙷奉身去国尚聮内阁之荣无事居家更食外祠之禄顾何施于薄技敢自诉于终更方惧干诛忽蒙赐可俾遂桑榆之计获依闾里之安内省庸虚实惟侥倖此盖伏遇皇帝陛下懋昭大德纂绍丕图坐收太平之功黙运无爲之化譬犹天地顺万物之自然故于臣工闵一夫之不获俯纳由衷之恳肆推从欲之仁大造难名固无容于报谢余生未尽尚永誓于縻捐磨勘转左朝请大夫谢表臣某言今月九日伏奉告命以臣磨勘蒙恩转授左朝请大夫依前充徽猷阁待制进封开国伯加食邑四百戸臣于当日望阙谢恩祗受讫课最无称方俟黜幽之命纶言下逮遽颁进秩之恩得过所期悸不自定臣某诚惶诚惧顿首顿首伏念臣生逢休运夙荷圣知问学不工徒抱朴忠之志材能巳试蔑闻施设之方旣谬职于禁途更猥叨于祠馆官闲身逸处巳则优月耍日成计功何有苟逭偷安之谴敢希式序之荣忽拜宠灵併増爵邑攷循名责实之政负尸禄素飡之惭岂伊庸虚有此侥倖兹葢伏遇皇帝陛下翕受九德允釐百工爰稽考绩之文率循三岁宁失假人之器叙进一官有如樗散之㣲亦预阶升之列臣敢不恭承眷渥益励操修景迫桑榆顾余生未能报国身居畎畒虽一日不敢忘君臣无任绍兴十五年正旦大朝会贺表臣某言臣恭闻正旦大朝会应外任臣僚合进表称贺者献岁发春爰启三微之序体元居正式严百辟之朝惟稽古之上仪自中兴而创见神人胥恱夷夏交欢臣某诚欢诚忭顿首顿首臣闻时莫重于履端礼必先于明分肇新宝历布一岁之始和大开明堂会四方而来贺岂惟正班爵之义葢以隆当宁之尊属在熈朝举兹旷典恭惟皇帝陛下靣稽天德顺履干行合三统于一元旣协夏时之正考六年于五服廼参周制之宜用诏羣司具严备物玉帛盛涂山之㑹鼓钟奏钧天之和弁会星陈拱千官于北极嵩唿雷动祝万寿于南山韪兹太平之文时乃盛德之事臣叨恩祠馆谬职从班身滞周南念莫陪于执㦸心存魏阙恍若侍于凝旒臣无任绍兴十六年郊祀礼成贺表臣某言臣恭闻今月十日郊祀礼成大赦天下者升禋㤗峙熈事告成旋跸端闱恩书亟下系一人之有庆合万㝢以均欢臣某诚欢诚忭顿首顿首窃观祖宗以来咸以祭祀爲重考之昭代参厥礼经谓因天事天亘百王而同轨故以圣继圣率三岁而一郊垂𥙿后昆克遵旧典㳟惟皇帝陛下诞膺寳命纂绍丕图治巳格于敷天不擅成功之美礼特隆于飨帝是彰报本之诚申大号以戒期诏司存而藏事具严法驾来羣后之骏奔钦若昊穹秩明灵而裒对方茂凝于景贶遂敷钖于庶民迎日之阳配天其泽用布积和之气益昭明德之馨无疆之休于斯爲盛臣官叨近列职奉外祠祗荐一纯莫预豆笾之执烛明四极徒知葵藿之倾臣无任丁母忧服阕从吉再任宫观谢表臣某言今月二日伏奉勑命以臣前任左朝请大夫充徽猷阁待制提举亳州明道宫縁丁母忧服阕从吉特蒙圣恩授臣依前官职改差提举江州太平兴国宫任便居住臣巳于当日望阙谢恩祗受讫亲䘮外除余哀未能皇恩下逮旧宠惟新衰残曷称于宠光感戴惟増于雨泣臣某诚惶诚惧顿首顿首伏念臣学非考古仕本爲贫偶蒙圣哲之知擢与禁严之列方喜便私而求志不图昧禄以挻灾衔恤去官但苟延于视息变除终制敢复望于恩荣忽诏命之俯临叙班联而如故惕然拜赐恍若更生兹葢伏遇皇帝陛下广大配天照临若日惟恐一夫之不获由成万物而无遗遂俾陋庸再叨宠渥隆天厚地知大造之难酬镂骨铭肌岂余生之敢爱臣无任绍兴十九年郊祀礼成贺表臣某言臣恭闻今月十四日郊祀礼成大赦天下者三岁而郊旣备成于熈事一人有庆遂敷钖于庶民和气所加欢声相属臣某诚欢诚忭顿首顿首臣闻国重祀典礼严事天自书契以来莫不举弥文而咸秩唯圣王在上乃能尽精意以感通考古所行于今爲盛恭惟皇帝陛下躬勤治道坐格时雍推大有尚贤之诚享旣醉太平之福爰思报本丕阐上仪备法驾之严㳟仰奉一纯之荐恍神光之止集诞膺百顺之归嘉与黔黎并蒙景贶恩书亟下霈泽旁流逺同六合之气增寿万年之筴臣窃禄祠馆叨荣从班目断鸳鸾莫预骏奔之列身同麛鹿但知率舞之勤臣无任磨勘转左朝议大夫谢表臣某言臣今月二十六日伏奉告命以臣磨勘蒙恩转授左朝议大夫依前充徽猷阁待制进封丹阳郡开国侯加食邑四百戸差遣使如故臣巳于当日望阙谢恩祗受讫计三岁羣吏之治方惧黜幽奉一礼十行之书遽叨进秩宠荣过望跼蹐靡容臣某诚惶诚惧顿首顿首伏念臣志不自强材无所取蚤误膺于睿奖遂躐寘于华途诚巳无功尚玷西淸之列坐而得禄更陪真馆之游身获家居官无吏责自视衰残之久巳惭天冐之多敢意洪慈载加式序班聮旣进爵邑更新欣蒲柳之再荣竦闾阎而动色兹葢伏遇皇帝陛下功高邃古治格丕平任贤使能皆谅华阳集华阳集卷第十一华阳集卷第十一金坛后学于文熈校表绍兴二十一年再任宫观谢表臣某言臣昨爲宫观将任满陈乞再任今月十八日伏奉勑命候今任满日令再任臣巳卽时望阙谢恩祗受讫奉祠苟禄岁满何功从欲推仁诏令再任荷皇慈之优䘏拊孤迹以増惭臣某诚惶诚惧顿首顿首伏念臣赋材甚踈学古不博误𬒳圣神之选躐跻侍从之华坐窃恩荣蔑丝毫之报效空縻岁月觉气血之耗衰静惟养拙之方亟上由衷之恳冐尘渊听方大惧于严诛祗奉纶言乃再叨于旧物当桑榆之暮景获闾里之安居自省庸虚实爲侥倖兹葢伏遇皇帝陛下尧仁天覆汤圣日跻体道观能翕九德而咸事量材因任成庶政以惟和故令樗散之姿亦玷龙光之施恩同造物虽欲报而难名义有捐躯顾敢忘于永誓臣无任绍兴二十二年郊祀礼成贺表臣某言臣恭闻今月十八日郊祀礼成大赦天下者上帝溥临旣备成于熈事庶邦丕享遂普浃于湛恩天人交通夷夏唿舞臣某诚欢诚忭顿首顿首窃以有国之大飨帝爲难得其位而得其时斯举百王之典不欲䟽而不欲数宜循三岁之规考古以来于今爲盛恭惟皇帝陛下性尧舜之孝悌躬禹汤之俭勤地平天成坐致九功之叙兵寝刑错聿臻庶政之和治已格于丕平礼必隆于大报夙严淸跸斋谒紫坛俨千乘万骑之容惟祗惟畏奉一纯二精之荐是飨是宜瞻权大之方升恍云车而来下神心允荅圣度弥谦拜贶于郊靡擅一人之庆配天其泽式均四海之欢臣身忝从班职拘逺服奉璋就列莫阶麾士之荣望阙驰诚但效华封之祝臣无任除吏部侍郎谢表臣某言臣伏奉告命除臣尚书吏部侍郎仍赐对衣金带者辞荣晩岁敢萌再仕之心召对严宸遂玷六卿之贰恩加不次身若更生恳避莫回凌兢失措臣某诚惶诚惧顿首顿首臣闻图治以人材爲急量材乃选部所专注拟分于四时品流动以万计故中台列职虽率属以惟均而小宰一司视他曹爲最要欲革滞留冗滥之弊必求明敏练逹之材而臣学陋无闻性迂寡合徒以朴忠之守误蒙圣哲之知蚤擢禁严蔑闻绩效半生去国空惊齿发之衰无路报君更惧风波之险逮引年而得谢方谋食以偷安岂谓皇明曲垂简恤起从田野顿増朽质之华入觐冕旒钦奉玉音之训俯怜久困复置近班仍假宠于服章俾分权于铨综退惟绵力何以当能不图晚遇之荣乃过初心之望此葢伏遇皇帝陛下圣由天纵心与神谋廓离照以并观奋干刚而独断散羣坏植大开公正之门㧞滞振淹促赴功名之㑹故虽小物不以遐遗内省叨逾若何报称臣谨当㳟承明命仰体眷怀激昻巳退之心磨励久荒之业桑榆晚景傥幸驻于余光驽蹇驰驱敢辞难于末路冀伸鄙志少荅洪慈臣无任除兼侍讲谢表驽蹇无堪复登于禁路龙光申钖沓至于旬时承命自天措躬无地臣某诚惶诚惧顿首顿首臣窃观睿主临御应期右文躬五帝之圣神臣皆莫及请六经之渊懿义各有归故㣲言每垂意于讨论而浅识类难陪于淸燕在汉则有班张之博学于唐则推禇马之多闻傥使生于斯时尚恐莫能称职矧如臣者何足道哉占一艺而不精阅百年而向尽召从闲废巳叨不次之除敢以空踈更冐最高之选顾恳辞而莫遂揣涯分以难胜阙除参知政事辞免表臣某言臣伏蒙圣慈以臣辞免新除参知政事恩命特降诏书不允者宠命过优非材莫称忱辞上逹聪听未回仰明诏之春温抚危衷而夕惕臣某诚惶诚惧顿首顿首伏念臣孤穷贱士遭遇四朝收之簪屦弃遗之余试以铨衡烦剧之选劳能弗着幽黜是虞敢期全度之私更委难胜之任擢升廊庙进贰机衡顾兹政令出纳之间实赖左右谋谟之助而臣病随年而日进心与力以俱疲激浊扬清尚惧旷瘝于一职殚智竭虑安能参赞于万㣲矧今公道之方行宜择真材而爲辅傥不量其非分必自取于疾颠用干难犯之威再沥由衷之恳伏望皇帝陛下廓大明而旁照矜小器之易盈不难涣汗之回俾遂谦撝之守庶于高位不至妨贤臣无任除参知政事谢表臣某言伏奉告命除臣参知政事寻具辞免伏蒙圣慈特降中使赐臣批荅不允仍断来章者擢寘庙堂成命由于独断与闻机政谫材何以当能恳避莫回凌兢罔措臣某诚惶诚惧顿首顿首窃以朝廷之上治化爲先崇建二府之官宻赞万几之事所以发号而施令正頼同寅而协恭非得伟材曷辅大业如臣者蚤缘末学谬窃贤科从仕四十三年历官十有八任服膺道义空白首以无闻妄意功名幸丹心之犹在晩遇圣神特逹之眷召从闲退无憀之中俾贰铨曹进陪经幄吏员猥衆持衡莫着于㣲劳圣学高明侍席空惭于浅识方虞罢免忽误超迁位高躐进于羣工命下骇闻于衆听以是古俗儒而骤参国论以穷阎贱士而日近天颜载加品秩之崇增贲服章之宠身所侥倖人莫比伦恩重命轻感深涕陨此盖伏遇皇帝陛下懋昭帝德统御干刚导群心于公正之门措一世于光华之旦用人惟巳靡先左右之容以道观能咸责事功之实知臣获事三朝而未罹大过察臣匪躬一节而特跻近班岂伊暮年有此荣遇臣敢不祗承命綍恪守官箴非尧舜之道不陈用赞明昌之运傥稷契之言有合肯忘謇谔之忠誓毕此生仰酬洪造臣无任赐生日生饩谢表臣某言伏奉诏书以臣生日特降中使赐臣羊酒米麪者门记日敢上逹于聦闻诏綍宣恩乃忽叨于异数光生里巷愧溢心颜臣某诚惶诚惧顿首顿首伏念臣仕虽爲贫才不逮衆导义方之徃训勉晚节以遭时误𬒳眷知擢参机务千钟后仕方兴弗泊之悲初度钖名载值始生之旦岂伊孤藐更辱殊私敇饩廪之丰仪兼醇醪而饫赐惟大烹之养甚盛宜以与贤顾小人之腹属厌实爲冐宠此葢伏遇皇帝陛下道隆干施德懋谦光至诚俯逮于臣邻厚意特将于台餽必熟而荐获伸永慕之怀惟孝可移誓竭孤忠之报臣无任除资政殿学士知婺州谢表臣某言臣伏蒙圣恩除资政殿学士知婺州军州事寻具辞免奉诏书不允巳于今月十六日祗受告命仍赐对衣金带者婴疢祈闲方忧冐犯叨荣过望惟极惊惭臣某诚惶诚惧顿首顿首伏念臣世出穷乡生逢休运先帝赐臣以上第特见褒嘉陛下擢臣于从班屡膺器使第材踈而识暗兼分薄而命穷虽受丘山之恩蔑闻毫发之报逮迫暮齿猥参繁机责愈重而任有弗胜疾益加而力难自勉尸禄旣逃于深谴乞身更荷于轸怜窃惟秘殿之华资本优旧德至若近畿之古郡宜付长材矧加命綍之荣仍贲身章之宠顾臣朽质何以当能兹葢伏遇皇帝陛下大智烛幽深仁遍物谓臣服劳自旧未忘簮屦之遗悯臣来日无多特借桑榆之景肆颁新命庸示殊私臣感极涕零言穷意拙陛辞有日尚期一望于尧天郡政久虚敢惮疾驱于周道臣无任知婺州谢上表臣某言近准告命除臣资政殿学士知婺州军州事臣巳于今月初二日到任交割职事讫贰政无功亟上祠宫之请分符过望更叨秘殿之华拜命若惊临民有媿臣某诚惶诚惧顿首顿首伏念臣生逢休运晩遇圣知擢自山林得谢之余置诸廊庙弼阶之次顾庸虚不学之质虽自竭于愚衷当睿知有临之日亦何禆于大政年益衰而告病位巳过而将颠载陈知止之情乞身退屏敢意均劳之典钖宠便蕃蒙圣谕颇惜于去朝谓精力犹堪于共理逮辞天陛复遣王人亲洒奎章轸念猥加于𬒳服申颁宝带殊荣顿耸于观瞻辱隆眷之非常在近时而罕有矧兹星郡实辅日畿民皆服化而有迁善辑睦之风路不当冲而免过客将迎之苦何暮年之窃幸获善地以偷安兹盖伏遇皇帝陛下发挥圣神崇广德业揽万务以当宁聚衆賔于本朝举而用不与人而求备及其老也每从欲以推仁致此孤㣲亦容忝冐臣夙遵宸命躬布藩条眷窃位之朞年善俗稔闻于睿训幸提封之千里承流敢后于他人庶几桑榆之收少荅天地之造臣无任进土贡罗状右状以别九州而作贡盖分任土之宜供十笥以充庭爰届始䘮之候非贵异物式举彞章前件物本民事于𧖟缫敕女工之组丽实诸厥篚仰输三服之勤掌在尚衣肃备九重之奉敢兹尘冐弥切震惶赐历日谢表臣某言臣进奏院逓到宣一道伏蒙圣恩赐臣绍兴二十八年统元万年具注历一轴臣巳卽时望阙祗受讫者推策成书气均调于四序授时协政恩首逮于庶邦祗拜爲荣奉行敢怠臣某诚惶诚惧顿首顿首恭惟皇帝陛下天临广宇春育羣生探頥阴阳合干行之密度同文夷夏前民用以颁条臣谨当佩服圣谟恪恭郡事仰日星霜露之变旣获考于常经顺析因夷隩之宜期助成于至化臣无任再致仕谢表臣某言近缘年老多病陈乞致仕今月十八日伏奉告命蒙恩特授臣左太中大夫依前充资政殿学士致仕臣巳卽时望阙谢恩祗受讫陈力不能屡上乞骸之请推仁从欲更叨増秩之恩身旣返于田庐职尚联于禁宻始终厚遇朽谢奚堪臣某诚惶诚惧顿首顿首臣闻礼存致仕之文国重悯劳之典乃治古优贤之遗意实人臣归老之至荣苟非其人未免有愧如臣者起家寒贱遭世盛明受宠三朝效官四纪晚荷非常之眷召从得谢之余俾再仕于淸时巳爲忝冐自贰卿而闻政更极超踰上焉累世蒙休下则举宗𬒳泽逮辞疾而去位犹分符于善邦凡兹宠数之优隆皆过平生之分量报未先于縻陨年遽迫于衰残自知无𥙷于公家岂敢坐靡于稍廪是祈退屏以苟生存睿听俯回旣特从于至恳官联序进仍曲示于殊私顾终身无尺寸之伐可称而末路荷保全之恩如此慙颜莫寄感涕交流兹盖伏遇皇帝陛下博爱而行义之宜至诚而尽人之性知臣朴直少无能而老亦何爲察臣衰病心虽勤而力有不逮俯怜旧物特卑残生息驾驽骀虽恋轩而无路怀忠畎亩犹结草以爲期臣无任绍兴二十八年郊祀礼成贺表臣某言臣㳟闻今月二十三日郊祀礼成大赦天下者飨帝于郊函蒙于祉福配天其泽鼓动于风雷凡厥有生㒺不咸赖臣某诚欢诚忭顿首顿首臣闻礼之大者非圣莫行诚苟至焉虽幽可格允属亨嘉之会克成孝奏之仪恭惟皇帝陛下体綂干之粹精廓大观之中正德功兼茂逺配五三六经之传符瑞洊臻岂止数千百所之盛肆昭大报丕藏弥文精意上昭百鬼迪尝于嘉荐明灵并贶三唿肃动于侍祠靡专滋至之休亟布维新之令涤瑕荡秽褒德赏功聿彰晏粲之风于缉㑹通之典臣叨恩暮齿得谢穷鄕望初日于紫坛阻陪吁俊接欢声于白叟徒幸遭时臣无任皇太后庆寿贺表臣某言臣恭遇皇太后圣寿新岁八十皇帝陛下于宫中行庆寿之礼特降诏书推恩天下者上仪肃备侈万寿于东朝温诏俯颁浃多欢于率土矧是服乗之旧尤深舞抃之情臣某诚欢诚忭顿首顿首窃以周纪太姙靡着年龄之永鲁歌寿母蔑闻位号之崇曷若熈朝兼隆备福皇太后含光坤载育德圣躬长乐尊严极天下之大养龟台清净得道家之长生鸿算方隆绵区永赖恭惟皇帝陛下仁同天覆恩厚母慈三朝不懈于鸡鸣务尽恪勤之礼万岁允符于芝瑞聿彰孝友之诚属岁籥之更端奉宝觞而称庆欲广跻民之化爰推钖类之恩眇古昔以创闻实邦家之盛事臣尝叨近列久去淸朝不谓余生获观旷典退藏畎畒徒占南极之祥注想慈宁阻奉蟠桃之献臣无任华阳集卷第十一华阳集华阳集卷第十二华阳集卷第十二金坛后学于孔兼校表绍兴二十九年加恩谢表臣某言今月二十八日伏准告命以郊祀大礼赦恩加臣食邑三百戸食实封一百戸臣巳卽时望阙谢恩祗受讫礼备郊丘旣钖万方之庆身居畎畒亦均列辟之恩国虽有常臣实増媿臣某诚惶诚惧顿首顿首伏念臣叨逢兴运尝忝近班负至愚不学之才辱上圣非常之眷乞骸盛世方窃幸于余生奠璧中坛曾莫陪于熈事敢期朽质尚冐殊荣不惟增衍于本封且复併加于真赋明纶俯𬒳感涕交流此葢伏遇皇帝陛下道与时行人无遐弃推广煇胞之卑特优簪屦之余犬马巳疲知难酬于异顾云天在望徒衔结于危衷臣无任显仁皇后上僊慰表臣某言臣伏覩今月二十一日皇太后遗诰奄弃大养号恸震惊殒越失措臣某诚悲诚感顿首顿首伏以皇太后诞生神圣追配姜任方享遐龄遽返僊路恭惟皇帝陛下孝爱本自于天性哀衷必过于人情仰乞上念宗祊俯从礼制少抑晨昏之慕用安夷夏之心臣退伏田野不获奔赴阙庭臣无任钦宗皇帝升遐慰表臣某言臣伏闻孝慈渊圣皇帝厌世升遐中外臣民号痛如一臣某诚悲诚感顿首顿首窃以孝慈渊圣皇帝体道渊净逢时艰虞北狩未还僊期奄迫恭惟皇帝陛下友爱方怀于遐裔哀恫忽感于讣音天数莫逃圣情难处仰讫深思付託少抑哀摧上安宗社之灵下副黔黎之望臣衰迟得谢退伏田野不获奔赴阙廷臣无任绍兴三十一年明堂礼成贺表臣某言恭闻今月二日明堂礼成贺赦天下者肃九筵而享帝于昭陟配之仪歛五福以钖民茂举涤瑕之典龎鸿所𬒳舞蹈惟均臣某诚欢诚抃顿首顿首窃以礼莫重于承天孝必先于严父考国家之大祭侑祖考而迭尊刺经之中惟圣时克恭惟皇帝陛下至仁御宇盛德宁神推生民之功虽郊禋之屡展继下武之命顾宗祀而敢稽乃发涣音载扬熈事我将我享而时物两尽不怠不烦而情文孔昭万寿无疆旣顺成于天庆五刑有赦爰诞布于国章道洽幽明光垂简册臣自初遭遇投老衰残心存王者之堂俨豆笾而可想身𬒳野人之服望鹓鹭以难追徒竭孤忠少陈善颂臣无任绍兴三十二年加恩谢表臣某言臣今月二十六日伏准告命以明堂大礼赦恩加臣食邑三靣戸臣巳卽时望阙谢恩祗受讫飨帝合宫盛仪旣举均釐列位朽质奚胜臣某诚惶诚惧顿首顿首伏念臣遇主一生致身二府捐躯报国虽素志之未渝急景凋年曾寸劳之莫效上圣严禋而昭孝庶工祗载以尽诚初无奔走之勤敢意龎鸿之逮兹盖伏遇皇帝陛下法天懋德稽古驭臣谓夫祭大则泽宜丰不以人㣲而礼遂废肆推茂渥俯及衰踪臣拜命凌兢扪心感惧明纶辉耀但知传宝于子孙病骨虺残难复仰酬于覆帱臣无任绍兴三十二年册立皇太子贺牋伏闻皇太子殿下升储位定受册礼成不间迩遐同深庆幸窃以问安祝膳孝笃于在三监国抚军义符于明两克光盛典允属元良伏惟殿下英粹凝姿温文懋德久系人神之望是膺匙鬯之司罄万邦而宅心知九鼎之増重臣退身耄及荷国恩深徒跂仰于星辉阻进瞻于玉𥙿丹衷窃忭倍百常伦禅位礼成贺太上皇帝表臣某言臣伏覩诏书恭闻太上皇帝陛下今月十一日禅位礼成者肃诏春宫光传宝位盛德之事旷古罕俦臣某诚欢诚忭顿首顿首恭惟太上皇帝道合祖宗量包天地炎图再造备经三纪之忧勤黄屋何心思享万年之寿考运神谟而独断举旷典以必行礼方盛于建储命亟闻于与子尧以位传之舜退处无爲之爲周之历久于商永尊衆父之父臣生平冐宠老病辜恩聆大号之聿颁抚孤忠而自感朝太公于五日阻陪仗卫之趋祝唐帝于千秋但切精诚之恳臣无任皇帝登宝位贺表臣某言臣伏覩赦书㳟闻皇帝陛下登寳位大赦天下者位正干元宗祧永頼恩流涣号夷夏交欣臣某诚欢诚忭顿首顿首恭惟皇帝陛下濬哲在躬渊冲稽古允若讴歌之咸戴居然历数之有归爰御飞龙遂安神器以圣继圣逺追尧舜之踪虽休勿休伫洽羲农之化臣顷叨华近今困衰迟法座凝旒望龙颜而可想昕庭辑瑞簉鹓序以无阶臣无任车驾廵幸起居表边檄交驰皇舆顺动赫先声于有截空大敌以无前臣某诚欢诚忭顿首顿首恭惟皇帝陛下纂绍丕图忧勤庶政愤犬羊之干纪戒虎旅以徂征诏举时廵方肃鸣鸾之伏士争贾勇咸均挟纩之恩恢复之期可坐而策卽日余寒在候六飞御途神动天随圣躬万福臣身居畎畒分隔云霄仰跂清尘虽违颜于咫尺恪尊严令阻扞牧以奔趋臣无任隆兴元年册立皇后贺太上皇帝表臣某言臣伏覩制书恭闻今上皇帝册并皇后者圣神传序道必本于正家柔顺居中礼益尊于大养时乃鉅典浃于欢心臣某诚欢诚忭顿首顿首臣闻首风化者治内于闺门明人伦者造端乎夫妇旣格移风之效复诒燕翼之谋徽数孔昭熈朝创见㳟惟光尧寿圣太上皇帝陛下储神淡漠轸虑渊深念嗣圣之绍休属长秋之虚位聿求邦媛载穆坤仪五日以朝太公肇新中馈之助二南之得淑女更𢡟始基之图臣夙荷殊恩欣传涣号从鸣鸾而问膳想闻环珮之声瞻黼座以称觞阻预簪缨之列臣无任又贺太上皇后牋臣某言臣伏覩制书恭闻今上皇帝册立皇后者椒房正位聿新教化之原宝册流光肇式邦家之庆礼成禁掖观动华戎臣某诚欢诚忭顿首顿首臣闻干坤合德而茂育羣生日月并明而照临四海自昔有爲之主必资内助之贤选建柔良属当熈洽㳟惟皇帝陛下齐家宪古笃孝奉亲惟中壸之久虚虑阴教之或缺禀训言于寿圣淑先窈窕之求发涣号于昕朝或觌祎䄖之盛一人受福百世垂休臣荷至深投老无用不图晚景获覩上仪万寿称觞顾莫陪于旅进二南纪德徒窃诵于流芳臣无任又贺皇后牋臣某言臣伏覩制书㳟闻皇后正位宫闱者柔仪告成阴教有主是兴正始之道以立太平之基臣某诚欢诚忭顿首顿首臣闻御于家邦必本人伦之叙首以风教实由内治之修礼旣行于㑹通时自臻于福禄恭惟皇后殿下涂莘绩庆姙姒推贤占符立马之祥誉见濯龙之王后之五辂巳均厚载之功仰天极之四星更广照临之惠臣无任干道元年郊祀礼成贺表臣某言臣恭闻正月一日郊祀礼成者主神器以宅师夙懋灵承之敬陟㤗坛而类帝肇迎滋至之休幽显爕和华戎庆赖臣某诚欢诚忭顿首顿首窃以祀者国之甚重礼非时而不行因天事天尊祖聿严于大报基命定命承祧尤谨于初郊恭惟皇帝陛下躬舜继尧系唐接汉久协讴歌之载縻忘燔燎之㳟禀寿圣之成谟举圜丘之大典虑军兴而改卜心葢务于专精用人正之𥘉元事益光于故实昊穹昭荅瑞洊臻跻富寿于斯民永延洪于丕祚臣身居畎畆望绝霄云吁俊充庭难缀奉璋之列可封成俗但赓击壤之谣臣无任辞免召赴行在恩命谢表臣某言臣近具奏辞免召赴行在恩命今月二十八日准尚书省札子奉圣㫖张某一时老成朕所渇见巳令趣召乃以耄老爲辞重违雅志可从所请令所在州军常加存问仍赐羊酒者叨恩趣召辄陈衰病之情从欲推仁更冐抚存之宠危衷激切感涕交横臣某诚惶诚惧顿首顿首伏念臣素乏时才久愆旅力报国罔施于尺寸扪心空负于生平忽闻收召之音衆谓死灰之复熖自揣支离之骨独嗟老马之先疲与其上误于使令孰若退安于分守是殚悃愊仰觊哀怜载惟圣主龙飞尚阻造庭之敬况复邉隅云扰尤非避事之时窃料㣲踪必婴严谴孰意干坤之造曲昭蝼蚁之诚垂温㫖以丁宁旣遂桑榆之志敕有司而存问更加牢醖之颁得过所期愧何以称兹盖伏遇皇帝陛下接下以礼推恕及人知臣朴拙而非敢矫诬察臣病瘁而莫能彊勉靡爱优隆之泽用増枯朽之华臣荷眷益深谢生无路风云遇合虽绝望于攀鳞畎畒优游但怀忠于结草臣无任干道元年加恩谢表臣某言臣今月十一日伏准告命以隆兴二年十一月二十九日冬至诏书进封臣开国公加食邑三百戸臣巳卽时望阙谢恩祗受讫至仁恤祀特先事以䟽恩朽质辞荣复随班而冐宠光生爵邑愧溢心颜臣某诚惶诚惧顿首顿首伏念臣身起布韦家无儋石偶玷高华之列巳深温饱之惭敢意垂年复叨异数植圭贵重遂首冠于诸侯采地丰饶更増加于多戸退念乞骸之久初无横草之劳得之若惊悸不自定兹盖伏遇皇帝陛下丕承大业肇举明禋卜郊爰徙于权宜霈泽靡嫌于过厚甫及初阳之日亟颁大赉之音罔间孤㣲俾偕序进臣桑榆景迫犬马力疲宝轴荧煌但觉光辉于梓社丹心感切无缘舞蹈于蓂阶臣无任干道元年册立皇太子贺太上皇帝表臣某言臣伏覩制书恭闻今上皇帝册立皇太子者大廷发册肇基国本之安万乗称觞式表家传之庆缛仪创见至养弥隆臣某诚欢诚忭顿首顿首窃以禀睿筭于慈闱正重明于上嗣是谓两宫之兼美诚非百代之可俦恭惟光尧寿圣太上皇帝陛下德冠二仪量包衆甫探至道于狶韦伏羲之上阅成功于夏康周宣之时爱方乐于含饴礼遂观于主鬯子又孙而孙又子益知问寝之恭天占人而人占天咸验卜年之永臣叨恩惟旧卧疾増深霈泽多方但切遭逢之幸班朝五日阻陪蹈舞之趋臣无任又贺皇帝表臣某言臣伏覩制书恭闻册立皇太子者储宫正位昭大庆于宗祧显册告庭浃多欢于夷夏臣某诚欢诚忭顿首顿首窃以周室教行于三善汉家颂美于重光盖考震离之文取侔星海之象恭惟皇帝陛下以天地爲量以祖宗爲心躬大养而不违于睿谟举盛礼而独高于徃牒天下之本旣立圣人之功孰加臣退穷山钦闻旷典鸡鸣鹤禁遥知问寝之恭鹭集螭墀阻预称觞之列臣无任遗表臣某言臣伏爲疾患危䔍上遗表者抱病衡门巳绝再生之望驰心魏阙辄伸将死之言臣某诚惶诚惧顿首顿首伏念臣脱迹蓬蒿参华簪绂伶俜一介遭遇四朝繇经济之才踈故功名之念薄顷投闲散履阅星霜上皇擢贰政机冐宠仅周于岁律陛下再颁召节卧痾莫造于天墀宸心终始以务怜异数便蕃而存问干坤大造独厚孤㣲蒲柳残生知难称塞方幸优游于乐土庶几休养于余龄而臣福过灾生钟鸣漏尽负薪之忧寝剧属纩之息仅存虽人生如过隙之驹光阴易舍然情迫若恋轩之马恩德难忘伏望皇帝陛下体道御时配天立极施仁发政躬周后之忧勤修巳安人法唐尧之慈俭怀柔夷狄褒礼忠良上遵一定之规模益固无穷之基绪臣形将就木志切倾葵想清禁以䰟迷抚残骸而涕陨上茂陵之书而献佞肯效前人结辅氏之草以酬恩尚期异日臣无任华阳集卷第十二华阳集华阳集卷第十三华阳集卷第十三金坛后学于文熈校䟽徽宗天宁节功德䟽乘天德而出宁诞记流虹之瑞伫时廵之归格遥倾就日之心䖍叩觉慈仰祈睿算庶竭涓尘之助少酬覆焘之私道君太上皇帝伏愿六气御和三灵垂佑迎太公而还汉载严五日之朝庆灵武之兴唐永奉千秋之节钦宗干龙节功德䟽一大德必得其寿固自享于延洪忠臣逺不忘君更欲申于报効属纪诞弥之节䖍依无碍之慈同厥有生咸倾善颂恭惟渊圣皇帝陛下宅心齐圣体道渊冲恭勤出天性之自然孝友造人伦之极致南薫应律徒知揖舜之风朔野时廵犹隔就尧之日伏愿宻回天鉴坐拥神休两国交欢伫六飞之旋辔万年祝圣偕百辟以称觞二上圣笃生肇千秋而纪节羣心胥庆敢一日而忘君注想玉毫投诚金地庶凭愿力上赞皇龄孝慈渊圣皇帝陛下伏愿擥道德之精刚玩神明于昭旷自天降福与时偕行返瑶池八骏之游对周邦之咸喜享嵩岳三唿之祝隆汉祚于无穷三纯干纪月载震开祥北望尧天未报生成之德仰瞻佛日用伸祈向之私孝慈渊圣皇帝陛下伏愿体道渊冲玩神昭旷问途牧马回法驾于襄城占瑞老人对灵光于南极四葵藿㣲生犹知向日簪绅旧物敢忘爱君载临震夙之辰寅奉熏修之礼兾凭法力黙佑清躬孝慈渊圣皇帝陛下伏愿德随日新诚动天监六飞在御早回朔野之廵万寿无疆克配南山之咏五配天盛德欲报难名弥月纪辰敢忘善颂庶竭㳙埃之助少伸犬马之私孝慈渊圣皇帝陛下伏愿上帝眷临百神俨卫驾云龙之驷按平路以南旋占箕翼之星固皇龄而北拱六羲日南交初届长羸之候尧云北望载临震夙之辰罄寰宇以均欢竭忱辞而请祝孝慈渊圣皇帝陛下伏愿神祗祖考卑景福以弥昌山阜冈陵茂皇龄而益固干龙节满散道场文虹渚开祥属此正阳之月云天在望曷胜就日之心用䖍祝于皇龄辄仰凭于慧力渊圣皇帝陛下伏愿三灵垂佑六气御和至孝自格于神明盛德永膺于福禄顺斗杓之南指亟旋八骏之游过嵩岳而开唿永享万年之寿高宗天申节功德䟽一天其申命用休诞纪生啇之节臣能归美报上同倾戴舜之心仰叩觉慈䖍申善祝皇帝陛下伏愿仁恩天覆威令风行复庙社于中原茂本支于皇祚坐明堂而朝万国阅八千岁之春秋疆戎索以御四夷作亿兆民之父母二盛德在火流光绕枢开长发之祥普天同庆効华封之祝击壤成谣皇帝陛下伏愿宗社妥安蛮夷率服国史播丰年之咏司空广舆地之图治定功成案六经而较德天长地久参万岁以成纯三赤伏标符爰启中兴之运瑶光贯月肇开长发之祥属令节之载临罄绵区而申祝顾叨法从敢怠愚诚皇帝陛下伏愿圣德上昭皇威逺畅成大功以安四海歛厚福以浸黎民载新舆地之图恢中原于有截诞受㤗元之筴纂丕祚于无疆四惟皇作极𬒳四表以尊临申命自天垂万年而永固爰届诞弥之节载倾请祝之诚庶竭㳙埃上俾海岳皇帝陛下伏愿参天地而化育并日月以照临威彊成于道德而九服来王孝弟通于神明而两宫返国筑灵台而偃伯用彰无敌之仁开寿域以跻民同享太平之福五弥月届期协火德自然之应后天祝算叩金僊无碍之慈顾㣲尘何𥙷于丘山维向日自倾于葵藿恭惟皇帝陛下聪明体道孝弟通神继好息民浃欢声于遐迩刺经作制新坠典于明昌载临出震之辰宜获目天之佑伏愿四时不忒万国咸宁稽三百五篇之诗旣醉巳歌于至治採七十二君之制升中遂告于成功六皇天眷命上帝䔍生肇八荒再造之基祥开华旦垂万世无疆之福懽浃羣伦用倾向佛之心仰罄祝尧之请皇帝陛下伏愿握符御极旋干转坤四时平而风雨时五谷熟而民人育新又新而不怠德铭益懋于汤盘朔更朔以无穷神筴弥増于汉历七火德当阳方启明昌之运枢星照野载临震夙之期爰卽宝坊聿严法会皇帝陛下伏愿体道渊静储神穆淸自本自根长上古而不老卜年卜世嗣大历以无疆八㽔賔在候昭盛德于炎精长发其祥下灵光于华渚于赫生商之旦有开复禹之基属令节之载临均绵区而申祝皇帝陛下伏愿三灵助顺六合同风政陶陶而日新福简简而滋至三万里农桑之本版图益广于邉讨八千岁春秋之期宝历弥増于睿筭九表正万邦惟君爲大灵承上帝何福不除矧当弥月之期更切后天之祝皇帝陛下伏愿诞膺百顺不式九围老人呈南极之祥神筴授㤗元之秘我无爲而自化熏陶益广于尧仁闻盛德而偕徕玉帛常趋于禹㑹十道莫大于帝王方隆景运功巳参于天地何假颂言惟载夙之昌期实绵区之共庆欲效㳙尘之报不胜癸藿之倾爰卽净坊聿严法㑹皇帝陛下伏愿体道渊静储思穆清时和歳丰而叶气横流礼制乐作而颂声洋溢文谟武烈冐率土以归仁舜日尧天垂后天而难老十一瑶图在御万方瞻北极之尊虹渚呈祥百辟献南山之寿兹仰凭于佛力兾申祝于尧仁皇帝陛下伏愿六气御和百神受职考七十二君之错事聿陈梁甫之仪阅千二百岁以脩身尽得广成之道十二千龄抚运爲天下君万国倾心祝圣人寿况忝服乗之旧载逢震夙之期爰卽宝坊用严法会皇帝陛下伏愿干行刚徤离照光明体道御时道甚大而王亦大立政劝化政日新而德又新坐成不宰之功永嗣无疆之历十三天佑宝图时生眞主百灵储祉咸趋震夙之期四海均欢敢后延洪之祝皇帝陛下伏愿懋昭大德遹骏有声并日月以正明运陶钧而独化天开地辟挥八极以凝神治定功成握万年之景命十四星火当天五百岁䔍生于上圣香花供佛三千臣同竭于一心庶凭觉海之慈仰赞寿山之固皇帝陛下伏愿体干之徤如日之升建皇极以钖庶民坐明堂而朝万国鱼鸢遂性乐舜德于薫弦箕翼占祥永汉图于神筴十五雷厉风飞方大中天之业虹流电绕载临弥月之期望玉阶以欢唿叩金僊而请祝皇帝陛下伏愿决柔用夬行徤乗干赫厥声而耀厥灵与乎神而进乎智持有道之胜皇都坐复于舆图受无疆之休睿筭永齐于箕翼十六成功不居坐享无爲之乐大德必寿欣逢载夙之辰眷踈逺之㣲踪负恩私而莫报唯凭善颂少效愚衷光尧寿圣太上皇帝陛下伏愿体道希夷储神渊静扩孙谋而诒燕开宝连之亨嘉万乗称觞永尊天子之父千龄御辨同符象帝之先十七星枢纪瑞方申过历之期鸾辂陈仪肃奉称觞之礼事独高于旷古欢允浃于羣黎曾是叨恩敢忘善颂光尧寿圣太上皇帝陛下伏愿游神昭旷问道崆峒体太极以函三法干元而用九坐观圣子述成万世之功永镇皇图安享千秋之养十八赤符应瑞旣成复古之勲黄屋非心爰享后天之筭式逢诞节更沥恳祈光尧寿圣太上皇陛下伏愿气袭堪舆心游淡漠迪亨嘉于丰豫齐久大于干坤举汉帝之玉巵益隆至养受唐臣之金鑑永镇丕图天申节开启道场文炎帝执衡司夏诞弥膺火运之昌文王受命作周光祚协帝龄之永顾盛德何施于善颂惟羣心欲效于愚诚恭启法筵仰祈慧照皇帝陛下伏愿惟皇建极申命自天靖疆场以无虞洗甲兵而不用开八荒于寿域均调天地四时之和朝五玉于明堂永作神民万物之主天申节满散道场文流电绕枢兆一人之有庆断鳌立极均万㝢以蒙休载临弥月之辰祗率周行之士咸趋法席用竭愚诚皇帝陛下伏愿彞伦叙乎九畴治道贯乎三极风雨时而五谷熟干戈戢而四海平如日之升益懋昭于盛德后天而老期永御于洪图㑹庆节功德䟽一膺正綂以当天光启继明之运纪诞弥于良月丕昭受命之祥仰叩能仁䖍申善颂皇帝陛下伏愿新美庶政缉熈大猷三灵吐格于繁禧四海皆臣于盛德尽事亲之道万年均寿圣之欢简上帝之心百世迈岐周之历二甲观开祥仰千龄之盛旦祗园献祝竭四表之欢心矧夙荷于殊恩顾敢忘于善颂皇帝陛下伏愿百灵荐祉六合承风单于趋渭上之朝博士刺经中之制天长地久参万岁以成纯子孝父慈会一人之有庆三爲天下君上帝启诞弥之庆祝圣人寿黎元均爱戴之心葢有生蒙雨露之恩念无路效㳙埃之报肆殚愿力仰叩佛蒙皇帝陛下伏愿体道御时配天立极汉廷多暇躬太公五日之朝周历无疆介君子万年之福四受命当阳咸仰诞弥之庆倾心向佛䖍伸颂祷之勤兾仗慈光聿崇睿筭皇帝陛下伏愿德参上古业广中天櫜弓矢而戢干戈考制度而正礼乐燕周王之孙子益茂本支奠汉室之山河永观带砺皇太后生辰功德䟽道盛母仪夙肇生商之庆祥开宫壸戴临梦月之期爰启琅函仰祈鸿筭皇太后殿下伏愿百神荐祉六气御和歌圣德于思齐本支益茂奉慈颜于长乐寿考无疆皇后生辰功德䟽紫房正位夙着于柔仪黄气占祥载临于诞日䖍申颂祷仰賛延洪皇后殿下伏愿道集坤元福流震索承颜长乐同臻万寿之期协德关雎永辅一人之庆徽宗皇帝追荐道场䟽弓劎上宾痛龙胡之莫附香花修供舍檀海以畴依法会有严威神如在超登彼岸愿同𣑽释之游陟配在天永钖邦家之福宁德皇后追荐道场䟽坤仪永阅曷胜长乐之悲佛法无邉用启华严之供人天来会钟呗宣扬仰祈如在之神遂证无生之果华阳集卷第十三华阳集华阳集卷第十四华阳集卷第十四金坛后学于孔兼校札子论狱囚痩死札子臣闻诘姦禁暴莫重于狱败法乱政莫甚于治狱之吏恭惟陛下自卽位以来毎发德音下明昭未尝不以钦恤刑狱爲先然近岁吏姦成市未能遽革或缘货鬻或挟怨仇或望风㫖或私逞威势捶楚之下欲致之死地徃徃先以病闻及其巳死县匿之不以申州州匿之不以申监司上下相蒙难以稽察按绍兴断狱勑诸囚在禁病死岁终通计所禁人数死及一分则官吏以次断罪罪止杖一百此固法之善也然系囚日死官吏断罪之文初未尝举行夫欲惩其苛惨而罪止于杖责之旣轻复爲虚文宜其吏之不知畏也昔汉宣帝诏郡国岁奏系囚以掠笞若痩死卽坐名县爵里丞相御史课殿最以闻臣愚欲自今以后令州县月具系囚存亡之数长吏结罪保明申提刑司岁终举行断罪之法仍每路比较一州一县死囚最多之数具当职官吏姓名取㫖黜责其最少处亦乞量行褒赏如宣帝故事庶㡬惨酷稍惩人无横害以广陛下好生之德取进止乞久任札子臣闻张官置吏本以爲民与民亲者莫如监司郡守前代以来尤重其选然未有不使之久任而责其成功者也国家稽古建官旧以三年爲任近岁员多阙少率二岁爲成资以古验今巳不爲久使人人得成资而代犹足以稽其功效窃见比年监司郡守徃徃数易或到任未满一年或才三两月辄代去夫郡守治一州监司总一路其风俗之厚薄吏胥之欺诈簿书讼狱之繁伙非一朝一夕所能省察也借使材术过人亦必迟之歳月然后可以措手今乃不待席煖数见换易前官视事日浅未究设施而后官巳至端绪复乱人怀苟且迄无成功又况远近送迎士卒疲苦徃来馈给州县烦费当此艰虞之时岂无所损哉臣愚欲乞检㑹二年成资㫖挥申严行下今后监司郡守除以罪去不问久近其他并令成资如朝廷选材召擢亦必到任一年方许受代所贵吏得安职民受实惠取进止乞令帅守条例利害札子臣窃观陛下卽位以来励精图治崇諌诤之风而虚心于敢言之士懋缉熈之学而留听于劝讲之臣犹以爲未也乃自从官下至百执事皆令以次转对可谓得听纳之道矣然而州郡帅守于民尤亲讲求时务亦应有所论奏虽诏书数下中外奉承其间尸官循嘿之人旷日持久曾未闻以谠言至论上彻圣览甚无爲也臣伏见仁宗皇帝诏沿边郡守替日各具民间及邉事五件奏闻葢欲躬垂明听以察四方万里之远然则凡在官者孰敢不究心所职哉臣愚欲望陛下举行仁宗故事应诸路帅守不以到任久近至替日各令条列本处利害五事以上画一具奏其沿邉州军仍论邉防急务悉可行于今者庶几人皆竭诚尽虑仰副陛下求言之意取进止乞严邉备札子臣窃观国家自遭夷虏之难继以姦臣僭窃中原䧟没社稷阽危此天下之所痛心疾首恨未有以报也比来川陜之师捷书屡至贼境内扰虏气沮䘐是乃上天悔祸之时中外人心亦少快矣然臣窃有所虑者葢群情乐于苟安事变生于所忽天不假易道贵难图今虽警报稍宁然所以自爲备者岂可一日废也又况兇渠假息阴连黠虏深谋诡计缓急相应则羸师张我或未可知传曰上兵伐谋又曰先爲不可胜以待敌之可胜正今日之先务臣愚欲望陛下明诏有司日一日常若㓂至应沿邉去处无得彻警要令斥堠益逺关防益密训士卒察姦细以至城池楼橹器械之属亦宜常切按视以时修葺如此不唯物各素具可以应卒抑使士气不惰国势自彊恢复之基于是乎在取进止乞诏大臣兼领史事札子臣闻自古帝王之兴必有信史备载一时行事所以昭示天下后世不可缺也恭惟陛下缵绍丕图于今七年动劳万机夙夜不怠将以恢中兴之业比迹周宣汉光而东观日历未有述焉顷因臣寮上言尝诏论撰然自艰难以来简编散逸时政起居本末不备方且重行捜访内则关问于百司外则取㑹于州郡旣以节目繁伙供报爲难又缘秘省权轻诸处视爲不急虽复文移徃返未有汗青之期深恐岁月侵久事或失实愈难考正窃见今之着作局乃昔之史馆祖宗时尝以宰臣兼之故史权増重臣愚欲望圣慈若稽故实特诏大臣兼领史事而委以笔削之功庶几圣朝盛典粲然备举天下幸甚取进止论买牛筋角札子臣窃谓方今国家之急有二一曰治兵二曰务农治兵所以强国务农所以足食二者相顷以济殆难以偏废也夫兵无弓矢固不可以战然农无牛亦安能服田力穑此正宜今日之所图者臣伏见近日军器所打造弓一万张计用牛筋六千七百四十五斤角一万一千只绩奉圣㫖分一半下浙东收买此廼陛下留神武备修治器械以攘夷狄深得夫宣王复古之意矣有司奉行㫖挥独患筋骨数多无人出卖州郡决不能以时应辨葢一牛得筋不过数两约用三牛可得筋一斤今所买六千余斤无虑二万牛矣缘自兵火以来逺近耕牛驱虏屠杀殆尽至有以人代耕田畒荒芜莫之垦辟顷者朝廷察知故严立罪赏禁人屠杀自是人稍知戒然所在孽养未久正须遵行法禁以俟蕃息今乃分科筋角下州县收买州县必须科下人戸人戸之牛自死者其筋角旣巳依条纳官缘何更有出卖深恐官司务欲办事妄行促迫则小民畏惧势须杀以应命顾罪赏如此谁敢輙杀设或姦猾之民以所须筋角爲名遂复恣爲屠割不知州县何以处之欲加以罪筋角无所从出欲纵之法令不行而杀牛滋多益废耕耨是于国家务农之意有未至也臣访闻温台衢婺等州昨爲隣境盗贼窃发其间豪民多缘扞御收畜良弓今筋角㫖挥旣行所买必不能足数臣愚欲望圣慈下三省相度除一靣收买筋角外浙东人戸能以堪用好弓力及八斗以上者赴官投卖卽今州县毎张约筋角若干而给还其直总计所买弓𥙷充今来所降筋角之数如此不唯收买易办且得存养耕牛农人不至失业兼使民间兵器以渐纳官是一举而获三利也区区管见干犯天威无任惶悚战惧之至取进止论土豪狱久不决札子臣闻臯陶告舜曰与其杀不辜宁失不经好生之德洽于民心夫以德洽民心其本在于罚此虞舜之治天下所以归仁仰惟陛下纂业中兴忧勤不怠监观庶狱尤务哀矜旣巳临遣使轺宣谕德意而又亲洒宸翰刻石以诏有司唯恐淫刑以逞滥及无罪是宜四方风勤下无冤民然臣窃观军兴以来每遇宼乱村人徃徃乗时倚势羣軰剽刼以至杀人放火时或有州县㝷行根治罪大而左验明白者固巳卽时就戮其情由暧昧党与牵连则必逮系证案姦吏受赇滋漫及于平人是致狱久不决而毙于累囚者不可胜数小人见其如此或挟讐怨或规贿利转相告诉无有巳时故虽岁月深远事旣灭息而官司因其告诉輙复收捕验治是以狱讼愈多而人情不能安处方其事变扰攘无知之民违法作过何所不有罪在一时岂无诖误自建炎巳酉至今经渉五年推穷诛治亦足以鉏姦去恶使民知畏矣然而囹圄置对犹或有未决之囚官吏受辞无以绝方来之讼近者绍兴府亦尝申请正言金人占据去处而不及他盗纷扰之地止言土豪专輙斩杀之罪而不及细民乗时杀伤等事虽巳特降㫖挥又不徧及天下似于圣威推行未广臣愚欲望陛下载颁诏㫖截自绍兴元年正月一日以前应因宼乱聚集作过及杀伤等事一切不问州县勿复受礼如事巳在官而未结正者并令释放所贵旷荡之泽普浃天下虽虞舜好生无以过此取进止论淮南官冗札子臣伏见淮南州县数经残破比年余间稍稍归业正在朝廷加意拊循庶几德泽下究创痍渐复然其间官吏设贠太冗裁减未尽浸渔骚扰爲害不细甚非劳来还定安集之意方今国家大势以东南爲重自江以北皆吾屏蔽苟欲经理天下则淮南当在所先不可谓残破之地而遂忽之且州县民旣不多则事亦随少事少则冗官滥食亦安所用若不痛行减省将见积日累月害民益甚臣愚欲乞每郡自太守而下除酒税主兵及签㕔官各存留一贠刑狱仓库止一贠兼治其余并罢毎县自知县而下存留酒税官一贠丞簿尉职事亦止一贠兼治其余并罢所有管下廵检及外镇税官除系冲要去处依旧存留外余悉罢之如此则减贠虽多必不至乏事俟将来归业者衆州县事体寖盛却相度逐旋增添所贵治有条理民得休息伏望睿慈特降诏㫖施行取进止论储蓄札子臣闻国家无九年之蓄曰不足无六年之蓄曰急无三年之蓄曰国非其国也是以立国之道谷食爲本量入制用以备凶灾方无事时尚当如此而况艰危之际军师仰给有倍于平日者乎国家数年以来养兵益衆月费廪饷无虑数十万斛所幸频岁登稔不至缺乏然而朝歛暮散仅了目前未闻有所蓄积古人尝谓六岁旱盖言丰凶相代不可以爲常也万一丰岁以后继年谷不熟民无以输则将何以爲计臣窃见春来霪雨不节二麦旣伤而秋成又未可知要当预爲之图访闻民间犹有积谷可以接新二麦虽伤将来薄收谷价亦必少减臣愚伏望圣慈委诸路漕臣及兹民有余粟之时早行措置或从官司兊那籴买或行民戸预行桩留各条具委令如何可广储蕃限一月上之户部相度申尚书省取㫖施行取进止华阳集卷第十四华阳集华阳集卷第十五华阳集卷第十五金坛后学于文熈校札子乞举将帅札子臣闻三辰不轨擢士爲相蛮夷不㳟拔卒爲将仰惟陛下励精求治士之怀材抱艺者莫不以次进用独将帅之臣推择未广方今夷虏尚炽邉陲未能彻警朝廷所恃以却敌御侮者不过大将数人而巳各据要害按甲休兵则未见缺事万一烽火四起必将分道出师前击后援若非备豫何以应卒故臣谓爪牙之选在今日尤当拔竒取颕以防缓急夫前世经武之事毎不乏人者不必皆取良家子苟其材智勇略足以葢衆虽在㣲贱擢寘三军之上不以爲嫌所以贩缯屠狗盗贼奴隷罪亡之余率爲一时名将国家自艰难以来兵气未振然不可遂以乏材厚诬天下窃意韬略之士固有沉埋困踬姓名不得上闻者正须上之人笃意求之耳臣愚欲望圣慈特诏中外文武臣寮广行捜访有能练逹戎律熟知虏情忠勇可备将帅不问有官无官或隐于山林或见在行伍卽具姓名闻奏然后召问审考不次擢用庶几如古拔卒爲将之意取进止乞修战船札子臣窃观自古兴师却敌阻江河以爲险则水战之具不可不备岑彭以楼船露桡斩任满于荆门周瑜以蒙冲鬬舰走曹操于赤壁此巳徃之明验也迩来朝廷讲究防秋之策不爲不熟唯水军一事未有措置臣固未论其他且以临安言之车驾驻驆于此邉江接海舟楫之利最爲紧急旧有战船不少楼橹器械亦略具备今旣岁久徃徃破坏置之枯河悉不可用逐舩篙工战卒又复取其健者分隷诸将目今但存空名万一仓卒有警乃始简料久废之卒而修葺旣弊之舟其爲计晚矣传曰不备不虞不可以师近日边陲探报尚未宁息所以备御之方政当毎事儆戒况虏情难测左实右伪声东击西其出没虽逺在江湖千里之外安知猪突豕勇之计不出于吾指顾之间是则海道迅速尤须过于隄防臣愚欲望圣慈特诏有司将行在战船棹卒速行修治令綂制官纠集训练以备不测所有其余沿江旧有水军去处亦乞札下所属施行取进止论三衙兵少札子臣窃观汉周勃以北军安刘氏唐李晟领神策收复京师此皆天子禁兵入卫王宫出扈乘舆所以张皇武威遏绝姦穴一旦缓急取之左右足以勘难国家自祖宗建立基本尤以三衙爲重方今盛时所总貔虎之士无虑数十万艰难以来阙额不𥙷军政荡然名存而实废陛下时廵方岳驻驆之地当使兵卫森列盛于平日而尺籍伍符廼益加少未闻有所措置方今外有不庭之虏内有窃发之宼而所谓五军者虽冠于神武之名营屯辇毂要之皆出战之士至于扈跸以彊天下则正属三衙是谓天子爪牙之任昔叚秀实有言勐虎所以百兽畏者以有爪牙也爪牙废则狐豚特犬悉能爲敌可不深念哉臣愚欲望圣慈特诏大臣取殿司及马歩军兵籍斟酌多寡讲求𥙷卒之法务得骁锐勇果之衆专一训练以严宿卫之列庶几国势内重阴有以折姦雄之心天下幸甚取进止论党籍之家推恩泛滥札子臣闻录冤恤孤振淹拔滞帝王之盛德徃时元祐臣寮子孙流落困踬陛下怜其名族不遭曲加恩惠德至渥也然臣考之党籍见于䂖刻者三百余人前后推恩巳多而来者不止逓相援例无有限极或白身不试輙命以官或先次注授不问资格一门之中旣及其子若孙又复旁连弟姪由是上则多泛滥之宠下则启侥倖之门原其始也本欲加惠忠良之后及其行之稍过则不能无弊臣以谓党籍之家固宜有以优恤之但不可不爲限制方今吏贠猥多铨曹无阙可拟若更以此占夺名次则孤寒平进之人愈见留滞臣愚欲乞诏有司将元祐党人择其显有名德者方许子孙陈乞恩例一次今日以前巳经推恩者不得再有陈乞其间人才卓然可用自当别听推择区区管见冐渎圣听如有可采伏望特赐㫖施行取进止论公道札子臣闻人材治世之具赏罚励世之柄是二者其权制于人主而所以行之则责在大臣用人材而行赏罚其要不在乎它曰公而巳矣惟公则能生明一措私意于其间必将昧于所见颠倒错缪未见其能治也葢用人材而不公则宜退者进可用者斥是出于私好恶也何以示甄别行赏罚而不公则爲善者不见录稔恶者或幸免是出于私喜怒也何以示劝惩书曰以公灭私民其允怀若乃以私灭公则积日寖久毒流于下民将胥怨何怀之有臣窃观陛下总揽权纲慨然独断则前日不公之弊无患于不革然臣尚虑左右玩习之久未能尽绝私意精白以承休德欲望圣慈特诏一二大臣专以至公之道经纶天下人之贤者虽雠必举其不肖者虽亲必黜高爵厚禄旌有功则勿吝严刑峻罚当有罪则勿恤如是而日一日无或致忽于其间则朝廷之上举动皆合于公论庶几无负陛下委任责成之意取进止论守令害民札子臣闻张官置吏凡以爲民也陛下励精图治勤求民瘼诏书爲民而下者十常八九非不丁宁恳切而州县官吏奉行不䖍尚多背公营私剥下媚上恣爲贪虐略无忌惮致使斯民日受其弊无所赴愬爲县令者害及一县而太守不敢谁何爲太守者害及一郡而监司未尝按发葢自比年以来上下相蔽习成此风恬不知怪臣愚欲望圣慈特降诏㫖遣清彊官循行天下以察访吏治夫遣使之意止欲慰安黎元不必张大声势以致骚扰所过郡县问民疾苦受其词诉馈遗燕犒一切杜絶庶革请託之弊以专发擿之公其监司及州县官吏不能宣上德意而爲民害者具姓名申奏悉行罢黜葢方今天下之事上关圣虑者非一然以臣观之安民情固邦本莫先于此傥遂施行天下幸甚取进止乞除民事一条札子臣闻立法所以防姦法旣具矣又増益之则条目苛碎而猾吏得以舞文姦必愈甚臣窃见祖宗以来爱养生民唯恐贪残之吏有以伤之故立公私赃罪三等之法俾吏部量其所犯而限其注拟行之旣久轻重咸得其当顷因臣寮建议遂増置民事之科应缘民事𬒳罪者并不得注知州军通判知县差遣夫守令通判亲民之官苟有所犯未有不干渉于民者使其人实由姦贪而犯赃私之罪则坐以重法固不足䘏万一素行廉勤偶陷公过而或傅致于民事遂令终身不入亲民之选则人才必有废弃者岂不重可惜哉又况刀笔之吏因此执疑似之迹故生沮难或致交通贿赂爲害不细臣尝取吏部民事条令观之始于绍兴六年而相继申明冲改议论纷纭至今犹未止也葢天下皆知其不便唯一时权臣欲专予夺之柄故不肯遽罢但令申取朝廷指挥殊不以紊乱祖宗法度爲意臣愚欲望陛下特降睿旨将吏部民事一条早赐蠲除所有百官注拟及公私赃罪格法并依旧制施行庶几法令简明易于遵守取进止乞重监司札子臣窃谓今之监司乃古部刺史朝廷付之一路所以督察守令其权不爲不重夫守令之治其大略有七一曰宣诏令二曰厚风俗三曰劝农桑四曰平狱讼五曰兴学校六曰理财赋七曰实户口使守令得人而七者皆举天下无余事矣苟不得人则按发之职实在监司故夫论治道者谓得百守令不如得一监司比年以来所在守令姦贪不法未尝见监司有一按发者此无他葢由用非其人或以资浅望轻而不敢谁何或以识暗才劣而不能廉察至于观望权势则方且奉承之不暇交通贿赂则爲之委曲以相容夫爲一路刺举之官而失职如是则守令之无状固不足恠守令旣无状而欲七者之治皆举亦巳难矣臣愚伏望圣慈特降㫖今后监司有关须择七品以上淸望官或曾经朝廷擢用或曾任郡守治状显着者爲之所贵位望兼重而可以付之权才能巳试而足以举其职守令皆知奉法不负陛下宵旰图治之意取进止乞审听察札子臣伏覩诏书以星文示变上轸圣虑许士庶实封陈言又令诸路监司郡守条具便民寛恤事件闻奏仰见陛下严㳟寅畏克谨天戒亟欲消变复臻和平天下幸甚然臣窃谓求言虽易听察爲难诏㫖流行四海之内皆将竭忠尽诚争献所闻事有利害固无患壅塞而不上逹也旣又分命有司看详其说则是非混淆亦不必虑而臣区区所见尚恐踈远之人锐于纳忠设意过当有彊出新意而至冲改祖宗旧法者有取便一时而行之旣久不能无害者有贪蠲复之名而不以用度较之致州县不免暗取于民者若此之类自非深思熟虑实难遽见臣愚欲望圣慈明诏有司凡看详羣臣所上章奏必须审究极事情不得一切苟简更乞万几之暇躬垂省览唯不悖戾祖宗旧法可以经久而实惠及物乃听施行庶几事体稍重动合人心而和气可召灾异非所忧也取进止辞免除参知政事札子臣今月二十五日伏蒙圣恩除臣参知政事特降中使宣押赴都堂治事者臣闻命震惊㒺知所措伏念臣资本庸陋齿迫衰残顷巳辞荣绝无进望陛下俯怜旧物召寘铨曹虽竭疲驽谩淹岁月方惧旷瘝之责敢希超躐之除况此迩臣与闻大政允谓机衡之要地必资英博之竒材非臣空踈所宜叨据伏望圣慈推仁从欲爲官择人收还误恩以允公议臣无任恳祈激切俟命之至取进止辞免再赐对衣金带鞍马札子臣蒙恩除参知政事今月六日正谢又蒙圣慈赐臣对衣金带鱼袋鞍马窃缘臣𬒳命之初巳经宣赐今兹岂敢再冒龙光伏望陛下察臣庸虚之资方辱高位念臣盈满之戒难当异恩特降㫖挥追还所赐臣无任惶惧俟命之至取进止华阳集卷第十五华阳集华阳集卷第十六华阳集卷第十六金坛后学于孔兼校札子奏状乞罢政第一札子臣辄沥危诚上干天听伏念臣赋材不敏学古无闻遭值休明擢从逺外方上圣一新于邦治以非才参賛于庙谟荷生成之恩爲至深蒙宠遇之礼爲甚厚顾虽捐躯于万死且难图报于毫分讵敢怀安上孤隆眷然臣分穷命薄福过灾生气积脾寒新秋顿作目昏脚弱旧疾转加岂惟窃位以妨贤亦恐养痾而废职傥不知止必自速辜伏望皇帝陛下矝念么㣲保全终始特垂恩造许臣解罢见任职事除一在外宫观差遣庶便医药稍安余年臣无任祈天恳圣激切俟命之至乞罢政第二札子臣昨日获对天颜靣陈情恳乞解见任职事仰蒙圣慈矜怜衰病存问再三臣退归私第伏省恩言举室感戴至于涕泣今日又蒙特降中使宣押臣造朝及赴都堂治事眷遇优渥臣何以克当伏念臣寒陋书生本无片善叨荣逾分殃咎自贻秋深以来衆疾交作自量疲难以久当重任伏望皇帝陛下曲垂悯恤检㑹臣昨日所进札子早降处分除臣一在外宫观差遣臣无任激切祈天俟命之至取进止乞罢政第三札子臣近缘疾病陈乞解罢见任职事除臣一在外宫观差遣两蒙圣慈特降中使宣押未赐俞允臣感激惶惧不知所措臣闻朝廷之上一日二日万几责在二三执政之臣必能殚志极虑夙夜匪懈然后不负寄委之重臣素乏时才顷巳辞禄遭遇陛下非常之知骤加録用使预执政之列戴荷圣恩至深至厚非不欲黾勉自竭趣就㳙埃少图报称实以衰残多病心力俱疲苟或不知自量岂唯臣一身负顚踬之忧而朝廷万几亦未免有旷职之患伏望皇帝陛下曲推全度早赐矜从庶使余生无愧公议臣无任祈天恳圣激切俟命之至取进止乞罢政第四札子臣比尝三具札子乞解职任今月九日伏准诏书不允臣仰见圣慈怜念未忍弃捐顾臣何人膺此礼遇区区危衷但极惭感伏念臣本无材术叨贰政机思报国恩唯知自竭然三百六旬之久劳能蔑着于㳙埃而七十五岁之身疾病巳凋于齿发是用投诚君父冀遂退休敢期惠渥之临尚閟俞音之钖臣以零丁弱质衰谢余年自知一去于轩墀难复再胆于天日岂不贪恋明圣顾怀显荣第忧癏旷以招尤不容勉彊而尸禄伏望皇帝陛下干坤亭育日月照临早降㫖挥曲从所请傥获因此苟延旦暮尽出陛下生成之造臣无任祈天恳圣激切俟命之至取进止辞免资政殿学士知婺州札子臣近者屡贡封章恳辞政事退量渎犯方俟谴何今月十一日伏准尚书省札子奉圣㫖除臣资政殿学士知婺州臣闻命震惊罔知所措臣窃谓士之从仕固欲善其始终君之待臣毎务全于体貌至若便私而有请乃令因请以叨恩则上多虚授之嫌而下有难安之势臣自膺重任亦旣弥年初无横草之功积有负薪之疾虑旷癏而速戾上玷清朝及弹击之未加仰陈危悃傥使奉祠而得请尚忧公议之不容矧兹秘殿隆名金华古郡是所谓勲旧均劳之礼其可付衰残养疾之人虽圣慈或出于爱忘而私义终难于冒处伏望皇帝陛下矜臣愚拙唯合退闲特降㫖挥收还成命止乞令臣守本官除一在外宫观差遣庶安薄分用穆师言无任祈天恳圣激切俟命之至取进止投进恩赐御书墨本札子臣昨准告除资政殿学士知婺州陛辞之日伏蒙圣慈特降中使赍御书一封赐臣通犀带一条臣以异恩出于望外捧受之次兢惶不知所措仰见陛下俯怜衰病骤去阙庭特示殊私俾安孤迹臣虽万死岂足以上报委曲生全之造感戴至深言穷涕泣臣叨蒙光宠欲以传示不朽輙将所赐御书摹勒上石谨以墨本装成卷轴昧死投进庶几少効臣子感恩归美之万一干冒天威臣无任陨越待罪之至取进止乞修心治国札子臣庸陋不才顷蒙太上皇帝自小官拔擢至参大政曽无毫髪功效上报厚恩迫以衰病谢事去国昨者陛下受命握符光临大寳臣屏伏田野逖闻尧舜盛德之事无缘蹈舞玉阶自同百兽今遇大驾时廵过臣乡郡臣可谓千载一时之幸辄有区区愚衷敢因赐对冒昧奏闻臣伏见神宗皇帝卽位之初司马光任御史中丞论天下事未及其他而先之以人君修心治国之要其言曰修心之要有三一曰仁二曰明三曰武修政治兴教化育万物养百姓此人君之仁也知道义识安危别贤愚辨是非此人君之明也惟道所在断之不疑姦不能惑佞不能移此人君之武也治国之要亦有三一曰官人二曰信赏三曰必罚人主诚能收采天下之英俊随其所长而用之有功者劝之以重赏有罪者威之以严刑譬如乗轻车驾骏马总其六辔奋其鞭策何徃而不可至哉臣诵光遗文毎至此未尝不敛衽太息以谓古先哲王之所以治天下与夫谋臣议士之所以尽忠于其君考诸五经百氏历代载籍之传求其至精至要诚无出于此六者方今内忧弊政外患彊敌钱糓甲兵狱讼盗贼之事杂然上关圣虑实宵衣旰食之时臣愿陛下俯念光言日加三省事有合于此六者必力行之害于此六者必亟去之一嚬一笑之间取则于是而无或暂忘若是则心之所主旣简而定万几虽繁应之不劳矣臣退闲旣久时事不敢与闻独献乎生服膺之言庶少𥙷聪明之万一惟陛下勿谓迂阔而弃之天下幸甚取进止辞免起居舎人状右臣今月日准尚书省札子奉圣㫖除臣起居舎人日下供职者窃以史臣之职君举必书宜付伟才以昭盛德而臣学不通古智昧趋时误辱眷知召从踈逺使备贠于宰属顾何𥙷于公家方惧尸荣更叨茂渥况当宁图功之日衆贤聚于本朝而直笔记事之官一时谓之淸选自视薄陋岂应冒居仰觊慈俯矝愚悃收还成命免致烦言所有恩命臣未敢祗受谨录奏闻伏候勑㫖辞免中书舎人状右臣今月十五日准尚书省札子奉圣㫖除臣中书舎人日下供职者窃以中书爲政事之源内史掌词命之职惟时妙选宜属伟才伏念臣行能不过于常人名实未孚于衆听岂谓衰迟之迹误蒙圣哲之知顷自外台召寘宰属未及暖席进列史官缀法从之淸班望睟容于丹陛恩光厚矣自量巳过于所期功効蔑如讵敢更叨于非据况乃代言之地尤以称职爲难比偶阙贠猥尝承乏书诏填委旣无润色之能巧匠傍观徒有汗颜之愧惟巳试之如此亦自知之甚明傥遂卽真而不辞将恐烦言之随至仰祈鉴俯察忱诚特反涣恩庶安愚分所有恩命臣未敢祗受谨录奏闻伏候勑㫖除中书舎人举魏良臣自代状蒙恩授前件职准令节文侍从官授讫三日内举官一贠自代者右臣伏覩左从政郎充详定一司勑令所删定官魏良臣奋自学校闻于搢绅持巳端方励古人之节属文典丽有作者之风举以代臣实允公议谨录奏闻伏候勑㫖乞宫观第一状右臣顷从踈贱躐处从班未有毫分少伸报効今以事出迫切不避谴责輙输悃诚仰渎宸听伏念臣父母年老昨者迎侍偕来庶奉甘㫖而臣父以不伏水上先还里中独留母氏于此渉夏至今卧病相仍缘臣兄弟终鲜别无兼侍毎趋朝入局药饵俱废今则病势寝剧未有痊损之期兼臣父在乡孑然一身久阙供养人子之心实不遑处欲望圣慈矜怜特令臣以本官任在外宫观一次庶当孝治之朝不废笃亲之义臣无任祈天恳圣激切之至谨录奏闻伏候勑㫖乞宫观第二状右臣近爲母氏久病辄具奏陈乞以本官任在外宫观一次伏蒙圣恩未赐俞允臣危诚迫切不能自巳再干天听罪不容诛伏念臣母年垂八十昨缘迎侍至此忽得脾疾医疗踰月至今未差臣叨尘侍从供职未久初不敢便有陈请縁数日来疾势増加而臣职事之外余力无几旣兄弟终鲜又无得力子姪可以供承药饵责在臣身实亏孝养而臣父前归鄕里不愿逺来丼㫖之奉亦复久阙此臣所以日夜忧惶莫知所处仰恃陛下天地养育之恩一物失所尚轸圣虑故辄再申前恳冀获矝怜傥蒙从欲之仁卽臣异日糜骨捐躯图报未晚欲望慈特赐检㑹臣前奏令臣以本官任在外宫观一次臣无任祈天恳圣激切俟命之至谨录奏闻伏候勑㫖乞宫观第三状右臣近以母病再沥诚恳上干天听乞以本官任在外宫观叠蒙圣恩未赐俞允顾臣愚分岂当更有叙陈实以情迫于中不能自巳臣闻臣子之事君亲恩义相须未有阙于事亲而能事其君者臣愚不肖仰荷陛下拔擢岂不知竭犬马之力图报万分实缘母病日久父先还乡所以供子职者唯臣一身恩爱所牵不皇宁处今来母氏所苦医疗百端未见减损衰晩之年气血浸耗窃欲迎侍蚤归鄕闾若蒙天慈俯遂前请则臣一门赖陛下优容生养之恩过于天地异时碎首捐躯誓图报塞臣以供承药饵见今在告深恐因循妨废职事伏望圣慈察臣恳迫之情特赐检㑹前奏令臣以本官任在外宫观一次干冒天威臣无任战惧俯伏侍命之至谨录奏闻伏候勑㫖乞宫观第四状右臣昨爲母氏不安奏乞在外宫观差遣以便医药准尚书省札子奉圣㫖不允续蒙给臣寛假仍许将母还乡臣一介贱㣲上荷圣慈察其恳切曲加矜念仰惟天地父母涵容拊育之恩非臣殒首捐躯所能报称臣本贯镇江府金坛县巳于八月十二日迎侍到家自初得告今巳逾月望阙怀恋夙夜靡宁便当还朝亟就班次缘臣母病寖久未获痊平气血虚羸近尤増剧臣别无兄弟侍疾尝药唯臣一身遽舍而去于义难处若更在假淹留又恐益废职事私情虽迫公议肯容臣幸以谫薄之资躐升华近之列惟思荅効岂敢怀安特由恩爱所牵奔趋莫遂俯仰自念忧灼弥深是用辄冒天威具陈前恳伏望陛下俯垂听特赐检㑹臣七月二十五日以后累奏令臣以本官任在外宫观一次庶几菽水致养免于遗亲犬马报恩期以异日臣无任祈天恳圣激切惶惧之至谨录奏闻伏候勑音华阳集卷第十六华阳集华阳集卷第十七华阳集卷第十七金坛后学于文熈校奏状駮陈铸吴说差遣指挥状右臣今月十四日准中书门下省送到录黄一道右朝奉大夫吴说差权发遣江南西路转运判官右承议郎陈铸差提举两浙西路茶盐公事臣伏见吴说陈铸轻儇不端皆无素行内吴说昨任两浙市舶缘苗傅叛逆附㑹兇党忽除金部郎官仍领市舶职事后因台臣论列罪状显明与刘蒙范仲熊等同𬒳黜责未几复除福建运判物论大喧偶缘丁忧遂免弹击兼其爲人贪冒无耻尝以习书大字所在求请牌额爲人题写以徼厚利有识鄙之铸昨任江东盐香过恶暴着言者亦尝论其贪汚夤缘冒进等事而罢其差遣臣不复缕陈契勘监司刺举一路委寄非轻如二人者皆罪戾之余久犯清议方当循名责实之公朝岂容更叨重寄臣若不言必致公论沸腾复烦朝廷改命欲望圣慈当成命未行之时特赐寝罢所有上件录黄臣未敢书行缴连在前谨录奏闻伏候勑㫖駮陈伯疆恩泽指挥状右臣今月二十五日准中书门下省送到录黄一件爲陈献用父伯彊致仕恩泽特𥙷将仕郎臣检㑹绍兴荐举令节文诸中大夫以下见责降乞致仕不得乞荫𥙷恩泽臣看详陈献父伯彊昨任正言得罪送吏部与合入差遣未经牵复间守本官致仕正是责降中致仕之人于条不合陈乞荫𥙷据陈献状词自称伯彊因言高俅妄造圣语得罪其事有无虚实歳月深逺难以攷究正使当时所言罪状有实则责降之后亦须先经朝廷洗雪始可追复给还致仕恩泽况伯彊之死巳近三十年前此未尝叙雪陈乞今廼遽有此命不知何所据凭其人引用沈畸近例又不知畸之所乞于见行格法有无违碍夫法者所与天下公共者也今来陈伯彊身虽巳死罪籍未除若遽推恩与子卽今日以前死于责籍者更引伯彊近例将何以止之臣愚欲望圣慈特降㫖将所与陈献一资恩泽遵依绍兴条令特赐寝罢以绝侥倖之路所有録黄臣未敢书行缴连在前谨录奏闻伏候勑㫖缴薛昻复官恩泽词头状正月二十六日准中书省吏房送到词头一道责授左中奉大夫薛昻上遗表事奉圣㫖薛昻特追复特进其遗表恩泽依条施行令臣命词行下者右臣契勘自来臣寮死于责籍察其平时无甚显恶则追复官职间亦有之葢是朝廷一时特恩不可以爲常也臣窃见薛昻以腐儒之学党附蔡京致位近弼当政和宣和间朝廷大事一无建明专务谄䛕同恶祖济稔成今日艰危之祸天下疾之甚于仇雠罪恶显着臣不复具陈陛下寛恩不赐窜殛俾得终于牖下巳爲厚幸今若因其所上遗表追复旧官卽是误国之臣殁有荣耀非特忠邪不辨无以昭示天下兼恐应责降中身亡之人有如昻者复引此爲例无辞以却臣愚欲望圣慈将薛昻追复特进恩命特赐寝罢所有上件词头臣未敢譔述谨録奏闻伏候勑㫖駮张公𥙿廨宇指挥状今月二十九日中书门下省工房送到勑黄一道爲奉圣㫖指挥梁汝嘉将旧祗候库屋十间添修充张公𥙿廨宇其杂买务别行踏逐令臣书行者右臣窃见自来官司廨宇皆以所管职事爲名其下便爲治所未有无职事而得居廨宇者今来张公𥙿系同管客省四方馆合门公事兼总领海船契勘客省合门等职事见在禁中从旧不曾别置廨宇兼客省合门官非止公𥙿一名公𥙿应得他人皆可得也若以緫领海船爲名则其职事系在明州于行朝别无所治岂有置廨宇于此而遥领职事于彼者况旧祗候库巳改作戸部杂买务今若添修充张公𥙿廨宇其杂买务别行踏逐不唯公𥙿居之无名而改更添修土木工役烦费实多兼恐侥倖之门一启他日滋蔓无以杜绝臣愚欲望圣慈特下有司叅照如张公𥙿目今职事不当得廨宇卽乞将上件圣㫖指挥速行寝罢所有勑黄臣未敢书行谨录奏闻伏候勑㫖駮钱稔与郡指挥状今月初七日晚准中书门下省送到勑黄一道奉圣㫖钱稔与郡令臣书行者右臣窃观比年以来所以害民者莫甚乎贪残之吏廼者陛下数颁明诏训敕中外又临遣五御史廵行郡国以察治状其有赃汗不法与夫刑狱冤滥皆得以上闻仰见圣心慨然欲革其弊甚盛德也臣方窃喜以谓贪残之吏自是当知所畏矣今日忽见钱稔得㫖与郡衆口讙譁殊不晓所以然者契勘钱稔素无廉声而有酷恶之资顷爲臣寮论列其奉使淛西则罪赃狼籍皆得所取受迹状甚明其任大理少卿则持刑不平专事观望尝以三等风指授其同列臣虽不识稔以言章攷之而叅以士论葢行汗寄治倚权势爲暴者也贪残二字稔实尽之若使之爲郡其能以廉节自持爲陛下牧养小民乎其能体钦恤之意而不扰于狱市乎向自廷尉以殚章罢职未几除知台州又复言罢衆谓稔当废放终身今日岂可更临郡寄臣愚欲望圣慈察前后章䟽所言罪状将今来与郡指挥特赐寝罢所有录黄臣未敢书行谨录奏闻伏候勑㫖乞宫观第一状右臣辄倾危悃上干听情有所迫罪不容诛伏念臣猥以凡庸缪尘禁近窃禄逾分天降疾灾旧苦风痰常多昏眩廼自此月十一日以来骤尔复作头目旋晕颠仆弗支心悸气满移时方定迨今旬日发动至再臣职在词掖实掌賛书方当无病之时犹负素餐之愧矧兹遽婴疾疢岂不深惧旷瘝兼臣父母垂年久还乡里旁无兼侍供养有阙人子之分实不自安伏望陛下察臣病衰难于任事怜臣亲老许以便私特垂天地覆育之恩令臣以本官任在外宫观差遣一次庶获少休余息不废孝养他日图报誓当糜捐臣无任祈天恳圣激切俟命之至谨录奏闻伏候勑㫖乞宫观第二状右臣近以风眩不安尝倾危悃乞以本官任在外宫观差遣伏蒙圣慈未赐俞允忱情迫切欲巳不能伏念臣谬忝禁严粗知分义旣谓居官而任责岂敢无故而求间诚以叨昧踰涯灾疾横作惊悸旋晕衆所共知行立稍劳卽便发动毎当趋就朝列常虞颠仆失容至若入直省中亦恐眩昏旷职今在告医治巳是数日未获痊平顾兹词掖机要之司非是臣愚养痾之地此臣所以忧惶踧踖莫知攸处所有臣父母阙养固巳尝具奏陈更不敢喋喋干冒天听今者止爲臣身自婴疾难于任事理湏控告遂至黩烦伏望圣慈俯垂矝悯特赐睿㫖检㑹臣前奏令臣以本官任在外宫观差遣一次轻犯天威臣无任惶惧侍罪之至谨录奏闻伏候勑㫖駮汪若海差遣指挥状右臣今月十三日准中书门下省送到勑黄一道爲右宣义郎赵不凡差通判泉州右宣义郎邓襄通判沅州右承奉郞汪若海通判无爲军令臣书行臣伏见数内汪若海浮躁轻脱素无士检昨任三省枢宻院干办官与同僚何大圭日事蒱酒肆爲荒嫚争淫娼妇至相欧击尝爲台臣论列除名勒停编置岭外偃蹇不赴欲图苟免后蒙寛恩释放稍还官秩而故态弗悛逋荡无复羞畏搢绅之所不齿方今州郡之治责在守倅无爲虽号小垒屡经残破正赖抚绥得人乃以半刺之权付此狂士窃恐陵上虐下有害郡政不能仰副陛下寛恤元元之意兼若海见系监当资序罪废之后升爲通判士论疑之臣愚欲望圣慈将汪若海通判无爲军指挥特赐寝罢所勑黄臣未敢书行谨录奏闻伏候勑㫖駮折彦质冲改指挥状今月𥘉七日准中书门下省送到勑黄爲知潭州折彦质奏乞详酌绍兴三年十月二十五日指挥爲土豪及细民乗时作过等事今谨开具下项一检㑹绍兴三年十月二十五日指挥节文自绍兴二年正月一日以前诸路州县曽经金人占据及羣㓂残破去处土豪专輙斩杀并乡村细民乗时作过限今降指挥到日将已受词诉限十日结絶不得支蔓日后更有词诉并不得受理一今来折彦质申请乞更详酌绍兴三年十月二十五日指挥将委曽杀人放火如𬒳苦之家自陈若邻保及徒中告首而事状彰闻证佐明白者内爲首之人许依法勘断自余支党特免穷治即事不干巳并教唆词讼或官吏不爲审实輙行追迨捕繋者并坐以法四月七日奉圣㫖今后如有论诉或告首罪恶显着事迹明白官司见得诣实方许勾追证佐将为首人依法勘㫁自余支党特免穷治不得稍渉支蔓余依所乞右臣㸔详绍兴三年十月二十五日指挥盖縁兵火之际小人乗时作过至今经隔五六年而词诉不絶狱讼滋多所以特降圣㫖截自绍兴二年正月一日以前所犯已在官者限日结絶未在官者指挥到后并不许受理今折彦质所奏乞详酌上件指挥将委曽杀人放火如𬒳苦之家自陈若隣保及徒中告首将爲首之人许依法勘断卽是前来指挥全不可遵用再详四月七日圣㫖今后如有论诉或告首罪恶显着事迹明白官司见得诣实方许勾追证佐将爲首人依法勘断臣窃谓朝廷立法葢本人情自建炎兵火以来无知之人所在作过何所不有州县根治诛锄首恶略尽其有不经官司论诉者必是事迹不甚显着兼其情理亦必不至切害如此等罪虽未陈论理宜矝恕听其自新今所犯在数年之前事旣灭息乃始降指挥许令告首卽与当时立法之意正相背戾指挥才下将见平日挟怨规利之徒自此转相告讦无有巳时事旣在官若不勾追证佐何由见得诣实虽云不得稍渉支蔓方首从未分之时追逮所及支蔓必多若以谓𬒳苦之家及隣保等必欲诉冤则兵火才息自合陈告何至今日乃始生事自降不许受理指挥至今将及半年若又冲改不行岂唯滋长姦弊亦恐无以示信四方以臣所见绍兴三年十月二十五日指挥委是允当却合依旧遵守所有今来录黄臣未敢书行伏望圣慈更赐详酌谨录奏闻伏候勑㫖又贴黄称契勘绝兴三年十月二十五日指挥系臣靣对奏请施行事今折彦质所乞乃是冲改巳降指挥与臣当时奏请之意不同故臣不得不论乞赐睿察华阳集卷第十七华阳集华阳集卷第十八华阳集卷第十八金坛后学于孔兼校奏状待罪状右臣今月七日准中书后省牒准尚书省札子节文臣僚上言陛下留神治道刻意恢复听览至勤奉养至约行宫不踰牧守之居射殿真用茅茨之制声色无所亲幸訏直毎加优容旣有此美实而播告之言或未有以发之谓宜制告号令因事见词以谦抑爲先必自引咎收拾人心且具言陛下食不重味居不求安思雪大耻图复故疆之意而侈大矜夸之词无所杂于其间虽夷狄之彊犹惮而屏迹中原之地不患不复奉圣㫖依奏札与内外制词臣者伏念臣以踈远之踪误蒙陛下擢在西掖专掌词命是宜讨论润色有以仰称委任之重而臣学识浅陋言语鄙拙播告之修乃不能发扬陛下俭约饰躬之德焦劳图治之意以感动于万方遂致臣僚陈献之际建言及此退思不职俯伏惶惧莫知所爲臣见居家待罪伏望圣慈特赐黜责以爲词臣不能者之戒谨录奏闻伏候勑㫖駮程俱差遣指挥状右臣今月十八日准中书门下省送到录黄一道奉圣㫖程俱差知漳州叶三省知秀州宋处仁知南劒州王棐知永州令臣书行臣契勘数内程俱昨任中书舎人臣僚上言论其谄附蔡攸献金盃与大将及知秀州弃城逃遁等罪巳落职宫观臣不复具陈然窃见俱自去年得风缓疾精神昏眊支体不随歩趋拜跪率皆有妨漳虽小郡千里民社正赖存抚非病痼者所能治兼其人方卧家就医药客至尚不能应接决难力疾赴任虚占朝廷窠阙况俱见在谪籍未经牵复一旦起典州郡士论不以爲是臣愚欲望圣慈将程俱知漳州指挥特赐寝罢所有录黄臣未敢书行谨录奏闻伏候勑㫖缘赵令懬转行太中大夫词头状右臣契勘元丰更定官制以左右諌议爲太中大夫秘书监爲中大夫虽两官相去一间然官制旣定则諌议者侍从也秘书监庶官而巳故吏部法自承务郎以上应迁官者至中大夫止若太中大夫非侍从官不得转行谓之碍止法今令懬系中大夫庶官寄禄至此极矣而輙得转行太中大夫则是以庶官超转侍从于法有碍且自崇宁大观以来士风不竞叨官窃宠徃徃不循资序遂至纪纲大坏陛下慨然念治将欲大变其俗故前日冒滥之人大者追夺小者审量中外有识之士方窃欣幸以爲自是复守祖宗之法今廼缘令懬之故更违旧章超迁官秩臣所未谕夫国家之法所以公天下也使令懬得以超越转行太中大夫非唯名器可惜亦恐方今天下官至中大夫者不少若其间苟得无耻之士他日引此爲例欲与之则冒滥之弊复蹈前辙欲不与则是以朝廷官爵独私于令虑非所以示四方也议者谓陛下睦宗族之道固当以此昭示至恩然臣以爲祖宗之法所以垂宪后世正须谨守岂可以私亲而輙废哉兼令懬在宗室中廉声不闻昨居福州于太守程迈处关说公事尝爲大吉院僧求院住持获赂不满意遂兴诉讼近差知泉州泉人知其贪而畏其来今又改除别郡夫贪惏如此而必使之治郡不知其人果能爲陛下安养百姓乎又况令懬旣得转行太中大夫则阶官便爲侍从改除他郡合冲庶官知州遂成见阙此爲令懬谋则巧矣其如公议何臣恐侥倖之门一启后来者不可社绝欲望陛下将令虑转行太中大夫并知州差遣指挥特赐寝罢所有词头臣未敢撰述谨录奏闻伏候勑㫖乞宫观第一状右臣犲智谫薄遭遇圣明擢寘从班误恩过厚固宜夙夜在职图报万分而臣志愿未申情有所迫輙倾诚悃上冒聦闻伏念臣父母年垂八十父久苦肺疾气血衰残难于逺出自臣窃禄行朝止是间迎母氏到官去年秋臣母在此因伤暑抱疾累月蒙恩给臣假送还鄕里自后臣母亦不愿随臣久留于外臣终鲜兄弟丼㫖之奉唯臣一身臣旣効官卽于亲侧别无兼侍所以供养有阙私心常不安处臣自去年以来累具奏陈乞奉祠归养未蒙俞允今者二亲逺在一方桑榆寖迫仍复多病药石所赖全缺供承臣不胜区区之私輙犯隆威再申前请伏望陛下特垂慈悯除臣一在外宫观差遣庶几获尽子职无负于孝养臣无任祈天恳圣激切俟命之至谨录奏闻伏候勑㫖乞宫观第二状右臣近尝具奏以父母年老陈乞外任宫观续准尚书省札子奉圣㫖不允仰惟皇慈待下旣寛冒犯之诛而又恩容在职未欲使之轻去顾臣愚蠢上体圣意岂当更有叙陈实以诚迫于中不能自巳伏念臣本由一介蒙陛下拔擢谬列禁近敢不夙夜思报所以屡上奏牍沥恳祈间者盖缘二亲迫于垂尽之年而丼㫖致养不获奉于朝夕人子之心义不遑处若使臣别有兄弟兼侍则虽逺去亲侧亦决不敢以区区之私冒尘渊听伏望陛下俯察吁天之恳曲推从欲之仁特赐检㑹臣前奏除臣一在外宫观差遣臣愚干犯不胜惶惧战慄之至谨录奏闻伏候勑㫖辞免给事中状右臣今月十七日准尚书省札子奉圣㫖除臣给事中日下供职者闻命震恐罔知所爲伏念臣资望素轻材能至陋当此艰虞之日误蒙圣哲之知召从远方擢备迩列使之献纳旣不能𥙷助大化以表见千虑一得之愚职在词章又不能发扬盛德以耸动四方万里之听方虞罪谴敢觊迁除矧东台论駮之司实万机出纳之地自揣无状尤难冒居兼臣近以父母高年尝乞宫祠归养顾未蒙于俞允乃更窃于恩荥度义不安措躬无所伏望圣慈收还成命改卑真才庶逃非据之惭仍免烦言之责所有前件恩命臣不敢祗受谨录奏闻伏候勑㫖再辞给事中乞宫观状右臣近准尚书省札子奉圣㫖除臣给事中臣㝷具奏辞免伏蒙圣造未赐矝从窃念臣猥以空踈薄陋之姿久玷言语侍从之列事功无𥙷罪戾弥深陛下赦而不诛更加奖擢此葢隆天重地之德非臣殒首捐躯所能报称固宜卽拜成命黾勉就职然臣区区私意实以父母年老近尝力请宫祠庶便丼㫖圣恩不许夙夜靡遑方欲再沥恳诚上干渊听乃忽有此除授惕然惭惧尤难冒处夫爲亲有请出于人子之本心若因请得迁岂免羣言之窃议伏望陛下察其迫切追寝误恩特赐检㑹臣前奏除臣一外任宫观差遣俾安愚分亦以便私臣不胜幸甚所有前件恩命臣未敢祗受谨录奏闻伏候勑㫖除给事中举凌哲自代状蒙恩授前件职准令节文侍从官授讫三日内举官一贠自代者右臣伏见左修职郎前秀州海盐县令凌哲禀性纯明饬躬廉问学博而知要词章蔚有可观考其吏能尤识治体举以自代实允公言谨录奏闻伏候勑㫖看详元祐党人状准尚书省札子臣寮上言七月十二日三省同奉圣㫖令给舎看详元祐党籍内曾任宰执侍从台諌等官显有名德合依累降指挥推恩之人并余人各项开具限五日具状闻奏今具下项须至奏闻者曾任宰臣文彦博吕公着司马光吕大防刘挚范纯仁韩忠彦曾任执政梁焘王巖叟王存郑雍傅尧俞赵瞻韩维孙固范百禄胡宗愈李清臣苏辙刘奉世范纯礼陆佃安焘曾任待制以上苏轼范祖禹王钦臣姚勔顾临赵君钖马黙孔武仲王汾孔文仲朱光庭吴安持钱勰李之纯孙觉鲜于侁赵彦若赵卨孙升李周刘安世韩川贾易吕希纯曾肇王觌范纯粹杨畏吕陶王古陈次升丰稷谢文瓘邹浩张舜民余官秦观汤杜纯司马康宋保国吴安诗张耒欧阳棐吕希哲刘唐老晁𥙷之黄庭坚黄隐毕仲游常安民孔平仲添入党籍冗杂泛滥増至三百九人看详九十八人内除王珪一名不合在籍自余九十七人多是名德之臣除台諌官卒难省记外其间曾任宰执侍从及余人并开项在前所有三百九人豁除九十七人系前石刻所载其余数内更有侍从官上官均岑象求及余官江公望范柔中邓考甫孙谔等六人其名德亦显然可见外有二百余人虽石刻具存然其姓名有不显者及当时议论是非爲年岁深逺别无文字攷究难以雷同开具契勘前项九十七人并六人共计一百三人依得累降推恩指挥所有今来臣寮上言许子孙陈乞恩例次数伏乞付三省措置施行谨録奏闻伏候勑㫖駮郭彦参放罢指挥状八月二十八日准中书门下省送到录黄一道爲郭彦参依前降指挥放罢等事令臣书读行下者右臣契勘郭彦参权江州瑞昌县事擅枷张俊下书人张玘其事巳经洪州体究得实臣取索事状看详盖缘本县旧吏邬昱爲俊管庄昱方有公事在县而玘适持俊书来径传入宅故彦参怒其不伏止约又疑玘所持书是昱诈爲遂令枷问巳而不曾勘断却行踈放夫县令官虽卑然以百里之权付之事有不平岂免诃问臣窃见近时州县官吏率多曲意迎合求媚于当路至于不随流俗能爲陛下奉法遵职者绝少若彦参所爲正当有以崇奖之使其一时之间小有过当理尚可恕况于法初无违犯何所加罪哉始者洪州体究申上朝廷得㫖郭彦参依巳降指挥放罢于是士论籍籍以谓罚及无辜㝷爲臣寮论列陛下灼见其事收还指挥不行今又因俊奏陈却令彦参依前放罢两月之间反复如此非所以示信于天下且俊大臣也岂肯以私意害朝廷之公法哉盖是俊未知昨来体究得实及巳施行了当所以再有论奏臣愚欲望圣慈特降㫖将洪州体究到郭彦参事因并前后臣寮章䟽札令俊知其郭彦参止乞依今年七月十二日巳降指挥施行所有今来録黄臣未敢书读行下谨录奏闻伏候勑㫖华阳集卷第十八华阳集华阳集卷第十九华阳集卷第十九金坛后学于文熈校奏状辞免徽猷阁待制状右臣昨任给事中以言章罢职差提举前件宫观任便居住绍兴五年二月初一日伏准告命以明堂大礼霈恩伏蒙圣慈特授臣徽猷阁待制依旧宫祠臣罪戾余生忽叨异数感激涕泗不能自巳伏念臣顷由冗散骤陟禁严未报主恩遽招物论陛下曲推全度不赐诛夷罢归里闾半年于此省循罪咎无地自容岂谓解泽旁流纶言俯及旣除宿衅更钖殊荣伏惟天地之所敷施虽在木石亦爲感动然臣退量朽质仰荷洪慈得爲洗心𥙷过之人巳是厚幸至若次对隆名之宠其可冒居非唯再速于烦言固亦难安于私分伏望陛下察臣愚衷收还徽猷阁待制恩命止乞以臣本官除一宫观差遣所有告命见系镇江府金坛县寄收臣未敢祗受谨录奏闻伏候勑㫖除待制举李益自代状今月二十一日蒙恩授前件职准令节文侍从官授讫三日内举官一贠自代者右臣伏见左通直郎新差知秀州海盐县丞李益学有师法吐词可观材兼吏能临政得誉臣旧与同学熟知其人举以代臣实允公议谨录奏闻伏候勑㫖乞致仕状右臣輙沥诚恳上干天听伏念臣赋性庸陋遭世盛明蒙陛下拔擢寘身法从是宜殒首捐躯图报万一而臣年逾七十旅力旣愆自今春以来故疾发动日复一日难以支梧自视尫残义当知止欲望陛下曲轸洪慈矜怜旧物特降指挥许臣致仕庶因辞禄尚保余龄干冒隆威臣无任惶惧俯仰俟命之至谨录奏闻伏候勑㫖辞免召赴行在恩命状右臣今月二十六日准尚书省札子奉圣㫖召臣赴行在令合门引见上殿先次与落致仕者臣闻命震惊罔知所措伏念臣顷以庸陋误辱圣知擢在从班讫无报称由是退闲于今二十一年正以筋力衰頽义当知止露章辞禄冀得休养余生仰荷天慈曲从所欲退量侥倖方极感惭岂谓簪履弃遗之物尚轸渊衷忽颁召命㳟以大明旁烛靡间幽遐顾臣何人𬒳此光宠便当感激奋励即日上道而臣桑榆暮景多病衰残理难勉彊伏望皇帝陛下察臣巳试而无功怜臣旣老而得谢特降㫖收还成命令臣依旧致仕臣无任祈天恳圣激切屏营之至谨录奏闻伏候勑㫖辞免吏部侍郎状右臣今月十八日准尚书省札子奉圣㫖除臣吏部侍郎日下供职者臣闻命震惊罔知所措伏念臣年龄迟暮学术荒踈辞禄以来分丼永巳陛下矜怜旧物自外召还俾复瞻望淸光曲加宠奖顾臣衰朽不足以仰当圣意方极惶惧忽拜诏除进贰铨曹恩荣特异退推薄分岂敢冒居伏望圣慈察臣悃愊收还成命以穆佥言所有前件恩命臣未敢祗受谨录奏闻伏候勑㫖除侍郎举郯自代状准令诸侍从官授讫限三日举官一贠自代者右臣伏覩左宣敎郞葛郯爲学敏明操行廉谨施于政事所至有声举以代臣实允公议谨录奏闻伏候勑㫖辞免兼侍讲状右臣今月十一日准尚书省札子奉圣㫖差臣兼侍讲臣闻命震惊罔知所措伏念臣年龄迟暮学术荒踈起从闲废之中擢预禁严之列阅时未几巳虞旷职于铨曹申命有加更俾叨荣于经幄恭以圣谟高世渊识造㣲岂浅陋之能陪实颠跻而是惧伏望圣慈察臣悃愊追寝误恩庶逃非据之尤仍免烦言之责所有前件恩命臣未敢祗受谨录奏闻伏候勑㫖駮李绍祖差遣指挥状右臣契勘前项所差四人数内李绍祖天资狠戾爲政残虐其过显着士大夫多能言之以比古之酷吏昨差知䖍州臣寮言其急于到任彊驱兵卒冒犯风波灨石之险以致舟舩捐失不自追悔乃归罪于造舩监官王康国送狱掤缚箠楚又追逮家属必欲置之死地以快私忿章䟽具在考其爲人不仁亦甚矣比年以来守令贪残民无所诉今日朝廷公道方行岂可狃习前弊宜有以痛革之况武冈地近辰沅唐元和中蛮獠不顺盗弄库兵贼胁守臣赖柳公绰屯兵此地以镇抚之然后人情始安以此见武冈虽远且僻亦一方控扼去处正须择师帅以善政抚循今乃付之酷吏不惟民𬒳其害而暴残之毒延及蛮獠未必不致生事臣愚欲望圣慈特降㫖将李绍祖知武冈军指挥速赐寝罢所有录黄臣未敢书行谨录奏闻伏候勑㫖转对状右臣伏覩吏部旧制承直郎至修职郎六考迪功郎七考有改官举主五贠内职司一贠与磨勘自磨勘改官以后理知县资序知县资序人两任有举主二人关陞通判臣详究上件法意葢限其资考使之谙练政事责以保举欲其不敢爲非可谓尽善矣昨于绍兴六年三月内忽因官寮论奏遂令选人有用宫庙年月改官者湏一任知县或县丞𥙷足考数然后两任关陞通判自后吏部遵守施行凡选人改官用过宫庙年月自一月以上尽令于改官后展𥙷一任卽是三任方得关陞通判臣尝计选人若止依旧制改官关陞得至通判者巳不爲易矣盖改官用六考及七考以大约较之在任并注拟待阙湏十六七年至改官后又两任关陞亦湏十余年今若縁改官用过宫庙年月自一月以上尽令更展一任卽又须五六年然则自入仕后三十余年方可关陞通判其间或有事故间废举主不圎者尚不论也臣窃恐缘此人材沉滞遂至衰老甚非祖宗立法之意臣愚欲望圣慈将绍兴六年三月内续降以宫庙月自展任指挥今后更不施行所有改官关陞之法悉依祖宗旧制其巳关陞通判者更不改正庶几人材得以自效谨录奏闻伏候勑㫖乞放婺州见欠内库绫罗状右臣契勘本州不住承准尚书左右司及提点内藏库本路提刑提举常平司等处公文催促起发绍兴元年以后合纳内库绫罗及折罗钱积欠数目臣到任之初即时根问因依见得皆系人戸残欠之数前官失于催理遂至积渐拖欠经渉岁久实难追催今若一併科督则民间无以输纳若依旧拖延则是虚费行移无𥙷国用臣伏覩绍兴二十六年正月二十七日指挥节文江浙荆湖等路未起诸色钱物并拖欠上供米斛积欠税租等二十二年以前应见欠数目并与除放况前件钱帛元系官给本钱和买后因州县阙乏遂以人戸物力均敷卽是常赋之外别行催理止缘昨降指挥未有放免明文兼系内藏库钱物州郡不敢奏陈所以二十余年催理不绝臣愚欲望圣慈特降㫖将本州所欠内库绫罗钱许依绍兴二十六年正月二十七日巳得指挥将见欠数目截日除放庶使一州七县之民少寛追扰仰称陛下爱䘏元元之意谨录奏闻伏候勑㫖乞再致仕第一状右臣輙沥危衷上干天听伏念臣㓜非通敏老益谬昏顷解政机叨临郡治仰戴天地生全之造敢忘犬马报効之诚服劳旣阅于十旬莅政蔑闻于一善自入新岁顿苦旧痾心力俱疲职事将废觉余生之向尽贪厚禄以诚难伏望皇帝陛下曲轸慈俯昭愚悃念臣昔尝谢事巳不任于驰驱察臣再辱误恩迄无禆于治化特降指挥许臣依旧致仕则臣遂营医药归返田庐从今未死之年尽出再生之赐臣无任祈天恳圣激切俟命之至谨录奏闻伏候勑㫖乞再致仕第二状右臣近尝具奏陈乞致仕退量冒昧方极震惶今月一日伏准诏书未赐俞允臣望阙拜恩捧读丁宁之训感深至于涕泣岂当更有陈请然而私情所迫欲巳不能伏念臣天赋甚愚仕途多难每忧亢满或致颠隮故尝远迹以就闲㝷巳引年而得谢仰荷日月容光之照再收簮屦服用之余所𬒳恩私皆非意望敢惮勤劳于夙夜誓将𥙷报于毫分然自一违故栖三换新岁志弥励而功弗着力旣愆而病日侵岂特贻负乗致㓂之讥抑亦犯钟漏夜行之戒向以叨逢于异眷顾难卒易以陈情姑沥恳于祠宫继免交于郡事今则风霜所迫蒲柳益衰双瞳瞀昏视瞻㡬废两膝缓弱拜履甚难在臣固难于自安他人亦谓其当止伏望皇帝陛下至仁恻隐大度并容察其无避事之心怜其守安分之义特赐检㑹臣前奏许臣致仕以休余龄恳至再三虽自知其渎犯年垂八十实仰冀于矜从臣无任祈天恳圣激切俟命之至谨录奏闻伏候勑㫖进大行皇太后挽词状右臣恭闻大行皇太后迁座有期皇帝陛下笃孝自天哀慕罔极臣窃自念昔尝叨缀迩列与闻徽音不胜号痛感切之情谨撰成大行皇太后梓宫发引日挽词三首开具如后须至奏闻者辞召赴行在恩命状右臣伏准进奏院逓到尚书省札子一道十一月七日三省同奉圣㫖张某可召赴行在臣闻命震惊罔知所措伏念臣赋材庸缪老益无堪顷蒙光尧寿圣太上皇帝屡加拔擢至参大政空縻岁月无𥙷丝毫今巳两经致仕待尽田里伏自皇帝陛下盛德龙飞羣生利见臣独以衰残远外无阶一望淸光方自怜悯忽荷圣慈垂记姓名特赐严召臣可谓千载之遇义当卽日奔驰赴阙俯伏丹墀靣述感恩戴德之私然后退返旧庐以卒余日但以臣年逾八十百病交攻素苦目昏脚弱之疾今岁增甚视瞻行歩俱有所妨加以风虚痰眩时复发作心志凋零筋力衰惫虽存区区慕君之志勉彊不前感涕之余徒极慙惧伏望陛下俯察危诚收还召命俾遂安养免于颠隮干冒宸严臣无任激切战汗之至谨录奏闻伏候勑㫖华阳集卷第十九华阳集华阳集卷第二十华阳集卷第二十金坛后学于孔兼校进故事一前汉魏相传相好观汉故事及便宜章奏以爲古今异制方今务在奉行故事而巳数条汉兴以来国家便宜行事及贤臣贾谊鼌错董仲舒等所言奏请施行之臣尝观孝宣承武帝以来奢侈军旅弊壊之极励精政事欲就中兴之功故专任魏相协济艰难当是时纪纲法度之在天下者宜将一切更张以便目前之急相乃不然独奏请施行汉兴以来故事其言疑若迂濶不切于时然帝皆施行之卒能功光祖宗何哉葢汉自高祖剙业开基以至文景恭俭而继以贾谊董之徒相与论议则当时所行见于后世无非致治之明効爲子孙者要当谨守勿失不幸遭武帝以雄才自恃变乱旧章又孝昭在位不乆而有昌邑之乱天下思祖宗之遗德而欲一反前日之治是犹痿人之不忘起盲者之不忘视此魏相之所以取二十三事区区爲上陈之后世徒知孝宣之中兴而不知其所行者皆祖宗故事也岂独汉爲然哉唐史称太宗之治制度纪纲之法后世有以凭借扶持能永其天命故文宗读太宗政要慨然慕之及卽位锐意于治卒致太和之政号爲清明然则祖宗故事无负于子孙明矣臣恭闻神宗皇帝尝问司马光曰汉守萧何之法久而不变可乎曰何独汉也夫道万世无弊夏商周之子孙苟能常守禹汤文武法何衰乱之有其后神宗皇帝谓辅臣曰大凡前世法度有可行者宜谨守之不问利害如何一一变更岂近理邪故臣以魏相所言而验神宗皇帝圣训则知祖宗故事不可轻废也如此二唐书李绛传宪宗尝盛夏对延英帝汗浃衣绛欲趋出帝曰朕宫中所对惟宦官女子欲与卿讲天下事乃其乐也臣闻人君深居九重而欲周知天下之事则必延访公卿不倦听纳此固甚盛德也然好逸恶劳者人之常情而况安于崇高富贵之资惑以左右近习之奉则清燕之暇能以讲论爲乐者葢亦鲜矣至于祈寒盛暑犹不忘昼访之勤则又鲜焉宪宗承德顺之后朝廷衰弱方镇悍彊纪纲法度頽靡欲尽使其狥常情之易隋苟朝夕以自逸则社稷大计忽焉去矣今乃不然却宫掖之娱而留听于宰相忘汗浃之烦而引对于延英非夫慨然发愤有志于兴复者不能尔也观元和之治能使疆藩悍将皆欲悔过効顺唐之威令几于复振则知所以致此者忧勤之効也其后文宗亦以恭俭儒雅锐意于治毎延英对宰臣率漏下十一刻而辍朝放朝悉以双日除吏召见必加访问则其忧勤愿治视宪宗岂有愧哉然其仁而少断终不能恢张王室史氏所以讥之呜唿文宗不如宪宗固巳明矣然宪宗晚节不兢信用非人则又去汉之光武逺甚光武当祗陵夷奋然特起遂能拨乱反正及陇蜀旣平海内向于无事宜宴安矣然且日昃视朝引公卿讲论至夜分乃寝故虽身济大业兢兢如不及是谓以此始之以此终之真万世之明主也书曰终始惟一时乃日新可不念哉三前汉薛宣传谷永上䟽曰帝王之德莫大于知人知则百僚任职天工不旷臣闻天下安危治乱系乎君子小人之进退君子进则治安小人进则危乱此理甚易明也然人君昧知人则衆谗可以毁有德衆誉可以进无功黒白颠倒于前而胸中不知所定如是则小人必得志而君子去矣君子去则小人引类而进相爲朋姦百僚孰肯任职天工安得不旷故曰帝王之德莫大于知人也夫人君未尝不欲知人而人知之是非邪正亦不难知惟其好恶蔽之故聪明有所不及耳是以古之圣人于用舎之际尤所致昔李德𥙿爲相入谢卽戒帝辨邪正专委任而后朝廷治其说以谓正人一心事君无待于助邪人必更爲党以相蔽欺君人者以是辨之则无惑矣故臣尝谓知人之道最人君之不可忽者以帝尧之圣而书犹谓知人则哲惟帝其难之则聪明不及尧者可不知戒乎汉武帝信任张汤而䟽汲黯葢有所蔽也夫汤怀诈靣欺爲小人明矣而汲黯犯颜直諌近古社稷之臣岂可与汤同日而语哉然汤毎朝奏事语国家日旰天子忘食丞相取克位至黯则以严见惮而终不用然则武帝可得爲知人乎唐明皇之于张九龄李林甫亦犹是也林甫以武惠妃荐而德宰相九龄谔谔有大臣节两人自不侔矣至帝欲相牛仙客九龄执不可而林甫以谓天子用人有何不可者由是帝踈薄九龄罢其政事且专任林甫而卒相仙客人谓安禄山反爲唐室治乱分时而崔羣谓罢九龄相李林甫治乱固巳分矣呜唿九龄文章风度见称一时而林甫姦邪无学术仙客起于胥史则三人贤不肖明甚而明皇用舍如此惜哉以是见帝皇知人卓然不惑于群议不牵于好恶亦难矣故自古以来得是道者未始不治而反此则乱亡随之不可以不察也四唐书房玄龄传太宗曰公爲仆射当助朕广耳目访贤材比闻阅牒讼日数百岂暇求人哉乃勑细务属左右丞大事关仆射臣尝谓宰相于事无所不统而专以进用人材爲职葢天下事非人材不能举自朝廷以至郡国各有司存宰相惟当择人而任之不然欲以区区一身亲丛脞之务则本末颠倒一日万几将有不胜应者尚安能运动枢极而代天理物乎房玄龄唐之贤相然日阅牒讼数百勤则至矣而牒讼非宰相事此太宗告之所以广耳目访贤才之说也且人主之治天下譬如作室必得匠委之求材大杗细桷欂栌椳闑无所不有室乃可成故宰相之求材有如匠氏则多蓄而广备一旦用之官足以効其人之能人足以任其官之事衆治毕举而宰相之职固以绰绰然有余𥙿矣又何必疲精劳神于采盐烦碎之间而后谓之贤乎是以文帝问陈平以决狱钱谷之事皆置而不对而丙吉出逄道路鬪争死伤之民委而不问彼诚知宰相自有体非细务所能干也至于何武薛宣居位虽有可纪然而人皆号爲烦碎无大体故当时亦无荐贤拔士之名是所谓留意末务而不知本者矣大抵人君之职在论相而宰相之职在用人苟惟君相各尽其职故纷纷细务诚不足治昔明皇用姚崇爲相崇尝于帝前次序郎吏帝左右顾不荅乃谓高力士曰我任崇以政大事吾当与决至用郎吏崇顾不能而重烦我邪崇由是进贤退不肖而天下治观此然后知明皇委任责成之意初无愧于太宗惜其晩节不兢信用非人遂有天宝之祸书曰厥终惟其始可不戒哉五唐书许孟容传容元和初再迁京兆尹神策军自兴元后日骄恣府县不能制军吏李昱贷富人钱八百万三岁不肯归孟容遣吏捕诘与之期使偿曰不如期且死一军尽惊诉于朝宪宗诏以昱付军治之再遣使皆不听奏曰不奉诏臣当诛然臣职司辇毂当爲陛下抑豪彊钱不尽输昱不可得帝嘉其守正许之京师豪右大震臣闻唐有天下二百年兵法无虑三变及其末也天子亦自置兵于京师谓之禁军自兴元后禁军始盛葢德宗惩艾泚贼踵鱼朝恩故事以左右神策诸军分委窦文场霍僊呜等主之而朝廷威柄始下迁于中人矣正元中御史崔薳以廵囚入右神策中尉奏之德宗杖薳四十流崔州由是小人得志乗时怙宠积而至元和之初根株盘结兇熖益炽虽宪宗刚明果断莫之谁何许容一京兆尹乃敢捕其军吏断以必死宪宗欲赦之而终不奉诏呜唿若孟容可谓守正不阿者矣葢以道变法者君上也以死守法者有司也君上以法付之有司要在必行故虽诏命亦有所不当受况可夺于权势乎其后柳公绰亦拜京兆尹方赴府有神策校乗马不避卽时榜死宪宗怒其专杀公绰曰此非独试臣乃轻陛下法帝曰旣死不以闻可乎曰臣不当奏在市死职金吾在坊死职左右廵使帝乃解臣旣读许孟容传乃参以柳公绰榜杀军校事然后知宪宗之初固巳深得御下之术何以言之当是时兵柄在人如倒持太阿小不得意祸随踵发故孟容捕军吏则诏欲赦之公绰戮军校则怒其专杀而不以告葢如是而后能安两军之情且使知夫有司之法不容于苟免也谓非得驭下之术能如是乎大抵人主威权所以能久固而不夺者以法在故也彼旣犯吾有司要当以人狥法不当以法狥人法行于下则主威彊于上矣苏轼尝谓姦臣之始以台諌折之而有余及其旣成以干戈取之而不足然则孟容公绰之举过台諌逺甚所以消沮姦萌而助朝廷之势如何哉使宪宗末年能不变其初则中兴之业孰得而少之六前汉陈平传项王使使至汉汉爲太牢之具举进见楚使卽阳惊曰以爲亚夫使乃项王使也复持去以恶草具进楚使使归具以报项王果大疑亚夫臣闻兵者诡道也故以诈立以伪动皆古人用兵之机方楚汉之争天下以势度之汉不敌楚明矣勇悍强仁霸于一时所当者破所系者服名闻诸侯声动天地孰能与项王抗哉然终爲汉禽者以计得之汉三年羽数击絶汉甬道汉王乏食请割荥阳以东爲汉羽欲听之范増不可乃急围荥阳汉王与陈平金四万斤以间楚君臣当是时羽以勇范増以智二人者同力协谋相辅以图汉汉力日屈而楚军势张甚孰不谓汉危亡可跂足待也而不知平之间言巳入矣夫羽之爲人自恃其勇以盖一世然其智实出増下间有论说虽彊从之胸中固巳不平一闻间言安得不疑乎及其遣使至汉汉复伪设太牢之具以爲待亚夫使且増方爲楚之谋主而谓私交于汉决无是理使归具报而项王遂疑之则以平之言先入故也夫项王所以与汉战而数得利者徒以范増在耳鸿门之㑹若从増言岂复有汉哉此高祖所以畏其人不得不用间以图之也増去而死项羽相继以败后世知羽之兵败于垓下而不知増去之日败证以见知高祖之得天下者以杀项羽而灭之而不知能去范増羽当自灭兵法曰非竒谲无以破姦息宼非阴谋无以成功观项羽有一范増不能用卒以成禽则竒谲阴谋信乎其不可少矣自古兵交使在其间待之之术可不深思而熟讲之哉华阳集华阳集卷第二十一华阳集卷第二十一金坛后学于文熈校进故事一唐书禇遂良传太宗曰朕行有三一监前代成败以爲元龟二进善人共成政道三斥逺羣小不可谗言臣闻天下之道二治与乱而巳矣行尧舜禹汤文武之事则治行桀纣之幽厉事则乱进贤退不肖则治好近小人而不闻正论则乱尧舜禹汤文武与夫桀纣幽厉虽去今数千百载而其经世成败之迹存方诸册可考而知其成者昭然爲可仰也其败者惕然爲可畏也由其所致以验吾之所爲合于善者从而勉之近而恶者从而改之则师古之道于是乎在乃若舍夷途而弗遵蹈覆辙而不知戒未有不入于乱亡之域宜乎太宗监之以爲元龟欤至于进善人共成政道斥逺羣小不受谗言臣谓人主唯能监前代成败以爲元龟则于此二者勉而行之宜无难焉葢人者国之宝也羣小者国之贼也犹氷炭之不可相入枭鸾之不可并翼而栖也故一善人进则羣贤类至不肖无所容必能使其君受直言而行正道如是而欲天下之不治不可得也一小人进则羣小类至君子无所容必能使其君听谗说而由邪径如是而欲天下之不乱亦不可得也太宗旣能监前代矣则知夫治生乎君子所以进善人共成正道知夫乱生于小人所以逺羣小而不受䜛言呜唿太宗以英武之姿取孤隋攘群盗拨乱反正慨然行此三者用能致贞观之治亦可谓盛王矣然史氏有言人之立事无不锐于治而工于初至其半则稍怠卒而漫澶不振观太宗之三事始非不勤而终之实难何以言之干阳毕工隋人解体可以监矣乃诏发卒治洛阳宫而干阳之役复兴张元素以谓袭亡国之弊同归于乱所谓元龟者果安在哉魏徴尝谓太宗在正观初亲君子斥小人比来轻䙝小人礼重君子重君子也恭而逺之轻小人也狎而近之又曰正观之初求士如渇比来由心好恶以衆贤举而用以一人毁而弃虽积年任而信或一朝疑而斥使䜛佞得行守道踈间然则进善人逺羣小其不克终亦可知矣且前代不可不监也善人不可不进也羣小不可不远也爲治之道无出此三者信能行之久而不变帝王之德曷以尚之奈何太宗有区区之志而持之不坚所以后世君子之欲成人之美者莫不叹息于斯焉二后汉马援传建武四年隗嚣使援奉书洛阳世祖使来歙持莭送援西归陇右隗嚣与援同卧起问以东方流言及京师得失援说嚣曰前到朝廷上引见数十每接燕语自夕至旦才明勇略非人及也且开心见诚无所隐伏阔逹多大莭略与高帝同经学博览政事文辨前世无比嚣曰卿谓何如高帝援曰不如也高帝无可无不可今上好吏事动如节度又不许饮酒嚣意不怿曰如卿言反复胜邪然雅信援故遂遣长子恂入质臣尝谓中兴之主自夏少康周宣王以来功业之盛莫如光武世之议者见其起于兵间破㝷邑百万之师而王郞铜马赤眉青犊之属相継扫荡遂以爲专用威武平定天下及观马援之言然后知光武所以成功固有出于威武之外者方隗嚣据阨守险名震西州自以天水富盛士马最彊将欲北收西河上郡东取三辅之地按秦旧迹表里山河其志岂肯爲光武屈哉虽光武亦自谓不能屈也故遣使徃来卑辞厚礼言必称字用敌国之仪以慰借之当是时举天下姦雄割㨿之徒比权量力桀骜难制莫嚣若也马援告以光武大略而嚣意辄不怿遽以爲胜高帝于是遣子入质惕然畏服之不暇夫嚣初未尝亲见光武之爲人也且光武才明勇略固非人敌则英睿之姿巳足以葢衆矣开心见诚无所隐伏则大信不疑已足以结人心矣旣阔逹多大节而又博学文辨旣好吏事而又动如节度不喜饮酒则其于经世变通之略修身励行之事葢恢恢然有余𥙿矣然则汉室陵夷之后有能兼是衆美杰然独出于天下之上以图中兴之业则神器大宝不归是将安归乎此嚣之所以闻其风声不期服而自服也孟子曰以力服人者非心服也力不赡也以德服人者中心恱而诚服也故臣尝论帝王之就功业当以德爲主而威武爲之辅明王德四夷犹将咸賔况区区一隗嚣何足道哉虽然光武才明勇略濶逹多大节与夫经学博览固人之所难能也至于好吏事动如节度不饮酒此细行耳常人亦能之乃以是称光武何哉葢以帝王之资处富贵崇高之势侈心胜之则易以纵怠心乗之则易以忽纵而不知戒忽而不知勉其视细行虽躬行若无难者殆有所甚难焉唯光武爲能克巳奋励不敢自暇自逸此所以特异于衆非中才庸主所可同日语也故由光武以观中兴事业则修德来逺其効昭然可不勉哉三刘向新序颜渊侍鲁定公于台东野毕御马于台下定公曰善哉东野毕之御颜渊曰善则善矣虽然其马将失定公不恱以告左右曰吾闻之君子不䜛人乎颜渊不恱历阶而去须臾马败闻矣定公命躐席而起曰趋驾请颜渊颜渊至定公曰向寡人曰善哉东野毕之御也吾子曰善则善矣虽然其马将失不识君子何以知之也颜渊曰臣以政知之昔者舜工于使人造父工于使马舜不穷其民造父不尽其马是以舜无失民造父无失马今东野毕之御也上车执辔御体正矣周旋歩骤朝礼毕矣历险致逺而马力殚矣然求不巳是以知其失也定公曰善可少进与颜渊曰兽穷则触鸟穷则啄人穷则诈自古及今有穷其下能无危者未之有也臣读书至于五子之歌曰予临兆民懔乎若朽索之驭六马然后知人君虽以崇高之资享天下之奉忧思危惧殆未尝一日敢自安也葢民恃君以生而君则恃民以固邦本民不得其生必将召乱起祸本实先拨何以保邦其犹朽索驭马而驰骋不巳决至于奔逸颠仆岂可不畏哉是以民有余于生则资民以致治者恭巳南靣其乐亦有余也马有余于力则乗马以致远者安意肆志其适亦有余也颜渊知是道矣所以因毕野之御而以舜不穷其民造父不尽其马告于定公使定公察御马之道以明夫治民之术则鲁国其庶几乎臣观古之治民者薄其赋歛取之以什一则以富其财也寛其征役使之以时而丰年不过三日则以优其力也民之所以爲生者财与力而巳矣舜不穷其民盖知其所本在者观其临下以简御衆以寛则凡民穷之政必无有也自舜以至禹汤文武率由是道奈何后世一切反之殚天下之财不足以充无厌之欲竭天下之力不足以供不急之务使夫安俗乐业之衆悉爲穷民卒抵于乱亡而后巳故曰人欲静徭役毒之世方敝褒刻穷之此非独桀纣秦隋爲然汉唐亦然也汉民之穷自武帝始唐民之穷自明皇始武帝以征伐明皇以奢淫是皆纵一已之乐而贻祸于天下者也孟子曰有布缕之征米粟之征力役之征君子用其一缓其二用其二而民有殍用其三而父子离夫爲王民而至于父子离则其穷极矣不亡何待故御马者上车执辔体旣正矣周旋歩骤礼旣毕矣历险至逺而马力已殚矣然犹求焉马未有不失者也是以善治天下者不穷其民惟舜能之善爲御者不尽其马惟造父能之虽然造父不常有也而舜岂世出哉颜渊曰舜何人也予何人也有爲者亦若是故臣尝谓帝王惟能恭俭节用而不穷其民是亦舜而已矣四唐鑑唐太宗曰人主唯有一心而攻之者甚衆或以勇力或以辩口或以谄䛕或以姦诈或以嗜欲辐辏攻之各求自售以取宠禄人主少懈而受其一则危亡随之臣窃谓人主以眇然之身宅万方之上一事有失不足以成大功一行或亏不足以备盛德自尧舜禹汤以至文武皆以功德盛大传于后世者岂有他哉定其心术而已矣书曰人心惟危道心惟㣲心之在人危且㣲如此而事物万变日交乎前则所以定之者可不知其道乎方其虚一而静独观昭旷无有系累则好恶公是非白尚谁得而惑之惟夫私情内萌偏见妄作方寸汨乱而不知其守此姦邪之所趣而䜛贼之所入也或以勇力或以辩口或以謟䛕或以姦邪或以嗜欲辐辏攻之其不至于顚倒败坏者几希矣何独一事之失一行之亏乎且以汉唐观之庸昏之主固不必言如孝武明皇亦坐此而致败孝武当文景之后雄才大略可与有爲者也奈何秉心不正左右前后之人观其向者投合所好如张汤杜周以惨刻而受知东方朔郭舎人以猾稽而得幸李延年之䛕媚江充之阴狡与夫台池苑囿之观弋猎犬马之戏相与攻之卒至于海内骚动而汉室因以中衰明皇励精政事开元之际几至太平亦云盛矣然侈心一动穷天下不足以爲乐则有宇文融以言利进韦坚杨矜以褒刻显李林甫之姦邪杨国忠之滛蛊相与攻之而明皇溺其所甚爱忘其所可戒卒至于天宝之祸不可救乐观二君之事靡不有初鲜克有终后世所以惜之范祖禹以爲人主之心不可以有偏好葢好有所偏必将迷而不返以万乗之国而迷其所好则一时憸佞便嬖皆将承意顺㫖以侥倖恩宠唯恐其不至于是优赏滥赐上下相蒙虽有彊諌力争之士能遽回其势乎故臣尝论人主之于天下唯当清静寡欲求所以安宗庙定社稷活百姓之道而力行之舎是皆不足留意唐太宗知夫人主一心而攻之者甚衆自谓少懈而受其一则危亡随之呜唿若太宗可谓知治道矣祖禺作唐鑑而撮取其语岂无意哉华阳集卷第二十一华阳集华阳集卷第二十二华阳集卷第二十二金坛后学于文熈校进故事一两朝宝训判刑部石宗道与详覆官梁如圭等荐方偕淳于佺韩中正爲详覆官仁宗指中正姓名问宰相王钦若曰是吏部尝引对坐失入人罪不与改官者乎钦若曰然上曰用法不当非习律令者也其可以爲法官乎命劾宗道等钦若等退相顾叹曰上天纵睿明彊记如此非羣臣所及也臣尝谓人主必有过人之聪明然后能察君子小人之情状葢天下君子常少小人常多君子直道以事上固不论也若夫小人爲姦其可不察哉饰是非点白成黑或誉过其实或毁损其真相与蔽欺杂然陈于前而人主以一已耳目广览兼听必欲毎事洞然其情非大过人之聪明其能不颠倒眩惑乎仁宗皇帝以天纵之姿留神政治如石宗道不能以韩中正靣欺非聪明过人何以及此臣试论之夫官爲详覆刑狱所繋居其任者尽循三尺以示至公犹惧或失而况不习律令安能办职哉宗道判刑部宜于此尽心而乃谬荐中正以爲详覆中正尝坐失入人罪而不得改秩其事见于畴昔引对坐之时宗道私窃自料以爲人主万机之烦决不能记此遂敢靣欺必且韩其所犯以幸不察然而仁宗一见觉之宗道即𬒳罪此聪明之实所以能服天下也当是时王钦若爲宰相葢先朝旧德也宗道欺君其罪固大矣钦若得爲无罪哉朝廷进用人材未有不由宰相者其人有过而宰相不知以荐于上虽曰不明犹或可恕今宗道主举中正仁宗方以失入事问其人是否而钦若应声以爲是则中正之不可用钦若固巳熟知之矣知其人之不可用听宗道之言而固容之必待人主问而后对非朋姦罔上而何臣以是知钦若非忠臣也且一详覆官用非其人于朝廷举措未爲大害然必劾之者罪在罔上耳苟于其㣲置而不问则小人欺君之计日浸以长后之启拟必有大于此者其害政未易言也古之所贵于㣲者以此故臣尝谓治天下之术在用人而用人之术在察知其情状若共工之象恭鲧之方命自驩兠四岳咸荐之而尧独能察焉以爲不可观诸此然后知仁宗皇帝用人之术上与尧合图治功者可不念哉二唐书李珏传杜悰领度支有劳帝欲拜戸部尚书以问宰相陈夷行荅曰恩权予夺愿陛下自断珏曰祖宗以宰相天下事皆先平章故官曰平章事君臣相须所以致太平苟用一吏处一事皆决于上将焉用彼相哉臣窃谓人主之操术无他择宰相委任而责其成功如是而巳至于人材之用舎爵禄之予夺则执其柄以诏王实宰相之职唐文宗任陈夷行李珏等爲相岂不欲以朝廷事尽付之而责其効职哉杜悰拜戸部尚书而夷行无所可否乃曰恩权予夺陛下自断呜唿是安用彼相邪夫本在于上末在于下本末而上下之分定治功所以成也夷行身爲相臣而用一吏处一事皆决于人主不知其所任何事哉虽然当开成中夷行亦号一时贤相不幸与李珏杨嗣复等并用嗣复得君与珏爲党故夷行疾之数争事于上前一日文宗以王彦威爲忠武节度使史孝章领颁宁议皆出于嗣复及夷行对延英帝问除二镇当否夷行曰苟自圣择无不当也嗣复曰若用人尽出上意而当固善如小不称下安得嘿然臣以是知夷行介特而悻直意谓嗣复軰党与旣成则进退人材与已相违故于除用不肯任责且人主用人悉从执政启拟是谓合天下之公议不然命由中出必有招权卖恩而私于人主者爲夷行计便当与上别白是非若其人果贤虽不由于启拟用之不害爲公有如不材宜白去之不当循嘿自避以取诮于后世也大抵文宗有励精图治之资其失在于不能去朋党耳尝曰窦易直劝我凡宰相启拟五取三二取一彼当劝我择宰相不容劝我疑宰相然则文宗岂不知任相之道哉至于党人成于下主听乱于上见讥史氏此其于知人之明有所未尽而朋姦得以欺之也傥能卽夷行应荅之际诘其所因慨然破嗣之党而正夷行唯阿不任责之罪则唐之威令当是复振矣文宗不知出此惜哉三唐书李绛传宪宗尝称太宗明皇之盛曰朕不佞欲庶几二祖之道德风烈无愧谥号不爲宗庙羞何幸而至此乎绛曰陛下诚能正身厉巳遵道德逺邪佞进忠直与大臣言钦而信无使小人参焉与贤者游亲而礼无使不肖与焉去官之无益于治者则才能出斥宫女之希御者则怨旷销将帅择士卒勇矣官师公吏治辑矣法令行而下不违教化笃而俗必迁如是可与祖宗合德号称中兴夫何逺之有言之不行无益也行之不至无益也帝曰美哉斯言朕将书诸绅臣窃谓自古人主未尝无愿治之志然焦心劳思变法更令若将措天下于唐虞三代之上而夷考其治终有愧于前世者其故何哉稽其名不求其实慕其时不行其道故用力虽多功効蔑如也且唐有天下传世二十德业之盛无如太宗故除隋之乱比迹汤武致治之美庶几成康至于明皇虽晩节不兢而开元之政亦后世罕能及之然观二君所以能致此者岂无其要哉不过李绛所言数事而巳臣请得以备论之夫人主诚能正身厉巳则所以表天下者动用周旋举得其正孰得而违之遵道德逺邪佞进忠直则所以取于人者是非好恶悉由至公孰得而惑之与大臣言钦而信无使小人叅焉则委任之重所以责成功者专也与贤者游亲而礼无使不肖与焉则礼貌之隆所以资启沃者深也去官之无益于治者则窃位素飱之人退而材能自出矣斥宫女之希御者则承恩负宠之人寡而怨旷自销矣将帅择而士卒勇则外侮不患乎不郄官师公而吏治辑则内政不患乎不举以至法令行而下不违敎化笃而俗必迁是皆人主夙夜躬行无一敢怠者太宗明皇用此以致正观开元之治其効岂彰彰可考哉非独太宗明皇爲然虽尧舜三代圣哲之主其所行亦不出此是宜宪宗有问而李绛对之悉也书曰监于先王成宪其永无愆又曰丕显哉文王谟丕承哉武王烈启佑我后人咸以正罔缺夫祖宗之谟烈垂之天下所以启佑后人爲之后者亦监其成宪举行之而巳宪宗有言欲无愧谥号则其措意施设岂不韪哉观其慨然发愤志平僣叛能用忠谋不惑于羣议卒收成功以至元和之治唐室号称中兴则二祖之道德风烈如绛所云者信乎其能行之矣至于不克有终与明皇同讥史氏此无他由其信用非人所以驯致其祸莫之悟也呜唿惜哉四仁宗君臣政要上尝问都知王守忠曰卿出入中外闻有甚议论守忠曰皆言陛下仁慈圣德但朝廷好官美职及清要差遣皆是两府亲旧方得进用陛下不曾㧞擢一孤寒之臣寘于清近又曰天下事皆由宰相陛下不得自专上黙然良久曰任人者兴王之本自任者失道之君故君知其道臣知其事朕若一一自任非无爲责成之理守忠愧拜而退臣尝观苏轼颂仁帝皇帝之德曰未尝行也而万事莫不毕举未尝视也而万物莫不毕见非有他术也善于用人而巳惟其善于用人是以穆然无爲坐视其成功呜唿仁宗皇帝可谓得君人之道矣夫君人者有四海之大应万几之烦不委之人曷以济哉故必延登一时老成名德之士寘之廊庙而使之修其德业政事无巨细悉以责其成人材无内外悉以听其用吾于此尚复何爲恭巳正南靣而巳矣传曰上必无爲而用天下必有爲而爲天下用此不易之理也自昔尧舜禹汤文武所以用天下而有余者亦岂弊弊然以其身亲之哉至于后世不能择大臣爲大臣者又复怀姦挟私不能仰称委任之意于是人主始欲收其柄而不使之专也故进擢才能关决事务一切劳其心志而自爲之若将与臣下争功者名之曰忧勤其实以上兼下非秉本执要之道顾如是区区亦焉用彼相哉恭惟仁宗皇帝在位四十二年所任执政皆极当世之选如韩琦范仲淹富弼尤其彰彰者方是时百官効职而人无弃材庶功卽叙而事无遗策真所谓人主穆然无爲坐视其成功者也而王守忠乃云陛下不曾㧞擢一孤寒之臣寘于清近又曰天下事皆由宰相陛下不得自专守忠小人将以是踈间君臣而行其私赖明圣觉之以谓任人者兴王之本自任者失道之君大哉王言兹所以爲仁宗也欤夫以仁宗临御之久在列精白承休而守忠何者乃敢阴肆其说乱惑主听以此见小人应对之际不可不察也昔宇文士及谓唐太宗南衙羣臣靣折廷诤陛下不得举手明皇尝引鑑黙不乐左右曰自韩休入朝陛下无一日欢何自戚戚不逐去之然则自古小人处心积虑乗间进说未尝不欲遵人主于非义惟在听之如何耳若仁宗之聪明能使谗者愧拜而退葢可爲万世法也五三朝宝训端拱元年太宗谓宰相曰国之兴衰视其威柄可知矣五代乗唐季䘮乱之后权在诸侯征伐不由朝廷怙势内侮故王室㣲弱享国不久太祖光宅天下深究兹弊曁朕纂位抑亦徐图其事思与卿等守法制务振纪纲以致太平臣观人君所以能号令天下者威柄在我而已方太平无事朝廷之纪纲法度具在虽有姦雄孰敢妄作故操待予夺之权未尝不出于上也至于末世人习宴而不知有鸩毒之祸凡所以驭下之具悉从废坏是以国势骎弱主权暗移使匹夫孺子尺兵在手皆足以作难况姦雄哉唐有天下二百年而高祖太宗之纪纲法度固无不善也天宝以后日渐陵夷方镇擅权连城相望彊臣悍将拏兵忿争而尾大不掉之患终唐世莫之能救五代承之其弊尢甚当是时威柄在人天子惴惴然不得摇手呜唿天下岂有是理哉迹其祸败之由葢以制之不早所谓养虎而自遗患者也观德宗姑息藩镇至有终身不易地者宪宗用吉甫爲相岁余凡易三十六镇殿最分明神策军使王驾鹤者典卫兵久权振中外德宗将代之惧其变以问崔祐甫祐甫曰是无足虑卽召鹤驾留语移时而代者巳入军中矣大抵朝廷之势得人则张彼祐甫相德宗吉甫相宪者皆能有所设施故其効昭然有足称者惜乎二宗之德业俱不克终遂使唐祸胚胎卒抵败乱岂不以假其术智特以排难于一时而不知复收其柄立以法善其后故也故臣尝谓国势所恃以安疆者莫重于兵而所以危国者亦莫甚于兵顾上之人御之之术如何耳方无事时听受节制若女子然东西唯命吾尚何忧及其植党渐固而挟之以恣横豢养滋丰而纵之以骄侈于是怙势长恶始有慢命不䖍之事圣人虑祸于未萌岂不思有以制之乎昔者鼌错欲削诸侯而七国亟反盖削之非计也曾不若主父偃之策之爲善耳偃之说以谓使诸侯得推恩分子弟以地侯之则其国自弱然则爲唐室计者外而藩镇内而彊臣悍将其权固不可遽夺也傥能用偃之说而衆建偏禆以分其威稍令出戍以散其党则庶几阴夺其势而主柄专于上岂不伟哉唐柳泽有言勿谓何伤其祸将长勿谓何害其祸将大太宗皇帝能于立国之初监前代之失欲收其威柄以致太平则其先见之明后世所当法也华阳集卷第二十二华阳集华阳集卷第二十三华阳集卷第二十三金坛后学于文熈校进故事一唐鑑太宗谓羣臣曰朕开直言之路以利国也而比年上封事者许多人细事自今复有爲是者以谗人罪之臣闻自古愿治之君未尝不欲以求言爲急故大开公正之路使天下之人皆纳忠于上于是端拱穆淸而留听不倦虽四方万里之逺政化之美恶风俗之薄厚靡不毕此知盛德事也然求言非难而听察爲难以人主之尊而虚心于敢言之士则上自百执事之列下至一介蒭荛之贱孰不殚志竭虑愿有所献而其间貌言之华至言之实苦言之药甘言之疾乌得而不察哉又况外示切直内怀姦诈伪辞矫辩而讦人之细事者真小人之所爲也直欲盗名以罔上听託公以报私仇此而不革则祸及善良伤化败俗爲害不细唐太宗励精庶政而于听言之际能察其姦是乃人主之难事此史氏所以书之以昭示后世也昔者大舜有大焉善与人同舎巳从人乐取于人以爲善故能勤总章之访广四岳之询其于听言之道可谓至矣然于迩言则察之于䜛说则堲之得非以迩言善惑䜛说善诬唯能察而去之斯其所以舜也欤恭惟陛下圣钦日跻聪明天纵观书一夜复留意于转对之臣览奏四方尤乐闻于当世之务是欲恢张治道复之太平听纳之勤视古无愧而间者姦人蔽欺分曹爲党一时乗权习势之徒輙敢以流言飞语隂中善类天下方怀愤切齿而大明旁烛洞见朋邪凡是告讦而言上不实者论正厥罪悉投远方以爲后日之戒于是有识之士乃始欢欣鼓舞咸谓大道之行天下爲公复见于斯时然则虞舜之堲䜛说唐太宗之罪䜛人与夫今日流放告讦之类实异世而同符者也天下幸甚二唐书李石传文宗尝顾郑覃曰试论我犹汉何等主覃曰陛下文宣主也帝曰渠敢望是石欲彊帝志使不怠因曰陛下之问而覃之对臣皆以爲非颜回匹夫耳自比于舜陛下有四海春秋富当观得失于前日进月长以齐尧舜奈何比文宣而又自以爲不及惟陛下开肆厥志不以文宣自安则大业济矣臣闻登山而不登夫㤗山无以小天下观水而不观诸沧海无以狭衆流然则学圣人而不学至尧舜又安能超五霸而冠百王乎夫圣人之道至尧舜而止矣以二典考之其政不过钦天时治人事用贤材明赏罚数事而巳非至深而难明甚高而难行也然则三代以下汉魏晋宋隋唐之世迄无一君能跂而望焉其何故哉未必皆其天资庸暗不足与有爲也其间愿治之主徃徃视唐虞之际以谓非复后世之所能及则亦自狭其志而卒无所成且汉之治莫如文帝其次则称孝宣然张释之爲文帝言天下事帝曰卑之无甚高论令今可行于是释之言秦汉间事帝乃称善宣帝因太子有用儒之请尝曰汉家自有制度本以霸王道杂之奈何纯任德教用周政乎由是观之二帝在汉则爲贤君惟自挟其志故功业之所就如是而巳唐郑覃以汉二帝比文宗而文宗犹不敢当则太和开成之政一切委靡无足怪者李石之言固可爲万世帝王之法惜乎文宗不能用也恭惟皇帝陛下聪明睿智出于天纵躬履艰运允迪先猷竞竞业业夙夜不怠故自中兴以来虽海内妥安不敢自暇逸也台池苑囿之观声色狗马之奉一无所好万机之暇独留意经籍深逹古帝王渊㣲之㫖一时羣臣章句讲说之学莫能仰窥万分可谓有尧舜之资矣非特有其资而巳也其志葢将力行而有至焉然则跻时于㤗和纳俗于时雍固不难矣易曰天行徤君子以自强不息陛下体天德而行健其所以措诸事要与唐虞比隆者亦乎自强而已矣颜渊匹夫也而犹自比于舜况万乘主乎臣愿陛下益留圣心无使二典专美于前天下幸甚三三朝宝训太宗尝谓近臣曰国家以民爲本百姓以食爲命则知储蓄最爲急务昨江南灾旱朕亟遣赈贷果无流亡盗贼之患若非积粟何以救之当谕诸路转运常爲计度省察储无使损败臣窃谓财赋有国之大计当丰亨豫大之时蓄积爲备不可一日阙于天下天官九职洪范八政必以农爲糓食货之首者以见先王于此未尝不留意也恭惟太宗皇帝绍开帝业四方僣伪悉以荡平方是时年糓屡丰兵革偃息仓廪府库所在充满而犹宣谕近臣储蓄是务督诸路以计度察仓庾之损败常恐一旦旱灾无以赈贷而有流亡盗贼之患然则宸虑深逺岂特取足于目前而巳哉盖天时地利财赋之所自出必资人力以爲之是谓衣食之源而生民之命歛之有常制则民乐输散之有常度则用不乏如其不然事有出于意外而物不素备则骇而国之必且横取于民民力有时而不应策将安出于是商功计利之臣始得以行其说而头㑹箕歛天下有不能堪者矣汉称桑洪羊唐称刘晏二子材术过人载在方册后之言利者莫不祖述之以爲不可跂及然以臣观之巧算倍征殄民资泽乃商功计利之臣耳且増大农之部丞笼天下之货物坐市列肆转贩相输以至入粟𥙷官以赀赎罪古所未有而洪羊发之行四利去四害以羡𥙷乏利无以入诸路转输如见钱流地上他人所不能而晏独能之观其材术如此而计其功効诚足以舒一时之急奈何非先王之仁政使其人生于唐虞三代之世其策果安用哉故夫论治道者必以国计爲先而论国计者必以储蓄爲急方今天下充国计者有田畒之税关市之征醝茗之息酒榷之课是数者其大略也而取之皆有艺极是谓常经不可得而増损凡朝廷祭祀之供使客之奉六军之须万官之俸与夫乗舆服御匪颁好用之式皆仰此取足焉以其岁之所入几何较其岁之所出几何则其有余不足大槩可见矣然古人谓取天下之财供天下之用未有不足者况陛下自中兴以来励精图治不迩声色不务宴游前世侈靡之事皆所不爲则于财赋固无轻费妄用宜其蓄积加多而沛然充羡今乃不然郡国之间𥙷苴鏬漏言匮乏者十常八九此无他官吏不能体国并缘爲姦上下相蒙其弊乃至此耳礼曰国无九年之蓄曰不足无六年之蓄曰急无三年之蓄曰国非其国今日之事唯当诏天下谨财用之蓄藏而令主计之臣稽考毎岁出入之数积其赢余无得妄费以待不时之须则所谓九年之蓄者数岁之后亦可以驯致其效顾不美欤五三朝宝训大中祥符元年上语近臣曰京师民庶迩来渐事奢侈衣服器玩多传以金虽累申条约终未禁止工人镕鍜爲箔日增其数计所费金岁不下五六万两坏不可复浸以成风良可戒也臣闻好侈靡者天下之常情尚素朴者人君之美化自古帝王当太平极治之时惧天下之人侈心将萌必命有司申旧章颁宪度昭节俭抑滛侈凡服用之过制者莫不有禁葢欲检押之常情使之成忠厚之俗也仰惟真宗皇帝纂列圣之休抚盈成之运丰亨豫大万物盛多故民间渐事奢侈而以黄金巧饰器服圣虑高逺究极其弊明诏近臣申严条约深得古帝王之用心矣葢金爲天下之至宝而国用之所资使衆庶之贱皆得靡溃于器服之间岂不重可惜哉臣尝考之于古苏秦说赵陈平间楚卫靑系胡有功其所赐黄金或万镒或四万斤或二十万斤而梁孝王一小国所积乃至四十万斤长安之乱省中金以万斤计者犹六十匮何其多也自魏晋以降始不闻有此充羡夫金之爲物产于天地之间百錬而不耗宜乎后世之多于前古然以近史观之其数未尝有及于古者岂非风俗侈靡积习耗蠧而致然邪且海内产金之地有几凿山披沙积累于铢两之微其得之不爲易矣一旦聚于都市末作之徒乃併肩列肆兢丽争功镕之销之以爲恱目之具以一京师而计所费金岁不下五六万两合天下而较之其费不知几何以数十岁之积累未必能供一岁之用然则近时之金少于前古无足怪者仰惟陛下恭俭爱物出于天性固尝念庶俗侈靡屡勑销金之禁然而比年民物阜康骄奢所习殊未衰止器服之饰过制尤甚销金之外又有泥命贴金剔金缕金爲丝爲线之类号名非一偿不重其赏罚而申严之示以必行则因循岁月未见其能止也诚能止之则非独宝货之藏免于妄费而下不僭上贱不拟贵亦足辨天下之大分臣观三朝宝训窃见国家禁销金者莫严于真宗之朝故敢昧死以祥符圣训爲今日献华阳集卷第二十三华阳集华阳集卷第二十四华阳集卷第二十四金坛后学于孔兼校经筵诗讲义故诗有六义焉一曰风二曰赋三曰比四曰兴五曰雅六曰颂臣闻声诗之作本乎民情之自然其所历非一时所述非一事所出非一人故衆体并列咸有攸当方其作之也志各有爲故赋比兴之㫖分焉及其序之也事各有本故风雅颂之名别焉诗人之言顾岂一端而已或美或刺或䂓或讽苟可以直言而无害则铺陈其事而赋之若其避䛕佞之嫌畏指斥之过必将引类以寓意则取象于物而比之至于耳闻目见有以动荡其心志而不能自巳则又感发于所寓之时而谓之兴此赋比兴之辨也若夫採于国史播在乐章其述诸侯之事而止于一国则列而爲讽言天子之政而及于天下则列而爲雅形容盛德之美成功以告于神明则列而爲颂此风雅颂之辨也然而论诗之㫖莫先于风风之所言赋也比也兴也互见而兼备焉故一曰风而继之以二曰赋三曰比四曰兴积风而爲雅积雅而爲颂故五曰雅六曰颂周官大师敎六诗考其先后亦同乎六义之序上以风化下下以风刺上主文而谲諌言之者无罪闻之者足以戒故曰风至于王道衰礼义废政敎失国异政家殊俗而变风变雅作矣臣闻诗之爲风政教之本也上以是而化其下无非躬行之德下以是而讽其上无非爱君之诚是二者皆有巽入之道而不见于形迹故曰上以风化下下以风刺上夫礼有五諌而莫善于讽圣人乐于文过必使瞽爲诗工诵箴然则诗之爲諌讽諌之谓也主于文则叙其情而不至于讦名以谲则陈其事而不斥以正夫如是则无拂心逆指之辞言之者安所加其罪得将顺救正之道闻之者岂不知所戒故曰主文而谲諌言之者无罪闻之者足以戒夫天之有风披拂于万物之上而其功宻庸诗之湿柔笃厚而所以感动于人者似之故序诗者言诗之功用必继之以故曰风至主于王道衰礼义废政教失国异政家殊俗则文武成康之泽㣲矣天下之人不复见先王之治乃发其忧思感伤之心而变风变雅于是乎作辞虽巳变而所以述作之意依违讽諌于治道犹有𥙷焉此叙诗者所以取之而不弃也国史明乎得失之迹伤人伦之废哀刑政之苛吟咏情性以风其上逹于事变而怀其旧俗者也臣窃谓此言变诗之所由作也孔子曰文胜质则史先儒以谓苟能制作文章亦可谓之史然则国史国人之文胜者是也惟其文胜故多识前言徃行而明乎得失之迹故感于乎得失之迹故感于衰世而讽刺之意不能自巳今夫人伦废则五品不逊自一家而推之家者失其序矣刑政苛则百姓不亲自一国而逹之天下者失其理矣人伦失其序刑政失其理此诗人所以动其哀伤之情也然百姓之不亲未若五品之不逊故伤之爲义有甚于哀诗人遭时如此而槩以古今得失之迹则吟咏性情以风其上不亦宜乎所以风其上者则以逹于事变而怀其旧俗故也且唐之风旧矣其后变而爲晋弼鄘之国旧矣其后变而爲卫诗人当晋卫之世发于吟咏虽述一时之事而忧思感伤犹不忘其本故晋诗十二篇而特谓之唐卫诗三十九篇而兼存弼鄘之国以此见诗人怀旧之心发于辞气必有以感动于人所以能使序诗者迹其本意而不敢没其实也然逹事变怀旧俗举是二国之诗考于其他可以类见矣故变风发乎情止乎礼义发乎情民之情也止乎礼义先王之泽也臣窃谓此言变诗之㫖也夫诗之爲变则以事有不得平者咈乎吾心故作爲箴规怨刺之言以发其愤憾不洩之气夫如是则宜有怒而溢恶矫而过正者然以诗辞考之虽触物寓意所指不同而要其终极一归于礼义而巳葢人生而静乃天之性感物而动斯谓情情虽出于性其动于中也物实有以感之旣感于物矣非先王之泽薰陶渐渍不忘于心则吟咏以风其能止于礼义乎今自弼鄘而下百有余篇刺奢刺俭刺贫刺虐如此之类皆变风也然虽其间或出于妇人女子小夫贱隷之所爲是乃一时有激而云然其比兴述作优游而不迫返覆颠倒而不乱孜孜焉若将救其时弊而反之于正者得非礼义之教使之然欤由是观之变风之诗虽不纯乎文武之序亦足见先王之泽垂数百年犹未泯也是以一国之事系一人之本谓之风言天下之事形四方之风谓之雅雅者正也言王政之所由废兴也政有小大故有小雅焉有大雅焉颂者美盛德之形容以其成功告于神明者也是谓四始诗之至也臣以谓此申言风雅颂之休也风犹天之风也动于上而其下化之如关雎之化行而公子信厚鹊巢之功致而在位正直齐君好田而成驰逐之风魏君俭啬而变机巧之俗若此之类无非本于国君之躬行故曰一国之事系一人之本谓之风雅者正也犹言王之政也王畿虽止于千里而其政之所及则侯甸男卫自东南西北皆其所经略非如诸侯止于一国而巳是以雅之所言皆天下之大而四方之风于是乎观焉故曰言天下之事形四方之风谓之雅其言王政之所由废兴则以雅有正变故也文武兴而民好善王政之所由兴正雅是也幽厉兴而民好暴王政之所由废变雅是也若夫小大之辨则随其所主之意而巳如小雅言饮食賔客赏劳群臣之类皆事之小者而大雅言受命尊祖致太平成福禄之类皆事之大者然则政有小大分爲二雅宜矣风也雅也国治之始也及其告成功则有颂焉周颂啇颂殆四十篇皆所以言祭祀犹今之乐章尔事实而义明言简而意足以是而告于神明可谓无愧辞矣若乃鲁颂非爲祭祝设特以颂僖公之美而巳德薄辞侈视商周之作不能无少贬虽然前乎商周独虞舜之载𢋫五子之述戒他诗未有闻也孔子自卫反鲁然后删诗断自周始国风雅颂方序而传焉谓之四始有以见后世之作诗者皆权舆于此而莫之或先也非独莫之或先而其述作之美亦无以复加矣故曰是谓四始诗之至也然则关雎麟趾之化王者之风故系之周公南言化自北而南也鹊巢驺虞之德诸侯之风也先王之所以敎故系之召公臣窃谓二南之诗文王一人躬行之化而特系之二臣何也文王三分天下有其二以服事商则所居者诸侯之位也受命作周而维新旧邦则所行者王者之道也当是时天下之人诵咏而歌舞之述其事则有小大感其化则有浅深序诗者合关雎鹊巢之风皆以爲王者之事而名之欤无以见文王事商之心皆以爲诸侯之事而名之欤则无以显文王作周之德故取其事之大而所感之深者系之周公谓之王者之风事之小而所感之浅者系之召公谓之诸侯之风夫如是然后可以备尽文王之道葢周公召公分陜而治举周召则文王所治之地皆在是矣周公圣人也召公贤人也以王者之风系之圣人以诸侯之风系之贤人理固然也且周南之后妃即召南之夫人也而其见于诗者不能无异葢无嫉妬之心者周南也召南则无嫉妬之行而巳男女正行婚姻以时者周南也召南则男女得以及时而巳勉以正者周南也召南则劝以义而巳頼而推焉自关雎至于麟趾人之感化爲甚深自鹊巢至于驺虞人之感化爲尚浅序诗者不得不兼陈而备载之也夫文王北居岐周而其化南𬒳江汉故曰自北而南其曰先王之所以教者指太王王季而言也文王始基实因于此是乃诸侯之事故特于召南言之周南召南正始之道王化之基臣窃谓王者之治莫大于人伦而夫妇者人伦之所造端也文王受命作周其治始于闺门而逹之天下于是人伦正而风化行此二南之诗所以爲国风之首在易之家人曰风自火出家人风者化也火者取象于离神所丽也化出于人故能妙万物而不见其迹当文王之时天下得于观感人伦以正若出于性之所自爲者岂有他哉神而化之自内而外一本于自然而巳故家人之彖曰夫夫妇妇而家道正正家而天下定矣然则序诗者以周南召南爲正始之道王化之基其知治之本欤是以关雎乐得淑女以配君子忧在进贤不淫其色哀窈窕思贤才而无伤善之心也是关雎之义焉臣闻诗三百五篇而关雎爲之首其所言乃后妃求淑女以配君子之事而说者止称其无妬忌之行臣以谓此未足以尽关雎之义盖天子听天下之外治故有三公九卿二十七大夫八十一元士后妃听天下之内治故有三大夫九嫔二十七世妇八十一御妻治外者莫急于人材治内者求淑女以爲助固其理也文王之所以兴周诗称棫朴之官人书美五臣之迪教济济多士并列于䟽附先后奔奏御侮之职固未始不以人材爲先务是以其化刑于寡妻而后妃于是乎有关雎之德观其求淑女也寤寐反侧而不能自巳盖以谓不如是不足以配文王而成内外之治夫惟文王得多士而立政于外后妃得淑女而辅佐于内则自闺门而逹之朝廷宜无一事之不理所以协济大业而卜世卜年之永者其本实基于此序诗者旣论诗之大槩而卒举后妃之德以明关雎之义言后妃之于淑女非特求之尽其劳而以得之爲可乐故曰乐得淑女以配君子凡女子矜其容色者必有忌心能以进贤爲忧则以不滛其色故也故曰忧在进贤不滛其色且女子也而或称其淑或称其贤或称其才葢以其性之善则曰淑以其行之美则曰贤以其女功之事则曰才性之美行之美能于女功之事是三者宜爲人之所忌也而后妃乃能去其忌心方且忧其求之未得而不得进御于其君犹以爲未也而又哀其或在窈窕之中思念而不忘自非至诚接下而无伤善之心何以及此当是时凡爲淑女者后妃皆得以用之虽幽逺之地无遗才矣周有乱臣十人而后妃与其一观夫阃内之政如此则其助周家之治信有力焉宜乎关雎之诗列爲二南之首也华阳集卷第二十四华阳集华阳集卷第二十五华阳集卷第二十五金坛后学于文熈校经筵诗讲义关关雎鸠在河之洲窈窕淑女君子好逑臣以谓此言淑女之德宜爲君子之配也雎鸠之爲物其性则挚而有别其声则关关而和有别而不失其和淑女之况也水中可居曰洲而河又水之险者在河之洲则去人远矣淑女者窈窕之况也窈窕者幽闲深逺之谓也逑匹也淑女虽在窈窕而其德乃可以爲君子之好匹此后妃所以乐得也说诗者以大序首言关雎后妃之德故以雎鸠爲后妃之况臣以文义考之当况淑女而不当况后妃也葢所谓关雎后妃之德者关雎一篇之诗乃后妃之德耳亦由鹊巢夫人之德而诗乃以鹊巢比国君其所以爲夫人之德者亦鹊巢一篇之诗而巳举鹊巢以证关雎则关雎爲淑女之况义固晓然矣参差荇菜左右流之窈窕淑女寤寐求之求之不得寤寐思服悠哉悠哉辗转反侧臣以谓诗人欲述后妃求淑女之事故于首章先言淑女有宜配君子之德然后序后妃所以求之之意夫涧溪沼沚之毛可荐于鬼神则荇菜者供祭祀之物也后妃之求淑女在于协心以供祭祀故以荇菜言之流求也其意若曰荇菜之生参差而不一求之者当左右而无方譬犹淑女之在下窈窕而难见求之者亦当寤寐而不巳然后妃之心犹以爲未也求而不得则寤寐而至于思服悠者思之长也辗转反侧者卧而不周也思服而至于辗转反侧不能安寝则其求之可谓至矣于此有以见后妃忧在进贤出于至诚有不能自巳者参差荇菜左右采之窈窕淑女琴瑟友之参差荇菜左右芼之窈窕淑女钟鼓乐之臣以谓此二章言后妃至诚待淑女之心有加而无巳也芼之爲言择也求而后采采而后择者共荇菜之序也寤寐求之然后琴瑟友之钟鼓乐之者待淑女之序也琴瑟常御之乐也故鹿鸣燕羣臣则曰鼓瑟鼓琴钟皷至大之乐也故彤弓飨诸侯则曰钟鼓旣设此葢燕礼小而飨礼大所用之乐亦从以异今后妃之待淑女始则欲以常御之乐友之而通其交际之心终则欲以至大之乐乐之而极其欢欣之意此所谓至诚有加而无巳也且天子之于人材不患其不能尊显于朝廷之上而常患其遗逸于下是以先王之治于丘园巖谷之士尤加意焉然则关雎之求淑女毎章必以窈窕爲言者可见后妃进贤之志首及于踈逺矣此所以能辅佐文王而恊成周家之治也葛覃后妃之本也后妃在父母家则志在于女功之事恭俭节用服澣濯之衣尊敬师傅则可以归安父母化天下以妇道也臣闻礼曰甘受和白受采忠信之人可以学礼盖言有其本也文王之化刑于寡妻而后妃所以能成关雎之德者则以葛覃之本有以受其化也盖后妃之贤出于天性方其在父母家志则在于女功之事惟其志在女功之事则知夫身所𬒳服者勤劳而不易得故能恭俭节用服澣濯之衣也夫履后妃之位则势旣尊矣恭俭节用服澣濯之衣则德旣成矣然犹尊钦师傅而不敢忽则躬行于闺门者岂复有过举之累哉此其所以能归安父母也如上所陈而卒至于归安父母此其所以能化天下以妇道也孟子曰孰不爲事事亲事之本也孰不爲守守身守之本也葛覃之诗事亲守身之道备矣故序诗者以爲后妃之本葛之覃兮施于中谷维叶萋萋黄鸟于飞集于灌木其鸣喈喈葛之覃兮施于中谷维叶莫莫是刈是濩爲絺爲绤服之无斁臣以谓此二章言后妃女功之志也葛所以爲絺绤女功之末者志在于葛则丝枲可知矣葛之覃兮施于中谷维叶萋萋则葛方茂盛未成之时也葛之覃兮施于中谷维叶莫莫则葛巳成就可采之时也后妃之于女功志焉而不敢忘故徃来于中谷以观葛之渐长而采之方其初徃也葛茂盛而未成但见黄鸟飞鸣于灌木之上颜色之美声音之好有可以恱其耳目及其继徃也葛成就而可采矣于此无暇及于耳目之所闻见唯知刈葛而濩之以爲絺绤专心致志服之而无猒斁焉虽然后妃大邦之子也岂其实然哉诗人赋其意而巳言告师氏言告言归薄汗我私薄澣我衣害澣害否归宁父母臣以谓此一章言后妃旣嫁而归宁父母也后妃之势可以专矣及其归宁必先告于师氏此叙所谓尊钦师傅污烦撋之也澣濯之也污其燕居之服而澣其事宗庙舅姑之衣在常人有不足道唯后妃服之则可谓恭俭之盛德然其污也澣也固非好洁其衣服薄而巳矣非止于薄而巳也又择其何所当澣何所当否然则后妃修饰其身如此而归于父母之家父母之心有不宁者哉斯干之卒章祝其女子无诒罹于父母观后妃之归宁然后知其父母免于忧也卷耳后妃之志也又当辅佐君子求贤审官知臣下之勤劳内有进贤之志而无险诐私谒之心朝夕思念至于忧勤也臣窃观葛覃之序言后妃在父母家则志在于女功之事此则后妃之本志也及其作合于周而供内助之职则不特女功之事而已又当辅佐君子求贤审官是以有卷耳之诗葢人君之治无大于求贤审官者诚能求贤以官使之审焉而勿忽则衆职并举天下不足爲矣故后妃旣求淑女以协成内治而于辅佐君子又必以求贤审官爲先也文王之时羣臣戮力以趋事后妃知其勤劳是以欲燕劳之而进其贤者则非有险诐私谒之心也然求贤审官文王之政后妃唯当辅佐之而不敢与其事焉有其志而不敢与其事是以朝夕思念至于忧勤而不释序诗者以谓后妃之志又当如此故以其诗次于关雎葛覃之后也采采卷耳不盈顷筐嗟我怀人寘彼周行臣闻卷耳易得之菜也顷筐易盈之器也夫采易得之菜以实易盈之器又采采而不巳然且不能顿盈况贤材之士爲难得百官之位爲至衆欲求难得之材以实至衆之位可不思念之乎此后妃所以有怀贤人之德而欲寘之周行也陟彼崔嵬我马虺隤我姑酌彼金罍维以不永怀陟彼高冈我马玄黄我姑酌彼兕觥维以不永伤陟彼砠矣我马瘏矣我仆痡矣云何吁矣臣闻崔嵬山之险也虺隤马之病也臣下之从征役者陟山之险乗马之病可谓勤劳矣后妃欲酌金罍之酒以劳之庶慰其永怀之心也山嵴之冈则其险甚于崔嵬元马变黄则其病甚于虺隤山甚险而马甚病则劳之宜加厚故欲酌罚爵以乐之乐之以罚爵则非止金罍而巳葢人有甚劳则其心必至于永伤尤当有以慰之也若夫山极险而谓之砠马极病而谓之瘏不特马病而仆且病则臣下之勤劳至矣如此乃不言酌酒以劳之但吁嗟而巳何哉葢酒食者后妃之事也爵赏者朝廷之政也臣下之勤劳弥至则报之在乎爵赏而酒食有不足用焉然朝廷之政后妃所不敢与闻此其所以吁嗟而已也樛木后妃逮下也言能逮下而无嫉妬之心焉南有樛木葛藟累之乐只君子福履绥之南有樛木葛藟荒之乐只君子福履将之南有樛木葛藟萦之乐只君子福履成之臣闻后妃正位宫闱同体天王顾夫人嫔妇之属贵贱之势固有间矣惟贵贱之势有间故毎以逮下爲难小星言惠及下而曰夫人无妬忌之行樛木言逮下而曰无嫉妬之心然则逮下之事唯无妬忌者能之耳木上竦曰乔下曲曰樛乔则与物绝故曰南有乔木不可休息樛则与物接故曰南有樛木葛藟累之葛藟在下之物也以木之樛故得附丽以上谕嫔妇之属所处在下以后妃有逮下之德故亦得进御于其君若是者上恩逹于下下情通于上闺门之内不失其和矣文王之治始于忧勤终于逸乐后妃逮下而闺门以和则内治成矣文王安得而不乐哉惟乐其内治之成所以能安享福禄故曰乐只君子福履绥之臣尝观易之设卦刚柔相杂而变生故或吉或凶相爲倚仗唯谦之爲体自卦繇彖象以至六爻之辞无一言及于凶咎悔吝以是知谦之爲德所以致和于天下无徃而不利旣无凶咎悔吝则福随之矣夫逮下而无嫉妬之心谦德也以是而和其闺门则其君子免于㓙咎悔吝而安享福禄也宜矣葛藟累之则附丽以上而已荒之则又言其奄覆之也萦之则不止于奄覆又旋绕之矣福履绥之不若将之之大将之不若成之之备诗人美其事有加而无巳故其言之序如此也且天保之序言君能下下以成其政而一篇之诗备述福禄之事然则文王之治外固以下下而致福禄矣以此见樛木之逮下乃所以化文王之德而辅佐之也螽斯后妃子孙衆多也言若螽斯不妬忌则子孙衆多也螽斯羽诜诜兮宜尔子孙振振兮螽斯羽薨薨兮冝尔子孙绳绳兮螽斯羽揖揖兮宜尔子孙蛰蛰蛰兮臣闻螽斯蚣蝑也郑康成云凡物有阴阳情慾者无不妬忌唯蚣蝑不耳然则螽斯于万物中独有不妬忌之性且生子之多故诗人取以爲况后之说诗者谓螽斯㣲物性或难知是以于此序不能无疑臣窃尝深求之葢上古穴居野处日与鸟兽相亲故能毕知万物之性三代去古未逺学者皆有师承研穷物理尚皆精审故其所言有后世不能及者且七月诗言斯螽动股莎鸡振羽以至历纪在野在宇在戸之候月令言螳螂生腐草化以至獭祭鱼豺祭兽鸠拂羽虎始交皆非后人所尝见而知者然载在典籍垂信万世由是观之螽斯之不妬忌诗人必有以知其性矣固无足疑也诜诜生之多也薨薨飞之多也揖揖聚之多也振振言其性厚绳绳言其戒蛰蛰言其和集子孙衆多而不贤则适足爲患故又及其贤德也华阳集卷第二十五华阳集华阳集卷第二十六华阳集卷第二十六金坛后学于孔兼校启贺朱中书启伏审光膺中诏峻陟西台以端方直亮之伟人当佐佑询谋之大任士夫相庆远近所同窃以朝廷之官莫尊于二府政事所本独系之中书礼固重于前闻任莫难以今日邦基再造王业中兴邉陲之兵革未宁州郡之盗贼多有六飞在御靡遑奠枕之安二圣蒙尘方伫迎銮之策法度尚须于订议人材尤急于搜扬息四民愁叹之声还万里农桑之业惟玆数十难能之事悉委二三同德之臣非有真贤曷当盛举恭惟某官建标天地逸足风云眇万物以遐观旷千龄而独歩粤从早岁固巳优䕫契之才虽在平时常不废廊庙之语遭国家之多难作屏翰以宣劳尝险阻于兵戎岀没之中罄忠嘉于上下危疑之际身任大计心怀隐忧时方急于播告之修职遂当乎词章之选思如泉涌吏胥以脱腕爲辞令若风行父老至扶杖徃听此特其笔墨之游戏葢本于议论之渊源擢自北门进登左辖眷中枢之虚位畴佥言于外朝不借多人思见元超之治无易卿者果归廷硕之贤夫位盛者忧必深而望隆者功亦大旣参华于宰路实同秉于国钧揆乱兴衰颇类断鳌而立极修废举坠必将解琴而更张庶观君子之所爲当与天下而同庆某赋性庸陋与世阔踈忝窃一官推移半世申屠幸而无过葢由久处于贤人鲍叔知其有亲遂复叨官于乡部正间居而待次忽虚宁之登贤情发于中喜深不寐念此洪钧之託益知孤迹之安元礼龙门固莫陪于贺客公曾鳯沼愿长借于恩波贺白太宰启某官先朝元老后学宗师忠嘉夙简于上心宻勿久陪于国论庙堂倚以爲重缙绅頼之而安三星耀天极之旁自然拱北九鼎藏神策之妙正合调元非天私于有邦惟帝赉兹良弼职当𥙷衮旣高山甫之贤门不受私况得申屠之誉钦承涣号允协师言夫移风非俗吏所能而正臣乃治世之表必将道扬洪烈弼亮中枢岂惟专八柄以诏王是乃兼三公而论道夫曹参非不治事葢安下民者清静爲先如房乔专任进贤则执大政者细㣲可略兼济二美独高一时他人所难惟公是頼贺黄相启伏审光膺制綍峻陟台缠一代伟人允协股肱之望八荒夀域悉归陶冶之公欢声所加和气可召窃以春秋尊上公而谓之宰人主论宰相而付之权一日万几经大猷于有截三天两地斡洪造以无私虽曰衆贤聚于本朝必也上帝赉之良弼始协云龙之会可图竹帛之勲果得真儒克胜大任恭惟某官逢时多难许国一心早奉王灵逖分帅阃谋谟制胜临尊爼以折冲社稷阽危督干戈而周卫高宻触纷以赴光武房乔杖策而谒太宗感会有初忠嘉弥着离亨作于明两扶日毂以升旸晋钖蕃于昼三冠天枢而入辅独当宥宻深赞经纶载畴柱石之英亟委钧衡之寄国势増重乎九鼎民瞻益峻乎三阶夫位盛者忧必深而望隆者功亦大考申甫以烝民崧高之什事特着于蕃宣稽丙魏以元康地节之功时靡闻于变故记在旧史尚称名臣今乃遭古人之所未尝任朝廷之所㝡重凡是规恢之略得于谈笑之间盖将洗万古而空之岂特专一时之盛者某衔䄂虽漫于祢刺曵𥚑阻造于膺门闻盛举之轩昻激儒衷而奋励贺吕相启遽颁遂乗轺而问俗尽循三尺兼举六条爰多蹇之㣲踪获叨荣于聮事瓜期未报匏系何言辱竿牍以先时深惭过礼候门墻于他日尚许依仁贺刘相年启岁元启祚建夏正以求端邦宪始和谨周官而垂治恭惟某官安危注意文武兼资列上相于东垣颛靣太㣲之位抚成师于南服独登大将之坛号令风行酋渠电扫壮万里长城之势寛九重旰食之忧茂对休辰倍膺殊祉牙旗日暖知细柳之春回黼座天临伫公槐之昼接庶谐启沃用福寰区某待次乡闾坐忘岁律窃依仁于封部愿属礼于鞬櫜贺燕争趋适阻负薪之疾登龙莫遂徒倾恭梓之心颂咏所归敷宣曷旣代姪合谢解启一郡应书孰非勍敌十条问义独冠羣儒虽不足致之意中亦自喜岀于望外窃以六经之要百世所传粹然道德之㣲尽在是矣讲若帝王之制孰能违之故自虞夏商周以来莫非诗书礼乐之教习闻其号岂独见于修身祓饰厥文葢将用以取士奈何执以一说使之拘于小文党同门而妬道真是末师而非徃古大道旣破更令益繁乃不能蕲进民心复何以激昻士气毎发德音下明诏固以爲将新复古之科而进真贤举实廉乃反不能明当世之务此汉唐所同患者非知莫能革之幸真主之笃生喜斯文之复振四海咸仰万化更新方一德以同风学弛专门之禁俄两忘而化道人无异戸之趍师心自得于渊源挥翰曷嫌于忌讳文风荡荡士论洋洋乃复见三代之英是谓极一时之盛宜取国士以最能书如某者智乏周身才不逮衆粗学古人之事靡谙世俗之心韩子文工送五穷而不去相如志在空四壁以徒慙虽见笑于新学晚生固未尝不潜心大业然膏油以继晷有类书痴因笔墨以成文颇或技痒顷自成童之岁固巳挟策而游较数子有一日之长欲百战取万全之胜乡评与善泮水呈能曾叨一鹗之荐书遂冠六鳌而称首观光上国方欣从下土而来合战春闱不谓见大敌则怯旣折北而不救敢图南而再飞属兹更化之初兢奋仰高之志毛锥铁砚念顽姿尚足以磨新白苇黄茅故荒学益加于鉏旧适侯邦之诏下偕乡士以朋来笔陈争先文锋竞逐遣赵使而少一初笑遂以备员举汉士之无双不图错乃充赋岀乎其类得之若惊虽藻鑑之无私亦品题之过分靑氊旧物去七年而复还绿绮新声鼔再行而愈丽念言么么谁使遭逢此盖伏遇某官性禀岳灵才高人杰华国富文章之誉立朝闻议论之公左史记言合春秋之大法西清赐对敷蹇谔之深忠偶厌直于承明暂出分于方靣吏畏神明之政民歌恺悌之风大度包荒念不遗于一物至诚推毂尤乐取于羣材致此谬庸亦蒙甄录某敢不勉葺旧学益励前修化虫臂之㣲幸巳成形于造物摇羊角而上誓将奋翼于天池庶获㣲劳仰酬大惠代姪合上叶左丞启藩宣重寄有严制阃之雄草芥㣲官获簉曵𥚑之列念五穷之见困叨一眄以增荣仰佩谦光伏深愧汗窃惟自古寒士之或颠踬必择当世巨公以爲依归非独慕于风声殆将希其题拂赢粮褁饭愿见者忘重趼之劳拥箒扫门託迹者有终身之幸望光尘于坐客之末承咳唾于立谈之间升济堙沉奋发枯朽是以一识韩荆州之靣封侯至或可轻粗知萧颍士之文仆厮恋而不去必将收拾四方奔走之士宜有超绝一时卓伟之才而况道德高于古人勲名冠于当代激昻恩义慰荐孤平傥有哭于途穷可无望于川纳恭惟某官累朝旧德间世英姿温温秉君子之文挺挺有大臣之节词章灏噩陋班马以称工廊庙经纶賛臯䕫而并驾功存社稷名在鼎彞东山方逸于谢安南土巳思于申伯绣裳虚宁将䟽三接之恩斋钺选贤先拜十连之宠威行外镇令肃中权寛九重宵旰之忧恊千载风云之会轻表缓带投壶雅歌泛水依莲遴集幕中之彦披云卷雾共谈堂上之竒曾谓謏闻敢期殊遇方惧旅进而旅退遽蒙三浴而三薰惟大贤无所不容与其絜也故君子信于知巳輙尽布之伏念某家贫无以代耕岁晚乃知向学然膏油而继晷羞篆刻以成文谬忝一官虚甑待瓜时之及坐间三载束装赴桐汭之期不图豪夺以成风遂致孤踪之失路望穷阎而郄走追故歩以怀惭越人弯弓谈笑者衆孺子入井憷惕爲谁与其抱只影以兴哀孰若仰宗工而自诉竭来弥月老去惊春幸造膺门猥窃登龙之誉载怀祢刺尚希荐鹗之书退念余生亦云易与苟得効一职而受侏儒之俸便能食衆指而安鹪鹩之枝桃李成阴谅春工之可待粃糠犹铸纳钧造以何难誓捐未死之躯庶荅不赀之惠代舅李治表上宰相启扫门愿见幸承咳唾之余拜命言旋恩岀陶镕之末初官过望举族増辉念倐远于台墀恍巳更于岁籥王春布令道迎和气之回贤业熈天允集神休之盛恭惟某官夙韬远略起佐中兴道格皇天功高邃古金声玉振师孔孟以遭时武纬文经辅尧汤而致治自再登于宰路乃独秉于元钧事有至难非衆人之敢决谋皆素定仗大信以必行收兵柄以彊主威息羣言而定国是远驰使节大浃邻欢岂徒尽人之事而人有革心殆将合天之意而天亦悔祸固陵肇卜果获奉于龙輴长乐久虚迄迎还于騩驭上以寛宵肝劬劳之念下以慰黔黎慕望之私盛德所传旷古未有某逢时不竞晩学何知依仁桑梓之乡忝迹门䦨之旧惟大雅未忘于遗屦故危踪窃効于弹冠燕颔何人敢有封侯之志鼠肝㣲物徒勤造物之私自视空踈无所论报永言瞻咏但极精㣲又代贺冬启推天地四时之气胚胎巳肇于黄钟布神民万物之和爕理实资于公鼎恭惟某官道传孔孟德并皇䕫坐斡鸿枢丕阐弥文之化中兴宝祚独高葢世之勲四民阜康五物来备日官居卿以厎日顺刚长于时亨天子郊祀以配大赞干行于熈事神人交相视履多祥隆国栋以益尊固邦基而同永某官叨宠借迹困孤㣲萃五福以朋来但想槐庭之庆列羣英而燕贺莫陪衮席之趋江东提刑到任谢宰相启然衰病之余何心禄仕付以澄清之任有靣颜矧一路之所临合十州而共治民力巳凋于近岁吏姦多忽于下情盗窃起而纵横兵戈随以纷扰谁非听讼蔑闻行露之歌责在有司冝观风之举有如顽钝曷称选抡得官十有九年遇事百无一可索长安之米尝获诮于郞潜昧城旦之书顾奚堪于使指徒以亲庭之欲便遂叨乡部之初除有同择地而安实出自天之幸瓜期屡及匏系弥深毎将揽辔以之官輙复杜门而待次阅岁阳之七换更宸綍之四颁旧物故存政恐妨于近制新恩甚渥俄就易于隣封夫以山野陋庸之姿上烦朝廷委曲之记使其自处未必能然冒宠则优抚躬曷措玆葢伏遇某官躬秉道德端居庙堂扶社稷之中兴颇类断鳌而立极正纪纲之欲坏尤先推毂于羣材致此贱微亦蒙甄录念乗轺之非据深怀颠覆之忧仰大厦之可依实頼帡幪之赐其如率职不敢爱身上叶左丞启矜庶戮之不辜误玷轺车之宠长万夫而观政窃依帅阃之严自视庸虚可量欣幸恭惟某官华夷重望庙社元勲文高三代之英德冠累朝之旧入参大政訏谟恪奉于中宸出殿雄藩宵旰靡劳于北顾民瞻华阳集华阳集卷第二十七华阳集卷第二十七金坛后学于文熈校启与马运使启折狱致刑欲革放纷之弊奉指衔命猥叨钦恤之司自惟非材幸窃余芘恭惟某官德名重于国器文誉蔼乎时髦简在宸衷屈临漕计积红腐于九岁巳高流马之功奉紫泥之十行伫复富民之拜不图朽质获近英标冀辱奖提粗逃癏旷决䑕牙之滞讼念方愧于平反附骥尾以追途尚或希于致远与陈运使启衰病余生顾何堪于禄仕澄清重寄窃自惧于颠隮恭惟某官问学得之渊源才猷敏于经济欲试几㣲之务暂淹飞輓之劳底邦财巳见钱流于地上趣归禁路伫观诏下于日邉曾是陈人获聮治部䑕牙决讼深惭行露之歌鹏翼抟扶愿假垂天之荫回赵提点启卧疾乡闾莫遂挂冠之请按行狱市徒増揽辔之羞尚幸庸虚仰依明哲恭惟某官受天间气爲国老成兰省潜郎蔼声华于士论蓬山仙伯独领䄂于英游惟其多开物成务之材故欲展富国彊兵之术钟官咸奋宝藏滋兴伫闻驲诏之颁归践鸳行之宠岂伊朽质获近余光登元礼之门念进趋之匪远倒陈遵之牍辱襃借以弥勤适方在行不卽裁报回宣州张守启衰病余生杜门巳久澄清重寄揽辔奚堪欲稍缓于旷癏幸宻依于明哲伏惟某官学窥圣域名右汉廷直指遗风吏识乗轺之旧剖符新政人推卧合之贤远圗暂屈于州麾异宠卽归于禁路顾玆顽钝夙仰声猷邈尔治封未讲邮书之好蔼然谦德先贻衮字之襃钦佩过情重惭不敏回建昌朱守启登孟博之车量材曷称倒陈遵之牍荷意惟勤适将命以在行愧占词之弗谨某官风云逸足霄堮垂光龙马负图聮内阁邃严之直鹿车方道广侯邦惠养之仁念久去于蓬山冝卽归于禁路岂伊晚节获觇余光畴昔论交尚纪绪言之益撝谦下逮猥先翰墨之颁足未及于踵门心巳倾于望履与池州叶守启伏审光奉明纶宠临巨屏妙简西清之列暂分北顾之忧下车云初阖境相庆恭惟某官道贯三代学通九流屡更藩翰之勤绰有神明之政矧池阳之名郡当江左之上游兵火仍灾痛创残之未𥙷闾阎复业仰慈惠之方深行闻卧合之功遂促追锋之召某禀生甚拙慕德惟深将命在途渐喜封圻之近造门有日卽谐云雾之披回太平许守启伏审光膺宸綍懋建州麾仰师帅之得贤措兵民于无事欢唿所至远迩惟均伏惟某官忠嘉夙简于上心才术更优于时论藩垣借重拯黔黎于涂炭之余樽俎折冲驱盗贼于笑谈之末虽下车之日未久而闭合之风巳高将促召于锋车遂进仪于禁路顾兹庸陋窃服声猷衔命于行尚阻膺门之谒鸣谦下逮猥先萧牍之颁拜赐则优感铭曷旣与饶州李守启负薪婴疾将待尽于余年揽辔之官遽叨荣于一路自视衰迟之迹尚依明哲之光恭惟某官抱王佐之伟材明国家之大体进仪禁路专史臣言动之书出偃侯藩着循吏抚绥之政阅时未久雅望益隆岂容卧合之坚行趣追锋之召敢图晚节获并英游奉指不才莫决鼠牙之讼危踪有託徒欣骥尾之荣回董提刑启乡闾待次聊欲奉双亲之欢狱市平反何以当一路之寄未卜交符之日巳深揽辔之羞正頼故人曲垂大芘伏惟某官天麟表瑞庙琏称珍蔚高国士之风早励古人之志螭蚴直笔已推狐史之家声芸阁䌷书更仰蓬山之旧业稍淹大用良郁师言伫促锋车复还禁路自顾衰迟之迹夙叨朋旧之私邈未造于高闳猥辱先于华问瑰词借誉敢忘置䄂之三年良晤有期尚幸解颜而一笑贺权枢宻启伏审光奉明纶进登右府允协股肱之望独当宥宻之司无间迩遐同増抃喜窃以国体所系兵柄爲先峻极西庭上应斗枢之象賛襄宻命入筹帷幄之严事有关于中书尊实等于丞相欲庙堂之増重顾选授之尤难方将委任而贵成并注安危之意有能奋庸而熈载宜兼文武之资恭惟某官受天杰材爲国重器学海造域中之大孔孟同归谈锋多堂上之竒孙吴暗合早飞腾于华近屡罄竭于忠嘉矧当四方负固之时尤赖千里折冲之策果膺殊渥遂賛本兵玉帐经纶旣奠安于宗社槐庭宻勿卽正位于公台仰观君子之所爲期与天下而同庆某禀生踈拙夙荷眷知闻新命之初传觉欢悰之倍集心同燕雀徒忻广厦之成身系匏瓜莫遂趋庭之谒其如颂咏曷究敷陈贺参政启伏审光奉明纶入参大政事关庙社喜格天人窃以治道所先择贤爲大置诸廊庙必求名德之全若时谋谟用协股肱之望矧国家之多难方宵旰以深忧将期解甲而息肩尤在折冲而制胜故随会见用晋国之盗逃犇而汲黯在朝淮南之谋寝息公议旣与羣阴自消爰有哲人克膺明命恭惟某官金声玉振武纬文经议论醇乎古人备四时之正气典章出其大手炳三代以同风起自祠庭复还视草坐席未温于东合机衡遂賛于中台衆贤聚于本朝巳觉巖瞻之峻上帝赉之良弼行外鼎铉之尊某晚学何知承颜最旧念去桃隂之久幸依枌里之仁新命初传懽悰倍集按行狱市方亲駻突之鞿瞻望钧墀坐阻凫趋之谒其如欣讼曷究叙言贺内翰启伏审光奉明纶还直北门之峻亲承宻㫖独居东阁之尊惊诏令之一新仰恩荣之加旧欢唿相庆中外所同窃以翰墨文章擅词林之宠询谟献纳专内相之权是爲儒选之极高殆非他才之可杂玉堂昼静铃索夜唿备黼座之天临纷书诏之云委任官能否系国重轻实惟选授之难况在艰虞之日忧邉思职将推颇牧于禁中求旧得人岂叹严徐之见晩恭惟某官旷世之高才独歩立朝之大节可观以忠信结于深知彼功名视爲余事仰斯文之未坠頼故老之重来莲烛夜归墨麻晓出山东悍卒行闻感泣之思坐上同寮伫兴礼绝之拜某禀生踈拙夙荷眷知耸新命之初传觉欢悰之倍集贺建康李端明启伏审外华秘殿出镇雄藩十国爲连兼总兵民之寄万夫观政坐销愁叹之声无间迩遐同极抃喜恭惟某官大事能断远图是经秉直节而不回肃威名之久着立朝抗论姦谋旣息于淮南分阃授师茂略更烦于江左隐若长城之势居然奠枕之安岂徒卧护于一方葢将信威于万里顾兹庸陋叨荷眷知狱市按行未卜交符之日台墀趋进预欣望履之荣傥宿惠之未忘尚孤踪之有託朱相逺迎启伏审光奉明纶宠还真馆促赴锋车之召有严衮路之趋久属望于苍生伫仪图于旧德入当国论冝大臣无惮于暑行妙简渊衷谅宣室巳倾于前席触炎威之方炽渉砥道以惟勤耸闻旌驭之来首获望尘之拜其爲欣幸罔罄敷陈上吕都督启伏审杖钺临戎益峻三台之望前茅启道有严十乗之行肃万旅以营屯拥百神而诃护江山改观庙社妥宁恭惟某官忠愤格于天渊勲名震乎夷虏任兹国事独以身先鹑火方中触炎曦而冈避招摇在上考视履之多祥某志在执鞭职当负弩属採薪而获疹趋半道以驰还尚賖约束之严窃动震惶之色仰惟钧造俯赐鉴怜与韩舎人启阻奉英标念久更于岁籥逷闻吏隐方就逸于祠庭仰高静退之风重积瞻驰之素恭惟某官才雄当代名配古人进登侍从之华独蔼词章之誉承明厌直闵劳旣遂于高情宣室召还图任将归于大用顾兹顽钝夙荷眷知论五经于石渠尚记绪言之益按九章于狱市敢忘厚德之依适整驾以在行喜望尘之不远傥未絶曳𥚑之礼期遂造于门墻犹或崇伐木之仁愿复承于謦欬欢悰所激占叙奚殚与姚都运启竦服声猷志极高山之仰叨承芘映宠增末路之光驰驱尚阻于登龙窹寐敢忘于附骥恭惟某官名高月旦识洞阳秋问学深游夏之科才术妙管萧之亚有严戎阃聮上相之賔寮独任计台萃六师而飞輓威行八路风动一时民不告劳士有宿饱策殊勲于异日孰先经画之勤拜新渥以还朝伫副弼谐之望时当流火凉生穉金闻旌斾之少休谅神人之咸喜起居甚适福履具宜不胜拳拳门墻之私聊贡区区竿牍之问与傅参谋启走尘路之七旬敢有怀安之志望牙旗于千里浸稽伏谒之仪非自置于阔踈谅必蒙于简照恭惟某官才雄当代名配古人富五经之纷纶爲四海之模楷奋志英特济时艰危尊相臣以兼将臣首冠賔僚之选使仁者以佐贤者独高筹策之良沉深方賛于中权叅决遂专于帅阃威行八路风动一时坐分北顾之忧远却南侵之侮戮鲸鲵以筑京观期国难之将平作舟楫而济巨川竚祖风之复振顾兹么么雅辱眷知一去门墻七更岁籥心倾三益敢论杵臼之交职在九章正頼帡幪之芘卽奉承于约束巳切戒于驰驱与刘参议启逖远声猷毎极高山之仰频更㓂乱靡遑尺牍之修退念阔踈伏増震惧恭惟某官瑞麟一角祥鳯九苞学穷游夏之渊源文列傅班之伯仲姓字早标于千佛名敢直言忠嘉屡罄于七人事无遗策志欲康于天歩时方迫于戎昭泛渌水而依红莲沉静巳烦于远略渉赤墀而登紫禁便蕃行服于迩聮惟是谬庸夙承眄睐幸因贱事当禀令于辕门巳渉修途卽通名于賔谒与韩太尉启伏审南服宣威破枭羣而电扫北辕奏凯肃虎士以云屯谅先十乗之行自致百神之护恭惟某官智深韬略神授机符当国歩之多艰奋戎昭而特起汉坛独拜家声旣嗣于淮阴卫幕遐征师律益严于㶚上肆平巨猾果奏肤功亟振旅以还军伫䇿勲而进律某平反狱市景仰辕门竦行斾之匪遥顾趋风之敢后卽期瞻望预极忻愉贺孟参政启伏审光奉制书肇临督府机衡旧德载聮上衮之华貔虎新军更肃中权之令欢欣畏爱远迩均齐恭惟某官温温秉君子之文挺挺有大臣之节深忧国计自结主知廊庙登贤蚤入陪于大政瓯闽谋帅亟扫荡于兇渠顾兹八路之权尤属九重之虑欲成丕烈宜付伟人卑册命以加荣更节旄而増重居然莫枕隐若长城恢汉祚于中原伫复孔明之策扶唐室而再造徐观尚父之功某身在洪钧职当部属望光尘之入境夙坚负弩之诚受约束以趋风将遂执鞭之志与诏使启伏审光膺宸诏荣奉使华问俗观风按六条而黜陟登车揽辔耸百郡之观瞻恭惟某官天赋远猷世获重语公才公望早膺负扆之知允武允文遂賛枢庭之议肆求直指果副佥谐导德意于闾阎兵火之余达幽枉于宵旰焦劳之际威行汉节仍兼御史之权名配周官大振撢人之职矧蹇帷特专于所任而授指固异于常时暴胜之高逐捕之名徒绣衣之有耀范孟博抗澄清之志曾给札之无闻孰若当仁斯爲盛举某衰迟末路景仰英标叨承犴狱之司平反何有忽报輶轩之动投劾靡遑傥使靑天获云雾之披尚觊厦屋有帡幪之赐华阳集华阳集卷第二十八华阳集卷第二十八金坛后学于孔兼校启贺朱相启伏审诞膺涣号进位台司巖石弥崇复见仪刑之旧庙堂増重载圗弼亮之勲善类有归斯艾大振窃以兴邦之要论相爲先冠羣后而辅一人非宿德重望不足以副倚毗之任抚四夷以安百姓非深智远略不足以尽康济之冝矧当兵火疮痍之未瘳欲继纪纲坏乱之遗绪顾兹体大尤见才难申甫相周宣王有复古之美㓂邓佐汉光武致中兴之功要在任得其人不然何以能国恭惟某官建标天地论笃古今盛德粹温气备四时之正雄文雅徤风同三代之醇早依日月之光亟济云龙之会遭府不竞秉国之钧翊万乗于兵戎岀没之中屹长城而外距抚羣情于兇孽创攘之际遡大川而独航遂正君臣再安社稷方闵劳于机务旋属望于苍生趣赴锋车还服衮职上旣悔用于新进伟旧德之登庸人皆喜见于老成跋同心而辅政仪图大计恢复中原伫观贤者之所爲将与天下而同庆某赋性甚陋辱知最深逖闻新命之传倍激欢悰之切贺信州连显谟启伏审光奉除书远临巨屏一麾岀守暂分宵旰之忧千里承风巳服神明之政恭惟某官才不世出道与时行养之有源学问穷于壸奥发而中节功业盖其绪余粤从清切之班屡屈藩宣之寄遇盘根而必解恢游刅而有余矧玆上饶实古名郡徒得君重载烦卧合之能旣结主知卽赴追锋之召如某谫陋夙荷眷存回想石渠恍英游之若梦耸瞻熊轼觉良晤之有期懽抃之怀叙言曷究回宣州沈待制启矧宣城之故郡多谢公之遗民狱讼不繁笑谈可办双谿叠嶂想未厌于登临一札十行谅即膺于图任如某谫陋夙荷眷存发策宸庭旣识鵾鹏之化观风狱市更闻𥜗袴之谣念良觌之尚賖辱华牋之先及谦冲则至愧佩何言与交代张提刑启伏审宠拜宸恩荣持使节将有光于前政用深庆于得人恭惟某官问学得之渊源才猷禀乎精粹论笃古人之事力行忧国之言含香握兰谓卽外于华近登车揽辔犹暂屈于澄清简自渊衷惠兹江左兼六条而并举耸一路之遐观滞讼将平反而岀之巨姦有投劾而去者眷言孱陋夙仰声华未修望履之勤遽有交符之契簸糠扬粃不自意于居前藏垢匿瑕尚卒叨于余荫严冬届候行李在途偭惟跋履之劳黙有神明之佑除左司谢宰相启仰止三台方极扫门之愿藐兹一介遽叨推毂之勤顾何幸以当能懔不知其所措常谓治道莫难于今日图功宜急于任贤故凡朝廷之官皆爲擢用至于宰相之属尤号要司賛纪纲岀纳之权茂省闼弥纶之望名虽别于左右事咸总于剧繁异时台阁华资间由此岀有若庙堂余论亦或与闻惟遴柬于名流乃克堪于器使顾如某者将焉用之材无博敏之称学有迂愚之诮仕中都者八任自揣何功更靖康之初元始从外𥙷岁月谩淹于待次驰驱靡効于平反正合投间敢期妄进上方考其相端欲收委任之功命曰惟曁乃僚庶几获同心之助殊不自意辱此误恩兹葢伏遇某官夙高卫社之忠懋賛经邦之业载专揆路益峻民瞻支大厦于将倾独任栋隆之吉秉洪钧而宻运坐施工宰之平耻一事之或失其宜收羣材而各致其用肆时掾佐採及庸虚详整自持固无及古人之事勤劳可効誓将酬国士之知复待制谢宰执启罪如山积方置散于穷乡恩自天回遽叨荣于迩列抚躬何以得此承命不知所云伏念某学不造乎古人性难谐于世俗顷从踈逺误辱明扬幸得陪两省论议之余亟欲报千载圣神之遇笑王孙之失问肯怀媚灶之私多谢息之能官独信挈瓶之守烦言可畏素志莫移逮闻祸发于骇机始觉身危于累卵屈从薄责仰荷洪仁惩沸吹虀一饭敢忘于徃咎看山柱颊终身巳分于长闲不谓孤踪骤蒙渥泽释其罪罟宠以恩纶多病早衰窃隆名以毕桑榆之景双亲益老资厚禄以奉菽水之欢获幸爲多归诚有自此葢伏遇某官奋庸上宰允迪大猷绝朋邪以开衆正之门拯䧟溺而与自新之路谓观过各于其党或公论之可申顾于人无所不容岂一眚而遂废有如疵贱亦与甄收谨当钦佩训词恪守名节参西清之鸳鹭巳容叨昧于明时挂神武之衣冠尚觊矜从于它日情之所感言不能文通朱相启逖违鼎席四序倐其将周屏伏衡门尺书旷而弗嗣坐念阔踈之迹曷胜惭惧之心仰恃洪私尚垂简照恭惟某官学穷今古道贯天人蚤膺巖梦之求遂陟台符之峻挺夷险之一节更勤劳之百爲子仪再造唐家名高而朝不忌叔敖三相楚国功大而身愈卑自遭闵艰亟解机务方夺情于优诏俄力请以终䘮隙驷如驰慨祥琴之旣御锋车促驾趣召节以非遥卽觐宸庭还登揆路瞻仪刑于旧德大恢复乎新疆庶寛宵旰之忧式副黔黎之望某夙承眷奖预切倾依徂暑届时尚灾威之未解明神来相谅素履之多祥愿益保绥下符䖍祝贺赵相冬启黄钟应律肇基四气之和紫极当阳共和一人之庆维时上宰与国皆昌恭惟某官伟德望以端朝辅圣神之休运载安社稷全济黔黎天地爲鑪独秉甄陶之化河山作誓蔚高带砺之勲玆茂对于初阳宜倍膺于多福益隆国栋永賛皇图某谬忝官聮过叨奖予瞻言衮席曾莫预于进趋跧伏衡门但弥勤于祝颂丁父忧服阕上宰相启门墙扫迹一终俄纪于周星里社偷生尺素莫通于记室非仰恃于高明之照敢自踈于旧贱之知惟是倾瞻不忘窹寐㳟惟某官载登鼎席独运庙堂同德一心具着弼谐之効参天两地丕昭寅亮之功维巖益峻于民瞻隆栋遂彊于国体以内则境土复版图之旧靡烦一镞之施以外则戎虏交玉帛之欢行迓两宫之返惟兹盛事从古罕闻中兴之期可坐而策眷乃衰残之迹曷胜讼咏之私哀制甫终顾无阶于望履商飊方厉愿益保于冲襟服阕上执政启逖违台席不知岁月之流屏伏衡茅莫贡寒温之问念夙承于眷遇敢自置于阔踈宏度所临愚衷必鉴㳟惟某官名垂宇宙义薄云天素韬廊庙之姿岀际休明之运臯䕫并驾精神足以折冲扬马同时文章葢其余事自入参于大政乃益励于深忠用宏经世之规坐翊丕天之縡皇威克振版图俄复于齐疆虏气潜销宗社再安于周鼎惟兹盛事贺镇江孟郡王到任启伏审光膺制诏出殿翰藩下车云初阖境相庆恭惟某官懋昭令德允迪大猷孤忠久简于上心重寄独当于方靣江山改观草木知名大纛高牙方迓镇临之宠耕田凿井巳销愁叹之声自念余生夙钦高义顾养痾于闾里未遂披瞻惟窃芘于帡幪实増欣幸贺张枢宻冬启律应黄钟肇一阳之独复气调玉烛先四序以均和履德之基顺时以正恭惟某官当朝宿望济世元勲茂迎刚长之宸坐享朋来之福全师保胜折冲将靖于邉陲舎爵策勲爰立伫归于廊庙顾如孱琐夙荷眷知命数多艰适有负薪之疾筋骸难彊莫遑细柳之趋瞻望门墙第深祝颂贺朱相冬启羲画分爻阳应地雷之复周正建子法垂象魏之和品彚时亨贤哲道长恭惟某官功存庙社名在鼎彞坐迎日至之辰顺履朋来之福仰梁公于北斗独推耆德之高起谢傅于东山伫慰苍生之望惟兹朽钝夙荷眷知千里瞻言短羽莫陪于燕厦八年远迹旧阴徒想于桃蹊乞再任宫祠上宰相启屏处丘樊仰钧衡之在望寖更岁籥旷竿牍而弗修唯有倾瞻不忘窹寐恭惟某官位尊上衮德冠三阶立社稷之殊勲自生民以来而未有修祖宗之故事虽百世不易而可知公道方行斯文不坠山甫中兴于周室子仪再造于唐家蔚高不世之名允属当朝之杰眷言孱琐忝迹簮绅横草无功心甚惭于犬马负薪有疾齿遽迫于桑榆方贪窃食之安再力奉祠之请所期终惠以苟余生兀若朽株顾难胜于风雨渠然厦屋愿永託于帡幪贺镇江汪内翰到任启伏审钖命中宸更符巨镇旌骑方闻于压境闾阎巳浃于欢声某官德配古人名重当世献纳蚤膺于皇眷文章独掞于天庭粤从清切之班屡出蕃宣之寄双谿叠嶂固未厌于登临一札十行俄复颁于宠渥以铁瓮江山之胜付玉堂词翰之宗风醇而狱讼不繁事至而笑谭可办汲长孺之治民清静信卧合而有余黄颍川之下诏称扬谅迫锋之不晚顾兹朽钝久辱眷知占籍治封正頼帡幪之芘杜门卧疾尚稽桑梓之㳟缅想光仪但増欣抃贺镇江蒋龙图到任启伏审十行奉诏闵烦飞輓之劳一水扬就屈藩宣之寄欢声载路和气回春某官学富家传才优世用早践更于中外独蔼着于声华木牛流马之功方仰资于国计皂葢朱之宠俄易卑于藩条伫见襃嘉亟跻禁近顾如末契幸窃余庥尚稽恭梓之仪敢后驰牋之敬贺镇江郑侍郞到任启伏审一札十行诏趣甘泉之旧双旌五马宠临方靣之雄下车云初阖境相庆某官高文华国厚德镇浮蚤聮淸切之班备罄忠嘉之节均劳旣久属望弥崇上方思见贾生将召还于宣室民固未忘汲黯聊借重于淮阳仰瞻师帅之贤巳服神明之政眷言末契久阔英游少须当力于病衰尚冀复承于謦欬贺郑侍郎年启单阏肇岁正四序以履端象魏布和率万民而观治化工有俶贤路方亨某官名简上心望高方靣载肃藩条之旧茂迎宝历之新皂葢行春巳布宣于德意锋车就日将入侍于皇明顾此病衰莫遑展庆光尘在望祝颂弥深丁母忧服阕上宰相启忧居苫次罔知岁月之徂竦仰槐庭莫贡寒温之问念夙叨于甄冶敢自弃于阔踈内省孤衷伏深大惧㳟惟某官位冠羣后名震四夷咸有一德以格天得伊尹自任之重思兼三王而施事致周公旁作之勤时旣得矣而身愈恭爱莫助之而功益懋整干坤于兵革抢攘之际奉虞舜以解忧还风俗于祖宗全盛之时大周宣之复古凛凛帝王之佐煌煌社稷之勲远稽厥初独立无二然且谦虚而下逮不缘踈贱以遐遗凡具识知悉同依仰某分穷命薄福过灾生衔恤去官痛难胜于哀慕变除终制恩实頼于矜存尚念余生欲襄大事顾无材不可爲恱舍干禄莫知所安自跃不祥傥鑪锤之未弃虽悲弗洎庶窀穸之有终輙陈悃愊之私妄有祠宫之请退量僣率冀获哀怜贺黄郎中年启历占尧象岀日方賔岁启夏时建寅爲正恭惟某官蔚高雅望临宠巨藩政修鼎取之新序协㤗来之吉明神攸介福履具冝皂葢行春方布和于阖境紫泥封诏遂趣驾于追锋顾此病衰莫遑展叙贺镇江张朝议到任启久阔英标阻奉尺书之问忽闻新命下临方靣之雄岂惟庆师帅之得贤亦以慰朋游之素望瞻怀甚迩欢抃可量某官学造古人文推作者趋时适变而才无滞用奉法遵职而治有能名肆膺廊庙之知特卑藩维之寄眷此南徐之地实分北顾之忧江山胜绝而民醇租赋乐输而事简旣㳙辰而视印果来暮以腾谣似闻将促于追锋正恐不容于暖席某居然尸禄老矣就闲缅惟森㦸之严曾是布衣之旧毎念靑编之共学独怜华髪之堕颠不自意于衰頽复有依仁之幸傥未忘于雅素当修请谒之仪庶卜暇时略谈故事惟凉秋之届候谅福履之具冝愿益保绥副兹䖍祝回郑侍郎贺年启璇玑占象仰七政之回天寳历颁时庆三元之肇歳仰止一都之会粹然九牧之贤皁葢朱轓巳肃班春之令清都绛阙将严就日之趋顾驰庆之未遑忽飞牋之先及拜嘉有佩德无穷华阳集卷第二十八华阳集华阳集卷第二十九华阳集卷第二十九金坛后学于文熈校启贺执政冬启气行无间一阳进而朋来福生有基万宝滋而萌动惟时盛德与国同休恭惟某官名世鉅贤端朝硕辅奋文章之大手领䄂诸儒竭启沃之深忠丹靑万化恊千载风云之会冠百工柱石之良茂对昌时倍膺殊祉伫正钧衡之拜益崇廊庙之瞻不间迩遐实同抃喜某叨恩祠馆屏迹乡枌缅想光仪徒深颂祷贺镇江王尚书年启岁且更始与物偕昌福生有基惟人所召伏惟某官公才独歩时论同归辍从淸切之班来重藩维之寄长江流惠比屋兴谣象魏之布始和坐拥春祺之庆晋康之钖蕃庶行膺昼接之荣顾此病衰久于庇赖仰光尘之在望叙桑梓以犹賖徒有颂言少伸悃愊回鎭江请赴鄕饮启式序賔贤莫重习鄕之礼欲知王道必观稽古之文眷此盛仪行于会府冝选期頥而有德庶参賔介以无惭曾是缪庸猥蒙宠速摛词甚过揣巳奚胜仰和乐而不流固愿得陪于席末惟暮年之多病实难自彊以阶升非敢固辞尚祈照亮回金坛请赴乡饮启伏审䖍奉新制举行习乡特枉翰牋俾倍賔位属有眩昬之疾难自力于进趋𬗟怀揖逊之仪但弥勤于瞻颂回葛丞谢解启伏审棘闱较艺贾余勇以先登鹗荐飞书超羣英而得隽凡预交亲之契同増欢抃之诚驰庆未遑贻牋遽及启牍载披于丽藻玩词弥服于高才感佩之私敷宣罔旣回宋知县启伏审拜命九重字民百里窃听舆人之诵雅知令尹之贤某官才兼衆长望重一世官不择地聊欲试于絃歌治有能名谅难淹于朞月顾玆衰朽久服芳华自怜投老之踪将有依仁之幸方图遣问忽奉飞牋披溢美之英词荷高情而増愧回葛丞谢及第启伏审㳟承大问摛章独掞于天庭光𬒳殊荣唱第宠登于仙借士夫相庆科举得人某官识禀天材文传世业书破万卷穷学海之渊源笔扫千军擢词林之根柢方琐㕔而应诏遂发策以决科志谐舍旧之图恩拜维新之命顾如贱息久窃余光同爲蟾窟之游猥符谦诲退念鲤庭之训有愧前修惟庆谢之未遑忽牋函之先及过情得誉拜赐弥惭回张察院启睽违英标阻贡牋函之问忽闻中诏茂膺宪府之除士论佥谐朝纲允肃某官学穷千古心醉六经文章华国而有余蔚高大手誉望得君而益重峻陟清途况当日治之朝尤难风宪之任职分六察身率百寮鵰鹗抟空巳振霜威之厉鸳鸾接武伫跻法从之严遂究设施深符属望某辞荣簮绂卧疾山樊知言路之有开觉欢悰之倍集郁然枌梓旣分同社之荣暮矣桑榆更切余光之照心所甚喜言不能文贺陈相冬启召阳以律应复卦之初爻求端于天建周正而布治惟时硕辅与国同休恭惟某官道贯三才智包九德栋隆广厦纳四海于帡幪坯就一陶鼓羣生于橐籥神人底豫夷夏辑宁茂对令辰备膺嘉贶某叨恩洪播屏迹穷乡𬗟想槐庭阻造承颜之列恭驰竹素敢稽事贵之仪回秀州张守启丘樊屏迹误𬒳弓招纶綍䟽恩遽当铨部顾衰残而曷称徒震惧以弥増徼倖惟多寅缘有自伏惟某官德高时论名简上心茂建州麾夙着劳能之效行跻禁路益观施设之方特假吹嘘以及庸陋曾未伸于谢悃忽先辱于诲函谦以与人仰佩过情之誉歉然揣巳奚胜流汗之惭回折端明启伏审光奉中诏宠临大邦政令一新士夫交庆恭惟某官躬蹈九德心濳六经负王佐之英才独当妙简委枢庭之重任屡罄嘉谟方自託于退闲忽起膺于图任揔一路兵民之寄寛九重宵旰之忧坐席未温威令先腾于南海追锋巳趣台躔还拱于北辰益展猷爲用符属望某谬尸荣禄夙仰光尘贡只尺之书尚稽邮传荷谦虚之德先坠芳函感佩以还敷宣罔旣除参政回两府启叨承命綍擢与政机用过其材感深以惧方今圣主之在御独奋干刚而有爲所以任承弼之臣必将责事功之实顾如某者何以当仁念才术之空踈矧年龄之迟暮挂冠得谢久绝望于恩荣乗传趣还复叨官于禁从未阅周岁遽陟近司恳辞莫遂于循墙危惧有同于据蒺此葢某官急贤人之引类明上臣之事君借以褒扬致兹忝冒谦词俯逮旣曲荷于推前重任难胜更愿闻于善后知婺州回两府启病辞机政冀休养于余生恩卑辅藩尚叨尘于烦使荷皇慈之曲𬒳抚衰质以奚堪窃惟宝婺之区近接王畿之化溪山明秀歌八咏于先贤风俗安恬揖二仙之遗范将使承流于昭代必惟名世之伟人有若耄昏初无才术遭逢兴运滥陪四近之聮黾勉朞年媿乏一毫之𥙷巳逭严诛而窃幸敢分乐土以偷安兹葢伏遇某官华岳三峰明堂一柱贰公洪化宻参寅亮之权偃兵息民坐賛安彊之道乐君子成人之美体圣君优老之心特假吹嘘致兹忝冒郡条始布方图贡于柔缄邮传遽临乃先贻于诲翰仰佩谦抑曷胜悚惶回监司贺冬启气回初律一阳进而上行道协亨时诸福备而毕至伏惟某官才优公论名简上心暂驾轺车増重观风之任行趋召节遂通持橐之班兹允迪于昌辰宜朋来而受祉方期展贺遽辱惠音辄附致于柔缄用陈悃愊第感铭于谦德莫罄敷宣回宣州楼枢宻启贰政朞年初无𥙷报分符千里误玷宠灵揣暮齿以奚堪觉慙颜之有伏惟某官淸朝先逹当代老成辍经济之宏才暂承宣于巨屏双溪叠嶂虽多暇日之娱黄合紫枢政复须贤之久伫膺召节归觐凝旒某自顾叨逾岀于庇赖王事鞅掌欲修谢而未遑君子撝谦辱贻牋之先及其如悚佩莫罄敷宣回邻郡贺年启王正肇序聿新布德之元君子履端丕拥自天之庆伏惟某官探原奥学经世宏才追三代以同风久去词林之直长万夫而观政暂烦卧合之贤兹坐对于春祺冝鼎来于召节遂还清禁益懋逺猷某假守邻封夙霑河润念未遑于展贺乃先辱于贻牋佩德何穷扪心有愧回董直阁贺冬启郊迎日至天子歛福以钖民道与阳外贤者对时而膺祉某官才惟世用仕结主知画枕靑缣早流声于省戸朱轓皂葢久借重于江城兹逢刚长之辰竚趣召还之命某养痾如旧赖芘尤深欣一线之添长稍延暮景望双旌而阻造但祝多祥贺镇江杨少卿到任启伏审暂辍禁途聿临㑹府温言钖宠知委任之非常令日颁条听欢谣之巳洽伏惟某官身兼数器名动九重践扬清切之班具着忠勤之绩三章弼教释之久诵于无冤千里择贤长孺果闻于借重葢欲革外轻之弊岂徒寛北顾之忧谅暖席之未遑趣追锋而亟下静惟衰朽夙荷照存投老乡枌方依仁而窃幸贽名賔戺期力疾以犹艰輙寓牋縢少伸悃愊贺镇江韩尚书到任启伏审光奉除书宠临会府旌麾照日开八座之仪刑条教回春耸万夫之观听伏惟某官立朝隽望经世长才夙遭神圣之知具着忠嘉之绩上星辰而听履班蚤冠于甘泉集鞾袴以迎郊威旋行于南服兹甫祥琴之御载膺符竹之分以长江控㧖之邦付三辅剸裁之手真成假道看即追锋眷言投老之踪曾是同寮之旧治封占籍託芘頼以云𥘉賔戺贽名困衰迟而阻遂聊陈干牍少逹悃悰贺赵直阁冬启圣人设卦验刚长于复来君子对时恊道亨于㤗内某官钩深敏识济务宏才学探渊源夙着间平之誉政先慈惠逺追召杜之风方顺序以迎釐宜自天而钖宠眷言朽质幸託余庥久阔笑谈未遂賔仪之展缅怀祝颂敢稽庆牍之修贺都统刘太尉到任启伏审光奉十行总提万旅先声逺畅奠国势以弥尊严令初颁肃军容而改观伏惟某官大忠奋发妙略沉雄当四郊多垒之时立万世不刋之绩破匈奴而赵邉无犯孰先李牧之竒兵败符坚而晋祚中兴独頼谢元之决战勲昭彞鼎名动华戎夙登大将之坛屡剖价藩之竹眷江淮之列戍实辇毂之上游易畀中权载识倚毗之重伫宣优诏趣升宥宻之严某久仰英猷幸依洪芘涣音始布共欣朝论之公衰迹深藏未遂賔仪之展聊陈短牍少述鄙悰贺赵直阁年启汉殿受图礼随时正侯藩谨朔德与春回伏惟某官庆袭仙源学穷圣阃屡屈分符之寄益恢㧞薤之规占岁事于八风方勤劝课拜宸恩于三接伫蹑淸华眷此衰迟久于庇頼莫蓫举觞而献祝敢忘削牍以驰诚贺都统刘太尉年启顺三阳而画泰历纪新元大一统以书王庆均列辟伏惟某官名垂宇宙功冠旂常暂分细柳之屯増重长城之势比膺宸眷旣趣觐于凝旒愿纳春祺亟进禆于阙衮某栖踪蓬巷矫首辕门阻称椒栢之觞聊致牋縢之礼其如祝颂罔罄敷宣贺方敷文冬启先王治历方考验于初阳贤牧抚民巳召回于和气某官望高时彦德配古人久践剧繁屡试发硎之刅行跻禁宻益搏运海之风玆茂履于复亨冝大来于㤗吉某心勤桑梓迹逺旌麾念君子之得时阻陪贺旅抚衰悰而窃抃姑寓柔缄回曹教授启归老莵裘渐忘世故仰高泮水尚隔风仪敢期㛰对之求遂辱牋縢之贶伏惟某官文摛黼黻学探渊源惟乐其义而利其仁故仕旣久而未尝干进然弸诸中而彪诸外虽时未遇而莫掩蜚声方英主有爲之朝乃志士图功之日恩华可跂阀阅增高况闻谢氏之芝兰巳造孔门之堂室欲谐嘉耦宜得名宗猥及衰㣲何胜悚佩指长途而附骥切欣盛德之可亲执敝帚以扫门深惧弱孙之弗称仓惶裁谢草率爲惭尚冀高明曲垂简照贺镇江李宝文到任启伏审拜命枫宸辍淸班于卿士升华宝阁分剧任于侯藩师帅得人里闾交庆伏惟某官机深烛理才大济时简上帝之心方在朝而美政通当世之务更治民以考功眷长江扞敌之冲正万旅交驰之会择贤而授倚重惟深伫观𥜗袴之成谣复指鹓鸾而接武退循衰病首託庇庥未卜造门先承惠翰贺李宝文年启三阳应律方顺履于新元五马行春巳召回于和气某官名高简帝才大济时联西清邃宻之班壮北固藩维之势师葢公之淸静颁条毎戒于烹鲜𬒳黄覇之称扬归觐伫看于仪鳯载临端月益介繁禧某迹远使旌心倾谈麈缄词尺素莫殚善祷之私窃䕃甘棠徒极偷安之幸回王运使启仰止英标未卜趋承之便辱先荣翰过形褒借之勤自揣空踈何胜愧感伏惟某官才高瑞世学奥穷源擅剖符持节之权着腾实蜚声之美蝉聮绪业久传江左之风流烜赫功名行冠汉庭之班列某禀生极陋投老无庸闻卜宅于乡邦喜栖踪于德宇病衰成懒巳稽削牍之㳟渇想増怀尚冀披云之幸华阳集卷第二十九华阳集华阳集卷第三十华阳集卷第三十金坛后学于孔兼校杂文衆会黄箓靑词庶类贪迷凡有生不能免死千劫受报非上圣无所祈哀用申不忍之私仰渎盖高之听昨自国家多难始于胡虏内侵甲兵散以云屯盗贼从而蠭起兇熖所及玉石俱焚惨毒不胜川谷流血况饥寒疠疫之所迫害虽羽毛鳞介亦或残生宇宙之间祸灾若此谅彼各偿于宿负岂无横及于非辜自变起不啻十年所杀伤难以数计观露骸积尸之处痛长夜以何归披黄箓白简之文尚冤䰟之可释輙凭衆愿䖍启真科或各诵于灵篇或同修于净供裒多益寡近恱远来仗精恳以上昭庶神明之可格伏愿高穹下监列圣垂休照冥途而洞开洒法雨以沾沐九州万里潜消鬼哭之声六道四生永脱轮廻之苦设醮靑词一干坤大造难述恩慈草芥㣲生何施报谢惟忱词之自竭庶陈露而必闻伏念臣身荷国恩官无吏责合家口衆坐窃于安荣有母年高获供于禄养顾兹薄陋何以堪任况因祈祷之私数免忧虞之祸恭承慈护弥积震惶乃㳙日于初元用归诚于法会伏愿上苍昭格下鉴愚衷消无妄之灾巳曲推于全度定长生之箓尚永畀于康宁二患无大于有身实頼神明之祐福莫长于无祸敢忘祭荐之恭仰叩洪慈具陈丹悃伏念臣禀生愚拙窃国恩荣身爲法从而家居官无吏责而廪食岁时温饱老幼康宁钦承大造之私钖此阖门之庆况乃贱息顷赴官期尝曁亲姻共伸斋祷旣逭渎神之谴更叨从欲之仁侥倖滋多凌兢罔措伏愿高真降格列宿昭回赦除冒犯之愆临享洁蠲之素自天获祐息凶祸于无形与时皆昌垂子孙而不替三天道玄㣲盖不言而善应人心恳切斯有感而必通受赐实深抚躬増惧伏念臣愚不闻道老尚贪生但知窃禄以安居岂有㣲功而报国茍逃阴谴旣荷神休更虞子妇之灾曾露祷祠之恳仰叨洪造悉获淸安是用䖍启真科具严法供庶殚精恪上动监观伏愿列圣旁临大慈普济福轻乎羽敢期纯钖之大来祸生有胎所冀潜销于未兆四太始无形彊名曰道至诚有叩如响应声用自竭于愚衷冀仰尘于聪听伏念臣赋性顽钝遭时盛明进不能陈力以事君退不能修德而善俗奉身窃禄浮食挻灾乃从去夏以来幼穉多婴于疾苦尝以私情所迫恳祈妄渎于明灵由是举家悉蒙全庆上窃厖洪之施不胜感戴之诚爰卜元辰聿严浄供伏愿祥光下烛惠泽旁流特寛冒犯之诛尚鉴精䖍之志旣安且吉钖难老于桑榆俾炽而昌蔼余芳于蓬荜五受国恩深莫伸于报效阖门口衆更逭于疾殃仰衔洪覆之私䖍沥谢生之悃伏念臣禀生薄陋晚岁遭逢再仕明时躐賛万机之重累叨泽更霑三族之荣去家几阅于四年携幼殆逾于千里卒逃横祸重反旧乡顾庸缪以何堪皆圣神之宻佑况缘病苦尝頼保全兹因冒贡于㣲诚併用荅还于先愿伏愿芬芳上逹灵鉴俯昭赦其黩犯之愆钖以安平之福宦途出处巳曲荷于厖鸿暮境身心尚永离于障难六物壮则老难逃病苦之忧天矜于民尚启祈禳之路旣叨䕃祐敢怠熏修伏念臣仕历四朝年弥七纪自念平时之岀处无非道力之保持福过灾生忽纒痾于下体月来日徃几可厌于頺龄尝曁儿曹两干神造刳心俟命旋踵蒙休夫何朽迈之余犹辱哀怜之赐爰因令日祗按仙科期尽展于初心更仰希于后福伏愿飈游倐降渊鉴俯回灼知恳迫之私加惠衰疲之质尽蠲沴气注金简以増年普烛恩光均蓬门而协庆七年弥八帙缪先五福之称恩自九霄敢怠一纯之荐伏念臣受形浊世窃禄淸朝退怜命数之多竒常虑色身之难保皇慈俯逮旣幸卑于残骸道䕃均霑复喜登于中寿仰被厖鸿之赐曷胜感戴之情廼卜元辰䖍修浄供式敷谢悃希续頽龄伏愿天鉴孔昭神釐来下纳丹诚于蝼蚁驻末景于桑榆钦一人而恱千万人咸羡久生之乐行百里者半九十里更祈永命之休追荐皇考黄箓靑词祸延所怙莫报劬劳痛极终䘮不胜摧割輙冒葢高之听仰陈罔极之私伏念臣夙负丕愆顷招大罚自兴悲于陟岵尝沥恳以吁天未尽孝思奄及祥祭慈颜益逺无路攀号法力可凭用严斋祷所冀监观于精恳早蒙拔度于幽灵伏愿亡考某官觉悟真心归依大道岀三涂之寒夜长覩光明灭四趣之苦因徃生快乐醮新宅靑词一环堵肇新仰荷帡幪之赐兰场夙启䖍伸豺獭之私伏念臣蓬荜故栖风雨莫芘势当改造旣经始于先臣责在肯堂用续成于治命仅违湫隘稍就规模三岁讫功屡黩阴阳之禁一家攸处同倾报谢之心幸元夕之甫临顾落成而敢后有严法会庶逹忱诚伏愿上圣垂慈列星回照吉祥萃止潜消妄作之凶少长咸宜永享安居之福二土木妄兴深负震惊之罪云天下覆敢稽禳谢之仪伏念臣聚指猥多结庐甚隘久欲命工而増筑虑黩阴阳顷困从宦以去家遂鸠徒役凿旧山而开址穿积壤以居楹规模仅足于一区功力行周于三岁毎虞招衅常再祷于神休玆幸落成用併陈于法会伏愿高穹垂鉴列耀回光由衷俯察于信诚轻动潜消于悔吝上栋下宇永观风雨之除幼子童孙咸頼帡幪之赐母亲庆寿醮靑词五福在人咸羡久生之乐大慈立教曲施从欲之仁輙露忱诚仰祈临照伏念臣身叨荣禄志在奉亲堂有母慈年踰中寿虽左右就养毎欣驹犊之从然造化宻移巳迫桑榆之景顾余龄之难恃抚危虑而靡宁恭案真科䖍敷法席冀逹由衷之欵乞延难老之期仍叩真灵预求恩护伏愿高真下监列圣垂休怜臣爱母之私实由本性察臣吁天之恳非敢爲身特俾亲闱益増禄筭浃余恩于见在身外赍后果于未来世中傥获慰于母心庶少安于子职追荐皇妣黄箓青词祸莫大于䘮亲难胜追慕道常先于救物用极号唿伏念臣禀生多艰无母何恃永负劬劳之德莫申孝养之勤罪逆所招烦冤罔极自营䰟之初逝固斋荐之屡修尚虑前尘未超净域爰当卒哭再竭哀诚回生前祈祷之私作身后追崇之报伏愿明灵昭鉴列圣垂慈化形遍满于十方开度不遗于羣品庶迁幽爽顿释愆非径上朱陵徃生快乐禳松虫设醮靑词大钧播物莫先动植之恩沴气爲灾敢废禬禳之法葢此方之衣食多仰给于山林眷言弱植之柗将备异时之用爰从近岁怱蜚蠹之潜孳乃至满山皆𧖟食而藁死顾残生之巳甚更遗育于方来非假威神何能扑灭是用恪修净供披露忱词仰祈常善之私亟下惟新之令所冀物无疵疠气复和平卵生化生乗灵光而灭度甲者拆者洗法雨以蕃滋载歌行苇之仁复见牛山之美曲全地利尽荷天慈禳兵灾黄箓青词地接边烽亟致辟兵之祷天从民欲爰推削死之恩祗按明科式敷谢悃伏念臣㣲生迟暮㓜累猥多昨虏骑之绎骚曁王师之弔伐军声振野暗锋镝于江淮杀气千霄亘烟尘于里社遁逃则莫知所向忧惧而无以自安是用罄竭丹诚归投金箓冀哀矜其迫切俾脱免于凶灾逮兹经岁以平宁盖本至仁之覆护肆涓糓旦䖍启法筵期展尽于初心更消禳于后患伏愿高穹悔祸厚载流谦钖景祐于皇家荡妖氛于紫塞坐令广宇悉陶至治之风下及私门长享安居之乐追荐皇妣礼观音䟽语威神自在发大愿于慈悲功德无邉作衆生之依怙念我慈闱之爱遽躔陟屺之哀图报重恩唯祈善应伏愿愚衷上格慧泽旁流十方普现方便门岀沉䰟于翳路一切同归解脱海悟空觉于前尘二神通具足空觉极圆是爲净圣尊能作功德海发不思议大愿普现十方救无量劫衆生尽脱诸苦念我先妣巳经大祥欲永离于冥途须仰凭于象教爰因禫祭载启法筵伏愿妙智所临灵䰟如在回心向道早觉悟于颠倒因缘转身受生常逍遥于极乐世界追荐长男礼观音䟽语尘缘结习衆生未免于轮廻法力扫除一切同归于解脱眷言亡子奄弃盛年恐罪障巳积于多生致灵识或沉于厚夜用严浄供仰叩威神伏愿火舍慈悲爲加哀悯开示超升之路俾从快乐之游悟五藴空即见非相入三摩地遂证无生追荐李氏水陆䟽语六趣苦因漂流不断三乗妙力拯救无邉载稽方便之门大启冥阳之会加持秘宻声徧彻于十方厌饫饥羸泽普霑于一切聿崇胜利用作荐严孺人李氏伏愿仰仗恩光尽蠲罪累永离浊世悟空相于迷津亲礼慈尊听法音于浄土华阳集卷第三十华阳集华阳集卷第三十一华阳集卷第三十一金坛后学于文熈校杂文祭张彦智文呜唿天生伟人堂堂杰异旣博于才抑豪于气悼徃古之不返追流风于末裔躬信义而急人处阨穷以游戏妻孥困而号啼賔客喧其沓至苦俗态之卑陬纳圆凿于方枘独昻昻以在羣思云飞而孤唳观负抱之如此宜少见于行事诵平生之所爲亦表表于当世方建炎之巳酉海内俶其鼎沸渡五马于乌江守孤城之如魂骇盗兵以环拏顾蕞尔其何恃仗忠信而出郊逆酋渠以单骑解血刃于垂及曾一镞之不试倐移帅于广陵膺戎虏之孔炽略旁州以煨烬眇千里而睥睨公开门而待之衆果却而逺避頼尊爼之折冲赫威名而逾厉天子异其材能诏徙近而作蔽惟建康之都会委荒城而昼闭招余孽于散亡谓非公其谁治卽衔命以入境咸息黥而𥙷劓出闾阎于瓦砾洗江山于昏翳弔野鬼之沉冤布春耕于新惠观施设于三州曾未尽其一二俄感物以怀归动莼鲈之逸思叩帝阍而露章拜琳宫之仙吏反故鄕以访旧侣渔樵而求志方却扫以就闲肯轻身于权媚昔先祖之定交俾通家以相继结盟好于金石沐芳馨于兰蕙有如某之薄陋辱知过其子弟甫弱岁而承颜勤白首以无替每暇日之招邀吐肺肝而自誓走童仆之欢唿极芳鲜于庖胾倾家酿之新刍投车辖以留醉粲一笑以相乐率百金而屡费鄙后出之纎巧独纯诚以见谓迨之官于番阳惨离情而分𬒮阻万山而道逺驰缄縢以来谇谓兵戈之未息将会靣之难值徴斯言之不祥卒永隔于下地呜唿哀哉歛不摩棺葬不临隧邈音容而遐想抚汎澜以出涕惊祥祭之甫临才一拜于墓次旅肴酒以致奠跽陈词而略意后时而来心则有媿祭外祖母倪氏文㳟闻令德发闻自初归我外祖兰芬蔼如外氏族大母仪是朂静专柔闲不戒而肃曷彰厥善是生叔舅起家白屋士林之秀帝欲用之召从百里安舆迎侍象服炜炜孝养方隆命也不弔讣音自南痛靡有极追念蒙爱诲言具存岁时间见视犹巳孙中山遄归一拜堂上曾未阅岁遽哭遗像呜唿哀哉人亦有言五福罕备亦旣备矣则又兼贵况复有子诸孙满前相其令终尚何憾焉唯是慈训永隔千古奠以致哀泪堕如雨祭丁明仲文呜唿明仲蔼兹令德何辜于天而夺之亟夫好名者争尺寸之进而趋利者竞锥刀之直孰如明仲有官不仕欣然自适日散千金了无难色此其高情逸韵视夫世俗之规规何啻十百而千亿也方且左琴右书枕流漱石舒幽思而啸咏对淸樽以朝夕友先贤于三径五柳之间与之合堂而同席若其考古论今旁搜逺摭或深入佛海或直造圣域以至医经神巧之功地理阴阳之赜吴陆画手钟王笔蹟莫不极精而研思毫分而缕析呜唿明仲旣贤而又多能胡爲不寿一病至此极也虽然人生如梦百年瞬息逹人大观何得何失惟典刑之徂尽后来无所矜式念此风俗使我心恻矧予葭莩之亲契好䔍于畴昔航一水以相过每论心而莫逆嗟桑榆之暮景期林壑以逺迹诵招隐而振衣指迷途以先迪将驾言而从之忽千古之永隔呜唿哀哉日月如驶及此窀穸怀话言其如在邈高风以寥閴跽陈词而奠诀挥老泪之横臆祭张彦度文同姓所先友义相朂惟公于我爱均骨肉初公南来岁在乙酉客中见我倾盖如旧卜居吾邑契好日亲趣舎利害有怀必陈爲饥所驱宦游契阔缱绻不忘书无虚月佐幕两州鸣琴三县至輙有声铦锋稍见衆惊且喜抱能将施公曰休矣善刀藏之奉祠归来我方屏处白首对谈过相劳苦曰惟此身来日无多一笑相乐吾其敢踈别去未几话言犹在命也不淑忽焉弃背呜唿哀哉公兄宝文我之先友国士期我亲爱笃厚斯人旣没典刑在公不愸遗一吾谁与从岂无交游莫如公久四十五年梦觉何有聊陈薄奠送公西山追怀曩昔泪下逆泉祭胡氏硕人文人之家法实由中馈允矣令德流芳必异仰惟硕人生有殊质归我舅氏见谓良匹承上抚下以身周旋逹于宗党靡有间言妇顺母仪旣克兼备凡厥家事不严而治舅方从宦进蒙上知曰惟在公皇恤我私匪其弗恤阃职有付处不失宜吾复何预曁登法从内助益勤汤沐䟽封丝纶载新一时光宠有爗其盛岂无所本惟德之令谓宜百年永膺福祉胡爲一病遽至不起呜唿哀哉昔我外祖有子三人伯仲蚤世叔也独存天旣相之俾克显大曷又抑之而夺其配我爲其甥劬劳念母时过外家庶慰孤苦骨肉同体舅惟我亲硕人遇我亲爱惟均亲之爱之义则有勗如巳子弟恩久弥笃去冬之别言犹在耳方卜再见遂隔生死讣音初闻哀极号恸何哀之极母党爲重瞻彼下汤归窆有期永怀懿范胡宁忍违㳟陈薄奠侑以楚些情见乎辞声泪俱堕祭陈美成文粤惟陈氏世有令德如公父祖我幸及识先德徃矣典刑在公方严厚重有祖遗风尚其家学博文约礼笃志不倦惟公是似再世济美亦旣兼之以戒以守厥誉四驰誉之云何曰诚长者修身齐家饰以儒雅顾我衰迟里闾相属佩服典常兰芬蕙馥乃以女孙爲其子妇冀聮姻好相亲以久孰云一病遂至此极堂堂若人何去之亟逾五望六寿则不允族半靑紫时独不逢皇天卑付不充有命有德有义不逢何病余庆流衍在其后昆身虽永巳不亡者存词以写哀一别千古尚想平生泪堕如雨祭甥丁伯升文呜唿吾甥气貌堂堂何赋分之多蹇而受命之不长未孩而孤旣孤而病或者以爲不祥惟吾令妹独有是子不幸而婺居曰吾尚何爲乃切自慕于共姜我先大夫与先夫人日夜念之欲夺其志以嫁而妹以甥之故指天自誓凛然有甚于秋霜观夫守义若是则其所託于襁褓者厚矣譬犹草木之芳固将封之植之擢危根而孤秀期拱把于千章以吾甥出于积德之后且夙承其母训又有伯父叔父教以义方吾故谓甥异时必能自立而袭其余庆浩乎其未可量也岂知事有大缪年未及冠而天夺其母零丁一身葢仅存而若亡有妇甚贤亦相继而下世舋犹未巳又哭其长子之䘮夫忧患百罹至此极矣尝试推否泰之消长尚庶几其享后福而寿康奚惨罚之太甚婴此㣲恙而祸变卒骇于非常呜唿哀哉甥舅恩义如何可忘独舍我以先去其孰知余心之惶惶而况平生志愿命有所制百不一偿我是用追悼反复爲出涕而淋浪虽然有形同归于幻灭一死何足以悲伤顾或脩而或短等炊梦于黄粱聊摅词以寓意荐余哀于一觞千古永诀归安于藏祭舅李侍郎文惟公与我亲则爲舅道义之交实同朋友故或出或处一话一言未尝不竭诚尽心以相佐佑如何天夺之亟一病遂至于不救呜唿哀哉公生我后十有三年我之知公葢自其㓜有若梗楠豫章擢于乔林虽拱把之㣲巳见其蔚然而孤秀及其长也读书考古夜以继昼议论英发智略辐辏则又若骐骥骅骝一日千里骎骎乎得夷途而驰骤故常自谓材高者必能高举器大者斯可大受于是发策决科蜚英腾茂当圣主收人材致太平之时能自拔于軰流蹑羣英而并簉内而法从之严外而大郡之守独以望实得之易若取诸怀䄂且天之生公旣卑以能名又宠以禄厚是将全其所亨而终以期頥之寿不谓令德壮猷方植而仆痛功名之雅志曾万分之未就呜唿哀哉公之材气刚明谅直盖天性之自然无所矫揉以是而游于世故能任诚无欺狥义不苟虽遇事烦剧而蟠根错节交乎前必使之毫分缕析情穷理究如庖丁之解牛迎刃砉然顾何劳于击剖此固公之所长而人亦以是称公同一辞于万口初公罢官而归以病来告亟徃见之犹能爲我彊起握手道旧颇怪其二年之别白髪苍颜气消容绉方咨嗟而叹惜公忽笑曰子言何陋人生固有一死孰先孰后譬犹客寓时至则行何畏之有以是见公胷中所存死不足以动之而况世间得失利害其又奚疚追怀曩昔每闻击节慷慨之谈必有以发吾覆今我老矣事乃大缪母存之念旣绝同心之盟莫副命也不淑安所归咎情敞恍而愁思泪淋浪而噎呕聊陈薄奠词以爲侑谅灵䰟之未逺冀万一于三嗅祭叔排岸文昔我先君唯叔同气兄友弟㳟华鄂韡韡于时燕私某每侍旁一话一言敬佩典常先君旣没嗟我何怙仪刑所瞻独有叔父恩义载勗慰此孝思如何不弔叔又弃遗呜唿哀哉堂堂吾叔得官岁晚材不及施有言莫践浮沉里社夏屋渠渠旣富且乐宦逹谁如谓宜百年享有全福七十非夭唯曰不足人曰不足叔也何憾有子若孙卜安于坎如某蹇薄老去畴依杖屦未逺举目烟霏陈词奠诀以写哀慕词莫究哀泪堕如雨祭弟彦饰文昔我先祖颀然五孙皆以世业种学绩文季孟之间君勇且仁屡战词场誓将策勲事旣大谬弃如飞尘浮沉里闾坐阅纷纭𬒳褐怀玉匪琢而珍昻昻令姿野鹤鸡羣气有拂膺怒髪冲巾心岂芥蔕卽之也温是谓坦率一笑一嚬曾莫矫揉任吾天真自其少小我固知君允矣直谅古之德人宜寿百岁率俾风淳云何不淑奄忽沉沦嗟我老矣来归乡枌交游零落其谁与亲頼有诸弟异戸同门花月风烟欣然一尊情久弥笃谓当终身君遽舍我悲哉良辰寿虽未极甲子越旬生虽不逹子孙诜诜数则有尽不亡者存亦可无憾安于丘坟唯是老怀痛兹天伦想念畴昔悽怆蒿焄酒殽如生冀来淸䰟呜唿彦饰闻乎不闻祭弟彦深文嗟予生之多艰举一世而少徒矧投老于穷巷交游散而益踈独三弟之邻墙分戚休而与俱每论心而莫逆抚芳辰以自娱粤巳卯之徂夏鴈序折而稍孤念过从之鲜欢犹二季之相扶曷沉痛之未定君又弃余于半途怆余年之无依吁苍天其何辜呜唿哀哉才踈而通莫之或摅心和而平退然守愚不知者谓君藏蓄之深而独善知之者未尝不叹其优游卒岁得保身之令图顷一病之沉绵气朘消而莫甦冀药石之可恃竟奄忽而云徂纷华蕚之凋悴复谁怜于朽株老怀悽其感伤泣涕泪而盈𥚑设豆觞之菲奠视生平而不殊幸淸䰟之一歆归卽安于山隅祭谈彦才文嗟我有生逾八十年亲戚故旧壮岁满前水逝舟移去者纷然独吾彦才相视华颠暇时过从一尊留连话旧论心情久益坚曷又厌余弃之而先念兹惸惸有怀孰宣呜唿彦才和易周旋喜愠如一举乡推贤平生康彊五福几全晚见其子服荣官聮天报善人可无憾焉唯后死者无徒自怜去年之冬㣲疾巳缠扶杖过我谆谆话言犹冀后会约期禁烟岂谓永诀遽营新阡我老艰出空望堂筵一奠寓哀泪下迸泉谒文宣王庙文某去圣巳逺学道不工叨恩窃禄领兹狱事大惧不能任职然尝闻诸夫子听讼犹人必使无讼某虽不敏请事斯语尚其降鉴有以相之谒诸庙文某叨𬒳误恩当一路按举之职自视薄陋畴克以济惟神宅灵此邦功德显茂尚其阴相庶免大戾卽事之三日敢用䖍吿华阳集卷第三十一华阳集华阳集卷第三十二华阳集卷第三十二金坛后学于孔兼校杂文祭皇考文父兮生我恩同于天孝养永违攀号不逮日月如驶奄经寒食顾瞻坟土宿草方春追慕慈颜独閟幽壤匍匐叩地肝心溃裂念此孤藐无父何怙天命不弔敢谁怨尤呜唿哀哉酒殽芳馨恭致薄奠㫖甘之奉不异平生庶格灵䰟鉴此哀恳祭皇妣文某积恶深重祸延先妣䘮期迅速旣就外除痛念劬劳大恩莫报号天扣地无所逮及呜唿哀哉盖闻死者谓葬爲藏故体魄降地乃始有归不肖之孤是用不敢忘窀穸之事谨卜七月六日敬奉灵輀祔于先君中大之墓恭惟先妣三年在殡音容寖逺犹有几筵得以朝夕号恸慰孝思万一今也归窆泉壤永隔慈颜虽欲升堂摩棺想像如在殡时岂复可得唯有生存拊育慈爱追慕感咽无有穷尽呜唿哀哉呜唿痛哉母子之爱如何相舍礼当即逺忍痛奠诀焚黄文一圆丘祭天礼成肆赦是爲国家大典岁在戊申肇举于维扬迨今十五年矣天子圣明干戈载戢海内绥靖乃复举旧章以幸天下凡厥有官自通籍而上恩皆及亲德至厚也我先考昨巳累封官至中散今兹𬒳命加赠一等进爲中奉大夫呜唿自叶流根天泽也根不植者叶不茂惟昔中奉植德自晦阴贻后人是使不肖之孤袭其余芳窃有禄位叨荣以贲先壠谨择令辰跪奉纶綍告于尊灵尚想平生膺受光宠惟是慈训永隔不胜感涕哽噎之至二呜唿父母大恩天地罔极如何可报独有朝廷命数霑𬒳幽壤庶以慰孝思万分乃去年冬天子亲郊谒欵紫坛礼成肆赦凡厥在位自通籍以上均釐钖福咸得显荣其亲故先考昨累赠中大夫今加赠大中大夫先妣巳封太令人今随先考秩位加赠太硕人葢寄禄之官迁至太中大夫则秩比法从非示优宠不轻卑付而命妇之于硕人非其夫若子官与太中比亦不以封呜唿漏泉之泽自叶流根吾君待遇臣下可谓厚矣某窃伏自念坐尸荣禄无尺寸功而蒙上恩渥如此岂某不肖所能自致哉实我考妣积德垂庆効见于今追念生存何所迨及谨用易𫀆帯更冠帔奉天子所赐告黄躬致薄奠以焚献于尊灵酒殽芳馨哀诚恳切䰟仪忽怳庻克顾歆三某顷自政和甲午登上舍第厯官至今四十二年矣中间得谢里居无复仕宦意遭遇明天子慨然圗旧召还朝列以今年八月二十五日䝉㤙擢参大政乃遵旧典封赠三代官于是有司定议曽祖赠太子少保曾祖母朱氏赠普安郡夫人皇祖赠太子少傅祖母太安人王氏赠齐安郡夫人皇考正议赠太子少师皇妣硕人李氏赠咸安郡夫人丝纶既下举族䝉福仰惟朝廷崇尚孝治凡搢绅通籍于朝者遇国庆赐咸有追荣之典唯东宫三少列郡夫人则非二府之先不以封㤙至渥也某窃伏自念材智浅薄何以辱上恩遇实由祖先积善种徳其发有时乃俾后人叨𬒳余庆今兹天泽自叶流根上及三世非特显扬幽光抑使不肖之孤知其所以进冐爵禄者盖有所自也某以官职有守未得归省丘墓躬展孝诚谨遣男具官某赉所赠告一通上冡焚献若乃生平行实所以致天子褒宠之意则具载训词伏惟尊魂如生秪服新命以永芘于后嗣尚飨四天子以去年冬十一月郊见上帝礼成肆赦遂举封赠之典故皇考自太子少师加赠太子太保皇妣自咸安郡夫人加赠太寕郡夫人盖东宫官有三公有三少太保公之列也封号之格有大郡有小郡大寕郡之大也潜徳隐耀与位俱升纶言下告光动闾里某不肖窃国厚恩略无𥙷报既老得谢光𬒳显亲之泽教忠在耳且感且惭谨涓令日上冡焚黄躬致薄奠庶格灵享五国家设官之法天子置三公三少而东宫亦置焉命妇之号封国者称夫人而列郡亦称焉其名虽同而尊卑等级固有次第去年冬矢子将郊见上帝有司既戒而疆吏以虏骑侵轶闻乃诏改卜唯是庆赐之泽凡所以宠绥列位者断自长至一切以旧典従事惟我皇考厯东宫官至太师矣今加赠少保是为天子之三少遂正一品先妣累赠郡号今加荣国夫人升郡而为国盖亦视一品而为称训词褒美枌梓辉耀敬念先考妣之徳积厚而不施用能传芳后人膺此异数某老矣不复能报国恩但当以畴昔教忠之言贻厥子孙庶或克承以慰地下之望躬陈薄奠展墓焚黄想像生存哀荣感切冬至祭长男文一阳来爲复君子道长谁不逢时举家相庆我独何辜罹此凶祸上堂奠哭旣失慈颜回视儿曹又不见汝惟汝妇子伏拜我后累累衰绖举目伤之我哭我母心折欲死而汝诸孤哭汝不巳我今垂老衰病日迫俯仰若是胡宁久生聊因令节酒殽致奠来止歆兹慰我悽恻二惟人之情莫亲于父子虽寿夭之旣定有生而必死吾固知之而犹于汝感咽痛悼怀之不置得非情之所钟触绪感发有不能自巳者耶呜唿去年寒食汝初病时谒医三茅十日而归今复见此令节汝独冥漠去无归期余三尺之孤坟委宿草之纷披悽然念想涕泗交頥觞酒豆肉令竖携以奠汝灵䰟未泯知乎不知祭李氏孺人文嗟人生之必死兮如夜旦之有常惟体魄之降地兮故谓葬以爲藏哀夫君之下世兮当暮秋之肃霜胡马纷其南骛兮盗贼乗时而陆梁遍云扰于江淮兮孰不忧心而惶惶徙君柩以旅殡兮计实出于仓忙经严冬之氷雪兮倐又见夫春阳委灵骨于草莽兮空丹靑之在床每一念而兴哀兮未尝不挥涕泪而淋浪也呜唿哀哉卜观基之高原兮山深而水长㳙二月之壬午兮日吉而时良举窀穸之大事兮冀清䰟之乐康叹吾年之垂尽兮置寿藏于汝旁将百岁以同归兮胡能独处而悲伤就新茔而结屋兮陈薄奠之洁芳考古谊以卽逺兮不复祖载于中堂追懿德而莫返兮断九回之危肠谅精诚之未泯兮釂永诀之一觞安万古之幽宅兮期终焉而允臧祭孙女文尔之生也禀姿聪慧居室则爲淑女旣归则爲贤妇言德功容无一不备吾阅人多矣如尔之婉嫕夙成者盖亦鲜俪奈何天不与龄春花始荣遽叹凋瘁呜唿尔之归宁也欣欣送迎本期抱子而还侍岂谓祸生不测唿吸之间遂至永弃念十有九年之所爲觉成毁之须臾殆如梦而如寄人谁不死惟尔之死年不及壮病不及药继嗣未立䰟单骨寒所以使吾举室冤痛号泣而不能巳也惟家庙无祔姑之文而妇人有从夫之义是用举尔灵榇以翌日吉辰登舟复归于江阴之曹氏至若葬祭之厚薄时日之逺近则一在尔之夫而吾不当复经意也去年四月结䄜出门今年四月棺与川逝人非木石之无情行路亦爲之流涕觞酒豆肉聊作终天之诀虽陈词千万不能写吾悲哀之切至也李公朝奉墓志铭故右朝奉郎李公讳华字君仪今左朝奉大夫知平江军府事朝正之父也其先出陇西世逺而分有居建康之句容者不知其所以徙伪唐兵乱又避于溧阳逺郊因家焉故公爲溧阳人曾祖曰瓌祖曰俊父曰宪三世逮公皆晦迹不仕公享年八十有六建炎三年六月乙亥以疾卒于家十月壬寅葬家之西五里曰下汤之原其后平江历仕以恩累赠公至今官乃移书其甥张某曰先人濳德隐行宜有辞于后世而葬迫兵火不暇乞铭于今二十四年矣子其念之公于某爲外祖知其平生顾莫详于某者且舅命也何敢辞惟公纯直简谅貌庄而温方其少时于流軰中巳见推重父没居䘮毁瘠尽哀母老得疾废于牀公垂泣忧惧遂置家事不问而专意奉养抱持卧起进粥药以至盥帨纎悉必躬必亲故其身不出戸庭而衣未尝解带如是者十余年莫知其有昼夜寒暑人以爲难尤笃于友爱同气五人从容季孟间上承下顺相亲以睦内外无间言平居安闲喜怒不形于色而家法益整与人交恭顺而有礼自敌以下至于庸人孺子接之必尽其意初不以长老自处人有过恶絶口不道爲覆护之唯恐弗及有田十余顷岁水旱誓不一言减县官租自其先世巳然而公守之尤谨谷翔贵亟发廪平价以食其一方虚甑待炊者以千计大观政和间蝗数害稼羣飞下其田輙去不食旁畒愧骇且以相告公曰偶然尔勿复言葢其谦抑不欲近名类如此呜唿人之行莫大于孝友而心之所存推以接物莫先于忠厚是二者衆可能也唯公得于性之自然而行之终身不变乃与衆异故以是修于家交于人而信于乡里当是时虽三尺之童闻公之名莫不率教而自勉有若桀黠无頼亦知畏公之义不敢犯分以爲非夫以流俗之难化而公能使之爱慕说服如是其所谓一乡之善不言而信者欤公先聚周氏再聚倪氏皆赠令人子男三人长曰藴前公卒次曰茂亦卒于公葬之明年其季卽平江也女一人适张氏是爲某母赠硕人孙男女十六人曾孙男女二十七人初公倦于家一日宴坐召三子诲之曰藴与茂汝治生有法宜勉力以辅吾老曰朝正汝笃志于学可出从士大夫游立身扬名以大吾门由是二子力生业不去左右而平江辞入太学不数年登显科释褐而归人皆以爲公荣而公亦自喜有子以适其志也虽然公之所积者厚天将报之其后必大以显而传永久岂止荣一时而巳哉今平江以材见用于朝历禁从典辅藩赫然爲时闻人则旣大且显矣公虽不及见而漏泉之泽自叶流根亦足慰地下之望以是知李氏之兴公实积之而平江发之继自今勿替于前则余波寝广浩乎其未可量也某旣得论次公之羣行至于爲善获报可垂训于后人者尤不敢略则又爲之铭铭曰建康古邑惟瀬之阳李氏世家至公而昌厥昌伊何种德惟茂惟孝惟友济以忠厚一乡称善公不自伐人各有知心服以恱谓此耆老性合天道监观在上其必有报天旣报公享有全福又钖之子大发其蕃发不自躬匪时不逢以积庆基垂耀无穷下汤之原高山水逺碣此铭诗式劝爲善金坛县放生池记绍兴十三年夏五月有以唐放生池言于朝者皇帝若曰嘻此仁政也有唐规制狭陋流泽不广宜有以侈大之即日有诏下其事诸路行焉镇江三邑金坛地最居下号爲泽国其民习网罟而嗜杀越五年左宣教郎赵公称来宰是邑入境问俗愀然弗怡亟取诏伏读曰皇帝盛德好生而吏媮弗䖍物未蒙惠今不免其何以逃罪乃相县治东南不能一里得洼田焉近市无喧在野不僻溪湖流派以回绕岛屿分峙以相属遂命度以爲池视田之直几何而偿不损其价计工之费若干而役不夺其力以十月旣望庀徒经始决沮洳纵锸而濬之爲深十尺纵广百歩有竒缭曲堤而靣方植嘉木以环荫凡役三十有五日而池成淸旷浚㓗寒波激隄野色交映外与天际渺然有江湖千里之思于是作亭其北凭高而下临焉旣又设关钥严厉禁使徃来者有时而渔盗毋得入明年天申令节宰乃躬率其佐若邑之士大夫会于池再拜唿舞大赎生纵之百族鉅细脱鼎镬自适盖不可爲量数邦人聚观无不以手加额而致华封人所以祝尧之意且曰吾君之德及于物也深矣昔文王有灵德以及物而民乐之请以德及名其亭使吾邦人岁岁来㑹临斯池也登斯亭也以乐吾君之德不亦可乎宰曰谨奉教遂状其事以来属爲之记臣叨𬒳恩宠念无尺寸功以报今幸目覩盛事愿有纪述以归美万分固不当以文字暧昧不称爲解盖闻天地之大德曰生圣人诚叅天地赞其化育不忍一物不遂其生者仁之至也夫羽毛鳞介物之甚㣲而人所不加恤以一人之尊有天下之富而于甚㣲人不加恤之物惕焉思有以生之则其至诚恻怛所以加惠元元者可不论而知矣是以善言治者必以鸟兽鱼鼈草木昆虫咸若其性爲治之极考观唐虞三代之隆其功効靡不在兹而尤备见于成周之世驺虞灵台行苇皆其诗也天下诵而歌舞之至今不息何其盛哉我国家以仁德受命圣圣相继惠绥万方皇帝陛下躬神武不杀之姿光绍前烈戢兵罚视民如伤海内妥安无一夫不获而宸衷恻隐犹恐渥泽未孚戕败天物故斯池之作创新増旧徧干郡邑要使有生有形一皆陶粹饮和不复罹暴残之苦信乎至德流洽下澈渊泉矣将见天地之间润泽丰美庶类至于蕃殖风俗化爲忠厚论功较德比隆成周区区有唐诚不足道呜唿非天下之至仁其孰能致此孔子曰仁者寿又曰大德必得其寿大哉仁之爲德也以所施乎一邑者观诸郡以所施乎一郡者观诸天下在在处处恩𬒳动植生之育之而其所施也无穷其施无穷则天之报之也岂有穷哉是以旣醉者太平之诗也君子万年天实钖之假乐者嘉成王之诗也子孙十亿天实申之臣不佞敢拜手稽首以是二诗请祝圣人此非独臣之志也亦邦人之愿也安乐国序余自少多病药褁关心人有善方輙就抄录久之集其所得䟽爲二十八条名之曰安乐国闭门无事卧游国中阅虫鸟草木之变擢其可用俾各効灵庶几身获安乐非敢以医爲事也而丁氏甥伯升性颇似舅亦复好蓄医方从予求得其本喜津津见颜间若将用是救人疾苦者余谓甥之用心则善矣然此不可易也用药当如用兵药有方犹兵之有书孙吴之书行于天下旧矣兵家者流舎此无以胜敌而霍去病乃谓顾方略何如不至学古兵法得无以权术之妙有非书之所能尽者要在变而通之自得于言意之表则战胜攻取暗合孙吴盖如是然后爲名将尝试考观医方种种之病无所不疗然病有一变而变不同药有同功而用各异精㣲之㫖方岂能𫐠斟酌损益存乎其人而后生晚学仅能窥其藩篱便谓世间之病吾巳尽得按方投剂可使立愈意直徼倖于一中曾不知毫釐之失爲害滋大可胜惜哉古人有言知兵之将人之司命今余所集二十八条皆安乐国中兵也尺籍伍符指唿在我苟得其要则麾左而左麾右而右可以出竒应变策勲于五苦六辛之间如其不然暗中杀人虽不以挺与刅相去几何呜唿此真不可易也之哉华阳集卷第三十二华阳集华阳集卷第三十三华阳集卷第三十三金坛后学于文熈校杂文异鹤记神仙之说尚矣世人以其事不常有而莫之信夫事不常有而一旦出于耳目之所接殆非人力能致则传记所载有不得不信者某舅氏左朝散郎提举江州太平兴国宫李公某之夫人胡氏绍兴二十年十二月癸卯以疾卒越二十日公用道家法爲夫人荐冥福于茅山之元符万宁宫方至山欲登殿有羣鹤不知所来向殿飞舞少焉一鹤继至合十有四徘徊上下食顷乃去又四十九日当明年二月庚戌夫人旣葬复有鹤翔于公所居第㕔事之前如元符所见之数其一亦后至去地三丈许两两成列凝然不动若俯若仰其势各殊日光射之辉彩眩目乡人争覩爲快稍喧忽盘旋作西北向去未数十歩有白云十余族从后涌起飘至鹤所如银山雪浪鹤舞其中元裳缟衣或现或隐良久云合不见观者叹仰咸谓夫人仙去今日乗鹤来归呜唿异哉夫人孝事舅姑克尽妇道舅没姑且老奉养尤谨食饮衣服必躬必亲调芼之不精澣濯纫缝有所未善必反复之可其意乃敢以进姑有疾卧起以夜继日倦卽坐而假寐如是者两月体瘦至骨立颠沛不少懈人皆称爲孝妇居家雍睦忍辱无争处心仁慈重杀物命媵侍有过晓譬之不见责怒里族有贫不给者随所有以施予无啬意尝谓日用之物生于天地而人力成之不敢妄费至若盥濯之水亦不过量方感疾梦一道士揖之使前寤而曰吾其逝矣是夕奄然而化四日而后歛体柔肤泽容色如生目瞑而光不毁溢出睫间数道如线又左额髪际有物如金珠浮动半日家人以手掬之辄失去葢夫人平生爲善出于天性虽大修行人有所不及而孝行尤着宜其卒也有异于人矣古之得道者多尸解仙去而或谓鹤爲仙人骐骥苏耽丁令威之徒去而复归皆从以鹤以所见乎今考所闻乎古是邪非邪不可得而知也姑摭其实以纪大略云书刁倪老挂劒帖后刁倪老行年七十有五而气貌不衰出入起居如少壮一日携八座胡公挂劒帖来示余曰吾老矣尝预作死计求挽诗于胡乃得此他日吾有不讳胡以诗来卽瞑矣余窃恠之曰挽诗所以写哀特爲死者作也公方矍铄示人意象未肯伏老何忽须是不祥莫大焉公曰然寓形宇内百年一瞬人苦不自悟也今吾幸有田畴足以给衣食有诗书足以遗子孙结庐数椽靑山相对翛然终日家自酿酒不问美恶客来辄醉自谓如此巳足了一生尚何求独送死一叚正须料理念于胡有葭莩亲知我平生莫胡详也吾故欲其有作以慰地下尝见陶渊明旣述五柳传又作文以自祭白乐天亦传醉吟本末而自铭其墓二公皆前世贤者犹汲汲于身后老夫不能文也求诗于人以待尽虽愧陶白不犹愈于贪生而忘死者乎余三复斯言然后知公爲逹因语公曰公寿骨高当享期頥谁能爲公移书以谢季子寳劒诚大惠也欲挂在二十年外且请洗削藏之母以迫人公大笑因命书于帖后恭题赐带御书臣仰惟皇帝陛下总揽权纲慨然念治登进羣彦中外布列而尤惠顾近辅以礼终始之廼绍兴二十有七年九月辛未以臣上章引疾乞罢参知政事奉外祠诏弗许恳请数四特除资政殿学士知婺州辛巳旣临遣又敕中使驰至江亭赐臣御书一封通犀带一条以宠其行臣自初有请凡三对便坐愚衷委曲尽荷圣知慰谕悯怜恩礼巳极敢意非常之赐复此下逮跪捧惭惧莫知所措因窃自念材力驽下得谢久矣一旦蒙召用再忝从班不阅岁遂参国论任益重报効益无闻加病且老分当摈弃尚何足惜而于其去也乃轸皇慈念及衣服之㣲而假以异数如此非独臣拜宠若惊一时观瞻骇叹亦谓比年所未有也尝闻周宣王之遣申伯则以路车乗马命韩侯则以淑旂绥章葢侯伯分土而守天子思所以大镇抚之于是乎有赐然二贤之美特託诗人以传后至若人主亲御翰墨发爲奎章钖命自天昭示隆眷则以今视昔万万有光焉夫宣王能㣲接下故其臣无不自尽以奉其上臣缪列侯爵守兹南邦膺受渥泽庶几跂望古人惟是德不足而荣遇过之大惧弗克钦承以陨越于下区区自尽之忠其敢忽忘旣袭藏宝带传示不朽复以宸翰恭勒坚珉不唯继二诗以侈上恩抑将使学士大夫知君父所以待遇臣子之意各思自勉云题祖诰某自丱角闻先祖少傅言家旧有唐朝告勑数卷三张族长主之今不知安在葢张氏本河朔人有仕唐官于润者因家金坛分派而居张桥赤冈希墟各爲一族历年旣久张桥赤冈失其世次唯希墟家谱见于石刻自先考太师而上七世讳鍪者爲希墟始祖合前二族号三张家其间世次旣难尽考亦莫知族长爲谁以故祖诰藏匿不出绍兴四年某自给事中罢归暇时集宗党谕意宻令搜访又数年始得之乃上柱国铣杨州六合县主簿连制书二通幅缝舛脱字多漫灭至有零落壤甚不可识读则去之而取其可以编次者命工装爲一卷题曰张氏唐朝制书唐人善笔札观此书墨迹一一可爱又郭尚父李司空贾元靖皆元勲重望而苏顾奚徐亦一时胜流列名其上自干元至今传四百余年开卷一读如见乎其人竦然生敬开寳𥘉南唐违命侯犹未归朝方欲调兵旅拒而逺祖尝以衣冠戸擕是书免充军名卷末有二徐署衔卽铉锴兄弟也旧云三通一十七缝今亡三之一又寳应贞元年号以脱缝先后不伦而二徐书押亦无复见皆爲可惜呜唿张氏衣冠其来旧矣二祖在唐虽以官㣲事业无所见然其流芳余泽传及后人巳坠而复振则当时庆源所积可不论而知矣某老病岂能久生恐来世不知宗姓本始故特爲题识凡我子孙宜谨藏之跋洛神赋摹本曹子建赋洛神正如说梦虎头痴绝遂以爲画本僧歩隆又从而摹之人物态度恍如目撃是邪非邪着想颠倒以见世间种种虚幻仗法庄严便爲实相有能悟解诸法海一切应作如是观跋醉道士图𬒳褐禄蔌不受戒杯盘狼籍无籍在浪说蓬莱三万里醉乡便是仙世界跋江贯道画山水老江画山水造㣲入妙一时好事者访求遗墨几与隋珠赵璧争价不知明仲安所得此宜善藏之无使通灵之物变化而去二胷中丘壑发之毫素居然有万里势闲窻永日鸣琴对之便觉衆山皆响跋洪庆善先夫人丁氏诗文手墨夫人贤而有文葢得于庆善所作志铭旧矣今又见此遗篇字画劲丽词致清婉使人三复竦然余虽姻家不及一拜堂上然风味不凡自可想见抑知志铭爲实録也跋丁氏手简并刚巽诗卷刚巽顷任国子监丞余官太学相从甚久爲人纯笃雅重有前辈典刑今卽世不知几年一见遗墨恍如对靣怆然久之又得其女庆善先夫人所寄女弟手帖真草累幅皆闺房箴训情致缱绻若不能自巳者以是知夫人笃于恩义葢有似其先人云跋张叔元所藏山谷觉民帖山谷劝其弟姪读书一帖中三致意焉丁宁恳切唯恐其或怠葢非独私其弟姪而巳凡厥后学皆当敬佩斯言永以爲训跋山谷大字能鼓琴者识琴能击劒者识劒故必能书然后知古人笔法叔元出示豫章公墨蹟一卷余手拙不能书何足以识之但见其行草变态纵横势若飞动而风韵尤胜非得夫翰墨三昧其孰能臻此公尝谓蓄书者以韵观之当得其髣髴今反复此帖知公言爲确论跋寳晋帖余家旧有米帖数卷兵火中失之其间一𥿄叙京口江山形胜最爲竒特或谓有瘗鹤铭苗裔今观此书笔势雄彊大似京口帖使人对之恍然念青毡不忘也拟进御试策题朕绍开中兴夙夜求治有年于兹而道未方古罔知攸济乃慨然兴念视前日之政有不便于时者若小若大咸饬而正之于是拔滞淹放姦回而收人材之用削繁文遵旧典以清法令之原惧刑罚之冤滥则许其昭雪使之自新忧财用之耗蠹则蠲其羡余爲之节省以至严取士之科而惠实学颁求言之诏以通下情内则选命台諌开公正之路大肃朝纲外则择牧守奉寛恤之政亟纾民力是数者皆方今之要务断自朕志次第举行冀有以合天下之公而庶几乎先王之盛夫唐虞成周号称极治而其书具存有国者所当法也以今日之所爲验之于其书尚虑讲䆒之未详推行而未尽子大夫彊学待问其爲朕熟之究之伊欲祖述宪章悉其条贯使先王之治复见于斯时必有可言者详着于篇朕将虚心以听焉婺州劝农文仰惟明天子念稼穯艰难躬耕以先天下而诏至郡国又每以劝农爲首德至渥也夫体上德意奉行诏令实太守之职方时东作田事旣饬是用率僚属入阡陌携酒与肴招父老而饮食之且告之曰力田爲生之本汝所当知惰媮自安越其罔有黍稷冝各率乃子弟庤乃钱镈以朝夕从事毋忽异时高廪万亿于此乎取之是岂独富于家以不负其力抑将使太守渉笔占位书劝农之职爲无愧云洪宅求婚书夙钦门阀谬忝乡邻顷幸接于台光旣叙葭莩之旧兹用忘其寒族具存嬿婉之求窃以某人粗谨过庭久虚中馈伏承某人腾芳甚早择对惟时敢因媒妁之言愿合婚姻之好委禽効贽顾篚实之不丰鸣鳯再占尚逢门之有耀傥纳愚悃恭听嘉音丁宅求婚书序人伦之本礼莫重于成婚世睦之情义敢忘于求旧以某人方逾幼学行卜好逑伏承某人秀发闺房誉宜家室輙借行媒之告用伸合姓之诚齐郑相亲顾虽惭于非偶潘杨有自谅无替于前修卽俟嘉音永以爲好丁宅纳币书婚姻以及时爲贵诗每戒于三星男女非受币不亲礼必先于五两惟某顷岁有请行媒幸旣冠以成人宜纳徴而授室实兹筐篚用陈不腆之仪恃有葭莩尚监未将之敬其如冒浼徒积兢惭荅丁宅求婚书大婚爲万世之嗣具载格言纳采居六礼之先遽承华翰惟令姪孙学巳亲于师友而小孙女教未习于组紃念结䄜而愿爲有家固先求旧况许嫁而言犹在耳敢背厥𥘉闻命以还欢悰曷旣朱宅求婚书合婚爲重敢攀阀阅之崇同气相求愿附葭莩之末小孙登仕郎某粗服膺于古训幸及齿于成人伏承令女某人庆分相叶之光德茂公宫之教輙凭媒氏仰缔华姻圭筚家风虽自惭于非偶金兰世契谅无阻于好逑上渎高明伫聆嘉命荅钱宅求婚书大婚爲重具载格言同气相求遽承谦诲伏审令长孙承务禀天材而粹美绍家学之渊源而某孙女某人教方习于组紃职未胜于洒扫旣辱行媒之谕克协鳯占輙忘家世之平缪希萝附钦闻嘉命倍切欣悰荅钱宅请期书女子愿爲之有家巳奉通婚之约吉事卜先于近日遽闻亲迎之期虽告䖍之䞇未修而传命之邮逺逮欲辞不可爲愧徒深曹宅求婚书邻邦相望夙钦阀阅之高二姓通婚愿卜丝萝之好虽慙非偶葢喜同声伏承令姪女某人传庆大家巳深明于女诫而某弟四孙通仕郞某诵书黄石私窃慕于祖风旣寅缘姻娅之有初且考验蓍龟而协吉匪媒不得先驰尺素之诚其新孔嘉伫俟千金之诺道士王如晦真赞色如春温若可与言神如水淸不可以烦子乔仙去逺矣乃今识其裔孙任造化之日逝独湛然而常存二道风仙骨照靑春谁写生绡却乱真莫讶三毛不加颊齐公端解视全人道士李冲妙真赞蟠根仙李万叶敷遗芳岂直黄冠徒吐气硉矹古丈夫味道之腴貌何癯谁令畏垒俎豆予龙吟虎啸人争趍故栖猿鹤情未踈翻然脱屣吾归欤舎者争席不关渠向来形谍诚区区二领䄂名山龙吟虎啸忽辞屦于戸外信光矣而不耀是将冲而用之深入乎衆妙之门吾不知其人曰伯阳之孙自赞写真堂堂莫作公侯想是身如幻无定相衣冠挂却神武门便是维摩坐方丈二投闲岁久圣恩图旧载钖身章在帝左右骨相多屯何以瘉人陈力就列勿爲具臣华阳集卷第三十三华阳集华阳集卷第三十四华阳集卷第三十四金坛后学于孔兼校诗闻车驾幸秘府二首一声淸跸九天来睿主崇文寳运开光动石渠春滉漾香浮芸阁昼徘徊天颜有喜垂清问御笔新题仰圣才铅椠小臣空怅望五云深处认蓬莱春旗簇仗石渠邉东壁分明帝座前八品㣲官恩有地七年通籍愿瞻天心驰魏阙何时到身滞周南秪自怜遥想道山云集处几多光宠被羣贤次韵王子飞跋石曼卿洛中题壁酒狂翫世芙蓉仙胷中落落太古全浮云富贵不着眼肯复腾上夸鸢肩应恠元龙负豪气献书天子言十事骑骡一去不可追风月凄凉壁间字九日陈少阳同戴国衡王虞章游天淸寺菊坡不蒙见约次韵少阳太丘道广固难周自有良朋结胜游莫使弹琴防性气只堪寻竹占淸幽三篇解索诗偿债一醉那无酒唤愁贫甚渊明在环堵忍教空负菊花枝次韵国衡古寺凭崇冈苍烟荫乔木欹斜屋鳞比缭绕墻带束何人辟层轩延客寄遐瞩醉赏菊坡下客意岂在菊念昔居此地名世尽儒服师旷贤多知苍史圣重目台成竟谁游事去不容跼梁王高帝孙名字亦不辱当时盛歌舞肯使后人逐陈迹今故存新池爲谁绿感叹世上事翻覆如转烛请君听钟鱼尚想吹紫玉次韵虞章轨道无停辙风林难尽柯人生百年间疾若下走坡何爲形役苦况乃忧患多渊明颇解事舎浊扬淸波九原骨巳朽万古名不磨念我独窘束处世随唯阿尘埃眼中满岁月马上过不作鸡肋弃尚扣牛角歌正頼良友朋诗句陶天和㳙㳙吐㣲熘浩浩供洪河三篇怯大手未陈先倒戈借问菊坡游颇亦狂醉么独不饮公荣冷靣看红酡欲赋无好语书怀愧阴何书怀纷纷儿軰谩同时独负权竒不受羁刻烛巳惊诗句速飞觞肯放酒行迟平生白壁休三叹万事黄粱仅一炊谁向先贤得风制空令人笑虎头痴夜饮二首大木千章难近用朱絃三叹有遗音㣲言欲扣会心处浊酒不妨随意斟年少诗狂不自禁那堪客里听孤砧窻寒夜半月初上酒尽欲眠愁更深戏张处文二首禅房深夜雨萧萧只有靑灯伴寂寥咫尺婵姢鎻朱戸不知何日枉佳招延賔北海坐常满不饮公荣亦太悭病渇固应难与酒啸歌元自不相关春末桃李盛开竹间有梅一枝薿然秀发用唐子西韵简汪彦章在处朱朱兼白白化工伎俩眞多色谁知先生铁石心到眼物华如过客高标可但凌三冬一枝杰出妖艶中椒兰绛灌信鼎贵万世屈贾留淸风馆职上元宴集葆真宫以病不赴次龚濬之韵春融凖拟千场醉底事年来兴易厌满眼笙歌招不出独哦诗句遶穷檐郑枢宻生日五首黄合曾居百辟尊经纶相业满干坤化行风雨年年节恩到桑蔴处处村付与斗枢深拱极安排鼎铉再调元赞襄好爲苍生计天子文思纳尽言朝来佳气满枢庭知是君王用老成素倚房乔关大事政须裴度张威名三千奏上深忧国百万功成看偃兵听取啼禽催布糓便将霖雨发春耕衮衣廊庙孰推先元老勲名自卓然忠槩明堂尊一柱神锋长劒倚中天定知辟国功归召巳见䟽封地得燕相业蝉聮应未艾少翁家学似韦贤此日君恩特地深传唿星使自天临鸾台鳯阁满春色燕语莺啼俱好音骏极共歌申降岳对扬真頼傅爲霖靑氊岂待金瓯卜自有公言格帝心推毂当时起陆沉巴俞秪恐累知音十年谬许门人列一报长怀国士心沙路待看新筑稳桃阴应念旧蹊深酸寒尚有男儿志忍使霜华两鬓侵代人上郑相生日三首瑞雾祥烟满绛霄诏开黄阁宴生朝钧天合奏御香满百辟紫宸初散朝流花寳爵传宣劝欢声自逐和风转四方争献寿星图祝公千岁身长健画手丹靑妙入神煌煌列宿能写真貂冠玉带画中见便是凌烟阁上人伟哉风骨神仙裔主张寿禄来尘世不须更占南极星看取老人朝玉帝右寿星上方有国名衆香经行苑囿皆芬芳世人岂识天香界但知苏合及都梁博山氤氲吐㣲窦一炷香婴净尘垢散成五色空中云持献现前无量寿我公宿悟香严因应缘来现宰官身妙香宻圎证无漏总持不动真天人熏陶四海看无际便是经行衆香地献香陋语应巳闻罗筏宁论几千里右寿香凝香红蜡大如椽华堂两两排金莲漏澁铜壶寒夜永光摇翠幄争春妍兰膏芳苡何足道帘卷香风碧烟袅霜蛾勿用拂麟须合就仙丹会难老我公身依日月光不假仙丹亦寿康煌煌神烛照天下光熖何止万丈长世间爝火知无助想像丹辉争欲赋可怜贱士老不才短檠见跋无佳句右寿烛送赵承之出守邓州蓬莱宫中老仙伯一首诗堪万人敌胡不佩劒趋明光要试南阳二千石南阳异时名帝乡蘘山菊水秋风香民歌召杜向千载至今遗俗皆农桑使君此去殊不恶坐啸风流有余乐堂前画烛照红粧席上枯棊响飞雹行看玺书下赤墀旌旗夹道生光辉应念斯文要羽翼归来九万翔天池谒蒋仲逺坐中出所和徐学士诗归而次韵二首是日饮仲逺宅见二侍儿剥啄龙门未厌频履声容易出云津求羊径扫无它客王谢堂前宴令辰心醉不知帘外雨眼花唯觉坐中春留连更欲穷欢赏惆怅金壶启夕沦不须乗月坐胡床帘底高张宻炬香随意尊罍供北海等闲谈论到羲皇三朝旧德真忘分一介㣲官倍有光礼绝百寮明日事可能重许上公堂谢周仲弼寄新米索米长安甑欲尘斗升分惠意何亲无烦子罕出公粟自有叔牙知我贫指囷高风怀国士翻匙佳句忆诗人他年若遂归田去尽种香秔老此身索仲弼和诗且邀奕佳言吐屑破春温落落胷怀自不羣百万买邻轻去我十千沽酒屡思君懒偿诗债缘何事熟读棊经要异闻挑战㑹从今日始待严旗皷送奔军次韵彦章秋夜有感万籁沉沉夜色幽倚楼长啸杂吴讴干时不利羞鱼沬廪食无功类鼠偷巳欲忘言聊卒岁尚余豪气独悲秋麴生风味真吾友谁解招唿与解愁秋日野望秋云来不断野色浩无穷兴逸烦襟外诗成醉眼中怀鄕看宿鸟转物悟飞蓬何日江南去新鲈鲙筯红谢洪察院送酒嗜酒刘伶绝世无春衫典尽倒天壶造门谁爲倾家酿见客常留满眼沽颇讶霜威太严冷忽分春色到焦枯一尊且作通宵醉明日重看朝夕乌次韵陈去非中秋无月萧瑟中宵雨打牕那知风叶乱飘黄巳无佳月供淸赏赖有新诗耿夜光蓬戸我方甘寂寞朱门君勿看煇煌只今天柱峰何在好约玄真一醉狂送杜子从赴成都倅结束征鞍去欲奔行行折柳送都门壮怀未用看双鬓祖席何妨醉一尊玉局仙游成独徃草堂诗句与谁论悬知别乗风流处醉倚红粧笑语温友人哭内作诗次韵奉倩伤情爱所钟佳人难再岂天穷登台曾是吹箫侣对影今爲舞镜雄虚按故应愁午饭小牕谁与伴春风夜深它帐遥闻语莫怨朝来无是公戏题所见破睡轻风透碧纱寳钗聊挿任欹斜欲寻女伴嬉游去试问秋千有几家候张彦智承出萦虵路转惬登临一室翛然静客心杖屦主人山下去风鸣巖壑自幽深用前韵索彦智和诗老将诗坛数按临词锋疑有受降心夜严旗鼓吾将勉只恐秦师壁巳深彦智赠汧泉一斗使仆淬砺斤斧出长松矫矫之姿甚大惠也因成小诗寄谢昔李太白作诗三千首自谓不直一杯水今诗四句耳较之不直㳙滴乃欲酬一斗之赠无乃太鲜乎累累弱蔓绕长松未放苍龙舞太空赖有霜刀堪一割谢公汧水爲磨砻喜门客至檐桷纵横仅满筵维摩病室故萧然焚香净扫床前地宴坐超观物外天容膝不妨元亮醉下帷谁识仲舒贤白头千里来相就知是吾儿几世缘读周仲弼雪中友人过访诗次其韵骑马走天阙着破几狐裘功名藐未涯日月去不留从来舌本彊游谈媿枚邹闭门有乐地未用儿女忧故人寄新诗卷轴红牙头飘然雪中作乗兴将谁谋相与情未踈连夜飞轻舟此身一缕㣲岂待万户侯有酒且共乐贫交乃胜游次韵仲弼重九黄花白酒两相逢把酒簪花对晚风千里故园云水外三年归路梦䰟中自怜晼晚伤秋色谁解踈狂发醉红寄语髯周颇知否此时情绪与君同送姪合赴省试三首破的雄鄕国担簦上帝京路夷骧逸骥天阔转飞鲸学就千人敌名归四海争莫言年少在岁月易峥嵘二黄卷新儒业靑钱旧世家征衣轻逺别祖席倍欢譁云薄尧天近山昏楚日斜高堂朝夕念擢桂是生涯三圣主收羣策终军正妙年精神挥玉雪翰墨洒云烟旧学嗟予老衰宗继汝贤决科须第一勿弃青氊华阳集卷第三十四华阳集华阳集卷第三十五华阳集卷第三十五金坛后学于文熈校诗次韵苏养直破虏谣旌旗千里照江红学语小儿争挽弓春风江岸草无际马蹄踏徧靑茸茸将军靣作石稜紫百万胡羣阵前死游䰟假息度长江京观应惭望西浒苏侯笔力壮三军破虏长谣入眼惊何当更献中兴颂坐看万国朝神京次韵仲弼高卧元龙百尺楼饱看风月自忘忧虽无浊酒招陶令尚有枯棊伴奕秋俗事可堪遮眼底愁情终莫上眉头襟怀落落谁能测方寸端容万斛舟千里长怀北固楼客居颜巷不堪忧淸荧坐看孤灯夜摇落初惊一叶秋巳厌淸谈挥麈尾谁能细字写蝇头莼鲈固是吾家味好约西风买钓舟次韵李传道感事卧病何人爲扫门堕霜黄叶任纷旋沽浊酒难禁醉厌数孤砧逺更闻冉冉生涯飘似梦悠悠心绪乱如云几时得遂江湖去野性终随鸥鹭羣闻官军掩杀城中羣冦次传道韵未复钱塘郡先收铁瓮城妖星随月落杀气逐参横巳筑鲸鲵观重新鼓角声大江应好在流恨几时平饮散懒性时难合愁肠酒易醺雨声牕外过客语梦中闻借问安邦策谁堪破贼羣可怜吾老矣生意薄如云闻镇江贼平贼随寛诏免恩浃大江浮人少余新市城荒剰故丘疮痍谁共理宵旰独深忧莫上西楼望黄云满眼愁次韵彦智夜归三首余年知有几时过如激箭况乃丗味恶酸辛几尝徧朝来忽览镜坐叹华发变故人尚青眼危论排月旦慰我出新诗骊珠有余灿国歩何多艰戎虏尚传箭万里眇寰海澒洞风尘徧其间虮虱臣亦作豺狼变中兴赖明主扫除在一旦凭君深夜望巳失妖星灿扁舟连夜发归兴急如箭䘮乱男女悲一息万虑徧人生岂匏系事业有豹变圣主纂洪业庙堂用伊旦拔茅到公等王道何其灿次韵苏晋翁见寄不见梁王旧吹台年来愁眼向谁开求贤廊庙无虚日报国㳙尘自乏才直指谩能迎櫑具永怀宁敢咏金罍相看鬓髪霜千丈自视文章水一盃晚岁可怜神气索故人犹寄好诗来追还正始真堪喜突过黄初岂易陪婉娈也知能度曲葡萄应巳酿新醅何时东合容惊坐一日那辞一百廻伤春老来心事不禁春风物相撩入眼新苦索吟哦成底急且休拘束任吾真有钱买酒须饶醉无事看山莫厌频忧国只今䕫契在应容衰疾伴樵人用前韵送春满眼莺花自在春送春情绪怯愁新鼓琴不用戴安道行酒却须温太真晚岁深交能有几相逢烂醉莫辞频新条更有明年在重与东风作主人次韵传道夜观牡丹年来春事不相关一笑除非醉里拚未信花枝憎白髪且随月色傍朱栏他时拜赐犹能记此夜伤心更忍看姚魏风流浑谩与坐来双泪落金盘七月晦七月忽逢晦悲秋竟若何破羗无妙略中圣有狂歌世味羞尝鼎心源欲静波由来麋鹿性幽兴满烟莎归鄕穷巷归来巳白头结茅何必榜休休好山当戸碧云晩明月满谿寒苇秋诗社纵添新句法醉鄕难覔旧交游平生幸自无机械一棹夷由去狎鸥用前韵愁来莫遣上眉头着酒驱除醉卽休未省一官堪送老已惊双髩不禁秋收心香火供清梦洗眼云溪结胜游唤取短蓬乗晚兴坐看烟浪没轻鸥对月蓬鬓秋风老柴门辙迹踈谁同今夜月望绝故人书止酒愁元亮何心赋子虚得诗还喜诵习气未全除避冦舣舟遇雪西山羣盗欲侵凌小艇移家傍险行遮眼乱云方合沓向人飞雪忽纵横心忧出穴虎狼近身似遶枝乌鹊惊天阔此时难借问地偏何处可偷生用前韵雪花吹靣冻凌凌客路艰危敢缓行春酒可賖三日近野梅𥘉见一枝横伤时在处愁先满讨贼无期梦自惊谁解山东问消息谢公应起爲苍生泊舟庙湾次姪合泊船高㟁曲散策小村傍盗贼耳邉满朝廷天际望系愁官柳嫩醒醉野梅香后进推吾子词锋不可当春耕乱后荒田𣏌棘生归来还喜见春耕随犂细雨蒙蒙湿转壠新泉䀨聒鸣好劝卖刀添徤犊尽令长畒种香秔腐儒一饱真余事莫遣闾阎有叹声次韵黄尧翁闘鸡三首宴罢金鸡列笼瞻黼座遥两雄争定霸一战息虚憍忍受摧冠辱贪承赐锦饶如何纪渻氏今乃混渔樵二系马翠楼下闘鸡花树旁飞毛惊辟易喋血壮摧伤奋击方乗势欢唿忽擅场忿心能几许嗟尔太怱忙三约闘提笼出无譁倚壁看祸心藏芥羽碎首湿朱冠擒敌壮夫事策勲公子欢栖羣哙等伍今日始知韩次韵顾应文万事浮云过眼空羞将白髪竞春红折腰久巳惭元亮作赋何劳慕敬通经世岂无天下士知心应有古人同破除孤愤难忘酒圣处时时且一中读书郄老惭无术驱愁頼有书披寻穷洁渺领略造玄虚窻日三竿静炉熏一炷余倦来还自哂蠧简类蟫鱼次韵孙仲益食豚鱼说食书生费口牙一盃初捧白瓷花晨凫夜鲤可亡命早韭晚菘同世家毒甚镆鎁浑谩语诗成珠玉且雄夸腐儒一饱忘麤粝更索卢仝七椀茶次韵应文游东园筋力摧頽老自知追欢犹学少年时园林胜处看如梦杖屦行来歩懒移对酒不堪蕉叶满挿花那复帽檐欹羡君诗句方豪甚应笑踈狂亦彊随次韵李道士观南山三首蒙蒙烟雨忽晴开坐觉羣山爽气来谁向此间寻贺老相逢莫放酒舩回山似围屏六曲开小谿如带傍山来结庐谿北对山住俗驾何妨且勒回柴门无事昼慵开杖屦谁曾得得来隔㟁野花随处发护巢幽鸟傍林回与韩子苍别久忽邂逅于临川遭时乱离道旧感叹子苍有诗见赠次韵奉呈二首三顾当年尚草庐南阳谁识卧龙居舎人自是出世佛学子犹唿行秘书视草似闻虚翰苑追锋看即近郊墟论思好爲苍生计莫学辛毗谩引𥚑随缘到处是吾庐风雨飘飖敢定居异县逢君如隔世七年恠我苦无书平生出处皆陈迹太半交游巳故墟愁绝不知尊酒尽醉归儿女笑牵𥚑言怀用子苍韵早从㣲宦去田庐惭愧英游许并居拙计自怜嵇叔懒暮年空悔子公书归寻松竹开幽径坐看牛羊下夕墟巳把经纶付王导不妨綀布制襟𥚑谢钱巽叔用子苍韵底事承明厌直庐孤城天逺寄幽居根尘巳悟三乗祖香火聊看八会书是处风烟供翰墨何妨杖屦入村墟皇文近日收遗老妙手终烦𥙷帝𥚑寄曽公衮用子苍韵五马归来识旧庐相门曾对水云居家声自可威戎虏吏最何劳课簿书好扈六飞还魏阙却麾单骑复姚墟莫欺霜鬓将军老矍铄犹能一揽𥚑晚兴二首次人韵病骨离支怯晚风可堪游目送飞鸿书淫老去还知倦酒圣秋来却喜中北伐会须空虎落西边先欲靖蚕丛卑飞莫起扶摇念徒使庄生笑二虫衰草连云万木风天高灭没见孤鸿夕阳人散酒旗下逺浦舩归渔笛中兀兀松牕翻蠧简垂垂蓬鬓飒霜丛自怜世味谙来惯巳觉忘辛似蓼虫次韵谢人惠诗翩翩才气逸轻翰倒泻波澜笔力寛沉醉不辞金盏侧清吟长占竹窻寒捧心欲俲羞颦媚斵鼻须烦尽垩漫辱赠骊珠念无报但惊怀䄂有竒观夜雨夜雨妨清梦踈檐落细声幽怀无客语偶坐有琴横水阔柴荆逈风高鴈鹜惊感时思报主材薄媿平生闭合闭合静无寐观书空复愁虞卿双白璧晏子一狐裘万事等归尽百年谁得留还将句中眼爲问贾长头行部至南陵题隐静寺篮舆行尽万松冈得得来看古道场飞钖落花成佛去后人谁见紫金光寄宿隐静东轩轩外竹引飞泉落池中隔窻闻之如秋雨泻檐声踏残西日寄僧房一炷炉熏秋夜长谁作响泉喧客枕梦回欹听雨淋浪次韵李彦逹客舎秋怀落日孤村静凄风一笛秋寸心灰欲死双鬓雪添愁未报中原复应烦肉食谋独惭苏季子计拙币貂表次韵彦逹之子初倾葢论诗卽定交心淸悬水鑑才逸奋蒲梢贳酒移賔榻擕盘杂野肴半醒还半醉相对老蘅茅木落木落秋声逈山寒暮色连时危羞冕绂身老寄林泉浊酒平孤愤淸吟续短篇一枝吾巳足鸿鹄谢哀怜思归梧阴低落月蛩响怨悽风旧隐江烟里归期客梦中揽衣惊带缓看烛待花红莫谩唿欢伯驱愁正罔功次韵酬彦逹浮荣过眼风脱叶鸳行无复清梦接柴门昼闭雀可罗寒日晖晖弄踈樾巳种芳兰滋九畹更遣胎仙舞三叠李侯壮志亦可人举目万里欲横绝醉眼时看石稜紫吟鬓半作霜棘折方今圣主躬俭勤奏赋不须夸羽猎中兴盛事要磨崖老于文字谁踰结愿君勉力上扶摇渺渺云海出飞楫莫随铩翮卧穷巷谩学啼螀弔寒月烧香三绝句卷去竹书闲棐几卧看桐影转檐牙试凭波律送淸梦未信华胥天一涯霏霏沉水屑玄玉霭霭博山生翠云罗筏城旁知几里坐令香界彻㣲熏闭眼无劳身外思安心有法静中知香添细炷焚千和茶碾新芽试一旗华阳集卷第三十五华阳集华阳集卷第三十六华阳集卷第三十六金坛后学于孔兼校诗次韵钱巽叔见赠阻阔书邮顿两忘三年淸梦独徜徉风旌引兴与天远蠒绪牵愁知日长逸翮伫归鸳鹭列鸣驺忽下水云乡秋霖穷巷无人到褁饭应烦问子桑感恩伊昔趋靑琐尝叨奉紫宸燕间承仄席淸问及垂纶宠荷皇恩重归惭白发新粉身那足报结草是吾邻幽情𥚹性多违俗忘年只旧山心随黄叶谢身与白云闲杜酒频应酌莱衣賸喜班幽情在丛桂爲着槿篱环彦逹作诗自叹次韵勉之未试屠龙学频应引劒看梦惊秋枕雨愁入曙牕寒战伐今年定干坤万里寛扶摇终一举回首谢悲酸日暮地偏车马静门闭水云深野艇收晴网村春续暮砧危肠逢酒怯病骨畏寒侵又见鸦归尽谁赓梁甫吟次韵彦逹雨霁坐看飞雨激风雷忽变晴空万里开残暑暗随檐熘去新凉频逐树声来朱絃奏罢空三叹白酒篘残尚一杯病懒怕催诗债急彊吟狂斐不知裁晚雨急雨鸣𥘉歇崇云凝不流客帆迷夕浦渔火聚烟洲委巷藏身拙残编乱眼愁功名心巳谢肯负故山幽彦逹借研意在白取次韵戏荅斵石染轻翰对靣可十手价重千黄金欲见那得苟难欺相如璧宁碎范増斗作诗伐君谋聊以当墨守家叔示秋夜诗次韵秋来天色半晴阴衰髩难禁节物侵兰叶向人方泣露菊花催酒巳浮金莫将诗课频频聒不那愁城日日深咫尺南山堪寄傲欲随鸠杖徧幽㝷用前韵萧然云屋敞溪阴荒径蒿莱故故侵穿竹晚风轻戞玉入帘凉月碎摇金畏寒皮骨惊秋早得酒情怀语夜深临老工夫在禅说试拈波若爲重㝷次韵戏彦逹思归月牕明素练风榻净飞沙饮极樽无緑更长烛自花感时忧未散得句喜能夸莫寄思归语粧寒捐鬓鸦月夜渔火前村近秋砧静夜多山烟归宿鸟水月动明波烛短催诗急樽空柰客何抱愁眠不稳林影半床过秋夜小酌宇宙秋光老崦嵫夜色连澄波寒浸月低树逺浮烟巷僻喧都骑杯行促广筵摩尼元自照沉醉不妨禅探梅俗态多违性幽梅不近城诗书看长物林壑寄余情傍驿㝷梅使冲寒过麴生一枝供细酌归路见参横山中卽事地僻官仍冷心闲日自长松篁供逺吹芝术度幽香直木应先伐惊禽忍再伤家山吾所爱投老慰相望次韵彦逹折梅信歩㝷梅约欣逢亚雪枝春藏红蕚小寒啬暗香遟画角传新曲粧台歛翠眉广平心不动唯许笔端知僻居陋巷人谁乐穷居意自安拥门云树暗缭径土花干白髪惊时速靑灯耿夜寒中原满胡骑一念一悲酸次韵彦逹对雪有感朔风卷地寒云繁忽惊空花堕檐间远山历乱眼中失飞鸟灭没天际还𬗟想端门万官贺云陛俨列鸣珮环丰年献喘天一笑声动四海俱欢颜李侯人物妙天下何独卧穷看屋山胸次氷壶自深莹管中雾豹难窥班异时富贵恐不免讵忍空歌梁甫艰君看鸿鹄有高志一举九万谁能攀雪晴雪晴日脚下茅屋深巷泥融频屐声幽鸟唤春啼不那野梅迎客意先倾愁肠断送酒邉散诗眼安排烟际横晚岁浮荣安用许秪应丘壑未忘情次韵彦逹催诗老去交亲浑谩与兴来终日饮亡何扣门颇厌催书债隐几凭谁遣睡魔肯恠物情相楚越端由吾道自丘轲衰慵更着诗频恼笔阵方开巳倒戈岁暮二首忽忽岁云暮霏霏山雨频鸟啼茅舎静梅映竹篱新陋巷无深辙清酤有善邻中原消息断聊与醉乡亲二寒逐云阴散年催节物新桃符趋腊市社鼓赛田神任性琴书懒唿儿杖屦频君恩难报处家食奉双亲用前韵雪残春信近山逈客愁新兴极尊无酒诗成笔有神玩心云物变惊梦雨声频坐对华严海忘言意自亲野望日落寒云薄楼高望眼迷兴亡千古恨衰疾万行啼拔士空巖穴防秋尚鼓鼙建章何处是坐待玉绳低探梅倚空山翠罗曲屏入山晓日寒凄淸苍龙导前散踈影幽鸟劝坐回新声探梅忽见数枝发曵杖折来双眼明绰约东牕可无伴烦君火急唿曲生彦逹乗小舟醉归堕水作此戏之舎爵頽然饮中仙夜归一苇航深渊长歌扣舷天上坐起舞失脚水底眠未省渇羗笑肉动㑹令鼹鼠惊腹便布帆无恙急藏去明年更试春江舩次韵李公显士有鸿鹄志万里一举翮胸中自廊庙肯顾三畒宅李侯气迈爽词锋凛霜㦸老夫晚结交文㑹欣有绎剧谈到时事唾手欲任责短褐天路高畎畒抱忠赤风雷惜变化泥蟠等蜴结茅西山下樵㸑走僮获富贵㑹有时簟瓢岂不适世态翻覆手宁较黑与白兴来时一杯南窻俯遥碧归自金坛值雨宿顾龙山翌日施米作供蒲牢不撃欠晨炊风伯如何圣得知留我舣舟明日去满堂香饭雪飜匙次韵公显见赠李侯词气吐朝阳光熖真成万丈长緑发莫将尘土暗㑹看它日照金章年齐耆旧愧衰阳懒性唯耽野趣长了却官租更何事君王约法巳三章用前韵戏公显初试梅粧惬寿阳藁砧山上夜何长式㣲未尽闺中怨束晳那辞𥙷一章送公显应举堂堂笔阵一当千得意秋风急着鞭百万破荒明日事未应长欠畒头钱次韵公显木犀铺茸紫蔡乱晴飔点金寒菊栖短篱木犀韵高陋凡枝顾与葵菊同堦墀香闻十里自絶竒造物岂偏雨露滋闲见层出珠琲垂鹅黄靓粧宫様宜烟销红日下薄帷宴坐幽窻风度时颇觉飘飘兰蕙姿着人不去催作诗李侯爲续离骚辞香草端从笔下移花前把卷不停披何以酬君金屈巵次韵公显赋蜡梅二首寿阳催粧花睡起半额浅黄娇欲语香䰟浮动满幽思着莫春风暗相与李侯鐡心似广平笔力万钧谈笑举诗成夜诵更淸绝向来谁识袁临汝句中有味应独知吟罢余丼发㣲咀愁里危肠日九廻今朝愁眼爲花开一枝斜倚向人笑应报上林春信来从丁世叔覔花栽老去看花能几回旋移花树着行栽君家封㨁满烟露分我一枝春色来庚午三月十日游茅山雨余沙迳浄无泥杖策何妨过竹谿迎客野花随处发劝沽幽鸟向人啼峰峦路转攀萝倦楼观烟深望眼迷疑是武陵仙地隔坐来遐想旧桃蹊王伯寿见和复用前韵奉荅瓶空何必醉如泥送客谁能过虎溪一枕闭门追蝶梦两行森木听莺啼新诗未读心先伏细字徐看眼欲迷笔底春风有生意他年桃李㑹成蹊次韵伯寿述怀仲蔚蓬蒿满径荒主人曾是汉中郎干时不利初无术医国那知别有方老去与谁同臭味秋来多病独悲凉倚天长劒君休问腐肉当前亦敛铓邀韦汝昭同宿上馆打窻风雨夜萧萧客里谁堪伴寂寥五字苏州有苗裔高吟何必更闻韶题华阳南牕扰扰何年断俗缘从今便合老山间㑹将碧涧洗心浄坐看白云终日闲衰病辞禄蒙恩赐可时小子坚方尘末第陈德昭袁仲诚惠诗褒借褒借甚宠次韵奉荅二首萧萧两鬓云毛新忝窃淸朝旧荐绅陈力心知难就别引年恩许致爲臣卧家正恐贻官谤増秩俄惊捧帝纶温鲍一门生意足捐躯无路报㳙尘月窟当年裛桂香衰兰那敢望重芳姓名忽见偕千佛骨相端知误九方老树逢春欣有蘖新雏出谷敢争翔琢磨赖有交朋在高义无专数范张用前韵再简二首三复长篇句法新兰言纫佩更书绅才高奚啻千人敌誉过空惭一介臣莫讶笔端能品藻定由胸次有经纶波澜万顷分余滴洗尽昏花满眼尘二妙争开古锦囊烂然佳句压羣芳奉高遗德归临汝文范流风在季方顾我挂冠宁复振生儿附翼岂能翔愿公勉力跻云路视草斯文要主张赴喜雪御筵归作喜雪排筵晓漏催玉人传诏下天来香随日转蓬莱近花带春回锦绣开一线新阴留鼓吹三登和气入樽罍叨霑惠渥思归美授简梁园愧乏才进呈皇太后回銮事实奕世占来宝运昌母仪垂庆肇生啇銮回长乐神人喜书就蓬山日月光北阙导迎三卫仗东朝欢奉万年觞太平盛事人相语孝德回天赖我皇太庙灵芝产于仁宗皇帝英宗皇帝两室前楹芝上有文成王字臣叨陪政府得预荣观谨课成律诗二首吾皇圣德绝先猷淸庙华芝屡降休道盛百王神画验祥开两室化功侔牺尊影照彤云聚藻梲光连喘气浮愿诏乐章歌伟蹟便从来岁荐郊丘升平和气格天渊瑞物嘉生太室前根托丹楹朝丽日叶敷华盖护非烟燕胎爲祝多男庆天母仍符万岁篇圣意毎勤宗庙事屡蒙休应荅精䖍华阳集卷第三十六华阳集华阳集卷第三十七华阳集卷第三十七金坛后学于文熈校诗岁前三日立春值雪㑹同僚饮三日残冬趂臈回飞霙满眼送春来香浮綵胜随冝带花着瑶林是处开巳卜屡丰歌井邑何妨乗兴倒樽罍东阳莫讶休文瘦老病仍添一岁催上元上元春色压轻寒故事賔僚集晚筵合坐香浮花袅娜卷帘风定月婵姢闾阎尽道冝新岁灯火何妨减去年堪笑樽前穷太守只愁老病欲归田休官乞得淸朝一病身杖藜归去老山村室庐旋筑新椽就松菊犹㝷旧径存渐喜有缘穷野兴只惭无路报君恩百年来日知余几且把生涯付一樽弟姪三人同日受官实爲吾家盛事老怀不胜抃喜作四小诗见区区之意恩光初自九天来玉树三枝一日开造物无私人共庆那知阴德旧栽培三世追荣荷圣恩诸孙仍见捧丝纶当年孝友家声在流庆増光属后人恩𫀆新绿照新秋文雅乡评早见收王谢故应人物胜芝兰生处自风流淸时得谢老山村弟姪相过庆一门结绶满庭青若若莫辞勤苦报君恩郊祀庆成用坚韵圆丘迎日至大驾肃天临乐奏来灵享嵩唿动德音均恩寰宇庆望阙老臣心基命歌周雅何劳五字吟作亭池上日游其间颇觉自适歳晚穿池结小亭地偏聊欲寄幽情虚檐风度披襟爽曲㟁波平照眼明过我賔朋无厌数傍人鸥鹭不湏惊圣朝乞得身闲散便觉渊明是隔生题喜归亭君恩赐我老莵裘旋筑池亭野趣幽地势曲连青嶂遶波光环匝翠烟浮兴来樽酒随时办客散琴书尽日留爲问标题意何在一生心足是归休次韵袁仲诚见赠解组清朝返旧乡依然门巷接回塘闲身乍觉鸟声乐缓歩重㝷花径香多谢故人停桂棹何妨清夜醉霞觞新诗赠我光蓬屋十袭应同夏后璜再用喜归亭韵晏子区区惜弊裘吾衰亦恋故山幽得归更喜诗盈轴任逹宁须酒拍浮巳纵虚名身外去肯将俗物眼边留只惭老负君恩重结草他年报未休送张辅卿省试明诏搜贤动四陲西来一鹗冠羣飞擅场笔势惊华省发策才名上紫㣲无负题桥平日志要看怀绶故鄕归相逢肯惜倾家酿巳约莺花勿违简表仲诚覔芍药花老来百计不相关诗句雕镌兴亦䦨只有好花堪照眼从君聊借一枝看仲诚和诗四首又叠送花再用韵荅笔阵横飞屡叩关严兵夜战迫更䦨好花多谢频分我怯敌䰟惊未暇看避㓂舟中风雪大作扁舟避㓂舣山隈问捷江城信未廻犯夜号风惊梦破催寒飞雪送愁来三军挟纩烦温诏百战搴旗頼隽材巳办磨崖颂功烈竚还生意发春雷王伯寿示佳作备述穷苦次韵奉呈吟残翻水笔生春秀句惊人字字新赋料杨雄谁可敌才高太白善无邻清心鸣镝増豪气刮膜神箆浄俗尘唯有诉穷疑太过文章从古忌悲辛雪作朔风吹雪应嘉时蔌蔌空庭静夜知岁稔不须占瑞谍家贪尤喜映书帷花虽无艶难争巧舞不成行也自竒病起老翁迷眼界寒牕呵笔彊裁诗招亲旧赏花名花朶朶向人开家酿沉沉旋拨醅咫尺晴川风更便追欢何惜片帆来安人生日闻道防秋吉语来生朝宴席爲君开黄花也似知人意争挽欢声入寿杯闻大帅勇决直趋北界喜而作此牙旗动处拥貔貅直渡黄河塞草秋百万胡儿阵前死肯教卫霍独封侯次韵王周伯和应文诗先生诗兴浩难收苦思俄惊两鬓秋变格竞传吴富体怀沙拟续畔牢愁㑹令后学轻焚藁消得时名号倚楼我老恨无青玉案锦囊分示若爲酬应文监视刈获有诗輙和一篇恐以一饱废学因而勉之杖藜何日下西畴想见欣逢歳有秋可但聚粮供腹饱还应酿秫散眉愁决科伫看标金榜得路终期侍玉楼莫把光阴等闲弃一朝淸问要人酬九日用前韵间里光阴逐水流重阳忽复故园秋休言白发从教老试挿黄花也解愁感旧有时曾落㡌凭高无力更登楼昏昏病懒唯堪睡诗债休催未暇酬走笔戏呈世叔伯逹二亲友老来无计了残年只有欢情寄酒邉歌舞借看真逹士忍将朱戸鎻婵姢次韵周伯见赠㓜子童孙乏寸长迁官同日𬒳荣光芝兰瑞色来空翠南露恩言满诏黄莫讶飞腾循九品㑹看毫末耸千章卽今天子收羣策廊庙訏谟要主张用前韵百岁休夸日月长十分逾八叹流光精忠许国心犹赤老病催人髪巳黄扶杖毎闻宣鳯诏望云无路仰龙章恢图幸有臯䕫在坐看朝纲万目张次韵方守送进士下诏徴多士弹冠动四溟三场遵旧典八韵见明经劝驾勤州牧吟牋诧地灵春风归路近衫色照山靑次韵周伯谢绵袄长篇最宜爲诰唐仲舒上林子虚汉相如喜君万事懒着眼独向文章情未踈家贫肯恋儋石储船漏则巳那复袽素志蹉跎雪侵鬓靑衫匍匐尘满𥚑可怜虞翻屯骨相相逢唿我丈人行夜闻抵掌论开邉怒发冲冠一何壮骦裘典尽终讳寒忍寒悲歌行路难绨𫀆恐贻范叔怒长篇忽拜乌丝䦨辞章典要古所尚余子碌碌何足仰愿君回笔颂皇猷偃武修文荅灵贶天子亟欲闻尽言前席还应虚黈纩老夫辞荣里居行年八十酒间谩成拙句二首述意而巳不以示外也莫笑樽前白发翁曾骑竹马戯元丰年弥八帙痴顽在身荷三朝宠眷隆绿野敢将前哲比香山幸有老人同兴来尚欲㝷幽去收拾残春杖屦中老病辞荣日月邉归来拟作地行仙飞霜满鬂三千丈止水观心八十年松菊虽存堪寄傲干戈未定敢安眠君王宵旰图恢复洗眼神兵策万全亲旧以老夫年及中寿旣辱临况又多以诗词相庆祝顾衰谢何以得之輙成鄙句叙述感悰老来光景去骎骎亲旧应多惜老心倾葢义高双白璧开函诗敌万黄金催年生怕玲珑唱醉夜宁辞凿落深多谢慇懃祝彊健寄言衰病莫相侵老病萧然华发映苍颜九帙开来第一年錬尽交游难讳老养成衰病却安禅新春巳负登山屐旧赏空惭载酒船张绪风流那复少坐看飞雪弄晴烟送孙省试英髦云集几千人羣试争看艺绝伦一鼓搴旗先作气三场下笔要如神决科无失靑氊旧拜赐重添緑绶新秀发孙枝吾欲见梦魂巳到上林春次韵洪总领题花信亭得江楼二首谁爲传花信新亭破睡风春回芳意早客到赏心同酒盏摇江渌诗牋照坐红无由接欢宴危坐正书空二地胜宜楼观临江势屹然横波吞翠壁倒影挿雕椽老子难收兴云安未足怜由来词翰手五鳯独居前见华阳旧题刻石有感旧句入贞珉新题亦巳陈光阴如许速谁是百年人某上章辞免召命蒙恩矜许仍赐羊酒存问自念衰残辱此异数不胜感天荷圣之情谨课成拙诗一首昧死飞章上九天恳辞严召卒余年纶言宠念桑榆迫台餽恩垂雨露偏异数一时真创见穷乡万口徧夸传吾衰忝冐知难报结草它年敢避先用前韵召节煌煌下帝关君王图旧起高年露章恳避回天速拜命欢唿压地偏钖馔宰官侵夜到问安州牧置邮传辞荣有耀人皆说谁解清时独占先考妣赠官一时荣耀老怀易感輙敬书长句丝纶五色锦爲囊宠赠双亲庙室光位列三孤升极品名加大国启新疆劬劳仰荷湛恩报精爽应知积庆长燕及子孙宜勉力忠勤他日继遗芳送彦礼弟赴歙尉四首莫辞官小路间关趂取春风稳着鞭无限淸时推毂手冲天何必待三年池塘春草促君诗阿绪风流絮欲飞满眼吾家好风景正须相赏忽相违高才自是古梅仙綵棒何须向壁悬晋盗奔秦无一事炉董深炷好安禅空诗羞澁送君行老病难堪叙别情天假吾年未填壑它时犹及问归程旧所乗马老且瘠见之感怀人衰马亦老不踏长安道筋力渐疲羸鞍鞯谩华好见我勿嘶鸣爲尔动怀抱无复矍铄时去去饱丰草夜思出处因作戏言仕路定风波人生能几何时来聊试手爲瑞不宜多老来交朋沦谢虽婢仆亦无在者感旧忽觉凄然故交沦没水东流歳晚无人话昔游飞絮落花何足道忽经风雨亦添愁华阳集卷第三十七华阳集华阳集卷第三十八华阳集卷第三十八金坛后学于孔兼校挽词显仁皇后挽词三首辅汉阴功大生啇寳运开俸从汤邑省恩向外家裁奄忽乗仙驭劬劳动圣哀园陵奉遗诰终不费邦财二长乐坤仪肃思齐母道全九州供大养八帙茂遐年仗簇江山外哀纒日月邉遗芳归史笔万古照靑编三仗去慈宁殿神归永祐宫问安迷辇道洒泣恸宸衷水逝长江月天号宰木风平生尚慈俭流泽到无穷郑国太挽词四首五福兼全举世稀庭闱早日见淸规应期千载生公辅掩迹三迁号母师汉魏䟽封华国史苹蘩遗德继周诗年年只说重阳近无复黄花酒一巵一夕萱堂事巳非百年遗范在丰碑颁花玉殿春风暖奉诏登楼夜漏移罢宴巳闻修故事回班那复见新仪音容寂寞应仙去香火因縁只自知兰桂秋风一夜催衮衣何处望南陔堂堂斗帐销香篆鑑掩飞鸾下玉台汉使从天虚卤薄胡笳和月助悲哀东门咫尺佳城在双鹤飞空日几回铭旌冉冉去飞扬萧瑟西风泣画堂不见鱼轩辞绣毂空余鸾诰冷绡囊姓名自是标仙籍环佩应知返帝乡尽把遗芳归史笔㑹令千古独煇煌何丞相挽词三首一德乗亨运三公冠宰司秉钧回直道解组向明时人去空图画名存粲鼎彛悬知千古后贪懦激淸规二帝念亏三鑑天临动八銮飞星瞻傅说旧学记丼盘治定身先退名全德不刋于何验符策有子嗣鸳鸾三不慭遗元老巖巖失具瞻勲庸扶庙社名字到闾阎王国开封大师垣宠数兼梦鸡初莫省今日竟成占谭胜仲挽词二首词伯风骚旧公朝宿望存郎官宁出宰廷尉亟平反梦断天衢逺愁连野树昏秪应阴德茂兰玉照于门二时论归清德耽书到白头士应知巳用人岂法家流骨瘦凌孤鹤诗豪压万牛悲看耆旧传谁复继前修汤德广挽词三首四海知名士三朝老从臣勤王安反侧分阃试经纶天阔鸳行断山空马鬛新丰碑满忠义千古诏簮绅二忠愤忧时切风云得路先官箴循吏传家法棣华篇灭虏兵方急优贤席屡前如何天不慭高冡卧苍烟三束髪师前軰忘年得此翁鸡豚同里社诗礼共家风别去十年久书无三月空归来人不见铭旐舞斜红张彦度挽诗二首京兆吾宗不乏人煌煌朱绂照簪绅棠阴讼简絃歌乐莲幕才高画诺新北海但知樽有酒莱芜谁念甑生尘哀笳忽送秋风急忍看遗踪万古陈满目溪山旧赏心杖藜那复共登临平生友谊情无间累世宗盟分更深顾我老怀谁告语思君遥夜独悲吟流风頼有诸郎在他日相亲傥嗣音庄弱翁挽诗二首厚德乡评最知名国士同郎曹参列宿宰属辅宗工紫诏恩垂下黄梁梦巳空九原那可作流涕湿西风二仕路靑霄逼还家白发生一麾惊昨梦三径适幽情孰谓如兰契先随逝水倾送君悽断处烟雨暗铭旌胡氏硕人挽词二首吾舅当朝杰幽芳配德同典刑家法整汤沐上恩隆鸾影悲尘鑑兰芬泣露丛音容不知处宰木夜号风二我有劬劳念多从外氏游母仪频接侍賔馈毎淹留应惜年垂老相亲礼特优一朝千古别衰泪不能收舅李侍郎挽词三首射策飞腾早推贤望实兼直心常自负大器果难淹持橐丹墀稳分符画㦸严平生莫追忆泪尽转愁添二诸舅唯公在承颜念母存笑看身巳老情话意弥温不作求田计方期报主恩高堂忽萧瑟谁爲赋招䰟三彊健公先去零丁我曷从同盟空白水酷似有衰容休说鹓行梦看成马鬛封泪流南望眼愁绝暮云重洪庆善挽词二首画省真郎选朱老郡侯名归时论重行向古人求嗜学千鸡跖修文五鳯楼秋风忽惊梦怀旧涕交流二忝戚乡闾旧论交道义深穷搜千古意乐易一生心遭谤身虽贬全名死不沉君恩爲昭雪归窆得家林吴氏太淑人挽词生儿要路早飞腾玉瑱金花宠屡膺天寿康宁逾九帙佛心明了契三乗葭莩永叹音容阻闾里空存孝义称追想潘舆从游处青青烟草正愁凝陈叔美挽词坦腹东牀衆莫竒堂堂吾弟独君知交亲未及亲三岁沦䘮俄惊共一时琴在我方悲子敬礼存谁爲哭言思山阿幽室千年閟挽语空吟靖节诗外祖李承事挽词二首总角承颜赖击蒙后生因识古人风忘情自到羲皇上盛事多谈庆历中双寿儿孙青若若一门慈孝郁葱葱吁嗟耆旧今何在古木斜阳濑水空西山忽与老人期未报深恩忍复思燕及祖风从少小与闻家训识操持聊从诸舅纪遗行深媿外孙无好辞悬想追封在他日附书名传有佳儿舅李义卿挽词由来甥舅两相依存没谁知半路亏在侧毎蒙夸叔寳不才那得似牢之临风酌酒酬春处对月凭轩语夜时回首凄凉巳陈迹壮心无哭奈愁思沈洞元挽词天阙辞严召云栖得坐忘尊生三洞箓起死上池方神託飞鱼化丹余旧灶香从今纪甲子华表伫还乡徐献仲挽词一尊相别未经时情话如今忍复思老去交亲能有几年来怀抱更谁知谿桥路断秋风急香火庭空晓日迟三尺孤坟闭千古伤心东望涕交頥丁宣仲挽词回首三年别追怀一笑欢坐移香砌暖饮散烛花残蒿里归何速桃蹊忍更看秋原愁绝处爲想鹡鸰寒李居正挽词白首论交旧黄冠独此人诚全知俗薄语直见情亲上馆钟鱼在空坛月露新如今入山去行处是悲辛丁明仲挽词二首世德知名早鄕评第一流折腰官易厌拄颊兴难收博物千㝷海高情百尺楼平生松菊径萧瑟晚云秋二里社欣相接葭莩晚益亲过从忘客礼简易见天真把酒㣲风夜归舟细雨春如今毎追忆悽恸欲伤神陈美成挽词二首望族推平舆淸芬嗣太丘鄕评严礼法家学邃源流幸託葭莩契方期杖屦游西风忽悲惨忍复看眠牛二德润洮湖阔心平福地安流风前軰似雅量鄙夫寛松菊开三径芝兰秀二难百年如转烛萧瑟夜堂寒丁宋卿挽词旧约频相过交情忍独违四时闲杖屦一榻冷烟霏易感龙祠别难期鹤驭归老怀谁共语东望益霑衣彦饰弟挽词二首吾家奕奕茂芝兰士论尤推季孟间挟策可怜场屋老杜门空对水云间嗟余屏迹常多病幸尔论心数解颜乗兴过从无复日忍将愁眼望西山解组归来㑹靣初杖藜朝暮过吾庐相亲樽酒情无间共话田园乐有余樗散年頽方倚託棣华风急顿萧踈堂堂人物无高寿不那哀伤泪满𥚑彦深弟挽词忆弟悬弧日当余弱冠年艰勤同素志衰病各华顚辞禄归相倚惊䰟去忽先一樽风雨夜那复共蝉聮陈子张挽词二首地发湖光秀神钟鹤骨淸高谈排俗子执友遍时英枳棘鸾栖在松楸马鬛成欲收东望眼流涕若爲情二交契先朝露凄凉对夕晖箕裘三世逺簿领一官㣲翠柏开新隧靑编冷旧帏元方未惭长万里看横飞坚所生母李氏安人挽词五首僊李移根逺夭桃表庆长九重颁象服三世奉萱堂尚想慈祥性难追淡靓粧眼酸生怕哭双泪忽淋浪二四德腾芳早三乘悟性空淸修忘俗累勤俭肃家风舞镜鸾悲影飞花雨泣丛愁情无处着半入梦䰟中三旧约余偕老分违汝忽先有怀中馈阙无憾母仪全望断送归路哀纒垂尽年何当卜同穴相与伴愁烟四七帙开逾半孤芳散若飘可怜频举案那复记吹箫翠幌浮埃积熏炉旧炷消如何寄怀抱细雨夜萧萧五华阳集华阳集卷第三十九华阳集卷第三十九金坛后学于文熈校长短句念奴娇论思厌久动莼鲈淸兴轻辞丹极佩玉腰金归故里光照湖山秋色八坐仪刑九重尊宠才大今词伯汉庭豪俊一时谁是勍敌三径旧日家声华堂深稳处频开瑶席春在壶中真自有一境珠宫仙掖谭麈挥风罚筹如猬数困樽前客故应元放举杯狂醉轻掷二多情宋玉值西风摇落悲秋时节赖有幽芳深解意的皪枝头争发欲语含羞歛容㣲笑心事如何说暗香时度卷帘留伴霜月谁爲赋冩仙姿挥毫落𥿄有樽前词客独倚䦨干须信道消得孤吟愁绝𥙷阙骚经拾遗香传顿许居前列品题多谢一枝当爲君折靑门饮踈柳飘零暮鸦寒集都门送客斜阳影里野色沉沉翠㣲隐隐遥指故鄕云外聚久交情厚对西风争忍分𬒮饮散賔朋畵船去也平芜千里因记小轩无寐观夜月凭䦨共论深契绛帐淸闲杏檀优暇当念宴游同醉南北烟波逺愿无忘音书频寄未知名宦拘人异日相逢何地蓦山溪小牕开宴草草杯盘具欢喜走儿童庆生朝一年一度风光好处恰是小春时香泛泛酒醺醺一曲歌金缕吾今巳醉解作醒时语千里念重亲望家山云天尽处深深发愿只愿早休官居颜巷戯莱衣岁岁长欢聚临江仙绿浮觞香泛泛黄花共荐芳辰淸霜天宇净无尘登高宜有赋拈笔戏成文可奈园林摇落尽悲秋意与谁论眼中相识几畨新龙山高㑹处落㡌定何人二追想京都全盛日蓬弧初记生时朝来朱绂照庭闱谁知衰谢老还有宁馨儿休说蓝田生美玉举杯听取歌词年方彊仕未应迟高风轻借便一鹗看横飞满庭芳十月风光小春时候燕堂初启朱筵博山云润风细枭晴烟坐有文章公子争吟唱诗满花牋帘帷里时闻笑语今日间生贤郎潜虽未贵虚名自有清议推先更那堪高堂重庆兼全占取人间乐事何必羡玉带貂蝉飞觞处深深更祝龟鹤永齐年二风轧云低寒催臈近画堂和气先春玳筵初启佳㑹庆生辰漏转高张寳炬重帘邃深炷炉薰欢声里清歌间发一曲绕梁尘慈闱春不老山河象服恩𬒳丝纶占人间荣贵兰玉诜诜便好金尊尽醉殷勤劝须满十分深深愿斑衣拜舞千岁奉灵椿万年欢岁晚寒凝正蓂舒四叶梅吐孤芳庆诞佳辰开筵盛集萱堂合坐春回锦绣卷帘处花簇笙簧除乐禁初许闻韶应时欢宴何妨人言富贵最好算有谁能兼福寿康彊自是仙姿天敎占取恩光百和重添寳炷十分劝频举瑶觞仍敎画嘉庆新图要看兰桂成行浣溪沙罗绮争春拥画堂翠帷深处按笙簧寳奁频炷鬰沉香海上蟠桃元未老月中仙桂看余芳何须龟鹤颂年长二腊日银罂翠筦新潘舆迎腊庆生辰卷帘花簇锦堂春百和宝薰笼瑞雾一声珠唱驻行云流霞深劝莫辞频三象服华年两鬓青喜逢生日是嘉平何妨开宴雪初晴酒劝十分金凿落舞催三叠玉娉婷满堂欢笑祝椿龄四过隙光阴还自催生朝又送一年来宴堂深处彊追陪眼眩岂堪花里笑眉攒聊向酒邉开与君同醉莫辞杯点绛唇飞雪初晴晓来佳气生庭户寳薰笼雾帘幕香风度鹤发龟龄堂上潘舆驻花深处缓歌金缕莫惜杯频举二罗幕重重画堂迎腊和风转玳筵高展知是羣仙宴银鸭香浮红䄂翻歌扇金杯劝深深祝愿争把蟠桃献江城子寳津楼下柳阴重画桥东戏鱼龙闻喜当时开宴盛仪容遥想新年㝷故事扶醉㡌夕阳中可怜衰鬓飒霜丛借红遣愁浓梦入长安惊起送飞鸿直下青冥休避路九万里看抟风緑头鸭歛晴烟桂华如水轻寒宴中秋朋簪来㑹满筵緑鬓朱颜罄樽罍兴吞海量妙歌吹声彻云端独念衰残彊陪欢笑恍然感旧觉悲酸功名志黄梁晓梦老去奈何天休追悔天应教人赢取身闲想姮娥情都如旧也须知我贪欢柰潘鬓霜蓬渐满况沈腰革带频寛月有重圆人谁长徤一回相见一回难王夫子看君风度何不早弹冠莫学我年年对月扶病江干二爱家山坐来心与云闲念平生功名有志暮年多病知难眷簮缨未容引去奈猿鹤久巳催还松菊关情莼鲈引兴昔人高韵照尘寰细追想山林钟鼎从古罕兼全归来好皇恩赐可拂䄂欣然望西清犹叨法从梦䰟宁隔台躔莳七松便爲小隐开三径且乐余年賔友相过鸡豚爲具从容聊作饮中仙君试听阳春佳阕今日恰新传休辞酒从教醉舞踏碎花毡感皇恩解组盛明时角巾东路家在深村更深处扫开三径坐看一川烟雨故山休笑我来何暮苦贪富贵多忧多虑百岁光阴能几许醉乡日月莫问人间寒暑兴来随短棹过南浦朝中措年时生日燕高堂欢笑拥炉香今日山前停棹也须随分飞觞东阳太守擕家远去方遡桐江把酒祝君长徤相随归老吾乡二前年初对大明宫寒律转春风㡬度乡关归梦催成两鬓霜蓬山州岁晩还逢令节空记前踪莫遣酒兵相向愁城生怕频攻三休惊初腊冻全消旬日是春朝梅吐芳心半笑柳含青眼相撩风光如许那知太守老去无憀乗兴方思把盏归心巳逐轻桡鳯栖梧五日小春休屈指花发西轩早巳传春意应爲高堂催燕喜一枝得得来呈瑞绮席初开云幕邃兰蕙腾芳人在蓬壶里寿酒满斟那惜醉锦囊行拜恩封贵二雨洗轩庭迎晚照黄菊才芳未觉秋光老恠底烘堂添语笑姮娥此夜来蓬岛献寿新词谁解道满眼儿孙着语皆争巧㶑灔金杯休惜釂追欢不怕霜天晓三风勤飞霙迎晓霁银海光浮宴启羣仙㑹骑省流芳谁可继樽前看取连枝贵华髪衰翁羞晩岁未报皇恩尚忝专城寄酒入愁肠应易醉巳拚一醉酬君意四老去光阴惊掣电生长元丰试数今谁徤多谢天公怜岁晚淸时乞得身闲散忆首生朝叨睿眷台餽颁恩内酒当筵劝今日衰残欢意鲜举杯目断尧天逺五缓带垂红双侍女綵鳯衔来秀色生庭戸转蕙光风香暗度回眸绰约神仙侣寡和淸歌声激楚夜饮厌厌劝我杯频举只恐酒䦨催暮雨凭谁约断阳台路好事近梅柳约东风迎腊暗传消息粉靣翠眉偷笑似欣逢佳客晚来歌管破余寒沉烟袅轻碧老去不禁巵酒奈樽前春色菩萨蛮重帘卷尽楼头日华灯万点欢声入老病莫凭栏一城星斗寒艶粧翻舞雪目眩红生缬不是故无情羞君双鬓靑二南山只与溪桥隔年来厌着㝷山屐卧对曲屏风淡烟踈雨中功成投老去判作林塘主万事不关心酒杯红浪深清平乐红莲照晚花底明人眼无限游人谁惜倦只有衰翁心懒笙歌缓引更筹更䦨客散添愁香雾半牕幽梦烟波千里归舟人月圆封人祝望尧云了归路蔼欢声何妨明日开筵笑语聊庆𥘉生官闲岁晩身犹徤兰玉更盈庭持杯爲寿从教夜醉谁怕参横西江月易老方惊晚岁难禁又报生朝从他华髪转萧萧且共尊前一笑爲具随宜饾饤烘堂不用笙箫只烦欢伯散无憀醉里追回年少惜分飞年少春心花里转只恐飞花片片沉醉归深院妓衣何用令高卷要看梁州初入遍放出楼中舞燕有服何曾见看来未足重开宴减字木兰花思堂醇酹满酌金杯争献寿记取年时头白成双唱旧词莫言秋晚五日小春黄菊绽折一枝来纶诰金花要并开华阳集卷第三十九华阳集华阳集卷第四十华阳集卷第四十金坛后学于孔兼校行状通直郞大理寺丞洪蒧撰故资政殿学士左通议大夫丹阳郡开国公食邑二千二百戸食实封一百戸致仕赠左光禄大夫张公行状曾祖俊赠太子少保妣朱氏赠普安郡夫人祖琪赠太子少傅妣王氏赠齐安郡夫人父翺任右朝议大夫致仕赠少保妣李氏赠荣国夫人公讳纲字彦正姓张氏出自姬姓黄帝之后少昊靑阳氏第五子挥爲弓正始制弓矢子孙因赐姓焉周宣王有卿士张仲其后裔事晋爲大夫至唐支派渐广世居河朔有官于润者遂家金坛曰铣上柱国曰连主杨州六合簿宝应正元制书具存南唐李氏考定其书以其家爲是邦衣冠之裔公自叙谱谍载本末甚详由高祖王父而下皆晦迹以德行称乡里逮公登二府三代赠官保傅荣及九族矣公㓜而颕悟沉厚寡言始入小学与羣儿伍特不好弄鄕先生授以经史一览辄不忘由是日记数千百言衆咸骇服父少保喜曰张氏种德积善后世必有大吾闾者其在此儿乎十岁能属文出语不凡同舎生歛袵畏避时少保之子唯公一人公昼则干蛊夜则读书积日累月身修学成犹未忍离亲侧少保屡勉之年二十始入县庠居无何试艺优长升𥙷泮宫方舎法盛行游学之士肩𬒮摩属公伟然杰出冠于诸生郡将尚书俞公一见异之期以公辅大观四年褎然爲举首贡入辟廱继升太学方是时承平日久京都以侈靡相尚士之不恱纷华盛丽者十无一二公独深居简出潜心大业至不知饥渇寒暑流辈初易之久而见其志趣益笃问学益精毎羣试輙处上游乃更推服质问疑义或抠衣就弟子列四方人士聚于成均无虑数千人语学行之懿必以公爲称首政和三年试内舎第一明年以优等较定试上舎主文尚书张克公见公程文称叹不巳谓邃于经术遂复擢爲第一是年四月七日天子御崇政殿赐上舎及第释褐授承事郞玉音宣谕张纲系三中首选可特除太学官胪传旣下在廷叹仰葢一时异恩前此所未有也宰相蔡京与张克公不协故特抑之后数月始除辟廱正当时好事者以本朝衣冠盛事编次爲图载公三魁之美搢绅荣之五年除国子正蔡京方用事必欲使天下士尽出其门朋附之徒有朝处奥渫而暮跻华要者唯公守正不阿初赐第旅进一见而巳绝迹不再徃京以公爲时第一流人意欲罗入巳党频遣所亲致委曲且曰傥能屈意相从簪槖可立致公曰富贵在天蔡氏其如予何京闻其语大衔之徽宗皇帝屡欲擢用公京但于学官中时一改除勉从上意尔公久在学校诸儒敬服旣横经上庠以师道自任循循训迪卒岁忘倦六年八月除辟廱博士一日忽有㫖召对便殿公自谓起踈逺荷圣主特逹之知思竭忠言冀以感悟渊听旣见上首论朝廷用人当分别邪正以谓方今之患在于君子小人混淆而莫辨陛下傥奋干刚扩离明询之以言试之以事稽诸古训格以佥言则邪正不啻白黒之易见不然将恐小人得志无所忌惮或苟且以害成或邀功而生事其祸有不可胜言者又论奢侈之弊以谓民之化上捷于令陛下履丰亨豫大之期固尝忧风俗侈靡而下戒饬之诏矣然而背本趋末日甚一日流荡而不返臣愚以谓陛下不率之以躬行之教未见其能革也陛下诚能以祖宗躬行之教爲法其不合于祖宗者一切去之则天下虽大有不难化者公仪貌端伟音吐洪畅所言切中时病上爲之改容嘉纳奖谕数四除秘书省校书郞蔡党闻之大怒益欲逐公而未有间也七年磨勘转宣教郞明年竟爲蔡氏所挤韩驹张忞軰凡与公厚善者二十一人俱在遣中得主管成都府玉局观以归宣和二年五月依元丰法罢宫观八月磨勘转奉议郞三年闰五月再除秘省校书郞兼修国朝㑹要明年兼校正御前文字上方崇儒重道博彚羣书公洞贯九流多识竒字校雠天禄是正鱼鲁功实多焉朝廷议遣童贯蔡攸宣抚朔方公上䟽极论不可出师之状且引易大君有命开国承家小人勿用必致乱邦之语书奏爲持权者沮格不报公愤惋久之继传郭药师归顺萧后纳欵收复燕山捷音踵至在朝莫不相庆唯公忧惧益深至忘寝食曁遭靖康之变人皆谓公有先见之明十二月除着作佐郞五年八月入尚书省爲屯田贠外郞十一月磨勘转承议郞初王黼秉政威权浸专公恶其爲人虽同僚以职事见公亦託疾不徃周旋数年间竟不识黼之靣黼憾之公在职年余徽宗皇帝一日取班籍指公名谓黼曰此人驰誉文场行实相称可与除近上差遣黼设辞障蔽竟不得迁七年六月改司勲贠外郞九月磨勘转朝奉郞十二月北虏渝平兵及畿甸公夙夜忧愤谓所亲曰方今国歩阽危吾处下僚不获与闻朝论然苟有可以効节者不敢不勉乃爲书与父母诀独留老卒垂二绳于梁间曰都城脱有不免与其辱于犬羊之手不若就死于此于是乗城昼夜守御四十余日旣解严有㫖登城及月者例迁一官公曰主忧臣辱义则当然顾可因此以幸赏邪卒不自言靖康元年三月遇钦宗皇帝登寳位覃恩转朝散郎是时少保荣国以公久在围城中音问不通积忧成疾公得家问卽上章丐祠于是以公爲两浙路提点刑狱公事陛辞之日上宣谕曰朕知卿不阿权贵操守方严故授卿此职切宜爲朕爱恤百姓公顿首受诏还家方浃旬复𬒳召赴阙大臣传上㫖欲除公横榻公方迎医就养吁天有请辞甚哀切钦宗皇帝雅知公无兼侍特可其奏及闻二圣北狩张邦昌僣窃遂弃簮绂移病告老忽传太上皇帝践祚于南京诏至之日公病立愈自陈乞就职时浙宪巳别差王翿矣建炎元年遇太上皇帝登宝位覃恩转朝请郞驾幸维扬降㫖召公赴行在所公以二亲垂老力辞遂再除两浙提点刑狱公事四年七月复除司勲贠外郞公又固辞乃还浙宪绍兴元年磨勘转朝奉大夫二年改除江东提刑是时戎马初息民力未苏公到官抚摩凋瘵惠恤鳏寡属吏之赃污不法怠不举职者悉按劾无少贷诸郡详覆具狱躬亲省阅必以情刑名或不当駮正之吏以舞文抵罪与夫民有冤而获伸者非一自中原俶扰士庶或尽室婴祸事旣定徃徃立子爲继而于法不合承绝家财产坐此牒诉纷然公具奏乞将巳絶命继之人视出嫁女等法量许分给又铺兵依条不许别役而无立定罪名公乃乞比附廵辖使臣私役法一等科罪今皆着令实自公发之凡州县事有未便及民所愿欲而未获者皆罢行之不可槩举綂兵官王进驻池州兇暴放肆凌蔑州郡有曹官以小事忤进遂钉其手于门上闻其事诏公体䆒时国势未安诸将皆有轻朝廷心公到池阳进拥铁骑数百突至轺车之前衆颇失色公不爲礼入传舎廉问得实立进数责之进叩头伏罪自是不复越纪律公廵历所部访民疾苦未尝休息迄冬奔驰道路居鄱阳公廨止数十日而巳凡爲民去害建利唯恐不至席未及暖而江东九州无违便吏歛手不敢爲非公在任及所过州郡馈送丝毫不受下车之初廨舎所列器皿谓之併净例皆一新公卽令公帑缄封以俟后政所用唯随行瓦木之器比去悉以所缄封者掲于榜叹曰民之困弊未有甚于此时而有司供帐视承平不少减吾忍用之哉至今士大夫相与语廉节者多举公此事爲师法太上皇帝方锐意于治二千石刺史之贤否靡不周知一日顾宰臣盛称江东最绩遂以左司召公入对极论天下事上击节称赏有大用之意公又言监司守臣数易之弊及州县狱囚瘦死吏无考课法上嘉纳之三年正月兼中书门下省检正诸房公事二月除起居舎人是时北虏渐退川陜屡捷公恐中外苟安上䟽乞益严邉备又乞举行仁宗皇帝故事诸路帅守替日各令条列利害五事以上画一具奏后皆施行五月除中书舎人公文思敏赡凡得词头卽时具草未尝稽留方多事时书命填委公洒翰泉涌事辞俱称玉音称奖谓比年词臣鲜能及之自扰攘以来史笔未修虽诏论譔而秘省权轻关㑹稽失公建言乞依祖宗故实委大臣兼领史事卽日诏宰臣吕頥浩兼修国史至今遂爲定制北虏初议和朝廷数遣使而虏情叵测廷臣以预选爲忧公独奋然请行大臣以公姓名进上曰张某亲老且词命正有所頼朕将委以北门之任矣公闻之感泣未几荣国病甚乞外祠章十余上不许遂赐告迎侍还鄕继𬒳㫖趣归甚峻是冬还朝供职四年正月兼详定一司勑令㝷除给事中公由江东宪蒙召擢不二年闲致身法从自以遭时遇主古人所难知无不言未尝有分毫顾望意是时献言者交章公车毎付给舎看详公曰祖宗成宪具在患不能举行舍是而一切纷更何益自非卓然可用皆报罢或挟势以彊公卒莫能得大将有以军中田产乞不起税爲言者朝廷欲从其请公毅然以爲不可先是推恩元祐党籍子孙许其自陈一时有司失于限制来者不止公建议以崇宁初年所定碑刻九十八人爲正又军兴以来小人乗时召乱经渉五年而仇怨告讦连蔓不巳公上言乞截日蔽囚后有告者勿受庶以广好生之德事卽施行而潭帅申请委曾焚劫爲首之人请论如法公复奏駮上卒从公议是时所在狴犴填溢一旦释遣皆洗然自新爲良民矣公又论举将帅修战舰淮南官冗军粮阙乏科敷弓料私置税场及宿卫单寡等皆一时急务旧法应庶官至中大夫止若太中大夫非侍从不迁谓之止法宗室有特㫖转行太中者公因此上言崇宁大观以来士风不竞叨官窃宠不循资序遂至国纪大坏陛下慨然念治将欲大变其俗故前日冒滥之人大者追夺小者审量有识之士方窃欣幸以爲自是遵守祖宗之法今乃复违旧章超迁官秩臣所未谕上闻公言亟寝其命宣政大臣有上遗表复官推恩者公力䟽其謟䛕误国之罪以駮之旧相或以生计自言乞借拨官田公引子产辞邑事以告于上贵戚近侍凡所干求茍渉侥幸一切奏罢之人皆服公不畏彊御公在省闼二年凢命令有不当辄封还诋斥权贵尽言切直无所回避风采振一时上亦知公忠赤屡见褎美人以公居闲恂恂似不能言者而临事慷慨如此益知所藴蓄与常人殊因爲之语曰张公论事有回天之力今信然矣张俊以宣抚使屯江上遣营卒持书至江州瑞昌县卒怙俊势见令踞视出慢语且与狱囚有疑似之迹令郭彦参械系之俊诉于朝彦参坐免官公言近时州县吏多曲意迎合献䛕当路至不随流俗能爲陛下奉法遵职者葢寡如彦参者谓宜有以崇奖之今乃黜免何以爲刚直之劝时俊典领重兵专制阃外朝廷毎务优假駮䟽旣上在列骇愕权要有爲俊地者公由是不能自安俄解职提举江州太平观朝野无不惜其去五年二月除徽猷阁待制七年三月再任江州太平观𥘉少保以公恩封位至五品公旣奉祠归养备尽子职毎岁时燕集或賔客过从公腰金侍立捧觞上寿乡人以爲荣是年六月少保卒公执䘮哀戚甚勺饮不入口杖迺能行人谓曾闵不过也九年九月外除十月差提举亳州明道宫十一年四月转左朝散大夫公自转正郞以朝廷多故十载不叙年劳至是有司始检举焉十二年至十四年凡两请奉祠皆提举亳州明道宫十一月磨勘转左朝请大夫十六年丁荣国夫人忧方彊仕时毎念亲闱无手足之助暮年乃克躬色难之养温清甘㫖未尝废离及荣国寝疾公屏去家事专务毉药衣不解带者累月居丧哀癯不自胜执礼逾于少壮十九年三月服阕五月差提举江州太平兴国宫二十年转左朝议大夫二十一年八月再任提举江州太平兴国宫二十三年公生七十年矣遂引年辞禄十二月得请转左中奉大夫依前徽猷阁待制致仕公任司勲郞官日秦桧以酬赏事属公公据法以爲不可桧怨之及桧当国公绝不与通问一日桧谓公舅氏李朝正侍郞曰张夕拜正而不他吾所心服阙不闻问鄙我也李移书道其语公不荅阅岁桧数温前语色颇厉朝正复相告桧方专权睚眦必报大臣诛杀流窜者踵相蹑士大夫重足一迹日虞祸及公得朝正书曰吾巳无求于世矣京黼尚不爲之屈况桧乎桧由此益怒至是乃祈谢事以卒素志二十五年十月桧死太上皇帝躬览万机图任旧人共政不阅月召公落致仕赴行在所制曰七十而归政古之道也古之人亦惟曰无以事勤耆老云耳然至于寿考康宁抱道怀德而谙练治体者则赐之几杖乞言询事不懈夙夜安有听其引年而去不知宝贵如我今者具官某时之耆杰朕所体貌给事东台迨兹二纪而凛然风声犹着缙绅之间不爲朕留以老自请亦旣许之矣载惟老臣之居国譬如合抱之乔木封植成材岂一日积知材不顾人谓朕何是用起之丘园引对便殿使朕不失贪贤之美而卿有不忘君之忠岂不休哉安车肯来副我虚伫公以老疾爲辞诏不允促行甚亟公不得巳就道都人以公年耆望重久闲复出夹道聚观争先覩之爲快卫士之旧人识公者更相告语咨嗟叹息之声洋溢朝路公对便殿太上皇帝喜见颜间曰卿闲居巳二十二年前日屡趣卿者正欲速闻谠言耳首问当今治道之所先公敷奏甚悉因论比年公道不行之弊亟蒙睿奖对数刻乃罢卽日除吏部侍郎方是时尽逐秦党号召天下名德之士咸处班列不数月间自执政至侍从台諌多公门人如魏良臣周葵汤鹏举凌哲皆公昔所论荐一时服公知人之明且叹其爲当今旧德也秦桧当轴二十年士大夫不登其门者几人唯公七任宫祠退藏深宻未尝以一毫干之而桧亦不少假借比公再登禁涂秦门旧客各欲诡脱踪迹徃徃极口谈桧之恶而公反不出一语或问之公曰今之因革惟公道是从岂以譊譊求胜哉由是更服公德量之不可及也十二月兼给事中二十六年兼侍讲初讲诗关睢一篇因后妃淑女之事历陈文王用人以致规諌之意上襃谕再三且曰乆不闻卿博雅之言今日所讲析理详明深启朕意公乃奏比年举子鲜知经术宜令词赋之士兼隷一经如绍兴十四年故事庶免偏废之患上深然之明年省试毕事遂施行㝷权工部侍郞二月权吏部尚书自祖宗以来立公私赃罪三等之法以戢贪残之吏曁秦桧爲相复增民事一条凡丽于民事永不得注亲民差遣公曰守倅令佐亲民之官苟有所犯未有非民事者锢人圣世岂不重可惜哉亟奏罢之公晨入坐曹事无大小必躬自钩考发擿按治吏无所容其姦士大夫希恩雪罪有数十年不决者公悉以法订正可与者卽奏与之因进故事极言销金之费异时论事榻前上复以此爲问公口陈爲患甚大宜速禁止遂下诏如公言三月再转左中奉大夫五月大金贺生辰使敬嗣晖入境诏公馆伴旣接见嗣晖谓其副曰我自幼闻此公姓名今尚在邪由是执礼甚㳟故事观潮浙江坐定潮至嗣晖举前軰诗数十篇以问公应荅如响中使入奏上喜甚及事毕襃宠异于常时葢嗣晖在虏中号知书虏以秦桧死选择而使之欲以觇吾国知公德望素着辩论不可屈故卒礼而去无或违者㑹彗出东方诏士庶实封陈言其间贪竞之徒以权贵人死意朝廷必欲尽变其所施设故其言不择是非杂然并进公亟上䟽谓求言不可不广听言不可不察举而行之尤不可不审葢恐踈逺之人锐于纳忠有彊出新意而致冲改祖宗旧法者有取便一时而行之旣久不能无害者有贪蠲复之名而不以用度较之致州县不免暗取于民者上曰数日来朝臣献言多矣唯卿所陈独合朕意大臣用心正当如此明日宰执奏事上复宣谕此语知公才堪丞弼遂除公中大夫参知政事公入谢因奏臣待罪政府不欲令子弟仕于朝乞罢男坚国子簿见任上曰卿深鉴权臣私亲之弊首变前辙朕甚嘉之特依所乞厥后大臣爲子弟引嫌丐罢者相继有请遂以爲例初秦桧久擅政柄以严刑峻法钳天下口太上皇帝慨然总揽尽去苛刻之政自尔诏令之下无非寛恤民力公建议以颁降重复官吏奉行不䖍恐民庶不能通知乃令有司看详取其切于利民者得八十余事止标大意及降㫖月日其间繁文一切削去奏乞镂版宣布中外仍令州县揭诸粉壁于是天下晓然皆知吾君之德意矣公在政府孜孜庶务忧国如家钱谷甲兵之问或至庙堂必爲之竭虑经画至通夕不寐幸而得之则翊日以告丞相俾奏行焉未尝自以爲功而上亦深知之士大夫无辜𬒳罪窜斥逺方有未还恩数者公奏事上前便便言不巳毎蒙开纳荐举人才必参考公论皆曰贤矣然后剡章两省侍从由公延誉而𬒳擢用者甚衆公未尝语人而其人亦卒不知爲公所荐也公自参机政天下事多所建明更化以来所以维持纪纲法度可以数百年犹蒙其功者公实有力焉至二十七年九月公谓家人曰吾贰政巳朞年衰疾岂可久妨贤路宜束装吾丐归矣乃夜奏迟明怀至漏舎示同列遂留身乞辞机政上惊曰卿在政府宣力甚多方切倚毗岂当舍朕而去确然不许公旣退卽挈家属出私第示必不可留相继章四五上累降诏遣中使宣押恩礼备至公力恳不巳上知公去意巳决乃曰卿先朝老臣出处皆可观今之求去葢欲全进退之节岂可以朕故令卿有不满意然观卿筋力尚壮当爲朕卧理一郡公又恳辞上曰比年执政无善罢者卿之行可谓勇退矣且大臣去国自有体貌此不可辞拊劳久之除公资政殿学士知婺州陛辞之日上复与公极论异日爲治之要巳而曰旧德去朝相见无日因颦蹙不怿公再拜谢恩旣下殿复宣坐赐茶慰勉加厚公至浙江亭将登舟忽中使驰至赐御札一封通犀带一条天语丁宁备极恩宠搢绅歆艶以爲近世剙见也是日宰执侍从下至百执事悉会江亭叙别冠葢相望填溢阡陌都人纵观或绘爲图以比汉之二踈云公至婺女布宣天子德泽爲政务简易存大体至于事干休戚则必反覆详审而不敢忽一方之民初未识公徒以公名德之重更相戒饰勿犯公法自郡丞以至诸邑官吏翕然奔走率职曰岂可复以猥琐上累我公神明公以狱者人命所系尤所加意毎录重囚必使升阶立坐隅亲加临问察其辞色多得其情涖事之初有大辟囚以疑奏谳得㫖杖嵴流配当决日引囚出则癯瘠若病者公命减杖数之半僚吏皆曰此勑断也不可公曰主上寛仁好生哀矜庶狱某尝亲闻圣训今此囚旣以疑故宥其生矣脱或毙于杖下则如勿谳人主欲生一人而郡守乃杀之尚可谓之承流宣化乎衆莫敢言本州岁以绫罗输内库自绍兴以来逋负重积前官以属宫禁不敢丐免有司督责严甚公具奏一切蠲除之又乞增大礼买罗之直民皆被其赐公在郡禄令之外一钱不受或以谓例所当得前后相承莫有废者公曰吾顾法如何未闻以例从事也食指猥衆用度不足至质钱以自给饰内外非飮食日用之物不得辄市于民婺出罗帛家人欲一见且不可仲春劝耕例携妓乐公悉屏去灯夕出游吏以故事告公亦罢之政务便民安静不扰数月之间郡以大治公曰可以休矣遂再辞禄明年三月命下依前资政殿学士转左太中大夫致仕卽日西归资装无浙东一物尽以钖赉之余分给亲族之贫者致仕官曁使臣合得俸禄悉罢去不请曰吾平生食君之禄多矣岂可复更尸素吏軰役于私室难以费蠧公廪宁自给之食筑亭池上名曰喜归公自号华阳老人日与亲旧游息其间又作诗以叙喜归之情一时名士赓和盈轴公遭遇累朝晚年蒙太上皇帝擢与机政眷遇优渥虽一饭之间未尝忘感戴之意晨起必炷香上祝千万岁寿毎戒子孙曰吾老矣不能上报国恩汝曹其勉之至被疾犹谆谆道此语人皆谓公发于至诚而然二十九年七月以其子坚该恩叙封转左通议大夫三十一年太上皇帝廵幸建康道出京口公扶病朝行宫是时虏践淮甸王师列屯江浒上见公慰劳周悉因语时事且曰卿在政府时屡讲募兵之议有司措置失当今遂乏用公奏述江淮形势乞寛圣虑上问公体力增损授以药方仍述修养之法恩意欵宻人皆属目焉主上登极首访公安否明年十一月召公赴阙公具奏力陈两经致仕衰病难支上察其由衷诏曰张纲一时老成朕所渇见巳令趣召乃以耋老爲辞重违雅志可从所请令所在州军常加存问仍赐羊酒郡守备礼委县令入公里致诏特异之恩一时鲜俪世以爲宠干道二年正月感㣲疾踰月疾良巳甲午之夕与家人笑语如平时遽命取水浴体浴毕安卧三问夜如何至二鼓忽举手加额三叩齿遂薨于正寝三日而歛手足和柔肤革如生享年八十有四官左通议大夫职资政殿学士爵丹阳郡开国公食邑二千二百戸实封一百戸遗奏上闻天子嗟悼辍视朝一日诏赠左光禄大夫恤典皆如式公始以经术大儒爲上舎第一释褐卽官上庠自正至博士凡三迁时皷笥踵堂誾誾秋秋盛于唐汉公讲论经㫖研穷理窟人人涣然氷释五经尤精于书毎因讲觧着为义説皆探㣲索隐伦类通贯甞疾夫絺绘揣合以应故事故其言无一不与圣人契既卒业遂成一书凡三十卷世号张氏书觧自是后学潜心此经者争传诵之诸家之説虽充栋汗牛束之髙阁矣公在三馆于未见之书无不读闻见日益愽洽虽位通显未甞一日废卷晚年披閲稍倦则命子孙读于前而卧听之议论常出诸儒意表人有得其謦欬之余皆抄録藏去其为文雄深雅健粹然一出于正代言西掖绰有典诰之风奏议详明直而不讦实近世文章之宗伯也平生着述有华阳集四十卷六经辨疑五卷确论十卷告猷集三卷闻见録五卷瀛州唱和八卷靖康建炎间遭兵火焚掠煨烬之余所存无几公纯诚直亮禀于天性自布衣至贵显操守奉养不少异气貌严正虽燕处无惰容未尝姑息而人亲之未尝暴怒而人畏之交㳺尽天下名士推荐人才先徳行后文艺卒皆通显大扺不喜沽名常曰中庸之为德其至矣乎舍是而要一时之誉吾弗能也召节屡颁皆出简记贵倖近习无一相识者其爱君忧国出于天资毎従容上前必以进君子退小人信号令明赏罚为言尤小心恭谨避权逺势退朝未尝与人言奏对之语䟽伏稍干机宻者往往削藁不留以故忠谋谠议人亦莫能尽知也宣政间在京师二姦相继㺯权气𦦨熏灼士类不能改其绍兴中退而里居二十余年当国之人复视之如仇讐不能害暮年遇合遂入政府守法任职亲旧未尝敢干以私急流勇退再辞荣禄全名髙节烂然独着公甞书座右曰以直道行已以正色立朝以静退髙天下是三者人之大节不可违也吾虽不才反身而诚亦庻几焉其子以是刻诸石观其言可见公用舍行藏素定乆矣公事亲至孝承颜顺志虽古人有所不及亲没追慕白首不少衷时祭如见其享忌日号哭如𥘉䘮一言及亲未甞不垂涕也𥘉祖母齐安夫人在堂奉事尤谨政和匙年公正室新安夫人徐氏以宗祀恩当受封邑公乃以囘授祖母宣和七年再乞囘授遂封太安人绍兴元年公以止郎𥘉遇郊当任子以叔父汝弼为少保所友爱遂奏乞先𥙷叔父𬒳㫖特许既秉政得谢而归许上其子若孙三人公自念吾白屋起家备位二府皆先世遗泽而羣従犹布衣安得恝然忘之遂剡章乞官其堂弟曰绚堂姪曰基曰圭未几基亡复以郊恩官基之弟塾公载念曾祖后犹有未仕者又以郊恩官其从姪钺自叔父以下由公而仕者凡六人公媦适溧阳进士谈思文实荣国所钟爱复奏𥙷甥柽将仕郎公始辍妻之封及祖母辍子之禄及叔父辍孙之官及羣从甥姪至薨没时曾孙数人皆未官呜唿非孝义过人安能若能建炎初六飞南渡江浙云扰公侍二亲奔窜山谷乡邻之避㓂者知公所在争趋附之曰此公纯德孝行可以动天天必祐之冀頼余庇以免由是相从者数十人昼伏夜行周旋于烟尘矢石间凡数月卒获无虞间有舍公而出他途必遇宼掠前后数十无免者一日公与羣衆隐大林中虏骑遶林讙譟声势甚迫衆大恐迁徙纷乱或啼哭失声閧然不可遏正尔惶惑忽大风起飞沙折木震动林薮移刻而止虏骑㝷引去是日㣲此风则虏闻人声无噍类矣人皆以爲公德行所感厥后中朝士大夫流散南徙狼狈于道有至公乡者不以在亡爲辞必厚馆之或经岁乃去性俭约自入禁闼賛化钧首尾踰三十年家无金玉之器室无衣帛之妾凡世之声色玩好一无所着在政府时毎解衣人见其所服缣素无不叹息鄕人衣冠新异者不敢服以见公有爲不善宁受辱于有司唯恐公之知也公居依山而田濒湖毎岁夏潦山水湍激悉爲巨浸有劝公增置良田者公曰先世以此贻子孙傥能保守足以资伏腊岂可广植膏腴以损子孙之志哉故自㣲至贵田不加益禄廪之余推以赈贫无吝色毎蓄善药名方人有疾手自施予邻里死者赒其棺椁歳谷熟必捐衣食之费增价籴而藏之至春则减其直以济乏絶一方赖此免于饥馑流徙者不知其几千万人也绍兴十六年丁荣国忧有谷千余斛尽以贷乡民之无告者旣而焚劵柩前曰世俗以厚缁黄爲孝于亲孰若惠贫乏以酬亲志公所居宅南丼露降于衆木之上一岁凡三见穰穰如贯珠庭前双桂枝生连理寝室之后复产紫芝又有羣鹤数百回翔寥廓下视所居公祝曰胎仙见临愿示丹顶俄有二鹤垂首檐楹飞舞自献人皆异之先是公梦游一官府殊庭虚寂非人世比梦中以爲异日当居干此后十余梦宛然如一公薨之月族弟统梦至其所与公言同门设绿牌而无字有告之者曰俟张公至则书此额矣考公平生所践履则知身后所归宿夫何疑哉公娶同邑徐氏赠新安郡夫人建灾四年卒男二人堂右宣义郞前公二十年卒坚朝散大夫直宝文阁知泉州尝历御史国子太常簿孙四人承议郞新通判信州鋈迪功郞早卒鉴迪功郞池州贵池县主簿镐从事郎新平江府崑山县主簿坚皆中进士第种学积文能世其家鉴尝荐名礼部孙女六人适士族曾孙男女八人尚幼干道二年十一月巳酉葬公于家北古观基之原从治命也公以全德硕望遭遇四朝言听计从泽及天下克保富贵寿考屹然爲世重臣讣音流传学士大夫曁闾巷之人无问识不识举皆痛惜流涕蒙公恩者至画像而祠之公平生不求赫赫之功唯以道德仁义自任诚心守之老而不衰此其所以大过人者真所谓古之遗直欤公之子坚欲上公行实于朝以丐易名之典俾箴叙其本末箴出入公门三十年矣知公出处最详輙以所闻见纪其实以授公之子不敢有加焉庶几议谥勒铭有所考信以传不朽视质诸夏无且画工爲无媿云谨状干道四年三月日通直郞大理寺丞洪箴状先君性嗜学壮岁读书至忘寝膳自隷业上庠以至官中都着述无虚日任馆职最久与一时名公赓和尤富建灾巳酉金虏南渡犯浙东明年三月北归所过焚剽无噍类先君方待浙宪阙居金坛仓遑挈家奔句曲之西馆戴氏一夕虏卒至家人仅以身免去未一里而烈焰属天由是数十年手泽悉爲煨烬无余迨戎马息惊䰟犹未定而秦丞相当国士大夫以文墨贾竒祸斥逐流放踵相蹑于道先君念太夫人年益高无兼侍秦又挟㣲憾疑不附巳常恐一旦贻亲忧遂绝意辞翰尝爲大理卿谭公哀辞有士应知巳用人岂法家流之句旣出好事者口语籍籍几爲所醖酿因此愈自晦屏去笔砚二十余年或诿以文字之职一切力辞遇胜日䄂手危坐命子孙读古人佳制以寄幽赏秦相卒先君蒙光尧寿圣皇帝擢登政府旋再辞禄以归时年巳十十六闲居又八年而卽世晚景多病颇近药石虽时时歌咏太平然精勤刻苦不能如畴昔矣坚不孝遭大罚号慕之余裒集遗文以类编次仅得外制二百二十二表䟽九十八奏札六十八故事十九讲义十九启八十四杂文七十六古律诗二百三十九乐府三十四釐爲四十卷以先君自号华阳老人目之曰华阳集集中有宣政靖康间所作诗文数十篇皆掇拾于残编断简之末或亲旧口所传诵十不存一二唯尚书解三十卷乃先君爲学官日所作讲义训诸生者闽士集而成书别本刋行呜唿先君力学起家不幸遭兵火畏权臣故文章之传后世者止于如此敢摭其实载集尾以俟立言君子爲之叙干道三年九月朔孤子坚泣血书先大父平时刻意辞章老且弗倦不幸厄于建炎兵火而残编断简得之煨烬之余又不幸沮于秦丞相以深文甜天下舌而片言只字莫敢出诸口比及秦亡而大父巳告老然遇佳时胜赏犹时时技痒发于吟咏故身后裒集之文仅如是而止先叔宝文久欲锓之木而志弗遂假守秋浦之明年郡事稍间因取所编复加订正以成先叔之志云绍兴改元冬十二月孙朝奉大夫权知池州军州兼管内劝农营田事釡谨书华阳集卷第四十雍正甲辰夏四日因事逰金陵买得扵承恩寺书肆中其价甚昂也石仓记华阳集华阳集跋跋张章简华阳集四十卷绍兴间尝刊版于秋浦郡斋洪景卢爲之序原本世久无传此本乃万历丁酉金坛于文熙覆刻本平阙之式甚古遇宋语辄注御名云云当从宋椠出也以校文津阁四库全书本优劣自见库本因囿于淸高宗谕旨旣删卷三十靑词全卷又虑卷数与原书不合遂割裂卷二十九贺方敷文冬启以下至回王运使启五文以补靑词之阙然幷其前贺都统刘太尉到任启贺赵直阁年启贺都统刘太尉年启三文亦全删殊难索解此其一此本阙叶十六库本亦阙十三惟库本必于阙处巧爲弥缝一若其本未阙者此其二︹例一︺︹例二︺︹例三︺︹例四︺又库本卷十三钦宗干龙节功德疏之第六章与干龙节满散道场文衔接爲一篇与此本异又卷二十六库本删卷首贺中书启一文而以卷二十七与诏使启提补亦未详其故此其三库本有此三失则此本之善不待言矣此本世极罕见莫友芝邵位西书目中俱未着录尝于厂肆见海源阁旧藏残帙得补此本阙叶凡七近从常熟瞿氏铁琴铜剑楼借校影宋钞本又补得阙叶七番尙阙两叶诸本俱脱今无由校补矣海宁赵万里