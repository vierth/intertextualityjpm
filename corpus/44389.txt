原文卷一学而第一疏正义曰自此至尧曰是鲁论语二十篇之名及第次也当弟子论撰之时以论语为此书之大名学而以下为当篇之小目其篇中所载各记旧闻意及则言不为义例或亦以类相从此篇论君子孝弟仁人忠信道国之法主友之规闻政在乎行德由礼贵于用和无求安饱以好学能自切磋而乐道皆人行之大者故为诸篇之先既以学为章首遂以名篇言人必须学也为政以下诸篇所次先儒不无意焉当篇各言其指此不烦说第顺次也一数之始也言此篇于次当一也疏子曰学而至君子乎正义曰此章劝人学为君子也子者古人称师曰子子男子之通称此言子者谓孔子也曰者说文云词也从口乙声亦象口气出也然则曰者发语词也以此下是孔子之语故以子曰冠之或言孔子曰者以记非一人各以意载无义例也白虎通云学者觉也觉悟所未知也孔子曰学者而能以时诵习其经业使无废落不亦说怿乎学业稍成能招朋友有同门之朋从远方而来与已讲习不亦乐乎既有成德凡人不知而不怒之不亦君子乎言诚君子也君子之行非一此其一行耳故云亦也注马曰子者至说怿正义曰云子者男子之通称者经传凡敌者相谓皆言吾子或直言子称师亦曰子是子者男子有德之通称也云谓孔子者嫌为他师故辨之公羊传曰子沈子曰何休云沈子称子冠氏上者着其为师也不但言子曰者辟孔子也其不冠子者他师也然则书传直言子曰者皆指孔子以其圣德着闻师范来世不须言其氏人尽知之故也若其他传受师说后人称其先师之言则以子冠氏上所以明其为师也子公羊子子沈子之类是也若非已师而称他有德者则不以子冠氏上直言某子若高子孟子之类是也云时者学者以时诵习之者皇氏以为凡学有三时一身中时学记云发然后禁则扞格而不胜时过然后学则勤苦而难成故内则云十年出就外傅居宿于外学书计十有三年学乐诵诗舞勺十五成童舞象是也二年中时王制云春秋教以礼乐冬夏教以诗书郑玄云春夏阳也诗乐者声声亦阳也秋冬阴也书礼者事事亦阴也互言之者皆以其术相成又文王世子云春诵夏弦秋学礼冬读书郑玄云诵谓歌乐也弦谓以丝播时阳用事则学之以声阴用事则学之以事因时顺气于功易也三日中时学记云故君子之于学也藏焉脩焉息焉游焉是日日所习也言学者以此时诵习所学篇简之文及礼乐之容日知其所亡月无忘其所能所以为说怿也谯周云悦深而乐浅也一曰在内曰说在外曰乐言亦者凡外境适心则人心说乐可说可乐之事其类非一此学而时习有朋自远方来亦说乐之事耳故云亦犹易云亦可丑也亦可喜也注包曰同门曰朋正义曰郑玄注大司徒云同师曰朋同志曰友然则同门者同在师门以授学者也朋即群党之谓故子夏曰吾离群而索居郑玄注云群谓同门朋友也此言有朋自远方来者即学记云三年视敬业乐群也同志谓同其心意所趣乡也朋疏而友亲朋来既乐友即可知故略不言也注愠怒至不怒正义曰云凡人有所不知君子不怒者其说有二一云古之学者为己己得先王之道含章内映而他人不见不知而我不怒也一云君子易事不求备于一人故为教诲之道若有人钝根不能知解者君子恕之而不愠怒也疏有子曰至本与正义曰此章言孝弟之行也弟子有若曰其为人也孝于父母顺于兄长而好陵犯凡在已上者少矣言孝弟之人性必恭顺故好欲犯其上者少也既不好犯上而好欲作乱为悖逆之行者必无故云未之有也是故君子务修孝弟以为道之基本基本既立而后道德生焉恐人未知其本何谓故又言孝弟也者其为仁之本欤礼尚谦退不敢质言故云与也注孔子弟子有若正义曰史记弟子传云有若少孔子四十三岁郑玄曰鲁人注鲜少也正义曰释诂云鲜罕也故得为少皇氏熊氏以为上谓君亲犯谓犯颜谏争今案注云上谓凡在已上者则皇氏熊氏违背注意其义恐非也疏子曰巧言令色鲜矣仁正义曰此章论仁者必直言正色其若巧好其言语令善其颜色欲令人说爱之者少能有仁也疏曾子曰至习乎正义曰此章论曾子省身慎行之事弟子曾参尝曰吾每日三自省察已身为人谋事而得无不尽忠心乎与朋友结交而得无不诚信乎凡所传授之事得无素不讲习而妄传乎以谋贵尽忠朋友主信传恶穿凿故曾子省慎之注马曰弟子曾参正义曰史记弟子传云曾参南武城人字子舆少孔子四十六岁孔子以为能通孝道故授之业作孝经死于鲁疏子曰道至以时正义曰此章论治大国之法也马融以为道谓为之政教千乘之国谓公侯之国方五百里四百里者也言为政教以治公侯之国者举事必敬慎与民必诚信省节财用不奢侈而爱养人民以为国本作事使民必以其时不妨夺农务此其为政治国之要也包氏以为道治也千乘之国百里之国也夏即公侯殷周惟上公也余同注马曰道至过焉正义曰以下篇子曰道之以政故云道谓为之政教史记齐景公时有司马田穰苴善用兵周礼司马掌征伐六国时齐威王使大夫追论古者兵法附穰苴于其中凡一百五十篇号曰司马法此六尺曰步至成出革车一乘皆彼文也引之者以证千乘之国为公侯之大国也云然则千乘之赋其地千成者以成出一乘千乘故千成云居地方三百一十六里有畸者以方百里者一为方十里者百方三百里者三三而九则为方百里者九合成方十里者九百得九百乘也计千乘犹少百乘方百里者一也又以此方百里者一六分破之每分得广十六里长百里引而接之则长六百里广十六里也半折之各长三百里将埤前三百里南西两边是方三百一十六里也然西南角犹缺方十六里者一也方十六里者一为方一里者二百五十六然曏割方百里者为六分余方一里者四百今以方一里者二百五十六埤西南角犹余方一里者一百四十四又复破而埤三百一十六里两边则每边不复得半里故云三百一十六里有畸也云唯公侯之封乃能容之者案周礼大司徒云诸公之地封疆方五百里诸侯之地封疆方四百里诸伯之地封疆方三百里诸子之地封疆方二百里诸男之地封疆方百里此千乘之国居地方三百一十六里有畸伯子男自方三百而下则莫能容之故云唯公侯之封乃能容之云虽大国之赋亦不是过焉者坊记云制国不过千乘然则地虽广大以千乘为限故云虽大国之赋亦不是过焉司马法兵车一乘甲士三人步卒七十二人计千乘有七万五千人则是六军矣周礼大司马序官凡制军万有二千五百人为军王六军大国三军次国二军小国一军鲁颂宫云公车千乘明堂位云封周公于曲阜地方七百里革车千乘及坊记与此文皆与周礼不合者礼天子六军出自六乡万二千五百家为乡万二千五百人为军地官小司徒云凡起徒役无过家一人是家出一人乡为一军此则出军之常也天子六军既出六乡则诸侯三军出自三乡宫云公徒三万者谓乡之所出非千乘之众也千乘者自谓计地出兵非彼三军之车也二者不同故数不相合所以必有二法者圣王治国安不忘危故今所在皆有出军之制若从王伯之命则依国之大小出三军二军一军也若其前敌不服用兵未已则尽其境内皆使从军故复有此计地出军之法但乡之出军是正故家出一人计地所出则非常故成出一车以其非常故优之也包曰道治也者以治国之法不惟政教而已下云道之以德谓道德故易之但云道治也云千乘之国百里之国也者谓夏之公侯殷周上公之国也云古者井田方里为井者孟子云方里而井井九百亩是也云十井为乘百里之国适千乘也者此包以古之大国不过百里以百里赋千乘故计之每十井为一乘是方一里者十为一乘则方一里者百为十乘开方之法方百里者一为方十里者百每方十里者一为方一里者百其赋十乘方十里者百则其赋千乘地与乘数适相当故曰适千乘也云融依周礼包依王制孟子者马融依周礼大司徒文以为诸公之地方五百里侯四百里以下也包氏依王制云凡四海之内九州州方千里州建百里之国三十七十里之国六十五十里国百有二十凡二百一十国也又孟子云天子之制地方千里公侯之制皆方百里伯七十里子男五十里包氏据此以为大国不过百里不信周礼有方五百里四百里之封也马氏言名包氏不言名者包氏避其父名也云义疑故两存焉者以周礼者周公致太平之书为一代大典王制者汉文帝令博士所作孟子者邹人也名轲师孔子之孙子思治儒术之道着书七篇亦命世亚圣之大才也今马氏包氏各以为据难以质其是非莫敢去取于义有疑故两存其说也注包曰作事使至农务正义曰云作使民必以其时者谓筑都邑城郭也以都邑者人之聚也国家之藩卫百姓之保障不固则败不脩则坏故虽不临寇必于农隙备其守御无妨农务春秋庄二十九年左氏传曰凡土功龙见而毕务戒事也注云谓今九月周十一月龙星角亢晨见东方三务始毕戒民以土功事火见而致用注云大火心星次角亢见者致筑作之物水昏正而栽注云谓今十月定星昏而中于是树板干而兴作日至而毕注云日南至微阳始动故土功息若其门户道桥城郭墙堑有所损坏则特随坏时修之故僖二十年左传曰凡启塞从时是也王制云用民之力岁不过三日周礼均人职云凡均力政以岁上下丰年则公旬用三日焉中年则公旬用二日焉无年则公旬用一日焉是皆重民之力而不妨夺农务也疏子曰弟子至学文正义曰此章明人以德为本学为末男子后生为弟言为人弟与子者入事父兄则当孝与弟也出事公卿则当忠与顺也弟顺也入不言弟出不言忠者互文可知也下孔子云出则事公卿入则事父兄孝经云事父孝故忠可移于君事兄弟故顺可移于长是也谨而信者理兼出入言恭谨而诚信也泛爱众者泛者宽博之语君子尊贤而容众或博爱众人也而亲仁者有仁德者则亲而友之能行已上诸事仍有间暇余力则可以学先王之遗文若徒学其文而不能行上事则为言非行伪也注言古之遗文者则诗书礼乐易春秋六经是也疏子夏曰至学矣正义曰此章论生知美行之事贤贤易色者上贤谓好尚之也下贤谓有德之人易改也色女人也女有姿色男子悦之故经传之文通谓女人为色人多好色不好贤者能改易好色之心以好贤则善矣故曰贤贤易色也事父母能竭其力者谓小孝也言为子事父虽未能不匮但竭尽其力服其勤劳也事君能致其身者言为臣事君虽未能将顺其美匡救其恶但致尽忠节不爱其身若童汪踦也与朋友交言而有信者谓与朋友结交虽不能切磋琢磨但言约而每有信也虽曰未学吾必谓之学矣者言人生知行此四事虽曰未尝从师伏膺学问然此为人行之美矣虽学亦不是过故吾必谓之学矣注孔曰子夏弟子卜商正义曰案史记仲尼弟子传云卜商字子夏卫人也少孔子四十四岁孔子既没居西河教授为魏文侯师疏子曰至惮改正义曰此章勉人为君子也君子不重则不威学则不固者其说有二孔安国曰固蔽也言君子当须敦重若不敦重则无威严又当学先王之道以致博闻强识则不固蔽也一曰固谓坚固言人不能敦重既无威严学又不能坚固识其道理也明须敦重也主忠信者主犹亲也言凡所亲狎皆须有忠信者也无友不如己者言无得以忠信不如己者为友也过则勿惮改者勿无也惮犹难也言人谁无过过而不改是谓过矣过而能改善莫大焉故苟有过无得难于改也疏曾子曰至厚矣正义曰此章言民化君德也慎终者终谓父母之丧也以死者人之终故谓之终执亲之丧礼须谨慎尽其哀也追远者远谓亲终既葬日月已远也孝子感时念亲追而祭之尽其敬也民德归厚矣者言君能行此慎终追远二者民化其德皆归厚矣言不偷薄也疏子禽至求之正义曰此章明夫子由其有德与闻国政之事子禽问于子贡曰夫子至于是邦也必闻其政求之与抑与之与者子禽疑怪孔子所至之邦必与闻其国之政事故问子贡曰此是孔子求于时君而得之与抑人君自原与夫子为治与抑与皆语辞子贡曰夫子温良恭俭让以得之夫子之求之也其诸异乎人之求之与者此子贡答辞也敦柔润泽谓之温行不犯物谓之良和从不逆谓之恭去奢从约谓之俭先人后已谓之让言夫子行此五德而得与闻国政他人则就君求之夫子则脩德人君自原与之为治故曰夫子之求之也其诸异乎人之求之与诸与皆语辞注郑曰至为治正义曰云子禽弟子陈亢子贡弟子姓端木名赐者家语七十二弟子篇云陈亢陈人字子禽少孔子四十岁史记弟子传云端木赐字子贡少孔子三十一岁云求而得之邪者邪未定之辞疏子曰至孝矣正义曰此章论孝子之行父在观其志者在心为志父在子不得自专故观其志而己父没观其行者父没可以自专乃观其行也三年无改于父之道可谓孝矣者言孝子在丧三年哀慕犹若父存无所改于父之道可谓为孝也疏有子曰至行也正义曰此章言礼乐为用相须乃美礼之用和为贵者和谓乐也乐主和同故谓乐为和夫礼胜则离谓所居不和也故礼贵用和使不至于离也先王之道斯为美者斯此也言先王治民之道以此礼贵和美礼节民心乐和民声乐至则无怨礼至则不争揖让而治天下者礼乐之谓也是先王之美道也小大由之有所不行者由用也言每事小大皆用礼而不以乐和之则其政有所不行也知和而和不以礼节之亦不可行也者言人知礼贵和而每事从和不以礼为节亦不可行也疏有子曰至宗也正义曰此章明信与义恭与礼不同及人行可宗之事信近于义言可复也者复犹覆也人言不欺为信于事合宜为义若为义事不必守信而信亦有非义者也言虽非义以其言可反复不欺故曰近义恭近于礼远耻辱也者恭惟卑巽礼贵会时若巽在床下是恭不合礼则非礼也恭虽非礼以其能远耻辱故曰近礼因不失其亲亦可宗也者因亲也所亲不失其亲言义之与比也既能亲仁比义不有所失则有知人之鉴故可宗敬也言亦者人之善行可宗敬者非一于其善行可宗之中此为一行耳故云亦也注义不必信信非义也正义曰云义不必信者若春秋晋士匄帅师侵齐闻齐侯卒乃还春秋善之是合宜不必守信也云信非义也者史记尾生与女子期于梁下女子不来水至不去抱柱而死是虽守信而非义也疏子曰君子至也已正义曰此章述好学之事君子食无求饱居无求安者言学者之志乐道忘饥故不暇求其安饱也敏于事而慎于言者敏疾也言当敏疾于所学事业则有成功说命曰敬逊务时敏厥脩乃来是也学有所得又当慎言说之就有道而正焉者有道谓有道德者正谓问其是非言学业有所未晓当就有道德之人正定其是之与非易文言曰问以辨之是也可谓好学也已者总结之也言能行在上诸事则可谓之为好学也疏子曰至来者正义曰此章言贫之与富皆当乐道自脩也贫而无谄富而无骄何如者乏财曰贫佞说为谄多财曰富傲逸为骄言人贫多佞说富多傲逸若能贫无谄佞富不骄逸子贡以为善故问夫子曰其德行何如子曰可也者此夫子答子贡也时子贡富志怠于学故发此问意谓不骄而为美德故孔子抑之云可也言未足多未若贫而乐富而好礼者也者乐谓志于善道不以贫为忧苦好谓闲习礼容不以富而倦略此则胜于无谄无骄故云未若言不如也子贡曰诗云如切如磋如琢如磨其斯之谓与者子贡知师励已故引诗以成之此卫风淇奥之篇美武公之德也治骨曰切象曰差玉曰琢石曰磨道其学而成也听其规谏以自脩如玉石之见琢磨子贡言贫而乐道富而好礼其此能切磋琢磨之谓与子曰赐也始可与言诗已矣者子贡知引诗以成孔子义善取类故唿其名而然之告诸往而知来者者此言可与言诗之意诸之也谓告之往以贫而乐道富而好礼则知来者切磋琢磨所以可与言诗也疏子曰不患人之不己知患不知人也正义曰此章言人当责己而不责人凡人之情多轻易于知人而患人不知己故孔子抑之云我则不耳不患人之不己知但患己不能知人也原文卷二为政第二疏正义曰左传曰学而后入政故次前篇也此篇所论孝敬信勇为政之德也圣贤君子为政之人也故以为政冠于章首遂以名篇疏子曰至共之正义曰此章言为政之要为政以德者言为政之善莫若以德德者得也物得以生谓之德淳德不散无为化清则政善矣譬如北辰居其所而众星共之者譬况也北极谓之北辰北辰常居其所而不移故众星共尊之以况人君为政以德无为清静亦众人共尊之也注包曰至共之正义曰案尔雅释天云北极谓之北辰郭璞曰北极天之中以正四时然则极中也辰时也以其居天之中故曰北极以正四时故曰北辰汉书天文志曰中宫太极星其一明者泰一之常居也旁三星三公环之匡卫十二星藩臣皆曰紫宫北斗七星所谓璇玑玉衡以齐七政斗为帝车运于中央临制四海分阴阳建四时均五行移节度定诸纪皆系于斗是众星共之也疏子曰至无邪正义曰此章言为政之道在于去邪归正故举诗要当一句以言之诗三百者言诗篇之大数也一言以蔽之者蔽犹当也古者谓一句为一言诗虽有三百篇之多可举一句当尽其理也曰思无邪者此诗之一言鲁颂駉篇文也诗之为体论功颂德止僻防邪大抵皆归于正故此一句可以当之也注孔曰篇之大数正义曰案今毛诗序凡三百一十一篇内六篇亡今其存者有三百五篇今但言三百篇故曰篇之大数疏子曰至且格正义曰此章言为政以德之效也道之以政者政谓法教道谓化诱言化诱于民以法制教命也齐之以刑者齐谓齐整刑谓刑罚言道之以政而民不服者则齐整之以刑罚也民免而无耻者免苟免也言君上化民不以德而以法制刑罚则民皆巧诈苟免而心无愧耻也道之以德齐之以礼有耻且格者德谓道德格正也言君上化民必以道德民或未从化则制礼以齐整使民知有礼则安失礼则耻如此则民有愧耻而不犯礼且能自脩而归正也疏子曰至逾矩正义曰此章明夫子隐圣同凡所以劝人也吾十有五而志于学者言成童之岁识虑方明于是乃志于学也三十而立者有所成立也四十而不惑者志强学广不疑惑也五十而知天命者命天之所禀受者也孔子四十七学易至五十穷理尽性知天命之终始也六十而耳顺者顺不逆也耳闻其言则知其微旨而不逆也七十而从心所欲不逾矩者矩法也言虽从心所欲而不逾越法度也孔子辄言此者欲以勉人志学而善始令终也疏孟懿至以礼正义曰此章明孝必以礼孟懿子问孝者鲁大夫仲孙何忌问孝道于孔子也子曰无违者此夫子答辞也言行孝之道无得违礼也樊迟御者弟子樊须为夫子御车也子告之曰孟孙问孝于我我对曰无违者孟孙即懿子也孔子恐孟孙不晓无违之意而懿子与樊迟友善必将问于樊迟故夫子告之樊迟曰何谓也者樊迟亦未达无违之旨故复问曰何谓也子曰生事之以礼死葬之以礼祭之以礼者此夫子为言无违之事也生事之以礼谓冬温夏清昏定晨省之属也死葬之以礼谓为之棺椁衣衾而举之卜其宅兆而安措之之属也祭之以礼谓春秋祭祀以时思之陈其簠簋而哀戚之之属也不违此礼是无违之理也不即告孟孙者初时意在简略欲使思而得之也必告樊迟者恐孟孙以为从父之令是无违故既与别后告于樊迟将使复告孟孙也注孔曰至谥也正义曰春秋定六年经书仲孙何忌如晋传曰孟懿子往是知孟懿子即仲孙何忌也谥法曰温柔贤善曰懿注郑曰至樊须正义曰案史记弟子传曰樊须字子迟齐人少孔子三十六岁也疏孟武伯问孝子曰父母唯其疾之忧正义曰此章言孝子不妄为非也武伯懿子之仲孙彘也问于夫子为孝之道夫子答之曰子事父母唯其疾病然后可使父母忧之疾病之外不得妄为非法贻忧于父母也注马曰至父母忧正义曰案春秋懿子以哀十四年卒而武伯嗣哀公十七年左传曰公会齐侯于蒙孟武伯相武伯问于高柴曰诸侯盟谁执牛耳季羔曰鄫衍之役吴公子姑曹发阳之役卫石魋武伯曰然则彘也是武伯为懿子之子仲孙彘也谥法刚强直理曰武疏子游至别乎正义曰此章言为孝必敬子游问孝者弟子子游问行孝之道于孔子也子曰今之孝者是谓能养者此下孔子为子游说须敬之事今之人所谓孝者是唯谓能以饮食供养者也言皆无敬心至于犬马皆能有养不敬何以别乎者此为不敬之人作譬也其说有二一曰犬以守御马以代劳皆能有以养人者但畜兽无知不能生敬于人若人唯能供养于父母而不敬则何以别于犬马乎一曰人之所养乃至于犬马同其饥渴饮之食之皆能有以养之也但人养犬马资其为人用耳而不敬此犬马也人若养其父母而不敬则何以别于犬马乎言无以别明孝必须敬也注孔曰子游弟子姓言名偃正义曰史记弟子传曰言偃吴人字子游少孔子四十五岁注包曰至畜之正义曰云孟子曰者案孟子尽心篇孟子曰食而不爱豕交之也爱而不敬兽畜之也赵岐注云人之交接但食之而不爱若养豕也爱而不敬若人畜禽兽但爱而不能敬也引之以证孝必须敬彼言豕交之此作豕畜之者所见本异或传写误疏子夏问至孝乎正义曰此章言为孝必须承顺父母颜色也子夏问孝者弟子子夏问于孔子为孝之道也子曰色难者答之也言承顺父母颜色乃为难也有事弟子服其劳有酒食先生馔曾是以为孝乎者孔子又喻子夏服劳先食不为孝也先生谓父兄馔饮食也曾犹则也言若家有劳辱之事或弟或子服其勤劳有酒有食进与父兄饮食汝则谓是以为孝乎言此未孝也必须承顺父母颜色乃为孝也疏子曰至不愚正义曰此章美颜渊之德子曰吾与回言终日不违如愚者回弟子颜渊也违犹怪问也愚无智之称孔子言我与回言终竟一日亦无所怪问于我之言默而识之如无知之愚人也退而省其私亦足以发回也不愚者言回既退还而省察其在私室与二三子说释道义亦足以发明大体乃知其回也不愚注孔曰至如愚正义曰史记弟子传云颜回者鲁人也字子渊少孔子三十岁年二十九发尽白蚤死疏子曰至廋哉正义曰此章言知人之法也视其所以者以用也言视其所以行用观其所由者由经也言观其所经从察其所安者言察其所安处也人焉廋哉人焉廋哉者廋匿也焉安也言知人之法但观察其终始则人安所隐匿其情哉再言之者深明情不可隐也疏子曰温故而知新可以为师矣正义曰此章言为师之法温寻也言旧所学得者温寻使不忘是温故也素所未知学使知之是知新也既温寻故者又知新者则可以为人师矣注温寻也正义曰案中庸云温故而知新郑注云温读如燖温之温谓故学之熟矣后时习之谓之温案左传哀十二年公会吴于橐皋太宰嚭请寻盟子贡对曰盟可寻也亦可寒也贾逵注云寻温也又有司彻云乃热尸俎是寻为温也言人旧学已精熟在后更习之犹若温燖故食也疏子曰君子不器正义曰此章明君子之德也器者物象之名形器既成各周其用若舟楫以济川车舆以行陆反之则不能君子之德则不如器物各守一用言见几而作无所不施也疏子贡问君子子曰先行其言而后从之正义曰此章疾小人多言而行之不周也子贡问于夫子曰君子之德行何如夫子答之曰君子先行其言而后以行从之言行相副是君子也疏子曰君子周而不比小人比而不周正义曰此章明君子小人德行不同之事忠信为周阿党为比言君子常行忠信而不私相阿党小人则反是注曰忠信为周正义曰鲁语文也疏子曰至则殆正义曰此章言教学法也学而不思则罔者言为学之法既从师学则自思其余蕴若虽从师学而不寻思其义则罔然无所得也思而不学则殆者言但自寻思而不往从师学终卒不得其义则徒使人精神疲劳倦殆疏子曰攻乎异端斯害也已矣正义曰此章禁人杂学攻治也异端谓诸子百家之书也言人若不学正经善道而治乎异端之书斯则为害之深也以其善道有统故殊涂而同归异端则不同归也注攻治至同归正义曰云善道有统故殊涂而同归者正经是善道也皆以忠孝仁义为本是有统也四术为教是殊涂也皆以去邪归正是同归也异端之书则或糠尧舜戕毁仁义是不同归也殊涂同归是易下系辞文也疏子曰至知也正义曰此章明知也由诲汝知之乎者孔子以子路性刚好以不知为知故此抑之唿其名曰由我今教诲汝为知之乎此皆语辞知之为知之不知为不知是知也者此诲辞也言汝实知之事则为知之实不知之事则为不知此是真知也若其知之反隐曰不知及不知妄言我知皆非知也注孔曰至子路正义曰史记弟子传云仲由字子路卞人也少孔子九岁子路性鄙好勇力志抗直冠雄鸡佩豭豚陵暴孔子孔子设礼稍诱子路子路后儒服委质因门人请为弟子疏子张至中矣正义曰此章言求禄之法子张学干禄者干求也弟子子张师事孔子学求禄位之法子曰多闻阙疑慎言其余则寡尢者此夫子教子张求禄之法也尢过也寡少也言虽博学多闻疑则阙之尢须慎言其余不疑者则少过也多见阙殆慎行其余则寡悔者殆危也言虽广览多见所见危者阙而不行尢须慎行其余不危者则少悔恨也言寡尢行寡悔禄在其中矣者言若少过行又少悔必得禄位设若言行如此虽偶不得禄亦同得禄之道注郑曰至位也正义曰史记弟子传云颛孙师陈人字子张少孔子四十八岁疏哀公至不服正义曰此章言治国使民服之法哀公问曰何为则民服者哀公鲁君也问于孔子曰何所云为则万民服从也时哀公失德民不服从哀公患之故有此问孔子对曰举直错诸枉则民服者此孔子对以民服之法也错置也举正直之人用之废置诸邪枉之人则民服其上也举枉错诸直则民不服者举邪枉之人用之废置诸正直之人则民不服上也于时群邪秉政民心厌弃故以此对之也注包曰哀公鲁君谥正义曰鲁世家云哀公名蒋定公之子周敬王二十六年即位谥法云恭仁短折曰哀疏季康至则劝正义曰此章明使民敬忠劝善之法季康子问使民敬忠以劝如之何者季康子鲁执政之上卿也时以僭滥故民不敬忠劝勉故问于孔子曰欲使民人敬上尽忠劝勉为善其法如之何子曰临之以庄则敬者此答之也自上莅下曰临庄严也言君临民以严则民敬其上孝慈则忠者言君能上孝于亲下慈于民则民作忠举善而教不能则劝者言君能举用善人置之禄位教诲不能之人使之材能如此则民相劝勉为善也于时鲁君蚕食深宫季氏专执国政则如君矣故此答皆以人君之事言之也注鲁卿季孙肥康谥正义曰知者据左传及世家文也谥法云安乐抚民曰康疏或谓至为政正义曰此章言孝友与为政同或谓孔子曰子奚不为政者奚何也或有一人亡其姓名谓孔子曰子既多才多艺何不居官为政或人以为居位乃是为政也子曰书云孝乎唯孝友于兄弟施于有政者此周书君陈篇文引之以答或人为政之事彼云王若曰君陈惟尔令德孝恭惟孝友于兄弟克施有政孔安国云言其有令德善事父母行已以恭言善事父母者必友于兄弟能施有政令其言与此小异此云孝乎唯孝者美大孝之辞也友于兄弟者言善于兄弟也施行也行于此二者即有为政之道也是亦为政奚其为为政者此孔子语也是此也言此孝友亦为政之道此外何事其为为政乎言所行有政道即与为政同不必居位乃是为政疏子曰至之哉正义曰此章明信不可无也人而无信不知其可也者言人而无信其余虽有他才终无可也大车无輗小车无軏其何以行之哉者此为无信之人作譬也大车牛车輗辕端横木以缚轭驾牛领者也小车驷马车軏者辕端上曲钩衡以驾两服马领者也大车无輗则不能驾牛小车无軏则不能驾马其车何以得行之哉言必不能行也以喻人而无信亦不可行也注包曰至钩衡正义曰云大车牛车者冬官考工记车人为车大车崇九尺郑注云大车平地载任之车毂长半柯者也其驾牛故酒诰曰肇牵车牛远服贾用故曰大车牛车也说文云輗大车辕端持衡者轭辕前也是輗者辕端横木以缚轭者也云小车驷马车者考工记兵车田车乘车也皆驾驷马故曰驷马车也说文云軏者车辕端持衡者考工记云国马之辀深四尺有七寸注云马高八尺兵车乘车轵崇三尺有三寸加轸与卜七寸又并此辀深则衡高八尺七寸也除马之高则余七寸为衡颈之间是辀在衡上也辕从轸以前稍曲而上至衡则居衡之上而乡下钩之衡则横居辀下是辕端上曲钩衡者名軏也疏子张至知也正义曰此章明创制革命因沿损益之礼子张问十世可知也者弟子子张问于孔子夫国家文质礼变设若相承至于十世世数既远可得知其礼乎子曰殷因于夏礼所损益可知也周因于殷礼所损益可知也者此夫子答以可知之事言殷承夏后因用夏礼谓三纲五常不可变革故因之也所损益者谓文质三统夏尚文殷则损文而益质夏以十三月为正为人统色尚黑殷则损益之以十二月为正为地统色尚白也其事易晓故曰可知也周因于殷礼所损益可知也者言周代殷立而因用殷礼及所损益事事亦可知也其或继周者虽百世可知也者言非但顺知既往兼亦预知将来时周尚存不敢斥言故曰其或言设或有继周而王者虽多至百世以其物类相召世数相生其变有常故皆可预知也注马曰至三统正义曰云三纲五常者白虎通云三纲者何谓谓君臣父子夫妇也君为臣纲父为子纲夫为妻纲大者为纲小者为纪所以张理上下整齐人道也人皆怀五常之性有亲爱之心是以纲纪为化若罗网有纪纲之而百目张也所以称三纲何一阴一阳之谓道阳得阴而成阴得阳而序刚柔相配故人为三纲法天地人君臣法天取象日月屈信归功也父子法地取法五行转相生也夫妇取象人合阴阳有施君群也群下之所归心臣牵也事君也象屈服之形也父者矩也以度教子子者孳也孳孳无已也夫者扶也以道扶接妇者服也以礼屈服也云五常者仁义礼智信也白虎通云五常者何谓仁义礼智信也仁者不忍好生爱人义者宜也断决得中也礼者履也履道成文智者知也或于事见微知着信者诚也专一不移故人生而应八卦之体得五气以为常仁义礼智信是也云损益谓文质三统者白虎通云王者必一质一文者何所以承天地顺阴阳阳道极则阴道受阴道极则阳道受明一阳二阴不能继也质法天文法地而已故天为质地受而化之养而成之故为文尚书大传曰王者一质一文据天地之道礼三正记曰质法天文法地帝王始起先质后文者顺天地之道本末之义先后之序也事莫不先其质性乃后有其文章也夏尚黑殷尚白周尚赤此之谓三统故书传略说云天有三统物有三变故正色有三天有三生三死故士有三王王特一生死又春秋纬元命包及乐纬稽耀嘉云夏以十三月为正息卦受泰注云物之始其色尚黑以寅为朔殷以十二月为正息卦受临注云物之牙其色尚白以鸡鸣为朔周以十一月为正息卦受复其色尚赤以夜半为朔又三正记云正朔三而改文质再而复以此推之自夏以上皆正朔三而改也郑注尚书三帛高阳氏之后用赤缯高辛氏之后用黑缯其余诸侯用白缯如郑此意却而推之舜以十一月为正尚赤尧以十二月为正尚白故曰其余诸侯用白缯高辛氏以十三月为正尚黑故云高辛氏之后用黑缯高阳氏以十一月为正尚赤故云高阳氏之后用赤缯有少皞以十二月为正尚白黄帝以十三月为正尚黑神农以十一月为正尚赤女娲以十二月为正尚白伏羲以上未有闻焉易说卦云帝出乎震则伏羲也建寅之月又木之始其三正当从伏羲以下文质再而复者文质法天地文法地质法天周文法地而为天正殷质法而为地正者正朔文质不相须正朔以三而改文质以二而复各自为义不相须也建子之月为正者谓之天统以天之阳气始生为百物得阳气微稍动变故为天统建丑之月为统者以其物已吐牙不为天气始动物又未出不得为人所施功唯在地中含养萌牙故为地统建寅之月为统者以其物出于地人功当须脩理故谓之人统统者本也谓天地人之本然王者必以此三月为正者以其此月物生细微又是岁之始生王者继天理物含养微细又取其岁初为正朔之始既天地人之三者所继不同故各改正朔不相袭也所尚既异符命亦随所尚而来故礼纬稽命征云其天命以黑故夏有玄圭天命以赤故周有赤雀衔书天命以白故殷有白狼衔钩是天之所命亦各随人所尚符命虽逐所尚不必皆然故天命禹观河见白面长人洛子命云汤观于洛沈璧而黑龟与之书黄鱼双跃泰誓言武王伐纣而白鱼入于王舟是符命不皆逐正色也郑康成之义自古以来皆改正朔若孔安国则改正朔殷周二代故注尚书汤承尧舜禅代之后革命创制改正易服是从汤始改正朔也注物类至预知正义曰物类相召者谓三纲五常各以类相召因而不变也云世数相生者谓文质三统及五行相次周而复始而其世运有数相生变革也疏子曰至勇也正义曰此章言祭必己亲勇必为义也非其鬼而祭之谄也者人神曰鬼言若非已祖考而辄祭他鬼者是谄媚求福也见其义不为无勇也者义宜也言义所宜为而不能为者是无勇之人也注郑曰至求福正义曰云人神曰鬼者周礼大宗伯之职掌建邦之天神人鬼地示之礼是人神曰鬼也左传曰神不歆非类民不祀非族故非其祖考而祭之者是谄求福也注孔曰至无勇正义曰若齐之田氏弑君夫子请讨之是义所宜为也而鲁君不能为讨是无勇也原文卷三八佾第三疏正义曰前篇论为政为政之善莫善礼乐礼以安上治民乐以移风易俗得之则安失之则危故此篇论礼乐得失也疏孔子至忍也正义曰此章论鲁卿季氏僭用礼乐之事孔子谓季氏八佾舞于庭者谓者评论之称季氏鲁卿于时当桓子也佾列也舞者八人为列八八六十四人桓子用此八佾舞于家庙之庭故孔子评论而讥之是可忍也孰不可忍也者此孔子所讥之语也孰谁也人之僭礼皆当罪责不可容忍季氏以陪臣而僭天子最难容忍故曰若是可容忍他人更谁不可忍也注马曰至讥之正义曰孰谁释诂文佾列书传通训也云天子八佾诸侯六大夫四士二者隐五年左传文也云八人为列八八六十四人者杜预何休说如此其诸侯用六者六六三十六人大夫四四四十六人士二二二四人服虔以用六为六八四十八人大夫四为四八三十二人士二为二八十六人今以舞势宜方行列既减即每行人数亦宜减故同何杜之说天子所以八佾者案隐五年左传考仲子之宫将万焉公问羽数于众仲对曰天子用八诸侯用六大夫四士二夫舞所以节八音而行八风故自八以下杜预云唯天子得尽物数故以八为列诸侯则不敢用八所谓八音者金石土革丝木匏竹也郑玄云金钟镈也石磬也土埙也革鼓鼗也丝琴瑟也木敔也匏笙也竹管箫也所谓八风者服虔以为八卦之风干音石其风不周坎音革其风广莫艮音匏其风融震音竹其风明庶巽音木其风清明离音丝其风景坤音土其风凉兑音金其风阊阖又易纬通卦验云立春调风至春分明庶风至立夏清明风至夏至景风至立秋凉风至秋分阊阖风至立冬不周风至冬至广莫风至是则天子之舞所以节八音而行八风故八佾也云鲁以周公之故受王者礼乐有八佾之舞者此释季氏所以得僭之由由鲁得用之也案礼记祭统云昔者周公且有勋劳于天下成王康王赐之以重祭朱干玉戚以舞大武八佾以舞大夏此天子之乐也重周公故以赐鲁又明堂位曰命鲁公世世祀周公以天子之礼乐是受王者礼乐也然王者礼乐唯得于文王周公庙用之若用之他庙亦为僭也故昭二十五年公羊传称昭公谓子家驹曰吾何僭哉答曰朱干玉戚以舞大夏八佾以舞大武此皆天子之礼也是昭公之时僭用他庙也云季桓子僭于家庙舞之故孔子讥之者案经但云季氏知是桓子者以孔子与桓子同时亲见其事而讥之故知桓子也何休云僭齐也下效上之辞季氏陪臣也而效君于上故云僭也大夫称家祭法大夫三庙此经又言于庭鲁之用乐见于经传者皆据庙中祭祀时知此亦僭于其家庙舞之故孔子讥之也疏三家至之堂正义曰此章讥三家之僭也三家者以雍彻者此弟子之言将论夫子所讥之语故先设此文以为首引三家谓仲孙叔孙季孙雍周颂臣工篇名天子祭于宗庙歌之以彻祭今三家亦作此乐以彻祭故夫子讥之子曰相维辟公天子穆穆奚取于三家之堂者此夫子所讥之语也先引诗文后言其不可取之理也相维辟公天子穆穆者此雍诗之文也相助也维辞也辟公谓诸侯及二王之后穆穆天子之容貌雍篇歌此者有诸侯及二王之后来助祭故也今三家但家臣而已何取此义而作之于堂乎注马曰至此乐正义曰三孙同是鲁桓公之后桓公适子庄公为君庶子公子庆父公子叔牙公子季友仲孙是庆父之后叔孙是叔牙之后季孙是季友之后其后子孙皆以其仲叔季为氏故有此氏并是桓公子孙故俱称孙也至仲孙氏后世改仲曰孟孟者庶长之称也言已是庶不敢与庄公为伯仲叔季之次故取庶长为始也云雍周颂臣工篇名者即周颂臣工之什第七篇也天子祭于宗庙歌之以彻祭者案周礼乐师云及彻帅学士而歌彻郑玄云彻者歌雍又小师云彻歌郑云于有司彻而歌雍是知天子祭于宗庙歌之以彻祭也今三家亦作此乐故夫子讥之也注包曰至堂邪正义曰云辟公谓诸侯及二王之后者此与毛传同郑玄以辟为卿士公谓诸侯为异余亦同也云穆穆天子之容貌者曲礼云天子穆穆尔雅释诂云穆穆美也是天子之容貌穆穆然美也云雍篇歌此者有诸侯及二王之后来助祭故也者将言无诸侯及二王之后助祭则不可歌也云今三家但家臣而已何取此义而作之于堂邪者卿大夫称家家臣谓家相邑宰之属来助祭耳何取此雍诗之义而奏作于堂邪邪语辞鲁用天子礼乐以雍彻由是三家僭之也疏子曰至乐何正义曰此章言礼乐资仁而行也人而不仁如礼何人而不仁如乐何者如奈也言人而不仁奈此礼乐何谓必不能行礼乐也疏林放至宁戚正义曰此章明礼之本意也林放问礼之本者林放鲁人也问于夫子礼之本意如何子曰大哉问者夫子将答礼本先叹美之也礼之末节人尚不知林放能问其本其意非小故曰大哉问也礼与其奢也宁俭丧与其易也宁戚者此夫子所答礼本也奢汰侈也俭约省也易和易也戚哀戚也与犹等也奢与俭易与戚等俱不合礼但礼不欲失于奢宁失于俭丧不欲失于易宁失于戚言礼之本意礼失于奢不如俭丧失于和易不如哀戚疏子曰夷狄之有君不如诸夏之亡也正义曰此章言中国礼义之盛而夷狄无也举夷狄则戎蛮可知诸夏中国也亡无也言夷狄虽有君长而无礼义中国虽偶无君若周召共和之年而礼义不废故曰夷狄之有君不如诸夏之亡也注包曰诸夏中国正义曰此及闵元年左氏传皆言诸夏襄四年左传魏绛云诸夷必叛华夏皆谓中国而谓之华夏者夏大也言有礼仪之大有文章之华也疏季氏至放乎正义曰此章讥季氏非礼祭泰山也季氏旅于泰山者旅祭名也礼诸侯祭山川在其封内者今陪臣祭泰山非礼也子谓冉有曰女弗能救与者冉有弟子冉求时仕于季氏救犹止也夫子见季氏非礼而祭泰山故以言谓弟子冉有曰汝既臣于季氏知其非礼即合谏止女岂不能谏止与与语辞对曰不能者言季氏僭滥已不能谏止也子曰呜唿曾谓泰山不如林放乎者孔子叹其失礼故曰呜唿曾之言则也夫神不享非礼林放尚知问礼况泰山之神岂反不如林放乎而季氏欲诬罔而祭之也言泰山之神必不享季氏之祭若其享之则是不如林放也注马曰至止也正义曰云旅祭名者周礼太宗伯职云国有大故明旅上帝及四望郑注云故谓凶烖旅陈也陈其祭事以祈焉礼不如祀之备也故知旅祭名也云礼诸侯祭山川在其封内者王制云诸侯祭名山大川之在其地者是也云今陪臣祭泰山非礼也者陪重也诸侯既为天子之臣故谓诸侯之臣为陪臣泰山在鲁封内故鲁得祭之今季氏亦祭故云非礼云冉有弟子冉求者史记弟子传云冉求字子有少孔子二十九岁郑玄曰鲁人疏子曰至君子正义曰此章言射礼有君子之风也君子无所争者言君子之人谦卑自牧无所竞争也必也射乎者君子虽于他事无争其或有争必也于射礼乎言于射而后有争也揖让而升下而饮者射礼于堂将射升堂及射毕而下胜饮不胜其耦皆以礼相揖让也其争也君子者射者争中正鹄而已不同小人厉色援臂故曰其争也君子注孔曰言于射而后有争正义曰郑注射义云饮射爵者亦揖让而升降胜者袒决遂执张弓不胜者袭说决拾却左手右加弛弓于其上而升饮君子耻之是以射则争中是于射而后有争注王曰至相饮正义曰云射于堂升及下皆揖让而相饮者仪礼大射云耦进上射在左并行当阶北面揖及阶揖升堂揖皆当其物北面揖及物揖射毕北面揖揖如升射是射时升降揖让也大射又云饮射爵之时胜者皆袒决遂执张弓不胜者皆袭说决拾却左手右加弛弓于其上遂以执付揖如始升射及阶胜者先升升堂少右不胜者进北面坐取丰上之觯立卒觯坐奠于丰下兴揖不胜者先降是饮射爵之时揖让升降也注马曰多至所争正义曰云多筭饮少筭者筭筹也乡射记曰箭筹八十长尺有握握素是也多筭谓胜者少筭谓不胜者胜饮不胜而相揖让故曰君子之所争也疏子夏至诗己矣正义曰此章言成人须礼也子夏问曰巧笑倩兮美目盼兮素以为绚兮何谓也者倩笑貌盼动目貌绚文貌此卫风硕人之篇闵庄姜美而不见答之诗也言庄姜既有巧笑美目倩盼之容又能以礼成文绚然素喻礼也子夏读诗至此三句不达其旨故问夫子何谓也子曰绘事后素者孔子举喻以答子夏也绘画文也凡绘画先布众色然后以素分布其间以成其文喻美女虽有倩盼美质亦须礼以成之也曰礼后乎者此子夏语子夏闻孔子言绘事后素即解其旨知以素喻礼故曰礼后乎子曰起予者商也始可与言诗已矣者起发也予我也商子夏名孔子言能发明我意者是子夏也始可与共言诗也注马曰至逸也正义曰云此上二句在卫风硕人之二章者案今毛诗硕人四章章七句其二章曰手如柔荑肤如凝脂倾如蝤蛴齿如瓠犀螓首蛾眉巧笑倩兮美目盼兮是也云其下一句逸者今毛诗无此一句故曰逸言亡逸也注郑曰至成之正义曰案考工记云画绘之事杂五色下云画缋之事后素功是知凡绘画先布众色然后以素分布其间以成其文章也疏子曰至征之矣正义曰此章言夏商之后不能行先王之礼也夏礼吾能言之杞不足征也殷礼吾能言之宋不足征也者征成也杞宋二国言夏殷之后也孔子言夏殷之礼吾能说之但以杞宋之君闇弱不足以成之也文献不足故也足则吾能征之矣者此又言不足征之意献贤也孔子言我不以礼成之者以此二国之君文章贤才不足故也注包曰至成也正义曰征成释诂文云杞宋二国名夏殷之后者乐记云武王克殷下车而封夏后氏之后于杞封殷之后于宋是也疏子曰禘自既灌而往者吾不欲观之矣正义曰此章言鲁禘祭非礼之事禘者五年大祭之名灌者将祭酌郁鬯于太祖以降神也既灌之后列尊卑序昭穆而鲁逆祀跻僖公乱昭穆故孔子曰禘祭自既灌己往吾则不欲观之也注孔曰至观之正义曰云禘祫之礼为序昭穆故毁庙之主及群庙之主皆合食于太祖者郑玄曰鲁礼三年丧毕而祫于太祖明年春禘于群庙自尔之后五年而再殷祭以远主初始入祧新死之主又当与先君相接故礼因是而为大祭以审序昭穆故谓之禘禘者谛也言使昭穆之次审谛而不乱也祫者合也文二年公羊传曰大祫者何合祭也其合祭奈何毁庙之主陈于太祖未毁庙之主皆升合食于太祖是也云灌者酌郁鬯灌于太祖以降神者郊特牲云周人尚臭灌用鬯臭郁合鬯臭阴达于渊泉灌以圭璋用玉气也既灌然后迎牲致阴气也郑注云灌谓以圭瓒酌鬯始献神也郁郁金草酿为酒煮郁金草和之其气芬芳调畅故曰郁鬯言未杀牲先酌郁鬯酒灌地以求神于太祖庙也云既灌之后列尊卑序昭穆者言既灌地降神之后始列木主以尊卑陈列太祖前太祖东乡昭南乡穆北乡其余孙从王父父曰昭子曰穆昭取其乡明穆取其北面尚敬三年一祫五年一禘禘所以异于祫者毁庙之主陈于太祖与祫同未毁庙之主则各就其庙而祭也云而鲁逆祀跻僖公乱昭穆故不欲观之者春秋文二年秋八月丁卯大事于太庙跻僖公公羊传曰跻者何升也何言乎升僖公讥何讥尔逆祀也何休云升谓西上礼昭穆指父子近取法春秋惠公与庄公当同南面西上隐桓与闵僖亦当同北面西上继闵者在下文公缘僖公于闵公为庶兄置僖公于闵公上失先后之义故讥之是知当闵在僖上今升僖先闵故云逆祀二公位次之逆非昭穆乱也此注云乱昭穆及鲁语云将跻僖公宗有司曰非昭穆也弗忌曰我为宗伯明者为昭其次为穆何常之有如彼所言又似闵僖异昭穆者位次之逆如昭穆之乱假昭穆以言之非谓异昭穆也若兄弟相代即异昭穆设今兄弟四人皆立为君则祖父之庙即己从毁知其理必不然故先儒无作此说以此逆祀失礼故孔子不欲观之也疏或问至其掌正义曰此章言讳国恶之礼也或问禘之说者或人问孔子禘祭之礼其说何如子曰不知也者孔子答言不知禘礼之说答以不知者为鲁讳讳国恶礼也若其说之当云禘之礼序昭穆时鲁跻僖公乱昭穆说之则彰国之恶故但言不知也知其说者之于天下也其如示诸斯乎也者诸于也斯此也孔子既答或人以不知禘礼之说若不更说恐或人以为己实不知无以明其讳国恶且恐后世以为禘祭之礼圣人不知而致废绝更为或人言此也言我知禘礼之说者于天下之事中其如指示于此掌中之物言其易了也指其掌者此句弟子作论语时言也当时孔子举一手伸掌以一手指之以示或人曰其如示诸斯乎弟子等恐人不知示诸斯谓指示何等物故着此一句言是时夫子指其掌也疏祭如在至不祭正义曰此章言孔子重祭礼祭如在者谓祭宗庙必致其敬如其亲存言事死如事生也祭神如神在者谓祭百神亦如神之存在而致敬也子曰吾不与祭如不祭者孔子言我若亲行祭事则必致其恭敬我或出或病而不自亲祭使人摄代己为之不致肃敬于心与不祭同注谓祭百神正义曰百神谓宗庙之外皆是言百神举成数疏王孙至祷也正义曰此章言夫子守礼不求媚于人也王孙贾者卫执政大夫也问曰与其媚于奥宁媚于灶何谓也者媚趣乡也奥内也谓室内西南隅也以其隐奥故尊者居之其处虽尊而闲静无事以喻近臣虽尊不执政柄无益于人也灶者饮食之所由虽处卑亵为家之急用以喻国之执政位虽卑下而执赏罚之柄有益于人也此二句世俗之言也言与其趣于闲静之处宁若趣于急用之灶以喻其求于无事之近臣宁若求于用权之执政王孙贾时执国政举于二句佯若不达其理问于孔子曰何谓也欲使孔子求媚亲昵于己故微以世俗之言感动之也子曰不然获罪于天无所祷也者孔子拒贾之辞也然如此也言我则不如世俗之言也天以喻君获犹得也我道之行否由于时君无求于众臣如得罪于天无所祷于众神疏子曰至从周正义曰此章言周之礼文犹备也周监于二代郁郁乎文哉者监视也二代谓夏商郁郁文章貌言以今周代之礼法文章回视夏商二代则周代郁郁乎有文章哉吾从周者言周之文章备于二代故从而行之也疏子入至礼也正义曰此章言夫子慎礼也子入太庙者子谓孔子太庙周公庙孔子仕鲁鲁祭周公而助祭故得入之也每事问者言太庙之中礼器之属每事辄问于令长也或曰孰谓鄹人之子知礼乎入太庙每事问者孰谁也鄹人鲁鄹邑大夫孔子父叔梁纥也或有人曰谁谓鄹大夫之子知礼者也时人多言孔子知礼或人以为知礼者不当复问何为入太庙而每事问乎意以为孔子不知礼子闻之曰是礼也者孔子闻或人之讥乃言其问之意以宗庙之礼当须重慎不可轻言虽已知之更当复问慎之至也注包曰至助祭也正义曰云太庙周公庙者文十三年公羊传曰周公称太庙鲁公称世室群公称宫故知太庙周公庙也云孔子仕鲁者史记孔子世家云孔子贫且贱及长尝为季氏吏料量平尝为司职吏而畜蕃息由是为司空其后定公以孔子为中都宰一年四方皆则之由中都宰为司空由司空为大司寇摄相事是仕鲁由是故得与助祭也注孔曰至复问正义曰云鄹孔子父叔梁纥所治邑者古谓大夫守邑者以邑冠之唿为某人孔子父鄹邑大夫左传称鄹人纥故此谓孔子为鄹人之子也左传成二年云新筑人仲叔于奚杜注云于奚守新筑大夫即此类也疏子曰至古之道也正义曰此章明古礼也射不主皮者言古者射礼张布为侯而栖熊虎豹之皮于中而射之射有五善焉不但以中皮为善亦兼取礼乐容节也周衰礼废射者无复礼容但以主皮为善故孔子抑之云古之射者不主皮也为力不同科者言古者为力役之事亦有上中下设三科焉周衰政失力役之事贫富兼并强弱无别而同为一科故孔子非之云古之为力役不如今同科也古之道也者结上二事皆前古所行之道也注马曰至和容也正义曰云射有五善焉者言射礼有五种之善下所引是也云一曰和至五曰兴舞皆周礼乡大夫职文也云志体和至与舞同皆马融辞义语案彼云退而以乡射之礼五物询众庶一曰和二曰容三曰主皮四曰和容五曰兴舞注云以用也行乡射之礼而以五物询于众民郑司农云询谋也问于众庶宁复有贤能者和谓闺门之内行也容谓容貌也主皮谓善射射所以观士也故书舞为无杜子春读和容为和颂谓能为乐也无读为舞谓能为六舞玄谓和载六德容包六行也庶民无射礼因田猎分禽则有主皮者张皮射之无侯也主皮和容兴舞则六艺之射与礼与乐是也今此注二曰和容衍和字五曰兴武武当为舞声之误也云天子三侯以熊虎豹皮为之者周礼天官司裘职云王大射则共熊侯虎侯豹侯设其鹄诸侯则共熊侯豹侯卿大夫则共麋侯皆设其鹄注云大射者为祭祀射王将有郊庙之事以射择诸侯及群臣与邦国所贡之士可以与祭者射者可以观德行其容体比于礼其节比于乐而中多者得与于祭诸侯谓三公及王子弟封于畿内者卿大夫亦皆有采地焉其将祀其先祖亦与群臣射以择之凡大射各于其射宫侯者其所射也以虎熊豹麋之皮饰其侧又方制之以为高芋谓之鹄着于侯中所谓皮侯王之大射虎侯王所自射也熊侯诸侯所射豹侯卿大夫以下所射诸侯之大射熊侯诸侯所自射豹侯群臣所射卿大夫之大射麋侯君臣共射焉凡此侯道虎九十弓熊七十弓豹麋五十弓列国之诸侯大射大侯亦九十参七十干五十远尊得伸可同耳所射正谓之侯者天子中之则能服诸侯诸侯以下中之则得为诸侯郑司农云鹄鹄毛也方十尺曰侯四尺曰鹄二尺曰正四寸曰质玄谓侯中之大小取数于侯道乡射记曰弓二寸以为侯中则九十弓者侯中广丈八尺七十弓者侯中广丈四尺五十弓者侯中广一丈尊卑异等此数明矣考工记曰梓人为侯广与崇方参分其广而鹄居一焉然则侯中丈八尺者鹄方六尺侯中丈四尺者鹄方四尺六寸大半寸侯中一丈者鹄方三尺三寸少半寸谓之鹄者取名于鳱鹄鳱鹄小鸟而难中是以中之为隽亦取鹄之言较较者直也射所以直己志用虎熊豹麋之皮示服勐讨迷士惑者射者大礼故取义众也士大射士无臣祭无所择也疏子贡至其礼正义曰此章言孔子不欲废礼也子贡欲去告朔之饩羊者牲生曰饩礼人君每月告朔于庙因有祭谓之朝享鲁自文公怠于政礼始不视朔废朝享之祭有司仍供备其羊子贡见其礼废故欲并去其羊也子曰赐也尔爱其羊我爱其礼者此孔子不许子贡之欲去羊故唿其名而谓之曰赐也尔以为既废其礼虚费其羊故欲去之是爱其羊也我以为羊存犹以识其礼羊亡礼遂废所以不去其羊欲使后世见此告朔之羊知有告朔之礼庶或复行之是爱其礼也注郑曰至其羊正义曰云牲生曰饩者僖三十三年左传曰饩牵竭矣饩与牵相对牵是牲可牵行则饩是已杀杀又非熟故解者以为腥曰饩谓生肉未煮者也其实饩亦是生哀二十四年左传云晋师乃还饩臧石牛是以生牛赐之也此及聘礼注皆云牲生曰饩由不与牵相对故为生也云礼人君每月告朔于庙有祭谓之朝享者案周礼大史颁告朔于邦国郑玄云天子颁朔于诸侯诸侯藏之祖庙至朔朝于庙告而受行之此云子贡欲去告朔之饩羊是用生羊告于庙谓之告朔人君即以此日听视此朔之政谓之视朔文十六年公四不视朔僖五年传曰公既视朔是也视朔者听治此月之政亦谓之听朔玉藻云天子听朔于南门之外是也其日又以礼祭于宗庙谓之朝庙周礼谓之朝享司尊彝云追享朝享是也其岁首为之则谓之朝正襄二十九年正月公在楚传曰释不朝正于庙是也告朔视朔听朔朝庙朝享朝正二礼各有三名同日而为之也必于月朔为此告朔听朔之礼者杜预春秋释例曰人君者设官分职以为民极远细事以全委任之责纵诸下以尽知力之用成败以效能否执八柄以明诛赏故自非机事皆委任焉诚信足以相感事实尽而不拥故受位居职者思效忠善日夜自进而无所顾忌也天下之细事无数一日二日万端人君之明有所不照人君之力有所不堪则不得不借问近习有时而用之如此则六乡六遂之长虽躬履此事躬造此官当皆移听于内官回心于左右政之秕乱常必由此圣人知其不可故简其节敬其事因月朔朝庙迁坐正位会群吏而听大政考其所行而决其烦疑非徒议将然也乃所以考已然又恶其审听之乱公也故显众以断之是以上下交泰官人以理万民以察天下以治也每月之朔必朝于庙因听政事事敬而礼成以故告特羊然则朝庙朝正告朔视朔皆同日之事所从言异耳是言听朔朝庙之义也玉藻说天子朝庙之礼云听朔于南门之外诸侯皮弁听朔于太庙郑玄以为明堂在国之阳南门之外谓明堂也诸侯告朔以特羊则天子以特牛与天子用特牛告其帝及其神配以文王武王诸侯用特羊告太祖而已杜预以明堂与祖庙为一但明堂是祭天之处天子告朔虽杜之义亦应告人帝朝享即月祭是也祭法云王立七庙曰考庙王考庙皇考庙皆月祭之二祧享尝乃止诸侯立五庙曰考庙王考庙皇考庙皆月祭之显考庙祖考庙享尝乃止然则天子告朔于明堂朝享于五庙诸侯告朔于大庙朝享自皇考以下三庙耳皆先告朔后朝庙朝庙小于告朔文公废其大而行其小故春秋文公六年经云闰月不告朔犹朝于庙公羊传曰犹者可止之辞也天子玄冕以视朔皮弁以日视朝诸侯皮弁以听朔朝服以日视朝其闰月则听朔于明堂阖门左扉立于其中听政于路寝门终月故于文王在门为闰云鲁自文公始不视朔者即文六年闰月不告朔是也疏子曰至谄也正义曰此章疾时臣事君多无礼也言若有人事君尽其臣礼谓将顺其美及善则称君之类而无礼之人反以为谄佞也疏定公问至以忠正义曰此章明君臣之礼也定公问君使臣臣事君如之何者定公鲁君也时臣失礼君不能使定公患之故问于孔子曰君之使臣及臣之事君当如之何也孔子对曰君使臣以礼臣事君以忠者言礼可以安国家定社稷止由君不用礼则臣不竭忠故对曰君之使臣以礼则臣必事君以忠也注孔曰至问之正义曰云定公鲁君谥者鲁世家云定公名宋襄公之子昭公之弟以敬王十一年即位谥法安民大虑曰定疏子曰至不伤正义曰此章言正乐之和也关雎者诗国风周南首篇名兴后妃之德也诗序云乐得淑女以配君子忧在进贤不淫其色是乐而不淫也哀窈窕思贤才而无伤善之心焉是哀而不伤也乐不至淫哀不至伤言其正乐之和也疏哀公至不咎正义曰此章明立社所用木也哀公问社于宰我者哀公鲁君也社五土之神也凡建邦立社各以其土所宜木哀公未知其礼故问于弟子宰我也宰我对曰夏后氏以松殷人以柏周人以栗曰使民战栗者三代立社各以其土所宜木故宰我举之以对哀公也但宰我不本其土宜之意因周用栗便妄为之说曰周人以栗者欲使其民战栗故也子闻之曰成事不说遂事不谏既往不咎者孔子闻宰我对哀公使民战栗知其非妄无如之何故曰事已成不可复解说也事已遂不可复谏止也事已往不可复追咎也历言此三者以非之欲使慎其后也注孔曰至战栗正义曰云凡建邦立社各以其土所宜之木者以社者五土之总神故凡建邦立国必立社也夏都安邑宜松殷都亳宜柏周都丰镐宜栗是各以其土所宜木也谓用其木以为社主张包周本以为哀公问主于宰我先儒或以为宗庙主者杜元凯何休用之以解春秋以为宗庙主今所不取疏子曰至之礼正义曰此章言管仲僭礼也子曰管仲之器小哉者管仲齐大夫管夷吾也孔子言其器量小也或曰管仲俭乎者或人见孔子言管仲器小以为谓其大俭故问曰管氏俭乎曰管氏有三归官事不摄焉得俭者孔子答或人以管仲不俭之事也妇人谓嫁曰归摄犹兼也焉犹安也礼大夫虽有妾媵嫡妻唯娶一姓今管仲娶三姓之女故曰有三归礼国君事大官各有人大夫虽得有家臣不得每事立官当使一官兼摄余事今管仲家臣备职奢豪若此安得为俭也然则管仲知礼乎者或人闻孔子言管仲不俭便谓为得礼故又问曰然则管仲是知礼之人乎曰邦君树塞门管氏亦树塞门邦君为两君之好有反坫管氏亦有反坫者此孔子又为或人说管仲不知礼之事也邦君诸侯也屏谓之树人君别内外于门树屏以蔽塞之大夫当以帘蔽其位耳今管仲亦如人君树屏以塞门也反坫反爵之坫在两楹之间人君与邻国为好会其献酢之礼更酌酌毕则各反爵于坫上大夫则无之今管仲亦有反爵之坫僭滥如此是不知礼也管氏而知礼孰不知礼者孔子举其僭礼于上而以此言非之孰谁也言若谓管氏而为知礼更谁为不知礼言唯管氏不知礼也注包曰至为俭正义曰云妇人谓嫁曰归者隐二年公羊传文何休曰妇人生以父母为家嫁以夫为家故谓嫁曰归明有三归之道也注郑曰至知礼正义曰云反坫反爵之坫在两楹之间者以乡饮酒是乡大夫之礼于房户间燕礼是燕已之臣子故尊于东楹之西若两君相敌则尊于两楹间故其坫在两楹间也云人君别内外于门树屏以蔽之者释宫云屏谓之树郭璞曰小墙当门中郊特牲云台门而旅树郑玄云此皆诸侯之礼也旅道也屏谓之树树所以蔽行道管氏树塞门塞犹蔽也礼天子外屏诸侯内屏大夫以帘士以帷是也云若与邻国为好会其献酢之礼更酌酌毕则各反爵于坫上者熊氏云主君献宾宾筵前受爵饮毕反坫虚爵于坫上于西阶上拜主人于阼阶上答拜宾于坫取爵洗爵酌以酢主人主人受爵饮毕反此虚爵于坫上主人阼阶上拜宾答拜是宾主饮毕反爵于坫上也而云酌毕各反爵于坫上者文不具耳其实当饮毕疏子语至以成正义曰此章明乐子语鲁大师乐者大师乐官名犹周礼之大司乐也于时鲁国礼乐崩坏故孔子以正乐之法语之使知也曰乐其可知也者言五者翕然盛也翕盛貌如皆语辞从之纯如也者从读曰纵谓放纵也纯和也言五音既发放纵尽其音声纯纯和谐也皦如也者皦明也言其音节分明也绎如也者言其音落绎然相续不绝也以成者言乐始作翕如又纵之以纯如如绎如则正乐以之而成也疏仪封至木铎正义曰此章明夫子之德天将命之使其定礼乐也仪封人请见卫国仪邑典封疆之人请告于孔子从者欲见孔子也曰君子之至于斯也吾未尝不得见也者此所请辞也尝曾也言往者有德之君子至于我斯地也吾尝得见之未曾有不得见者也从者见之者从者谓弟子随孔子行者既见其请故为之绍介通使得见也出曰二三子何患于丧乎者仪封人既请见夫子出门乃语诸弟子曰二三子何须忧患于夫子圣德之将丧亡乎天下之无道也久矣者此封人又说孔子圣德不丧之由也言事不常一盛必有衰衰极必盛今天下之衰乱无道亦已久矣言拯弱兴衰属在夫子天将以夫子为木铎者木铎金铃木舌施政教时所振也言天将命孔子制作法度以号令于天下如木铎以振文教也注郑曰仪盖至官名正义曰云仪盖卫邑者以左传卫侯入于夷仪疑与此是一故云盖卫邑也云封人官名者周礼封人掌为畿封而树之郑玄云畿上有封若今时界也天子封人职典封疆则知诸侯封人亦然也左传言颍谷封人祭仲足为祭封人宋高哀为萧封人此云仪封人皆以地名封人盖职典封疆居在边邑颍谷仪祭皆是国之边邑也注包曰至得见正义曰云通使得见者见谓为之绍介使之见也若左传云乃见鱄设诸焉齐豹见宗鲁于公孟亦然注孔曰至天下正义曰云木铎施政教时所振也者礼有金铎木铎铎是铃也其体以金为之明舌有金木之异知木铎是木舌也周礼教鼓人以金铎通鼓大司马教振旅两司马执铎明堂位云振木铎于朝是武事振金铎文事振木铎此云木铎施政教时所振者所以振文教是也疏子谓至善也正义曰此章论韶武之乐子谓韶尽美矣又尽善也者韶舜乐名韶绍也德能绍尧故乐名韶言韶乐其声及舞极尽其美揖让受禅其圣德又尽善也谓武尽美矣未尽善也者武周武王乐以武得民心故名乐曰武言武乐音曲及舞容则尽极美矣然以征伐取天下不若揖让而得故其德未尽善也注孔曰至尽善正义曰云韶舜乐名者乐记云韶继也注云韶绍也言舜之道德继绍于尧也元命包曰舜之时民乐绍尧业其书益稷云萧韶九成凤皇来仪是韶为舜乐名也云谓以圣德受禅故尽善者书序云昔在帝尧聪明文思光宅天下将逊于位让于虞舜孔安国云若使摄遂禅之禅即让也是以圣德受禅也注孔曰至未尽善正义曰云武武王乐也者礼器云乐也者乐其所自成注云作乐者缘民所乐于已之功然则以武王用武除暴为天下所乐故谓其乐为武乐武乐为一代大事故历代皆称大也云以征伐取天下故未尽善者以臣代君虽曰应天顺人不若揖让而受故未尽善也疏子曰居上不宽为礼不敬临丧不哀吾何以观之哉正义曰此章总言礼意居上位者宽则得众不宽则失于苛刻凡为礼事在于庄敬不敬则失于傲惰亲临死丧当致其哀不哀则失于和易凡此三失皆非礼意人或若此不足可观故曰吾何以观之哉原文卷四•里仁第四疏正义曰此篇明仁仁者善行之大名也君子体仁必能行礼乐故以次前也疏子曰至得知正义曰此章言居必择仁也里仁为美者里居也仁者之所居处谓之里仁凡人之择居居于仁者之里是为美也择不处仁焉得知者焉犹安也择求居处而不处仁者之里安得为有知也疏子曰至利仁正义曰此章明仁性也不仁者不可以久处约者言不仁之人不可令久长处贫约若久困则为非也不可以长处乐者言亦不可令久长处于富贵逸乐若久长处乐则必骄佚仁者安仁者谓天性仁者自然安而行之也知者利仁者知能照识前事知仁为美故利而行之也注包曰至安仁正义曰此经仁者安仁知者利仁与表记正同理亦不异云唯性仁者自然体之者言天性仁者非关利害自然汎爱施生体包仁道易•文言曰君子体仁足以长人是也注王曰至行之正义曰云知仁为美故利而行之者言有知谋者贪利而行仁有利则行无利则止非本情也疏子曰唯仁者能好人能恶人正义曰章言唯有仁德者无私于物故能审人之好恶也疏子曰苟志于仁矣无恶也正义曰苟诚也此章言诚能志在于仁则其余行终无恶也疏子曰至于是正义曰此章广明仁行也富与贵是人之所欲也不以其道得之不处也者富者财多贵者位高此二者是人之所贪欲也若不以其道而得之虽是人之所欲而仁者不处也贫与贱是人之所恶也不以其道得之不去也者乏财曰贫无位曰贱此二者是人之所嫌恶也时有否泰故君子履道而反贫贱此则不以其道而得之虽是人之所恶而仁者不违而去之也君子去仁恶乎成名者恶乎犹于何也言人欲为君子唯行仁道乃得君子之名若违去仁道则于何得成名为君子乎言去仁则不得成名为君子也君子无终食之间违仁者言仁不可斯须去身故君子无食顷违去仁道也造次必于是颠沛必于是者造次急遽也颠沛偃仆也言君子之人虽身有急遽偃仆之时而必守于是仁道而不违去也注马曰至违仁正义曰云造次急遽者造次犹言草次郑玄云仓卒也皆迫促暇之意故云急遽云颠沛偃仆者说文云偃僵也仆顿也则偃是仰倒也仆是踣倒也虽遇此颠踬之时亦不违仁也疏子曰至见也正义曰此章疾时无仁也我未见好仁者恶不仁者孔子言我未见性好仁者亦未见能疾恶不仁者也好仁者无以尚之者此覆说上好仁者也尚上也言性好仁者为德之最上他行无以更上之言难复加也恶不仁者其为仁矣不使不仁者加乎其身此覆说上恶不仁者也言能疾恶不仁者亦得为仁但其行少劣故曰其所为仁矣也唯能不使不仁者加乎非义于已身也不如好仁者无以尚之为优也有能一日用其力于仁矣乎言世不脩仁也故曰有人能一日之间用其力于仁道矣乎言人诚能一日用其力脩仁者耳我未见力不足者言德如毛行仁甚易我欲仁斯仁至矣何须用力故曰我未见欲为仁而力不足者也盖有之矣我未之见也者此孔子谦不欲尽诬时人言不能为仁故曰盖有能为之者矣但我未之见也疏子曰至仁矣正义曰此章言仁恕也人之过也各于其党者党党类也言人之为过也君子小人各于其类也观过斯知仁矣者言观人之过使贤愚各当其所若小人不能为君子之行非小人之过当恕而勿责之斯知仁者之用心矣疏子曰朝闻道夕死可矣正义曰此章疾世无道也设若早朝闻世有道暮夕而死可无恨矣言将至死不闻世之有道也子曰士志于道而耻恶衣恶食者未足与议也疏子曰至议也正义曰此章言人当乐道固穷也士者人之有士行者也言士虽志在善道而衣服饮食好其华美耻其粗恶者则是志道不笃故未足与言议于道也疏子曰至与比正义曰此章贵义也适厚也莫薄也比亲也言君子于天下之人无择于富厚与穷薄者但有义者则与相亲也疏子曰至怀惠正义曰此章言君子小人所安不同也君子怀德小人怀土者怀安也君子执德不移是安于德也小人安安而不能迁者难于迁徙是安于土也君子怀刑小人怀惠者刑法制惠恩惠也君子乐于法制齐民是怀刑也小人唯利是亲安于恩惠是怀惠也疏子曰放于利而行多怨正义曰此章恶利也放依也言人每事依于财利而行则是取怨之道也故多为人所怨恨也疏子曰至礼何正义曰此章言治国者必须礼让也能以礼让为国乎者为犹治也礼节民心让则不争言人君能以礼让为教治其国乎云何有者谓以礼让治国何有其难言不难也不能以礼让为国者言人君不能明礼让以治民也如礼何者言有礼而不能用如此礼何疏子曰至知也正义曰此章劝学也不患无位者言不忧爵位也患所以立者言但忧其无立身之才学耳不患莫己知者言不忧无人见知于己也求为可知也者言求善道而学行之使已才学有可知重则人知已也疏子曰至已矣正义曰此章明忠恕也子曰参乎者唿曾子名欲语之也吾道一以贯之者贯统也孔子语曾子言我所行之道唯用一理以统天下万事之理也曾子曰唯者曾子直晓其理更不须问故答曰唯子出者孔子出去也门人问曰何谓也者门人曾子弟子也不晓夫子之言故问于曾子也曾子曰夫子之道忠恕而已矣者答门人也忠谓尽中心也恕谓忖已度物也言夫子之道唯以忠恕一理以统天下万事之理更无他法故云而已矣疏子曰君子喻于义小人喻于利正义曰此章明君子小人所晓不同也喻晓也君子则晓于仁义小人则晓于财利疏子曰至省也正义曰此章勉人为高行也见彼贤则思与之齐等见彼不贤则内自省察得无如彼人乎疏子曰至不怨正义曰此并下四章皆明孝事父母几谏者几微也父母有过当微纳善言以谏于父母也见志不从又敬不违者见父母志有不从已谏之色则又当恭敬不敢违父母意而遂已之谏也劳而不怨者父母使已以劳辱之事已当尽力服其勤不得怨父母也疏子曰父母在不远游游必有方正义曰方犹常也父母既存或时思欲见已故不远游游必有常所欲使父母唿己得即知其处也设若告云诣甲则不得更诣乙恐父母唿已于甲处不见则使父母忧也疏子曰三年无改于父之道可谓孝矣正义曰言孝子在父母丧三年之中哀戚思慕无所改于父之道非心所忍为故也此章与学而篇同当是重出学而篇是孔注此是郑注本或二处皆有疏子曰父母之年不可不知也一则以喜一则以惧正义曰言孝子当知父母之年也其意有二一则以父母年多见其寿考则喜也一则以父母年老形必衰弱见其衰老则忧惧也疏子曰古者言之不出耻躬之不逮也正义曰此章明慎言躬身也逮及也言古人之言不妄出口为身行之将不及故也疏子曰至鲜矣正义曰此章贵俭鲜少也得中合礼为事乃善设若奢俭俱不得中奢则骄佚招祸俭约无忧患是以约致失者少也疏子曰君子欲讷于言而敏于行正义曰此章慎言贵行也讷迟钝也敏疾也言君子但欲迟钝于言敏疾于行恶时人行不副言也疏子曰德不孤必有邻正义曰此章勉人脩德也有德则人所慕仰居不孤特必有同志相求与之为邻也注方以至不孤正义曰云方以类聚者周易•上系辞文也方谓法术性行各以类相聚也云同志相求者周易•干卦•文言也言志同者相求为朋友也故必有邻是以不孤者案坤卦•文言曰君子敬以直内义以方外敬义立而德不孤言身有敬义以接于人则人亦敬义以应之是亦德不孤也疏子游曰事君数斯辱矣朋友数斯疏矣正义曰此章明为臣结交当以礼渐进也数谓速数数则渎而不敬故事君数斯致罪辱矣朋友数斯见疏薄矣注数谓速数之数正义曰嫌读为上声去声故辨之原文卷五公冶长第五疏正义曰此篇大指明贤人君子仁知刚直以前篇择仁者之里而居故得学为君子即下云鲁无君子斯焉取斯是也故次里仁疏子谓至妻之正义曰此章明弟子公冶长之贤也子谓公冶长可妻也者纳女于人曰妻孔子评论弟子公冶长德行纯备可纳女与之为妻也虽在缧绁之中非其罪也者缧黑索绁挛也古狱以黑索拘挛罪人于时冶长以枉滥被系故孔子论之曰虽在缧绁之中实非其冶长之罪也以其子妻之者论竟遂以其女子妻之也注孔曰至罪人正义曰云冶长弟子鲁人也者案家语弟子篇云公冶长鲁人字子长为人能忍耻孔子以女妻之又案史记弟子传云公冶长齐人而此云鲁人用家语为说也张华云公冶长墓在阳城姑幕城东南五里所基极高旧说冶长解禽语故系之缧绁以其不经今不取也疏子谓南容至妻之正义曰此章孔子评论弟子南容之贤行也邦有道不废邦无道免于刑戮者此南容之德也若遇邦国有道则常得见用在官不被废弃若遇邦国无道则必危行言逊以脱免于刑罚戮辱也以其兄之子妻之者言德行如此故以其兄之女与之为妻也注王曰至见用正义曰云南容弟子南宫縚鲁人也字子容者此家语弟子篇文也案史记弟子传云南宫括字子容郑注檀弓云南宫縚孟僖子之子南宫阅以昭七年左氏传云孟僖子将卒召其大夫云属说与何忌于夫子以事仲尼以南宫为氏故世本云中孙玃生南宫縚是也然则名縚名括又名阅字子容氏南宫本孟氏之后也疏子谓子贱至取斯正义曰此章论子贱之德也君子哉若人鲁无君子者斯焉取斯者此评论之辞也因美鲁多君子故曰有君子之德哉若此人也鲁国若更无君子者斯子贱安得取斯君子之德行而学行之乎明鲁多君子故子贱得学为君子也注孔曰至不齐正义曰案家语弟子篇云宓不齐鲁人字子贱少孔子四十九岁为单父宰有才知仁爱百姓不忍欺之故孔子大之也疏子贡至瑚琏也正义曰此章明弟子子贡之德也子贡曰赐也何如者子贡见夫子历说诸弟子不及于己故问之曰赐也已自不知其行何如也子曰女器也夫子答之言女器用之人也曰何器也者子贡虽得夫子言己为器用之人但器有善恶犹未知己器云何故复问之也曰瑚琏也者此夫子又为指其定分瑚琏黍稷之器宗庙之器贵者也言女是贵器也注包曰至贵者正义曰云瑚琏黍稷之器夏曰瑚殷曰琏周曰簠簋者案明堂位说四代之器云有虞氏之两敦夏后氏之四琏殷之六瑚周之八簋注云皆黍稷器制之异同未闻郑注周礼舍人云方曰簠圆曰簋如记文则夏器名琏殷器名瑚而包咸郑玄等注此论语贾服杜等注左传皆云夏曰瑚或别有所据或相从而误也疏或曰至用佞正义曰此章明仁不须佞也或曰雍也仁而不佞者佞口才也或有一人言于夫子曰弟子冉雍虽身有仁德而口无才辩或人嫌其德未备也子曰焉用佞者夫子语或人言仁人安用其佞也御人以口给屡憎于人者夫子更为或人说佞人之短屡数也言佞人御当于人以口才捷给屡致憎恶于人谓数为人所憎恶也不知其仁焉用佞者言佞人既数为人所憎恶则不知其有仁德之人复安用其佞邪注马曰雍弟子仲弓名姓冉正义曰案史记弟子传冉雍字仲弓郑玄曰鲁人也注孔曰至憎恶正义曰屡数也者释言云屡亟也郭璞云亟亦数也云佞人口辞捷给数谓人所憎恶者案左传云寡人不佞服虔云佞才也不才者自谦之辞也而此云焉用佞御人以口给屡憎于人则佞非善事而以不佞为谦者佞是口才捷利之名本非善恶之称但为佞有善恶耳为善捷敏是善佞祝鮀是也为恶捷敏是恶佞即远佞人是也但君子欲讷于言而敏于行言之虽多情或不信故云焉用佞耳疏子使至子说正义曰此章明弟子漆彫开之行子使漆彫开仕者弟子姓漆彫名开孔子使之仕进也对曰吾斯之未能信者开意志于学道不欲仕进故对曰吾于斯仕进之道未能信言未能究习也子说者孔子见其不汲汲于荣禄知其志道深故喜说也注孔曰至究习正义曰案史记弟子传漆彫开字子开郑玄曰鲁人也疏子曰至取材正义曰此章仲尼患中国不能行已之道也道不行乘桴浮于海者桴竹木所编小筏也言我之善道中国既不能行即欲乘其桴筏浮渡于海而居九夷庶几能行已道也从我者其由与者由子路名以子路果敢有勇故孔子欲令从己意未决定故云与以疑之子路闻之喜者喜夫子欲与己俱行也子曰由也好勇过我无所取材者孔子以子路不解微言故以此戏之耳其说有二郑以为材桴材也子路信夫子欲行故言好勇过我无所取材者无所取于桴材也示子路令知己但叹世无道耳非实即欲浮海也一曰材读曰哉子路闻孔子欲浮海便喜不复顾望孔子之微意故孔子叹其勇曰过我无所取哉者言唯取于已无所取于他人哉注马曰至曰桴正义曰云桴编竹木大者曰筏小者曰桴者尔雅云舫泭也郭璞云水中𥴖筏孙炎云舫水中为泭筏也方言云泭谓之𥴖𥴖谓之筏筏秦晋之通语也方舫泭桴音义同也疏孟武至仁也正义曰此章明仁之难也孟武伯问子路仁乎子曰不知也者鲁大夫孟武伯问于夫子曰弟子子路有仁德否乎夫子以为仁道至大不可全名故答曰不知也又问者武伯意其子路有仁故夫子虽答以不知又复问之也子曰由也千乘之国可使治其赋也不知其仁也者此夫子更为武伯说子路之能言由也有勇千乘之大国可使治其兵赋也不知其仁也言仁道则不全也求也何如者此句又武伯问辞言弟子冉求仁道何如子曰求也千室之邑百乘之家可使为之宰也不知其仁也者此孔子又答武伯以冉求之能也言求也若卿大夫千室之邑百乘卿大夫之家可使为之邑宰也仁则不知也赤也何如者此句又武伯问辞言弟子公西赤仁道何如子曰赤也束带立于朝可使与宾客言也不知其仁也者此孔子又答以公西赤之才也言赤也有容仪可使为行人之官盛服束带立于朝廷可使与邻国之大宾小客言语应对也仁则不知注孔曰赋兵赋正义曰案隐四年左传云敝邑以赋与陈蔡从服虔云赋兵也以田赋出兵故谓之兵赋正谓以兵从也其赋法依周礼九夫为井四井为邑四邑为丘丘十六井出戎马一匹牛三头四丘为甸甸六十四井出长毂一乘戎马四匹牛十三头甲士三人步卒七十二人是也注孔曰至家臣正义曰云千室之邑卿大夫之邑者大学云百乘之家不畜聚敛之臣郑注云百乘之家有采地者也又郑注云采地一同之广轮也然则此云千室之邑百乘之家者谓卿大夫采邑地有一同民有千家者也左传曰唯卿备百邑司马法成方十里出革车一乘故知百乘之家地一同也注马曰至行人正义曰云赤弟子公西华者案史记弟子传云公西赤字子华郑玄曰鲁人少孔子四十二岁云有容仪可使为行人者按周礼有大行人小行人之职掌宾客之礼仪及朝觐聘问之事言公西华任此官也疏子谓至如也正义曰此章美颜回之德子谓子贡曰女与回也孰愈者愈犹胜也孔子乘间问弟子子贡曰女之才能与颜回谁胜对曰赐也何敢望回者望谓比视子贡称名言赐也才劣何敢比视颜回也回也闻一以知十赐也闻一以知二者子贡更言不敢望回之事假设数名以明优劣一者数之始十者数之终颜回亚圣故闻始知终子贡识浅故闻一才知二以明已与回十分及二是其悬殊也子曰弗如也吾与女弗如也者夫子见子贡之答识有悬殊故云不如也弗者不之深也既然答子贡不如又恐子贡惭愧故复云吾与女俱不如欲以安慰子贡之心使无惭也疏宰予至汝是正义曰此章勉人学也宰予昼寝者弟子宰我昼日寝寐也子曰朽木不可雕也粪土之墙不可杇也者此孔子责宰我之辞也朽腐也彫彫琢刻画也杇镘也言腐烂之木不可彫琢刻画以成器物粪土之墙易为垝坏不可杇镘涂塓以成华美此二者以喻人之学道当轻尺璧而重寸阴今乃废惰昼寝虽欲施功教之亦终无成也于予与何诛者诛责也与语辞言于宰我何足责乎谓不足可责乃是责之深也然宰我处四科而孔子深责者讬之以设教卑宰我非实惰学之人也子曰始吾于人也听其言而信其行今吾于人也听其言而观其行于予与改是者与亦语辞以宰予尝谓夫子言已勤学今乃昼寝是言与行违故孔子责之曰始前吾于人也听其所言即信其行以为人皆言行相副今后吾于人也虽听其言更观其行待其相副然后信之因发于宰予昼寝言行相违改是听言信行更察言观行也注包曰宰予弟子宰我正义曰案史记弟子传云宰予字子我郑玄曰鲁人也注王曰杇镘也正义曰释宫云镘谓之杇郭璞云泥涂也李巡曰涂一名朽涂土之作具也然则杇是涂之所用因谓泥涂为杇疏子曰至得刚正义曰此章明刚子曰吾未见刚者刚谓质直而理者也夫子以时皆柔佞故云吾未见刚者或对曰申枨者或人闻孔子之言乃对曰申枨性刚子曰枨也欲焉得刚者夫子谓或人言刚者质直寡欲今枨也多情欲情欲既多或私佞媚安得刚乎注包曰申枨鲁人正义曰郑云盖孔子弟子申续史记云申棠字周家语云申续字周疏子贡至及也正义曰此章明子贡之志子贡曰我不欲人之加诸我也吾亦欲无加诸人者加陵也诸于也子贡言我不欲他人以非义加陵于已吾亦欲无以非义加陵于人也子曰赐也非尔所及也者尔女也夫子言使人不加非义于己亦为难事故曰赐也此事非女所能及言不能止人使不加非义于己也疏子贡至闻也正义曰此章言夫子之道深微难知也子贡曰夫子之文章可得而闻也者章明也子贡言夫子之述作威仪礼法有文彩形质着明可以耳听目视依循学习故可得而闻也夫子之言性与天道不可得而闻也者天之所命人所受以生是性也自然化育元亨日新是天道也与及也子贡言若夫子言天命之性及元亨日新之道其理深微故不可得而闻也注性者至闻也正义曰云性者人之所受以生也者中庸云天命之谓性注云天命谓天所命生人者也是谓性命木神则仁金神则义火神则礼水神则信土神则知孝经说曰性者生之质命人所禀受度也言人感自然而生有贤愚吉凶或仁或义若天之付命遣使之然其实自然天性故云性者人之所受以生也云天道者元亨日新之道者案易干卦云干元亨利贞文言曰元者善之长也亨者嘉之会也利者义之和也贞者事之干也谓天之体性生养万物善之大者莫善施生元为施生之宗故言元者善之长也嘉美也言天能通畅万物使物嘉美而会聚故云嘉之会也利者义之和也者言天能利益庶物使物各得其宜而和同也贞者事之干者言天能以中正之气成就万物使物皆得干济此明天之德也天本无心岂造元亨利贞之德也天本无心岂造元亨利贞之名也但圣人以人事讬之谓此自然之功为天之四德也此但言元亨者略言之也天之为道生生相续新新不停故曰日新也以其自然而然故谓之道云深微故不可得而闻也者言人禀自然之性及天之自然之道皆不知所以然而然是其理深微故不可得而闻也疏子路有闻未之能行唯恐有闻正义曰此章言子路之志也子路于夫子之道前有所闻未能及行唯恐后有闻不得并行也疏子贡至文也正义曰此章言文为美谥也子贡问曰孔文子何以谓之文也者言文是谥之美者故问卫大夫孔圉有何善行而得谓之闻也子曰敏而好学不耻下问是以谓之文也者此夫子为子贡说文子之美行也敏者疾也下问问凡在己下者言文子知识敏疾而又好学有所未辨不羞耻于问己下之人有此美行是以谥谓之文也注孔曰至谥也正义曰云孔文子卫大夫孔圉者左传文也云文谥也者案谥法云勤学好问曰文疏子谓至也义正义曰此章美子产之德子谓子产有君子之道四焉者孔子评论郑大夫子产事上使下有君子之道四焉下文是也其行已也恭者一也言已之所行常能恭顺不违忤于物也其事上也敬者二也言承事在已上之人及君亲则忠心复加谨敬也其养民也惠者三也言爱养于民振乏周无以恩惠也其使民也义者四也义宜也言役使下民皆于礼法得宜不妨农也注孔曰至孙侨正义曰案左传子产穆公之孙公子发之子名侨公子之子称公孙襄三十年执郑国之政故云郑大夫公孙侨也公子发字子国公孙之子以王父字为氏据后而言故后或谓之国侨疏子曰晏平仲善与人交久而敬之正义曰此章言齐大夫晏平仲之德凡人轻交易绝平仲则久而愈敬所以为善注周曰至名婴正义曰云齐大夫晏姓平谥名婴者案左传文知之是晏桓子之子也谥法治而清省曰平疏子曰至知也正义曰此章明臧文仲不知也子曰臧文仲居蔡者蔡国君之守龟名也而鲁大夫臧文仲居守之言其僭也山节者节栭也刻镂为山形故云山节也藻棁者藻水草有文者也棁梁上短柱也画为藻文故云藻棁此言其奢侈也何如其知也者言僭奢若此是不知也所以非时人谓之为知注包曰至僭也正义曰云臧文仲鲁大夫臧孙辰者案世本孝公生僖伯区区生哀伯达达生伯氏瓶瓶生文仲辰则辰是公子区曾孙也区字子臧公孙之子以王父字为氏故姓曰臧也云文谥也者谥法云道德博厚曰文云蔡国君之守龟出蔡地因以为名焉长尺有二寸居蔡僭也者汉书食货志云元龟为蔡家语称漆彫平对孔子云臧氏有守龟其名曰蔡文仲三年而为一兆武仲三年而为二兆是大蔡为大龟蔡是龟之名耳郑玄包咸皆云出蔡地因以为名未知孰是食货志云龟不盈尺不得为宝故知此龟长尺二寸此国君之守龟臧氏为大夫而居之故云僭也注包曰至奢侈正义曰云节者栭也者释宫文云刻镂为山棁者梁上楹画为藻文者释宫云杗瘤谓之梁其上楹谓之棁栭谓之楶郭璞曰棁侏儒柱也楶即栌也此言山节者谓刻镂柱头为斗拱形如山也藻棁者谓画梁上短柱为藻文也此是天子庙饰而文仲僭为之故言其奢侈文二年左传仲尼谓之作虚器言有其器而无其位故曰虚也疏子张至得仁正义曰此章明仁之难成也子张问曰令尹子文三仕为令尹无喜色三已之无愠色旧令尹之政必以告新令尹何如者弟子子张问于孔子曰楚大夫令尹子文三被任用仕为令尹之官而无喜见于颜色三被已退无愠怼之色旧令尹之政令规矩必以告新令尹虑其未晓也子文有此美行子张疑可谓仁故问曰何如子曰忠矣者孔子答之为行如此是忠臣也曰仁矣乎者子张复问子文此德可谓仁矣乎曰未知焉得仁者孔子答言如其所说但闻其忠事未知其仁也崔子弑齐君陈文子有马十乘弃而违之至于他邦则曰犹吾大夫崔子也违之之一邦则又曰犹吾大夫崔子也违之何如者此子张又举齐大夫陈文子之行而问孔子也崔子崔杼也为齐大夫作乱弑其君光陈文子恶之故家虽富有马十乘而辄捐弃违去之至于他国亦遇其乱陈文子则曰犹吾齐大夫崔子也而违去之复往一他邦则又曰犹吾齐大夫崔子也而违去之为行若此其人何如子曰清矣者孔子答言文子辟恶逆去无道求有道当春秋时臣陵其君皆如崔子无可止者可谓清洁矣曰仁矣乎者子张意其为仁故复问之曰可以为仁矣乎曰未知焉得仁者孔子答言据其所闻但是清耳未知他行安得仁乎注孔曰至于菟正义曰案宣四年左传云初若敖娶于邧生鬭伯比若敖卒从其母畜于邧淫于邧子之女生子文焉邧夫人使弃诸梦中虎乳之邧子田见之惧而归夫人以告遂使收之楚人谓乳谷谓虎于菟故命之曰鬭谷于菟实为令尹子文是也令尹宰也周礼六卿太宰为长遂以宰为上卿之号楚臣令尹为长从他国之言或亦谓之宰宣十二年左传云蒍敖为宰是也令善也尹正也言用善人正此官也楚官多以尹为名皆取其正直也注孔曰至去之正义曰云皆齐大夫者并见春秋故知之云崔杼作乱者左襄二十五年云四十匹马者古以四马其驾一车因谓四匹为乘经言十乘故知四十匹也疏季文子三思而后行子闻之曰再斯可矣正义曰此章美鲁大夫季文子之德文子忠而有贤行其举事皆三思之然后乃行常寡过咎孔子闻之曰不必及三思但再思之斯亦可矣注郑曰至三思正义曰案春秋文六年经书秋季孙行父如晋左传曰季文子将聘于晋使求遭丧之礼以行其人曰将焉用之文子曰备豫不虞古之善教也求而无之实难过求何害杜预云所谓文子三思故知文子鲁大夫季孙行父也谥法云道德博厚曰文疏子曰至及也正义曰此章美卫大夫甯武子之德也邦有道则知邦无道则愚者此其德也若遇邦国有道则显其知谋若遇无道则韬藏其知而佯愚其知可及也其愚不可及也者言有道则知人或可及佯愚似实不可及也注马曰卫大夫甯俞武谥也正义曰案春秋文四年卫侯使甯俞来聘左传曰卫甯武子来聘公与之燕为赋湛露及彤弓不辞又不答赋使行人私焉对曰臣以为肄业及之也杜元凯注云此其愚不可及也是甯武子即甯俞也谥法云刚彊直理曰武疏子在陈曰归与归与吾党之小子狂简斐然成章不知所以裁之正义曰此章孔子在陈既久言其欲归之意也与语辞再言归与者思归之深也狂者进取也简大也斐然文章貌言我所以归者以吾乡党之中未学之小子等进取大道妄作穿凿斐然而成文章不知所以裁制故我当归以裁之耳遂归也不即归而言此者恐人怪已故讬此为辞耳疏子曰伯夷叔齐不念旧恶怨是用希正义曰此章美伯夷叔齐二人之行不念旧时之恶而欲报复故希为人所怨恨也注伯夷叔齐孤竹君之二子孤竹国名正义曰案春秋少阳篇伯夷姓墨名允字公信伯长也夷谥叔齐名智字公达伯夷之弟齐亦谥也太史公曰伯夷叔齐孤竹君之二子也父欲立叔齐及父卒叔齐让伯夷伯夷曰父命也遂逃去叔齐亦不肯立而逃之国人立其中子于是伯夷叔齐闻西伯昌善养老盍往归焉及至西伯卒武王载木主号为文王东伐纣伯夷叔齐叩马而谏曰父死不葬爰及干戈可谓孝乎以臣弑君可谓仁乎左右欲兵之太公曰此义人也扶而去之武王已平殷乱天下宗周而伯夷叔齐耻之义不食周粟隐于首阳山采薇而食之及饿且死者是也孤竹北方之远国名地里志辽西令支有孤竹城应劭曰故伯夷国疏子曰至与之正义曰此章明直者不应委曲也孰谓微生高直者孰谁也孔子曰谁言鲁人微生高性行正直或乞醯焉乞诸其邻而与之者此孔子言其不直之事醯醋也诸之也或有一人就微生高乞醯时自无之即可答云无高乃乞之其四邻以应求者用意委曲非为直人也疏子曰至耻之正义曰此章言鲁太史左丘明与圣同耻之事巧言令色足恭者孔以为巧好言语令善颜色便僻其足以为恭谓前却俯仰以足为恭也一曰足将树切足成也谓巧言令色以成其恭取媚于人也左丘明耻之丘亦耻之者左丘明鲁太史受春秋经于仲尼者也耻此诸事不为适合孔子之意故云丘亦耻之匿怨而友其人者友亲也匿隐也言心内隐其相怨而外貌诈相亲友也左丘明耻之丘亦耻之者亦俱耻而不为也注孔曰足恭便僻貌正义曰此读足如字便僻谓便习盘僻其足以为恭也注左丘明鲁太史正义曰汉书艺文志文也疏颜渊至怀之正义曰此章仲尼颜渊季路各言其志也颜渊季路侍者弟子侍孔子也卑在尊旁曰侍子曰盍各言尔志者尔女也盍何不也夫子谓二弟子曰何不各言女心中之所志也子路曰愿车马衣轻裘与朋友共敝之而无憾者憾恨也衣裘以轻者为美言原以己之车马衣裘与朋友共乘服而被敝之而无恨也此重义轻财之志也颜渊曰愿无伐善无施劳者夸功曰伐言原不自称伐己之善不置施劳役之事于人也此仁人之志也子路曰原闻子之志者二子各言其志毕子路复问夫子曰原闻子之志古者称师曰子子曰老者安之朋友信之少者怀之者此夫子之志也怀归也言已原老者安己事之以孝敬也朋友信已待之以不欺也少者归己施之以恩惠也疏子曰已矣乎吾未见能见其过而内自讼者也正义曰此章疾时人有过莫能自责也讼犹责也已终也吾未见有人能自见其已过而内自责者也言将终不复见故云已矣乎疏子曰十室之邑必有忠信如丘者焉不如丘之好学也正义曰此章夫子言己勤学也十室之邑邑之小者也其邑虽小亦不诬之必有忠信如我者焉但不如我之好学不厌也卫瓘读焉为虔切为下句首焉犹安也言十室之邑虽小必有忠信如我者也安不如我之好学也言亦不如我之好学也义并得通故具存焉原文卷六雍也第六疏正义曰此篇亦论贤人君子及仁知中庸之德大抵与前相类故以次之疏子曰雍也可使南面正义曰此章称弟子冉雍之德行南面谓诸侯也言冉雍有德行堪任为诸侯治理一国者也疏仲弓至言然正义曰此章明行简之法仲弓问子桑伯子者仲弓冉雍字也问子桑伯子其人德行何如子曰可也简者孔子为仲弓述子桑伯子之德行也简略也言其人可也以其行能宽略故也仲弓曰居敬而行简以临其民不亦可乎者仲弓因辨简之可否言若居身敬肃而行宽略以临其下民不亦可乎言其可也居简而行简无乃太简乎者言居身宽略而行又宽略乃大简也则子桑伯子之简是太简也子曰雍之言然者然犹是也夫子许仲弓之言是故曰然注王曰伯子书传无见焉正义曰书传无见不知何人也子桑伯子当是一人故此注及下包氏皆唯言伯子而已郑以左传秦有公孙枝字子桑则以此为秦大夫恐非疏哀公至者也正义曰此章称颜回之德哀公问弟子孰为好学者鲁君哀公问于孔子曰弟子之中谁为乐于好学者孔子对曰有颜回者好学不迁怒不贰过不幸短命死矣今也则亡未闻好学者也者孔子对哀公曰有弟子颜回者其人好学迁移也凡人任情喜怒违理颜回任道怒不过分而当其理不移易不迁怒也人皆有过惮改颜回有不善未尝不知知之未尝复行不贰过也凡事应失而得曰幸应得而失曰不幸恶人横夭则惟其常颜回以德行着名应得寿考而反二十九发尽白三十二而卒故曰不幸短命死矣亡无也言命则无好学者矣未闻更有好学者也注凡人至复行正义曰云凡人任情喜怒违理者言凡常之人信任邪情恣其喜怒违于分理也云颜回任道怒不过分者言颜回好学既深信用至道故怒不过其分理也云有不善未尝复行者周易下系辞文彼云子曰颜氏之子其殆庶几乎有不善未尝不知知之未尝复行也韩康伯注云在理则昧造形而悟颜子之分也失之于几故有不善得之于贰不远而复故知之未尝复行也引之以证不贰过也此称其好学而言不迁怒贰过者以不迁怒贰过由于学问既笃任道而行故举以言焉以明好学之深也一曰以哀公迁怒贰过而孔子因以讽谏疏子华至继富正义曰此章论君子当赈穷周急子华使于齐者弟子公西赤字子华时仕鲁为鲁使适于齐也冉子为其母请粟者冉子即冉有也为其子华之母请粟于夫子言其子出使而家贫也子曰与之釜者夫子令与粟六斗四升也请益者冉有嫌其粟少故更请益之曰与之庾者夫子令益与十六斗也冉子与之粟五秉者冉有终以为少故自与粟八十斛也子曰赤之适齐也乘肥马衣轻裘吾闻之也君子周急不继富者此孔子非冉有与之太多也赤子华名适往也言子华使往齐国乘驾肥马衣着轻裘则是富也富则母不阙粟吾尝闻之君子当周救人之穷急不继接于富有今子华家富而多与之粟则是继富故非之也注马曰至曰釜正义曰史记弟子传云公西赤字子华郑玄曰鲁人少孔子四十二岁云六斗四升曰釜者昭三年左传晏子曰齐旧四量豆区釜钟四升为豆各自其四以登干釜杜注云四豆为区区斗六升四区为釜釜六斗四升是也注包曰十六斗曰庾马曰十六斛曰秉正义曰案聘礼记云十斗曰斛十六斗曰籔十籔曰秉郑注云秉十六斛今江淮之间量名有为籔者今文籔为逾是庾逾籔其数同故知然也疏原思至党乎正义曰此章明为受禄之法原思弟子原宪也孔子为鲁司寇以原宪为家邑宰也与之粟九百辞者孔子与之粟九百斗原思辞让不受子曰毋者毋禁辞也孔子禁止其让言禄法所得当受无让也以与尔邻里乡党乎者言于已有余可分与尔邻里乡党之人亦不可辞也注包曰至邑宰正义曰史记弟子传曰原宪字子思郑玄曰鲁人云孔子为鲁司寇以原宪为家邑宰者世家云孔子由中都宰为司空由司空为司寇鲁司寇大夫也必有采邑大夫称家故以原宪为家采邑之宰也注郑曰至为党正义曰云五家为邻五邻为里者地官遂人职文案大司徒职云五家为比五比为闾四闾为族五族为党五党为州五州为乡故知万二千五百家为乡五百家为党也疏子谓至舍诸正义曰此章复谓冉雍之德也子谓仲弓曰犁牛之子骍且角虽欲勿用山川其舍诸者杂文曰犁骍纯赤色也角者角周正也舍弃也诸之也仲弓父贱人而行不善故孔子称谓仲弓曰譬若杂文之犁牛生纯赤且角周正之子中祭祀之牺牲虽欲以其所生犁而不用山川宁肯舍弃之乎言仲弓父虽不善不害于子之美也疏子曰回也其心三月不违仁其余则日月至焉而已矣正义曰此章称颜回之仁三月为一时天气一变人心行善亦多随时移变唯回也其心虽经一时复一时而不变移违去仁道也其余则蹔有至仁时或一日或一月而已矣疏季康至何有正义曰此章明子路子贡冉有之才也季康子问仲由可使从政也欤者康子鲁卿季孙肥也问于孔子曰仲由之才可使从一官而为政治也欤子曰由也果于从政乎何有者果谓果敢决断何有言不难也孔子言仲由之才果敢决断其于从政何有难乎言仲由可使从政也曰赐也可使从政也欤者季康子又问子贡也曰赐也达于从政乎何有者达谓通于物理孔子答言子贡之才通达物理亦言可从政也曰求也可使从政也欤者康子又问冉有也曰求也艺于从政乎何有者艺谓多才艺孔子答言冉求多才艺亦可从政也疏季氏至上矣正义曰此章明闵损之贤也季氏使闵子骞为费宰者费季氏邑季氏不臣而其邑宰数畔闻子骞贤故欲使之也闵子骞曰善为我辞焉者子骞不欲为季氏宰故语使者曰善为我作辞说令不复召我也如有复我者则吾必在汶上矣者复重也言如有重来召我者则吾必去之在汶水上欲北如齐也注孔曰至用之正义曰云费季氏邑者左传文也云季氏不臣而其邑宰数畔者僭礼乐逐昭公是不臣也昭十二年南蒯以费畔又公山弗扰以费畔是数畔也注去之汶水上欲北如齐正义曰地理志云汶水出泰山莱芜西南入济在齐南鲁北故曰欲北如齐疏伯牛至疾也正义曰此章孔子痛惜弟子冉耕有德行而遇恶疾也伯牛冉耕字也有疾有恶疾也子问之自牖执其手者自从也伯牛恶疾不欲见人故孔子问之从牖执其手也曰亡之者亡丧也疾甚故持其手曰丧之命矣夫斯人也而有斯疾也斯人也而有斯疾也者行善遇凶非人所召故归之于命言天命矣夫斯此也此善人也而有此恶疾也是孔子痛惜之也再言之者痛惜之甚注马曰伯牛弟子冉耕正义曰史记弟子传曰冉耕字伯牛郑玄曰鲁人注包曰伯牛有恶疾正义曰恶疾疾之恶者也淮南子云伯牛癞疏子曰至回也正义曰此章叹颜回之贤故曰贤哉回也云一箪食一瓢饮者箪竹器食饭也瓢瓠也言回家贫唯有一箪饭一瓠瓢饮也在陋巷人不堪其忧回也不改其乐者言回居处又在隘陋之巷他人见之不任其忧唯回也不改其乐道之志不以贫为忧苦也叹美之甚故又曰贤哉回也注孔曰箪笥也正义曰案郑注曲礼云圆曰箪方曰笥然则箪与笥方圆异而此云箪笥者以其俱用竹为之举类以晓人也疏冉求曰至女画正义曰此章勉人学也冉求曰非不说子之道力不足也者弟子冉求言己非不说乐子之道而勤学之但以力不足故也子曰力不足者中道而废今女画者画止也此孔子责冉求之不说学也言力不足者当中道而废今女自止耳非力极也疏子谓子夏曰女为君子儒无为小人儒正义曰此章戒子夏为君子也言人博学先王之道以润其身者皆谓之儒但君子则将以明道小人则矜其才名言女当明道无得矜名也疏子游至室也正义曰此章明子羽公方也子游为武城宰者武城鲁下邑子游时为之宰也子曰女得人焉耳乎者孔子问子游言女在武城得其有德之人乎焉耳乎皆语助辞曰有澹台灭明者此子游对孔子言已所得之人也姓澹台名灭明行不由径非公事未尝至于偃之室也者此言其人之德也行遵大道不由小径是方也若非公事未尝至于偃之室是公也既公且方故以为得人注包曰至且方正义曰史记弟子传云澹台灭明武城人字子羽少孔子三十九岁状貌甚恶欲事孔子孔子以为材薄既已受业退而脩行名施乎诸侯孔子闻之曰吾以貌取人失之子羽是亦弟子也故注不言弟子者从可知也云言其公且方者公无私也方正直也疏子曰至进也正义曰此章言功以不伐为善也孟之反不伐者夸功曰伐孟之反鲁大夫孟之侧也有军功而不夸伐也奔而殿将入门策其马曰非敢后也马不进也者此其不伐之事也在军后曰殿策捶也鲁与齐战鲁师败而奔孟之反贤而有勇独在后为殿人迎功之不欲独有其名故将入国门乃捶其马欲先奔者入城也且曰我非敢在后为殿以拒敌马不能前进故也注孔曰鲁大夫孟之侧正义曰杜预曰之侧孟氏族字反是也注马曰至前进正义曰云殿在军后前曰启后曰殿者案司马法谋帅篇曰夫前驱启乘车大震倅车属焉大震即大殿也音相似襄二十三年左传曰齐侯伐卫大殿商子游御夏之御寇诗曰元戎十乘以先启行是殿在军后前曰启也案哀十一年左传说此事云齐师伐我及清孟孺子泄帅右师冉求帅左师师及齐师战于郊右师奔齐人从之孟之侧后入以为殿抽矢策其马曰马不进也文不同者各据所闻而记之也疏子曰不有祝鮀之佞而有宋朝之美难乎免于今之世矣正义曰此章言世尚口才也佞口才也祝鮀卫大夫子鱼也有口才时世贵之宋朝宋之美人善淫时世疾之言人当如祝鮀之有口才则见贵重若无祝鮀之佞而反有宋朝之美难乎免于今之世害也注孔曰至善也正义曰云祝鮀卫大夫子鱼也时世贵之者春秋定四年会于召陵盟于皋鼬左传曰将会卫子行敬子言于灵公曰会同难啧有烦言莫之治也其使祝鮀从公曰善乃使子鱼是祝鮀即子鱼也传又曰及皋鼬将盟将长蔡于卫卫侯使祝鮀私于苌弘苌弘说告刘子与范献子谋之乃长卫侯于盟是时世贵之也云宋朝宋之美人而善淫者案定十四年左传曰卫侯为夫人南子召宋朝杜注云南子宋女也朝宋公子旧通于南子在宋唿之是朝为宋之美人而善淫也疏子曰谁能出不由户何莫由斯道也正义曰此章言道为立身之要也故曰谁人能出入不由门户以譬何人立身不由于此道也言人立身成功当由道譬犹出入要当从户疏子曰至君子正义曰此章明君子也质胜文则野者谓人若质多胜于文则如野人言鄙略也文胜质则史者言文多胜于质则如史官也文质彬彬然后君子者彬彬文质相半之貌言文华质朴相半彬彬然然后可为君子也疏子曰人之生也直罔之生也幸而免正义曰此章明人以正直为德言人之所以生于世而自寿终不横夭者以其正直故也罔诬罔也言人有诬罔正直之道而亦生者是幸而获免也疏子曰知之者不如好之者好之者不如乐之者正义曰此章言人之学道用心深浅之异也言学问知之者不如好之者笃厚也好之者又不如悦乐之者深也疏子曰中人以上可以语上也中人以下不可以语上也正义曰此章言授学之法当称其才识也语谓告语上谓上知之所知也人之才识凡有九等谓上上上中上下中上中中中下下上下中下下也上上则圣人也下下则愚人也皆不可移也其上中以下下中以上是可教之人也中人谓第五中中之人也以上谓上中上下中上之人也以其才识优长故可以告语上知之所知也中人以下谓中下下上下中之人也以其才识暗劣故不可以告语上知之所知也此应云中人以上可以语上以下不可以语上而繁文两举中人者以其中人可上可下故也言此中人若才性稍优则可以语上才性稍劣则不可以语上是其可上可下也疏樊迟至仁矣正义曰此章明仁知之用也樊迟问知者弟子樊须问于孔子何为可谓之知子曰务民之义敬鬼神而远之可谓知矣者孔子答其为知也言当务所以化道民之义恭敬鬼神而疏远之不亵黩能行如此可谓为知矣问仁者樊迟又问何为可谓之仁子曰仁者先难而后获可谓仁矣者此答其为仁也获犹得也言为仁者先受劳苦之难而后乃得功此所以为仁也疏子曰至仁者寿正义曰此章初明知仁之性次明知仁之用三明知仁之功也知者乐水者乐谓爱好言知者性好运其才知以治世如水流而不知已止也仁者乐山者言仁者之性好乐如山之安固自然不动而万物生焉知者动者言知者常务进故动仁者静者言仁者本无贪欲故静知者乐者言知者役用才知成功得志故欢乐也仁者寿者言仁者少思寡欲性常安静故多寿考也疏子曰齐一变至于鲁鲁一变至于道正义曰此章言齐鲁有太公周公之余化太公大贤周公圣人今其政教虽衰若有明君兴之齐可一变使如于鲁鲁可一变使如于大道行之时也疏子曰觚不觚觚哉觚哉正义曰此章言为政须遵礼道也觚者礼器所以盛酒二升曰觚言觚者用之当以礼若用之失礼则不成为觚也故孔子叹之觚哉觚哉言非觚也以喻人君为政当以道若不得其道则不成为政也注马曰觚礼器一升曰爵二升曰觚正义曰案特牲礼用二爵二觚四觯一角三散是觚为礼器也异义韩诗为一升曰爵爵尽也足也二升曰觚觚寡也饮当寡少三升曰觯觯适也饮当自适也四升曰角角触也不能自适触罪过也五升曰散散讪也饮不省节为人谤讪总名曰爵其实曰觞觞者饷也觥亦五升所以罚不敬觥廓也所以着明之貌君子有过廓然着明非所以饷不得名觞此唯言爵觚者略言之也疏宰我至罔也正义曰此章明仁者之心也宰我问曰仁者虽告之曰井有仁焉其从之也者宰我以仁者必济人于患难故问曰仁者之人设有来告曰井中有仁人焉言仁人堕井也此承告之仁人将自投下从而出之不乎意欲极观仁者忧人乐生之所至也子曰何为其然也君子可逝也不可陷也者此孔子怪拒之辞逝往也然如是也言何为能使仁者如是自投井乎夫仁人君子但可使往视之耳不可陷入于井言不可自投从之也可欺也不可罔也者唯可欺之使往视不可得诬罔令自投下也疏子曰君子博学于文约之以礼亦可以弗畔矣乎正义曰畔违也此章言君子若博学于先王之遗文复用礼以自捡约则不违道也疏子见至厌之正义曰此章孔子屈己求行治道也子见南子者南子卫灵公夫人淫乱而灵公惑之孔子至卫见此南子意欲因以说灵公使行治道故也子路不说者子路性刚直未达孔子之意以为君子当义之与比而孔子乃见淫乱妇人故不说乐夫子矢之者矢誓也以子路不说故夫子告誓之曰予所否者天厌之天厌之者此誓辞也予我也否不也厌弃也言我见南子所不为求行治道者原天厌弃我再言之者重其誓欲使信之也注孔曰至疑焉正义曰云孔曰旧以南子者卫灵公夫人淫乱而灵公惑之孔子见之者欲因以说灵公使行治道矢誓也子路不说故夫子誓之者先儒旧有此解也云行道既非妇人之事而弟子不说与之咒誓义可疑焉者安国以为先儒旧说不近人情故疑其义也史记世家孔子至卫灵公夫人有南子者使人谓孔子曰四方之君子不辱欲与寡君为兄弟者必见寡小君寡小君原见孔子辞谢不得已而见之夫人在絺帷中孔子入门北面稽首夫人自帷中再拜环珮玉声璆然孔子曰吾乡为弗见见之礼答焉子路不说孔子矢之曰天厌之天厌之是子见南子之事也栾肇曰见南子者时不获已犹文王之拘羑里也天厌之者言我之否屈乃天命所厌也蔡谟云矢陈也夫子为子路陈天命也疏子曰中庸之为德也其至矣乎民鲜久矣正义曰此章言世乱人不能行中庸之德也中谓中和庸常也鲜罕也言中和可常行之德也其至极矣乎以世乱先王之道废故民罕能行此道久多时矣非适而今也疏子贡至也已正义曰此章明仁道也子贡曰如有博施于民而能济众何如可谓仁乎者子贡问夫子曰设如人君能广施恩惠于民而能振济众民于患难者此德行何如可以谓之仁人之君乎子曰何事于仁必也圣乎尧舜其犹病诸者此孔子答子贡之语也言君能博施济众何止事于仁谓不啻于仁必也为圣人乎然行此事甚难尧舜至圣犹病之以为难也夫仁者已欲立而立人已欲达而达人能近取譬可谓仁之方也已者此孔子更为子贡说仁者之行也方犹道也言夫仁者己欲立身进达而先立达他人又能近取譬于已皆恕已所欲而施之于人已所不欲弗施于人可谓仁道也原文卷七述而第七疏正义曰此篇皆明孔子之志行也以前篇论贤人君子及仁者之德行成德有渐故以圣人次之疏子曰述而不作信而好古窃比于我老彭正义曰此章记仲尼着述之谦也作者之谓圣述者之谓明老彭殷贤大夫也老彭于时但述脩先王之道而不自制作笃信而好古事孔子言今我亦尔故云比老彭犹不敢显言故云窃注包曰至之耳正义曰云老彭殷贤大夫者老彭即庄子所谓彭祖也李云名铿尧臣封于彭城历虞夏至商年七百岁故以久寿见闻世本云姓籛名铿在商为守藏史在周为柱下史年八百岁籛音翦一云即老子也崔云尧臣仕殷世其人甫寿七百年王弼云老是老聃彭是彭祖老子者楚苦县厉乡曲仁里人也姓李氏名耳字伯阳谥曰聃周守藏室之史也云好述古事我若老彭但述之耳者言老彭不自制作好述古事仲尼言我亦若老彭但述之耳疏子曰默而识之学而不厌诲人不倦何有于我哉正义曰此章仲尼言已不言而记识之学古而心不厌教诲于人不有倦息他人无是行于我我独有之故曰何有于我哉疏子曰德之不脩学之不讲闻义不能徙不善不能改是吾忧也正义曰此章言孔子忧在脩身也德在脩行学须讲习闻义事当徙意从之有不善当追悔改之夫子常以此四者为忧忧已恐有不脩不讲不徙不改之事故云是吾忧也疏子之燕居申申如也夭夭如也正义曰此章言孔子燕居之时体貌也申申夭夭和舒之貌如者如此义也谓体貌和舒如似申申夭夭也故玉藻云受一爵而色洒如也及乡党每云如也者皆谓容色如此疏子曰甚矣吾衰也久矣吾不复梦见周公正义曰此章孔子叹其衰老言我盛时尝梦见周公欲行其道今则久多时矣吾更不复梦见周公知是吾衰老甚矣疏子曰志于道据于德依于仁游于艺正义曰此章孔子言已志慕据杖依倚游习者道德仁艺也注志慕也道不可体故志之而已正义曰道者虚通无拥自然之谓也王弼曰道者无之称也无不通也无不由也况之曰道寂然无体不可为象是道不可体故但志慕而已注据杖也德有成形故可据正义曰德者得也物得其所谓之德寂然至无则谓之道离无入有而成形器是谓德业少仪云士依于德游于艺文与此类郑注云德三德也一曰至德二曰敏德三曰孝德周礼师氏掌以三德教国子一曰至德以道为本二曰敏德以行为本三曰孝德以知逆恶注云德行内外之称在心为德施之为行至德中和之德覆帱持载含容者也孔子曰中庸之为德也其至矣乎敏德仁义顺时者也说命曰敬孙务时敏厥修乃来孝德尊祖爱亲守其所以生者也孔子曰武王周公其达孝矣乎夫孝者善继人之志善述人之事者也是德有成形者也夫立身行道唯杖于德故可据也注依倚也仁者功施于人故可倚正义曰博施于民而能济众乃谓之仁恩被于物物亦应之故可倚赖注艺六艺也不足据依故曰游正义曰六艺谓礼乐射驭书数也周礼保氏云掌养国子教之六艺一曰五礼二曰六乐三曰五射四曰五驭五曰六书六曰九数注云五礼吉凶军宾嘉也六乐云门大咸大韶大夏大大武也五射白矢参连剡注襄尺井仪也五驭鸣和鸾逐水曲过君表舞交衢逐禽左也六书象形会意转注指事假借谐声也九数方田粟米差分少广商功均轮方程赢不足旁要也此六者所以饰身耳劣于道德与仁故不足依据故但曰游疏子曰自行束脩以上吾未尝无诲焉正义曰此章言已诲人不倦也束脩礼之薄者言人能奉礼自行束脩以上而来学者则吾未曾不诲焉皆教诲之也注孔曰至诲之正义曰云言人能奉礼自行束脩以上者案书传言束脩者多矣皆谓十脡脯也檀弓曰古之大夫束脩之问不出竟少仪曰其以乘壶酒束脩一犬赐人谷梁传曰束脩之问不行竟中是知古者持束脩以为礼然此是礼之薄者其厚则有玉帛之属故云以上以包之也疏子曰不愤不启不悱不发举一隅不以三隅反则不复也正义曰此章言诲人之法启开也言人若不心愤愤则孔子不为开说若不口悱悱则孔子不为发明必待其人心愤愤口悱悱乃后启发为说之如此则识思之深也其说之也略举一隅以语之凡物有四隅者举一则三隅从可知学者当以三隅反类一隅以思之而其人若不以三隅反思其类则不复重教之矣疏子食于有丧者之侧未尝饱也正义曰此章言孔子助丧家执事时故得有食饥而废事非礼也饱而忘哀亦非礼故食而不饱以丧者哀戚若饱食于其侧是无恻怆隐痛之心也疏子于是日哭则不歌正义曰此章言孔子于是日闻丧或吊人而哭则终是日不歌也若一日之中或哭或歌是亵渎于礼容故不为也檀弓曰吊于人是日不乐注引此文是也疏子谓至者也正义曰此章孔子言已行藏与颜回同也子谓颜渊曰用之则行舍之则藏唯我与尔有是夫者言时用之则行舍之则藏用舍随时行藏不忤于物唯我与汝同有是行夫子路曰子行三军则谁与者大国三军子路见孔子独美颜渊以已有勇故发此问曰若子行三军之事为三军之将则当谁与同子路意其与已也子曰暴虎冯河死而无悔者吾不与也者空手搏虎为暴虎无舟渡河为冯河言人若暴虎冯河轻死而不追悔者吾不与之同也子路之勇若此故孔子抑之也必也临事而惧好谋而成者也者此又言行三军所与之人必须临事而能戒惧好谋而有成功者吾则与之行三军之事也所以诱子路使慎其勇也注孔曰大国三军正义曰此司马序官文也注孔曰暴虎徒搏冯河徒涉正义曰释训文也舍人曰无兵空手搏之郭璞曰空手执也李巡曰无舟而渡水曰徒涉郭璞曰无舟楫诗传云冯陵也然则空涉水陵波而渡故训冯为陵也疏子曰富而可求也虽执鞭之士吾亦为之如不可求从吾所好正义曰此章孔子言已脩德好道不谄求富贵也言富贵不可求而得之当脩德以得之若富贵而于道可求者虽执鞭贱职我亦为之如不可求则当从吾所好者古人之道也注虽执鞭贱职正义曰案周礼秋官条狼氏掌执鞭以趋辟王出入则八人夹道公则六人侯伯则四人子男则二人注云趋辟趋而辟行人若今卒辟车之为也序官云条狼氏下士故云执鞭贱职也疏子之所慎斋战疾正义曰此一章记孔子所慎之行也将祭散斋七日致斋三日斋之为言齐也所以齐不齐也故戒慎之左传曰皆陈曰战夫兵凶战危不必其胜重其民命固当慎之君子敬身安体若偶婴疾病则慎其药齐以治之此三者凡人所不能慎而夫子能慎之也疏子在至斯也正义曰此章孔子美韶乐也子在齐闻韶三月不知肉味者韶舜乐名孔子在齐闻习韶乐之盛美故三月忽忘于肉味而不知也曰不图为乐之至于斯也者图谋度也为作也斯此也谓此齐也言我不意度作韶乐乃至于此齐也注王曰至于此齐正义曰云为作也者释言云作造为也互相训故云为作也云不图作韶乐至于此此齐者言不意作此韶乐至于齐也韶是舜乐而齐得作之者案礼乐志云夫乐本情性浃肌肤而藏骨髓虽经乎千载其遗风余烈尚犹不绝至春秋时陈公子完饹齐陈舜之后韶乐存焉故孔子适齐闻韶三月不知肉味曰不图为乐之至于斯美之甚也疏冉有至为也正义曰此章记孔子崇仁让也冉有曰夫子为卫君乎者为犹助也卫君谓出公辄也卫灵公逐太子蒯瞆公薨而立孙辄辄即蒯瞆之子也后晋赵鞅纳蒯瞆于戚城卫石曼姑帅师围之子而拒父恶行之甚时孔子在卫为辄所宾礼人疑孔子助辄故冉有言问其友曰夫子之意助辄不乎子贡曰诺吾将问之者子贡承冉有之问其意亦未决故诺其言我将入问夫子庶知其助不也入曰伯夷叔齐何人也者此子贡问孔子辞也伯夷叔齐孤竹君之二子兄弟让国远去终于饿死今卫乃父子争国争让正反所以举夷齐为问者子贡意言夫子若不助卫君应言夷齐为是夫子若助卫君应言夷齐为非故入问曰伯夷叔齐何人也曰古之贤人也者孔子答言是古之让国之贤人也曰怨乎者此子贡复问曰夷齐初虽有让国之贤而终于饿死得无怨恨邪所以复问此者子贡意言若夫子不助卫君应言不怨若助卫君则应言有怨也曰求仁而得仁又何怨者此孔子答言不怨也初心让国求为仁也君子杀身以成仁夷齐虽终于饿死得成于仁岂有怨乎故曰又何怨出曰夫子不为也者子贡既问而出见冉有而告之曰夫子不助卫君也知其父子争国恶行也孔子以伯夷叔齐为贤且仁故知不助卫君明矣注郑曰至不乎正义曰云卫灵公逐太子蒯瞆者案左传定十四年蒯瞆谋杀灵公夫人南子不能而出奔宋是也云公薨而立孙辄者哀二年左传曰夏卫灵公卒夫人曰命公子郢为太子君命也对曰郢异于他子且君没于吾手若有之郢必闻之且亡人之子辄在乃立辄是也云后晋赵鞅纳蒯聩于戚城者亦哀二年春秋文也云卫石曼姑帅师围之者春秋哀三年春齐国夏卫石曼姑帅师围戚是也疏子曰至浮云正义曰此章记孔子乐道而贱不义也子曰饭疏食饮水曲肱而枕之乐亦在其中矣者疏食菜食也肱臂也言已饭菜食饮水寝则曲肱而枕之以此为乐不义而富且贵于我如浮云者富与贵虽人之所欲若富贵而以不义者于我如浮云言非已之有也疏子曰加我数年五十以学易可以无大过矣正义曰此章孔子言其学易年也加我数年方至五十谓四十七时也易之为书穷理尽性以至于命吉凶悔吝豫以告人使人从吉不从凶故孔子言己四十七学易可以无过咎矣注易穷至大过正义曰云穷理尽性以至于命者说卦文也命者生之极穷理则尽其极也云五十而知天命者为政篇文云以知命之年读至命之书故可以无大过矣者汉书儒林传云孔子盖晚而好易读之韦编三绝而为之传是孔子读易之事也言孔子以知天命终始之年读穷理尽性以至于命之书则能避凶之吉而无过咎谦不敢自言尽无其过故但言可以无大过矣疏子所雅言诗书执礼皆雅言也正义曰此章记孔子正言其音无所讳避之事雅正也子所正言者诗书礼也此三者先王典法临文教学读之必正言其音然后义全故不可有所讳礼不背文诵但记其揖让周旋执而行之故言执也举此三者则六艺可知疏叶公至云尔正义曰此章记孔子之为人也叶公问孔子于子路子路不对者叶公名诸梁楚大夫食菜于叶僭称公问孔子为人志行于子路子路未知所以答故不对子曰女奚不曰其为人也发愤忘食乐以忘忧不知老之将至云尔者孔子闻子路不能答故教之奚何也言女何不曰其孔子之为人也发愤嗜学而忘食乐道以忘忧不觉老之将至云尔乎注孔曰至以答正义曰云叶公名诸梁楚大夫食菜于叶僭称公者据左传世本文也名诸梁字子高为叶县尹楚子僭称王故县尹皆僭称公也疏子曰我非生而知之者好古敏以求之者也正义曰此章劝人学也恐人以己为生知而不可学故告之曰我非生而知之者但爱好古道敏疾求学而知之也疏子不语怪力乱神正义曰此章记夫子为教不道无益之事怪怪异也力谓若奡荡舟乌获举千钧之属也乱谓臣弑君子弑父也神谓鬼神之事或无益于教化或所不忍言也李充曰力不由理斯怪力也神不由正斯乱神也怪力乱神有与于邪无益于教故不言也注乌获举千钧正义曰乌获古之有力人三十斤为钧言能举三万斤之重也疏子曰三人行必有我师焉择其善者而从之其不善者而改之正义曰此章言学无常师也言我三人行本无贤愚相悬但敌体耳然彼二人言行必有一人善一人不善我则择其善者而从之不善者而改之有善可从是为师矣故无常师也疏子曰天生德于予桓魋其如予何正义曰此章言孔子无忧惧也案世家孔子适宋与弟子习礼大树下宋司马桓魋欲杀孔子拔其树孔子去弟子曰可速矣故孔子发此语言天生德于予者谓天授我以圣性德合天地吉无不利桓魋必不能害我故曰其如予何疏子曰至丘也正义曰此章言孔子教人无所隐惜也子曰二三子以我为隐乎吾无隐乎尔者二三子谓诸弟子也圣人知广道深弟子学之不能及常以为夫子有所隐匿故以此言解之言女以我为隐我实无隐也吾无行而不与二三子者是丘也者言我所行所为无不与尔等共之者是丘之心也言心者使信其言也疏子以四教文行忠信正义曰此章记孔子行教以此四事为先也文谓先王之遗文行谓德行在心为德施之为行中心无隐谓之忠人言不欺谓之信此四者有形质故可举以教也疏子曰圣人至恒矣正义曰此章疾世无明君也子曰圣人吾不得而见之矣得见君子者斯可矣者圣人谓上圣之人若尧舜禹汤也君子谓行善无怠之君也言当时非但无圣人亦无君子也子曰善人吾不得而见之矣得见有恒者斯可矣者善人即君子也恒常也又言善人之君吾不得而见之矣得见有常德之君斯亦可矣亡而为有虚而为盈约而为泰难乎有恒矣者此明时无常德也亡无也时既浇薄率皆虚矫以无为有将虚作盈内实穷约而外为奢泰行既如此难可名之为有常也疏子钓而不纲弋不射宿正义曰此章言孔子仁心也钓者以缴系一竿而钓取鱼也纲者为大网罗属着纲以横绝流而取鱼也钓则得鱼少网则得鱼多孔子但钓而不纲是其仁也弋缴射也宿宿鸟也夫子虽为弋射但昼日为之不夜射栖鸟也为其欺暗必中且惊众也注孔曰至宿鸟正义曰云钓者一竿钓纲者为大网以横绝流以缴系钓罗属着纲者此注文句交互故少难解耳若其次序应云钓者一竿钓以缴系钓纲者为大纲以横绝流罗属着纲也缴即线也钓谓钩也谓以一竹竿用线系钩而取鱼也罗细网也谓以绳为大纲用网以属着此纲施之水中横绝流以取鱼举网则提其纲也云弋缴射也者夏官司弓矢云矰矢茀矢用诸弋射注云结缴于矢谓之矰矰高也茀矢象焉茀之言刜也二者皆可以弋飞鸟刜罗之也然则缴射谓以绳系矢而射也说文云缴谓生丝为绳也疏子曰至次也正义曰此章言无穿凿也子曰盖有不知而作之者我无是也者言时人盖有不知理道穿凿妄作篇籍者我即无此事也多闻择其善者而从之多见而识之知之次也者言人若多闻择善而从之多见择善而志之能如此者比天生知之可以为次也言此者所以戒人不为穿凿疏互乡至往也正义曰此章言教诲之道也互乡难与言童子见门人惑者互乡乡名也其乡人言语自专不达时宜而有童子来见孔子门人怪孔子见之琳公云此互乡难与言童子见八字通为一句言此乡有一童子难与言非是一乡皆难与言也子曰与其进也不与其退也唯何甚者孔子以门人怪已故以言语之言教诲之道与其进不与其退也怪我见此童子恶恶一何甚乎人絜已以进与其絜也不保其往也者往犹去也言人若虚已自絜而来当与之进亦何能保其去后之行去后之行者谓往前之行今已过去顾欢云往谓前日之行夫人之为行未必可一或有始无终先迷后得教诲之道絜则与之往日之行非我所保也疏子曰仁远乎哉我欲仁斯仁至矣正义曰此章言仁道不远行之即是故曰仁道岂远乎哉我欲行仁即斯仁至矣是不远也疏陈司至知之正义曰此章记孔子讳国恶之礼也陈司败问昭公知礼乎者陈大夫为司寇之官旧闻鲁昭公有违礼之事故问孔子昭公知礼乎孔子曰知礼者答言昭公知礼也孔子退揖巫马期而进之曰吾闻君子不党君子亦党乎者相助匿非曰党孔子既答司败而退去司败复揖弟子巫马期而进之问曰我闻君子不阿党今孔子言昭公知礼乃是君子亦有党乎君取于吴为同姓谓之吴孟子君而知礼孰不知礼者孰谁也鲁吴俱姬姓礼同姓不昏而君取之当称吴姬为是同姓讳之故谓之吴孟子若以鲁君昭公而为知礼又谁不知礼也巫马期以告子曰丘也幸苟有过人必知之者巫马期以司败之言告孔子也孔子初言昭公知礼是讳国恶也讳国恶礼也但圣人道弘故受以为过言丘也幸苟有过人必知之也注司败官名陈大夫正义曰文十一年左传云楚子西曰臣归死于司败也杜注云陈楚名司寇为司败也传言归死于司败知司败主刑之官司寇是也此云陈司败楚子西亦云司败知陈楚同此名也注孔曰至孟子正义曰云巫马期弟子名施者史记弟子传云巫马施字子旗少孔子三十岁郑玄云鲁人也云鲁吴俱姬姓者鲁周公之后吴泰伯之后故云俱姬姓也云礼同姓不昏者曲礼云取妻不取同姓故买妾不知其姓则卜之又大传曰系之以姓而弗别缀之以食而弗殊虽百世而昏姻不通者周道然也云而君取之当称吴姬而讳曰孟子者案春秋哀十二年夏五月甲辰孟子卒左氏传曰昭公娶于吴故不书姓此云君娶于吴为同姓谓之吴孟子是鲁人常言称孟子也坊记云鲁春秋去夫人之姓曰吴其死曰孟子卒是旧史书为孟子卒及仲尼脩春秋以鲁人已知其非讳而不称姬氏讳国恶礼也因而不改所以顺时世也鲁春秋去夫人之姓曰吴春秋无此文坊记云然者礼夫人初至必书于册若娶齐女则云夫人姜氏至自齐此孟子初至之时亦当书曰夫人姬氏至自吴同姓不得称姬旧史所书盖直云夫人至自吴是去夫人之姓直书曰吴而已仲尼脩春秋以犯礼明着全去其文故经无其事也注孔曰至为过正义曰云讳国恶礼也者僖元年左传文也案坊记云善则称君过则称已则民作忠善则称亲过则称已则民作孝是君亲之恶务于欲掩之是故圣贤作法通有讳例杜预曰有时而听之则可也正以为后法则不经故不夺其所讳亦不为之定制言若正为后法每事皆讳则为恶者无复忌惮居上者不知所惩不可尽令讳也人之所极唯君与亲才有小恶即发其短非复臣子之心全无爱敬之义是故不抑不劝有时听之以为讳恶者礼也无隐者直也二者俱通以为世教也云圣人道弘故受以为过者孔子所言虽是讳国恶之礼圣人之道弘大故受以为过也孔子得巫马期之言称已名云是已幸受以为过故云苟有过人必知之所以然者昭公不知礼我答云知礼若使司败不讥我则千载之后遂永信我言用昭公所行为知礼则乱礼之事从我而始今得司败见非而受以为过则后人不谬故我所以为幸也缪协云讳则非讳若受而为过则所讳者又以明矣亦非讳也曏司败之问则诡言以为讳今苟将明其义故曏之言为合礼也苟曰合礼则不为党矣若不受过则何礼之有乎疏子与人歌而善必使反之而后和之正义曰此章明孔子重于正音也反犹重也孔子共人歌彼人歌善合于雅颂者乐其善故使重歌之审其歌意然后自和而答之疏子曰文莫吾犹人也躬行君子则吾未之有得正义曰此章记夫子之谦德也莫无也文无者犹俗言文不也文不吾犹人者言凡文皆不胜于人但犹如常人也躬身也言身为君子已未能也疏子曰至学也正义曰此章亦记孔子之谦德也子曰若圣与仁则吾岂敢者唯圣与仁人行之大者也孔子谦不敢自名仁圣也抑为之不厌诲人不倦则可谓云尔已矣者抑语辞为犹学也孔子言已学先王之道不厌教诲于人不倦但可谓如此而已矣公西华曰正唯弟子不能学也者公西华闻孔子云学之不厌诲人不倦故答于孔子曰正如所言不厌不倦之二事弟子犹不能学况仁圣乎疏子疾至久矣正义曰此章记孔子不谄求于鬼神也子疾病子路请祷者孔子疾病子路告请祷求鬼神冀其疾愈也子曰有诸者诸之也孔子以死生有命不欲祷祈故反问子路曰有此祷请于鬼神之事乎子路对曰有之诔曰祷尔于上下神祗者诔祷篇名诔累也累功德以求福子路失孔子之指故曰有之又引祷篇之文以对也子曰丘之祷久矣者孔子不许子路故以此言拒之若人之履行违忤神明罹其咎殃则可祷请孔子素行合于神明故曰丘之祷久矣也疏子曰奢则不孙俭则固与其不孙也宁固正义曰此章戒人奢僭也孙顺也固陋也言奢则僭上而不顺俭则逼下而窭陋二者俱失之与其不顺也宁为窭陋是奢不如俭也以其奢则僭上俭但不及礼耳疏子曰君子坦荡荡小人长戚戚正义曰此章言君子小人心貌不同也坦荡荡宽广貌长戚戚多忧惧也君子内省不疚故心貌坦荡荡然宽广也小人好为咎过故多忧惧疏子温而厉威而不勐恭而安正义曰此章说孔子体貌也言孔子体貌温和而能严正俨然人望而畏之而无刚暴虽为恭孙而能安泰此皆与常度相反若皋陶谟之九德也他人不能唯孔子能然故记之也原文卷八泰伯第八疏正义曰此篇论礼让仁孝之德贤人君子之风劝学立身守道为政叹美正乐鄙薄小人遂称尧舜及禹文王武王以前篇论孔子之行此篇首末载贤圣之德故以为次也疏子曰泰伯其可谓至德也已矣三以天下让民无得而称焉正义曰此章论泰伯让位之德也泰伯周太王之长子次弟仲雍少弟季历季历贤又生圣子文王昌昌必有天下故泰伯三以天下让于王季其让隐故民无得而称言之者故所以为至德而孔子美之也郑玄注云泰伯周太王之长子次子仲雍次子季历太王见季历贤又生文王有圣人表故欲立之而未有命太王疾太伯因适吴越采药太王殁而不返季历为丧主一让也季历赴之不来奔丧二让也免丧之后遂断发文身三让也三让之美皆隐蔽不着故人无得而称焉注王曰至至德也正义曰云泰伯周太王之长子云云者史记吴世家云泰伯弟仲雍皆周太王之子而王季历之兄也季历贤而有圣子昌太王欲立季历以及昌于是泰伯仲雍二人乃奔荆蛮文身断发示不可用以辟季历季历果立是为王季而昌为文王泰伯之奔荆蛮自号句吴荆蛮义之从而归之千余家立为吴泰伯泰伯卒无子弟仲雍立是为吴仲雍仲雍卒子季简立季简卒子叔达立叔达卒子周章立是时周武王克殷求太伯仲雍之后得周章周章已君吴因而封之乃封周章弟虞仲于周之北故夏墟是为虞仲列为诸侯是泰伯让位之事也疏子曰至不偷正义曰此章贵礼也子曰恭而无礼则劳者劳谓困苦言人为恭孙而无礼以节之则自困苦慎而无礼则葸者葸畏惧之貌言慎而不以礼节之则常畏惧也勇而无礼则乱者乱谓逆恶言人勇而不以礼节之则为乱矣直而无礼则绞者正曲为直绞谓绞刺也言人而为直不以礼节则绞刺人之非也君子笃于亲则民兴于仁故旧不遗则民不偷者君子人君也笃厚也兴起也偷薄也言君能厚于亲属则民化之起为仁行相亲友也君不遗忘其故旧故民德归厚不偷薄也疏曾子至小子正义曰此章言曾子之孝不敢毁伤也曾子有疾召门弟子曰启予足启予手者启开也曾子以为受身体于父母不敢毁伤故有疾恐死召其门弟子使开衾而视之以明无毁伤也诗云战战兢兢如临深渊如履薄冰者小雅小旻篇文也战战恐惧兢兢戒慎临深恐坠履薄恐陷曾子言此诗者喻己常戒慎恐有所毁伤也而今而后吾知免夫小子者小子弟子也言乃今日后自知免于患难矣唿弟子者欲使听识其言也疏曾子至司存正义曰此章贵礼也曾子有疾孟敬子问之者来问疾也曾子言曰鸟之将死其鸣也哀人之将死其言也善者曾子因敬子来问已疾将欲戒之先以此言告之言我将死言善可用也君子所贵乎道者三动容貌斯远暴慢矣正颜色斯近信矣出辞气斯远鄙倍矣者此其所戒之辞也道谓礼也言君子所崇贵乎礼者有三事也动容貌能济济跄跄则人不敢暴慢之正颜色能矜庄严栗则人不敢欺诞之出辞气能顺而说之则无鄙恶倍戾之言入于耳也人之相接先见容貌次观颜色次交言语故三者相次而言也暴慢鄙倍同是恶事故俱云远信是善事故云近也笾豆之事则有司存者敬子轻忽大事务行小事故又戒之以此笾豆礼器也言执笾豆行礼之事则有所主者存焉此乃事之小者无用亲之注孟敬子鲁大夫仲孙捷正义曰郑玄注檀弓云敬子武伯之子名捷是也注包曰欲戒敬子言我将死言善可用正义曰案春秋左氏传魏颗父病困命使杀妾以殉又晋赵孟孝伯并将死其语偷又晋程郑问降阶之道郑然明以将死而有惑疾此等并是将死之时其言皆变常而曾子云人之将死其言也善者但人之疾患有深有浅浅则神正深则神乱故魏颗父初欲嫁妾是其神正之时曾子云其言也善是其未困之日且曾子贤人至困犹善其中庸已下未有疾病天夺之魄苟欲偷生则赵孟孝伯程郑之徒不足怪也注笾豆礼器正义曰周礼天官笾人掌四笾之实醢人掌四豆之实郑注云笾竹器如豆者其容实皆四升释器云木豆谓之豆竹豆谓之笾豆盛菹醢笾盛枣栗以供祭祀享燕故云礼器也疏曾子至斯矣正义曰此章称颜渊之德行也曾子曰以能问于不能以多问于寡有若无实若虚犯而不校者校报也言其好学持谦见侵犯而不报也昔者吾友尝从事于斯矣者曾子云昔时我同志之友颜渊尝从事于斯矣言能行此上之事也疏曾子至人也正义曰此章论君子德行也曾子曰可以讬六尺之孤者谓可委讬以幼少之君也若周公霍光也可以寄百里之命者谓君在亮阴可当国摄君之政令也临大节而不可夺也者夺谓倾夺大节谓安国家定社稷言事有可以安国家定社稷临时固守群众不可倾夺也君子人与君子人也者言能此已上之事可以谓之君子人与与者疑而未定之辞审而察之能此上事者可谓君子无复疑也故又云君子人也注孔曰六尺之孤幼少之君正义曰郑玄注此云六尺之孤年十五已下言已下者正谓十四已下亦可寄讬非谓六尺可通十四已下郑知六尺年十五者以周礼乡大夫职云国中自七尺以及六十野自六尺以及六十有五皆征之以其国中七尺为二十对六十野云六尺对六十五晚校五年明知六尺与七尺早校五年故以六尺为十五也疏曾子至远乎正义曰此章明士行也曾子曰士不可以不弘毅任重而道远者弘大也毅强而能断也言士能弘毅然后能负重任致远路也仁以为己任不亦重乎死而后已不亦远乎者复明任重道远之事也言仁以为己任人鲜克举之是他物之重莫重于此焉他人行仁则日月至焉而已矣士则死而后已是远莫远焉疏子曰兴于诗立于礼成于乐正义曰此章记人立身成德之法也兴起也言人脩身当先起于诗也立身必须学礼成性在于学乐不学诗无以言不学礼无以立既学诗礼然后乐以成之也疏子曰民可使由之不可使知之正义曰此章言圣人之道深远人不易知也由用也民可使用之而不可使知之者以百姓能日用而不能知故也疏子曰好勇疾贫乱也人而不仁疾之已甚乱也正义曰此章说小人之行也言好勇之人患疾己贫者必将为逆乱也人若本性不仁则当以礼孙接不可深疾之若疾恶太甚亦使为乱也疏子曰如有周公之才之美使骄且吝其余不足观也已正义曰此章戒人骄吝也周公周公旦也大圣之人也才美兼备设人有周公之才美使为骄矜且鄙吝其余虽有善行不足观也言为鄙吝所揜弃也注周公者周公旦正义曰以春秋之世别有周公此孔子极言其才美而云周公恐与彼相嫌故注者明之疏子曰三年学不至于谷不易得也正义曰此章劝学也谷善也言人勤学三岁必至于善若三岁学不至于善不可得言必无也所以劝人学也疏子曰至耻也正义曰此章劝人守道也子曰笃信好学者言厚于诚信而好学问也守死善道者守节至死不离善道也危邦不入乱邦不居者乱谓臣弑君子弑父危者将乱之兆也不入谓始欲往见其乱兆不复入也不居谓今欲去见其已乱则遂去之也天下有道则见无道则隐者言值明君则当出仕遇闇主则当隐遯邦有道贫且贱焉耻也者耻其不得明君之禄也邦无道富且贵焉耻也者耻食污君之禄以致富贵也言人之为行当常如此疏子曰不在其位不谋其政正义曰此章戒人侵官也言不在此位则不得谋此位之政欲使各专一守于其本职也疏子曰师挚之始关雎之乱洋洋乎盈耳哉正义曰此章美正乐之音也师挚鲁太师名也始犹首也关雎周南篇名正乐之首章也周道衰微郑卫之音作正乐废而失节鲁太师挚识关雎之声而首理其乱者洋洋盈耳听而美之疏子曰狂而不直侗而不愿悾悾而不信吾不知之矣正义曰此章孔子疾小人之性与常度反也狂者进取宜直而乃不直侗未成器之人宜谨愿而乃不愿悾悾悫也谨悫之人宜信而乃不信此等之人皆与常度反我不知之也疏子曰学如不及犹恐失之正义曰此章劝学也言学自外入至熟乃可长久故勤学汲汲如不及犹恐失之也何况怠惰而不汲汲者乎疏子曰巍巍乎舜禹之有天下也而不与焉正义曰此章美舜禹也巍巍高大之称言舜禹之有天下自以功德受禅不与求而得之所以其德巍巍然高大也疏子曰至文章正义曰此章叹美尧也子曰大哉尧之为君也巍巍乎惟天为大唯尧则之者则法也言大矣哉尧之为君也聪明文思其德高大巍巍然有形之中唯天为大万物资始四时行焉唯尧能法此天道而行其化焉荡荡乎民无能名焉者荡荡广远之称言其布德广远民无能识其名者焉巍巍乎其有成功也者言其治民功成化隆高大巍巍然焕乎其有文章者焕明也言其立文垂制又着明也疏舜有至已矣正义曰此章论大才难得也舜有臣五人而天下治者言帝舜时有大才之臣五人而天下大治五人者禹也稷也契也皋陶也伯益也武王曰予有乱臣十人者乱治也周武王曰我有治官之臣十人者谓周公旦也召公奭也太公望也毕公也荣公也太颠也闳夭也散宜生也南宫适也其一人谓文母也孔子曰才难不其然乎唐虞之际于斯为盛有妇人焉九人而已者记者举舜及武王之时大才之人于上遂载孔子之言于下唐者尧号虞者舜号际者尧舜交会之间也斯此也言尧舜交会之间比于此周周最为盛多贤才也然尚有一妇人其余九人而已大才难得岂不然乎三分天下有其二以服事殷周之德其可谓至德也已矣者此孔子因美周文王有至圣之德也言殷纣淫乱文王为西伯而有圣德天下归周者三分有二而犹以服事殷故谓之至德也注孔曰禹稷契皋陶伯益正义曰案史记及舜典禹名文命鲧之子也舜命作司空平水土之官也稷名弃帝喾之子也舜命为后稷布种百谷之官也契亦帝喾之子也佐禹治水有功舜命作司徒布五教之官也皋陶字廷坚颛顼之后舜命作士理官也伯益皋陶之子舜命作虞官掌山泽之官也注马曰至文母正义曰云乱治也释诂文云十人谓周公旦以下者先儒相传为此说也案史记世家云周公名旦武王之弟也封于鲁食菜于周谓之周公召公名奭与周同姓封于燕食邑于召谓之召公太公望吕尚也东海上人其先祖尝为四岳佐禹平水土甚有功虞夏之际封于吕本姓姜氏从其封姓故曰吕尚吕尚盖尝穷困年老矣以鱼钓好周西伯西伯将猎卜之曰所获非龙非彨非虎非熊所获霸王之辅于是周西伯猎果遇太公于渭之阳与语大说曰自吾先君太公曰当有圣人适周周以兴子真是邪吾太公望子久矣故号之曰太公望载与俱归立为太师刘向别录曰师之尚之父之故曰师尚父父亦男子之美号孙子兵法曰周之兴也吕牙在殷则牙又是其名字武王已平商而王天下封师尚父于齐毕荣皆国名入为天子公卿毕公文王庶子太闳散南宫皆氏颠夭宜生适皆名也文母文王之后大姒也从夫之谥武王之母谓之文母周南召南言后妃夫人者皆是也注孔曰至然乎正义曰云唐者尧号虞者舜号者史记诸书皆言尧帝喾之子帝挚之弟喾崩挚立挚崩乃传位于尧书传云尧年十六以唐侯升为天子遂以为号或谓之陶唐氏书曰惟彼陶唐世本云帝尧为陶唐氏韦昭云陶唐皆国名犹汤称殷商也案经传契居商故汤以商为国号后盘庚迁殷故殷商双举历检书传未闻帝尧居陶而以陶冠唐盖以二字为名所称或单或复也舜之为虞犹禹之为夏外传称禹氏曰有夏则如舜氏曰有虞颛顼已来地为国号而舜有天下号曰有虞氏是地名也王肃云虞地也皇甫谧云尧以二女妻舜封之于虞今河东太阳山西虞地是也然则舜居虞地以虞为氏尧封之虞为诸侯及王天下遂为天子之号故从微至着常称虞氏注包曰至至德正义曰云殷纣淫乱者纣为淫乱书传备言若泰誓云沈湎冒色敢行暴虐之类是也云文王为西伯而有圣德者郑玄诗谱云周之先公曰太王者避狄难自豳始迁焉而脩德建王业商王帝乙之初命其子王季为西伯至纣又命文王典治南国江汉汝坟之诸侯是谓文王继父之业为西伯也殷之州长曰伯谓为雍州伯也周礼八命作牧殷之州牧盖亦八命如旱麓传云九命然后钖以鬯圭瓒孔丛云羊容问于子思曰古之帝王中分天下而二公治之谓之二伯周自后稷封为王者之后大王王季皆为诸侯奚得为西伯乎子思曰吾闻诸子夏云殷王帝乙之时王季以九命作伯于西受圭瓒鬯之钖故文王因之得专征伐此诸侯为伯犹周召分陕皇甫谧亦云王季于帝乙殷王之时赐九命为西长始受圭瓒鬯皆以为王季受九命作东西大伯郑不见孔丛之书旱麓之笺不言九命则以王季为州伯也文王亦为州伯故西伯戡黎注云文王为雍州之伯南兼梁荆在西故曰西伯文王之德优于王季文王尚为州伯明王季亦为州伯也楚辞天问曰伯昌号衰秉鞭作牧王逸注云伯谓文王也鞭以喻政言纣号令既衰文王执鞭持政为雍州牧天问屈原所作去圣未远谓文王为牧明非大伯也所以不从毛说言至纣又命文王者既以继父为伯又命之使兼治南国江汉汝坟之诸侯周本纪云季历娶大任生昌有圣瑞古公曰我世当有兴者其在昌乎后果受命为文王也云天下归周者三分有二而犹服事殷者郑玄又云于时三分天下有其二以服事殷故雍梁荆豫徐杨之人咸被其德而从之郑既引论语三分有二故据禹贡州名指而言之雍梁荆豫徐杨归文王其余冀青兖属纣九州而有其六是为三分有其二也书传云文王率诸侯以事纣是犹服事殷也纣恶贯盈文王不忍诛伐犹服事之故谓之至德也疏子曰至然矣正义曰此章美夏禹之功德也子曰禹吾无间然矣者间谓间厕孔子推禹功德之盛美言已不能复间其间也菲饮食而致孝乎鬼神者此下言其无间之三事也菲薄也薄己饮食致孝鬼神令祭祀之物丰多絜静也恶衣服而致美乎黻冕者黻冕皆祭服也言禹降损其常服以盛美其祭服也卑宫室而尽力乎沟洫者沟洫田间通水之道也言禹卑下所居之宫室而尽力以治田间之沟洫也以常人之情饮食务于肥浓禹则淡薄之衣服好其华美禹则粗恶之宫室多尚高广禹则卑下之饮食鬼神所享故云致孝祭服备其采章故云致美沟洫人功所为故云尽力也禹吾无间然矣者美之深故再言之注孔曰损其常服以盛祭服正义曰郑玄注此云黻是祭服之衣冕其冠也左传晋侯以黻冕命士会亦当然也黻蔽膝也祭服谓之黻其他谓之韠俱以韦为之制同而色异韠各从裳色黻其色皆赤尊卑以深浅为异天子纯朱诸侯黄朱大夫赤而已大夫以上冕服悉皆有黻故禹言黻冕左传亦言黻冕但冕服自有尊卑耳周礼司服云王之服祀昊天上帝则服大裘而冕祀五帝亦如之享先王则衮冕享先公飨射则鷩冕祀四望山川则毳冕祭社稷五祀则希冕祭群小祀则玄冕孤之服自希冕而下左传士会黻冕当是希冕也此禹之黻冕则六冕皆是也注包曰至八尺正义曰方里为井井间有沟沟广深四尺十里为成成间有洫洫广深八尺者案考工记匠人为沟洫耜广五寸二耜为耦一耦之伐广尺深尺谓之畎田首倍之广二尺深二尺谓之遂九夫为井井间广四尺深四尺谓之沟方十里为成成间广八尺深八尺谓之洫方百里为同同间广二寻深二仞谓之浍郑注云此畿内采地之制九夫为井井者方一里九夫所治之田也采地制井田异于乡遂及公邑三夫为屋屋具也一井之中三屋九夫三三相具以出赋税共治沟也方十里为成成中容一甸甸方八里出田税缘边一里治洫方百里为同同中容四都六十四成方八十里出田税缘边十里治浍是沟洫之法也原文卷九子罕第九疏正义曰此篇皆论孔子之德行也故以次泰伯尧禹之至德疏子罕言利与命与仁正义曰此章论孔子希言难及之事也罕希也与及也利者义之和也命者天之命也仁者行之盛也孔子以其利命仁三者常人寡能及之故希言也注罕者至言也正义曰释诂云希罕也转互相训故罕得为希也云利者义之和也者干卦文言文也言天能利益庶物使物各得其宜而和同也此云利者谓君子利益万物使物各得其宜足以和合于义法天之利也云命者天之命也者谓天所命生人者也天本无体亦无言语之命但人感自然而生有贤愚吉凶穷通夭寿若天之付命遣使之然故云天之命也云仁者行之盛也者仁者爱人以及物是善行之中最盛者也以此三者中知以下寡能及知故孔子希言也疏达巷至御矣正义曰此章论孔子道艺该博也达巷党人曰大哉孔子博学而无所成名者达巷者党名也五百家为党此党之人美孔子博学道艺不成一名而已子闻之谓门弟子曰吾何执执御乎执射乎吾执御矣者孔子闻人美之承之以谦故告谓门弟子曰我于六艺之中何所执守乎但能执御乎执射乎乎者疑而未定之辞又复谦指云吾执御矣以为人仆御是六艺之卑者孔子欲名六艺之卑故云吾执御矣谦之甚矣疏子曰至从下正义曰此章作孔子从恭俭麻冕礼也今也纯俭吾从众者冕缁布冠也古者绩麻三十升布以为之故云麻冕礼也今也谓当孔子时纯丝也丝易成故云纯俭用丝虽不合礼以其俭易故孔子从之也拜下礼也今拜乎上泰也虽违众吾从下者礼臣之与君行礼者下拜然后升成拜是礼也今时之臣皆拜于上长骄泰也孔子以其骄泰则不孙故违众而从下拜之礼也下拜礼之恭故也注孔曰至从俭正义曰云冕缁布冠也者冠者首服之大名冕者冠中之别号故冕得为缁布冠也士冠礼曰陈服缁布冠頍项青组缨属于頍记曰始冠缁布之冠也大古冠布齐则缁之其緌也孔子曰吾未之闻也冠而敝之可也云古者绩麻三十升布以为之者郑注丧服云布八十缕为升注王曰至恭也正义曰云臣之与君行礼者下拜然后升成礼者案燕礼君燕卿大夫之礼也其礼云公坐取大夫所媵觯兴以酬宾宾降西阶下再拜稽首公命小臣辞宾升成拜郑注升成拜复再拜稽首也先时君辞之于礼若未成然又觐礼天子赐侯氏以车服诸公奉箧服如命书于其上升自西阶东面大史氏右侯氏升西面立大史述命侯氏降两阶之间北面再拜稽首升成拜皆是臣之与君行礼下拜然后升成礼也疏子绝四毋意毋必毋固毋我正义曰此章论孔子绝去四事与常人异也毋不也我身也常人师心徇惑自任已意孔子以道为度故不任意常人行藏不能随时用舍好自专必惟孔子用之则行舍之则藏不专必也常人之情可者与之不可者拒之好坚固其所行也孔子则无可无不可不固行也人多制作自异以擅其身孔子则述古而不自作处群众萃聚和光同尘而不自异故不有其身也疏子畏至予何正义曰此章记孔子知天命也子畏于匡者谓匡人以兵围孔子记者以众情言之故云子畏于匡其实孔子无所畏也曰文王既没文不在兹乎者孔子以弟子等畏惧故以此言谕之兹此也言文王虽已死其文岂不见在我此身乎言其文见在我此身也天之将丧斯文也后死者不得与于斯文也者后死者孔子自谓也以文王既没故孔子自谓已为后死者言天将丧此文者本不当使我与知之今既使我知之是天未欲丧此文也天之未丧斯文也匡人其如予何者如予何犹言奈我何也天之未丧此文则我当传之匡人其欲奈我何言匡人不能违天以害已也注包曰至围之正义曰此注皆约世家述其畏匡之由也案世家云孔子去卫将适陈过匡颜克为仆以策指之曰昔日吾入此由彼缺也匡人闻之以为鲁之阳虎阳虎尝暴匡人匡人于是遂止孔子孔子状貌类阳虎拘焉五日匡人拘孔子益急弟子惧孔子曰文王既没文不在兹乎已下文与此正同是其事也疏大宰至多也正义曰此章论孔子多小艺也大宰问于子贡曰夫子圣者与何其多能也者大宰大夫官名大宰之意以为圣人当务大忽小今夫子既曰圣者与又何其多能小艺乎以为疑故问于子贡也子贡曰固天纵之将圣又多能也者将大也言天固纵大圣之德又使多能也子闻之曰大宰知我乎者孔子闻大宰疑已多能非圣故云知我乎谦谦之意也吾少也贱故多能鄙事者又说以多能之由也言我自小贫贱常自执事故多能为鄙人之事也君子多乎哉不多也者又言圣人君子当多能乎哉言君子固不当多能也今已多能则为非圣所以为谦谦也注孔曰至小艺正义曰云大宰大夫官名者案周礼大宰六卿之长卿即上大夫也故云大夫官名也云或吴或宋未可分也者以当时惟吴宋二国上大夫称大宰诸国虽有大宰非上大夫故云或吴或宋未可分也郑云是吴大宰嚭也以左传哀十二年公会吴于橐皋吴子使大宰嚭请寻盟公不欲使子贡对又子贡尝适吴故郑以为是吴大宰嚭也疏牢曰子云吾不试故艺正义曰此章论孔子多技艺之由但与前章异时而语故分之牢弟子琴牢也试用也言孔子自云我不见用于时故多能技艺注牢弟子子牢也正义曰家语弟子篇云琴牢卫人也字子开一字张此云弟子子牢当是耳疏子曰至竭焉正义曰此章言孔子教人必尽其诚也子曰吾有知乎哉无知也者知者意之所知也孔子言我有意之所知不尽以教人乎哉无之也常人知者言未必尽今我诚尽也有鄙夫问于我空空如也我叩其两端而竭焉者此举无知而诚尽之事也空空虚心也叩发动也两端终始也言设有鄙贱之夫来问于我其意空空然我则发事之终始两端以告语之竭尽所知不为有爱言我教鄙夫尚竭尽所知况知礼义之弟子乎明无爱惜乎其意之所知也注知者至诚尽正义曰云知者知意之知也者知意之知犹言意之所知也云知者言未必尽者言他人之短者言之以教人未必竭尽所知谓多所爱惜也云今我诚尽者谓孔子言今我教人实尽其意之所知无爱惜也故云无知也疏子曰凤鸟不至河不出图吾已矣夫正义曰此章言孔子伤时无明君也圣人受命则凤鸟至河出图今天无此瑞则时无圣人也故叹曰吾已矣夫伤不得见也注孔曰至是也正义曰云圣人受命则凤鸟至河出图者礼器云升中于天而凤皇降援神契云德至鸟兽则凤皇来天老曰凤象麟前鹿后蛇颈鱼尾龙文龟背燕含鸡喙五色备举出于东方君子之国翔四海之外过昆仑饮砥柱濯羽弱水莫宿丹穴见则天下大安宁郑玄以为河图洛书龟龙衔负而出如中候所说龙马衔甲赤文绿色甲似龟背袤广九尺上有列宿斗正之度帝王录纪兴亡之数是也孔安国以为河图即八卦是也疏子见至必趋正义曰此章言孔子哀有丧尊在位恤不成人也子见齐衰者冕衣裳者与瞽者齐衰周亲之丧服也言齐衰则斩衰从可知也冕冠也大夫之服也瞽盲也见之虽少必作过之必趋者作起也趋疾行也言夫子见此三种之人虽少坐则必起行则必趋疏颜渊至也已正义曰此章美夫子之道也颜渊喟然叹曰仰之弥高钻之弥坚瞻之在前忽焉在后者喟叹声也弥益也颜渊喟然发叹言夫子之道高坚不可穷尽恍惚不可为形象故仰而求之则益高钻研求之则益坚瞻之似若在前忽然又复在后也夫子循循然善诱人者循循次序貌诱进也言夫子以此道教人循循然有次序可谓善进劝人也博我以文约我以礼欲罢不能既竭吾才如有所立卓尔虽欲从之末由也已者末无也言夫子既开博我以文章又节约我以礼节使我欲罢止而不能已竭尽我才矣其夫子更有所创立则又卓然绝异已虽欲从之无由得及言已虽蒙夫子之善诱犹不能及夫子之所立也疏子疾至路乎正义曰此章言孔子不欺也子疾病者疾甚曰病子路使门人为臣者以孔子尝为鲁大夫故子路欲使弟子行其家臣之礼以夫子为大夫君也病间曰久矣哉由之行诈也者少差曰间当其疾甚时子路以门人为臣夫子不知及病少差知之乃责之言子路久有是诈欺之心非今日也故云久矣哉由之行诈也无臣而为有臣吾谁欺欺天乎者言我既去大夫是无臣也女使门人为臣是无臣而为有臣如此行诈人盖知之是人不可欺故云吾谁欺既人不可欺乃欲远欺天乎且予与其死于臣之手也无宁死于二三子之手乎者无宁宁也二三子门人也言就使我有臣且我等其死于臣之手宁如死于其弟子之手乎且予纵不得大葬予死于道路乎者大葬谓君臣礼葬言且就使我纵不得以君臣礼葬有二三子在我宁当忧弃于道路乎言必不至死于道路也疏子贡至者也正义曰此章言孔子藏德待用也子贡曰有美玉于斯韫椟而藏诸求善贾而沽诸者子贡欲观孔子圣德藏用何如故讬玉以谘问也韫藏也椟匮也诸之沽卖也言人有美玉于此藏在椟中而藏之若求得善贵之贾宁肯卖之邪君子于玉比德子贡之意言夫子有美德而怀藏之若人虚心尽礼求之夫子肯与之乎子曰沽之哉沽之哉我待贾者也者孔子答言我卖之哉不衒卖之辞虽不衒卖我居而待贾言有人虚心尽礼以求我道我即与之而不吝也疏子欲至之有正义曰此章论孔子疾中国无明君也子欲居九夷者东方之夷有九种孔子以时无明君故欲居东夷或曰陋如之何者或人谓孔子言东夷僻陋无礼如何可居子曰君子居之何陋之有者孔子答或人言君子所居则化使有礼义故云何陋之有注马曰九夷东方之夷有九种正义曰案东夷传云夷有九种曰畎夷于夷方夷黄夷白夷赤夷玄夷风夷阳夷又一曰玄菟二曰乐浪三曰高丽四曰满饰五曰凫臾六曰索家七曰东屠八曰倭人九曰天鄙疏子曰吾自卫反鲁然后乐正雅颂各得其所正义曰此章记孔子言正废乐之事也孔子以定十四年去鲁应聘诸国鲁哀公十一年自卫反鲁是时道衰乐废孔子来还乃正之故雅颂各得其所也注反鲁鲁哀公十一年冬正义曰案左传哀十一年冬卫孔文子之将攻大叔也访于仲尼仲尼曰胡簋之事则尝学之矣甲兵之事未之闻也退命驾而行曰鸟则择木木岂能择鸟文子遽止之曰圉岂敢度其私访卫国之难也将止鲁人以币召之乃归杜注云于是自卫反鲁乐正雅颂各得其所是也疏子曰出则事公卿入则事父兄丧事不敢不勉不为酒困何有于我哉正义曰此章记孔子言忠顺孝悌哀丧慎酒之事也困乱也言出仕朝廷则尽其忠顺以事公卿也入居私门则尽其孝悌以事父兄也若有丧事则不敢不勉力以从礼也未尝为酒乱其性也他人无是行于我我独有之故曰何有于我哉疏子在川上曰逝者如斯夫不舍昼夜正义曰此章记孔子感叹时事既往不可追复也逝往也夫子因在川水之上见川水之流迅速且不可追复故感之而兴叹言凡时事往者如此川之流夫不以昼夜而有舍止也疏子曰吾未见好德如好色者也正义曰此章孔子疾时人薄于德而厚于色也疏子曰至往也正义曰此章孔子劝人进于道德也譬如为山未成一篑止吾止也者篑土笼也言人之学道垂成而止前功虽多吾不与也譬如为山者其功虽已多未成一笼而中道止者我不以其前功多而善之见其志不遂故吾止而不与也譬如平地虽覆一篑进吾往也者言人进德脩业功虽未多而强学不息则吾与之也譬如平地者将进加功虽始覆一篑我不以其功少而薄之据其欲进故吾则往而与之也疏子曰语之而不惰者其回也与正义曰此章美颜回也惰谓懈惰也言余人不能尽解故有懈惰于夫子之语时其语之而不懈惰者其唯颜回也与颜渊解故也疏子谓颜渊曰惜乎吾见其进也未见其止也正义曰此章以颜回早死孔子于后叹惜之也孔子谓颜渊进益未止痛惜之甚也疏子曰苗而不秀者有矣夫秀而不实者有矣夫正义曰此章亦以颜回早卒孔子痛惜之为之作譬也言万物有生而不育成者喻人亦然也疏子曰至也已正义曰此章劝学也子曰后生可畏焉知来者之不如今也者后生谓年少也言年少之人足以积学成德诚可畏也安知将来者之道德不如我今日也四十五十而无闻焉斯亦不足畏也已者言年少时不能积学成德至于四十五十而令名无闻虽欲强学终无成德故不足畏也疏子曰至已矣正义曰此章贵行也子曰法语之言能无从乎改之为贵者谓人有过以礼法正道之言告语之当时口无不顺从之者口虽服从未足可贵能必自改之乃为贵耳巽与之言能无说乎绎之为贵者巽恭也绎寻绎也谓以恭孙谨敬之言教与之当时闻之无不喜说者虽闻之喜说未足可贵必能寻绎其言行之乃为贵也说而不绎从而不改吾末如之何也已矣者谓口虽说从而行不寻绎追改疾夫形服而心不化故云末如之何犹言不可奈何也疏子曰主忠信毋友不如己者过则勿惮改正义曰此章戒人忠信改过也主犹亲也惮犹难也言凡所亲狎皆须有忠信者也无得以忠信不如己者为友也苟有其过无难于改也学而篇已有此文记者异人故重出之疏子曰三军可夺帅也匹夫不可夺志也正义曰此章言人守志不移也万二千五百人为军帅谓将也匹夫谓庶人也三军虽众人心不一则其将帅可夺而取之匹夫虽微苟守其志不可得而夺也士大夫已上有妾媵庶人贱但夫妇相匹配而已故云匹夫疏子曰至以臧正义曰此章善仲由也子曰衣敝缊袍与衣狐貉者立而不耻者其由也与者缊枲着也缊袍衣之贱者狐貉裘之贵者常人之情着破败之缊袍与着狐貉之裘者并立则皆惭耻而能不耻者唯其仲由也与不忮不求何用不臧者忮害也臧善也言不忮害不贪求何用为不善言仲由不忮害不贪求何用为不善此诗邶风雄雉之篇疾贪恶忮害之诗也孔子言之以善子路也子路终身诵之者子路以夫子善已故常称诵之子曰是道也何足以臧者孔子见子路诵之不止惧其伐善故抑之言人行尚复有美于是者此何足以为善注孔曰缊枲着正义曰玉藻云纩为茧缊为袍郑玄云衣有着之异名也纩谓今之新绵缊谓今纩及旧絮也然则今云枲着者杂用枲麻以着袍也疏子曰岁寒然后知松柏之后彫也正义曰此章喻君子也大寒之岁众木皆死然后知松柏小彫伤若平岁则众木亦有不死者故须岁寒而后别之喻凡人处治世亦能自脩整与君子同在浊世然后知君子之正不苟容也疏子曰知者不惑仁者不忧勇者不惧正义曰此章言知者明于事故不惑乱仁者知命故无忧患勇者果敢故不恐惧疏子曰至之有正义曰此章论权道也子曰可与共学未可与适道者适之也言人虽可与共学所学或得异端未必能之正道故未可与也可与适道未可与立者言人虽能之道未必能有所立故未可与也可与立未可与权者言人虽能有所立未必能随时变通权量其轻重之极也唐棣之华偏其反而岂不尔思室是远而者此逸诗也唐棣栘也其华偏然反而后合赋此诗者以言权道亦先反常而后至于大顺也岂不尔思者言诚思尔也诚思其人而不得见者其室远也以喻思权而不得见者其道远也子曰未之思也夫何远之有者言夫思者当思其反常若不思是反所以为远能思其反何远之有言权可知唯不知思尔傥能思之有次序斯可知矣记者嫌与诗言相乱故重言子曰也注唐棣栘也正义曰释木文也舍人曰唐棣一名栘郭璞曰似白杨江东唿夫栘诗召南云唐棣之华陆机云奥李也一名雀梅亦曰车下李所在山皆有其华或白或赤六月中熟大如李子可食原文卷十乡党第十疏正义曰此篇唯记孔子在鲁国乡党中言行故分之以次前篇也此篇虽曰一章其间事义亦以类相从今各依文解之疏孔子至与与如也正义曰此一节记言语及趋朝之礼容也孔子于乡党恂恂如也似不能言者恂恂温恭之貌言孔子在于乡党中与故旧相接常温和恭敬恂恂然如似不能言语者道其谦恭之甚也凡言如也者皆谓如此义也其在宗庙朝廷便便言唯谨尔者便便辨也宗庙行礼之处朝廷布政之所当详问极言故辨治也虽辨而唯谨敬朝与下大夫言侃侃如也与上大夫言訚訚如也者侃侃和乐之貌訚訚中正之貌下大夫稍卑故与之言可以和乐上大夫卿也爵位既尊故与之言常执中正不敢和乐也君在踧踖如也与与如也者君在谓视朝时也踧踖恭敬之貌与与威仪中适之貌既当君在之所故恭敬使威仪中适不敢解惰也疏君召使摈至顾矣正义曰此一节言君召孔子使为摈之礼也摈谓主国之君所使出接宾者也色勃如也足躩如也者勃然变色也足躩盘辟貌既传君命以接宾故必变色而加肃敬也足容盘辟躩然不敢懈慢也揖所与立左右手衣前后襜如也者谓交摈传命时揖左人左其手揖右人右其手一俯一仰衣前后襜如也趋进翼如也者谓疾趋而进张拱端好为鸟之张翼也宾退必复命曰宾不顾矣谓宾礼毕上摈送宾出反告白君已去矣不反顾也注郑曰至如也正义曰云揖左人左其手揖右人右其手者谓传摈时也案诸侯自相为宾之礼凡宾主各有副宾副曰介主副曰摈及行人若诸侯自行则介各从其命数至主国大门外主人及摈出门相接若主君是公则摈者五人侯伯则摈者四人子男则摈者二人所以不随命数者谦也故并用强半之数也宾若是公来至门外直当闑西去门九十步而下车当轵北乡而立郑注考工记云轵毂末也其侯伯立当前侯胡下子男立当衡注衡谓车轭其君当轸而九介立在君之北逦迤西北并东乡而列主公出直闑东南西乡立摈在主人之南逦迤东南立并西乡也使末摈与末介相对中间傍相去三丈六尺列摈介既竟则主君就摈求辞所以须求辞者不敢自许人求诣已恐为他事而至故就求辞自谦之道也求辞之法主人先传求辞之言与上摈上摈以至次摈次摈继传以至末摈末摈传与宾末介末介以次继传上至于宾宾答辞随其来意又从上介而传下至末介末介又传与末摈末摈传相次而上至于主人传辞既竟而后进迎宾至门知摈介朝位如此者大行人职文又知传辞拜迎宾前至门者司仪职文其传辞司仪之交摈也其列摈介传辞委曲约聘礼文若诸侯使卿大夫相聘其介与主位则大行人云卿大夫之礼各下其君二等郑注云介与朝位是也主君待之摈数如待其君其有异者主君至大门而不出限南面而立也若公之使亦直闑西北向七介而去门七十步侯伯之使列五介而去门五十步子男之使三介而去门三十步上摈出阈外闑东南西向陈介西北东面逦迤如君自相见也而末介末摈相对亦相去三丈六尺陈摈介竟则不传命而上摈进至末摈间南揖宾宾亦进至末介间上摈与宾相去亦三丈六尺而上摈揖而请事人告君君在限内后乃相与入也知者约聘礼文不传辞司仪及聘礼谓之旅摈君自来所以必传命者聘义云君子于其所尊弗敢质敬之至也又若天子春夏受朝宗则无迎法受享则有之故大行人云庙中将币三享郑云朝先享不言朝者朝正礼不嫌有等也若秋冬觐遇一受之于庙则亦无迎法故郊特牲云觐礼天子不下堂而见诸侯明冬遇依秋也以为摈之礼依次传命故揖左人左其手揖右人右其手一俯一仰使衣前后襜如也注郑曰复命白君宾己去矣正义曰案聘礼行聘享私觌礼毕宾出公再拜送宾不复郑注云公既拜客趋辟君命上摈送宾出反告宾不顾矣于此君可以反路寝矣疏入公门至踧踖如也正义曰此一节记孔子趋朝之礼容也入公门鞠躬如也如不容者公君也鞠曲敛也躬身也君门虽大敛身如狭小不容受其身也立不中门者中门谓枨闑之中央君门中央有闑两旁有枨枨谓之门梐枨闑之中是尊者所立处故人臣不得当之而立也行不履阈者履践也阈门限也出入不得践履门限所以尔者一则自高二则不净并为不敬过位色勃如也足躩如也者过位过君之空位也谓门屏之间人君宁立之处君虽不在此位人臣过之宜敬故勃然变色足盘辟而为敬也其言似不足者下气怡声如似不足者也摄齐升堂鞠躬如也屏气似不息者皆重慎也衣下曰齐摄齐者抠衣也将升堂时以两手当裳前提挈裳使起恐衣长转足蹑履之仍复曲敛其身以至君所则屏藏其气似无气息者也出降一等逞颜色怡怡如也者以先时屏气出下阶一级则舒气故解其颜色怡怡然和说也没阶趋进翼如也没尽也下尽阶则疾趋而出张拱端好如鸟之舒翼也复其位踧踖如也者复至其来时所过之位则又踧踖恭敬也注阈门限正义曰释官云枎谓之阈孙炎云阈门限也经传诸注皆以阈为门限为内外之限约也注衣下曰齐摄齐者抠衣也正义曰曲礼云两手抠衣去齐尺郑注云齐谓裳下缉也然则衣谓裳也对文则上曰衣下曰裳散则可通故此云抠衣抠提挈也谓提挈裳前使去地一尺也疏执圭至愉愉如也正义曰此一节记为君使聘问邻国之礼容也执圭鞠躬如也如不胜者言执持君之圭以聘邻国而鞠躬如不能胜举慎之至也上如揖下如授者上谓授玉时宜敬故如揖也下谓既授玉而降虽不执玉犹如授时不敢忘礼也勃如战色足蹜蹜如有循者亦谓执圭行聘时战栗其颜色敬也足则举前曳踵而行蹜蹜如有所循也享礼有容色者享献也聘礼既聘而享用圭璧有庭实聘时执圭致命故勃如战色至行享时则稍许有容色不复战栗私觌愉愉如也者觌见也愉愉颜色和也谓既享乃以私礼见故颜色愉愉然和说也注包曰至之至正义曰云为君使聘问邻国执持君之圭者案聘礼云宾袭执圭致命公侧袭受玉于中堂与东楹之间是其事也凡执玉之礼大宗伯云公执桓圭注云双植谓之桓桓宫室之象所以安其上也圭长九寸故玉人云命圭九寸公守之是也宗伯又云侯执信圭伯执躬圭注云盖皆象以人形为琢饰文有粗缛耳欲其慎行以保身圭皆长七寸故玉人云命圭七寸谓之信圭侯守之命圭七寸谓之躬圭伯守之江南儒者解云直者为信其文缛细曲者为躬其文粗略义或然也宗伯又云子执谷璧男执蒲璧注云谷所以养人蒲为席所以安人不执圭者未成国也盖琢为谷稼及蒲苇之文盖皆径五寸故大行人云子执谷璧男执蒲璧五寸是也凡圭广三寸厚半寸剡上左右各寸半知者聘礼记文其璧则内有孔外有肉其孔谓之好故尔雅释器云肉倍好谓之璧好倍肉谓之瑗肉好若一谓之环此谓诸侯所执圭璧皆朝于王及相朝所用也故典瑞前既陈玉则云朝觐宗遇会同于王诸侯相见亦如之是也其公侯伯朝后皆用璋知者以聘礼聘君用圭聘夫人以璋则知于天子及后亦然也其子男既朝王用璧朝后宜用琮以璧琮相对故也郑注小行人云其上公及二王之后享天子圭以马享后璋以皮其侯伯子男享天子璧以帛享后琮以锦其玉大小各如其命数知者玉人云璧琮九寸诸侯以享天子是也其诸侯相朝所执之玉与朝天子同其享玉皆以璧享君以琮享夫人明相朝礼亦当然子男相享则降用琥以绣璜以黼故郑注小行人云其于诸侯亦用璧琮耳子男于诸侯则享用琥璜下其瑞是也其诸侯之臣聘天子及聘诸侯其聘玉及享玉降其君瑞一等故玉人云彖圭璋八寸璧琮八寸以覜聘是也注足蹜蹜如有循举前曳踵行正义曰按玉藻云执龟玉举前曳踵蹜蹜如也踵谓足后跟也谓将行之时初举足前后曳足跟行不离地蹜蹜如也言举足狭数蹜々如也玉藻又云圈豚行不举足齐如流郑注云圈转也豚之言若有所循不举足曳踵则衣之齐如水之流矣孔子执圭则然此徐趋也注郑曰至庭实正义曰享献也释诂文也云聘礼既聘而享用圭璧有庭实者案觐礼侯氏既见王乃云四享皆束帛加璧庭实唯国所有郑玄云四当为三大行人职曰诸侯庙中将币皆三享其礼差又无取于四也初享或用马或用虎豹之皮其次享三牲鱼腊笾豆之实龟也金也丹漆丝纩竹箭也其余无常货此物非一国所能有唯国所有分为三享皆以璧帛致之礼器云大飨其王事与三牲鱼腊四海九州之美味也笾豆之荐四时之和气也内金示和也束帛加璧尊德也龟为前列先知也金次之见情也丹漆丝纩竹箭与众共财也其余无常货各以其国之所有则致远物也郊特牲曰旅币无方所以别土地之宜而节远迩之期也龟为前列先知也以钟次之以和居参之也虎豹之皮示服勐也束帛加璧往德也郑玄觐礼之注所言出于彼也诸侯相朝聘其礼亦然案聘礼宾裼奉束帛加璧享记曰凡庭实随入左先皮马相间可也小行人职云合六币圭以马璋以皮璧以帛琮以锦琥以绣璜以黼此六物者以和诸侯之好故郑注云合同也六币所以享也五等诸侯享天子用璧享后用琮其大各如其瑞皆有庭实以马若皮皮虎豹皮也用圭璋者二王之后也二王后尊故享用圭璋而特之礼器曰圭璋特是也其于诸侯亦用璧琮耳子男于诸侯则享用琥璜下其瑞也凡二王后诸侯相享之玉大小各降其瑞一等及使卿大夫覜聘亦如之是用圭璧有庭实也注既享乃以私礼见正义曰案聘礼摈者出请事宾告事毕宾奉束锦以请觌注云觌见也卿将公事是欲交其欢敬也不用羔因使而见非特来是也疏君子至明衣布正义曰此一节记孔子衣服之礼也君子不以绀緅饰者君子谓孔子也绀玄色緅浅绛色饰者领缘也绀者齐服盛色以为饰衣似衣齐服緅者三年练以緅饰衣为其似衣丧服故皆不以为饰衣红紫不以为亵服者红南方间色紫北方间色亵服私居服非公会之服以其红紫二色皆不正故不以为亵服亵服尚不用则正服无所施可知也但言红紫则五方间色皆不用也当暑袗絺绤必表而出之者袗单也絺绤葛也精曰絺粗曰绤暑则单服必加尚表衣然后出之为其形亵故也缁衣羔裘素衣麑裘黄衣狐裘者凡祭服先加明衣次加中衣冬则次加袍茧夏则不袍茧用葛也次加祭服若朝服布衣亦先以明衣亲身次加中衣冬则次加裘裘上加裼衣裼衣之上加朝服夏则中衣之上不用裘而加葛葛上加朝服凡服必中外之色相称羔裘黑羊裘也故用缁衣以裼之麑裘鹿子皮以为裘也故用素衣以裼之狐裘黄故用黄衣以裼之亵裘长短右袂者此裘私家所着之裘也长之者主温也袂是裘之袖短右袂者作事便也必有寝衣长一身有半者今之被也狐貉之厚以居者谓在家接宾客之裘者居家主温故厚为之去丧无所不佩者去除也居丧无饰故不佩除丧则备佩所宜佩也非帷裳必杀之者杀谓杀缝凡衣必有杀缝唯帷裳无也羔裘玄冠不以吊者凶主素吉主玄故羔裘玄冠不以吊丧也吉月必朝服而朝者吉月月朔也朝服皮弁服言每朔日必服皮弁之服以朝于君也齐必有明衣布者将祭而齐则必沐浴浴竟而着明衣所以明絜其体也明衣以布为之故曰齐必有明衣布也注孔曰至饰衣正义曰云一入曰緅饰者不以为领袖缘也者案考工记云三入为纁五入为緅七入为缁注云染纁者三入而成又再染以黑则为緅緅今礼俗文作爵言如爵头色也又复再染以黑乃成缁矣郑司农说以论语曰君子不以绀緅饰又曰缁衣羔裘尔雅曰一染谓之縓再染谓之竀三染谓之纁诗云缁衣之宜兮玄谓此同色耳染布帛者染人掌之凡玄色者在緅缁之间其六入者与今孔氏云一入曰緅者未知出何书又云緅者三年练以緅饰衣则似读緅为縓案檀弓云练练衣黄里縓缘注云小祥练冠练中衣以黄为内縓为饰黄之色卑于纁縓纁之类明外除故曰为其似衣丧服故皆不以为饰衣云绀者齐服盛色以为饰衣似衣齐服者说文云绀帛深青扬赤色是绀为青赤色也故为齐服盛色若以为领袖缘饰则似衣齐服也注服皆中外之色相称也正义曰谓中衣外裘其色皆相称也此经云缁衣羔裘者谓朝服也知者案玉藻云诸侯朝服以日视朝于内朝士冠礼云主人玄冠朝服缁带素韠注云玄冠委貌朝服者十五升布衣而素裳不言色者衣与冠同色是朝衣色玄玄即缁色之小别此说孔子之服云缁衣羔裘玉藻亦云羔裘缁衣以裼之是羔裘裼用缁衣明其上正服亦缁色也下文又曰羔裘玄冠不以吊是羔裘所用配玄冠羔裘之上必用缁布衣为裼裼衣之上正服亦是缁色文与玄冠相配故知缁衣羔裘是诸侯君臣日视朝之服也其素衣麑裘则在国视朔之服也卿大夫士亦皆然故郑玄注此云素衣麑裘视朔之服是也其受外国聘享亦素衣麛裘故聘礼云裼降立注引玉藻云麛裘青犴褎绞衣以裼之又引此云素衣麛裘皮弁时或素衣如郑此言则裼衣或绞或素不定也熊氏云臣用绞君用素皇氏云素衣为正记者乱言绞耳其黄衣狐裘谓大蜡息民之祭服也人君以岁事成熟搜索群神而报祭之谓之大蜡又腊祭先祖五祀因令民得大饮农事休息谓之息民于大蜡之后作息民之祭其时则有黄衣狐裘也大蜡之祭与息民异也息民用黄衣狐裘大蜡则皮弁素服二者不同矣以其大蜡之后始作息民之祭息民大蜡同月其事相次故连言之耳知者郊特牲云蜡也者索也岁十二月合聚万物而索飨之也皮弁素服而祭素服以送终葛带榛杖丧杀也是大蜡之祭用素服也郊特牲既说蜡祭其下又云黄衣黄冠而祭息田夫也注云祭谓既蜡腊先祖五祀也于是劳农以休息之是息民之祭用黄衣也此说孔子之服云黄衣狐裘玉藻云狐裘黄衣以裼之以此知大蜡息民则有黄衣狐裘也是此三者之服中衣与外裘其色皆相称也注孔曰至佩也正义曰云非丧则备佩所宜佩也者案玉藻云古之君子必佩玉右征角左宫羽凡带必有佩玉唯丧则否佩玉有冲牙君子无故玉不去身君子于玉比德焉天子佩白玉而玄组绶世子佩瑜玉而綦组绶士佩需玟而缊组绶孔子佩象环五寸而綦组绶是非居丧则备佩此所宜佩也注王曰衣必有杀缝唯帷裳无杀也正义曰谓朝祭之服上衣必有杀缝在下之裳其制正幅如帷名曰帷裳则无杀缝其余服之裳则亦有杀缝故深衣之制要在缝半下缝齐倍要丧服之制裳内削幅注云削犹杀也注孔曰丧主素吉主玄吉凶异服正义曰檀弓云奠以素器以生者有哀素之心注哀素言哀痛无饰凡物无饰曰素又礼祭服皆玄衣服是丧主素吉主玄也注孔曰至弁服正义曰云吉月月朔也者以诗云二月初吉周礼云正月之吉皆谓朔日故知此吉月谓朔日也云朝服皮弁服者士冠礼云皮弁服素积缁带素韠注云此与君视朔之服也皮弁者以白鹿皮为冠象上古也积犹辟也以素为常辟蹙其要中皮弁之衣用布亦十五升其色象焉鲁自文公不行视朔之礼孔子恐其礼废故每于月朔必衣此视朔之服而朝于君所谓我爱其礼也疏齐必至如也正义曰此一节论齐祭饮食居处之事也齐必变食者谓将欲接事鬼神宜自絜净故改其常馔也居必迁坐者谓改易常处也食不厌精脍不厌细者食饭也牛与羊鱼之腥聂而切之为脍饭与脍所尚精细也食饐而餲鱼馁而肉败不食者饐餲臭味变也鱼败曰馁言饭之气味变及鱼肉败坏皆不食之色恶不食臭恶不食者谓饭食及肉颜色香臭变恶者皆不食之失饪不食者谓馔失生熟之节也不时不食者谓非朝夕日中时也割不正不食者谓折解牲体嵴胁臂臑之属礼有正数若解割不得其正则不食也不得其酱不食者谓鱼脍非得芥酱则不食也肉虽多不使胜食气者气小食也言有肉虽多食之不可使过食气也唯酒无量不及乱者唯人饮酒无有限量但不得多以至困乱也沽酒市脯不食者沽卖也酒不自作未必精絜脯不自作不知何物之肉故不食也酒当言饮而亦云不食者因脯而并言之耳经传之文此类多矣易系辞云润之以风雨左传曰马牛皆百匹玉藻云大夫不得造车马皆从一而省文也不撤姜食者撤去也齐禁薰物姜辛而不臭故不去也不多食者不可过饱也自此已上皆蒙齐文凡言不食者皆为不利人亦齐者孔子所慎齐必严敬若必食之或致困病则失严敬心故不食也其凡常不必然祭于公不宿肉者谓助祭于君所得牲体归则班赐不留神惠经宿也祭肉不出三日出三日不食之矣者谓自其家祭肉过三日不食是亵慢鬼神之余也食不语寝不言者直言曰言答述曰语方食不可语语则口中可憎寝息宜静故不言也虽蔬食菜羹瓜祭必齐如也者祭谓祭先齐严敬貌言蔬食也菜羹也瓜也三物虽薄将食祭先之时亦必严敬注孔曰饐餲臭味变正义曰释器云食饐谓之餲郭璞云饭饖臭说文云饖饭伤热也苍颉篇云食臭败也字林云饐饭伤热湿也注鱼败曰馁正义曰释器云肉谓之败鱼谓之馁郭璞云败臭坏也馁肉烂也注孔曰至必敬正义曰云三物虽薄祭之必敬者祭谓祭先也案玉藻云唯水浆不祭又云瓜祭上环知此三者虽薄亦祭先也若祭之亦必齐敬也疏席不正不坐乡人饮酒杖者出斯出矣正义曰此明坐席及饮酒之礼也凡为席之礼天子之席五重诸侯之席三重大夫再重席南乡北乡以西方为上东乡西乡以南方为上如此之类是礼之正也若不正则孔子不坐也杖者老人也乡人饮酒之礼主于老者老者礼毕出孔子则从而后出疏乡人傩朝服而立于阼阶正义曰此明孔子存室神之礼也亻难索室驱逐疫鬼也恐惊先祖故孔子朝服而立于庙之阼阶鬼神依人庶其依已而安也所以朝服者大夫朝服以祭故用祭服以依神也疏问人于他邦再拜而送之正义曰此记孔子遗人之礼也问犹遗也谓因问有物遗之也问者或自有事问人或闻彼有事而问之悉有物表其意故曲礼云凡以弓剑苞苴箪笥问人者操以受命如使之容此孔子凡以物问遗人于他邦者必再拜而送其使者所以示敬也疏康子馈药拜而受之曰丘未达不敢尝正义曰此明孔子受馈之礼也鲁卿季康子馈孔子药孔子拜而受之凡受人馈遗可食之物必先尝而谢之孔子未达其药之故不敢先尝故曰丘未达不敢尝亦其礼也疏厩焚子退朝曰伤人乎不问马正义曰此明孔子重人贱畜也厩焚谓孔子家厩被火也孔子罢朝退归承告而问曰厩焚之时得无伤人乎不问伤马与否是其重人贱畜之意不问马一句记者之言也疏君赐至先饭正义曰此明孔子受君赐食及侍食之礼也君赐食必正席先尝之者谓君以熟食赐已必正席而坐先品尝之敬君之惠也君赐必多不可留君之惠既尝当以班赐君赐腥必熟而荐之者谓君赐已生肉必烹熟而荐其先祖荣君赐也熟食不荐者亵也君赐生必畜之者谓君赐已牲之未杀者必畜养之以待祭祀之用也侍食于君君祭先饭者谓君召已共食时也于君祭时则先饭矣若为君尝食然注郑曰至食然正义曰云于君祭则先饭矣者曲礼云主人延客祭注云祭祭先也君子有事不忘本也君子不忘本者有德必酬之故得食而种种出少许置在豆间之地以报先代造食之人也若敌客则得先自祭降等之客则后祭若臣侍君而赐之食则不祭若赐食而君以客礼待之则得祭虽得祭又先须君命之祭后乃敢祭也此言君祭先饭则是非客之礼也故不祭而先饭若为君尝食然也疏疾君视之东首加朝服拖绅正义曰此明孔子有疾君来视之时也拖加也绅大带也病者常居北牖下为君来视则暂时迁乡南牖下东首令君得南面而视之以病卧不能衣朝服及大带又不敢不衣朝服见君故但加朝服于身又加大带于上是礼也疏君命召不俟驾行矣正义曰此明孔子急趋君命也俟犹待也谓君命召已不待驾车而即行出车当驾而随之也疏入太庙每事问正义曰此明孔子因助祭入太庙庙中礼仪祭器虽知之犹每事复问慎之至也疏朋友死无所归曰于我殡正义曰此明孔子重朋友之恩也言朋友若死更无亲昵可归孔子则曰于我殡与之为丧主也疏朋友之馈虽车马非祭肉不拜正义曰此言孔子轻财重祭之礼也朋友有通财之义故其馈遗之物虽是车马非祭肉不拜谢之言其祭肉则拜之尊神惠也疏寝不尸居不容正义曰此言孔子寝息居家之礼也剩蒢死人也言人偃卧四体布展手足似死人孔子则当欹屈也其居家之时则不为容仪为室家之敬难久当和舒也疏见齐至必变正义曰此一节言孔子见所哀恤及敬重之事为之变容也见齐衰者虽狎必变者狎谓素相亲狎言见衣齐衰丧服者虽素亲狎亦必为变容此即哀有丧也见冕者与瞽者虽亵必以貌者冕大夫冠也瞽盲也亵谓数相见也言孔子见大夫与盲者虽数相见必当以貌礼之此即尊在位恤不成人也凶服者式之式负版者囚服送死之衣物也负版者是持邦国之图籍者也式者车上之横木男子立乘有所敬则俯而冯式遂以式为敬名言孔子乘车之时见送死之衣物见持邦国之图籍者皆冯式而敬之也有盛馔必变色而作者作起也谓人设盛馔待己已必改容而起敬主人之亲馈也迅雷风烈必变者迅急疾也风疾雷为烈此阴阳气激为天之怒故孔子必变容以敬之也注孔曰狎者素亲狎正义曰案左传宋华弱与乐舆少相狎曲礼云贤者狎而敬之狎是相亵慢相贯习之名也故为素相亲狎也注负版者持邦国之图籍正义曰案周礼小宰职曰听闾里以版图注云版是户籍图也听人讼地者以版图决之司书职曰邦中之版土地之图以图籍相将之物故知负版者是持邦国之图籍也疏升车至亲指正义曰此记孔子乘车之礼也升车必正立执绥者绥者挽以上车之索也言孔子升车之时必正立执绥所以为安也车中不内顾者顾谓回视也言孔子在车中不乡内回顾掩人之私也不疾言不亲指者亦谓在车中时也疾急也以车中既高故不疾言不亲有所指皆为惑人也注包曰车中不内顾者前视不过衡轭傍视不过奇毂正义曰衡轭是辕端横木驾马领者舆人注云较两奇上出轼者则奇毂俱在车之两傍言孔子在车中前视则不过衡轭之前傍视则不过奇毂之后案曲礼云立视五巂式视马尾顾不过毂注云立平视也巂犹规也谓轮转之度案车轮一周为一规乘车之轮高六尺六寸径一围三三六十八得一丈八尺又六寸为一尺八寸总一规为一丈九尺八寸五规为九十九场六尺为步总为十六步半则在车上得视前十六步半也而此注云前视不过衡轭者礼言中人之制此记圣人之行故前视但不过衡轭耳疏色斯举矣翔而后集正义曰此言孔子审去就也谓孔子所处见颜色不善则于斯举动而去之将所依就则必回翔审观而后下止此翔而后集一句以飞鸟喻也疏曰山梁雌雉时哉时哉子路共之三嗅而作正义曰此记孔子感物而叹也梁桥也共具也嗅谓鼻歆其气作起也孔子行于山梁见雌雉饮啄得所故叹曰此山梁雌雉得其时哉而人不得其时也子路失指以为夫子云时哉者言是时物也故取而共具之孔子以非已本意义不苟食又不可逆子路之情故但三嗅其气而起也原文卷十一先进第十一疏正义曰前篇论夫子在乡党圣人之行也此篇论弟子贤人之行圣贤相次亦其宜也疏子曰至吾从先进正义曰此章孔子评其弟子之中仕进先后之辈也先进于礼乐野人也者先进谓先辈仕进之人准于礼乐不能因世损益而有古风故曰朴野之人也后进于礼乐君子也者后进谓后辈仕进之人也准于礼乐能因时损益与礼乐俱得时之中故曰君子之人也如用之则吾从先进者言如其用之以为治则吾从先辈朴野之人夫子之意将移风易俗归之淳素先进犹近古风故从之也注孔曰至人也正义曰云先进后进谓仕先后辈也者下章云从我于陈蔡者皆不及门也谓不及仕进之门则此谓不从于陈蔡得仕进者也盖先进者当襄昭之世后进者当定哀之世云礼乐因世损益者为政篇云殷因于夏礼所损益可知也周因于殷礼所损益可知也又周初则礼乐盛周衰则礼乐衰是礼乐因世损益也云后进与礼乐俱得时之中斯君子矣者言礼乐随世盛衰后进与时消息皆中当于时故为君子也云先进有古风斯野人也者言先辈仕进之人比今则犹尚淳素故云斯野人也疏子曰从我于陈蔡者皆不及门也正义曰此章孔子闵弟子之失所言弟子从我而厄于陈蔡者皆不及仕进之门而失其所也疏德行颜渊闵子骞冉伯牛仲弓言语宰我子贡政事冉有季路文学子游子夏正义曰此章因前章言弟子失所不及仕进遂举弟子之中才德尢高可仕进之人郑氏以合前章皇氏别为一章言若任用德行则有颜渊闵子骞冉伯牛仲弓四人若用其言语辨说以为行人使适四方则有宰我子贡二人若治理政事决断不疑则有冉有季路二人若文章博学则有子游子夏二人也然夫子门徒三千达者七十有二而此四科唯举十人者但言其翘楚者耳或时在陈言之唯举从者其不从者虽有才德亦言不及也疏子曰回也非助我者也于吾言无所不说正义曰此章称颜回之贤也助益也说解也凡师资问答以相发起若与子夏论诗子曰起予者商也如此是有益于已也今回也非增益于已者也以其于吾之所言皆默而识之无所不解言回闻言即解无所发起增益于已也疏子曰孝哉闵子骞人不间于其父母昆弟之言正义曰此章叹美闵子骞之孝行也昆兄也间谓非毁间厕言子骞上事父母下顺兄弟动静尽善故人不得有非间之言疏南容三复白圭孔子以其兄之子妻之正义曰此章美南容慎言也复覆也诗云白圭之玷尚可磨也斯言之玷不可为也南容读诗至此三反覆之是其心慎言也孔子知其贤故以其兄之女子妻之此即邦有道不废邦无道免于刑戮者也弟子各记所闻故又载之注诗云白圭之玷尚可磨也斯言之玷不可为也正义曰此大雅抑篇刺厉王之诗也毛传云玷缺也笺云斯此也玉之缺尚可磨鑢而平人君政教一失谁能反覆之意言教令尢须谨慎白玉为圭圭有损缺犹尚可更磨鑢而平若此政教言语之有缺失则遂往而不可改为王者安危在于出令故特宜慎之是诗人戒其慎言南容之心亦欲慎言故三覆读此也疏季康子问弟子孰为好学孔子对曰有颜回者好学不幸短命死矣今也则亡正义曰此章称颜回之好学也季康子鲁执政大夫故言氏称对此与哀公问同而答异者以哀公迁怒贰过故因答以谏之康子无之故不云也疏颜渊死至徒行也正义曰此并三章记颜回死时孔子之语也颜渊死颜路请子之车以为之椁者路颜渊父也家贫欲请孔子之车卖以作椁也子曰才不才亦各言其子也鲤也死有棺而无椁吾不徒行以为之椁者此举亲喻疏也言渊才鲤不才虽异亦各言其子则同我子鲤也死时但有棺以家贫而无椁吾不卖车以作椁今女子死安得卖我车以作椁乎以吾从大夫之后不可徒行也者此言不可卖车作椁之由徒行步行也以吾为大夫不可徒行故也孔子时为大夫言从大夫之后者谦辞也注孔曰至辞也正义曰云鲤孔子之子伯鱼也者世家文也云孔子时为大夫言从大夫之后不可以徒行谦辞也者案孔子世家定公十四年孔子年五十六由大司寇摄行相事鲁受齐女乐不听政三日孔子遂适卫历至宋郑陈蔡晋楚去鲁凡十四岁而反乎鲁然鲁终不能用孔子亦不求仕以哀公十六年卒年七十三今案颜回少孔子三十岁三十二而卒则颜回卒时孔子年六十一方在陈蔡矣伯鱼年五十先孔子死则鲤也死时孔子盖年七十左右皆非在大夫位时而此注云时为大夫未知有何所据也杜预曰尝为大夫而去故言后也据其年则颜回先伯鱼卒而此云颜回死颜路请子之车以为之椁子曰鲤也死有棺而无椁又似伯鱼先死者王肃家语注云此书久远年数错误未可详也或以为假设之辞也徒犹空也谓无车空行也是步行谓之徒行故左传襄元年败郑徒兵于洧上杜注云徒兵步兵也疏颜渊死子曰噫天丧予天丧予正义曰噫痛伤之声天丧予者孔子痛惜颜渊死言若天丧已也再言之者痛惜之甚疏颜渊死至谁为正义曰子哭之恸者恸过哀也言夫子哭颜渊其悲哀过甚从者曰子恸矣者从者众弟子见夫子哀过故告曰子恸矣曰有恸乎者时夫子不自知已之悲哀过故答曰有恸乎邪非夫人之为恸而谁为者因弟子言已悲哀过甚遂说已之过哀亦当于理非失也夫人谓颜渊言不于颜渊哭之为恸而更于谁人为恸乎疏颜渊至三子也正义曰颜渊死门人欲厚葬之者门人颜渊之弟子以其师有贤行故欲丰厚其礼以葬之也子曰不可者礼贫富有宜颜渊贫而门人欲厚葬故不听之曰不可也门人厚葬之者初咨孔子孔子不听门人故违孔子而卒厚葬之也子曰回也视予犹父也者此下孔子非其厚葬之语也言回也师事于已视已犹如其父也予不得视犹子也者言回自有父存父意欲听门人厚葬我不得割止之故曰予不得视犹子也非我也夫二三子也者言厚葬之事非我所为夫门人二三子为之也非其厚葬故云耳疏季路至知死正义曰此章明孔子不道无益之语也子路问事鬼神者对则天曰神人曰鬼散则虽人亦曰神故下文独以鬼答之子路问承事神其理何如子曰未能事人焉能事鬼者言生人尚未能事之况死者之鬼神安能事之乎曰敢问死者子路又曰敢问人之若死其事何如曰未知生焉知死者孔子言女尚未知生时之事则安知死后乎皆所以抑止子路也以鬼神及死事难明又语之无益故不答也疏闵子至死然正义曰此章孔子喜四弟子任其直性也闵子侍侧訚訚如也者卑在尊侧曰侍訚訚中正之貌如也者言其貌如此也子路行行如也者行行刚强之貌冉有子贡侃侃如也者侃侃和乐之貌子乐者以四子各尽其自然之性故喜乐也若由也不得其死然者然犹焉也言子路以刚必不得其以寿终焉疏鲁人至有中正义曰此章重于劳民也鲁人为长府者藏财货曰府长其藏名也为作也言鲁人新改作之也闵子骞曰仍旧贯如之何何必改作者子骞见鲁人劳民改作长府而为此辞仍因也贯事也言因旧事则亦可矣何必乃复更改作也子曰夫人不言言必有中者孔子闻子骞之言而善之也夫人谓子骞言夫此人其唯不言则已若其发言必有中于理此言何必改作是中理之言也善其不欲劳民故以为中注郑曰至改作正义曰云长府藏名者言鲁藏财货之府名长府也云藏财货曰府者布帛曰财金玉曰货周礼天官有大府为王治藏之长玉府掌王之金玉玩好内府主良货贿藏在内者外府主泉藏在外者是藏财货曰府府犹聚也言财货之所聚也仍因贯事皆释诂文疏子曰至室也正义曰苏拢言子路之才学分限也子曰由之瑟奚为于丘之门者由子路名奚何也子路性刚鼓瑟不合雅颂故孔子非之云由之鼓瑟何为于丘之门乎所以抑其刚也门人不敬子路者门人不解孔子之意谓孔子言为贱子路故不敬之也子曰由也升堂矣未入于室也者以门人不解故孔子复解之言子路之学识深浅譬如自外入内得其门者入室为深颜渊是也升堂次之子路是也今子路既升我堂矣但未入于室耳岂可不敬也疏子贡至犹不及正义曰此章明子张子夏才性优劣子贡问师与商也孰贤者师子张名商子夏名孰谁也子贡问孔子曰子张与子夏二人谁为贤才子曰师也过商也不及者孔子答言子张所为过当而不已子夏则不及而止言俱不得中也曰然则师愈与者愈犹胜也子贡未明夫子之旨以为师也过则是贤才过于子夏故复问曰然则子张胜于子夏与与为疑辞子曰过犹不及者子贡不解故复解之曰过当犹如不及俱不中理也疏季氏至可也正义曰此章夫子责冉求重赋税也季氏富于周公者季氏鲁臣诸侯之卿也周公天子之宰卿士鲁其后也孔子之时季氏专执鲁政尽征其民其君蚕食深宫赋税皆非已有故季氏富于周公也而求也为之聚敛而附益之者时冉求为季氏家宰又为之急赋税聚敛财物而陪附助益季氏也子曰非吾徒也小子鸣鼓而攻之可也者小子门人也冉求亦夫子门徒当尚仁义今为季氏聚敛害于仁义故夫子责之曰非我门徒也使其门人鸣鼓以声其罪而攻责之可也注孔曰周公天子之宰卿士正义曰何休云宰犹治也三公之职号尊名也杜预注左传曰卿士王之执政者也疏柴也愚至屡中正义曰此章孔子历评六弟子之德行中失也柴也愚者高柴性愚直也参也鲁者曾参性迟钝也师也辟者子张才过人失在邪辟文过也由也喭者子路之行失于畔喭也子曰回也其庶乎屡空赐不受命而货殖焉亿则屡中者此盖孔子美颜回所以励赐也其说有二一曰屡数也空匮也亿度也言回庶几圣道虽数空匮贫窭而乐在其中是美回也赐不受命唯货财是殖若亿度是非则数中言此所以勉励赐也一曰屡犹每也空犹虚中也言孔子以圣人之善道教数子之庶几犹不至于知道者各内有此害故也其于庶几每能虚中者唯有颜回怀道深远若不虚心不能知道也子贡虽无数子之病然亦不知道者虽不穷理而幸中虽非天命而偶富有此二累亦所以不虚心也注弟子高柴字子羔正义曰史记弟子传云高柴字子羔郑玄曰卫人少孔子三十岁左传亦作子羔家语作子高礼记作子皋三字不同其实一也注郑曰子路之行失于畔喭正义曰旧注作反喭字书反喭失容也言子路性行刚强常反喭失于礼容也今本反作畔王弼云刚勐也注言回至心也正义曰云言回庶几圣道者易下系辞云颜氏之子其殆庶几乎是回庶慕几微之圣道云虽数空匮而乐在其中者即箪食瓢饮不改其乐是也云赐不受教命者言不受夫子礼教之命云惟财货是殖者言唯务使货财生殖蕃息也云亿度是非者言又用心亿度人事之是非也云盖美回所以励赐也者言孔子之意美颜回贫而乐道所以劝励子贡言汝既富矣又能亿则屡中何得不受教命乎云一曰以下者何晏又为一说也云以圣人之善道教数子之庶几者言孔子以圣人庶几之善道并教六子也云犹不至于知道者各内有此害者言圣人不倦并教诲之而犹尚不能至于知几微善道者以其各自内有愚鲁辟喭之病害故也云其于庶几每能虚中唯回者言唯颜回每能虚其中心知于庶几之道也云怀道深远不虚心不能知道者此解虚中之由由其至道深远若不虚其中心则不能知道也云子贡虽无数子之病者谓无愚鲁辟喭之病也然亦不知道者谓亦如四子不知圣道也云虽不穷理而幸中虽非天命而偶富亦所以不虚心也者此解子贡不知道由于有此二累也虽不穷理而幸中释经亿则屡中言虽不穷理尽性但亿度之幸中其言也左传定十五年春邾隐公来朝子贡观焉邾子执玉高其容仰公受玉卑其容俯子贡曰以礼观之二君者皆有死亡焉夏五月壬申公薨仲尼曰赐不幸言而中哀七年以邾子益来是其屡中也虽非天命而偶富释经不受命而货殖也言致富之道当由天命与之爵禄今子贡不因天命爵禄而能自致富故曰偶富言有亿度之劳富有经营之累以此二事何暇虚心以知道故云亦所以不虚心也疏子张至者乎正义曰此章论善人所行之道也子张问善人之道者问行何道可谓善人子曰不践迹亦不入于室者孔子答其善人之道也践循也迹已行旧事之言善人不但循追旧迹而已当自立功立事也而善人好谦亦少能创业故亦不能入于圣人之奥室也子曰论笃是与君子者乎色庄者乎者此亦善人之道也故同为一章当是异时之语故别言子曰也论笃是与者笃厚也谓口无择言所论说皆重厚是善人与君子者乎者言身无鄙行之君子亦是善人乎色庄者乎者言能颜色庄严使小人畏威者亦是善人乎孔子谦不正言故云与乎以疑之也注论笃至善人正义曰云口无择言孝经文也所言皆善故无可择也云身无鄙行者所以并美无鄙恶也以远小人不恶而严者周易遯卦象辞也疏子路至退之正义曰此章论施予之礼并孔子问同答异之意也子路问闻斯行诸者诸之也子路问于孔子曰若闻人穷乏当赈救之事于斯即得行之乎子曰有父兄在如之何其闻斯行之也者言当先白父兄不得自专也冉有问闻斯行诸子曰闻斯行之者此问与子路同而所答异也公西华曰由也问闻斯行诸子曰有父兄在求也问闻斯行诸子曰闻斯行之赤也惑敢问者赤公西华名也见其问同而答异故疑惑而问于孔子也子曰求也退故进之由也兼人故退之者此孔子言其答异之意也冉有性谦退子路务在胜尚人各因其人失而正之故答异也疏子畏至敢死正义曰此章言仁者必有勇也子畏于匡颜渊后者言孔子畏于匡时与颜回相失既免而回在后方至也子曰吾以女为死矣者孔子谓颜渊曰吾以女为致死与匡人斗也子在回何敢死者言夫子若陷于危难则回必致死今夫子在已则无所敢死言不敢致死也疏季子至从也正义曰此章明为臣事君之道季子然问仲由冉求可谓大臣与者季子然季氏之子弟也自多得臣此二子故问于夫子曰仲由冉求才能为政可以谓之大臣与疑而未定故云与也子曰吾以子为异之问曾由与求之问者此孔子抑其自多也曾则也吾以子为问异事耳则此二人之问安足多大乎言所问小也所谓大臣者以道事君不可则止者此孔子更为子然陈说大臣之体也言所可谓之大臣者以正道事君君若不用已道则当退止也今由与求也可谓具臣矣者既陈大臣之体乃言二子非大臣也具备也今二子臣于季氏季氏不道而不能匡救又不退止唯可谓备臣数而已不可谓之大臣也曰然则从之者与者子然既闻孔子言二子非大臣故又问曰然则二子为臣皆当从君所欲邪子曰弑父与君亦不从也者孔子更为说二子之行言二子虽从其主若其主弑父与君为此大逆亦不与也疏子路至佞者正义曰此章勉人学也子路使子羔为费宰者子路臣季氏故任举子羔使为季氏费邑宰也子曰贼夫人之子者贼害也夫人之子指子羔也孔子之意以为子羔学未熟习而使为政必累其身所以为贼害也子路曰有民人焉有社稷焉何必读书然后为学者子路辩答孔子言费邑有人民焉而治之有社稷之神焉而事之治民事神于是而习之是亦学也何必须读书然后乃谓为学也子曰是故恶夫佞者言人所以憎恶夫佞者祇为口才捷给文过饰非故也今子路以口给应遂已非而不知穷已是故致人恶夫佞者也疏子路至篇末正义曰此章孔子乘间四弟子侍坐因使各言其志以观其器能也子路曾皙冉有公西华侍坐者时孔子坐四子侍侧亦皆坐也子曰以吾一日长乎尔毋吾以也者孔子将发问先以此言诱掖之也言女等侍吾以吾年长于女谦而少言故云一日今我问女女等毋以吾长而惮难其对也居则曰不吾知也如或知尔则何以哉者此问辞也言女常居则云已有才能人不我知设如有人知女将欲用之则女将何以为治子路率尔而对者子路性刚故率尔先三人而对也千乘之国摄乎大国之间加之以师旅因之以饥馑由也为之比及三年可使有勇且知方也者此子路所志也千乘之国公侯之六国也摄迫也谷不熟为饥蔬不熟为馑方义方也言若有公侯之国迫于大国之间又加之以师旅侵伐复因之以饥馑民困而由也治之比至三年以来可使其民有勇敢且知义方也夫子哂之者哂笑也夫子笑之也求尔何如者子路既对三子无言故孔子复历问之冉求尔志何如对曰方六七十如五六十求也为之比及三年可使足民如其礼乐以俟君子者此冉求之志也俟待也求性谦退言欲得方六七十如五十里小国治之而已求也治此小国比及三年以来使足民衣食若礼乐之化当以待君子此谦辞也赤尔何如者又问公西华也对曰非曰能之原学焉宗庙之事如会同端章甫原为小相焉者此赤也之志也曰言也我非自言能之原学为焉宗庙祭祀之事如有诸侯会同及诸侯衣玄端冠章甫日视朝之时已原为其小相君之礼焉点尔何如者又问曾皙也鼓瑟希者时曾皙方鼓瑟承师之问思所以对故音希也铿尔舍瑟而作者作起也舍置也铿投瑟声也思得其对故置瑟起对投置其瑟而声铿然也对曰异乎三子者之撰者撰具也未敢言其志先对此辞言已之所志异乎三子者所陈为政之具也子曰何伤乎亦各言其志也者孔子见曾皙持谦难其对故以此言诱之曰于义何伤乎亦各言其志也欲令任其所志而言也曰莫春者春服既成冠者五六人童子六七人浴乎沂风乎舞雩咏而归者此曾点所志也莫春季春也春服既成衣单袷之时也我欲得与二十以上冠者五六人十九以下童子六七人浴乎沂水之上风凉于舞雩之下歌咏先王之道而归夫子之门也夫子喟然叹曰吾与点也者喟然叹之貌夫子闻其乐道故喟然而叹曰吾与点之志善其独知时而不求为政也三子者出曾皙后者子路冉有公西华三子先出曾皙后犹侍坐于夫子也曾皙曰夫三子者之言何如者曾皙在后问于夫子曰夫三子者适各言其志其言是非何如也子曰亦各言其志也已矣者言三子亦各言其所志而已无他别是非也曰夫子何哂由也者曾皙又问夫子曰既三子各言其志何独笑仲由也曰为国以礼其言不让是故哂之者此夫子为说哂之意言为国以礼礼贵谦让子路言不让故笑之也唯求也则非邦也与安见方六七十如五六十而非邦也者唯赤则非邦也与宗庙会同非诸侯而何者此夫子又言不哂其子路欲为诸侯之事故举三子所言明皆诸侯之事与子路同其言让故不笑之徒笑其子路不让耳赤也为之小孰能为之大者此夫子又言公西华之才堪为大相今赤谦言小相耳若赤也为之小相更谁能为大相注孔曰皙曾参父名点正义曰史记弟子传曰曾蒧原文卷十二颜渊第十二疏正义曰此篇论仁政明达君臣父子辨惑折狱君子文为皆圣贤之格言仕进之阶路故次先进也疏颜渊至语矣正义曰此并下三章皆明仁也子曰克已复礼为仁者克约也已身也复反也言能约身反礼则为仁矣一日克已复礼天下归仁焉者言人君若能一日行克已复礼则天下皆归此仁德之君也一日犹见归况终身行仁乎为仁由已而由人乎哉者言行善由已岂由他人乎哉言不在人也颜渊曰请问其目者渊意知其为仁必有条目故请问之子曰非礼勿视非礼勿听非礼勿言非礼勿动者此四者克已复礼之目也曲礼曰视瞻毋回立视五巂式视马尾之类是礼也非此则勿视曲礼云毋侧听侧听则非礼也言无非礼则口无择言也动无非礼则身无择行也四者皆所以为仁颜渊曰回虽不敏请事斯语矣者此颜渊预谢师言也言回虽不敏达请敬事此语必行之也注马曰克已约身正义曰此注克训为约刘炫云克训胜也已谓身也身有嗜欲当以礼义齐之嗜欲与礼义战使礼义胜其嗜欲身得归复于礼如是乃为仁也复反也言情为嗜欲所逼已离礼而更归复之今刊定云克训胜也己谓身也谓能胜去嗜欲反复于礼也疏仲弓问仁至语矣正义曰此章明仁在敬恕也子曰出门如见大宾使民如承大祭者此言为仁之道莫尚乎敬也大宾公侯之宾也大祭禘郊之属也人之出门失在倨傲故戒之出门如见公侯之宾使民失于骄易故戒之如承奉禘郊之祭已所不欲勿施于人者此言仁者必恕也已所不欲无施之于人以他人亦不欲也在邦无怨在家无怨者言既敬且恕若在邦为诸侯必无人怨在家为卿大夫亦无怨也仲弓曰雍虽不敏请事斯语矣者亦承谢之语也疏司马牛问仁至讱乎正义曰此章言仁之难也子曰仁者其言也讱者讱难也言仁道至大非但行之难也其言之亦难曰其言也讱斯谓之仁已乎者牛意嫌孔子所言未尽其理故复问曰只此其言也讱便谓仁已乎子曰为之难言之得无讱乎者此孔子又为牛说言讱之意行仁既难言仁亦不得不难注孔子曰至马犁正义曰史记弟子传云司马耕字子牛多言而躁问仁于孔子孔子曰仁者其言也讱是也疏司马至何惧正义曰此章明君子也司马牛问君子者问于孔子言君子之行何如也子曰君子不忧不惧者言君子之人不忧愁不恐惧时牛兄桓魋将为乱牛自宋来学常忧惧故孔子解之也曰不忧不惧斯谓之君子已乎者亦意少其言故复问之子曰内省不疚夫何忧何惧者此孔子更为牛说不忧惧之理疚病也自省无罪恶则无可忧惧疏司马至弟也正义曰此章言人当任命友贤也司马牛忧曰人皆有兄弟我独亡者亡无也牛兄桓魋行恶死亡无日故牛常忧而告人曰他人皆有兄弟若桓魋死亡之后我为独无兄弟也子夏曰商闻之矣死生有命富贵在天君子敬而无失与人恭而有礼四海之内皆兄弟也君子何患乎无兄弟也者子夏见牛忧无兄弟以此言解之也商子夏名谦故云商闻之矣示非妄谬也言人死生短长各有所禀之命财富位贵则在天之所予君子但当敬慎而无过失与人结交恭谨而有礼能此疏恶而友贤则东夷西戎南蛮北狄四海之内九州之人皆可以礼亲之为兄弟也君子何须忧患于无兄弟也注郑曰至兄弟正义曰云牛兄桓魋行恶死亡无日者案哀十四年左传云宋桓魋之宠害于公公将讨之未及魋先谋公公知之召皇司马子仲及左师向巢以命其徒攻桓氏向魋遂入于曹以叛民叛之而奔卫遂奔齐是其行恶死亡之事也桓氏即向魋也又谓之桓司马即此桓魋也疏子张至已矣正义曰此章论人之明德子张问明者问于孔子何如可谓之明德也子曰浸润之谮肤受之不行焉可谓明也已矣者此答为明也夫水之浸润渐以坏物皮肤受尘渐成垢秽谮人之言如水之浸润皮肤受尘亦渐以成之使人不觉知也若能辨其情伪使谮之言不行可谓明德也浸润之谮肤受之不行焉可谓远也已矣者言人若无此二者非但为明其德行可谓高远矣人莫能及之也注马曰肤受之皮肤外语非其内实正义曰亦谮也变其文耳皮肤受尘垢秽其外不能入内也以喻谮毁之语但在外萋斐构成其过恶非其人内实有罪也疏子贡问政至不立正义曰此章贵信也子曰足食足兵民信之矣者此答为政之事也足食则人知礼节足兵则不轨畏威民信之则服命从化子贡曰必不得已而去于斯三者何先者子贡复问曰若不获已而除去于此三者之中何者为先曰去兵者孔子答言先去兵以兵者凶器民之残也财用之蠹也故先去之子贡曰必不得已而去于斯二者何先者子贡复问设若事不获已须要去之于此食与信二者之中先去何者曰去食自古皆有死民无信不立者孔子答言二者之中先去食夫食者人命所须去之则人死而去食不去信者言死者古今常道人皆有之治国不可失信失信则国不立也疏棘子至之鞟正义曰此章贵尚文章也棘子成曰君子质而已矣何以文为者卫大夫棘子成言曰君子之人淳质而已则可矣何用文章乃为君子意疾时多文章子贡曰惜乎夫子之说君子也驷不及舌者夫子指子成也子贡闻子成言君子不以文为其言过谬故叹曰可惜乎棘子成之说君子也过言一出于舌驷马追之不及文犹质也质犹文也虎豹之鞟犹犬羊之鞟者此子贡举喻言文章不可去也皮去毛曰鞟言君子野人异者质文不同故也虎豹与犬羊别者正以毛文异耳今若文犹质质犹文使文质同者则君子与鄙夫何以别乎如虎豹之皮去其毛文以为之鞟与犬羊之鞟同处何以别虎豹与犬羊也疏哀公至与足正义曰此章明税法也哀公问于有若曰年饥用不足如之何者鲁君哀公问于孔子弟子有若曰年谷不熟国用不足如之何使国用得足也有若对曰盍彻乎者盍犹何不也周法什一而税谓之彻彻通也为天下之通法有若意讥哀公重敛故对曰既国用不足何不依通法而税取乎曰二吾犹不足如之何其彻也者二谓什二而税哀公不觉其讥故又曰什而税二吾之国用犹尚不足如之何其依彻法什而税一乎对曰百姓足君孰与不足百姓不足君孰与足者孰谁也哀公既言重敛之实故有若又对以盍彻足用之理言若依通法而税则百姓家给人足百姓既足上命有求则供故曰君孰与不足也今君重敛民则困穷上命所须无以供给故曰百姓不足君孰与足也注郑曰至通法正义曰云周法什一而税谓之彻者公羊传曰古者什一而借古者曷为什一而借什一者天下之中正也多乎什一大桀小桀寡乎什一大貉小貉什一者天下之中正也什一行而颂声作矣何休云多取于民比于桀蛮貉无百官制度之费税薄谷梁传亦云古者什一而借孟子云夏后氏五十而贡殷人七十而助周人百亩而彻其实皆什一也赵岐注云民耕五十亩者贡上五亩耕七十亩者以七亩助公家耕百亩者彻取十亩以为赋虽异名义多少同故云皆什一也书传云十一者多矣故杜预云古者公田之法十取其一谓十亩内取一旧法既已十亩取一矣春秋鲁宣公十五年初税亩又履其余亩更复十收其一乃是十取其二故此哀公曰二吾犹不足谓十内税二犹尚不足则从宣公之后遂以十二为常故曰初言初税十二自宣公始也诸书皆言十一而税而周礼载师云凡任地近郊十一远郊二十而三甸稍县都皆无过十二漆林之征二十而五者彼谓王畿之内所共多故赋税重诸书所言什一皆谓畿外之国故此郑玄云什一而税谓之彻彻通也为天下之通法言天下皆什一耳不言畿内亦什一也孟子又曰方里为井井九百亩其中为公田八家皆私百亩同养公田公事毕然后敢治私事汉书食货志取彼意而为之文云井田方一里是为九夫八家共之各受私田百亩公田十亩是为八百八十亩余二十亩为庐舍诸儒多用彼为义如彼所言则家别一百一十亩是为十外税一也郑玄诗笺云井税一夫其田百亩则九而税一其意异于汉书不以志为说也又孟子对滕文公云请野九一而助国中什一使自赋郑玄周礼匠人注引孟子此言乃云是邦国亦异外内之法则郑玄以为诸侯郊外郊内其法不同郊内十一使自赋其一郊外九而助一是为二十而税二故郑玄又云诸侯谓之彻者通其率以十一为正言郊内郊外相通其率为十税一也杜预直云十取其一则又异于郑唯谓一夫百亩以十亩归公赵岐不解夏五十殷七十之意盖古者人多田少一夫唯得五十七十亩耳五十而贡贡五亩七十而助助七亩好恶取于此郑注考工记云周人畿内用夏之贡法邦国用殷之助法也疏子张至以异正义曰此章言人当有常德也子张问崇德辨惑者崇充也辨别也言欲充盛道德袪别疑惑何为而可也子曰主忠信徙义崇德也者主亲也徙迁也言人有忠信者则亲友之见义事则迁意而从之此所以充盛其德也爱之欲其生恶之欲其死既欲其生又欲其死是惑也者言人心爱恶当须有常若人有顺己己即爱之便欲其生此人忽逆于己己即恶之则原其死一欲生之一欲死之用心无常是惑也既能别此是惑则当袪之诚不以富亦祗以异者此诗小雅我行其野篇文也祗适也言此行诚不足以致富适足以为异耳取此诗之异义以非人之惑也注郑曰至非之正义曰案诗刺淫昏之俗不思旧姻而求新昏也彼诚作成郑笺云女不以礼为室家成事不足以得富也女亦适以此自异于人道言可恶也此引诗断章故不与本义同也疏齐景至食诸正义曰此章明治国之政也齐景公问政于孔子者齐君景公问为国之政于夫子也孔子对曰君君臣臣父父子子者言政者正也若君不失君道乃至子不失子道尊卑有序上下不失而后国家正也当此之时陈桓为齐大夫以制齐国君不君臣不臣父不父子不子故孔子以此对之公曰善哉信如君不君臣不臣父不父子不子虽有粟吾得而食诸者诸之也景公闻孔子之言而信服之故叹曰善哉信如夫子之言而今齐国君不君以至子不子虽有其粟吾得而食之乎言将见危亡必不得食之也注陈氏果灭齐正义曰史记田完世家完卒谥为敬仲仲生穉孟夷夷生泯孟庄庄生文子须无文子生桓子无宇桓子生武子启及僖子乞乞卒子当代之是为田成子成子弑简公专齐政成子生襄子盘盘生庄子白白生大公和和迁齐康公于海上和立为齐侯和孙威王称王四世而秦灭之是陈氏灭齐也世家云敬仲之如齐以陈子为田氏左传终始称陈则田必非敬仲所改未知何时改耳疏子曰至宿诺正义曰此章言子路有明断笃信之德也子曰片言可以折狱者其由也与者片犹偏也折犹决断也凡听讼必须两辞以定是非偏信一言以决断狱讼者唯子路可故云其由也与子路无宿诺者宿犹豫也子路笃信恐临时多故故不豫也或分此别为一章今合之注孔曰至路可正义曰云听讼必须两辞以定是非者周礼秋官大司寇职云以两造禁民讼以两剂禁民狱注云讼谓以财货相告者狱谓相告以罪名者造至也剂今券书也使讼者两至狱者各赍券书既两至两券书乃治之不至及不券书则是自服不直者也故知听讼必须两辞方定是非偏信一言则是非难决唯子路才性明辨能听偏言决断狱讼故云唯子路可疏子曰听讼吾犹人也必也使无讼乎正义曰此章孔子言已至诚也言听断狱讼之时备两造吾亦犹如常人无以异也言与常人同必也在前以道化之使无争讼乃善注王曰化之在前正义曰案周易讼卦象曰天与水违行讼君子以作事谋始王弼云听讼吾犹人也必也使无讼乎无讼在于谋始谋始在于作制契之不明讼之所以生也物有其分职不相滥争何由兴讼之所以起契之过也故有德司契而不责于人是化之在前也又案大学云子曰听讼吾犹人也必也使无讼乎无情者不得尽其辞大畏民志郑注云情犹实也无实者多虚诞之辞圣人之听讼与人同耳必使民无实者不敢尽其辞大畏其心志使诚其意不敢讼然则听讼吾犹人也必也使无讼乎是夫子辞无情者不得尽其辞大畏民志是记者释夫子无讼之事意与此注及王弼不同未知谁是故具载之疏子张问政子曰居之无倦行之以忠正义曰此章言为政之道若居之于身无解倦行之于民必以忠信也疏子曰至弗畔矣夫正义曰此章及注与雍也篇同当是弟子各记所闻故重载之或本亦有作君子博学于文疏子曰君子成人之美不成人之恶小人反是正义曰此章言君子之于人嘉善而矜不能又复仁恕故成人之美不成人之恶也小人则嫉贤乐祸而成人之恶不成人之美故曰反是疏季康子问政至不正正义曰此章言为政在乎修已对曰政者正也者言政教者在于齐正也子帅以正孰敢不正者言康子为鲁上卿诸臣之帅也若已能每事以正则已下之臣民谁敢不正也疏季康子至不窃正义曰此章言民从上化也季康子患盗问于孔子者时鲁多盗贼康子患之问于孔子欲以谋去也孔子对曰苟子之不欲虽赏之不窃者孔子言民化于上不从其令从其所好苟诚也诚如子之不贪欲则民亦不窃盗非但不为假令赏之民亦知耻而不窃也今多盗贼者正由子之贪欲故耳注孔曰至所好正义曰云民化于上不从其令从其所好者大学曰尧舜率天下以仁而民从之桀纣率天下以暴而民从之其所令反其所好而民不从注云言民化君行也君若好货而禁民淫于财利不能正也疏季康子至必偃正义曰此章言为政不须刑杀但在上自正则民化之也季康子问政于孔子曰如杀无道以就有道何如者就成也康子之意欲多杀止奸以成为有道也孔子对曰子为政焉用杀者言子为执政安用刑杀也子欲善而民善矣者言子若为善则民亦化之为善矣君子之德风小人之德草草上之风必偃者此为康子设譬也偃仆也在上君子为政之德若风在下小人从化之德如草加草以风无不仆者犹化民以正无不从者亦欲令康子先自正也疏子张至必闻正义曰此章论士行子张问士何如斯可谓之达矣者士有德之称问士行何如可谓通达也子曰何哉尔所谓达者者夫子复问子张何者是汝意所谓达者欲使试言之也子张对曰在邦必闻在家必闻者闻谓有名誉使人闻之也言士有德行在邦臣于诸侯必有名闻在家臣于卿大夫亦必有名闻言士之所在皆有名誉意谓此为达也子曰是闻也非达也者言汝所陈正是名闻之士非是通达之士也夫达也者质直而好义察言而观色虑以下人者此孔子又说达士之行也为性正直所好义事察人言语观人颜色知其所欲其念虑常欲以下人言常有谦退之志也在邦必达在家必达者以其谦退故所在通达也夫闻也者色取仁而行违居之不疑者此言佞人色则假取仁者之色而行则违之安居其伪而不自疑也在邦必闻在家必闻者言佞人党多妄相称誉故所在皆有名闻也注马曰谦尊而光卑而不可逾正义曰此周易谦卦彖辞也言尊者有谦而更光明盛大卑者有谦而不可逾越引证士有谦德则所在必达也疏樊迟至惑与正义曰此章言脩身之事也樊迟从游于舞雩之处有坛墠树木故弟子樊迟随从孔子游于其下也曰敢问崇德脩慝辨惑者脩治也慝恶也此樊迟因从行而问孔子曰敢问欲充盛其德治恶为善袪别疑惑何为而可也子曰善哉问者其问皆脩身之要故善之先事后得非崇德与者言先劳于事然后得报是崇德也攻其恶无攻人之恶非脩慝与者攻治也言治其已过无治人之过是治恶也一朝之忿忘其身以及其亲非惑与者言君子忿则思难若人有犯己一朝忿之不思其难则忘身也辱其身则羞其亲故曰以及其亲也非惑与言是惑也注坛墠正义曰封土为坛除地为墠言雩坛在所除地中故连言坛墠疏樊迟至远矣正义曰此章明仁知也樊迟问仁子曰爱人者言汎爱济众是仁道也问知子曰知人者言知人贤才而举之是知也樊迟未达子曰举直错诸枉能使枉者直者樊迟未晓达知人之意故孔子复解之言举正直之人而用之废置邪枉之人则皆化为直故曰能使枉者直也樊迟退见子夏曰乡也吾见于夫子而问知子曰举直错诸枉能使枉者直何谓也者樊迟虽问举直错枉之语犹自未喻故复问子夏也子夏曰富哉言乎者子夏闻言即解故叹美之曰富盛哉此言乎舜有天下选于众举皋陶不仁者远矣汤有天下选于众举伊尹不仁者远矣者此子夏为樊迟说举直错枉之事也言舜汤有天下选择于众举用皋陶伊尹则不仁者远矣仁者至矣是其能使邪枉者亦化为直也疏子贡问友子曰忠告而善道之不可则止毋自辱焉正义曰此章论友也言尽其忠以是非告之又以善道导之若不从己则止而不告不导也毋得强告导之以自取困辱焉以其必言之或时见辱疏曾子曰君子以文会友以友辅仁正义曰此章以论友言君子之人以文德会合朋友朋友有相切磋琢磨之道所以辅成已之仁德也原文卷十三子路第十三疏正义曰此篇论善人君子为邦教民仁政孝弟中行常德皆治国脩身之要大意与前篇相类且回也入室由也升堂故以为次也疏子路问政至无倦正义曰此章言政先德泽也子曰先之劳之者言为德政者先导之以德使民信之然后可以政役之事劳之则民从其令也请益者子路嫌其少故更请益之曰无倦者夫子言行此上事无倦怠则可也注易曰说以使民民忘其劳正义曰此周易兑卦彖辞文也言先以说豫抚民然后使之从事则民皆竭力忘其劳苦也引之以证先之劳之之义也疏仲弓至舍诸正义曰此章言政在举贤也仲弓为季氏宰问政者冉雍为季氏家宰而问政于夫子也子曰先有司赦小过举贤才者有司属吏也言为政当先委任属吏各有所司而后责其成事赦放小过宽则得众也举用贤才使官得其人野无遗逸是政之善也曰焉知贤才而举之者仲弓闻使举贤意言贤才难可偏知故复问曰安知贤才而得举用之也曰举尔所知尔所不知人其舍诸者舍置也诸之也夫子教之曰但举女之所知女所不知人将自举之其肯置之而不举乎既各举其所知则贤才无遗疏子路至而已矣正义曰此章论政在正名也子路曰卫君待子而为政子将奚先者奚何也案世家孔子自楚反乎卫是时卫君辄父不得立在外诸侯数以为让而孔子弟子多仕于卫卫君欲得孔子为政故子路问之曰往将何以先行子曰必也正名乎者言将先正百事之名也子路曰有是哉子之迂也奚其正者迂犹远也子路言岂有若是哉夫子之言远于事也何其正名乎子曰野哉由也者野犹不达也夫子见子路言迂故曰不达理哉此仲由也君子于其所不知盖阙如也者此责子路不知正名之义而便言迂远也言君子于其所不知盖当阙而勿据今由不知正名之义而便谓之迂远不亦野哉名不正则言不顺言不顺则事不成事不成则礼乐不兴礼乐不兴则刑罚不中刑罚不中则民无所错手足者此孔子更陈正名之理也夫事以顺成名由言举名若不正则言不顺序言不顺序则政事不成政事不成则君不安于上风不移于下是礼乐不兴行也礼乐不行则有淫刑滥罚故不中也刑罚枉滥民则蹐地局天动罹刑网故无所错其手足也故君子名之必可言也言之必可行也君子于其言无所苟而已矣者此又言正名之事非为苟且也君子名此事必使可明言言此事必可遵行君子于其所言无苟且若名之不可言言之不可行是苟且而言也注孔曰至滥罚正义曰云礼以安上乐以移风者孝经广要道章文言礼所以正君臣父子之别明男女长幼之序故可以安上化下风移俗易先入乐声变随人心正由君德正之与变因乐而彰故可以移风易俗也云二者不行则有淫刑滥罚者礼运云礼者所以治政安君也政不正则君位危君位危则大臣倍小臣窃刑肃而俗敝则法无常又乐记曰五刑不用百姓无患天子不怒如此则乐达矣故礼乐二者不行则刑罚淫滥而不中也注王曰至道行正义曰云所名之事必可得而明言者若礼人名不以国以国则废名是不可明言也云所言之事必可得而遵行者缁衣曰可言也不可行君子弗言也可行也不可言君子弗行也熊氏云君子贤人可行不可言作凡人法若曾子有母之丧水浆不入于口七日不可言说以为法是不可遵行也是以可明言可遵行而后君子名言之也疏樊迟至用稼正义曰此章言礼义忠信为治民之要樊迟请学稼者树五谷曰稼弟子樊须谓于夫子学播种之法欲以教民也子曰吾不如老农者孔子怒其不学礼义而学稼种故拒之曰稼种之事吾不如久老之农夫也请学为圃者树菜蔬曰圃樊迟又请于夫子学树艺菜蔬之法曰吾不如老圃者亦拒其请也言树艺菜蔬之法吾不如久老为圃者樊迟出子曰小人哉樊须也者樊迟既请而出夫子与诸弟子言曰小人哉此樊须也谓其不学礼义而学农圃故曰小人也上好礼则民莫敢不敬上好义则民莫敢不服上好信则民莫敢不用情者孔子遂言礼义与信可以教民也礼毋不敬故上好行礼则民化之莫敢不敬也人闻义则服故上好行义则民莫敢不服也以信待物物亦以实应之故上若好信则民莫不用其情情犹情实也言民于上各以实应也夫如是则四方之民襁负其子而至矣焉用稼者此又言夫礼义与信足以成德化民如是则四方之民感化自来皆以襁器背负其子而至矣何用学稼以教民乎注树五谷曰稼树菜蔬曰圃正义曰树者种殖之名五谷者黍稷麻麦豆也周礼注云种谷曰稼如嫁女以有所生也周礼大宰职云园圃毓草木注云树果蓏曰圃园其樊也然则园者外畔藩蓠之名其内之地种树菜果则谓之圃蔬则菜也郑玄周礼注云百草根实可食者释天云蔬不熟为馑郭璞曰凡草菜可食者通名为蔬注负者以器曰襁正义曰博物志云织缕为之广八尺长丈二以约小儿于背疏子曰诵诗三百授之以政不达使于四方不能专对虽多亦奚以为正义曰此章言人之才学贵于适用若多学而不能用则如不学也诵谓讽诵周礼注云倍文曰讽以声节之曰诵诗有国风雅颂凡三百五篇皆言天子诸侯之政也古者使适四方有会同之事皆赋诗以见意今有人能讽诵诗文三百篇之多若授之以政使居位治民而不能通达使于四方不能独对讽诵虽多亦何以为言无所益也疏子曰其身正不令而行其身不正虽令不从正义曰此章言为政者当以身先也言上之人其身若正不在教令民自观化而行之其身若不正虽教令滋章民亦不从也疏子曰鲁卫之政兄弟也正义曰此章孔子评论鲁卫二国之政相似如周公康叔之为兄弟也鲁周公之封卫康叔之封周公康叔既为兄弟康叔睦于周公其国之政亦如兄弟也疏子谓至美矣正义曰此章孔子称谓卫公子荆有君子之德也善居室者言居家理也始有曰苟合矣者家始富有不言己才能所致但曰苟且聚合也少有曰苟完矣者又少有增多但曰苟且完全矣富有曰苟美矣者富有大备但曰苟且有此富美耳终无泰侈之心也注王曰荆与蘧瑗史䲡并为君子正义曰案左传襄二十九年吴公子札来聘遂适卫说蘧瑗史狗史䲡公子荆公叔发公子朝曰卫多君子未有患也是与蘧瑗史䲡并为君子也疏子适至教之正义曰此章言治民之法也子适卫冉有仆者适之也孔子之卫冉有为仆以御车也子曰庶矣哉者庶众也至卫境见卫人众多故孔子叹美之冉有曰既庶矣又何加焉者言民既众多复何加益也曰富之者孔子言当施舍薄敛使之衣食足也曰既富矣又何加焉者冉有言民既饶足复何加益之曰教之者孔子言当教以义方使知礼节也疏子曰苟有用我者期月而已可也三年有成正义曰此章孔子自言为政之道也苟诚也期月周月也谓周一年之十二月也孔子言诚有用我于政事者期月而可以行其政教必满三年乃有成功也疏子曰善人为邦百年亦可以胜残去杀矣诚哉是言也正义曰此章言善人君子治国至于百年以来亦可以胜残暴之人使不为恶去刑杀而不用矣诚哉是言者古有此言孔子信之故曰诚哉是言也疏子曰如有王者必世而后仁正义曰三十年曰世此章言如有受天命而王天下者必三十年仁政乃成也疏子曰苟正其身矣于从政乎何有不能正其身如正人何正义曰此章言政者正也欲正他人在先正其身也苟诚也诚能自正其身则于从政乎何有言不难也若自不能正其身则虽令不从如正人何言必不能正人也疏冉子至闻之正义曰此章明政事之别也冉子退朝者时冉有臣于季氏朝廷曰退谓罢朝于鲁君也子曰何晏也者晏晚也孔子讶其退朝晚故问之对曰有政者冉子言有所改更匡正之政故退晚也子曰其事也如有政虽不吾以吾其与闻之者孔子言女之所谓政者但凡行常事耳设如有大政非常之事我为大夫虽不见任用必当与闻之也注周曰谓罢朝于鲁君正义曰周氏以为夫子云虽不吾以吾其与闻皆论若朝之事故云罢朝于鲁君郑玄以冉有臣于季氏故以朝为季氏之朝少仪云朝廷曰退谓于朝廷之中若欲散还则称曰退以近君为进还私远君为退朝此退朝谓罢朝也注马曰事者凡行常事正义曰案昭二十五年左传曰为政事庸力行务以从四时杜预曰在君为政在臣为事杜意据此文时冉子仕于季氏称季氏有政孔子谓之为事是在君为政在臣为事也何晏以为仲尼称孝友是亦为政明其政事通言但随事大小异其名耳故不同郑杜之说而取周马之言以朝为鲁君之朝以事为君之凡行常事也疏定公至邦乎正义曰此章言为君之道也定公问一言而可以兴邦有诸者鲁君定公问于孔子为君之道有一言善而可以兴其国有之乎孔子对曰言不可以若是其几也者几近也孔子以其大要一言不能正兴国故云言不可以若是有近一言可以兴国者故云其几也人之言曰为君难为臣不易如知为君之难也不几乎一言而兴邦乎者此孔子称其近兴国之一言也事不可以一言而成如人君知此为君难此则可近也曰一言而丧邦有诸者定公又问曰人君一言不善而致亡国有之乎孔子对曰言不可以若是其几也者亦言有近一言可以亡国也人之言曰予无乐乎为君唯其言而莫予违也者此举近亡国之一言也言我无乐于为君所乐者唯乐其言而不见违也如其善而莫之违也不亦善乎如不善而莫之违也不几乎一言而丧邦乎者此孔子又评其理言人君所言善无违之者则善也所言不善而无敢违之者则近一言而亡国也疏叶公至者来正义曰此章楚叶县公问为政之法于孔子也子曰当施惠于近者使之喜说则远者当慕化而来也疏子夏至不成正义曰此章弟子子夏为鲁下邑莒父之宰问为政之法于夫子也子曰无欲速无见小利者言事有程期无欲速成当存大体无见小利也欲速则不达见小利则大事不成者此又言其欲速见小利害政之意若事不可以速成者而欲其速则其事不达矣务见小利而行之则妨大政故大事不成也疏叶公至中矣正义曰此章明为直之礼也叶公语孔子曰吾党有直躬者躬身也言吾乡党中有直身而行者其父攘羊而子证之者此所直行之事也有因而盗曰攘言因羊来入己家父即取之而子言于失羊之主证父之盗叶公以此子为直行而夸于孔子也孔子曰吾党之直者异于是父为子隐子为父隐直在其中矣者孔子言此以拒叶公也言吾党之直者异于此证父之直也子苟有过父为隐之则慈也父苟有过子为隐之则孝也孝慈则忠忠则直也故曰直在其中矣今律大功以上得相容隐告言父祖者入十恶则典礼亦尔而叶公以证父为直者江熙云叶公见圣人之训动有隐讳故举直躬欲以此言毁訾儒教抗衡中国夫子答之辞正而义切荆蛮之豪丧其夸矣疏樊迟至弃也正义曰此章明仁者之行也弟子樊迟问仁于孔子子曰居处恭执事敬与人忠虽之夷狄不可弃也者言凡人居处多放恣执事则懈惰与人交则不尽忠唯仁者居处恭谨执事敬慎忠以与人也此恭敬及忠虽之适夷狄无礼义之处亦不可弃而不行也疏子贡至算也正义曰此章明士行也子贡问曰何如斯可谓之士矣者士有德之称故子贡问于孔子曰其行如何斯可谓之士矣子曰行已有耻使于四方不辱君命可谓士矣者此答士之高行也言行已之道若有不善耻而不为为臣奉命出使能遭时制宜不辱君命有此二行可谓士矣曰敢问其次者子贡复问士之为行次此于二者云何曰宗族称孝焉乡党称弟焉者此孔子复为言其士行之次也宗族同宗族属也善事父母为孝宗族内亲见其孝而称之善事长上为弟乡党差远见其弟而称之也曰敢问其次者子贡又问更有何行可次于此也曰言必信行必果硁硁然小人哉抑亦可以为次矣者孔子又为言其次也若人不能信以行义而言必执信行不能相时度宜所欲行者必果敢为之硁硁然者小人之貌也言此二行虽非君子所为乃硁硁然小人耳抑辞也抑亦其次言可以为次也曰今之从政者何如者子贡复问今之从政之士其行何如也子曰噫斗筲之人何足算也者噫心不平之声斗量名容十升筲竹器容斗二升算数也孔子时见从政者皆无士行唯小器耳故心不平之而曰噫今斗筲小器之人何足数也言不足数故不述其行疏子曰至为也正义曰此章孔子疾时人不纯一也子曰不得中行而与之必也狂狷乎者中行行能得其中者也言既不得中行之人而与之同处必也得狂狷之人可也狂者进取狷者有所不为者此说狂狷之行也狂者进取于善道知进而不知退狷者守节无为应进而退也二者俱不得中而性恒一欲得此二人者以时多进退取其恒一也疏子曰至已矣正义曰此章疾性行无恒之人也子曰南人有言曰人而无恒不可以作巫医者南人南国之人也巫主接神除邪医主疗病南国之人尝有言曰人而性行无恒不可以为巫医言巫医不能治无恒之人也善夫者孔子善南人之言有征也不恒其德或承之羞者此易恒卦之辞孔子引之言德无恒则羞辱承之也子曰不占而已者孔子既言易文又言夫易所以占吉凶无恒之人易所不占也注孔曰至承之正义曰云此易恒卦之辞者谓此经所言是易恒卦九三爻辞也王弼云处三阳之中居下体之上处上体之下上不全尊下不全卑中不在体体在乎恒而分无所定无恒者也德行无恒自相违错不可致诘故或承之羞也疏子曰君子和而不同小人同而不和正义曰此章别君子小人志行不同之事也君子心和然其所见各异故曰不同小人所嗜好者则同然各争利故曰不和疏子贡至恶之正义曰此章别好恶子贡问曰乡人皆好之何如者言有一人为一乡之所爱好此人何如可谓善人乎子曰未可也者言未可为善或一乡皆恶此人与之同党故为众所称是以未可乡人皆恶之何如者此子贡又问夫子既乡人皆好未可为善若乡人众共憎恶此人何如可谓善人乎子曰未可也者言亦未可为善或一乡皆善此人独恶故为众所疾是以未可不如乡人之善者好之其不善者恶之者孔子既皆不可其问自为说其善人也言乡之善人善之恶人恶之真善人也注孔曰至恶着正义曰言乡人皆好之是善善不明乡人皆恶之是恶恶不着若乡人之善者善之恶者恶之则是善善分明恶恶显着也疏子曰至备焉正义曰此章论君子小人不同之事也子曰君子易事而难说也者言君子不责备于一人故易事不受妄说故难说也说之不以道不说也及其使人也器之者此覆明难说易事之理言君子有正德若人说已不以道而妄说则不喜说也是以难说度人才器而官之不责备故易事小人难事而易说也者小人反君子故也说之虽不以道说也及其使人也求备焉者此覆明易说难事之理以小人为人说媚虽不以道而妄说之亦喜说故易说也及其使人也责备于一人焉故难事也疏子曰君子泰而不骄小人骄而不泰正义曰此章论君子小人礼濬不同之事也君子自纵泰似骄而实不骄小人实自骄矜而强自拘忌不能宽泰也疏子曰刚毅木讷近仁正义曰此章言有此四者之性行近于仁道也仁者静刚无欲亦静故刚近仁也仁者必有勇毅者果敢故毅近仁也仁者不尚华饰木者质朴故木近仁也仁者其言也讱讷者迟钝故讷近仁也疏子路至怡怡正义曰此章问士行也子路问曰何如斯可谓之士矣者问士之行何如也子曰切切偲偲怡怡如也可谓士也者此答士行也朋友切切偲偲兄弟怡怡者此覆明其所施也切切偲偲相切责之貌朋友以道义切差琢磨故施于朋友也怡怡和顺之貌兄弟天伦当相友恭故怡怡施于兄弟也疏子曰善人教民七年亦可以即戎矣正义曰此章言善人为政之法也善人谓君子也即就也戎兵也言君子为政教民至于七年使民知礼义与信亦可以就兵戎攻战之事也言七年者夫子以意言之耳疏子曰以不教民战是谓弃之正义曰此章言用不习之民使之攻战必致破败是谓弃之若弃掷也原文卷十四宪问第十四疏正义曰此篇论三王二霸之迹诸侯大夫之行为仁知耻脩已安民皆政之大节也故以类相聚次于问政也疏宪问耻至知也正义曰此章明耻辱及仁德也宪谓弟子原宪问于夫子曰人之行何为可耻辱也子曰邦有道谷邦无道谷耻也者谷禄也孔子答言邦有道当食禄君无道而在其朝食其禄是耻辱也克伐怨欲不行焉可以为仁矣者克好胜人也伐自伐其功也怨忌小怨也欲贪欲也原宪复问曰若此四者不行焉可以为仁人矣乎子曰可以为难矣仁则吾不知也者孔子答言不行四者可以为难未足以为仁也注马曰至欲也正义曰云克好胜人者克训胜也左传僖九年秦伯将纳晋惠公谓其大夫公孙枝曰夷吾其定乎对曰言多忌克难哉公曰忌则多怨又焉能克杜预曰其言虽多忌适足以自害不能胜人也是克为好胜人也云伐自伐其功者书曰汝惟不伐天下莫与汝争功老子曰自伐者无功言人有功夸示之则人不与乃无功也是伐去其功若伐去树木然故经传谓夸功为伐谓自伐其功也疏子曰士而怀居不足以为士矣正义曰此章言士当志于道不求安居而怀安其居则非士也疏子曰邦有道危言危行邦无道危行言孙正义曰此章教人言行之法也危厉也孙顺也言邦有道可以厉言行邦无道则厉其行不随污俗顺言辞以避当时之害也疏子曰至有仁正义曰此章言有德有仁者之行也子曰有德者必有言者德不可以无言亿中故必有言也有言者不必有德者辩佞口给不必有德也仁者必有勇者见危授命杀身以成仁是必有勇也勇者不必有仁者若暴虎冯河之勇不必有仁也疏南宫适至若人正义曰此章贱不义而贵有德也南宫适者鲁大夫南宫敬叔也问于孔子曰羿善射奡荡舟俱不得其死然禹稷躬稼而有天下者羿有穷国之君以其善射篡夏后相之位其臣寒浞杀之奡寒浞之子多力荡推也能陆地推舟而行为夏后少康所杀然犹焉也此二子者皆不得其寿终而死焉禹尽力于沟洫洪水既除烝民乃粒稷后稷也名弃周之始祖播种百谷皆以身亲稼穑故曰禹稷躬稼也禹受舜禅稷及后世至文武皆王天下故曰而有天下也夫子不答者适意欲以禹稷比孔子孔子谦故不答也南宫适出者既问而退也子曰君子哉若人尚德哉若人者以其贱奡羿之不义贵禹稷之有德故美之曰君子哉若此人也尚德哉若此人也注孔曰适南宫敬叔鲁大夫正义曰此即南宫縚也字子容郑注檀弓云敬叔鲁孟僖子之子仲孙阅是也注孔曰至所杀正义曰云羿有穷国之君者羿居穷石之地故以穷为国号以有配之犹言有周有夏也穷国之君曰羿羿是有穷君之名号也孔注尚书云羿诸侯名杜注左传云羿有穷君之号则与孔不同也说文云羿帝喾射官也贾逵云羿之先祖世为先王射官故帝喾赐羿弓矢使司射淮南子云尧时十日并出尧使羿射九日而落之楚辞天问云羿焉毕日乌解羽归藏易亦云羿毕十日说文云毕者射也此三者言虽不经难以取信要言帝喾时有羿尧时亦有羿则羿是善射之号非复人之名字信如彼言则不知此羿名为何也云篡夏后相之位者襄四年左传曰昔有夏之方衰也后羿自鉏迁于穷石因夏民以代夏政杜注云禹孙大康淫放失国夏人立其弟仲康仲康亦微弱仲康卒子相立羿遂代相号曰有穷是也云其臣寒浞杀之因其室而生奡者传又曰寒浞伯明氏之谗子弟也伯明后寒弃之夷羿收之信而使之以为己相浞行媚于内而施赂于外愚弄其民而虞羿于田椒之诈慝以取其国家内外咸服羿犹不悛将归自田家众杀而亨之浞因羿室生浇及豷是也浇即奡也声转字异故彼此不同云奡多力能陆地行舟者以此文云奡荡舟荡训推也故知多力能陆地推舟而行也云为夏后少康所杀者哀元年左传曰昔有过浇杀斟灌以伐斟鄩灭夏后相后缗方娠逃出自窦归于有仍生少康焉为仍牧正其心浇能戒之浇使椒求之逃奔有虞为之苞正以除其害虞思于是妻之以二姚而邑诸纶有田一成有众一旅能布其德而兆其谋以收夏众抚其官职使女艾谍浇使季杼诱豷遂灭过戈复禹之绩是也过浇国戈豷国如彼传文当是羿逐出后相乃自立为天子相依斟灌斟鄩夏祚犹尚未灭盖与羿并称王也及寒浞杀羿因羿室而生浇浇已长大自能用师始灭后相相死之后始生少康少康生杼杼又年长已堪诱豷方始灭浞而立少康计大康失邦及少康绍国向有百载乃灭有穷而夏本纪云仲康崩子相立相崩子少康立都不言羿浞之事是马迁之疏也注马曰至答也正义曰云禹尽力于沟洫者泰伯篇文云稷播百谷者舜典文也又益稷云暨稷播奏庶艰食鲜食懋迁有无化居烝民乃粒故总曰躬稼云禹及其身稷及后世皆王者禹受舜禅是及身也稷后十五世至文王受命武王诛讨是及后世也皆王有天下而为王也云适意欲以禹稷比孔子者言孔子勤行道德亦当王有天下也孔子持谦不敢以已比于禹稷故不答其言也疏子曰君子而不仁者有矣夫未有小人而仁者也正义曰此章言仁道难备也虽曰君子犹未能备而有时不仁也若管仲九合诸侯不以兵车可谓仁矣而镂簋朱纮山节藻棁是不仁也小人性不及仁道故未有仁者疏子曰爱之能勿劳乎忠焉能勿诲乎正义曰此章论忠爱之心也言人有所爱必欲劳来之有所忠必欲教诲之也疏子曰至色之正义曰此章述郑国大夫之善也子曰为命裨谌草创之者裨谌郑大夫也命谓政命盟会之辞也言郑国将有诸侯之事作盟会政命之辞则使裨谌适草野以创制之世叔讨论之者世叔即子大叔郑大夫游吉也讨治也裨谌既造谋世叔复治而论之详而审之也行人子羽脩饰之者行人掌使之官予羽公孙挥亦郑大夫也世叔既讨论复令公孙挥脩饰之也东里子产润色之者东里郑城中里名子产居东里因以为号脩饰润色皆谓增脩使华美也既更此四贤而成故鲜有败事也注孔曰至之辞正义曰云谋于野则获于国则否者襄三十一年左传文此及下注皆出于此案彼传云子产之从政也择能而使之冯简子能断大事子大叔美秀而文公孙挥知四国之为而辨于大夫之族姓班位贵贱能否而又善为辞令裨谌能谋谋于野则获谋于邑则否郑国将有诸侯之事子产乃问四国之为于子羽且使多为辞令与裨谌乘以适野使谋可否而告冯简子使断之事成乃授子大叔使行之以应对宾客是以鲜有败事是也注马曰至败事正义曰云行人掌使之官者周礼秋官有大行人小行人皆大夫也掌诸侯朝觐宗庙会同之礼仪及时聘间问之事则诸侯之行人亦然故云掌使之官谓掌其为使之官也疏或问至怨言正义曰此章历评子产子西管仲之为人也或问子产者或人问于夫子曰郑大夫子产何如人也子曰惠人也者惠爱也言子产仁恩被物爱人之人也问子西者或人又问郑大夫子西之行曰彼哉彼哉者彼指子西也言如彼人哉如彼人哉无足可称也问管仲者或人又问齐大夫管夷吾也曰人也夺伯氏骈邑三百饭疏食没齿无怨言者此答言管仲是当理之人也人也指管仲犹云此人也伯氏郑大夫骈邑地名没齿谓终没齿年也伯氏食邑于骈邑三百家管仲夺之使贫但饭疏食至于终年亦无怨言以其管仲当理故也注孔曰至遗爱正义曰惠爱释诂文云子产古之遗爱者昭二十年左传曰子产卒仲尼闻之出涕曰古之遗爱也杜注云子产见爱有古人之遗风注为曰至子西正义曰云子西郑大夫者案左传子驷之子公孙夏也或曰楚令尹子西者案左传公子申也代囊瓦为令尹为白公胜所杀者也注犹诗言所谓伊人正义曰诗秦风蒹葭文也毛传云伊维也郑笺云伊当作繄繄犹是也伊人若言是人也疏子曰贫而无怨难富而无骄易正义曰此章言人之贫乏多所怨恨而无怨为难江熙云颜渊无怨不可及也人若丰富好生骄逸而无骄为易江熙云子贡不骄犹可能也疏子曰孟公绰为赵魏老则优不可以为滕薛大夫正义曰此章评鲁大夫孟公绰之才性也赵魏皆晋卿所食采邑名也家臣称老公绰性寡欲赵魏贪贤家老无职若公绰为之则优游有余裕也滕薛乃小国而大夫职烦则不可为也疏子路至人矣正义曰此章论成人之行也子路问成人者问于夫子行何德行谓之成人子曰若臧武仲之知公绰之不欲卞庄子之勇冉求之艺文之以礼乐亦可以为成人矣者此答成人之行也必也知如武仲廉如公绰勇如卞庄子艺如冉求既有知廉勇艺复以礼乐文成之虽未足多亦可以为成人矣曰今之成人者何必然者夫子乡言成人者是古之人也又言今之成人不必能备如此也见利思义见危授命久要不忘平生之言亦可以为成人矣者此今之成人行也见财利思合义然后取之见君亲有危难当致命以救之久要旧约也平生犹少时言与人少时有旧约虽年长贵达不忘其言能此三事亦可以为成人也注马曰鲁大夫臧孙纥正义曰案春秋襄二十三年左氏传以阿顺季氏出奔邾又以防求为后于鲁致防而奔齐齐侯将为臧纥田臧孙闻之兄齐侯与之言伐晋对曰多则多矣抑君似鼠夫鼠昼伏夜动不穴于寝庙畏人故也今君闻晋之乱而后作焉宁将事之非鼠如何乃弗与田仲尼曰知之难也有臧武仲之知杜注云谓能避齐祸是武仲之知也疏子问至然乎正义曰此章言卫大夫公孙拔之德行也子问公叔文子于公明贾曰信乎夫子不言不笑不取乎者夫子指文子也孔子旧闻文子有此三行疑而未信故问于公明贾曰信实乎公明贾对曰以告者过也者过误也贾对孔子言以告者误云不言不笑不取耳夫子时然后言人不厌其言乐然后笑人不厌其笑义然后取人不厌其取者贾言文子亦有言笑及取但中时然后言无游言也故人不厌弃其言可乐而后笑不苟笑也故人不厌恶其笑也见得思义合宜然后取之不贪取也故人不厌倦其取也子曰其然岂其然乎者然如此也孔子闻贾之言惊而美之也美其得道故曰其如是又嫌不能悉然故曰岂可尽能如此者乎注孔曰公叔文子卫大夫公孙拔文谥正义曰案世本云献公生成子当当生文子拔拔生朱为公叔氏谥法慈惠爱民曰文疏子曰臧武仲以防求为后于鲁虽曰不要君吾不信也正义曰此章论臧孙纥要君之事防武仲故邑为后犹立后也武仲据防邑求立后于鲁他人虽曰武仲不是要君吾不信也言实是要君注孔曰至要君正义曰云鲁襄公二十三年武仲为孟氏所谮出奔邾者此及下至致防而奔齐皆左氏传文也案彼传云季武子无适子公弥长而爱悼子欲立之访于臧纥纥为立之公弥即公鉏也孟孙恶臧孙季孙爱之孟氏之御驺丰点好羯也孟庄子疾丰点谓公鉏苟立羯请雠臧氏孟孙卒遂立羯孟氏闭门告于季孙曰臧氏将为乱不使我葬季孙不信臧孙闻之戒冬十月孟氏将辟籍除于臧氏臧孙使正夫助之除于东门甲从己而视之孟氏又告季孙季孙怒命攻臧氏乙亥臧纥斩鹿门之关以出奔邾是也云自邾如防使为以大蔡纳请者传又曰初臧宣叔娶于铸生贾及为而死继室以其侄穆姜之姨子也生纥长于公宫姜氏爱之故立之臧贾臧为出在铸臧武仲自邾使告臧贾且致大蔡焉曰纥不佞失守宗祧敢告不吊纥之罪不及不祀子以大蔡纳请其可贾曰是家之祸也非子之过也贾闻命矣再拜受龟使为以纳请遂立为也臧孙如防使来告是也杜预曰大蔡大龟云纥非敢害也知不足也者此下皆彼传文言使甲后己但虑事浅耳云非敢私请者言为其先人请也云苟守先祀无废二勋者二勋文仲宣叔云敢不辟邑乃立臧为纥致防而奔齐此所谓要君者据邑请后故孔子以为要君疏子曰晋文公谲而不正齐桓公正而不谲正义曰此章论二霸之事也谲诈也谓晋文公召天子而使诸侯朝之是诈而不正也齐桓公伐楚实因侵蔡而遂伐楚乃以公义责苞茅之贡不入问昭王南征不还是正而不诈也注郑曰至正也正义曰云谓召天子而使诸侯朝之者案左传僖二十八年冬会于温是会也晋侯召王以诸侯见且使王狩是也云仲尼曰以臣召君不可以训故书曰天王狩于河阳者亦彼传文也云是谲而不正也者晋侯本意欲大合诸侯之师共尊事天子以为臣之名义实无觊觎之心但于时周室既衰天子微弱忽然帅九国之师将数千万众入京师以临天子似有篡夺之说恐为天子拒逆或复天子怖惧弃位出奔则诸侯心实尽诚无辞可解故自嫌强大不敢朝王故召诸侯来会于温温去京师路近因加谓谕令王就会受朝天子不可以受朝为辞故令假称出狩诸侯因会遇王遂共朝王得尽君臣之礼皆孔子所谓谲而不正之事圣人作法所以贻训后世以臣召君不可以为教训故改正旧史旧史当依实而书言晋侯召王且使王狩仲尼书曰天王狩于河阳言天王自来狩猎于河阳之地使若猎失其地故书之以讥王然注马曰至谲也正义曰云伐楚以公义责苞茅之贡不入问昭王南征不还者案左传僖四年春齐侯以诸侯之师侵蔡蔡溃遂伐楚楚子使与师言曰君处北海寡人处南海唯是风马牛不相及也不虞君之涉吾地何故管仲对曰昔召康公命我先君大公曰五侯九伯汝实征之以夹辅周室赐我先君履东至于海西至于河南至于穆陵北至于无棣尔贡苞茅不入王祭不共无以缩酒寡人是征昭王南征而不复寡人是问是也杜注云包裹束也茅菁茅也束而灌之以酒为缩酒尚书包匦菁茅茅之为异未审昭王成王之孙南巡狩涉汉舡坏而溺周人讳而不赴诸侯不知其故故问之案禹贡荆州包匦菁茅孔安国云其所包裹而致者匦匝也菁以为菹茅以缩酒郊特牲云缩酌用茅郑玄云泲之以茅缩去滓也周礼甸师祭祀共萧茅郑兴云萧字或为茜茜读为缩束茅立之祭前沃酒其上酒渗下去若神饮之故谓之缩缩渗也故齐桓公责楚不贡苞茅王祭不共无以缩酒杜预用郑兴之说孔安国以菁与茅别杜云茅菁茅则以菁茅为一特令荆州贡茅必当异于余处但更无传说故云茅之为异未审也沈氏云大史公封禅书云江淮之间一茅三嵴杜云未审者以三嵴之茅比目之鱼比翼之鸟皆是灵物不可常贡故杜云未审也旧说皆言汉滨之人以胶胶舡故得水而坏昭王溺焉不知本出何书疏子路至其仁正义曰此章论齐大夫管仲之行也子路曰桓公杀公子纠召忽死之管仲不死曰未仁乎者召忽管仲皆事子纠及桓公杀公子纠召忽致死而管仲独不死复臣桓公故子路言管仲未得为仁乎子曰桓公九合诸侯不以兵车管仲之力也如其仁如其仁者孔子闻子路言管仲未仁故为说其行仁之事言齐桓公九会诸侯不以兵车谓衣裳之会也存亡继绝诸夏乂安皆管仲之力也是得为仁余更有谁如其管仲之仁再言之者所以拒子路美管仲之深也言九合者史记云兵车之会三乘车之会六谷梁传云衣裳之会十有一范甯注云十三年会北杏十四年会鄄十五年又会鄄十六年会幽二十七年又会幽僖元年会柽二年会贯三年会阳谷五年会首戴七年会甯母九年会葵丘凡十一会不取北杏及阳谷为九也注孔曰至死之正义曰云襄公立无常至出奔莒皆庄八年左传文也杜注云政令无常鲍叔牙小白传小白僖公庶子云襄公从弟公孙无知杀襄公者春秋庄八年冬十有一月癸未齐无知弑其君诸儿是也云管夷吾召忽奉公子纠出奔鲁者亦庄八年左传文云齐人杀无知鲁伐齐纳子纠者庄九年经文也云小白自莒先入是为桓公者九年传文也云杀子纠召忽死之者案庄九年传云夏公伐齐纳子纠桓公自莒先入秋师及齐师战于干时我师败绩鲍叔帅师来言曰子纠亲也请君讨之管召雠也请受而甘心焉及杀子纠于生窦召忽死之管仲请囚鲍叔受之及堂阜而脱之归而以告曰管夷吾治于高傒使相可也公从之是也疏子贡至知也正义曰此章亦论管仲之行子贡曰管仲非仁者与者子贡言齐大夫管仲不仁疑而未定故云与桓公杀公子纠不能死又相之者子贡既言非仁遂言非仁之事管仲与召忽同事公子纠则有君臣之义理当授命致死而齐桓公使鲁杀公子纠召忽则死管仲不能致死复为桓公之相是无仁心于子纠故子贡非之也子曰管仲相桓公霸诸侯一匡天下者此下孔子为子贡说管仲之仁也匡正也霸把也诸侯把天子之政也言时周天子微弱管仲相桓公帅诸侯以尊周室一匡天下也民到于今受其赐者谓受不被发左衽之惠赐也微管仲吾其被发左衽矣者微无也衽谓衣衿衣衿向左谓之左衽夷狄之人被发左衽言无管仲则君不君臣不臣中国皆为夷狄故云吾其被发左衽也岂若匹夫匹妇之为谅也自经于沟渎而莫之知也者自经谓经死于沟渎中也谅信也匹夫匹妇谓庶人也无别妾媵唯夫妇相匹而已言管仲志在立功创业岂肯若庶人之为小信自经死于沟渎中而使人莫知其名也且管仲召忽之为公子纠君臣之义未正成故召忽死之未足深嘉管仲不死未足多非死事既难亦在于过厚故仲尼但美管仲之功亦不言召忽不当死注马曰至天下正义曰云匡正也释言文云天子微弱桓公帅诸侯以尊周室一正天下者成二年左传云五伯之霸也杜预云夏伯昆吾商伯大彭豕韦周伯齐桓晋文是三代有五伯矣伯者长也言为诸侯之长也郑玄云天子衰诸侯兴故曰霸霸者把也言把持王者之政教故其字或作伯或作霸也是天子微弱桓公帅诸侯以尊周室一正天下故曰霸诸侯也疏公叔至文矣正义曰此章论卫大夫公孙拔之行也公叔文子之臣大夫僎与文子同升诸公者诸于也大夫僎本文子家臣文子荐之使与己并为大夫同升在于公朝也子闻之曰可以为文矣者孔子闻其行如是故称之曰可以谥为文矣以谥法钖民爵位曰文故也疏子言至其丧正义曰此章言治国在于任材也子言卫灵公之无道也康子曰夫如是奚而不丧者丧亡也奚何也夫子因言卫灵公之无道季康子乃问之曰夫灵公无道如是何为而国不亡乎孔子曰仲叔圉治宾客祝鮀治宗庙王孙贾治军旅夫如是奚其丧者言君虽无道有此三人所任者各当其才何为当亡疏子曰其言之不怍则为之也难正义曰此章疾时人内无其实而辞多惭怍怍惭也人若内有其实则其言之不惭然则内积其实者为之也甚难疏陈成至告也正义曰此章记孔子恶无道之事也陈成子弑简公者春秋哀十四年齐人弑其君壬是也孔子沐浴而朝告于哀公曰陈恒弑其君请讨之者孔子在鲁闻齐弑其君故斋戒沐浴而朝告于鲁君哀公曰齐大夫陈恒弑其君请往讨伐之公曰告夫三子者哀公使孔子告夫季孙孟孙叔孙三卿也孔子曰以吾从大夫之后不敢不告也者尝为大夫而去故云从大夫之后闻夫不义礼当告君故云不敢不告君曰告夫三子者者言我礼当告君不当告三子君使我往故复往也之三子告不可者之往也往三子所告之三子不肯讨齐也孔子曰以吾从大夫之后不敢不告也者孔子以君命往告三子三子不可其请故孔子复以此辞语之而止案左传录此事与此小异此云沐浴而朝彼云齐而请此云公曰告夫三子彼云公曰予告季孙礼斋必沐浴三子季孙为长各记其一故不同耳此又云之三子告彼无文者传是史官所录记其与君言耳退后别告三子唯弟子知之吏官不见其告故传无文也疏子路问事君子曰勿欺也而犯之正义曰此章言事君之道义不可欺而当能犯颜谏争之疏子曰君子上达小人下达正义曰此章言君子小人所晓达不同也本为上谓德义也末为下谓财利也言君子达于德义小人达于财利疏子曰古之学者为已今之学者为人正义曰此章言古今学者不同也古人之学则履而行之是为己也今人之学空能为人言说之己不能行是为人也范晔云为人者冯誉以显物为己者因心以会道也疏蘧伯至使乎正义曰此章论卫大夫蘧瑗之德蘧伯玉使人于孔子孔子与之坐而问焉曰夫子何为者夫子指蘧伯玉也蘧伯玉有君子之名故孔子问其使人曰夫子何所云为而得此君子之名誉乎对曰夫子欲寡其过而未能也者言夫子常自脩省欲寡少其过而未能无过也使者出子曰使乎使乎者孔子善其使得其人故言使乎所以善之者颜回尚未能无过况伯玉乎而使者云未能是伯玉之心不见欺也疏子曰不在其位不谋其政曾子曰君子思不出其位正义曰此章戒人之僭滥侵官也言若已不在此位则不得谋议此位之政事也曾子遂曰君子思谋当不出已位言思虑所及不越其职疏子曰君子耻其言而过其行正义曰此章勉人使言行相副也君子言行相顾若言过其行谓有言而行不副君子所耻也疏子曰至道也正义曰此章论君子之道子曰君子道者三我无能焉者言君子之道有三我皆不能也仁者不忧知者不惑勇者不惧者此其三也仁者乐天知命内省不疚故不忧也知者明于事故不惑勇者折冲御侮故不惧夫子言我皆不能此三者子贡曰夫子自道也者子贡言夫子实有仁知及勇而谦称我无故曰夫子自道说也所谓谦尊而光疏子贡至不暇正义曰此章抑子贡也子贡方人者谓比方人也子贡多言尝举其人伦以相比方子曰赐也贤乎哉夫我则不暇者夫知人则哲尧舜犹病而子贡辅比方人怒其轻易故曰赐也贤乎哉所以抑之也夫我则不暇比方人也疏子曰不患人之不己知患其不能也正义曰此章勉人脩德也言不患人不知己但患己之无能疏子曰不逆诈不亿不信抑亦先觉者是贤乎正义曰此章戒人不可逆料人之诈不可亿度人之不信也抑语辞也言先觉人者是囗囗囗囗囗囗囗囗囗所以非贤者以诈伪不信之人为之亿度囗囗囗囗囗人故先觉者非为贤也疏微生至疾固也正义曰此章记孔子疾世固陋之事也微生亩谓孔子曰丘何为是栖栖者与无乃为佞乎者栖栖犹皇皇也微生亩隐士之姓名也以言谓孔子曰丘何为如是东西南北而栖栖皇皇者与无乃为佞说之事于世乎孔子曰非敢为佞也疾固也者孔子答言不敢为佞但疾世固陋欲行道以化之疏子曰骥不称其力称其德也正义曰此章疾时尚力取胜而不重德骥是古之善马名人不称其任重致远之力但称其调良之德也马尚如是人亦宜然疏或曰至报德正义曰此章论酬恩报怨之法也或曰以德报怨何如者或人之意欲人犯而不校故问孔子曰以恩德报雠怨何如子曰何以报德者孔子答言若报怨既用其德若受人恩惠之德不知何以报之也以直报怨以德报德者既不许或人以德报怨故陈其正法言当以直道报雠怨以恩德报德也注德恩惠之德正义曰谓德加于彼彼荷其恩故谓荷恩为德左传云然则德我乎又曰王德狄人皆是也疏子曰至天乎正义曰此章孔子自明其志也子曰莫我知也夫者言无人知我志者也子贡曰何为其莫知子也者子贡怪夫子言故问何为莫知己子曰不怨天不尤人者尤非也孔子言已不用于世而不怨天人不知己亦不非人也下学而上达者言己下学人事上知天命时有否泰故用有行藏是以不怨天尤人也知我者其天乎者言唯天知己志也注圣人与天地合其德正义曰此易干卦文言文也合其德者谓覆载也引之者以证天知夫子者以夫子圣人与天地合德故也疏公伯至命何正义曰此章言道之废行皆由天命也公伯寮子路于季孙者谮也伯寮子路皆臣于季孙伯寮诬子路以罪而谮于季孙也子服景伯以告者以其事告孔子也曰夫子固有惑志者夫子谓季孙言季孙坚固已有疑惑之志谓信谗恚子路也于公伯寮吾力犹能肆诸市朝者有罪既刑陈其尸曰肆景伯言吾势力犹能辨子路之无罪于季孙使之诛寮而肆之子曰道之将行也与命也道之将废也与命也公伯寮其如命何者孔子不许其告故言道之废行皆由天命虽公伯寮之谮其能违天而兴废子路乎注伯寮鲁人弟子也正义曰史记弟子传云公伯寮字子周鲁人子路于季孙者注孔曰鲁大夫子服何忌也正义曰案左传哀十三年吴人将以公见晋侯子服景伯对使者吴人乃止既而悔之将囚景伯景伯曰何也立后于鲁矣杜注云何景伯名然则景伯单名何而此注云何忌误也注有罪既刑陈其尸曰肆正义曰秋官乡士职云协日刑杀肆之三日郑玄曰肆犹申也陈也是言有罪既杀陈其尸曰肆也言市朝者应劭曰大夫已上于朝士已下于市疏子曰至人矣正义曰此章言自古隐逸贤者之行也子曰贤者辟世者谓天地闭则贤人隐高蹈尘外枕流漱石天子诸侯莫得而臣也其次辟地者未能高栖绝世但择地而处去乱国适治邦者也其次辟色者不能豫择治乱但观君之颜色若有厌已之色于斯举而去之也其次辟言者不能观色斯举矣有恶言乃去之也子曰作者七人矣者作为也言为此行者凡有七人注孔曰色斯举矣正义曰此乡党篇文也注包曰至接舆正义曰作为释言文云为之者凡七人谓长沮桀溺丈人石门荷蒉仪封人楚狂接舆者谓长沮一桀溺二荷丈人三石门晨门四荷蒉五仪封人六楚狂接舆七也王弼云七人伯夷叔齐虞仲夷逸朱张柳下惠少连郑康成云伯夷叔齐虞仲辟世者荷长沮桀溺辟地者柳下惠少连辟色者荷蒉楚狂接舆辟言者七当为十字之误也疏子路至者与正义曰此章记隐者晨门之言也子路宿于石门晨门曰奚自者石门地名也晨门掌晨昏开闭门者谓阍人也自从也奚何也时子路宿于石门夙兴为阍人所问曰汝何从来乎子路曰自孔氏者子路答阍人言自孔氏处来也曰是知其不可而为之者与者晨门闻子路云从孔氏未审孔氏为谁又旧知孔子之行故问曰是知其世不可为而周流东西强为之者此孔氏与意非孔子不能隐遯辟世也疏子击至难矣正义曰此章记隐者荷蒉之言也子击磬于卫者时孔子在卫而自击磬为声也有荷蒉而过孔氏之门者曰有心哉击磬乎者荷担揭也蒉草器也有心谓契契然当孔子击磬之时有担揭草器之人经过孔氏之门闻其磬声乃言曰有心契契然忧苦哉此击磬之声乎既而曰鄙哉硁硁乎莫己知也斯已而已矣者既已也硁硁鄙贱貌莫无也斯此也荷蒉者既言有心哉击磬乎又察其磬声已而言曰可鄙贱哉硁硁乎无人知己此硁硁者徒信已而已言无益也深则厉浅则揭者此卫风匏有苦叶诗以衣涉水为厉揭揭衣也荷蒉者引之欲令孔子随世以行己若过水深则当厉不当揭浅则当揭而不当厉以喻行己知其不可则不当为也子曰果哉末之难矣者孔子闻荷蒉者讥已故发此言果谓果敢末无也言未知已志而便讥己所以为果敢无难者以其不能解己之道不以为难故云无难也注蒉草器也有心谓契契然正义曰蒉草器见说文小雅大东云契契寤叹毛传云契契忧苦也注包曰至不为正义曰云以衣涉水为厉揭揭衣也者尔雅释水文也孙炎曰揭衣褰裳也衣涉濡裈也疏子张至三年正义曰此章论天子诸侯居丧之礼也子张曰书云高宗谅阴三年不言何谓也者高宗谅阴三年不言周书无逸篇文也高宗殷王武丁也谅信也阴默也言武丁居父忧信任冢宰默而不言三年矣子张未达其理而问于夫子也子曰何必高宗古之人皆然君薨百官总己以听于冢宰三年者孔子答言何必独高宗古之人皆如是诸侯死曰薨言君既薨新君即位使百官各总己职以听使于冢宰三年丧毕然后王自听政注孔曰至默也正义曰云高宗殷之中兴王武丁也者孔安国云盘庚弟小乙子名武丁德高可尊故号高宗丧服四制引书云高宗谅阴三年不言善之也王者莫不行此礼何以独善之也曰高宗者武丁武丁者殷之贤王也继世即位而慈良于丧当此之时殷衰而复兴礼废而复起故载之于书中而高之故谓之高宗三年之丧君不言也是说不言之意也云谅信也阴默也者谓信任冢宰默而不言也礼记作谅闇郑玄以为凶庐非孔义也今所不取注孔曰至听政正义曰云冢宰天官卿佐王治者者案周礼天官大宰之职掌建邦之六典以佐王治邦国叙官云乃立天官冢宰使帅其属而掌邦治以佐王均邦国治官之属大宰卿一人郑注引此文云君薨百官总己以听于冢宰言冢宰于百官无所不主尔雅曰冢大也冢宰大宰也变冢言大进退异名也百官总焉则谓之冢列职于王则称大冢大之上也山顶曰冢故云冢宰天官卿佐王治者也云三年丧毕然后王自听政者谓卒哭除服之后三年心丧已毕然后王自听政也知非衰麻三年者晋书杜预传云大始十年元皇后崩依汉魏旧制既葬帝及群臣皆除服疑皇太子亦应除否诏诸尚书会仆射卢钦论之唯预以为古者天子诸侯三年之丧始服齐斩既葬除丧服谅闇以居心丧终制不与士庶同礼于是卢钦魏舒问预证据预曰春秋晋侯享诸侯子产相郑伯时简公未葬请免丧以听命君子谓之得礼宰咺归惠公仲子之赗传曰吊生不及哀此皆既葬除服谅阴之证也书传之说既多学者未之思耳丧服诸侯为天子亦斩衰岂可谓终服三年也预又作议曰周景王有后世子之丧既葬除丧而宴乐晋叔向讥之曰三年之丧虽贵遂服礼也王虽不遂宴乐以早此皆天子丧事见于古也称高宗不言丧服三年而云谅闇三年此释服心丧之文也讥景王不讥其除丧而讥其宴乐已早则既葬应除而违谅闇之节也尧崩舜谅闇三年故称遏密八音由此言之天子居丧齐斩之制非杖绖带当遂其服既葬而除谅闇以终之三年无改于父之道故曰百官总己以听冢宰丧服既除故更称不言之美明不复寝苫枕块以荒大政也礼记云三年之丧自天子达又云父母之丧无贵贱一也又云端衰丧车皆无等此通谓天子居丧衣服之制同于凡人心丧之礼终于三年亦无服丧三年之文天子之位至尊万机之政至大群臣之众至广不得同之于凡人故大行既葬祔祭于庙则因疏而除之己不除则群臣莫敢除故屈已以除之而谅闇以终制天下之人皆曰我王之仁也屈已以从宜皆曰我王之孝也既除而心丧我王犹若此之笃也凡我臣子亦安得不自勉以崇礼此乃圣制移风易俗之本也议奏皇太子遂除衰麻而谅闇丧终是知三年丧毕谓心丧毕然后王自听政也疏子曰上好礼则民易使也正义曰此章言君上好礼则民莫敢不敬故易使也疏子路问君子至病诸正义曰此章论君子之道也子路问于孔子为行何如可谓之君子也子曰脩已以敬者言君子当敬其身也曰如斯而已乎者子路嫌其少故曰君子之道岂如此而已曰脩己以安人者人谓朋友九族孔子更为广之言当脩己又以恩惠安于亲族也曰如斯而已乎者子路犹嫌其少故又言此曰脩已以安百姓者百姓谓众人也言当脩己以安天下之众人也脩已以安百姓尧舜其犹病诸者病犹难也诸之也孔子恐其未已故又说此言言此脩已以安百姓之事虽尧舜之圣其犹难之况君子乎疏原壤夷俟至其胫正义曰此章记孔子责原壤之辞原壤鲁人孔子故旧夷踞也俟待也原壤闻孔子来乃申两足箕踞以待孔子也子曰幼而不孙弟长而无述焉老而不死是为贼者孔子见其无礼故以此言责之孙顺也言原壤幼少不顺弟于长上及长无德行不称述今老而不死不脩礼教则为贼害以杖叩其胫者叩击也胫脚胫既数责之复以杖击其脚胫令不踞也注马曰至孔子正义曰原壤鲁人孔子故旧者檀弓云孔子之故人曰原壤是也云夷踞俟待也踞待孔子者说文云踞蹲也蹲即坐也礼揖人必违其位今原壤坐待孔子故孔子责之也疏阙党至者也正义曰此章戒人当行少长之礼也阙党童子将命者阙党党名童子未冠者之称将命谓传宾主之语出入时阙党之童子能传宾主之命也或问之曰益者与者或人见其童子能将命故问孔子曰此童子是自求进益之道也与子曰吾见其居于位也见其与先生并行也非求益者也欲速成者也者孔子答或人言此童子非求进益者也乃是欲速成人者也知者礼童子隅坐无位成人乃有位今吾见此童子其居于成人之位礼父之齿随行兄之齿雁行今吾见此童子其与先生成人者并行不差在后违谦越礼故知欲速成人者非求益也原文卷十五卫灵公第十五疏正义曰此章记孔子先礼后兵去乱就治并明忠信仁知劝学为邦无所毁誉必察好恶志士君子之道事君相师之仪皆有耻且格之事故次前篇也疏卫灵至学也正义曰此章记孔子先礼后兵之事也卫灵公问陈于孔子者问军陈行列之法于孔子也孔子对曰俎豆之事则尝闻之矣军旅之事未之学也者俎豆礼器万二千五百人为军五百人为旅孔子之意治国以礼义为本军旅为末本未立则不可教以末事今灵公但问军陈故对曰俎豆行礼之事则尝闻之军旅用兵之事未之学也左传哀十一年孔文子之将攻大叔也访于仲尼仲尼曰胡簋之事则尝学之矣甲兵之事未之闻也其意亦与此同军旅甲兵亦治国之具也彼以文子非礼欲国内用兵此以灵公空问军陈故并不答非轻甲兵也注俎豆礼器正义曰案明堂位云俎有虞氏以梡夏后氏以嶡殷以椇周以房俎郑注云梡断木为四足而已嶡之言蹶也谓中足为横距之象周礼谓之距椇之言枳椇也谓曲桡之也房谓足下跗也上下两间有似于堂房鲁颂曰笾豆大房又曰夏后氏以楬豆殷玉豆周献豆郑注云楬无异物之饰也献疏刻之齐人谓无发为秃楬其委曲制度备在礼图注郑曰万二千五百人为军五百人为旅正义曰皆司马序官文也疏明日至滥矣正义曰此章记孔子厄于陈也明日遂行者既答灵公之明日也遂去卫国而之于他邦也在陈绝粮从者病莫能兴者从者弟子也兴起也孔子适在陈会吴伐陈陈乱故乏绝粮食弟子从者困病莫能兴起也子路愠见曰君子亦有穷乎者愠怒也子路以为君子学则禄在其中不当有穷困今乃穷困故愠怒而见问于夫子曰君子岂亦如常人有穷困邪子曰君子固穷小人穷斯滥矣者滥溢也言君子固亦有穷困时但不如小人穷则滥溢为非注孔曰至乏食正义曰云孔子去卫如曹曹不容又之宋宋遭匡人之难又之陈会吴伐陈者皆以孔子世家文而知也如之皆训往疏子曰至贯之正义曰此章言善道有统也子曰赐也女以子为多学而识之者与者孔子问子贡女意以我为多其学问记识之者与与语辞对曰然者子贡意以为然是夫子多学而识之也非与者子贡又言今乃非多学而识之者与曰非也予一以贯之者孔子答言己之善道非多学而识之也我但用一理以通贯之以其善有元事有会知其元则众善举矣故不待多学一以知之注天下殊涂而同归百虑而一致正义曰周易下系辞文也疏子曰由知德者鲜矣正义曰此一章言子路鲜于知德鲜少也由子路名言君子固穷而子路愠见故谓之少于知德也疏子曰无为而治者其舜也与夫何为哉恭己正南面而已矣正义曰此一章美帝舜也帝王之道贵在无为清静而民化之然后之王者以罕能及故孔子曰无为而天下治者其舜也与所以无为者以其任官得人夫舜何必有为哉但恭敬己身正南面乡明而已注言任官得其人故无为而治正义曰案舜典命禹宅百揆弃后稷契作司徒皋陶作士垂共工益作朕虞伯夷作秩宗夔典乐教胄子龙作纳言并四岳十二牧凡二十二人皆得其人故舜无为而治也疏子张至诸绅正义曰此一章言可常行之行也子张问行者问于夫子何如则可常行子曰言忠信行笃敬虽蛮貊之邦行矣言不忠信行不笃敬虽州里行乎哉者孔子答言必当言尽忠诚不欺于物行唯敦厚而常谨敬则虽蛮貊远国其道行矣反此虽州里近处而行乎哉言不可行也立则见其参于前也在舆则见其倚于衡也夫然后行者舆是车舆也衡轭也言常思念忠信笃敬立则想见参然在目前在舆则若倚车轭夫能如是而后可行子张书诸绅者绅大带也子张以孔子之言书之绅带意其佩服无忽忘也注郑曰至为里正义曰周礼大司徒职云五家为比五比为闾四闾为族五族为党五党为州是二千五百家为州也今云万二千五百家为州误也云五家为邻五邻为里遂人职文也注绅大带正义曰以带束腰垂其余以为饰谓之绅玉藻说带云大夫大带是一名大带也玉藻称天子素带朱里终辟诸侯素带不朱里而终辟大夫素带辟垂士练带率下辟居士锦带弟子缟带并纫约用组三寸长齐于带绅长制士三尺有司二尺有五寸子游曰参分带下绅居二焉绅韠结三齐大夫大带四寸杂带君朱绿大夫玄华士缁辟二寸再缭四寸凡带有率无箴功此绅带之制也疏子曰至怀之正义曰此章美卫大夫史䲡蘧瑗之行也直哉史鱼者美史鱼之行正直也邦有道如矢邦无道如矢者此其直之行也矢箭也史䲡之德其性惟直国之有道无道行直如箭言不随世变曲也君子哉蘧伯玉者美伯玉有君子之德也邦有道则仕邦无道则可卷而怀之者此其君子之行也国若有道则肆其聪明而在仕也国若无道则韬光晦知不与时政亦常柔顺不忤逆校人是以谓之君子也疏子曰可与言而不与言失人不可与言而与之言失言知者不失人亦不失言正义曰此章戒其知人也若中人以上可以语上是可与言而不与言是失于彼人也若中人以下不可以语上而己与之言则失于己言也惟知者明于事二者俱不失疏子曰志士仁人无求生以害仁有杀身以成仁正义曰此章言志善之士仁爱之人无求生而害仁若身死而后成仁则志士仁人不爱其身有杀其身以成其仁者也若伯夷叔齐及比干是也疏子贡至仁者正义曰此章明为仁之法也子贡问为仁者子贡欲为仁未知其法故问之子曰工欲善其事必先利其器者将答问仁先为设譬也若百工欲善其所为之事当先脩利所用之器居是邦也事某大夫之贤者友其士之仁者此答譬也言工以利器为用人以贤友为助大夫尊故言事士卑故言友大夫言贤士言仁互文也疏颜渊至人殆正义曰此章言治国之法也颜渊问为邦者为犹之治问治国之礼法于孔子也子曰行夏之时者此下孔子答以为邦所行用之礼乐车服也夏之时谓以建寅之月为正也据见万物之生以为四时之始取其易知故使行之乘殷之辂者殷车曰大辂谓木辂也取其俭素故使乘之服周之冕者冕礼冠也周之礼文而备取其黈纟广塞耳不任视听故使服之乐则韶舞者韶舜乐名也以其尽善尽美故使取之放郑声远佞人郑声淫佞人殆者又当放弃郑卫之声远离辨佞之人以郑声佞人亦俱能惑人心与雅乐贤人同然而使人淫乱危殆故使放远之注马曰至俭也正义曰云殷车曰大辂者明堂位曰大辂殷辂也郑注云大路木路也汉祭天乘殷之路今谓之桑根车者是也路训大也君之所在以大为号门曰路门寝曰路寝车曰路车故人君之车通以路为名周礼巾车掌王之五路郑玄云王在焉曰路彼解天子之车故云王在耳其实诸侯之车亦称为路云左传曰大辂越席昭其俭也者桓二年文也越席结蒲为席置于路中以茵借示其俭也服虔云大路木路引之者以证殷路一名大路也杜元凯以大路为玉路今所不取注包曰至视听正义曰云冕礼冠周之礼文而备者冠者首服之大名冕者冠中之别号故云冕礼冠也世本云黄帝作冕宋仲子云冕冠之有旒者礼文残缺形制难详周礼弁师掌王之五冕皆玄冕朱里止言玄朱而已不言所用之物子罕篇云麻冕礼也盖以木为干而用布衣之上玄下朱取天地之色其长短广狭则经传无文阮谌三礼图汉礼器制度云冕制皆长尺六寸广八寸天子以下皆同沈引董巴舆服志云广七寸长尺二寸应劭汉官仪云广七寸长八寸沈又云广八寸长尺六寸者天子之冕广七寸长尺二寸者诸侯之冕广七寸长八寸者大夫之冕但古礼残缺未知孰是故备载焉司马彪汉书舆服志云孝明帝永平二年初诏有司采周官礼记尚书之文制冕皆前圆后方朱里玄上前垂四寸后垂三寸天子白玉珠十二旒三公诸侯青玉珠七旒卿大夫黑玉珠五旒皆有前无后此则汉法耳其古礼郑玄注弁师云天子衮冕以五采缫前后十二斿斿有五采玉十有二鷩冕前后九斿毳冕前后七斿希冕前后五斿玄冕前后三斿斿皆五采玉十有二上公衮冕三采缫前后九斿斿有三采玉九侯伯鷩冕三采缫前后七斿斿有三采玉七子男毳冕三采缫前后五斿斿有三采玉五孤卿以下皆二采缫二采玉焉盖以缫采玉其斿又玉名依命数耳谓之冕者冕俛也以其后高前下有俛俯之形故因名焉盖以在上位者失于骄矜欲令位弥高而志弥下故制此服令贵者下贱也云取其黈纟广塞耳不任视听者黈纩黄绵也案今礼图衮冕以下皆有充耳天子以黈纩诸侯以青纩以其冕旒垂目黈纩塞耳欲使无为清静以化其民故不任视听也疏子曰人无远虑必有近忧正义曰此章戒人备豫不虞也注王曰君子当思患而预防之正义曰此周易既济象辞也王弼云存不忘亡既济不忘未济也疏子曰已矣乎吾未见好德如好色者也正义曰此章疾时人好色而不好德也疏子曰臧文仲其窃位者与知柳下惠之贤而不与立也正义曰此章勉人举贤也窃盗也鲁大夫臧文仲知贤不举偷安于位故曰窃位以其知柳下惠之贤不称举与立于朝廷也注柳下惠展禽也正义曰案鲁语展禽对臧文仲云获闻之是其人氏展名获字禽柳下是其所食之邑名谥曰惠列女传柳下惠死门人将谥之妻曰夫子之谥宜为惠乎门人从以为谥庄子云柳下季者季是五十字禽是二十字疏子曰躬自厚而薄责于人则远怨矣正义曰此章戒人责已也躬身也言凡事自责厚薄责于人则所以远怨咎也疏子曰不曰如之何如之何者吾末如之何也已矣正义曰此章戒人豫防祸难也如奈也不曰如之何犹言不曰奈是何末无也若曰奈是何者则是祸难已成不可救药吾亦无柰之何疏子曰群居终日言不及义好行小慧难矣哉正义曰此章贵义小慧谓小小才知言人群朋共居终竟一日所言不及义事但好行小小才知以陵夸于人难有所成矣哉言终无成也疏子曰君子义以为质礼以行之孙以出之信以成之君子哉正义曰此章论君子之行也义以为质谓操执以行者当以义为体质文之以礼然后行之孙顺其言语以出之守信以成之能此四者可谓君子哉疏子曰君子病无能焉不病人之不己知也正义曰此章戒人脩己也病犹患也言君子之人但患己无圣人之道不患人之不知己也疏子曰君子疾没世而名不称焉正义曰此章劝人脩德也疾犹病也言君子病其终世而善名不称也疏子曰君子求诸己小人求诸人正义曰此章言君子责于己小人责于人也求责也诸于也疏子曰君子矜而不争群而不党正义曰此章言君子貌虽矜庄而不争斗君子虽众而不私相党助义之与比也疏子曰君子不以言举人不以人废言正义曰此章言君子用人取其善节也有言者不必有德故不可以言举人当察言观行然后举之夫妇之愚可以与知故不可以无德而废善言也疏子贡至于人正义曰此章言人当恕已不及物也子贡问曰有一言可以终身行之者乎者问于孔子求脩身之要道也子曰其恕乎已所不欲勿施于人者孔子答言唯仁恕之一言可终身行之也己之所恶勿欲施于人即恕也疏子曰至行也正义曰此章论正直之道也子曰吾之于人也谁毁谁誉者毁谓谮害誉谓称扬言我之于人于谁毁于谁誉无私毁誉也如有所誉者其有所试矣者言所称誉者辄试以事不虚誉而已也斯民也三代之所以直道而行也者斯此也三代夏殷周也言如此用民无所阿私夏殷周三代之令王所以得称直道而行也疏子曰至矣夫正义曰此章疾时人多穿凿也子曰吾犹及史之阙文也者史是掌书之官也文字也古之良史于书字有疑则阙之以待能者不敢穿凿孔子言我尚及见此古史阙疑之文有马者借人乘之者此举喻也喻己有马不能调良当借人乘习之也今亡矣夫者亡无也孔子自谓及见其人如此阙疑至今则无有矣言此者以俗多穿凿疏子曰巧言乱德小不忍则乱大谋正义曰此章戒人慎口忍事也有言者不必有德故巧言利口则乱德义山薮藏疾国君含垢故小事不忍则乱大谋疏子曰众恶之必察焉众好之必察焉正义曰此章论知人之事也夫知人未易设有一人为众所恶不可即从雷同而恶之或其人特立不群故必察焉又设有一人为众所好亦不可即从众而好之或此人行恶众乃阿党比周故不可不察注王曰或众阿党比周正义曰此解众好之也谓众多恶人私相阿曲朋党比近周密也文十八年左传言浑敦之恶云顽嚣不友是与比周杜注云比近也周密也言比是相近也周是亲密也唯是亲爱之义非为善恶之名为政篇子曰君子周而不比小人比而不周孔曰忠信为周阿党为比以君子小人相对故观文为说也疏子曰人能弘道非道弘人正义曰此章论道也弘大也道者通物之名虚无妙用不可须臾离但仁者见之谓之仁知者见之谓之知是人才大者道随之大也故曰人能弘道百姓则日用而不知是人才小者道亦随小而道不能大其人也故曰非道弘人疏子曰过而不改是谓过矣正义曰此章戒人改过也人谁无过过而能改善莫大焉过而不改是谓过矣疏子曰吾尝终日不食终夜不寝以思无益不如学也正义曰此章劝人学也疏子曰君子谋道不谋食耕也馁在其中矣学也禄在其中矣君子忧道不忧贫正义曰此章亦劝人学也人非道不立故必先谋于道道高则禄来故不假谋于食馁饿也言人虽念耕而不学则无知岁有凶荒故饥饿学则得禄虽不耕而不馁是以君子但忧道德不成不忧贫乏也然耕也未必皆饿学也未必皆得禄大判而言故云耳疏子曰至善也正义曰此章论居官临民之法也子曰知及之仁不能守之虽得之必失之者得位由知守位在仁若人知能及治其官而仁不能守虽得禄位必将失之知及之仁能守之不庄以莅之则民不敬者庄严也莅临也言虽知及其官仁能守位不严以临之则民不敬从其上知及之仁能守之庄以莅之动之不以礼未善也者言动必以礼然后善李充云夫知及以得其失也荡仁守以静其失也宽庄莅以威其失也勐故必须礼然后和之以礼制知则精而不荡以礼辅仁则温而不宽以礼御庄则威而不勐故安上治民莫善于礼颜特进云知以通其变仁以安其性庄以安其慢礼以安其情化民之善必备此四者疏子曰君子不可小知而可大受也小人不可大受而可小知也正义曰此章言君子小人道德深浅不同之事也言君子之道深远仰之弥高钻之弥坚故不可小了知也使人餍饫而已是可大受也小人之道浅近易为穷竭故不可大受而可小了知也疏子曰至者也正义曰此章劝人行仁道也子曰民之于仁也甚于水火者言水火饮食所由仁者善行之长皆民所仰而生者也若较其三者所用则仁最为甚也水火吾见蹈而死者矣末见蹈仁而死者也者此明仁甚于水火之事也蹈犹履也水火虽所以养人若履蹈之或时杀人若履行仁道未尝杀人也王弼云民之远于仁甚于水火见有蹈水火者未尝见蹈仁者也虽与马意不同亦得为一义疏子曰当仁不让于师正义曰此章言行仁之急也弟子之法为事虽当让于师若当行仁之事不复让于师也疏子曰君子贞而不谅正义曰此章贵正道而轻小信也贞正也谅信也君子之人正其道耳言不必小信案昭七年左传云子产为丰施归州田于韩宣子曰日君以夫公孙段为能任其事而赐之州田今无禄早世不获久享君德其子弗敢有不敢以闻于君私致诸子宣子辞子产曰古人有言曰其父析薪其子弗克负荷施将惧不能任其先人之禄其况能任大国之赐纵吾子为政而可后之人若属有疆场之言敝邑获戾而丰氏受其大讨吾子取州是免敝邑于戾而建置丰氏也敢以为请杜注云传言子产贞而不谅言段受晋邑卒而归之是正也知宣子欲之而言畏惧后祸是不信故杜氏引此文为注也疏子曰事君敬其事而后其食正义曰此章言其为臣事君之法也言当先尽力敬其职事必有勋绩而后食禄也疏子曰有教无类正义曰此章言教人之法也类谓种类言人所在见教无有贵贱种类也疏子曰道不同不相为谋正义曰此章言人之为事必须先谋若道同者共谋则情审不误若道不同而相为谋则事不成也疏子曰辞达而已矣正义曰此章明言语之法也凡事莫过于实辞达则足矣不烦文艳也疏师冕见至道也正义曰此章论相师之礼也师冕见者师乐人盲者名冕见谓来见孔子也及阶子曰阶也及席子曰席也者师冕及阶及席孔子并告之使师冕知而升阶登席也皆坐子告之曰某在斯某在斯者孔子见瞽者必起弟子亦起冕既登席而坐孔子及弟子亦皆坐孔子历以坐中人姓字所在处告师冕使知也师冕出子张问曰与师言之道与者道谓礼也子张见孔子历告之未尝知此礼既师冕出去而问孔子曰此是与师言之礼与子曰然固相师之道也者相犹导也孔子然答子张言此固是相导乐师之礼也原文卷十六季氏第十六疏正义曰此篇论天下无道政在大夫故孔子陈其正道扬其衰失称损益以教人举诗礼以训子明君子之行正夫人之名以前篇首章记卫君灵公失礼此篇首章言鲁臣季氏专恣故以次之也疏季氏至内也正义曰此章论鲁卿季氏专恣征伐之事也季氏将伐颛臾者颛臾伏羲之后风姓之国本鲁之附庸当时臣属于鲁而季氏贪其土地欲灭而取之也冉有季氏见于孔子曰季氏将有事于颛臾者冉有季路为季氏臣来告孔子言季氏将有征伐之事于颛臾也孔子曰求无乃尔是过与者无乃乃也尔女也虽二子同来告以冉求为季氏宰相其室为之聚敛故孔子独疑求教之言将伐颛臾乃女是罪过与与疑辞也夫颛臾昔者先王以为东蒙主者言昔者先王始封颛臾为附庸之君使主祭蒙山蒙山在东故曰东蒙且在邦域之中矣者鲁之封域方七百里颛臾为附庸在其域中也是社稷之臣也何以伐为者言颛臾已属鲁为社稷之臣何用伐灭之为冉有曰夫子欲之吾二臣者皆不欲也者夫子谓季氏也冉有归其咎恶于季氏也故言季氏欲伐我二人皆不欲也孔子曰求周任有言曰陈力就列不能者止者周任古之良史也夫子见冉有归咎于季氏故唿其名引周任之言以责之言为人臣者当陈其才力度己所任以就其列位不能则当自止退也危而不持颠而不扶则将焉用彼相矣者相谓辅相焉何也言辅相人者当持其主之倾危扶其主之颠踬若其不能何用彼相为且尔言过矣者尔汝也汝为季氏辅相而归咎于季氏自是汝之言罪过矣虎兕出于柙龟玉毁于椟中是谁之过与者此又为辅相之人作譬也柙槛也椟匮也虎兕皆勐兽故设槛以制之龟玉皆大宝故设匮以藏之若虎兕失出于槛龟玉损毁于匮中是谁之过与言是典守者之过也以喻主君有阙是辅相者之过也冉有曰今夫颛臾固而近于费今不取后世必为子孙忧者此冉有乃自言欲伐颛臾之意也固谓城郭完坚兵甲利也费季氏邑言今夫颛臾城郭甲兵坚固而又近于费邑若今不伐而取之后世必为季氏子孙之忧也孔子曰求君子疾夫舍曰欲之而必为之辞者孔子见冉有言将伐颛臾之意故又唿冉有名而责之如汝之言君子所憎疾夫以舍其探利之说而更作他辞是所疾也丘也闻有国有家者不患寡而患不均者此下孔子又为言其正治之法以示非臆说故云丘也闻国谓诸侯家谓卿大夫言为诸侯卿大夫者不患土地人民之寡少但患政理之不均平也不患贫而患不安者言不忧国家贫但忧不能安民耳民安则国富也盖均无贫和无寡安无倾者孔子既陈其所闻更为言其理盖言政教均平则不贫矣上下和同不患寡矣小大安宁不倾危矣如上所闻此应云均无寡安无贫而此乃云均无贫和无寡安无倾者欲见政教均平又须上下和睦然后国富民多而社稷不倾危也故衍其文耳夫如是故远人不服则脩文德以来之既来之则安之者言夫政教能均平和安如此故远方之人有不服者则当脩文德使远人慕其德化而来远人既来当以恩惠安存之今由与求也相夫子者谓冉有季路辅相季氏也远人不服而不能来也者谓不脩文德也邦分崩离析而不能守也者民有异心曰分欲去曰崩不可会聚曰离析言国内之民又不能以恩惠安抚致有异心不可会聚莫能固守也而谋动干戈于邦内者谓将伐颛臾也吾恐季孙之忧不在颛臾而在萧墙之内也者萧墙谓屏也萧之言肃也君臣相见之礼至屏而加肃敬焉是以谓之萧墙孔子圣人有先见之明见季氏家臣擅命必知将为季氏之祸因冉有言颛臾后世必为子孙忧故言吾恐季孙之忧不远在颛臾而近在萧墙之内后季氏家臣阳虎果囚季桓子注孔曰至孔子正义曰云颛臾伏羲之后风姓之国者僖二十一年左传云任宿须句颛臾风姓也实司太皞与有济之祀杜注云太皞伏羲四国伏羲之后故主其祀颛臾在泰山南武阳县东北是也云本鲁之附庸当时臣属鲁者王制云公侯田方百里伯七十里子男五十里不能五十里者不合于天子附于诸侯曰附庸郑注云不合谓不朝会也小城曰附庸附庸者以国事附于大国未能以其名通也言此颛臾始封为附庸之君以国事附于鲁耳犹不为鲁臣故曰鲁之附庸春秋之世强陵弱众暴寡故当此季氏之时而颛臾已属鲁为臣故曰当时臣属鲁也注使主祭蒙山正义曰禹贡徐州云蒙羽其艺地理志云泰山蒙阴县蒙山在西南有祠颛臾国在蒙山下注曰鲁七百里之封颛臾为附庸在其域中正义曰明堂位曰成王以周公为有勋劳于天下是以封周公于曲阜地方七百里革车千乘郑注云曲阜鲁地上公之封地方五百里加鲁以四等之附庸方百里者二十四井五五二十五积四十九开方之得七百里言其颛臾为附庸在此七百里封域之中也注周任古之良史正义曰周大夫也与史侯臧文仲并古人立言之贤者也马曰至过邪正义曰云柙槛也者说文云柙槛也槛栊也一曰圈以藏虎兕尔雅云兕似牛郭璞云一角青色重千斤说文云兕如野牛青毛其皮坚厚可制铠交州记曰兕出九德有一角角长三尺余形如马鞭柄是也云椟匮也者亦说文云也注孔曰干楯也戈戟也正义曰干一名楯今谓之旁牌方言云楯自关而东或谓之楯或谓之干关西谓之楯是干楯为一也施纷以持之孔注尚书费誓云施乃楯纷纷如绶而小系于楯以持之且以为饰也干扞也并之以扞敌故牧誓云比尔干也戈者考工记云戈柲六尺有六寸其刃广二寸内倍之胡三之援四之郑玄注云戈今句孑戟也或谓之鸡鸣或谓之拥颈内谓胡以内接祕者也长四寸胡六寸援八寸郑司农云援直刃也胡其孑疏孔曰至不议正义曰此一章论天下有道无道礼乐征伐所出不同及言衰失之世数也孔子曰天下有道则礼乐征伐自天子出者王者功成制礼治定作乐立司马之官掌九伐之法诸侯不得制作礼乐赐弓矢然后专征伐是天下有道之时礼乐征伐自天子出也天下无道则礼乐征伐自诸侯出者谓天子微弱诸侯上僭自作礼乐专行征伐也自诸侯出盖十世希不失矣者希少也言政出诸侯不过十世必失其位不失者少也若鲁昭公出奔齐是也自大夫出五世希不失矣者言政在大夫不过五世必失其位不失者少矣若鲁大夫季桓子为阳虎所囚是也陪臣执国命三世希不失矣者陪重也谓家臣也大夫已为臣故谓家臣为陪臣言陪臣擅权执国之政命不过三世必失其位不失者少矣若阳虎三世而出奔齐是也天下有道则政不在大夫者元为政命制之由君也天下有道则庶人不议者议谓谤讪言天下有道则上酌民言以为政教所行皆是则庶人无有非毁谤议也注孔曰至干侯正义曰云周幽王为犬戎所杀平王东迁者案周本纪云幽王三年嬖褒姒生伯服幽王欲废太子太子母申侯女而为后幽王得褒姒爱之使废申后并去太子用褒姒为后以其子伯服为太子幽王之废后去太子也申侯怒乃与缯西夷犬戎共攻幽王幽王举烽火征兵兵莫至遂杀幽王丽山下虏褒姒尽取周赂而去隐六年左传称周桓公言于王曰我周之东迁晋郑焉依周本纪又云于是诸侯乃即申侯而共立故幽王太子宜臼是为平王也云周始微弱者地理志云幽王淫褒姒灭宗周子平王东居洛邑于是王室之尊与诸侯无异其诗不能复雅故其诗谓之王国风是周始微弱也云诸侯自作礼乐者谓僭为天子之礼乐若鲁昭公之比也案昭二十五年公羊传云子家驹曰诸侯僭于天子大夫僭于诸侯久矣昭公曰吾何僭矣哉子家驹曰设两观乘大辂朱干玉戚以舞大夏八佾以舞大武是也云专行征伐者谓不由王命专擅行其征伐春秋之时诸侯皆是也云始于隐公至昭公十世失政死于干侯者隐公名息姑伯禽七世孙惠公弗皇子声子所生平王四十九年即位是王室微弱政在诸侯始于隐公隐公卒弟桓公允立卒子庄公同立卒子闵公开立卒兄僖公申立卒子文公兴立卒子宣公倭立卒子成公黑肱立卒子襄公午立卒子昭公裯立是为十世也春秋昭公二十五年公孙于齐三十二年卒于干侯是也注孔曰至所囚正义曰季文子初得政至桓子五世者谓文子武子悼子平子桓子为五世也云为家臣阳虎所囚者定五年左传云九月乙亥阳虎囚季桓子及公父文伯是也注阳虎至奔齐正义曰鲁伐阳虎阳虎出奔齐在定九年疏孔子至微矣正义曰此章言鲁公室微弱政在大夫也孔子曰禄之去公室五世矣者谓政在大夫爵禄不从君出始于宣公言此之时在鲁定公之初故为五世矣政逮于大夫四世矣者逮及也言君之政令及于大夫至今四世矣谓季文子武子悼子平子也故夫三桓之子孙微矣者三桓谓仲孙叔孙季孙三卿皆出桓公故曰三桓也仲孙氏改其氏称孟氏以礼乐征伐自大夫出五世希不失故夫三桓子孙至哀公时皆衰微也注郑曰至世矣正义曰鲁自东门襄仲杀文公之子赤而立宣公者文十八年左传云文公二妃敬嬴生宣公敬嬴嬖而私事襄仲宣公长而属诸襄仲襄仲欲立之叔仲不可仲见于齐侯而请之齐侯新立而欲亲鲁许之冬十月仲杀恶及视而立宣公是也公羊传作子赤襄仲居东门故曰东门襄仲云至定公为五世矣者谓宣公成公襄公昭公定公也注孔曰文子武子悼子平子正义曰此据左传及世家文也疏孔子至损矣正义曰此章戒人择友也益者三友损者三友者以人为友损益于己其类各三也友直友谅友多闻益矣者直谓正直谅谓诚信多闻谓博学以此三种之人为友则有益于己也友便辟友善柔友便佞损矣者便辟巧辟人之所忌以求容媚者也善柔谓面柔和颜悦色以诱人者也便辨也谓佞而复辨以此三种之人为友则有损于己也疏孔子至损矣正义曰此章言人心乐好损益之事各有三种也乐节礼乐者谓凡所动作皆得礼乐之节也乐道人之善者谓好称人之美也乐多贤友者谓好多得贤人以为朋友也言好此三者于身有益也乐骄乐者谓恃尊贵以自恣也乐佚游者谓好出入不节也乐宴乐者谓好沈荒淫溢也言好此三者自损之道也注沈荒淫渎正义曰云沉者书微子云沉酗于酒言人以酒乱若沉没于水故以耽酒为沉也荒者废也谓有所好乐而废所掌之职事也书云酒荒于厥邑内作色荒外作禽荒皆是淫训过也言耽酒为过差也渎者嫉慢也言无复礼节也疏孔子至之瞽正义曰此章戒卑侍于尊审慎言语之法也侍于君子有三愆者愆过也言卑侍于尊有三种过失之事言未及之而言谓之躁者谓君子言事未及于己而辄先言是谓躁动不安静也言及之而不言谓之隐者谓君子言论及己己应言而不言是谓隐匿不尽情实也未见颜色而言谓之瞽者瞽谓无目之人也言未见君子颜色所趣向而便逆先意语者犹若无目人也疏孔子至在得正义曰此章言君子之人自少及老有三种戒慎之事也少之时血气未定戒之在色者少谓人年二十九以下血气犹弱筋骨未定贪色则自损故戒之及其壮也血气方刚戒之在斗者壮谓气力方当刚强喜于争斗故戒之及其老也血气既衰戒之在得者老谓五十以上得谓贪得血气既衰多好聚敛故戒之疏孔子至之言正义曰此章言君子小人敬慢不同也君子有三畏者心服曰畏言君子心所畏服有三种之事也畏天命者谓作善降之百祥作不善降之百殃顺吉逆凶天之命也故君子畏之畏大人者大人即圣人也与天地合其德故君子畏之畏圣人之言者圣人之言深远不可易知测故君子畏之也小人不知天命而不畏也者言小人与君子相反天道恢疏故小人不知畏也狎大人者狎谓惯忽圣人直而不肆故小人忽之侮圣人之言者侮谓轻慢圣人之言不可小知故小人轻慢之而不行也注顺吉逆凶天之命也正义曰虞书大禹谟云惠迪吉从逆凶惟影响孔安国云顺道吉从逆凶吉凶之报若影之随形响之应声言不虚道即天命也天命无不报故可畏之注大人即圣人与天地合其德正义曰易云利见大人即圣人也干卦文言云夫大人者与天地合其德庄氏云谓覆载也与日月合其明谓照临也与四时合其序若赏以春夏刑以秋冬之类也与鬼神合其吉凶若福善祸淫也此独举天地合其德者举一隅也注恢疏故不知畏正义曰案老子德经云天网恢恢疏而不失言天之网罗恢恢疏远刑淫赏善不失毫分也注直而不肆故狎之正义曰肆谓放肆言大人质直而不放肆故小人轻狎之也疏孔子至下矣正义曰此章劝人学也生而知之者上也者谓圣人也学而知之者次也者言由学而知道次于圣人谓贤人也困而学之又其次也者人本不好学因其行事有所困礼不通发愤而学之者复次于贤人也困而不学民斯为下矣者谓知困而不能学此为下愚之民也注孔曰困谓有所不通正义曰言为事不能通达者也左传昭七年公如楚孟僖子为介不能相仪及楚不能答郊劳九月公至自楚孟僖子病不能相礼乃讲学之是其困而学之者也疏孔子至思义正义曰此章言君子有九种之事当用心思虑使合礼义也视思明者目睹为视见微为明言君子睹视当思见微若离娄也听思聪者耳闻为听听远为聪言君子耳听当思闻远若师旷也色思温者言颜色不可严勐当思温也貌思恭者体濬接物不可骄亢当思恭逊也言思忠者凡所言论不可隐欺当思尽其忠心也事思敬者凡人执事多惰窳君子常思谨敬也疑思问者已有疑事不使在躬当思问以辨之也忿思难者谓人以非理忤己己必忿怒心虽忿怒不可轻易当思其后得无患难乎若一朝之忿忘其身以及其亲是不思难者也见得思义者言若有所得当思义然后取不可苟也疏孔曰至人也正义曰此章言善人难得也见善如不及者言为善常汲汲也见不善如探汤者人之探试热汤其去之必速以喻见恶事去之疾也吾见其人矣吾闻其语矣者言今人与古人皆有能若此者也隐居以求其志者谓隐遯幽居以求遂其己志也行义以达其道者谓好行义事以达其仁道也吾闻其语矣未见其人也者言但闻其语说古有此行之人也今则无有故未见其人也疏齐景公至谓与正义曰此章贵德也齐景公有马千驷死之日民无德而称焉者景公齐君景谥也马四匹为驷千驷四千匹也言齐君景公虽富有千驷及其死也无德可称伯夷叔齐饿于首阳之下民到于今称之其斯之谓与者夷齐孤竹君之二子让位适周遇武王伐纣谏之不入及武王既诛纣义不食周粟故于河东郡蒲坂县首阳山下采薇而食终饿死虽然穷饿民到于今称之以为古之贤人其此所谓以德为称者与疏陈亢至子也正义曰此章勉人为诗为礼也陈亢问于伯鱼曰子亦有异闻乎者伯鱼孔子之子鲤也弟子陈亢以为伯鱼是孔子之子所闻当有异于余人故问之对曰未也者答言未有异闻也尝独立鲤趋而过庭曰学诗乎对曰未也不学诗无以言鲤退而学诗者伯鱼对陈亢言虽未有异闻有时夫子曾独立于堂鲤疾趋而过其中庭夫子谓己曰学诗乎己即对曰未也夫子又言不学诗无以言以古者会同皆赋诗见意若不学之何以为言也鲤于是退而遂学通于诗也他日又独立鲤趋而过庭曰学礼乎对曰未也不学礼无以立鲤退而学礼者谓异日夫子又尝独立而伯鱼趋过夫子训之曰学礼乎答言未也夫子又言若不学礼无以立身以礼者恭俭庄敬人有礼则安无礼则危故不学之则无以立其身也鲤于是退而学通于礼闻斯二者盖言别无异闻但闻此诗礼二者也陈亢退而喜者既问伯鱼退而喜悦也曰问一得三闻诗闻礼又闻君子之远其子也者亢言始但问异闻是问一也今乃闻诗可以言礼可以立且鲤也过庭方始受训则知不常嘻嘻亵慢是又闻君子之疏远其子也故为得三所以喜也疏邦君至夫人正义曰此章正夫人之名称也邦君之妻者诸侯之夫人也妻者齐也言与夫齐体上下之通称故曰邦君之妻也君称之曰夫人者夫人之言也能扶成人君之德也邦君自称其妻则曰夫人也夫人自称曰小童者自称谦言己小弱之童稚也邦人称之曰君夫人者谓国中之臣民言则系君而称之言是君之夫人故曰君夫人也称诸异邦曰寡小君者诸于也谓己国臣民称己君之夫人于他国之人则曰寡小君对异邦谦也以对异邦称君曰寡君谦言寡德之君夫人对君为小故曰寡小君也异邦人称之亦曰君夫人者谓称他国君妻亦曰君夫人也以当此之时诸侯嫡妾不正称号不审故孔子正言其礼也原文卷十七阳货第十七疏正义曰此篇论陪臣专恣因明性习知愚礼乐本末六蔽之恶二南之美君子小人为行各异今之与古其疾不同以前篇首章言大夫之恶此篇首章记家臣之乱尊卑之差故以相次也疏阳货至仕矣正义曰此章论家臣专恣孔子逊辞远害之事也阳货欲见孔子者阳货阳虎也盖名虎字货为季氏家臣而专鲁国之政欲见孔子将使之仕也孔子不见者疾其家臣专政故不与相见归孔子豚者归遗也豚豕之小者阳货欲使孔子往谢因得从容见之故遗孔子豚也孔子时其亡而往拜之者谓伺虎不在家时而往谢之也遇诸涂者涂道也孔子既至货家而反于道路与相逢也谓孔子曰来予与尔言者货唿孔子使来就己言我与汝有所言也曰怀其宝而迷其邦可谓仁乎者此阳货谓孔子之言也宝以喻道德言孔子不仕是怀藏其道德也知国不治而不为政是使迷乱其国也仕者当拯弱兴衰使功被当世今尔乃怀宝迷邦可以谓之仁乎曰不可者此孔子逊辞言如此者不可谓之仁也好从事而亟失时可谓知乎者此亦阳货谓孔子辞亟数也言孔子栖栖好从事而数不遇失时可谓有知者乎不得为有知也曰不可者此亦孔子逊辞言如此者不可谓之知也日月逝矣岁不我与者此阳货劝孔子求仕之辞逝往也言孔子年者岁月已往不复留待我也当急求仕孔子曰诺吾将仕矣者诺应辞也孔子知其劝仕故应答之言我将求仕以顺辞免去也疏子曰性相近也习相远也子曰唯上知与下愚不移正义曰此章言君子当慎其所习也性谓人所禀受以生而静者也未为外物所感则人皆相似是近也既为外物所感则习以性成若习于善则为君子若习于恶则为小人是相远也故君子慎所习然此乃是中人耳其性可上可下故遇善则升逢恶则坠也孔子又尝曰唯上知圣人不可移之使为恶下愚之人不可移之使强贤此则非如中人性习相近远也疏子之至之耳正义曰此章论治民之道也子之武城闻弦歌之声者之适也武城鲁邑名时子游为武城宰意欲以礼乐化导于民故弦歌孔子因适武城而闻其声也夫子莞尔而笑曰割鸡焉用牛刀者莞尔小笑貌言鸡乃小牲割之当用小刀何用解牛之大刀以喻治小何须用大道今子游治小用大故笑之子游对曰昔者偃也闻诸夫子曰君子学道则爱人小人学道则易使也者子游见孔子笑其治小用大故称名而引昔闻夫子之言以对之道谓礼乐也礼节人心乐和人声言若在位君子学礼乐则爱养下人也若在下小人学礼乐则人和而易使也子曰二三子者唿其弟子从行者也偃之言是也前言戏之耳者孔子语其从者言子游之说是我前言戏之以治小而用大道其实用大是也疏公山至周乎正义曰此章论孔子欲不避乱而兴周道也公山弗扰以费畔召子欲往者弗扰即左传公山不狃也字子洩为季氏费邑宰与阳虎共执季桓子据邑以畔来召孔子孔子欲往从之也子路不说曰末之也已何必公山氏之之也者上下二之俱训为适末无也已止也子路以为君子当去乱就治今孔子乃欲就乱故不喜说且曰无可适也则止之何必公山氏之适也子曰夫召我者而岂徒哉如有用我者吾其为东周乎者孔子答其欲往之意也徒空也言夫人召我者岂空然哉必将用我道也如有用我道者我则兴周道于东方其使鲁为周乎吾是以不择地而欲往也注弗扰为季氏宰与阳虎共执季桓子正义曰案定五年左传曰六月季平子行东野还未至丙申卒于房阳虎将以玙璠敛仲梁怀弗与曰改步改玉阳虎欲逐之告公山不狃不狃曰彼为君也子何怨焉既葬桓子行东野及费子洩为费宰逆劳于郊桓子敬之劳仲梁怀仲梁怀弗敬子洩怒谓阳虎子行之乎九月乙亥阳虎囚季桓子是其事也至八年又与阳虎谋杀桓子阳虎败而出至十二年季氏将堕费公山不狃叔孙辄率费人以袭鲁国人败诸姑蔑二子奔齐疏子张至使人正义曰此章明仁也子张问仁于孔子者问何如斯可谓之仁也孔子曰能行五者于天下为仁矣者言为仁之道有五也请问之者子张复请问五者之目也曰恭宽信敏惠者此孔子略言为仁五者之名也恭则不侮者此下孔子又历说五者之事也言己若恭以接人人亦恭以待己故不见侮慢宽则得众者言行能宽简则为众所归也信则人任焉者言而有信则人所委任也敏则有功者敏疾也应事敏疾则多成功也惠则足以使人者有恩惠则人忘其劳也疏佛至不食正义曰此章亦言孔子欲不择地而治也佛召子欲往者佛为晋大夫赵简子之中牟邑宰以中牟畔来召孔子孔子欲往从之也子路曰昔者由也闻诸夫子曰亲于其身为不善者君子不入也者言君子不入不善之国也佛以中牟畔子之往也如之何者言今佛以中牟畔则是身为不善而子欲往如前言何子曰然有是言也者孔子答云虽有此不入不善之言也不曰坚乎磨而不磷不曰白乎涅而不缁者孔子之意虽言不入不善缘君子见几而作亦有可入之理故谓之作譬磷薄也涅水中黑土可以染皂缁黑色也人岂不曰至坚者磨之而不薄至白者染之于涅而不黑以喻君子虽居浊乱浊乱不能污也吾岂匏瓜也哉焉能系而不食者孔子又为言其欲往之意也匏瓠也瓠瓜得系一处者不食故也吾自食物当东西南北不得如不食之物系滞一处江熙云夫子岂实之公山佛乎欲往之意以示无系以观门人之意如欲居九夷乘桴浮于海耳子路见形而不及道故闻乘桴而喜闻闻之公山而不说升堂而未入室安得圣人之趣疏子曰至也狂正义曰此章劝学也子曰由也女闻六言六蔽矣乎者蔽谓蔽塞不自见其过也孔子唿子路而问之曰汝尝闻六言不学而皆蔽塞者乎对曰未也者子路对言未曾闻也居吾语女者居由坐也礼君子问更端则起子路起对故使还坐吾将语女也好仁不好学其蔽也愚者此下历说六言六蔽之事也学者觉也所以觉寤未知也仁之为行学则不固是以爱物好与曰仁若但好仁不知所以裁之所施不当则如愚人也好知不好学其蔽也荡者明照于事曰知若不学以裁之则其蔽在于荡逸无所适守也好信不好学其蔽也贼者人言不欺为信则当信义若但好信而不学以裁之其蔽在于贼害父子不知相为隐之辈也好直不好学其蔽也绞者绞切也正人之曲曰直若好直不好学则失于讥刺太切好勇不好学其蔽也乱者勇谓果敢当学以知义若好勇而不好学则是有勇而无义则为贼乱好刚不好学其蔽也狂者狂犹妄也刚者无欲不为曲求若好恃其刚不学以制之则其蔽也妄抵触人疏子曰至也与正义曰此章劝人学诗也子曰小子何莫学夫诗者小子门人也莫不也孔子唿门人曰何不学夫诗也诗可以兴者又为说其学诗有益之理也若能学诗诗可以令人能引譬连类以为比兴也可以观者诗有诸国之风俗盛衰可以观览知之也可以群者诗有如切如磋可以群居相切磋也可以怨者诗有君政不善则风刺之言之者无罪闻之者足以戒故可以怨刺上政迩之事父远之事君者迩近也诗有凯风白华相戒以养是有近之事父之道也又有雅颂君臣之法是有远之事君之道也言事父与君皆有其道也多识于鸟兽草木之名者言诗人多记鸟兽草木之名以为比兴则因又多识于此鸟兽草木之名也子谓伯鱼曰女为周南召南矣乎者为犹学也孔子谓其子伯鱼曰女学周南召南之诗矣乎人而不为周南召南其犹正墙面而立也与者又为说宜学周南召南之意也墙面面向墙也周南召南国风之始三纲之首王教之端故人若学之则可以观兴人而不为则如面正向墙而立无所观见也注周南至而立正义曰云周南召南国风之始者诗序云然则关雎麟趾之化王者之风故系之周公南言化自北而南也鹊巢驺虞之德诸侯之风也先王之所以教故系之召公周南召南正始之道王化之基是以周南召南二十五篇谓之正国风为十五国风之始也云乐得淑女以配君子者亦诗关雎序文也言二南皆是正始之道先美家内之化是以关雎之篇说后妃心之所乐乐得此贤善之女以配己之君子也云三纲之首王化之端者白虎通云三纲者何谓谓君臣父子夫妇也君为臣纲父为子纲夫为妻纲有夫妇然后有父子有父子然后有君臣二南之诗首论夫妇文王刑于寡妻至于兄弟以御于家邦是故二国之诗以后妃夫人之德为首终以麟趾驺虞言后妃夫人有斯德兴助其君子皆可以成功至于致嘉瑞故为三纲之首王教之端也疏子曰至乎哉正义曰此章辨礼乐之本也子曰礼云礼云玉帛云乎哉者玉圭璋之属帛束帛之属皆行礼之物也言礼之所云岂在此玉帛云乎哉者言非但崇此玉帛而已所贵者在于安上治民乐云乐云钟鼓云乎哉者钟鼓乐之器也乐之所贵者贵其移风易俗非谓贵此钟鼓铿锵而已故孔子叹之重言之者深明乐之本不在玉帛钟鼓也疏子曰色厉而内荏譬诸小人其犹穿窬之盗也与正义曰此章疾时人体与情反也厉矜庄也荏柔佞也穿穿壁窬窬墙也言外自矜厉而内柔佞为人如此譬之犹小人外虽持正内常有穿壁窬墙窃盗之心也与疏子曰乡原德之贼也正义曰此章疾时人之诡随也旧解有二周曰所至之乡辄原其人情而为意以待之是贼乱德也何晏云一曰乡向也古字同谓人不能刚毅而见人辄原其趣向容媚而合之言此所以贼德也疏子曰道听而途说德之弃也正义曰此章疾时人不习而传之也涂亦道也言闻之于道路则于道路传而说之必多谬妄为有德者所弃也疏子曰鄙夫至至矣正义曰此章论鄙夫之行也子曰鄙夫可与事君也与哉者言凡鄙之人不可与之事君也其未得之也患得之者此下明鄙夫不可与事君之由也患得之者患不能得也言其初未得事君也时常患己不能得事君也既得之患失之者言不能任直守道常忧患失其禄位也苟患失之无所不至矣者苟诚也若诚忧失之则用心顾惜窃位偷安言其邪媚无所不为也以此故不可与事君也疏子曰至已矣正义曰此章论今人浇薄不如古人也子曰古者民有三疾今也或是之亡也者亡无也言古者淳朴之时民之行有三疾今也浇薄或是亦无也言古者民疾与今时异古之狂也肆者此下历言三疾也肆谓极意敢言多抵触人也今之狂也荡者谓忿怒而多咈戾恶理多怒古之愚也直者谓心直而无邪曲今之愚也诈而已矣者谓多行欺诈自利也疏子曰巧言令色鲜矣仁正义曰此章与学而篇同弟子各记所闻故重出之疏子曰至家者正义曰此章记孔子恶邪夺正也恶紫之夺朱也者朱正色紫间色之好者恶其邪好而夺正色也恶郑声之乱雅乐也者郑声淫声之哀者恶其淫声乱正乐也恶利口之覆邦家者利口之人多言少实苟能悦媚时君倾覆国家也注孔曰至正色正义曰云朱正色紫间色者皇氏云正谓青赤田白黑五方正色不正谓五方间色绿红碧紫骝黄色是也青是东方正绿是东方间东为木木色青木克土土色黄并以所克为间故绿色青黄也朱是南方正红是南方间南为火火色赤火克金金色白故红色赤白也白是西方正碧是西方间西为金金色白金克木木色青故碧色青白也黑是北方正紫是北方间北方水水色黑水克火火色赤故紫色赤黑也黄是中央正骝黄是中央间中央土土色黄土克水水色黑故骝黄色黄黑也疏子曰至言哉正义曰此章戒人慎言也子曰予欲无言者君子讷于言而敏于行以言之为益少故欲无言子贡曰子如不言则小子何述焉者小子弟子也子贡闻孔子不欲言故告曰夫子若不言则弟子等何所传述子曰天何言哉四时行焉百物生焉天何言哉者此孔子举天亦不言而令行以为譬也天何尝有言语哉而四时之令递行焉百物皆依时而生焉天何尝有言语教命哉以喻人若无言但有其行不亦可乎疏孺悲至闻之正义曰此章盖言孔子疾恶也孺悲欲见孔子孔子辞以疾者孺悲鲁人也来欲见孔子孔子不欲见故辞之以疾也将命者出户取瑟而歌使之闻之者将犹奉也奉命者主人传辞出入人也初将命者来入户言孺悲求见夫子辞之以疾又为将命者不已故取瑟而歌令将命者闻之而悟己无疾但不欲见之所以令孺悲思之疏宰我至母乎正义曰此章论三年丧礼也宰我问三年之丧期已久矣者礼丧服为至亲者三年宰我嫌其期月大远故问于夫子曰三年之丧期已久矣乎君子三年不为礼礼必坏三年不为乐乐必崩者此宰我又说丧不可三年之义也言礼检人迹乐和人心君子不可斯须去身惟在丧则皆不为也不为既久故礼坏而乐崩也旧谷既没新谷既升钻燧改火期可已矣者宰我又言三年之丧一期为足之意也夫人之变迁本依天道一期之间则旧谷已没新谷已成钻木出火谓之燧言钻燧者又已改变出火之木天道万物既已改新则人情亦宜从旧故丧礼但一期而除亦可已矣子曰食夫稻衣夫锦于女安乎者孔子见宰我言至亲之丧欲以期断故问之言礼为父母之丧既殡食粥居倚庐斩衰三年期而小祥食菜果居垩室练冠縓缘要绖不除今女既期之后食稻衣锦于女之心得安否乎曰安者宰我言既期除丧即食稻衣锦其心安也女安则为之者孔子言女心安则自为之夫君子之居丧食旨不甘闻乐不乐居处不安故不为也今女安则为之者孔子又为说不可安之礼旨美也言君子之居丧也疾即饮酒食肉虽食美味不以为甘虽闻乐声不以为乐寝苫枕块居处不求安也故不为食稻衣锦之事今女既心安则任自为之责其无仁恩于亲故再言女安则为之宰我出子曰予之不仁也子生三年然后免于父母之怀者予宰我名宰我方当愚执夫子不欲面斥其过故宰我既问而出去孔子对二三子言曰夫宰予不仁于父母也凡人子生未三岁常为父母所怀抱既三年然后免离父母之怀是以圣人制丧礼为父母三年夫三年之丧天下之通丧也者通达也谓上自天子下达庶人皆为父母三年故曰通丧也予也有三年之爱于其父母乎者为父母爱己故丧三年今予也不欲行三年之服是有三年之恩爱于父母乎注马曰至火也正义曰云周礼月令有更火之文者周书孔子所删尚书百篇之余也晋成康中得之汲冢有月令篇其辞今亡案周礼司爟掌行火之政令四时变国火以救时疾郑玄注云行犹用也变犹易也郑司农说以鄹子曰春取榆柳之火夏取枣杏之火季夏取桑柘之火秋取柞楢之火冬取槐檀之火其文与此正同释者云榆柳青故春用之枣杏赤故夏用之桑柘黄故季夏用之柞楢白故秋用之槐檀黑故冬用之注孔曰自天子达于庶人正义曰礼记三年问云夫三年之丧天下之通丧也郑玄云达谓自天子至于庶人丧服四制曰此丧之所以三年贤者不得过不肖者不得不及檀弓曰先王制礼也过之者俯而就之不至焉者跂而及之也圣人虽以三年为文其实二十五月而毕若驷之过隙然而遂之则是无穷也故先王为之立中制节壹使足以成文理则释之矣丧服四制曰始死三日不怠三月不解期悲哀三年忧恩之杀也故孔子云子生三年然后免于父母之怀夫三年之丧天下之达丧也所以丧必三年为制也注孔曰至爱乎正义曰云欲报之德昊天罔极者小雅蓼莪文郑笺云之犹是也我欲报父母是德昊天乎我心无极云予也有三年之爱乎者言宰予不欲服丧三年是无三年之爱也缪协云尔时礼坏乐崩三年不行宰我大惧其往以为圣人无微旨以戒将来故假时人之谓启愤于夫子义在屈己以明道也疏子曰至乎已正义曰此章疾人之不学也子曰饱食终日无所用心难矣哉者言人饱食终日于善道无所用心则难以为处矣哉不有博奕者乎为之犹贤乎已者贤胜也已止也博说文作簙扃戏也六箸十二釭也古者乌胄作簙围釭谓之奕说文弈从廾言竦两手而执之棋者所执之子以子围而相杀故谓之围棋围釭称弈者又取其落弈之义也夫子为其饱食终日无所据乐善生淫欲故教之曰不有博弈之戏者乎若其为之犹胜乎止也欲令据此为乐则不生淫欲也疏子路至为盗正义曰此章抑子路也子路曰君子尚勇乎者子路有勇意谓勇可崇尚故问于夫子曰君子当尚勇乎子曰君子义以为上者言君子不尚勇而上义也上即尚也君子有勇而无义为乱小人有勇而无义为盗者君子指在位者合宜为义言在位之人有勇而无义则为乱逆在下小人有勇而无义则为盗贼疏子贡至直者正义曰此章论人有恶行可憎恶也子贡曰君子亦有恶乎者君子谓夫子也子贡问夫子之意亦有憎恶者乎子曰有恶者答言有所憎恶也恶称人之恶者谓好称说人之恶所以恶之恶居下流而讪上者讪谤毁也谓人居下位而谤毁在上所以恶之也恶勇而无礼者勇而无礼义为乱所以恶之也恶果敢而窒者窒谓窒塞谓好为果敢窒塞人之善道所以恶之也曰赐也亦有恶乎者子贡言赐也亦有所憎恶也恶徼以为知者徼抄也礼毋抄说若抄人之意以为己有所以恶之恶不孙以为勇者孙顺也君子义以为勇若以不顺为勇者亦可恶也恶讦以为直者讦谓攻发人之阴私也人之为直当自直己若攻发他人阴私之事以成已之直者亦可恶也疏子曰唯女子与小人为难养也近之则不孙远之则怨正义曰此章言女子与小人皆无正性难畜养所以难养者以其亲近之则多不孙顺疏远之则好生怨恨此言女子举其大率耳若其禀性贤明若文母之类则非所论也疏子曰年四十而见恶焉其终也已正义曰此章言人年四十犹为恶行而见憎恶于人者则是其终无善行也已以其年在不惑而犹为人所恶必不能追改故也原文卷十八•微子第十八疏正义曰此篇论天下无道礼坏乐崩君子仁人或去或死否则隐沦岩野周流四方因记周公戒鲁公之语四乳生八士之名以前篇言群小在位则必致仁人失所故以此篇次之疏微子至仁焉正义曰此章论殷有三仁志同行异也微子去之箕子为之奴比干谏而死者微子纣之庶兄箕子比干纣之诸父见纣无道微子去之箕子佯狂为奴比干以谏见杀孔子曰殷有三仁焉者爱人谓之仁三人所行异而同称仁以其俱在忧乱宁民也注马曰至见杀正义曰云微箕二国名子爵也者孔安国云微圻内国名子爵为纣卿士去无道郑玄以为微与箕俱在圻内孔虽不言箕亦当在圻内王肃云微国名子爵入为王卿士肃意盖以微为圻外故言入也微子名启世家作开辟汉景帝名也微子纣之庶兄箕子比干纣之诸父者启与其弟仲衍皆纣之同母庶兄也吕氏春秋•仲冬纪云纣之母生微子启与仲衍其时尤尚为妾改而为妻后生纣纣之父欲立微子启为太子太史据法而争曰有妻之子不可立妾之子故立纣为后遍检书传不见箕子之名惟司马彪注庄子云箕子名胥余不知出何书也家语曰比干于纣亲则诸父知比干是纣之诸父耳箕子则无文宋世家云箕子者纣之亲戚也言亲戚不知为父为兄也郑玄王肃皆以箕子为纣之诸父服虔杜预以为纣之庶兄既无正文各以意言之耳云微子见纣无道早去之箕子佯狂为奴比干以谏见杀者尚书•微子篇备有去殷之事本纪云西伯既卒周武王之东伐至盟津诸侯叛殷会周者八百诸侯皆曰纣可伐矣武王曰尔未知天命乃复归纣愈淫乱不止微子数谏不听乃与太师谋遂去比干曰为人臣者不得不以死争乃强谏纣纣怒曰吾闻圣人心有七窍剖比干观其心箕子惧乃佯狂为奴纣又囚之是也疏柳下至之邦正义曰此一章论柳下惠之行也柳下惠为士师者士师典狱之官也三黜者时柳下惠为鲁典狱之官任其直道群邪丑直故三被黜退人曰子未可以去乎者或人谓柳下惠曰吾子数被黜辱未可以去离鲁乎曰直道而事人焉往而不三黜枉道而事人何必去父母之邦者答或人不去之意也焉何也枉曲也时世皆邪已用直道以事于人则何往而不三黜乎言苟直道以事人所至之国俱当复三黜若舍其直道而曲以事人则在鲁亦不见黜何必去父母所居之国也注士师典狱之官正义曰士师即周礼司寇之属有士师卿士皆以士为官名郑玄云士察也主察狱讼之事是士师为典狱之官也疏齐景至子行正义曰此章言孔子失所也齐景公待孔子者待遇也谓以禄位接过孔子也曰若季氏则吾不能以季孟之间待之者鲁三卿季氏为上卿最贵孟氏为下卿不用事景公言我待孔子以上卿之位若鲁季氏则不能以其有田氏专政故也又不可使其位卑若鲁孟氏故欲待之以季孟二者之间曰吾老矣不能用也者时景公为臣下所制虽说孔子之道而终不能用故讬云圣道难成吾老不能用也孔子行者去齐而归鲁也注以圣道难成故云吾老不能用正义曰案世家云鲁昭公奔齐顷之鲁乱孔子适齐景公数问政景公说将以尼谿田封孔子晏婴谏而止之异曰景公止孔子曰奉子以季氏吾不能以季孟之间待之齐大夫欲害孔子孔子闻之景公曰吾老矣弗能用也孔子遂行反乎鲁是其事也疏齐人归女乐季桓子受之三日不朝孔子行正义曰此章言孔子去无道也桓子季孙斯也使定公受齐之女乐君臣相与观之废朝礼三日孔子遂行也案世家定公十四年孔子年五十六由大司寇行摄相事于是诛鲁大夫乱政者少正卯与闻国政三月粥羔豚者弗饰贾男女行者别于涂涂不拾遗四方之客至乎邑者不求有司皆予之以归齐人闻之而惧曰孔子为政必霸霸则吾地近焉我之为先并矣盍致地犁鉏请先尝沮之沮之而不可则致地庸迟乎于是选齐国中女子好者八十人皆衣文衣而舞康乐文马三十驷遗鲁君陈女乐文马于鲁城南高门外季桓子微服往观再三将受乃语鲁君为周道游往观终日怠于政事子路曰夫子可以行矣孔子曰鲁今且郊如致膰乎大夫则吾犹可以止桓子卒受齐女乐三日不听政郊又不致膰俎于大夫孔子遂行宿乎屯而师己送曰夫子则非罪孔子曰吾歌可夫歌曰彼妇人之口可以出走彼妇人之谒可以死败盖优哉游哉维以卒岁师己反桓子曰孔子亦何言师己以实告桓子喟然叹曰夫子罪我以群婢也夫孔子遂适卫疏楚狂至之言正义曰此章记接舆佯狂感切孔子也楚狂接舆歌而过孔子者接舆楚人姓陆名通字接舆也昭王时政令无常乃被发佯狂不仕时人谓之楚狂也时孔子适楚与接舆相遇而接舆行歌从孔子边过欲感切孔子也曰凤兮凤兮何德之衰往者不可谏来者犹可追已而已而今之从政者殆而者此其歌辞也知孔子有圣德故比孔子于凤但凤鸟待圣君乃见今孔子周行求合诸国而每不合是凤德之衰也谏止也言已往所行者不可复谏止也自今已来犹可追而自止欲劝孔子辟乱隐居也已而已而者言世乱已甚不可复治也再言之者伤之深也殆危也言今之从政者皆无德自将危亡无日故曰殆而而皆语辞也孔子下欲与之言者下谓下车孔子感其言故下车欲与语趍而辟之不得与之言者趍谓疾行也疾行以辟孔子故孔子不得与之言也疏长沮至易也正义曰此章记孔子周流为隐者所讥也长沮桀溺耦而耕孔子过之使子路问津焉者长沮桀溺隐者也耜耕器也二耜为耦津济渡之处也长沮桀溺并二耜而耕孔子道行于旁过之使子路往问济渡之处也长沮曰夫执舆者为谁者执舆谓执辔在车也时子路为御既使问津孔子代之而执辔故长沮见而问子路曰夫执辔者为谁人子路曰为孔丘者子路以其师名闻于天下故举师之姓名以答长沮也曰是鲁孔丘与者长沮旧闻夫子之名见子路之答又恐非是故复问之曰是鲁国之孔丘与与是疑而未定之辞曰是也者子路言是鲁孔丘也曰是知津矣者长沮言既是鲁孔丘是人数周流天下自知津处故乃不告问于桀溺者长沮不告津处故子路复问桀溺桀溺曰子为谁者不识子路故问之曰为仲由者子路称姓名以答也曰是鲁孔丘之徒与者桀溺旧闻鲁孔丘之门徒有仲由有恐非是故复问之曰是与曰然者然尤是也子路言已是鲁孔丘之徒也曰滔滔者天下皆是也而谁以易之者此讥孔子周流天下也滔滔周流之貌言孔子何事滔滔然周流者乎当今天下治乱同皆是无道也空舍此适彼谁以易之为有道者也且而与其从辟人之士也岂若从辟世之士哉者士有辟人辟世之法谓孔子从辟人之法长沮桀溺自谓从辟世之法且而皆语辞与犹等也既言天下皆乱无以易之则贤者皆合隐辟且等其隐辟从辟人之法则有周流之劳从辟世之法则有安逸之乐意令孔子如已也耰而不辍者耰覆种也辍止也覆种不止不以津告子路行以告者子路以长沮桀溺之言告夫子夫子怃然者怃失意貌谓不达己意而便非己也曰鸟兽不可与同群者孔子言其不可隐居避世之意也山林多鸟兽不可与同群若隐于山林是同群也吾非斯人之徒与而谁与者与谓相亲与我非天下人之徒众相亲与而更谁亲与言吾自当与此天下人同群安能去人从鸟兽居乎天下有道丘不与易也者言凡天下有道者我皆不与易也为其己大而人小故也注耜广五寸二耜为耦正义曰此周礼•考工记文也郑注云古者耜一金两人并发之今之耜歧头两金象古之耦也月令云脩耒耜郑注云耜者耒之金疏子路至之矣正义曰此章记隐者与子路相讥之语也子路从而后遇丈人以杖荷者子路随从夫子行不相及而独在后逢老人以杖担荷竹器子路问曰子见夫子乎者夫子孔子也丈人曰四体不勤五谷不分孰为夫子者丈人责子路云不勤劳四体不分殖五谷谁为夫子而来问我求索之邪植其杖而芸者植倚立也芸除草也丈人既责子路至于田中倚其荷之杖而芸其苗子路拱而立者子路未知所以答故随至田中拱手而立也止子路宿杀鸡为黍而食之见其二子焉者丈人留子路宿杀鸡为黍而食之丈人知子路贤故又以二子见于子路也明日子路行以告者既宿之明日子路行去遂及夫子以丈人所言及鸡黍见子之事告之也子曰隐者也使子路反见之至则行矣者夫子言此丈人必贤人之隐者也使子路反求见之欲语以己道子路反而至其家则丈人出行不在也子路曰不仕无义者丈人既不在留言以语丈人之二子令其父还则述之此下之言皆孔子之意言父子之道天性也君臣之义也人性则皆当有之若其不仕是无君臣之义也长幼之节不可废也君臣之义如之何其废之者言女知父子相养是知长幼之节不可废也反可废君臣之义而不仕浊世欲清絜其身则乱于君臣之义大道理也君子之仕也行其义也道之不行已知之矣者言君子之仕非苟利禄而已所以行君臣之义亦不必自己道得行孔子道不见用自已知之也注竹器正义曰说文作莜芸田器也疏逸民至不可正义曰此章论逸民贤者之行也逸民伯夷叔齐虞仲夷逸朱张柳下惠少连者逸民谓民之节行超逸者也此七人皆逸民之贤者也子曰不降其志不辱其身伯夷叔齐与者此下孔子论其逸民之行也言其直己之心不降志也不入庸君之朝不辱身也惟伯夷叔齐有此行也谓柳下惠少连降志辱身矣言中伦行中虑其斯而已矣者又论此二人食禄乱朝是降志辱身也伦理也中伦中虑但能言应伦理行应思虑如此而已不以世务婴心故亦谓之逸民谓虞仲夷逸隐居放言身中清废中权者放置也清纯洁也权反常合道也孔子又论此二人隐遯退居放置言语不复言其世务其身不仕浊世应于纯洁遭世乱自废弃以免患应于权也我则异于是无可无不可者孔子言我之所行则与此逸民异亦不必进亦不必退唯义所在故曰无可无不可也不论朱张之行者王弼云朱张字子弓荀卿以比孔子言其行与孔子同故不论也疏大师至于海正义曰此章记鲁哀公时礼坏乐崩乐人皆去也大师挚适齐者太师乐官之长名挚去鲁而适齐也亚饭干适楚者亚次也天子诸侯每食奏乐乐章各异各有乐师次饭乐师名干往楚三饭乐师名缭往蔡四饭乐师名缺往秦鼓方叔入于河者击鼓者名方叔入于河内也播鼗武入于汉者播摇也鼗如鼓而小有两耳持其柄摇之旁耳还自击摇鼗鼓者名武入居于汉中也少师阳击磬襄入于海者阳襄皆名二人入居于海内也疏周公至故旧无大故则不弃也无求备于一人正义曰此一章记周公戒鲁公之语也周公谓鲁公者鲁公周公之子伯禽封于鲁将之国周公戒之也曰君子不施其亲者施易也言君子为国不以他人之亲易己之亲当行博爱广敬也不使大臣怨乎不以者以用也既仕为大臣则当听用之不得令大臣怨不见听用故旧无大故则不弃者大故谓恶逆之事也故旧朋友无此恶逆之事则不有遗弃也无求备于一人者求责也任人当随其才无得责备于一人也疏周有八士伯达伯适仲突仲忽叔夜叔夏季随季騧正义曰此章记异也周时有人四偏生子而乳之每乳皆二子凡八子皆为显士故记之耳郑玄以为成王时刘向马融皆以为宣王时原文卷十九子张第十九疏正义曰此篇记士行交情仁人勉学或接闻夫子之语或辨扬圣师之德以其皆弟子所言故善次诸篇之后疏子张曰士见危致命见得思义祭思敬丧思哀其可已矣正义曰此章言士行也士者有德之称自卿大夫已下皆是致命谓不爱其身子张言为士者见君有危难不爱其身致命以救之见得利禄思义然后取有祭事思尽其敬有丧事当尽其哀有此行者其可以为士已矣疏子张曰执德不弘信道不笃焉能为有焉能为亡正义曰此章言人行之不备者弘大也笃厚也亡无也言人执守其德不能弘大虽信善道不能笃厚人之若此虽存于世何能为有而重虽没于世何能为无而轻言于世无所轻重也疏子夏至人也正义曰此章论与人结交之道子夏之门人问交于子张者门人谓弟子问交问与人交接之道子张曰子夏云何者子张反问子夏之门人汝师尝说结交之道云何乎对曰子夏曰可者与之不可者拒之者子夏弟子对子张述子夏之言也子夏言结交之道若彼人贤可与交者即与之交若彼人不贤不可与之交者则拒之而不交子张曰异乎吾所闻者言己之所闻结交之道与子夏所说异也君子尊贤而容众嘉善而矜不能者此所闻之异者也言君子之人见彼贤则尊重之虽众多亦容纳之人有善行者则嘉美之不能者则哀矜之我之大贤与于人何所不容我之不贤与人将拒我如之何其拒人也者既陈其所闻又论其不可拒人之事诚如子夏所说可者与之不可者拒之设若我之大贤则所在见容也我若不贤则人将拒我不与己交又何暇拒他人乎然二子所言各是其见论交之道不可相非友交当如子夏汎交当如子张疏子夏曰虽小道必有可观者焉致远恐泥是以君子不为也正义曰此章勉人学为大道正典也小道谓异端之说百家语也虽曰小道亦必有小理可观览者焉然致远经久则恐泥难不通是以君子不学也疏子夏曰日知其所亡月无忘其所能可谓好学也已矣正义曰此章劝学也亡无也旧无闻者当学之使日知其所未闻旧已能者当温寻之使月无忘也能如此者可以谓之好学疏子夏曰博学而笃志切问而近思仁在其中矣正义曰此章论好学近于仁也博广也笃厚也志识也言广学而厚识之使不忘切问者亲切问于己所学未悟之事不汎滥问之也近思者思己所未能及之事不远思也若汎问所未学远思所未达则于所习者不精所思者不解仁者之性纯笃今学者既能笃志近思故曰仁在其中矣疏子夏曰百工居肆以成其事君子学以致其道正义曰此章亦勉人学举百工以为喻也审曲面势以饬五材以辨民器谓之百工五材各有工言百众言之也肆谓官府造作之处也致至也言百工处其肆则能成其事犹君子勤于学则能至于道也疏子夏曰小人之过也必文正义曰此章言小人不能改过也言小人之有过也必文饰其过强为辞理不言情实也疏子夏曰君子有三变望之俨然即之也温听其言也厉正义曰此章论君子之德也望之即之及听其言也有此三者变易常人之事也厉严正也常人远望之则多懈惰即近之则颜色勐厉听其言则多佞邪唯君子则不然人远望之则正其衣冠尊其瞻视常俨然也就近之则颜色温和及听其言辞则严正而无佞邪也疏子夏曰君子信而后劳其民未信则以为厉己也信而后谏未信则以为谤己也正义曰此章论君子使下事上之法也厉犹病也言君子若在上位当先示信于民然后劳役其民则民忘其苦也若未尝施信而便劳役之则民以为从欲崇侈妄加困病于己也若为人臣当先尽忠于君待君信己而后可谏君之失若君未信己而便称君过失以谏诤之则君以为谤讟于己也疏子夏曰大德不逾闲小德出入可也正义曰此章论人之德有小大而行亦不同也闲犹法也大德之人谓上贤也所行皆不越法则也小有德者谓次贤之人不能不逾法有时逾法而出旋能入守其法不责其备故曰可也疏子游至人乎正义曰此章论人学业有先后之法也子游曰子夏之门人小子当洒扫应对进退则可矣抑未也本之则无如之何者子游言偃也门人小子谓弟子也应当也抑语辞也本谓先王之道言偃有时评论子夏之弟子但当对宾客脩威仪礼节之事则可然此但是人之末事耳不可无其本今子夏弟子于其本先王之道则无有不可奈何故云如之何也子夏闻之曰噫者噫心不平之声子夏既闻子游之言中心不平之故曰噫言游过矣者谓言偃所说为过失也君子之道孰先传焉孰后倦焉者言君子教人之道先传业者必先厌倦谁有先传而后倦者乎子夏言我之意恐门人闻大道而厌倦故先教以小事后将教以大道也譬诸草木区以别矣者诸之也言大道与小道殊异譬之草木异类区别言学当以次也君子之道焉可诬也者言君子之道当知学业以次安可便诬罔言我门人但能洒扫而已有始有卒者其唯圣人乎者卒犹终也言人之学道靡不有初鲜克有终能终始如一不厌倦者其唯圣人耳疏子夏曰仕而优则学学而优则仕正义曰此章劝学也言人之仕官行己职而优间有余力则以学先王之遗文也若学而德业优长者则当仕进以行君臣之义也疏子游曰丧致乎哀而止正义曰此章言居丧之礼也言人有父母之丧当致极哀慼不得过毁以至灭性灭性则非孝注毁不灭性正义曰此孝经文也注云不食三日哀毁过情灭性而死皆亏孝道故圣人制礼施教不令至于陨灭疏子游曰吾友张也为难能也然而未仁正义曰此章论子张材德也子游言吾同志之友子张其容仪为难能及也然而其德未仁疏曾子曰堂堂乎张也难与并为仁矣正义曰此章亦论子张材德也堂堂容仪盛貌曾子言子张容仪堂堂然盛于仁道则薄故难与并为仁矣疏曾子曰吾闻诸夫子人未有自致者也必也亲丧乎正义曰此章论人致诚之事也诸之也曾子言我闻之夫子言人虽未能自致尽其诚于他事至于亲丧必自致尽也疏曾子曰吾闻诸夫子孟庄子之孝也其他可能也其不改父之臣与父之政是难能也正义曰此章论鲁大夫仲孙连之孝行也言其他哭泣之哀齐斩之情饘粥之食他人可能及之也其在谅阴之中父臣及父政虽有不善者不忍改之也是他人难能也疏孟氏至勿喜正义曰此章论典狱之法也孟氏使阳肤为士师者阳肤曾子弟子士师典狱之官问于曾子者问其师求典狱之法也曾子曰上失其道民散久矣如得其情则哀矜而勿喜者言上失为君之道民人离散为轻易漂掠犯于刑法亦已久矣乃上之失政所为非民之过女若求得其情当哀矜之勿自喜也疏子贡曰纣之不善不如是之甚也是以君子恶居下流天下之恶皆归焉正义曰此章戒人为恶也纣名辛字受德商末世之王也为恶不道周武王所杀谥法残义损善曰纣言商纣虽为不善以丧天下亦不如此之甚也乃后人憎甚之耳下流者谓为恶行而处人下若地形卑下则众流所归人之为恶处下众恶所归是以君子常为善不为恶恶居下流故也纣为恶行居下流则人皆以天下之恶归之于纣也疏子贡曰君子之过也如日月之食焉过也人皆见之更也人皆仰之正义曰此章论君子之过似日月之食也更改也言君子苟有过也则为众所知如日月正当食时则万物皆观也及其改过之时则人皆复仰其德如日月明生之后则万物亦皆仰其明疏卫公至之有正义曰此章论仲尼之德也卫公孙朝者卫大夫也问于子贡曰仲尼焉学者问子贡仲尼何所从学而得成此圣也意谓孔子生知无师所从学也子贡曰文武之道未坠于地在人贤者识其大者不贤者识其小者莫不有文武之道焉夫子焉不学者焉犹安也言文武之道未坠落于地行之在人贤与不贤各有所识夫子皆从而学安得不学乎而亦何常师之有者言夫子无所不从学故无常师疏叔孙至宜乎正义曰此章亦明仲尼之听也叔孙武叔语大夫于朝曰子贡贤于仲尼者叔孙武叔鲁大夫有时告语诸大夫于朝中曰子贡贤才过于仲尼子服景伯以告子贡者景伯亦鲁大夫子服何也以武叔之言告之子贡也子贡曰譬之宫墙赐之墙也及肩闚见室家之好夫子之墙数仞不得其门而入不见宗庙之美百官之富者子贡闻武叔之言已贤于仲尼此由君子之道不可小知故致武叔有此言乃为之举喻曰譬如人居之宫四围各有墙墙卑则可闚见其在内之美犹小人之道可以小知也墙高则不可闚见在内之美犹君子之道不可小知也今赐之墙也才及人肩则人闚见墙内室家之美好夫子之墙高乃数仞七尺曰仞若人不得其门而入则不见宗庙之美备百官之富盛也得其门者或寡矣者言夫圣阈非凡可及故得其门而入者或少矣夫子之云不亦宜乎者夫子谓武叔以此论之即武叔云子贡贤于仲尼亦其宜也不足怪焉注马曰鲁大夫叔孙州仇武谥正义曰案世本州仇父子叔牙此六世孙叔孙不敢子也春秋定十年秋叔孙州仇仲孙何忌帅师围郈左传曰武叔懿子围郈是知叔孙武叔即州仇也谥法云刚强直理曰武疏叔孙至量也正义曰此章亦明仲尼也叔孙武叔毁仲尼者訾毁孔子之德也子贡曰无以为也仲尼不可毁也者言无用为此毁訾夫仲尼之德不可毁也他人之贤者丘陵也犹可逾也仲尼日月也无得而逾焉者子贡又为设譬也言他人之贤譬如丘陵虽曰广显犹可逾越至于仲尼之贤则如日月之至高人不可得而逾也人虽欲自绝其何伤于日月乎者言人虽欲毁訾夫日月特自绝弃于日月其何能伤之乎故人虽欲毁仲尼亦不能伤仲尼也多见其不知量也多犹适也言非不能毁仲尼又适足自见其不知量也注言人至量也正义曰云适足自见其不知量也者据此注意似训多为适所以多得为适者古人多祇同音多见其不知量犹襄二十九年左传云多见疏也服虔本作祗见疏解云祇适也晋宋杜本皆作多张衡西京赋云炙炮伙清酤多皇恩溥洪德施施与多为韵此类众矣故以多为适也疏陈子至及也正义曰此章亦明仲尼之德也陈子禽谓子贡曰子为恭也仲尼岂贤于子乎者此子禽必作陈亢当是同其姓字耳见其子贡每事称誉其师故谓子贡云当是子为恭孙故也其实仲尼才德岂贤于子乎子贡曰君子一言以为知一言以为不知言不可不慎也者子贡闻子禽之言以此言拒而非之也言君子出一言是则人以为有知出一言非则人以为不知知与不知既由一言则其言不可不慎也今乃云仲尼岂贤于子乎则是女不慎其言是为不知也夫子之不可及也如天之不可阶而升也者又为设譬言夫子之德不可及也他人之贤犹他物之高者可设阶梯而升上之至于仲尼之德犹天之高不可以阶梯而升上之夫子之得邦家者所谓立之斯立道之斯行绥之斯来动之斯和其生也荣其死也哀如之何其可及也者又为广言仲尼为政之德也得邦谓为诸侯得家谓为卿大夫绥安也言孔子为政其立教则无不立道之则莫不兴行安之则远者来至动之则民莫不和睦故能生则荣显死则哀痛故如之何其可及也原文卷二十尧曰第二十疏正义曰此篇记二帝三王及孔子之语明天命政化之美皆是圣人之道可以垂训将来故殿诸篇非所次也疏尧曰至则说正义曰此章明二帝三王之道凡有五节初自尧曰至天禄永终记尧命舜之辞也二自舜以命禹一句舜亦以尧命己之辞命禹也三自曰予小子至罪在朕躬记汤伐桀告天之辞也四自周有大赉至在予一人言周家受天命及伐纣告天之辞也五自谨权量至公则说此明二帝三王政化之法也尧曰咨尔舜天之历数在尔躬者此下是尧命舜以天命之辞也咨咨嗟也尔女也历数谓列次也尧姓伊祁名放勋舜姓姚名重华谥法云翼善传圣曰尧仁义盛明曰舜尧子丹朱不肖不堪嗣位虞舜侧微尧闻之聪明将使嗣位故先咨嗟叹而命之欲使重其事言天位之列次当在女身故我今命授于女也允执其中四海困穷天禄永终者此尧戒舜以为君之法也允信也困极也永长也言为政信执其中则能穷极四海天之禄籍所以长终汝身舜亦以命禹者舜有子商均亦不肖禹有治水大功故舜禅位与禹故亦以尧命己之辞命禹也曰予小子履敢用玄牡敢昭告于皇皇后帝者此下汤伐桀告天辞也禹受舜禅传位子孙至桀无道汤有圣德应天顺人举干戈而伐之遂放桀于南巢自立为天子而以此辞告天也履殷汤名称小子谦也玄牡黑牲也殷尚白而用黑牲者未变夏礼故也昭明也皇大也后君也大大君帝谓天帝也谓杀牲明告天帝以伐桀之意有罪不敢赦者言己顺天奉法有罪者不敢擅放赦也帝臣不蔽简在帝心者帝天也帝臣谓桀也桀是天子天子事天犹臣事君故谓桀为帝臣也言桀居帝臣之位罪过不可隐蔽以其简阅在天心故也朕躬有罪无以万方万方有罪罪在朕躬者言我身有罪无用汝万方万方不与也万方有罪过在我身自责化不至也周有大赉善人是富者周周家也文王武王居岐周而王天下故曰周家赉赐也周家受天大赐富于善人有乱臣十人是也虽有周亲不如仁人百姓有过在予一人者此武王诛纣誓众之辞汤亦传位子孙至末孙帝纣无道周武王伐而灭之而以此辞誓众言虽有周亲不贤不忠则诛之若管蔡是也不如有仁德之人贤而且忠若箕子微子来则用之也百姓谓天下众民也言若不教百姓使有罪过当在我一人之化不至也谨权量审法度脩废官四方之政行焉者此下总言二帝三王所行政法也权秤也量斗斛也谨饬之使钧平法度谓车服旌旂之礼仪也审察之使贵贱有别无僭逼也官有废阙复脩治之使无旷也如此则四方之政化兴行焉兴灭国继绝世举逸民天下之民归心焉者诸侯之国为人非理灭之者复兴立之贤者当世祀为人非理绝之者则求其子孙使复继之节行超逸之民隐居未仕者则举用之政化若此则天下之民归心焉而不离析也所重民食丧祭者言帝王所重有此四事重民国之本也重食民之命也重丧所以尽哀重祭所以致敬宽则得众信则民任焉敏则有功公则说者又言帝王之德务在宽简示信敏速公平也宽则人所归附故得众信则民听不惑皆为己任用焉敏则事无不成故有功政教公平则民说凡此上事二帝三王所以治也故传之以示后世此章有二帝三王之事录者采合以成章检大禹谟汤诰与泰誓武成则此章其文略矣注历数谓列次也正义曰孔注尚书云谓天道谓天历运之数帝王易姓而兴故言历数谓天道郑玄以历数在汝身谓有图录之名何云列次义得两通注孔曰至若此正义曰云履殷汤名者案世本汤名天乙者安国意盖以汤受命之王依殷法以乙日生名天乙至将为王改名履故二名也亦可安国不信世本无天乙之名皇甫谧巧欲传会云以乙日生故名履字天乙又云祖乙亦云乙日生复名乙引易纬孔子所谓天之钖命故可同名既以天乙为字何云同名乎斯文妄矣云墨子引汤誓其辞若此者以其尚书汤誓无此文而汤诰有之又与此小异唯墨子引汤誓其辞与此正同故言之所以证此为伐桀告天之文也注以其简在天心故正义曰郑玄云简阅在天心言天简阅其善恶也注孔子至用之正义曰云亲而不贤不忠则诛之管蔡是也者金縢云武王既丧管叔及其群弟乃流言于国曰公将不利于孺子周公乃致辟管叔于商囚蔡叔于郭邻所谓杀管叔而杀蔡叔也云仁人谓箕子微子来则用之者箕子纣之诸父书洪范序云以箕子归作洪范宋世家云微子开者殷帝乙之首子而帝纣之庶兄周武王克殷微子乃持其祭器造于军门肉袒面缚左牵羊右把茅膝行而前以告于是武王乃释微子复其位成王诛武庚乃命微子代殷之后于宋是言虽有管叔蔡叔为周亲不如箕子微子之仁人也案周书泰誓云虽有周亲不如仁人是武王往伐纣次于河朔誓众之辞也孔传云周至也言纣至亲虽多不如周家之少仁人此文与彼正同而孔注与此异者盖孔意以彼为伐纣誓众之辞此汎言周家政治之法欲两通其义故不同也注权秤也量斗斛正义曰汉书律历志云权者铢两斤钧石也所以称物平施知轻重也本起于黄钟之重一龠容千二百黍重十二铢两之为两二十四铢为两十六两为斤三十斤为钧四钧为石五权谨矣量者龠合升斗斛也所以量多少也本起于黄钟之龠用度数审其容以子谷黍中者千有二百实其龠合龠为合十合为升十升为斗十斗为斛而五量加矣志又云度者分寸尺丈引也所以度长短也本起黄钟之长以子谷黍中者一黍之广为一分十分为寸十寸为尺十尺为丈十丈为引而五度审矣而此不言度者从可知也疏子张至有司正义曰此章论为政之理也子张问于孔子曰何如斯可以从政矣子曰尊五美屏四恶斯可以从政矣者屏除也子张问其政术孔子答曰当尊崇五种美事屏除四种恶事则可也子张曰何谓五美者未知其目故复问之子曰君子惠而不费劳而不怨欲而不贪泰而不骄威而不勐者此孔子为述五美之目也子张曰何谓惠而不费者子张虽闻其目犹未达其理故复问之子曰因民之所利而利之斯不亦惠而不费乎者此孔子为说其惠而不费之一美也民居五土所利不同山者利其禽兽渚者利其鱼盐中原利其五谷人君因其所利使各居其所安不易其利则是惠爱利民在政且不费于财也择可劳而劳之旦谁怨者孔子知子张未能尽达故既答惠而不费不须其问即为陈其余者此说劳而不怨者也择可劳而劳之谓使民以时则又谁怨恨哉欲仁而得仁又焉贪此说欲而不贪也言常人之欲失在贪财我则欲仁而仁斯至矣又安得为贪乎君子无众寡无小大无敢慢斯不亦泰而不骄乎者此说泰而不骄也常人之情敬众大而慢寡小君子则不以寡小而慢之也此不亦是君子安泰而不骄慢乎君子正其衣冠尊其瞻视俨然人望而畏之斯不亦威而不勐乎者此说威而不勐也言君子常正其衣冠尊重其瞻视端居俨然人则望而畏之斯不亦虽有威严而不勐厉者乎子张曰何谓四恶者子张未闻四恶之义故复问之子曰不教而杀谓之虐者此下孔子历答四恶也为政之法当先施教令于民犹复宁申敕之教令既治而民不从后乃诛也若未尝教告而即杀之谓之残虐不戒视成谓之暴者谓不宿戒而责目前成谓之卒暴慢令致期谓之贼者谓与民无信而虚刻期期不至则罪罚之谓之贼害犹之与人也出纳之吝谓之有司者谓财物俱当与人而人君吝啬于出纳而惜难之此有司之任耳非人君之道疏孔子曰不知命无以为君子也不知礼无以立也不知言无以知人也正义曰此章言君子立身知人也命谓穷达之分言天之赋命穷达有时当待时而动若不知天命而妄动则非君子也礼者恭俭庄敬立身之本若其不知则无以立也听人之言当别其是非若不能别其是非则无以知人之善恶也论语序疏正义曰案汉书艺文志云论语者孔子应答弟子时人及弟子相与言而接闻于夫子之语也当时弟子各有所记夫子既卒门人相与辑而论纂故谓之论语然则夫子既终微言已绝弟子恐离居已后各生异见而圣言永灭故相与论撰因采时贤及古明王之语合成一法谓之论语也郑玄云仲弓子游子夏等撰定论者纶也轮也理也次也撰也以此书可以经纶世务故曰纶也圆转无穷故曰轮也蕴含万理故曰理也篇章有序故曰次也群贤集定故曰撰也郑玄周礼注云答述曰语以此书所载皆仲尼应答弟子及时人之辞故曰语而在论下者必经论撰然后载之以示非妄谬也以其口相传授故经焚书而独存也汉兴传者则有三家鲁论语者鲁人所传即今所行篇次是也常山都尉龚奋长信少府夏侯胜丞相韦贤及子玄成鲁扶卿太子太傅夏侯建前将军萧望之并传之各自名家齐论者齐人所传别有问王知道二篇凡二十一篇其二十篇中章句颇多于鲁论昌邑中尉王吉少府朱畸琅邪王卿御史大夫贡禹尚书令五鹿充宗胶东庸生并传之唯王吉名家古论语者出自孔氏壁中凡二十一篇有两子张篇次不与齐鲁论同孔安国为传后汉马融亦注之安昌侯张禹受鲁论于夏侯建又从庸生王吉受齐论择善而从号曰张侯论最后而行于汉世禹以论授成帝后汉包咸周氏并为章句列于学官郑玄就鲁论张包周之篇章考之齐古为之注焉魏吏部尚书何晏集孔安国包咸周氏马融郑玄陈群王肃周生烈之说并下己意为集解正始中上之盛行于世今以为主焉序者何晏次序传授训说之人乃已集解之意序为论语而作故曰论语序疏叙曰至传之正义曰此叙鲁论之作及传授之人也叙与序音义同曰者发语辞也案汉书百官公卿表云中垒校尉掌北军垒门内外掌西域颜师古曰掌北军垒门之内而又外掌西域刘向者高祖少弟楚元王之后辟彊之孙德之子字子政本名更生成帝即位更名向数上疏言得失以向为中垒校尉向为人简易专精思于经术成帝诏校经传诸子诗赋每一书已向辄条其篇目撮其指意录而奏之着别录新序此言鲁论语二十篇皆孔子弟子记诸善言也盖出于彼故何晏引之对文则直言曰言答述曰语散则言语可通故此论夫子之语而谓之善言也表又云太子太傅古官秩二千石传云夏侯胜字长公东平人少好学为学精熟善说礼服征为博士宣帝立太后省政胜以尚书授太后迁长信少府坐议庙乐事下狱系再更冬会赦出为谏大夫上知胜素直复为长信少府迁太子太傅受诏撰尚书论语说赐黄金百斤年九十卒官赐冢茔葬平陵太后赐钱三百万为胜素服五日以报师傅之恩儒者以为荣始胜每讲授常谓诸生曰士病不明经术经术苟明其取青紫如俯拾地芥耳学经不明不如亲耕表又云前后左右将军皆周末官秦因之位上卿金印紫绶汉不常置或有前后或有左右皆掌兵及四夷传云萧望之字长倩东海兰陵人也好学齐诗事同县后仓又从夏侯胜问论语礼服以射策甲科为郎累迁谏大夫后代丙吉为御史大夫左迁为太子太傅及宣帝寝疾选大臣可属者引至禁中拜望之为前将军元帝即位为弘恭石显等所害饮鸩自杀天子闻之惊拊手为之却食涕泣哀恸左右长子伋嗣为关内侯表又云相国丞相皆秦官金印紫绶掌丞天子助理万机应劭曰丞承也相助也秦有左右高帝即位置一丞相十一年更名相国绿绶孝惠高后置左右丞相文帝二年一丞相哀帝元寿二年更名大司徒传曰韦贤字长孺鲁国邹人也贤为人质朴少欲笃志于学兼通礼尚书以诗教授号称邹鲁大儒征为博士给事中进授昭帝诗稍迁光禄大夫及宣帝即位以先帝师甚见尊重本始三年代蔡义为丞相封扶阳侯年七十余为相五岁地节三年以老病乞骸骨赐黄金百斤罢归加赐第一区丞相致仕自贤始年八十二薨谥曰节侯少子玄成字少翁复以明经历位至丞相邹鲁谚曰遗子黄金满籯不如一经玄成为相七年建昭三年薨谥曰共侯此四人皆传鲁论语疏齐论至教授正义曰此叙齐论语之兴及传授之人也齐论语凡二十二篇其二十篇篇名与鲁论正同其篇中章句则颇多于鲁论篇者积章而成篇遍也言出情铺事明而遍者也积句以成章章者明也总义包体所以明情者也句必联字而言句者局也联字分疆所以局言者也琅邪胶东郡国名王卿天汉元年由济南太守为御史大夫庸生名谭生盖古谓有德者也昌邑中尉者表云诸侯王高帝初置金玺盭绶掌治其国有太傅辅王内史治国民中尉掌武职丞相统众官景帝中五年改丞相曰相成帝绥和元年省内史更令相治民如郡太守中尉如郡都尉传云王吉字子阳琅邪皋虞人也少好学明经以郡吏举孝廉为郎补若卢右丞迁荧阳令举贤良为昌邑中尉此三人皆以齐论语教授于人也疏故有鲁论有齐论正义曰既叙鲁论齐论之作及传述之人乃以此言结之也疏鲁共至论语正义曰此叙得古论之所由也尝曾也坏毁也言鲁共王时曾欲以孔子宅为宫乃毁之于壁中故得此古文论语也传曰鲁共王余景帝子程姬所生以孝景前二年立为淮阳王前三年徙王鲁二十八年薨谥曰共王初好治宫室坏孔子旧宅以广其宫闻钟磬琴瑟之音遂不敢复坏于其壁中得古文经传即谓此论语及孝经为传也故汉武帝谓东方朔云传曰时然后言人不厌其言又成帝赐翟方进策书云传曰高而不危所以长守贵也是汉世通谓论语孝经为传以论语孝经非先王之书是孔子所传说故谓之传所以异于先王之书也言古文者科斗书也所谓仓颉本体周所用之以今所不识是古人所为故名古文形多头粗尾细状复团圆似水虫之科斗故曰科斗也疏齐论至鲁论同正义曰此辨三论篇章之异也齐论有问王知道多于鲁论二篇所谓齐论语二十二篇也古论亦无此问王知道二篇非但鲁论无之古论亦无也古论亦无此二篇而分尧曰下章子张问以为一篇有两子张凡二十一篇如淳曰分尧曰篇后子张问何如可以从政以下为篇名曰从政其篇次又不与齐鲁论同新论云文异者四百余字疏安昌侯至出焉正义曰此言张禹择齐鲁论之善者从之为世所重包周二氏为章句训说此张侯论语也传曰张禹字子文河内轵人也从沛郡施雠受易王阳庸生问论语既皆明习举为郡文学久之试为博士初元中立皇太子令禹授太子论语由是迁光禄大夫数岁出为东平内史成帝即位征禹以师赐爵关内侯给事中领尚书事河平四年代王商为丞相封安昌侯为相六岁乞骸就第建平二年薨谥曰节侯禹本受鲁论于夏侯建又从庸生王吉受齐论故兼讲齐说也传又云始鲁扶卿及夏侯胜王阳萧望之韦玄成皆说论语篇第或异禹先事王阳后从庸生采获所安最后出而尊贵诸儒为之语曰欲不为论念张文由是学者多从张氏余家浸微是其善者从之号曰张侯论为世所贵之事后汉儒林传云包咸字子良会稽曲阿人也少为诸生昌鲁诗论语举孝廉除郎中建武中入授皇太子论语又为其章句拜谏议大夫永平五年迁大鸿胪周氏不详何人章句者训解科段之名包氏周氏就张侯论为之章句训解以出其义理焉不言名而言氏者盖为章句之时义在谦退不欲显题其名但欲传之私族故直云氏而已若杜元凯集解春秋谓之杜氏也或曰以何氏讳咸故没其名但言包氏连言周氏耳疏古论至训说正义曰此叙训说古文论语之人也史记世家安国孔子十一世孙为武帝博士时鲁共王坏孔子旧宅壁中得古文虞夏商周之书及传论语孝经悉还孔氏故安国承诏作书传又作古文孝经传亦作论语训解释诂云训道也然则道其义释其理谓之训解以传述言之曰传以释理言之曰训解其实一也以武帝末年遭巫蛊事经籍道息故世不传自此安国之后至后汉顺帝时有南郡太守马融亦为古文论语训说案后汉纪孝顺皇帝讳保安帝之子也地理志云南郡秦置高帝元年更为临江郡五年复故景帝二年复为临江郡中二年复故属荆州表云郡守秦官掌治其郡秩二千石景帝中二年更名太守传云马融字季长扶风茂陵人也为人美辞貌有俊才博通经籍永初中为校书郎阳嘉二年拜议郎梁商表为从事中郎转武都太守三迁为南郡太守注孝经论语诗易尚书三礼年八十八延寿九年卒于家疏汉末至之注正义曰言郑玄亦为论语之注也郑玄字康成北海高密县人师事马融大司农征不起居家教授当后汉桓灵时故云汉末注易尚书三礼论语尚书大传五经纬候笺毛诗作毛诗谱破许慎五经异义针何休左氏膏肓发公羊墨守起谷梁废疾可谓大儒作注之时就鲁论篇章谓二十篇也复考校之以齐论古论择其善者而为之注注与注音义同疏近故至义说正义曰此叙魏时注说论语之人也年世未远人已殁故是近故也司空古官三公也表云奉常秦官掌宗庙礼仪景帝中六年更名太常博士秦官掌通古今魏志云陈群字长文颍川许昌人也太祖辟群为司空西曹属文帝即位迁尚书仆射明帝即位进封颍阴侯顷之为司空青龙四年薨王肃字子邕东海兰陵人魏卫将军太常兰陵景侯甘露元年薨注尚书礼丧服论语孔子家语述毛诗注作圣证论难郑玄周生烈炖煌人七录云字文逸本姓唐魏博士侍中此二人皆为论语义说谓作注而说其义故云义说疏前世至得失正义曰将作论语集解故须言先儒有得失不同之说也据今而道往古谓之前世上教下曰传下承上曰受谓张禹以上至夏侯胜以来但师资诵说而已虽说有异者同者皆不着篇简以为传注训解中闲为之训解谓自古至今中间包氏周氏等为此论语训解有二十余家故云至于今多矣以其趣舍各异故得失互有也疏今集至集解正义曰此叙集解之体例也今谓何晏时诸家谓孔安国包咸周氏马融郑玄陈群王肃周生烈也集此诸家所说善者而存之示无剿说故各记其姓名注言包曰马曰之类是也注但记其姓而此连言名者以着其姓所以名其人非谓名字之名也有不安者谓诸家之说于义有不安者也颇为改易者言诸家之善则存而不改其不善者颇多为改易之注首不言包曰马曰及诸家说下言一曰者皆是何氏自下已言改易先儒者也名曰论语集解者何氏注解既毕乃自题之也杜氏注春秋左氏传谓之集解者谓聚集经传为之作解也此乃聚集诸家义理以解论语言同而意异也疏光禄至等上正义曰此叙同集解之人也表云大夫掌论议有太中大夫中大夫谏大夫皆无员多至数十人太初元年更名中大夫为光禄大夫秩比二千石无印绶爵级十九曰关内侯颜师古曰言有侯号而居京畿无国邑孙邕字宗儒乐安青州人也晋书郑冲字文和荧阳开封人也起自寒微卓尔立操魏文帝为太子命为文学累迁尚书郎出补陈留大守曹爽引为从事中郎转散骑常侍光禄勋表又云侍中散骑中常侍皆加官应劭曰入侍天子故曰侍中晋灼曰魏文帝合散骑中常侍为散骑常侍也又曰所加或列侯将军卿大夫将都尉尚书太医太宫令至郎中亡员多至数十人如淳曰将谓都郎将以下也自列侯下至郎中皆得有散骑及中常侍也又曰侍中中常侍得入禁中散骑并乘舆车颜师古曰并音步浪反骑而散从无常职也此言中领军者表无文安乡亭侯者不在爵级二十之数盖汉末及魏置亭侯列侯之伦也曹羲沛国谯人魏宗室曹爽之弟荀顗字景倩荀彧之子诜之弟也咸熙中为司空表又云少府秦官属官有尚书成帝建始四年初置尚书员五人驸马都尉掌驸马武帝初置秩比二千石颜师古曰驸副也非正驾车皆为副马一曰驸近也疾也何晏字平叔南阳宛人也何进之孙咸之子曹爽秉政以晏为尚书又尚公主着述凡数十篇正始中此五人共上此论语集解也