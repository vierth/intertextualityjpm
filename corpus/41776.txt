奉天承运皇帝制曰翼亮天工象协三台之列弘敷帝载位居庶职之先惟懋丕绩以酬恩乃沛新纶而钖爵尔太子太傅武英殿大学士兼礼部尚书佐领加一级明珠凤阁清才鸾台雅望典章练达服勤匪懈于寅恭器识渊凝顾问时资于靖献属在论思之地参机务之殷繁每抒钦翼之忱佐经猷于密勿崇阶早陟载晋公孤弘奖申嘉庸昭宏渥兹以覃恩特授尔阶光禄大夫钖之诰命于戏启乃心以沃朕心尚嘉谟之时告慎厥位以风有位期庶绩之咸熙永劭休声祗膺荣命初任云麾使二任郎中三任内务府总管四任内弘文院学士五任加一级六任刑部尚书七任都察院左都御史八任都察院左都御史经筵讲官九任经筵讲官兵部尚书十任经筵讲官兵部尚书佐领十一任经筵讲官吏部尚书佐领十二任加一级十三任武英殿大学士兼礼部尚书佐领加一级十四任今职制曰职在钧衡元宰树中朝之望宜其家室良臣资内助之贤式播徽音茂膺宠钖尔太子太傅武英殿大学士兼礼部尚书佐领加一级明珠妻觉罗氏柔嘉维则淑慎其仪言採苹蘩主馈佐和羹之节克勤丝枲相夫成补衮之勋配令德于台司表休声于壶则崇褒用逮懿轨斯扬兹以覃恩封尔为一品夫人于戏象服是宜聿着温恭之范龙章载贲弘敷雍肃之风祇服荣恩益光令善康熙二十三年九月二十四日