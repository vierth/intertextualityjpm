法演禅师语录法演禅师语录卷上舒州白云山海会演和尚初住四面山语录参学才良编师开堂日授疏示众云兵随印转将逐符行请对尊官分明剖露宣疏了指法座云此大宝华王座从朝至暮与诸人同起同坐诸人还见么若见更不在陞若不见莫道今日谩儞便陞座拈香云此一瓣香先为今上皇帝伏愿常居凤扆永镇龙楼次拈香云此一瓣香奉为州县官僚伏愿乃忠乃孝惟清惟白永作生民父母长为外护纪纲又拈香云此一瓣香得来久矣十有余年海上云游讨一箇冤讐未曾遭遇一到龙舒果遇其人方契愤愤之心今日对大众雪屈须至爇却为我见住白云端和尚从教熏天炙地一任穿过蔡州有鼻孔底辨取龙门和尚白槌云法筵龙象众当观第一义师云若论第一义西天二十八祖唐土六祖立在下风一大藏教白云万里摩竭掩室毘耶杜口正在梦中千佛出世寐语未了文殊普贤拗曲作直所以道设使言前荐得犹是滞壳迷封纵饶句下精通未免触途狂见若也把定封疆说什么法堂前草深一丈直得凡圣路绝鸟飞不度天下衲僧无出气处众中莫有不甘底么出来相见时有僧问优昙花现方便门开朝宰临筵如何举唱师云今日好睛学云杲日当空清风匝地师云省得我多少问如何是人中境师云宝阁凌空金铎响怪松隈险野猿啼学云如何是境中人师云鼻直眼横乃云更有问话者么若无双泉今日向第二义门放一线道与诸人相见和泥合水一上且要释迦弥勒动地雨花文殊普贤观音势至各踞一方助佛扬化皆务本事器量堪任双泉不免也入一分共说东家杓柄长西家杓柄短任从春草青青炎光烁烁秋树叶零冬氷片薄何故如是且要诸人顺时保爱乃拈起拄杖云古人道拈起也天回地转放下也草偃风行四面即不然拈起也七穿八穴放下也锦上铺花且道还有为人处也无良久云来年更有新条在恼乱春风卒未休师在白云授帖拈起示众云大众只恁么会得埋没宗风过犯不小幸有见成公案请维那对众宣读宣帖了授法衣提起云既是大庾岭头提不起为什么却在者里且道者里底是那里底是乃云携瓶自汲清凉水却着袈裟作主人便披指法座前云象王回师子步侬家看着双眉聚然虽如是事到如斯难为辞让但有路可上更高人也行便陞座僧问禅非意想道绝功勋转身一句作么生道师云大众见儞学云也知和尚有此机锋师云独出阇黎学云今日却成造次师云捧上不成龙问沙场久战名遂今朝不涉功勋作么生道师云长蛇犹自可偃月怎生当学云金镞惯调曾百战铁鞭多力恨无讐师云知君不是金牙作争解弯弓射尉迟学云眼亲不如手亲师云新长老败阙学云口是祸门师嘘乃云秋风飒飒玉露垂珠水碧山青蛩吟蝉噪圆通门大启文殊普贤穿过汝诸人鼻孔自是汝诸人当面讳却复云诸佛不出世四十九年说未审说箇什么少林有妙诀殃及子孙至今分疎不下更说什么妙诀若人识祖佛当处便超越超越与未超越则且置儞道祖佛即今在什么处若无人道得山僧不惜眉毛与汝诸人拈出拍禅床一下小参僧问如何是佛师云肥从口入乃举德山示众云今夜不答话有问话者三十棒众中举者甚多会者不少且道向什么处见德山有不顾性命底汉试出来道看若无山僧为大众与德山老人相见去也待德山道今夜不答话问话者三十棒但向伊道某甲话也不问棒也不喫儞道还契他德山老人么到者里须是箇汉始得况法演游方十有余年海上参寻见数员尊宿自谓了当及到浮山圆鑑会下直是开口不得后到白云门下咬破一箇铁酸饀直得百味具足且道饀子一句作么生道乃云花发鸡冠媚早秋谁人能染紫丝头有时风动频相倚似向堦前鬪不休入院日上堂僧问携笻领众祖令当行把断封疆师意如何师云秋风吹渭水落叶满长安学云四面无门山岳秀今朝且得主人归师云儞道路头在什么处学云为什么对面不相识师云且喜到来乃举祖师道吾本来兹土传法救迷情一花开五叶结果自然成达磨大师信脚来信口道后代儿孙多成计校要会开花结果处么郑州梨青州枣万物无过出处好上堂举古人道若有一人发真归源十方虚空悉皆消殒双泉则不然若有一人发真归源十方虚空筑着磕着到兴化上堂僧问和尚未离四面时如何师云在屋里坐学云离后如何师云走杀阇黎乃举法眼颂云山水君居好城隍我亦论静闻钟角响闲对白云屯大众法眼虽不拏云攫雾争柰遍地清风四面今日试与法眼把手共行静闻钟角响且不是声闲对白云屯且不是色既非声色作么生商量乃云洞里无云别有天桃花似锦柳如烟仙家不解论冬夏石栏松枯不记年上堂云天上无弥勒地下无弥勒十字街头立被人唤作贼便下座上堂僧问四面无门山岳秀箇中时节若为分师云东君须子细遍地发萌芽学云春去秋来事宛然也师云才方搓弹子便要揑金刚乃举古人云我若向儞道即秃却我舌若不向儞道即哑却我口且道还有为人处也无四面有时拟为儞吞却只被当门齿碍拟为儞吐却又为咽喉小且道还有为人处也无乃云四面从来柳下惠岁旦上堂云元正启祚万物咸新扬尽大千沙界都来只在一尘乃展手云是新是旧有人出来道看若无四面且世谛流布去也遂叉手云孟春犹寒伏惟首座大众洎诸知事尊体起居万福上堂僧问千峯寒色即不问雨滴嵓花事若何师云今日也相似学云一句逈超千圣外千山锁断万重关师云一滴落在什么处学云错师云错学云错错师便打乃云千峯列翠岸柳垂金樵父讴歌渔人鼓棹笙簧䀨地鸟语呢喃红粉佳人风流公子一一为汝诸人发上上机开正法眼若向者里荐得金色头陀无容身处若也不会喫粥喫饭许儞七穿八穴白众出队上堂云明日匹马单锵为国出战得胜回戈之日满路歌谣大众作么生是歌谣一曲乃云啰逻哩啰逻哩还有人和得么良久云鸳鸯绣了从君看莫把金针度与人寒食夜小参僧问群迷久渴冒雨登山向上之机请师方便师云不免入山一回学云恁么则步步踏实去也师云空手却回去学云若是那边还的当也无师云罕遇知音学云谢师证明师云知音底事作么生僧划一划师云又被风吹别调中学云往往随他口头走师云更是阿谁乃云李白桃红山青水绿云横洞口月皎长空若只向者里荐得法眼道月明幽室寒星分拱辰异便须瓦解氷消韶国师道通玄峯顶不是人间心外无法满目青山亦须百杂碎何也尽干坤大地不消一揑然虽如是事无一向今夜且放过一着上堂举梁武帝问达磨如何是圣谛第一义磨云廓然无圣帝云对朕者谁磨云不识又僧问六祖黄梅意旨什么人得祖云会佛法底人得僧云和尚还得么祖云不得僧云和尚为什么不得祖云我不会佛法师云大小大祖师问着底便是不识不会为什么却儿孙遍地乃云一人传虚万人传实小参僧问施主远趋于丈室请师一句利于人师云教天下人成佛去学云悠悠尘内客不谩入山来师云中间犹有众生在僧便喝师云且道是佛是众生学云四面眼难谩师云儞向什么处见四面僧拂袖归众师云作家乃云满口道得底却不知有知有底又道不得且道过在什么处将成九仞之山莫惜一篑之土上堂举云门垂语云古佛与露柱相交是第几机自代云南山起云北山下雨师云大小大云门大师元来小胆四面道古佛与露柱相交是第四机良久却云者箇说话面皮厚三寸出语成不逊好将临济棒一日打三顿什么人下得手虽然罪过弥天新赦咸放结夏上堂僧问五天结制分付蜡人未审双泉如何示众师云足不履地乃云结夏无可供养大众作一家宴管顾诸人遂擡手云啰逻招啰逻摇啰逻送莫怪空疎伏惟珍重上堂云于三七日中思惟如是事释迦老子半夜逾城直往雪山早是漏逗不少更思惟箇什么便下座上堂举药山久不上堂主事报云大众久思和尚示诲山云打鼓着大众方集山便归方丈主事云和尚许为众说法何故一言不措山云经有经师论有论师争怪得老僧师云虽然以己妨人争柰贼身已露诸人要识药山么闲持经卷倚松立笑问客从何处来上堂举僧问洞山如何是善知识眼山云纸捻无油师云洞山老汉不是无只是太俭忽有人问四面如何是善知识眼只向伊道瞎何故且要相称乃云纸捻无油也大奇不堪拈掇有谁知回身却忆来时路月下腾腾信脚归上堂举教中道若谓如来有所说法即为谤佛只如一大藏教甚处得来若言无说五千四十八卷什么处消遣到者里须是箇人始得还会么莫谤四面好上堂举僧问投子如何是十身调御投子下禅床立或有人问四面如何是十身调御老僧亦下禅床立为什么却依样画猫儿待我计校成即说向儞上堂举药山问石头三乘十二分教某甲粗知承闻南方直指人心见性成佛某实未明乞师指示石头云恁么也不得不恁么也不得恁么不恁么总不得山僧在众日闻兄弟商量道即心即佛亦不得不即心即佛亦不得若恁么说话敢称禅客何故殊不知石头老人文武兼备韬略双全若是四面见处也要诸人共知只见波涛涌不见海龙宫上堂云三世诸佛遥望顶礼六代祖师开口不得四面今日且权为指使且道是箇什么一二三四五雷门夸布鼓谩说李将军蓝田射石虎上堂云真如凡圣皆是梦言佛及众生并为增语或有人出来道盘山老𡁠但向伊道不因紫陌花开早争得黄鸎下柳条若更问道四面老𡁠自云喏惺惺着上堂云仲冬严寒伏惟首座大众尊体起居万福两彩一赛便下座上堂云有一则语举似诸人第一不得错举便下座上堂云昨宵年暮夜今朝是岁旦都大寻常日世人生异见不解逐根元只管寻枝蔓新旧只如今子细分明看若也更商量秦时铎铄钻诸院长老入山师上堂云临济入门便喝是甚盌鸣声德山入门便棒抝曲作直云门三句曹洞五位大开眼了作梦何故如此国清才子贵家富小儿娇到龙门上堂云有舌胡利无口非哑七出八没风流儒雅便下座到海会上堂云白云山里白云人把定封疆无缝罅无缝罅知几价莫有知价底么乃云一二三四五到兴化上堂云世事冗如麻空门路转赊青松林下客几个得归家共唱胡笳曲分开五叶花幸逢诸道友同上白牛车大众车在者里牛在什么处芳草渡头寻不见夜来依旧宿芦花下座甘露资长老把师住云舒州管界元来有箇草贼师云和尚也须隄防资拟议师便拓开上堂云祖师道叶落归根来时无口祖师恁么道犹欠悟在便下座上堂僧问祖意教意是同是别师云人贫智短马瘦毛长乃云祖师说不着佛眼看不见四面老婆心为君通一线便下座上堂云春气乍寒乍暖春云或卷或舒引得韶阳老子放出针眼里鱼乃云错谢主事上堂僧问王索仙陀婆时如何师云七孔八窍学云如何是王索仙陀婆师云鸾驾未排齐号令学云如何是仙陀婆师云眼瞤耳热僧礼拜师云点乃云文殊张帆普贤把柁势至观音共相唱和羸得双泉闹中打坐打坐即不无且道下水船一曲作么生唱啰逻哩啰逻哩俗气不除上堂云今宵正月半干坤都一片普贤门大开相逢不相见乃云过在阿谁上堂云默默默无上菩提从此得赚杀人便下座上堂云适来思量得一则因缘而今早忘了也却是拄杖记得乃拈起拄杖云拄杖子也忘了遂卓一下云同坑无异土咄上堂举镜清问玄沙学人乍入丛林乞师指箇入路沙云还闻偃溪水声么清云闻沙云从者里入师云果是得入一任四方八面若也未然辄不得离却者里谢典座上堂云小绳钱贯大绳井索日急要用笊篱木杓虽然破家具应用有处着着错南北东西水洒不着冬至上堂云少年天子此日拜郊林泉之士远望歌谣万岁万岁便下座有一道姑入山礼拜请上堂云道可道非常道真可笑姮娥一夜绣鸳鸯解把金针呈巧妙将并老黄梅儿孙一何拙如今箇箇口咤呀问着乌龟唤作鼈四面今日与君决列怎生雪冤家冤家莫向背地里吐舌次住太平语录参学清远集师入院日僧问远别双泉来临禅众入门一句愿师举扬师云也待一一觑过学云恁么则清凉山远人休去只此焚香便见师师喝云话也不领学云今朝亲见面端的胜闻名师云犹自喃喃问如何是太平境师云数层宝塔侵天起万本乔松匝地寒学云如何是境中人师云闲持经卷倚松立笑问客从何处来学云人境已蒙师指示向上宗乘事若何师云须信下方城郭近果然钟磬接笙歌问如何是佛师云露胸跣足学云如何是法师云大赦不放学云如何是僧师云钓鱼船上谢三郎乃云我本无心有所希求今此宝藏自然而至世间之宝能变穷为富此之一宝能转凡成圣且道如今是凡是圣太平道总不是何故苦瓠连根苦甜瓜彻蒂甜上堂云达磨无端少林面壁二祖断臂一生受屈黄蘗树头讨甚木蜜太平今日两眼如漆李广神箭是谁中的上堂云十方诸佛六代祖师天下善知识皆同者箇舌头若识得者箇舌头始解大脱空便道山河大地是佛草木丛林是佛若也未识得者箇舌头只成小脱空自谩去明朝后日大有事在太平恁么说话还有实头处也无自云有如何是实头处归堂喫茶去上堂僧问如何是宾中宾师云少喜多瞋学云如何是宾中主师云传言送语学云如何是主中宾师云钟馗小妹学云如何是主中主师云一言才出口地上绣絪开乃云近日太平院禅和多聚散参底老婆禅喫底籼米饭知事失照顾主人少方便虽然没滋味要且缓缓嚥谢庄主上堂云一不做二不休不风流处也风流若要公私济办好看露地白牛上堂云此箇物上拄天下拄地皖水作口皖山作鼻太平退身三步放儞诸人出气上堂僧问牛头未见四祖时如何师云头上戴累垂学云见后如何师云青布遮前学云未见四祖时为什么百鸟衔花献师云富与贵是人之所欲学云见后为什么百鸟不衔花献师云贫与贱是人之所恶乃云西天二十八祖也恁么道唐土六祖也恁么道天下老和尚也恁么道独有太平不恁么道何故寡不敌众且道毕竟如何妙舞更须知遍拍三台须是大家催上堂云上是天下是地南北东西依旧位释迦老子弄精魂达磨西来多忌讳忽有箇汉出来道和尚低声但向伊道秖要抛塼引玉上堂云山僧今日将山河大地尽作黄金该有情无情总令成佛去然后太平不入者保社何故争之不足让之有余上堂云太平不会禅一向外边走腊月三十日赢得一张口且道那箇是太平口自云两片皮也不识上堂举宝寿作街坊时见两人相诤一人以手打一拳云儞得恁无面目宝寿因而得入若人于此知落处可谓公办私办大众听取一颂甚妙也甚妙于此知性命擗鼻与一拳当时便打正上堂云太平淈𣸩汉事事尽经遍如是三十年也有人赞叹且道赞叹箇什么好箇淈𣸩汉上堂举教中道假使满世间皆如舍利弗尽思共度量亦复不能知寻常衲僧家高揖释迦不拜弥勒是会佛智不会佛智众中有则有只是藏牙伏爪太平有箇见处不惜眉毛举向诸人待有人问随口便答上堂僧问如何是夺人不夺境师云秋风吹渭水落叶满长安学云如何是夺境不夺人师云路上逢人半是僧学云如何是人境俱不夺师云少妇棹轻舟歌声逐流水学云如何是人境俱夺师云高空有月千门掩大道无人独自行乃云数日已来连绵大水所到之处皆有损伤曹源一滴弥满人间衲僧一吸鼻孔辽天且道名字既同为什么损益有异谁知远烟浪别有好思量上堂云一叶落天下秋一尘起大地收收即不无何人亲手月中仙桂和根拔海底骊龙把角牵上堂云撮土为金犹容易变金为土却还难转凡成圣犹容易转圣成凡却甚难何故谁肯屈尊就卑且道不凡不圣一句作么生道乃云不得教坏人家男女上堂举三祖见二祖礼拜问曰请师忏罪二祖云将罪来与汝忏三祖云求罪不可得二祖云与汝忏罪竟因成一颂举似大众无孔笛子㲲拍板五音六律皆普遍时人不识黄幡绰笑道侬家登宝殿上堂云浅闻深悟深闻不悟争柰何争柰何献佛不在香多上堂云开眼为昼合眼为夜坐断舌头谁谈般若金色头陀不入保社上堂举风穴云若立一尘家国兴盛野老嚬蹙不立一尘家国丧亡野老讴歌太平即不然若立一尘法堂前草深一丈不立一尘锦上铺花何也不见道九九八十一穷汉受罪毕才拟展脚眠蛟虫猎蚤出上堂因雪举僧问云门不起一念还有过也无门云须弥山师云有时问着师僧或竖一指或进一步或下一喝或拂袖便去上座未在何故太平未曾向二三月间下一阵雪向汝诸人在如今有箇汉出来道老和尚莫七颠八倒见今下也不是乃展手云了上堂僧问莲花未出水时如何师云在泥里学云出水后如何师云在水上问王子未登九五时如何师云逢人多问路学云正登九五时如何师云天下太平学云登九五后如何师云谁论好丑乃云末后最慇懃侬家随处新大千沙界里不免箇中人且道那箇是箇中人平芜尽处是青山行人更在青山外上堂举云门道平地上死人无数出得荆棘林者是好手时有僧云恁么则堂中第一座有长处云门云苏嚧苏嚧太平即不然平地上箇箇丈夫荆棘林里坐得底是好手何故乃云格上堂云将四大海水为一枚砚须弥山作一管笔有人向虚空里写祖师西来意五字太平下座大展坐具礼拜为师若写不得佛法无灵验有么有么便下座大众散师高声云侍者侍者应喏师云收取坐具复问侍者云还收得坐具么侍者提起坐具师云我早知儞恁么也上堂僧问佛未出世时如何师云大憨不如小憨学云出世后如何师云小憨不如大憨乃云入荒田不拣信手拈来草不认大哥妻元来是嫂嫂郑州出鹅梨青州出大枣无事巾单下箇箇从头咬上堂云山僧昨日入城见一棚傀儡不免近前看或见端严奇特或见丑陋不堪动转行坐青黄赤白一一见了子细看时元来青布幔里有人山僧忍俊不禁乃问长史高姓他道老和尚看便休问什么姓大众山僧被他一句直得无言可对无理可伸还有人为山僧道得么昨日那里落节今日者里拔本上堂云有盐曰醎无盐曰澹太平闻说口似匾檐便下座上堂云神通妙用不欠丝毫通人分上何用忉忉泥多佛大水长船高上堂云一月普现一切水一切水月一月摄诚哉是言也可谓塑不成画不就昨夜三更白如昼谢典座上堂云变生作熟虽然易众口调和转见难咸澹若知真箇味自然饥饱不相干上堂拈起拄杖云昨夜三更梦见拄杖子教我一片禅向我道和尚明日早起上堂举似大众昨日锦上铺花今日脚蹋实地但看今日明朝说甚祖师来意翻思黄面老人谩道灵山授记直饶大地山河借我鼻孔出气不如放下身心自然仁义礼智为亡僧下火举起火把云火风四大互相违背当此时节随缘自在次日又为一僧举起火把云昨日也恁么今日也恁么且道昨日是今日是说甚是不是儞看是甚火色上堂云今朝正月半与诸人相见嫰麦长新苗粒粒皆成麫荐不荐全借春风扇次住海会语录参学景淳集师入院开堂日宣疏了乃云疏帖一时读了若是具金刚眼睛底何必重说偈言虽然如是事无一向便陞座拈香罢四面白槌云法筵龙象众当观第一义师云金镞惯将平祖道铁鞭多在恨无讐莫有不顾危亡底衲僧么出来相见僧问白云山下祖令当行如何是祖令师云一二三四五学云恁么则昨日太平今朝海会师云高着师僧问昔日为霖去今朗领众来朝贤临座下愿震一声雷师云儞还闻么学云风送好云归碧洞水潮沧海助波涛师云知心有几人学云寒山常抚掌拾得每慇懃师云将谓无人学云也不得压良为贱师云且礼拜着乃云问话且止夫第一义适来若于四面搥下荐得千圣不能近祖师言不到天下作者拱手归降何也况第一义本来清净不受诸尘如何说得同道方知今日放过一着向建化门中别作箇解话会是以绍先圣之遗踪称提祖令为后学之模范建立宗风若非当人曷能传授乃云陈谢既毕不可空然有一颂举似大众日暖风和花正开七重山锁白云来飜思城市繁华处又出松门步一回师在太平受帖拈起示众云恁么会去早是钝汉何也若凭说五千四十八卷岂不是说若不凭说又如何辨白请维那分明拈出读疏了遂陞座乃云祖令当行十方坐断其中莫有不惜性命者么出来与老僧相见时有僧出云日月易见好事难逢师云令人疑着问公牋已至师今受祖意西来愿举扬师云云从龙风从虎学云人天既获闻真谛更有尖新事也无师云有学云如何是尖新底事师云蹉过也不知问白云长老太平禅师于其中间未审如何辨的师云儞试定当看学云莫是月无来去影现千江师云一任钻龟打瓦遂云法不孤起仗境方生明镜当台好丑自现久参上士言下知归晚学初机当须子细是以古人道法无去来无动转者辄成山颂举似大众触目光明处处新其中那箇辨疎亲祇园枝上千花秀一度芬芳一度春上堂僧问如何是佛师云悉达多太子学云逾城时如何师云自有四天王在学云到雪山时如何师云芦芽穿膝鹊巢顶上学云争柰未是学人安身处师喝云礼拜了退乃云天地为洪炉烹炼强与弱大道本无元卷舒由橐钥凡圣路坦然各自看谋略谢首座上堂云槌破蟠桃核得见其仁捋断骊龙须得遇其宝虽然如是也未是好手黄帝失玄珠于赤水使智索之而不得使离未索之而不得使契诟索之而不得乃使罔象直饶罔象得之亦未是好手争似今日与大众同使一箇通事舍人虽然如是也只得一半上堂云永嘉道取不得舍不得不可得中只么得祖师道不是心不是物不是佛大众且道是箇什么乃云到江吴地尽隔岸越山多结夏上堂僧问如何是白云境师云七重山锁潺湲水学云如何是境中人师云来千去万学云人境已蒙师指示向上宗乘又若何师云面赤不如语直乃云此夏居白云禅人偶聚会三月九旬中尊卑相倚赖粥饭与茶汤精麁随忍耐逐意习经书任运行三昧彼此出家儿放教肚皮大上堂云昨日有一则因缘拟举似大众却为老僧忘事都大一时思量不出乃沈吟多时云忘却也忘却也复云教中有一道真言号聪明王有人念者忘即记得遂云唵阿卢勒继娑婆诃乃拍手大笑云记得也记得也觅佛不见佛讨祖不见祖甜瓜彻蒂甜苦瓠连根苦下座解夏上堂云一尘起大地收一叶落天下秋金风动处警砌畔之蛩吟玉露零时引林间之蝉噪远烟别浦行行之鸥鹭争飞绝壁危峦处处之猿猱竞啸又见渔人举櫂樵子讴歌数声羗笛牧童戏一片征帆孤客梦可以发挥祖道建立宗风九旬无虚弃之功百劫在今时之用如斯话会衲子攒眉不见道一尘不立始归家若有纤毫非眷属上堂僧问见来不采时如何师云各自守疆界进云见来却采时如何师云看筑着儞鼻孔学云谢师答话师云放乃云古人道如何是不动尊朝到西天暮归唐土大众莫是动而不动不动而动么只者便是白云见处郡中回上堂云船上无散工时时事不同昨朝城郭里今日白云中且道不动尊在什么处自云气似韛袋令人可爱自出缘化回上堂云白云海会院足水兼柴炭唯少麻与麦众人皆尽见亲去化檀那疎却阿罗汉且望大慈悲一一看佛面大众佛身充满于法界且作么生看我道不隔一条线上堂云幸然无一事行脚要参禅却被禅相恼不透祖师关如何是祖师关把火入牛栏上堂云我有一柄帚扫尽雪山雪我有一张口临事无可说我有一双眼和盲悖诉瞎任意过平生乌龟唤作鼈处世学为人喫水须防噎仰山曾道底两口一无舌四海五湖人当阳瞥不瞥上堂举灵云悟桃花颂云三十年来寻剑客几经叶落又抽枝自从一见桃花后直至如今更不疑玄沙云谛当甚谛当敢保老兄未彻在师云说什么谛当更参三十年始得上堂僧问如何是佛师云独木桥子学云如何趣向师云紧峭草鞋乃云幸然可怜生刚地学参问既然参得了未免肚里闷闷即自家闷困即自家困祖佛生冤家好与槌一顿且道佛祖过在什么处若人会得许儞具一只眼桐树郭宅请陞座云桐林郭评事家门幸食禄性静好吾宗温良如美玉封疏请诸山营斋殖洪福二人长老共谈玄正值阳和二月天渴鹿饮溪氷作水野猿啼树雾成烟黄梅路上多知己今日同乘般若船乘船即不无且道说箇什么事幸遇三春明媚因行不妨掉臂啰逻哩啰逻哩乃拍手大笑云是何曲调万年欢上堂云二月春将半相唿同赏翫寒食近清明百花开烂熳或上白云峯或游赤水畔野外标坟人路傍酒醉汉半笑半悲啼真诚堪赞叹人人谓我泄天机子细分明与批判看看五湖禅客莫轻詶记取今朝者公案上堂举赵州问婆子什处去婆云偷赵州笋去州云或遇赵州又作么生婆连打两掌州便休去师云赵州休去不知众中作么生商量白云也要露箇消息贵要众人共知婆子虽行正令一生不了赵州被打两掌咬断牙关婆子可谓去路一身轻似叶赵州高名千古重如山上堂云僧问云门如何是一代时教门云对一说师云对一说卷尽五千四十八风花雪月任流传金刚脑后添生铁施主请上堂云道吾与渐源往山下弔慰源拊棺问曰生耶死耶吾云生也不道死也不道源云为什么不道吾云不道不道回至中路源云和尚须与某甲道若不道即打和尚去也吾云打即任打道即不道源便打至院吾令潜去白云今日忿气不甘须要断者公案道吾第一不解与身作主第二不能随机入俗当初待伊问道生耶死耶但向伊道等归院里向儞道当时若着得者语灵利汉一蹋蹋着大小大道吾和尚也又免得一顿拳头有眼底子细看解夏上堂云九旬三箇月弹指瞥然间忙者直然忙闲者直然闲事事无穷尽千古白云山上堂举云门一日普请般柴次乃抛下一片柴云一大藏教只说者箇师云大小云门错下註脚老僧当时若见向伊道普请处不得狼借若点检得出免儞普请上堂僧问如何是先照后用师云王言如丝学云如何是先用后照师云其出如纶学云如何是照用同时师云举起轩辕鑑蚩尤顿失威学云如何是照用不同时师云金将火试乃举僧问首山如何是佛首山云新妇骑驴阿家牵大众莫问新妇阿家免烦路上波咤遇饭即饭遇茶即茶同门出入宿世冤家上堂僧问如何是临济下事师云五逆闻雷学云如何是云门下事师云红旗闪烁学云如何是曹洞下事师云驰书不到家学云如何是沩仰下事师云断碑横古路僧礼拜师云何不问法眼下事学云留与和尚师云巡人犯夜乃云会即事同一家不会万别千差一半喫泥喫土一半食麦食麻或即降龙伏虎或即摝蚬捞虾禾山唯解打鼓祕魔一向擎扠者箇一场戏笑皆因微笑拈花白云随队骨董顺风撒土撒沙若无者箇肠肚如何衣锦还家且道还家一句作么生道今日荣华人不识十年前是一书生上堂云但知喫果子莫管树曲彔不识曲彔树争解喫果子不过祖师关争会敌生死如何是祖师关拈却大案山上堂云一向恁么去路绝人稀一向恁么来孤负先圣去此二途祖佛不能近设使与白云同生同死亦未称平生何也凤凰不是凡间鸟不得梧桐誓不栖上堂举法眼道识得橙子周匝有余云门道识得橙子天地悬殊师云这两人一人过船一人渡水若点检得出许儞具正法眼上堂云望天祈好雪祥瑞实难加鹊噪青松上变成白老鵶紫骝牵出薄寒马金镫粧成银镂花苦苦苦箇什么忽然变成雨石台师弟至上堂僧问如何是和尚家风师云铁旗铁鼓学云只有者箇为复别有师云采石渡头看学云忽遇客来如何祇待师云龙肝凤髓且待别时学云客是主人相师师云谢供养乃云昔日先师颂临济三顿棒云一拳拳倒黄鹤楼一趯趯飜鹦鹉洲有意气时添意气不风流处也风流大众若到白云门下须要众人助拳上堂举起拳头云若唤作拳头一似不曾行脚若不唤作拳头对面相谩除此之外也少一拳不得出队归上堂云出队半箇月眼不见鼻孔忘却祖师禅拾得箇骨董且道向什么处着一分奉释迦牟尼佛一分奉多宝佛塔谢首座上堂云弥勒看不见释迦说不得恁么尊贵生日用无差忒得不得识不识三德六味味逾多千古万古为规则上堂僧问如何是燃灯前师云令人疑着学云如何是正燃灯师云错认定盘星学云如何是燃灯后师云一场懡㦬乃云每月有箇十五无始劫来尽数数到弥勒下生未免有甜有苦且道毕竟如何南山白额大虫元是西山勐虎上堂云日可冷月可热众魔不能坏真说大众作么生是真说泼狼泼赖若信不及白云为儞道一要众人会二要龙神知乃拈起法衣云者箇真红色刚然道是绯法演禅师语录法演禅师语录卷中舒州白云山海会演和尚语录上堂云风和日暖古佛家风柳绿桃红祖师巴鼻眼亲手办未是惺惺口辩舌端与道转远从门入者不是家珍且道毕竟如何相见又云无事不来还忆君上堂僧问如何是白云为人亲切处师云爱捩转人鼻孔学云便恁么去时如何师云不知痛痒汉乃云四海五湖奇士围遶无状村夫只解拕犁拽耙水草无底钵盂高悬羊头卖狗肉时中那辨精与麁恁么续佛寿命诚哉天地悬殊谁有拔山之力横身担荷也无有么有么有即家门富贵无那辜负老卢上堂举僧问巴陵鉴和尚祖意教意是同是别鉴云鸡寒上树鸭寒下水师云大小大巴陵只道得一半白云即不然掬水月在手弄花香满衣上堂云春风别有巧工夫吹绽百花品类殊唯有牡丹并芍药时人一见便欢娱且道衲僧分上成得什么边事拈来嗅罢归何处透骨馨香付老卢上堂僧问达磨面壁时如何师云计较未成学云二祖立雪时如何师云将错就错学云只如断臂安心时又如何师云炀帝开汴河学云总不恁么时如何师云却问取二祖乃举达磨问二祖作什么二祖曰请师安心白云当时若见好与二十棒何故他人觑见将谓两箇说安心法毕竟如何菩萨龙王行雨润遮身向上数重云上堂云昨日闹闹闹今朝静悄悄子规枝上啼虾蟇钻入草好箇寒食天辜负白云老为亡僧下火提起火把云大众三世诸佛向火焰里转大法轮闻名不如见面今日智悟上座见面不如闻名上堂举庞居士问马大师不与万法为侣是什么人大师云待汝一口吸尽西江水即向汝道师云一口吸尽西江水洛阳牡丹新吐蘂簸土飏尘勿处寻擡头撞着自家底结夏上堂云圣制已临时当初夏幽邃之巖峦苍翠毕钵无差潺湲之溪谷清冷曹溪髣髴称衲子安居之地实吾家禁足之方大敝禅关巨延俦侣扶立宗旨高建法幢上答君亲下资含识莫不栴檀林中栴檀林师子王多师子众师子众共跻攀万象森罗指掌间大众灰头土面从他笑羸得白云堆里闲上堂卓拄杖一下乃举起云拄杖子敢问儞还说得如来禅么自云说不得还说得祖师禅么自云说不得既说不得白云今日出自己意去也出自己意小儿子戏人天众前讨甚巴鼻上堂僧问如何是白云一滴水师云打碓打磨学云饮者如何师云教儞无着面处乃云恁么恁么虾跳不出斗不恁么不恁么弄巧成拙软似铁硬如泥金刚眼睛十二两衲僧手里秤头低有价数没商量无鼻孔庭将什么闻香邑中陞座云白云相送出山来满眼红尘拨不开莫谓城中无好事一尘一剎一楼台上堂举马大师不安院主问云和尚近日尊位如何大师云日面佛月面佛师云会么如不会白云与儞颂出髟鬟女子画娥眉鸾镜台前语似痴自说玉颜难比并却来架上着罗衣炙茄会上堂云六月三伏天火云布郊野松间临水坐解带同欢奲毳侣弄荷花宾朋倾玉斚红尘事繁华碧洞何潇洒重会在明年相期莫相舍白云曾有约愿结青莲社上堂云佛祖生冤家悟道染泥土无为无事人声色如聋瞽且道如何即是恁么也不得不恁么也不得恁么不恁么总不得忽有箇汉出来道恁么也得不恁么也得恁么不恁么总得则向伊道我也知儞向鬼窟里作活计上堂云先入白云门次过白云浪吞底栗蒲禅喫底籼米饭君子如到来好好看方便上堂僧问如何是道师云治平郡学云如何是道中人师云赤心为主学云未审道与道中人相去多少师云名传天下乃举僧问南泉如何是道泉云平常心是道又庞居士问马大师不与万法为侣是什么人大师云待尔一口吸尽西江水即向尔道师云为复是同是别同则神出鬼没别则醉后添盃毕竟如何待尔念得熟向尔道上堂举古人云释迦弥勒犹是他奴且道他是谁便下座上堂云五千四十八卷教理行果成见祖师门下商量须知一贵一贱贵则珠玉难偕贱则分文太远有人于此辨得白云与尔三十忽有箇汉出来道大丈夫赏罚分明不知是那箇三十良久云三十年后上堂云三处移场定是非顽心不改在家时唿兄唤弟长如此且作隈𦸏老古锥陈助教入山煎茶上堂云戒定慧相扶堂堂大丈夫吹毛光灿烂佛祖不同途谢典座上堂云白云嵌枯老汉要喫无皮酸饀典座取巧安排一任众人𠯗噉良久云羊羹虽美众口难调上堂举僧问马大师离四句绝百非请师直指西来意大师云我今日劳倦不能为汝说去问取智藏僧问智藏藏云我今日头痛不能为尔说去问取海兄僧问海兄海云我到者里却不会僧却举似大师大师云藏头白海头黑师云马大师无着惭惶处只道得箇藏头白海头黑者僧将一担蒙𥋾换得箇不会若也眼似流星多少人失钱遭罪上堂云庭开金菊宿根生来雁新闻一两声昨夜七峯牵老兴千思万想到天明冬日上堂云达磨西来事久多变后代儿孙门风无限搅扰身心一团麻线白云今日都通截断大众一百单五近清明上元定是正月半次日上堂云一阳生后正严寒皎洁蟾蜍挂碧天氷锁瀑泉声细碎风摇危木影挛拳狂猿抱子藏深洞羸鹤将鶵逐老仙莫谓可师徒立雪方知古德用心坚上堂举德山问龙潭久向龙潭及乎到来潭又不见龙又不现潭云子亲到龙潭师云龙潭老人可谓骑贼马赶贼便下座送诸郡化主上堂云荷众诸禅流才能足机划逢人定有钱见面宁无麦已是吾家儿久为物外客温柔一手擡刚硬双拳搦牙爪一时全胜南山白额上堂云一代时教五千四十八卷空有顿渐岂不是有永嘉道亦无人亦无佛大千沙界海中沤一切圣贤如电拂岂不是无大众若道是有违他永嘉若道是无又违释迦老子作么生商量得恰好若知落处朝见释迦暮参弥勒若也未明白云为儞点破道无不是无道有不是有东望西耶尼面南看北斗上堂云说佛说法拈槌竖拂白云万里德山入门便棒临济入门便喝白云万里然后恁么也不得不恁么也不得恁么不恁么总不得也则白云万里忽有箇出来道长老尔恁么道也则白云万里者箇说话唤作矮子看戏随人上下三十年后一场好笑且道笑箇什么笑白云万里上堂云白云门前路往复行大步中间有一片方塼尔诸人为什么却蹋不着王提刑入山上堂云祖师门下如箭中的手办眼亲无得无失僧问朝盖临筵清风匝座学人上来请师决破师云残腊一雨即渐迎春学云天垂宝盖地布金莲去也师云未为多在学云多底事作么生师云人天众前不欲造次学云觉海波澜增浩渺释天日月转光辉师云也不消得乃举阿难问迦叶世尊传金襕外别传何物迦叶召阿难阿难应喏迦叶云倒却门前剎竿着又永嘉道建法幢立宗旨明明佛勅曹溪是师云迦叶教倒却剎竿永嘉又教立宗旨且道倒底是立底是到者里须是具择法眼始得毕竟如何倒也七纵八横立也二三成六七峯阁上共谈玄一句一言清耳目归新僧堂上堂云十月今朝初一新搆云堂已毕圣众已得安居雅丽全胜旧日于中受用之时凡百互相爱惜愿存古佛家风三有四恩获益庆忏别有上闻具位题名立石敢劝远近诸檀越记取摩诃般若波罗蜜忽有箇出来道长老不妨好丈章乃云咄白云口里道谁敢道不好提刑入寺上堂云兵随印转将逐符行大权菩萨覆护众生相顺者善言诱谕凶顽者枷棒纵横中间有箇没量大汉金锁玄关留不住圣凡位里莫能收若柰何不得佛法无灵验白云有箇消息试说看古人云无边剎境自他不隔于毫端十世古今始终不离于当念纳须弥于芥中掷大千于方外变大地为黄金搅长河为酥酪到者里合作么生国土动摇迎势至宝花弥满送观音端午上堂举昔有秀才造无鬼论论就才放笔有鬼现身斫手谓秀才云尔争柰我何白云当时若见便以手作鹑鸠觜向伊道谷谷孤上堂举肃宗帝问忠国师百年后所须何物国师云与老僧造箇无缝塔帝曰请师塔样国师良久云会么帝曰不会国师云吾有弟子耽源却谙此事请诏问之师云众中尽道国师良久殊不知悬鼓待槌当时肃宗若是作家君王待伊道教诏耽源但向道国师国师何必肃宗后诏耽源源呈颂湘之南潭之北中有黄金充一国无影树下合同船瑠璃殿上无知识师代肃宗云闲言语雪窦颂道无缝塔见还难澄潭不许苍龙盘层落落影团团千古万古与人看师云雪窦可使千古传名老僧秪爱他道澄潭不许苍龙盘首尾一时贯串秪如前来一络索拈放一边且道毕竟如何乃云姹女已归霄汉去獃郎犹自守空房上堂举僧问云门如何是超佛越祖之谈门云煳饼白云即不然忽有人问如何是超佛越祖之谈只向伊道驴屎似马粪又云破草鞋又云灵龟曳尾且道是同是别试辨看上堂僧问如何是极则事师云何须特地乃举僧请益瑯瑘清净本然云何忽生山河大地瑯瑘云清净本然云何忽生山河大地其僧有省师云金屑虽贵落眼成翳上堂云祖师遗下一只履千古万古播人耳空自肩担跣足行何曾踏着自家底上堂云行者不报来打鼓曲彔木头上不免将错就错参上堂云子丑寅卯辰巳午未申酉戌亥终而复始有厌有爱毕竟如何但管熟念上堂云遍周沙界几曾移步深山白云是何报土若是真道人家日洗钵盂两度新鞔法鼓上堂云多载顽皮击不响新皮才动震天雷无滞莫言随势去有声谁谓不平来何也双眼听不闻双耳觑不见一条平坦路是谁没方便上堂云本末须归宗尊卑用其语利剑掷虚空大棒打老鼠上堂举世尊灭后诸圣弟子于毕钵巖中结集法藏阿难既陞座形仪与佛无殊大众遂生三疑一疑阿难成佛二疑佛再现身三疑他方佛化阿难唱云如是我闻众疑皆息当时若有箇汉出众云大众依而行之各自散去免见满藏琅函搅人肠肚然虽如是犹未剿绝在何也阿难道如是我闻白云也道如是我闻若道当时是重古轻今若道即今是重今轻古要会么优昙花不开迹绝无香气上堂云六祖能大师是箇大痴汉后代儿孙多展转生惑乱子细好思量白云不着便上堂僧问百尺竿头如何进步师云快走始得乃举云门道闻声悟道见色明心观世音菩萨将钱来买煳饼放下手元来却是箇馒头云门好则甚好奇则甚奇要且只说得老婆禅若是白云即不然作么生是闻声悟道见色明心遂举手作打杖鼓势云㻚八啰札上堂云四五百石麦二三千石稻好箇休粮药耆婆不得妙上堂举龙牙云天下名山到因脚年深辛苦与袜着而今老大不能行手里把柄破木杓白云即不然脚也不能着草鞋手亦不能把木杓端坐受供养施主常安乐上堂云达磨西来事今人谩揣量天河争起浪月桂不闻香何也见成公案安乐院主修斋上堂云昨夜得一梦梦见臻公在天宫与帝释对坐臻问帝释曰天上有五衰相是否释云此是佛之所说岂可妄言于是帝释却问臻云我闻阎浮提有不持戒者是否臻云此是佛之所说岂可妄言良久臻云天宫虽乐不是久居遂下十八重地狱乃见阎王居正殿与地藏菩萨耳语臻便出门首见一青衣童鞠躬云东海龙王请伴诸罗汉斋臻遂往赴斋回得数颗如意珠一时分付诸门人白云被珠光一烁忽然梦觉以至今朝诸法乳为臻公设斋请白云陞座大众且道昨夜梦底是适来说底是众中尽是久参先德禅道之精若人辨得试出来露箇消息看有么有么若无白云又有箇古话释迦老子在跋提河侧般涅槃了迦叶始至遶金棺而哭于是世尊为现双趺大众且道般涅槃时是现双趺时是乃云止止不须说我法妙难思诸增上慢者闻必不敬信谢监收上堂云人之性命事第一须是欲得成此先须防于若是真人上堂僧问不昧当机请师直道师云揑聚放开乃举僧辞赵州州云有佛处不得住师云换却尔心肝五脏无佛处急走过师云雁过留声三千里外逢人不得错举师云出门便错僧云恁么则不去也师云种粟却生豆州云摘杨花摘杨花师云不觉日又夜争教人少年小参云达磨西来不立文字直指人心见性成佛忽有箇出来道长老寻常室中爱问人如何是尔心某甲即不会却问长老如何是和尚心老僧即向他道却来者里捋虎须什么心造次说向尔他若又问柏树子话长老作么生会向伊道我有箇方便有甚方便却须先问取首座又问德山入门便棒作么生会我闻便肉战临济入门便喝作么生会是什么破草鞋直饶一时透过也是七九六十八中秋上堂云中秋月中秋月古今尽谓寻常别别不别皎皎清光遍大千任从天下纭纭说上堂僧问一代时教是箇切脚未审切那箇字师云钵啰穰学云学人秖问一字为什么却答许多师云七字八字学云也是惯得其便师云许多时茶饭元来也有人知滋味乃云祖师心印好消息处无消息无消息古篆分明拈起也大千岌㟧放下也凡圣同源有时印却诸人面门自是诸人甘伏不肯承当带累白云受屈且道过在什么处上堂拈起拄杖子者箇拄杖子不从天台南岳得亦不在此土西天且道生在什么处若也知生处同得受用若也不知遂靠却下座上堂举妙湛总持不动尊首楞严王世希有销我亿劫颠倒想不历僧祇获法身大众若作禅会则谤经若作经会则谤禅若作一团则儱侗有人跳得出日销万两黄金若跳不出有处着儞在上堂云但知月圆月缺谁知月缺月圆忙忙乘船过水不知过水乘船百年三万六千日等闲老却朱颜各自照镜看是什么面孔上堂举僧问洞山如何是善知识眼山云纸捻无油若问白云对道无油不点灯虽然如是也较洞山三千里秖是其间有箇好处有甚好处诸人黑地里撞着露柱悟去也不定岁朝上堂云威音王已前也恁么威音王已后也恁么三世诸佛也恁么西天四七唐土二三也恁么前年去年也恁么明年后年更后年外后年也恁么忽有箇出来道和尚和尚和尚自云若不被他唤住便一百年也只恁么复云元正启祚万物咸新去年乞火和烟得今日担泉带月归晷运推移日南长至当轩有直道无人肯驻脚孟春犹寒伏惟首座大众起居万福苏武牧羊海畔累日忻然李陵望汉台边终朝笑发落在甚处仁义只从贫处断世情偏向富门多上堂僧问如何是本分事师云结舌无言乃云每日起来拄却临济棒吹云门曲应赵州拍担仰山锹駈沩山牛耕白云田七八年来渐成家活更告诸公每人出一只手共相扶助唱归田乐麁羹淡饭且恁么过何也但愿今年蚕麦熟罗睺罗儿与一文上堂举南泉云文殊普贤昨夜三更起佛见法见各与二十棒贬向二铁围山白云则具大慈悲遂拍手云曼殊室利普贤大士不审不审今后更敢也无自云一度被蛇伤怕见断井索上堂云狗子还有佛性也无也胜猫儿十万倍下座上堂举雪峯问德山从上诸圣以何法示人山云我宗无语句亦无一法与人雪峯从此有省后有僧问雪峯和尚见德山得箇什么便休去雪峯云我空手去空手归白云今日说向透未过者有两箇人从东京来问伊什么处来他却道苏州来便问伊苏州事如何伊道一切寻常虽然如是谩白云不过何故只为语音各别毕竟如何苏州菱邵伯藕上堂云二十五年坐这曲彔木头上举古举今则不无秖是未曾道着第一句众中莫有具大慈悲者试出来道看也要众人共知兼乃平生行脚有么有么莫道无忽有箇出来却问如何是第一句白云不免向他道放么作么上堂云难难几何般易易没巴鼻好好催人老默默从此得过这四重关了泗洲人见大圣参上堂云是法不可示言词相寂灭这两句犹较些子忽遇羚羊挂角时如何直上指云天天久立上堂僧问如何是佛师云口是祸门乃云今日上元之节处处灯光皎洁不知天意如何瑞雪翻为苦雪贫穷变作殭蚕乌龟冻得成鼈唯有四海禅流箇箇眼中添屑何故不说不说下座请化主上堂云造化之功祖宗门下作天地发生之气春夏秋冬决含灵颠倒之心常乐我净若据衲僧用处又且不然变大地为黄金搅长河为酥酪犹未称白云在忽有箇汉出来道似恁说话只是箇贪心不足汉自云道着参上堂举达磨大师云谁得吾正宗出来与汝证明尼总持云据某见处如庆喜见阿閦佛国一见更不再见达磨云汝得吾皮道育云据某见处实无一法当情磨云汝得吾肉二祖礼三拜依位而立磨云汝得吾髓师云当时若见他三人恁么道各人好与三十棒只如白云今日也合喫二十九棒留一棒与汝诸人其间若有知痛痒者不辜负先圣亦乃得见白云其或未知堂里喫粥喫饭更须烂嚼多见是浑囵吞却上堂举释迦如来往忉利天为母说法优填王思佛命匠人雕栴檀像及至世尊下来像亦出迎诸人且道下来底是出迎底是又教中道如来者无所从来亦无所去莫是法身无来去化身有来去么若人于此见得日销万两黄金其或未然草鞋钱教什么人还上堂云说禅被禅缠不说却成现若真箇不说真箇好方便如马前相扑似霹雳闪电会即大富贵不会空对面因斋上堂云不寒不暖喜春游士女倾心结预修自觉一生如幻梦始知百岁类浮沤子规啼处真消息芍药开时野兴幽此箇门风谁会得等闲白却少年头上堂云前回底今日使不着今日底后次使不着使不着说不着重遭扑自古至如今谁错谁不错忽有箇出来道白云不是今日错也自云错错下座师一日持钖遶方丈行问僧还有属牛人问命么无对遂云孙膑今日开铺并无一人垂顾可惜三尺龙须唤作寻常破布上堂云有一则奇特因缘举似诸人欲说又被说碍不说又被不说碍欲举山河大地又被山河大地碍从教头上且安头真金不愽鍮丈夫意如此快乐百无忧上堂举僧问曹山佛未出世时如何山云曹山不如出世后如何山云不如曹山师云若以世谛观之曹山合喫二十棒若以祖道观之白云合喫二十棒然虽如是棒头有眼两人中一人全肯一人全不肯若人点检得出许儞具半只眼上堂云尔等诸人见老和尚鼓动唇吻竖起拂子便作胜解及乎山禽聚集牛动尾巴却将作等闲殊不知檐声不断前宵雨电影还连后夜雷上堂云释迦已灭弥勒未生森罗万象推向一边且作么生是尔诸人常住法身乃云有功无功莫使腹空请供头修造上堂云白云今日权将大宋世界作一面碁盘先将东岳太山南岳衡山西岳华山北岳恒山中岳嵩山定却五方次将五台峨嵋支提罗浮以为相助左畔则斜飞雁阵右边则虎口双关遂举手云且道这一着落在什么处若知落处便为敌手若也未然白云试通箇消息十九条平路争功势未休莫教一着错败子卒难收正旦上堂元正启祚西天此土万物咸新獬豸麒麟应时纳祐诚言不谬孟春犹寒种种多般伏惟首座大众普天齐用洎诸知事怀才抱义并诸化主如龙似虎尊体起居万福直是如金如玉岁岁三百六十管取粥足饭足因斋上堂云二月中春物象鲜尽尘沙界一般天苍莓雨洗去冬雪野火风飘昨夜烟危岭乍闻猿啸日长江时见客乘船人生几度逢斯景好是诚心种福田端午上堂僧问今朝五月五权罢䒵芸鼓虽是无事人亦请烧一炷师云急急如律令进云也待小鬼做箇伎俩师云钟馗吓儞乃云今日端午节白云有一道神符也有些小灵验不敢隐藏举似诸人一要今上皇帝太皇太后圣躬万岁二要合朝卿相文武百官州县寀寮常居禄位三要万民乐业雨顺风调有箇符使却来报白云道诸处尽去遍只为神通小不柰一件事何遂问他是甚事使云禅和子鼻孔辽天白云向伊说莫道儞我尚不柰何然虽如是泽广藏山理能伏豹毕竟如何一抽三二添四黄牛角向天八脚垂过鼻急急下座上堂举尼问赵州如何是密密意州于尼腕上掐一掐尼云和尚犹有这箇在州云儞犹有这箇在师云此尼若是箇人但向他道也放和尚不得上堂僧问天下人舌头尽被白云坐断秖如白云舌头未审是什么人坐断师云东村王大翁乃云日用事无别凭君为甄别若于言上会知君打不彻不于言上会心头似火热先过赵州关剪断白云舌不负先圣恩归堂且憩歇上堂云若要天下横行见老和尚打鼓升堂七十三八十四将拄杖蓦口便筑然虽如是拈却门前上马台剪断五色索方始得安乐小参僧问德山不答话千古把断要津白云今夜小参未审如何施设师云我不可承嗣端和尚不得也学云作家宗师天然有在师云是何言欤进云只者箇又为甚人施设师云儞还信得及么进云教某甲作么生信师云儞是会来问不会来问进云某甲却是不会来问师云昨日也恁答一僧来进云今日为甚却干戈相待师云只为买卖不当价进云压良为贱则得争柰有诸方在师云大众看取者一员禅客进云放过一着师云嘘乃举陆亘大夫问南泉弟子家中有一片石也曾坐也曾卧拟欲镌作佛得么泉云得陆云莫不得么泉云不得大众夫为善知识须明决择为什么他人道得也道得他人道不得也道不得还知南泉落处么白云不惜眉毛与儞注破得又是谁道来不得又是谁道来儞若更不会老僧今夜为儞作箇样子乃举手云将三界二十八天作箇佛头金轮水际作箇佛脚四大洲作箇佛身虽然作此佛儿子了儞诸人又却在那里安身立命大众还会也未老僧作第二箇样子去也将东弗于逮作一箇佛南赡部洲作一箇佛西瞿耶尼作一箇佛北欝单越作一箇佛草木丛林是佛蠢动含灵是佛既恁么又唤什么作众生还会也未不如东弗于逮还他东弗于逮南赡部洲还他南赡部洲西瞿耶尼还他西瞿耶尼北欝单越还他北欝单越草木丛林还他草木丛林蠢动含灵还他蠢动含灵所以道是法住法位世间相常住既恁么儞又唤什么作佛还会么忽有箇汉出来道白云休寐语大众记取这一转上堂云平生百了千当底正好喫棒且道过在什么处打儞百了千当上堂云去圣时遥人多懈怠逆则生嗔顺则生爱且道作么生是不嗔不爱东海剪刀西番皮袋上堂僧问承师有言山前一片闲田地秖如威音王已前未审什么人为主师云问取写契书人学云和尚为甚倩人来答师云秖为儞教别人问学云与和尚平出去也师云大远在乃云五目莫覩其容二听绝闻其响有功者罚无功者赏拈须弥山秤来二两忽有箇道一方知识为什么大秤秤人物事自云官不容针私通车马谢街坊上堂云街坊昨日将一把沙到方丈前一见老僧噼面便撒赖遇老僧先见衫袖一遮并不妨事今朝举似大众不敢隐藏何故赏伊胆大下得者箇手脚忽有人问白云为什么只恁休去不见道老不以筋力为能然虽如是宾主历然上堂僧问如何是佛师云许多时向什么处去来乃云达磨未来时冬寒夏热达磨来后夜暗昼明诸人若下得一转平实语喫盐闻咸喫醋闻酸若道不得迦叶门前底上堂云若论此事如人博戏相似忽然羸得身心欢喜家业昌盛覆阴儿孙不觉输他自然迷闷然虽有输有羸此事还在白云今日有条攀条无条攀例不见陆亘大夫与南泉看双陆次大夫撮起骰子问南泉云恁么不恁么便恁么信彩去时如何南泉云臭骨头十八大众此去县城不远外人闻得便来捉赌时又且如何乃云白云自有道理记得龙牙道学道先须有悟由还如曾鬪快龙舟虽然旧阁闲田地一度羸来方始休上堂云目犍连双足越坑大迦叶聆筝起舞毕陵迦诃骂河神迦留陀夷埋身粪壤此事教中一一有出处总道是习气秖如祖师门下达磨九年面壁祕魔擎扠禾山打鼓石巩弯弓雪峯辊毬国师水椀归宗拽石德山入门便棒临济入门便喝无业才有人问便道莫妄想且道是箇什么众中还有久参先德天下横行具顶门上眼底衲僧么出来为白云证据也要畅快平生有么有么若无三十年后此话大行且道毕竟如何朱夏火云归碧洞清秋危露滴金盘先师忌晨上堂云去年正当恁么时多前年三件事今年正当恁么时多去年七件事这十件事数不过者甚多何也云却七三存一事是去年说是今日急如箭黑似漆无言童子口吧吧无足仙人擗胸趯乃云交下座与能表白起丧云本是儞送我今朝我送儞生死是寻常推倒又扶起至坟所复谓众云今朝正当三月八送殡之人且听说君看陌上桃花红尽是离人眼中血上堂云仲春渐暖牡丹生卵紫鷰攒身黄鸎开眼共赏芳春三盃两盏唯有白云一生担板法演禅师语录法演禅师语录卷下黄梅东山演和尚语录门人惟庆编师在海会受请拈香示众云八十翁翁辊绣毬遂付维那宣疏毕陞座云三处住持只这滋味这回冤家难为回避白莲峯鼻孔海会山出气当晚小参云一则三三则七牧羊隄畔女贞花拒马河边望夫石石击尺赤土画簸箕从教眼搭痴复云淮甸三十载今作老黄梅好是明明说从教鸭听雷入院祖师塔烧香以手指云当时与么全身去今日重来记得无复云以何为验以此为验遂礼拜开堂黄梅宰公度疏师拈起示众云见么差珍异宝尽在其中若也不见请表白对众拈出宣疏毕乃云便与么散去早是多事了也若也不信遂指法座云少间向上头撒沙撒土去也便陞座拈香祝圣罢复拈香云此一炷香在舒郡二十七年三处住院诸人总知遂欲烧次复云不得也须说破某十五年行脚初参迁和尚得其毛次于四海参见尊宿得其皮又到浮山圜鑑老处得其骨后在白云端和尚处得其髓方敢承受与人为师今日爇向炉中从教熏天炙地有耳朵者辨取四祖和尚白槌云法筵龙象众当观第一义师云当观第一义宝剑霜锋利掣电隔三千最胜无伦譬眼辨手能亲出来相比试僧问旧店新开列宝珍一回拈着一回新师今已据卢能位端的如何拂镜尘师云朝到西天暮归唐土进云已得轩辕辨端的灵光从此照恒沙师云最初一句作么生进云不辞山路远踏雪也须过师云儞犹醉在僧问灵山一会迦叶亲闻未审今日一会什么人得闻师云与灵山无异进云古之今之尽是知音师云知音一句又作么生进云点头不吐舌师云无人孟浪过儞进云忽遇拏云攫雾来时又作么生师云老僧打退鼓乃云适来四祖师叔白槌云当观第一义只如第一义且作么生观要会么三世诸佛若无第一义将什么化度有情西天四七唐土二三乃至天下老和尚若无第一义将什么建立宗风只如当今圣帝若无第一义将什么统御天下知郡学士知县宣德合座尊官若无第一义将什么为民父母乃至在会施主若无第一义将什么崇敬三宝然虽如是也须各各自悟始得上堂举古人道夫为善知识须是驱耕夫之牛夺饥人之食驱耕夫之牛令他苗稼滋盛夺饥人之食令他永绝饥虚众中闻举者多是如风过耳相似既驱其牛为什么却得苗稼滋盛既夺其食因什么永绝饥虚到者里须是有驱耕夫之牛夺饥人之食底脚手便与拶一拶逼一逼赶教走到结角处便好向伊道福不重受祸不单行上堂云二月春中渐暖咍歌频打拍板乌鸡走入鹅群鸭儿冻得觜匾水上或浮或沈何时解成瑚琏子细好好思量天地去此不远复云频婆娑罗王上堂今朝二月初五行者先来打鼓长老肚里茫然思量说佛说祖大地雪深三尺禽兽喫泥喫土今年必定丰熟自然五风十雨者里有箇好处且道有什么好处遂作雷声云是什么复云雷乃发声上堂云夫为禅客如出塞将军儞将得云门半片餬饼来我便与半箇须弥山若不如是焉敢称禅客上堂云夫为出家之人须有出家之见具择法眼方为出家如何是择法眼破灯盏毕竟如何担板担板结夏日上堂云孟夏渐热伏惟首座大众尊候万福却似夹竹桃花锦上铺花遍地花莫眼花每年事例不用张查下座人事巡寮喫茶上堂举永嘉道亦无人亦无佛大千沙界海中沤一切圣贤如电拂大众这里若不具金刚眼睛便见髑髅遍野如何即是剑阁路虽险夜行人更多上堂云立雪断臂指喻后人人能弘道非道弘人这箇是什么语江城子上堂云时人住处我不住时人行处我不行毕竟作么生牛角长三寸兔角长八尺四溟东海流般若波罗蜜上堂云门外有大路不肯大开口腊月三十日胡乱外边走好大哥上堂云无法可说是名说法夜月严凝霜天凛冽池里乌龟冻得成鼈更说两句舌头成铁圣节上堂云十二月初八日今上皇帝降诞之辰不得说别事乃高声云皇帝万岁皇帝万岁上堂云无边身菩萨将竹杖量世尊顶丈六了又丈六量到梵天不见世尊顶相乃掷下竹杖合掌说偈云虚空无有边佛功德亦然若有能量者穷劫不可尽大众无边身菩萨说偈且止诸人还解自量也无若教老僧自量直是无下手处不见古人道㪷充佛座功德难量盏子烧香紫云叆叇何故如是别是一家春上堂云一年只余此月天道未尝降雪奉告三界龙神各自递相报说普天普地铺银且要应时应节更望大众慈悲为念普贤菩萨毕竟作么生摩诃萨郭朝奉祥正请上堂朝奉于法座前烧香云此一瓣香爇向炉中为光明云遍满法界供养我堂头师兄禅师伏愿于此云中方广座上擘开面门放出先师形相与诸人描貌何以如此白云岩畔旧相逢往日今朝事不同夜静水寒鱼不食一炉香散白莲风师遂云曩谟萨怛哆钵啰野恁么恁么几度白云溪上望黄梅花向雪中开不恁么不恁么嫩柳条金线且要应时来不见庞居士问马大师不与万法为侣者是什么人马大师云待汝一口吸尽西江水即向儞道大众一口吸尽西江水万丈深潭穷到底掠彴不是赵州桥明月清风安可比上堂云春雨洒无涯干坤已具知东君行正令梅柳一枝枝祖师门下客相见在今时相见即不无说什么事便下座上堂举肃宗帝问忠国师云和尚百年后所须何物国师云与老僧造箇无缝塔帝云请师塔样国师良久云会么帝云不会国师云吾有付法弟子耽源却谙此事请诏问之师云前面是真珠玛瑙后面是玛瑙真珠东边是观音势至西边是普贤文殊中间有一首幡被风吹着道胡卢胡卢上堂顾视禅床左右遂拈拄杖在手中云只长一尺下座上堂云世有一物亦不属凡亦不属圣亦不属邪亦不属正万事临时自然号令抵死要知换却性命上堂云担水河头卖诸人尽笑怪滞货没人猜一似欠他债昨夜三更半石人鬪礼拜这箇说话莫道儞理会不得我也理会不得上堂云古人道无边剎境自他不隔于毫端十世古今始终不离于当念师云是即是只是太旧雪峯示众道尽大地撮来如粟米粒大抛向面前漆桶不会打鼓普请看大众雪峯对面热瞒诸人不少也然虽如是还有与雪峯同步底么试出来与五祖相见有么若无遂拈拄杖卓一下举起云五祖今日与雪峯同乘槎泛四大海穿八大龙王髑髅经过百千箇须弥山却回来法座上坐又送雪峯归雪峯山只是不曾动着一步诸人还信得及么若信不及遂举拄杖云岂不见先师翁道放在卧床头急要打老鼠上堂云凡心圣意露堂堂念念无差即道场向去莫言今日事观音自在放毫光良久云莫瞒老僧好上堂云三月安居今已满九旬禁足事如何西天蜡验闻声久此土鹅珠说者多季运二千年远意混流水乳积成河林泉开士齐弘护莫使隳颓着众魔上堂云时候季秋霜冷皎洁银河耿耿松窓一炷炉烟颇释吾家好景上堂举僧问投子大藏教中还有奇特事也无投子云演出大藏教师云投子被人一问直得料掉没交涉若是五祖即不然或有人问大藏教中还有奇特事也无老僧即向伊道作礼而去信受奉行然虽如是与他投子白云万里毕竟如何要儞诸方眼作么上堂云悟了同未悟归家寻旧路一字是一字一句是一句自小不脱空两岁学移步湛水生莲花一年生一度上堂云频频唤汝不归家贪向门前弄土沙每到年年三月里满城开尽牡丹花上堂云青萝夤缘直上寒松之顶白云淡泞出没太虚之中自十九至二十三日万余人来此赴会闹闹地如今只见老汉独自口吧吧地若道多人是闹一人是静直是白云万里毕竟如何一人闹浩浩多人静悄悄不如归堂喫茶好上堂云心随万境转转处实能幽云门道观世音菩萨将钱买餬饼放下手云却是箇馒头如此则随他脚跟转也五祖有箇随流认得性快乐永无忧底因缘举似大众忽然于此省去也不定良久唤侍者侍者应诺师云我害痴上堂云仲冬严寒普遍世间富贵即易贫穷即难唯我林泉之人无易无难为什么如此良久云无人处向儞说上堂举普化道明头来明头打暗头来暗头打虚空里来虚空里打四方八面来连枷打临济闻得遣僧问云总不恁么来时如何化云明日大悲院里有斋若是五祖即不然有人问总不恁么来时如何和声便打是他须道五祖盲枷瞎棒我只要儞恁么道何故一任举似诸方上堂云应接无方唯是此一毛端上廊心田生枝延蔓魔家族点点舒光曜祖天上堂云风和日暖乔树鸎啼桃李妍而烂锦成行芳草浓而铺茵作阵花落一片两片浮碎玉以雰雰柳舞三回五回曳长丝而冉冉当是时也古人道幽鸟语如簧柳垂金线长烟收山谷静风送杏花香永日潚然坐澄心万虑忘欲言言不及林下好商量良久云儞且商量看上堂举僧问雪峯云古㵎寒泉时如何峯云瞪目不见底僧云饮者如何峯云不从口入赵州闻得云不可从鼻孔里入也僧却问赵州古㵎寒泉时如何州云苦僧云饮者如何州云死师云若有人问五祖古㵎寒泉时如何即向伊道水饮者如何但云当下止渴或有箇人出来问道与曹溪水是一是二我即向伊道分枝列泒纵横自在低处浇田高处泼菜上堂云赵州道箇柏树子庐陵随后雪白米中间有箇白莲峯一口吸尽西江水喜美啰逻哩啰逻哩我自我儞自儞深村有箇白额虫咤腮鬣颔九条尾良久云咦好怕人小参举药山初参石头问云三乘十二分教某甲粗知访闻南方直指人心见性成佛实未明了石头云恁么也不得不恁么也不得恁么不恁么总不得药山罔措一日坐次石头遂问云汝在此作什么山云一物也不为头云恁么则闲坐也山云闲坐则为也头云儞道不为不为箇什么山云千圣亦不识石头遂有颂云从来共住不知名任运相将只么行自古上贤犹不识造次凡流岂易明师云大众须是过得祖师关会鸟道玄路始会此般说话石头恁么垂示便类赵州庭前栢树子洞山麻三斤云门超佛越祖之谈五祖亦有一颂任运不知名轻轻着眼听水上青青绿元来是浮萍四面专使文详持法嗣书到师于法座前授书拈起问专使云这箇是四面底阇梨底在什么处使云验在目前师云几不问过遂陞座云好事难逢何不出来大家唱和时有僧出问云石头驰书犹是钝汉玄沙白纸谩说同风四面赍来有何祥瑞师云春气发来无硬地进云与么则冲开千顷浪透过祖师关师云真箇也无进云可谓是黄梅熟后无人识独许东山一老师师云更有人在进云和尚也不要疑着师云也落在阇梨后进云只如四面无门老和尚向甚处得这消息来师云尔向甚么处去来僧指东畔云这箇直岁得恁么黑又指西畔云这箇知客得恁么肥师云不得指东划西僧以坐具一划云者箇不可唤作东西也师云看尔乱走进云和尚低声恐人闻得师云尔适来也郎当不少僧以手掴口云是我招得师乃云大众四面长老有书对大众前须当说过四面大漆桶详师分半桶白莲峯下开薰却我鼻孔且道为什么如此无尔出气处太平专使至上堂云万里无云点太清祖天日月自分明太平不许将军见却许将军建太平上堂云举则公案事事成办向外驰求痴汉痴汉上堂云有物先天地无形本寂寥能为万象主不遂四时彫古人恁么道可谓锦上铺花不妨奇特诸人且作么生会白莲今日曲顺后机不惜眉毛亦为颂出有中有无中无细中细麁中麁上堂云今朝三月初五老汉亦无所补无字指路堂堂枉见衲僧受苦毕竟如何如人学射上堂云媚景中春暖色暄尽尘沙界一般天林峦蓊欝争苍翠花柳芬芳鬪色鲜蝶弄牡丹飞势紧蜂游芍药谩迟延人生几度逢春景何不于中种福田上堂举兴化云我逢人则不出出则便为人三圣道我逢人则出出则不为人师云此二古德一人文章浩渺一人武艺全施若道兴化是文亦不得若道三圣是武亦不得还于此辨得出么若辨得出许尔通身是命若辨不出尔自相度上堂云如何是禅阎浮树在海南边近则不离方寸远则十万八千毕竟如何禅禅上堂云贱卖担板汉贴称麻三斤百千年滞货何处着浑身上堂云今朝八月二十佛法两字难入深村大小老翁达磨祖师不及上堂云未透祖师关莫问大雪山一步一万里千难与万难上堂举僧问赵州狗子还有佛性也无州云无僧云一切众生皆有佛性狗子为什么却无州云为伊有业识在师云大众尔诸人寻常作么生会老僧寻常只举无字便休尔若透得这一箇字天下人不柰尔何尔诸人作么生透还有透得彻底么有则出来道看我也不要尔道有也不要尔道无也不要尔道不有不无尔作么生道珍重品宝文嘉问入山上堂僧问世尊拈花迦叶微笑台斾光临于法席愿师方便为宣扬师云六耳不同谋进云不于花上觅烜赫自圆明师云好进云何谓独露无私对扬有准师云是进云觌面知机又作么生师云不得与别人说进云和尚只知其一且不知其二师云尔作么生进云祖师却道知来也归作盐梅正是时师云被尔道着进云已得真人好消息人间天上更无疑师乃云记得昔日僧问六祖黄梅衣钵什么人得祖云会佛法底人得僧云和尚还得也无祖云不得僧云为什么和尚却不得祖云我不会佛法又举僧问雪峯和尚见德山后得箇什么道理便休去峯云我当时空手去空手回师云大众此二尊宿一人是祖师一人是禅师及乎问着便道我不会佛法又道我空手去空手回尔诸人还会伊恁么说话也无若要会他恁么说话须是透祖师关始得若不透祖师关辄不得正眼觑着唐提举耜到院上堂举三圣问雪峯透网金鳞以何为食峯云待汝出网来即向汝道圣云一千五百人善知识话头也不识峯云老僧住持事烦众中或谓雪峯与三圣宗派不同故言不相契或谓三圣作家雪峯不能达其意如斯话会有何交涉忽有人问五祖透网金鳞以何为食老僧向伊道好箇问头复云大众且道与雪峯是同是别不能为尔说得听取一颂洞里无云别有天桃花似锦柳如烟仙家不会论春夏石烂松枯是一年资福专使持法嗣书至师于法堂上受书拈起问专使云本无名字什么处得这箇来专使拟议师云因谁致得遂陞座举石头问长髭什么处来髭云岭南来石头云大庾岭头一铺功德成就也未髭云成就久矣只欠点眼在石头云莫要点眼么髭云便请石头垂下一足髭便礼拜石头云尔见箇什么道理便礼拜髭云如红炉上一点雪师云红炉一点雪知音瞥不瞥龟毛扇子扇泥牛一点血偈颂投机山前一片闲田地叉手叮咛问祖翁几度卖来还自买为怜松竹引清风山居床是柴棚蓆是茅枕头葛怛半中凹霜天索寞人投宿睡到平明手脚交自贻白云堆里古家风万里霜天月色同林下水边人罕到方知吾道乐无穷遣兴冉冉白云间𩖼𩖼微风起至哉造化功孰为究终始究之既不能徒然自忧喜闻角幽幽寒角发孤城十里山头渐杳冥一种是声无限意有堪听有不堪听病起病来又病皮黏骨抖擞起来无一物行不成步语声低鼻孔依前空突兀山中四威仪山中行携篮採蕨称幽情牧童唱罢胡家曲子规枝上一声声山中住万叠千重谁伴侣纵使知音特地来云深必定无寻处山中坐月夜霜天寒雁过炉灰拨尽未成眠报晓灵禽清耳朵山中卧一片清光高鑑我但得身心到处闲多年布衲从教破赞白云先师真一月在天影含众水师真之真非月非水青黄碧绿乱荼煳看来半嗔半喜赞四祖演和尚桂花包里老黄梅不向阴阳地上开蜂蝶岂知香远拆难寻踪迹去还来自赞眼暗耳聋行步龙钟人前强笑叉手当胸自述真赞二首以相取相都成幻妄以真求真转见不亲见成公案无事不办百年三万六千日翻覆元来是这汉我真我赞唯己自知面面相觑有甚了期师室中常举赵州狗子还有佛性也无州云无僧请问师为颂之赵州露刃剑寒霜光焰焰更拟问如何分身作两段示禅者二首学道先须得指归闻声见色不思议长天夜夜家家月影落澄潭几箇知祖道何殊世路平时人行处不须惊拟心未到先移步直似玄沙问镜清示学徒四首学道之人得者稀是非长短几时亏若凭言语论高下恰似从前未悟时空门有路人皆到到者方知滋味长心地不生闲草木自然身放白毫光一片秋光对草堂篱边金菊预闻香蝉声未息凉风起胜似征人归故乡终日谈玄第一宗枯河道里觅鱼踪直饶祖佛无阶级须向奇人棒下通送己德二禅者之长安缘干二人同心其义断金古今有此吾道堪任山之厚重海之渊深白云留不住祖佛莫能禁极目少林峭峙傍观华岳崟岑分得维摩按指法且弹一曲访知音悼四祖演和尚此病彼圜寂吾门何得失生死若空花去来如鸟迹东涌忽西没影挂寒堂壁三十三天扑帝钟普念般若波罗蜜悼投子青禅师寂住峯头云洒落曹溪水高张浮渡帆直入大洋里运载既缘终昨夜狂风起髟角女子戴琼花八十翁翁穿绣履悼净渡圆鑑禅师浮渡巖前青瘦柏丛林耸出标风格夜来寒影落西衢谁唱胡笳十八柏吊崇胜大师苦雾罩庭轩悲云锁暮天师归真净界影挂月孤圆去不去兮若之梦来不来兮谁后先谁后先阎浮树在海南边悼陈吉先子既卜迁居禅家第一机有帆不挂树无住坦然途世态那堪恋恩情尽属愚祖师门下客到此辨锱铢访信和尚维摩之后室长开立雪求心悟善财木老花彫兮白云乱卷波澄霜夜兮皎月徘徊不二门高远相访又骑羸马入尘埃送白首座回乡归心休问路多端四海为家未足观只履清名思达磨诸侯九合笑齐桓次韵詶甘露颙长老本自居山不厌山水声山色异人间知音若会侬家意任是危层亦共攀送仁禅者白云巖上月太平松下影深夜秋风生都成一片境送文禅人宁亲今生父母当亲觐从本爷娘子细看动转施为全得力一回举着骨毛寒送蜀僧相聚淮南四十年而今归去路三千有人若问西来意水在江湖月在天寄信上人一瓶一钵且随缘此事时时强为宣知己不来春渐老孤峯皎月对寒泉次韵詶黄龙图海会云山叠乱青龙潭泻碧声冷冷使君乞与安闲地时共禅徒终夜听次韵詶高台师兄每览嘉隐篇清风益可爱有时说向人时人都不会回首望衡岳岳山千里外独步立斜阳飒飒闻秋籁拟云送信禅者作丐春晴触石欲高飞皖伯台前度翠微本自无心为雨露何曾有意泄天机风雷倚势声光远草木乘阴色泽肥莫谓功成空聚散巖房潜约几时归送化主三首巖缝迸开云片片半笼幽石半从龙为霖普润焦枯后却入烟萝第一重莫论人情与道情大都物理自分明皖公山下长流水今古滔滔彻底清庭无立雪人路有尘埃客倾尽此时心松间赠行色与瓌禅化麦水中捞得麦恐悚瓌禅客往复偃溪边闻声隔不隔寄太平灯长老遍游五祖山语笑令人爱极目情量宽礼貌多自在思乡便欲回不虑他人怪再见是明年往来无罣碍寄高台本禅师法兄春山望极几千里独凭危栏谁与同夜静子规知我意一声声在翠微中迁住白云入院后示二三执事登山须拄杖渡水要行船有客开颜笑无愁展脚眠万般存此道一味信前缘试比红尘里清虚直几钱寄诸郡丐者坐一须走七古圣留纵迹此土与西天箇箇明格尺点铁化为金喝石变成壁大力那罗延是谁亲中的寄旧知二首隔阔多时未是疎结交岂在频相见从教山下路崎岖万里蟾光都一片朔风扫尽千岩雪枝上红梅包欲裂缥缈寒云天外来吾家此境凭谁说送化士四首何事秋风入夜凉稻花时复送余香要知此箇真消息末后殷勤味最长皖伯台前送别时桃花似锦柳如眉明年此日凭栏望依旧青青一两枝透出龙门未是难几人得过赵州关白云片片青山外为雨为霖去复还出自白云山携笻步烟渚心中几万端唯我能相许寄旧三首木落高秋玉露垂窓前黄菊渐离披白云片片迎新雁不是知音说向谁寄书未到他先望传语不来我未知度日林泉无世虑歛眉偷看白猿儿梅花欲谢不谢桃花欲开不开思君共听猿啼处一片白云天外来偶作多时欲写天边雁毛色观来苦未全号叫不妨知节令养成飞去有何难雁雁雁塔当初占古纵禅禅入理深渊无形无状千难万难后生晚长心坚石穿赋祖花次李提刑韵三首此花逈与人间别结果开花当处生要会祖师端的旨未萌天地已先成此土西天祖佛名双峯顶上铁花生世间无限丹青手只恐吟成画不成造化之功品物情正当生处不言生寻枝摘叶空劳力一朵开时一佛成次韵酬彭运使留题七峯阁山腰营小阁聊且寄生平三四危峯顶啼猿分外清次韵寄彭运使吏部纵使千回眼见争如手亲一遍透得此箇重关乃是平生方便次韵詶吴都曹山家旨趣最幽微路转峯回到者稀一钵黄菁消永日满头白发已玄机遶巖瀑布窓前落哭月狂猿岭上飞自得平生观不足那知浮世是兼非次韵詶蕲倅李朝奉谛当之言不在多文殊不二问维摩赵州眼烁四天下赖有同参凌行婆题东颕西湖简太守李祕监脩竹乔松积翠阴绿杨红蘂遍园林到头须让西湖水淡静还如君子心东颕途中一宿成家步孤云万里游吾门随处静世路几时休举首问明月凭心寄斗牛归期何太晚犹尚往他州聚远亭眼观不足耳听不尽水碧山青谁远谁近答凭希道老病疎慵不记心应无狂梦到琼林水声山色长为伴利害从教似海深徘徊两㵎齐泻碧垂双带长沙波浪深湍流转霶霈詶石秀才昨夜西风激怒涛惊飜旧事没丝毫凭栏笑罢思量着望断长天月色高送朱大卿但得心闲到处闲莫拘城市与溪山是非名利浑如梦正眼观时一瞬间送吕公辅送客别金沙行行去路赊淡烟笼碧汉薄雾缀红霞百舌吟新树千株长嫰芽翻思分袂处举首见桃花送黄景纯秋云秋水两依依塞雁声声度翠微多向洞庭青草岸楚天空阔不知归重会郭功甫净空居士久相知三十年来只片时今日白莲花下见维摩元是旧容仪寄李元中寄尽千张纸徒烦心手劳人情如太华争以道情高嘉隐堂一松一竹一溪云时有清风伴月轮窓外泉声长似雨逈然居者不知春黄梅东山演和尚语终附录序文盖闻言语道断而未始无言心法双亡而率相传法有得兔忘蹄之妙无执指为月之迷故宗师起而称扬若尺棰取之不竭学者从而领悟如连环解之无穷教外别传道斯为美演师和尚游方寖久询请无私周旋黄蘗之庭践履白云之室常心是道信手成金红粉佳人发最上之机金色头陀无容身之处念聪明呪唱太平歌皆诸方之所未闻后人之所警策其他妙语不可殚论广于简编庶为龟鑑云耳知台州黄巖县事张景脩序粤自灵山拈出葱岭传来天下丛林分枝布叶石霜古月海会重圆介在祖山隐若敌国谁主兹地演公其人演公系本蜀川令行淮甸三提宗印二纪于兹仁义道中空华结果荆棘林内石笋抽条莫疑优钵现前翻作葛藤会去克勤上人录其语要俾之赞扬兔角龟毛敢言有实狐裘羔袖终愧非宜绍圣二年十二月二十四日河间刘跋谨序海会演师昔行脚至白云峯顶逢一善知识据师子座现比丘身为无所为说无所说有时拏云擭浪游戏自如有时截铁斩钉纪干不可诸方辐凑四众景从罔测其由举皆自失师独熟视而笑莫逆于心曾未踰时遂蒙受记天人叶赞自四面而住太平父子相承由太平而来海会随机答问因事举扬不假尖新自然奇特其徒纂集请余为之序欲传于世云绍圣二年十一月初十日吴郡朱元祸序