臣某言伏准省札五月二十八日三省同奉圣旨文天祥添差签书宁海军节度判官厅公事仍厘务臣以赐第之初未经门谢未敢祗拜札命申乞指挥续准省札七月十一日三省同奉圣旨令朝谢讫之任臣谨遵奉旨挥诣阙庭朝谢者御大廷而发策式广旁招奉清问以摅忠误承亲擢尚阻紫宸之谢遽叨黄纸之除旷世遭逢瞻天感激臣切以宾兴下诏同天地宗祀之彝科举取人代造化爵贤之柄岂曰利人才之进取其间实天道之流行肆万乘之临轩受诸侯之贡士占小善者率以录咸造在廷取一人焉拔其尤必有名世岂应庸琐可在蒐罗臣禀质既凡闻道犹浅才非洛阳之年少偶玷荐书学非广川之大儒遽尘举首自叨异数亦既三年回思胪唱之蒙恩莫与凫趋而奉表有怀就日无路笺天方徬徨于丘园乃宠绥其禄秩辄请展为臣之礼幸许修诣阙之恭兹盖伏遇皇帝陛下德体干行道符常久世更三纪远追成周式化之风岁启后庚近接艺祖开基之运凡际风云之会咸依日月之光遂令一介之姓名亦被九重之记录臣敢不誓坚素守勉企前修自揆读书非为平生温饱之计愿言竭节用副上心忠孝之期臣无任瞻天望圣激切屏营之至谨奉表陈谢以闻