王郭两先生崇论明王世贞郭子章着李衷纯辑目录序王弇州先生崇论郭青螺先生崇论王郭两先生崇论序论自汉以后始盛传极组织之巧镂心抉肠始成一家言至流誉千秋群口无妒即作者亦不可多得葢制作如林或以名理发其宗或以景物抒其蕴直探元始不烦转待独论则不然人与时而俱积事与迹而同冥从有意无意间窥情之所必至以推情之所不必至纵起其人就其时而问之事迹巳查不可知矧参以爱憎则忤误以喜怒则贰失以违心矫俗从党附私则遁我明文人才士虎视前贤文章各臻神玅论自骎骎出风尘之表迩来坛坫希狎主者几致憾于道衰余欲自诸家着述中纂大小论之尤者作渡世津梁李玄白公宰吾皋偶出抄本相示则王元美郭相奎两先生论而玄白公从周旋之暇得之者也因携归同克生道生两家兄及同社张成倩次第评定复于两先生集搜其巳传者合之曰崇论付之梓而告成夫琅琊擅江南之秀锦心绣口纵横天下执七子牛耳宇内唿为王长公大司空郭公吉水毓灵表表豫章男子声名着霄壤集以数种名家与琅琊时相及位相当才亦不甚相远其制作均高迈无敌是论以两先生崇非两先生以论崇也今夫名山遍天下必至峨眉天半登眺乃穷仰观日月星辰尽在群峯错落之际恍若挂天门而偕玉女俯见万岭千岩亦荒烟绿草中半隐半见夫何崇之至此极哉众山自邈乎小矣又安敢争高则两先生崇论一出庶几有所攀跻崇人者实以自崇耳玄白公婆心巳慰而余兄弟及成倩窃云两先生功臣天启肆年甲子清明前五日邗水李之椿书于雨楼王弇州先生崇论卷之一卷之二卷之三卷之四卷之五卷之六卷之七王弇州先生崇论卷之一太仓王世贞元美着秀水李衷纯玄白辑如皋张玉成成倩李之桢克生李之本道生李之椿大生仝阅太公论闳夭不赂纣成王赐伯禽天子礼乐上成王赐伯禽天子礼乐下管仲春秋论一春秋论二春秋论三春秋论四屈建去芰论季札论公孙杵臼程婴范增伍子胥蔺相如论魏公子无忌论乐毅司马穰苴孙武论蔡泽论吕不韦黄歇论秦论上秦论下高帝萧何诸葛亮优劣淮阴侯不反辨项羽论太公论管仲非太公俦也然而吾尝为之说曰为管仲难为太公易夫何以言太公易也文王之圣而有天下三分之二武王继之纣之虐失天下三分之二而其一亦且心叛矣即无太公商宁不周也无太公而周毕闳散之辈以将纣师不倒戈乎否也故曰无太公商宁不周也夫齐桓中材主也管仲以羁旅之匹夫而为之相屈高国世卿之威而惟吾使北攘狄南惩楚彼方疆武整一以方张之势而我率孱诸侯以抑之而若承蜩此非有过人之材不能也吾故曰为管仲难为太公易夫太公非直易也凡太公之所为多阴谋秘术见于金匮六韬诸篇者先儒以其异于道而斥之以非太公作不尽尔也夫齐之后强于鲁而益远于道谁使之太公使之也故孔子津津焉推仁于管仲而太公之不及抑不特此也武王之灭商若畿内畿外之国以封同姓及功臣凡数十彼其君岂尽狥纣于虐若飞廉恶来者盖归附之称后则灭之耳夫岂亦崩角而就服者哉凡武而称无战则周毕功也太公不得称功臣太公而称功臣则不得不任术太公之任术也与武王之为武也夫子知而隐之若宋儒则以为无之矣李公玄白曰右仲父而左尚父见地出人笔端欲舞审时惟允持论更正然为灌坛令而龙神不敢挟疾风迅雷以过者尚父也固其秘术亦岂偶然闳夭不赂纣本集辨也论脍作论史记纣囚西伯于羑里闳夭之徒患之乃求有莘氏美女骊戎之文马有熊玖驷他奇恠物因殷嬖臣费仲而献之纣纣大悦曰此一物足以释西伯况其多乎乃赦西伯赐之弓矢斧钺宋儒曰母也西伯必不以赂免王子曰否否西伯必以赂免于何知之曰纣知之纣也尝醢玖侯而脯鄂侯矣于西伯何有以无罪请也欲加之罪其患无辞且纣庸俟罪乎以圣德请也圣人之心有七窍请视诸夫纣何圣之恤嗜艳妖色骋骏奇技淫巧其素也骤赦而骤喜其所欲僇之人此必有以探其素而深中其嗜明矣然则闳夭之徒非欤曰何可非也内文明外柔顺俟命正志生死不易文王之德也委曲万变以出其主而任其过颠夭之德也文王之德臣德也身谋之也颠夭之德亦臣德也为君谋之者也巽之九二曰巽在床下用史巫纷若吉夫子赞之曰巽以行权呜唿至哉李克生曰转折辩晳推之臣德而归于行权足畅周臣之心而杜宋儒之口成王赐伯禽天子礼乐上本集辨也论脍作论礼记明堂位曰成王以周公有勋劳于天下命鲁公世祀周公以天子礼乐程子曰成王之赐伯禽之受皆非也杨子慎曰其论正矣其事则未之详也鲁之用天子礼乐也其末世乎明堂位周衰陋儒为之也昔鲁惠公请郊庙之礼于周天子使史角往报之乎王也夫成王赐矣伯禽受矣惠何以重请之曰往报未成许也周至于平衰矣至襄抑又衰矣襄不许晋文之请隧也而谓成王赐鲁郊乎然则鲁之僭何始曰着春秋鲁颂春秋桓五年书雩雩始桓也闵二年书禘于庄公禘始闵也僖三十年书四卜郊郊始僖也鲁伯禽而下十八世至僖公始郊诗人颂之曰周公之孙庄公之子又曰皇皇后帝皇祖皇稷则不出于成王之赐益明矣故孔子曰禘自既灌而往者吾不欲观之矣又曰杞之郊也祀禹也宋之郊也祀汤也鲁之郊禘非礼也周公其衰矣其君臣恧然虞天下之议巳也以借手于成王伯禽其陋儒又从臾之甚矣其无忌惮也鲁颂曰白牡骍刚白殷牡也鲁曷不用赤噫我知之鲁缘宋而僭者也其以宋解乎哉王子曰杨子辨矣美矣然而未覸于故也夫礼成王实假之于何知之曰以请隧知之隧隐礼也晋文雄伯也复王崇勋也而王孱王也文敦巽以请之王从伉以却之而文弗复也夫郊禘大典也鲁弱国也鲁弗请天子弗问吾故曰赐也闵而后鲁属政于盟主为齐若晋矣稽役有讨擅兵有讨公止公弗见大夫再执而不闻以僭礼乐讨也则何故借曰辞之天子之宗伯太史未失官也三邦之分宝天子寔记焉岂其大礼而忘厥自耶鲁得僭之齐晋先矣奚待鲁也春秋之互见以微讥耳如其僖始鲁颂曷弗削也鲁颂之弗削非僖始也然则曷为用白牡曰成王志也尊周公以报功德也用白牡班鲁宋也班宋示有等也鲁惠曷为请曰请议也或器报之示许也夫吕氏春秋吕氏言也何征李道生曰借请隧以明礼乐之为赐援据甚明至班鲁于宋以示有等尤为正论其中曲折一一翻用修先生案视用修之辨之美更辨而详美而核成王赐伯禽天子礼乐下然则周公之用天子礼乐也当欤程叔子曰成王之赐伯禽之受非也予则曰叔子之为此语也语于秦之君臣也非三代之君臣也唐虞之世其为帝者茅茨不剪土阶三尺而巳都俞吁咈于其内得一言则君臣交相拜而相咏嗟非截然而不相及也尧得舜而三载命之陟位受终类上帝禋六宗望山川徧群臣辑五瑞狩四岳不闻其以疑尧议也舜得禹而命之终陟受命于神宗率百官若帝之初不闻其以疑舜议也尧舜之于舜禹臣之者也成王之于周公师之者也以尊则叔父也以亲则为其父弟者也存而负扆以行天子之事殁而崇以天子之礼乐夫谁曰不可且以周公之功与舜禹并而尊亲过之不复子则禅而帝复子则祀而王圣人之所以崇德报功也而曰非者何也夫秦而始君朕也君父皇考也而臣弗与也其尊若天而臣若草芥也吾故曰叔子之为此语也语于秦之君臣也虽然必舜禹生而可以行天子之事必周公殁而可以用天子之礼乐必孔子而万世可以天子之礼乐报外此则又非也李道生曰三代君臣堂帘不远周公以帝师王叔圣德元勋崇报固应自是确论程正公当亦首肯末叚复凛然正辞立千古人臣之鉴管仲本集为读管子论脍作管仲论余读左氏所称管子大要佐桓公以正如伐楚郄郑太子辞上卿礼彬彬乎德言君子也即孔子亦称之曰如其仁如其仁及读管子一书自定兵制兴鱼盐诸大筴外往往择卑而易行博小以图大转败以为绩巧取而不匮愚其君遂愚其民以愚天下之诸侯使翕然用于吾术而不敢背窃以为战国之策士术史傅会而增益之者晚而信其然不谬妄也夫齐积徂之国也戎与楚积强之虏也骤而用齐以王齐必不信骤而加戎楚以王楚必不绌管子善因时者也时至三代人犹纯如也及周之衰而人龂龂如也孟氏曰管仲鲁西之所不为也而子谓我愿之乎又曰王不待大文王以百里汤以七十里滕不五十里耶井田之制孟氏之言则既行之矣至于筑薛之问而后其技穷也得王而王者周公也得伯而伯者管子也能王而不得王者孔子也不能王而欲王者孟氏也昔宋之南厌于金若卵矣而濂闽之徒日谆谆以正心诚意之说告其君至于用略焉万一不幸而君任之井吾田车吾兵不踰时而社稷饱敌矣于乎今安得起仲而将相其才使之南治岛北却虏徐而置濂洛诸儒于庠序间雅步高论藻饰其所不足耶李大生曰读是篇抚时感事令人穆然有天下才之想春秋论一滕子来朝左氏公谷俱无传注疏曰时三黜也又云滕子方在丧胡安国曰非也周之东迁未闻敢黜诸侯也在丧亦非也终春秋而不闻称侯也则岂其俱在丧然则云何春秋为诛乱臣讨贼子而作也其法尤严于其党桓公弒君之贼也滕不敢讨又先邻国而朝之是夷狄也故削之胡氏又非也孔子之削之也子之足矣何以子其后也先王之训曰罪人不孥夫滕与国也迫强而巳不与于弒非贼也非贼而削其二百四十年子孙之爵是苛毒之刑也受鞅也讳其宗国而没其篡轻手逆之公子汇而加诛于无罪之小国是偏盩之政也幽厉也孔子不为也春秋天子之书也天子而文武在乎诛桓而巳惩滕而不必削也吾故曰孔子不为也亡何杞侯朝矣一事而轻重霄壤焉则何以服人且前桓而会州吁者后桓而成宋者皆力足拯乱而与于乱者也罪又十倍滕孔子胡以弗削也削之胡以弗及复也吾故曰孔子不为然则滕之为子也何居曰杞侯之后为伯也亦犹是也其自削也夫截长补短将五十里不胜大国之诛求而甘于附庸渐而以子礼来也鲁亦以渐而子之夫渐而子则不得其始也孔子于桓即位之后来朝而子之曰此其始乎夫彼自弃耳噫亦足以惩矣张成倩曰滕侯侯于隐而子于桓非孔子之削而子之也滕侯自削而以子礼来春秋自大公至正之书而先生发大公至正之论殊千古卓识甚矣康侯之以意而失之偏且苛也春秋论二孔子于春秋书晋赵盾弒其君夷皋许世子止弒其君买而左氏载董氏之言曰子为正卿亡不越境反不讨贼孔子曰惜也越境乃免又曰许世子之书弒也以不尝药公谷氏因之而卒莫异论也又千余年而习春秋者卒莫疑也独欧阳氏为之论曰盾止实弒也学者柰何信传而背经其言甚辨而精无以难也左氏公谷固习闻其时事者也其记符合而节契尽绌之不可也然信其言则孔子申韩之所不为也盾犹云耳当其时天下之不尝药者伙矣独以微文而致重辟于许世子何居然则欧阳氏当乎曰未也夫信传而背经不可则欲信经而废传乎欧阳氏知盾止之为弒而不知其所弒也夫弒于何知之曰三传知之晋为盟主盾实执政三年之间而诸侯之被弒者三而莫问也盾一逐而穿之戕灵公于桃园也若拉枯然亡不越境谋可推矣反而不讨非不忍也是不能为成济解也董狐直而笔之婉而辞之盾故所欲受也止之不尝药也罪不眇矣国人胡为而疑之止又胡为而自疑以走也岂不章章见逆谋哉孔子因其赴推其情而不易其旧也然犹微有可疑者春秋虞廷之李书也曰罪疑惟轻曰与其杀不辜宁失不经是故见盾于会见买于葬使天下后世之为恶者不得以其文而餙诈其刑恶者不得以其文而饰怒也故曰微而显志而章其要卒归于忠厚也故非弒而弒者三传也弒而弒者欧阳氏也三传征乎春秋孔子所不为也征欧阳氏乎春秋不必孔子而为也张成倩曰正盾止之罪而复宽盾止之诛春秋严于臣子而以忠厚寓焉想见司寇之刑书应得孔子之家法春秋论三吴子使札来聘公羊氏曰吴无君无大夫此何以有君有大夫贤季子也何贤乎季子让国也谷梁氏曰吴其称子何也善使延陵季子故进之也胡安国曰札者吴之公子何以不称公子贬也辞国而生乱者札之为也故因其来聘而贬之示法焉皆非也夫寿梦卒而立季子者非序也志也寿梦卒而季子不立者非让也序也夷昧卒而季子终不立者让也可以立可以无立立而能巳于僚光之憯乎亦势也季子虽守节而不达者春秋之时臣弒君子弒父以蝇蜹乎邦君夫子欲立天下之大闲而先绌守节之士其何以劝且安国之深讥札也为其逃僚也其使札则犹夷昧也春秋未有先事而惩者也先事而惩者翚率师志渐也札胡渐焉其曰贤札而进吴子者是臣为能进君也贤之则何以不公子札而国吴也吾故曰皆非也然则何居曰吴之以子也谓其能历聘也夷狄而中国之则中国之其曰札不纯与其中国也进而诱之来抑而树之防圣人待吴意也于札无与也张成倩曰学士家于延陵季子置论纷纭得王长公数言辞简而书于来聘尽法又破三氏之论而得宣圣之心春秋论四春秋圣人之书也其有疑焉者阙之阙之尊之也委曲而以意文其辞悞后世者非尊春秋者也弒君大恶也有不幸而蒙者以严戒后世可也幸而免者非圣人志也盾杀不及穿探盾谋也诛归生而不及宋何居则何不曰宋归生弒其君哉必欲惩天下之从乱者而宽天下之首乱者是使人为恶必极也犹未也栾书中行偃弒君而以庶人之礼葬恶愈极也其不书名弒何也厉公骄而好杀固耳不犹贤于楚围乎重诛盾以幽而轻待书偃以显我未之前闻也其卒麇何也杜氏之释左曰楚以疟疾赴故不书弒然则史旧文耳安在其为笔也公谷求其说而不得则阙之关之可也胡安国曲为之说曰围弒君而伯大合诸侯而莫之讨也宋向戍郑子产有献焉而不敢以为非也圣人至此悯之甚惧之甚是故察微显权轻重而略其篡弒以扶中国也果耳则何不大抑其会而贬削之而顾为之讳哉呜唿安在其扶中国也为其主盟也而讳之则天下后世必如项借如梁冀董卓而始得正其罪也如项借如梁冀董卓天下固巳声之而固诛之矣焉用春秋为也莽操裕温之徒匿其篡弒杀可也偃然而居正统可也为安国说者登圣人于叛党者也麇弒而比奔比于围无君臣之义也归而见胁以立灵王就缢也灵胡君也卒胡弒也信此则春秋不作可也曰春秋圣人之书也非欤曰圣人胡可非也经传之佚秦烬久矣吾征其信者而阙其疑者子姑反而求之于心可也张成倩曰宣圣有犹及阙文之叹公谷之阙古道仅存奈何后世而曲为之辞哉元美远当为素王之功臣而近当为康侯之诤友屈建去芰论本集续楚语屈到嗜芰有疾召其宗老而属之曰祭我必以芰及祥宗老将荐芰屈建命去之君子曰不违而道柳宗元非之曰礼有斋之日思其所乐思其所嗜子木去芰安得为道苏子复非之曰甚矣柳子之陋也赫赫楚国若敖氏之贤闻于诸侯身为正卿死不在民而口腹是忧陋亦甚矣使子木行之国人诵之太史书之天下后世不知夫子之贤而惟陋是闻子木其忍为此乎余则曰甚矣屈建之忍也而苏子之好异也今夫取礼之轻者与食之重者比奚啻食重然则礼而轻也当其身尚不以废食而况于其亲乎哉从治命不从乱命恒也屈到之命荐芰乱也否也且夫芰与蔬蔌等耳非若邕之痂长孺之爪甲腥秽而不可登席又非若铜雀之伎之淫侈也临穴之殉之酷也宗老言之建颔之彻一蔬可以易益一豆不为多国人何所诵太史何所书而天下后世何所知乎今以建之郄之又不能为之讳而国人之媚新令尹者以为不违道而书之太史传之天下后世是扬先人之过者建之郄也不在荐也夫不忍于一荐之小礼而弃忘其父之嗜好其不孝小也急于扬巳之名而不讳其父之误其不孝大也夫建也挟左右广之甲而不欲无礼于盟主之上卿弃诸侯之信而不之顾此夷狄也而何有于小礼也其父生不得志于鼎俎而又衘建之骜桀故示微于宗老而建卒弁髦之宁不违道也或云屈到之芰建可荐也建之不荐左氏可无称也左氏之称柳子可无非也柳子之非苏子可无讥也苏子之讥子可无衷也甚矣儒者之好持论也余无以对李克生曰以大义责建可以驾河东而轶眉山季札论余每读宋人语谓季札之才近伯夷未尝不为之失笑也季札而似伯夷谁不知者季札盖智人也得老氏之精而用之夫以诸樊之为长焉而让夷祭夷昧之为仲为叔焉而让即中人亦勉能之夷昧没而犹让则非中人所能也彼见夫吴之俗狼戾而好战日寻楚之干戈而僚以贪愎躁勇之性光以狡悍忍诟之资左右焉其人目睨而齿击盖未尝一日而忘乎王位也札欲以礼息鬪而不能以义割恩而不忍其身之不恤而何有于国故熟计而舍之非得巳也彼二人者感札之予位而不忮安札之无欲而不疑以其属尊而不之逼而札始得为札矣彼吴之亟乱而亟定数衄而数胜若无札焉至百岁而犹能将师以救陈尚犹以老氏之道待楚虽以夫差之好胜而弗之责也夫差之将亡吴天下之人皆知之札听乐而辨六国之兴衰独不知吴之将亡而默无一救乎彼不欲以其身殉鸱夷也伯夷则不然其为夫差之叔父也必为比于吾故曰季札智人也得老氏之精而用之者也李道生曰品札以智智哉其言公孙杵臼程婴程婴既巳脱赵孤而谓公孙杵臼曰今一索之不得后必且复索之公孙杵臼曰立孤与死孰难程婴曰死易立孤难杵臼曰赵氏先君遇子厚子疆为其难者吾为易者请先死云云其后韩厥说景公与程婴谋而刼诸将僇屠岸贾灭其族复与赵武田宅如故赵武既冠为成人程婴乃自杀以报宣孟与公孙杵臼或曰婴可以无死死过也予则以为不然凡婴之所为存孤者诚难而杵臼死诚易然天下之所覩者生死也所不覩者难易也自赵孤之未立而婴所以生者为赵孤也婴故未尝一日忘死也赵孤立而婴生则食赵氏也报婴能无死也杵臼死而以生授婴婴生而以死还杵臼夫岂直义至尽哉盖有余仁矣虽然岸贾亦乌可非也盾以不能讨贼失之终然其始事可亮也岸贾以不能匡虐失之始然其终事可取也盾既为法受恶而未有能表岸贾者也附元美先生左逸曰诸将攻屠岸贾于司寇之署且命之曰国有大典女实擅之以剪僇勋贤而灭其祀君以为讨岸贾再拜稽首曰诸大夫修成季之德而过督臣也则既闻命先公不能事巨室而罗于难用弃群臣谁之为也既殄其身又污之谥故臣旦夕疾首焉以君之命持司寇爰书以讨而谓之擅也其谁不擅诸大夫亦唯私是竞以乱角乱将奚靖焉君行及矣伏剑而死张成倩曰王先生论婴之死尝矣而表岸贾者是亦千古特见岸贾之为司寇治灵公之贼以致赵盾其徧告诸将者曰盾虽不知寔为贼首以臣弒君子孙在朝何以惩辠是亦执言惟正所谓其终事可取者也故元美于左逸再致意焉范增集作书苏子范增论后苏子之论范增甚奇而其为书生于事体则甚闇夫卿子冠军何人也以一言之偶中而怀王拜之为上将军其智勇未闻也章邯既破项梁而杀之楚人之胆夺矣移兵而渡河以大破赵人赵人之胆夺矣赵举而秦疆夫以巳破之楚胆而当方张之秦势且皆半菽之饥腹而氷霜不完之指唯有解甲而逆溃耳义送子相齐盖欲以为遁穴而侥幸于目前之未战乃诈为大言以压项借借不杀宋义赵必下楚必溃楚之溃在唿吸之间而无他术可以解为借计者何以不杀义也增于此时去借则秦追僇亡楚之末将而族之必也借胜则恨增以为宋义之党而先去以为三军之望族之亦必也即两不免族而当叛臣偾将之名为增计者何以去也夫增奇筴士也岂惟不去而巳当与借谋而杀义不然何杀义之后事事日取增计而尊之为亚父也然则增不当去乎曰有坑秦卒二十万人失仁失仁法不足以取天下一当谏也违义帝之约而王汉王楚失信失信法不足以取天下二当谏也弒义帝失义失义法不足以取天下三当谏也谏不从则去之去之而无忿懥之迹以完其身可耳若杀子卿冠军何以去也李大生曰论亚父不当以杀宋义去而当以三谏不从去于义理彻而事势明伍子胥续集作书伍子胥传后伍子胥勇烈狥志丈夫也谓之尽孔子之道则不可谓之悖孔子之道则不可孔子之事鲁也几微不合辄去之又曰父母之雠不共戴天不合而去有新君在矣不以事新君为二心也孟子之言君之视臣如草芥则臣视君如寇雠孟子过矣草芥其亲寇雠之可也草芥其身寇雠之不可也平王淫太子之妇而欲废太子推忮以僇其太子之传而并及其兄即啇受何啻焉受不僇文王不僇太公父也何以斩烬余之头而悬太白鞭尸非过也情也亦理也吴王僚信子胥之言谋伐楚而光阻之不以怨光而进专诸俾剌僚而夺之位盖审僚之不能得志于楚也光为之破楚以伸志故竭力而事之又为其子竭力而报越雠其必不赦越也欲以为奢者为光而夫差弗信也社将徙矣力谏而死之知亡智也能死忠也若子胥者于君臣父子之间可无媿也太史公称吴以子胥谋西破疆楚北灭齐晋南服越人信哉独所以强吴之迹备于吴越春秋而其辞不雅驯使子胥之志明而材不尽显以此少冺冺耳或谓子胥之托子于鲍氏何居曰彼盖伤奢尚之线绝而强延之以孝终也吾故曰子胥者不悖孔子之道者也李大生曰孔子之道忠孝而巳矣子胥不悖孔子之道亦忠孝而巳矣苛求子胥者无以为也蔺相如论蔺相如之完璧人人皆称之余未敢以为信也夫秦以十五城之空名而诈赵而胁其璧是时言取璧者情也非欲以窥赵也赵得其情则弗予不得其情则予得其情而畏之则予得其情而弗畏之则弗予此两言决耳奈之何既畏而复挑其怒也且夫奏欲璧赵弗予璧两无所曲直也入璧而秦弗与城曲在秦秦城出而璧归曲在赵欲使曲在秦则莫如弃璧畏弃璧则莫如弗予夫秦王既按图以予城又设九宾齐而受璧其势不得不予城璧入而城弗予相如则前请曰臣固知大王之弗予城也夫璧非赵宝也而十五城秦宝也今使大王以璧故而亡其十五城十五城之子弟皆厚怨大王以弃我如艹芥也大王弗予城而诒赵璧以一璧故而失信于天下臣请辞就死于国以明大王之失信秦王未必不予璧也今奈何使舍人怀而逃之而归直于秦是时秦意未欲与赵绝耳令秦王怒而僇相如于市武安君十万众压邯郸而责璧与信一胜而相如族再胜而璧终入秦矣吾故曰蔺相如之获全于璧也天也若其劲渑池柔信平则愈出而愈妙于用所以能存赵者天固曲成之哉张成倩曰相如完璧瞻自足嘉而王先生归之天幸辩士之舌端文士之笔端诚可逃也魏公子无忌论当七雄之末诸善战者以法归吴起以智归孙膑以巧归田单以勇归白起及廉颇李牧而公子无忌不与焉彼公子者以为卑虗得士急于收名而稍见其实差胜于孟尝平原辈尔愚以为善为兵者固无如公子者也吴起孙膑之时秦固未甚强而田单之所摧则骑刼颇则栗腹而牧匈奴也白起用秦师以攻诸侯固无有不糜碎者是故白起用劲者也吴起用治者也膑单廉李乘瑖者也若夫邯郸之园秦悉关中河内之卒馘赵人四十五万而压其城城且旦暮下矣公子虽窃符以有魏师而其人皆嚄唶懦将之所教而恫胁不振之余也又纵其父兄独子以归者二万人外若削弱其形而内实有以一入万人之心而振其气偏师直入于虎狼之窟而逐之以存赵此其乘坚而为瑖转弱而为劲者何如也秦乘公子出而日夜伐魏其志巳无魏矣魏旦暮亦唯有下耳三十年公子以二使致五国之师而其人又皆恫胁不振之余也国五其将将五其师此非可以顷刻联合也公子率而大破秦军于河外走蒙骜乘胜逐之至函谷关而不敢出此其联散以为整转弱而为劲者又何如也公子不死魏几不亡万金入而晋鄙之客之间行公子知饮酒近妇女之足以伤生不欲以生为秦虏耳愚哉魏王之为秦亡魏也或曰公子非善兵者公子之客善之是不然公子殁而未闻其客能西抗秦者也且客善兵亦唯公子善用之韩淮阴之驱市人战也高帝之将将也公子亦庶几矣其每过之而令民奉祠不绝有以也张成倩曰以善兵推信陵君蔚然藻缛确然证据乐毅集作书乐毅传后乐毅之破齐凡五载而功不就至以谗间去天下惜之独苏子瞻谓当其时使昭王尚在反间不得行乐毅终亦必败何者燕之并齐非秦楚三晋之利今以百万之师攻两城残寇而数岁不决师老于外此必有乘其虚者矣诸侯乘之于内齐击之于外当此时虽太公穰苴不能无败愚以为苏子之论事势审矣独未能悉乐毅也夫乐毅者夏侯玄之所谓仁人也彼非独仁人也而又且智彼其合诸侯而击齐一战而大破之临菑下愍王走死齐之重器奇珤悉输之燕中矣如是而不急攻莒即墨者以为二城弹丸之地不足为吾害莒南近楚急之则必借楚以为我敌而即墨东近海死守虏耳急之则多杀士卒而未即破而齐故数百年大国也其人强武而习兵且易以乱故必缓而用威德拊循之既久而齐人皆为燕矣夫岂直为燕彼且以乐毅真吾主然则毅之兵固未尝五载而尽顷于二城之下也以故新主立而南面之间得行骑刼代之势不得不尽锐以攻即墨而又以新将故不识地利而恣为暴燕人失毅而离齐人失毅而振盖不待火牛出而燕之败形成矣且诸侯之所以不窥燕者自有说夫以齐举宋而伐之燕举齐而不伐非独妬齐而厚燕也谓愍王之不若昭王治也谓愍王之待诸侯倨而昭王之待诸侯恭也谓泯之举宋而暴宋不若毅之举齐而拊齐也且骑刦败而诸侯犹偃然以此知苏氏所论误也不然使毅而有可訾则惠王必不悔而召之召之不归而何以封其子高帝异代主也毅之后何以无功而封孔明三代才也何以自比毅而人犹未之许也若苏子者真所谓以成败论者也李克生曰仁且智望诸君何知之征斯文司马穰苴孙武论集作书司马穰苴孙武传后司马穰苴孙武天下之言兵者归之穰苴兵法不可见所见独孙子十三篇其精约事理吾以为太公不能过也而太史公独称穰苴兵法闳廓深远虽三代征伐未能竟其义如其文若尔穰苴其尤胜耶然太史公于穰苴则仅详其斩庄贾于孙武仅详其斩爱姬而巳以为用兵之道一赏罚尽之矣虽然以穰苴之善用兵而使燕晋之师得脱而罢去追击之仅收所亡境内封地耳不能大有所摧败也景公尊为大司马而委之政其时亦可以有为何不修桓公之业而廓大之卒见摈于高国以死至于吴之强伍员力耳举之战虽能乘胜入郢而班处其宫使秦师得用其救再合再败而后归又不能预防夫槩之为内孽安在其为武也太史氏又称其北威齐晋显名诸侯恐亦附会之过当其时武必先死矣不然而檇李之败绩会稽之许成舍腹心之越而从事于石田之齐武胡为不谏救也太史公亦云能行之者未必能言能言之者未必能行盖颇见微指云穰苴之兵法大约威王使膑忌辈增饰之晏子春秋亦一及其拒景公宴游事亦略可证李克生曰轩轾各得蔡泽论集作书蔡泽传后蔡泽以唐举一言之激袖手而入秦乘应侯之自危出不穷之辩杜其口伏其意安然而据其相位若承蜩然智者以为蔡泽之用应侯然不知应侯之用蔡泽也夫穰侯者秦太后之懿戚而四十年之信臣也应侯以一亡命扼掔而夺之此非特乘穰侯之瑖其材必有以大胜之者夫应侯相而穰侯日见短则应侯之相日益固应侯之相日益固则穰侯终不振当应侯之为相也窃君以行威福尊意以酬恩怨人主非不知之特欲伸其所大欲耳武安僇郑安平叛王稽见法人主之大欲不尽酬而应侯且无以自解盖尝彷徨而左右頋求其人以托税驾之地而不可得既而微知有蔡泽者游学干诸侯小大甚众而不遇其困甚矣泽之与应侯又非有相知之素也其曷鼻魋颜蹙齃膝挛非能长富贵者也与之语颇明消息盈缩之理而非有押阖操纵取天下之深计者也夫困极则易为德非知素则深见恩不能长富贵则无与谋倾人之计筴者明消息盈缩之理则必不忍蹈前辙无押阖操纵之深计则必无以见其长而形我短故幡然而荐之天下皆以应侯能用贤而应侯之过自是无以闻于昭王者蔡泽而称耶昭王固贤应侯其不称耶则益以贤应侯谓亡有能及之者自是而称金印拥高訾而老死于东第无患矣彼荀卿之于黄歇韩非之于李斯一以师一以同学而材皆胜之固歇与斯之所畏而不欲用者也宜其困且累死也李道生曰立谈而应侯避位应侯之善用泽也殊为特见吕不韦黄歇论集作书吕不韦黄歇传后自古至今以术取富贵秉权势者毋如吕不韦之秽且卑然亦无有如不韦之巧者也凡不韦之所筹筴皆凿空至难期而其应若响彼故自天幸亦其术有以摄之至于御倡而知其孕必取三月其进之子楚又大期而始生政于理为难信母亦不韦故为之说而泄之秦皇使知其为真父而长保富贵耶抑亦其客之感恩者故为是以詈秦皇而六国之亡人侈张其事欲使天下之人谓秦先六国而亡也不然不韦不敢言太后复不敢言而大期之子人乌从而知其非嬴出也黄歇之为奸大类不韦而行之于为相之后尤不义第其始之脱太子虽若钓奇然甚勇而忠史固称其博学洽闻覩所上秦皇书不下韩非子以一富贵之殢上心下而积虑处事若虺蜮然亡身灭家而不觉岂不可悲也哉春申君不当称四公子贱谋贵疏间亲与文信侯并而称可也李道生曰黜春申于四君之列而与不韦伍自是快论秦论上本集读秦本纪论脍作论下同秦始之恶极矣然其创制立法可纪也称皇帝罢侯置守令即王族懿亲无尺土之奉岂不亦廓然大公哉春秋之时徐有淮夷青有莱夷雍有犬戎义渠豫有三川陆浑之戎冀有鲜虞赤白长狄山戎荆扬之地则无非蛮者其人与鸟兽杂而生尧舜之世化不得过数千里焉荒服之外大抵因俗为教固耳秦一荡洗之而至于今即西北至于朔方辽西无终令支之地南度百粤踰五岭巴笮滇池亡不袭衣冠而谈诗书治礼乐者于乎谁力哉故秦皇汉武不足为人主训也然而功足言也先王之法有道穷而不得不变者封建也民之为君三年丧也有势穷而不得不变者井田也古文也于古有益之而善者纪元也有捐之而善者肉刑也有畧而善者氏族也于乎时哉宜哉宜哉时哉李大生曰祖龙恶极而功自难没瑕瑜较然千古公论末段言变法之善亶见时宜秦论下秦之取天下而不以道者其罪不在始皇而在庄襄以前之主所以失天下者其罪不在始皇之取而在守也夫秦自孝公用商鞅为功级之赏以诱战士而使之强七国之民自始祖而至于耳孙其首世世入秦庭而封于泾渭之间男不得耕女不得织士不得拱手而奉先王之业盖至始皇而天下之所谓共主若赧王者顷首于冀关之下而周不祀矣其时六国之边秦者四而其半巳为秦有矣秦虽大出兵以下之而非有血战封观之实如长平伊关者也秦之势不得不并六国六国不得不并而为秦且秦至是非与周代也与六国为代者也夫六国者非僭夷之楚即篡晋之赵魏韩而篡姜之田氏也秦何以不得灭之借令秦称皇帝罢侯置守令而轻徭薄税以与天下相安于无事夫谁曰不可善乎贾生之言曰仁义不施而攻守之势异也昔人有云汤武逆取而顺守之而儒者皆以为非愚以为未可非也夫桀纣者谁之后欤禹与汤之后也商周固世世而臣事之矣桀纣二主虽恶然不能出于五服之外而使商周之民尽被其毒也即不忍而诛其君吊其民立其近裔之贤如若微箕者而匡辅之不亦可乎是时夏殷完国也非若赧王之如发而不可挽者也商周大邦也非若晋宋之伏危而不可退者也圣人与其政之仁而亮其心之无所冀而姑为之称曰顺天应人然犹不没其实而时见之夫子之不纯予汤武也乃其所以不纯贬秦晋也近世有竖儒丘氏者不得其说而轻于持论绌其统而削之呜唿是身为僭也李大生曰论秦与六国为代自未经人道语高帝高帝之斩丁公以为后世为人臣怀二心者戒也人许其能惩一而戒百此言非也帝之取天下孰非用间纳叛以有之而其在麾下自豊沛初起之士外孰非诸敌国之臣妾而独丁公称区区二心也且帝之窘果丁公生之不宜悖德也其以为人臣戒者亦非帝初意也帝方灭楚以号令诸雄王威天下而丁公首着其阨故丑之既僇而为此名以掩也吾何以知其然于纪信得之帝之诸功臣孰有大于纪信者毋论忠也而帝卒不录何也即无后侯之可也即不侯祠之可也而不然者旌信而成其成皋之降也非史几乎冺矣故其于信也耻之变而冺者也于丁公也羞之变而怒者也若季布则必欲诛之购之久而鲁朱家始以间投滕公胁帝以北走虏南走胡之说而后赦耳非赏节也丁公固当诛吾独恠夫帝之诛不以道而不考古之士妄为之说者张成倩曰借纪证丁直道破汉高心曲萧何诸葛亮优劣辨也论脍作论关中王维桢试诸生以萧相国诸葛武侯为问其言大畧以武侯之不能一天下才累之也而未曙大体出师表出而俶傥之士修词之子皆扪心退矣木牛流马出而伎匠之徒执斤锤而求售其巧者皆攦指退矣八阵图出而诵鬼谷之书习黄石之略者皆批颊退矣夫使诸技客才人皆退而不敢前引以为弗如而不肯任则亮不得不劳亮劳则不得不殴血而功不就夫萧何木强人耳出师二表何不能为木牛流马何不能制八阵图何不能解独以无文而用文无制而用制不解而用解遂以任成大业而享有令名宠冠群臣而庆流苗裔也故萧何之役诸将也似乎无能而能于诸将疑于不足而足于诸将彼孔明者有奇而直见其奇耳此奇者不为用也此两公之别也予读之曰是非王维祯之言而杨雄氏之言也曰汉屈群策群策屈群力楚憞群策而自屈其力天曷故焉以语夫相臣之道几矣非所以语于二子之优劣也夫孔明非不善用才者今夫大匠之为宫室也其梁栋欂栌必构夫楩柟豫杞之良者充焉断而小之而弗胜也或用夫黯然而中腐者匠之罪也其无楩柟豫杞也则非匠之罪也孔明之相蜀也属炎精之渐涸天下固巳忽焉忘刘氏而天又从而更之故以庞统之智焉而死法正之敏焉而死关张之悍鸷焉而死于是乎孔明之志穷势不得不独身而力干之然犹日孳孳焉举蒋费董向之徒以善其后虽以忌愎之李严浮诞之马谡褊浅之杨仪暴肆之魏延不得巳而拾其长以充牛溲马勃之用令是时而有子房者出而街亭之役必复以帷幄付幼良有韩信者出而祁山之役必复以旗鼓付文长有平阳侯者出而五丈原之役必复以画一付公仪则可是三君子无一焉而奈之何其以酇侯望诸葛也孔明逆知其身之足以灭魏又逆知其身亡而蜀不得中原矣蒋费亡而蜀不蜀矣故冀及其身一用焉而卒不遂也且出师表何与于天下之为文者木牛流马何与于天下之为艺者八阵图何与于天下之为兵者苟声至而响合气同而类应则奚不可之有孔明之言曰开诚心布公道集众思广忠益其为独用长者乎哉夫酇侯非断断无技者约律法给馈饷营宫室其所兴创规制海内讴思而遵奉之数百年不衰夫为相者必不一见迹而后可则周官三百六十记里鼓指南车周公无亦露才而阏一世哉李克生曰文终忠武自难优劣王先生志穷之论足为武卿知巳淮阴侯不反辨论脍作论余过淮见故侯韩信祠怅然悲之夫千秋之士论淮阴侯信者未尝不惜其功大而汉报之薄至以反死未有明其不反者也信功诚大至族灭以死而又身被恶名余切悲之故为之辨曰信之不反于楚天下知之其不反于关中虽当其时天下亦不知之天下能惜其功而不能辨其反何也信之罪独有请假王及期固陵来缓非纯臣之节耳信见夫项羽之入关裂地而王诸将以章邯之功微焉而王长史欣董翳之功微焉而王申阳之功微焉而王司马卭张耳之功微焉而王吕芮共敖臧茶田都田安之功微焉而王自搯数其功于汉视数子何啻百倍而汉王又素名能不爱城邑封功臣远胜羽者内不胜其欲故请耳夫重责信以功而薄报信以封汉诚失之信虽稍贤于武臣韩广于人臣之节非也其后之不反何从知之曰以信及陈豨传知之夫信尝再为大将又再为王其故部曲臣吏何限乃舍而与陈豨谋豨其时以别将将卒五百人从宛朐至霸上以游击将军别定代破臧茶侯于信非素所拊循士大夫也信遽而托之以腹心豨遽而受托以反此不可解一也豨之监代赵兵自喜下宾客蕲得侠名耳周昌忌而言于高帝覆案之急始与匈奴通又召之急始反豨初固未反也乃遽与信谋其不可解二也信智士也如必与豨谋必屏人必耳语何由使舍人知之其不可解三也信既通豨必多置人于邯郸走关东西道高帝之动静豨之胜败俱知之不应为一女子所绐入而落其手其不可解四也以信之功吕氏一女子单辞族之而不能辨汉王固巳心知其然私畏吕氏而犹喜其能驭诸桀将矣吕氏之所以数欲废而不终废也信不反卒以反族等之英布而乐悦之封得世同于贲赫呜唿可慨也夫李道生曰四不可觧殊雪淮阴之冤项羽论集作书项羽传后吾少时阅书至夜分而困欲寐辄取项羽传诵之即洒然醒以为非羽不能发太史公笔非太史公无以写羽生气羽之罪其大者在弒义帝坑秦卒二十万人僇降王子婴耳其恶不待言然彼皆有以致之义帝亦了了者苐不免懦而腐夫一牧羊子耳王于项梁之手见梁败而不羽之恤遽夺其军而又不使之入关其救赵也又使之为次将而所听令者羇旅庸奴之宋义彼其心固巳怏怏于帝杀宋义而楚卒属之矣刎王离破章邯而诸侯属之矣破函关而秦属之矣其目中固巳无义帝矣犹貃而使人请命帝但委之于借且尤不能免而曰如故约借能无恨也夫岂独恨也当疑其与沛公结而图借义帝拥空名于上欲以承平之君臣而御怏怏之悍霸倒授太阿之柄而触其锋能不立碎也虽然义帝者务而不失其正者也新安之坑子婴之僇盖天道也彼诸侯之卒积数世而其首皆纳于秦庭凡在者皆秦卒之刅余也又皆其子孙也幸羽一甘心焉孰不为之挥戈者子婴之降自降沛公耳非降羽也六王之身有屠而死者有囚而死者有饥而死者夫负刍非羽故君而燕及梁非祖父耶谁能忍之故曰有天道也至楚汉之为讼则羽之负汉者一而汉之负楚者三羽之负汉不王关中而王巴蜀而巳当羽入关与沛公兄弟也又皆楚臣何必距而不纳其负一也鸿门之会不杀而封之巴蜀甫就国而兵东向其负二也然犹有可言者至太公甫脱高祖盟血未干而反戈尾其后其负三也羽自得罪义帝耳不得罪高祖高祖死何以见羽地下哉余故友宗臣每酒间大唿吾宁不成而为羽不能成而为高祖且谓高祖易与耳余咲曰若言高祖易与则过高祖遇羽而绌故思以绌胜之若固见其绌以为易与耳不然彼章邯黥布岂碌碌者何以取之若寄哉李大生曰谓汉负楚可柔借喑哑叱咤之气卷之一终王弇州崇论卷之二齐悼惠王肥论上齐悼惠王肥论下淮南厉王论贾谊周亚夫论司马相如卫青霍去病论霍光论汉武帝时功臣侯论班史酷吏论张安世论魏相扬雄邓禹凉州三明汉党锢论关壮缪昭烈诸葛亮上诸葛亮下马谡魏论陈思王陆逊父子机云论齐悼惠王肥论上集作书悼惠王世家后下同齐悼惠王肥者高祖之庶长子也哀王襄者悼惠王之元嫡也文帝者高祖之第四庶子也惠帝崩有二子皆疑当废哀王立而考惠帝于事正于序宜吕氏没诸吕谋危汉哀王发兵入讨之为外主而诸弟朱虚侯章为内主夺产禄之魄而诛之功最大兵发而僇召平诈取琅琊下济南材至高诸大臣綘灌曲逆畏哀王之武而贪文帝之仁弱舍此而立彼仅还所夺之郡一侯其舅驷钧以小慰觖望而巳哀王以是岁薨而文帝至为令主比德三代传世二十宁非天哉二年王章王兴居然皆背割梁赵盟皆析齐之壤而封之以失职怏怏章死而兴居叛诛十二年志王济北十六年辟光王济南贤王菑川卭王胶西雄渠王胶东皆悼惠子也吴楚反其不从反者仅一济北而巳虽王之尚未惬于志也綘侯下狱驷钧享国薄昭诛死外家之说胡据哉李公玄白曰齐哀王之不获立虽綘灌辈之忮心而借口舅氏乎炎精方炽文帝守文自有莫之为而为者王先生殊发太史公所未发齐悼惠王肥下吾尝谓高帝有材子孙四人文帝亡论巳如意少而当帝心以为类我不幸夭耳必有以类高帝者哀王襄景王章皆椒宫少年子也不畏高后之余威不虞诸吕之强力哀王鸠东海之乌合突起而西向章以北军千余之卒逐吕产而杀之悉歼其族党非有胆勇谋断谁能胜焉綘侯之与诸大臣共议谓驷钧虎而冠恐以外家握权而乱天下而置之非本心也其意实患哀王之果锐目其举兵时名以诛诸吕则必以薄诸吕之共事者虑他日之见诛而贪代王之仁弱建策立之夫舍有功之齐而推不意之代王王必德我嗟乎庸讵知綘侯廷尉之狱不在哀王而在文帝驷钧老于彻侯而薄昭以暴横僇也抑不特此博陆侯光之立昌邑王有广陵在也不闻昌邑之贤于广陵光固难广陵而易昌邑也昌邑废而拔宣帝于民间而帝之天下之德光孰有过于宣帝者然而族光者宣帝也徐羡之等之废废帝也而先以法除义真为义真言敏锐故预废焉以为文帝地不知诛羡之等者又文帝也勃之辱光之族羡之等之诛虽未必不尽出于公然而是诸臣者所树皆得人以成一代之治所以报之者亦少恩哉张成倩曰是篇更推见至隐发挥无余德怨相乘祸福倚伏历代为然慎旃哉君臣之际也人臣柰何恃定策功不自戢而诒人主以少恩之名也淮南厉王论集作书淮南厉王传后淮南厉王骄恣不奉法其所论狱若为黄屋擅拜丞相爵关内侯收聚诸侯王人亡命贼杀无罪人法皆可以死而坐以谋反则未也以文帝时天下若全瓯而又最称理即病狂丧心者亦何敢以蕞尔弹丸之地而与之抗且夫男子七十人辇车四十乘反当何所为也使闽越匈奴以市明珠良马或有之夫越数千里之外徼荒服之夷虏而为期会欲与其人相应合世固无是理也当是时天下之人寔知之以故文帝之贤厉王之暴而尺布斗粟之谣所由起不然而文帝亦何至终愧悔耶其子安之反则有之盖愤父之死矜已之才而窥武帝之有衅也亦可谓不智矣虽然王安之谋反固也然而未成反也学仙者流则谓王与八公者习不死术而流言闻于武帝帝使按之即与八公俱上升帝恐其为天下惑而别起间如后之戾太子子兴事而称其自杀以苟完狱耳以故心艳其事竭天下之财力求为神仙而不可得刘向去安时无几得枕中之遗籍而宝习之此宁非明征哉独所谓八公者有左吴伍被雷被夫左吴首祸者也伍被貭反者也雷被告变者也雷被用而左吴伍被诛意八公自有人不然吾未见三子之能仙去也班史不当以伍被别作传当附之安传蒯通亦不当别传当附之韩信传江充当附之戾大子传息夫躬当附之董贤传呜唿孰谓班史有定识哉李公玄白曰论淮南父子之不反与不若老吏断狱自雪千古之冤而末段复正兰台之案贾谊集作书贾谊传及苏轼所着论后余少读苏轼所为贾谊论谓非汉文不能用贾生乃贾生之不能用汉文尔而中有云綘侯新握天子玺而授之文帝灌婴连兵数十万以决刘吕之雌雄又皆高帝之旧此其君臣相得之分岂特父子骨肉手足哉贾生洛阳之少年欲使其一朝之间尽弃其旧而谋其新亦巳难矣为贾生者上得其君下得其大臣如綘婴之属游优浸渍而深交之使天子不疑大臣不忌然后举天下而惟吾之所欲为不过十年可以得志安有立谈之间而遽为人痛哭哉观其过湘为赋以吊屈原悲欝愤闷趯然有远举之志其后卒以自伤哭泣至于夭绝是亦不善处穷者夫谋之一不见用安知终不获用也不如默默以待其变而自残至此吾未尝不伏苏氏论人之当揆事之长而叹贾生之无辞以自解其后得班史之所着传而读之然后知苏氏之工于揆事急于持论而不尽悉故实也夫贾生之始建议改正朔易服色制官名兴礼乐固非綘灌之所喜而实亦非綘灌所深恶也其所深恶者在遣功臣列侯就国而巳故假以纷更之罪而谮之帝帝亦因其谮而始出谊以慰安之且欲老其材而后用之耳非果于弃谊也何以知其然也诸王太傅在王相下与郡守等自太中大夫而出不为左特以长沙卑湿且一异姓贫弱之王其迹似弃耳亡何而召见宣室自以为弗如而徙傅梁梁大国也梁王爱子也谊不死即入而九卿矣故曰帝非果于弃谊也谊亦非悲欝侘傺而至死者何以知其然也吊屈之辞虽若以自拟而实讥其不能自引而弃逝赋鹏之辞虽若以自吊而实归之知命而不忧其所上治安策有可为痛哭长太息者盖在召对宣室与传梁之后也所谓立谈之间而遽为人痛哭者岂实录哉且贾生之自伤在为傅无状且泣哭以悲梁王之堕马而死非以不用也寿夭有命生之夭又焉知非其命之尽而归之自伤又归之不用宁非冤哉史既称綘灌之恶之而綘侯之就国以一言告讦而逮系谊以待大臣之礼风之而上遂幡然改谊不綘侯之恶是修而修国体抑何厚也刘向所以深惜之而轼未之知也夫谊死而文帝次苐用其言谊虽夭不为不用也吾固曰苏氏之工于揆事急于特论而不尽悉故实者此也李道生曰贾太傅得王先生为千古知巳而汉文欲用之之隐衷亦白矣周亚夫论汉将能持重决胜无如条侯周亚夫其为相侃侃识大体贤于申屠嘉远矣父勃亦不如也然而亚夫之下狱其祸不在于持后兄盖侯封而在不救梁始夫梁天子之介弟也而太后爱子也其左右习于口必能为百端以谗人而使之信而自太后入谗必能深中帝之讳而不使人觉毋亦以条侯畏七国重诿梁以尝之而为向背地进耶不然破吴楚亚夫功最大不益封即诸将亦无封者而梁王以拒吴江都王以请封吴俱赐天子旌旄出入警跸窦大将军监荥阳兵封栾太常布从下齐赵封彼其论计勋籍宁能一二埒亚夫也太尉之迁丞相亦以贵极无所踰且中外之望归之耳非必帝心内善之也又不然为丞相三岁而下狱下狱不食数日而死帝无毫发留意者岂一朝一夕之故也夫以晁大夫周丞相临江王皆帝之股肱肺腑骨肉一旦而弃之若承蜩帝真少恩哉借令其劳细柳军亚夫且坐扞诏大不敬诛矣安望其贻之后也李大生曰条侯之功大不益封而获罪坐不救梁故自是探本阐幽之论司马相如集作书司马相如传后司马长卿不羞其淫奔之卓女而自纪其事使史家传之以秽后人其文辞之美丽固不能相救而子长复谓其与卓氏婚饶于财故其仕宦未尝肯与公卿国家之事尝称病闲居不慕官爵似未尝得其意者长卿固智人也方其一出使而太守郊迎县令负弩妇翁臾之易耻以为荣而又成辟土之功名于愿巳满耳逆知武帝之易封而亦易僇故避而吏隐于文园拥国色发挥文辞以自娱乐不亦泰哉彼其材巳试于西南夷武帝固心器之矣使小与公卿国家之事而取通侯之印拥公卿之组固不难其与主父吾丘买臣严助辈骈首于东市亦易也王子猷盖知之是故不取井丹之高洁而取长卿之玩世者所谓智也张成倩曰审主德而甘吏隐智哉长卿知长卿哉元美卫青霍去病论集作读卫霍传论脍作论昔人称卫青霍去病传为太史公叙法之奇者然其论卫将军曰于天下无称也去病则曰有天幸不至乏绝而巳呜唿匈奴天下莫强焉其所以数胜而不绌者岂尽天幸耶至伍被之所以奇大将军于淮南王者又胡无称也李广盖娄战而娄败也太史公津津不啻口出焉叙其材力栗果负谊槩饶仁恤指画军事若貌也于其胜而幸者如彼于其败而不幸者如此是可以识矣吾不幸而材不见知于孝武而卒腐以老如公孙弘儿宽者二将靡耳奈何雍容取公相为也彼盖以李广自况也太史公于游侠刺客货殖伯夷屈平诸传皆有所感概独于李广卫霍传比兴之义多吾既深于其指而又惜其以私故掩卫霍摧虏之妙使后人不得寻也李克生曰论卫霍而参以飞将军广借客形主得子长寄慨之意深霍光论集作书霍光传后当武帝之末海内虚耗盗贼群起强藩壮王睥睨于外而博陆宣成侯以宿卫之庶臣无三事九伐之素寄拥八岁之幼主而御宸极中外之孽不作公私之庾渐充能使其君晏然而信之一日而僇贵主覆悍社椒宫之祖父与副相之重骈首就屠而亡后言废一君立一君若承蜩而亡它变此非有沈毅独断之畧周详万全之虑不能也其所以胎祸者骖乘之芒刺而罪至于不可解者宫掖之酖毒而要之有天道焉武帝雄鸷好杀光固巳心仪之少府徐仁廷尉李种辈之议狱不当而巳胡至死也昌邑王之淫乱不足以当宗社之寄则有之其从官坐不谏正削秩禁锢可耳胡至二百余人悉弃市也王莽之子妄言以莽故宽之可也胡至使父酖其子田延年之决于废立功非小胡忍以诈取乎直事必置之自尽也凡光所持三尺宁过毋不及是以宣帝一时恩不胜法孥僇而无遗龀宁非天也然帝能诛光之子孙而不能尽削光之忠犹像之麟阁以寓其思侯封之续及于傍胤中牢之祀迄于东京则光固有以自剖列哉李道生曰以宣成侯之勋不再世而族夷王先生不以罪显云辈而历举其持法过当者归之于天道好还之理凛然汉武帝时功臣侯论集作书汉武帝时功臣侯年表后世称汉武帝不爱功侯之赏以鼓舞世之趣功名者故能破匈奴灭朝鲜举瓯闽卷南越辟滇蜀而增益天下之半然所谓封侯者殊不可晓而所谓罚者亦未尽当也今夫丞相天子所与共理天下者也固当以贤举借以不侯而不丞相固不可以丞相不功而与之侯尤不可也孰若俟其相道得而后侯之乎乃至遂举以为例使田千秋以一言而相又缘相而得侯何也卜式请与以父子击南越赏之可也而与之关内侯不可也孰若赏而听之往功成而后侯之乎栾大一妄庸人耳而遽为之上将军而侯之以五千户之封孰若俟其验而人主之寿益而富贵之乎大将军青之破右贤王得其将校人畜至数万计益封可也而益之至八千七百户且三子皆襁褓而悉封侯不巳滥乎其最后帅围单于斩首卤级万九千使其王叛而称其主号而不益封乃至将校俱不得侯何也戾太子自经于泉鸠里之舍男子张富昌蹋户而入令史李寿昌趋抱解之太子而生侯之可也不生赏之可也胡至联翩而侯邘题之邑乎上官桀之破郁成得其王于康居而使四骑缚送之贰师所恐其有失也骑士赵弟拔剑斩之无可赏也桀不过转一官为少府而弟胡以侯新畤乎至于罚之不中节尤有可言者荀彘之缚路博德以争功相疾弃市然楼船之始败于朝鲜既以左将军胜而后合兵又阴与敌和非无罪者也公孙遂之往天子知二将之异使正之且许有便宜得以从事遂与左将军谋而缚楼船非矫制也左将军诛遂亦可诛乎左将军即可诛朝鲜平矣独不可以功赎乎张富昌李寿昌以太子侯田千秋以白太子冤侯而太子无罪之嫡尚系之狱何也苐所谓罚亦就一侯事举而及之耳其它死于酷吏之手而决于一时之怒不可屈指数也嗟乎武帝以人主之威天下之力驱之诱之幸而成功名于将亡之敌孰谓其能鼓舞哉李大生曰汉武封罚失当多端条列昈陈明若观火班史酷吏论集作书班史酷史传后太史公叙酷吏中有张汤杜周以汤逢武帝之忮而道以深文故所以描写其情状不遗力即小廉荐士不没之然不以贵也班氏之称汤谓时辨当否国家赖其便又云汤周子孙贵盛故别传噫何足训哉太史公之诛汤诛意也吾独恠夫郅都骨鲠廉信士也为济南所僇瞷氏首恶余皆股栗而巳不若义纵王温舒之妄杀也为中尉行法不避贵戚列侯宗室侧目而视而巳又不若温舒之谄事有势奸如山不犯也为雁门匈奴不敢犯至为偶人都令骑驰射之不能中都固纠纠干城也其罪独有临江王诣中尉府欲得刀笔谢上而禁弗予意以为上亲子吾不敢废法又如是而巳非有所迎狥深文煅质也身之不免而被以酷名冤哉田延年增车牛直克赀三千万罪固有之然其为河东选拔尹翁归等为爪牙诛锄豪强亦如是而巳翁归能臣也必不为滥刑延年于废立有大功何至等之酷吏哉郅都死矣冤于太史公田延年死矣复冤于班氏吾以为二史亦深文者张成倩曰郅雁门田子宾因两史氏而负冤于千古得一司寇而吐气于九原张安世论集作书张安世传后张汤之于安世父子也其才智强记同然而汤刻而憸安世慎而共汤胆大安世小若是乎熏莸也然而有不可晓者汤廉而安世贪也刘向之于歆父子也其才气学问同然向为刘氏而攻王氏歆为王氏而削刘氏其忠逆异也他若石碏之忠而厚逆也贾逵之忠而充逆也桓彛之忠而温逆也黄权之降敌而崇死敌也沈充之逆而劲忠也李怀光之逆而瓘忠也所谓父不得而子者宁独尧之丹朱瞽叟之舜舜之商均鲧之禹也虽然子可以有不贤父父不可以有不贤子则子犹重哉李克生曰因张富平而历指父子之相反者该而核未数语归重于子道醇而隽魏相终汉世而称守成之宰则无如丙魏其奉职见功吉若不能及相者而其人则犹之乎熏犹也当博陆侯之下相系虽其心以相逐故车承相武库令为不长者而实用告贼杀不辜事法之非以私也本始之代天子拱手而唯大将军之为而相以刺史高第入为大司农又以大司农高第拜御史大夫谁为用之博陆侯用之也侯以地节春殁而大夫相以夏因昌成君许广汉极言世卿之横讥切霍氏遂得入给事中去尚书副封而功显君之邪谋始发矣相盖窥帝之有疑惮于霍而借以修其郄也夫以博陆侯之忠与安社稷之勋犹将十世宥之而不能保一髫龀之血胤安在其为汉德乎哉博陆侯之族谁为族之相族之也赵广汉材臣也其窥见微指而剪抑霍氏与相同之乎为忮者也夫以一九卿之末按胁承相私事欲以自救而诛之固当然不有颖川京兆之绩可少赎乎哉京兆尹按承相承相不以为望而救之帝必为感动京兆尹免而承相之德益宏矣广汉之诛谁为诛之相诛之也宣帝之治汉选用贤能吏核名实国富兵强威加于四夷固相之材有以称之然而阴朘汉之元气开幸戚之路以孽哀平之乱者相亦不能无一二也若夫宽博长者以不德收德则吉恢乎有余地矣李道生曰论霍赵两家之狱魏弱翁可以无辞扬雄自孟子殁而有荀卿氏荀卿殁三百余年而有扬雄氏中间若董仲舒之正毛伏以下之专于其经术若有补焉而未有立言以维持道统者扬雄氏始凖周易而为太玄凖鲁论而为法言法言之所结撰要在于尊周孔辨术经治一时巳称述之至昌黎氏而尊涑水氏而信涑水氏之于孟子不能信而独信扬雄氏扬雄氏之出处其先亦未有訾之者独不能不推致恨于剧秦美新而紫阳氏之着通鉴纲目直书之曰莽大夫扬雄死葢举市国之褚渊历姓之冯道所不加者而加之于是雄之名遂涊人之齿频而其身毋所容于圣门之藩篱矣及考其传而推之则事不必尽然而情亦有大可原者当雄之游京师而给事黄门也成帝之世与王莽刘歆并哀帝之初复与董贤并莾贤皆至三公负贵势所荐引立擢而雄三世不徙官及莾篡汉刘歆辈皆用符命颂功德而雄复不侯以耆老久次转大夫则其不附王莾可知然所以濡滞而不去者则莾必恨之恨之则必追而僇之即不恨必且召而有龚胜之事雄见夫莾虽奸然自唐虞以后所创有而未尝称干戈以剪刘氏之社稷而身又不当扞圉之任如是而死孔门之所不载而微箕之懿戚当且受封于周而谓之仁是以浮沉待尽以存五世一线之息耳至于剧秦美新故不见本传即有之亦投阁之后不得巳冀以瓦全且所剧者秦耳而不及汉所美之新美于秦耳不美于汉也不然涑水氏能斥冯道訾介甫而独雄是恕乎哉紫阳氏之深意吾固巳知之即文中子之贤尚议其僭攻其瑕而宋之统遂接孟子矣何况区区一雄哉李大生曰辨扬执戟之不附莾贼而浮沈待尽足白其心而亦可闵矣或谓剧秦美新非扬子云之为而谷子云之为也字相同而扬姓更着遂蒙其名耳是亦一说也附识之邓禹集作书邓禹传后邓仲华有远识萧张流也然而非大将材也其心寄虽巳笃而齿尚卑名位尚轻战事尚未练一旦中分六师之半崇以三公之位而委之关中之大敌窃以为光武误也斯道也高祖葢深知之故根本付之酇侯谋画寄之良平而大将之印独舒徐焉必待淮阴而后有所归彼于料巳料敌审也夫史称光武谕河西其将吏皆臣服以为天子明见万里外虽然此一事耳吾以为故不如高祖高祖以数万众授一钓者佐以羁旅之降王而不之制裂地以予未输胆之大盗而不之惜得一叛王以巳之供供焉而不之疑若光武者猜庞萌抑隗嚣薄彭宠而致其叛于唿吸成败之际不为明且远也我高皇之善任也寔与汉高并是故韩公诚意迹不蹈行阵而中山开平岁不绝受赈之托彼皆各当其用也然则善将将者无若汉高之与我高帝也张成倩曰邓高密杖策而投萧王远识哉而元美断其非大将材识亦远矣其援古证今处又昭然千古帝王将将之法凉州三明集作书凉州三明传后余读凉州三明传若威明然明皆廉节好让有将帅材着绩中外而皆不免为名使威明尤好之甚至自疏为党人而上不之问夫明哲保身者固若是乎大将军武太傅蕃之有朝望志除宦官谁不忧之岂有所征而不知本谋者然明亦不过于生死是非之际一时不能决择耳既成而始悔辞爵不拜追理武蕃之冤末荐李膺王畅以与阉宦伉虽曰晚矣犹知有不远复者纪明真将材也当西羗之为梗邓骘挟元舅之尊秉大将钺以天下全力与之角而不胜几弃凉州颖以孤军转战十余年长矛劲弩舂其膂敌为之尽非其材之过人畴克如是晚节与中官比冀以全身而竟身殉之良可叹也阳球为酷吏非有腹心之素一疏而殊中贵人父子立蹴上台夺帝所甚爱而除之汉事故不可测哉李克生曰三明优劣数语灼然汉党锢论集作书党锢传后党锢中当以李元礼为第一陈仲举次之窦游平拥后父之尊迎立嗣主此不过人臣之常节耳而身改大国一子二从皆封侯握兵纵遂能声宦官罪而尽诛之何以服其心使无语耶元礼文武材也惜不善用之耳史称其蕴义生风以鼓动流俗徼素行以耻威权立廉尚以耻贵势此三者诚有之夫岂惟非明哲保身之道即所以树臣节而全国体者亦未当也林宗虽曰遯言危行终亨时晦亦是由早逝耳使得及陈窦之变恐亦不能免也诸君犹之可也张元节岑公孝不胜其刚肠肥脑陷府主于大辟而身并亡命元节之所株累为之捐城委爵破族屠身至数十百所嗟夫是不可为范孟博乎纵不复愧诸死友独不愧翟超成瑨乎哉且也贤者不必皆党锢党锢亦不必皆贤刘景升不臣张邈胡毋班不择比胡以终也葢千余年而欲挟匹夫之持论与朝宁相告者吾不知所终矣李道生曰责元礼元节可无遁辞至贤者不必皆党锢党锢者不必皆贤二语复千古破的关壮缪关羽之失荆州以为羽之失余以为非羽之失而昭烈之失也昭烈之失在委羽以与操角而不为之后继也其不傋吴则次之夫操猾虏也割天下之三垂而以戎马据其吭羽虽胜获于禁七军能保操之不自至乎操至羽保其能胜乎即胜能孤军乘而深入乎不胜其何以退乎夫胜而不能退是自纵敌也不胜而不可以退是委羽敌也俱非所以有荆州之道也当是时昭烈或自出或以委孔明翼德率三万之众而驻荆襄为羽声援羽进而可以籍其威而胁操退而可以有所就而不坏散隐然夺蒙逊之狡谋而江陵固于太山矣夫以昭烈之明孔明之智而计不能及此孰非天也夫取襄樊而因以北掩洛束蹂许其贤于箕山斜谷不百倍哉故曰天也李克生曰天欲去蜀孔明留之而不足荆州之失去蜀之几见矣于壮缪乎何尤昭烈说者以昭烈取刘璋为孔明之罪或曰孔明未尝入蜀也葢庞统谋之也或曰昭烈之入蜀刘璋迎之也至蜀而后有疑乃始成师焉愚以为不然刘焉者虽帝宗也而不臣尝为乘舆服御物绝贡赋矣曹氏欲挟帝以讨之而力未及刘璋之嗣有地也非汉意也其入蜀也以迎其用兵也以郄何伤乎且是时荆州半与吴共之其势必不足以立国有蜀而始可存汉之绪而进足以讨贼愚以为孔明即与谋可也且取天下与存天下者异存天下不得巳而权以济之犹胜于迂而失天下者也昭烈之不杀璋佩其将军印与其财物而使之居公安处之善者也李大生曰审以时势酌以经权则刘璋当取昭烈可无惭德诸葛亮上集作书苏子瞻诸葛亮论后苏子瞻以仁义诈力杂用而取天下为孔明之所以失而谓刘表之丧昭烈在荆州孔明欲袭而取其孤昭烈不忍其后刘璋以好逆之至蜀不数月扼其吭拊其背而夺之国其与曹操异者几希矣曹刘之不敌天下之所知也言兵不若曹操之强言地不若曹操之广言战不若曹操之能而有以一胜之者区区之忠信也孔明迁刘璋既以失天下义士之望乃始治兵振旅为仁义之师东向长驱而用天下向应难矣凡苏子之持论甚至而事甚美虽然吾以为苏子书生也不识理势且又不读书不考其时事夫荆州用武之地孔明之自见昭烈巳言之昭烈不得荆州不可以抗曹氏曹氏不得荆州不可以灭昭烈而扼江左之上游然则曹氏未尝一日而忘荆州与昭烈也昭烈以左将军领豫州牧刘表仅镇南将军领荆州牧其位在表上特以羁旅相依粗具契谊非有君臣之分也表天子之一刺史非世守之国也表兄也昭烈弟也兄终弟及非过也取之故可否则取之而表琦为刺史而身辅之以拒曹氏亦可昭烈之不忍固仁也而孔明之计非不义也当阳之败幸而夏口尚有归又幸而孙权不与曹氏合耳不然昭烈之首巳悬之许昌矣吾固曰苏子不晓理势也昭烈之入蜀刘璋逆之欲破张鲁孔明不在行也其即会而欲掩刘璋者庞统法正也而昭烈不忍也既刘璋微觉之而不给军食所至以兵守关隘昭烈欲归荆而跋履之不能且立稿矣刘璋焉子也焉不恤宗室之阽危而据险自固朝贡俱废又擅造郊祀乘舆法物非叛臣而何璋之立未请命也曹氏之拜官曹氏与国而巳仗义以讨之夫谁曰不宜吾故曰苏子不读史又不考其时事苏子又曰曹操既死子丕代立当操之临终召丕而嘱之植未尝不以谭尚为戒也而丕与植相残如此其父子兄弟且为寇雠而况能以得天下心哉此有可间之势不过捐数十万金使其大臣骨肉内自相残然后举兵而伐之此高祖所以灭项借也愚以为苏子葢不特书生而巳一妄庸人呓语也夫自古捐金而间者岂唯汉高秦始之于赵魏亦有之矣夫秦之间信陵李牧其势固巳如太山压一卵而当时信使游客车相错而无禁高帝之与项借两军相拒不过数十里信使游客亦不绝而后皆得以行金而为间今魏蜀之使不通而关讥若戟门谁为之行金两国之臣非故交谁为之通间且夫丕嗣之三月而篡汉篡之踰月而召植而囚之若孤豚又其大臣皆曹氏之心腹也夫间必自隙入所谓隙者安在也夫守义而责其所当得之吴蜀废义而言其必可乘之间抑何前后翻覆也吾故曰苏子者一妄庸人呓语也李克生曰王长公之折苏长公者诚审理势而达时事之论苐訾苏为妄庸人则持论为过激耳诸葛亮下集作书诸葛亮等传后孔明与子瑜为亲昆季而公休则从弟也孔明为汉丞相秉国子瑜至大将军亦参预吴大政而公休仕魏至司空各以身分事三国而不相猜又皆三公也又皆自致功名封彻侯而公休独不终即世说所载蜀得其龙吴得其虎魏得其狗而公休之望实俱下下矣苐考其行事恐公休亦不分为狗也在洛下与夏侯太初齐名为吏部郎中丞尚书皆有望曰出镇寿春使一方肃戢及败死而麾下数百人无一降敌者且曰为诸葛公死不恨此岂常人所能及哉抑不但公休而巳也即子瑜之子元逊其材亦孔明流亚也识度故不及耳元逊事事效孔明孔明相幼主则亦相幼主孔明伐魏则亦伐魏孔明斩马谡则亦斩朱异孔明责李严则亦责李嘿循迹而效之此其所以愈速祸也且夫山越之收何下于孟获之禽而淮南之胜亦有光于祁山之捷最后顿兵坚城以疫退舍虽损失亦不至斜谷之败也其所以人情相径廷后事遂霄壤者孔明密元逊疏孔明静元逊躁孔明遂而顺元逊遂而据孔明严而仁元逊严而刻耳嗟乎孔明之忠汉也与子瑜之忠吴也思远之继孔明而死忠也尚之死孝也寿知之亦能言之公休之忠魏也寿不知之矣后世尚能知之而元逊之忠吴也后世亦不知呜唿寿不唯不知也而列公休于钟会列元逊于孙峻孙琳不亦冤哉寻元逊之初辅政其声望赫然每出百姓延颈思见其貌而淮之役覆魏之全师而取之中原大震其后虽不利亦不至掩前胜也何三月之间而顿失人心以至覆宗僇身为世口实乃尔葢孙峻之徒畏其严忌其盛而构之少主未必皆实录也鸣唿人固不可以成败论哉元逊灭于吴而仲弟乔有后于蜀公休灭于魏而少子靓有后于吴其子复显于晋思远与子尚俱狥节而季京仕晋为郎天之巧于全贤者后若此李克生曰公休元逊无媿武侯使王先生代陈长祚之笔当作诸葛世家马谡集作书马谡传后马谡之所谈攻心为上攻城为下心战为上兵战为下虽太公孙武之为法孰能过之然张合一骑将耳以翼德之寡谋提之而有余谡用孔明之成师一战而沮坏不复振者此心战之论竖儒之所倾听而街亭之所繇败也孔明未能尽离儒者是以轻信谡而大用之其后诛谡是也习凿齿之论孔明得其诛而不得其所以诛也魏延吴懿可用而不用其不平久矣苟惜谡不诛何以使之服自是而更有失律者何以独行法独行法则众议纷然而猬起不行法则军气瓦解而不振谡清谈士也宁可以得臣比乎荀林父赦而晋霸得臣诛而不害楚强然则楚亦未可非也载考向朗传随亮汉中郎素与马谡善谡迯亡朗知情不举亮恨之免官还成都然则谡且迯矣不即归死司败捕而后得之不诛何待李道生曰数语足令马谡无辞而武侯无憾魏论集作读魏志百家论钞作魏论余读史至魏操未尝不恶其巧而惜其拙也身佐汉而相之挟天子令诸侯以收四海之权而为魏矣既阴夺而又阳郄之曰吾以臣道终乎何其巧也然而天下莫心与也后世莫口与也举而名之曰篡呜唿篡矣当献帝时董李肇孽拉然土崩海内之欲为所欲为者何限有操亡无操亦亡亡等耳有操后亡则曷不修诸葛之政将之以忠纯摧陷廓清寓宇奠又人心而无忘汉也则汉人心而厌汉德魏也则魏不亦明白坦遂哉而顾狼其嗜狐其态屠僇忠旧敖废仪节至于弒后辱主而后巳噫又何拙也虽然魏操无足言也吾所尤惜者刘裕裕非操比也抟国于桓玄还巳失之晋而后夺之晋无裕巳不社矣零陵之弒亦可以巳乎丕不害山阳公裕害零陵王其后裔之亡也亦如之呜唿孰谓无天道哉李大生曰操裕九地闻之当抟奸雄之颡而愧篡贼之心陈思王集作书陈思王植传后陈思王于文帝同母弟也文帝即位之二年即风监国谒者论劾其罪召而欲诛之以太后之救而幸免然亦濒死者数矣葢以武帝之世有夺嫡之谋而未遂故也而王仲淹乃曰思王三以天下让夫岂其情哉与杨修善则修为之拟答与丁仪丁廙善则仪廙为之请嗣虽有百口无以自解然丕方矫情自饰而植乃任性以行乘车驰道中与伐吴醉不能受命此虽非臣子之节然观过知仁亦可以见思王之无意夺嫡而贪功名者如三子辈成之也仲淹殆得其微矣虽然思王之失职成之者三子也而启之者武帝也考之汉建安十五年司徒赵温辟丕茂才而坐温选举不以实免官十六年始拜五官中郎将而植巳封平原侯十九年陟封临淄侯是时同母之兄任城尚未侯也二十一年而任城始侯鄢陵则思王巳加食邑至万户又时时对人称说其才而欲立之岂所以安思王哉不特一思王也邓哀王冲仅十三而亦欲立之及其亡也乃谓文帝曰此我之不幸而汝曹之幸也嘻是何言也厥后任城以强勇毒思王削而移徙藩国若传舍幽忧疏隔亡异囚窜至使文帝后谓臣下家兄孝廉自其分也若使苍舒在我亦无天下苍舒者冲小名也呜唿孰谓非武帝启之哉如意不死吕氏而死汉高攸不斥晋武而斥晋文定陶豫章几而免耳然亦危矣按魏略又谓太祖疾甚驿召任城至洛而巳殂任城乃谓临淄侯曰先王召我者欲立汝也临淄侯曰不可不见袁氏兄弟乎然则斯言也王仲淹之所以称让任城之所以毒而思王之所以终免也李克生曰阿瞒之偏爱启衅而思王之让德用彰微显阐幽了然证据陆逊父子机云论集作书陆逊父子及机云传后陆伯言一少年书生受脤而据诸将之上挥麈扬策破天下之所惮服以为英雄如昭烈者若拉枯朽然后牲北兵奠南服国无亡镞算不遗筹其孔明之流亚欤而物议稍不及者当由经理内政收采羣情有所未足耳孙仲谋能信之于未试之初而疑之于既成之后非伯言之有勤怠也仲谋有勤怠也幼节德不及羊叔子而才微胜之然后使孙皓缓亡者皆其力哉夫以权之智而不能容伯言以皓之昏而能容幼节者天也士衡纵横六寸之管而假七尺之壮躯叨三世之将名不能逆自韬晦拥旄非分举宗覆灭不亦哀哉道家之忌士衡固巳知之而又犯之且伯言前后决胜颇以阴谋而幼节之平西陵坑僇无噍类又宁尽天也士龙前后为守令皆着循吏声然以区区小仁而欲为颠厦之木难矣李克生曰伯言父子评品自定华亭鹤泪哀音有余王弇州小论卷之二终王弇州崇论卷之三羊祜阮籍周处陶侃论谢安谢玄论袁粲论范承明晋史隐逸传符坚论慕容盛非周公论尔朱荣谢灵运何胤周顗李绩魏征论武曌论张柬之等五王李邺侯李邺侯常衮李德裕论牛僧孺论李光弼李晟马燧李白王维杜甫韩退之柳子厚王叔文羊祜集作书羊祜传后史之所以美羊叔子者至矣其先识不伐则见于曹爽之败有功不居则见于国邑之辞日与吴劲而敌不恨恩施于敌而上不疑饷岁积而民不告困殁有遗思而久不至忘夫岂直古之遗爱巳哉至于宏览渊识冲度和襟郭遐周颜子之目殆不虗矣虽然吾以为叔子智者也得老氏之用而精之者也若于仁则吾斯之未敢信何以知其然也夫曰慈曰俭曰不敢为天下先曰抗兵相加哀者胜矣曰功成名遂身退天下之道夫此数者皆叔子之所饶有也得俘儿而不杀缚敌将而放归此非慈乎轻裘缓带铃阁之下不过数人此非俭乎一闻开府踧踖不居而让之三光禄此非不敢先乎追斩敌将怜其死节而厚殡殓之此非哀者胜乎大业垂就而预为容棺之墟以待此非功成名遂身退者乎虽叔子为德于吴厚矣然未尝一日而忘灭吴则又老氏之所谓将欲取之必故与之者也且夫曹爽樗而魏之族也其志犹有魏也司马氏材而魏之贼也其志巳无魏矣叔子魏臣也何以策爽之必败而远之策昭之必取而就之陈留王之立也何以不愿为侍臣而求外补吏也未几而何以安为相国从事中郎掌机密也贾充小人也何以出关中而密疏留之葢策贾充之必不成出也凡此皆所谓智也夫仁人者明其道不计其功而吾何敢信焉虽然自魏晋之际未有如叔子之贤者也以司马氏腹心叔子最贤而尚无后张华次贤则僇而无后然二子尚犹成其名也裴秀次贤则子頠僇而无后王沈不忠则子浚亦以不忠僇而又无后贾充不忠无后而族尽灭何曾稍疏则至孙而灭亦无后呜唿司马之德若此而能久有晋哉李公玄白曰是论可作岘山堕泪碑文阮籍集作书阮籍传后吾尝读晋书阮籍传谓其喜怒不形于色发言玄远口不臧否人物而又云能为青白眼见礼俗之士以白眼对之由是见疾如雠以为立言者之自相抵牾而不知其皆实录也谓籍以酒全其天非也籍乃以巧全其天者也籍故逆知司马氏之必篡魏而不欲为之臣与荀贾充辈同列而自顾其瓌杰之貌宏丽之文磊落不羁之才欲掩之而不可得司马氏必知之而且欲用之夫司马氏欲用之而不为之用必死为之用而不预其谋亦必死死耳又不足以成名故托而迯之醉一醉而连绵至六十日彼岂其情也哉凡其卧酒家乞步兵厨甚至于母死而举二斗酒食一蒸犭屯自远于名教之外使何曾辈疾而恶诸司马氏皆以为不死地也曾言而不用故无他其言用不过废徙而巳不死也然犹虑司马氏之识之故其乞相东平艹劝受九锡章示若为之用者特不胜好酒之一念耳使司马氏狎而爱之爱而舍之以终保牖者巧也昔人谓澄公以石虎为海鸥鸟若借者殆以司马氏为海鸥鸟也稽康畧知之矣而未能究故虽称土木形骸不事修饬而时露其锋距于土木之末此何时也而其与山涛书非薄汤武之放伐钟会何人也造康而箕踞待之不为礼且问以何所闻而来何所见而去夫会之来叩籍以时事也亦其见康意也籍醉而不能答会亦当恨之特其所以恨籍者浅而恨康者深也知二子者莫孙登若登故报籍以长啸而报康以苦辞康下狱而后悔晚矣又不知乃以劝进九锡章短籍按进章不见籍传而见文纪末谓大魏之德光于唐虞明公盛勋超于桓文然后游沧海而谢支伯登箕山而揖许由然则风之终让也非劝进也不然以炎之为婿岂不足为吕公王莾者而至饮一醉六十日而不之许也李大生曰论嗣宗之智而以巧自全见地自超发挥殆尽周处集作书周处传后周子隐感奋时讥折节砥砺文武果亮为时所仪抗忤权戚委命强圉若无可憾者吾尤其为晋而死六陌不若为吴而死无难督也亡国之戚虽足以杜王浑口而吴魏均灭要之百步五十步耳宣佩之勋犹不在子隐下而晚诚不固独彦和首乱而存宣季从乱而旌晋于是乎失刑赏哉议者谓子隐之子孙多愧其先烈吾独以为之兆也若筵者皎然为君子且有亢矣张成倩曰以不死吴而尤孝侯亦春秋责备贤者之意陶侃论自陶士行殁而梅陶与人书谓陶公机神明鉴似魏武忠顺勤劳似孔明而纂史者略节其善而称之遂以为江左之巨擘吾以为士行知为名镇将而巳殆不知有晋也当处仲之作逆也士行虽失职居广州然所部不乏军食且负岭海之固坐视其先后之兵起而进不闻一言以相阻退不闻与谯王甘卓之盟以掎其后假令处仲遂得志始兴当为司马孚而士行不亦为孔光王舜乎苏峻之难京师巳失守矣当号哭而勤王以死誓讨贼可也而乃以不预顾命为恨其拒温平南曰吾疆场外将不敢越局士行何官何寄也而称越局兹何时也而尚恨顾命之不预哉兵既发而复追之还食有余而不肯贷太真至动义旗回指之说然后勉强以趣事侥幸而成功耳假令太真欵郗氏伏峻亦遂得志而劝进之笺亦可自荆州发乎亦遂可为峻之孔光王舜乎或若刘石之分王乎吾不知其所自处也史称其有异志以梦折翼祥而止又称其瓌珤珍异富于天府宁尽诬哉凡士行之所为治治于其所自有之地而巳其有功于晋者仅居一焉而又不纯唐之李临淮亦类之临淮之功大于士行而不能终其劝王忠嗣之行赂与激史思明之叛葢可以窥其所以不终矣吾尝谓是二公者称名将可也称贤臣不可也李公玄白曰责侃以不知有晋断案严明堪令俯首谢安谢玄论集作书谢安玄传后谢安石格量弘济故是始兴以上人然大略能用事为功矫情镇物耳淝水之胜虽曰有天幸而玄之善用兵亦自有以制之符氏灭国十余拥百万之众平襄而后气噉江左独玄以北府偏师踯躅当锋覆师斩将者至再三其胆力当何如哉符氏之乱玄乘胜比讨而乃使刘牢之应丕而战慕容垂人皆咎为失策吾以为未为失也枋头之役慕容垂之威略能使晋人魄夺丕胜垂丕可掩而取也垂胜丕则不可复制矣盖不得巳与丕合牢之虽勇非垂敌也是故一败而不复振玄病因之岂非天哉李公玄白曰原谢幼度使刘牢之之非失策善于揣摩袁粲论袁景倩抗节而死于石头史称其简淡平素而无经世之才身居剧任不肯当事闲居高卧门无杂宾故及于败而裴子野之论之亦曰景倩民望国华受付托之重智不足以除奸权不足以处变萧条散落危而不扶及九鼎既轻三才将换区区斗城之里出万死而不辞葢蹈匹夫之节而无栋梁之具矣余谓景倩诚名义士也其才固不足言虽然凡其所以后之不能振者皆其获全于猜暴者也当泰始之末湘东之忮益甚以建安之勋亲王景文之懿密而皆不免景倩苟自强励为援接而收物情当其时亦且伏金罂之赐矣观景文表解扬州湘东报曰人居贵要但闻心若为耳大明之世巢徐二载位不过执戟权亢人世今袁粲作仆射领选而人往往不知有粲粲迁为令居之不疑人情向粲澹然亦复不改此乃粲之所以为全者也凡始之所以全皆其后之所以不振者也虽然居上宰之位当母忧则解职不以势夺情闻桂阳之变则扶曳入殿墨冑策骑不以私夺公承苍梧之难则出东府阴谋讨贼不以身夺节至于臣死忠子死孝为粲者亦可以无愧矣葢其伯父淑尝事逆劭于东宫弒逆之夕以不从见杀赠太尉谥忠宪天下归其节而至于粲乃独施异议焉夫粲不死不失作谢朏而淑不死乃作萧斌淑之死亦宁能如粲哉李公玄白曰景倩得司寇言得死所矣范承明集作书范承明传后余观自古忠臣介士之于故国未有如范粲承明者其持志列于微箕保身巧于夷胜夫口舌步武之际人所最难捡摄持而至于三十六年之久卒以天年终此岂慷慨杀身可同年而语哉且其不辱在废立之时而不在于移鼎之际沈几先哲虽圣贤何以加焉伯孙以弘博之资率其二弟弃学业屏人事而奉承明没齿不官可谓生能养志没能继志者也养志继志孝之纯也变世不屈忠之纯也伯孙有焉武帝优容之而不忮不夺其犹有君人之度哉传称太宰从事中郎误当时未避师而称太宰亦无官太宰与太师人也张成倩曰表扬范承明父子令人齿颊俱芬晋史隐逸传晋史之传隐逸者三十五人而合者不十之七范承明魏氏之忠义也辛叔重冉氏之龚胜也龚子伟孝行士也而有侠烈风夏仲御行恠者也而近戏宋令文郭元瑜窃邦之陪臣也戴安道末世之通士也夫隐逸者夷穆而近道遯晦而挫名孙公和董威辇郭文举索伟祖陶处静其至矣哉谯元彦朱臣容杨轲次之轲之不幸而不得死非自致也刘子骥之仁也而不能忘迹也陶元亮之达也而不能忘言也夫所以不能忘者名之根也又次之矣虽然元亮之所为次以隐第尔于节为近张成倩曰晋代隐逸品次精严符坚论符坚之伐晋其势在必克而当时中外智勇之士未有不谏而阻者何也其识在坚下也坚之所以败者一其不知胜道者一失关中者一而伐晋不与焉坚不当在行人主而在行将帅不得展其用而内顾重所谓萃三军之良以攻王一败而师崩师一崩而天下之心尽摇一也坚又不当舍荆而先寿春夫桓冲虽忠而闇懦非谢玄比也坚既巳取蜀有襄阳则荆州之胆夺矣阳平率张蚝窦冲之辈以二十万而萃于荆刑必破桓氏必覆桓氏覆而谢氏之胆夺矣然后长乐率慕容姚苌之辈以二十万分捣长淮之南以缀谢玄而阳平用王浚故事以舟师径捣建业未有不举者也坚不出此而以百万之师付之于一掷其不知胜道一也坚又散氐于中土而留鲜卑及羗于肘腋之下然犹未也吕光伐西域而秦凉之卒十万西矣坚伐晋而宿卫之良数十万悉东矣坚败而关中之所以为卫者无几矣夫是以慕容叛而鲜卑之在秦者蜂起而应之羗亦从而讧焉不踰岁而国灭虽坚之失策亦孰非天也天下剖而为二北之并南若三而未有不先下荆襄者也王浚之于吴伯颜之下宋皆由江而达者也虽以贺弼韩擒之揵亦杨素之取上游有以制之也坚以六十万而溃亮以六十万而弒魏太武之号百万虽入六州而士马死者过半信乎不利人主哉若坚取晋而以仁义守天下后世不得不以正统归之夫岂惟晋陏又宁在唐下也夫晋伐吴而同者仅羊佑王浚杜预张华四人耳宁可以成败论哉李克生曰论符秦之败如身当其时而目击其事者慕容盛非周公论集作书慕容盛载记后吾尝读慕容盛载记其与羣臣言管蔡忠存王室而周公代主非人臣之道故言公将不利于孺子周公当明大顺之节陈诚意以晓羣疑而乃阻兵都邑擅行诛僇不臣之罪彰于海内至伊尹则议谓其不能竭忠辅导而放黜桐宫事同夷羿何周公之可拟夫盛一小猾虏也乘险而据一方屡遭篡弒之后故其与羣臣议摧抑伊周以张威而折其心之不轨不足据也独苏子由之持论以世之言为周公之事无以异于伊尹然天下之人举皆疑而不信夫天下未知夫成王之不明而周公摄则是周公未有以服天下之心而强摄焉以为之上也夫人臣而用天子之事此天子之所忌也以一人之身上为天子之所忌而下为左右之大臣从而媒孽其短此古之忠臣所以尽心而不免于祸而世之奸雄之士所以动其无君之心而不顾者也然使成王用事于天下而周公制其予夺之柄则愚恐成王有所不足乎其心而管蔡之徒乘其隙而间之以至于乱也使成王有天子之虚名而不得制天下之政则愚恐周公有所不忍于其中赧然有不自安之心也是以宁取而摄之使成王无与乎其间以破天下谗慝之谋是以其后虽有管蔡之乱而天下不摇苏氏辨矣然亦非能善论周公者也夫武王末而成王尚幼周公用叔父之尊亲而当武王之重托以御初服之天下使退而跻于毕召之列则五服之外人得以幼主而易成王故负扆以朝诸侯使天下晓然知成王之为君而周公之为摄又不欲以万几之众而挠成王蒙养之哲使之从容以成其德而练于政知其必克负荷也然后稽首而归之若信苏氏之论则七年之内将以摄为真而天子之名不归之成王而归之周公此新莾之所妄引以成其篡者也而谓周公然乎且苏氏之所疑于不能服者即霍光之于昭帝诸葛亮之于后主也天下尚不疑于霍光诸葛亮而独疑于周公万万无是理也周公之过陈贾则一二测之夫洛邑之顽未尝一日忘怨周而为殷武王之黄钺固巳断纣之头而悬之太白矣乃使其愤怨狼戾之子为之长而又使其失戢之兄不肖之弟而监之不乱何待且夫纣之自绝于啇久矣武庚亲其子也顽民挟而欲甘心倒戈者畏而有二志皆非所以宁之也微子者纣父之元子也而贤灭啇之后即立微子可也或曰封武庚者武王也非周公李道生曰折慕容盛摧抑伊周之非并破苏子由持论之失可令周公抚掌尔朱荣集作书尔朱荣传后昔尔朱荣死而魏收为之志受其子文略金而比之韩彭后人咲而嗤之吾以为韩信神于兵者也固非荣之所可轻拟至以方彭越则荣方且愤然而不受夫以荣挟虏姓而肆为暴戕宗室屠王公掠妃主戏天子于股掌之上而不之顾擢发不足以数其罪然至于雄武伉悍有经世略则自项羽而后未见其比者也荣秀容一酋长耳地方不过三百里兵不满万骑然能收募天下之豪杰悉出其麾下其志遂欲扫羣雄而制六合之命天下亦悚然而畏服之且其始之入洛不过五六千人耳而六师之乘万雉之都拉然而土崩其破葛荣亦不过七千人耳而百万之众一朝而溃败虽武如元颢才若陈庆之而取之如拉朽然至于处分大盗之达遥策关西之胜隐然阿瞒寄奴之风何言彭越羽之喑哑跳荡非荣所可及然羽有近筭而无远略宽于近而薄于远故呕呕之爱能使二十七骑于乌江而不忍去而不能使田荣陈余英布之无叛所当之敌战必胜攻必取而不能保曹咎龙且之败而所遇又高祖是以祸不在内而在外荣有远略而无近算宽于远而暴于近故葛荣之众不坑僇而左右之无辜而死者比比能使天光之以少制万俟丑奴侯渊之以少制刘灵助而不能察元或辈之谋而所遇又庄帝是以其祸在内不在外嗟乎古之有天下者要必有人君之德而其佐命以功臣终者要必有人臣之体人臣之体在才巨而心小其识不凡而凡不远而远乃可保也无君德而其材非人臣者偏雄则项羽袁绍李密委质则韩信及荣也其法不足以有天下适足死耳他固有幸而成者不足道也李大生曰以尔朱氏与项鲁公相提而论切中情獘谢灵运集作书谢灵运集后余始读谢灵运诗初甚不能入既入而渐爱之以至于不能释手其体虽或近俳而其意有似合掌者然至秾丽之极而反若淡琢磨之极而更似天然则非余子所可及也鲍照对颜延之之请骘而谓谢如初发芙蓉自然可爱君若铺锦列绣亦复雕缋满眼也自有定论而王仲淹乃谓灵运小人哉其文傲君子则谦颜延之有君子之心焉其文约以则此何说也灵运之傲不可知若延之之病正坐于不能约以则也余谓仲淹非能知诗者殆以成败论耳何胤集作书何胤传后甚矣士之好名也天监之初何胤与谢朏并召不出则巳何至示必出之势以动谢朏而身独隐以擅一代之高母乃伤于巧哉世固有巧而竞于进者未有巧而竞于退者虽清浊异形其累自然一也虽然谓谢朏为胤所卖则非也丈夫自有志安可以出处问人胤葢巳逆知之矣故曰兴王之世安可久处兹言也固朏之所乐闻也齐氏禅代朏仅不能为禇彦回王仲宝耳孔子有言血气既衰戒之在得朏所至以聚敛闻何暇论晚哉张成倩曰评骘何谢自见公平周顗集作书周顗传后周伯仁吾所不解过江以后若使追丧乱之艰难此身之非有或散发岩阿或栖迟冗列用拙挫名以酒蔽身可也既居九列参密议而纵饮沉湎狂僻废礼且夫密疏申救始兴而不言德固若长者夫以元老故交哀唿求救了不之盻而顾左右云今年杀诸贼奴取金印如斗大系肘宁能不使之饮恨横发耶伯仁若思即始兴救之久亦必杀但小缓耳伯仁死始兴不能无罪检表而泣以情语诸子犹庶几哉李克生曰始兴有伯仁由我之叹阅此则亦伯仁自取耳李绩集作书李绩传后高宗之欲废王后而立武也褚遂良谏长孙无忌不谏然尤能持之李绩不谏又从而谀之武立而后易社移鼎诛锄李氏之裔殆尽而天下之恶悉归之绩吾谓未可以是深罪绩也夫绩也智有余者也以为人主以爱欲易椒房吾必不能制制之而不得则祸随之吾勋臣也祸不至死不巳彼见夫太尉之懿亲且有翼戴功以卑辞窜荒裔而卒赐之死方自以为得策而讵谓武氏之遂滔天也假令武氏前高宗死即后死而不临朝不废立不易社移鼎绩不过一具臣而巳家事语亦不必传也且夫绩固盗贼雄也为父而事窦建德则失之君为身而复事唐则失之父特以其能善为兵事晓便宜而巳柰何以大臣之节望之夫吕后之王诸吕其安危大几甚于易后王陵曰不可勃曰可幸而为平勃不幸而为李绩不然何以异哉然是时吕后中宗之意定矣谏必不行不行则祸随之为大臣者取几焉可也李道生曰宽立曌之诛而责处君父之际原情定罪惟其当而巳魏征论自程叔子之以为玄成之事唐太宗与管仲异而紫阳因之曰管仲有功而无罪王魏先有罪而后有功叔子又曰管仲知非而反正圣人取其反正也愚以为此皆不熟于史之过也按左史襄公弒立无知鲍叔牙奉公子小白出奔莒杜预注小白僖公庶子至乱作管夷吾召忽奉公子紏来奔预注曰子紏小白庶兄也太史公世家襄公次弟紏奔鲁其母鲁女也次弟小白奔莒小白母卫女也然则紏与小白俱僖公之庶子而紏为兄何以不当有齐管仲何以称知非而反正也且身传子紏与小白战以竞齐不胜而死之何辞也夫子以攘夷尊周之功大而不责其死曰仲傅也犹可以无死至玄成之为隐太子宫臣则不然高帝命之也当是时可以迁而为他官或下移而为秦齐之国属旦而事太子夕而去之非委盾从一者比也始玄成之与隐太子谋也不过以秦王勋重有夺嫡势劝其立功以自安而巳玄武门之蹀血玄成固未尝身与其事若仲之射钩也秦王正东宫而以高帝之命召玄成玄成可以无死矣然则管仲之于玄成俱不得言无功也仲为大玄成次之亦不得言无罪也玄成为小仲甚之虽然玄成尝从李密归唐而为秘书丞巳使黎阳陷窦建德遂为建德之中书舍人矣而独责其死建成何也故吾所以轻玄成于管仲者以事论不以论人李大生曰定管魏之功罪惟允末段可令玄成无辞武曌论自天地辟有君臣而中国之臣妾身为篡而身失之者有三羿浞巳耳新莾巳耳周武瞾巳耳其以女主而男号者一亦曌巳耳羿浞不尽僇姒氏莾不尽僇刘氏故天下卒归于姒刘氏之嗣若族而曌不然也其杀唐诸帝之子孙殆尽而后革命杀唐之良士大夫及其子孙之五而后革命革命而又杀唐士大夫其子孙之十九诸凡为曌之公卿大夫非其屠剥之余若羊豕之垂鼎俎而后解缚者则亦其屠剥之余裔也非身为唐臣食唐禄者则亦其臣与食其禄之裔也朝而入朝其冕黻而居其上者一媍人也又其故主之雠也其弁衫比肩而相揖逊者其女主之淫僧与淫少年也不然亦其女主之屠人歼宗室贤士大夫者也然是时公卿大夫相率而为之臣而不之耻何也其它魏元忠娄师德之徒无论巳贤如狄仁杰才如姚崇节如宋璟而皆为之卿相宋儒之笔严如霜钺龂龂焉龁散吏之扬雄与故僚之王魏而于是诸贤者畧不之及又何也野史称仁杰有寡姊老而贫仁杰尝过之为设浊酒麦饭其子自外猎归以一兔肩供仁杰曰姊老矣而仁杰幸居相位柰何不及某在而使之仕姊曰吾有一子不欲其事女主乃惭而退呜唿孰谓宋儒之识而不及狄氏姊哉张成倩曰笔端斧钺痛快淋漓张柬之等五王集作书五王传后张柬之等五王合谋诛二张迁武氏反中宗之辟而复唐之何其壮也未久而妖韦蛊于内诸武蛊于外而五王者厌厌不振以至于屠灭千载之后畴不痛之而又惜之且恨之胡寅仲以为五王于是时当乘兵势执武氏而声其篡夺之罪以僇之可也张敬夫曰固也中宗子耳子可以弒母乎为五王者废中宗立宗室之贤者伸讨贼之大义而僇武可也朱子曰固耳宗室尽于武氏手矣其存者皆愚暗不可恃也愚谓五王之所以能用其众者以中宗耳复中宗以思太宗耳宗室之仅有存者非直愚暗也又皆非太宗后即欲复唐之宗社而不称中宗谁则应之废中宗而立疏远者谁则信之当是时乘兵势而悉捕之武之族无小长皆僇之如吕氏例可也如是而武氏在上阳闻之当亦不自良死即良死可以无后患也若夫中宗之暴昏而妖韦与其女之淫忮则天也五王固无如之何也矣李克生曰是论从宋儒三先生之说取衷焉复中宗以思太宗自中机宜李邺侯自三代而后人臣出处之迹未有如李邺侯泌之奇者也或伸而屈或屈而伸或先几或忍诟其保身亦未有如邺侯之巧者也七岁而以童子荐入禁中与宰相张九龄诸公善奇矣寻谢去游嵩华于南间求神仙不死之术又奇也久之复以献议入翰林从太子诸王游太子善之又奇也为诗以识杨国忠安禄山斥置蕲春又奇也太子即位灵武为肃宗使人召致泌泌忽间关来谒又奇也立谈而参帷幄体辅若一拜右相辞俄又赐金紫为侍谋军国元帅行军长吏亦将相任耳又奇也复两京迎上皇除道清宫泌皆任之甫功成而辞荣乞归以避李辅国又奇也当是时广平王以太子领元帅泌寮也师友也即位为代宗召泌舍之蓬莱阁强以婚娶食肉又奇也然其重巳不及肃宗矣元载忌之出为江西观察判官判官一下佐也泌不辞而往又奇也载诛而复召常衮忌之出团练澧朗剌杭州又不辞而以吏治显又奇也嗣帝为德宗避泚奉天复召泌而用之则直臣之而巳又出而观察陕虢凿饟漕之道剪淮西之逆又奇也自是始登相位天子恭巳葵之不复设他相以至终其身又奇也至德之初郭汾阳李临淮贞元之际李西平马北平其建勋克复若异代然而皆保全于泌之手又奇也夫以辅国忌之载忌之而不能伤衮忌之而不能终抑则泌之巧所得于老氏者深矣其所进深谋秘计以听者之中庸不能尽雠然至于处父子兄弟之间功亦不浅矣吾尝谓泌实范少伯张子房之流亚唐以后无能及之者史谓其好神仙为世所轻泌之初若有得者兆之巳也晚而拜相卒死繁剧将无所谓自夭其天年者耶泌辟谷子房亦辟谷然而竟不辟者何也富贵之可恋甚于死之可畏也李道生曰邺侯奇王先生能标其奇李邺侯集作书邺侯家传后邺侯家传者故唐丞相李泌孙蘩所撰也蘩才敏而无检尝历任至亳州计贼有功而以赃论死当下狱且论报自度不得死恐死而先人之迹且冺冺故成此传其所纪获遇肃宗且相而遽引避再遇代宗且相而复引避独最后遇德宗不能免相以终而中间预收复二京策平淮西叛卒乱其事甚奇至于保护诸皇前后者二则留文成之所不如矣司马文正纂通鉴悉收载之而宋景文之于唐史畧焉岂宋以史笔贵核而司马志在资治姑取益时政耶泌既好诞蘩复有加焉可以类推矣史又谓泌以好谈神仙为世所讥虽然不可谓无得也玉成按唐书本传及艺文志泌子繁而此曰孙曰蘩葢偶误耳李大生曰常河内廉靖敢言君子也得王先生而解其苛碎之谤常衮常衮唐之贤宰相也独其与崔佑甫忤而奏斥之远州为过耳其所与忤之繇不过也夫宽诏天下吏人三日释服佑甫乃固执以为辞欲令公卿大夫亦三日释服者何也衮云礼臣为君斩衰三年汉文权制犹三十六日唐高以来皆遵之至玄肃之丧始服二十七日古者卿大夫从君而服皇帝二十七日除在朝羣臣亦当如之衮之言何其秉礼经正哉充佑甫者不独倦为臣且导德宗倦为子者也自元载王缙之执政官以贿成衮思革其弊杜绝侥幸四方奏请一切不予而不无壅真所谓人臣能任怨者佑甫以述客执大柄欲收一时之物情而矫之至二百日而除官八百人岂能无容狥也宰相之禄厚矣而又有堂封以供餐费堂封矣而又日给内厨御馔可食十人此固元载王缙之所贪饫而衮之所不一日安者辞日给当矣辞堂封亦未为过也当鱼朝恩之领太学也衮时在散僚独以为不可上用生日纳诸道节度使金帛珍宝器马直二十四万缗衮又以为不可曰彼诸道者岂能男耕女织不过横取之民敛怨求媚耳此二者举朝之所若喑而不敢言者也而衮明言之日衮之相也与绾同一麻皆不为载缙党明也既贬之后不以故相自尊佚所莅皆有声绩其观察七闽教民陶瓦以易苫革无火灾诲子弟习经术通秇文易世之后彬彬比于上国其功岂在李氷文翁下哉寡陋竖生槩以苛碎目之过矣李德裕论余尝恠唐中兴以后称贤相者独举裴晋公不反李文饶以为不可解后得文饶一品集读之无论其文辞剀凿瑰丽而巳即揣摩县断曲中利害虽晁陆不胜也当裴公之下蔡也天子之志定将谋合而蔡之亡形成矣公不过一赞其决耳蔡下而天下之望归焉及其帅河东握都统印环数道之兵受进止而不能取赵一支郡而望若故也一屈于鏄再屈于稹三屈于逢吉四屈于宗闵而望又若故也是遵何道哉文饶佐武宗通黠戞斯破回鹘平太原定泽潞若振稿千里之外披胆待烛百万之众俯首而听一言之指麾国势尊主威振即不啻屣裴公而上之而及其贬也天下有以为当然者岂尽成败论耶彼其訾太尉之赏浮则不闻有以司徒匹者讥平泉之观侈则不闻以绿野匹者又何也裴以诚李以术裴以容李以忮如是而巳史称其一饭必报睚眦必酬夫修别于恩怨若此而岂意其曲挤而致之死地者乃其素所恩之敏中耶何文饶之精爽能见托于令狐而不能快心于敏中也则其鬼固贤于其人也呜唿才至于文饶而不得称贤相可畏哉张成倩曰借晋公以形卫公而品骘自定李德裕尾牛僧孺论吐蕃悉怛谋以维州之众奔成都西川节度使李德裕遣兵据之事闻宰相牛僧孺曰吐蕃之境四面万里失一维州未能损其势彼若来责曰何事失信养马蔚茹川上平凉坂万骑缀回中怒气直辞不三日至咸阳桥此时西南数千里外得百维州何用之上以为然诏德裕以其城归吐蕃执悉怛谋及所用偕来者悉归之吐蕃尽诛之于境上极其惨酷司马光曰以利言之则维州小而信大似也以害言之则维州缓而关中急此言悞矣僧孺险人也惟德裕之是阻而不深为国家计以信愚搢绅而以利害愚人主司马公迂儒也为僧孺愚而不覩其时势之缓急夫吐蕃一入长安立伪帝数蹂畿甸而悉掩我河西北庭之土地人民而有之其祸几与唐相终始清水之盟血未入口而伏兵巳发于帐外彼之请盟于长庆也岂有所慕于中国而事息兵耶夫亦南困于南诏北摧于回鹘力不支而后盟也彼其能以万骑缀回中而责我何所事盟亦何必假维州以为兵端彼力之不足不得巳而事兵于维州德裕固任其能角之矣即不得巳而归维州以示信则可柰之何缚巳降之将卒而使之甘心焉伤天地之和示中国以弱也且夫悉怛谋之归也德裕以出境之法受之矣受之而复反之是何求信于吐蕃而不信于悉怛谋也为唐计者以正告吐蕃曰吾无所利于雕甲弱弓之士天子仁慈不忍使一物之颠隮以归尔则不能令而废法而法行是我陷人于死也今投之不毛之地以示警其不可则曰安西北庭之中国人者数十万能归我我亦如之吐蕃喜于得地而惮于兵端必无它也庶几可以无废仁而全信或曰然则金完颜主之不受任得敬赵位宠降非欤曰是何可同日语也夫夏高丽于金为不侵不叛之臣也权臣乘其主之弱而以地市金奈之何其受之若悉怛谋者谓之向化可也李克生曰维州之议左牛而右李策事殊畅李光弼集作书李光弼传后史思明亦悍胡也其才力远出禄山上李临淮之角之凡两大胜一大败其胜者皆用寡而败者乃用众用寡之胜皆乘险谋豫以忍而屈之野战则败郭汾阳之始能用众而不能用寡即用众亦未必决胜也晚节之捍吐蕃回统始乘险谋豫以忍而屈之故不败而卒为宗社之元臣惜哉临淮之有功名而不善居之也凡临淮之将畧心事与陶士行畧相当其治军临淮为最治民士行为最临淮不幸而与河北之藩镇近士行幸而与温太真合而见推挽不至作愧愤死噫嘻亦数哉李道生曰短小精悍李晟马燧集竹书李晟马燧传后李西平渭桥之役以一旅弱师介于二鸱虏之间卒能收强励激以成补天浴日之烈此非特其忠志强忍殊也葢亦有精思焉夫西平之一决隃于郭汾阳多矣然其量稍隘意稍满故轻发于后贵之延赏而卒为其所制延赏虽忮非鱼朝恩元载比也以为西平之处延赏不若汾阳之处朝恩元载也马北平材力亦陶士行李临淮流亚也知有身不知有社稷是故与西平霄壤焉德宗之世有西平陆敬舆故不亡急而用之缓而弃之故不振呜唿惜哉李大生曰西平北平品骘自平李白王维杜甫集作书李白王维杜甫传后吾尝谓太白之绝句与杜少陵之七言古诗歌当为古今第一少陵之五七言律与太白之七言诗歌五言律次之当时微觉于摩诘卤莾徐更取读之真足三分鼎足他皆莫及也天子蒙尘于蜀少陵叙致有慷慨恻怛无穷之戚而太白乃作上皇西廵歌得非有胸无心者地转锦江成渭水天回玉垒作长安虽或壮丽千古何异宋人东狩钱塘封事永王西廵歌彼诚以永王为中兴之贤王也辞官不受赏其语谁信摩诘弱故不能致死安氏然其意非肯为之用也生平悟禅理舍家宅无妻子而不之恤顾不能辞禁近以殁岂晚途牢落不能自遣白香山之所谓老将荣补贴者耶李克生曰跻右丞于李杜之间自堪鼎足韩退之集作书韩文后韩公于碑志之类最为雄奇有气力亦甚古而间有未脱蹊径者在欲求胜古而不能胜之舍而就巳而未尽舍耳奏疏爽切动人然论事不及晁贾谈理不及衡向与人书最佳多得子长遗意而至于有所干请于人则词漫而气亦屈记序或浓或淡在意合与不合之际终亦不落节也苐所谓原者仅一原道而所谓辨者仅一讳辨其巳不作可也葢公于六经之学甚浅而于佛氏之书更卤莾以故有所着释不能皆迎刄也而他弹射亦不能多中的谓之文士则西京而下故当以牛耳归之李道生曰谓昌黎于佛氏书卤莾诚然柳子厚集作书柳文后柳子才秀于韩而气不及金石之文亦峭丽与韩相争长而大萹则瞠乎后矣封建论之胜原道非文胜也论事易长论理易短故耳其它驳辨之类尤更破的永州诸记峭拔紧洁其小语之冠乎独所行诸书牍叙述艰苦酸鼻之辞似不胜楚摇尾之状似不胜屈至于他萹非掊击则夸毗虽复斐然终乖大雅似此气质罗池之死终堕神趣有以也吾尝谓柳之蚤岁多弃其日于六季之学而晚得幽僻远地足以深造韩合下便超六季而上之而晚为富贵功名所分且多酬应葢于益损各中半耳李大生曰评柳文亦自中的王叔文集作书王叔文传后王叔文以永贞元年之二月顺宗即位自东宫而拜起居舍人翰林学士王伾为左散骑常侍依前翰林待诏三月伾亦为翰林学士叔文为度支盐铁转运副使五月加户部侍郎使如故三五日一入翰林去学士名七月叔文母丧去位伾得风疾八月上传位皇太子之明日叔文贬渝州司户伾贬开州司马又二日上即位九月出其党韩泰韩晔柳完元刘禹锡吕温等为外州刺史伾死贬所明年赐叔文死泰等复贬远州司马嗟唿叔文以不良死而史极意苛谪以当权奸之首至与李训辈齐称抑何冤也伾贪不足道也叔文以一言而合顺宗然亦未为非深远虑而至顺宗即位之所注措如罢宫市却贡献召用陆贽阳城贬李实相杜佑贾躭诸耆顾皆能革德宗大敝之政收巳涣之人心而其所最要而最正者用范希朝为神策行营节度使而韩泰为司马夺宦官之兵而授之文武大吏卒为宦官所持不能遂身亟贬而至石宅死葢其事之最要且正而祸之烈实由之即刘辟为韦皋求三川而许以死相助金钱溢于进奏之邸叔文小有欲宁不为所饵顾叱而欲斩之抑何壮也皋时以逆知叔文之失宦官心故敢抗疏直言其失而亡所顾且神策诸将尚为启以辞宦官使之知而激其怒何况裴均严绶辈也均绶素附中人者也其所用韦执谊韩泰等固不能尽当执谊鄙亡论然亦以文学为德宗之宠臣而泰等则天下之所谓名儁有才识者也观柳宗元寄所知书谓与罪人交十年则必不趣势而后合又云早岁与负罪者亲善始奇其能谓可以共立仁义兴教化则又必不为富贵而求显独史所云互相推奖曰伊与周曰管曰葛僴然自得谓天下无人又云叔文及其党十余家昼夜车如市侯见叔文伾者至宿其坊中饼肆酒炉一人得千钱乃容之此事则丑而不可掩而宗元又云素卑贱暴起领事人所不信射利求进填门排户百不一得一旦快意更造怨讟此最为实录而苟非贤人君子则亦势之所必至也嗟乎叔文诚非贤人君子然其祸自宦官始不五月而身被天下之恶名以死死又至与李训辈伍宁不冤也夫训非叔文比也即使幸而胜之文宗失一仇士良而得一仇士良何益也嗟夫以今视叔文而其能若叔文者几人哉若叔下本文缺张玉成补五字以俟再考李公玄白曰王叔文之冤才得白于千载之下卷之三终王弇州崇论卷之四五代史五代史冯道宋论赵普欧阳三苏苏明允苏长公鲁子固王介甫高宗论岳飞论韩世忠李纲论赵鼎文天祥论粘罕论耶律辽史元论上元论下许衡耶律楚材廉希宪伯颜陶九成赵松雪五代史欧阳公作五代史而欲自附春秋之笔削创立义例而其文辞颇为世所喜杨士奇称之以为与司马迁史记班固汉书并而义例胜之予亟考其所谓义例者亦不为甚当如朱梁后晋郭周皆起于叛臣前后李唐皆起于夷狄刘汉起于负国之大镇不过因其继唐室之统据中原之地其大者尚不能半天下小者三分之一而延世不能过三纪年或仅四五亦何必尽仿古帝王之例而全予之李升王建刘岩之类乘时鼎峙去全忠辈等耳又何必尽用僭窃之例而全削之死节死事之人相去不甚远而分为二刘旻之时汉何不以附于知远后而别为国至于文辞尤索莫腴不如范晔雅不如陈寿比之两晋六朝差有法耳尚不能如其平生之所撰碑志而何以齿史与汉哉一安重诲传少欲间以议论而痕迹宛然词旨沓拖去伯夷屈平霄壤矣士奇之论私其卿前辈耳而耳观者群和之良可咲也李公玄白曰是论足补吴廷珍五代史紏缪五代史余读五代史至石晋赂契丹卢龙事未尝不废卷叹也曰嗟夫中国之有金元孽哉其弃废冠履溃坊隘椎袵衣冠纳之腥秽即无复论矣谬哉石晋之以中国狄也三代而下其盛者毋过匈奴突厥柔然吐蕃回鹘力足以有中国矣然而弗能入也间入之然而弗能居也非其心不欲势不可也宫室衣服饮食嗜好弗便也湿暑弗习也骤而令居之若鸟兽之就藩而鱼龙之改陆也契丹得幽州提衡其州之民无不旦而骑且驰射之令技北矣教其虏杂沿幽之土风物候令俗南矣挟北技就南俗更数十百年而其势固巳包中国而入其橐金之一嘬而食半也元之再嘬而食全也固所必至也呜唿石晋之罪与明高皇帝之勋岂不均角重昭揭万古哉余间者欲窃取春秋之义始石晋讫明高帝成一家言而力罢未果因着其志于兹见大都耳李公玄白曰论夷狄入中国之惭君子当于履霜坚氷三致意焉冯道呜唿五代之乱极矣为之臣子者抑何其不幸也诸方之僭窃无论巳为唐而遇朱温一死也为温而遇友珪一死也为友真而遇存勖一死也为存勖而遇嗣源一死也为嗣源之子而遇从珂一死也为从珂而遇契丹一死也遇敬塘一死也为敬塘之子而又遇契丹一死也为知远之子而遇郭威一死也为郭威之子而遇匡胤一死也远不得十年而死近不及得三载而死内不免以帷幄死外不免以节镇死徼而兵死野而盗死不知何以处死也冯道一椎鲁士耳历相十余君而不死此何故哉遇治则入遇乱则出入则必相出则巨藩位三公爵真王而卒以令终彼非能贿免也非阿臾取容也又非有布衣之故也彼葢得庄老之术而善用之夫不忮不畏不名不术推分任真此六者庄老之所贵也而夫子之所谓似而恶其为乡愿者也虽然宁独一道哉如窦真固李涛李昉宋琪之流皆类之独道以着得贬耳然则为道而死者必择以死之日而后可李公玄白曰谓冯道得庄老之术善论道者也宋论宋所以得称大继唐汉者独其君共俭崇礼让斩然家范蔼乎子惠之政而巳其它固不胜晋余得畧指数焉艺祖贤非晋武帝比也然而其所以取周则又甚焉武帝借累代之业离君臣之分势不得退而称臣矣艺祖一殿帅耳固周帝之所卵翼而手足者也一旦乘隙而掩之若承蜩然其何以见周帝地下哉晋鼎革之际其为敌者偏霸之孙氏而宋则遗统之刘钧也重在刘氏则轻不得不在赵氏也晋自太康中下吴即无天地不入版者而宋至太宗朝始取太原降两浙然卢龙十六州之地契丹之割如故也天下固巳失九之一李继迁割银夏黎桓割交址天下又失九之二而宋之君臣方日惴惴焉奉岁币而昆事契丹及二帝之北禽也与遗主南窜迹相等也晋之江左其君忘中原矣然未尝不诏胡羯而贼之宋之江左其君日夕不忘中原矣奚然未尝不表金狄而君之伯父之晋之亡犹有禅受之迹焉宋亡而衘璧舆榇再辱王庭抑何甘志绌辱也故宋之治其于汉唐弟也其统于晋亦弟也语统者伸宋则不得独屈晋屈晋则不能独伸宋日宋安能越晋而汉唐也或者曰宋至濂洛继之闽而先王之道秩如也斯其所以为统乎曰仲尼鲁人也世卒不以鲁先盟主之晋而况濂洛为也彼以为宋重诸儒生乎抑诸儒生重宋乎李公玄白曰论不得屈晋而伸宋词辨而义正赵普赵韩王不读书而词组凿凿破的如劝太祖收诸将兵权云陛下何以负周世宗劝太宗破金柜之约曰太祖巳误陛下岂容再误是何必多多许亦毋论本意若何令人那得不转圜窃寻自古得天下之易未有如宋太祖者陈桥之变焉得诿非本谋葢太宗与普谋之于外而太祖阳示无心于内此事独普三人知之廷羙当尚弱弗与也太祖之传太宗约再传而始及德昭亦非本心也知德昭幼而太宗之不利孺子也其必王也太宗可以保廷美而不可倍德昭当真宗之正东宫德昭虽物故尚有子而一时在廷诸臣未有一言及之者寇凖窥微指之所在而请决焉此何足美而一时与后世之人亦末有訾之者何独于应禅之景皇无责之于肃愍而过为刻也故余每读宋史至太宗令人思吴乞买至赵普令人思粘没喝呜唿虏亦有人心李公玄白曰责太宗与韩王隐然夷狄之不如其寓旨严矣欧阳欧阳之文雄浑不及韩奇峻不及柳而雅靓亦自胜之记序之辞纡徐曲折碑志之辞整暇流动而间于过折处或少力结束处或无归者然如此十不一二也独不能工铭诗易于造语率于押韵要不如韩之变化奇崛他文亦有过远而不切太澹而无味者然要之宋文竟当与苏氏椐洛屋两头曾王而下置之两庑张成倩曰观评欧阳文而知评欧阳文之文三苏集作书三苏文后明允子瞻俱善持论而明允尤雄劲有气力独其好胜而多骋不甚晓事体考故寔而轻为可愕可喜之谈葢自战国中得之子瞻殊爽朗其论策沾溉后人甚多记叙之类顺流而易竟不若欧阳之舒婉然中多警儁语骚赋非古而超然玄着所以收名甚易吾尝谓子瞻非浅于经术者其少之所以不典则明允之余习晚之所以不纯则葱岭之绪言然而得是二益亦不小也子由稍近理故文彩不能如父兄晚益近理故益不如然而不失为佳子弟也四家之文无论巳其学则子瞻最博子厚次之退之又次之永叔狭矣张成倩曰三苏文同源而异流阅三苏文同评而各肖苏明允集作苏老文后明允晚而始向学且僻处西裔无师友之渊源与琢劘之助以故于六经鸡肋耳而其学仅战国策史记班范记诸书虽佛老庄列之言亦未之考索也夫以明允之鸡肋六经则当寘而弗论可也而何至以其私臆而窥圣人之心又以势之所不得巳者而为圣人之作用使六经之道下而与百家诸子等且有诋谪往古多深文而不中情事其建白诸指必权术而亡益治乱且夫辨奸一论其验介甫固若蓍蔡然亦介甫自有以验之彼夫口孔老之言而身夷齐之行即使造作语言私立名字衣巨卢食犬彘囚首垢面而谈诗书何以知其必用用之何以知其必为天下患也或以明允在永叔席尝与介甫押而字韵诗而屈或曰韩富与永叔扬明允不容口而介甫独不及故恨之或曰明允未尝作此文也子瞻后见介甫之乱政而拟之以归明于明允也吾谓皆不足论即果明允作而介甫之报之摘其生平所着书而比之章惇王诏胡不可或又曰惇诏介甫之所喜宜其不以恶明允也虽然明允天下才也使其心术正而少得贤师友以经学琢劘之其雄劲不亦夺永叔而掩子瞻也哉张成倩曰鸡肋六经片言居要苏长公集作书苏诗后苏长公之诗在当时天下争趣之若诸侯王之求封于西楚一转首而不能无异议至其后则若垓下之战正统离而不再属今虽有好之者亦不敢公言于人其厄亦甚矣余晚而颇不以为然彼见夫盛唐之诗格极高调极美而不能多有不足以酬物而尽变故之于少陵氏而有合焉所以弗获如少陵者才有余而不能制其横气有余而不能汰其浊角韵则险而不求妥鬪事则逞而不避粗所谓武库状器利钝森然诚有以切中其弊者然当其所合作亦自有斐然而不可掩无论苏公即黄鲁直倾奇峭峻亦多得之少陵特单薄无深味蹊径宛然故离而益相远耳鲁直不足观也庄生曰神奇化而臭腐苏公时自犯之臭腐复为神奇则在善观苏诗者张成倩曰评坡公诗曲尽其态曾子固集作书曾子固文后子固有识有学尤近道理其辞亦多宏阔遒美而不免为道理所束间有闇塞而不畅者牵缠而不了者要之为朱氏之滥觞也朱氏以其近道理而许之近代王慎中辈其材力本胜子固乃掇拾其所短而舍其长其闇塞牵缠迨又甚者此何意也毋论子固即明允子由介甫俱不足与四家列而称大若名家者庶几矣张成倩曰可作南丰一瓣香王介甫集作书王介甫文后介甫子文章颇能持论近道理而好以巳胜至于语务简而意务多欲以百余言而中为层迭宛曲其所长在是而其所病亦在是也志传之类亦刻削有矩度而好为小巧于字句间立法此所短也吾尝谓介甫于字说其初不无一二会心者遂欲字字而为之说此其所以贻咲犹之治鄞非不足以阜财而得民遂欲行之天下此其所以流毒使介甫而实其行虗其心崇其智卑其礼则君实固瞠乎后矣李克生曰评论简切高宗论高宗之所以信秦桧而必欲和者非桧之术真足以动之也谓高宗之不欲二帝归者亦非情也当是时政和帝殂矣用兵不巳渊圣必不归即归而帝不解以一虚名居之别宫耶凡帝之所以信秦桧而必欲和者有三而兹不与焉一曰志足二曰气夺三曰中疑曰志足者何也夫帝故康王也天下非有变而帝不过以一使相奉朝请终其身足矣今虽称臣金然犹人主也虽失中原然犹有天下半也彼重视其所有而恐失之者足于其所有者也且以其所不得者非其所素有者也曰气夺者何也大梁之请和也与磁州之南驰也维扬之宵遁也明州之泛海每岌岌其身之不保者数矣夫身之不保临安之不敢有而何有于中原帝之所忧者非二圣之不还也忧其以身为二帝从也曰中疑者何也苗刘变而帝之心不敢以尽付诸将矣是韩张与岳三将军其兵皆重于京师而秦桧以和之说进立夺其兵而易置之帝之安不安于和而安于三将之失兵矣彼其轻于废韩而易于僇岳者皆此意也凡言不欲二帝归者皆深恶高宗而文之罪者也呜唿高宗诚可深恶也自建炎而至咸淳百余年来其真可以恢复者独此时耳完颜亶弱粘罕死大将之可以战者仅兀木耳非岳飞敌也撒离喝乌禄非韩世忠刘琦吴璘敌也海上之女真其覆燕倾汴者渐以疲老中原之子弟则犹知有宋德也而我之兵治于淳熙而浚之才又不能过仆撒揆纥石烈志宁孝宗有志而不获时帝有时而不见志若开禧以后且厌厌为人役矣呜唿天哉李克生曰欲和三事直探高宗底里而文复绚烂岳飞论昔人有以岳武穆朱仙之役奉金牌十二班师为恨者且谓武穆用大夫出疆之法不奉诏而进兵可以报雠而复中原则非也凡可以用出疆之命不奉诏而进兵者其势足以制内者也势不足以制内而为之必败势足以制内而为之虽成功非纯臣也有如武穆不奉诏而进兵桧以尺一削武穆官使一部将代将之而归何以自处乎疆敌乘于前而严僇迫于后是非徒败身也且败国夫非独义不顺也武穆虽强两河之兵虽响应势亦不能独举何以言之兀术者亦慓悍猾贼人也女真之重兵尚聚于燕云之北而未尽发也武穆入势必用韩世忠张浚之军为之左右掎角刘琦王德用以殿岩之卒后劲吴璘以秦蜀重兵出刼其西援而后金之胆夺而中原可全复令诸帅一时奉诏归而武穆以孤军深入情见气摄而虏悉其全师以萃我胜负之机固未有所分也夫武穆可以复中原而不使之复又使之必不复是故志士仁人所以深痛恨于高宗也李克生曰得岳忠武纯臣之心而于时势尤审韩世忠集作书韩世忠传后韩蕲王一健鬪将也而忠志材气有古大臣风晚节优游物外以智藏身则庶几留文成而尉迟鄂公所不论巳吾尝谓宋高宗即昏愚何以信奸桧至此即议和之不浃岁而兀术巳败盟矣然无纤芥之恨及桧者其畏诸将甚于畏金虏也蕲王得其几矣故亦能借而苟自全凡岳武穆之死所以成蕲王之生也蕲王生于是乎为宋臣者皆有生乐而鲜死愤矣李克生曰岳武穆之死成蕲王之生自是妙论李纲论宋自靖康而后称相者庶几李伯纪为臣擘焉虽然谓以伯纪之用舍而卜中兴之济与否非予所敢知也当干离不之南下也都城之必不可弃夫人而能知之而是时举朝皆妇女穉子也皆宣政之所乳哺而伶蓄者也天子欲一旦而弃吾百岁之宗社而委其子女于虏伯纪独奋而请守之都邑之人心不在他将相而在伯纪明矣天下勤王之师日至而干离不以孤军深入而不得决乃纵其从容以归而不乘其谷丸而掩之此则诸将相之罪也命伯纪为宣抚事固巳去矣然三镇犹未尽下也伯纪致命遂志之日也下抗诏而不出一衄师而求罢其在汉法能逃死乎及召相而首以诛张邦昌为去就尤非策也邦昌一死骨耳其人不足道然金人立之而不为请纪纲之卒金人退而从其大臣以迎康王其迹犹未叛也留之以招夫北属之将帅士大夫犹不足而必诛之诛之不足而又修仇以僇疑似之宋齐愈遂使刘豫偃然中原吏民之上以甘心于我而忠节如张孝纯者俛首而为之辅豫固借口于邦昌而孝纯有所惩于齐愈者也且宋之有天下久矣非于君臣之义尚未明也而汲汲于诛邦昌者何也当虏再入而伯纪在汴汴亦破虏入惟扬而伯纪在相高宗亦必走凡宋之所以绌伯纪而不用者皆所以全之也夫汴被围矣而士大夫方汲汲于辨程颐王安石之学术与孔门之从祀于乎宋之不卒复中原岂尽小人罪哉李克生曰论伯纪之得失半殊为详核赵鼎吾尝取宋南渡以后之才而合晋南渡以后之才比之大约谓宋略不如晋止是缘餙儒术可观耳缘餙儒术其可观者在此其没世不振亦在此又谓赵元镇可比吾家始兴然不如始兴巧而善收采物情其和平练事足相当弱亦称是后读朱子语录与吾评合李伯纪之忠志庶几温太真然愎而过自信又不能坚忍宁如太真之权奇俶傥也张德远仅贤于庾元规元规亦非不忠于晋者但忮忍好杀且好胜耳其锐而喜事所至无成亦畧如之岳鹏举喑呜跳望临机决胜故在祖士雅上绥来填抚之畧恐不如也韩良臣则又其下矣陈康伯不敢望谢安石虞允文采石之战故自伟然亦乘亮之未度而幸胜之又何可望康乐也陶士行未坏之桓元子元子巳坏之士行然其材亦非宋所比晋之孽乃王处仲宋之孽乃秦桧韩侂冑史弥远贾似道是以无解玺而有衘壁呜唿岂不幸哉李道生曰论元镇而旁及典午赵宋诸臣见博洽而有沈识文天祥论谈者悲文信公之忠而惜其才之不称也余以为不然夫信公非无才者也当咸淳之末天下之事巳去而信公以一远郡守募万余乌合之众率以勤王而众不溃此非有驾驭之术不能也丹徒之役能以智窜免间关万死而后至闽复能合其众以收巳失之郡邑而所遣张汴邹凤遇李恒悉败既再散而再合矣而举军皆大疫死者过半五坡之役复遇张弘范以败凡天祥之所用将皆非恒范敌也元起朔漠以力雄海内外灭国四十歼夷女直以至宋宋自朱僊之后未有能抽一矢发一骑而北驰者元举太山之势以压宋卵而信公欲以单辞羁身鼓舞其病媍弱息以与贲育中黄之徒抗葢未接刃而魄先夺矣虽有韩白未易支也故信公之数败而能数起吾以是知其才其数起而数败吾不谓其才之不称也凡闽僧之告星变中山狂人之欲起兵与诏使之不及止皆所以成信公也方外备顾问之言毋亦馁乎然此非公之志也留梦炎之不请释公虽以害公其为知公者矣即不杀公而公竟以黄冠终不可也即公不以黄冠终而有所为必败败而死于盗贼之手以歼其宗而夷赵氏之裸将亦未可也然则公之为宋尽矣其亦可以死矣故曰闽僧之告星变中山狂人之欲起兵与诏使之不及止皆所以成信公也李道生曰推文忠烈公之才自是快论粘罕论自古夷狄之得志于中原者毋若金而金之所以得志者则皆粘罕为之也其速于取辽而缓于定宋皆有说辽葢其类也虽有城不善守而以野战为务故金得以其长而用之一再胜之后而举之如破竹宋之大漠而南长江而北其为名城者数百千其人不能战而能守兵民之繁伙葢百倍于辽而不巳也金之初起其女直腹心之众不满万人益以渤海靺鞨杂部更五之而巳尔破大梁之后留兵则有所不能取河南北之后分戍则有所不足惧其情之见而势之屈也故尽辇宋之重宝百工士女以去而以其地轻弃之张邦昌刘豫而不之顾彼非诚弃中原也借其为之力而捍宋也彼聚其重兵于燕云之际而遥为之声势有警则分道而下用其国之众而无所不攻事巳则敛兵而归委之中国之逆臣而无所不守俟其势之定人民之稍安则加之罪而废之而后江淮以北始晏然尽为金有矣粘罕之初策以西举夏定关陕而后遣将渡江以追高宗其意谓夏可朞月而下也举夏则肘腋之患除定关陕则右臂之援绝粘罕不死宋之为宋未可知也夫粘罕一小虏耳取燕下汴算无遗策涸宋之府库而不与其富建策立太祖之冡嫡而其主不能夺使金之吴乞买得贤于宋之太宗噫孰谓胡无人哉李道生曰粘罕情形隃度为得耶律辽史羊叔子世所谓仁人也然吾读辽史以为耶律休哥之填燕胜叔子远叔子之填襄阳未尝一日而忘取吴其所以勉而为仁者老子之所谓将欲取之必固与之也休哥悍虏也虏性贪而好杀以杀为仁以战克为德而休哥独不然拥数十万之众席骤胜之威以压宋而宋之诸将无一能角材者顾独曰保境息民而巳使其下皆化之而不轻为卤掠呜唿仁哉李道生曰先生表休哥之仁以愧中国之嗜杀者元论上余尝恠晋世匈奴鲜卑羯氐羗以至索头之虏更迭而入为主其割中国十之六七耳然往往袭华号变夷礼多足称者葢至孝文而其俗彬如也岂其先尝杂处中国有所觊慕于志耶宋亡而薄海内外鲜有不为元者顾其君臣日龂龂焉思以其教而易中国之俗省台院寺诸路之长非其人不用也进御之文非其书不览也名号之锡非其语不为美也天子冬而大都夏而上都上都漠北也其葬亦漠北视中国之地若瓯脱焉不得巳而居之于中国之民若赘疣焉不得巳而治之又若六畜焉食其肉而寝处其皮以供吾嗜而巳于乎不亦天地之至变不幸者哉然所谓匈奴鲜卑羯氏羗索虏者其人浸淫而忘其故矣是以一易世而辄尽元唯不忘其故是以易世之后仅能驱而置之大卤之外若飞鸟之就林而巨鳞之还壑也元所以迄今不绝哉金之有完颜雍也犹之乎汉文景也尝怒太子尽用华服曰易世其衰矣是元之筴也元论下疆言秦富言隋大言元葢只千古亡对焉及其亡也若符合而鉴照也势成于土崩而盗发于猬歹桀也自古帝王之兴必有佐命之士与之相恊以就勋亦必有乱命之士与之相角而不得遽就佐命之功天下能知之而乱命之功天下无能知之是故秦之有陈项武李诸氏也为汉先驱者也隋之有杨李王窦萧薛诸氏也为唐先驱者也元之有张陈韩明诸氏也为明先驱者也当胜国之全盛也欲以初起乌合之众率然而与之抗是以羊餧虎也是故饵之以强有力者掎而角之彼胜而我乘其弊也然而屡相扼者彼虽未覩天命所向至动力残众然所以阴益不浅也人主未见得天下之不易则守成之道或懈多好盈而务远大天下未见得人主之不易则骜桀之气犹存多阴觊而轻举事两贤扼而不下也才智出识虑长大命既集之后偃然而念休息天下之民亦且瞿然而悔兵革荡涤秽志上下兢兢以保治安长为汉为唐为明而不复有嚣龂门冠攘之患则谁力也王子曰余读元季丧乱事葢窃窥之焉天之启明深也或曰元事可得闻欤曰天之厌之其大几也主骄而靡臣以谄济贪其大纲也至所以召乱者有三一曰志在闲中国而刍牧之以省台寺院之长郡路之帅则靡不濊肉酪侏亻离左袵者焉暴而椎不习民与猾吏耳通而治其龁人多矣夫安得不盗也二曰承平久士见金鼓而股栗即所将又多濊肉酪侏亻离左袵公子也夫以畏敌之兵而当不畏死之寇焉所取胜哉三曰官既不胜盗即无奈盗何也招抚之说行而重饵盗金帛之巳又官爵之盗得盗之利而玩其主民见盗之利而嗜为盗偷安之徒幸盗之招以免责豪杰之士愤盗之招以解体诗云殷鉴不远在夏后之世此之谓也李大生曰名言确论错落珠玑许衡许文正衡之仕蒙古为异论者不甚肯之以为蒙古夷狄也不当为臣此言谬也夫衡也姚枢也窦默也非女直氏之臣也民也女真之与蒙古皆夷狄也自蒙古入而天下之不为禽兽几希矣幸而有世祖者不甚嗜杀人而一窍之通小有志于儒道于此而不自牖以启之五帝三王之教其与存者几何用夏变夷文正与枢默之绩伟矣夫耶律楚材调铁木真之吻齿而柔之中国不尽为牧苑而遗黎相煦以成蕃庶吾且心仪之以为其功不在大禹下刘秉忠改服而殉世祖为之定都邑立纲纪后世无讥焉何独于衡而有所龂龂也且夫禹不忍于鲧乎哉孔子不舍鲁而适楚哉当是时中国之教尚休明乃慨然而欲居九夷庶几九夷之化而中国也然则为衡者何忍坐视中国之民而九夷哉虽然其时有江汉先生赵复者欲以死殉而不得则抱孔氏之遗书授枢等而卒不仕也此则善之善者也李大生曰鲁斋仕元元媿心解鲁斋仕元之非有生色耶律楚材廉希宪伯颜吾尝谓元有三仁焉楚材调乳虎而驯之使不尽血牙中国又能以死塞利孔其仁蔽天地矣伯颜之下宋都也肃而谧其居功也廉而约其处废也恬而智其应鼎革也毅而裁古社稷臣哉乃廉希宪又有学力焉宰相之为真宰相也男子之为真男子也噫孰谓胡无人李大生曰元有三仁言约而旨该陶九成集作书陶九成书后陶宗仪九成于书鲜所不读尤好纂集文献掌故如辍耕录说郛书史会要图绘宝鉴之类虽雅郑未分而璞朴良辨矣洪武初宋学士景濂序其书史巳推为耆硕中间有纂修之召不就余尝见其德琹轩诗序及送行文或作古隶或作小楷葢至洪武末犹存而此所谓草莾私乘者则皆忠臣孝子义夫节妇之事而元之末季诸公所撰者也其能完身名于革故鼎新之际晚节能以寿终殆非偶矣此书乃少年笔楷法尤精谨可念余既爱其人不忝乃祖靖节风而惜其湮没也特为拈出之李大生曰靖节高风宗仪远裔一经阐扬足可不朽赵松雪余尝谓吴兴赵文敏公孟俯风流才艺惟吾郡文待诏征明可以当之而亦少有差次其同者诗文也书画也又皆以荐辟起家赵诗小壮而俗文稍雅而弱其浅同也文皆畅利而乏深沉其离古同也书小楷赵不能去俗文不能去纤其精绝同也行押则赵于二王近而文不能近少逊也署书则文复少逊也八分古隶则文胜小篆则赵胜也然而篆不胜隶画则赵之入唐宋人深而文少浅其天趣同也其鉴赏博考复同也位在赵至一品而文仅登一命寿则文予九龄而赵仅垂七衮异也若出处大节之异前辈固巳纷纷言之独赵集有述太傅丞相伯颜德一章中所云舆地久巳裂车书当会同又云六合仰照耀一方顾颛蒙呜唿元诚而亲主宋社诚屋伯颜诚贤有功岂而所宜言者何有胸无心至此也吾待诏不与同年语也李大生曰赵文敏文贞宪两先生异代同评雌黄各得王弇州小论卷之四终王弇州崇论卷之五宋学士方正学李西涯陈白沙王文成一王文成二李空同崔子钟李于鳞归熙甫宋学士集作书宋学士集后间与僧无心有阅永明寿禅师日行八百事母论精神疲于应接即自子至亥尽废食寝盥溲之晷而为之亦有所不能徧后又偶检宋学士洪武以后集十二年中得文千四百篇永明神僧也固母论巳学士握文柄特自耳顺而踰从心纵游刃斲轮不碍方寸亦宁无毫发累而优然自如吾三载来五更起焚诵不过佛道经数卷应酬文字不尽却然亦不能学士五之一而日来心气损耗成疾为子弟所苦禁亦自种种觉之乃知知吴门白马之喻诚非妄也因题数语于学士集后不胜贫子之叹宋文宪以宿儒佐英主司礼乐制作之柄其高文大册徧海内即近而九重远而四夷亡能舍公笔弗请者骨尚肉而台阁以易夺之久而至弘德间缙绅以古夺之至嘉靖不尽程古亦不尽为易者复夺之葢至于今而不复有能举文宪名矣何论着作虽然亦安可竟废文宪也文宪于书无所不读于文体裁无所不晓顾其槩以典寔易宏丽以详明易遒简发之而欲意之必罄言之而欲人之必晓以故不能预执后人之权而时时见夺夫使后人率偏师而与之角孙主簿之三千骑足敌羸卒数万若各悉其国之赋甲而劲于大麓所谓五战而秦不胜三赵再胜者邯郸岌岌乎我故思用其人也李公玄白曰风流儒雅亦吾师方正学正学先生之死义天下之人能壮之而又能痛之当是时人主不胜一念之愤屠僇其宗戚以至朋友之属无所不株累片帋只字皆有厉禁然其文固巳鸠于三十年之余而大行于百年之后然后知万乘之威不能与匹妇匹夫争胜者此是也先生之学出于宋文宪不能如文宪之博而纯则过之其文则不尽出文宪所自托在昌黎氏而不能脱苏氏窠臼大较飞湍瀑流之埶多而烟波潆洄之意少持论则甚正而微涉迂要非孔孟之书弗读非濂洛关闽之学弗道而至一节之士如周孟桥杨云敞孔璋辈津津称之不容口异日经济之不尽究而以致命遂志终固其托寄树立然也建文鱼水之契于集中亦一二见之苐齐黄日夜不遑寝息以成燕之祻祻成而委之先生以一水而支大厦之任良可叹也集中林嘉猷者先生门人建文中为按察佥事先生使之行燕世子间亦甚奇审尔则必不使先生草即位诏即不指斥亦必不免若乃至东市而悲愤伉厉固不特二先生也世之哀先生者或过有所褒餙然不失为志士而国史成于宣庙时似亦可以巳矣而曰孝孺叩头求哀命执之呜唿彼宁非叩头者哉李公玄白曰正学之文章节烈读此可想见其人李西涯集作书李西涯乐府后吾向者妄谓乐府发自性情规沿风雅大篇贵朴天然浑成小语虽巧勿离本色以故于李宾之先生拟古乐府病其大涉论议过尔抑剪以为十不得一自今观之亦何可少夫其奇旨创造名语迭出纵不可被之管弦自是天地间一种文字若使字字求谐于房中铙吹之调取其声语断烂者而模仿之以为乐府在是毋亦西子之颦邯郸之步而巳哉余作艺苑卮言时年未四十方与于鳞辈是古非今此长彼短以故未为定论至于戏学世说比拟形肖既不甚切而伤獧苐行世巳久不能复秘姑随事改正勿令误人而巳张成倩曰王先生不自护短而亟于见先达之长陈白沙陈公甫先生诗不入法文不入体又皆不入题而其妙处有超乎法与体与题之外者予少年学问为古文辞殊不能相契晚节始自会心偶然读之或倦而跃然以醒不饮而陶然以甘不自知所以然也若邵尧夫非不有会心处而沓拖必跋种种可厌譬之剥荔枝荐江瑶以佐蒲萄之醒而馁鱼败肉枭羮蛙炙杂然而前进将掩鼻抉喉呕哕之不暇而暇辨其味乎然公甫乃极推重庄孔旸又尧夫靡也而公甫亦自沾沾则不能尽出无意以此小让陶先生张成倩曰会心处正不在远王先生之于陈文恭公也王文成一余十四岁从大人所得王文成公集读之而昼夜不废卷至忘寝食其爱之出于王苏之上稍长读秦以下古文辞遂于王氏无所入不复顾其书而王氏实不可废葢当王氏之为诗少年时亦所求谓工者而为才所使不能深造而衷于法晚节尽举而归之道而尚为少年意所累不能浑融而出于自然其文则少不必道而往往有精思晚不必法而怱怱无深味其自负若两得而几所谓两堕者也以世眼观之公甫固不如以法眼观之伯安瞠乎后矣若伯安所上封奏陈事理叙功畧捭阖宏畅使人目醒当不在苏氏下余少尝见魏子才先生曰伯安疏绝不如胡永清此以事理言也非以文也李克生曰评王文成之诗文简而有致王文成二王文成侯之致良知与孟子之道性善皆于动处见本体不必究析其偏全而沈切痛快诵之使人跃然而自醒人皆可以为尧舜要不外此苐孟子之所谓性善足矣乃必尽辟他说以独伸吾是文成之所谓良知足矣乃至尽引经语以证吾合吾伸吾是而后之所谓是也亦出矣吾证吾合而诸牵蔓而不能悉合者亦出矣譬之行道而得康庄见者振足噉酪而得醍醐闻者朵颐何暇辨他岐别异味哉乃北人不学妬文成之俎豆而肤辞诋諆之真蜉蝣之撼树可咲也李克生曰评王文成之学识婉而可思李空同空同先生两疏于弘治间担荷世道不浅虽再下诏狱见以为煅炼而实益其刚果之气若广信之讼血气与义气各强半耳材高而病脱疏则易入名高而尚激厉则易染同丹遇风胡越相救而不知其伏机之至此也一遇康德涵再遇林世用而后得免虎口噫嘻亦危矣当嘉靖之丁亥巳丑间杨应宁当国名为最知先生而竟不一推毂事殊不可晓吾尝谓怜才者若春风拂面便消忌才者若氷雪寒必透骨俯仰千古至今尚新可叹哉李道生曰读此见才当怜而怜才者不易得崔子钟崔子钟论人虽过刻然往往有识见不随众悲咲独于文务剪裁而无沛然之气蹊径斧凿靡所不有盖慕子云之法言而工不足者也吾每读归熙甫时义厌其不可了若千尺线每读崔子钟古文句句可了若线断珠落恨未有并州剪刀剪归生以端午续命丝续崔氏也李道生曰剪归续崔足称佳话李于鳞集作书李于鳞集后昔在西省东土时于于鳞诗无所不见而所见文独赠予两序及颜神城碑之类不能十余首当时心服其能称说古昔以牛耳归之众巳有葵丘之议而最后集刻行则叛者九起然往往以诘屈聱牙攻之则过矣于鳞之病在气有窒而辞有蔓或借长语而演之使不可了或以古语而传新事使不可识又或心所不许而漫应之不能伏匿其辞至于寂寥而不可讽味此三者诚有之若乃志传之类其合作处真周鼎啇彛尺牍之所输写奇辞澹言纵横溢来而莫能御恐非北地信阳所办也徐子言之恶于鳞着之书吾既不伏亦不暇辨为志数语于后李大生曰是不阿私所好归熙甫集作书归熙甫集后余成进士时归熙甫则巳大有公车间名而积数年不第每罢试则主司相与咤恨以归生不第何名为公车而同年朱检讨者佻人也数问余得归生古文辞否余谢无有一日忽以一编掷余面曰是更不如崔信明水中物耶且谓何不合归生见我当作李密视秦王时状余戏答子遂能秦王耶即李密未易才也退取读之果熙甫文凡二十余章多率畧应酬语葢朱所见者杜德机耳而又数年熙甫之客中表陆明谟忽贻书责数余以不能推毂熙甫不知其说所自余方盛年憍气勇漫尔应之齿牙之锷颇及吴下前辈中谓陆浚明差强人意熙甫小胜浚明然亦未满语又数年而熙甫始第又数年而卒客有梓其集贻余者卒卒未及展为人持去旋徙处昙靖复得而读之故是近代名手若论议书疏之类滔滔横流不竭而发源则泓渟朗着志传碑表昌黎十四永叔十六又最得昌黎割爱脱赚法惟铭辞小不及耳昌黎于碑志极有力是兼东西京而时出之永叔虽佳故一家言耳而茅坤氏乃颇右永叔而左昌黎故当不识也他序记熙甫亦甚快所不足者起伏与结构也起伏须婉而劲结构须味而裁要必有千钧之力而后可至于照应点缀绝不可少又贵琢之无痕此毋但熙甫当时极推重于鳞于鳞亦似有可憾者嗟乎熙甫与朱生皆不可作矣恨不使朱见之复能作秦王态否熙甫集中有一篇盛推宋人而目我辈为蜉蝣之撼不容口当是于陆生所见报书故无言不酬吾又何憾哉吾又何憾哉李大生曰归太仆应为首肯而心折卷之五终王弇州崇论卷之六读大学读中庸读孟子读家语读三坟读逸周书读鬻子读庄子一读庄子二读庄子三读庄子让王篇读列子读关尹子读亢仓子读子华子读黄石公读大学大学一书古圣帝王相传体用之大要杂见于礼经而朱子独表章之今天下家喻人习不若五经之有专治而不能相通也于戏亦盛矣吾独惜朱子之勇于表章而不精于订定也夫三纲领八条目尽之矣今杂置知止及物有本末诸条于首章以致知格物之解阙焉而妄以腐庸之长语补之不合听讼之章于物有本末后又赘之以释本末且遂有本末而无终始何舛也王文成之格物与朱子异且取大学之古本以正其误似矣然所谓古本者恐亦未尽当也新民之释章明德前而止至善后昭昭若日星谁能废之且欲以如保赤子之一言而证亲民抑何阔迂也区区管窥窃以大学本无阙文位置稍失序耳前亦非圣经后亦非贤传葢曾子引夫子之绪言而绎其意以诲门人门人因而成书前列三纲八条而后序释之凡古人之为文类如是耳何以知非曾子书也文有曾子曰云云不应自言而中自引之也所谓门人者必子思也何以知其子思也它门人必不能也今窃为之订定曰大学之道在明明德在亲民在止于至善古之欲明明德于天下者先治其国欲治其国者先齐其家欲齐其家者先修其身欲修其身者先正其心欲正其心者先诚其意欲诚其意者先致其知致知在格物格物而后知至知至而后意诚意诚而后心正心正而后身修身修而后家齐家齐而后国治国治而后天下平康诰曰克明德太甲曰顾諟天之明命帝典曰克明俊德皆自明也汤之盘铭曰苟日新日日新又日新康诰曰作新民诗曰周虽旧邦其命维新是故君子无所不用其极诗曰邦畿千里惟民所止诗云缗蛮黄鸟止于丘隅子曰于止知其所止可以人而不如鸟乎诗云穆穆文王于缉熙敬止为人君止于仁为人臣止于敬为人子止于孝为人父止于慈与国人交止于信诗云瞻彼澳菉竹猗猗有斐君子如切如磋如琢如磨瑟兮僴兮赫兮喧兮有斐君子终不可喧兮如切如磋者道学也如琢如磨者自修也瑟兮喧兮者恂栗也赫兮喧兮者威仪也有斐君子终不可喧兮者道盛德至善民之不能忘也诗云于戏前王不忘君子贤其贤而亲其亲小人乐其乐而利其利此以没世不忘也知止而后有定定而后能静静而后能安安而后能虑虑而后能得物有本末事有终始知所先后则近道矣自天子以至于庶人一是皆以修身为本其本乱而末治者否矣其所厚者薄而其所薄者厚未之有也子曰听讼吾犹人也必也使无讼乎无情者不得尽其辞大畏民志此谓知本此谓知之至也然则致知在格物之章何阙释乎大抵所谓大人者德位兼备之大人而所谓学者治国平天下之学故于格物一章遽及于无讼之为本以见体不离用平天下之章绝不及国而惟致辨于忠信骄泰之得失以见用不离体而中以修身贯之见大本之所在而后可以言学王文成之训格虽小抵牾而其所谓物则合矣即物穷理之支离何必待辨而明吾故曰曾子授之而亦子思述之者也读中庸读中庸而知孟子之为子思门人无疑也孟子之言性善委曲恳至然不过因率性之道而明天命之真耳其它所称尧舜性之汤武反之即诚明明诚生学安利之说耳第反之一字却似未稳恐人作荀卿解首章拟朱子解则戒慎不睹恐惧不闻与下慎独功由浅而至深而王文成解则下文之所谓独者即不暏不闻而所谓慎即戒谨恐惧也窃详文义当以文成为当下文朱解喜怒哀乐谓之中即天命之性也发而皆中节谓之和即率性之道也文成解则慎独以后修道之教事也微犯致字义矣第朱子解则天下有大本而无达道矣至于致中和分天地位万物育又分戒惧谨独支离割强大失子思本意中和者体用也中庸者即巳成之德而表之曰无过不及而巳曰平常而巳注变和言庸者误庸之一字禅者亦知之曰平常心是道君子无入而不自得几于化矣而末引夫子失鹄反身之论所以异于庄周列御寇也鬼神之为德章真与易系相表里祭义不足尽之郊社之礼所以祀上帝也此语有深味而朱子以不言后土为省文似失之天以象地以形虽分而上下然各一物耳而所以主宰之者一上帝也冬至而祀南郊其神此上帝也夏至而祀北郊其神此上帝也所谓易有太极也故诗书圣贤之所称述有上帝而巳不言后土者非畧之也释之言曰帝释天道之言曰玉帝亦此义也所谓阎罗王者主治人之尽而为鬼者非土也夫子称治天下国家有九经孟子之所谓王道者子庶民之一经耳而何以能使齐梁之君幡然而从我也博学审问慎思明辨笃行五者不可缺只在之字上体认分晓耳朱子之格物于之字似未彻也王文成之格物知有之而欲废此五者不可也故皆不知圣言之全子思说致中和位天地育万物至诚如神处绝得易系之精非孟子所可及衣锦尚綗章与首章戒谨恐惧以后相表里而精详恳至读孟子孟子圣之英者也于辞无所不达意于辨无所不破的其钩摘圣人之心神辨论千古之学术精深痛切有吾夫子之所未及而至于是汤武薄君臣亦有吾夫子之所不忍言者不幸而不见用于齐梁然亦幸而不见用于齐梁也惠毋论巳即齐宣而用之其始必受掣于文忌驩髠之辈必不究稍究而受忌于秦楚燕赵之君兵交于临淄之境故将畏上刑而不出必以诿孟子翼之以章丑则必败其胜之而先移二周之鼎天下之罪丛焉则又败夫惟其不用也而后世以王佐目之以不遇惜之故曰幸也韩子以杨墨塞路孟子辞而辟之为功不在禹下愚以为尊夫子功也辟杨墨非功也凡天下之术有可久者必其便人情者也墨氏利天下摩顶放踵而为之恡者不自便也杨子拔一毛而利天下而不为贪者不之便也此皆非人情是故不待辟而终自废如便者虽至今存可也吾窃以为夫子而下颜氏子醇乎醇哉曾子子思葢庶几焉荀子大疵而小醇者也杨子醇与疵俱小者也孟子大醇而小疵者也孟子之醇非诸贤之所能为醇也孟子之疵犹之乎诸贤之疵也李公玄白曰谓孟子幸而不见用言人之所未曾言谓孟子大醇而小疵言人之所未敢言读家语吾尝读家语恠在错杂不精如所称啇羊萍实于大道奚益也虽然是宁独无圣人之言乎哉自宋儒表四子列于经独尊论语论语行而家语废乃至如周礼孝经圣人经国尽性之书不得一列学官使诸儒传习可慨也孟子言仁义辟杨墨其功大矣至于辨理气之属论君臣之际未甚彻也有任而发者有矫而致者于经犹月之于日也夫三礼周礼也仪礼也曲礼也今废周礼仪礼不载而厕之以月令檀弓儒行诸篇抑何轻重失次也愚不揆欲诠三礼而删其歆莾褒犹之传会者为礼经尊论语而删其非夫子言者采孝经礼记中庸大学家语之凡为夫子言而粹者别为经以配礼而六之其非夫子言而稍粹者如鲁论门人檀弓诸家合为传与孟子翼经而两之未敢也聊识于此李公玄白曰家语诸书诚当铨择如元美先生言苐未得先生手为删定耳读三坟毛渐序三坟其时皆以为伪书而渐独信之毋论其浅率而强为古语也伏羲画连山而有民兵器阴兵妖阳兵妖兵阳阵至策辞而曰主我屋室主我刃斧神农归藏而曰杀藏墓此皆不知其时而妄为说者也隋购天下遗书有刘炫者伪为连山等易百余卷上之受赏而去后事发坐抵罪所谓三坟者岂即其书也耶李公玄白曰以三坟为隋刘炫作是为近之读逸周书余读逸周书七十一篇未尝不奇深其文辞而恠其誖也其言甚仁汤而武武曰桀与其属五百人止不齐民弃之往奔汤凡数徙辄弃汤放桀而复薄三千诸侯大会汤退再拜从诸侯之位诸侯莫敢即又曰武王征西方憝国九十有九馘魔亿有十万七千七百七十有九俘人三亿万有二百三十是武王者秦始汉武之靡也王子晋曰吾复三年上宾于帝所以是至今称晋仙去王会叙事固典有法然所纪奇民淫珤恠鸟兽抑又何诞也奈何不使人主津津好大哉第书名汲冡者非按汲冡书晋太康二年汲郡人不凖发安厘王冡出书凡七十五篇如纪年琐语梁丘藏徼书易国语论语篇目杜预序称太甲杀伊尹事今本皆无之书所载武王斩纣妲巳悬头二太白旗及周公谥法巳收之太史公史记中宁至魏始出哉虽然余未获见汲冡书以为恨而孟子于武成乃仅取二三策何也读鬻子附杨用修鬻子论鬻子伪书也其文辞虽不悖谬于道要之至浅陋者掇拾先贤之遗而加餙之耳谓禹据一馈而七十起非三吐之卮言乎七十起何其劳也禹得七大夫如杜季施皆非夏氏因生之姓至所谓东门虚南门蠕西门庇北门侧几乎戏矣夫鬻子九十而为文王师也乃末篇曰昔者鲁周公使康叔往守于殷何哉阮逸伪元经李荃伪阴符刘歆伪周礼固矣犹能文其辞未有如鬻子之浅陋者也虽然使伪而近也毋宁伪而远也乎近则惑杨文宪公慎鬻子论曰鬻子文王时人着书二十二篇子书莫先焉今其存者十四篇皆无可取似后人赝本无疑也按贾谊新书所引鬻子七条如云和可以守而严可以守而严不若和之固也和可以攻而严可以攻而严不若和之德也和可以战而严可以战而严不若和之胜也则惟由和而可也又云治国之道上忠于主而中敬其士而下爱其民故上忠其主者非以道义则无以入忠也而中敬其士非以礼节则无以谕敬也下爱其民非以忠信则无以行爱也又曰圣人在上位则天下不死军兵之事民免于一死而得一生矣圣王在上位而民无冻馁民免于二死而得二生矣圣王在上位民无天阏之诛民免于三死而得三生矣圣王在上位则民无厉疾民免于四死而得四生矣是皆正言确论也今之所传有是乎又文选注引鬻子武王率兵车以伐纣纣虎旅百万阵于啇郊起自黄乌至千赤斧三军之士莫不失色今本亦无知其为伪书矣曷取贾谊书中七条补之以冠子书亦愈于传赝售伪也读庄子一余读庄子而叹曰嗟乎世固未有尊老子如庄子者也夫尊孔子者莫若孟子而孟子之尊孔子不过曰孔子圣之时又曰吾所愿则学孔子而巳其谈仁义辨王霸探性善推不忍往往发挥所自得之蕴以成其书固未尝举孔子之文言而训故之也庄子之所撰着虽极而至于尊天而无怀葛天之治其究必宿于老子之谓无名无欲无为无言以至无始之旨挫锐守雌和光同尘绝圣智以应天下之法炀和致柔守中抱一含血夋食毋有精有信虚极静笃以保一身之要与他所掊击失道失德失仁失义之弊圣智之当绝弃展转反复亡所不持引或曲而畅之或傍而通之且咏言之嗟叹之必使老子之道高出于尧舜之上其遗言下视乎六经而后巳嗟乎庄子之尊老子不亦至乎抑不特尊之而巳也而且老子之忠臣夫忠臣者扬主之善而讳其短凡老子之所称张与夺枉曲直全骋坚用奇取大取小得志于天下之故稍近术而为人所窥者则巳逆料宋儒之见攻而閟之彼且以为真閟之也而其辞之剽攘吊诡身先陷于不韪矣夫书不可以多着也多着而至于十余万言而其旨不过数百言而巳是以杂而不可竟复而使人厌书不可以有意作也以有意而作之是以诞而不可信狂而使人怒嗟乎何庄子之忠于老子而不自忠也张成倩曰谓庄尊老固确见末论着书亦复名言读庄子二太史公曰庄子蒙人也与梁惠王齐宣王同时其学无不窥然要其本归于老氏其着书十余万言大抵率寓言作渔父盗跖以诋訾孔子之徒以明老子之术苏轼记其祠而谓为得老子之粗者庄子葢助孔子时特不可为法而引楚公子操棰之仆隶其主而出之以为爱公子而不知事公子之法凡庄子之言皆实予而文不予阳挤而阴助之其正言葢无几至于訾诋孔子未尝不微见其意其论天下道术自墨翟禽滑厘彭蒙慎到关尹老聃之徒以至其身皆以为一家而孔子不与其尊之也至矣余谓太史公非识庄子之粗者轼乃识庄子之粗而巧为之蔽者也当老子之时见天下之俗日趣于薄以至诈力相矫因思太古之朴一见焉而不可得谓仁义之名实启之则不得不恶其名而归咎于文武夫既归咎于文武而追其自则谓尧舜之不能造极于无为而以有为启之则不得不致歉于尧舜夫尧舜而至流于周之末若有如老子所云者不知圣人不能为俗能因俗而裁成之而巳不然以老子之知之即无位而不使东周之郭十里之巷若畏垒而日就纤徻以有仪泰也庄子又后百年而生者也彼见夫仁义之日伪而诈力之日深且其身儳焉而苦礼乐之拘垒我谓孔子实言之而其门人实广乏且天下皆以为圣人彼又惧夫老子之教日不胜故于圣人之外立所谓至人以尊老子又往往寓之一卮语于孔子而必持老子之说以驾其表然又窥见孔子之真为圣而不可夺故间以一二格言寓之意若曰孔子之未见老子一格也其得见老子而受砭焉又一格也大意在尊老子而抑孔子既抑之而又收之使为老子徒彼夫语道术而不列孔子所谓邹鲁之儒非耶且何以见尊至轼所欲去让王说剑渔父盗跖四篇而以列御寇之齐续于阳子西游而为一章则甚当虽然无救于所谓诋訾孔子也张成倩曰抑孔崇聃蒙庄本意读庄子三苏氏之欲去让王说剑盗跖渔父四章而以列子前后之续也无所据特以盗跖渔父之排孔子甚而欲去之夫内外杂篇何尝不排孔子也其排婉而深不若盗跖渔父之直而浅也然而吾于苏氏取焉所以取者何以庄子之文得之也凡庄子之为文其宏放驰逐纵而不可羁其辞高玅而有深味然托名多恠诡而转句或晦棘而难解其下字或奥僻而不可识今是四章独让王犹近之而太疑于正而是三章者故甚显畅而肤浅其法类若礼经之所谓乐记儒行者意必庄子之徒托而为之者也韩愈作读墨而谓子夏之后流而为庄亦无所据而王安石引之吾以为不必自子夏氏若庄子者葢尝受业于孔子之门而有得者也何以知其然也凡庄子之所谈如君臣父子之大戒天机嗜欲之深浅六经之用圣人之论议皆精切而尔雅即田子方荀卿之所不能及特不若其治老子之深葢游于吾圣教而中畔之者也太史公谓申韩之学出于老子故与之同传唐人祖老子而离之吾以太史公信也夫所谓学不必其尽学也得一语而守之曰啬曰俭曰一之利器不可以示读庄子让王篇让王一篇或以为渔父盗跖说剑皆非庄先生所作而读其辞则若差畅而近古于道亦不至悖苐中所称尧让天下于许由许由不受又让于子州支父而亦不受支父疑即巢父也舜让天下于子州支伯而亦不受支伯疑支父子也夫是三君子者不以天下易吾生者也舜又让天下于善卷而亦不受此不以吾身殉天下者也又让天下于石户之农而不受此以舜之德为未至者也皆入深山蹈沧海而绝其迹者也汤克桀以让卞随卞随沈椆水而死让瞀光沈庐水而死则何言哉夫所贵于不为天下者为生也所以能近道者为削名也为名而自残其身则不智居洁而显汤于污则不仁许由巢父事多传之者或不妄其它或庄先生之寓言或他人璅言之而庄先生为记之要之不足道特惜夫庄先生之自持论而自相悖者也彼卞随瞀光者巢许五君子之罪人也而又何言也李克生曰论让王篇识渊义正读列子吾始好列子文谓其与庄子同叙事而独简劲有力以为差胜之于鳞亦以为然而柳子厚故谓列子辞尤质厚少讹作最后稍熟庄子始知列子之不如庄子远甚凡列子之谈理引喻皆明浅仅得其虚泊无为以幻破之旨于肤膜之间而庄子则往往深入而探得其体其出世处世之精妙有超于揣摩意见之表者至其措句琢字出鬼入神固非列子之所敢望也吾意列子非全文其文当缺而后有附会之者凡庄子之所引微散漫而列子之所引则简劲疑附会之者因庄子之文而加劘琢者也柳柳州列子辨独举刘向所称为郑穆公时人以穆公在孔子前百余岁而历举列子在繻公时与其相驷子阳证其非夫列子引孔子不一而足是可知巳又何必别引子阳以为证且向宁不自知其非郑穆公穆之一字当由传录者讹柳州之辨其所不必辨犹可咲也李克生曰中垒正讹柳州息辨读关尹子关尹子九篇刘向所进云其人即老子所与留着五千言者其持论抑塞支离而小近实非深于师老子者也其辞潜夫论衡之流耳不敢望西京何论庄列至云人之厌生死者超生死者皆是大患也譬如化人若有厌生死心超生死心止名为妖不名为道则昭然摩腾入洛后语耳岂向自有别本耶抑向本遗错后人妄益之耶夫老子而不为关尹着五千言巳耳老子而为关尹着五千言此其非关尹语也无疑李道生曰摩腾入洛后语中窽读亢仓子亢仓子其文辞东京之后迂于儒者耳其议则无嘉焉余读公孙龙虽其谬悠鄙舛而要之纵放强辨俨然战国之习也伪者多援少倍多拘少刿亢仓子伪书也列子载亢仓子遂有亢仓子家语记子华子遂有子华子贾谊称鹖冠子遂有鹖冠子呜唿士之托空名以求传其言者意亦可悲哉李道生曰多援少倍二语恰当读子华子子华子十卷自孔子遇诸郯而赠之以束帛于是着焉刘向序其辞以为赵简子奉纁币聘之爵执圭而杀窦犊舜华子华子逡廵弗应简子大怒将胁之以兵子华子去而之齐齐景公不能用也馆于晏氏简子卒而归晋时巳老矣遂不复仕以卒余得而读之阳城胥渠章颇言阴阳之理亦有大致语而风轮水枢之说亦微近穿凿其辨黄帝鼎成升遐事甚详然似是公孙卿以后语驳郯子礼亦正然似是左氏以后语辞赵简子聘章则模檀左文也晏子之事景公也不治阿且其言阿则烹与封之说也谓仲尼天也又曰辙迹病矣则门弟子之说也大道章颇言身中之造化时时及飬生北宫意章则及医矣是岐黄之说也凡子华子所言理在春秋时最近而文则广有所剽拟诵之可也采而益我可也然不可以为真子华子李大生曰指摘剽儗宛然所繇读黄石公黄石公素书六篇至为浅显孔老荀卿之所雅言者岂别有不传之秘以授子房而此则约其凡为可示人者哉不然当报雠大索之后跪而进履于圯桥与夜半不失约子房巳思过半矣何用是素书为也李大生曰简劲数言素书可了王弇州小论卷之六终王弇州崇论卷之七读鬼谷子读墨子读荀子读邓析子读孔丛子读尹文子读吕氏春秋读陆子读贾子读淮南子读韩诗外传读扬子读白虎通读徐干中论读刘子读文中子读元命包读皇极经世读通书正蒙读坛经一读坛经二读圆觉经师论上师论下读鬼谷子刘向班固不载鬼谷子隋志始有之以故读者疑其伪撰然其命篇甚奇词亦伟至所以捭阖张翕之机大要出于老氏老氏之以退为进以与为取知白守黑知雄守雌不足求足不大求大虽天下后世之言术者莫外焉深于鬼谷者也鬼谷老氏之所甚讳也仪秦又老氏之所甚讳也虽然不得而终讳以辞其咎夫老氏之于礼犹惜其为乱首而充其说诈而为仪秦惨而为申韩诞而为市大悖而为梁角于乎可胜乱哉按鬼谷子楚人隐鬼谷不着名氏尝有书责仪秦夫既教之矣又何责焉续仙传曰鬼谷子即王诩也得道为地仙此谀辞也李公玄白曰鬼谷深心赖乡微旨读墨子墨子战国一贤士大夫也孟子辟之以为惑世诬民若不可一日容于尧舜之世者而后世如韩昌黎辈尚尊之以与孔子并称而上媲于神愚以为皆过也今读其书大抵皆平治天下国家之道不甚悖于理如所为入国必择务而后从事国家昏乱则语之以尚贤尚同国家贫则语之节用节葬国家憙音湛湎则语之非乐非命国家淫僻无礼则语之尊天事鬼国家务夺侵凌即语之兼爱然则墨子之言以救世主之药石耳非欲执而为世主之凖也独所谓棺三寸足以朽骨衣三领足以朽肉掘地之深下无葅漏哭往哭来及从事乎衣食若以为薄而无当者然此亦中产之下之常至今独不能改而探墨子之旨大槩激于一时王公大人之为葬埋谓必大棺中棺革阓三操璧玉即具戈剑鼎鼓壶滥文绣素练大鞅万领舆马女乐皆具必捶土余通垄辍民之事靡民之财如此而矫之以薄亦何不可且夫骊山之藏不三载而焚掘殆尽即汉唐宋以还诸陵寝亡不发者王公大臣贵家亡得完骨者厚葬之为失不唯损天下之有用以归无用戕天下之有知以供无知其究至于暴其亲之蜕以委艹莾餧鸢犬而横开天下椎埋刼杀之窍其罪加于薄葬者何啻万万倍顾不之訾而徒墨子之訾何也且夫墨子之道行则世主必不能安宫室之侈与声音彩色狗马田猎之奉卿大夫必不能安赵孟韩魏之富而说客游士必不能安华阳碣石之居与后车数十乘从者数百人其辞而辟之者葢不止一孟子也吾故曰微孟子墨子固不能久且大也然而所谓塞路者何也贫乏失职之徒假其说以干世主用之则贵且显即不用而可以希冀贤豪富饶之匄施一廛一亩足以终其身而巳此非墨子意也为墨子之徒而私之者意也李公玄白曰阐墨子之教以捄世矫伪似骇听闻而实平直所谓不随人道妍媸者读荀子吾读荀氏书其言性恶礼矫大氐多愤嫉过中之旨则岂唯小疵巳哉至云养心莫善乎诚有味乎其言之也夫诚者真实不妄也对诚之者而言则圣人事也偏而言之则彻上下语也宋儒举而非之曰既诚矣心安用养耶如以辞而巳矣孔子之告哀公曰思事亲不可以不知人思知人不可不知天其为荀氏语也宋儒当复举非之曰是天亲而外铄也是上达而下学也抑何谬戾失序也宋儒之好剌诽古而颛其尊若此又庄子之言曰父子不可解于心君臣无所逃于天地也名言也夫无所逃于天地亦巳过矣宋儒复举而非之夫父子主恩君臣主敬天也人也宁无纤毫乎哉尧崩四海若丧考妣必尧而后若丧考妣也父不慈即瞽叟为吉甫若晋献者逝而子可无恸哉读邓析子邓析子五篇邓析子郑人也或云数难子产之政子产僇之按左氏驷歂嗣子太叔为政始杀析其人不足论其文辞战国策士倪耳循名责实察法立威先申韩而鸣者也至谓天于人父于子兄于弟俱无厚者何哉先王之用刑也本于爱析之用刑也本于无厚于乎诛晚矣转辞篇与智者言依于辨数语同鬼谷子岂后人传其旨苟益其辞也耶要之小人之言往往出于机心之发故不甚相远耳吕氏春秋记析尝教获溺尸者购溺尸者交胜而不可穷固市井舞文之魁也孰谓驷歂失刑哉李公玄白曰邓析可诛断案不爽读孔丛子孔丛子吾夫子之世家乘也征献而文亦寓焉自子思以后世世为诸侯师然而不能为其国救败辱焉无它诸侯者能以语夫子之礼礼其后而不能屈以夫子之道用夫子之后之言故也子顺所谋筴皆不悖于理而最后欲令魏阴媚嫪毒以图苟全则大谬鲋之就陈涉也以复焚书坑儒雠也即死难胡累哉独叙世一章谓琳子黄厥德不修失侯爵大司徒光分所食邑三百户请封弟茂为关内侯茂子子国子国子卭卭子弘农守仲驩仲驩子立与刘歆友善歆故光同时人小可二十年耳是立与立世大父行友也立子元元子建仕王莾为建戎大尹亦似太速疑必有脱误读尹文子尹文子非伪书其言刑名者真能言刑名家者也所谓智巧皆当与众共之独行之贤不足以成化独能之事不足以周务出群之辨不可为户说绝众之勇不可以征阵是以圣人任道以夷其险立法以理其差使贤愚不相弃能鄙不相遗能鄙不相遗则能鄙齐功贤愚不相弃则贤愚等虑此名语也他所证多诸家书颇核而不倍道故存之读吕氏春秋吕氏春秋其文辞错出不雅驯往往有类齐谐稗官者其食客所为耳悬千金于市购增损而莫之敢也畏其意故不信其令焉取增损哉儒家者流取其篇首所纪月令厕之经迨今焉甚矣不韦之巧也始而以财役其身阴乱秦裔而不悟也既而以财役其言阴乱圣经而又不悟噫嘻则岂独不韦罪哉李公玄白曰元美先生有刻吕览序大意谓不韦既盗人国而又盗后世名此篇可与参对读陆子陆贾纵横者流耳而所撰十二篇皆浅显冲实无甚高俶傥之见而亦不诡于道或谓非贾书不然也使后人伪为之则必诡其理雄其词而张皇其事矣贾固时时近儒者高帝不读书故骤而叹其雄慱其言不在马上治故徐而益有入焉彼其它所以拊尉佗和平勃皆正论也是故率以富寿怡乐终而不为食其之烹彻之巫也说固有道矣李公玄白曰新语非伪书谓中大夫纵横者流亦新语读贾子贾子上下二篇其上篇皆论说时务其事与辞之籍者皆载治安策中不知其书成自择而上之耶抑以其书上之而为班固之所财节耶下篇则兼论德政援据古昔然论政则有余论德则弗足矣人言文帝不能用贾生者妄言贾生不能用文帝者亦妄梁大国也怀王上爱弟也以贾生居之葢非久而入为公卿矣生死而文帝次第行其言孰谓贾生不用哉夫贾生用而不相陆贽相而不用则其君有昏喆也张成倩曰櫽括新书具见大指而论贾生君臣之际尤畅读淮南子史称淮南子撰内书二十一篇外书甚众又有中篇八卷言神僊黄白之术亦二十余万言今其存者内篇而巳而又亡其三篇读之知其非一手一事也其理出于文子庄子列子其辞出于吕氏春秋玉杯繁露慎子邓析山海图经尔雅其人则左吴苏飞李尚田雷被伍被之徒各取其长而未及衷以故多错综重复不受整束而淮南王之材甚高其笔甚劲是以能成一家言葢自先秦以后之文未有过淮南子者也其书为刘向所纂集中篇之亡当亦自刘向为更生时故当得其枕中之鸿宝而作黄金不成几陷大辟父得恶谥是以讳而去之夫淮南王好神僊身坐死而遗祸及更生亦幸而存哉或曰淮南王真僊去不死者也汉以法诛王求王不得而讳之读韩诗外传韩诗外传凡十篇汉人燕韩婴所着其注诗三十二卷而此则杂记夫子之绪言与诸春秋战国之说家稍近于理者也大抵引诗以证事而非引事以明诗故多浮泛不切牵合可咲之语葢驰骋胜而说诗之旨微矣独其辞稍明徤可诵而所记亦不甚诡于伦物唯谓孔子南游阿谷之隧则类于怀春之吉士而周公之讨管蔡激于隐客之一言为大谬耳夫子见狸迹鼠而鼓瑟曾子闻而识其有贪狼之心其然乎岂螳蜋捕蝉之说所由昉乎然以美曾子之察音则可以见夫子之移志则不可甚哉好奇者之易誖也读扬子余读扬子法言其称则先哲畔道者寡矣顾其文割裂聱曲闇曶淟涊剽袭之迹纷如也甚哉其有意乎言之也圣人之于文也无意焉以达其所本有而不容秘耳故其辞浅言之而愈深也深言之而不秘也骤之而日星乎徐之而大羮玄酒哉乃其矩矱天就矣世之病扬子以道也余之病扬氏以文也虽然文则又奚病焉张成倩曰论圣人之于文言简而隽岂惟杨子针砭读白虎通白虎通者汉章帝建初四年诏诸儒会白虎观讲议五经同异使五官中郎将魏应承制问侍中淳于恭奏帝亲称制临决如孝宣甘露石渠故事曰白虎通又按班固传天子会诸儒讲论五经作白虎通德论令固撰集其事然则此书为班固笔也其言礼乐名物制度甚详往往杂取经传不为背理道而独于五行之生克次第悉取人事以配之大抵出于不韦仲舒之绪纶而其它立赏罚议褒贬则公谷之义居多至纪封禅而谀心尽露矣吾尝谓汉之儒多援经以饰事而宋之儒必推事以就经援经以饰事有远而诬者然而于事济也推事以就经有迩而当者然而于事不必济也其济为隽不疑而其诬至于刘歆之佐王莾噫亦可鉴也张成倩曰白虎通之评允汉宋儒之辩切读徐干中论徐伟长于七子中不甚铮铮其所着玄猿漏卮扇橘诸赋见推于曹子桓者今多不之见而独中论十一篇即子桓所称成一家言者东汉之季其文气最为缓弱不流畅然颇朴而近于理事如干中论是也视学巳自近里法象尤足褆身然此二者非孟德之所急考伪一章所条为名之弊凡数总而斥之曰盗夫斥之曰盗诚恶之也然而孟德倡之也孟德倡之而伟长斥之子桓以为称而不之觉呜唿其真不之觉耶将不满于孟德耶李克生曰叙中论之旨约而该读刘子刘昼孔昭所作五十五篇其辞虽骫骳非健而不悖理道识是非有布帛菽粟之致清神防欲知情轁光诸篇苦李蒙庄之藩隐然若窥见者当六季之末而不堕月露烟华亦足贵矣鄙名以后小露问学无关本真兹则多生之余习矣李克生曰评孔昭之文简而则读文中子立言之士自吾夫子诸高弟颜闵参赐外要无若孟子自孟子而后则无若文中子夫其析理性辨邪讹精微入玄沈快破的故瞠乎不敢望邹人之藩若衡事骘古简要精当河汾之间裕如也柰何以摸拟少之苐昔人谓文中子之高弟子房杜李魏诸贤皆显贵为贞观将相而未有一言及其师以为疑若余不佞之所疑固不止是葢夫子大圣人七十子之徒其齿莫重于颜季二路然未有长于夫子者至考房杜李魏诸贤皆北面而事文中子而皆长于文中子文中以开皇四年生以大业十二年卒寿仅二十三耳李卫公以贞观廿三年卒年七十九魏郑公以十七年卒年七十三当并长文中子十六岁也房梁公以贞观廿二年卒年七十一当长文中子九岁也杜密公以二年卒年四十六当长文中子四岁也它若淹若威若州达即不可考要之其齿皆不卑于房杜者文中子固十五而抗颜为人师然岂必处处作项橐哉将文中子之微言固不止是而好事后进有剿入而乱其真者耶若以为阮逸伪作则断乎非逸所能办聊志于此以示传疑李克生曰推重河汾更详齿序一事不轻放过深于读史者也读元命包右书据以为后周卫元嵩述唐苏元明传李江注杨元素由秘阁传本镂行而张升以授杨揖者也愚谓此即素撰或张升撰而托者也卦下每作重迭文难字而考之诸字书则易晓其旨甚浅而于理不甚悖又经传注若出一人手故以为宋人作也凡唐以前伪书其理驳而时有精旨其文杂而古其字奇而有不可识者今皆反之故以为宋也干坤凿度亦然惟穆天子传竹书纪年汲冡周书则非秦汉以前人不能也读皇极经世邵子之皇极经世书吾所不敢轻言而中有扞格而不敢轻信者如观物篇天生于动地生于静天动地静谁不知之苐一气之分自然轻清上浮重浊下堕则自静以动以动静见天地则可谓动静生天地则不可也因天有日月星辰则以少阳为星少阴为辰矣地有水火土石则以少阳为石少阴为土何所见耶然犹可也而以星为昼辰为夜者何也寒暑久耳昼夜速耳何以辨其阴阳太少也雨露风雷阴阳之所化也何以属之地而谓土为露石为雷也雷之发声往往在水土中不闻在石也露至轻清最高在云之上不闻在地也皇王帝伯以配春夏秋冬之升降可耳至以配生长收藏抑何赘也谓三王收而五伯藏不知其所证引也夫子有曰圣人立象以尽意至设卦之后始系辞以尽其言今以言配五帝以象配三王者何也且夫五霸之时以语冬则可五霸之术以语冬则不可冬之藏为春地也五霸之藏亦为三皇地乎不得巳而又以体用心迹交互焉抑何其割强穿凿也使此书在宋前其见摈斥而挥之藩篱之外久矣李道生曰恨康节不见元美读通书正蒙秦汉以后卓然欲绍孟子而追迹六经之后者扬雄氏而巳耳王通氏而巳耳周张二先生而巳耳太玄绍易者也法言中说绍论语者也通书正蒙绍系辞中庸者也其所入有深浅所造有纯驳要之皆不能无意者也吾于措语之际窃窥焉二程者志在修明夫子之道而羽翼之者也不欲为家是以其见不尽合既不尽合是以无取于正蒙而口不及通书其曰茂叔者不纯师之也更百余年而朱子特尊焉其尊之也亦以自为绍也曰通鉴纲目者绍春秋者也大约通书入之浅是以尔雅而鲜格辞正蒙入之深是以精至而多瑕语通书嫡也而不甚肖正蒙庶也且孽也虽然自秦汉以后未有能为是识者也其读而不易入者何学既明矣是故二书为筌蹄而可以无述也譬之始制食刍豢者美之而谓为天下之食师也食之久味且忘矣而何有于师李道生曰撤周张之藩而窥其奥孰谓王先生非理学儒读坛经一坛经其圣人之言乎哉然而非圣人教也其教行天下遂无祖矣非无祖也夫人而能为祖也黄梅之徒葢千余焉引而不发跃如也达磨之示旨微矣子曰参乎吾道一以贯之曾子曰唯子出门人问曰何谓也曾子曰夫子之道忠恕而巳矣夫悟解悟也解悟非悟也酥乳醍醐品列而人尝之而味得也日携醍醐而食人知味者寡矣李道生曰脉脉坛经引而不发之旨读坛经二阿难亲从世尊且数十年受楞严时几隳法身而不支数现圣光屈金色臂指示要理而不悟六祖一谒黄梅而即觉其入可知也然至迁化现虚空变分骸一国抑何其通达灵妙耶夫子曰或生而知之或学而知之及其知之一也读圆觉经余读圆觉经所称四大各离今者妄身当在何处未尝不怳然自失至云四缘假合妄有六根六根四大中外合成妄有缘气于中积聚似有缘相假名为心则又未尝不洒然悟也余自束发而来所身受荣辱忧喜悲乐亡虑数十百矣日憧憧焉役余而受之若以为真境焉抑何谬盩失计耶不得巳而强受之而假名之得巳而不巳而又强执之呜唿余之暴余深矣不即不离无缚无脱此是吾人善证第一义我爱既绝万境皆空不愿作佛何况生天亦庶几矣庄氏言至人入水不濡入火不热呜唿是奚啻水火哉李大生曰先生之觉几于圆矣师论上本集说也论脍作论下同经有之民生于三事之如一先王之制师也齐于君亲若此其尊也君治之无适而非君也者亲生之无适而非亲也者师成之无适而非师也者礼云事师无犯无隐服勤至死心丧三年报若此其隆也昔者孔子之卒也其门人议曰若丧父而无服既除子贡复庐墓焉三年而后返当其生也其门人辟君离父母比而游于列辟之邦颠踬困厄而不悔及其卒也而各以其得守其说而不变曰吾师云尔又百世而其裔弟子曰吾师之师云尔虽然孔子不师老聃郯子孔子非无师也而不称师曰闻之某某而巳故曰心丧不言服明无制也言心由心别也故陈相倍良而学许行倍也即许行之徒倍行而学孟子非倍矣受墨而之师杨也受杨而之师儒也受佛老而之师吾道也皆非倍也郑玄业成而辞马融融欲追杀之玄疑其追也而以厌胜免融以卜免玄而弗追也是何师弟子哉逢蒙学射于羿思天下唯羿为愈巳于是杀羿飞卫之得纪昌也荀卿之得李斯也天下以为戒矣故曰其师也以道其丧也以心天下有道而师者有业而师者有利而师者道而师者道成则君亲之孔子是也从一者也孔子之不师其师以无常也业而师者业成则长之去君亲间矣利而师者何居呜唿天下之不相师利者寡也李大生曰师道鼓吹世俗针砭师论下天下之利而师者其说何也今夫士之及髫而受书也其为亲者曰师苟贵吾子足矣无论道也其为师者曰自行束修以上未尝无诲焉余以煳其口于四方何道之授未也弟子得执其利权以进退其师庚而甲辛而乙曰业此而晦者业彼而显者唯弟子之利而巳犹未也其达而先者得执其利权以招要其弟子曰吾门士吾能荣重之弟子亦唯曰吾利吾师而巳朝而甲暮而乙阛阓其门墙而争赂焉噫吁是何君亲之多也犹未也庠序行而世之以利莅诸生者科举行而世之以利进诸生者皆偃然而居师彼所谓进诸生者古所称座主也辟之则为举主吏之则为府主进之则为座主其义一也其所传何道授何业也噫吁是何君亲之多也彼其执弟子者固巳谬矣然犹诿之曰厚至偃然而居师者何也私天子之公法而身之私天子之公人而弟子之易曰涣其群此非所谓群乎乃至欲以区区一第而笼贤者亦浅矣闻之先臣霍公韬者举南宫第一然不为座主称门生既知举亦谢诸生不相通曰吾以矫夫世之无耻者呜唿如霍公者知师者也李大生曰勘破世情郭青螺先生崇论卷之一卷之二卷之三卷之四卷之五卷之六卷之七卷之八郭青螺先生崇论卷之一太和郭子章相奎着秀水李衷纯玄白辑如皋张玉成成倩李之桢克生李之本道生李之椿大生仝阅人主自为社稷计义纯取法天地圣人绥之以道主将务览英雄之心人主自为社稷计人主计安天下则必有所以寄之矣夫天下大物也未易卒举也人主以渺然之躬托之乎臣民之上将兀然穆然抱一为式听其自正自理乎则其势必不能徒弊弊焉以独智往彼其来者轇轕纷员万举而万不可穷而其力益以不支故不得不举而寄之天下士而士与主迹疏而势鬲又未易卒致也以未易卒举之器寄之未易卒致之士而人主又有不得不举不得不寄之势故其需士急于辅车好士甚于方甾衣而其爱士也不啻若加诸膝夫岂为身与士计哉计安天下焉尔矣元城刘氏谓爱惜人才人主自为社稷计深哉乎其言之也葢闻之善作者好谋善建者为度图回天下事未有计不先定而终能底就况有国家者谋及社稷而諰諰焉以一手足一耳目尝试而漫为之非计也槩夫昔之为国家者大氐有四而其计亦四有不终朝之计有终身之计有数禩之计有千万禩之计日旰旰睢睢堕于四肢之逸驰于五遁之乐佞试幸措视九有若燕越人不旋踵而乱亡乘其后鉴佚虞之辙者劳心雕虑程书传飡自贤而少人自智而愚人以为足传之异日者而堇足以圽其身三材传而文霸蹇由百里入而穆公强晋世为盟主秦之后继周而帝此其为帝亦足延数世而一蛇三良有余恫矣古今称善作人者无如周文王以姜散之徒遗其子以戡定旤乱以周召之徒遗其孙以光辅太平故其诗曰济济多士文王以宁宁文王宁周也荣名蔽天壤光祚延来晜此岂非圣主治安之休谟社稷千万年之完计哉夫社稷者人主之社稷也先王建国启土为民立社以聚百神故计之短则神怨神恫有胜国之屋有故都之黍其为惧无加焉计之长则来飨来歆有八百之卜有四七之符其为祥无加焉人主舍其短而图其长释其惧而迎其祥避其怨恫而觊其歆飨则所以为之计者甚不可不蚤也毛以示物血以告杀献具为斋敬可为社稷羞而无与于安危冐以黄土苴以白茅可为社稷封而何所计于修短语曰祀所以昭孝息民抚国家定百姓也故怀柔百神在敉万民敉定万民在集群策朝廷社稷之主也而启沃一人材官万物寄之乎相臣边场社稷之卫也而坐据津圉捍御寒险寄之乎守臣夷寇社稷之孽也而剪刜戎翟扫除奸宄寄之乎鬪臣列士社稷之华也而修六礼明十教寄之乎黉序之臣钱谷社稷之命也而收经入行姟极寄之乎会稽之臣故人主与社稷相为存亡社稷与贤人君子又相为休戚夫其所以资之者甚殷而国家所以遇之者甚疏则人主非轻士也固自轻其社与稷也故始而长养之周既而搜罗之广既而招徕之勤终而恩礼之隆非重士也亦自重其社与稷也何以明其说也千里而一士比肩也百世而一圣接轸也清淑扶舆之气间出而乍见不尽钟之人士故材戕之易育之甚难士藏岩穴宝爱其神不自炫暴以邀荣名搜罗不广即夔龙与俱匹夫易之矣苐令知之彼芥千驷细万物而志属于大不甘为人牺吾招徕之礼不合古人能挽其不内履去乎况夫国家之官无虑千百贞信之士所指几何人不足官而比其官者徒以众人之遇羁豪杰之迹亦必无几矣此而不爱惜成就之也必其无社稷之责则可人主而有社稷之责也是尚可不加之意哉农夫脱衣就功旦莫从事于南埜寒而击菒春而除田时雨至而加芟非诚有爱于谷也封君之居所需柱梁欂栌材不过千章而陆阜陵墐各致其时鉏夷金欘不轻以入非诚有爱于木也耕者之计在食在居者之计在屋也夫人主亦有食屋焉则社稷是也故曰一岁之计树谷十岁之计树木百岁之计树人人也者亦人主之谷木也曾元曰人主之志卑者轻物轻物者不求助苟不求助何能举氐羗之虏也荀卿曰利夫秋毫靡及国家然且为之不知计矣夫知二子之议为不知计则人主自为社稷宜何如计哉虽然人主势至重而形至佚心至愉而志无所诎即计士待理而必乎士士计之也犹弊生役身也士之品有二有国士有庶士国士者庶士之率也彻于一事察于一词审于一枝动成兽止成文蓼菜成行甂瓯成堤者庶士也言称先王而一能应万节物甚高而细利弗愿耳目遗俗而可与定世宽裕不訾而中心甚厉今日相君而旦服海外国士也人主得百庶士不若得一国士国士垂绅庶士辐凑矣今夫爚蝉者在明其火振其树人主而得国士天下之士其归之也若蝉之走明火也尧举一舜而禹稷契益之徒繇舜而集成王任周公而公日所吐握以迎者不必王之乎诏之也此其操术甚简而得士甚博握机不繁而至理弘巨树谷者不以纤茎先长稠树木者不以繁枝先劲干树人者不以庶才先国士圣主之上计不可不省也国士先庶士以劳于下人主恭巳以听于上由是百神嘉祚社稷休享故天无伏阴地无散阳水无沉气火无灾禅神无间行民无淫心时无逆数物无害生受帝之丰福享民之勋力而国家厝于泰山之安系于苞桑之固永永乎终将赖之矣嗟乎此人主之计也士之计与人主微异而实以相成方其徒步畎亩卑处间燕此身虽困义不入危城不处军旅不以天下大利易其胫一毛一遇主知错质为臣则报生以死报赐以力人之道也国家平日爱惜长养之谓何苟利社稷死生以之矣故人主惜士以安社稷士不惜身以勤社稷其为社稷计一也语曰为君必君为臣必臣是主臣交相成也李公玄白评曰此辛未试南宫笔也传播海内脍炙人口久矣闳博淹通计安剀切可预卜其为社稷臣义纯取法天地人君制全胜于天下要惟知所法而巳言至大者莫如天地言至无私而所当法者亦莫如天地无私以法其大不废刑罚以法其无私而全胜之道在此矣上戴大圜下履大方中执大权能外天地以有法乎能外赏罚以法天地乎国不虚重兵不虚胜恃固不拔中处无敌而制全胜于万里者恃此道也故兵家之说神莫贵于天势莫便于地天地莫大于赏罚之无私赏罚无私而得胜为矣司马氏曰天子之义必纯取法天地从命为士上赏逆命为士上戮其善言天子之义者乎赏业及易遏恶扬善业及书命德讨罪皆言致治之道也非所以论兵也今司马氐议兵乃以赏罚为天地大义人君所当法者何居观之天地可识矣天地之道荡荡无际宜无所纲维是也即有所主宜无所生杀于其间也然春规与冬权并农土与湿土并勾芒与玄宜并生植长养与震曜杀戮并万物流行不能外此两者以为柄人君欲握全胜之柄其能废此乎人君之位一天地之位人君之义一天地之义则人君之生杀孰非一天地之生杀哉夫高城深池矢石若雨而士争先登平原广隰白刃交接而士争先合若此者非轻死而乐伤也赏信罚必使之也况人君之制全胜无先可登无先可合而得于神武者非明赏罚能有此乎昔秦献公将重赏右主然而重罚茵改监突争之遂复右主然之罪而赐茵改官大夫卒制胜一国以霸功犹然若此则帝王之道能法天地者可知矣凡赏非以爱之也罚非恶之也用观其所要也所要善虽恶之赏所要不善虽爱之罚所要于公则其赏也为恩当而见重其罚也为威当而见惕德刑之施一天地之生杀也所要于私其赏以分赏而不为恩其罚以失当而不为武斯玩之矣言兵始于有熊氏有力牧凖斥鵊治决法矣而犹晋能稽功引载岐伯以诹治道诛蚩尤于绝辔之野矣犹不赦迭震之盗制璧瑞裳服以示赏矣而茄丰违命则刑而放之此黄帝所以象天效地垂法万亿载而至今称胜主也车之所以能转千里以其有乎三寸之辖兵之用千里不留行者不有赏罚为之辖乎两垒相攻鼓錞相望使赏以一人借罚以一人滥斯时也欲三军为我用命自古及今未之尝闻是禄位者鹤而欲民之我战也以主鸟之故杀人而欲民之我翼也讵可得哉以饮有功之爵而复饭佞幸有功者思唾之矣以刑罪人之桎梏而加武畧之士罪人不知儆矣故一避螳螂而士倍勇一去狗恶而士倍奋一辩击剧而劳佚齐知其可为兵主一决狱不辜援龙渊而切其股以自罚战武士必其死而谓兵之制不系于赏罚者不然也斩首之功必全遁北之怯必绌死事之死必录博影之玩必诛审赏则可以战谓之圣审罚则可以战谓之勐审赏罚而一以至公行之而巳不与焉则可以无战而功建鼓不出库而诸侯慑夌谓之天地一此者帝明此者王故曰战而胜者非维枹绾而鼓之际也素赏罚明故也赏罚明则心相通心相通则形相通如身使臂如臂使指无不相属譬之蝼螳焉所以能有统者无论一拳之宫与众共处至一虫之髊必众口帀之一罪无疑必众戮之所以能有统而不溃者此术也同好相死同恶相成不金帛而劝不铁钺而惩前无蹈难之赏而若有赏趋之后无避敌之罚而若有罚沮之斯为天地之于万物育以春规肃以冬权温以农士凛以湿土一至公之法也而帝王制全胜能外此而有法哉虽然天地不易法也语曰天圜而无端不得而观地方而无垠莫窥其门此以法象言之也不有道乎道者体圆用方履幽戴明变化无常得一之原以应无方而后法之皆义天地在我修政庙堂之上折冲万里之外此用兵之上也吾身无恶公罚之本吾身有善公赏之本故曰善形者弗法所贵道者贵能无形也与其审劝惩于维抱之日其亦豫贵道于庙战之时张成倩曰阐发赏罚大端唿于九天之上吸于九地之下圣人绥之以道圣人之于天下一天乎不得巳而兵之用者一所受于天乎葢治之以文而不能独废武化之以德让而不能独去征伐以制五礼而不能无司马之官若是者似扰之也而实绥之也似以厉也而实以道也群而不足者不至于争役物为养者以消其竞甚矣圣人绥之以道也道一天也爱恃怒而不败德须感而益久是天之生植长养资于震曜杀戮以相成也去变诈昏嫚而反卒复始以要于至治之极谓非一天之道哉吴子言图国而曰圣人绥之以道其识兵之原乎今夫人之始生爪牙以供嗜欲毛羽以御寒暑含血戴角以相游逐五材百昌以相接应不能无群群而忮懻不能无争争而不能不于足以群天下之圣人者而共君之也而君人之君天下必思有以陈之原野布之夷服与天下反卒复始而果何在乎使闇于大较狡云德化仓卒号唿之起何以为卫此承桑氏之君可鉴也故谓文谋之而非武以遂之不可也谓生养以居之而非肃杀以成之不可也然遂之成之有道也道一天也非徒玩兵以逞之谓也若有扈贵众夏桀贵权孙膑贵势关尹贵清王廖贵先儿良贵后斩离皮革烁以象犀长戟利铩谩轮笼毂以是为尚非道也非圣人所绥之也太公之对文王曰道之所在天下归之孙子亦以一道二天道者令民兴上同意固吴子立言之旨也李靖曰绥者御辔之索司马法曰奔逐不远纵绥不及言绥之交有法也王良之所以使马者约审之以控其辔而四马莫敢不尽力圣人之所以绥天下者亦有辔以古帝王之得是道者言之黄帝有涿鹿之战颛项有共工之陈尧有南蛮之师舜有兵卫之说禹有曹魏之攻启有屈骜之征汤武有南巢牧野之伐是皆圣人绥之以道也是为无军之兵无战之武夙沙之民自攻来归帝魁密须之民自缚以与文王是巳周公所谓攻礼为贼攻义为残攻其失民者为王是巳其用兵为道而用也为天而用也尧曰若何而为及日月之所烛舜曰若何而服四荒之外禹曰若何而治青北伐九阳奇恠之所际是圣人用兵之心也是圣人绥之之道也裁万物制群聚服性命之情去好恶之念而纯以天之震曜肃杀之道行之义以行事立功而道则至义忘义矣礼以动众轨物而道则至礼不让矣谋以违害就利而道则大谋绌谋矣要以保业守成而道则总要无要矣是道也智者不得巧愚者不得拙智者不得先怯者不得后形兵之极至于无形大鼓旌旗之警不得希功手握兵刄之枋不得希捷是圣人有至兵者在而规规于韬钤之间何足与此故曰通乎道之情则旷弩发机不为疾绝地峻坂不为险蒺莉扶胥不为限如辔之绥逐奔舒徐无不如之而方马埋轮不足恃矣是一天之至神之道也吴子善于言兵者哉自为是说而后之兵家莫不祖之曰道之说至微至深易所谓神武不杀者是也亦善发其旨矣说者以起猜忍人也啮臂而盟母就名而忍于妻亦薄甚哉太史公曰能言之者未必能行岂不信欤然斯言也则与吾儒之言不异以尝学于尝子而有闻邪而于大勇之旨有合史称起节而自喜名知形势不如德则尚论者取节焉可也李克生曰富甲兵于胷中运韬钤于笔底主将务览英雄之心古之至兵岂其必枹鼓干戈哉岂其必伍两车徒哉兵之所以佐胜者众而所以必胜者寡得一士焉亦足以维众而制敌而所谓士者知之难知之而用之而得其死力难用士于太平暇豫之日垂绅搢笏纵志舒节吾驭之不必急疾彼承之不必捷先亡难也兵天下凶器也勇天下凶德也举凶器行凶德则急疾捷先之候矣垒相向刄相接鼓錞相望敌得生于我则我得死于敌敌得死于我则我得生于敌当此之时眯不暇抚唿不暇吸而士不一出死力相角众涣而国随之故善将者在知士而得其死力而得其死力在得其心夫人心孰不欲生恶死而吾欲夺其所甚欲予以甚恶匪其甘心孰能致命故上畧曰主将之法务揽英雄之心语兵之至也夫所谓英雄者非枹鼓干戈之夫也非伍两车徒之俦也则所谓士也夫草之精英者为英兽之特群者为雄士亦有之士之英聪明秀出之谓也士之雄胆力过人之谓也英以其聪谋始以其明见机待雄之胆行之雄以其力服众以其勇排难待英之智成之故能业隆当年福流后世说者谓斯英也子房孔明之徒似之斯雄也韩信李清之徒似之斯英雄也太公尚父之徒似之国家幸而四海宁谧三光章明虹蜺不出贼妖不行呴喻覆育拱揖指撝而天日无鬪车不发轫骑不被鞍鼓不振尘旗不解卷甲不离矢刃不尝血即有英雄将焉用之顾兵之所自来者上矣未有蚩尤民固剥林木以战矣家无怒笞则竖子婴儿争国无形罚则百姓侵天下无诛伐则王侯君公凌暴而不可制故世之不能不争侵凌暴也即不能不兵也非英与雄其谁戢而敉之试舟于溟澥者延篙师以凌波驰车于羊肠锯齿之坂市骏足而后走英雄者固兵之篙师骏足也不可不揽也夫士惟不英与雄耳果其英也惟英役英非英者莫之英也果其雄也惟雄役雄非雄者莫之雄也何也兕虎之圈非林薄之犬能群也鸾凤之薮非枪榆之鷃能栖也而世之秉钺建牙为人主将者果皆兕虎鸾凤乎则亡恠士之英与雄者裹足销声而莫之来也幸而来矣多陈处宜则以为无稽而韩淮阴囚静听不事事则以为空虚而庞士元诎倨野抗直扪虱谭世故则怒其不逊而王景略去忿旧怨宿不录其新则宜其非材而李卫公械历发售奇见谓多端而范亚夫疽虑旤尽正见谓沮众而蹇叔百里奚哭若是乎英雄之未易知也既知矣而不之用与不知同既知而用之矣而不揽其心与不用同夫英雄之心深哉睭睭远哉悠悠未易以测者车坚马良兵利甲固井灶通辎治行收藏于后廷舍不离此一卒之效也立卒伍定行列正纵横振马噪徒御枚誓糗此禆将之任也主行奇谲设殊异诡符印闇忽往来荧其耳目此权土之变也而英雄之心不与存焉英雄之心我知之矣上焉者其心滔滔如春旷旷如夏湫漻如秋典凝如冬修政庙堂之上而折冲千里之外放仁而行蹈义以动善之善者也其志在不战次焉者严号令信庆赏刑罚慎徙举进退参伍于窥敌观变两军相当招义而责之流矢未接劲弩未发而可以朝大国下小城其志在心战下焉者朋利害之权悉奇正之变熟战守攻围之法设鱼丽鹅鹳之阵援桴而鼓之勇怯尽应三军皆哗百战而百胜之其志在力战斯人也聪明秀出胆力过人以之握兵定乱能使天下之人且死者也而生且辱者也而荣且苦者也而逸苟卿所谓天下之将也而吾欲其出死力以为国用以与敌角则非可以富贵饵之非可以智术笼之非可以币帛招而罗之葢亦曰揽其心焉耳故其未得也削心约志以求之古人有有辛之聘有使编之卜有渭阳之田有帝赉之梦有三日之斋有三至之见有三顾之勤其既得也降尊下贱以师之古之人有爟火之爝有牺猳之衅有后车之载有上父之号有三浴之柭有三酌之礼有举帷之契有筑坛之拜有殿庑之迎有鱼水之驩其推毂而遣之也避之正殿戒之太庙授之斧钺喻之无天无地盟之不从中御其既将而信之也不投三至之杼不惑一箧之谤不疑十夫之椎不摇于敌人之间不浸于左右之毁其既胜而反舍也大之开国承家次之赏吏迁官予之铁券申之丹书赐之田宅通之婚媾铭之太常勒之彛鼎藏之金匮副在有司凡此皆所以揽其心俾出死力以定国家以靖旤乱者也为人主者推赤心以揽英雄之心而主臣一心故士之英雄者亦推赤心以揽三军之心而将卒一心主臣将卒动静如身心之所之前亡横敌上者不战而屈人次者心战而服人又次者力战而摧人计定而发分决而动辟之若虎之牙若兕之角若鸟之羽若蚈之足必行必举必噬必触矢石繁下卒争先登刃戈始分卒争先赴夫卒非好死而乐伤也以报其将也夫将亦非趋其卒赴死而蹈伤也以报其主也则一心之相通故也故曰千人同心则得千人力万人异心则无一人用此知兵之至矣虽然天下危注意将危且平矣诸将往往触疑冐忌不保其元于牗下楚夷而员刳吴沼而种诛项蹙而彭醢蜀降而邓槛当敌未灭时驩同父子约为昆弟若步之与影惟恐其离时平事巳弃之刍狗弁髦惟愳一朝跋扈为吾子孙梗不芟夷之不止鸟尽弓藏敌破臣亡嗟嗟四君亦何忍哉汉光武谢绝西域之后事责三公列侯就第皆以功名自终宋太祖释兵权杯酒之间且曰我与尔曹君臣之间两无猜疑呜唿世乱揽其心俾不我负为吾犯危行苦底定宗社世平体其心俾不我猜以终河山之盟于来裔夫人主使人臣不我负不我猜也斯善驭英雄哉李道生曰英雄之气勃欝于毫楮间郭青螺先生小论卷之一终郭青螺先生崇论卷之二创守论宽严论上宽严论下奢俭论上奢俭论下封建论上封建论下封建年号称正论宗藩论上宗藩论下都论创守论得天下与守天下之道异而世未有能两全之者两全之者唐虞夏及我明是也商武王周武王汉高祖唐高祖俱丁虐极之君不容不得者也然商周唐俱世为大臣汉起亭长汉尤善者也桀放死纣焚死而二世死望夷歹昜死江都则汉唐尤幸者也至其所以守之商周王者也汉杂伯者也唐杂夷者也何可同也秦暴也羿莾操懿刘裕萧道成萧衍陈霸先杨坚朱温石敬塘郭威篡也但温贼而篡者也羿莾等臣而篡者也温尤下者也至其守俱可无论也宋之篡犹周也周称辽寇宋称汉寇周兵变澶州宋兵变陈桥周兵曰天子须侍中为之宋兵曰愿策太尉为天子周裂黄旗宋加黄袍周废汉主为湘阴公宋废周主为郑王宋之不书篡也漏网也然犹得与汉唐比论者其守善也其世长也梁氏灭唐后唐灭梁即未能如张承业之志未名篡也无害其为得之正也契丹灭晋后汉继晋即未奉行营都统之诏未名篡也无害其为得之正也至语其守唐庄不终其身汉高不终其子促之甚者也可无论也元帝天地大变也明兴日月重光也其得天下尧舜禹之弟也其守天下汉唐宋之父也至其超越古今者愚得七事焉自古未有以明号其国者曰大明自今始故二百年来国统若日月之明自古未有国无相者黜相自今始故二百年来大臣无莾卓之旤自古未有选后妃不于公侯将相之家者民间选后自今始故二百年来外戚无吕窦之权自古未有君不改元者一主一元自今始故二百年来国有省纪元之诏自古中华未有都燕者中华都燕自今始故二百年来都城垂金汤之固自古未有出犇之王再归者建文出犇老归西内文皇亡德昭之恨自古未有北狩之主再君者土木北狩旋登大宝正统无靖康之耻则皆古今未有也国势之隆赫宝箓之延绵即千万年未艾矣猗欤休哉李公玄白曰叙列历代创守得失了如指掌阐扬我皇明七事光昭懿铄足备金匮石室之藏宽严论上宽者博大之谓也严者细密之谓也宽者愈推扩则愈闳肆故可以治大不可以治小严者愈收敛则愈精微故可以治小不可以治大辟之函牛之鼎以飨众烹祭则有余而以之饔飧曾不若瓯甂之为适养虎之驳以威敌鬬疆则有余而以之搏鼠曾不若猫犬之为便故夫治天下者不可以治国之治治之也严者治国之物而宽者治天下之物也不可两用也唐虞敷教在宽则王成汤克宽则王西京除秦苛东汉务广德则王治天下者不可以严也子产以勐治郑则郑治秦用公孙鞅以严刑治秦则秦治诸葛武侯以严治蜀则蜀治王勐以严治秦则秦治治一国者不可以宽也秦政毕六王一四海业巳帝天下矣而犹袭劓刖之余威以束缚海寓不二世而屋其社宋之南渡偏安钱塘屈膝金虏堇堇当一国而犹恃其祖宗忠厚之故上下游宴留连湖月以迄于亡故夫秦者用小于其大而宋者用大于其小其乱亡一也昔孔子之言曰居上不宽吾何以观语帝王之道必曰宽则得众至其以身试鲁首诛少正卯次堕三家城廪廪乎不可犯焉鲁非天下也柰之何以宽治之而天下非鲁也又柰之何以严治之也且严可用之一国而不可用之天下何也国之四境封疆狭人徒少吾事为之制曲为之防家为之喻户为之晓精神耳目足自管摄间有惮吾严而越吾制者朝发而夕锄之此国所以常治也若天下大矣人徒众矣吾之法度必有所不及吾之耳目精神必有所不周而一一以严绳之其势必有所不能故不若宽之以需其治而久之以俟其化此治天下治国之辨也江海之水人便且溺焉其中而不之尤置罂焉于庭贮水以资烹饪而一有溺者则群起而噪之矣故夫治天下而以严也噪人之便且溺焉于江海者也李大生曰以治大治小立宽严之辨而左严右宽仁人之言其利漙哉宽严论下尝闻之易曰家人有严君焉父母之谓也夫家比之国其小者也曾子曰十目所视十手所指其严乎夫身比之家又其小者也我是以知严者小物也可以治小不可以治大可以治近不可以治远者也故人主之治天下也利用宽而治身与家也利用严出入起居左史右书人主之身其难正也与韦布二宫闱嫔御阉尹贵戚人主之家其难驭也与凡众二故尤不可不严也翼翼之恭孰与荡荡之僻嗃嗃之吉孰与嘻嘻之吝曾谓人主之身之家而可以宽治之乎唐虞之治天下也敷教在宽至语其身不曰兢兢则曰业业语其家不曰睦九族则曰刑妫汭又何严也嬴秦鞭笞海内敲朴四夷至所以卫其身者五步一楼十步一阁所以训其子者斯高之徒教之恣睢以明得意抑又何宽也秦宽于其身与家而严于天下故卒以亡唐虞严于其身与家而宽于天下故卒以帝此宽严之用不可不辨也三代而下汉文稍近之减租之诏无岁不下刑措之效庶几成周闾阎嬉游如小儿状古今称宽仁之主而躬行节俭为天下先后宫无曳地之服露台郄百金之费惴惴焉若或抎之所以自待者严密祗畏母怠母荒葢得宽严之术而用之不舛者也夫严之不可用于天下与宽之不可用于身与家也其弊一也人主之欲亡不得而天下之民亡敢违欲亡不得故人主之于身与家也易宽民亡敢违故人主之于天下也易严嗟乎有天下者亦慎其所以易者而巳李大生曰申言宽严更进一步尤是古今治忽大机栝奢俭论上今之谈奢俭者别其涂燕越之相悬也竟其弊熏莸之相仇也较其人品尧桀夷跖之相万也大都右俭左奢人人言之矣夫道何奢俭之有哉奢则过俭则不及奢之为害也巨俭之为害也亦巨孔子曰礼与其奢也宁俭奢则不孙俭则固与其不孙也宁固一则曰宁二则曰宁圣人之意可识巳彼其所云不孙固者特自人臣奢俭之害言耳未及人主也管子贤大夫也三归反坫镂簋朱弦孔子曰难乎其上不逊也晏子贤大夫也狐裘三十年豚肩不掩豆孔子曰难乎其下固也借令君人者而奢也其害岂直不孙而俭也则其害止固巳哉秦始以亡汉武以耗唐玄以乱宋徽以虏奢之为害酷烈鸷毒人主犹知而畏之而俭以美名蒙实旤人主未必知也何也天地生财非徒陈积天囷充溢委府固将有以用之也而四海臣民之情其男女衣食安饱之欲无以甚异人主而思聚而有之也不能无少望于人主人主而不思以中其欲则可人主而思以中四海臣民之欲势不得不用其财而散之而徒以万乘之尊守匹夫之介简发而栉数米而炊吾恐其乱且亡也犹之奢也蜉蝣剌奢而人将无所依汾沮洳剌俭而国日以侵削曹之乱魏之削其弊一而巳故曰财聚则民散财散则民聚财聚似俭而基祸财散非俭而受福治忽之际不可不省也葢昔者尧舜禹宫垣不垩茅茨不剪恶衣菲食涂墙摩木可谓克俭矣至其璇玑齐政廵狩省方丰禋祀美黻冕凿龙门排伊阙竭天下之财日为之而不恤故人主之俭能束于身而不能施于人能俭于茅屋越席太羮粢食之需而不能俭于五礼九仪诸侯四夷之会周礼曰关市之赋以待膳服邦中之赋以待宾客四郊之赋以待稍秩家削之赋以待匪颁邦甸之赋以待工事邦县之赋以待币帛邦都之赋以待祭祀山泽之赋以待丧纪币余之赋以待赐予邦国之贡以待吊用言财非人主所得私也又曰王者不会言财非人主所得俭也海内耗于元狩而汉业衰于永光胡羯煽于天宝而唐祚弱于太和彼减马兽衣三澣二主亦何尝不俭哉而不得跻于武玄之列则俭之害可槩见巳夫奢者纵一巳之欲而激天下之怒故其祸烈而犹可制俭者失万民之欲丛天下之怨故其祸迟而不可复收拾予故曰以美名蒙实祸人王未必知也而谈者不得夫子之意徒执二宁之说为人主劝夫使人主之俭而害止于固也吾亦宁之而人主之俭之害不止于固也则尚安所取宁俭小人之议以祸人国哉张成倩曰人知奢之为害而不知俭之为害凿凿乎大经济之言奢俭论下夫人主之俭止于其身而欲为天下国家计即明王不得俭也人臣之俭亦止于其身而欲为人主画天下国家计即荩臣不得俭也萧酇侯置田宅必居穷处为家不治垣屋至未央之葬东阙北阙武库太仓务极闳丽而不以为侈寇莱公居官鼎鼐无地楼台乃澶渊之役决策亲征秣马食士千刍万糗而不以为费彼非岐家国而二之也忠臣之意在令后世无以加且欲数十年后戎不生心也彼钱币货贿粪土耳今之为国议丰俭者大底盩是天子服膳宫闼寺人梵宇古帝王所俭者日见其不足而增之宗室闾左百官兆姓古帝王所不得俭者日见其有余而减之丰于所俭俭于所丰视萧寇何如矣百官岁禄之薄也京官一岁之入不足以供宅骑外官二岁之入不足以佐觐觌而且日议蠲冗日议裁羡是俭于官也势不得不渔民而即于墨兆民岁输之苦也蠲租不诏而唿追如故赈金即颁而涓滴难周彼且日困于贪墨之渔猎日削于奸豪之子母是俭于民也势不得不扞罔而趍于盗闾左之伍其月糈几何官吏各克于始而给不依期将帅朘削于终而予不如数是何于卒徒俭也而恶禁其脱巾之乱黉序之士其贫窭什九采廪之禄不以时给学田之租不以时输是何于子弟俭也而能保无凶岁之暴夫人主所与共天下者官民卒士四者而巳官而墨也民而盗也卒而乱也士而暴也则其弊岂特如夫子所云固巳乎故予谓今日之俭施于所不得俭之人而阴以酿国家他日之忧此亦明主荩臣所宜焦心而筹者也易小畜之辞曰富以其邻泰与谦之辞曰不富以其邻说者谓小畜德之小也泰与谦德之大也明天子富有四海利尽万隅而必欲小畜以藏富乎则亡若行泰与谦之道少蠲之以益此四者太仓之金会通之粟内以充国外以御边此必不可蠲矣淅直之机杼荆芜之便楠豫章之陶蜀之箑东粤之榆檀更仆未易数者一不下数十万金明天子一岁服几何膳几何徒以充寺人之私橐而赀梵宇之僧料是不可少蠲乎少蠲之则益之矣嗟乎官民兵士国之股肱耳目手足爪牙也寺人梵宇国之瘯蠡也俭于股肱手足耳目爪子而丰于瘯蠡此愚所谓盩也张成倩曰申明俭之为害文采火日华然正议凛然封建论上封建之议始发于秦皇再发于唐宗秦之议在丞相绾请分主诸子在廷尉斯请罢侯置守而秦卒从斯唐之议在魏征虑侯国之禄厚敛困民在李百药虑易世之后骄恣攻战不若守令迭居而唐卒从征至于诸儒互相排诋彼此聚讼自晋以来至于今靡定也陆士衡曹元首胡明仲主封至罗氏泌前后究言三篇极论封建十利郡县十害则左袒绾者柳宗元苏子瞻主罢封至马氏端临通考一论谓必有公天下之心然后能行封建否则莫如郡县则左袒斯征百药者愚尝反复惟之论理道当议是非论法制当观利害诗曰殷鉴不远在夏之世志曰前事不忘后事之师封建之制利邪害邪酌之古凖之令有同姓之封有异姓之封有恩泽之封有佞幸之封有夷狄之封总之未有全利者尧舜以后三代卜世长矣夏再传乱于有穷终代于商商代于周周三传昭溺于楚宣败于姜桓射于郑赧灭于秦则皆所封建之国也嬴秦暴虐亡可翘足待非郡县叛之亦非不封建促之也汉家承秦启土封疆淮阴以假王疑布以淮南诛王诸吕而禄产讧王诸刘而濞戎叛侯五王而新都篡封建何利于汉光武不任功臣以事而教诸子以让故内有东平河涧之美外无楚梁九江之诛安顺以后宦官为政一日而封十九侯一日而封七侯一日而封五侯虽其封国原非世爵然而被之以封建之名犹足以乱亡人国况实予之以政乎魏宗室子弟王空虚之地君不使之民即云矫枉过正而懿师昭炎世为大将军录尚书事则子弟无封建之名大臣有封建之实虽谓魏亡以封建可也典午平吴尽撤州县武备大封八王以为之屏而成都长沙日相屠戮兼之内郡杂胡不徒边地匈奴世居晋阳羯世居上党羗世居扶风氐世居临渭鲜卑世居昌黎五胡更乱贻恨怀愍虽谓晋亡以封建可也唐自安史诛后方镇相望父子继世自择将史号为留后以邀命于朝廷喜则连衡拒命怒则以力兼并甚则穪兵向阙驯至梁晋更犯京师而唐社以屋虽谓唐亡以封建可也宋初以杯酒释藩镇之兵而竟不砺甲楯以御夷狄之侮西困于元昊则以赵氏世居贺兰南苦于智高则以侬氏世族广源此即夷狄世封且为中国患而安能强中国之必行乎我太祖分王诸子三十余国顾自靖难后汉宁安化相继弄兵其在四夷交州之役今日立陈明日立黎麓川之剿一为思录一为思机即万历播州之讨彼杨酋者亦恃八千百世爵故敢与王师抗然则封建之典可复施之后世哉虽然此犹以利害言耳即论是非亦未见封建之必为公而郡县之必为私也何也天子至尊无上封建合诸侯以成其尊郡县合守令以成其尊虽私也亦公也封建王天子之子弟与功臣之子弟自天子功臣子弟外不与焉何其私也郡县推贤即天子功臣子弟不贤不与而闾阎子弟虽绳枢瓮牗之家一有材智皆得以握符而展采何其公也且其所以握符而展采者求以安民字众尔矣而安民字众非知稼穑之艰难悉田野之疾苦者不可求斯人于野十得二三求斯人于世家百得二三瘠思劳肥思逸人情太氐然也八元八凯代若晨星浑沌穷奇世乃比肩博陆夷于山云丙魏削于弘显杨素损于玄感玄龄旤于遗爱使当时守山河之誓授苍赤之符其横暴恣睢又不知当何如故责纨袴膏梁之子以奉职循理之効求鱼山林需稻江河数必不得若分王子弟止以巩固神京而不顾生民休戚吾又未见民惫乱起而能屏翰王室者也昔郦生劝汉高立六国后业巳刻印子房借箸画八难明其不可而印如销馆陶公主为其子求郎汉明不与曰郎官上应列宿苟非其人民受其殃故封建之说郦生竖儒之见而馆陶妇人之请也若曰三代圣人之制必有深意未可遽变彼改禅而继易寅而丑即夏商不能因尧舜而况千百年之后邪故封建之必为郡县也犹田之必不可复井刑之必不可复肉也挈土地授天下贤智而不必为谁家之物挈人民予天下贤智而不必治以不肖之子公且仁郡县之制矣有天下者道选贤智分布郡县即周历可过而何事封建为也李克生曰发封建之必不可行议论风生灼然证据封建论下国家郡县之制不异于秦封建之法稍似于汉即有煦濠之变一夫倡难四国莫和若濠起南昌王文成自吉安聚郡县兵蹙之鄱阳郡县封建得失益明矣而今天下之害有出于分封之外者莫如诸卫所之世官世戍王府有封建之名而无封建之实卫所无封建之名而有封建之实何以明其说也王府兵不过护卫民不过庄丁选昏子女各有属邑长史等官例不外迁亲王以下禁不出廓絷其手足柔其爪牙事制曲防即欲如煦如濠不可得而安有七国八王之旤所谓有其名而无其实者也其流之害不过宗禄繁多有司莫给而巳若卫所则异是指挥镇抚千百户之世爵世禄犹藩封之将军校尉也卫所旗军之世戍世饷犹藩封之庶人也合天下卫所若干旗军若干禄粮颗粒皆闾阎脂膏也考古兵制或藏兵于民或取兵于民以民卫民因而卫国无有养军以卫民者我祖宗若曰与其取民之丁而罢其身孰若取民之财而入其资民出资以养军军出身以卫民民不必罹锋镝而自完兵不必广召募而自足将不必加遴选而自精不可谓非良法矣乃今世官不识一丁世戍不胜一雏而世禄如故世饷如故一遇烽燧莫敢擅调即调之莫能发一矢突一阵远不能悉数即如万历中宁夏朝鲜播州三役有一卫官卫军足调乎不得不召募客兵以讨贼而养兵之费又出自民间民既困于养军又罢于养兵是何惜军珠玉贱民粪壤也乃粮一日不继辄鼓噪甚且恃众而叛远不能数即嘉隆间留都军变杀黄侍郎矣大同军变杀抚臣总兵据城以叛矣闽中军变逐伍方伯矣宁夏军变戕抚臣挟亲王且指斥乘舆矣以之杀贼故为选愞之状以示不能以之谋叛又大张狼虎之威莫敢谁何乃卫所武弁奸者倚之为利弱者依之自固西北诸边卫不与有司同城者虏使其民日朘其下是所谓无封建之名而有封建之实者也罄民间之财以养不能战之卒是养蠹也其旤犹可言也竭有司之力以媚莫敢谁何之军是养贼也其旤不可言也及今不一议处恐他日国家之旤不在夷狄不在盗贼而在若辈矣夫竭力以赡宗犹曰祖宗属籍天子之骨肉也此辈何功何亲至与属籍共廪而食乎舛矣况二百年来罪人永戍者不可胜计而又使罪人之子孙与属籍共廪而食乎舛之舛矣今议者辄曰尺籍日耗予行天下见有耗者有不耗者而不耗者尚多也南直江浙湖广河南山东之戍日见消耗即无折冲之劳而有运漕之苦故多逸亡若西北九边闽广秦蜀云贵坐而食之世而守之即有绝者旋圽旋补不战不漕月有余栗又何苦而耗也故清勾选补优给借袭之法当行于漕戍不勾不补不给不借之法当行于不漕之戍比试比枪之法又当槩行而严核之不中者如律逓降至卒而止若曰彼祖宗有功不忍弃之则朝廷之祖宗独无功乎而其子孙犹降庶人也柰何严于宗室而宽于武弃也或曰如子言世戍将益耗脱有变将何所恃邪曰世戍养之不足恃不养之易为乱不足恃必养其足恃者而后可易为乱将使之无乱而后可故养世戌为土着而练之以守城养召募为客兵而练之以备寇有土着则客兵不敢骄有客兵则土着不敢乱是两敉之势也苐世戍可减不可增召募可增不可减是在主兵者加之意耳李克生曰说卫所无封建之名而有封建之实自是确论封建周大封建自昭王溺楚后酿成春秋战国数百年争战之苦封建贻之也秦不封建令西东二汉享四百年之安郡县贻之也周初之治成康周召之贤非封建之利也秦二世亡始皇胡亥之暴非郡县之害也迷者乃谓周以封建历年八百秦以郡县祚止二世何其悖与李克生曰千年公案数语道尽年号称正论年号称正者多不终其文为一止魏曹芳正始曹髦正元俱被废弒魏主焘正平逾年弒魏主诩正光弒梁临贺王正德改正平豫章王栋改天正武灵王纪改天正俱被弒宋徽宗改正和亡虏元顺帝改至正亡国我明二正正统有土木之难正德无螽斯之祥故曰宰相须用读书人者以此宋端宗名昰其文为日一止也故宋亡于端宗附陆文裕公深蜀都杂抄曰正字以一止为文前代多讳之如齐文宣之子殷字正道叹曰吾儿其替乎后果不终梁武陵王改元曰天正识者以为一年而败此乱亡之事或出偶然考之帝王建元自汉武始两汉之世无有以正纪年者至齐魏王芳改元曰正始高贵公卿曰正元竟俱不祥金炀王有正元正隆之号金哀宗亡国之年亦曰正大元顺帝终于至正岂尽偶然耶后世临文亦宜稍避所谓宰相须用读书人也宗藩论上今天下宗藩难言矣说者曰枝叶蘩茂不宜絷之一城四累之业随所之焉汉唐宋之禁不若是厉也文叔玄德犹幸其在草野间更生德裕汝愚起自博士家宗田宗学何可尽废不讲哉嗟乎此说铃也乍听之则是徐而绎之则非在汉唐宋则可在今日则不可何以明之国家之兴起自燕藩难繇内作势不得却其后子孙不臣者从而效之在二德时汉煦濠鐇杂然而起彼其意曰此吾祖宗故事不足异也向非列祖在天之灵阴褫其魄国事偾矣锢之城圉彼犹生心一弛其禁将何不肆万有一吴濞者北通齐南连楚又将何以制之今天下墨吏多矣而犹不敢尽肆者重则诛轻则戍国法烱如也令宗室而官也脱有墨者将诛之戍之乎将听之乎求更生德裕汝愚未必得而刘歆林甫师睪之徒接踵矣且也王官不令外迁姻连宗室不官两京祖宗之微意可知巳而欲官其子孙乎此其势必不尔也嗟乎咸英韶护非不铿然响矣而以奏之举大木者之侧则不若前唿舆謣者之为适夫宗室亦国家之大木也宗田宗学之说咸英韶护之奏也适于耳未适于用也李大生曰此自防微杜渐之说然迩来宗学开而天潢疏殊亦变通之良法美意时捷于南宫者于予有同籍之驩应是中垒文饶一流人未可以执一论也宗藩论下祖宗之制必不敢更矣国家宝历绵千万年天潢日衍莫之纪极将不食之乎其势何以自存将人人食之乎则民力不堪而宗室与民交病矣宗室病则饥民病则乱以啼饥之强宗怒于城以思乱之愚民应于野则百年之后之事岂待智者而后晰乎故愚以为今日亲王郡王将军之禄不宜太厚也少杀之以给庶人可也媵妾之数宜限也然无从稽也请限其子女之数亲王毌论郡王至庶人裁有定数踰者即请名勿名可也宫室苑囿服餙饮馔之备宜禁也请自亲王始示朴为宗室先可也分封之圉宜广也两直三辅地制不以封矣江浙闽广川滇诸省纵不封亲王亦宜分王郡王毋令环据秦晋楚齐之郊重困其民可也朱子社仓之法宜讲也料一城庶人若干岁食粟若干天子请自出太仓粟始而令亲王郡王将军之富者助之抚按郡邑又助之仿朱子遗意择宗室贤者督长史出内以畊时给以敛时偿毋诛其息可也长史辅导之言宜择也今槩以阘茸老誖不肖者遗之诸王是弃之也宜稍择壮且贤者为之待其称而加服色服色不足劝或加司郡空衘可也庶人男女之婚娶宜恤也民间与亲王郡王将军中尉连姻者勿官两京下至庶人亦宜稍弛此禁令其男可室女可嫁不至旷怨可也请名请婚之疏宜汇也贫者不能即请及婚且子矣而后请其未请时之子不敢名大率以仲季为长也宜令每岁终抚按汇为之请可也高墙诸罪人宜析也祖陵在都梁孝陵在石城长陵在燕山皆桐宫也聚之一圜不若析之四陵以少其众而阴折其衺纰且毋独罢中都一区也宇内之矿宜开也天下银矿铜矿铁矿在在有之名曰封闭实以訾盗有司不敢闻不若公开之端以訾宗室岁禄可也嗟乎此补偏捄弊之方也若宗室之阽危有奴隶所不胜楮笔所难形九重所不忍闻者是在圣天子推祖宗之爱加之意而巳李大生曰策宗藩以九宜可谓长虑远猷矣都论古今论形胜之都曰秦曰洛而洛不如秦则自汉以来言之娄敬说汉高曰洛阳天下之中有德易以兴无德易以亡秦地披山滞河四塞以为固案泰之故此搤天下之吭而拊其背也张良曰洛阳四面受敌非用武之国关中左殽函右陇蜀阻三面而易守敬说是汉竟都关中二百年而王莾篡宋艺祖欲都长安晋王谏曰在德不在阴艺祖曰吾将西迁者欲据山河之胜而去冗兵都汴不出百年天下民力殚矣宋竟都汴百五十年而徽钦虏议者谓洛不如秦似矣顾辟雍之诗曰考卜维王宅是镐京维龟正之武王成之则周之都镐卜也周书曰我卜河朔黎水我乃卜涧水东瀍水西惟洛食我又卜瀍水东亦惟洛食则周之都洛亦卜也夫周卜镐西东南北无思不服矣而复卷卷营洛者岂知其子孙必将东耶镐距秦只当其时胡不卜秦而卜洛耶舍秦营洛周公未为无见不徒专恃其德巳也周历八百都洛五百岂洛之王气或加于镐秦耶微独周也都秦者西汉二百余年唐二百八十年秦隋俱二世亡其长短之数可暏巳都洛者东汉百九十五年魏晋百年唐末徙洛至宋靖康在汴洛间二百二十年拓跋完颜又百年其长短之数又可暏巳则洛何以不如秦哉夫秦天下之首也洛天下之腹也首之为体尊而腹之受大其可以都一也明兴定都金陵似若循六朝之旧洪武初营汴为北京则亦周公意也末年东宫营秦则亦娄敬张良艺祖意也而卒不果岂天将以待燕耶成祖之营燕也当时台谏交口不便主事萧仪言之尤峻岂不以燕为金元故都非中原之都乎岂不以金祚堇百年元祚不盈百年非宜都乎葢未识上意所属也成祖曰北平之迁吾与大臣密计数月而后行今其所密计者即不得闻以愚度之其说有四燕非金元始也周为召公封国由召公传丹喜历四十三世九百余年视周历且过之宜迁一古享国长久者靡不迁都啇始毫迁耿迁相周始镐迁洛汉唐始秦迁洛宋始汴迁杭然皆迫于兵戈旤于戎狄不得巳而后去故靖难之后因而迁徙亦以为子孙长久计耳宜迁二西汉起汉中都秦东汉起南阳都洛唐起太原都秦宋起宋州都汴元起开平都燕明太祖起凤阳都吴成祖曰吾起燕都燕耳宜迁三天下之患莫烈于虏吾令子孙自当之庶几四海豪杰辐凑京师足与虏角宜迁四成祖密计或不出此四者彼书生之见岂足以达英雄之畧哉虽然狂卤隔一边桓正统巳巳之变嘉靖庚戌之突可鉴也漕河堇一衣带水元人海运之制脱脱水田之议当讲也果兵足以制虏食足以自固则太行易水之间即国家亿万禩无疆之宅也又何必问秦洛之雄弱哉张成倩曰都论足与杜笃论都赋并观且都燕四说似得文文皇秘旨郭青螺先生崇论卷之二终郭青螺先生崇论卷之三漕论一漕论二漕论三漕论四漕论五漕论六漕论七漕论八海运屯田读云麓漫抄蚕论谥论上谥论下妇寺论漕论一国家漕舟万艘运米肆百万石每船十军约军十万每年夏秋间以此十万众克斥淮徐齐燕之郊不独足食抑且足兵隐然虎豹在山之势总兵之设意葢如此永乐间倭犯沙门岛平江伯陈瑄海运率漕卒乘船直捣追至朝鲜一鼓歼之此明验也承平日久武备疏弛漕卒虽具器械不设此在无事日犹可言也万有一不逞者揭竿齐徐间断我粮道当是时也将委而去乎则四百万石之糈付之一烬将与之伉乎空丧未可下鸟徒手未可抟虎也夫运军十万有减存有分带有老弱不等汰十之四可得劲悍六万彼皆倩四方健儿名曰外水稍练之榜人皆兵篙师皆旅也每船请增饬兵械鸟铳一长戟二短兵二筅二弓二矢三十火铳一函五火药铅弹类用五金总万艘约五万金醵之运军既难自办责之闾阎又难加赋独计运军月粮岁止给十月余二月候运反日方给倘得预借早解给军借械出运之日当事者亲验铦钝不令虚冐庶几民不加赋兵各有械无事则扬帆进檝可以壮威有警则荷戈执锐可以御侮总兵官亦宜仰体祖宗设官之意拊绥运卒如其婴儿毋诛求把摠毋横勒土物出驻徐济衔尾而进而又目简副将三五员分将之若部署有方纪律不乱恶知平江之勋不可再建乎李公玄白评曰漕论八首条分缕析具见经世之学济时之心又曰增饬兵械简练漕卒可以歼倭御寇殊为正经漕论二漕之需舟辟之人身然米腹心也舟肤革也河之水车舆也肤革盛腹心车舆盛肤革而后可以致远其相须一也顾舟需材材需楩楠松杉而楩楠松杉产于蜀楚豫章造舟者而于蜀楚豫章之间若取仗于武藏求参芝于扁仓之箧易易耳晋之伐吴造楼船于益州梁之窥齐沈竹木于檀溪王孙圉曰楚有云连徒洲金木竹箭之所生也山林薮泽足以备财用则宝之故古造舟者未有不于楚也今江楚之漕舟造于江楚似矣三吴之漕舟造于三吴江东江北之漕舟造于清江夫三吴清江水国也楩楠松杉无一产焉每岁夏秋之交江楚奸商筏木南来薄于仪坐索高价市木之官莫辨良恶而漕限既迫计无复之其价倍江楚而材半腐朽一触石闸騞然碎裂竟不得与江楚之舟并其坚良者则材之异故也故无若移清江厂于荆楚专治舟楫三吴江北江东岁造舟若干计金若干驰解荆楚就云连徒洲之产为雪帆桂檝之资力半而功倍费省而器坚舟完载货泛流而下则吴淮之舟比坚江楚此亦舳舻之大利也舳舻自南而北夫人而重之自北而南夫人而易之押空有专官督催有阃帅而回南之舟往往愆期有弃舟逸者有盗市于北者有沉舟于河而驾言失风者一舟不返鈌米四百尤不可不长虑也考宋之故江湖运舟至真州入转般仓复载盐归自钞盐之法行课归诸务漕计日不给回舟无所得舟人逃散运船随坏今若仿宋遗意不必载盐不禁载货商人欲乘时射利舟行必速便一军旗载商之货舟必完固便二外水利商之直不四逸为盗便三惟诸关榷税者无必一一诛求人情趋利飙趠云驶篙工檝帅啸歌卧至舟利于鬻货而遄归我利其遄归以济运柰何不弛其货禁耶李公玄白曰造舟就荆楚之材归棹弛载货之禁传说济川酇侯转饷自兼得之漕论三漕舟一主舟者一名曰旗军操舟者九名曰驾军每舟行粮十有六金月粮四十有四金羡余四金国家之费厚矣顾尺籍既耗驾军不能庀三之一而外水占三之二外水堇支行月粮之半而半归主舟者之橐弊也久矣若然则旗军宜人人争役而江南之运计脱贿免如避汤火何也下则豪植有挜兑之苦上则债帅有需勒之扰不幸遇风家破灭而身胥溺故穷万道避之有匿山泽莫知其乡者有赂送各衙门供役冯城社无敢诘问者有纳三司吏农幸免者富者黠者恬坐闾里贫者朴者苦涉波涛呜唿何不均也故其法在令各衙门无私一军以妨运而军籍毋许纳吏以脱运庶几富而黠者无幸福而贫而朴者无独劳乎主舟者半给直以倩外水舟一泊湾彼皆掉臂而去相聚为盗运舟淹滞实繇于此故其法在精核各卫所尺籍旗军若干驾军若干不足若干官为召募列为什伍全给行月无克分毫运竣令驾舟远还明年复运间有逸者连坐其什伍而刑之阳以充运阴以实伍亦济运之良剂也或曰运军二粮岁堇六金彼恶肯以六金之故而甘谪卒乎曰东南有召募营兵之例西北有投充之例其直亦不下六七金而人乐趋之何也一夫而农所获几何孰与应募从戎岁岁得赡其妻孥也况营兵出征投充戍边贼虏叵测莫必其命则又无若操舟者乘流则逝遇泊而停虽蹈险而凌波长抱乐而无忧又何虞其不应募乎惟是旗军既不得利籍口主客而凌轹运官因其顾募视为奇货而横索则在攒运按臣与督运臬臣加之意耳李公玄白评曰漕军计脱弊窦犁然召募操舟亦自良法漕论四国家视漕为命脉特设总漕抚臣督理于淮按臣每岁冬春之交坐镇镇扬弹压者直法至详备矣顾坐镇一隅不若廵行各郡弗躬弗亲庶民弗信雷霆之摧击必下及妖孽而后其威赫若日轰轰焉绕于九天之上谁则畏之国家财赋半出东南漕船之多无若三吴葢宇内之利薮朝廷之外府也窃意每岁漕臣渡江后当以仲冬历檇李催浙漕季冬历苏松孟春历常镇催吴漕仲春历真州催江楚漕至于京口出闸步进闸责之浙直二督粮足矣漕事竣以漕之淹速米之美恶别有司之殿最而仍及其生平一举刺之漕事有不振乎或曰漕一也江楚江东漕臣何独不历而历三吴曰势不能也无巳请于江楚江东增一漕臣每岁以仲冬驻黄州催楚漕季冬驻江州催江漕孟春驻皖城催江东漕仲春初江楚漕臣驻真州三吴漕臣驻瓜洲互进各艘尤为易举或曰费将安出曰江楚三吴监兑四员添设漕臣廵行郡国则监兑当裁以四监兑之訾为二漕臣之费裕矣或曰省直按臣皆兼漕敕漕臣复廵历可乎曰吴越江楚地广按臣事伙如当漕时浙按臣历括苍吴按臣历海隅楚按臣历郧襄江按臣历虔吉虽鞭之长不及马腹故增漕臣裁监兑总之为国计巳矣李公玄白评曰裁监兑而增漕臣自亦一策苐未有以上闻者漕论五国家漕米正米百石耗四十石内二十五石入仓十五石随船食耗旗军有月粮有行粮回南有羡金有赏钞所以恤之至矣议单未载加增加增之说起于江南地湿江楚水兑米即晒扬入仓入船之后势复烝润民利其润而加之米军利其加肆为诛求而争鬪之郄实开于此民曰议单不载加增胡为横勒军曰漕米犹然湿润胡不加增有司右民卫所右军岁岁相竞无有宁日顾民俗日偷米日恶民不能胜军而军得以制民加增之例牢不可破矣如吴越初议每百石加九石八斗后因米恶日增日加往往私增至二三十石者而军之横舛马躏民如粪土矣江楚江东江南尚浮于此及今不防则竭民之膏何以饱饿虎刳民之脂何以饲饥鹰予意每百石加十石当着为令丙十石之外有横索升斗者官以赃论议革军以赃计调卫葢不独苏民且以息争亦漕中之大机栝矣或曰加增之例不革则湿润之米日甚今欲定加增之数是导之湿且润也曰江南之仓场实湿江楚之水兑在船即晒扬之后势必烝润故无若加之米不得偏厚吾民以病军索增之弊为日巳久即三五申令势难骤革故无若定之数不得久纵吾军以病民此亦通其变之微权乎若官讳加增之说不定其数而又未能革则军操私加之权日恣其横而民至不堪是阳禁之实纵之也上无益于国下无益于民徒为豪军张一骗局焉耳矣李公玄白评曰定数增米亦军民两利之道也是在计部漕臣耳漕论六加增与晒扬势相低昂者也不定加增之数军得恣其欲以横索则晒扬之令又不得不严之民民不一一良也豪者刁者顽者相谓曰吾业巳加增矣柰何复令我晒扬夫天下岂有不晒不扬之米而可兑之军输之国乎彼当时议加增者意若曰江南地湿即晒扬之米入仓后势必复润江楚水兑即晒扬之米入船后势必复润议单虽不载加增而小患处补之条有润米二字是即加增之润米也然则加增之米止以补其入食入船湿润之数非谓不晒不扬而加增之也此意不明而军与民竞有司与卫所官竞率由于此予谓当申此例以一众志凡米未入仓船时有司令民大加晒扬无杂浥湿无插青嫩无和糠谷无溷沙土临兑时盘验官复责令晒扬违距者重绳之法甚者更米又其甚者迟误运期驱粮长自运过淮过洪又其甚者米不上仓私家挜兑依不纳秋粮例问遣而有司议罚议降庶几漕事举乎顾晒扬之具未可卒办芦席竹簟所以晒也风车所以扬也责令有司粮长置于仓场复令军旗置于船傥遇刁悍粮长违令不办则取之船入之仓此亦所以济晒扬之法也李公玄白评曰漕米洒扬原是要务申饬有方漕事自举矣漕论七夫疾风暴水天之行也漕艘相击随触而裂此亦时有也议单云大江漂流者为大患河道漂流者为小患则淅河直河淮河黄河皆河道也皆小患也又云河道漂流者责令本帮补纳不敷量动槩帮润米摊补不得一槩奏豁所谓润米即加增湿润之米也处补之法亦云明备矣运官不谙议单之例往往申补左支右吾法不画一夫润米处补载在议单无容议矣倘失风船多润米不足则又不可不深为之虑者近例十月月粮四月安家六月解淮又止给两月余四月仍存运官此原寓济运之意一可处也旗甲回南每般给羡金四两当失事时虽未给领先期那借以羡余抵补二可处也每年十一月十二月月粮槩存本府未给当失事时先于淮帑那借市米行府严追抵补三可处也或于淮帑那借市米俟明年新运于安家四月粮内解补仍令领运官再运一年以完前事四可处也夫一二舟覆即以润米补之有余万一舟覆数多则于四可处之中酌量处补务求定数此亦思患豫防之一策乎武弁窭者十七军旗窭者十九一遇失事窭不能补计划无所复之则自经自溺往往而是是恶可不预讲也李公玄白曰议四可处法得自蒿目苦心漕论八今之议漕者曰海运乘风便矣顾大洋之险焚轮回飘顷刻不戒旋葬鱼腹是以舟试死也会通乘流安矣顾黄河之徙澎湃潎洌一夕崩陁倏焉廞淤是以金填壑也于是竞为胶菜之说曰是非不海运也而在海干可避洋之险是从淮而胶也不出淮口无借河之流起清江浦口止丁字沽总计千七百里由海岸行者九百里由河行者八百二十里筴无便于此河者且开新河不下三百里内百里运道见存百里地形可开惟百里泥沙颇费工凿然马家壕昔年王观察巳凿可行舟矣分水岭近日刘司寇旬日而成渠矣听其言岂不甚迅且便哉徐而察之微独其不可开也即开而成渠亦不可行何以明其说也吴越江楚之舟从漕河直达燕都每米四百石费一舟耳从胶莱运则各省直之舟止于淮安不能入海费舟一淮安海舟运至麻湾口不能入河费舟二河舟运至海沧口不能出海费舟三海沧口海舟运至天津费舟四漕运一舟而达胶莱四舟而达一舟而达者费舟十万金四舟而达者费舟四十万金其费不訾一难也漕运冬兑米历春夏而竣事及秋而还往来一年耳胶莱河运冬兑米春而出海河水春涸至秋方盈不得不运米上仓待秋入河至冬始得竣事往来五季明年谁复出运其劳不訾二难也漕河旧迹易循所讲者不过补偏捄弊之方胶河开凿伊始所讲者皆经营剙造之谋河即成不敢废漕漕不废又欲浚河是两费也其力难兼三难也呜唿是岂可不为之长虑哉如曰兔有三窟蚁非一孔存其故道以备缓急则待国家之积如坻如京以其余力凿而疏之可也李公玄白评曰漕海难易辨若悬河群议可排居然石画海运会通逸矣而黄河为菑海运迅矣而风涛叵测高堰筑则民陆而陵水高堰开则陵存而民圽夫天下未有两利而并存者当权其重轻焉河必不可开而风涛犹可避未必岁岁皆飘溺也陵必不可迁而民居犹可徙未必处处皆汗下也张成倩曰利害关楗数言非少屯田古今论屯田者皆以赵营平敦煌诸葛忠武渭滨二事为据今细考之俱未有成事赵与汉庭往复辨论不过以计愚羌人谓吾久驻耳赵传称诏罢兵独留充国屯田明年五月充国奏羌亡者不过四千人自诡必得请罢屯兵奏可充国振旅而还云麓澷抄论充国屯田自冬徂夏不曾下种其说诚然诸葛传建兴十二年亮每患粮不继使巳志不伸是以分兵屯田为久住之基耕者杂于渭滨居民之间而百姓安堵军无私焉相持百余日其年八月亮卒夫相持百日自夏徂秋即屯田所收几何故营平以屯田愚羗人幸而成功忠武亦欲以屯田愚魏人不幸身殒总之非实事也读云麓漫抄漫抄云赵充国屯田事乃兵家计策不惟宣帝与汉廷诸公先零干开为惑班固亦不识其几汉用兵皆调发圭部国千里行师遇虏辄北今干开氐羌亦乌合充国知其不能久故欲以计挫之但云兵难隃度愿至金城图上方略又曰明主可为忠言兵当以全取胜及到彼但欲为留屯计凡与汉廷往复论难者不过粮草多寡耳几初不露也羌人见其设施出于所料之外实不可久留故输欵而退赵亦奏凯而还在边不过自冬徂夏元不曾收得一粒谷想亦不曾下种不然五月谷将穗那肯留以遗羌耶学者不以时月考之每语屯田必为称首可笑章按此读史之精者充国屯田原亡颗粒之收孔明屯田亦罔尺寸之功我朝屯田非不详备竟无益于兵政甚或据于豪右说者谓清军先在清屯此非国家一要政邪蚕论月令仲春之月命野虞无伐桑柘鸣鸠拂羽戴任降桑具挟曲蒙筐后妃斋戒亲东乡躳桑禁妇女无观省妇使劝蚕事蚕事既登分茧称丝効功以共郊庙之服无有敢堕所以为天下蚕事劝也木各有所宜土惟桑亡不宜桑亡不宜故蚕亡不可事豳风之诗曰女执懿筐遵彼微行爰求柔柔则豳可蚕将仲子之诗曰无折我树桑则郑可蚕车邻之诗曰坂有桑隰有杨则秦可蚕氓之诗曰桑之未落其叶沃若桑之落矣其黄而陨桑中之诗曰期我乎桑中则卫可蚕皇矣之诗曰攘之剔之其压其桑桑柔之诗曰菀彼桑柔其下侯旬则周可蚕禹贡兖州桑土既蚕厥筐织文则鲁可蚕青州厥筐檿丝管子亦曰五粟之土其檿其桑则齐可蚕荆州厥篚玄纁则楚可蚕孟子告梁惠王曰五亩之宅树之以桑十亩之诗曰十亩之间桑者闲闲则梁可蚕蚕丛都蜀衣青衣教民蚕柔则蜀可蚕犹之农夫之于五谷非龙堆狐塞极寒之区犹可耕且获也今天下蚕事疏阔矣东南之机三吴越闽冣伙取给于湖茧西北之机潞冣工取给于阆茧予道湖阆女桑姨桑参差墙下未尝不羡二郡女红之廑而病四远之惰也夫一女不绩天下必有受其寒者而况乎半天下女不绩也岂第五十之老帛无所出不绩则逸逸则淫淫则男子为所蛊蚀而风俗日以颓坏今天下门内之德不甚质贞每岁奏牍奸淫十五毋亦蚕教不兴使然与公父文伯母曰王后亲织玄綋公侯之夫人加之以纮綖卿之内子为大带命妇成祭服列士之妻加之以朝服自庶士以下皆衣其夫社而赋事烝而献功男女效绩愆则有辟古之制也彼大夫之家而主犹绩奈何令天下女习于逸以趋于淫乎国家蚕桑载在令甲凡民田五亩至十亩者栽桑麻木棉各半亩十亩巳上者倍之田多者以是为差特废不举耳故月令躬蚕之礼鲁毋绩愆之辟与令甲桑麻之数此三者不可谓迂而不讲也李克生曰随地可蚕历历援据在在当录一通置之通衢可儆懒妇足劝女红谥论上周公立谥法孔子作春秋其义一也谥法有美恶而后暴奸惧春秋有褒贬而后乱贼惧故大行受大名细行受细名行出于巳名生于人不可得而违也而郑夹漈乃曰名乃生者之辨谥乃死者之辨成周之法初无恶谥广为序论五篇后论四篇其说详矣予不谓然楚恭王有疾召大夫曰不谷不德若得保首领以没惟是春秋所以从先君者请为灵若厉子囊不可则请为恭使谥无恶楚恭何以有灵若厉之请而夹漈必曰此荆蛮不根之论也则左氏何以着之语也秦始皇制曰朕闻太古有号母谥中古有号死而以行为谥如此则子议父臣议君也甚无谓朕弗取焉自今以来除谥法使谥无恶则始皇何以必除谥法而夹漈又曰秦人之论不合乎古道秦去古未远谓除谥不合古道则可谓古无恶谥则不可孟子曰暴其民甚则身弒国亡不甚则身危国削名之曰幽厉虽有孝子慈孙百世不能改也此恶谥之明证也而夹漈又曰桀纣桓灵幽厉俱非恶谥桀纣名耳桓乃果毅之盛德灵者神圣之异名幽者隐之并名痛恻之甚也子温而厉厉非恶也予考史曰帝发崩子履癸立是为桀帝乙崩子辛立是为帝辛天下谓之纣谥法贼人多杀曰桀残义损善曰纣故史臣一曰是为桀一曰天下谓之纣其非名也明甚东汉书注桓灵曰克敌服远曰桓乱而不损曰灵汉人谥桓灵原非恶谥而郑乃比之于桀纣幽厉不知何据谓桓灵二帝若桀纣幽厉则可谓桓灵二字若桀纣幽厉则不可易称幽厉着矣困曰入于幽谷三岁不觌象曰入于幽谷幽不明也震曰震往来厉象曰震往来厉危行也艮曰厉熏心象曰艮其限危熏心也则幽者不明之谓厉者危行危心之谓未闻觧幽为痛称厉为美也如云幽厉非恶彼孝子慈孙又何必改夫春秋非贬则乱贼何惧谥法无恶则暴奸靡惩贾充弒君之贼也富贵终身特以谥为忧国朝大臣有周旋佞幸者得文正一语而后瞑彼其心固以谥恶为惧耳人主而有幽厉隐赧之谥则人主惧太子而有戾隐之谥则人主之子惧诸侯而有缪剌之谥则诸侯惧大臣而有荒倾之谥则大臣惧周宣不敢私于其父故仍曰厉汉宣不敢私于其祖故仍曰戾我太祖不敢私于其子故鲁王谥荒伊王谥厉其后宗室有悼隐荣和荣利之谥阁臣有文隐文荣文达文和之谥皆所以激励风俗检束名教与春秋相裘里也善乎独孤及之议谥曰谥在惩恶劝善不在哀荣其旨得矣李道生曰谥有美必有恶以严劝惩深得周公立法初意谥论下谥法有一字之谥有二字之谥有一字一义有一字数义一字之谥人主如周文武成康穆昭汉高文景武昭之类是也人臣如季文父谥文仲孙何忌谥懿赵盾谥宣杜如晦谥成封德彛谥明王珪谥懿温彦博谥恭韩愈王安石朱喜谥文之类是也二字之谥人主如周威烈慎靓赵武灵魏安厘楚考烈汉光武之类是也人臣如魏文贞萧贞褊韩忠献欧阳文忠司马文正之类是也谓一字加于二字乎是明章贤于光武封王贤于魏征也谓二字多于一字乎是威烈慎靓过于成康忠献文正过于元晦也唐人论之详矣我明谥法视昔微异人主亲王一字郡王大臣二字翰林槩谥文公侯槩谥武则文武二字分为殊科而以下一字定褒贬犹一字谥也惟忠肃昭靖襄敏忠文等谥二字并重则二字谥也其法备矣一字一义之谥如民无能名曰神威仪悉备曰钦安民立政曰成之类是也一字数义之谥如二简九恭六文四孝六庄之类是也而郑氏之论曰谥之善恶惟取一文若一戾不足又益之以戾一剌不足又益之以剌非古之道也似谓一字原无数义是又不然不显而纯文王之文也敏而好学不耻下问孔文子之文也荐贤同升公叔文子之文也谓孔公叔之文比于文王可乎伯夷圣之清者也伊尹圣之任者也柳下惠圣之和者也孔子圣之时者也谓伊尹柳下之圣比于孔子可乎岠崄伐夷并小武之经也伐乱伐疾伐疫武之顺也长胜短轻胜重直胜曲众胜寡强胜弱饱胜饥肃胜怒先胜后疾胜迟武之胜也百姓咸服偃兵兴德四方畏服奄有天下武之定也比经顺胜于武之定可乎故一义之谥举其人而专谥之数义之谥随其人而分谥之无不可也且其所取苏氏上中下之谥而定之删之亦又有可议焉神圣贤文上矣宠辱光大之荣致戮无辜之厉埒之神圣未可也怀悼愍哀中矣老子曰大道甚夷书曰儆戒无虞埒夷儆于幽隐未可也躁荒虐愎下矣子曰质胜文则野易曰忧悔吝者存乎介埒野介于躁荒未可也夫既曰下谥之法用之歼夷用之小人而又曰古无恶谥未可也夫既曰取其暴取其虐以待奸回取其危取其圯以待覆亡取其懦取其饕以待食鄙而又曰古无恶谥未可也去胡去丁可也周项王蔡声之未可也去军去革可也易曰素履往子曰友多闻公孙丑曰乐正子强乎多闻识乎并素闻强去之未可也我明令甲文武大臣请谥者礼部定为上中下三等以行业俱优者为上行实颇可者为中行实无取者为下檄翰林拟谥上请夫所谓三等者别其人也非别其谥如郑如苏云云也苐美恶谥文会典未载忠佞谥格亦未多备如建文死难诸臣及死于谗如解大绅之类死于谏如王宜学之类倡明正学如陈新会胡余干之类当补以美谥汉庶人宁庶人及大臣奸回诡贪者皆当补以恶谥奸臣而得美谥者当夺忠臣而得中谥者当易推而广之其在今日乎其在今日乎李道生曰谥论足为郑渔仲针砭妇寺论人情之所欲者势利耳君者势利之主也弒夺之祸非欲有其君也有其势与利也千金之璧以之枕人自非曾史靡不挟而有之何也其利近也人主岂特千金之璧哉潜于渊蜎蠖濩之中严为案籍齿符之法崇曰岩廊深曰禁闼堂高帘远人臣希得进见若然者正以全势利而远弒夺即圣贤莫之违也世人闇于大较猥云近人近于大臣则羿卓操温得而有之近于亲戚则莾坚敬塘得而有之近于父子则刘劭杨广得而有之近于兄弟则鲁隐失之子翚从厚失之从珂近于佞幸则符坚失之慕容冲唐庄失之敬新磨近于宾客则秦皇几失之荆轲近于军伍则汉高几失之贯高故为人主者无一可近者也世无曾史而千金之璧轻以枕人则盗世鲜夷齐而万乘之王轻以近人则弒此其势则然也今夫天之高也日之远也人主其尊如天其象如日柰之何下近人哉虽然近人不可以渺然之躬托之乎兆庶之上将块处只立若匹夫亦不可圣人深为此虑于不可近之中择其差可近者惟妇寺妇人非后则妃非贵人则孺子其爱惜人主而欲长寿也情也寺人形体损亏不能混伍臣民无子孙可托势不得不依人主故广后宫多阉寺与之共富贵取其情结而志浅未必皆有欲为天子之意若大臣亲戚父子兄弟然姑与之近未必即有弒夺之祸此圣人之深虑也自古及今以女主者止吕雉武曌及其老死挈而还之刘李寺人之旤汉唐之旤极矣然止于弄国未闻继世汉诛节甫入卓操而汉亡唐诛复恭召梁温而唐灭则其故可知也巳孔子曰惟女子小人难养也近之则不逊远之则怨夫不能终远之则其势不得不近之矣曰尧舜不近禹皋乎曰惟尧舜能近禹皋惟禹皋可近尧舜非尧舜禹皋而欲相近也未有不逼而盗之也人主可谨哉李大生曰论人主不可近人而妇寺差可近足令人愯然寒心而赥然解颐郭青螺先生崇论卷之三终郭青螺先生崇论卷之四唐论夏论周论管蔡论申生论赵盾论伍员论哀公论子贡论季札论四君论豫子论荆卿论秦晋论秦皇汉武论萧何论二酇侯论周勃论唐论自尧舜以天下禅也后之强臣柄家欲奸人之国移人之祚者辄借其名以遂其奸至战国时好事者有言尧帅诸侯北面朝舜至于禹而德衰不传贤而传诸子得孟子辩而后二圣之诬始白及曹丕篡汉受禅山阳即位之日对左右曰舜禹之事吾知之矣则又重为二圣诬者然天下万世不信曹而信孟以曹氏父子之奸人人知之也乃宋洪景卢有曰尧舜之子不肖等耳舜之后虽不有天下至于陈及田齐几二千载尧之后当舜时即绝故禹之戒舜曰毋若丹朱傲用殄厥世又作戒曰惟彼陶唐有此冀方今失厥道乱其纪纲乃底灭亡夫丹朱之恶固在所绝乃舜禹顾不能别访贤冑为之立继乎如其言则丹朱之祀绝于舜禹魏丕之说似若有据予甚疑焉及读罗氏路史然后知洪之考究失实未足据也路史曰尧初取富宜氏曰皇生朱骜佷娟尧帝使出就丹帝崩虞氏国之于房为房侯以奉其祀服其服礼乐如之谓之虞宾天子弗臣夏后封之唐如虞之礼朱卒葬笰阳朱生陵以父封为丹氏房氏防氏由是言之舜禹之封丹朱明甚而又何必别访贤冑以继之乎又考之记曰桀伐有唐注曰帝尧后洛阳之唐聚则唐封于夏矣成王灭唐徙其后于许郢之间则唐封于殷矣若泌之战唐侯为楚左拒定五年秦子期灭唐则唐封于周矣天德光尧蹙秦刳项真人翔沛遂为汉祖玄德立蜀裕启南朝天之祚唐一何悠远而谓爵邑不及其孙是重诬舜禹之薄而左袒曹丕之妄不可令孟氏见也孔子曰巍巍乎舜禹之有天下而不与焉彼无与于天下而又何必斩朱之祀以固其子孙之天下乎必不然矣书曰用殄厥世乃底灭亡言朱不能世尧之天下而唐以灭亡非谓舜禹殄灭朱祀如典午之刈曹寄奴之诛司马使其子孙无噍类而后快于心也果若景卢之论尧之德不延于朱尧之泽不及山阳而舜禹视丕犹有惭德岂特如战国好事者之口巳哉故不可以无辩李公玄白曰论唐尧世封明辨晳矣不惟为舜禹释谤抑且为放勋解嘲夏论人有言至于禹而德衰不传于贤而传于子此非独战国好事者之口也即孔子亦微言之矣孔子曰大道之行也天下为公故人不独亲其亲不独子其子是谓大同今大道既隐天下为家各亲其亲各子其子大人世及以为礼故谋用是作而兵由此起禹汤文武成王周公由此其选也是谓小康世及之礼起于禹而小康之治变于夏好事者之口有自来矣然非禹意也夏纪曰禹立而举皋陶荐之且授政焉而皋陶卒后举益任之政禹东廵至于会稽崩以天下授益三年之丧毕益避禹之子启于箕山之阳禹子启贤天下属意焉则禹未尝不禅也始欲禅皋陶而皋陶卒继禅益而天下归启孟子所谓天也禹曷与哉故曰巍巍乎舜禹之有天下而不与焉而孔子不进之大同而卑之小康何也当舜之时有苗不服禹欲伐之舜不许曰谕教犹未竭也究谕教焉而有苗氏请服天下闻之皆非禹之义而归舜之德禹出见罪人下车泣而言曰尧舜之人皆以尧舜之心为心寡人为君百姓各自以其心为心是以痛之则在当时禹亦自度不如尧舜矣启立而有扈不服再传而太康失国羿浞之祸绵延四十年而始定则安得不云小康也汤有惭德武未尽善去禹远甚太甲之放见于继世昭王之溺未及百年孔子大同小康之叹岂无意乎葢不待杞宋之微桀纣之亡幽厉之伤而云然矣汉之文景唐之贞观宋之庆历亦庶几三代木朝金川失守土木北狩亦云小变而西内归老南宫复辟又皆生民以来未有之事亘二百余年主势盛国统张下无问鼎之奸朝无下堂之仪即三代未足多也夫三代之盛也仅比于小康至其季也驯致于大乱至于大乱而后春秋作孔子不得巳之戚有甚于蜡宾游观之叹葢并其小康而失之也嗟夫治天下者防其季无使并小康而失之也斯世之幸也张成倩曰禅不得而后继神禹心事得先生论着而光昭日月矣辨小康以及当代颂儆且交至云周论子谓伯鱼曰女为周南召南矣乎人而不为周南召南其犹正墙面而立也与吴公子札来聘请观于周乐使工为之歌周南召南曰美哉始基之矣犹未也子曰周之德其可谓至德也巳季子见舞象箾南钥者曰美哉犹有憾闻歌唐曰思深哉其有陶唐氏之遗民乎非令德之后谁能若是见舞韶箾者曰德至矣哉虽甚德其篾以加于此矣文王德之纯也季子周之裔也而一则曰未一则曰犹有憾乃不得上比唐虞则在武王又可知巳孔子曰武尽美矣未尽善也季子见舞大武者曰美哉周之盛也其若此乎即美之之中犹寓不足之意岂非以揖让征诛其道固相悬与左传载武王克商微子启面缚衔璧舆榇以见武王亲释其缚受其璧焚其榇礼而命之而微子之命乃在成王之时则武王固未尝封微子也周十有三祀王访于箕子传洪范九畴而封之朝鲜夫以微子之象贤箕子之明夷皆足以嗣商者一则靳而不封一则封而远之海外武王之心岂能一日忘商哉特愈于后世之诛戮焉耳矣孟子之于纣残之贼之而曰一夫葢极诛之矣于武王曰一怒以安天下之民于周公曰古圣人也葢极尊之矣至其遡道统之传于文王之见知不以属武周而以属吕散岂非以克商之后所以处商之子孙固未尽恊于道与我太祖既灭胜国于元帝之孙育养宫中八年而以还沙漠于伪汉之子始既侯之而后置之高丽视武王所以处商者何如哉予尝谓本朝得国之正在尧舜禹之下汤武之上呜唿圣人复起莫之或易矣李克生曰论武王之处微箕遡见知之属吕散推我高皇驾汤轶武俱自千古定论管蔡论管蔡之事据诗书所载一则曰鸱鸮鸱鸮一则曰破斧破斧一则曰违王命噫嘻何太甚也管蔡者周之顽民殷之忠臣夷齐之流匹而文王之孝子也独恨其所以处殷周之际未善耳其以殷畔非畔也以复殷也武庚故主也纣虽无良武庚未闻失德其父可诛其子可立不立武庚而自为之此管蔡之所疑于武王也文王内文明外柔顺以蒙大难三分天下有其二以服事殷此管蔡所习见也其父之所为如此其兄之所为如彼管蔡筹之熟矣复故主忠也守父之节孝也反兄之为义也故不顾弟侄而委心武庚事虽未就志足悲矣周鼎巳定殷灰巳烬成王之慧周召之智俱未可以一举而遽得志故为管蔡者欲守文王之贞莫若迹泰伯箕子之为夫泰伯之之荆蛮也非以天下让也示终其身臣殷也箕子之之朝鲜也非欲存殷也示终其身不臣周也故为管蔡者舍周而远遯则天下后世庶几有谅其心者矣传称太似生有十男长伯邑考次武王发次管叔鲜次周公旦次蔡叔度次曹叔振铎次霍叔武次成叔处次康叔封次聃季载太似教诲十子自少及长未尝见邪僻之事则姒之所以教管蔡者当无异于武周也而必以武周之伐商者为圣以管蔡之辅武庚者为不类可乎管蔡不幸诛耳使其辅武庚灭周后之作史者又恶知不以武庚为少康以管蔡为忠而以武周为逆乎故凡訾管蔡者类以成败论也呜唿新莾欲篡汉也其子宇不以为可朱温欲篡唐也其兄昱不以为可故夫天理之在人心即父子兄弟之间有不可得而灭者彼管蔡者即不类吾以为宇与昱之俦而巳李道生曰昭雪管蔡义殊详核表坤仪三监论似本于此申生论予尝反复共君之事无若士蒍狐突之计为得也士蒍之言曰不如逃之君得其欲太子远死且有令名狐突曰惠于父而远于死此二说者葢周太伯行之于前东海王行之于后皆所谓权也而何共君之必于死耶共君之贤岂不辨此则杜原款误之也原款将死葢亦自悔其不先窜伏矣而终必勉之以死想其君臣平日谋议之际必曰难苟作舍死无他筴故共君重违原款而易其死轻二子而难于去保傅之言其所入者深也夫其言曰去则章父之恶而咲诸侯讵庸知既死而父之恶益彰诸侯之咲逾甚乎然则当以何时去曰其在城曲沃之际乎若待曲沃之际而后去则亦巳晚矣故君子曰申生之孝尾生之信一也谓其不知权而必于死也虽然亦荀息丕郑里克三子者死之也当时奚齐未立荀息未传申生业巳立矣舍其当立巳立者而从其未立且不当立者息谓君立臣从何说焉丕郑似矣而动以利言故他日欲以晋为市而计赂之厚薄里克曰静曰伏曰中立裴回观望先身后君俱非所谓忠于谋人国者故三子胥不免于其身愚意当日骊姬即谗晋献未决使荀息谏之丕郑谏之里克又谏之史苏郭偃狐突士蒍之徒从而和之将不可回献公之心于万一耶而胡其无一人为公语也如意之爱岂后于奚齐叔孙通强诤于庭留侯深谋于内绮黄辈羽翊于傍汉高卒无柰惠帝何晋庭诸臣其媿于汉臣远矣李大生曰惜共君之不知权而死咎诸臣之不能谏而致共君死千古遗恨笔自董狐赵盾论屠岸贾之欲诛赵氏也偏告诸将曰盾虽不知犹为贼首以臣弒君子孙在朝何以惩辠请诛之此其言岂不韪哉特贾非能诛赵之人以燕伐燕耳赵穿弒君董狐断盾之狱曰子为正卿亡不越境反不讨贼而盾也受其恶而不敢辞春秋因之书曰秋九月乙丑晋赵盾弒其君夷皋宋欧阳氏遂舍穿而归狱于盾狱归于盾则法宜族贾之说何以异董狐仲尼之笔哉韩厥赵党也其言于贾曰灵公遇贼赵盾在外吾先君以为无罪故不诛嗟嗟赵强宗也晋力不能诛岂谓无罪不诛之乎景公之疾卜之大业之后不遂者为崇厥遂以崇出赵氏人主之病岂必皆崇即崇矣恶知其出赵氏厥不过欲立赵以植党耳其后子孙卒与赵魏三分晋国则盾与厥贻之也高贵乡公之难抽戈者成济而陈泰欲斩贾充进及司马昭诛意也王敦之乱识者责之王导责贤也盾贤邪亡能逃于王导之责盾而意邪司马昭之兵在其颈矣而其子孙可一日立晋国乎公孙杵臼陈婴匿武立赵谓之赵氏之死友则可谓晋之忠臣则不可屠岸贾之诛赵谓其意乱则可谓其事乱则不可读史者并以春秋观焉春秋书盾弒君不书杵臼陈婴存赵则义自明矣张成倩曰判盾厥臼婴以及岸贾如老吏断狱严于执法而平于鞫情伍员论世之议员者曰平王虽暴犹君也员父子兄弟北面事之入郢鞭尸申包胥所谓无天道之极者不忠又曰父奢自楚来召尚往员逃脱渔父不舟负巳矣成败难逆覩不若尚往之为孝也故伯嚭谗曰员父子不顾而吴王听以死员嗟乎是伍员之所以忠且孝也何以说也古无道君孰与商纣然不过凶残淫恣未至有弒君杀子事周家世世臣啇虽虎谗昌囚终释羑里未至有父兄深仇而歼之宣室首悬车轸后世曰武王诛独夫不曰弒君平王视纣何如哉饥灵王弒子比取建妇而弃其母子并及奢尚皆纣未有之恶也在芋氏则为弒君之贼在伍氏则为不共戴天不反兵之仇夫员君之恶贼于纣而员家之仇深于周纣可诛则平可鞭其不忠于平也乃灵王比建之忠臣也其不以死孝也而以不死复其仇之孝之为大也故曰弃小义雪大耻令员从奢尚俱死则蝼蚁故不忠不孝亡足以议员愚独以议员不智员有可以善后之策者三而员不知焉其上也当吴兵入郢时平王鞭矣父兄之仇复矣员阅不哭而跜辞吴王曰员所以忍死不与尚俱灭者为杀父者未报也而今伏王威戮仇人以瞑父兄目员愿毕矣将从父兄于地下是程婴所为死于十五年之后以报杵臼也而员不知也其次也昭王出犇曰白公在吴太子建嫡子也借吴之威力慑伏楚人而号之曰故太子茹冤以死而其嫡存且强当立以续芊氏祀以吴之威胜之亲之强而辅以员其谁敢不从身为楚相而又有存孤之名是张留侯所为借楚之力破秦以王韩成也而员不知也又其次也郢蹇吴伯仇复功成吾何负于夫差而备越之谏不听伐齐之谏又不听则惟有挈妻子走湖海而巳是范少伯所为号鸱夷而张子房所为赤松游也而员不知也而竟以谗死员何智于谋吴而不智于谋身也语曰目睨毫毛不见其睫员之谓矣善乎父奢之言曰员刚戾忍訽能成大事惟能成大事故忠且孝而惟其刚戾忍訽也故卒死于祸也知子莫如父然哉然哉李克生曰子胥忠孝自无遗议语以三策应平怒涛哀公论哀公问社于宰我宰我对曰夏后氏以松殷人以栢周人以栗曰使民战栗是时哀公欲去三桓张公室故有此问宰我之对意若曰鲁周胤也当从周社葢劝之断也而不知政由三家不可捄矣孔子闻之曰成事不说遂事不谏既往不咎意若曰三家事巳成矣巳遂矣禄去公室五世矣既往矣即欲说之谏之咎之何益乎哀公不悟孔子之意而听宰我之说果欲以越伐三桓三桓攻公公奔卫如邹竟死于有山氏而公室益卑此非臆说也解在胡氏之传春秋矣哀公问于仲尼曰春秋记陨霜不杀草何为记之也曰此言可杀也夫宜杀不杀则李梅冬实天失其道草木犹干之而况君乎夫自对哀公则曰可杀至闻宰我战栗之对又曰不说不谏何也论陨霜不杀草李梅冬实除恶于微虑患于早之意也不能防之微谋之早而至于巳成巳遂则空言何补无如无言此孔子对哀公责宰我之异也夫鲁欲去三桓久矣自昭公时巳然矣昭公欲伐意如子家子曰政在焉其难图也公弗听遂入意如请迁请囚请亡弗许子家子曰君其许之政自之出久矣隐民多取食焉为之徒者众矣郈孙曰必杀之三家合谋伐公公孙于齐宰我之对郈孙之计也孔子之说子家子之见也昭违子家听郈孙故有野井之唁哀违孔子听宰我故有陉氏之辱善乎史墨之对赵简子曰鲁失国政政在季氏于今四世矣民不知君何以得国是以为君慎器与名不可以假人业巳假之而欲突收之此必不得之数也微独鲁也汉假曹氏献帝即有衣带之诏无捄于董承之死魏假司马氏高贵即发陵台之仗反堕于成济之戈柘跋假高氏天平即有宇文之依不免于逍遥之酖此皆捄之巳成巳遂之后而未能慎之未成未遂之先故夫有天下者于成未成遂未遂之机不可不早计也李道生曰问社对栗说足发尼父隐忧而备汉儒注疏子贡论人之言曰子贡未至于不器亦器之贵者似劣赐优不齐矣愚不谓然君子者成德之通称也有全体之君子有一节之君子大德不官大道不器此全体之君子也君子而不仁者有矣夫则一节之君子也不可槩也犹夫称孔子者曰集大成之圣称夷尹下惠者曰圣之清圣之任圣之和也不可谓非圣也夫子以君子许子贱其不器之君子乎一节之君子乎我未敢知而遽以不器归子贱而谓子贡局于器可乎且器至瑚琏矣犹未足跻于君子之林乎子贡问于孔子曰君子贵玉而贱珉何也子曰君子比德于玉诗曰言念君子温其如玉瑚琏非玉乎而犹歉于君子乎语称子贡悦不若巳子告之曰工欲善事必先利器子其事大夫之贤者友士之仁者而至此遂以瑚琏许子贡葢在事贤友仁之后得于切磋琢磨之功多矣故愚谓子贡子贱一也在子贱尊师取友以为君子在子贡事贤友仁以为瑚琏其贤均也嗟乎性与天道其闻深矣说齐存鲁其功大矣筑场六年其恩义至矣夫子尝试之曰女与回孰愈则以颜子期之矣又曰予一以贯之则以曾子期之矣而世儒乃泥于器不器之说屈之子贱之下何也噫子贱犹同列也太史公泥于货殖一语遂置之猗顿白圭之流而子贡之贤于是乎益冺始于汉史而成于宋儒也甚矣夫立言之不可易也李大生曰立意新而持论确大为端木公吐气季札论季子之辞国至于三矣始以让诸兄继以让僚继以让光左传详矣公羊曰贤季子也何贤乎季子让国也谷梁曰吴称子何也善使延陵季子故进之也三传皆无贬词辞国生乱之说始于独孤及成于胡康侯至以吴子使札来聘不称公子为孔子贬词则尤不可解者吴自太伯以来兄弟揖让诸樊余祭夷昧之让季子犹太伯仲雍之让季历也季子之让僚光犹太伯仲雍之让文王也僚之弒光之篡季子岂忍逆探其侄之恶而防之邪胡氏曰使季子由于季历武王之义其肯附于子臧之节而不受乎嗟乎是何视季历武王太高而视季子太卑也商周改革之际天下不为不乱矣幸而周胜殷也不幸不胜亦将曰太伯辞国以生乱乎据后来巳成治乱之局议贤哲逊让之失是犹以成败论也季子见舞象箾南钥者曰美哉犹有憾见舞韶护者曰圣人之弘也犹有惭德季子憾文王惭成汤彼又岂肯自处于季历武王之间而嗣位不辞乎且季子之始辞诸樊也曰君义嗣谁敢干君有国非吾节也其志定矣诸樊义嗣诸樊之子光尤义嗣也故光谋弒僚告专诸曰我真王嗣当立季子虽至不吾废也巳僚弒季子至曰苟先君无废祀民人无废主社稷有奉乃吾君也吾谁敢怨明予光嗣也又曰尔弒吾君吾受尔国是吾与尔为篡也尔弒吾兄吾又弒尔是父子兄弟相杀终身无巳也去之延陵终身不入吴国明不予光弒也故春秋书曰吴弒其君僚光之弒孔子犹宽之况季子使鲁光未篡吴未乱而孔子乃先贬之邪必不然矣檀弓延陵季子适齐反而长子死葬于嬴博之间孔子曰延陵季子吴之习于礼者也往而观其葬焉葬毕孔子曰季子之于礼也其合矣季子葬子于齐夫子不难之齐以观礼季子使鲁请观周乐辨微而知清浊夫子不予之反贬之邪且胡氏谓孔子贬季子不称公子也春秋称公子众矣未必皆褒也文十七年冬公子遂如齐十八年秋公子遂叔孙得臣如齐襄四年夏郑公子归生弒其君夷成三年郑公子去疾帅师伐许六年楚公子婴齐帅师伐郑如以不称公子为贬则遂归生去疾婴齐辈反贤于季子邪予尝谓寿梦四子之让无媿夷齐僚光之乱吴之不幸也宋杜后金匮之盟令艺祖晋王秦王德昭相继晋王不让予其子而又无僚光之乱宋之幸也吴不幸乱也而高延陵之节者不敢少季子宋幸不乱也而责金匮之渝者不敢贷晋王张成倩曰美季子之让核而折康侯之议严与元美先生论可以并观而互发四君论四君者孟尝君田文平原君赵胜信陵君无忌春申君黄歇也太史公汇为列传岂非以四君俱下士炜烨一时推人国于亡而固其存乎要之未可槩论也四君者其侠同其功异其下士同其知士异其能得士亦异信陵上矣次平原次春申而孟尝无数焉何以明其说也三君齐楚赵相国也国被难而拯之若援汤火相国士也信陵大梁一公子耳居魏未相魏居赵十年未相赵顾始以怜姊之故椎杀晋鄙以存邯郸不忍先王宗庙之夷自赵趋魏以存梁而破秦军于河外厥功懋矣彼其所下者侯生朱亥毛公薛公之徒皆能明大义以完人国者可不谓智乎绝口捄赵之伐而堇受其汤沐魏信秦间自甘屏废几于劳谦君子哉平原闇于毛遂必待其自荐而与俱楚此巳劣矣毛薛俱赵士而胜直以为博浆者故信陵曰平原徒豪举耳不求士也此足以槩胜矣楚之履珠者予不知其何人然贤如荀卿堇令兰陵智如朱英终置不用则歇之闇亦胜类也始而疆楚终而贼楚棘门之诛不为不幸矣若田文者既相齐涽弃而之魏合四国之兵促临淄而死王于莒此乱贼也即其所饭者非鸡鸣狗盗之徒则暴桀子弟大侠奸人耳太史公谓薛俗与邹鲁殊皆其客为之而王介甫亦谓盗在门则士不至此确论也生无尺寸之功于齐死贻暴横之俗于薛即平原春申巳不得较长而比大而况魏公子乎史称文死诸子争立齐魏灭薛竟斩其祀魏公子受知于汉高帝过大梁为置守冡五家世世岁以四时祠公子嗟乎汉岂私一信陵哉高其功悲其贤不幸以谗弃耳李克生曰四君故首孟尝而先生品骘则信陵最优而孟尝最劣若骇习闻寔为确见豫子论豫子忠矣烈矣世之人责之苛也曰错盾弗二国士众人奚以别为又曰智伯忘备二国豫子曷以亡言又曰贵戚如智果去矣豫子非宗臣曷以不去嗟乎谏不谏未可知去则不可人以国士遇我而我秦越人视之自完得矣如君何孔子曰体群臣则士报礼重孟子曰君视臣手足则报以服心视臣犬马土芥则报以国人寇雠而又何疑于豫子愚独惜豫子有报雠之志而亡报雠之术以必成其志而竟陷于旤史迁不察至此荆聂汇为一传亦又足悲矣愚睹成事观往故自古及今其报人而必成其志未有不因乎人者赵武报岸贾韩为之因伍员报荆吴为之因丕豹报晋秦为之因最后子房之报秦也博浪一击几落于豫子之见而终能蹙夷祖龙祚不三世者所因者沛公也夫鸿毛至輶不能自举飘之清风则上陵九霄何者事有简而功成者因也人方屠我君父屋我宗社势焰熏烜疾如沃雪忽如画涂而我持二手寸兵赴之是犹委牢饲虎投薪就燎葢孺子之智而匹夫之刚矣愚意当时智伯虽亡智开智宽尚据城未下吾倚之重也辅果郄庇俱亡国未死吾结之援也天意未亡智即一城一旅亦可以觊复然不然天下大矣田齐嬴秦亡不可臣布以腹心仗其兵力以成赵武伍员丕豹子房之功是未可知即不济而后以死继之未挽也昔吴败楚于栢举莫敖大心曰吾将深入吴军断脰决腹一瞑而万世不视以忧社稷棼冐勃苏曰此犹一卒也不若奔诸侯跖穿膝暴七日而薄秦庭秦王属之兵革败吴而存楚嗟乎予犹议夫豫子之以一卒効也李道生曰若驰策士之口堪服烈士之心荆卿论嗟乎荆轲之事无足道矣而所以使轲之不能竟售其志如聂政曹沬之所为则丹自误之也轲之言曰今提一匕首入不测之秦仆所以留者待吾容与俱当是时太子业巳遣秦武阳副之矣而轲必欲待客来俱何也彼固知武阳骨勇者不足与共事也夫其陈啚咸阳之日正咫尺缟素之候而武阳变色震恐终以败事使荆轲逐王王环柱走武阳少鸷健与之夹逐岂不足以当夏无且之药囊而竟不能张一空拳相搏也则太子促荆轲而轻用武阳之误也轲在榆次论剑于葢聂在邯郸讲刺于勾践在燕市酣友于高渐离轲所与游者非节侠之士则刺击之夫未至之客庸非斯人之徒欤使丹当日少须臾亡遣待其客至而与之俱则展啚秦陛轲必有以得志于秦王矣嗟乎天将毕六王一四海秦王亦天幸哉丹之急轲之客不至武阳能杀人于髫龄而不能毕使于壮岁皆天也燕丹子载轲左手把秦王袖右手揕其胸数之曰从我计则生不从则死秦王曰乞听琴声而死召姬人鼓琴瑟声曰罗縠单衣可掣而绝八尺屏风可超而越辘轳之剑可负而拔轲不辩音秦王从琴声负剑拔之断两手轲因倚柱而笑箕踞而骂曰为竖子所欺事不济也夫秦王之欲听琴声轲之听秦王听琴声鼓琴美人能以琴声送计轲卫人不解秦声皆天也不然殿上之匕首不中筑中之铅又不中博浪之椎又不中故曰天之所兴谁能御之秦王之不死天也而鲁之勾践乃谓轲不讲于刺剑之术彼恶知王者不死乎李大生曰轲客不至祖龙不死琴声送计天实为之读此而白虹不散易水犹寒秦晋论人之言曰暴秦以吕易羸弱晋以牛易马注之者曰始皇为吕不韦之子琅琊恭王妃夏侯氏与小吏牛金通而生元帝冐姓司马致堂胡氏为之论曰作史者当自始皇元年书为后秦正其姓氏斯为实录元帝姓牛而冐续晋宗虽曰帝冑可荣而伪姓之辱亦大不若徐知诰归姓李氏为实市虎三至众犬吠声未有能核其实者则马迁沈约为之俑也迁传吕不韦曰不韦取邯郸诸姬绝好善舞者与居知有身子楚从不韦饮见而说之因起为寿请之吕不韦怒念业巳破家为子楚欲以钓奇乃遂献其姬姬自匿有身至大期时生子政谯周云人十月生此过二月故云大期则始皇以十二月生矣夫生逾其期帝王上瑞黄帝以二十月生帝尧汉昭帝以十四月生始皇以十二月生俱与凡众异使始皇七八月而生谓之吕胎可始皇之生以十二月而犹云吕胎不知不韦何术能使之踰期邪祗缘邯郸美人始从吕来即为太后仍与吕乱遂并始皇名为吕子恶归下流耳及马迁作始皇本纪又曰秦始皇帝者秦庄襄子也名为政姓赵氏何与不韦传自矛盾邪纪为实则传非矣至于元帝牛金之说则又诬甚沈约晋书云琅琊国姓牛者与夏侯妃私通生中宗因远叙宣帝以毒酒煞牛金符证其状魏收因云司马叡晋将牛金子也宋孝王曰收以叡为金子计其年全不相干刘子玄史通曰魏收党附北朝南国承其诡妄遂云司马叡出于牛金善乎晋人之谣曰五马渡江一马化龙元果牛姓当云一牛化龙矣此虽童谣实亦确证奈何至今犹传讹邪马迁茸以蚕室身残处秽魏收生绝胤嗣死遭割断或谓阴过所致理或然者予因之有感于近事矣宫闱扃崇堂帘路隔妃姬任身保姆在侧远臣市子何由窥测而妄肆泾渭乱人指听宸濠睥睨神器则伪正德华越反噬价藩则伪楚邸假吕牛之说为乱贼之阶则迁约之流旤至今未艾也故作史者慎勿好奇伤实如二子可也张成倩曰白吕牛之冤洗嬴马之耻千年疑狱断案自明秦皇汉武论史称雄才武略必曰秦皇汉武大都谓六国历周八百年未毕未一至秦始而胥屋其社匈奴自冐顿以来桀骜凭陵至汉武而娄犁其庭此皆生民未有之业故云雄武也苐夷考其世二主之杀人亦既盈城盈野矣史书始皇二年蒙麃公攻卷斩首三万十三年桓齮攻赵斩首十万十五年大兴兵取狼孟十七年大兴兵取赵二十三年虏荆王二十五年大兴兵取燕秦尚首功大兴兵未有不死于兵者既并天下驱三十万人筑长城驱七十万人作丽山亦未有不死于役者秦之毒亘古为烈矣汉武自元光六年大将军出塞至元朔六年绝幕元狩四年封狼居胥山及太初二年共斩首虏二十余万中国士马物故亦略相当武之毒与秦为二矣彼所谓雄且武者不过草管民命虔刘虏首以博之耳始皇身死未寒赵高以一刑余既杀扶苏复弒胡亥而伯翳之祀遂以不食武帝未耄江充以一崛起谐臣致令皇后太子相继自杀良娣皇孙骈首就害昭帝王而弗嗣昌邑立而旋废不有邴吉之护持即曾孙亦暴室之游魂故武之不为秦续者如带耳夫秦灭六国汉逐匈奴令子孙帝王万万世无变如是而巳而父子夫妇兄弟之间不能自保则好生之德不洽而嗜杀之祸必及也昔者孔子尝论师矣曰在师中吉王三锡命怀万邦也又尝论武矣曰聦明睿智神武不杀夫怀万邦乃吉于师不杀乃神于武而始与武一于杀而不怀又恶能绥亿兆而昌胤祚乎而始皇乃为之说曰秦为水德之始必刚毅戾深刻削母仁恩而后合五德之数武帝之诏曰五帝不相复礼三代不同法其令有司置武功赏官以宠战士夫刚毅戾深以为德赏武宠战以为令而欲禁不杀其势焉得语曰君以此始亦以此终刑人之子刈人之孙而欲子孙之蕃硕灭人之国族人之家而欲国家之昌茂其势固巳难矣虽然微独旤其主巳也济始之虐者王与蒙也益武之暴者卫与霍也翦贵甫死而王离之军巳虏于项轮台未诏而卫霍之侯巳除其国故曰三世为将道家所忌忌者何也杀伐多其后受其不祥彼四将者得保首领以圽而以不祥诒子孙也葢亦幸矣李克生曰数始皇武帝嗜杀之非而详及于报诚足为人主龟鉴萧何论汉六年剖符封功臣酇侯萧何食邑独多群臣莫服高帝曰诸君徒能得兽耳功狗也萧何发踪指示功人也群臣莫敢言及奏位次皆曰平阳侯曹参宜第一帝亦未有以复难之关内侯鄂君进曰曹参虽有战功特一时事上数亡山东何尝全关中以待上此万世之功也乃定元功位次何第一参次之予意何功自有大者不在发踪指示与全关中也而汉群臣莫敢明言之帝不欲群臣之明言之也汉所以帝强半韩信功也信与帝起汉中定三秦虏魏取代仆赵胁燕击田灭项功在诸将上顾始亡而追之继荐而将之者何也进贤受上赏之功何孰大此何曰韩信国士无双王必欲长王汉中无所事信必欲争天下非信无可与计事者则廷臣无与信伍也帝亦常自言曰连百万之众战必胜攻必取吾不如韩信则战功无与信多也汉无信则何纵指示谁与杀兽纵全关中谁与战垓下当时群臣乃哓哓首参不一及信上与鄂君明何功大亦哓哓辩人狗与全关中不一及何进信吁难言矣自信载云梦之车帝巳忌其功矣群臣无敢讼信功又孰敢多进信者功乎圽韩之功势不得不讳何之荐岂独讳其荐帝之疑何亦自此深矣何也赏陈平及魏无知则疑信必及何不必召平而后知之也信之反幸何绐而诛之何不诛信则帝之疑何又岂特械系巳哉李道生曰表酇侯荐韩淮阴功最大而及汉高之疑忌殊为快论二酇侯论前汉萧何封酇侯食邑八千户东汉邓禹亦封酇侯食邑万户以其功相方也予细考之何禹生平大略相类不独其封巳尔何起沛禹起南阳其桑梓同高祖布衣何数以吏事护之禹受业长安光武亦游学京师遂相亲附其知遇同何劝高祖王汉中曰臣愿大王养其民以致贤人收用巴蜀还定三秦天下可图也禹劝光武贰于更始曰公莫如延揽英雄务悦民心立高祖之业救万民之命以公而虑天下不足定也其筹策同高祖定何功曰诸君徒能走得兽耳功狗也至如萧何发踪指示功人也光武定禹功曰邓禹深执忠孝与朕谋谟帷幄决胜千里孔子曰自吾有回门人日亲高祖比何于人光武比禹于回其论功同百姓歌萧何为相较若画一曹参代之守而勿失载其清静民以宁一是何之长也而诸将议其无汗马之劳则其所短矣光武称禹斩将破军平定山西功効尤着是禹之长也而史称以特进奉朝请未着相业则其所短矣其勋业同何买田宅必居穷僻处为家不治垣屋禹有子十三人各使守一艺修整闺门教养子孙皆可以为后世法资用国邑不修产利其诒谋同何妻同子禄俱封酇侯少子延封筑阳侯子孙世封乍绝乍续至王莾败乃绝比六朝齐梁俱云何胤及于李唐八叶拜相此萧氏之盛也禹之子孙和熹桓帝二后三尚公主侯者二十九人公二人大将军以下十三人中二千石十四人列牧二十二人州牧郡守四十八人其余侍中将大夫郎谒者不可胜数此邓氏之盛也史称何庆流苗裔称禹累世宠贵东京无与为比其泽及子孙同两汉定功何禹第一而天之报之亦称其功云龙风虎良不偶然何自言曰后世贤师吾俭不贤无为势家所夺禹自言曰吾将百万之众未尝妄杀一人后世必有兴者乃知萧以俭延邓以仁昌不尽在天也孟子曰苟为善后世子孙必有王者然乎然乎李大生曰比絜萧邓相同处妙合乃尔天生二人毗赞高光之业其后先一揆者耶是足为两酇侯世家周勃论汉高帝遗诏属周勃于吕后曰勃厚重少文然安刘氏必勃也可令为太尉孝文且崩诫太子曰即有缓急周亚夫真可任将兵其卒也诛产禄绾皇帝玺授代邸再奠刘祚吴楚七国之难攻守三月戍濞俱破平周氏父子何负于汉哉独奈何孝文械勃而景竟饿亚夫以死也景刻薄无足论者文号长者顾憷于人言窘幽功臣向微薄太后冐絮之提勃先亚夫族矣夫勃之所以得握重兵成巨功者吕后任之而其不死于廷尉者薄后捄之二妇人重违夫命而孝文为人子独慢之也景诚刻忍窦太后以不捄梁王不侯王信故深衔亚夫亚夫安望完活出狱如乃父哉予于是而知母后系人国家不浅细也薄成文之仁而窦遂景之刻也虽然其主不仁而其臣不学勃每召诸生说士东乡坐而责之趣为我语至短贾生年少初学专欲擅权纷乱诸事其不好文学如此亚夫习之足巳而不学则其家教然也勃就国常被甲持兵见客而亚夫市买尚方中楯五百夫甲兵甲楯皆反形也亡不肖之心据其形令人主疑岂非不学之过乎脱少知学亲就儒生以柔其木强而润色其快怏之习则何至得罪若斯剧哉或曰三世为将道家所忌周氏父子二世矣宜其旤矣李大生曰评绛侯条侯摠归于不学知本哉兜鍪子安可以不事诗书也郭青螺先生崇论卷之四终郭青螺先生崇论卷之五纪信韩成论四皓论景帝论魏丙论苏武洪皓论光武论谯周论魏论陆机论嵇绍论潘岳论纪信韩成论古今人臣死国难者史志所载无代无之顾首阳之饿植万世义士之标而无捄于啇燕市之刭收宋家养士之效而无禆于赵若捐巳之生代主之死而又能使其主灭强敌成帝业如汉纪信我明韩成一燔于火一沉于江事甚相类而汉所以报信者大不如我高皇帝为可恨也当项羽急攻荣阳将军纪信曰事急矣臣请诳楚可以间出于是陈平夜出女子东门二千余人信乃乘王车曰食尽汉王降楚楚皆唿万岁之城东观以故汉出西门遁羽因烧杀信我高皇帝与友谅鏖战鄱湖贼众不退诸将计无所出韩成进曰古人有杀身成仁者臣不敢辞遂服上冠服对贼众投水中贼始退汉祖既灭羽定天下功臣受封者百三十七人而信不与我高皇帝念成不置赠安远大将军高阳郡侯建祠康郎山祀死事者三十六人成位第一成子观历官大都督呜唿成何幸信何不幸也三代以下汉高亦英主矣以为信死不得封邪汉封爵之誓曰使河如带泰山若砺国以永存爰及苗裔何不求其裔侯之也以为偶忘之若晋于介推邪汉高微时有急得单父左车一马侯以中牟微时之急岂急于荥阳信之死不足当左车之一马邪则其故末之解矣彼丁公者于楚为贼于汉为德丁公可斩项伯尤可斩侯伯斩丁汉真负德而犹借口曰以狥人臣贰心者若置信不报则贰心者斩一心者捐沙中偶语固有自来而犹幸子房之善解之也唐李文饶之论曰纪信乘黄屋以诳楚赴丹焰而存汉数千年间一人谓汉祖封建纪氏宜在萧曹上报德未称良可悲痛始大为信吐气雍志载信成纪人秦州光门有信墓唐人有纪信生降为沛公草荒古冢卧秋风不知青史缘何事却道萧何第一功之句与文饶意同墓侧有庙兰县亦有庙详元耿仲明记蜀志又载信安汉人西充高阳里扶龙村有信宅址西充亦有信庙宋封忠佑侯刻其诰词于石汉家缺典至宋始备尤可恨者子长孟坚既不为信立传亦不载信为何许人以故雍蜀二志俱载而一统志两收之则汉未酬信者百代而下人未尝不争痛之也呜唿庙食二地冡宅俱存信即不侯犹侯矣李公玄白评曰纪诳楚韩诳伪汉旷世同功韩封且录其子而纪竟不一沐汉恩我太祖度越汉高远甚矣得郭司空此论而荣泽之忠魂可慰四皓论予读汉史高帝十一年黥布反帝病欲使太子将往击之嗟乎此骊姬之故智戚夫人借之以危盈而王如意也亦斯高之故奸赵邸诸臣借之以远扶苏而帝胡亥也乃四皓相谓曰太子将兵有功则位不易太子无功还则从此受祸急请吕后乘间为上泣言黥布天下勐将也善用兵今诸将皆陛下故等夷乃令太子将此属无异使羊将狼且使布闻之皷行西耳上虽病疆载辎车卧而护之诸将不敢不尽力上虽苦为妻子自疆于是吕后承间为上泣涕而言如四人意上曰吾惟竖子固不足遣而公自行耳于是上自将兵而东张良因说上曰令太子为将军监关中兵明年上从击破布归疾益甚而崩嗟乎使太子果将击布其胜败未可知即胜而归而帝崩矣如意立矣闺闼之内出赫蹏称遗令王太子于淮南故地太子将安归吕后即悍子不在侧将安恃奚齐胡亥以近父而立申生扶苏以远父而杀其势然也而况戚氏握骊姬之宠赵邸诸臣聚斯高之谋太子恶得无殆故夫四老人之功不在庞眉皓首褒衣大带从太子于视病之日而在急劝吕后请上自将而张留侯之功不专在来四老人而在请太子监关中兵一语也虽然四老人之说得之仆人赞而留侯得之里克也晋献公使申生伐东山仆人赞曰太子殆哉君使之出征先以观之故告之离心而示之以坚忍之权则必恶其心而害其身矣恶其心必内险之害其身必外危之危自中起难哉里克谏曰臣闻皋落氏将战君其释申生也公曰行也对曰非故也君行太子居以监国也君行太子从以抚军也今君居太子行未有此也公曰非子之所知也子无谋吾父子之间四老人所谓太子受祸即内险外危之料而留侯监兵之请即居以监国之故晋公不幸而不听则晋危高帝幸而听则汉安故四老人之功伟矣儒者不察乃谓皆子房教太后为之非实有其人夫衣冠之伟须眉之皓何赝也其说吕后请上自将不下数百语田叟埜老智不办此又其甚者谓四皓安刘灭刘噫嘻晋易申生三世不安秦杀扶苏二世而亡使汉当日果将太子而南如意立于内太子拒于外汉即乱矣太子安承汉祚不幸中道而殒吕氏始生心而产禄擅命彼四老人即惠岂能豫筹而蚤扑之乎哉武卿侯辅安乐即安乐亡蜀不以其故贬三分之业狄梁公返庐陵即庐陵不类不以其故少夹日之勋而以产禄之乱归旤四老人是武侯亡蜀梁公乱李也鸣唿苛矣李公玄白评曰人知四皓羽翼太子之功大而不知请上自将之功尤大郭公表而出之诚善于读史者也景帝论予读汉文帝遗诏而知景帝之为人子非孝也诏之言仁厚恻怛大都在禁重服与厚葬二者夫禁重服非禁其子也谓生既不德无以佐百姓死又使人重服久临以罹寒暑之数哀人父子伤长老之志为吏民设耳文之治霸陵也因其山不起坟器用瓦不饰金银铜锡遗诏谆谆因其故无有所改葢有感于张释之之语愳异日发也乃文帝崩七日而葬葬三日而景即位遗诏所以禁吏民者景以自禁使天子不行三年之丧遂永为制而贻其父以短丧之讥即朱子纲目亦书曰帝崩遗诏短丧不知乃景自短非文诏之短也晋愍帝三年盗发汉霸杜二陵及薄太后陵得金甚多朝廷以用度不足诏收其余以实内府则遗诏所云无有所改景悉改之矣考薄太后崩于孝景二年则薄陵所藏皆景贮之非文之意也而暴其父祖遗骸于数百年后其得为孝乎魏文帝临终自作制曰汉文帝之不发霸陵无求也光武之掘原陵封树也霸陵之完功在释之原陵之掘罪在明帝而释之忠以利君明帝孝以害亲也当黄初时霸陵未发故景得迯其议而不知景之罪与明之罪一也后之作史者改书帝崩遗诏天下吏民三日释服则短丧之罪巳有所归独于葬霸陵下未明书景帝实金银于中以为晋代盗发张本竟无以诛其违令之罪令后世为人子者无所惩也嗟乎景之违文教令不独此二者申屠嘉周亚夫属之将相者晁错属之家令者而俾之俱不得其死薄太后死未寒而黜薄后窦太后尚存而死梁王土芥骨肉鱼肉旧臣夫子谓孟庄子之孝在不改父之臣与父之政以景视文何如哉班固之赞曰周云成康汉言文景亦臣子推尊当代之词非确论也张成倩曰景帝固刻薄少恩也者短丧而自躬违诏而厚葬纰缪最甚千古之后公为正辞九原之下无所逃罪魏丙论史称魏相丙吉为御史大夫同心辅政厕名中兴辅佐列于方召呜唿何其盛也及考其所谓同心者乃持国家大体不屑屑于其细者相之告宣帝曰阴阳者王事之本群生之命也愿陛下选明经通知阴阳者四人各主一时时至明言所职以和阴阳天下幸甚吉不问群鬪者而问牛喘曰方春少阳用事未可太热恐牛近行用暑故喘此时气失节恐有伤害三公典调和阴阳职所当忧是以问之相曰和阴阳吉亦曰和阴阳彼二人者何以同哉书曰三公论道经邦燮理阴阳三孤贰公弘化寅亮天地此相之大体也于此不同安所称同心矣世之议者乃曰此非大言以谩人则迂远而不切于事情予以为此二人者非谩且迂也孝宣起民间综核名实励精图治魏丙而苟阿承脂韦则当赏善刑淫禁奸诘慝如管如啇以称上意而二人者不然相虽刚毅一闻吉谏为霁威严条汉兴故事皆周急继困慰安元元便利百姓之道匈奴衰弱无故不加兵四方灾异日以上闻吉保护孝宣绝口不道前恩此非大贤以上者不能为相上宽大好礼让不以三公府案吏不以污丞相车臣矣李克生曰杨诩丙魏不阿严主自得大臣之体而先生为识大体之言苏武洪皓论孔子论士之首曰使于四方不辱君命汉武求茂才诏曰可为将相及使绝域者子贡使齐吴蔺相如使秦赵咨使魏伊籍使吴虽云不辱未涉绝域自汉通匈奴宋通金虏建节衔命无岁无之至于渝沙轶漠候月占星劳饥空乏于酪毳之乡流离偃蹇于丁零之区邻死不渝岁寒不雕惟苏子卿洪光弼称焉苏十九年洪十五年其历年久同卫律胁苏降虏黏罕迫洪仕豫至举剑相拟其逼胁同苏之副张胜请降洪之副龚璹仕豫其孤立同苏徙北海上洪流递冷山其编窜同苏啮雪咽旃毛掘野鼠食草实洪大雪薪尽然马矢煨面食其饥饿同于靬王爱苏给其衣食王死后人众徙去苏复穷厄陈王悟室敬洪令教子弟及兀术杀悟室洪几沦死其偶安而复危同苏闻武帝崩南乡号哭呕血旦夕临洪闻佑陵讣北乡泣血撰文以祭人亡不挥涕其恋旧主同苏之归也拜典属国秩中二千石洪之归也除直学士提举万寿观故燕王上书讼苏霍光寻免武官白锷宣言洪冤秦桧流锷岭末而安置洪于英州二公始厄于虏继娼于相宋儒乃谓光弼之节无愧子卿而高宗宠锡有过汉廷呜唿岂其然乎霍氏既族孝宣亲政赐武爵关内侯拜祭酒怜武老无子为赎其子通国于胡以为郎洪安置岭南九载而卒不过复徽猷阁学士谥忠宣而巳则宋之待洪岂能有逾于汉之待苏乎虽然天之所以报洪者则逾于苏也苏长子元坐谋逆诛通国为郎亦鲜竖立光弼子适遵迈连茹登词科名满天下适位台辅迈尤以文学雄父子相承四上鸾坡兄弟相望三陪凤阁高宗尝叹曰父在远方子能自立忠义报也斯言得之矣而竟不能烛秦桧之奸寝英州之命又安望其继迹汉宣图中兴辅佐于麒麟邪李道生曰两家节旄千秋并耀光武论予读范氏后纪葢有感于高帝光武之刑家大相悬云范之言曰高祖帷薄不修孝文袵席无辨刺之深矣又曰光武中兴斲雕为朴明慎聘纳详求淑哲信斯言也轻礼弛防莫如西京而阴化内则建武为极矣郭后之废东海王疆之易何为哉夫创业之主后世子孙所视为绳墨楷笵者即尺书跬武不敢自隃越为百世虑而况夫妇父子之间乎定陶戚姬之幸新野丽华之艳其牵于床第之私一也吕后以常留守疏郭后以宠衰疏其移于后薪之妍一也如意类我明帝见奇其昵于少子之爱一也惠帝之仁厚东海之谦逊其无媿于继体守文之王一也高帝不以戚故废吕易惠而光武乃以阴故废郭易疆其贤愚仁忍不可同日而语矣区区金穴之大赉郭主之厚葬礼待阴郭每事必均是淄蠹于根苑而扶疏于枝叶也将谁欺乎不过借以弭戚畹之怨而箝搢绅之口耳史称孝章以下渐用色授肃以第五子立和以第四子立歹昜以少子立安以皇孙立顺废而后立则岂非建武维厉之阶乎光武亦自知废后易子之侃上言下上媿乃祖又不欲其祖专美于前中元之冬告祠高庙吕后贼害三赵专王诸吕不宜配食迁主于园而跻薄太后为高皇后呜唿郭之废以夫易妻犹可言也吕之废以孙易祖母不可训也高帝笃结发之义乃驾以易嫡之恶薄后安妾媵之分乃诬以凌适之罪夫孝者善继人志善述人事而安为此乎善乎宋弘之对曰贫贱之交不可忘糟糠之妻不下堂斯言也匪曰自明志亦以规帝失而惜乎帝之不悟也徒知为湖阳发也李大生曰论世祖之处宫闱有媿高帝事核而义正谯周论谯周之说刘禅降魏也孙绰孙盛论之正矣绰曰先君正魏之篡不与同天推过于其父俛首而事雠何耻之深乎盛曰禅既闇主周实驽臣方之申包田单范蠡文种于兹远矣周即善辩何以辞于二孙愚独恠周之趣魏也如附膻其去蜀也若弃梗葢不待邓艾下江油之日刘禅欲奔南之时而心巳贰矣魏之伐蜀景耀六年冬也周常自言曰先主讳备其训具也后主训禅其训授也如言刘巳具矣当授与人也景耀五年宫中大树无故自拔周乃书柱曰众而大期之会具而授若何复言曹者众也魏者大也众而大天下其当会也具而授如何复有立者乎由是以谈魏师未入之先周巳发此不祥之语说禅之降聊以自实其语而取媚于敌也如以名字之谬可以亡国则晋怀名炽其火燎矣宋徽名佶其人吉矣胡为禅之续邪周之劝禅曰若陛下降魏不裂土以封陛下者臣请诣京师以古谊争之其后魏封禅安乐公封周阳城侯周舆疾诣洛未闻引何古谊为禅求土嗟乎不死于土而求土于魏周驽甚矣而陈寿传周乃谓刘氏无虞一邦蒙赖师生之间阿私所好一至此邪夫寿为师讳犹可言也我明一统志传周有文武才志在恢复未闻以国予人而犹云武也未闻劝主舆榇而犹云恢复也此又寿传所不载作志者虚美增饰舛矣今果州城中乃比周与纪信颜真卿分庙而禩纪死汉颜死唐不知周为谁死而得俎豆于忠臣之列邪予尝比古今论之自古未有降天子者子婴降汉未名为帝更始降贼崛起未久为天子出降自禅始其后薛莹胡冲劝皓降吴晋大臣劝怀愍降聪宋何卤木等劝徽钦降金吴坚贾余庆等劝宋恭降元古今昏浊之朝未有不由其臣之驽成其主之闇而周实作俑也纵有逸游之谏囚国之论而为善不终亡足取矣张成倩曰周劝蜀降计无复之纪颜二公羞与为伍果州之庙祀当褫而笔端之斧钺殊快魏论操之奸丕之篡万世人人得而讨之无容喙矣古今篡逆之贼羿莾不保其元裕温不昌其胤而魏历五主享国五十余年玄德仲谋剙业未几禅庸登废遽殒家问而丕植之文灼烁千古叡之明克嗣祖武岂天道旤淫至魏而爽乎愚尝狱究曹氏父子于不可原之中差有可原者羿莾身为大臣首旤人国谋篡神器汉之旤非操首也佻于常侍煽以黄巾烈于千里草燎于术布诸凶操剪灭芟拔民稍安辑谓操乘乱而包旤心则可谓操首乱汉则不可操当献时即自帝恶乎禁之而终身北面窃安汉之号以标其墓说者谓畏名义而不敢取夫畏名义则犹贤乎不畏名义如羿莾裕温者也篡逆之罪丕无从末灭独炎灰巳烬山阳犹宾终保首领以存汉祀比之汉平晋恭唐昭之弒犹为彼善于此使丕当时终臣节葢父愆外召玄德孔明共奖王室则权必不敢帝江左而终臣汉天下不三未可知也而曹瞒分香卖履之诈不餙为真乎舍此忠孝大节不为而甘为篡逆故司马氏父子之奸天恶丕之篡而夺之也丕兄弟父子之智且文天予操之不篡而昌之也或曰操篡以心不篡以迹春秋诛心操为首贼嗟乎行盗者终与操谋而未行者殊科操虽剧盗犹未行也天葢有以权之矣关云长恶恶极严华容相遭不发一镞司马公是非冣公帝魏继汉昭然简册使操果一无足取也二公何如人肯轻以予之乎李克生曰操懿温莾四罪昭然郭先生于阿瞒特原其罪而宽其诛则以其犹畏名义耳陆机论陆氏吴世臣也亦亲臣也逊丞相抗都督晏嗣抗为禅将景玄机云分领抗兵历三世矣逊取伯符女抗为外孙景尚公主葢懿亲矣世则义不可背亲则情不可违吴存与存吴亡与亡葢休戚共焉若机云又抗贤子也伐吴之役张华以为利在获二隽岂不以天才绮丽口论辩博为一时冠乎然晏景遇害机云入洛彼时名未着者乃得死所而文人不护细行即事二姓不耻乎何见之晚也以为未与政则分领父兵以为归命昏暴何亡一言相正以为君降臣随末可如何则张悌有言敌到君臣俱降无复一人死难者国家之辱也机与云胡不悌如也国君死社稷卿大夫死众士死制是故国君去国止之曰奈何去社稷大夫去国止之曰奈何去宗庙士去国止之曰奈何去坟墓机云学富五车腹笥三箧岂其未闻此语则以生死之情牵而君臣之义闇也二子既出世家又负才名而不得采西山之薇沉汨罗之水中夜欝思岂无几希之萌不得巳乃作辩亡论二篇不知者以为追悼故主纂述先德予尝反复读之而知其意旨所在矣其曰归命末叶羣公既丧黔首瓦觧皇家土崩虽忠臣孤愤烈士死节将奚捄哉信斯言也苌弘之碧可以无埋弘演之肝可以无纳苏卿之雪可以无啮常山之舌可以无断李陵卫律彼皆通儒剧秦美新捴是质论即晏景张悌皆可以死可以无死何其舛也故辩吴之亡匪为吴辩乃所以辩其兄弟之不亡尔机赴洛之诗曰希世无高行营道无烈心呜唿心无烈恶能视死如归行无高恶能视君如身机固自度之审矣盍不反思其祖逊训曰子弟苟有才不忧不用不宜私出以要荣利若其不佳终为取旤此名言也机应杨骏之辟云仕吴王之邸巳而并自结于成都竟以羁旅单宦骈首就戮百口莫保三族靡遗大犯荣利之戒终来不佳之旤乃知逊之语匪以教全琮实以箴诸孙也予又计二子降晋之日以及孟玖之谗才廿四年耳幸廿四年之生博三族之诛抱千古之恨而又无以自列于古忠臣之林可谓上负乃祖下媿乃兄矣李克生曰责机云以不殉吴而事晋亦发前人所未发嵇绍论父子君臣之伦其重于域中也一也设不幸势乖时殊无能两全为人臣子恶能以巳意轩轾之惟权义之得失分家国之先后耳得在君臣失在父子则先国而后家得在父子失在君臣则先家而后国舜之殛鲧晋之诛沈充得在君臣也故禹受舜禅劲死晋难而后世不议其忘父昭始诛王仪既诛诸葛诞失在君臣也故裒隐居教授靓固辞侍中终身不向洛而坐而后世不议其仇君愚独恠夫伍员嵇绍者见义不明而处之未尽善也楚平诛奢尚晋昭诛嵇康刑淫于贤死非其辠其君岂为得哉为二子者出奔于吴终不臣楚优游竹林靖居私门如是而巳乃员不胜报复之忿兴伐楚之师入郢鞭平倒行逆施孝则孝矣如吾君何绍应秘书之召与北征之役周旋荡阴血溅御衣忠则忠矣如吾亲何予以为是二人者之所为皆过也而予于绍尤责之备焉自康被法后绍杜门二十年矣乃因山涛之荐咨以出处涛曰为君思之久矣天地四时犹有消息而况人乎父子之恩无所解于其心何消何息而涛以此误绍晋人清谈害理伤教此亦其一也孙兴谓山涛吾所不解吏非吏隐非隐而恶能决绍出处邪或曰绍以才名不出惧旤及是则然矣冏颖之乱业巳废黜免为庶人则亦可以全身以明孝乘舆蒙尘驰诣捍卫飞箭雨集仓卒殒躯何绍德晋之深而痛康之浅也穆公问于子思曰为旧君反服古与子思曰古之君子进人以礼退人以礼故有旧君反服之礼今之君子进人若将加诸膝退人若将队诸渊毋为戎首不亦善乎孟子曰君之视臣如土芥则臣视君如寇仇寇仇何服之有晋嵇氏盖不翅队之渊而土芥之矣即使思孟处此第不为戎首以存君臣之分耳服之不可忍从而臣之又从而死之乎故绍之处晋未若王裒葛靓之为得也裒靓之不仕得思孟之遗意以成其义也此义明则后之为人子者知人臣无仇主之义不可逞怒于国君为人主者知孝子有不臣之志不可滥刑于贤人李道生曰权轻重于忠孝之间非析义之精者曷克语此潘岳论晋之亡也说者曰武帝立惠令贼后恣淫诸王屠刈而后刘石云扰也予谓惠武长子也废嫡梯乱千古明鉴申生雉而晋衰扶苏刎而秦亡本初成尚熙之争荆州贻琦琮之旤又武帝耳而目者晋方剙业遽尔易长何以为训惠即愚騃遹尽刚明雍容数载传及吾孙典午之祚屹若泰山矣所可恨者武崩而遹废耳遹之废贾后主之贾谧谮之而潘岳成之也岳少负令姿长驰文誉予读其闲居赋曰览止足之分庶浮云之志即孔老不智于岳矣身齐逸民名缀下士即夷齐不高于岳矣太夫人御板舆升轻轩昆弟班白儿童稚齿寿觞举慈颜和即君陈之孝友不令于岳矣信其言也岂不傲坟素之长圃步先哲之高衢哉徐考其迹奉充为主结谧为友置其身于二十四友之党每候郭槐降车路左望尘跽拜岂亦拙者之宜然乎方贾后之绐遹入朝也置于别室逼之恶物陈舞之酒巳罄承福之楮巳具而陛下自了中宫手了之书遂布遹虽欲不幽于金墉不可得巳乃自了手了之草谁为创之则岳也呜唿岳之罪可胜诛哉遹之无罪道路而知之也贾之凶妬亦道路而知之也岳为人臣子謟附宫闱残戕国本至于覆败共君之死主者骊姬而集苑集枯之谣则优施也扶苏之杀主者赵高而不能辟地立功之书则李斯也岳葢合优施斯高为一人也孙秀之谗赵伦之诛天若假手为遹报者独恨其陈尸之时未暴其罪耳岳之毋居尝让岳曰女当知足而干没不巳乎及败岳谢毋曰负阿毋岳知负毋而不知负国负国不忠负毋不孝不忠不孝回视闲居赋若两人语语曰文士不护细行岳且不护其巨矣呜唿王夷甫离太子之昏而劝石勒称尊号陆士衡应杨骏之辟而为赵王撰禅诏沈休文出怀中之诏而说萧衍绝巴陵晋宋人清谈不顾其行类如此故文选世说二书读者不可不论其世也李大生曰是论发岳之隐谋足褫其魄而慰太子遹之灵郭青螺先生崇论卷之五终郭青螺先生崇论卷之六唐太宗论李密论骆宾王李敬业论狄仁杰论韩文公与大颠书及别传辩洪忠宣论宋孝宗论解大绅论于忠肃论圣贤人物志论唐太宗论甚哉君臣之间始终之际未易言也夫人情患不亲亲则爱爱甚易昵昵则狎狎则猜易以起人情患不敬敬则惮惮甚易疏疏则隔隔则间易以入创业之主与其臣鴈行韦布肩随兵戈即骨肉之亲不爱于此矣赐坐赐茶书札书名即师傅之敬不惮于此矣乃贤主则爱而不猜惮而不间而中主未有不因爱而猜因惮而间者唐太宗于羣臣其冣亲者莫如房玄龄其惮者莫如魏征尝自言曰汉光武得邓禹门人益亲今我有玄龄犹禹也又曰魏征蹈履仁义以弼朕躬欲致之尧舜虽诸葛亮无以抗夫其比房于禹比魏于亮则其自处当不在光武先主下而夷考其所以待房魏者或不能尽如汉也房贞观未以谴归第非褚遂良谏几以一眚示斥外遗爱可诛遗直何罪而并陪享停之岂玄龄既死犹能令遗爱反邪征疾且革帝携衡山公主视疾曰公疆视新妇比征没未几乃停叔玉婚而仆所为碑岂征存日所云畏卿所云闻过皆伪邪禹威损冯愔兵散宜阳上大司徒梁侯印绶有诏归之先主孔明欢同鱼水临终遗命天地可鉴而孔明亦鞠躬尽瘁死而后巳使君臣之美后世莫窥其间唐宗恧矣嗟乎人主为国家不可不爱惮大臣以为柱石而人臣自处使人主爱不可使人主惮尤不可范子沼吴不复入越邺侯自言五不可留恐人主爱不终耳博陆之旤萌于骖乘卫公之贬基于奉册则又何可使人主惮邪呜唿以唐宗而犹不终又恶可责之庸庸者故蠡与泌上成其主下全其宗庶几忠且智哉李公玄白评曰描写人主爱敬两端曲尽情实李密论予过眉之彭山李令伯墓在焉低回不能去因取陈情表卒业之拊心酸鼻逯焉流涕善乎晋武之言曰士之有名不虚然哉所可恨者少仕伪朝历职郎署本图宦达不矜名节四语耳忠孝一也孝于刘母不忠于刘主密犹二之也密仕晋为温令为汉中守未尝一日立乎岩廊岂晋人亦以是故薄之与密自以失分怀怼形之于诗其曰人亦有言无因无缘宫中无人不如归田武帝衔之竟以废殂于家则本图宦达不矜名节之心至是毕露矣陈情之语不过迫于刘之日短耳岂诚于孝邪南宋亡矣谢枋得奉其母崎岖武夷贵溪之间终母余年竟死于宋与文信国埒使密当日借刘辞晋刘亡后托以病废不仕岂不忠孝双懿伟然大丈夫如谢如文哉或者不察猥取其表与武侯出师二表汇为一纪是置莸于熏混明月而鱼目之也不伦甚矣侯曰躬耕南阳不求闻达而密曰本图宦达侯曰汉贼不两立王业不偏安而密曰先事伪朝可同年语乎谈何容易驷不及舌强聒一语受嗤千载令伯之谓矣嗟嗟蔡中郎王休征皆汉魏名孝子者一以哭卓见收一以仕晋终荣当时人情闇于君臣大义类如此此不宜独责令伯也李公玄白评曰就令伯之表及诗贬驳令伯其何说之辞士君子出处大节上慎旃哉骆宾王李敬业论世之以成败论人者曰裴行俭知人李世绩知孙宾王敬业俱以败诛嗟乎武曌司晨唐社巳屋起兵一檄读未竟篇使人欷歔不能仰视世绩之相敬业曰败我家者必此孙也因猎而焚之敬业裹身死马浴血而出诛武一师凛乎义旗世绩得此孙足葢向日立武之愆家即不血食忠贯二曜而垂千禩所以光李氏大矣裴之黜骆曰士先器识后文艺薄宾王文艺流耳兹檄也疾风劲草板荡诚臣岂谭天雕龙之士所能办哉比之三仁二龚何多逊焉野史载二公解甲衣缁鸿冥风举允若兹则大忠沉智又非夫人所能窥测万一者当唐周改革之际荐绅联袂屈膝簪珥广陵之举差强人意而徒以忠臣不幸之迹成闇者知人之鉴则士必咿嚅脂韦而后称良子孙必金张许史老死牖户而后称孝也是夷齐非孤竹贤子而翟义真莾贼也故行俭世绩之识末矣张成倩曰读讨武曌檄凛凛有生气读是论发舒骆李两公忠智又诉诉有生色狄仁杰论洛水献石永昌受图垂拱长寿之间唐巳周矣而庐陵相邸不即殒绝如线者则李昭德狄仁杰之力也世皆知狄而不知李也则李之居功褆身不如狄也乃其忠则足尚矣其遇则足悲矣庐陵在房相王巳嗣武承嗣营为太子当时奸臣从臾者曰神不歆非类民不祀非族今谁有天下而以李氏为嗣乎如其言相王殆矣李言于武曰天皇陛下之夫皇嗣陛下之子陛下身有天下当传之子孙为万代业岂得以侄为嗣乎自古未闻侄为天子而为姑立庙者也他日又曰侄之于姑何如子之于父子犹有篡弒其父者况侄乎承嗣既陛下之侄为亲王又为宰相权侔人主臣恐陛下不得久安天位也武矍然葢自是诸武之谋阻相王之嗣安矣圣历间武三思复营为太子狄从容言于武曰文皇栉风沐雨定天下传之子孙大帝以二子托陛下乃欲移之他族无乃非天意乎且姑侄之与子毋孰亲陛下立子则千秋万岁后配食太庙立侄则未闻侄为天子而祔姑于庙者也不逾月而庐陵入神都矣然则庐陵之所以复明辟者狄也而相王之所以安皇嗣者李也其功埒如也且侄姑之说娄发于李又恶知狄不祖述其说以动武曌安庐陵乎武信重梁公常称国老不名其亲信李亦曰吾任昭德始得安眠则眷任亲厚不在梁下乃梁竟以寿终而李至与来俊臣同日弃市也呜唿是何毒于李而仁于梁也则李之所以居功褆身者媿于梁公多矣夫田舍之称加之师德士大夫恶得无忌王庆之之扑引示朝士诸武恶得无怒丘惜乘隙攻之至谓昭德之胆乃大于身鼻息所冲上拂云汉武曌恶得无疑东市之诛李固有以自召之矣梁公立朝其荐公者公不知德其谮公者公不知怨桃李之植归之为国参术之收备之吾笼周旋淫佞不罥罟获潜授张崔取日虞渊则岂非其愚不可及者乎予独悲昭德之忠颇似梁公而其愚不似梁公也史称弃市之日人无不痛嗟乎此亦足以观昭德矣李克生曰赞文惠而表昭德显微具扬短长并见韩文公与大颠书及别传辩韩公与大颠三书今刻外集中葢自宋欧阳公以来辩之要矣欧公直以为韩语取非所恋着则山林閴寂与城郭无异之句非韩公不能道乃苏子直凡鄙之谓退之家奴亦无此语朱子又疑有脱误以为僧徒所记不成文理而直指韩公崇信佛法明潮郡丞车份谓韩答孟简书云自山召至州郭未尝言以书请之则书疑后人假托潮阳林井丹大春又谓车太泥可以造庐留衣独不可以书遗之乎海阳林东莆大钦直指朱子之说可以折衷欧苏二家之论黄文裕公通志谓外集皆非公作此书正在外集予意亦太泥顺宗实录诸卷亦在外集谓非公作可乎予取三书读之其高处在劳于一来安于所适道固如是三语恐非出家奴僧徒之口一曰奉迎二曰咨屈三曰劳于一来韩公此处极有斟酌此与孟书所谓召也曰造其庐而先之曰因祭神海上曰留衣而先之曰及至袁州为别则犹三书意也但其迹则巳崇信之矣故周茂叔题大颠堂壁诗曰退之自谓如夫子原道深排佛老非不识大颠何似者数书珍重更留衣此足为三书断案故三书出韩无疑而崇信之说亦恶得为公讳哉至于昌黎别传诬公太甚则不可以无辩尝考方氏崧卿云世俗伪造诬谤之书即今所谓别传者洪氏辩证云别传载公与大颠往复之语深诋退之其言多近世经义之说又伪作永叔跋云使退之复生不能自解免吴源明云徐君平见介甫不喜退之故作此文方氏又云周端礼曰徐安国自言年二十三四时戏为此今悔之无及然则其为徐作无疑矣夫以徐君平戏作之书而今潮寺所刻者诬为孟简既诬作欧公跋又诬作虞伯生赞而薛翰林侨序之首简亦无一语为韩公辩诬是何视颠僧过高视退之过卑也嗟乎古今戏拟问答者伙矣至于李陵苏武诗犹疑为后人拟作河潮人信徐君平之深也李道生曰与大颠书为徐君平赝作辨证殊明昌黎可无遗憾洪忠宣论见飬草补入读王照新志说秦桧功罪不若谢迭山说尤详明迭山上刘丞相忠斋书曰女真之破汴京也刼二帝据中原土地人民皆其有矣粘罕多智人也知地广人稠未易心服一读马伸秦桧议状为之动心变色亟思一策处之尔后南北战者六七年女真之待二帝亦惨矣宋之臣子不敢置两宫于度外也今年遣使祈请明年又遣使祈请今年遣使问安明年又遣使问安一使死于前一使继于后王伦一市井无赖狎邪小人耳谓梓宫可还太后可归诸君子切齿怒骂终则二事皆符其言行人洪忠宣拘留燕山开门授徒室燃敬其忠信诚悫一日问之曰天下何时可太平忠宣曰息兵养民则太平又曰何如则可以息兵养民忠宣读孟子齐宣王问诸侯救燕一章以对和声琅诵曰天下固畏齐之强也今又倍地而不行仁政是动天下之兵也又读孟子乐天畏天一章曰小国能畏天大国能顺天室燃曰善哉善哉吾计决矣曾几何时密授秦桧以江南称藩国纳岁币之说而息兵养民矣女真自丁未以后安处中原享国百有八年而宋自戊午至甲午偷安江南者九十七年非秦桧之功皆洪忠宣读孟子劝室燃之力也室燃疑即悟室洪忠宣公传未载此事故特着之李大生曰忠宣读孟子而息兵延偏安之宋祀圣贤立言可施蛮貊后世犹利赖之此固创见之功而亦创闻之论宋孝宗论夫孝之为德大矣古今人主称谥圣神文武仁明肃穆各以其行肖之而未有不谥孝者孝主德之元也故曰尧舜之道孝弟而巳矣夫人主之孝微独为吾父也以为子鹄也人主之弟微独为吾长也以为弟鹄也故不孝之子不可望孝于子不弟之弟不可望弟于弟譬之种然着于地茁于土黍而黍稷而稷未有种黍而茁稷亦未有种稷而茁黍者舜豫瞽瞍而后天下之子定有文之止孝而后有武之达孝自有父子以来莫得而违也吾窃恠宋孝宗之不得于光宗矣孝宗之事高宗史氏所载无岁不朝太上皇于德寿宫无节不从太上皇于聚景园七十既加尊号八十又加尊号三年之丧持之不变古今称人主之孝无如宋孝矣及光宗之事孝宗也史氏所载绍兴三年间书朝重华宫者六比寿皇疾羣臣请帝问疾不从疾大渐羣臣请帝问疾不从崩而不赴服而不哭罗点引裾而谏留正肩舆而遁古今称人主不孝无如宋光矣岂果心疾邪抑将种之后足制人主邪抑杨舜卿陈源等为之间鬲邪岂重华所以事高宗者光未之闻邪嗟乎光无足责矣予独惜孝宗之事高宗者礼无不尽而所以事秀王者或未之尽也宋以宗室育于宫中入继大统称贤主惟英与孝英宗濮议至再至三必称皇称亲而后巳当时司马光吕诲虽以为非而韩琦欧阳修不以为阿孝宗在御二十七年不为不久矣秀王尊号漫不一及比张夫人薨堇成服后苑岂以高宗尚在邪及高宗既崩之后亦岂不可议邪夫礼缘人情而生者也不可过不可不及惟其当而巳人主虽专意正统亦岂得尽绝私恩故英宗之过过于孝也孝宗之不及不及于孝也过于孝者犹名曰孝不及于孝者是曰不孝矣故后议孝宗者曰高宗贻以大业传之无穷感故孝虑其所后者以我为不亲而勉承之勉故孝惩于英宗之过而矫其枉惩故孝然则孝宗之孝谓孝于高宗则可谓孝于秀王则未也李大生曰论人主之孝大裨主德重系世风而责宋孝之不孝于秀王亦是特见解大绅论国初解大绅绝类贾生其年少同其见知人主同贾短于绛灌解妬于煦福贾困于长沙解困于交址贾死于楚解死于狱其不偶同大庖西上封事虽文不及治安而言事切要亦大相类治安之策不见用于汉文至于分封子弟改正朔易服色制匈奴汉武时一一行之庖西封事不见用于洪武至洪宣以后亦多行之其曰祀孔子为先师祀叔梁纥而以颜路曾晢孔鲤配则嘉靖初行之矣其曰臣欲取古蓝田吕氏之乡约义门郑氏之家范布之天下以为民表则万历中行之矣其曰开武举以收天下英雄今武举三年一开矣其曰律以人伦为重不宜有给配妇女之条今律例芟之矣其曰进士经明行修而多困于下僚孝廉人才冥蹈潜趍而或溷于朝省今尊用进士罢孝廉人才矣其曰官妓非人道所为今官妓禁矣但其言有未尽行者如曰删礼记之踳驳以正礼求审乐之大儒以备乐未行也如曰断瑜迦之教禁符式之科未行也如曰行受田均田之法兼常平义仓之举未行也如曰尚书侍郎内侍也而以加于六卿郎中员外何职也而以名于六属未行也言皆中窽事如烛照其兄三杨金黄而弟之与至曰陛下拳拳于畏天畏鬼神而所谓畏民者则未至孳孳于治民治强暴而所以治心者则未至斯言也即贾生未之能及也视尧舜仁义之陈正心诚意之对又何多让焉故太祖奇才之褒仁祖定见之誉皆知之审矣谁谓解生狂哉谁谓解生狂哉张成倩曰儗解文敏于价太傅宛得其伦封事有行有不行复有关于经济于忠肃论楚人伏兵车执宋公以伐宋宋公谓公子目夷曰子归守国矣国子之国也吾不从子之言以至乎此公子目夷复曰君虽不言国固臣之国也于是归设守械而守国楚人谓宋人曰子不与我国吾将杀子君矣宋人应之曰吾赖社稷之神灵吾国巳有君矣楚人知虽杀宋公犹不得宋国于是释宋公宋公释乎执走之卫公子目夷复曰国为君守之君曷为不入然后逆襄公公归国家土木之变不幸类此当裕陵北狩虏拥至大同城下大同人登城谢曰赖天地宗社之灵国有君矣至宣府城下宣府人登城谢曰赖天地宗社之灵国有君矣至京城下京城人又谢曰赖天地宗社之灵国有君矣于是于忠肃扬言曰社稷为重君为轻虏人闻之乃归裕陵夫宋人之应与大同宣府京城人之应一也宋公之释裕陵之归一也顾宋公归而德目夷裕陵复辟竟诛忠肃此何以故宋公未归目夷守国宋公既归目夷让国兄弟之间即唐虞揖逊之风不加于此忠肃度景帝必不能目夷亦宜动以兄弟天性之言至于东宫之易南宫之锢三纲渐非则当谏谏而不从则当去吾归而优游湖山之上即百石亨柰我何钱塘胥涛西湖岳祠与忠肃之墓岳立而三三公之冤千古令人涕泣所可惜者俱欠一去耳伍之去在入郢之后岳之去在相桧之日于之去在易东宫之时此皆所谓几也君子见几而作不俟终日而惜乎三公之未足语此也李克生曰宋公子得应猝之方于忠肃合麟经之旨而惜其未书范宁谓人臣而不知春秋之义不可以为臣谅哉圣贤人物志论孔子世家论颜子颜氏卜子启圣公论曾点论孔子世家论以下见传草补入夫子尝赞易矣其言曰神以知来智以藏往其孰能与于此哉古之聪明睿智神武而不杀者夫夫自黄帝以下杀机巳露神武不杀其指羲农以上之圣人乎夫子又言曰大道之行天下为公是故谋闭而不兴盗窃乱贼而不作外户而不闭是谓大同大道既隐天下为家故谋用是作而兵由此起禹汤文武成王周公由此其选也是谓小康则大同小康之异分于杀不杀之间而巳夫子小康三代而志大同其襟怀意量如天如地使之得志所谓立立道行绥来动和自当见之而惜乎其未得邦家也不得巳作春秋以口舌代鈇钺而万世之乱臣贼子惧则吾夫子神武不杀乱贼不作之实效也恐尧舜未易办也故曰贤于尧舜远矣谅哉谅哉颜子子贡有言夙兴夜寐讽诗崇礼行不贰过称言不苟是颜渊之行也孔子说之以诗诗云媚兹一人应侯顺德永言孝思孝思惟则若逄有德之君世受显名以御于天子则王者之佐也夫子明以王佐予颜子矣孟子曰禹稷颜子易地皆然孟子明以禹稷许颜子矣而惜乎其年之不永也予读路史仲尼之门颜氏之达者八路回仆哙何祖高辛也颜之推云仲尼母族故多贤罗氏以为私言而不知非私也麟薮多麟凤穴多凤天何私于麟凤哉颜氏圣门父子事仲尼者惟颜曾二氏然夫子与蒧思狂而路于请车厚葬夫子微示不足之意则路之学不如蒧颜子先卒曾子养志则路之遇不如蒧华元申西为世闻人则路之曾孙不如蒧然考之鲁志晋颜之操行梁颜恊颜之推之家训唐师古之博学杲卿真卿之忠烈宋颜复颜岐之缮修至本朝颜沛县伯玮父子之死难皆颜子之裔也则皆无繇为之鹄也呜唿远矣卜子子夏可与言诗今传小序夫人而知之矣损益之问可与言易礼后之悟可与言礼无声之乐可与言乐亦夫人知之矣至于春秋则云不能赞一词予读说苑子夏曰春秋者记君不君臣不臣父不父子不子者也此非一日之事也有渐以至焉公羊谷梁皆云子夏门人则岂特赞一词巳耶启圣公论以下二首为传草补遗孟志云宋有弗父何正考父孔父嘉之贤而开尼父为玄王成汤微子之裔似也而非有圣父圣母恶能开圣子偪阳之役诸侯之士在门内者危矣纥抉举以出门者勇也颜氏征在择配事纥知也何可掩也孟志又云鲁有献子庄子僖子敬叔之贤而肇子车为后稷文王周公之胤似也而非有贤父贤母恶能肇贤子激早世未有闻然刑于之化验于三迁母仉三迁而成孟子贤也何可秘也予独恠孔子删述六经无一语及纥止有合葬于防之文孟子作七篇无一字及激与仉止有木若以美之语圣贤之不私其亲如此曾点论季武子死曾点倚其门而歌人皆曰狂而实非狂檀弓曰季武子寝疾蟜固不说齐衰入见曰斯道也将亡矣士唯公门说齐衰武子曰不亦善乎君子表微及其丧也曾点倚其门而歌檀弓置点倚歌于固表微之后其意微矣季氏世专国政国人事之如公固守礼矫俗不脱齐衰不敢贰君也庶几哉夫子堕三都张公室之心又恶知点之意邦固意耶不然檀弓胡为置点于固后也或曰武子为政犹称贤大夫二子何过之深也曰鲁之弱弱于三家三家之弱鲁始于毁中军三分公室而各有其一成于舍中军四分公室季氏择二二子各一而皆武子为之此固点之所愤也夫问疾而以衰见疑于生而吊既丧而倚门歌疑于死而贺此皆非人情而二子冐焉为之其意何如哉昔武子之毁中军也叔孙不欲盟诸僖闳诅诸五父之衢受其书而投之帅士而哭之叔孙之哭蟜固之衰曾点之歌其忠于鲁一也柰何谓点狂也卷之六终郭青螺先生崇论卷之七易论上易论下易有太极诗论春秋论上春秋论下终始论仁圣论圣神论知觉论师论律吕论一律吕论二律吕论三易论上夫易者何也生生之谓也生生者何也易有太极是生两仪两仪生四象四象生八卦八卦定吉凶生大业则生生之谓也而易管是矣有天地然后万物生焉盈天地之间惟万物故受之以屯屯以下六十四卦以次而受故曰生生之谓易彼干坤者易之缊也大生于干广生于坤生生之易蕴蓄于干坤也干坤毁则大生广生者不生无以见易易不可见生机不畅则干坤或几乎息矣曰毁曰息葢对生生言也天地之大德曰生圣人不过以天地生生之德笔之于书故曰易也易在天地曰生生天地以是生生之易之于人曰性故性之字从心从生诗曰天生烝民有物有则记曰人受天地之中以生伊尹曰天之生此民也使先知先觉觉后知后觉也古圣贤未尝废生言性也其曰则曰中曰知觉者即太极两仪四象之生生也告子曰生之谓性盖指食色之蠢然者名之不知所谓则所谓中所谓知觉所谓太极两仪四象也知生而不知生生也则未明于易故也孟子曰口之于味耳之于声目之于色鼻之于臭性也即生之谓性也而曰有命焉则明于生生之易故也大哉生生在天地则为易在人则为性故曰天地设位而易行乎其中矣成性存存道义之门易也性也一也圣人之作易不过尽天地人之生生者而发明之故曰易性命之书也有天道焉有地道焉有人道焉彼不明于天地人之生生者未可遽与论易也李公玄白评曰发明生生之义性命旁通辞简旨畅易论下嗟夫世之注易者吾惑矣夫易广矣大矣无容注矣凡书皆始于人惟易始于天天以生生之机凝而为图而出于河是易之祖也所谓易者象也伏羲氏画而象之八卦有次序有方位六十四卦有次序有方位所谓象也者像也是图之注也顾有画无文民用弗前文王始图后天次序方位稍异于义每卦各系以辞曰干曰坤者名其卦也曰元享利贞曰元亨利牝马之贞者着其辞也总而名之曰象所谓彖者材也是羲之画之注也周公又以彖言乎象未言乎变每卦一画又系以辞如潜龙见龙之说名之曰爻辞所谓爻也者效天下之动者也是文之象之注也三才之蕴管是矣圣人之情具是矣孔子曰易象彖爻吉凶生而悔吝着也则亦可以无言矣而更为彖辞为文言为小象为系辞为说卦何也意若曰画不尽言言不尽意伏羲立象以尽意设卦以尽情伪文周系辞以尽言神明默成存乎其人耳矣而神明默成者不可得不得巳取文周之辞而备注之以示万世五十学易三绝韦编故后之注易者无若孔子也今由干一卦论之文王曰干元亨利贞孔子解之曰元者善之长也亨者嘉之会也利者义之和也贞者事之干也君子行此四德者故曰干元亨利贞自干而坤六十四卦莫不注焉由干一爻论之周公曰初九潜龙勿用孔子解之曰龙德而隐者也又曰阳在下也又曰阳气潜藏自干而坤三百八十四爻莫不注焉而况十翼又若是其明且悉乎后之儒者创为异论愈多愈晦孔曰生生之谓易注易者不曰生生孔曰元者善之长注元者不曰善长岂其所见果有加于孔子邪噫孔注周公周注文文注羲羲注图广矣大矣无容注矣李公玄白评曰遡三圣逓注易而羲注图自是奇论寔亦正论易有太极王勃尝梦有告者曰易有太极子勉思之寤而作易发挥数篇至晋卦会病止王勃之易今巳不传梦中之告恨不明言傥明言易有太极之旨则无朱陆鹅湖纷纷之论诗论余读诗而知夫子之爱鲁深矣诗有风有颂风者民俗歌谣之诗颂者宗庙之乐歌美盛德之形容以其成功告于神明者也风始二南二南为正风十三国为变风男女乱而比阝墉卫郑之风变君臣失而王豳之风变畋游荒淫而齐之风变俭啬褊急而魏之风变唐风变而忧伤秦风变而武勇陈风变而淫游歌舞桧曹风变而乱极思治此十三国风之槩也鲁独非列国乎独无风乎羽父隐意如逐昭哀姜宣淫桓公刻桶男女君臣奢淫之风距列国何异孔子为政而无戾无邮衮衣童甫之谣朝谈夕议则其闾巷闺闼之间讥刺歌谣岂无可择以垂鉴戒而孔子不录曰若之何齿吾鲁于列国也北其终也载鲁颂五埒于周殷虽以閟宫之僭而孔子必录之曰吾鲁文武之后周公之裔比肩周殷可也由是言之鲁非无风删其风为鲁讳也鲁非独有颂存其颂为鲁章也故曰齐一变至鲁鲁一变至道又曰如有用我吾为东周不欲匹齐于鲁而必跻鲁于周夫子爱鲁之意何深其非独诗也书叙五誓汤誓牧誓之后继以费誓春秋书弒君娄矣至于隐桓之际一则曰公薨一则曰公薨于齐鲁有一善不必其巨也惟恐其匿有一恶不必其细也惟恐其不匿圣人之为人臣固如此宋之无风犹鲁也其颂啇颂宋也孔子固宋之后也尊尊亲亲其义一矣或曰圣人作经公于万世而私鲁宋乎曰孔子去齐接浙而行去他国之道也去鲁迟迟吾行去父母国之道也一去国而迟速之道异则知圣人于鲁无不用其厚矣而敢书淫弒之风为父母羞乎故曰温柔敦厚诗教也非圣人不能叙也孟子曰王迹熄而诗亡诗亡然后春秋作诗存列鲁颂以章之诗亡作鲁史以续之孔子之爱诗如此其至也而以其章续之功寄之鲁也爱鲁也李公玄白评曰删诗爱鲁直窥宣圣隐衷春秋论上夫春秋非鲁史也曷为其非鲁史也其事非专鲁事也上之则天子之事下之则齐桓晋文之事虽谓之周书可也鲁非齐非晋非天子也曷为其鲁史也子曰吾志在春秋又曰其义则丘窃取之又曰知我罪我其惟春秋曰我曰丘曰吾夫子不以作者自讳于天下万世虽谓之孔氏之书可也曷为其鲁史也曰春秋始于鲁隐终于获麟皆鲁事也曷为其非鲁史也曰此其所以非鲁史也隐以前周天子令犹行于列国隐而后始大陵夷始于鲁隐继诗亡以存王迹也鲁非王也曷为其鲁史也果为鲁史则自周公鲁公而下皆当详纪而大书之而曷始隐也始于隐不及鲁公周公此其所以非鲁史也然则何为而作孟子曰诗亡然后春秋作孔子合晋之乘楚之梼杭鲁之春秋为一也故其事杂言齐晋之事其文则周天子史官之文其义则孔子自裁之窃意孔子春秋合诸国史为之其事其文巳与鲁旧史不同不独义巳也何以明其然也赵穿弒晋灵公晋史董狐书曰赵盾春秋亦曰赵盾此取之晋史也崔杼弒齐庄公齐南史书曰崔杼春秋亦曰崔杼此取之齐史也而曷为其鲁史也然则孔子曷为不自名之而仍以春秋也曰此孔子不避阳货于涂微服过宋之深意也春秋之褒贬乱贼之惧也惧而祸福我亦孔子之惧也世有知春秋者吾得以伸其说于天下脱乱贼怒而罪我而祸福我将必有解之者曰此鲁史之旧孔子不过笔削之耳班固曰仲尼与丘明作春秋有所贬损事形于传惧隹世难固隐其书斯言得之矣况孔子鲁人也书作于鲁年系于鲁故不曰取之乘取之梼杌而直曰春秋也后之儒者泥于述而不作之文谓春秋非孔子作而不知孔子巳自取义孟子巳实云作矣至谓孔子不得巳而予鲁以天子之权尤非也春秋凡鲁僭礼如三望如郊禘俱备书不贷曷为其以天子之权假鲁也且夫子非天子安得以天子之权假人夫子方禁人窃天子之权而安得以私鲁也然则孟子所云春秋天子之事也夫子不以假鲁而自假乎曰亦非也春秋尊王室抑诸侯明天子之事也非行天子之事也知我者忠臣孝子谓其同然罪我者乱臣贼子恶其害巳皆春秋也若谓夫子假天子之权以褒贬人业巳自僭窃曷以讨僭窃乎呜唿孔子作春秋明天子之事上之则周书下之则孔子之书予故曰非鲁史也而不得不名以鲁史之旧名也不得巳也张成倩曰辩春秋非鲁史送难莹疑曲折中窽春秋论下葢孔子老而作春秋洙泗之间身通六艺者七十子彬彬矣乃游夏号文学之隽不能赞一词而独与左丘明何也岂丘明之史才贤于游夏邪夫作史不独以其才也其心行贵直直则不隐其好恶贵公公则不私子曰巧言令色足恭左丘明耻之丘亦耻之匿怨而友其人左丘明耻之丘亦耻之其好恶同其心行同与之共议而书往其不隐不私当必有当于圣心者游夏二家即门人洒扫应对一节互相诋讹各立门户与之分曹而陈故彼二家之是非笼聒纷竞日自哓哓不暇而何以定二百四十年之是非乎此夫子所以与左不与游夏也曰夫子与子夏言诗喜子游以礼乐治武城诗与礼春秋并列圣经深于诗礼者顾闇于春秋乎夫诗书礼子所雅言也而易春秋不言非秘之也易以顺性命之理而春秋为尽性之书春秋推见至隐易本隐以之显不可得而言也雅言者二三子皆可与闻其隐者非其人莫之与也当时惟颜子庶几乎此故用舍行藏我尔有是不善必知知不复行不远之复无祗于悔与颜子以易也夏时殷辂周冕虞乐放郑远佞以颜子与春秋也夫子五十学易七十作春秋而颜子死矣故春秋之笔独委之丘明而左传中论易筮者繇辞最多岂并得闻易之旨于夫子邪孔子曰吾志在春秋行在孝经于是授春秋于丘明授孝经于曾子史记云孔子西观周室论史记旧闻次春秋七十子之徒口授其旨传所刺讥褒讳之文不可以书见也鲁君子左丘明惧弟子人各异端失其真意故因孔氏史记具论其语成左氏春秋由是言之丘明固颜曾之流而轶于七十子之上也岂曰游夏巳哉予独惜秦火之后传左氏者始则鲁国桓公赵国贯公胶东庸生无所大发明继则刘歆贾逵杜预之徒未能深明作者之意而猥以文义称隽而后之儒者遂从而诬之艳之甚则非之也呜唿明月夜光处窭人子之囊而市珠者至诋以鱼目非珠之罪藏珠者之罪也左氏不幸为刘歆贾杜辈藏也张成倩曰素王独以春秋与左左其素臣哉郭司空且得两圣贤素心矣终始论或问季路问死子曰未知生焉知死解之者曰原始而知所以生则反终而知所以死何始何终何原何反郭子曰原始反终故知死生之说说在易而论终始之详亦莫辨于易孔子曰大哉干元万物资始乃统天此宇宙间一大始也而吾人资之为始原者原此而巳干道变化各正性命保合太和乃利贞此宇宙间一大终也而吾人得之为终反者反此而巳干元者始而亨者也君子原之而体仁而嘉会在孔子其志学而立不惑之境乎颜子之不迁不贰曾子之仁为巳任孟子之存心养性皆是境也命之曰立本本者原也利贞者性情也君子反之而利物而贞固在孔子其知命耳顺不喻矩之境乎颜子之三月不违曾子之启手足孟子之殀寿不二皆是境也命之曰归根归者反也此之谓大明终始此之谓朝闻道即夕死有何不可或曰兹死也无忝于所生生顺死安无复遗憾矣既死之后何如哉曰善乎而之问也曾子曰死而后巳未可巳也维天之命于穆不巳维文之文纯亦不巳师文王而配天未可遽言巳也谓孔孟至今存人或难信孔孟之子孙则至今存矣孔子曰积善之家必有余庆孟子曰苟为善后世子孙必有王者数千年后绳绳不爽虽然此犹其迹也非所以存也六合之外圣人存而不论或曰即不论而何以存曰孔子亦微论之矣终万物始万物莫成乎艮此宇宙间之始终生死也继之曰神也者妙万物而为言者也则谓之无始无终无生无死可也兹其所以存乎而要之未可深论也李克生曰大明终始有味其言仁圣论或问仁圣有别乎郭子曰若圣与仁则吾岂敢夫子既别之矣三月不违仁颜子仁人也惜乎未见其止止于至善则圣矣仁以为巳任曾子仁人也死而后巳纯亦不巳则圣矣巳所不欲勿施于人仲弓仁人也我不欲人之加诸我吾亦欲无加诸人则圣矣子贡以博施济众为仁葢以圣为仁也孔子曰何事于仁必也圣乎即圣如尧舜犹未能也夫仁者巳欲立而立人而人之立与不立仁者不能必也圣人则立之斯立仁者巳欲达而达人而人之达与不达仁者不能必也圣人则动之斯和此仁与圣之别也易曰安土敦乎仁仁者也智周乎万物而道济天下圣者也今人乍见孺子将入于井皆有憷惕恻隐之心亦可以名仁至行之而运天下充之而保四海非圣人不能故少有施亦谓之仁施必博而后可以为圣人少有济亦谓之仁济必众而后可以为圣人而儒者乃谓子贡求仁徒事高远何轻议子贡也又谓仁以理言圣以地言混而一之何轻议仁圣也孔子曰女与回也孰愈又曰自吾有回门人日亲自吾有赐门人日进一贯之学不轻语人一发于曾子再授于子贡所以待子贡良不薄矣然则夫子其安仁而圣者邪子贡其强怒而仁者邪予谒孔林孔子之桧生意犹存子贡之楷独立不仆此非有神物护之则必其精神凝之而岂可易言邪独恠吏迁无识因论语货殖一语作货殖传至列于卖浆酒削胃脯贩脂之俦而仲尼弟子传又以苏代说燕哙事强诬之子贡之口亦子贡之不幸也夫李克生曰仁圣之辨无庸高语旨自跃如而辨子贡之诬尤快绝圣神论或问孟子有言大而化之之谓圣圣而不可知之谓神则等级既别矣宋儒谓非圣人之上复有一等神人似若合而为一何也郭子曰岂惟孟子书曰乃圣乃神中庸曰至诚如神周子曰士希贤贤希圣圣希天天即神也谓圣之道不异于神可谓神之品下同于圣不可谓圣而造神可谓圣即神不可而其详亦莫辨于易可久可大贤也智周万物道济天下圣也范围天地曲成万物通知昼夜神也其无方无体之圆机也受命如向遂知来物至精也成天地之文定天下之象至变也寂然不动感而遂通天下之故至神也其不疾不行之妙用也化而裁之变也推而行之通也神而明之默而成之神也其无声无臭之天载也至哉坤元万物资生名之曰顺天承天奉天天犹得以临我也大哉干元万物资始名之曰统天御天先天天且弗能违也此圣与神之别也善乎苏子之释说卦也其言曰万物盛衰于四时之间皆其自然莫或使之而谓之帝者万物之中有妙于物者焉此其神也而谓之帝云尔故曰神也者妙万物而为言者也圣人向明而治不过为万物之所养所说所归所成终所成始而巳恶能妙万物哉然则自宇宙以来其畴当之易不云乎神以知来智以藏往其孰能与于此古之聪明睿智神武而不杀者夫管登之以为指轩辕以前之圣人以轩辕以下其杀机露也曰孔子何如曰孔子志大道之公喜其大同而曰奸谋不兴乱贼不作鄙三代为小康而曰谋用是作兵由此起则杀不杀之别也使之得志将深而通茂而有闻连而不相及动而不相害凤凰麒麟皆在郊薮龟龙在宫沼鸟兽之卵胎皆可俯而窥也不幸遯世老于泗洙乱贼烦兴春秋一作而乱臣贼子惧视蚩尤之兵于羽之舞不啻千里自周至今删述之文群国之祀庙之桧曲阜之子孙炳如一日此轩辕以下圣人所未有也呜唿神矣易曰知变化之道者其知神之所为乎变而不变化而不化孰主张是其中有神而非吾夫子何以知之愚故曰孔子圣之神者也李道生曰默喻圣神无烦索隐知觉论或问知与觉何以别乎郭子曰天之生斯民也使先知觉后知使先觉觉后觉予天民之先觉者也则伊尹晰之矣苐觉后知曰觉觉后觉曰觉而自任先觉不任先知则知浅而觉深故朱子曰知吾当然觉悟所以然也子曰知之为知之不知为不知是知也而并不知者知之觉也子思子曰夫妇之愚可以与知知也及其至虽圣人亦有所不知焉而并有所不知者知之觉也易曰仁者见之谓之仁智者见之谓之智知也至于知来通变觉也知至至之知也至于知终终之觉也阳明子曰谁人不有良知在知也知得良知却是谁觉也故知者未必觉而觉者无不知觉者即不离知而亦不囿于知此知与觉之等也曰若是则觉至矣然孔子以抑亦先觉为贤而不名圣伊尹以天民先觉自任而孟子谓其不同道则觉犹未至邪曰善乎而之问也觉深于知犹不离知孔子曰吾有知乎哉无知也有鄙夫问于我空空如也我叩其两端而竭焉庄子曰闻以有知知者矣未闻以无知知者孟子曰圣而不可知之谓神至于无知不可知而何有于觉释氏教人随顺觉性而犹曰有照有觉俱名障碍释氏以有觉为碍求常觉也孔子安得以先觉为圣孟子安肯以先觉自足邪曰释氏以觉为性儒者合性与知觉为心何若是异也曰以觉为性吾不得而知也谓觉非性吾亦不得而知也谓性自性觉自觉判然二物合而为心吾尤不得而知也人生而静天之性也不识不知性之体也觉无体以性为体性无用以觉为用觉也者性之发也孟子曰人之所不虑而知者良知也孩提知爱仁也稍长知敬义也仁义性之德也仁义而非性则可仁义而性也谓知爱知敬非性可乎曰若是则告子以人生知觉运动为性亦不甚戾而何孟子辩之严也曰告子之觉知食知色之谓也其觉也浅其论性也粗孟子之觉知敬知爱之谓也其觉也深其论性也精释氏之觉常觉不住之谓也其觉也圆其论性也微合三者言之其论性也始备李道生曰知浅觉深名理自晰师论本集说也从论脍反附存于此夫学必合巳人而后其成大也学者所以学道也而道大物也少于巳未必不足于人恃于人未必不丧于巳人者吾博取之而无少于巳人吾师也巳者吾自取之而无恃于人吾吾师也尝恠夫世之说师者狭也贾子曰知足为源泉行足为表仪问则应求则入入人之家重人家入人之国重人国者谓之师韩子曰闻道先吾吾师之闻道后吾吾师之世之闻道重人几乎而必师闻道重人吾师几乎师人者如温故知新可以为师之类是也师巳者如三人行必有我师之类是也不善者改不贤者省识其小者学此孔子所以无常师也不必师闻道重人也虽然此犹人也管仲隰朋从于桓公而伐孤竹春往冬反迷惑失道管仲曰老马之智可用也乃放老马而随之遂得道行山中无水隰朋曰蚁冬居山之阳夏居山之阴蚁壤一寸而仭有水乃掘地遂得水以管仲之才而隰朋之智至其所不知不难师于老马与蚁不必人也虽然此物也而有知也见窽木而师为舟见飞蓬转而师为车见曲木而师为弓见鸟迹而师为字不必有知者而后师也语师而求之巳则俯仰尧舜屈伸曾史百代朝夕千里几席故曰子归而求之有余师归犹反也言反而求诸巳也古之善师者莫如舜如居深山与木石居与鹿豕游与野人几希木石鹿豕深山野人师也好察迩言用其中于民民师也迩言师也自耕稼陶渔以至为帝无非取诸人者耕稼陶渔师也牧岳亦师也而谓舜之师独务成昭一人也犹贾韩之说也故曰大舜有大焉智曰大智孝曰大孝而不局局于小者合巳与人而共成之也李大生曰人吾师吾吾师有知无知之物吾师微哉乎其言师也莫非师也唯能自得之耳律吕论一以下见传草补入予生平稽览典籍涉之猎之亡不悉其指归独律吕一书太玄一经反复推测末解所谓朱文公谓蔡季通新书读之者未及终篇辄巳欠伸思睡宁独新书即司马迁律书京房六十律钱复之三百六十律愈读愈繁愈思愈睡扬子太玄经即不敢雷同诸儒覆瓿之见每读后世有子云必知子云一语愧予今日不能当后世一子云则甚有其葸今七十老矣始得读即墨王子鱼律吕正声然后知律吕者太玄之根也太玄者律吕之枝也律吕犹河图洛书犹羲画太玄犹连山归藏周易洪范相为表里不可离之书也子鱼之言曰律吕之数其端见于周礼其详着于太玄其用见于唐史太玄曰子午之数九丑未八寅申七卯酉六展戌五巳亥四故律四十二吕三十六并律吕之数或还或否凡七十有八黄钟之数立焉其以为度也皆生黄钟按此即律吕之真数子云必有所见扬子太玄蔡氏洪范皇极皆本于律吕太玄之数全是律吕洪范皇极之数全是太玄是故律吕以九分为生数太玄洪范亦以九分为生数九其九为八十一黄钟生数积八十一分故太玄有八十一家洪范有八十一图九其八十一为七百二十九律吕纵数有七百二十九分故太玄有七百二十九赞洪范每九图为一九一九有七百二十九分九其七百二十九为六千五百六十一律吕积数有六千五百六十一分故太玄一日有十八策一岁亦六千五百六十一策洪范八十一图一岁亦六千五百六十一卦夫数始于一而终于六千五百六十一故曰一实万分万复一一矣数终而复于一其生生而不穷者乎由是言之黄帝制律吕时未有太玄而巳肇太玄之根柢子云草太玄时非出创见不过阐律吕之妙理不谙律吕何以解太玄不读太玄何以明律吕不读子鱼律吕新声何以知律吕太玄之互为体用予平生未解二书一旦解之涣然氷释怡然理顺公明仪曰文王我师予亦曰子鱼我师律吕论二古今评文必曰先秦西汉先秦推高吕览西汉推高史记太玄弥纶羣言研精一理莫可得轩轾也然不韦悬书市门莫易一字犹曰暴秦威笼势厌非心服也太玄在刘歆有覆瓿之讥在严尤有传后之疑宗之者独侯芭桓谭耳至如马迁史记徐裴为集解马贞为索隐张守节为正义自汉至明尊如圣经称为良史谁敢另置一啄然予读史记律书律数始曰九九八十一以为宫又曰黄钟长八寸十分一宫索隐曰按上文之律九九八十一故云长八寸十分一而汉书云黄钟九寸者九分之寸也则不能无疑焉而无从质正及读吕览古乐篇黄帝令伶伦作为律伶伦自大夏之西乃之阮隃之阴取竹于嶰溪之谷以生空窍厚钧者断两节间其长三寸九分而吹之以为黄钟之宫吹日舍少次制十二筒以之阮隃之下听凤皇之鸣以别十二律其雄鸣为六雌鸣亦六以此黄钟之宫适合黄钟之宫皆可以生之故曰黄钟之宫律吕之本吕以黄钟为三寸九分迁以黄钟为九寸其疑益甚而亦无从质正冣后读王子鱼正声其言曰马迁律书以黄钟为九寸三分损益隔八相生由是而生十一律窃意以黄钟为九寸者必传闻子九之说而误也盖子午之数俱九子为九分九之少也午为九寸九之老也一阳来复而以九寸之老当之可乎其三分损益隔八相生疑古乐经之言葢律以子午为经左五律各益三分右五律各损三分阴阳赢缩之意也律以隔八而取应声故宫征商羽角五声皆是隔八阴阳倡和之理也三分自三分隔八自隔八若以三分合于隔八使律吕之制至于毫忽微尘而不可穷究岂不失之愈远矣乎又曰律书既以黄钟为九寸其相生至于仲吕不能复于黄钟遂为黄钟往而不返故京房又于仲吕之下添执始以下六十律钱乐之复演为三百六十律夫律有十二古之制也别为六十演为三百六十岂不愈谬矣乎律吕之乱实自马迁始不尊吕览三寸九分之黄钟而误改为九寸其后如班固刘向郑玄蔡邕诸儒皆以黄钟为九寸黄钟一差诸律皆差为其度数之弗合也遂以黄钟而往而不返故京房之六十律由是而生焉为其声气之弗得也遂以黄钟为极浊故后世之四清声由是而作焉宋之诸儒非不留心于律吕也其所争者古尺之长短秬黍之容受而巳至于黄钟九寸之非终未有能正其失者如陈晹之乐书非不该博也蔡季通之新书非不精微也亦终于无得焉而巳矣迁之作俑其罪可胜言哉予细读律书王者制事立法物度轨则壹禀于六律六律为万事根本其于兵械为尤重详哉言之不下数万言至于文帝时自年六七十翁亦未尝至市井游敖嬉戏如小儿状虽谓之兵书可也于律吕何干而谓之律书可乎意必古人别有一种律书马迁不及详审冐焉书之而自不觉其误矣夫礼书全书荀子礼论乐书全书乐记又恶知律书之全录古文不如礼论乐记耶千古以来亡纠其谬而子鱼独昌言以排之真马迁忠臣其尊吕览谓不以人废言其宗太玄谓之后世子云律吕论三古乐之亡久矣汉初去周秦未远犹有存者文帝谦让未遑武帝特好世俗之乐而非先王之制魏用杜夔隋用郑译何妥宋用和岘胡琼阮逸范镇辈非不留心卒无所得南渡以后蔡季通以朱门高弟旁搜远取巨细不捐朱子称其明白而渊源缜密而通畅其言虽多出于近世之所未讲而实无一字不本于古人巳试之成法自宋历元至明无一人敢议季通犹千载之下不敢议马迁也永乐间辑性理大全特收季通律吕新书为一卷所以尊之至矣而不知季通之误犹马迁之误犹和胡阮李诸贤之误也子鱼之言曰宋元丰间诏范镇等详定大乐故司马光范镇之论往复数万余言大约其说有二镇主蜀人房庶之说欲以律生尺司马光之说则以尺生律反复诸家之说不过泥于黄钟九寸之误承舛袭讹莫觉其非故西山蔡氏折衷众论以着律吕新书历十二辰而得十七万七千一百四十七分丝分毫析巧若天成其为书非不精玅也但以黄钟为九寸其损益相生之谬变律半律之非以之和声而声不和以之侯气而气不应是汉唐以降之律吕非三代以上之律吕也予考季通新书律吕本原黄钟第一长九寸空围九分积八百一十分季通之黄钟仍用九寸而不用三寸九分之黄钟则虽欲免于子鱼之驳其可得乎夫马迁季通大儒也马迁为徐裴所信服季通为文公所推许而子鱼上驳史记于汉下驳新书于宋非识透天人妙解宫商畴能出此特达之见独成一家之议耶善乎鲁两生有言曰礼乐积德百年而后可兴本朝二百五十年巳过百年而律吕之说一发于李文利再发于王子鱼今李王俱巳物故谁识律妻谁识吕子谁为暗解谁为神解似当广召诸儒立为乐学则古而吕览玄经今而元声正声此四书者皆律吕之鹄也当必有吹律如孔子温律如邹衍者出矣律吕正声山东即墨王公邦直子鱼父着也黄大司马梓山先生自塞下寄来属子章序予观子鱼自序甚详友人李本宁前序甚核予亦无容置啄而一念向往子鱼之诚有不能自巳者夫击建鼓撞巨钟而后知叩盆拊瓴之足羞也浮沧海向日月而后知潢污萤烛之未广也读子鱼律吕之论合吕览太玄之说而后知律书新书之未工也漫为三论复黄司马聊以当子鱼玄晏云耳郭青螺先生崇论卷之七终郭青螺先生崇论卷之八获麟卜祷管子五人久娠一君二谥优孟扁鹊虢太子仓公韩非司马相如秦始皇汉惠帝汉文帝任敖田禄伯桓将军人豕人猫清吏汉唐二宣严光李泌樊晔冯异汉书会稡韩王晏寇牛喘牛弱世相莾昭三国孔明关侯取蜀华歆荀陈王谢懿说房杜子孙雪夜书忍汾阳北门段思平新唐书五代史宋金二太宗论语慎火河清北辕世家孤寒耶律道统取天下如意庙祀惠陵金陵陵名裕陵遗诏大礼宰相南北神仙蛇医缢苏读一统志读述异记独异志虏改元武乙获麟公羊传颜渊死子曰噫天丧予子路死子曰噫天祝予西狩获麟孔子曰吾道穷矣史记葢本之公羊非子长笔也卜祷困学纪闻载孔子病子贡出卜孔子曰子待也吾坐席不敢先居处若斋食饮若祭吾卜之久矣论语载子疾病子路请祷诔曰祷尔于上下神祗子曰丘之祷久矣孔子之病子贡请卜弗从子路请祷弗从今南方疾病专事卜祷岂可闻于仲尼之徒邪管子管子曰整齐樽诎以辟刑僇纤啬省用以备饥馑此其言似俭矣故或人有俭乎之疑又曰节乐莫若礼守礼莫若敬此其言似知礼矣故或人有知礼之疑而要之皆其言也行实悖之五人孟子曰孟献子有友五人焉乐正裘牧仲其三人则予忘之矣及读刘向新序云鲁孟献子聘于晋宣子宣子曰子之家孰与我家富献子曰吾家甚贫惟有二士曰颜回兹无灵恶知孟子所忘者非颜回兹无灵邪氏族大全以乐正为一人裘牧仲为一人久娠李耳母怀胎八十一载逍遥李树下乃割左股而生是为老子李泌母周氏既娠凡三年方寝而生泌生而发至于眉尧十四月而生汉昭帝亦十四月而生故武帝命钩弋夫人之门曰尧母门秦始皇十二月而生秦符坚亦十二月而生大凡生而过十月者皆贵征也至三年与八十一年则尤异矣一君二谥鲁闵公又称愍公鲁僖公又称厘公汉献帝蜀谥愍帝优孟史记滑稽传优孟为孙叔敖衣冠抵掌谈语岁余像孙叔敖庄王置酒优孟前为寿庄王大惊以为叔敖复生谓优孟即叔敖也欲以为相欲以优孟为相也故下文曰优孟请归与妇计之子玄乃谓庄王欲加以宠荣复其爵位是未详全文澷加抨击扁鹊扁鹊传云夫子之为此方也若以管窥天以郄视文按郄即隙字孔也从隙孔视天文也故曰以郄视文又云望色听声写形言病之所在按写与泻通即鉴形也越人起虢太子始令弟子子阳厉针而太子苏即令弟子子豹为五分熨而太子起坐后服汤二旬如故则针与熨之功神于汤也世医第知汤不知针熨何以起死人乎虢太子史通云扁鹊医疗虢公而云时当赵简子之日则不疑虢而疑赵矣考刘向说苑称扁鹊过赵赵太子暴疾而死非虢太子也仓公仓公传云令人不得前后溲按溲便溺也书曰牛溲马勃小便曰小溲大便曰大溲又曰前后溲左传溺作旋韩非司马相如韩非着孤愤五蠹之书人或传其书至秦秦王见之曰嗟乎寡人得见此人与之游死不恨矣李斯曰此韩非之所着书也秦因急攻韩韩遣非使秦秦王悦之未信用李斯姚贾害之非自杀司马相如着子虚赋汉武帝读而善之曰朕独不得与此人同时哉狗监杨得意曰臣邑人司马相如自言为此赋上惊乃召相如相如请为天子游猎赋赋成以为郎秦皇汉武于韩马之书笃好之矣比至韩死狱中马止为郎恶在其同时而与游也第相如之赋石田也韩非之书未纯王道用之犹可以强国稊稗也此又韩马之辨也若李斯谗非去狗监远矣秦始皇一始皇也纪称庄襄子不韦传称吕子何矛盾耶以常理论大期而生当是庄襄子皇帝非秦始也书曰皇帝清问下民黔首非秦始也孔子曰明命鬼神以为黔首汉惠帝汉惠帝七年不纪而纪吕后司马子长之失也孟坚汉书补惠纪为当汉文帝汉文帝议论宽厚化行天下断狱四百民鲜告讦宣帝元康时断狱二百二十二人以数计之似若优于文然史称文帝刑措魏相谓二百余人之狱此非小变史臣所称天下无冤民自不冤谀词耳文帝察新垣平玉杯之诈下吏诛乎武帝识文帝牛帛之书下吏诛成此其明察亦畧相当然文帝诛平之后益疏方士武帝诛成之后栾大封五利尚公主封太山禅梁父至欲自浮海求蓬莱末年虽有仙人妖妄之悔晚矣故武宣之于文帝未可同日语也任敖史记任敖传后有以淮南相张苍为御史大夫一段当入苍传后不宜入敖传或恐是误田禄伯桓将军兵聚则强分则弱田禄伯之说吴王濞非完计也其后魏延亦用此计伐魏而武侯不从桓将军之策大是宸濠攻安庆不下亦有说之疾据金陵者而濠不从故与濞俱败人豕人猫吕后虐于戚姬号曰人豕李义府柔而害物佐武后虐天下号曰人猫清吏张汤清而酷者也惟酷故杀身惟清故侍中七叶杨震清而激者也惟激故杀身惟清故四世三公孔孟清而不酷不激也惟不激不酷故寿惟清故庙祀万世汉唐二宣汉宣帝初立谒高庙大将军光骖乘上内严惮之若有芒刺在背后唐宣宗素恶李德裕之专即位之日德裕奉册既谓左右曰太尉顾我使我毛发洒淅故霍氏赤族之祸萌于骖乘李氏崖州之贬迫于奉册严光李泌严光加足于帝腹光忘帝之贵也唐肃宗因李泌假寐登床捧泌首置于膝良久方觉帝自忘其贵也布衣之遇天子至光泌极矣桐江一丝扶汉九鼎历佐四圣而后脱屣光泌所以报人主者亦至矣哉樊晔冯异南阳樊晔与光武少游旧建武初征为侍御史迁河东都尉引见云台初光武微时尝以事拘于新野晔为市吏馈饵一笥帝德之不忘仍赐晔御食及乘舆服物因戏之曰一笥饵得都尉何如晔顿首辞谢冯异破赤眉入朝京师引见帝谓公卿曰是我起兵时主簿也为吾披荆棘定关中既罢使中黄门赐以珍宝衣服钱帛诏曰仓卒无蒌亭豆粥虖沱河麦饭厚意久不报异稽首谢光武于一笥之饵仓卒之粥贵不能忘而思一报其恢弘大业固不偶矣汉书会稡班固作西汉书凡百篇未成明帝初人有上书言固私改史记者诏收固京兆狱固弟超乃诣阙上书且呈固着述意会郡亦封上固所为汉书天子甚奇之除兰台令使成前书唐天宝初郑虔采集异闻着书八十余卷人有窃窥其稿上书告虔私修国史虔遽焚之由是贬谪十余年后从调选授广文馆博士更纂录犹成四十余卷名曰会稡班郑皆史才以未奉明旨私纂史书一下狱一贬谪则着述诚不可不慎也近日私史褒贬时事如吾学宪章之类岂未读班郑传邪韩王晏寇韩淮阴信家贫常从人寄食其母死无以葬乃行营高燥地令傍可置万家者王益州浚少有大志尝起宅开门前路广数十步曰吾欲使容长戟旛旗男儿贫贱故当如是晏平仲为相食不重肉妾不衣帛一狐裘三十年冠平仲有官居鼎鼐无地起楼台一青帏二十年男儿富贵又当如是牛喘牛弱丙吉出逢群鬪者死伤横道吉过之不问前逢人逐牛牛喘吐舌使骑吏问逐牛行几里矣掾吏谓前后失问吉曰民鬪杀伤京兆尹职当禁捕宰相不亲小事非当于道路问也方春牛喘此时气失节恐有所伤害三公典调阴阳职当忧是以问之掾吏乃服以吉为知大体杨再思为丞相时水沴闭坊门以禳再思入朝有车陷于泞叱牛不前恚曰痴宰相不能和阴阳而闭坊门令我艰于行再思遣吏谓曰尔牛自弱不得独责丞相牛一也丙问牛喘而自咎杨怨牛弱而自恕人之度量相悬天渊如此世相汉父子丞相韦贤子玄成平当子晏四世三公杨震子秉孙赐曾孙彪袁安子敞孙汤曾孙逢唐五世拜相社如晦五世孙元颖元颖侄审权审权子让能让能子晓八代拜相萧瑀嵩华复俛寘仿遘三世拜相张嘉贞子延赏孙弘靖父子丞相苏环子颋俱许国公李元纮父子元纮父道广戴冑子至德李吉甫子德裕祖孙丞相卢怀慎孙杞一门三相岑文本中书令从子长倩内史羲侍中杨师道兄恭仁从孙执柔崔铉子沅叔父元式兄弟拜相来恒来济叔侄拜相郑絪郑余庆宋三世拜相吕文穆从子文靖从孙正献史越王浩从子卫王弥远孙嵩之然史不如吕父子宰相王溥子贻永吕许公申公韩魏公琦仪公彦徽范文正公仲淹子忠宣公纯仁章郇公得象子申公祖孙宰相曾鲁公钦道兄弟宰相韩綘韩缜本朝不设丞相父子阁老南充陈文庄以勤子少保于陛兄弟阁老安福彭文宪时文思华一状元一会元莾昭秦亡于婴而莾立婴以嗣平速汉之亡也汉亡于陈留王而昭立陈留王以继髦速魏之亡也莾昭之奸神矣三国曹丕之于献帝以臣夺君也孙策之于王朗华歆以客逐主也先主之于刘璋以兄陵弟也其失一也故祚俱不永孔明行一不义杀一不辜而得天下不为先主失之璋矣苏子瞻曰先主及刘璋兵意颇不义孔明古豪杰何以为此事关侯建安二十五年春正月吴吕蒙以诡诈袭关云长蒙未膺爵而死比传首至洛阳不数日而曹操死呜唿异矣取蜀自古取蜀将师不利汉岑彭来歙讨公孙述遭刺客之祸魏邓艾钟会冠成都本文讨刘禅三字玉成易之皆族灭后唐郭崇韬康延孝魏王继岌讨王衍皆死宋王全赟崔彦远讨孟昶皆坐废开禧间杨巨源李好义讨吴牺皆为李子父所歼余玠为宣谕凡十年不令终本朝颖国公傅友德平蜀后以暴卒华歆华歆汉室之贼也守豫章失豫章临阵不勇臣献帝逐献帝事主不忠荀陈王谢汉魏之间荀陈族樊典午之际王谢门高然荀文若娶张衡之女陈太丘送张让父之丧未免委蛇中贵以全家族王导谢安俱有功东晋然淮淝之捷玄立奇勋石头之据敦藏旤心由是言之王不如谢至王导孙谧授玺于桓玄谢安孙澹持册于刘裕其为不肖一而巳矣懿说死诸葛走生仲达知巾帼之懿可走也懿而丈夫即诸葛恶能走之死姚崇能筭生张说知宝玩之说可贿也说而廉士即姚崇恶能算之房杜子孙房玄龄治家有法集古今家诫书为屏风令诸子各取其一曰留意于此足以保躬妻卢氏玄龄病甚曾剔一日以示信矢不二适所以为子孙鹄者至矣遗爱之诛公主误之也杜如晦特子不肖耳五世孙元颖元颖侄审权审权子让能让能子晓五代拜相为唐名族又不得与房并论者善乎孟子之言曰子之贤不肖皆天也非人之所能为也未可以此少房杜也李世绩戒子孙曰房杜辛勤立门户为不肖子荡覆无余而敬业之诛更甚于房杜虽然亦未可以此少世绩也敬业讨周为臣死忠非不肖也雪夜唐代虏苏定方曰虏恃雪深谓我不能进必休息士马亟追之可及若缓之彼遁逃浸远不可复追省日兼功在此时矣乃蹋雪书夜兼行所过收其部众李愬伐淮西夜半乘雪克之擒吴元济槛送京师愬曰风雪阴晦则烽火不接不知吾至孤军深入则人皆致死战自倍矣葢确论也书忍唐张公艺九世同居帝问何以致此公艺书忍字百余以进光禄卿王守和尝于几案间书忍字明皇问曰卿名守和巳知不争好书忍字尤见用心守和奏曰臣闻坚而必断刚则必折万事之中忍字为上书曰必有忍其乃有济谚曰一忍敌灾星少陵诗曰忍过事堪喜吕含人本中云忍之一事众妙之问忍之为用大矣汾阳汾阳击吐蕃单骑结回纥回纥吐蕃非党乎而卒破吐蕃者回纥也李抱真击朱滔直造王武俊王朱非党乎而卒破朱滔者王武俊也仲淹制元昊犒赏诸羗为立条约诸羗非元昊之卿导乎而卒制元昊者诸羗也故善制寇者以寇击寇善驭夷者以夷攻夷北门唐开成二年复以裴度节度河东度牢辞老疾帝命吏部郎中卢弘宣谕意曰为朕卧护北门可也趣上道度乃之镇宋大中符祥元年以寇凖知天雄军契丹使尝过大名谓凖曰相公望重何故不在中书凖曰主上以朝廷无事北门锁钥非凖不可耳度与凖皆宰相材也度不平章而卧护北门凖不中书而锁钥北门唐文宋真何爱北门不如爱朝廷也段思平唐时段思平生有异兆杨于真忌而欲捕杀之思平匿山中得野桃剖之肤核有文曰青昔折之曰青乃十二月昔乃二十一日今杨氏政乱吾当以是日举义乎遂以是日起兵是夕梦人斩其首又梦玉瓶耳缺又梦镜破惧不敢进兵军师董迦罗曰三梦皆吉逃也公为大夫去首为天天子兆也玉瓶去耳为王王者兆也镜中有影如人有敌镜破则无影无影则无敌矣思平乃决遂逐杨氏而有蒙国改号曰大理新唐书五代史新唐书叛臣传有仆固怀恩而亡吴元齐逆臣传有朱泚而亡朱滔则乱贼何惧五代史不为韩通立传则忠义何劝吾为欧阳子惜焉宋金二太宗宋太宗以天下私之子金太宗乃以天下还之侄故曰夷狄之有君不如诸夏之无也论语宋太祖劝赵普读书遂手不释卷每归私第阖户启箧取书诵之竟日及卒家人发箧取书视之则论语二十篇也尝谓帝曰臣有论语一部以半部佐太祖定天下以半部佐陛下致太平李沆常读论语或问之沆曰沆为宰相如论语中节用而爱人使民以时尚来能行圣人之言终身诵之可也乃知古人相业本之读书读书先读论语今士大夫入官后浮诵百家尘土论语其媿赵李多矣慎火石林燕语载陈希夷将终密封一缄付其弟子候其死上之既死弟子如其言入献真宗发视无他言但有慎火停水四字而巳或者以为道家养生之言而当时皆以为意在国事无能解者巳而祥符间禁中数火遂以为先告之验上以军营所聚尤所当戒乃命诸校悉书之门予谓贮水防火此事甚浅希夷临终岂以是告君哉火者狄也即金狄也水者赵姓天水也言慎金狄能停天水也其后徽钦降金金人封徽宗为天水郡公钦宗为天水郡侯此停水之验也特希夷不明言之耳河清宋徽宗大观元年宋政乱矣黄河清而金主兴端宗景炎二年宋将亡矣黄河清而元主兴元顺帝至至二十一年元将亡矣黄河清而我明太祖兴正德二年政亦乱矣黄河清而世宗皇帝兴故河清之祥不偶然也而金元二主以虏人亦应之乃知天之所兴无论夏夷惟德可眷则眷之故诸夏君臣勤修吾德以俟天可也北辕宋昭云献公之子九人惟重耳之尚存指高宗也又云举于有北辕之衅言太宗之孙尽北也高宗无嗣不得不立孝宗孝宗太祖孙也及读陆务观笔记金贼刼迁宗室我之有司不遗余力然比其去义士匿之获免者犹七百人人心可知则太宗之后犹存七百人孝宗之立择贤也非谓太宗无后而立太祖后也世家孤寒宋雍熙二年三月己未亲试进士梁颢以下赐及第始唱名内有李宗谔宰相昉之子吕蒙亨参政吕蒙止之弟王糹夫盐铁使明之子许待问度支仲宣之子上曰斯并世家与孤寒争路纵以艺升天下亦谓朕私并下第国朝杨新都公执政子及第翟公鸾执政二子登第张江陵公执政二子及第一登第其后俱削籍不叙乃知世家孤寒争路一语宋太宗真是确论耶律耶律楚材辽宗室子也辽亡于金而借元蹙金其名曰报怨张良之徒也赵孟俯宋宗室子也宋灭于元而忘祖臣虏其名曰事雠孙秀之类也道统尧曰人心惟危道心惟微惟精惟一允执厥中此十六字万世道统之祖也明太祖曰孝顺父母尊敬长上和睦乡里教训子孙各安生理毋作非为此二十四字万世道统之续也何也尧舜之道孝弟而巳矣取天下汉高祖之取天下其在汤武之上乎以仁易暴也未闻以臣弒君也即子婴犹全之也明太祖之取天下其在汉高之上乎以华逐夷也未闻以下犯上也即顺帝孙犹遣之也晋安帝改元元兴明年桓玄篡位桓温字符子玄一称元似若为桓氏兴起之谶玄篡位改元大亨远迩讙曰二月了其后义师起果以二月诛玄汉和帝改元元兴是年崩孙皓改元元兴竟入洛晋安帝改元元兴明年桓玄篡元兴之不利如此汉文帝以戊寅称后元年甲申崩共七年景帝以戊戌称后元年庚子崩共三年武帝以癸巳称后元元年甲午崩止二年夫元者始也岂可称后汉文为不经矣如意滁阳王郭子兴以女妻高皇帝即孝慈皇后姓马从本生姓也王次夫人张氏生女为高皇帝妃生蜀王豫王如意王则郭妃亦王女也汉高帝有赵王如意我高帝亦有如意王汉高因之动摇国本我高帝传位长孙为万世法去汉高远矣庙祀解大绅大庖西上封事曰孔子自天子达于庶人通祀以为先师而以颜曾子思孟子配自闵子以下各祭于其乡而鲁之阙里仍建叔梁纥庙赠以王爵而以颜路曾晳孔鲤配一洗历代之因仍肇起天朝之文献岂不盛哉宋濂溪孔子庙堂议曰古者立学专以明人伦子虽齐圣不先父食久矣故禹不先鲧汤不先契文武不先窟宋祖帝乙郑祖厉王犹上祖也今一切寘而不讲颜回曾参孔伋子也配享堂上颜路曾点孔鲤父也列祀庑间张载则二程之表叔也乃坐其下颠倒彛伦莫此为甚吾又不知其为何说也至嘉靖初始建启圣祠以颜路曾点孔鲤配启圣公其礼始正其议则始自解宋二公惠陵金陵顾瞻先主之惠陵而知安乐之必亡环视金陵之宫阙而知建文之不守则武乡诚意不能无遗议焉陵名本朝年号俱从古未有者惟永乐与方腊伪改元同至陵名则多与古同成祖长陵与汉高帝同仁庙献陵与唐高祖同宋光宗亦名永献陵宣庙景陵与唐顺宗同一云宪宗英庙裕陵宪庙茂陵与汉武帝同宋宁宗亦名永茂陵孝庙泰陵与唐玄宗同后魏宣武后宋哲宗亦名永泰陵武庙康陵与汉平帝殇帝宋顺祖同世庙永陵考宋陵皆名永兴献帝显陵与汉明帝石晋高祖同穆庙昭陵与唐太宗同宋仁宗亦名永昭陵裕陵遗诏本朝帝崩故事妃嫔皆从葬孝陵四十妃嫔长陵十六妃献陵七妃景陵八妃裕陵遗诏不许殉葬圣子神孙守为定制呜唿何其仁也国祚万年实培于此大礼大礼之议重嗣者议虽非而心则忠重统者议虽正而意则媚宰相宋朝进士有一榜数宰相者太平五年苏易简下李沆向敏中寇凖王旦咸平五年王曾下王随章德象淳化三年孙何下丁谓王钦若张士逊庆历三年杨寘下王珪韩绛王安石吕公着韩缜苏颂元丰八年焦蹈下白时中郑居中刘正夫载懒真子以为古无有也然至庆历三年一榜六相可谓极盛矣我朝自开科以来一科数相者亦代不乏人建文庚辰胡文穆公广杨文敏公荣金文靖公幼孜杨文定公薄四人永乐乙未陈少保公循高文义公谷张文僖公益许襄敏公彬四人永乐辛丑王毅愍公文薛文清公瑄二人宣德丁未马襄敏公愉萧少师公镃二人宣德癸丑徐武功公有贞李文达公贤二人正统戊辰彭文宪公时岳赞善公正万文康公安刘文穆公吉刘文和公珝五人正统丙辰陈庄靖公文刘文安公定之二人景泰甲戌彭文思公华尹文和公直徐文靖公漙丘文庄公浚四人天顺甲申李文正公东阳焦少师公芳二人成化乙未谢文正公迁王文恪公鏊曹少保公元三人成化戊戌杨文忠公廷和刘文肃公忠梁文康公储三人成化丁未费文宪公宏蒋文定公冕毛文简公纪石文介公珤四人弘治庚戌靳文僖公贵袁荣襄公宗皋席文襄公书三人弘治乙丑翟少傅公銮方文襄公献夫严少师公嵩顾文康公鼎臣四人弘治丙辰贾文靖公咏许文简公赞二人正德辛未桂文襄公萼张文毅公治二人嘉靖辛丑严少保公讷高少傅公拱陈文端作庄者误公以勤高少保公仪四人嘉靖乙未郭少傅公朴赵文肃公贞吉二人嘉靖丁未李少傅公春芳张太师公居正殷太保公士儋三人癸丑马少傅公自强张少师公四维二人壬戌申少师公时行王少保公锡爵余少保公有丁三人乙丑许少师公国沈少保公鲤二人隆庆戊辰赵文懿公志皋张少师公位王文端公家屏陈文宪公于陛沈少傅公一贯朱少保公赓一科六相足继庆历三年之盛本朝一科之盛无如二戊辰正统戊辰五相隆庆戊辰六相一甲之盛无如嘉靖壬戌三及第皆相一府之盛无如吾吉安十相一县之盛无如吴县与吾泰和皆四相一家之盛无如安福彭文宪文思公兄弟二相南充陈文端公父子二相南北南北风气之说始自孔子子曰南方之强北方之强而以不报无道居南死而不厌居北孔子北人也未尝不君子南也孟子曰陈良楚产也北学于中国北方之学者未能或之先也孟子北人也未尝不豪杰南也二程倡道河南杨中立受学学成归闽程子曰吾道南矣程子北人也未尝不以道统属南也王珪对唐太宗曰孜孜奉国臣不如玄龄才兼文武臣不如靖耻君不尧舜臣不如征珪僧辩孙南人也未尝不推让北诸君也朱子纲目改帝魏为帝汉改孔明入寇为伐魏明是厘正通鉴而其自序则曰温国司马文正公南阳胡文定公述作之本意有非区区所可及者朱子南人也未尝不推高文正文定也明仁宗皇帝尝言科举多弊杨文贞对曰科举须兼取南北士仁宗曰北人学问远不逮南人对曰长才大器多出北方南人有文多浮遂定南北中卷例文贞南人也未尝不大器北也若南自南北自北非所望于士大夫矣神仙汉刘向列仙传豫章无晋葛洪神仙传豫章一人鄱阳王遥字伯辽唐沈汾续仙传豫章二人洪州建昌叶千韶字鲁聪南昌钱郎字内光宋会慥集仙传豫章六人九江施肩吾字希圣授其筌于洞宾临川王安国字平甫神宗时入崇文馆张继先贵溪人汉天师道陵三十代孙也祝大伯不知何许人尝为佣于贵溪周贯不知何许人治平熙宁间往来南昌郡曾志静庐陵人独恠文许旌阳吴勐以真仙而不列名王平甫以儒者而为仙则其故未之解矣蛇医予读酉阳杂俎王彦威在汴州夏旱时李玘因宴王以旱为言李醉曰欲雨甚易耳可求蛇医四头水十石瓮二枚每瓮实以水浮二蛇医以木葢密泥之分置闹处瓮前后设席烧香选十岁以下儿十余令执小青竹昼夜更击瓮不得少辍试之雨大注未审蛇医为何及读尔雅蝾炎螈蜥蜴蝘蜓守宫四名转相解至陶隐居以为其类有四种形大纯黄色者名蛇医其次似蛇医而小形长尾见人不动者名龙子小而五色尾青碧可爱者名蜥蜴形小而黑喜缘墙壁者名蝘蜒按说文及字林及崔豹古今注并以蝾螈为蛇医未省医义为何及读尔雅翼蛇医或名蛇师或云蛇舅母旧说蛇体有伤此虫辄衔草传之故有医号或曰口常含雹蛇若有病则以电疗之今蛇遇冬入蛰含土为圜至春出蛰土坚如铁石谓之蛇黄盖毒烈之气聚蓄所为蛇医以雹治蛇病似恊于理乃知一物三读书而后明书之不可不读也如此缢苏左传宣公八年春白狄及晋平夏会晋伐秦晋人获秦谍杀诸綘市六日而苏夫人弃市首身异处六日而苏恐无是理及读子玄史通秦谍从缢六日而苏夫缢而苏容或有之杀而苏吾未之见也子玄博学当另有据读一统志谯周降晋施宜生仕金刘整降元而列之人物则熏莸同器靖难死节诸臣建言杖死诸臣不一立传则中义落魄尉迟迥宇文忠臣也不着其死义而反以为作乱洗氏高凉义妇也不为之立传而堇见于祠庙费孝先皇甫坦术士也奈何与纪信魏了翁同传户口尺籍大政也奈何不与土产卫所同编诸如此类不可枚举嗣有编者似当厘正读述异记独异志南海有鬼母能产鬼一产十鬼朝产之暮食之出述异记故今之不慈者应号曰鬼姑枭长而食母獍长而食父獍未睹枭则在在有之而蜀黔闽更甚故今之不孝者应号曰枭獍齐王后怨死尸化为蝉遂登庭树嚖唳而鸣独异志故世之不夫而弃妻者应号曰冤蝉南海有鱼其名曰鲎行则雄雌双双并鱼人先得其雌并收其雄先得其雄其雌遁而去故世之不妇而弃夫者应号曰雌鲎虏利金缯之虏真虏也故可以金缯笼之利土地之虏非真虏也不可以金缯笼之金缯既不可笼土地又不可弃战守又不可恃呜唿殆矣改元王莾篡汉改元始建国官曰更始将军卒应圣公更始之谶其铸钱初名曰错刀契刀以为字有金刀遂罢二刀更名曰泉贷又为光武白水真人之祥天欲兴刘即王莾之诈不能夺也后主名刘禅谯周以为有刘氏受禅之义改元建兴炎兴又为晋兴之瑞天欲废刘即武侯之忠不能留也晋司马懿父字建公司马武帝名炎刘后主禅始改元建兴兆司马建公之兴也建公懿父既改元景耀兆司马景王之耀也司马师谥景王三改元炎兴兆司马炎之兴也晋武帝名炎若此有数存焉即孔明如之何哉张成倩曰改元之兆巧合乃尔天实为之非人所能附会也又见养草补入陈公洪谟继世纪闻云正德改元人谓前代有之时内阁大学士刘健李东阳谢迁未深考耳马冡宰文升因考斗道出题宰相须用读书人指此予谓永乐天顺正德皆前代所有当时宰臣未考第永乐天顺治而正德乱则治乱之机未必尽由改元武乙通鉴云殷武乙无道为偶人谓之天神与抟不胜而戮之为革囊血仰射之谓之射天猎于河渭之间暴雷震死邵氏闻见录载张芸叟云尝见唐野史言明皇为李辅国所弒肃宗知其谋不能制不数日雷震死翻释名义云夏赫连勃勃据有夏州凶暴无厌以杀为乐后为天震死及葬又震出之一不敬一不孝一不仁天之殛之不以人君贷也宜哉郭青螺先生崇论卷之八终