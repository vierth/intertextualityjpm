后村诗话提要钦定四库全书集部九后村诗话诗文评类提要等谨案后村诗话前集二巻后集二巻续集四巻新集六巻宋刘克庄撰克庄有后村集已着録所撰诗话惟前集有本别行其余皆编入文集中共十四巻末有自䟦称前后二集为六十至七十岁时所作续集四巻为八十岁时所作新集六巻则八十二岁时所作也克庄晩节颓唐诗亦渐趋潦倒如髪脱诗之论为城旦宁非恕度作沙弥亦自佳老吏诗之只恐阎罗难抺过铁鞭他日鬼臀红殆足资笑噱然论诗则具有条理真德秀作文章正宗以诗歌一门属之克庄克庄所取如汉武帝秋风词及三谢之类德秀多删之克庄意不谓然其説今载前集第一巻中盖克庄于诗为专门而德秀于诗则未能深解宜其方枘而圆凿也前集后集续集统论汉魏以下而唐宋人诗为多新集六巻则详论唐人之诗皆採摘精华品题优劣往往连録全篇较他家诗话兼渉考证者为例稍殊盖用唐诗纪事之例所载宋代诸诗其集不传于今者十之五六亦皆頼是书以传可称善本其中如韩诗外传西京杂记朝野佥载诸书往往连篇抄録至一二十条不止以至沈既济驳武后本纪之类泛及史事皆与诗无渉殊为例不纯又如谓杜牧兄弟分党牛李以为高义而不知为门户之私谓吴融韩偓国蹙主辱絶无感时伤事之作似但据唐英歌诗香奁集而于韩内翰集则殊未详閲持论亦或偶踈至于既诋玉台新咏为淫哇而又详録其续集既称欧阳修厌薄杨刘又称其推重杨刘尤自相矛盾然要其大㫖则精核者多固逈在南宋诸家诗话上也干隆四十六年十二月恭校上总纂官纪昀陆钖熊孙士毅总校官陆费墀后村诗话卷一钦定四库全书后村诗话巻一宋刘克庄编故事经筵彻章宸翰赐讲读官诗率取前人絶句淳祐丙午讲礼记毕钖宴秘书省御制七言唐律一首云鳌极开先已降衷上天下泽礼居中三才义理维持力万世纲常建立功孔圣法言多纂辑汉儒师学共脩崇经帷讲彻资羣彦克已工夫在广充诗既雄浑而奎文绚烂行草遒丽各为一体侍读少师郑公以下拜赐者十有四人克庄与焉彻章赐御制诗自今上始施罛濊濊鳣鲔发发葭菼掲掲庶姜孽孽庶士有朅郑氏曰庶姜谓姪娣庶士谓媵臣毛氏曰孽孽盛饰余始悟屈原九章云鱼鳞鳞兮媵予之意本此诗四言尤难以三百五篇在前故也韦𤣥成云谁谓华高企其齐而谁谓徳难厉其庶而使经圣笔亦不能删也曹公短歌行末云山不厌高海不厌深周公吐哺天下归心且孔融杨修俱毙其手操之高深安在身为汉相而时人目以汉贼乃以周公自拟谬矣魏文帝善哉行云人生如寄多忧何为今我不乐嵗月如驰当操无恙植以才仓舒以惠㡬至夺嫡谓之多忧可也及受汉禅可与天下同乐矣帝既猜阻鲜懽而诸侯王就封者皆为典籖侵迫多见削夺其末命乃托国于狼顾之仲逹是帝之忧至死未已何时而可乐乎曹植以葢代之才它人犹爱之况于父乎使其少加智巧夺嫡犹反手尔植素无此念深自敛退虽丁仪等坐诛辞不连植黄初之世数有贬削方且作诗责躬上表求自试兄不见察而不敢废恭顺之义卒以此自全可谓仁且智矣文中子曰至哉思王以天下让真笃论也赠白马王彪云丈夫志四海万里犹比邻恩爱茍不亏在逺分日亲何必同巾帱然后展殷勤忧思成疾疢无乃儿女仁仓卒骨肉情能不懐苦辛末云离别永无㑹执手将何时王其爱玉体俱享黄髪期于时诸王凛凛不自保子建此诗忧伤忼慨有不可胜言之悲诗中所谓苍蝇间白黑䜛巧令亲疎葢为灌均辈发终无一毫怨兄之意处人伦之变者当以为法彰以骁勇毙植以文义全葢丕所忌非文人也使仓舒在却未必可存仓舒夭操谓丕辈曰我之不幸汝辈之幸也此语失父道矣岂所以爱仓舒哉陆机弔魏武文云曩以天下自负今以爱子托人其言甚可悲也嵇康幽愤诗云性不忤物频致怨憎按康傲钟㑹不与语与山涛书自言薄周孔而非汤武其所忤也大矣子元子上见书自无可全之理况加以士季乎虽欲採薇散髪頥性养夀岂可得也四言自曹氏父子王仲宣陆士衡后惟陶公最高停云荣木等篇殆突过建安矣五言见于书诗如万事丛脞哉胡为乎泥中之类非始于苏李也武别陵云欲展清商曲念子不能归又云愿为双黄鹄送子俱逺飞陵虽万无还理武尚欲拔之以归汉忠厚之至也康乐称太傅为宗衮子建称孟徳为家王皆自我作古嵇康以非汤武三字杀身如韩亡子房奋秦帝鲁连耻之句谓之及形已具可也康乐安得全乎然康乐若以改物为耻窃负而逃可也为渊明亦可也既仕宋乃欲为子房鲁连于义未有所安悲夫阮嗣宗云宁与燕雀翔不随黄鹄飞黄鹄游四海中路将安归葢叹时人之安于卑近而自伤其才大志广无所税驾非谓士之抗志甘为燕雀而已嵇阮齐名然劝进表叔夜决不肯作文章正宗初萌芽西山先生以诗歌一门属予编类且约以世教民彞为主如仙释闺情宫怨之类皆勿取予取汉武帝秋风辞西山曰文中子亦以此辞为悔心之萌岂其然乎意不欲収其严如此然所谓㩦佳人兮不能㤀之语葢指公卿羣臣之扈从者似非为后宫设凡予所取而西山去之者太半又增入陶诗甚多如三谢之类多不入诗至三谢如玉人之攻玉锦工之织锦极天下之工巧组丽而去建安黄初逺矣陶公如天地间之有醴泉庆云是惟无出出则为祥瑞且饶坡公一人和陶可也潘岳云春荣谁不慕嵗寒良独希若能却顾长虑者然身游金谷以贾谧石崇为托嵗寒之地悲夫谢康乐有拟邺中诗八首江文通有拟杂体三十首名曰拟古徃徃夺真亦犹退之琴操真可以絃庙瑟子厚天对真可以答天问今人号为摹拟其作求其近似者少矣赠卢谌诗前歴叙霸王之佐下云中夜抚枕叹思与数子游又云功业未及建夕阳忽西流时哉不我与去乎若云浮昔蒯通读乐毅之书而泣余于越石此诗亦然前作有甚拙者刘越石云宣尼悲获麟西狩涕孔丘两句一事也阮嗣宗云多言焉所吿繁辞将诉谁两句一意也然不以瑕掩瑜宋少帝前溪曲云黄葛生烂漫谁能断葛根宁断娇儿乳不断郎殷勤其才思乃在陈后主隋炀帝之上魏文帝有见輓船士新婚别妻诗一首庶㡬熠熠宵行蟏蛸在户之遗意吕东莱马嵬诗云锦袜千年恨皇舆万里程宁知輓船士亦有别离情輓船事与马嵬不相涉而善用之如此焦仲卿妻诗六朝人所作也木兰诗唐人所作也乐府惟此二篇作叙事体有始有卒虽辞多质俚然有古意徐陵所序玉台新咏十巻皆文选所弃余也六朝人少全集虽赖此书略见一二然赏好不出月露气骨不脱脂粉雅人庄士见之废巻昔坡公笑萧统之陋以陵观之愈陋于统如沈休文六忆之类其䙝慢有甚于香奁花间者然则自国风楚辞而后故当继以选诗不易之论也唐初王杨沈宋擅名然不脱齐梁之体独陈拾遗首倡高雅冲澹之音一扫六代之纎弱趋于黄初建安矣太白韦栁继出皆自子昻发之如世人拘目见酣酒笑丹经崑崙有瑶树安得采其英如林居病时久水木澹孤清闲卧观物化悠悠念羣生青春始萌达朱火已满盈徂落方自此感叹何时平如务光让天下商贾竞刀锥已矣行采芝万世同一时如吾爱鬼谷子青谿无垢氛囊括经世道遗身在白云舒可弥宇宙卷之不盈分岂徒山木夀空与麋鹿羣如临岐泣世道天命良悠悠昔日殷王子玉马遂朝周宝鼎沦伊谷瑶台成古丘西山伤遗老东陵有故侯皆蝉蜕翰墨畦迳读之使人有眼空四海神游八极之兴杜审言夜宴云酒中堪累月身外即浮云登襄阳城云楚山横地出汉水接天回妾薄命云啼鸟惊残梦飞花搅独愁杜氏句法有自来矣杜五言感时伤事如亲朋无一字老病有孤舟如敢料安危体尤多老大臣如不愁巴道路恐湿汉旌旗其用事琢对如须为下殿走不可好楼居如竟无宣室召徒有茂陵求如鲁卫称尊重徐陈略丧亡八句之中着此一聨安得不独步千古若全集千四百篇无此等句为气骨篇篇都做圆荷浮小叶细麦落轻花道了则似近人诗矣古人感知已之遇季布奏事彭越头下臧洪卢谌皆不以主公成败而二其心叔季所谓宾客方翕翕热时则趋附恐后及时异事改则振臂而去至有射羿者世传严武欲杀子美殆未必然观亲老如宿昔部曲异平生之句极其悽怆至位置武于八哀诗中忠厚蔼然异于幕府少年今白髪之作矣李义山过旧府有寄诸掾诗云莫凭无鬼论终负托孤心尤有门生故吏之情可以矫薄俗唐人善形容人情物态杜公云已经十日窜荆棘困戹极矣然腰下宝玦青珊瑚终不解去何也义山云不收金弹抛林外却忆银牀在井头亦曲尽贵公子之憨态若贯休辈自拳五色毬迸入它人宅却促苍头奴玉鞭打一百之句拙俚甚矣太白古风云大雅久不作吾衰竟谁陈王风委蔓草战国多荆榛龙虎相啖食兵戈逮狂秦正声何微茫哀怨起骚人扬马激頽波开流荡无垠废兴虽万变宪章亦已沦此今古诗人断案也黄河走东溟白日落西海逝川与流光飘忽不相待春容舍我去秋髪已衰改人生非寒松年貌岂长在吾当乗云螭吸景驻光彩西上莲花山迢迢见明星素手把芙蓉虚步蹑太清俯视洛阳川茫茫走胡兵流血涂野草豺狼尽冠缨此六十八首与陈拾遗感遇之作笔力相上下唐诸人皆在下风古人服善太白过黄鹤楼有眼前有景道不得崔颢题诗在上头之句至金陵遂为鳯凰台诗以拟之今观二诗真敌手棋也若他人必次颢韵或于诗版之傍别着语矣玉川子贫甚僧送米令割俸其家必无葢藏一婢赤脚必无姝丽所讼恶少骑屋下瞰未必尽然既为捕笞恶少不以为徳反谓处置未是它人处此必怒退之乃巽辞谢之为具招之玉川赴其约又先致双鲤亦不之却旧史称退之性崛强以玉川事观之乃一委曲人也然其与宪宗争佛骨与御史中丞李绅争台参与王庭凑争牛元翼与河南尹郑相争卖饼军人则毅然不可夺崛强于大节而委曲于羣碎此其所以为退之欤李翺张籍皇甫湜皆韩门弟子翺妻又㑹女也故退之皆名唿之如云李翺观涛江又云籍湜辈然翺祭退之文乃称为兄师弟子姑未论兄妻之诸父可乎籍祭诗云而后之学者或号为韩张有抗衡之意湜作墓碑云父疾谕湜曰死能令我躬不随世磨灭者惟子以为属退之乃赖湜而传耶近世推黄配苏亦类此退之性喜玩侮如吕医山人之类固可侮扬之罘侯喜诸生也乃况之罘以栢马又借钓鱼嘲喜云举竿引线忽有得一寸才分鳞与鬐卢仝张籍之齿长矣于卢则云先生抱材终大用宰相未许终不仕形容其迂濶不少贷于籍则云君乃崑崙渠籍乃岭头龙譬如蚁蛭㣲讵可陵崆𡵻赠崔立之云朝为百嵗犹郁怒暮作千诗转遒紧若服其敏者下句却云才豪气勐易言语徃徃蛟螭杂蚁蚓则多而不精可以槩见其于诗人中惟东野文人中惟子厚稍加敬唐僧见于韩集者七人惟大颠颖师免嘲侮高闲草书颇见贬抑如惠如灵如文畅如澄观直以为戏笑之具而已灵尤跌荡至于醉花月而罗婵娟此岂佳僧乎韩公方且欲冠其颠始闻澄观能诗欲加冠巾及观来谒见其已老则又潸然惜其无及所谓善谑而不为虐者耶栁子厚才高它文惟韩可对垒古律诗精妙韩不及也当举世为元和体韩犹未免谐俗而子厚独能为一家之言岂非豪杰之士乎昔何文缜常语李汉老云如栁子厚诗人生岂可不学他做㡬百首汉老退而叹曰得一二首似之足矣何文缜从北狩病中诗云歴歴通前刼依依返旧魂人生㑹有死遗恨满干坤虽意极忠愤而语不刻急亦学栁之騐吕温坐伾文党黜守道衡二州卒于衡栁子厚诔之曰迁理于道民服休嘉赋无吏迫威不刑加又言二州之人哭者逾月坡公谓温小人何以得此然余观温集送江华毛令絶句云布帛精麤任土宜疲人识信每先期今朝临别无他嘱虽是蒲鞭也莫施太守送县令之言如此则子厚所书非溢美矣今世士大夫笑温者比肩及为二千石属县能督赋者䝉殊奖负殿者受严谴有能为温此言未见其人也吕温诗云天下起兵诛董卓长沙义士最先来荆公云江东子弟多才俊巻土重来未可知皆可以倡东南勇敢之气玉建新嫁娘诗云三日入厨下洗手作羮汤未谙姑食性先遣小姑尝张文潜寄衣曲云别来不见身长短试比小郎衣更长二诗当以建为胜文潜诗与晋人参军新妇之语俱有病刘长卿七言云欲扫柴门迎逺客青苔红叶满贫家魏野林逋不能及也洛神赋子建寓言也好事者乃造甄后事以实之使果有之当见诛于黄初之朝矣唐彦谦云惊鸿瞥过游龙去虚恼陈王一事无似为子建分疏者唐人叙述竒遇如后土夫人事托之韦郎无双事托之仙客鸎鸎事虽元稹自叙犹借张生为名惟沈下贤秦梦记牛僧孺周秦行记李羣玉黄陵庙诗皆揽归其身名检扫地矣古乐府云新妇初来时小姑始扶牀今日被驱遣小姑如我长回头语小姑勿嫁似兄夫庶㡬哀而不怨矣雍陶送春诗云今日已从愁里去明年更莫共愁来稼轩词云是他春带愁来春归何处却不解和愁将去虽用前语而反胜之唐失河湟未久司空图诗云汉儿尽作胡儿语却向城头骂汉人燕山自石晋割弃至本朝宣和歴年多矣议者犹以燕人思汉借口卒召狄难刘言史赠盛鍊师云大罗过却三千嵗更向人间魅阮郎此女道士岂鱼𤣥机之流欤唐人多不矜细行李羣玉有龙门寺佳人阿最歌云何须同泰寺然后始为奴其放泼如此夫陶冩情性如闲情赋可也过则为羣玉矣唐人多传卢仝因留宿王涯第中遂预甘露之祸仝老无髪奄人于脑后加钉焉以为添丁之䜟或言好事者为之仝处士与人无怨何为有此谤然平时切齿元和逆党月蚀一诗脍炙人口意者羣奄因此害之太平广记载孝亷许生遇四丈夫与白衣叟㑹饮于甘棠馆西喷玉泉四人谓叟曰玉川来何迟叟举壁间所见诗座中闻之皆拥面欲恸已而叟与四人者各赋一篇葢王涯贾餗舒元舆李训与仝之鬼也按甘露之谋涯餗不预元舆训虽狂疎败事其志与陈蕃窦武何异得罪于羣奄则有之于社稷无负也身与其宗既葅醢于寺人之手终唐之世名与叛逆同科仅尝收葬羣奄又使人发之投骨渭水子孙或逃依刘从諌茍活旦暮甚可怜矣及泽潞平被害无噍类诏书犹谓之逆贼之后此何理也李文饶实当国政刑如此岂畏奄人耶有宿憾于涯辈耶至昭宗危乱中始有雪涯等之诏喷玉泉诗云李固有寃藏蠧简邓攸无子续清风又云虽有衣衾藏李固终无表疏雪王章皆可传诵白衣叟所举壁间诗云六合茫茫皆汉土此身无处哭田横妙甚此必是涯元舆门生故吏所作杜牧之闻庆州赵纵使君与党项战死诗云将军独乗铁骢马榆溪战中金仆姑死绥却是古来有骄将自惊今日无青史文章争㸃笔朱门歌舞笑捐躯谁知我亦轻生者不得君王丈二殳皇祐中侬贼犯康州阖郡溃去惟守臣赵师旦死之妻方产子弃之草间乱后访之尚哌哌然诸公哀诔惟元厚之云转战谯门日欲晡空拳犹自把戈鈇身垂虎口方安坐命在鸿毛更疾唿柱下杲卿存断节袴中杵臼得遗孤空余三尺英雄血不愧山西士大夫欲与牧诗并驱樊川集中有李给事诗云元礼去归缑氏学江充来见大台宫又云可怜刘校尉曾讼石中书李名中敏常论郑注免归又忤仇军容弃官二聨可谓善用事矣刘梦得五言如蜀先主庙云天下英雄气千秋尚凛然势分三足鼎业复五铢钱得相能开国生儿不象贤凄凉蜀故妓歌舞魏宫前八阵图云轩皇传上略蜀相运神机水落龙蛇出沙平鹅鹳飞波涛无动势鳞介避余威㑹有知兵者临流指是非中秋云星辰让光彩风露发晶英能变人间世翛然是玉京七言如洛中寺北楼云高楼贺监昔曾登壁上笔踪龙虎腾中国书流让皇象北朝文士重徐陵偶因独见空惊目恨不同时便服膺惟恐尘埃转磨灭再三珍重嘱山僧西塞山懐古云西晋楼船下益州金陵王气漠然收千寻铁锁沉江底一片降幡出石头人世㡬回伤徃事山形依旧枕寒流今逢四海为家日故垒萧萧芦荻秋哭吕温云遗草一函归太史旅坟三尺近要离金陵懐古云山围故国周遭在潮打空城寂寞回皆雄浑老苍沈着痛快小家数不能及也絶句尤工梦得贞元间已为郎官御史牛相方在场屋投贽文巻梦得飞笔涂窜牛既贵未能忘有曾把文章谒后尘之句梦得答云初见相如成赋日后为丞相扫门人且饬诸子以已为戒然和令狐相云鲜有一身兼将相更能四面占文章则依然故态此诗幸次楚韵若施之于绹岂止掇兎葵燕麦之怒耶同时八司马皆高才一斥不复或咎时宰无乐育意惟新史谓贪帝病昬抑太子之明深当其罪后裴度为夣得免播州之行宪宗怒尚未解非但诸公忌才也梦得歴徳顺宪穆敬文武七朝其诗尤多感慨惟在人虽晚达于树比冬青之句差闲婉答乐天云莫道桑榆晚为霞尚满天亦足见其精华老而不竭莫猺自生长名字无符籍市易杂鲛人婚姻通木客星居占泉眼火种开山嵴夜渡千仞谿含沙不能射蛮语钩辀音蛮衣斑斓布熏狸掘沙鼠时节祠盘瓠忽逢乗马客怳若惊麕顾腰斧上髙山意行无旧路此刘梦得莫猺蛮子诗也世传坡诗始学梦得观此二诗信然元稹咏估客云尔又生两子钱刀何嵗平往年黒风峒贼首诈降朝家以通直郎镇南佥幕招之不出使其弟来吉州谒帅帅以角妓奉之戏云遗下贼种奈何唐彦谦寒食五言云微微泼火雨草草踏青人本朝王元之诗亦用泼火雨牧之誉阿宜义山誉衮师后二儿皆无闻退之不誉子姪直言阿买不识字李义山答令狐补阙云人生有通塞公等繋安危于升沈得丧之际婉而成章简斋南渡初被召柬同时召客云共谈太极非无意能系苍生本不同则气象益开濶矣唐任藩诗存者五言十首而已然多佳句衆鸟已归树旅人犹过山赠僧云半顶髪根白一生心地清居然可爱今人动为千百首而无可传者薛能诗格不甚高而自称誉太过五言云空余气长在天子用平人不但自誉其诗又自誉其材然位歴节镇不为不用矣卒以骄恣陵忽偾军杀身其才安在妄庸如此乃敢妄议诸葛可谓小人无忌惮者扬州在唐时最繁盛故张祐云人生只合扬州死蜀都在本朝最繁盛故放翁云不死扬州死剑南杜牧许浑同时然各为体牧于唐律中常寓少抝峭以矫时弊浑则不然如荆树有花兄弟乐橘林无实子孙忙之类律切丽密或过牧而抑扬顿挫不及也二人诗不着姓名亦可辨樊川有续别集三巻十之八九皆浑诗牧佳句自多不必又取它人诗益之若丁夘集割去许多杰作则浑诗无一篇可传矣牧仕宦不至南海别集乃存南海府罢之作甚可笑韦苏州话旧云昔事武皇帝无赖恃恩私身为里中横家藏亡命儿朝持摴蒱局暮窃隣家姬司𨽻不敢捕立在白玉墀此葢韦公身在三卫目击其类如此非自谓也王建羽林行亦云长安恶少出名字楼下刼商楼上醉天明下直明光宫散入五陵松栢中百回杀人身合死赦书尚有収城功九衢一日消息定乡吏籍中重改姓出来仍旧属羽林立在殿前射飞禽可与韦诗互看韦诗律深妙流出肝肺非学力世言其所至扫地焚香而坐不应为人老少顿异可见前诗寓言尔子美送孔巢父云若逢李白骑鲸鱼道甫问讯今何如葢李杜与巢父一辈人也又云诗巻长留天地间钓竿欲拂珊瑚树则巢父亦能诗者偶失传尔子美间闗乱离挺节无所污巢父后没王事惟太白坐永王璘事流夜郎按璘尝辟巢父而巢父不应可见太白当日去就欠商量也新史谓白佐璘起兵颇似文致但不当就其辟尔李逺赠冩御容李长史云初分隆准山河秀再㸃重瞳日月明极工及坡公仰观眩晃目生晕但见晓色开扶桑迎阳晩出步就座绛纱玉斧光照廊野人不识日月角髣髴尚记重瞳光之篇一出光焰万丈视逺所作真小儿语欧阳率更貌寝长孙无忌嘲之云谁令麟阁上画此一猕猴好事者遂造白猿之说谤及其亲郑畋名相父亚亦名卿或为李娃传诬亚为元和畋为元和之子小说因谓畋与卢㩦并相不咸㩦诟畋身出倡妓按畋与㩦皆李翺甥畋母擕姨母也安得如娃传及小说所云唐人挟私忿腾虚谤良可发千载一笑亚为李徳裕客白敏中素怨徳裕及亚父子娃传必白氏子弟为之托名行简又嫁言天宝间事且传作于徳宗之贞元追述前事可也亚登第于宪宗之元和畋相于僖宗之干符岂得预载未然之事乎其谬妄如此如周秦行纪世以为徳裕客韦绚所作二党真可畏哉张籍还珠吟为世所称然古乐府有羽林郎一篇后汉辛延年所作云昔有霍家奴姓冯名子都依倚将军势调笑酒家胡胡姬年十五春日独当垆长裾连理带广袖合欢襦头上蓝田玉耳后大秦珠两鬟何窈窕一世良所无不意金吾子娉婷过我庐银鞍何煜爚翠葢空蜘蟵贻我青铜镜结我红罗裾男儿爱后妇女子重前夫人生有新故贵贱不相踰多谢金吾子私爱徒区区籍诗本此然青于蓝送宫人入道唐人多有此作荆公止选项斯一首云愿从仙女董双成王母前头作伴行初戴玉冠多误拜欲辞金殿别称名将敲碧落新斋磬却进昭阳旧赐筝旦暮焚香绕坛上步虚犹作按歌声未脱唐体也韦苏州诗家最高手亦有此作云舍宠求仙畏色衰辞天素面立天墀金丹拟驻千年貌宝镜休匀八字眉公主与收珠翠后君王看戴角冠时从来宫女多相妬闻向瑶台总泪垂絶不类韦诗与斯辈竟何以异风俗移人如此或是韦公戏傚时人体尔牛竒章有夜入真珠室朝游玳瑁宫之谤张祐上牛相亦云四十便封侯名居第一流下有绿鬟红粉之语末云如君年少贵不信有春愁葢前诗非谤矣牛李嗜好如冰炭唯爱石则如一人然賛皇生相门无声色之好竒章起寒士备贵人之奉不及賛皇逺矣唐诗人与李杜同时者有岑参高适王维后李杜者有韦栁中间有卢纶李益两皇甫五窦最后有姚贾诸人学者学此足矣长庆体太易不必学王逢原题乐天墓末云若使篇章深李杜竹符还不到君分岂亦病其诗之浅耶王铎尽忠唐室奋讨巢贼初节与郑畋略同大功垂就令孜间之于内解其都统铎诗云三尘上相逢明主九合诸侯愧昔贤可谓慨然有志者然居乱世要须十分清苦庶可自全孔明躬耕娶阿承丑女相蜀不殖产其虑深矣铎当国家板荡之际居将相衮钺之任乃㩦妓妾辎重慢藏冶容行于虎狼之都三百口遂併命于高鸡泊哀哉后村诗话巻一后村诗话卷二钦定四库全书后村诗话巻二宋刘克庄编杨刘诸人师李义山可也又师唐彦谦唐诗虽雕斵对偶然求如一抔三尺之联惜不多见五言叙乱离云不见泥函谷俄惊火建章剪茅行殿湿伐栢旧陵香语尤浑成未甚破碎若西崑酬唱集对偶字画虽工而佳句可録者殊少宜为欧公之所厌也王元之被遇熙陵知制诰因捄徐铉贬商州为内相因议孝章皇后丧贬滁州真皇登极召还将用矣其诗乃云两制旧臣生白髪一畨新贵上青天未几再谪黄州迁蕲州而卒岂新贵有所未平乎王元之挽赵中令云太常草仪注全是塟周公足以称其勋业魏野五言云常怜李斯首不及严光足真处士语也潘阆云白日昇天易清朝取事难野聘召而不至阆叫唿而求用其诗与张元姚嗣宗何异潘阆客舍诗土牀安枕穏纸被转身鸣定非慵便枕玉凉绣被春寒夜者所能道也诗家评论古人多是书生空言尔晏元献书平津侯传云主父仲舒容不得未知宾合是何人公能客富欧二公于门下然后可以为此言但主父非仲舒之伦宜以汲黯代之夏英公宫词云绛脣不敢深深注却怕香脂污玉箫不减香奁花间之作王岐公夫人合端午帖子云后苑寻青趂午前归来竞鬬玉栏边袖中独有香芸草留与君王辟蠧编出新意于綵丝巧粽之外可喜也将飞更作廻风舞巳落犹成半面妆宋景文落花诗也为世所称然李义山固云落时犹自舞扫后更闻香李下句尤妙君谟以诗寄欧公公答云先朝杨刘风采耸动天下至今使人倾想世谓公尤恶杨刘之作而其言如此岂公特恶其碑板奏疏磔裂古文为偶俪者其诗之精工律切者自不可废欤又云近时苏梅二穷士尔主张风雅人士归之自二穷士死文士满朝而使斯道寂然中絶每念此事窃叹乃知文士满朝而诗道寂然不但近嵗祖宗盛时因已然矣欧帖在郑子敬左司家欧公诗如昌黎不当以诗论本朝诗惟宛陵为开山祖师宛陵出然后桑濮之哇滛稍息风雅之气脉复续其功不在欧尹下世之学梅诗者率以为淡集中如葑上春田濶芦中走吏参海货通闾市渔歌入县楼白水照茅屋清风生稻花霜落熊升树林空鹿饮溪河汉微分练星辰淡布萤每令夫结友不为子求郎山形无地接寺界与波分山风来虎啸江雨过龙腥之类殊不草草葢逐字逐句铢铢而较者决不足为大家数而前辈号大家数者亦未尝不留意于句律也苏子美歌行雄放于圣俞轩昂不覊如其为人及蟠屈为吴体则极平夷妥帖絶句云别院深深夏簟清石榴开遍透帘明树隂满地日卓午梦觉流莺时一声又云春隂垂野草青青时有幽花一树明晚泊孤舟古祠下满川风雨㸔潮生极似韦苏州垂虹亭观中秋月云佛氏解为银世界仙家多住玉华宫极工而世惟咏其上一聫金饼彩虹之句何也山蝉带响穿疎户野蔓蟠青入破忩亦佳句子美送李生云李生以病废东入徂徕峯志气尚突兀形骸巳龙钟男儿生世间有如絶壑松误为风雷伤不与匠石逢哀哉千尺干摧朽似秋蓬此诗悲壮之甚李生何如人足以当之窃意子美自谓也雁湖注半山归肠一夜绕钟山之句引韩昌黎诗肠胃绕万象非也孙坚母懐妊坚梦肠出绕吴阊门半山本此见呉志和王贤良龟诗云世论妄以虫疑氷注虽引庄子但出处无疑字意公别有所本后读卢鸿嵩山十志有疑冰之语又唐彦谦中秋诗云雾净不容𤣥豹隠水寒却恐夏虫疑乃知唐人巳屡用之矣半山挽裕陵云玉暗蛟龙蛰金寒雁鹜飞挽吴春卿云曲突非无验方穿有不行鍊字属对无遗巧刘原父咏春草云春草绵绵不可名水边原上乱抽荣似嫌车马繁华处才入城门便不生贡父絶句云青苔满地初晴后緑树无人昼梦余惟有南风旧相识迳开门户又翻书皆有元和意度不似本朝人诗刘贡父咏史云自古边功縁底事多因嬖倖欲封侯不如直与黄金印惜取沙场万髑髅往往指王韶李宪辈唐人曺松亦云凭君莫话封侯事一将功成万骨枯王逢原暑旱苦热云清风无力屠得热落日着翅飞上山人固巳惧江海竭天岂不惜河汉干崑崙之髙有积雪蓬莱之逺常遗寒不能手提天下往何忍身去逰其间其骨气老苍识度髙逺如此岂得不为荆公所推富公由并州入相外廷至于举笏相贺王逢原独云要须待见成尧舜未敢轻浮作颂声所见髙于石徂徕一等矣答孙华老云生无人愧宁非乐死有天知岂特名其固穷自守亦士之髙致也王逢原闻雁云万里波涛九秋后五更风雨一灯旁不待着雁字而题见矣滕白题汶川村舍云种茶嵒接红霞坞灌稻泉生白石根皤腹老翁头似雪海棠花底戏儿孙可入图画坡诗略如昌黎有汗漫者有典严者有丽缛者有简澹者翕张开阖千变万态葢自以其气魄力量为之然非本色也它人无许大气魄力量恐不可学和陶之作如海东青西极马一瞬千里了不能为韵束缚陈洙书御史台壁云清朝无事諌章疎窃禄经年卧直庐惆怅平生不如梦春来三度到溪居与荆公三年衣染禁城尘抚事茫然愧古人明月沧波江万顷扁舟长载梦中身之作暗合唐子西诸文皆髙不独诗也其出稍晚使及坡门当不在秦晁之下集中有闻坡贬惠州诗云元气脱形数运动天地内东坡未离人岂比元气大天地不能容伸舒辄有碍低头不能仰闲口焉敢欬东坡坦率老局促应难耐何当与道俱逍遥天地外此诗甚佳状得出潮田无恶嵗酒国有长春草木疑灵药渔樵或异人花开不旋踵草薙复齐腰团扇侵时令方书遣昼长问学兼儒释交逰半士农国计中宵切家书隔嵗通闗河先壠逺天地小臣孤山静似太古日长如小年皆唐子西惠州诗也曲尽南州景物畧无迁谪悲酸之态七言如身杂蜑中谁是我食除蛇外总随乡骥子能吟青玉案木兰堪战黒山头亦甚工后人取前作翻腾勘辨有工于前作者唐子西过田横墓云沧溟无际何妨死却死东都未耿光乃反退之祭文之意此诗必有谓不独为横发元祐后诗人迭起一种则波澜富而句律疎一种则煅炼精而性情逺要之不出苏黄二体而巳及简斋出始以老杜为师墨梅之类尚是少作建炎以后避地湖峤行路万里诗益竒壮元日云后饮屠蘓惊巳老长乘舴艋竟安归除夕云多事鬓毛随节换尽情灯火向人明记宣靖事云东南鬼火成何事终待神锋作争臣岳阳楼云登临呉蜀横分地徙倚湖山欲暮时又云干坤万事集双鬓臣子一谪今五年闻徳音云自古安危闗政事随时忧喜到樵渔五言云泊舟华容县湖水终夜明凄然不能寐左右菰蒲声穷途事多违胜处心亦惊三更萤火閙万里天河横腐儒忧平世况复值甲兵终然无寸策白髪满头生造次不㤀忧爱以简严扫繁缛以雄浑代尖巧第其品格故当在诸家之上徐师川闻㨗云时时传破敌日日问修门又云诸公冝努力荆棘巳千村陈简斋感事云风断黄龙府云移白鹭洲菊花纷四野作意为谁秋颇逼老杜宣靖之祸自灭辽取燕始韩子苍挽中山韩师云金絮盟尤在灰钉事已新语妙而意婉上句指韩下句指童蔡作法当如此崔徳符诗幽丽髙逺了不蹈袭葢用功最深者观鱼云小鱼喜亲人可钓亦可纲大鱼自有神隠见谁能量老禅虽无心施食不肯尝时于千寻底霍见如龙章桃花云如何一朽株孕此千亿花虽云行且䦨明嵗亦再华岂知世上人一老不复佳过湖云谁见诗颠颠发时鄱阳湖里月明知无人为覔昭华管自卷秋芦片叶吹皆精诣可吟讽江端友字子我邻几之孙靖康间以布衣召用同时诗人感慨北狩南渡之作多矣子我云楚欲图周鼎汤犹系夏台又云比年荧惑犯南斗何日燕人祭北门事的切而语回互江子我咏象云仓舒止用儿童计亦能自知尔重轻葢用王内翰元之讥玩张相齐贤之语但含蓄而不刻露尔朱希直七言如几许少年春欲夏一畨梦事緑催红过时不语鸎解事怕客深藏鱼见几人间万事老无味天下四时秋最愁五言如剪茅编鹤屋筛米聚鸡粮灯昬鼠窥研雨急犬穿篱皆警策不蹈袭前辈记朱新仲舎人天气未佳宜且住风涛如此亦安归之聨取其自然不烦斵削然新仲此等句尚多如招郭侯饮云此时老子兴不浅旦日将军幸早临如何以报之青玉案我姑酌彼黄金罍凡引用前人语皆蟠屈排奡使之妥帖它句如满地落花春病酒一帘明月夜登楼相亲多谢风标子可款岂无潇洒侯何从可覔秋消息忽有先锋到白苹如水篆行科斗林糚转画眉若不经思而俱出人意表读杜诗云纵之逼论剑收之入檀弓尤前人所未发也刘屏山题李忠愍集云二帝䝉尘方幸朔六臣奉玺更朝梁叙当时事忠愤悲壮尹少稷闻伪齐入冦云酬功不惜赏千布送死惟堪缚一驴足与前句相上下先朝上元驾御端门示与民同乐之意而巳宣和间灯尤盛至于骑年连月警跸夜出尹少稷靖康元夕诗云景龙只是当时路不见金钱打着人刘屏山亦云凄凉但有云头月曾照当时步辇人皆记向来期门之事汴都角妓郜六李师师多见前辈杂记郜即蔡奴也元丰中命待诏崔白图其貌入禁中师师着名宣和入至掖廷顷见郑左司子敬云汪端明家有李师师传欲借抄不果刘屏山诗云辇毂繁华事可伤师师垂老过湖湘缕衣檀板无颜色一曲当年动帝王亦前人感慨杜秋娘棃园弟子之类茶山种竹云余子不足数此君何可无上句虽非竹事不觉牵强荔支云絶知髙韵倾珧柱未觉丰肌病玉环上下句皆切又妙于融化送别云不堪相背处何况独归时行役云一寸客亭烛数声村舍鸡絶似唐人绍兴初敌归我河南识者知和约之不坚久钱氏之后自中原迁奉三世丧柩窆于越上诸公皆为哀挽茶山独云摸金千骑去埋玉几人归可谓妙于用事余为袁守项容孙被召过袁言自其先世坟域在沙市者皆巳迁塟公安国愈蹙矣士大夫得无感慨乎王嘉叟侍郎栁色知春浅钟声觉寺深避虎连村静分鱼一市腥之句甚佳初以僧牒盐钞充军储夏均父诗云坐食今添几支遁煮盐那得百𢎞羊反本之论也士大夫当离乱时有幸不幸者简斋云浮世身难料危途计易非东莱云后死反为累偷生未有期诵之皆可悲慨赵忠简当国以近臣荐起处士刘致中至则赵去秦代之矣刘报罢归尹少稷柬之云徒然五侍从不办一书生史相力荐放翁赐第其去国自是台评然王景文乃云真翁自了平生事不了山隂陆务观放翁见诗亦笑云我字务观乃去声如何把作平声押了陆放翁少时调官临安得句云小楼一夜聴春雨深巷明朝卖杏花传入禁中思陵称赏由是知名古人好对偶被放翁用尽箝纸尾摸牀绫烈士壮心狂奴故态生希李广名飞将死慕刘伶赠醉侯下泽乗车上方请剑酒宁剰欠寻常债剑不虚施细碎仇空虚腹垒傀胷爱山入骨髓嗜酒在膏肓手版肩舆鬼仔天公贵人自作宣明画老子曽闻正始音牀头周易架上汉书温巻热官醉学究病维摩无事饮不平鸣乞米帖借车诗麴道士楮先生土偶天公长剑拄頥短衣掩胫已得丹换骨肯求香返魂子午谷丁夘桥洛阳二顷光范三书酒圣钱愚茶七碗稷三升一弹指三折肱天女散花麻姑掷米虎头鸡肋玉麈尾金褭蹄金鸦嘴玉辘轳客至难令三握髪佛来仅可小低头百衲裠双钩帖藏经阁帖摩诘病说法虞卿穷着书读书十纸上树千回风汉醉侯见虎犹攘臂逢狐肯叩头天爱酒地埋忧一齿落二毛侵痴顽老矍铄翁曲肱纵理竹郎木客百钱挂杖一锸随身百瓮虀两囤枣鍊炭劳薪铜臭饭香记书身大如椰子忍事瘿生似瓠壶笑尔辈爱吾庐僧坐夏士防秋麈尾清谈蝇头细字巖下电雾中花唐夹寨楚成臯剑南集八十五巻凡八千五百首别集七巻不预焉其似此者不可殚举姑记一二于此近嵗诗人杂博者堆队仗空疎者窘材料出竒者费搜索缚律者少变化惟放翁记问足以贯通力量足以驱使才思足以发越气魄足以陵暴南渡而后故当为一大宗末年云客从谢事归时散诗到无人爱处工又云外物不移方是学俗人犹爱未为诗则皮毛落尽矣旧读杨诚斋絶句云饱喜饥嗔笑杀侬鳯凰未必胜狙公幸逃暮四朝三外犹在桐花竹实中不晓所谓晚始悟其㣲意此自江东漕奉祠归之作也鳯虽不聴命于狙公然犹待桐花竹实而饱以花实况祠廪也欲併祠廪扫空之尔未几遂请挂冠诚斋挽张魏公云出昼民犹望廻军敌尚疑只十箇字而道尽魏公一生其得人心且为敌所畏与夫罢相解都督时事皆在里许然读者都草草看了今人不能道语被诚斋道尽宿草春风又新迁去嵗无江水夜韶乐海棠春贵妃椅中招绮夏𤓰处屏伾文晋殿吴宫犹碧草王亭谢馆尽黄鹂春归便肯平平过须做桐花一信寒东风染得千红紫曽有西风半㸃香年年不带看花福不是愁中即病中昇平不在箫韶里只在诸村打稻声六朝未可轻嘲谤王谢诸贤不偶然山根玉泉仰面飞飞出山顶却下驰自从庐阜㵼双练至今银湾干两支雷声惊裂龙伯眼雪㸃溅湿姮娥衣寄言苏二李十二莫愁瀑布无新诗羲和梦破欲启行紫金毕逋啼一声声从天上落人世千村万落鸡争鸣素娥西征未归去簸弄银盘浣风露一丸玉弹东飞来打落桂林雪毛兎谁将红锦幕半天赤光天气贯山川须臾却驾丹砂毂推上寒空辗苍玉诗翁已行十里强羲和早起道无双子云到老不晓事不信人间有许由放翁学力也似杜甫诚斋天分也似李白放翁云胆薄沽官酿瞳昏读监书杜荀鹤云欺春秪爱和醅酒讳老犹㸔夹注书二聫皆佳李伯记丞相过海絶句云假使黒风漂荡去不妨乘兴访蓬莱与坡公九死南荒吾不服兹逰奇絶冠平生之句殆相伯仲异乎李文饶卢多逊穷愁无憀之作矣卿相陈魏公去位诗云病深老迫宜归去莫作留侯范蠡看时公年五十四而其言如此艾轩读江西诗云神仙本自无言説尸解由来最下方山谷与坡公云只欠小蛮樊素在我知造物爱公深屏山问李汉老疾云欲袖云门竹篾子室中驱出散花人爱朋友之言也白公云病与乐天相伴住春同樊子一时归放翁云九十老农縁底健一生强半是单栖自爱之言也陈邦光以金陵降敌游士或题其先垄云牙郎一去杳无踪惟有青青夹迳松若使人能全此操松应合受大夫封其家执而讼于郡某守饷士人酒遣去牙郎用唐人卖国语范石湖赏海棠云忆向宣华夜倚栏花光妍暖月光寒如今蹋飒嫌风露且只铜瓶满插看宣华王蜀宫名也萧干岩机杼与诚齐同但才悭于诚斋而思加苦亦一生屯蹇之騐同时独诚斋奖重以配范石湖尤遂初陆放翁而放翁絶无一字及之今摘其律古精诣不甚费研寻者于此着语能竒怪唿天与倡酬疾走建徳国乃为渊明先失脚堕榛莽刘伶扶我还干坤生长我贫病怨尤谁湘妃危立冻蛟背海月冷挂珊瑚枝丑怪惊人能妩媚断魂只有晓寒知百千年藓着枯树一两㸃春供老枝絶壁笛声那得到直愁斜日冻蜂知造化巧能相补得破悭賖与一天秋一笻时到崔嵬上有底勲劳得结扶秋浩荡中遥指㸃一螺许是定王城稚子推窗窥过鴈数峰乗隙入西轩眼冷寒梢明数㸃知他是雪是梅花秋阳直为田家计饶得渔村一抹红真诚斋敌手也故参与龚公行役过一山有老木参天再过其山童矣居人云巨室以此造室公纪以絶句云千章古木转头空去与人间作栋隆未必真能庇寒士不如留此贮清风晦翁后见此诗叹曰此龚公一生诗䜟意谓公初为諌官负重名晚不必为执政也黄初季野名士也既登第梦妇人素服扇上题云恨君青袖短误妾白罗糚季野遂不肯婚余大父着作与之友善责以嗣续大义陈魏公素重其人以聂夫人女弟归之既娶宛然梦中所见者季野果夭无子大父葬之于吾家祖茔李鴈湖悼亡云一杯漫道愁能遣几度醒来错唤君然元稹已云怪来醒后傍人泣醉里时时错问君此尤是暗合若四灵唐碑入宋稀与唐人隋柳入唐疎之句则是明犯安晚丞相昭君诗云解携尤物柔强国延夀当年合议功意新而理长杭相李文靖乞去题六和塔云经从塔下几春秋每恨无因到上头今日始知高处险不如归卧旧林丘高续古题四圣观云射熊馆暗花扶屐下鹄池深栁拂舟极藻绘追琢之功二宋殆不能过晚兼都官题直舍云无诗如郑谷有髪似冯唐亦警策赵忠定当国招蔡季通不至犹坐赵党谪死道州伪禁方严朱文公题其墓云有宋西山先生蔡季通之墓章泉泣之云鹃叫春林辱赠诗鴈廻湘浦忽传悲兰枯蕙死迷三楚雨暗灯昏碍九疑蚤日力辞公府檄暮年名入党人碑乌虖季子延陵字不待鑱词行可知是时章泉句律如此宜为一世所宗晩年诗太坦率几于凤徳之衰矣赵南塘挽余干相云柩前㽞素仗帘下进黄袍语简而事核又云汉阁新图迥秦筝旧曲长挽巩仲至云万巻非其祟单方或以封有无穷之味和韩仲止懐蹈中弟云黄台𤓰辞可怜美老根连蔕摘都稀风流遂至尔身尽衰病况堪吾道非少日槊旗豪索酒暮年丝竹泪沾衣人生到此将何遣一巻南华坐掩扉立春云苍规不与圆生智白发惟添老在身絶句云我欲将君洞庭野斜河澹月听云和要眇之音也端平初除拜一新赵南塘起散地掌内制元夕觞客客散家集有观傀儡诗云酒阑有感牵丝戏也伴儿童看到明余谓康节遂令高卧人欹枕观儿戏之句盖局外旁观者之言尔若同局而为此言似乎未可南塘评蹈中诗体貌节奏似韦谢信有之至于慕先儒而遐想挽名流以自近则居然悬隔南塘惜其未拨弃浮论可谓名言其豪心侠气极力揩磨不尽不若南塘之近道也题㑹春苑云草荒故苑几春风尚想花开春树红欲问当时马王事寂寥残照野亭中寒食云人家揷栁春将过时节浇松老未归挽赵从善尚书云先朝懐族逺平世责人深皆于近体中有逺意亡友临川曽景建博学强记无所不通工诗有金陵百咏同泰寺云此身终属候丞相谁办金钱赎帝归澄心堂纸云一幅降笺何用许价高縁写宋文章荆公书堂云愁杀天津桥上客杜鹃声里两眉攅皆峭抜有风骨其少作云九十日春晴意少一干年事乱时多佳句也曽景建送蔡季通赴贬云四海朱夫子徴君独典刑青云伯夷传白首太𤣥经有客怜孤愤无人问独醒瑶琴空琐匣絃絶不堪听其后景建亦坐诗祸谪舂陵而卒建人朱复之字几仲多材艺为诗有思致初夏云忽听夏禽三五弄新红突过石榴枝秋日云红蕖老去羞明镜推让朱荣上蓼梢视赵紫芝一树木犀供夜雨清香移在菊花枝之句尤觉工致黄天谷名春伯白玉蟾姓葛名长庚皆自言得道后死乃无它异二人颇渉文墨所至墻壁淋漓挥扫能耸动人谷有诗云半篙春水一蓑烟抱月懐中枕斗眠説与时人休问我英雄廻首即神仙常访蟾值其出题壁云怪访怪怪不在茅君山来相待侂胄既诛或托巢鸟以讥当时朝士云衆鸟不喜亦不悲又复别寻高树枝丁夘和议敌索首谋函首予之或为乐府云寳莲山下韩家府主人飞头去和虏高九万吴山絶句云拂晓官来簿録时未曽吹彻玉参差傍人不忍听鹦鹉犹向金笼唤太师范石湖座上客有谈刘媫妤事者公与客约赋词游次公先成公不复作衆亦敛手游词云暖霭烘晴籞锁垂杨笼池罩阁万丝干缕池上晓光分宿雾日近羣芳易吐寻并蔕栏边凝竚不信钗头双凤去奈寳刀被妾先留住天一笑万花妬阿娇好在金屋贮甚秋风易得萧疎扇鸾尘汗一自昭阳宫闭后墻角土花无数况多病情伤幽素百花台上空白露望红云杳杳知何处天尺五去无路次公字子明定夫诸孙礼部侍郎操之子诗词皆工疎明瘦直不受东皇识留取伴春应肯万红里怎着得夜色何处笛晓寒无奈力若在夀阳宫院一㸃㸃有人惜王澡身甫落梅词也身甫尝为太常博士潘枋字庭坚落笔皆不凡有镡津懐旧词云怕见倚栏干阁下溪声阁外山空有旧时山共水前欢暮雨朝云去不还想是蹑飞鸾月下时时认珮环月又渐低霜又下更阑折得梅花独自看余渉世龃龉每诵欧公平生名节为后生描画畧尽之言辄为慨然晚逐于朝交游皆掉臂去惟汤伯纪寄诗云唐朝空自贵宏词科目何尝得退之掌制徒闻夸子厚残篇仅见命敦诗堪嗟实録无完传太息淮西有后碑寄语莆田紫薇老文章盖世例如斯余固不足以当此诗然在西掖草制七十不止一首伯纪未之见耳后村诗话巻二后村诗话卷三钦定四库全书后村诗话巻三宋刘克庄编东坡中秋诗云此生此夜不长好明月明年何处看与髙适今年人日空相忆明年人日知何处之句暗合罗隠中秋不见月诗云只恐异时开霁后玉轮依旧飬蟾蜍本于卢仝月蚀诗然尤简明林和靖絶句云山水未深猿鸟少此生犹拟别移居直过天竺溪流上独树为桥少结庐然贾岛已云犹嫌住处人知处见拟移家更上山杨诚斋五言诗云犹道山中浅仍移水上居俗人又剥啄棹入白芙蕖亦本此卢纶李益善为五言絶句意在言外纶伤秋云嵗去人头白秋来树叶黄搔头向黄叶与尔共悲伤宫词云玉砌红花树香风不敢吹春风解天意偏发殿南枝学士院春帖子可用又云辞辇复当熊倾心奉六宫君王若看貌甘在衆妃中益送人云路傍一株桞此路向延州延州在何处此路起悠悠照镜云衰鬓朝临镜将看各自疑慙君明似月照我白如丝阳城烽舎云何地可潸然阳城烽树邉今朝望乡客不饮北流泉皆有无穷之味刘幽求功业人不以诗名其五言云心为明时尽君门尚不容田园芜没尽归路路何从裴晋公题太原㕔壁云危事经非一浮荣的是空白头官舎里今日又春风皆㣲婉不刻露顷选絶句或未见前集或偶漏落可収入也石林避暑録载楚州紫极宫壁间诗云宫门闲一入独凭栏干立终日不逢人朱顶鹤声急亦可収贾岛哭孟郊云家近登山道诗随过海船此为郊冩真也及哭张籍云即日是前古何人耕此坟施之他人皆可何必籍也籍尽有可説今八句无一字着题良不可晓王简卿侍郎题园扉只教人种菜莫误客看花陈抑斋枢密则云寄语园丁勤刬草有时病叟出看花尤有味辛㓜安晩题桃符云身为僧禅老家因赴诏贫杜子昕则云父子俱开国朝廷不负人两聫皆㣲而婉宾戏犯客难洛神赋犯高唐赋送穷文犯逐贫赋贞符犯封禅书王命论洪氏随笔记阿房赋犯华山赋中语余读陆傪长城赋首云千城絶长城列秦民竭秦君灭不觉失笑曰此岂非蜀山兀阿房出之本祖欤傪名辈在樊川前唐人交疎贫病后身老是非间之句可讽咏侍郎尝自诵其赠刘改之一聫云骂坐有人皆辟易处穷无鬼敢揶揄道得他着福州仁王寺有僧喜唱望江南词一日忽题壁曰不嫌夫婿丑亦勿厌深村但得一回嫁全胜不出门或谓之曰此僧欲出世矣言于当路延主一刹未久若有不乐者又题云当初只欲转头衔转得头衔转不堪何似仁王高阁上倚阑闲唱望江南李内翰元善毎称此二絶倦游辄曰吾欲唱望江南矣李义山蝨赋云尔职惟吃而不善吃回臭而多跖香而絶虽甚简短然有义味近人长短句多脱换前人诗句如七夕词云今夜为情忙人那得工夫送巧然罗隠巳云时人不用穿针待没得心情送巧来送别词云不如饮待奴先醉图得不知郎去时然刘驾已云我愿醉如泥不见君去时宫词云一夜御前宣住六宫多少人愁然王建已云闻有美人新进入六宫未见一时愁王岐公宫词云翠眉不及池邉桞取次飞花入建章虽本王昌龄玉颜不及寒鸦色之句然殊不相犯又云重教按舞桃花下只踏残红作地䄄又云吹回一觉昭阳梦帐外春风太薄情其意致在王建之上退之自负去陈言然坐茂树濯清泉即楚词饮石泉䕃松栢也飘轻裾翳长袖即洛神赋扬轻袿翳修袖也岂非熟读忘其相犯耶前史谓祢衡附孔融慢曺操操以其才名不欲杀送刘表后复慢表表不能容以江夏太守黄祖性急送衡与之为祖所杀按鹦鹉赋极笼槛栖託之悲有母子伉俪衆雏之感又云宁顺从以逺害不违忤以丧生又云顾六翮之残毁虽奋迅其焉如茍竭心于所事敢背恵而忘初噫衡自知不免哀鸣踯躅求容于祖者如此亦可怜巳时操表皆欲篡汉而融独欲存汉衡与融善自无可活之理操能害融而不忍毙一衡表亦避此名惟祖凶麤敢于下手原其意不过一时麤豪风㫖尔岂性急之罪哉顷见余子寿云谢希孟为某总饷所恶假手留钥张定叟劾去之希孟有诗云上有皇天下后土此身不患无归所凭谁说与清河公何苦为人作黄祖余谓祖为曹刘驱使已可笑又有一种人为祖驱使更可笑也退之有答柳柳州食虾蟇诗是柳倡而韩和矣今柳集乃无此作唐家数诗徃徃一集可采者止一二首余皆不必传而传子厚诗者可惜也周六周七軰能登科而不能収拾父诗必是其尚㓜山谷以崇宁甲申谪宜州道由洞庭潭衡永桂皆有诗是嵗五六月间至宜明年乙酉九月卒年六十一以集考之在宜仅有七诗与黄龙清老三首别元明一首和范寥二首而絶笔于乞钟乳一首岂年髙地恶而然耶其别元明犹云术者谓吾兄弟寿俱八十盖亦不自料大期止此少㳺在藤自作挽歌之属比之尤悲哀惟坡公海外笔力益老健宏放无忧患迁谪之态黄秦皆不能及李文饶亦不能及秦㑹之常记曽南丰辟陈后山为史属且涂改后山史藳世谓元无此事乃秦谬误殆以人废言也按魏衍为后山集记明言元丰四年神宗命曽典史事曽荐后山为属朝廷以白衣难之衍乃后山髙弟集记作于政和五年秦说有按据非误后山生不肯着赵挺之丞相背心其死也友人邹道卿买棺以殓二事尤伟魏衍作集记不敢书前事岂赵公方贵盛有所避就乎余旧喜杜牧忆李给事诗云元礼去归缑氏学江充来见犬台宫妙于用事缑犬借对尤工后读膺传居纶氏教授千人非缑氏也牧岂别有所本耶杜牧常为牛竒章公掌书记后志牛公墓书维州事是牛而非李又云李太尉专柄多逐贤士牧弟顗常为李衞公廵官后李贬袁州牛公欲辟致顗辞以李公方在困不愿就牧志顗墓备载其事牛李相反如氷炭门下各分朋党二杜于其时一为牛客一为李客各行其志各主其所主不以牛李之存没用舍为向背其兄弟俱豪杰之士矣自唐至今维州曲直之论未定帷温公是竒章与牧之论同徐夤先辈诗如丰年甲子春无雨良夜庚申夏足眠如身闲不厌常来客年老偏怜最小儿皆律切又五言云嵗计悬僧债以此知闽人苦贫贷僧而取其息自唐末已然矣但近嵗取诸僧者愈甚十刹九废有嵗収数千百斛尽入豪右而寺无片瓦者则前世之所未有也前辈称王君玉诗刻琢深淳且举蚕寒氷茧痩蜂老露房攲鱼寒不食清池钓鹭静频惊小阁棋二聫余以其集考之五言如露槿东西照风荷向背愁七言如凉吹易成团扇恨夕阳偏结小牕愁如咏明皇云谁将水调歌秋鴈不遣君王待曲终絶句如香溪春老误寻芳只有愁云映夕阳今日重来己如此何须更问海生桑如正月初弦二月賖小园春事己如麻强夸力健因移石不减公忙为种花皆精妙有思致絶句可入选而诗话所称二聫乃不在集中君玉晏元献客也尝与杨大年欧公唱和刘驾古意云新人莫欢喜故人曽如此燕赵犹生女郎岂有终始比之香山更有新人胜于汝之句稍含蓄汉以孝亷取士其末也孟德仲谋皆曽举孝亷来唐人尤重进士其末也如李振劝朱温一日杀司空裴贽等百余人于白马驿蘓楷进昭宗谥李山甫教乐从训害王铎一家三百口皆不得志于场屋者为之乃至巢寇亦进士也科目之弊如此当时惟罗隠有时声屡摈于名场然逢世乱离依钱氏以庇身未尝失节五言云四海霍光第六龙张奉营此必是诸镇皆封王赐功臣号及岐汴刼质天子之时又云陪臣无以报西望不胜情又闻幸蜀七言云静怜贵族谋身易危惜文皇剏业难犹有惓惓本朝之意可嘉也司空表圣有书与李生论诗略云王右丞韦蘓州澄澹精致岂妨遒举贾浪仙虽有警句视其全篇意思殊馁大抵才亦为体之不备也余谓四灵辈自摘其警聫二十六如人家寒食月花影午时天雨㣲吟足思花落梦无憀乐府云晩糚由拜月春睡更生香七言云得剑乍如添健仆亾书乆似忆良朋皆甚佳然世人惟诵其碁声花院静幡影石幢髙緑树连村暗黄花入麦稀之句表圣有絶句云后生乞汝残风月自作深林不语僧其髙自标致如此退之以师道自任自李翺张籍皇甫湜軰皆名之惟推伏孟郊待以畏友世谓谬敬非也其自叹云愁与髪相形一愁白数茎有髪能几多禁愁日日生古若不置兵天下无战争古若不置名道路无攲倾太行耸巍峩是天产不平黄河奔浊浪是天产不清四蹄日月多双轮日月成二物不在天安能免营营弔国殇云徒言人最灵白骨乱纵横如何当春死不及羣草生尧舜宰干坤噐农不噐兵秦汉盗山岳铸杀不铸耕天地莫生金生金人竞争灞上轻薄行云自叹方拙身忽逢轻薄伦常恐失所避化为车辙尘逰子吟云慈母手中丝逰子身上衣临行密密缝意恐迟迟归谁言寸草心报得三春晖去妇云君心匣中镜一破不复全妾心藕中丝虽断犹牵连安知御轮士今日翻廻辕一女事一夫安可再移天君听去鹤言哀哀七丝絃教坊歌儿云十嵗小小儿能歌得朝天六十孤老人能诗独临川去年西京寺衆伶集讲筵能嘶竹枝词供飬绳牀禅能诗不如歌怅望三百篇长安旅情云尽说青云路有足皆可至我马亦四蹄出门似无地玉京十二楼峩峩倚青翠下有千朱门何门荐孤士秋懐云詈言不见血杀人何纷纷声如穷家犬吠窦何誾誾古詈舌不死至今书云云秦火不爇舌秦火空爇文赠无本云诗骨耸东野诗涛涌退之有诗踉蹡行人惊鹤阿师可惜李杜死不见此狂痴又云十月鲸口边何人免为吞游侠行云平生无恩讐剑闲一百月弔元鲁山云黄犊不知孝鲁山自驾车非贤不可妻鲁山竟无家将謡鲁山徳頥海谁能涯当举世竞趋浮艳之时虽豪杰不能自拔孟生独为一种苦淡不经人道之语固退之所深喜何缪敬之有文字意脉人生通塞系焉东野诗云万物皆及时独予不觉春又云妾恨比斑竹下盘烦寃根有笋未出土中已衔泪痕又云无子抄文字老吟多飘零有妇吐向牀枕席不解听又云山壮马力短路行石齿中又云后路起夜色前山闻虎声其崃哀杏殇哭刘言史卢殷诸篇极其诡怪幽愤所谓崃哀者似为逐客而作如云沙稜箭箭急波齿龂龂开呀彼无底吮待此不测灾谷号相喷激石怒争旋廻古罪有复乡今累多为能其辞可以痛哭不知哀何人也屈宋大招招魂等作虽穷极天地之外龙蛇鬼鬽千变万态然又称述宗国宫室钟鼓歌舞之乐以返之孟生纯是苦语畧无一㸃温厚之意安得不穷此退之所以欲和其声欤孟诗亦有平淡闲雅者但不多耳如腰斧斫旅松手瓢汲家泉如不是城头树那栖来去鵶如路喜到江尽江上又通舟愿为驭者手与郎回马头如处处得相随人那不如月皆与唐人同一机杼咏蚊云愿为天下㡡一使夜景清烛蛾云天若百尺髙应去掩明月又唐人所不能道王賛序方干诗云张祐升杜甫之堂方干入钱起之室祐尤为杜牧所称林逋亦有张祐诗牌妙入神之句牧逋非轻许可者干送喻凫云送我樽前酒与君身上衣又云寒芜随楚尽落叶渡淮稀又坐月何曽夜听松不似晴忩接停猿树嵓飞浴鹤泉考功以五言擅名干亦云才吟五字句又白几茎髭入室之评不为过矣荆公选唐百家诗于髙适岑参各取七十余首其次王建皇甫冉各六十余首冉诗佳句如残雪入林路深山归寺僧如那堪闭永巷闻道选良家如借问承恩者双蛾几许长皆不在选中冉弟曽诗亦工如寒磬虚空视孤云起灭间如孤村明夜火稚子候归船如三径荒芜羞对客十年衰老愧称兄皆精妙亦不入选余尝谓如两皇甫五窦皆唐诗髙手野处洪公所谓窦氏聫珠集恨未之见刘义嘲退之谀墓岂惟退之哉蔡中郎自谓平生作碑惟于郭有道无愧词则他碑有愧者多矣李北海为諌官时面折廷诤是甚气魄其词翰俱妙碑板满天下外国至持金帛购求及为叶有道碑称美其孙景龙观道士鸿胪卿越国公法善为帝傲吏作人宗师以台阁名士而为一黄冠秉显扬之笔读之可发千载一笑史谓自古粥文获财未有如邕之盛岂非法善辈润笔耶使皆为郭泰作碑昌黎安得数斤之金北海安得珊瑚钩骐驎罽与紫骝剑几之玩乎郎士元车马虽嫌僻鸎花不弃贫秦纟流水闲过院春风为闭门善状幽居者唐求沙上鸟犹在渡头人未行树色野橘暝雨声孤馆秋善状行役者周贺空将未归意说向欲行人张蠙共看今夜月独照异郷人善状离别者贺又云雨雪生中途干戈阻后期蠙云塞深行客少家逺识人稀善状邉地者蠙又有宫词云日透珠帘见冕旒六宫争逐百花毬廻头不觉君王去已听笙歌在逺楼甚工唐人为乐府者多如刘驾邻女篇云君嫌邻女丑取妇他乡县料嫁与君人亦为邻所贱菖蒲花可贵只为人难见祝河水篇云河水清弥弥照见逺树枝征夫不饮马再拜祝冯夷从今亿万嵗不见河浊时语简味长欲逼王建郑谷多佳句而格苦不髙甚推尊薛能能自负不浅其实一缪妄人尔其黄河太华二篇尤自夸诩然以弱笔赋巨题每篇押十四韵殊无警策曽不如司空表圣地势遥尊岳河流侧让闗十字道尽尚不足以望表圣如吴楚东南坼干坤日夜浮齐鲁青未了等句法何常梦见彷彿谷軰北面之良不可晓魏野诗除前軰拈出数聫之外如棋退难饶客琴生却问儿松风轻赐扇石井胜颁冰鴈急长天外驴迷落照中又咏菊云五色中偏贵千花后独尊皆逼姚贾而少有诵之者五言尤难工林和靖一生苦吟自摘出十三聫今惟五聫见集中如隠非秦甲子病有晋春秋水天云黒白霜野树青红风回时帯笛烟逺忽藏村如郭索钩辀之聫皆不在焉七言十七聫集逸其三向非有摘句图傍证则皆成逸诗矣梅圣俞作集序谓先生诗未尝自贵就辄弃之所存百无一二盖实録云黄庶亚夫山谷之父也所诵怪石絶句之外如书对圣贤为客主竹兼风雨似咸韶如史解戮人惟戮古地能埋死只埋愚皆竒崛不蹈袭如大孤山不知天星何时落春秋不书不可寻如宿赵屯云芦花一股水弭棹日已暮山间闻鸡犬无人见烟树行逐羊豕迹始识入市路菱芡与鱼蟹居人足来去渔家无乡县满船载稚乳鞭笞公私急醉眠聴秋雨杂之谷集中不能辨谷常手书此二诗刻于星子湾跋云先君平生刻意于诗与子美吾祖诗冠古之评何异亚夫真黄氏之审言矣曽子固明妃曲云丹青有迹尚如此何况无形论是非诸家之所未发哭尹师鲁云悲公尚至千载后况复悲者同其时意甚高挽丁元珍云鵩来悲四月鹤去遂千年尤精切北归絶句云江海多年似转蓬白头归拜未央宫堵墻学士争相问何处尘埃痩老翁极似半山谁谓子固不能诗耶前軰咏蝶云狂随栁絮有时见舞入梨花无处寻乃脱换唐人白鹭诗立当青草人先见行近白莲鱼未知之句耳古今赋咏闺情者不过恩怨相尔汝贺方回词云挥金陌上郎化石山头妇无物系君心三嵗扶牀女陈子高絶句云壁间卫玠眉目是膝下枚臯言语真纵使无情似郎主那能对此不霑巾乃就㓜稚上发意尤新前世惟蔡琰胡笳诸篇为然子高别有句云莫向边鸿问消息断肠书信不如无甚有思致唐有双角犊子恣狂颠之謡故周子谅弹牛仙客以为姓符䜟书李文饶亦谓牛竒章懐异志于图䜟恨不族之又欲以太牢少长俱寘之法朱新仲云信䜟书而诬人以大逆李窜海岛周杖死朝堂报也又云终唐之世无牛姓为盗者夫犊子双角殆析朱字尔泚问鼎于前温改物于后䜟亦有时而騐耶王民瞻题石人峯云伟㟁稜稜似立朝巍峩冠剑想风标可怜有貌无肝胆何用昂然近紫霄其托讽与退之石鼎之作何异梁邵陵王代旧姬云怨黛舒还敛啼糚拭更垂武陵王夜梦云昨夜梦君归贱妾下鸣机悬知君意薄不看去时衣施荣泰咏昭君云唧唧抚心叹蛾眉误杀人姚翻梦故人云觉罢方知恨人心定不同谁能对角枕长夜一边空虽南朝人语骎骎入晚唐矣春端帖子前辈有絶工者有不甚工者坡公欲使秦郎供帖子岂非以其才思尤宜用于此耶少游不歴此官无以騐工拙周美成亦有才思者集中有代内制作春帖子三十首皆平平无警策余尝忝儤直幸不当笔尔否则亦露拙矣偶读诚斋诗云玉堂着句转春风诸老从前亦寓忠谁为君王供帖子丁寕绮语不须工使此老为之必有可观秦相当国桂师胡舜陟谓古县乃秦父旧治讽县立祠令高登彦先也为太学诸生时屡上书与陈东齐名既登第考试潮州以论题䇿问忤秦相者以为不可祠舜陟怒捃它事劾上兴狱逮捕彦先母死舟中而彦先航海投匦上书乞纳官葬母秦素蓄恨下彦先静江狱比至舜陟为渭吕源发买马事先下吏死秦人皆哀舜陟之非辜而不知有天道焉舜陟谄秦而死彦先忤秦而生亦可为士大夫谬用其心者之戒高端午诗云无邪烦艾子有愠赖桐孙用事斵对深于五言者鹤相在海外效唐李峤为单题诗一句一事凡一百二十篇寄洛中子孙名青衿集徐坚初学记之类也贬所无书籍而黙记旧读歴歴不忘且篇篇用李韵又自序云三嵗欲齿诸兄行冠礼祖母曰女能讽五七言诗数十章当从汝志翌日能诵之遂免总角六七嵗侍祖母读华严经即解句读辨难字十四五举业为前軰推赏擢高第登贵仕皆早学之力又云家仆至得珙书笔札精丽字字可爱又得诸孙简牍各言日夕所学知患难之间不废素业旷然忘逺迁之意今之贵人位望稍通显便放下书册子弟怙势崇侈为不肖而已鹤相处祸患迁谪乃能以学自娯又能以学励其子孙有过人者不可以人废也坡公书易论语注成于儋耳胡明仲读史管见作于新州又非鹤相口耳记诵之学所及欲驱残腊变春风只有寒梅作选锋莫把疎英轻鬬雪好藏清艶月明中杨龟山为胡文定作也千畆寒林一树梅自妍自笑已堪哀今朝更被风吹却拟遣春从底处回项平庵为朱文公作也二诗一欲文定琐闼之留一惜文公经筵之去李侍郎似之诗云老子因何一念差肯将簮绂换袈裟折枢密仲古南迁寄李相伯纪云待公辅佐中兴了乞取袈裟送暮身二公一为侍从一为执政晚年乃有袈裟之羡其谁信之杨文公谈苑云近世钱惟演刘均首变诗格得其格者蔚为佳咏又云二君丽句絶多且各举数十聨钱咏汉武云立候东溟邀鹤驾穷兵西极待龙媒刘咏明皇云梨园法部兼胡部玉辇长亭更短亭工则工矣余按首变诗格者文公也自欧阳公诸老皆谓崑体自杨刘始今文公乃逊与二人若已无与者前軰谦厚不争名如此文公亦咏汉武云力通青海求龙种死讳文成食马肝待诏先生齿编贝那教索米向长安明皇云河朔叛臣惊舞马渭桥遗老识真龙蓬山钿合空传信回首风涛百万重比之钱刘尤老健公孙贺当拜相涕泣不肯受印绶蔡谟宁免为庶人不肯当司徒之拜然贺不能坚辞而覆族谟能固拒而全身如谟者可谓智矣南朝人云我为公计不如饮酒乐刘乂诗云尽欲调太羮今古无好手所以山中人兀兀但饮酒皆名言也王质景文与王枢使公明诗云试看公出手毋谓我无人与虞丞相云寄身江汉归无所开眼干坤见有公甚隽快但下聮云修造鳯楼须有手住持乌寺可无人㡬于自粥矣临川危逢吉诗有思致禽言二首尤佳接客篇云接客接客高亦接低亦接大儿稳善㑹传茶小儿蹡能作揖家人不用剪髻云我典唐书充馔设唐书典了犹可赎賔客不来门户俗郭公篇云郭公郭公闻尔失国春秋时何事到此犹悲啼郭公前言亡国故当时只縁臣子误百年社稷不得归而今家住柘冈西满目春风都是恨声声说与齐侯知郭亡矣君勉之词意音节欲迫张籍王建矣题杨妃齿痛图云痛入香龈欲不禁三郎心痛亦何深当时更有脣亡处自是君王不动心妇叹云记得萧郎登第时谓言即日鳯凰池而今老等闲官职日欠人钱夜欠诗落花云马嵬路险失妃子金谷楼髙坠緑珠皆清婉可爱然古今咏落花无出二宋兄弟两聨追琢精妙逢吉语稍率矣后村诗话巻三后村诗话卷四钦定四库全书后村诗话巻四宋刘克庄编杜八哀诗崔德符谓可以表里雅颂中古作者莫及韩子苍谓其笔力变化当与太史公诸赞方驾惟叶石林谓长篇最难晋魏以前无过十韵常使人以意逆志初不以叙事倾倒为工此八篇本非集中髙作而世多尊称不敢议其病盖伤于多如李邕苏源明篇中多累句刮取其半方尽善余谓崔韩比此诗于太史公纪传固不易之论至于石林之评累句之病为长篇者不可不知子美与房琯善其去谏省也坐捄琯后为哀挽方之谢安投赠哥舒翰诗盛有称许然陈涛斜潼闗二诗直笔不少恕或疑与素论相反余谓翰未败非子美所能逆知琯虽败犹为名相至于陈涛斜潼闗之败直笔不恕所以为诗史也何相反之有杜公为诗家祖宗然于前辈如陈拾遗李北海极其尊敬于朋友如郑䖍李白髙适岑参尤所推让白固对垒者于䖍则云德尊一代名垂万古于适则云美名人不及佳句法如何又云独步诗名在于参则云谢朓每篇堪讽咏未尝有竞名之意晚见舂陵行则云粲粲元道州前贤畏后生至有秋月华星之褒其接引后一軰又如此名重而能谦才髙而服善今古一人而己世传严武欲害子美杜集载武赠杜七言有莫倚善题鹦鹉赋之句则武果有无状之意矣不但以称衡待杜亦以黄祖自处麤暴如此其母氏所以有官婢之忧也社嘲太白句似阴铿然杜云船如天上坐不犯沈佺期乎薄云巖际宿不犯何逊乎恐太白有辞矣前人谓杜诗冠古今而无韵者不可读又谓太白律诗殊少此论施之小家数可也余观杜集无韵者唯夔府诗题数行颇艰澁容有误字脱简如大礼三赋沉着痛快非钩章棘句者所及太白七言近体如鳯凰台五言如忆贺监哭纪叟之作皆髙妙未尝细考而轻为议论学者之通患韩退之尝云气水也言浮物也水大则物之浮者小大毕浮气之与言犹是也气盛则言之短长与声之髙下者皆宜此论最亲切李杜是甚气魄岂但工于有韵者及古体乎韩公字东野名籍湜而籍哭韩诗乃有后学号韩张之句陆象山白鹿讲义唿晦翁为先生后辨太极书则兄之矣軰行有先后仕进有乆近岂可以存没显晦而改变甫白真一軰行而杜公云李杜齐名真忝窃其忠厚如此卢藏用序陈拾遗集称其崛起江汉虎视函夏卓立千古横制颓波天下翕然质文一变至于感遇之篇则感激顿挫㣲显阐幽庶几见变化之朕以接乎天人之际韩栁未出之前能为此论亦可谓之知言矣其论歴代文弊皆不错惟谓后进之士若上官仪者出于是风雅之道扫地则大不然按上官仪诗律虽未脱徐庾然孤忠大节遂与褚河南相辉映于史册藏用不终隠向可恕晚附太平公主时人指终南山㨗径目藏用为随驾处士与萧至忠軰同传其诋上官仪将以媚公主耳岂笃论乎陈拾遗李翰林一流人陈之言曰汉魏风骨晋宋浮艳仆尝暇时观齐梁间诗彩丽虽繁而兴寄都絶每以永叹李之言曰梁陈以来艳薄斯极沈休文又尚以声律将复古道非我而谁陈感遇三十八首李士风六十六首真可以扫齐梁之弊而追还黄初建安矣昔南塘力勉余息近体而续陈李之作余汩世故忽忽不经意而老至矣聊记其言以谂同志李阳氷序太白集云古今文集遏而不行惟公文章横被六合语极骏壮不但工篆也陶韦异世而同一机键韦集有一篇云霜露悴百草时菊独妍华物理有如此寒暑其奈何掇英泛浊醪日入㑹田家尽醉茅檐下一生岂在多题曰倣陶彭泽此真陶语何必傚也若近时赵蹈中虽极力摹拟难苦甚矣唐诗人出牧者多夸説军府之雄邑屋之丽士女之盛惟元道州贼退示官吏云追唿且不忍况乃鞭扑之韦苏州寄人云身多疾病思田里邑有流亡愧俸钱皆有忧民之意悼亡之作前有潘骑省后有韦苏州又有李鴈湖不可以复加矣髙适岑参开元天宝以后大诗人与杜公相颉颃歌行皆流出肺肝无斧凿痕适赋秋胡云如何咫尺仍有情况复迢迢千里外甚佳其近体亦髙简清拔送甥云宅相予偏重家丘人莫轻东平道中云蝉鸣木叶落此夕更秋霖絶句云栁色惊心事春风厌索居方知一盃酒犹胜百家书其散语如祭双庙文云时平位下世乱节髙极悲慨有味参送郭乂云初程莫早发且宿㶚头桥送颜少府云爱客多酒债罢官无俸钱汉山川行云江村犬吠船寻人不遇云门前雪满无人迹应是先生出未归郊岛軰旬煅月炼而成者参谈笑得之辞语壮浪意象开濶荆公选唐诗惟此二家最多唐人皆宗李杜虽退之崛强亦然任华者不知何人有杂言二篇寄李杜畧云杜拾遗名甫第二才甚竒昨日有人诵得数篇黄绢辞借问果是杜二之所为又云我闻当今李白云云又云任生知有君君也知有任生未华于二公杜旧识李素昧皆名唿之或唿其行第又髙自称道云曽读却无限书拙诗一句两句在人耳然二集皆无与华酬答之辞华它作又不传独此二篇见又𤣥集徃徃以怪见取者杜黙欲与曼卿永叔并称三豪米元章自谓宝晋集胜眉山集华亦杜米之流欤退之从董晋丧去汴甫四日而难作留后陆长源判官孟叔度等皆死人谓退之幸免尔以史考之长源欲以峻法绳骄兵为晋所制不免云又云叔度等苛细然则汴卒乐晋寛弛惮长源绳束怨叔度軰刻薄祸有胎矣退之从丧而出盖见几而作者余读复志赋云非夫子之洵美兮吾何为乎浚之都小人之懐恵兮犹知献其至愚固余异乎牛马兮宁止乎饮水而求刍仰盛德以安穷兮又何忠之能输昔余之约吾心兮谁无施而有获嫉贪佞之洿浊兮曰吾既劳而后食惩此志之不修兮爱此言之不可忘茍不内得其如斯兮孰与不食而髙翔此赋有无穷之意岂非尝忠告董陆而不见用遂欲舍之去乎先见如此其免于祸非幸也然长源忠义死难与田𢎞正同故退之汴州行云庙堂不肯用干戈呜唿奈汝母子何以不讨贼为恨不以独免为善也江陵道中寄三翰林云同官多材隽偏善栁与刘或疑言语洩传之落寃仇按退之阳山之贬此诗及史皆云因论官市似非刘栁漏言之故当时乃有此説市之风波可畏乆矣然退之于刘栁豁然不疑故有二子不宜尔之句庶几不怨天不尤人矣昔与王去非侍郎同官金陵云非言永贞小人钩致名士退之罪谪阳山未必不为牵率余曰能为阳山之行必不入伾文之党去非以为然韩南山诗设或如者四十有九辞义各不相犯如缫壅茧丝出无穷栁寄张澧州诗就瑕字内押八十韵未尝出韵如弯硬弓臂有余力尽斯文变态穷天下精博然非诗之极致子厚古东门行梦得靖安佳人怨皆为武相元衡作也栁云当街一叱百吏走冯敬胸中函匕首凶徒侧耳潜惬心悍臣破胆皆杜口犹有嫉恶悯忠之意梦得昨夜画堂歌舞人之句似伤乎薄世言栁刘为御史元衡为中丞待二人灭裂果然则栁贤于刘矣子厚永栁以后诗髙者逼陶阮然身老迁谪中含悽怆如哭凌司马云恬死百忧尽茍生万虑滋乃犯孔北海临终之作不祥甚矣坡公云平生万事足所欠惟一死惜不令子厚见之张伯序项斯诗云元和中张水部为律格字清意逺惟朱庆余一人亲授其㫖㳂流而下则有任蕃陈标张孝标司空图等咸及门焉然庆余诗只有蔷薇一首入选项斯警句多于庆余如病尝山药徧贫起草堂低如鹤睡松枝定萤归葛叶垂如渔舟县前泊山吏日髙衙送隠者云弟子不知年病僧云不言身后事犹坐病中禅可与任蕃司空图并驱世称朱庆余糚罢低声问夫婿画眉深浅入时无之句却不入选岂嫌其自粥耶放翁云谁言田家不入时小姑画得城中眉比庆余尤工佛于双树下右脇侧卧而化至今僧亡者多云右脇按释迦云我今背痛将入湼盘然则右脇者以背痛不能仰卧耳若夫非背痛而右脇与不丧姊而尚左者何异道家皆以老子为神仙之祖虽太史公亦曰莫知其所终又曰百有六十余嵗又曰二百余嵗然庄子固云老耼死秦失弔之太史公岂未见庄子耶耿湋多佳句山行云花落寻无径鸡鸣觉有村赠僧云月上安禅乆苔生出院稀如强饮沽来酒羞看读了书如艰难为客惯贫贱受恩多皆可録杜牧罪元白诗歌传播使子父女母交口诲淫且曰恨吾无位不得以法绳之余谓此论合是元鲁山阳道州軰人口中语牧风情不浅如杜秋娘张好好诸篇青楼薄倖之句街吏平安之报未知去元白几何以燕伐燕元白岂肯心服李山甫集有代孔明哭先主诗命题特异宜有新意而两篇无一字警策学薛能而不至者亦不及刘乂孔融李邕为奸雄所杀无可逃之理若祢衡王昌龄为太守所杀班固陈子昂为县令所杀尤可怜也病中送客难为别梦里还家未当归亦晚唐佳句张嵲巨山评圣俞以诗鸣本朝欧阳公尤推尊之余读之数过不敢妄肆讥评至反覆味之然后始判然于胸中不疑圣俞诗长于叙事雄健不足而雅淡有余然其淡而少味令人无一唱三叹之意至于五言律诗特精其句法步骤真有大厯诸公之风又评鲁直诗文云誉者或过其实毁者或损其真皆非真知鲁直者或有所爱憎而然大抵鲁直文不如诗诗律不如古古不如乐府鲁直自以为出于诗与楚辞过矣盖规模汉魏以下者也佳处徃徃与古乐府玉台新咏中诸人所作合其古律诗酷学少陵雄健太过遂流而入于险怪要其病在太着意欲道古今人所未道尔其文则专学西汉惜其才力褊局不能汪洋趦趄如其纪事立言颇时有类处二评不易之论也陈简斋墓志张巨山笔也称公诗体物寓兴清邃超特纡余闳肆髙举横厉上下陶谢韦栁之间又云公外王父存诚子善行草书世俗莫知公初规模其外家法晩益变体出新意片纸数字得者藏去乃知简斋笔法本存诚子巨山简斋表姪也其夷陵诗云吴蜀相持地江山真险固昔闻焚夷陵今兹但遗堵山逺欲连天江寛疑浸树左顾渚宫涂右眺襄阳路野迥无居人荒村但豺虎依依念乡井怆怆悲坟墓月淡江风寒云深楚山暮伫立小踟蹰苍苍归鸟去初夏云孟夏忽已至雨余草木荒俯涧有惊泉仰林无遗芳山中嵗事晩是日农始忙布谷鸣逺林田家竞农桑故园今何为黙黙心独伤防江云敌去田事始夜来春雨匀向时耦耕者十无三四人弩力勿转徙赦语如阳春又曰大漠与吴越天南天北头敌尤涉吾地饮马长淮流饮马尚犹可莫使学操舟辞语髙简意味幽逺此类不可殚举真南渡巨擘与简斋五言纷纷世上儿啁啾乱鸣蜩惟公妙句法字字陵风骚癯瘦藏具美和平蓄余豪顾我吟讽苦知公心力劳栁韦倘可作论诗应定交它人莫不自夸大惟巨山能践其言巨山五言絶句如荦确南山路丛筠冒水生寒梅销落尽尤有落花明如青林拥萧寺况乃在山阴出见桃花发方今春己深七言絶句如十日浓阴飞细雨清川初涨水平沙幽人闭户春己半开遍山南山北花如故园坟树想青葱寒食风光泪眼中自痛不如伧父子纸钱尤挂树头风如一行疎树对柴门又见荒烟上晚村日日墻阴观日影人生消得几朝昏日炙樱桃已半红更薰花气满襟风路傍谒舍蹲遗兽应有荒坟在麦中读太平广记云梦里空惊嵗月长觉时追忆始堪伤十年烜赫南柯守竟日欢娱审雨堂皆精丽宛转有思致又读楚世家云丧归荆楚痛遗民修好行人继入秦不待金仙来震旦君王已解等寃亲其忠愤切于戊午谠议矣但㣲而显婉而成章耳张文潜咏淮阴侯云平生萧相真知己何事还同女子谋巨山代萧相答云当日追亡如不及岂于今日故相图身如累卵君知否方买民由欲自汚亦前人所未发世好巨山诗者絶少惟余与汤伯纪尔徐师川由前省郎以谏议大夫召中书舍人程俱致道封还除目言其与中贵人唱和鱼须之句为人所传致道坐此去国徐集不载鱼须之篇鱼须出玉藻篇笏也须音班与中贵人诗用此一字莫晓其义或言师川居上饶郑谌者奉使径从师川常与徃还归而密荐然思陵本喜山谷师川其甥又在围城中着节遂峻擢之御札云可赠谏议大夫如其人尚在以此官召之岂一一珰所能荐乎或又言致道本蔡氏客后知秀州乌珠至弃城而遁何暇议师川按致道集有问候蔡少师启进由蔡氏固有可议其复职启尝自辨云居未尝备提举道録秘书之属出未常从宣抚河北陜西之行又云决如绵薄之才难抗猖狂之衆利兵坚甲既无勇鋭之师屯髙城深池又异江湖之天险则致道之心有可谅者缴师川之疏盛称其父子舅甥乃其出处大致帖黄及鱼须事尔㳺然斋序张晋彦诗云近世以来学江西诗不善其学徃徃音节聱牙意象迫切且议论太多失古诗吟咏性情之本意切中时人之病咏明妃者多矣刘屏山云羞貎丹青鬭丽颜为君一笑静天山西京自有麒麟阁画向功臣衞霍间语意不与前人相犯题李庭珪墨云长春殿古生荆荟犹有前朝遗物在锦囊珍重出𤣥圭双虬刻作蜿蜒态枯皮剥裂弄几刓断玦精坚磨不杀吾闻李氏据江左文采风流髙一代当时好玩不独此器用徃徃穷奢汰徴工选技填御府不惜千金为赏赉治兵唐推英衞精治民汉许龚黄最惜哉取士不知术妙手独得庭邽軰真主驱驰八极中荒王逸乐孤城内汗青得失更谁论尤物竞为人寳爱嗟余视此真粪土事有至㣲尤足戒投文欲徃弔江流幽魂未冺应惭悔此诗极精诣然李氏有潘佑林仁肇而不能用亦未尝无士屏山挽李伯纪丞相公引裾尧浸缩断鞅敌氛消指论水灾守汴京二事语简而尽六言云鼎食鼎烹谋拙山北山南兴长片梦彭殇夀夭一枰楚汉兴亡有不可胜言之妙水心大儒不可以诗人论其赋中塘梅林云幽花表穷腊病叟行村墟所欣一蘂吐安得百万株上下三塘间萦帯十里余荒茨各尊贵野径争扶疎愁云忽返斾急霰仍回车苍然嵗将晚陡觉天象舒羣帝胥命㳺衆仙俨相趋龙鸾变化异笙笛音制殊物有据其㑹感召惊堪舆妙香彻真境态色疑虚无问谁始种此岂自开辟初至今阙胜赏浩刼随荣枯儿童候黄堕捧拾纷筐盂熏蒸杂烟煤缚卖倾江湖臙脂蘸罗縠绛艶生裙襦和羮事则已甘老山中臞以兹媚妇女又可为嗟吁夜阑烛烬短月淡意踌躇林逋与何逊赋咏徒区区后篇云侧闻中塘好曽赋劝游篇凌江入枉浦聊复信所传化工何作强耿耿不自眠山山髙相映坞坞曲相穿林光百道合花气十村连风迎乱駊騀日送纷婵媛天回徂阴后地转升阳前初如别逃秦疏附耻独贤又疑未兴周掩拥欣俱全惜哉见之晚重寻畏凋年一省三叹息十步九折前诗家诧梅事藁干陋肥鲜常于寒角晓爱彼明氷悬疎枝澁冷艳小窗露孤妍吟悲角留嗛句喜珠离渊忽兹遇衆甫欲彀羞断絃无以寄美人千室炊暮烟明朝指行处雾雨空迷田此二篇兼阮陶之髙雅沈谢之丽密韦栁之精深一洗今古诗人寒俭之态矣然四灵中如翁灵舒乃不喜此作人之所见有不可解如此者毛竹山头云雨昏靖安桥下小谿浑髙陂约水归田急不管湍声入县门堂上官人似野人村甿相见可相亲开门坐对临溪树故是水边林下身对县谁家数亩园竹亭茅宇杂花繁同官不可无兼局通管溪南水竹村杨吏部方淳熙辛丑自武宁丞来摄靖安所作絶句也后三十年余为县主簿老士人犹能诵之赵南塘常跋云公暮年所为诗比是益精清实简逺与俗异畛如宿叶尽脱而煜然华着于根使人熟睨不厌较林艾轩似小过拟后山殆亦其亚题丞㕔云暮年丛薄寄鹪鹩搔首巡檐嵗月销留与后人还要否一轩松竹冷萧萧馆中简张约斋云书生赋分合穷愁官与休辰不肯休清晓犯寒开省户谁家见雪似瀛州烂银宫阙云端见素余园林月下逰説与南湖张秘阁速来同直道山头亦杨吏部诗惜其散落存者无几北山陈公与吏部善故抑斋诗有自来辛稼轩帅湖南有小官山前宣劳既上功级未报而辛去赏格不下其人来访辛有诗别之云青衫匹马万人唿幕府当年急急符愧我明珠成薏苡负君赤手缚于菟观书到老眼如镜论事惊人胆满躯万里云霄送君去不妨风雨破吾庐此篇悲壮雄迈惜为长短句所掩上饶所刋辛集有词无诗惜无好事者搜访补足之余曩扁建阳便斋曰于蒍于北山陈公寄诗云闻昔子元子爱謌于蒍于遗风今有继此意否为徒犊价踰刀剑原饴变堇荼闻弦知岂弟聨袂此懽唿近事先苞篚何人问牧刍聚星亭涧好容我受㕓无别篇云鸣鼓人皆可弹琴今复谁尽赊王媪酒休赋大苏诗时余方有诗谤末所为发也昔宰建溪赵章泉以诗祝㳺子䝉刘叔通二家孤寡云贫贱可予罝生死无彼抛遗书曽不博斗粟与枝巢絶佳又别寄五言云王家碧香酿刘尹建安诗王家酒有名故北山章泉诗皆及之余初筮江西有老选人缪瑜袖诗来访其调官一聨云有客去㳺丞相阁无人来问孝亷船它作亦多可采俯仰五十年不能悉记矣朱希真旧有词云诗万首醉千塲几曽着眼看侯王玉京有路终须去且揷梅花住洛阳后召用好事者改云如今纵把梅花揷未必侯王着眼看放翁自郎官去国有五言从今君看取死是出门时晩以史官召数月而归髙九万有过南园诗云早知花木今无主不把丰碑累放翁种放常秩亦然凡人晩出皆误右军至于誓墓仅能自全或咏杜鹃云自占髙枝惜羽毛声声却劝别人归似有所讽不若亡友赵仲白君家自在剑山外莫浪江南劝路人之句尤㣲婉也嘉定更化收召故老一名公拜参与虽好士而力不能援谓客曰执贽而来者吾皆倒屣未尝敢失一士外议如何客素滑稽答曰自公大用外间盛唱烛影揺红之词参与问何故客举卒章曰几回见了见了还休争如不见賔主相视一笑天台戴复古字式之能诗常自诵其先人诗云惜树不磨修月斧爱花须筑避风台精丽不减崑体又云人行踯躅红边路日落秭归啼处山亦佳句建阳卓田字稼翁未第时铭座右云吾家三世业儒而贫小子勉之以酒解酲后策名改秩而卒金陵制阃总漕鼎峙幕僚衆多嵗朝桃符人人各出新意惟一酒务官独题云惟酒是务焉知其余虽用前人语而有意义延平籍中有能墨竹草圣潘庭坚为赋念奴娇美其书画未云玉帯悬鱼黄金铸印侯封万戸待从头缴纳君王覔取爱卿归去余罢袁守归涂赴郡集席间借观醉墨淋漓今不复有此隽人矣显仁回銮客献桧相夀诗云传闻是日慈宁殿亦把炉香祝帝师侂拜平章之嵗某朝士献生日口号云本是神仙服日华而今癯悴为王家槐龙影转朝方退闲却南园一院花皆为人传诵风雨送人来风雨留人住草草杯盘话别离风雨催人去涙眼不曽晴眉黛愁还聚明月相思莫上楼楼上多风雨㳺次公作卜算子也余旧传次公及刘致中遗藁郑子敬借録不还亡友郑明府旧和余诗云月似故人能赴约鹭如小友可忘年髙雅似其为人郑名爚字君瑞孙季蕃嵗为一词自夀其四十九嵗词云夀花戴了山童问华庚多少待瞒来又怕旁人笑况戒腊淳熙可考大衍之用恰恰好学易后尚一年小谢屐唐衣眉山帽薫风送下蓬岛生巧吕翁昨夜钟离明蚤也曽参两箇先生道又也曽偷桃啖枣百屋堆钱都不要更不要衮衣茸纛但要酒星花星照鹘突到老僧家示寂人人有偈逓相剽袭无起人意者夀山洪老云八十四年全无把鼻潮退海门月生云际囊山秀老云末后一句双手分付更问如何絮此二偈颇胜它作洪旧住白鹿能入定者秀自号孤峯后村诗话巻四后村诗话卷五钦定四库全书后村诗话巻五宋刘克庄编朱氏感兴诗第七章以唐经乱周史咎欧阳子卒章曰侃侃范太史受说伊川翁春秋二三䇿万古开羣䝉此一大议论通鑑纲目所为作也学者相承皆谓其说本于程氏而范氏朱氏发之其实未然按唐史沈既济传云既济呉人以宰相杨炎荐为史馆脩撰初呉兢撰国史为则天本纪次髙宗下既济奏议以为则天进以强有退非徳让史臣追书当称为太后不宜曰上中宗虽降居藩邸本吾君也宜称皇帝不宜曰庐陵王睿宗在景龙间假临大宝于义无名宜曰相王未容曰帝且则天改唐为周立七庙今以周厠唐列为帝纪考于礼经是谓乱名中宗嗣位在太后前而序年制纪反居其下方之跻僖公是为不智昔汉髙后独有王诸吕为负汉约无迁鼎革命事时老臣己没子非刘氏不纪吕后尚谁与哉议者犹谓不可鲁昭公之出春秋嵗书其居曰公在干侯君在虽失位不敢废也请省天后纪合中宗纪每嵗首必书中宗所在以统之曰帝在房陵太后行某事改某制纪称中宗而事述太后名不失正礼不违常矣又云太后遗制自去帝号及中宗上册后之名不易今祔陵配庙皆以后礼宜入皇后传题曰则天顺圣武皇后议不行而止盖呉兢承迁固吕纪之误欧公承兢武纪之误中间有一沈既济健论卓识照映千古盖乞削去武纪者既济也引公在干侯例书帝在房陵者亦既济也其建此议在伊洛诸贤之先诸老先生非掩人之善者偶未之见耳许由事不见于经故扬雄以为疑诚斋云子云到老不晓事不信人间有许由虽沉着痛快终未有以折衷鄱阳前辈汤君钖独曰尧始让四岳四岳举舜乃让于舜左传云夫许太岳之后杜注云尧四岳然则太岳非由乎后人逐有洗耳之说尔援引切而说不凿可谓之善读书矣君钖名师中苦学强记既登第遽弃官亦不求岳庙以终其身与赵昌甫友善南溪柴公序其文人物髙胜升伯仲能季庸之兄伯纪之父也瞻彼中林侯薪侯蒸古注云朝宜有君子而但聚小人韩婴晏子谓齐景公左右者为社鼠用事者为恶狗出则卖君效利入则托君不罪乱法君又并覆而有之此社䑕之患也人有市酒甚美者至酸而不售问里人里人曰公之狗甚勐人持器欲徃狗辄迎而吠之所以不售也士欲白万乗之主用事者迎而吠之此国之恶狗也此事与经文若不相涉而深有发明它多类此鲁监门之女婴相从绩中夜而涕泣其偶曰何泣也婴曰吾闻卫世子不肖所以泣也其偶曰卫世子不肖诸侯之忧也子曷为泣也婴曰昔宋桓司马得罪于宋君出于鲁其马佚而𩥇吾园而食吾园之葵是嵗园人亡利之半勾践攻呉诸侯畏其威鲁徃献女吾姊与焉兄徃视之道畏而死越兵威者呉也兄死者我也今卫世子甚不肖好兵吾能无忧乎韩引此事解大夫跋涉我心则忧极有义味南有乔木不可休息汉有游女不可求思韩传此章云孔子南㳺适楚至于阿谷之隧有处子佩瑱而浣者孔子抽觞以授子贡曰善为之辞以观其语子贡曰逢天之暑愿乞一饮以表我心妇人对曰欲饮则饮何问妇人援觞挹之置之沙上曰礼不亲授子贡以告孔子抽琴去其轸授子贡曰善为之辞子贡曰于此有琴而无轸愿借子以调其音妇人对曰吾野鄙之人也五音不知安能调琴子贡以告孔子抽絺绤五两以授子贡曰善为之辞子贡曰于此有絺绤五两吾不敢以当子身敢置之水浦妇人对曰客分资财弃之野鄙吾年甚少何敢受子子不早去有狂夫守之者矣信如此言是此女能以礼自防而圣贤乃再三设词以挑试之此前世陋儒之说而韩氏取之谬矣晋文公亡里凫须从盗文公资而亡重耳馁不能行子推割股肉以食然后能行及反国国中多不附里凫须造见曰臣能安晋国文公曰子尚何面目来见寡人也里凫须曰臣袭竭君之资而君以馁罪至十族然君试赦之罪与骖乗逰于国中百姓见君不念旧怨人自安矣文公从其计百姓皆曰里凫须且不诛而骖乗吾何惧也事在封雍齿之前楚熊渠子夜行见寝石以为伏龙虎弯弓射之没金饮羽事在李广之前卜商从卫君而见赵简子简子被髪杖矛而见卫君商趋而进曰诸侯相见不宜不朝服不朝服行人卜商将以颈血溅君之服矣简子反朝服而见事在蔺相如之前齐庄公出猎有螳蜋举足将搏其轮庄公廻车避之而勇士归之事在勾践揖怒蛙之前孔子燕居子贡摄齐而前曰才竭而短不能复进请一休焉子曰若之何其休也子贡曰君子亦有休乎子曰阖棺乃止君子避三端避文士之笔端勇士之锋端辩士之舌端东海有勇妇何慙苏子卿学剑越处子超腾若流星捐躯报夫雠万死不顾生白刃曜素雪苍天感精诚斩首掉国门蹴踏五藏行豁此伉俪愤粲然大义明北海李史君飞章奏天庭舍罪警风俗流芳播沧瀛志在列女籍竹帛何光荣按唐列女传逸此女子事亦无姓名頼太白诗以传李史君必邕也世谓谪仙眼空四海然赠孟浩然云吾爱孟夫子上李邕云宣父犹能畏后生丈夫未可轻年少则尽尊宿之敬与侍郎叔㳺洞庭云三盃容小阮醉后发清狂献当涂宰从叔阳氷云吾家有李乂杰出圣代英则执子姪之恭集中与羣从兄弟从甥姪多所称奖与郡县小吏如何判官云夫子今管乐未知判官何如人而当此句崔司户昆季云千金散义士四座无凡宾欲折月中桂持为寒者薪必疎财好客者如崔秋浦郑溧阳皆比之陶令谈少府刘少府皆比之梅生其于人情世法亦甚委曲未尝以金闺之彦青云之士自居杜公气象亦如此上哥舒大夫述徳陈情一篇其词甚褒是先与哥舒有还徃矣及流夜郎赠江夏韦守叙乱离事则云幽闗壮帝居国事悬哥舒长㦸三千万开门纳兇渠直书其罪曽不少恕与杜老同系浔阳狱上崔相三诗末篇云纵为梦里相随去不是襄王倾国人此言迫胁而行非其腹心上客而或者注云此一首恐非上崔相者误矣送王屋山人魏万五言云十三弄文史魏亦有酬李翰林一篇见李集云宣父敬项槖林宗重黄生则魏之年甚少亦可见谪仙忘年折节处魏诗髙自称道与任华同二人敢与李杜倡酬其胆不可及矣东武吟云白日在天髙廻光烛㣲躬清切紫霄迥优㳺丹禁通君王赐颜色声价凌烟虹一朝去金马飘落成飞蓬赠宋涉云早懐经济䇿特受龙颜顾白玉栖青蝇君臣忽行路二诗与杜公集贤学士如堵墻观我落笔中书堂徃来文采动人主此日饥寒趋路傍之作悲壮畧同古乐府使君谢罗敷宁可共载无罗敷前置辞使君一何愚使君自有妇罗敷自有夫东方千余骑夫壻居上头三十侍中郎四十专城居是罗敷之夫亦五马矣共载之问何使君之佻易也岂亦寓言如金吾子之类耶谢惠连𢷬衣篇云腰帯准畴昔不知今是非张籍殷勤为看初着时征夫身上宜不宜张文潜别来不见身长短若比小郎衣更长之句皆本此玉台新咏如是妾愁成瘦非君重细腰如絃断犹可续心去最难留如城中皆半额非妾畵眉长如怨黛舒还敛啼糚拭更垂有唐人精思所不能及者尹和靖诗仅二三首其自秦入蜀道中云緑阴深处竹篱遮也有红花映白花却忆故乡卿相第不及张三李四家盖和靖洛人洛阳名园甲天下一旦荡为刼灰故其诗如此又一絶云南枝北枝春事休啼鸎乳燕也含羞朝来回首频惆怅身过秦川尽最头亦甚佳自种放常秩后惟尹和靖得位最速然一生转徙患难全家死敌祸仅以身脱南渡再召己六十七嵗不两年至从槖其峻擢以力拒伪齐亡命入蜀不专为程氏髙弟之故秦少游常谪处州后人摘栁边沙外词中语为莺花序题咏甚多惟芮祭酒一絶云人言多技亦多穷随意文章要底工淮海秦郎天下士一生懐抱百忧中张天觉晩尤重释老为华严阁醮箓㑹缁黄皆归之了翁以诗代书曰辟糓非真道谈空失自然何如勲业地无愧即神仙天觉虽贵为宰相平生有愧多矣若果如释老之说窃意其昇天成佛必在了翁之后或言了翁诗末句不该佛然佛亦谓之金仙鹤相海外书称其子词翰陶商翁有别丁珙诗云风霜慈母衣中线尘土先人壁后书珙乃鹤相之子必好学者陶商翁五言如枭鸣社旁树盗发冢中金炼成丹灶在骑去鹤巢空鹿饮沙浑水猨饥巢落云七言如将老未闻金作印师寒犹用铁为衣山险不能留霸业水声惟解送年华道近可怜驽马骏时平不见布衣雄之类皆可传朱新仲题元英旧隠云五季浪拍天不覆渔翁船语意甚新不犯前人屏山子鱼诗云虐戏等刳孕滛刑真戮孥茶山食蜂儿云夺食己非义焚巢真不仁杀身縁底罪作俑定何人二诗可戒暴殄天物者郑左司子敬家有玉台后集天宝间李康成所选自陈后主隋炀帝江总庾信沈宋王杨卢骆而下二百九人诗六百七十首彚为十巻与前集等皆徐陵所遗落者徃徃其时诸人之集尚存今不能悉録姑摘其可存者于后咏王昭君云忽见天山雪还疑上苑春汉月正南逺燕山直北寒厌践氷霜域嗟为边塞人思从漠南猎一见汉家尘又云自嫁单于国长衔汉掖悲容颜日憔悴有甚畵图时一双泪滴黄河水应得东流入汉家舟行有返棹水去无还流暮暮望归客依依江上船落潮犹有信去楫未知旋送别到中流秋船倚渡头相看尚不逺未可即回舟长堦落花满空院野莺啼拂簟承花落开帘待燕归玉溆花红发金塘水碧流相逢畏相失并着採莲舟常闻浣纱女复有弄珠姬映花谁辨色隔树不分香五侯新拜罢七贵早朝归书因计吏船衔芦处处落无有系书鸿祗言花是雪不悟有春来传语春光道先归何处边成童片子时变老须臾事咏古云君王无处所台榭若平生妾姤今应改君恩昔不平闺情云虽是从来月东窗异昔时今宵一长夜应敛几人眉团扇辞新宠廻纹赠苦辛金钩全出树桑条半隠篱欲教见纤手攀取最髙枝那作商人妇愁雨复愁风扇掩将雏曲钗承坠马鬟古调琴先觉愁容镜独知一夜千年犹不足自怜年正少复倚壻为郎鬟薄不胜花还恐裁缝罢无信达交河小胆空房怯长眉满镜愁为传儿女意不用逺封侯杀荷不断藕怜心己复生在家娇小女巻幔爱花丛不畏罗衣湿折花风雨中欲作胜花糚从郎索红粉欲呈纤纤手从郎索指环天宝间大诗人如李杜髙适岑参軰迭出康成同时乃不为世所称若非子敬家偶存此编则许多佳句失传矣中间自载其诗八首如自君之出矣絃吹絶无声思君如百草撩乱逐春生似六朝人语如河阳店家女长篇一首押五十二韵若欲与木兰及孔雀东南飞之作方驾者末云因縁茍合㑹万里犹同乡运命倘不谐隔壁无津梁亦佳但木兰始代父征戍终洁身来归仲卿妻死不事二夫二篇庶几发乎情性止乎礼义店家女则异是王妪儿虽蓬头歴齿母许壻之矣女慕郑家郎裘马之盛背母而奔之康成卒章都无讥贬反云传语王家子何为不自量岂诗人之义哉汲冢书十巻七十篇与艺文志周书七十一篇合但少一篇晁子止谓其记録失实李成父谓书多驳辞宜孔子所不取又谓刘向司马迁班固常见此书其后稍隠及盗发冢乃幸复出中间所载武王征四方馘亿有十万七千七百七十有九俘三亿万二百三十暴于秦王汉武矣狩禽虎二十有三麋五千二百三十五犀十有二氂七百二十有一熊百五十有一罴百一十有八豕三百五十有二貉十有八麈十有六麝五十鹿三千五百有八纣囿虽大安得熊罴如是之衆又谓俘商宝玉亿有百万皆荒唐夸诞不近人情非止于驳而已百篇圣人所定孟子犹疑漂杵之语前辈云吾欲忘言观道妙六经俱是不全书况汲冢书之类乎商辛燔二女缢世谓太公蒙面以斩妲已非也栁子厚非国语笑其诬且耄汲冢书云叔向使周见太子晋归告平公曰太子晋行年十五而臣弗能与言请归周之二邑若不反及有天下将以为诛平公将归之师旷不可曰请使暝臣徃与之言徃见太子问答徃复师旷不能难称善曰王子汝将为天下宗乎王子曰吾问汝人之年长短告也师旷对曰汝声清汗汝色赤白火色不夀王子曰吾后三年上賔于帝所师旷归未及三年告死者至子晋灵异庸有此理但旷瞽而聪声清而聴知之火色瞽岂能辨岂非诬而耄欤髙文虎作西湖放生池记以鸟兽鱼鳖咸若为商王事太学诸生为谑词哂其误陈晦行史集贤制用昆命元龟字闽帅倪侍郎驳论之陈累疏援引唐人及本朝命相制皆用此语史擢陈台端劾倪削秩罢去或为一聨云舎人旧错夏商鳖御史新争舜禹龟闻者絶倒石敏若絶句云来时万缕弄轻黄去日飞毬满路傍我比杨花更飘荡杨花只是一春忙袁绍檄孟徳云赘阉遗丑徐敬业檄武氏云一抔之土未干六尺之孤安在侯景檄湘东云项羽重瞳尚有乌江之败湘东一目岂为赤县所归皆骂得毒矣然操能全陈琳武后不怒骆賔王反谓宰相安得失此人惟湘东竟杀王伟伟教侯景覆台城饿武帝弑简文辱妃主万死宜也湘东始恱其五百言佞诗而欲活之及见一目之檄伟遂不免忘九庙之讐耻快一身之喜怒安得令终乎石曼卿诗惟筹笔驿词翰俱妙人所传诵及乐意相闗禽对语生香不㫁树交花一聨为伊洛中人所称他作苦不甚见晩得其集石徂徕作序称其与穆参军以古文自任而曼卿尤豪于诗石自序性懒有作不能录早时解记数百篇过壮记益衰近几尽废有収百篇来者览之或尚能识或如非已言久迺能辨遂併近诗存三百篇藏之于家欧公尤重其人范公有凿幽索秘破坚发竒髙凌虹霓清出金石之评集中华山泰山嵩山五言长篇各一首笔力在薛能之上余警句尚多五言云行人晩更急归鸟夕无行天寒河影淡山冻瀑声微水尽天不尽人在天尽头草白有时荣髪白不再好人生不如春髪白不如草弋下失㝠鸿网细遗巨鲲风劲香逾逺天寒色更鲜秋天买不㫁无意学金钱七言云洛渚微波长映步汉宫香水不濡肌独歩世无呉苑艳浑身天与汉宫香耻生汤武干戈域宁死唐虞揖逊区汾河不㫁天南流天色无情淡如水南朝文物尽清贤不事风流即放言三百年间却堪笑絶无人可定中原中散向人疎懒甚步兵因酒过差多皆清拔有风骨曼卿红梅诗云认桃无緑叶辨杏有青枝坡公以为村学堂中语然卒章云未应娇意急发赤怒春迟不害为佳作也沈相落职制云君人临照百官盖欲其精白以承休徳宰辅仪刑四海岂宜以宠利而居成功繄予旣老之臣自丧不贪之宝其还显秩用厌师虞具官某顿以藩条擢闻机政惟人求旧谓文武可以宪邦秉国之均何风采不如治郡朕尤虚己日伫告猷精神强而折冲未闻宏畧血气衰而戒得以减亷声旣已乖鼎鼐之调始欲挂衣冠而却虽曲全于体貌乃荐致于抨弹其镌秘殿之华俾即安车之佚噫君子慎始防嫌疑于未然贵臣抵辜尚迁就而为讳慨徃愆之莫捄期晩节以自全陈枢降官制末云为祈父之爪牙初期陈力视秦人之肥瘠良负虚怀时于湖年未三十而笔力髙简如此沈坐簠簋陈坐辞难而责两制尾聨皆妙益公行叶枢责词亦精切然稍费辞矣于湖诗若不逮总得上丁齐宿云北来被髪车连野东走乗桴浪接天汲汲两宫常旰食受膰归去泪如川与胡邦衡云梦了琼崖身益壮烟销金坞臭空传之作极佳世宗欲相陶糓范质不可而己糓以为怨及建隆罢质谷当制云十年居调爕之司一旦得变通之术以报前忿范读之泣下余谓谷徒知讥玩范公而不知禅文出于袖中乃变通之尤甚者况陈桥之归范公固常以大义责新朝然熙陵尚惜其欠世宗一死若谷预为揖逊之诏与樊系作册文何异艺祖鄙之而不大用圣矣哉信州道傍有泉一泓甚清溉田甚广旧有诗牌云炎炎亭午暑如焚恰恨都无一㸃云六月骑驴来到此几乎渇杀老参军潘逍遥诗也而集迺不収徐斯逺家传载其牡丹一絶而逸此诗徐家于信岂未之见耶渊明有述酒诗自注云仪狄造杜康润色之而终篇无一字及酒山谷谓述酒一篇盖阙此篇多不可解韩子苍因山阳下国一语疑是义熙以后有感而作至汤伯纪始反复详考以为零陵哀诗人诗渊明归田本避易代之事而未尝明言之至此主弑国亡其痛疾深矣虽不敢言而亦不可不言故若是夫辞之廋也汤笺出然后一篇之义明其间如峡中纳遗薫朱公练九齿之句又咏贫士云阮公见钱入即日弃其官又云昔在黄子亷二事未详出处子亷之名仅见三国志黄盖传清贫事无所考伯纪阙疑以质于余余亦不能解徐斯逺絶句云纸衣竹几一蒲团闭户然箕自屈盘诵彻离骚二十五不知月落夜深寒冰心称斯逺有冻饿自守之乐非过也姜尧章有平声满江红自叙云旧词用仄韵多不叶律如末句无心扑歌者将心字融入去声方谐音律余欲以平韵为之久不能成因沉巢湖祝曰得一席风当以平韵满江红为神姥夀言讫风与帆俱驶顷刻而成末句云闻环佩则协律矣其词云仙姥来时政一望千顷翠澜旌旗与乱云俱下依约前山命驾羣龙金作軏相从诸娣玉为冠向夜深风定悄无人闻佩环神竒处君试看奠淮右阻江南遣六丁电雷别守东闗应笑英雄无好手一篙春水走曹瞒又怎知人在小红楼帘影间此阕佳甚惜无能歌之者罗鄂州文虽少而善集中鹦鹉洲赋二篇其首篇云登黄鹤之髙楼兮欣徙倚而四顾何南望而独愁兮有正平之遗处指幽堂而示戒兮何足以知君子之度方党禁之既解兮凛凛清议其尚存无罪而戮一介兮衆必争起而譟讙士犹恃此而不恐兮时亦直情而径行宁知嗾夫妄庸兮使之鱼肉而甘心稽建安之事势兮魏甚菀而汉枯毎不忍其缀旒兮思忠愤之稍摅怅不择其所发兮遂至于颠沛而濶疎当其解衣而慢侮兮坐皆惊悸而失箸吾谓死于渔阳之参挝兮何预乎鹦鹉之一赋使英雄初无杀心兮虽颇困苦而终赦惟此客以授我兮冝相与尸祝之不暇兵在颈而追救兮奈何以此欺天下万一侥倖而脱身兮终亦无以自全北海仗正而孥戮兮德祖以俊而衔寃三人者葢一体兮必且脣亡而齿寒嗟繁城之佐命兮非不巧于自营挈四百之基祚兮与一身孰为重轻来者滔滔而如江水兮方攘臂而议先生诋文华为浮薄兮至或以比乎盆成茍吾言之获信兮犹足以吐千古之不平二赋皆佳此篇乃其兄所作有祭田横墓文之意乡前辈柯梦得字东海一生苦吟有抱瓮集古诗学孟野然稍僻晦有梦蝶絶句云一觉千年一转机觉来还是梦还非当时梦里知蝴蝶便好穿花傍水飞前人所未道也后村诗话巻五后村诗话卷六钦定四库全书后村诗话巻六宋刘克庄编过秦论云陈渉锄耰棘矜不铦于钩㦸长铩谪戍之衆非抗九国之师深谋逺虑行军用兵之道非及曩时之士其语本吕覧有曰驱市人而战之可以胜人之厚禄教卒老弱罢民可以胜人之精士练材离散系系可以胜人之行阵整齐鉏耰匂挺可以胜人之长铫利兵贾生可谓善融化者七发云出舆入辇命曰蹷痿之机洞房清宫命曰寒热之媒皓齿蛾眉命曰伐性之斧甘脆肥醲命曰腐肠之药其语亦本吕覧云出则以车入则以辇命之曰招蹷之机肥肉厚酒命之曰烂肠之食靡曼皓齿郑卫之音命之曰伐性之斧但増损一两字尔此韩分所以有后皆视前公相袭由汉至今用一律欤樊川阿房宫赋中间数语特脱换杨敬之华山赋尔未至若枚乗之纯犯前作也反骚云君子得时则行不得时则龙蛇何必湛身哉朱氏谓雄乃屈原之罪人岂以美新仕莽为龙蛇乎然此雄语亦本吕覧云一龙一蛇与时俱化秦汉未逺语多相犯善学者若齐王之食鸡也必食其跖数千而后足物莫不有长莫不有短善学者假人之长以补其短宋景文自名其集曰鸡跖本此勾践欲报吴大夫逄同谏曰鸷鸟将击必匿其形吕覧云诸搏撄抵噬之兽其用齿角爪牙也必记于卑微隐蔽词费于逄同矣如临深渊如履薄冰小雅诗也小旻小宛二篇及孝经互见吕覧以为出于周书误矣髙诱序云不韦以其书暴之咸阳市门悬千金其上有能增损一字者与千金时人无能增损者诱以为时人非不能增损惮相国畏其势耳误记小雅为周书而莫敢指摘则悬金何为哉晋将攻郑令叔向聘焉视其有人与无人子产为之诗曰子惠思我褰裳渉洧子不我思岂无它士叔向归曰郑有人焉不可及也按渉洧之章乃男女恩怨相尔汝之辞子产谓晋不抚我岂无秦荆可事乎古人举诗辞不迫切而意已独至皆类此独孤常州名及字至之逺游赋略云冯东井以俯视识故国之城阙千门万户遥如蚁穴覔旧山与乔木才依稀而明灭见伊川大道鞠为戎狄歴阳故人半作鱼鼈曩之奔走于市朝者如纷纭飞驰讘讘嗤嗤蹩翩跹肖翘陆离若矶蝨之聚壊絮蜘蛛之乗游丝吾乃今日识羣动之变态兮苋然倚长歌而笑之亦既自得周覧未毕惕然云开万象如失羣有俨以皆作百虑缤其来归乃宿昔之人寰始故时之喧卑向之俯仰欣戚无非妄心然后知吾之生也与妄俱生邪气乗之万縁合并为忧而患为亏而盈彼碌碌者自以为觉尤饰妄以贾名甚佳内戎狄鱼鼈数语与谪仙古风俯视洛阳川茫茫走胡兵流血沾草野豺狼尽冠缨之语相类常州有送李白之曹南序可见同时原善其文在萧颕士李华之间常州观海篇云北登渤澥岛廻首秦东门谁尸造化工凿此天地源澒洞吞百谷周流无四垠廓然混茫际望见天地根白日自中吐扶桑如可扪超遥蓬莱峰想像金台存秦帝昔经此登临冀飞翻扬旌百神㑹望日羣山奔徐福竟何成羡门徒空言惟见石桥足千年潮水痕虽高雅未及陈拾遗然气魄雄浑与岑参高适相上下李华字遐叔山阳古城铭畧云有汉之衰野鬪羣龙天地厌德人神助凶奸桀之雄为王为公名国大都于兵冲鳯凰婴刃麒麟挂锋力胜者昌九州承风虞賔不保其躬宿昔卿士如鸳如鸿洸洸将校如罴如熊于汉则贰于曹则忠山阳古城草没苔封日将昏狐狸横纵峩峩首阳有洛之东孤竹二子德音无穷武王翦商不食而终矧臣篡君俛首求容义理长语亦壮浪不在弔战塲之下汉唐皆有宦官之祸而唐之祸尤烈幽明皇杀张后胁宪宗刼僖昭谮汾阳西平族甘露宰相六族祸死十六宅诸王终于亡唐而后巳前軰谓汉宦者与政而唐使之典兵之故八司马附丽伾文固无足议但谋夺宦者兵柄使范希朝韩泰总统诸城镇行营兵马邉上诸将各以状辞中尉中人大怒曰从其谋吾族必死其手嗟乎此岂伾文之智所及哉八司马多隽才必有为画䇿者事虽不成与晁错窦武陈蕃何异而退之永贞行云北军百万虎与罴天子自将非它师一朝夺印封私党凛凛朝士何能为呜唿天子安能自将不过付之中尉及观军容使尔以成败论人世俗不足责退之豪杰亦以天子自将北军为是而夺印为非耶余有画山水四横巻上各有五言一首其一曰高峰挂层云逺水没平野当年居山客半是爱山者桥攲欲流崖路险不容马慎勿夸世人政要知者寡其二曰青山为谁高影压三百里竹深巳迷桥荷密半藏水区区名利人坐瞑真可鄙慨想云屋中恐是古君子其三曰急雨冷梢溪寒烟晓横塞茅堂来轩车中有隐者在市朝一何有云水两无碍笑向尘世人不知是何代其四曰通江石泉滑崩崖朝雪重牧儿心苦饥牛寒挽不动谁人倚长松胸有九云梦西风吹屋倒一笑无与共后题画李叔班作不知为何人诗则持约所书持约岂非颜氏耶王黄州集第一篇詶种隐君百韵自叙出处甚谦云长恐先生闻倚松成大噱其叙种隐节甚高累数十韵退之于李渤不能过一种明逸耳未出山以黄州之刚劲而尊敬之如此既出山如王嗣宗之麤鄙乃得以陵暴之士其可不自重哉本朝大臣多怜才好士如赵中令于王黄州王文正于杨文公晏元献于宋景文皆为翘材上客虽丁崖州追仇莱公之党亦不忍害大年吕文靖谪欧尹随即収用至章蔡用事坡公始过海矣中令让官表多黄州之笔可见亲密其挽中令云商山副使偏埀泪未报当时国士知与幕府少年今白髪之句异矣诗以体物騐工巧骆賔王咏挑灯杖云禀质非贪热焦心岂惮熬终知不自润何用处脂膏语简而味长每欲傚此作数题未暇也杜子美笑王杨卢骆文体轻薄然卢病梨赋未易贬驳骆檄武氏多警策邉夜有怀云城荒犹筑怨碣毁尚铭功挽诗云青乌新兆去白马故人来亦佳句也卢仝刘又以怪名家仝集中有含曦上人一首云长寿寺石壁院卢公一首诗渴读即不渴饥读即不饥鲸饮海水尽露出珊瑚枝海神知贵不知价留与人间光照夜又集有范宗韩喜得刘先生诗云玉尺沉埋久得之铭篆深楷磨露正色扣击吐哀音二诗殆与仝作对垒三国志帝魏而卑吴蜀说者谓陈寿蜀人仕屡见黜父为诸葛所髠于刘氏君臣不能无憾而然翁甫仲山作蜀汉书以矫之游丞相极称其书仲山亦求序于余余观其书大意是但书后主为安乐公欲以着其不能负荷之罪复翁书云后主不能负荷史官自贬抑之可也岂可因曹氏贬削之称㑹仲山先去其论未竟后得庐陵贡士萧常所作续后汉书大纲与仲山同但萧氏直名其书曰续后汉仲山犹加蜀字耳萧书后主为少帝按后主嗣位二十五年而后播迁殁时已六十五似非少帝周丞相为萧序此书谓欧公议正统不黜魏其客章望之着明统论以辨之张南轩经世纪年直以先主继献帝而附魏吴于下方又引习凿齿汉晋春秋以蜀为正魏为篡攷订详备惜仲山游公皆未之见余亦近方见之刘斯立病中诗云欲成蹇士赋应作半人诗半人当是用习凿齿事放翁少时二亲敎督甚严初婚某氏伉俪相得二亲恐其惰于学也数谴妇放翁不敢逆尊者意与妇诀某氏改事某官与陆氏有中外一日通家于沈园生间目成而已翁得年最髙晩有二絶云肠断城头画角哀沈园非复旧池台伤心桥下春波绿曽见惊鸿照影来梦断香销四十年沈园栁老不吹绵此身行作稽山土尤弔遗踪一泫然旧读此书不解其意后见曽温伯言其详温伯名黯茶山孙受学于放翁韦苏州诗云身多疾病思田里邑有流亡愧俸钱太守能为此言者鲜矣若放翁云身为野老已无责路有流民终动心退士能为此言尤未之见也萧千巖采莲曲云清晓去采莲莲花帯露鲜溪长须急浆不是趂前船相随不觉逺直到暮烟中恐嗔归得晚今日打头风三良事见于诗左传皆云秦穆杀之以殉坡诗独云乃知三子殉公意亦如齐之二客从田横今人不复见此等乃以所见疑古人此说甚新后读曹子建三良诗云秦穆先下世三臣皆自残生时共荣乐既没同忧患谁言捐躯易杀身诚独难乃知子建已有此论谷千驾不如养一驴黄初中疑忌诸王黜削封爵名曰就国实同囚拘禁断还徃求通亲亲表云臣逺慕鹿鸣君臣之宴中咏棠棣匪他之诚下思伐木友生之义终怀蓼莪㒺极之哀每四节之㑹块然独处左右惟仆𨽻所对惟妻子高谈无所与发陈义无所与展未尝不闻乐而拊心临觞而叹息也甚哀切求自试表云若陛下出不世之诏效身锥刀之用使得西属大将军当一校之队东属大司马统扁舟之任必乗危蹈险骋舟奋骊突刃触锋为士卒先虽未能禽权馘亮庶效须臾之捷以灭终身之愧虽身分蜀境首悬吴阙犹生之年也甚悲壮与杨徳祖书畧云词赋小道子云先朝执㦸之臣而犹称壮夫不为吾虽薄徳位为藩侯庶几建永世之业流金石之功岂徒以翰墨为勲绩词赋为君子哉若吾志不果吾道不行将采庶官之实录辨时俗之得失定仁义之衷成一家之言虽未能藏之名山将以传之同好味其文势骏壮退之答崔立之书本此曹仲雍哀词畧云昔后稷在寒冰鬬谷在楚泽依鸟凭虎而无灾今文茵无寒冰之惨罗帏绮帐暖于翔鸟之翼幽房闲宇密于云梦之野慈母良保仁乎鸟虎之情文字丽密有如此者天台林宪字景思自号雪巢尤遂初序其集略云富与贵人之所可得而才者天之所甚靳景思取天所甚靳者多则不能兼人之所得固宜然则才者实致穷之具人何用有此而天亦何用靳此此未易以理晓也诚斋演遂初之说为雪巢之词云且吾与诗人同争夫天之所靳是天之横民也同犯夫天之所恶是又天之横民也治横民者宜以横政既与诗人同为其横民欲不与诗人同受横政可乎余曰子既无遗力以取所靳无惧心以犯所恶无怨言以安所致然则延之为君惜过也余举延之语以唁君亦过也然君必欲专享诗人才之所致者而不顾不悔以不辞造物之横政亦过也二公可谓善谑矣雪巢读陶诗云吾观渊明诗了不在言赋有如太和气周行不停驻时与春为风融夷物华布未常见用力万物荣处处时与秋为月浩然无㸃注江山滋清絶宇宙靡纎汚乃知渊明诗本不在诗故邂逅吐所有气象随所寓乞食不为拙华轩不为慕归来不为高折腰不为沮羲皇平歩超无怀真雅素简淡岂能尽学者漫驰歩独有无弦琴明明一班露虽甚清絶然太轻快集中长篇皆类此要湏更櫽括以韦栁乃善芜城赋云板筑雉堞之殷井干烽橹之勤崪若断岸矗似长云观基扃之固䕶将万祀而一君出入三代五百余载竟𤓰割而豆分歌堂舞阁之基弋林钓渚之馆吴蔡齐秦之声鱼龙爵马之玩皆薫歇烬灭光沉响絶园葵赋云仕非鲁相有不拔之利賔惟二仲无逸马之忧若乃邻老谈稼女妪归桑拂此苇席炊彼梁甃壶援醢曲瓢巻浆乃羮乃瀹堆鼎盈筐甘旨蒨脆滑柔芬芳消淋逐水润胃调肠鲍明逺赋有思致然太拘狭开拓不去畧存二赋于此诗工于赋押韵用事徃徃切题岑参贾至辈句律多出于鲍然去康乐地位尚逺登大雷岸与妹书六百余字无一字及家事皆述道途辛苦古今陈迹山夔水怪覊愁旅思辞极典雅为集中佳作燕公之文如楩木枝干缔构大厦上栋下字孕育气象可以变隂阳而阅寒暑坐天子而朝羣后许公之文如应钟鼗鼓笙簧錞磬崇牙树羽考以宫县可以奉神明享宗庙李北海之文如赤羽𤣥甲延亘平野如云如风有貙有虎阗然鼓之吁可畏也贾常侍之文如高冠华簮曳裾鸣玉立于廊庙非法不言可以望为羽仪资以道义李员外之文则如金轝玉辇雕龙綵凤外虽丹青可掬内亦体骨不饥独孤常州之文如危峰絶壁穿倚云汉长松怪石倾倒谿壑然而畧无和畅雅徳者避之杨崖州之文如长桥新构铁骑夜渡雄震威厉动心骇目然而鼓作多容君子所慎权文公之文如朱门大第而气势宏敞廊府廪廏戸牖悉周然而不能有新规胜概令人竦观韩吏部之文如长江秋注千里一道冲飈激浪汗流不滞然而施于灌激或爽于用李襄阳之文如燕山夜鸿华亭晓鹤嘹喨亦足惊听然而才力偕鲜瞥然高逺故友沈谘议之文则隼击鹰扬灭没空碧崇兰繁荣曜芳扬蕤虽迅举秀擢而能沛文絶景其它握珠玑奋组绣者不可一二而纪矣以上皇甫湜评唐十一家之文可与法帖所载梁武帝评三十四家书对观出世篇云生当为大丈夫断覊罗出泥涂四散号呶俶扰无隅埋之深渊飘然上浮骑龙披青云汛覧游八区经太山絶巨海一长吁西摩月镜东弄日珠上始天之门直指帝所居羣仙来迎塞天衢鳯凰鸾鸟乗金舆音声嘈嘈满太虚旨饮珍食兮照庖㕑食之不饫饮不尽使人不陋复不愚旦旦狎玉皇夜夜御天姝当御者几人百千为翻宛宛舒舒忽不自知支消体化膏露明湛湛无色茵席濡俄而散漫斐然虚无翕然复抟抟久而苏精神如太阳霍然照清都四支为琅玕五藏为璠玙颜如芙蓉顶如醍醐与天地相终始浩漫为娱下顾人间溷粪蝇蛆湜以轲雄自拟然此篇放旷超轶轲雄不道也文字亦未及大人赋隋唐人言语耳阖庐之死金玉其墓黔娄之死首足不覆吴融诗阿对泉头一布衣自註云阿对是杨伯起家僮常引泉灌疏韩致光吴子华皆唐末词臣位望通显虽国蹙主辱而赋咏倡和不辍存于集者不过流连光景之语如感时伤事之作絶未之见当时公卿大臣徃徃皆如此蝎赋云夜风索索縁隙凭壁弗声弗鸣潜此毒螫厥虎不翅厥牛不齿尔今何功既角而尾虎赋云西白而金其兽唯虎何彼列辰自龙而鼠善人瘠谗人肥汝不食谗畏汝之饥恶马赋云彼骑而龁孰为其主彼刍而蹄孰为其圉五里之堠十里之亭癣燥饥暍不择重轻亭有嚵吏曝之为腊乂毒其吏立死丁枥玉谿与陶进士书夫所谓博学宏词者岂容易哉天地之灾变尽解矣人事之兴废尽究矣皇王之道尽识矣圣贤之文尽知矣下及虫豸草木鬼神精魅一物以上莫不开㑹此其可以当博学宏词者耶恐犹未也设他日或朝廷或持权衡大臣问一事诘一物小如毛甲而时脱有不能尽知者则是博学宏词者当其罪矣私自恐惧窘若囚械后幸有中书长者曰此人不堪抹去之大快乐曰此日后不能知得东西左右亦不畏矣又云常自祝愿得时人曰此物不识字此物不知书是我生获忠肃之谥也其论激矣前人纪蔡京权重喜闽漕郑可简餽茶就封皮批进修撰除运副逺相晩亦权重病起见二鸡吐绶爱玩久之问谁所致左右以宗少梁成大对亦就札于批除刑部侍郎人以为戏笔也而命下西山先生云其权重于蔡氏耳逺相当国乆从官多由径而得端平初鹤山召对云侍从之臣有献纳而无论思亦雅谑也郑谷送人下第云吾子虽云命乡人懒读书七言云愁破方知酒有权皆有新意薛能云诗深不敢论郑谷云暮年诗力在新句更幽微诗至于深微极𤣥绝妙矣然二子皆不能践此言唐人惟韦栁夲朝惟崔徳符陈简斋近之温飞卿苏武庙云回日楼台非甲帐去时冠剑是丁年甲帐是武帝事丁年用李陵书丁年奉使皓首而归之语颇有思致南丰序南齐书云为二典者所记岂独唐虞之迹耶併与其精微之意而传之方是之时岂特任政者皆天下之士也葢执简操笔而随者亦皆圣人之徒也曲阜行颍濵中书舍人制云在昔典谟训告誓命之文学者宗之以为大训葢当是时岂独纲纪法度后世有不能及哉至于言语侍从之臣皆圣人之徒亦非后世之士所能髣髴也词意全本南丰其家庭素所讲贯也横渠绝句云渭南泾北已三迁水旱纵横数亩田四十二年居陜右老年生计似初年又云两山南北雨冥冥四牖东西万木青面似枯髅头似雪后生谁与属遗经其清苦如此所以为一代儒宗曹操欲使十吏就蔡琰冩邕遗书琰曰男女不亲授乞给纸笔真草惟命妻胡之耻岂不大于亲授所谓不能三年之丧而缌小功之察欤义山孔明庙云玉垒经纶逺金刀厯数终诚斋徐孺子墓云旧国已禾女荒阡犹石翁比山谷司马寒如灰礼乐邜金刀之句尤精确义山善用事哭刘蕡云空闻迁贾谊不待相孙𢎞自应制科至谪死止以十字道尽温飞卿过韦筹草堂七言云醉后独知殷甲子病来犹作晋春秋林和靖五言云隐非秦甲子病着晋春秋和靖非蹈袭者当是偶然相犯鲁共王坏孔子宅以广其居升堂闻金石丝竹之音乃不坏宅此谓鲁生及孔子之后有絃诵于其间者尔而疏云惧其神异乃止不壊误矣高祖诛项籍引兵围鲁鲁诸儒犹讲诵习礼絃歌之音不绝此岂亦有神异耶解经如此岂不语怪神之义哉半山拟寒山云我曾为牛马见草豆欢喜又曾为女人欢喜见男子我若真是我祗合长如此若好恶不定应知为物使堂堂大丈夫莫认物为已后有慈受和尚者拟作云姦汉瞒淳汉淳汉总不知姦汉做驴子却被淳汉骑半山大手笔拟二十篇殆过之慈受一僧尔所拟四十八篇亦逼真可喜也寒山诗麤言细语皆精诣透彻所谓一死生齐彭殇者亦有绝工致者如地中婵娟女玉佩响珊珊鹦鹉花间弄琵琶月下弹长歌三日绕短舞万人㸔未必长如此芙蓉不耐寒殆不减齐梁人语此篇亦见山谷集岂谷喜而笔之后人误以入集欤元康八年机始以台郎出补着作游于祕阁而见魏武帝遗令忾然叹息伤怀者乆之客曰夫始终者万物之大归死生者性命之区域是以临丧殡而后悲覩陈根而绝哭今伤心百年之际兴哀无情之地意者无乃知哀之可有而未识情之可无乎夫日蚀由乎交分山崩起于朽坏亦云数而已矣然百姓怪焉者岂不以资高明之质而不免卑浊之累居常安之势而终婴倾离之患故乎夫以廻天倒日之力而不能振形骸之内济世夷难之智而受困魏阙之下已而格乎上下者藏于区区之木光于四表者翳乎蕞尔之土雄心摧于弱情壮图终于衰志长算屈于短日逺迹顿于促路呜唿岂特古史之异阙景黔黎之怪颓岸乎观其所以顾命冢嗣贻谋四子经国之略既逺隆家之训亦𢎞又云吾在军中持法是也至于小忿怒大过失不当效也善乎逹人之谠言矣持姬女而指季豹以示四子曰以累汝因泣下伤哉曩以天下自任今以爱子託人同乎尽者无余而得乎亡者无存然而婉娈房闼之内绸缪家人之务则几乎密与又曰吾婕妤妓人着铜雀台于台堂上施六尺牀张繐帐朝晡设脯糒之属月朝十五日辄向帐作伎汝等时时登铜雀台望吾西陵墓田又云余香可分与诸夫人诸舍中无所为学作履组卖也吾歴官所得绶皆着藏中吾余衣裘可别为一藏不能者兄弟可共分之既而竟分焉亡者可以勿求存者可以勿违求与违不其两伤乎悲乎爱有大而必失恶有甚而必得智慧不能去其恶威力不能全其爱故前识所不用心而圣人罕言焉若乃系情累于外物留曲念于闺房亦贤俊之所宜废乎于是遂愤懑而献弔云尔士衡此作词简而事甚备语绝而意愈新当为魏晋间文章第一序胜于文后村诗话巻六后村诗话卷七钦定四库全书后村诗话巻七宋刘克庄编放翁诗云药来贼境灵何益米出胡奴死不炊上句用栁公绰事公绰节度山南东道有道士献丹药问所从来曰自蓟门时朱克融方叛公绰曰药自贼境来虽验何益弃药而逐道士殆天为下句设此竒句扬雄集六巻四十三篇剧秦美新之作在焉法言末云自周公以来未有汉公之懿又曰其勤劳则过于阿衡此时莽犹未篡此语不过如今人称颂权贵人功徳尔及莽既篡雄纵不能如许由洗耳鲁连蹈海然与龚胜同时莽使使者以印绶强起胜胜称病笃卧以手推去印绶胜两子及门人进説云云胜曰吾受汉家厚恩今年老旦暮入地岂以一身事二姓下见故君乎不食而死雄亦仕汉者莽篡不能去视胜可愧死矣美新之篇方且盛称皇帝陛下配五帝冠三王开辟以来未闻宜命贤哲作帝典一篇袭旧二为三以示罔极又自言有颠眴病恐先犬马填沟壑长恨黄泉故作此篇以献余谓宁颠眴病死此文岂可作哉朱氏书莽大夫扬雄卒当其罪矣而昌黎公荆公涑水公皆推重或以配孟子何也元后诔畧云天之所废人不敢支又云皇天眷命黄虞之孙歴世运移属在新圣又云汉庙黜废移安定公凡累百韵按元后虽莽之姑然掷传国玺缺其角闻翟义起兵以为是见汉宗庙毁壊有怨言人心之公不可磨灭如此雄士人也顾以贼莽为新圣以汉庙黜废为天之所壊乎刘子政集二巻有九叹用骚体末有杖铭云歴危乗险匪杖不行年耆力竭匪杖不强有杖不任颠跌谁怨有士不用害何足言藷蔗虽甘殆不可杖佞人悦已亦不可相杖必取任不必用味士必任贤何必取贵语简而有味文君眉色如望逺山脸际常若芙蓉十八而寡悦长卿之才而越礼焉长卿死文君为诔传于世扬雄梦吐凤凰而作太𤣥经仲舒梦蛟龙入怀而作春秋繁露公孙𢎞食故人髙贺以脱粟饭覆以布衾贺告人曰𢎞内服貂蝉外衣麻枲内㕑五鼎外膳一肴于是朝廷疑其矫焉𢎞叹曰宁逢恶宾勿逢故人吴章为王莽所杀弟子皆更易姓名以从他师惟司徒掾平陵曹敞亦吴章弟子收𦵏其尸目瞤得酒食灯火花得钱财干鹊噪而行人至蜘蛛集而百事喜故目瞤则呪之火花则拜之鹊噪则餧之蜘蛛集则放之枚臯文章敏疾长卿制作淹迟而长卿首尾温丽枚臯时有累句扬子云曰军旅之际戎马之间飞书走檄用枚臯廊庙之下朝廷之中髙文大典用相如安定嵩真𤣥菟曹元理并明算术成帝时人真自算其夀七十三绥和元年正月二十五日晡时死书壁记之至二十四日晡时死其妻曰见其筭时长下一筭虑脱有㫖不敢告今果校一日真又曰北邙青陇上孤槚西四丈所凿之入五尺吾欲𦵏此地及死往掘得古时空椁遂以𦵏焉元理常从其友人陈广汉广汉曰吾有二囷米忘其石数子为计之元理以食箸十余转曰东囷七百四十九石八升七合又十余转曰西囷六百九十七石八斗遂大书囷门后出米西囷六百九十七石七斗九升有一鼠大堪一升东囷不差圭合元理后复过广汉告以米数元理以手击牀曰遂不知鼠之殊米不如剥面皮矣广汉为取酒鹿脯数片元理复筭曰藷蔗二十五区收一千五百三十六枚蹲鸱三十七亩收六百七十三石千牛产二百犊万鸡将五万雏羊豕鹅鸭皆道其数果蓏肴簌悉知其所曰资业之广何供馈之褊广汉慙曰有仓卒客无仓卒主人元理曰爼上蒸㹠一头厨中荔枝一柈皆可为设广汉再拜谢罪自取之尽日为欢公孙𢎞为国士所推上为贤良国人邹长倩以其贫解衣裳衣之择所着冠屦与之又赠以生刍一束素丝一襚扑满一枚书遗之曰扑满者以土为器以畜钱具有入窍而无出窍满则扑之士有聚敛而不能散者将有扑满之败可不诫欤𢎞为髙贺邹长倩两故人所轻如此岂非曲学阿世有以纳侮欤梁孝王游于忘忧之馆集诸游士使各为赋枚乗为栁赋路乔如为鹤赋公孙诡为文鹿赋公孙乗为月赋羊胜为屏风赋韩安国作几赋不成邹阳代作邹阳安国罚酒三升赐枚乗路乔如绢各五匹自扬雄梦吐凤以下皆见西京杂记葛洪所集也未云洪家有刘子骏汉书一百巻无首尾题目但以甲乙丙丁纪其巻数歆欲撰汉书编録汉事未诠次而亡故书无定本杂记而已后好事者以意次第之始甲终癸为十帙帙十巻合为百巻试以此记较班固所作殆是全取刘书有小异同耳固所不取不过二万余言今抄出为二巻名曰西京杂记以裨汉书之阙尔后洪家遭火书籍多尽此两卷在洪巾箱中故得犹在刘歆所记世人希有纵复有者多不备足恐年代稍久歆所撰遂没并洪家此书二巻不知出所故序之云耳尹少稷诗若淡泊而有义味其庸医行云南街医工门如市争传和扁生后世膏肓可为死可起瓦屑蓬根尽珍剂嵗月转久术转疎十医九死一活无北市医工色潜动大字书牌要惊衆偏收弃药与遗方羽客神丹亦无用实者为虚热为寒几因颠倒能全安君不见形神枵然卧一室医方争工药无必左手检方右顾金两手虽殊皆剑㦸似讽当时主和战者闻逆亮入冦律诗云本来饥饱非同鼎安得沉浮自一舟又云异日是非忧史谬终身寒饿羡钱愚词不迫切而意独至矣少稷及接吕居仁曾吉甫议论在山中读书二十年名论极重晩为大坡因符离之败攻张魏公父子以附和议遂为公议所贬甚可惜也顷故人陶木仁父宰上饶余託仁父传其集四册诗居其一汉益州刺史朱公叔卒门人陈季圭议所谥宜曰忠文子陈留蔡邕议曰按古之以子配谥者鲁之季文孟懿子卫之孙文公叔文皆诸侯之臣也至于王室之卿大夫其尊与诸侯同故以公配春秋曰刘巻卒𦵏刘文公公羊传曰刘巻者何天子大夫也经文曰王子虎卒左传曰王叔文公卒而如同盟礼也此皆天子大夫得称公其礼与同盟诸侯敌之文明也又礼縁情臣子咸欲尊其君父故虽侯伯子男之臣自称其君咸得曰公及其卒异国之人称之亦然是以邾子许男称公以𦵏春秋之正义也以例言之则府君王室亚卿也有王叔刘氏之比以臣子之辞言之则有邾许称公之文虽无土而其位是也今曰公犹可若称子则降等多矣惧礼废日久将诡时聴周有仲山甫伯阳嘉父吉父贤老之称也宋有正考父鲁有尼父配谥之称也春秋曰孔父礼曰伯其父异亡之称也父虽非爵号与公同礼天子诸侯咸用优贤异亡顺乎门人臣子所称之宜可于公父之中择一处焉斯不称子而已邕此议佳甚韩栁欧曽不能加也邕集十巻大半为人作碑版如桥𤣥杨秉杨赐皆名臣如朱公叔陈仲弓郭林宗范史云姜肱皆名士至于刘表胡广之碑岂得无愧辞乎又有袁满来胡根二铭满来太尉之孙司徒之子年十五死根陈留太守之子七嵗死二铭甚美几于谀墓矣周勰字巨胜汝南人再举孝廉皆委之去梁冀专国前后三辟不至后太尉司徒各再辟司空三辟察贤良方正州举茂才又公车特征託疾杜门里巷无人迹外庭生蓬蒿至延熹二年梁氏灭诛而勰卒圂典字叔则探综厯数剖纎入冥州郡礼命举至孝莫之能起李休字子材南阳宛人综七经精羣纬翫辞察变独见前识古今疑义错谬前人所希论后学所不学休尽割判剥散幽闇昭烂郡署五官掾司空胡广以礼优请不至光和元年七月十日诏书尺一召光禄大夫杨赐諌议大夫马日磾议郎张华蔡邕太史令单飏诣金商门引入崇徳殿门惟中设都座中常侍育阳侯曹节冠军侯王甫从东省出就都座刘宠龎训北面阳公南面日磾华邕飏西南面受诏书各一道尺一木板草两常侍又谕㫖以朝廷焦心闻灾恐惧每访羣公卿士而各括囊莫肯尽忠规补阙故特密问勿依违生疑讳皆再拜受诏起就坐五人各一处给笔札邕对蜺堕鸡化皆妇人干政所致乳母赵娆赀富侔于帑藏丘墓踰于园陵两子受封兄弟典郡永乐门史崔玉依阻城社大为奸祸暗昧已成非外臣所能审处近者不治无以正逺又言廷尉郭禧国之老成光禄大夫桥𤣥方直前太尉刘宠忠实宜为谋主数见访问邕立朝持论可谓有所补益然诏问之时两常侍在都座之侧乃不敢指言汉寺人亦大横矣为曹公祠桥𤣥之使持节丞相兾州牧魏王操谨谴掾再拜敬祠故太尉桥公公以懿徳泛爱博容国念明训士思令模灵幽体翳邈哉睎矣㓜以顽鄙之质为大君子所顾犹仲尼之称颜渊李生之叹贾复士死知巳懐此无忘又承从容要誓言徂逝之后路有由径不以斗酒只鸡过相沃酹车过三步腹痛勿怪虽戏笑之言非至亲笃好夫何肯如此辞懐旧雅顾潸然悽怆奉命东征屯次乡里北望贵土乃心陵墓则致薄祠公其尚享董卓上书辞疾乞就国土羣臣表卓上解国家播迁之厄下救兆民涂炭之祸黜废顽凶援立圣哲谨案汉书萧何以相国金印緑绶位在公卿之上卓功绩诚鉅勲侔伊霍宜以卓为相国位在太傅上带履上殿入朝不趋此表邕笔也然其罪薄于子云子贺周益公致仕启云清朝无事元老辞荣谓七十致仕当守礼经之常故再三上疏不为文具之语天子重违其意孤傅以华其归喜见颜间甚于掇患去之日身居物外忘其为三公之尊解后遂得初心毫髪畧无遗恨恭惟某官栖迟盛福俯仰太平开阁求贤留作国家之用衔盃乐圣退全明哲之身甫念礼在于悬舆已闻冠挂于神武虽是翁矍铄皆意其复相使此老婆娑是负其平生二者岂可得兼万事知其皆足是关学力难与妇谋昔蜀公年未至而居贞潞公耄巳及而当国从其所好匪道之常又岂仕止合圣人之时出处全君子之致方寻同社共乐余年玩象戯于橘中焉知老至作龟巢于莲上但见花开某夙仰髙风惊闻盛举观终始之一节知夀考之百年昔嗟林下之无人今喜山中之有相凉台燠馆益知緑野之清闲角扇长壶雅愿洪崖之洒扫云云此作佳甚然为诗名所掩故不甚流传着有竹隐集十一巻多其旧作暮年诗无枣本诸诗如见石湖放翁诚斋一辈人又才气飘逸记闻精博警句巧对天造地设略不㦸人喉舌费人心思品在姜尧章诸人之上集中及晩作尤佳者昔已入絶句诗选今摘其警句于后晓梵鱼出听夜禅石㸃头胷中着云梦皮里有阳秋自作先生传谁为故吏碑鬲上村坊酒眉尖野店茶肩成山耸因寻句眼作花昏为勘碑天寒不知翠袖薄日煖但觉玉烟生黄四娘花空朶朶谢三郎鬓巳苍苍索醉宁倾问字酒忍饥不取作碑钱驹入隙来元不碍蝇鑚纽出定何妨化成银地佛应喜移下玉楼天不知北风万籁自宫征南日一轩真袴襦但欲有衣存妓妾不愁无帐列生徒刘显贵为天子友退之穷作相君书我本田家子驱来作长官政虽无小异民却自相安静或焚香坐闲因展画看庸人扰之耳只道太和难巢余太古雪人有正始风头如雪絮白面作春桃红一鞭加尔肤万刃划吾腹就令勐于虎何忍食子肉世无冷镬汤邑尽活地狱老觉此身无一堪尚牵诗课捻衰髯亦知庭院西风恶直为秋香不下帘一瓶储粟一囊钱儿欲箕裘女纺塼更买小丘吾事毕勘书评画了残年可怜玉雪不供愁似此君虽强项嵗寒相对却风流以鳌笑蝼蚁冠山戴粒合逍遥不识庐山孤负目不食螃蠏孤负腹亦知二者古难兼行到九江吾事足巾垫雨佩飞霞嘲攻墨守墨通明殿不夜城三雅六经大官连樯十万艘小官仅得一叶如渔舠其中何所有白髪翁媪并儿曹赤脚婢三后执㸑苍头奴二前操篙𤣥真笔牀间茶灶吏部酒盃兼蟹鳌书缄一箱半鱼蠧一束百轴成牛腰平铺藁桔荐猫犬䞉买枣栗供猿猱新花郁屈作萎木清酒荡摇成浊醪篷低日觉巾角折灶近时闻釡羮轑髙骧正难望鹢首缓进岂敢争龙标全家窘拘叹踡跼长物屏当随週遭桑枢驷马各是累猪肝薇蕨俱成饕不须彼此更相笑未必郁林之石贤胡椒断贪鞅解见缚壊想宅絶迷道摧慢幢拔感箭撤睡盖裂爱网上弥勒佛讃善财告诸人者此长者子为被四流漂泊者造大法船为被见泥没溺者立大法桥为被痴暗昏迷者然大智灯为行生死旷野者开示圣道为婴烦恼重病者调和法药为遭生老死苦者饮以甘露令其安穏为入贪恚痴火者沃以定水使得清凉又云何为菩萨究竟施佛子此菩萨假使有无量衆生或有无眼或有无耳或无鼻舌手足来至其所告菩萨言我身薄佑诸根残缺惟愿仁慈以善方便舍已所有令我具足菩萨闻之即便施与假使由此经阿僧秪刼诸根不具亦不心生一念悔惜但自观身从初入胎不浄微形胞段诸根生老病死又观此身无有真实无有惭愧非贤圣物臭秽不洁骨节相持血肉所涂九死常流人所恶贱作是观已不生一念爱着之心复作是念此身危脆无有坚固我今云何而生恋着应以施彼充满其愿如我所依以此开导一切衆生令于身心不生贪爱悉得成就一切知身是名究竟施譬如乗船欲入大海未至于海多用功力若至海矣但随风去不假人力以至大海一日所行比于未至其未至时设经百嵗亦不能及至微细罪生大怖畏以忿恨风吹心识火炽然不息凡所作业皆顚倒相解脱长者告善财善男子应以善法扶助自心应以法水润泽自心应以境界浄治自心应以精进坚固自心应以忍辱坦荡自心应以智证洁白自心应以智慧明利自心应以佛自在开发自心应以佛平等广大自心应以物十力照察自心李格非字文叔济南人诗文四十五巻文高雅条鬯有义味在晁秦之上诗稍不违元祐末为博士绍圣始为礼部郎有挽蔡相确诗云邴吉勲劳犹未报衞公精爽仅能归岂蔡常汲引之乎挽鲁直五言八句首云鲁直今已矣云云以下所作六句亦无褒文叔与蘓门诸人尤厚其殁也文潜至其墓独于山谷在日以诗往还而此词如此良不可晓其过临淄絶句云击鼓吹竽七百年临淄城阙尚依然如今只有耕耘者曾得当时九府钱试院五言云斗暄成小疾亦稍败吾勤定是朱衣吏乗时欲舞文亦佳作文叔李易安父也文潜志云长女能诗嫁赵明诚文叔祭淇水文云惟先生自诗书以来载籍所记歴代治乱及九流百氏凡一过目确不能忘其发为文章则泛而汪洋密而精致修然髙爽敛然沉毅骤肆而穏忽纷而治絶驰者无遗影适淡者有余味如金玉之就雕章湖海之失涯涘云烟之变化春物之秾丽见之者不能定名学之者不能髣髴笔势畧与淇水相颉颃诗深精可讽味初至象郡五言云裨海环国世人两足遽欲穷畛域心知禹分土未尽舜所陟吾迁桂仰见斗极升髙临大路邮传数南北山川来草树畧已识拔状归梦长乡时行歴歴又云去日有近逺寒暑乃不同手捉而喙饮嗜欲南北通是邦亦洙泗人可牛与弓良知尽虚市妙质老耕农彼时张曲江此时余襄公二子稍脱颖一洗凡马空斯文隔裔土后生昩华风闽要常衮剑外须文翁又云秦扁不南游医方畧岚瘴茅黄秋雨淫与疟盖同状呪师乌能神适市半扶杖吾欲养黄婆母壮子亦王妙药只眼前乞汝保无恙又云居近城南楼歩月时散策小市早収灯空山晩吹笛儿唿翁可归恐我意惨戚从来坚道念老去倦形役苍天卒相予体以南荒谪宴坐及此时聊观鼻端白絶句云歩屧江村雾雨寒竹间门巷击黄圑尤嫌肮脏惊鱼鸟父老相唿拥道㸔八尺方牀织白籐含风漪里睡瞢腾若无万里还乡梦便是三湘退院僧南迁后四六比向来两制尤髙简精妙曰狄仁杰何如曰粗覧经史薄闲文笔箴规切谏风晩有钱癖和峤之徒魏元忠文武双阙名实两空外示贞刚内懐趋附李峤有三戾性好荣迁憎人升进性好肥鲜绮罗断人食肉衣锦性好行房憎人畜声色唐俭事太宗甚䝉宠遇每食非俭至不飡数年后特憎之遣谓之曰更不须相见见即欲杀隋文帝重高颎初甚爱后不愿见见之则怒薛师有巧性常入宫闱补阙王求礼上表曰太宗时罗黒能弹琵琶遂阉为给使以教宫人今陛下要懐义入内臣请阉之宫闱不乱表寝不出少府监裴匪舒奏卖苑中官马粪嵗得钱二十万贯刘仁轨曰恐后代称唐家卖马粪遂寝宗楚客谄薛师释迦重出观音再生尚书左丞张庻亷子利渉为懐州参军刺史邓恽曰名父出如此物杨炯为文好以古人姓名聨用号为㸃鬼簿骆宾王文好以数对号为筭博士卢生之文古今粲粲文质彬彬惜哉不幸有冉耕之疾为幽忧子以释愤焉李详初为剑南一尉言刺史书考不平又曰请考使即下笔曰怯断大事好勾小稽自既不清疑人总浊考中下张易之昌宗目不识字手不解书谢表及和御制皆附者为之所进三教珠英乃崔融张悦辈之作而易之窃名为首逆韦诗什并上官昭容所制昭容上官仪孙女博渉经史研精文笔班媫妤左嫔无以加贺兰敏之为封东岳碑张昌龄所作也刘子书咸以为刘勰所撰乃渤海刘昼所制昼无荣位博学有才故取其名人莫知也进士章𢎞知诗君为河畔草逢春心剰生妾如台上镜得照始分明同房常定宗改始字为转字遂争此诗皆云我作博士罗道琮判云昔五字定表以理切称可今一言竞诗取词多为主诗归𢎞知转还定宗张狗儿爱偷文章时为之语曰活剥王昌龄生吞郭正一骆賔王帝京篇倏忽抟风生羽翼须臾失浪委泥沙冉闵杀胡人髙鼻者横死董卓诛阉人无须者枉戮梁武帝使唤搕头师帝方与人棋欲下一段子应声曰杀却使出斩之棋罢唤师入使曰陛下令杀却臣已杀却讫帝叹师临死何言曰师云贫道前生为沙弥以鍫刬地误断一曲蟮今此报也帝流涕无及民部尚书唐俭与太宗棋争道上大怒出为潭州蓄怒未洩谓尉迟敬徳曰唐俭轻我我欲杀之卿为我证谂有怒言指斥敬徳唯唯明日对仗云云敬徳顿首臣实不闻频问确定不移上怒碎玉珽于地奋衣入良久索食引三品以上皆入宴上曰敬徳今日利益者各有三唐俭免枉死朕免枉杀敬徳免曲从三利也朕有恕过之美俭有再生之幸敬徳有忠直之誉三益也赏敬徳一千段羣臣皆称万嵗魏元忠忤二张出为端州髙要尉二张诛入为兵部尚书中书令左右仆射不能复直言古人有言妻子具则孝衰爵禄厚则忠衰三狗俱用觉魏祚之陵夷五侯并封知汉图之圯缺周公孔子请伏杀人伯夷叔齐求承行刼牵牛付虎未有出期缚鼠与猫终无脱日左思白髪赋云星星白髪生于鬓垂虽非青蝇秽我光仪䇿名观国以此见疵将拔将镊好爵是縻白髪将拔惄然自诉禀命不幸值君年莫偪迫秋霜生而皓素始覧明镜惕然见恶朝生昼拔何罪之故予观橘柚一皜一昱贵其素华匪尚緑叶愿戢子之手摄子之镊咨尔白髪观世之途靡不追荣贵华贱枯赫赫阊阖蔼蔼紫庐弱冠求仕童髫献谟甘罗乗轸子可剖符英英终贾髙轮云衢拔白就黒此自在吾白髪临拔瞋目号唿何我之寃何子之娯甘罗自以辩慧见称不以髪黒而名着贾生自以良才见异不以乌髪而后举闻之先民国用老成二老归周周道肃清四皓佐汉汉徳光明何必去我然后要荣咨尔白髪事故有以尔之所言非不有理曩重耄老今薄旧齿皤皤荣期皓首田里虽有二毛河清难俟随时之变见叹孔子髪乃辞尽誓以固穷昔临玉颜今从飞蓬髪肤至昵尚不克终聊用拟辞比之国风后村诗话巻七后村诗话卷八钦定四库全书后村诗话巻八宋刘克庄编陶弼商翁与杨畋乐道同时一生仕宦广西晩守钦顺二州集中多佳句前已采其一二它五言如塞上云星落胡王死河穷汉使归雪山经夏冷天马入秋肥观教战云晋兴由帅让楚败以师喧行役云隂㣲辨樵火霁早误僧钟杂诗云久闲忘将畧多病熟医书顺州云渴蜂衔研水饥蝶嗅屏花七言汴河云栁与扬州今独在水和隋帝不重来栁州云人心如地少平处天气似春无冷时送人云冷酒十分无客送轻车一两有民攀又云兵堪渡海将军老史不占天处士闲村行云路小马蹄髙复下村深鸡唱有如无李鴈湖诗程沧州守宜春刋于郡斋余不及识公初筮豫章及公谪居临川从曽极景建得余诗简景建云刘君诗兼鲍庾之清俊前与其父同舍不知其郎君诗笔如此晓得宜春本摘其警语一二于此红梅云晩觉郑公殊妩媚生憎夷甫太鲜明送杨子直知吉州云忧时铁石孤忠在閲世风花老眼空酬景建云新有千丝明晓镜旧无一画赞宵衣闲吟此外惟须饮老觉人间万事非又云向来交态云翻手静里𤣥言石㸃头鴈湖注半山诗甚精确其絶句有絶似半山者已采入诗选矣如平生閲世䑃胧眼偏向白鸥飞处明如鸦健触翻红簌簌鸥闲占断碧粼粼皆可讽味如金谷友玉川奴鹪鹩赋蛱蝶图双蓬鬓寸草心鸎友鴈奴鷴客蟹奴皆的对于湖读中兴碑云绣绷儿啼思塞酥重牀燎香驱羣胡阿环锦袜无寻处一夜惊眠揺帐柱朔方天子神为媒三郎归来长庆楼楼前拜舞作奇祟中兴之功不赎罪日光玉洁十丈碑蛟龙盘拏与天齐北望神臯双泪落祇今何人老文学题蔡济忠所摹御府米帖云生前官职但执㦸身后一字万金直当时雷电下収拾世间不复有遗逸整整十巻字犹湿光采激射海为立平生我亦有书癖对此戃怳心若失口呿汗下屡叹息十日把玩不得食作牋天公拜稽首乞我此老生时一双手为君痛饮百斛酒池如江笔如帚一扫万字不停肘石徂徕读石安仁学士诗云齐梁无骏骨李杜得秋毫后世益纂组变风堪郁陶奔道少骥逸秃冗如牛毛试㸔安仁咏秋风有怒涛徂徕力排杨刘而推重曼卿如此但前云骏骨后又云骥逸何也寄张从道云腊尽妻未褐天寒子读书寄明复先生云残书㡬箧蠧寒菊半篱荒惟学春秋者时时到草堂殊有魏野林逋气格徐渊子诗用纺塼字斯干诗载弄之瓦注云纺塼也説苑亦云和氏之璧千金之宝用以间纺不如瓦塼癸未甲申余自桂林入都改秩一日自外归逆旅主人云有二客访君不遇㽞刺而去视之葢髙续古钟春伯二馆职也皆素昧明日往谢髙云吾于陆伯敬处见子某诗钟云吾于南塘处见子四六相约访君共论此事何相避之深也钟惠四六一巻髙遗疎寮诗二册未㡬钟贵显髙出馆不复入今皆物故余老矣四六姑置惟诗结习未忘所得疎寮二册前已摘出一二聨后得其全集数倍于旧老笔如湘絃泗磬多人间俚耳所未闻者有石湖放翁诚斋之风部帙既多不能遍阅姑録其警语于编以备遗忘五言杨嗣勋惠茯苓云道是青神谷元通白帝厓有松如壮士其鼻化婴儿云湿侵鵶觜天寒翦兎丝尧初香摘髓秦后雪凝脂穴动龙蛇窘山空鸟兽悲惟将千嵗力自了一生奇送潘德鄜师广云风稳琛舟引春明卉服衙谒吴给事云上皇今百歳近侍不多人寄僧云鹿采花修供猨分石坐禅别僧云梦无全觉久诗只半聨奇听雪云竹大时闻折梅明不受霾杂诗云今古凭诗了干坤頼酒浇忙犹轮使砚懒尚事持茶买研云汾献升云鼎秦遗蚀雪碑曹蛾江云沙冷鴈一二天长帆有无七言送蜀客云峩眉雪罢添巴水玊垒云空见蜀星白浪不侵鱼复阵青苔犹䕶剑闗铭题放翁诚斋倡和云题徧鲛绡干碧海吹将鹤笛上青天道山堂前梅花云太乙神仙游册府秦王学士凭栏干懐墅云已是飞来鶗鵊了可能落到牡丹花读漫郎诗云东西都汉犹司马三百年唐只次山答人云晋书好传偏安石唐世诸人且乐天送歙守云龙尾石须分㡬寸牡丹花不望头纲池西云旋作池来分剡曲略教花处似苏堤梅花云相依岂恨移来晩欲诉犹须说到明絶句尤多佳者都下云栁生春思拂京华不管闲人也忆家添尽好香那睡得月痕如水浸梨花中秋夜登秀台二絶云青冥风露无人管醉力飞昇入桂台月过斗西亲挽住伴人骑鹤去蓬莱冰娥㸔尽人间世好事如公不数来却唤清垒相揖酌汝听下界息成雷梨花词云殿头摧引上清华独奏春词唱赐茶帯月归来仙骨冷梦魂全不到梨花晩泊江口云白鹭青烟剡江口梅六七分经雪后月㫖流连相伴酒隔岸唿船有鱼否五言古体幼安云青天不惜日壮士偏知秋自古有奇画如今空白头彼时当再来吾老不可留天推璧月上星入银河流躔度若此急人生与之浮终夜自起舞无人共登楼典谟有陈言河洛非故州黄鹤唿不来谁能理残裘此篇甚髙古杜旟伯髙题兰亭序云君勿笑新亭相对泣却胜兰亭暮春集白头吟云长门作赋直千金不知家有白头吟二诗皆有味王元泽诗不满百度闗山篇云万马度闗山闗山三尺雪马尽雪亦干沙飞石更裂归来三五骑旌旗映云灭不见去时人空流碛中血古乐府无以加春懐云朝日上屋角百鸟鸣不休岂复辨名字但闻閙钩辀乱我读书语惊我梦寐游弯弓弹使去暂去还啾啾弹十不得一丸穷来愈稠拔弓坐榻上咄咄空自尤时节使汝鸣我何为汝雠絶句云一双燕子语帘前病客无聊尽日眠开徧杏花人不到满庭轻雨緑如烟霏㣲细雨不成泥料峭轻寒透夹衣处处园林皆有主欲寻何地㸔春归殊有乃翁思致猎较集前已摘数聫晩温故读再録昔遗忘者七言雪中云但能闭户酌季雅安用驭风寻伯昏种芜菁作羮云且喜芜菁种得成薹心散出碧纵横脆甜肭子无反恶肥嫩羔児不杀生乐羊岂断儿孙念刘季宁无父子情争似野人茅屋下日髙淡煮一杯羮歴世云面朋面友风雨散山鸟山花淡薄交一榻氍毺容独卧满柈杞菊是兼肴五言云天寒犹着絮雨湿欲蒸书吴地人情薄西人客计疎无书堪着眼有法可安心绝句云谁倚黄旗唤阿瞒令君终作可怜人萧然唯有鹿门老不带孙刘一㸃尘轻隂小雨晩难收柳痩梅穷却是秋可恨水仙花不语无人共我説春愁春怨云梨花雨送海棠风不借臙脂作小红㡬日无人吹玉笛鸳鸯飞入馆娃宫此老笔力有谪仙风骨集中有云老鹤悔抛青嶂里客星倦倚紫微边又云而今心服陶元亮作得人间第一流岂非深悔晩出之误欤灊山集多不经人道语此公读书多气老笔遒题颜鲁公像云千五百年如烈日二十四州惟一人朝衣视坎趋前死羽服行山即此身与客晩集云足下一来同晩歩先生小住待村舂春晴云四野緑廻春补阙乱山尘净雨修容懒轩云经年不濯子春足半月才梳叔夜头止酒云搢绅处士议所以将军贵人须毕之月夜云琉璃虚空甚圆满紫磨山川更新铸梅花絶句云姑射山头氷雪仙人间一见便丰年却应羞死琴台女不得乃翁分一钱荷珠云客来窃勿令观此薏苡犹能困伏波如大槐小草木偶刍灵朝采夜光立豹蹲鸱口伐手谈木上座曲先生千金子万玉妃童欺我老农报予春下岩研正焙茶皆的对王逢原集张廵篇云禄皃射火烧九天鬼手不扑神听㫋羣庸仰口不肯唾反出长喙嘘之燃睢阳城穷缩死鼈危系一髪悬天渊廵嗔睨逺两眦拆怒嚼齿碎须张肩恨身不毛剑无翼不能飞去残贼嚥翁躯腥刀儿磔俎日嚼肉血犹经年霁云东攘两臂去西来才有九指还胷中愤气吐不散去随箭入浮屠塼忠穷智索莫自效更脔爱妾常饥涎我疑没日贼不食恐其肉酖死不痊又疑身骨不化土定作金铁埋重泉何时山移陵谷变发出鼓铸戈或鋋吾如得之愿有用不诛已然诛未然此作出卢仝上交难赠杜渐云两鼠共谋渇相饮期入水一鼠下缒缶一鼠上衔尾前鼠以之跌后鼠以之死鼠死何足噫夫人才可悲平地把手笑乗崖拨足挤贼防易为力壮健完墙篱交防难为人笑面恶肝脾前日信其是今日悟其非安得先知明有如灼火龟然则奈之何期子同吁嚱此必有为而作谁氏子云弱弱谁氏子鲜鲜一何姝来奔富人家妻与富人俱严糚问夫子我岂彼室如夫子笑遣之彼宁与汝都升堂由阼阶徳色溢以舒亲宾不敢笑退语相嚱吁高堂聚羣婢唯诺相恣睢家事忽不图顾指取自如朝令折桂薪暮遣藩篱除风雨半夜来百衅生不虞屋压盗随至夫死别嫁夫东邻有淑子性不事铅朱端居待人求正色不愿谀清镜见白髪行媒不顾闾不知爱妻人取舍何异欤词意似王建张籍哭诗云目虽泪所出由来心乃源白日㬠我面意欲干汍澜而不照我心我泪何由干况重在云遮使我何自安又云目存多所见不若无目完山中云山中亦有出山路山人自不与世通拂衣起行饮流水枕书就卧聴松风地寛江河竞揺荡天濶日月争西东干坤自为四时后万事不到幽人胷集中新意快句不可胜纪如舟方乗兮人不吾以覆且溺兮我同人死束蒿为楹樗为柱居者略不忧其颠吾观世之陷此者不啻火立足回燔岂期既自悟不思跳出乃欲井方崩兮治隧屋且雕椽倾江竭河论曲水都投大海为酒池中间不盈掬日益醖酿成浇漓不知淳风竟何适万齐举招不回五言云清醒甘泽畔冨贵奈墦间剑终羞屈兰遗不改香其论文云星纬织成副地锦欧冶铸出舂天矛文章日组纬玉机飞金梭谁有真绳结作张麟罗老成终到孔穷死亦为颜不能绳怠何力禁人叛不知里社歌不可郊庙施梅花云知后世无所用儿嚼不美还弃之赠王平甫云古人谁云朽死魄如可召其咏物驯鹿云秪消指马相有逐原人豺狼好爪牙应笑角如麟水车云上润虽巳然下竭将奈何鴈云闗塞风高夜江湖木落秋鸢云才乗一线凭风去便有愚郎仰面看春雪云戸开重墐冰鱼上复沉东园云夭桃未老已抽青畧朱旗冠翠纛虽然素李不争华似洗朱丹夸莹余昔读广陵集草草用朱笔㸃出妙处子修弟手録余所㸃者于册晩见子修所抄老矣又偏盲不能写成册子遂冄选一畨本朝诸人惟逢原别是一种笔墨如灵芝庆云出为祥瑞半山崛强于欧苏无所许可非茍叹伏后生者逢原集中有吕吉甫所答五言云东海有沧溟西极有崑崙子已具舟车吾亦为檝轮吉甫能为此言岂非近朱者赤耶方丰之徳享及吕紫微交㳺放翁序其诗梅花云天女终降大居士登伽惟挠小乗禅又云老夫六贼销磨尽时为幽香一败禅渔父云已携巨鲤换新秔尚有鲦鯈得自烹闻道烹鲜易烦碎唿儿无用苦和羮歴﨑道中云漠漠春阴接海低蒙蒙晩雨傍山飞半攲古埭无人过时有村童护鸭归海口云白是石渠青是麦谁云斥卤不堪田五言云魂梦无金印生涯有瓦盆杨大年西崑詶唱集序畧云予景徳中忝佐修书时紫微钱君希圣秘阁刘君子仪竝负懿文尤精雅道予得以逰其墻藩而咨其模楷因以歴览遗编研味前作更迭唱和互相切劘入兰逰雾虽获益以居多观海学山叹知量而中止虽荣于托骥亦愧乎续貂得五七言律诗二百四十七章其属而和者十五人析为二巻取玉山策府之名命之曰西崑酬唱集今考十五人者丁谓刁衎张咏晁迥李宗谔薛陈越李维刘隲舒推崔遵度任随钱惟济有名秉不着姓王沂公只有一篇在巻末放翁长短句云元知造物心肠别老却英雄似等闲祕传一字神仙诀说与君知只是顽一句丁宁君记取神仙须是闲人做君记取封侯事在功名不信由天元来只有闲难得青史功名天却无心惜渔父词云一竿风月一蓑烟雨家在钓台西住卖鱼生怕近城门况肯到红尘深处潮生理櫂潮平繋䌫潮落浩歌归去时人错把比严光我自是无名渔父鹧鸪天云杖屦寻春苦未迟洛城樱笋正当时三千界外归初到五百年前事总知吹玉笛渡清伊相逢休问姓名谁小车处士深衣叟曽是天津共赋诗好事近云混迹寄人间夜夜畵楼银烛谁见五云丹灶养黄芽初熟春风归从紫皇逰东海宴旸谷进罢碧桃花赋赐玉尘千斛又云平旦出秦闗雪色驾车双鹿借问此行安徃赏清伊修竹汉家宫殿却灰中春草几回緑君看变迁如许况纷纷荣辱朝中措云怕歌愁舞懒逢迎糚晩託春酲总是向人深处当时枉道无情闗心近日啼红密诉剪緑深盟杏馆花阴恨浅畵堂银烛嫌明情知言语难传恨不似琵琶道得真其激昻感慨者稼轩不能过飘逸高妙者与陈简斋朱希真相颉顽流丽绵密者欲出晏叔原贺方回之上而世歌之者絶少项平庵祭辛幼安文云人之生也能致天下之憎则其死也必享天下之名岂天之所生必死而后美盖人之所憎必死而后正呜唿哀哉死者人之所恶公乃以此而为荣予者公之所爱必当与我而皆行局旦暮而相从固予心之所爱尚眠食以偷生恨公行之不待自昔哀词未有悲于此者平庵五言絶句武夷铁笛亭云夜啸千崖裂朝吟万象蘓山人大自在无泪捋君须诸葛祠堂云羽扇白纶巾堂堂六尺身我观秦汉下宇宙只斯人永州云日日长沙岸看云只念家如何永州梦偏爱在长沙欸乃曲云霭迺出深溪湘山日落时若非尧女哭即是楚臣啼杂五言如隆中评刘牧云阿琦去梯䇿尚识抱膝公谁云豚犬愚颇复胜乃翁又平生万事伪惟有病是实时方攻伪其言如此六言和王仲衡尚书云圣贤生世不数文章何代无人一言蔽思无邪三万辞曰若稽七言八句读三国志云曹刘有志混华戎无奈呉儿两炬红赤璧焰烧云梦泽夷陵光照永安宫人间生此鼎三足天上无因日再中惟有葛公心未死夜深寒月照孤忠路傍有因梅竹以编篱者云已生野外更篱根仍与蚩氓补㫁垣博士低头乗虏障王姬掩面嫁乌孙风枝雨叶无生意粉面朱脣有泪痕说与调羮吹律事老农那信腐儒言杂七言如送水心淮东总领云蓝缕疾耕家四壁铁衣高卧日千金四朝饷士前无古一旦和戎患至今如送邕州高教授云君行回鴈前头路我上杜鹃无处船夔州永安宫云呉王解掩夫差面难繋刘郎一寸心送陈止斋纳官还乡云正尔钓丝江上去依然羽扇箧中情藏秃笔云莫欺贫士无施时向文房度上僧涧上云全家寝食淙琤上韶濩声中过百年和人云窻中见日知晨暮瓶里看花记歳时新读子书多乙者旧吟诗稿尽丁之咏抛毬云綵毬丹柱倚春风寒食清明罢绣工汉北将军贪蹋踘岂知兵法在呉宫七言絶句春日堤上云高高下下十五里白白红红千树花总在疎篱㫁垣里背堤临水小人家见梅云草枯叶脱四山童万里长天一日空数㸃寒稍着红蘂人间惊喜见春风次韵罗郢州送别云江上相留不肯留渡江沿岸却回头汉江东去人西去不见高城始是愁滁州路口小雨云三十年前过此时一双青髻绾青丝如今旧雨犹相记只傍星星白处吹落帽台云千山揺落万林空数㸃黄花酒盏中半破接篱谁耐管已将身世付西风分明屈子独醒愁故作南华醉梦㳺岂是晋人真爱酒渠侬心事更悲秋上冢云儿时飞鞚得金堤掣电惊风过马蹄今日笋舆揺醉帻城东一日到城西与潘徳乆倡和糟蠏诗押险韵至六首皆新竒而首篇尤工大戴笑汝无穴空双螯小戴笑汝有筐如子臯太𤣥笑汝长郭索入穴惭蟺升惭猱知心但有毕吏部卧起与汝同酒糟后来爱者苏长公亦只许汝中山醪固知合向一丘老安得上与三辰翺长公貎喜心未敬虽羡微生犹恶饕我疑呉侬修稻怨和秫醢汝偿民膏虽然因此得长醉痛贬未必非深褒又疑毕叟妬刘掾曽以螟蛉轻二豪故回左手就箕踞持蠏借糟成两高石湖诗三十四巻五言如思陵挽词云冦降千猰㺄胡拜两单于首山铜鼎就前殿玉巵空病中云目眚浮珠珮声尘籁玉箫注水瓶花醒吹薪鼎药潮丙午元日云童心仍竹马暮境勿蒲轮春晩云绣地红千㸃平桥緑一篙栋花来石首糓雨熟樱桃咏懐自嘲云退闲惊客至衰懒怕书来挽赵密太保云鬓凋犹陛㦸心在惜弢弓六言乆病或劝逰适云羸如蓐妇多忌倦似田翁作劳玩具僧梳肘屦懽悰丁尾龟毛请息斋云洞门昼挂铁锁阁道秋生緑苔蓍下畧同龟伏𤓰中且免蝇来又云劳君敬枯朩耳恐汝见温灰焉七言发合江云船尾竹林遮县市故人犹自立沙头将至呉中云新事畧从年少问故人差觉坐中稀玉麟堂㑹客云不用忙催银烛上酴醿如雪照黄昏秋晩闲吟云旁若无人鼠饮研麾之不出蝇登盘丙午新正云病怜楖栗随身惯老觉酴醿到手迟又云人情旧雨非今雨老境増年是减年口不两匙休足糓生能几屐莫言钱行营夀藏云纵有千年铁门限终须一箇土馒头偶书云已甘搰搰勤为圃休向滔滔苦问津亲邻招集强徃便归云气衰况复三而竭心赏尤于四者难一龛云与老有情冬后煖去仙无几日高眠七言絶句昌化云翠染南山拥县门一洲横截两溪分长官日永无公事卧聴滩声看白云长沙王墓云英雄转眼逐东流百战工夫土一杯荞麦茫茫花似雪牧童吹笛上高丘处州鸎花亭云山碧丛丛四打围烦将旧恨访黄鹂缬林霜后黄鹂少须是愁红万㸃时续长恨歌云别后相思梦亦难东虚云路海漫漫仙凡顿隔银屏影不似当年取次看枫桥云朱门白壁枕湾流桃李无言满屋头墻上浮图路旁堠送人南北管离愁次韵陆务观云离合纷纷怕逺逰逺逰仍怕赋登楼何须一望三千里望尽西州转更愁田园杂兴云骑吹东来里巷喧行春车马閙如烟系牛莫碍门前路移系门西碌碡邉污莱一稜水周围歳歳蜗庐没半扉不着茭青难䕶岸小舟撑取葑田归槐叶初匀日气凉䓤䓤鼠耳翠成双三公只得三株看闲客清阴满北忩采菱辛苦废犂鉏血指流丹鬼质枯无力买田聊种水近来湖面亦收租古鼎作香炉云云雷萦帯古文章子子孙孙永奉常辛苦勒铭成底事如今流落管烧香石湖长短句醉落魄云马蹄尘扑春风得意笙箫逐款门不问谁家竹祗拣红糚多处烧银烛碧鸡坊里花如屋燕王宫下花成谷不须悔唱阳闗曲直为海棠也合来西蜀南柯子云怅望梅花驿凝情杜若洲香云低处有高楼可惜高楼不近木兰舟缄素双鱼逺题红片叶秋欲凭江水寄离愁江已东流那肯更西流又春若有情春莫去花如无恨花休落茶山诗十五巻九百一十篇者是也续刋后集亦十五巻然中间多泛应漫与者前軰所作犹自删其半今人乃并存而不削欲其行世难矣稼轩五言絶句元日云老病忘时节空斋晓尚眠儿童唤翁起今日是新年偶题云逢花眼倦开见酒手频推不恨吾年老恨他将病来七言云错处真成九州铁乐时能得几钩缁酒肠未减长鲸吸诗思如抽独茧丝皆佳句然为词所揜后村诗话巻八后村诗话卷九钦定四库全书后村诗话巻九宋刘克庄编陈拾遗感遇诗云微月生西海幽阳始代昇圆光正东满隂魄已朝凝太极生天地三元更废兴至精谅斯在三五谁能徴又云兰若生春夏芊蔚何青青幽独空林色朱蕤冒紫茎迟迟白日晚袅袅秋风生嵗华尽揺落芳意竟何成又云苍苍丁零塞古今缅荒途亭堠何摧兀暴骨无全躯黄沙暮南起白日隠西隅汉中三十万曽以事匈奴但见沙场死谁怜塞上孤又云乐羊为魏将食子殉军功骨肉且相薄他人安得忠吾闻中山相乃属放麑翁兽犹不忍杀况以奉君终又云市人矜巧智于道若童䝉倾夺相夸侈不知身所终曷见𤣥冥子观世玉壶中杳然遗大地乘化入无穷又云吾观龙变化乃知至阳精石林何冥密幽洞无留行古之得仙道信与元化并𤣥感非象识谁能测沦冥世人拘目见酣酒笑丹经崑崙有瑶树安得采其英又云白日毎不归青阳时暮矣茫茫吾何思林卧观无始衆芳委时晦鶗鴂悲鸣耳鸿荒古已颓谁识巢居子又云吾观崑崙化日月沦洞冥精魄相交构天壤以罗生仲尼推太极老耼贵窈冥西方金仙子崇议乃无明空色皆寂灭业縁定何成名教信纷借死生俱未停又云圣人秘元命惧世乱其真如何嵩公辈诙谲误时人先天诚为美阶乱祸谁因长城备边冦嬴祸发其亲赤精既迷汉子牟何救秦去去桃李花多言死如麻又云深居观元化悱然争朶頥羣动相啖食利害纷㘈㘈便便夸毗子荣耀更相持务光让天下商贾竞刀锥已矣行采芝万世同一时又云吾爱鬼谷子青谿无垢氛囊括经世道遗身在白云七雄方龙鬬天下久无君浮荣不足贵遵养晦时文舒可弥宇宙巻之不盈分岂徒山木寿空与麋鹿羣又云呦呦南山鹿离罟以媒和招揺青桂树幽蠧亦成科世情甘近习荣耀纷如何怨憎未相复亲爱生祸罗瑶䑓倾巧笑玉杯殒双娥谁见孤城树青青成斧柯又云林居病时久水木澹孤清闲卧观物化悠悠念无生青春始萌逹朱火已满盈殂落方自此感叹何时平又云临岐泣世道天命良悠悠昔日殷王子玉马遂朝周寳鼎沦伊谷瑶台成古丘西山伤遗老东陵有故侯又云贵人难得意赏爱在须臾莫以心如玉採他明月珠昔称夭桃子今为舂市徒鸱鸮悲东国麋鹿泣姑蘓谁见鸱夷子扁舟去五湖又云圣人去已久公道缅良难蚩蚩夸毗子尧禹以为谩骄荣贵工巧势利迭相干燕王尊乐毅分国愿同欢鲁连让齐爵遗组去邯郸伊人信往矣感激为谁叹又云幽居观大运悠悠念羣生终古代兴没豪圣莫能争三季论周赧七雄灭秦嬴复闻赤精子提剑入咸京炎光既无象晋虏复纵横尧禹道已昧昏虐势方行岂无当世雄天道与胡兵咄咄安可言时醉而未醒仲尼溺东鲁伯阳遁西溟大运自古来旅人胡叹哉又云逶迤世已久骨鲠道斯穷岂无感激者时俗頽此风灌园何其鄙皎皎于陵子世道不相容嗟嗟张良公又云圣人不利已忧济在元元黄屋非尧意瑶台安可论吾闻西方化清净道弥敦柰何穷金玉彫刻以为尊云构山林尽瑶图珠翠烦鬼工尚未可人力安能存夸愚适増累矜智道逾昏又云𤣥天幽且黙羣议曷嗤嗤圣人教犹在世运久陵夷一绳将何系忧醉不能持去去行采芝勿为尘所欺又云蜻蛉逰天地与世本无患飞飞未能止黄雀来相干穰侯富秦宠金石比交欢出入咸阳里诸侯莫敢言宁知山东客激怒秦王肝布衣取丞相千载为辛酸又云微霜知嵗宴斧柯始青青况乃金天夕浩露霑羣英登山望宇宙白日已西暝云海方荡潏孤鳞安得宁又云翡翠巢南海雄雌珠树林何如美人意骄爱比黄金杀身炎洲里委羽玉堂隂旖旎光首饰葳蕤烂锦衾岂不在遐逺虞罗忽见寻多材信为累叹息此珍禽又云挈瓶者谁子妖服当青春三五明月满盈盈不自珍髙堂委金玉微缕悬千钧如何负公鼎被夺笑时人又云𤣥蝉号白露兹嵗已蹉跎羣物从大化孤英将奈何瑶台有青鸟逺食玉山禾崑崙见𤣥鳯岂复虞云罗又云荒哉穆天子好与白云期宫女多怨旷层城闭蛾眉日耽瑶台乐岂伤桃李时青苔空萎絶白髪生罗惟又云朝发宜都渚浩然思故乡故乡不可见路隔巫山阳巫山綵云没髙丘正微茫伫立望已久涕泪沾衣裳岂兹越乡感忆昔楚襄王朝云无处所荆国亦沦亡又云昔日章华宴荆王乐荒滛霓旌翠羽盖射兕云梦林朅来髙唐观怅望云阳岑雄图今何在黄雀空哀吟又云丁亥嵗云暮西山事甲兵赢粮匝卭道荷㦸争羌城严冬隂风劲穷岫泄云生昬曀无昼夜羽檄复相惊拳跼竞万仭崩危走九㝠籍籍峰壑里哀哀冰雪行圣人御宇宙闻道泰阶平肉食谋何失葵霍缅纵横又云可怜瑶台树灼灼佳人姿碧华映朱实攀折青春时岂不盛光宠荣君白玉墀但恨红芳歇凋伤感所思又云朅来豪逰子势利祸之门如何兰膏叹感激自生寃衆趋明所避时弃道犹存云渊既已失罗网与谁论箕山有髙节湘水有清源唯应白鸥鸟可为洗心言又云索居犹几日炎夏忽然衰阳彩皆隂翳亲友各暌违登山望不见涕泣久涟而宿昔感颜色若与白云期世中骄豪子驱逐正嗤嗤蜀山与楚水携手在何时又云金鼎合神丹世人将见欺飞飞骑羊子胡乃在蛾眉羣化固幽类芳菲能㡬时疲疴苦沦世忧悔日侵淄眷然顾幽独白云空涕洟又云朔风吹海树萧条边已秋亭上谁家子哀哀明月楼自言幽燕客结发事逺游赤丸杀公吏白刃报私讐避雠至海上被役此边州故乡三千里辽水复悠悠每愤胡兵入常为汉国羞如何七十战白首未封侯又云本为贵公子平生实爱才感时思报国拔劒起蒿莱西驰丁零塞北上单于台登山见千里懐古心悠哉谁言未忘祸磨灭成尘埃又云浩然坐何暮吾蜀有蛾眉念与楚狂子悠悠白云期时哉悲不㑹涕泣久涟洏梦登绥山穴南采巫江芝探元观时化遗世从云螭婉娈羣永矣感悟不见之又云朝入云中郡北望单于台胡秦何密迩沙朔气雄哉借借天骄子猖狂巳复来塞垣无名将亭堠空崔嵬咄嗟吾何叹边人涂草莱又云仲尼探元化幽鸿顺阳和大运自盈缩春秋递来过盲飇忽号怒万物相纷劘溟海皆震荡孤鳯其如何编诗自唐人有李杜泛浩浩韩栁摩苍苍之句余既以此四君子冠篇首然以辈行嵗月较之则陈拾遗在四君子之上感遇之作虽朱文公命世大儒亦澟然起敬昔摘数聨今全录于此杜子美墓志云娶𢎞农杨氏司农少卿怡之女四十九而终子宗武至死不克𦵏其子嗣其业后四十余年乃克𦵏于首阳山前长子宗文者传记乃不言其终岂竟失学遂无闻欤如树鸡栅之类必非精文选者太白后序云娶许生一女二男女曰明月未嫁而卒继刘次金次鲁生子颇黎终娶宗凡四娶又云携骏马美妾所适二千石郊迎饮数斗世号李东山余记白子名伯禽今新旧唐史皆不载新史载其二孙女嫁为民妻进止有风范谓观察使范传正言先祖志在青山𦵏东麓非其志传正为改𦵏青山又欲使二女改妻士族辞以命也不愿更嫁传正复其夫徭役颇黎岂伯禽之小字欤史逸其事当考世传退之有题子美坟七言一首末章有三贤所归同一水之句此篇出入平仄数韵累三十六句其辞鄙浅无一字是韩笔韩集李汉所编亦无此篇元微之作子美墓志及铭皆髙古如云子美上薄风骚下该沈宋言夺苏李气吞曹刘掩颜谢之孤高杂徐庾之流丽尽古今之体制兼文人之所独真説得出其评李杜谓太白壮浪纵恣摆去拘束摸冩物象及乐府歌诗诚亦差肩子美矣至若铺陈终始排比声韵大或千言次犹数百词气豪迈属对律切李尚不能歴其藩翰况堂奥乎则抑扬太甚国初盛称二何之文苦不多见其序杜诗云公诗支为六家孟郊得其气焰张籍得其简丽姚合得其清雅贾岛得其竒僻杜牧薛能得其豪健陆龟蒙得其赡博此数语亦近似但郊谓之得杜气骨可也乌有所谓熖哉能诗非牧比不可并称龟蒙非甚赡博亦道不着余谓善评杜诗无出半山吾观少陵诗谓与元气侔之篇万世不易之论王逢原云雕镌物象三千首照耀干坤四百春虽面前语他人亦不能道杨大年欧阳公皆不喜杜子美诗王介甫不喜太白诗殊不可晓介甫之説云白诗十句九句説妇人酒耳独不思命高将军脱靴识郭汾阳于贫贱时比开元贵妃于飞燕岂説妇人酒者所能为耶晦翁亦云近时诗人未曾梦见太白脚后板故人陈伯霆憺郎中读北征诗戏语余云子美善谑如云粉黛亦解苞狼籍画眉濶虽妻女亦不恕余云公知其一尔别诗云清辉玉臂寒则闺中之肤色玉耀可见又云何时倚虚幌双照泪痕干其笃于伉俪如此伯霆大笑李白与裴长史诗云蜀中友人吴指南死于洞庭之上白服恸哭若丧天伦炎月伏尸泣尽继之以血权殡湖侧自金陵归数年遗骸犹在白饮泣裹骨徒步负之而趋丐贷营𦵏于鄂城之东其自序如此史亦不书史言明皇欲官太白为妃所沮余观飞燕在昭阳之语不足深憾雪谗诗自叙甚详略云汉祖吕氏食其在旁秦皇太后毐亦婬荒时妃以禄山为儿史云宫中有丑声而白肆言无忌如此唐人于玉环事多微婉其辞如云养在深宫人未识又云薛王沈醉夀王醒又云不从金舆惟夀王白独昌言之可见刚稜嫉恶故坡公疑其所以召怨力士因借此以报脱靴之辱岂飞燕之句能为祟哉李郭皆唐名将临淮驭军严士不敢仰视汾阳颇寛大故子美新安吏㸃兵诗云送行勿泣血仆射如父兄岳阳楼云昔闻洞庭水今上岳阳楼吴楚东南坼干坤日夜浮亲朋无一字老病有孤舟戎马闗山北慿轩涕泗流岳阳楼赋咏多矣须还此篇独步非孟浩然辈所及千秋节云寳镜羣臣得金吾万国回衢樽不重饮白首独余哀按子美在天寳间虽献三赋未尝一用不过扈驾入蜀暂为谏官而追懐开元于十九年之后寳镜羣臣得金吾万国回之句言羣臣皆赐镜而金吾仗卫万里还京独尝艰阻末云衢樽不重饮白首独余哀公于唐朝诸公中最踈逺而一念不忘忠爱比陈希烈张垍张均兄弟极富极贵乃为唐贼罪不容诛矣本朝诗僧道濳自号参寥然太白有赠参寥子一篇云白鹤飞天书南荆访髙士五云在岘山果得参寥子肮脏辞故园昂藏入君门天子分玉帛百官接话言长揖不受官拂衣归林峦此一僧一道士皆号参寥以先后言则濳为顶冒聊记之以发一笑新安吏潼闗吏石壕吏新婚别垂老别无家别诸篇其述男女怨旷室家离别父子夫妇不相保之意与东山采薇出车杕杜数诗相为表里唐自中叶以徭役调发为常至于亡国肃代而后非复贞观开元之唐矣新旧唐史不载者略见杜诗太白百忧万愤二篇百忧上崔相国圆者云台星再朗天网重恢屈法伸恩弃瑕取材卒赖圆力北归万愤投魏郎中不知魏何人乃侪之崔相之列此篇云树榛拔桂囚鸾宠鸡语甚新又言兄弟妻子离隔有一门骨肉散百草遭难不复相提携之句魏必是一志义之士能恤人患难者当攷八哀诗如张曲江云仙鹤下人间独立霜毛整上君白玉堂倚君金华省如李北海云古人不可见前辈复谁继又云碑版照四裔又云丰屋珊瑚钩骐驎织成罽紫骝随剑几义取无虚嵗又云独步四十年风聴九臯唳子美惟于此二公尤尊且敬如李临淮云平生白羽扇零落蛟龙匣极悲壮又云青蝇纷营管风雨秋一叶内省未入朝死泪终映睫其形容临淮忧谗畏讥不敢入朝之意説得出余人如郑䖍之类非无可説但每篇多芜辞累句或为韵所拘殊欠条鬯不如饮中八仙之警策盖八仙篇毎人只三两句八哀诗或累二三十韵以此知繁不如简大手笔亦然太白求白鷴诗云照影玉潭里刷毛琪树间夜凄寒月静朝步落花闲唐人咏白鷴者极少本朝欧梅皆有此作当更求鷴诗以补遗醉答丁十八云黄鹤髙楼已搥碎黄鹤仙人无所依黄鹤上天诉玉帝却放黄鹤江南归神明太守再雕饰新图粉壁还芳菲一州笑我为狂客少年往往来相讥君平帘下谁家子云是辽东丁令威作诗调我惊逸兴白云遶笔窻前飞待取明朝酒醒罢与君烂漫寻春晖丁十八不知为何人敢与谪仙挑战岂非任棠之流乎赠岑徴君云岑公相门子雅望归安石奕世皆夔龙中台有三折虽登洛阳殿不屈巢由身余亦谢明主今称偃蹇臣登髙览万古思与广成邻西来一揺扇共拂元规尘此篇清拔不书徴君名岂非与子美同为遗补者乎按京兆杜确序岑参诗言参曽大父文本大父长倩伯父羲皆至台辅则征君只是此人无可疑者但序云参天寳三载进士髙第歴官至右补阙起居郎入为郎出为京西判官嘉州刺史不言其尝被征召岂偶遗忘耶别宗十六云我非东牀人令姊忝齐眉浪迹未出世空名动京师适遭云罗解翻作夜郎悲拙妻莫邪剑及此二龙随慙君湍波若千里逺从之白帝晓猿断黄牛过客迟遥瞻明月崃西去益相思妻与其兄从至夜郎与集序终娶于宗之説合註家或以宋为宗或以宗为宋但当以白诗为正江陵送马卿云天意髙难问人情老易悲恵子云皇天无老眼空谷滞斯人唐人送山人处士五言多矣此二聫刘随州鲍溶辈精思不能逮小寒食舟中云春水船如天上坐老年花似雾中看此聫在目前而古今人所未发天育骠骑歌云伊昔太仆张景顺监牧攻驹閲清峻遂令大奴守天育别养骥子怜神俊当时四十万匹马张生叹其材尽下故独写真传世人见之座右久更新年多物化空形影呜唿健步无由骋如今岂无騕褭与骅骝时无王良伯乐死即休又题韦偃马云韦侯别我有所适知我怜君画无敌戏拈秃笔扫骅骝歘见麒麟出东壁一匹龁草一匹嘶坐看千里当霜蹄时危安得真致此与人同生亦同死少陵马诗多矣此二篇及曹霸丹青引尤老苍一洗万古杜鹃行云寄巢生子不自啄羣鸟至今与哺雏虽同君臣有旧礼骨肉满眼身羇孤此篇似谓车驾幸蜀六宫莫从万官窜伏奔问行在者絶少又义鹘行云飘萧觉素髪凛欲冲儒冠又云永激壮士肝似谓当时有权位而不救人之急脱人于难者前出塞云君已富土境开边一何多弃絶父母恩吞声行负戈又云生死向前去不劳吏怒嗔路逢相识人附书与六亲哀哉已诀絶不复同苦卒又云军中异苦乐主将宁尽闻又云杀人亦有限列国自有疆茍能制侵陵岂在多杀伤又云驱马天雨雪军行入髙山迳危抱寒石指落层氷间已去汉月逺何时筑城还后出塞云千金买马鞍百金装刀头又云渔阳豪侠地击鼓吹笙竽云帆转辽海粳稻来东吴越罗与楚练照耀舆台躯主将位益崇气骄凌上都边人不敢议议者死通衢又云中夜间道归故里俱空村恶名幸脱免穷老无儿孙此十四篇笔力与文选中拟古十九首并驱太白拟古十三首感兴六首文义或不相属与集中五言古诗絶不类岂贯休之徒效颦耶望鹦鹉洲云魏帝营八极蚁观一祢衡黄祖斗筲人杀之受恶名鸷鹗啄孤鳯千春伤我情至今芳洲上兰蕙不忍生此篇有无穷之悲永王东巡歌内一絶云三川北虏乱如麻四海南奔似永嘉但用东山谢安石为君谈笑静胡沙按永王辟客如孔巢父亦在其间白其一尔此篇所谓谢安石不知属谁可见自负不浅然十篇只目王为帝子受命东廵与王衍阮籍劝进者不同姑孰十咏前辈疑非白作信然越中览古云越王勾践破吴归义士还家尽锦衣宫女如花满春殿只今惟有鹧鸪飞蘓台览古云旧苑荒台杨栁新菱歌清唱不胜春只今惟有西江月曽照吴王宫里人二首可入七言絶句上皇西巡歌云栁色未饶秦地绿花光不减上林红又云地转锦江成渭水天回玉垒作长安末云少帝长安开紫极双悬日月照干坤时上皇播迁于蜀非欲留蜀者今盛称锦江玉垒无异渭水长安又谓双悬日月照干坤若为少帝讳不力请囘銮者此所以上皇有乞我劒南一道之叹欤秋浦十七首云秋浦长似秋萧条使人愁遥传一掬泪为我达扬州又云秋浦锦駞鸟人间天上稀山鸡羞緑水不敢照毛衣又云山川如剡县风日似长沙又云两鬓入秋浦一朝飒已衰猿声催白髪长短尽成丝虽五言然多佳句玉壶吟云西施宜笑复宜嚬丑女效之徒害身君王虽爱蛾眉好无奈宫中妬杀人则妃常沮白信而有征奈笑歌行悲歌行太浅易欠豪放前辈疑非白作韦偃双松图云天下㡬人画古松毕宏巳老韦偃少絶笔长风起纎末满堂动色嗟神妙两株惨裂苔藓皮屈铁交错回高枝白摧朽骨龙虎死黒入太隂雷雨垂松根胡僧起寂寞龎眉皓首无住着偏袒右肩露双脚叶里松子僧前落韦侯韦侯数相见我有一匹好东绢重之不减锦绣段已令拂拭光凌乱请公放笔为直榦韦毕之画今皆不存赖诗以传内白摧朽骨龙虎死黒入太阴雷雨垂天造险语尽古松竒怪之状李尊师松障歌云更觉良工心独苦前辈多称此句张舎人遗缛段云开缄风涛涌中有掉尾鲸空堂魑魅走髙枕形神清领客珍重意顾我非公卿服饰定尊卑大哉万古程今我一贱老短褐更无营煌煌珠宫物寝处祸所婴昔闻黄金多坐见悔吝生柰何田舎翁舎此厚贶情锦鲸巻还客始觉心和平可见子美一介不取之意病栢云有栢生崇冈童童状车盖偃蹇龙虎姿生当风云㑹岂知千年根中路颜色壊出非不得地蟠据亦髙大嵗寒忽无凭日夜柯叶改丹鳯领九雏哀鸣翔其外鸱鸮志意满养子穿穴内客从何乡来竚立久吁怪唐自阉者力士辅国士良朝恩㺯权怙宠元勲老将如汾阳临淮西平北平皆凛凛不自安此篇辞不迫切而意独至病橘之作伤微物失所至于困瘁内云常闻蓬莱殿罗列潇湘姿此物嵗不稔玉食失光辉冦盗尚慿陵当君减膳时汝病是天意吾谂罪有司言此果每进奉玉食今以病见废咎有司失包贡反不若南海荔支嵗驰至长安尔枯椶篇云蜀门多椶榈髙者十八九其皮割剥甚虽衆亦易朽交横集斧斤凋丧先蒲栁伤时苦军乏一物官尽取嗟尔江汉人生成亦何有有同枯椶木使我沈叹久死者即已休生者何自守註云蜀人取椶皮以充用如边吏诛求江汉民力以供军必至于刮剥尽而后已枯柟篇云楩楠枯峥嵘乡党皆莫记不知㡬百嵗惨惨无生意上枝摩皇天下根蟠厚地巨围雷霆拆万孔虫蚁萃白鹄遂不来天鸡为愁思犹含栋梁具无复霄汉志良工古昔少识者出涕泪种榆水中央成长何容易截成金露盘袅袅不自畏以榆本承露盘是以轻承重岂不袅袅可畏乎註言天材不用而柔脆嵬琐之材反居重任东山吟云携妓东山去怅然悲谢安我妓今朝如花月他妓古坟荒草寒白鸡梦后三百嵗洒酒浇君同所懽酣来自作青海舞秋风吹落紫绮冠彼亦一时此亦一时浩浩洪荒髙咏何必竒晋至今且千嵗皆以谢公为风流之宗虽半山崛强金陵诸诗篇篇起敬惟谪仙子视谢公与之对垒无所推让时人号为李东山固以李配谢矣草书歌云墨池飞出北溟鱼笔锋杀尽中山兔八月九月天气凉酒徒词客满髙堂须臾扫尽数千张飘风骤雨惊飒飒落花飞雪何茫茫起来向壁不停手一行数字大如斗怳怳如闻鬼神惊时时只见龙蛇走左盘右蹙如惊电状同楚汉相攻战王逸少张伯英古来㡬许浪得名张颠老死不足数我师此技不师古古来万事贵天生何必要公孙大娘浑脱舞自有草书以来未有能形容此妙者椘汉数语真可以破鬼胆游太山云清晓骑白鹿直上天门山山际逢羽人方瞳好容颜扪萝欲就语却掩青云闗遗我鸟迹书飘然落巖间其字乃上古读之了不闲感此三叹息从师方未还又云平明登日观举手开云闗精神四飞扬如出天地间黄河从西来窈窕入逺山凭崕览八极目尽长空闲偶然值青童绿髪双云鬟笑我晚学仙蹉跎凋朱颜踌躇忽不见浩荡难追攀又云举手弄清浅误攀织女机明晨坐相失但见五云飞此六首皆仙人语非学仙人语亦非任棠辈所敢拟伦丁十八辈所敢挑战者嘲鲁儒云鲁叟谈五经白发死章句问以经济策茫如堕烟雾足着逺游履首戴方山巾缓步从直道未行先起尘秦家丞相府不重褒衣人君非叔孙通与我本殊伦时事且未达归耕汶水滨此篇㡬于以儒为戏然秦家丞相府不重褒衣人非谪仙不能道过彭蠡云谢公入彭蠡因此游松门余方窥古镜兼得穷江源而欲继风雅岂惟清心䰟云海方助兴波涛何足论水碧或可採金膏秘莫言余将振衣去羽化出嚣烦此篇有陶谢意与道者谈𤣥云茫茫大梦中惟我独先觉腾转风火来假合作容貌灭除昏疑尽领略入精要朗悟前后际始知金仙妙公诗多説仙惟此篇兼説金仙题薛少保画鹤云薛公十一鹤皆写青田真低昂各有意磊落如长人佳此志气逺岂惟粉墨新赤霄有真骨岂饮洿池津冥冥任所往脱畧谁能驯又角鹰歌云楚公画鹰鹰带角杀气森森到幽朔观者贪愁掣臂飞画师不是无心学此鹰写真在左绵却嗟真骨遂虚传梁间燕雀休惊怕亦未抟空上九天此鹤此鹰赖诗而传则诗夀于画矣赤霄有真骨岂饮洿池津之句羽类无敢当者时人不识角鹰本色而以左绵画本为真虽梁间燕雀亦惊怕故卒章有亦未抟空上九天之句前打鱼篇于衆鱼中独云赤鲤腾出如有神又云鲂鱼肥美知第一而徐州秃尾汉阴槎头皆不足数又云既饱欢娱亦萧瑟末云君不见朝来割素鬐咫尺波涛永相失后打鱼云小鱼脱漏不可记半死半生犹戢戢大鱼伤损皆垂头屈强沙泥有时立东津观鱼已再来主人罢鲙还倾盃日暮蛟龙改窟穴山根鳣鲔随云雷干戈兵革鬭未已鳯凰麒麟安在哉吾徒胡为纵此乐暴殄天物圣所哀两篇未句皆不忍暴殄之意公诗深得风人之义催宗文树鸡栅篇押十八韵颇竒澁欠浏亮然宗文能领㑹非若阿买之不识字摘苍耳篇云江山秋已分林中瘴犹剧畦丁告劳苦无以供日夕巻耳况疗风童儿且时摘侵星驱之去烂漫任逺适放筐亭午际洗剥相蒙羃登牀半生熟下筯还小益乱世诛求急黎民糠籺窄饱食复何心荒哉膏粱客富家厨肉臭战地骸骨白公虽羁旅奔窜一饮啄间不忍自求温饱侵星驱出採摘者不知是畦丁或苍头诗但云童儿往往是宗文兄弟尔负薪行言䕫州俗坐男而立女有四十五十无夫家者未云若道巫山女麤丑何得此有昭君村最能行云崃中丈夫絶轻死少在公门多在水小儿学问止论语大儿结束随商旅此乡之人气量窄悞竞南风疎北客若道土无英俊才何得山有屈原宅始言䕫崃二邦之陋末以昭君屈原勉励其土俗公诗篇篇忠厚如此舞剑器行世所脍炙絶妙好辞也内云先帝侍女八千人公孙剑器初第一五十年间似反掌风尘澒洞昏王室梨园弟子散如烟女乐余姿映寒日金粟堆南木巳拱瞿塘石城草萧瑟玳筵急管曲复终乐极哀来月东出余谓此篇与琵琶行一如壮士轩昻赴敌塲一如儿女恩怨相尔汝杜有建安黄初气骨白未脱长庆体尔代内云寳刀截流水无有断絶时妾意逐君行纒绵亦如之又云妾似井底桃开花向谁笑君如天上月不肯一回照又云窥镜不自识别多憔悴深安得秦吉了为人道寸心在浔阳非所寄内云多君同蔡琰流泪请曹公诸篇可入五七言絶句长门怨云天回北斗挂西楼金屋无人萤火流月光欲到长门殿别作深深一段愁此篇虽只二十八字然婉而成章哀而不怨胜长门赋扶风豪士歌云原常春陵六国时开心露胆君所知堂中各有三千士明日报恩知是谁四公子之客多鸡鸣狗吠之徒岂能一一报恩哉罗隐云思量郭隗平生事不殉昭王是负心郭隗能致乐毅剧辛以报燕昭朱亥辈恐未能办访范居士失道落苍耳中见范置酒摘苍耳云他筵不下筯此席忘朝饥果茹之品多矣苍耳微物而李杜皆形之赋咏物之遭遇亦有时耶题元丹丘五言三篇云松风清襟袖石潭洗心耳又云忽遗苍生望独与洪崕郡元丹丘不知何人而白称之如此丹丘二字观之恐是天台鴈荡人然山居在颍阳不可晓当攷谪仙诗如古风六十三首及乐府诸篇又古律诗举世诵习者不録今所採録或一篇或三数句各有意义览者详之后村诗话巻九后村诗话卷十钦定四库全书后村诗话巻十宋刘克庄编此一巻专为杜陵补遗陈拾遗故宅诗至比之郭元振唐人敬重拾遗如此文上人上方云庭前勐虎卧遂得文公庐吾师雨花外不下十年余长者自布金禅龛只晏如又云王侯与蝼蚁同尽遂丘墟愿闻第一义回向心地初此僧不知何人必深于内典者莫相疑行男儿生无所成头皓白牙齿欲落真可惜忆昨献赋蓬莱宫自怪一日声辉赫集贤学士如堵墻观我落笔中书堂徃时文彩动人主此日饥寒趋路傍晩将末契托年少当面输心背面笑寄谢悠悠世上儿不争好恶莫相疑他人于当面输心背后笑之下文必有余怨公卒章优㳺闲暇了无忿阆州絶句云殿前兵马虽骁雄纵暴略与羌浑同闻道杀人汉水上妇女多在官军中当时殿前兵无纪律如此别篇云二十一家同入蜀惟残一人出骆谷必是子美自谓柟木为风雨所拔云倚江柟树草堂前故老相传二百年诛茅卜居总为此五月髣髴闻寒蝉东南飘风动地至江翻石走流云气沧波老树性所爱浦上童童一青盖虎倒龙颠委榛棘泪痕血㸃垂胷臆我有新诗何处吟草堂自此无颜色茅屋为秋风所破歌云八月秋髙风怒号巻我屋上三重茅南村羣童欺我老无力忍能对面为盗贼公然抱茅入竹去脣焦口燥唿不得秋天漠漠向昏黒布衾多年冷似铁娇儿恶卧踏里裂牀牀屋漏无干处雨脚如麻未断絶安得广厦千万间大庇天下寒士俱欢颜风雨不动安如山呜唿何时眼前突兀见此屋吾庐独破受冻死亦足溪柟屋茅为风所拔不以草堂茅屋飘飖为忧方有惜古木庇寒士之意其迂濶如此天邉行云九度将书向洛阳十年骨肉无消息大麦行云大麦干枯小麦黄妇女行泣夫走藏问谁腰镰胡与羌苦战行云苦战身死马将军云是伏波之子孙注马璘也去秋行云去秋涪江木落时臂抢走马谁家儿到今不知白骨处部曲有去皆无归战塲寃魂毎夜哭空令野营勐士悲此数篇皆可补史之缺文但遂州白骨不归者失其姓名当考草堂云弧矢暗江海难为逰五湖不忍竟舍此复来薙榛芜天下尚未寕健儿胜腐儒此篇叹还呉未可重值浣花榛芜四松万竹无恙隣里大官宾客喜归可见随寓而安之意于时天下未寕固有健儿胜腐儒之句卒章云飘飖风尘地何地置老夫饮啄愧残生食薇不敢余其语意雍容闲暇有雅人之深致牵牛织女篇云牵牛出河西织女处其东万古永相望七夕谁见同神光竟难候此事终朦胧飒然精灵合何必秋遂通前人咏牛女所未及壮逰诗押五十六韵在五言古风中尤多悲壮语如云徃者十四五出逰翰墨塲斯文崔魏徒以我似班扬又云脱畧小时軰结交皆老苍东下姑苏台已具浮海航到今有遗恨不得穷扶桑又云上感九庙焚下悯万民疮小臣议论絶老病客殊方虽荆卿之歌雍门之琴髙渐离之筑音调节奏不如是之跌荡豪放也二角鹰篇云恶鸟飞飞啄金屋安得尔軰空其羣驱出六合枭鸾分子美前有左绵画角鹰诗此二鹰乃真本非左绵画本也冩懐篇云祸首燧人氏厉阶董狐笔君看灯烛张转使飞蛾密注云燧人火化而争欲之心生董狐直笔而是非之端起其説甚新可叹篇云天上浮云如白衣斯须改变如苍狗古徃今来共一时人生万事无不有丈夫正色动引经酆城客子王季友贫穷老叟家卖屐好事就之为携酒豫章太守髙帝孙引为宾客敬颇乆闻道三年未曽语小心恐惧闭其口太守得之更不疑人生反覆看亦丑时危可仗真豪俊二人得置君侧否诗言王季友诚贤士但为太守客当有狱市薤水之规今三年恐惧不出口何也谓今且如此使其在明君侧岂能补衮职之阙哉非以嘿求容若以嘿为贤恐非笃论然子美终以羲和禹事业望王李殊不可晓末云吾軰碌碌饱饭行风后力牧长回首乃知子美以风后力牧自期其抱负尤不浅矣醉为马坠云骑马忽忆少年时散蹄迸落瞿塘石白帝城门水云外低身直下八千尺向来皓首惊万人自倚红颜能骑射不虞一蹶终损伤人生快意多所辱朋知来问腼我颜杖藜强起依僮仆语尽还成开口笑提携别扫清溪曲共指西日不相贷喧唿且覆杯中渌此篇可见壮老健衰之异末云何必走马来为问君不见嵇康养生遭杀戮南华云鲁有单豹者巖居水饮七十有童孺之色不幸而遇饿虎杀而食之有张毅者高门县薄无不走也四十而有内热之病以死豹养其内而虎食其外毅养其外而病攻其内乃公卒章之意遣懐篇云梁孝王都邑之盛及追懐与高适李白同吹台末有抚孤之句公飘飖一覉旅而葛帔练裙之念如此高李岂无厚禄故人闻之得无愧乎大觉兰若云一老犹鸣日暮钟诸僧尚乞斋时饭可见寺小僧贫之状折槛行云呜唿房魏不复见秦王学士时难羡千载少似朱云人至今折槛空嶙峋娄公不语宋公语尚忆先皇容直臣此必子美追懐谏省时论事不合伤今思古而作朱鳯行云君不见潇湘之山衡山髙山巅朱鳯声嗷嗷侧身长顾求其羣翅垂口噤心甚劳下愍百鸟在网罗黄雀最小犹难逃愿分竹实及蝼蚁尽使鸱鸮相怒号衡岳有朱鸟峯此篇言朱鸟孤立无助栖托虽高不忍自求饱必欲百鸟如黄雀之类在网罗者皆分竹实以及之不暇计鸱鸮辈怒号矣遣遇篇云石间采蕨女鬻菜输官曹丈夫死百役暮返空村号闻见事略同刻剥及锥刀贵人岂不仁视尔如莠蒿夫死于役仅存女妇采蕨鬻菜以输官夫民之穷甚矣而官吏刻剥尤甚于锥刀此不独指里胥亭长軰内自租庸使外自观察使不得不受其责故有贵人岂不仁视汝如莠蒿之句録之以告居大位者望岳云南岳配朱鸟礼秩自百王歘吸领地灵澒洞半炎方邦家用祀典在徳非馨香廵守何寂寥有虞今则亡祝融五峯尊峯峯次低昻紫盖独不朝争长嶪相望恭闻魏夫人羣仙夹翺翔望岳之作多矣余行役过焉款灵霄坐恱亭宿胜业寺累日岳令与山中人谓余为向道者将以昧爽登絶顶夕忽大雪余犹攀縁而上望上封咫尺雪泥没膝不可行然耳目之睹记公诗真此图经也谒𤣥元庙次昭陵二诗俱严丽骏壮为千古五言律诗典则其归美开基责望守成伤今思古有无穷忠爱之义与韦左丞五言二篇当以古风为胜左丞名济又与韦左相律诗二十韵颇称其相业此韦公名见素与张卿二十韵张卿名垍说子均弟弟兄贵盛遭渔阳之变合门殉难未足以报唐家今相率北面而臣贼垍帝壻也故明皇欲致之死讫全要领可谓失刑寄髙书记云叹息髙生老新诗曰又多美名人不及佳句法如何主将收才子崆峒足凯歌闻君已朱绂且得慰蹉跎忆李白云不见李生久徉狂真可哀世人皆欲杀吾意独怜才敏捷诗千首飘零酒一盃匡山读书处头白早归来此二篇非髙李不敢当非子美不能道逰何将军山林前十首后半之如云鲜鲫银丝鲙香芹碧涧羮又云万里戎王子何年别月支汉使徒空到神农竟不知注云何将军常征西域禽其王子归传其地花草数种又云花妥鸎捎蝶溪喧獭趂鱼又云手自移蒲桞家才足稻粱何将军旧注莫详其人公诗有将军不好武稚子总能文之句必勲贵中之好事者遣兴云骥子好男儿前年学语时问知人客姓诵得老夫诗世乱怜渠小家贫仰母慈鹿门携不遂鴈足系难期天地军麾满山河战角悲傥归免相失见日敢辞迟骥子宗武小名公称之如此公以其知客姓诵翁诗为喜又别篇云骥子春犹隔又云骥子最怜渠钟情㓜子如此而无一字及熊儿故余疑宗文失学忆弟云䘮乱同吾弟饥寒傍济州人稀书不到兵在见何由又云百战今谁在三年望汝归又元日寄妺云近闻韦氏妹近在汉钟离春城回北斗郢树发南枝不见朝正使啼痕满面垂公流落颠沛而一念不忘弟妺内云百战今谁在三年望汝归又云不见朝正使啼痕满面垂读之感慨不但隆友爱而厚伦纪其怨离乱而思承平以不见朝正使为恨言四方表章未逹行在恐未有见妺之期耳闻官军临贼篇二十韵多佳句如云泰山当警跸汉苑入旌旄路湿羊肠险云横雉尾高可见﨑岖巴蜀播迁梁益乗舆危迫之状元帅归龙种司空握豹韬注云广平王为元帅郭汾阳副之前军苏武节左将吕䖍刀其叙时事甚悲壮老健未云家家卖钗钏只待献春醪寕卖钗钏以易香醪可见时人厌乱之极赠严阁老云客礼容疎放官曹可接聮新诗句句好应任老夫传严武虽跌荡不覊然能客杜陵亦豪杰之士其诗徃徃附见杜集所谓句句好之评亦非过情之誉送郭中丞云箭入昭阳殿笳吟细栁营内人红袖泣王子白衣行详此二聮必是述代宗幸陜之事春宿左省云不寝聼金钥因风想玉珂明朝有封事数问夜如何岑参寄左省杜拾遗篇云联歩趋丹陛分曹限紫薇晓随天仗入暮惹御香归白髪悲花落青云羡鸟飞圣朝无阙事自觉谏书稀岑杜同在谏省时两宫蒙尘时事可言者多矣杜云有封事问夜如何岑云圣朝无阙事自觉谏书稀岑有愧于杜多矣秦州五言二十首内云州图领同谷驿道出流沙降虏兼千帐居人有万家马骄珠汗落胡舞白蹄斜古注白蹄胡名又云鼓角縁邉郡川原欲夜时万方声一槩吾道竟何之又云传道东柯谷深藏数十家瘦地翻冝粟阳坡可种𤓰又诗云万古仇池穴潜通小有天何时一茅屋送老白云邉唐人逰邉之作数十篇中间有三数篇一篇中间有一二联可采若此二十篇山川城郭之异土地风气所宜开巻一覧尽在是矣网山送蕲帅云杜陵诗巻是图经岂不信然鼓角篇云万方声一㮣吾道竟何之听角者多矣孰知此言之悲哉示姪佐云嗣宗诸子姪早觉仲容贤旧注佐草堂在东柯谷又三首内云白露黄粱熟分张素有期又云甚闻霜薤白重惠意如何佐别业有黄粱又有霜薤分遗尊老其生理必小康者阮隠居致薤云盈筐承露薤不待致书求束比青刍色圆齐玉筯头衰年闗鬲冷味煖腹无忧公转侧兵火间饥寒褴缕以诗考之如薇如蕨如如笋如薤如苍耳如莴苣皆入赋咏真成一菜肚老人矣然公于菜中尤重薤有味煖腹无忧之句非嗜生冷者贵人日费万钱或一生食万羊子美晩途以耒阳令馈白酒牛肉暴卒岂若常蔬茹乎客至云舍南舍北皆春水但见羣鸥日日来花径不曽縁客扫蓬门今始为君开盘飱市逺无兼味樽酒家贫只旧醅肯与隣翁相对饮隔篱唿取尽余盃此篇若戏效元白体者严武答杜二云卧向巴山落月时两乡千里夣相思可但歩兵偏爱酒也知光禄最能诗江头赤叶枫愁客篱外黄花菊对谁跂马望君非一度冷猿秋鴈不胜悲严公诗亦佳作岂近朱者赤耶杜有别严公五言云江村独归去寂寞养残生可见子美洁于去就之际懐旧云地下苏司业亲情独有君那因䘮乱后便有死生分老罢知明镜悲来望白云自从失词伯不复更论文源明得卒章十字可以不朽矣题𤣥武禅师屋壁云钖飞常近鹤杯渡不惊鸥𤣥武师未详赠李白云岂有青精饭使我颜色好若乏大药资山林迹如扫李侯金闺彦脱身事幽讨亦有梁宋逰相期拾瑶草公与岑参髙适诗皆人情世法惟与谪仙唱和皆世外一种説话别房太尉墓云对碁陪谢傅把剑覔徐君用事极精切自阆赴蜀云栈悬斜避石桥㫁却寻溪山馆云山鬼吹灯灭时人语夜䦨蜀道荒僻如此呈严公云胡为来幕下祇合在舟中又云老妻忧坐痺㓜女问头风又云寛容存性拙翦拂念途穷又云晓入朱扉启昏归画角终此篇曲尽幕府宾主情谊春日江村云赤管随王命银章付老翁岂知牙齿落名在荐贤中注汉官仪丞郎月给赤管大笔一双公时以虞部参谋服绯故其辞如此卒章未免有周南留滞之叹然㣲而婉江上值水云为人性僻耽佳句语不惊人死不休焉得思如陶谢手令渠述作与同逰前两句自负不浅卒章乃推尊陶谢可见前哲服善不争名之意寄杜位云逐客虽皆万里去悲君已是十年流玉垒题书心绪乱何时更得曲江逰此篇言位近闻寛法离新州注云位京中宅近西按新州今属广东去京师逺卒章思与位复逰曲江则非京师之新州矣当详攷登髙云无邉落木萧萧下不尽长江滚滚来万里悲秋常作客百年多病独登台二聮不用故事自然髙妙在樊川齐山九日七言之上十二月一日云安县云一声何处送书鴈百丈谁家上瀬船又云负盐出井此溪女打鼓发船何郡郎此二聮县图也哭郑司户苏少监云豪杰谁人在文章扫地无此篇二十韵録一聨于此闻河北节度入朝口号云喧喧道路多歌謡河北将军尽入朝始是干坤王室正却教江汉客魂销又云北道诸公无表来茫然庶事遣人猜又云燕赵休矜出佳丽宫闱不拟选才人读杜集至三十巻多厌乱离愤嫉跋扈之作此口号十二篇以河北节将入朝为喜以北道无表为猜欲渔阳突骑邯郸儿之归阙欲主上如周宣汉武欲诸公为孝子忠臣真一饭不忘君者天寳祸乱自燕赵始今安史巳无噍类燕赵佳丽可开选色之塲矣子美方有宫闱不拟选才人之句所谓举笔不忘规谏者耶终明府水楼云絶壁过云开锦绣疎松隔水奏笙簧此聨未经人道别李八秘书云反气凌云在妖星下直庐又云不才同补衮奉诏许牵裾又云御鞍金騕褭宫砚玉蟾蜍此篇三十韵叙旧颇详祕书不书名必是与公同扈从入蜀者观不才同补衮奉诏许牵裾之句似与公同谏省金騕褭玉蟾蜍近臣方有此赐史失其名当攷孤鴈云孤鴈不饮啄飞鸣声念羣谁怜一片影相失万重云望尽似犹见哀多如更闻野鵶无意绪鸣噪自纷纷读此篇便见得鲍常軰止是小家数吾宗篇云吾宗老孙子质朴古人风耕凿安时论衣冠与世同昔温公约康节服深衣答云如今人只服今衣温公不能强溪上云塞俗人无井山田饭有沙瀼西土风八月十六夜云河汉近人流絶佳秋兴云闻道长安似奕碁百年世事不胜悲王侯第宅皆新主文武衣冠异昔时直北闗山金鼓振征西车马羽书迟鱼龙寂寞秋江冷故国平居有所思公诗叙乱离多百韵或五十韵或三四十韵惟此篇简而切社日云今日江南老他时渭北童又云鹓鹭廻金阙谁怜病崃中覉旅懐故乡老大忆髫年人之至情也公生长韦杜老逢社日百官朝天公独病卧崃中情见乎辞如此咏懐古迹内先主孔明庙云古庙杉松巢水鹤嵗时伏腊走村翁武侯祠屋长隣近一体君臣祭祀同又云万古云霄一羽毛又云伯仲之间见伊吕卧龙公没已千载而有志世道者皆以三代之佐许之如云万古云霄一羽毛如侪之伊吕伯仲间而以萧曹为不足道此论皆自子美发之考亭南轩近世大儒不能发也昭君村云画图省识春风面环佩空归月夜魂亦佳句诸将篇云独使至尊忧社稷诸君何以答昇平其责望诸将深矣此篇谓张仁亶筑三城本欲扫平吐蕃岂知乃用以捄朔方宗武生日云诗是吾家事又云覔句新知律乃翁称之如此而宗武诗无一字存者不若苏叔党有集行世有感云诸侯春不贡使者日相望又云不过行俭徳盗贼本王臣又云领郡辄无色之官皆有词愿闻哀痛诏端拱问疮痍此三数聨畧见当日时事使者相望而不贡自若必是内租庸外观察诸使符牒督赋急于星火领郡之官者皆惮行与至于欲以俭徳化盗贼为王臣又欲下哀痛诏以问疮痍唐人惟元结阳城有此意公于舂陵行至比之华星秋月不刋之言也东屯云筑场怜蚁穴拾穗许村童可见民胞物与之意栁司马至云有使归三崃相过问两京函闗犹出将渭水更屯兵设备邯郸道和亲逻些城幽燕唯鸟去商洛少人行公去国万里逢人辄问两京此数聨是大厯间事元日示宗武云汝啼吾手战吾笑汝身长前有明年共我长之语此又云吾笑汝身长见爱子长成而喜忆江东弟不见而悲其慈爱如此放船出崃四十韵按公天寳十五载入蜀凡十三年覉旅非一处而在䕫最乆至大厯三年始出陜之江陵又二年卒于耒阳蜀中诸诗惟䕫最多四十韵反复曲折若不忍去云安者赠起居田舍人澄诗云舍人退食収封事宫女开函近御筵唐以舍人给事中书匦事又云宫女开函以所投封事奏御义云晴窻㸃检白云篇注云谓武帝秋风词别韦左丞诗云常拟报一饭况怀辞大臣若甚徳韦公者然末句云白鸥没浩荡万里谁能驯公自植立毎如此不意青草湖扁舟落吾手中原消息㫁黄屋今安否去蜀之吴楚身与妻子弟妹未知逃生之所而以中原消息断黄屋安否为忧此山谷所以有长使诗人拜画图煎胶续絃千古无之叹后村诗话巻十后村诗话卷十一钦定四库全书后村诗话巻十一宋刘克庄编孟襄阳诗如微云澹河汉踈雨滴梧桐之句馆阁诸彦叹服而集中不収岂逸其全篇唿寄衣曲云畏瘦宜伤窄防寒更厚装又鱼行潭树下猿挂岛萝间警语不一老杜少所推服独称其句句堪传集中每以孟先生目之韦蘓州絶句云紫阁西边第几峰茅斋夜雪虎行踪遥㸔黛色知何处欲出山门寻暮钟五言云马卿犹有壁渔父自无家想子今何处扁舟隠荻花温泉行出身天宝今年几顽钝如鎚命如纸作官不了却归来还是杜陵一男子北风惨惨投温泉忽忆先皇逰幸年䝉恩毎浴华池水扈猎不蹂渭北田一朝铸鼎降龙驭小臣髯絶不得去今来萧瑟万井空惟见苍山起烟雾可怜蹭蹬失风波仰天大叫无奈何敝裘羸马过故苑頼遇主人杯酒多沈下贤秦梦记云泣葬一枝红生同死不同梨花寒食夜深闭翠微宫唐诗多流丽妩媚有粉绘气咸以辨博名家惟蘓州继陈拾遗李翰林崛起为一种清絶髙逺之言以矫之其五言精巧不减唐人至于古体歌行如温泉行之类欲与李杜并驱前世惟陶同时惟栁可以把臂入社余人皆在下风岑参送人落第五言云献赋头欲白寒家衣已穿羞过灞陵树归种汶阳田客舎少乡信牀头无酒钱圣朝徒侧席济上独遗贤又送颜少府云爱客多酒债罢官无俸钱又宿太白东溪李老舎寄弟姪云渭上秋雨过北风正骚骚天晴诸山出太白峰最髙主人东溪老两耳生长毫逺近知百嵗子孙皆二毛中庭井栏上一架猕猴桃石泉饭香粳酒瓮开新糟爱兹田中趣始悟世上劳我行有胜事书此寄尔曹春梦七言云洞庭昨夜春风起故人尚隔湘江水枕上片时春梦中行尽江南几千里韦员外家花树歌云今年花似去年好去年人到今年老始知人老不如花可惜落花君莫扫太白胡僧歌云闻有胡僧在太白兰若去天三百尺手持楞伽入中峰世人难见但闻钟忩边杖钖解两虎牀下钵盂藏一龙草衣不针复不线两耳垂肩眉覆面此僧年几那得知手种青松今十围心将流水同清浄身与浮云无是非商山老人已曾识愿一见之何由得山中有僧人不识城里㸔山空黛色登邺城古体云下马空邺城城空复何见东风吹野火暮入飞云殿又云城隅南对望陵台漳水东流不复回武帝宫中人去尽年年春色为谁来髙适五言云散帙至栖鸟明灯留故人又云秋韮何青青药苗数百畦耕耘有山田纺绩有山妻檐前举醇醪灶下烹只鸡人生茍如此何必组与珪春望云出门何所见春色满平芜可叹无知已髙阳一酒徒渔樵歌云曲岸深潭一山叟驻眼㸔钓不移手世人欲得知姓名良久问他不开口笋皮笠子荷叶衣心无所营守钓矶料得孤舟无定止日暮持竿何处归七言句云旅馆寒灯夜不眠客心何事转悽然故乡今夜应千里愁鬓明朝更一年髙岑二公诗气魄力量音调节奏生逢开元承平之际与李杜二公更唱迭吟所谓治世之音也天宝乱离之后所作率多穷愁感叹意録之以观世变卢纶送万巨六言云人愁荒村路细马怯寒溪水深望尽青山独立更知何处相寻又白髪叹五言云髪白晓梳头女惊妻泪流不知丝色后堪得几回秋送成都丞云栈长山雨响溪乱火田稀送王山人逰江东云燕归巢已尽鹤语冢难寻同栁侍郎题新昌里云庭莎成野席栏药是家蔬夜中得循州赵司马书寄回使云瘴海寄双鱼中宵达我居两行灯下泪一纸岭南书地说炎蒸极人称老病余殷勤报贾传莫共酒杯踈从军行云云岭无人迹冰河有鴈声李陵甘此没惆怅汉公卿山中别墅云葺桥双鹤至収果衆猨随詶麻道士见寄云闻逐樵夫闲㸔碁忽逢人世是秦时开云种玉嫌山浅渡海传书恠鹤迟阴洞石幢微有字古坛松树半无枝烦君逺视青囊箓愿得相从一问师谒液上人云半夜峯中有磬声偶逢樵者问山名上方月暗闻僧语下路林疎见鹿行野鹤巢边松最老毒龙潜处水偏清愿得逺公知姓字焚香洗钵过浮生春日登楼有懐云年来笑伴皆归去今日晴明独上楼晚次鄂州云估客昼眠知浪静舟人夜语觉潮生旧业已随征战尽更堪江上鼓鼙声姚美人拍筝歌云昭阳伴里最聪明出到人间才长成遥知禁曲难翻处犹自君王说小名李益古促促曲云促促何促促黄河九回曲嫁与棹船郎空牀将影宿不道君心不如石那令妾貌长如玉赠邢校书云俱从四方士共㑹九秋中㫁篷与落叶相值各因风送流人云谤逺人多惑官微不自明畴昔长沙事三年召贾生喜见外弟云十年乱离后长大一相逢问姓惊初见称名忆旧容别来沧海事语罢暮天钟明日巴陵道秋山又几重登夏州城云无定河边数株栁共送行人一杯酒健儿起作和蕃歌齐唱呜呜尽垂手又云回头忽作异方声一声回尽征人首度破讷沙云眼见风来沙旋移经年不省草生时莫言塞北无春到纵有春来何处知聴梁州曲云鸿鴈新从北地来闻声一半却飞回金河戍客肠应㫁更在秋风百尺台饮马泉云从来冻合闗山路今日分流汉使前莫使行人照容鬓恐惊憔悴入新年宿石泉驿南望黄堆峰云边城已在敌尘中烽火南飞入汉宫汉庭议事先黄老麟阁何人定战功边思云腰悬锦帯佩呉钩走马曾防玉塞秋莫笑闗西将家子祗将诗思入凉州卢李中表兄弟诗律齐名其五七言妙絶者已选入絶句然两生皆从军出塞他诗可脍炙传诵者人多容易㸔过余既耄耋悉录于编以偹遗㤀元次山雪懐孟武昌云冬来三度雪农者欢嵗稔我麦想已濡各得在仓廪天寒未能起孺子惊人寝云有山客来篮中见冬蕈烧柴为温酒煮蕨为作沈客亦爱杯樽思君共杯饮所嗟山路闭时节寒又甚不能苦相邀兴尽还就枕贼过示官吏云昔嵗逢太平山林二十年泉源在庭户洞壑当门前井税有常期日晏犹得眠忽然遭世变数嵗亲戎旃今来典新郡山夷又纷然城小贼不屠人贫伤可怜是以陷邻境此州独见全使臣将王命岂不如贼焉今被征敛者追之如火煎谁能絶人命以作时世贤思欲委符节引竿自刺船将家就鱼麦归老江海边舂陵行云军国多所须切责在有司供给岂不忧征敛又可悲州小经乱亡遗人实困疲大乡无十家大族命单羸朝飡是草根暮食乃木皮出言气欲絶意速行步迟追唿尚不忍况乃鞭朴之邮亭传急符来徃迹相追更无寛大恩但有迫促期欲令粥儿女言发恐乱随悉使索其家而又无生资聴彼道路言怨伤谁复知去冬山贼来杀夺嵗无遗所愿见正官抚养以恵慈奈何重驱逐不使存活为安人天子命符节我所持州县忽乱亡得罪复是谁逋缓违诏令䝉责固所宜前贤重守分恶以祸福移亦云贵守官不爱能适时顾惟孱弱者正直当不亏何人采国风吾欲献此辞次山舂陵五言真稷契口中语杜陵粲粲元道州之篇即此二诗之䟦尾也然其时内租庸使外观察使未有敢奏劾次山以附益聚敛求恱者使遇今日执牙筹析秋毫者居主计之任则次山韲粉矣王维五言云兴来啼鸟缓坐久落花多又烹茶邀上客看竹到贫家又古木无人径深山何处钟又柘浆菰米饭葯酱露葵羮义行到水穷处坐看云起时偶然值林叟谈笑无还期又住处名愚谷何烦问是非又蔡邕今已老书籍与何人早春云忆君长入梦归晩更生疑不及红檐燕双栖緑草时桃源行云樵客初传汉姓名居人未改秦衣服又藤花欲闇藏猱子栢叶初齐养麝香洛阳女儿行云自怜碧玉亲教舞不惜珊瑚持与人少年行云纵死犹闻侠骨香老将行云少年十五二十时步行夺取胡马骑射杀山中白额虎肯数邺下黄须儿一身转战三千里一剑曽当百万师汉兵奋迅如霹雳虏骑奔腾畏蒺藜卫青不败由天幸李广无功縁数竒自从弃置便衰朽世事蹉跎成白首昔时飞箭无全目今日垂杨生左肘路傍时卖故侯𤓰门前学种先生栁茫茫古木连穷巷辽落寒山对虚牖誓令踈勒出飞泉不似颕川空使酒贺兰山下阵如云羽檄交驰日夕闻节使三河募年少诏书五道出将军试拂铁衣如雪色聊持宝剑动星文愿得燕弓射天将耻令越甲鸣呉军莫嫌旧日云中守犹堪一战立功勲杂五言云家住孟津河门对孟津口常有江南船寄书家中否又君自故乡来应知故乡事来日绮忩前寒梅着花未右丞不污天宝之乱大节凛然其诗摆落世间腥腐非食烟火人口中语其五六七言已多选入絶句今摘其古律体长篇警句于此刘随州送秦系云惆怅青山路烟霞老此人新年云老至居人下春归在客先寻洪尊师云鹤老难知歳梅寒未作花送人云诗书满蜗舍征税及渔竿送穆喻徳云事直皇天在归迟客路生送李中丞云流落征南将曽驱十万师罢归无旧业老去恋明时独立三邉静轻生一剑知茫茫汉江上日暮复何之余干旅舍云渡口月初上邻家渔未归乡心正欲絶何处捣寒衣北归次秋浦云旧路青山在余生白首归渐知行近切不见鹧鸪飞松江独宿云明月天涯夜青山江上秋一官成白首万里寄沧州狱中见壁画佛云不谓衔寃处而能窥大悲独栖丛棘下还见雨花时地狭青莲小城高白日迟幸亲方便力尤畏毒龙欺六言云危石才通鸟道空山更有人家桃源定在深处涧水浮来落花送严维云明日行人巳逺空余涙滴回潮别严士元七言云细雨湿衣㸔不见闲花落地听无声过郑山人居云寂寂孤莺啼杏树寥寥二犬吠桃源落花芳草无寻处万壑千峯独闭门见新厯云愁占蓍草终难决病对椒花倍自怜献李节度云家散万金酬士死身留一剑答君恩过贾谊宅云汉文有道恩犹薄湘水无情弔岂知送人游天台云落日独揺金䇿去深山谁向石桥逢非所云斗间谁与看寃气盆下无由见太阳过裴舍人故居云篱花犹及重阳发邻笛那堪落日听赠于越居云自用黄金买地居能嫌碧玉随人嫁送郭主簿赴岭南云料钱用尽却为谤食客空多谁报恩齐一和尚影堂云身寄虚空和寓客心将生灭是浮云又云旧地愁看双树在空堂只是二灯悬别李万云故人早负干将器谁言未展平生意想君畴昔高歩时肯念如今折腰事上裴尹云西城黯黯斜晖落衆鸟纷纷皆有托独立虽轻燕雀羣孤飞还惧鹰鹯搏自怜天上青云路弔影徘徊独愁暮衘花纵有报恩时择木谁容托身处歳月蹉跎飞不进羽毛顦顇何人问遶树空随鸟鹊惊巢林只有鹪鹩分主人庭中䕃乔木爱此清隂欲栖宿少年挟弹遥相猜遂使惊飞往复回不辞奋翼向君去唯怕金丸随后来唐人号随州为五言长城其五言六言七言妙絶者已选入絶句钱起辈非不极力欲跻攀随州尺寸终不近傍岂才分有所局耶其七言长篇如上裴尹小鸟之篇反复宛转词近而意逺似为五言所尽张籍五言云长因送人处忆着别家时赠僧云翻经上蕉叶挂衲落藤花宿江店云停灯待贾客买酒与渔家五言云月冷边帐湿沙昏夜探迟征人皆白首谁见靖边时又云夜鹿伴茅屋秋猿守栗林又云蛙声篱落下草色戸庭间七言云一山海上无城郭唯见松牌记象州又云山东二十余年别今日相逢在上都说尽向来无限事相看摩捋白髭须又云洛阳城里见秋风欲作归书意万重复恐匆匆说不尽行人临发又开封又云于君去后交游少东野无来箧笥贫頼有白头王建在眼前犹见咏诗人又崑崙儿云自爱肌肤黒如漆行时半脱木绵裘白苎云皎皎白苎白且鲜将作春衣称少年裁缝长短不能定自持刀尺向姑前复恐兰膏汚纎指常遣傍人収堕珥衣裳着时寒食下还把玉鞭鞭白马寄衣曲云官家亦自寄衣去贵从妾手着君身高堂姑老无侍子不得自到边城里慇懃为看初着时征夫身上宜不宜又七言云愿为玉銮系华轼终日有声在君侧又云洛阳北门北邙道丧车辚辚入秋草车前齐唱薤露歌高坟新起白峩峩朝朝暮暮人送葬洛阳城中人更多千金立碑高百尺终作谁家柱下石山头松栢半无主地下白骨多于土寒食家家送纸钱鸱鸢作窠衔上树人居朝市未觧愁请君暂向北邙游又内宴归云金吾不敢问行由乂七言云谁言逺别心不易天星堕地能为石几时断得城南陌勿使居人有行役又云九月匈奴杀边将汉军全没辽水上万里无人収白骨家家城下招魂葬妇人依倚子与夫同居贫贱心亦舒夫死战塲子在腹妾身虽存如昼烛又云愿君到处自题名他日知君从此去义贾客云停盃共说逺行期入蜀经蛮谁别离金多衆中为上客夜夜筭缗眠独迟楚宫行云章华宫中九月时桂花半落红橘垂江头骑火照辇道君王夜从云梦归下辇更衣入洞房巴姬起舞向君王回身垂手结明珰愿君千年万年寿朝出射麋夜饮酒永嘉行云黄头鲜卑入洛阳胡儿持㦸昇明堂晋家天子作降虏公卿齐走如牛羊紫陌旌旗暗相触家家鸡犬惊上屋妇人出门随乱兵夫死眼前不敢哭九州诸侯自顾土无人领兵来䕶主北人避胡多在南南人至今能晋语董逃行云洛阳城头火曈曈乱兵烧我天子宫宫城南靣有深山尽将老㓜藏其间重巖为屋橡为食丁男夜行候消息闻道官军犹掠人旧里如今归未得董逃行汉家几时重太平又七言云君爱龙城征战功妾愿青楼欢乐同人生各各有所欲讵得将心入君腹又还珠吟云君知妾有夫赠妾双明珠感君纒绵意系在红罗𥜗妾家高楼连苑起良人执㦸明光里知君用心如日月事夫誓拟同生死还君明珠双泪垂何不相逄未嫁时又云上阳宫树黄复绿野豺入苑食麋鹿陌上老翁双泪垂共说武皇巡幸时王建五言云蛙鸣蒲叶下鱼入稻花中又云闭门留野鹿分食飬山鸡又云妻愁躭酒甚人怪考诗严又云野羮溪菜滑山纸水苔香义云扫渠忧竹旱浇地引兰生乂云送经还野寺移竹入幽林六言云鱼藻池边射鸭芙蓉苑里看花日色赭袍相似不着红鸾扇遮寒食行云寒食家家出古城老人看屋少年行丘壠年年无旧道车徒散行入衰草牧僮驱牛下塜头畏有家人来洒扫逺人无坟水头祭还引妇姑望乡拜三日无火烧纸钱纸钱那得到黄泉但看壠上无新土此中白骨应无主北邙行云北邙山头多闲土尽是洛阳人旧墓旧墓人家归葬多堆着黄金无买处天涯悠悠葬日促岗坂﨑岖不停毂髙张旗帜绕铭旌夜唱挽歌山下宿洛阳城北复城东魂车祖马长相逢车辙广若长安路蒿草多于松栢树山头涧底石渐稀尽向坟前作羊虎谁家石碑文字灭后人重取书年月朝朝车马送葬回还起大宅与高台温泉宫云十月一日天子来青绳御路无尘埃宫前内里汤各别每箇白玉芙蓉开朝元阁向南山起城绕青山龙暖水夜开金殿看星河宫女知更月明里武皇得仙王母去山鸡昼鸣宫中树温泉汩汩出宫流宫使年年修玉楼禁兵去尽无射猎日西麋鹿登城头梨园弟子偷曲谱头白人间教歌舞田家行云麦収上场绢在轴的知输得官家足不望入口复上身且免向城卖黄犊田家衣食无厚薄不见县门身即乐辽东行云年年郡县送征人将与辽东作丘坂宁为草木乡中生有生不向辽东行射虎行云自去射虎得虎归官差射虎得虎迟独行以死当虎命两人相疑终不定朝朝暮暮空手回山下绿苗成道径逺立不敢汚箭镞闻死还来分虎肉惜留勐虎着深山射杀恐畏终身闲赠王枢宻云三朝行坐镇相随今上春宫见小时脱下御衣先赠赐进来龙马每敎骑长承宻旨归家少独奏边庭出殿迟自是姓同亲向说九重争遣外人知赠驸马云金埓减添栽药地玉鞭平与卖书人又七言云生金有气寻还逺仙药成窠见即移又云荐书入后无消息卖尽寒衣却出城又云草堂未办终湏置松树难成亦且栽乐府至张籍王建道尽人意中事惟半山尤赏好有看若寻常最竒崛成如容易极艰辛此十四字唐乐府断案也本朝唯张文潜得其遗意卢仝寄男抱孙五言云别来三得书书道违离久书处甚麤杀且喜见汝手殷十七又报汝文颇新有当是汝母贤日夕加训诱竹林吾最惜新笋好看守箨龙正称寃莫教入汝口丁宁嘱託汝汝活箨龙否两手莫破拳一吻莫饮酒莫恼添丁郎泪子作靣垢莫引添丁郎赫赤日里走它日吾归来家人苦弹纠一百放一下打汝九十九此篇用尽俗字而不害其为竒崛何常似近世诗人学錬字哉守岁云老来经节腊乐事甚悠悠不及儿童日都卢不觧愁新蝉云泉熘潜幽咽琴鸣乍往还长风翦不断还在树枝间村醉云村醉黄昏归健倒三四五摩挲青莓苔嗔我惊尔不井请客云我愿㧞黄泉轻举随君去客谢井云改邑不改井此是井卦辞井公莫惊怪说我成憨痴我纵有神力争敢将公归扬州恶百姓疑我巻地皮掩闗铭云蛇毒毒有形药毒毒有名人毒毒在心对靣如弟兄美言不可聼深于千丈坑不如掩闗坐幽鸟时一声含曦酬玉川云长寿寺石壁卢公一首诗鲸饮海水尽露出珊瑚枝海神知贵不知价留向人间光照夜叹昨日云昨日之日不可追今日之日湏臾期如此如此复如此壮心死尽生鬓丝秋风叶落客肠断不办斗酒开愁眉贤名圣行甚辛苦周公孔公徒自欺卢马结交诗退之必见之无一语及者岂未见耶新年云太岁只游桃李径春风肯管岁寒枝与沈山人云不湏服药求神仙神仙意智或偶然自古圣贤放入土淮南鸡犬驱上天白日上昇应不恶药成且辍一丸药暂时掩上山门路钓竿揷在枯桑树当时只有鸟窥窬更亦无人得知处家僮若失钓鱼竿定是猿猴把将去玉川诗有古朴而竒怪者有质俚而高深者有僻澁而条鬯者元和大厯间诗人多出韩门韩于诸人多称其名惟玉川常加先生二字退之强项非茍下人者今人但诵其月蚀及茶诗而他作徃徃容易㸔了此公虽与世殊嗜好然以诗求之于飬生槩有所闻其序闺情酒兴纒绵悲壮唐以来诗客酒徒不能道也其间理到之言他人所弃者存于篇又常州孟谏议座上闻韩员外贬国子博士有感五首云忽见除书到韩君又学官死生从有命人事始知难烈火光烧玉庭芜不养兰山夫与刺史相对两巑岏又云干禄无便佞宜知黜此身员郎犹小小国学大频频孤宦心肝直天王苦死嗔朝廷无谏议谁是雪韩人又云谁怜野田子海内一韩侯左道官虽乐刚肠得健无功名生地狱礼教死天囚莫言耕种好须避蒺藜秋此三诗出于山人之口岂非公议在草茅耶王昌龄五言云北登汉家陵南望长安道上有枯树根下有硕鼠窠高皇子孙尽千载无人过寳玉频发握精灵其奈何又长信愁云边头何惨惨已𦵏霍将军部曲皆相弔燕南代北闻功勲多被黜兵马亦新分更遣黄头戍唯当哭塞云朝来曲云月昃鸣鸟静风疎竹影伸草发故宫怨花连绣户春盘龙玉台镜唯待画眉人代扶风主人答云去时三十万独自还长安不信沙塲苦君㸔刀箭瘢杂兴云握中铜匕首粉剉楚山鍼义士频报讐杀人不曽缺荅武陵田太守云仗剑行千里㣲躯敢一言曽为大梁客不负信陵恩越女云欲摘芙蓉花莫摘芙蓉叶将归问夫壻颜色何如妾青楼七言云白马金鞍从武皇旌旗十万宿长杨楼头少妇鸣笙坐遥见飞尘入建章出塞云秦时明月汉时闗万里长征人未还但使卢城飞将在不教胡马度隂山採莲曲云吴姬越艳楚王妃争弄莲花水湿衣来时江口花迎入採罢江头月送归浣纱女云钱塘江畔是谁家江上女儿金胜花吴王在时不得出今日公然来浣纱昌龄江寕人举进士宏词为汜水尉以不䕶细行贬世乱还乡为刺史闾丘晓所杀晓不知为谁与黄祖杀祢衡叚简杀陈子昻事相类史称其诗绪宻而思清唐人琉璃堂图以昌龄为诗天子其尊之如此集成者三巻絶句高妙者已入诗选许浑五言云鹭巢横卧栁猿饮倒垂藤又云鸎啼幼妇懒蚕出小姑忙题王居士云雨中耕白水云外斸青山题崃山寺云山风寒殿磬溪雨夜船灯宿石屛村云僧归下岭见人语隔溪闻题韦隠居西斋云寺逺僧来少桥危客过稀又五言云溪冰寒棹响巗雪夜窻眀又云渔火夜移湾七言云自翦青莎织雨衣南峯烟火是柴扉山妻早报蒸梨熟童子遥迎种豆归又云今夜月明何处宿九疑云尽緑参差又云山斋㽞客归黄叶野艇送僧披緑莎又云潮生水郭蒹葭响雨过山城橘柚疎又云龙归晓洞云犹湿麝过春山草自香又云猿来近岭猕猴散鱼下深潭翡翠闲又云青山有雪谙松性碧落无云称鹤心又云梧楸逺近千官塜禾黍髙低六代宫又云嵇阮没来无酒客应刘亡后少诗人骊山云闻説先皇醉碧桃月华浮动郁金袍风随玉辇笙歌迥云卷珠帘剑佩髙鳯驾北归山寂寂龙旟西幸水滔滔贵妃没后巡游少九落宫墻见野蒿登故洛阳城云禾黍离离半野蒿昔人城此岂知劳水声东去市城变山势北来宫殿高鵶噪暮云归古堞鴈迷寒雨下空壕可怜缑岭登仙子犹自吹笙歌碧桃凌敲台云湘潭云尽暮山出巴蜀云消春水来行殿有基荒荠合寝园无主野棠开四皓庙云避秦安汉出蓝闗松桂花阴满旧山自是无人有归意白云长在水潺潺浑字用晦仕至郢州刺史居京口丁邜桥古律诗三巻名丁邜集其诗如天孙之织巧匠之斵尤善用古事以发新意其警聫快句杂之元微之刘梦得集中不能辨后村诗话巻十一后村诗话卷十二钦定四库全书后村诗话巻十二宋刘克庄编张祜金山寺云僧归夜船月龙出晓堂云树影中流见钟声两岸闻孤山寺云断桥荒藓合空院落花深孟浩然宅云孟简虽持节襄阳属浩然送人岭南云珠繁杨氏果翠耀孔家禽别甥云偶作魏舒别聊为殷浩吟灵隐师上人云贫知交道薄老信释门空题惠山寺云潭黒龙应在巢空鹤未还又云中擘亭前枣教郎见赤心又云青云旧李白憔悴为酒客赠内人云斜㧞玉钗灯影畔剔开红艳救飞蛾退宫人云开元皇帝掌中怜流落人间二十年长说承天门上宴百官楼上拾金钱劝饮酒云烧得硫黄漫学仙未如长付酒家钱窦君不吃齐推药却在人间八十年邠王小管云虢国潜行韩国随宜春深院映花枝金舆逺幸无人见偷把邠王小管吹又云虢国夫人承主恩平明骑马入宫门却嫌脂粉汚颜色淡扫蛾眉朝至尊张祐崔涯同时齐名同客淮南时海内承平扬州繁华为天下第一两生以风流自命所谓十二红楼名姝角妓得其一盼声价为重祐诗有天下三分明月夜二分无頼是扬州及人生只合扬州死禅智山岗好墓田之句其放浪如此然五言如断桥荒藓空院落花之语林和靖有妙入神之褒同时杜牧亦云谁人得似张公子千首诗轻万户侯今祜诗存者仅四巻尔然则散落多矣涯诗未之见当攷钱起海州云山城仙岛出海日印堂开又云春泉洗药暖晴日度花迟又云入云投馆僻采碧过㠶迟又云汉帜逺成霞胡马来如蚁又云竹坛秋月冷山殿夜钟清又云海潮连月上舟火度烟来又云曲终人不见江上数峯青又云求仲应难见残阳且掩关又云秋入并州路黄榆落故关孤城吹角罢数骑射鵰还帐幕遥临水牛羊自下山征人正垂泪烽火起云间又七言云溪云杂雨来茅屋山雀将雏过药栏春郊云东风好作阳和使逢草逢花报发生题焦道士云綵云不散烧丹灶白鹿时藏种玉田病鹤云独鹤声哀已摧折沙头一㸃留残雪惊羣各畏野人机谁肯相将霞外飞不及川凫长比翼随波双泛复双归碧海沧江深且广目尽天倪安得往云山隔路不隔心宛颈和鸣长在想何时白雾巻青天接影追飞太液前郎士元送李骑曹云河来当塞曲山逺与沙平寄源公云罢磬风枝动悬灯雪屋明谒传大士云此方今示灭何国更分身赠韦司直云客来吴地星霜乆家在平陵音信疎题精舍寺云月在上方诸品静僧持半偈万缘空江南尉问俗云避地衣冠尽向南钱起与郎士元同时齐名人谓之钱郎二人诗骨体弱而力量轻然警句脍炙人口者不可泯没钱古诗如病鹤篇亦有意味郎七言多新意余选絶句钱取五言十一首郎取五七言各一首余记唐人杂书载士元常对客有马令无茶分之戯北平王一日饭客士元预焉坐间北平醉饱设茗供连沃数椀士元老不能禁即席吐利交下满坐大笑今不忆出处当攷孟郊五言云试妾与君泪两处滳池水㸔取芙蓉花今年为谁死长安春草云乃知田家春不入五侯宅又云萱草女儿花不觧壮士忧又云野客云作心高僧月为性又云风叶乱辞木雪猿清叫山又云借车载家具家具少于车又云卢仝归洛船崔嵬但载书又云闲似独鹤心大于髙松年又云拾月鲸口邉又云天津桥下冰初结洛阳陌上行人絶榆栁萧疎楼阁闲月明直见嵩山雪贾岛五言云飬雏成大鹤种子作髙松又云白石通宵煮寒泉尽日春又云竹笼拾山果瓦瓶担石泉又云马曾金镞中身有寳刀瘢又云山寻樵径上人到雪房迟又云寒草烟藏虎高松月照鵰又云石磬疎寒韵铜瓶结夜澌乂云疎衣蕉缕细爽味茗芽新又云鸟归山有迹㠶过浪无痕又云鸟宿池中树僧敲月下门又云汲井甞泉味听钟问寺名又云髙顶白云尽前山黄叶多又云白发无心镊青山去意多又云秋风吹渭水落叶满长安禹留䟽凿迹舜在寂寥祠又云秋月离喧见寒泉出定闻又云木深犹积雪又云一日不作诗心源如废井又云落日恐行人又云诗随过海船七言云古来隐者多能卜欲就先生问丙丁又云霜覆鹤身松子落月分萤影石房开唐诗人以岛配郊又有岛寒郊瘦之评余谓未然郊集中忽作老苍苦硬语禅家所谓一句撞倒墻者退之崛强亦推让之岛尤敬畏有自从东野先生死侧近云山得散行之句以贾配孟是师与弟子并行也贾五言有晩唐诗人不能道姚合五言云水气诗书软岚烟笔砚浓又云寻山屐费齿书石笔无锋又云夜猿啼户外瀑水落厨中又云映竹窥猿剧寻云採鹤情又云爱异嫌山浅寻幽喜径生又云鹪王居士顚狂不称时弃嫌官似梦珍重酒如师又云无竹栽芦㸔思山叠石为静窻留客话古寺覔僧碁唯应寻阮籍心事远相知又云研露题诗洁消冰煮茗香又云野客嫌知印家人笑买琴又云冩方多识药失谱废弹琴又云酒熟听琴酌诗成削树题又云古㕔眠昜魇老吏语多虚又云教仆认书签又云画壁半陈隋送邵州使君云驿路算程多是水蛮州管地少于山惜别云似把剪刀裁别恨两人分得一般愁寄白傅云诗中得意应千首海内嫌官只一人亡友赵紫芝选姚合贾岛诗为二妙集其诗语徃往有与姚贾相犯者按贾太雕镌姚差律熟去韦桞尚争等级温飞卿五言云鸡声茅店月人迹板桥霜又云菓落见猿过叶干闻鹿行又云牧羊烧外鸣林果雨中拾又云拾萍萍无根採莲莲有子不作浮萍生宁为藕花死侠客行云欲出鸿都门隂云蔽城阙寳剑黯如水㣲红湿余血白马夜频惊三更㶚陵雪七言云槿篱芳楥近樵家壠麦青青一迳斜寂寞游人寒食后夜来风雨送梨花又云宜男漫作后庭草不似樱桃千子红又云悠悠楚水流如马恨紫愁红满平野野土千年怨不平至今烧作鸳鸯瓦又云𢷬麝成尘香不灭抝莲作寸丝难絶金陵云花庭忽作青芜国谢公墅歌云朱雀航南绕香陌谢郎东墅连春碧鸠眠髙栁日方融绮榭飘飖紫庭客文揪方罫花参差心阵未成星满池四座无喧梧竹静金蝉玉柄俱持頥对局含嚬见千里都成巳得长蛇尾江南王气系踈襟未许苻坚过淮水蔡中郎坟云古坟零落野花春闻说中郎有后身今日爱才非昔日莫抛心力作词人过陈琳墓云曾于青史见遗文今日飘蓬过此坟词客有灵应识我霸才无主亦怜君石麟埋没藏春草铜雀荒凉对暮云莫怪临风倍惆怅欲将弓剑学从军秘书省有贺监草题诗作云越溪渔客贺知章任逹怜才爱酒狂鸂鶒苇花随钓艇蛤蜊菰菜梦横塘出笼鸾鹤归辽海落笔龙蛇满壊墻李白死来无醉客可怜神彩弔残阳李义山西掖翫月五言云露索秦宫井风絃汉殿筝归墅云渠独村舂急旗髙社酒香蝉云五更疎欲断一树碧无情烦君最相警我亦举家清哭着明寄飞卿云何因携庾信同去哭徐陵陈后宫云茂苑城如画阊门瓦欲流还依水光殿更起月华楼侵夜鸾开镜迎冬雉献裘从臣皆半醉天子正无愁楚宫云歌成犹未唱秦火入夷陵公子云归应冲鼔半去不待笙调子初金溪作云战蒲知雁唼皱月觉鱼来越鷰云去应逢阿母来莫害皇孙无题云锦长书郑重眉细恨分明月云姮娥无粉黛只是逞婵娟寿安主出降云事等和殊族恩殊睦本枝四郊多垒在此礼恐无时公主嫁田承嗣之子承嗣握兵而骄诗意叹唐朝之姑息与嫁冒顿乌孙无异末句言诸节鎭皆有子皆欲尚主何以待之昭肃挽诗云海迷求药使雪隔献桃人哭刘蕡云空闻迁贾谊不待相孙𢎞裴明府居云试墨书新竹张琴和古松陈后宫云渚莲参法驾沙鸟犯钩陈郑大有隠居云石梁髙㵼月樵路细侵云题李謩壁旧着思𤣥赋新编杂拟诗撰彭阳公志云敢伐不加㸃尤当无媿辞咏懐寄旧僚云仆驭嫌夫懦孩童笑叔痴小男方嗜栗㓜女漫忧葵圣女祠七言云一春梦雨常飘瓦尽日灵风不满旗又曽题淮西碑云㸃窜尧典舜典字涂改清庙生民诗公之斯文若元气先时已入人肝脾寄令狐学士云赓歌太液翻黄鹄从猎陈仓获碧鸡杜工部蜀中离席云雪岭未归天外使松州犹驻殿前军楚宫云已闻佩响知腰细更辨絃声觉指纎无题云扇裁月魄羞难掩车走雷声语未通井络云堪教故君成杜宇可能先主是眞龙北齐云小莲玉体横陈夜已报周师入晋阳寄令狐郎中云休问梁园旧賔客茂陵秋雨病相如过李家园云惟有梦中相近分卧来无睡欲何如嫦娥云嫦娥应悔偷灵药碧海青天夜夜心隋宫云紫泉宫殿锁烟霞欲取芜城作帝家玉玺不缘归日角锦㠶应是到天涯于今腐草无萤火终古垂杨有暮鸦地下若逄陈后主岂宜重问后庭花筹笔驿云鱼鸟犹疑畏简书风云长为䕶储胥徒令上将挥神笔终见降王走传车管乐有才眞不忝关张无命欲何如七夕云由来碧落银河畔可要金风玉露时马嵬云此日六军同驻马当时七夕笑牵牛如何四纪为天子不及卢家有莫愁九日云曾共山公把酒时霜天白菊绕堦墀十年泉下无消息九日樽前有所思不学汉臣栽苜蓿空教楚客咏江蓠郎君官贵施行马东阁无因得再窥锦瑟云庄生晓梦迷蝴蝶望帝春心託杜鹃沧海月明珠有泪蓝田日煖玉生烟相传瑟有适怨清和四音于此二聨见之或云乃令狐楚家青衣名浑河中云九庙无尘八马回奉天城垒长春苔咸阳原上英雄骨半向君家飬马来无题云春风自共何人笑枉破阳城十万家絶句云临卭不见马相如更欲南行问酒垆行到巴西覔谯秀巴西惟是有寒芜宫妓云珠箔轻明拂玉墀披香新殿鬬腰支不须㸔尽鱼龙戯终遣君王怒偃师夕阳楼云花明桞暗绕天愁上尽重城更上楼欲问孤鸿向何处不知身世自悠悠吴宫云龙槛沉沉水殿清禁门深掩断人声吴王宴罢满宫醉日暮水漂花出城钧天云上帝钧天㑹衆灵昔人因梦到青冥伶伦吹裂孤生竹却为知音不得听庭筠与商隐同时齐名时号温李二人诗记覧精博才思流丽其浮艳者类徐庾其切近者类姚贾义山之作尤鍜鍊精粹探索幽微不可草草㸔世传飞卿傲妇翁亦可见其不拘郑谷五言云春隂妨栁絮月黑见梨花又云粥蔬贫洁净中酒病风流又云染岸苍苔古翘沙白鸟鸣又云潮来无别浦木落见他山夕阳云长天急远鸿浔阳县㕔云野泉当案落汀鹭入衙飞又云县官清且俭深谷有人家一径入寒竹小桥穿野花碓喧春涧满梯倚绿桑斜自说年来稔前村酒可賖七言云爱僧不爱紫衣僧又云酒醒藓砌花隂转病起渔舟鹭迹多又云夜深雨絶松堂静一㸃山萤照寂寥又雪云乱飘僧舍茶烟湿宻洒歌楼酒力微江上晩来堪画处渔人披得一簔归秋扇云汗流浃背曾施手气爽中宵便负心七祖院小山云峨嵋咫尺无人去却向僧窻㸔假山海棠云秾丽最宜新着雨娇娆全在欲开时鹧鸪雨昏青草湖邉过花落黄陵庙里啼游子乍闻征袖湿佳人才唱翠眉低读李白集云何事文星与酒星一时钟在李先生髙吟大醉三千首留着人间伴月明燕云低飞绿岸和梅雨乱入红楼拣杏梁闲几砚中闚水浅落花径里得泥香千言万语无人㑹又逐流莺过短墻谷集名云䑓编有诗三百五七言多警聨今录其尤者于编谷诗自好然集中所作若歩趋薛能者读能集云李白欺前軰陶潜仰后尘太白视谷斐然小子渊明人物髙胜何至仰能軰后尘哉然余所录以意义为主不可以人废言薛能春日寓懐七言云青春背我堂堂去白髪欺人故故生献仆射云朝廷有道青春好门馆无私白日闲杨栁云隋家力尽虚栽得无限春风属圣朝闲题云旧将已成三仆射老身犹是六尚书汉南春望云㡬处松筠烧后死谁家桃李乱中开自古浮云蔽白石洗又风雨㡬时来老僧云清瘦形容八十余瓠悬篱落似村居劝师莫羡人间有幸是元无免破除能诗十巻仅数百首絶句佳者巳入选其未入选者姑摘出一聨或一二句又答寄茶七言云麤官乞与眞抛却頼有诗情今得常今此一聨不在集中殊不可晓郑谷师若人诗安得髙秦系五言云扫地青牛卧栽松白鹤栖又云沤苎成鱼网刳椰作酒巵又云上帘疑晩景卧簟觉新秋又云谢安无箇事忽起为苍生李尊师山居云洗药每临新瀑水歩虚时上最髙峰系诗仅百余首趣尚清修然自天寳至正元先隠剡川后徙南安九日山又客丹阳寿八十余不应赋咏寂寥简短如此必有遗轶者世传系晩与妻仳离当是送妻归丹阳耳韦苏州与系诗知掩山扉三十秋鱼须翠碧弃墻头莫道谢公方在郡五言今日为君休韦公五言独歩一世而怜才下士如此薛能軰才道得一聨半句便妄自尊大矣方干五言云落叶凭风扫香粇倩水舂赠喻凫云才吟五字句又白㡬茎髭又云吟成五字句用破一生心又云坐月何曾夜听松不似晴又云猎者闻疎磬知师入定回又云树影搜凉卧苔光破碧行又云踈磬白云寺孤砧红叶村寄清越上人云窻接停猿树巖飞浴鹤泉乡叟云青山前代业老树此身移七言云鹤盘逺势投孤屿蝉曳残声过别枝哭喻凫云撰碑纵託登龙伴营奠应支卖鹤钱赠崔明府云压酒晒书犹检㸃修琴取药似交关与鍳休上人云山夜猎徒多信犬雨天村舍未催蚕送王霖赴举云北阙上书冲雪早西陵中酒趂潮迟寄陈端公云云岛採茶常失路雪龛中酒不关扉送永嘉王令云浮客若容开荻地钓翁应免税苔田废宅云樵叟和巢伐桃李牧童兼草踏兰荪东阳道中云醉醒已在他人界犹忆东阳昨夜钟过姚监故居云不敢要君徴亦起致君全得似唐虞谠言昨叹离天听新冢今闻入县图琴琐壊窻风自触鹤归乔木夜难唿学书弟子何人在检㸃犹逢谏草无哭陈陶云巢父少客儿方干字雄飞新定人貌寝兎缺始见姚合合卑之及覧其诗骇目变容宾散馆之登山临水必预焉㑹稽太守王龟以其亢直宜在谏署荐之㑹王薨事寝卒光启文徳间临终语其子曰吾诗人自知之志吾墓者纪其歳月而已其诗髙处在晩唐诸公之上韩偓火蛾云阳光不照临积隂生此类非无惜死心柰有贼明意幽窻云手香江橘嫩齿软越梅酸又云和裙穿玉镫隔袖抱金鞭又云强语戱同伴图郎闻笑声召对归本院云坐乆忽疑槎犯斗归来兼恐海生桑如今冷笑东方朔唯用诙谐侍汉皇钖宴云不敢通宵离禁直晩来残醉入银䑓苑中云外使调鹰初得按中官过马不教嘶笙歌锦绣云霄里独许词臣醉似泥湖南少含桃有感云苦笋恐难同象七酪浆无复寳蠙蛛欲明云岳僧互乞新诗去酒保频徴旧债来赠隠逸云蜂弹窻纸尘侵砚鸟鬬庭花露滴琴寄隠者云长松夜落钗千股小巷春添水半腰失鹤云㡬时翔集来华表每日沉吟㸔画屏安贫云谋身拙为安蛇足报国危曾捋虎须残春云树头蜂抱花须落池面鱼吹栁絮行八月六日云御衣空惜侍中血国玺㡬危皇后身倚醉云分明窻下闻裁剪遍栏干唤不譍醉着云渔翁醉着无人唤过午醒来雪满船寄道侣云夜来雪压前村竹剰见溪南㡬尺山暮春云四时最好是三月一去不回惟少年乱后野塘云世乱他乡见落梅野塘晴暖独徘徊船冲水鸟飞还住袖拂杨花去却来季重旧逰多䘮逝子山新赋极悲哀眼㸔朝市成陵谷始信昆明是刼灰翠碧鸟云天长水远网罗稀保得重重翠碧衣挟弹少年多害物劝君莫近五陵飞哭花云曾愁香结破颜迟今见妖红委地时若是有情争不哭夜来风雨葬西施松髻云髻根松慢玉钗垂指㸃花枝又过时坐乆暗生惆怅事映人匀却泪胭脂韩偓与吴融同时为词臣偓忠于唐为朱三面斥贬责不悔如捋虎须之句人未尝诵似为香奁所掩及朱三簒弑偓羁旅于闽时王氏割据偓诗文只称唐朝官职与渊明称晋甲子异世同符余读其集而壮其志録其警聨于编内三数篇自述其玉堂遭遇唐季非复承平旧观而待词臣之礼犹然存之以补金鸾记之阙吴融和李学士秋夕禁直偶雪云砚冰忧诏急灯烬惜更残重阳日荆州云旧国莫归戎马乱故人何在塞鸿来丹阳云山带梁朝陵路断水连刘尹宅基平岐下闻子规云但有花知啼血处更无猿替断肠哀还俗尼云三崃却为行雨客九天曾是散花人兵后经汴云金镞有苔人拾得芦花无土鸟䘖将过九成宫云魏公碑字封苍藓文帝泉声落野田宋玉宅云巳懐湘浦招魂事更忆髙唐说梦时杏花云独照影时临水畔最含情处出墻头裴公洛居云门前立使修书懒花下留宾压酒忙过邓城县云未知尧桀谁非是可使彭殇有短长杨花云百花长恨风吹落惟有杨花独爱风潮云暮去朝来无定期桑田长被此声移蓬莱若探人间事一日还应两度知山僧云石臼山头有一僧朝无香积夜无灯近嫌俗客知踪迹拟向中方断石层废宅云风飘碧瓦雨摧垣却有隣人为鏁门㡬树好花空白昼满庭荒草易黄昏放鱼池涸蛙争聚栖燕梁空雀自喧不独凄凉眼前事咸阳一火便成原题湖城县西槐树云零落欹斜北路中盛时曾识太平风晩迷天仗归春苑暮送鸾旗指洛宫一自烟尘生蓟北更无消息幸关东而今只有孤根在鸟啄䖝穿没乱蓬吴子华诗五言合作絶少七言佳者不减致光致光以忤朱三贬窜子华诗有南迁七絶未知所坐何罪徃徃坐致光之党罗隠题方干诗云九霄无鹤板双鬓老渔舟懐孟夷庚云中原正兵马相见是何时菊云千歳白衣酒一生青女霜台城云兵来吾有计金井玉构栏歳除夜云厌寒思暖律畏老惜残更儿童不谙事歌吹待天明寄顾绍宗云青山无路入白髪满头生莺声云金屋梦初觉玉关人未归牡丹云若敎觧语应倾国任是无情亦动人黄河云觧通银汉应须曲才出崑崙便不清又云三十年后知谁在何必劳君见太平游禅智寺云思量只合腾腾醉煮海平陈一梦中江令宅云还有徃年金甃井牧童樵叟等闲窥筹笔驿云时来天地皆同力运去英雄不自由建康云庾舅已能窥帝室王郎还是预人家又云欲起九原㸔一遍秦淮声急日西斜夏州胡常侍云仍闻陇蜀犹多事深喜将军未白头魏令公附巻索句云马上固惭销脾肉幄中尤羡愈头风送梅处士云乱离且喜身俱在存没那堪耳更闻题张逸人所居云芳树文君机上锦远山孙寿镜中眉咏史云徐陵笔砚珊瑚架赵胜宾朋玳瑁簮中元夜泊淮口云锦㠶天子狂魂魄应过扬州㸔月明寄窦常侍云喷香瑞献金三尺舞雪佳人玉一围早发云酷怜一觉平明睡长被鸡声恶破除邺城云英雄亦到分香处能共常人校㡬多西施云西施若觧倾吴国越国亡来又是谁故都云至竟不如隋炀帝破家犹得到扬州严陵滩云世祖昇遐夫子死原陵不及钓台髙咏月云蟾向静中矜爪距兎隈明处弄精神嫦娥老大应惆怅倚泣苍苍桂一轮关台春望云越信功夫髙似狗裴王气力大于牛未知至竟将何用渭水泾川一向流题润州妙善寺前石羊云紫髯苍葢此沉吟狠石犹存事可寻汉鼎未分聊把手楚醪虽羙肯同心始皇陵云荒堆无草树无枝懒向行人问昔时六国英雄漫多事到头徐福是男儿鹦鹉云莫恨雕笼翠羽残江南地暖陇西寒劝君不用分明语语得分明出转难曲江云别愁如疟避还来隠字昭谏新城人唐季有诗名脍炙人口有江东集十巻其诗自光启以后广明以前海内乱离乗舆播迁艰难险阻之事多见之赋咏时魏府节度使王智兴学隠诗自号诗巻为偷江东集刘义自问云自问彭城子何人接汝顚酒肠寛似海诗胆大如天入蜀云崃色侵天去江声衮地来逢卢仝云上楼腰脚徤懐土眼睛穿劝姚合酒云何曾见天上着得刘安宅答孟东野云酸寒孟夫子苦爱老义诗生澁有百篇谓是琼瑶辞嘲荆卿云白虹千里气血颈一剑义报恩不到头徒作轻生士姚秀才爱予小剑因赠云一条古时水向我手中流临行㵼赠君勿薄细碎讐乂少为侠行因酒杀人亡命㑹赦出折节读书能诗闻韩愈接天下士步归之作冰柱雪车二诗出卢仝孟郊右后以争语不能下宾客持愈金数斤去曰此谀墓中人得耳不若与刘君为寿愈不能止归齐鲁不知所终后村诗话巻十二后村诗话卷十三钦定四库全书后村诗话巻十三宋刘克庄编韩愈古赋云一色之水可走而违天下汤汤曷其而归五言云晴云如擘絮新月似磨鎌和席八十二韵云多情懐酒伴余事作诗人秋懐云犀首空好饮㢘颇尚能饭又云歛退就新懦趋营悼前勐又云有如乗风船一纵不可缆哭杨兵曹凝陆歙州参云人皆期七十才半岂蹉跎数出知已泪自然白髪多晨兴为谁恸还坐久滂沱论文与晤论已矣两如何送石处士云长把种树书人云避世士忽骑将军马自号报恩子风云入壮懐泉石别幽耳鉅鹿师欲老常山险犹恃岂惟彼相忧固是吾徒耻去去事方急酒行可以起岐山下云丹穴五色羽其名为凤凰昔周有盛徳此鸟鸣髙岗和声随祥风窈窕相飘扬闻者亦何事但知时俗康自从姬旦死千载閟其光吾君亦勤理迟尔一来翔路傍堠云堆堆路傍堠一双复一只迎我出秦闗送我入楚泽千以髙山遮万以逺水隔何当迎送归縁路髙厯厯杂诗云朝蝇不须驱暮蚊不可拍得时能㡬时与汝恣啖咋凉风九月到扫地无踪迹从仕云居闲食未足从仕力难任两事皆害性一生恒苦心黄昏归私室惆怅起叹音弃置人间世古来非独今醉赠张秘书云君书多态度蔼蔼春空云东野动惊俗夭葩吐竒芬张籍学古淡轩昂避鸡羣又云长安衆富儿盘馔罗羶荤不觧文字饮惟能醉红裙送灵师云佛法入中国尔来六百年齐民逃赋役髙士着幽禅韩公称士友虽李翺湜籍不过三数篇或发于记序书尺惟与僧诗多四十余韵或三四十韵其间多谑浪笑傲之语而缁流不悟往往欲附名集中以为荣宠可发千载一笑荐士云有穷者孟效爱材实雄骜冥观洞古今象外逐幽好横空盘硬语妥帖力排奡敷柔肆纡余奋勐巻海潦荣华肖天秀捷疾愈响报行身践规矩甘辱耻媚灶孟轲分邪正眸子看了眊杳然粹而精可以镇浮躁鲁侯国至小庙鼎犹纳郜幸当择珉玉寕有弃珪瑁此篇四十韵录十韵于此孟东野失子云失子将何尤吾将上尤天汝实主下人与夺一何偏彼于汝何有乃令蕃且延此独何罪辜生死旬日间上唿无时闻滴地泪到泉地祗为之悲瑟缩不得安乃唿大灵龟骑云欵天门问天生下人薄厚胡不均天曰天地人由来不相闗吾悬日与月吾系星与辰日月相噬啮星辰踣而颠吾不汝之罪知非汝由縁且物各有分孰能使之然有子与无子祸福未可原鱼子满母腹一一欲谁怜细腰不自乳举族长孤悬鸱枭喙母脑母死子始蕃蝮蛇生子时坼裂肠与肝好子虽云好未还恩与勤恶子不可説鸱枭蝮蛇然有子且勿喜无子固勿叹上圣不待教贤闻语而迁下愚闻语惑虽教无由悛大灵顿头受即日以命还地祗谓大灵汝往告其人东野夜得梦有夫𤣥衣巾闯然入其户三称天之言再拜谢𤣥夫收悲以欢忻此篇甚竒古非樊宗师卢仝辈所能道寄崔立之云傲兀坐试席深丛见孤罴四座各低面不敢捩眼窥升阶揖侍郎归舍日未欹佳句喧衆口考官敢瑕疵老妇愿嫁女不约论财赀老翁不量分累月笞其儿欢华不满眼咎责塞两仪寄崔立之五十余韵其述崔丞塲屋才敏举人之所喜诵押寛韵易押险韵难寛韵虽累至百有甚工致孟先生云孟生江海士古貌又古心骑驴到京国欲和薫风琴岂识天子居九重郁沉沉一门百夫守无籍不可寻谁怜松桂性竞爱桃李隂顾我多慷慨穷檐时见临清宵静相对髪白聆苦吟荅孟郊云朝餐动及午夜讽恒至卯齿落云语讹黙固好嚼废软还美余晩䘮明欧阳公权秘书劝余闭目勿视援此二句颇有义味病中赠张十八云夜䦨纵捭阖哆口踈眉龎势侔髙阳翁坐约齐横降荅泷吏篇不以风土之恶弱鳄鱼之暴横为忧而一篇三致意负罪引慝于身而无一语归怨于上惟韩杜二公为然双鸟诗旧注为佛老二氏作内云天公怪两鸟各捉一处囚若将火其书庐其居人其人矣然末云还当三千秋更起鸣相酬则二氏其陷溺人心深矣勐虎行云勐虎虽云恶亦各有匹侪羣行深谷间百兽望风低身食黄熊父子食赤豹麛择肉于熊豹肯视兎与貍正昼当谷眠眼有百歩威自矜无当对气性纵以乖朝怒杀其子暮还食其妃匹侪四㪚走勐虎还孤栖狐鸣门两旁乌鹊从噪之出逐猴入居虎不知所归谁云勐虎恶中路正悲啼豹来衘其尾熊来攫其頥勐虎死不辞但慙前所为虎坐无助死况如汝细微故当结以信亲当结以私亲故且不保人谁信汝为韩杜二公五言有至百韵者但韩喜押窄韵杜喜押寛韵以余观之窄韵尤难如乂鱼诗押三萧字十八韵语多警䇿精衞衘石填海云何慙刺客传不着报讐名李员外寄纸笔云兎尖针莫并茧净雪难如晩泊江口云二女竹上泪孤臣水底魂顺宗皇后挽歌词鳯飞终不返剑化会相从送郑尚书赴南海云葢海旗幢出连天观阁开衙时龙户集上日马人来风静鶢鶋去官亷蚌蛤回退之五言云曽经圣人手议论安敢到然石鼔歌云陋儒编诗不收入二雅褊迫无委蛇孔子西行不到秦掎摭星宿遗羲娥秀才家无头脑如此赠候喜云暂动还休未可期虾行蛭渡似皆疑举竿引线忽有得一寸才分鳞与鬐君欲钓鱼须逺去大鱼岂肯居沮洳记梦诗注家以为公左迁右庶子作时李逢吉当国公有和候喜笋诗二十六韵用事託意信如注家所言赠崔羣云何人有酒身无事谁家多竹门可欵记梦云夜梦神官与我言罗缕道妙角与根我听其言未云足舍我先度横山腹侧身上视谿谷盲杖撞玉版声彭神官见我开颜笑前对一人壮非少壮非少者哦七言六字常语一字难我以指撮白玉丹行且咀嚼行诘盘口前截㫁第二句绰虐顾我颜不欢乃知仙人未贤圣䕶短凭愚邀我敬我寕屈曲自世间安能从汝巢神山公南迁因论佛骨忤宪宗意然丞相度及贵戚皆论救此诗所谓我宁屈曲自世间安能从汝巢神山可见宗闵怙权植党公崛强不屈意赤藤杖歌云赤藤为杖世未窥台郎始携自滇池滇王扫宫邀使者跪进再拜语嗢咿绳桥拄过免倾堕性命造次䝉扶持途经百国皆莫识君臣聚观逐旌麾共传滇神出水献赤龙㧞须血淋漓又云羲和操火鞭暝到面极陲所遗㡬重包裹自题署不以珍怪夸荒夷归来捧赠同舍子浮光照手欲把疑空堂昼眠倚牖户飞电着壁搜蛟螭玉川子月蚀诗一千六百七十一字韩公病其繁省去千余字然题为效玉川子作退之岂效人体者谦辞也醉留东野云昔年因读李白杜甫诗长恨二人不相从吾与东野生并世如何复蹑二子踪东野不得官白首夸龙钟韩子稍姦黠自慙青蒿倚长松仾头拜东野愿得终始如駏蛩东野不回头有如寸筳撞鉅钟吾愿身为云东野变为龙四方上下逐东野虽有离别无由逢蓝闗示湘云一封朝奏九重天夕贬潮阳路八千欲为圣朝除弊事岂将衰朽惜残年云横秦岭家何在雪拥蓝闗马不前知汝逺来应有意好収吾骨瘴江边余常谓选古今诗先正惟欧韩曽范大儒惟周程张卲及近世朱张吕叶不可以诗论然诸老先生之集具存或未常深考而细味之或畏其名盛而不敢轻下注脚自唐以来李杜之后便到韩栁诗沉着痛快可以配杜但以气为之直截者多隽永者少白诗云退之服硫黄一病竟不痊按退之作李干墓志力抵其服饵金丹之谬其卒北归之役常以病满百日求免官张籍祭诗具言其病有孺人侍药之句初无服硫黄之説世传公临终唿诸僧语之云汝详视吾手足无出外诳人云韩愈病癞死公达生如此安肯服刚剂求活征之鍊秋石亦未详所出栁宗元五言云岂知千仞坠秪为一毫差又云引泉开故窦䕶药揷新笆又海俗衣犹卉山夷髻不鬟又危根一以振齐斧来相寻又灵寿木不知为何物以栁氏诗攷之云柔条乍反植劲节常对生循玩足忘疲稍觉歩武轻安能事翦伐持用资徒行咏荆轲云千金奉短计匕首荆卿趋造端何其鋭临事竟趦趄慈父㫁子首狂走无容躯夷城芟七族台观皆焚汚始期忧患弭卒动灾祸枢秦皇本诈力事与桓公殊奈何効曹子实谓勇且愚世传故多谬太史徴无且咏荆轲者多矣此篇勇且愚之评与渊明惜哉剑术疎之语同一意脉陶栁诗率含蓄不尽韦使君黄溪祈雨见召云骄阳愆岁事良牧念菑畬列骑低残月鸣笳度碧虚稍穷樵客路遥驻野人居谷口寒流净丛祠古木疎焚香秋雾湿奠玉晓光初肸蠁巫言报精诚礼物余惠风仍偃草灵雨㑹随车俟罪非真吏翻惭奉简书晨诣超师院读禅经云道人庭宇静苔色连深竹日出雾露余青松如膏沐赠江华长老云室空无侍者巾屦唯挂壁又云风窻疎竹响露井寒松滴道傍孤松往来斫以为明好事者编竹成篱感而赋诗云孤松停翠盖託根临广路不以险自防遂为明所误幸逢仁惠意重此藩篱护犹有半心存时将承雨露又田家云篱落隔烟火农谈四隣夕庭际秋虫吟疎麻方寂厯蚕丝尽输税机杼空倚壁里胥夜经过鸡黍事筵席各言官长峻文字多督责东郷后租期车毂陷泥泽公门少推恕鞭扑恣狼籍努力慎经营肌肤真可惜又云古道饶蒺藜萦回古城曲蓼花被堤岸陂水寒更緑是时収获竟落日多樵牧风髙榆栁疎霜重梨栗熟行人迷去住野鸟竞栖宿田翁笑相念昏黑慎原陆掩役夫张进骸云生死悠悠尔一气聚㪚之偶来纷喜怒奄忽已复辞为役孰贱辱为贵非神奇一朝纩息定枯朽无妍媸生平勤皂枥剉秣不告疲既死给轊椟葬之东山基奈何值崩湍荡析临路垂髐然暴百体散乱不复支从者幸告余睠之涓然悲猫虎获迎祭犬马有葢帷伫立唁尔魂岂复识此为畚锸载埋瘗沟渎䕶其危我心得所安不谓尔有知掩骼着春令兹焉适其时及物非吾軰聊且顾尔私又南磵云秋气集南磵独游亭午时回风一萧瑟林影久参差始至若有得稍深遂忘疲羁禽响幽谷寒藻舞沦漪去国魂已逺懐人泪空垂孤生易为感失路少所宜索寞竟何事徘徊祗自知谁为后来者当与此心期又简吴武陵云理世固轻士弃捐湘之湄阳光竞四溟敲石安所施铩羽集枯干低昂互鸣悲朔云吐风寒寂厯穷秋时君子尚容与小人守兢危惨悽日相视离忧坐自滋樽酒聊可酌放歌谅徒为惜无协律者窈𦕈絃吾诗七言云盛时一去贵反贱桃笙葵扇安可常乂渔翁夜傍西巖宿晓汲清湘燃楚竹烟销日出不见人欵乃一声山水绿岭南江行云瘴江南去入云烟望尽黄茒是海边山腹雨晴添象迹潭心日暖长蛟涎射工巧伺游人影飓母偏惊旅客船从此忧来非一事岂容华髪待流年栁州峒岷云郡城南下接通津异服殊音不可亲青箬裹塩归洞客緑荷包饭趂虚人鹅毛御腊缝山罽鸡骨占年拜水神哭吕衡州云衡岳新摧天柱峯士林顦顇泣相逢秪令文字传青简不使功名上景钟三畆空留悬磬室九原犹寄若堂封遥想荆州人物论㡬回中夜惜元龙跂乌词云城上日出羣乌飞鵶鵶争赴朝阳枝刷毛伸翼和且乐尔独落魄今何为无乃慕髙近白日三足妬尔令尔疾无乃饥啼走路傍贪鲜攫肉人所伤翘肖独足下丛薄口䘖低枝始能跃还顾泥涂备蝼蚁仰看栋梁防燕雀左右六翮利如刀踊身失势不得髙支离无趾犹自免努力低飞逃后患韩栁齐名然栁乃本色诗人自渊明没雅道俱熄当一世竞作唐诗之时独为古体以矫之未尝学陶和陶集中五言凢十数篇杂之陶集有未易辨者其幽微者可翫而味其感慨者可悲而泣也其七言五十六字尤工五七言絶句已别选退之作罗池庙碑云侯常语部曲欧阳翼等曰明年吾死死而为神后三年降于州之后堂欧阳翼等见而拜之又云生能泽其民死能惊动祸福之又云过客李仪醉酒慢侮扶出即死恐非不语神怪之义王初寮诗云子厚文章百世师寻常稽首望罗池雷霆不碎韩诗板醉侮何心怒李仪若为子厚分疏者刘禹钖八阵图云㑹有知兵者临流指是非寄严司空云欢謡开竹栈拜舞掷桑弓早发云寒树鸟初动霜桥人未行早秋集贤院云蕙草香书殿槐花㸃御沟又云问卜安冥数看方理病源送客云神林社日鼓茅屋午时鸡和微之云枥嘶无价马庭发有名花又云昨宵鳯池客今日雀罗门又云兴情逄酒在筋力上楼知又云游鱼将婢纵野雉见媒惊又云残兵疑鹤唳空垒辨乌声咏史云贾生明王道衞绾工车戏同遇汉文时何人居贵位初至长安云每行经旧处却想似前身不改南山色其余事事新揷田歌云计吏语田夫长安真大处省门髙轲峨侬入无度数昨来补卫士唯用筒竹布君看二三年我作官人去罗浮云夜宿最髙峰瞻空浩无隣海黑天宇旷星辰来逼人是时当朏魄隂物恣腾振日光吐鲸背剑影开龙鳞倐若万马驰旌旗耸奫沦又如广乐奏金石含悲辛疑其有巨灵怪物尽来宾隂阳迭用事乃俾夜作晨咿喔天鸡鸣扶桑色昕昕赤波千万里踊出黄金轮下视生物息霏如隙中尘醯鸡仰瓮口亦谓云汉津世人信耳目方寸度大钧安知视听外怪愕不可陈捣衣曲云爽砧应秋律繁杵含凄风一一逺相续家家音不同戸庭凝露清伴侣明月中长裾委襞积轻佩垂璁珑汗余衫更馥细移麝半空报寒惊边鴈促思闻候虫天狼正芒角虎落定相攻盈箧寄何处征人如转蓬古㪚调词云读得𤣥女符生当事边时往来长秋间能帯双鞬驰崩腾天宝末尘暗燕南陲爟火入咸阳诏徴神武师是时占军募揷羽扬金羁万夫列辕门观射中㦸支中宵倚长剑起视蚩尤旗隂风猎白草旗槊光参差曽擒白马将虏骑不敢追贵臣上战功名姓随意移终岁肌骨苦他人印累累谒者既清宫诸侯各罢戱上将赐甲第门㦸不可窥眦血下沾襟天髙问无期却寻故乡路孤影空相随游桃源云姹女飞丹砂青童䕶金液宝气浮鼎耳神光生剑嵴春望云田中牧竖烧刍狗陌上行人看石麟澧州云梅蘂覆阶铃阁煗雪峯当户㦸枝寒水亭避暑云琥珀琖烘疑漏酒水晶帘莹更通风碁云鴈行布阵衆未晓虎穴得子人皆惊送僧云猿狖窥斋林叶动蛟龙闻呪浪花低寄令狐相公云少有一身兼将相更能四面占文章与歌者米嘉荣云近来时世轻先軰好染髭须事后生江陵道中云行到南朝征战地古来名将尽为神又云氊裘君长迎风惧锦领酋豪蹋雪骄又云离别苦多相见少一生心事在书题又云隔帘惟见中庭草一树山榴依旧开又云阶蚁相逢如偶语园蜂急去恐违程荆门道懐古云南国山川旧帝畿宋台梁馆尚依稀马嘶古树行人歇麦秀空城泽雉飞风吹落叶填宫井火入荒林化宝衣徒使词臣庾开府咸阳终日苦思归平齐行云开元皇帝东封时百神受职争奔驰千钧勐簴顺流下洪波涵淡浮熊罴侍臣燕公秉文笔玉捡告天无愧词当今叡孙承圣祖岳神望幸河宗舞青门大道属车尘共侍葳蕤翠华举墻隂歌云白日左右浮天潢朝晡影入东西墻昔为儿童在隂戯当时意小觉日长东邻侯家吹笙簧随隂促促移象牀西隣田舍乏糟糠就影汲汲舂黄梁因思九州四海外家家只占墻隂内莫言墻隂数尺间老却主人如等闲西塞山云西晋楼船下益州金陵王气漠然収千寻鐡锁沉江底一片降幡出石头夣得德宗朝已为郎官御史坐任文党久斥于外晩与乐天皆为午桥宾客累官至侍从然八十余矣既没㣲之有五言云併失鸳鸯侣空余麋鹿身只应嵩少下长作独游人杜牧五言云韩彭不再生英雄皆为鬼又云少陵鲸海动翰苑鹤天寒又云大热去酷吏清风来故人又云㣲雨池塘见好风襟䄂知又云圆疑窃龙颔色已夺鸡冠又云青汉龙髯絶苍山马鬛悲又云㣲雨秋栽竹孤灯夜读书又云蓬蒿三畆居寛于一天下又云自嫌如匹素刀尺不由身又云谁知病太守犹得作茶仙又云四百年炎汉三十代宗周二三里遗堵八九所高丘又云偃蹇松公老森严竹阵齐小莲娃欲语幽笋稚相携杜秋娘云京江水清滑生女白如脂其间杜秋娘不劳朱粉施老濞即山铸后庭千蛾眉秋持玉斝醉与唱金缕衣濞既白首叛秋亦红泪滋吴江落日渡灞岸緑杨垂聨裾见天子倩盼独依依椒壁悬锦幕镜奁蟠蛟螭仾鬟认新宠窈袅复融怡月上白璧门桂影凉参差金阶露新重闲捻紫箫吹莓苔夹城路南苑鴈初飞红粉羽林仗独赐辟邪旗归来煮豹胎餍饫不能饴咸池昇日庆铜雀分香悲雷音后车逺事往落花时燕禖得皇子壮髪绿緌緌画堂授傅姆夫人亲捧持虎睛珠络褓金盘犀镇帷长杨射熊罴武帐弄哑咿渐抛竹马剧稍出舞鸡奇崭崭整冠佩侍宴坐瑶池眉宇俨图画神秀射朝晖一尺桐偶人江充知自欺王幽茅土削秋放故乡归觚稜拂斗极回首尚迟迟四朝三十载似梦复疑非潼闗识故吏吏髪已如丝却唤呉江渡舟人那得知归来四隣改茂苑草菲菲清血洒不尽仰天知问谁寒衣一疋素夜借隣人机我昨金陵过闻之为歔欷自古皆一贯变化安能推夏姫灭两国逃作巫臣妻西子下姑苏一舸逐鸱夷织室魏豹俘作汉太平基误置代籍中两朝尊母仪光武绍髙祖本系生唐儿珊瑚破髙齐作婢舂黄糜萧后去杨州突厥为阏氏女子固不定士林亦难期射钩后唿父钓翁王者师无国要孟子有人毁仲尼秦因逐客令柄归丞相斯安知魏齐首见㫁箦中尸给䘮蹷张辈廊庙冠峩危珥貂七叶贵何妨拒郅支苏武却生返邓通终死饥主张既难测翻覆亦其宜地尽有何物天外复何之指何为而捉足何为而驰耳何为而听目何为而窥己身不自晓此外何思维因倾一樽酒题作杜秋诗愁来独长咏聊可以自怡杜秋娘诗萧后去杨州突厥为阏氏按唐书萧后国破没于窦建德突厥处罗可汗遣使要之建德不敢㽞遂入于敌庭正观四年太宗灭突厥以礼迎后至京师既入敌庭则为阏氏必矣寄小姪阿冝云小姪名阿冝未得三尺长头圆筋骨𦂳两脸明且光去年学官人竹马遶四廊指挥羣儿辈意气何坚刚去歳冬至日拜我立我傍祝尔愿尔贵仍且夀命长今年我江外今日生一阳忆尔不可见祝尔倾一觞阳德比君子初生至㣲茫排隂出九地万物随开张一似小儿学日就复月将勤勤不自己二十能文章我家公相家剑佩尝玎珰旧第开朱门长安城中央第中无一物万巻书满堂家集二百编上下驰皇王多是抚州冩今来五纪强尚可与尔读助尔为贤良经书括根本史书閲兴亡髙摘屈宋艶浓薫班马香李杜泛浩浩韩桞摩苍苍近者四君子与古争强梁愿尔一祝后读书日日忙一日读十纸一月读一箱朝廷用文治大开官职场愿尔出门去取官如驱羊大明帝宫阙杜曲我池塘我若是潦倒㸔汝争翺翔縂语诸小道此诗不可忘少年行云官为骏马监职帅羽林儿两绶藏不见落花何处期猎敲白玉镫怒袖紫金槌田窦长㽞醉苏辛曲让岐豪持出塞节笑别逺山眉㨗报云台贺公卿拜夀巵七言云南朝四百八十寺多少楼台烟雨中又云萧条市邑如蜂尾早晚干戈识虎皮又云四海一家无一事将军携镜泣霜毛又云九原可作吾谁与师友瑯琊邴曼容又云秋山春雨闲吟处倚遍江南寺寺楼又云杜诗韩笔愁来读似倩麻姑痒处爬又云商女不知亡国恨隔江犹唱后庭花又云自说江湖不归事阻风中酒过年年乂云公道世间惟白髪贵人头上不曽饶班竹簟云分明知道湘妃泣何忍将身卧泪痕又云无端有寄闲消息背揷金钗笑向人宫人冢云少年入内教歌舞不识君王到死时别家云初嵗娇儿不识爷别爷不拜手咤义拊头一别三千里何日迎门却到家赠猎射云已落双鵰血尚新鸣鞭走马又翻身凭君莫射南来鴈恐有家书寄逺人河湟云元载相公曽借筯宪宗皇帝亦㽞神旋见衣冠就东市忽遗弓剑不西巡牧羊驱马虽戎服白髪丹心尽汉臣惟有凉州歌舞曲流传天下乐闲人絶句云玉子纹楸一路饶最宜檐雨竹萧萧得年七十更万日与子期于局上销故洛城云锢党岂能留汉鼎清谈空解识胡儿千烧万战坤灵死惨惨终年鸟雀悲九日齐山登髙云江涵秋影鴈初飞与客携壶上翠微尘世难逢开口笑菊花须插满头归但将酩酊酬佳节不用登临叹落晖古往今来只如此牛山何必更沾衣横江馆云孙家兄弟晋龙骧驰骋功名业帝王至竟江山谁是主苔矶空属钓鱼郎又云镜中丝发悲来惯衣上尘痕拂渐难惆怅江湖钓竿手却遮西日向长安按牧之门户贵盛文章独歩一时其诗机锋凑泊如秋月春山挹之无尽少时不羁有书记平安之谤及住廿四桥头犹有緑叶成隂子满枝之恨若未忘情于色界者晚节自志其墓台卿自志与渊明自挽何异非世之怖死惧化者所可及也顷见考亭称牧行草书能不愧于诗有颉颃李杜之目乃知文公亦爱其才后村诗话巻十三后村诗话卷十四钦定四库全书后村诗话卷十四宋刘克庄编白居易原上草云野火烧不尽春风吹又生清明云留饧和冷粥出火煑新茶扇云引秋生手里藏月入懐中太湖石云峰骈仙掌出罅坼剑门开又云常恐国史上但记鳯与麟又云昨日延英对今日崖州去又云所恨薄命身嫁迟别日迫又云为君一日恩悞妾百年身又云我无缩地术君非驭风仙又云行年三十九嵗暮日斜时读灵运诗大必笼天海细不遗草树又云未得无生心白头亦为夭又云恋月夜同宿爱山晴共㸔江州云野水多于地人烟半在船又云老色日上面欢悰时去心今既不如昔后当不如今又云欲识徃来频青芜成白路又云笑劝狂伶酒闲吟短李诗又云犬吠村胥閙蝉鸣织妇忙又云成人男作草事鬼女为巫又云吏徴鱼户税人纳火田租又曰醉曽冲宰相骄不揖金吾又云散吏闲如客贫州冷似村又云忧方知酒圣贫始觉钱神又云鸡鸣一觉睡不博早朝人又云量大嫌甜酒才髙笑小诗又云性灵闲似鹤颜状古于松又云若不为松乔即须作臯䕫又云微月初三夜新蝉第一声又云病闻和药气渇听碾茶声又云小巢织巧妇新叶长慈姑又云玉柄鹤翎扇银甖云母浆又云秋风满衫泪泉下故人多又云佛容为弟子天许作闲人又云鬭闲僧尚閙较痩鹤为肥又云不能留姹女争免作衰翁又云婢能寻本草犬不吠医人又云同时六学士五相一渔翁又云园葵烹佐饭林叶扫添薪又云有一燕赵士言貌甚竒瓌日日酒家去脱衣典数杯问君何落拓云仆生草莱地寒命且薄君门乏良媒亦有同门生先升青云梯贵贱交道絶朱门扣不开及归种禾黍三嵗旱为灾入山烧黄白一旦化为灰处处去不得却归酒中来陶诗云夷齐各一身穷饿未为难先生有五男与之同饥寒同此意又云三年典郡归所得非金帛天竺石两片华亭鹤一只还就无尘坊仍求有水宅岂独为身谋安吾鹤与石又云荣名与壮齿相避如朝暮时命始欲来颜色已先去又云泥坛方合矩铸鼎圆中规鑪槖一以动瑞气红辉辉二物正䜣合厥状何恠竒绸缪夫妇体狎猎鱼龙姿又云试问池䑓主多为将相官终身不曽到惟展宅图㸔又云昔作少学士图形入集贤今为老居士冩貌寄香山鹤毳变𤣥髪鸡肤换朱颜前形与后貌相去三十年七言云一丛暗淡将何比浅碧笼裙衬紫巾又云药圃茶园为产业野麋林鹤是交游又云失宠故姬归院夜没畨老将上楼时照他㡬许人肠断玉兎银蟾逺不知又云曽犯龙鳞容不死欲骑鹤背覔长生又云毎被老元偷格律苦敎短李伏歌行又云犹嫌小户长先醒不得多时住醉乡又云洛阳女儿靣似花河南大尹头如雪又云琴书何必求生产与女犹胜与外人又云绮罗二八围寳榻组练三千夹将坛又云争得大裘长万丈与君都葢洛阳城又云大有髙门鏁空宅主人到老不曽归又云贫添庄舄吟声苦病欠韩康药债多又云柘枝紫袖敎丸药羯鼓苍头遣种蔬又云直应人世无风月始是心中忘却时又云冷落若为留客住冰池霜竹雪髯翁又云汉容黄绮为逋客尧放巢由作外臣哭刘梦得云盃酒英雄君与操文章㣲婉我知丘贤豪虽殁精灵在应共㣲之地下逰又蟭螟杀敌蚊巢上蛮触交争蜗角中应似诸天观下界一㣲尘内鬭英雄又云秦磨利刀斩李斯齐烧沸鼎烹郦其可怜黄绮入商洛闲卧白云歌紫芝彼为葅醢几上尽此作鸾凰天外飞去者逍遥来者死乃知祸福非天为又云祸福茫茫不可期大都早退以先知当君白首同归日是我青山独往时顾索素琴应不暇忆牵黄犬定难追麒麟作脯龙为醢何似泥中曳尾龟新丰折臂翁云新丰老人八十八头鬓眉须皆似雪元孙扶向店前行左臂慿肩右臂折问翁臂折来㡬年兼问致折何因縁翁云贯属新丰县生逢圣代无征战惯听梨园歌管声不识旗枪与弓箭无何天寳大徴兵户有三丁㸃一丁㸃得驱将何处去五月万里云南行闻道云南有泸水椒花落时瘴烟起大军徒渉水如汤未过十人二三死村南村北哭声哀儿别爷娘夫别妻皆云前后征蛮者千万人行无一回是时翁年二十四兵部牒中有名字夜深不敢使人知偷将大石鎚折臂张弓簸旗俱不堪从兹始免征云南骨碎筋伤非不苦且图㨂退归乡土此臂折来六十年一肢虽废一身全至今风雨隂寒夜直到天明痛不眼痛不眠终不悔且喜老人今独在不然当时泸水头身死魂飞骨不收应作云南望乡鬼万人塜上哭呦呦老人言君听取君不闻开元宰相宋开府不赏边功防黩武又不闻天寳宰相杨国忠欲求恩幸立边功边功未立生人怨请问新丰折臂翁八骏圗云穆王八骏天马驹后人爱之冩为圗日行万里速如飞穆王独乗何所之四荒八极踏欲遍三十二蹄无歇时属车轴折追不及黄屋草生弃若遗瑶池西赴王母宴七庙经年不亲荐璧䑓南与盛姬逰明堂不复朝诸侯白云黄竹歌声动一人荒乐万人愁至今此物世称珍不知房星之精下为祲卖炭翁云卖炭翁伐薪烧炭南山中满靣尘灰烟火色两鬓苍苍十指黒卖炭得钱何所营身上衣裳口中食可怜身上衣正单心忧炭贱愿天寒夜来城外一尺雪晓驾炭车辗氷辙牛困人饥日已髙市南门外泥中歇翩翩两骑来是谁黄衣使者白衫儿手把文书口称勅回车叱牛牵向北一车炭千余斤宫使驱将惜不得半疋红纱一丈绫系向牛头充炭直官牛云官牛官牛驾君车浐水崖边搬载沙一石沙㡬斤重朝载暮载将何用载向五门官道西緑槐隂下铺沙堤昨来新拜右丞相恐怕泥涂污马蹄右丞相马蹄踏沙虽浄洁牛领牵车欲流血右丞相但能济人治国调隂阳官牛领穿亦无妨盐商妇云盐商妇多金帛不事田农与蠺绩南北东西不失家风水为乡船作宅本是扬州小家女嫁得西江大商客緑鬟富去金钗多皓腕肥来银钏窄前唿苍头后叱婢问尔因何得如此婿作盐商十五年不属州县属天子毎年盐利入官时少入官家多入私官家利薄私家厚盐鐡尚书逺不知何况江头鱼米贱红鲙黄橙香稻饭饱食浓粧倚柂楼两朶红顋花欲绽盐商妇有幸嫁盐商终朝美饭食终嵗美衣裳好衣美食有来处亦须慙愧桑𢎞羊桑𢎞羊死已久不独汉时今亦有元稹榴花五言云委作金炉焰飘成玉砌瑕宪宗挽歌云狼星如要射犹有鼎湖弓又云俊鹘度海食应龙昇天行又云渐恐鲸鲲大波涛及九州又云新笋踊犀株落梅翻蝶翅又云筝絃玉指调粉汗红绡拭又云綵缕碧筠糭香秔白玉团又云佞存真妾妇谏死是男儿又云义鱼江火合唤客谷神应又云花态繁于绮闺情软似绵又云劲芟鳌足断精贯虱心穿又云望夫身化石为伯首如蓬又云不如元不识俱作路人行又云乗我䍧牱马蒙茸大如羝又云亭亭巧于削一一大如拱槎枒矛㦸合屹仡龙蛇动风朝竽籁过雨夜鬼神恐蜘蛛云萦纒伤竹栢吞噬及虫蛾为送佳人喜珠栊无奈何小儿云乱骑残爆竹争唾小旋风骂雨愁妨走呵氷喜旋融估客乐云估客无住着有利身即行一觧市头语便无乡里情子本频蕃息货贩日兼并求珠驾沧海採玉上荆衡北买党项马西擒吐畨鹰越婢脂肉滑奚僮眉眼明经逰天下徧却到长安城先问十常侍次求百公卿侯家与主第㸃缀无不精归来始安坐富与王者勍大儿贩材木巧识梁栋形小儿贩盐卤不入州县征一身偃市利突若截海鲸七言云他时定𦵏烧缸地卖与人家得酒盛又云初过寒时一百六店舍无烟空树緑又云四五年前作拾遗谏书不宻丞相知梦上天云来时畏有他人上截断龙胡斩鹏翼越州云星河似向檐前落鼔角惊从地底回我是玉皇香案吏谪居犹得住蓬莱夫逺征云赵卒四十万尽为坑中鬼赵王未信赵母言犹㸃新兵更填死阬中之鬼妻在营髽麻带绖鵞鴈鸣送夫之妇又行哭哭声送死非送行夫逺行逺行不必戍长城出门便不知死生元白皆唐诗大家余观古作者必以艰深文浅近必以尖新革尘腐二公独不然世传其有赋咏元语多犯白固有偷格律之嘲白遇赋咏必使老妪闻而晓解者两长庆集部帙数倍韩柳其间大篇如连昌宫辞琵琶行之类不可胜书姑録其尤警䇿者于编元初与仇士良争驿劾严厉苛歛忤时相意赖李绛崔羣论救其诗有佞存真妾妇谏死是男儿之句初节甚髙及为学士有上眷中人争与之交遂党中人以沮裴度非复昔日微之矣其卒甫五十三故白哀诗云因知早贵兼才子不得多时在世间白天资近道多称人之善然当君白首同归日是我青山独往时之句不哀彼之寃而幸我之免文饶不存辈行不分雅俗但欲以浙西观察临蘓州刺史道眼观之只堪一笑集中数絶余常疑好事者为之香山未必有此作也李贺感讽云合浦无明珠龙洲无木奴足知造化力不给使君须越妇未织作吴蚕始蠕蠕县官骑马来狞色虬紫须懐中一方板板上数行书不因使君怒焉得诣尔庐越妇拜县官桑芽今尚小㑹待春日宴丝车方掷掉越妇通言语小姑具黄粱县官踏飡去簿吏复登堂又云都门贾生墓青蝇久断絶寒食揺扬天坟景长肃杀皇汉十二帝惟帝称睿哲一夕信竖儿文明永沦歇秦王饮酒云酒酣喝月使倒行沙路曲云帝前动笏移南山秋来云秋坟鬼唱鲍家诗恨血千年土中碧梦登天云黄尘清水三山下更变千年如走马遥望齐州九㸃烟一泓海水杯中㵼秦宫诗云飞忩复道传觞饮十夜铜盘腻烛黄又云斫桂烧金待晓筵白鹿清蘓夜半煑美人梳头歌云双鸾开镜秋水光解鬟临镜立象牀一编香丝云撒地玉钗落处无声腻纎手却盘老鵶色翠滑寳钗簮不得又云背人不语向何处下堦自折樱桃花雁门太守行云黒云压城城欲摧甲光向日金鳞开角声满天秋色里塞上燕脂凝夜紫半卷红旗临易水霜重鼓寒声不起报君黄金䑓上意提携玉龙为君死金铜仙人辞汉歌云茂陵刘郎秋风客夜闻马嘶晓无迹画栏桂树悬秋香三十六宫土花碧魏宫牵车指千里东闗酸风射眸子空将汉月出宫门忆君清泪如铅水衰兰送客咸阳道天若有情天亦老携盘独出月荒凉渭城已逺波声小吕将军歌云吕将军骑赤兔独携大胆出秦闗金粟堆边哭陵树北方逆气汚青天剑龙夜叫将军闲将军振袖挥剑锷玉阙朱城有门阁榼榼银龟揺白马傅粉女郎火旗下恒山鐡骑请金枪遥闻箙中花箭香西郊寒篷叶如刺皇天亲载养神骥廐中髙桁排蹇蹄饱食青刍饮白水圆苍低迷葢张地九州人事皆如此苦篁调啸引云请説轩辕在时事伶伦採竹二十四伶伦採之自崑丘轩辕诏遣中分作十二伶伦以之正音律轩辕以之调元气当时黄帝上天时二十三管咸相随惟留一管人间吹无德不能得此管此管沉埋虞舜祠箜篌引云吴丝蜀桐张髙秋空白凝云頺不流江娥啼竹素女愁李慿中国弹箜篌崑山玉碎鳯凰叫芙蓉泣露香兰笑十二门前融冷光二十三丝动紫皇女娲鍊石补天处石破天惊逗秋雨梦入神山教神妪老鱼跳波痩蛟舞吴质不眠倚桂树露脚斜飞湿寒兔长吉歌行新意险语自有苍生以来所无樊川云极骚人墨客笔力尽古人文章变态非长吉不足以当之髙轩过乃其緫角时所作若宿搆者然其母曰是儿欲呕出心乃已知子莫若母岂非苦吟而得者欤唐杂记云贺性傲忽其诗为母中表投之溷中故传于世者絶少悲夫使吾有中表如贺当濯蔷薇水薫玉㽔香方敢开巻此中表岂鼻塞不知香臭者欤戴叔伦赠李山人唐云栁条将白发相对共垂丝汝南别董校书云扰扰倦行役相逢陈蔡间何为百年内不见一人闲对酒惜余景问程愁乱山秋风万里至又出穆陵关赠康老人洽云一篇飞入九重门乐府喧喧闻至尊宫中美人皆唱得七贵因云尽相识不脱弊裘轻锦绮长吟佳句掩笙歌贤王贵主于我厚骏马苍头如已有暗将心事隔风尘尽掷年光逐杯酒青门㡬度见春归折柳寻花送落晖叔伦仕至容管观察使半山选其诗凡四十七首五七言絶句已入选今摘出集中平淡可翫味者浏亮切事情者赵南塘题天台戴式之诗藁云台岭散仙人诗家小叔伦式之由此名重有石屏集南塘为选取若干首杨巨源献圣夀云炉烟添栁重宫漏出花迟老将云功成封宠将力尽到贫乡圣恩洗雪镇州寄献裴相公云天借春光洗緑林战尘收尽见花隂好生本是君王徳忍死何妨壮士心曽贺截云翻栅逺仍闻斸冻下营深井陉昨日双旗入萧相无言泪湿襟杨公勇去之节退之一序万古不朽内云国子司业杨公方以能诗训后进按夔以九徳教胄子周以德行道艺造士未闻以能诗训后进者唐人或以一聫擅终身之贵然杨公可敬初不在诗丞相爱惜不能留童子钓逰不敢弃可以为人师矣世传杨公苦吟常掉其头至老虽未尝吟而掉头自若所作尤圆熟然其间忠愤悲慨如圣恩洗雪镇州献裴相之篇可补唐史之阙皇甫冉张公洞五言云何时种桃核㡬度看桑田寄僧云一入春山里千峰不可寻长安路云结束趋平乐聫翩抵狭斜温汤云丞相金钱赐平阳玉辇过鲁儒求一谒无路独如何伤美人云专房独见宠倾国衆皆闻宿严维宅送包七云嵗储无别墅寒服羡邻机出塞云吹角出塞门前瞻即胡地三军尽囬首皆洒望乡泪转念闗山长行㸔风景异由来征戍客各负轻生义故齐王赠承天皇帝挽歌云礼盛追崇日人知友悌恩旧居从代邸新壠入文园鸿寳仙书祕龙旂帝服尊苍苍松里月万古此髙原送魏十六还蘓州云秋夜深深此送君隂虫切切不堪闻归舟明日毗陵道回首姑蘓是白云皇甫曽送人徃荆州云㠶影连三崃猿声近四邻送李中丞云闗河三晋路賔从五原人两皇甫诗昔常畧评之补阙诗尤多御史所作絶少然亦多佳句陆龟䝉五言云汀州岁晚弋篱落露寒舂出户手先笻见人头未帽七言云终须拣取幽栖处老桧双成便作门皮日休旅舍除夜云挑灯犹故嵗听角已新年陪江西裴公逰襄州延庆寺云不着前驱惊野鸟唯将后乗载诗人襄州春逰云映柳认人多错误透花窥鸟最分明岑年单绞何曽着莫道猖狂似祢衡过云居院𤣥福上人旧居云重到云居独悄然隔帘窥影尚疑禅不逢野老来听法犹见隣僧为引泉龛上已生新石耳壁间空带旧茶烟南宗弟子时时到泣把山花奠几筵皮陆皆唐季诗客陆隠于江湖皮咸通八年登第二人素友善倡和尤多昔之和诗者和意而已惟皮陆必和韵有絫至百韵者皮有七爱诗为房杜李西平卢鸿元鲁山李太白白居易七人而作以嵩山处士令次三大臣李翰林白少传名位不轻列于处士县令之下其髙致卓识如此杜荀鹤春宫怨云风暖鸟声碎日髙花影重经贾岛墓云山根三尺墓人口数聫诗弔李翰林云谁移耒阳冢来此作吟邻感遇云海枯终见底人死不知心雪云江湖不见飞禽影嵓谷唯闻折竹声拥袍公子莫言冷中有樵夫跣足行哭贝韬云交朋来哭我来歌喜傍山家𦵏薜萝四海十年人事变似君埋少不埋多溪兴云山雨溪风卷钓丝瓦瓯蓬底独斟时醉来睡着无人唤流下前溪也不知题觉禅和云少见脩行得似师茅堂佛像亦随时禅衣衲后云藏线腊火熏来雪印眉耕地诫侵连冢土伐薪敎䕶带巢枝有时问着经中事却道山僧总不知荀鹤诗在罗隠方干之下半山选唐诗只取四首其五言最多然失之容易七言差胜李渉山中无奈何云无奈落叶何纷纷满衰草疾来无气力拥户不能扫欲访云外人都迷上山道又无奈涧水何喧喧夜鸣石踈林透斜月散乱金光滴欲访涧底人路穷涧水碧又无奈牧童何牧牛喫我竹隔林唿不应叫笑如生鹿欲报田舎翁更深不归屋逰鹤林寺云野寺寻春花已迟背嵓惟有两三枝平明携酒犹堪醉为报春风且莫吹渉诗见于半山诗选者三十余首其絶句已别选古体三篇鹤林一絶皆有意味存之以备一家顾非熊送朴处士归新罗云少年离本国今去已成翁客梦孤舟里乡山积水东鳌沉崩巨岸龙鬬出遥空学得中朝语将归谁与同非熊况之爱子况诗云老人丧爱子日暮泣成血老人年七十不作多时别非熊亦有诗名今存者仅百余篇朱庆余上江州李使君云得在朝廷少还因谏诤多杭州送萧校书云别君犹有泪学道漫经年又云粧罢低声问夫壻画眉深浅入时无绝句为籍所称然他作皆不如此韩翃寄武陵李少府云楚歌催晩醉蛮语入新诗翃寒食絶句为德宗嘉奖擢知制诰有与翃同名者时相审之御批云日暮汉宫传蜡烛轻烟散入五侯家以此韩翃唐人尤重徳宗诗有闻説徳宗曽到此吟诗不见倚䦨干之句又云曽唱正元供奉曲又嘲宋济为恶诗唐诸帝中当以帝诗为第一翃所作皆善今集中警句可摘出者殊寂寥简短恐有散轶者严维酬刘员外云栁塘春水慢花坞夕阳迟维尝与皇甫冉刘长卿唱和然前辈惟称其柳塘花坞一聨曹松送方干云汲水疑山动扬帆觉岸行商山野叟云木弓未得长离手犹与官家射麝香南海旅次云南国正当无雁处故园谁道有书来松诗半山选十四篇摘三聨于此刘希夷代白头翁云年年嵗嵗花相似嵗嵗年年人不同又云此翁白头真可怜伊昔红颜美少年希夷诗虽则天时人然格律渐有天宝以后之风矣卢象杂诗云家居五原上征战是平生独负山西勇谁当塞上名死生辽海战雨雪蓟门行诸将封侯尽论功独不成象诗入半山选者十首姑摘出其一鲍溶五言云岂惟亲賔散鸟䑕移巢窠又云楚老㡬代人种田炀帝宫零落池䑓势髙低禾黍中又云雪壮氷亦坚冻涧如平地幽人毛褐暖笑就糟牀醉唤人空谷应开火寒猿至拾薪煮新栗㸔鼎古书字忽忆南涧僧衣巾多云气露脚寻逸人谘量意中事又云北风送微寒行旅动逺程忧人席不暖残月马上明飘飘歧路间长见月初生重嶂晓色浅踈猿寒啼清感此长叹息百年何所营驸马宅云闲遣青琴飞小雪自㸔碧玉破甘𤓰又云襄阳太守沉碑意身后身前㡬年事湘江千嵗未为陵水底鱼龙应识字鲍防杂感云汉家海内承平久万国戎王皆稽首天马常衘苜蓿花胡人特献葡萄酒五月荔枝初破颜朝离象郡夕函闗雁飞不到桂阳岭马走皆从林邑山甘泉御果垂仙阁日暮无人花自落逺物皆重近皆轻鸡虽有德不如鹤观诸书经南丰序引者皆不刋之言鲍溶诗清约谨严违理者少之评惟深于诗者知之世谓子固不能诗谬矣唐时有鲍防者亦有诗名唐文粹载二鲍诗防稍开拓今録其杂感篇于此司空图山中云川明虹照雨树宻鸟冲人又云坡暖冬生笋松凉夏健人又云夜短猿悲减风和鹊喜虚又云孤萤出荒池落叶穿破屋杂言云乌飞飞兔蹶蹶朝来暮去催时节女娲只解补青天不解煎胶黏日月唐自朱三跋扈以来黠者隂賛问鼎之谋悖者明献改物之説奉玺六臣皆乔木世臣子孙于时间闗乱世挺然自立不践二姓之庭惟司空表圣韩致光二士而已致光大节为香奁所累不若表圣赋咏多雅人庄士之言旧有其集曽摘数聨余不能悉记项斯送华隂隐者云世人空识面弟子莫知年欲别云归期无嵗月客路有风涛隐者云养龙于浅水寄鹤在髙枝寄坐夏僧云多因束带热更忆剃头凉赠道者云自説身轻徤今年数梦飞哭南流人云官库空收剑蛮僧共起坟知名人尚少谁为録遗文日东病僧云云水絶归路来时风送船不言身后事犹坐病中禅深壁藏灯影疎窓出艾烟已无香土信起塔寺门前旧宫人七言云自出先皇玉殿中衣裳不更染深红宫钗折尽垂空鬓内扇穿多减半风桃熟亦曽君手赐酒䦨犹候妾歌终如今还寄城边住御水东流意不通斯诗在方干秦系之间少而工储光羲野田黄雀云啧啧野田雀不知躯体㣲穷老一頺舍枣多桑树稀无枣犹可食无桑何以衣萧条空苍暮相引时来归邪路岂不捷渚田岂不肥水长路且夐恻恻与心违崔国辅对酒吟云行行日将夕荒村古冢无人迹蒙笼荆棘一鸟飞屡唱提壶沽酒喫古人不逢酒不足遗恨精灵传此曲寄言世上诸少年平生且尽杯中醁杨衡哭李象云黄鸡白犬不将来寂寞空余𦵏时路草死花开年复年后人知是何人墓李端赠康洽云同时献赋人皆尽共壁题诗君独在于武陵过王第云不知弹铗客何处感新恩刘商醉后口号云春草秋风老此身一瓢长醉任家贫醉来还爱浮萍草漂寄官河不属人羊士谔酬萧使君出妓夜䜩云玉颜红烛忽惊春微歩凌波拂暗尘自是当歌敛眉黛不应惆怅为行人余选晚唐数家诗既尽又杂取储光羲崔国辅杨衡李端于武陵刘商羊士谔七人一联半句以附益之七人非晩唐体后村诗话巻十四