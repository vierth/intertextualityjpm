序花影集序夫文词必须关世教正人心扶纲常斯得理气之正者矣不然虽风云其态月露其形掷地而金玉其声犹昔人所谓虚车无庸也花影集四卷凡二十篇乃夕川居士陶公所着予启卷阅之首之以退逸子传公自道也虽有绝世自高之言卒章不忘躬自厚而薄责于人之意此固伟矣终之以晚趣西园记间以梦梦翁录则又叙其休致林泉幽雅自适之情怀盖自巢许夷齐而下严子陵陶靖节林君复之后我朝而有若人此其最高欤于中若刘方节义传东丘侯传则皆实录其忠教节义足为世劝而东丘一门之死节尤烈其妾孙氏植孤之功尤大其它虽皆寓言潦倒子以宋社之倾归之天道而抑奸奖忠之意溢于言表云溪子又言宋末之祸由于果报而臣子忠愤之情自不容已邮亭午梦则奖人臣之忠义虽不见伸于人终当获报于天也华山採药记深明黄白导引之非以醒世人之狂惑闲评清会录深明鬼神造化之理以觉斯世之昏迷四块玉传与心坚金石传托词比事以为淫邪私媚败德致祸之惩广陵观灯记与管鉴录虽皆假托一则辟异端之为害至矣一则辩善恶之果报详矣贾生代判则本古人钱神之遗意以激斯世之贪而使之廉也邗亭宵会则托士女佳遇之风情以戒世人之淫邪而归之以正也翟吉翟善则因人情之趋吉避凶而导迪之使为善去恶也庞观老曲尽酒色财气之情状使人之知所惩丐叟歌诗一明富贵贫贱之自取使人之知所择凡此皆于世教有关视前人新话余话效颦诸作文词不同而立意过之盖公之先人以大功烈擢大同伯公以贵游子薄武艺而不事专志于经史翰墨间其蓄之深固有自矣暨袭应天亲卫昭勇之爵又不苟合于时即丐恩休致寻山玩水以豁其趣操觚染翰以肆其博尚友古人乐观时变以极其情少有余暇而作是集抑亦嘲弄风月之一唾耳其他述作尚多传于时者兹序未之及也公有辅字廷弼夕川其别号又号安理斋海萍道人云正德丙子春正月灯夕浙江安吉州学正事三山张孟敬书花影集引太仓之粟岂料必无鼠矢宝库之土宁辞不藏珠玑是以理无尽得不失之事人无纯是不非之心此实物理之自然人欲之彼此也予昔壮年尝得宗吉瞿先生剪灯新话昌祺李先生剪灯余话辅之赵先生效颦集读而玩之其间有褒善贬恶者有托此喻彼者有假名寓意者有舞文为戏者有放情肆欲者大率三先生之作一则信笔弄文一则精巧竞前一则持正去诞虽三家造理之不同而各有所见然皆吐心葩结精蕴香色混眩鬼幻百出非浅学者所能至也予不自揣遂较三家得失之端约繁补略共为二十篇题曰花影集亦自以为得意之作也是后数年得暇求学方知圣贤旨意深以前作为非掷而不睹者三四十载今予之年八十有三衰耄已至儿辈点予书箧出其生平稿帙意欲装辑以为遗泽适有花影一集存焉告予曰此亦成书何不序乎予颔而叹曰欲存而序之实非当为之事欲弃而焚之其奈三先生何予独何人敢望每事尽善乎故勉以为引嘉靖二年夏四月吉旦夕川老人八十三翁书退逸子传退逸子传姓鲍氏名道或称为抱道先生其先乃邗之右族也其为人也刚而断介而直守理不挠持正不惑以人心推已心以天理博物理是以居官之际忠以承上仁以临下礼以接众谨以律己然好精白恶私染颇为僻耳凡遇是非之间不能委曲涵容必露衷极论或少相逆则发指睫竖奋须涌气霜其色而霆其言必折人至于伏躬屏气移衷丧色方己或曰先生之道善固善矣然未免为时人憎恶世路弃捐负此伟昂之质博洽之才良可叹也何乃甘侣俚俗而友白丁终老于茅茨之下乎莫若少加下随时通众则当时人物孰敢与君甲乙而论之哉且易序有云随时变易以从其道君独能返是乎先生闻其言鼓掌蹈足扬眉掀齿仰首脱帻一笑而绝倒兴而正色答曰夫士之生于世也当磊磊落落学其所必行行其所必当达则兼善天下穷则独善其身道之亨也使之治繁理冗兴利除害牧民御侮典礼作乐总兵戎而讨不庭佐皇谟而宣治化卑为列职固当然贵登将相亦不忝道之否也则遁迹于青山之趾绿水之涯枕石漱流濯足弄影抚孤松而对明月啸烟霞而临清风此大丈夫归欤之所也岂可酣时恋晷效儿女子之态奔趋于势要之门叩求于豪贵之室屈肱屏息捧颦颜而献孤媚乞怜取气于人颏下乎君其休矣吾所不为也是后先生偶有所见遂作宝镜叹以自嘲力解其职扁其居曰得闲堂自作铭以寓之宝镜叹镜光圆镜体正秋月扬辉寒潭澄映颦笑必随偃仰必应有烛鉴之明无包容之行嗟夫不遇佳人抑为丑妇返病得闲堂铭道不在隆得达则亨位不在显得宜则崇贤愚混一途善恶殊万衷小人酣巧利君子怀异功曲桑作宇栋楩楠为犁弓所以违其器戚戚怀归容云山生心上烟水入梦中伸荣与进用系通与不通屈辱与退舍在穷与不穷劳劳暮景心每欲安其慵欲者贵在得慵者贵在闲幸予遂所欲铭诸蓬壁东是后值溽暑而先生荐席不备帷帐潇然昼则苦苍蝇跳蚤所扰夜则为壁蝨飞蚊所噬况其衣裾垢弊而虮蝨猖獗于其中由斯烦扰心神因而不宁至于废寝食而忌昼夜而先生不虑及此返乃攒眉蹙额焦颜赧色振几而叹曰吾太痴人也何故为尘累至此耶遂书一绝于几上云家私如火触人怀着力相推苦不开除是和妻都逐去心神清爽恰幽哉先生一日因他往先生之妻偶见所作之诗笑曰夫子之诗谬莫甚欤汝不察己之衣裾垢弊家室贫秽不洁所致而使孽虫纵凶肆毒扰其宿处惑其寤寐以致心志不守既为大丈夫而不能启贱为贵拔贫为富辅世相君清其轩而华其屋昼纱而夜罗幕返以不羁之扰致怨于家室乎手碎其诗遂用薄纸折一方缄如鸟笼状捕一壁蝨一蚊一蝇一蝨一跳蚤置笼中安于几上题曰此即家私也先生既归视其诗则亡偶见纸笼其中如有物动取而映日观之则五虫在焉先生会其意笑不能辍曰予虽短于责己卿何长于相夫耶遂唿童子戏取酒餚设灯香祭纸笼于几上作诗遣之曰嗟哉大块中赫赫气理先阴阳既云已其数不可迁五行司所属群有各体焉数既不出此理故不可偏何如生斯物惟害是所专一名曰壁蝨狠毒何胜传将人肌与血视为席上筵昼也无形影夜则有万千可比无仁子党恶共欺天一名曰飞蚊轻薄善周旋明时俱遁迹暗处闹喧阗只矜口嘴利不识愚与贤可比无义子狡幸相倾颠一名曰苍蝇贪秽不如愆饮食频侵扰坐起随锥钻遗种污大脯引类投羹饘可比无礼子不耻相缠联一名曰蝨子其性与众悬胡不知潜避昼夜週身沿那论生与死惟利是所然可比无智子速祸自穷年一名曰跳蚤滑稽多诡权搔左而噬右备后却叺前翻席那可觅振衣岂能损可比无信子虚谬相欺諓吾今贫且老瘦体不盈拳常年啖蔬食布衣无缯绵依栖苦不暖肌肉苦不鲜平素无相恶何如不见怜好寻富少者温饱得双全奠尔三杯酒不可更留连每吟一句辄倾一杯吟诗既成酒亦罄然矣掷笔于空颓然醉卧于榻上寝既熟遂梦五人相率伛偻而前一人披黄金甲称香子冠军一个长颔豹足称崇化参谋一人绛帻绿袍称忿身长史一人白襕雅素行履徐徐称居绵纪善一个着乌油凯称黑光屯长俱拜于榻前兴伏如仪一人前曰某等素非相得乃蒙肴而祀之亦非有恶忽又詈而逐之且某等虽眇眇之躬亦造物者所育与先生共此覆载而先生不推广仁恕却乃肆然掉笔头鼓口脗纵己洪天之私索人尘沙之过以吾侪论之则先生之于五常亦未见有也今者郡政缺失子不能谏乡民困乏子不能救其谓仁乎边夷侵凌子不能御盗贼劫窃子不能禁其谓义乎无疾解官不待报而去其谓礼乎妻子饥寒子不能赡明时任贤子不能显其谓智乎窝居熏污是招蝇也破壁巉巉是招壁蝨也土地湿秽是招跳蚤也蔽裘穰穰是招虮蝨也帷帐不施是招蚊也既蒙设馆相待今又厌而逐之其谓信乎且子尚昏昏而欲责人昭昭耶孰谓子为知人乃愚人耳先生听毕赫然语塞于是五人鼓掌跳踉一喊而散先生觉后述其梦中之事大书于座右以为自警云刘方三义传宣德初河西务之蒙村者边河为市舟楫聚泊之所也居人近数百家其间有刘叟者号称长者开酒肆于其间茅屋数间薄田十余亩衣食粗足然止叟媪二人年各六旬余无他弟男之依是年有京卫老军方其姓者携一子年约十二三宿于叟店及夕方偶得中风至晓则颓然不起其子悲号近绝者数肆叟媪亦为之堕泣遂容养疾于家凡百粥饮汤药叟媪皆为辨给不半月则老军死矣其子跪告于叟媪曰念儿亡父本某卫军于某年母已先故与父欲投原籍求少盘费为办母丧不料皇天弗祐父更路亡遗儿一身囊无半钱之资慾望大恩借数尺之土暂掩父骸儿愿终身为奴以偿此德如不见允则投身此河求为不孝之鬼矣言既放声大恸叟媪抚然流涕曰噫是何言欤汝黄口儿尚知孝道予岂不知义者哉遂为办棺衾之具葬于屋后之地仍表之曰禁卫军士方某之墓谓其子曰予欲令汝归家唤汝亲故搬取二丧恐汝幼弱不能自达汝可暂住予家待有熟识之人方可儿复跪泣指心而誓曰儿虽幼岂不知恩且亡父病时深蒙不嫌病秽汤药依时及至身死棺衾葬具所费不资虽至亲骨肉未必如此况儿生长京师亲故乡曲一人不识有恩不报欲安归乎且闻老丈夫妇亦无子姪儿虽不才倘蒙不弃收充一奴以供朝暮万一义丈二位百年某岂不堪为拜扫之人乎然后赴京取回先母遗骨同我故父葬于义丈墓道之侧则儿之负恩不孝之罪塞矣叟媪闻之且悲且喜曰真天赐之嗣也因不没其姓名之曰刘方恩养备至方亦孝谨出常勤业家事不舍昼夜常若不及者是后时值秋风大作上游飘一败船泊于门前岸下船人唿号死溺狼借为居人挽救得达岸者才十数人内一少年约未二旬气息将绝而手尚坚持一竹箱不舍傍一少妇抚抱号叫不已人或问其然答曰此人吾夫也此箱中吾舅姑之骨也时方从观在侧归道所以于父母悲咽不能成语曰此人之厄正如儿向日之苦叟媪闻之奔赴扶携二溺归家更以燥衣哺以暖食不遗日而苏矣其人告曰奇姓刘氏山东张湫人也此妇奇妻李氏也二年之前从父三考京师不幸遇时疫未易月父母俱没余予夫妇无力奉柩还乡只得火化为榇谋此归计岂料不孝恶极又遭此祸过蒙老丈相济实再生之父母也然李氏孕有六甲遇此惊溺内损无任不及办蓐胎已堕矣于是叟媪及方叹怜不已急为洒扫暖室朝夕为办粥饮不数日李亦殒矣叟媪为治棺具亦葬于屋后之地深为刘奇解慰劝令暂住于家与方同其寝食议待便船使谋归计凡经数十皆以骨殖在船多遭冲击之患为辞久不果事况奇于救溺之时为钩挽所伤数处溃疮甚发不能履者数月然奇素博学能文见方聪敏出常乘暇教以读书作课而方一诵即解不旬月凡经书词翰无不精妙一日奇疮少愈告于叟媪曰奇疾虽痊然一贫如此思无他术欲先负父归再负母去义丈之恩容奇丧完别为报答叟曰噫路远孤行况子幼弱非佳图也吾有一蹇久蓄无用赠子驮归二亲岂不代劳遂事乎奇坚却不敢受一日忽失奇所在叟等惋叹累日亦无如之何居顷叟得重疾缠绵数月而方衣不解带忧劳骨立忽奇到来一家惊喜叟谓奇曰曩者失待子何责之深不告而去耶奇跪而泣告曰奇蒙再生之恩未报万一及闻赠驴之言出此拙算意欲潜归别谋济事不料至家因前年黄河泛滥乡曲远近一望洪波居人荡尽人畜田庐漂溺无遗极目白砂蒿蓬百里只身无依彷徨累月进退计穷寄食人店静思亡亲之榇纵归何所安厝义丈之恩虽宠何时得报莫若仍归恩府求尺寸之壤葬久暴之丧假便成仁致身塞罪以此生为终身之质奉宅上薪水之劳未审义丈能从愿否叟曰噫异哉予何幸累感孝子来同乎遂为奇备道刘方之本末奇亦惊悚叟复曰若信然尔奇为兄尔方为弟同乃心共乃义守此薄产足以业生矣于是奇方再拜受教二人互相推爱极力养亲甘旨极一时之味温清尽冬夏之勤又一年叟卒于前媪殁于后二子备尽人子之情哀毁不堪泪尽继血将葬兄弟谋定兆域遂迎方之母骨于都下共筑一茔列三坟如连珠二子同庐其次不释杖者三年闾里感化远迩称闻及服除兄弟勤业生意骤胜不数年富甲一乡人以为孝义所致一夕兄弟夜酌窗下酒将半话及生平因痛二人出处之危悲三父没身之恨惊合义之奇异喜成家之遂愿相示悲惋泪不自止奇曰此皆予二人微诚感格实蒙天相然予今年二十有二弟亦一十有九俱未议婚况人之寿夭莫期万一不讳则三宗之祀沦矣若乘时各求良配或有所出岂不休哉方愀然不答良久徐曰兄忘之乎初义父临终时弟与兄在誓愿各不娶今何更发此言奇曰不然初因父母垂没六丧大举家道贫薄所以省轻借重也今则孝敬已伸义恩已报家资复充况不孝有三无后为大决不可胶柱也而方辗转百辞欲足守前誓奇亦无如之何一日奇于知厚处话及兹事其友曰我得之矣令弟意谓彼与贤契立家在先恐欲先娶尔奇曰吾弟端仁决无此心君既为谋试一验之遂密令二媒私见于方曰某家有女年正与二官人同良淑工容绝于一时实佳配也某等敬议此婚待别有年齿长者然后再议大官人之婚未晚方勃然作色曰何物老妪欲离间吾昆弟耶急去勿令吾责也二媒愧赧而去密告于奇奇等百方思度终莫得其主意是后奇因睹梁燕之劳题一诗于壁以探方意其诗曰营巢燕双双雄朝暮辛勤巢始成若不寻雌继壳卵巢成毕竟巢还空一日方偶见其诗笑诵数四援笔亦题一篇于后其诗曰营巢燕双双飞天设雌雄事久期雌兮得雄愿已足雄兮将雌胡不知奇见而惊疑不知所主急谋于诸友曰予弟为人形质柔弱语音纤丽有妇人之态况与予数年同榻未尝露其足虽盛暑亦不袒坐及欲议婚彼各皆不听而诗中词旨如此恐有木兰之隐乎众曰噫是矣君当以实问之何害奇垂涕曰予以恩义之重情如同生安忍问之众曰彼若实为女子与君成配正所谓恩义之重得其所矣奇终以愧为辞众以酒醉之使深夜而归将寝奇乘酒谓方曰我想弟和燕子诗甚佳然复能和乎方承命笑而和曰营巢燕声呷呷莫使青年空岁月可怜和氏忠且纯何事楚君终不纳奇曰若然弟实为木兰胡不明言方但倾首而已奇复曰既不成兄弟当为兄妹乎而或为夫妇乎又不答惟含泣而已问之再肆方徐曰若兄妹之妾理应适人妾父母之坟永为寄托之柩矣妾初因母丧同父还乡恐不便于途故为男辨既因父没妾不改形者欲求致身之所以安父母之柩幸义父无儿得斯遗产与兄遭遇复是仁人此非人谋实蒙天合倘兄不弃贱陋使三家之后永续三义之名不朽矣奇惊喜不已遂楫方就寝方曰非礼也须待明日祀告三坟为妾办妆物昭会亲邻乃可二人遂拱坐待旦依议而行是后浸成巨族子孙满堂世号为刘方三义家云华山採药记陕之潼邑有吴生者名见理早业举子累科不第遂辍讲家居不复有功名之念矣因其家室素富兄弟得倚子息成立饱食闲居无所经理者宅西有道观一区甚为清僻其住持刘古寰者素称道行年耆德着为乡里所重因常往来遂深契密一日论及神仙之事古寰倾所知以谈见理存乃持以听上及松乔下至丘马历历详道见理曰然则长生之道可得而学欤古寰笑曰仙亦是人人亦仙也何仙不由学而得何人不可学而仙但人之处世或因富贵所绊或缘情爱所牵劳劳形役扰扰心羁耳苟或不然移我之皎皎合道之昭昭又何难之有哉见理曰昔闻人言修长生曰内丹炼黄白曰外丹不知二致之说果何谓也古寰曰夫外丹者内丹之谕也内丹者外丹之验也假铅汞而着象于显媾阴阳而含理于密正所谓操绵磨剑水砺刃者也此亦大概而言也若夫丹道别异之名奇玄迂远之理乃先师之遗诀多隐直指或托彼而言此或比显而示幽真迹神密玄谟妙秘岂舌论能悉哉见理曰闻师之言洞开茅塞但不知吾师既达玄微不修升举甘处污俗予之未谕也古寰叹曰仙道故易殊不知人道之难耳夫学仙者须衣粮先备盘用充饶不烦己心不劳己虑孜孜进道多参至人广礼明师彩灵株而炼神药黄白既成道资足用则藏修无饥寒之虑鼎药有可致致之由仙位可登烟霞任步矣若贫道者虽冒籍玄门切尝闻道然朝无夜粮夏忧冬寒自给不足何由养道总遇真仙终为无益感君闲谈论及愚衷倍增伤悼正所谓济水无舟与其投溺者何异噫草木其与吾同腐乎吁垂首良久泣数行下见理闻此异言魂志俱移悔昔授业之差恨今会古寰之晚乃曰有是乎吾何舍诸今予不揣凡秽欲参仙契弃无益之财修有理之宗未审尊师能容窦纳否古寰曰若然以君家室外饶天姿内富表里相须炼修双举易若吹嘘耳若非戏言亦贫道之万幸也见理发誓示诚各写清词焚于道像前于是古寰劝见理创治精舍聚合云水不日而就者十数间凡百供资之物薪水之费无不悉备不一年远迩传播方士云集常食者不减数十人或教之以黄白助道之术或授之以还丹复本之道服气存神回精补脑聚五存三七还九战挂宝剑于真无闭黍珠于灵密至于点茅干汞缩货脱青偷魂借体假母夺胎虽参同契悟真之篇梯真集烟萝子之图又若青阳无益子士表公辅之秘诀真一散人居姤子元皇龙虎之经无所不论无所不究虽积年连月日谈暮论夜炼朝焙终无纤毫之验家业渐至消疏婢妾或遭外议全无疑介鼓弄益深诈情益见贪心益迷谈交论战启狂夫窥窬之心买炉治鼎结怨女失身之恨至于废寝忘食神枯气耗亦不暂停朋友接踵相谕亲故交口而劝终不少悟一日古寰无疾而死见理以为仙去追念不已恨不得与其同往后因与二方士入太华採药步涉巅险备极辛苦入山既深绝无人迹偶遇老松一株青阴团密涧水临歧睛莎如绣共少憩焉见理素本膏梁困弊无任遂枕石而寝既觉失二方士其所在回顾衣粮一空尽为盗去见理神飘胆落悲栗惊疑全无路径可归岂得人烟问指但见丰草乔林巅崖怪石见理犹疑二方士或伸仙显化登云驾鹤而去尚不敢指斥为盗正疑思之间不觉山色生烟斜阳渐下枫树与溪泉嘈杂残晖同新月争光空翠湿衣寒岚沁骨既乃落霞消西岭光收皓魄印前溪漾彩见理饥寒顿切徘徊于深林密翠之中往返于古涧幽岩之畔计无所施但期必死正彷徨间忽闻歌声乍远乍近或抑或扬初微渐着如秋空鹤唳古崃龙吟腔奇韵异清烈出常断续之间毕而复作其歌曰寿夭本由天穷通亦自然数成无始上理定有生前天地同归此阴阳岂外迁可笑凡愚子痴心慕学仙歌毕迤逦而来将近乃一叟也丰髯秀目岳准岸眉度态不凡前谓见理曰子之是行也得无险乎惧乎又或寒馁乎见理幸逢温厚长者又闻相恤之言则首肯口应诺诺不已叟笑曰无伤也子不必过虑老拙弊庐在此山前烦子枉驾一宿明晨当导子归见理自喜过望即随叟径造山前遥见云拥柴垣树笼茅舍至则石牀竹器幽概如画叟揖见理就宾位而位见理拱问老丈为何大族尊称高号处此深僻叟但笑而不答茶罢设村醇醨而相酌焉叟因问见理入山之由而见理亦答採药之故叟三抚几而叹曰孔孟之道洪如天地昭如星日不能使后学小子遵天顺理可哀也见理尚喋喋辩其所为叟曰不待子多言老夫岂不知耶子所谓道者言治铅汞可以为金银调精气可以为不死子以金银为何等之物死生为何等之事耶苟可以人力为之乎夫金者乃五行之正体元气之一维大块赖以辅成群有以之充遂能从能革易有易无号称天禄覆载之间惟人为贵人之至要衣食为先衣食之权咸归于此故历世以来未尝不宝也国有斯而民庶安和家有斯而子孙赖倚名爵名勋以收多士称财称货普役工商有斯也倾国之姿可期连陌之田可置起填沟之殍出系圄之囚有回生启死之功鲜仗义扶仁之德与阴阳否泰同权共造化兴衰一轨实系民心久专世欲纷纷纭纭浮行于世运亨则来命薄则去应积不积安而益年应散不散必罹祸焉上自王公下及黎庶若富若贫莫逃乎数焉得以少而致多以无而致有哉又若神仙长生之道由为诬谬夫仙者乃五行杂萃之精英天地不恒之异气气之顺也在天则为景星庆云在地则为醴泉芝草在人则为仙人贤圣气之逆也在天则为妖星怪气在地为水涌山移在人为魍魉悖贼其仙也或凌云驭气或木食山栖或假医而利益于人或托卜而预言祸福气在则隐显无恒数尽亦然化散仙岂不欲授人实亡道可传人若妄求而安得子欲修而作仙正如种麰麦而作黄菊截藜藿而拟蒲兰大易有云有是理则有是气既有其有安无其无若天若地若山若川神人品物万类同焉通塞不外成败岂迁溪梅冬绽坞杏春妍靡草经秋松桧千年长短靡一气理候然又乌可以生而不死以短而作长耶设若如子之言则智者富而且寿愚者贫而夭矣见理惊服再拜受教次日导见理出山由旧路归家既归追悔前非进复先业遂携书籍从童仆复入华山欲拜老叟为终业之师至则山重涧叠路绝深林不复可寻矣潦倒子传山阳祝理者为县大族壮岁试举子不捷遂放意林泉以诗酒为务凡郡之佳山胜水废陵古庙游览将遍所作诗文长篇短句稿积盈架骚人诗客日相娱乐然理之为人性尚忠正恶偏私每见人之不忠不孝者疾如深仇一日于一友处遇有岳鄂王传取而读之将毕勃然震怒曰当是之时天不在上耶地不在下耶举国之人皆昏醉而不知耶何容奸邪如此妄为手碎其传仰天唿叹抚膺顿足归而不食者累日方已忽日作诗一章邀诸同侪具牲酒设香灯以诗诉于天复作文以祭之其诗曰六飞南渡天维缺八陵九庙风尘隔神州百二犬羊屯两河黎庶流膏血宗泽亡来势莫支伯彦当权徒卖说孱谋不念父兄冤甘仇忍耻无心灵岳侯忠义金石坚威宣酋虏兵无前铁马横行踏沙漠金戈高杖挥燕然万姓欢唿期旧物两京迅扫除腥羶报国赤心先刺背有誓不与仇同天传檄中原平有日三军含笑胡儿泣父老壶浆远近迎猾盗投诚争献执关陕河中日震惊胡都重货皆移北一朝诡计促旋师十二金牌星火急东窗私语逆谋临万里长城竟陆沉塞上旅魂思故国海隅屈膝仰仇金一时意许山河介万载含冤海岳深清风千古称高节寒月当湖见此心我读此传气山涌欲奋老拳施毒勐纠同仗义爱仁人发取秦奸遗臭冢断棺粉骨夷茔园拔树寻根绝裔种岳兮岳兮奈若何此恨绵绵天地永复作告天文曰仰彼苍兮高玄伸痛愤兮于天何忠良兮受戮奈奸逆兮长年问鬼神兮安在胡纵恶兮无愆荐予请兮可察虽异代兮当为之伸冤祭毕割牲煮酒与诸友共饮尽欢而罢是夜理将就寝忽得重疾及晓其口歪若吹螺诸友闻之奔走莫救或有请女巫降神者神曰秦相乃先代元老尔非岳侯亲知无故代人复恨阴报如此若不发愿相酬此病必死举家惶惧叩拜承伏而责理之狂诞理但微笑不答是后理疾少间而集家资数十万更典水田足钱百万为游杭之计遂具衣装从童仆戒行有期诸友饯祖共请其故理曰少至秦相之墓谢过耳众以为然遂张帆而去不越数日而回众怪而问之理以手加额曰噫理以愚钝之姿早失问学妄自为之操施管见几陷于不义幸遇哲人得救斯过盖予之幸也福也诸公又当为予贺也众请其说理曰予之此行实欲至杭以财为费纠集义人发掘秦奸之冢以伸古今之冤岂肯伏躬信巫酬愿也不意行至高邮阻风湖口近一水村而泊予乃下船随岸闲步将里许绕出汀沙之表予乃抉丛芦之阴借沙而坐时当仲秋水落洲空沙明浪静四顾湖光极目无际上下相涵水天一碧新月初升暮云影里生光落日将收夕色霞边返照一天诗料满腹幽怀理正沉思间忽闻人声映芦窃窥见岐岸之上有人面湖而立细视乃一樵者也一手持一空担一手提一巨缶良久大唿数声洲渚皆震遥见败荷深处撑出小舟乃一渔者向岸而来将近樵者唿曰得鱼否渔者答曰得一巨鲈煮已将熟亦未知有酒乎樵者举缶示之二人鼓掌大笑乃移舟近岸维于一老树樵者以两足踏其船头坐于树根渔者就船屈膝相向而坐少倾酒至二人且饮且谈理乃潜身窃听皆世外恍惚之言非经所载之语良久樵谓渔曰今饮甚乐我欲歌诗君当和之遂击缶歌曰云敛千山万木秋採樵活计最清幽闲来易酒随心赏不识人间更有愁渔者叩舷而和曰水落湖空一望秋纶竿趣味一般幽湖鱼湖酒终朝醉得失从教世上愁理潜于芦中闻此佳作不觉径前失声而和曰抑气无伸鬓欲秋喜闻佳叶出尘幽倘蒙莫叱容叨和少涤狂生万斛愁二人赫然相顾有不乐之色理乃至前长揖谢其轻和搪突之罪二人不甚相答其渔者径前解缆欲去其樵者笑而留曰彼非狂夫俗子亦吾儒之晚生也况复能诗正可共酬一晌之乐何为相界若此耶渔者微笑而止遂邀理坐于次而共相酬乐樵谓渔曰适间我倡而君和今君当先倡我二人宜和之渔乃让于理理不敢当渔遂鼓枻而歌曰一着烟蓑万虑空林泉廊庙本来同虚舟漾漾随行止笑杀当年阮借穷樵者抚掌应声而酬曰汉楚功名过眼空是非荣辱古今同争如懒散忘机客总谓身穷道不穷理固辞不已拱手而赓曰志士仁人此日空理冤举直孰能同挥金不吝求成义不为区区世路穷吟毕各畅饮数杯樵谓理曰此孩子倡理不敢辞离次吟曰天高地厚此冤深报应无闻似石沉欲向旁人陈往事不知那个是同心樵者笑而答曰白云重叠乱山深斧担归来日又沉且向江湄酬一醉自来钟鼎不关心渔者颦蹙而应曰扁舟一叶水云深看破尘中几陆沉一任虎狼争失鹿是非不到野人心吟毕渔者谓理曰观子诗意愤抑深切操心欹崄为何至此耶理不敢隐遂备告其居处姓名诉其读传不平之由发愤游杭之计渔闻理言一笑而绝倒曰子为儒生如此之事不明是冒儒名也予试为子陈之夫天以阳言地以阴言五行于斯又分形气人秉阴阳之全具五行之妙所以本五常而备百行也若人事乖离则阴阳五行各失其序理逆气违阳敛不舒阴惨肆悖而有水旱之灾瘟蝗之害甚至兵起国危人民荼炭非天有所作为乃人事应感如此虽天亦无如之何且赵宋之有天下也赵普首建篡谋后佐太宗背母兄而杀弟姪王钦若之侍真宗以诡而降天书王安石以行新法而败民业其源大抵如此而慾望其流清得乎其间数君虽有丝毫之善功不补过乃至徽钦而后事至莫挽天心仁爱延及九庙贼桧之生非飞之仇敌乃宋国当倾之眚物也非徒杀飞实灭宋也飞存宋存飞亡宋亡宋既当亡其可使飞不亡哉然阴在阳中阳顺阴逆故君子道长而福小人道消而祸阳在阴中阴顺阳逆故小人道长而福君子道消而祸其飞桧同事将亡之宋正阴惨阳伏之时桧既合时享福飞欲不祸得乎此所以子之不足与桧为冤也理曰若然则岳侯当以忠顺为非以奸逆为是乎渔复笑曰若以飞之生死论之更有说焉夫大丈夫之于世也恒以生遇其时与不遇其时死得其所与不得其所以为幸与不幸岂较其寿之短长事之成败以为得失者哉若岳侯者正所谓生遇其时死得其所其光其美何以加之且古之人臣能建不世之功得全其始终者是几人乎自宋兴以来能事武臣比比不少世独以岳侯称者何盖因志将伸而骤屈功将成而复堕年当富而卒夭国气已振复至于不可为致使仁人义士悲惜悼痛如在己躬而不掷也如邓禹者汉之名将而有关中之败孔明者蜀之卧龙而有街亭之失曹彬者宋之良将而有白沟之溃设使当时世无秦奸岳侯不死孰敢必保其始终乎噫非秦奸则岳侯精忠不彰非秦奸则岳侯功名不着非秦奸则岳侯始终不美天设秦奸以成岳侯万世不磨之欲为岳侯报怨者是不知其所而为也呵呵理乃脱然明悟不觉手舞足蹈喜极而狂辄向渔樵百拜谢教于是渔者拍渔鼓而歌樵者吹匏笙而和理为之起舞哄然而乐彼各皆醉渔即解缆将去樵谓理曰今此之别后会难期吾有小诗敬为子寿诗曰世间惟酒可消愁事大如天醉即休彼是我非皆莫较但能潦倒足风流吟毕长啸而去渔亦鼓枻而归理既还舟次日往访竟无踪迹理乃浩叹而归誓绝报怨之念矣诸友宣传远近惊异理因樵者之诗遂自号潦倒子云乃弃妻子独驾一舟远游近访后不知所终焉梦梦翁录梦梦翁者初号华胥国人后更是号年近八旬好学不怠然为人不为修饰言行从心举止怠肆衣垢而不涤食粝而不择于人不欺于物不忤不戚戚形无益之愁不扬扬动肆心之喜恒以诗酒为乐冬夏述作春秋游赏或有人谓曰予观先生见富贵不求处贫贱不忧人尊而不喜人欺而不怨真有道之君子也梦梦翁大笑曰噫子今年逾不惑而发此騃稚之言其愚又可知也且夫吾之为人也仰观有天宇无穷俯视有山河无际四海之广兆庶之众金玉珠贝珍玩绵绮五谷之丰百才之备鱼虫鸟兽之盛花果草木之盛天之所生地之所产皆为人有而众人之中而有吾君主焉且吾君端居九重玉楼金阙垂流裳滚乃吾之父也其卿相百辟着绯束玉华堂绮宝列鼎重裀乃吾之伯叔也又若臣室豪家跨州借县集货连田乃吾之兄弟也仗父兄之威灵窃伯叔之庇廕居天地之中土为衣冠之丈夫处人不争之地居无人碍行无人止无强暴之凌绝虎狼之害圜视九州俯接夷夏享四海之珍纳八方之贡昼居无疑夜寐不惊不耕而食不织而衣读书习礼问学求知续道统之源流承圣贤之命脉或以诗书聘怀或以琴樽取乐赏四时之佳景览江山之秀丽留连花月玩弄风光白首无虞生平康乐君试熟思吾今有何贫贱之可弃又何富贵之可求乎言者赫然而退一日梦梦于读书之暇夜静之时意有所寓瞑目凴几而坐俄有一童自外歌舞而入梦梦曰子从何自而来乎童曰自君心所来耳梦梦曰予心在子胸次今子自外而入何云心所童大笑曰夫心如风之无形如水之无质止如游云动如飞电入水不溺入火不焚透金石穷变化远越万里近在目前大弥六合小入沙尘如狂猿之莫驭如奔鹿之难遏所谓大道无恒而有天地天地无恒而生万物公独何人能使心居胸次乎今在公胸次者乃心室也观公之言非妄则愚不足与较也但吾成命在躬须申诚款复告梦梦曰吾师旅幻子闻君之贤遣仆敬邀一会伏希勿阻为幸梦梦亦不问其师者何人居止何所遂同往焉少顷达彼一水岸遥望则烟水鸿蒙浩渺无际其中隐隐若有岛屿蟠峙楼阁耸起童指其处曰此是也梦梦曰无舟可济童曰适间所谓入水不溺但行不须舟也遂履水而往既至则主人深衣藜仗候于门左拱让而入肃梦梦于堂升之以首席备尽主宾之敬而旅幻复恭揖而告曰仆素尝读易其中未能尽解闻公温故多知是敢仰读枉驾欲尽未知伏冀勿吝遂设讲谍一一咨访梦梦尽已所知讲毕旅幻幸甚再拜而谢已而导梦梦之宴所乃越台殿数重设广席于大庭其庭高敝四无周壁陈以金屏彩绚夺目不设灯烛直有皓月当空而与水光周接上下淹映皎于白昼所设珍馔器物不可名状揖梦梦于首席两傍有席十数梦梦辞不敢当旅幻笑曰设此微仪特奉先生其他诸客佐樽者耳不劳多让话间报客至见四人入焉衣冠朴古动止闲雅一人形容洒落号潇然散人一人精神明粹称清虚海客一人性质混厚称益元道士一人赋性文雅称无邪真隐既而复有四客亦至一人支体清苦称蒙山长老一人形相轻清称映形先生一人身材枯瘦称扶衰住持一人风流潇洒称驱炎挥使于是各行揖让然后就坐旅幻举觞梦梦众乐毕作清冽遏云复有女童数十各按凌波之舞侍从叠供撙罍杂进宾主欢酬谈笑径席已而旅幻告众曰今日之会虽无盛款然人生百年为欢几何不有歌诗无以纪其胜集遂置纸笔于前梦梦固辞不能旅幻曰此虽先生过谦然须我辈吟毕然后先生押趣乃见尊崇之敬于是潇然散人吟曰潇然心性本清狂曾富吾民启圣王戛竹有声清似玉吟松入调细知篁兰台赋就生雄志沛国歌残动感伤珍重故人情慨爽几推花气佐壶觞清虚海客清虚本住海东头万里凌空步斗牛冷浸长门天寂寂光涵平乐夜悠悠洞庭波敛冰千顷赤壁山高玉一钩对影举杯相约处怡然三友共欢酬益元道士益元道士擅风流今古常陪达士游楚负包茅劳小白汉征助酬责诸侯维持元气供奇句扫荡犹疑散旅愁自笑老夫无个事松坛石榻日扶头无邪真隐无邪真隐产灵台应处还从触处来有料自然随口得无题空费用心裁闲中苦炼辞方稳醉后推敲理自该风月满庭光景好清樽莫惜对花开蒙山长老蒙山长老本来清陆羽经中注姓名驱逐睡魔回午梦勾除诗课解春酲枯肠遍润搜文字轻汗微生散不平谩取竹枝煨石鼎西窗卧听转车声映形先生映形相与不相离偃仰眠行是处随日落一时辞院宇灯来依旧上屏帷阴晴不定追陪约昼夜无穷聚散期向晚一樽花下酌三人幽兴此心知扶衰住持可叹扶衰老住持济人功业世应奇石桥苔滑随身策花径泥干缓步赍投水化龙欺翠竹吹光照阁压青藜凭君莫厌鸠头异曾佐明时钖老耆驱炎挥使驱炎挥使气扬扬曾障鸾舆出建章竹帛有工成运用丹青无体妙多方忠归诸葛兵车上孝在黄香枕簟旁谁写故人方酷吏为除炎暑散清凉旅幻子无极太极道器以立理具气成理形气质一动一静阴阳莫测阳施阴受神玄鬼密二五媾合万化一则回焕有无颠倒虚实一驰一张更阖更辟不缓而迟不速而疾真假无端梦寤莫直来寄往归死顺生逆变而复化消而又息纯杂多岐代谢无迹各擅汝我互为主客不欠不余无损无益虚实通贯去住无适何喜扬扬何愁戚戚万本同途千古一日四时迭催两仪竞逼天道难窥人道可习随事用宣顺常取给玄亦可鉴妙亦可悉羁而不縻幻而不惑倏乎不淆湛然常寂与物不忤与道可匹物我既亡天人乃一少滞即磨微玭力涤远是避非省劳就逸风月既交诗酒为敌落魄亡情徜徉自释尺璧非珍寸阴可惜众吟既毕旅幻举觞告梦梦曰吾侪之胡说非敢弄斧班门实乃投砖望玉也万冀勿吝挥金之赐梦梦辞谢不能乃援笔吟曰神仙招我入冰壶水接周天皓月孤台殿重重金气化屏风面面鬼工图云韶款案和青鸟沆瀣频斟舞玉奴乘醉欲将心事吐其结句未就梦梦致思之际其向来童子忽然进曰某虽不学愿代先生足成此句旅幻急叱止之童已高声诵出曰庭槐无奈一声乌复作鸦鸣一声举席哄然大笑梦梦赫然失惊而觉犹屈肱于几乃一梦也但见月色在檐晨光渐白远寺钟声庭乌正起自疑自笑彻晓不己更思坐中八客皆吾平生相须之物何乃凭借若此耶殆恐气感神化耳但不知旅幻之称又何谓乎自后尝谓门人曰予思处世若梦故号华胥国人今则梦复如此真乃梦中作梦因改其号为梦梦翁云节义传予友周君彦博常谈宣德初彼尝住鼓楼街后其邻有陈挥使者名安字以宁妻郝氏相敬如宾敦尚义礼奉父母以孝闻夫妇年近三旬尚未有子而陈非见任之官身居营伍朝出暮归辛苦甚至一日忽得损疾医莫能效辗转年余更至危急安自料必不能起思其妻乃名家之女性复贞洁刚正倘己一旦不讳妻必杀身以成节若然则父母无所依托而更以自己之不幸而累及人之非命欲言则不忍欲不言则不已惟端视其妻每与太息而已郝知其意泣谓安曰妾自侍巾栉盖今一纪妾之不才君备知之何苦疑妾之太深虑妾之太远君若无恙妾亦无羌君若有不虞非独君子之不幸妾亦不幸也君存与存君亡与亡岂肯偷生世间口称未亡人污君清誉使亲知怀疑妾决不独戴天日以负君之宠也安曰予之苦心难言者正恐卿之坚立此意若卿果不允劝一则父母在堂无人侍养一则卿乃违孝从恩未为切当莫若暂屈高见则父母受终身之托卿亦享未尽之年岂不节义两全乎郝复泣曰君止虑其一而已妾若从死则亲邻恤而有资官府旌而有廪妾若不死则舅姑怀忧恤之心亲邻启犹豫之论君卒则禄停养资焉出脱若妾命先于舅姑不但妾之微诚举而弃之亦且舅姑反有失所莫若顺天履道岂不美哉安亦无言可答但相视而泣耳又一月而安疾至甚举家环守而泣安遂令人唤其知友王官人者至安乃谓众曰我有心事久不忍言目下永别告乞父母并外父母王贤契必皆依允倘不从我虽死亦不瞑众皆泣应安曰予妻坚意死节决不可听王某忠厚君子尚未娶妻待我没后急令赘入是我父母丧子而有子妻之亡夫而得夫虽子礼教有疑其于我心则为万幸倘有一人不从使我孝义不伸九泉之下永为抱恨之鬼矣众未敢言而王官人径前答曰仁兄之言大有深意敢不从命但恐过日有变即今宜取何物对众与我以为信约安遂唿其妻近牀亲取其髻上银钗一只与王曰若事有变持此赴官告之王得钗痛哭拜辞而去举家皆哭郝亦随众而哭别无异言众以为怪至夜安卒郝致丧设奠哀毁特甚昼夜号恸水浆不入无复人形至殓后王官人设祭仪携一客为文以祭之其文曰惟宣德三年岁次戊申九月庚子朔越十有四日癸丑友弟王某谨以清酌之奠致祭于仁兄陈公以宁之灵曰惟灵秉一元之正气感二五之英华有德有才多知多学职居武弁未登军旅之权学擅文名不遂风云之至正期国家有用父母有光家室有荣亲知有望遽尔天不假年奄弃长往使其父母在堂不尽劬劳之恨幼妻居室痛无继嗣之依出意外之思托不尽之谋于我处世之常报终身之义于君虽承重寄之言敢犯天伦之叙是以求人济事变礼从权今者谨举予友某乃予素期之管子堪以代仆孝父母必体公心待室家必如公义忆恐引荐非人灵其鉴察呜唿哀哉尚享祭告既毕乃请于安之父母及诸亲邻曰此人予友也姓某名某居某职年苦干亦未有室其才德淳良盖尚义之士也堪赘府上以奉孝养其诚谨终始必胜他人然我之初见陈兄也乃一时权变某虽不才岂敢乱朋友之伦败嫂叔之分此是狗彘之不为也适间祭文备以告祝恭乞父母尊嫂容允以成亡兄之愿举家皆以为全美郝氏告舅姑曰前日所言使我配王叔非人所为今携来之人素非亲知有何不可他若肯养舅姑我岂不从乞为上答王叔向日之钗今当见还不然我终不从王以为实遂还其钗至发引前一日郝乃去素服盛妆饰设馔柩前默有所祷人莫得闻祭毕号叫尽一夜人恐其自尽皆防之至次日柩迁及茔入圹众皆环泣郝乃投身圹中伏哭柩侧众急挽之不料郝氏潜刃在手忽然自刎而死众皆震掉不已遂议复开安棺依尸同葬焉安之父母怆惶无措如失魂魄恸曰儿既夭折止赖媳妇今复自尽我等不如即死于是王乃泣扶其父母曰某初誓待父母有托尊嫂有归我来墓次与亡兄庐伴几时今幸尊嫂大节通天夫妇双美然父母之养不可少缺其责在我古人有刻木为母者所以尽其不尽之心耳予不幸父母早亡其未尽之心正无所施得人为父母岂不胜于木乎况以当养之父母哉兄嫂虽亡王某见在父母正当安养何必介怀既归王即移家于陈宅待亲承服如安亲弟纠合亲邻上状郝氏之节于官致蒙旌表其门其父母月给廪米二石越三载王乃服除乃议婚娶妻夫妇克尽孝养如此者十余年父终于前母没于后备尽人子之道始终如一呜唿贤哉至景泰间闻王官人尚在但周君彦博迁居年久王之后事不得悉知又忘其名字惜乎海萍道人曰古之孝子顺孙义夫节妇代不乏人然未尝有此三美生于一门者当时王能申郝之节而王之义无人申之此传是所以作也复从而铭之曰天理本一善人性备五常逆之为贼孽顺之为忠良寥寥千载间屈指思遗芳陈家有孝子侍亲在高堂夫能谨温清妻复勤羹汤夫妇和且顺不异双鸳鸯一朝灾眚作自料必成殃亲老谁可依妻少孰堪将益友惟王生义气直且方我亲即尔亲我妻即尔房若此心始毕免使魂魄伤王生振金诺质钗为关防陈君即瞑目王乃易新郎设奠哭灵几誓心说衷肠朋友天之伦虽愚非犬羊众以好事定具不思他详岂料掩圹时郝氏悲如狂飞身投柩侧颈血淋衣裳双亲如失生众人皆惊惶王生心独喜举手感穹苍复启陈子棺附葬夫之傍移宅侍陈亲自丁三年丧告官乞旌赡门闾生辉光服除娶妻室供养双亲行养生尽子职送死继烝尝嗟哉陈侯贤积德感祯祥友乃兽中麟妻乃禽中凰代天宣正气为人立纪纲一门三义烈万古芳名扬他年逢太史昭焕简编香贾生代判录贾生者名如字譬之乃山东泰安州人也博学聪敏诸书子史九流百艺无所不涉在乡里间虽为人所称而终不能进达怏怏然而越四旬因自念慕功名而过壮年岂非命欤遂不复留意矣买田城南为终老计焉日则邀友唿朋围棋举白或游山观水或览胜寻幽狂歌笑傲落魄不羁一日与诸乡友游泰山天齐宫由两廊而观焉时譬之已醉见一神努目有怒色者则曰躁而不仁当黜一神间一泥偶妇人者则曰淫而失体当贬面赤者曰好酒伸手者曰受财狂态百端诸友为之绝倒行至货殖司譬之径前据神案而坐笑曰此司所主乃人间金银宝玉谷帛之类尔诸友者皆圣门之徒博识今古研通经史上可以为宰辅公卿下可以为群司州牧而俱无担石之储每被饥寒困迫吾今权为司货判官尔等从而叩告看吾能处置否众责之曰汝虽称愚直然神司之位乌可渎慢笑戏之间不觉颓然不能兴矣扶挽不起时日将晡众唾骂不顾而去将一更后譬之方醒举目视之但见月光穿户蛩韵鸣阶风凄夜寂四庑肃然月光中但见土木鬼卒森列左右譬之自念夜既已深庙门已阖无计可归乃佯醉唿曰货殖司鬼吏无知佳客在坐而不上灯烛耶此言实所欲厌其岑寂耳俄一鬼设一灯于案上譬之不惧即以为得意又曰有茶否又一鬼进茶一瓯少间二鬼捏一门扇铺于牖也跪而告曰请先生少寝也譬之振衣就榻而寝因问诸鬼曰予乃近井贫士也虽尝读书学礼然吾家室寒微未免为宦途所弃乡里所贱亲故尚亦不怜妻子或时恨怨吾与君等素昧平生况又幽明异处又无官守相临理势相迫至若有先生之称供茶设榻之待予何以敢当也一鬼前曰吾之冥间与阳世不同若忠实君子虽贫贱亦尊若浮伪诡诞之士贵为公卿亦不礼也公盛德之士也然吾判君见而亦当跪拜况予吏卒乎譬之曰此故幸也然汝之判君安在乌得不一相见耶吏曰若言判君深可为扰也譬之惊曰何谓也吏曰判君昨夜因与故人乐饮太过害酒不能起今日早本处钱米二精争交易之权各具词笺诉于圣帝得旨颁符本司令审情实务在时下得理今夜三更后符使必来取案虽将钱米二精拘系在狱然无人勘问倘符使来责将何以待之譬之曰审如此吾虽乏申韩之学颇知律典之条倘能见委或可得其情而成其案也吏曰善则善矣然公之鹑衣百结帽破履穿不但不伏犹恐被其讥笑譬之曰若假汝判君之袍笏吾着以升案汝等亦须趋侍恭肃必能瞒斯也吏曰善遂取袍笏令譬之着之据案而坐然譬之为人魁岸多须眉目爽秀众鬼吏且观而且笑曰虽吾判君亦无此威仪也遂令吏卒押二囚鬼近案而跪一吏竟前执金简而启曰早间泰岳颁下符简令鞫此囚伏乞神判其简以金为大可六七寸字皆云篆不能识譬之受简扬目俯首上下循看如点读之状看讫振然启洪钟之音开朗星之日问曰尔金所告何情尔米所诉何词乃敢越诉吾司轻渎泰岳致蒙颁符发使扰吾案牍若所告有理或可宥放如其不逮则定不轻恕矣一囚人有蛇身圆面目戴重宝之冠负开元之字飒飒铜腥铿铿金振伏地而唿冤曰念某本姓金氏乃丽水之江砂人也其先出自太昊祖讳蓐收位镇西方籍属五行官司充位有祖曰矿而生金银始自夏商沿及周汉族属渐蕃有刀布货泉钱具之名有关会券契交钞之号近族者有铅汞铜钖之类宾客有异宝奇珍之物奴隶有锦绮纨罗之段俱有富国利民之功交有易无之术济贫拔滞助困扶危代天宣流行之化为人开通达之门万国通行兆民周用绩祖以来职专交易此万万年不易之任也迩者山东小邑愚鄙之民口腹是尊珍奇见外但知较斗论升不解惦斤播两逐钱钞于他州易草实于本境使钱也藏瓶结串有补锅铸镜之危其钞也衬袋塞墙有引火裹疮之苦有些擅专夺利重情伏乞威灵分豁便益又见一囚褐衣锐首足停停而有节形累累而多仁再拜而诉曰念某姓谷氏名良字国胥壠州之井田人也远祖名禾者抱道闲居蒿莱是伴蒙拔用于神农之朝荐享于燧人之世使居司命之职历世累朝未尝不重祀天祗地无非黍稷稻粱祭鬼祷神岂用金银钱钞为民天为民命其功括于干坤充国用充国储斯名亘于今古史美有年政愁荒岁三军缘吾作气万户因我名官此处乃阙里附鄘之郊素习敦浮不侈之化故弃彼虚侈僭诈之资用予济世保民之宝却乃造奸妒陷冒犯玄庭捏词诬告二囚招旋譬之大怒叱令鬼卒掠姓金者一千铜锤释姓谷者之缚展云笺挥巨笔而判曰夫以覆载之间惟人最贵养生之道惟食是先其为米者有无系民庶之安危旱涝关国家之否泰尔世赖国尔国赖民尔民赖食以斯察之米之功何待论而知之者哉其为金者乃天地刚燥不仁之气阴阳疑僻劲恶之姿相作虎形性酣肃杀时专秋令律应商音在天为霜草木遭而一空在地作兵风尘起而板荡故先贤知其性恶好行制为货物使通交易以遂其性免生他祸既得旋用于时为物犹能害众饰冠铸印败高人隐士之风为簪为珥丧节妇贞姬之操武将因斯取败文官缘此欺公起赃吏贪叨之胆兴盗跖贼杀之心不临贫乏令忙忙求觅千端偏趁贵由使琐琐宝藏百计或争一钱一钞致倾人命于非天或渡万水万山苟丧客魂于绝域败昆弟一气之恩坏朋友同窗之义失经营忠信无凭达贿赂奸回得志石崇金谷岂期倏忽诛夷董公坞不料逡巡戮辱元载世守空名贪污何增日费可谓知机德裕执迷积若丘山不足乐羊听谏弃如粪穰无惭贵为陈后主之莲花贱作孟蜀王之溺器导窦申有喜鹊之称陷王鲁唤惊蛇之号王戎牙筹肯舍昼夜夏侯竹笋定则春秋陈尉贪声崔烈铜臭结启郑之羞绕榻惹王衍之怒不但前人当谨亦且后世宜知煳金锭欺鬼瞒神剪纸钱侮天渎地虽粉骨何胜其诛然握发难穷其罪欲磨之为尘沙到海犹能出世欲错之为细屑入酒惟恐伤人秽恶虽昧于当时罪遣莫逃乎今日姓谷者理合优容姓金者情宜准律各取亲供遵条判结合申泰岳用交严符判毕适本司判官酒醒闻知所以急出与譬之相见款接备至而判官谢其权宜代判之劳因酒失迓之罪譬之亦祝其擅据神司之愆僭干冥政之过彼此交逊礼容诚色各溢于面于是判官遂命酒餚与譬之交酬畅饮至晓方已譬之乘酒而别既归昏醉经日方醒向人备道其详人皆惊讶后譬之年近九十一日舍妻子入青萝岛採药不归人或以为仙去云东丘侯传东丘侯传姓花氏名云字时泽濠州怀远县之民也其先乃故宋之宦族即祖以农隐而不仕父芳读书好礼聚徒教授于家一日无故为凶豪刘三击死时候年始三岁母苑氏抱侯诉于官官不为理反遭械系时元政日紊是非颠倒贿赂公行母子之冤终莫能直况连岁饥荒不能存活母遂抱侯再适于张氏越十年其母终以郁愤不伸含冤而死侯年甫十三其居丧送葬礼如成人为乡曲称重又三年侯年十六恒以复父仇为志其继父劝之曰彼刘三者兇人也有兼人之勇徒党又多汝欲犯之如犬之制虎徒丧汝生无益于事侯遂止然日夜泣告天地又二年侯十八岁忽一夜梦神人授一铁简长三寸许曰尔食此当有神力侯遂跪而嚼食之既觉齿痛连日试其力果异常日或手拔大树或肩负活牛或挟车渡河或拖舟上岸远近喧传号称花神力时至正癸已天下大乱其刘三者聚合无赖谋杀县官夺据其城侯知势不可容而告继父曰儿欲直取兇人易如反掌虑恐儿动父无卫御或致疏虞不孝大矣近闻真人起义临濠不杀不惊拯危济急救民于水火登之于春台盍往归之父既有托儿愿遂矣父喜遂同往焉至大营得见徐公与语大悦荐于上蒙召见侯诉所以上曰今汝既言能取怀远当用人几何约几时可下侯再拜曰不烦天兵愿容臣一身今晚去明晨取来上笑而遣之侯身无甲冑于徐公处乞得一刀投夜径去夜四鼓而抵怀远侯遂坎城以登既入则隐身暗处及明越垣而入其衙遂刘以出号于众曰徐元帅大军在迩敢从逆者族其胁从者尽来归助遂缚刘三及同恶者十许人拥而归营既献俘更率群吏各上兵民钱谷之数上笑谓徐公曰尔不但能知其才而能知其心此子虽古名将不是过也遂命侯长帐前宿卫以刘三赐侯听其施报侯遂缚刘于营外设父之灵位亲剖刘三之心痛哭以祭之观者如堵无不感叹其时附近诸城皆下惟全椒与缪家寨互为表里累抗王师侯请卒三十人乘夜登埤纵火鼓噪群贼奔溃擒斩无算遂下全城上将取滁州未知虚实而侯请为前哨至中途弃众独进遇贼数千侯奋长枪大唿陷阵贼皆崩溃追奔直抵城下大军继至一鼓而下甲午取和州乙未从上渡江侯率众先夺南岸丙申破集庆徇镇江丹阳丹徒金坛等县皆侯之奇功也至马驼沙闻有剧贼潜据其间侯独率三十人舍舟步往探之被贼暗出围之侯与抗三日夜贼败走擒斩百数又克常州常熟前后捕虏数万是年秋攻宁国陷山泽中前后左右皆敌寨侯所领才八十人侯鼓噪横身出入八日斩获数千而侯不中一矢时侯官至安远大将军判行枢密院事巳亥命侯帅兵三千往镇太平时彼处频遭兵火人民逃散仓库空虚商贩不通官无见粮民无见食外无供餽救援道难邻敌切近侯乃修残理废招来易货甫半岁而伪汉陈友谅之兵蔽江而下旌旗不见其际侯登江台而笑之曰是我报国之时也但恨粮少尔即率所部精兵三千鼓棹直前接战移时互有胜负侯敛兵归保江口贼知侯无继乃结舟数百为水城碇于江中与侯相对每出战船分番接战使侯不得休息越五日侯夜潜遣小舟纵火焚其水城侯复以舟师鼓噪功之贼遂败走越十日贼复整众如前结阵相抗但不出舟浪战侯始疑之时城中乏食已半月侯遂尽杀战马以劳将士以示必死又三日贼以步卒七千自夹山潜出城后乘高而下城遂不守侯知不可为乃率所部舟师直犯贼寨贼挥诸战船围侯于江中暗遣善水者凿侯舟沉之侯得浅处贼又围之侯枪折倒持一贼以扞兵刃偶有流矢中侯要害遂为所缚扛之以见其帅侯少苏愤然一吼索皆寸断起夺贼刀杀数十人贼帅亦重伤而走贼不能敌佯跪请降侯不知其诈乃停杀开以祸福有贼自后潜以铁挝击侯之首而仆众遂断侯之臂弔于船桅而射之侯至死骂不绝声公之部下尚千人皆战死无一降者时庚子之岁闰五月二十八日也先是城围将陷侯之夫人郜氏以性醴祭告家庙谓家人曰吾夫忠孝人也事若不济必以死报国家我独生乎此儿虽才三岁岂可使花氏无后哉尔等当保护之俄倾城陷夫人遂赴井死其家人或溺或缢从死者数十人独妾孙氏不死乃收夫人之尸葬于庭后桐树之侧以金钗二一簪夫人之首一自簪之遂负儿以逃将出城而为汉兵所虏挟以同归武昌至伪都其营每每夜掠或曰因虏口夜哭所致其帅禁军中不得蓄小儿原虏孙之卒欲弃儿于湖孙氏贻卒曰且如空杀我儿莫如卖于人君更得钱卒喜遂卖与一渔家孙氏窃察其住所每每往视之是年冬天兵伐伪汉汉贼郡属皆溃孙氏乘乱潜入渔家窃儿以逃数遇汉兵皆潜伏得脱及江以簪僦舟又遇汉溃卒夺舟掷之于江孙氏抱儿得一断木漂至岸隐苇洲中彩莲实以哺儿七日不死忽半夜闻人语唿之遇一老父自称雷老遂导之以行明年辛丑二月达行在孙氏大恸抱儿再拜上亦泣寘儿于膝曰此将种也赐雷老之衣更欲复其傜忽失雷老所在访不可得时儿年八岁命侍皇太子就学年十三授虎贲右卫副千户又七年则名炜拜水军左卫指挥使洪武七年炜同孙氏至太平求夫人之骸于桐树之侧宛然原簪之金钗如故比验无异遂奉以归缚蒲为侯加以棺衾而合葬焉翰林学士承旨宋濂为之铭曰云雷遘屯宇区分笃生真人镇干坤骑龙鞭霆下天门前翼后卫滃若云谁其最雄花将军力驱智驾敌万人蹂跞群盗犹麚麏大刀长戟属橐鞬左麾右刺流电奔绯衣缁弁貔虎屯驻马饮江江水浑吴越之域杀气昏手挽天河洗妖氛军声隆然若雷震遭者胆落两足蹲元戎开府大江濆腰佩兵符威令尊控制上游为国藩伪汉恃力不图存建旗扬帆事征鼖艨艟蔽江蹑钩援椎牛享士士气伸驰马督战宁顾身贼燄炽若烈火焚大战三日势愈殷单骑赴之齿啮龈怒发上冲气如烟汝贼兇顽犬与豚愿醯汝肉一口吞贼惭耳塞不忍闻至死不屈酬国恩飘然乘云叩帝阍请为厉鬼扼贼咽贼当殛死洗厥冤天子下诏褒忠勋东丘建侯贲九原孤儿保育宠便蕃不坠宗祀天所敦生为烈士死明神神灵在天光嗟尔来观万子孙继忠思孝慎勿谖弗信请考太史文广陵观灯记至正之六载天下尚宁一风俗侈靡凡八节皆有所尚每遇元夕必张灯火而广陵灯火为天下甲时本路生员余论者学问该博负性冲介卓然有出群辅道之志时与二三同志游观市里或有人曰天宁寺灯佳甚论等遂往焉至则人山门越前殿达后堂何尝有一奇灯众笑曰谬哉此游手之徒见此男女混杂故贻之尔遂由两廊而行但见僧房深窈曲折相通重门转侧牀榻交错彼此可以穿连周旋堪宜回避几见妇女或凭小儿或依婆妈或坐或游或谈或食论惊怍不已询诸僧则曰某师兄干娘之女也某法弟义嫂之姨也少留随喜尔密访于小行童则曰此某官人之侧室也此某良家之孀妇也论曰审如此缘何相识诸僧童笑曰但在道婆牙姥何忧不相识哉论闻之发指睫竖抚膺顿足曰天乎天乎胡神之教坏我彝伦如此酷耶遂揎拳挽手欲往击去为诸游者扶挽而出至寺门拾片瓦书一律于壁间忿叹而去其诗曰败坏纲常启异端妖形怪诞百千般妆严像偶浑金碧糜费生民尽脑肝良妇遭欺精舍暗愚夫受戒布衣单诸僧恶重全无报始信苍苍易得瞒行过通市桥少北俄然狂风大作飘尘乱物震荡若雷街市灯火一时尽灭咫尺不辨同行者俱失所在暗中有二人一握论之发一拥论之背不容辨问持摄若飞论怒曰尔不过巡捕者今夕元夕通衢人走而敢与我无状二人曰君不必怒至彼自见耳及至乃适间所游天宁寺金刚前也返顾二人乃鬼也使之跪论一足向前一足向后奋拳昂腹瞠目剁齿直视不跪金刚叱之论亦叱之金刚呵詈之论亦呵詈之金刚曰尔何人抗渎神明若此叱送犁舌之狱论笑曰尔胡鬼之奴何敢僭称神明以恐我耶吾本不当与你接舌奈何陷身于尔不可钳默吾今姑掷尔佛且尔既称护法为尔佛之爪牙受彼卵翼之恩当尽蛩蟨之义则宜谨守厥戒福善祸恶斯其职也却乃纵容僧徒饮酒茹荤肆淫纵恶陷尔佛于不义吾以谠言叹悼敢加屈摄以此护短容奸轻犯君子又当送何等之狱耶于是金刚闭目摇头拿掌正音而作是言善哉善哉吾教之不行良由此等人欤论又曰尔既无如我何屈吾至此置吾何地忿骂益甚金刚曰适间阎君因赴上元会道径吾寺因见足下佳作怒甚即欲追取缘驺从不敷借吾二鬼卒相招吾虽礼屈亦不敢汝释君故能词亦难自脱必劳一生论知不免遂同二鬼而行约十里许气色渐昏路岐殊异惨惨然如凄风夜雨之间悄悄乎似落月秋寒之际论为之一洒泣又悚然曰大丈夫以谠言介论立世教而扶纲常又何生死之难妻子之忆哉又十里许乃达彼则台观巍峨殿庭严耸吏兵森列鬼判侍阶二鬼携论俯叩陛下一鬼启曰蒙旨差追谤佛秀才余论覆命良久闻殿上曰汝为余论否曰然又曰壁间之诗汝所为乎何人为乎曰实论为也殿上曰汝既为儒生读书习礼讲圣贤之道返违贤圣之仁孔子圣人也尚日敬而远之未有他贬汝独何人而敢谤渎如此叱令鬼卒缚送犁舌之狱论闻命据地大唿曰论罪故当不宥然鄙律发自有端乞容一伸若夫神庭见理黑白有分则虽齑之粉之亦所甘心倘或阿庇偏持使论复生百岁何益于世殿上曰汝试陈之言或可取礼或相容如其不逮则刑必加酷矣命释其缚赐之纸笔论据阶为案操觚染翰文不加点一挥而就曰夫佛者乃西鄙夷酋之冢嗣违弃君亲自创返常之教背违天地横开亡本之端殊言异服妒三纲而败五常囚首裸形自一人而污万世染惹后人如投厕圂诱欺愚孽似禁天刑木胎土偶怪像千般玉匣金缄妄书万卷况后之学佛者自知诞妄无宗之说为士大夫所贱却乃妄加粉饰谲设妖灵言从彼者登九重极乐之天堂谤斯者堕十殿阿鼻之地狱又若愚人奉佛者深为可笑预修因果苦结人缘营堂建塔想非望于来生散米施财期富豪于后世至若施设之洪供茹之盛诚可寒心金碧交辉佛殿拟于宫阙重门深邃僧堂盛似公衙又如四月之八日七月之十五捏设盂兰等会一盘之用费千锭之钱一堂之供过百家之产糜困生民妒叨世教其为僧者又皆游手之徒或避差之顽民或躲役之逃军或因人命以歇案或缘盗贼以潜身离父投师背亲合义毁圣制之衣冠习妖胡之体范既髡其首度态百端巧好其言语喁喁而学似女之声善令其色步徐徐而作不男之相低头合掌哄愚人启学佛之心鼓眼掐肩诱妇女动淫奔之兴传经说法如招姆子弟之排场设会打斋似开汉虔婆之构肆呆人作悟同斯有严责之奴才淫妇通姦是彼不累身之妻子答禅问辨机锋甚于刁徒说经取笑诙谐巧于副净为门僧要为门里之常僧投施主望作栖身之主师兄法弟无男女一体通称义父干娘有所故方绝断拜外边娶妻假称名姊妹姑姨寺中育子只唤做外甥徒弟募缘送疏百计叨求荐菜点茶千般哄诱自厌肥鲜陷入齑淡穿房入舍玷良家外议横生度众开坛费圣世板图日耗于国无荷戈之劳于民无辅安之术不耕而珍馔盈厨不织而绮罗满架秽世难除薰天莫洗甘纵洪奸宪纲无禁罪形盈溢于从来是非镇容乎今古人人俱得寿终报应轮回安在此实鄙衷故生豪怒偶发胀蛙无用之言返惹逆鳞莫逃之罪伏望下烛愚衷俯垂明察陈毕屏息伏躬以待神判闻殿上曰汝之陈论或似近理然于论佛未知其详寡人若不为尔备言恐此后学小生滞在一偏亦失其正尔其谛听佛也者西南远夷之神也其土之夷受天地金气之偏刚燥无仁常佩刀搠怒则虽至亲至爱立刃于前不知君臣之义父子之亲男女之别长幼之序禽居兽食千百为群世无定配与畜同行以劫惊为生以战斗为务忍杀轻生视如草介无伦人礼乌得知之哉大抵天道恶杀好生否极泰至正气或聚偶生一人其名曰佛痛返其性以慈悲化彼刚顽以忍辱除其酷暴天若不因其气类而化之而以宣尼教之难矣兵书有云以夷狄攻夷狄此其意尔佛在彼国其功亦大其于中国恐或下愚解回悖恶之念少启忍让之心亦有袜线之补今详尔于论佛之间虽不得其情至于论奉佛之过僧徒之非实有疾恶辅世之心功过相符是非两质遂令鬼卒送论还家增寿一纪于是论喜融于面气伸于怀再拜舞蹈叩谢而出及门而浼二鬼曰予既还家不得复来欲烦二兄携予往观不律之僧受报之所可乎二鬼许诺遂引论至狱但见诸曹用刑备极惨毒受罪之人肢体分裂血肉淋漓冤唿震天不堪闻视又见狱左有黄光亘天其中有人衣冠俨然冉冉投西而去鬼使指谓论曰此皆守戒精专者得生入天矣论曰善恶之报故知不爽然此两途之人其间虽老少男女之不同僧尼道婆将半而不见儒冠儒服者一人何也鬼使曰此乃释氏色幻之化非天地元气自然大化虽四民之不奉佛者皆不至此而况儒者乎论赫然惊曰予素不信鬼神今已亲见报应而君又言大化幻化之分有儒无儒之别予实不敏愿闻详详鬼使曰夫大化者乃天地自然至正之气理也乃万物之本气之动静谓之阴阳气之功用谓之鬼神气之屈伸谓之死生张子所谓太虚不能无气气不能不聚为万物万物不能不散为太虚此即大化也夫幻化者乃释氏轮回之因果也实自泥心执念色像相感而成我佛欲其散泥消执舍妄归真众生沉迷执泥至此尔幻化之门因释所设论曰论忝儒名何尔至此鬼使曰君言诸僧业重全无报又曰报应轮回安在此非泥心执念乎论乃赫然大笑而觉方忆昨夜醉归有忿在心得此异梦耳管鉴录元季之末四方分扰惟河北粗安而庆都县衙之西有王屠者世业屠宰素称恶少凡人谈及鬼神祸福者必至昂腹奋拳极口毁詈邻有于公者年垂八十不为非行子贤家富举县敬仰每遇王屠必再三戒其狂暴劝其改业王虽不加嗔怒然恒以白眼相看人皆不然而于公每每不恹一日王屠无疾而死经宿乃苏泣谓家人曰我于昏沉中有二人径前缚我拥至一大官府阶下责我多杀生命渎漫鬼神欺侮良善以刀刺我如宰猪之状然后掷于沸汤退予不胜痛楚失声而觉家人视之果见遍身溃烂秽不可近复谓其妻曰予常深恨于公劝我不听良言果遭奇祸几不复生汝可急去拜恳于公为我谋之妻如其言于公遂诣屠家笑曰此实君之警戒但依老拙所为何必过惧也于是王屠焚香誓天尽改前非常斋静坐不数日前疾顿平遇人善事竭财助之遇人行恶尽力戒之负土补于衢路汲浆施于道途虽不生业家道比前反充乡人以王佛子称之是后于公寿九十而终佛子亦九十而卒人传之以为因果有好事者作于王因果诗十咏远近传诵其诗曰善人心地孰能同解诱凶玩积善功看破鬼神玄妙处只将人事合天公恶人当日肆愚狂一旦回头作善良不是鬼神彰报应又何能改铁心肠只将言行合天心任尔欺凌不动嗔到底不须生计较上苍终始不亏人欺善欺良痛不仁亲遭报应始知因皇天广大涵生厚巨恶还容听自新祸福昭彰本在天休将报应作徒然暗中神鬼分明计若不亡家定减年万事多端好事稀休言报应眼前迟心途善恶如形影步步相随不暂离趁意随心不觉差但差一事一冤家到头经纪归天算莫把聪明向世夸富贵由天莫强求正如农业望秋收若非着力亲耕种枉费身心昼夜忧静观巧拙斗争高拙士安闲巧士劳巧拙一蒙分祸福莫将天道忽丝毫恶人休把好人欺不令人知天自知心上有形须点检问君何处是便宜其县学有痒生姓管氏名鉴者素称好学博览书史为同侪尊向常日从讲者不下十数一日诸生有录于王因果诗以示管者管阅之再三忽然振几长叹掷诗于案闭目不语者良久众笑曰此诗乃俗俚之言吾侪取以奉兄意供一笑何故动此深疑管曰不然夫福善祸恶天之道也虽在吾儒不外此论因显的验不爽毫釐故为杨墨所凭附以鬼神合以因果恐惑匹俗以致真赝莫分是非莫辩此弊故非一日矣然仆于其中理有未明事有莫晓者今试一陈倘诸兄不吝下教为讲数言使仆心塞洞开目翳净拨则幸之幸矣且人之有身也父母生其形天地付其性贤愚善恶各有定质万一不同也虽时有积习变更若不相远人之善性天与之也人之恶性亦天与之也善恶本自天成非人自勉为也今者天生善人天又钖之以福天生恶人天又加之以祸是天厚于此而薄于彼也言天故为之耶而天道好生至正焉有此理言非天为之耶而果孰为之乎此实下情之疑众皆嘿然罔知所答至夜管生就枕无寐摸腹而思终莫会其要乃作诗曰永夜心无寐悠悠动所思难明天地理故起世人疑窈窈情难论冥冥妙莫窥无由寻径达空使此心奇性命天公定形容父母遗贤愚心所主善恶性之为物不兼同体谁能得自知善人蒙福祉恶者陷倾危惩创故天理生成却在谁自生还自杀难信更难期人性出天与天何又录之宜成一样气胡作两般基不必生凶戾无劳用祸施是非如有谓彼此是怀私枉费钻研虑空劳梦寐思顺情伤世教抗论谩神祗默默人何见苍苍孰敢欺未堪方圣治实恐混民彝空使磨心镜终难去此庇无能开秘义卿尔动歌诗次早以诗持示诸友皆称其论确而言切义通而理当有录之人稿者有读之成诵者一日其友有张生者自别墅而归少憩西关之树下因口诵管生之诗适有一樵夫窃听于侧张笑曰汝知何事而听樵曰恨君诵之速未得悉其意张复诵一过樵曰斯何人作也张乃备言管生之诗本末之事樵曰管为何如人张曰痒生也樵大笑取担荷于肩以口唾地曰如此学识而称痒生宁不自愧耶是一控仆不足拟也径投西门向下而去张大怒逐而詈之樵者但笑而前走将及市适管生自东而来张急挽管备言所以邀与共往挞之管曰不可彼异人也或隐士欤正当求尽其言乌可犯之以非礼乎管遂前揖樵曰窗弟愚幼不解下问轻渎明诲万冀先生勿罪倘不吝善乞开后蒙凡三问而不答但微笑以目他视管愈敬异乃跪而告曰夫仁者爱人先生以学自善非大儒之用心也樵笑引管兴曰仆野夫也非儒乃知儒之人也君若下问有何堪答又却之再而答曰闻君之诗立意谓天生人性善恶之差者似天有所主见而用意彼此使其善恶各受之性而又加之以报应惩创之佳作之兴有此未安也呜唿缪之莫甚夫万物之始本乎无极而太极一动一静阴阳分焉阳变阴合五行生焉无极之真二五之精妙合而凝干道成男坤道成女二气交感化生万类气理错综形性特异惟人秉独秀其心最灵而有以不失其性之全然以气理之杂刚未免有刚柔之别善恶之差祸福之应盖由此也惟圣人与天地合其德日月合其明四时合其序鬼神合其吉凶者不过守之以静谨之以动人之太极于斯建矣建极之道诚与敬而已矣夫阳之善者仁也中也正也善也福也阳之恶者柔也弱也阴之善者义也刚也阴之恶者邪也恶也其在人之善恶有福祸之报者乃气通理合自然感类而聚善与福会恶与祸期正如阳燧取火方诸取水火发水生是果天之与夺乎鬼神之作为乎呵呵又何难明耶言毕负担长啸而去其行若飞管生追挽不及归而浩叹累旬是后闭户读书立志不出集十余年遂成名儒焉邗亭宵会录高邮州之北射阳湖之西有渠曰邗沟又曰邗江乃隋炀导汴通淮入江都观琼花所凿之水途也废及千载湮若逶蛇尽为居民所占或开为种稻之田或断为栽莲之沼青蒲紫荇极目百里真水国极胜之所也沟之东原有富民金寓言者居焉因沟之崎岸构亭其巅扁曰邗亭寓言之群从子弟皆尚儒业凡偶佳辰令节必召近居之文士以诗酒为会焉将值七夕诸群从邀友饮于亭上剖韵联诗传筹送酒极其娱乐坐中有刘生者善奇术能缚箕为鸾飞符致仙降笔书字凡祸福无所不能断虽诗文无所不能作众浼刘一试其术刘许诺遂取一净箕缚笔其端设几张灯众乃炷香虔叩刘遂布气作诀飞符振尺俄顷清风徐来鸾箕动矣初微渐着跳跃于案上刘生伏躬再拜而问曰祖师何仙乞通姓讳于是鸾箕振几而批曰吾乃风流宗伯浪子神仙郑元和也众初观有风流浪子之号复见书元和之名哄然大笑刘生急诃禁而弗能止其箕复震迅批曰叱且如刘子年称锦云居士徐乔称丽庵道人贾岛号浪仙酸斋号风月主人是等硕儒古哲尚或为此其间意有所寓见有不同尔等后世鄙生不知前人趣味妄以淫亵相窥甚无谓也又如汉之司马相如乃一代之巨儒文君以听琴而合人不以为奔唐之李靖实当时之名将红拂以目成而投人不以为私至若翃韩章台之柳陶谷邮亭之弦前人未尝有一字之贬又若崔张之酝借苏双之风流乐天之于樊素苏子之于桃枝着于简篇班班历历岂可言词而尽欤夫佳人之出于世雅士之遇于时者正如麒麟凤凰醴泉芝草非里闾之常有者也故绿珠碧玉以人丧己飞燕玉环以己丧人才艺情爱不能并美古云佳人自来多命薄此之谓也以我亚仙之清才丽质善终美始比之前人又万万也夫风月之情乃人心之所共趋然为礼法所縻况世之迂人俗子不留意于真知灼见不用心于脱粗求精一概尽拘于非礼呵呵其心耿耿其意悬悬能终有一人以斯事去怀者乎吾不信也嘘凡自圄于迂自禁于阔未尝不有没齿而赍此恨者诚可笑也吾今试呈一诗公等评焉批曰诸公莫笑郑元和花柳丛中得趣多舞歇翠盘春意怯歌停纨扇酒颜酡琐窗月淡人初静罗幕风闲漏半过直此良宵逢国色问君心下定如何批毕众曰凡愚小子仰渎先生伏希恕责恕责或曰先生初与妍国之奇遇及终于偕老想于风晨月夕必有洪词佳什万冀勿吝一未予辈使其识趣知趋不为迂系亦先生开导之功也其箕摇摇似在喜态复批曰吾实有百咏不轻示人君等既欲续契沿流高山流水又何惜于一奏耶诗曰想应闺阁不胜幽来逐莺花小径游秋水敛波含巧笑春山凝黛系闲愁佩环声碎金莲窄罗搧风微玉笋柔徉唤待儿教近立撩蜂扑蝶强支羞疑是生前宿有盟谓何一见即留情问酬懒答惟狂笑劝酒频来不转睛也虑嫌疑遭后谤苦牵风概望偷成一时别却离魂倩夜夜须防梦寐惊两意当天已誓期何劳笔扎寄情词谨依月上梅梢夜莫待花飞烛低时惟煮好茶供雅论要联佳句足新诗静嗤俗子眠花柳月落参横总不知玉斝供频醉不枝撩人重唱小卿词故留残酒央予饮假剔昏灯掩众知葱软玉敲弦上怨脂温香近耳边私何当更有西厢月重照人间燕尔期灯暗屏山意转浓罗襟半卸出酥胸暖煨腻玉寻芳梦巧浴华清得异悰朱绽余香甘唾冷山横颦黛乱云松朝来掩却双鸾镜羞见阳台雨后容叠裹重包远寄将看来事事断人肠罗巾尚带啼痕渍珍果犹含袖口香无术慢劳多计较有情争忍不思量一宵间阻三秋远恨杀寒蛩语话长一自相从数载期柔情终始不差迟时间喜怒能迎合造次嫌疑即预知为我卖钗瞒阿母倩人寄物避邻姬章台仕女难同处对月临风八句诗金杯寥落夜初央笑灭银釭入洞房共撮海山言誓约各陈怀抱话凄凉香融斗帐鸯衾暖雨歇阳台蝶梦长宿酒正酣鸡乱聒满窗红日上扶桑正批间其箕忽然翻落于地如中矢之禽滚跳不定众皆异之莫详所以良久乃止刘仍置箕于几上再香祝曰适间开示诗章之美摭事之精予辈喜羡不胜而祖师忽尔震怒实取生等之过欤抑又诗之不续尔其箕复振迅批曰吾神非前箕之孽鬼乃元世之大儒酸斋贯学士也忿彼之邪言惑明时之正士被吾═翻即令从者槌击而遁矣众曰据郑先生批云与学士道同事合而学士秽视不异天壤又何谓乎其箕复批曰嗟乎安有是哉吾观元和之言自为陷溺之鬼死而不厌尚犹谆谆切切劝人为己失之非想彼在生之日其造心立行又可知也夫男女者阴阳也夫妇者天地也故阴阳序而造化成天地位而万物遂实五常之本人极之源正闺门治家邦化天下淳风穆义莫不由此而启且诗之一经取关睢为冠者乃圣人正本澄源立人极安天伦明万世之法也又断之以一言曰思无邪使人必正不偏必序不紊后世愚夫愚妇冒而逆之色慾是酣音乐是溺混其源而浊其流瞽其心而蔽其知邪僻成于心秽行张乎外月蹈日染籍习不厌甚至于悖天灭理杀身亡家者比比有之可不畏欤可不慎欤今之世人求伉俪者专论才色贞静端良者未尝挂齿深可叹欤吾今卿申短唱用伐污奸百冀诸君勿嗤幸甚复批诗曰君等来恭问将知事若何须当劳笔札未始动吟哦上古荒淫主而今放浪哥杀身端为此倾国实由他妹喜干天纪妲已启刑科成汤征夏桀周武伐朝歌飞燕成奸本杨妃作祸囮六官生暖昧四海沸干戈嫂婢歌团扇邻姬齿折梭阮咸惭借马庚信戏题鹅历历惧堪数班班故不磨家声遭玷坏国步受颠蹉往者犹贤矣今来事更讹茫然成习俗率尔混风波几因财物盛无奈苟游拖青年荒事业白日梦南柯洛浦逢神女巫山遇楚娥听歌娇婉转观舞媚婆娑异宝真堪重奇珍遽敢呵少违防见责暂别恐蹉跎默默如耽酒昏昏似魇魔野狸臊种类胡孙臭根窠兰麝满房挂铅华遍体瑳眉毛烧墨画牙齿捣盐磋作怪乌衣国成精白水螺明时孤冠髑见世鼠披荷喜怒翻时刻悲欢变倾俄舒诚心屈突说誓口悬河杯酒藏机阱屏帷匿网罗九官安瓦肆八阵布鸣珂系命甜言语迷魂暖被窝唿招贪蜜蚁拘引扑灯蛾佯怒加絟缚娇啼弄谄阿设科明勒掯得计暗揉搓吝物休言俏输钱易得和频来不厌少肯与岂嫌多画壁充饥饼当风御冷蓑艾烧心痛惜斧吹手摩挲填雪琉璃井消金忍铁锅只缘营活计不是托丝萝催归新杜宇散楚老虔婆阳台云冷淡巫崃路嵯峨寥落精神耗潇条鬓发皤囊中无旧物身上带沉痾贫也还侈否衰乎再健么躯同遭雨竹脸似着霜茄蔬食炊粝粥徒行着破靴父娘愁有泪妻子叹无鹾日月弧流矢光阴车逝坡华年难再得盛世莫闲过善戒宜佳纳忠言恕叱诃潜心希圣哲笃志业丘轲批诗既毕众曰后学小子不察向背几为淫孽所诱幸闻学士尊训使生等如拨浓云而睹红日也然学士言词之间诛贬斯事如恶大恶如避厕圂而括论之密採摭之精真如身行目观之详而不知有人告学士乎亦学士曾经历乎再乞批示其箕逡巡退缩如不堪忸怩之状众复哄然大笑其箕遂覆矣已而前浦烟迷西垣月坠众宾皆散是后寓言将所录二仙之诗书装成帙往往示人以为清玩至今江淮间尚有传之者云邮亭午梦成化辛卯秋碛外游魂孛儿忽等乌合犬羊由雁代迤西直抵延绥宁夏之鄙咸被其螽斯之害遂劳师旅少却民恙然在边之仓胥为之一空壬辰岁郎中户部东蒙炯然李公奉命总董粮储于各边及秋至延绥而西行焉宿平夷堡次早又西行将四十五里俄有兵数百骑来迎其首将下马报曰婆罗堡守备指挥使高翔来接公笑而谒起命上马卫从又行十许里遥见有大山当西拔起其支山自南而东趋四合相拱其北明沙际天远入烟外有河自西北而走东南其两山之间有云如烟棚凝结不散公扬鞭指之曰斯何处也翔策马而应曰婆罗堡也及至烟棚乃在大山之东支山之北巨坡之畔公唿翔曰汝谓此为婆罗堡今乃一空山耳翔曰此西北山址有旗处婆罗堡也公曰那有其城在彼其烟棚在此者翔曰此非烟棚乃今延绥镇帅许靖虏破敌之故垒也当日烟雾凝于垒上至今不散公曰噫异哉遂引马近垒而观焉其垒居一掌之坡东西长六七十步南北阔三十步许大山抱其西支山走其南沙埠拱其东长河绕其北遗骸断镞悉遍沙草公喟然叹曰想像当日兵必不多何垒之小也翔曰一千五百骑耳公又曰贼有几何翔曰约二十四五万公笑曰此谬言也世间未有此理必他人传道之讹耳翔曰翔父凤同孙钺败于此遂战死翔时从父为贼所追遂潜于西山之巅请虏与贼相持历历可见语话亦历历皆闻兹事惟翔知见极详公曰尔当为我备道本末遂并辔而行翔曰自去岁秋边烽少息时太监傅公抚宁侯朱公都御史王公班师之次也忽有贼二十四五万其酋孛儿忽何罗出癿加斯兰等分三路入境抢掠而游击将军孙钺率兵三千骑适遇贼于此地势不能避遂纵兵大战众寡不敌为贼所乘时许靖虏捉精骑一千五百行边亦近婆罗堡适闻孙钺被攻甚急乃谓众曰今欲招兵本镇则缓不及事兵贵拙速尔等素称忠勇今日之事正大丈夫报国扬名之秋我为诸卿先登敢后者斩众咸遵令凡二时驰八十里遇孙钺为贼所败伤死混逐烟尘蔽天贼阵之广约大数十里靖虏下令曰贼胜而骄阵大而乱今日之战真可贺戎矣令众各持短兵卷旗直入出贼阵后往返数肆电击雷奔震荡若风靖虏人马皆赤贼不能当由是敛兵少避孙钺方得入堡靖虏结圆阵据于中贼云合而攻之自已至申凡数十合贼之死者信于钺兵而未尝得靖虏一箭羽贼酋会议于西山之巅戮其不用命者一人于阵前以励其号令乃分其众为十三阵阵二万余骑圜靖虏以守之举一麾则一阵进战分番相代意在使靖虏不得休息更不料所御之急耳如此不息者尽半日一夜及日再出贼知计力俱穷乃令一酋能华言者率百十骑近阵求主将相见靖虏策马径出从骑欲从靖虏叱退离阵数十步当贼按辔而立曰尔虏欲见我何意酋曰我是和宁王家小千户天顺年间也先太师讨回我去如今升做开王了见管着二万哨马孛儿急太子着我来问你是甚么人这等大胆领着几个寻死的军到敢与俺二三十万精兵厮杀我太子欲要着大势人马齐屣下来只拍可惜了这些马就蹉杀你这些人也没意思着你将众人的马都送与太子把你这些生灵都放了你若不依要飞也飞不出去靖虏笑曰你这骚狗把这大话恐谁杀上数十日不走的便是好汉其酋复曰你那虎头将军领着三千黑毛军在边上欺负了俺十数年昨日被俺一阵杀散了量你这几个人到得那里靖虏复笑而免冑示之酋惊跳下马与其从骑罗拜于地曰那颜昨日败了今日如何又在此处靖虏曰我于三日前升做靖虏将军如今镇守骆驼城昨日与你厮杀的是新游击将军孙总兵若是昨日有我领着黑毛军你这骚厮又是死其酋笑曰我道昨日不相那颜布摆原来真个不是如今天在上那颜在上我也不敢说闲话了乞告那颜不要和他一般见识只与我六匹马牵去送与三个大头儿俺达达人的礼数不肯空了仁义一定他也送六匹马来回奉若不依我说恐那颜不得解手靖虏曰你这厮口里说是天朝人却又不知法度你回去与那骚狗每说我正要解闷教他只管来攻其酋辞屈含忿径去少顷每营出虏数十骑散若列星圜靖虏之营或进或退或攻或射靖虏令将士安坐砺其刀箭不发一矢而谓众曰此贼若不大剉则胆不破乃令通事饰以华服若将领辨因作胡语号于众曰兀那西山头上狼头纛下穿红的孛儿忽那厮是个婆娘领着一伙骚奴才只会放羊如今将西北营角开了一齐上去拿住孛儿忽祭旗抢些马来大家受用言未绝其攻骑忿骂星驰去报靖虏知贼激动开阵严待贼乃选精甲五六千各持短兵团为一队如铁山飞辊而下靖虏笑曰贼堕我算乎乃令弓矢隐楯而楯复蔽其神枪大炮蹲甲而坐外示轻敌实欲使贼不测贼至二十步犹不动待其兵刃相接忽然齐起弓箭手掣于两傍挟而齐射舞楯者冲其两胁大炮神枪当中雨发如击墙壁无一炮一矢不中人马者当前之贼欲避不能在后之贼贪进不止顷刻自相蹂蹈血肉枕借如丘埠靖虏下令曰敢追贼者斩乃使骁将白道山擒其穿红贼首一人审系孛儿忽麾下平章靖虏令断其一臂割去其发粪秽其首放归以辱之孛儿忽不胜忿辱大唿驰下亲当矢石麾其十三营齐进靖虏号令于众曰昔张巡许远以三千人守睢阳古今称义同侪有六王之褒血食至今不绝以我辈今日之战又无城可依兵且半之众若一心则巡远之功复成于目下众皆欢唿无不一当百者贼皆下马死战彼此蹲甲交射拳手相搏贼之死伤被地集矢如柴人不能行如此者三时而退终不能得靖虏一卒至夜靖虏谓众曰贼累不胜乘此月暗必来劫营乃令炮手数十伏于百步之外至半夜果有千余贼衔枚而来既入其伏炮火齐发营中复鼓噪之贼惊走失路其堕岩落水死者甚众及日再出四山悄然并无一贼矣将士皆喜欲整队入堡靖虏怒曰敢动者斩复令严阵以待至已时忽见黄尘涨天贼自四山沟壑一时涌出分数百队围靖虏军三匝众皆称靖虏为神算然贼亦不敢浪战但相持而已靖虏令军士为拳搏之戏以示闲漫一人失跌两军皆笑至夜遥见虏营举火远近相应靖虏笑曰虏遁矣若假我精兵五万今日机会必得大捷至四更闻虏营嚣声大噪靖虏乃举炮鸣鼓若将追者贼遂不成军而遁两山土民杖白梃逐之贼所弃毡皮衣物盔甲弓矢之属举之连日初靖虏因行边遇敌粮水俱乏已有妙面二升不忍独食遂当风扬之以示同义及此围众乃共以马之肉血以充饥渴耳贼既退乃振旅还堡其孙钺迎拜且泣曰公享破敌之功钺负失利之罪其忧喜之情天壤悬绝靖虏下马拉钺之手而笑曰予之功公之功也公之罪亦予之罪尽以擒斩共之其高翔备谈俱悉而李公倾听不倦行话间乃至婆罗堡矣李公既入馆惊悚叹咤不更衣不泽面复唿翔问曰兹战之后而许靖虏授何升赏翔曰无但以孙钺失利靖虏破敌作一事奏之故两质之而矣李公复惊曰兹事谁为之主翔曰初发于靖虏长者之言既成于总制者遮掩失利之计耳于是李公抚膺仰面大唿曰皇天后土岂期堂堂之世而秦岳之事复见于今日耶遂忿书一律于壁掷笔于地大叹一声就枕寝矣其诗曰落日沙场驻马时为怜鹬蚌此相持众拚一网龙荒尽独保全师虎口归死里致生虽幸事寡能敌众是男儿可怜万里天门远谁向重瞳说是非寝既熟梦二人一乌帽白衣一武弁介冑于前揖而告曰公巨儒也胡为行事草草几陷我等于罪责李公惊而视曰叟等何人又有何罪责之说叟曰吾等乃此处山灵河泊也因公忿恨气沖天府遂感九天游察使者降此更读公诗详靖虏之忠迹谓吾等不能扶忠抑邪善恶失报欲填吾等于天宪吾等告游察曰曩者靖虏一闻孙钺被围即不怀生更欲捐躯报国吾等奔诉天省蒙差六甲九游为其助威作气太上复吹金光化为烟云以卫兵刃不然焉有以一千五百骑而败二十五万强虏又杀虏死伤数千而不损一卒者乎况向日烟云至今未散可照其游察使者不即允信系杻吾等先案烟云更查天省玄案相同方释吾等之罪李公惊喜不已曰扶善抑恶故自昭白然靖虏之功更成凤声水影予岂得不有介介者乎叟笑曰自古名将每因杀戮太过鲜克美其终始者非至仁者多无厥孙之远业甚至于不保首领其许靖虏者仁将也然寿止得五十有六惟应一子又当没于战阵今太上念彼卫国庇民心存忠孝特为注添阳寿一纪复赐子三人仍令没于正寝天道报德默暗难知公自今已往更不可因忿弄笔以渎神鬼也李公一笑而觉急唿高翔诉以梦中之事命翔录之曰吾老矣恐不及见尔可谨记此事待后验之翔每每向人备道之后弘治十一年十二月靖虏以疾终于正寝得寿六十有八子男四人然以高翔常谈邮亭午梦验之如合符契噫异哉故录此不泯李公之用心也欤心坚金石传元至元间松江府学有庠生李彦直者小字玉郎年方二十为人俊雅赋性格温粹学问才艺冠绝一学路府上下官僚乡曲老小无不称重其学之后圃有楼三级高入云表扁曰会景登之者远则四面江山近则一城坊市举目皆尽圃墙皆邻小巷皆官妓之居蜂脾鳞次圜列周际而彦直凡遇夏月则读书楼上一日新秋雨霁墙外歌咽之音丝竹之韵为轻风递送继续悠扬如天籁之飘飘如清商之洒洒彦直不胜清兴遂约同侪饮于楼上一友忽笑曰正所谓只闻其声不见其形彦直曰若见其形则不赏其声反不清矣众皆称其确论一友曰此论返复趣深真佳题也各当有赋如诗不成罚以金谷酒数于是彦直先吟曰凉飙淅沥天隅起窗蕉雨歇清声止灏气垂风扫碧空炎蒸忽入秋光里闲登快阁一凴栏江山浩渺双眸宽俯临坊市人寰小仰攀牛斗天风寒暂存视听一凝思潇潇一派仙音至弦繁管急杂宫商声回调歇迷腔子独坐无言心自评不是寻常风月情崃猿塞雁声哀切别有其中一段情初疑天籁搏檐马又似秋砧和漏打碎击冰壶向月倾乱剪琉璃斗风洒狂生对此襟怀开邀友分题共举杯莫为巫山云雨隔清歌时度人间来俏者闻声情已见村者相逢苦相恋村俏由来趣不同岂在闻声与见面吟毕众友传玩间忽膳夫走报曰玉堂先生来也彦直急怀其诗整衣而迎捧之登楼先生见席笑曰庚亮有言老子婆娑清兴不浅遂续坐而饮彦直惟恐诸友举其所为假以更衣将诗揉捻成团于墙上抛出复坐而饮欢畅至暮而散不意投诗之处乃故角妓张妪所居也妪止一女年十七名丽容生而眉如黛染又名翠眉娘灵慧纤巧不但乐艺女工至于书画诗文冠绝时辈真一郡之国色也然留心伉俪不染风尘人或挥金至百而不能一睹其面家后构一小楼与会景相对偏曰对景乃女之择闲之所也其彦直投诗之时直丽容正坐楼上忽见纸团投下遂命小鬟拾取而观之且惊且羡颠倒歌咏不能去手曰此诗断非常人所能必李玉郎笔迹无疑也况彼尚未议婚天若见怜吾愿谐矣至次日遂用越罗一方逐韵和题其上复从原处投回适彦直经其处得之且读且笑曰予闻名妓有张翠眉者操志不常才貌异众予心每每期之未暇其便观其写作必其人也其诗曰新凉睡美慵晨起邻家夜宴歌初止起来无力近妆台一朵芙蓉冰镜里重重花影上雕阑体瘦翻嫌舞袖宽闲觅晓蛩芳砌下金莲似怯碧苔寒太湖独倚含幽思玉团忽尔从天至龙蛇飞动泼烟云篇篇尽是相思字颠来倒去用心评方信多情识有情不是玉郎传密契他人争有这般清自小门前无系马梨花夜雨何尝打一任鱼舟泛武陵落红肯向东流洒半方罗帕卷还开留取当年捧玉杯每见隔墙花影动何时得见玉人来名实常闻如允见姻缘未合心先恋诗情本自致幽情人心料得如人面彦直阅毕遂登太湖古而望焉适丽容独坐楼上彼此一见魂志飘荡不敢错辞者良久彦直曰观卿仪范得非张翠眉乎丽容微笑而答曰然且妾以佳作详之若以君为李玉郎恐君无所逃也相视大笑丽容曰妾久闻君之才行多择伉俪百不一成者何也彦直曰若有如卿之才貌又何敢言择耶乃各述心事誓为夫妇而别彦直归家以实告于父母父曰彼娼也然以改节可尚终不可入士夫之门奉先嗣后也遂不见允彦直转浼亲知于父母处百方推道终不容诺将及一年而彦直学业顿废精神渐耗如醉如痴其丽容亦为之憔悴誓死决不他适其父亦不得已而遣媒具六礼而聘之事将有期直本路参政阿鲁台任满赴京时伯颜为右丞相独秉大权凡官之任满者必以白金万两为献若少不及则痛遭退黜然阿鲁台居官九载罄囊合辏十不及一计无所出谋诸佐使或曰右相货财山积其心已厌所重者子女珍玩耳若于各府选买才色官妓二三不过数百银加以妆饰又不过数百若得而献之右相必纳阿鲁台大喜遂令佐吏假右相之命公选于各府得二人而丽容居其第一焉而彦直父子奔走上下谋之万端家产荡尽终莫能脱一日拘其母女登舟启行丽容知其不免而以片纸寄诗一绝于彦直曰死别生离莫怨天此身已许入黄泉愿郎珍重休悬望拟待来生续此缘自是不复饮食张妪泣曰汝死故是节义我必遭其毒害丽容为之少食舟既行而彦直徒步追随哀动路人凡遇舟之宿上号哭终夜伏寝水次如此将及两月而舟抵临清而彦直星餐露宿三千余里足胼肤裂无复人形丽容于板隙窥见一痛而绝张妪救灌良久方苏苦浼舟夫往答彦直曰妾所以不死者母未脱耳母脱即死郎可归家勿劳自苦总郎因妾致死无益于事徒增妾苦彦直闻之仰天大恸投身于地一扑而死矣舟夫怜这共为坎土埋于岸侧是夜丽容自缢于舟中矣阿鲁台怒曰我以美衣玉食致汝于极贵之地而乃顾恋寒贱自弃厥生遂令舟夫剥去衣妆投尸岸下焚之火毕其心宛然无改舟夫以足踏之忽出一小人物如指大以水洗视其色如金其坚如石衣冠眉发纤悉皆具脱然一李彦直也但不能言动耳舟夫持报阿鲁台台惊曰噫异哉此乃精成坚恪情感气化不然乌得有此叹玩不已众曰此心如此彼心恐亦如此请发李彦直之尸焚之阿鲁台允令焚之果然心亦不灰其中亦有小人物与前形色精坚相等然妆束容貌则一张丽容也阿鲁台喜曰予虽致二人于非命所得此稀世之宝若以献于右相虽照乘之珠不足道也遂盛以异锦之囊函以香木之匣题曰心坚金石之宝于是给张妪白银一锭听与二人治丧并同来之女各资路费遣归于是阿鲁台兼程而进不日至京上谒右相奉上其函备述本末右相大喜启函视之则非前物乃败血一团臭秽不可近右相大怒召法官谓曰彼夺人之妻各致死地自知罪大故以秽物魇我意在逃刑遂下之狱法官执毕上报曰男女之私情坚志恪而始终不谐所以一念之感结成形如此既得合为一处情遂气神复还旧物理或有之右相不允终置阿鲁台于法呜唿四块玉传缪以文者淮阴之佳士也幼而聪颖勤学既长才貌绝伦任侠使气家世富饶但为声妓所溺遂不留志于功名时永乐万岁之元因与同流十许人各携重货往陕右生理星行露宿备及辛苦月有二旬乃达彼矣遂居旅馆其同伴中有贾其姓者邹其姓者与以文最相亲昵虽饮食必同居宿必共然二子亦能吟咏时值新秋其三子虽在旅间而倜傥吟弄之志略不少怠以文曰此间汉唐所者山川秀丽幸而得暇欲与二兄挟一游可乎贾邹曰诺翌日携酒餚从童仆缓辔从容且游且咏虽驻跸蹉峨之山澧谓灞浐之水细柳长平之坂昆明太液之池明光舍元之宫殿褒姒柏梁之台观其它苑囿陵墓寺观祠庙游赏将遍每遇故宫废址未尝不发于吟弔其以文之洪词二友之璧和惜乎不得悉笔幸录共一二云耳题温泉云长安西望暮云愁宫枕空山草木秋泉水溶溶浑似旧更无人露玉鸡头影娥池断云横树古台荒人去千年事渺茫惟有旧时池上月为谁清夜静涵光褒姒台一湾野水抱沙流台畔闲云任去留当日但期开一笑那堪终古笑无休阿房宫遗恶秦儿苦运危函关再破势崩雷可怜六国生民血尽作咸阳一炬灰其三子往来必经同昌门于门外白马寺为中食之所其住持不知何许人号和光上人年逾耳顺甚有清规又能援接逢迎骚人诗客多与交狎以文等往来既熟遂相契厚是后值中秋节和光自念二三君子俱在客邸遇此佳辰不无有孤云之望耶遂备瓜果之酌命行童竟往招焉三子欣然而赴至彼和光笑而迎曰山僧有幸何吾子之不我弃也至暮移席于临流亭畔所设虽不丰厚齐楚可爱四人围坐而饮少间东山月上水天一碧河汉介空万籁俱寂和光曰吾侪文土也不可同俗子之会须各吟一章以较胜负如诗不成浮以巨觥亦足以赏心欤众曰唯命和光又曰作诗故佳但短章促句不能畅幽述景今者宜为古词以先吟者为韵众续而和之众曰善又曰主人致酒客致令以文先生当立题意以文沉思允之曰水亭夜宴满庭芳和上人为东当启也于是和光推让不获而吟曰幻体如沤浮生若梦风灯石火谁怜一尘无翳万虑尽须捐得悟真空不二莫教色相拘牵独卧白云山岫里苍翠古岩边水满矶头云屯洞口纷纷花雨龛前曹溪不远别有定中天方得腾身性海瑶空宝月如钿惟见梅开知腊去谁管是何年贾生续曰一带青山半林黄叶三秋佳景宜怜苍苔翠老庭树带霜捐碧汉露华初重澄空月魄霞牵共赏芳筵清夜永亭子蓼花边契合三生醉谈千古不须红袖樽前青山倒影清鉴净涵天喜煞吾师好士竟赓险韵分细问道别来重会日约在二三年邹生赓曰萍梗相逢期文雅会难期易别堪怜上人洪什珠玉笑相捐绕岸溪光碧湛沿堤风柳青牵古寺原头红树里流水小亭边风月襟怀林泉气味尘埃悔杀从前花阴满地皓月正当天水荇巧分翠缕金波睛漾荷钿此地胜游难再也风景自年年以文和曰客底心情水亭佳趣姮娥有意相怜青春难再岁月莫轻捐可惜无花白醉教人忽忽相牵暗想前朝佳丽质多少古丛边唐室杨妃汉家飞燕芳魂疑似从前晴宵良夜清恨抱中天零落翠翘金雁尘埋珊珮珠钿幽漆灯空自照玉匣夜如年吟毕哄然一笑贾生执二巨觥斟满于和光以文前曰二公之诗虽佳其中似有可论者和公之作失水亭夜宴之格以文之词失之淫放不可不浮之邹生曰当以文曰予不能饮遂下堤奔去良久不返和光命行童曰汝可告以文先生但归坐吾不复劝酒矣其行童远近寻请不见众皆惊讶随命僧徒或持炬烛或持火把周遍十余里间并无踪迹贾邹大痛曰欲意落于岩则山平溺于水则河浅山野空原亦无村舍其为魑魅所摄耶虎狼所啖耶和光曰贫僧处此四十余年未尝有魍魉虎狼之害至晓问于渔樵则不知访于耕牧亦不见或告诸官或榜诸市叩诸佛祷诸圣将及旬月并无影响虽本处居人亦以为异后及一年邹贾买卖事毕欲回对众泣曰吾侪三人同来以文独不知所向不无失此良友亦恐至家遭其告累耶众慰解曰予辈共备酒餚再至白马寺一则给二兄释闷再加留意一寻可也至期由旧路而往将及便桥遥见沙际有二人席地而饮众疑曰此山野之处有此金绮之人又无从者得无为妖欤少近视之则一男子一妇人也再近则以文同一美人也以文见众至急起与美人携手而逝众人大唿而逐之不半里遂及焉其女赧甚遂自投于河众急挽救不及矣皆惊愕不知所为贾邹执以文手且泣曰子为如此事而不使我知几迫人至死地今又累人妇女投溺如何是好以文低首长吁竟无一语众曰到寺度之至寺众告和光以前事和光曰以文所为已无可改勿相迫责但言谁氏妇女缘何相从以文俯首不答众解譬良久则曰向者吾于水亭被酒披襟腹乘月沿流而东将里许侧顾水左桂花一株下有盘石吾遂坐于石上仰瞻天宇俯对清流露华澄寂桂香袭人虽仙境不若也遂将前词朗吟数遍偶见一姝拜于前曰妾本寺东邻贺宅侍儿红牙也妾之女郎知公避酒令妾敬请过临寒寓一茶万冀勿托幸幸况予久离家室一旦闻女郎见招之言不料可否欣然即往其女导前屈折幽径阴林荫翳约里许至彼矣华屋粉墙朱门掩映其女郎候于门左迎予笑曰水亭之作何相怜之至耶遂携予手入焉越庭阁数重皆极华丽最后一小轩乃女朗所居也予忆贵室无故而入似有难色女曰无伤也命茶毕女曰妾本比乡巴氏女也名玉玉幼时洁白尊执又号妾为四块玉少习音律为此富人贺郎之妻不料贺郎轻情重利远商交广将越五霜捐妾与红牙二人守此空宅况当青年负此良夜岂不有孤鸾之忆乎久窥君于邻寺故含耻以相邀倘不见鄙实腐秽之有凭郁情之得遂予曰某故幸矣奈二友何玉玉曰和光与妾夫最善若二友知之妾事败矣予遂从之少间设奇肴异馔命侍儿红牙歌以侑樽于是红牙理喉演拍将发停云之声玉玉笑而目之曰对新人不可歌旧曲谓予曰妾虽不敏勉欲足貂僭用夫子前韵亦作满庭芳以自况仰承夫子幸勿以见嗤耶于是玉玉白令红牙歌曰愁锁蛾眉倦开海眼丝丝肠断谁怜春秋空度珠泪暗中捐倚遍乐山玉品难忘翠结绒牵渐愧双环尘土蚀风月玉楼边斜耽匙头横偎郎袂停停每对樽前梁州一曲云叶遏遥天彩缕双蟠金凤红牙笑拾花钿薄倖贺郎何在也孤枕度方年歌毕觥筹交杂杯斝叠酬已而月沉西浦画烛再更遂宿于彼矣次早予欲暂回玉玉曰妾已令人店中打听诸公事毕自当奉别焉敢久屈君子仰误归期乎予不合苟听斯言久违诸契贾曰若然其居安在以文曰即寺东邻也和光曰噫寺之周回林木荒凉皆废陵古冢乌得有此富室其为妖不诬矣不烦外论但希以文导吾侪达彼真伪自见矣以文穷迫不免前行出寺东行里许指一古墓之侧一小冢曰此是也和光笑曰吾得之矣此大墓者乃唐玄宗乐官贺怀知之墓也此小冢人传为琶琶冢也以文言比乡巴氏又名四块玉者以四玉字加于比巴之上岂非琵琶乎彼所和词中又皆琵琶情状也言嫁贺郎者实怀知之遗物也以文视其所处闻其所论魂魄俱失忧怖之色拥萃于面和光曰无伤无伤既得其详安知非发福之美欤遂命诸弟子发之启土才一尺得一石函铭其盖曰天宝御赐启视果有百香攒成七宝妆嵌琵琶一面红牙缕金板六扇焕然如新异香袭人光彩夺目背有金泥小篆琵琶颂一章首尾一百三十五韵颂曰天宝四载西羌平远夷怀化舒忠诚慇懃不惮万里程重译十土劳远伻梯山航海来神京春官柔礼司宾迎纹骝之载奇锦帡鳞驰之负黄金籯山唿万岁朝天闳五云高处列霓旌麾幢羽葆络未璎彤庭大启天颜赪歌谣齐贺声嘤嘤纹身编发如狙猩陈阶列陛献土籯斯足用表蕃臣盟珍奇诡异不可名黄琮紫贝同天璜白圭碧璞杂丹珩其中一物由为精伟哉制造规模宏玳瑁匣琐艮缄盛冰纨拥衬云锦绷异香馥郁百宝成光华闪灼夺人睛云是胡乐形狰狞名曰琵琶价连城背圆桿直休窨弸云光霞影纹楸怦胚胎自是崑崙柽紫檀槽内沉香桁纹犀牙品珊瑚桢匙头偃仰曲凤胫蛾眉海眼双瞠瞠四轴均布如飞蜻不山巧琢玄石瑛拂手壁碾澄寒泓春秋双换蟠雕鹦鹅项曲折玉芝茎彩绒结带芳香衡鵾鸡之弦白且莹直列首尾如星枪润于寒玉洁于冰明如秋水净如琼压尽秦楼雁柱筝不数章台鸾侣笙梨园弟子睹如盲谈奇辨异争喧咨嗟吮呷不能评其年署退斗建庚黎元富庶百物赢好雨初敛风日睛圣皇赐宴开迎英千宦陪位餐大烹礼设八座迎公卿太官尚食进杏饧司虞荐腊贡鹿麖割鲜炙脯炮巨牲陈觞列俎排鼎铛簪貂执玉曳珂珵拱手鹄立丹陛楹凤吹嘈杂腔回萦龙钟喧吼声雄锽紫驰之峰调玉羹赤虬之脯和芥青艮系之脍斲鲤鲭金盘之味呈吓蛏商瓶周鬲闲汉罂琼浆玉液皆满盈玻璃洸漾飞大觥珊瑚灼烁燃长檠怯闻九乐声嚣訇敕令出此异域韺教坊空多不敢侦弦是鵾勈如铁勍尘埃肉指岂堪撄就中惟有贺司伶向前竟奏心无怦勇然取向胸前横当御鹄立来独呈调弦转轴声轷轷新腔才起拍早榜偃手一扫风雨惊回顾众乐如秋虻大如巨海吼长鲸小如幽谷迁娇莺急如怒涛古壑砰缓如春涧泉溋溋高如霄汉雷电轰低如暗冗蜂羽悰巧如老树啼苍鹒凄如夜雨滴寒更勐如两阵严鼓钲清如仙境天球鸣近如殿角风摇铮远如砧杵声东叮轻如一点琉璃铮繁如万斛珍珠倾翻然转作霓裳声满空花雨飘云霙悠悠天际行云轻纷纷彩栋尘落甍其它众乐不敢赓声渐韵怯图薨薨金石空多若积橙颇容湘瑟为弟兄幸逢盛世海宇清幸遭圣德日月明万国歌颂康衢氓巍巍成化遍八纮溶溶德泽滋群生四夷归化不烦征奎星耿耿休戈兵北狄八觐趋幽并西羌归化越河泾东番献贡涉沧瀛南蛮纳土来楚荆罢却清风细柳营问却奔电汗血骍官衙寂静无讼争市里货易均平衡万民安业乐锄耕黎庶殷富过田彭此乐远至应休贞兆我大唐昌且荣堪随天仗助郊枋堪随朝晏解春酲可与圣主却微惸可与圣主释间情宜在西苑驾前行宜在东阁花边擎愿祝吾皇寿彭铿愿祝吾皇寿彭铿千年万载昭佳祯千年万载昭佳祯其后题曰天宝某年秋仲望后一日开国男太子洗马东阿公某云云惜乎微被土花所蚀失其姓名遂携归寺众皆传玩喜异不能去手话间有贾胡数人突入寺曰吾辈睹此中有异宝气如果有之乞为见货虽价万金而不惜也和光等遂将琵琶示之而绐曰此吾寺世传之宝如果能货之公价白金百锭胡无异言如数酬之众曰以文遇此奇祸理同再生当以此金入寺以资福和光却之不能遂从纳焉是后以文等各归家亦无他恙焉庞观老录元至元间江南初附民情木淳法禁尚弛金陵乃要冲重镇人物繁杂其龙江关之侧有刘生者博学好古以诗酒自如以正大自处凡亲友相识之间或吝于营求或耽于风月者则绝目不视至于言语少涉亵慢则必加之以叱责人恒伏之然吟作故虽有时而饮酒通无节限虽常以夜继昼亦未尝见其甚醉也故时人号其混名曰刘醅瓮言其腹之容酒如酿瓮也又常因人论及男女之道则曰夫妇者天地也乃人伦之本万物之源五常之所宗三纲之所主圣人删诗独取关睢冠之经首所以正男女重人伦也何期今之浅俗或败家之子或游手之徒不知义礼恣意妄为轻则伤财败德重则杀身亡家愚莫此甚真可哀也是以人皆伏其正大然刘之为人刚傲好胜人皆得以谄誉欺之其诸友之中有张生者为人性凶而轻挑使气而好强人莫敢犯或少逆之虽死不悔人咸谓之张舍命又有王生者家产巨万其性好奢挥金如土人以王十万唿之然二人皆以能饮有名又能以甘言巧誉故刘醅瓮亦与之契密先是江口下市有名娼号为四水和者才色绝类富商过客辐辏其门张舍命恃其恶名霸佔不容留客又因用度不足乃诱王十万同游饮博以取其利不料十万暗用金珠私买四和之心遂使疏远舍命舍命虽愤恨切骨奈何十万人情财力无计可治常怀杀十万之心佯为亲善一日舍命谓十万曰我想刘醅瓮妆孤作态假老成未必其心果能坚正兄当邀彼痛饮浮以巨觥多方劝酬务令沉醉仆同兄送去四水和家则真伪可见矣十万如其言至其醅瓮果大醉二人相笑扶送四和家嘱令留宿二人复大笑而归及四鼓醅瓮乃醒启目视之不知何处见一美娃在侧而问曰此何处也娃答曰妾四水和也日间君饮王郎处频兴眷妾之言王郎以至契不较彼此奉君之意以妾为荐又不知君何以见责不释衣冠假寝待旦醅瓮叹曰予自不谨为小物所欺良久复大笑曰我虽非陶谷之可迷然于清浊之间不可不白遂作风光好辞一阕大书于壁其辞曰理难明事难明可笑无情负有情佳人莫作伤春泣终无益守残更争奈巫山彻晓晴梦何成书毕掷笔于几飘然往矣既归王张相携大笑而入曰昨晚乐乎醅瓮大怒正色责之曰古云益者三友损者三友公等故能损人于己何益二人再三伏过良久醅瓮相待如初既而覆命共饮将半醅瓮忽出白金数两谓十万曰此金烦寄与昨日之妇我虽与彼秋毫无私然大丈夫无故据人牀榻混男女之分彼虽不介我心其独安之十万不辞遂依其命即别舍命胃十万曰刘醅瓮真奸人也其言决不可信我等到四水和家以金与之其情自见矣既至四水和家十万执金曰刘郎奉此少伸昨夕情爱之款四和以为十万之金诈作此言而诳己也亦佯受金怀之笑谓十万曰兹事者君以刘郎惠我非我故敢欺君然情无两偶请君今日告别十万闻言思与舍命之论相合遂变色大骂四和急道本末至于跪浼再四十万终不允信奋衣不顾而出遂与四和相绝舍命乘机而与四和更复旧好日每与十万诬说醅瓮与四和往来密意又假为劝激之言浸润备至十万转加愤恨常谓人曰我若不杀醅瓮终被气死而舍命喜其得计乃谓四和曰十万之言人皆以为信然我若潜杀醅瓮官府必捕十万偿命尔我方遂久远四和曰妾誓此心自今死生从郎便了何必杀人舍命曰此言既出如何可止若其发露必先杀汝四和自计从之则死不从亦死忧畏交切无计可脱适有旧识上江客人李顶缸来访遂与相谋乘夜潜走上江其家无一人知者其母虑四和止有张舍命王十万刘醅瓮三人交讲是非累有飞语或死或逃定是三卜所为遂将本末情词赴巡检司告理致将三人拘禁在官百方追问刑无所施终无情实俄值旧官任满而去有新任庞巡检者名观老为政敏捷吏白张舍命等三人乃前官未断之疑狱观老大笔曰即是人命杀之便了又何疑也即押三个赴市用刑出而复回者数次远近喧传观者如堵观老乃改服遍行市肆忽闻一人曰冤哉人在何处而此处杀人遂捕其人以归责问供曰闻四水和先于某时被上江客人李顶缸拐去即今顶缸又来买卖见在江口船上观老大喜令其作眼当时捕至观老曰汝既是李顶缸就拿去杀了不必多问顶缸闻言大唿曰我虽拐去活人见在乞为差人押取前来回证虚实便见观老笑曰我若不杀你你定不轻认既差人往不一月果得四和到官乃提各犯当官面证各执情词观老大怒各杖二十令其从实具供于是刘醅瓮供曰念某昔崇儒业致力有年因达世机遂思退逸但知诗可忘情不料酒能致祸是以遭人欺遭人诱无术关防致身危致身辱何能拯救恋三盏之黄汤丧一生之清德有玷伯伦之裔更染醅瓮之名言行不虚甘情伏罪四水和供曰伏念妾本良家幼遭不幸父娘卖我以图财身命从人而失节女工不习乐艺是供日日倚门巧笑朝朝掩扇清歌东家食而西家宿乃有四水和之称张郎妇而李郎妻故惹众人之争祸自期礼法之难容至此所供是实王十万供曰念某生于富室长在明时不知父祖之勤劳乃效狂徒之放肆倚钱威仗钱势任意施为称心行随心好全忘溃乏挥金如土招人启十万之称得罪为囚恨我至一贫如洗兴言至此欲悔何追祸败自求敢辞公判张舍命供曰本非仕宦之家原少父师之教养成愚俗之才习就兇顽之性义礼茫然贪欺是尚损于人利于己自以为常爱之生恶之死谁能敢犯转目妄恩吹毛复怨凭血气之强仗粗豪勇一语不容半钱不舍恶极刑加何辞脱罪李顶缸供曰念某生来愚钝老大无才不识高低强随好恶比杨妃之病齿效越女之颦眉食嚼残之蔗空慕其名披己弊之裘甘希其色贪饵忘钩爱入网捉闲捕空名为刬赶替人受祸可谓顶缸既同众犯之名敢避一身之罪五人拱毕侍吏奉上观老详示良久挥笔判曰人非圣哲岂有全德虽物欲之难除然是非之易鉴心为欲宰欲听心施心若端良欲何不善酒色财气乃世所当然但人有君子小人之分故事有败德成仁之道所以用同而功异也君子正心节欲节之则吉小人纵欲亡心纵之则凶其酒色财气岂能成人败人者哉切照刘醅瓮以酒亏儒者之名四水和以色失良家之节王十万以财倾殷富之基张舍命以气损买身之理李顶缸乃各犯之干连于情理则庶几少减依明条各仗从轻自此后须当改业是后传播远近至今江湖间以为调笑云丐叟歌诗李自然者临清县民家子也七岁而孤为晏公庙道士任某抚养以为弟子既长聪敏变通甚为居人知爱时运河初开而临清设两闸以节水利公私船只往来住泊买卖嚣集商贾辐旅馆市肆鳞次蜂脾游妓居娼逐食者众而自然私一歌妓日久情款甚厚暗将其师资产盗费垂尽皆不知也一日因醉与一游手争殴被讼于官其师始知一气而没自然亦因宿娼之愆辗转囚禁经岁方已然追牒为民不得复其原业无所依归遂与前妓明为夫妇于下闸口赁房卖米饼度日自然自念贫乏夫妇勤苦生理不舍昼夜不半载自饼铺而为食店自食店而开槽坊生理日增财本日盛十数年中家业赫然南庄东野前店后宅遂成巨富止生一子取名曰当甫七岁其母因疾而逝自然未免再娶虽得其宜而自然念己幼孤恐子为继母凌苦百方防忌子母之间反各疑避是后李当既长自然为择豪门为配一自新妇入门母子更加不睦而李当恣意非为其母绝言不告亦不禁戒所以至于败坏实自然处不得其道也初尚不知后虽知之亦无如之何不一二年其李当或纵酒宿娼游放赌博无所不至家业费耗行藏极滥或为盗贼攀指或遭凶徒染累或为人命干连或作诓奸保证或禁囹圄或奔逃避匿而自然只得为其营救赂上买下补欠偿逋不和年产业一空衣食往往缺用而李当狂肆无施亦颇守分止余旧宅一区尚直银数百而自然有妻弟刘某者谓自然曰君今年老别无生计虑恐日后渐至难为吾于两淮有盐若干年久未支今欲往卖近观贤甥顿非前行可将此宅变易概予同往必得厚利而李当亦自奋励父子同议罄易家产与刘某择日而去而自然夫妇同新妇借房亲家暂居将二年杳无音耗一日忽有人自淮而来言刘某已死于途两家财本尽为李当所掌仍前不肖任意非为自然欲去而不能欲托人而不得未半年老妻儿妇相继物故孤身独处人情久厌资用不敷东移西处人皆不顾遂复栖身于晏公庙之僧厨故人亲知供饷不至未免行丐于市而自然素受安富一旦行此多为人憎饥寒顿切同侪有一老叟能歌诗所丐颇足自然慕其能恳求其教其叟不吝遂教之而自然本出道流颇解诗书之语一授而成颂诗曰缘何贫贱生勤俭只因窘迫难赒赡飘泊饥寒苦不胜伏劳悴力将谁怨或佣或艺仰人资但能温饱无他念昼夜营营不惜身省衣节食得余羡辏添小本作营生买多卖少奔西东四时八节冒寒暑一百二十行肆中经纪诚实人信服日月可过衣食充老少有依财足用人道尽而天理通缘何勤俭生富足彼因贫困先劳碌粗茶淡饭守寻常朝谋夜算思积蓄几平经理产业成妻荣子贵遂心欲中盐制货伙计行全家稳坐享天福买邻辟地广庭轩连阡跨陌开园田先治仆妾次车马缮修造作经连年妇娶权门沽势力女归豪贵不论钱势力两全根已固有钱难买子孙贤缘何富贵生骄奢只因生长出豪华挣钱人死财无主贤郎别是一人家放欲肆情恣所好捐财如土斗矜夸旧伙间疑更世业虚花听信改生涯孀居老母游庵寺丧父小郎串瑳肆游庵频烦起是非瑳肆久远坏家事狂奴欺主发悖言滥妾通人丧前志狗党狐朋昼夜随赌钱吃酒无不至缘何骄奢生贫贱只因放肆身家陷五七年来产业空器皿用尽卖钗钏当东买西胡倒誊三不值二常改变田园初卖尚可为巧语花言怪人劝倒宅换屋被人扶般来般去片瓦无衣食不供奴仆散炎凉迁变故人疏房钱不继遭人逐母病妻亡寄体孤向晚无投谁见恤求依更铺是良图自然既能成诵异日于人烟市肆之间高声朗诵便于句下加以解说一时居人哄然丛听咨嗟称赏所惠钱米成负而归尽足数日之用尽而复出每每如是深以为幸一日又出正歌诗间忽于众中有一道人歌曰四序推迁气迭更人间成败理同朋春回大地群芳茂夏到炎蒸万物成秋动金风诸品遂冬寒闭塞运回贞干坤终始俱同理莫把兴衰浪自惊自然听毕径前揖问其由道人笑曰君非任高士之徒李自然乎何不识我耶三十年前予尝在晏公庙与君同处数旬今何忘之自然惊喜遂相与握手请入茶肆叙以久别之情诉以本身终始之事且悲且喜道人曰贤契不必认俗太过也适间闻君歌中之意其责尽归人子不能继述前业于理最当若以君事比之似大不同今君尚存罪将谁归自然太息曰仆虽未死寒家之败实由豚犬所致吾歌之诗言虽少异理实同然道人抚掌大笑曰君守道不终于理不明宜也又歌俗诞之诗诱人自愚而入于悖理深可叹也自然悚立请闻其说道人曰予之前诗其道备矣且如四时之运春发生而夏长养秋成实而冬收藏人少如春人壮如夏人老如秋人死如冬又如人家之成败勤俭春也富贵夏也骄奢秋也贫贱冬也岂但四时代谢人之生死至于国之兴亡世之治乱未尝有能外乎此者一饮一啄皆因前定万物亏成气理使然君今专责人事岂不谬哉说由未毕但见卖茶之叟勃然作色忿起向前夺其茶盏大喝连骂俗夫急去急去秽吾茶肆矣道人笑视良久不言而出茶叟复曰二子且止予本不当与尔较言奈何知愚不教又非仁者之心尔当格听夫天者阳也地者阴也兼阴阳而有妙合而成者人也所谓上帝临汝降中于心可以动天地感鬼神天不言而人言之地不为而人为之上古圣人仰观天文俯察地理中建人极所以八卦演而九畴叙四方正而五官设天人合而三才位矣汝谓四时依气运自然不关人事且如春不耕种则莽然蒿艾禾不生矣夏不耘耨则草卉丛杂谷不实矣秋不收敛则风霜散败廪无蓄矣冬不藏蓄则用度乏继民无恃矣是果专于气运乎亦将从于人事乎又汝谓人生一世少壮老死亦气运之自然若人幼而不学则壮而无所资壮而不行则修齐治平无所恃老不加顺时调护则无以享期颐之寿病不用砭艾之方则命归于夭折矣此又果专于气运乎亦从于人事乎汝又谓家之成败皆自循环勤俭富贵骄奢贫贱亦气运之自然若勤俭不兴非望富贵长惧盈满贫贱每存安分是果专听于气运乎亦将从于人事乎至于国之兴亡世之治乱更有说焉且以周自公刘积德累仁至于文王三分天下有其二讴歌词讼归之而臣节不易者非取之也人归之也武王弔民诸侯不期而会者八百非求之也天与之也德敷则人归人归则天与根既固而本必大源已深而流自远矣享世八百岂不宜哉汉有天下也因秦灭六国怨结九服汉祖将顺群仇共雪众耻虽有霸羽并驱能听董老一言而得鹿为民除暴代世洗冤享年四百又岂过也唐除众厌之主收已残之功宋消协治之奸定久乱之世是皆取无怀怨之民抚有乐生之众虽不敢比德于周然不失取之以正君无饰情诳众之为臣省避嫌含疑之讳治平理坦民和天顺其各享国三百有余岂不休哉其余篡窃相习割据竞胜或因势而御下自尊或贪功而协上推载或乘机僭号或假便盗名虽居人主之位常怀狙诈之心为君者忍心负德为臣者顾后瞻前夺含悲恋故之民率抱忿屈从之众开端乎莽操继恶于懿温苟幸有二传三传若非子杀其父定遭臣弒其君兵起房帷怨兴骨肉有朝为天子之尊暮求匹夫无地者得志恶甚虎狼失驭屠如犬来豕惹剧贼窥时引蛮夷伺隙渎乱民彝畏干神器可胜叹哉汝但知兴亡治乱关乎气运而不知气运合变实系乎人圣贤之治体众心而合之于天小人之为肆己欲而巧变于事心即天天即理人行速而天行缓人事昭而天理默善恶阴阳互为体用善不与福期而福自生恶不与祸会而祸自至兴亡治乱于斯判矣何乃执偏强论以惑后愚乎且尔先负其师今日可逃子负其父此皆理合气同恶积祸会又将谁怨耶二人闻讫汗流浃背俯伏受教不敢仰视既别明早各携香帛欲求未明之理则茶叟徙居不知所向矣翟吉翟善歌成化乙未冬予与诸友临檐负暄而坐话间一龙曰昨见一士人其名可喜姓翟氏而名吉意翟音近择一凡人家婚丧宅葬未尝不由择而行虽非大故然其用意之妙似无余蕴矣众皆叹赏一友徐曰以予论之未若名之曰翟善岂不佳乎夫善者众福之基若事事择善而处之其吉不待趋而自在其中矣若然真所谓弃本而逐末正如不耕而望食不织而望衣得乎众复大笑改称之予更从而折其中曰凡修齐治平是皆本乎善善乃为人必由之径日用常行之事岂可斯须远也其所择者形同实异恶损好益之谓也众亦称之是后予思诸友之博论正中日前之弊今之人家往往有不可胜道之弊肆不在怀何但择善与不择善者哉且如人家一有婚丧宅葬之事辄起趋吉避凶之疑多方占择不顾义理至于悖道违天无所不至殊不知不测之祸至不旋踵可胜叹乎又人多狭浅性愎多忌或闻微论必加震怒至于幽隐不堪容之事虽在介疑恬不着虑及至事失亦复苟顺自受呵呵诚可笑也诚可叹也予睹斯弊深自惕警不揣鄙陋僭立新意以婚丧宅葬为择吉瞽乐僧尼巫媪奴婢为择善分为二途类为八事各序小引联作俚言名之曰择吉择善歌非敢擅立彼此意在贤者知警而愚者之少戒耳夫婚姻者人极之先五伦之本正闺门以及家邦承宗祀以延后嗣乃天地工用之端也凡求婚者当先观其父何如则其母之妇道可知其母既知则女范得矣今之人则不然一有婚姻乃心财利或专在吉凶殊不知贫贱富贵在天吉凶在我茫然颠倒曷胜叹欤曷胜叹欤当世婚姻真可笑不求懿德求才貌富家有女媒氏忙逆料妆奁向人道贪愚一闻心预期昼夜寻思念不移那度彼此事可否乱投瞽卜占筮龟瞽卜吉凶岂能断往往随口乘人便命合红鸾便进财自此家门都改换千谋万虑过门来贫苦追陪富倚财妇骄悍怠悖指教家业从此成颓衰呜唿择吉兮吉安在宜当听取文公戒还娶不若吾家女慇懃趋事心无外夫人之丧亲也当倾天之祸一痛之外不知有生何暇他顾缘以承宗为大圣人节之以礼乃教民不以死伤生昭诸经籍立万世经常之法今之匹俗睹成仪而不遵冒欺悖是听指亲魂为殃而举家避殃写父名设狱而请僧破狱省棺衾以资佛事节哀痛以遂人情对柩歌舞临圹开筵是可忍也孰不可忍也堪叹人子居丧次不追罔极先人事急请阴阳问吉凶更推时日求避忌棺衾朽薄才掩形歌管连宵不少停珍馔预陈酬往复绕鼓轰天诵佛经纸札幡幢苦周办破产劳生为人看临圹那论亲永违紧顾斋堂恐客散呜唿择吉兮吉何辜以此儿孙有若无劬劳之恩至如此回头请看林间乌宅者安处之所偃息之处也所以界分局而庇风雨者也近市井则有繁华交易之利近田野则有稼穑之宜其规模依地势之方圆其华朴称家道之贫富今之人则不然多惑于求食之术谓门何如可以致财向何如可以致官取八字合支干排年时推姓属移西就东拆门倒户贫者反致伤财富室或因致祸愚莫甚焉室屋本自庇风雨大小横斜称规矩不思本分信阴阳妄引官商角征羽或将年命合三奇冲避神杀随干支春和秋爽不修造选在隆冬暑雨时开门放水斜调向邻家有碍谁能让或遭改拆损资财或因殴闹动词状呜唿择吉兮吉不足初然谋笑反成哭益时将就损时修省事省心都是福葬者藏也择者取地之宜也勿就岐下畏水汨也勿近城市畏迁易也所以择宜者欲其久安而永固也春秋谓某公弗克葬言雨也亦未尝言及年月之利钝茔地之吉凶今日所为殆尽俗秽至有暴露父母待利数年迁徙祖宗就吉几处损恩利己信惑听人殊不知体魂宜安惇敬宜谨事事反之故世之迁坟就吉者多致丧败吁可叹也欤近来安葬论风水至于儒者不明理妄言择葬家富昌风水不佳至贫窭八针砂水识来龙贪狼回获相朝逢点穴远近辩系忽咫差错定吉凶因此愚夫几迁徙祖父朽骨不安庇暴柩停棺待利年因虚伤实是何礼呜唿择吉兮吉莫夸前人谚语真不差山头有块王侯地何不将来葬你家往者瞽目缘衣食故多习为裨官小说演唱古今愚者以为高谈贤者亦可课睡此瞽者赡身之良法亦古人令瞽诵诗之义也今兹特异不分男女专习弦管作艳丽之音唱淫放之曲出入人家频年集月而使大小长幼耳贯心通化成俗染他时慾望其子女为节义之人得乎况其居宿不界尤有不可胜言者吁瞽夫瞽妇事弦管以此愚蒙多狭款出入通宵总不疑秽曲淫声那知惨但知斯人目己盲外观不扰内观明惯通市井奸欺事专俟人家邪正情人家有大还有小终朝教训尚难晓何况反令亲郑声真是家长行草草呜唿择善兮善有常莫若不用最为良非惟习俗传昆后亦恐风传话短长世之僧尼出家者谓其躬尽其道欲为佛者非也又谓欲其所为而为之者亦非也不过为愚父愚母舍以出家或有他故而栖身于彼者然其滋味情慾岂得外乎人哉是皆不得已而为之者也既托于人非财即色每见其温言逊色好恶不争斯所谓人之术也既入其术得脱者几希愚夫愚妇求益致损呜唿丑莫甚焉僧尼来往缠门户送茶送菜送文疏日亲月近渐不疑叫父唿娘成主顾变换狂邪作至真助忙济急巧相亲色财两欲常窥便夫妇相容各有因上元中元四月八欲求混会巧生法燃灯浴佛供盂兰通宵男妇乱游狎呜唿择善兮求斯情请君默想心当惊杜微消着贤者道不尔与论亏家声可笑今之人家不论贤愚贵贱大小事务皆由乎妇人至有刚果之夫亦且半之凡遇疾病轻则药婆重则师娘或投以无名之药或祷于假降之神呜唿人命家声付之于有损无益此故已矣然此等妇人往来人家为奸为盗为妖为孽诱内通外鼓弄妻妾勾引奴婢所为之非不可概举噫可畏也哉俗家有疾不论理尽孝行慈事神鬼邀请师巫丑作为击鼓摇铃挂钱纸将军花姐及先锋顷刻而妇为而翁不限高华与寒贱可怜一旦同斯风稳婆牙姥更多弊妻妾敬彼缘有谓勾引淫风内外通诱启资财为魇魅呜唿择善兮善何穷劝君宜早除斯风自今治疾还从理免使旁人笑瞽聋凡蓄奴婢所以代劳而执事也虽有良贱之殊然于口体非二当知其饥寒察其劳苦于功过之间情责情恕年既长则皆配之分其亲疏别其内外则当矣而乃豢如禽畜饥寒不知劳苦不惜动加鞭挞奴大不为娶妻婢长而妻妒不时录用含煳不明关禁不严亲疏不辨混然同处慾望不失事者几希奴年十七当与妻婢年十四当有依只知使令不节制一旦失事空噬脐有等富家多侍妾不念人乘皆气血紧关未免伤天和放纵定拟坏名节捍妇私奴起奸祸狂夫宠婢恩义堕奴婢人家不可无只须家长无私过呜唿择善兮急于此奴婢粗足宜当止彼本阴阳一气生还须温饱看终始云溪樵子记至元十七年宋国初亡江南尽为元有凡宋之军民官吏皆入板图安籍生业其忠臣义士多怀怏怏之心或潜伏隐遁或改姓更名或捐妻子以自髡为僧人或弃家乡以投为道士托之医托之卜以度朝昏处之渔处之樵苟全性命此等不屈之人遍满天下不可概举元之执政者不敢拘录恐致迫急但令州县羁縻而已金陵有樵者号云溪不知何许人亦不知其姓字凡遇有人问其姓名来历者则两手掩面泣而对曰予故宋逋民也哀动路人竟日不食人以此怜之固不忍苦问朝则入山彩薪卖于市暮则宿于洪济寺之僧厨虽隆冬盛暑不轰者二十余年未尝与人相接是后人情颇熟或遇懦人君子稍相应答有居人平以道者其先亦宋之宦族也乐贤好善每见云溪如礼尊执终始不怠缘此颇相契合或邀之饮食亦不违其意然终不言其姓字以道欲试其诗故自作诗试之以求其和云溪微笑不书于纸以手画地而答之随书以手灭之不令以道抄录数年之间仅得一首曰梦入鹓行拜紫宸觉来思梦泣孤臣半生家国空余我满目山河已属人无地可容王蠋死有薇堪济伯夷贫伶仃苟活缘何事要了濙濙一点真一日入蒋山彩薪时直深冬远涉空谷穷历荒幽忽尔风吼空林云凝四野一时青嶂如银顷刻干坤变异冷结千山寒生万壑轻笼林麓高低陡失村居浓积溪桥远近都迷鸟道况云溪鹑衣沾湿手足僵结寒颏抖擞不能移步欲归而不能欲止而无处遥望涧边密林之中似有村舍者遂勉强以进至则果人家也垒石为垣编荆作户茅屋数重恍如仙境其户紧闭牢不可开欲排之则无力欲叩之则恐见嗔犹疑想算屹立雪中久之有胜寒苦只得叩唤有人问曰谁耶云溪答曰予樵也为风雪所窘敢乞开门一救其人曰故知为樵者然名谁欤云溪叹曰吾其当死耶遂忍寒而去主人极出笑而相邀不及命二童扶挽而至则主人深衣幅巾曳鸠藤之杖着赤凫之舄笑而迎谓曰老夫与君颇旧稍以一言相戏而子之刚介与前无异耶云溪久视则不识频问则不答但大笑而已遂导云溪以入越重门度峻宇达后阁又少东而有小轩三楹其中锦帐绣帏毡帘毹褥所设榻几屏炉皆极珍贵彩绚夺目金碧交映于中设几筵一席盘罍爵肴核不能辨识一老据首席而坐见云溪至离席傍立云溪自疑如此深山有此人物是必仙也皆降礼叩拜其老人同深衣者亦皆酬答如仪其老色妆而严神爽而谅对人而若无所睹人言而若无所闻云溪畏仰若自无容有童子数十各执供具森列两楹深衣者令人置榻于席末令云溪坐于次辞谢不获只得乘命而坐少间酒行深衣者侍首席之老如奉尊执所谈虽亦古今兴废礼乐典章然非经书子史所载者未及成醉而野服者遽然而起深衣邀留再三终莫肯止凌雪冒风飘然而去已而风雪愈大天色渐暮深衣者留云溪与其对榻而寝云溪拱而告曰贫民过蒙延款礼遇实优而又留对寝垂爱尤甚但不知尊丈族讳是某虚叨恩惠也深衣者笑曰君尚忍死远名予何独易道哉云溪赫然不敢复问良久深衣者喟然叹曰予亦宋人也早慕功名志投科目经执周易意在显亲扬名为国之用因易理玄微不得深究数易师俦终不得其奥忽闻此山有此仙师得希夷之旨求寻则不得见欲不求则不能舍遂于此筑室独居九年感师方得面授玄奥师因谓予曰易道故宜学而仕进之志不必兴也此去一纪之后宋祚告终江南厄运方始予因受师之教弃妻子脱尘网五迁其庐入此深僻人迹不到者二十寒暑矣不谓子今偶来亦素有缘者也予之师即适间饮酒之老云溪曰贫民素以术数为诬诞之说今闻尊旨端似有凭耶深衣者曰非也夫世之奸人狂士鼓诈惑愚妄称图纬假设妖符或谓代汉者当途高或称牛继马后而乃号为术数者也予师所谓宋诈之终者乃推类较宜配常探理之道也大而天地之循环小则一身之荣悴皆可推而得也云溪曰且如我太祖皇帝陈桥兵变日光磨荡平除僭乱尊母遗教传及长君仁武绝古何乃德昭横夭廷美不终而太宗终负慈母之盟何黑白之相远也且如真宗之宽仁仁宗之柔克英宗之淳正至若神宗之始恭终惑哲宗之治衰乱集徽钦之北狩高宗之孱懦甘仇忍耻奔缩窃安屈膝海隅畏忠乐佞致使八陵陆沉神器迁播又如孝光宁理不过循依故辙甘分江南国主祖宗恢烈茫然矣度皇而下事不可为呜唿今日又何日耶深衣者曰予之初也亦如子之疑忿一追思而悲不自胜后蒙吾师开论始得释然云溪惊曰何谓也深衣者曰吾师曰夫谓陈桥兵变者谓非一人之谋乃众情之变也民听天听民顺天顺也此乃当时执笔之官籍名掩实之纪也且太祖继五代之余自唐而晋又汉而至周篡窃相乘或骄兵劫治或悍将邀功累兴累灭故事相寻其间不过大同小异而已设使李处耘无通复之言匡义赵普惧为灭族之事其变亦未必然也及金虏临汴之时惑和议而忘战守逐忠义而沮勤王国丧而不难众观而不忿又似众情之变此天道之当然也殊不知其中如李处耘赵普之徒复有几辈也欤云溪曰太祖法尧禅舜不与其子而与其弟仁圣可知也而德昭横夭德芳继没终无反辟之期天道安在深衣曰周世宗任太祖以股肱寄太祖以邦家托太祖以遗孤而太祖夺而取之其道又何如也云溪曰此故如此然赵普者受太祖殊常之遇而反启夺宗之心其太宗者背金匮之盟违慈母之命不思太祖割爱之义惑普邪言反享九世天位者何也深衣曰杜太后之教乃平素太宗浸润之言事必成于奸普既鉴主少之失以德昭为幼以太宗为贤使法周公岂不美欤且陈桥兵变之时实普同匡义鼓扇诸将乃成变事惟太祖一人不知耳二人之私契已见于斯也是后国有长君之言岂容再误之说不待论而可知也云溪曰如此则太宗是而太祖非欤深衣曰呵呵徽钦北府狩高宗乏嗣尚不偿妆之怨欤南渡数君竟归太祖之裔云溪又曰曩者汴京失守二帝将行金人以孤军久处重地回顾无援未见有一人一旅忿然而资其事者使彼援甲雍容徐出我境如蹈无人之地议者以为奸臣佐主忠义掣肘以致人心解阻之谓也至若诏以两河降虏而太原终了不伏而太原与汴京之人又何黑白也深衣曰若以人情封疆论之不为无谓夫汴京者夺孤之地故兴废理同太原者乃弔民所得也故恩义所以相当也以仁而取金陵而金陵终为边防以欺诈得荆湖吕文焕以欺诈而叛失吴越以恩礼奉献终安于吴越此皆天理之当然气数之对待人事之反覆也云溪曰闻公之言似近释氏轮回报应之意也深衣笑曰且如草木春荣者则夏枯秋芳者则冬悴寒极而暑暑极而寒昼而夜夜而昼岂非天道之自然凡气理之反覆恩怨相当善恶之类聚皆天理好还之道昭如日星信如金石密不容发万无一舛之定理也云溪于是手舞足蹈降榻拜伏曰闻公高论疑者决而塞者通也又论有宋累代之臣曰某而忠某而介某而节某而义某而奸某而佞某而贪某而秽嘈嘈琐琐经夜亡寝已而烛尽香消宿雾敛而残星落东方明矣云溪叩谢深衣者而归奔跳嚎歌如得至珍如登仙镜终日含笑默坐人皆不知其所以又数年无疾而终将终方以所遇之奇论告诸以道以道笔而录之后为好事所传耳闲评清会录有生姓闲氏名评无何乡诗酒社人其为人也形如沌混而不能歌舞性如木石而颇解语言无昼夜之分无寒暑之易不知趋利避害不知敬善畏恶不骄不谄不迂不避愚而通俗而端拙而谨痴而详不以富贵为荣不以贫贱为辱仰天俯地以享其大处众伍物以乐其同执常无疑将顺无异心无所向志无所期无忧喜之见无得失之虑虽曰读书未尝以书为资虽曰习文未尝以文为辞但知饥而食渴而饮困而眠闲而适以诗为功以酒为乐怡怡乎似有所得洋洋焉似有所遂人莫能详夫然者一日与诸友会饮偶谈及鬼神之事一友曰予尝见人家信向师巫请神画案作诸非礼甚是无益但其中预知先亡名姓死生来历疾病祸福每每有验更不可晓一友曰予亦见人家有怪投砖击瓦移物搬财迷惑男女为害太甚其称神鬼又莫之可考又曰且如扶鸾降笔断事决疑长篇短句咸动时俗至有小儿能计前生之事大人谈再活之因又或有见形说话者或有啸于梁隐于壁者伤化败俗傅会远近法不能禁其间诞妄不知果皆实欤虚欤在理端谓何如欤吾侪忝为圣门之徒亦尝读书穷理其于格物之学岂可不致知乎或评之曰俗习之妄也或曰邪人之术也或曰妖也怪也又曰神鬼昭彰胡可诬也众口喧较各出己意纷纷琐琐终无定论独评瞑然闭目端坐不语众友怪而问这亦微笑而不答及会散归家读书窗下读已默思日间所谈及夜分烛至忿然挥笔而作诗曰造化原来本自然因人灵悟究根源机神积习为常事秘幻惊闻作异传身在化中还觅化心当天职更求天世间万物皆含妙眼底诸形各抱玄神鬼良能潜体用屈伸消息隐推迁阴阳着像垂经纬圣哲遗心在简编久失秽途通扰扰不亡义礼仅绵绵成仁学业真堪痛败俗遗风实可怜草率四民甘鄙俗昏盲千古混愚贤琢靡自恨难超达习染谁能为洗蠲巧设淫祠求感应妄崇非鬼致精虔修心淡似秋云薄破俗工如铁石坚格物致知当自励随邪悖理是谁愆才疏学浅知求少见惑闻疑视听偏自把昭明甘秽塞却将疑畏自拘牵佛灯光像明山寺鬼火妖磷出野田通语现形言祸福耗财击瓦更投砖称神称鬼乘时见欺女欺男遇夜缠老者未终先见怪幼童才语说生前病中恍惚神相祐死后分明鬼放还反覆是非恣妄诞支离言语纵狂颠一言偶合人心惑半事相符众口宣义者伤心仁者叹懦夫敬信匹夫清浑不遂贤人志成败翻归术士权左道荒唐无不至邪风狂鼓任滋延书符咒水拘精爽祷圣扶鸾致降仙解使返魂谈往事能挥箕笔写长篇灶前灰迹看亡故纸上圆光见祖先土地灶神点米碗家亲外祟问香烟唿爷唤母形图案击鼓摇刀挂纸钱可法遗经空万卷难除宿敝已千年异同类叱炎凉别真伪何殊黑白悬矫俗欲期遵古治移风空想废宵眠尘劳本自常多缺人事由来故不全独对短檠窗下坐为思疑理自评焉吟诗既毕抚几大笑诵之数过自赏自叹既乃唿童汤酒以为自贺方斟酌间忽有一人自灯下踊起衣冠整肃状类儒流眉目疏秀伟然一丈夫向评揖而笑曰适间公之佳作自谓鬼董狐之遗笔也以仆观之不过排众口之鄙言示己见之避论仆是以有所未安也故不即幽明之隔人鬼之分冒理而奉辨也夫元气之在天地也周际充满混沦无朕万物之居气中也通贯互涵不离人之唿吸常与气通一息不调则病唿吸不续则死如鱼之不可去水也何谓鬼神阴阳之功用也何谓阴阳一气之动静也人与天地万物共此一气实无大小之差己彼之别内外互含巨细该贯理具气从感通应达是以人心所在谓之理理之所在接乎气理着气积神鬼昭矣其间邪正之差又在人心之趋向趋向之是非又在学与不学尔学也烛识真恪心正意诚德合元气祀神则享祭鬼则格不学也主见不明心疑意惑恐畏交至妖邪怪诞由斯而致公不能力学致知教人以正理而乃唱瞽言以责世愚此仆所以为公惜也评闻之喜不自胜降榻揖之上座曰感君不吝论及天地一元之本气理通贯之源鬼神功用之妙人神感格之实愚智邪正之分精切无遗矣但其间所谓人心所在理之所在者故知理者气之率则先儒所谓有是理则有是气之言端不诬矣若以我之精诚相感其神鬼昭着可想实不谬矣敢问今之子孙致祭来格者果是我之祖先否其人笑曰是何言欤藏柩于坟奉主于庙以时致思以鬼致享运用设施皆出此心此心我心此理我理气有屈伸理实一定其来格者非我祖先而何且如人之生子不过形交气化尚且无中生有何况以我之精诚而感实有之定理古云祖宗积善子孙昌祖宗积恶子孙殃此又气理通贯之验也言毕起而告别评曰仆受君之德不知其名可乎其人返顾曰夫人乃阴阳之合神鬼之会其灵妙之精极幽玄之粹己彼在心夫何详问欲知我之是谁当察汝之谁是汝乃合体之予予乃分形之汝评更挽留不能飒然凴几一梦既觉备录梦中之事以为自警云晚趣西园记有夕川翁者又号海萍道人或书安理斋人皆彼此称之寓都城之西南隅居后有小园花卉丛杂曰西园中有轩曰晚趣翁所常处也每以种蔬取给日以诗酒徜徉于其间而不舍昼夜客至则取蔬易酒以尽情款然翁之为人不学无术而不知己之愚寿逾六纪而不知己之老囊无一钱而不知己之贫处众人之下而不知己之贱豁然有雄放之言毅然有强健之态肆然有仗义之风傲然有自居之乐从皆敢笑而不敢言也翁之言行虽多放诞然其所作诗文似近清逸故录于左其晚趣西园记曰弘治辛酉七月徒宅隅南偏为处身处市廛与门最近喜易薪米便屋后有余地隙缭土障周远数寻与邻为比分界矩将折百步许二井各际干巽机轴汲具备畦隔鳞次张有古井田气渠走周极遍沃群蔬品名殊别苍际目力烹鲜日干足为饮食佐有余可充易酒质槐揖柳让浓雍有屏意松拱竹扶疏导作幢盖形藓簟莎毯叠借巨砺盘坦堪踞篁径纡环自左右凿坎停缭坟土高下相陂甸势可以坐眺啸步放聘涤洗心目睛阴寒燠宜琴棋吟饮可有亭悬扁写晚趣字实假此寓人意缭萝界践以严局次柴塌土牀瓦炉陶斝且朴古昔书子卷史若干几屏亦小可然渺渺漭漭太行支峤在睫尝铺青紫锦烂金碧绚虚或疑似云与山竞伯仲应龙冈象幻弄莫已返景草树精精神神各互烛射疑非尘人处处或恐是异境况有风月日夜朋比是酒滥倾亡稔疾诗淫哦亡费正物我入化心天不外形象何可指点言辞何可张白此也予敢专乐愿与达者共夕川生有此故为记而更有五言逐韵西园行乐诗二十律曰行乐西园里群芳竞烂红老怀惟自得春意与人同酒兴超尘想诗形逼化工欲求精妙趣须在月明中东行乐西园里春容欲返冬冷香梅牖榻残雪石坛松钟韵因风咽亭阴受月重四时风致好端为养疏慵冬行乐西园里情高俗虑降动花风有伴举酒月成双石榻团团竹茅亭面面窗浩歌无节奏多是出尘腔江行乐西园里乘阴坐小池借莎蜗上稿近树蚁迎卮竹杪山含日松根梦破时小孙知我醉牵袖学扶持支行乐西园里登台眺夕晖眼穷孤鸟没山远断霞飞句拙渐黄菊樽空忆白衣乘时宜纵赏莫遣寸阴违微行乐西园里心闲体自舒倒觞花下醉得句壁间书步月拖藜杖当风袒褐裾七旬身且健借此复何如鱼行乐西园里琴书足自娱也宜新寓意独乐旧规模尘远苍苔静亭虚皓月孤因诗成醉癖日每子孙扶虞行乐西园里陶樽手自提剖榴开紫贝烧笋剥文犀得句先登稿成联始命题也宜亭子上终日醉如泥齐行乐西园里幽然一小斋驱驰尘世远懒散素心谐抱叶蜂巢壁游根笋上阶一樽花月下日每独开怀佳行乐西园里轩窗竹底开燕塘风敛絮鹤径雨封苔花落童慵扫棋闲客未来敲诗成晚坐自举月中杯灰行乐西园里清幽迥出群琴书供逸兴风月伴闲身淡薄杯肴俭推迁景物新诗成随醉卧遍地草如裀真行乐西园里乘酣坐夜分晚风收过雨新月出闲云小沼涵光景遥岑带夕曛洞箫何处起清调隔花闻文行乐西园里佳时自倒樽竹风清醉思池月浴诗魂流火萤穿牖凝云鹤傍门应何更夜赏真趣在黄昏元行乐西园里盘游任放欢鲐躯恒曳杖鹤发不胜冠地僻吟魂爽天空醉眼宽小庭春昼永花影压栏杆寒行乐西园里荆扉尽日闲池分穿竹水霞衬隔城山葵藿心虽在桑榆兴已阑西林盘石上常醉月明间删行乐西园里何殊物外仙托天全暮景幸我保衰年诗酒虽耽债风光不费钱朝昏常落魄清分岂徒然先行乐西园里幽斋远市嚣月辉明竹露花信涨松潮绿酒樽常满红尘梦已遥往来车马绝日每伴渔樵萧行乐西园里情疏绝世交邻翁常送酒砌笋足充肴得雨花争艳乘风竹自敲日斜回午梦坐数燕营巢肴行乐西园里穷蝉入夜缫雨余秋气早天静月明高陋室迎佳客新诗荐浊醪肆然贫贱乐到此近雄豪豪行乐西园里松亭锦锦莎窥檐新月淡话砌候虫多门掩客初去诗成酒半酡四围天似洗独坐一高歌歌行乐西园里晴余景倍佳池莲红倚鉴烟竹碧笼纱扑蝶猫缘滥窥鱼鹤傍槎乱峰排紫翠日隐暮天霞麻行乐西园里茅亭日正长碧池垂柳色红萼趁风香景美诗难状心闲地自凉衰迟逢盛世安享老年光阳行乐西园里荒台夕照明雁归秋渐晚蝉歇雨初晴黄叶烧茶灶苍苔绣石秤坐来花露冷起向月中行庚行乐西园里桑榆七十龄年来头渐白老去眼终青课句朝还暮贪杯醉复醒静中心眼阔遐思入空冥青行乐西园里高台眺夕登明霞随日落皓月带云升好句闲中得危栏醉处凭天边孤鸟没日极暮山层蒸行乐西园里投闲老更优抱愚人共笑爱懒孰堪俦画虎羞成狗谋生痛学鸠西园多晚趣诗酒足悠游尤行乐西园里操存物理心亭台成雅趣风景动孤吟宿雨含朝露轻岚阁昼阴下帘清坐久幽鸟隔重林侵行乐西园里遨游老更耽屯香莲并笑醉暑竹群酣雨过风犹北云开月正南唿童陈榻具诗酒兴何堪覃行乐西园里闲将往事占当年双插手今日独掀髯故态因诗见咸行乐西园里流光过眼疏莘亩归云敛傅岩光风原自妙不用口喃喃盐花影集本书说明