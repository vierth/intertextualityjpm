传授三洞经戒法箓略说正统道藏三家本二卷正一部传授三洞经戒法箓略说肆三前阙张万福伏㝷经㫖人从虚无自然中来结形抱识法天象地备舍万𩔖神明保衞贵不可称尊亦叵匹而染习尘劳流浪生死不能自悟天尊大慈善劝方便说经演戒开度天人普使男女同登正道然气有清浊人有贤愚故教有三乗形分万等法门渐顿盖有由矣略说传授指要如左戒目三归戒五戒八戒无上十戒初眞戒七十二戒百八十戒重律天尊十戒十四持身品太清隂阳戒想尔二十七戒洞神三洞要言五戒十三戒七百二十戒门百二十九戒闭塞六情戒智慧上品大戒三元百八十戒智慧观身三百大戒元始天尊以开皇元年七月一日午时于西那玉国郁察山浮罗之岳长桑林中授太上道君智慧上品大戒法文天尊告太上道君曰今当普宣通法音开悟群生爲诸男女解灾却患请福度命拔诸苦根使生者见道身脱八难死者欢乐饮食天堂早生人中转轮圣王修斋求道皆当一心请奉十戒谛受勿忘专精黙念洞思自然勿得杂想挠乱形神天尊又曰夫欲安身治国使门户清贵天神祐护地祇敬爱当修善功勤心斋戒广施法门先人后身有惠于万物功普于一切功满三千白日昇天修善有余天降云车弘道无巳自致不死斯本行之上戒可不尊奉之乎又智慧观身戒太微天帝曰我始学之时唯知请经不知㝷戒乃历劫生死不奉观身大戒当何由得仙乎故道学当以戒律爲先道家之宗尊焉法应习诵上品大圣皆祕而不书若有法而无戒犹欲渉海而无舟檝犹有口而无舌何縁度兆身耶先须诵习不容懈惰万福曰凡初入法门皆须持戒戒者防非止恶进善登仙衆行之门以之爲键夫六情染着五欲沈迷内浊乱心外昏秽境驰逐名利耽滞色声动入恶源求乖贤域自非持戒莫之能返故经云持戒制六情念道遣所欲又云学道不修斋戒徒劳山林又云皆从斋戒起累功结宿縁飞行凌太虚提携髙上人凡受戒皆须诣师伏受抄写诵习若兼经受者则不须也正一法目一将军箓十将军箓仙官七十五将军箓灵官七十五将军箓九宫扞戹六害神符田部禁炁都章卑九天破殗大小斩邪天灵赤官元命赤箓大小召箓九州社令九天兵符九天眞符翻天倒地青甲赤甲赤丙无终八牒五牒八宿七星紫宫紫台三将军正一法文科戒品曰緫统天地一切神鬼诛伏邪魔斩灭妖精征灵召气制御山川涤荡氛秽章奏慱驿通逹神仙莫先乎正一矣万福曰凡人未受正气皆被六天鬼神妖精魍魉一切邪魔之所中害不能分解以自免脱烦恼在身痛苦疾病妨于修道夭人年筭太上慈悲出法施化制伏强梁建神立号布炁征灵消灭邪魔摧摄精鬽使清浊殊贯人鬼区分正已除邪一以统万而邪由正理万自一宗故緫録群灵同归眞道也其天丁甲卒仙官吏兵盖道一分灵凝神布炁外光妙用内发精明虚映旣彰眞官斯应可以神㑹难用虑思凡诸经所明莫得详究矣道德经目道德上下二卷河上公注上下二卷想尔注上下二卷大存图一卷传仪一卷朝仪一卷斋仪一卷老君西昇一卷妙眞上下二卷内解二卷节解二卷髙上传一卷无上眞人传一卷紫虚箓一卷太极左仙公道德经序诀云夫五千文宣道德之源大无不包细无不入天人之自然经也老君以上皇元年正月十二日丙午太歳丁卯下爲周师到无极元年太歳癸丑五月壬午去周以其年十二月二十五日度关以二十八日授尹眞人太上道德经其经十方诸天人神仙鬼神所宗奉也道士郑思逺曰余师葛仙公受大极眞人道德经教以口诀云此经道之祖宗也诵咏万遍夷心注玄者皆以升仙太上玉经隐注曰常能读五千文万遍太上云龙下迎万遍毕未去者一月三读之耳须云驾至便升仙也隐注又曰居家学道当受五千文月朔半晦本命日八节日日中夜半时各一遍读之耳志心奉行经上妙事託形太隂之精天帝云车迎人身神不经泰山三官地狱考罚之中也上生天堂天帝之前下生人间俟王之家相好具足亦转女爲男结縁上清此经傅通群品无大无小随志所求无有拘碍送死养生罄无不宜也亦能安国宁人制伏边夷莫不顺道者也斯经妙矣弗有尚焉万福曰夫五千文盖三洞之精华一乗之奥㫖理身理国遣有归无言象莫诠㝷绎难极而百王楷式千劫不刋之文也故太极左右宫得道诸仙及太玄都山圣眞常研味道德诵咏幽玄矣凡夫得之清斋千日诵之万遍云龙下迎仙童侍衞万劫长存之术耳老君授尹喜行之道成从老君化胡周游天下出有入无变见自在爲无上眞人文始先生亦爲先师矣三皇法目金刚童子箓普下版三一眞讳三将军图九皇图三皇内文三皇大字洞神经十四卷灵寳经云神寳君者则洞神之尊神至上皇元年出书时号三皇洞神太清太极宫经云三皇者则三洞之尊神大有之祖炁天皇主炁地皇主神人皇主生三合成德万物化焉洞神三皇之经传训下世领化佐国扶助兆人故天子得之鳯凰下降祥瑞出见役使百神无所不辟若入名山游行八极天下鬼神无敢当之上士昇仙万福曰夫得道诸仙眞圣虽超出凡界亦有摄化职统主诸天地洞府山川召鬼役灵唿云制两以活万姓也此文盖太上自然之章神眞之信神寳君所说化乎九仙三皇各受一篇而天下大化因号之焉文字宛奥理事精微具载经中卒难详备矣灵寳法目自然劵中盟经四十七卷大盟眞文八景内音眞文赤书经云元始洞玄灵寳赤书玉篇眞文生于元始之先空洞之中天地未根日月未光幽幽冥冥无祖无宗灵文晻暧乍存乍亡二仪待之以分太阳待之以明灵图革运玄象推迁乗机应㑹于是存焉天地得之而分判三景得之而发光灵文郁秀洞映上清发乎始青之天而色无定方支势曲折不可㝷详元始錬之于洞阳之馆冶之于流火之庭鲜其正文莹发光芒洞阳炁赤故号赤书灵图旣焕万帝朝眞飞空歩虚旋行上宫烧香散花口咏灵章是时天启十二玄瑞地发二十四应上庆九天之灵奥讃三天之寳明神风旣鼓皇道咸畅元始登命太眞按茟玉妃拂筵铸金爲简刻书玉篇五老掌録祕于九天灵都之宫玉女典香太华执巾玉童侍衞玉陛朝轩九天上书非鬼神所闻天寳之以致浮地祕之以致安五帝掌之以得鎭三光乗之以髙明上圣奉之以致眞五岳从之以得灵天子得之以致理国祚享之以太平寔灵文之妙德廼天地之玄根威灵恢廓普加无穷荡荡大化爲神明之宗其量莫测巍巍乎太空又云元始五老赤书玉篇出于空洞自然之文于未有之中生天立地开化神明上谓之灵施鎭五岳安国长存下谓之寳灵寳玄妙爲万物之尊东方眞文曰生神寳眞洞玄章南曰南云通天寳灵衿中曰寳劫洞清九天灵书西曰金眞寳明洞微篇北曰元神生眞寳明文五老玉篇皆空洞自然之书祕于九天灵都紫微宫七寳玄台侍衞五帝神官依玄科四万劫一出灵寳眞文以赤明开玄之始号曰空洞赤书景皇眞文天地分判天号之灵地号之寳故曰灵寳二十四生经云上皇元年九月二日后圣李君出游西河值元始天王李君稽首曰昔蒙训授天书玉字二十四图虽得其文未究妙㫖今遇天尊愿垂成就于是天王口吐洞玄内观玉符以授于君使清斋千日东向服符形神备见自当洞达诸疑顿了李君稽首奉承教㫖具依天仪长斋千日东向服符八景神并见身中金书玉字二十四图空中而明文彩光鲜洞彻无穷赤明元年正月上寅一日午时元始天尊于赤明天中南霍之丘丹灵洞宫敷罗五色黄金爲坛白银荐地七寳告灵传度洞玄金书紫字玉文丹章自然灵图二十四眞三部景神天仙飞仙神仙地仙兵马乗骑以受太上无极道君依威仪玄格明眞科文度人九万九千九百九十九人宿有金名列字诸天应仙之人大运之终当収文还上大罗七寳玄台紫微宫中玉字上经曰天眞皇人曰天书玉字凝飞玄之炁以成灵文合八㑹以成音和五合而成章大运启期琳琅自生神风虚奏韶响洞鸣焕乎诸天之上朗耀太幽之中与龙汉而俱化披赤明于延康二仪待之以判三景待之以分上圣乗之以神五岳寳之以灵一切得之以生国祚享之以安落落大范巍巍髙尊奉之者长存寳之者眞降修之者神仙度死骸于长夜錬生魂于朱宫妙化之文出于自然混之不浊澄之不清毁之不灭灭而复生髙秀太虚万帝之宗威灵恢廓难可名焉天眞皇人曰度授诸天内音自然玉字当依明眞典格以朱书白素上资七寳鎭灵金缯効心拜黄缯章表告诸天度文露文中坛三日三宿不遇风雨文无飞扬合眞以传天眞皇人曰修飞仙之道及灭度之法尸解隐化轮转生死随运逍遥无拘太隂当朱书诸天玉字无量内音白素佩身随文服御心不受秽五内清和六府恬寂空碧无爲八年洞达诸天坐见十方神眞交降体生玉光驰骋龙驾白日登晨玉章上道四万劫一传随节服御百日诸天记録地官削简八年神眞自降体生王光洞达幽虚坐覩自然死尸更生反胎还人转轮不灭生死得仙轻洩漏慢身负河源风刀万劫终不得仙明眞旧格宜祕之焉万福曰夫灵寳眞文生于空洞之中元始之先天地未根日月未光幽幽冥冥无祖无宗元始錬之于洞阳之馆冶之于流火之庭鲜其正文莹发光芒于是太眞按笔玉妃拂筵金童散花琼女扬烟五帝侍衞三界朝轩天寳之以致浮地祕之以致安五岳享之而安鎭一人则之以太平保制劫运吐纳隂阳教化一切仪范万天诸得道大圣衆至眞诸君丈人莫不奉行灵寳诵咏其篇与天地而同没共日月以俱悬大周天地近存我身勤修之不死暂行之长年爲天人之舟檝寔幽明之福田其理宛奥莫得而言传之浩劫愚岂知焉灵寳五符太玄经曰天地万神皆六甲之部使也老君行之长生度世坐致行厨隐形易体坐在立亡出不择日行不择时尽监万神辟除疾病踰江越海不避风波从天入渊虚无自然迳入崑崙不死之道上升太清登造紫微万福曰夫隂阳者道之本寒暑生杀动静之炁也而清浮圆动明阳也浊沈方静暗隂也阳不能独生待隂而成隂不能自成须阳以生一消一息有虚有盈二炁和合万象乃形男东女西金白木青水流土止天动地宁上下交泰变化百灵干坤分判回转千精微妙莫测隂阳遂呈甲乙曰干子丑爲支以相配合数成六焉干者日也阳之精称竒一三五七九数也支者辰也隂之灵称偶二四六八十数也隂阳翕辟万二千物具而有神焉主之者六甲也天不用六甲三景失伦地不用六甲五岳崩摧天子不用六甲百官乖绪学道不用六甲违其妙理六甲者一切之纲纪也行得其道万邪皆伏鬼神爲使故道士佩之坐在立亡神仙不死逆知未来也开元经云灵寳五符道之隐文结飞玄之炁自然成章字方一丈八角垂芒生于元始之先空洞之中保制劫运使天长存梵炁弥罗万范开张十方巳得道一切诸神仙莫不佩奉而得长存变化自在驱驭百神昇入无形与道合眞矣万福曰灵寳五符生天生地分化五行与炁混合吐纳百神乗运隐显劫劫长存轮转五劫布气十天轩辕受之于天眞皇人传之于子孙夏禹得之于钟山祕之于洞庭呉王泄之国祚不隆道士佩之道不离身神将炁化和理于心神道炁一变化自然寿齐天地錬景入眞没身不殆永劫独存功齐太虚德𡨋自然轻泄毁诽罪延无穷保慎敬爱福常在焉修行法则具之经文东西禁文万福曰其符离合三皇文白羊公介君所受制虎豹虫狼山川百精之鬼不敢爲害故驭虎撄蛇即其事也道士祕之焉五岳眞形图五岳眞形图序云汉孝武帝好长生之道常祈祀灵岳以求神仙元封元年正月甲子登嵩髙山起道宫帝斋七日祠讫乃还到四月戊辰夜闲居东方朔董仲君在侧焉忽有一女人着青衣非常丽也帝问何女女曰我墉宫玉女爲王母使从崑山来语帝闻子欲轻四海寻道求生降尊王之位而屡祷山岳勤哉有心仙道可教者百日清斋不交人事到七月七日西王母当暂来也武帝下席跪诺言讫女隐忽然失所帝于是登寻眞之台斋诫存道其四方之事权委于家宰焉到七月七日乃肃除宫掖设座大殿以紫罗荐地燔百和香张云锦帷燃九光微灯设蒲萄蜜爲客主之馔帝乃盛服立于阶下内外谥寂以俟仙官到夜二唱后忽见天西南如白云起郁郁直来迳趣宫庭须㬰转近闻云中有箫鼓之声人马之响复半食顷王母至也群仙数千光耀庭宇别有五十天仙皆身长一丈王母上殿东向坐年可三十许脩短得中云颜絶世眞灵人也下车登牀武帝拜跪问寒温毕立如也因唿帝坐王母自设厨非常丰珍非地所有甘气絶殊帝不能名也帝见王母巾器中有一小卷书盛以紫锦囊帝请问此书王母示之五岳眞形图也此乃三天太上所出文祕禁重岂汝秽质所宜佩乎昔上皇清虚元年三天太上道君下观六合瞻河海短长察丘山髙卑乃因山源之䂓矩覩河岳之盘曲陵回阜转山髙陇长周旋委蛇形似书字是故因象制名定名实之号画形于玄台而出爲灵真之信诸仙佩之皆如传章道士执之经行山川百神群灵尊奉亲迎欣子有心今以相与当深奉愼如事君父泄示凡人必致祸考听四十年得传一人四十年无其人听八十年顿二人耳授非其人是爲泄天道可传而不授是爲闭天寳不计限而妄授是爲轻天老受而不敬是爲慢天藻泄闭轻慢四者延祸之车也泄则身死道路受土形濡骸裂闭则盲聋于来生命凋枉于卒殁轻则祸钟于父母诣玄都而考罚慢则暴终而堕恶或恶疾于后世复有愈此罪者宗断而族没同道谓之天亲同心谓之地爱传授当相亲爱共均荣辱营心眞一珍惜精液共养和气气全神归必齐灵㑹如其不尔天降汝厉此皆道之科禁不可不慎汝欲有所授董仲君者以其人也即命传毕更取一图王母手付帝帝再拜跪受王母曰三年更来告汝道也帝旣见王母乃信天下有神仙之事欲有去世计数矣而淫色恣性杀伐不休百姓叹于劳役死者怨于无辜不从圣母之言遂不复来也所与帝经图之属盛以黄金之匦封以白玉之函安着栢梁台上后到太初元年天火焚台遂尔烧失王母当以武帝不从训诲而灾之耳但帝先承王母言以图授董仲君仲君誊写頼此得存也鲁女生长乐人少好道絶谷八十余年色如桃华一日能行三百里世传见之二百余年后採药嵩山忽见三天太上侍官以五岳眞形图与之并告其施用节度女生道成一旦入华山后五十年先识者逢女生于华山庙前乗白鹿从玉女三十人并令谢其郷里亲族故人甚分明今得此图见于世间者起由董仲君及女生二人仲君临去传栾巴女生传封君达葛洪曰昔白郑君五岳眞形呉越之人无有得传不审先生有不郑君曰吾似有之传授禁重不可妄泄卿极有心是故相告且勿宣之吾先人受此书于青牛先生自吾受图不传一人当以此文与卿今施用节度皆出于郑君也青牛先生言家有五岳眞形一岳各遣五神来衞护图书所居山川近者山泽神又常遣侍官防身营家凶逆欲见伤害皆反其殃辟除五兵五瘟可带履锋刃带此文乃执持以履山林者百山地源灵官主司皆出境拜迎尊贵国信鬼神犹执卑降之礼何凡人而可慢墯哉万福曰夫五岳眞形图上圣髙眞神仙所寳道士佩之游行山泽千山百川之神皆出迎之家有此图仙灵侍衞万厉潜伏仕官髙迁财产丰积子孙昌盛门户兴隆修行佩奉自有法矣三皇内文三皇经曰三皇自然之文皆以金玉爲用天皇所受玄玉爲简青玉爲文地皇所受黄玉爲简白玉爲文人皇所受赤玉爲简黄玉爲文缀以金钩聮以金鎻擎以玉桉覆以珠巾芬以五香持以十华玉童玉女执拂左右眞官仙职司承去来辟邪狮子骐驎鳯凰青龙白虎玄武朱雀灵禽圣兽无量伎乐六甲六丁三五僚属防护宿衞奉兹文矣万福曰其三皇文即洞神经亦曰洞仙三皇受之召制天地万灵百精之神道士佩之化景飞空出入自然唿云降雨役使鬼神所愿立尅益寿延年生死获庆享福无穷矣传授三洞经戒法箓略说传授三洞经戒法箓略说肆四三天正法除六天玉文道曰吾生眇莾之内幽幽冥冥幽冥之中生乎空洞空洞之内生乎太无太无变化而三炁明焉三炁混沌生乎太虚因虚而立洞因洞而入无因无而生有有生而立空空无之化虚生自然上炁曰始中炁曰元下炁曰玄玄炁所生出乎空元炁所生出乎洞始炁所生出乎无故一生二二生三三化生以至九玄从九反一乃入道眞炁清成天滓凝成地中炁爲和以成于人三炁分判万化禀生日月列照五宿焕明上三天生于三炁之精处于无上之上极乎无极故无极也履大运所不能改经大劫所不能易緫眞髙虚可谓髙也故号三天正法九天之号亦生于三三炁生三故号九天其六天緫民应化顺运与日月推迁隂阳否勃天地炁反小劫交周万帝易位九炁改度当此之时凶秽灭种善民存焉大劫交时天翻地覆海涌河决而万恶絶种鬼魔灭迹八荒四极万不遗一自非勤心于存思佩除六天之文修行三天正法不得免过此戹奉迎圣君于上清宫也除六天文元始天王所出始青飞玄之炁结成玉文以告六天运周度交収炁检神还反土上正一始生之天佩者制灵使炁威摄十方出空入无万道开张经大劫所不能毁履洪波所不能沈万神稽首五岳司迎侍童六百人玉女六十人营衞佩文者身太上所寳祕之六合紫房万劫一传太上受之于九天眞王元君受之于三天玉童黄轩受之于太上元君西王母受之于元始天王四极受之于东海小童紫阳眞人受之于太上大夫寗封受之于清天上皇君唐尭受之于后圣帝君自唐之后得文乃七千人皆得驾龙飞空也髙上玉晨鳯台曲素上经云玄都九曲崚嶒鳯台结自然鳯气以成琼房处于九天之上玉京之阳虚生八㑹交眞之气十折九曲洞达八方上招抚揺之翮傍通明于玄台之上字方一丈文蔚焕烂洞明九天飞鳯云盖紫气郁溟游麟之兽交踯驰横六领师子备于下关五帝玉仙执五色命魔灵幡以威御五方右侍太华玉女左衞金仙玉童各三千人侍眞典香日月侠映七元回灵三晨齐景玄光洞明琼林振条玉籁激庭七寳华光流曜上清即髙上玉晨太上大道君所治玄都丈人以鳯文眞书忧乐之曲玄授于道君焉如是上天万眞及五岳飞仙悉皆以月五日十五日二十五日一月三登鳯台晏礼旋香诵咏忧乐之辞也上庆神眞下悲兆民其辞虚微玉朗洞清四眞稽首万仙礼音散香逸霄流烟虚庭凡上宫已成眞人及始学爲仙者莫不备修九天鳯气玄丘眞书诵忧乐之曲也玄古皆万劫一传今有其人七百年中听得三传得有其文飞行上清登九曲鳯台朝谒玉眞也轻泄失明七祖死责愼则神仙太上授太极眞人以传东海方诸青童大君使传道士宿有金名应爲神仙眞人者佩之得见三元君迎圣君于上清金阙万福曰夫化化者不化生生者不生不化则长存不灭不生则永劫无倾斯道神妙修之可得而获焉凡一切有形道之委炁含精通神识自生动自行明辩日月智落天地思过鬼神妙合隂阳莫不由道而神理在焉若乃延促龄于浩劫擢朽神于亿天回玄抱景登眞守元万劫未始千椿童颜周天地于瞬息役风雷于胷端爱养群品师范衆眞布天慈于种智作仁父于本元自非元始之法王太上之玄经孰能易之哉而愚者不知大道之化元始之尊不信神仙不死回颜驻年亦犹朝菌不知晦朔蟪蛄不知春秋吁可痛矣且天回星转地静川流四炁生成五行交错风云聚散寒暑生杀讵无主而宰之焉盖至道神化分灵布炁罗络统御而主之也虽诸天五亿世界三千仙眞圣尊开方立域说法教化变见无穷眞应法身灵应难测其统之者皆元始矣即人身足行手持目视耳听口语鼻歆心通意识魄静魂动皮肤居外筋骨持内血脉荣衞昼夜运动岂无君而御之哉斯固司命纳生桃君保精白元营魄无英制魂二十四眞和理百神太一元父緫统我身虚静则永世不倾烦躁则倐忽夭龄矣夫人从虚无自然中来受神抱识湛然清净及禀形之后则衆欲生而患累起见世则三灾九戹十苦八难痛痒疼酸生老病死烦恼形神死则魂入幽牢受诸苦恼昼夜考掠魂神痛楚动经万劫莫能自免天尊大慈观见衆生爱念在心乃分灵布化降迹接凡天上人间游行教化分身百万散景亿千随其机縁广说经教欲使衆生离苦永免轮回今天昔天法门常一也经云思微定志者令人安神念道保其身也思微者念昔受生之初神本清净也定志者除诸妄想絶思惟也人所以生者神在形也所以死者炁离身也子欲长生定其心也身有百神心爲之主故老君内观经云心者禁也一身之主禁制形神使不邪也心则神也变化不测无定形也魂在肝魄在肺精在肾志在脾神在心所以字殊随处名也神明依泊从所名也其神也非青非白非赤非黄非大非小非短非长非曲非直非柔非刚非厚非薄非圆非方变化莫测混合隂阳大包天地细入毫芒制之则正放之则狂清净则生浊躁则亡明照八表暗迷一方但能虚寂生道自常永保无爲其身则昌世以无形莫之能名祸福吉凶悉由之矣又云从道受分谓之命自一禀形谓之性所以任物谓之心心有所忆谓之意意之所之谓之志事无不知谓之智智周万物谓之慧所以通生谓之道道者有而无形无而有情变化不测通神群生在人之身则爲神明所谓心也所以教人修道即修心也教人修心即修道也道不可见因生以明之也生不可常用道以守之也若生亡则道废道废则生亡生道合一则长生不死羽化神仙人不能保者以其不内观于心故也内观不遗生道常存又云道以心得心以道明心明则道降道降则心通神明之在身犹火之在巵明从火起火自炷存炷因油润油借巵停四者若废明何生焉亦如明縁神照神託心存心由形有形以道全一物不足明何依焉所以谓之神明者眼见耳闻意知身觉分别物理微细悉知由神以明故曰神明老君曰所以言虚心者遣其实也无心者除其有也定心者令不动也安心者使不危也静心者令不乱也正心者使不邪也清心者令不浊也净心者使不秽也此皆已有今使除也心直者不反覆也心平者无髙低也心明者不暗昧也心通者不窒碍也此皆本自然也粗言数者余可思也学道之夫当熟观之矣详夫三洞经教万术千方虽广略不同皆制人之心也而心有明暗智有浅深由形器有清浊禀炁有薄厚耳然是非好恶喜怒趋舍莫不悉从于心未知是心谁之所使若也定由于心也心何自取殂落哉然则寻其本莫得其源察其流靡穷其际而究其终始则卒归其自然也甞试论之夫道以一动生万物万物由一以生一在人身即老君魂也亦谓之道识也照生我神即我魂也亦谓之我识旣身由一生神由道照则心由于神明矣由是言之神见则心朗神隐则心昏神之隐见由心之清浊也假如油清则灯照油浊则景微矣经云心则神也神则心也心神不殊是以心由神照则经之灯喻是也智者谛详之焉明科信品格凡人初入法门先受诸戒以防患止罪次佩符箓制断妖精保中神炁次受五千文诠明道德生化源起次受三皇渐登下乗縁麤入妙次受灵寳进昇中乗转神入慧次受洞眞錬景归无还源反一证于常道经云知常容容乃公公乃王王乃天天刀道道乃久没身不殆此谓天地虽没而身常存不危殆也凡道由心得心以道通诚至感神神明降接是以古人求心末世求财古人非心不度末世非财不仙是故须财以对心明心而财见譬诸世人欲求心佳偶良寳珍物心之所爱岂计价直也此暂时赏心恱目尚竭所怀况乎眞道得不贵耳世人惜财不受经不肯尊师重道乃将神仙爲虚说长寿爲自然不亦慨哉而圣人善劝方便质求其心或七寳告灵或六誓传道良有以也岂徒然哉必使经道流通人神合契信行不忒师弟无违矣七寳黄金白银珊瑚琥珀砗磲玛瑙眞珠碧玉一云瑠璃苏牙白玉眞珠砗磲玛瑙琥珀义曰道以一炁化生三炁三炁化生九炁九炁各生三炁爲三十六天洞彻无碍名曰道境号天中之天从是以下二炁流降分化五行元和降精凝魂生身元父玄母神散五灵在人形中谓之五藏外通七窍以照七元含隂吐阳养神育气爲我身之寳谓之七寳而肾藏偶故金银共焉元始五老分位五方三五流煇结神五藏所以将此七寳上告明灵质对我心冀通神道矣金银二十四两义曰紫微二十四髙眞分灵下降生于人身保神养炁变化自然出有入无调理百闗炁血流转由二十四髙眞所以常存故言鎭二十四生炁也上金九两义曰人之受生九天炁降回黄转白守一抱元昼夜变化以成我身也及九月神具司命告灵万神侍卫而得生焉故上誓九天质其生元也金环十口义曰天回地转隂阳生成日东月西昼夜分位周天三百六十五度四分度之一隂𡙇阳舒天之常道一歳十二月四时生化炁周十天故质告十方通诚十极则神道闻于逺近眞灵降于身形也金龙三枚金纽二十七口义曰龙者鳞虫之长禀少阳之炁含歳星之精木之灵兽变化自在故东方七宿象爲青龙炁转五方或遍九方随处言之则有五龙六龙九龙之号而得道者驭之如世之乗马所以世事云龙以驭天马以行地是也今所以用龙者传言驿奏闻诸天曹地司状学道者之功过也纽以驭龙犹马之衔勒也金龙玉璧简文义曰人受命长短善恶冨贵贫贱愚智穷通吉凶祸福乃至草木虫鱼风云雹霰莫不由之于天天有北极天尊主之而天髙听卑察人善恶司其得失若能至诚则感之于天是以善恶发乎心吉凶应乎天矣圣人慈悲广救方便接引令改恶从善祈于上玄立词致欵书于简牍诉之于天身中吏兵善恶童子及四司五帝土地眞官关白太上三曹告下诸天诸地日月宫府百二十曹二万四千灵司令纪善辍恶续短延长则周公金縢仲尼元辰子韦移星鲁阳回日等是其事也故简者求事之词璧乃质诚之信龙即传奏之驿犹诸方奏贡列词状物驰于阙庭耳金环玉环义曰环者圆而能通空而不滞金刚能断柔而不挠玉洁匪渝光而有润欲使行人决断世网从顺经道与代和光处凡无染外则不滞于境内则常虚其心覩物縁情攀怀自息亦枢始得其环中前心后心如之不絶故也断环义曰断世恩爱共契师资生死永捐经法相继亦是师资同心其利断金又金爲义义能断割除恶就善内絶疑网外捐嗜欲则妄想烦恼永消除也素丝五十尺若百尺五两十两义曰素丝天然质素柔洁明净随物宛约顺世光尘贯穿珠玉织成锦绮或圣人所服或凡夫所衣天上人间共相寳贵欲使行人身心清净内外柔和除其刚强不染秽浊则人天爱护仙圣降临微妙难思寳贵斯极五应五炁五德五方百应百神百关百结尺有分寸须识短长两与物齐自明轻重也青丝义曰青者天之色冀系炁于天又东方之色庶发生于善欲使行人当如天行道慈育苍生似春之德滋荣一切也断发㰱血义曰割身自信誓于明神也绛巾碧巾义曰绛丹色以代㰱血碧青色用代落发眞人不欲伤人大慈之化也五香沈香薫陆白檀青木丁香龙脑砂雄义曰撤五薫之炁降五方之灵也方綵义曰五帝主人善恶籍箓以色币质之经云用𧵥五方元老之官也天子用匹公王以丈庶人以尺各依方数也命缯义曰人受生天与四万三千二百算爲一百二十年而不满此者皆犯天地日月星辰违盟负约背道叛师不从经戒爲三官夺减算命所致也故以纹缯𧵥对天官乞延算命名命缯也唯天子用紫纹或罗一百二十匹皇后太子比之余依年加匹丈尺王公贵人用匹富者用丈贫贱以尺命米义曰食者人之天人不食而死米者人之所食切已难忘命禄少多系于天府天禄若尽寿命便终故用益天仓冀延短寿所以正一经云算尽爲延禄尽爲益是也金羊义曰羊能跪乳谓之礼兽欲使行人孝于师父慈于一切也玉鴈义曰鴈阳鸟也秋南而春北顺隂阳以徃来又有行伍知其次序欲使行人随顺法教令威仪有度知其阶位不违品次也金鱼玉鱼义曰鱼爲隂虫水官之使传驿文牒诣河侯之所又断北帝之长簿奏水官之符状玉取洁白入水不渝金取坚刚得水柔润亦取其检口不言隂潜自处也五色锦义曰锦者禁也五色绘而成文欲使人处五欲而成道先须伏从科戒以禁于心也青罗紫罗义曰缯軰之微细轻妙唯罗之最美也青紫天之色重经贵道之士以此精物𧵥有经之师充法服之用冀体妙入微同天合道也青布义曰青清也亦春之色布遍也使行人清心净行遍行诸法慈爱万物仁若春阳也又云仙人食金玉衣青素故以金玉青素爲盟亦一方之谈未爲絶论也纸笔墨义曰天曹虽逺神与世通列状言情事资文墨故以此具𧵥对天曹庶文字上闻言词可记也劵契义曰受道之日关奏天曹地府四司五帝一切神仙以爲监证所以召七祖以监临对五帝而结劵若后违盟犯约背道轻师则勘契合劵以自证验亦犹世之交易各执劵契以相信也亦曰昇天劵得道之日过天门地户魔王主司以相按验乃至神仙洞府诸天曹局悉皆勘㑹如世之公验也劵即正一眞劵五色劵八道劵三五劵洞神劵昇玄劵自然劵上清七劵等例是也契即正一黄契三五契三十六部尊经契上清四契等例是也盟义曰盟明也彼此未信对神以相明也神者无形窗冥不测莫覩其端若违盟约必致殃考是其验耳依盟崇约福亦无忒但以凡心易动神理难明故须立约以契之必令通神合道也盟即灵寳初中大等是也誓义曰誓制也以言契心告神盟也而自制其情欲不使放逸期于㑹道耳夫上士闻道勤能行之不须盟誓以自契也中士巳下引之则进排之则退故须盟誓制止其心令不改也盖圣人大慈之教勘于合道旣授之以法又使从科戒必令不犯克得道也所以末代传道皆须共立盟誓也誓即六誓十二誓等是也夫神道无形天理辽旷幽昧不测言议莫知若能精至便即通感所以令其𧵥信用质于心也心信则轻财财轻乃贵道贱财则神明降接𧵥命可延命久年长神仙可得未有神仙不能体变入化与道长存也世人不悟遂妄生非毁外不行功立德内不洗垢清神而贪秽满心爱憎栖意徒言入定躁甚覊猨唐说净心臭踰溷豕但见坐禅者毒心弥盛秽迹逾彰虚语内修竟无中实至于饥寒痛痒病恼烦怨不异常人矫云同俗吁可悲也愚人闻余此言谓之诽谤吾岂欲衒于言词而自䧟也直欲使人释迷从悟耳智者幸熟思之勿役妄也其所用法信事毕并依经散之也伏寻经中信物或云出自神州非世间所有今请以某物准当者将欲引接于贫贱使同入道也若冨有之家幸得力办未冝准当之且金钱七寳天子储君皇后妃主公王能有岂凡贱得办也其金龙玉龙金鱼玉鱼金羊玉鴈罗锦之流又非寒栖所得皆听以杂物准当若要令依法则经道永閟难于引接耳又经中法物自属明灵须依色目力营取办若信物自是弟子施师多少无限或名衣上服牀帐卧具茵席几杖玩弄器物缾罐履屩车马奴仆庄园屋宅金银珠玉绫罗锦绮钱绢布帛钗梳环钏米麦花果供养法具绳牀坐褥縁身所有施道及师立观度人写经造像放赎生命拯济饥寒免贱爲良㢮囚宥罪广行慈救大设悲田发无上心大弘胜业爲家爲国济物及身遍爲三涂衆生苦恼各随心力属在一时任其所怀亦无定格若贫贱之人供师使役不惮苦辛逺近陪随给侍香火修营观宇植种果林垦辟田园栽莳花药舍身落发克已自劳毫分之间无所恡惜昼夜不懈供事师尊如此勤劳至乎得道也窃见金仙玉眞二公主以景云二年歳次辛亥春正月十八日甲子于大内归眞观中诣三洞大法师金紫光禄大夫鸿胪卿河内郡开国公上柱国太清观主史尊师受道破灵寳自然劵受中盟八帙经四十七卷眞文二箓佩符䇿杖乃埇土爲坛三级髙一丈二尺金莲华纂紫金题牓青丝周遶坛内东方青锦南方丹锦西方白锦北方紫锦中央黄锦爲褥复有龙须鳯翮等席借地五方案各依方色制锦虬金龙玉璧鎭之又青罗十八匹绯罗六匹白罗十四匹皂罗十匹黄罗二十四匹以安五方紫罗二百四十匹绢四百八十匹钱二百四十贯黄金二百两五色云锦二十五匹香一百二十斤七寳周足青丝五百两奏纸二万四千畨笔墨各二百四十管挺书刀十二口护戒刀巾各三十八具金龙六枚金钮五十四枚俱用鎭于坛中以质灵官也复有盘龙香鑪舞鳯香鑪瑞叶香鑪祥花香鑪莲花香鑪芝草香鑪并香合香奁并纯金纯银制造复有对鹤双鸾飞龙宛鳯锦帕敷案复有金刚神王仙童神女烟云山水草树虫鱼圣兽灵禽瓌竒珍物绣韫覆经复有彫玉之案镂金之案紫檀之案白檀之案沈香之案皆作翔鸾舞鹤金花玉叶装饰彫镌复有七寳函九仙函黄金函白玉函以盛于经复有青锦之囊绛锦之囊素锦之囊紫锦之囊黄锦之囊云锦之囊五色绣囊以盛法箓复有厨盝笥藏皆珠玉装饰巧妙华丽非世所有眼未曽覩价直亿千也又有眞人旛玉童玉女旛金刚神王旛莲花镂旛芝草镂旛盘龙镂旛舞鳯镂旛翔鸾镂旛飞鹤镂旛或霏云耀日隐景含烟转字开花连金缀玉或山水画象鸟兽竒形瑞草祥花披云漏日悬坛之四面复有金莲花树银莲花树七寳花树五色花树千株万株列坛上下及观院内光明洞彻复有五色花烛金盘龙烛银翔鸾烛千叶莲烛九色云烛同心之灯分华之灯连珠之烛贯花之灯转轮神灯飞台灵灯紫熖兰灯青光芝灯霄华百枝灯月照千叶灯五星灯七曜灯二十八宿灯三十六天灯韬光灯灭烟灯照耀内外二七日夜行道礼诵始启斋则瑞雪飘花将露真文乃卿云浮盖其夜四更老君降坛与公主语传法之日瑞云五色香烟八引传法旣毕二公主各舍牀卧几褥音乐器具及在俗衣服各五百副绢一万匹罗锦钱綵并供养法具等价逾万贯鎭坛法物仍不在其数又以先天元年壬子歳冬十月二十八日甲子复受五法上清经法具依科格别院建坛法天象地内圆外方装严妙丽乃至法物信物鎭綵命缯等物皆胜于前百千万倍其经法并金书寳轴绣帙锦表悉珠玉连缀代未曽有不可名目万福自惟凡鄙戒行无取谬奉恩㫖滥预临坛大德证法三师旣覩兹法㑹实怀悚怍縁公主受道并别有记今麤书之冀万代之后知道法之尊重也大唐先天元年歳次壬子十二月丙申十二日丁未太清观道士张万福谨记传授三洞经戒法箓略说正一法文法箓部仪肆五黄素三盟登坛仪某国号某年太歳某某月朔日子某时系天师某治炁太一道士三洞法师五岳游行先生某郡某县某郷某里眞人男官某昔从三洞法师太一道士男官某受老君元义天地日月五星上三天眞一太一普督五亿五万五千五百五十五亿万重诸天诸日月星辰诸仙府诸世间诸地山岳天神地祇五岳四渎三河九江四海八极山神水灵千鬼万灵一切皆属上三天眞一太一今谨以某岁月朔日子某时传付某郡县郷里眞人某甲年如干岁禀炁清淳好道乐生隂阳中和五炁治身先受黄图契令眞天赤箓眞天三一眞一太一素劵从来积年未能飞仙今求进受上三天眞一太一三十二天帝位符信受持金刚分眞形投金鱼称与诸天地水三官结盟对共分金破契刻臂噏血饮丹结发身命爲誓与某甲共爲一身同心合契奉行天眞修行神仙志同齐举飞昇上天不得躭染色慾不专正一一旦受道之后三十六年遇贤听传可授之人不得妄传不得自欲髙位不崇根本背向异辞二心两舌诽谤师道攻伐师主一旦违负契令身谢三官长爲下鬼削除生名不得怨恨甲自好乐神仙时不拘迫手共画一爲信右太一眞盟上契左右书之国号某年太岁某月朔日子某时某郡县郷里男女官太一道士眞人某甲年如干岁诣某度受太一登坛盟约眞一口诀结盟拔度生死不得负违一如老君律令右太一中盟契系天师某治炁五岳游行先生姓某乙以去某年太歳某月某日某时从三洞法师阳平治功平五炁左平炁某岳先生眞人姓某乙受太一眞契三盟之法拔度生死上迁九幽之中七祖名籍下度已身三男之庭保成上仙太一同辕太一道士某郡县郷里男女生某乙于某郡县郷里中结盟奉受拔发结发生死爲誓不负太一帝君神仙大盟律令五帝魔王过度太一道士甲生死三界名上仙品右太一下盟左右书之夫受三盟者应须五人七人九人同共结盟减此不合法也上拔度百曽之罪下过度三界宫眞妙之事极于三盟生死成仙无有差违受者结人爲盟未至五日逆上盟剌条郡县治位告下二十四狱拔出甲等七祖父母迁逹沐浴竟五日然后而授此祕之师口万金不传传之后贤非贤勿泄某郡县郷里男女官某甲年如干岁右如干人先受黄图赤箓三一眞一太一一言之诀从来积年未能幽究宿縁今赍信诣求受太一眞一契三盟都劵请授谨状系天师某治炁某岳先生姓某乙上言谨按文书以人微肌腥骨臰谬蒙明时师老布化之际过泰负荷教化无效宣劝逋替夙夜战慄如履冰谷有男女官太一道士某甲等如干人年如于岁先受诀言未受太一三盟祕法今各赍法信诣乞结盟元元丹赤感于神明求乞之至微于影像辄受法信教以诀言道重人轻不敢便授共登黄坛授以盟言要誓天地日月爲盟刻臂饮丹誓告神明不敢妄传甲受盟之后不得轻传泄露眞要自当奉承师法皆如今约一旦负违今誓甲当以身谢天地水三官万殁之后不敢有怨乞原甲未受诀之前所犯一切赦贷恩惟太上太一帝君慈父圣毋则蒙省理右操度太一登坛三盟付授诀言黄素中章某郡县郷里男官某甲年如干岁等乞恩辞某素以胎生肉人千载有幸得在道门户属师主某甲治以系天命昔蒙明时得参中祕黄图赤箓三一眞一太一廻车毕劵之诀从积年而善功未立谴阙非一夙夜忧惧若履冰谷虽复导生养炁蒙恩无他未得奉修九诫百二十事仰谢三十二天请度宿命之法无上三天眞一太一登坛大盟实所未闻不惟六蔽知进忘退谨赍法物三十二种奉橾诣治乞丐成就如蒙教授不敢泄露攻根伐本负违契令某等以身谢天地水三官殁命敢恨谨辞太歳某郡县郷里男女官某甲等谨条法信如左生米一斛绯缯六十四尺柳薪一束笔一双铁二百五十斤墨一丸玄缯二百五十尺书刀一口黄金十二两大席一领黄素二百四十尺眞珠一两法巾一枚褐一领金环一双法案五枚明镜一面盛戒五綵法囊一枚法信盟钱三万二千盛经集文锦囊一枚命丝三十二两清净甖盘七各一枚青铜劒一枚和香五奁生口男女替代各一人明光锦百二十尺铜八十斤青缯八十一尺生朱砂六十四两白银十二两大纸一百张白绢三百六十疋右三十二种奉操诣治受登坛三盟上言谨按文书以人微忝佩太一尊任捜授贤能应补仙品者有牒男女官某乙等禀炁清淳好道乐生今奉受五炁隂阳治身錬炁积年材堪进补上三天眞一太一极品上统五亿五万五千五百五十五亿诸天诸日诸月诸星宿诸仙府诸仙圣诸仙阙诸山岳天神地祇五岳四渎三河九江四海八极九宫八卦神室山神水灵一切千鬼万神普摄衆神三万六千普统衆灵緫御衆官侍从衆仙及家国三魂七魄三鬼五神千二百形影万二千精光一时并来更仙练某等今一旦受上三天眞一太一之后不得背违上三天盟誓攻伐师主轻泄妄传必须择贤三十三年一传不得违约违约之日某等身神沈翳长爲下鬼命爲土尘削除仙名不得厠预仙品长殁三官考召君吏所考事立所召者诣肉人元元须待拜署谨爲拜章一通上诣上三天无上太上一君太上上三天太上上帝君上三天太上元君三天太元一君上三天大道万道根宗天地本始上至无上下洞无穷逺至无边无极幽微衆官万灵上三天之上五亿五万五千五百五十五亿诸天君将吏功曹使者谒者仆射书佐小吏将军吏兵马骑乗各从官五亿五万五千五百五十五亿万衆一合从上上上无上上三天之上盖天来下入甲等身中从头至足布帀骨节五藏六府九宫十二神室四肢五体百八十关机三百六十骨节孔窍营衞筋骨血脉安某等三魂定某等七魄仙某等三魂正五神生五藏应五星召还三万六千余神署生官各安宫室使仙道毕成举形飞昇上爲眞人更定仙寿万八千歳愿上三天太一天尊万道之主万神之宗将从天仙鎭某等身中检録万神愿上三天之上飞仙君将神仙君将度世君将神人君将眞人君将元阳君将万生君将万炁君将导仙君将胎息君将元精君将延寿君将太极君将太一君将清微天禹余天大赤天君将吏兵马骑乗一合来下入某身中营生养性还年补䐉行生布炁金丹神浆玉液入某等身神玉女侍衞左右九天丞相削除死籍上名三天生録与天地无穷周旋天下六合载名山岳出入人间延年益寿辟斥五兵水火灾戹县官口舌疾病丧祸虎狼勐兽毒虫𡨚家盗贼伏匿黄渊埋头万丈不得妄宣若有符师道士支散杂灵六天故炁饮食鬼神一切迸匿登山履崄万神扶将周旋天下地上神明交降所在立验仙道必成胎息服御导引神炁内外光明云行身中上昇清天黄老立宥神仙结友交游真人飞腾高举上补天仙乗云驾龙拜谒道君寿终不老与日月齐明飞行超越隐显浮轮并迁某家七世父毋上至亿曾万祖皆昇三天列补仙官恩惟太上无极太一君垂恩省纳分别求哀右破三盟契后付授赤章太一黄素三盟仪谨启黄素丹盟告诸弟子某甲等应诺太清太一无量清法门下眞一五炁太一九宫成具满足便得仙度太上于崐崘进登天首大治七寳观上召天师张道陵而告之曰吾道出于无先太初之前无所从生靡所不成吾昔于此观上启受妙法吾以聦明智慧摄意奉行便得微妙玄通求道上仙莫有踈怠之名奉行黄老之道生死之诀当畏法愼戒生门之中生道有一死道有九验于大度常当战战如履冰劒把毒常惧害及其身谦谦曲躬毕辞下物勤心苦行无亏孝敬受设之后奉行法戒无违分数九一之法生道之极耶天师再拜承盟奉修位登天师后授王长赵昇三夫人洛下三公皆得白日昇天登坛如左谨请盟誓列启三官甲等受盟誓天地爲信指日月爲盟引三曽五祖七世父毋自身证约不轻传泄登坛之设九年听传三人若世无可传者启宣三官发先盟书封诸事设藏之深山石室不违盟约甲等七祖父母上昇玄宫受福天官身得仙度福流万世世蒙荣宠若妄传非其人甲等七祖父母下受风刀之考身没积夜之河殃流万世世世受考噏血饮丹披灵赤心启封三官日月所照天地所闻结盟之后司命削某等死籍度着生箓使天官注仙名地官除死籍水官絶殃考坛上三官考召君吏并甲等所佩将军吏兵保护肉人必使仙度若甲等先世因縁宿对未应即仙要须尸解蹔经太隂者甲等以得登坛大度结盟三官罪灭福生应昇神室福堂二十四神自守衞申等形骸不使魂魄离散骨肉臰腐二十四年举形化出宿縁应死超然复生枯腐之骸枯骨受仙沈沦隐见无所拘闭此是登坛结盟三官之力超登殊劫过死度生之福明自修愼不敢违负今约谨宣盟约告诸弟子同坛共视师某父毋若有戹难当衆共济若横罹缧绁当审明极穷济之趣急度疾戹不得轻师负盟亲相捐弃若如此而不救告而不赴者有戹之身发盟告神求乞免度违盟者受考告灵者得福若在戹难之中不测之地向师存亡所在静夜披露丹心启求度脱若未蒙济免自当神告景应知其罪福盟誓君吏坛上三官自应侍衞营护必得无他但当敬承盟约不违信誓自得仙度衞护君吏考功记过坛上三官主偿罪福明白证愼某国号太岁某月朔曰于某州郡县郷里中系夭师某治炁某甲从某治道士某奉受传某郡县郷里某甲太上黄素丹盟三条登坛者各朱书黄素佩随身生则受仙之劵死则拔逮之根三官证拔生生受福无复罪縁太一登坛黄素三盟逆剌付授仪谨出身中五体眞宫神仙五炁功曹吏出太一金刚元炁直使功曹道神功曹五元功曹和合功曹运炁功曹统仙功曹各二十四人出王炁左官使者平炁右官使者隂阳神决吏仙化吏科车赤符吏刚风骑置驿马上章吏官各二十四人出某郡县郷里中眞正之官监察注炁考召四君逮召诸君将吏等左右平炁君左右都候君左右执平君左右执法君东方九天九炁君南方三极三炁君西方七合七炁君北方五元五炁君中央一炁君阳平鹿堂等二十四治炁三十六静庐天师门下君将吏兵所布下道上二玄三元四始五德六合甲子诸官君周天八极飞仙君养性长生青龙螣蛇君等奉行文书事谨操爲男女生民太一道士某乙度金刚毕劵或登坛黄素三盟拜露剌一通剌今露在中庭玉案上请省功曹使者将军吏兵须考正甲等合炁连名保负须所召者诣所下若至功成事立拜章报授毕各还宫室中伏须效应匍匐当剌右授金刚毕劵上剌出官授太一三盟大劵口剌某郡县乡里男女生官某申等年如干歳字某乙戸属师主某乙治男女官某乙等禀性慈仁素体温良錬炁积年厠身祕门参染眞要阶縁上道奉受太一金刚契令晓知三炁飞仙之诀虽备衆契未遂登坛生死大盟今赍信仪连名誓身束骸告求受太一三盟登坛大劵明眞大讳三百六十图号千二百口诀依先师本法告传谨状具位系天师治炁某甲稽首再拜上启太上无极大道太上老君太上丈人太一帝君皇天上帝无极元君道德衆尊三天法师正一眞人门下典者施行飞仙君吏运逢天道系命玄教衔宣法化捜索有道游行世界拔度天人今有宿命因縁从虚无中来某郡县郷里男女官某甲年如千歳甲等素染玄教练备眞文奉受衆契修行眞祕虽备上法未破玄誓令相𢹂率操赍法仪束骸诣求受太一登坛三盟生死处仙大劵黄素证誓昔从大洞眞人奉受约当传授后贤察等专诚乐道在可成就辄克某月某曰时于某岳山之中共立黄坛证誓五帝分符破契告盟天地付授祕局施行口诀谨先于此某郡县郷里中露白剌奏上天曹特愿太一帝君皇上大道留神照察若甲等有骨法合便依法付授玄都无骨法愿爲考正徙上玉箓名备天仙到某曰某时良曰吉辰灵岳之中黄坛之上稽首告盟誓天证地付授玄一髙上之道生死大盟存亡成仙谨以启闻立须报应甲诚惶诚恐稽首再拜以闻臣姓太上大道无上三天太一帝君太清玉陛下太歳右口剌谨重勑五体仙官骑乗将吏腾所上某剌上诣太上左君玉合下付与侍香青腰玉女等所言倒错越失不得旧法者愿爲考正依本法文若有千截公文者将吏神仙骑乗収付所在狱中依事治罪令所启上达伏须告报所上事讫向出仙官吏兵各还宫室弥纶五宫六府安官复职至曰唿召复出太一三盟付授仪谨出身中神仙直使正一神官功曹隂阳运炁明光使者左右官使者隂阳神决吏科车赤符吏刚风骑置驿马上章吏飞龙骑吏左右龙虎君赤飞仙童官各二十四人岀出者严装显服具列威仪谨闗某郡县郷里中眞官注炁监察考召四君将吏社里邑君土地灵祇八方监察神仙衆官系天师太一炁无极金刚毕劵某岳先生某稽首再拜上启太上无极大道太上老君诸君丈人太一帝君天帝君皇上大道天师三师君太一神仙玉历眞科付授威仪使者典行飞仙事万劫因縁谬闻大法运值有幸遇大洞法师真人某甲授登坛大盟生死证誓飞昇至道玄元要诀衆眞之劵万幸宿生悟性受法以来积有年载虽未能察幽覩冥坐在立亡重希玄降于身有科承科传授以付后贤某郡县郷里某甲年如干岁前蒙黄箓契令奉受五金刚契令被炁积年练悉纪纲今操赍信仪诣求受登坛三盟大诀目承先师本法与甲等对共立坛证誓五帝分金破劵噏丹告盟甲等受道之后永爲身寳不得攻根伐本指师谤道唱露要诀传非其人中泄灵文施布世间一旦有违生死父毋沈沦罪由万劫无原谨以启闻须可奉行申诚惶诚恐稽首再拜次读劵读黄盟次画一画一左手指天右手画地以左手指中央师便言系天师某治陈昔从大洞弟子受太一登坛盟劵今依法传授弟子某甲受此证约当依眞师盟坛大约不得攻根伐本指师谤道泄露灵盟一旦有违万殁谢罪生死沈沦上告天灵下示地祇中誓贤人三证灵盟义不相负谨共画一爲信次下发作结一结言清微天泓二结言禹余天澄三结言大赤天明上三天之帝眞重爲誓结发盟坛不负灵约次弟子盟丹水某郡县郷里男女生太一道士某甲敢告丹水申好仙乐圣诣太一无极道士某甲受太一三盟登坛大劵明眞大讳三百六十图号千二百口诀甲爲弟子不得背叛师道妄传世人违盟族倾背誓不生共噏丹水爲盟指天画地以生神灵急急如律令次师命丹法太一无极道士姓敢告丹水有某郡县郷里某甲求受太一三盟登坛大劵明眞大讳之诀万道之神甲爲弟子不得背违劵契上监三天老君所明急急如律令次师左手弟子右手共持丹水更噏之各三止弟子先噏师后噏醮坛法用醮具五盘香五鑪用枣五柈醮具九盘香九鑪用枣九柈系天师太一无极某治眞人甲谨上诣东方青帝南方赤帝西方白帝北方黒帝中央黄帝太一帝君皇天大道太清五陛下从官九亿万骑揺天动地降此灵岳皇坛之上临飨微醮屈灵蹔临谨有男女官某乙等受黄素太盟长生拔仙大劵施设微心上请天尊伏愿神颜曲眄世界眷慜苍生愆阙不及以唯乞愿原赦使再拜次受契者先五拜次师左手授契与弟子弟子左手取之三绕身毕东向三回九拜次又北向九拜太一君三回三拜又向师九拜次俱起于地户指天画地左行三回右转召弟子七祖证明如具次重勑法谨出身中五体眞官功曹吏出太一金刚长寿功曹二百四十人太一度世功曹二百四十人太一度命功曹二百四十人出太一青腰玉女二百四十人出太一娥皇玉女二百四十人出五老君将吏二百四十人出长生永终吏二百四十人出东九夷南八蛮西六戎北五狄中央三秦君将吏各二百四十人出千乗亿骑盖天来下刚风骑置驿马上章吏官各二百四十人出今授甲等太一三盟登坛大劵明眞大讳之诀当令甲等受道之后长生久视同襟仙圣齐肩保器神耀不求而前祐令神丹金液灵芝衆药服练身形千道万神爲甲驱使坐起行住太阳在左太隂在右青龙白虎朱雀玄武侠从前后天神当下地神并出五老神君除甲死籍青书黄简上甲生名七玄父毋返胎南宫合家大小皆享永延甲一旦违盟考甲百曽摙蒙山之石塡塞三河长充下鬼永爲土囚一如契令依如太上老君太上衆尊无极大道无上玄老五炁道徳万生万度万福君丈人新出老君太清玄元上三天无极大道太上老君太上丈人太上三炁君天帝君太上五炁律令泰玄都正一平炁系天师某治太一道士太上曽孙小兆甲稽首再拜上言谨按文书等素自虫蚁枯骨子孙千载有幸得在道门被蒙大恩不以顽愚窃好生法并蒙师老赐佩太一契令不唯功少希慕上眞以今月某日率同学某甲等诣无极太一中宫道士某治郡县郷里某乙进受无上太一证誓三天登坛死生三盟上拔七世父母幽魂苦爽次以昇度某乙等生死之愆腐骨臰肉未有微勤荷施山岳非甲等轻愚所享不胜重沓谨伏地拜章谢闻愿上官典者哀矜等乞上生名太清仙都玉历得在神仙种民辈中谨遣等身中三官考召君将吏天官考地官考水官考清微天考禹余天考大赤天考此里中四面眞官注炁监察考召诸官将吏等投身託命生炁一节奉承元老等所备宜毕眞妙中玄皇坛山岑之上太阳之下伏地拜赤中章一通上奏至极太一等从某乙共上告皇灵下指地祇黩以传受恩惟玄极映明眞君蠲明注炁谨请无极自然神仙先天帝太元君姓字率将骑乗日月五星五帝九宫五岳四海璇玑玉衡三河九江神仙兵马太一骑乗独辕之车驾无极之马前导至眞精神后从五帝陛下神仙骑乗侠从左右前无不祥后无殃咎头上璇玑足歩北斗日月五星导前从后震天动地一合来下各按次第左右从某乙等三元㑹宫中一爲神主仙帝之皇当爲等延上三天生炁太一神丹金液玉浆入等身中八十一宫十二神室太玄四注等五神太一神精五炁缨珞九元练命三丹度生却死昇上晨极注入玄宫翺翔五岳髙举飘腾耀影金阙鳯举紫庭仙道早成毛羽时生遨游八表戏翫八台交关华霍赐与丹精九灵合华七祖昇迁魂入道郷闲乐之堂衣食自然等同盟之人有戹之日当更相救济拔度爲先上存法师次存同盟人名自今以后不敢负三盟约言宗崇法师唯善爲先既徃之罪负盟之愆唯乞原赦恩惟太上无极大道无上玄老太上三炁天帝君分别求哀等谨因二官直使正一功曹上右官使者隂阳神决吏科车赤符吏刚风骑置驿马上章吏官各二人出操等受太一三盟拜上三日谢恩纸章一通上诣天曹伏须告报甲诚惶诚恐稽首再拜右三曰谢恩章四极明科开度文诀夫受灵寳三十六部尊经不受回案即万劫之中不得传受旣受回案不破太一登坛三盟金眞妙契则七玄不离于酆都那可便爲人师三盟旣竟即七玄超度生死同仙便拜回案授爲洞玄法师若七祖未拔三盟不破轻授回案则师受泄经之罪贱寳之愆依四极明科荷风刀之考依三盟解释则存亡超拔标名诸天故拜爲灵寳法师夫受灵寳开度不显于师则死籍不解琼文无名徒受寳经永无传付闭塞大法于身爲损受经旣竟便爲开度上显诸天下标诸地名彻诸眞爲师上盟五帝爲洞玄师若无此之功师轻度回案师则受轻泄违误之罪身受风刀万劫无原后世爲明识此言勿作轻说考及汝身沈沦罪网万劫无原考属四极曹有急戹灾疾唿太一名以左手执道父便仰头三唿无极太一君讳我今有某急戹君当过我汤火之中白刃之下过度九戹之中知道爲神知道爲眞左回还两顾子狩士徐名他二名上䑕头人身黒衣持镶丑狩士秦何牛头人身黒衣持镶寅狩士徐方虎头人身青衣持锳卯狩士徐泽兔头人身青衣持锳辰狩士徐皇龙头人身青衣持锳已狩士徐千蛇头人身赤衣持㦸午狩士司马籍马头人身赤衣持㦸未狩士公孙昔羊头人身赤衣持㦸申狩士石胜猴头人身白衣持弩酉狩士石衰鸡头人身白衣持弩戌狩士徐阿狗头人身白衣持弩亥狩士公孙昔猪头人身黒衣持镶右十二时狩士眞名服符存唿之不得传非其人祕之愼之戴先生授谢颕川谢颕川授道士陈艺道士陈艺授毋仲度度授刘散骑道符符授道士丁玄眞九和香法烧之香闻九里感彻神明沉木香青木香甲香薫陆香詹唐香爕香青渐香雀头香大干枣凡九种各异擣下簁以白蜜和令相着宻器中封其口三宿三日香成闻九里其法祕不妄传欲致神明合诸丹者烧之稍稍分着别器中令炁不泄正一法文法箓部仪