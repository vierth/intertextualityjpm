杨掌生孝廉京尘杂录序英雄老去东山丝竹之场妇女生愁北地燕支之色结真赏于牝牡骊黄而外居然翰墨生香定品题于须眉巾帼之间毕竟人才难得宦游如梦空留镜面之缘傀儡登场重演石头之记文章憎命岁月催人此渴司马未免有情醉太傅于焉增感也则有杨君掌生者蕊珠旧史明月前生以卢前王后之才为赵北燕南之客十年薄宦一介书生辰溪之戍梦轮回京洛之风尘寸积德音鸑鷟妙句欲仙崔珏鸳鸯婆心是佛有花有酒浇磊块于胸中选色选声阅沧桑于眼底逢场作戏借物抒情拈来记事之珠数遍后庭之玉心识耳闻目睹着手成春过去现在未来从头说法厘为四集赞以一词丈夫不遇于当时良有以也秀气独锺于男子亶其然乎爰有月地词人云林高士藏鱼生蠹窥豹见斑追思往日交游浮生如寄检出返魂遗草炙口犹香拟付手民俾留心血吉光片羽遗将云鸟之音印爪残泥犹作飞鸿之字天涯知己长留文字之因缘地下有灵应念裳袍而感泣兹当校雠蒇事弁言简端溯彼来由志其缘起长安日近如听承平雅颂之声江上风云胜读乐府琵琶之曲光绪丙戍夏四月上海同文书局主人序卷一长安看花记秀兰范姓字小桐吴人今日之牡丹花也美艳绰约如当年蕊仙而品格过之风仪修整局度闲雅金粉场中艳而能静拟之石头记中人大似蘅芜君天香国色艳冠群芳故应一时无两尝演马湘君画兰于红氍毹上洒翰如飞烟条雨叶淋漓绢素或作水墨或作着色没骨体娟秀婀娜并皆佳妙顿觉旗亭壁间妙香四溢诸游冶少年争就场头乞得珍重装池锦带玉轴什袭藏弆有不能致小桐手迹者自惭为不登大雅之堂自惭为不韵其见赏时誉如此洵佳话也师吴今凤字桐仙为小云高第弟子小云者故四喜部名辈胡法卿也桐仙既别入春台部自立门户日从士大夫擅九能者游文采照映声施烂然又得小桐美而慧比之如意珠矣所演杂剧如葬花折梅题曲雨词瑶台渡泸皆有可观动止蕴借妙于酬答对之者未尝见其有疾言遽色而神韵渊穆令人自尔倾倒当日唿王妃太真为解语花其态度宛然在人心目中所居曲房小室张自画兰蕙小幅袁琴甫为补缀盆石韩春卿为题八绝句绿窗人静空谷生香游人入服香小坞者如置身李贞美十娘家洗桐倚竹言笑宴宴迥非凡境梨园中以光裕堂为第一世家有以也丙申暮春二十三四日小桐于北孝顺胡同燕喜堂张筵召客光裕堂既以三世擅盛名小桐又以和气汤醉天下人心于时窦霍豪家五陵游侠荐绅贵介过夏郎君莫不骏奔麇至来会者六七百人妙选春台三庆四喜和春嵩祝五部佳伶合为一班试云想之衣裳奏锦城之丝管卜昼卜夜欢乐未央笙歌灯火极一时之盛酒半小云桐仙小桐率诸郎以次前捧觞为客寿客莫不欣然釂三爵自干隆丙午陈渼碧为海门太守祖席召客宜庆堂五十年来复见今日洵太平盛事也犹忆春初元夕同人小集五和楼小桐即席乞镌服香小坞印余时已被酒车中携有青田佳冻扶醉仿曼生法奏刀砉然颇有汉人刻玉意是夕集玉连环室复为桐仙作竹如意斋画印围炉烧烛铁笔纷披狂奴故态不堪回首吾友赵友竹贻我纨扇画小桐小影神情态度无一不肖命之曰国香秀影凤翎尝乞填国香慢词题所画兰诺之久未命笔后检樊榭山房集有咏素心兰国香慢一调即以移赠端居多暇乃按谱依韵和厉太鸿词题扇头小桐像画中人自足千古矣凤翎陈姓字鸾仙菊部中推弦索好手演花大汉别妻弹四条弦子唱五更转曲歌喉与琵琶声相答琵琶在金元时本用弹北曲鸾仙齿牙喉舌妙出天然媚而不纤脆而不激圆转浏亮如珠走盘真觉遏云绕梁之音今犹未歇非他人所能及丰仪朗澈笑语俊爽双瞳人湛湛如秋水一笑百媚当之者莫不色授魂与余每戏唿为玫瑰花以其英气逼人大似探春也仲云涧填红楼梦传奇葬花合警曲为一出南曲抑扬抗坠取贵谐婉非鸾仙所宜然听其越调斗鹌鹑一曲哀感顽艳凄恻酸楚虽少缠绵之致殊有悲凉之慨闻者自尔惊心动魄使当日竟填北曲鸾仙歌之必更有大过人者丙申二月二十九日移居藕香堂联升旧居也余为作小篆题榜曰紫桐花馆鸾仙饮量不宏而意态甚豪能画着色兰蕙虽不及小桐亦自饶疏秀拈毫弄翰时时堆纸盈几案所恨酬酢太繁征逐日多作辍不常湘帘棐几往往孤负耳春试报罢余与黄镜生苦无憀赖日日眠瓮头卧垆侧取浇磊块与阿鸾日益习一夕醉归见余持六角白团扇欣然把笔仿瓯香馆写生法作素兰一丛曰将乞填国香慢一调此梦窗自度腔沧浪咏桂之作所谓夷则商犯无射宫者也余案梦窗甲稿玉京谣自注亦云夷则商犯无射宫私测制腔之意因夷则商无射宫皆用凡宇煞故合写其声也思之未得其理不敢贸然点笔日月匆匆不快于怀顷在卢龙忽检樊榭山房词集有国香慢一阕咏素兰其落句云白凤梳翎写影云窗名字事实隐然相合恍然忽悟此调乃周公瑾自度曲宾洲渔笛谱自注夷则商是与白石集霓裳中序第正同管色俱用凡字煞与国香慢用凡字煞者亦同且不犯无射宫即以蔡元定毕曲之说证之亦合也樊榭老人百年前填词一似豫为今日题鸾仙此画而作者文章有神良足异矣得意之极不觉拍案狂唿为浮大白余有紫桐花馆画扇记详述其事词繁不载提取记其大略如此玉香潘姓字冠卿后起中前辈也亭亭玉立秋水为神聊斋志异所谓艳如桃李而冷如冰雪斯人近之顾梁汾咏梅浣溪纱云物外幽情世外姿冻云深护最高枝小楼风月独醒时一片冷香惟有梦十分清瘦更无诗待他移影说相思空山流水冰弦一抚清清泠泠令人萧然意远目为槛外人妙玉可谓神情毕肖暗香疏影故应在孤山伴逋仙偕老矣然其掬月一出为韩国大姨以瑶池之品写金屋之姿天上风月迥非凡艳而举体皆媚柔若无骨回翔旋折飘飘欲仙观者几欲使无方持衣裾恐其因风而去宜瑶台独步演杨妃春睡旖旎翩迁尤非人意想所到瑶台藏舟诸剧皆其馀事也夙与韵香蕊仙齐名韵香已如优钵曼殊昙花一现蕊仙亦如春深芍药顾影自怜惜美眷之如花惊流年之似水今惟冠卿风致犹存耳娶妇名芙蓉为国香堂爱女璧人一双一时称快往往举以骄人丙申四月十三日花烛之夕余为赋贺新郎昔康熙朝汪蛟门舍人纳姬徐方虎王西樵周雪客陈纬云诸公斗险韵同用此调今辄依其韵谱之不和迦陵云郎新婚之作者嫌太熟也词云一桁帘衣卷藕花中并蒂移花羊车初遣莫笑一生花底活未许露华轻泫况红药留春如茧一笑并肩人镜里问近来眉样令深浅紫云曲谱亲展国香服媚名逾显记索郎飞白瑶台亲题禁扁为检河魁翻秘笈不吠琅嬛白犬许平视磨砖幸免不碍二分春似水算长安添数看花典圆月照华灯翦曩于甲午初秋间坐丰玉堂大清香旧宅也南海劳四谔士属为署额因忆张南山司马玉香亭词咏白莲浣溪纱有银塘风定玉生香之句当日南山以此词得妇绝妙好词也因命之曰白藕花吟舫香山鲍太史逸卿以冷金笺书之揭楣端故词中及之双寿钱姓字眉仙吴人嘉庆以还梨园子弟多皖人吴儿渐少岂灵秀所锺有时销歇耶眉仙如初日芙蓉韶令天然论者拟之以邢岫烟神情态度幽闲典雅庶乎近焉嘉庆二十年后所生人道光十年后一时名者韵香蕊仙冠卿鸾仙小蟾小云次第脱身去秋芙最后亦于丙申夏初自立门户小桐亦已有成说惟眉仙管霞犹作笼中鹦鹉二人皆居韩家潭管霞居极西道北曰春和堂眉仙居极乐道南曰三和堂相去数十弓两恨人望衡对宇亦恨事也眉仙既不得志眉黛间常有怨恨之色幽微掩抑不能自胜每诵瘦影自临春水照卿须怜我我怜卿人间亦有痴于我岂独伤心是小青之句清泪如铅水往往以之洗面矣道光初年京师有集芳班仿干隆间吴中集秀班之例非昆曲高手不得与一时都人士争先听睹为快而曲高和寡不半载竟散其中固大半四喜部中人也近年来部中人又多转徙入他部以故吹律不竞然所存多白发父老不屑为新声以悦人笙笛三弦拍板声中按度刌节韵三字七新生故死吐纳之间犹是先辈法度若二簧梆子靡靡之音燕兰小谱所云台下好声鸦乱四喜部无此也每茶楼度曲楼上下列座者落落如晨星可数而西园雅集酒座征歌听者侧耳会心点头微笑以视春台三庆登场四座笑语喧阗其情况大不相侔部中人每言我侪升歌坐上固无长须奴大腹贾偶有来入座者啜茶一瓯未竟闻笙笛三弦拍板声辄逡巡引去虽未敢高拟阳春白雪然即欲自贬如巴人下里固不可得矣眉仙尝演红楼梦葬花为潇湘妃子珠笠云肩荷花锄亭亭而出曼声应节幽咽缠绵至这些时拾翠精神都变做了伤春证候句如听春鹃如闻秋猿不数一声河满矣余目之曰幽艳尝论红豆村樵红楼梦传奇盛传于世而余独心折荆石山民所撰红楼梦散套为当行作者后来陈厚甫在珠江按谱填词命题皆佳而词曲徒砌金粉绝少性灵与不知谁何所撰袖珍本四册者同为无足重轻故歌楼惟仲云涧本传习最多散套则有自谱工尺故旗亭间亦歌之然琐琐余子无堪称作潇湘馆主人者虽有佳品非过于秾即失之劲盖冷艳幽香固自与夭桃郁李不同惟眉仙差能近似耳疗妒羹小青题曲一出为小桐擅场惜不令眉仙演之三和堂主者曰叶老四太湖人其弟子在眉仙前者有皖人丁春喜字梅卿后别居浣香堂其面目性情皆与眉仙绝相似安详静穆对之令人躁释矜平晋宋人所谓春日携双柑斗酒听黄鹂可以为俗耳针砭诗肠鼓吹正谓斯人当时评者以春喜为诗品中神品所云不着一字尽得风流者也吾闻其语未见其人每对眉仙辄起虎贲之思陈玉琴字小云此碧桃花也拟之石头记中人极似宝琴眉目肌理意态言笑无一不媚而安雅闲逸温涧缜密有时神明焕发光照四尘对之如坐春风如饮醇醪古人称温柔惟小云足当此二字比德于玉无愧璧人好从文士游讲论申旦娓娓不倦风韵固自不凡其同家数亦好从文士游盖俱为碧云弟子碧云当日温文尔雅妙擅清誉二人同师家法固在也玉簪记茶叙问病雨初演之能状其痴情一点小云演之则慧心四英可谓各得妙姑之一体小云之为人癯不露骨丰不余肉香而不腻圆而不甜风流蕴借无纤毫俗韵将来此中人福泽当以小云为最他人不及也昔无锡清微道人所居曰福慧双修庵人间天上二者难兼若小云者其庶几乎妙云吴人小云皖人其父机匠也碧云既南归妙云仍处深山堂小云别居辉山堂即四顺堂旧宅也自南中迎其父母偕新妇来并携幼伶七八辈正拟聘师起科班而小云遽中法丁酉冬夜有筦库吏及户曹掾招转饷官饮其家从者误触巡城御史车遂并逮小云付秋曹以所司钱谷出纳事群饮聚谋祸且不测或为宛转维持始得从薄谴坐以吸食鸦片烟论城旦舂徒迁安然已狼借如薛幼芳矣时同坐系者有伍兰凤字韵秋张绪当年亦佳伶也先是四顺堂以男女混杂累北部尉及丞罢官越一年而小云又及于难或谓宅相不吉理或然与然余所评福泽之说遂已不验天下事不可料如此噫翠霞字青友初居鸿喜堂后为桐仙弟子更字闰桐桐仙于丙申画三友图册子谓小桐闰桐并己而三也闰桐既出名门渐渍熏陶亦能作小幅着色兰蕙娟娟楚楚如其人吴伶王若兰自言入都为教师十三年所教小郎二百余辈惟翠霞足当丽人之目余从蓬山识青友方蓬山壬辰举贤书时青友才十三四娟秀艳冶肌理细腻殆无比伦古人所称柔荑凝脂乃信有之性尤警敏殆真能以目听以眉语金陵十二钗正册诗末首云情天情海幻情身当日可卿兼美偶现色身说法遂能使绛洞花主于怡红快绿中心醉欲死其风姿令人梦寐见之在群芳中品第是秋海棠当碾冰为土玉为盆深贮之银屏珠箔中灯红酒碧茶熟香温使按红牙低唱柳郎中今夜酒醒何处也杨柳岸晓风残月真乃有瑶台梦醒天上人间之感矣丙申天中节偕金静川访之玉连环室长身玉立居然伟男然恂恂犹如处子弥令人回忆灵和殿前风流吾尝谓后来之秀惟翠香意态融冶是好女子乙未冬同友人为销寒之会迭为宾主日在香天翠海之中一夕扶醉送玉仙归日新堂烧灯更酌迟客未至玉仙既不胜酒力余亦玉山倩人扶矣温伊初方携瑶卿执茶瓯就灯下商北曲赏花时工尺闻余欠伸遽揭帐肘余起坐曰子亦忆香雾空蒙之诗乎香暖春酣较之石凉花睡当何如是日压轴子玉仙方演醉归情景尤切伊初因笑谓余昔载园先生为陈渼碧画西川海棠图今日当为此儿补画海棠冬睡图矣宋人词少年听雨歌楼上中年听雨客船中诵之辄为怃然玉仙迩来颇有声然以视闰桐当年固不免蒹葭倚玉树之叹云小兰字韵秋初居永发堂后入敬义堂梨园中以光裕堂为世家敬义堂为大家主之者曰董秀蓉故出耕斋门下以小生擅名冠卿鸾仙小香咸出其门韵秋入门适际盛时余识之最早壬辰二月征鞍甫卸春服既成同人小集如松馆为余洗尘韵秋芙蓉女儿明秀无匹姗姗来迟媚不可言坐对名花遂至沈醉绛蜡高烧海棠睡未醒予与周福门韩秀卿冯竹生荔生余静川朱子良诸君子重房复室中环守之至夜分乃相将送之归乙未冬在广和楼即康熙时查家楼也小兰演藏舟一出声情幽咽听者但唤奈何日失相携访之雨鬓风鬟江潭憔悴灵和殿前风流不堪回首是夕冠卿鸾仙俱集酒酣冠卿更唱山坡羊二曲璧月如水银云不流双笛吹凡字调和之不能压其声昔人谓丝不如竹竹不如肉信然小兰自愧弗及涕泗浪浪弥不自胜为咏芙蓉生在秋江上不向东风怨未开之句以慰之瑶台梦醒天上人间归路马蹄踏月弥忆壬辰春夜红烛笼纱时情事不能置福龄钱姓字绮人眉仙同怀弟近日推大有堂桂云为嵩祝部首座实非绮人比也绮人娟娟少好顾影徘徊嫣然媚绝而无姚冶之态可谓静女其姝贾姬扣扣寄辟疆小札用江文通见红兰之受露语大为称赏生对绮人令人殊有光风转蕙泛崇兰之想自韵香去后一枝翘秀实难其选绮人乃如隔水桃花自然明媚柳阴竹外人面春风寻春帬屐不觉成蹊矣眉仙在四喜部虽擅一时名而居恒对影伊善感日念绮人不去怀虽同在花天月地中固不能对床欢语每见客必探绮人近状有过观音寺前者必寄声问讯割一味之甘赌五纹之佩至情至性感动旁人呜唿读棠棣之诗孝弟之心可以油然生矣其同师者曰遐龄字绮仙如金在矿如银在铅光辉犹未发越然婉约安详无浮嚚习气小子有造与绮人共居熏而善良固应尔尔其北则鸿喜堂在马翠霞所居也同居者曰翠云以青友故过客亦熏沐而登之然未免有续貂之诮矣巧龄字秋仙与绮人为同门生绮人为眉仙同怀弟余推为嵩祝近年第一人而秋仙盛时余未之识也平湖韩四季卿属友人作题壁图小影其旁捧砚者为秋仙明秀艳冶殆无其匹虽当年青友韵秋不是过丁酉初秋六夕修秋禊集右安门外尺五庄看花记中人来会者十有七人季卿出图索题见者咸谓影里画中唿之欲出蒋叔起为同人署观款毕余屏坐水亭悄然凝思小霞携绮人继至言秋仙未南归时事娓娓不休于时嘉树选荫新荷媵香枨触于怀不能自已书二绝句云桐阴如水梦如烟又向情天证四禅对此玲珑一片石自怜心事得秋先画中声影梦中游悔煞悤唱石州我是中年桓子野近来无赖渐知秋嗟夫我生也晚贺老龟年皆不及见乃春明门内亦复咫尺天涯隔花人远中心藏之而又交臂失之仅仅从画图省识珠勒珊鞭匆匆九陌回首前尘能无恨恨昔人谓三生石上无一笑缘随园老人生平最信佛氏因缘之说纪文达公笔记杂说议论亦复相同吾令于秋仙亦云然矣书此毕怃然阁笔翠翎王姓字雨初扬州人冠卿弟子也风骨未骞而宛转如意赵秋谷海沤小谱中所称飞鸟依人大动人可怜色是儿意态近之如山茶花秾而不俗大家儿女固应尔尔此蘅芜院中黄莺儿也演茶叙观花二出俱有可观尝尊前捧砚乞留题为署居室曰听春楼楹帖曰半榻茶禅圆梦夜一帘花气酿愁天仆本恨人强为排遣飞鸿踏雪动留爪痕醇酒美人前尘影事麹尘如海绿叶易阴他日杜牧寻人又添一番惆怅矣玉笙字芝香嵩祝部佳小生也幼年亦里头唱荡湖船今年三十而色艺不少衰其师王天喜绝钟爱之欲以为子故至今尚居槐荫堂玉磬字瑶仙初与双庆同在玉庆堂师吕胖子后乃归槐荫堂出师后自居青莲堂与槐荫堂望衡对宇晨夕过从如一家然其妻故王天喜所抚和春部胖松林女也故瑶仙在和春部和春故少佳品惟玉磬素香差强人意耳余识芝香已在弱冠后举止安雅无少年佻达习气丰容阔步亦殊似富家儿郎吾尝谓此中人他日福泽当以小云为第一若芝香者亦庶几焉大有堂桂云在嵩祝近日颇有名然以视芝香未免小巫见大巫矣淘之汰之岂盛难为继耶即以貌取亦殊觉儗非其伦也德林字琯霞虽无晴雯之艳而性格近之极似怡红院中林家小红玉仙演占花魁以愁见妙琯霞则正以慧见妙各擅胜场使尹邢相对能不爽然自失冠卿亦以此出擅名然冠卿遭际顺境事事如意所谓强笑不欢效颦不愁琯霞则长身玉立自顾头颅如许幽忧怨愤时积于怀当夫檀板一声亭亭扶影眼光一注茫茫大千托足无地此情北境枨拨伤心幽愁暗恨触绪纷来故其低徊幽咽慷慨淋漓有心人一种深情和盘托出借他人酒杯浇自己垒块不自知其然而然也木末芙蓉花山中发红萼每咏王右丞辋川杂事诗能无慨然燕兰小谱有句云若教嫁作曹交妇纵不齐眉也及肩趣语解颐随园亟赏之折腰龋齿颇费周旋文人无赖遂有此口头罪过冠卿年来亦有凫胫鹤膝之谯菖蒲拜竹举头天外琯霞乃如春笋出林渐欲过母故观场矮人往往有元龙百尺之憾矣性既疏脱又惯无拘检不顾忌讳遂致口角招尤殊费调停虽然长安人海红尘缁尘阅人多矣六街蹀躞马尽如龙九陌遨游士多于鲫黄衫谁是翠袖寒多一击未能九州自大天荆地棘行路难又何怪伤心人触处皆非也六朝人乐府曰蓼虫避葵藿习苦不言非又曰心非木石岂无感吞声踯躅不敢言君子哀其遇而原其心焉可矣联桂黄姓字小蟾世俗所称状元夫人长春弟子也昔吕青田作女仙外史演说永乐朝蒲台女子唐赛儿事言仙佛之外厥有魔道是为三教常曰阿修罗与我佛比肩而立意气固自不凡小蟾行事往往莩甲新意不循轨度是殆曼陀尼不亚也其人疏节阔目如小人家儿女而意量自远性伉爽笑语甚豪每以伶侠自处所不当意者往往如灌夫骂座冷若冰雪余尝戏唿为尤三姐爱之者阿其所好乃直欲以枕霞旧友拟之小蟾欣然谓掌生品评不谬足见其胸抱亦可谓有自知之明者矣李载园太守少年下第留京过夏时蜀伶陈渼碧负盛名常以白眼待人独倾倒载园每值梨园演剧载园至陈必为致殽核数下场周旋观者万目攒视咸啧啧叹羡望如天上人或陈赴他台闻园至亟脱身至其相契有至深者载园为画西川海棠图征诗海门诗钞有自题海棠画卷及衙斋补种海棠诗皆忆渼碧作也此千秋佳话以视秋帆尚书遭际殆有过之焉燕兰小谱不载其事殆未免文人相轻之习尔吾乡黄镜生孝廉丙申春试后偕余及冯朗崖访小蟾一见如旧相识至夜分余辈散去小蟾独拉留镜生命更酒酌烧灯相对诉款曲红日上窗犹言刺刺不休以视渼碧之于载园殆又过之焉自后友朋酒座必相将俱来二人无日不见面或余辈故强镜生他赴则春元堂使者相错于道殆食息相随如形影然矣昔杨法龄既脱乐籍不畜弟子日与诸名士相揖让小蟾援其例亦不畜弟子见客亦长揖不拜往往高谈雄辨惊其座人顾好讦直以招人过人多不能堪其侪偶咸嫉之我辈亦多恨者一时谤讟繁兴二人不恤也榜发镜生报罢小蟾固要不令南归隐然以秋帆尚书相待余尝谓此子殆欲合桂官银官为一人矣佛言一切众生各有因缘于兹盖信茫茫大千每咏不薄今人爱古人之句辄慨然为酹一大白小蟾生庚辰以甲午出春福堂自居春元堂年才十五同辈中脱乐籍为最早其色艺不过中人且以阿芙蓉故容光锐减如春深海棠然论其行事则近今罕觏者矣兰香张姓字纫仙濯濯如春月柳风流自赏拈毫弄翰怡然自得字作欧阳率更体清拔有致每当茶瓜清话把卷问字捧砚乞题墨痕沾渍襟袖间此三庆部后来书呆子也性既苦溺于学而一洗咬文嚼字鬼态石韫玉而山辉水含珠而川媚无事张皇自然流露此香菱所为高出时流也吴儿性格大抵温柔纫仙风格洒然散朗多姿独有林下风福云堂主者曰玉凤字瑞卿故出福安堂亦擅时名有弟子六七人其一曰素香在和春部意态颇似紫菱洲中二木头有敦厚之质少活泼之趣和春为王府班击刺跌掷是其擅场中轴子为四部冠今高腔即金元北曲之遗也和春犹习之又多作秦声至于清歌慢舞固无闻焉若素香者在瑶仙外亦可谓庸中佼佼者矣三元字蕅仙翠香师弟也面目媚秀发初覆额如新莺学啭乳燕试飞每登场与玉仙两两相比尤宜小生般占花魁秦小官凝秀圆转殊有意致余尝谓翠香三元福林爱林并是后来之秀嘒彼小星三五在东东有启明西有长庚明星有烂不愁明月去也三元丙申移居东皮条营日升堂其师殷采芝之弟也是时朱家胡同复新堂有双喜其师亦殷采芝弟子双喜不久转徙天津更名玉环而丙申冬三元亦出赴长芦战国策所谓以君中驷敌其上驷舍短用长尺蠖之屈以求伸也虬髯客一见太原公子决计下海此正高人一等为不可及保定三台部有小天喜字雨香神采未甚秀澈而肌理娟好意态婉帖目之曰媚曰腻庶几有一体焉在彼中已不可多得者矣大清香小清香二人皆字莲仙二人皆美而艳其声名亦不相上下大清香为小元宝弟子后自居李铁拐斜街丰玉堂即今日冠卿顶堂名而加以荥阳二字者也小清香为余庆堂汪寡妇弟子丁酉夏服阿芙蓉膏自尽矣余庆堂夙多佳品秋芙之师小凤字竹香亦其徒也方开酌增常例时有新建人曹君以浙江太守援例得监司入都日日征歌选舞极眷馀庆堂双凤一夕大醉不酲周之数千金后复为中部尉刺得白巡城御史送秋曹竟以风流罪过罢官从此馀庆堂衰落不复振矣汪寡妇畜弟子不惜重赀聘师教歌舞衣轻暖饫甘脆视他人费倍蓰而自余居京师七八年所见其弟子率皆闇冗下愚无足当一顾者盖此中盛衰关乎气运殆非人力所能强全福堂汪亦从不产佳伶然其平日乃与四顺堂五柳堂贵福堂相类固无足怪也吴振田在父老中最负重名敬义堂董秀蓉以小生得名即其高第弟子也今三庆以敬义堂为大家出其门者如冠卿鸾仙小香咸翘然秀出而耕斋在和春寥落几不能自存名门后裔毫无树立几令人有栾郄降为舆台之感金玉堂玉莲字午香亦宝善堂弟子也演绣襦记刺目甚佳与小云最契其人温文尔雅蔼然可亲亦佳伶也惜其徒亦无可观者郝桂林晒腹堂王桂林荣发堂今皆后起无人门风不振莲喜扈姓字梅香四喜部天喜兄也能四弦秋全曲声情掩抑一唱三叹有馀音矣其变为男子装则局度安详词旨婉约无嚣陵习气与小蟾为同门生小蟾行事不当于若辈中求之然所演不过卖饽饽打杠子花鼓顶嘴之类色艺俱不逮连喜也秋水菱花连喜近之近日把笔学画着色蕙兰楚楚有致小霞邀同人画九畹滋兰图梅仙与焉从此学有精进当大有可观贻德堂莲生亦春台部中人也演孙夫人祭江低迷凄咽哀感顽艳惜其非南北曲也不登大雅之堂耳其面目神情大似金麟亦是佳品大玉林字瑶卿称大者所以别敬义堂字佩珊之玉林也其师故日新堂殷采芝弟子别居后授徒二人皆庸碌钗帬瑶卿丰容多肌当其不栉而巾亦是寻常儿郎至于熏燃梳扫拥髻升歌丰融旖旎意态动人酴醿香梦怯春寒恍惚遇之矣演长生殿小宴惊变二出于太真醉态颇能体会无矫揉造作痕遂如陈思王所赋进退无常若往若还动止无期若危若安矣四喜部胖玉喜亦演惊变埋玉声大而远悲凉激楚非瑶卿之所能及而态度远逊瑶卿至于佩珊在敬义堂如太邱长家季方难为弟松柏之下其草不植未免虚有其名谢遵韫所谓封胡羯末莫不知名不意天壤之间乃有王郎若是夫托根择地亦有幸不幸也所惜瑶卿如鹖旦不鸣三弦不敢促柱吹笛者往往宛转高下以就之遂令人有铸锺过后之叹然其人固是诚实无伪昔干隆间歌楼一字评旦三元曰糙谓其不文也余按中庸注慥慥笃实貌若瑶卿者可命之曰慥金桂字粟香曩以众人遇之丙申天中节始见其演凤仪亭掷戟为温侯珠冠绣襦挟画戟轩昂而上英雄儿女刚健婀娜兼擅其妙欲采芙蓉花可怜隔秋水能传此一片心事惊谓镜生曰士别三日便当刮目相待今日非复吴下阿蒙镜生笑曰曩因用违其材耳粟香此后勿复为裹头装庶不失本来面目耳春台部小生佳者颇不易得小霞之外惟三元可望有成他不足言也今得粟香可使与参一席后来殆无与俦小天喜字秋芙扬州人王姓或云是旧家子诡云王姓先年春台部有天喜与天禄天寿齐名故唿秋芙曰小天喜既而突过前人天喜久为所掩今歌楼但知秋芙名天喜不复以大小别之矣近年以卖胭脂小寡妇上坟二出得名谑浪笑傲冶容诲淫浮梁子弟靡然从风一倡百和几有若狂之叹干隆间蜀伶魏长生来京师广场说法以色身示人轻薄者推为野狐教主吴太初撰燕兰小谱以名教罪人归狱魏三非无见也近年演大闹销金帐者渐少曾于三庆座中一见之虽仍同魏三故事裸裎登场然坐客无有谮叹者或且不顾而唾矣天下人耳目举皆相似声容所感自足令人心醉何苦作此恶剧以鬼态求悦人哉余癸己春即耳其名乙未夏乃识之碎麻子被面如繁星眉目亦不过中人耳健谈能饮对壶杓意气豪迈僭称大户有俯视一切之意然每与冠卿遇搴旗摩垒辄不敌也每当春秋佳日三五同好各挟所知载笙笛弦索拍板入酒家觞咏既陈丝竹迭奏秋芙既自命酒人又自矜名下睥睨馀子旁若无人攘袖飞觥汹汹拳势将用武余辄笑谓取骰子来既至秋芙辄据盆高座雄若迷龙众人桮角戋柈碗杂沓下注余辄命巨瓯如钵者满为孤注諠阗笑语唿卢喝雉众声如殷雷六子不再周秋芙辙乱旗靡如春雨洗花当于香雾空蒙中高烧绛蜡代月照其睡态矣乙未冬为消寒之会秋芙无日不在座余既数以此法困之或以告秋芙不悔也既入座贾勇酣战如故其兴致固是不可及尝为书楹帖云花到生天才富贵玉能延喜况温柔温柔秋芙所不足意以此箴之也名流投赠甚多当以高小楼太史一联为最佳曰南华秋水经常诵北苑芙蓉画不如才人馀事虽若无意为文而自然巧合无痕温丽可诵别有集唐秋水为神玉为骨芙蓉如面柳如眉一联不知何人手笔未免俗套几成恶札不如太阿如秋水初日照芙蓉二语在离即之间犹不失读书人吐属也其师曰小凤字竹香由馀庆堂出居春茂堂雅擅时名南归以秋芙畀李三李三故竹香仆也既得秋芙居必德堂声称借甚五陵游侠儿载金钱奔走其门夜以继日如将不及由是李三偿债买屋设钱铺拥厚赀多牛为富足谷称翁矣同辈中人年齿相若有声歌楼者咸次第脱身去李三故昂其直以尼秋芙秋芙愤甚丙申夏夜沈醉自外归李三方諵諵语鸡肋已安尊拳矣历历自陈入门来未尝负汝状又历历数其近年来负我状忿忿自睡去气壮词直李三俯首无以对且其家中人虽至灶下养亦皆不直李三也诘朝乃以殴师为词施夏楚焉面目皆瘇且有爪痕既而入歌楼见者诘得其情咸不平怂之官李三闻之始惧不得已草草从之非所愿也余既习秋芙悉知其行事其为人胸无城府热肠可交徒以登场卖笑倡为淫哇几为风俗之累此则当日教师亦当分谤秋芙不独任过矣惟是率真任性既不能作嗔拳笑面对人又往往有酒失是其短耳余尝戏谓秋芙此泼辣货南京所谓辣子当年持门健妇王熙凤是此品格或乃以其面有雀瘢直欲以鸳鸯拟之非其伦也有时竟目以夏金桂此则鄙人申之詈一时矫激遂至指斥过当实非笃论余在保定日小五福为余言小时与秋芙同舟北来跳荡与凡儿异其小名曰二达子然则泼辣货之评洵不诬矣记中以秋芙位置末座者援燕兰小谱抑置魏长生为殿之例春秋传曰前茅中权后劲固有深意也翠林字韵琴余丙申夏五识之保定姿致韶秀眉目楚楚如画言词举止并皆安详雅无市井倚门卖笑习气玉水璇源方流圆折此部中翘秀也问其年曰十五自云在京师居清河堂隶春台部余昔固未之识也酒半捧纨扇乞填词书柳梢青一阕付之曰记否相逢春山画里春水波中系马楼台藏鸦门巷归燕帘栊好春生怕悤歌扇底芳心自同蓝尾杯深红牙拍紧沈醉东风天津保定距京师在三百里内外析津为长芦盐政所汇上谷则总督大帅节钺驻焉以故征歌选舞者犹往往援京师例然诸伶转徙无常迭为宾主饥依饱飏大都无固志走马长安者至此但鸣鞭而过开到酴醿花事了能无慨然韵琴在帝城声称未着至保定则已独占百花头上开矣昔郄诜对晋武帝昆山片玉桂林一枝之言未尝不叹皇州春色目不给赏而北极黄金星石下以玉抵鹊者为未免罪过也山阴道上霞蔚云蒸千岩竞秀万壑争流及出到人间已为第一泉其是之谓乎酒酣相与纵论春明门人物因命笔随事疏记积成一册此长安看花记之缘始也起予之叹焉能慭置姜白石雪夜携小红过垂虹亭为千秋佳话予怀缈缈如或遇之是时保定又有双庆字云舫徐娘虽老风韵犹存能弹琵琶余为和梅村祭酒赠白生璧双琵琶行是冬来山海关依临榆令尹都君江潭憔悴顾影自怜予亦如桓子野闻人清歌但唤奈何已卷二辛壬癸甲录然黄仲则粉墨淋漓歌哭登场秀师拈槌竖拂见诃者屡矣尝自署大门曰南国衣冠西京轮盖东山丝竹北海壶觞寻复易之曰敢拟蓬莱夸白傅聊将丝竹慰苍生又集宋人句为楹帖曰书卷五千谁入室酒徒一半取封侯又集慢词长句云仗酒祓清愁花销英气纵家传白璧谁铸黄金英雄习气豪杰初心情见乎辞矣中秋后杖策卢龙塞上边关风月感慨尤多扶风豪士歌不堪更读因自榜所居曰梦侠情禅室九月三日秋窗听雨用吴谷人祭酒高阳台韵曰一桁帘垂一枝镫剪如烟如梦光阴又近重阳秋痕易上秋襟角巾已悔浮名误甚传杯还劝深深奈秋声不住如筝弹破蕉心客船换尽歌楼味渐微寒斗帐不耐罗衾纵逼中年谁曾惯听秋砧樱桃记否开奁处润琴弦煮梦沉沉剩今宵笛里霖铃自谱微吟安定郡王侯鲭录载魏城君谓东坡曰秋月色不如春月好王子霞则谓奴所不能歌者是枝上柳绵吹又少天涯何处无芳草坡笑曰我方悲秋汝又伤春案毛诗传秋士悲春女悲理固宜然惟是言者心声与境推移长笛一声人倚楼断非谢镇西着紫罗袴褶据胡床临城楼北窗弹琵琶情态倘使桓子野闻之亦当但唤奈何而已仆以辛卯六月离家园今计当俟明年戊戍试后乃得南归偻指正合八年之数回忆壬辰入都时有辛壬癸甲之语殆为之兆也五载长安四番矮屋文章憎命魑魅喜人京洛缁尘遽集衣袂刘伶荷锸毕卓盗瓮阮籍眠炉大抵有托而逃古今伤心人岂独信陵君醇酒美人为不可说不可思议哉屠门酤肆中酒食游戏相征逐阅人多矣物换星移风流雨散岐王宅里崔九堂前梨园菊部中老辈存者寥落如曙星昔干隆年人得吴太初郡丞撰燕兰小谱以传嘉庆间虽有莺花小谱之作今寂无闻焉传不传固有幸有不幸耶近年听春新咏日下看花记及时品中人物余已多不及识以余所识诸人今亦半成老物傥不及今撰定恐更十年后无复有能道道光年太平盛事者矣丁酉入春以来同云酿雪峭寒特甚帘衣窣地愁春未醒西望帝城好春如海翦镫命酒坐忆故人各为撰小传命之曰辛壬癸甲录志缘始也何平叔景福殿赋辛壬癸甲为之名秩断章取义于文亦词是为长安看花记之前集其中所见异辞所闻异辞所传闻又异辞善善从长弗为谿刻世之有心人于寒夜重阁玉帏四垂氎重叠烧椽烛四五枝参差列几案设大小宣炉数事选沈水结隔砂蒸之温香静对魂梦俱适旁有知心青衣如紫云其人者方且拨鼎中兽炭暖越中陈冬酿于梅花水仙影中按拍引曼声度赏花时北曲不觉欣然为浮大白又或清暑招凉于竹林深处六扇文窗茜纱尽拓簟文如水帘影如波以大白瓷盂贮新汲井华水浸荔支三百颗与调冰雪藕之人一同啖尽己乃闻瓶笙声水火相得吟啸互答当此之时展此录此记读之此中有人唿之欲出如闻其声如见其人夕阳一片桃花影知是亭亭倩女魂是耶非耶以视落花时节相逢定何如耶中和节后三日春风加厉阴霾竟日日色皆黄窗纸淅淅作秋声百花生日近矣二月边城未见花今始信然排闷折纸自咏自写遂己褎然成袠昔余澹心之作板桥杂记也援道君在五国城作李师师传为说岂非以佳人难再故作此情痴狡狯耶余读竹词集自题解佩令曰十年磨剑五陵结客把平生涕泪都飘尽老去填词一半是空中传恨几曾围燕钗蝉鬓不师秦七不师黄九倚新声玉田差近落拓江湖且分付歌筵红粉料封侯白头无分抗节长吟不觉唾壶击碎唿童子起爇火炙秫齐半罂慨然釂三爵起奋笔题门曰燕巢岂足乐龙性谁能驯乌虖我辈钟情狂奴故态一时呈见矣书之当佛前发露忏悔梦侠情禅室主人蕊珠旧史记余读冯子犹所作爱生传不禁痛哭流涕长太息也子犹之言曰天之纵生以慧者适以祸生而啬生以寿者安知非所以怜生而脱之呜唿千古伤心人当万万无可奈何之时往往故作达观强为排遣大都有此奇想矣余自壬辰入春明门日居月诸岁不我与无聊颓然自放所识第一仙人曰韵香韵香者林姓吴人来京师隶嵩祝部于时京城歌楼擅名者分为四部曰春台曰三庆曰四喜曰和春各擅胜场以争雄长嵩祝部既寥落不能自存部中人稍稍散去其教师父老乃复招集后生子弟别为一队曰小嵩祝部其中皆雏莺乳燕呢喃学语当筵顾曲聊资笑噱但堪抚掌不值缠头也韵香新从姑苏来居传经堂名曰鸿宝传经堂故多佳子弟道光初年二双三法皆出其门自干隆间蜀伶魏长生在双庆部其徒陈渼碧在宜庆部相继作秦声以媚人京腔以次销歇寻又有侍御于酒座批小生颊遽登白简落职去由是朋酒之宴相戒无敢复听王府大班者今日惟和春尚是王府班然吹律不竞久矣四喜为嘉庆间名部乃道光以来部中人又多转入春台三庆部都门竹枝词所云新排一曲桃花扇到处开传四喜班者今亦歌板酒旗零落尽矣一时征歌者必推春台三庆翕然无异词辛卯仪慎亲王生辰征嵩祝部入府承值鸿宝与上寿捧红纸目录乞赏戏吾乡林大令星舫时为王子师一见诧曰此子不似若辈中人王夫人有林下风庶几近之矣鸿宝学歌舞才两月即出临红氍毹上按节度刌铢黍不爽而其秾纤得中修短合度进止动静妙出天然楼上下万目万口万手啧啧称叹是郎子嵩祝部一时声誉顿起座上客常满有隔日豫约不得入座者从此征歌舞者首数嵩祝不复顾春台三庆矣今距韵香之没踰三年春台三庆名辈林立且多后来之秀望之如芝兰玉树森列庭阶而嵩祝座中人不少减于畴昔者韵香为之也韵香既数奇失身舞帬歌扇间居恒不自得虽在香天翠海中往往如嵇中散土木形骸不假修饰而何郎汤饼弥见自然知安仁羊车良非虚语也既工愁复善病日日来召者纸片如山积困于酒食至夜漏将尽犹不得已每揽镜自语曰叔宝璧人则吾岂敢然看杀卫玠是大可虑岁甲午三年期满将脱籍去其师黠人也密遣人自吴召其父来之别室父子不相见啖以八百金再留三年既成券韵香始知之慨然曰钱树子固在顾不能少忍须臾耶乃广张华筵集诸贵游子弟筹出笼计得三千金尽举畀其师乃得脱籍去于是定居臧家桥玉皇庙侧署所居室曰梅鹤堂其父故庖人也时自入厨下调度以故韵香家殽馔清旨冠诸郎于时文酒之会茶瓜清话必在梅鹤堂韵香周旋其间或称水煮茶或按拍倚竹言笑宴宴诚升平之乐国欲界之仙都矣而愁根久种病境已深居三月而疾作矣疾不半载竟死死之日扶病起誓佛曰泪痕洗面此生已了愿生生世世勿再作有情之物矣呜唿哀哉先是香山郑舍人云巢以韵香幽忧之疾不得瘳谋所以药之者因授之以阿芙蓉膏曰此泰西隽品嵇含南方草木状刘恂岭表录异记所未及详者也夏之日冬之夜欢愉嫌短寂寞怨长当此之时于画阑青琐重房曲室中设七宝九华帐四角悬百结流苏四垂花朵中央爇长明九微镫角枕烂然茶前酒后轻拢慢捻珍珠一角甜香四歕吐纳烟霞唿吸沆瀣风生腋露在掌无此味也毕吏部自言持螯把酒便足了此一生惜尔时未解此味可更名软饱曰软醉余粤人也饷子粤产傥愿长醉不愿醒以此物了此一生胜作酒人多矣大火西流凉风始至纸窗竹屋静对一灯室中常作风过伽楠露沃蔷薇热磨琥珀酒倾犀斝之味韵香于此欣然意良得其冬有人自粤中携精品百两来云巢以二百四十金售之以是日日在氤氲世界中维摩病榻热恼顿消亦谓便足了此一生矣无何云巢以病死三日韵香亦死时道光十四年十二月也年才十八呜唿哀哉昔刘孝绰第三妹令娴诔徐悱曰雹碎春红霜凋夏绿如听春鹃如闻秋猿矣近日徽班习气好买十岁小儿教之歌舞黄口乳臭强使登场伊吾如背书应弦赴节尚不能解何论传神写照矣韵香以成童之年始来京师从师学无几时即以其色艺倾倒都人士从此宾筵客座招邀无虚日油壁锦障六街九陌车如流水马如游龙招摇过市日日如坐云雾中夜分来归则已绛蜡高照红梁宿酝茗谈瓜战延伫已久绝缨错舄纸醉金迷卜昼卜夜欢乐未央他人所叹羡企望不能得者韵香当之乃出亦愁入亦愁以故不得更竟其业仅以赏荷偷诗吞丹三出擅句每当广厦细旃长笛一声四座寂然无敢哗者目有视视韵香耳有听听韵香手有指指韵香一似祗应天上难得人间觉此身在绛霄碧落间所谓玉殿吹笙第一仙十四楼中第一声昔人论文谓单词只字自足以传信知贵精不贵多矣其人肉与骨称态与体称神湛湛如秋水气温温若春兰使宋玉陈思见之当恨不为作赋吾师吴学博石华先生尝言癸未归舟过无锡访清微道人比邱尼王姓名岳莲韵香其字也于福慧双修庵命其女弟子定保出见年才十三能诵唐人诗数百首修眉入鬓清华如玉生平所见女子当以阿定为第一真天人也余尝谓天地生人匪易生美人更难美妇人不多美男子尤少美妇人吾未见所见美男子惟韵香耳陈其年妇人集述冒巢民语曰妇人以姿致为主色次之生平所见惟圆圆可称绝色余壬辰春曾于朱大司农菽堂先生斋中见圆圆小像丰融艳冶不愧丽人恨不得与韵香并世使尹邢觌面今计阿定年犹未三十他日放棹惠山庶几见之吾师生平不轻许可其言必非苟然陆象山门人杨简鸳鸯楼记曰自逊抗机云之死天地灵秀之气不锺于男子而锺于妇人善谑而虐吾当使见韵香为侮其师者一雪斯言韵香之为人渊然静穆不苟言笑而来前者莫不各得其意以去太原公子裼裘而来大家风度故应尔尔使为闺中秀足当幽娴贞静之目藐姑射之山有神人焉绰约若处子肌肤若冰雪此之谓矣每恨红楼梦曲子既唱遍旗亭而般演宝玉者率皆庸恶陋劣金圣叹所谓忤奴每见之辄令人三日不快若韵香者使为怡红公子舂容大雅动合自然庶乎仿佛遇之矣韵香曩日为人弟子意思翛然非必沾沾然以口不言钱自诩而胸次潇洒自如青天片月无纤云渣滓太清故无私蓄不名一钱羞涩如阮囊既得脱籍居室草创未几遂病不能出门户惟二三知己日来为之检点茶铛料量药裹犹力疾强起谈谐甚乐欬唾落九天随风生珠玉无烟火气无尘土味娓娓然惓惓然听者亦申旦忘疲至于金夫铜仙大腹贾长鬛奴素少相识偶尔对坐亦格格凿枘不相入以故无有过而问焉者及其卒也敛手足形几不能备含襚诸文人闻讣麇至束刍沐椁凡附身附棺皆翰墨之香也冯子犹言昔宋词人柳七郎中不得志于时落魄以死赖诸名伎醵钱而葬今爱生不葬于伎家而葬于吾党所以报也则吾乌知今之所谓爱生者非即宋之名伎中人乎信斯言也以只鸡絮酒酹韵香韵香必含笑于九泉曰虽死之日犹生之年杨法龄字熏卿当日所称三法司之一也早脱乐籍买屋石头胡同杜门郄埽不蓄弟子曰吾备尝种种苦趣受无量恐怖烦恼幸得解脱登清凉界彼哌哌小儿女何辜奈何复忍遽令着炉火上耶壬辰春予从友人访之言论风采如太阿出匣色正芒寒令人不可逼视觉扶风豪士在人目前一洗金粉香泽习气既而南枝兴思一舸翩然竟归人亦谓其此行作五湖长不复出来矣未几复来京师则所挟数千金已尽散诸宗族亲戚闾尚阝之贫者慨然曰吾十余岁家贫无所得食父母卖我孑身入京师幸而载数千金以归念吾宗族亲戚闾尚阝之贫者犹吾昔日也不周之吾昔日之事保不复见于今日今日孑身入京师固十年前故我吾舌尚存何害乌虖由前之说佛也由后之说侠也若法龄者今之古人哉梅禹金作青泥莲花记记北里人取周茂叔爱莲说出淤泥而不染意也亭亭净植中通外直不曼不支所谓太华峰头玉井莲花开十丈藕如船惟斯人足以当之吾尝谓含生之俦是有六等人也鬼也神也仙也佛也侠也六者性情举止种种各异石头记中人品格宝钗人也黛玉鬼也探春神也湘云仙也尤三姐侠也惟佛至今思之无可儗者顺德胡赤石谓邢岫烟具有佛性似近矣然未敢定附记于此与世之有心人商之宋全宝字碧云太湖人安次香诗画弟子世所称籁声阁主人也次香曰道光朝桐仙称文人不知碧云在嘉庆间蚤擅清名而胸次洒落过之尹邢相见几于小巫见大巫矣所居深山堂主之者曰余老四干隆五十五年三庆徽入都祝釐时即主其班事弟子颇多惟碧云有翛然出尘之致道光朝四喜部渐不竞三庆与春台代兴而竞爽传经堂由四喜转入春台如楚有材而晋用之碧云在三庆部乃如匡庐独秀次香诒之楹帖曰有铁石梅花意思得美人香草风流品题殊当弟子知名者二人小云以温润妙云以潇洒并是可人殊有青蓝之誉顾延之言测得臣文竣得臣笔具体而微象形惟肖每与坐对犹觉虎贲俨然中郎故知斫梓染丝非偶然也二人皆能从文士游入其室无绮罗芗泽习气司空表圣品诗曰坐中佳士左右修竹落花无言人淡如菊每咏杜老咏怀古迹诗摇落空知宋玉悲风流儒雅亦吾师辄令人想其标格不置妙云小云既皆相继自拔脱籍碧云忽躭禅悦欲游方以外就长春寺斋僧九百五十余人日日治衣钵蒲团皇皇如不及次香规之曰等闲休为出家忙每一诵之令人失笑既浩然思归治移家船为范少伯为张志和茗碗香炉笔床茶灶与所蓄法书名画钟鼎彝鬲杂然满载携妻子飘然归五湖烟水间赏萧子云有松石间意望苏子瞻如神仙中人秋风江上莼菜鲈鱼一赋遂初便可浣京华尘土矣于是诸名士饮饯赠言为四册子征诗安十二次香为之序且赋七言六律诗甚佳今录之相逢日下正华年一见心倾喜欲颠子不读书真可惜生能爱酒亦堪传美人香草春如海桦烛红妆月满天撒手便归归正好无愁衣食是神仙日落金台此送行夜凉何处不秋声频看老大真狂客又见人间太瘦生上乘禅宜参大隐如来心即是多情长门半调梅花赋一样风流擅薄名此去齐梁次第过吴头楚尾泛烟波沙平大野归鞍稳枫落寒江得句多一雁南飞冲碧汉群山东界走黄河来时记得题名处不是当年秋客何因前因后事茫茫此日回头即故乡无事便应成佛去等闲休为出家忙江南到处莲花界湖上千秋水月场我亦现身来说法一心生灭自清凉三十尘缘悟已迟萧萧禅榻鬓如丝花飞绮阁三生梦雪压严装万首诗游戏烟云添画本神仙眷属载燕支男儿此际无多让百战功成退足时画堂遥夜惜悤骊唱苍凉听未终月色依然千里共天涯剩有一樽同田园晚岁输陶令丝竹中年感谢公无限含情每南望暮云春树大江东双桂字韵兰画兰款署袁煊者是也道光初年擅盛名者曰二双三法三法者杨法龄熏卿胡法庆小云余皆与之游王法宝则识之迟暮之年在传经堂中如浔阳琵琶妇憔悴江潭四弦掩抑殆不自胜惟二双皆三生石上无一笑缘然于双桂曾望见颜色且最蚤盖在道光七八年间余尚未入都也是时粤中名部曰绮春曰桂华有松林者已弱冠矣负冠绝一时名而珠儿珠女之隶福寿部者若阿来若阿苏并能以昆山调鸣其伎不徒颜色照人元和陈观察厚甫方应抚军成果亭先生聘主越秀书院讲席暇则召诸郎弹丝品竹陶写哀乐如谢傅蹑屐东山时双桂新从京师来声色既迥出辈流出其余技复足惊座人于是时望翕然归之赤城霞起光景万变殆不足喻而德化相国方由楚师持使节移督两广军颇眷双桂遂入侍相公起居侯门深如海外间人真乃如海上望三神山山在虚无缥缈间但见云气往来可望而不可即矣壬辰德化相戍新畺闻双桂执鞭弭属橐从荷戈周旋万里至赐环乃复问关从入玉门关昔秋帆尚书谪西邮李桂官杖策相随论者谓桂官加人一等不在前之具眼识英雄而在后之患难不渝所谓岁寒知松柏贯四时而不改柯易叶此在公门桃李犹难言之况杨花轻薄顾安敢望其为冬青哉呜唿是诚不可及已丁酉夏翰林待诏武清杨四贻我韵兰画一幅为双钩芝兰水仙盆石直幅笔墨娟秀想见其为人款题庚寅春日作则是在珠江时也暇日闻桐仙言桐仙始为韵兰弟子韵兰出赴粤东乃转而师小云盖桐仙笔札之传强半受之韵兰其渊源固自可溯又记吴中女子林秋娘名双桂石氏青衣也有小青柳儿之憾芳姿团扇乃同遗骆仲容人种未许骑驴桃根击檝留幻想于南部枣花持脯空着绿于西河有题壁诗流传许兵部金桥属戴中允醇士为画悲秋图册子征诗画作枯桂二株在石栏干外秋声秋色顾影自怜以云可悲诚可悲矣以视明人传奇所云秋香亭得遇六如居士者同一侍儿也而愉戚菀瘁之间相去岂可同年而语戴中允复填满庭芳词二调题于画册作蝇头小楷书之精妙如文衡山一时名流咸有歌咏其事亦在庚寅又以其名与韵兰偶合因附记于此乙未春夏间葛太史蓬山邀余同作和醇士韵词适以杂事纠纷未及命笔孤此佳题至今思之犹唿负负邱三林字浣霞皖人初入西班后乃归徽班春和堂卢禄驭弟子也禄驭弟子有三人一曰三才字秋棠其甥也一曰方三林字竹春其妻兄弟之子也与胖双喜演十全福般妙玉得名今自居春晖堂得小秀兰为弟子晖光日新矣其一则邱三林亦禄驭内戚也三三并有声歌楼而浣霞尤色艺双绝倾动都人士维时敦素堂潘巧书之徒曰陈金彩汪双林孔德喜皆擅时名与春和堂诸人并入时品各擅盛场至今十馀年后谈之者尚觉津津然齿颊有馀芬当日风流令人神往此中人今惟陈金彩享盛名拥厚赀即今三庆部掌班宝善堂主人小名小元宝者是也浣霞与安次香为莫逆交禄驭与宋全宝辈尝戏言梨园中文献近日当推次香嘉庆以还旧闻轶事能言之累累中贯珠浣霞与游久耳目濡染亦能多所记忆部中诸父老谈往事往往唿浣霞印证之辄就所闻者条举以对可拟之为行秘书他日次香在乐部俎豆不祧则浣霞当分配享一瓣香矣浣霞娶妇名玉卿容光四照朗朗如玉山使望见颜色者魂消心醉北方佳人也后来惟国香堂芙蓉女儿仿佛其艳丽当年侪辈中殆无其匹婉娈燕好双宿双飞鹣鹣比翼禽名并命群艳羡之闻浣霞没后玉卿抱琵琶过别船矣癸甲之间有劝我学西河聘曼殊者或以玉卿为言同人多来怂恿余笑谢曰深山大泽实产龙蛇自维凉德薄福殆不足以当尤物固知其非书生耦也遂罢桂喜居松秀堂杨宝林螟蛉子也宝林为三槐堂王福林女夫与吴正田子为僚婿既得桂喜为嗣以色艺倾动都人士一时游侠子弟竞饰厨传积金钱愿纳交惴惴然惟恐不得当期年间累四五万金歌楼望桂喜如神仙中人人人羡叹桂喜亦风流自赏顾不得于其继母帅采林者故其师也有息女及笄矣擎如掌上珠琼林玉笋中相攸举无足当意者独许桂喜为可儿以爱女归之雀屏中目鸿桉齐眉有时诩璧人之一双无事偿聘钱之十万其侪偶诸郎少年相与羡极而妒亦方谓良辰美景赏心乐事居然得兼真天上人间第一美满事矣漏三商而委禽歌二章而弋雁王睢之好伊始爽鸠之乐未央夫何方喜乘龙遽闻赋鵩子归刺耳始恶惊心托芘松柏之阴奈何部娄岂识楸枰之乐但有勃谿奉倩不哭而伤神申生无辞而即世合卺共牢式饮式食者乃在阿芙蓉膏汉庐江小吏焦仲卿夫妻千古伤心第一事乃今复见之矣新郎才十六新妇才十五结褵才百日耳哀哉安次香改月老祠楹帖挽之曰愿天下有情人都学他愚夫妇烈夫妇此前生注定事不知是好因缘恶因缘一时传诵以为妙于语言帅采林在和春部居福泰堂其徒玉凤改福安堂其子玉桂又改安泰堂玉凤字瑞卿以小尼姑得名后入三庆为福云堂畜弟子颇有佳者而安泰堂迄今门风不振惟玉林妻兄弟清香字篆卿者入春台差强人意后别居素安堂即常桂玉皇庙旧居也吴金凤更名今凤字桐仙聪颖特达文而又儒近日文人所称吴下阿凤是也其师小云名法庆故四喜部名辈桐仙既入春台部遂有出蓝之誉风格洒然谈谐笔札色色精妙所与游多当世文士性复苦溺于学故朱蓝湛染厥功甚深又能出其馀以教其弟子弟子曰小桐长安看花记所推为压卷牡丹花者也所居曰玉连环室又有竹如意斋插架皆精册帙几案间错列旧铜瓷器数事咸苍润有古色过其门者或闻琴声泠泠出户外皆曰此中有人诸名士以春秋佳日集其家阄题分牌桐仙必与参一席墨痕淋漓襟袖间与酒痕相间也尤工绘事师袁琴甫学瓯香馆写生法作没骨折枝花卉殊有生趣而酬应过繁忽遽中往往金静川安次香诸君为之捉刀故外间兰亭颇多临本然非曹洪倩人之比也所以韵语楚楚有致暇复倚声学填长短句亦自可诵每于觥筹交错之时偶出一语指事类情一坐尽倾好从诸文士游诸文士亦乐与之游也以故年逾弱冠而寻春车马犹烂其盈门云先达中乙丑一科人赏识桐仙者最多往往以门生畜之学作小楷书殿试卷子高积盈尺我辈过夏举人且逊其勤苦行草书亦皆秀润流利不似时过然后学者兹事虽关人工殆亦由天授也王子猷性爱竹所居辄植之曰何可一日无此君东坡居士诗宁可食无肉不可居无竹无肉令人瘦无竹令人俗吴大帝言顾公在坐使人不乐而晋人又言坐无车公不乐人亦可以审所自处矣若桐仙者可封潇洒侯菖蒲下拜甘蕉许弹坐对此君自尔翛然意远王常桂字蕊仙壬癸之间与韵香冠卿鼎足而立名在第二目之曰蕊榜是时韵香为广大教化主是国香也以韵胜蕊仙牡丹也为艳品冠卿梅也为清品冠卿清不知秋无复人间烟火气标格过蕊仙而风度不及然蕊仙所以逊韵香者亦正以美而艳为累不得不让上界仙人出一头地耳蕊仙丰容盛鬋严妆袨饰往复进退光动左右求之凡女子殆无其匹想见当日王明君结束提琵琶出汉宫上殿辞别光艳照人时唐人唿太真为解语花又曰海棠睡未足而元微之会真记之状莺莺则曰娇羞融冶力不能运肢体写美人浓艳凝香千载下犹令人神往不意蕊仙乃以一身备之当日于锦绣万花谷中如火如荼压倒群芳独占春光九十使观者沈酣其中目不给赏岂浪得名哉庄福宝字春山三庆部郁大庆弟子也后乃自居玉照堂色艺不过中人而语言妙天下其为觞纠酒录也座中无虑数十人人各有性情有面目有技艺有志趣有喜忌或动或静或默或语帬屐杂沓觵斝横飞春山从容酬畣或迎其意以发之或导其意以远之或如其意以偿之或助其意以足之莫不欣然开口而笑各得其意以去信乎春山为如意珠虽取诸其怀而予之不是过也有时名流燕集洗砚磨墨折笺蘸笔选香而添掷花而润当之者往往如张长史见担夫与公主争道忽悟草书意势触处洞然风发泉涌汩汩其来不可方物矣又如说平话斗险语径路既绝风云未通诸名士方且摇玉柄麈尾擎铁如意瞪目哆口如木鸡春山往往于辞理将屈之时如谢道韫施青丝步障为小郎解围或竟如玉环妃子见皇帝博道已失径放玉色猧子乱局一笑而罢生平对客不为危言激论而对之者未尝不意也消谈言微中可以解纷春山有焉曩家居时见父执叶教习星曹书赠六篷船中人集句云秋菊有佳色春兰如美人今日国香服媚非韵香莫足当之至若东篱把酒坐对南山伴柴桑旧宰独占秋光翛然世外绝无点尘幽香逸韵自足千古春山庶几近之矣文盛堂弟子在春山以前者有萧玉林字雪珊后别居文林堂予不及识其人闻其色艺俱佳当年与梅卿浣霞竹春秋棠诸郎皆诗品中人老辈中论道光初年人物必举及之其得名在春山先固不愧卢前王后也尔来脸玉犹润喉珠不圆退处玉照堂中日倾三蕉自取毛醄惟二三旧相识招邀谈燕筹花喝月媵谑贡欢相与倾倒暇或与其侪偶中知已数人沈李浮瓜亲戚情话如说开元天宝盛时不复锦巴缠头作曩日狡狯事即或偶遇后生年少兴高采烈揎袖脱帽汹汹拳拳不过付之一笑唐人咏班倢妤曰总向春园里花间笑语声其超然远引不欲多上人为不可及也郑秋江尝谓莺花小谱有曰反舌已声干舞东风兴未阑筵前笑语司空惯刻毒哉斯言闻之者能无痛哭予识春山最迟问其年曰二十呜唿干隆年间魏长生年廿七始自蜀来京师耳比其入双清部享盛名已当壮年今日成功者退乃在弱冠时否者群起而姗笑之乌知阿婆三五少年时亦曾东涂西抹来哉噫张双庆字莲航扬州人初入京在宝善堂与小天禄天寿天然同居隶嵩祝部后入玉庆堂亦隶嵩祝其师吕胖子故春台部小凤小翠之师也莲舫既聪颖异常儿又得名师循循善诱演失约日月图一出声名即大噪辛卯百花生日即脱弟子籍距客岁冬日长至登场甫三月耳后辈小蟾小香皆十五岁自立门户梨园中拟之少年科第弱冠衡文令人艳说如张东之跪奉千佛名经顶礼膜拜慨然有成佛生天之想以视莲航乃又如李长源以神童侍禁籞总角婉娈即厕身玉堂读中秘书恩遇无与为比是真天仙化人飞行绝迹又非下界尘凡所敢望其肩背者矣莲航以道光十年二月来都下期年而业成名立家室完好畜弟子三人有齿长于其师者师徒跳荡嬉戏笑声日吃吃不休是时莲舫年才十三耳求之古名将中如淮阴少年一旦登坛拜将将百万兵指挥如意一军皆惊无论李广不侯自叹数奇者徘徊仰企歆羡无已即百战功成图画凌烟河山带砺爰及苗裔而劳逸难易迥乎不侔盖此事自有天授殆非人力所能与矣其居室在小安南营曰莲舫堂即长春旧室也余识之稍迟以阿芙蓉故弢光敛采几如李夫人转面向壁时令人不禁有美人迟暮之感然长身玉立意思翛然神采清澈有蔬笋味而无酒肉气如铁梗海棠虽届春泞终不与芍药肥浓同争俗艳固犹不失为清品也初出师时在三庆园演剧方盛暑部中人戏谓莲舫盍饷我辈西瓜消渴则笑而应曰诺百余人恣啖顷刻尽卅余千时甫自维扬逆其母至大駴曰费金钱虽无几然此儿如此豪举吾恐其它日难为继也至今歌楼中犹能道其事当日豪华跌荡光辉四英彼委琐龌龊儿对之能无颜汗天禄檀姓或云默斋教授之孙也元时有歌伎真真自言建宁人西山后裔姚牧庵为翰林学士承旨于玉堂开宴日见之为白丞相三宝奴落其籍以妻小史黄康明德之后门户艹灵替遂乃往往有此可为浩叹今天禄与殷采芝陈四同掌春台班事闻人言给孤寺西夹道望江会馆亦天禄掌馆则其部署固自可观顺林者字砚香禄族人也幼随其父入都居国安堂与天禄所居国香堂为辈行二人皆名门而后起殊无足数者天禄有女曰芙蓉明慧艳冶有长安丽人之目都人士闻声倾想红襟小燕入幕窥帘思窃比西家宋玉者以千方百计得玉香为快婿于归之夕催妆却扇喜可知也于时日下群公衮衮识两家者咸会丰玉堂国香堂两地笙歌灯火极一时之盛花天月地又添一段佳话矣先是天禄畜一弟子学唱武小生颇秀慧一日酒楼演剧座中有入觐刺史怪其神情不类优儿有所枨触亟还寓召之来细诘姓氏里居及坠落之由则从子八九岁时迷失道为人略卖者也刺史大恚恨鸣之官禄多方夤缘乃得薄谴论城旦舂岁满复归京城依然傅粉登场聚徒教歌舞意气扬扬甚自得也余尝有诗云茵溷无端堕落悲幼芳狼借有银儿酒边更读王郎曲天禄生还喜可知昔宋南渡时伎薛幼芳为朱道学文公先生所窘无他辞但曰不可以吾污士大夫干隆间陈渼碧被逮荷校以徇逐还四川而国初苏州王紫稼重入都谒龚太常竟为江南枝御史杖杀薄命遭逢又有幸不幸焉顾黄公有读梅村王郎曲题杂感绝句自注序述王郎事甚详所云广柳纷纷赴盛京又云争拍冰轮上马行皆指顺治丁酉科场事吴汉槎诸君东戍宁古塔者而言也旧与天禄齐名者天寿徐娘虽老风韵犹存今出临红氍毹固犹在天禄之上也顺林近日惟与旧相识数人往来偶携弟子赴歌楼亦不复酬应盖已鬑鬑颇有须矣长春字纫香春福堂主者道光年所称状元夫人是也干隆初毕秋帆先生春试报罢留京师李桂官一见倾倒固要主其家起居饮馔供给精腆昕夕追陪激厉督课如严师畏友庚辰秋帆尚书以第一人及第时溧阳史文靖公重宴琼林来京师笑谓诸君曰闻有状元夫人者老夫愿得一见一时佳话流传至今随园诗所谓合使夫人让诰封者正指此事也皇都春色百花争放秋芙在群芳中如紫微善笑又如蔷薇多刺品格固未是高然尚不至如颠狂柳絮随风舞轻薄桃花逐水流也北人唿长春花为土抹丽其花见日则敛向夜复开四时不断而托根滋蔓生不择地既少芬芳又复旦暮变易当万葩竞秀时培植妙卉寸土尺金顾容此无足重轻之小草蔓延庭阶大是恨事若长春者其品格在百花中乃适如其所自名耳海盐朱九朵山以癸酉拔萃为户部郎眷长春甚几于非是食不饱寝不安英四相公筦度支朵山兼捐纳房于时长春长袖善舞筑室畜弟子教歌舞赚游侠儿金自娱乐而朵山于乙酉丙戍联捷廷对魁天下世遂以状元夫人目长春无何捐纳房书吏雕印假照事发诸曹郎失察者获谴甚众朵山亦以此事呈吏议罢归岁甲午乃复出山仍为户部郎自此踪迹亦疏矣方朵山官尚书郎日令叔虹舫学士有侍儿曰多姑娘美而艳且慧警朵山大有芳姿团扇之意自书楹帖曰一心只念波罗蜜三祝惟祈福寿男学士笑谓曰他日能得鼎甲者当以此儿赐汝未几朵山竟以第一人及第多姑娘竟不愿为状元小妻强之不得遂罢板桥杂记载旧院伎刘元遇一过江名士不为礼恚曰若不知我为名士耶元笑曰名士是何物能值几文钱雅俗之间相去乃真不可以道里计朵山之于长春也非长春能识朵山朵山自爱长春耳宜其重来而踪迹遂疏也长春有弟子曰联桂字小蟾自别居春元堂高视阔步落落寡合余目为伶侠以尤三姐拟之方其初脱籍时一切草草谒其师有所假贷乃德色谇语不可向迩且固一毛未尝拔也阿蟾衔之甚往来遂绝嗟夫见金夫不有躬长春则诚有之矣若云具眼识英雄则固逊其弟子百倍此事本不足置齿颊顾状元夫人得名已久无识者或艳称之恐致惑世诬民不能不辨长春肌肤不甚白晳当时轻薄者有煤炭捏成一联余载之琐簿至所云太仆仇人则或讳之其详不可得闻也庆龄能弹琵琶称琵琶庆男子中夏姬也嘉庆间即擅名至今几三十年年过不惑而韶颜穉态犹似婉娈为男子装视之才如弱冠至若垂鬟拥髻扑朔迷离真乃知卢家少妇春日凝妆岂楞严十种仙中固有此一类耶酒人中推为大户巨觵到手如骥奔泉未尝见其有醉容又吸阿芙蓉膏日尽两许世传此为罂粟液合诸药所制能铄肌肤损颜色服之者容光锐减庆龄吸此廿余年而面目丰腴润泽视畴昔少好时容华不少衰洵是奇事或谓其得斟雉之术理或然也演宛城作张绣叔姆余未及见见其荡湖船小曲抱琵琶出临歌筵且弹且歌曼声娇态四座尽倾烛影摇红之下钏响钗光鬟丝鬓影无不入媚盖其平居入夜辄卧对一灯往往申旦朝曦已上始拥被酣睡亭午犹息偃在床酒楼指名坐索必俟日晚始徐徐而来故茶园征歌久不与列而酒后灯下看美人适得其妙几忘其为东涂西抹阿婆矣三庆后来之秀林立庭阶若论彼中人名辈大半皆其孙曾行当其轻摆慢捻流盻送媚时偷睨场后小儿辈骈肩窥帘喁喁私语往往吃吃笑不能自禁故其当场意态都无一定随所感触如风水相遭自然成文非他人所能及也近日法林荡湖船亦擅时名然颇似燕赵佳人眉梢眼角时露劲气不称吴娘肢体福林态度温柔而碧玉破瓜之年未省人事虽云绰约终少妩媚故至今三庆演此剧终无以易庆龄也娶妻妾畜弟子而弟子苦无佳者以至门风不振至于大妇小妻分曹列艳鸳鸯七十二花叶自相当庆龄处其中如豹仙紫云销魂春娘换马习为常事款款蜻蜓深深蛱蝶秦宫一生花底活不数金钗十二行矣所营菟裘曰遇源堂其狡穴颇多小妻居小椿树胡同者为天人装璎珞垂胸绣袍窣地见者惊犹鬼神大妇旧住石头胡同新移王广福斜街南国佳人风流自赏吾曾见其小女年才十岁馀娇鸟恋巢慧丽柔媚在枇杷花下扑蝴蝶捉迷藏殊有姿致洛阳女儿难得此宛转如意者掌上夜光珍重护惜宜矣大初山樵燕兰小谱以魏长生为殿余作长安看花记以小天喜为殿今此录复以庆龄为殿同一例也大五福字畴先皖人保定佳伶也上谷为直隶省会距京城三百三十里日下歌楼淘汰簸扬往往以馀波润三辅其间色艺稍可观有声名者又辄扬去入长安惟畴先始终居保定凡十五年道光壬辰癸巳间表叔颜鲁舆制府为方伯世兄阮小云观察摄廉访余来迭主二公幕时士大夫方以簿书期会勤职业昔干隆嘉庆朝合浦李海门太守以县令起家至郡将与吾乡涿州牧徐公用书及余太岳祁州牧叶石亭先生并有好士名公车北来者恃为东道主供行李无困乏豪华跌宕照英一时今问诸父老已鲜有能言前辈风流者琦静庵通侯方由蜀帅移节总督畿甸风规峻烈驭属吏严戒诸长吏非檄召无得辄离职守诸郡守牧令惴惴然几于非公事不敢至行省谒上台商贾坐阛阓无由近利市三倍于是会城客舍阒无人乐部中人几口不言钱矣尔时保定伶人分为二队曰长庆部曰三台部长庆部既高自位置不屑屑求悦庸俗人耳目三台部则苟图足衣食委曲婉转为容悦以故长庆部益寥落不能自存多入三台部畴先慨然谓部中诸父老曰吹律不竞吾不复能抱琵琶弹轮袍为诸父老羞于是敛笙笛鼓板不复与诸郎竞畴先昔既以色艺倾倒都人士又其行义高如鲁仲连诸顾曲者心重之所居曰金丝胡同邻叔先生祠堂余以谒祠日从友人访之温润如陈玉琴潇洒如杨法龄天半朱霞云中白鹤有超然出尘之致亦不觉心重之也又有小五福字寿先扬州人隶三台部自言小时与秋芙同舟北来所演杂剧亦多与秋芙同在保定诸伶中颇有声亦庸中佼佼者然其举动乃大似红楼梦中夏金桂以视畴先未免有名相如之谯特以其名相同如京师大小清香之例故连类及之附记于此实则儗非其伦也小五福闻秋芙出师事意怦怦动好事者复嗾之承谳者又忄间然以古押衙自任遂开龙纵之出然诸与相识者咸心惕惕然待之如京伶赵悬郎相对有戒心焉卷三丁年玉笋志随园外孙也简斋先生与先光禄为戊已同年生故以年家子见相得甚欢戊戍元夕咏萍高阳台慢词索和且以录别为依韵谱之曰梦渐随云春都成水飘零别换心情如此浮名可知悔煞寻春杨花谁说情根薄尽缠绵未放愁醒肯贪看五万春华误了浮生衍波笺写回波曲只约凭风片护倩云根似叶青衫笛中怕听霖铃遥怜花韵楼前柳漾春波竹水三分忒匆匆秋影依依又换芦汀百花生日荷戈就道道中无事篝灯对酒复取草稾增删移改命之曰丁年玉笋志凡得传十二篇其中如金麟小秀兰则先已有传前略今详吕子明所谓士别三日便当刮目相待吾知之不蚤所以旌吾过也翠香福龄爱龄则直取本传移入盖其年辈皆与后记中人相等从其类也人才不择地而生岁时代谢光景常新跗鄂相衔华实并茂吾曩恨不及见干隆嘉庆间人今所见后来诸郎婉兮娈兮总角丱者未几罙而弁将来子子孙孙继继承承勿替引之和凝范质衣钵相传吾知其方兴而未艾也谢太傅有言佳子弟正如芝兰玉树欲使其生于庭阶耳昔谓此中人不过五年为一世吾居京师裁七八年已及见其三世矣因润色录之都为一卷道光二十有二年太岁壬寅春三月三日辰溪戍卒嘉应杨懋建掌生自叙于茧云精舍之仰屋辰溪佳士也见穉青画将为我更作久未命笔已亥冬夜酒醒兴到起援笔疾成之为四时图凡四亦为之记洋洋洒洒数百言相属望意良厚如穉青也不佞生平良朋密友爱我者既多且挚每念知己能不酸辛因书玉笋志附志于此庶知阿掌为天下有情人也秀芸殷姓字竹君小名金宝苏州人从桐仙兄冬友入都居光裕堂学昆山调小生曲廿余出丁酉三月始登台人未之奇也面目性情大似小霞俊爽超脱余一见许为隽品是日演红楼梦栊翠庵折梅为宝玉固未足尽其所长是时桐仙方张灯开燕乞为花君补传附入看花记中群弟子咸侍尊壶面鼻各奏尔能桐仙又与小桐合作黄荃徐熙派兰竹盆石小幅詶余曰此郑荣润笔金钱花也诸郎环立如玉笋观者乃真朗朗如玉山上行目不给赏心为之醉谢康乐所言良辰美景赏心乐事竟可兼而有之后来之秀辄私相计曰经平子未几如许子将兄弟在汝南商度月旦评时人物之延颈跂足待品题者心怦怦也余独心许秀芸为入目第一人数数为小霞言之颇不以吾言为河汉秋八月小霞既移居石头胡同内之羊毛胡同秀芸乃定归咏霓堂余力赞之且为屏当部署一切事乃得就以重九前二日入门称弟子是时余以顺天科场事被逮秋曹准牒摄对簿停案以待特以此事勾留二日既蒇事乃自诣吏亦可谓痴如王济者矣近日昆腔歌喉盛推绮人听香二人绮人声大然枯而不润听香声高然激而不和以之起衰振靡则可至于声音之道则慨乎其未之有闻也竹君发声遒亮爽脆而又圆润清和累累如贯珠所谓八音克谐无相夺伦惟斯人足以当之虽前辈中冠卿鸾仙不能过也此中人有场上场下之别往往声容兼擅而酬应非所娴习虽金麟犹不能免纪渻木鸡之诮夫高文典册用相如驰书习檄用枚皋陆士衡所谓离之则双美合之则两伤每念与人不求备之言辄不禁今日捉将官里去之叹二难具四美备者能有几人若竹君者庶几兼之矣戊戍百花生日余荷戈南戍竹君随小霞设饯梦侠情禅室别后每寄声殷殷讯平安顾近日得小霞书述竹君近状乃几有阳春白雪曲高和寡之憾岂知希我贵耶冯唐有言先帝好文而臣好武陛下好少而臣又老李广第一数奇不侯俯仰身世能不慨然然咏霓堂已入四喜部从此四喜部当增声价矣跂予望之翠香陆姓字玉仙吴儿之极媚者也隋炀帝目司花女袁宝儿曰憨态可掬是儿彷佛过之如春烟笼芍药秋水浸芙蓉未是绝艳要足令人心醉目有曼光双瞳翦水执版当席顾盻撩人演占花魁醉归独占雷峰塔水斗断桥及荡湖船小曲无不以憨入妙许太常留谿师尝言若辈中人往往十指如悬槌一握为笑令人索然意尽惟翠香面目如曼陀罗指掌如兜罗绵玉笋班中可称第一手吾师雅人深致有此绝妙品题每念斯言辄令人不忘相逢把臂时风趣古乐府所谓栏干十二曲垂手人如玉又想见王夷甫执玉柄尘尾与手同色倾倒时流也若置之梨香院女乐中当时芳官品格在群芳中当命之曰胡蝶花即凤仙也本草纲目谓之急性子子熟时有触即握拳露爪此儿性格似之余尝榜其居室曰翠海香天楹联曰翠袖竹边怜小玉香词茶后谱中仙榜额余自书楹帖则蒋叔起所书也当传经堂多宝病革时玉仙代为演金雀记乔醋与小霞为耦憨中流慧尤觉可儿惜无几时即以才宝易之此调不复弹矣西游记女儿国王娇痴之态尤为擅场日新堂昔演此剧者曰全龄所谓铜丝扭就国王头者是也一二年间为其师赚四五万金在春台十子中曰黄带子玉仙近日有少爷之号亦谓其任性自恣也殷采芝门下惯育趾高气扬之人真不可解又有宝龄已久不蹈歌场亦不甚见客侍采芝起居饮食入夜则一灯相对喁喁申旦闻当年色艺亦是可观今则反舌无声矣日升堂三元之弟曰三福为女儿国相意趣未能流动而进止徘徊眄睐自怜亦后辈中可造就者金麟字绮人春台部胡小云弟子也小云为桐仙之师金麟既出名门意态皆能不失大家风范绰约秾郁自然可亲儗之南州香草当在夜合含笑之间又如黄梅花虽未是清品要其风味正自醲厚丙申暮春在燕喜堂肩随桐仙执壶于时光裕堂中翠霞秀莲皆捧觞随行以次进酒绮人乃如鹤立鸡群置之诸郎中固应翘然独秀余初撰看花记在丙申夏五叙金麟者止如此越一岁则金麟已声名洋溢走马帝城者几不欲作第二人位置矣南海颜佩秋以书抵余曰金麟歌喉独出冠时作者何以记不及此得无遗憾耶余笑而谢既而见其演絮阁赐珠二出乃信名下固无虚士近日雏莺乳燕呢喃学语细声窈杳裁如游丝气息仅属几似龙宾十二回翔应对时三弦不敢促柱凄凄咽咽惟闻笛笙声虽有师旷之聪不能辨其五音六律周郎顾曲但唤奈何而已绮人出为师子吼证声闻果高视阔步踔厉发扬其意气固已足以陵铄一世及其发声遂乃如项王喑呜叱咤千人皆废真可充满天地俯视馀子声呜呜如泣如诉如怨如慕乃与蜩抱枝螀伏砌不可同年而语矣同日又得观其师小云演费宫人刺虎作家举止固自不凡是日适遇各庄分包故茶楼杂剧春泉堂师徒独占三出几与堂会指名奏伎者同小天喜字听香扈姓春福堂连喜胞弟四喜部后来之秀也近日昆腔歌喉推金麟第一听香出遽掩其上如洛钟之应铜山蒲牢夜半鸣足以发聋振聩又如秋城画角凄彻心脾令人闻之有落日照大旗之想盖听香之为人得秋气多故其发之于声亦为秋声其神情极似冠卿幼年时特风姿微不及耳举动吐属直截了当又似小蟾而雅驯过之才艺亦居其上昔章邱李中麓先生归田后园林池榭极一时声伎之盛大治幸舍馆客客有能以鹅管为笛者吹之清脆激越有遏云裂石之音当日即事诗所谓鹅管吹笙明月夜者是也后数十年犹有能传其法者假使听香临歌筵得如李謩者其人掌鹅管笛和之一片清商夷则如夜静龙吟天空海阔以视韩娥三日绕梁之音当何如耶天下名山黄山之外惟雁荡为石山戴土地僻境幽虽有土气亦不甚厚故不竹不笋但觉清刚之气满人怀抱若听香者学山而至于山则雁荡矣在群芳中则玉兰品格为近迎春献岁凌寒先放四喜部如名园就荒庶草緐芜得此一枝翘然独秀从此好春消息来矣眉仙在部中巍如鲁灵光殿如韩陵一片石如江左夷吾雍容坐镇而寥天一鹤殊有独立苍茫之叹得听香为之后劲乃信曲高者和非寡矣丁酉入春来四喜部登场座上客往往与春台相埒每日不下七八百人视前一二年盖已倍之矣天运循环无往不复善哉司马季主之论卜也四喜部屯极而亨或者可复返嘉庆间旧观则听香其先声乎福龄字春波郁大庆犹子也自春山出居玉照堂后文盛堂门前冷落车马稀矣既得春波门风复振格局秀整神采焕发桃花靧面光艳照人尤不可及者长眉入鬓时露异彩如春雨初霁远山新沐浓翠欲滴昔隋殿脚女三十人惟吴绛仙善画长眉打浆踏歌者群相仿效有司日给螺子黛五斛绛仙独得波斯真品炀帝目之曰秀色可餐坐对春波仿佛想其媚妩曹子建感甄赋曰修眉连娟西厢记北曲惊艳曰宫样眉儿新月偃侵入鬓边若春波者固天之生是使独非京兆尹所能点染更无事乞灵于颊上添毫手也龚小玉尝谓春波之眉鸾仙之目使合为一人当其秋波一转能令天下铁石肝肠人一齐心荡善哉可为知言史邦卿瞿宗吉辈填沁园春词连篇累牍固犹未免在温柔乡中为门外汉也春波之为人温克沉默不苟言笑其意穆然以深不屑屑求人怜亦未尝高自位置自命不作第二流而人亦自不能竟度外置之锺夫人自是闺房之秀斯人谓矣三庆部近日玉笋环生望之如瑶林琼树要当以春波为翘楚性情极似藕香榭中惜春碧玉初年身量未足亦正如此或言春波似藕官亦近之在群芳中当是素馨花皑皑如雪皎皎如水又复清而能腴洁而能隽岂凡卉中所能有其色香味同人尝集福兴居之醉乡深处坐中有秋芙绝缨错舄语笑喧豗秋芙自命酒人欲矜大户动以陈元龙湖海间豪气压人淋漓酣嬉颠倒如项王巨鹿之敌章邯诸侯皆从壁上观如光武昆阳之破寻邑雷雨大作屋瓦皆飞意气之盛几几乎有不可一世之概一鼓作气狂态尽露莫可禁遏不逾时玉山自倒非人推矣春波微笑不言而杯到不停三国志注称邴原饮至一石容色逾庄黄叔度汪汪如千顷波澄之不清淆之不浊古人所难今复见之可谓善易者不言易矣雨初饮亦甚豪以出冠卿门下偁酒世家倾翻北斗吸尽西江有此雄概然酒酣喝月使倒行以当春波固犹是中驷耳冠卿每叹曰当让此子出一头地爱龄字小香亦后来之秀也演邯郸梦为打番儿罕绯缨绣袍结束为装舞双枪如梨花因风而起观者光摇银海万目万口啧啧称叹公孙大娘舞剑器浑脱浏漓顿挫有此妙手三庆部如意打桃园掣大刀旋转如风擅一时技击名不足敌小香也吾在保定尝见三台部双禄卖艺拳棒刀枪色色俱妙最后舞流星风驰电掣乃如五色舍利大放光明普照世界叹为绝伎小香不及双禄之兼擅双禄亦逊小香之专精也使二人见面各出所长正当爽然自失耳小香偶亦裹头作天魔舞歌喉颇嘹亮然究非所长虽习武小生而对人宛转如意无介胄容亦无脂粉态大抵柔媚是吴儿本色小香则别饶清致秀外慧中茶筵酒座芗泽微闻其风味如佛手柑清夜静对妙香可以忘言纱厨窣地桃笙腻滑执分瓜瓠斝品梅花雪水但觉清气袭人不知身在瑶台第几层矣古称可人又曰可儿小香有焉潇湘馆中紫鹃也闻小蟾言曾有伧父以多金啖小香屡逼之小香如墨翟守宋不穷于应最后且恚且胁不胜其嬲痛哭而罢后来之秀守身如玉岂寻常迭被铺床者所敢望其肩背哉小秀兰胡姓初字韫香更名香吏春晖堂方三林弟子也以其与小桐同名故称小以别之儿遂乃已知名俯仰身世小桐能不怃然柳五儿为芙蓉女儿后身此儿仿佛遇之其人有鸾仙之修整而不有冠卿之秀澈而不冷清而和朗而厚置之瑶林琪树中风骨端凝意态俊爽可称东海秀影予昔于看花记中品之曰其姿致如牵牛花墙角篱根娟娟一朵点缀秋光凉翠欲滴秀色可餐如当椎牛行炙之后餍饫肥甘忽进蔬笋一柈入口脆美清快无比又如妃子酒后啖荔枝过量浆热体烦得玉鱼含唇舌间凉沁牙齿顿觉举体清适如苏易简月夜解酲自称冰壶先生不数金茎解渴是时与香吏殊落落但见其局度安详不兢不絿不吴不敖谓其得清气多故其言如此实未足以尽香吏也宜黄符雪樵于香吏极所醉心始予不谓然久乃信非阿其所好者香吏近学弄笔作小楷画兰蕙并有可观孳孳汲汲如将不及从诸文人问字龂龂如也可云有志之士秀莲字花君扬州人桐仙得意弟子也光裕堂先有天然天秀不久皆散去后来者曰三秀三秀者秀兰秀芸秀莲也秀莲入门最后而最慧意态爽闿言笑举止并皆洒落无委琐气所般皆小生剧先是同师者有学渔阳掺挝为祢正平骂阿瞒伊吾久之花君从旁窃听则已尽得其节拍扬袍振袂而出神情态度参以己意妙合自然虽素所习不啻也有伧父挠之不令般演而罢桐仙乃竭一夜之力篝灯按谱摹仿为岳云骂秦桧剧命名曰快人心词曲宾白料诨爨弄悉与渔阳掺挝异非依样胡卢也桐仙以一夕成之花君即以一夕习之明日入戏园登场般演耳目一新观者方啧啧叹新剧之妙不知乃其师徒夜来灯下所为也是时小桐方久享盛名而余独称许秀芸为后来第一人固未知花君也桐仙为覼缕述其事且乞立传是夕张镫唿酒命秀莲奏其伎曰努力博周郎一顾将以实吾言之非谬也有所誉必有试桐仙盖非偶然因即桐仙所书节略为润色之如此鸿喜字雨香其师檀天禄春台部掌班也天禄少负盛名缘事论城旦归京师复理旧业得鸿喜宛转如意姿首清洒而意趣秾郁如茉莉花每当夏夜湘帘不卷碧纱四垂柳稍晴碧捧出圆月美人浴罢携小蒲葵扇子着西洋夏布衫花影满身纳凉已足就曲栏花下设麋鹿竹小榻八尺红藤簟开奁对镜重理晚妆以豆青瓷合装茉莉蕊攒结大胡蜨二支次第安戴鬓旁补插鱼子兰一丛乌云堆雪微掺金粟顷之媚香四溢真乃竟体兰芳矣坐对雨香有此风味天禄同族者曰顺林居国安堂有弟子小翠字碧生小凤字次香皆不及鸿喜又保定有金福银福即顺林之徒小兰小桂也小五福曹石麟弟子也演瞎子捉奸弹琵琶丁丁然旖旎融冶梨花一枝春带雨态殊似之石麟本亦裹头人今改唱小生兼工技击声容俱胜于畴昔每日大轴子石麟必与胖双秀两两登场此三庆部持门生旦也胖双秀不习昆腔而发声遒亮直可遏云祭塔一出尤擅盛场每当酒绿灯红时听之觉韩娥雍门之歌今犹在耳开元末许和子入宫名永新能变新声高秋朗月台殿清虚喉转一声响传九陌此之谓矣双秀与郁大庆居文盛堂所教多佳弟子而双秀寿林俱尚分包银人生遭际菀瘁不齐大抵如斯矣秀昔与方竹春同演十全福为妙玉云极佳惜吾未及见竹春即胡秀兰香吏之师今春晖堂主者也汤鸿玉徐桂林弟子也桂林字听香皖人得名在蕊仙冠卿之前既脱籍向吴中娶妇主安次香兄铁笛生家妇翁黄姓故吾嘉应人寄居姑苏者也既成礼挈妇复来京师不复与妇家通余曾为一作寄书邮问前训辄遇殷洪乔浮沈之凡三四函无一得达云听香居韩家潭以其昔年所居天馥堂畀其徒为门榜而自署所居室曰云仍书屋竟将以自别于乐籍中人然人固当知天馥堂无有知云仍书屋者虽翘然自异思比幽兰不欲与众草凡卉伍固未易得矣鸿玉色艺亦止中人在后来诸郎中无大出色特以其系出名门故多刮目相待乃颜佩秋直欲以红楼梦梨香院女乐中龄官儗之屈到嗜芰或亦别好所锺与六朝人论州郡大中正之敝上品无寒门下品无世族但以门地征辟能有几人张目不畣江东米价如王掾之不痴者然则庞士元拔十得五之说殆亦未可尽信矣素玉刘姓字韫仙福云堂玉凤弟子也初作看花记时附之兰香传中既撰玉笋志以其所辈皆与后记中人相等乃别为立传移入此卷使各从其类焉易系辞传曰方以类聚物以群分许洨长说文解字后叙自明其例曰分别部居不相杂厕其是之谓矣器局秀整虽少爽致而时露劲气不甚似吴儿柔媚体段而又无扶风豪士雄迈气概昔目之曰丁香花花不胜叶而细香琐碎亦饶别趣粤人目山丹花为土牡丹虽非玫瑰花红香多刺之比要亦自是艳品特辉光未能发越耳置之南部烟花中当是栀子花品未必清而味则殊秾日新堂中藕仙以拟此儿刚柔轻重迟速异齐要其风趣正复相似若以汉书人物表例之其品第正不失为中上又性好跳达变动不居击剑弄丸皆其所习平居汹汹拳拳如将不及余每戏唿为无事忙偶然把笔学画兰蕙风枝雨叶纵横离披亦殊有剑拔弩张之态小霞邀画九畹滋兰图韫仙与焉太史公有言士固有附骥尾而致青云者其是之谓欤其同师者曰素兰字琴仙在瑞卿门下未是秀出之品然三桓七穆论者未尝或遗之传曰松柏之下其草不植诗又曰茑与女萝施于松柏子游所谓夫子有为言之非一端所可尽也若素兰者虽非紫藤花浓香荫亩之俦以视金雀兔丝托根得地一朵嫣然当夫春光明媚邛有旨虉亦具香色借其点缀亦未始不足当胜日寻芳者停鞭一眄文兰字畹香小元宝弟子也三庆不少佳小生文兰在后辈中亦可观者宝善堂与敬义堂同掌三庆班事其门下皆多佳伶而小元宝在当日尤自擅盛名至今其徒皆如王谢家子弟未必尽佳而举止落落大方要自与白屋崛起者不同文兰能弹琵琶风神爽朗谈吐清脆眉目间亦时露英气有似鸾仙特微逊其修整耳丁酉初秋六夕同人修秋禊于尺五庄归夜集其家觵筹交错皆已半酣余笑谓文兰拨四弦为我解酲则笑而应曰诺君如能更浮大白者当奏将军令为寿即起涤冰碗满注陈酝强予三釂碗各受三升许如刘景升三雅同人鼓掌和之促绝沥閧然相视而笑予玉山颓矣比进檀槽予不复能顾曲遽起命驾疾驱归吐车茵狼借明日日加午犹卧不能起酒徒闻之莫不大笑其同师者曰清香字兰生幽秀温婉恂恂如处子无市井嚣陵习暇复捉笔学作字波磔殊有媚态亦有志之士也又有边桂字莲卿于三人中齿最少倜傥自喜不拘拘规翔矩步而风致翩翩自觉动人或为写莲桂图书圣教序桂生高岭云路方得泫其华莲出渌波飞尘不能污其叶四语赠之韩四季卿极所赏心屡乞为立传余诺之久未能属稾乃附记于此长安看花记以小天喜为殿辛壬癸甲录以琵琶庆为殿皆援燕兰小谱以魏长生为殿之例此志独以宝善堂为殿者盖小元实师徒色艺并有可观不愧沆瀣一气之誉求之今日玉笋班中虽未能遽如敬义堂称大家光裕堂称世家然望之蔚然而深秀固知玉辉珠媚此中有人三庆为主可谓众矣卷四梦华琐簿嘉庆潮州戴光禄久官京师撰藤阴杂记大半取材日下旧闻考于都城古迹考证特详云干隆间查家楼月明楼皆国初旧迹也余道光壬辰北来卸装即居永光寺西街八宝店年伯朱漕帅菽堂先生家所见惟查楼尚存即今前门外肉市广和楼也对门有小巷通大街尚榜曰查楼口或讹唿茶楼矣余初访月明楼无知者戊戍夏云梦道中老仆杨升言月明楼即在永光寺西街其地近枣林世俗相传有康熙私访月明楼之语编为歌谣演为杂剧刻为画图虽妇人孺子皆能言其事顾鲜有知其地者有戏庄有戏园有酒庄有酒馆戏庄曰某堂曰某会馆为衣冠揖逊上寿娱宾之所清歌妙舞丝竹迭奏戏园则曰某园曰某楼曰某轩偶然茶话人海杂沓诸伶登场各奏尔能钲鼓喧阗叫好之声往往如万鸦竞噪矣寻常折东召客者必赴酒庄庄多以堂名陈馈八簋空肥酒藇夏屋渠渠静无哗者同人招邀率尔命酌者多在酒馆馆多以居名亦以楼名以馆名皆壶觞清话珍错毕陈无歌舞也间或赴酒庄小集亦然戏庄演剧必徽班戏园之大者如广德楼广和楼三庆园庆乐园亦必以徽班为主下此则徽班小班西班相杂适均矣今之戏庄燕客者酒家为政先期计开宴者凡几家有客若而人与乐部定要约部署既定乃告主人署券为验主人折东以告客曰某日集某所乐演某部届期衣冠必庄肴核必腆一献之礼宾主百拜自朝至于日中昃肃肃雍雍如也戏园听歌酒馆买醉则不然屏车骑易冠裳轻裘缓带笑傲自得放浪形骸之外不复有拘束矣酒庄则公燕小集听从其便是合戏庄酒馆为一者特无歌舞耳干隆间金陵楼则与今戏庄异而合戏园酒馆为一者雅座小卖熊鱼兼美任适口体无愧醉乡金陵楼于五十一年丙午秋八月停市今多不知其处或以五和楼东升楼当之非也广和楼盖即其地云广和楼柱今皆欹斜南向如金陵瓦官阁然或言楼高受朔风震荡理或然欤都门竹枝词云某日某园演某班红黄条子贴通阛今日大书榜通衢名报条曰某月日某部在某园演某戏尚仍其旧俗盖诸部赴各园皆有定期大约四日或三日一易地每月周而复始有条不紊也春台三庆四喜和春为四大徽班其在茶园演剧观者人出钱百九十二曰座儿钱惟嵩祝座儿钱与四大班等堂会必演此五部日费百余缗缠头之采不与焉下此则为小班为西班茶园座儿钱各以次递减有差堂会则非所与闻西班诸伶则捧觞侑酒并所不习近日亦有出学酬应者然召之入酒家则可茶园为众人属目之地有相识者亦止遣傔仆送茶诸伶仍不登座周旋也前门外戏园多在中城故巡城口号有中城珠玉锦绣之语中部尉所治地或且因缘为利宣武门外大街南行近菜市口有财神会馆少东铁门有文昌会馆皆为宴集之所西城命酒征歌者多在此皆戏园也内城禁开设戏园止有杂耍馆外城小戏园徽班所不到者分日演西班小班又不足则以杂耍补之故外城亦多杂耍馆城外小园凡五在南城者二崇文门外曰广兴宣武门外曰庆顺东城一在齐化门外曰芳草西城一在平则门外曰阜成北城一在德胜门外曰德胜皆徽班所不到惟嵩祝偶一莅之亦但分下包而已旧时档子班打采多在正阳门外鲜鱼口内天乐园今为小戏园矣都门竹枝词云谨詹帖子印千张浙绍乡祠禄寿堂谓酒庄也禄寿堂在打磨厂今尚在浙绍乡祠未尝日日宴会特堂会偶然借用其地在虎坊桥之东藤阴杂记言向不知众乐园何在后见李自实笔帖云在虎坊桥众乐园口乃知之今道光年李自实笔店乃在珠宝市而虎坊桥则固无有知众乐园之名者竹枝词又云每味上来夸不绝那知依旧庆云堂又云恒德堂中尚可赊今日酒庄酒馆俱无此二家矣往日银官为李海门召客于宜庆堂今观音寺前有承庆堂大栅栏有衍庆堂然皆酒庄非戏庄也湘舟云小李纱帽胡同口庆云堂犹及见之今承庆堂即其地今日三庆园干隆年间宴乐居也其地昔甚广大今当铺亦从此析出又其旁有六合居亦其地也乐部各有总庽俗称大下处春台寓百顺胡同三庆寓韩家潭四喜寓陕西巷和春寓李铁拐斜街嵩祝寓石头胡同诸伶聚处其中者曰公中人聘歌师食月俸者曰包银司事者曰管班管班职掌分为三曰掌银钱曰掌行头曰掌派戏生旦别立下处自称曰堂名中人堂名中人初入班必纳千缗或数百缗有差曰班底班底有整股有半股整股者四日得登场演剧一出半股者八日曰转子诸部周流赴戏园大园四日小园三日易地亦曰轮转子堂名中人有班底者许偿其值相授受其堂名多承袭前人旧号彼往此来鹊巢鸠居虽系以姓氏不嫌张冠李戴也间有自立门户别命堂名者曰新堂名必其人能自树立到处知名者矣然自纳班底外宴部中父老及诸钟磬笙笛师所费不赀不如顶堂名者有班底及一切屋宇器用俱坐享其成可免劳民伤财也间亦有裹头居大下处者大抵老夫耄矣然吾尝见三庆部演四进士大轴子其般渔家蚬妹者乃艳如芍药光采动人约其年当才二十许人耳雨初云此大下处中人并以其名告余忘之矣后问安次香言其人即李寿林计其年齿不相当恐未必然四徽班各擅胜场四喜曰曲子先辈风流饩羊尚存不为淫哇舂牍应雅世有周郎能无三顾古称清歌妙舞又曰丝不如竹竹不如肉为其渐近自然故至今堂会终无以易之也三庆曰轴子每日撤帘以后公中人各奏尔能所演皆新排近事连日接演博人叫好全在乎此所谓巴人下里举国和之未能免俗聊复尔尔乐乐其所自生亦乌可少和春曰把子每日亭午必演三国水浒诸小说名中轴子工技击者各出其技痀瘘丈人承蜩弄丸公孙大娘舞剑器浑脱浏漓顿挫发扬蹈厉总干山立亦何可一日无此春台曰孩子云里帝城如锦绣万花谷春日迟迟万紫千红都非凡艳而春台则诸郎之夭夭少好咸萃焉奇花初胎有心人固当以十万金铃护惜之嵩祝在当日以韵香一人照映一时石韫玉而山辉水含珠而川媚日午当天塔影圆几令人有夔一足之思今虽少佳品犹能与四徽班抗颜行非第一仙人一点灵光所照不及此干隆间魏长生在双庆部陈渼碧在宜庆部同时又有萃庆部或曰今之三庆班殆合双庆宜庆萃庆为一者也余按四喜在四徽班中得名最先都门竹枝词云新排一曲桃花扇到处閧传四喜班此嘉庆朝事也而三庆又在四喜之先干隆五十五年庚戌高宗八旬万寿入都祝釐时称三庆徽是为徽班鼻祖今乃省徽字样称三庆班与双庆宜庆萃庆部不相涉也陈银儿盛时召侑酒者非金陵楼不赴其地在肉市今为广和楼即昔查家楼也今日肉市酒楼最多而味最恶劣无谙水火之齐者余尝谓携美人赴肉市饮食亦焚琴煮鹤之一事其南则晋元楼在焉皆西商所集其中不设雅座诸伶足迹所不到园中问今夜宴集何所答曰晋元楼则摇首径去矣戏园客座分楼上楼下楼上最后近临戏台者左右各以屏风隔为三四间曰官座豪客所集也官座以下场门第二座为最贵以其搴帘将入时便于掷心卖眼竹枝词楼头飞上迷离眼订下今宵晚饭来正如白乐天长恨歌所云回头一笑百媚生梁武帝晋白苎舞歌所云含笑一转私自怜汤惠休白苎歌所云流目送笑不敢言若是矣官座而前短几鳞次曰桌子渐远戏台价亦递杀惟正楼不横桌盖旧例也楼下周回设长案观者比肩环座曰散座其后亦设高座倚墙矫足可以俯视中庭设案如楼下而坐者率皆市井驵侩仆隶舆儓名之曰池子余尝谓此万人海真乃众维鱼矣从楼上凭栏俯临下界长几列如方罫大似白袍鹄立橐笔试有司时特不能衔枚静无哗耳夹台基曰钓鱼台亦以下场门为贵至于上场门鸣钲喤聒目眩耳聋客不愿坐也竹枝词云园中官座列西东坐褥平铺一片红案红色为一二品官坐褥今园中惟用蓝布坐具庆乐园新葺最华眩亦止用回回锦士大夫惟戏庄公燕尊卑咸集至于茶园嬉戏说平等法贵官例得用红坐褥者亦当持体不便降尊从诸侠少冶游矣即如长安酒家速客者在酒庄则达官贵人鸣驺张盖来会若酒馆小集从无公卿效袁尹屏车骑看竹者盖脱巾独步买醉数钱情之所锺正在我辈大僚顾惜官箴动以恒舞酣歌沈湎冒色为戒长安市上酒家眠不得不让谪仙人矣豪客车中皆自携坐具官座倚阑干前设短榻后列高几各施锦褥别于客坐后设高坐以坐仆从撤园中蓝布坐具施之其散座则坐儿钱外加坐褥茶壶钱百二十又竹枝词云三寸红笺窄戏单案今戏园无戏单诸伶或书片纸置怀袖备相识者顾问惟堂会仍用红纸戏目堂会谓戏庄公燕及第宅家宴会馆团拜也堂会点戏放赏仍用短足炕几舁钱陈筵前戏园亦偶有点戏者但以一纸钱帖畀之而已竹枝词云双表对时刚未正到来恰已过三通此嘉庆年事也余案红豆村樵红楼梦传奇凡例云丝竹之声哀不可无金鼓以震荡之此言殊近理今梨园登场日例有三轴子早轴子客皆未集草草开场继则三出散套皆佳伶也中轴子后一出曰压轴子以最佳者一人当之后此则大轴子矣大轴子皆全本新戏分日接演旬日乃毕每日将开大轴子则鬼门换帘豪客多于此时起身径去此时散套已毕诸伶无事各归家梳掠熏衣或假寐片时以待豪客之召故每至开大轴子时车骑蹴蹋人语腾沸所谓轴子刚开便套车车中载得几枝花者是也贵游来者皆在中轴子之前听三出散套以中轴子片刻为应酬之候有相识者彼此互入座周旋至压轴子毕鲜有留者其徘徊不忍去者大半市井贩夫走卒然全本首尾惟若辈最能详之盖往往转徙随入三四戏园乐此不疲必求知其始讫亦殊不可少此种人也今日开戏甚早日中即中轴子不待未正无为李小泉言嘉庆初年开戏甚迟散戏甚早大轴子散后别有清音小队曰档子班登楼卖笑浮梁子弟迷离若狂金钱乱飞所费不赀今日虽有档子班但赴第宅清唱如打软包之例不复赴园般演矣又近来诸部大轴子恒至日失乃罢惟四喜部日未高舂即散犹是前辈风格内城无戏园但设茶社名曰杂耍馆唱清音小曲打八角鼓十不闲以为笑乐南城外小戏园或暇日无聊亦有档子赴园然自是杂耍馆之例非复当年大戏散相继登场意思也京城极重马头调游侠子弟必习之硁硁然龂龂然几与南北曲同其传授其调以三弦为主琵琶佐之南中歌伎唱马头调皆小曲北道邮亭抱琵琶入店小女子唱九连环带都鲁每卸装酤村酿解乏听之亦资笑乐皆与京城马头调不同也伶人序长幼前辈后辈各以其师为次兄叔祖师称谓秩然无敢紊者如沙门法嗣然堂名中人主家为事者其傔仆唿之曰当家的或曰老板对之肃肃然如主人翁檀天禄尝于酒座遇秋芙沈醉侧戴花边小毡帽蟠大发辫于顶披衣趿鞋作软棚装称足而前笑曰檀师爷看我竟当何如天禄噤不能言良久但期期曰我长汝师傅一辈奈何取笑彼中人长幼之别盖如此堂名中人其徒皆称之曰师傅师傅有内行外行之别如翰林诸公之分内班外班也翰林以起家不由庶吉士官编检径由别衙门转入者为外班后辈待之但视庶常前辈用红侍生帖乐部中师傅如秋芙之师李三故竹香仆是外行也即檀顺林之父本非京城歌楼中人自南中携其子北来纳班底钱入三庆部如是者亦外行也乙未冬夜过日新堂值其前厅事大会从窗隙窥之广筵肆设一中年白晳人据上座部中父老如李六儿范四宝及国香堂主人檀天禄遇源堂主人琵琶庆日新堂主人殷采芝敬义堂主人董秀蓉宝善堂主人陈金彩耕斋主人吴震田八九人皆与焉翠香三元宝龄及名下后生凡十二人环侍左右问玉仙答曰此吾师爷辈落借后去为长芦盐商今来京师从故人饮耳俗唿旦脚曰包头盖昔年俱戴网子故曰包头今则俱梳水头与妇人无异乃犹袭包头之名觚不觚矣闻老辈言歌楼梳水头踹高硚二事皆魏三作俑前此无之故一登场观者叹为得未曾有倾倒一时今日习为故常几于数典而忘其祖矣伶人中如卢浦嫳易内而饮酒者最初惟五柳堂陶月仙一人曩时最为奇货今则相窃妻妾已成风俗入其家群雌粥粥动曰师娘师姊妹矣然若辈中稍自顾惜者犹屏弗与齿故其徒仅窜名小班中今则浸淫入和春嵩祝矣琵琶庆豁达大度如杨越公不问红拂伎行踪开阁遣去骆马杨枝之流以数十计独不许冯子都当垆调笑亦一奇也其尤阴贼险很者莫如赵悬郎即玉喜也广设罟擭陷阱雉媒鱼饵日日含沙伺射人影中伤者踵相接也今过其门者犹惴惴有戒心目前南城酒馆以观音寺前福兴居如松馆为最裕兴居浪得名耳福兴居即昔日义兴居庖人能识美人嗜好奔走者又能伺主人喜怒某馔为某郎设作何烹治无弗当意者东偏有小院许金桥兵部目为醉乡深处梁翰屏太史书榜揭楣端余往来既熟以寻常行处四字易之又书太白酒楼集唐一联曰劝君更尽一杯酒与尔同销万古愁凡我同人卧瓮头眠垆侧者见之莫不大笑丁酉夏秋间又辟后院葺屋五间规模闳敞酒人益多来者如松馆厨中殽品不逮福兴居而西北隅别有一院重房复室境极幽邃促膝谈心无慁乃公事者游人多乐之也打磨厂西口东胜居有窟室后临护城河入其中如伯有饮酒亦是别趣但恨膳夫不佳且东城无美酿是缺典耳东城多沽涌金楼酒绝少陈酝逊全城远甚近日酒人登座必先属曰全城带票蓝全城凤记陈酝最佳来酤者以一纸署酒价幂壶口俾持归为验故曰带票余戏谓东坡有调水符此调酒符也京师歌楼楹帖多佳者虎坊桥浙绍乡祠一联云地居韦杜城南日下衣冠共听讴歌来上国人在榆社里风流裙屐恍携丝竹到山阴吴学博师最赏心亟述之谓无一字虚设元本上国衣冠共听讴歌来日下余稍为移易之庆乐园一联云大千秋色在眉头看遍翠暖珠香重游赡部十万春华如梦里记得丁歌甲舞曾醉昆仑相传为吴梅村祭酒手笔芬芳悱恻感均顽艳矣或云朱竹检讨作此未必然朱入本朝总角婉娈涵泳圣涯与阅历沧桑俯仰身世凄切心脾者不同即云作在已未未举鸿博以前然言为心声有何逼迫大不得已而为此哀以思之音也丙申园主人修饰栏楯并此联新之以退光漆填金字俗劣令人不可向迩曩见商邱陈氏家藏旧搨法帖乐毅论枯树赋文皇哀册廿种兰亭并是纸墨精妙古香盎然而装褫皆殊庸下雅不相称大是减色可惜也广和楼长联起二句云广乐奏钧天和声鸣盛世下文不佳出自俗手亦不复记忆矣和春班大下处在朱太傅旧宅对门门前春帖子云和声鸣盛世春色满皇都典丽庄雅不知谁氏手笔闻姑苏戏馆有集南北曲一联云把往事今朝重提起破工夫明日早些来清词丽句运古如自己出望而知其为才人之笔又全浙新馆在下斜街严介溪听雨楼旧宅也中有楹帖云墙头过酒闻乡语花底移床梦故山古人谓佳文字惟在言人所不能言而又适如人人意中所欲言如此乃不愧天地间真文字集南北曲之最佳者月老祠楹帖云愿天下有情人都成了眷属此前生注定事莫错过姻缘次香挽松秀堂桂喜即用此为粉本陈荔峰少宗伯少年典福建乡试留题江山船云此地有崇山峻岭茂林修竹只为你如花美眷似水流年余留香小阁一联云有情皆眷属无事小神仙虽止得半亦自可诵凌仲子在扬州曲局修局谱又定金元明人南北曲论定别裁于本朝独推洪昉思长生殿为第一而明曲雅不喜玉茗堂且谓四梦中以牡丹亭为最下其中北曲尚有疏快之作南曲多不入格至于惊梦寻梦诸出世人所辫香顶礼者乃几如跃冶之金矣余于曲学未涉藩篱固未敢奉一先生之说遽定指归也癸未岁白小山尚书督学广东试嘉应诸生古学桃杏嫁东风赋以嘶骑渐遥征尘不断为韵表叔李湘宾才人也一篇之中尽用南北曲熏香摘艳纸醉金迷如有明盛时珠江竞渡豪家争以孔翠珠贝饰船篷璀璨陆离令人不可逼视其押渐字韵曰过眼之絮飞渐渐用东坡词枝上柳绵吹又少语融化入妙然其中如新绣鞋都涴泥侬真命薄小金铃怪疼煞花也魂销橐笔试有司乃放笔为踰阈之言乐也而淫谑兮已虐歌诗不类跃冶斯讥责备贤者夫亦安逃昔庚辰顾耕石侍讲岁试嘉应赋题为江上琵琶湘宾作有曰烟波老汝谁怜香梦如尘罗绮输人不管流年似水上句侍讲所易也玉簪记对牡丹亭庶几丽则不淫无愧词人耳壬辰九秋余由宁河赴保定填金缕曲一调题沙河店壁新城令章邺李二戟门名廷棨行部见之大有手迭花笺抄稿去天涯沿路访斯人之意甲午夏过新城乃定交留为平原十日饮尽出其生平撰着盈尺许相质濒行馈赆殊厚翰墨缘香火缘夫岂苟然然词殊不佳大似曲子宋人词皆付歌喉故得尽情言之金元以降北曲既兴重以南曲而词之界限遂窄高一分为诗低一分为曲老杜曰文章千古事得失寸心知呜唿微矣又余壬辰冬填喜迁莺一调其起句云软红帘隙甚夜来酿就欺人寒色翠袖兜香青衫拚醉梦也何曾稳得照井论情回波顾曲况是婆娑趁拍为谁浮大白自检点梦痕襟窄此亦大似曲子然每与同人论及兹事顾鲜有以吾为知言者惟仁和葛四太史蓬山许为知言耳晃州通守南陵何芰亭先分守浦市获盗贼赃中有竹简一磨治莹腻刻画精致上作行楷极秀媚书七言律诗曰琅玕消息近来闻玉冷空山堕小云沧海西头裙自浣翠微深处被亲熏人来月殿分鸾守草满芝田付鹤芸香篆若能通御座万枝真降一齐焚极似玉溪生集中锦瑟碧城之作不知所谓不敢强解也款题二行云乩仙诗缥缈可爱芝润作楷蕊沚镌字瑞芝阁主人清玩竹英山庄下有颠倒鸳鸯印色色可爱惟小字别号无可稽考大是恨事所谓瑞芝阁主人者不知何许人或者如意馆中人耶闻盗赃大半湘阴质库物独此物不似金穴铜山中来者其所从来不可究诘矣惜于时无好事者讯之盗口为得其实也竹枝词云干支冠首换年年案近日春帖子几同拆白灯谜歌楼伎馆投赠联句动以名字分隶对耦已成俗套牵强凑合几至不成文理惟幼时闻六篷船有细新者吾州百花洲名伎也潮州太守万子舆有集句一联云细推物理须行乐新得佳人字莫愁真乃如玉合子盖奇妙不可思议所谓好语本天成妙手偶得之每新岁及乡会试场后团拜公燕日不暇给则诸部分包或遇传差亦分包传差者官府公会征诸郎承直也大抵堂会或分二三包不等其茶园开戏自若也有时茶楼门首标红曰传差不开戏则必御史台传差不敢分包者矣乡会试场后各园及堂会必演王名芳连升三级花面演说题解以为笑乐未免侮圣人之言案此体自汉魏六朝人已有之假借同音用资谈柄玉茗堂尤擅此长其最佳者牡丹亭闺塾出杜丽娘上场宾白云酒是先生馔女为君子儒匡鼎解颐可称无上妙品嘉庆二十五年京师春台班忽无故散去七月睿庙宫车晏驾道光十三年癸己和春班散去四月孝慎皇后升遐盖普天率土遏密八音运会所值气机先兆莫知其然而然曲家务头二字余向不解所谓舞勺时读桃花扇教歌一出李香君唱牡丹亭惊梦皂罗袍原来姹紫嫣红开遍一曲至雨丝风片苏昆生曰误矣丝字是务头于时窃讶之案此曲工尺丝字谱止尺上二字非板并非眼不识昆生所为误者安在凡遇曲师即举此质之莫能言其所以然后阅水浒传朱仝入歌院听笑乐院本至务头停声乞缠头是务头又似关目不关曲中节拍矣金瓶梅亦屡言笑乐院本是自元及明皆有笑乐院本似通俗常演者究不知是何院本又不知务头毕竟如何虽老歌师无知之者余舌强喉直自愧不能学歌于此事尤深抱陶隐居一事不知之耻万柳堂益都相国冯文毅公所筑舍也国初为清游胜地坐论退食蹑屐东山门生追陪杖履来游来歌已未制科诸公集中莫不矢卷阿之音今荒烟蔓草断井颓垣几不能指其地矣余住京七年不知万柳堂何在暇日问车夫醉王乃知在沙窝畺察二门内可谓礼失而求诸野丰台芍药在昔为胜游今则二三月间南西门外三官庙海棠开时来赏者车马极盛城内龙爪槐城外极乐寺皆游春地也游人皆自携行厨惟陶然亭小有馀芳二处有酒家陶然亭暮春即挂帘卖酒小有馀芳则迟至入夏乃开园其地为尚书郎三君尺五庄别苑尺五庄有马鬛封三君爪发藏焉过小桥出园即为小有馀芳清暑招凉调水雪藕大有江乡虾菜之思西风斜日鲈鱼香不止水村山郭酒旗风也每岁例以修秋禊为期买酒者日不暇给至中秋则尽偿酒债十叩柴扉九不开矣南横街圆通观大殿后垂花门外牡丹左右各一本浓艳凝香迥非凡品特其地近市湫隘嚣尘无过而问焉者每岁暮挟诸伶出丰宜门入花局观宫中唐花牡丹碧桃玉兰迎春之属先春争放美人名花香光照英归则各乞数种载去陈迦陵邵山人潜夫传述林山人古度言干嘉时戚南塘开府镇海上诸文人依之者如鱼赴壑每醉后樗蒲之会积钱隐人余澹心板桥杂记则言诸名士会猎旧京多集李十娘家文酒之宴费必百金真可谓销金窝今京师冬月出南西门看花一行亦中人十家产云三官庙中有花之寺壬辰初入京龚定庵招余会公车诸名士宋于庭包慎伯魏默深端木鹤田诸公十四五人于其中余初不知其地所在年伯御史中丞朱公闻之笑谓徐少司空师曰此必君同年生所为既而戾止则绮疏尽拓湘帘四垂花之寺绰楔在焉前后皆铁梗海棠境地清华颇惬幽赏余诘定庵虬户铣溪徐彦伯涩体阿掌雅所不喜君奈何亦堕此恶趣答曰此曾宾谷躗言也罗两峰梦前身为花之寺僧故宾谷先生为署此榜额后二年余阅宋牧仲筠廊偶笔则花之寺实有其地在青州开卷有益信然后门外李广桥一带明湖滉漾大似江南水国每过其地辄令人起秋风莼鲈之思有庆龙堂水槛回廊轩窗四敞盛夏入其中一望芰荷芦荻间与凫鸥鹭上下浮沈熏风媵凉心清香妙恍如置身海上三神山明时金鳌玉蝀深禁籞诸臣得承恩直西苑赏花钓鱼者诩为希世之荣圣朝与民同乐西海子许游人来往紫宸美富咸得瞻仰庆龙堂近依禁城水木明瑟别有林泉野趣亦必不可少此境界也嘉庆间有小有天园今无之矣如意馆中花万树一时都让郑樱桃今京城有樱桃斜街惜无佳伶居之负此雅名高庆林有女年及笄矣许字韵香既而悔之将夺以畀春山时杭州顾二西渔闻之锐身以黄衫押衙自命乃得复归林氏惜韵香未娶而没也韩四季卿言有常州人杨姓善写真凡诸伶之色艺擅名者必为写照装为巨册凡百六十馀人矣其中以蕊仙为首近日名下十得八九杜诗所谓必得佳士亦写真可谓世之有心人余闻之喜跃不寐将假得临摹忽遽未能也惜其中独无韵香小像可云第一缺憾事顾西渔家有韵香横看子名流题咏已满然神情殊不肖姗姗来迟是耶非耶宋人诗意态由来画不成当时枉杀毛延寿正此之谓矣韵香没后匶权厝义园既不能归且未得葬咏霓堂司阍者河间人刘二故韵香仆也午夜无事每与余言及韵香生时事往往欷歔不能自己丁酉秋中元节余约小霞以一盂麦饭一陌纸钱同酹韵香先一夕余忽有河鱼之疾竟负约不能从为之悒怏累日昔桥太尉谓曹公他日不以斗酒只鸡上冢者车过三步腹痛勿怪吾于韵香能不拊心唿负负传经堂刘天桂三法之师也有弟曰刘老二家政出内皆主之韵香小霞之师曰刘正祥天桂子也既没其弟刘二主家事有钱癖其徒脱借者谿壑不易盈正祥之妻心弗善也然亦无如之何正祥有女曰阿瑛寡母珍惜如掌上珠许字小霞巳亥二月得阿霞书言去岁自南中迎其父母来京秋间阿瑛于归嘉耦曰妃善时为婚家室完好矣为之一快传经堂弟子余所及见凡三辈辈三人其名皆以鸿宝二字为之枢纽当日三法法龄法庆法宝也次则三鸿鸿宝鸿喜鸿翠也后则三宝福宝多宝才宝也韵香为广大教化主即此亦其一端京师有春台十子之称金凤曰书呆子常桂曰软棚子长春曰煤黑子金龄曰黄带子其六人余忘之矣纫香面目黧黑有墨牡丹之诮金龄则高视阔步纵恣不羁十子者或论其性情或肖其容貌或品其行事象形惟肖如见其人韵香尝笑谓尚有乞杂子一人何不厕其间闻者莫不大笑或集为偶语云司狱情人太仆仇人朱状元夫人煤炭捏成庄子妇纫仙师弟韵香兄弟殷采芝徒弟铜丝扭就国王头蝴蝶梦噼棺为煤黑子所演剧黄带子演西游记女儿国王其行步首自动摇颤颤巍巍如也故以为笑桐仙本名金凤以其字不雅驯且以严东楼家优同名为嫌乃易之为今凤或疑二字于文不类余按明嘉靖时冒伯麐所集秦淮四美人有赵今燕与马湘兰齐名今桐仙有佳弟子曰秀兰演马湘兰画兰剧是亦佳话也又春晖堂弟子小秀兰既与小桐同名字韫香又嫌与鸿宝字韵香同音乃更曰香吏电白潘石樵所定也金鱼池在昔盛时几如唐之杏园曲江池今则已无酒肆但有舍人皆掩鼻而过之能无今昔盛衰之感惟市人鬻生鱼者寄畜池中耳入伎馆闲游者曰打茶围赴诸伶家闲话者亦曰打茶围有改一去二三里诗者曰一去二三里堂名四五家灯笼六七个八九十碗茶伶人家备小纸灯数百客有徒步来者临去则各予一灯囊火以行中北城所属胡同入夜一望荧荧如列星皆是物也余戊戍春灯谜有俗语一条隐四弦秋曲子一句曰到相公下处空坐不摆酒隐茶别出这村夫不过是茶客谑也而虐矣有歌楼一字诀曰瞧翔而后集也曰好兼所爱也曰要定于一也曰叫来何暮也曰闹情所锺也曰溺怜生畏也曰戳及于乱也曰跳异思迁也曰漂难为继也斯事始终八字尽之事有相因势有必至此欲觉晨钟也有茶园三字经凡十句余但记其最后三句皆殷仲堪所谓咄咄逼人者曰舀茶来有客例先献茶此复重言以申明之者逐客令也既醉翁之意不在斯君子之交淡如挹彼注兹瓶之罄矣鼹鼠饮河已盈其腹大如五石瓠岂仅卢仝七碗仅为消渴解嘲所谓日旰君勤大夫夙退侍坐者请出矣曰点灯笼郎近夜来千金一刻清风细雨杂沓来土上出金火照台不引看剑之杯空烧检书之烛骊驹在门麻蒸见跋束缊以请王不留行斯乃古文大誓所谓前歌后舞师乃搯矣曰明儿会当归既赠芍药将离薄送我祁瞥然而逝翩若惊鸿矫若游龙宾不顾矣是耶非耶黯然销魂者惟别而已尔道是河中开府相公家我道是南海水月观音院侯门一入深如海从此萧郎是路人矣活画一语言无谓面目可憎无可奈何应酬情状翻手为云覆手雨岂独阮嗣宗能为青白眼哉何所闻而来何所见而去可为知进而不知退者戒又入门一语曰那儿来已隐然有适从何来遽集于此之意杭州吴氏撰燕兰小谱天津张氏撰秋坪新语皆在干隆庚戍辛亥间备载魏长生陈渼碧盛时事张君则及见银儿之败故其书载李载园令满城时周旋银儿事甚悉曰君子以为难至所记银儿被盗事则以告者过不如是之甚也老仆杨升年七十馀随余赴戍道中无事茶前酒后辄唿说京城旧日琐事以余所闻印证之或合或不合纪文达公出塞往往从老校退卒谈论采入笔记中不特东坡好强问人说鬼姑妄言之妄听之作无可奈何消遣也杨升言魏三年六十馀复入京师理旧业发鬑鬑有须矣日携其十馀岁孙赴歌楼众人属目谓老成人尚有典型也登场一出声价十倍夏月般表大嫂背娃子下场即气绝魏三为野狐教主以蒲萄架销金帐二出杨升云云我未之前闻也魏三有弟子二人长曰金官今人但知银官而已金官白晳银官微有雀麻兄弟同买屋孙公园别宅而居今相传直隶总督温公宅即其地非也银官宅在后孙公园当日唿亢家花园闻其中有茔地在焉园既归银官复赂亢氏子孙使迁葬大兴土木穷极侈丽不三月而祸作门外筑马墙犹未竟也先是有游僧坐关银官门外募千金施靳弗与未几遂及于难僧亦不知所往此与西门庆施五百金营梵刹事相类而相反梁家园在虎坊桥或云故真定相园也其南则下洼子在焉是为先农坛后梁园亭榭树石无存者有僧营佛宇其中曰寿佛寺募诸善男子善女人日费八金为糜粥以食饿者五城惟冬春之际设饭厂独寿佛寺粥厂无间寒暑其西又有义学大门春帖子曰为善最乐读书便佳近年京城有东西悦生堂皆寿佛寺倡之可谓无量功德相传众乐园在虎坊桥究不知其地必非梁家园也朱九胖子太傅文正公从孙畸人也日遨游歌馆中人见之唿曰九哥请坐即便就座问以今日某部在某园某人演某剧言之累累如贯珠一曲未终翩然又去矣大有晋人风度唐太宗唿虞永兴为行秘书九胖子可当其目京城拜客用三寸红纸搨木刻姓名而备载住宅街巷于纸背以便阍人登记门簿名曰小片子惟翰林诸公谒前辈概用白帖子其馀师生衙门前后辈衙门俱用红纸大片子以代全柬老辈书札必用副启有名正具名别具之别外省拜客用单片必注曰附全盖单片止载姓名里居其称谓仍具全柬中也今一切趋简易副启久废不用而片后亦删附全二字循名责实俭吾从众亦无不可藤阴杂记载曾于斜街庙地摊买得客氏拜三字名纸毛西河曼殊别志书砖言寒冬晨起呵冻书刺是康熙初年名纸仍必亲笔书也小片子用木刻印搨不知始于何时今友朋交际往来书帖款式已不复用居中一行惟乡间则虽平常通问仍遵曩规书中行下半截曰某人拜无论馈遗候问皆然此所谓礼失而求诸野矣独京师诸伶人谒士大夫或治酒馔邀乞过临其柬必曰门下某人拜其字书居中下半行虽王正登门贺新岁亦然但俱用小片子耳士大夫自谒前辈外门刺止用小片子惟喜庆事以货财为礼者速客用大片子名曰请分子伶人则请分子亦小片子也王渔洋早朝口占嘲南海程周量云轿中端坐吃槟榔国初京城前三门为新修石路不许行车京朝官并坐轿今惟一二三品大员乘轿四品惟顺天府丞得乘三人轿下此皆乘车矣干隆初年尚以骡车为市侩代步京官尚乘驴车大约如六朝人贵犊车之意今日内城间有佳驴车外间驴车直是寒乞相惟以骡车为通用但官车用大鞍市车用小鞍以是为差别耳嘉庆年官车率用毡帷飞檐后档道光年大半从俭坐布帷圆篷四六档车而引马则多于往日此亦一时风气也闻昔年伶人出入皆轩车骏马襜帷穴晶引马前导几与京官车骑无辨今日此风已变舆马虽华泽不复敢用大鞍且其傔仆皆跨辕并无骑而从者矣即部院经承书吏亦然其小鞍车有顶马跟马者惟提督府有翎顶番子头目耳诸五寿原述其尊甫怡亭先生言嘉庆间严查亏帑直隶一县令坐挪移逮系诏狱将论死令蜀人也有蜀伶慨然曰蜀人居京师者不少何无一援手者乃锐身自任出五百金为倡沿门拓盋旬日得万余金为偿官令乃得脱惜忘其名干隆朝擅名者魏三陈银皆蜀人今乐部皖人最多吴人亚之维扬又亚之蜀人绝无知名者矣伶人早起必大声习六字先为合口唿三字曰咿哑呜后为开口唿三字曰嘻哈呵软红竹枝词所谓鸡鸭鹅是也国书十二乌珠对汉音阿额伊鄂乌谔至二句则皆对汉音傲欧优西域三十六字母统于十二摄以迦结始以钩歌终中国古音无六麻一韵自婆罗门翻切之学流传内入始有之其字半从歌戈半从虞模韵转入然天地元音实从阿字为始试验小儿初生啼声开口必先曰哑哑此人声自然不可诬也国书出于蒙古蒙古书出于华严梵夹夫有所受之非武断臆说汉书儒林传东方朔曰伊优亚者词未定也然则西京已有此语乐府妃唿豨羊伊吾之类亦即此理特自古在昔未有笔之于书者故无从传习耳天文算法之最精者中法皆不如西法然地员出于曾子九重见于楚词而泰西人谓借根方为东来法宋人测图海镜已有立天元一法是中西合法殊途同归也等韵之学梵语谓字母曰悉昙迦佉至劣爇是也谓切韵曰佉罗冈康至貜荦是也玉篇用二十四字母多所兼并至正字通乃欲尽改用音和则于通广局狭之理概乎其未之闻矣智创巧述范围不过民可使由不可使知师师相传委蛇行可从迹焉圣人复起因而重之识大识小亦何常归也故曰礼失而求诸野则韵理与天文算法二者其尤彰彰也辽人制契丹大小字金人初无文字太祖命完颜希尹制女直字依仿汉人楷字用契丹字制度为之熙宗别制女直小字以希尹所制者为女直大字国朝天命六年三月命巴克什达海加国书圈点布在方策至今遵守余自恨未得读钦定同文韵统不识五十二母故于三合翻切之理未得观其会通思之心辄怦怦明人作九宫谱强为分析如理棼丝令人恨不起高氏子于九原使抽刀断之凌教授仲子曰此特燕乐商调之太蔟一韵耳多立名目徒自苦也丙申夏四月浴佛日谒阮仪征师乞假凌君燕乐考原六卷读之师笑曰明日发榜矣尚有此闲情逸致耶因言金元北曲未兴以前唐宋人所填词皆以合乐曩抚浙日检宋人词数十调授尚衣命伶官谱工尺歌之不能谐婉悦听且多不能作谱者予于是为备陈古乐与今乐中间尚隔燕乐一关古雅乐以琴燕乐以琵琶今俗乐以三弦琴之幺弦即琵琶之大弦三弦又即琵琶四弦而去其第一弦由古及今弦递小声亦递高其间盖递隔二韵如琵琶用工字调三弦用上字调斯无不合矣毛西河不明此理以唐宁王宫中玉笛谱工尺推雅乐是以今乐强合古乐无怪其扞格不通唐宋人填词合乐皆以合燕乐叶琵琶今歌师所习南北曲叶以三弦即求与金元人合琵琶之北曲尚难强合况上合燕乐能不参差此其故固非梨园子弟所能明也师大称赏详具余上师书中常州陈少逸撰品花宝鉴用小说演义体凡六十回此体自元人水浒传西游记始继之以三国志演义至今家弦户诵盖以其通俗易晓市井细人多乐之又得金圣叹诸人为野狐教主以之论禅说论文法张皇扬诩耳食者几奉为金科玉律矣红楼梦石头记出尽脱窠臼别辟蹊径以小李将军金碧山水楼台树石人物之笔描写闺房小儿女喁喁私语绘影绘声如见其人如闻其语竹枝词所云开谈不说红楼梦纵读诗书也枉然记一时风气非真有所不足于此书也余自幼酷嗜红楼梦寝馈以之十六七岁时每有所见记于别纸积日既久遂得二千余签拟汰而存之更为补苴掇拾葺成红楼梦注凡朝章国典之外一切鄙言琐事与是书关涉者悉汇而记之不贤者识其小者似不无小补焉其禅说文法托诸空言概在所屏似与耳食者不同今勿勿十馀年未能脱稿殊自惭也嘉庆间新出镜花缘一书韵鹤轩笔谈亟称之推许过当余独窃不谓然作者自命为博物君子不惜獭祭填写是何不径作类书而必为小说耶即如发榜谒师之日百人群饮行令纠酒乃至累三四卷不能毕其一日之事阅者昏昏欲睡矣作者犹津津有味何其不惮烦也红楼梦叙述儿女子事真天地间不可无一不可有二之作陈君乃师其意而变其体为诸伶人写照吾每谓文人以择题为第一义正谓此也正如金瓶梅极力摹绘市井小人红楼梦反其意而师之极力摹绘阀阅大家如积薪然后来居上矣顾余有私见欲献而商之者宝鉴中所称士大夫我辈为尊亲贤者讳礼固宜之至其中小人如奚老土之类夫也不良歌以谇之不忍斥言亦忠厚之至独至杜琴言等十伶官亦别立名目此大不必若辈方幸得附骥尾而名益显奈何忍使湮没弗彰乎桐仙为余言杜琴言即桐仙也书中推为第一未知信否其十人者曰杜琴言袁宝珠苏蕙芳陆素兰金漱芳林春喜李玉林王兰保桂保秦琪官十人者皆不知所指不能求其人以实之素兰春喜玉林虽有其人皆与此书所述不称必别有所谓也余丁酉夏从严州友吴立臣案头见之迫欲借抄未得其便闻季卿言少逸馆内城一尚书郎家咫尺天涯未能一握手为笑殊恨无缘暇日作尺一书致少逸述鄙见质之方把笔而难作书未及达也立臣亦缘事论城旦所谓品花宝鉴者不知落谁何人之手或者如欧公文有蛟龙妒且护之耶吴中旧有集秀班其中皆梨园父老切究南北曲字字精审识者叹其声容之妙以为魏良辅梁伯龙之传未坠不屑与后生子弟争朝华夕秀而过集秀班之门者但觉夭桃郁李斗妍竞艳蒹葭倚玉惟惭形秽矣道光初京师有仿此例者合诸名辈为一部曰集芳班皆一时教师故老大半四喜部中旧人约非南北曲不得登场般演庶几力返雅声复追正始先期遍张帖子告都人士都人士亦莫不延颈翘首争先听睹为快登场之日座上客常以千计听者凝神摄虑虽池中育育群鱼寂然无敢哗者盖有订约四五日不得与坐者矣于时名誉声价无过集芳班不半载集芳班子弟散尽张乐于洞庭鸟高翔鱼深藏又曰西子骇糜岂诳语哉伶人所祀之神笠翁十种曲比目鱼传奇但称为二郎神而不知其名文达公滦阳消夏录曰伶人祀唐明皇以梨园子弟也余案灌口二郎神为天帝贵戚元人作西游记成称二郎神灵异非伶人所祀也伶人所祀乃老郎神安次香曰伶人所祀神乃后唐庄宗非明皇也次香盖闻之宋碧筠然亦但以新五代史有伶官传故臆度当然实亦未有确据余每入伶人家谛视其所祀老郎神像皆高仅尺许作白晳小儿状貌黄袍被体祀之最虔其拈香必以丑脚云昔庄宗与诸伶官串戏自为丑脚故至今丑脚最贵每演剧必丑脚至乃敢启箱俟其调粉墨笔涂抹已诸花面始次第傅面然老郎神为何人卒无定论余尝见伶人家堂有书祖师九天翼宿星君神位者问之不能言其故小霞为余言闻诸父老老郎神耿姓名梦昔诸童子从教师学歌舞每见一小郎极秀慧为诸郎导固非同学中人也每肄业时必至或集诸郎按名索之则无其人诸郎既与之习乐与游见之则智慧顿生由是相惊以神后乃肖像祀之说颇不经然吴人晨起禁言梦诸伶尤甚不解其故如小霞言是禁言梦者讳其神名也此事载籍无可考所传闻又多不尽可信姑附记以俟博物君子区心庐言梨园会馆有碑载老郎神事甚悉惜不记其文梨园会馆在广州城归德门内魁巷湘舟言曩在都时观阳春班小伶演铁冠图费宫人刺虎正当饮刃时摇头散发假髻遽堕落宫装结束上垂大发辫令人绝倒又见演闯山幼伶登场结束不严趋走急遽忽失去假足一只倚五肩彳亍不能行丑笑曰我固谓黄口小儿勿令登场今果然我今日兼作乳母矣遂抱之入余忆昔闻有演桓侯者揭帘出遽堕其须同伴遽问来者为谁答曰我张公子也笑曰小子无用可去唤乃父有须者来机警捷给往往足以解颐又有演琵琶记卖发者方对镜两缠臂金条脱然呈露忽闻人唿曰可先将金钏卖去此后观画陶母剪发图指摘其误画金钏故事脱化来天下往往有眼前事思之不值一笑者大都类此黄教习子超尝谓日下习气以雏莺乳燕强使歌舞充其弊之所极不至于襁褓登场不止不料竟有此一段笑柄述之与湘舟皆大笑余又案陈银儿年十七始自蜀来从魏三儿学歌舞魏则初入都时年已二十七若使生近今当何以为情耶湘舟又言友人丁四与米伶交最密从之学度曲声容毕肖米伶知医人称米先生以正生擅一时名刻意求精家设等身大镜日夕对影徘徊自习容止积劳成疾往往呕血丁日日周旋茶铛药碗间一日歌馆指名索米米病不能往飞骑迫促再三不获已丁往代之登场扬袍振袂须眉意气笑语动止宛然米伶客仓卒不能辨也余谓我辈伊抑无俚逢场作戏借此一写狂奴故态昔干隆间黄仲则居京师落落寡合每有虞仲翔青蝇之感权贵人莫能招致之日惟从伶人乞食时或竟于红氍毹上现种种身说法粉墨淋漓登场歌哭谑浪笑傲旁若无人如杨升庵在滇南醉后胡粉傅面插花满头门生诸妓舆以过市唐六如与张梦晋大雪中游虎阜效乞儿唱莲花落才人失意遂至踰闲荡检此亦幸际圣朝容其傲兀耳道光初有中书舍人于酒筵沈酣登楼歌舞为御史所纠落职去年又有大理丞以往来伶人家为廷尉刺得劾论如律其外吏获谴者山东盐运同以狎优纵酒挂弹章又开酌增常例时有郡守入都纳粟擢观察使以歌童沈醉不醒事几临不测其季父郡丞竟论西戍坊官亦缘此累罢官同生盛世而遭逢亦有幸不幸矣可不慎欤康熙朝洪昉思赵秋谷潘稼堂朱竹诸公以国忌日听歌同罣吏议所谓可怜一曲长生殿断送功名到白头者是也闻其事实由一郡守入京朝觐应酬不周致图报复盖中宿归装蒲葵五万亦能累人戴光禄官给事中时曾于刑科本库检得当日弹章云凡十余人详载藤荫杂记中打茶围者京城谓之串门子世有一种人徒辄数十黩以再三又顾之他惟日不足虽征于色发于声摽诸大门之外而有腼面目恬不知耻粤人直名之打水围盖仆仆不惮烦虽水亦将不给也六篷船遇此辈来不胜其嬲则日积败叶煎汁盈瓮如牛溲然来则酌以巨盎直是红楼梦所讥饮驴之不如冯贽云仙杂记载宣城伎史凤待客有等差其最下者曰闭门羹啜毕即令去不与晤言犹未至若斯之甚也昔元魏人耻言饮茶命之曰水厄今之不自爱惜者比之匪人唿朋引类动曰打茶围若此者真可谓之水厄余尝以盛夏赴广德楼听春台热甚葛蓬山李蔼如金云卿张吟航先在焉赤日行天四阿无纤云马喘如吴牛适有酬应必不可已强往投数剌以故最后至至则汗出如浆烦闰不复可耐凭阑下瞰万人海中殷殷阗阗笑语所蒸如釜中气腾腾上触秋芙方于场头演卖胭支媟狎无度弥觉闷腻遽解带搭阑干尽弛暑服袒裼摇扇啖西瓜尽一枚良久乃得清凉楼上下万目瞪视识与不识皆曰此狂生明日都下盛传有肉袒入戏园者爱我者以为言且箴我谓名教中自有乐地也余笑曰虽非臝国本是倮虫何妨裸游我非狂生人贵适志耳余系诏狱时提牢主事胡小初风流儒雅人也戊戍元夕放灯五日同人为春灯谜之戏钩心斗角各极巧思余以六角白纱灯画着色折枝花十余种皆看花记中佳卉也题之曰梦痕花影所编廋词隐语皆日下佳伶一人名如凡鸟今凤也齐眉双寿也董贤少年为大司马冠卿也蔡伯喈骨肉团圆琵琶庆也皆佳郑九主事筱岩所譔亦多佳谜记其一条云都是小生的不是隐四书一句曰则平旦之气甚妙余量不胜三雅而好从酒人游长安市上酒家眠淋漓酣嬉颠倒习以为常汪钝翁说铃载竹举鸿博与高念祖偕入都日暮泊舟辄失朱所在及高往求之已阑入酒肆中醉卧垆下矣狂态可想余所见三庆部最多大户琵琶庆如百战宿将功成归第奉祠奉朝请不复出与余子相驰逐所谓二十四考中书令万八千户冠军侯此太师尚父中书令汾阳忠武王也近日冠卿据首座假如设酒一石我与余子未必能尽一斗冠卿乃不啻如陈王独占八斗淮阴将兵多多益善固天授也春波好整以暇史称曹公如不欲战信然余目之为邴曼容复生雨初平居温温独至对酒当歌豪情郁勃往往如颍考叔拔郑伯之旗蝥弧以先登褒公鄂公毛发动英姿飒爽来酣战然不能如临淮旌旗条侯壁垒也春台部中人瑶卿不欲以高阳酒徒自见每如曳柴伪遁而以逸待劳屡称后劲秋芙则意气凌云如蒙马以虎皮如燧象十荡十决再接再厉前歌后舞师乃搯会须一饮三百杯矣然淳于髡一斗亦醉一石亦醉但强颜为薛王解嘲耳余每目之曰虎痴不可有二不可无一也五人者性情意态种种不同每于旗鼓相当时从壁上观之亦一乐也又或轻骑小队致师摩垒投石超距拔戟成队自为偏师亦一乐也又或如妙手空空儿之于聂隐娘一击不中翩然遂逝神龙在云中首尾鳞爪偶然一露亦一乐也如松馆北小院曲径通幽乃真醉乡深处余为署曰酒痕花韵之居飞鸿踏雪回首怅然戊戍余论戍湖南百花生日荷戈就道小霞既邀记中有传者十七人为余设饯复集能画者九人合画兰蕙帐额贻余录别题曰九畹滋兰图或作水墨或作双钩或作着色没骨体各有意趣九人者吴今凤桐仙陈凤翎鸾仙扈连喜梅仙刘素玉韫仙陆翠香玉仙张兰香纫仙胡秀兰香吏范秀兰小桐俞雯小霞也阿霞复赋二绝云迢迢湘水腻于脂云树苍茫系梦思写出幽花空谷恨赠君权当柳丝丝可怜天与好才华沦落偏遭失路嗟大抵词人多历劫生生谪伴贾长沙镇平邱东丽应戊戍春官试携六如居士砚云得之吴门市上昔子畏以科场事放废吾子遭际相同故以赠别砚端石也广二寸修二寸厚四分弱背为椭圆刻小篆六如居士四字其旁行书六字左曰弘治三年右曰子畏面刻八分书铭于上方不题名但有小印曰华白下方参差横列行书云此砚得于涂林废井中砚侧镌赋山珍藏四字不知何许人也先是劳谔士为余简料行李见都无长物语人曰是真康对山止存大小鼓三百面矣友生爱我动称前贤未免儗非其伦令人皇恐无地然二公与吾家用修先后同朝并皆沦落不偶而升庵戍金齿时黄夫人远在蜀中仅传其雨其雨曰归曰归之诗虽诸伎纸裓乞书固不能如王子霞为学士一圆春梦也梁四声谷为其友索题琵琶美人图余醉后援笔书二绝句云天涯沦落试回头红袖青衫一样愁莫为美人轻写照有人怕听四弦秋才人惭拟对山豪内阁家兄不目逃大小鼓存三百面琵琶肯谱轮袍内子瑶华女士亦赋一诗题其后云丰貂玉佩俨神仙阿子居然我见怜尚有知音司马在春明门外莫凄然吴太初司马撰燕兰小谱颇以谱中所载无杭州人为憾后乃得张柯亭一人其行事亦有足多者随园采其诗并载其事入诗话盖钱唐苏小是乡亲维桑与梓未免有情钱武肃王之归杭州也夙昔钓游之地山石树木尽被锦衣观过知仁忠厚之至君子有取焉幼时闻故老有言魏三儿故吾嘉应所属之长乐人徙居四川者魏于长乐为大族徙蜀者固多然此事文献无征所谓未经平子未敢信也乙未春岳州通守黄石泉之仆赤五为余言吾州有贾于姑苏者罗姓有子二人皆入京隶乐部余闻之心怦怦动谋所以拔出之乃三四年中踪迹杳然戊戍夏余到岳阳小住八十日得识徐三穉青佳士也诗文字画并皆佳妙复工度曲与余交莫逆一日得长沙彭实庵书示余读之云瓣香负气去长沙适常德有连元者随之行余亟询瓣香何如人曰是名猗兰长沙普庆部佳伶也有侠气其举止不似此中人实庵之眷眷瓣香犹子之眷眷小霞也余亟属稚青致实庵幸具瓣香行事告我将为立传附之入看花记稚青则曰诺未几实庵书来道瓣香事甚悉且曰瓣香之得齿于南州高士幸也然实庵闻掌生如此至性如此邅窃自危也失意人惯作得意事岂独杨君哉实庵将以此一段背面因缘缄致瓣香使其地北天南必当力图一面以酬知己盖瓣香胸次落落视河间姹女工数钱者蔑如也故无私蓄其部中人有殁不能具含敛者同人遍唿将伯莫之应时秋风渐厉将授衣矣瓣香仅一絮袍赀尽举畀之乃得沐椁藏狸首此亦不可及之一端其去长沙也有长鬛者迫之色举翔集岂鹑鶠所能知哉若连元者又幸而附骥尾而致青云者矣秋九月朔余过长沙得识实庵即以曩所为与阿霞交者书扇诒之于时独无一语探瓣香行止者盖余自分此行必经武陵当得一面也比月半泊常德檥舟即步行五六里访之始得元秀班居处则方演剧复趋赴歌楼召问其掌班则中秋后已复归长沙矣计余晤实庵时猗兰当已归长沙设尔时一语相问何难一见乃中心写之者卒交臂失之三生石上无一笑缘随园老人生平最信我佛因缘之说能不谓然耶其冬实庵备以此事告瓣香书来颇代致拳拳兼缄封瓣香所画水墨折枝梅花一幅寄余又题一绝句云云余撰长安看花记所记皆辇下诸伶猗兰远在湖南例不得羼入因忆纪文达公滦阳消夏录作书在居盛京日而所载有归京师后事自序明其例曰陆放翁诗洋洋洒洒平生万篇不尽作于剑南而总题之曰剑南集兹录盖用其例也余因窃比斯例收猗兰入琐簿中暇日因并天津保定诸伶及八年前家居时所闻见粤中佳伶咸为补传附载记中其例实自瓣香始也