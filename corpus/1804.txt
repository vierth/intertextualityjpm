独断独断序独断序或有遗予汉左中郎将蔡邕独断喜其书之近古也爰命二刻之嗟乎邕在东汉本以文学见重于时而且以孝行名何失足雚奸竟罹诛殛则所谓孝所谓学者亦可知矣士君子立身一败万事瓦裂者可鍳也巳然班孟坚有汉书而伯喈有此固足传也若彼钩党诸君子举不頼是卒烜赫宇宙间与风霆日星相爲悠乆乃不待刻而自流衍布濩使邕得与斯列则死且不朽而是书虽不传可也览者尚当有感于斯云云弘治癸亥孟秋之吉赐进士第佥湖广按察司事分巡湖北道安成刘逊序独断独断卷上独断卷上汉左中郎将陈留蔡邕撰汉天子正号曰皇帝自称曰朕臣民称之曰陛下其言曰制诏史官记事曰上车马衣服器械百物曰乗舆所在曰行在所所居曰禁中后曰省中印曰玺所至曰幸所进曰御其命令一曰䇿书二曰制书三曰诏书四曰戒书皇帝皇王后帝皆君也上古天子庖牺氏神农氏称皇尧舜称帝夏殷周称王秦承周末为汉驱除自以徳兼三王功包五帝故以为号汉髙祖受命功徳宜之因而不攺也王者至尊四号之别名王畿内之所称王有天下故称王天王诸夏之所称天下之所归徃故称天王天子夷狄之所称父天母地故称天子天家百官小吏之所称天子无外以天下为家故称天家天子正号之别名皇帝至尊之称皇者煌也盛徳煌煌无所不照帝者谛也能行天道事天审谛故称皇帝朕我也古者尊卑共之贵贱不嫌则可同号之义也尧曰朕在位七十载臯陶与帝舜言曰朕言惠可底行屈原曰朕皇考此其义也至秦天子独以为称汉因而不攺也陛下者陛阶也所由升堂也天子必有近臣执兵陈于陛侧以戒不虞谓之陛下者群臣与天子言不敢指斥天子故唿在陛下者而告之因卑达尊之意也上书亦如之及群臣士庶相与言曰殿下合下执事之属皆此类也上者尊位所在也太史令司马迁记事当言帝则依违但言上不敢渫渎言尊号尊王之义也乗舆出于律律曰敢盗乗舆服御物谓天子所服食者也天子至尊不敢渫渎言之故託之于乗舆乗犹载也舆犹车也天子以天下为家不以京师宫室为常处则当乗车舆以行天下故群臣託乗舆以言之或谓之车驾天子自谓曰行在所犹言今虽在京师行所至耳巡狩天下所奏事处皆为宫在京师曰奏长安宫在泰山则曰奏奉髙宫唯当时所在或曰朝廷亦依违尊者所都连举朝廷以言之也亲近侍从官称曰大家百官小吏称曰天家禁中者门户有禁非侍御者不得入故曰禁中孝元皇后父大司马阳平侯名禁当时避之故曰省中今宜攺后遂无言之者玺者印也印者信也天子以玉螭虎纽古之尊卑共之月令曰固封玺春秋左氏传曰鲁襄公在楚季武子使公冶问玺书追而与之此诸侯大夫印称玺者也卫宏曰秦以前民皆以金玉爲印龙虎纽唯其所好然则秦以来天子独以印称玺又独以玉群臣莫敢用也幸者宜幸也世俗以幸为侥倖车驾所至民臣被其徳泽以侥倖故曰幸也先帝故事所至见长吏三老官属亲临轩作乐赐食皁帛越巾加珮带民爵有级数或赐田租之半是故谓之幸皆非其所当得而得之王仲任曰君子无幸而有不幸小人有幸而无不幸春秋传曰民之多幸国之不幸也言民之得所不当得故谓之幸然则人主必慎所幸也御者进也凢衣服加于身饮食入于口妃妾接于寝皆曰御亲爱者皆曰幸幸说从上章䇿书策者简也礼曰不满百丈不书于䇿其制长二尺短者半之其次一长一短两编下附篆书起年月日称皇帝曰以命诸侯王三公其诸侯之薨千位者亦以䇿书诔谥其行而赐之加诸侯之策三公以罪免亦赐䇿文体如上䇿而隷书以尺一木两行唯此为异者也制书帝者制度之命也其文曰制诰三公赦令赎令之属是也剌史太守相劾奏申下土迁书文亦如之其征为九卿若迁京师近宫则言官具言姓名其免若得罪无姓凡制书有印使符下逺近皆玺封尚书令印重封唯赦令赎令召三公诣朝堂受制书司徒印封露布下州郡诏书者诏诰也有三品其文曰告某官官如故事是为诏书群臣有所奏请尚书令奏之下有制曰天子荅之曰可若下某官云云亦曰诏书群臣有所奏请无尚书令奏制之字则荅曰已奏如书本官下所当至亦曰诏戒书戒敕剌史太守及三邉营官被勑文曰有诏勑某官是为戒敕也世皆名此为䇿书失之逺矣凡群臣尚书于天子者有四名一曰章二曰奏三曰表四曰駮议章者需头称稽首上书谢恩陈事诣阙通者也奏者亦需头其京师官但言稽首以闻其中者所请若罪法劾案公府送御史台公卿校尉送谒者台也表者不需头上言臣某言下言臣某诚惶诚恐稽首顿首死罪死罪左方下附曰某官臣某甲上文多用编两行文少以五行诣尚书通者也公卿校尉诸将不言姓大夫以下有同姓官别者言姓章曰报闻公卿使谒者将大夫以下至吏民尚书左丞奏闻报可表文报已奏如书凡章表皆启封其言宻事得帛囊盛其有疑事公卿百官会议若台阁有所正处而独执异意者曰駮议駮议曰某官某甲议以为如是下言臣愚戆议异其非駮议不言议异其合于上意者文报曰某官某甲议可汉承秦法群臣上书皆言昧死言王莽盗位慕古法去昩死曰稽首光武因而不改朝臣曰稽首顿首非朝臣曰稽首再拜公卿侍中尚书衣帛而朝曰朝臣诸营校尉将大夫以下亦为朝臣王者临抚之别名天子曰兆民诸侯曰万民百乘之家曰百姓天子所都曰京师京水也地下之衆者莫过于水地上之衆者莫过于人京大师衆也故曰京师也京师天子之畿内千里象日月日月躔次千里天子命令之别名命岀君下臣名曰命令奉而行之名曰令政着之竹帛名曰政天子父事天母事地兄事日姊事月常以春分朝日于东门之外示有所尊训人民事君之道也天子父事三老者适成于天地人也兄事五更者训于五品也更者长也更相代至五也能以善道攺更已也又三老老谓乆也旧也寿也皆取首妻男女完具者古者天子亲袒割牲执酱而馈三公设几九卿正履使者安车輭轮送迎而至其家天子独拜于屏明旦三老诣阙谢以其礼过厚故也又五更或为叟叟老称与三老同义也三代建正之别名夏以十三月为正十寸为尺律中太簇言万物始簇而生故以为正也殷以十二月为正九寸为尺律中大吕言隂气大胜助黄钟周以十一月为正八寸为尺律中黄钟言阳气踵黄泉而出故以为正也三代年歳之别名唐虞曰载载嵗也言一岁莫不覆载故曰载也夏曰岁一曰稔也商曰祀周曰年闰月者所以𥙷小月之减日以正歳数故三年一闰五年再闰天子诸侯后妃夫人之别名天子之妃曰后后之言后也诸侯之妃曰夫人夫人之言扶也大夫曰孺人孺人之言属也士曰妇人妇人之言服也庶人曰妻妻之言齐也公侯有夫人有世妇有妻有妾皇后赤绶玉玺贵人緺綟金印緺綟色似緑天子后立六宫之别名三夫人帝喾有四妃以象后妃四星其一明者为正妃三者为次妃也九嫔夏后氏増以三三而九合十二人春秋天子取十二夏制也二十七世妇殷人又増三九二十七合三十九人八十一御女周人上法帝喾正妃又九九为八十一増之合百二十人也天子一取十二女象十二月三夫人九嫔诸侯一取九女象九州一妻八妾卿大夫一妻二妾士一妻一妾王者子封邑之差帝之女曰公主仪比诸侯帝之姊妹曰长公主仪比诸侯王异姓妇女以恩泽封者曰君比长公主天子诸侯宗庙之别名左宗庙东曰左帝牲牢三月在外牢一月在中牢一月在明牢一月谓近明堂也三月一时已足肥矣徙之三月示其洁也右社稷西曰右宗庙社稷皆在库门之内雉门之外天子三昭三穆与太祖之庙七七庙一坛一墠曰考庙王考庙皇考庙显考庙祖考庙皆月祭之诸侯二昭二穆与太祖之庙五五庙一坛一墠曰考庙王考庙皇考庙皆月祭之大夫以下庙之别名大夫一昭一穆与太祖之庙三三庙一坛考庙王庙四时祭之也士一庙降大夫二也上士二庙一坛考庙王考庙亦四时祭之而已自立二祀曰门曰行下士一庙曰考庙王考无庙而祭之所谓祖称曰庙者也亦立二祀与上士同府史以下未有爵命号为庶人及庶人皆寝无庙四时祭于寝也周祧文武为祧四时祭之而已去祧为坛去坛为墠有祷焉祭之无祷乃止去墠曰鬼坛谓筑土而无屋也荐考妣于适寝之所祭春荐韭夘夏荐麦鱼秋荐黍豚冬荐稻鴈制无常牲取与新物相宜而已天子之宗社曰泰社天子所为羣姓立社也天子之社曰王社一曰帝社古者有命将行师必于此社授以政尚书曰用命赏于祖不用命戮于社诸侯为百姓立社曰国社诸侯之社曰侯社亡国之社古者天子亦取亡国之社以分诸侯使为社以自儆戒屋之奄其上使不通天柴其下使不通地自与天地絶也靣北向隂示㓕亡也大夫以下成群立社曰置社大夫不得特立社与民族居百姓已上则共一社今之里社是也天子社稷土坛方广五丈诸侯半之天子社稷皆太牢诸侯社稷皆少牢天子为群姓立七祀之别名曰司命曰中霤曰国行曰国门曰泰厉曰户曰灶诸侯为国立五祀之别名曰司命曰中霤曰国门曰国行曰公厉大夫以下自立三祀之别名曰族厉曰门曰行五祀之别名门秋为少隂其气收成祀之于门祀门之礼北向设主于门左枢户春为少阳其气始出生养祀之于户祀户之礼南靣设主于门内之西行冬为太隂盛寒于水祀之于行在庙门外之西拔壤厚二尺广五尺轮四尺北靣设主于拔上一作軷壤灶夏为太阳其气长养祀之于灶祀灶之礼在庙门外之东先席于门奥西东设主于灶陉也中霤季夏之月土气始盛其祀中霤霤神在室祀中霤设主于牖下也五方正神之别名东方之神其帝太昊其神勾芒南方之神其帝神农其神祝融西方之神其帝少昊其神蓐收北方之神其帝颛顼其神玄㝠中央之神其帝皇帝其神后土六神之别名风伯神箕星也其象在天能兴风雨师神毕星也其象在天能兴雨明星神一曰灵星其象在天旧说曰灵星火星也一曰龙星火为天田厉山氏之子柱及后稷能殖百谷以利天下总祠此三神以报其功也汉书称髙帝五年初置灵星祠后土祠位在壬地社神盖共工氏之子勾龙也能平水土帝颛顼之世举以为土正天下赖其功尧祠以为社凡树社者欲令万民加肃敬也各以其野所宜之木以名其社其野位在未地稷神盖厉山氏之子柱也柱能殖百谷帝颛顼之世举以为田正天下赖其功周弃亦播殖百谷以稷五谷之长也因以稷名其神也社稷二神功同故同堂别坛俱在未位土地广博不可偏覆故封社稷露之者必受霜露以达天地之气树之者尊而表之使人望见则加畏敬也先农神先农者盖神农之神神农作耒耜敎民耕农至少昊之世置九农之官如左春扈氏农正趣民耕种夏扈氏农正趣民芸除秋扈氏农正趣民收歛冬扈氏农正趣民盖蔵棘扈氏农正常谓茅氏一曰掌人百果行扈氏农正昼为民驱鸟宵扈氏农正夜为民驱兽桑扈氏农正趣民养蚕老扈氏农正趣民收夌疫神帝颛顼有三子生而亡去为鬼其一者居江水是为瘟鬼其一者居若水是为魍魉其一者居人宫室枢隅处善惊小儿故命方相氏黄金四目蒙以熊皮玄衣朱裳执戈扬楯常以嵗竟十二月从百隶及童儿而时傩以索宫中殴疫鬼也桃弧棘矢土鼓鼓旦射之以赤丸五糓播洒之以除疾殃已而立桃人苇索儋牙虎神荼郁垒以执之儋牙虎神荼郁垒二神海中有度朔之山上有桃木蟠屈三千里卑枝东北有鬼门万鬼所出入也神荼与郁垒二神居其门主阅领诸鬼其恶害之鬼执以苇索食虎故十二月嵗竟常以先腊之夜除之也乃画荼垒并悬苇索于门户以御凶也四代腊之别名夏曰嘉平殷曰清祀周曰大蜡汉曰腊五帝腊祖之别名青帝以未腊夘祖赤帝以戌午祖白帝以丑腊酉祖黑帝以辰腊子祖黄帝以辰腊未祖天子大蜡八神之别名蜡之言索也祭日索此八神而祭之也大同小异为位相对向祝曰土反其宅水归其壑昆䖝毋作丰年若土歳取千百先啬司啬农邮表缀猫虎坊水庸昆虫五祀之别名法施于民则祀以死勤事则祀以劳定国则祀能御大灾则祀能扞六号之别名神号尊其名为美称若曰皇天上帝也鬼号若曰皇祖伯某祗号若曰后土地祗也牲号牛曰一元大武羊曰柔毛之属齐号黍曰芗合粱曰香萁之属也币号玉曰嘉玉币曰量弊之属也凡祭宗庙礼牲之别名牛曰一元大武豕曰刚鬛豚曰腯肥羊曰柔毛鸡曰翰音犬曰羮献雉曰䟽趾兔曰明视凡祭号牲物异于人者所以尊鬼神也脯曰尹祭槀鱼曰商祭鲜鱼曰脡祭水曰清涤酒曰清酌黍曰芗合粱曰香萁稻曰嘉䟽盐曰咸鹾玉曰嘉玉弊曰量币太祝掌六祝之辞顺祝顺丰年也年祝求永贞也告祝祈福祥也化祝弭灾兵也瑞祝逆时雨宁风旱也筞祝逺罪病也宗庙所歌诗之别名清庙一章八句洛邑既成诸侯朝见宗祀文王之所歌也维天之命一章八句吿太平于文王之所歌也维清一章五句奏象武之歌也烈文一章十三句成王即政诸侯助祭之所歌也天作一章七句祝先王公之所歌也昊天有成命一章七句郊祀天地之所歌也我将一章十句祀文王于明堂之所歌也时迈一章十五句巡守吿祭柴望之所歌也执竞一章十四句祀武公之所歌也思文一章八句祀后稷配天之所歌臣工一章十句诸侯助祭遣之于庙之所歌也噫嘻一章八句春夏祈谷于上帝之所歌也振鹭一章八句二王之后来助祭之所歌也丰年一章七句蒸尝秋冬之所歌也有瞽一章十三句始作乐合诸乐而奏之所歌也潜一章六句季冬荐鱼春献鲔之所歌也雍一章十六句禘太祖之所歌也载见一章十四句诸侯始见于武王庙之所歌也有客一章十三句微子来见祖庙之所歌也武一章七句奏大武周武所定一代之乐所歌也闵予小子一章十一句成王除武王之䘮将始即政朝于庙之所歌也访落一章十二句成王谋政于庙之所歌也敬之一章十二句群臣进戒嗣王之所歌也小毖一章八句嗣王求忠臣助己之所歌也载芟一章三十一句春耤田祈社稷之所歌也良耜一章二十三句秋报社稷之所歌也緑衣一章九句绎賔尸之所歌也酌一章九句告成大武言能酌先祖之道以养天下之所歌也栢一章九句师祭讲武类禡之所歌也赉一章六句大封于庙赐有徳之所歌也般一章七句巡狩祀四岳河海之所歌也右诗三十一章皆天子之礼乐也五等爵之别名三公者天子之相相助也助理天下其地封百里侯者候也候逆顺也其地方百里伯者白也明白于徳其地方七十里子者滋也奉天王之恩徳其地方五十里男者任也立功业以化民其地方五十里守者秦置也秦兼天下置三川守伊河洛也汉攺曰河南守武帝㑹曰太守世祖都洛阳改曰正诸侯大小之差诸侯王皇子封为王者称曰诸侯王彻侯群臣异姓有功封者称曰彻侯武帝讳攺曰通侯或曰列侯也朝侯诸侯有功徳者天子特命为朝侯位次诸卿王者耕籍田之别名天子三推三公五推卿诸侯九推三代学校之别名夏曰校殷曰庠周曰序天子曰辟雍谓流水四靣如璧以节观者诸侯曰頖宫頖言半也义亦如上五帝三代乐之别名黄帝曰云门颛顼曰六茎帝喾曰五英尧曰咸池舜曰大韶一曰大招夏曰大夏殷曰大濩周曰大武天子八佾八八六十四人八者象八风所以风化天下也公之乐六佾象六律也侯之乐四佾象四时也朝士卿朝之法左九棘孤卿大夫位也群臣在其后右九棘公侯伯子男位也群吏在其后三槐三公之位也州长衆庶在其后四代狱之别名唐虞曰士官史记曰皋陶为理尚书曰皋陶作士夏曰均台周曰囹圄汉曰狱四夷乐之别名王者必作四夷之乐以定天下之欢祭神明和而歌之以管乐为之声东方曰韎南方曰任西方曰株离北方曰禁独断卷上独断独断卷下独断卷下汉左中郎将陈留蔡邕撰易曰帝出乎震震者木也言宓牺氏始以木徳王天下也木生火故宓牺氏殁神农氏以火徳继之火生土故神农氏没黄帝以土徳继之土生金故黄帝没少昊氏以金徳继之金生水故少昊氏没颛顼氏以水徳继之水生木故颛顼氏没帝喾氏以木徳继之木生火故帝喾氏没帝尧氏以火徳继之火生土故帝舜氏以土徳继之土生金故夏禹氏以金徳继之金生水故殷汤氏以水徳继之水生木故周氏以木徳继之木生火故髙祖以火徳继之伏牺为太昊氏炎帝为神农氏黄帝为轩辕氏少昊为金天氏颛顼为髙阳氏帝喾为高辛氏帝尧为陶唐氏帝舜为有虞氏夏禹爲夏后氏汤为殷商氏武王为周髙祖为汉高帝惠帝吕氏摄政文帝景帝武帝昭帝宣帝元帝成帝哀帝平帝王莾圣公光武明帝章帝和帝殇帝安帝顺帝冲帝质帝桓帝灵帝从髙帝至桓帝三百八十六年除王莾刘圣公三百六十六年从髙祖乙未至今壬子歳四百一十年吕后王莾不入数髙帝以甲午嵗即位以乙未为元帝嫡妃曰皇后帝母曰皇太后帝祖母曰太皇太后其衆号皆如帝之称秦汉以来少帝即位后代而摄政称皇太后诏不言制汉兴惠帝崩少子弘立太后摄政哀帝崩平帝㓜孝元王皇后以太皇太后摄政和帝崩殇帝崩安帝㓜和熹邓皇后摄政孝顺崩冲帝质帝桓帝皆㓜顺烈梁皇后摄政桓帝崩今上即位桓思窦后摄政后摄政则后临前殿朝群臣后东面少帝西面群臣奏事上书皆爲两通一诣太后一诣少帝一世二世三世四世五世六世七世八世九世十世十一世十二世十三世十四世十五世十六世中山平孝王帝定陶哀帝共王戾史宣元成太皇帝帝帝子孙髙祖文帝弟虽在三礼兄弟不能为后文帝即髙祖子于惠帝兄弟也故不为惠帝后而为第二宣帝弟次昭帝史皇孙之子于昭帝为兄孙以系祖不得上与父齐故为七世光武虽在十二于父子之次于成帝为兄弟于哀帝为诸父于平帝为父祖皆不可为之后上至元帝于光武为父故上继元帝而为九世故河图曰赤九世㑹昌谓光武也十世以光谓孝明也十一以兴谓孝章也成虽在九哀虽在十平虽在十一不称次宗庙之制古者以为人君之居前有朝后有寝宫则前制庙以象朝后制寝以象寝庙以蔵主列昭穆寝有衣冠几杖象生之具总谓之宫月令曰先荐寝庙诗云公侯之宫颂曰寝庙奕奕言相连也是皆其文也古不墓祭至秦始皇出寝起之于墓侧汉因而不攺故金陵上称寝殿有起居衣冠象生之备皆古寝之意也居西都时髙帝以下每帝各别立庙月备法驾游衣冠又未定迭毁之礼元帝丞相匡衡御史大夫贡禹乃以经义处正罢游衣冠毁先帝亲尽之庙髙帝为太祖孝文为太宗孝武为世宗孝宣为中宗祖宗庙皆世世奉祠其余惠景以下皆毁五年而称殷祭犹古之禘祫也殷祭则及诸毁庙非殷祭则祖宗而已光武中兴都洛阳乃合高祖以下至平帝为一庙蔵十一帝主于其中元帝于光武为祢故虽非宗而不毁也后嗣遵承遂常奉祀光武举天下以再受今复汉祚更起庙称世祖孝明临崩遗诏遵俭母起寝庙蔵主于世祖庙孝章不敢违是后遵承蔵主于世祖庙皆如孝明之礼而园陵皆自起寝庙孝明曰显宗孝章曰肃宗及后踵前孝和曰穆宗孝安曰㳟宗孝顺曰敬宗孝桓曰威宗唯殇冲质三少帝皆以未踰年而崩不列于宗庙四时就陵上祭寝而已今洛阳诸陵皆以晦望二十四气伏社腊及四时曰上饭太官送用园令食监典省其亲陵所宫人随鼓漏理被枕具盥水陈严具天子以正月五日毕供后上原陵以次周徧公卿百官皆从四姓小侯诸侯家妇凡与先帝先后有瓜葛者及诸侯王大夫郡国计吏匈奴朝者西国侍子皆㑹尚书官属陛西除下先帝神座后大夫计吏皆当轩下占其郡谷价四方灾异欲皆使先帝魂神具闻之遂于亲陵各赐计吏而遣之正月上丁祠南郊礼毕次北郊明堂高祖庙世祖庙谓之五供五供毕以次上陵也四时宗庙用牲十八大牢皆有副倅西庙五主髙帝文帝武帝宣帝元帝也髙帝为髙祖文帝为太宗武帝为世宗宣帝为中宗其庙皆不毁孝元功薄当毁光武复天下属弟于元帝为子以元帝为祢庙故列于祖宗后嗣因承遂不毁也东庙七主光武明帝章帝和帝安帝顺帝桓帝也光武为世祖明帝为显宗章帝为肃宗和帝为穆宗安帝为恭宗顺帝为敬宗桓帝为威宗庙皆不毁少帝未踰年而崩皆不入庙以陵寝为庙者三殇帝康陵冲帝怀陵质帝静陵是也追号为后者三章宋贵人曰敬隐后葬敬北陵安帝祖母也清河孝徳皇后安帝母也章帝梁贵人曰恭怀后葬西陵和帝母也安帝张贵人恭敏后葬北陵顺帝母也两庙十二主三少帝三后故用十八太牢也汉家不言禘祫五年而再殷祭则西庙惠帝景昭皆别祠成哀平三帝以非光武所后蔵主长安故髙庙四时祠于东庙京兆尹侍祠衣冠车服如太常祠行陵庙之礼顺帝母故天姓李或姓张高祖得天下而父在上尊号曰太上皇不言帝非天子也孝宣继孝昭帝其父曰史皇孙祖父曰卫太子太子以罪废及皇孙皆死宣帝但起园陵长承奉守不敢加尊号于父祖也光武继孝元亦不敢加尊号于父祖也世祖父南顿君曰皇考祖鉅鹿都尉曰皇祖曾祖郁林太守曰皇曾祖髙祖舂陵节侯曰皇髙祖起陵庙置章陵以奉祠之而已至殇帝崩无子弟安帝以和帝兄子从清河王子即尊号依高帝尊父为太上皇之义追号父清河王曰孝德皇顺帝崩冲帝无子弟立乐安王子是为质帝帝偪于顺烈梁后父大将梁冀未得尊其父而崩桓帝以蠡吾侯子即尊位追尊父蠡吾侯曰孝崇皇母匽太夫人曰孝崇后祖父河间孝王曰孝穆皇祖母妃曰孝穆后桓帝崩无子今上即位追尊父解犊侯曰孝仁皇母董夫人曰孝仁后祖父河间敬王曰孝元皇祖母夏妃曰孝元后天子太社以五色土为坛皇子封为王者受天子之社土以所封之方色东方受青南方受赤他如其方色苴以白茅授之各以其所封方之色归国以立社故谓之受茅土汉兴以皇子封为王者得茅土其他功臣及乡亭他姓公侯各以其户数租入为限不受茅土亦不立社也汉制皇子封为王者其实古诸侯也周末诸侯或称王而汉天子自以皇帝为称故以王号加之总名诸侯王子弟封为侯者谓之诸侯群臣异姓有功封者谓之彻侯后避武帝讳攺曰通侯法律家皆曰列侯功徳优盛朝廷所异者赐位特进位在三公下其次朝侯位次九卿下皆平冕文衣侍祠郊庙称侍祠侯其次下士但侍祠无朝位次小国侯以肺腑宿卫亲公主子孙奉坟墓在京者亦随时见㑹谓之猥朝侯也巡狩校猎还公卿以下陈洛阳都亭街上乗舆到公卿下拜天子下车公卿亲戚颜色然后还宫古语曰在车则下惟此时施行正月朝贺三公奉壁上殿向御座北靣太常赞曰皇帝为君兴三公伏皇帝坐乃进璧古语曰御坐则起此之谓也旧仪三公以下月朝后省常以六月朔十月朔旦朝后又以盛暑省六月朝故今独以为正月十月朔朝也冬至阳气始起麋鹿解角故寝兵鼓身欲宁志欲静不听事送迎五日腊者嵗终大祭纵吏民宴饮非迎气故但送不迎正月嵗首亦如腊仪冬至阳气起君道长故贺夏至隂气起君道衰故不贺鼓以动衆钟以止衆夜漏尽鼓鸣则起昼漏尽钟鸣则息也天子出车驾次第谓之卤簿有大驾有小驾有法驾大驾公卿奉引大将军叅乗太仆御属车八十一乗备千乗万骑在长安时出祠天于甘泉备之百官有其仪注名曰甘泉卤簿中兴以来希用之先帝时特备大驾上原陵他不常用唯遭大䘮乃施之法驾公卿不在卤簿中唯河南尹执金吾洛阳令奉引侍中参乗奉车郎御属车三十六乗北郊明堂则省诸副车小驾祠宗庙用之每出太仆奉驾上卤簿于尚书中中常侍侍御史主者郎令吏皆执注以督整诸军车骑春秋上陵令又省于小驾直事尚书一人从令以下皆先行法驾上所乗曰金根车驾六马有五色安车五色立车各一皆驾四马是为五时副车俗人名之曰五帝车非也又有戎立车以征伐三盖车名根耕车一名芝车亲耕耤田乗之又有蹋猪车慢轮有画田猎乗之緑车名曰皇孙车天子孙乗之以从凡乗舆车皆羽盖金华瓜黄屋左纛金鑁方釳繁缨重毂副牵黄屋者盖以黄为里也左纛者以氂牛尾为之大如斗在最后左騑马騣上金鑁者马冠也髙广各四寸如玉华形在马鑁前方釳者铁广数寸在鑁后有三孔揷翟尾其中繁缨在马膺前如索帬者是也重毂者毂外复有一毂施牵其外乃复设牵施铜金鑁形如缇亚飞铃以缇油广八寸长注地左画苍龙右白虎系轴头今二千石亦然但无画耳前驱有九斿云罕阘㦸皮轩銮旗车皆大夫载銮旗者编羽毛引繋撞旁俗人名之曰鸡翘车非也后有金钲黄越黄门鼓车古者诸侯贰车九乗秦㓕九国兼其车服故大驾属车八十一乗也尚书御史乗之最后一车悬豹尾以前皆皮轩虎皮为之也永安七年建金根耕根诸御车皆一辕或四马或六马金根箱轮皆以金镈正黄两臂前后刻金以作龙虎鸟龟形上但以青缣为盖羽毛无后戸冕冠周曰爵弁殷曰冔夏曰收皆以三十升漆布为殻广八寸长尺二寸加爵冕其上周黑而赤如爵头之色前小后大殷黒而㣲白前大后小夏纯黒而赤前小后大皆有收以持笄诗曰常服黼冔礼朱干玉戚冔而舞大武周书曰王与大夫尽弁古皆以布中右以丝孔子曰麻冕礼也今也纯俭汉云翘冠乐祠天地五郊舞者服之冕冠垂旒周礼天子冕前后垂延朱绿藻有十二旒公侯大夫各有差别汉兴至孝明帝永平二年诏有司採尚书臬陶篇及周官礼记定而制焉皆广七寸长尺二寸前圆后方朱緑里而玄上前垂四寸后垂三寸系白玉珠于其端是为十二旒组缨如其绶之色三公及诸侯之祠者朱緑九旒青玉珠卿大夫七旒黒玉珠皆有前无后组绶各视其绶之色旁垂黈纩当耳郊天地祠宗庙祀明堂则冠之衣黼衣佩玉珮履絇履孔子曰服周之冕鄙人未识谓之平天冠天子冠通天冠诸侯王冠逺游冠公侯冠进贤冠公王三梁卿大夫尚书二千石博士冠两梁千石六百石以下至小吏冠一梁天子公卿特进朝侯祀天地明堂皆冠平冕天子十二旒三公九诸侯卿七其缨与组各如其绶之色衣玄上壎下日月星辰山龙华虫祠宗庙则长冠裼玄其武官太尉以下及侍中常侍皆冠惠文冠侍中常侍加貂蝉御史冠法冠谒者冠髙山冠其乡射行礼公郷冠委貎衣玄端执事者皮弁服宫门仆射冠却非大乐郊社祝舞者冠建华其状如妇人缕簏迎气五郊舞者所冠亦为冕车加出后有巧士冠似髙山冠而小帻者古之卑贱执事不冠者之所服也孝武帝幸馆陶公主家召见董偃偃传青褠緑帻主赞曰主家庖人臣偃昧死再拜谒上为之起乃赐衣冠引上殿董仲舒武帝时人其上两书曰执事者皆赤帻知皆不冠者之所服也元帝额有壮发不欲使人见始进帻服之群臣皆随焉然尚无巾如今半帻而已王莾无髪乃施巾故语曰王莾秃帻施屋冠进贤者宜长耳冠惠文者宜短耳各随所宜通天冠天子常服汉服受之秦礼无文逺游冠诸侯王所服展筩无山礼无文高山冠齐冠也一曰侧注高九寸铁为卷梁不展筩无山秦制行人使官所冠今谒服之礼无文太傅胡公说曰髙山冠盖齐王冠也秦㓕齐以其君冠赐谒者进贤冠文官服之前髙七寸后三寸长八寸公侯三梁卿大夫尚书傅士两梁千石六百石以下一梁汉制礼无文法冠楚冠也一曰柱后惠文冠髙五寸以纚裹铁柱卷秦制执法服之今御史廷尉监平服之谓之獬豸獬豸兽名盖一角今冠两角以獬豸为名非也太傅胡公说曰左氏传有南冠而絷者国语曰南冠以如夏姬是知南冠盖楚之冠秦灭楚以其君冠赐御史武冠或曰繁冠今谓之大冠武官服之侍中中常侍加黄金附貂蝉鼠尾饰之太传胡公说曰赵武灵王效胡服始施貂蝉之饰秦㓕赵以其君冠赐侍中齐冠或曰长冠竹裹以纚高七寸广三寸形制如板高祖冠以竹皮爲之谓之刘氏冠汉制礼无文鄙人不识谓之鹊尾冠建华冠以铁爲柱卷贯大珠九枚今以铜爲珠形制以缕簏记曰知天文者服之左传曰郑子臧好聚鹬冠前图以爲此则是也天地五郊明堂月令舞者服之方山冠以五采縠爲之汉祀宗庙大享八佾乐五行舞者服之衣冠各从其行之色如其方色而舞焉术士冠前圆吴制逦迤四重赵武灵好服之今者不用其说未闻巧士冠高五寸要后相通埽除从官服之礼无文却非冠宫门仆射者服之礼无文樊哙冠汉将军樊哙造次所冠以入项籍营广七寸前出四寸司马殿门大护卫士服之却敌冠前高四寸通长四寸后高三寸监门卫士服之礼无文珠冕爵冔收通天冠进贤冠长冠缁布冠委貌冠皮弁惠文冠古者天子所加者其次在汉礼帝谥违拂不成曰隐靖民则法曰黄翼善传圣曰尧仁圣盛明曰舜残人多垒曰桀残义损善曰纣慈惠爱亲曰孝爱民好与曰惠圣善同文曰宣声闻宣逺曰昭克定祸乱曰武聦明睿智曰献温柔圣善曰懿布徳执义曰穆仁义说民曰元安仁立政曰神布纲治纪曰平乱而不损曰灵保民耆艾曰明辟土有徳曰襄贞心大度曰匡大虑慈民曰定知过能改曰恭丕匡其国曰声一徳不懈曰简夙兴夜寝曰敬清白自守曰贞柔徳好衆曰靖安乐治民曰康小心畏忌曰僖中身早折曰悼慈仁和民曰顺好勇致力曰庄恭仁短折曰哀佐国逢难曰愍名实过爽曰缪雍遏不通曰幽暴虐无亲曰厉致志大图曰景辟土兼国曰桓经纬天地曰文执义扬善曰怀短折不成曰殇去礼逺衆曰炀怠政外交曰擕治典不敷曰祈独断巻下右蔡氏独断一编古之制度文为类于此乎考録本多舛今稍是正而刻之舒頖淳熈庚子六月𥘉吉江都吕书