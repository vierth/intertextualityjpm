庐山太平兴国宫访真君事实正统道藏三家本七卷正一部庐山太平兴国宫採访真君事实序梦当时使者之语以谓后五百年福及生灵以历考之自开元辛未距今行及五百年矣元宗皇帝建祠以事而使者之名显国朝累圣崇奉神宗皇帝虔进圣号徽宗皇帝加上宝册而使者之位益重祀典益崇礼意益至殊祥异贶影从响答其在斯欤义问来九江适太守大卿胡公纺以清静理郡政民神协从甲戌春举行旧典以义问摄祀事于太平兴国宫礼毕因观山川之胜穹隆磅礴层见垒出不可名状是宜高真之所慎择也宫之道士有向师尚者清修自持且有心于阐宗立教以使者应化之迹泯泯未传求义问编次义问不敢以鄙陋辞谨列于左方绍兴二十四年中元左朝奉郞通判江州军州事兼管内劝农营田事赐绯鱼袋叶义问谨序庐山太平兴国宫访真君事实正统道藏三家本七卷正一部庐山太平兴国宫採访真君事实卷之一分真创始类考原谨按太上三天正法经云九天真王与元始天王俱生始炁之先天光未明郁结未澄混沌太虚浩瀚流冥七千余劫元景始分九炁肇存相去九万九千九百九十岁清炁高澄浊炁下布九天真王元始天王禀自然之炁故称九天之号九天司命者万物受生之真宰也九天丈人者衆真景德之宗师也九天使者监御万灵之贵神巡察三界赏善罚恶之总司也又九天凤炁元丘太真书云太上丈人下授五岳君却祸除殃其中曰九天真王者伏千神使衆灵又南唐降现真图记称使者真君有五号一曰九天真王二曰朱陵上帝三曰火鍊真人四曰南上真君五曰九天採访使者上帝钖之七暎平华九德偃月金晨玉冠九光红霄飞云金罗之帔曳红霄碧衬海岳之裳单衣羽䙱朱霞霄衮红玉霄裙六华铢衣蹑元朱光之履飞红单舄执太元碧琳之圭琼华翠簪佩九天採访南上真君使者金册九元之剑五帝伏魔之印九天真王之印採访灵威摄邪之印授北极天帝五灵尊神吏兵天丁之印五百灵官五帝三官三河四海五岳四渎九江五湖十二河源溪女吏兵之印白鹤师子拥御青龙白虎护卫六丁六甲侍列左右九天仙女十二溪真陈奏乐部扶桑大帝旸谷神王太极真人以爲副从上三皇时下降爲九龙使者中三皇时爲九都使者下三皇时爲元都使者黄帝时爲真元使者帝尧时爲太清使者帝舜时爲九疑使者大禹时爲元夷苍水使者助禹治水成功周穆王时爲天灵使者唐元宗皇帝时爲九天採访使者九天在三十二天之上统九亿万诸天地人物应中国九宫九州九星分野太一之数以定灾福大小运炁阳九百六之灾临诸分野各有天帝灵宫主司也生化人物大数甚多以九天配日月星宿照临天下万国九州八极十方世界天人禄寿筭数贵贱能鎭生化之源者即太上真元无极大道玉皇尊帝太上老君高居九天下临真化故命九天真王受朱陵上帝爲使者威德备三清之法尊崇亚天帝之位採访之权灵通应感着于闻见皆可考焉则知真王乃天中贵神所以分真宅灵下鎭洞天福地利泽邦家体虚皇以阐慈代昊天而示化累朝崇奉缙绅信礼士庶钦仰灵贶昭彰岂区区淫祀之比哉见祥元宗开元十九年二月十五日夜寝灵符殿梦神人仙仗甚盛语帝曰吾是九天使者被受混元正真玉帝太上老君勅命採访九天九地三界十方万国九州八极内外观察巡游较定天人禄寿生灵罪福建立採访总司九天司命真君开治舒州潜山九天丈人真君开治蜀郡青城山吾今开治江州庐山可于三山兴置齐祠后五百年福及生灵言讫而觉明日元宗宣谕群臣时宰相张说奏言陛下梦且当春或恐未审帝乃设案焚香至诚祷吁须臾云鹤仙仗森布含元殿前第见使者乘青龙之车灵姿妙粹瑞相端妍帝爲虔拜使者以左手约之时见五百灵官九江水帝十二溪真上清二十四位真人仪仗罗列百官瞻望乃诏吴道子肖貌勅内供奉张奉国及法师张平公等赍像诣江州命刺史独孤正县令魏昌建祠于庐山之阴宅灵本宫系真君亲择胜地居庐山西北隅先是明皇遣使搜访山水佳处莫知适从旧传有居民陈氏所居平夷忽有道士踵门谓曰此地宜使者庙基汝盍舍诸当获灵佑陈曰愿也第家贫不能遽迁耳道士曰吾爲汝迁谨无费迁已汝身后爲此方土地言毕而逝陈愕然是夜风雷大作及晓陈家于山之南崦矣今宫之左有地主祠血食一方灵通昭着浔阳之义门陈氏即其后也宫基正坐圣治峰前连引横山在巽天医之方自艮临震乃得贪狼而归玉兔生炁也天医主拯救生灵生气主长养万物道家以回骸起死爲功以度人济物爲行真君宅之亦宜坐乙向辛皆合天心左右龙虎蜿蜒盘踞互相揖抱十有二重应十二辰大溪自巽入干复回坤地别有小涧发源圣治峰历午未与大水合四面方位周流无间冬夏不涸宫前案山名游鱼上水孤峙宫前有同朝礼外案自瑞昌县排列以至蕲黄二州环望数百里重叠如屏障襟江带湖如拱揖此宫也圣治峰特高于诸峰左右群峰千峦万叠爲之辅翼南接虎溪福地康真人道场葛仙翁鍊丹之井北跨咏真洞天董真君种杏上昇之馆后有吕仙翁药炉丹灶遗址存焉背抵五老峰倚天青璧屏围于外神人所居是岂偶然者哉应真初元宗梦见使者云建祠之处自有木植但加工力而已及中使至得地于圣治峰前别引横山扶舆磅礴迤逦而下如顿万马基甫定而巨木数万随水坌至随用随足工役之兴常有神光如昼力作忘倦旬月吿成中使复梦神人曰粉垩丹緑此地有之不待他求凿祠之北五色具备或云是材也昔九江王布拟作宫殿之用沉埋湓浦以待今日吁异哉祠西长廓在巨涧洑流之上水声澎湃闻于地中其祠号九天使者庙元宗御篆九天使者之殿六字南唐昇元二年就祠改通元府山前今有府前市本庙太平兴国二年太宗皇帝改爲太平兴国观宣和六年徽宗皇帝御笔改观爲宫殿宇像设九天採访应元保运真君之殿塑採访居中左右侍立金童玉女灵官各二六丁六甲各六殿内两壁画上清太微二十四位真人殿外两壁左昼十二溪真右画九江水帝三江大王皆倣吴道子之本相貌奇古精神耸动殿前左防观右护法阁下驿龙金虎大将殿之左翼三官大帝殿右翼四圣真君殿主廊左有道藏榜曰琼章寳右有天师堂榜曰正一之殿绍兴二十八年十月内恭奉高宗皇帝特旨于採访殿后创建大殿专一崇奉皇帝御容本命赐名申福殿殿之右漳泉慈济真君殿殿之左三山涧灵泽龙王殿绍定五年创三清寳阁中塑九皇御座左脇楼九天丈人真君像右脇楼唐元宗皇帝像嘉熙四年闰十二月内理宗皇帝赐御书三清阁三大字脩廊左右各二十五间左昼採访真君自三皇五帝以至于今降现异号右画採访真君自兴置以来赏善罚恶习仙祈嗣灵验事蹟转廊左右各五间画五百灵官像天冠绛服如朝谒仪相貌各异皆以次列系倣唐待诏院画亦近代奇笔也脩廊中有石坛三成左有砖阁五层上安洪钟榜曰景阳右有砖阁五层上塑朱陵大帝榜曰朱陵两转廊之间爲内三门榜曰紫元景曜之门内亭榜曰咏真洞天按旧记云得道刘德本遇仙人从游入咏真洞天所扁如此及见採访考校世人罪福而出阶下有石一株旧记云有刘越者从此出入康阜真人赴刘约叩此石而入会于洞府今有亭曰刘仙石此外爲外三门曰太平兴国之宫门接度仙桥松杉蓊郁径皆石甃有亭临驿路榜曰天下太平大殿后有道纪堂莲池莲会堂抱一堂虚室泡泉云无心堂听两轩跨碧桥御书碑亭左右两山道院共三十余所依山傍水䆫户玲珑诵声琅然内有希微堂墨仙泉天籁堂老圃堂葆真庵方壶梅竹幽邃眼界清楚其如真一庵镜泉寒碧轩留云阁冷翠阁名胜翰墨具在诗集宫后有灵泽龙湫仙人诵经台飞云洞宫前有祝圣放生池积金池左右龙虎环抱松风萝月清流奇石夐隔人境真天下形胜福也莲花会唐自建祠宇以后选差道士蔡仙觉孟仙真吴太清欧阳法明凌知隐焚修香火越明年八月朔致醮落成是日江准间士庶耋艾缁素之徒不约而集者数千人庆成斋醮昼夜不絶时莲花盛开朝谒者各捧一花爲供争置殿陛之下喜相告曰此会殊胜盍命爲莲花会誓岁以此日同会于此祈年谷禳疪疠庶几使者垂祐钖羡以福我衆万口一辞再拜而去採访行江东宪周彦质作君不见开元天子全盛时高拱昭旷居无爲人神和协天意得太史按谍书厖禧六宫深鏁青春夜新月朦胧照台榭金铃不曳禁直闲宸虑澄清鎭多暇嫔嫱卫宿昭阳宫时听禁鼓鸣丁恍然帝梦见神物千幢万纛来虚空阴云涤荡天衢碧风伯雨师亲执职天地水府神官从后导前驱齐卫翼金车龙御云中央穆穆天表端圭璋霓旌凤盖飏晴影缥缈鸾珮声琅琅争传天语青冥上低诣神都驻仙仗自言帝命有司职领使九天躬採访侧闻庐阜穷幽清愿寄一亩营宫庭慇懃祷祀五百年自有至福覃生灵银箭频更春漏短清寐忽随鸡唱断觉来楼殿菲微间满目莺花自零乱平明大驾朝明光坐对百辟言休祥大臣不敢眩天听指引六梦多诪张宿斋致祷深深殿法从依然清昼现五云掩映更分明不似昭阳梦中见千官瞻拜齐驩唿急诏道子丹青图泥封密札下江左千门万户成须臾撑横直瞰康庐道驿使春秋奉宸祷天香祝简来九重黄袙题封皆御寳龙楼凤阁飞云烟白昼往往巢神仙不知卜筑岁月远但见桧栢高参天年年八月莲花会奔走江准贡金贝惟将正直压妖氛岂止祈禳致丰岁碧涧万丈喷惊涛青嶂千叠争岧峣春雷騞烈蛟蜃变夜醮杂还星辰朝吁嗟柱史非虚实故恐诞夸潜曲笔遂令琬琰失所传胜事奇踪散遗逸尝闻宣子梦钧天屏息七日方言还又闻汉武事方术蕙帐清夜来婵娟遗方陈迹垂编策千古朝朝甚明白矧兹休验岂徒然指数年龄今五百上方至德追唐虞臯夔稷契勤都俞九夷百越随指唿斡转万化归神枢祯祥嘉瑞无时无坐见和气周绵区余波流泽施豚鱼信哉神语诚非虚小臣龌龊无嘉谟目覩美应徒嘻嘘愿传史笔令直书留示万叶永永爲休符记庐山太平舆国宫採访真君事实卷之一庐山太平兴国宫访真君事实正统道藏三家本七卷正一部庐山太平兴国宫採访真君事实卷之二宋朝崇奉类春秋国醮太平兴国三年四月九日准勑江州九天採访使者可每年二月十五日八月十五日系春秋两节各致一祭当年七月初十日江州申奏斋仪礼物开建道场三日满散设醮三百六十分青词朱表系学士院降到今本州永爲定式三年郊祀礼毕遗中使赍御名青词朱表建道场五日设醮谢恩醮意青词维年月日嗣天子臣谨以节届仲遣某官于江州庐山太平兴国宫开启春秋祭九天採访应元保运妙化助顺真君灵寳道场三日两夜满散设醮三百六十分位以用和天安地保国宁邦俯爲天下生灵禳灾祈福谨上启九天採访应元保运妙化助顺真君伏以真境粹清高穹杳邈苟精诚之不怠谅降鉴以非遥获以眇躬祗膺景命每惭凉德嗣守丕图适丁隆盛之时益荷高明之贶眷兹福地久峙殊庭属届仲式陈常典况琳宫之宏启冀飈驭之俯临察于恭恪之诚享兹蠲洁之荐俯回洪造申钖嘉祥然后愿邦杜储休车书混一民跻富寿运洽隆平仰冀高穹普垂至贶无任恳祷之至谨词满散醮词区宇泰宁苍黔富寿荷高穹之降鉴致纯嘏之荐臻节届仲礼伸毖祀是以凝神碧落着念仙都三日斋居以时朝奏适属琼词告彻金磬停音更露丹衷严伸清醮伏冀垂休群物钖羡宗祊疵疠聿消车书混一百谷保顺成之美四时无愆亢之灾永赖真休长依景贶无任恳祷之至谨词内降郊祀礼毕青词吉日备仪荐明禋而享帝湛恩敷令均纯嘏以惠民时维秩礼之行允赖群灵之贶肃陈浄醮祇罄洁诚惟冀神聦式垂冲鉴内降郊祀礼毕朱表明禋郊祀昭受帝休赖神助之介成肃祭容而协礼具严馨荐恭接真科冀诚意之潜孚格灵神而丕佑宣赐湿香大中祥符元年六月二十九日准勑访闻江州庐山太平兴国观缺好香供烧可于翰林院岁破湿香三百斤付本观逐日于诸殿堂及两廊焚烧供养蠲免税赋大中祥符二年十月十六日准中书门下牒江州庐山太平兴国观见纳夏秋二税等牒奉勑并特与除放充本观常住仍仰本州检校分明上历支用赐金寳牌天禧元年九月日奉勑修玉清昭应宫成特赐圣祖天尊大帝神化金寳牌一所于江州庐山太平兴国观奉安供养岁度道士一员掌管进应元保运号诏元丰四年正月日诏曰运妙用跨太虚高极于九霄远际于八表巡游上下慱观广察是惟江州庐山太平兴国观九天採访使者盖天之贵神与世爲福然隆名徽称历代置而不讲甚非所以答神明之意可进号九天採访应元保运真君庶几导殊祥获嘉气以蒙覆生民焉故兹诏示想宜知悉祭吿况版陟降上下高穷于九霄周游巡行旁际于八极鉴观有度善恶无差美报未丰隆名久缺爰通精意肃进徽称庶俾黎元永膺福祉醮庆进号青词道妙太虚化驰八极恭承庇佑积仰灵光冀崇显于上真乃加隆于懿号烂然寳字揭着重檐就祓齐坛严陈浄供庶延飈驭下贲琳宫同前朱表臣言荐号高真揭题祕殿就陈浄供备致洁诚敢不藏在昔神考严恭寅畏明德恤祀帝用居歆百神受职发扬丕贶肇进徽称谓其显仁利用兆于有形之始故曰应元钖羡降康成是无疆之休故曰保运勅书扁榜奎璧粲然霞衣綵幢金碧焜燿而典册未备属在后人肆惟菲德绍休圣绪噫惟大道是兴惟前烈是承铺张景铄刊镂嘉玉具举缛礼继述先志伏惟精诚所响符应昭答孚佑眇躬膺受多福相我有邦亿万斯年惟时报事其永无斁谨言奏吿词至人无迹大道难名爰即旧称肇刊新册远驰使传祇吿真宫勑太卜以涓辰命有司而备礼仰祈灵鉴俯照丹诚享兹久阙之仪钖以无疆之庆祭吿词妙道格天休功被物炳爲灵耀可得形容祇奉徽称式严报礼涓诚斯在昭鉴惟时奉上行礼词职典钦崇敢替灵承之义诚交肸蠁宜殚昭报之文肆肇举于徽章用恪伸于寅奉仰祈歆答永介休祥满散词至神无象虽莫能名盛德在人姑从所示式裒显蹟肇荐徽称冀享褒崇永绥福祉满散朱表祇奉高真肇扬显册瞻太霄而在望祓灵宇以伸虔善利所加既作黎元之福纯禧来被更延景历之昌奉安玉册醮开启文庐峰秀拔俨仙圣之真祠寳册肇新焕熙辰之盛典初属礼成之庆敢伸妙供之修普洽舆情仰伸诚祝伏愿至神昭格洞鉴宜符万寿无疆恢帝图之广大三时不害永民物之阜康满散词惟庐岳之名峰实天仙之奥宅梦符昼现虽自开元之传迹远名彰邈想真王之始应世则帝王之佐在天惟耳目之司千龄昔纪于元丰四字首加于徽号备兹缛礼属在休期镂玉塡金焕成章于云汉临轩发册增伟观于江山顾熙事之嘉成涓良辰而祝吿伏愿威神临格昭鉴居歆薰燎揭虔共仰九霄之邃厖鸿隤祉永言万寿之期併敷钖于庶民俾交欣于百乐改观爲宫宣和六年七月二十七日御笔改观爲官给事中王易简奏乞降御书牌额遂赐御书曰太平兴国之宫保禳祝版维绍兴三十一年辛巳十二月己亥朔十七日乙卯嗣天子臣某近爲边鄙绎骚朝廷用兵乞赐阴助扫除妖孽以速万全谨遣右承议郞通判江州军州事臣郑建中敢昭告于九天採访应元保运真君伏以国家祇奉神祇载在祀典春秋时享罔敢不饬钦惟明灵密垂䕶佑蠢兹妖孽犯我边疆爰整王师正繄神助扫荡边氛亟臻清平嘉与含生跻于仁寿尚飨韦太后殿设醮两座第一醮意皇太后妾韦氏谨赍十方鎭綵本命文缯诣江州太平兴国宫九天採访应元保运真君殿普集道士一坛于八月七日宿建太上顺天兴国寳坛修奉无上太罗玄都玉京紫微上宫三元玉箓道场三昼夜满散修设普天大醮三千六百分延奉高真用祝圣寿无疆皇图永固万民乐业五谷丰登次冀妾齿坚目明身强体健皇后吴氏宫闱集庆枝叶繁昌第一醮词祇承道荫敢忘昭事之心抑扣天阍特露忱恂之恳伏念妾笃生圣主庆集慈闱年踰中寿之高日备懽心之养荷上帝之眷顾抚小己以战兢迺捐脂泽之余恭款琳宫之邃谨遵灵式用答微诚三千六百分之周天蕲沖霄之下鉴一千二百歳之眉寿续太上之脩龄中宫受滋至之休圣子神孙之千亿老身备康宁之福目视耳听之聦明更酌余波回霑率土岁有丰登之瑞人无疪疠之忧谅鉴丹衷傥垂洪佑第二醮意同前第二醮词精白一心不避再三之告穹苍万里必蒙降鉴之明伏念妾诞育圣躬宅尊宫壸享万国欢心之养实九清垂祐之私迺捐服用之余资祗款仙灵之秘宇輙伸悃愊少答生成恭演真科圣位十周天之度用增睿筭神人三嵩岳之唿椒房应梦日之祥晩景续如川之寿更资道荫广被群生师混元之人早契飞昇之妙乐瞿昙之士速登圆觉之门四时有玉烛之调百谷获金穰之兆惟大圆之从欲遂小己之陈辞不胜依归谅垂昭鉴保边祝版隆兴二年岁次甲申十一月壬午朔二十八日己酉嗣天子臣某伏爲边鄙敉宁朝廷用兵乞赐阴助谨遣降授左朝散大夫敷文阁待制知江州军州事赐紫金鱼袋臣唐文若敢昭荐于太平兴国宫九天採访应元保运真君伏以妖孽侵边尚肆虔刘之虐师徒驻野未收攘却之功敢布忱诚仰干英鉴冀灵威之佑助无妖祲之结蟠尚飨赐灵泽龙庙额嘉泰四年正月准尚书省牒礼部状准都省批下江西转运使司状据江州申据德化县申据管属进士刘揆等窃见太平兴国宫宫后三山涧龙潭远近百姓祈求雨泽感应显着前政知州王容在任两年遇旱祈祷雨泽随降嘉泰元年六月不雨本州遂委本县主簿常权躬诣龙潭迎请圣水奉安设厅醮未毕雨大作藁苗浡兴岁成大稔本州遂于龙潭建立庙祠崇奉乞封爵庙额本司委兴国军永兴县丞上官世勣躬亲询究再委隆兴府奉新县主簿孙仁覆实上件灵蹟委有恩惠泽及生民保明诣实伏候勑旨后批送部勘当申尚书省寻行下太常寺勘当去后据申检准建炎三年正月六日已降指挥节文神祠遇有灵应即先赐额并淳熙十四年六月十九日已降指挥节文今后神祠祈祷应验令诸路运司依条保奏取旨加封本寺照得今来本路转运司已依条差官询究覆实保奏了当应得加封条法今勘当乞从已降指挥合先赐庙额合行降勑伏乞省部备申朝廷取旨加封施行申部本部今勘当欲从太常寺勘当到事理施行伏候指挥奉勑宜赐灵泽庙爲额保国祈嗣玉简维嘉熙元年岁次丁酉十月己卯朔十五日癸已嗣天子臣某伏爲保延国祚恭祈嗣续敬赍香信祇建沖科命道士二十一员于江州太平兴国宫启建灵寳道场一昼二夜满散设醮三百六十分位告盟天地诞集嘉祥谨依旧式诣九天採访应元保运真君殿下投送金龙玉简欲冀至圣至真鉴此丹悃乞爲誊奏上闻九天臣伏以元储虚位未开熊梦之祥边阃分屯尚调虎符之戌内欲隆于国本外思靖于兵氛仰惟祖宗积累之难深切朝夕继承之惧是用肆类上帝徧祷名山愿垂覆焘之仁宏赐扶持之力得男而应震索茂延百世之期偃武而致太平坐底四方之治保基图于巩固措民物于敉宁祇迓灵休永依大道臣某无任恳祷之至陈乞加封奏状臣熊守中谨沥愚衷仰干天听退思僣越甘伏典刑窃念臣山林灰藁云水簟瓢身与世以漂流志因时而感激伏睹江州庐山九天採访应元保运真君上自三皇五帝下至于唐逐代易名显灵降杜主天地国家之历数掌祖宗储嗣之符图在昔赐额拨田褒封祈祷具有成典至于禳禬水旱弭戢兵戈应感灵验载诸碑记真君显灵之初有语曰后五百年福及生灵保安国祚揆今五百八年无有以彻渊听者重念臣本儒家子父命入山蒙恩服羽奉真君香火余五十年误叨住持以来剔蠹革弊一新福庭表率羽流祝延圣寿凡岁之丰凶民之疾苦夙夜斋心精白祈祷务求感应仰赞明时臣虽非官守言责者比而忧国爱君出于天性敢致叩阍之请庸醻恋阙之心谨纂集庐山古碑旧记所载九天採访应元保运真君在本朝灵验事迹彰彰在人耳目者编次爲六一曰创始源流二曰宅灵始末三曰崇奉彝则四曰褒嘉典故五曰像设仪制六曰感应灵异缮写爲一册用黄罗囊封随状上进伏望陛下少赐采览体祖宗崇信之意爲社稷灵长之谋遵故事于往时举旷仪于今日应元有自复太平兴国之风保运无穷叶寿富多男之祝皇图巩固边祲澄清臣不避鼎镬之诛谨具奏闻俯伏阙庭伏望圣慈特赐睿旨付尚书省检寻旧规加封真君徽号降香庐山太平兴国宫设醮陈词禳兵弭㓂以应五百年福及生灵之运丕衍亿万载无疆之休臣冒犯天威罪当万死谨録奏闻伏候勑旨嘉熙二年八月日醮旨嗣天子臣某伏爲家国少宁边陲侵扰师徒久戍未收攘却之功宵旰靡宁敢怠祷祈之请谨遣上清大洞经箓道士熊守中赍香信诣庐山太平兴国宫开坛蒇事拜伏寳章上通宸极以用禳兵弭㓂保国宁邦钦惟九天採访应元保运真君开治庐山之始预祈国祚之安五百年福及生灵适当此数亿万载垂休宗社克保将来伏愿九天助顺三境昭临消祸乱以康时弭干戈于不战更冀雨旸时若年谷丰登万民无疪疠之灾四海乐昇平之化上帝青词皇天无亲固惟德而是辅至道有要必自诚之可通爰命羽流虔伸丹悃边陲惊扰熢燧因仍内贻宵旰之忧外积干戈之惨荐频蘩而请祷望穹吴以摅诚伏愿天道宜还人心从欲俯回洪造溥施下济之仁申命真司尽被好生之德真君青词嗣守丕图昧攸司之踈旷适丁多事骇成典之昭彰爰命羽流旋申祀事十三帝尊崇缛礼岂不伟哉五百年福及生灵今其时矣誓坚香火永答神休兵革侵疆师徒驻野四蜀长淮之惨酷痛彻此心九州率土之威仪合归中国恭惟九天採访应元保运真君阐至灵于前古隆徽号于本朝当瑞命之应期符生灵之积望雷行号令速扫妖氛日扇祥风将安善类加封诘词中书门下省礼部状准嘉熙四年四月十四日勑节文尚书省送到礼部状准都省批下礼部申准嘉熙三年九月二日都省批下江州太平兴国宫前管辖住持知宫事熊守中札子陈乞九天採访应元保运真君加封设醮及乞颁降御书三清阁三字事后批并进册送礼部勘当申尚书省本部寻连送太常寺勘当去后据本寺申照得熊守中所陈真君事迹自唐以来多着灵异至我朝神庙始进号爲九天採访应元保运真君列圣钦崇有加无替拖详进册铺叙六门其启耀发祥摽符显应固非其他神祠可比至若水旱疾疫之灾盗贼兵革之变随事切祷响答影从真有助于国家有功于生灵也增隆徽号用侈殊褒其加封一节欲照所乞申取行下以凭拟定欲具检申呈奉批判行伏乞省部备申朝廷如从今来熊守中所乞事理候批今状下日行下本寺以凭加封施行更合取自指挥施行并进册缴连见到申部本部所据太常寺申到事理备録在前本部照得今来熊守中所乞真君事迹加封如蒙朝廷许从太常寺申到事理候批今状下部行下太常寺以凭加封施行伏候指挥后批并册送礼部从勘当到事理施行本部寻连送太常寺遵从都省批状指挥施行去后今据太常寺申本寺今遵从都省批状指挥欲于应元保运字下加二字今欲拟九天採访应元保运妙化真君合命词给诰伏乞省部备申朝廷取旨加封施行申部本部所据太常寺申到事理备録在前伏乞朝廷指挥施行伏候指挥四月八日奉圣旨依本部寻取到太常寺供到前衔后拟伏乞朝廷命词给诰施行伏候指挥奉勑朕寅事上帝怀柔百神矧惟仙品之高夙纪道书之祕三山鼎立虽肇迹于有唐一气胚涵本储灵于太始岳渎并归于主宰国家允赖于保绥遥企真风肆加美谥九天採访应元保运真君体道爲用入有出无象帝之先莫知谁子御炁之辩以游无穷尝受命于璇霄来宅灵于庐阜惟九穹品秩孰如採访之尊会三界天人皆属统临之大自熙陵以太平兴国而易观额至神庙进应元保运仍揭宫名昭回云汉之光焜燿朱陵之府肆朕纉服率循旧章春秋醮祭之聿严水旱禬禳而必应阅羽衣之驿奏想鹤驾之飈游用举徽称式彰妙化七千劫初分于元景未易强名五百年流福于生灵适逢休会谅上苍悔祸之有日而四海息兵之可期佑我丕图永绥景福可特封九天採访应元保运妙化真君庐山太平兴国宫採访真君事实卷之二庐山太平兴国宫访真君事实正统道藏三家本七卷正一部庐山太平兴国宫採访真君事实卷之三宋朝崇奉类圣旨文字得旨爲加封九天採访应元保运妙化真君徽号仰管辖道士熊守中前往江州太平兴国宫设醮一千二百分位五昼夜拜奏寳章拜于寿圣广福观大中祥符观各设醮一百二十分位降赐下项务在如法排列精加祈祷即赐感通仍赐御书并具收领回奏得旨宣谕安抚制置史尚书今令江州太平兴国宫管辖熊守中赍三清阁御书及香信等于本宫设醮并奉安诰命仰尚书代书青词祝版御名及差属官一员到宫主香所有日分却令熊守中供报仍具已差官职位姓名前往回奏嘉熙四年闰十二月日协中大夫保康军承宣使入内内侍省副都知张延庆恭准真君祝版维淳祐元年岁次辛丑二月己未朔初六日甲子皇帝某谨遣太平兴国宫管辖道士熊守中谨以清酌庶羞之奠敢昭吿于九天採访应元保运妙化真君品冠仙都道高今古绥集生灵福流下土运数脩延实归宗主揆之百神灵休爲愈徽号聿崇斯爲盛举特伸庆赞摅诚帝所用昭告于神聦敬一酬于觞俎尚飨设醮意旨嗣天子臣某伏念缵绍丕图期光前烈茂延支本式固邦家眷兹福系之隆实借神功之佑恭惟九天採访应元保运妙化真君天之贵神国之主宰千万载垂休于宗杜五百年流福于生灵茂着仙游宜崇徽号谨备洁涓之礼用伸庆赞之忱谨取二月初六日就江州庐山太平兴国宫命阖宫道士开建祈谷福时斋坛五昼夜节次拜奏寳章关祝周天星灯甲子长生命灯满散设醮一千二百分位延奉上真导迎景贶伏冀神休密佑圣造潜扶宁谧三边安全万宇咸睹清宁之象早开嗣续之祥永钖和平更祈丰稔上帝青词淳祐初元属履王春之吉太平真宇冀蒙帝祉之私猥以菲凉绍兹休烈天知悔祸幸边备之甫纾民虑阻饥念邦储之尚窘每轸忧于丹悃丐垂贶于苍穹爰命羽流肃延飈驭就演蘂科之祕载修藻荐之虔伏愿和气薰陶妖氛涤盪千禄百福之介燕翼有开一食二货之通鱼丽允叶真君青词应元保运扶世数之弥长着德立功爲国朝之尊仰由圣迹显扬于庐阜而徽称荐钖于先朝兹循彜典之褒崇式表真风之妙化盍奏闻于上帝庸庆赞于神休肃展苹蘩上延芝驭伏愿垂九穹之妙造福降简穰安四海之生灵国祈泰定俾遂狼烽之息蚤膺熊梦之祥寿圣广福观大中祥符观醮意维淳祐元年岁次辛丑二月己未朔十八日丙子嗣天子臣某仰惟九天採访应元保运妙化真君道品聿宗福源浸衎爲岳凟之主宰实国朝之贵神稔着仙猷茂增徽号当醮仪报赞之后乃百神交庆之初爰演沖科同歆盛事取今月十八日就江州庐山寿圣广福观开建灵宝道场一昼夜诵经行道关祝星灯满散修设清醮一百二十分位延奉上真仰祈景贶伏冀神休叶赞遂民安国泰之期边鄙无虞睹天清地宁之象青词褒妙化之徽称百神交庆对玄穹之上帝一念潜乎非惟侈缛典之昭明抑以显灵休之伟赫用蒇洁蠲之礼同伸赞庆之私伏愿圣造协扶共保丕图于绵永边陲宁谧俾跻黎庶于昇平储嗣流祥清宁开泰本州乞降御香奏状臣厉文翁据江州庐山太平兴国宫住持知宫兼管辖李守浩状申照得本官系採访宅灵之地崇奉皇帝本命申福殿歳有春秋国醮系守臣代书御名词表其旨曰俯爲天下生灵禳灾祈福祥符元年准勑歳降湿香下本宫诸殿堂供烧后来本宫不曾援例陈请窃惟福庭香火列圣崇奉褒嘉缛礼降香建醮保国宁邦灵验昭着勑文省札非一而止昨蒙使府以瑞雪愆期持忱设醮随获感通十万户和气遍覃五百年流福应谶自祥符至嘉熙年内遇时降香建醮感应尝奉圣旨加封真君妙化二字及颁降御书三清阁字仍赐度牒沉香脑子鎭坛缯綵等设醮保边祈嗣词意具存但前后降香建醮皆系使府保奏今来欲乞照例保奏朝廷举行旧典所据前状须至奏闻者右臣照得太平兴国宫系九天採访真君治所自唐开元至本朝已五百余载神应非一褒典屡加国初以来给降御香岁有常比迨至隆兴因循废阙嘉熙二年及四年本宫管辖熊守中申请遂蒙朝廷加封真君妙化二字及降赐御香等自后本宫无人陈乞而本州亦不复与之奏申殊失累朝崇奉之意大爲阙典近缘去腊瑞雪愆期臣躬诣祠下爲民祈祷即获感应如响斯答三白呈瑞丰年有兆即其灵验所合申述彝章以昭神贶伏望圣慈特赐睿旨照国朝旧典每岁给降御香下本宫拜照嘉熙庚子年颁降建醮指挥施行谨録奏闻伏候勑旨寳祐四年正月日赐香省札昨准礼部符准寳祐四年二月八日都省批下知江州厉文翁状奏乞举行国朝旧典每岁给降御香下江州庐山太平兴国宫建醮事后批送礼部契勘体例申尚书省准此本部所准都省批下上件事寻连送太常寺契勘分明指定申部去后据太常寺申本寺今拖照奏内称乞照嘉熙庚子年颁降建醮指挥施行今指定欲乞省部备申朝廷下江州行下本宫照嘉熙庚子年分颁降指挥体例径自申请施行右连元送一宗申部乞备申朝廷施行寻呈奉判备太常寺所申符本州径自照元得指挥申请施行仍申省照会今本部具申朝廷照应外符州照应径自照元得指挥申请施行所准前项指挥州司除已遵禀备报本宫照应施行去后今据太平兴国宫回申开具到本宫节次承准朝廷降香建醮等事月日体例事件申州乞备申省部检照前例给降施行太平兴国三年春秋二醮勑牒太平兴国三年春秋二醮省牒斋料帐三缝绍兴三十一年降香设醮祝版隆兴二年降香设醮祝版端平三年庙堂奏旨设醮祈谷禳兵词旨七缝并可漏嘉熙元年降香设醮保边祈嗣玉简嘉熙二年降香设醮禳兵词旨并银两会子绫罗单子等三缝肆件淳祐元年加封真君徽号词旨祝版降香并祠牒银两绫罗圣旨文字肆缝伍件右除已将前项文字申部乞辨验发下本宫照应外本州保明是实伏乞指挥给降施行伏候指挥照得知江州厉文翁申乞举行国朝旧典给降御香下江州庐山太平兴国官设醮事契勘先朝间曾降香及赐御书并降度牒绫罗等今据住持知宫事李守浩乞检照元来已得指挥符本州径自照例申请六月九日三省同奉圣旨照旧例降香下江州付本宫设醮仍照嘉熙庚子给赐并下御药院内侍省学士院江州本宫各照应右札付庐山太平兴国宫寳祐四年陆月日得旨宣谕制置厉侍郞江州太平兴国官八月十五日修设国醮今赐去沉香三十两笺檀降真各一十斤充本宫醮筵供烧使用以后祈祷别有降赐仍具收领回奏寳祐四年七月日入内内侍省东头供奉官睿恩殿祇候干办龙图天章等阁干办内藏库翰林司毛存恭准奉安御香䟽意臣厉文翁情旨昨于领藩之初因以祷雪而应慨念真君储福之地夙存国朝赐香之彝宫门既有失于申明州郡复不爲之启请亟誊奏牍随沐恩光恭准圣旨宣谕每岁赐太平兴国宫沉香三十两笺檀降真各一十斤充八月十五日秋祭醮筵供烧向后别行宣赐以用祈天永命保国安边溥及生灵同跻仁寿今则已次琳宫预白丹悃伏望景曜下临监九重之忱悃名熏上赐修每歳之常仪所集胜因以祈嘉贶皇帝陛下恭愿鸿图广大燕翼绵长庶证时而百谷成民皆乐业中国安而四夷服边不扬尘初降御香建国醮别奏青词採访宅灵金阙地隆于庐阜祈禳蒇祀寳薰歳遣于禁庭属州家之奏请愆期致圣代之彝仪缺废恭以皇帝陛下秉心翼翼行善孜孜露祷深宫恪谨朝昏之礼日临当宁谆勤中外之忧体累朝尊奉之心加妙化褒崇之号兹率修于常典爰寓敬于瓣香惟真斿周览乎九天之间则明鉴宜孚于午位之上今首足患深于蜀广乃疮痍痛及于准襄水旱间关兵财匮乏臣身叨阃寄世荷君恩望丹陛以输忠即朱陵而请福伏愿帝躬寿乐国本安强四序气调大有稻梁之庆三边势巩永无烽燧之虞凡曰王民均蒙道廕恭奉朝廷赐钱设普度醮密札恭奉宣谕指挥去岁兵革以来忠亮死节战殁之士甚多流离横夭伤亡之民甚衆孤魂无依实可兴念当行普度使遂超生四川可于重庆两广当就南岳荆湖江西仍就江州太平兴国宫三处各修醮一千二百分每一处降赐沉香一百两脑子十两降真三百斤黄蜡一百斤官会十万贯专差人兵管押前去逐一交割严洁排办择八月内启建三昼夜已札四川制詈司广东经略安抚司广西经略安抚司湖南安抚司京湖制置司景定元年六月日昨者鞬虏不道荐食无厌所赖人可即戎每战必克或执干戈以卫或夺蝥弧以登未尝临敌以怀生皆欲灭此而后食竭忠思报视死如归杀气干霄而欲腥英魂委露而逾壮第念形躯之已殒痛干心膂以难忘谨于八月二十五日就江州太平兴国宫修设普度大醮一千二百分用凭道力俾遂超生青词百战间关见危致命一忠激烈虽死犹生惟勇士不忘丧元故敌人每爲夺气追念胡氛之甚恶遂令国步之多艰不贰尔心岂与共戴天而处勉出乃力盖将寘亡地而存义重而形躯则轻役同而瞬息即异兴言鉅痛深怆至怀带剑之辞尚新忍忘楚野复失之哀曷挽空慨邾娄虔修荐拔之科庸写尽伤之极伏望大垂慈鉴俯挈寘途壮节难磨已可垂名于穹坏英魂未逝尚能效役于风霆史大资申述灵验乞加封尊册事本州太平兴国宫崇奉九天採访应元保运妙化真君香火考诸图志实唐开元间明皇感梦真灵欲就庐山建祠后五百年福及生灵于是勅江州建九天使者庙本朝列圣尤极钦崇太宗改赐观额神宗进号应元保运真君徽宗奉上玉册易观爲宫高孝两朝皆常遣官致祷保边禳兵皇上践祚以来赐奎昼降御香尊奉尤谨岩之自去秋祇戍适值胡马偷渡被旨进黄援鄂岩之闻命即行但副阃事权素轻江州又号内地进当大敌则无将无兵退守中流则城卑壕浅舟师授鄂则风逆莫前增戍保黄则星流告变人心皇皇士气不振事关宗社未知攸济遂望真祠许设普天大醮三千六百分保国禳兵由是天乃返风遣援无虞灵贶昭昭敢忘报谢岩之遂躬诣本宫酬还醮愿遍读碑刻始知真灵一号朱陵上帝採访九天九地较定天人禄寿生灵祸福其尊与天帝比又主九宫九州九星分野阳九百六之数实与世运关系兴衰而本朝蒙福爲多建炎逆贼张遇攻犯江州城中军民亲见真相现于云端结成龙马贼遂殒灭开禧吴曦叛蜀夔帅蒋介有神降萃谓採访已奏于上帝行被族诛今兹狂虏犯顺实赖阴相江面再清东南莫枕逆数今日至于开元辛未正应五百年后灵响昭彰如此但岩之窃念神考进应元保运之号系降诏旨及徽庙追继先志镂之玉册以至列圣青词皆以皇帝臣某冠之嘉熙年间加封妙化二字太常一时失于检会止令命词给诰与元丰政和典礼舛异恐未称明时昭事之意谨録元丰政和诏册缴连在前欲望公朝特加敷奏付有司讨论典故于应元保运妙化今号之上加上八字徽号尊以册书镂以嘉玉收回元诰赴礼部架阁不惟消弭兵灾肇开泰运保国祚于有永延圣寿以无疆抑与列圣尊崇典礼不至背驰岂胜宗社生灵之幸景定元年五月日陆殿撰再奏乞颁降封册事臣景思照得本州太平兴国宫九天採访应元保运妙化真君考之图志自唐开元见梦着灵有五百年后福及生灵之证参之碑刻一号朱陵上帝採访九天九地主九宫九州星野阳九百六之数按之祀典本朝自太宗赐今观额神宗降诏进号应元保运真君徽宗奉上玉册易观爲宫高孝两朝皆尝遣官致祷边事皇帝临御以来加封妙化二字颁降三清阁御书降香设醮朱表青词所以钦奉者至隆质之灵验建炎张遇犯城有现云灭贼之应开禧吴曦叛蜀有降笔诛兇之报今年虏哨入本州瑞昌县境若有所制讫不能前阴䕶一方全活甚衆至如甘雨时雪消疫济荒保边禳兵护国救民其所以孚佑者甚盛臣景思维今泰运方回熙典备举方秩无文而咸祀必致崇极于大神矧採访高真流福寰极自开元辛未至于今式应五百年后虽运化无名何心隐显而进号备册异衆钦崇两朝诏册以天神礼之列圣表词以皇帝臣冠之嘉熙加封礼寺不及检会止令行词给诰未称旧典御香既降国醮有严歳用春秋帅臣奉辞以告崇报未极衆心歉焉欲望圣慈降付尚书省于应元保运妙化真君今号上加八字徽称仍乞检会前知郡资政史岩之所申缴録元丰政和诏册付有司稽典故尊之册书镂之嘉玉于以称累朝昭事之心于以迓九天丕钖之釐须至奏闻者景定元年九月日印徽猷申乞加封册号事应雷被命假守祭山川之在境内者蒐祠典询故老伏闻九天採访真君感梦明皇建祠是邦正直而一敷佑下民粤五百年绍兴现云张遇随灭开禧降笔吴曦伏诛虏哨江堧郡婴孤城以自固一至近境避易惊遁此其近事之彰灼也夷考我朝列圣崇褒精忱备至神功施及于今名号未加其旧或者其不谓礼前守臣史资政陆殿撰俱尝敷奏乞颁徽号以副舆情未准回降当今泰运方开地弥天区百神受职灵绩既昭表章可后欲望公朝检会详酌景定二年五月日江州备坐省札江西安抚知江州今月初五日准递到行在尚书礼部符准景定二年八月初四日都省批下太常寺申准都省批下朝散郎新除直徽猷阁知江州印应雷申照对昨到郡之初本州士民合词有请皆曰前岁鞑虏偷渡路透江西一境获安皆九天採访应元保运妙化真君有祠庐山垂福乞爲申明增加徽号又有前政史大资陆殿撰两尝奏闻谨备元奏重行申述欲望公朝检会累申特赐敷奏六字上加两字仍检会政和旧典颁降玉册申闻事奉钧判送太常寺契勘申本寺照得景定元年六月内准都省批下江州申乞与本州太平兴国宫崇奉九天採访应元保运妙化真君加上八字徽称事本寺于当月拟封九天採访应元保运妙化助顺真君尊以玉册合遵照元降指挥今且命词给诰除已于当年六月内具申都省外谨具申尚书省伏乞指挥照本寺已申事理施行本州证会施行后批送礼部行下本州照应施行准此须至符下符州仰详省符内遵从备坐批状指挥事理施行所准指挥具呈佥厅官书拟欲帖太平宫照会奉台判帖须至行遣景定二年十一月十八日加封诰勑至道之精窈冥无迹超乎万物之表行乎九天之间名位崇而功化妙命之曰真而已江州太平兴国宫九天採访应元保运妙化真君沖澹而与造物游变化而与阴阳运吉凶悔吝存乎人皆出于寂通感应之理天愤不道之虏廼能相王师清江面採访爲名若有物司乎其间不知真君之不物于物而物有不能遁之者封极于真君号极于八字尊之至矣可特封九天採访应元保运妙化助顺真君本州奉安封诰醮庆意旨岁在己未戎马寇江密依採访之灵克相王师之捷犬羊扫迹鸿鴈奠居允借阴功宜崇报典足真封于八字惠徼福于九江凤诏诞颁琳宫改观臣叨承藩牧躬致纶恩幸依助顺之休爰奉妥虔之礼永扶国祚垂祐邦圻庆醮词有赫厥灵克助王师之顺揭虔以吿用昭国典之华虽真驭母假于褒扬在朝廷合隆于酬报缅惟曩歳悠启厉阶江汉浮浮惊渡扬鞑之马疆场翼翼卒苏涸釜之鱼密佐威声获金生聚钖徽章于八字答景贶于九天与国同休荡妖氛于边琐思皇多祐增瑞色于山川庐山太平兴国宫採访真君事实卷之三庐山太平兴国宫访真君事实正统道藏三家本七卷正一部庐山太平兴国宫採访真君事实卷之四元朝崇奉类圣旨文字长生天气力里大福廕护助里皇帝圣旨城子里村子里达鲁花赤官人每根底来往行路底使臣每管军的官人每出军底人每衆先生每百姓每根底宣谕的圣旨成吉思皇帝哈罕皇帝圣旨里和尚也里可温先生达失蛮不拣甚么差发休着者告天与俺每祝愿者道的有来如今依着已先圣旨体例里和尚也里可温先生达失蛮不拣甚么差发休着依着太上老君教法里告天与俺每祝愿者么道这信州龙虎山上清正一宫住持张天师根底执把着行的圣旨与了也更有天师本户演法观爲头诸宫观里房舍里使臣每休下者不拣是谁休倚气力住坐者宫观里休断公事者仓粮休顿者不拣甚么休顿放者铺马祇应休着者商税休与者但属宫观底田地水土竹木碾磨般只园林解典库店浴堂铺席酒醋不拣甚么差发休要者俺每的明降圣旨无呵推称着诸色投下于先生每根底不拣甚么休索要者先生每也休与者更先生每不拣甚么公事呵这张天师的言语里太上老君的教法里休别了依理行踏者更俗人每根底休归断者先生每与俗人每有折证的言语呵倚付来的先生每头目与管城子官人一同理问归断者若先生的体例不行行的公事说谎做贼的先生每于管城子达鲁花赤官人每根底分付与者更这张天师执把着行的圣旨有么道无体例公事休行者行呵俺每根底说者怎生般道的俺每识也者至元十四年二月初十日圣节醮意江州路达鲁花赤緫管府同本路提㸃道録司情旨伏爲今月二十八日恭遇天寿圣节谨委官虔就福地太平兴国宫启建金箓大醮一座预于二十六日开启醮筵转诵真经宿建斋坛敷露云篆二十七日三时朝奏礼忏陈词二十八日凌晨修设醮筵上奉帝真以伸满散皇帝陛下恭愿圣寿无疆皇图巩固民康物阜海晏河清者青词上天眷命笃生神武之姿南极呈祥倏届诞弥之旦敬即琳宫之閟虔依蘂笈之科祝睿筭之延洪与天无极抚瑶图于永久如日之升上元醮意江州路达鲁花赤緫管府同本路提㸃道録司恭遇上元令节天官赐福之辰虔就福地太平兴国宫九天採访真君大殿启建祝圣灵寳清醮一座转诵真经宿启斋科敷露云篆三时朝奏礼忏陈词满散设醮一百二十分位所集殊利上祝皇帝陛下恭愿圣寿无疆皇图巩固民康物阜永消疪疠之灾时和歳丰欣乐太平之治青词伏以歳序履端肃届朝元之日圣人在上虔伸祝寿之仪殿陛风清香灯露奏迓真斿于碧落瞻天表于清都享于克诚介以景福皇帝陛下恭愿帝图天大享万国以惟懽圣敬日跻命九围而是式克臻富盛欣乐太平降香设醮意旨江州路太平兴国宫钦奉朝廷专遣使臣咬难与宣授玄教宗师緫摄两准荆襄等路道教江南诸路道教都提点张留孙赍擎圣旨捧降御香诣九天採访真君大殿焚炷光启福庭本宫钦此谨涓今月二十七日修建谢恩清醮一座所集殊利上祝皇帝陛下恭愿圣寿无疆皇图巩固民康物阜海晏河清者宗师建醮意旨宣授玄教宗师緫摄两准荆襄等路道教江南诸路道教都提㸃张留孙同奉御咬难敬奉皇后懿旨皇太子令旨降赐御香下江州庐山太平兴国宫採访真君圣殿焚献专爲祝延皇帝圣寿万安次冀坤掖储祥震宫集庆万民乐业四海同风者延祐五年戊午加封真君徽号上天眷命皇帝圣旨朕闻天地与之并生妙合胚腪之造山川载其神气实专监御之司爰考彝章式崇徽号江州路庐山圣治太平宫九天採访使应元保运妙化助顺真君道超寥廓功赞弥纶緫制万灵通微显阐幽之故巡游三界昭福善祸淫之机代穹昊以握符体虚皇而示化肇自唐朝而感梦居然匡阜以宅灵既开鼎运护国之祥宜侈涣号扬庭之渥于戏跨九霄际八表运妙用以无垠歛五福钖庶民保太和而有永可特加号九天採访使应元保运妙化助顺至德仁圣真君主者施行延祐五年五月日庐山太平兴国宫採访真君事实卷之四庐山太平兴国宫访真君事实正统道藏三家本七卷正一部庐山太平兴国宫採访真君事实卷之五习仙类康先生遇刘越周有康先生兄弟七人于庐山修鍊真气嘉遁林泉忽有一少年衣逢掖衣冠章甫冠来访言论典雅好谈古今及神仙学先生异之延待益厚如是数岁不知姓名来往既久先生云熟子风猷有日矣不敢诘姓名复未知栖止少年曰余姓刘名越居在山之左先生苟不弃僻陋希垂一访山下有一石高三尺许叩之即得相见先生如其语访之至山下见一石叩之忽然自开双户洞启一小鬟迎先生行十余步复有二青衣执绛节前导渐见台榭参差金碧掩映珍禽奇兽花木殊异真人冠玉冠朱绂劒佩来迎先生知非人间意欲求居真人默知其意谓先生曰子阴功未满后会可期他日蓬海鳌宫赤城绛阙相从不晩饮玉酒三爵延年保命汤一啜而出返顾巨石宛然如初它日复叩无所应矣即石建亭号曰仙石石上自有刘仙二字今宫之三门遗址见在胡冲真遇吕洞賔本宫道士胡用琮号沖真子幼脱俗縁留心修鍊熙宁中有道人破衫弊履自称姓回突入库堂傍若无人道士见者不顾而去独胡公揖坐小轩从容款视惊其仙风不凡待遇加礼既而索酒再饮复邀胡公出饮于邸胡辞以日暮回掀髯一笑而别翌早胡公入城谒郡候抵关未启錀道人又自城而出笑以相顾阍吏云未三鼓时有回道人在此候门开不知何人也胡公心亦异之后数年革带麻鞵挑二壶号大宋客访胡于道院谈论清雅胡问此壶何用答曰行李也倾壶视之皆黄白之物问胡欲此否胡答不愿但得长生之术足矣就取碎银鬻酒与胡饮口授至道及日暮以刀剜土沥酒潄津和土嘘呵成墨掷之几上铿然有声语胡曰服此可愈疾入仙矣再饮胡醉倒及醒来但闻异香满室剜土处有泉透出不知客之所在胡以墨研酒饮宿疾顿甦年余七旬貌若处子酒量如初由是渐厌人间一旦留诗蜕形而去今宫有墨仙泉掬饮味甘冬夏不竭王左丞宋宋侍郞伯友及诸名公皆有醻唱留题胡公亦有遇仙传齐武直坐化本宫道士齐武直每旦朝真毕即闭门端坐不交人事诵灵寳度人经冥心默契自得其旨崇宁中忽连日饮水不休语同舍道士吕师中曰尘世不足恋吾将逝矣吕以爲戏言及夜半趺坐举手向烛曰兹爲证明然此事难哉吕犹未悟乃就枕熟寐既觉齐已坐亡毕养素遇异人本宫道士毕道宁字康叔幼颕悟貌清奇经书一见成诵绍圣间游江浙一日到潜山遇方士状貎甚伟不通姓字相与游山毕度真非凡欲师事之方士默会其意乃曰学道贵乎鍊神毓气丹书乃是入道梯媒公若屏絶俗纷精鍊神气自然通真达灵矣因临溪水指谓毕曰水定则形直心静则神宁不可不鑑遂以丹授之曰异日与子再会于圣治峯下一揖而去恍无所睹毕即日还山适遇宫副虚席州命帖充未几丐闲筑道院于宫之右凿池潴水名曰清斯每日杜门存神诵度人经一卷至宣和乙已正月三日有衣甲山人来访话旧授沁园春云一粒金丹大如黍米定中降胎运阴阳根本东龙西虎结凝金水择地深㘽九载无亏三田功满卦气周圆炉鼎开偷元化用自然宗祖全在灵台真才休恋尘埃况颕悟明空婴未孩幸准濵相遇灵丹付了亲留玄旨期进仙阶此去何时水云高会更上烟霄歧路哉人间世任王侯贵显同委蒿莱毕得此词越四日整襟危坐而逝今宫之养素堂右轩扁曰清斯有沼存焉王三一主金华洞本官道士王秉文字彦衡成道后游京师其时朝廷方建神霄万寿宫赐紫衣命充典客忽有方士来访见几间有周易就布筭数云此地当有兵厄子非数中人宜避之因授与存三守一之要黄帝和扁之诀遂辞职还山至建炎四年本宫燬于贼兵次年盗退莫有任其责者王乃领副职灰烬之余经营数载金碧绘像焕然一新遂谢宫事杜门燕居三十余年即其居曰三一堂因号三一先生日阅道藏经究竟祕诀留心医药此外无他嗜好至干道丙戌上元夜梦神人告曰上帝命汝主金华大涤洞赐汝返魂丹一粒复汝精神还汝元气当以神光白马诸司官吏迎送入洞言讫觉悟翌旦语诸徒曰尘世不足住吾将往矣因取所着圣治显验集十四卷西山真君签解一部十全脉诀一部朝斗紫庭祕诀一卷授师孙秦致祥等至二月旦朝香沐更衣凝然而逝本州太守唐敷文文若以文祭之曰吾闻真人其寝无梦彼有梦者疑其妄传以梦爲妄又未必然梦赉良弼觉而得贤梦至帝所闻奏钧天人生如梦固亦难言于梦之中又有梦焉三一先生天守既全临行梦化默契真诠帝命赐我金洞还元吾将问子孰爲因縁真妄一致瞬息百年超然往矣白马翩翩老圃祁宽赞神云视不见听不闻中有象酷似君强描貌谩辛勤阿睹中欠少分在眉睫常絪緼如止水如行云黄真人尸解本宫道士黄知微字明道禀性沖淡赋形丰伟元丰间充知殿奉香火一日潜山体道先生崔君来访因语泥丸万神刀圭一粒之妙遂授一九谷神之道金液沦景之旨从此若佯若蹶散诞靡常时人唿爲黄风子遂自赋黄颠歌性嗜酒每醉则浩歌歌罢颠狂常在宫前朝真桥上疾声大唿若有所呵一衲百结裸露不顾隆冬盛夏恬无寒暑士夫间有施惠者随手散去或居山间或游城市常挈两布囊每遇饼饵药物之属杂贮囊中了无秽气号曰锦香时有大雪林壑变白独先生所居之屋无雪常恉室傍壁罅示人曰此吾游蜀之路也初不知书所谈多史传素不能文而所出皆高妙之句猴溪蔡子高司马知白崔风子高赤脚皆与交游先生每喜噫气一噫时不停声崇宁末年余九十貌若处子肌肤如玉狂态如初酒量不减宣和末诏徴不起有司强之至九江曰今二天子矣我往何爲既而渊圣登极赦至本宫未回禄日先生于採访殿揭甃植蒿歌曰明年了来明年了来次年韩世清贼马果焚宫庭乃植蒿之日也谈人祸福历历皆验先生羽化瘗于宫侧后数年有自蜀中回者曰黄风子今在蜀昨于成都相会寄家书在此衆疑之开椷乃是丧乱后所存道士妣名于是发棺视之惟衣履在刘虚谷坐化本宫道士刘烈号虚谷子初生时母感异梦长而有超卓之志肄业山中交游不杂王公大人叹其貌有大古淳风必异日之法器也绍兴六年创草庵扁曰真一每日端坐检阅道藏经史一览随记士大夫愿纳交焉如晦庵朱文公与谈易论还丹之旨张于湖一见留诗而去罗枢密王参政曹两府周凤溪岳吏部诸名公皆往来谈易醻唱佳什至隆兴元年注解周易正经及六壬緫括机乎一部诣京投进蒙宣见问道赐宴后居山十余载至干道九年六月不食四十余日惟饮冷水至七月十四日将亲书登真隐诀二十五卷并上经九卷送入木言藏史次日中元节亲笔留原真一首诗颂等有云虚谷子将欲遗形弃世扫迹人间趋烟霞广漠之郷与道冥一焉十六夜步月登庐山可牛洞絶顶端坐而化有还丹百篇杂着诗文周易解义及历代君臣括要图并行于世刘祖师立化本宫道士刘大彰字闭祖江州湖口人生于元丰癸亥岁幼肄业山中徽庙朝试经爲道士礼杨公彝爲师建炎兵变避地鄱阳后归郷省亲传闻本宫悉罹兵燄进退不能遂与徒弟骆守明就潮邑东南隅得逃亡屋而居之崇奉採访香火泣而告之故誓愿阐扬道教重立玄功刘爲人纯谨奉身无长物交游不杂郷曲称之济人利物其道甚行遂撤茅居而鼎新扁曰龙德庵士民皈向香火日隆时刘年已耄貌若处子一日晨兴澡沐更衣诵度人经毕唿其徒弟来前语以死生超化之道语境曰理香火起立而化其貌若生观者如堵骆祖师坐亡本宫道士骆守明字德光即刘大彰之高弟生于政和甲午歳江州彭泽人建炎随师避地鄱阳同回郷里闻本宫灰烬与其师就龙德庵居止公之道乃家传衣钵日买飞潜跳掷之物而放之始终不辍一日病革召其徒弟五人来前取笔书颂干继容曰余病时不吉余吉时不病如遇吕真人便是我好命未几病愈回宫即黄真人旧址创道院扁曰养正公享年最高每日焚香诵经不妄交接一日赴堂展钵趺坐大衆举食公凝然不动视之已坐亡矣果符吉时不病之语异哉越一日西湖人有梦见公衣紫二青衣执旛前导识其上曰霍僮山洞天仙官公葬于宫左知宫胡葆清举棺云不以扰攘乱其真不以富贵妨其道虽无留形住世之妙而有脱胎坐亡之功公旧庵西湖香火兴隆异于昔矣出本宫传记庐山太平兴国宫採访真君事实卷之五庐山太平兴国宫访真君事实正统道藏三家本七卷正一部庐山太平兴国宫採访真君事实卷之六碑记类陞八九天使者庙碑伏稽诸文易曰一阴一阳之谓道阴阳不测之谓神惟道也生三混成洞微于变化惟神也得一而妙蓄祕于恬冥钦若太元遐微妙有运陶甄之极不独尊欤后唐累圣光华大明终始陟曦阳之午廓照瑶京操元命之符铭昌鼎筭白云孤峙时望高丘紫炁千龄日飞函谷我开元神武皇帝圆灵受睠方舆龙祕握玄珠之妙捐可寳之珍演至道于希夷刊杂法之凝滞乃圣一也于穆祀典清庙皦教孝友光明天地化仰乃神二也劒戟之器返于三农弧矢之威神断六合乃武三也察时变者观乎天文人习凡庸无阶测圣乃文四也故沖精象外高视鸿名昴荐河图灵朝海若尧心摄照顾言筌于几蘧轩目司明屈旌乘于茨隗所以虞环益地夏玉从天纳殊尽于西王展告成于东后五龙推纪迈梁甫之高曾八骏巡游陋崑墟之彻䟽昭回上转山岳下腾列圣攸居通仙福会文皇质义武帝佩图至道之兴其来尚矣自华封献寿圣德殆年金格传书珠流味液公主以天慈入道挹化芙蓉祕监以王子出家调芳芝术北玄着列仙之想南丹希至学之因圣绪无爲斯其有作乃睠群岳真君道府光启祠室幽赞神宗青城庐岳二山者佐命群峰之望也丈人仙録祕谛真君使者灵司孔昭冥察名书五法举亚三魔滀洩崇峦异弗骞于物阜寒暑穹谷将必顺于人时开元十九年八月二十一日降明旨曰青城山丈人庙庐山使者庙宜准五岳真君庙例抽德行道士五人焚修供养仍委所管拣择灼然道行者安置真年名申所由敕置庙使内供奉将使者真图建立祠庙拜章醮行道设斋使大供道观法师张平公粤自秦京宣猷江服焕丹青之饰钖玄礼之仪驲传光临云巖皎色使持节江州项军事守江州刺史独孤正重鎭柴桑孚謡积补时观武库代伏文碓经始干城全摹益厉崇规逸丽壮思逾纷朝散大夫行长史杨楚玉行司马皇甫楚玉浔阳县令魏昌等恭惟圣善式议灵场道俗虔精冥休拥异爰初筑土则雨霾烟嶂俄顷仲立而色霁霞标寳龟奠臬之辰金虬驿程之际阴蒙洊密黮晦遄交注想玄空肃思皇道芬芳载洁章醮翘襟六虚窈冥一夕融朗半主之上忽吐神辉缀灼九激颎扬千仞寀寮率抃人吏并观昔天灵降周以云门舞奏神光烛汉以大一登禋然北陆气交南州焕变物委霜霰人嗟沍寒使法师恬恳仙庭凭威国命故玄冬易煖朱景晴晖畅以幽明优乎力没并利攸往咸欣子来便卜胜郊遂𤭫灵域腾頳䄀岭郁翠松巖召斲郢门僝材荆岫䟽峻缭长垣红壁列钱丹楹绣础三间四表炳绘文𣗽八维九隅悬锼镂槛虹梁亘风牖承楣倒井蕖藓芳坛竹扫银铺月晓瑶𥵂霜开至若神理金幽真容罕测夫其祕状远降使司盖考三仙之图不于九牧之鼎激姿粉垩备质光妍忽想冥标灵侔瑞表工徒罄想殊思感通斋室盟祠既优如在𩳧旌霞旆时飏羽仪列冠名山礼均行潦覃董紫极供养黄冠玉釜常煎金炉永艺牲牷草享鸾凤于飞露挹神翁星临婺女清吹洞唱天渚匏瓜之津匹水仙宫海曲蓬莱之岛龙骧鹤翥飘𦒜浄戒之庭师子辟邪趯臞精思之地珠幡卫筤琼盖持舆法供天厨六时朝念真经云帙万劫修行弗翦茅茨明代久彰于克俭经营梓匠神理邈尊于宠光圣渥堂闱灵栖窟宅朅来禔福不亦宜乎冬十有二月司存式命毕钩绳也玄门道士章沖寂等挹教五千齐驩亿兆历仙阶而仰止攀睿筭以驱诚天使愿奉于雕䥴心存魏阙法衆希凭于琬琰道在吴岑春水桃花迷源遂远幽林杏坞胜地非遥伏贺天休敢述颂曰道祕重冥神幽福庭二景运极五岳栖灵其真有物厥妙无形理则恍惚功惟泰宁于赫皇极照融亭造睿握玄珠祥丕大寳苍垠集贶紫云宗道至享百神探因五老乃睠崇山岳灵之祕三象浮精十华仙威滀云雨神存天地法象昭凝真图炳粹幸明德之嘉运降幽祠之宠章扈仙仪兮肃肃晔瑞彩兮煌煌烁琳宫之夕照拂琪木之神光雕辉兮翠辇玉釜兮调香撷五芝于秀崿搴八桂于飞梁龙吟凤舞天路长青云衣兮白霓裳节空歌于瑶磬臻羽旆于琼浆冥激兮福宇彯眇兮神极牵匹水之布流睨烟炉之绮色留鹤语于千载翥鸾装兮一息绛河真毋将易逢碧海仙姑淼难测恭至道于三五奉休符兮万亿纪真石于名山壮洪规于帝力唐开元二十年壬申正月乙巳朔二十五己巳树跋唐九天使者庙碑圆覆在上苍苍正色而一气之翕辟万有之生化莫知其然而然孰主张是孰纲维是即儒者之说形体谓之天主宰谓之帝析理精矣道家书乃明言所以为主宰者维皇上帝高居宸极统御三界分职而理犹世之帝王内有宰辅百执事外有方岳候藩丝牵绳联生杀赏罚各率其属以为民极者幽显一道斯固可以类推两儒者不欲言之难乎为言也青城潜庐三山真君降灵显化昉有唐之开元而推原本始盖与无极道祖同胚腪于大元司生化于品汇应运御世保国衞民可以世数之久近后先之彰晦而臆度哉绍兴间九江通守叶义问纂感应记中有唐李玭庙碑近歳道流蒐补放失首载临川故守王阮録寄事实一纸谓开元庙成诏刺史独孤正访诸工丈辞者制碑以进凡六百八十一士谓李玭文称旨命召固辞阮说必有据泚玭字异岂旧记误耶颂文葩藻可观是必栖道不仕尝𥥱心于真诠者我国家肇开景运跻世隆平易庙扁为观为宫若节春秋有严典祀逮中兴南渡真君之助顺福善灵响交着上御极文明稽古躬寳慈俭属运度参会边尘绎骚用震于渊衷为生灵请命祕祝书名惟谨是至前管辖上清法师熊守中既承诏祇厥事乃簪笏伏阙下丐为真君加徽号上乃亲书三清阁三大字以赐有旨即九天採访应元保运之下加二字曰妙化臣公许秉笔直西省演纶非材惧无以发扬圣意守中属书李泚之文拜识本末庸侈上赐狄难孔难岷潜二福地氛祲惨结独康庐穹爽屹峙此固圣上所以恳恳乎钦崇之典禬欀之供于以宁国歩拯民瘼与夫楼居甲帐之竚瞻露台仙掌之崇侈穷人欲而妄希仙事者可同日语哉呜唿阳九百六运度有常虽帝王盛时所不能免然天道好生岂忍其赤子之刘于锋镝而人君者代天以子万姓体天之生育长养为心则兵祸可得而戢和气可得而致也不然保制劫运开度群品何以见于龙汉赤明之寳篆玉章而迓续乃命于天用祈天永命圣经垂训何乃冥契若此乎今圣上忧勤思治心与天通否倾必亨眷顾有属岂惟丹梯天柱尽扫退于搀抢五老崇山长屏蔽于江浒将际天所覆悉主悉臣环岳鎭于四维中央奠神鼎于荣河温洛车书万里冠带百蛮祀宋配天绵载千亿小臣庸鄙职在词翰赓车攻崧高之雅勒元和平淮之碑揆才非宜尚能泚笔以俟淳祐元年歳在辛丑重阳节朝奉大夫守太常少卿兼直学士院臣程公许拜手谨跋皇朝景德二年重修本观碑铭周起撰臣闻两仪既分三才定位高明广运象纬列于次𨇠博厚无疆岳渎限于方域寒暑错综而岁功序阴阳埏埴而神明生式是化权必有司牧所以协宣上帝垂祐下民粤若圣人乃建皇极于是陈祀典考灵文禳禬科教以致其诚车服采章以辩其数复无方而设教迪妙用以爲宗崇德报功其来尚矣庐山太平兴国观者即九天使者之庙焉昔在有唐开元御历肇肸蠁于冥感荷昭钖于至真将叩寂于清都乃旁询于方士凭兹灵岳始建仙居洎上运载移四方云扰信灵心之有待协冥数于昌朝我太祖皇帝乘五运以天飞抚万邦而御极声教覃于无外临照被于有截矧兹灵壤实惟奥区当九服之会同眷百神而受职我太宗皇帝握干符登大寳丕变风俗惠绥黎元坠典必兴无文咸秩緫帝王之能事推覆育之深仁乃眷集灵之官洪惟祈福之地特颁紫诏爰授正名申严如在之仪乃钖纪年之号今上皇帝诞膺真箓抚育苍黔奉列圣之洪猷启无疆之寳祚若乃自家刑国敦厚于素风一日万机忧勤于庶政况乎日新圣德天纵多能宸章焕烂于昭回睿略怀来于寓县旰具每虚于听纳烝尝肃奉于孝思至于灵瑞纷纷鸿禧累洽考前编而莫纪访博识以未闻斯皆掩在民謡稔熟舆听凿井耕田者焉知帝力瞻云望阙者史不絶书是以中外云趋华夷麋至率诣天阙叠献方闻以爲奉元符答灵命允兹大典天贶难籍虽本钖于帝俞终俯从于民欲于是陈法从俨文卫封峦肆观方展于鸿仪瘗玉潢汾载陈于大报耀祖宗之丕烈荐天地以至诚掩历代之宏纲昭勒成之盛礼岂直竹宫望拜方集于荣光桐岭顺风始挹其颢素而已乎天庆既已成矣洪恩既已洽矣至于巖壑丛祠史传遗烈犹乃徧申祀享特禁樵苏况上帝之元肱会列真之别馆揆日非谋于改筑庀徒不易于前修爰诏侍臣精求匠石费从官给事以乐成轩楹特启于宏规藻绘重新于壮观蜺旌寳座照耀于中围霞帔星冠周旋于列侍若乃飈轮戾止羽客朝脩星坛夜烛于绛光云驭遥闻于衆圣当三元之令序间六气以雍和莫不寅奉科仪肃陈醮席祝皇图之睿筭祈民福于嘉生允集祺祥咸跻富寿宜兹华宇申启灵扬江山回抱于四封襟带交冲于八达信乎神仙之窟宅干坤之户牖者也若然则纪灵蹟刻贞珉昭示信书抑惟旧式臣滥尘近列莫有寸长幸奉明恩谨爲铭曰元后膺图受天明命统御八纮裁成庶政泽浸含灵风行号令奉若天道惠兹万姓乃见庶官乃立民极脩崇明祀光昭令德爲民祈福俾民不忒官既居方神亦受职矧兹灵岳巉巉太虚上真所相仙馆攸居江山廻抱水木扶踈糺正阴慝此马惨舒道有污隆运逢开泰庆浃寰中教尊方外栖羽客兮精修奉真文兮禳禬虽冥数之有期示神人之交会占使星兮南驰爰庀徒兮江湄藻绘增严兮像设彤镂焜煌兮层墀瞰飞甍兮临大道揭叠巘兮荫华禳既成之兮不日顾民力兮何知肃肃兮上真盻玉宇兮重新彤霞兮转旆皓月兮停轮宅灵心兮昭格阜风俗兮和淳祝皇图兮万祀熙品物兮常春採访殿记元丰四年正月乙卯制讵中书门下江州庐山太平兴国观九天採访使者可进号九天採访应元保运真君即日中书班命于有司粤三日己亥权发遣江南东路转运判官臣郏亶奉御香祝辞来告四月戊辰入内内侍省东头供奉官臣廖维护勑书殿榜仙衣幢节即其祠奉安又降緑章黄素醮于坛殿凡二昼夜勑昼仙衣皆藏以寳匣借以文绣绛袍裙帔以泥金云鹤爲章榜字用金旁有龙鸾葩花飞动之象綵幛瑞节致饰蕃丽皆出于中禁而世所未尝见也于是太平冠褐之衆与夫九江内外小大官吏缁黄稚台莫不踊跃奔走动色相贺廼相与涓洁致庆成之醮于祠下又八昼夜而相与言曰兹山自唐开元辛未肇建庙宇距今三百五十有一年矣储休钖羡应验昭晰国朝着令春秋长吏侍祠三歳郊礼亦遣使告飨间尝有寳冠霞衣命圭履袜之赐所以答赛神贶恩亦厚矣今也天启嘉会幽赞圣意讲阔典加隆号礼盛文缛盖历世所未遑者褒表之旨固具载于讵书至于钖予之名数告享之秩序非刻之金石惧无以耀四海之观而永万世之传谓臣尝备词掖适莅真馆宜有以纪一时之盛者窃惟圣上以鸿烈光祖宗以达孝通神明夤畏夙夜思所以对三灵之休故考礼文正祀典緫公卿博士之议而制旨临决焉至于山川神祇降依兹人者无昔今遐迩罔不登秩坛场珪币罔不盻饰况夫咏真之都釐福之庭正名于轩后受职于太上懿铄徽称久郁而未章宜乎上心霈然发德音下明诏而旌显之异也故精诚所郷符应既至使节南指则灵光属霄仙殿夜閟而神乐骇听诸福之物可致之祥当自此而殚见矣方将封泰山勒中岳诗大泽之广博燀闲休于无前臣虽远迹于外犹能追击壤之民歌盛德之美矧今获奉熙事而文字颂述固其职也臣其敢辞谨拜手稽首而献诗曰于昭颢穹睠中国兮维宋世世迪明德兮丕铄睿圣绍尊极兮文武勇智实天钖兮从容法宫考图籍兮振饬万事扬幽侧兮风行雷动酾惠泽兮猋飞景附走夷貊兮气调时豫民滋殖兮神腾鬼鬽皆受职兮巖巖高山敞仙宅兮緫统灵官凡五百兮游衍陟降穷杳默兮福善祸淫渊莫测兮煌煌玉书发奎画兮进以显号冠今昔兮椒浆桂酒列瑶席兮云车风马来络绎兮上真嘉娱百神怿兮瑞福穰穰与山积兮天子万年庆平格兮登封勒成耀金石兮子孙绳绳保千亿兮元元何知安寿域兮奉安玉册记元丰四年神宗皇帝若曰惟江州庐山太平兴国宫九天採访使者盖天之贵神与世爲福而隆名徽称历代置而不讲甚非所以答赛神明之意其进号应元保运真君遣入内内侍省东头供奉官廖维护送金书殿榜拜勑文即赐焉先是本观道士陶智仙诛茅剏宇发地得殖瓴一破之以土实厥土五色获铜泉一其文曰应元保运初不知其何祥也后二年而明诏宠加与泉文符廖维即取其泉以献恭惟皇上南面百神受职天启其衷幽冥同符不其伟欤粤政和五年今上皇帝临莅天下之十六载以意承考以道交神而神祇祖考安乐之式瞻四方靡神不宗乃眷南顾惟应元保运真君陟降庭止在帝左右惟我神考肇建鸿号而典册未备遹追继承其在我后之人乃命有司备礼册命焉遣入内内侍省敦武郎黄京奉玉册以至册文有曰皇帝名且曰谨再拜言其恭如是守土之臣与县令祠宫跪起荐进惟谨厥册刻以嘉玉贯以金縢借以文锦外匣下牀彤髹釦饰光彩焜耀穷工极丽不可名字冠褐之徒拭目荣观欢唿鼓舞动色相趋既而奉安于别殿之后一年而祠吏臣刍实来奉香火黄冠羽衣无虑二百辈鴈行而进曰主上原道德之意崇黄老之学寅奉明神聿修阔典礼重文蔚絶后光前而金石之刻不刊无以铺张王灵昭示来世非老于文学者其谁宜爲臣刍曰道十言是谨按録异记唐开元十九年明皇帝梦神人朱衣金冠乘车而下曰我九天採访使者当馆我于庐山西北隅明日又降于庭命吴道子写之遣内供奉持使者真图建立祠庙于山之阴明皇帝亲书缪篆殿额以赐之其文曰九天使者之殿而无採访之称其榜固在也建庙之初祥异甚黟事见李玭庙碑潘观祥验记张景述续浔阳记陈舜俞庐山记故世谓使者之号庐山之祠皆权舆于有唐发祥于明帝也臣刍攷之不然按五岳真形图其说曰五岳皆有佐命之山崧岱华恒以少室武当罗浮括苍地肺女凡河逢抱犊爲佐命分冶四岳惟衡岳孤峙而无辅故黄帝省方南至于江请命上帝迺建潜霍二山爲南岳储君又拜青城山爲丈人庐山爲使者则使者之名尚矣真形图虽兴于中古然历世方十祖袭授受东晋之世辑而成书不可诬也开元中天台司马子微谓五岳皆有上清真人降任其职因勑五岳各立真君祠其说盖出于真形图而开元诏书青城丈人庙庐山使者庙选道十奉香火视五岳真君祠则庐山房祀意自司马子微发之其肸蠁昭晰见于梦寐不可知也详攷传记使者之神盖德鎭之高真祝融之夹辅云其说见于东晋之前而九天採访之名盖后世所加其庙于庐山之北则自唐明皇帝始至南唐改号通元府本朝太平兴国二年始以纪元赐今名世惑于俚俗肤浅之碑齐诸志怪之说弗加深考以失事实故併论其本未以祛来者之惑焉重和元年十一月十日建朝散郎提㸃太平兴国宫赐绯鱼袋臣洪刍譔草莽臣侍其倬篆额重和元年十一月十日道士臣陈思恭臣陶知常臣章安主臣沈继彬臣李仲恭臣萧敏脩臣高至道建三清阁记惟皇上帝弼我宋不基圣天子嗣大历服寅畏天命宫筑敬天之台坐列钦天之图陟降左右无适非天而揭处寓敬之地凡可以爲民祈天者亦罔不留圣心明德恤祀百神受职先是江州太平兴国官九天採访使者灵应彰灼列圣褒嘉册号应元保运真君至是有诏增以二字曰妙化且亲洒三大字曰三清阁以赐之龙文丽空凤诏炳世瞻仰传诵震于四海于戏茂哉夫天得一以清无声无臭至矣道家者说上宫玉清中宫上清下宫太清意者道本一元气分三境恍惚之中有是象耶凡天下道宇莫不崇三清而事之宫在庐山之阴旧爲採访使者庙由唐开元迄于我宋自庙而观自观而宫琳馆琼房霞粲星列徽称美号先甲后庚卓爲天下伟观独三清未有殿管辖宫事臣熊守中谓非报本返始之义也乃即真君殿之前建巨阁以奉焉盖经葺八年而始成闳丽穹峻称其教法前帝后臣神位严侐礼备而道顺矣真君之灵闻天下我国家自六飞南渡视庐山同五岳凡疆场之事祷焉岁之水旱祷焉盗贼灾异之变咸祷焉赉香命官其礼逾重无谒不获其受命如响盖尝思之惟天聦明临下有赫福善祸淫亏盈益谦要必有代天之耳目者其殆採访之职欤上帝命之以稽察四方亦犹人主命臣以诹访天下四时行而万物成凡皆以佑我民耳惟天佑民罔极惟后爲民祈天亦无所不用其极此三大字之所以赐也阁之成以绍定壬辰夏六月甲子上赐之以嘉熙庚子冬闰十二月甲子凡州之民莫不蹈舞愿刻金石不阐上帝之命对扬天子之休永诏万世臣家世于庐山下今幸待罪禁林执笔歌颂职也谨拜手稽首叙其事而献诗曰庐山之胜秀出斗旁参于衡岳鎭东南方民人所瞻神天攸宅赉梦之祥廼兴自昔惟天聦明矜此下民监求其莫恐有不闻惟神司之云轺风马廼诹廼访周游天下不疾而速不察而明天何言哉民无嚬呻是爲福庭列圣祇敬钖羡隤祉有感斯应明明我圣惟一乃心不显亦临敢有弗钦寳画金扁徽称明诏日月之揭山川有耀邃殿在后新阁在前如君当御而臣仰焉时节冠珮会朝帝所达民之情佑我圣主民戴我圣与天无极天佑我宋子孙千亿民拜稽首愿垂表经从臣刻辞永钖休声宫记岁在嘉定戊寅清明福州灵霍童景洞天羽人白玉蟾袂香趍敬九天御史台下顷焉官牧陈至和饮以醴逮予之玉华也醉屦飘忽弗违而迈承遣道士陈守默陈如一约爲文以记其宫岂容逊也其文曰九江故郡千古庐山乃仙灵咏真之洞天实紫元景曜之神府琅庭琛馆隐于丹崖翠壁之间羽衣霓裳混于青牛白鹿之际猿啼玉涧鹤唳芝田地接炎衡云连潜皖金童戴月传麻姑阁皁之书寳仗凭风赴委羽括苍之宴琪花开尽朱凤飞来五老峰玉井寒深白龙涌出三崃水松苍石怪襟九曲而带罗浮竹老草灵辐三茅而毂大涤北顾紫极西睇青城域会楚吴星分轸角神刓鬼划诸峯三百六十巖山瘦溪寒一夜八万四千偈周时康子孝佩雷玺于林间晋代许旌阳飞铁舟于木杪刘越掩赤城于石里双户凝紫金董奉种红杏于溪东千朝腾碧落蔡李举玉棺而冲去钟吕启金匮以相传马瀑溅湿刘混成之衣虎溪淘碎陆简寂之句靖节酒醒佛杜亲植西天莲义之书忙谷雨惜羹白露笋陟崇岗之胜槩採先哲之遗踪剔蜗银朱网之幽攷草碣苔碑之旧欲挥椽笔以纪琳宫明皇开元十九年仲秋二旬有一日特遣殷勤之使俾新採访之祠爰究其原实基所始昭阳寳禁金余惊醒梦初回神霄天君玉骑迎归天欲晓灵符宫里早朝凭几谕群臣含元殿前云鹤盘空辉八极千幢万纛霓旌凤盖飏晴霞三冕九旒风马云车散花雨上清五百珠吏握苍龙监兵之符太微四六瑶仙掌金虎飞云之印十二溪女骑玉鳌而跨金鲸二九江神御锦蚊而坐翠蜃三官执籍校天地山海之图六丁操戈守日月星辰之箓左防观而右护法金钺横霜前飞辽而后延精锦牙耀日四帅麾节驱雷公电母之群五岳旌旗奋风伯雨师之阵九州社令把社稷城隍之书八海龙君捧龙蛇鱼鼈之典司命翼驾典禁侍轩箫鼓鸣空髣髴钓天之九奏笙竿菩翠阴沈禁漏之三更风递琵琶宫女倚芙蓉而侧耳露凄觱栗仙嫔舞芍药以荐觞漂渺烟霞谱出奇冥之上依稀纶綍声传翠葆之前比登太清混元之天亲禀五灵皇帝之勑丈人鎭蜀玄命治舒吾于康庐西北之隅盍建九天廉访之治十七世之后覃戬谷于生灵一二日之间运楩楠于基址但须斤斧庸治宫墻紏察万灵签书四府应阴六元一之运司阳九百六之经言将讫而吴岑善丹青事尚新而李玼入竹帛麟舆倏已去飈驭不可追一念感通千官瞻礼今浔阳刺史独人连军群僚而营创祠坛遣神都道士孟仙真凡五人而焚修香火不雨而暴涨运水神作殿之材正昼而反风移地主所居之屋粉垩丹緑掘地而寻砖瓦石泥非人而至仙灯夜现衆真隐约于阴霾楮镪晓飞万鬼往来于野渡木像入庙而流汗粉楹卧地以发光龙跳朱楼楼影高浮云影乱鸳铺翠瓦瓦痕冷织月痕花期岁工夫梧叶秋万邦香火莲花会梯山航海无远不来星烛云坛迄今尤盛江淮贡金贝人如织而日如梭闽浙走香花袂成帷而汗成雨再瞻仙躅适当圣治之峰前爰相案山远及蕲黄之界外负仙鹤沖天之势对游鱼上水之形自艮临震属贪狼正天医玉兔之位折巽归干入姑洗乃鹑首金龙之郷霜劒铁狮更蜿蜒于西巘香炉石鼎并盘礴于东峯控御两三州环望数百里天寳爲庙而昇元爲府太平改观而宣和改宫虽亘古以昭灵亦历代而沿革太宗登大寳新翠辇玉釜之荣真庙握元图特紫札金牌之赐粤从兴国春秋责两醮于守臣逮至政和位号已三登于玉册祥符降蠲税之令天禧赐度牒之恩月破御香三百斤岁设国醮五六会金虬玉牒荐有宠光凤画奎文益增镂志铭昌鼎筭腾景瑶京星使䕶船玉鬛盘花枝而现瑞皇华投币綵云带华盖以鸣鞭元丰东师获铜钱于土缶神宗明诏上寳号于金庭四字相符一时咸异建炎戮张遇显龙马于碧空开禧馘吴曦奏犬羊于紫阙炳灵愈焕降祉弥繁盖玉虚朱帝之尊亦金阙赤皇之化灵姿妙粹秉太元碧琳之圭瑞相端妍衣九光红霄之帔丹盈羽䙱琼华碧簪冠偃月金晨之冠履天风朱光之履曳玉铢之袂服海岳之裳五印凝丹一剑横素分景作玉鍊火帝化形爲南上真君其爲炎极之皇或亶太阳之政巡游三界监御万真初皇之九龙中皇之九都下皇之元都化爲使者黄帝之真元尧帝之元一舜帝之太一皆乃真形夏禹朝谓苍水之神周穆世曰天灵之使唐朝肇迹宋代隆禧琪木晨光撷五枝于秀崿珠宫夕照搴八桂于飞梁高云举读洞经于钱塘亲承降顾龚庆长阅名籍于向氏备谕威灵吴大和而增丹癯之光唐保大而葺黝赤之弊中厄兵焰半爲草墟运星鎚月斧之劳复烟桷霞甍之胜内而方丈外以三门轮奂峥嵘金碧绚烂三官殿四圣殿辅弼正宫道纪堂抱一堂掩映虚室山光轩与擢秀轩而争爽朱陵阁共景阳阁以相高寳藏储经开天上图书之府华庭申福灿人间箕翼之𨃽榜扁云无心泉鸣人听雨雨廊綵壁绘绛衣碧弁之灵四面粉墻闭紫木黄芝之茂仓院粟红而贯朽库堂茶緑而水香崇廪齐山河伯转轮而舂谷香厨蒸雾原夫饇饭以担薪霞帔星冠万指之张颐待哺月坛风峙几代之栖仙宅灵面乎覆船山背彼飞云洞门外古石树爲刘仙之亭官后峨翚聿建灵泽之庙道院十九所居鸣琴啸劒之流官廨三五间延秣马脂车之客碧流遶舍緑藓封瑎天籁一鸣山鸣谷应风竿才动水动烟寒万枝红女媚芳塘千丈苍官迎古路真神仙之窟宅况泉石之膏盲素瀑紫岩侧援星江之地白苹红蓼再游溢浦之时朝家太平兴国之宫爲侍从奉祠之所真君应元保运之号廼圣明缛典之封古今几何年曾未镌翠珉之字髫乳一小子讵可赋白云之篇有命奚辞聊诗以记九嶷真人元夷君笑骑玉龙飞紫云手持五帝伏魔印霓旌羽仗朝太清亲受混元皇帝勑浮驾万鹤下红尘芝軿一憩仙韶响千骑屯空驱火铃昭阳官中夜月丽楼殿薕幕风泠泠明皇梦里与神遇乃知九天使者名浚晨辇出明光殿宣谕百辟闻且惊玉殿再设香花席羽盖琼轮泛杳冥忽聆青鸟鸣一声举首天际瞻群真风雷震吼云气腾麟车凤驾森不鸣三十六官散天花千官罗拜如云崩开元天子一稽首翠葆深守语如纶传言太上爱黎庶遣使廉访游八纮九天九地万品汇尽我掌握令枯荣庐山西北地可庙千岁之下崇香灯言终奄忽入空碧诏遣独孤老守臣殷勤天使捧金币营建宫庙福生灵一夜无风水自溢千章梓和飘山根市妖运斧山灵奔明年秋风咚落成万家共结莲花会龙楼凤阁插天星寥寥五百春桃花落花流水洞天春我来炷栢九顿首神霄故吏问山人爲言圣宋启仙祚五朝明主增宠荣历年春秋国一醮宸昼光灿龙凤形顷年逆㓂忘国恩仙飈亲控苍龙兵神通变化不可测万民阴受雨露均金镂赐牌铭景贶寳笈朝凝瑞雪馨彤霞肃驾骑北斗飘忽虚极嬉蓬瀛白鹤青鸾杳不归博山香穗一缕青清都绛阙渺无际醉拍玉栏唿雷霆九霄真皇分万化景飞飈举夜吹笙圣主焕文耀层汉镂玉塡金藏翠京国朝鸿烈等天地充塞天地涵鱼鸢小诗何足纪盛事聊歌不德光林泉持蠡酌水归去来一枕清风千万年授墨堂记浔阳乃天下江山眉目之地庐山盖仙灵咏真洞天虎溪福地也尝闻之晋钟离权栖隐于山中欤唐吕洞賔过山中遇钟离获刀圭之传后与之俱仙矣绍圣间轮困子杜旷着沖真先生胡公遇仙传胡公则太平兴国宫道士也宫则九天採访之司也居庐山之阴凡圣同居隐显莫测胡公讳用琮昔爲山中道正时有道人姓回冠华阳青绡之巾衣开元崇玄之服垂飞云玄缣之绅蹑寒雪素丝之履美须眉丰脸脥緑鬓而隆准碧眼而方颐气宇昂昂风神烨烨过宫中莫有延之者独胡公款以杯茗既而语笑自若乃指壶而㸃胸索酒以待酌一壶不竭百杯有余由昕而夕饮不知醉复欲邀胡公饮于邸筹新糖脍小鲜胡公辞以日暮而回道人乃掀髯长笑去矣宫之距城有一舍之遥翌日胡公谒郡候款城关尚未启钥道人又自城而出笑与胡相顾而去阍吏云子夜回道人已此候门久之胡公心亦异其人矣后数年弊衫破帽革带麻鞵自称大宋客扣胡公之幽院自肩二酒壜示胡皆黄白之物取碎银以鬻酒鲙饮至日昳以铁刀剔土沥残酒漱津和土成墨掷之几上铮然有声胡公醉卧胡床而客拂袖不知所之满室异香弥日馥郁其刀皆金色人争市之乃以墨研酒而饵其半宿疾顿甦胡公年及七旬颜貌如处子酒量不减八仙诚异遇矣若夫大宋二字切音乃洞字也二壜者吕字也所称客者賔也则吕洞賔之相遇明矣胡公由是渐厌人间一旦留诗蜕形而去向之醖墨之地忽涌泉五支左丞王公寀过之爲名墨仙泉侍郞宋公伯友与左丞皆有墨仙酬唱之什有緑膏换得朱颜廻白发不用黄精拂之句太尉谯国曹公勋清虚真人皇甫坦采其事实以闻于德寿殿高宗甚嗟异之胡公之居先曰遇仙堂改爲授墨重楼复屋瑞气葱葱古井寒泉四时莹碧奇哉庐山异事也故爲之书将以补仙史之遗云地主祠堂记陈氏原乎高卒其派如流泉汉曲逆候佐沛公王关中卒成相业自兹世代煌煌子孙烨烨阳而侯封阴而庙食者代有人焉昔由颕阳徙居闽粤者甚族古无诸郡梅川侯姓陈晋代人也庙于南山李花林尝逊地以爲仙源洞宫古武荣郡莆田侯姓陈亦晋代人也庙于壶山风亭驿亦逊地以爲清源洞宫有如富沙之盖竹侯临漳之灵着侯皆陈族也名山大川陈氏血食者莫知其几唐庙隐君陈其姓莫知其名或曰讳伯宣者晦迹康山注史记以行天下诏徴不起就拜着作佐郞家儒世仕既居圣治峯之前开元间明皇夜宿昭阳晓御灵光凡两覩九天採访使者之相面承圣训使就庐山西北之隅委江州守臣独孤正树庙敕差孟仙真等五人奉香火先是敕黄未下隙无人知一旦有峨星曳霞者诣陈门曰混元皇帝遣元夷苍水使者持九麾五灵之节廉访九天九地生死枯荣之籍今天子亲诣使者欲于庐山建九天御史之台五百年后福被黎庶吾以尔所居瑶壑葬月玉渊影天真胜处也宜捐厥地而基其庙欤尔他日换世当爲台属使尔司是山而庙食矣陈既诺道士出门恍失所在后忽迅雷烈风移所居于宫左即其址以爲祠焉祠既落成陈亦羽解遂得世爲此方地主矣厥后移居德安县之常乐里久而又分派于丁山之别业两被国朝义门旌表之命遂以宫左故庐爲地主香火之地国庙改祠爲宫而陈氏亦有跨鳌者登瀛者握兰者入翰苑老坐钓台者弦诵琅琅簪珮锵锵阀阅堂堂旌旆皇皇盛哉盛哉其耳孙陈琢控青凫策黄鹄委宫门直岁道士向德新市楩楠价陶埏撤而鼎之塑神像十尊缔神宇六间两重门两过道翠桷凝烟朱廊浸月檐铎风而递响灯龛昼而长焰花塼织地玙础生苔寳帐垂轩玉炉袅屋金碧烂目朱紫惊人气焰威灵俨若解语聦明正直自古而今此盖前监宫事东溪杜道枢有以启陈琢也昔逍遥山金公避地以逊许旌阳桐栢山孙公避地以逊葛太极与夫闽中二陈之所以逊地爲洞宫者其与康山陈隐君一也隐君虽亡如存万古一灵其必能鍊九干六坤之鈆採三震四兑之汞修成飞化之道不爲清灵之魂则其去仙不远尚何神哉夫神者易曰大而不可测之谓神阴符经曰不神而神所以神化书又曰万神一神也隐君苟能神其神则可以蹑元夷之域登元始之乡而与採访真君同一喘息共一室庐岂区区庙食而可以滞吾隐君也哉隐君神人也其敢以告重建地主祠记真君奉使採访即庐山而驻节记之者昭昭矣若夫地主陈公舍宅以爲宫本末尤神夷考旧闻自皇灵昼见于开元天子择所妥灵事严未有以称旨圣治之麓隐君子陈公家焉佳山水也一日方士款门以迁巢爲公讽公欣然顾不难于迁而揆力未逮廼风霆夜骇屋庐无挠诘旦尽室已南徙矣于是神职效珍子来毕瘁因溪阜爲墉洫架云霓于栋宇由庙而府府而观观而宫真馆日增异境亦曰广有非人谋所及原夫宏规伟制虽云地辟天开要皆公胸中之丘壑也人之情私户牖者不知有藩墻之外不忍其身之不宴则皇恤乎异代之戚休今公捐世守之业以爲生灵请命割吾庐之爱以开后五百年黎庶之福高识迈往谊槩薄云使争席野老见之能无媿汗是足主兹山与宫之香火相爲久长矣岁在旃蒙大渊献道院以兵毁殃及于主祠事定载葺其明年落成管辖宫事周得一副知宫事周承源请记其废兴余闻之公自徙家絫传而世次莫考好事者往往以谱疆附于公独古碑有知宫事吕至信刻初降像而以事系之曰今干步是也世以爲余族焉兵火屡更家无完牒不敢效崇韬祖汾阳以爲公羞虽然公之贤虽微吾祖犹应记之况吕碑之传如许哉于是乎书太歳丁丑至元十四年上元日山之民石磵陈有宗记山泉居士吴蒙题盖重建地主祠祝版至元十三年岁次丙子三月丙寅朔初三日戊辰住持宫事兼领管辖周得一副知宫事周承源监临同主管宫事伍永怀与宫门知事道衆等敢昭告于恩府地主陈公感应大王惟神夙有仙苗毓灵圣世採访分司庐山开治玉趾亲临曰舍此地当获灵佑言毕隐去雷电宵驰不惊春寐神运厥居山之南际庙食一方遐迩福被自唐而宋越五百禩建炎宼江阳九厄至宫庭灰烬草莱塡翳随即中兴扶颠起废畚筑撤新香火如故南渡于今几更祠宇朝谒軿繁繄神之助岂谓乙亥祠又延燬大数将期非神不祜地覆天翻其毒太苦仓库荡然束乎无措粒食不继命悬一缕百孔千创非昔年比旧逋未偿新债又举朝夕靡遑妥灵无所辄不自揣奋空撑挂幸借檀那慨然乐施经营新庙还复旧址将次落成悉资神护涓日惟良适逢修禊歃牲酾酒敬酧元誓少长咸集庆安神位幸摄化于十方俾库帑之丰裕簪褐聚居而叶和主佃相依而安堵茂衍香花敢忘神赐尚飨维至元十六年太岁己卯七月丙午朔初六日辛亥通妙沖真大师江州路道教都提㸃管辖诸宫观太平兴国宫都监住持宫事周得一明素凝和大师江州路道録提举诸宫观知太平兴国宫事周承源崇道大师江州路道判太平兴国宫副知宫事刘宗传与宫门知事道衆等敢昭告于恩府地生陈公感应大王惟神秉灵此山垂佑宫庭远来近悦福被民生圣元革命祠宇变更度材改筑五载落成美哉轮奂炳然丹青殿陛整肃门径辟平规模宏远莫之与京悉自神化于人岂能日吉时良揭虔妥灵芗茗牲醖于豆于登洋乎如在昭鉴微诚真灵香火协賛中兴簪褐聚居各保安宁疵疠聿消仓库充盈岁时祀事敢忘报称尚飨九天採讨真君行宫记善言天道者至自然而止然其监曰天监眷白天眷视听秩讨惟天之归之无爲而无不爲无言而无不言其自然者固体用兼该不过行其所无事耳古人知其然故奉若其道克享其心参賛其化育迓续其休命若诿曰天道远不可致诰付之悠邈以爲自然焉恶可黄帝尧舜垂衣裳而天下冶与天爲一矣至其下民必清问岳牧必徧咨明目而达聦黜幽而陟明何尝一日而忘天下迨德下衰犹有人主耳目之宫惧其不广且于内外着廉察之员而后遐方絶域莫逃于万里之门见此採访之宫所以自天启之而行宫之设尤人事之不可忽也真君自开元瑞应于圣治之麓得陈氏故居以宅厥灵于是浔阳郭有西坡之廨万寿之观旉浅原之白腾崑崙瀼溪之昇龙紫阳皆祠之分达者朱庭珍馆相望于江上矣非顾爲是多事也祠称採访是爲上苍监临之司则幽遐必徧烛淑慝必精别将使採访之下任司牧之寄者无负于惠养承流宣化者无负于抚字爲人臣子者尽事君之忠事亲之孝以无负于覆载庶可对越以免于戾否则昭昭在上毫髪无爽休咎将于是乎分其敢不敬世道所关非其他香火縁比矣眷维双钟之邑距圣治百里而远独分祠视他邑爲陋翠麓周氏爲邑望族周君恕字公叔又族之望曾罹兵火家靡孑遗旁求嗣续未有所遇乃念处人伦之常者犹有子孙不皆贤之叹或不幸无后而择所立亦必务在得贤往往图回于积年而未易定况吾值其变老爲穷民朝不谋夕矣方将茫焉求一乳臭以托余生则身计已大谬而高曾以来铢积寸絫者付之轻掷于此心何以自慰吾当内审于心有可以建之天地质之鬼神以上契吾祖祢之心则事适乎权何敢求其尽合于世法今採访行祠犹吾邑之阙典思欲恢拓其规使吾之家祀得依神圣之香火相爲无穷则祖祢不爲无托乃谋之庐山太平兴国宫管辖宫事提㸃周得一知宫事道録周承源愿舍田若干顷庄宇在焉地若干亩祖陇在焉爲庄扁以翠麓创採访行殿一所旁建飞天法轮及诸圣像周氏祖祢祠堂就附东偏岁自官庭分遗道侣之公清者以主之上可以效矉华祝爲作民父母之圣主祈天永命次可以希风鲁颂爲辅世长民之贤臣集福延年圣号所谓应元保运神化昭顺此其证也又次可以爲吾之高曾以下得听法闻经超凡希圣之阶又次可以爲吾邑井乡党得日修胜事岁济丰登之便圣谶所谓五百年后福及生灵又此其旨也吾祖父如有知焉幽幽之中能不释然以慰躣然以喜哉闻者莫不称善乃白之郡邑给以书契盖至元十三年六月日也储是年之租入爲祠宇之创始未落成公叔以疾终得年七十有五先己自叙其颠末遗言求记之者有宗未熟公叔而稔其事乃爲志其大槩且谂于衆曰舍宅之源委既如右矣观其所自叙则于祀祖先资冥福䕶丘陇之事一编之中屡致意焉以继志述事之难其人而托之方外之士则受其托者良亦不轻一言之发显幽临监大其生也既以是属之其人则其殁也将以是请之于神荀得请焉则非受公叔之托实膺上真之托矣重然诺者其良图之图之如何经纪必务于周密委任必择于谨厚以住山甲乙之规视周氏之宗祀使其香火相继于无穷则公叔爲不死矣至元十七年清明日石礀居士陈有宗记并书少中大夫江州路总管兼府尹鴈门杨仁风题盖太平兴国宫营造记浔阳爲江南重鎭庐阜爲浔阳名山神禹之所尝登而刻石者秦皇汉武亦皆纪功其上传记所载班班可攷它山盖不得拟也山中道释之庐不可缕数而太平兴国宫独以九天採访真君宅灵之地而加显焉自唐开元帝感异梦一时修奉备极既命吴道子图写像貌复命独孤正建立祠宇神运之木随用随足谈者以爲异由唐而来世代凡几更革林谷凡几变迁由府而观由观而宫虽或兴或废而真君之灵则犹一日上之尊崇愈至下之信向愈笃又岂他神可得而拟哉岁乙亥国家混一六合九江市不易肆各得全生而官去城差远不无过中之扰知宫事周得一副宫事周承源慨然有感人宫庭之毁剥田园之荒芜欲图缮葺而无其力左承吕公时开大府亟以告焉随助以廪粟贷以耕牛俾招集羽流经理旧业越二年租入渐复其故于是废者兴仆者祖殿堂廊庑一时俱新湖邑有周公叔者悉以其家产爲香火之奉宫前之田间有爲豪家所据者亦皆归疆由是宫计始裕道衆日增钟磬口响九重滨使降香东西行者莫不举平加额比灵改观神人咸悦是固二周君办一肯心之所致而非吕公恻然于始则二君何从致其力哉在昔建炎初宫尝毁矣道元大师周孚先实扫此而更新之今二君皆其近族后嗣信于此山有縁如此余行四方每叹大事之壤烂頽废而不克振者何可胜筭岂皆其势之不可爲哉盖上下悠悠而无恻怛之念尔乃若潜山青城盖与真君同时着灵而兵革之余皆不复如旧又安得不有感于斯余九年寄述有祷未尝不孚留滞未能即归故隐歳率一至宫中办香致敬二君俾记颠末用不敢辞姑爲纪大略俾来者考焉若夫土木凡用则不着至元十八年歳次辛巳八月甲子承直郞江南瀇溪书院提学年镕撰拜书嘉议大夫常德路緫管兼府尹李秉彝篆额太平宫新庄记真君殿碑盖龙兴据其所具而作及以疾归留宫睮月与身见而言传者或异遂更订而丹书之既入石矣犹有一遗其曰始田履畒财及三千今万有奇若合其旧爲一而言今则不然皆冲靖真常凝妙法师汤君提㸃知宫録江州路道教之后之致者独万有一千其道有三曰货取曰施入曰力作余叹其用志之确亲劳之多无文以彰之世乌乎知爲目其诸庄与地在所反其施入之主之名自多衰之以及其寡今最货取三千六百五十惟石门千二百八十爲多其不足是者启石二百八十锦溪七百五十石塘九百一十龙冈九百六十上龙溪千二百三十惟启石居兴国大治余皆江之德化最施人者五千三百五十惟翠麓二千二百爲多高岸半之元山千二百万安千七百福兴千七百四十赵陈二千一百惟高岸居兴国之永兴元山居蕲之黄梅其故主则厉坚孙项至大余皆江之属县翠麓湖口万安德安福兴彭泽赵陈瑞昌其主周恕胡荣吕师山则碑福州路同知者与齐永年云力作者创四茗硙于德化县曰义兴庄凡四十有二盘又垦田二千肇爲五庵宫之前三曰东西太平与紫元宫之后二曰涌翠谷峯其始皆菅茅朴樕衆所薪牧之囿皆募人钱镈铚斧而出高莳松杉栢茗皆摘实挼子畦而苗之移置其地下种姜芋藷茜与水可堘稻者皆令募人有之其利不入公宫以劝夫未至者余闻之肩舆历至其所而观焉经始久者方五年近者一岁而木之布列冈阜薪者虽没草间而生意茁然久者已离立如人将数万举其畦而未分犹盈亩焉篁篠斩梢而不伤其鞭畚故土取诸他山爲箇不可计意者倍蓰乎木笋已丛出其下特未林耳君登高丘指宫林以相语曰闻之故耆之山始亦榛莽如是吾所材而用之皆基先民今荒山可芟治者犹或数里天假吾年而爲之不置或得尽辟百年木皆连抱可使后人资以治宫亦吾于世生不虚也余曰呜唿君之所言政古人所谓人弃我取本富之要也迹是爲心何事不可爲何功不可集宜人之动盪鼓舞割所爱惟惧施入之后不然彼其家田民赖以食其力者也将以尺帛斗米遗之犹恋移时呴呴然收恩而后以授况是连阡亘陌之田直或千金无所望报弃之若鸿毛非有以服其心者能然耶余惟久此又闻其将大衆之法道流非有故不入田民家民之入钱取薪炭山者皆给之劵恒遣力人持挺行逻林间盗采者有罚钱谷入出井井有稽舂磨之细不遗糠籺公宫大庖日炊米十斛可食千人其徒皆就食宫堂来必道氅以示不职宫事者各有子院有釜鬲不作饮食惟待煮茗颒水之须其僮奴之守舍与诸菴远宫数里者爲饭皆日赋之子院不得设塑像旦夕惟即瞻礼于宫余问其然则曰子院强则公宫弱强日益富则公宫日益不足不足势必下求子院一则应再而缓三则柔者德之以色刚者拒之以言上下之情寝以离矣不若同甘共苦以公宫所廪养之爲可恒也呜唿他道流能远计若是乎尝与一二知己私窃评之白须蜎磔有熊豹之姿已见其力足任事加以沉深有谋寡言而信威而和诚而恪视数百人黄童白叟约束如一使不爲老子法用世而爲将帅可以进退三军立功万里今顾爲九江黄冠师枯藁山林已是也耶因叙田及此君名德润字季玉号芗涧其左右君靡朝以夕尽其劳勚忠于其宫同成功者中外四十九人纪诸殿碑可考而知尝观汉费凤韩仁诸碑书多不满石或三之一或半焉而空其后岂待天嗣有所书耶故今例之亦法古之一也大德九年辰在乙巳日短至中奉大夫江西等处行中书省参知政事姚燧记并书及题额庐山太平兴国宫採访真君事实卷之六庐山太平兴国宫访真君事实正统道藏三家本七卷正一部庐山太平兴国宫採访真君事实卷之七应感类杨泰明弃官学道于庐山泰明爲长安县令本一儒生事父母孝时谓杨孝子尝佐郭子仪幕府性恬静不求仕进每劝子仪曰军政虽曰尚严人命至重不可轻杀子仪掌兵二十余年驭下宽厚不妄诛戮军士爱之如父兄皆泰明阴賛之力永泰元年弃官来庐山峯项结庵造青精饭服以辟谷然栢香祷于九天使者真王求长生之道积一十四年时当秋夕天宇清霁忽于朝礼之地见神人金冠绛袍白珠络缝傍有一人执玉斧一人捧玉函神人曰我乃九天使者採访人间善恶以汝积世有功于民秉心清苦精持道行诚达九天玉清太素三元君命我授汝九天太真道经泰明再拜伏地叩首称谢徐启玉函授以寳书仍告戒曰始终精勤不替道成之日吾当召汝语讫风云骤起已失所在开经观之乃高上大洞真经三十九章也泰明从此依经行持屏迹人世凡三十六年至宪宗元和八年正月一日午时祥云来迎泰明乘云昇举李云郷医道有功云卿唐之隐士每云上真高仙必须阴功济物精持戒行遂留心医道智识颕悟凡用药不犯生命止使金石草木自以古仙制方传于后人其间有用虫鱼爲药縁此不得轻举因爲鉴戒来居庐山数州求医者盈门不受财帛之赠絶慾断荤所居近九天使者庙每旦焚香祝曰云卿以医药救民疾苦不务财利尽未来世永无退心神明灵通必蒙加护凡居山六十余年颜色黄润目光射人识者皆云阴德所致一日因随採药人至深山中忽覩一人圆冠紫袍揖曰我此山之神也九天使者真王传命以汝救物有功使我授汝太清九华神丹太微天帝君飞天罡步地纪金简玉字一通自此当屏迹人间精意修持云卿再拜告曰九天使者不审云卿可得见否神人曰汝秽气未除未可见也方以手授神丹玉字之诀其神已隐不见云卿乃就圣治峯土穴爲室专修其道后唐同光二年八月一日白日昇仙向子文遇龚庆长子文长沙人唐寳历二年得官衡州贫不能归爱山水之胜一旦谒岳庙时当盛暑留宿旬余忽有一人青布紫裘面如琢玉神色威整须眉如昼子文异其骨相翌旦往见问之乃曰余龚庆长也世家洛阳少遇司马隐元于鸣臯山下隐元者自云委羽洞天之灵官也凡五岳四凟洞天福地各有灵官主之校量功罪採访善恶闻于九天使者之府隐元语庆长曰汝宿生常居要职有辩寃雪死之劳当时士民阴受汝赐逮朱泚僣逆伏节死事忠愤之气毅然不衰故得再生爲人他时通悟必能记忆矣九天使者録汝之功命我授汝石精金光藏景録形神劒之法中黄太一默朝之道因得度世近登紫霄峯望气见岭外妖气欲往禳除经过岳祠故来朝谒子文爲之致恭庆长顾侍者取琴鼓之其曲曰金鲸躣海雨滴秋荷醉淘月白雪引之类音韵清越非凡声也陪从数日临别子文再拜曰幸得际遇欲从先生南游可乎庆长曰未可也汝尚当仕进更十八年中条山相见子文再拜乞言庆长曰学道先乎功行逢时得志汝宜勉之至于吐纳服饵乃其余事子文恳请再三庆长曰当俟后会子文曰更有教戒誓当禀奉庆长沉思良久云汝父祖旅殡僧舍颇苦鬼役早卜吉壤以终大事子文流涕拜谢翩然而去徐司谏施钱新庙司谏唐大和二年除江西节度使以私钱三万缗新庐山使者庙命工丹雘浔阳令遗吏典其事吏入城召画工与俱归工负荷丹采从之始出闉吏忽自褫衣带投地工疑其醉拾而随之须臾脱衣弃帽比行三十里衣仅蔽体将及庙忽有若徤卒者青衣白韦蔽膝出自涧中前捽吏去工救之曰此醉人也恕之卒但瞠视捽吏坐水中工始觉其鬼惊走告庙中人偕来已失青衣所在吏坐如初视之死矣因阅出纳之籍则干没过半刘德本捐财赈饥德本字孝叔鄂州人好古多能不求仕进往来船贾于大江中唐干符六年十月黄巢陷鄂州沿江惊动自度不能还郷以米万硕散施饥贫避地庐山一日有道者蓬头鹿裘来访不通姓字相从游山踰年一日偶至五老峯下赏翫不觉日暮乃携手入深涧见石门中老人倚杖而立德本再拜具述行止老人喜曰可同到后院行约四五里见一门丹碧焕烂上有金篆题曰紫元景曜之门既入见楼台层列宫室相连守卫之士呵禁甚严德本震悚不敢仰视老人曰此咏真洞天也九天使者真王採访人间汝捐家财巨万以赈饥民善行可嘉故许一造神府当刊名九天仙箓度世不死矣德本再拜曰九天使者真王见居何处老人曰汝爲人方四世夙生障厚骨相未清未可问也汝宜严持戒行澄莹心神济物利生精进匪懈真王洞鉴隐微他时必垂救度德本再拜以谢老人便引出门未踰阈之间恍然不见已还旧止德本问道者曰老仙何人也道者曰即此洞天灵官九天使者真王之隶也尔既曾造神宫躬授严训吾与汝请从此别遂揖而去张怀武阴功友物唐天祐初江西连帅南平王钟某遣道士沈太虚设醮于九天使者庙太虚醮罢恍若梦见图像前一人揖曰吾张怀武也尝爲军将微有阴功及物採访命我爲灵官既寤访怀武之名无能知者归以语进士沈彬彬后二十年游醴陵邑令陆君与客方食有许军吏后至语及张怀武彬问之许曰怀武者蔡之裨将顷因甲辰年大饯闻豫章独稔即将部属奔焉既即路两军稍不相能比至武昌衅隙大作克日将战禁之不可怀武乃拔劒谓其徒曰吾与汝今日之行非有他图直救性命尔奈何不忍小忿自相攻战失战强者伤弱者亡如是则何爲去父母之国而死于道路耶两军所以致争者以有怀武故也今我爲汝等死两军亦无后艰矣遂自刎于是衆皆恸哭相与和亲比及豫章无死亡者王琳放生葬死琳京兆人唐大顺二年任邢州尧山尉时方兵兴死于血刃者甚衆琳欢曰无辜之民肝脑涂地深可哀也遂舍家赀具棺椁数年之间所葬不可数计金陵同事高应成卒于官母老食衆贫不能归琳竭力资助遣子刚印津送还郷士论嘉之金陵濒江琳毎过市必鬻鱼鼈而放之一日渔者举网得鱼赤鳞金目长丈余琳曰此异物也买送江中风涛随起夜梦一武士衣冠甚伟语琳曰公放生葬死多矣九天使者已録善功当享长年之福琳曰九天使者何神也曰天之贵神也受命上帝採访人间善恶而诛赏之在庐山之阴公岂不知琳觉而异之日奉香火年百有余岁而终二子六孙亦皆耆耄京师谓之长寿王家丞相薛居正诗云丹鱼报福流三世白骨九天其家刻石记之食牛肉入观之戒大中祥符元年有一屠者春时因随游人入观中忽若有物擒捽掷之庭下仓惶奔走出门窜入一空室中卧地作牛吼之声数日而卒两目突出至今有食牛肉者不敢入宫门鬻油秽杂斋醮之报庐山下有鬻油者养母颇孝一日暴雷震死母以其子无罪日号泣于使者之祠祈知其故一夕梦朱衣神人告曰汝子杂取鱼膏以伪乱真欺人而谋利吾祠斋醮用之腥气薰蒸灵仙所恶震死晚矣何集虚信事使者双目再明集虚字道甫黄州人天禧二年主河南府偃师簿因目瞽解官有庐山道士吿云本观九天使者至诚祈祷当有灵感集虚遣男仲和诣山致醮画像以归絶慾食素焚香祈祷日取供水洗目将二年余忽一目见物如隔纱縠遂望山醮谢以答神休复经数月双目俱明集虚縁此感悟持戒奉道益加精专享年九十有七而终尝作朝真发愿文及神水洗眼赋九天使者真王画賛叙述甚详张信立绘像奉事免风涛之厄信立字成之河阳人天圣二年授南雄州司理过庐山太平观醮因绘九天使者像奉事任满还京舟至小孤风涛大作几至覆溺举家恸哭然香祷告中大风穿䆫掣去绘像须臾风息雨霁绘像挂于桅竿同舟之衆仰叹不已胡元弼梦戒杀生而得子元弼景祐元年任江州酒官父母俱年七十有七而自己多病累得子不育乞养异姓亦复夭折举家斋素醮于祠下是夜宿道院中梦一绣衣小童告曰汝平昔广杀物命以恣口腹所以絶嗣若能戒杀当有善报元弼梦觉媿汗再致醮以拜神诲戒杀以赎前过踰年得子后颇成家马子简在官恣性之报子简京师人治平元年自洪州録事解官归其父存诚途中感时疾至庐山西林寺昏迷危笃遣人入江州唿医未至闻太平观九天使者神灵显着子简诣观致醮将欲陞坛暴得风眩之疾不能祇事而还其父存诚热极发狂若有所睹云子简在官恣性决挞杀人甚衆寃诉纷纷存诚数日得汗而愈子简忧郁到京遂卒文孝子取肝救父文彪字仲炳江州德化县农家子笃学至孝年十六游上庠元丰七年父病垂死彪诣採访殿祷吿归家剖腹取肝爲剂二十四粒杂他药进之父病即愈郡县廉得其事欲闻于朝彪泣曰此人子之常情何以名爲由是人益高之父后二十四年而卒与肝剂数同初取肝时误剖右脇忽闻空中有语云在左边彪亟纳入再剖左脇得之血流满地神思昏瞑恍惚中见一道士食以来禽遂甦彪后再游京师卒于道其家立祠宫侧蔡猴溪嵩题诗云见说当年立剖肝九天宫里万神看接花刀上血犹在吞药胷中父已安卓行的知通上帝美名元不要高官奇标玉洁归何处应在三山跨綵鸾又干道五年彪之兄子解亦刲股以愈母疾时司马知白爲二人作文孝子传高云举读大洞经云举钱塘隐士笃性奉道喜读大洞经动如戒律一日忽有云軿仙驭翕赫自空中来一人降坐冠服霞映容貌玉光云举再拜稽首仙问日子读是经亦知其旨乎云举曰尝闻三十九章尊贵之书但窃读之未造奥旨仙笑曰吾九天採访使者闻子读洞经不倦故来观耳果若不替久之自造其妙子宜勉之语未毕忽然昇空而隐周举神授十字经周举吴人建炎元年自京师归郷里是时伪贼万张群盗四起忽遇星冠羽衣人曰子明日死于兵难若能诵十字经可以免死解寃延寿举跪地以请羽衣曰九天应元雷声普化天尊乃十字经也拜而受之羽衣忽不见举疑其神授坚心默识明日果遇盗逐之林间窘惧之次亟诵前号声未絶口而雷声大震群盗惊走遂得脱难建炎退张遇㓂建炎元年冬贼张遇聚数万衆自准渡江攻陷池州十二月初十日犯江州时太守龙图阁待制陈彦文躬檈甲冑率衆登城誓以死守贼兵攻陷凡三日大势危迫州人号唿请命望山而拜忽见旌幢现于云表圆光被野中有真相如乘狮子又类龙马拥列骑从在云气中合城共睹须臾大雪贼不能露处杀获甚衆有骑兵千余至宫中随处举火虽竹屋纸帏亦不能然睥睨殿门若有所睹仓惶逃遁贼退太守及州民建醮谢恩相继月余至今江城士庶每年四月上七结会建醮盖本诸此周氏沉溺木筏瑞昌县居民周氏以财雄郷里多货卖江湖间绍兴三年买上江杉木爲大筏其直十万余缗将至建康遍售命九江同姓人主之行有日矣同姓者诣庐山採访真君殿决籖词云四顾那自一抱疑有二心遂尔不能改如何就没沉周其姓者谓业已办装不肯止才至湓江门果溺开禧诛逆曦事开禧二年十二月四川宣抚副使兴州都统制吴曦叛三年正月十八日僣号蜀王遣伪将禄禧部兵守夔门本路帅臣蒋介解印付之禧二月十九日至夔介遡江而归二十四日泊万州介之客有赵潭者善降诸神是夕介命潭请祷卜其去就祸福所执箕笔迅动异常忽大书云吴曦世受国恩敢谋僣叛将降四蜀于左衽九天採访使者奏其事上帝震怒敕灭其族事不出三月祕之介惧泄神语召祸缄封甚密三月初十日至忠州逢露布曦果以二月二十九日就诛介聚十数客拆缄共赌惊叹万去兴州二千余里神之降先曦死盖五日异哉是年季夏之四日宣教郞四川宣抚使司干办公事嘉定薛绂谨识钱方平神授运生章方平准海人淳祐四年上元节日渐停午神情恍惚伏几而睡梦一髽髻道人称曰吾乃应元公也未及问答探怀中出一幅纸有文训方平读曰道迹辅玄化云璈肃神尤清华洞灵巖万境随週流翼翼会霞真丹光灿平浮揖召帝子家回象明飞辀变运举若此邈尔不可求骞林动余荫凤质难稽勾瑶蘂发栖香禁阙舒神谋密简眷通翳六连朝元游羽爽超劫轮时而济虚柔剥度昭六沉积屿停山上琳叶滞寳鸾察举成空幽霓节表佐见侍相採良俦大哉混沌中群息胜气投黄房宴马尊九盖夺君侔转降尔至妙开教当三楼子避复以命王检停千秋诵毕曰此九天运生章子密记之异日来太平宫访吾方平疾读悉记欲扣其原忽家人惊寤当亦罔测越五载沿干江西道经溢浦方知庐山太平乃採访开治始悟昔日应元公即採访真君也袖香瞻礼谨録前文揭于殿楣以昭神授而去赵架阁梦神授半夏汤方宣教郞赵架阁时楒景定二年在江西制慕忽感气疾夜梦霞衣仙客亲授半夏汤方翌早依方投剂随即痊愈及檄往招募军兵入山炷香复得异梦六十日招足回司就山致醮其词意云曩因去年日逢大岁气疾忽作官事尽旷夜梦灵衣仙客亲授半夏汤方翌旦叩医依方投剂药盏甫尝于瞑眩体府顿觉其清凉重惟下土之微臣曷动上天之显相爰自蚁旋于王事几脱虎口之残生伏愿帝德好生天道福善鉴平生之无愧俾久祷以上通香火有縁世作玉皇之仙吏精勤不替常陪太一之青藜刘氏朝真晕死之异江州官牌夹居民刘氏景定五年正月七日随衆朝拜採访真君所带仆将纸钱就殿下焚化所莅者虑其烧坏甃石遽止之刘氏陞殿喧喊欲奋拳相捶忽殿中灯烛昏暗须臾若有神人挈刘下殿旋转三匝殒絶在地流血被面衆拜告真君乞特赦罪移时复甦扶护回归至新桥又复晕倒自云採访六丁神何苦责我之甚如醉而归离家一里而卒闻其家云三日前曾食厌物所以神灵责罚由是来朝拜者益加尊敬庐山太平兴国宫採访真君事实卷之七