儒者见农人一切漫不为礼祖父士大夫而后人务农以为降春尝窃笑之曰是殆未见吾三十四舅氏魏昆山公也孰可礼孰不可礼孰升孰降也岁十一月二十二日舅氏死得年六十有一春特志之以告贤者志曰魏在邑为孝友族三世不析箸外王父似朴公兄与侄皆中乡试外王父为博学诸生每教人必以古人三男四女皆日熟其言吾姨吾母亦以女子知大义往往有妇道母德吾舅氏三人其伯为良翰仲为赞化习举子业皆不成伯舅氏为吾弟辈塾师又予尝从学律诗四声年七十以死予诗中有二十九舅者是也仲舅氏则未五十便死予少时小学四书尚书皆舅氏口授恩勤倍深但两舅氏呫呫授生徒贫困失职衣冠步趋未肯失尺寸稍似以诗书误而三十四舅昆山者则其季也名良玉不治儒去学为农魏自三氏合爨时家盛岁丰数十年后岁常大水大饥田皆瘠薄耕者率不屑尽力而舅辛勤力穑牛种因时箪食壶浆约己丰人故其春先众及秋先众成良田亦不能过也农暇或一至予家问吾母安否夏月稻登场必遗以新仲秋月圆酒熟必寄予兄弟每过予家则教以安分行乐勿向幻世作认真事予兄弟往拜舅室见其与妇乔孺人子女四五人所畜童婢二人料理鸡埘牛圈屋茆钓缗宽然无辱于担石之中应酬不烦王税不逋贵不知敬富不知羡若以今世士大夫稍能知苦乐安危者闻舅氏事岂有不窃叹者哉而及其见农人又一切漫不为礼呜唿吾其可以不铭铭曰古之农乎真吾舅也今何士哉甥所丑也予初游潭上自旱西门左行城阴下芦苇成洲隙中露潭影七夕再来又见城端柳穷为竹竹穷皆芦芦青青达于园林后五日献孺招焉止生坐森阁未归潘子景升钟子伯敬由芦洲来予与林氏兄弟由华林园谢公墩取微径南来皆会于潭上潭上者有灵应观之冈合陂陀木杪之水坠于潭清凉一带丛灌其后与潭边人家檐熘沟勺入浚潭中冬夏一深阁去潭虽三丈余若在潭中立筏行潭无所不之反若住水轩潭以北莲叶未败方作秋香气令筏先就之又爱隔岸林木有朱垣点深翠中令筏泊之初上蒙翳忽复得路登登至冈冈外野畴方塘远湖近圃宋子指谓予曰此中深可住若冈下结庐辟一上山径俯空杳之潭收前后之绿天下升平老此无憾矣已而茅子至又以告茅子是时残阳接月晚霞四起朱光下射水地霞天始犹红洲边已而潭左方红已而红在莲叶下起已而尽潭皆赪明霞作底五色忽复杂之下冈寻筏月已待我半潭乃回篙泊新亭柳下看月浮波际金光数十道如七夕电影柳丝垂垂拜月无论明宵诸君试思前番风雨乎相与上阁周望不去适有灯起荟蔚中殊可爱或曰此渔灯也今年孟诞先邀予入九峰山而吾两弟亦相依自为师友是殆以予为可与游者然予与诞先游最久见其神颖快跃私心疑其不甚静及在山中则诞先静过予也予频年出游半留山水之间而两弟初离老母私心疑其忆家及在山中则两弟不忆家过予也是天下之不可与游宜莫如予者虽然予之不能损人也明矣世旧目予文为奇尝恐厉一二偏嗜之士及遍睹时贤所称大手笔者挟灵气者多读古书者敬焉骇焉犹有未解者焉始悟予之文肤甚钝甚而不足以为厉也且予固学诗者虽久不作诗常有诗意顷在山中能察山际昏晓之变能辨烟雨所以起止能乘月听水于高低田之间能上绝顶望大江落日能选石斜倚寂然相对能穿松径爱其不成队者趺而坐之此数事皆有深益于文方持此以相助又何损焉故诞先与吾弟所得已如此而予犹然肤且钝也则天之降才尔殊也予虽不才而故人辈皆见念数以书遗为空山之响每读其论文快处精神与天下人往来庶几得免孤陋而今日九峰山中盖不止四人矣有传二严文字一卷于寒河者伯曰子岸仲曰子问其文神魂清杳含和吐润固已若光若灭裔裔旭旭于西泠之上矣而且自名其社曰读书社予尤畏之夫多涉笔少下帷固通人之大累而有道之所深耻也事业如博陆而不曾读书文章如欧九而不曾读书谅亦有愧于严氏之旨已士君子天分高尘务寡不求甚解奇隙充满然后如陆平原所云叩寂莫而求音眇众虑以为言者夫是以可许焉尔呜唿天下有饥由己饥之中郎秘密一人之书洛阳传写一篇之文皆汗颜事子岸子问盖深有志于是者救人之饥岂不亦急乎哉二子尊人吾友印持氏者越之读书人也予因爱二子文题之而谘于印持焉郭子圣仆有二竹杖焉其一纯白而种方吴公匏庵手自刻铭其一甚圆质似常竹然光莹皆可鉴自二杖铿铿然出于爪甲也凡所用之岁时用之者之精神童仆之敬慧主人之闲无事乍若见于仿佛光辉之中予客南都过郭子郭子洁蔬食出法书唐砚佳笔旧纸墨相爱乐而自提一杖欹侧散缓于其旁时以袖指优游之惟恐伤偶入市访人曳一杖自随遇其日所用之杖或方或圆俱若有意者与人相见令童子接杖然后揖予谓郭子形僻而性独当恒接于其前以救酬对之太泛也当恒与之坐起以救人之面目太熟近也而郭子则非其杖不出杖亦若有助焉尔予归楚郭子送之舟再拜曰方竹杖得之金一甫圆者为丹泉周叟所贻二老者皆年七八十不留以自扶衰肯赠我我守之至死以报二老尚不足愿为我明其意使巧夺者塞望夫苟明此意以塞人之望有余矣然郭子之与其杖也相依如家人相嗜悦如田宅美女相发如神理相得如朋友之无所为而交深者即杖之出于匏庵与匏庵之自为铭皆非其所重决不尽以二老者故维予曷敢隐诸乃歌而别之曰子凉凉非二杖畴发其光子踽踽惟二杖宜与处武昌诸生吴如揆笃行士也见予作汪母表宅文喟然叹曰揆有二母不令鹄湾居士知谁为表二母苦者一所生母氏胡大冶名家女一庶母氏丘黄冈人女胡年十六嫁文学公正经生揆五岁而父亡母年二十五耳性柔静浑木既已丧良人抚藐孤昼哭不绝声尽以所遗百金上之舅惟舅所为舅耄昵所畜媵焰甚张母朴人无以取欢大窘母母衣无襦食至无盐木瓢瓦钵常不备器突灶烟或间日一兴遂誓于佛生不复近腥荤然终不恚也有姑自宦归宁金贝一芃属母置奥处姑忽病喑以死人无知者母曰何可负吾心唿姑女授焉封如故也母既茹素诵金刚楞严诸经日熟夷塞让其勤迨其终也气息才属惘惘见一妇女相者衣白旁两童子皆衣青凝睇不散如是者数日庶母丘者归文学公则已病年未二十同胡母嫠居共一衾至所谓无襦无盐无饭盂茗瓯百荼千蓼供权媵刀俎者无一不与胡同尝雪夜无薪时以茅炙凳引胡同坐曰我两人幸不相离远合承此苦可交相慰借稍离则号泣无所矣氏慧而刚才魄不类妇人其抚揆常如己子慈不减胡而严常胜之初文学公之亡柏舟矢者胡职应尔也安知氏贞白若是他鸾别柱孰尼之者揆痘吁祷同胡燥湿之揆幸差氏抚棺大号因启舅勿夺吾志又与胡盟吾不与而抚此子成立以报逝者吾则不氏丘揆幼好弄因送之大冶母族此家户弦诵者儿不得独嬉矣从师三年归而补青衿揆犹与人赌塞为乐氏牵胡裾潜至戏处泣数之吾望汝何如汝浪子耶摧拉其具揆见氏来即惶恐伏地畏之过所生母氏性严整宗党臧获皆惮之人不敢侮揆揆不敢无礼于人家卒有事胡后丘前挺挺如烈士或疑其侵嫡氏不顾也胡亦不嫌曰非丘安得有今日呜乎难哉难在丘难在胡也予故许传丘传丘者传胡也万历某年楚中丞徐公檄郡县问孝子节妇县以二母对徐公叹异久之大旌其门曰双节里人称双节胡家鹄湾曰予安得尽天下穷乡荒徼之节母贞妇烈女而尽记之妇女者母人者也母者生人者也廉耻蕊焉胆识胎焉顾可忽乎哉难不难又无论也予故乐为吴子作二母传且吴子所自述亦能深知其母者其曰吾母非但柔静也吾母尝抚同祖五岁之孤嫁同堂无归之女议之而必行任之而必济虽刚断男子或不能而丘之劲风肃肃也可谓天性矣及至于胡母亡孺子成敛气恬神归诚莲土门内外事一旦拱手而还之子若妇若将军病还邸第者然则刚柔之际果足以窥贤母乎呜乎世岂有懵然之忠孝节烈也哉名山与奇人相关久矣宗生四壁之间尚子婚嫁之后或卧焉而深好或好焉而远游亦有寄情山水而自名其斋自署其号者然皆枕岩漱流保其枯藁讨松桂访薜萝空老于角巾鹿裘青鞋布袜之中造物者亦若听其所之而不为之主惟用世之人奇情异才慧业天成其堕地时已如巨灵赑屃高掌远跖森森然有华峰之奇矣懒瓒拨灰而知其命石马缺耳而定其数心存目往足历身经以至一名一号造物皆若为之巧相位置不可思议同在人天之内而独有天人之称良不诬也吾邑有五华山而杨公五华先生初即以是为号事良奇公治吾邑悃愊清静更鼓分明吏散鸟啼之朝网间鱼乐之夕时与韵士商及云霞烟岚如带香气一日过风后之区寻墨池之迹登高望远三澨环匝而后自惊其身之在五华也愿谓门人熊子辈曰羊叔子之岘山苏长公之赤壁皆宦楚而与楚山有缘者也然其奇岂至此乎门人退而告不肖春春跃然喜曰吾邑虽有清淑之气而苦于无山幸有是山蜿蟺磅礴而郁积且以神农之国不能使其必传而托于公之号以传是即造物所以传是山之道也予观杜光庭所记十大洞天皆有仙真以治之如王褒葛洪王方平司马季主之属各领一洞则皆人间奇情异才人也今我公秋神玉骨固不让王褒辈则吾邑五华亦何必不是王屋委羽诸洞乎客复有疑者问长兹土者多矣何独公先署号予笑而不答但吟杜老诗云自是君身有仙骨世人那得知其故天启嗣位十一月十二日寒河谭元春为文使弟某某入郢奠于姨母曹公所先生元配魏孺人之灵曰外祖魏公诗书老死缓步正容教人以礼训子之暇以课女子女子四人一适郢邸自邑距郢曰二百里天则婚之匪媒所以于归之岁吾母九龄四十三年未见姨形儿辈都试拜姨于庭过门必入排其闼扃如子见母曾不留厅侍坐问答爱我鹡鸰曰如三姨天边月经自伤其身若云过星吾母吾姨论事依古非由生知颜氏家谱我所见闻向之陈吐凭觚而听不骇钟鼓见我兄弟僮仆欢舞僮子提筐鱼鲑以入侍婢鸾刀无声自急捧拥而前屏后婢立不敢睨客矜庄升级自我龆年载逾三十此路倦矣鸟铩虫蛰而姨讣音何其忽及我不敢哀以掩母泣母曰天乎骤雨酸风声变形忘若在梦中姊妹分飞音问儿通儿亦不通命也何穷女身靡常远近随雄所不辱者淑慎尔躬躬之不慎何羡居同我闻斯言用慰我慈外祖有训我姨克遵之凡百君子莫不悼不孝闻貌真者惴惴曰一豪不似即是他人而人子状其亲也欲以古今人之德业文章并集于亲一人之身其意岂不甚孝嗟乎掇拾古语以称今人不孝惴惴焉惧其不真也人苟以名行自治又使人望而称为快人既死而众人耳目之前觉少一快人足以悲而思矣况父子之间哉不孝悲思吾先人初为状将以求诸志铭者而久之即以为志且铭焉字经三写则误故不孝仍自用其状以求真也记先人言其少时行当阳界暮投村舍龛上有谭公湘涯神主异而悲之父妪惊问故先人曰见神主姓号与吾府君适同故悲耳父妪曰郎君即是乎公为我德我是以如此因泣下不能起与先人罗拜交相泣先人归而叹曰嗟乎人不可以不为德有如此矣先人九岁孤十八为诸生性佻达与诸少年为衣马声伎之乐寻自悔今日游戏信快有如兴尽神惫而我将安归乎藏其故所衣箧中衣大布衣诸少年望而走矣当先人衣马声伎时用财如土然性实爽不以谢诸少年游故即锱铢为富人无则卖良田给旦暮用有则复置田无则又卖之客至即留留必倾樽作客即自留倾其樽坦衷率性直肠快口映带一坐越礼惊众虽其体稍肥窃观先人上马历阶步樾弄影谡谡然如一癯人也此岂无神情也哉凡不孝所与多快士过不孝之家者不与不孝谈而与先人谈不孝退其语笑倍不孝坐时及不孝趋就坐而客与先人笑顿止子父之优劣亦可以想见也已嗟乎不孝又惴惴焉惧其不详也先人讳某字德父以早孤念先大父不获与甘大母同养故又号念湘九月二十八日午时生九月十八日酉时卒十一月十二日子时祔先大父母白竹台之墓年四十七而即逝逝八年而始葬痛哉子六人长即不孝元春妇刘子笈籍元晖妇刘子简次元声妇欧阳子笃次元方妇江子籁女一次元礼妇杨次元亮妇王女三人长适朱运恒次许字卢充耔次许京山魏绳理当附志铭曰不求于人而自铭焉明乎其有子也不求乎备而务实焉明乎其有耻也呜唿此先君之指也先母魏儒人邑世家女也外祖似朴公博学长者尝举古人懿行教授子女女虽不令识字然晓大义过于三男先母其最也年十八归先父事姑率下及先父所为磊落少尺度事则曰孰可孰未可吾闻之家训如是十九生元春自是多男女年四十一即丧先父一夕梦先父故所爱常乘白马张口作人语曰夫人寿止五十三耳至五十三果病病渐失明在床榻间进茗粥初无痛苦者凡八年始从先父地下得年六十矣人以为五十三而后先母自用慈静延年云孀后取妇五女适人三子婿皆诸生孝廉内外孙孙女成队世俗称量谓先母用是瞑呜唿先母生平异甚生平喜诸子读书而不以荣进责望每逢下第之岁辄置酒劳苦诸子曰此自有定分吾亦不须汝曹有此也尝邀友人王君时扬辈同饮至醉私相戏曰贺不到门北堂倾樽盖自宽也戊午省试罢归元春意殊倦欲谢去之入白母母喜能如是乎是亦足矣元春是以谢巾衫如弃屣越三年辛酉闽周公铉吉来楚督学百计致元春入闱元春心动起而应召又入白母面有惭色自陈亡赖先母应声曰如儿者真可谓亡赖也甘作劳薪于人乎何尤往甲寅冬十一月葬先父还马蹄响于门讯之则前此郡所试童子中吾弟四人俱列高等也是时家祚衰又父骨甫厝获兹好音收泪启母声迹欢动先母方坐炉次但以箸拨灰不答元春惧而出稍顷跪请曰母何为不喜先母因切责元春汝见汝喜时有凭觚而待者非某姻家婢乎明日归道汝喜若是汝不自愧耶先母情尘无系天性近道子女恩深本无可言呜唿先母实异甚现前绕膝则一倍怜念才离旬日便无多记忆少子爱女一切情缘至母略尽惟兄弟同居时日将诸子妇房闼门巷所出所经来往于怀一日而易之语元春曰人家端肃和睦尽在于是久之遂析其箸尝曰勿好和顺虚名也其恩爱脱然独具识虑虽通明男子或不及呜乎抑不孝元春所谓近道者也之十二月五日先母始诞历万历泰昌天启三皇帝岁维丁卯九月十七日卒于第五子元礼家遵遗命以逾月祔先父白竹台之墓其明年崇祯改元七月念墓石无所托又惧世之能文章者美而失其意仍推昔所以铭先父者泣血稽颡而作铭曰子而铭母自名也自名者古也后有仁人应伤予苦也十月予访中丞杨公修龄于武陵盖十年之约也公于家园山水真能欣欣然乐之不倦因思从来佳山好水灵窟奥区数百年中必生一人与之相得如杨公其人者公忽告我曰吾性落落然颓唐自放凡诗文仙佛琴酒俱不深而皆有以自得亦似不必深者但苦俗下嬲我不置户外之屦闻之而颦蹙案上之笺对之而太息颜氏曰肠不可冷腹不可热吾所苦肠热耳今幸落籍闲居以君父之余恩为朋友而受过管领江山廓清昏晓不杜门而客自谢不绝交而游自息吾事济矣子能贺我乎予笑曰武陵山水清远公适生是乡妻子可以当梅鹤子父可以当金兰闲则入山中栖神竦听倦则好楼居登高望远烟暮岚朝琴心酒德书重经史友商老庄非独公乐山水山水数百年中所历奇人魁士无此相得今日始为公一逐俗客耳此山水之灵公何得受贺因大笑不已潭宜澄林映潭者宜静筏宜稳亭阁宜朗七夕宜星河七夕之客宜幽适无累然造物者岂以予为此拘拘者乎茅子越中人家童善篙楫至中流风妒之不得至荷荡旋近钓矶系筏垂柳下雨霏霏湿幔犹无上岸意已而雨注下客七人姬六人各持盖立幔中湿透衣表风雨一时至潭不能主姬惶恐求上罗袜无所惜客乃移席新轩坐未定雨飞自林端盘旋不去声落水上不尽入潭而如与潭击雷忽震姬人皆掩耳欲匿至深处电与雷相后先电尤奇幻光煜煜入水中深八丈尺而吸其波光以上于雨作金银珠贝影良久乃已潭龙窟宅之内危疑未释是时风物倏忽耳不及于谈笑视不及于阴森咫尺相乱而客之有致者反以为极畅乃张灯行酒稍敌风雨雷电之气忽一姬昏黑来赴始知苍茫历乱已尽为潭所有亦或即为潭所生而问之女郎来路曰不尽然不亦异乎招客者为洞庭吴子凝甫而冒子伯麟许子无念宋子献孺洪子仲韦及予与止生为六客合凝甫而七白门游多在水矶之可游者曰燕子然而远湖之可游者曰莫愁曰玄武然而城外河之可游者曰秦淮然而朝夕至惟潭之可游者曰乌龙在城内举舁即造士女非实有事于其地者不至故三患免焉予壬子过而目之己未友人茅子止生适轩其上轩未壁阁其左方阁未窗未栏亭其湄甃其矶皆略有形即与予往观之登于阁前冈倒碧后阜环青潭沈沈而已有舟自邻家出与阁上相望者宋子献傅子汝舟往来秋色上茅子曰新秋可念当与子泛于沄沄淰淰之中不以舟以筏筏架木朱槛制如幔亭越三日筏成自水经有注而桑氏书遂真为经矣注行而孤吟遥想之夫开物寄道之士若有所恃以自证其山水之好端坐深读若奇卉佳木舟马相澹若森森磕磕丽我瞻瞩又若塔庙碑版光我目苍我思有高人真僧迢迢待我可举足提杖而一往也予少时即知好之闻一名家前辈岁辄一阅深叹其勤求得其书观之笔如藁木无复冥奥似为考核丑记而已私语亡友钟子曰如是则是书亦可不着也颇与钟子空蒙萧瑟于其中庶几想郦子当日作注之意而蜀朱无易先生者渊人也来官我楚揖我而坐卧乎桑郦之间当是时师友渊源通理辅性外慕等夷内怀悱发真有如雷次宗所云者于是有朱钟二家之选而予评遂逸去不复能自爱惜矣友人严忍公家武林不妄交一人独好予辈所阅书而与闻子将诸同志合刻全注以为雅人资粮夫予之所得于郦注者自空蒙萧瑟之外真无一物而独喜善长读万卷书行尽天下山水囚捉幽异掬弄光彩归于一绪以力致其空蒙萧瑟之情于世而胸中独抱是癖且独着一书而死而世人犹执考核丑记以求之不幸而与类书同功呜乎则是书亦可不着也予嗜美中之文后于徐子卿先生而先于天下人天下人争好其言且非特一好而已也盖争有为其言者凡为其言者率魁垒拔出之材每用此得志于天下而美中守诸生自如即美中自用此得志于天下有日矣今尚守诸生自如友人金卜公浠之文士而具目与骨者也尽刻其所为文以书告予予于美中之文无多少长短浅深平奇浓淡欹整一字一句一篇皆若身一叶而泛于海身孤筇而支于岳身贫儿而管钥于库身匹夫而瞻仰宫阙茫然而已尔独其茫然之余汗消喘定惊止味生若竦然见其人又若渊然见其抱出世之怀而不甚屑于此者故予于美中之文不可谓不知也美中日出入驰骤文字之中冥心放手未之有悔而为其言与好其言者先用此以救世盖天下大文章自有一日用而决坏于浮靡纤削之人惟美中文出而庄语可以救谑冠裳佩玉可以救袒裼经史之言可以救诸子末流不必问救自何人以何日往救而大都不出美中一流之文也有小儒者谓卜公不宜先刻作者苦心见者承响宝入他家亦复何益其言似爱美中不知大乘菩萨愿人成佛即自成佛卜公者固以美中之文作佛事者也非特具目与骨也小鸿集者吾邑刘先生于磐明府诗也明府名号与前贤陆子正同风期又近之故予题其诗曰小鸿集文学明府遥遥相集云耳予深感先子之友独明府在年七十余方健手不释书蝇头字灯月下辨之无失自辞和平令以归种秫浇菊斥远热客琐务所游皆黄冠白社六逸九老酒以斗荈以瓯日与展接复谈少壮里鸑间事绝口不谈作令及子侄读书仕宦事客有谈此者辄不与通曰此俗人也其胸鬲气岸超超咄咄真有昔贤诗人之风一日问序元春元春甚喜记童年时从先子后为明府酌斝撰屦听所诵自作诗文不知其所以佳而但见一时坐客倾耳俯首作赞叹不置状则亦私作一想安得吾它日得似其丝粟毛发不至如群辈倾耳俯首茫然赞叹者则幸甚繇今数之已三十四五年间事乃手录全帙俾效点窜之役并向时所诵诗犹有在编中者而予素发垂项已作五十衰翁矣诗之系人感慨为何如哉予近有诗云渐老弥伤亲去远中宵自吟颇为伤怀而明府以先子之友日见细作行书改涂旧诗日与吟讽商订某句最佳某句未稳日得明府片楮小封出自闲叟奚童袖中则疑吾亲犹在此不远明府往来如昔吾犹是龆龀窥听时然则是诗不惟移人性情并移人岁月顾语吾仲弟之子简曰小子何莫学夫诗简公外孙也吾友孟诞先着诗说成秦台梁匠先题为匡说本于鼎来解颐之义宗诞先者皆谓齐鲁分门婴固接迹诸儒矻矻于前考亭皇皇于后丞相衡老儒耳特诗之一家而谓足以尽诞先所说之诗诞先说诗如悬崖断谷游者或一到如木落见星月不苦遮暗又如星月在枝叶茂密时其光露处有遮处无取显荣者用若说冠岌岌佩垂垂幽异之士风雨凄深鸡犬不鸣吠知吾说者或嘘或唏或默或痴解颐特说诗之一快而谓足以尽孟说之合离其然岂其然乎寒河生曰我知之我知之君辈要为知诞先说者不然何言之微也虽然恐不知解颐匡不足以尽解颐而解颐足以尽说诗夫诗自性情外无余物我中处上合作者下合听者性性情情自相胎卵如子闻母声又如母闻子声愁伤闷笑伤喧悠然深然微一解颐是则有之矣弹琴而鱼不出说法而石不头点吾未之闻也予昔与退谷元履寻味既久中间海盐冯宗之南昌万茂先往复咨嗟家弟服膺后游先跻一往便深皆于诞先所说为之解颐焉史称衡说诗深美不知能如诞先否又不知当时解颐者有吾辈一二人否若得吾辈一二人解颐是名解颐若老师儒皋比谈经大丞相金口木舌即千万人礼拜赞叹称其深美与西河并传吾只以为梦梦也高子说诗而固孟子说诗而逆志匡之于高不知其何如大约固者也非孟子不能解人颐解颐无他其胎卵性情而不自固其意志者也予观春秋诸贤所称引诗语杂见于睹记者迥出本诗意志之外因思说诗之法必出本诗意志之外是名意志钟蔡二公往矣老且闲尚与诞先幽深究之姑以诗触与匡说先焉诗触者予有触二公所笺而笔之其视匡说三十年苦心蔑如矣胡应侯明府在里中称诗先予二十年及予得从事于诗也君折行辈而与之谈以其风华来相掩映亦足以津逮乎予如是者十年君既博雅翔步遍游燕赵江淮间去而为官君之子曰公远公占者读君之书与予往来谈诗遒秀迫人予几不保其垒而君之诗不相寄者又且数年私心以为君力于官而倦于诗而君自淮东往为越中令忽函一帙诗寄予使序则数年来南北之游在焉忆里中当时与应侯称诗者皆一时誉髦其后或厌或倦或以销沈而应侯独深心好古志高气厚凡朱门蓬户骥子虎儿皆若造化位置之以成君之诗而所经城郭山川所逢渊人衲士皆若先点染有致以待君一诗吾因而思诗之成也有诗才有诗情又有诗福使非有诗福则在人即为厌倦而在天即为消沈君苗之砚以福少而焚应刘之友以福尽而亡求才与情之无所不畅亦不可得也夫人世浮膏俗焰亦必择一福人畀之而况多取造化精华之气久夺人士笔墨之权宁渠无福乎予奉应侯盘匜于二十年前而今尚落落邾莒既不及君所就又不及君之子锐则亦颓然厌倦人也福薄甚矣春正月十五日楚门下后学谭元春使使入章门唁吾师太虚先生而致奠于封太史公李太翁之灵曰天有奇气男子纪纲人有奇气嗜欲退藏惟公贞笃烨烨光芒虽宦不仕虽婚不常琴无再鼓以报孟光独寐独旦明月空床如浣后衣洁白幽香身自爨埽事母穷乡孝义无声感动上皇经筵之地师典文章卬首伸眉论列慨慷自陈天子有父贞康天子曰都斯乃祯祥汝归省之金币煌煌世俗所荣公不知臧维公家居髹几布裳我拜床下唿大父行熟视摩顶鸾龙相方奇哉此往我归公亡吾师于我超然门墙一家之人渗漉肺肠扁舟千里师归未遑岂非精诚得侍公旁我有鸡絮不克自将师既素冠遥想悲凉三洲澹澹章水洋洋寸心不尽前路日长呜唿伤哉王闻修先生选古文澜编既成寄声谭子元春属序焉元春窃谓古人之文不可及矣生其后者无可附益不能端居无为必将穆其瞻瞩暇其心手出吾之幽光积气日与赏延或不能无去取其间久之成一书而是人性情品径已胎骨于一书之中因而后之读是选者皆曰某氏之书也则几于取古人之文而奄有之夫奄有古人之文而自成一书其事岂细也哉徐伟长云六籍者群圣相因之书也今之学者勤心以取之亦足以到昭明而成博达斯言诚是矣吾辈勤心如修漏舟坏屋必有其处舍评选无可置力亦无可与古人游者且非独吾辈也尼父诗书二经皆从删删者选之始也梁宋而下有专功焉然困于其识局于其代使后人望而知为梁宋以下之书如见其所自着之书焉故知选书者非后人选古人书而后人自着书之道也学者不能勤心以取之又胜心以居之如刘舍人所谓会己则嗟讽异我则沮弃者往往而然祖两汉即奴陈隋尊八家即退群儒朝庙实用之言溪山翰墨之致甚至同年不相为语亦其势然也虽然无是理也古今文章之道若水泻地随地皆泻常窟穴于忠孝人之志幽素人之怀是二者皆本乎自然而文章之道恒以自然为宗使非贞笃恬淡之人讽高历赏光影相涵虽甚勤心亦莫得而取之王先生者固今之贞笃恬憺有道文人也故其读书不忘汉初不轻唐后不苟经世不厌寻幽始乎诏疏讫于小品辑为一书先生日读数篇辄自喜曰吾上下千六百年间古文不问为海为江为河为溪为谷涧为石泉下水而皆有风生水皱沄沄然波澜可爱者吾暇日编之而常自读授子弟读授他人读如泛扁舟入涟漪中蹴之使碎又如建一阁一亭于水上招达者数人列坐其中以观其澜之生也谓余心乐否耶且是澜之妙有时而有有时而无有时而安有时而惊有时而碧有时而紫岂能一端而既厥美耶然则读是书者恍然穷其际有幽光积气不知所自来则皆先生之幽光积气也谭子曰是则王先生所自着之书也予既为胡公占题其堂曰古欢而公占刻诗即以名其诗夫公占之刻诗盖予促之也予行天下见朝吟讽而暮登梓者多矣于儒者所谓耻佛家所谓惭愧俱不知何如则尝以语公占曰子之于诗固搰搰然有深力艳艳然有秀采剪剪然无尘埃者也胡不镌之以志子之勤公占曰未可也吾得其句也未得其韵也得其韵也未得其气也得其气也未得其神也若夫才格则得之于天矣法脉则得之于亲矣盖其亲遂昌公工诗固以诗为家学云服习数年采妙观徼洁窗格芬履舄以待佳思之经纬韵如嘉卉气如美箭神骨如奇石予复以梓人进而公占始勃勃不自禁焉予谓公占君向来于诗以不工为耻闻人以为工则又生惭愧至于今而始勃勃不自禁儒者亦有积累佛家亦有时节因缘俱不可强予又何言予只为君诵良人惟古欢耳有赠谭子二鹤者及门而迎之毙于途者一悯焉使童子瘗诸阜淋淋血其项者一童子饲之不达于口饮诸池俯视而已越三日亦毙谭子合瘗而铭之曰渴于途未暇及吾塘血于阶未暇及吾廊请影于柏梅之间而酹之曰此君子之乡钟子伯敬死之前三日告于佛受五戒发愿来生甚为寂远友人谭元春不敢用人间庶羞重违其志延僧众诵经是日设花果香灯供佛因以及钟子而告之曰天乎春之无罪也丧我钟子乎钟子在时即久不相见一见脉脉心目深凝开箧质诗文相贺曰别来无恙幸甚大异夙昔近阅何书书所得究其中之故若何有佳山水必以告见奇士必以告如是而已然尔时钟子与予皆人耳二十年交如一日者人之说也今钟子死则固鬼神也且事佛则佛眷属也泪化血血化碧子勿厌听予今日乃当与子有言耳予生平岂负子者然亦实难如昔年书中所谓敬身醒眼闲步朗怀不敢自蹈于非礼之动自陷于有戾之物予岂真能如是徒以负子为恐耳由此言之予之不负子也固也但子晚年参寻内典披剥妙义病中犹为学人端坐拈说尝因予尘累尚少欲引共无生之学微诱重喝极其痛切而予以杂念尚多远遁坛外遂至语亦不答招亦不往临危嘱累然后一许可谓负子甚矣岂惟自愧念杂犹豫不进兼亦病子想各半修习无多何苦谈此今睹子仓皇去路犹与诸佛结愿山僧寻盟泉壤下安得有此志士予既自谓相知而此反不知人世管鲍一何粗也予真负子矣诗文之道受命于胸中誉不可受哗不可改人皆劫劫己独有余子尝抽其绪肩其纽冥目幽思望远汲深不务多取于古人以力自致于后世而予常避同调之声厌争趋之陋滩移帆折泉去瓶流虽未知栖翔何所然子在日予之文已有未经子目者意欲待业就志满而后与子各置一地以雪天下人二子一手之名业未告成子不及见予则负子矣子淡素疏拙营生最其所短偶一日与子谈曰看子命相骨法不亨于官亦宜稍策田庐杜门古处乃为不俗士大夫安可以饥寒告人为不俗子时叹美此言而性无遮栏间受赠遗遂为薄俗所检点天下之人谓子不宜尔而予回思之昔者一言过听至此予则又负子矣予以顽旷之性见人嬉游狂顾勃发常同子书史静对淡若无物杯渼遥陈酬劝不施虽欢情日接而乐事时乖旬月之内吟啸他往当其挽袂固留予尝不顾而去始知静者朋侣倍笃此又予负子矣子今死人皆引子期伯牙为言予不谓然予年已四十世情不复厝意惟愿经始诵读力于述作思得一当以报子耳夫子期先逝而伯牙摧弦古今之负友者伯牙一人也是岂子期之意也哉天下之真音溢于手耳而流于山水又岂吾欲止之而止者也记己未岁予在汪闇夫山中客有传子死白门者汪叹予知音难再予曰此君一亡予笔墨间可传可爱之路从此遂宽矣知己者知其中毫厘异人者耳能多赏乎世无严人因无知己彼都门中纸贵而绢酬者岂皆我知己耶今而后决不敢以漫好浮动之物裹我心手请日日悬吾钟子冰面霜瞳照察物我终其身而后已告子而后予即入玉泉桃川寻子故踪于秋声月光之中因携子所注楞严质之海内知识求其中安隐无细微惑而后津津入焉即以是报子矣子能信我春兄弟今日敢告成人各携妇子奉老母营宅寒河二里上下析为六居各制木主以祀先人而旧堂适祇自葬时所有木主已妥之灵春以长子得而迎于新构之堂神当离其故处如人迁居岂不忡忡以此痛甚又将为我高曾祖父母祖父母与吾父劝驾也一香火而六之六之则其子孙虽不孝犹愈于孝者之止一之也众不肖可以当贤众嫚可以当敬众率可以当腆也其为言太自恕我祖父必笑之朱实兄舟榇茫茫自夏口至予虽久知生死倏忽不欲以哀乐自缠至此何能不恸呜乎岂独予哉亲朋门旧少者如失其父贫者如始弃田宅老者如夺其肉帛弱无伏者如远所护好嬉少束者如亡其鞭棰咸怅怅促促莫知所向各还其家忆所萦挂呜乎人犹如此仆何堪哉隰朋一死夷吾舌断予今者腹心肾肠皆断岂独舌哉兄有鸿妇有难弟有佳子侄有婿为吾豚子籍虽鲁吾当教之独养葬二事孝子碎心张目死去悢悢者虽后之人皆克举之无所憾然此悢悢者吾无以赎所深悲独此耳昔有一医士所蓄佳纸墨玩好皆留以赠黄鲁直为其孝过人也吾与兄相知爱笃矣终不能效此医以待孝子以是愧恨兄鉴之乎我与夫子两身一目死别五年如筵灭烛自顾其影一枝枯木以是回心哀乐莫触我交夫子二十年笃嫂事宜人山涛识足为文人妇为法眷属翟茀粪埽更衣自浴尔有顺子不异出腹告慈氏前牲醴屏逐敢致忏金为嫂惜福亡友京山魏太易者诗人也屡欲选刻其遗稿不知何以故而屡止予又尝序人诗选刻人诗如谭叟陈令皆朝入目而夕命梓氏意欲以备明诗一人一种惟恐速朽不知何以故而于太易屡止太易子弟常疑吾薄即予几无以明吾厚也有时而愧念之盖诗之为道渊洞寂历人天不尸而我徒以高兴绝才扬扬夭死不惟己之岁月不积其光而同时讲究之友朋俱不到乎此何从而自变何从而闻之故予蚩蚩然幸而过于三十也然后有以自致其力与朋友同进退始观太易作如观少时自作有不代为高兴绝才之悔而肯以未竟之业竟此良友耶屡选屡止其此故也矣一日黄子以实出其友周元如诗稿已亡矣已选矣已刻矣索予序予叹息久之其高兴绝才如吾太易而不久留人间更甚兴与才之明明纸上者如其人复在而年齿之脉脉地下者如其诗已有进于此而又如其兴与才之已归于无存也然则叹其年者刻其诗可也想其诗者恨其诗亦可也晋人悼友早亡辄引苗不秀秀不实为叹不知此苗长青于天地之间即是秀此秀不断于朋友之心即是实岂在蚩蚩岁月也哉予亦归而选太易诗矣予于君居尝只唿七兄而不姓今日者似失其兄哉悲矣钟退谷亡予无同志友朱实与君亡予无同事友矣君热肠而忘机甚快乐去为酉阳广文此数年良苦予劝君弃去逐乡里亲朋行乐事君不能从君竟死酉中子嶷奔丧千里还予哭之尽哀是夜眼痛如欲出不可按纳状因思予年五十泪如珠岂得复似十年五年前哭伯敬朱实时耶方君以贡至京师今天子好阅文亲拔君廷试卷置第三遂得谒选入君益鼓舞思有见于世而竟送死辰阳马嘶篙折寒棺不旦求与吾辈烧豆箕暖菊花酒寻吾家数稚子掷赌满酌酒醒灯明听吾高谈可得耶岁庚申七月二十二日表兄王时扬表弟谭元春同弟元晖元声元方元礼元亮致祭于亡友干之徐九郎而属元春告其灵曰呜唿人道所重惟戚而吾数人者宁舍其戚而言友世情必专所交以私一友而吾与王子者任子泛交而心耿耿其独明也子瞻之表兄文与可也其死也哭之黄州再哭之曝书画又哭之失声岂止哭所亲哭所私哉风流尽而高韵歇乐事终而愁肠始欲复寻一快士作替人何可得也呜唿伤哉子在世有贵家华士之习而前生种畸人野客之因终日有式燕以敖之欢而一念发山水清音之悲外泛泛如鸥凫之浮水而中了了如日月之入怀此吾与王子所同知也子孝弟过人不必为人所谅不见子猷之去世竟以为上床弹琴而已矣不见嗣宗之呕血竟以为与客围棋而已矣此王子与子少壮亲密时所深知而予兄弟容有未知者也子之仓箱四方人之粟也子之衣四方人所燠也子之僮仆四方人所厮隶也而子未尝有德色于客亦未尝有所择夫多者不遑有所择佳者不受择物之情也意所乐即客之人以穷身归我岂暇复计其雅俗真伪即王子与吾弟知之或未尽而予深知其然也人又言曰子作无益害有益贵异物贱用物予与王子每正色以悟子子性不可易予常继之以笑王子常继之以骂惟恐无所附于益友由今思之损何及矣不幸在此功名富贵之世咿喔握龊之场波波咤咤之内必欲作有益贱异物以相就鬼伯不以是赦人而生前无一事快人意此吾数人与一世同其不知而今始悔焉者也子之去也甚倏忽是日也方使使至寒河贻书与笔自朝至于日中昃舁一竹轝遍过其所知午夜犹饮朱氏园亭啸歌不去倚栏俯沼若有幽寄者未达曙而逝于家谁召之而急若此人谓子善书必上清宫殿中或有以相烦彼北海鲁公之属皆何在子书亦未便及此岂有是事哉呜唿宛其死矣他人入室诗所云云岂为无子咏耶一则曰他人再则曰他人亦以衣裳非我着车马非我驾庭内非我洒埽酒非我饮琴非我鼓而即有陶公之五男右军之七子皆他人也如是则子之有无不足论也吾弟云无论干之他事即一河上孤舟主人不在客不登长年无事凄凄然系在流水明月之下岂不可思呜唿如之何不思钱塘葛师屺瞻以文行忠孝追步古人无毫发诬其心初发于南祠曹再振于江州三着于我楚之督学天道王法终日相持皆有实心真迹非迕人者而未几辄以迕去独在我楚以丁太公艰去而未几亦得迕春为师所拔士坐以文不可解以为师所以得迕之一验嗟乎时文小道耳春本自不工收者与摈者俱不足置恩怨于其间独吾师以君父师友神鬼之道自立于末世而遂无一人知之此则可叹也我朝无长子孙之官传舍相习因沿綍茸苟有一人焉起而振之曰君父在是曰师友在是曰神鬼在是赢粮跃马其口不遑休其力不遗余百端补救稍见头腹而以迕去不旋踵矣再有一人焉继之势必更其法更其法者当得擢势必再有一人焉以迕为戒而以擢为幸举往时口不遑休力所不遗余而仅得万有一存之法又荡然如烬矣然则世果不可有用而君父师友神鬼果不可不欺也一至此哉春又素奉明师友之教平心静观不敢以薄料天下而曰遂无一人知师恶恶可也师尝进其所着书于今上今上辄下所部议之虽其事竟寝不得覆然其君知之独君以下不知耳凡诸生下等亦非人情所乐然亦惟颜赧意愤耳终不能自谓其文善此一念子弟知之独其父兄不知耳夫人皆有心岂真谓吾师文行忠孝不如人哉其有用之才与决不肯为之事彼其心皆知之独其手与口不知耳其不知师者古今情事之常飘风过雨愿与吾师忘之而其耿耿未尝不知者天道王法犹存一缕天地决不是架漏过时吾愿与吾师感之而已矣师既以艰归充充瞿瞿用世一念尽委松楸而虽有以迕告者师如不闻也而过之如不闻也而过之则即有知己引援者天亦何恩之有而况于怨乎且非惟读礼时也方春在诸生时请见以时语言有数耻为诸生所以事其师德其师之状即吾师不罪之以简亦泛泛焉足矣而师踉跄归舟之夜四顾无春若徘回念于其人者盖闻之刘子侗云春因思不责春之不肯俯仰是吾师不自俯仰之根而其实深情至谊原出于磊历疏朴之中世有一人如吾师者以其不自媚人耻人之媚人因而不责人之不媚人古人可立追太平可立待也以师至性不动而春来聒聒于草土中亦似可已然而非恩非怨不为一己以君父师友神鬼之道咨嗟叹息而反覆之亦与师同其充充瞿瞿之意也今古道同旷者超超破格君民分远愚人往往安卑自贾岛推敲于马前浩然起伏于床下乃知士有不必过避之嫌冠裳匪俗上有偶然相知之故笔墨为缘但不肖者喜自以为才而好名者遂全丧其实恭遇某官日读异书月成佳政慧业胜因有黄面瞿昙之悟高楼长啸追纶巾羽扇之风千古之九畹皆芳七旬而三苗丕叙苞栩逶迟谘诹谘询不已军民安堵载歌载咏何妨以此转盼之驹隙为文章德业而有余因念苦心之蠹芸虽奖许游扬而不足在夫子则高矣美矣惟愚生窃竦焉愧焉以为名太浮者不祥分太逾者获咎出入于风雅者十余年聊自娱悦而已皈依乎末光者几何日敢云依稀近之置身玉壶秋水曰食无鱼曰出无车乃生平之所羞有志布袜青鞋将读万卷将行万里从他日之所好苟能偕幽人以佩芷庶几为长者而折枝纵王曰士前士曰王前而不怒高义原薄乎云天恐用上敬下用下敬上而或乖微躬难逃乎斧质所以汗流笺外思发花前问何日其往谢指初冬以为期山人者客之挟薄技问舟车于四方者之号也予曾入小巷访所谓澜如女子者门户帘幕不可识辨问之巷口人皆曰子问山人乎此门中是也予始恍然澜如善貌兰通书粗知韵事与一时素士交处故一巷中相与山人之似赞似嘲此俱无足论独念世之为山人者岁月老于车马名刺之间案无帙书时时落笔吟啸自得而好弹射他人有本之语口舌眉睫若天生是属啮啖人者虽其中多贤者然天下人望而秽其名者久矣而今以其名集澜如澜如乐而受之户外之屐来求一观山人各当其意去退而省其私或自厌其尾琐之言轻其钱谷之好陈其箧笥之书亦有以回旋其面目曰吾不如女山人由是观之山人固以丧风雅之名而女子反以存山人之实则何也山人之名实未尝不美吾又不敢以男女之迹论惠中之人韩昌黎称秀外而惠中今吾友在草莽者非一人有秀外而惠中者焉是亦男子之澜如也吾仍为存其山人之实而去其名使无射于世吾何吝焉金十公刘同人俾予为说坚澜如所尚予之说固如此孝义李太公者南昌李贞所先生以吾师伯子贵封翰林院侍讲者也公名某字尚事母至孝爱恋如儿嬉身自服役奉养无方尝出为宗人后辄推所后产予诸父家日贫性颖敏手结网渔于章水不设饵无所得鱼去而结毛自制巾巾成人辄取去不责直初游荆楚江淮间已而悔之去为农农亦中下辄自喜曰涛不惊水不宿得稳眠陇头足矣且老母在宁能远游也年三十二元配周安人寻卒是时有二子一女伯子太史次子明哲俱幼周安人将暝执公手曰君知后母有遣其子守果风中者乎公矢不复娶且公亦不欲委井臼于妇女欲身自养母出入烟煤之中依爨下涤釜罂者二十年先是公舟行江上风雨暴至为樯所厌若有翼之出者劣得不死殃及趾履自是仰杖而行伯子既为史官侍讲幄伏阙下语同朝曰吾父孝养洵与人殊曾雪中拔草析薪手自磨釜杖而上灶敲冰淅米杖而下灶带湿炊烟汤扬则又杖而上火沸则又杖而下已而饭熟手捧之祖母前有余则以给诸子女稍暇又为子女补裳制履一人之身为子兼妇为父兼母盖辛干万状矣听伯子之言人天变色闻者几于泣下天子为之颁金缯乘传归家公愕眙不知所为曰孰使汝上闻于君父者汝诸生时受知卢太守汝与太守言太守乃欲式吾闾汝从临川汤先生学先生书雪庐炊养褒我亦汝辄语汤先生贫家琐细事岂求名而汝张大今如是乎其质行不曜类如此公性冲退自守荣利非其所嗜伯子迎养京邸意弗善也曰吾笃好闲居足不及寝门而乃从数千里尘沙仆仆为荣耶趣装归岁壬申楚谭元春以伯子门人得拜公床下亲见公所坐处榻常穿所倚立处双趺隐然所扶筇爪指痕寸许虽贵帷帐几席如素士常衣故缯衣僮仆秃衿低头趋阶前无喝唿声公亦无嗔恚子孙过其前卑慎敛容无仕人家习室中惟架书连屋太史时居京华尘封之余无一物真奇矣公好奉天竺诵楞严金刚诸经所谓绝情绝思志慕苦空太公有焉时年七十有九忽一夕病遂卒谭子曰凡为人太公作传者率以其子传而不能为太公自传太息向楮墨曷足贵焉沈犹湿而言已藁然矣故予传李太公特别之以孝义孝义感动人天笔所往如血缕予敬为之拜撰非徒以师命也史称元紫芝不欲离母负之入京师母亡不娶家无仆妾日每不爨望其眉宇名利顿尽仿佛似太公矣而紫芝犹涉仕宦致名誉多饮酒弹琴之乐不似太公一切诚朴如上古人也太公之乡有苏公焉谓不幸生衰俗犹幸见紫芝良然而太公乃为予通家大父行予犹及见于未死前数月款款如家人予之幸可胜言哉林茂之有宋砚购得之嘉定李长蘅在西湖一登舟自摄案上曰此佳砚也归寒河日亲昵思长蘅之言为作铭曰载笔墨以驱驰非夫人之言吾宁昧昧而不知如得一士焉渊以典矣而喜人之相赏以为奇盖好古而乐群也其天资我闻绣佛慎哉噼丝离朱晨曦目午则疲莲花瓣瓣紫竹枝枝视手中线观音在兹士之有文如女之有色文之有先辈时辈如色之有故人新人善论色者曰颜色虽相似手爪不相如又曰将缣来比素新人不如故知手爪之所以妙又知素之所以胜此一人也岂目挑而心招倚门而刺绣可以侥幸于欢侬之交者哉夫时文中有多数句者而先辈常少数句有重后半者而先辈常重前半有用过文者而先辈常用本文此论色者之及于手爪也时文中有读之欲笑者而先辈不苟嬉有读之欲泣者而先辈不苟悲有读之动人心目快人口齿者而先辈不苟艳此论色者之明于缣素也前辈沦亡莫究此义有志之士多伤心焉友人官子以其文投予予惊而相向退而告人此于元词宋曲中而有人焉独宗离骚者也此于繁弦急管中而有人焉独弹素琴者也已而掩袂叹息于官子之前曰予不得与倚门者争旦夕之效正坐此耳子胡为然哉孔子曰吾未见好德如好色者也当此之时吾亦未见好色者也悔不盛年时嫁与青楼家子盛年子勿贻此悔官子曰非也穷达天为智者不愁泻水置地任其所流予乃跃然而起官子之见达矣所以有官子之文岂诬哉家仲氏名元晖字小米予第二弟也初名元吉吾父病革顾谓曰是其名不令为更之于是更今名钟公惺曰米元晖小米也字之小米年二十八始补诸生钱塘葛学使赏其文以为有兄弟之风后数年抄记日富忽一日自以为尘钝不得比诸兄弟遂弃去之书其告养纸以为钝而耽闲不愿也广文师笑曰非体也易其纸乃许焉仲既已谢其业犹日从诸兄弟东皋西堂间爱恋流光掇拾风趣而闲身可羡顾盼去入径情如意每马蹄疾屐响厉知为仲也皆曰仲氏来矣仲氏来矣然其性畏见缨緌不喜宾从纷纭见即逃去不以诸兄弟交游昵就其人亦不以其人可就就之予家河畔仲家湖上荆衡五里嚏唾相接闻远友相访仲从屏后观或出与一揖视其人世味浅礼法疏以为避就好背人独饮又好与无猜人饮如独饮者不拘岁时伏腊常张灯行酒鼓声闻于外似先人晚年风概倦则囊一被出门初不知所往念何人欢笑多机利少者得数过过得数日留弟骑之城野市落极半载而更解袜跕屣依依不能去其所过家剪韭击鲜废时失事亦无所厌仲又善为人命浮脆万事空华之谈以开散人意所过家老人忘年稚子乱行相与极欢称谭氏仲达人也彼其诸兄弟择地蹈择言着书择人交是何能如仲诸兄弟闻之亦以为外人之言是也仲少予三岁少尝受学先人亡予持家严仲性卞躁尝自抑忍以仰棰勒二十年间身八尺腰带数围音吐如钟生儿娶妇犹局促大兄之前起立欠伸如初孱小时状曾有小过众劝之不动予厉声数之仲膝不觉自屈已而从吾言方其屈服也峨峨千丈松颓然到地予至今过其膝处每为心痛吾家德薄聊备荀氏之数然窃思仲性卞能忍訽屈于长者嗔尽豪敛琴无杀声功当百耳仲以过闲成病病百日脾而卒卧木榻移中庭无帐幔杲杲白日照窗兄弟相向守之至于气绝亦奇矣生于己丑岁至己巳秋卒年四十一耳越三年辛未弟元礼成进士给假归里葬仲兄而后之官又改厝弟前妇刘氏合冢焉其冢在先茔隔塘白竹台古寺之丘子一人简娶妇徐氏刘出刘亡继刘者为黄氏铭曰匪六龙兮蛇亦有六一蛇先蜕一衔八椟三嘘于旁其一出谷勿矜蜿蜒勿分头腹来者吾手出者吾足亡者吾舌存者吾目葱葱先垄霜飞落木隔此一丘岂曰独宿元春遭逢虽晚侥幸难言续钵之与传灯在大道所不悋而副墨以追洛诵惟斯文有奇传诚不自意甲子之秋既依马帐丁卯一隽远淑龙门以众父之父为吾师之师始以何蕃归阳城谓可传于韩愈今则干木学子夏转相念乎孔尼似此渊源必由声气恭惟某官下笔妙天下立朝如古人主恩独眷而云在意俱迟物望同归而水流心不竞当否泰相乘之日谷洛交斗之时非先生持之以砥柱化之以虚舟则楚弓未见其必还邹谷何时而得暖所谓功深社稷慈映乡邦为儒耻言儒荣未相先有相品者矣元春由苦偷息丘壑坐谈时已过而功不成恩欲酬而愁先积空有鸿鹄之志仅成枋榆之飞然才不如人命非由己愿赍铅椠先计吏而北学日咏榛苓因美人而西归聊以求裁于及门岂因妄附于开阁钦哉立雪怅矣临风师名真风号性空本应城丁氏子得年七十有二僧腊五十有七既娶生子矣性慕离垢不乐家室始犹戴发囊被遍游名山访知识尽学五台伏牛普陀云栖诸林威仪规则然后归过竟陵渡三湾时天已暮饥疲望前村不能到委体河壖见一妇下汲指曰前有庵胡不投宿师瞪视则忽不见移步果得庵因念此大士导我遂从师发久之结茆堰口乞食吾村先赠公爱其衲破貌古数与谈元春方十六岁尤敬异之先赠公殁元春结庐河上师住一雪洞香灯茗粥具体日诵金刚经为先孺人祈寿夜则绕吾庐经行竹木念佛至晓曰此岂止百步洪也园中沟塍不接恒倒一朽木代桥已而易之以桥名真公桥即今蓑桥也后伐先人所种柳为师卓庵师住庵又十年天寒出阶下取水瓶忽堕师喜曰桶底脱矣然字义暗浅不能通解粗拾佛书古德语言一一牵合多可笑者然实念婆心不在此也已复返堰口易茅以瓦佛前灯光不绝而师日憩吾园居如故予好读书中堂师来不告应门偻臂踽步寂寂自阶下升堂寻坐即趺坐其上吾亦不起或尚未即见而师已低头假寐入梦境唿之不应惟见手持念珠历历在指头过数不停及一惊醒珠反停不行予尝大笑以语黄美中后有远友问君家老僧熟寐中数念珠分明者今尚安否予因举师生平告之师养马当步终日抚摩牵掣恤其饥劳爱之如婴孩马亦鸣顾向师如前世眷属一日马缩绌不肯出道逢黠少年侮师师甚悔之其后屡十出入良验师尝谓是物亦似有夙命前知者予往语师师若灭度则奉师之骨而塔吾园焉崇祯甲戌秋予舟居西塞师亡于堰口旧庵合掌西向笑而逝明年乙亥腊八日予自庐岳归集戒僧常修净土者二十四人居士所尝与师善且有道行者三四人燃烛念佛用浮屠法火之而散其灰于流水以之于江予仍守前诺为小砖塔于师常施食之台刂石志不朽因作铭曰破汝瓶大事明爱汝马万念舍火何热乎水何湿师乎师乎汝往何急谭子筑寒河庄难邵氏之冢有婿向姓者移祔焉谭子铭之曰子无磷火青我阶除婿则迁子稍东其墟我慕仁人浇奠欷歔后千百年所遇如予四月谭子命工铸于江夏西庵由大江载至寒河亭子亭废舍诸寺铭曰尝访寺钟因作钟想虚人斯设波高竹响以击以拊厥惟石苦乃命冶氏辅六时鸣于林浒逸矣哉钟鼓元春尝读陶元亮为孟长史嘉作传其言曰惧或乖谬有亏大雅君子之德所以战战兢兢若履深薄云尔盖古人之慎如此己未岁谒吾师葛学宪公于杭州命为封郎中君传元春冰渊其怀者累年于是始为葛太公传公嗜学重经义尝为诸生讲说故学者称为麟郊先生以伯子学宪公为南京礼部郎中遇覃恩得拜封郎中人又称葛大夫或曰葛太公元春为学宪公受知门人义当比大父尤得称太公太公云太公名大成字以时其先出许州郾城后徙会稽至元四奉直繇会稽渡钱塘遂为钱塘定北乡人太公亮拔多奇节十六补弟子员二十六入雍六馆之士翕然宗之辛卯首乙榜主司琢庵冯公植斋曾公世所名为能识文章者手其卷叹焉太公虽试屡绌然下帷益奋携学宪公读书吴山分灯啖齑不穷工析微不已至庚子试京兆复失职而伯子学宪公是秋举于乡第一人明年成进士公叹曰吾苦心绩学三十年老于道途而收于阶庭是则有命吾其为崔斯立乎斯立尝谓官无卑顾材不足塞职旨哉言矣去为福建崇安丞又迁广东钦州倅皆强干清慎壹意字惸锄暴用酬生平不敢有不屑之意而台御史目其才敏而练志坚以贞造轨者亦颇自信自喜焉太公之为崇安也丞耳崇有讼山者连年不决咸以邑连江浙率未可诘太公曰岂有是乎捧上官檄界而遣之民不敢哗崇有榷税中使制其命而丞尉望风倡和贾人重足而立太公督给公上惟谨而已无浮额无私献中使不得意去然亦无以中也太公丞崇摄崇篆倅钦又摄钦篆两官皆满考最致其政而归凡官之摄守令也羁旅于其官计且旦莫谢去而又常不足于所自有之官稍稍取偿于摄故州邑之苦失守令也苦其摄焉尔太公慨然吾日欲伸其志于不得伸之日奈何暂得伸自令屈抑为且州邑有何官可苦民官有何日可苦民者丙午闽大饥郡守禁米越疆民攫取之无问于是闭籴者达江西太公方摄崇为郡守力争郡守语塞因请之江西诸道得听民转输矣治州事吏以羡进太公叱曰女不见吾平时作何状而敢以此浼耶吏慑而退钦州有夷寇被兵邑里萧条太公承檄往清民居故例一户钱百文约可数百金吏以为言太公笑曰则是寇未退也大军之后必有凶年可自我而凶年之乎严敕勿敛匹马双僮自裹粮往民无半菽之费又招抚流亡民以安集两地人皆至今德之问太公太公不言也太公风格峻整动繇礼节饮啖服御帏幕常如素士家在西湖上笙歌相沸士女竞华而太公肃衣履寡言笑课子弟门人皆孝友朴质之事与夫忠臣烈士廉吏之谈不以家之腴枯官之升沈锢人趋向损人骨体其邻虞德园先生曰人多繜绌绕指意蟠屈不自申而葛公父子美意烈心不申不已知言哉元春又闻学宪公在江州迎养太公时湖口税筜张甚学宪公逮治其爪牙筜窘伺太公发武林行赂求解太公正色麾之使者惧逃去归过湖口又赍珠币造请太公扃邮舍不听入筜停车良久然后去于是筜喟然叹曰是父是子果然矣戒左右勿得以身试法其后数年学宪公衡文吾楚简镜肃然纨袴之士无所荫庇颜氏所谓驾长檐车出入望若神仙者自悔不读书塞默入地而太公在武林终日步湖上有匿踪伺太公间欲以私干不敢近当此之时太公与吾师学宪公父子以执法守素名闻天下谭子曰春秋时多君子而孔子思刚如饥人思江瑶柱至苏子瞻作刚说得一人焉曰孙介夫至今日又得两人焉曰葛太公父子何春秋时之难而后之易也然峨峨先生天挺无欲足知是刚者无疑矣宝剑无折无摧无求于世光芒属天固日拭以华阴土夫读古人书则太公父子华阴土也楚旧尹陈子汝道尝以其亲将仕郎思野公一传一志铭请于春与钟子伯敬春诺传伯敬诺铭迨汝道使使来征而伯敬先数月死予伤其负也因辍传而从志以终友信焉志曰公讳爻字可效复野公季子年十二孤失学为县掾事古公文炳张公进思入京三考贴办归会稽有同姓冒公名为奸当除名古公张公适为京官辨之力讯官不可已而指贴办擅离职役亦当除名蜀人韩公固为吏部雪其冤捕同姓冒名者且吏贴办非擅离职役名因得不除久之谒选为桐城典史迁石浦巡简以归及汝道为武昌令迎养武昌久之又归而卒卒于距生日年八十有七其配沈孺人先一年卒亦八十有七合葬于西山子治安治本治策安即汝道呜唿读汝道之状可谓不以所贱事亲矣夫世所贱者掾吏小官也汝道所贱者辱人秽行也苟世之子孙有能以科名文章扬其亲如汝道者谈至先世为公门掾为卑卑无所比数之官则不欲尽其辞有人问及之则面发热若问者以此相讥病而至其先世集诟好货财戕贼人以行媚反若可安焉谁谓是人孝者汝道述思野公独于一考再考三考桐城典史昆山石浦巡简津津然谈之如科目缕悉之如高官要地子若孙益荣增华如得美荫考其实勤廉长厚自立无苟之地称为当世贤者有余吾以知汝道真能爱其亲且尊也凡他掾吏入京国意欲何为不过取千万如寄公三年间躬躬黾黾不囊一钱在桐城时太守蒲阳唐公重之拉与上计途次贷公八金入都还公公径受之无猜也官昆山昆山张给事家获山木盗公私念岁荒民苦特拾山下残枝非盗也唿之久不至至则言曰欲卖女充所司用公曰吾所司自书记至兵卒无需钱者可无卖女否曰如此又安用卖女其人竟得不坐公介心亮节难可举述而予以为却金还金不贱穷丐公生平总如是但当传此一二使人想见古人之意而已太守之八金可以取偿可以尉取偿可于上计时取偿无他患而给事家之盗残枝者可释可以巡司官释则天下举安不难也呜唿当汝道之时恐已有不然者矣予故三致意焉以贺公之遭铭曰贤者乎抱关击柝长者乎宝廉居约吾何忍不志公墓乎亡友所诺东湖僧觉岸以戊午客辰阳不得还明年己未徒某僮某往火其骸瓮拾之归而瘗诸塔院值予方出游其徒不知来请铭予悲其志为圹铭亦不纳圹中使后人知有岸从予游也志之曰岸有术行善取予闻四方贤者乐就焉又自目择之未尝失每出必求予作书于其方之士意不主是书也第用是书往或投书其人不在或见其人未有情力而岸自以其辨智行于其所客之地诚诡交用身所一过皆成故人书实无功焉而归则德予书也不已始为邑无经藏愤自任遍乞士大夫作疏出募意不主疏也而贷于人而复贷人而更营之而又以能与人取之虽事之涉佣贩者不难居其辱以资其智凡二年乃奉南藏归寺予以是益才岸岸欲自建一阁庄守藏经为湖中妙胜意愈不主募历辰沅溪洞中采木与苗人杂居苗人爱其诚乐其诡争为之用岸载木抵辰市三倍尽卖之复往返溪洞如贩状卒中疫与其所俱二人死洞中人皆不知岸所以取予诚诡之道皆以藏经阁故而竟不成客死菁莽间未偿责有负人名伤哉予既与岸昵而不为汲汲明其志世安用与古文士处铭曰足目皆飞志气不止汝是沙门人曰客死何其谬哉各触悲喜取或伤廉与或伤惠死或伤勇思汝愦愦予年十六学为诗初无师承亦不知声病但家有文选本利其无四声韵可出入窃取而拟之殆遍其法止如其诗题与其长短之数起止之节而易其辞亦自以为拟古也越三年始有教之为近体者是时亦粗知诗意有问予拟古诗十九首及韦孟以下诸诗者则面发赤后数年又稍进并陆士衡之拟古江文通之代拟诸作私心亦有所不惬则遂泛泛焉回翔于古诗近体之间盖未有专力至于今愧之而要其犹知此中升降执笔运思辄有一二字近古者则亦十六时刻画殆遍暗暗为我根株也然而力不专者过也予入豫章万子茂先陈子士业皆言熊氏伯甘长于乐府五言古已而伯甘来把其诗则乐府五言古十之六合诸体十之四帙中分数多寡已可喜观其乐府乐府以被管弦为功今未知何如也不如取其离者如牧童敲莲五祀歌辞之属则离者也离而奇者也观其五言古苍以淡者有之深以淳者有之比兴犹存胎骨浑然吾知其用心吸其气而上不摇其波而使下古诗手也无不合也吾犹望其稍离稍离则上矣何吸之有乎观其诸体合离之间也虽离亦知其从乐府五言古而来者庸病乎予因而问伯甘伯甘曰书无不阅者惟不爱阅近代文集耳呜唿得之矣诗之衰也衰于读近代之集若多而作古体之诗若少也近代之集势处于必降而吾以心目受其沐浴宁有升者子之不阅诚是也予尝恨古今为诗之限何以不讫古体而止有律焉雕之囚之又从而减其句之半以绝之甚矣其不古也人生竭岁时忘昏旦以求之精力销陨于是而反以古诗为余其不知甚者乃反以古诗为易大郊庙小田野将无真声之可存吾虽衰尚愿从伯甘而究之不敢忘读文选时也会稽陈复野公生于四月望日卒于八月五日年仅五十寻葬矣至其孙汝道先生名治安者始来楚为武昌令又以补楚新化令而是年四月八日予过寒溪寺忽见壁间有丁艰时别武昌六诗甚不类今人作惊喜而传之越三年甲子四月自新化以书通予于家始为复野公乞铭而予适在京师未之见也又一年乙丑改教豫章之德兴是年十一月复来取铭而予因重有感以公之葬五朝矣何尚无铭予何以得铭公公之孙何以征予铭予何以与公之孙交其故皆荒奇非由设施已而得其故曰知之矣复野公怀奇好古人也予往者视寒溪殿门之壁若有物焉殆复野公耶于是志之曰复野公名秀字大芳性任侠尤好读书然不好举子书举子书一读辄厌之脱身走燕赵交贤豪有气岸人不肯逐队行遂留都下为兵部掾吏公乡人居都下为掾吏长子孙率以为常相缘沿成魁猾公慨然曰顾其人何如耳安见公门不可托身乎为掾吏好读书日益甚宾宾如士人司马尚书即重之使其子出拜问业曰是人殆江南学者也汝师哉考绩还里家日落然性豪宕辄以其暇日治具酣恣与宗人子弟称引书史凡子弟师友连翩招唿以充坐客未尝与俗人饮山阴有李真泉先生受业于王文成善教人富人扃其塾不易致公百计致之载与俱归终不听李先生还李先生亦不复取其故馆图书衣履遂留塾课其仲子公因相与读书讨论日闻所未闻久之两人深相得公虽家不及富人然事李先生谨暑月迁室手釭松枝为架肃肃阴映他生徒直日供饮馔身为试箸旨然后进又亲涤溺器器中纳蚶蛏蜕漱之尊师友如父兄身操作如饿隶此宁独富人难耶谒选得粤西桂林郡古田桐木镇巡简时幕府有丧太守欲遣官弔烟瘴不可往人皆避谢公挺身请行宁可以避难为官官无崇庳失义均耳太守大喜遣之赠一囊药曰庶免于疠然竟不免返命而卒太守为买棺前所善邑之卿大夫尝令公会稽者曰王公文儒为视含敛极其诚扶榇者为仆人陈瑞初从仆四人或病以死或逃亡独瑞万里伶仃乘传哀诉廪支赢余毫发不以自盗此亦有过世所称士君子者焉非公宁有此仆也公之父恒斋君生二子伯子云野公节啬善治生家故饶厌公所为兄弟似殊志者一日云野公与人斗身往助之不胜闭门耻不出忽出门去从师武人学击刺每月夜则步入僧寺操械负剑而舞尽得其法无所用始弃去然亦可以想公至性奇气矣公凡两娶元配金孺人继为祁孺人金出者一祁出者二师尧金出交爻皆祁出爻别号曰思野公予亦为之志墓即予友汝道先生父也铭曰孰谓掾鄙博闻心苦孰谓官微岂无靡盬孰谓岁远贞珉可补予三游江南一入彭蠡至章门凡往来八经庐山而不得登孟夏病卧琵琶亭下盖山中僧待予久矣对之有愧容适慈航石照诸师初募成五乳寺八十八祖画像香灯买田礲碑求予为记以寿此画及其募田永无渔敚予既以病不得上而喜吾字墨之先据其巅也诺之其明年予家居慈公身为请始进而问故慈公曰此新安丁南羽居士所画像也南羽画佛大士像满天下雄悲动人率不能一二躯而是画独取盈各祖册与轴各八十有八所画行住云水目努眉低杖飞瓶立捧书执器皆有微细功行蟠入笔端下至胡人蛮奴狮喜蟒嗔无不支颐曲膝竖毛决蹄仰视俯视向人作语盖道子伯时之流也自憨山大师至止五乳此画遂留山中憨师逝画益当守吾徒募缁褐善信如其祖数各有香灯花果生生供养于是乎有田因田念香灯花果因香灯花果念丁氏画像因像念憨师所遗是其所以寿之之道也予闻之有感焉憨师在神宗朝坐有道士山事赴诏狱戍岭南寻蒙放归衡岳因老匡阜高标警俗卓行栖云宗风之振远接紫柏而深山眷属同志相与敬所尊爱所宝为法皇皇营心千劫可重如此吾儒士大夫一遭罪废颠踣嗟吁颓然无复道德文章之想偷生视息安能卬首结思益究所未逮使天下翕然而其所号为门墙徒侣者又安能益重其言服习恪恭步趋不稍衰念其死而曝其书画为一叹息者是岂真世外人独有高风耶碑山中者当令岩间乱流莫便飞去尚为人间洗此感慨也作八十八祖画像记庐山有双林惟东林远公甚着或曰道力较弘或曰贤交有功焉二者未足测神僧之浅深然永公香谷西林乍隐乍显即其显也只如士龙西头屋耳终不敌东头大陆而右永者则曰清散过远当时何无忌已有此论或永自逃于喧盛之外愿生生劫劫将此香谷远车马以幽梵磬谢金碧以淡戒衲未可知也以予论之二公虽为法门埙篪或如俗家王无功马少游之于兄弟不妨各行其意耳故有领结社一派为东林儿孙有领清散一派为西林眷属无所不可南宗传能北宗传秀正洗却世间雷同面目为佳故千七百年间东得常兴西廑廑得不废想二公精神俱有以自致也至天启崇祯之间香谷则几废矣即所谓砖浮图者甃者凷如级者犁如也恶木穴其中怪鸟乳其巅朋比相家凶鸣远怖深可慨畏给事王子鸣玉左官赴幕感于谶验思复旧观倩律僧照真因戒聚众因众聚檀不四年塔成其明年元春拜塔下塔真矗矗然翔云表矣独殿且圮势将及佛佛唐像也风雨支之何忍焉元春拈香再拜永公曰僧力竭矣某动念于斯欲往而告同志落落清散者领此一宗如成都先生其首也永助我哉成都先生闻而笑之曰远公止结十八贤甚隘世谓远清散不如永亦隘子欲率同志领此一宗亦复隘莲花根中岂真有红白林岂真有东西念岂真有杂不杂哉待土木工罢僧休心粥饭满盂足以给客吾邀君辈坐溪声望炉峰毕十年而究之予因促律师真公曰事急矣曷往募乎中丞杨公大洪以击魏筜二十四罪逮系诏狱榜笞刺剟一身无余而死当是时也天下之人腹悲胆寒而不敢言其后二年今上深褒其忠褫奸人以慰贞魂郡伯胡公于毁巢卵翼之又从而建祠祠之海内知与不知歌咏嘉乐甚至稗官之家编为小说传奇之部镌成图像其于常山之血侍中之发若已成金铁星斗不可朽坏男子在世此为大快而国人哀之犹为赋黄鸟予以为百身之赎不如一言之知中丞所不惜府怨梯祸奋身一击头与玉俱碎者祇是顾命二字盘梗于衷死不择音耳光宗遗命辅皇太子要紧熹宗临朝亦问胡子官安在唐人有云布衣一言相为死何况圣主恩如天变负之臣肥义以为死不容诛死不容诛者死不得所也杨公劲气一往为风为霆而不知痛痒之人必坐之以沽名且谓逆筜后来之祸公激成之真所谓好议论而不乐成人之美者也予尝言士君子胸中不可无愚拙人事如石工刻子瞻诸公为党人不愿镌安民二字石孝忠感李之恩伤其功不见于天下推倒平淮西碑一以好德之良一以不平之气然两人俱目不知书无祸福生死计较安危乱其胸中故与圣贤豪杰无异而世之党逆筜以下石杨公者其视此何如哉不愚不拙遂至于此杨公必尸视而悯笑之矣弔忠录刻成因为书此以报辛程二君焉春从事于诗文者也往见欧阳子有言唐四库书目班固艺文志其所列着书之士多者百余篇少者三四十篇而散亡不存一二虽以文章之丽言语之工营营汲汲以终其身而卒无异于飘眼之草木过耳之好鸟未尝不爽然丧其嗜古之志然而欧公之文流传千古无一篇失者则尝思之彼多者百余篇而不存一二少者或一二篇而亦足以传皆命也意篇章之业或赖道德以久或附经济以见或风期才华之美各有所因而流于人间与抑在己无意于必存而居其后者从旁而收掇之此自前人道德经济风期才华之力默鼓动于其中而虽一字片语自不得而沦坠与中丞徐惟得先生我之所自出也宏才雅量整仪高怀为海内鸾凰者五十余年未尝沾沾于诗文而古今之诗文若不外于是者此何故也哉公仲子干之尝欲春序其遗稿未几干之殁公之孙申前请焉予凄然久之尝记公之言曰吾在仪曹时居闲寡务与王敬美孙月峰诸公切劘为古学颇知古人之意后屠长卿以才艳诲妒而不腆君苗之砚亦坐是而焚人生在世上则性命不易之理次则民物有用之学焉用是招尤之言为哉而又以春之嗜古也壹似欲摧折其盛气如欧公之于徐无党者今公去春十余年而春犹耽恋楮墨若蜣之喜思又窃以为性命之理民物之学未有出于搜讨之外者恨当时未以是复公而今日者犹幸序公之集得一言之因私语公之孙曰予既无以窥公汝从旁收掇使人想见公之道德经济风期才华而有能庶几其一二者此孝子慈孙之志事也予向者亦以此告干之矣广德夏予兰从应山迁武昌郡丞以去且数年应山诸君子怀思日笃创生祠貌其像岁时祝之盖应山无他祠自张公给谏后至是始再见云其情专其意古非他郡邑文饰去思以行讇者予是以诺其碑予尝与令交不能讇事也侧闻吾楚贤者皆义令以令有保护杨忠节一事入人甚深若家受其赐者天下人闻其风而义之曰贤哉夏令至行于章奏闻于朝虽久淹丞署不得调而顽夫宵子仰视之在层云之上矣我楚人寒心销骨念之悸栗其何忍忘令与同时郡伯李公也三户义之三户祝之所以报也祠于应山不几隘与诸君子曰义令者吾楚人事也德令者吾邑事也令治吾邑冰雪其身焉一缣一镪不以扰吾民赋无羡讼无锾甑尘鱼梁有廉淡风邑利病则不让力除子粒改折二粮请于上民困苏焉邑久茀不理令斯土者如以官为邮官以何时而悴神竭物为后来作劳薪大夫曰是何言之陋得百里而君之为父母而不为子孙计长久乎城痹池塞一夫可越视廒廒亡视库库亡可若何一更新之督畚插谨钱谷必躬必隶如有呵责性素爱士追之琢之使成誉髦以为頖水人文之都居也新其宫使讲德焉已而周览风物作二闸以聚之水石迎拒辉澜相朝其上建药师殿士子日课艺比丘梵潮磬烟与城堞回匝洵可乐已吾侪德令者也非义令者也予慨然曰诸君子谓下石助焰者有不轻士残民者乎美官在前奇祸在后而色不变者前日之廉吏慈吏才吏也叔向有言君子枉忧不救不祥廉吏慈吏才吏祥莫大焉不负国不负朋友宁负士民哉天下人与吾楚人义之诸君子德之一也匪德胡义也上官信之齐民保之学古知道之君子许之其大夫之谓乎匪义胡许矣予非知道者窃附于学古而永之石题曰旧令碑别讇也学宪蔡云怡先生寓书寒河曰子之文无饰而近于道先奉直大夫有笃行道力深重恐文人以藻语蒙盖之不得其面目子为我作传予感斯谊作蔡公传不称赠奉直大夫者以学使方大用赠当益贵且公以质行道力贵非以奉直大夫贵也故不书书敬亭蔡公公昆山人名某字维诚敬亭其号公之先世在正嘉间有宪副时馨公银台直夫公父子占籍京师家于昆者中落多为农夫独公宽仁端直以亮节着于城市方学宪未贵时已模格一乡矣公事父母笃孝色柔志欢家贫为兄弟佐家政经纪公私不自名一钱亲亡未尝委诸兄弟兄弟亡未尝委孤孀人以为有黄文强姜伯淮之行焉性夷粹又秉父教故触物无迕能忍大辱能守大让以是终其身三党之间九里之内如有争向公质平无所用官府如有缓急不谋父兄来相告语公譬以利害导以理率诚区画人皆得其助然中实刚决耻俯仰常正容悟物物不可悟变之以色色不可化绳以大义皆知其无他肠也独族有顽黠人公教之不悛转相怨毒至雀鼠啮人横不可堪公笑曰吾所以严绳若者其效如是耶避之耳有鬻产于公者以租抗官为直之公谢不取曰若亦贫负我耳官义之叹曰蛇珠雀环岂终负汝哉居尝慨然谓好官无如安民安民无如除蠹自以身贫贱不得为所欲为抱膝戟手愤至填膺会里有胥魁侵县官钱穴蠹至不可问公力欲条上官司以有所格遂罢是时学宪尚未贵公顾语曰汝为官无忘吾所欲湔除矣后公没之三年学宪始成进士所历官日以惠爱百姓使奸人失职盖家训也公居身勤啬耻因人热人亦不得沾润故太常王公中丞周公皆肺腑戚公游其间泊如公又以母命深心尘刹严净毗尼实修梵行偶以疾故稍一干戒而持诵礼拜无间一日礼云栖师为师具道如是师大赏曰此真修行路上人矣又登白岳谒普陀瓶杖飘忽虽病中亦觉身轻人天护持事诚有之吾闻公有反风灭火事又四明道中还人遗金皆与古人合然此犹天人常有细事不足为公奇蓑士曰云怡先生尝顾我于章江之上导扬宗风而皆依于邹鲁质行以济物接世为禅予生末法中恨不见姚江至是亦粗有警动及读太公行实知泉所喷出云所起处乃在是中也生平怪昌黎文人不深佛理猎吾儒皮毛语抗颜与之争不知一生所为忠义道德行于佛门梵戒之中而不知如蔡太公乡邦所称林宗太丘耳不闻以佞佛讥而至其诲慈嫉恶眉低目努忍辱所以遵父净土所以报母唐人所谓大孝通禅有之似之而眷眷以安民教其子呜乎世间岂真有出世法哉予素有广交名然肺腑交不能数人同邑李君朱实其一也君年二十外尚未为诸生家不能脱践更之役县令点防夫击铎人巧为请免不应应者率故事戏怠君独一僮给书室使令夜则应点每夜阑君执火出视见其僮与众防夫踵交跖而眠蹴之起曰汝安得旷职如是有哂其迂者予则敛容起敬曰此古人事高士应募贤者抱关我友不难为也即戏语君适闻君此事身后作传作铭当为君标出即是古人矣君今已矣二子权格奉其大父之命以刻词见属予不幸而言中又幸而践斯言也因而志之盖君生平事皆类是君讳士杰三十始游于庠即廪于庠又教其弟若子若从子皆为名士而邑之名士文章行谊皆有法度者必君所指授吾弟元礼元亮皆出其门自世道衰人不乐称师师亦自不严重有威无恩有恩无威门弟子出其户即叛去无足怪者君人交如其束身身所治尺寸不稍过为人师其贫困待之诲之常加等父兄有势必夷之见其势父兄不知知吾为师也家居伦理绵绕肃出于雍事两亲进一衣必杼轴于怀一饮食必意所甘芗始进其家人皆斤斤缉缉虑远而思深凡从君游者其家尊章僮奴内乖外衅与之同荣辱昼必画寝必思为人所杖倚者凡数十家即疏外之人亦喜其和吉而忧其瑕疵一念动必胎祸一事必蹶默念久之负痛于身亦如为其人护者平生取予不妄师道昌束脩充庭拱手上之尊人妻子不囊一钱所居不能容十数人膝日饭客客侍其亲以父执事之君则益喜吾结交是人不谬耳君通畅深密好为深坐闲谈然多益人根性喜悟人不为一切径急之语身如礼经而不厌人疏纵即世法无取如予者亦爱其真坦独与之无间嗟乎天之岁夺吾友也如陨箨又收君去耶君以二亲故投诚释氏为西塔僧经纪常住居食如理其家一老戒僧年八十天寒夜怯君亲为置溺器与絮君没老僧哭失声又尝与妇谋潜施粥米苫布与最冻饿者因私语予吾辈内度微力外审诸苦人间当为无先此事者嗟乎此愿不终君必复为居士高僧以遂其愿而吾又不及见矣选东坡文者更十余家而始定焉独其诗尚无选非无选也人之言曰东坡诗不如文文通而诗窒文空而诗积文净而诗芜文千变不穷而诗固一法足以泥人夫如是是其诗岂特不如其文而已也虽然有东坡之文亦可以不为诗然有东坡之文而不得不见于诗者势也诗或以文为委文或以诗为委问其原何如耳东坡之诗则其文之委也吾尝思之使东坡之文而一人之文则可东坡而古今之全力也虽欲执人从来之言与信己一时之目而将有所不敢则其重东坡之文而不敢不求之于诗者亦势也故瀹其窒而通自见芟其积而空自生约其芜而净自出日出没于千变之中而后穷者乃我之目固者乃人之言而东坡不存焉惟求其东坡之所存为古今之所共存者而已然则不自知其窒与不自知其积与芜与曰奚而不知也六经成而诗为一体诗之处经中也大地山岳之有水也水以妙大地山岳而摇大地山岳碎之以为水吾知其不能有古文于此截其字句变其音节而谓之诗可乎然以此而冀其诗文之为二事工诗文之为两人又不可江海之内冰水之间呜唿难言之矣唯东坡知诗文之所以异唯东坡知其异而异之而几于累其同则文中所不用者诗有时乎或用文中所有余于味者或有时不足于诗亦似东坡之欲其如是而后之人不必深求者也盖尝为之说曰文如万斛泉不择地而出诗如泉源焉出择地矣文行乎不得不行止乎不得不止诗则行之时即止虽止矣其行未已也文了然于心又了然于手口诗则了然于心犹不敢了然于口了然于口犹不敢了然于手者也请以是而求东坡之诗文庶几焉斯选也袁中郎先生有阅本存于家予得之其子述之而合诸夙昔之所见增减焉述之奇士吾友也知不罪我矣督学师金坛虞公来视楚士科岁二试既竣脱颖之士萃焉于是刻卯辰颖秋赋撤棘士以宾见皆公尝试哜啜知其才之可俊者于是刻录科卷新天子御极士由里选公益劲于弩末务为蒸变云霞以告成功于是刻选士卷而公是时已擢为冏卿矣其将别楚也犹日夜枕籍士子之文徘徊摩娑不忍释复合而梓之使人问序元春忆元春首见赏于钱塘葛公赖闽周公复疆起为诸生其以恩贡上京也为秣陵顾公今复归楚出公门墙公本以第一人见期是其于四师也俱不敢一日忘而窃有以贺公之遭也楚年来铎司时分时合江湘之烟中断嵾衡之云不属即前三师亦有遗恨而公之来楚复合为一始有以见楚才之全而察其风气精魄之所在足之所历目之所到与山川相吞吐天与人俱若应之而公以一年之中尽收明经孝廉之俊复古乡举里选之科岂可不谓之奇也哉夫公之于士也无旧谱无常格无我相而后楚人之才欲留为不尽居之以豁达竦之以精严引之以高深行之以变化而后楚人之才又乐为之尽今其试牍具在始甲之既乙之而终甲之者有矣前学使者甲之而今或甲之或乙之者有矣两试自乙之而后乃大甲之者有矣士人面目忽易若出于神若出于鬼观听者亦若杂行于星日风霆之中而务勉为文章非三楚才不足以发公心眼而非公之神奇博大不足以揉楚才而穷其际尝怪宋玉有言天下之美人莫如楚国楚国莫如臣里臣里莫如东家之子此言何其隘也彼美无涯良媒独难使有汲汲皇皇之怀搜幽剔寒者为之蹇修吾知江皋之佩湘灵之瑟皆南国绝艳也何矜一东家之子乎七弟亮出就外傅其傅丈人王君二还也老母虑其违教削杖为誓命春数语竹上春谨铭曰我蒙父朴血出如啄愿汝不辱请竹附肉古文起衰之士或不作寿文非止谓古无此体也诚不欲以无益之语投于无益之人作之者媚篚篚而当之者涴饮食作之者避忌讳祈五福而当之者光婚友集卷帙作之者言短勒之使长事少勒之使多先自有卖菜之意而当之者长以为如椽短以为草草尤驱人于滥觞之途古文有此有志悼叹而真文章不见于世矣春何敢以此例名笔但春无他嗜惟贵真古文母五十而无一二人文又泛然务多于众人之文则是以所贱事其亲也不孝莫大焉或曰五十寿乎曰亦有说父母之年不可不知也四十五十以上皆不可不知也吾父四十七逝矣使得半百之年而寿之春犹得为子母今未亡人何敢不喜惧并或曰女人无仪曰请陈其无非春门无俗士无残客自吾父始今未敢有俗士残客母供之极欢曰此有益吾子外王父魏公似朴多读书好逢人举说不问其解否母尝从旁听亦以此知道理权数家中事大小春兄弟白母乃行行辄吉不白母亦不问也然而多失矣春兄弟六人百亩之田三尺之童母乘其俱出析之曰非儿曹意也吾见魏氏数世同居子孙不知世务卒以此愦懦落其家声徒存义名无补且吾所为析者便诸妇凌杂耳其母妹兄弟同食如故人直供一日薄暮取酒相对谈学业世事母亦喜出听自出饼饵蔬醴佐春兄弟啖兄弟中有求益者母喜曰吾乃见汝曹争家中长若此可矣不须大富贵也妇女性多局蹐忧愁而母豁达遇事坦然惟哀至一哭先人春尝思斯干之章无非无仪即男子所谓无誉无咎也有誉而无咎与誉咎两忘者固不知孰难耳酒食是议议之中盖自有道理权数焉无父母诒罹无罹之处盖自有深浅大小焉此亦难言之然而春之母真无负于读书者之女若妻也春先为名笔虑而后敢以请母明年丁巳五十无乃蚤计乎春既不敢务多于众人之文又不敢无一二人文然则此一二人者恐其不易值也贵早也一二人者今世古文起衰之士不能强之使有言者也汪子以抑塞之奇才闭门十余年与古人精神相属与天下士气类相宣凡一切兴废得失之故灵蠢喧寂之机吞吐出没之数趋舍避就之情豪圣仙佛之因拘放歌哭之变既已深思而熟诣出有而入无确于中而幻于外然后切之以舟车证之以人物广之以云水收之以吟啸而归之以不主故常与无有常家之两言往与予论诗板桥霜月之中予乃扬言曰诗随人皆现才触情自生天不以箕笑毕池不以鲂谢鲤贤者升降于乐府古诗之先不能者周旋于律绝填词之下周旋志衰升降力薄夫作诗者一情独往万象俱开口忽然吟手忽然书即手口原听我胸中之所流手口不能测即胸中原听我手口之所止胸中不可强而因以候于造化之毫厘而或相遇于风水之来去诗安往哉汪子抚予臂大唿曰然则子试观予近诗何如也予不幸出入于浮名之中者十余年而厌之而友人汪闇夫曰楚士之名其子矣次者予恶是何言也闇夫闭关十年与砌苔檐熘相朝夕以鸟空虫响为伴侣而名已汪汪沧沧于海之内予虽亦辱人口耳然常逐车船之用矣常烦和平之听矣常啸于阮籍下山之时矣常咏于袁宏月夜之浦矣虽无意于名而名亦有从此而得者是以自厌也故予自年渐深意渐怠天下之人始有非之者而予不辩非惟不辩也反觉天下之人堕于吾年深意怠之中适投吾厌之之意而救其所悔然不可以是而悔闇夫之名也闇夫之名生于其闭户而不生于舟车朋友之间也乃闇夫则自悔之予近日见其道心沈退学力幽壮方自适于柷之野而晦之以八关之斋六逸之竹其于名何有哉而予又告之曰名之为物往而不知其所在来而不知其何由无形无影无首无嵴浮动于不可知之中而我之根深蒂熟者遥遥与之相应亦如人之须眉发三者而已矣夫三者非有用于人也而子以其无用于人而去之乎其将存之乎闇夫曰存之曰如是则名生于闭户者何可悔也虽生于舟车朋友之间而实生于闭户者又焉足悔也哉闇夫乃检其前后文而尽刻之孝感封给事沈镇东先生元配曰杨孺人没十年而始葬葬十二年而复迁其葬也为黄陂南乡青乌家咎之发视良然距南乡二十里而近有丘如者为匡氏地冈峦环匝可穴也改葬焉孺人葬后十二年间以仲子炎洲公令香河居谏院重有太孺人赠又以国有曹节侯览之祸抗疏不胜与一世正人削籍里居诰命靡留后三年今上御宇不大声色诛磔之如卷残云而给事公首召还泉壤复一光独其幽寒沁骨必议迁乃克安而复诰命适与迁会若起而受新天子冠帔之钖者人以为荣且快云是时长公沧洲亦自武学徙吾邑广文与元春交甚善一日归澴中父子兄弟谋曰人生世间惟师友志同而思深为吾母志墓也者非师则友乎曩者葬既乞铭于座师韩太史矣今竟陵谭子者方有志于古文是固吾友也吾友则可铭也于是给事公以其书币来而沧洲君与其五郎永亲拜于吾庭元春愧念之是宁可以世俗名爵量其胸次者诺而志之曰沈杨同里鸑世为姻姻杨处士城有隐君子行生孺人极静婉十九归封公逮事舅姑封公父至轩公方严人也束子妇不为借母陈济之以慈孺人敬顺操作身影在井臼舂杵间不以劳贻姑每农月臧获在田孺人一手支壶箪汗常浃衣起而更衣不令陈母知也最能得陈母欢陈亡孺人悼思终身又事继姑张得其欢孺人亡张悼思之亦终其身也尝训诸子妇曰惟慎惟默可以处娣姒汝辈戒之汝辈腹能妊子难藏一语乎闻者叹焉孺人为妇事姑为姑教妇不出慎默两者亦近代之钟郝矣性尤淡忍不脍不脔瓯盂如斋恃薄粥以为生身无缣帛即婚嫁岁时一帕蒙头而已然孺人明大义不为一切啬陋封公同产姊妹四人皆孺人黾勉匍匐以成封公孝友贫者田庐之缓急时之嫠者帏之乏子息者媵之有丧者衾之槥之嫁者奁之孺人助居多先是封公攻苦远学学成而试辄困孺人督课诸子涕泪勖之尝曰汝父数奇王母以为憾汝忘汝父之困于一试乎曰不敢忘有度岁山寺不归者母喜治芋羹椒浆遗之塾师故江右人挈幼弟来学孺人办供具衣履岁不衰手为发先于诸子逢岁饥鱼菽艰辛终不令塾中匮而身则竟日废匕箸也自长公补诸生余皆能文章始劝封公谢经生业十亩之间甘之如荠有夫耘妻馌之风焉至丙午而给事公举于乡孺人盖亲见之其明年始卒长子惟燿即沧洲方谕吾邑次惟炳即给事公丙辰进士次惟煌次惟煌俱廪生女二孙十五人曾孙七人孙女六人嫁娶皆望族名人诸子孙伤之曰嗟乎母则苦矣惜也不同有今日也元春独以为不然夫母也古贤母也俭约主倡在显弥笃且素风漠漠出乎天性岂以今日有加簋有赢篚哉铭之足以风铭曰幽宫冷摐松柏空长牛眠有所勿恋南乡君子难老黄发映裳一门粲粲鸾鹄相将荆布糠覈约取奢偿家传一经朝有封章天人同德地敢不臧易汝一抔降汝百祥我作斯铭千亿年藏吴兴潘昭度学宪家藏万卷书有森挺之才其为古今文辞皆简洁深健不喜为一切衰世苟且之言故其视学中州也亦务于才之疏以达圜以闳廉以深者求焉若四时之气独夏与冬有未宜于中州者曰吾将以行救也予尽视其文莫不有森挺之意散于其中而衰世苟且之习似遥望其界而不敢入公既观察闽中属予友孟诞先寓书俾序其牍其中强半秋售公甚快之而尤咨嗟爱惜于未遽俊者是其意用以师表一世有余矣予尝叹古道之不可复也莫甚乎师友之间以一日偶然之升沉而忽变其爱敬之初心售则曰吾卜之如是不售咄咄曰败矣哉汝之负我也入而揖礼貌衰久之騑其文不使与俊者齿师倦友怠冷燠侵人呜乎衡文者固将为数十年得奇士伟人耳非外身命忘爵赏齐得失不足称奇士伟人而衡文者乃以一旦之逢不逢冷燠素所望为奇人伟士者驱而纳于丧我徇物之途所养非所用君子忧焉一切衰世苟且之言与事俱从此生矣昭度是刻所以云救也亡友钟子伯敬往闽督学方公孟旋送之曰君此行须办三十年精神使此三十年间所用道德功业文章皆出君门下勿徒爱恋一榜中耀目也予最服其言但有一言未质诸孟旋使得一奇士伟人坎絺缠身一生道德功业文章无一见于世鼎也不可以拄识鼎者焉可悔哉三十年中亦不可无此一恨昭度性渊奇无世味予故附质之戊午间元春读书西庵日与文上人游往上人方同给谏段公议铸四面佛像其时土室如龛像亦才成一髻铢铢拾铜几如聚沙予私心难之而上人者北人也甚锐且朴尝谓予曰有如不就当以来生足之至丁卯春夏一再过其地则金火相得端然四躯各向同萦有金光晃昱如千百日俶人眸子又一年而张善人者相其高广屹壒为殿殿成而上人已示寂作山中一祖矣庚午早春始得拜于雪柳烟柏之中为之浩然而一叹念此上人者十余年间无岁不以碑请予诺诺至今愚公之山已成而圆泽之语未践亦世外交道一恨也会今方伯杜友白先生置隟地数笏将募诸同志建一阁请藏其中以镇此山而属元春为之疏元春以意度之钧是佛也而是佛以面面注视气格弘肃使人生欢喜心生悲泪心生希有难遭心先生欲于是间设一全藏令翻阅礼拜之形消人妄念钟磬忏悔之声警人灵魄苦者衣粪埽食麻麦解者明心性远名利程子所谓三代礼乐尽在乎是而我朝崇右佛法之意庶于是乎明何以言之苟有人焉身口意能净贪嗔痴能减杀盗淫能息而太平之治官司之守可以不劳而化矣予以为全藏者佛所以辅帝王治天下之书也而苟非乘欢喜悲泪希有难遭之想则末法之人亦顽然而不能入故藏经于是中佛似尤有力焉经谓一切众生皆依食住我今愿一切饱食众生皆依经住且夫庵以东即修静寺李北海所舍宅也自北海舍宅而当时游戏翰墨生平罪过无复有存焉者矣今纵不必舍宅而度世惜福之人默念前后但舍一椽一甍一函一签无挂碍相与舍宅等则藏与阁必有言未毕而复成者矣先生欣然而笑曰子之言是矣但其详多似碑元春谢曰有之窃不敢忘上人之诺也阁成请以勒于庵石予甲子客燕与徐公穆定交未暇言诗也越二年公穆始乘一舟走寒河园居徘徊于小桥茅屋之间因相与游晴川夏口往来江港数十日夜日在乎宽闲之野寂莫之滨和渔人杂芦子备极冥缅而后与公穆谈诗公穆出数年诗皆令予道其工拙去取之由予尽其诚而公穆尽其虚盖亦朋友中所难也但古人之诗亡矣予所与谈古人诗者亦亡矣予尚敢言诗也哉窃念生平思有以自立空旷孤迥祇是一家非其所安意欲上究风雅郊庙之音中涉山川人物之故下穷才力升斗之量然是数者非荒寒独处稀闻渺见则虽不足以乱其情而或足以减其力虽不足以隳其志而或足以夺其气则亦终无由而至也矣公穆才秀朗百予少年勃勃以古今自命久之而落落瑟瑟然如有所失焉如有所失者其诗之候也予所谓荒寒独处稀闻渺见孳孳栗栗中所得落落瑟瑟之物也古之人即在通都大邑高官重任清庙明堂而常有一寂莫之滨宽闲之野存乎胸中而为之地夫是以绪清而变呈公穆之候其至矣予请以渚宫诗为端公穆自渚宫归蜀蜀成都予有师在焉曰朱无易先生往质之予入湘谒蜀陈师与其乡程君饮署中甚快因出一卷相示君风趣落落然俊爽不可羁绁而天机敏妙厌薄时辈以为不可庄语有清质浊文之思焉予观其鹭鹚传绿衣传臭虫说寄托恢奇各有风刺屈左徒鸾凤云霓之喻阎朝隐鹦鹉猫儿之篇异代同怀不直则道不见岂伤厚哉但予以座师故入湘署以湘署故逢君得睹君巷伯恶恶之言实有奇缘尝读柳柳州跋毛颖传谓身在海外闻人传说但称其奇绝而不能举其词然后知奇文不易见也新安潘景升年六十余其文与诗足以自固于六十之年其名足以自固于文与诗而才多意深复以向来之文与诗取而质于年以向来之名质于文与诗若不足以自满其望自尽其才自对于后世之人者而戊己间复洁其体深其思振其衰神明其用是为漪游清溪二集而属予言其故予尝谅天下之人其虚衷而从事于变移之途者非尽虚衷也才足以变不必止于其所也其拾取于先辈庄守其故物而不思一变且以变为非者非尽自满也中实有所愧恨但才不能变以为吾既不能变而示人以欲变之意不可多人以善变之能又不可不得已而安其旧以笑天下之变者也尝忆楚先达有言曰吾不复作诗闻者愕然先达曰吾顷在世务中日不暇给何敢言日新夫新者不得入即旧者复将出予常竦然念其言以自勉而景升六十有余之年好学深思不倦皇皇终日若有所营者能变故也景升六十年中初与琅邪云杜游欢然同志也已而与袁氏交复欢弇州诸先生力追乎古以为古石公游千古之外以追乎古今二三有志之士以为无所为古内古外而清明在躬志气如神即古人之用意下笔俱在是而景升复婆娑翱翔于其间其年能待其才能不衰景升得乎天前后之交如一时一士景升得乎人而予皆归其功于变夫不变不化则又安有景升矣特丘者吾友袁述之也公安有特丘村述之爱其名取为号予以特丘名序其文稿亦爱之甚如爱述之云耳述之岂受人爱者夫岂惟不受人爱而已将名家之后文人之子见述之者口不敢道数字或遇不知己者遏末相唿献徽浪拟述之常不应岂惟不应常蹙然见于须眉中夜披衣私语同眠起之人曰是谓我不成丈夫也先人岂用是门阑之子为哉弱冠以往发其藏书深心强记独居衰柳坏陂之地自予辈外莫有闻其笑语者其先世诗文皆善用乎虚以力灭乎实述之岁月心力独遍历乎实以渐游于虚文有余用质救之慧有余用福救之予尝谓人曰我观述之虽无紫盖不朝之心亦有连岭为高之耻故述之独以予为知己而予因忆中郎先生一言也先生曾携家经庐山下是时述之年十余岁忽作诗数句先生喜甚且曰袁中郎子不得科名入仕宦犹可何可不作诗耶今述之亦得科名入仕宦如人家子弟而又能卓荦作诗文深心读书摆离其世父父叔能自见其奇予以此论述之述之亦不应因笑曰吾特丘在彼王先生之为性情也人惊以为癖相随而议之惟春与其里之袁子不觉也以其不觉者而求王先生之性情是亦古人之性情矣以其所觉而惊惊而议者而王先生之性情于是乎益古人无疑焉王先生之性情既已如此而予又与之复述故闻曰诗以道性情也则本末之路明而今古之情见矣嗟乎性不审而各为其性情不审而各为其情将率天下而同为此各有之性情以明其不癖是其于性情也苟然而已矣由此而之焉一步一趾苟然也由此而笑语焉苟然也由此而吟讽焉苟然也而彼方自肆曰我以道性情其诗之谓夫嗟乎竭生平之力而徒以成一苟然而又皆果出于天然由中之言岂不惜哉夫性情近道之物也近道者古人所以寄其微婉之思也自古人远而道不见于天下理荡而思邪有一人焉近道相与惊而癖之者势也则今之癖一王先生者亦自其天然由中之言也王先生欲以古人之道安于性情而行于诗而欲以易乎今之所由中无勉强之物予忧其将不可得而王先生听之固已久矣王先生者公安人其人抱素尚能冥心无生之旨春与袁子皆称为先生焉武昌张白湖先生领解额屡举进士不第读书论道绝意仕进予以上春官罢归踯躅退谷葛山之间其子若孙束帛来请为选其遗稿而传之白湖孝敬高素慨风匡物先哲大儒居然自待苍苍见于咏歌表章之中而迫声成响迫志成声有与先后文人往往而遇者其可选固无愧予因而有感也天下未有器止乎其身实止乎其名而得为人所传者如制科以来更三年有一人领楚贤书其小小者耳然亦幸而目之为元元者苞之道也非诗古文无以苞制业非质行无以苞着作非有一段长林丰草不欲干进之意无以苞质行虽论元者万万不及是而包裹永久之道则有在于此者不然更三年一人焉至于今不可胜数矣繇南宫而上为高官大吏以赫赫闻于当时者亦众矣数世而后子孙不能举其事井邑不能举其名何故哉故吾于白湖之人之言有欣述焉王右丞高人而失身于郁轮袍唐六如韵士而以杂交致祻皆非所慕也况草木腐者乎三山街一砚不甚古伯敬以价不高购之相寄且曰我与子力于文事其精神宜招致使来而偏落俗人手不可得予用此意铭之奇质苍性声光勃勃曰古人所宝今人敢忽遇富则止市道汩没依愚溺琐奚取砚骨有其人者无其物嗟夫三伏日寒河友人谭元春告于亡友钟三郎恮之灵曰呜唿七月七日世俗家设馔迎亡人自七日至十五日朝夕奠供新茗剥枣浮瓜以荐妻子总总然如亡者之实归至望而送之泣涕不已沙门教有盂兰会延僧忏度乞恩佛前若亡人实有大苦于其身妻子闻梵未免泣下而今年汝家迎送之奠里门中元普度之会子不幸而与乎亡人之数呜乎我以终不免之鬼哀子先无事之人岂不甚愚然世更有愚者曰三郎不幸客死南都我则无是说矣夫钟山之色千变淮水之气万家岂负子魂乎今日一客自越蜀至明日一客自闽广至岂负子趣乎子之兄世所谓有道文人也死于其旁不犹胜于死子闺阁之间乎汝兄书来言子呕血盈升斗势将不起我不以为然自与子交十六七年子之血相寻于喉吻筋络之中未尝去记与子客舍同榻蹴而起曰来矣来矣口知之而吐嗽足知之而践蹋不待谋于目而以为血我见之骇甚而子明日健如故子下笔甚有清思读之气亦不弱子又知命谈人生死利钝未尝自言死子又明药性久于疾自知增损我辈小有虚怯常来尔处乞方数闻病数闻愈因循十六七年反以咯血为子养生之物药饵为子茶饭之常岂见汝兄书来狼狈而遂料其定死乎两家兄弟凡九人我六子三长幼足以相使学问足以相立谑笑足以相明孝友足以相及游处足以相容显晦荣辱褒讥取舍足以相化而子辩睿疏通趣浮于身情高于性朋友最难得岂能少子闲云冷梦之致惜哉所不足子者才足以自致于今古文之道而力未坚以沈也兴足以立乎田舍钱谷之上而或有所不能忍于取予之小也夫有益于身后者文章之道无益于生前者财用之途我往往能规汝而近日读书自令荒衣不厌华而居食有所择甚矣入文章之道难而出财用之途易也子今死而吾几悟乎然则善取朋友之益者虽死不止矣我去年在南都待子不来子今往我家居两舟如相避者执手一诀巢巢儿女情事何足为悔但汝兄之书四月也子之死则五月五日有程山人者以六月来未入门先投子寄书恍恍然如青磷之照人竦然骨寒此岂冥路耶三郎去此不远仍与予兄弟通书耶亦有山人可荐耶昨山僧来方言募建盂兰救度一切岂幽冥亦有道场反以生人为死去耶不然何得阎浮世有钟三郎手书也少顷山人入始知为二月书书为客踪所滞予然后惊定又从山人见其送行起句云疏雨寒灯各有心茫茫去此欲焉寻气格高亮凄浑绝不似九泉下语末世造化益无常穷达死生毁誉总不知其故予何言哉古今劳臣思妇感而生叹夫叹之于诗亦不远矣何难即形而为诗乎尝有一言数语真笃凄婉如猿之必啸而后已者非尽系乎才也叹所至也然役或不尽于戍时或不及于秋情或不生于梦体或不限于七言律数或不至于百篇一叹而已矣闽友宋比玉好奇人也偶过荒垝垣心动忽于架上得秋闺梦戍七言律百首为虎关马氏女作见其中有芳草无言路不明之句惊怪而卒读之凡秋来风物水月枕簟衣裳砧杵钟梵其清响苦语一一摇人而至于英雄之心曲旧家之乔木部曲之冻馁儿女之瓢粒有悲天悯人勤王恤私之意焉其梦中声情步履不可为状一若去来于孤灯瘦影间渔阳之道路夜经寸肠之车轮朝转岂止鹳鸣于垤妇叹于室而已乎叹者不足以尽其才者也才者不足以尽其魂者也谁为题之曰香魂集吾谓如此女郎而以婉娈待之但恐不受耳或伤其太苦予曰不然伯兮之诗曰愿言思伯甘心首疾彼皆愿在愁苦疾痛中求为一快耳若并禁其愁苦疾痛而不使之有梦梦余不使之为诗此妇人乃真太苦矣嗟乎岂独妇人也哉袁田祖寄端石苍湿未圆天然不匠且告予曰子可无铭乎予因铭之无旁无足无口无目墨易生如蓄水自出如瀑大人书之金如玉野人书之石如木庄远清白江六里过繁县北五里江至此分为川在大石桥西半里川又分不及桥一亩复合桥北不能见川柳阴之柳南度竹隐桥以川为地不能见地而见川时一见地浮其间如水上物度其地十三亩有半竹阴之蜀中竹善为阴碧沈如桐高瞩始有叶叶郁郁隆至半万竹齐阴倒影在川川尝碧碧浸人影而后已桤亦然年深映远株必累百初入竹时烟其步朱无易先生从苍蔚间置含清亭清所含也竹尽桤阴之合百数十以为影如不见川而见川所浮之地如桤中物然川至此奔激怒生流泼泼有声自竹隐桥以南之地皆若动先生乃置轩常自成都来住累月课隶人分江水入川灌田以自澹而先生之仲子履颜其轩为纯音先生之乡人称为繁川庄先生皆听之官楚宪司属谭子为之记记暇谭子想慕其地复为绝句诗凡六首先生亦听之也朱无易先生为春作老母五十文及寒河集序念无以慰其文思藏有友人之女程辟支所绣大士一轴髻盘蛛丝钩络如画以手扪之线蹊泯然乃延般若庵老僧妙香执别献于公而作颂曰腾腾白光一针所始何以发之既结旋委稽首审听瓶摇新水春闺无怨丝丝神理幅帛莫增扪如其指送大士行月出烟止壮缪画塑庙食满天下华亭顾妇买丝作绣号为工巧信官沈惟耀得之欢喜供奉令其友竟陵谭元春为赞窃意壮缪精光击射依直憷宄千万世人如魂气薰身不可思议一切文士拟语俱堕墙壁敬稽首浣砚下一赞曰一生勇烈如霹雳坠欲叩精忠针泯线碎闻母者杭州闻汝东先生夫人也夫人姓朱亦杭人冲和虔静有名贤之美夫人死里党之中无不慕叫擗摽思一易其名严子调御母事夫人者也跃谓夫人二子曰吾无以名之吾无以名之其全德也夫于是称全德闻母焉初夫人归闻氏年十五事舅南江翁孝敬备至翁有所幸妾日以啐语相侵夫人煦煦然事之卒赖以化所幸妾晚失明身自扶携尝甘旨以进所幸妾感泣语翁曰而妇真孝妇也翁寿至九十五夫人逮事五十年白头毵毵如初作羹汤时杭人至今艳为盛事夫人与汝东先生如同志友相庄无间先生好节义乐施予恤孤笃旧不以亡为解皆夫人成之也先生爱客通人秀士林僧杖老率满坐上开樽设豆络绎帘屏之内与客同聚散终日未尝一起夫人亦不以耻罄乱先生谈也举三子长即吾友启祥孝廉仲启初季启祯皆才而自束家学淳雅夫人爱之如一子爱诸子妇如一女兄弟娣姒亦并相爱敬末世所谓雀鼠风雨壁陷楹沦塞窒殆尽一门之内不知世间何者名为乖和下至仆媵皆欣欣自得不事嗔喝自然勤整夫人既夙具道念与汝东先生严持杀戒鱼蛤无犯子姓婚友刀俎含血则群起而呵之如有严刑于其旁年五十即皈依云栖长斋念佛日可数万声饮食抽解悉无间断转经数部木槵军持日有常度所过尊宿如憨山云门真寂桐坞诸老皆肃心悲仰稽首发愿所谒佛地如普陀双径皆两三至其处去来洒然巾瓶无迹岁己巳忽病供佛榻前数日持佛号令眷属三匝和之梵呗声彻寝门之外西向而逝异香满室凡一昼夜不散也生生劫劫与慈氏俱岂顾问哉启祥甫居忧遗书其友元春使作传元春不能以文字作诳语如闻母者则常登其堂知其诚然乃为之立传夫一传之中而梁妻狄姑陶母庞婆合为一人岂非翰墨之幸哉任彦升曰夫贵妻尊匪爵而重为蒿簪藜杖欣欣负载者言耳况两足离垢世外栖心者哉全德之名予犹以为世谛也彭举为人画册叶十片皆生平所游山水是其得意之笔钟居易见而欲得之即举以为赠吾为彭举计彭举自为其画计皆当出此夫为庸人可求而得已非高士之情矣况又使奇人求而不得乎居易将复往南都因为题其册使坚彭举曰必不得已而为庸人画可以屈其手令不至于大佳不幸而至于大佳每逢奇人辄与之夫如是则吾他日亦可邀惠数片耳彭举年六十余坐起一斋藤垣苔石冲然无虑然未免为人作画其画缘饰于云林大痴叔明间而疏疏自运无惊跳束缚二者之失居然有逸士老人之度世知传贵之惟彭举古诗老枝少叶自写其质性之所近则自吾数人外诚莫有知之者夫为世所知不如为所不知然苟无一物以掩之则虽欲不为人知其道莫由故画能至于神逸而又能蚤以之名于世是彭举所由以自掩其诗也江南之俗画之易售倍诗彭举为贫而画鬻手用老亦无可奈何而以画存于世又无一人推本其为人之贞朴以掩之然则画与诗幸不幸何如也仲夏予适乐静居禧公复过我肩一木似椸状四用青油幕钵瓶巾箑具在而置疏卷荐书其顶匿之幔中次第取观居然一茆庵也肩入予隘巷下幔匡坐中宵雷雨作予请其移榻亭子摇手不从曰是中甚好是中甚好明旦欲别去予留之则大笑曰吾为藏经走燕走州郡十五年无成安得在汝家修竹茂林下闲住予闻之愧汗流至踵如予者不作人间一正事只爱在修竹茂林下偃仰如死尸者也急令家中人给以米数升青蚨五十文自写一书与黄宗之非宗之莫有信予为真愧者闻茂先之名者十年矣人称其至性深淳笃实而有光深思好学不知倦怠古今高深之文聚为一区而性灵渊然以洁浩然以赜且为吾辈同调及予过蠡浮贡舟未息棹遇一黄冠问此中人士黄冠即应声曰万先生万先生予心知其为茂先也怪之何其名至是其后延接友朋所称茂先者亦谓其与吾辈调同而人地之美如予家居十年所闻者但益以奖来学抑薄俗即缁素童孺之长一技有韵必令其闻于人人而后快以是名益重如是则尤文士所难也予观茂先良然而独所谓同调者茂先不受予亦不为茂先受之盖吾辈论诗止有同志原无同调客因问曰志与调若是殊乎予曰非但殊而已也调者志之仇也有志之士原本初古审己度物清而壮壮而密常以内行醇备中坚外秀发为自不犹人之言而其途无所不经则试取古人之诗而尽读之志无人不同调无人同陶淡谢丽其佳处不同元轻白俗其累处亦不同譬如人相知贵知其所不足因而济之岂在衣履同笑哭同哉夫茂先之诗如钟鼓声中报晴如大江海中扁舟泛泛又如冠进贤不俗之人又如数十百人持斧开山声振州郡而其实则幽人山行也此岂吾辈声调所有哉而至其原本古音审度物我之志茂先无纤毫不与予同则何也所谓志也然则十年间称茂先不容口者恐亦不能与黄冠之称争其深浅已元春固得亲以诗文逮事清宪公北面称弟子者公亦时以上德古怀引元春于诗文之内外又似独相期许开其亶率与为朋友商究之言故元春亦稍稍知诗文涯际呜乎今不可作矣元春日以退无以与于鸿壮渊窅之观顾尝端居深念古今文人卑者无足论即兴会标举踔厉风发声烂烂然自谓名下士吾为之惭甚俊异文雅芳流不歇便自以为不俗之人吾为之惭甚山谷老人谓大节不夺者乃真不俗而司马仲达望武侯葛巾毛扇指麾三军乃以名士称之呜乎世固安有名士与不俗之人哉惟吾敬夫先生始可以尽瘁为名士始可以山岳之性拔去俗根而亦必真如先生名贵不俗始能使诗文之气充满天地之间而决不至随荒烟野草而散去故元春窃以为公之可及不可及者凡有六德业诗文水乳和合请得而深论之夫人少而好学老而不衰者多矣然皆掇拾附益必以岁时公十龄以往书史上口触目皆如重阅尝借人奇书数十卷烛下取读晓而还之其敏可及其勤不可及也目下十行者思力屃赑率无暇想公作古文诗歌章奏笺启檄移科条日可百余通数小史不给朝属草申酉成书而公优游尚自如山水书画幽其神绪其办可及其闲不可及也公忠孝友爱出于自然一生冰霜满抱千头橘八百桑非其所有救世心切如夙生负涕泣欲偿一字一句如佛说法其慈可及其诚不可及也既为国家经纬人治一切边腹夷险可为不可为无不功归人罪归己至于星陨而不化任彦升之序王文宪曰道在庙廊理擅民宗先生有焉而日妙思经书如寒流渊人窥深领奥穷其要眇以入无际我辈下帷终日获者鳞爪耳其肆可及其微不可及也鸿儒大方喜谈源派两汉八大家熟人听闻不自振精魂如贫落子侈称先世门阀予每读公诗文海潮泉眼泻注无方其古可及其独不可及也世之作者光焰过多才每足以震物权每足以彩毫具曰予圣斯亦可矣而公与寡取笃形神在友坠己千仞之峻慕人一壑之幽谁为为之谁令听之其高可及其虚不可及也凡为若说者不胜书将一书之而已亦犹谥法但节以一惠而以为清宪耳清宪足以尽先生乎先生死弟仁夫梓其集未数卷亦死其婿林子观曾搜而梓之予因语林子子之心苦矣未遗余力矣还先生以日星河岳之观开天下以元始玄化之域是吾子之功也夫而窃不敢忘公昔者一语公来郢中与元春夜半论文以为自爱其诗文者贵少爱人之诗文者贵严必严而作者之精神始见必少而观者之精神与作者始合且吾辈终日献酬人事神明如珠岂能从万斛泉中涌出滔滔莽莽趁笔而为之岂能自满作者之意而何以接天下后世之眼子他日为我精选数十篇令其可传足矣夫以先生鸿壮渊窅之学鼓吹经史自存稿外但能罔罗一字之遗争相传宝如玉匣金碗复出人间是何忍复议删选虽然元春不敢忘也全而搜之固难有而择之甚易子为其难吾为其易吾两人各职一事以告哀逝者使光灵复栖止故处焉耳若夫诗古文之气挟其道德经纶以充满天地梓不梓亦非所轻重也又何论选不选哉同安蔡公以自用砚寄予铭曰从公几年来从我处多识前言往行者惟汝公安袁述之行其先中郎续集而属予序其言曰先子不可学学先子者辱先子者也子不为先子者实是先子知己惟子可以叙先子予爱述之而敬其言受稿于装历辰湘湖岳殆遍日察公之用心其议不待人发而其才不难自变其识已看定天下所必趋之壑而其力已暗割从来所自快之情予因思古今真文人何处不自信亦何尝不自悔当众波同泻万家一习之时而我独有所见虽雄裁辨口摇之不能夺其所信至于众为我转我更觉进举世方竞写喧传而真文人灵机自检已遁之悔中矣此不可与钝根浮器人言也往公之哭江进之也有悔其诗文妙理生前未商语后寄黄平倩札有悔其瓶花诗文俱有痕迹语夫公之妙于悔何待公言哉细心读破砚集又似悔潇碧矣细心读嵩华游稿又似悔破砚矣今察公续稿其文章中卓大而坚实者又似为古今人俱下一悔脚也杨子悔少作其意甚美而观其晚作又似不知悔不必悔者予益以此叹公之根器识力有大过乎人者焉续集出其卓大坚实之文出自痛快俊颖之手吾愿学公者从是悟文章之道若舍其大者不言而于所为翰墨游戏易于触目者则赏之不去口传之不崇朝而法之不遗力也又未免令述之累息欷歔而独以予为知己矣吴公白雪卒于宁夏既舆榇归家五年二子寅骥将以正月二十三日葬公于北郭香稻园园公所营也其中绿筿幽石水榭烟路皆公平日耽玩徙倚之地又其北为三一庵旧为东林寺公少与李少参长叔读书处两君先后通籍公湖州归葺之灯火青荧烟水空冥公魂魄必往来是中卜吉固宜矣而二子以其状乞铭于元春记公家居日予常过公贝阁爱其天机铿宏道心超忽固尝以公为韵人也而读其状想其居官又不得以一韵而掩之乃作志曰公讳文企字幼如白雪其号又号厔庵老人又号絮庵毛恭人孕公时从兄方伯公文佳举于乡旗至而公生故小字旗生其先世自三吴徙吾竟陵曾祖讳琼祖讳政潮父讳镗赠公也赠公有四子而公为季赠公早殁伯兄文炳督之学辛卯乡举第二人戊戌成进士初除南户部主事即矫然以清节自治往榷武林北新关公慨然曰筜为虎官为狼商不可为也澄心察之度其利病所在而一以商为命于是减纤杂税三千金有翼筜而虎者抵于法除其蟊殆尽少冢宰史公叹曰亭亭哉斯人乎疏荐之后六年出守宁波曰吾今日东海太守惟知有法耳定海邑为防汛驻节之地郡城阃常虚其地以贮戎马豪者夺之为市肆而输金赂守号公用钱吏抱牍进公叱之岂有是乎撤其屋即相国家奴不得庇盖沈相国郡人也又公座主先是守令以折腰见公曰不可入而揖揖而请毡下拜相国答拜有横于市者相国家奴也民讼相国公械系之朱书其上讼相国者罪勿赦一郡人见械上书相国无所讳莫不股栗失色郡中以滨海防倭有水陆兵饷数十万金向饱人腹不得问公身自支算秋毫不受人渔务使国家兵饷出于实用而后已大司马青雷薛公作抚戎碑载其事曰安得九边皆若人乎岂忧南倭北虏哉岁丁未上计毕取道还家觞毛恭人八十再赴郡寻丁母忧去职家居五年始补郡得湖州湖州与四明壤相接清栗之声达于境外旧多寇盗出没千流万屿中闻公至皆解去予尝过吴兴郡人誉之不容口韩太史求仲导予寻公故迹由桑苎园上鹳鹤亭因谒白雪祠祠塑公像予不觉失笑何其似使君甚也因为予谈在郡卧治琴书悠悠当置公颜清臣柳文畅间会太守秩满迁江西副使去郡郡斋有石一片宋元丰间物公从林薄中出之笑曰太守落落如此石石应太守将去遂归里与石相对掷饶南节不赴偃卬八年始起家秦中修兵关西尝署守道苑马两印一以考核虚实约身束下墨吏皆望风而避蠹有根穴不尽搜剔不快由是平凉固原之间兵饷皆有纪经平凉宗室万家禄饩不均不以时给常聚族而哗公曰此非宗人哗也在我而已裒益之去其害宗人以悦未几调宁夏兵粮兼督学政宁夏古朔方地虏在篱落间叛服荒忽不常宾兔宰僧松柏黄台吉十有三种其部落款贡效顺独银定黠不服者三十年降夷或欲窥边则用为口实公移宁夏后是时有一老胡弃家薰修胡人宗信之号为佛僧即兵事亦咨焉佛僧教银定降边吏具以闻督抚臣请于上报可乃以公出塞平虏银酋初哗议赏不合公持之力命撤去款宴即草檄饬兵以待酋见公不可夺乃意绌公于是登抚夷台宣命受降是日贡名马数千蹄乃给文锦金钱牛酒劳之酋皆罗拜唿万岁去公在宁夏修敌楼易战马造石闸百余里不为一切衰世苟且之计贺兰细柳耸然改观巡按高公曰民失一寇军得一韩非虚语也忽梦有幡幢鼓吹来迎者觉而异之有顷端坐而逝公为人清通灵警妙整风格而临事先发制奸迎见逆决尤其所长每到官辄唿吏胥问年久近年深者辄罢之吏胥自言无罪不当罢公笑遣之曰恋恋公家即汝罪也公清冽固其天性然亦由嵚崎成之官吴越时家人舟舶往来凡粳秫旨畜皆自家中潜赍到廨僮婢闲暇日从署后园刈草攀枝为薪不时时向外采给民皆骇服私相谓曰吴府君不食脯脍犹可也无薪何以炊世固有清廉吏能令釜自热者乎其忍情迈俗不令人测皆此类也所着有絮庵惭录读书大义耳鸣集藏于家公以九月初六日生以八月初六日卒得年六十有一嗣子寅骥皆诸生寅朴雅能继其志骥有俊才从予游初公艰嗣息一日梦赠公谓曰无忧也有子考视其足则着重屐没以二子为后始知考寅小字也屐骥音类梦竟验谭子曰吾邑自鲁振之祭酒后德业名实相踵不绝而公于其间具胜因标佳事有钖杖胡床之思古鼎奇字之好可谓韵矣纪之亦足以传然观公关西款塞恩威相辅非但人不敢以韵尽公即公亦若耻以文士廉吏尽而思以宗泽种世衡之奇抱一施用于当世者予犹愧其未足以尽公是宜铭铭曰俊合道巧中理典两郡心如水倚长剑拭髹几黠者服降者喜旄头落马惊起绯衣迎长吉死独乐园通德里我作铭公瘗此似吴天烟月美费公国聘以三月终于家盖是年春王正月年已八十矣长君之巽不逾岁而葬来乞刻词于墓石且曰微畴昔之故不敢请也记秋予游沔访公市隐园公尚未六十予鬑鬑初有须唱和相接步屟萧寺中式燕以敖几不知为先达文人今公集中有携酒寺阁小饮诗又有同予看月微雨旋霁诗如乌叫池杨惊月白蚁浮檐竹接灯青明月照来云点缀凉风吹去雨欹斜一时佳句顿足而舞恍恍如昨日事而予亦已霜点鬓毛矣幸而得志公墓何敢辞公讳尚伊国聘其字父得智公举公幼苕颖不类群儿目十行可了十九领癸酉乡荐丁丑始捷南宫出申公瑶泉王公荆石二相国之门二相国负人伦鉴赏异之得馆选公年少才格诲妒改兵科给事中以覃恩封父母妻如其官公为谏官森挺不少骫诎曰吾职也适赵太宰锦以嵩祝入贺步趋偃蹇公上疏谓笃老当明止足之义论者谓公轻诋以年例出为四川按察佥事已而又调汉南兵备未几谪灵璧丞量移绍州推官公亦丁封公忧衣林壑间绝口不言仕进者五十余年然公怀济世之略所至必思居思忧情法相驭而行方司宪蜀臬有挟朱邸之戚扞文罔不顾者公杖毙之讽以忌器不动及治兵汉中经纪盐马擢摘良奸灾则御之饥则哺之不遗力也至今汉南人犹指公所修文庙将台为文武壮观皆惜其用世才不获大见于世云公退居坚卧为园杂植卉木台榭亭轩之中左图右书琴心酒德交相辉泻性好宾客客无近远屦相错赋诗开尊陶然终日简易撤墙壁可多而怪寡客以此乐从之游沔城风物昔人所谓四座醉清光者也公不矜威仪率然径造有泉石花竹必赏有良辰美景必出有豆棚瓜畦渔车莲舫必随兴盘旋商其肥瘠贵贱晴雨丰凶之数如一农圃间父老其为诗文师王李而友云杜非两汉三唐不道撮胜揽秀心腕华畅沔自童内方陈玉叔二公后即推公着作之林李公本宁序公市隐园集称其广庶子之规模约廷尉之泛滥为知言云公里居里中利病必白邦大夫邦大夫改容从之然无一竿牍溷明廷尝忧末俗寝颓寄意阳秋庶几俗之一悟如论乡饮及责友二书凛凛有风化之思然或妄男子侮公公则笑置之如终风暴于前不问公至性过人事封公同上公车以逮丘园偕隐时戏膝下又养葬继母任有孝名母任所生二子日教督之推封公所遗千金产复千金僮千指尽以予二弟后自析子产又分其所有予二弟田宅又多予之百金公是以益有孝友名而公天资慈坦即御臧获隶竖煦煦惟恐伤之三尺童遇于途必以礼公初乏嗣息佥曰费先生宜有后适楚王孙筼书五芝馆贻公公谢无是也忽一日童子报厅前有物若云烟坟起甃石之中走视之两芝也已而生二子竟验云当襄阳郑公鸣岘为冢宰时以公才品不宜老田间欲迫之启事公笑而不答令所知为劝驾公又不答冢宰叹曰吾清慎作官不敢名一钱自以为无愧然八十而犹沾沾不归乡吾愧费国聘矣楚两台先后疏荐不一公惟仰视白云读骚而已宗伯李公欲以纂修国史引公公亦致书吾向怪中散绝山公太甚今乃知其情真耳公颐性养寿逍遥物外未强仕而归月告存而始逝所得孰多矣谭子曰公有自书参赵太宰事一篇予读之知其为真君子也人情怨排己而护失人一招飞语终身不悟题世人为魑魅视所与皆鵩鸟安有自悔其事反盛称其人如公之于余姚太宰者公之言曰吾疏初上赵公即告老去官当时耳目涂塞不及知赵公为先朝直臣以劾分宜得谴者又不及知江陵相夺情时南北望风旨疏留而赵公独不肯署名者吾虽自知其无他然何以解于赵公惟不复于进用雪吾心耳后世子孙有居是官者毋效予佻率哉呜唿非君子而能为是言乎柳子之坐贬也亦自谓少年气锐不识璟微不知当否予尝喜其自道如是而退之知己亦谓子厚在台省时少年勇于为人不自贵重皆与公是语相似独子厚怨天尤人之意虽山岨水涯寻幽选胜未尝一刻忘日形为文章至于斩曲几宥蝮蛇憎王孙堙阨愤郁望人援手则公之器识过于子厚矣然非予亦莫知以是论公也铭曰亭亭费公时虬鸾出禁林入侍从班伉直不回莫可干炙手虽热从则艰一鸣辄斥蚕丛难剔历四方志所欢彼谮人者口波澜安能夺我箨皮冠乐我田园恣我闲醉吟先生池上宽隐非痼疾仙非顽有蓑士者号鹄湾铭君乐石字不刊以昌尔后芝翻翻春未壮时见缀缉为诗者以为此浮瓜断梗耳乌足好然义类不深口辄无以夺之乃与钟子约为古学冥心放怀期在必厚亦既入之出之参之伍之审之克之矣有教春者曰公等所为创调也夫变化尽在古矣其言似可听但察其变化特世所传文选诗删之类钟嵘严沧浪之语瑟瑟然务自雕饰而不暇求于灵迥朴润抑其心目中别有夙物而与其所谓灵迥朴润者不能相关相对欤夫真有性灵之言常浮出纸上决不与众言伍而自出眼光之人专其力壹其思以达于古人觉古人亦有炯炯双眸从纸上还瞩人想亦非苟然而已古人大矣往印之辄合遍散之各足人咸以其所爱之格所便之调所易就之字句得其滞者熟者木者陋者曰我学之古人自以为理长味深而传习之久反指为大家为正宗人之为诗至于为大家为正宗驰海内有余矣而犹敢有妄者言之乎呜唿此所以不信不悟而有才者至欲以纤与险厌之则亦若人之过也夫滞熟木陋古人以此数者收浑沌之气今人以此数者丧精神之原古人不废此数者为藏神奇藏灵幻之区今人专借此数者为仇神奇仇灵幻之物而甚至以代所得名之一人与一时所同名之数人及人所得名之篇与篇所得名之句皆坚守庄诵而不敢飏言之不过曰古今人自有笃论夫人有孤怀有孤诣其名必孤行于古今之间不肯遍满寥廓而世有一二赏心之人独为之咨嗟徬皇者此诗品也譬如狼烟之上虚空袅袅然一线耳风摇之时散时聚时断时续而风定烟接之时卒以此乱星月而吹四远彼号为大家者终其身无异词终其古无异词而反以此失独坐静观者之心所失岂但倍也哉今之为是选也幸而有不徇名之意若不幸而有必黜名之意则难矣幸而有不畏博之力若不幸而有必胜博之力又难矣幸而有不隔灵之眼若不幸而有必骛灵之眼又难矣法不前定以笔所至为法趣不强括以诣所安为趣词不准古以情所迫为词才不由天以念所冥为才恬一时之声臭以动古今之波澜波澜无穷而光采有主古人进退焉虽一字之耀目一言之从心必审其轻重深浅而安置之凡素所得名之人与素所得名之诗或有不能违心而例收者亦必其人之精神止可至今日而不能不落吾手眼因而代获无名之人人收无名之篇若今日始新出于纸而从此诵之将千万口即不能保其诵之盈千万口而亦必古人之精神至今日而当一出古人之诗之神所自为审定安置而选者不知也惟春与钟子克虑厥始惟春克勖厥中惟钟子克成厥终诗归哉蔡敬夫吾师事之丁巳以尊先公生平属伯敬作传不肖书之伯敬性最缓于所愿作之文经年乃就而愿作之意常见于行文之中人多利其缓焉己未秋前春在白门每以蔡先生传为言忽下笔成篇居然一蔡先生立于吾前又居然从伯仲游登堂拜蔡先生有一陈安人出而肃客矣其入陈安人最有法所云陈安人纺绩佐食伯氏年十二岁从纺车灯下诵史记状志中俱不载盖春与伯敬言之此一事差有功于传耳此李太白安陆白兆山桃花岩寄刘侍御绾者也禧公募北藏自丙辰发心发足迄于今壬戌凡七年者即其地也予戊午见之于郢中辛酉见之于鄂城今年又至予家其愿力犹未就其足尚不袜将由此之南之北坐立门庑其心弥以坚其言其貌依然戊午郢中禧公也夫士君子闻山灵之深美前贤之所游息涉人世之浮幻悟前后生之必有归岂真以一悭自取沦坠富人子取财纵有道然守千万慎受享必思所以处之处之之道利用消消之足以无咎而获福莫如空门又岂真以一悭罢岂能见汲汲为法奔走不休者恬然观其苦听其去来而毫不为动不过曰此汲汲苦行不休者岂诚为法浅者没于利深者尸于名耳而我又舍其所甚爱以资其业是业由我也故大夫士氓终不肯以业易悭其说几无以破之有禧公之可寒可饥可辱可七年者其人之不能为利名而造业也亦明矣亲见其人饥寒困辱七年而其施犹未之或力毋乃真有所悭与禧公蹙然曰僧何敢以一字限人僧之不诚僧之罪也于是为书太白桃花岩诗而往曰即此山灵前贤亦可以感人无论僧矣禹贡有过三澨之文三澨盖吾邑水为江水所过如昔也郦道元称竟陵之水含巾吐柘巾柘在吾邑东含之吐之如昔也陆季疵千羡万羡西江水今在吾邑城下可羡如昔也独汉水常自上流决郊郢以下数百里堤防怒而入直抵吾邑城下率夏涨冬涸虚其地以供舟楫舟人各操一叶舣而待舟必满至无可坐始发先登者待至饥疲不满满而发舷与水齐旁观股栗一遇风涛忽生篙柁失执不可测已如是者二十里数年间邑人筑土为堤以自庇田巛号为负郭垸多黍多稌于其中行人得取道焉堤穷复登舟舟人舣于是而水益束如箭如袱一折而入于鼍宫昨秋之事可为寒心如是者止五里有一人趁舟不及怅怅岸上而舟忽覆是人以后至独免自矜重生发弃妻子投西塔寺为空门叫号予门外者累日夜以路成为期予为之心动然未敢以为能也一日胡君元辟告于邑令公商于里之贤者位置堤几何丈桥几所而日以书促予为文夫二十里之患缩而为五里覆舟者群然在劫数之中而留一人不覆予以为皆持地菩萨含荼茹蘖数十年之事而予辈安能不动予尝谓营建之事有二快人足目者曰光景切人焦腑者曰利病少时爱弄光景思得自寒河至邑长堤亘匝杂木夹植桥梁可以坐行人庵刹可以荫暍子予辈瘦蹇徒步旦晚去来是里中至乐而不敢告人何也其说止于足目也必至河水啮岸马歇舟兴人命寄于舴艋人天变色而一邑之人为焦腑利病奔走如骛然后有议有任有作有成农人贩夫不脱屣而行乎堤梁之上车马駪駪士女雅雅予辈所谓光景者亦自是而揽焉古今光景之事未有不始于利病者也明圣湖比于西子浓妆淡抹为游人驰骤之地而其初开葑掘井岂敢以光景言哉予故疾首蹙额而言之退谷先生者吾友钟学使伯敬先生也退谷既葬其弟曰快者谓元春知独深可不须状而铭又地下人偏嗜其文字不宜舍所嗜乞他人铭元春唯唯居数月其嗣陔夏复以母黄宜人之命申焉元春返其币而哭使予不为文则已使予而尚为文也舍是奚述焉虽然退谷异人也不夺其形影精光使必传于世徒絮絮然为志墓之言彼其诗文撰述虽传矣而形影精光终不能行于天地之间则是志墓者之罪也元春伏思累日夜至不寐达旦退谷初在神宗时官行人思有用于当世与一二同官讲求时务厌呻吟不从病起玄黄水火终日聒渎以为吾若居给事御史务求实用不兢末节小名爱恋身家如鸡鹜之争食妇女之简狎庶不令主上厌极大创祸流缙绅然其要惟在读书读书而后实忠实孝实用出矣先机蚤见已若知有熹庙之末年与今上之神圣者是其人真可大用会有忌其才高者阨之使不得至台省后遂偃仰郎署衡文闽海终不能大有所表见而仅以诗文为当时师法亦可惜也退谷羸寝力不能胜布褐性深靖如一泓定水披其帷如含冰霜不与世俗人交接或时对面同坐起若无睹者仕宦邀饮无酬酢主宾如不相属人以是多忌之而专积思于书史斋头亦致法书名画瓶几布设不数日翻阅功深尘堆砚表卷帙正倒参差常从尘砚中磨墨一方头眼入于纸笔作书生家纸格细字居官垂老无一日间尝恨世人闻见汩没守文难破故潜思遐览深入超出缀古今之命脉开人我之眼界故其所着书出贤者通志而钝夫长根虽甚仇怨者意欲投之于厕而不能禁其不行乙卯间取古人诗与元春商定分朱蓝笔各以意弃取锄莠除砾笑哭由我虽古人不之顾世所传诗归是也几以此得祸者数矣小儒辈侏侏暖暖刻为书破之退谷笑谓我曰是何见之晚也吾辈除此书外自有可传后者正不须护之使人不妒我辈护此书而必欲其兴与世之妒此书而必欲其废广隘深浅相去几何予深高其言退谷改南时僦秦淮一水阁闭门读史笔其所见题曰史怀孤衷静影常借歌管往来陶写文心每游人午夜棹回曲倦酒尽两岸寂不闻声而犹有一灯荧荧守笔墨不收者窥窗视之则嗒然退谷也东南人士以为真好学者退谷一人耳所至名山川必游游必足目渊渺极升降萦缭之美使巴蜀历三崃入东鲁观日出较闽士陟武夷东南之久客如家吴越之一游忘返山川豫待人士欢迎其诗文未尝不勇进而勤徙也年四十八九始念人生不常佛种渐失悲泪自矢以为读书不读内典如乞丐食终非自爨男子住世数十年不明生死大事贸贸而去一妄庸人耳乃研精楞严眠食藩溷皆执卷熟思着如说十卷病卧犹沾沾念之曰使吾数年视息人间犹得细窥妙庄严路也退谷简易如杨子云刘子政一流人敝车羸服挟双僮出不治威仪尝游虎丘遭两公子见侮于途醉状欹倾作捉搦蹴蹋势同行客怒欲殴之退谷急止之曰此恶少也吾趋避之耳明日传刺有两书生求见肃衣冠书币恭谨以文来贽称弟子者退谷出舟相见则向人也为细阅其文不复言两人惭无措退谷虽严冷然待友接士一以诚厚荐人惟恐其知曾答当路书至半停笔思曰彼方有何士为一言之久之思得一人喜而书汩汩然若有所请属者其后所荐人多雌黄退谷彼特未知前书中语耳使以书中语告之惭当何如也性喜择士凡一见而知其人卒以成名者甚众遇有真赏虽其人在千里之外心忆口追常如隔邻人有佳文妙谈日自寻味以润泽其胸臆不问所逢贵贱皆执其裾而详告之故往往才人成就欢悦无量但以爱人慧巧不肖者因而呈身滥入交游訽怼齮龁皆丛于此亦可为士大夫不慎之戒矣退谷内行过人凡大父以下先世贻家孝爱为生艰难事皆回环于心未尝一日忘生嗣父母恩养教诲言之哽咽不能竟其词弟侄相依孤寡盈前欢笑痛苦一往无绪然居丧作诗文游山水不尽拘乎礼俗哀乐奇到非俗儒所能测也予尝记其一事生父训导公以受礼部郎中封去毗陵退谷亦秩满迁闽中督学侍亲还家舟泊九江岁除明晨服吉贺正训导公素严忽中继室之言不听上舟退谷衣冠立岸上良久长年厮役错愕不知所谓已而上舟跪拜训导公咄咄促之起问妪安在则犹床上卧退谷复衣冠拜床下曰太夫人安否谨再拜贺太夫人正后侍童为予道如是予尔时问之叹仰而已退谷为诸生十二年常不利癸卯举孝廉至庚戌始为夷陵雷公简讨所深赏中第十七人成进士为行人者八年中间使四川山东及典贵州乙卯乡试者凡三差拟部者二年改授工部主事上疏愿改南曹部持不覆者又二年授南礼部仪制司主事转祠祭司郎中者又一年升福建提学佥事考较兴化延平福州三府者一年寻丁父忧去职大计中人言服阕居家者凡三年而退谷卒寿盖五十有二矣生于七月二十七日没以六月二十一日葬以十月十二日茔去皂市十里笑城之南所着书有隐秀轩全集评阅诸书俱行于世退谷讳惺字伯敬先世江西永丰人正德中始徙景陵之皂市曾祖讳弘仲祖讳山最有隐德山生二子长即公嗣父讳一理号裕斋公嗣母陈宜人次即公生父讳一贯号鲁庵公武进县训导生母冯宜人皆以公贵拜大夫宜人妻黄氏亦封宜人妾广陵女吴氏以过悲继公死黄宜人所生子肆夏年十四为诸生颖迈早卒嗣子陔夏亦诸生娶谢氏有孙矣母弟四人愫早卒恮诸生诗文甚奇先退谷卒悌又先恮卒独五弟快在耳快真朴长斋事佛通书画事予如兄侄二人昭夏纳夏昭夏亦诸生元春既已为志忆昔年退谷之作魏长公铭也曰后死者之墓之志乌知夫谁手予戏谓退谷有如我一旦填沟壑所谓君虽恨于臣无可奈何也当时戏言耳岂意一片幽石真落予手乎悲夫何以铭铭曰餐幽猎秀无终极冰性霜毫真宰匿得意静书不再饰海岳如从君受职驱烟排雾待拂拭纷纷余子不相识强来君前谈法式鞭笞凤麟加裁抑尔曹蠢蠢徒失色勤农尧汤费稼穑汗流至踵没籍湜大勇勐人归莲域厌多闻障宣慈力海印放光只顷刻发棺求之不可得茫茫衣履我铭侧十月四日总督兵部右侍郎蔡元履先生解任将归闽中以病终于平越楚门人谭元春待之常武抚榇而哭既已莫可奈何作诗五首文一篇告于其灵庶吾师摇摇之魂知春在此也其文曰昔公之知春也初亦以亡友钟子而春独以肝胆受知则似乎不因人而自伸于知己其间劲直无回之气精微无漏之学与孤介无染之品一见一回深一书一番入而春亦能细察其所以盖其志不杂而切于军国才不杂而力于书史情不杂而笃于友朋趣不杂而钟于山水吾师乎而虽以杂念如春亦对公而知耻呜乎所不可及者破书万卷而爱人一事之知下笔千言而叹人一字之美以此立朝筹边持身居里真可谓有大臣之风概而得古人之神理独以冰霜之怀走卒亦忌其坚芳姜桂之性鬼神亦畏其高严故公自仕宦三十年来石压而笋还出风偃而木乃起忆公万历己庚间公已拂衣归乡自号遯士闻疆事之多辱遂出山而经纪岂不知时有所难为而不以时难为而遂止好水街亭之败宁曰无恨三径五柳之归独觉不喜其于存亡进退潇然可想则请问于伏波之石室与香草之沅沚呜乎公来黔方予过京师郧署执别殷勤相订但谓公明年凯旋则相迎于武陵之邸曾未两年而功未成而遽归身未归而遽死此一言之间耳而时事之参差造物之倏忽已有不可料者矣而何况乎万事之终始呜乎十年芳草见公此路川光岚影作客如故悲夫故督学师周铉吉先生终于吾郢分司其门人景陵谭元春率其弟元声元礼雨雪走郢门哭焉春为诗二章盖一时凄恻颠陨之辞也其一曰拔我耕桑内当人谣诼时遂残山野性空结海天思疏密君忘物敦宽世允师何堪如此散霜树不相知其二曰全宅为桃李何曾见夏阴且将羊舌泣洒到马融心风雪晨村急江流夜舫深茫茫投孝爱灵魄去焉寻二诗既成常中夜哀吟自解未遑焚告灵床则以公子陶士牙士方归闽诸公子尚幼无主者越明年癸亥三月陶士同叔氏齐吉来楚迎师之丧春终日杂戃恍于语笑坐迁之中待之于江上而为祖奠之文曰呜乎惟此江上春青鞋布袜始见师于此师指水而拔之田野是此江水也而忍见其素之随舟归入闽山烟雾之中而与之同散也哉呜乎春行藏之不时厌则忽弃动亦复来每自笑其无恒而师若深喜其不系世俗之人以为起蠖惊蛰春非空山人也而纳之于功名富贵之中即春亦以为当弦摧柱折时赏音之士不知何如惋憾岂复计能琴者之肯鼓而又安问与我之素识不相识彼其中真有以自急耳迨春复出试下第如故人情不自悔或尤人相负不咎其文之忤时或稍相劝勉而师则情加笃礼加恭绝口不问文字始知吾师汲汲拾卵补巢惟恐不遂岂惟不为功名富贵亦不为数行文字岂惟不是爱名亦不止是怜才春不得已而归之多生往因庶几近之耳若以世俗之见相忆相报犹有尽时若是多生往因便自转转无穷此番牵缠复生于江上之一见矣悔何可言于是书呈齐吉陶士悲歌当哭而与之别吴圣初得一连环砚闽友人图其形于卷予为铭之曰石田苍苍一区二唐童年读庄未有省也十五年间凡六阅之手眦出没微殊昔观其间四阅本文一阅本文兼郭注一阅郭吕注旁及近时焦陆诸注又回旋本文撰遇庄总论三十三篇如其篇数益叹是书那复须注不易之言也注弥明吾疑其明注弥贯吾疑其贯阅庄有法藏去故我化身庄子坐而抱想默而把笔泛然而游昧昧然涉我尽庄现循视内外其有不合者听于其际与其数如咒咒物物利咒止又如物获咒益不晰咒故因而遇之芒昧何极口弄物外之言手弄世外之事稽厥行藏伊可耻也龟犊枯鱼心迹超然因而遇之情染一洗于物中为人人中为男岂如木梗随水迁流岂如落英随风近远不发大寤自同虫豸何往何来念之悲动因而遇之鸡鸣不已洞天棋散云霞周身窦不可塞关不可扃扃而塞之魂魄焉宅吾瞑目恬气伺厥升降因而遇之广成面语伤物者伤菑人者菑鹏飞蝶息不出人间因而遇之其老易之旨乎宁晦勿宣宁误勿凿宁断勿纫纫刺我指如梦古人语半分手因而遇之空床不寐文理潦倒庄骚同思我爱天问灌灌如诉薄暮雷电即记其事前丝后丝总不相连兹谈羊蚁胡乃及鱼见鱼书鱼想亦如是因而遇之以破吾拘至巧者化工人敢椎拙仰而思天宁不怪绝瞻彼小草叶叶染采小虫跂跂其壳青黄天地大文亦既工此海入其塘岳入其牖无小无大爱玩终日因而遇之字句我师彼笑且侮此怒而争侮者又笑我寓言耳父前不拜抱颈以嬉不揖密执跳弄酒歌岂可曰咎他人反恭庄不云乎大亲则已矣因而遇之诋訾何有哉客有从予问庄者曰已哉止哉诬庄者自诬注庄者自注十夫之灌溉不如细雨之渗漉端居绝念可以一遇逐步追逋忽失其处予应之曰是也虽然予既化身为庄矣遇庄者夫岂予哉且夫景纯有笔入梦求还辅嗣玄理出冢相告精文妙道神鬼所恋如此吾不忘庄庄必绕吾晨宇夜池划剔吾膺臆湿吾砚往来不绝岂但遇也夏五闭户人谭元春序于岳归堂丙辰三月谭子自念其为楚人忽与蔡先生言我且欲之岳于是遂之岳湖南山水舟恋其清次江潭盟周子以静游周子许焉谭子曰善游岳者先望善望岳者逐步所移而望之雨望于渌口月望于山门皆不见谭子怅然都市乃得见之深于云一纸耳将抵衡触望庄栗空中欲分天又望于县之郊庵云顶一二片绽者的的见缥碧又望于道中万岭皆可数然是前山非郊庵所望缥碧者也道中多古松枫色绿其旁听睹如意行三十里入岳坊杂木乱植新叶洗人步寻集贤院荫松息竹一僧瘦净良久始启扉问周子何来盖周子少时读书院中扁尚有周楷姓字是日意有余再往水帘洞越陌踏涧涧中乱石流影闲花开之举头见山岩间忽忽摇白光者水帘也水倾如帘霜雪同根下坐冲退石且卧焉以仰察其所飞返于庙天乃雨明日又雨登峰者危之驱车而上不雨及华严峰晴在络丝潭及潭晴在玉板溪及溪晴在祝高峰若与晴逐者紫云洞以上泉气白坟络纬轧轧潭名不谬过潭无不泉者左右交相生或左右隐或左右微断惟玉板桥左右会草木阴其响离桥南折频上绿影小憩半山亭游者颇自足香炉狮子南台诸峰皆莫能自立鸟莫能自飞再上可折入铁佛庵矣曰留以快归路又上则湘南寺意不欲往遂不往惟一入丹霞寺栋宇飘摇若欲及客之身自此以上云雾僦居冬夏一气屋往往莫能自坚僧莫能自必谭子每值平台頫纳晴朗所曾经危耸已有冈焉者有壑焉者矣广畴细亩水微明如江江水亦莫能自大出丹霞门外望又有异同矣渐仰幽径穿草木花竹行有柽松拙怪可笑顾周子而笑之逾北斗岭岭盘为星数步一折足不遑措颇以此生喘转寻飞来船石众石支扶一石翱翔甫定衔尾卧其上人从隙中过见石上树如藤皮半存青青自有叶望讲经台甚了然遂不往取旧路边山而下指隔山上封寺道有级路趾斜垂蚁影游人与云遇于途云不畏人趾穷坦然得寺僧火于衲客依于敚是时春夏交候有虫无鸟亭午弄旭淡若夕照由寺后上祝融峰顶新庵旧祠仙往客来四顾止有数人数人止各据一石晴漾其里云缝其外上如海下如天幻冥一色心目无主觉万丈之下漠漠送声极意形状之转不似谭子顾周子语奇光难再得愿坚坐以待其定周子许焉久之云动有顷后云追前云不及遂失队万云乘其罅绕山左飞飞尽日现天地定位下界山争以青翠供奉四峰皆莫能自起远湖近江皆作一缕白谭子持周子手不能言右下会仙桥是青王坛也桥垂空外架空中石老松矫首桥下倚试心石不可以咫乃复过上封见岐路幽翠仿佛若有奇欲搜之僧曰此下观音岩矣留为明日南台路宿诸寺云有去者星月雍然磬声不壮晨趋望日台艰难出浅雾于天海之间稍焉日脱于窘山山云洗乃搜所谓幽翠若有奇者观音岩也寺阁光洁有泉鼎鸣自幽径左行忽得来时路祝融追随下铁佛庵乃不见此皆所谓后山也庵以下为兜率庵下极复上为己公岩稍上即又平为福严寺惟狮子天柱相从最远左方溪涧沟塍时时宕人眼因思来时路南台左翼所峙者香炉狮子赤帝诸峰所望者特右之溪涧沟塍虽南台火无昔观要当补为归路也出南台松径豁整如前初入衡山道想其未火时谭子怅然已复自解游人各自有会如所憩兜率庵大竹桐如笋皮半脱泉喧喧静其右僧引入阁上听泉晴天雨注凭轩对天柱峰峰气静好可直此一来耳下退道坡坡尽榛楚荒寂处有阁触目知为紫虚阁迹之道士樵扃户攀檐端接魏夫人飞仙石石盘空外势出香林高松寒覆而溪声曲细上合其涛道士既不归予亦去与周子订方广游周子许焉于是遂以明日往初行平壤十余里溪山效韵望昨所为诸峰皆不见无论祝融陟岭得疏林云有须弥寺意不欲往遂不往须弥而上向背高低不一沙边有石石隙有泉泉旁有壑壑下复有奔响响上有树树间有花草青红光光中又有飞流杂波流急处有桥桥上下皆有阴阴内外有幽鸟啼水可见则水响不见水则汩汩草树响万树茂一山则山暗一山或未能丛则两山映之使暗崖石森沈多如幽斋结构至于水蒲溪毛宛其明秀步步怀新度三十余里声影光三绝惟至半道缓行蔽翳间右左条叶随目俱深表里洞密有心斯肃谭子视周子良久卒不能发一言此山中太阳易夕璧无返照小憩岭端望之莲形若浸瞑投方广寺林火鸿蒙泉鸟惊心僧引至殿旁折入禅栖廊下忽度桥泉声又自桥出所宿处聒聒然与来路莫辩晓起即出寺西由林泉夹道中过洗衲池梁惠海尊者洗衲处一石卧水面旁守以大石乱流汇泻声上林间石去地数寸耳不能帘而亦依稀作帘光稍进为尊者补衲石近人因其势上置台题曰啸予易以恋响恋响者恋洗衲以下水石樾薄之响也然亦任人各领之又西高径山开可入天台寺意不欲往遂不往惟坐起林边水边自西历东低回澄竦而已如是者三往返俗人知好僮仆共清乃出方广路天乃雨影响无一增减但初至重径略有异同当此之时虎留迹鹿争途猿啼一声即止蝶飞无算似知春尽者谭子怅然明日不雨乃出岳善辞岳者亦逐步回首而望之王以明袁中郎师也而又友予与述之夫述之中郎子也奇情古质与予交如一人而翁肯与之互相师友即其解脱于年分之间已非世人之所谓师友矣或曰弟子其父而友其子将无游戏乎应之曰患不游戏耳游戏即三昧也游戏于人我则自他融游戏于世出世则身土参游戏于笔墨则作者自快而观者朗作者有本末而观者同性情夫游戏者亦游于戏之中而非戏也鱼游于沼虫游于壁鸟游于空客游于溪山皆游于戏中而不觉者也不觉之谓三昧也子如不信曷取其所着游戏三昧而读之其中多有与述之送难者予愿为二家驿骑矣自寒河七日抵界山山始众是时方清明男妇鬓生柳枝凄然有坟墓想至迎恩观舁人忽下肩向井东叩首复舁上肩去肃肃悸人矣过沐浴堂夹古柏阴黑成市与王子坐柏下告之曰此物岂无神乎矧今且万株入遇真宫复出行于柏穷其柏之际仰视枝俯盼根无一株遗者柏穷为仙关关阨塞他木老秃与细竹点两山又行陂陀中指元和观东路行人纭纭者何所也同行僧曰十八盘道也返则径其处又行沃野乃见玉虚桥桥渡之以之于宫耳舍桥繇树隙傍至道人室繇道人室蹑板渡溷渠旁至宫宫丽甚制乃不可详且非野人所好旁至会仙楼峻壁四周苍翠无间启后窗有樵人方负薪过出宫柏数十层乱于门又旁至先所谓桥者微闻水音不能去返道人室语同行僧曰游他山人迹不接从本路出入稍曲折焉即幻矣此山有级有鏁有縆以待天下人如人门前路天下人咸来此山如省所亲足足相蹑目目相因请与师更其足目以幻吾心同行僧曰此而去有金沙坪明日从望仙楼后繇昨所谓樵径者渐不逢人橡叶正秀壑平其阜柳家涧初自林出岭行屡折橡辄随其折处忽从万橡中下一壑高低环青有石可坐涧亦送声来坐处将至坪左山深杳道者结庐才引脰望之有二山鸡从涧中冲起入观中道人方煮橡面接众食随磬下繇斋堂启窗群山墉如出与王子坐泉中而同行僧从左右遥唿已先得一处为闲亭者为烟客居者皆可澹人情虑去坪回望坪中殊秀绝然壑渐深树皆如其深数高卑疏密非聪明所能施设过系马峯忽一巖奇甚连延数处怪石与树与草与涧若一心一手彼隙则此充之与王子复返其起处详观焉巖未穷即为仁威观有落叶数十片背正红点桥前小池若朱鱼乘空过观十余里桃李花与映山红盛开如春接叶浓阴行人渴而憩如夏虫切切作促织吟红叶委地如秋老槐古木铁干虬蜷叶不能即发如冬深山密径真莫定其四时有猿缀树间方自嬉童仆唿于后猿挂自若入隐仙巖无居人惟异柏一株类垂杨袅袅然新青欲堕矣自老姥祠而上望天拄南巖诸峯岚光照人层浪自接者为一重而其下松柏翼岭青枝衬目稍近而低者又为一重两重山接魂弄色于暄霁之中万壑树交盖比围于趾步之间目不得移气不得吐遂休五龙方丈自恣焉宫所负山峯峭然豪立所谓五井二池碌碌不可照览一入即出又途中经奇逾涯闻有凌虚巖希夷诵经台自然庵皆胜皆略之是夜眠不稳楼下有系猿啼到晓早起梯石穿冈上竹树俯看深壑茫若坠烟身在堑底五龙忽在天际下级几不可止细流时在耳边与蒙茸争路又行四五里水自北来南响始奔自南折东始为青羊涧涧上置桥高壁成城相围如一瓮树色彻上下波声为石所迫人不得细语桃花方自千仞落亦作水响听涧自此桥始快焉沿涧而折过仙龟巖如龟负苔藓而坐泉从中喷出溅客此而上石多怪向外者如捉人裾向下者如欲自坠突起者树如为之支扶中断者树如为之因缘其为杉松柏尤奇在山上者依山蹲石根露狞狞必千寻数抱而后已其在深壑者力森森以达于山千寻数抱才及山根而望其顶又亭亭然与高树同为一盖此殆不可晓觉山壑升降中数千万条皆有厝置条理参天拔地因高就缺若随人意想现者始犹色然骇中而默息久之告劳焉如江客之厌月矣然每至将有结构处尤警人思自仙龟巖过百花泉东至滴水巖观其水所滴如刻漏是时南巖宫殿已迎瞻瞩犹寻径左行右见五龙已如舟中望岸上送者欠立未去而五龙前所见众山纷纷委于壑松柏各随其山下伏安然与荇藻不异自顾身所经处怪石奇植非无故者度天一桥山蕊自吐道人室层架其上峻坂危栈相为奔秀及登小天门有巖石垂垂冒人但所谓巨人迹者贸贸不可踵趾王子亦曰巖间纹多类此者欲入殿观诸巖之奇而两日间木石多变心目贤劳若更以众奇巖惑之纵观费目分观费心参差观心目俱费费必将有所遗曷寓道人室明晨淡然一往矣日未午道人不可久对与同行僧谋此半日亦无坐理当以了虎耳巖同行僧曰若上太子巖取道之虎耳则并可了紫霄乃往紫霄其宫背展旗峯卷云切铁有起止之势使人眩栗已入宫问禹迹池及福地所在则已过复出宫观池绕池登福地嵾顶以下诸峯赤日直射有光无色繇宫上太子巖磴道迢迢疲乃造极嵾顶别为一重不可见以下诸峯岚息烟灭暄多而凄少繇巖历山上行临睨紫霄指隔岭朱垣问同行僧云为威烈观行穿后山下趋虎耳此路无林木见一松追而憩之虎耳僧适来松下会因同进近巖有竹数竿水一泓与王子坚坐比入巖嵌空成屋故榻尚在僧导至顶上凡老僧花木亭榭殆尽惟藕塘水犹与泥相守仆有善取藕者跣而下两足踏藕之所在如梭往反而手出之山僧以为乐送余从岭间还不繇向路忽循展旗峯后过其隙中峯方削而突古竟离为一处非先所见皂纛相连者矣稍进复会于五龙来路之杉松下较始见觉亲盖虎耳心目闲于无林故也晨起往观巖巖在殿后大石百余丈诡秘峭刻有骨有肤有色有态有力有巧高者上跃壑以下至不可测使鬼为之劳矣内察巖之高下思理外察顶之起伏神情不觉遂穷亭际凭栏坐楯远望人客佛号沸然是日天风吹木作瀑布声常以之自愚为巖中补遗已而详所过几处亭阁蜿蜿天与人规制若相吞西去为元君殿数十折至舍身崖大木队而从繇级以登为飞升台台孤高亭其上天柱峯耸然在五步内不望亦见矣台旁有一树下穷壑上出亭挟千章万株之气而叶未能即发作枯木状台上石后老松有一株散作数枝衔石而披大风摇之宜可折偏以助此台灵奇台旁又有露台露台下有巢穴者能休长唿之久不应慨然舍去行晒谷岭经黑虎巖下精魂方为诸巖所夺至此都不经意过斜桥问斜桥人上顶有三径一为磴道人所繇三天门是也一为官道繇欢喜坡往一为樵人道繇铜殿亚入予樵人当繇亚入同行僧别去上三天门独与王子次万丈峯向背香炉诸峯行枳棘中数息数上下道人家汲水者负土筑者稍稍遇于路乃至亚石巖高危岭横如界同行僧先至迎我太和一见而笑繇磴道者近耶小憩道人室室七层有鸦数十头方向板屋上飞喘而登天柱绝顶礼真武殿上观其范金之工四顾平台万山无气近而五老炉烛远则南巖五龙在山下时了了能指其峯今已迷失所在惟知虚空入掌河汉西流而已出返铜殿是元大德年物坐观天柱峯草木童稀石骨寒瘠壑而上石稍开因筑城衔开处城而上石复结稍欹之以护顶至于顶乃平焉高削安隐天人俱绝因想山初生时与人初上此峯时皆荒荒不可致思私语王子曰水犹不满人意如此大名山苟有千瀑万泉流之使动树杪石罅受响不得宁吾何思庐霍哉同行僧曰此而下蜡烛诸涧纯是水矣且可了琼台但察僧意以失三天门为恨然予以避三天门益力从琼台往非避其险避其杂也他日谭山中事独不知三天门何在亦奇矣乃复自亚出枳棘随人衣裾渐觉又有山石傲岸与他石离而立于前者无数皆默领其要王子恐予未见辄从后唿语之至上琼台琼台峯落落有天地间意去投宿中观桃花开我立处松古于门外有数鸟拍拍飞而东入登其楼蜡烛两峯正当窗不知其名而围者同照眼是时天欲暮白云起壑中然气甚暖力不能上山闲步静室有道人瞻视不凡与之语导以山下僻处松石依依可坐而即促予起曰钟时虎过此因明日行涧上夜梦即焉逾一冈为下琼台两烛峯已向后数里始入涧山束为崃水穿其腹右伏者为底竖者为堟大者为激最大者为分湍石少者为衍多者为甃石不胜水者狭为沟宽为塘水石并胜则狭声急宽声远长石为桥方石为水中台圆石为座植本之朽而倒于水中央者亦赖之为桥水趋左而傍右岭行水忽趋右人从右穿左水分为二道则人踏水声相石之可过者托履焉心在水声者常失足视在水声者常失听心视听俱在水声者常失山恐其失也常坐石两崖望王子常越数石坐水中大石予望其自石过石也若蹈空亦常徙数处而两崖山断复合开复收削复平者树层层翠水光中妙高夹立画鸡惊飞自山半亦思返日非断崖不得露涧二十余里皆阴阴而山香四发不辨其自何来惟左山一隙有行人繇山路出同行僧曰此自威烈观来前紫霄山后所丹垣者也至此一岭横于前以为不复崃而趋过之又崃焉涧声直汩汩喧至玉虚巖下九渡涧旁出与之合巖两收其响以为幽遂欲为诸巖冠涧中观巖巖上望涧上巖水声若在空中下巖水声若在木末而其间结构天为之屋人为之栈无此一段是山犹不可竟也遂自此竟之以为武当山记其下十八盘与其出路不足论闽唐梅臣先生初至襄延见属吏师儒之属睹谒有罗学博竟陵人也因问竟陵谭子谭子方匿迹远墟久不挂于坛坫学博心窃讶之曰安从知是人也已而投一集曰为我示谭子选而序之勿多多弗传也勿誉誉弗益也学博传斯语以至谭子谭子笑曰唐先生如是安得不问谭子乎予所以远迹不求挂文人齿牙者凡以为谈诗者量多而亲讇元春性翘劣无以塞其望且吾师友皆散逝古道不可以望人宁甘兀兀撅株枸耳今使君乃若是起而披其集是月也雪郊枯岸手龟坼如淘河渔人喜极兼忭辄永夜独坐研朱凝水亲炙砚鼎铛间为下点不休所逢艳惊目秀可餐风神肃肃忠孝迸裂者歌之声出篱外绝不知有寒夜小婢送酒至手边亦不知取暖而或有应付杂收熟如无物眼不惊怪入手芒断者亦竟不能为使君踟蹰回顾卷帙上丹铭之痕如古木槎枒可怪则因而念之夫诗文之道上无所蒂下无所根必有良质美手吟想鲜集足以通神悟灵而又有砚洁思深惕惕于毫芒之内者与之观其恒通其变探心昭忒庶几一遇之而不敢散然则今者使君令谭子职选谭子欣然选之而不辞者岂非所谓遇之而不散者乎多也谄也斯散矣予入冬阅方秋崖集喜其咏梅有云古心不为世情改老气了非流俗徒三读离骚多楚怨一生知己是林逋是诗也可以赠梅臣而梅臣诗中又有拙吏津头不嗜钱浮囊布被恒夷然论交结客清寻研硕人逸叟中流连日在吾口中吟讽不去遂觉秋崖梅臣二老来往雪天手眼之间不知何以遇又不知何以不散使君治襄多暇为我祀杜二孟六招其诗魂一问其故恐亦无以举似也诗有作至数十卷而泛泛言无一深者尝置之箱笈几案间只如无物故其收效常不如少若使运用心力时如鸿之灭云如崃之犯舟如雨之吹磷如檐之滴熘窃恐不能过十首也能过十首吾何少之羡焉朱无易先生出孟东野诗相与论之予目为貌险而其神坦志栗而其气泽其中送淡公弔卢殷石淙崃哀动逾十首入其题如入一岩壑测其旨如测一封象其于奇险高寒真所谓生于性长于命而成于故者郊寒岛瘦元轻白俗非不足于诗之言也岂苟然而已哉予盟诸先生将于三家诗推此类具思焉当此时也予益不敢观人之诗矣末法滔滔苟滥相沿赞叹少则怨怒多必至之势也人既视诗为可兴可废之物而怨怒之后遂失一友赞叹由我甚无足悋吟者资为体貌观者因而涉世苟非有幽独刚静之士不能宝赞叹以待才士诗成之日而诗之一道未免以全交而废吁可念也予友黄子伯素为孝廉孝敬渊驯自守奇士也每囊其诗示予予于手口间也甚踟蹰伯素虽性恂恂无怨怒而交亦坐是不深久之乞一毡养其亲病蕲上遂死予既久莫见其诗茫然于君所以进退而君之亡也犹及囊其诗示予命其弟仲宅踵门而致遗言予急取观之向声已杳然无存而心升腕降神起气落几不知其所来予赞叹之怀满不能流使伯素而在宁不足以深伯素之交而予真实谈诗之意与神鬼事友之心俱不得不待乎今日也予尝言凡为诗者非持此纳交也所赏人诗者非为我交好也当伯素在日好学深心不止以进取自见又内行夷粹可畏而亲谁不利其为友迨其死而赞叹出予亦拙于交伯素矣拙于交伯素之人而诚于读伯素之诗亦庶乎诗之一道以拙交而兴焉不然予惟不敢观人之诗也斯已矣邑志载宝峰山观音寺创自天顺年间即今所谓十八湾观音寺也邑百里无山何山之足名寺必丽山寺之斯山之矣或曰竟陵者陵之所竟也茭蒲苇之间稍冈焉嵴焉亦山之矣是二者皆无据然称为十八湾寺者尤着十八湾字亦雅潆洄所环堤势地形及帆焉步焉者相与湾之以暨于十有八而寺之钟晨梵夕于渚亩之内者亦常与舟马之人恋魂送响而不即去近土人又称为十八湾杨氏寺杨自成化始从江右移家占籍奄有田庐寺僧相依为香饭主至几传而讳某者始克新之又两传而为今之杨居士某夙有白业闾党称善闻旃檀而不愧见莲花而生恭入礼大士垝败触目若其身冒风日也吊百身于莓苔之中若其衣蒺藜也乃以数十年所耨于水耕于火植于木锄于金而变化于土者举以输诸寺而像之而殿之而庑之而垣且甃之视旧制加广焉越三年始改观是为岁谒碑于予而予因以发叹焉朝施者吾思其所瘠官施者吾思其所膏商施者吾思其所子母侩施者吾思其所血农以勤行力作不造一冤不希一福而施吾望其瓦薨龛宇犹有汗痕即此是日月登明矣然则十八湾杨居士亦可传也已乃为记以贻后之悭贪者予于金子正希之文而不敢题为制科义也直题之曰文稿犹之乎读汉注疏尔犹之乎观史论尔犹之乎上下诸子尔犹之乎名臣奏大家集而真理学语录尔故题为制举义而有所不可然于所为经史子集之类其阔且大者近之而一言一事之美可举以为称者不屑近也奥则者近之而其熟滑者不屑近也质雅者近之而其蒨艳者不屑近也呜乎天下之人憷于昔人久定之名动于今人易售之路而不暇自伸其才力精魄以争奇人魁士之所不能致又不暇自理其喧寂歌哭以挽神鬼人天之所不能夺而日夜艰瘁灯寒齑苦从俗所号为制科之文毕委心力以求之究竟命数所幸所不幸与此何涉哉而以予私计之凡此心力之耗与人世声色货财同一苦毒使其欲为古文字则将舍此而别有古文苟真有志性命也不舍此将无以学道由此言之彼耗心力于举业者其于人世嗜欲以何分别而独得美名也乎金子年少深默冷面隔俗每披其帷或俯而翻书或仰卧而思其曲折追其微茫自尊其性灵骨体以冒乎纸墨之上任其所往而不欲收也每金子一文出而骇者至于不能言爱者亦至于不能言观其伸纸用笔俯思仰叹时何知世复有骇与爱者但曰吾所有止此耳舍此宁复有物乎予谓金子虽俯思仰叹备极寒灯苦齑之事而卒未尝耗其所为心力也何也其心力殆历录然存也吾弟服膺阅其稿竟掩卷曰直一味根器之言也如是则题以文稿而亦将有所不可矣予来京师僦居城外寺柏二株鸾一只送声递影常若空虚暇则如退院僧不常接城中人书亦罕至自以为虽非学问所得然躁心名根退去四五往往有不负师友处一日步至城东值桐乡钱仲远山阴张葆生平湖马远之武进恽道生公安袁田祖兴化李小有阆中徐公穆饮正畅予久不见奇士怦怦心动徙倚难去小有田祖者旧社友也公穆数年前邀予住峨眉未果予甚感其意庚申岁予在西湖看两山红叶葆生远之先后舟相寻予适去然犹蹑予叶上履迹皆可径称故人而仲远之交侠道生之笔墨与予久相闻初得见尽日六七人相劳苦长安尘沙多米贵诸君皆来觅作官人不能满持一觥酒遍赞客曰有贵交游乎谢无有曰时事何如皆曰无从闻也于是乐甚酒半酣问年齿少长忽下拜兄己而弟人是日觉有古意令谭子授笔记其事记成无所附附以他文字人若干首刻焉题为长安古意社因想卢尉有长安古意篇盛称香车宝马挟弹探丸徒与丽人冶客争郊外巷中之艳者视此孰为古意耶诗序不应多作多作之集成败观意颇欲敕断之惟足以存吾直而明吾道者犹当有事于言故予往往慎之而今滋甚间尝有二戒废前美一戒也嗟后衰一戒也夫前人自美弥废弥章后安得衰徒用蒿目我知智者计不出此然必得其人焉扬佳发彩于人我不生咎誉不作之地吾得以诗之道行春秋之法亡熄有候我得而暗察之使夫汉魏盛晚日胜日负于其间者迥不能至吾所说之处而吾为诗家一洒风云月露之辱呜唿鸟兽草木之名兰荪鸾凰之比诗骚所贵偏在于此吾辈一不慎而致以风云月露为无用之物世无辨毫厘之人吾谁与正之异乎我者同乎我者举不足以正之矣客有闻而怪之者曰夫夫也何其厚自任也迹若说似孟韩任道之言何哉泰和曾子房仲独喜而深信之自选其诗数千里为长篇遥赠以贽予一言予虽欲不言然如房仲者聪明而诚壹于此中功加倍思加幽藻加纷自以为治予辈言甚久梦想饮食不去心者二十年则此二十年中人我之几生而不生咎誉之几作而不作者不知凡几矣而房仲疾驱驰惟恐失之则房仲之工诗又何怪焉吾友曾尧臣告我房仲朴素如寒流斋食学道于世纷一无所好而独好于世所不急务之诗与世所不急求之人如予辈者亦从而梦想饮食之不惜以二十年精魂与之澹澹结于天地之间而二十年后始遣人持书赍所作以告之岂不深可念耶盖诗之一事若无益而有功若有损而无罪甚而功之罪之一听于人而无一日不为诗用无一事不为诗人之事则房仲者非但以二十年精魂傅之而一生精魂气志德业若有非是不竟用者尧臣蹶然而起曰子论诗乃及于功罪是又以春秋之法论诗也呜唿诗春秋相表里存吾直明吾道吾何敢一日忘经吾盖慎焉耳四月春与故人孟登蔬食于寒溪寺者累日山雨积林梵声低湿闲步殿门仰视白板字请孟登诵之孟登为诵其诗序又请沙门取纸笔录其全诗诗六章章各有题其一曰旱祷龙湖述龙德其二曰祀龙明日母疾靡留东门乏蠙孟封公遗美材述孟德其三曰县人赙赠百金用为归资僧二十三人斋公六人为诵礼经忏不取瓣香半粒述赙德其四曰县有三鹿商有鹿米欲用秋祭予不可请者曰安知后来之不终用也述三鹿其五曰县有鱼稞秋日届期请开湖曰待署者述鱼稞其六曰武昌胜地昔多名流百年千祀谁知陈生述名胜六题古质郁厚诗俱称是春瞪目而视孟登曰噫孟登曰此吾县旧令镜清陈公也古人也当在吾县时务以德化人以礼服人有父子兄弟讼于庭赐父兄坐与之茶而令其子弟拜于堂下入公门忿出公门惭观者怿闻者敛不意刑政汩没伪薄铄骨之日行其所学不敢以衰世待世不敢以衰世人待人古人也乃不知其诗至是春闻之改容呜乎道德之化似亡而存风雅之道名存实亡方此刑政汩没伪薄铄骨之日有人焉不苦其力不烦其视听随其所安而与之无求尚足以使民愧畏而怀思故曰存也学诗者先于淡其虑厚其意回翔其身于今人之上无意为诗而真气聚焉春尝就而思之歌儿舞女以情殉志清流秀子以志殉情其于诗也似矻矻乎求所以亡之也故曰亡也两无所殉而独立焉斯之谓存存者不告于人而守此以待者也陈君殆其人与孟登又言君今年补官都下得长沙新化令登以计偕至恒与相见袖数文钱日买饣不褷充饥晨出夕返数十里皆缓步迤逦无骑资而人率无知其贤者春故梓其六诗与孟登私相庆而为之记陈君名治安会稽人春不详其氏籍孟登云尔也杨修龄先生为长安令其大公封长安令为侍御又封太公侍御是时孙文弱亦成进士而太公年六十五太公恐我老书生耳积学不第自以为忘于天今子孙贵相踵吾安知天所为乃以退晦自处令其孙授越中教职因循由国子迁计部念侍御莫可损者惟黔中荒菁于台班无所取大乃请按贵州至今子孙海内有静称太公教之也今上四十七年虏蠢屯堡失职辽阳诸将吏多与贼通起居事已坏而是时侍御方与其太公逐花源渔父为笑乐闻台召父子相顾语安可以静晦失国恤太公曰且非独汝往也吾与汝偕往向吾为盗惊汝自黔即日归今国有寇君父情等耳独可以明日乎驱车去至都每侍御草疏太公自起焚香以为忧不在兵饷而引用当世胆智公忠之人则其虏自退疏七上上动太公教之也寻侍御中人言谓归不宜即入都入都即不宜七上封事而太公愀然曰此岂不知国有忧乎吾向者南来朝士挈家归者相望于道乃知不足怪耳侍御即拂衣太公手一疏欲刎以悟主上为计部所匿阻自抵家迄于病革惟痛恨辽事及问辽警何若与辽中用何人人何言而已谭子曰始予与文弱交太公出肃客闻客有川源云壁之好意甚喜而太公亦自号云眠居士尝出入吴越佳丽又能道嵾衡嵩华所以伯仲同异之故戊午予致书武陵使者归为予言书至日三篮舆在门筇履壶觞已具曰将往游山水予闻之叹息三世同堂如此乃可叹也一旦国家有事潭烟石霞犹在衣裾而安危存亡之意勃勃不可忍然后知真山水人能急君父也有伯无仲人谁与乐仲存伯亡人谁与生同安蔡清宪公在日经营四方日慕念其仲仁夫氏对之者觉常有仲在焉接其谈出其诗文仲又在焉司马不作仁夫氏无以为生辑其寄怀诸诗朝夕悲吟驰以示元春多元春旧所见者凡所过山水关河若唿仲与之共游所历烟霜雨月若唿仲与之共影所见畸人魁士所闻至言妙道若唿仲与之共求也曰是其埙也夫是其埙也夫因题为伯吹草中有代仁夫氏见答四首倡予和女引人之埙篪而相与吹抑又大矣予再过潭中周伯孔帆园寻十四年前竹楼草亭已不可得而伯孔已筑一湖岳堂居妻子僮婢其中矣偶春雨益涨湘水上岸出室入舫有若接庐是时平畎化为荇乡长堤飞作柳坞伯孔慨然高想买楫命酒随鼓吹而上下循坡陀以周游弟侄咸集士女争欢我行其间愁心焉往忽而望远岫登万楼曲折从波潆洄到户然后一揖筵端三爵不让清歌掠乎茗香高烛照此吟讽何曾记有深更夫谁知为郭外既各赋诗伊予作记非独使朋友念兹相好亦欲令山川知吾不衰耳沈沧洲处有周道一集口中雷响手里炮发无论禅理世间有此斩截痛快男子乎同一血肉之躯独使人涂之以漆饰之以金明明是数十年前麻城一周秀才耳不发信心者非人王以明年七十而好学益笃发畴昔之彩游变化之途故日有新刻予赏其蚁赋芦蜂诗有诗人比兴之遗焉昔人谓注虫鱼者非磊落人事予颇谓不然景纯好学仙以明好出世挟出世之心而游于翰墨蜂蚁皆可悟道磊落孰过此者并欲为郭子解嘲焉予友葛震父在都下日苦吟喜都下有此苦吟人也题曰筑吟而诵其诗则有曰悲歌今已矣欢笑且从容其意似不欲为筑呜乎震父之意厚矣天涯久住触物悲思忠孝不心有断续震父之所为筑也然震父幽绪苦怀埋照于乞米典衣之中长安日月有光乡人消息不断都中士人但觉其往来市上马头尘厚即僮仆亦以为吾主人翁有所营于此而予与震父交最深能知其不然也有营者所以度日久任者所以忘情偶入山中懒至州郡与偶过都门懒归湖山皆诗人之息机任运似趋实舍而苦吟终日以为一快者也予故曰意似不欲为筑使其意欲为筑也钝如予亦得而和歌之矣钟子试闽士才三郡而本生封君奉政大夫终于家弃绂归其友谭元春深悲之而申骚唁之词其词曰忧心密而难治古礼昭昭而不暇袭惟君子克信其天笑与叹之皆不可闻穷武夷而远望舟在山以惊骨自一曲以九曲茫茫洞洞兮若逝者之赴梦过毗陵而畏城郭思教化之所淑设学官于州邑惟先生获有其原本性孝弟以为命父事其兄兮妇奉为舅胡弓冶之敢以自居甘纶綍之后及生嗣同衰以经兮礼制定而非其心既花果之有托何怀抱之可言棘人惝惘于千里思绪一而万端瘠不足以自竟其哀坦缓焉而若不知江水流其深深如繁闷之中人君自有兮美报何独愁此寸心舍一悲以就我相与究乎昭融京山魏子死遗一纸属其家人曰谭子传我谭子闻之作魏太易传魏子名象先太易其字大父令西安以中子及其妇从产魏子署中幼羸大父父怜之字曰娇生魏子无他好好诗每属文必奇与其里中少年为社请名魏子魏子以黄玉名社诸年少抱其才多怪而魏子齿又第四五貌不胜中人诸年少推魏子主社涂乙责备无抗者然亦未常罢吟故社中文与其诗人各一帙帙径寸也魏子独三帙帙径寸魏子性不近俗里人以为诞己亥流言起凡魏子诗取而诵之自惊曰是语得无类我某曾有是事是必刺某一城大哄度不足以伤长者之心更端言所讳谓传已成今在某所且有图本出某画工手言侵邑令且秽也欲激之怒令置法一夕私判诸年少罪榜诸城门魏象先罪当戍居尝亲昵者至莫肯名为魏子三党魏子闻之杜门召其同社生曰冤哉即无论象先才着书令其可传有如象先不才亦能效市人夜持讴谣榜人门户旦求亦不可得安能以谩戏鄙文令人踪迹以其身自殆也事闻令令已先洞其冤得寝魏子既已自伤其冤益治诗其诗初年按法行审己度人求免于累而兼其长晚乃自以为固持论愈异输泻倾吐以资笑傲诗成或诵或向同社生诵或自赏或笑也戊申抱羸疾学使者檄下试诸生魏子孝不欲以病故端居为尊人忧趣入郢门试日属文噡呓相半字出幅得诸生六等明法六等放黜所以处荒悖者乃以魏子六等钟子惺是时为孝廉冤之与其友数辈上冀观察刘太守书曰正使帖括之言偶输国手乃其词章之美久擅文心生值孤虚数遭连蹇每遇小场大试辄遘异疾奇穷清羸之肌真同卫玠放逐之苦何减屈原乞开旁径以待实学收之宫墙比于散地语多不能载书奏两公心动白主者不报魏子归嘿嘿不自得作六等吟二十首自广如举案两回成宿草操觚一败逐秋蓬场开选佛因缘浅句就惊人折筭穷失却弓还安敢必顾他甑破亦何为览者惜焉而魏子病益甚将死乃自题铭旌又言某书从某借今当还某某箑某赍来乞书当送某所起更衣向少弟索所爱画扇纳之袖以殉谭子曰魏子固以病被黜然使魏子以文被黜魏子尤奇矣卷一书启寄太史罗公萸江启奏记蔡清宪公奏记蔡清宪公春以书生愚贱不敢辄上通又思稍学古人一二虽事体当谢亦不敢辄谢但数年以来屡得明公与敝友往返书疏皆伏读深思其理不知其非贻春书也又得诵明公前后诗观所以为诗之道如见所以运思下笔之时是则明公日夜教春不倦也春居尝见浮名无益且易得罪而敝友与人言多不令春知惟前与明公言春知之春亦不止则以明公者非名之所在而实之所在耳素习明公功德诗文质朴古劲而近日伏窥遥揣始知其幽秀之脉清芬之气乃蒙先示梅诗拜手寒香复论诗禅之理甚微似谓不肖评右丞诗误窃以为梅花妙物生心发政寂悟冥想大道不远明公以佛作诗而春以诗作佛则大小之别浅深之候莫可强耳但明公心眼既出诗外则亦出佛外又何必与华严涉者而后为华严也请再下一转语明公谈春于瞿马二文宗此慈情热肠全副怜才偶然泄于不才心口之间相迫而言是何等念头而可以人道俗情明其感激者且又举二文宗报札来告曰予虽言而彼二公者自能知生也此一意尤古人也入门各自媚谁肯相为言况望其相为言而不自为功乎春有二弟元声元礼其能文远过春将携之深入山中虽遇合不可有意而文章之道实有未能尽者故欲为此下楗今见明谕亦如此而又订以无穷游期是春之下楗特为将来从游裹粮耳语之至者不敢载之于书其浅者又不足听范子之言春今日之谓乎数诗奉答以侍怀袖寒书生实不能谒谢秋杪乃走湖北请教今惟有仰止顿首顿首死罪死罪奏记蔡清宪公春三月至八月皆住九峰四月中家人传得明公札子如简交以得己敛名以厚实春要药也无从报笺伯敬归递明公札子一通骈语书价邮符皆领讫中云欲子降格而不可此又世人见嗤与春自阻丧之要药也顷与伯敬别于涢又自涢归踽踽行霜月下忽明台所遣者相遇下马就月观书徘回明公自为挹损沈挚则可矣春素冒昧独仰窥明公似有一二语稍着昨与伯敬言蔡公书法虽非其至者然点画深重切实似亦有诗文之渊源作人之诚壹在内伯敬颇以为然每接明公片纸觉阔远之气离纸许远朴厚之道入纸许深而伯敬则云明公凛凛于冠裳中公然胜士即春尝言世却有翩翩风雅场居然俗子之说也如此虽芒鞋往见自可况又假以人马之便乎春十一月嫁妹十二月欲侍孀母度岁过此则飘然负笈之日春又复不第场卷点抹皆无如未以手触者然数年来气稍平而心稍淡绝无不屑诸生之意惟束缚太苦不能为所欲为若三年后仍如此则愿广给笔札闭门无营就天所付之一窍充而成之少时所读之书今全不能记所记者又以熟便汩没其意与辞了不知佳在何处请从此始读书自哂三年内沾沾鸡肋也初有太学意今如是作想恐太学是后来不第一大葛藤徒勤明公今日特举无益也春五鼓抵逆旅寒疲中忽有三诗箧内即有一扇虽语不能工觉于明公前即有和肝呕出之意亦不知其所以也鲁文恪草书真有乱小王者几入其室慎辞也春久失其幅将搜之邑中但予否尚在人惟作孝廉时合写楚辞离陶诗二种楚辞落他人手不可得陶诗今在春处行书稿本苍然而已即不大佳亦是当藏善物恨未携至行李旋当归之明公令其得所也故诗中先言之奏记蔡清宪公伏从邮筒传至明公书一通诗稿一折下赠诗五首次序跪读眼界深广隆厚手舞不暇针砭所及汗流瀑如恨伯敬先一日行不能共读也书云诗归中有太尖而欠雅厚者宜删去一二确哉兹语春阅唐诗讫曾有无嫌同或异常恐密兼疏之句盖彼取我删彼删我取又复删其所取取其所删无丝毫自是求胜之意乃可共事况明公眼迈而识定将取裁焉肯为二子删之则径删之何妨矣春与伯敬盖厌诗之宗匠人所应有必有事所众入必入如书画之作家骨董之行家虽曰可法而识者憎焉所以选诗之役其流为风趣太多主臣有之书云情艳诗非真深远者勿留不喜人于山水花木着妇女语尤为笃论春选古诗至齐梁陈隋而叹焉顾伯敬曰岌岌乎殆哉诗至此时与填辞差一黍耳隋以后即当接元被唐人喝断气运天清风和可谓炼石重补矣伯敬以为然相与咨嗟久之然有真能动人者亦不能舍虽其气近妖不妖于车来贿迁淇梁芍药也至于山水花木之间宜秀宜润秀有近于媚而实非媚润有似于软而实非软有烟粉之妇女有淡妆之妇女皆能与山水花木作仇反不能点缀其光景也易曰殊途同归以春小儒之见上下今古诗人之致诣之深浅力之厚薄不同而同者归也孟子曰固哉高叟之为诗又曰以意逆志又曰诵其诗知其人论其世此三言者千古选诗者之准矣春虽不能至窃以自勖因是以移其心目于明公之诗虽不中亦不大远盖明公之诗厚而不浊清而不寒近情而不刻剜肠而不苦如往者赠伯敬诸古与前后梅花诸什亦既吟之拜之枕之借之不意今者躬获满函如人方存见少天若叹才难炉依读易寒拜君如拜石还当留末吹孤在簿书暇书落有无里梦归明灭边道路犹言易蒸尝难独持为兄终自拙抱子况俱迟忽与竹声破又随梅想开一官但劳我复勉子求官此事宁非幻逃名古亦难腊去固无家春来讵有路共此寒更中而以分初暮游人竞怀新君子重念故鸟梦不能成往往人声误绵绵或间之以斯即旧今惟有薄云色犹连隔岁阴缔观今昨事岂殊光与音日月无改毂多此新陈心稍露桂轮半来终谷日晴疑君兼性习深看喜怒生未见胡然梦其占曰得书渺矣弦中思难于听者心求友谁知苦相托在无穷相士如相诗随人所取之于此无精感虽多奚以为山钟占易体欲答已忘辞置身凛在古行世澹于秋或使人跃然而起或使人默然无言在明公之妙妙在章法岂可以摘句标胜凡若此者皆私自点阅丹铅密处也不可以全帙赍还故琐琐如右耳既而思明公爱春有超伦等纵一无可言犹当披寻妄言稍别媚子况古今人作诗亦无有一无可言之理明公即泛爱岂肯爱媚子乎窃以为赠送冯观察先生之作犹有必欲满四律之意如夜雨归心三丈水不多得也四十明朝是三首长庆多用此调愚窃谓调未甚高幸第七句尚不同款耳酒户病乘除则未免以太巧得俚守岁诗妙矣而念故之下故园故人故年泯之更妙元日对雨诗妙矣而花鸟以下六句删之更妙画理诗妙矣而图中即见迎止之更妙梅诗独传衣二句稍远忆弟诗尚省得一两首欢心事事赊时哉怒翼抟吟成霁景余似以落韵未新深于此日哉似以落韵未稳固哉元春之为诗也明公必一见而笑之竖儒乌知乃公意尔以孟子三言自勖者何在矣是明公自发其猖狂之论而又自笑之也夫达尊之门高才云屯必未有敢言如不肖春者春若望其门不如明公不敢入入其门窥其不如明公亦不敢言今之敢言者非元春也明公也一二日内发九峰之棹舍弟声礼与俱声入学第一礼第三前有应试之许红案未至怀疑漠漠如遗一弟则往恳仁台两弟真能读书作文颇怀奇想不然者春门庭之内亦不能以一字誉之也已断诗不作故未敢率尔裁谢以寒河集仰求涂抹元成冯先生曾书至邑令君物色元春元春止上一书而未往其道古道也见前辈如此感激用壮仓卒具笺附筒踌躇并乞明公便中为元春明此意奏记蔡清宪公春自大酉诸胜乃返僧舍先以所作诗呈上仁公览教春历证诸洞必推玉华佳诗中凿云为地肺手搏六丁黑灯光生妙象龙蜕想空灵遂为此洞写照而此洞之妙可以供诸妙手驱使非一写可了大都玉华是仙宅玉田是蛟窟玉华如万花大酉如老柏大酉之妙使人可入可出玉田之妙使人一出不敢入玉华之妙使人既出复思入再出再入而不厌玉田如极寒炼师大酉如极真老衲玉华如极幽文人虽今古巧朴化工各有所胜然不可以朴之一字使玉华沦落也钟鼓待考击而求之此子瞻所以嗤李渤者不过玉华中一片石耳玉华片片可响但是衫袖所拂攀跻所触皆成五音是其大略也春既不遑为记拙诗不能写出故草草数语以质之闭门时真山水人舟中无事阅先生文稿有绝大绝妙者不可不急以示人亦轻浅者至药也又阅伯敬诗一过闲暇亦试一动笔看去取同否盖同志人诗文其去取所在即是自己取益之端也如何如何奏记蔡清宪公递中垂赠犀杯诗黄字跋如日月星辰入怀如江淮河汉行地得之惊喜而犀杯之明远黄字之深老可直一诗一跋也然春自入辰以来无日不明远深老待杯字诗跋而后知之是以酒斟别杯之品以款识觉字之佳也春性不能藏物觉从今以往寝食几案当与二物为伴侣矣奏记蔡清宪公春不量痹近叨附门墙既辱百方开诱何止十年读书道路阻远莫或诣谢又以小人之母欲辱仁人之言而巷语渔歌亦求弁首既忘其贱又忘其愚真可嗤笑也初息林阴细省所获追味前言与弟曹参诣或所为片语偶失记惭赧至啼鸟者忽复记之洞然为之一快向求小史录新诗文绝佳者见寄转恨其懒何不于披阅时自写也先生小札绝妙幸勿遗之顷贞甫黄公见寄廉吏传良佳非先生真廉吏何能读然私计经济一途有大详而损神者亦望高明稍节之勿以累眠息也奏记蔡清宪公春去年六月奉先生醴陵书并拜名篇母氏五十之文又为春序其稿兄弟聚观母子色喜手口五六日至于旬时以达于今未尝不钦仪也其后九月钟伯敬书到申前嵾约春待之襄阳良久又得其书云先年往返万里颇怯车马改从水路春以是故又不上嵾十二月得其游岱信与其诗记以为一快是月也朱无易先生观察楚中先枉寒河意表举事而诗文突过黄初又一快也伯敬自是僦居金陵旋有报书言所委先传自有一副肝肠暇便了之可迟不可拙也又云见尊作老母文不无夺气今年二月无易先生招至西庵读书柏路草砌想见典则洪山杰其左修静寺颓其右人驰洪山而春念李北海故宅抚柏徘回莫有知其寄者仁公闻此当亦遥思不才趾瞩乎三月得从无易先生侧闻黔中口业与台司不平之言春惟一叹而已书生何敢深闻且自谤自受于先生何与哉越十日而闽之使至矣读书使春感泣观揭使春用壮味近诗使春神情顾盼而膂力方将若从舟楫于九曲之间也春自南岳回作诗绝少今年遂不厝意惟前与伯敬书偶一商其进步岱记佳矣然山记只在升降伸缩固有以意应以气应以消息应而不必以字句应者此不可不参也伯敬诗春所不如然有一进步焉元气浑沌以上语止宜厚其气而泯其迹之而于以诸虚字还须用则择而多则舍高明以为何如三复新诗神理光怪破我贫落亦有妄效蒙瞆者笔大处容或板之语多处容或旧之也是即所谓未融也世岂有未融之清新哉若自谓清新而实得未融敢不勉旃曹能始使君神韵如仙非春辈所敢望然其旧率处或以为入笔不妨耶夫新绮之补衣与故裳之绽缝其不融无辨耳请质诸曹公今世之能究此中元运者曹先生其人也去年八月忽见舍弟元声元礼诗骤成埙篪伯敬亦称其上座主李太虚太史笺门生谭元春谨奏笺吾师太史公阁下今年楚场非吾师得元春实元春得师也命相本穷福分太过初止谓数年以来友多亡而师始值曾不意四旬而外得一师而失一母每于唿天唿母之时即兴负君负师之感回思元春少而读书贱未失意山水固其所耽而懒不重经笔砚本与相近而嬉未至工苟非知我之人无不掩口而笑乃吾师读其文于场屋未数行而即语副座师曰得此一人我辈数十年都不寂莫矣初闻而异之即使元春自观自定亦岂知其若是乃与吾师再见累见信信宿宿悟我以濯濯春柳之丰神移我于茫茫海水之边际始觉无可异者元春今者乃得与洪崖浮丘称座主门生也承作寿老母六十文母不克待然有此一篇文字母直以六千岁为春秋矣会葬时邑之士君子制帛为帐大书此文以告母酹其酒以为觞曰母可瞑也元春敬稽颡再拜谢吾师之文师寄母十金为寿是日鄂城有刘居士募修铁祖师观者问其工未竣者几何曰十余金元春举师所赐不启封而施之以为母消灾无如师赐者何知冥福乃资于此敢不再拜谢师赐每于凄断无绪时辄诵吾师见寄四言江文通之恨卫洗马之愁不知何以起止始知恩到极深处文章到极妙处皆能使人泣下恩深二字自父母而外朋友亦有之管鲍是也座主门生到此二字者少矣对吾师时语语吐出今临当写书甚难下笔至此又不禁汩汩放言后之览者或亦有感于师弟之间也终天不得见我母三年不得亲吾师独夜无人有泪如泻寄陈玄晏书仆之序刻君诗也君苍苍灏灏之气形于诗破于壁而护于山灵自有不可磨灭者仆原不任功君之遣吏数百里遗书于仆也仆生平亦有一段精诚不为浮名所欺不为才气所憷足以通于苍苍灏灏之人然则君自不能已仆原不任感但今日之人物有对之而可叹者焉其人情有历之而屡叹者焉其毁誉升沈有触之而叹不止者焉其说在仆所寄诗之第二章也敬夫吾师也伯敬吾友也孟诞先吾友君友也张葆生君门人吾友也君则吾师友之间也元方吾弟也今适来京师得先我而见君之苍苍灏灏焉者其年其学不如我则君门人也幸门人之也承委以两先世不朽之文仓卒不遑作又君所自作古雅不能加且未可轻作曾记葛屺瞻业师命作太公传且嘱曰子迟迟为之不在速得亦不在寄我但存子集中可耳尝以语伯敬伯敬贺我曰我生平作文未尝有人持此说来者何子之多幸也今尚欲比例邀惠于陈先生先生许我我决不敢为俗下文字至于天分有限笔力不遒则固非其罪耳向所损惠金出自俸帛出自机杼仆方客燕故乡淫雨百日大麦失秋家人正饥寒取用之而以空函报于京师所拜实深寄周伯孔书兄去年在南都骂人之兴亦太勃勃矣至使故人辈皆务为周旋而不暇细读其诗私觉兄诗清妙可想者多矣岂以一骂而忘之夫人之骂人不止于不憾且有相念者则周五工诗远过刘四耳兄去年胸中似以家计客装不能满志乃迫而成一骂人之周伯孔非得已也不能谅其不得已而避兄之躁至不暇玩兄之诗为故人者不能无过然兄亦何可如此去秋在白门钱塘间与王永启诸公处深知其作人作官非时人所及而同僚未免相形性亦未免太执虽有一肚皮报国之志驭众之才而世固不能安之无咎则其志与才亦有时难行若使和其性深晦其有为之迹常使此身为邦家所受日出入于报国驭众之中不尤可以行其作人作官之高乎弟对永启持论如此今兄白门诗虽佳而至使故人辈救过不暇皆不欲细读其诗益悟天下事未有不思所以行之者所以行之者非软熟也躬自厚于深心之业薄责人以援手之事人不可亲疏性不可高下乃敢大言曰世不可咎誉耳吾伯孔聪明有余幸一自反岂有下笔清妙而止以家计客装不得满志遂迫而成一骂人之伯孔伯孔不当自悔乎如不自悔虽诗到储光羲王昌龄无益也荒村寡侣念我才友士君子相处以正不作饰语故直写其爱惜之意惟伯孔平心观览思所以复之与舍弟五人书廿九到郧阳初六自船返襄中与胡用涉从大路行每会蔡公一番即骨为之重识为之高人生真不可向损处走也蔡公以黔事大坏奉命速征军书如山思手不停偷闲节劳与我作两夕静谈我以公是师友骨肉无一豪作客见官意思不知其他舟中无事闲发其回陈志寰先生与伯敬二书说我人愈朴性愈厚是进德之验又说我笔慧而人朴心灵而性厚不知公从何处便窥我如此也益令人竦然进德在我消长明日不可期岂至喜此称誉所以寄闻者欲诸弟敬身勤职察言观色时时觉有此等清正方闻之人可法可畏自不敢只向几个庸众人中求好耳咏小物三首别公又作得一篇送行文字公极喜之今皆写回一看诗经商鲁二颂舟中批完似于雅颂独有所入若不看得雅颂与国风一样有趣又看得雅颂与国风更为有味则亦是易入处便入难入处便怯固学者读书之病也到京当再细增减一过将同蔡钟二评刻之题曰诗触触于师友也庄子则我五六年苦心得趣之书今春又看得诸家注又参订过郭注方自信为不谬不僻若未看诸家注自是贡高虚勇狂慧未必无大失也名曰遇庄道路间或一遇之不敢以为堂室在此然嵇中散云此书那得须注真是名言不可注或可遇耳庄子亦云有能通其解者是旦暮遇之也则庄子未尝不许人遇矣非但钝根如我只可一遇即圣贤知慧绝顶不遇之亦竟不遇之矣孙登长啸一声嵇阮可谓遇矣而犹怪其冥默不言是于一遇之外而求多于孙登其可得乎王烈遇石髓而嵇公不遇虽导之使往留之使食其可得乎遇仙不必同升遇佛不必同证亦祇要本来有此根器此后留下种子而必欲同升同证其又何可得耶遇之为言甚活甚圆庄子与读庄子者俱可不罪我妄也久旱早热晚春便如仲夏思母亲起居未免烦燥忽写一诗寄六弟不觉出泪昨过均州不及重登嵾岭只间行到净乐宫与烧香人同入殿谒玄后座欲留香钱傍一童子唿曰为父母者置钱项下为子息者置腰间亦不觉动念此童子口中甚有轻重缓急人特未思耳魏家人到得科考信知弟辈俱得入场免费手脚只笑六弟又考批首叠床架屋真有何益时作书戏寄伯敬曰即使三批首在前一大科第在后已未免有头重之病矣附闻一笑答何卿书舍弟自黄回得卿足下寄书甚喜自与兄识面六年前听其论以为文人之高标持者耳不敢妄自近戊午秋事卿去为孝廉仆并自谢其诸生龙蛇有所功言有分不宜近其后朝中人弹钱塘葛师衡文不正而举卿与仆之文为戒天下读之以为冤仆则笑之数行文字所冤几何自有道者视之直是一塾师书堂中甲乙事耳数子者当更有以自立不当遂用此相亲近也两年来人皆言曰何卿黄之有道者也曰何以知之曰性方而笃情好与人交而栗訾笑不苟君子也仆乃大惭昔以文人待卿也诚过因惟恐世之议吾文者不能遂与卿同毁誉也夫大毁誉不足畏小恩怨不足报惟于有道君子则得其马而饲之得其车而御之得其衣而拜之皆足以为幸况实实在我师友之内乎前到西湖葛师曰不图乃以肮脏累吾子予笑曰师止此何言但当相与为好耳师以一篇文录我有何恩惟生平孑然不傍人为男子真吾师也师友同道故复举似卿焉答张梦泽春五月自洪山归寒河西庵僧持明公书至又十日邑僧书复至两接手字数日欣畅喜仙源太守书俱自僧手授之云岚气犹冉冉纸上也念明公好文乐士接引大众出于真诚而天道酬以佳儿自是报施之理辱示小郎新文其志俶傥其气深苍夙慧无疑春对之当自称老夫矣明公选国朝名家荫庇前后又雅欲表章奇人之无名者尤为卓然不肖每有搜集古今诗文之意盖专在幽潜不惟数人之中有一人幽潜者更觉灵逖即一名人集中有一篇两篇幽潜未经前人举扬者澄心静读比日在口眼边者远近痴慧何如也曹孟德集文如铜爵台令诗如临沧海诸乐府惊人心魂不可名说而称者不及何也岂以许敬宗之砚为污人耶朱晦庵书法出于孟德岂腐道学所能哉承委索敝郡文集仆意不忍严而耳不敢恕如鲁文恪振之王太仆汝化李太史本宁皆以身名日月老寄文务中余则不知也伯敬全刻奉寄仆亦有古文字数卷翳然榛莽未经绸缉其意欲以为下卷而着一无关涉无题目之闲书有益于经史子部者卷其上庶可成书以质也诗归犹未竣工想不待数月即有刻本侍史可免此一抄明公可免此一段风流罪过矣附一笑奉房师陈奎瞻先生笺门生学不合时性不逢人自十八岁入场以来亦浮沈在诸生之中而四旬内落第为常未曾有实称师弟之人惟甲子北闱江西傅公右君既得之而复失之盖常引为深恨即贵乡相知如朱菊水刘蓬玄傅陵九诸先生最爱我而不克亨我惟有相对咨嗟耳不图此试得入门墙豫章七年始大人或以为当然蛰虫闻雷则惊己犹骇为怪事此犹文章之理天人之数如水萍之自值在人世所常有而老师入场焚香神鬼相告出场对酒文行交勉以为场屋之得门生也固由默祷而致然门生之报座主也惟当黾勉以自立况其素有志于古人敢不求渐对乎知己而何意食苹止于一月歠粥且复三年小吉大凶不知造物何以处我肝摧肠裂几令生趣不复类人偶闻计偕怅怅泣下老师念之哉哀惫之极百不写一二瞻企何穷明年春夏际当半肩行李寻师于岳麓也与王以明述之来言翁读书深村与古之奇人往来而案头亦有寒河诗文口中亦有谭氏子且论之极深期之极久如磊落晴斯日句不肖私有敝帚之爱而天下之赏之者自翁始不肖即今番复下第亦不可谓不遇于当时矣而中郎先生知不肖姓名未得亲见其灵快语从其口中出汤临川曾寄谭子五篇序竟未报书汤先生亦死然后知前辈寿考足以待年少之人与之书问往还而又论之极深期之极久者遇亦相等也述之森森中古韵交流此不肖快友翁入城或述之入村移语终日夜是即不肖得侍也闻有书见及述之忘置笥中独道其款款倍于得书口边写老翁高深如画世有如此洪乔惟恐其不浮沉矣寄此发翁午眠后一笑又春意兴易起易败不至四十便已经过衰飒重向红紫以此益服公持之甚坚行之有味日月不知其流笔墨渐返于润真不可测也今年春夏之际与伯敬相见谈之不去口伯敬意之所向较他人更少情囗此其一长也公与之往来于空江秀岭之外而已伯敬古文两三年中真是一卷冰霜弟冬间当选刻之君欲阅庄子妙甚鄙亦有所见要使庄子鄙倍之意永绝于千百年观者之心而后已会未有暇耳又园林村僻人事简略辱翁远道至止信宿于竹阴磬声之中清我以物外之姿迪我以西来之义而暗塞不通徒有惭叹耳近从一古寺榛莽中得一诗人古雅绝俗而名不传于世度其人真无意于名不肖以为性命之学反以有名为宗如列祖高僧及近代善知识大法师其成就亦往往如其名之所至而诗文之事则非无名者不可非无名也名之来无意也故有志于道者宜往谒尊宿而诗文一线如天际风鸢待其烟没云灭而求之恨翁相去远不及究此创言也寒碧甚有志气赠以一诗可索观又方持翁前番书寄伯敬而尊使乃在其处又得寄弟卷二书启奉郡尊叶公玉壶书谨白笺春两年来营治十亩已督率耕牛为太平农人兼偕柘阴柳影赍一卷自随待粳秫上仓于冬春闲月放怀山水学古人经旬不返之迹部署已定非为高洁可慕止以八比制科本非真好不过因功名所在勉强为之今又屡试不第横以此得罪自叹年命有尽何苦为此芒屦扁舟便可逍遥许时不枉作一世人初愿如此而已晋人有云无官者多矣岂皆高士乎论者便以春为慕高士此便不然也残冬远归弟生员元声元礼详述祖台相念相援之意惓惓款款众中不名里党荣之今年正月表兄李长叔先生又传祖台征及行藏为之惭感夫勾萌之被折胎卵之遂破欲自以为芝草翠禽无繇得见而况其五石之瓠不才之雁已见于前事矣虽平日亲厚甚者贤者止于永叹不智者因而窃笑求其无一日之知有君民之隔又缺拜谒之礼而忽焉增荣益甚奖助无已此在古人亦不易得春窃自念虽无才而袜线之才尚未尽虽有兴而进取之兴则已败既不入珊瑚之网又已惊虞人之弦其为废匿夫复何尤而且数载之前矢盟丘壑出场已往谢绝巾衫初非无聊而强处乎此又偶有感而忽动于中此则区区动静不一远逊逸士之明征也但既翩翻而去又贸贸然来与诸生角艺一堂之上心面相触笔砚相向谁为为之谁令听之春虽无良不至颜厚若此所以悟穷达之有命窥捷径之无益以途中逃雨之身听物外浮烟之遭或骧首以报知己或鸿飞以答故人酬知原非一途感恩则甚浅矣自传谕以来母弟私语踟蹰旬月而肝肠所在嘿嘿不可始作一诗十二韵与其旧稿呈上教政以见春之守义安卑无裾可曳非敢顽钝疏放止以游惰自处于戮民也春再拜甲子夏答袁述之书方坐桐阴中兄书忽至反覆之感叹尽日真如兄所云然弟素无好兴昨行京都益触其倦又读兄书一身之倦不足言也子美云文武衣冠异昔时弟窃以为人物仍旧而破舟漏屋之气行于其中不可结构此吾辈林麓之日也而顷者凶饥告于闾里生平不算米盐之人不得不日问有亡稽其甑釜钟庾之数虽妻妾未敢怒然而目笑之矣谁谓主翁旷者黔楚辅车也势足以相及即其势旦夕未足以相及而凶饥之祸究将为乱无论凶饥之究且为乱而眼前凶饥已是一乱前日黔兵偶败主之者吾蔡司马也忧之甚闻其后放归则又喜之甚即以弟一人其忧其喜皆以蔡司马故而西南之不可为又若其不甚切者天下之人皆此一私心而已矣其何能为述之有志于当世久且深矣请勿愤勿怠愤伤气怠伤志有此则并不足以自立而无此则并可以救物即晋宋诸君子清言之佳者理学之真者皆其不愤不怠者耳但人固有时与命孔子终年穷忙伯夷之无聊忍饿可谓不遭矣而昔人云奔车下无仲尼覆舟上无伯夷将谁欺也弟以为瑗侨诸君子治世亦是孔子快心事太公望治世亦是伯夷快心事述之念此至熟也何时真过吾林屋夜半同宿共闻寒河鸡声乎弟鼾鼾熟睡时万勿蹴我耳一笑答袁述之书弟今春徂夏读书江夏西庵暗柏疏林想见李北海舍宅为寺之意万情不兴惟文章一道则不敢不以为可传修静寺颓然瓦甍耳我家北海宅作寺汉江滨非文章传之哉弟辈虽张口肆力空取标持而已君家先生所处之地所谓天下莫不与也弟辈今日所谓孰能与之也尝谓爱古人者绝不宜护其短传世者之精神其佳妙者原不能定为何处在后人各以心目合之而若其所不足人常指为疵者夫安知后世之传不即在此而又安知古人所以坚取后世名者不明留此一段以发其所议而因以传其佳妙耶无论古人之深远与近日君家先生之灵奇必有出于此者即济南诸公自有所以开人之议与以议而留天下后世之名夫岂苟也乎哉此不实致力于文事不回旋于今古之变决不知有謏人人益卑谤佛佛益尊之权理也如弟与君家先生恨未常纳交然得与吾兄为知己则亦有通家之道所以不掩其疵嵒益成其灵奇者若或交之也耳夫推尊人以成己之高有之矣诋诃不可朽之前辈以成一敢说人能说人之声虽愚者知其不可述之奇士弟辈肝鬲行径不可谓知之浅矣而哓哓致辨者凡以为文章之道疑义当析既于此深入岂肯浮爱其亲且君家先生神灵炯炯决与弟辈相关岂肯虚就世上之浮名而不信弟辈为真爱者哉每对人及书札中即称中郎有子奇绝每向人诵为人子岂便为人奴语无不称快今书中又有不欲效颦先世反辱前休及上赖绳削以佐袁氏威仪等语决知吾述之为尊先生所瞑目矣今人所云云是以庸人待尊先生也尊先生决恨之无疑也聪明才人同是天地所私岂肯复作异同与造化相反哉亦惟省之念之而已答袁述之书古人无不奇文字然所谓奇者漠漠皆有真气弟近日止得潜心庄子一书如解牛何事也而乃曰依乎天理渊何物也而乃曰默惑有何可钟也而乃曰以二缶钟惑推此类具思之真使人卓然自立于灵明洞达之中庄子曰言隐于荣华又曰高言不止于众人之心今日之务惟使言不敢隐又不得不止于吾心足矣半年中承使书两至真古人举动辱惠孙汉阳花卉久欲致之而不可得者李祠部绛学碑记叙事造语之妙若生若脱可以为法弟反谓书法不及耳答钟伯敬书曾见兄于骨肉之变不哭而神伤不伤而神寒今最后又遭此一惨私用为忧七月二十九日往迎叔静之柩得兄书始知近日看内典诵佛号一月之中斋食十五日即吴姬亦已长斋不食盐酪率其家人写经诵经不以死者为可伤以生者为当悟此实福实慧也但往往见文人谈禅皆是前生带来种子一生汩没聪明中不得出后来欲以生死大事性命妙理了其聪明之案供其聪明之用悟虽若近于祖师修或不及乎凡夫凡夫者其聪明常不足一日一事之用胸中无一物先为之地止知有诵经写经诵之既专写之既苦为佛子所悯为福慧所依间一往来根据于身心之中虽不成佛亦自得力每于死时见小效验无爽者若文人薰修非不笃实专壹以成佛为期而不知我之笃实专壹必欲以成佛为期者是其聪明之所为也真聪明之所为能使己不用聪明而但恐聪明与福慧杂居不用聪明之意又与聪明杂居有时福慧来而未免有一习见习闻之物亦如琉璃光与之相参相映相为无穷则其写经也最便于文人之手其诵之也便于文人之口而其薰修苦行身土相参也便于文人之志气才力聪明之用日新而不已聪明之局欲结而未能而生于聪明而死于聪明而已矣至于死而从前以成佛为期之愿有所不暇遂其伤生惜死之态反不及凡夫之从容者岂不笃实专一期于成佛者哉而死多如此何能无愧弟自西湖归已断杀终日侍老母病此心淡然居简行简又见叔静客死徐九郎一夕暴卒因思世界之治不治文章之法不法游止之快不快竹木之秀不秀鬼神之灵不灵日月星辰之变不变总无一关切而犹有敬身醒眼闲步朗怀不敢自蹈于非礼之动自蹈于有戾之物者以为不如是无以毕我二三十年一二十年中有生之味趣耳其实来生因缘超度人天似当不出乎此不宜仆仆合掌跏趺枯稿使我不可思之寂乐反驱使于不能已之聪明是则区区弟所以为吾子助也至于姬妾长斋礼佛诵经亦是添颜着色取怜生爱之第一事也遂欲以朝云之书经为庞家之法侣何其拘哉与兄常别惟今年无日不相忆如知山之人门前有佳山反忘之常劝其清晨开窗时即须精神警动作此山不易得想便日日门前受用此山且不枉知山人生在山前矣记去年湖上闻子将问及伯敬子答之曰伯敬者不是朋友直是终日拿来受用者耳呜乎遍天下皆朋友也谁知受用哉与茅止生书往辱足下作楚二岳序其归也日日读之又所示武备志香魂集二序日日想服之甚矣足下能古文也愈日日思之古文之道莫有讲者欲不思足下何可得然使足下意加虚神加静与人处加温克而又减无用之名减无用之应接减似有用实无用之意气减可以用不必即用之经济至于粗之减声色精之减笔墨即其所为止生也一增损焉古文在是古人在是矣去年弟亦草草接物未暇有所深言自西湖苕上回山水发其确然之识别离怅其确然之情始自悔与足下交虽未唯诺亦少直亮虽未有豪发似其人之客于外裘葛未易餐馆未稳舟车未将无主人则郁郁有主人则扬扬而无以报止生因誉止生之文章第一人第一者然亦未能尽似古人于文章可赏人可钦之处且不须言而先劝其增损于止生之内外也宋子献孺真朋友弟略以此意托致数语足下乃毅然从之书来甚以为是然则足下之所厌乃在无以报止生而以一誉塞其报者而所毅然从者乃在乎此也何敢不遂尽其说既尽其说矣将无初以为是而旋复诛之者乎我知茅子者能古文又古人其志者也岂有是哉答刘同人书同人足下得兄书所以教我者甚至欲我上寻性命不易之理次究着述千秋之业微彰妙诣尽此二语仆直奉而行之耳有何说哉但性命之理痴黠不能尽人偶有所见亦是聪明业种非关太始夫晋人所谓灊灊之处皆龙肉也即子瞻所谓猪肉亦龙肉也自以为啖而不知其已堕于谈古今相欺以至于尽可不大哀耶惟生来有志于述作不敢不尽心初年求之于神骨逾数年乃求之于气格又数年乃求之于词章前后缓急难易加减之候惟己得用之故常以此为快如有一医者自以为起病而参术二陈粱肉之序绝与人用之不同想其用浅也反如众人之用深其置轻也反如众人之置重亦必有所见焉至于进取一途本其所热而性不耐烦轻就易去又所见人世君子皆以劳役博科名以耻辱博三公以负心之事博义称以人之死博安常抑其心之所热以就冰雪曰何必富贵乎而天分不高屡抑屡起始知伪隐者之亦难真不仕者之果为奇士也念自有所动此岂待人劝哉但高兴为之不妨高兴止之亦可唐人所谓行藏繇兴不繇身仆今者盖用之矣同人足下仆素心仪以为才大而品坚昨舍弟相依之久益信斯语之不妄文正文成之间幸惟努力道子学画惠之学塑各勿失时而已戊午之疏邀惠朝贤得使蒹葭倚玉直一笑置之耳偶遇此焚琴煮鹤之事当如不见不闻苟真有破胎杀卵之心任彼自作自受兄以为何如我与卿同人气类相合岂因同舟遇风方思亲信况所谓同舟者不过小儿辈剪一叶纸戏作艓子覆之溷渠间耳有何遇风哉今年一步未出门明年相思便当图晤也答韩求仲书西泠桥上之游泛志和宅畔之眠餐忽忽且十年矣其间桑溪芦岸磬烟渔火每一年率三四梦至其地况于大君子倾筐之爱着屐之欢手板看山两桨打水其为思忆自成颠倒尊札飞来笑与忭会忘其身之伏草土也贺则及之翻用为赙元春拜焉书云伧夫吐舌如箕历年奎光偏破云雾而出自是知己快论然岂知婺星匿彩而翼轸之间仍如泼墨此亦章惇所为耶我辈从此悟去亦可以放怀寥廓之外矣去秋临场见家僮买芒棨回不觉自哂适夏长卿兄到门首讯动止送之以诗云尔舅家弁山十年无一字草鞋见试官不可谓憔悴然而此中憔悴极矣生平知音如敬夫伯敬俱先沦泉壤身亦颠毛荡然左车牙豁去改头换面犹不离臭帤终年如野马奔尘渴爱疲劳不能一再过吴兴虎林寻旧游于空冥澹冶之乡虽然当以勇行之明年办青鞋布袜遍游吴越击空明而叩寂寞决当从苕上始矣甲子晤彦直于燕惟长蘅子将印持孟阳令则君常辈作十年别如何可言明公晤诸君皆以游期告之谈梅口酸能无津津郑澹石不久当通书为言令则且告以尊指缁衣当笃非惟杵臼情深也前见文闲增补最妙所益拙作二篇评语过饰足知故人念我也舍弟惟元方一人以甲子俊而元声字远韵元礼字服膺才格尤岳岳家有殊色不致玉帛而老女懒妇媒妁属于道亦事之可笑者不可不令明公知也两小阮并贤公子近如何公子龆年访我于舟只如昨日耳与钟居易足下来札欲仆为令兄志墓俟文成即书一通觅佳石刻之以传天下或至来世使两人精神如金光聚非足下不能发此想仆此一篇文字不须伸纸和墨仰屋运思已自有一篇全文汩汩然随汩踪而出矣生平知己无少长显晦离合誉咎亦并无东野为云我为龙之分亦并不借天地山川东西南北作车笠俗证者独令兄一人尔令兄诗云庶几夙夜惟予与汝今既生死路乖自令兄魂魄而外惟足下可知之其他固无用取知也志铭当求要人高官取重幽明然亦决知非令兄高穆之性故吾与足下决意作此一篇文字用投逝者私好耳倪云林画是令兄生平宝爱以足下有道气又雅知画临终付嘱收藏是仆所亲见今乃损以见予仆出入负携即用其画作先贤云林先友伯敬二祠香火矣敬下四拜拜二公焉但此画入好事家立致十万徒手坐获恐贪豪成愆辄用三万钱奉足下为忏度饭僧之资此亦如置祠边香火田二十五亩也如何如何答池直夫蔡先生不轻许人不苟作缘于人每见诗文中辄有池直夫心固已异之洪尔蕃来京遍觅所谓竟陵谭子者而投之书与玉屏南参诸集则故直夫也今蔡先生死含泪开蔡仁夫书读未竟而使者又致一书则又直夫也闽楚吴燕间万里只如一步耳吾兄才格既不可梯接而志气深勇幽逖又迥非今人所趋舍元春行天下得此于人盖寡矣意者直夫信蔡先生过笃厌凡庸人过甚而遂宽求于我耶乃读见赠佳诗以文人之笔发有道之言不惟钟蔡诸公悔知见之琢年千古才哲同时汗落有识如此而弟犹不能信直夫之真知我则过也弟于福慧总无分毫加以学道之念不力不恒见直夫寄内书既鄙其妇行自鄙也直夫所居海岛山麓之奇使人神往弟住处寂莫之滨耳然古人独吟闲钓每亦思如此地而不可得以是亦觉心安回思少年时有作高奇诗古文之志后来师友扶持并有类奇士高人之性情今皆茫无一效与鞭影俱乱直夫明年早来京都见我祇是一庸人耳切莫作竟陵谭子千奇百怪想也穷乡下里无以相寄作得一诗书之扇又书之册又书之纸如小家人蔬豉鱼菽设了重设岂不可笑弟长安答书仓卒草数字付尔蕃本无可观今既为致书者所失直夫又必欲观之因以其稿录往答金正希两得吾兄书汗出斗许弟胸中虽有洒洒落落之趣与世人入名利恩爱而不得出入嗔恚热恼而不得出者似乎有间寻常厌人沾泥带水喜一过而忘之故伯敬诸子取其根器而恨其不肯学道弟之不能学道在弱而好美老而不衰生平贪恋光景极知光景朝暮更换而实有所不能舍也又见学道人爱官与我同爱财与我同爱色与我同爱交游玩好与我同而自以为学道不知我不学道又在何处及迫而问之则曰此何碍于道子真不知道矣弟愈不服其言彼沾泥带水而我洒洒落落沾泥带水者而责洒洒落落者为不知道宜其不相下而生退心也乃出自吾兄则实修实证无所大恋恋于世而忍得住苦得惯矣伸手接引含泪下棒弟独何心自甘昏浮但不知兄所谓一刀了割者是何刀法一刀遂了者是何了手兄于所为看经持咒参禅念佛必当从一门深入我辈亦有清静时万念歇下觉此事不谬而少顷事烦人杂可笑可乐神疲力倦性命无归未尝不悔而卒无一法远此尘垢野火烧不尽春风吹又生是此杂念真境远公以谢康乐有杂念不许入社弟尝举以自恨而公安王以明累书相责则言无杂念不可学道添我迷惑莫如此语毕竟是正希急急讨个了绝为是而不知何从便得了绝则请正希示我一路虽然学道未有不苦楞严云菩提涅槃尚在遥远非汝历劫辛勤修持虽复忆持十方如来十二部经清净妙理如恒河沙只益戏论正希新官翰林文章人品卓然一时而此心斤斤闷闷绝不知有数者之美可谓能苦矣弟则有不能者虽不至取其光焰以自加而未尝不资其津润以自美方有惟恐其苦之意焉而欲以学道岂不疏乎且不知正希官翰林文章品格卓然一时而学道之人果真无碍于是否杂念果尽割绝否反而求之千万再以报我也弟非无知强相排抵亦实实求一消息于有道耳至是而弟之通身又汗出矣答李长叔表兄入城到门冀可一见吐数月之怀乃闻湖头水嬉徙倚堂前良久乃去昨拜手书累纸反覆研朱欣感交集知己之言吾以愧于心也不才村居寡欢喜人至止剥啄相续物竭神惫主人方欲寝息而客子犹陈悃未休投牵系缆其意皆出于客殊增厌恚又平尝好为人涉笔作纸箑数字而知与不知固来相强败楮退笔率满床几刻期追索有如逋负虚火攻中对饭不食常自思惟日月逝于上体貌衰于下前有未了之事现有当卜之欢而枉费精神供人一刻之求真有何益不如已之已之不信遂刻作一札有来乞者举以塞之此既一事矣惟是性本朴率无思无营与人无争高人衣钵似欲传灯而且村中林水幽翳舟车草野门无人门闺无人闺长衫累日不着秃衿小袖行过兄弟家如东皋隔河故事萧远不羁恐城中大人君子犹未免相羡也昨偶作六言诗云家添鹤鹿三口僧与琴书半船问古人中孰比野夫行径多偏近状如是聊呈一笑卷三序诗归序刻水经注批点序古文澜编序东坡诗选序袁中郎先生续集序蔡清宪公全集序徐中丞集序选语石居集序河洛人文序弔忠录序楚才录序长安古意社序卷四序王先生诗序醉药轩遗诗序潘景升戊己新集序秋闺梦戍诗序周元如遗诗序渚宫草序汪子戊己诗序南北游草序古欢堂诗序万茂先诗序序操缦草二严书义序汪闇夫时文序金正希文稿序官子时文稿序刻黄美中文序黄叶轩诗义序匡说序特丘文稿序九峰静业序游戏三昧序刘小鸿诗引白湖稿序闲园诗选序遇庄序卷五序文大座主李翰林公帐序吾师李翰林太虚先生典试我楚得元春辈九十六人自元春外明年在京者九十有五人佥为师上寿锦烂烂施于庭而中无字如一片泰山碑属同里张子三楚捆载庾卫行三千里归以授元春曰古之人乎于此言已元春拜张子亦拜元春因曰凡弟子所以赠其师者极难耳称古今而道盛德宾狎之词也高官大爵禄润如河姻党志也比肩事主子飐我珮友朋相庆幸也勖以至言要道师事也非弟子职也不然卮酒为寿旅进献文一篇则例而已矣师何人也而例以敬之故夫弟子而欲敬其师亦极难也虽然吾于吾师也稍易吾师为史官下笔言语妙天下浩浩乎如泉之落山而不欲以文人自居身如戒衲处子不可侵犯而与人语无所矜贵必吐尽肺肠乃已生平喜讨求前代已事及当时之务炼其身心使为有用而风期散朗如无事人往典试我楚撤棘出入鄂城登楼赋诗把酒望江人吏随而观之烨然如神仙俱极叹仰然后散是九十六人者亦若身遭羡门安期忽纳我阶仿佛如梦中又安用彼神蕊形茹之言为故曰稍易也张子曰可矣元春曰未也子见吾师胸中洒然如瓶出空无相留者然侍其侧俯而不仰喜而惧竦而慎知其有老亲也坐而语仰而思思而不敢怠知其为君也新天子三代可复太封公八十不衰吾师以忠孝一念教门弟子各致于君亲勿谓是九十六人者徒仿佛焉如梦中一遇也孔子曰自吾得回门人日亲今坐中颜子未知果元春否而使门人日亲以从师于忠孝则窃有志焉于是元春拜张子亦拜已而两人者代九十四人北向长安拜拜已满酌劝僮仆囊锦字蹩蹩重茧而上于师师下拜登受曰子之言为君亲也敢不拜李朱实尊公序春与李子士杰交二十年忠厚相勉过失相救疏密不同量而未尝相非疾徐不同步而未尝相强盖有古人因其天性而济之之道焉是以山川云雨变乎前而两人如故也其弟士彦者寡交人也而兄事予甚谨其子女予坐而受其拜不为礼其门弟子中分一邦高冠岌岌见余过必揖也而两尊人以高年红颊屏幕酣肃令予趋堂前笑语如家人至于必成姻媾以孙女字予次男而后已虽古之谊交至此亦难焉吾所为尤难者其太公贞庵翁耳太公以落落确确之性不苟訾笑吾尝闻其幼所交好而其人后显闻于世至不能得太公一登堂者矣吾有友文人也且贵吾见其登太公堂谒刺恭谨至不欲以比肩见而太公朝夕与子孙议一拜竟未果往者矣然则予幸而贱耳使予不幸而贵太公虽不易交其欲成今日之姻媾可骤得耶虽然不以是而减太公之慎也伯子出而雍雍穆穆太公之雍雍穆穆也仲子出而简如峻如太公之简如峻如也童子见无趋无倚者人知为太公之诸孙年少过于市不佻不竞人知为太公之子之门人何莫而非太公也哉盖太公与其家人论情理常先乎法敬梦寐常先乎昼课文行常先乎命喜施予常先乎聚务酣畅常先乎醒花晨月秋名园古寺常先乎寝处而伯子一言一事一珠一贝一梦一觉一觞一盂一筇一履凡太公所先先之所是是之所偕偕之顺焉耳记伯子尝与予行村落见茅舍中翁妪曝背于前子妇袒跣于后瓦盆内少许麦饭豆羹欢然相得出不越田间离不过数里以为人生之乐无过此者一入富贵场父母化为宾客甘毳化为供应真乐衰矣因相与一叹至今念之然太公二子诸孙有声有实其于富贵也甚易而太公善教其子孙子孙不失其至性岂真异乎麦饭豆羹相得耶今于太公七十称觞之日重与伯子订之太公闻而喜曰吾子与谭子二十年交日深岂偶然哉柳母序往年蔡钟张朱四君子为吾母作五十文其言高质无饰上尊帏帱下光阶砌是四君子由中之言也而春凛然以为四君子宠之而已矣自是向笔砚誓曰予虽耻为觞斝之词然有真为吾友母者有真为吾友母贤焉寿焉者有真为吾友之为其母贤焉寿焉乞言者请得洗吾尘力吾思开吾友之喜惧而生吾友族属姻党之笑语以是报四君子其可也七月十日吾友柳太元母孺人八秩而以其言属小子元春元春喜受命曰吾所矢也且自吾与太元交于太元知母焉太元畜人似弟敬人似兄朴厚轻润质直柔软殆人人归诚焉而又多闻细想掩关息游口中无一媟亵猥琐语非母善训安能如是太元则曰母自四十八称未亡人常以渭阳司李起家日相督勉延师问友迄无虚岁兄弟六人四厕胶序近犹脱簪珥资予远学子所言是也自吾与太元交于太元兄弟知母焉太元曰予年来诸弟沦谢花飞鸰散行路惋惜不已而母以老嫠妇收拾九回肠一痛即罢疆饮食曰我幸有长子有孙八人森森蔚蔚之气犹照里闾我提一竹杖周视门户犹能教养子孙欲亲见茕茕诸孤大则翔贵次不失为寡过老妇余齿勉为逝者加餐耳吾所闻母言多有类公父文伯母者敢以寻常哀乐量其心耶吾自与太元交于太元田宅知母焉母归柳先生相庄如宾相助如健男子荆布萧然晨昏杂作下至筥粒机丝架瓜圈豚皆因其取予作止之便行其宽严伸屈之性而柳先生得以展其力于庠雍之间太元则曰从窘至腴以相吾先人易能也又从腴至窘以课吾兄弟不易能也吾闻而是之凡妇女性自我拮据自我掷散多眉攒意愤出于钥而还扃之决不能行其志于子之师友子决不能行其志于师友宾客如母所聚散有道有识者虽须眉犹难之吾尝过太元村落气丰而稻香尽陂塘林阜之美牛马嘶于柳下垣墉周于亩次如尽睹母手口步趾所在特未登堂一拜耳自吾与太元交于太元僮仆知母焉吾同太元在山中一仆朝而汲午而爨申酉而薪暮而书拱手而应敛而退逊而出持柬而入虽予辈犹得使令之不懈于其主使令之也太元则曰吾母使僮仆有法教家严不令之嬉不俾之逸而又节其劳逸时其饥饱其恩足以劝故吾家僮婢无玩者子所见此仆耳吾乃知母之寿于天者见事远而不忧也柳氏之盛于里中者母日老而不衰也母行年八十此八十年中荣枯愁乐之事所历如驿舍苟一一向天问事事不肯受啑泪之下身处乎秋冬其何能与一家终始若不与一家相终始而种植者一人而析薪者一人而荷者一人而买良田者一人而水耕火耨者一人而仓厢者一人也端屡更而法再变勤窳不一心靡啬不一性收纵不一量宽栗不一法家用平康何道之臻设官者锐意任法未几而去复败于代庖之手不如古者长子孙民吏相习孔蠹不疑乃可以责之成而观其化吾为柳氏寿母即此意也太元得吾说退而告人信哉谭子善为人寿母也其知我母胜我自知如是哉果其知太元母也吾请以斯文往报四君子曰顷又为吾友寿母八十矣郭太夫人序元春十年间游于郭文毅公之令子者三曰无斁曰无伤曰无咎而无伤交较深好予所为古文字质而近情介友人王子刘子属以母毕太夫人戊辰仲夏六十之文记元春年十八九时已能慕文毅公道德气节读其书洞见根株恨不及出其门下发一语原委今古资先生一快而犹得撰斯文附于家乘觞词之末岂偶然笔札之幸而已哉生平慕文毅不得见犹幸交文毅子因得母仪太夫人不以春不才亲承其截发锉荐之爱过黄离馆文毅公着述处也观其所以延他郡邑师课无咎肃肃如文毅公声影在帘阁亭栏间而当吾失母如失师之日尤叹羡不能已焉伏读所谓双纶盖无斁为南司农郎无伤为中书君晋封其母各有辞而天子之称一则曰太夫人二则曰太夫人萱帏兰砌遂至于无以加而太夫人忾然中夜以独食其报为悲惟日勉诸子学问训以居官守身广以交正士亲端人勿失身失足为诟辱门家有敝庐数椽残书百卷犹然先世故物尝曰但使天下人称为文毅公妻若子无愧岂在多金贝邪里中贺克由先生惇史也直以为母中师云元春则曰非独司农兄弟以母为师也文毅公亦以妻为友当文毅官翰林日即究心当时之务欲以其身经世救世于天下利病宗藩阉夷人才伸屈争让大故靡不精心极论出以磊落慷慨风节凛然耻为词林轻裘缓带然使内无络秀宪英之偶不足以商国家大事又不足以定士大夫才识文毅虽不以此鹿鹿为庸人而入门异趣谁适为谋亦自有温饱巢谈恼乱人意乃吾闻文毅生平经画入告太夫人太夫人为之然然疑疑唯唯否否以是恒得其力杨村之难刀俎环左右在男子神色夷然听其焰息网解此已难矣而太夫人口喃喃陈说忠义无璟微仓皇即苏文忠之有王夫人其贤哲亦古今所少而奔窜搜逻之际犹有好着书恐怖妇女之语以此思之岂不难哉岂不难哉王子刘子曰子之言止此矣足以寿太夫人矣无伤用其语白太夫人且曰质而近情先文毅所好古文辞类是也因为举一觞题卷送沈洧川序沧洲沈伯子之谕吾竟陵甚奇盖熹庙末年逆寺势过瑾直虐焰所及士大夫在鼎镬之中人不敢名为楚人楚尤忌涢涢有沈给谏以忤珰意落其籍者即君仲弟也君尚官武学教授卧不安席又潜为杨公大洪经纪其丧伺逻日八辈方惴惴焉在危巢之下覆釜之上而君即有天幸闻竟陵谕缺辄乞补改去君之广文君邑也不敢作官想不敢有怨色安时顺命恬然如梅福之在吴门自称为吏隐两湖两湖分渺茫弄烟月光照黉宫每临讲坛坐收其胜肩舆扁舟所至岸磬野笛递送声影即执手板见上官亦萧然如闲游而吾辈又与君载酒谈经作肺腑交君亦甚喜盖尝以畴昔之事为塞翁之一福矣君性洁情深家学真淳一切教化束脩惟恐伤弟子之意而至于兴废举坠木石板筑往往物绌用赢劝人惟休曰吾凡以为圣人也会今上神明荡涤浮云复召还当时直臣而给谏公起用事乃以君前后状闻于天子于是君由资格迁河南洧川令以往予赋诗曰君才岂但有鸣琴所羡常经圣主心粟卜当时兄问弟凫飞佳事古犹今盖道是事也君既令洧澨与澴皆君故乡君安乐家于澴患难隐于澨所不忘更当有在予且邀两湖鸥鹭指两湖渔艇僧庐以与君盟盟讫书之卷遂别同社请为胡母旬寿引元春曾同胡仲用涉北上京兆试同舍共席砚相与驱驰汝汶之郊细论金台之下未尝不念其母董太君元春因得闻太君生平勤劬佐其隐君为乡里善人已而见其伯氏靖仲氏牧皆为名宿五孙一堂书诵声铿然出田庐外犹口刺刺勉子孙以奴耕婢织之业曰岂不愿尔曹青紫然老人所爱者世世可续为者耳元春佩其语以为友戚中贤母虽多如淡然高识过男子者独太君与先慈氏而太君最得享难老之报固宜觞觞者固宜一醉也周子和存诗引周子和年二十而死又二十年而其子括刻其存诗三十四首自伤其少小失父不复记忆又其所作诗皆亡去不知收缉而其所刻三十四首者乃其初作诗也括既已伤其父之早夭事业文章不能见于世心怦怦若中风病酒夜起徬徨问于母问于世父叔父问于父执友问于乳媪问于所善沙门山人邻叟之属问于执友之僮仆捕影掇烟苦心详探或遇其手书一纸或闻其衣阔布衣骑驴出游或闻其茆屋吟啸种瓜植梅无一俗人事则怅怅喜出意外恍然遂若见其父则遂取笔而登记之喜极而悲执其友刘侗之手而泣如孝女之沈于湍濑抱其父尸而出也呜乎子和才士弱冠夭枉然其精神意思复能结为一子令其子悲号擗摽于身后以有闻于世又如鸿爪鹤唳可想难执尽失其生平得意之诗而独留此初作数首以为神龙之首也予读其诗而悲之书此以寄括括之才甚美竟其志有足壮者徒悲无益也环草小引古诗人未有无侣者蔡钟二公在日每有诗文率千里封题寄观记伯敬作家传时予卧丘园甫脱淋淋纸湿辄令童子疾驰送览旋驰归报一幅之中予未尝不乙数字当此之时我辈交情真不负古人也数年来王子六瑞由史氏出为夕郎益读书深思远想发为诗文使吴越迁关陇所历登陟吟赋遥相披对虑所未安肃若有待刘白之交斯其订焉或曰子所言诗者多仕宦人何寡韵也予正告之诗固幽深之器也然而幽近寒深近鬼高流饥病又求至于寒与鬼而后止往往堕而不悟悟而不悔吾愿示之以六瑞六瑞枕青柯之白云弄车箱之松影而复以钟鼎冠佩昌昌烨烨之气行之彼供奉拾遗之间固反足鄙耶适六瑞寄环草相问为题其上高霞楼诗引苦无秀逖之士与谈诗者幸而得之以愁郁为骚雅以淫艳为风格以柴门花鸟之属为幽深前者步后者蹑举秀逖之才而小用之予窃以为恨岂独人哉即予不才自束发来二十五年未尝不寄歌哭眠餐于斯而至今诵汉魏盛唐之诗何如哉友人车孝则别八年忽一仆冲八百里洞庭负其诗质予予快甚曷快乎夫孝则真秀逖之才耳得孝则而予之所以惭汉魏而逊盛唐者方有人乎究之其何肯以秀逖止陈同父奇人也然生平不能作诗观其为桑泽卿诗序有立意秀稳造语平熟不刺人眼目之语则同父真不知诗矣诗岂如是之谓耶郦生论山水曰峻百重绝日万寻既造其峰谓已逾崧岱复瞻前岭又倍过之我等作诗真当作如是想愿与孝则伯孔切磋究之伯孔周楷者固孝则友也谭叟诗引隔寒河四五村有谭叟者教童子村中或邀其童子去不得馆即行吟沟坞间称诗里中里中人辄笑骂之曰牛亦自称作诗耶叟闻之大笑常袖其诗过予予多外出叟即袖其诗去后数月复来又不值又去如是者三年无倦容怒色园丁问翁何事亦不告以袖中物一日逢舍弟搜袖中良久出一帙投之曰尔兄归为我示之舍弟手其本荒荒然无全纸笑而应之曰诺予客归舍弟出其帙如叟旨予性不敢妄测人高下虽褐夫星卜必凝思穷幅度其所以笔起墨止故得叟诗即屏人深读其蛩蛙之音唾败之习已了半帙予犹望其能佳而最后乃得老夫病起三诗如闻其呻吟如见其枯稿如扶筇待老友至如白发妻在旁喃喃不已人固贵自量予虽年如叟病如叟不能为此奥语也自是始与叟往来如三党久之阅一诗复佳久之又阅一诗复佳积之得二十三首刻焉叟僵羸如柴举止语气如初不识字人听予去取其诗皆茫然觉非其初意叟名学未有字或唿为讷庵谭居士曰安知古工诗者不尽如此叟与期山草小引己未秋阑逢王微于西湖以为湖上人也久之复欲还苕以为苕中人也香粉不御云鬟尚存以为女士也日与吾辈去来于秋水黄叶之中若无事者以为闲人也语多至理可听以为冥悟人也人皆言其诛茆结庵有物外想以为学道人也尝出一诗草属予删定以为诗人也诗有巷中语阁中语道中语缥缈远近绝似其人荀奉倩谓妇人才智不足论当以色为主此语浅甚如此人此诗尚当言色乎哉而世犹不知以为妇人也朴草引予尝寄徐元叹诗云想应初见处必在万峰盘终未与元叹实斯言也实之者独于七司直耳往入燕知司直工诗而未与接一日从之作西山游位置泉岩之先后云物相答仆蹇无声始与订交向白云一拜约此生燕楚黾黾遥穷今古声歌之变不以一韵自足同游者皆曰子矜慎许可目司直而老其盟子何从知之予答曰吾见其朴也三百问之民间真声可丝可管汉魏以前吐肠而止苏劝李酬虽之夷狄良不可弃故元亮田畴饮酒之言韦应物不能和之于唐苏端明不能和之于宋则何也文采恣川而朴心不足以达于咏也学朴者不朴纷华之习日薰其心而外饰敝车羸服高士之容人必以为不类也司直诗书无所不涉而中有渊沈之性不随古今增其浮艳所居京华人物之海赍铅提囊以业于京师者争一识司直司直虚衷延觌几尽竹箭之美而下帘封径若不识人间有何名流眉宇渊沈之神入于吟啸听其所达而不为之动故曰诗者性情之物而性情者皆朴之区也区于朴则古今声诗之变可以一事一句而逢之矣韵也乎哉姑苏元叹有韵人名予亦称为朴人亦此意也送钟广文公任武进文春初与钟伯子交知其尊公鲁庵广文因以广文益知其伯子也宁惟以广文知伯子广文而犹人之父其初将无伯子矣广文而犹夫居官者之父将失其所为伯子亦易矣广文公性温克不时入州郡缩口节身始有田庐自伯子通籍后未尝一步要门或世讲者拜其庐执子弟礼益恂恂不自安以为逾涯生平自食其笔与力丝毫不以累伯子使子因贫而膻官又食其禄以家食食叔子少子暨于孙丝毫不以累伯子使诸子孙因庇而离业即伯子之为人也能不以失职之诸生易其文不以久不迁之官易其性不以可援手可热之人易其所知非伯子则然也其父则然也予尝以田牧言之有如子获鹑而父望雉子牧羊而父欲文狸则其子将受命于田牧之间仓皇莫措以乱于原野甚至堕足擭阱坑堑中而不顾曰吾无可奈何吾以酬父兄之望而免于谪焉耳乃伯子以诸生困也广文慰劳之曰不诸生何如公车落矣又曰尚诸生何如视七八年官在宾旅中人夺其显将徘回郎署广文遍语所知曰吾子不第复何如予尝察其意觉未授大行即望大行不宜为郎即望郎郎不宜南即望南广文若常以退着静机动乎伯子仕退之先或言公何遂能至是曰公内行过人事其兄裕斋公至于使孺人庄之若翁姑参伺老人侧加一饭一衣则脱然快损一饭一衣终日不解颜此在古人不能行其妻而广文之敬兄不自露于身人但从妻子奴婢处想见之如是则名伯子何可不以广文也请以是送广文少司马蔡公抚黔文同安蔡敬夫先生言行如古人较然不自欺其忠孝接物之志天下信之春事公久独以为能惧今世所不足者惧也公何惧之有春事公久见公于学问之本末浩浩渊渊笔之所往孔上而周下贽俯而亮仰不遗力以达于深颐无边际而曰吾苦不能思嗜书不暇读于学问无所窥嗟乎春每见有志者为之效其一二处微肖即扬扬气得公何惧若此吾是以见其惧也当丙辰间公在辰阳辰与黔兵食相及有欲用民力于苗者公执不可因自解归去而皋皋訾訾者亦适自起灭数年来海内多事天下思公甚公亦念天下由晋岳起郧中丞民以勣安会黔夷不靖旧开府深入未还天子乃以公为少司马往抚之春闻而度其故非用其才也用其气也用其气用其惧也方公强项不肯轻用民力时其气已入人肝脾矣气藏于不可见动于不可御古之君子惧以养气气以养智而今之所为气者皋皋訾訾而务以苟胜于人而已矣使皋皋訾訾而可以苟胜于人焉已泄矣已尽矣岂能复有气乎气之所为不可使复泄也诚以蕴之惧以守之其诚弥积其惧弥深惧日以深而气日以达一旦不得已而用于世也则非我欲其然也气自然也气犹泉也泉之初萌如蚊蠕之微动视之不得何况其听稍流为池为涧形见声增至于水石交鸣喧豗不闻人语浣濯者往焉灌溉者往焉而泉则犹守其初萌之性曷往观乎蚊蠕之微动矣公读书深用人细见事透以神鬼自则而以豪圣望人初下黔命春适见于郧中公虚心省躬遍问人所以往黔者人莫能应公自咎曰教人而不教于人学问之大诟也气浮与满示挹与肯綮失与何莫应也春闻之跃然吾所见公惧者益信矣惧者君子所以尽天而好谋者君子所以尽人天人自足于胸中而国运人心坦然默听于忠孝接物之内故成也成之为言天与人俱不必问之辞也大诰曰允蠢鳏寡哀哉予造天役遗大投艰于朕身不卬自恤君犹如此况代君者乎有鳏寡之哀以通人有天役之造以通天未有暇自恤者不惧生于自恤自恤生于暇心于是乎纷然问天问人而苦无以通之泉竭自中气不足也春素以是闻于公敢述以为送尊其所闻窃自附于高明云尔孟诞先母六十文人卓然以才格闻于世难矣因而有出世之思尤难人之自致其身于出世难矣因而得出世之母又难若母先有出世之思使其子才格足以闻于世而后引之出世此岂复有难易之数哉虽古之圣母有莫之或至者矣夫人子之圣其亲也苟有一言一事之几乎理迈乎俗宜乎家举而圣之其谁能不圣之至母而有出世之思者佛母也母而佛也者苟有一言一事之淡乎想合乎道向乎慈亦举而佛之无吝词虽然人子之佛其母也非人之佛其母也人之佛其母也先观乎大者而后小者以类从焉武昌有孟母汤太君者吾友孟登之母也方刺史公无子而子其总宪公之仲子是即今登也字诞先者然则非嗣母与曰母不知也母不知也是以登亦不知也春窃闻大势至有言十方如来怜念众生如母念子子若忆母如母忆时母子历生不相违越以太君为母诞先为子从无始以来至于历劫春犹指为母子矧今者同聚一家本有母分精气密藏冰水合和譬之粟偶不寄瓶中耳而栖者仍吾亩露者仍吾场闭者仍吾囷也吾簸之扬之炊之以成饭吾饭也沙也乎哉子从胎出人道所尚而母不知能使子不知此于人世之事一瞬之荣复何有乎故曰观其大也母教诞先才格既已卓然天下之人传其罢公车之文疾于获隽之篇吾党中凡相引以为重者必曰孟登孟登以春观之诞先之所以报其母不为浅矣而母尤督之寻师敦友每佳士至诞先虽他出必招唿令返惟恐后时身自酌水量薪与铛汤相起止不以盛夏为解有不知己者戒阍人勿相通而至于慈情所及黾勉求之匍匐救之则无亲疏贤愚恩仇力不能而尽之心己不能而属之子人不知而祷之神春尝闻而叹焉母生长世家情尘不染虽盐豉之间亦近于道而春独窥其略妇女之小见浑母子之大同愁城爱河杳然不知何往欲率同志之人奉为佛母必如是乃可耳今年浴佛日春过武昌与诞先静住寒溪寺听菩萨泉雨响同山僧七十余人经行蔬食母闻之甚喜贻以念珠一串圆滑妙好是母手所持物春心许为作六十文以报母意而会四方交游遗书相属因以坚诞先之向母有倩刘君旦寅净名君子也请以是质之为二李觞其尊公文友人李泼李弥常以其文质予予为评驳询咨者数年二子感其意称门人予让不敢当盖生平未尝以一日长于人所为以文贽予者无虑数十百辈而独令二子北吾面何以谢诸君乎以是不敢当其后二子苦心居业为名诸生与予诸弟相友善泼有女又与予弟方之子约结婚姻往来如隔舍比邻嚏唾相接以末俗世情论之师弟子无明据至是亦可以衰矣而二子修前恭不稍变不以姻友为解予私心愧且畏之安得质行如古人若是已而闻其尊人省江翁语二子曰昔邵尧夫筑安乐窝诸门人弟子之家争筑窝待尧夫汝曹当仿岳归堂制各营一堂但听先生车音所至相与迎之使儿童臧获皆欣欣然有展待不倦之意是则汝曹事也予之愧且畏也乃滋甚天下人孰不高视其子弟以文章声誉速与人相雁行孰肯以名诸生不必且为大人者重自损以门弟子之名孰不听子弟薄而翁之训其子至引古人厚踪妙事如此也予虽益不敢当而窃以为翁生平知大义得有贤子举在是矣且予之不敢当则抑有说也予干进好名深入胎骨尝记富郑公欲官尧夫不可又欲命为先生处士尧夫曰若进岂能禁吏责既闲安更用名为今以予干进好名之人坐受安乐先生之奉其谁许我若翁者乃当一二不愧尧夫耳翁虽不务仕进日尝手一卷略知前代兴亡得失之故及昭代实录有儒者所偶忘翁辄能言之虽敏人不能夺予尝过其家坐卧一亭中听予与二子论文盘桓不能去亭前杂植花果察其疏密早暮以为乐观少子弄桔槔散秧马稍存其弓冶一庭之中本学末农本农末渔本租庸末券责本宾筵末饔飧本愧耻末谯让进无吏责闲无浮名无修束无仇怨无愁苦居今之世而有一人如翁者予不得不指之为尧夫使有一人如翁者而犹慎尧夫之名不肯与予之不能为尧夫又何待言哉翁六十予具酒见翁倘予也干进好名日减一日亦愿营一亭伏腊相将用以永日难老然则翁固予之师也二子师予予师翁敢因二子而请焉始作汪武昌奏绩文仆自知文字以来未尝为邦大夫奏绩之文也为邦大夫奏绩之文则自武昌汪令君西源始常以为凫飞雉驯之语千言一律众口同谄真不写芳不扬徒增垢耳无益于邦大夫也虽然予斯文实当作予往来苏亭元谷间如一溪鸟泛泛弄影躬被其化谈之不诬一当作也天下多故所在嚣凌竞谇武黄之间弥甚而武昌人民熙熙乐业虞牧不改旧仆得纵游其地久不思归二当作也寇充斥远近居者一囊粟行者一束布惴惴不自保而独不敢入大夫境内脱有之大夫命释之皆愧悔为平民仆行李不惊三当作也司农日乏郡县租不得逋守令罚有差级常下不得比散职而大夫之民争输挽里不闻胥吏声仆惊问之曰何忍负吾侯四当作也大夫犹有暇晷读书讨故实頖水湖山之地结一阁祠文昌揖诸士谈艺随才大小教之其作文皆有法诸生多吾友五当作也大夫常访仆山水佳处薄世俗热中干进之态道其诸生时事穷巷荒刹偃扉展卷不以面孔向人亦不知入棘闱后有何得失营其胸中淡然萧骚今入仕宦此怀微损仆听之如对古人语而微察大夫虽醇谨雍茂然无善事上官以博名誉之意又京华要津鸿影不传竿牍之风此焉真绝是邦之人佥叹为希有而顷以三年报政从鹄矶还顾仆小洄舟上喜露颊表且曰吾母多病今者恃粥痊恃杖起获以健身亲承翟珈之荣我则幸矣是秋也仆有弟报政于鲁中都而二亲杳然即笋青鱼白无由奉之何论封章然则天之酬大夫纯孝者为何如哉夫封爵高盖大夫能忘于怀而北堂日长北阙恩深即至人达士亦自欣然动念今兹之贺真可贺也如是则奏绩之文安见不可作者是为邦大夫奏绩文始刘济甫贤母序古今不少母子入山者然以隐故入山若姑入山以待他日之出其后必出者不闻也古今不少奉母住山者然母必依子若夫卜居山麓速其子仍入城或入他山周旋师友之所在而己独与子妇守山中者不闻也古今不少独身出游留妻奉母者然其家裕然赢余无反顾若中虚田污邪使其子得壹意学问而寂然拮据不令子见苦为生难者不闻也数年来与吾友刘济甫游见其力蒸蒸在进取神肃肃在文章性坦坦在师友负笈远学啸入松云而铛炉壶榼相望于道僮仆默默与济甫目语从衣袂间出一片纸使济甫受数则母字也济甫几案无尘笔床净润沈吟昏晓伴侣钟磬或记忆往籍忽忽若有所忘令僮子归取僮子怀一片纸辄往则济甫贻母字也济甫既已攻苦深思有文名其井灶疆畎之状米盐粔籹之务施报疏数之节一仰母慈不以分其居业于是文益工求交者益众凡奁之簪珥田之收入以次消耗继之以券至于质宅得缗以塞收责者之横济甫私念母起家人必对案让而母欣然徙于八分山葺其室塞其向园墙户牖蔚蔚佳气男耕女织肃然朝典而济甫反得以去来于松窗草带之间经月不归尽发其心手为江汉第一流然则母于济甫真兼造化师友之用矣济甫尝称其外王父宪副周公负性贞坚人不能犯惟母则之为坤之直方相其夫文学公如友又教其子如师为未亡人二十一年赖有此耳而里中父老又怪母名家女乃能甘如是艰辛以为绝奇此殊不然也惟名家女故知文字之难而不以家人生产点子旷怀惟名家女故知田宅之轻而不以子母钱虏挫子逸气惟名家女故知师友之益而不以交游道广谪子烦费惟名家女故知遭遇之奇而不以剪铩羽翰尤子寡效其本末动静所从来深远矣母今六十为济甫之友者请文于予且传济甫之言曰世人友其子因知其母不知子实有不逮其母者谭子闻之乃拜手扬言曰小人有母惟小人深信斯言也甲戌九月三日为朱师菊先生生辰八月十五日授匡僧往粤东文蓑士见其师菊先生于京师请曰夫子今年六十矣春愿有言也菊先生曰子赠我言则可子如为佐樽之言也者吾闻子有是戒即吾亦愿以戒子盍已诸答曰夫子之言教我矣虽然行年六十而六十化古之称六十者一言耳春不敏不能简而至一言春少夫子十有一岁事夫子二十年别去亦十六年今相见于京师苍颜改旧下拜痛深盖其感也吾尝师子蔡子闽人也年五十又尝友子钟子里人也年才逾五十年齿之重于师友也可胜言哉吾惟不为佐樽之言吾即为佐樽之言夫子受之矣菊先生喜曰子之业尚能工吾随牒行止尚能不已于行目尚能辨书口尚能吟且谈足尚能及山巅水涯意智所往尚能追古人子尚能从我游天赐也天予能取硕果相将蔡钟二公往矣妒予羡汝曷其有极蓑士退而告人曰止矣夫子之言是也春终不敢为佐樽之言混于歌儿舞女取贱次山是日庐山僧请以书行遂歌曰岭有南进我觞炎蒸不解菊犹芳海有南荔垂垂浮声腻词空尔为弟子遥送匡僧答楚蜀百越地天沓人生不感旧何用老伏腊汪节母表宅序元春尝思天地灵正之气遇所散处不论男女如世界平衍中有石作峰如一岁风光中有冰作骨皆坚忍者为之而女德坚忍更难于男子男子坚忍可思议女子坚忍不可思议女之失其夫也称曰未亡人未亡人者非然视荫也或为其舅姑未亡或为其茕茕孤未亡曰凡以为吾夫耳若乃历风涉波经春徂秋灯无光帏无影机杼刀俎之声师友诵读之声如带涕泪如行隔世散发垂垂坐变黑白至于阶秀可采壮子成名独食其禄独御其服然后怆然神伤有倍初没呜乎难矣元春先人见背吾母幸已四十然亦为未亡人者二十年始从先人地下生平识道理事姑相夫课子如古人元春兄弟率其教得寡愆孽然皆外王父魏似朴公博学长者薰染成香其来甚远以余闻江夏汪夫人苦节事其失建昌公年甫二十六今六秩矣两庠君子以闻于学使者学使者王公表其宅大书曰妇德母仪吾友胡子用涉刘子济甫咨予为文予喜动于色曰微君言元春亦当书之此友人名下士子肯氏之母也知其为建昌公柱洲先生之配知其相夫子成进士官司李廉仁有功又知其霜节冽然家贫多难以一嫠妇卒瘏捋荼于其间养葬其姑教其丈夫子至有今日也然不知其谁氏之女用涉济甫因曰君知吾江夏有袁赤城先生乎此鄂之鼎彝也博学工书自倅大名归偃仰涧阿甚适尝往来节母家谭述古今坚苦事以相赞叹元春不肖益思吾母硕德盖受之外王父而与人讲婚媾以昌其后者益当问其父若祖也夫节妇百忍于浮艳之世百炼于兇惧之场呜乎难矣然其源流有二端或其家世目不触诗书如鹿豕金铁顽然相守粪壤芝草无故自生反为奇绝或其书香深久唾秽末俗父兄聚语如蜾祝似如是父母生如是女自然无爽汪母吾母盖皆秉外家教独汪母得以苦节着觉吾母差幸耳石起峰岂自作峰想冰生骨岂自作骨想但大地太平衍不成世界一岁风光祇是艳艳煦煦岁不得成苦一汪母以风励人间一切男女造化心苦元春敢不敬识一语移龙涡石赠宜城屈母文予每闻人母德即默念我母太夫人教家课子之贤上同昔媛不肖兄弟以福过灾生而不能长有之也惟为天下贤母作文以一寄吾慕而笔砚适有天幸为佳子孙者往往使佐莱戏之末惟江夏郭文毅公夫人令其子丐文悬于屏则出自母意予既为郭夫人文夫人则大喜令少子尝读一过越一年入鄂予既已忘之矣郭夫人闻其至也趣治具大召客令二子延予谢文展屏中堂如始贺状予于天下伟丈夫属辞不少矣未尝有年往事阑而犹眷眷德其文者也入鄢则又有若屈母王太君太君子二人一曰盛一曰嘉皆以年少茂才师事予者十年予昆季皆过其家予友朋皆聚其馆予僮仆皆饭其白饭而予之马亦嘶其枥也吾闻太君无倦色且训二子曰交如是人乃有益耳吾如是乃喜也当太公在日佐家家日赢余太公亡太君当户勤干不衰散发至老日以孝友退让忍辱唾面之风敕其子及闻予与二子言亦不离孝友退让忍辱唾面则益喜小子听之交如是人真有益也予好举所知于人尝为方伯杜公友白郡伯唐公梅臣明府李公毖轩称太君之贤各欣然棹楔旌其门矣而二子则曰吾母更有望也额之旌人也自上而下文之传人也自今而后今之额可以求而得今之文亦可以求而得也吾母不求而得额固官司之化仁人之言而亦吾母冰霰报也独十年来吾母习知先生能以古文字传说人先生独无一言半字先生文虽不可求先生忘之乎予犹默然无以应也是时予适纳大堤女儿飞来寄居太君客舍太君念吾家失贤母姬媵无所服习教之诲之因为姬道所以慕悦吾文指如二子言予始蹶然而起此予所以抱管城熟视良久欲得出自母意如郭家夫人者也今果尔吾文荡胸而出矣孟母课子非迁不能而太君无所用迁肃壸严塾束下有体即荆杞满前亦化为兰畹药房即其冬蓄足以待客青刍足以给马浆酒臛肉取诸宫中有余亦无所用侃母之发荐而陶之所好在仕进太君所好在文士传世之言予之文未知竟可传与否而如太君教家孝友退让忍辱唾面则皆古之贤人君子所以可传之物也太君闻其说曰老妇无以报是文治具张筵以乐嘉宾谭先生不贵也我筐我箧用绢酬字谭先生不贵也吾闻谭先生爱龙涡一石而无以致之顾语二子峙乃糗粮峙乃桢干乃发僮百二十人石工一木工一买舟置石送至寒河福持园而后已纪大冶周子河朔道中语表其节母甲子弟元方同籍中予独善周子无畏周子苍莽轩豁文字如潮怒海笑不屑屑饰字句与人交墙岸撤尽肝肠出撩人每见一揖后笑声惊户外独时时称其母杨年二十九失父雪盘公抚五岁三岁孤内困外侮辛螫万状而后有今日则簌簌泣下曰勿谓宁尔今身长七尺腰数围目如电光声如钟齿于楚人士为易也寸寸孤孀所积辛螫所余母纺绩弟躬耕所周旋教养于多惧多病者则又簌簌泣不知狂笑声从何顿止盖其语予者独详意欲予形之为文章以道其苦苦极而人始知其贤也辛未会试予得见周子于都下周子是年文独奇怪有豹蹲虬卧之势予谓世知尚奇周子必一决其才气以图一当非独为其身富贵即场屋坐起把笔无非欲一释母尸饔得为闲嫠星几十年乃榜放复下第予亦被放骑驴出长安门歌笑了残春诗负予亲亡予宜无璟微憾而周子相逢河朔道上并驴行笑语喧驴背语及母乃不似簌簌泣者则告我曰母从孤孀辛螫中课二子成先人志耕者逢年读者举孝廉子之子复为诸生家世质行为善于乡不知有苞苴竿牍穷山中孝友度日健母顺弟倚闾望吾归即羽翮摧亦无世俗苦予笑答周子曰子如是甚快独不知子场屋中刳剔肾肠作豹蹲虬卧奇怪之文复又何为也语讫则又相与大笑周子归而告诸母母喜曰吾癸酉六十矣令谭伯子即述道中语为我觞我则乐之卷六记游玄岳记游南岳记初游乌龙潭记再游乌龙潭记三游乌龙潭记陈武昌寒溪寺留壁六诗记繁川庄记重修宝峰山观音寺碑记庐山五乳寺供养画像碑记应山旧令碑卷七志铭退谷先生墓志铭观察使吴公白雪墓志铭广西古田县桐木镇巡简陈公墓志铭将仕郎思野陈公墓志铭三十四舅氏墓志铭先府君志铭沈母改葬志铭先母墓志铭岸和尚圹铭家仲氏墓志寒河真公塔铭观察费公墓志铭李朱实圹铭卷八文传祭钟叔静文告先主文告钟嫂黄宜人文哭徐干之文骚唁词唁葛师读礼文送莆田周师舟榇文封郎中葛太公传闻母传云眠居士小传送少司马蔡师闽榇文告亡友文南昌弔唁词伤曹姨母文哀王明甫词告李朱实文孝义李太公传魏太易传二胡母传敬亭蔡公传刘侍郎传卷九杂着先隐园题门说二杖说女山人说五华别号说求母氏五十文说近县五里募修路文洪山四面佛庵建藏经阁募疏跋白兆山桃花岩诗为禧公募藏自跋禧公卷湘署跋程子小文题周氏游宴诗后题伯吹草题周道一集题王以明新刻题筑吟胡彭举诗画卷跋胡彭举诗画卷跋郊寒辨跋乐至知县蔡先生传朴铭寒河迁葬无祀铭寒河铁磬铭寒河钟铭合瘗双鹤铭砚铭蔡砚铭宋砚铭端石砚铭连环砚铭绣观音颂宋绣观世音赞绣关帝君像赞庐山西林寺修佛殿文予家世学易先人蚤岁为诸生怯其难徙而治尚书因课予兄弟尚书惟弟服膺一人中道徙去去学诗三百六篇盖三四年间事耳而弟之文已几令四子艺让工且富矣弟谓我曰吾乐之甚吾终日行篱间而吟讽吾终夜步窗外以追寻盖是中有深趣矣予视其文良然但私谓六经无不美之文无不朴之美匡衡说诗可解人颐而史称其说诗深美深美云者温柔敦厚俱赴其中弟所谓是中有深趣者也汉书又言宽有俊材以尚书学见武帝武帝曰吾始以尚书为朴学弗好及闻宽说始好之乃从宽问一篇今上神圣远过汉帝必时时问尚书弟虽诸生当抱异地想勿自以为朴学弗好也当使其深美如汝诗且诗三百六篇固予所最好杜子美云诗是吾家物何言徙哉