华严念佛三昧论X卍XXX华严念佛三昧论叙大椉起信论云一切众生不名为觉以从本来念念相续未曾离念念者不觉也佛者觉也念佛者以觉摄不觉也念佛三昧者以觉摄不觉入于正觉海也华严具诸佛一切三昧而其间念佛三昧为一切三昧中王大莫过于是方莫过于是广莫过于是矣知归居士修念佛三昧者十数年而又于华严义海一门深入顷过镇江出所着华严念佛三昧论见示举清凉枣栢恒河沙字数而包举以五六千言觉疏钞合论非多此论非少且当枣栢着论时行愿全品未至此方故于他方净土辄生别异此品全出必待此论而义始完其殆阿弥陀佛神力加被俾居士随宜说法广导羣品者乎窃谓念佛修净土者转烦恼恶血为清净法乳也由念佛而获三昧所谓念归无念转生乳为熟酪也于三昧中精进念佛所谓无念而念变熟酪为生酥也由念佛三昧徧历一切三昧夫然后具足念佛三昧变生酥为熟酥也以念佛三昧统摄无量无边不可说三昧以无量无边不可说三X昧摄入念佛三昧即念即佛非念非佛微妙神通不可思议转熟酥为醍醐也不能转乳为酪虽念佛而不能得三昧门不能变酪为酥不能以念佛三昧摄一切不可说三昧门不能转酥酪为醍醐不能以念佛一门直超十地等觉获大圆镜智坐证无上菩提夫念佛无差别而三昧有浅深三昧之浅深念佛之差别也文治自弱冠即喜修禅四十以后始兼修念佛比年来以念佛为禅复以禅念佛禅净并运将终老焉敢以所见质之居士幸有以教我岁次甲辰春三月无余学人王文治撰华严念佛三昧论菩萨戒弟子彭际清述念佛法门诸经广赞约其总贯略有二涂一普念一专念如观佛相海经佛不思议境界经等但明普念药师琉璃光如来经阿閦佛经无量寿经等特明专念今此华严一多相入主伴交融即自即他亦专亦普略标五义以贯全经一念佛法身直指众生自性门二念佛功德出生诸佛报化门三念佛名字成就X最胜方便门四念毗卢遮那佛顿入华严法界门五念极乐世界阿弥陀佛圆满普贤大愿门别申问答豁破羣痴普与见闻同归一乘云尔一念佛法身直指众生自性者吾人固有之性湛寂光明徧周尘剎诸佛别无所证全证众生自性耳如来出现品云菩萨摩诃萨应知自心念念常有佛成正觉何以故诸佛如来不离此心成正觉故如自心一切众生心亦如是悉有如来成等正觉广大周徧无处不有不离不断无有休息又云无一众生而不具有如来智慧但以妄想颠倒执着不能证得若离妄想一切智自然智无碍智则得现前云何离于妄想须知一切众生颠倒执着全是诸佛法身何以故颠倒执着常自寂灭故于此信入诸佛法身无处不现清净圆满中不容他念念不迷心心无所从此起行具足大悲究竟大慈于身无所取于修无所着于法无所住历十住十行十回向十地十一地不离当念因果圆成故曰才发菩提即成正觉如贤首品初发心功德品广明斯事如是念佛能于一切处见如来身又如光明觉品世尊放百亿光明从此三千大千世界徧照十方乃至尽法界虗空界而文殊说颂教人离于有无一异生灭去来种种诸见徧一切处观于如来是为入佛正信出现品亦云诸菩萨摩诃萨不应于一法一事一身一国土一众生见于如来应徧一切处见于如来譬如虗空徧至一切色非X色处非至非不至何以故虗空无身故如来身亦复如是徧一切处徧一切众生徧一切法徧一切国土非至非不至何以故如来身无身故为众生故示现其身又云菩萨摩诃萨以无障无碍智慧知一切世间境界是如来境界知一切三世境界一切剎境界一切法境界一切众生境界真如无差别境界法界无障碍境界实际无边际境界虗空无分量境界无境界境界是如来境界佛子如一切世间境界无量如来境界亦无量如一切三世境界无量如来境界亦无量乃至如无境界境界无量如来境界亦无量如无境界境界一切处无有如来境界亦如是一切处无有何以故以自心智慧本无障碍故无障碍智慧即如来境界故此名念自性佛亦名自性念佛自性念佛者无佛外之念能念于佛念自性佛者无念外之佛为自所念不入此门所念之佛终非究竟以不识法身自性故将谓别有故入此门时一念功德过于虗空无有限量二念佛功德出生诸佛报化者一切如来称法界量现种种身示无尽庄严作无边佛事一以普光明智而为其体如世主妙严品云智入三世悉皆平等其身充满一切世间其音普顺十方国土譬如虗空具含众像于诸境界无所分别以此智不思议故无分剂故为能具足如斯力用在凡夫地闻法入理得根本智苟不能依智起行圆修圆证堕于二乘声闻X境界诸佛大用不得现前是故此经初会六品全显如来果德二会至八会三十二品明进修阶次直至菩提总之不出六位因果为令行者昭廓智境穷诸行门不取偏空而严佛土而初会中普贤三昧一品正显佛华严全体经明普贤菩萨入一切诸佛毗卢遮那藏身三昧此三昧者依于法界称性徧周一切剎尘普身示现教诸众生不舍尘劳繁兴大用随说世界成就品说华藏世界品以示净秽诸剎一切唯心唯能深入普贤愿海者一切处无非佛土一切时无非佛事此三昧品贯彻全经寻文自见至善财童子徧参知识而德云比丘解脱长者鞞瑟胝罗居士俱以念佛一门而得解脱如德云言我得自在决定解力信眼清净智光照耀普观境界离一切障善巧观察普眼明彻具清净行往诣十方一切国土恭敬供养一切诸佛常念一切诸佛如来总持一切诸佛正法常见一切十方诸佛我得自在决定解力以下即念法身佛也往诣十方以下即念报化佛也随顺法身起于报化法身无量所感报化亦复无量故下文云见于东方一佛二佛十佛百佛千佛百千佛乃至不可说不可说佛剎微尘数佛如东方南西北方四维上下亦复如是是名忆念一切诸佛境界智慧光明普见法门诸佛别无境界唯以智慧光明随顺众生而作佛事此念佛人亦复如是由信解具足故能入佛智慧由观行具足故能见佛光明智慧X光明不从人得唯借缘因得显发故下文又开诸大菩萨三七念佛门尽于十方三世及一一毛端量处念念佛出世念念佛说法念念佛灭度一以自心无边智行而为其体本具三身一念相应名为念佛三昧入此三昧门即能徧摄一切诸三昧门又如解脱长者言我入出如来无碍庄严解脱门见十方各十佛剎微尘数如来彼诸如来不来至此我不往彼我若欲见安乐世界阿弥陀如来随意即见我若欲见栴檀世界金刚光明如来妙香世界宝光明如来莲华世界宝莲华光明如来妙金世界寂静光如来妙喜世界不动如来善住世界师子如来镜光明世界月觉如来宝师子庄严世界毗卢遮那如来如是一切悉皆即见知一切佛及以我心悉皆如梦知一切佛犹如影像自心如水知一切佛所有色相及以自心悉皆如幻知一切佛及以巳心悉皆如响我如是知如是忆念所见诸佛皆由自心所谓无碍庄严解脱者离一切相成一切相虽然如梦如幻而亦不坏梦幻诸境若不入此梦幻法门者便如舍利弗大目犍连等在逝多林不见如来神力境界以善根不同故又如鞞瑟胝罗言我开栴檀座如来塔门时得三昧名佛种无尽我入此三昧随其次第见此世界一切诸佛所谓迦叶佛拘那含牟尼佛拘留孙佛尸弃佛毗婆尸佛提舍佛弗沙佛无上胜佛无上莲华佛如是等而为上首于一念顷得见百佛千佛百千X佛乃至不可说不可说世界微尘数佛此佛种无尽皆由普贤愿行所生盖普贤愿行俱以四无尽句而得成就所谓虗空界尽众生界尽众生业尽众生烦恼尽我愿乃尽而虗空界乃至烦恼无有尽故是则佛种无尽故曰我知十方一切如来毕竟无有般涅槃者是知诸佛报化该一切数如阿僧祇品说穷一切时如如来寿量品说徧一切处如菩萨住处品说如是念佛二际平等生灭一如尽未来劫无有间断三念佛名字成就最胜方便者夫法身无朕假于名而法身显矣报化无边缘于名而报化该矣须弥偈赞品云甯受地狱苦得闻诸佛名不受无量乐而不闻佛名所以于往昔无数劫受苦流转生死中不闻佛名故但闻佛名巳植胜因何况数数继念如文殊般若经云欲入一行三昧应处空闲舍诸乱意不取相貌系心一佛专称名字随佛方所端身正向能于一佛念念相续即是念中能见过去未来现在诸佛何以故念一佛功德无量无边亦与无量诸佛功德无二阿弥陀经亦以执持名号为往生正因故知名字功德不可思议又如兜率偈赞品云以佛为境界专念而不息此人得见佛其数与心等贤首品云若常念佛心不动则常覩见无量佛若常覩见无量佛则见如来体常住前偈论持名故言数后兼报化以彻法身故言无量虽然人知有量之数而莫知离X量之数知即数之名而不知离数之名知离数之名故终日念而未尝念也知离量之数故念一佛而即徧摄一切佛也如随好光明品云如我说我而不着我不着我所一切诸佛亦复如是自说是佛不着于我及以我所然初入此门必依乎数日须尅定课程自一而万自万而亿念不离佛佛不异心如月在水月非水内如春在枝春非枝外如是念佛名字即法身名字性不可得故法身即名字法身徧一切故乃至报化不异名字名字不异报化亦复如是故如来名号品谓一如来名号与法界虗空界等随众生心各别知见则知世间凡所有名即是佛名随举一名诸世间名无不摄矣又如毗卢遮那品称引古先诸佛各各不同而一以毗卢概之以一切诸佛皆有毗卢藏身故古今不异故如是念佛持一佛名全收法界全法界名全法界收非过去非现在非未来亦非南西北方四维上下十方三世当念无余不历剎那成佛巳竟四念毗卢遮那佛顿入华严法界者如世主妙严品十方诸大菩萨及天龙神鬼所说诸颂各出自证法门以如来果地发人信解令入念佛三昧自是说如来现相品以及十信十住十行十回向各有十方诸大菩萨及诸世主说偈赞佛而十地品每历一地必曰不离念佛念法念僧是知诸位阶次虽殊莫不以念佛为其本行佛佛道同举一毗卢摄无不尽故普X贤十愿常随佛学一门云如此娑婆世界毗卢遮那如来从初发心精进不退以不可说不可说身命而为布施乃至成大菩提入于涅槃如是一切我皆随学由我本师因地修行广大无边不可思议故所感报化亦广大无边不可思议行者诚能决定信解知一切佛不离自性起勇勐心起儋何心便与本师初发心时等无有异又如寂静音海夜神言我得念念出生广大喜庄严解脱巳能入十不可说不可说佛剎微尘数法界安立海见彼一切法界安立海一切佛剎所有微尘一一尘中有十不可说不可说佛剎微尘数佛国土一一佛土皆有毗卢遮那坐于道场于念念中成等正觉现诸神变所现神变一一皆徧一切法界海而开敷树华夜神入出生广大喜光明解脱门忆念毗卢遮那往昔所修行海悉皆明见妙德圆满神得自在受生解脱门入毗卢遮那无量受生海亦见如来于一切世界一一尘中无量佛剎示现受生常无间断如是念于毗卢遮那即念是佛即佛是念尽十方虗空乃至鍼锋芥子许无一不是毗卢法界是名念法界佛亦名徧念一切佛所以善财童子初参德云即闻念佛法门最后普贤菩萨为说称赞如来胜功德偈教人信解依旧不离念佛法门法界始终更无二谛偈曰或见此界妙无比佛无量劫所严净毗卢遮那最胜尊于中觉悟成菩提或有见佛无量寿观自在等所围绕悉巳住于灌顶X地充满十方诸世界又云或见释迦成佛道巳经不可思议劫或见今始为菩萨十方利益诸众生或见如来无量寿与诸菩萨授尊记而成无上大导师次补住于安乐剎是知诸佛法界徧摄徧融弥陀全体遮那极乐不离华藏随众生心见各不同而佛本来常不动故故末卷即以回向极乐终之具如后文所说五念极乐世界阿弥陀佛圆满普贤大愿者普贤行愿品云欲成就如来功德门当修十种广大行愿一者礼敬诸佛二者称赞如来三者广修供养四者忏悔业障五者随喜功德六者请转法轮七者请佛住世八者常随佛学九者恒顺众生十者普皆回向于此愿王受持读诵临命终时即得往生极乐世界是经专显毗卢境界云何必以极乐为归盖阿弥陀一名无量光而毗卢遮那此翻光明徧照同一体故非去来故于一体中要亦不碍去来故如大乘起信论云众生初学是法欲求正信其心怯弱以住此娑婆世界不能常值诸佛亲承供养意欲退者当知如来有胜方便摄护信心谓专念西方极乐世界阿弥陀佛所修善根回向愿求生彼世界即得往生常见佛故终无有退盖毗卢报土与二乘凡夫无接引之分而极乐则九品分张万流齐赴一得往生横截生死视此娑婆迥分胜劣诸经广明今不具录然他经所指或言十念或言一日乃至七日或观丈六乃X至六十万亿那由他恒河沙由旬要之不出数量未若此经一念普观竖穷三世横亘十虗初发心时即超数量所有净因最为殊胜由阿弥陀佛以四十八愿徧摄众生与此愿王体合虗空丝毫不隔是故不移时不易处任运往生还同本得下文云到巳即见阿弥陀佛文殊师利菩萨普贤菩萨观自在菩萨弥勒菩萨等所共围绕文殊普贤不离此处而现彼方随众生心念念出现故知阿弥陀佛在极乐国中常转此经炽然无间又此法门非妙智观察无以明我心本具之净因故首文殊非大愿庄严无以圆我心本具之净果故次普贤而观音弥勒一则次补弥陀一则次补释迦二圣同会以证乐邦华藏通一无二而弥勒以谛观十方唯识识心圆明入圆成实此净土之正因也观音以如幻闻熏无作妙力徧入国土成就菩提此净土之极果也下文云其人自见生莲华中蒙佛授记得授记巳经于无数百千万亿那由他劫以智慧力随众生心而为利益不久当坐菩提道场降伏魔军成等正觉转妙法轮能令佛剎极微尘数众生发菩提心随其根性教化成熟乃至尽于未来劫海广能利益一切众生全部华严于此结果诸有智人决宜信入一念因循轮回无尽呜唿苦哉或问如上五门为当从一门入为是五门并入答上根利智了得自性弥陀全显唯心净土举一法身摄X无不尽然理则顿悟事须渐除故华严教指十住初心即同诸佛然五位进修不无趣向未臻妙觉阶次宛然至十地始终以大愿力于一念顷见多百佛多千佛乃至百千亿那由他佛所居之地悉随所见之佛而为差等此土行人纵能伏惑发悟而未证无生甯逃后有不依佛力功行难圆必待回向乐邦亲承授记净诸余习成满愿王斯为一门超出妙庄严路其或粗窥向上未尽疑情尤须专一持名翘勤发愿如子忆母毕命为期加以教观熏修助发胜智感应道交功无虗弃斯则全凭一念便摄诸门所贵绝利一原切忌回头转脑又问子欲阐念佛法门何不以净土诸经为导而力主华严据果论因恐难合辙答子不读无量寿经乎经中叙分首述普贤行愿劝进行人三辈往生俱云发菩提心终之以不了佛智不思议智不可称智无等无伦最上胜智纵修功德还堕胎生然则诚欲坐宝莲华登不退地必也依文殊智建普贤愿回向往生今此华严正当其教至观经上品上生者必诵读大乘方等经典言大乘方等则又莫若华严最尊第一因果无差有何纡曲又问华严法界密义重重以无量修多罗而为眷属云何唯一念佛门而能普摄答诚如所说教指宏深但入道初心自有方便入此一门乃能徧彻无边法界是故善财童子于普贤一毛孔中过不可说不可X说佛剎微尘数世界尽未来劫念念周徧无边剎海此念佛人亦复如是以一念本无量故且杜顺法界观特设三门一真空门简妄情以显理即前念佛法身是二理事无碍门融理事以显用即前念佛功德是三周徧含容门摄事事以显元即前念佛名字是又清凉疏分四法界一心念佛不杂余业即入事法界心佛双泯一真独脱即入理法界即心即佛大用齐彰即入理事无碍法界非佛非心神妙不测即入事事无碍法界是知一念佛门无法不摄故此经以毗卢为导以极乐为归既觐弥陀不离华藏家珍具足力用无边不入此门终非究竟又问方山论谓他方净土是权非实准今所论如何会通答教分四土一常寂光土果佛所居二实报土法身大士所居三有余土二乘所居四同居土凡圣交参或秽或净此土行人以专念力修诸功德回向西方惑业未断生同居土欣厌既切粗漏渐除闻法增进生有余土若修圆教为因深达实相以普贤行愿回向往生便感得实报土亲承佛记分证寂光是故住权乘者一切皆权如法华化城不外自心故明实相者一切皆实如此经极乐全具华藏故方山着论时行愿末卷未至此方故于净土一门辄生分别却与经文互相乖刺须知从真起幻即幻全真生灭俱离自他不二一念圆融普周法界方为一乘中道了义且方山喫紧提唱唯在十住初心即成正觉然X依教诠判正大不易何则圆信位中见思惑尽并断尘沙进入圆住豁破无明证无生忍位齐别教初地若依自力譬彼羣氓骤希宝位即谓本来是佛不落阶梯亦赖善巧方便始能尅证何如行愿末卷中说以深信心持诵十大愿王一剎那中往生极乐住不退转从凡夫地创发信心横超直入至圆至顿无比无伦幸遇完经因缘非浅衣珠故在客作徒劳奉劝高流同心信受又问隋僧灵干作华藏观临终见大水弥满华如车轮而坐其上但得直趣华藏何须更觐弥陀答华藏世界有十不可说佛剎微尘数香水海有十不可说微尘数世界种安住一一世界种复有不可说佛剎微尘数世界西方极乐亦在其中首楞严云若飞心中兼福兼慧及与净愿自然心开见十方佛一切净土随愿往生今灵干所生其为极乐净土邪其为余方净土邪俱未可知然则但觐弥陀即是直趣华藏前有善财后有龙树如斯轨辙千圣同行不遵佛勅自困多岐是则名为可怜悯者更以近事征之宋明州草庵道因修圆顿教观晚主延庆干道三年四月十七日别徒众曰华严世界洞彻湛明甚适我怀今将行矣乃令举所述弥陀赞曰无边剎海海涵空海空全是莲华宫莲宫周徧徧空海空海独露弥陀容阿弥陀佛不生灭难觅难拈水中月绝非离句如是身如是感通如是说我与弥陀本不二妄觉潜生忽X成异从今扫尽空有尘父子天然两相值誓修三福勤六念身口意业无瑕玷我今以此念弥陀不见弥陀终不猒赞毕随众唱佛数百讽观经至上品上生即敛念坐脱极乐华严是同是别诸有智人急须着眼是论作于干隆四十八年冬十二月既成汪子大绅评之曰此净土正因华严正信也又曰五念一念一念无念其明年春过丹徒王子禹卿见而赏之为之叙大绅颇叹为奇特寻奉先尚书公讳既葬屏居僧舍展读大经与方外友性宗唯然相质证辄于此论时有损益其后数年自钱塘归重闭关文星阁中修念佛三昧长夏寥寂复出前稾点勘再周录成此本于贤首方山外不妨别出手眼设遇云栖老人定当相视而笑也时干隆五十六年六月晦际清记华严念佛三昧论