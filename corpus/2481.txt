范香溪先生文集范香溪先生文集序香溪先生文集叙士以志道爲先而志道以养气为本气全则道存气丧衟亾故达而在上任天下之重安国家利社稷进贒退不肖收功扵无竆者气也竆而在下守圣贤之道摧古今眀治忽是是而非非立言扵不朽眘亦气也茍气之不养则达而在上或充诎扵冨䝿以得失为患则道不行矣穷而在下或陨获扵贫贱以纷华为恱则道不守矣不守不行气䘮而道亾则乌能收功无穷立言不朽哉是则气之在人穷则独善其身达则兼譱天下举不可以不养也吾之先香溪先生以养气为本而立言不朽者与先生居香溪之上自少至老笃学而赡扵文探道而不以卋故婴其虑其家世父祖为名卿贤刾史昆弟多居仕而先生了无仕进意今天子即位之初诏复制举以来天下士当时公卿有以先生应诏者先生力辞之余尝过香溪之上而访先生焉先生危坐一室尘埃戸牖而凝几席败帷故噐人所不堪而先生貎充軆胖神宇泰然其言经术如亲得圣人而授其旨其论古成败事如目击而身履之已而岀示所爲文则辩慱而峻整正与向所言论者相表里终日与之坐而无一语及卋间事此非志扵道而全其气者䏻若是乎是曰先生谓余曰是间山水清远子䏻卜居以从吾㳺乎余方累扵卋故从官逺方漂流异鄕及归而先生殁已十年方悼若人之不㳤而吾无与居也一日先生犹子元卿过余曰叔父平㫺爲文至多今不欲秘于家而出与卋共之力有未办先刻其赋论议杂着爲二十二卷行扵时子尝与叔父厚愿叙以冠其首嗟夫㫺门子着书而自叙之曰醉士隐扵门不醉则游不逰则息息于道思其所未至息于文慙其所未周古圣王旌山夫谷民之譱者意在斯乎今先生不醉不㳺直息于道而寓之文耳平时不以外慕累其心若求旌于时亦岂先生着书立言之本意哉故述其志衟养气之寔以见素所蕴云先生姓范氏名浚字茂明而元卿名端臣今亦以文知名方有志扵卋者峕香溪先生文集后序子朱子集註孟子全载范浚心箴由是天下莫不闻其名且与天壤俱敝也浚字茂眀婺之兰江人囙其里居称香溪先生祠于学宫旧矣师道㓜即访其文集不可得尝读黙成潘公与范贤良书而知其交读徐忠壮公徽言传而知其所取又得前軰诵传姑苏台赋杂兴诸诗兹欲见其余而仁山金氏四书考证谓范集近亡以金之洽闻而云然殆无有矣居其乡思其人而不诵其诗读其书不能不致予恨焉至顺辛未始得先生文七卷于亲友应氏家盖其首编也陈公巗肖序称从子端臣右史所篡凢二十二卷则逸者尚多一日先生族孙俊来言家藏缺自一至五卷惜其无从𥙷也于是忻然卑之足以成编乌乎百年之閟一朝而显两家之藏不期而合抑亦有数存其间耶先生当绍兴中举贤良方正以秦桧当国不𧺫大节伟矣其学多本扵经贯穿精覈诸文皆崭絶矫健凿凿眀整卓然名家乡先生有集盖自先生始也古之贤者尝患无子孙之传而有子孙者每患其不知学近时范氏之族岂乏富贵者恨其不䏻为先生置祠奉甞至扵斯集之传又不过当时一饷费耳浮荣悖货倐焉澌尽而不亡者固自若亦足以有儆矣今右史裔孙元璹念残集之复充惧冺没之荐至首刋数卷将率其族人之力而终之不私其羙又以右史蒙斋集未及刋则以其与香溪唱酬诸诗既附见焉俾予序其事予扵是编固愿有述又嘉元璹之䏻光昭其先庶㡬贤子孙已凢与扵此者岂不与有荣乎至顺壬申春王月后学里生吴师道序重刋香溪先生文集序进士唐君尚虞之治兰溪也用儒饰吏善于其职克协上下声称翕然乃于涖政之余閲地志访遗书礼乡贤将以兴废举坠隆化羙俗扵是香溪先生范公之后曰永昌者出其家藏之集二十有二卷盖先生从子右史蒙斋之所类也唐君读而叹曰先生之文世知诵习者心箴而已他盖罕有知者今观其言如以耻为入道之端以古之圣贤未有不由悔而成又谓学者觉也心且不存何觉之有皆超然自得扵学者极有警彂不独心箴为可取也故朱子有不知从谁学之语而先軰谓其淂扵孟子者为多若先生者岂非所谓豪杰之士㢤幸此集尚存恶可使之泯没而弗传耶爰命锓梓以恵学者而俾𢡟识诸其末窃惟先生之学之文与其立身大节故侍郎陈公巗肖礼部吴公正传序之详矣懋生也晚弗获接闻前軰余论扵先生所造未能窥其万一尚何敢赞一辞㢤独是吾乡圣贤之学前此未之闻也而濬其源者自先生始继而后有东莱兄弟丽泽之讲授又其后何王金许遂相继以淂考亭之统道学之传扵是为盛非先生之功而谁功今当道学不传之余而唐君𣸪以先生之攵倡焉其所望扵吾党之士者不浅岂天意又欲大昌斯道之传也耶不然何其閟扵前而显于今耶诵其诗读其书而遐想其人于数百年之上能无奋然而兴𧺫者耶此懋于唐君是集之刻所以重有感云屠维大渊献之岁季秋九日里后学章懋拜手谨题范香溪先生文集序婺自刘骆两才人肈兴其后迄以文献甲宇内惟吾邑㩀瓯闽椘粤水陆之冲山川之秀发林麓之窅眇巖壑之瑰丽风气之㳤清逈出诸邑上而上下数千余载贯休氏以浮屠称诗唐未五代间而着述遂亡一顕者其以着述顕而遗集迄今传扵世实始自范浚先生先生生宋南渡及考亭朱氏㳺考亭甞过先生而㑹先生出頋案上淂所撰心箴读之大击节赏叹手録以归今附载孟氏书中是也是时郡人陈同甫以气豪一代而尤尊事考亭与同甫论学徃𣸪札动盈卷轴缕缕不啻数万言皆抨驳不少假同时横浦张九成金谿陆九渊軰并负海内声髙位置持其説不相下考亭一切攘斥为异端弗遗余力而独先生迺虚怀茹纳若此盖自伯恭敬夫二大儒外敻弗再覩者则先生学术醇然度越余子可弗问知也先生生平所着述甚多多𣪚轶今存者尚二十二卷余读之其于道徳天人之际深博矣其诗攵不甚㮣于古其持论甚破窽而才藻辞令奕足以发之非龌龊守章句椎朴俚儒比尤慷慨好縦谈天下事所上皇帝诸书及李富两抦臣唘掌万言率引喻古今洞达彼已凿凿可见施行至传翟义説李孝逸志徐徽猷雄辨瑰略百折弗穷而忠义激烈浩然之气诵之犹若浡鬰扵简编而飞动扵翰墨是又足觇先生肩抱之竒伟匪藁首山泽鋭扵忘丗者也俾南渡君臣一聴其言而委之以国必载造式微之宋而𧺫之而徒以空文托诸异代可悲已乃先生所陈䇿虽废弗僖而遗集流传自宋迄今行且与刘骆两公后先不朽则造物之庇于先生固逺且大其亦无悲者矣胡应麟曰余盖子范浚先生为后学云余尝及过其故居即今集所繇名香溪者范先生聚居溪上兄弟同气凢十人九人皆登制科跻膴仕独范先生以布衣终其身而独以着述顕今去宋南渡绍兴仅数十世而九人之名䘚而问诸范氏之子孙莫能一对而范先生集烂焉为吾邑宝玉大弓而九人犹得以科名自列于后复扵兹集乎頼焉于戯輓近世夸毗之子徃徃挟腐䑕以吓鹓鶵其弗思亦甚矣夫吾邑自范先生前厯数千百载未始有以着述顕者而有之实自兹集始而余猥以后死而淂与于兹也则夫兹集之序非余序之而谁也峕万暦十三年岁在乙酉桂月邑后学少宝胡应麟序颁刻心箴制章嘉靖六年十一月十五日圣谕内阁辅臣杨一清谢迁张璁翟銮朕因十三日听讲官顾鼎臣觧説心箴连日味思其意甚爲正心之助昨日自冩一篇幷假爲註释与卿等㸔嘉靖六年十一月十八日大学士张璁谨奏是月小至日伏承赐内阁范浚心箴註一通稽首对扬乃窃叹曰至哉圣人之用心乎汉董仲舒有言人君所爲必求其端于天今隂极阳生实君子道长小人道消之时也在易之卦爲复曰复其见天地之心乎自非圣人心学得之天其能体悉发明如此愚窃有感焉昔读书山舍尝揭范浚心箴及程頥四箴以自励盖人心之㣲衆欲攻之者多自视听言动而入程頥四箴实飬心之大目也况人君一心万化之主而视听言动尤当加谨者也于御註心箴敬摹宸翰付工刻石传之天下万世谨复録程頥四箴乞留神省覧圣谕辅臣张璁午间得卿録来视听言动四箴朕甚喜悦朕前日因听讲官讲心箴囘宫深加爱尚欲释其义不能欲已之心未放过只勉强註畧仍咨于卿等欲爲藻润以成所作卿何便付工刻石岂不取人笑乎朕自念上荷天命爲人君长当务学以致其知待粗有领㑹之时再註四箴须卿等賛之故谕嘉靖六年十一月二十二日张璁谨奏昨者伏承圣谕仰见皇上缉熈圣学之至也宋儒朱熹有言自古圣贤相传只是理㑹一箇心窃谓范浚心箴举其纲程頥四箴列其目相爲发明者也以此用功余三十年莫之有得今圣明启发一至于此真肓者之日月聋者之雷霆也何能賛一辞苐当刻石颁布以觉斯世以广圣学之传耳然而人见之莫不曰真圣人复生非特尭舜之治见于天下而尭舜心法之秘道统之传固有在矣程頥四箴尚愿圣明启示谨当再摹宸翰与心箴註并行刻布以爲斯民斯道之幸嘉靖六年十二月𥘉三日杨一清谢迁张璁翟銮谨题皇上所註范氏心箴及程頥视听言动四箴俱已刻石乞勅工部于翰林院后堂空地盖亭𥪡立以垂永乆仍勅礼部通行两京国子监幷南北直隷十三省提学官摹刻于府州县学使天下人士服圣训有所兴起荷䝉采纳但亭冝有名伏乞圣明勅定颁示内外一体遵行又仰思皇上前所着敬一箴发明心学甚爲亲切冝与前五箴并传合令工部将敬一箴重刻一通设于亭中五箴幷节奏圣谕共六道分列左右以成一代之制其于风化良有裨益谨题请㫖嘉靖七年二月二十二日奉勅㫖卿等所言都依拟行名与做敬一礼工二部知道云峰胡氏註茫茫堪舆俯仰无垠人于其间眇然有身是身之微太仓稊米参爲三才曰惟心尔往古来今孰无此心心爲形役乃兽乃禽惟口耳目手足动静投间抵隙爲厥心病一心之微衆欲攻之其与存者呜唿几希君子存诚克念克敬天君泰然百体从令朱子小传范浚字茂明婺之兰谿人隐居香溪世号香溪先生初不知从何学其学甚正近世言浙学者多尚事功浚独有志圣贤之心学无少外慕屡辞征辟不就所着文辞多本诸经而参诸子史其考易书春秋皆有传註以发前儒之所未发于时家居授徒至数百人吾乡亦有从其游者熹尝屡造其门而不获见近始得学行之详于先友吕伯恭庸述小传以闻四方学者香溪范先生传先生姓范氏名浚字茂明婺之兰谿人世居香溪学者因称之曰香溪先生曾大父锷宋神宗时任开封府尹特进光禄大夫上柱国大府少卿封长社郡公父筠任承议郎累阶金紫光禄大夫上柱国开府仪同三司少保资政殿大学士封长社郡公再封荣国公谥文淸母安定胡氏封同安郡夫人再封荣国夫人以徽宗建平靖国二年壬午实生先生天资髙迈自少嗜学笃志求道年十八作叹旱亡诗二十韵姑苏台及述严等赋词古意髙脍炙人口二十一作淮隂先生说李孝逸辞当时李叔易尝称其辨自是益研穷六经诸子百家历代国史辨博峻整出人意表兄弟多居膴仕而先生絶无仕进意读书之余时缀文辞与兄弟子姪辈或游山玩水弄月吟风长篇短歌追踪古作互相倡和以舒情怀虽缾储屡空晏如也髙宗绍兴元年诏举贤良方正当时名公卿若枢密富公等咸以先生应诏先生力辞又不忍遗世逺引尝撰策略二十余篇皆当时经国之切务然以秦桧当国终不屑以干时同郡陈公巖肖尝访先生扵香溪之上见其危坐一室尘埃栖户牖而凝几席败帷故器人所不堪而先生貌充体胖神宇泰然谓先生非知道养气者不能然也考其学之所自尝答潘左司书云末学本无传承所自喜者徒以师心谋道尚见古人自得之意不劫劫爲世俗趋慕耳答周侍郎书云古人之学不越乎穷理理之所存师之所存也则知先生之学惟在师心自得而已又尝曰学者必先存心心存则本立本立而后可以言学葢学者觉也觉由乎心心且不存何觉之有他如以至静爲存心之奥以廉耻爲入道之端谓古之圣贤未有不由悔而成以愼独进学名其斋欲深思力去自欺之弊博求天地人物之理以舜跖列爲图欲谨惟狂克念作圣惟圣罔念作狂之几心与耳目各爲箴以自规欲立大者制其小者大抵致力扵存心养性所得扵孟子者爲多当时从游学者自逺而至必敎以孝弟忠信之行物理性命之学其姓名可考者则永丰柴喆盈川唐虞佐诸曁张龟年寿昌邵恂义乌陈九言邑人髙栴辈也有遗文二十二卷乃其兄子右史端臣蒙斋所编绍兴三十一年辛巳陈公巖肖爲之序时先生殁且十年其文迄扵绍兴十九年己巳夏四月而止自是先生葢卒矣时年四十有九葬家南五里许宝惠寺山之原赞曰于乎先生眞豪杰之士哉自孔孟旣殁之后圣贤心学不传寥寥千百余年矣至宋仁宗时有若濂溪周子得不传之学倡道于前河南二程子及横渠张子相继扵后而东南知有圣贤心学实自先生始呜唿不由师传默契道妙先生眞豪杰之士哉厥后东莱吕氏逺接中原文献之传始与紫阳朱子讲道丽泽书院朱子以先生心箴入孟子集註而先生之学始大显扵世祠于学宫旧矣然而宋文不列其传太常不议其谥尚爲缺典也先生殁且三百余年平生实行漫尔无传品不肖幸生先生之里闬摭拾遗文得其顚末以爲传庶使后之诵其诗读其书者知先生之爲人得以论世也峕弘治九年孟春后学童品撰范香溪先生文集目録范香溪先生文集目录卷之一心箴耳目箴续丹扆六箴舜跖图耻说悔说进学斋铭愚斋铭卷之二性论上性论下易论书论诗论春秋论月令论卷之三尧典论汤誓仲虺之诰论伊训论太甲三篇论咸有一德论说命三篇论洪范论大诰康诰酒诰梓材召诰洛诰多士多方论君牙冏命吕刑论卷之四周论秦论六国论楚汉论唐论五代论卷之五孔子闻韶论夷齐谏武王论叔孙通知当世要务论魏郑公愿爲良臣论房杜不言功论魏征劝行仁义论圣人百世之师论卷之六愼独斋记存心斋记养正斋记自牧斋记讷斋记拙懒轩记不欺堂记三益斋记平堂记白泉记西溪观鱼记衢州龙游县学田记饶州浮梁县程公生祠记卷之七姑苏台赋述严赋过庄赋登八咏楼赋愼术赋猩猩赋甘菊赋蠏赋卷之八杂兴五首遣兴五首题八马图寄谢潘舍人赠乌纱㡌游兰谿灵洞题弟茂通斗斋寄题钱伯茂致政奉议遥碧轩寄题何元晋亦乐堂送春曲春融融効李长吉体同姪伯通端杲効卢仝体同弟茂通効温飞卿体送乔民瞻倅武昌送徐履之倅南昌六笑读杨子云传读王建射虎行冬夜有感送兄茂瞻机宜之官广东赠靑城道人理喻杂兴四首听琴寓居宝惠寺喜晴登山次韵姪端方过予偕行南村翫月送四兄茂安之任永嘉次韵姪端臣雨晴出郊送袁上人还铜山卷之九寄题余姚严公堂叹旱戏赠蜀僧淸鉴读长门赋上李舍人送徐彦思倅建安拟李太白笑矣乎龙游吴宰因劝农过寓居龙游王丞相过寓居四月一日偶成三絶句奉勉诸友送李国佐还三衢送赵安伯县丞之任婺源凌霄花题武康唐伯南扫月轩寄题郑亨仲可友亭四睡次三兄茂载韵暮春病起絶句二首浦江华藏寺如胜上人欲募施者开田佐僧供以长老皎公书来求予诗作二十韵奉勉郊行探春得梅林攀玩爲乐因成诗示偕行次韵楼仲辉郎中游天王寺登城晚归三絶句次韵姪端臣感兴次韵婺守林懿成检正游赤松絶句四首次韵姪端臣喜雨送别姚令声删定还诸曁示姪示友送张子经抚干还临安幕送叶彦益县丞之任江宁对酒分和杜诗游赤松观次韵弟茂通立春四首赠淸鉴上人寄题赵叔才秀芝堂苦寒行凄凉行三月二十六日夜同姪端臣端杲观异书効李长吉体四月十六日同弟姪効李长吉体分韵得首字偶作二首狂泉次韵六兄茂永论有无之作己巳十二月二十九日同姪端臣端杲观王右军帖并晋书以白藕荐酒成诗卷之十池上晚酌题双清堂陶潜咏次韵六兄茂永首夏新晴题四兄茂安藏春园题四兄茂安秀野亭次韵弟茂通晚晴岁暮喜晴初冬郊行游严州景德寺雨后出郊二首登富阳观山亭张子经示所得后湖居士诗及书札想见其人寄意短韵次韵姪端臣晚行南溪课畦丁灌园春望二首读孔北海传春雪晚晴出西村送周西美主簿之任祁门次韵陈叔永山居二首西园戏効白传体送姚删定避盗泊舟武康逺光亭下与同行分和杜工部诗伤秋及宿江边阁二首游南山晚归二首贺长兄茂寛赐绯李修撰哀輓二首冬日行兰谿道中六言二首忘言示曾仲思春日行兰谿道中六言次韵弟茂通郊行见梅次韵姪端臣七夕赠光上人张生夜载酒相过幽居寓龙次韵六兄茂永见寄姪端旻示游花藏寺诗且道皎老相问意因次韵併烦爲简晈公禅师次韵三兄茂载偶成二首送欧丈朝请赴阙春饮分章字韵次韵富修仲见赠二首过严州乌龙岭次韵翁承之见寄二首怀曹宗臣併寄次韵姪伯通岁暮即事悼致政楼少师寓居兰谿地湿卧病次韵姪端臣同游藏春园咏东山次韵姪端方喜雪送王大声三兄茂载燕兄弟预者六友宜尽觞咏之乐长兄茂寛有诗因次其韵卷之十一策略应天逺图任相更化卷十二庙谟上庙谟下用竒揆策上揆策下卷十三廵幸形势上形势下用人朋党卷十四封建御将赏功劝武募兵卷十五节费议钱平籴实惠除盗卷十六寄上李丞相书寄上富枢密书答徐提干书答胡英彦书上婺守周侍郎书答姚令声书上潘大着书代上范丞相书上致政胡待制书答罗骏夫书与潘左司书答虞梦符书与林权县书卷之十七贺中书张舍人启贺婺守林给事移鎭绍兴府启贺婺州吴尚书复职再任启贺郑侍郎移鎭平江府启贺楼枢密启贺徐江州启代贺詹中丞启代贺张帅启代贺章察院启代上太守谢解启代谢李提刑荐举启代贺富枢密启代贺吴尚书知婺州启代贺罗尚书启代贺赵丞相画像启回许丞启代谢循资启代贺许右丞启代谢太守荐举启代上太守启代邑宰醮太一靑词卷之十八读老子读管子读周礼读曾子读邓析子卷之十九五帝纪辩去四凶辩孟母三徙辩谢安矫情鎭物辩琴辩题史记货殖传题韩愈原道书曹参传后爲周昌对吕后辞设淮隂先生说李孝逸辞卷之二十马喻水旱说铁工问对秦问卷之二十一徐忠壮传汉忠臣翟义传蔡孝子传卷之二十二祭姪端受文髙府君墓志铭安人胡氏墓志铭吴子琳墓志铭右通直郎范公夫人章氏合祔志张府君墓志铭右朝请郎致仕范公墓志铭附蒙斋先生遗文秀野亭半山亭藏春园题密山寺壁喜智者华藏二禅老到宝惠冬日寓宝惠敎寺此君轩城南塔院登钓台又仙山行岭南鞭春题灵洞路石磴洞桥下洞怪石天池泉輓龙图待制徐良能墓新嫁别祭叔香溪先生文附杨溪先生遗文目录明复轩箴秀野亭游宝惠寺山香山塔院范香溪先生文集目录范香溪先生文集范香溪先生文集卷一范香溪先生文集卷之一心箴茫茫堪舆俯仰无垠人于其间眇然有身是身之微太仓稊米参爲三才曰惟心耳往古来今孰无此心心爲形役乃兽乃禽惟口耳目手足动静投间抵隙爲厥心病一心之微衆欲攻之其与存者呜唿几希君子存诚克念克敬天君泰然百体从令耳目箴他耳则耳他目则目世儒之学因人碌碌聋盲扵心闻见浅俗我目吾目我耳吾耳中人之学闻见由已缘于视听征之烛理不目而见不耳而闻上知之学德性是尊无视无听昭然者存续丹扆六箴唐李卫公作丹扆六箴献于宝暦天子分章措意虽已笃忠而辞乏剀切或未能竭尽规儆辄不自愚猥继其说极人臣所甚患而难乎言者以发卫公之讽指亦古人象箴之义也作续丹扆六箴宵衣箴髙髙者天昏昕靡忒宵终则明人用不惑惟辟奉天视朝以明宵向终矣君当遂兴宵终不明天谓失度宵终不兴君胡不惧鸡人旣庭燎旣煇鸾声将矣敢告缀衣正服箴纣曳玉衣焚身之招灵估服爲服之妖冕兮衮兮夫岂不美灵胡爲异纣胡爲侈服侈服异商亡汉顚何如伊祁垂裳百年齐官十笥视古已缛踰斯益愆敢告三服罢献箴配天立极家是九围一丝一粟王田王机惟王卑民什一是私旣私什一余则不有臣何献爲作君贪丑杯犀筯象君庖不充轻缣细罽补衮无庸焚裘却蛤尧禹齐风纳诲箴臣言劘上取喻批逆小斥大诛臣身何益臣匪干利君奚弗思凡厥鲠言君其听之愎谏违人君实自暴人亦有言永矢弗告辩邪箴谓犬似玃谓玃似狙谓狙似人犬斯人如正视犬人人实殊逺不推类似犬自爲犬姦邪乱正犹犬人疑知人则哲辩似而非灼彼似非眞赝两定邪姦旣明亦克用正防微箴貂终危齐莽卒篡汉惟微弗防以及甚乱勿云何害狎彼滥觞盈科泌溢滔天作殃貂以熏身齐视犹戏莽凭国戚汉用弗忌流蛆啜鸩臣子攸讳触瑟荐鱼是眞细事舜跖图心孟子曰鸡鸣而起孳孳爲善者舜之徒也鸡鸣而起孳孳爲利者跖之徒也欲知舜与跖之分无他利与善之间也夫善利之念间不容发一发之差遂分舜跖学者可不戒且惧哉利不必谓货利凡有利心皆利也今有人焉修身愼行服膺天爵而不倦勤亦至矣然而其心若曰吾将以是有要焉是爲利非爲善也必其设心措意惟以自治而不求乎在外然后可以谓之爲善然则世之孜孜爲善者岂易得哉此所以爲舜之徒也孔子曰轻絶贫贱而重絶富贵则好贤不坚而恶恶不着人虽曰不利吾不信也孟子曰枉尺而直寻者以利言也如以利则枉寻直尺而利亦可爲与葢圣贤之所谓利者其凡例如此予故发孟子之意爲舜跖图谓夫善利之念起扵心者其始甚微而其得失之相去也若九地之下与重天之顚又以谓虽舜也一罔念而狂虽跖也一克念而圣舜去狂逺矣在一罔念间与狂同失跖去圣亦逺矣在一克念间与圣同体人能扵危微之际而得之则亦几矣呜唿孳孳爲善所以熟吾仁也苟爲善而一罔念则非孟子所谓孳孳者爲利之心殆将乘间而起矣故又以克念罔念之说系扵舜跖好学之士必有能知予心者耻说孟子曰耻之扵人大矣孟子何大乎耻夫耻入道之端也人之知非而耻焉者必惕然动乎中𧹞然见乎色瞿然形乎四体是孰使之然哉其必有觉知之者矣然则无耻则无觉与木石等矣耻之爲义顾不大哉孔子以行已有耻爲士士宜有耻者也然有是耻心而能充之者千百有一焉穿窬士之所耻爲也而所以耻穿窬之心则不能充焉是扵穿窬则耻之扵穿窬之类则不耻其扵有耻亦寡矣有耻者寡则其无觉亦甚矣可以爲士乎巧言令色足恭匿怨而友其人是皆穿窬之心故孔子耻之又曰色厉而内荏其犹穿窬之盗又曰情疎而貌亲在小人则穿窬之盗也欤孟子亦云士未可以言而言是以言餂之也可以言而不言是以不言餂之也是皆穿窬之类也圣贤之扵耻心必使人充之如此此学之要也人能充是耻心以求入扵圣人之道岂逺哉故曰耻入道之端也悔说传有之曰日悔昨月悔朔至哉古人之善学也夫人非尧舜不能每事尽善谁无过者惟过而悔悔而改则所以爲过者亡矣且古之圣贤未有不由悔而成者成汤悔故改过不吝太甲悔故自怨自艾仲尼悔故曰扵予与改是颜渊悔故有不善未尝不知知之未尝复行子路悔故人告之以有过则喜子夏悔故投杖而拜曽子曽子悔故曰我过矣我过矣圣贤未有不由悔而成者也诗曰听用我谋庶无大悔易曰不逺复无祗悔悔非无过者也求寡过者也求寡过则终无过矣悔其可已乎然予所谓悔者非必失诸言行而后悔之之爲悔也过生扵心则心悔之勿复失诸言行而已矣过不知悔命之曰愚悔不能改命之曰愎改而惮焉命之曰吝愎与吝悔之贼也过益过者也日月之食或旣或不旣食之所止明卽复焉悔而改改而不吝天之道也改过而吝者违天而徇欲者也孟子曰大而化之之谓圣使成汤改过而吝非化也是故欲寡其过者蘧伯玉之悔至扵行年六十而六十化亦由悔而化耳悔而改改而不吝化之道也悔其可已乎进学斋铭今人之学吾不能知古人之学庶乎可窥进学之义古人与稽呜唿今人殊扵古者习相悬也不古不今者心之所同然也今之学者期乎人古之学者成乎天也古人逺矣独闻而知之者得其传也吾求诸天地天地有不言之敎吾求诸万物万物有不言之益吾求诸人有善不善无非吾师吾求诸身目视耳听手执足行动息言爲无非物则吾求诸心万理咸备黙焉而可得吾求诸性性吾天也天可学乎性不自性能无学乎古之人进乎进知至至之止乎止知终终之不进不止不止不能不进宜吾勤斯进而止则无进无学矣且尚何爲呜唿力吾进所以妄企乎古人也犹有进焉是吾有愧乎古人也思进以求止庶或有至乎古人也一浮空衆微从之成一拳石广大之基其积不已山峩巍有见乎此则岿然崇成者初已形乎一之微进学之义扵焉可推呜唿安得知几之士而告之哉愚斋铭吾弟茂淸筑便室而名之曰愚浚爲之铭以戒坐隅曰人之生初性禀一区惟所习之则智则愚稽彼古人夫岂子殊厥有过人则不可诬古人之同饮食以居古人之异执德不渝子其戒之无迷厥初昔者子渊愚扵道朱穆愚扵书狄山愚扵忠淳于越愚扵儒北山爲愚公西山爲愚夫子其所谓愚者岂志是欤不然则昧菽麦迷鲁鱼守钱而金其穴坚门而铁其范香溪先生文集范香溪先生文集卷二范香溪先生文集卷之二性论上天降衷曰命人受之曰性性所存曰心惟心无外有外非心惟性无伪有伪非性伪而有外者曰意意人之私也性天之公也心主之也意迷之也迷而不复者爲愚知而不迷者爲知不迷而止焉者爲仁仁即心心即性性即命岂有二哉孟子曰尽其心者知其性也知其性则知天能尽其心则意亡矣意亡则寂然不动者见焉是之谓性记曰人生而静天之性也静所以强名夫寂然不动者也然而又曰感而遂通天下之故故必于寂然之中有不可以动静名者焉然后爲性孟子所谓必有事焉而勿正心勿亡勿助长者葢求知性之道也或曰孟轲知性以性爲善善果性耶后世以轲与荀扬同论于轲不能无讥善果非性耶曰学者之患在不求其是而爲衆说之惑苟舍衆说而自求其是则是得而衆说之然否昭昭矣且夫性不可言而可言者曰静子姑从其静者而观之将以爲善乎将以爲恶乎必曰善可也然则善虽不足以尽性而性固可以善名之也彼荀卿者从性之伪而指以爲性故曰人之性恶性岂本恶也哉且以古人之不善者无踰桀纣桀纣诚恶矣龙逢比干言其不善则讳而怒之是知不善之可耻者固自善也性岂本恶也哉彼扬雄者求性之所谓而不得则强爲之说曰人之性也善恶混雄不明言性之果善果不善而以爲善恶混是意之云耳意之而爲不明之论庶几后世以我爲知性之深也雄岂眞知性哉且水之源无不淸性之本无不善谓水之源淸浊混是未尝穷源者也谓性之本善恶混是未尝知本者也故曰雄意之云耳或曰子以善爲不足以尽性岂性与善异耶曰善性之用也夫岂有二哉孟子知性故不动心又以性之用敎人故道性善易系辞曰一隂一阳之谓道继之者善也成之者性也善继乎道则非道也性成乎道则与道一矣然则善不足以尽性明矣且孟子亦岂以善爲足以尽性哉其言曰可欲之谓善有诸已之谓信充实之谓美充实而有辉光之谓大大而化之之谓圣圣而不可知之之谓神使孟子以善爲足以尽性则一言而足矣岂复以信与美与大与圣与神爲言乎故曰孟子道性善以性之用敎人也性论下天下一性也愚与明气之别也善与恶习之别也贤与圣至之别也气习与至虽异而性则同也故曰能尽其性则能尽人之性能尽人之性则能尽物之性非天下一性耶孔子曰性相近也习相逺也说者谓凡人之生性初相近已而或爲善或爲恶则相逺矣呜唿是果圣人之意乎人之性果初相近而后相逺乎是大不然也子之说曰天下一性也其初岂徒相近而已哉直同焉耳孔子以谓人之或爲善或爲恶其性未尝不相近其所以相逺者特善恶之习而已如是则恶人舍其习而之善不害爲善人善人忘其习而之恶未免爲恶人也譬之犹水其出同源及派而别流或淸焉或浊焉虽未清浊之异然浊者澄之则爲淸清者汨之则爲浊岂不以爲水者实相近耶性譬则水习譬则淸浊之流是性常相近而习则相逺也又曰惟上智与下愚不移何也曰上智下愚性之相近固自若也所谓不移非不可移也上智知恶之爲恶介然不移而之恶下愚不知善之爲善冥然不移而之善故曰惟上智与下愚不移或曰尧之圣不能化丹朱子以爲下愚可移何耶曰可移者丹朱之性不移者丹朱之愚也愚非性也气也夫人之禀生气浊则愚气清则明气清之纯则爲上智气浊之纯则爲下愚淸浊之气两受而均则爲中人气淸不纯则智而非上智也气浊不纯则愚而非下愚也愚而非下愚者或能移之故曰虽愚必明下愚则冥然不移矣故曰惟下愚不移丹朱气浊之纯者也虽尧其能使之移哉故曰可移者丹朱之性不移者丹朱之愚也且以子路汴之野人性鄙而好勇力冠雄鸡佩猳豚陵暴孔子惟其愚而非下愚也故孔子设礼稍诱之遂儒服委质移而之善扵其死也结缨而不乱非所谓虽愚必明者乎呜唿说者不能知性而妄释吾夫子性习与不移之论学者益以惑矣易论昔者仲尼与羣弟子难疑答问及羣弟子相与论议而接闻于夫子其言具存凡二十篇曾无一以易爲问者厥后孟轲以仁义之说倡于战国其书凡三万四千余言亦无一语及易世儒疑之及观秦燔典籍大经大法俱爲寒灰而独易以卜筮之书得不亡灭然后知孔门弟子与孟轲之有得扵易也葢当春秋时有爲易说者皆出于卜筮如周太史爲陈侯筮陈仲遇观之否曰风爲天于土上山也有山之材而照之以天光于是乎居土上故曰观国之光利用賔于王毕万筮仕于晋遇屯之比辛廖占之曰吉屯固比入吉孰大焉晋献公筮嫁伯姬于秦遇归妹之暌史苏曰归妹之暌犹无相也秦伯伐晋卜徒父筮之遇蛊曰蛊之贞风也其悔山也岁云秋矣我落其实而取其材所以克也凡此类见于传记不可缕数未有不出卜筮而言易者况当秦之时去古益逺士不知经其独以易爲卜筮之书固宜然则言易者必出于卜筮则有得于易者固无待乎必言易也且孔子爲上彖下彖上象下象上系下系与夫文言说卦序卦杂卦先儒以爲十翼则夫子言易备矣而门人又何问乎至若孟轲说时君以正道初不爲甚髙难行之论特出于桑而衣田而食禁数罟以繁鱼鼈时斧斤以足材木育鸡豚狗彘以爲老者之旨味使民得以养生送死无饥寒不给之虞其言虽不越乎日用易知之浅事要皆百姓所甚急不可一日无有而历千万世所必行者虽圣人复起无能变易而不用是乃轲之所以深于易也葢包牺神农黄帝尧舜此数圣人者后世仰望意其道若登天然不可几及逮者其取易象而制民用则不过网罟耒耜日中爲市制丝麻布帛之衣与夫舟楫臼杵服牛乘马重门击柝上栋下宇棺椁书契类皆日用易知之浅事然亦皆不可一日无有而历千万世所必行者葢备物制用立成器以爲天下利是乃易之所以爲精微深赜而圣人所以通其变神而化之者也孟轲明乎此故其言王道不越乎民之日用是虽无一言及易其不爲深于易乎嗟夫易之卜筮爲用大矣无有逺近幽深遂知来物而极乎至精至变至神古之人惟知夫卜筮之用大故知易之广大而不御虽用以卜筮不害其深于易也后世徒以卜筮爲吉凶占验而已故自轲之外寡能明易者至汉人别蓍布卦以资射覆而自谓知易呜唿其几以易爲戏哉书论予尝读大诰酒诰与夫多士多方等篇切怪其辞微义奥虽宿儒老学有疑滞而不能句者当时羣下何从明其说以知上之旨意哉或者以爲三代盛时家塾党庠所以肄业者固已目习耳熟则于上之诰命夫人而能通其义然抑闻之昔者史佚不敛下殇扵宫召公问之史佚曰吾敢乎哉召公言于周公周公曰岂不可史佚行之夫岂者怪拒之辞岂不可云者周公所以深言不可也史佚不达其旨谓爲许已因遂行之召公贤相也史佚贤史也以两贤者而不能明周公之一言谓当时羣下夫人而能通诰命之说其可乎意者一时致仕之臣爲州里父师少师坐于门塾而敎出入之子弟羣下于诰命有不能晓则父师少师与州长党正之徒开谕诏告使之心释意解知所以敎戒之义则庶乎可也陈寿曰皐陶之谟畧而雅周公之诰悉而烦皐陶与舜禹共谈周公与羣下矢誓故也夫惟畧而雅故其言浑厚简直理畅而旨显惟悉而烦故其言丁宁反覆必有义奥而难通者非圣人于作诰故爲是佶屈艰深之辞理势然也葢圣人乐与人同欲发一言措一事惟恐少拂天下之心凡所以晓告羣下者必累千数百言回复委曲使天下之人焕然皆无疑扵吾言而后已葢其谕之深则民知之审民知之审则其发命而作事天下靡然趍之无冘豫不前之惑圣人以爲凡民虽愚要可以理晓难以强服与其临事而民心有所未喻相视前却乃始有纷纷乖异之议孰若先事未发深陈而力告之使羣下与吾一心无怃然不乐扵吾所爲者此圣人寛大忠厚之至所以尽人情使天下不难扵从令故其言不得不悉而烦也多士曰非我小国敢弋商命惟天不卑允罔固乱弼我我其敢求位惟帝不卑惟我下民秉爲惟天明畏又曰惟我事不贰适惟尔王家我适夫当成王时商亡乆矣而顽民尝与禄父爲恶翻动周公诛之岂其无罪而必曲爲逊辞告之如此者意若以谓非我周敢弋取商命惟天不与商惟民秉心爲我尔王家固已之我不复有变矣尔商民何爲不服哉葢圣人务使天下乐推不厌故不以力诛顽民之身而必欲有以深服其心夫惟深服其心也是以周虽衰犹历数百年虽无贤圣之君人心犹归之不去然则周诰之烦是周公所以服人心也非其理势然欤诗论孔子纯取周诗上摭商下着鲁凡三百十一篇又总其义而一言以蔽之曰思无邪至若遗章逸句素以爲绚偏其反而之类茍有取焉必掇拾诵说不忍弃去孔子扵诗可谓笃矣然其爲诗之说则不过以明大义初未尝深求曲取爲穿凿迁就之论故其说曰吾扵柏舟见匹夫执志之不可易扵淇澳见学之可以爲君子于考槃见遁世之士不闷于缁衣见好贤之心至扵鸡鸣见古之君子不忘钦扵伐檀见贤者之先事后食髙山仰止景行行止夫子曰诗之好仁如此天生蒸民有物有则夫子曰爲此诗者其知道乎凡夫子爲诗之说率不过以明大义故当时从夫子学如卜商如端木赐其扵爲诗皆能因告往而知来亦务通乎大义后世无及者呜唿深求曲取穿凿迁就之论兴而诗之义始不明矣今世之说诗者必欲扵是诗求是事故不得不爲穿凿迁就之论是安知诗人固有婉其辞而义自见者哉葛生刺晋献公好攻战诗不言攻战事而曰予美亡此谁与独处又四章皆言国人丧亡意独言国人多丧亡是以知其君好攻战也大田刺幽王时矜寡不能自存诗不言矜寡困穷事而曰彼有不获稺此有不敛穧彼有遗秉此有滞穗伊寡妇之利独言成王时寡妇有遗秉之利是以知当时矜寡困穷也若必于是诗求是事岂知诗者哉呜唿固扵诗则必爲穿凿迁就之论诗之义始不明矣抑尝复熟三百篇而求其大义知诗之志与春秋不殊旨也读长发而知桀之亡商之所以兴也读大明而知周之兴纣之所以亡也读黍离而知天下之无王也读下泉而知天下之无贤方伯也读兎爰而知王师之败绩也读苕之华而知夷狄之凌中国也读角弓而知中国之爲夷狄也读扬之水而知僣臣之渐其变爲簒也读出其东门而知公子争立之祸也读丰而知婚姻之道缺也读着而知亲迎之礼絶也读白华而知嫡庶之乱也读正月而知女祸之可以灭国也读十月之交而知灾异之并见也读文武成王之诗而知太平之盛德之修也读幽厉陈灵之诗而知放逆之祸恶之由也孟子曰诗亡然后春秋作然则诗之志与春秋岂殊旨哉此则诗之大义无事乎穿凿迁就而自明者也春秋论春秋圣人所以书王法也辞严义密世之学者皆病其难明葢未尝详味乎经而徒以三传乱之则笔削之旨湮郁而不着小儒陋生往往投编辍诵漫不晓爲何等语甚者置经不问顾取三传之说可喜者诵之是所谓买椟还珠者也昔者楚人卖珠于郑爲木兰之椟薫以桂椒缀以玫瑰辑以翡翠郑人买其椟而还其珠呜唿先圣大经不幸而爲楚人之珠者以三传浮辞爲之椟也唐卢仝善学春秋束三传于髙阁而抱遗经以究终始故其作春秋摘微不任传以尊经明圣人之旨爲多隐公二年春公㑹戎于潜左氏曰修惠公之好也夫引夷狄而㑹中国明隐公之罪岂修好谓哉仝则曰戎非中夏敌公辄㑹之是无王也桓公三年秋公子翚如齐逆女九月齐侯送姜氏于讙公㑹齐侯于讙谷粱传曰爲礼也齐侯来也公之逆而㑹之可也夫公不亲迎但㑹于讙岂礼也哉仝则曰齐侯逆女非礼公又㑹之皆失礼也庄公三十一年六月齐侯来献戎捷公羊曰齐大国也曷爲亲来献戎捷威我也夫有四夷之功不献于天子而献于鲁所以深诛齐侯岂恶其威我哉仝则曰齐爲霸主反献捷于鲁故谨始末以罪之又责齐侯无戴天子之意凡仝之说若此类者衆由其知有经而不知有传故于圣人之旨独有得乎心也窃尝取春秋之经复熟缔玩然后知圣人之辞甚严而褒贬之义甚密也隐公七年冬书曰戎伐凡伯于楚以归凡伯天子使楚卫地也天子之使而戎伐之以见夷狄陵中国之甚地以楚者责卫之不能救称以归而不言执则不与夷狄执天子之使且责凡伯之不死位而爲戎累囚也又以责戎所经以归之国皆安视凡伯而莫之救天子方伯亦终莫之能讨也此则圣人之微旨其严且密如此而左氏乃以谓戎尝朝于周发币扵公卿凡伯弗賔故见伐于楚公羊曰执之而言伐之何大之也其地何大之也谷粱曰戎者卫也戎卫者爲其伐天子之使贬而戎之使学者读经而以三传乱之则戎伐凡伯于楚以归之义果安在哉故夫不任传以尊经乃可谓善学春秋者也月令论月令见今戴记汉贾逵马融蔡邕魏王肃皆以爲周公作晋孔晁因曰周公制十二月赋政之法作月令而郑康成髙诱等以爲秦吕不韦时集诸儒作唐孔颕达因曰不韦十二月纪正与月令文同而小异者才三数字耳束晳则又以爲夏时之书刘子珪则又以爲秦诸儒取圣王月令之事记之牛里仁则又以爲杂有虞夏商周之法不得全称周书亦未可全称秦典然窃考之周三公不称相至六国时始称相而月令孟春日命相布德和令周有大司马无太尉至秦官始有太尉而月令孟夏曰命太尉赞桀俊周有内宰无奄尹而仲冬日命奄尹申宫令周有酒人无酋人而仲冬日命大酋秫稻必齐周以建子爲正而季秋曰合诸侯制百县爲来岁受朔日周以上春衅龟而孟冬日命太史衅龟周五时迎气皆前期十日齐而孟春曰先立春三日天子齐又若孟春言兵戎不起不可从我始仲冬言农有不收藏积聚者马牛畜兽有放佚者取之不诘之类决非周公语也则月令不出周公时明甚然当吕不韦时秦始王未并天下尚称王而月令云天子秦未改周政而月令以孟冬爲岁首不韦方招致賔客游士欲以并天下食客至三千人家僮至万人而月令仲冬云罢官之无事者凡此又疑不尽爲吕氏时书也若以始皇旣并天下称天子而秦人取不韦书增加之爲月令耶则始皇旣并天下罢侯置守矣而月令孟夏曰行赏封诸侯始皇置三十六郡矣而季夏曰命四监大合百县之牧刍以养牺牲始皇以十月朔爲正矣而季冬曰天子与公卿大夫共饬国典论时令以待来岁之宜始皇子弟爲匹夫矣而季冬曰命同姓之邦共寝庙之刍豢始皇更民名曰黔首矣而孟春曰行庆施惠下及兆民始皇衣服旄旌节旗皆上黒矣而孟春曰天子载青旗衣靑衣凡此则又非始皇爲帝时书也旣非周公时书又非吕不韦书又非始皇旣爲帝时书则月令果何人作耶予详求其说葢以爲吕氏使其客人人着所闻集论以爲十二纪初非出一手也至汉淮南王安与苏飞李尚及诸儒大山小山等着书又取吕氏十二纪附益爲时则训今见淮南鸿烈解葢亦诸儒爲之而非出一手也夫十二纪旣非出一手汉人取而附益之又非出一手已而礼家抄合于礼纪则月令岂一人之爲哉意不韦賔客着所闻或取虞夏商周之遗典或据时事以爲说其后汉诸儒又增加之故月令官名时事杂用虞夏商周秦汉之制何以知月令杂用虞夏商周之制也葢鸾车有虞氏之路也而孟春曰天子乘鸾路周之大司寇在夏爲大理而孟秋曰命理瞻伤察创视折又凡月令皆本夏时多与夏小正合而车旗衣服皆取于商之制而有变焉以此知其杂用虞夏商周之制也何以知月令杂用汉制也按前所论季秋合诸侯制百县爲来岁受朔日以爲周则不当谓十月以爲秦则不当言诸侯葢淮南王安与诸儒着书在文帝时汉犹以冬十月爲岁首而又有诸侯故合诸侯与爲来岁受朔日之说惟稽之汉制无龃龉不合者当是汉儒增加不韦季秋纪中语而汉人传者因以鸿烈解爲正併易吕氏季秋本文从时则训礼家又取以爲月令故今三书季秋合诸侯与爲来岁受朔日文皆同以此知其杂用汉制也何以知汉人取十二月纪増加之也按周礼秋献龟与凡取龟皆用秋时实夏之秋耳月令季夏乃曰命渔师伐蛟取鼍登龟取鼋葢作月令者误以秋献龟据周秋之也周之八月夏之六月故妄扵季夏言登龟以其误妄知汉人增加之也又按时则训孟春之月招摇指寅其位东方其日甲乙盛德在木服八风水㸑箕燧火东方御女靑色衣青衣鼓琴瑟其兵矛其畜羊朝于靑阳左个以出春令凡此类皆吕氏书所无则汉人増加亦多矣岂惟季秋纪哉郑康成于鸿雁来注云今月令鸿皆爲候孔颕达谓月令出有先后入礼记者爲古不入礼记者爲今葢戴圣删大戴书爲四十六篇谓之小戴记汉末马融遂传小戴之学融又足月令明堂位乐记合四十九范香溪先生文集卷之二范香溪先生文集范香溪先生文集卷三范香溪先生文集卷之三尧典论夫子序书辞严旨奥不越数言而终篇大义粲然可明若序尧典言昔在帝尧聪明文思光宅天下将逊于位禅于虞舜则尧之广大同天始能格于上下协和万邦终能求贤于侧陋授以天下盛德大业已备见矣后世邪说横议诋诬大圣谓尧幽囚谓舜臣尧怪妄百出特考是数言而唐虞禅绍之美昭若白日纷纷诡论不攻自破葢功成者去天道固然尧将逊位不以授丹朱而授舜是谓天下爲公之道故曰将逊于位禅于虞舜圣言折衷尧舜之道益明于是又曰惟天爲大惟尧则之对宰我之问亦云陶唐其仁如天孟子推其说则曰爲天下得人者谓之仁葢尧以天下授丹朱则丹朱利而天下病以天下授舜则天下利而丹朱病尧曰吾终不以天下之病利一人卒授舜以天下方其念丹朱与天下利病孰轻孰重苟怀一毫有我之心则视利天下不足以病其子视利其子虽病天下不屑也惟尧无我视天下犹吾子也视利天下犹利吾子也如是则吾子与天下何择焉所利者衆则爲之耳且授舜之利公利也授丹朱之利私利也不以私利易公利此天心也此其所以能视天下犹吾子而则天之大爲天下得舜而如天之仁也同天如此故聪无不闻明无不见文无不𬒳思无不通而其神能光宅天下也夫以尧舜圣德光明盛大胡可以管窥蠡测妄议涯畛而世儒谓尧行天道以治人舜行人道以奉天是不惟不知尭舜抑亦不知道又不知天人也易系辞曰一隂一阳之谓道推本而言之也又曰立天之道曰隂与阳立地之道曰柔与刚立人之道曰仁与义三者一道也在天则谓之天道在地则谓之地道在人则谓之人道扬雄曰善言天地者以人事善言人事者以天地故合天地人而言之其致一也古之王者必承天意以从事是天理即人事也王者欲有所爲必求端扵天是人事即天理也又况圣人和同天人之际使之无间先天而天弗违后天而奉天时圣人所行动无非天谓尧行天道岂与人事异耶谓舜行人道岂与天道异耶苟谓尧命羲和钦若昊天暦象日月星辰爲行天道耶则钦授人时而天与人一矣苟谓以闰月定四时成岁爲行天道耶则允釐百工庶绩咸熙而天与人一矣苟谓舜纳于百揆百揆时叙賔扵四门四门穆穆爲行人道耶则烈风雷雨弗迷而人与天一矣苟谓舜咨十有二人各钦其职爲行人道耶则惟时亮天工而人与天一矣嗟夫世儒之论是不知尧舜者也是不知道者也是不知天人者也汤誓仲虺之诰论汤之伐桀爲天下除虐也而商人乃曰我后不恤我衆舍我穑事而割正夏此岂扵人心有不顺哉葢商人以穑事爲念商人之私心也成汤以正夏爲急天下之公也商人知安汤之仁而不知天下苦桀之虐谓克终穑事有食以饱吾商人足矣天下苦桀虐我其如彼何夏罪虽至极彼其如我何嗟夫知有商人而不知有天下是商人之私心也惟汤则以爲普天之下举归吾仁率土之衆谁非商民博施济衆岂非吾心弔民伐罪岂非吾事苟急吾穑徒能饱吾有衆而已彼天下之罹桀残虐割剥者甚溺于涂甚踣于炉唿天无告急于倒挂吾其坐视而不救欤则吾心有外矣吾爲不仁矣吾其以天下爲非我矣吾其上负皇天之眷求下负万国来苏之望矣必往之誓胡可前却而不果哉嗟夫以天下爲商人而不以商人外天下是天下之公心也然而汤能以天下之公心伐天下之同害上承天意下协民愿宜无不慊而犹有惭德何哉葢以臣伐君以诸侯爲天子以一国有天下天下之至难也天下之至疑也圣人行之圣人之不幸也圣人之不得已也成汤丁所遇之不幸而处势之不得已故果扵必往行天下之至难冐天下之至疑故犹有惭德其必往也以救万方之祸其有惭德也以忧万世之乱救万方之祸者仁也忧万世之乱者仁之至也此成汤所以爲圣人也仲虺以汤之怀惭虽出扵仁厚而恐或至扵动心以害大有爲之志故陈义作诰以释汤意首言天乃钖王勇智表正万邦继言夏王有罪帝用不臧是天意释桀而眷汤汤可以仰无愧扵天矣又言商家邦于有夏若莠秕之必见剪除商人危惧同心患桀又言汤之寛仁彰信天下攸徂之民相庆傒至是人心去桀而归汤汤可以俯无怍扵人矣仰无愧俯无怍何爲犹有惭德也哉且以常人言之凡所谓贵有天下者爲得便私适已肆意极情选声以娱听选色以从欲积财储货以厚自封殖横心所念无不自如然后爲快也成汤乃独不迩声色不殖货利则何利扵有天下也哉亦兴天下所同利而已兴天下所同利非利已也又何惭德之有哉然而仲虺之忠笃扵爱君惟恐成汤自大或有多心骄志故虽释汤之怀惭而犹告以昭德建中制事制心之道又告以自满自用愼终惟始之戒也成汤之心不忘戒愼惟恐有侈心骄志忽不自知故虽无庸怀惭而犹诞告万方以兹朕未知获戾扵上下慄慄危惧若将殒于深渊又告以朕躬有罪不敢自赦无以万方也凡汤之能有万邦实用此道故荀卿曰汤武非取天下也修其道行其义兴天下同利除天下同害而天下归之岂不信哉伊训论爲人君者必鉴前古然后可以知兴替必法先王然后可以继统业伊尹训太甲称有夏先后禹启少康德足以格天地宁鬼神微及扵鸟兽鱼鳖咸遂其生逮桀弗率天降祸灾假手于汤讨而伐之是欲太甲鉴前古而知兴替之由也又称成汤布昭不杀之圣武以寛政代桀虐用得衆心而兆民允怀又称汤自始修人事之纪以至于有万邦本乎无我以从谏诤法古以若先民爲君明爲臣忠其恕也与人不求备其仁也俭身若不及所以能膺天命有天下其难如此是欲太甲法先王以继统业之重也鉴前古以知兴替法先王以继统业爲君之要举矣至若戒以嗣德在初欲其愼始戒以立爱爲亲立敬爲长欲其务本言汤之求哲人俾辅后嗣则告以旧人可与图政言汤之制官刑有三风十愆则告以一过可以亡国言作善降祥作不善降殃则告以天之祸福无心唯人自召言德罔小万邦惟庆不德罔大坠厥宗则告以小善足以福天下小恶足以覆宗庙凡其格言善训丁宁切至如此可谓忠亮笃诚以道事君者也此所以营于桐宫而太甲不之疑天下不之议百世之下言忠臣者必推之也太甲三篇论太甲旣立不惠扵阿衡伊尹时爲受遗大臣惧其失道以危基业乃作书以示训戒太甲上篇是也王能自艾克终允德伊尹又作书太甲中篇是也伊尹精忠笃诚喜君悔过丁宁申诰冀其大善故又作书太甲下篇是也历考三篇旨义大要以终始钦愼爲戒夫人靡不有初鲜克有终况太甲不克于厥初悔过而反善得不以终始爲戒乎人君不钦厥德乃坠厥命弗愼厥德虽悔可追况太甲尝以欲败度纵败礼得不以钦愼爲戒乎是故其言有曰惟尹躬先见扵西邑夏自周有终相亦惟终其后嗣王罔克有终相亦罔终嗣王戒哉此葢戒以君臣皆当由忠信而有终也传曰忠信爲周则自周有终者由忠信而有终也忠葢言吾无息者也信葢言吾实然者也实然而无息岂不有终乎使不忠信则无物矣焉能有终乎大学曰君子有大道必忠信以得之骄泰以失之言忠信则得道不忠信则失道苟得之而又失之非有终也在易干之九三君子终日干干夕惕若厉无咎孔子明之曰君子进德修业忠信所以进德也又曰知至至之可与几也知终终之可与存义也是以居上位而不骄在下位而不忧夫惟君子忠信以进德故能始而知至至之卒而知终终之非自周有终乎是道也居上在下莫不由之故有夏先后君臣皆有克终之美太甲所宜勉也伊尹又曰愼乃俭德惟怀永图葢戒以当愼俭德以爲永图而克终也记曰君子恭俭以求役仁又曰俭近仁以俭爲求役仁以俭爲近仁则所谓俭者非特俭以足用之谓苟能守约而心不恣纵是俭德也是故俭扵听可以养虚俭扵视可以养神俭扵言可以养气凡俭而守约皆可以悠久而无穷今伊尹告太甲以愼乃俭德是永图也知俭爲守约则所以愼者葢有要矣亦曰俭扵心而戒愼之耳伊尹又曰终始愼厥与葢戒以愼夫与贤而克终也权舆之诗刺秦康公与贤有始而无终葢知贤而不能任任而不能信旣信而又使小人参之皆非与贤有终之谓也惟能待以至诚则是终始愼厥与之道若所谓至诚乐与贤者共之是也伊尹又曰愼终于始葢戒以愼终之道在先愼始易曰君子以作事谋始夫愼始而不终者有矣未有不愼始而有终者也凡欲愼终当扵始而愼之故曰君子愼始差若毫釐缪之千里能愼始则终不缪是乃所以爲愼终也伊尹又曰祗尔厥辟又曰钦厥止率乃祖攸行欲其敬所以爲君之道而率循汤之所行也夏书曰予临兆民懔乎若朽索之驭六马爲人上者奈何不敬爲君不敬则有朽索之惧固宜祗厥辟也然苟不知其所止则安能尽君道故又曰钦厥止葢言所谓祗尔厥辟者在钦厥止也大学曰爲人君止扵仁君能止扵仁则心爲仁心心爲仁心则言皆仁言术皆仁术政皆仁政无所往而不爲仁矣然仁天理也必敬以直内然后天理存故欲止扵仁不可以不敬不敬且不可以求仁其况能止扵仁乎观孔子对仲弓樊迟问仁必告以出门如见大賔使民如承大祭居处恭执事敬是必敬而后可以求仁也况欲止扵仁其可以不敬乎诗称文王曰穆穆文王于缉熙敬止亦钦厥止之义也使太甲能知止扵仁而克敬则可以继汤之克仁是率乃祖之攸行也伊尹又曰皇天无亲克敬爲亲是又告以皇天所以亲人君由乎克敬诗曰敬之敬之天维显思命不易哉又曰髙髙在上陟降厥士日监在兹言天道甚明人君不可不敬敬则天必亲之虽髙髙在上而日监在兹也夫惟敬以直内而天理存是天之所亲也诗曰昊天曰明及尔出王昊天曰旦及尔游衍言天道未尝不与人出入往来游行衍溢以天亲克敬之义求之则可见矣伊尹又曰先王惟时懋敬厥德克配上帝今王嗣有令绪尚鑑兹哉若升髙必自下若陟遐必自迩是又告以克敬非特爲天所亲也而成汤又能勉敬厥德终至扵不勉而诚诚则天故克配上帝今王亦宜监汤而勉于敬诗曰汤降不迟圣敬日跻昭假迟迟上帝是祗帝命式于九围汤之圣敬所以日跻者以勉钦厥德故也帝所以命之式于九围者以其克配上帝故也咸有一德论伊尹旣复政太甲将告归陈戒于德而终篇以一爲言所以启廸其君者可谓要矣所以望于其君者可谓重矣至哉一乎大哉一乎粤自元气未判混然纯全命之曰太一及其分而爲天地转而爲隂阳变而爲四时列而爲鬼神散而爲万物则是一也无乎不在故天地以是一而独化隂阳以是一而不测四时以是一而变通鬼神以是一而体物不遗万物以是一而各正性命其在人也喜怒哀乐未发之先意我必固举絶之际混然纯全亦人之太一也及夫目得之而视耳得之而听口得之而言四体得之而动作则是一也无乎不在故视以是一而明听以是一而聪言以是一而从动作以是一而顺由是一而不知者爲愚知是一者爲智守是一者爲贤性是一者爲圣至扵圣则无往而不一矣是故会万物以爲一身一体之也合万殊爲一物一同之也洞万理爲一致一贯之也冥万世爲一息一通之也摄万善于一德一该之也应万变于一心一统之也至扵一天人一有无一死生一情性一内外无往而不一用能与天地配其体与鬼神即其灵与隂阳拟其化与四时合其诚天地鬼神隂阳四时吾之一与之爲一矣则扵治天下何有哉论一至此葢性是一者也则扵圣人何有哉荀卿载舜之言曰执一如天地行微如日月忠诚盛扵内贲扵外刑扵四海天下其在一隅耶夫何足致也荀卿又曰一与一是爲圣人又曰一而不二爲圣人今伊尹所以告戒其君恳恳以一爲言是以治天下之本启廸之也岂不要哉是以圣人之事望之也岂不重哉说命三篇论髙宗得傅说言梦帝赉予良弼何也曰人心其神矣乎苟惟精一则虚明洞达事物之至无不感通故孔子曰清明在躬志气如神中庸曰至诚之道可以前知方髙宗恭默思道葢清明矣至诚矣志气如神矣可以前知矣则帝赉良弼形于宵梦又何疑哉世之议者妄谓髙宗知傅说之贤遽欲引以爲相惧羣臣不心服天下不以爲宜因假梦以神其事以要信扵一时呜唿其诬髙宗乎使诚假梦以用说岂不爲伪乎彼其三年不言亦已乆矣乌可伪爲乎扬雄曰夫信周其诚上通于天髙宗诚与天通天以良弼赉之此甚盛德也议者诬以爲伪岂非所谓邪说横议乎春秋外传曰昔商武丁耸其德至于神明又曰若武丁之神明也其圣之睿广也其智之不疾也犹自谓未乂故三年黙以思道又曰使之象梦旁求四方之贤得传说以来升以爲公而使朝夕规谏夫惟髙宗不以睿知自大精意思道恭黙以耸其德至于神明故诚格上帝梦得贤辅初非知其爲傅说也以宵梦所见之象旁求得之然后知其爲傅说也考扵经合扵传其说甚明而议者谓爲假梦是不知至诚上通至于神明之道而妄论如此意必以爲髙宗不能往梦傅说傅说不能见梦髙宗也殊不知人之诚心殆犹明鑑鑑明洞彻无物不形虽羣象杂委于前而色色呈露无得遁者鑑非往照物无来心实感通之理冥扵自然耳髙宗之诚善必先知则梦得贤人与鑑烛物何异葢髙宗恭黙所思思得良弼以自辅耳逮其精诚感通则同焉者合类焉者应乃有良弼见扵正梦初非彼来亦非此往神交黙契莫知所以然而然耳从是观之岂非甚盛耶其可以邪说诬爲伪事耶然观髙宗旣得傅说立以爲相命之纳诲责以正已使之作砺责以济已使之作舟楫责以泽民使之作霖雨又责以启沃如药石又责以爲已明谟如跣视地又责以作成已德如麴蘖又责以可否相济如盐梅又责以继美于阿衡其望说之心可谓切至矣而说之进言勤勤反覆大槪惟以从谏务学任人爲先何哉葢从谏帝王之大烈而学之爲王者事其已久矣至扵任人则治乱安危系焉是三者实人主之要务又况能从谏则舍已从人无我而爲圣矣能务学则可以穷理尽性以至扵命而爲圣矣能任人则得良臣以助而爲圣矣三者皆爲圣之道而傅说乃以望髙宗则其待髙宗者爲如何哉其所以任髙宗之责者爲如何哉抑尝观成汤改过不吝而从谏弗咈其扵伊尹则学焉而后臣之其任人也则德懋懋官功懋懋赏是从谏务学任人三者汤皆力行而尽之矣髙宗之命说固尝曰惟曁乃僚罔不同心以匡乃辟俾率先王廸我髙后以康兆民又曰其尔克绍乃辟于先王永绥民凡所以望说者皆冀其佐已使已蹈廸成汤之踪而继承之则说以汤所力行者爲辅导不亦宜乎洪范论洪范九畴所谓道之大原出扵天者也上天钖之大禹明之武王访之箕子申之论其所以爲大法则古圣人皆得之天下之人共由之百世之王莫不法之其类虽九而天地人神事物万殊无不综贯极其同归则一扵皇极而已矣葢皇极者大中也天下之道至中而极无余理矣宜乎九畴之叙皇极居中总包上下爲其至极而无余可以尽天下之理故也今夫易有太极是生两仪是天地之道本乎皇极也人受天地之中以生是人亦本乎皇极也中庸之道与鬼神之道相似是神亦本乎皇极也凡所立事无得过与不及当用大中之道是事亦本乎皇极也春爲阳中万物以生秋爲隂中万物以成是物亦本乎皇极也天地人神事物万殊一皆本乎皇极则九畴之义非皇极则扵其间可乎是故一五行得皇极则水润下火炎上木曲直金从革土稼穑无不得其中矣二五事得皇极则貌恭言从视明听聪思睿无不得其中矣三八政得皇极则食货与祀司徒司空司宼賔师无不得其中矣四五纪得皇极则岁月日星辰暦数无不得其中矣六三德得皇极则正直刚克柔克无不得其中矣七稽疑得皇极则卜五占用二衍忒无不得其中矣八庶征得皇极则雨旸燠寒风无不得其中矣九五福得皇极则寿富康宁攸好德考终命无不得其中矣然则大法之类虽曰有九而九类所以能综贯天地人神事物万殊之理者实一本乎皇极也葢五行五纪庶征之类言天地万物之中也五事八政三德五福六极之类言人与事之中也八政之祀五纪之暦数与夫稽疑命卜筮之类言人与神之中也天地人神事物莫不有中而九畴该之皇极一以贯之可不谓大法耶大诰康诰酒诰梓材召诰洛诰多士多方论尝考诸经葢自大诰康诰酒诰梓材召诰洛诰多士多方八篇虽辞语繁悉指各不同然大要以商人心未服周而作也说者或以爲商自汤已下七王之德感人也深方纣肆虐如在膏火中归周如归不暇念先王之德及天下粗定人自膏火中出即念商先王如父母虽以武王周公之圣相继抚之而莫能禁也信如此言则是武王周公不足以服商人也非商人之顽爲难服也葢尝以商周论之商代夏周代商其事则同汤伐桀以救民武王伐纣以遏乱其心则同汤升陑致天之罚武王渡孟津底天之罸其奉天命则同汤有万邦兆民永怀武王定天下万姓悦服其得人心则同汤武之道无不同也何爲夏人归商不复携叛而商人归周屡爲翻动虽以成王之贤周公之圣又佐以召公同心鎭抚乆犹未服岂无自而然哉葢桀虽不道得罪人神自取灭亡与纣相似然书曰纣罪浮于桀则是纣恶视桀爲又甚也观汤誓衆之辞曰夏王率遏衆力率割夏邑告万方之辞曰夏王灭德作威流毒下国此固足以失天下矣然未若纣恶之爲大而天下化桀之恶亦未若商人化纣之恶之深矣观武王誓衆动数纣之恶踰数十条过桀逺甚而淫酗肆虐商人化之罔不沈湎于酒草窃姦宄上而卿士相师爲非度下而小民相与爲敌雠其凶艶恶德余风遗毒沦人骨髓溢扵后世庶羣自酒殆不可禁自作不典殆不可安武庚之恶犹丹朱然使尧在上未必不傲虐商人之恶犹苗民然使舜在上未必不逆命然则虽以成王之贤周公之圣又佐以召公同心鎭抚乆犹未服无足疑者是商人之顽至难服也非成王周公服之难也又况君子服人之心不服人之口化人之情不特使之革面其治人而未治也必皇自祗德不以责诸人其计安天下必爲百世计不爲目前一切计成王周召之意若以谓商人难化非商人之罪化纣之恶深也旣曰顽民矣吾其可忿疾之乎吾不能使风移俗易乐从诚服而惟禁之以令临之以威劫之以刑俾莫我敢违则是徒服其口耳彼将不敢言而敢怒讵能服其心乎是徒使之革面耳彼将苟免无耻讵能化其情乎是徒责诸人耳彼将谓我不先自治而非议之讵能无媿扵祗德乎是徒苟爲目前一切之计耳彼将倾耳戴目怀异志而幸祸乱矣讵能爲百世计乎且周之得天下非取之也以德行仁天下自归之也天下自归之又乌可以威令与刑加商人而强服之哉此则成王周公之心也是故成王周公之扵商人也念之至深待之至寛处之至厚作成周使之迁庶几密迩王室式化厥训择康叔爲之君庶几乃大明服其勅懋和历言商之亡以淫泆不明取天罚使知天之所废非人力可兴又历言周之王以明愼用德受天命使知天之所兴非人力可胜告康叔有曰今惟民不静未戾厥心廸屡未同是欲定商人之心以同心也诰多方有曰尔乃廸屡不静尔心未爱是欲使商人之心爱周而自安也凡此类岂非欲服其心不服其口之谓乎诰康叔有曰若有疾惟民其毕弃旧又曰作新民是欲使商人尽去旧恶迁善而自新也告多士有曰告尔商多士今予惟不尔杀惟予时命有申是欲使商人诚服于敎命不以刑戮威之也召公告成王有曰王先服商御事比介于我有周御事节性惟日其迈是欲节商人之性而使之进于善也凡此类岂非欲化其情不特使之革面之谓乎扵大诰有曰民不静亦惟在王宫邦君室是虽商人爲叛而以过事爲在已也诰康叔有曰爽惟天其罸殛我我其不怨惟厥罪无在大亦无在多矧曰其尚显闻于天是虽商人不安而以爲天罸已罪也凡此类岂非皇自祗德不责诸人之谓乎其告康叔有曰听朕告汝乃以商民世享是欲使康叔安商人爲世世享国之图也扵梓材有曰已若兹鉴惟曰欲至于万年惟王子子孙孙永保民是欲康叔安商人爲周家万年之图也扵洛诰有曰王伻商乃承叙万年其永观朕子怀德是欲商人永怀周德爲万年图也凡此类岂非欲百世计不爲目前一切计乎成王周公之治商人必欲服其心必欲化其情其自治也必皇自祗德必爲百世计处已处人可谓两尽矣宜其终能使顽民咸化也然而周公旣没成王命君陈分正东郊成周犹曰无依势作威无倚法以削又曰有弗若于汝政弗化于汝训辟以止辟乃辟又曰尔无忿疾于顽又曰必有忍其乃有济有容德乃大谆谆训戒皆欲其不恃威令刑辟务爲寛容岂非终不欲以力强服商人哉君牙冏命吕刑论穆王之书见扵经者三篇命君牙爲大司徒命伯冏爲大仆正命吕侯训畅夏刑其言皆丁宁告戒以求助轻刑爲意夫子录而叙之与典谟并传自余无穆王事见扵经者以三篇爲圣人所取则穆王信亦贤矣而好议论者掎摭传记不典之语横加诋訾谓穆王征犬戎祭公谋父谏不听又谓其欲以车辙马迹周天下祭公谋父诵祈招之诗以止王心嗟乎信不典之语如此不几扵废经乎世有善爲春秋者以经考传之眞伪是学经之法也岂惟春秋哉凡百家传记有议论皆当折衷于圣言今遽以传记废经遂谓穆王非贤甚不可也且二说皆出扵左氏左氏浮夸而失之诬者也窃求诸经穆王命其臣使翼已作股肱心膂又命左右前后之士正救所不及绳愆纠缪格其非心又以厥后自圣爲戒输诚求助切至如此岂不能听谋父之谏乎且以祈招一诗犹能止王非心则欲征犬戎谋父进谏累数百言宁有不能止其行乎又求诸经穆王能念前人付託之重戒愼恐惧若涉冰蹈虎憷惕惟厉至中夜以兴思免厥愆此其心与尧舜禹汤文武战战慄慄之心何异又慕文武出入起居罔有弗钦此其志亦髙矣何至扵肆其侈心周行天下乎吕刑一篇首言蚩尤作乱苗民淫虐继言伯夷降典折民惟刑臯陶制百姓于刑之中又历言察狱钦刑中正审克之道大要以愼罚不滥宥过从轻爲意原其设心虽小青薄罪犹将尽心焉况甲兵大刑其肯轻用以不享责犬戎妄加讨伐乎以君牙冏命吕刑三篇考左氏记穆王事则其伪着矣范香溪先生文集卷之三范香溪先生文集范香溪先生文集卷四范香溪先生文集卷之四周论周有天下传三十七王历年八百六十有七视夏商最爲长乆而卒所以失天下者无令主以复兴周道故陵迟而遂亡也或者过周东迁谓爲失计是知周自东迁而衰不知东迁非所以致衰也周居丰镐谓洛邑爲东都葢自武王之迁九鼎固以眷地中有意乎经营矣周公相成王成武王之志卜洛建邑凡郊社壝宗庙市里无一不备是岂无意乎迁哉借令当时无意乎迁岂无意乎后世子孙计哉使成王周公无意乎迁又不爲后世子孙计何利而爲此纷纷也以书考之周公告王使居新邑爲治王因遂东故曰戊辰王在新邑烝祭岁虽不留都亦旣有事于烝祭矣则东迁何尤而以爲失计哉谓洛邑形势不如西周之据函崤界襃陇耶则以德致人贤扵负固而西阻九河东门于旋豁险要阨犹足守也谓洛邑土地不如西周之爲九州上腴天地奥区耶则隂阳之所和异扵偏方而泝洛背河左伊右缠交灌沃衍犹足富也谓东迁不足以朝万国耶则赤芾金舄宣王固尝会诸侯矣谓东迁不足以抚四夷耶则坚车齐马宣王固尝攘夷狄矣谓东迁致王室之陵夷耶则日蹙国百里周道爲已衰谓东迁致王威之微弱耶则下堂见诸侯君尊爲已替谓东迁致伯国之盛强耶则胶舟不复甚于问鼎轻重谓东迁致外侮之慿陵耶则四夷交侵甚扵戎伐凡伯然则东迁何尤而以爲失计乎使西周不有宣王吾知板荡之后不待东迁而无周矣使迁洛而复有宣王吾知黍离之初虽移都而周必兴矣且尧平阳舜蒲坂禹安邑商自契至汤八迁盘庚五迁唐虞夏商之都罔有定止汉世祖宅洛邑延祚二百魏孝文亦宅洛邑太和称治使建国必扵西周则前乎周者不都豊镐何能国乎使东周必不可国则后乎周者或都洛邑何能国乎使文武都东周周其有不兴乎使平王都西周周其将不衰乎又况周公营洛以爲天下中诸侯蕃屏乎四面故立京师议者谓平王东居洛邑其后五霸更率诸侯以尊王室故周于三代最爲长久然则周迁于东实资夹辅以永其年谓致衰可乎迁都之义曰洛邑之地四达而平使有德易以兴无德易以衰是都洛可以兴而所由致衰者果在不德东迁岂遽爲失计哉秦论秦得兼天下之数而失所以守天下之道阻殽函表终华拥百二之胜以临东诸侯则秦旣有兼天下之势矣自孝公以来急耕织以务富上首级以劝战亦旣有兼天下之资矣扵是据关固守虎视而窥周室有包举宇内之心然常自计诸侯之地足以五秦土诸侯之卒足以十秦兵是我虽有兼天下之势而天下之势且甚强我虽有兼天下之资而天下之资且甚厚我不以数图之则天下所谓强且厚者将一合而谋我虽扫境内出吾兵倾囷廪转吾粟犹不足以救败而自支尚何天下之兼哉惟秦人扵此挟所以兼天下之数因其数而用其资下劲兵以临六国常深惧之而不穷其攻往往拱手以须赂地之入地入而秦肥秦肥而六国瘠以亡矣此非得兼天下之数耶彼爲从者曰赵尝收率天下以摈秦秦兵不敢出函谷关者十五年夫天下摈秦秦非有畏而兵不出也计秦之虑以爲六国约从急之则势愈合交愈缔缓之则旷日而隙生必自相图可无下兵而从自解吾且使辨士欺六国而败其与则我可以得志此秦所以坐关中之甲十五年不东出也已而犀首之说用则齐魏赵鬭苏秦恐而去赵则从约皆解矣秦之至数如此天下葢不足兼而有也嗟夫权术计数兵家有之纵横家有之申商有之八世所不闻圣贤所不道今秦以数取天下旣甚陋又欲以数守之收天下锋镝铸之咸阳以虞下叛而不知奋白挺者足以爲戎首焚灭诗书拨弃古文以愚其民而不知溺儒冠者足以建大号罢侯置守郡县六服以销尾大之祸而不知乗时蠭起者皆穷巷逋亡之匹夫坚长城以遮胡宼而不知出七首槌属车者近起扵肘腋禁偶语以防民言而不知道旁观东游者谓可取而代此其所以取天下仅再传而亟失之也嗟夫得兼天下之数固已与三代之兴异矣而又欲以数守之秦之历年四十爲幸已甚贾生谓使子婴以庸王之才仅得中佐山东虽乱秦之地可全而有是见秦阻之可负不见任数之速亡也孟子曰三代之得天下也以仁荀卿曰汤武非取天下也修道行义兴天下同利除天下同害而天下归之然则三代固尝得天下以仁矣未闻取天下以数也谊之言曰并兼者髙诈力安定者贵顺权取与守不同术也是以秦取之爲不非也班氏过其说宜哉六国论六国叩关而攻秦秦常延敌无所惮秦兵一窥六国之境则六国狼顾而不能支何哉六国异心而秦有一定之计故秦能使齐楚韩魏燕赵自相攻鬭而坐制其敝也当是时天下称强国者非秦而楚非楚而齐韩魏虽天下枢然韩地不过九百里魏地不至千里至小弱也廹扵敌则势不能无附故秦攻其西则南附楚东附齐楚攻其南齐攻其东则西附秦秦之谋蹙韩魏不遗余力矣齐楚之攻之固秦所祷祀而求者也齐楚不知深合韩魏以结从亲之要常攻而驱之入秦以自敝是以秦常间齐楚之攻韩魏也因得收韩魏以固其与韩魏之与固则秦亦得挟以攻齐楚而无议其后者焉非徒齐楚也燕赵之地不岁危而民不岁死者恃韩魏之蔽得无受兵扵秦也无韩魏之规则秦人轻卒锐兵长驱千里渡河踰潼据番吾战于邯郸之下而赵危踰云中九原过代上谷战于易水之上而燕危燕赵不知深合韩魏以结从亲之要常折而与秦秦因得弱韩魏而攻之韩魏见攻南不援扵楚东不援扵齐北不援扵燕赵则势不得不西面而入秦计韩魏之心亦且搤腕切齿扵齐楚燕赵思借秦以雠之不耻质子割地以事秦而韩魏亦且自亡其脣以相侵扰是秦常鬭六国而坐制其敝也秦所以得鬭六国而坐制其敝者患在六国异心而秦有一定之计夫惟六国异心故朝闻从人之说而合爲从暮闻衡人之说而散爲衡从散则离衡成则疑离则不相爲救而反相图疑则虽相爲救而不相安秦将商君尝诈袭魏公子而破之齐赵因亦数破魏兵是不相爲救而反相图也韩公仲曰以实伐我者秦也以虚名救者楚也是虽相爲救而不相安也此秦所以得间其异心而攻鬭之也若秦之爲计则一扵连衡凡其大臣父兄朝谋而夕议与诸侯客子凭轼结驾西入关而纳说者皆所以败从而成衡此秦有一定之计也以一定之计且有衡人成之以鬭六异心之国将不制其敝而兼天下乎向使六国约从计亦一定而不易岁并力以患秦则秦人无与爲衡而兵惟无出出必犄角攻之秦亦必自忧匹马只轮之不返也是六国反得以蹙秦于函谷而制其敝也秦安得而攻鬪之当魏武侯之卒韩赵伐败魏师谋曰取魏地而两分之魏分爲两不强扵宋卫则我终无魏患是徒妬魏之不毁而忘毁魏之去秦疾遗已忧也呜唿时亦幸其计不和耳使遂分魏则韩孤而秦患廹其将覆亡之不暇魏分而韩亡则秦兵之出无限虽燕赵齐楚亦相随爲秦禽矣尚安能及始皇之世而后亡哉楚汉论汉髙祖与项籍俱起叛亡逐秦鹿蚌鹬相持者八年髙祖之命悬籍手数矣而籍卒以败灭何哉籍专爲暴髙祖专爲德也髙祖之入咸阳也秋毫不犯籍至乃火而屠之予以爲楚汉兴亡此已分矣籍特挟用匹夫小勇劫人以假息故后死耳夫以髙祖权略智数揽英豪而驱御之葢眞王霸才虽羽百辈不敌也方韩信爲治粟都尉萧何数言其竒髙祖故不用欲以忿信使亡旣亡而追得之信且以爲死矣反遽拜大将使信以任遇过望必效死力卒用信以灭楚然而信遂谓汉遇我厚是在其术中而不知也郦食其爲汉谋挠楚权立六国后髙祖非不知六国后不可立也而以问张良葢时欲观良心耳髙祖固知良之可用然以良始惟爲韩报仇又尝使项梁立韩诸公子横阳君成爲王益树党已而爲韩司徒又尝自襃中去汉归韩恐良终爲韩不专爲汉故因食其谋以尝良心初非不知六国后不可立也问曰扵子房何如其尝良心可见也然而良方力陈八难是在其术中而不知也萧何扵汉臣才最髙膺专任守关中旣独立万世大功髙祖惧其脱自骄以取祸故遣卒爲卫系之廷尉痛抑折之使自卑畏以保令终非诚疑何也借诚疑之则必踵韩彭诛矣然而何至自污以求免是在其术中而不知也三子皆人豪役扵髙祖术中而皆不知此汉所以取天下也若籍则无能有是得范増不能用得陈平不能用得韩信不能用皆使之怨偾弃去徒以匹夫小勇欲决雄雌扵挑战间至力蹙势穷犹将驰杀一二汉将以见技能此楚所以失天下也然则籍之亡也又胡望乎天哉唐论尭有天下不以传丹朱而授之舜舜有天下不以传商均而授之禹夫岂不爱其子哉以爲子不肖而授以位则天下蒙其害故不敢用一已之私意易天下之公心夫以圣人不私其子也犹外求贤人而授之况有贤子不能立而曰必立所爱亦已惑矣此唐太宗之所以不明也方承干得罪太宗欲立晋王限以非次回惑不决至取佩刀自向以要其臣使必已从继又欲立吴王恪谓长孙无忌曰公劝我立雉奴雉奴懦惧不能守社稷吴王英果类我欲立之何如雉奴即晋王也嗟夫恪诚英果耶则不当以无罪弃晋王诚懦不可守社稷也则不当越次而立今太宗以一旦之爱必立晋王岂公心乎且恪雉奴等已子耳犹以私爱弃英果而立柔懦借使诸王皆朱均也其肯舍已子而外求贤人授之位乎此其去圣人逺矣然观太宗尝立论讥评晋武以爲知子者贤父知臣者明君子不肖则家亡臣不忠则国乱国乱不可安也家亡不可齐也又曰弃一子者忍之小安社稷者孝之大畏小忍而忘大孝圣贤之道岂若斯乎其诋诃前古如此而昧扵己子卒使庸昏嗣有大位劫扵牝晨几至覆邦岂所谓笑古人之未工忘已事之已拙耶身属鞬执锐取天下扵百鬭之余一举而委之孱子岂不自念其国乱不可安之论耶彼以佩刀自向葢小夫贱妇之爲而谓太宗爲之耶勤勤託孤扵李勣而卒所以立武乱唐者勣也岂不惟不明于知子而又不明扵知臣耶且以永业业齐人以府兵强本干以租调立常经之法凡太宗之规爲计虑欲以维持后世者皆亿万年不易之良图至储贰之重乃独失授如此岂智以爱昏所爲悖缪而不自知耶尧之时二八未登四凶未去五品不逊民庶艰食皆未尝以爲言也惟急扵授位得人今太宗扵储贰失授而徒汲汲扵维持后世之法是犹缔架巨室涂茨丹艧髙墉大鐍无所不至已而付于败家之子其能传之久耶然则唐中遭革命宗枝剥丧酷吏日出生人毒痡者皆太宗立懦子之祸也人君可不戒哉五代论五代之乱极矣凡八姓十有二君历四十余年干戈战伐殆无宁岁其间悖逆祸败自古未有若是其烈而兴灭起废亦未有若是其亟者也周世宗以英伟之资爲圣人驱除固无得而议者其余则皆可以爲覆辙之戒葢梁由强藩以取唐故梁臣多跋扈末帝尚姑息将帅相残贼而梁以亡矣唐庄宗之取梁与明帝之取汴皆石敬瑭力也其势不得不忌忌则石氏兵起而唐以亡矣晋之取唐资契丹爲援虏固贪惏而无厌则必有所不忍德光入宼而晋以亡矣郭威之于汉犹石氏之扵唐也则隐帝亦不得不忌忌则邺兵渡河而汉以亡矣大抵五代之所以取天下者皆以兵兵权所在则随以兴兵权所去则随以亡而其所以起废之亟者无忠臣义士以维持之也方晋之未灭梁也晋大臣多不欲庄宗即尊位而梁臣苏循乃先以臣礼谒见蹈舞爲唿万岁及晋兵入汴诏赦梁羣臣李振喜曰有诏洗涤将朝新君呜唿有臣如此梁安得不亡乎冯道相庄宗又相明帝又相愍帝及潞王反则迎潞王及晋灭唐则又事晋契丹灭晋则又事契丹汉髙祖立则又事汉及周灭汉则又事周方且着书自陈更事四姓与契丹所得阶勲官爵以爲荣呜唿有臣如此唐与晋汉安得不亡乎葢自朱温图受唐禅士以朋党见杀者虽未必尽贤要之不与梁而与唐亦忠节也方昭宗时天下贤士大夫或杀或去留班列者无几矣而裴枢陆扆辈与它缙绅坐贬死凡数百人朝廷爲空则腼颜扵梁扵唐扵晋汉周者皆倾巧乱人谋身卖国如振循道者也呜唿以一旦朋党之祸使四十余年遂无一忠臣义士出于缙绅至扵天下大坏极乱元元涂地而莫之救是朱温以朋党贼虐当时之士岂惟杀数百人哉实举天下生民纳之涂炭縻烂于数十年间也彼其洞胷流觞岂足以偿白马之祸哉范香溪先生文集卷之四范香溪先生文集范香溪先生文集卷五范香溪先生文集卷之五孔子闻韶论孔子在齐闻韶三月不知肉味曰不图爲乐之至于斯也窃尝疑之深惟夫子资上圣于多能爲天得审音知乐殆其余事又尝求之传记鲁昭公之二十五年夫子葢年三十五矣顷之鲁乱遂适齐则年几四十矣始而夫子适周且未冠已访乐扵苌洪宜不待至齐而韶始闻也何详味倾叹若初未闻者乎予知之矣春秋之乱子有弑父臣有弑君而不知勲华之揖逊虽韶音尚存未有明其义者也夫子以将圣之道爲天下宗邦君柄臣率分庭礼之其有一物之不辨则走使而问焉以取正是所以尊信吾夫子爲甚至今夫子翫韶之美至忘味彼将曰孔子圣人也而美韶音如此韶果何谓哉则又将即韶音以求其义庶几知有虞绍禅之美而耻篡夺之乱焉是亦讽而诫之之义也当春秋之时齐襄公立十二年而公孙无知弑之无知自立而雍廪弑之小白之薨也五公子争立无亏立而齐人杀之昭公之薨也子舍立而商人弑之商人代立而阎职又弑之商人之子立而齐人又废之庄公立六年而崔武子弑之已而孔子适齐闻韶则景公问政之时也方陈常擅齐政变逆有萌圣人微见其渐故对以君君臣臣是孔子感齐之乱意可知也齐于春秋爲乱特甚故美韶音必于齐旨其微矣乎后之好异嗜竒者昧吾夫子所谓而徒附益其说曰孔子至齐郭门外遇婴儿之挈壶者其视精其行端孔子谓御曰驱之韶乐方作至齐闻韶不知肉味是岂有识之言哉夷齐谏武王论或曰武王伐商伯夷叔齐谏之而不用商乱已平天下宗周夷齐耻之遂去隐乎首阳之山且曰义不食周粟而终以饿死有诸否乎曰有之曰然则孔子以夷齐爲贤武王其非耶曰夷齐固贤矣而武王不非也夫以纣之不道不可不伐者也惟武王能将天命取而伐之易昏以明使四海赤子得脱虎口而乳慈母君子称之曰顺乎天而应乎人又曰武尽美矣此胡可非耶推夷齐之心以爲臣伐君葢甚逆之道使君非纣不当伐也臣非武王不可伐也后世有乱贼之臣必将曰武王圣人也而伐纣当年无一人非之者是则臣伐君乃圣人之敎其于篡夺窃取将多有之故扵武王杖钺指商之初叩马陈谏以明君臣之分旣不从则又耻而去之虽饿死不悔期扵杀身以愈后世之乱使后世之人皆曰武王之伐商当也而夷齐犹非之是则伐君者乃臣子之深罪虽有篡夺窃取之志将逡巡而不敢发夷齐之心葢如是初不以武王爲非也不然谏而不入胡不死之以示争切之心以开武王之惑以见纣之决不可伐乃扵有商旣亡之后空自饿死何益耶且学者之所取信不惟孔孟耶孔子尝言夷齐之无怨矣使其羞谏君之不用至扵不食而死且不爲怨乎孟子曰伯夷避纣居北海之濵以待天下之清其所以避纣而待天下之清岂无望乎易纣以清者予是以知夷齐之心初不以武王爲非也而谏之是欲以愈后世之乱也武王之扵纣不得不伐夷齐之扵武王不得不谏非武王无以戡乱扵一时非夷齐无以救乱扵万世予故曰夷齐贤而武王不非也或曰议者以伯夷之谏无有也其所不与伐商者葢二老春秋已髙自海濵趍文王之都逺计数千里自文王之兴至武王之世岁亦不下十数意伯夷欲归西伯而志不遂乃死扵北海又意其死扵道路又意其至文王之都不及武王之世而死此有诸乎曰无之此非折中之言无稽之论也夫伯夷之与太公俱称大老年相若也伯夷处北海而太公处东海地相似也若曰伯夷之志不遂此固无所征信若曰死扵道路则太公疑亦不能至文王之都若曰岁乆而死则太公疑亦不及武王之世此实无稽之论非折中之言也论语曰伯夷叔齐饿于首阳之下春秋左氏传曰武王伐商迁九鼎于洛邑义士犹或非之噫使二书不出于孔氏之门人其可也若其书果足传则或人之言吾不敢听叔孙通知当世要务论当草昧多艰之初而爲诞阔难行之事譬欲饮渴而酌河汉岂人情哉将以救世定乱则莫若当务爲急知所当务则功立效矣汉髙祖初定天下叔孙通欲正君臣之仪以尊髙祖诸生称之曰知当世要务谓通明所以定乱之道也君臣之祸莫大扵名分不严名分不严则君不自知其尊臣不自安其卑君不自知其尊则不知所以驭臣臣不自安其卑则不知所以奉君扵是君臣失位慢悖偪僣之患以生至扵逆叛篡窃者有矣故曰名分定势治之道名分不定势乱之道今夫嬴秦失鹿天下逐之人有自王之心故陈胜以戍卒王楚楚遣武臣略赵则武臣王赵赵遣韩广狥燕则韩广王燕已而王魏王齐王韩王西楚号称灭秦而王者不可胜数率皆自谓特起称孤无复北面事人虽使舜禹在上不以名分制之且不能保其必臣顾区区刘季特以马上得之苟非以礼法爲治彼肯低首下心曲拳而遂服哉又况汉之将臣多出于刑余盗劫鼓刀市侩之徒非有至智大识通知天命者一有不快则捧弄逆旗等儿戏耳髙祖其能尽诛之乎于斯时也求所谓定乱之道则未有先扵名分者君臣之仪所以正名分也而通乃能爲髙祖制之是以明其知要务也长乐之会警卫肃饰自诸侯王以下莫不震恐前日击柱醉唿之人钳颊缩气无敢譁者使髙帝一旦知爲皇帝之贵此则知所当务而功立效也其后诸侯虽有反者然名分旣定天下之人独知有天子而不知有诸侯故皆偏方独叛无有应助而相继受戮向使通不正君臣之仪则韩信不入贺彭越不受囚天下之人亦将乍臣乍叛爲信爲越而髙祖不得独尊矣通之有功扵汉岂汗马比哉虽然诸生谓通知要务则是也谓之圣人则大不可通挟仪秦捭阖之风且不得爲纯儒其去圣人亦万万逺矣是可无辨而明也魏郑公愿爲良臣论人臣有杀身之义而杀身者每出扵不得已君爲不道丑行日积不知自悔臣必输忠而指言之言之不从则必号泣而苦言之扵是而忤君心逢震怒赴汤冐越乃有至扵杀身是君之恶至此而极而臣之义亦至此而穷且凶也岂臣心之所欲哉唐魏郑公谓太宗曰愿陛下俾臣爲良臣无俾臣爲忠臣葢杀身而爲忠臣者出于不得已非其心之所欲故也自古无道之世臣主之名有两败无两立君行恶矣臣不能以忠死之则臣亦恶矣此有两败也君行恶矣臣以忠死之则君恶愈大而臣独得忠名扵世此无两立也臣主之名两败君子固深耻之君名恶而臣独善君子亦宁乐哉而或至扵爲忠者不得已也故曰无俾臣爲忠臣也或曰郑公之愿爲良臣将爱身而难扵爲忠耶曰不然也郑公之扵忠臣非不能爲不愿爲也其言虽曰愿爲良臣然正欲以示其将必爲忠臣之心太宗有道则公爲良臣是俾公爲良臣也太宗无道则公爲忠臣是俾公爲忠臣也郑公若曰愿陛下爲有道毋爲无道无道则臣将必爲忠臣葢欲绳其君使不得爲无道云耳且以忠良异称要皆美号郑公亦何择焉其所以言此非爲身谋正爲太宗谋耳公爲良臣则太宗爲有道公爲忠臣则太宗爲无道君以无道见丑扵天下后世而臣独以忠节有闻孰若身荷美名君都显号而臣主之善两立此公所以爲太宗谋而愿爲良臣也不然与龙逢比干游扵地下郑公宁有贬哉幸太宗能用公计以致正观之治是以卒擅良臣之美也虽然公之言可以爲贤者道彼有庸回之臣苟扵固位坐视君之愚昏而无所正救不知良臣初未尝不爲忠焉乃曰魏郑公不愿爲忠臣君虽无道吾愿爲良臣而已脂韦塞黙卒有臣主两败之祸此岂郑公之谓哉房杜不言功论君子有心扵济世无心扵立功功非君子之所当论也时方辅英主平祸乱则所以经济大业者不得不用力焉然其初心岂以邀功爲哉痛生人之荼毒爲之拯救而已唐太宗取天下房元龄杜如晦力爲多然二人终不言功爲其有心扵济世而无心于立功也窃尝言之隋季不竞鱼烂土溃小黠巨姦揭竿蠭起四海之内鞠爲盗区元元无聊有肝脑涂地之祸太宗扵是奋布衣提三尺劒剪除羣慝爲万人请命于上帝不踰十年遂定天下稽其枭威稚馘老生俘杲密虏充窦东取河洛西举汧陇南威蛮荆北走獯鬻崇功伟烈赫奕盛大疑非手足所能图者葢房杜实佐成之也太宗自爲炖煌公时即收元龄自爲秦王即用如晦二人之佐太宗固有年矣竒谋秘画陈之多矣绳违正谏亦已数矣是其有功扵唐殆不可以算计由常人观之则必历自辨数以希髙爵大封垂荣后裔而不疑矣然而二人方且撝谦贬抑痛自退逊曽无一言及之岂无谓哉其意必曰吾君之定祸乱天下之所归也实爲吾君之德也吾君不作我何爲哉是虽有功归之吾君可也又必曰吾君之定祸乱衆材之所资也实爲诸将之力也不有诸将我何爲哉是虽有功归之诸将可也又必曰成功之下不可居也古所患也自伐以取祸功扵我何有哉是虽有功持之若无可也归之扵君则功不可言也归之诸将则功不可言也持之若无则功不可言也二人有功而不言意其有得扵三者之说也虽然是亦无心扵立功者之所爲也使二人者攘袂用力区区以功名爲务亦何能不自言耶抑尝闻之薛万均卢祖尚李君羡辈太宗时俱有功受封爵然而万均坐清宫不谨下狱愤死祖尚辞交州都督斩之朝堂君羡以谣䜟见忌下诏诛之是皆非辜小眚不获保全则太宗之扵功臣初未尝加恤也尉迟恭侍宴论功争班乃至不怿而深谴之且有韩彭夷戮非汉祖之愆之语当时大臣类多畏祸李靖阖门称疾长孙无忌求解仆射惧有功而终见疑也然元龄如晦之不言功其亦覆车之戒耶呜唿㧞劒讙言攘袂指画竞占丰邑争据上位者无时无之君子欲明退逊之义其扵房杜盍亦少怀仰哉魏征劝太宗行仁义论人必有是志也然后勉之而益进激之而益励苟惟不役志扵是事而以是事劝之则虽予赐闻说挽乎前仪秦押阖劫乎后吾知其行事不能以寸是故战国之君昧夫人道忸忲于剥敛积实攻鬭侵取之说凡其君臣早朝宴罢诹谋而建白者必功利是图谓拓土爲能臣谓丰财爲至计诛求无艺使民剔肌出髓而未已玩兵嗜杀使民絶胫洞胷而不悔彼其大欲在图霸积虑在富强故虽以孟轲游谈仁义扵齐梁邹鲁宋薛之间往往枘凿不偶蔑有一君行其言者非轲言不足用葢时君无役志乎仁义者也故夫人主必有是志然后劝之以是事则深听而果行昔大宗致正观之治天下晏然外薄岭海户阖不闭蛮夷君长咸袭衣冠带刀宿卫扵是帝曰此魏征劝我行仁义旣効矣惜不令封德彛见之古今议者因遂以谓太宗行仁义率由魏征劝之嗟夫征排德彝而勉其君以施化信有助矣然向非太宗有志乎仁义则德彝言入而莫囬征徒百说未免爲虚语也征虽贤孰与孟轲太宗虽明而贪功勤兵犹未贤逺于齐梁之君使其素心不在仁义则孟轲复生言犹不听况征其能劝之有行乎观太宗在正观初尝谓侍臣曰今欲专以仁义诚信爲治庶革近代之浇薄又曰爲国之道必抚以仁义公等宜共行之惟夫素心在仁义然后知仁义之可以爲国而责治于臣下者亦必在扵仁义故又尝谓仁义之道当存之心使常相继斯须懈怠去之已逺譬犹饮食尝令充饱乃可全生此其扵仁义固克念而不敢忘则扵征之说非偶然听之所以能有助也或谓文皇芟刈手足安忍无亲此其扵仁义背而驰者也何克念之有乎曰是诚太宗之惭德也然仁义何尝之有背之则爲小人蹈之则爲君子使太宗自艾自克处仁迁义则一洗心易虑犹可与也况能力行乎孟轲言五霸假之乆假而不归乌知其非有春秋恶恶疾其始善善乐其终然太宗旣乆假矣胡可嫉其始遂终疾之耶圣人百世之师论圣人备道全美人伦之至也天下之道管是矣百世之法一是矣是百世之师也若孔子是也至若伯夷柳下惠以爲百世之师则可以爲圣人则学者疑之中庸曰君子之道本诸身征诸庶民考诸三王而不缪建诸天地而不悖质诸鬼神而无疑百世以俟圣人而不惑是故君子动而世爲天下道行而世爲天下法言而世爲天下则此圣人所以爲百世之师也或问孔子知其道之不用也则载而乌乎之扬雄答曰之后世君子又曰关百世而不慙蔽天地而不耻能言之类莫能加也子贡称夫子曰见其礼而知其政闻其乐而知其德由百世之后等百世之王莫之能违是圣人爲百世之师若孔子可以当之也至若伯夷得圣人之清而已柳下惠得圣人之和而已岂能尽圣人之道乎孔子曰伯夷古之贤人也又曰臧文仲知柳下惠之贤而不与立孔子扵夷惠特称贤而已以爲圣人学者疑之先儒尝谓孟轲之书非轲自着轲旣没万章公孙丑之徒相与记轲言焉耳信如是则以夷惠圣之清圣之和眞轲言也直以爲圣人记轲言者之过也然而闻伯夷之风者顽夫廉懦夫有立志闻柳下惠之风者鄙夫寛薄夫敦是二子奋乎百世之上使百世之下闻者莫不兴起岂非百世之师乎葢伯夷虽清而闻文王作兴则曰盍归乎来柳下惠虽和而不以三公易其介是虽未至扵无可无不可要亦非滞扵一隅者此所以未可谓之圣人而可以爲百世之师也范香溪先生文集卷之五范香溪先生文集范香溪先生文集卷六范香溪先生文集卷之六愼独斋记人藏其心至难测也饰冠祍巧进趍骋辞辩谁不欲使人谓已士君子也然而卒多不免爲常人至或陷于大恶者患在心违其貌而安于自欺夫人之自欺殆非一物晓然知善之可好而弃弗爲是自欺晓然知不善之可恶而姑爲之是自欺实无是善而贪其名是自欺实有是恶而辞以过是自欺知有是过而吝不改是自欺实所不知而曰我知之是自欺实不知行而徒欲有闻焉是自欺色取仁而居之不疑是自欺言浮于行而言之不怍是自欺求诸人而无诸已是自欺有诸已而非诸人是自欺其余所谓自欺之目殆未可殚言而遽数也而好欺者动欲饰诈以欺人殊不知一日之间百念纷起所自欺者实多而欺人者曽不十一又其欺人者心诡谲不惜不情则未能欺人而实先自欺也彼好欺者终以弗思而安之得爲常人幸矣几何其不陷于大恶耶礼记曰所谓诚其意者无自欺也小人闲居爲不善无所不至见君子而后厌然揜其不善而着其善人之视已如见其肺肝然则何益矣此谓诚于中形于外故君子必愼其独也夫人有杀心辄形于声有欲炙心辄形于色有惧心目动而言肆有异心视逺而足髙其心一动虽甚微也而形于外者已不可揜如此彼小人乃欲揜其不善于君子之前当其念已不善而思揜之则不善之念已诚乎中旣诚乎中则心有自匿不慊之微情呈露于言意态度之间自以爲人莫我知也而不知人已得其所谓不可揜者如见其肺肝呜唿自欺孰甚焉此予之所爲惧而思戒必以愼独名居室也昔者海上之人每旦从沤鸟游沤鸟之至者以百数其父曰汝取沤鸟来吾玩之明日之海上沤鸟舞而不下也葢其有取之之心一萌于中虽不自知态度之异而沤鸟知其异焉心之隐微禽类犹觉之而谓人不我觉可乎是以古之学者皆知愼独虽用心于幽闇无人之地亦必诚其意而未尝自欺故季札解劒系徐君之冢树而去曰始吾心许之矣岂以死背吾心哉夫徐君心欲劒季札心许之此谁得而知之季子乃不以徐君死背其心嗟夫世之面谩而有诺责者非自欺乎有志于愼独者不当如季子乎乐正子春之执丧五日而不食曰吾悔之自吾母而不得吾情吾恶乎用吾情夫五日不食出于诡伪而非其情者子春其心知之谁得而知之子春乃以诡伪自讼若有莫大之悔嗟乎世之矫激盗名者非自欺乎有志于愼独者不当如子春乎汉第五伦谓人曰吾兄子病一夜十往退而安寝吾子有疾虽不省视而竟夕不眠岂可谓无私乎夫安寝而十往者伦之诈不视子而不寝者伦之情其用心至微也谁得而知之伦乃自以爲私而显言于人无毫发隐焉嗟乎世之示人以诈而终匿其情者非自欺乎有志于愼独者不当如伦乎宋阮长之爲中书郎直省夜往邻省误着屐出阁依事自列门下以闇夜人不知不受列长之固遣送曰一生不侮闇室夫着屐旣过误又当暮夜长之不自言谁得而知之乃以侮闇室爲甚负固欲自列嗟乎世之幸人所不睹而肆爲不义者非自欺乎有志于愼独者不当如长之乎历观古之学者能愼独不自欺其人固亦多矣而予独以四人称葢举其有会于吾心者将书诸座右爲旦暮起处之戒庶几于前所谓自欺之目可以深思而力去也中庸曰君子戒愼乎其所不睹恐惧乎其所不闻莫见乎隐莫显乎微故君子愼其独也夫不睹不闻所谓独也不睹则目无与焉不闻则耳无与焉吾所谓隐微者虽吾耳目犹不得与是独也是不可须臾离者也故夫不睹之睹不闻之闻有莫大之闻见存乎隐微而不可以言言则愼独之学勉而精之岂惟不自欺也哉绍兴九年六月八日记存心斋记夀昌邵恂子信与浚舅家有世睦焉因舅氏见予香溪留学于予居其趍向甚端其植志甚笃一日告予以将归且言家之屋南有斋焉名曰存心觐省之余当复习业其处敢问何修而可以存心乎予应之曰善哉问也昔者邹轲言存心之说甚备予尝索其指归而知学之方试因子而妄言之夫君子之学本诸心心不在焉则视简不见听讽不闻此其于口耳之学犹莫之入也况穷理致知乎是以学者必先存心心存则本立本立而后可以言学葢学者觉也觉由乎心心且不存何觉之有孟子曰人之所以异于禽兽者几希庶民去之君子存之是心不存殆将晦昧僻违触情从欲不能自别于物尚安所觉哉此君子所以汲汲于存心也然而人之念虑横生扰扰万绪羡慕耽嗜厌恶憎嫉得丧欣戚觖望狠忿憷廹忧惧与凢私意妄识交午丛集纷纭于中汨乱变迁无或宁止虽魂交梦境亦且顚冥迷愦悠扬流遁彼其方寸荡摇如疾风振海涛浪汹涌求一息之安且不可得则存其心者不亦难乎然心虽未尝不动也而有所谓至静彼纷纭于中者浮念耳邪思耳物交而引之耳虽百虑烦扰而所谓至静者固自若也君子论心必曰存亡云者心非诚亡也以操舍言之耳人能知所以操之则心存矣心存则不物于物不物于物所以异乎物也孟子曰养心莫善于寡欲其爲人也寡欲虽有不存焉者寡矣养以寡欲使不诱于外此存心之权舆也至若藏心于渊则必有事焉而勿正用能于勿忘勿助长之间黙识乎所谓至静者此存心之奥也然则存心可以已乎曰未也凡学始于存心中于尽心终于尽性惟心之尽是无心也非无心也无私心也是道心也道心惟微于是而精一之斯可以尽性矣方其存心也犹有存之者焉非所谓尽心心未尽焉非所谓无心未能尽心乌能尽性心未尽焉乌知所谓性孟子曰尽其心者知其性知其性则知天矣存其心养其性所以事天也葢心旣尽而空洞清明然后知性之爲性皆天理也然则存心者所以存天理求尽其心而已颜子拳拳服膺存心之学也其心三月不违仁颜子之心之存也至于屡空则尝尽其心矣然特屡至于空而未能常空爲其不违仁之心犹存焉耳心不违仁善矣乃爲空之累此毛犹有伦之谓也扬雄曰人心其神矣乎操则存舍则亡能常操而存者其惟圣人乎雄徒知存心不知心存而未尽不足以尽性故以常操而存爲圣人事圣人者寂然不动纵心而不踰矩尚何有于操存哉予故曰凢学始于存心中于尽心终于尽性此非予之说也孟轲之旨也今吾子有志于存心是学之始而方求所以存之之道是存心之始子其愼所存乎传曰差若毫釐缪以千里葢事物莫不然而心爲甚子其可不愼哉恂闻予言作而曰敢请志是说而习之予因爲记俾以归劝之学也绍兴十七年四月晦日香溪范浚记养正斋记门铭几戒古志士所以示微愼善自修也今人平旦出门牵事逐食营爲百绪暮必归居以休其身然方动作疲剧昏睡寤起起则凌遽如昨彼其心事躁扰冥迷流浪曽不少自存省是知休其身不知休其心彼且视一室如传舍出而入入而出耳岂复以古人铭戒爲事是大惑也盈川虞唐佐尭卿从浚游㡬十朔矣顾其中淳而外谨不异一日刻意问学知以领畧爲务岁季谒归且言平居定省余暇立屋贮书以学名之曰养正义取诸易觊释厥旨使得持归旦暮诵服爲不力不逮之警虽卧兴其敢忘乎浚曰子志如是其知门铭几戒意矣与放心不求而徒休其身者大异其可无说以遗子夫人生而有知不学则愚愚则视不明听不聪思不达虽有知犹无知也旣学矣不得其正则哆哆则縁目而逐色縁耳而逐声縁思而逐欲所以祸其主者殆有甚于不学而愚是以君子正之爲贵易曰干道变化各正性命曾子曰吾得正而毙焉斯已矣夫人受命于天正性本具君子保是正性毙而后已谓天全而命之人当全而有之生乎由是死乎由是则可以无愧于天此曽子所以终其身欲得正也且万物散殊形生气化未有无正性者石可破不可夺坚丹可磨不可夺赤霜雪大挚松色犹茂风雨昼晦鸡鸣自如物一受其正性且不移夺人其可失正乎仲尼彖易于蒙曰蒙以养正圣功也于颐曰养正则吉夫颐咀物养道也而蒙爲物穉欲得其养又蒙互体自二至上有颐象焉故圣人以养正垂戒异卦而同辞见正之不可不养养之不可不正也古之人欲见正事闻正言习正人邪室不坐邪蒿不食行容必直立容不跛不倾听不睇视皆所以养正而其要则曰先正其心夫童蒙未发心一而静自是养之虽幼而壮壮而老将不失其赤子之心是可以爲圣之功也水未必遽至于海言水者必期于海学未必遽至于圣言学者必本于圣葢道无本末趍进唯诺掬熘播洒幼学也而上达之理存焉子无谓养正爲浅事其勉之哉绍兴十六年十二月一日记自牧斋记永丰柴喆吉卿怀铅束书来香溪从予游与之言物理性命之学洒然以喜其有志乎治气养心葢拳拳也旣累月告归觐其亲且曰喆不佞初不知学然亦不敢一日忘所欲学他日温凊之间结茅爲斋以居名之曰自牧葢所欲学者也愿觊一言以归书之斋壁用谨不逮是耳善诲于朝夕而门墻不逺也予应之曰子知自牧之谓乎予将广子意而遂言之易曰卑以自牧此岂惟论交当世而已哉善学者尚友古人于千载而终与之齐用此道也世之空腹自贤者读书未能断句已下视服郑殆十八九爲庸人彼惟自处于庸人谓加于庸人足矣故广已以自髙然则自髙者廼所以爲卑而卑以自牧者廼所以崇吾德也今夫登山者处已髙矣仰而左右视则巍然崔崒者犹在其上焉爲学亦然贤如孟轲亦至矣亦且忧不如舜葢古人之学不极乎至足不止宜其见已之卑而未见其髙也子欲无爲庸人乎则宜法古人用心而思企之然后可以言自牧之道夫人之生固有物焉混然天成在善养无害而已自牧之道以礼制之惧其放也戒物之感惧其诱也居之虚静之地欲其安也饮天和如甘泉味道腴如荐草惩忿窒欲如去败羣致一不二如恶多岐勉之愼之曰自牧之自牧繁乆体正而肥益力不已充实光辉且将无入而不自得又岂复有牧之者乎能知此则自牧之学必以圣贤爲师仰大道之髙邈方积跬而履卑眇已事之甚陋敢虚张而自欺顾吾子名斋之意岂有取于斯乎子归矣持是说爲自牧斋记绍兴十六年八月二十四日记讷斋记凢人在孩抱未能声其意咿嘤终日莫喻所欲乳保敎之语仅名东西则家人杂然欢笑以爲早慧言于人何尤哉惟夫尚口饰舌夸华背诞讥议訾毁速累召祸于是有三缄之戒故曰天生人使口可以言不学其言不若狂然则人固不能无言惟言之愼而已予兄子伯通家居南偏有斋焉名之曰讷求予言爲记予多其知愼言也而乐告之曰华不繁者实必硕流不泻者源必丰言之不出则积中之宏而深也固矣惟古之学者用心于内深造自得默识神解冥思虑于人奥何暇事无益之言哉然则君子欲讷于言不但区区口择期无尤违而已今伯通也慈旨甘友兄弟睦宗戚行身祗畏其于过言亦寡矣而拳拳焉以讷爲务岂非有志乎用心于内故欤孔子尝曰予欲无言道至于无言至矣彼曾子之一唯葢未免乎赘况多言乎学者欲知无言之旨当自讷始绍兴十七年夏六月晦日香溪居士范浚书拙懒斋记古之君子其持心也厚故未尝广已以自多虽至圣大贤犹将退然自託扵无能之地非其诡谦饰逊而貌爲此区区也葢不若是则不足以持盛德而守成能故曰聪明睿智守以愚多闻博辩守以俭武力毅勇守以畏富贵广大守以陋后之君子则不然浮躁而浅露言华而行伐造大足而好髙着一书便欲得宰相捉一笔便欲断大事客气虚张过自标置至有大署其门者曰不读五千卷书无得入此室嗟乎一何古之君子忠厚退逊而后之人不长者若是其相悬乎葢尝窃闻之矣学者之患莫大乎自足而止曰学如是是亦足矣足而不学则以爲无足学也能无广已以自多乎殊不知道之深德之奥学问之大曽非揭流涉波者所能测知譬犹遡沿上下不出于絶潢断港则必以爲天下之水止是而已因又以爲天下之观水者举莫吾若故侈然有轻天下之心试使之浮沧江并溟渤渺弥漫汗不见边靡彼将眩掉缩忸怅悔自失愧前所见自比扵蹄涔杯坳之不暇然则世之造大好髙而过自标置者庸非不学之过也哉欧阳使君我丈人行也守临江廉以自持寛不苛小民便其政以病丐闲旣得请来寓吾里之萧寺辟髙轩游居其间而名之曰拙懒浚观使君耆年嗜学旦暮黄卷手之不释而又短章大篇哦咏日富此其勤且巧至矣犹方自托于拙懒将非审所谓学问之大而内不自足且法古君子所以持盛德欲以矫世造大好髙之弊乎昔嵇叔夜自谓懒不涉学而博览淹该杜子美自谓老大意拙而诗穷天巧崔沔名室以陋柳子厚名堂以愚今使君自谓拙懒正嵇杜类也而以名轩又崔柳意也当使君之在临江也军书方急元戎偏师鼎来捷至改辕而弭节者交午相望凡辇车流马资粮扉屦革角秆椎牛刲羊所以征须百绪而官无储钱㣥粟库庾单匮一切仰取于民不供则乏军兴箕敛则人告病于是而丐闲又使君所以爲拙懒者欤浚旣登轩赋诗使君又属以爲记浚方鄙世俗浮薄而乐使君独忠厚退然自托于无能也不能无言遂书之温州永嘉县不欺堂记令之职视它官最爲近民宵兴具冠服坐堂上进讼者而听其要逮日入或不得休至以灯火临事凡诡情伪貌诬蔑抵谰之说纷泊于前姦胥惎之舞文法以佐其嚚加又令与賔客相对答若将迓大官行李出归境上无虚日间省熟事则吏抱簿案袂属以进涉笔占押至千数百牍非甚竞爽不能无劳以昏昏则罔冐面谩者益乗之令欲使人无欺其艰矣哉吾兄茂安宰永嘉旣踰年惠洽禁信门庭日静以无事致书香溪告其弟浚曰吾爲令不以能闻幸吾邑多士乡俗无豪黠使犹窃稍食于此吾即听事之东堂置几砚以暇隙栖息其处因名之曰不欺用自警省是非求人不我欺惟吾心不欺而已子其爲我记之浚曰吾兄抚千室如环堵治纠纷如寘掌使虿尾之吏自新雀角之狱不闻非不欺何以及此抑闻古人有言诚其意者无自欺也夫诚于此化于彼将不令而民应之葢有行乎令外者矣婴儿生三月前轩冕不知欲后斧钺不知畏然而慈母之爱谕焉蛟潜于渊其子迎化于髙陵精微之感殆难以言论吾兄能无自欺则宴坐虚堂如临上官如面重客如前民甿而后胥徒视一克念如谐羣言患一失念如耳道谤不欺也如是则可以对越鬼神洞开金石况此民其宁我欺乎昔人论三不欺优民不忍欺者窃尝评之民不忍欺谓欲欺之而不忍是犹有欲欺之之心葢三不欺皆求乎彼不求乎此故虽善治如虙贱民心之欺犹有萌焉彼其掣二史肘而责之书则已旣欺矣能使人无欲欺之之心乎嗟夫精诚潜通甚于呌唿欺不欺存乎中疑若沉阻未易钩致而谕诸人者焯焯不可掩昔者齐侯与管仲谋伐卫退见卫姬而色动足髙而气强卫姬知其欲伐卫也明日见管仲言徐而有惭色管仲知其舍卫也夫齐侯匿其情密矣人则卫姬知之出则管仲知之由是以观人固不可欺而欲欺人者其不可尤也况将使人无我欺又甚不可要在无自欺也审矣吾兄厚重简廉政先治已知心不欺不求人不我欺是自慊之学也于以感人人将自化无萌欺于心者故浚叙所以名堂之意併论三不欺与夫精诚之谕诸人者以爲记绍兴十有六年五月一日记三益斋记学未极乎至足而止虽颜子不能无进况方有志而勉于行者其汲汲扵取友求益也固宜然人知得益在友不知所以得益者实在我不在彼也昔者孔子读易至损益喟然而叹以爲自损者必有益之自益者必有阙之学者损其自多以虚受人故能成其满博自贤则天下之善言不得闻扵耳矣予尝论之世固有虚骄傲诞闻见未毛铢而自大如山崖者矣或指其微累必盛气艴容辞以伪辩曰我何尤我何尤则直者将见拒彼惟许身之欺也如是又必以人爲欺则谅者将见疑其自视甚侈矣如冯夷未东傲睨秋水必以天下之美爲不越乎已则多闻者将见陋负是三失乌能受人善言将不得闻扵耳虽得友犹无友也故曰友者所以相有也然则直谅多闻之益岂不在我乎哉予同郡陈九言叔永有志而勉于行者也家居义乌之菱塘养亲读书以三益名斋而求记扵予九言予昆孙壻且从予学乆因告之曰凡益之道非能赘夫固有而増多之也惟性至大初无限量益动而巽日进无疆则凡德之裕皆所固有非伪爲也故易系辞曰益长𥙿而不设益岂由人乎哉惟夫短于自知故友直不足于信故友谅未学寡陋故友多闻然卒所以得益者皆自得之信乎在我不在彼也今子和厚而修谨以明已事爲孜孜予期子免夫三失而得益也用复告子以尚论古人之益葢孔子所谓直谅多闻者古之所谓直谅多闻者也今人与居古人与稽则得益愈大孔子尝论直躬曰吾党之直者异于是论管仲曰岂若匹夫匹妇之爲谅也论多闻曰阙疑而愼言其余又曰择善而从孔子所谓直谅多闻者葢如此而又谓卜商好与贤已者处端水赐好与不已若者处则曰商也日益赐也日损今子欲求三益友扵斯世则甚难而尚论古人也又甚难皆当以孔子之说求之绍兴十八年二月十日香溪范浚记平堂记法曹于州爲卑官而其责爲最重凡州之属邑有大讼举以上府府有司师听而成之报具而法曹当其罪当平则执诛受杖俱无冤人一失其平则有吞恨而死者此其爲责不已重乎窃尝念刑者有成无变君子于是乎尽心苟不用愼而滥爲横入则岂徒得罪于不可欺之氓人将必有隂祸鬼诛虽疾走而不得逃者以灾其身而败其家此古人所以抱具狱而哭者也汉虞经爲郡县狱吏案法平恕尝曰于公髙门而定国至丞相吾决狱六十年矣虽不及于公其庶几乎子孙何必不至九卿经后有孙升卿位果通显升卿谓其子曰吾事君直道行已无愧所悔爲朝歌长时杀贼数百人其中何能不有冤者自尔二十余年家门不増一口斯获罪于天也嗟乎虞经用法平恕六十年仅得一孙贵耳升卿一杀不辜遂受咎罚其允如此得不铭丹笔以爲决谳戒耶某不肖来爲永嘉法叅军恪居惕慄所以奉三尺者惟谨念将自饬即便宇而名曰平堂且道所以名之意后之君子不韪是名则今日修椽大屋易爲马廐车库奴婢室也必矣尚期有以辨予心者庶无废扵斯堂年月姓名记白泉记距吾庐南不能五十步有泉激激出石窦间色乳味饴与他泉不类因坎窦下钟其源以供家奴旦暮㪺挹且酾溢流而渠之与里人同其甘邻曲来汲日数百器泉之储洩常自如虽岁甚旱焦川枯壑而泉不知也渠之汎灎而走下者与南涧合流以西乱于香溪汨汨穷昼夜吾知其不至海不已也夫泉之甘而利人也类有德其不涸也类有本其趍涧溪而期于海也类有志人之育德有本能日进而期于道则其渊深闳大也必矣吾扵泉有感于是乎记西溪观鱼记西溪翁晓致长鱼于范子受而羮之以侑晨饭饭竟扪腹放步于西溪之上时霜清水落风收不波潭光空明杲日照映下见羣鱼游泳殆可尾数差次随续东西自如范子顾而曰嘻向侑吾饭者非此溪之鱼乎胡爲困于溪翁自取脂鼎祸乎鱼方潜澄渊浮浅濑随至辄适不知身之爲水也水之爲身也鱼之乐亦至矣饵虽美其钩实铦何乃贪一豆之羶腐遂捐清冷之适至于刳腹流膓鬐离鬛落糜于沸釡岂与逐微名细利以失无赀之躯者同其迷乎吾扵鱼有所感矣归舍记所感将爲知几者言之衢州龙游县学田记今天子绍开中兴以至仁神武戢兵靖民亿宁区夏爰建太学风动万方文治煟然覃布遐阔凡雄州偏郡壮县下邑庠校并设生员营宇务爲崇盛守长佐贰关决学政一或不䖍爲不任职然以铜墨効官者责专而事丛不与他等自中材处之往往促束于文符朱墨𫾣朴期会苴鏬𥙷短救过不给其能以养士爲念信乎必文儒而兼通世务然后能以化治称也括苍吴君彦周爲龙宰旣蠲民瘼乃行视黉宇问箸録几人吏白廪米不继士至洁腹诵经或不煖席又负笈挈挈而它前令熟视欲议未遑也令君曰嘻兹爲敎本予后而弗图是不知务其何政之能爲即日按取官废田请于州以爲邑之学田岁制其收可食数十士太守待制张公韪其意许之于是髙冠侈袂而抱方策者相与婆娑乎崇堂邃馆商古今引仁义纵雄辩而极理要终岁赖安令君爲诸儒赐其厚矣哉令君以论秀登隽科爲文雅健意气兼胜当官犹嗜学决事得小间即取插架书吟翫自娱休暇对客于便坐即之退然如韦布士虽剧谈终晷不出文字间世固有沾沾者朝解褐得名第暮已气息拂霄汉视穷巷士如土梗矣令君从官二十年而气习不异书生时则胸中所存有过人者宜其注心于学宫勤如此也某客游邑境见士大夫若市里侨旧道令君性资刚耿清操如冰雪秩行满矣而理邑规抚不变如始至自经赋外一铢一粟不忍横索以彫其民锄姦剔蠧吏率惩惧爲胁息股弁盗顽暴革心扫迹葢令君文儒而通世务知以养士劝学爲急故化行孔易如髙屋之建瓴水也邑士徐安节学职徐振业等相与具叙田事本末谒记于某且曰惟我学子伊昔羣萃糗糒不赡牵勉肄习百爲勤艰不克卒业逮令君惠我诸生俾旣厥心惟问学是专修焉而安以克力乆邑人咸曰休哉我有子弟令君实饮食敎诲之惟父兄人知衔荷谓不可谖宜有金石刻丕扬茂猷愿爲志之以慰父兄子弟之心某应之曰纪令君实德使邑人歌咏以无忘厥休其宁可辞惟令君养士士思所以称宜观夫自养者自养正则令君所养正矣昔孟轲论养心爲大体而贱养口腹葢是心之大覆穹窿而载旁薄包八荒而函万殊兼举有无一物莫之能外其与天地流通隂阳冥合者曽莫见其形埓是大体也自养者善养乎此而无事于区区之小体则令君与士子两善而咸宜记虽不文亦得自託于不腐矧龙爲信安支邑之剧雅称多儒今复渐被于美化家修人励将有秀民魁士比肩接迹震擢于时以光昭令君之大惠顾不伟欤令君名芭今爲左宣敎郎绍兴十九年夏四月壬申兰谿范浚记饶州浮梁程公生祠堂记饶于江南爲上州抚封广逺画畴疎旷且当兵兴人力彫攰逋亩者衆地弃不垦脱小弗稔则市人菜色越境逐食殆爲常俗绍兴九年岁适甚旱粒米翔贵人不奠处稚耋携抱流穴大去官庾单覂莫克赈赡吏视民散无可奈何冬十有二月诏以竹左符命鎭江师阁学程公进职一等移鎭是邦旣下车条举荒政安集携离噢咻抚字去者得归居者用苏招徕商人舻艘尾衔糓粟坌集园贮市积衍如年登民饱以嬉破戚爲欢易羸爲充惟属邑浮梁人获更生皆曰程公活我则相与谋绘公像建生祠于宝积佛庐供僧祈福以报公赐某惟古循吏至行异绩若大恩纪爲百姓慕爱则爲生立祠宇如石相于公辈着在前史百世称咏其遗风凛凛可想见也然皆未若公活千里饥人使不转沟壑以死则民之戴德衔惠殆无终穷过石相于公逺矣某扵公爲门下士承乏是邑乐与编氓均沐仁政且获挹祠宇盛事敢纪舆人之咏叹琢诸美石揭于祠下昭示永永咨尔邑人过者起敬祝以眉寿毋忘公恩范香溪先生文集卷之六范香溪先生文集范香溪先生文集卷七范香溪先生文集卷之七姑苏台赋岁峥嵘其聿遒兮冬隆寒老访苏台之遗址兮遵吴都之古道日下平林烟横衰草慨伤时而感往増予心之慅慅念昔吴王盘游怠荒次陂池兮台榭宿嫔妃兮御嫱虽生人巳困于赪尾而土木之工未央于是越人仇之冬冰是栖蠡也决策种焉建竒葢君臣鸣钟而谋于渐台者穷日夜而吴初不知种有九术越行其一取文梓楩楠以奉吴王之宫室吴乃营兹荣台历三年兮聚材斧集刃兮叠雪杵攒林兮殷雷金碧涊橑琳珉墄阶巖巍兮峣干霄兮切霓佩长洲兮茂苑带朝夕兮濬池意将逺眺数百里而下窥云海之涯当其虐用吾民骸髗莽暴天厌其酷故启越之谋而夜生神木人罹其毒故劳愁惨悽而涂嗟巷哭使台土未干兮已羣游乎麋鹿至若朝歌淫淫夕管愔愔困醪醴之酣沈则有西施蛊其心是助越人之侵又若姦䜛回沈膏唇鼓舌吠正人而媒孽则有宰嚭间其说是诲越人之伐嗟乎吴王知西施之姝而不知宰嚭之諌知歌管之娱而不知吴民之痛知华其居而不知其国之墟知勾践之爲奴而不知身之爲独夫信兹台也实亡吴之权舆吁述严赋后严子陵干有余岁兰谿范浚过祠下仰瞻遗像惕焉景慕谓先生之不屈于建武非若踰垣闭关爲已甚者揆其意而着之作述严赋岁辛丑予东归兮凌涛江之渺弥引帆席而朝发兮夕予次乎严君之祠惕仰髙其若存兮揆厥意而明之曰先生之遭世兮会炎正之中微惨余分之孽虐兮方悖道而穷威率诛忠而任残兮纷赤车之四驰荡三纲其弛絶兮谁不裂冠而去之宜先生之髙蹈兮静游钓于沦漪逮赤伏之膺运兮矫白水之龙飞彼羣雄之疏附兮犹响臻而应期何故人之雅素兮飜固拒而牢辞惟先生之髙介兮气干霄而上跻耻一毫之或挫兮若挞市之忸怩彼君房独何人兮将使我自屈而诡随荃不察予之口授兮顾狂奴之是讥视蒲车之来思兮类被毁而遭非謇儒仲之耿耿兮繄俗党之贻訾伯况愿修于初服兮几偃蹇而见挤旣谗巧之孔多兮予又胡爲乎邅廻宁超超以遐逝兮亦安能依世而突梯意先生之达识兮不降志其由兹吁嗟器大时难容兮追巢蹑由邈俪踪兮水之浑浑山崇崇兮遗芳不泯名益隆兮何千万年激頽风兮死者如可作惟先生之宗兮过庄赋庄生有言大块载我以形劳我以生佚我以老息我以死世诵其说予独以爲妄辩作过庄赋大块载我以形禀我以性目吾使之视耳吾使之听言以捈吾意思以达吾懵我饥我渴与以饮食我作我息诏以晨瞑使我从容乎事物之间而不失其正天于人爲至厚稽诸身而可证何生之劳可爲吾病何必老而后佚何必死而后静苟达观于一致何在亡之足评岂有身则爲患岂身殒则爲胜顾眞我之爲我匪形生而气孕曽无象以独立繄常存而靡竟历千变与万化每自如而安定彼从壮而得老此何衰而何盛彼从老而得死此何损而何賸凿至理而妄辩实庄生之未圣若予者则爲如何邈与世其无竞蓬茅一室松菊三径林岭泉石娱吾游衍风花云月供吾啸咏无营无欲爰清爰静随所适而得此生焉聊乐乎天命登八咏楼赋凭轩楹而寓目纳万景于遐荒穷烟鸿之灭没辩云树之微茫羣峰屹乎延连兮疑结根于台岳两溪浩乎奔浑兮将走集于涛江俯万落与千村郁春霭之苍苍林庐隐䀹乎郊郭错彩翠而相望缭蓑城之绵聨带碧水之湾汪揺晴阳而荡漾射藻井而交光揽山川之壮丽睨栋宇而相羊信兹楼之竒观甲区中而少双山川兮如昨栋宇兮非昔阅古今于百代忽白驹之过隙引玄酒之一酌弔隐侯之幽魄想悲桐而悯草怅多违而抚臆岂当时之摈落亦拥节于侯国顾人寿之几何胡不怡而惨戚慕太白之来游尝坦腹而髙眠虽身世之烂熳独访古而留连夸魏万之经行邈旷望乎羣川流岧嶤之逸句凛生气于千年吁嗟乎怀古人兮眇眇倚飞栏而吟啸惜此地之胜赏复徘徊而临眺见渔子之浮舟正擘饵以投钓凌惊波之汹涌方危坐而独笑见田翁之引犊出城隂之落照虽市声之合杂独行歌而荷莜悟物理之一致得领略于无言苟吾心其专静岂世故之能迁彼沈郎之烦促眞膏火之自煎信谪仙之旷达脱世故之抅挛试寂黙以冥观泯万虑于自然愼术赋人孰不良惟术也利人之伤则爲豺爲狼人孰不令惟术也劫其正性则爲枭爲獍彼市矢工惧羽镞无庸幸仇敌之交攻彼鬻棺子惧禅傍积委冀市人之立死岁或大饥足谷者男欢而女怡𧖟不三俯椟帛者朝歌而暮舞疠疫兴而国工捧腹雩禜用而淫巫布武推类以言事胡不然习武者思乱好夸者盗权争名者不得不卖友以自遂争利者不得不排人而取先聚敛用则不得不爲桑羊爲孔仅法律进则不得不爲张汤爲臧宣子贡不得不乱五国以纳说苏秦不得不辟七雄而合连故曰术不可不愼也尔其戒旃猩猩赋以爲猨而语惠以爲人而意愚嗜屐嗜酒以亡厥躯终虽亡躯犹戒其初彼世之溺名淫利而不知省者初宁戒乎噫猩猩之不如甘菊赋尔英之可药兮将使人寿而不死因见髠于朱孺子尔叶之可蔬兮将使人饥而得羮因见戮于天随生旣髠旣戮根茎瘁秃尔曽不如不材之木大爲槃瘿细爲卷曲永无济世拯人之用兮迄天年于穷谷蠏赋横行蠹稻雄称鬭虎贪惏无厌化作田鼠吾将斫尔螯折尔股以除农殃兮酣我醑范香溪先生文集卷之七范香溪先生文集范香溪先生文集卷八范香溪先生文集卷之八杂兴五首雉骄有擅泽鸡雄亦专栖乘人肆桀傲未异雉与鸡虚张尽客气不知危机雉骄或登爼鸡雄亦爲牺嗟尔桀傲子不戒将安之荆枭昔见恶去楚将巢吴妖音不知革吴岂荆人殊枭能戒颊舌勿复轻呜唿虽荆亦容尔何必他邦居髙蝉䕃嘉木未省螗斧危勇虫亦何愚不顾黄雀饥痴痴挟弹子已复露霑衣世事无不然古今同一悲鹊噪得欢喜乌鸣得憎嗔乌鹊自有口噪鸣何预人乌飞声哑哑鹊飞声啧啧凡鸟从纷纷未用置肝鬲彭亨着冠猪踉蹡上车鹤皇家一清明此辈束髙阁龙夔杂鹓鹭庶位已叅错少安眞可待四海得耕凿我亦幸丰年从容一壑遣兴五首商山园绮徒雪发映松露山间谓终老不踏市朝路一朝前星匿羽翼起调䕶婆娑古衣冠笑定国储副留侯计偶尔曷遽动贞素因知古今士出处自冥数功名苟不免四老犹一助宁庸巧驰驱失尔邯郸步少陵古诗伯未必眞豪人胡爲冷炙辱自分潜悲辛莫倚善题赋未悟严武嗔徒言磊落士不肯异其身我逢刘颕川竟夕不向枕余人偶对面白昼辄欲寝生来不耐俗敢妄作题品犹嫌太分明客至姑与饮龎眉困郎署白首命不遭猿臂无侯封徒负射虎豪两者阨天运材智俱莫逃向来邓氏子志行劣可褒借非逢际会未免椽功曹翻云覆忽雨昨火今已冰三涂九州险未似今人情人言余耳事令我不忍听嗟哉泜水上刎颈遂寒盟题八马图何年画工搦毛锥貌此八马姿权竒青丝络头十二蹄调柔意态行愉怡五马放浪无维羁或龁或望仍廻嘶一牧牵鞚一牧骑制度髣髴唐巾衣不知此马生何时昔周穆王逺游嬉驾跨八骏驱东西髙升崑崙蹑瑶池骝騄骥义劳飞驰日走万里无停騑兴元唐家危累棊百夷仅脱朱泚围黄屋进狩怀光追八马入谷七马疲筋挛肉绽行人悲两者资世皆顚羸虚名何有千载垂空得传记流歌诗未如此马闲犹夷牧埛不受鞭筴威不踣险逺安无危泉甘草荐足自肥安用号骏称云骓嗟哉画意谁能知寄谢潘舍人赠乌纱㡌野人仪矩初无华况复破㡌风檐斜先生有意念衰丑折简逺送新乌纱束巾试着出妨户色若露洗凌晨鵶舍人様好信殊俗朽质得此惭无涯白痴稚子强解事竞道宜称相讙譁轻寛不但惬当暑掉头曝背仍堪夸修容他日奉游宴便可笑诮参军嘉从今旦暮戴公赐闭关无事聊煎茶游兰谿灵洞朝曦杲晴空宿雾开纷披萦纡度墟曲荦确行溪湄横桥转山腰丹垩明招提豁谺觑隂洞欲入愁途迷流泉暗淙琤喷壑跳珠玑巖根石彩翠映水光参差穷髙上苍岑支策行欹危林端出绀宇兀与浮云齐曽来念旧事历历经行时松长向如人今已老十围我尚喜青鬓还年未生丝偕游数君子意拟探幽竒诸峰未历览寒日还平西同携下前麓却望兰隂归明年艶阳春更约相追随当须各努力补屐寻幽期题弟茂通斗斋昔人骄豪自髫鬌万里浪欲乘风破暮年志计转难量眼看一州如斗大今君容膝能自安髙馆不与身相关作斋似斗意阔达宇量宁妨广百间足明居世惟知足寛窄在心非在屋莫言斋小碍人眉清絶坐销愁万斛奉身那用有余爲身稳心安君自知软褥傍炉时枕肘不须小帐更低垂也知丈室含无际自有壶公容客地斗斋我巳戏题诗斗酒还当就君醉寄题钱伯茂致政奉议遥碧轩君不闻汉时遗荣两大夫羣公祖道倾京都去尘寂寞絶继踵但见画手空传图君今心事能超古早束衣冠挂神武掉头不待廹悬车广受视君知孰愈世人分着金笼头或贪微名鱼中钩宁如君脱官海去饱看遥碧临清流似闻逺目増明处宛如画出城南句款门何日赴幽期坐挹云岑爲君赋想当遐瞩穷天垠吟怜修眉浓绿新应嗤争利推车客不惜青山碾作尘寄题何元晋亦乐堂士生尘网窘若囚飞虫思牵黄耳不可得况欲云卧听松风何郎可怜人耻与俗同调不作穷愁懊恼诗独抱青山坐长啸诛茅结屋傍林塘石兰露菊秋风香掉头万事一不领仰天白眼倾壶觞邈予坐阻窥幽躅梦到东牕攀绿玉裁诗寄似堂中人爲楷银钩写髙竹送春曲春光春光劝汝一盃酒我能爲春作髙歌未解春能听歌否春归有底急落尽桃花红园蹊漠漠野隂静兎葵燕麦空摇风风光几何时背我忽如客残丝欲断感春心语燕劳劳上帘额我有惜芳意一春怜物华春来雪里索梅笑春去怅望飞杨花春归知复来奈此断年别揺杨三月暮天愁鶗鴂一声芳草歇歌竟我亦醉一掉觥船空明年待春花树下放歌擎酒相迎逢春融融效李长吉体天暄地媚春融融化工点染分花容东风夜半入香陌杂树晓繁争白红兰䕺蕙根芳翠滴柳艳明眉轻羃䍥红颜绿鬓靑春客壷中新醅鸭头色残丝冉惹愁如织日暮低迷草萋碧同姪伯通端杲效卢仝体一春痴癖门长扃两耳不闻鶗鴂声不知东南风扫尽红紫英行行点检桃李径但见树子青冥冥门前水流渠照灼须眉清科斗游其间脚股各已生渠旁草郁郁草底蚯蚓鸣韵如抽茧丝幽咽得我听念此琐细物随时变音形黄河赤鲤或点额老骥塞默长羇缨嗟嗟世路眞难行同弟茂通效温飞卿体海棠红歇莺停歌麦风时候犹清和帘垂箓簌深院静赤栏细柳隂婆娑池塘正觉幽事好萍叶藻蔓涵清波一双胡燕薇丛外衔得芹泥来补窠送乔民瞻倅武昌春风未绿江南草春信腊前梅蘂早水村着处是南枝想见君行被花恼如君久合上华途胡爲半刺犹题舆奉引未骑沙宛马佐藩且食武昌鱼频年欣接游从乐忽手别书空作恶江干跋马望行舻日暮山寒云错莫往闻南纪百战场腥风杀气吹湖湘只今江汉俱练静棹讴杂发行连樯君从鹦鹉洲边去历历遥看汉阳树莫言槌碎黄鹤楼准拟书来寄佳句送徐履之倅南昌春山罨画春江平江头春船椎鼓声钟陵别乘唤帆席笑看猎猎风摇旌明朝太末经行处悬愁望断烟绵树劳劳樯燕亦留君且共推蓬话情素钟陵地雄古名都美官况复称题舆看君逸足展夷路逐电追风万里余前知按部劳绥抚箳篂行湿西山雨君家孺子有遗台试向东湖聊讯古兰隂新漉酒吹醅更折江花劝引盃圣代兴廉访良吏迟君却抱鹤书回六笑我笑支道林逺移买山书巢由古达士不闻买山居我笑贺知章欲乞鑑湖水严陵钓清江何曽问天子我笑陶靖节自祭眞忘情胡爲托青鸟乃欲长年龄我笑王无功琴外无所欲当其恋五斗乃独不知足我笑杜子美夙昔具扁舟老大意转拙欲伴习池游我笑韩退之不取万乘相三黜竟不去触事得䜛谤客言莫谩笑古人笑人未必不受嗔螳螂袭蝉雀在后只恐有人还笑君廻头生愧不能语嘲评从今吞不吐誉尧非桀亦何爲讪周讥禹终无取读杨子云传老不晓事杨子云缀文讥诃坚逐贫班生曲笔甚假借谓不戚戚元非眞草玄欲作后人计投阁自迷身不利王涯筮中好其书宁复逆知甘露事蝇声紫色欺昏童义士逺引如冥鸿胡爲顚眩尚执㦸美新屈首称臣雄崏山沃野蹲鸱大拓落不归良已过近危竟似井眉瓶虚作反骚嗤楚些诡情怀禄遭嘲评但用笔墨垂声名文章要亦千古事久矣法言今正行读王建射虎行我读射虎行感槪兴长叹官羌射虎得虎难山下逺立常空还惜留勐虎着山里射杀顾恐终身闲有如边将图偷安遵飬时赋容其姦翻愁努力尽髙鸟良弓挂壁无由弯君不见刘巨容髙千里留贼自资媒富贵恐贼尽诛身不利坐令屈律裹头人横暴九州狂螫噬嗟嗟忠臣心不移受刀摩颈甘如饴纷纷血刃勇不顾一死未谢君王知官军壮志吞蛮夷匈奴不灭宁家爲相公誓欲平淮西慨言贼在归无期霍公裴公今已矣我吟射虎徒歔欷冬夜有感宵长倦观书掩帙起微歩徘徊檐隙月点缀竹稍露寒空顽无风寂历鴈时度不知何处村尚急野塘戽哀哉当丙夜取水穷沮洳得无空鱼羣一举不复顾那知今竭泽无复鱼可捕天公仁百物暴殄天所怒褰裳欲从之告以盍长虑浮云暗林野恐荆棘路出门还入门此意定谁喻遣兴强微吟凄凉不能句送兄茂瞻机宜之官广东黄芦鬛鬛秋风肥鬼雨洒草南山悲长涂客子动愁肺往往扪辙多思归我兄岂不感时节东床卷席将何之自言南州有元帅摽鉴本是阳秋皮荐绅奔走欲定价一见许我竒男儿提撕表奏置戎幕使我坐握官机宜髙生所媿国士知不辞触热向武威我今去路虽千里敢以驱驰负知已南州最盛肩京都昔人欲语停盃余地灵孕秀多异产鼊皮蚺蟾如虫蛆旧闻民俗蛮顽甚蜂屯蚁杂难爬梳圣朝神化与换骨讵事草薙髠根株我兄智囊载大腹抚俗自应才有余腰间长剑生铜吼可脍蛮王快屠狗后当归路持旌麾六印黄金大如斗赠青城道人道人来自青城巓飘飘逸气凌云烟青鞋布袜久游世踏尽海宇名山川琴心三叠得妙旨华顶一路通幽禅自言早岁拾瑶草往往鹤上逢眞仙惜哉食服只半剂犹与人世相周旋曽期汗漫九垓外决去已复挥骡鞭伊予此生一念误遂尘网嗟拘挛镜中华发已疎索肘后丹经犹弃捐三山银阙眇何许怅望碧海波翻天因君告我独往意伎攁竦踊心茫然莫言得道两尘隔蓬岛只在柱杖前定知后㑹君刮眼看我玉练还頽年理喻邮亭羇客寒无氊夜怀家山情惘然灯前坐感雨萧瑟浩叹达晓愁无眠邻翁不出蓬茨里听雨听风心似水黄昏鼻息已雷鸣往往檐喧不经耳愁霖一种声纷纷邻翁不闻羇客闻是中转物有妙理起予暗契瞿昙旨我眠鼻息邻家惊耳不自闻齁䶎声我耳忽鸣韵清磬旁人对面那能听耳鸣如心念鼻息如已过心念潜萌衆莫知已过自迷人看破历历眼前皆要理举世何人无鼻耳杂兴四首水毋虽目虾竟自了无覩如人心苟盲记诵亦何补当须见精义一览洞千古可效章句徒冥迷自聋瞽乞火固得火不如钻燧多寄汲非无泉凿井泉盈科君子贵自得顾岂求之他心焉有余师奈彼自弃何饥人嗜败肉渴者甘腐浆一爲饥渴害食饮俱失常况兹方寸间邪欲纷难量微哉此心害祸甚饥渴伤昔人称水淫好洁若无奈居然一日间洗涤十余过君看七尺躯孰与此心大洗心傥亦尔会絶客尘涴听琴坐人皆听琴未必知琴音相知纷满眼未必相知心知音如子期知心如鲍叔此道久寥寥谁其踵髙躅古声勿复弹古心徒自怜知音惟月露知我其惟天君不见只今人情如纸薄只今世路如溪恶咄嗟许事不足论鸟迹微茫度寥廓寓居宝惠寺喜晴登山喜霁出招提爱山登嶪岌林端已残照路草犹半湿丹崖断云归翠窦飞泉入长天没鸟影逺水动虹吸尘襟得必瞰爽气横来集欲逐野僧还更看空翠立次韵姪端方过予偕行南村翫月焚鱼共酌田家醴欢酣递啸凉风起子谙懒籹故相携指点村南聊纵履行行林影揺参差柱杖扶我长过眉幽寻极眺不知倦路转石角时钩衣泉声入耳淙琤玉何许泠泠砧杵续悠然发兴见南山林壑盘纡如岳麓喧卑逈隔区中縁况复华月升东边明凝苔露正皎皎净映石濑弥娟娟方欣清景多幽事扬煇莫遣浮云蔽絶怜萤影巧自持却厌蛙讙苦无谓归来阿朗傍隅趍示我长吟意有余明宵有月更相就还看玉轮游舞云送四兄茂安之任永嘉不齐宰单父廪廪德垂久当年诚化洽谁忍辄欺负能令夜渔人有得弃不取何因政乃尔贤助则多有东嘉侔洛师雅号士渊薮儒风旣纯古俗习自忠厚兄行试牛刀岂复劳决剖鸣弦会多暇遇事无掣肘悬知着嘉蹟逺与宓生偶匪谓得声荣期兄富师友次韵姪端臣雨晴出郊雨中烂熳睡门径横林扉朝晖入瓮牗起我聊伸眉良游眺江郊揽袂风披披平瀛涨新绿滟漾摇晴陂云峦霭空翠烟树森华滋潭渔下罜䍡陇种行楼犁贪穿康乐屐更杖原思藜阿宜倦游还心事嗟多违新功在琢句非复吴下时渊明赋归来今是知昨非君看古贤达茹草甘长饥悠悠身外事凛凛胷中竒因赓喜霁作用代城南诗送袁上人还铜山上人眼睛黄游艺出天悟胷中七曜暦掌上九筹数通医诏百药袭气了三住余犹穷衆术辨口剧河注谁云不拘敎心实谨律度提携木上座白足勤逺歩丁丁豕郊扉起我曵尘屦髙谈翠竹法时觅碧云句语以轲书竦踊知咏慕南山古花界可隐玄豹雾挽使小淹留怀归钖难驻长途雪没胫栗烈正寒沍披披拂风袖笑话巖中趣巾瓶到铜山钟梵岁云暮浮云亦何意南北自来去迟尔青春深过予碧溪路范香溪先生文集卷之八范香溪先生文集范香溪先生文集卷九范香溪先生文集卷之九寄题余姚严公堂汉家蒲车邀客星严公髙举鸿冥冥故人作帝且不屈肯复俯首趍羣卿姚江知是公卿聚乡人尚敬陈山墓宁须封鬛卧麒麟古陇荒凉名自着徐侯健令聊弦歌草鞠犴圄庭张罗作堂县圃得面势正见列岫青峩峩堂名不爲游观设标榜严公仰前哲令方冰蘖事清修日企陈山思砥节世人慕贵不足论下马泣拜汾阳坟令今但望钓翁冢好尚与俗眞莸薫往闻范公当守睦严濑奉祠初结屋至今压水抗轩楹髙㭬檐牙映乔木此堂徐侯能始基后来继者知爲谁垩丹他日傥漫患补理勿废兹良规叹旱我行田间叹且惊田间旱块丝纵横荆榛恶草亦枯瘁虽有稷黍何由生田边老人爲予语欲语先愁泪知雨老儿百指住山西世业农桑不工贾年年此田收好谷玉粒长腰春百斛公私取给有赢余作饭爲麋肥口腹今年旱种良辛苦抱瓮浇畦宁入土囷倾旧谷已无余新谷疎芜复如许年年百指无忧畏今年百指俱憔悴饿死塡沟自不辞只愁逋负官家税即今官税催输入督吏临门如火急老儿可是乐徴唿其奈黍头无一粒我感翁言情激烈却笑老翁言太拙爲陈天子有深仁子惠穷民念民切况今官府皆时贤会将租青都蠲捐庶几俭岁亦得饱且与尔曹图醉眠戏赠蜀僧清鉴西川有一鉴子非铜非铁非铅不假江心百鍊自然本体精坚从来无台可安莹磨拂拭都捐历历森罗万象岂分胡汉蚩妍旁人不敢穷窥照渠肝胆悬悬东来吴越万里依旧虚明湛然识者知爲法宝不识酬之几钱泥尘埋没不得光透三千大千读长门赋阿娇负恃颜姝好那知汉帝恩难保一朝秋水落芙蕖几岁长门闭春草自怜身世等前鱼旧宠全移衞子夫独夜不眠香草枕东箱斜月上金铺晓惊永巷车音近失喜疑君枉瑶轸临风望幸立多时却是轻雷声隐隐年年织女会牵牛百子池边侍宴游自从一落离宫后无复穿针更上楼长记髫年聘时节爱深金屋宁衰歇而今遽学冷如冰不解向人佯暖热愁看空树集珍禽孔翠追飞鸾凤吟顾步深嚬生怅望伊谁一爲廻天心人言消渴临卬客天下工文专大册黄金取酒奉文君愿悟君王赐颜色赋成果得大家怜凤觜煎胶续断絃不似昭君离汉土一生埋没犬羊天上李舍人李侯半天霞絶俗几千丈平生有劲气傲岸力髙尚波涛驱笔底万里一奔放清风凛须眉挺拔舍人样蚤以鸳鹭姿簉羽迩天仗拖缓奉朝请论列专靡让言辞剧酸灼贬窜辱伤谤官资如马足曾不兴怊怅宴游长笑傲忠鲠期自谅江山穷赏目捜抉归吟唱于今富篇章态度难悉况精淸极孤髙丽雅略谈浪乘豪骋雄怪句法时跌宕端如抚良琴杳黙变清亮连篇时讽咏飱寝每辄忘我惭语俗下有类牛鸣鸯遽耳咸池音吟魂惊沮丧闻之良匠氏侏儒非冗长医师兼百药马勃用或当微言出堂下挈手烦叔向倘许揖戈铤愿奉诗坛将送徐彦思倅建安君不闻诗人一席眠隆穷夜泊建溪微月中犹能即事慰岑寂隔帘朗咏看瞳眬今君笑拥箳篂去正有繁花明驿路修程百越渺风烟发兴自应多丽句知君踔越是名流朱绂聊烦佐上州贰政少安郎罢囝却登要路赞皇猷西风略略揺征斾过往题诗援离袂武夷鹤膝杖扶羸寄我他时访松桂拟李太白笑矣乎笑矣乎笑矣乎交情贫富古已殊翟公底用门间书尔眞自尔我自我嚣然将奈吾何如笑矣乎笑矣乎世人那得相贤愚是非正用一理目光莫着牛背上但付捧腹聊卢胡笑矣乎笑矣乎是生百岁犹蘧庐勿谩辛苦愁其躯丁年无事且须醉可恃华发伤头颅笑矣乎笑矣乎冯欢悲歌食无鱼少陵老跨东家驴宁如三髙饱斫鲙坐啸一舸凌烟湖笑矣乎笑矣乎相随出关汉两疎散资千万荀隐居彼皆弃置慕闲逸得闲何乃翻区区君不见向来热手势莫俱侧肩羮沸权门朱又不见元家胡椒八百斛石家水碓三千区只今人骨久已朽空余古冢号寒狐龙游吴宰因劝农过寓居令君剖剧久推贤人谓贤如百里天最续已优恩已洽讼堂无事日鸣絃夙驾勤民力劝耕肻停车轨访柴荆谁言羇旅知交态君似春风不世情阡陌东西驯雉鸣陌头父老望前旌争言字我今三岁眞是冰清见底清云根仙馆驻凫飞倚阁遐观笏拄颐但赏春山多胜事不知桃李被恩私龙游王丞相过寓居邑丞族望迈平韦谦㮣能过白板扉应是德门流庆逺清芬今复继乌衣能事知君不负丞况逢令长着贤声同心坐了公家事那肻空书纸尾名君家丞相世豪英字画文章不朽名盥手何时披墨妙乌丝栏上看眞行四月一日偶成三絶句奉勉诸友麦风澹荡气清和又见隂隂夏木多试问社中同志士经春举力竟如何日正舒长好着鞭㑹须闻早慕髙坚君看少壮荒嬉子多向衰迟却讳年读书意绪戒荒芜要使心清一事无过眼飞光流水急莫衿颐颔始生须送李国佐还三衢昔人好与胜已处今世陋学多专愚惜哉计出柏马下往往自足令人吁子今年少且竞爽径拂归袖眞良图人言十歩有茂草行矣求益无踌躇送赵安伯县丞之任婺源邑丞清操如臞儒人言帝宗千里驹燃膏夜絶学更苦下笔欲命骚爲奴往年给札试西省堵墻学士纷惊唿归来汀草乱袍色上食日向庭闱趍君家先烈今谁如江州黄州忠义俱绿林豪客爲蒲伏刮肠洗胃投戈殳我方三叹揖盛事欲纪劲节惭才芜君其努力济世美倘登要路须捐躯春流起柂花芬敷取别草草如惊凫君逢后日南来客莫忘书札贻潜夫凌霄花栽松待成阴种漆拟作器人皆笑艰拙往往后得利君看植凌霄百尺蔓柔翠新花郁煌煌照日吐妍媚风霜忽摇落大木亦彫瘁视尔托根生枯茎无残蔕先荣疾萧瑟物理固难恃凌霄亟芳华衰歇亦容易题武康唐伯南扫月轩竹影扫秋月乃是仙人诗至今幽隐士想像沙塘陂开轩笑长风坐看山月吐修篁出清姿会作婆娑舞莫遣儿辈觉此乐无人知谁家复多竹风月同幽期幸当语竹弟俗士久暌阙主人倘无嫌爲扫石上月寄题郑亨仲可友亭郑君坐交穷结柳穷不去无朋长独立老大荒村住荒村扫人迹取友惟西山当应爱山标可望不可攀牵萝架风亭嶻嶭揖髙调修檐入危碧阮眼坐相照嗟今轻薄子对面生九疑宁如友眞山贞质终无移怜君意超超愧我劳勿勿未共结交心漫负心脾骨四睡次三兄茂载韵门外啼鵶暗柳浓华堂翠幕度香风流莺不识梦魂逺自向窻前诉落红水亭珍簟卧瑠璃日暮凉生小雨催谁刺莲船过前渚榜歌声落枕边来小窻卧冷听吟蛩半拥轻衾乍怯风清梦不成空有恨萧骚疎雨打梧桐满面风霜道上儿箝衔口角甲生肌幽人只有髙眠兴雪拥柴门了不知暮春病起絶句二首病起春深白昼闲瓦松花老掩柴关坐调心息无浮念沉水烟销古博山老去长闲百不营推书习静更眞清西窻日脚篱筛动时有飞虫扑纸声浦江华藏寺如胜上人欲募施者开田佐僧供以长老皎公书来求予诗作二十韵奉勉浮图谢朋亲屏迹藏巖幽多规脱徭赋岂必皆禅流自言佛遗经垦土爲愆尤不耕徒谷腹何异鼠雀偷告之勿浮食当须力锄耰前修举锹事千载垂风猷奈何哑羊僧百语不颔头皎公老禅伯雅慕吾孔周其徒有如胜用意非常俦欲开千畦田更办两具牛率彼枯木衆躬耕食其秋释门有添丁乃翁坐无忧与国助耘耔疲甿庶其瘳此志良足嘉感之叹绸缪昔闻白黒衆十万俱清修鸠金置千亩给供无时休于今岂无人胜也当寻求长途触隆冬一衲寒飕飗朱门立雪久欢喜无生愁作诗劝勇往以俟岁晩收郊行探春得梅林攀玩爲乐因成诗示偕行公不见白衣居士春风里浪走寻芳南涧底要见深红踯躅花不辞辛苦行三里吾人风味复不恶异代幽情敢相拟故穿密竹过山腰却下横桥度沙觜宁甘着脚踏残雪正欲搜春访桃李天寒桃李都未花只有山梅破红蘂低欹巖石俯苍翠倒影方塘照清泚临风三嗅忍廻头细看长吟聊徙倚牵花及此当作意归把疎香泛浮蚁莫令摽落乱飞空惆怅残英随陇水次韵楼仲辉郎中游天王寺登城晚归三絶句㸌㸌城头五丈旗万人辇土事増陴念当拔白俱登守恨乏骁雄济一时春来物色已争妍梅柳低昂古道边放歩径从莲社去逃禅要学饮中仙归路行吟惨夕风愁烦聊遣酒兵攻也知念国髭须白不忘朝廷醉眼中次韵姪端臣感兴日车走长天劫劫不容息坐令韶稚子面有冻梨色﨑岖百年内贵贱俱物役独往属幽人膏肓嗜泉石伊予眞爱山所向留屐迹遥岑难历脚望望怜寸碧阿卿昨逺游厌俗眼常白归来对家山随遇有余适哦诗洗穷愁感事念今昔婆娑碧溪上俛仰欣自得应嗤曩行路万事等儿剧相期从此始幽赏且连夕次韵婺守林懿成检正游赤松絶句四首宝积峯前露术香使君行斾照晴阳佳游会自希髙躅可是空寻叱石羊黄堂流化古风还夙驾勤民陇亩间已变呻吟作谣咏山中那用觅还丹紫烟仙客古祠堂青士苍官仡道傍想见隼旟穿翠帐有人迎路晓骑羊殿邦政蹟茂堂隂着屐题诗寄意深应有髙人陪皂葢烟萝深处得幽寻次韵姪端臣喜雨初弦落微月草宇夜岑寂追凉拂桃笙伸欠聊偃息檐荣忽飞雨散乱银竹白避漏起移牀青灯晕空壁晓看蛙入户时有燕爲石是节正骄阳𫾣烦火云赤烦蒸等坐甑百体劳按抑良苗忧稿暴空有庭树碧借免抱龟肠犹应困蔬色炎埃今一洗万井沐甘泽望岁即交欢宁容须暇隙相逢如得酒釂饮莫余沥送别姚令声删定还诸暨昔嗟九载一相见伊我与君俱赋诗只今又话十年别幞被可辞同宿期相欢美酒如倾水我歌日暮惊风起惜君抑塞抱竒才拳跼骅骝垂两耳汉朝公卿忌贾生世路古已悲难行如君不入中兴用脱㡌直酒来耦耕君马欲东还语别细雨黄花正愁絶一尊不更苦留君后日空嗟共明月示姪华顚老学似秉烛及壮贵在勤书诗男儿不解事文笔何异妇女留须眉予生早已度弱冠畋渔籍素常嗟迟尔今年才十八九着力钻砺诚当时胡爲讲道率麄灭浪自闲散多盘嬉或时使酒昧捡束怒骂臧获惊纷披我旁闻尔作气势怜尔放骜如痴儿人生禀受性不恶鞚驭要使知髙低常时见尔亦逊顺顿以狂药生尤违便当惩艾悼往失痛戒濡首疎尊巵专心蓄力玩经笋调䕶气术循绳规吾言一日可三复勿谓浪语无资裨示友忍过事堪喜斯言良不欺当须去钳忌佩服西门韦君看朋徒间契濶多暌离胡不事乆要有酒欢乐之顾于毛发轻溢恶相嗔嗤平生结情好一旦成乖违讥呵起交攻丑语剥面皮空贻两不快呀喘如筒吹吾闻西山翁弃恶怨用希男子固尚气何以睚眦爲请君谢犬尾脱略除嫌疑自然邻曲交耐久欢相持傥复不自慰君当读吾诗送张子经抚干还临安幕一昨暌离五换年相逢道旧各欣然已陪文酒四百刻更得车斜二十篇君家阁老名能赋蓬莱扈游方遇主吞曹夺李杜陵翁句律从来付宗武如君才藻信踰人着㡌犹爲入幕賔别去当须自珍宠行看策足出风尘送叶彦益县丞之任江宁君不闻赤县诗人书案牍两衙苦被官拘束自嫌不辨世间忙犹得吟看县墻绿今君器度鼎函牛爲丞烹鲜余地优更当渌水吴京邑豪士新亭旧胜游去追礼乐羣英盛岂复区区劳贰令两株松下日长哦㑹有刘郎五题咏能来取别思依然爲我津头一系船解手看君有知已吹嘘髙翮上青天对酒分和杜诗桃花朱朱李花白髙柳花边出多碧雨中物色更芳鲜未碍刘郎中一石醺酣裁诗角险丽坐人豪逸俱勍敌但令得醉复长吟山云从尔生虚壁游赤松观灵祠丹井余眞迹祠下老松森百尺仙子骑鲸去不归痴人犹问山中石次韵弟茂通立春四首物华俱入发生辰喜见花梢刺眼新便好衔盃嚼红蘂不须枝上火烧春青青覆雉麦畦肥柳线轻黄拂面垂拟赠物华无丽句徒惭口业未抛诗春生稚戏我难同聊复题诗方絮红忽得池塘梦中语知君句律有新功富人百屋看钱堆不省东风几日来报答春光须我辈要当剧饮纵欢咍赠淸鉴上人川勤直下生马驹早追奔电越国都至今不肯着槽厰蹴蹋万里浮江湖我来古寺长松下邂逅解包逢藞䕢尚看秀色带峨眉墨玉贯珠常在把问今客路迷风沙得无劳苦行天涯笑言烦恼眞佛事去家千里犹吾家休公昔生我乡曲一缾得得游西蜀鉴今却自蜀中来好住兰隂结茅屋寄题赵叔才秀芝堂君不见邯郸邑令昔好竒强指金灯花作芝得非美瑞世罕见遂假凡草相漫欺君家闻有眞三秀近出髙楹照檐霤不须仙客费耘锄协气蒸成自荣茂信知爲善来嘉祥得此上药扶年长庭阶令子映兰玉要使如芝冠衆芳苦寒行君不见诗人着布裘愿得火裘一万里又不见诗人叹茅屋愿得广厦千万间重堂复宇御狐白今世谁念人多寒我衣穿空垂百结蓬萝葢头四壁裂却顾悲号穷独人露宿牛衣冷如铁凄凉行君不见神羊触邪世不省舞马应节披华衣又不见屈轶指佞没空草合欢蠲忿生庭墀勲华一去几千载神羊屈轶令人悲二物不可见我悲何日忘喧啾闻反舌炎夏亦凄凉三月廿六日夜同姪端臣端杲观异书效李长吉体杨花乱落青春暮燕拂帘旌傍人语缥壶买酒洗春愁廻风落日檐花舞赫蹏断烂千载书青灯照字惊蟫鱼冬烘老生时自哂安用盘盂学田蚡四月十六日同弟姪效李长吉体分韵得首字黄梅雨歇春归后抟黍哺雏鸠唤妇红残小颊蹊上花翠刷浓眉陌头柳箨痕半脱烟篁瘦露裛幽香逗书牗云容漠漠晓阴愁麦信风前一搔首偶作二首晏食聊当肉缓歩聊当车身闲贵莫比心足富有余时饮一盃酒历观千载书正尔良独难亦复将何须飞花拂帘幌亦有关篱墻随风各偶尔何足较短长富贵眞传舍易人岂其常寄语穷巷士少安无自伤狂泉昔有大荒国水以狂泉名国人皆饮泉狂顚率无宁一者自穿汲乃独能常醒国人旣皆狂反见不狂惊顾谓不狂人无乃鬼物凭不然是狂疾救疗当痊轻施针灼炷艾肤肉无全平而彼不狂者被虐楚不胜贲然走泉所酌饮不敢停旣饮即亦狂万虑皆迷冥其狂与衆一衆始欢相倾世事今亦然嗟哉感诗鸣安得跨鹏背独往游天𬈑寄谢彼狂子酌泉吾不能次韵六兄茂永论有无之作磨甎不成镜画饼不可食谈空如画饼要匪实消息泥有如磨甎未免见排辟筹量有无中背道费寻觅先天爲心祖此事冥太易空母渺茫有勿着声色勿同半生灭邪见徒役役万有齐一虚寥廓鸟无迹至虚本非无岂谓滞神识佳哉僧肇论妙意眞的的已已十二月廿九日同姪端臣端杲观王右军帖并晋书以白藕荐酒成诗星回景急岁聿除更长烛明坐蓬庐东风夜半欲入律万木先已争号唿小阮过予足风味共观古帖披前志秋蛇绾字右军书朔马腾风东晋记纷纭万古浩无涯且谈白藕倾流霞分甘恨不如船大空想峰头十丈花范香溪先生文集卷之九范香溪先生文集范香溪先生文集卷十范香溪先生文集卷之十池上晚酌雨余池上兴悠哉坐䕃藤花借石苔白鸟聨拳相对立红蕖粲艶一时开吐吞月色云浓淡经纬水纹风去来幽事相关心自乐岸巾独啸更衔盃题双清堂市合喧华外堂开磊落明大山横面势积水带渟潆野静讙蛙断林幽独鸟鸣杜陵诗句在心迹喜双清陶潜咏五箇门前柳千年身后名挂冠眞避俗自祭颇忘情且进杯中物何劳絃上声诗篇经李杜犹得擅精清次韵六兄茂永首夏新晴燕落雨知节鸠鸣天欲晴行云飞断碧斜日漏微明笋上竹三径苗肥田一成野人知得饱索酒坐班荆题四兄茂安藏春园春入名园何处寻东风引歩上岖嵚平凝四面云岚合曲折一花木深碧草华滋迷絶径绿萝隂影䕶芳林韶光向此知归处长与先生供醉吟题四兄茂安秀野亭山作屏风云作篱岧嶤亭子俯涟漪絶知此地风光好直爲主人心迹竒侧塞乱花红被径檀栾髙竹翠缘陂惠连自喜陪幽赏判却归时倒接㒿次韵弟茂通晚晴浮云卷尽绮霞明藜杖扶行得晚晴斜日水边鸂鶒影孤烟林外鹁鸠声且从乐处安心地可向艰时触志兵幽意欲言言不得因君聊复动诗情岁暮喜晴晴山喜见晓巑岏笑出蓬门不暇冠风扫断云齐万弩日融残雪上三竿早黄杨柳漏春信晚翠枇杷凌岁寒从此林芳入幽赏冻醪新压味甘酸初冬郊行空阔野云疎行行思郁纡露花啼晚菊风叶舞髙梧日落牛羊下天寒雁鹜唿却回南涧路暝色拥蓬庐游严州景德寺出郭雨初霁到山云欲无老松看偃蹇幽径上﨑岖佛屋藏巖曲天花舞坐隅向来愁絶意此地一醒苏雨后出郊二首晴景收林霭春郊賸物华麴尘官道柳粉艶野墙花竹里草亭古沙边苔径邪遣心知有处发兴渺无涯扶舆穿密竹度彴过前溪霁色烟横野春声水绕畦映山行白鹭迁木韵黄鹂客里贪幽事归时日已西登富阳观山亭弭棹依寒渚临亭俯碧川嘶云征海鴈椎鼓过风船水阔天低树山空日瞑烟拟题江似练终愧谢公贤张子经示所得后湖居士诗及书札想见其人寄意短韵后湖翰墨眞追古前辈风流独到今二月书题看六纸一篇诗律抵千金周郎酒里君相得韦九花间我欲寻饭颗山头如㑹遇殷勤爲道仰髙心次韵姪端臣晩行南溪幽草转溪路瘦藤扶我行鯈鱼知有乐鸥鸟共忘情嵂崒望中色軥辀何处声赏心成朗咏巢鹤不须惊课畦丁灌园连筒隔竹度流泉约束畦丁灌小园拔薤自须还种白刈葵辄莫苦伤根瓜畴准拟狸头大草径隄防马齿繁努力荷锄当给酒无令菜把乏朝昏春望二首岑楼上独园髙槛俯平原野秀风烟合春深草木繁晴山明历历逺水去浑浑兴出青冥外心随独鹤翻眺听不知暮徘徊聊复吟归云迷近谷去鸟度前林长日凭髙目伤春望逺心边方杀气在天北惨沉隂读孔北海传叹息东京乱忠推北海豪未容禾女鬼辄代卯金刀义槪秋霜劲英名白日髙犹应凛生气遣恨失吞曹春雪晚晴出西村歩屐寻春犯雪泥村南村北鹁鸠啼梅残白犹明树着柳暗黄初映堤风景快晴云擘絮江天未暮日悬规最怜碧涨侵沙尾更傍横桥一杖藜送周西美主簿之任祁门君向祁山去修程几日期江天梅子雨驿路橘花时知廹循陔养宁辞纠邑卑美才无不适鸾翮岂栖迟次韵陈叔永山居二首闻君结屋庐幽意枕山隅竹开三径栽桃课百株眼根长寂廖心地不﨑岖试问新诗句能穷胜事无子方夸小隐我亦爱深居出补登山屐归携带月锄旋沽新漉酒聊驻故人车有此幽栖乐虽贫亦晏如西园路入西园线绿苔我来倚杖一徘徊霜林有树叶皆落风榭无人花自开奴橘甘酸千百颗侯梅萧薄两三栽幽人自是便幽胜终日孤吟只费才戏效白传体送姚删定倦客长年嗟久客交游此地喜偕游后溪水接前溪碧小响峰连大响幽千里家山千里梦一春风月一春愁今朝共话明朝别取醉君无不醉休避盗泊舟武康逺光亭下与同行分和杜工部诗伤秋及宿江边阁二首带郭人烟少通村径路微水光浮栋宇野色动窻扉小树无重数前山不合围艰危邻虎窟奔廹诡牛衣白舫竟何适丹枫看即稀西园小茅屋知复几时归客子舟维岸人家树作门西风秋惨切南鹊夜飞翻恻恻惊心折鞺鞺戍鼓喧若爲容足地广大自干坤游南山晚归二首乐事惬幽讨闲情便旧游梳风修竹晚挂日老枫秋一饱桑门饭百忘尘世忧萧条茅屋下可以纵冥搜荒荒日已暮廻首兴何长𥝧稏纷干穟森疎啸折篁水枯山石露风晚野花香归卧前檐下诗成小雨凉贺长兄茂寛赐绯褒功传紫诏钖服下丹墀朱绂荣书记银章付拾遗舄凫随歩趾象笏映须眉更卜垂三组它年佩陆离李修撰哀輓二首三朝推旧德四海仰髙名起起方惊梦嗟嗟忽奠楹木冰伤达宦薤露寄哀情矫首西山下悬河泪已倾公欲攀琪树天令玉棺生前纡白艾身后跨青鸾令子清规在遗书旧墨干英灵今已逝千古一长叹冬日行兰谿道中六言二首云顽欲雪不雪梅冻将花未花荒草狭蹊山路断桥流水人家瑟缩鵶栖古树聨拳鹭立回塘水际风低白苇隔村时见牛羊忘言示曽仲思范叔初非辩士曽子本同道人欢伯解两家难忘言一笑相亲春日行兰谿道中六言逺草连云碧积繁花照日红酣信马贪看春意不知错过村南次韵弟茂通郊行见梅好风催冷蘂上番即芳葩春色独先得年芳谁复加日边看暖艶雪后识眞花吟翫归来晚江村月照沙次韵姪端臣七夕万古东西隔女牛停梭期㑹岂悠悠虾蟇轮破青天暮乌鹊桥横碧汉秋莫放痴儿懽彻曙且容老子强登楼举瓢更取天浆酌一洗胷中万斛愁赠光上人道人工小笔梅瘦竹婵娟更学有声画不叅无眼禅一枰聊复尔七马独超然爲足前年句眞成续断弦张生夜载酒相过夜卷一钩帘衣寒觉露霑未惊风割面且看月磨鎌玉椀鹅儿酒花甆虎子盐张公鸡黍旧欢笑了无嫌幽居幽居长杜户竟日少来人花动蜂儿去帘垂燕子嗔脱巾慵不整得酒醉仍频养拙风尘外吾宁愧此身寓龙次韵六兄茂永见寄梦想常怀兄弟贤何如合眼到东川客居自幸贫无事归计犹须大有年一丈席间方隔阔万金书意要频传诗筒更喜如飞鸟愿乞清新一百篇姪端旻示游浦江花藏寺诗且道皎老相问意因次韵併烦爲简皎公禅师子到祗陁舍经行几屐穿想当吟出月不奈思如泉眞界飞花雨寒山落木天皎公知好在香室夜安禅次韵三兄茂载偶成二首自笑踆踆走海边栖迟已与俗相捐谁怜乞米问卢老懒以无薪告仲连案上三盃朝不饱膝头一榻夜惊穿诗人未用生羞澁尚觉囊中有一钱君看如絃死道边由来忠骾世人捐剑除佞士朱狂直笏击姦臣顾少连莫以古人蕲薄俗空嗟膏轴运方穿齿牙枉插于菟口见说官家废料钱送欧丈朝请赴阙祖道春风外伤怀野水濵亲盟丈人行才力栋梁臣好去鞭髙足荣期据要津人言宣室召未弃贾生贫春饮分章字韵传盃行美酿击钵课名章月借全窻白花分小树香人情欢不尽道术醉相忘鸡黍襟期厚渠论汉范张次韵富修仲见赠二首故人欣面欵令我得眉伸意有千金重诗无一字陈清规看后裔贤业想前人㑹续安边策何当谒紫宸幽栖长懒放野性耻浮沈避俗眞成僻居山恨不深感君来辱意契我愿交心但愧琼瑶赠才枯欲嗣音过严州乌龙岭何年龙胁破鳞皴应是风雷役鬼神曲折凿开南北路去来老尽利名人秦云楚树青天外禹穴胥山沧海濵下视蓑城如掌大市声啾唧暗红尘次韵翁承之见寄二首人情巇险摧车路世事变迁鸣屐廊自分北宫长粝食懒从东壁借余光林庐雪后梅含白篱落天寒橘孕黄幽意只应君共醉何时拂石对倾觞伊我索居吟雪屋怀君独夜歩风廊语离尚忆三春暮共醉曽分一日光忽喜斜封书绢白更传妙语色丝黄遥知发兴虬松下白眼看天自举觞怀曹宗臣併寄闭关自喜脱愁笼未愧柴桑避俗翁黄嬭引人千里梦青奴借我一窻风绿葵紫蓼园蔬课白葛朱藤野歩供尚想故人怀别久论文安得一罇同次韵姪伯通岁暮即事世情分付与东流含梗徒劳百念浮但使心源长寡欲便知乐地本无忧处身忌作燕巢幕脱事要如鹰掣鞴节腊好同营一醉幸逢开泰戢戈矛悼致政楼少师雅望题舆早已贤髙风晚岁更超然笑收剑佩遗荣路独往山林事引年行马正看光梓里卧麟忽叹掩松阡乡州耆旧今垂尽忍见山頽重涕涟身后储休世或同生前有耀孰踰公班衣五采枢臣贵宝带万钉天眷隆终始哀荣时共羡丕杨宠赠㑹追崇遥瞻素斾愁云外惨憺悲歌立晚风寓居兰谿地湿卧病病怯帘疎雨到床雨余山霭上衣裳宵携冷杖强看月晓傍暖檐贪向阳御湿要须谋日饮乏资深恨值年荒所须药物眞吾事麦麴山鞠今满囊次韵姪端臣同游藏春园探春着屐犯榛荒更入名园转曲塘红认蔬畦怜小甲白寻梅楥得幽香全同花下迷山简只欠池头语葛强吾土信多行乐地絶胜酒里到家乡咏东山烟嶂巍巍列翠屏松山髙下郁葱菁风生万壑笙竽触拟向林间筑小亭次韵姪端方喜雪川原恍若白崖天屑玉轻明瑞有年折竹掀轰宵暗积欺梅艶溢晓相鲜当知破耳冲风出未似蒙头正昼眠杲日能怜有贫者不须更作寄天牋送王大声腹藁才名第一流只今偃蹇困吴州牛腰但使诗章富鹤发宁论岁月遒耻傍朱门随掉尾独寻青篛钓查头知君髙胜如松竹不遇犹爲萧洒侯三兄茂载燕兄弟预者六友宜尽觞咏之乐长兄茂寛有诗因次其韵南北东西遇合疎偶然良㑹足欢娱豹胎供馔斥鱼婢雀舌试汤分酪奴花萼成诗多共赋竹根有酒不须沽借令六逸无人画也胜当年九老图范香溪先生文集卷之十范香溪先生文集范香溪先生文集卷十一范香溪先生文集卷之十一策略臣闻古者天子听政使公卿列士献诗以讽近臣尽规亲戚补察下至瞽蒙百工商旅庶人皆得以进谏传言非议其上而莫之罪葢以爲腹诽之愤甚扵指斥目语之讥切扵面谤与其壅天下之言以自欺不若用天下之言以自治传曰防民之口甚扵防川臣请借秦以言之始皇不道刚愎自用进导谀斥忠谏强直者谓之罔上谠论者谓之妖言威之使惧劫之使嘿天下之人不得一申其喙积忍含怒不胜愤郁不平之心戴目倾耳思一快其怼闷而无由及一夫作难奋臂大唿则靡然响动相与裂宪网坏禁防聚首族谈争诋秦罪揺吻鼓譟而莫之禁葢其所以壅天下之言者甚固而无所洩则其发也若大川之决啮提四走奔涌浩荡遂至扵横溃而不可制此甚可惧也惟人君博询广听来衆言以宣下情使无所闭抑而不通则可以自安扵士民之上是用天下之言者人主所以自治也仰惟陛下厉精庶政虚心听纳乃以太阳有异氛气四合亟下明诏敷求谠言是将用天下之言以自治故臣扵此先陈人主之说已乃极言其余惟陛下财察臣闻主道在先正心正心所以自治也心不正扵中则过事形扵外天下之人因得而议之故用人言以自治其要莫切扵正心然而君临兆人总御万机事物之日投扵前衡扵虑者交午不可计欲心之正岂不难哉唐太宗尝言人主惟有一心而攻之者甚衆或以勇力或以辨口或以姦诈或以嗜欲辐辏攻之各求自售以取宠禄人主少懈而受其一则危亡随之此其所以难也嗟夫一心而攻之者如此其衆可不思所以正之乎昔孟轲三见齐王而不言事曰我先攻其邪心而其说则以谓人不足与适政不足与间独在乎格君心之非而时君类以爲迂逺阔扵事情不能用汉董仲舒尝以正心爲武帝言之唐柳公权又尝以正心爲穆宗言之然皆不能用也是岂人主之心果不可正乎亦曰习与正人居之而已左右前后皆正人也则闻正言见正事行正道欲其心之不正胡可得耶陛下能正心矣则判忠邪察贤佞如辨黒之与白如观髙山之与深谿扵以听言洞然不惑然后臣之区区得以上达臣抑尝观仁宗嘉祐中司马光建言国家本置六科葢欲以上观朝政之得失下知元元之疾苦非爲士人设此以爲进取之阶也因请取制举所试策择其言合时务者行之使四方知朝廷求直言之士非以饰虚名乃取其实用光意若以谓国家扵进士科外复设六科正欲求言傥略其言不加采用则虽制举犹无益也况今时方多艰陛下又以天变诏求直言使草茅贱士皆得论社稷之至计可不留神审览哉夫多言繁称未必杂而寡要略事陈意未必拙而不智道往古未必爲诵说论大计未必爲夸浮质言未必鄙小谈未必陋乖扵时未必缪忤扵衆未必非从宜而言惟归于当惟陛下择之而已应天臣闻天人相与之际其道甚密其应甚捷其成败甚可畏方天之仁爱人君也先出灾祥以谴告之不知自省又出怪异以警惧之犹不知畏有所塞除而轻忽简诬伤败廼至是知非天心之所眷顾则无复变异以示戒于下此譬犹父之扵子有所甚爱故绳违纠过丁宁敎告惟恐不爲善人之归若听其逋荡游肆行不义子不何斥如涂人然是不外而不戚以爲不足复子也楚庄王见天不见妖地不出孽则祷扵山川曰天其忘予乎是以古之兴王天所右与必有妖孽以恐动其心增益其所未至故太戊之桑谷髙宗之鼎雉宣王之旱虐皆所以转祸而爲福易乱而爲治起衰运而治中兴然则灾异者诚天之深爱乎人君也臣观陛下即位以来抚艰难之运霄兴求衣肝不暇食忧勤至矣而变异时见殆天仁爱陛下昭示至戒以见右与之深夫人情忽不自知失德遗行出扵戒愼之所不及恐惧之所未至者已或不知之而天独知之是故圣人寅畏天戒惕慄震动所以修省而思愆惟恐不至成汤七年之旱煎炒烂石则自责曰政不节耶使人疾耶苞苴行耶谗夫昌耶宫室营耶女谒盛耶何不雨之极也六事皆叔世僻王悖缪之爲岂成汤所宜有而汤以自责葢惧夫忽不自知而天独知之者也夫人之道不可以无畏子无畏则忘孝父无畏则废慈臣无畏则勲不立君无畏则乱不治人主髙居九重蟺蜎蠖濩之中至尊极也作福作威生杀予夺无不如志茍放情纵慾恣爲不道如桀纣如幽厉如秦始皇如隋炀帝方其力行无度长恶勿悛天下之人谁能制之惟其得罪于天加凶罸而下殃祸故国顚覆身灭亡天下大坏而不救使后世之君指前车而思危知上天之可畏也然则人主所不敢放情纵慾恣爲不道者亦惟畏天而已尭舜之帝三代之王凡其君臣所以动色相戒者未尝不以皇天上帝爲言见扵虞夏商周之书可考也人君其可忽哉臣闻仁宗当庆暦间尝遇旱蔬食禁中引咎请祷一夕微闻雷声遽起冠带露立廷中至雨沾衣而不倦仁宗畏天悯民祗惧如此故能享国乆长号称盛治陛下诚畏天戒则宜法仁宗之祗畏慕成汤之自责历算周思政敎得无僻违刑罸得无过差举事得无失当谠言得无未进贤才得无未用姦邪䜛佞欺负之徒得无未去赋敛得无繁重穷民得无怨咨凡可以引咎而罪已者无所不虑虑而思所以施置之宜亟正厥事岂不足以弭天变哉昔唐文皇正观中妖灾屡见然而跻世太平治几成康称贤君者惟其用人言以应天塞异故不害其爲至治当时山东淫雨江淮大水虞世南曰宜録枉系帝即申省冤狱多所原赦星孛虚危歴氐百余日世南曰愿陛下勿以功髙自矜帝即曰此吾之罪也谷洛溢漂居人魏徴谓无克终之美帝即优纳废明德宫元圃院赐遭水者旱暵不雨徴疏十渐帝即曰愿改之以终善道今陛下以天变求言苟可用愿陛下即施用之如唐文皇则虽变异不害夫精祲相感灾不徒生动天以诚无事虚文则臣之至愿也逺图臣闻书曰惟怀永图孔子曰人无逺虑必有近忧夫天下之事固有患在数十年之后必豫图之目前乃克有济者譬犹越人适秦度涂计逺必三月乃至苟惟不先时而即路遽欲一旦求至于三月之后则虽鹿奔乌举有所不能此智者之独见愚者之同昧也晋武帝每宴见羣臣不闻经国逺图惟说平生常事议者谓非贻厥孙谋之道故西晋中否不克乆长自古英主君未甞不深谋逺虑爲子孙千百年不可动摇之计方祸患危机藏扵微隐而潜萌扵衆人之所不知则已预防而逆爲之所后虽不能尽去其所可忧要亦不至漫漶而遂不可救世言汉髙祖识吴王濞必爲乱扵五十年后若圣神然此非有竒术怪道以知之也葢自秦室土崩海内云扰如沧海横流无不昏垫而江东故地受兵独希其人皆剽勇多竒材剑客且未忘项氏易动而喜祸又有铸山煮海之利足以富饶髙祖计后五十年东南益盛必至扵乱而濞适已封拜故因戒之曰愼毋反亦欲子孙闻此言不忘所以备吴嗟夫髙祖之爲后世深谋逺虑殆不止此吕后问宰相髙祖曰陈平智有余难独任王陵少戅可以佐之周勃重厚少文然安刘氏者必勃也可令爲太尉当是时天下未复有患何刘氏之安哉而其意则实在诸吕诸吕擅权髙祖微见其渐预爲之图当付之智者则一陈平亦足矣而犹虑其智有余使少戅重厚者共图之葢智有余则求成速求成速则其举也或先事而失机故济以少戅之王陵重厚之周勃相与维持隐忍以待可投之㑹卒能一动而诸吕之族赤刘氏社稷几危而复安然则髙祖爲天下国家之计岂不深且逺哉臣观方今天下之事固有宜爲深谋逺虑者民日益困而敛日益繁财日益乏而兵日益聚官日益多而入仕之门日益广谷日益贵而浮食之人日益衆此数者特爲患之细耳故臣得以遽言之抑又有大扵此在陛下详求其故预防而逆爲之所务使谋虑如汉髙之切至则何后患之有臣闻晋文公将与楚战谋扵咎犯曰彼衆我寡奈何对曰战阵之间不厌诈伪君其诈而已矣又谋于雍季对曰以诈遇民偷取一时后必无复文公曰善乃以咎犯之谋与楚人战及胜而行爵则先雍季后咎犯曰咎犯言一时之权雍季言万世之利也仲尼闻之曰文公之霸也宜哉旣知一时之权又知万世之利今陛下拨乱用武事出一切便宜者爲多而臣所言亦固有不得已而应变者至若从一时之权又存万世之利以尽经国逺图可不念哉任相天子以万机之得失百官之进退社稷之安危生民之休戚近而号令之臧否逺而蛮夷之叛服大而隂阳之愆和小而钱谷之衍耗凡官有其事事有其名一皆委任而责成扵宰相故宰相扵天下事无所不统不以一职名官熙载代工治乱攸系晷刻之误或贻患扵历年毫釐之差或致弊扵寰海相之爲任顾不重哉人君扵此贵乎考愼轻用而亟易则不足与共功葢尝闻之孔子相鲁三月而政成子产相郑三年而政成圣如孔子不得而见也贤如子产使之成政犹须三年况子产不时有乎唐明皇相姚崇相宋璟开元之治几致太平希踪正观当时辅相率三考辄去故虽崇璟不能踰使明皇知乆任二人不他相则迄天宝治安可也惟不知出此故卒以危乱而不克终然其相李林甫遂至十九年不亟去何哉大抵君子事上率以正正则君所钦而惮小人事上率以佞佞则君所狎而安钦而惮则易以疎狎而安则易以昵疎故崇璟三年而遂去昵故李林甫十九年而犹处中夫惟恶小人而亟去亲君子而乆任者非聪明睿知之君有所不能李德裕戒武宗以亟进罢宰相使权在中书诚治本也此言非是观德裕在相位以秉权日乆位重有功向使武宗用德裕言遂亟罢德裕则㑹昌之功亦莫克有就故臣以谓德裕当劝其君择宰相不当劝以亟进罢宰相惟能愼择扵其始则无庸亟易扵其后此太宗所以用房元龄十有六年任魏征十有五年未甞失道也然则何以知其可相而任之曰相固自有体不动声气而危疑以平相之体也偃息谈笑而坐折遐冲相之体也隐然鎭静遭变事而不乱相之体也一言足以折姦辩使憸人夺气相之体也唐崔祜甫相德宗时王驾鹤典卫兵乆权震中外帝将代之惧其变祜甫曰是无足虑即召驾鹤留语移时而代者已入军中矣此不动声气而危疑以平者也晋谢安相武帝时苻坚率衆百万次于淮肥逺近震恐安夷然无惧游奕自如指授诸将遂淸强宼此偃息谈笑而坐折遐冲者也汉王商相成帝民无故相惊言大水至百姓奔唿长安中大乱商独排羣议以爲讹言天子壮其固守此隐然鎭静遭变事而不乱者也唐李石相文宗对延英仇士良等斥李训以折大臣石徐谓曰乱京师者训注也然其进孰爲之先士良等恧缩不得对缙绅赖以爲强此一言足以折姦辩使憸人夺气者也即是四者以择相其有不得人乎得人矣任之乆而不移信之专而不贰假之权而不疑此则责成之道也更化一仪不可以百发一衣不可以出岁仪必应乎髙下衣必适乎寒暑是故世异则事变时移则俗改夏之政忠忠之失则野救野莫若恭故商人救以恭恭之失鬼救鬼莫若文故周人救以文三王圣人也其敎化不免乎失失则不免乎救之天下后世不以其失爲悖道不以其救爲反古葢乆则弊弊则变理之自然非固相戾爲也传曰爲政不行甚者必解而更化之乃可理也陛下中兴王业修正百度天下之人宜涣然洗心易虑以承惟新之休德而士大夫奔兢之风未息州县苟简之政尚多民庶逐末之俗愈甚其故何哉失不更化而已夫作有利扵时制有便扵物可守也祖宗之成宪是也事有乖扵数法有翫于时可改也臣所谓宜更化者是也是故士大夫奔兢之风未息由荐举之法弊也州县茍简之政尚多由考课之法弊也民庶逐末之俗愈甚由税赋之法弊也荐举之法本以明公道至其弊则荐举益广而公道益以不明夫惟士皆求举举者初不求士故以朴素爲迟钝以虚伪爲精强以静嘿爲拙讷以捷给爲辩慧以守节爲固陋以趋附爲疏通以刚介爲偃蹇以佞媚爲温良剡章论荐非蝉聨舄奕之绪胄则达官膴仕之姻戚非依借权门之援地则苞苴赂遗之交关非诡随趋和之姦人则胁肩摇尾之谄士不然则虽廉若夷齐政若求由爱惠若子产有声名若子竒亦未免徒劳州县谁其称之用是希迁望进挟岸媚灶之徒离局舍次狂奔疾走望尘俯伏以伺候扵公卿权势之门自非持身秉操毅然不回者孰不伈伈睍睍挠所守而靡从之臣故曰士大夫奔兢之风未息由荐举之法弊也考课之法黜幽陟明扬淸激浊所以总核名实也国家之制诸道州县官命漕臣察访其能否苐爲三等岁终以闻以临事简慢者爲下职务粗治者爲中政有殊绩者爲上吏部给暦书其劳効愆过秩满有司详视而差殿㝡法至良也然行之岁乆视爲不急漕臣初不精覈州郡据暦书考殆若循常案牍吏摘纸尾至则占字选部铨拟亦不加察在官虽或酷若乳虎或贪若石䑕或冥迷鄙昧不辩菽麦或筋驽肉缓缩手避事或遨游沈湎不主曹务暦之所书苟无愆犯即以资格縁手注授欲官之不窳而勤不赃墨而廉不暴刻而循良不放敖而谨守不麄灭而精详其可得耶臣故曰州县苟简之政尚多由考课之法弊也税赋之法民因资产而有两税因两税而有科率军兴以来敛取岁増常产之民日以彫窭州县索一丝缕市一筋角悉按户等髙下差第敷入无常产者秋毫不输葢有囊金珠束缣素时其低昂取赢赀以自肥者葢有囷藏廪积乗农人之憔悴贱收贵出坐待谷直之翔踊者葢有拥髙赀行子贷息取倍称以朘剥贫民者是等皆饮醲啮肥朝歌夜絃笑视编氓之困顾有得色是以温丁髙户剔屋产市犁犊相与捐陇𤱔而舍本业规脱科敛臣故曰民庶逐末之俗愈甚由税赋之法弊也此三弊皆风俗之大患宜爲之变通者而未闻所以革之臣故曰失不更化也范香溪先生文集卷之十一范香溪先生文集范香溪先生文集卷十二范香溪先生文集卷之十二庙谟上未战而庙算胜者得算多也未战而庙算不胜者得算少也人主议战于庙堂之上兵形已成然后付之扵将是谓庙谟夫形兵之极至扵无形无形则深间不能窥智者不能谋故爲鱼鼈者可以网罟取爲鸿鹄者可以矰缴加惟无形者无可奈何庙谟成算所以先计取胜出万全而必无败葢无形之大者也岂独使敌人不能窥虽吾士卒虽吾国人不可使知之非吾腹心之臣非吾指授之将不可使知之易曰君不密则失臣臣不密则失身机事不密则害成君臣相与议战于庙堂之上安危系焉成败系焉固所以蹑足附耳而谋者也愼密不至几何而不害于成葢闻用兵者常不爱爵禄百金以求知敌之情间人谍士我固有之而彼亦乌能不用凡彼使之觇我事情伺我动静察我虚实固有近在门庭而不及知者我非故爲诳事于外令吾民知之以欺于敌间则竒谋至计情实之所在殆未有不密而不害于成者也今有千金之玉巵通而无当可以盛水乎曰不可有瓦器而无漏可以盛酒乎曰可也夫瓦器虽甚贱惟无漏故可以盛酒玉巵虽甚贵惟有漏故不可以盛水此春秋所以戒寺人貂漏师于多鱼者也昔之人固有欲发天下大事未尝不独寝恐梦言而使人知其谋者固有居髙堂悉去屏障相向坐谋而不言以铁筯画灰爲字随灭去之故其所谋人无得而知者汉髙祖以陈平爲腹心或计祕世莫得闻荀攸从魏武攻讨常谋谟帷幄时人及子弟莫知其所言古之君臣于机事愼密如此其至是以决䇿举事鲜不有成今庙堂之上沈机祕画必如汉髙之与陈平魏武之与荀攸则何攻之不克何战之不胜何敌之不摧何宼之不灭哉傥尚若异时谋未定而计已传兵未动而敌已知成算未授于将帅而市人行路已宣言吾情实之所生则非臣之所敢知也或曰得万人兵不如闻一言独不可以收羣策广庙谟也曰是不然兼听而独断者大谋之术也收羣策所以兼听故白屋之士皆得以关其说定庙谟所以独断故非腹心之臣非指授之将不可使知魏刘廙言智周扵独断者不耻扵下问故博採衆智于下而愼密胜算于上圣王所以出万全也凡臣所陈或妄议兵形则皆发其端而不敢尽惟畏夫机事之不密而已然犹有不得已而及之者昔唐元万塡草檄责髙丽讥其不知守鸭渌之险莫支离报曰谨闻命徙兵固守鸭渌唐军不得入此又机事之所宜密也庙谟下所谓庙谟者计胜于未战尚谋之道也夫天下无乆治亦无乆乱不患乱之不治而患所用以治乱者非其人苟得其人不患功之不速而患所以图功者无其谋昔晋元帝启基江左出师露次躬擐甲胄移檄四方刻日北征至以漕饷稽期诛督运令史志非不速也然终不能成尅复功者惟无图功之谋而已当是时祖逖鎭雍数破石勒之鎭戍归附逖者甚衆黄河以南尽爲晋土又营缮虎牢将长驱越河扫淸冀朔元帝旣得逖宣威于外傥遂能推诚任之俾专分阃且以王导爲腹心引纪瞻戴若思等爲策士倚陶侃以爲屏蔽诛王敦以絶内患因温峤忠亮之节复雠之私俾率锐师佐逖进讨则剪羣胡如拉枯复舆地如反手元帝谋不及此故元戎屡动不出江畿是虽得人而无图功之谋犹无功也今王师讨伐固将收中原清大憝以悉复祖宗故地然根本所恃实在江左彼东晋得一祖逖犹能使黄河以南尽爲晋土况陛下有腹心爪牙之衆乎臣所未知者庙堂所以图功之谋爲如何耳陛下虽有腹心之臣筹扵帷幄然引之爲策士者谁乎倚以爲屏蔽者谁乎俾专分阃可以破虏如祖逖之当石勒者谁乎可使之率锐师佐进讨者谁乎陛下当与腹心之臣议扵庙堂之上审我狥地辟国者才爲如何训兵总衆者才爲如何彼所出者何策我所出者何策彼所固守者何地我所固守者何地吾将所以破彼者何人彼所以当吾将者何人孰贤孰否孰智孰愚孰强孰弱孰勇孰怯彼已洞见则胜负之势未战而已分矣兵法曰如彼知已百战不殆汉髙祖深明知彼已之术故伐魏而知柏直不能当韩信冯钦不能当灌婴项它不能当曹参因曰吾无患矣果定魏地是审彼已之将而知必胜也黥布之反髙祖召薛公问以布计所从出薛公对以布出上计则山东非汉有出中计则胜负未可知出下计则可以髙枕而卧汉无事矣布果出下计髙祖遂破之是审彼已之计而知必胜也陈豨之反髙祖自往讨之至邯郸喜曰豨不南据邯郸而阻漳水吾知其无能爲矣遂破豨是审彼已之地而知必胜也故夫决胜之策在乎察将之才能审敌之强弱断地之形势观时之宜利今庙堂之谋能先审彼已知必胜之道则何患功之不速乎议者或谓唐肃宗以匹马起灵武合弱旅鉏强寇师及渭西曽不踰时而摧坚锐复两京悉收河南州县今中兴之功胡爲乎不可以日月冀也臣窃以爲不计事势之言夫淸内盗者易爲力攘外患者难爲功安禄山虽剧寇然内盗也当时回纥请和土蕃结附不惟顺服又借其用以复土疆则不踰时而淸中原尚爲宿留且香积之战新店之战唐兵爲贼掩几不能军使非回纥相与夹攻则虽郭汾阳李嗣业且将再不胜贼惊曰回纥至矣因大败遂收东都是肃宗中兴用夷狄国家中兴攘夷狄也不计事势而欲以至德之功望今日则过矣然而功不可以速成者事之势时不可不趍者人之力苟惟玩日弃时而曰功不可以速成则亦何功之有禹之治水非一日而有功也然履遗弗取冠挂弗顾其扵趍时未尝不急则图天下之功可忘所以趋时哉用竒臣言功难以速成谓中兴大功也至扵兵家之策则又有贵速而不贵乆者臣且将言之夫战久则兵钝攻乆则力屈暴师乆则国用不足此兵所以贵速也敌有可乘之隙我有决胜之机行之有疑反爲彼利此兵所以贵速也欲无钝兵屈力殚财动敌机㑹则莫若用竒以求速胜之功而用竒者又莫神扵得竒正之变也使夫用兵者以衆敌衆以强敌强战胜则杀伤犹至扵相当不胜则一败涂地以爲用兵如是而止耳则虽庸人悍夫皆可以将百万之师以临大敌惟夫用寡以当衆用弱以当强转危而安转败而胜胜则彼必摧溃而我独全不胜则不至扵甚乱而敌无以乘我是岂庸人悍夫所能知哉葢有竒正之变行乎其间因形制胜神张鬼翕变化莫测虽吾士卒犹不能窥吾所以胜况敌人乎兵法曰战势不过竒正竒正之变不可胜穷竒正相生如循环无端必有独得于心不可以智识不可以情求者爲能尽之昔唐兵之破霍邑也建成马右军少却而宋老生乘之太宗自南原驰下断其军引兵奋击遂败老生夫建成阵扵城北是谓正及其却而致老生则向之正变而爲竒太宗自南原驰下是谓竒及其断老生军引兵奋击则向之竒变而爲正太宗得竒正之变故战无不胜攻无不克议者以谓非学而能惟其以正爲竒以竒爲正吾之正使敌视以爲竒吾之竒使敌视以爲正是岂可学而能哉必有独得扵心不可以智识不可以情求者也历观自古善用兵者未尝不以竒胜或示羸而用其锐或示怯而用其勇或示缓而用其急或示近而用其逺或示之败而致其怠或示之退而致其追或示以击东而实攻其西或示以击左而实攻其右皆因机应变示敌以可见之形而不示以不可知之计唐李泌请肃宗诏李光弼守太原出井陉郭子仪取冯翊入河东则史思明张忠志不敢离范阳常山安守忠田干眞不敢离长安是以三地禁其四将也然后命建宁王北并塞与光弼相犄角以取范阳贼失巢窟当死河南诸将手肃宗不能用使庆绪思明挻乱不已其后代宗讨史朝义长孙全绪请休士张势以缀贼使光弼取陈留李抱玉擣河北先断其手足然后纵间贼中彼胁从者相疑则贼灭可待代宗用其言遂灭朝义平河北臣尝谓禁四将而取巢窟张势缀贼而断其手足是皆用竒正之微机不可失者惟有用有不用故或有功或无功夫先人有夺人之心投机之㑹间不容发方今讨贼之势得无与李泌全绪所言有近似者乎惟能出竒正之变示以可见之形不示以不可知之计以成速胜则善矣揆策上兵有不可攻有不可不攻不可攻者敌之鋭也不可不攻者敌之恃也我以兵进彼以兵逆则勐士精卒悉锐来拒此不可攻也当用竒以擣其虚彼有所恃持重自守则余军倚以爲强士气自倍此不可不攻也当用竒以致其败日者王师之讨贼也数道并进贼悉以鋭兵分拒诸将诸将攻之胜负未有此攻所不可攻也法当以大衆谨持其锐选枭勇士少出而更进时擣垒以挠之备东则擣西备西则擣东使彼奔走不给虽有勐士精卒且将气竭而力弊我乗其弊而攻之可以必克且彼备我扵前者旣衆而强则其自备扵后者必寡而弱我旣弊其强衆扵前则可以袭其寡弱扵后彼强而衆者旣弊则寡而弱者自孤我因以轻兵捷骑投其间而击其虚倍道疾驰不三日而叩汴城出其不意则叛衆可以笑俘渠首可以坐缚彼强衆之在前者还救则戎师夹攻不还救则腹心已夺此彼之锐不可攻当用竒以擣其虚之策也且贼之所恃者胡虏也彼宜推以抗我爲兵寇锋而方蜂屯蚁结固守不动者葢彼以爲恃则其动不敢轻轻动而小衂则凶威挫而贼衆疑恐我得以测其虚实不若固守不动使其衆赖强胡之虚声挟以自壮且示所恃以疑我此贼人之情也法当以计动之使彼虽不欲与我战而不得不战夫胡虏之性贪惏无厌可以利诱我宜未战而设伏使一裨将率数千衆鼓行径进冲其中坚示败而速去之无爱辎重宝物且走且弃虏轻我军之易北又嗜遗利必骄怠而竞爲抄掠则吾伏可起掩其不备虏必反走因而乘之向之蜂屯蚁结者必乱则吾示败之师可还奋击破彼所恃则余贼失气然后诸将席胜四面攻之大克必矣此彼所恃不可不攻当用竒以致其败之策也昔唐兵讨蔡吴元济悉锐卒屯洄曲以抗李光颜故李愬知元济之隙可乗潜师夜起出文城栅驰入垂瓠城驻元济外宅而蔡人无知者遂以平蔡时董重质犹守洄曲愬折简召之重质即弃军降是擣其虚而锐自摧也李靖讨辅公祏公祏以一军顿当涂一军据当涂南路皆百战强兵造栅自固蓄力飬锐以抗唐军葢公祏所恃也靖苦战破之二军悉溃公祏余衆虽多不复敢战遂禽公祏是败其恃而衆自破也擣其虚而锐自摧败其恃而衆自破固有古事之効矣岂空言哉揆策下甚哉兵乆之难也千里馈粮内外骚动老师费财从古患之昔曹操孙权时江淮间不居者数百里或以爲坼堠之郊非耕牧之地此未得曹孙之情也且操与权才均智敌将佐亦相甲乙使其对垒抗兵各用所长以角逐扵江淮之间虽积时累岁徒爲自弊胜负犹未有分也故各虚数百之地坚壁淸野以相候望来则应去则守全力缮兵以伺敌衅此则曹孙之情也然兵固有不得已而相持者以顺讨逆以义讨不义师出有名士气自鋭彼不败走我难自却却则我势沮彼势张进不成攻退不成守古人扵此虽以弱敌强以寡敌衆犹相持也故以弱而持强者汉髙之持项籍是也以寡而持衆者曹操之持袁绍是也汉髙与项籍相距荣阳数岁汉义而籍不义故汉虽数困而不爲弱然卒所以胜籍者竒也髙祖出军宛叶缀籍兵而不战令荣阳成臯间得休息使韩信等得辑河北赵地连燕齐因复走荣阳使籍备多而力分此髙祖之用竒也曹操与袁绍相持官度有余日操顺而绍逆故操军虽不敌而不爲寡然卒所以胜绍者竒也绍遣淳于琼等将兵万余人北迎粮运操自将夜往攻破琼等悉斩之此曹操之用竒也今王师出征以顺讨逆以义讨不义兵衆将强不寡不弱固有万全之势然贼未败走理必相持不出竒谋未见其利臣所谓擣其虚败其锐诚爲至计然苟未可图则宜以诸军缀贼使不得动别遣竒兵万人由间道袭取负海诸郡以骇京东贼彻縁淮之备以自救则震扰可击使其终不敢动则我遂尽取京东此亦汉髙之竒也国家得东南漕运故可以都汴京今贼虽僣据而江淮财用皆爲我有策其暴兵旣乆必至饥虚储粮大乏当遣间人用火攻烧其积聚或伺其积聚所在以轻兵夜出假贼旗帜设诡道袭而燔之此亦曹操之竒也或谓我以万人由间道袭取负海诸郡饷道声援两皆阻絶奈何曰是又有竒正之变焉竒正之变莫妙扵变主爲客变客爲主因粮扵敌是变客而爲主也投万人扵死地使自爲战而后生是变客而爲主也因京东思国家之心复其租而寛其徭使还爲我用是变主而爲客也已得负海诸郡俟彼救至乗其恍骇设伏扵险而迎破之是变主而爲客也何饷道声援之虞哉范香溪先生文集卷之十二范香溪先生文集范香溪先生文集卷十三范香溪先生文集卷之十三巡幸王者观天地兴衰随时制事故不常厥居黄帝以师兵爲营卫迁徙往来无常处天下有不顺者从而征之披山通道未尝宁居周成王抚万邦巡侯甸四征弗庭绥厥兆民是岂乐扵勤动爲哉将以一身之劳易天下之安圣人之心也然臣观盘庚迁都告其臣民曰汝不谋长以思乃灾汝诞劝忧则知古之人君将迁都改邑非徒爲是纷纷葢爲长乆之虑不得已而议迁而其臣民亦有所僤动也陛下时巡于迈虽非迁都至若銮舆天行百官羣司千乗万骑与臣庶之景从者不谓无烦亦当爲乆长之虑有不得已然后移跸则人有悦心国无徒费故曰天子顺动人皆幸之之谓幸且陛下以决策亲征巡幸建康天威所临诸军増气义士激烈孰不用命甚善举也然臣愚虑以爲有可议者建康王者之宅东晋时温峤议都豫章三吴之豪请都会稽而王导独以建康爲可遂定都不迁则江左形胜无踰建康者然孙权居之即城石头又作濡须坞污江西继而权以七万兵却曹操四十万衆扵濡须则地之可以戍守者宜爲之备也又东晋时巨盗凌扰皆自上流奄至变出不虞故王敦卢循之徒伺间窃发则上流之可爲藩屏者宜爲之备也旣修戍守又有上流之防然后翠华可驻建康以经略中原然臣愚虑又有可言者自古皇居帝宅未尝不爲居重驭轻之计其势若身使臂臂使指小大适称而不悖唐太宗列置府兵八百所而关中五百举天下不敌关中则其验也令虽悉师讨贼务扬威武而辇毂之下兵卫亦安可以不强甚非居重驭轻之道也唐肃宗在灵武衆单寡军容缺然得郭子仪李光弼兵故国威大振德宗时段秀实言禁兵不精其数削少后有猝故何以待之勐虎所以百兽畏者爲牙爪也若去之则犬彘马牛皆能爲敌此欲强本干备非常之意也昔汉髙祖与楚战出成臯至小修武自称使者晨驰入张耳韩信壁而收其军兵遂大振因令耳备守赵地令信废赵兵未废者击齐髙祖必先取二人兵以自振故能使之俯首听命维所指使不然则信耳万有一骄蹇不受约束且无以制之此实将将之术安危之机语之扵今宜留圣虑者也陛下诚即日亲御六军张皇武节则戎卒前驱千麾万旟天威震赫国势隆矣傥尚观兵俟时以行天讨则环卫禁旅居重驭轻诚不可后形势上厥今中兴旣有取胜之资矣在所以用之如何耳何谓取胜之资形势是矣臣请以三国言之夫孙权刘备皆一时人豪吴有三江之阻蜀有重险之固合此二长共爲唇齿其势足以患魏人地虽广兵虽强亦常鳃鳃然恐吴蜀之一合而轧已也故吴蜀和则魏不敢动吴蜀离则魏思间衅以图之方权备之交相伐也魏刘晔乃欲大兴师以袭权及吴蜀之使复通魏贾诩则曰刘备有雄材孙权识虚实据险守要汎舟江湖难卒谋也以是知吴蜀有胜魏之资权备不知相与合力而用之非不知也其心则异而势则有所不合今吴蜀地皆我有人无异心势无不合岂非取胜之资乎苐顾用之如何耳夫江左与蜀虽犹辅车而川涂回逺声问往来动以数月或道路壅梗则音邮旷絶故以重师鎭襄阳通川蜀声援诚今日所宜先也襄阳北接宛许西接益梁南阻汉水其险足固北去河洛不盈千里故吴人欲据之以䠞曹操晋人欲鎭之以保上流荡秦宼唐人又谓襄邓之西夷漫数百里其东汉舆凤林爲之关南菊潭环屈而流属扵汉西有上洛重山之险北有白崖聨洛乃形胜之地沃衍之墟若广浚漕渠运天下之财可使大集是襄阳亦取胜之资而又可以用吴蜀岂非所谓形势者乎晋人有言虽未获长驱中原馘截凶丑亦不可以不进据要害思攻取之宜是据形势以经畧中原正急务也然吴蜀襄阳可以爲取胜之资而不足以尽天下之形势今之议者皆曰长江数千里实天下之形势故魏文帝至广陵临江见波涛汹涌叹曰固天所以限南北也苻宏亦云晋君臣戮力阻险长江未可图也岂非天下形势无踰于长江乎臣窃陋之夫吴之所以不能吞曹氏而据中原晋之所以不能灭胡丑而复境土者殆无他焉正以其谋陋而无复逺略区区恃长江之险以爲形势而止耳吴人之谋则曰取徐州不如全据长江故当时仅能擅有江表成鼎峙之业晋人之谋则曰我所以设险而御寇者正以长江耳故当时划淮以北大抵弃之然则爲今之计讵可恃长江如吴晋之陋乎必将尅复神州不失旧物则又当纵观天下形势爲经畧之宏规而臣所陈吴蜀襄阳者取胜之资也形势下吴蜀襄阳臣旣言之矣虽并凉幽燕扵此有未暇详至若历陈中原之形势内以固藩翰外以谋攻取者臣请参古据今而备论之武昌爲江东鎭戍之中非但捍御上流而已缓急赴援奔不难故前世都江左者皆以爲要地使重将鎭之爲内外走援则武昌形胜之地也夏口在荆江之中与沔口对通接雍梁实爲要津故周瑜以三万人据之能破魏武数十万衆则夏口亦形胜之地也襟江带湖北连豫壤西接荆州则豫章亦形胜之地也夷陵江东关限昔吴人以爲安危之机如其有虞必倾国争之则夷陵亦形胜之地也睢阳爲江淮保鄣唐张巡以千百卒守之能御剧贼使不得抟噬东南则睢阳亦形胜之地彭城地势陆通骁骑所骋吕蒙尝谓孙权今日得徐曹操后旬必争则彭城亦形胜之地也荀彧谓兖州天下之要以比关中河内则兖州亦形胜之地也魏武之破黄巾因爲屯田积谷许都以制四方则许下亦形胜之地也长安据函崤界襃斜带洪河爲古金城则长安亦形胜之地也唐郭子仪以河中居两京之间扼贼要冲得河中则两京可图则河中亦形胜之地也我旣鎭襄阳用吴蜀之资矣又当遣良将劲卒戍夷陵以控引荆吴川蜀之势又命大师宿重兵鎭武昌夏口豫章以制上流而备不虞籓翰固矣然后中原爲可图凡诸军所临因利乘便苟可以进取则形胜之地皆所宜知我师得利扵西则可以出长安临河中得利于东则可以出彭城临兖州得利于宿泗则可以取睢阳得利于陈汝则可以取许下数道并取形胜据之或鼓行劲攻或掎角合势则太河之北虏必连营固守所以备我者广而不暇及逺彼汴城僣叛知虏援之不力必爲收兵闭垒之计非得带甲数十万且不能守则抗我之衆皆将入汴自保矣此得形势之地虽不专扵用竒亦可以图贼也然而形势固有彼我共之者又成败之机不可失也我得亦利彼得亦利我知之彼亦知之我能用之彼亦能用之先人有夺人之心此其时故不知形势之可用者败吕布是也知形胜之可用而不能用者亦败乌承恩是也欲用形势而不能先人者亦败母俭是也曹操曰吕布不能据东平断亢父泰山之道乗险要我乃屯濮阳吾知其无能爲也而布卒爲操所克此非不知形势之可用以取败乎有说乌承恩使据常山以扤贼咽者且曰若舍要害以授人居四通而自安譬犹倒持剑㦸取败之道也承恩疑而不决卒守于信都此非知形势之可用而不能用以取败乎毋俭从项欲争据南顿发十余里闻王基先至已据之矣俭遂复还保项卒爲基所破此非欲用形势而不能先人以取败乎今臣所陈形势固不可不知然知而不能用用而不能先人又皆非所以取胜也嗟夫天下形胜之地异时皆吾有也有之而不知守失之而不知复失一邑则弃一邑失一郡则弃一郡随失随弃以至于今惟异时弃之也甚易故今日收之也甚难昔汉灵帝时以兵乱不解司徒崔烈欲弃凉州议者不可曰凉州天下要冲国家藩卫若使左袵之虏得居此地士劲甲坚因以爲乱此天下至忧社稷深虑也向令爲国家守土地者以天下至忧社稷深虑爲念必不轻弃郡邑虽力不足而弃去必思即复取之惜其弃而不即复取遂使左袵之虏盗据士劲甲坚之处爲乱迄今而势尚强嗟夫往者不可悔而可以爲今之戒也用人天下之人顽非木石则皆可以意气动暴非虎狼则皆可以诚心感善用人者知其然故常用其所不可用或取于雠或取于盗雠与盗宜若不可用也而吾能用之是以得其心而致其力雠者曰吾怨也今释怨而不吾憾何忍负之盗者曰吾罪也今舍罪而不吾弃何忍负之彼其意气之所动诚心之所感可使之趍深溪可使之蹈白刃可使之赴汤火而不爱其死昔齐侯念管仲射钩之雠鲍叔曰夫爲其君动也君若宥而反之夫犹是也晋乐王鲋谓范宣子曰盍反州绰邢蒯勇士也宣子曰彼栾氏之勇余何获焉王鲋曰子爲彼栾氏则亦子之勇也晋戴若思作劫自悔卒能事君尽节唐令狐彰从安史自归卒能忠义奋发夫人之情孰不欲自尽其才以见扵世不幸而爲管仲爲州绰爲邢蒯爲戴若思爲令狐彰遽以其爲雠爲贼而置不用则弃人多矣惟古人越构挛之见开诚素而用之往往得其用十倍常人何者彼固有所感动之也臣窃思国家涵养天下仁恩德泽龎洪汪濊浃人肌骨虽髫童乳子皆不忘归戴之心意彼陷贼生灵思我宋德日夜讴吟而望官军且将扶携老弱壶浆载路或杀贼渠酋爲我内应或望旗归款挈地来臣不疑也然而逮今犹爲贼用者彼宁诚爲贼用哉葢亦有疑焉耳且兵兴以来岂无士民自贼中归我者而未闻有所恤岂无将士自贼中降我者而未闻有所用此吾赤子之陷于盗区所以犹有疑心而爲贼用也陛下虽尝发德音设赏格开其自新之路使之悔过而效顺然人不见利乌能遽劝彼内有疑心外见廹胁使战则战使守则守苟欲免死不知其他陛下何不命诸将择来降及俘获之人可用者随才授任命以爵秩一或有功遂加优赏仍以尺檄广行诱谕能以邑降者即使宰邑以郡降者即使守郡以首级降者以兵衆降者各差劳绩大小厚赏之使未効顺者望风相告曰某先降而得某赏不徒释罪又宠荣焉必相率而俱降此则降者见遇贰者思奋之说也尚宁爲贼用哉汉韩信败陈余令军中无斩李左车有生得者赏千金至则解其縳东乡坐西乡对而师事之委心归计而问攻燕伐齐之策卒用其谋以平燕齐唐李愬伐蔡获李祐诸将请杀之愬不听以爲客待间召祐屏人语至夜艾军多谏以爲祐不可近愬待益厚卒用祐定袭蔡之谋且韩信李愬皆一时名将扵左车祐必欲生之而问以计非以其有用故耶今诚得如左车祐辈用之亦胜算之一助也朋党言朋党不过曰君子曰小人自昔朋党之兴小人未尝不得其志以胜取于君子君子不胜而受祸亦未尝不酷其故何哉小人姦诈而多才虽欲挟朋类以摈君子苟其徒不繁而力不足以必胜则包藏祸心徘徊而不发啸召挽引多其援助以俟巇隙之可投故发必竒中而未尝不取胜于君子者直情径行不顾可否必欲引衆小人力与之角而鲜俦寡与势常单弱爲难立夫以直情特立之君子抗姦诈羣辈之小人虽庸夫亦知其必危故一陷祸机荡无遗类而受祸未尝不酷此东汉之党锢可爲流涕者也人主必将愼察朋党之邪正使小人未衆而亟退君子亟进而益多则不可以不辩于早而戒其渐不辩于早而戒其渐则君子小人朋进而閧于前将莫明其孰是孰非而无可奈何昔唐文宗恭俭自喜其区区图治之心初非不切然卒至危弱而不复奋原其所自实犹朋党乱之每大谋议甲可乙否纷然盈廷迭相侵诋如市人贾夫相与争言于阛阓天子顾爲软语解释其人早朝晏罢日惟朋党之论至谓去河北贼易去朝廷朋党难而唐史言其是非排陷朝昇暮黜天子亦无如之何是君子小人閧于前莫明其孰是孰非而无可奈何也臣尝详求当时朋党之患葢起于李德𥙿李宗闵牛僧孺等德𥙿固贤相然宗闵僧孺初亦竒才有名于时及党与一分遂相倾卖至爲小人所不爲者而流波浸滋爲缙绅祸几四十年若杨嗣复陈夷行李珏郑覃辈岂皆小人哉亦爲党势磨轧而已夫其始也皆非小人及爲党势磨轧则有互相鱼肉之心是君子与小人分党者理之常而君子亦各自以其所亲爱爲党者祸之大也宗闵僧孺同秉政相唱和去异已者德裕所善悉逐之及德裕在相位非其党者皆不容于会昌中使贤如白居易犹惧斥不自安固求致身散地冀于逺害德裕罢相则凡德裕所薄皆不次用之至德𥙿之与则虽草制不尽言亦且贬黜嗟夫宰相之职固将爲天子求人材而进之士非天子所自识擢则不以宰相进何由登于朝而用于上苟一相去位门生故吏与所亲爱无论贤不肖率以其类相次废黜否则自疑而引去虽天子所自识擢之士于罢相有一日雅亦必见逐曾不得少留于班列之下夫人材由宰相进虽未必皆贤亦未必无竒能异士卓然可以资世者类以朋党废不用则人主虽有吁俊之心安得而器使之夫以一相去位士坐朋党废者不知几人而又鼎轴之任未几辄易则人材之沉滞闲散可胜计耶此人材常患乎乏使之因而牛李所以祸世者也臣故曰君子与小人分党者理之常而君子亦各自以其所亲爱爲党者祸之大然则人主其可不念而爲臣者可不戒哉范香溪先生文集卷之十三范香溪先生文集范香溪先生文集卷十四范香溪先生文集卷之十四封建自司马迁班固曹元首陆士衡迄唐诸儒言建封衆矣予三代分土者以爲亲亲贤贤褒表功德关诸盛衰深根固本不拔之道不予者以爲春秋二百四十二年乱常干纪畧无宁岁使哀平威灵之时下吏淫暴必不至此覈其至当俱非通论臣窃因柳宗元之说而极封建之弊以爲三代不可去后世不可行何以言之禹会诸侯于涂山执玉帛者万国汤之兴诸侯归者三千资以黜夏武王之兴会者八百资以胜商会禹而来臣资汤武而爲用是三代不可去汉鉴秦孤剖列疆土而七国唱和几危西都晋矫魏失载崇藩翰而八王阶厉荡覆东洛是后世不可行且先王良法历乆而时不便俗不安莫能复行于后世者固亦多矣彼肉刑井田冠婚丧祭射乡食飨皆上世盛典今其与存者几何顾独扵封建必泥古以爲可行亦过矣方周之衰絶长补短地仅埒扵曹滕以小白重耳抚封疆大威憺殊俗而不敢睥睨九鼎怀窥觊心方且纠合诸侯扶其弱与共守封建其可去乎唐藩鎭本非钖土乆则私以传其子孙田悦朱滔王武俊虽飞扬跋扈然比衆度大不能当唐十之一一旦得逞遽擅相王号如七国故事合从缔交旅拒王师天以威文之强而臣于弱周以三叛之微而僣于盛唐是苴茅授瑞行扵三代虽大无不庭行扵后世虽小无不乱且汉封异姓本以建国屏崇王室而委质下国者率自王其王因不知有天子贯髙赵午相与谋曰帝辱我王因壁人于柏人封建何利扵汉哉唐虽时倚鎭兵戡祸乱然拥衆不朝擅赋不贡者相视并起是无宼而失地不战而失兵微水旱而失谷粟田承嗣盗有吴博魏卫相礠洺七州而未尝北面天子蔡帅不廷授者五十年环天下之兵仅能縳一吴元济藩鎭本非钖土患已如此况以王命命之国则其爲祸将何以制之臣故曰后世不可行且唐以鎭将领兵能作威福而刺史失权故强藩得拒朝命爲僣乱今国家以大帅临方面而刺史亦得职各主其兵方鎭虽有禄山思明之姦终不能据一州以叛是古今郡国之制莫善扵国家而应变则有权驭衆则有机此又不可不论也髙祖谓张良曰诸侯不从奈何良曰楚兵且破未有分地其不至固宜君王能与共天下可立致也髙祖如良计捐睢阳以北至谷城与彭越捐陈以东传海与韩信使各自爲战扵是信越各引兵来夫髙祖视所捐地犹屈产之乘耳取之内廐而着之外廐犹垂棘之璧取之内府而藏之外府捐之扵一时收之扵后日故能应变以济务驭衆以成功此髙祖所以取天下而人莫知者也人君将以应变济务如髙祖之机权诚所宜知则夫厥今丑虏与僣叛所盗据地邑尚皆坚守爲虚空之地臣固欲以守宰爲赏降之资亦权宜也御将天下乆安兵无素备人不知武卒然一旦有盗贼四夷之警海内骚动天子与大臣熟视庙堂之上而不知所爲当馈兴叹思得良将用之得一武力鼎士则解衣推食遇之惟恐不厚操斧授柄任之惟恐不专握手卧内结之惟恐不至及夫兵连积岁变故习熟而爲将者宠亦益加权亦益盛金多粟腐钖予盈矣兼印累节品秩崇矣左朱右紫子孙官矣田多膏腴资产丰矣髙门华屋第舍侈矣志得意满偃然自安颉颃而不爲用扵是庙堂之上思所以御之而不得其术葢始也遇之惟恐不厚遽薄其礼则怨始也任之惟恐不专遽夺其权则愤始也结之惟恐不至遽示以猜则离怨愤以离则其爲患有不可言者或谓汉髙祖与武帝深见此理而早制之故髙祖之御将常折其气扵初结其心扵后武帝之御将常假之权于外而折其气于内黥布归汉髙祖踞床洗而召布入见布大怒悔来欲自杀及出就舍张御食饮从官如汉王居布又大喜过望此折其气于初而结其心扵后也武帝使使者持方寸之印即军中拜卫靑爲大将军尽以诸将兵付之然常踞厠见靑使靑有天子切齿之惧动不敢专以和柔自媚扵上此假之权于外而折其气扵内也然而折其气所以制于任用之始苟以偃然颉颃则暴折之又非所以善御人也惟当推赤心置其腹中务以诚感俾之用命赏罚明信并用而必行则御将之长算也臣闻太宗时尝命将守代州击虏有功而边将多嫉之或潜上谤书斥言其短太宗一切不问封其奏以付守代者太宗之扵将帅可谓推赤心矣然当时自牧伯至扵士卒稍有愆负无或矜恕则臣所谓务以诚感与夫赏罚明信者眞太宗驾驭之术也李唐用兵有赏厚罚轻之弊战辄少胜则张皇其功奔走献状以邀上赏或一日再赐一月累封至多丧兵士顚翻大都则跳身而来刺邦而去一岁未更旋已立扵坛墀之上故兵不脆谷不殚而战必挫北夫赏重罚轻犹致败况赏独厚而罚不行则非御将之道也然人主于将不但驾御之而已又当审其才而用之将固有忠勇可喜者常失扵轻敌而寡谋汉李广才气无双与虏确而公孙昆邪虑其自负贾复轻敌而光武不令别将夏侯渊战虽屡胜魏武常戒之曰爲将当有怯弱时不可但恃勇也然则忠勇而不知怯者又当戒以轻敌亦使将帅知朝廷知之尽其才也赏功爵禄天下之公器非人君所私有也是故古者明君之于爵禄苟不当用则虽微秩轻赐未尝有所虚授苟不当靳则虽髙位大官未尝有所固惜韩昭侯使人藏弊袴侍者曰君亦不仁甚矣弊袴不以赐左右而藏之昭侯曰非子所知吾闻明主爱一嚬一笑嚬有爲嚬笑有爲笑今袴岂特嚬笑哉吾必待有功者故藏之未有予也汉髙祖击陈豨封赵壮士四人各千户以爲将左右谏曰从入蜀汉伐楚赏未徧行今封此何功上曰非汝所知陈豨反赵代地皆豨吾以羽檄召天下兵未有至者今计唯独邯郸中兵耳吾何爱四千户不以爲赵子弟故方其不当用则韩昭侯一弊袴犹须藏之必以待有功方其不当靳则汉髙祖之四千户虽以封未有功之人扵事爲宜此古人厉世磨钝之至术也方今爵禄葢有不当用而虚授不当靳而固惜者窃以爲有厉世磨钝之具而不能用用而不得其当则人心有所不服欲忠之臣有所未劝爰自军兴以来赏功所司初无稽覈或虚张首虏或増叙勲绩或縁世窜名或行赂冐奏断筋絶骨先登陷阵搴旗折馘之人未必见旌异殒身丧元膏流节离忘私死事之家未必蒙隐䘏凡所补授下而至扵校尉上而至扵横行车载斗量不可算数未必皆殊勲异効之人往往伪滥不公十尝五六彼困无援贫无资者虽绩用章着文据显白吏方邀索赇谢难问百绪弥年累岁终不霑赏莫之告语相与怨叹使义夫节士迟疑扵立功顾虑扵身后每视叨名冐级者抵赏愤咤爲之不平此天下所以欲忠而未劝也昔唐孙承景监淸边军战还自面先锋当矢石状擢肃政台中丞及张仁愿问其破敌曲折而承景实不行所问皆穷行赏之妄有至扵此向非仁愿穷讯则承景爲第一功何由知其不实此赏功所以贵乎精覈也汉赵忠论讨黄巾功甄举谓之曰传南容前在东军有功不侯故天下失望今宜进贤理屈以副衆心而南容终亦不得封夫以一传爕之不赏遂使天下失望今有功而见遗亦多矣将何以慰天下之望而服其心谓朝廷于爵禄有所愼用耶则滥赏者不加察有所轻用耶则宜赏者不加恤臣故曰有不当用而虚授而不当靳而固惜者又若四方之士诣阙上封或徒步千里奏书百牍越月踰时客食旅次岂无去故乡之念岂无怀亲爱之心抗直辞触忌讳岂无干不测之惧徒以感慨愤发思济时艰心不忘忠惓惓爲此彼其所陈借皆荒唐之狂言屑琐之常谈犹当间一召见时加谘询捐斗升之禄轻束帛之赐以来庶言以通治道况夫愚者有千虑之得负薪有廊庙之言亦岂无一策爲可取一事爲可効拔十失五犹得其半而曾未闻显赏嘉谋族甄谠论使天下闻风增厉争输厥诚以收羣策而辅中兴此复何也三岁任子动以千数诸生由科第进动以百数杂流入仕且不知岁几何人顾独于献言者深吝而不予此又天下所以欲忠而未劝也臣愿明诏有司精覈功赏俾无滥被与其滥被无补之人不若以报有劳而末论有屈而未伸者又不若酬善言以劝策士则厉世磨钝之至术也劝武国家之制武臣自借职即斑先文资之六阶自余亦多右武虽中更承平修官制犹不改也此非劝武功备后患之深意乎葢时方艰难宠用勇力拔距投石揭旗引鼎之士皆得取丰禄揖美官天下旣定包戈归马则前侯旧将投闲置散与老校退卒等遇之灭然若土梗游尘则非所以劝武功备后患也是以多难之世将士虽或奋身出力往往咸怀后虑而不遂尽敌谓优游养宼足爲已资使宼不灭则已之取重扵世不已故常坐甲拥衆安视蛇豕荐食忍而不击或破贼垂尽不即芟夷因使困兽跲而复起爲世大患唐刘巨容败黄巢于荆门转鬪一舍捕逐虏获率十俘八巢力穷矣诸将欲追斩巢巨容止曰朝家多负人有危难不爱惜官赏事平即忌之不如留贼爲富贵作地诸将谓然而吕用之说髙骈亦云公勲业极矣贼未殄朝廷且有口语况贼平安所税驾不如观衅求福爲不朽资也是皆李唐不能右武扵平时以备后患故巨容骈等皆纵贼不尽诛使巢得复炽遂陷两京毒流天下然则国家官制右武虽更承平犹不之改眞劝武功备后患之深意也臣窃惟将士从陛下中兴战伐使间关有年虽出忠义然其计不能无望扵安平休息仰事俯育爲温饱计也愿陛下明祖宗右武之意诏谕诸军约尅复中原日应将士有功者已差次行赏外各随官资増给本俸之半以终其身爲武功劝则皆将相谓曰往当无虞时国家已尚武今又约我增俸诚能尽敌当安坐取富贵耳将见人思自奋抚剑慷慨志驰贼庭而心醢之矣又何其养寇哉臣又观行军出师老弱随之爲战士累似未爲得汉李陵提兵入匈奴士卒妻妇随军者大匿车中陵曰吾士气少衰而鼓不起者何也军中岂有女子乎士卒妻妇匿车中犹鼓不起况连营踵其后兵气当如何哉唐韩洪以名姝遗李光颜光颜曰我去室家乆以爲公忧然战士皆弃妻子蹈白刃奈何独以女色爲乐以是知昔人用兵将卒皆去室家而即行阵也今不若以诸军家属分置江浙诸郡使之安堵是且有四利士卒前战而后不顾家一利散处就粮省转饷之费二利家属留居人有固志三利虽名老弱犹可以弹压诸郡使䑕窃不敢发四利仍敕所至州郡优加抚存廪给以时无令匮乏则将士感激思报上赐矣昔唐柳公绰以御史中丞爲鄂岳观察使诏发卒五千讨蔡军出公绰数省问其家疾病死生厚给之军中感服曰中丞爲我知家事敢不死战故鄂军每战辄克今诚使诸州郡尽如公绰则分置诸军家属皆将如归是亦武功之劝也募兵古者兵法起于井田故有寓兵无募兵后世兵农两分则兵不足而募亦其宜也汉髙祖与楚相距五岁数失军已衆而萧何常从关中遣士卒补其处至发老弱未传者悉诣荣阳耿弇谓光武曰吏士死亡者多愿居上谷益发精兵以集大计因与吴汉北收幽州十部兵从光武击破铜马等髙光定天下皆益兵以成功今方克复土宇用兵伊始宜广召募以备戎行之阙则其说有二一曰义勇之士二曰死事之孤且家鹤膝户犀渠江东之习俗也项羽所以雄诸侯孙权所以破曹公皆东吴兵至扵戈船小濑蹈轮鼓水角长技于波涛中又莫如吴人加以闽地山险俗皆趫捷伉健白挺长铩操以奋唿焰锐莫当又楚人剽轻先登陷阵出入若飞募而敎之皆爲胜兵往岁狂虏乗间犯浙右所过爲乡社掩格俘斩甚衆此以见江东之士胆勇有余使当虏人往往得利臣愿明诏江淮闽浙募敢勇士愿効忠者无拘数额发诣行朝各以路分聚爲一军勿黥面勿刺手第随州郡类结火伍日加训练此义勇之士也汉取从军死事之子孙敎以五兵号羽林孤儿灌夫欲报父仇披甲持㦸驰入吴军身中大创十余鬬志弥厉葢人有复雠之心虽万死不顾因而用之必能有功臣愿明诏诸道募欲杀贼报仇者所在州县厚恤其家与之资粮遣诣行朝亦聚爲一军勿黥面勿刺手其人平居抱愤欲释憾于贼而力不能一来应募必誓捐躯自无逋亡但当敎以坐作进退使习熟金皷此死事之孤也或曰昔吴周祗欲扵鄱阳召募陆逊以鄱阳郡民易动难安召之恐致贼宼祇固陈取之而吴遽等果乱今欲召募得无有吴遽之变乎臣谓此殆欲以一噎而废食也且彼一时此一时安可同哉陆逊料当时召募易动难安之民臣亦策今日召募可以安未难动之寇也何以言之江浙之人传习妖敎旧矣而比年尤盛緜村带落比屋有之爲渠首者家于穷山僻谷夜则啸集徒衆以神恠相诳诱迟明散去烟消鸟没究之则鬼迹捕之则易以生事根固蔓连势已潜炽其人类多姦豪拳勇横猾不及此时因召募而收用之以消患扵未萌臣恐吴遽未必跳梁扵今而张角孙恩决复响动于后也且姦豪横猾之人居心好动殆非莳桑秉耒低首安作爲良民者譬之修蛇巨蝎取以备药物或能已疾蠲病苟弃不用日以滋息则缘墉肖屋螫人而肆其毒必矣故臣愿因召募而收用之亦已时病之细术也范香溪先生文集卷之十四范香溪先生文集范香溪先生文集卷十五范香溪先生文集卷之十五节费理财之要莫先于节费费不节而欲求财之丰是犹因风纵火而望山木之丛茂不可得也臣谓方今财用可省者以爲文具未深见其害扵事也今兴大乱之余总核名实正所先务设一职犹欲兼数事况存不急之官以蠧无涯之费乎且官不必备惟其人岂惟三公哉唐薛元超爲中书侍郎髙宗谓曰得卿在中书固不借多人是中书得一薛元超余可省也孙处约爲中书舍人髙宗曰处约一人足办我事何须多也是舍人得一孙处约余可省也北魏汰择郎官唯辛雄等八人见留余悉罢遣游仆射云得如雄者四五人共省事足矣是郎官得数人如辛雄余可省也此岂非冗官可省之明验耶苟不思愼选其人第欲备官岂徒无益而爲害实大昔人尝谓天下财赋耗斁大者唯二事一兵资二官俸自他费十不当二者一是以由汉至唐征战艰难未尝不省吏贠以救弊今官不少省顾或益增之栖迟闲曹而坐养资考者不知几人非勲旧大臣而安食祠禄者不知几人取兵书馈檄游走四方挟劵自资者又不知其几人也尸素窃位以官称行唿唱而不釐职务者又不知其几人也此非冗官爲无益之大费耶古者兵交使在其间葢将以息两国之患解仇修好而已故有掉三寸舌强扵百万之师者末世和亲之说用乃卑辞重币奉野心之夷狄和戎之使益出问遗之货益多犬羊之贪求索益不知厌封豕长蛇荐食益不知已朝廷何利而犹复遣使乎臣观汉孝文贻匈奴书其辞不过曰皇帝问匈奴大单于无恙其遗不过绣袷绮衣赤绨緑缯黄金犀毗等物耳然而贾谊犹曰足反居上首顾居下又曰何忍以帝王之号爲戎人诸侯垫旣卑辱而祸不息长此安穷至爲流涕使谊复生今日见吾中国金缯入虏廷者如此其腆虏人之凌纵如此其甚殆将痛哭而未已也且朝廷扵虏人往爲屈辱而今爲怨仇往者遣使所谓运府库之财以塡庐山之壑而今爲割剥百姓逺行货赂以奉寇雠此非遣使爲无益之大费乎臣愿省冗官之大费以益募兵省遣使之大费以赏战士则不必商功利而用或几乎足矣议钱钱货耗乏爲历世患有救其弊者欲爲重钱而病难用欲爲轻钱而病盗铸二者皆非可行扵今者也思救其弊莫若求钱之所由耗而图之臣窃惟国家全盛时诸道冶铸岁供缗钱入中都官帑民家委积累百鉅万又常平储资大郡无虑四五十万缗次犹半之大邑无虑六七万缗次亦半之府至贯朽府库充牣时虽四方民财匮不给用然实藏之官槪以天下计之钱不乏也方今公帑旣虚私利又窭公私俱匮不知钱何所积而至扵此臣尝求其故知钱之所由耗者有五说焉运艘贾舶絶江浮海涛波覆没一也通都大邑火所延烧灼铄融液二也闾井习俗送终唅死瘗埋滋多三也几事不密而泄之疆埸者广四也禁令不严而破爲铜器者衆五也五者交耗故不藏之官不积之民而钱日以乏将救其弊则当从其耗之甚者而爲之禁今王师百万或列戍或进攻皆资钱以爲用则泄之疆埸愿诏诸军各加禁察或可以金若银帛易钱费者量宜易之至若破铜爲器则申严禁令当责郡县力行惩絶昔刘秩谓铜之爲兵不如铁爲器不如漆禁铜则人无所用盗铸者少公钱不破人不犯死钱又日增是一举而四美兼也陆贽亦云禁用铜器则钱不乏是皆以禁铜爲利太祖时有司请行铜禁于江南诏除寺观先有遗佛像钟磬铎钹塔轮火珠及民所常用铜鑑自余铜器限尽一月悉上送官给直市之敢有匿不闻论如律今傥遵用是诏申严铜禁得铜必多可以广铸又自今无复破钱爲器者钱何患不富乎然臣尝观汉章帝时谷帛价贵县官经用不足张林言非但谷贵也百物皆贵此钱贱故耳宜令天下悉以布帛爲租市买皆用之封钱勿出如此则钱少物皆贱矣又献帝末不铸钱乆货本不多且无増益故谷贱无已是古以钱少故物贱也今钱货旣乏而百物皆翔贵岂今之钱货与古之钱货异哉葢谷甚贵之所致也东南播殖之利不加扵旧而西北之人寓食于东南者益衆此谷之所以甚贵而未平也夫人视食爲命其扵谷粟不可一日不求今也地之殖不加旧而食者益衆且谷所储积皆豪民大家乗时徼利闭廪索价价脱不髙廪终不发则谷不得不甚贵彼市百物者皆非不饥之人固将量食费以取百物之直则百物亦不得不甚贵此铸虽乏而物不爲贱所以与前世异也今欲百物贱则当平谷直谷直平则民费省矣且官收私铜以广冶铸又平谷直以省民费则钱虽乏未爲甚患善乎汉刘陶之言曰当今之忧不在扵货在乎人饥臣亦以爲当今不病钱乏病乎谷直之不平也平籴臣所谓平谷直者非欲严法密令以抑损之也葢闻食货有轻重敛散之权有司失之则姦民得以乘人急而专其利故曰民有饥饿者谷有所藏也又曰岁有㐫穰故谷有贵贱令有缓急故物有轻重人君不理则蓄贾游扵市乗民之不给百倍其本矣然则将平谷直使无甚贵则轻重敛散之权有司可不制之乎秦末豪杰争取金玉而任氏独窖仓粟楚汉相距荣阳也民不得耕种米石至万钱而豪杰金玉尽归任氏用以起富使当时敛散之权在公上则任氏虽有粟安得取贵直乎今莫若依倣李悝之平籴耿寿昌之常平收敛散之权而制于有司使豪民足谷者欲索髙价而不可得则臣所谓平谷直之说也悝爲平籴法观岁上中下熟而制其收又观岁大饥中饥小饥而发其敛故虽遇饥馑水旱籴不贵而民不散行之魏国国以富强寿昌爲常平法令边郡皆筑仓以谷贱时增价而籴以利农谷贵时减价而粜民甚便之臣谓宜酌取悝寿昌之说诏州县各量所部土地广狭出谷多寡参以往岁和籴斛数制爲定额亦视上中下熟而三分其收每岁西成亟行广籴必以时价偿民无得亏除及来岁春夏谷直腾跃则少损时价而出之亦视所收多寡三分而出其二复储粜赀以爲当岁籴本其一则以待军兴之须如此则敛散之权尽归公上豪夺者不得固闭囷廪挟所蓄以邀重利谷直岂复甚贵而不平乎臣此所言其大略也若夫创制作法纎密之条所以周防利病者则在有司熟讲而举行之或曰官自籴取与民爲市得无扰乎臣曰民无抑粜官无强籴损价以便民得羡以供军上以丰蓄积济馈运下以捡姦豪惠贫弱诚见其利未见其扰也方之横敛不犹愈乎唐德宗时陆贽以关中谷贱请和籴百余万斛可以减转运又欲以所减米粜江淮水菑州县斗减时五十以救乏京城东渭桥之籴斗增时三十以利农古之人未尝不以敛散之权与夫平籴以利人爲意孰谓不可复行扵今耶臣窃观世之计利者类以剥下爲言所谓枘凿万端穷朝抵暮千按百牍皆取之民者也殊不知理财之义固自有不害民而利扵时者唐刘晏制万物低昂常操天下赢赀以佐军兴虽拏兵数十年敛不及民而用度足第五琦当军兴随事趣办人不益赋而国用丰程异使江表调财用所至不剥下不加敛经用以饶元琇判度支方蝗旱而不増一赋军兴皆济是数人者皆不取之民而财自足岂天雨鬼输哉亦得夫敛散之权而已然则臣所陈平谷直之说岂非不害民而利扵时者乎实惠民者至愚而神者也驭以智则诈示以疑则偷接不以礼则其徇义轻抚不以情则其効忠薄然则人君诚欲利民可不加之实惠乎浮文惠之而实不至是驭以智者也彼乌能无诈是示以疑者也彼乌能无偷是接不以礼而抚不以情者也彼其徇义乌能不轻効忠乌能不薄君以浮文罔民民以诈欺应君则上之泽何由及乎下下之情何由达乎上上下猜阻日以携贰乱亡之由也昔唐文皇贤主也常自谓以诚御天下欲使臣民皆无诈欺裴矩奏民遭突厥侵暴者请户给一绢文皇曰朕不欲虚有存恤之名而无其实户有小大岂得雷同给赐乎扵是计口爲率太宗欲实惠及民用心可谓至矣然而当时诏逋负官物悉令蠲免旣而负秦府国司物者乃复督索如故又诏关中免二年租调关外给复一年旣而敕云已役已输者以明年爲始散还之后方复更追是欲惠民而实不至虽用心如文皇亦未免爲浮文也臣尝伏读建炎改元赦书所以勤恤民隐者非止一事凡逋租负钱倚阁折纳之类蠲除至多又备言官吏削刻良民受弊往往破产所以慰安天下甚厚赦令所至民皆感激流涕以爲陛下惠顾元元周悉如此丁宁如此非复异时之虚文徒挂墻壁爲也葢有华顚耆老扶杖立听愿少须㬰无死以观中兴之盛者然而事多循习吏不奉行前令未及尽施后令已复更易不一二岁衆弊纷然仍爲虚文初无实惠虽复诏赦数下德音至深臣恐斯民有至愚而神者固已生疑扵前安可冀其必信扵后中兴之功尚勤圣虑未必不由此也凡逋租负钱岁乆不能入者皆贫民窭户水旱札瘥之余衣不足以蔽肤食不足以餬口旣廹于寒饥矣而追胥督吏临门谴呵责以不可得之积欠而遂其不可厌之私求攘衣𥜗掠器具鸡栖豚穽无不夺取大吏未去小吏复来朝索夕须剥肤椎髓偿官之实曾未毛铢而吏之所得车载石量矣朝廷何忍收毛铢之逋负使民抱无涯之疾苦乎彼其横𬒳侵辱怨愤嗟唿之声朝廷不得而闻也蒙头避吏潜山窜谷朝廷不得而见也丰年富岁已困扵追唿矣一有饥馑则操瓢囊流转爲沟中瘠而已可胜哀哉臣愚窃谓与其以督欠之虚名爲胥吏渔夺之因不若捐毛铢之小得爲贫民无穷之利况夫逋负在十年之外者民顾所责旣多终无可输破数少偿则惧应尽入因厚以赇谢杵请吏曹虽毛铢无入官者是又徒爲瘠民以肥吏而公家初无损益者也臣愿申行累下赦诏条列民所逋负可蠲除者自何年爲率明降德音尽削欠籍官吏不即削籍后复责偿爲姦者重加窜罚庶几民霑实惠知朝廷赦令诚以利泽彫瘵非虚文也其爲政効岂不优扵唐文皇哉除盗岁适旱蝗民不赖生脱死自救撄金夺饷而不知愧甚则羣行爲姦依凭狐栖宿兎穴此其爲盗葢廹不得已耳固宜绥抚安集之而勿穷其诛若夫豪姦巨猾乗危投隙弄兵拥衆大而翺翔转寇噬螫齐人小而攻据城邑鸱跱观变此其爲盗又可阔略而不诛之耶异时官军讨贼扵豪姦巨猾不惟阔略不诛仍每命以爵秩弄兵拥衆者相视踵起驱掠残暴无所不至金粟子女靡衣丰食鲜车怒马旣鉋其志顾得厌兵乃始以降约自通差次酋从坐邀官级礼优者先下爵卑者后服官军力或不制则屈意顺许惟惧贼心之小忤而不即就降至示以告身诱使投兵往往朝黄巾暮紫绶斩木揭竿之徒搢笏曳履雁行于士夫间国威不振无甚扵此是以江湖岭海跳梁猖暴攻劫市邑者至今犹时有也臣观秦汉而下号中兴显显爲古今称咏者三君曰汉光武曰晋元帝曰唐肃宗然而晋自建都江左姦叛时起唐自安史后亦大盗继作独汉建武遂无强宼何哉葢晋元帝时王敦骄恣不臣帝畏之而不能制自亡齐斧故其弊流于后世有遵养时贼之讥唐肃宗时平卢裨将杀节度之子而推立侯希逸肃宗不能正其罪因授以旄节故其弊流于后世有姑息之政晋与唐虽称中兴而威柄挠弱是以强宼不止若光武则不然以英威雄断总揽权纲羣盗请降未尝假以辞色况轻与之爵秩乎刘恭曰刘盆子将百万衆降陛下何以待之光武曰待汝以不死耳杜成爲王郎乞降求万户侯光武曰顾得全身可矣光武之御羣盗如此故当建武时虽狂狡间作而终无强寇然则以爵秩招慰盗贼诚启姦之弊政也陛下绍开中兴收威柄而隆国体则宜以晋元帝唐肃宗爲戒而以汉光武爲法凡盗贼请降者待以不死足矣俾之全身足矣又乌可复如异时使官军屈意以踵遵养姑息之陋哉昔唐僖宗时黄巢已破广州势张甚表永天平节度使宰相卢携素厚髙骈属令立功乃固不可巢请及巢益炽破淮南人皆咎携始下诏以巢爲天平节度使诏下贼已破潼关矣臣尝读唐史窃以携固不可巢请爲是以时人咎携爲非又罪携终不当以节度与巢也何以言之巢虽横行天下不过爲一剧贼耳寇贼姦宄尧舜之世且不免是历古所常有也傥以节度遂其请则是宼贼而秉旄钺岂不异甚矣哉以政体言之以名器言之宁使巢益炽而节度终不可与也且巢之力苟能恣肆则虽得旄钺犹将转寇自如又果足以塞贼夫之贪心乎故凡爲遵养姑息之陋者皆启姦之弊政能革启姦之弊政则除盗之先务也范香溪先生文集卷之十五范香溪先生文集范香溪先生文集卷十六范香溪先生文集卷之十六寄上李丞相书浚闻之昔者东周之衰王道虽微然朝廷公卿大夫表着犹在列爵钖土之柄天子犹得而用之大而齐晋秦楚小而宋卫陈郑凡得百里而臣其民者亦莫不有卿佐列位台餽廪粟黄金白璧翘车髙旌足以来天下之贤能然而一时豪杰英伟之士类皆褰裳提屦鳞集雾会争先拥篲于孔氏之门而惟恐独后若渊骞求由参偃商赐之徒其才皆足以佐天子而立南面彼不之齐之晋之秦楚宋卫陈郑以干说其君又不从仕于周以徼一旦之富贵顾独甘心栖迟乎蒿庐壤室饮水捽茹无监门之养以饱其腹被褐穿结无五两之纶以华其身菜色当阨困窘顚踬矢死而不悔何哉葢士非狂惑鄙陋则皆欲有立于时而流声光于后世彼七十子者有圣人爲之依归行道守义相与乐其乐而忘其穷举天下之富贵殆无足与易者故夫七十子之所成就皆足以不朽上焉者窥见圣域仰髙钻坚以穷探乎性命道德之微虽鲁喭之资亦皆深造自得终于易箦结缨泰然不动其心以安于死下焉者犹能取休声垂无穷千载而下号曰孔门髙弟想望风采而不可及嗟乎天下之富贵曾何足以易此哉其后孟轲以仁义之说倡于战国干戈之际而告不害公孙丑万章辈亦皆舍所谓纵横捭阖刑名杨墨以求学乎孟氏当是时士之挟纵横刑名干说诸侯者无不释屩而析圭解褐而怀符一谈笑而取客卿封君之贵髙门大屋开第康庄之衢持梁龁肥心嗛意得朱轮黄屋从徒驾驭驰驱乎秦楚齐赵燕魏之郊而不害辈独去荣华就枯藁舍衆人之所趍以求学乎孟氏其亦以轲爲道之所在且足以託乎不朽也嗟乎自战国以至于今千数百载虽其间不无豪杰英伟之士出于寒素然不幸而无圣贤爲之依归要所成就其能如孔门髙弟孟轲之徒欤然亦幸而时有名人魁士爲一时领袖者如李膺以节义显爲世楷模被容接者有登龙之荣四方翕然莫不奋迅感激波荡而从之故东汉虽衰而士多忠义慷慨解衣就鼎镬摩颈伏刀锧相牵连趍死而不惧是虽无益扵汉之存亡然振頽风起衰俗于卑陋委靡之余扵名敎亦不可谓无少助也唐世人物视秦汉而下爲最盛葢其始也隋王通以儒术兴于河汾学者戴经抱籍以从之游如房元龄杜如晦魏征薛收李靖温大雅等举出其门而皆爲王佐勲名卓然其后韩愈起文弊于乖微爲诸儒标的有从愈者号称韩门弟子扵是唐之文章郁然有西汉余风学古之士肩摩迹接继愈而作争以所长焜燿于时此唐世人物所以视秦汉而下爲最盛实通愈之力也往国家承平乆天下无事士得沉潜学问而又有韩富欧阳司马二苏诸公落落然踵起爲儒先生各以所学收率天下之士或博约其人使知所趍向或借之清谈绪论以成其名是以天下之士得所依归益自懋勉磨厉以德行文学政术称者蔼然辈出奋迹立朝咸能偘偘正色以忠节直道逺猷茂业与夫髙文大册声诗雅什爲国光华葢亦有韩富欧阳司马二苏诸公爲之依归而已厥今世道艰棘沧海横流士之脱于犬羊凭陵豺虎噬食若户赋口敛诛求鱼夺寒饥憔悴之余其能志气不衰自期有立于世者葢寡而又公卿不揖客将相不俛眉类多简贵自尊非伊优面柔乞怜谄笑则无以辱流睐而见甄録彼耿介尚气者使之唿吸折节而得万钟且有所不爲其况摄缨束袵介徒隶而徒墻屏俯偻侦伺以幸贵人一揖一顾彼且以爲杀身不足灭耻是以浩然鹄举惟恐足迹见污于权门而有志济时强聒自任者亦且爲之前却尤豫欲依世挠节则不能欲遗世逺引则不忍欲求所依归则无有遑遑乎若迷涂冥行而无适从扵斯时也士非信道笃自知明行藏自我不因人而作辍则其所成就殆未可知也嗟乎今世之士去孔孟逺矣而曽不得如李膺王通韩愈者爲之依归一何不幸至此极耶然扵此有说焉庶几有以慰天下士大夫之心葢以爲阁下勲德甚髙而名塞天壤士之仰英风望余光者冀一见有轻万户之心得一言若九鼎大吕之重谁不愿游阁下之门以自託扵不朽阁下所賔接固亦多矣傥复加之意焉而略势位躬吐握以一变近时公卿简贵之风均礼寒素开纳后来或博约其人使知所趍向或借之淸谈绪论以成其名将见天下之士褰裳提屦争先奔走以阁下爲依归虽易之以富贵而彼将有所不愿士非狂惑鄙陋孰不舍衆人之所趍而委心乎阁下者阁下方将复执大柄佐吾君拨衰戡乱则必有奋忠义立勲名者出爲朝廷用阁下贵隆槐鼎爲元功宿德文章言语与事相侔实今宗师握牍秉管者亦得以仰窥标的益其钻砺之工以收名于文箓是阁下与一时士大夫皆无媿乎前修也后世且曰吾宋复有阁下爲士所依归葢韩富欧阳司马二苏之续不其休欤浚抑尝闻侯嬴欲就魏公子之名而故乆立公子车骑市中使人知公子爲长者能下士汉王生于公卿廷会时使张释之结韈而曰张廷尉方天下名臣吾故聊使结韈欲以重之汲黯与大将军抗礼或说黯大将军尊贵诚重君不可以不拜黯曰夫以大将军有揖客反不重耶大将军闻愈贤黯故夫以贵下贱者古人以成名今人以爲耻古人以爲取重今人以爲辱今之士未必贱于侯嬴贵人其能爲之乆立车骑市中乎今之士未必不贤于王生贵人其能爲之结韈扵廷会时乎使今之士与贵人抗礼贵人其能贤之如大将军之贤汲黯乎必若以谓是非圣贤事爲不足算则周公下白屋固有执贽而见还贽而见修礼貌而见与欲言而请毕事者越千人而不倦然则近时公卿简贵自尊之风不及古人逺甚诚愿阁下矫其失旷然大变之也方今强虏鸱峙神州陆沉人坠涂炭骸髗僵暴于原野稚耋流穴于道路圣主尝胆九重之上卧不安席疆埸日骇近以江介爲守荷戈挺刃乗鄣望候之士悬命锋镝甲胄孕虮蝨而不得欠伸于菴庐之下义人志士伤时激烈酸鼻落涕吟啸扼腕正圣哲驰骛履遗弗取之秋公卿不扵此时倒屣走迎国士倾身接纳与共谋所以批患折难广地强国尊社稷显宗庙致主庇民之至计顾独坐养威重留賔满庑夷俟踞见至有盥颒賔兴昧旦守门见辞阍人足趑趄而不得前者悲夫士固蒙耻冐訽极矣而公卿之距人却客亦已太甚是何足以倾天下之士哉一旦秉成当轴坐庙朝进退百官知所谓栋下有柱柱下有石石下有土求其人而不得则坐诬一世谓爲乏材如李吉甫之爲相自谓后进人物罕所接识懵然莫知能否其亦简贵自尊之过也故曰士不预备而熟讲卒然君有问焉其无以应之则大臣之道或阙故不可惮烦今天子侧席竦意注想阁下甚眷而缙绅君子逮于窟穴黎庶莫不引颈倾耳望阁下复相如望岁焉浚故愿阁下均礼寒素而加之意益务开纳以爲遄归鸱合栋下柱石之用伏惟髙明察浚之所爲拳拳者皆海内公愿而当今主盟吾道之责阁下其实当之又以浚身贱逺不得走伏墻仭再拜下风以控此区区之说也而寓其诚扵书进越是惧併祈阁下恕之寄上富枢密书浚不肖伏食蓬菣慕仰阁下盛德愿望威重有年矣属趍行马之扉僣纳里刺屡获侍仗屦而聆謦欬慰释鄙心殆若所谓受敎一言而七日不食如飨太牢者幸甚幸甚虽然浚固有所慕仰而非敢以求知也今阁下乃有意欲以小人姓名尘于荐书闻命悸悚不知所爲旣愧浅昧不足以仰承特达知遇又切叹咏阁下大雅宏度其将以厚德鎭浮俗移浇风也浚闻公卿之大任莫若索士而士则以自鬻爲丑抑尝怪近时公卿大人不俛眉下士类多简弃寒素莫之省録狂生贱儒习爲躁竞望髙门而走谒蘧蒢戚施以期一顾一揖而终不可得是先达者未尝求士扵后进而后进者顾独求知于先达也逆施倒置闻见稔积渐靡成俗视爲当然此浚所以闭关穷闾无足迹于通贵之门虽藿食水饮而犹守愚抱拙不之改也阁下以耆德硕望辅天子中兴历扬华涂入柄斗枢所以荐贤助国者不可指计今兹均佚琳宫以接纳寒素爲孜孜愈益不倦士之蹑履墻屏欲瞻辉光希奖饰者亦多矣而淸谈绪论独见及于守愚抱拙之小人此非将以厚德鎭浮俗移浇风故欤昔人谓救渐靡之弊必俟乎荐绅先生德与位并者揭然建明之阁下于今其荐绅先生德与位并者也固可以鎭浮俗移浇风则今日蒙被盛意岂惟小人之幸将天下寒素实幸也然顾浚材智杇短有所不能爲者念当仰辞严旨而惕焉恐惧不敢遽前谨先缄牍粗陈其愚继将走伏钧屏舒叙微臆以祈大君子幸察傥阁下不遗鄙贱终以浚爲可敎则庶几获偕賔客后陈时一进见于馆下以幸道义之余诲虽尉荐嘉命不克谨承于今而寒微之纵固犹出入门下他日苟可効心毕力以报国士之知者敢不自竭伏惟阁下原其悃愊非诡辞爲解也曲赐昭亮而容允之冐渎钧严无任皇灼俟命之至不宣答徐提干书浚昨者拜状过蒙报贶华翰慰诲勤勤见所以眷知甚厚钦佩至意感何可言浚愚无知扵世事都不通解窃独有志于学尝以爲士生叔世去圣人千数百岁虽不复见圣人之仪形而即遗经所传以求所不传之妙尚可以见圣人之心又以爲论语一书记孔门格言善行最爲本眞诚使夫子复生且有善问者进乎前而夫子一二诏告之亦不越乎论语所记故拳拳服膺妄意窥测圣贤旨意譬诸幽蔀穷人穿隙覩天虽或有见亦已微矣然时时取臆说爲朋友言之以求是正其失不料辄尘听览且蒙曲赐推与皇愧不敢当然心知左右爱之而欲其至扵是也铭激之余窃有感焉葢自大学之道不传士狃习尚以好修取誉爲极致以辞章记诵爲要务语以圣经性命道德之说能知而不呒然阳应者鲜矣以爲是而洒然入焉者又加鲜至若可与谈微究要领会扵言意之表者殆得一二扵千百焉是非此道之难知也由此道而知之者爲难得也昔李翺在唐诸儒中言道最纯然其用心勤甚而时人莫之知后世亦莫之知翺从韩愈爲文章辞彩虽下愈而议论浑厚如复性书三篇贯穿羣经根极理要发明圣人微旨良多疑愈所不逮而愈但称翺学文颇有得耳翺亦自谓与人言未有是我者是当时莫之知也近世名儒尚论古人衆矣曾无以言道与翺者至或指复性书爲中庸义疏而曰愚者虽读此不晓也不作可焉是后世亦莫之知也翺之言曰有问扵我我以吾之所知而传焉遂书于书以开诚明之源而缺絶废弃不扬之道几可以传于时翺之用心如此而当时后世举莫之知信乎学此道而难与人言非适今也求之前古又非特一李翺也凡圣贤皆然惟其莫已知而力行不惑所以爲圣爲贤耳浚也昧甚不知力之莫可而窃有志于学不知难与人言而每求夫相与同乎此道者葢不易得而仅有之也今左右于浚不待数面屡款遂知其愚贻书累纸立论精切非见见明白不及此旣深叹仰又自喜相与同乎此道者今复得左右幸良厚也惟是邈逺墻序不获时奉名理以慰勤翘之心居剧倾向谨拜书具谢蒙知之厚因有感爲繁言以渎左右悚怍惟深答胡英彦书英彦足下钦耳妙誉未接姿制逺蒙书贶勤恳荷厚意至矣虽过相推称惶愧不敢当然以足下论学问师友之说求所用心见足下善学与我同志千里相望欢喜无踰足下引夫子问礼乐事及非韩退之皆当夫子圣人道大无我视善之在人与在已不异其下问乎人犹心口相语无分于爲彼爲此也岂复以礼乐之问爲愧其后答曾子问礼必曰吾闻诸老聃答賔牟贾问乐必曰丘闻诸苌洪终不掠所闻爲已有葢其大也若是是宜依归者衆如百川之宗溟渤也抑观夫子始与贾言及武乐虚心款叩若初未闻者虽知贾言非是犹详问焉已而订贾二失且备论六成皆贾所不知葢圣人不以所已闻者自足而好问乃尔非以其无我故耶后世学者小识眇然局于已有敖诞虚张如蜗角自大将以不知爲知其肻下气谘事于人乎往往髫年抱惑至华发堕顚而无与袪者是虽若好髙而所以自处实甚陋疑退之亦未免此病也退之固大贤欲自比孟轲然终不至焉者患在未能克已耳轲愿学孔子而乃师子思是善学孔子者也退之则曰世无孔子不当在弟子之列岂知得师之义乎孔子学无常师大而师天地故上律天时下袭水土小而师万物故扵山乐其髙扵水取其有本扵易之象诗之比兴与所引喻凡物理之见于经者举取之上而师古圣贤故祖述尧舜宪章文武窃比于老彭下而扵人无所不师故曰三人行必有我师焉善者从不善者改由夫子观之凡可法可鉴者皆吾师也岂必弟子云乎哉大抵古人之学不越乎穷理理之所存师之所存也取诸物理皆可爲吾法能会万物之理爲已事之用非得师而何乔梓俯仰父子之师也棠棣华鄂兄弟之师也鸟嘤其鸣朋友之师也羔羊跪乳有礼之师也蛾子时术进学之师也石泉潜流而淸愼独之师也劲松凌寒而秀厉操之师也兰之馨鲍之臭善恶之师也玉之可挠蒲之可卷刚柔之师也推类言之有是物必有是理目见耳闻无非吾师况在人乎见舌而知守柔顾影而知持后扵已身犹得师焉况在人乎使退之明此义必不爲前言自处于弟子也彼且自忘其师说所谓无贵无贱无长无少惟道之师与弟子不必不如师之论试以韩之矛攻韩之盾则败矣岂其答吕生书时方欲以髙谈自抗未之思耶足下能知退之失言则自处者必有在故某虽未接姿制而遂知足下之善学与我同志也足下家学有渊源昆仲又皆多闻知亲师而求友相与诸磨进乎此道未可涯也时正讲寒不审起居何以无阶良觌伏冀以时爲器业自重人还逮其上状率略悚仄无已因风幸时寄声不宣上婺州周侍郎书浚闻古之人阖户髙枕与被发救鬬者同道葢君子出处初无二致用则出不用则处其处也学以爲已其出也用所以爲已者爲人此岂二致哉自古人之学不传士以出处爲异道故凡居蓬衣白闭关屏迹者自以爲无用于世莫或知之夫人不已知固守道者所不屑然公卿有位取人失之穷则吾道之不明岂不益甚矣乎浚也至愚身处贱约自视浅陋无以偶世俗未尝忘意人之已知不谓阁下过听赐之珍缄奖与问遗礼意甚眷此人必有以浚欺阁下者顾浚咏慕贤德虽久而未有足迹于賔序乃蒙殊知若此信阁下取人之道与世之简弃寒素者大异矣是用进伏于门墻愿望德容以慰区区仰止之心此非以受知门下爲已私悦也以谓阁下取人之道如此则凡幽潜逺隐之士益自信其所守且使世之人知居蓬衣白闭关屏迹者其所守固自有在未爲君子之弃也吾道之明其庶几乎恭惟阁下以天子从臣殿此名鎭仁行如春威行如秋民安田庐门不施吏席惠化洽矣而又増治学官敎育士类且将使浚预讲说之末此实阁下力振吾道加意甚厚浚虽不获承命然益知吾道之明繄阁下是赖则浚之蒙知岂特爲已私悦乎此浚所爲进见之意也答姚令声书得足下去月尾书辞意良勤系念雪释旷然以喜然寒温问外首及妄人假仆姓名和元祐赋锓板散鬻若欲仆亟图自辩白者此足下爱之深也仆亦闻诸道路谓伪和赋集颇已流布仆固陋甚妄人又欲以此涴蔑之是支离寝丑而更蒙不洁也然似闻所和赋无一语可读者审尔则不待家至人谕苟一寓目必洞其妄世言荠苨乱人参蛇牀乱蘼芜葢恶其似耳使伪赋诚无与鄙文似则恐未能爲我浼也其又何辩足下阅古今名人鉅公所爲书若集多矣伪妄増加者往往有之况仆眇鄙横𬒳涴蔑又胡足多怪唐元白诗爲时人缮写模勒衒卖扵市井甚者至有盗窃姓名苟求自售杂乱间厠无可奈何今伪赋自爲一集不以仆文参之则无杂乱间厠之患其爲盗窃姓名甚易见也然传闻失眞翻转名实古人所叹近亦尝白官司移文建阳破板矣前散鬻者人得之当即以供瓿覆药楮有不得其详者足下以是告之上潘大着书孔孟云殁乆矣义命之说不见扵世故士之持心日益以偷持心以偷则屑焉以富贵爲念故其居穷约则患富贵得富贵则苟富贵有苟富贵之心则必持保宠位若庸商贱贾之守囊椟惙然恐或亡之而弗获其爲彼其心惟恐君之不昏相之不愚而不已容也苟朝廷以一束草置之巖廊之上被以公衮翼以徒胥命之曰相彼亦将曰此贤相也顾非豪英伟特之士天资巩固挺然自拔扵頽风靡俗之间灼知义命无一分富贵心者讵能犯颜正论历诋时相以警悟人主之听耶迩闻阁下进对明天子前指弹柄臣无所回隐音吐畅厉耸动陛㦸虽遭斥黜且甘心而不顾意阁下其安行义命视富贵如泥尘者也四方持忠抱义之士闻风增气交声互传所谓豪英伟特非阁下其谁欤使荐绅君子上自三揖下极九品尽如阁下则孔孟所谓命义之说必复大明扵今之世矣惜阁下之道其无与谁助之虽然古之抗直情伸鲠论以劘其上者多矣言不用而见黜率爲怼怨狼戾讥非刺诋述书着论以兴讟讪否则自放扵园盃酒之间絶口不道世事以示旷达夫以言不用而兴讟讪固小丈夫之事至扵絶口不道世事亦非君子之心也君子有所谓忧国爱民之心未尝一日忘之也有言扵君不恤其用不用也用固君子之愿也如不用特于言弗克伸耳其于忧国爱民之心亦何损哉昔者孟轲不用扵齐三宿而出昼犹以爲速且曰王如改诸则必反予又曰予虽然岂舍王哉又曰王庶几改之予日望之夫孟轲非重去齐也不用而犹谆谆以云者其心不忘乎用王爲善而欲以安齐民是所以爲君子之心也浚固愿阁下察孟轲去齐之言以无忘君子之心益思所以忧国爱民者今天子夙夜求治他日必悟阁下敷奏之忠翻然起阁下而置诸左右以询谘政道浚知阁下之黜不乆矣敢布谀语阁下其垂观焉代上范丞相书某不肖获隶幕府下亦旣数月矣惟是才朽力绵而鲁于及事夙夜憷惕惧使令之不给用速谴诛爲僚列羞然今犹坐曹自如而未以劾去者夫岂自以爲能哉实繄相公厚德宏度包荒容愚不欲以迟钝之失去士故某亦得腼然滥吹于羣賔衆属之末相公之恩德不旣至矣乎而某于此犹将贡瞽言于铃下者葢当可言之时不得而黙也士固耻于自媒浅露以求知不可之大者然当可言而不言要亦未爲得也鬷蔑一言而善叔向曰子若无言吾几失子矣使古人率不用言以自见则是语也不当纪扵春秋家此某所以不得而默也厥今荐举之法至矣然犹有遗才焉何哉居上位者忽不察沉下僚者介不求焉耳汉王子师刺豫州未下车即辟荀慈明旣下车又辟孔文举此其人皆素誉暴着无事于自进而人雅知之者也非此族也而独介介然自同寒蝉虽王公大人乐人物负鉴裁而犹曰吾弗求吾弗求则固而已矣谁得而知之古之人固有惴惴焉惟恐不得出大贤之门下者矣至书亟上足数及门而不愧彼岂甘冐自媒之丑哉以谓仁人在上位而不一告之是果于自弃所以自进而不疑也况如某辱肩下吏旦暮走趍望拜光采进不爲无因退不爲自媒又焉得自疑而塞默乎方今海内骚动烽举燧燔甲而兵者环宇县百姓罢弊居者困督输而行者劳转饷喁然望治葢思息肩而未得也则所以佐明主图中兴者非我公其爲谁注意具瞻将扵是乎在一日环赐遽至当有天子之命曰丞相其亟来觐遂复相予则潭潭府居若在霄半泥涂贱士曽不得引领矫脰仰望列㦸之余光又安能曲躬布武进瞻威重以幸一流眄乎此某所谓今日爲可言之时也夫以朝夕在门下备指唿幸亦至矣而不获定价于一言是某之愚不足以辱品题也人其谓某何且将曰是固爲丞相幕府吏得以职事日拜于前者而不见知遇伯乐所以不顾将不爲凡马乎如是则某也终不复受知扵人虽殒身不足以灭耻亦相公所宜甚怜也某抑闻之横一木而栋明堂者其力固多然其下有柱柱下有石石下有土积三物而栋乃成焉相公行当还天朝任栋梁重则标鉴中人物宜柱石者信不乏矣如某琐琐或冀得与块土齿爲终身荣虽瞑目可以无憾小人诚愿其敢望乎干冐钧严进越是惧无任皇灼之剧上致政胡待制书浚闻之君子分定于所性外物莫之能加亦莫之能损故未尝标出处爲二道或三仕三已而了无荣悴之心葢自有道者言之视千万世犹俯仰顷岂复于百寒暑间校用舍得丧爲区区欣戚哉阁下以卓踔超世之资早闻道扵过庭渊源信有自矣所谓乐天知命无入而不自得者阁下固已洞达而深造之用能于强年请老屣簪橐其如脱眇然引身嚻埃之外非知性纯彻养熟而分定不爲外物轩轾能若是乎浚窃尝谓近世士大夫勲名塞天地忠义贯日月学穷千古文髙一代者往往踵武相继或比肩并出至于力行所知以圣贤爲度轻蝉冕薄万钟遗荣独往心亨于寂寞之地者葢几无而仅有之此浚所以夙夜愿望阁下之德容爲拳拳者也浚生四十有九年矣顾发已种种而常自安扵穷巷不敢妄怀求进之心夫岂以是爲硁硁哉葢斯道也广之弥宇宙穷日月约之不出乎身古之人已事未明则不敢以爲人自任孔子尝使漆雕开仕对曰吾斯之未能信夫子大圣其知人也审矣将使开仕必其人有可仕之实而开方自省乃尔岂非钩致于已者未能穷深极逺则不足以通天下之志故耶然而曰斯云者果何谓哉以开所能言求其所不能言则其心必有事焉而难以形似道也彼惟用心扵内者犹不能无疑方且汲汲扵自力而何暇乎求仕是固后学所宜知而浚将终身勉焉者孟子曰禹稷颜回同道葢闭门造车推而之四方辙无不合者禹稷之辙周乎天下而回则造车于陋巷者也岂异道乎夫士虽未必能爲回而皆可以爲回至以爲已之学造车于陋巷则夫人而皆然也阁下之辙固尝周天下矣今浚以造车之说见其亦有合否乎伏惟阁下察之不宣答罗骏夫书浦阳之别俯仰五年勤企可知前日遣人以久不闻动静辄寄意适道书中爲吾友问乃辱专书垂惠愧荷之余慰浣多矣吾友迩来爲况如何旣当门户百爲勤艰良未易处然处人所难处始见学力至与未至士当以弘毅自期乃能任重而力行不怠居困而心亨自如今人质旣薄学且不固一落莫则大戚戚以闷苟可脱寒饿而济其欲者无不爲也彼不知士君子所谓穷特其人穷耳其人之天孰能穷之哉是心如太虚外物如浮云浮云有去来太虚无得丧浮云有变灭太虚未尝动也能明此则心广体胖无入而不自得虽临死生如履坦涂况外物乎骏夫资固颕异然经事尚少鄙意诚恐骏夫习前日裕余或不能安今日之勤艰也谨以已所固守而自强者奉勉惟古之人率困厄劳苦动心忍性而后能光明成就安知骏夫今日之勤艰不愈于前日之裕余乎他惟以时自爱是祝与潘左司书逺违益诲忽几两月瞻仰不可名叙去十二月伏领贶书感激厚意无有穷已因念不肖且贱肤受末学本无传承所自喜者徒以师心谋道尚见古人自得之意不劫劫爲世俗趍慕耳执事闻道先达用所以见知者脱畧年辈使玷交游中规约挽引欲遂纳诸成就许与甚笃有子弟之爱乆愈益亲每语以林泉终老示论乆要伏惟此义铭贯心骨口不能言非若俗中人感恩荷惠喋喋摧谢爲也浚窃尝恠今世贵人率以势位自髙而穷士亦以贫贱自屈自髙者耻下交爲世俗之羞自屈者窃上交爲一旦之荣贵人失其德穷士失其守此道之所以不行也道之不行亦已乆矣起而振之非有当世贤达其将谁能宜乎执事者之于浚爲是眷眷也浚诚固陋独未尝求知于人未尝求知于人而辱国士之知最厚焉伏惟此义当古人中求之乃今得逢扵下执事一何小人之幸欤伏承晋迁司都方且大用矣愿调䕶自重相与一二贤君子主盟吾道于上使世之穷士如浚者相与企瞻余光乐道而自勉于下则道之行也其庶几乎区区夙心感于见遇因书如此答虞梦符书迩便至辱坠书一函发缄疾读始洒然慰中赧然怍卒之释然以喜浚惟违阔繄乆驰仰勤甚忽对诲示所不如面款者无几故洒然慰又惟自语离后曽不克裁尺纸爲君子问顷岁梦符取名髙第宜以书道欣竦多贺之私乏便因循而复不果今当引牍濡笔具答来贶负负大难爲辞故赧然怍已而三复敎简情义周密则用自慰曰岂其念我如是而以书问不至爲谴乎人之相知贵相知心梦符其心知我矣尚我慊故释然以喜凡梦符与仆相知者皆非世俗之谓宜勿复缕缕云也茂仁兄云梦符瓜戍期在秋抄梦符才髙学富志行卓然应即横翔天衢以趍开泰之会而方将戢翮枳栖侧偪乎其不宜也然屈蛰所以爲伸安知六月息不爲南溟图欤不卑小官固君子所以无入而不自得者也梦符存问仆委曲甚悉佩谢厚意何时可忘仆昧陋甚与世舛驰放迹艽野荆扉蓬屋竹树蔽翳读书之余时缀小文或微吟短歌以舒情抱虽瓶储屡空可忘也自余皆不足爲左右道炎暑烦溽伏惟侍次多暇神明相之尊候万福不宣与林权县书兰谿地虽小亦万家邑也征发期会奉宣诏条与缿筩所受讼记杂然纠纷葢日不暇给官数易事益不治弊积蠧深吏皆上下手索瘢出羽直以赇钱多寡爲罪重轻前令尹熟视䄂手无可奈何要非刚徤精通令明禁信以纽柅吏奸爲意固亦未易治也执事不鄙此民辱屈临而抚字之洁已奉公刚耿疾恶私请曲谒不得行于户庭决事处法务自我出不以委吏绳奸发伏有犯无贷小胥老吏跼足缩气慓如蹈冰此葢执事政蹟之懿而舆人欣咏以爲幸见者也然尚有小未至者葢由弊事猥衆翫习积乆荡无条纲堆案相仍丛集坌至故虽以髙明处之亦或未暇千虑之一脱有遗智犹勤精思夫以剸裁繁剧而小有未至固不遽爲善政累然窃譬之结绿夜光朗耀晶莹有瑕焉若毫芒虽未累其珍要不若无之爲美也顷执事区处曹务俾就程律循类按次剖析无壅则旁明洞烛事至毕见而无或不详政旣即叙彼雁鹜行者且不敢爲谰语敢爲铢两奸乎退食多余于以便坐舒绅静颐神观不其休欤浚鄙陋适有名数在部属迩尝纳谒进勤馆人曲蒙谦虚接揖礼意甚备不以编户民遇之是宜竭愚少佐髙明之万一十余年来更六七令下邑困于粃政乆矣诚有以苏息之其爲爱仰心当如何若曰吾姑摄是邑也无庸爲率职计则宜非执事之心鲁叔孙所馆虽一日必葺其墻屋去之如始至当官而行有不如叔孙之馆乎伏惟加惠此民思所未至而终以无倦将见能名显闻部使者交书荐宠𬒳襃擢不逺矣下邑其何幸如之范香溪先生文集卷之十六范香溪先生文集范香溪先生文集卷十七范香溪先生文集卷之十七贺中书张舍人启伏审祗恩宸扆直制掖垣仰宿德之登崇翕舆言之胥协窃以纶闱近密凤阁清华职分押于六曹任尤严于四禁必妙文华国斯称起草之工惟精识硏几乃尽判花之美克当盛选允属元儒恭以某官敦裕而刚方髙明而肃括伟才名世厚德鎭浮学洞古今龟千年而五总量恢逺大器百斛而半虚雅髙难进之风郁有老成之望简在睿眷仪于要涂雠天阁之隐篇正祠曹之缺礼立黝垩下旋缀录于直书压角省中遂通班于迩着居献纳论思之地掌典谟训诰之文岂惟使温诏雅辞炳若同风于三代将必有嘉猷髙韵卓然独冠于一时注意旣隆秉成可待浚夙叨鉴遇逺庇庥光聆紫泥黄纸之除徒知増抃望红药苍苔之省莫遂修容伸庆有䖍陈辞靡究贺婺守林给事移鎭绍兴府启畴庸疏宠移鎭宣风惟京辅之剖疆非贤不乂冀帝城之蒙福与国咸休眷求持橐之英诞布出纶之号蔽自注意谐于佥言恭以某官学洞圣眞道隆师表以至大至刚之气济先知先觉之资夙简睿衷久仪禁路迩分重寄来殿名邦惠养编氓道有袴𥜗之咏诛锄宿蠧下无铢两之姦一方甫借于承流三月已观于报政德风追古治等冠时推名世之期至于今五百岁矣稽共理之効其惟良二千石乎亟上最书茂膺殊渥爰陞临于近屏用益着于逺猷留婺境之爱棠人思卧辙想稽山之骑竹日徯扬旌葢二天覃布于恩仁故两地举同于慕咏魏相杨州之治已被深知萧公冯翊之除姑爲详试旣民瞻之积稔知公望之弥髙浚窃庇庥光猥蒙顾遇仰快十行之成命敢伸三贺之微悰易地班条岂独庆越人之安越佐王入相又将观周旦之归周抃颂有䖍宣陈莫旣贺婺州吴尚书复职再任启伏审奏最剧藩被襃康之懋典叅华延阁聨近从之通班深注眷衷悉还宠数恩庥所暨喜舞惟均恭以某官夷粹而刚方髙明而敦大德风鎭乎浮竞亮节贯乎险夷久服禁严蔚隆公望竹符分寄殿天子之邦苇杖化情行古人之事至诚不言而信和气无形而春令政报成优恩厉勉尊临千里复借一年兼荣晋陟于西清共理尚烦于东道帝城并蒙福岂曰小补哉刺史入爲公方且大用矣浚仰山末学荫宇寒生尝窃幸扵登龙猥蒙知于顾马逖聆新渥快怿微悰莫遂隅趋徒䖍厦贺贺郑侍郎移鎭平江府启伏审报政畴庸祗恩移鎭攀辕塞路惠大洽于朱方换印班条荣逺踰于白传冀帝城之蒙福示朝廷之深知详试近州将加大用凡居庥覆举剧懽愉恭以某官学探圣眞望隆师表耆寿俊乆在厥服爲二朝之从臣直方大不疑所行推一时之杰德屡分藩寄每上最书结北固之去思临中吴之旧治郡人相庆还依外相之恩光童子来迎争看细侯之风采深惟吏道贵得人和衆方务草木之知名公独与隂阳而合德所居民富易地皆然简在上心承天宠也旣骤膺于襃策伫即对于赐环入爲三公永清四海浚久叨恩纪逖逺台仪企燕寝之凝香莫遑布武仰置邮之传命徒切欣心燕贺有诚鱼书靡旣贺楼枢密启伏审祗奉纶书宠还枢柄任旧人共政黎民职有利哉颂圣主得贤天下喜乐之矣窃惟一人有庆四方无虞虽时偃五兵不复折冲而决胜然武有七德葢欲安民而定功宜用硕臣进司密地恭以某官天付正气时推元儒得大学而三月不违乎仁能诚身而万物皆备于我勇于义果于德葢自比孟轲以斯道觉斯民则有若伊尹久更夷险曽靡磷缁外虽恂恂而寡言中实堂堂而不挠往当晋擢正属艰虞掌制北门挥翰应掣铃之召本兵西府运筹多借箸之竒衆方不知所爲公独沛若无事旋将使指逺慰边氓抚秦陇之荒残致关河之怀赴信是兼资于文武宜膺注意于安危继丁私艰久郁公望肆及迓衡之日起分共理之符班宣暂倚于维藩眷想弥勤于仄席谓阳城之贤爲刺史美化才覃于一方使陆公之道行朝廷大惠可均于四海乃因移鎭载见邃宸遂命留中宁容乆外复付机廷之旧兼跻政路之崇惟简在旣深将勤劳是頼必嘉谋入告于内则膏泽益下于民同寅协恭和衷克左右厥辟禁暴戢兵保大以敉宁图功鎭抚四夷仁寿一世使战阵之问不至而道德之威自疆中国皆有安居左袵罔不咸頼浚向风景慕积日滋多八行罕贡于微悰万顷尚容于广度念逺迹它山之下正邈亲承而见公此道之中未尝违逖兹仰对扬于大册无遑进旅于下賔第庆治朝载陞耆德夙夜基命宥密方观佐理之勲畴咨若时登庸伫正仪形之位熙春清淑盛府靖深神其听于正人天必钖之纯嘏愿遵六气加练四经仰承昼接之休下副巖瞻之重系颂増怿敷宣莫殚贺徐江州启起殿上府荣分左符成命诞颁羣情均惬恭以某官藴端凝之器负踔越之才悃愊无华如古循吏疏通知逺爲时闻人累膺重寄于蕃宣所至茂扬于名迹频年均佚舆论良淹简在上心久着书屏之治状眷兹外服聊烦拥节以承流矧九江之名城控千里之胜势实爲重寄允頼能臣注倚有隆登崇可俟浚雅蒙知奖逖阻进趋仰庆恩除徒深抃颂代贺詹中丞启论事谏坡奏囊封而悟意持平宪府拜纶命以祗恩一堂肃振于纪纲四海耸瞻于风采恭以某官德符帝赉道觉民彛厚性寛中虽有容而敦大古心劲节自不挠以端凝进逢华旦之绍开骤历清途而融显通班两禁冠列七人有嘉谋嘉猷若王魏之善谏皆正言正事非尧舜则不陈忠实本于爱君志宁期于扬已纯诚上达眷注弥隆膺弄印之简求已闻晋陟被覆瓯之考愼行庆登庸某乆窃依归最叨容接仰聆孚号载䖍贺厦之私倚俟秉成将有在钧之幸莫遑望拜徒剧欣愉代贺张帅启伏审黒矟临军焯着衷戎之伐朱弓钖命懋昭获狄之功三捷腾闻万声欢动某官威宣漠北望出山西攀附龙鳞飞扬燕颔银章粲焕执干谨卫于千庐王节辉华建纛荣兼于四印属胡人之射月纷虏马之饮江直度胥山横窥禹穴帝震赫斯而授斧公当率止以乘骐借箸前筹早揆请缨之策摐金径进遂成喋血之勲力锐拔山势轻破竹兇丑四分而䑕走我师一皷而鹰腾扫天狗之妖氛拯人鱼于沸鼎凯歌入觐寛九重北顾之忧吉语旁驰抉四海南奔之愤事旷前昔名髙斯今某滥窃䕃云尝叨披雾亲仰七擒之胜算敢忘三贺之欢言代贺章察院启祗奉宸俞晋迁台察丈夫当敢言地㑹属明时圣君用不世臣兹爲盛事赞书诞布欢颂交驰恭以某官夷粹而刚方清明而惇大迈伦竒节凛秋霜崑玉之姿秀世髙文挟阵马风樯之气历扬膴仕茂着英声进当开泰之辰深被简知之眷谓天子耳目其谁宜爲顾朝廷羽仪惟公懋德庸膺识校光对宠休骤跻松厅増重柏府昌言动寤岂特夜加于二阶速达登崇伫即日超于九级遂陞迩列弥发贤猷某昔奉交承今欣擢拜抚小冠而効职仰大厦以蒙庥肃政靖深芳春韶淑祈符人望倍䕶天和代上太守谢解启右某启伏覩本州解牓叨与荐名者英游甚盛俱推试席之髙流曲艺何爲亦缀荐书之下列静循忝冐深剧兢惭窃以于赫皇家敉宁大业治功炳燿文物葳蕤酌千古之丰规踵累朝之故实立太学敎于国旣形四方之风论秀士升于乡又下三岁之诏通经入选能赋分科名艺无或不容得人于兹爲盛矧乡壤之繁庶霭儒风之煟兴遂序至列于山樊家书或充于栋宇珍羣属袂集广围者几四千人鉴裁提衡预遴择者才三十辈宜有茂异来膺採收如某单微寒生苦窳陋器拾萤自力数马犹愚字仅识于一丁史宁明于三已磨丹渍墨徒勤十纸之书对白抽黄未办八吟之课何图旅进滥与计偕退省寅缘实爲幸㑹兹葢恭遇某官综百氏之学倡六经之文追古风流爲时师表借从禁路殿是名藩身蹈轲若在唐之韩愈士侔齐鲁由化蜀之文翁开纳有容陶成无类致兹孱琐亦被甄抡某敢不加砺顽铅着鞭下驷傥遂策名之计誓殚酬德之私过此以还未知所措代谢李提刑荐举启洗手奉公仅免旷之责需头剡奏过叨论荐之私褒重一言价增十倍勒肌感着翻汗兢惭窃以人固未易知誉或过其实顾伪者繁而眞者寡岂不难哉惟视所以而察所安断可识矣彼浮躁衒露者宁享爵禄必耆厖福艾者可成功名心迹旣呈人流自辨如某钝姿不颕朴学无庸偶缀下科漫从薄宦虽不能蜡言栀貌以欺世而盗名然独有铁膓石心每誓身而秉志衆方嗤点谁复知怜自忝一同曽无三异惟抱勤拳之意不忘占着之民深絶吏姦惧有索钱之蠧敢伤农力宁甘腰笏之劳初匪好修姑爲率职讵谓大贤之容衆俯矜小宰之无他赐以品题有存抚严明之目使之砥砺竭依归酬称之诚荷戴无堪省循奚自兹葢恭遇某官门承鼎铉材挺梁楹华国文髙霄汉已观于自致登车望重嵓廊伫副于人期博取羣才将资大用因令樗散亦被甄收某敢不益勉驽行坚持株守自今以始孤踪遂坫于陶成不顾其生绵力庶殚于报効代贺富枢密启伏审显跻祕职光辅洪枢涣汗风驰驩声雷动恭以某官髙华大阀赫烜英称士推韦康之渊宏实伟世器帝谓魏謩之谠切眞名臣孙款奏论于阁中执宪刚扵毂下亟任本兵之重方膺注意之隆然当猾狄横骄频年大入䖍刘上国燖剥生人掠地覆军讵伊攘却絶江并海无或谁何边阃未有竒胜之兵帷幄靡闻伐谋之论九重北顾仰贻尝胆之勤四海南奔怅切息肩之念正须疏凿力拯横流有能竭忠节以赞皇猷于斯时也将必刚主威而隆王室其在公乎内除飞扬跋扈之姦外剪暴勃凌纵之虏竦戴上圣图回中兴正位鼎司勒勲金册某甫脱巾而筮仕尝披雾以修容埏冶旣开窃幸三薫之大赐云龙胥庆欣逢一遇之荣观代贺吴尚书知婺州启伏审祗奉涣纶起临名鎭帝城不逺价藩同三辅之区民俗相传良守应百人之䜟仁声先洽懽颂交腾恭惟某官道极中庸器凝方重际兴朝之开泰被眷主之简知华辙践扬要途密勿廻翔遗补谏行而泽下于民坐总铨衡吏洁而俗移于下旋闻均佚久郁具瞻兹分绾于左符实眷求于上意尚书居八座九重旧识于履声刺史爲三公一节当膺于环赐始惟详试即徯遄归某冰氏寒生泥涂孤进名在山公之启事心驰夫子之宫墻包荒不遗事先生有年矣知恩所自当国士以报之况同编列之民将被帡幪之赐其爲幸㑹曷胜依归部曲传唿逺仰驱车而夙驾道旁伏谒行肩骑竹以前迎三贺惟勤八行莫旣代贺罗尚书启伏审祗膺帝制晋长天官总司典选之三铨冠位佐王之六职士心归重人论佥谐恭以某官硕德元儒杰材瓌望际开泰之休运骤践历于禁涂仗下抗言每献可而替否殿中执法不吐刚而茹柔爲天子知谓眞宰器曳革履而居八座暂烦藻鉴于九流调玉烛而陟三台伫俟丹青于万化某登门下客窃庇寒踪泾渭殊流仰平衡之惟允燕雀相贺欣大厦之有成颂咏惟勤文陈曷旣代贺赵丞相画像启伏审宸心眷注绘鼎铉之英姿天语褒崇洒奎钩之妙画恩隆当代事掩前闻朝野讙传华夷咏颂窃稽简策间纪明良西平刻图象之文非时君肆笔马令拜白书之赐无宿德大勲必逢上圣之有爲斯见元臣之被遇恭惟某官佑时生甫同德曁汤先定成规尽辟异议决驱戎之策登论道之司治格一隆力成再造长乐温凊遂明王孝理之心海宇阜丰跻斯民仁寿之域公功棐廸帝庸作歌画焕麒麟章腾鸾凤式赞股肱之美示严体貌之尊列辟具瞻谓相君之形惟肖睿辞敦奖见王者之制坦明郁郁乎其文哉皜皜不可尚矣实繄垂休于万世岂惟示宠于一时永鎭庙堂敉宁区夏某猥叨知遇乆玷钧陶衔戴恩私获逢荣盛诵圣言之浑灏窃仰昭回慕眞相之威稜莫遑称庆驰心欣快矫首瞻依回许丞启光膺荐书移宰剧邑仰庆云之结庇栖倚方深念爱木之留思攀依曷旣贻缄戒别感篆增情尚期布武以请违少控摇心之系恋代谢循资启叨膺多赏滥躐阶资腼墨奚堪吹枯有自伏念某三羸蹇质一割微才屈首受书本在诸生之下列折腰爲米猥从末吏之余尘初不能突梯以诡随故每遭圆枘而难合虽廹号寒之念耻求得热之方迂疎无庸历落可笑伊谁许与苐见邪揄身伏沉泥几十年而不调心知如水虽万折而靡廻不逢照胆之明曷吐扬眉之气此葢某官毂推士类衡评人材大贤无所不容小善率皆以录顾如羇滞亦被播扬昧门间半面之私遽膺齿识蔑堂下一言之美辄辱鞭驱偶收薄效于鸡鸣例得小伸于蠖屈士爲知已者用愚请继今以言益砺齿而坚修慨捐驱而自誓小人愿也国士报之代贺许右丞启显拜纶丝晋跻管辖仰仁人之在髙位庆圣主之得贤臣华戎耸观朝野欢动恭以某官伊旦事业夔臯才猷龙渊早振于声华经笥雅推于韬藴紫鸾意气自腾超许之姿峻峰文词兼得中和之美三朝耆硕一节险夷入拜青门论駮数闻于可否进簪白笔按抨不避于近强简在帝衷擢登宰贰天欲中兴于堂室公实左右于商王纽纲柅轮可但庾宣之规制爲霖作楫㑹得传说之弥纶伫正鼎司式符巖望某叨膺奖鉴例入陶钧大厦有成敢忘燕雀之贺神龙垂䕶愿同鱼鼈之嬉代谢太守荐举启三岁备员曽蔑割鸡之効二天窃廕更叨顾马之私过赐挈提曲加论荐省力緜而惕慄戴恩纪以铭衔窃考旧闻照垂前志惟善能举其类于人何所不容擢犀角固贵于精求蓄牛溲或闻于适用类多善诱初不遐遗去古夐遥取人大异举六者用其一耳势或夺之拔十而至失五焉鉴亦疎矣必旣明而且哲又以公而灭私乃能尽纡徐卓荦之才亦不弃寒素卑微之士如某者穷乡孤进曲学陋生徒怀肝胆之轮囷殊乏文词之婉软麤官拓落末路衰迟审已行而审已才了无足算非其义而非其道敢妄求知矧以驽姿猥当剧邑民风厖错簿领沉迷凡黾勉于事爲尽遵循于条敎居多逋事已蒙辔策之宽岂有微能复被品题之重椎鲁实惭于诚悫迂愚何有于端方其秉心而奉公葢本维藩之流化谓或堪于繁要将有意于生成忝幸惟深寅缘有自兹盖恭遇某官挺生名世济美相门爲人物之依归膺屏翰之分寄洞见长吏治迹不待循行乐成士子声名每形余论因令顽鄙曲被采收某敢不勉称褒言益坚拙守谨身率职用逃瘝旷之愆効节输心誓竭糜捐之报代上太守启巾褠侍席尝蒙一日之知铜墨効官将窃二天之庇静惟幸㑹深剧依归敢贡起居併伸悃愊恭以某官淸明而刚大洞达而端凝气塞天渊名髙日月言语妙天下根奥学之纷纶出入冠诸公凛英姿之竒杰辍从禁路来殿名邦父母抚绥神明发擿姦吏扫踪而落胆齐人吐气而伸眉岂惟草木之知名兼见袴𥜗之流惠维藩偃息报政推优复借一年已被襃康之宠使宅百揆伫观考愼之除某卑鄙贱生衰迟孤进猥叨吏属行奉敎条念方随牒以前趋尚及赐环之未至天其或者俾将有所遇焉公实收之则宜如何报也瞻黄堂而仰斗倾丹府以摇旌梅暑在时麦凉戒序益祈颐卫即庆登崇代邑宰醮太一青词臣闻道虽不宰妙功用以难名神则无方挺精诚而可格辄倾下悃冐叩髙灵伏念臣猥以庸才滥当剧邑属阳盈之愆候系旱虐之踰时虽徧走于神祠静无证効葢率由于秕政积有咎愆曽微祸罚之加身顾致枯灾之及物民将洁腹臣则何心是用祗祓净场䖍延眞侣齐明历吉恳款求哀恭闻太乙之尊俨在天神之贵位通帝纪象着极枢岂惟当行次照临诞敷五福实亦主风雨水旱上蹑三阶敢对霄穹严遵科范披洞经于蘂简荐芳醑于琼尊凭借薫焚用上章而悔罪庶蒙开释即从欲以流恩伏愿肹蠁冥通飊游纷集上眞昭答列圣哀矜悼平民之非辜拯多稼之将藁风霆震薄驱左落之神灵膏泽滂沱苏中田之焦卷霃隂弥积霮䨴无垠将期爲三日之霖不特被一雷之地稽首重拜驰心九关范香溪先生文集卷之十七范香溪先生文集范香溪先生文集卷十八范香溪先生文集卷之十八读老子万类莫不共由谓之道在我得之谓之德仁也义也礼也智也皆得之在我者也故四者异名总而名之曰道若所谓立人之道曰仁与义之类是也亦总而名之曰德若所谓君子行此四德之类是也然则在我得此道矣以止而觉焉者言之则谓之仁以履行而言之则谓之礼以行得其宜而言之则谓之义以知仁义礼之用而察焉者言之则谓之智是特其名异耳岂道与德有二哉岂仁义礼智与道德爲六哉仁之觉智之知亦非二也智之知知之用也仁之觉兼知之体而爲言也礼也义也智也虽不可谓之仁而仁之觉无不在焉犹元气之发生谓之春至夏也秋也冬也虽不可谓之春而元气未尝不行乎其中物虽彫落于秋终藏于冬而发生之性未尝不存焉此易所以谓仁爲元也然则道德仁义礼智初非有二也老氏之书乃曰先道而后德先德而后仁先仁而后义先义而后礼是岂诚老聃之言乎且以老聃譬之以其姓称之则曰李氏名称之则曰耳字称之则曰伯阳谥称之则曰老聃然其人实一人耳谓李耳与伯阳爲二人可乎谓先李耳而后爲伯阳先伯阳而后爲聃可乎使老聃诚知道则是言非其言也岂后人附益之辞耶昔者曽子言孝而曰仁者仁此者也礼者履此者也义者宜此者也孟子言仁义而曰智之实知斯二者弗去是也礼之实节文斯二者是也以参与轲之言求之仁义礼智初非有二谓先仁而后义先义而后礼奚可哉学者读老书宜愼所择读管子东周无齐侯东周当如何曰周不国矣齐侯无管仲齐侯当如何曰将不得与于诸侯之盟管仲相齐侯九合一匡爲霸雄长威攘夷狄使斯人得不被发而左其袵是仲之功与稷植契敎相上下或曰仲不能王其君而区区佐以霸道故孔子称其小器葢不其然齐侯霸则周苟存齐侯王则周必亡齐不亡周复焉得王王则周必亡矣管仲俾其君尊周者也方俾其君尊周又焉得王其君乎天王使宰孔致胙于齐侯命母下拜齐侯遂欲不下拜而谋于管仲仲进不臣之戒而公犹以三代受命异同爲问仲因诡以三祥要之公因惧而下拜恐陨越于地是仲俾其君尊周者也仲痛苍姬无令主可辅以兴东周姑即齐侯而翼戴之使文武不至不祀责不王其君可乎孔子薄仲之三归反坫以爲不先自治故曰小器已而美其功则又曰民到于今受其赐是非无取乎仲也仲言强国安民至矣人君苟即其书择可用用之犹足以致一匡九合之盛秦汉而下未闻有致君若仲之相齐者而乃髙爲虚言陋仲不王其君何谓哉读周礼周公作六典谓之周礼至于六官之属琐细悉备疑其不尽爲古书也周公驱勐兽谓虫蛇恶物爲民物害者而蝈氏云掌去鼃龟焚牡蘜以灰洒之则死鼃龟不过鸣声聒人初不爲民物害也乃毒死之似非君子所以爱物者又牡蘜焚灰大类狡狯戏术岂所以爲经乎司关云凡货不出于关者举其货罚其人说者谓不出于关从私道出避税者则没其财而挞其人此决非周公法也文王治岐关市讥而不征周公相成王去文王未逺纵不能不征使凡货之出于关者征之足矣何至如叔末世设爲避税法没其货挞其人劫天下之商必使从关出哉此必汉世刻敛之臣如桑羊辈欲兴榷利故附益是说于周礼託吾周公以要说其君耳不然亦何异贱丈夫登垄断而罔市利其爲周公何如哉读曽子世传曾参书述孝悌仁义隂阳之说甚着虽不皆底于道要与齐鲁论孔子家语礼记等书言相出入亦宏扬姬孔之一助也班生志儒家书有曾子十八篇今其存者十篇而已不知余八篇爲何等语而脱亡于何时隋书录曾子两卷与今本同意其亡于魏晋之间也读邓析子刘向校除邓析中外书定爲二篇其言大抵根于刑名蔓于老严而茨棘芜于圣道谓尧舜爲不厚子谓周公爲不厚弟谓左右结舌爲明主谓委任臣下爲亡国谓盗跖不可禁爲圣人之罪邪诬横异律之王制可逃诛乎向令驷歂杀析并竹刑而燔灭之则距诐放淫之功与辞辟等矣効尤遵缪是爲子然之讥方之甘棠岂其伦乎范香溪先生文集卷之十八范香溪先生文集范香溪先生文集卷十九范香溪先生文集卷之十九五帝纪辩范子曰孔子定书断自唐虞以下以爲唐虞而上不可知也圣人去古未逺犹难言之太史公乃欲爲黄帝颛顼作纪于千百岁后何耶世传孔子家语载五帝德帝系姓等皆非古书使其说诚详如之则夫子着之于书乆矣意迁姑欲攟摭传记以示洽博非复考其言之当否夫黄帝神农后也坂泉之战信亦悖妄以臣伐君犹有惭德而况爲之后者信或有之则黄帝贼矣尚得爲圣人乎去四凶辩或曰尧之时四凶犹在舜即位始去之左氏谓尧不能去然则何以爲尧乎答曰左氏失言彼四凶恶未稔天下未尽闻则尧不遽诛至舜而四罪章乃诛之耳汉人固云唐尧优游四凶厌服海内唐人亦谓使尧恶四凶不待试用加之诛放天下必以爲戮不辜此言是也不然以尧大圣去四恶如掇虮虱耳不能云乎哉太史公因左氏语而易之曰尧未能去谓未去之可也以谓未能则亦不可然予抑有疑者洪水方割万人昏垫使鲧治之历九载而绩弗成则赤子之爲鱼久且衆矣忍鱼其民而不忍乎凶人实忍万人而不忍一鲧之身岂尧心哉此固予所疑者其亦尽信书不如无书谓乎孟母三徙辩刘向传列女载孟母舍近墓轲戏爲墓间事孟母曰此非所以处吾子去舍市旁轲又爲贾鬻母又曰此非所以处吾子去舍学宫之侧轲乃戏设爼豆进退揖让后世因曰孟母三徙予疑之夫生而神灵圣人也弱不好弄贤者也轲禀亚圣之姿抱命世之才固宜髫年岐嶷与常儿不类宁有戏爲墟冢廛肆事耶使孟母不徙舍轲岂遂爲庸人耶且闻母之姙轲席不正不坐割不正不食胎敎之也安有知胎敎之而不知择于初者理必不然子思尝曰孟孺子言称尧舜性乐仁义是轲方初岁已卓然絶人逺矣譬之麟角生肉凤毛成字天与殊异夫岂人爲而曰由择邻乃贤不亦异乎赵岐知轲生有淑质犹谓幼被三迁之训葢因向承误初弗深考予不可不辩谢安矫情鎭物辩符坚以百鬭锐师扫国入宼长蛇䝟貐腾突噬食经亘数千里自谓投鞭大江可使咽流视取东晋如疾风之扫堕箨葢将指期尅也晋之君臣宜当闻声榹骇失色夺气周谋历算以爲夙夜之忧而谢安于时方且燕偃谈笑傲然自若游逸山墅对客剧碁入援之师却去不用坐示间暇使议者怀左衽之虞然而终能败坚此何故哉抑尝闻之知彼知已百战百胜又曰师克在和自昔同役而不同心败者衆矣然则安之取胜其知彼乎其以符氏之衆不和而必败乎方坚之谋南侵也盈庭羣议皆知晋未可图故谋之权翼权翼谏之谋之石越石越又谏之符融其弟也则又谏之符宏符诜皆其子也则又谏之原绍石勒所亲信也则又谏之符氏君臣异议如此而欲劳师伐逺不败何待借令晋以市儿田丁数十百辈折箠制挺邪揄当其前坚亦北矣况伊琰玄石皆一时竒材所将亦精卒且八万指授得宜安固审知坚之必败也则以胜算自逸燕偃谈笑未战而却援师不用旣战而得捷书不喜未爲矫情谓不觉屐齿之折其野人语哉琴辩友人嗜琴范子作琴辩示之曰维神农观象制乐刳鸿梧而丝之亦旣具于五声实畅天人之和维有周文王济厥用益以二弦在后之圣越君子志士罔不惟琴之尚亦罔不惟正之归厥今人昧于古声乃有不正不极异曲竒弄溺耳而慆心尔曰兹器实古清角我罔克辨曰不爲郑卫之滥则不敢知呜唿古人即于琴以止淫心今人玩于琴而心以淫心淫而怠用弃于德之修则惟琴爲学之蠧尔有一日之力二于书一于琴心用不戾十于琴一于书心用大放尔时惟不智哉呜唿琴惟其趣不惟其音趣之不知其能不淫苟趣之知又何爲于琴呜唿尔有至乐冥于尔中其乐也天匪丝匪桐借曰未知亦即于尔心之油然者观之其几矣呜唿尚念之哉题史记货殖传昔仲尼深防祸原斥喻利者爲小人谓赐货殖爲不受命至哉言乎余读太史公书论鲁中习俗盛衰益知利之能败人也虽笃行厉志之士犹将狃浸淫日入于沓贪卑鄙而不自知宜圣人忧患后世稽其弊而絶之深也始髙皇帝诛项籍举兵围鲁鲁诸儒尚讲诵习礼乐絃歌不絶当是时鲁之老弱被坚介父子守危蜾飞石流矢雨集于谯楼睥睨之间是宜人人出力锻甲摩刃矫箭控弦坚守鏖鬭救死其颈悸恐之不暇而诸儒乃独傲然髙冠缓带歌诵古义短步罄立拱揖拜起乎几席爼豆之间沛然如无事时此其于学业可谓信之笃守之固矣逮其后曹邴氏以铁冶起富至巨万贯贷行贾徧郡国鲁人于是多歆慕之遂去文学而趍利嗟乎人之所甚畏者死也方鲁诸儒在围兵中讲道益勤阽于危且不夺顾天下何物足以移之哉及一憷于利遽弃其学而趍赴之贪惏冐没无所不至至使人谓鲁国好贾趍利甚于周人呜唿利之能败人也如此可不戒哉予闻诸前志曰以义爲利夫惟义之所安然后可以爲利葢义即安矣何利如之孔子厄陈蔡自以爲幸而曰庸知吾不得之弃落之下是藜羮不糁者孔子之利也颜子居陋巷圣人正色贤之于德行爲称首是箪食瓢饮者颜子之利也伊尹非其义系马千驷而不视孟子以不辩礼义受万钟爲耻千驷万钟世以爲利二子以舍千驷万钟安于义爲利苟不知此而欲用积赀润屋曰此爲吾利卒至或不得名一钱以丧其身岂不悖哉题韩愈原道韩愈原道以爲尧传舜舜传禹至汤文武周公孔子孟轲轲之死不得其传呜唿愈诚知道者而略子思耶原道而不知有子思则愚知有子思而不明其传则诬愚与诬皆君子所不取愈诚知道者耶自夫子没而微言絶七十子终而大义乖至于孟轲道微久矣轲不得之子思尚谁传哉夫子思之学见于中庸又见于孔氏之遗书中庸列于经学者口诵而心惟章章也其至言奥旨精深髙妙非得孔子之传能语是耶孔氏之遗书述子思备矣而后世寡能究其说宜愈之略之也昔者夫子厄于陈蔡天下之至戚也以子贡髙弟犹欲夫子少贬焉惟颜渊则曰不容何病不容然后见君子而夫子亦歌两柱之间欣然自喜曰于其幸乎葢圣贤方以是知自异于流俗而乐之其宁以不容爲病乎是道也子思亲见夫子而得之故困于乐朔不爲病胡母豹谓之曰子好大世莫能容子盍亦随时乎子思曰大非所病所病不大也凡所以求容于世爲行道也毁大以求容吾何行焉大不见容命也毁大以求容病也吾弗改矣从是观之子思得孔子之传不疑矣而后世寡能究其说宜愈之略之也子思尝曰伋于进瞻亟闻夫子之敎其对鲁穆公亦云臣所记臣祖之言有亲闻者故曰是道也子思亲见夫子而得之书曹参传后萧何佐汉功大矣曹参胡足以拟之而时称萧曹至于今无异辞何哉惟参守画一之法不少变是其所以与何齐名比功者也秦爲乱政虐刑毒屠无辜百姓以目人祈死家惧及幸而何辅髙帝拯之涂炭仅以苏息知更生矣使参继何后创设新令改厥旧章则所以防民者寖密谁不怀畏其异秦虐几何惟参以爲已之能旣出何下惠帝之明且不逮髙祖与其易律改贯过爲草扰孰若习前守旧与民安业坐以无事已而刑用几措生人滋殖君髙拱臣垂绅而天下晏然计成挈効与何等矣曰萧曹宁少媿哉爲周昌对吕后辞汉髙祖旣崩孝惠帝立吕太后使使召赵王如意赵相周昌令王称疾不行使者三反昌卒不遣赵王太后怒使召昌至谒太后太后骂曰尔不知我怨戚氏乎而不遣赵王昌无应辞爲昌对曰臣之不遣赵王正用太后怨戚氏深也髙皇帝之于赵王也有遗虑故不以属太后而以属庸臣使臣相之臣今顺旨遣王是内王铁鼎间也臣苟得没将戴何面目见先帝地下往当戚姬得幸先帝时王几代太子数矣臣不敢爱身出万死庭争之东箱之所闻太后之不忘也臣其敢诬方臣之争太子也非有恶于赵王惟社稷是爲今臣固不奉诏也亦非有好于赵王惟託孤之忠是力太后即召王并戚氏杀之臣必以死塞责臣死足以谢先帝矣未知太后庙见何如容耳今皇帝慈仁孝爱遇赵王有恩心亦不愿太后与戚氏爲冤独恐得罪故不敢言今皇帝能忘赵王前日之逼太后顾不能置戚姬于虑外乎太后始与戚姬角争宫中俱思后祸太后恐戚姬图已故以太子见废爲忧戚姬亦恐太后图已故以王之不立爲忧忧虽殊惧患之心等耳今太后一得志遂亡已忧而复措人于忧耶后之能无忧也以臣言今臣之爲戚氏赵王言也亦愿使之无忧如太后也诚能释前恨弃旧恶抚戚氏母子终全活之则天下归仁髙庙慰悦矣设淮隂先生说李孝逸辞唐光宅元年柳州司马李敬业等起兵江都檄数武后过恶复庐陵王天子位后遣左玉铃卫大将军梁郡公李孝逸将兵往击之时淮隂先生屏居下乡泽中闻梁公兵且至仗策谒麾下孝逸上客遇之先生间见曰仆非爲将军乏前马故来备指唿也窃不自陋愿有谒也孝逸曰何以敎之先生曰仆闻李敬业起兵维阳将军以三十万衆讨之有诸乎孝逸曰有之先生曰师出无名事故不成闻敬业起兵矣未闻其何名也孝逸曰敬业开三府檄郡县以复辟爲名先生曰然则将军讨之何也孝逸曰敬业刺眉州以墨败旣左授内鞅鞅觖望啸羣失职盗弄广陵库兵实自称乱名复辟耳天后赫怒镌其先世官爵破墓削属籍命孝逸讨之先生曰敬业固乱人然将军视敬业罪孰与天后多今武氏贯盈神诱厥衷以三十万衆卑将军是天夺之柄而授李氏使复唐赤武族也将军不以此时亟返兵西问罪于僣临朝者独敬业是急仆愚以爲过矣且敬业心虽不然而名爲复辟将军以国近属讨之沮天下忠义心昔王莽篡汉翟文仲唱义东都刘宏以宗室家子将莽兵讨义仆尝爲汉切齿于宏将军不幸几近之恐天下复有切齿如仆者矣孝逸曰如先生言吾亦私念之然吾衆非得素拊循者人人心殊未可以口舌说也今吾欲西脱一夫悍然呌唿不我从则三十万衆抗手旅拒吾事败矣先生将奈何先生曰嘻将军过计甚矣天后盗国柄隂忍戾刻杀人如刈菅芥母姊兄姪鱼肉残之包藏祸心翦剥肺胕耆老元舅身诛族夷羣臣凛然若兵在颈天子始即位未有愆于厥身后思肆其额额劫胁幽之虽名立相王实与囚等天下之人推心搤腕抱愤侵骨戴目倾耳思得扶义者辅以兴唐若旱之望雨故敬业等席人怨谋起事不旬日兵十余万楚州司马李崇福率所部应之山东梁宋士被甲蒙胄炊麦爲饭以待敬业此人心戴唐可见矣况将军亲宗蕃又拥见衆势足以图国苟因民欲建大义谁不附和将军盍令于衆曰武氏反易天常絷辱至尊芟薙天枝斵丧王室流毒海内将与士大夫回旗内向崇奖李氏灭杀诸武以成复辟功若等尚克一心其庸有济则大勲大赏当与士大夫共之如是而衆不从兵不捷诸武不诛神器不正天子不复御仆请断头穴腹以谢将军仆虽至愚亦安能以不肖之身试尝将军事哉孝逸曰先生言固善然敬业不可失如先生计姑后图之先生曰不然智者不纵敌以自灾勇者不背时而失利观事之㑹间不容穟行之有疑祸如发矢天后志革命欲南面而行其意非一日积也盍及其未作也而先之有如因敬业事遂易副祎袭旒衮刬剔唐号坐移鼎龟必且尽灭景元子孙而后慊将军乂手从族之不暇其及图之乎且将军不即返兵又助之讨敬业是爲贼抗捕自剚刃其腹也将军独不闻汉灌婴事乎昔诸吕擅权危汉齐哀王因之率兵向关以诛禄产爲名禄产遣灌婴将而击齐兵婴至荣阳谋曰破齐还报此益吕氏资也乃留屯荣阳与齐连和以待吕氏变共诛之将军必欲取敬业得无爲武氏资乎诚能幸听仆计命缓颊士持尺檄谕敬业等告以逆顺使受约束併兵鼓而西则灌婴策也且禄产将南北军时髙后旣崩矣朱虚东牟与大臣等犹日夜图之如坐烧屋之下今天后在世旣擅废立事又庙其祖而王之武家羣儿挟后力日以抗扈谋危社稷势踰禄产且十倍乃反翫而不戚窃爲将军惑之孝逸自以天后遇巳不能如淮隂言猥曰先生固云云岂以考逸重图武氏者使孝逸受命于庙而逸贼于野无乃得罪于先帝神灵乎淮隂察孝逸终不入其语因摩劫之曰仆以将军爲忘先帝遂不念也若犹念之固善往先帝爲天后钳勒戚戚未尝一日欢或仰屋切叹晚岁逾愤郁至气逆不能乘马其谁之由将军不念此而废命是惧得罪先帝多矣何逸贼如之孝逸竟固谢曰先生姑休吾将思之淮隂遂不揖拂衣去曰是女子而髯其颐者何足语天下计因咋其舌至血流襟曰我失吾言以自谴也旣而孝逸以兵杀敬业武承嗣忌之卒窜死而天后革命号周壬寅岁余与故友潘彪文虎夜读唐书李孝逸传文虎曰孝逸唐王孙不知有唐何也岂无以大义告之者乎余曰是时宗子贤孝逸者不置之地上非孝逸不将也彼方见亲遇虽辩口百说且不用因设淮隂先生说李孝逸辞以袪文虎意今十八年矣尝以示李叔易叔易曰何辩若此与子它文不类余告以爲文虎设辞之由叔易曰固吾所疑也庚申十月三日偶阅旧文念文虎骨杇乆矣叔易近亦下世感叹泣数行下因书此写余悲且以志叔易之知言范香溪先生文集卷之十九范香溪先生文集范香溪先生文集卷二十范香溪先生文集卷之二十马喻吴人习水而便舟不熟衔辔事虽畜马无能名其驽若骏也有得千里骥者絷之廐秣与下乘等骥固不羣腾跳槽枥有追风籋云意主人矒其气之逸也而狞之他日御以适广野试加策焉骥久曲跼不自快得骋则半汉而疾驰又辄覂驾奔踶主人益以爲狞市诸市而微取直焉更得凡马以归顽筋弱骨短胁薄髀而偿资五倍于骥效之途则小歩缓出钝不得前主人顾喜曰此眞名马哉饱以谷粟终其生范子曰士有庸衆驽散者皆宁餬珍甘斥厌余以豢妻子而世又贵之则主人之凡马也至迈往士意象豪逸与世俗相龃龉人每贱视之往往侧偪长贫草莱不给其不爲主人之骥者几希可叹也水旱说古者圣王之牧天下也以爲土地甚大非国家所能尽治又非国家所当尽私故悉天下土地授之于民使播种五谷而什一其税焉圣王又以五谷不能自实必得天地余和以滋熟之然后有成而不害故又爲之立宰相而调隂阳焉旣授以土地又爲之调隂阳则上之所以爲民者至矣于是而民有不勤田有不治则非岁时之罪也爲主吏者从而诘曰尔地肥矣而天时不乖尔田胡不遂乎尔爲稼穑之不勤耘耔之不力以至若是其荒也尔责其可逃乎是虽谷不粒登督其税收之可也是非主吏之虐也其或隂阳失和炎雨愆节以水以旱而谷粟不登则非人力之罪葢岁时之不宜也于是而覈其水旱所当税者免之可也主吏又从而诘曰尔之田胡爲若是吾不知有水旱但知税之入也税不入从而扑之是非主吏之虐耶今国家之法若曰民田有水旱不百税者免之官吏不恤罚及无赦呜唿其无良法耶其无良吏耶铁工问予居香溪一日过旁聚落有铁之工家窭甚视其庐蓬茨穿漏隘不踰五十弓仅灶而牀焉工手韛而冶妻燎茅竹以㸑试染指其釡则淡无鹾醯特水与苋藿沸相泣也一稚儿卧门旁呜呜然若啼饥其人皆霉黧疲曳殆鬼而生者予悯然叹曰人之贫有至此极耶解囊中钱千乞之工叩头佩谢如得兼金又五年再至其处则髙墉华屋朱牖户而蓝櫺楣予怪之以爲工之蓬茨移他人矣问诸其邻曰犹工居也予益怪之款门而见工则充然其形博颐大腹被服鲜好拜揖如礼度延予升堂罗肴陈觞如多钱翁昔之㸑茅竹者今钏缕臂钗插发矣昔之啼门旁者今结带裹头厌梨栗矣予愈益怪之问工何遽润屋及此工曰小人荷惠者也敢不以实始小人贫时无以自业恃炭铁爲命而世乆无事所锻治必农器适岁荐饥农不得利率逋畆去爲末业耕者日益落吾爲犂铫鏄锄穷一日力仅得一器辄一月十五日不售故甚窭如昔时已而天下兵兴戈㦸载路人欲挟利刃家欲藏铦锋以刀剑镞镝来谒者日塡吾门吾昏晓事鑪鎚不得休未半岁而有此屋旣一岁而生生之资大裕今得拥裘纩安坐而饱吾腹无余忧矣实小人之幸予闻工言面而去之蹙然曰嘻工之幸齐人其眞不幸哉对秦问或问秦始皇帝焚诗书以愚天下天下其可愚乎对曰天下不可愚也始皇之愚天下是自愚也愚其子也非愚天下也其焚诗书非焚诗书也焚其国也使始皇旣焚诗书矣则今六籍非诗书乎彼散爲寒灰者特枯竹耳至若经之所以爲经固有不因简策而存者矣况夫出于屋壁传于老生杂出于名山神物之所守护固自若也其有爲秦焚亡者几何语哉诗书旣焚矣而秦之纪纲日以隳败天下豪俊圜睨并起皆知拟神器逐走鹿其有爲焚书而愚者几何人哉诗书不可焚也始皇焚之天下不可愚也始皇愚之徒使帝王之道不渐诸心仁义之言不历诸耳计能逺筑长城以捍边鄙而不知荆卿七首接于肘腋博浪之椎近起于属车之下是非自愚乎始皇旣没胡亥嗣世自幽深宫不分马鹿之异阎乐之祸已侵肌骨而犹不自知是非愚其子乎亥之愚赵髙劫之髙之姦子婴诛之秦君秦臣内相吞噬而国随以亡虽有咸阳宫室曽不足以供楚人三月之火是非焚其国乎自愚其身又愚其子又焚其国此始皇所以取讥万世而不已也天下其何愚之有哉问者悚然悟去所言曰子言然吾今乃知天下之不可愚又知诗书之不爲秦焚亡矣范香溪先生文集卷之二十范香溪先生文集范香溪先生文集卷二十一范香溪先生文集卷之二十一徐忠壮传徐徽言字彦猷衢之西安人少爲诸生泛涉书传负气豪举有竒志大略喜谈功名事宣和末知石州㝷权守晋宁军时金人大入围攻大原支兵障岚石及濒河要阨处絶我馈援察访使张灏以徽言尝统河西军讨夏贼爲知名将因奏使率兵掎虏牵掣太原之围徽言提选卒三千径进一战大克遂通岚石以北朝廷竒其功就命知晋宁兼岚石路安抚使虏再入攻国都陜西制置使范致虚纠合西诸侯兵赴难檄徽言鎭守河西㑹诏分遣大臣割两河地予虏以纡患同知枢密院事聂昌出河东爲虏劫胁割河西三州予夏人晋宁民大恐曰弃麟府丰我将不得独全奈何徽言晓告父老第母恐此行人失使指耳三州自河西地借令割弃事出诏意犹当中覆且建不可况无尺一书耶寻闻朝命自以麟府丰及晋宁俱隶陜西徽言遂引兵复三州并取岚石等郡邑已而两京继覆河东河北名城剧鎭往往陷没徽言能固军饬备谷甲蒐衆田并塞地储具饶衍士告无衣则潜兵夜絶河斫栅袭虏数得帛以济又敎戈船卒乗羊浑脱乱流度掩虏不儆虏日虞见袭震悸不能军乃增兵备克胡寨吴堡津用渠帅爲九州都统结垒对晋宁以相持徽言出竒兵挑使战禽之以归虏衆大惧相谓曰必是人也爲我患者于是以晋宁爲忧建炎二年冬虏自蒲津济入夏阳澄城趣延安绥德延安帅委守去绥德迎降虏行无累遂薄晋宁先是徽言移府州约折可求出师夹㢁虏毋坐自困待祸至可求以虏质其子故与之通虏挟可求招徽言城下徽言视可求爲外舍亲乃登陴以大义谯数之可求仰曰君于我胡太无情徽言摄弓厉言曰尔于国家不有情我尚于尔何情宁惟我无情此矢尤无情一发中之可求走因出兵纵击大败虏遂斩娄宿孛堇之子当是时河东环境爲盗区独晋宁屹然孤墉横当张虏势相百不亢而徽言坚壁持乆抚靡疲伤距御外攻遣没人泅河啸王民逃伏山谷者几万衆浮筏西渡与虏鏖河上大小数十战战辄俘杀过当晋宁地胜号天下险徽言广外城东压河下壍不测谯堞雄固备械甚设命诸将画隅分守敌至则自致死力其处以劲兵往来爲游援虏进攻数偾负不得志图之益急爲堙缭城笮隍阵晋宁俗不井饮寄汲于河虏驱降人载茭石湮壅股流城中水乏絶资廪亦浸罄铠仗亡弊人人惴忧知殒无日徽言能得衆心奋枵饿残夷之余裒折槊断刃矢死固守旣乆无援自度不支取机箆格若凡守具悉火之曰无以遗虏遣人挟液蜜书儳道走东南告其兄昌言曰徽言孤国恩死矣兄其勉事圣君一夕内应者系帛书飞笴上隂约娄宿启外郛纳虏兵徽言拥帐下士决命战门中几百遇所格杀甚衆左右死伤亦略尽退婴牙城以守虏攻不已衆蚁登徽言坐堂上慷慨语将士我天子守土臣义不见蔑贼手因拔佩刀自拟左右号救持之急不及刭虏兵猥至得挟徽言去然尚惮其威不敢暴娄宿得徽言所亲俾说徽言盍具冠韨见虏帅徽言叱曰朝章觐君父礼以入穹庐可乎汝素厚我且华人士类而汚左衽官不即愧死顾以爲荣欲诧我且爲虏摇吻作说客耶不亟去吾力犹能搏杀汝娄宿就见徽言语曰二帝北去尔其爲谁守此徽言曰吾爲建炎天子守娄宿曰我兵南矣中原事未可知何自苦爲徽言怒答曰吾恨不尸汝辈归见天子将以死报太祖太宗地下庸知其他娄宿又出旁行伪制撼訹徽言曰能小屈当使尔世帅延安举关陜地併有之徽言益怒骂曰吾荷国厚恩死正吾所此膝渠爲虏屈耶尔胡酋当亲刃我不可使余人见加娄宿举㦸向之觊其惧伏徽言意象自若披衽迎忍无小变虏衆知不可屈遂射杀之粘罕闻徽言死怒娄宿曰尔麄狠何专杀义人以逞尔私治其罪甚惨娄宿亦自恨悔不已城围凡五月徽言以建炎二年二月二十三日死本道使者与宣抚使相次以闻朝廷嗟悼赠晋州观察使明年昌言具晋宁死事本末上之天子加恩赐谥忠壮再赠彰化军节度使河西之人思徽言不忘家绘其象又庙祀之兰谿范浚曰徽言死封疆于祭法宜祀其得所以易名者以劝忠也惟我国家受天命臣万方圣圣继承仁涵泽濡海内澹然熙乂怡逸垂二百载民华顚不目金革戎政垢玩将骀弱不武士卒堕冗耄聩备数伍符戈甲盬蠧城障夷陁一旦外侮问亹扬埃猾夏皷行长驱所向降陷大都小邑督帅偏裨捐城跳身望旗奔遁或除馆具炊以迟宼至苟幸脱死不畏不愧不可指数有如忘身狥国伏节不挠葢千万仅得一二可者焉至若忠规义槪魁垒竒杰殆未有如徽言比者方徽言力保晋宁葢忠虏鸱跱寰甸日夜腐心疾首欲疸其胁腋而溃亡之及势蹙力穷犹自厉作气齽齘视虏虽见执耿介不少衰彼非不知一屈首可偷活且得大利而劲节挺挺之死不变其所存岂偶然哉予闻徽言与刘光世束发雅故光世爲鄜延总管被命援太原次吴堡津辄顿不进徽言移书趣行未听又喻以太原危不守旦暮望救总管承诏赴急不宜稽固取方命罪光世犹前却徽言即露章劾其逗挠封副予之光世惶遽引道又河东人不忍虏侵虐甚愁惋吟啸企而望官军觊得合击虏徽言使人潜结汾晋间土豪有能鸠兵收故地即表功随所复郡邑世袭守长使还得首领千百人衆四十余万条其事以闻俟报可即欲身率精甲擣太原径取鴈门留兵戍守部聚所结土豪并力图虏且曰定全晋则形胜爲我有中原当指期平投机一时㑹不可失奏上㑹诏徽言听鄜延王庶节制议旣格沮兵不复出嗟乎守晋宁而急太原又将取全晋以规复中夏此其意岂特欲引岁月死孤垒以告名哉而卒赍志以殁义士所爲悼叹者也初光禄卿范寅敷陷虏中后自拔由河东以归上书行在述虏曲折且言虏人称南朝善战能坚守惟晋宁徐徽言陜州李彦先二人道中见汾晋人被驱至晋宁攻城折北创伤归者系踵也又盛称徽言数蹀血窘虏缚九州都统杀娄宿孛堇子虏方益甲偫粟期必拔晋宁晋宁势孤阽不可支朝廷乃遣使抚喻河西诸郡因诏徽言率所部诣行所使者间关行累月始达鄜延而晋宁城陷徽言殁乆矣呜唿惜哉汉忠臣翟义传汉忠臣曰翟义字文仲永始丞相方进少子以父任爲郎稍迁诸曹年二十出爲南阳着都尉宛令刘立与曲阳侯爲婚又素名州县轻义年少义行太守事行县至宛时丞相史在宛传舍立载肴酒过谒丞相史饮未竟而义亦至外吏白立立语自如义内谒径入立廼下走义旣还大怒案立主守盗十金贼杀不辜缚送邓狱掾夏恢以宛大县恐见篡夺白义可因随后行县送邓义曰欲令都尉自送则如勿收邪载环宛市乃送吏民不敢动威震南阳后爲弘农太守迁河内太守青州牧所居着名有父风烈而劲正实过之徙爲东郡太守数岁平帝崩王莽居摄义心恶之乃谓姊子上蔡陈丰曰莽今摄天子位号令天下故择宗室幼稚者以爲孺子依託周公辅成王之义且以观望必代汉家其渐可见方今宗室衰弱外无强藩天下倾首服从莫能亢扞国难吾幸得备宰相子身守大郡父子受汉厚恩义当爲国讨贼以安社稷欲举兵西诛不当摄者选宗室子孙辅而立之设令时命不成死国埋名犹可以不惭于先帝今欲发之乃肯从我乎丰年十八勇壮许诺义遂与东郡都尉刘宇严乡侯刘信信弟武平侯璜等结谋举兵立信爲天子义自号大司马大将军移檄郡国言莽鸩杀孝平皇帝矫摄尊号今天子已立共行天罚郡国皆震北至山阳衆十余万莽闻之大惧廼遣孙建王邑等与义㑹战义败见杀呜唿莽之乱汉酷矣弑君窃国罪贯浮于田阎汉廷羣臣曾无一以忠愤闻者刘歆刘宏皆宗室至爲莽国师将军义兵之西歆反爲莽屯宛宏反爲莽将兵刘氏若此它姓臣复何望哉莽始闻义起师㑹汉羣臣宣言周公摄政管蔡挟禄父畔周事以义挟刘信比之汉羣臣皆云不遭此变不章圣德其佞媚乃尔又岂复有以忠愤兴者乎扵斯时也独一翟文仲能凭区区东郡建倡大义欲戴汉宗爲国诛逆功虽不遂其意象爲如何抑又闻义兵初兴三辅人霍鸿辈并起应义谋攻长安衆至十余万亦不可谓无人助也莽方惶惧至不能食日夜抱孺子告祷髙庙放大诰作策班行天下谕当反政孺子意使义此时得一战胜则戮元兇如推枯复明辟如反手功必成矣不幸至于遽败犹宜录其忠义大节标表而旌明之班氏作史旣不爲义特书而附见于方进传后又讥义不量力以陨其宗春秋褒贬之旨固如是乎义言死国埋名犹可以不惭于先帝情辞慷慨固以陨宗殉国自期矣不量力而死孰与事汉贼而生乎固之评于是爲大失因补其遗作汉忠臣翟义传蔡孝子传蔡定字元应越之㑹稽人家世微贫父革依郡狱吏佣书以生力使定学身劳苦资之以故定处黉校稍稍有称郡狱吏一日坐舞文法被系革以诖误例在劾中革年七十余矣法当免系鞫胥任泽削其籍年而入之罪罪且与狱吏等案具府奏上之方待命于朝故俱乆囚而革不得独决定窃痛念父当耆年以非辜堕圄狴誓将身赎数诣府号诉请代坐狱弗许请効命于戎行弗许请隶伍符爲兵人弗许定知父终不可赎也仰而唿曰天乎将使定坐视父缠徽纆乎父耄耋不应连系佣书罪不应与狱吏等理明矣而无所云诉父老而刑定之生其何益乎定图死矣庶有司哀怜幸而释父则虽委身重泉于登天爲不殊于是预自志铭其墓又爲状若诣府者结置袂间皆叙陈致死之由冀其父之必免也以建炎元年十二月二十九日自没河死府帅闻之惊曰眞孝子也立命出革厚爲定具棺敛事而抚赒其家兰谿范浚曰呜唿大孝吾不得而见也孝若定者亦今世之所鲜闻也世之人视亲若视其妻子之心切焉者无也彼惟庸爱在妻子而斯须之爱在亲亲有劳苦不肯一勤其手足代之其肯杀身以出父于囚牢中乎今之爲人子者有觞酒豆肉持羞其亲则已色然自得谓爲难能之孝况若定之捐躯活父其爲孝又可究乎予得定所爲志铭与状感其言情哀至至爲泣下念定孝若是是宜见旌于时而事不上闻定将无以自见故爲定作传冀他日万一获私于良史氏范香溪先生文集卷之二十一范香溪先生文集范香溪先生文集卷二十二范香溪先生文集卷之二十二祭姪端受文维年月日叔浚等以清酌庶羞之奠祭于物故四十五姪之灵呜唿惟我伯父与先兄沈光匿彩再世不大尔能克绍前人积铢累寸讫于有成女得所归男知学问辛勤以有屋庐则尔之料理家生岂不艰哉以常人视之宜食息不暇而尔能外交士大夫内睦宗族至闾里姻旧承上以钦抚下以仁各得其心有缓急扣门惟力是视无毫发靳色则尔之才可知矣余与诸父子姪展维桑之钦岁时节腊弔凶贺福舟车马迹经于邑下无问晨夜馆于尔谷于尔者凡几年意有初终亦难能也谓天假之年享爲善之庆而一病不起子方从学不克俟其有成岂报于身者如是之浅少而贻其厚于子孙乎我与诸父宗人尚能抚尔之孤以遂尔之志今尔窆得日率香溪之族祖奠道周尔其有知庶几来鉴尚飨髙府君墓志铭右修职郎髙府君讳廉字清臣年七十卧病卒于家旣问龟以窆得日其子栴书来请铭于香溪范浚者三义不得辞葢栴与予同乡邑娶予外兄江处州之女又从予学久故独求铭于予且其书辞曰栴之积罪不殒泯而俾先人无禄栴将何聊以生惟终事之未衰姑缀余息敢告窆期祈深哀之尚得铭以昭诸幽则其垂无止岂惟不肖之孤赖之将先人实安于藏蔑遗恨矣栴惟哀慕其亲至无已也而拳拳于得铭是亦称亲之孝固予他日所以敎夫学子者铭其可辞又栴族兄宗弼状府君行实以来属宗弼里中艾儒笃厚无华非貌言者予因摭其事书之按府君婺之兰谿人曽祖之胜祖全父逢世以赀豪于邑至府君始爲诸生试有司旣数不利父谕之曰凡人仕进非一轨能佐国用如汉卜式不亦可乎府君听令补太庙斋郎调授右廸功郎主信州弋阳县簿将赴丁父忧旣即吉浙部使者以府君有吏才檄摄台州临海尉历五月代归又辟杭州昌化尉未行㑹靑溪剧贼张甚陷旁郡邑府君慨然曰先人固命我如汉卜式式知忧边吾顾不能卫乡壤是死吾父而弃诲言吾不克子矣于是募拳勇合里衆扬兵固垒爲武守盗不敢犯王师复婺府君以功当超进五阶适兄之仇与在赏中府君泣言曰吾恨不倳刃其人使吾兄释憾地下胡颜与共冐荣乎遂不受赏其后防遏使录府君他功奏迁右修职郎于时或劝之从仕府君太息曰吾母抱病日益剧吾方侍牀下不可一刻辄去尚何仕母寻不起府君终亦不仕葢府君资孝谨自髫幼时大父丧明能扶侍不倦长而执子职不遗力亲有疾絮药在膳必躬夜不解衣虽久弥䖍再遭闵凶栾棘毁瘁当二兄议析产府君推肥美地取荒顿墝埆者兄殁庀葬具如礼资其孤使妻娶又好施予凡道路乏絶若亲故叩门率赒之不靳岁荒作糜饘以活饿人或倒廪赈贷有逋租负钱多折劵不责偿乡人称之暮年优游家居饰园宇日与客衔觞髙㑹旷怀取适不以利害得失经意惟笃于训子作斋馆架羣书其间厚礼致文儒于师席方使栴从予游身送之予家恳恳谓予栴也材下宜摈不敎幸而辱收之其将何学惟所命弟觊栴或知行身之万一耳世有挟艺射科速化之术非所敢望夫栴也观府君责栴之意可谓知本矣而栴亦能持身务学姁姁谨顺爲克家者葢尝论世人号善治生往往豪暴渔夺以财力役使小弱虽壤长赀积而爲后人怨府亦益深矣惟府君修先业而息之未尝争利顾独行惠赴人艰急使闾里乐其和厚又知以义诲栴则所以贻厥后者与时俗固殊可尚也已府君卒以绍兴十有七年春三月丁卯窆以十有八年秋九月己酉娶舒氏先府君九年卒墓在县之甘棠乡仁寿原府君所合葬也有男女四人男长曰才之早夭次即栴女长适进士徐毅次适右廸功郎江䩚孙女二人铭曰尽力于亲行惠于人其厚也性兹惟基之后人承之尚嗣其庆安人胡氏墓志铭安人胡氏左朝奉郎知处州江公讳惇禔之妻奉议郎致仕赠朝散大夫讳术之介妇世家严之寿昌大父楚材爲眞州判官以介直争事触部使者怒拂衣径归父彞提笔试有司不偶取夏课裂去着居士服立义于州闾尚气豪举代有令德是生安人节行纯备方髫稚时淑静俨雅不习游弄不爲矫笑戏言外祖太府少卿范公锷竒之顾谓居士君而女婉懿有殊姿宜以室良士吾外孙惇禔江氏之秀器度甚伟行砺而文而女舍是将孰与居士曰唯敢不惟公之从卒以女于江时婺之兰谿言令姓者推江范而胡亦严名宗三家族属各千指举称安人贤入门赞见舅姑上下交贺祗率妇事久益起孝侍疾不脱带丧之羸毁类如其夫时节享尝荐藻纳豆必躬视惟谨承内外尊已者与处敌以下至遇媵侍率中度有宜称处州使君历官久所向号治蠲瘼苏枯民以永怀安人实左右警益助爲寛大宣和初山贼来自婺源攻䧟兰谿杀官吏以逞穷索不置有逼使君行者使君方丁大夫公忧累然麄缞顾慕灵几伏哭不能兴安人揽涕开慰君苐无虞日君令婺源子其人有留惠彼虽暴桀非有鸟兽心忍忘恩纪加所天耶旣而如言果不害后使君摄衢州江山丞适叛将苗傅兵溃涉邑境急王师追之急他官憷廹不知计宜皆轻遁使君谓义当坚守供亿我师去则乏军兴虽即诛何补安人亦激烈赞劝君抱责于此效死固其所无以我辈爲私忧将与君俱死使君卒不去人以爲忠葢安人识通悟动见事㑹于使君克有相云性俭素不随俗爲姱华涂泽笄珥𥜗䙱无采翠襐饰一敝衣虽屡纫濯犹服之不弃𧖟织每身其劳子或谏止则曰是固妇人事非利之也尔儒家子耕稼勤艰懵不及知我自力爲此聊亦警而辈耳因命冢妇稚妇汝有妇职其可一日不䖍始吾归尔舅奉沃盥拜堂下威姑训以先世勤约之规吾日铭于心今用以诲汝岂惟汝所宜守当奉之爲世世戒也使君旣没遂属其子无以家事关我旦旦取天竺书诵讽沉研不忍翦生物间却荤血爲伊蒲塞食恬默无营若自得者平居未尝遇病发秀益康瞻听了聪由其居心乐易致之宜以永年忽得微疾遂不起闻者咨悼实绍兴十有九年正月壬辰也年七十有三生子三人男曰䩚右廸功郎前䖍州瑞金县西尉曰举进士皆谨谨自持女适进士髙栴孙六人咸幼其一男也安人之垂终告䩚等吾自视危惙息且不属幸及尔壮长嗣业尔家惟饬已在不怠庶永有就尔克用我戒则我爲不死我亦念尔父官进勤剧将身不缁越旣弃尔藐孤吾周视箧衍曾铢缕之不蓄吾惟攻苦以育尔克至于今弥无余资死能葬我称家率礼俾人无尔非者是尔爲克蒇我终事吾见尔父地下靡有憾矣二子遵之使来香溪告少卿之孙浚曰吾母将以十有一月甲申谨安祔于县之龟坑西原先君之墓敢请铭浚惟我妣荣国夫人谓居士君实伯兄合中表言之浚谓处州外兄谓安人外女兄安人且谓浚外弟铭安人莫如浚宜谨诺爲铭曰芳徽淑行世轨仪女妇姑母兹其规我撮懿迹声于诗珍珉其藏告无期吴子琳墓志铭君吴姓讳珪字子琳婺之金华人曽祖藻祖善父权世隐约君幼谨顺壮滋有立父知可倚俾卜别墅理家生事君亦念世业汨振惕焉遵命度地得灵岳林泉之胜结庐以居爲裕蛊计常鄙世俗嗜利子沓贪无艺以子贷豪取牟息倍称我则不爲第务以信实得人和赈悯单穷率本业之不立劵牍或负约将剔田帖屋以偿则笑谢曰以逋负利人田庐岂吾心哉卒弃责弗取凡其意气阔达类此越四十年储义甚富而日积月衍资亦髙矣㑹睦之剧贼充斥不制四掠比郡婺浸爲盗区君徙家集族壁险自固距所居十里余日营支计费恃无仇怨常出归自如间逢兇衆方屠剔人皆掷刃敛衽疾言开慰我不敢暴其无恐他盗过者亦相戒无窥吴氏每望屋引去兄子昺家乌孝尽室前已归君久之昺方挺身来自间道爲恶少遮止问爲谁将安往昺对以实恶少愧谢炊黍供待护送归之君时姻旧逃乱相依倚凡数十族经给资用药物均惠有终始邻曲附贼者持米肉来饷君因以祸福镌晓其人盍即效顺无久迷缪爲此不祥徒以身膏官军锐锋衆感悟释柴械而还民伍者十九逮贼平向借君全济者多负不知报人谓自是有以缓急告君当戒门以絶矣后成臯挟溃卒攻婺郊郭草扰依君者愈衆君益开纳厚相劳苦必扵我乎馆意顾倍蓗于昔人始咨叹以爲难及君性和裕于晜弟友睦方议别籍悉所有均析不名其私一铢于游从未尝以贵胜寒品生轻重心于细人务爲并容谩欺玩靳一不之诘至或挟豪佩势临之则毅然不受里中人推爲长者皆慕赖或他适往往丁老丛集候门若待哺然有鬭诤君一言曲直各厌悦解去葢其平居立然诺故素信喻乎人如此绍兴十有八年六月己未以疾卒年七十有三娶郭氏生男三人曰昶曰昴曰晟女五人长适进士邵汝能次适进士何溟次适左奉议郎湖州州学敎授唐尧封次适右廸功郎宜州河池县主簿俞允恭次适进士何洌孙男八人曰三钖三益三畏三省三思三复三俊三英孙女六人长许嫁唐仲义余在幼君雅知慕善开馆贮书延良师硕友使子姓禀学故昶等皆竞爽尅厉昴以艺业登名于荐书士友称之君方疾剧顾昶等与诸孙戒曰始吾至灵岳未有温饱计今服食两余非智得也有命焉若等当益殖学无务殖货力行勤俭谦厚四者如吾平生示训足矣言旣奄然以瞑嗟夫今人爱子男遗之积着恨不百鉅万失学无敎或不能记姓名女嫁之甲门右族无复择对多与凡子君独能以诗书儒其子孙将终之言犹婉勉以义其得壻又皆郡邑彦士可谓知所以爱子矣二十年正月丙午葬于县之东溪古寺山之原前期昶使谒铭于香溪范浚昴且来属浚顾同乡壤又得君行实状稽所闻爲信或益以状之遗事诿浚曰是宜传载因知君爲人称思没且不忘铭其可辞铭曰人当畏涂身窘不容君逢艰危克亢厥宗惠于乡州长者之风恩或我孤我益有终儒其子孙庆则自躬有铭幽墟刻示不穷右通直郎范公夫人章氏合祔志夫人章氏开封人故将仕郎讳发之孙赠朝奉大夫讳志孟之女章氏世爲右姓大夫寛然长者喜以义纾人急方吾祖少卿举进士客京师大夫相与厚甚吾祖仕旣位于朝念大夫雅素不忘而大夫爱夫人亦欲以与范氏吾祖顾我叔父曰尔筥其纳币以爲尔相故夫人归于我章范用益亲其后大夫之子震官陈留遇虏以忠死三子负其母奔俱来南依夫人夫人除奥室处之供待积年滋有恩意人皆贤夫人成吾祖念旧之志克有终也夫人明悟靖庄承宗事谨奉舅姑孝御下惠而严凡佐我叔父率顺且有助性素约缩衣啬食资用无侈长我叔父捐馆舍夫人郄家事听其子曰清心翫西佛书嗜善喜施济涉以梁彴起病以药石䘏死以葬埋具有孤窭不能嫁者爲办装择对使有行姻戚邻曲多蒙其惠年七十有一得积寒疾卧累日日剧不衰以绍兴十有五年冬十有一月癸卯卒于家遂以十有二月己酉葬自我叔父墓于胜观原二十有四年矣于是以夫人治命更卜兆于茔东十步所用迁窆我叔父越三日夫人合祔焉夫人生男五人长曰淇故任右承直郎衢州开化县令次曰注三与乡贡次曰汲学该涉有志气次曰滂开化令及仲叔季皆先夫人卒其幼曰津女二人长适右承议郎通判洪州徐端礼次早卒孙男九人炳烨炜焯煇光炤焘烜津与诸孙皆力学问烨尝在国子荐籍中孙女直有二人长适右承直郎张文之次适右承直郎章着次适进士蔡九龄次适右廸功郎晏节余髫孺曽孙四人坦垍埴曽孙女五人夫人之祔旣有日津以埋辞属其从兄浚浚曰叔妣夫人先世令族父克义兄克忠夫人之贤也固宜贤而有传以示后亦宜也顾虽文字芜鄙其何敢不力惟我叔父世系爵里与行事自有志今即葢石书夫人懿行卒葬月日琢之归诸墓张府君墓志铭诸暨张龟年卜葬其考府君前事之月以行状走书谒铭于髙平范浚曰龟年无似日获拥篲墻屏下窃自比数于诸生敢告不弔惟身负衅逆上祸慈考欲养之志终天莫伸顾方当门庀事不敢即死窆有日矣傥幸而赐之铭使有以告于窀穸是大悯其孤藐而顾覆之先人有知将不憾扵地下书至浚一再阅爲之悒然如见龟年稽颡触地而声其哀也初龟年来兰谿从予学府君以书先之问可不可辞连累数牍又以予所厚书来言旣又以书道谢恳恳逮龟年踵门礼恭而辞顺授之学服习不懈中易直无岐径同舍生举称之因知府君力于诲子非一日积又使之越境来学此其意亦已笃矣今世积居润屋者所不足非财也而方命其子若孙倚市门坐贾区頫取卭垥争锥刀之末以滋贮储有读一纸书则夺取藏去或擘裂以供覆瓿怒而曰吾将使金柱斗牛马以谷计何物痴儿败我家户事顾欲作忍饥面翻故纸耶用是大家子多啙窳不勤卒或无以自业故予扵府君谓知以义方字厥子是异乎末俗者也今得其行事状益见逆知府君果不妄矧龟年以尝请业故来析铭而叩叩之悲将得辞乎按府君讳绪字端逺绍兴府诸暨人自髫年知勉于学其父居邑屋以气槩唯诺闻賔礼善士使子姓从之游故府君益习业当宣和初有籍在州校㑹盗发青溪乱挻越部府君鸠族属聚落合力保壁衆悉附服贫丁轻猾无敢去爲椎剽乡境赖安而赀偫用无遗余矣继丁大故生业益落府君得计研心算以治产累岁遂至饶衍然奉身菲约知推分自安有荐之戚里要人奏补承信郎初非其志不求官进乃樊圃沼泉爲游亭闲馆莳杂花美木置酒流览以娱客士夫过之嘉其好事自喜平居赒救邻曲多趋人急或窭且病遗之珍药不以贵靳岁计食粟斥羡积平粜之有所称贷率薄其嬴里中子钱家因相视爲率不得多责息尝大雨雪寒泫积日府君登楼凭眺有至脯西无炊烟者慨然发囷分瞻所全活甚衆大抵设心本夫慕善故近厚如此府君以绍兴十有五年夏六月丁酉卒以明年冬十月甲辰葬于县之槩浦乡梅塔原年五十有二曽祖参祖湜父誉皆不仕娶蒋氏生男二人龟年其长也次曰椿年孙男三人孙女一人铭曰勤以厚其生又知义方惟图之良后之人勿忘卜兮食西原之冈坎厥中而藏其安无伤右朝请郎致仕范公墓志铭绍兴五年夏六月癸亥右朝请郎髙平范公卒以冬十一月乙酉葬于婺之兰谿县北观后山前事其子使来乞铭于祕书少监潘良贵曰端疑不天先人倅鄱阳以疾请老继即世诸孤念安厝之重姑忍死衔哀奉丧归卜襄事旣得日矣图所以铭埋石爲不朽者敢以勤执事良贵于公同乡壤且有好旧铭其可辞按公讳溶字茂寛世爲兰谿人始以祖任𥙷郊社斋郎调授将仕郎开德府司理叅军历洪州左司理潍州士曹左推狱知历阳武康二县权通判饶州官凡九迁至朝请郎章服银绯公练熟吏事于决狱尤详明三爲州刑官再洽邑皆以平恕称在澶渊囚有殴妇人伤甚者墨曹以破骨限辜旣四十九日而妇人死公曰法破骨限日以五十而创伤辜不踰月今四十九日矣脱不破骨得无冤乎生固不容剔肌以辨其人死且腐骨可验也验之实止创伤遂以踰月论囚得不死其平反类如是治历阳有惠政适淮东西岁大侵米腾贵甚所至发廪举荒政多乏事独公处画有条略饥羸流冗赴如得归全活数万计朝廷遣访使察两道赈济首荐公能时郡将喜柔佞且悍刻遇吏属如束湿一语不合辄文致以罪曹掾辈阿匼趋和犹惕息不自安公日以职事造请耻苟爲随顺常引义固争将不悦因窘公徧捕邑胥史械系笞楚推诘百绪迄无纎介事及公者公乆移病卧不出吹毛洗垢一听之旣引日将愧无如公何则使人讽公谢已当置狱公不屑曰我诚有罪谢不可诚不有罪可无谢吾方投帻须劾去将非吾所任事也遂不谢而狱无所归亦寻寝有盗羣辈攘横不制公出竒略缚取之鞫司薄其罪以害公赏公曰是吾心也以职取盗盗释弗诛责塞而人无残何赏如之不复辨至武康访邑父老以疾苦咸诉前令尹定物力溢故数钱千者十余万科敛遂烦而输不前公欲更之吏白版已上郡须三岁可改定公曰是且困吾民一日不可可三年乎立告喻父老槩除十之二继列其弊白郡追易前版人以爲利而不私钱塘乱卒婴城以自固距邑不三舍声欲樵境上民悉荷担公列夫屯扼走集囹圄饬备候逻严密阖境恃以无恐方诸道㑹合之师乌杂环贼不用命战未接辄溃去所过因暴抄有犯邑者乘暮夜斫栅譟而入公率衆逆之晓谓曰尔讨贼者而欲爲贼乎王师行即至毋自取絶颈祸且尔假道不过图一昔安苟舍仗不吾扰将馆尔于市粮扉茭秆惟尔之须不然吾衆锐不可怒也其人皆耸听詟愧合言曰惟公命则褫甲束刃入就馆无敢轻出与市人交语者不信宿径去以故武康独无剽掠患及将代邑人安公政再诣行朝借留鄱阳号剧繁公以鎭静佐邦治虽军书馈檄委沓无间日每支计得宜能不扰以及事㑹岁旱官平粜以资饿人公适摄守命吏毋限郊郭随至毕给又倍禀之率人日得二日食眡他州流惠爲多旣而旱愈虐公以爲忧徧走羣祠祷雨甚力因得疾竟以不起人哀之公自蚤岁恳志嗜读书入官犹不废间提笔游举子塲两与賔贡补太学内舍虽不第而学弥笃该涉经史缀文裁诗语皆温粹有典则性宏厚孝友于兄弟族党交游无不善立义甚髙喜趋人急北海工曹元亿当改京秩而荐章危及格且代去去则章不可得公以已所得章推与之人称爲难生平恬介未尝趋竞仕虽累历而清苦自刻励又好施予卒而家罄乏无余赀享年五十有四曽大父中孚故赠左正议大夫大父锷故任左朝议大夫父筠故任左承议郎累赠左金紫光禄大夫母安定胡氏赠同安郡夫人娶今右朝散大夫庐陵欧阳中之女先公十四年卒赠安人生女一人适今右承议郎林元忠男四人惠州文学端疑其长也次端丞端辅端弼俱力学问孙女一人孙男三人曰武仲文仲牧仲俱在幼公之殁凡知识大夫士若州邑朋旧至田里细人无不叹悼有泣者铭曰何中之平不谷不陵而不长厥龄何仕之能又惠且淸而不公不卿惟蓄德之赢爲嗣人之承其征斯铭范香溪先生文集卷之二十二范香溪先生文集范香溪先生文集跋跋浚宋史无传兰谿县志范浚传载朱子两造其庐皆不遇录书屛心箴以去註入孟子集传明嘉靖初御註心箴与程子四箴註并颁天下学宫盖一代大儒也集爲其姪蒙斋所辑初刻于绍兴辛巳陈肖巖爲之序再刻于元至顺壬申吴师道爲之序吴序谓得断简七卷与其族孙俊家藏残本合裔孙元璹率族人共梓之皆家刻也此万历重开弘治兰谿令唐尙虞刻本有同邑章懋序童品撰香溪范先生传按县志官师表县令栏唐韶弘治十二年任宦蹟门唐韶字尙虞鄕贤传章品初从童姓与章懋齐名弘治丙戌进士筮仕后奏复宗姓此题童品盖犹未第时所作也胡应麟序不言刻者爲谁余尝别见干隆四年印本板刻若一已有裔孙某校梓名氏一行此尙无之疑书亦家刻其板自明入淸世守未失此其明时初印也后附蒙斋杨溪两遗文皆先生犹子爲四库本所无蒙斋遗文爲至顺本增入见师道序此多杨溪遗文又明代新附矣明时自御註心箴颁布天下是集之传寖广惟所见他元明本板印无一淸朗书贵家刻此类是也卷十五节费篇阙文三段前明传本已然无从校补矣吴县姜殿扬范香溪先生文集范香溪先生文集范杨溪先生遗文一卷范杨溪先生遗文先生讳端杲字元章号杨溪官国子监学賔与蒙斋并学于叔父香溪公有文集数卷失传今辑得数言与蒙斋集并附见焉明复轩箴予姪友龙读书尚志以明复命其轩予闻而喜卑之以箴曰于皇上帝降衷于民民具受之其本也眞彼昏罔觉如荒斯屯本眞一落日奔以沦惟古圣哲道修于身爰立尔极后学持循秀野亭髙着春山最蔚蓝截然屹立白云端小亭爲爱依靑壁野色当窻指点看游宝惠寺山不到兹山乆寒梅又着花白烟藂古木乌鹊倚枯槎路转冲危石泉流涨浅沙不堪回首处樵唱起呕哑香山塔院招提登览处野客兴偏浓路入千层翠窻涵万叠峰溪声来小院云影落长松幸对老僧榻焚香话苦空范香溪先生文集范香溪先生文集范蒙斋先生遗文一卷范蒙斋先生遗文先生讳端臣字元卿号蒙斋官右史受学于叔父香溪公人品文章卓然名世已彪炳志书矣诗集三卷文集二十余卷世逺无存今辑散见诸书者并附于香溪集后以见一班云秀野亭乞得天公五𤱔春暂抛手板着纶巾搴花露粉频沾袖洗竹山光忽傍人金点流莺田羃羃雪翘幽鹭水𥻘𥻘尊前无地栖荣辱秀野亭中自在身不敢寻诗怕雨催须知挈榼爲春来天公未放阳乌出坐客何妨笑脸开寒食花光犹照眼乱山云气欲侵罍黄昏数点池南雨似惜香尘逐马回半山亭窈窕转巖腹划然见孤亭横分树矗矗下枕溪冷冷日暮人迹絶犹闻樵斧声藏春园园径萧条草树荒半山林影净回塘墻根遶荠春还近亭角舒梅暖自香两鬓斜知随节改百忧差喜得身强寻诗问酒追豪胜且送残年入醉乡题密山寺壁篱落隣林麓江湾应霭烟乌鸦依野屋独鹿度平田孤阁髙竿隔篮櫺绿柳连僧栖心象息游衍亦夤缘喜智者华藏二禅老到宝惠云牕共盥石潭冷雪屋对吟山叶红我欲径寻莲社去莫将归目挂飞鸿冬日寓宝惠敎寺观书倦棐几理策开蓬门萦纡竹溪步迤逦僧家园云容酿密雪烟景收残暾人语野桥店鸟鸣桑柘村山深古殿閟涧曲回流喧松桂不改色梅蕊亦已繁久厌城市卑愈觉山林尊归途偶成咏所乐非所言此君轩主人结屋淸溪侧对敞轩扉幽更僻自怜桃李涴尘泥故植琅玕对丛碧只今俗子纷铜臭熏天夸侈极曲眉皓齿宴华堂嫚绿妖红醉春色争如此处是潇洒左右牙籖散图籍暑风韵玉脱豹胎凉月影金交兎魄我来登轩同赋诗试问何如严武宅城南塔院靑天寥廓地轮囷云海苍茫万里春渺渺江风吹不断塔中人与太虚隣登钓䑓此地有天险双台千仞岗眼寛知世窄皇极便神伤惨澹诸峰立萦纡一水长振衣怀古罢新句入斜阳又仙山行仙山仙山郁嵳峩紫烟氤氲生绿波飞琼玉楼不知处杂佩丁珰隔烟语三靑山鸟去不来六龙落日只啣哀唿声嗷嗷动天地老蛟吹涎海波沸岭南鞭春一辞湖上月三见岭南春怪鸟唿如鬼痴猿立似人蛮商通海舶渔户杂江濵尚有鞭牛扑纷拏起路尘题灵洞路傍溪多立石迳转特勾衣云兼晚色至叶带秋声飞孤鹭忽惊去片云明残晖石磴短策将我影照尽山前溪夤缘入风磴历览穷攀跻不须剪梧桐自倚青冥梯洞桥桥边十丈水折干余风霆桥下一泓水冷然照吾缨世故暂如失兹山得深行下洞孤烟灵洞逺未羡三茅山柏子得妙见梅花有竒攀虽无金碧丽髙士昔所关怪石人间足安危顷刻异候状唯应山中石不受客尘障捜竒贮元龙飞云劳鲁望天池泉天然水泓洞不涸亦不涌纷披石苔静掩翳寒茗拥微风不生波金刹影时动輓龙图待制徐良能墓少日蜚声竦白袍暮年策足上靑霄功名略已追前辈事业眞堪托后凋谏草半焚烟寂寂琐窻一梦夜寥寥古塘原上谁行路只有哀笳引葬箫新嫁别隣家新妇谁家女昨日嫁来今日去徘徊欲去唿问之何乃遽遭姑舅怒妇欲致词先泪雨妾在村东年十五长成只待嫁良人不识人间离别苦妾从五岁遭乱离频年况逢年凶饥母躬𧖟桑父鉏犁耕无余粮织无衣十年辛苦寸粒积倒箧倾囊资女适岂知薄命嫁良人招得偷儿夜穿壁晓看奁槖无余遗罗绮不见空泪垂公姑忌妾遣妾去欢意翻成长别离公姑遣妾妾难住出门惘失来时路不恨良媒恨妾身生离不爲夫征戍我闻此语长嗟咨谁知贼遣人分离抚人捕贼官乃职纵贼不捕官何爲妇言妾去君莫语偷儿如䑕官如虎祭叔香溪先生文呜唿下古之世人谁百年混混生死夫岂足言惟贤人君子世不可则人之爱之欲其齿发肤体乆而愈坚虽得百年以殁人犹恨其莫赎况中道而奄忽人恶得而无怨焉彼达人大观固已齐浩劫扵一瞬契彭殇扵一辙存亡得丧死生祸福曽何足以累乎其天其所怨思嗟惜而不能自已者实人情之所以然故颜渊死以夫子之圣犹哭之恸葢非哭其短命以死哭其贤者旣死而不能以复还呜唿今吾叔云亡凡识面者莫不爲之恸哭亦以夫人之至贤者也观其道义有宗学问有源英华其文雄辞大篇浩胸中之万顷藐钟鼎扵浮烟迹虽遯扵林谷名已塞乎天渊使吾叔生扵阙里则备行絶德必从容乎颜渊之右使吾叔生扵汉代则大书实录必辚烁于班马之前在河汾则文中子不得爲独善在唐室则韩文公未知其孰先吟哦乎诗章则少陵太白若心法之授受游戏乎翰墨则钟颜虞禇同笔势之淸妍有楚人之骚雅而引义托兴不爲湘累之怨怼有晋人之风度而动静语默复与礼法而周旋至若驰驱朋执黾勉宗亲赠必固辞求无不应担石之储常空扵私室方丈之食常盛扵賔筵此其方笃扵古人者又吾叔孝友仁厚之性行扵无事而世俗以爲絶异而甚难者也呜唿天旣文吾叔矣独不寿吾叔而使大轲之所传也耶岂其捜抉造化雕磔百象出天入神竒怪恍惚天且厌之而故啬其年耶抑岂追慕前修精进不已苦心极力外膄中干固自有勦其冲气遂不以乆而延耶不然福善祸淫之说何天之报施于人者有时而或愆也呜唿吾叔儿姪聚指且千如端臣者曲蒙爱怜谓我之顽可磨可镌诲我育我若已子然我有一善叔喜见颜我有一失叔愠形言承聆謦咳给事丹铅文俾见藁诗俾属聨夜必促膝朝必分飡道尊而严可亲莫干余二十载恩意益绵今吾叔旣已往矣我何益于生前虚堂沉沉两树团团研席窻几图书委骈思之如在寻之已捐每念之至泪如迸泉虽死而不亡者在吾叔固无所憾而九原之不可作顾我族之何冤郁佳城之旣启岌飞旐其当迁抚行棺而恸絶其永诀于终天哀无穷而词有极旣殽薄而醪酸