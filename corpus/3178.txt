十先生奥论註提要钦定四库全书集部八十先生奥论註总集类提要等谨案十先生奥论註四十巻不着编辑者名氏亦无刋书年月验其板式乃宋时建阳麻沙坊本也书中集程子张耒杨时朱子张栻吕祖谦杨万里胡寅方恬陈傅良叶适刘穆元戴溪张震陈武郑湜诸人所作之论分类编之加以注释据其原目凡前集后集续集各十五巻此本续集脱去前五巻仅存十巻而前集第七巻以上亦属后人抄补其原註并佚去不存所亡之巻己无篇目可考不知作者凡㡬即此四十巻中核其作者已十六人但题曰十先生中间宋史有传者凡十一人其余若张震字东父益宁人孝宗时中书舍人龙大渊曽觌除知合门事尝缴回词头事见胡沂传郑湜有二其一字溥之福州人光宗时为従臣奏立太子监国见留正传其一则绍熙元年为従政郎进治术十巻见书録解题此所载之郑湜其进治术者欤方恬刘穆元陈武三人则史传俱无可考见矣宋人文集名着史册者今已十佚其八九而名姓无闻篇章湮灭如集中方恬诸人者更指不胜屈此书虽不出于科举之学而残编㫁简得存于遗佚之余议论往往可观词采亦一一可取固网罗放失者所不废也干隆四十六年九月恭校上总纂官纪昀陆钖熊孙士毅总校官陆费墀十先生奥论註前集卷一钦定四库全书十先生奥论註前集巻一歴代圣君论吕祖谦尧舜道离于天下或者圣人为之也亦时之变为之也道函于泰始隐于浑沦而藏于未雕未斵之天者未离也已而裂于干坤洩于河洛分于八卦散于九章而其体始离矣虽然体固离矣而犹若未离也何者干坤判而未凿也河洛呈而未支也八卦具而未演也九章叙而未畴也迨夫既凿而支既演而畴析之而后分也斵之而后散也详之而后乖也彰之而后晦也嗟夫道之全体至是而始暌矣吾尝求易于未有易之前葢未始有一画也而画则始于伏羲羲之画未详也画而三之卦而八之其端倪畧发也已而文王重之孔子繋之而易之体始分矣虽然不重不繋不可也人心懵然中则无见也不灼其影昧者弗覩也不烈其声瞶者弗闻也洗心退蔵者圣人之分也吉凶与民者圣人之余也为其余而不及其分圣人之心亦缺然也是故易之书为忧世而作也无所忧则不作也嗟乎彼文王仲尼又何等时耶吾固曰非圣人为之也亦时之变为之也昔者尧以是道而传之舜则曰中舜以是道而传之禹则亦曰中中果何物耶意者尧不免于强名而舜不过于循袭也夫强名以言道循袭以语人非意也势也河洛出矣八卦具矣而中之名未立也虽然言之可矣尧之命自中之外则无説而舜则有曰人心道心也危㣲精一也营营然若虑夫其择之不精也其语之者不详也其守之者不固也继而曰无稽之言勿聴也弗询之谋勿庸也吁强名而言中亦既赘矣而奚至于是哉吾深悲夫舜之时不逮夫尧也自尧舜而有执中之说精一之説然后有吾道一以贯之之説有喜怒哀乐未发之説已而为性善性恶之説为善恶混之説而道始益离矣嗟乎尧固忧乎后世之不知中也而中之名立舜固虑夫后世之失中也而精一之説立二説立而后世之説卒以穷吾又悲夫尧舜之不得以归乎天也不特此也九畴之钖禹得之无説也而箕子则反覆言之未㡬汉儒得窃之以文其诞而皇极之道孤向非箕子开其源而汉儒何以承其流也噫彼箕子又何等时耶吾固曰道离于天下非圣人者为之也亦时之变为之也然则处时之已变则何为则亦曰伏羲尧舜而已矣文王箕孔而已矣以酒而解酲可也恶酲而去酒不可也吾独悲夫圣人之不得以归乎天也大禹圣人之举事亦难乎其始也曷难乎其始也始者终之的而创者述之表也始者创之终者述之吾见创之者一线而述之者滔天也嗟乎圣人则亦无心待天下来世而已矣奈之何天下后世之不以无心待圣人也葢尝读书而至于苖未尝不悲舜而叹禹也舜圣人也禹亦圣人也而有心乎哉苖之不率非一日也在尧之时则然也尧尝一遏絶之矣而苖不悟舜尝一分北之矣而苖复不悟然则尧舜何汲汲于苖之悟也悟不悟无足介也而鳏寡则有辞也庶戮则无辜也民弃则弗保也尧舜无心于苖而有心于民也徂征之举葢再悟之也嗟乎圣人其亦待苖以速化而示以无心之太过也欤吾闻圣人无心也以有心议圣人者凡民也奈之何其不以无心议之也彼固谓揖逊之治征伐则未见也都俞之化誓师则未闻也征伐未见而见于舜誓师未闻而闻于禹则是起戎者舜先之而召乱者禹首之也虽然苖逆命犹可也苖不逆命则舜之征也为无名禹之班也为无功而益之賛也为不切矣夫起戎而至于无名召乱而至于无功吾固悲夫圣人以无心之用而得有心者之议也嗟乎圣人亦不计后世之议此也夫有心于伐人者其筹之必工也其计之必审也工而审焉者故其胜必决胜而必者功巧于中人者之为也然则圣人固巧于中人也哉圣人宁可以失师之名归之已而不忍中人以图幸也吾固曰圣人无心也有心者之议不计也吾亦不责有心者之议而叹圣人不幸而有苖也向使无苖则无征无征则无誓征誓之名不立吾知舜可以逰乎尧之天禹可以逰乎舜之天而天下来世有心者之议皆可以相忘于不可致诘之域矣惜也以舜禹之无心而不得以遂乎此也是故自夫有舜之征然后有𦙍侯之征成汤之征武王之征虽征其所可征然征之名此乎出也自夫有禹之誓然后有甘野之誓鸣条之誓孟津之誓虽誓其所当誓然誓之名此乎立也舜禹之心夫岂以征誓而示后世也哉吾固悲夫始者之一线而终者之滔天也吾固曰圣人无心也有心者之议不计也吾亦不责有心者之议而叹圣人不幸而有苖也成汤言不足以孚乎民也言出而民孚者是必有孚于其先者焉非言也言焉而孚未若不言之孚也易之革曰已日乃孚又曰未占有孚葢孚之于己日者革而孚也孚之于未占者孚而革也然则已日之孚又不若未占之孚也何者求信于人者是必难乎其信也难信而信非信也中孚之繇曰鸣鹤在隂其子和之而夫子以为居室言善而千里之外应夫居室之言若无与于千里也而千里之外应者理之所在不求孚而自孚也君子乌可以言而求孚哉吾观典谟所载葢数千语不啻也而未尝有一语令乎民且尧舜非愚乎民也知民之不可以一语令也以天下之大而传之人前此未闻也而尧舜径行之不告也已而荐之天暴之民而讴歌讼狱者自来也诸侯朝觐者自至也尧舜非期之而使㑹约之而使同也无他孚焉而言言焉而孚是以未施信于民而民信之也嗟乎以言孚人者其出于季世之圣人也欤葢尝读书而至于汤未尝不悲汤之穷也吾闻汤圣人也奚为而至于是也汤居时之穷者也居时之穷而不能变则益穷也夫穷则变变则通圣人之易也而奚以累乎汤吾不悲汤处时之穷而悲汤无以示天下来世之穷也汤之誓曰非台小子敢行称乱有夏多罪天命殛之者示民以不敢专之之辞也又曰汝曰我后不恤我衆舍我穑事而割正夏示民以所未谕之辞也又曰予其大赉汝尔无不信尔不从誓言予则孥戮汝者责民以信而督民以必信之辞也嗟乎动天下之兵而加诸天下之主其迹诚逆也其理诚悖也而曰予不敢专尔所未谕也信之者赏而违之者诛也吁迹逆而掩之以顺理悖而覆之以诚如之何而冀民之孚也吾固知非圣人之事也而汤之心亦卒以不安虽然使汤安于其穷而不变不可也安而不变者是助桀者也放桀之罪身罪也助桀之罪心罪也身罪之罪其罪小心罪之罪其罪大小不可以易乎其大而身不可以掩乎其心者身罪而心非后世或可以原心而定罪身脱而心陷焉者吾不知其罪之如何也嗟乎此汤之本心也而难以告夫人吾观当时曰舍穑曰其如台者非助桀之言也不急以伐桀者之言也夫安于虐而不急以伐焉者何也意者执于其好而不忍也夫不忍以贼乎其君而上之人诚忍焉汤之心又何如也吾固曰汤处时之穷者也虽然此犹可也汤之慙有曰予恐来世以台为口实葢忧无以释后世之辞也夫有所创而惩其述焉者难免也而汤顾忧之汤非为武王伐纣者设也为千万世圣人者设也夫自加乎人之君而忧其子孙加于人是笑房杜者之智也非为匹夫匹妇复讐者之为也过非桀也心非汤也罪非纣也心非武也援汤之言定桀之罪按武之训数纣之非其祸不浅也呜唿此汤所以终慙而不释也而虺之诰则曰王无慙天之钖于王者然也民之戴于王者然也王之声色则不迩也货利则不殖也其寛仁是信也其大徳是昭也王奚慙哉吁虺之诰诚然也汤然乎哉吾固曰汤处时之穷未穷也而无以示天下来世之穷也虽有百虺之诰亦奚释文王古今论无忧者必曰文王忧之深者亦莫若文王夫文王果无忧也而奚忧曰忧不在于文王者深忧也忧而在焉非忧也人咸知有忧之忧而不知无忧之忧无忧之忧深忧也忧不在尧而有驩兜之忧者尧之深忧忧不在舜而有瞽瞍之忧者舜之深忧然则文王之忧者亦不于其身于其人者乎人皆曰父王季而子武王者文王可以无忧也予则曰无王季之父无武王之子无忧也父而季也子而武也文王之所以深忧也何者王季宜王而不王者也武王宜王而未王者也彼天下之人思其所不王而疑其所未王文王之忧何如也虽然是忧也文王以为忧也易之他人则非忧也幸也广土衆民君子欲之人所同然也而文王则顾以为忧嗟乎文王之忧其异乎人之心欤天下之生久矣尊卑之分不可易也而纣为之君夫纣诚君也文王诚臣也臣不可加乎其君者理也而天下亦必知其王夫文王固宜王也而文王之心则以为我奚王也岐山之民王之民也江汉之民王之民也东海北海亦王之民也无王则无岐无江汉无东海北海而予奚得以君之也今岐之民则曰是文王之仁也江汉之民则曰是文王之化也东海北海则曰是文王之善养老也嗟乎我何有于天下而天下顾知有我也已而虞芮不质成于王而质成于我昆夷不遣聘于王而遣聘于我甚矣文王其无以谢天下也吾将有以率邠岐之民江汉之民东海北海之民与夫虞芮之臣昆夷之聘而归之王可也是故羑里之囚人皆以为文王之不幸也而文王则以为宜也我无以取信于君而得罪焉者宜也君奚过哉是故易之书为明大分而作也自夫文王安于羑里之囚而不敢以过纣明夷养晦益坚事上之小心然后天下皆曰文王圣人也圣如文王而且不敢过纣我何有哉是以当时之人怨不至于叛愤不至于激者皆文王以身挽之也虽然文王固可以身挽之也然文王能挽之于其身而不能挽之于其子孙能使其民之不叛而不能使纣之必改能遏汝坟之怨而不能遏孟津之毕集能率天下以事纣而不能止牧野之投戈是则文王之忧至此而终不可释也吾固曰忧不在于文王者深忧也不在其身而在其子孙者尤文王之深忧也文王望道之心何如哉惜也文王有此心而不得以如其时也昔者尧以天下与舜舜逃之舜以天下与禹禹逃之二圣人者逃之而不能免焉者也禹以天下与益而益之避卒得以遂其志吾尝谓舜禹之心之不得以如益也使文王而生于此时则尧自尧舜自舜禹自禹文王自文王交相忘于无事之域縦有不得已焉则犹可以为益之避而得以遂其心惜也文王不生于舜禹之时而生于商也武王天下不可一日无君也一日无君者固武王之忧亦伯夷之忧也武王忧今日之无君而伯夷忧后世之无君忧不同而君一也吾尝读泰誓之书未尝不悲武王有无君之心也然武王之无君天下之有君也武王得无君之非而天下获有君之幸以已之非而幸易天下之幸奚不可也而伯夷则不之恕也吾观汤之慙未释于伐夏之日而仲虺则释之武王自谓于汤有光而伯夷则非之何者汤无伯夷则慙而武王之臣皆虺故非也慙不见于汤则非必见于夷光未见于武王则释先见于虺汤之慙夷之非武王之光虺之释皆同此忧也无武之光无虺之释则天下无善治无夷之非无汤之慙则后世无宁君吾固谓数圣贤者同乎其忧不同乎一世万世之忧也虽然汤为之而身慙而武王则假于人者何也处武王之势然也文王葢尝有慙矣非徒为汤之慙而且慙乎为汤也使武王而复慙焉是视天下之无其主也故武王任无君之非而有伯夷非无君之责使今日有得君之利而后世无従乱之虞嗟乎武王之意亦深矣而其迹则逆也其理则悖也而亦难以孚乎人今观数纣之辞则详而明誓衆之辞则曲而直援文王之辞则大而着意者明纣之罪直取其心而着文王之徳期以取信于天下而已吁以已之意而求以孚乎人人亦既徳矣而况于援亲之徳而强以説人吾未始不为武王病也虽然武王诚病也文王之徳天下皆知之而亦何俟于予言然不如是则人无以取信于我也泰誓之书吾当畧其数纣之辞而考其自誓之辞然后可以见武王之心且其言曰天视自我民视天聴自我民聴百姓有过在予一人曰予克受非予武惟朕文考无罪受克予非朕文考有罪惟予小子无良意者以天下之意如此其孚文考之徳如此其着今日之过非天人也非文考也乃予一人之过也夫以必胜之辞而伐至不仁之纣天眷人予而犹惧其有差吾以是知武王之心也不怨天不尤人不咎文考之过不知当时之非不避后世之议以天下之责而萃于一已天下何与于武王而武王为之若是力也诚不忍视天下之病而自居其身以忠也是以放牛归马为天下也散财发粟为天下也武王何与焉吁葢至是而后见武王之心昔者夫子序洪范之书则曰武王胜商杀纣立武庚以箕子归作洪范洪范者大法也访大法于亡国之臣吾固谓非武王则不访非箕子则莫陈也而夫子则详直而序之者意者以谓可胜则胜非求胜也可杀则杀非过杀也可立则立立之所以为仁可归则归归之所以为义而武王一以无心处之斯其所以为皇极之君也欤吁葢至是而后益见武王之心十先生奥论註前集巻一十先生奥论註前集卷二钦定四库全书十先生奥论註前集巻二圣贤论杨万里曾子无圣人之天而求至乎圣人之地其至者否也然则其孰为地孰为天仁也者圣人之地也力也者圣人之天也尧舜之所性汤武之所身孔颜之所传惟此一事故夫仁也者圣人之地也学圣人而不求至其地是欲归其家未及门而宿于墙之外也然则仁何事于力子曰仁之为器重举者莫能胜其为道逺行者莫能至又曰有能一日用其力于仁矣乎而冉求亦曰非不説子之道力不足也故夫天下之重者莫重于不重之重而太山为至轻天下之力者莫力于非力之力而乌获为至羸仁也者不重之重也圣人也者非力之力也夫惟有非力之力者然后能举不重之重不然子贡之辩子路之勇足以屈天下震诸子而一登圣人之门动静语黙弛然废举其辩与勇纳之懐而无所用之然则必有非力之力而后能举此不重之重者也葢夫口易强而有辩也身易强而有勇也资难强而有力也非有其天其谁实能之故曰力也者圣人之天也无其天而求至其地无其力而求举其仁此楚人之所以学乌获而死者也昔者楚人有慕乌获之力而学之其里之父欲持千钧之负而适秦者闻楚人之力也而请焉楚人者欣然而试负之然肩之而不能胜胜之而不能步步之而不能至秦强而走焉不十步而絶筋折胫以死学者无圣人之力而求举圣人之仁吾惧其负而不能胜胜而不步步而不至秦也故夫乌获可慕而不可学也有乌获之力而举乌获之负可也无乌获之力而试乌获之负可乎乌获之力千钧之负不可试也而况圣人之仁而可试乎哉有其力而堪其负其惟曾子乎曾子曰士不可以不𢎞毅任重而道逺仁以为己任不亦重乎死而后已不亦逺乎曾子之力庶乎圣人之力者也何也其力𢎞然后肩之而能胜其力毅然后胜之而能步曾子之于仁𢎞以肩之毅以步之其至于秦无难也虽然轻天下之重者重而不之觉迩天下之逺者逺而不之虑曾子亦觉其重而虑其逺者也子曰仁者安仁安则重者轻夫何觉又曰我欲仁斯仁至矣至则逺者迩夫何虑此圣人之事也曾子未及也故曰曾子之力庶乎圣人之力者也虽然任重而能堪堪之而不释道逺而能趋趋之而不息秦虽去楚逺矣其庸不可至乎而况吾仁非若秦之去楚也哉曾子也虽未能如圣人之不觉其重不虑其逺之安也仁以自任死而后已曾子其不至于仁乎子思曰或安而行之或利而行之或勉强而行之及其成功一也曾子之谓矣颜子道可遇而不可传非真不可传也遇则可传不遇则不可传矣何谓遇以吾之有迎彼之有是谓遇遇则不相拒而不遇则不相受不相受而求相传是煑石以求其为粥也薪可尽斧可穿而粥不可成何也粥固石之所必无也天下之事从其有而迎其有则其功易取其无而纳以有则其功难而况于以道传人而传于不相受者耶葢不相受而求其传吾虽挈然有以与之彼则茫然不知所以受之吾虽昭然有以示之彼则暗然不知所以覩之彼非不受不覩也彼固无以受无以覩也举珠玉以授无指而责其不翫指日月以示无目而责其不仰可乎若夫手与目具者惟恐吾之不授不示也授则受示则覩矣不惟授而后受示而后覩也虽不授之犹将取之虽不示之犹将窥之何则彼固有以遇也手与珠玉遇则其取不可禁目与日月遇则其覩不可闭大哉遇乎圣人以道而传于人不有遇之何以传之虽然圣人之于人固不忍以不遇而不传亦不可以不遇而必传不遇而不传天下将以吾为絶不遇而必传天下将以吾为拂拂之则有所不胜而絶之则又有所不悦圣人于此难矣哉以夫子而传颜子颜子之幸耶曰非颜子之幸也夫子之幸也何也夫子之无难也何也遇而非传也夫惟遇而非传是以传而必遇吾尝观夫子与回言终日而囘不违其契葢如此也契原于顺顺原于遇今夫日能消氷而不能消水岂日之乐乎氷而祛乎水哉氷与日相受而水与日相捍故也夫子之于回其日之与氷欤何其遇而顺顺而契也然则回与夫子之契岂夫子之言能启人而颜子之聴则聴人也耶夫子之言能启人也则难言之童启矣回之聴能聴人也则车马轻裘之言入矣然则夫子之言言不以言回之聴也聴不以聴言不以言则言者天也聴不以聴则聴者亦天也以夫子之天触回之天以回之天感夫子之天是惟无合合则遇矣夫何违之有当其未言回意已传及其既言回意无外使夫子一笑而回已领矣而况与之言终日耶或者曰回何功于后学也参如回则无其孝经矣门人皆如回则无论语矣有经而道犹不传也回也日居于韶濩钟磬之侧而弗考弗击使有耳者无闻焉非过欤违生疑疑生问问生道而回也不违也嗟乎道以言而通亦以言而塞非言之能塞道也失之也一失而为训诂再失而为辞章言之盛道之衰也不有回之学何以使学者知有妙学哉学者弃其学以学回之妙学则盛者衰衰者盛矣盛者未盛而衰者未衰曰回之无功于后学也宜也孟子仁可得而求乎曰可仁可得而闻乎曰不可仁不可闻则学者乌可求曰求以不言不求以言葢体仁者心也而心非仁喻心者言也而言非心言道非心也而言可以求仁乎哉言之非心也以言有所不能言也非惟彼心之仁不能言于吾也吾自求之吾自得之吾自不能言之矣人有生而不能饮酒者问酒之何味其能饮酒者不过告之以酒之美而已若酒之所以美者虽能饮酒者亦不能自言也非吝于告也极天下之善言酒者止于此也就使能言而不止于此亦不能使不饮者之知味何则吾以其言言酒而彼以其听听酒而言与聴卒非酒也韩子曰博爱之谓仁程子曰非也仁者觉也吾将是韩子则夫子之言有不然者颜回问仁子曰克已复礼为仁于博爱何与焉吾将是程子则夫子之言有不然者樊迟问仁子曰爱人于觉何与焉仁之不可言也如此然则仁不可言二子之论乌乎归曰吾将归乎夫子然则夫子之论是不一也乌乎而得归于夫子曰吾将由孟子以归夫子程子者得夫子之潜者也韩子者得夫子之彰者也孟子者得夫子之潜与彰而据其㑹者也孟子曰恻隠之心仁之端也又曰今人乍见孺子将入于井皆有憷惕恻隠之心嗟乎孟子之言仁葢至于此止乎然则曷谓恻隠曰是不可言欤孟子之言及于恻隠葢假恻隠以明仁而恻隠非仁也今于恻隠之外又求恻隠之说正使恻隠之説明而仁愈晦矣虽然试言之隠也者若有所痛也恻也者若有所悯也痛则觉觉则悯悯则爱人之手足痺而木者则谓之不仁葢方其痺而木也搔之而不醒扶之而不恤彼其非不爱四体也无痛痒之可觉也至于无病之人误而拔一髪则百骸为之震何也觉其痛也觉其一发之痛则爱心生不觉四体之痛则爱心息孟子曰不仁者以其所不爱及其所爱此不觉于人者也曰人病舎其田而芸人之田此觉于人而不觉于身者也曰指不若人则知恶之心不若人则不知恶此觉于身而不觉于心者也以觉吾之痛觉彼之痛则爱人以觉彼之痛觉吾之痛则自爱自觉而自爱则何理之不悟觉人而爱人则何物之不覆是故不爱始于不悯不悯始于不觉不觉始于不痛古之君子以不如舜为忧此一痛也以一夫不被其泽为责此亦一痛也故曰痛则觉觉则悯悯则爱然则克己复礼仁也爱人仁也博爱之谓仁仁也仁者觉也仁者何也均恻隠之心也故曰孟子得夫子之潜与彰而据其㑹者也虽然孟子则善言仁矣何与乎学者之事哉学者诵孟子之言者也吾知恻隠之为仁也市门之侩终日导千金之贾而鬻于市归其家无一钱之藏则外而不内也孟子之言仁何与乎学者之事哉孟子曰苟能充之足以保四海苟不充之不足以事父母学者葢亦求其所以充之也哉十先生奥论註前集巻二十先生奥论註前集卷三钦定四库全书十先生奥论註前集巻三杂论胡寅秦李斯献䇿始皇用之烧经书坑学士谓可以杜异志息诽谤者矣然沛公一起言太公兵法运筹决胜者张良也说下秦将使连和者陆贾也收秦图籍荐大将抚根本者萧何也陈奢丽取灭亡之戒者樊哙也将思归之士出南郑定三秦者韩信也脱輓辂论咸阳形百二之利者娄敬也自余如参陵平勃之徒莫不以材智䇿勲为汉宗臣计其生时秦于楚尚未得华阳夫人也始皇又何在而此羣雄或伏于胥吏困于卒伍屠狗贩缯寄食乞怜姓名不闻而往往已有喋血咸阳葅醢祖龙之志矣始皇既不得而坑之方且虞心非巷议之人治偶语非今之罪是犹大川泛滥坏隄横决而区区于捧土增石窒罅补漏不亦愚之甚哉史谓秦愚黔首夫黔首固多愚不待秦而后愚也其不愚者非秦所能愚也然则灭仁义之涂絶谏説之辨以一身而讐视四海之人将以遏其口屈其心至于贼至而不知刅迫而不免是则自愚而已矣豫让君子为名誉而为善则其善必不诚人臣为利禄而効忠则其忠必不尽虽然滔滔皆是也之人也殆庶㡬乎美观而不足于夷攷矣使智伯有后而豫子为之奋不顾其身报仇之心未可知也智伯无后矣气势无所可倚矣富贵无所可求矣子孙无所可托矣而让也不忘国士之遇以死许之至再至三而愈笃则无所为而为之者故曰真义士也此非特可为委质事人之法无所为而为善虽大学之道不过是也襄子知其如此独无以勉而旌之乎而终于杀之何以为人臣不怀二心者之劝哉前史列让于侠士非也项羽莫强于人心而可以仁结可以诚感可以徳化可以义动也莫柔于人心而不可以威刼不可以术计不可以法持不可以利夺也项籍生于战国耳不闻先王仁义之事目不覩先王礼乐之化其所知者惟攻战争鬭耳彼其见白起坑赵卒于长平必以为豪敢武勇而慕向之也虽其天资祸贼亦有所效而为之此二十万人者心既不服即速坑之使秦民皆不服可尽坑之乎昔周既胜商商之余衆蠢有异谋周公东征去其渠魁而已建成周迁顽民选用毕公君陈为之父师教训渐磨至千三纪然后丕变昔商今周混无异俗大哉逺乎圣人之处事也向使周家有怨疾之心奋于殄戮非无余力仁恩不足而刑杀是烦惧而乱者衆矣不此之法而惟杀是务二十万人不服羽得而坑之诸侯王不服四靣而起羽独且柰何哉张良重义之人一饭必报寡㤙隆怨者虽宗国犹将使人覆之心一也而差别如此夫一饭薄礼犹不忘报则可以见其仁矣相国之禄万钟岂真一饭也五世之相其为饭多矣良区区于此岂为利哉君臣之义不可废也鲁庄公以千乘之国不能复其父仇而良以亡国之臣匹夫之力伸志义于天下人之能否相去岂不逺哉或者着论以谓良年少轻用其心奋一朝之怒侥倖其成黄石老父素不喜也故为后期之约堕履之事以屈折其虚气使能忍以就大者是不知良也良本为韩报仇非有事汉之志者苟能毙吕政于一椎则其心惬矣或者之言虞其败耳是不然夫以秦皇狙诈之智虎狼之威千乘万骑之衆挥椎奋击既无觉者良非独免併免力士其智略之妙固已视吕政如罝中狐兎何败获之忧乎是以浅浅待良矣韩信司马氏曰韩信之功大矣观其拒蒯彻之说迎髙祖于陈岂有反心良由失职怏怏耳卢绾里闬旧㤙犹南面称王信乃以列侯奉朝请世言髙祖负信则有之虽然信亦有以自取也下齐不报而自王固陵有期而不至是乘时徼利怀市井之心髙祖欲取之乆矣顾力未能耳及天下既定则信复何恃哉愚谓功过当相凖信功齿三杰不可忘也迎陈之礼可以赎自王之衅拒通之意可以免失期之罪未有反计则当侯以次国逆谋既露犹当宥其子孙如此则汉祖纪信之功讨信之罪各尽其道而无负矣十先生奥论註前集巻三十先生奥论註前集卷四钦定四库全书十先生奥论註前集巻四杂论方恬秦葢秦之暴日设刑以罔人之罪如捕虎豹如猎麋鹿不待彼之犯而后治之也歩过六尺者有罚弃灰于道者被刑由是言之轻刑未必不可止奸严刑者长奸以自蔽也秦之所谓豪杰者吾意其必为浅浮狂妄之徒彼其诚豪杰也秦亦安得而诛之机论事以鋭而奋亦以锐而惰宜不惰也而鋭之终则惰继之何也气鋭而功不随也古之大有为者不凭气以举事以事不集则惰继之矣冲风之衰不能起羽漂流之余不能荡芥势固有所穷也故明主折其气而不使之穷蓄其鋭以待之而不肯轻用其锋故其锐不挫而其锋不可犯何者彼固有以养其锐也方阳之潜于深渊也叶焉者零波焉者氷凄焉者慄而不知其温然者之将复也逮其久也温然者蓊然于下勃然而达于上划然而为雷则惰者肃懦者愤蛰者伸甲者坼萌而逹者无不遂生而如意葢其复之也渐故其蓄之也厚其出之也迟故其震之也惊不鋭于其始而鋭于其终怯于前而勇于后静于久而动于卒天下之事惟其发于卒然者人之所不能料也高帝之为汉王也项羽夺其关中而不敢争驱之南郑而不敢怒帝非真能下人也而隠忍不校以就蜀汉之封者所以安羽而求出于其不意也逮夫汉中之席未温而三秦之师已举鸿沟之约方成而垓下之围已合帝于此何其鋭也夫惟其始也不鋭故其终也独勇帝之始非真不鋭所以养其鋭而就大事也故夫人主之为天下不病其怯而病其勇不取其鋭而取其坚葢鋭者其气也坚者其志也髙帝曰吾亦欲东耳安能郁郁久居此乎此高帝之志也天下之事无必为之志而特恃其轻为之勇无先定之谋而欲求速成之效愚未见其能济也何者轻为者不量力而欲速者不知变故也方今天下其可有为之时耶其未可有为之时耶以为可以有为也则未见其可为之机以为未可有为也而将遂不为也则愚未见可如此而遂已也古者敌国相持其为䇿有二而已可战则战不可战则守过是无䇿焉其所谓守者非不战之谓也先为战备以待其可战者也故以战则胜以守则固战则天下莫能支守则天下莫能窥惟其先莫之窥也是以一发而莫之支也今也以为战而忘于战以为守而懈于守在彼既有可胜之形在我亦无不可胜之备则亦仅自立耳呜唿以今日事势其将大有为耶其欲仅自立而已耶如其志不立于仅自立也则今日之所以待敌者愚不知其故也愚虽不肖切尝妄论当今之故以为今日之失在于志太鋭术太疎举事太轻责效太速此天下之事所以颠倒错乱而无所成就也符离之举非不鋭也愚独叹其疎而恨其失于太早也虽然符离之事既已往矣则夫后日之事岂可不先为之谋而复蹈其辙也哉广度昔者圣人之为天下常忧天下之不治而不敢忿天下之不治圣人固忧其如此也而未尝忿其如此也非不忿其如此也以为天下之事未能遽如吾意也未能遽如吾意而忿心生焉则欲其一旦骤如吾意且夫天下岂有骤如吾意者耶不度其势之利害可否骤起而决为之不以骤而屈则以骤而沮何也未可之事以骤而失机未至之便以骤而先发故也举而失其机发而失其便则其志必益耻其心必益愤而其勇必未已以未已之勇乘易忿之心则思之不待熟讲之不待精前之失未惩而后之举复发矣嗟夫天下之事务决吾意而侥倖求逞者不可数为也昔者孝文之世天下之事其不满人意者多矣而贾谊为之痛哭流涕谊葢忿其如此也谊视之不胜其忿而文帝忍而不顾帝岂利其然耶帝之心固不乐乎此也不乐乎此而不敢急正乎此帝非暗于事机也以为急于正之而未得志不若缓之而徐俟其可为之时也世以匈奴之衰为武帝攘却之功而不知强本节用以务富其民文帝所以资后世者多矣呜唿文帝可谓能忍而待者也使文帝之时而遽为武帝之事则攘却之功未保其必集矣故夫为天下者欲求非常之功则必有能忍之度迫之而不动挠之而益戒怒之而益思志髙天下而虑之以全勇过天下而守之以怯谋葢一世而俟之以徐不万全不取不百克不鬬使天下之人探之而莫测其端推之而不见其形则无为也敌无得而窥之而有为也敌无得而备之如此则有所不动动则震天下矣勐虎而骤来则荷戈而奋击蜂虿而窃乘虽壮士而失措天下之事其隂蓄不发而一旦窃乘人之懈者是敌人之所不及虑者也为天下而不从敌人之所不及虑而隂图之而恃强以怒寇急于有为而不待其势之可为是亦无能忍之度而已十先生奥论註前集巻四十先生奥论註前集卷五钦定四库全书十先生奥论註前集巻五古圣论陈傅良伊尹人心之疑举天下之口以辨焉不解也而唯一无心者足以定之均千金之产虽其父兄不敢以意属诸其邻二人之争必涂之人曲直之而后释葢无心者天下之所信而自固也昔者汤之仁天下之徳之者衆矣桀之不仁天下之讐之者亦衆矣彼其徳汤而讐桀也则汤之与天下必以为是而其伐桀天下亦孰以为非虽然或者是其所徳而非其所讐天下之心犹有疑也何者天下之人固有不忍思汤以自便而虽被桀之虐必有不敢怨焉者在也且夫君臣之分甚明而理乱者势之常数则幸国之衅而易其君又仁人之所不为岂有天下而无仁义之人也哉天下而有仁义之人则汤之仁也吾将以为固然桀之不仁吾亦安之于无可柰何而已又不忍徳汤以叛君不敢以桀弃而不之臣也夫使天下之大有一夫恻然乎汤之不忍归而惕然乎桀之不敢去则圣人所不取呜唿此伐夏之师所以至伊尹而定也彼伊尹者耕畎亩之中以乐尧舜之道者也桀之暴也不加汤之圣也不闻彼其心何尝利汤而病桀哉汤三聘之而幡然而应荐之桀者五反而衎然而适则其心又非欲兴汤而亡桀也夫其不病之也而又非欲亡之也而至于丑夏而不留夫其不利之也而又非欲兴之也而至于归亳而不辞然则桀诚不足以有天下而天下果不可以无汤夫然后向之不敢者转以自决而不忍者亦以安而汤之伐桀天下始晏然无疑孔子序书曰伊尹既丑有夏复归于亳伊尹相汤伐桀㣲伊尹虽汤亦无以自信于天下也哉周公之东征邦人有艰之者周公曰民献有十夫为之也而后邦人无异议盖尝论之以汤伐夏犹假伊尹以信以周公伐商犹假十夫以信故夫汤周公有无心之实而伊尹十夫有无心之形与声徒实而形与声不孚焉而动天下之兵者三代不为也呜唿而况乎其实之併亡也周公武王之封武庚也存商之仁也固存商之仁也亦安周之心也以人之臣虐其君而取其天下虽盛徳民之不疑者葢寡而重弃其孤翦焉其族而覆之祀民心之疑不解矣民疑而不解天下不可居也故夫封武庚亦安周也吾行仁而不失其自安之道武王之计得矣而周公从而杀之周公之杀武庚非武王之意也圣人之为不如是其甚也兄杀其父弟杀其子人则曰吾固疑其弗利于商也其号曰存之而固将徐絶之也武王之继商不情也周公一诛而被武王不情之名则周公之心岂安呜唿周公之诛管叔其何以谢天下欤且管叔非叛周也叛周公也武庚则叛周也非叛周公也管叔之罪私而武庚之祸大葢武庚蓄未逞之谋而发管蔡之隙管叔不胜其忿以成武庚掎角之势则周公之致辟于武庚而寛管叔之诛也似可何至于戕其兄呜唿周公之诛管叔其以谢天下也武庚叛也管叔亦叛也周公而施于武庚而置管叔是情屈于亲而法独行于讐也叛均而罚异则天下偏周公之刑矣偏周公之刑则不情武王者管叔不忍杀也是故周公宁忍于管叔夫周公而犹忍于管叔则非甚于武庚矣天下无甚周公之辟而后无疑武王之心故周公能以其身犯戕兄之不祥亦不累其君以弗利商之谤悲夫其仁于君父也夫昔者帝舜诛四凶人而封其欲杀已之弟而天下咸服石碏杀州吁而及其子厚君子曰义葢象不济四㓙之恶则舜可以私厚与州吁之谋则石碏不得不公也由此观之管叔无连商之罪则周公可以无诛吁管叔之无连商而可以无诛周公欲也虽然吾亦悲周公之未有以处武庚者尧舜火之伏也嘘之则燃扇之则炎勐兽寝于山其怒而嘷也必或惊之其贪而杀也必或诱之夫天下之机心莫之禁也犹火而易扰也犹勐兽圣人非恶夫成而固迟之也而忧其成之速而弊也非恶夫备而固缺之也而忧其备之极而巧也四凶之未诛诛之十六相之未举举之夫族大者难击而新进者易疑舜奋焉击人之所难而进其所疑动之以其所未尝而收天下之权而天下徤其诛之之决而快其举之之骤成汤故为之明以易天下之见而道信为之幽以难天下之知而道尊信以行吾道之常而尊以通吾道之变者也尝观于商其书必言卜其诗必推祥异其惧民必以其祖考而其礼必严于祭汤欲加其所不可加于天子而託之天仲尼欲加其所不可加于诸侯而托之王文王天有力故行健地有力故博载日月有力故运照而不息洞瞩幽眇目之力也聴别洪纎耳之力也握持运掉手之力也趯盪趣跄足之力也以火炼金则金精以事炼心则心精均曰性也惟圣人能性其性彼不能者情杂之也均曰神也惟圣人能神其神彼不能者意杂之也是以方寸之地精之则为灵明虚静之府杂之则为尘垢滓秽之囊故心有兼人之力者应对起居而不乱力又倍者喜怒哀乐而不乱人又倍者死生忧患而不乱譬之甘泉珎木涤其源则益清培其根则滋茂此文王之纯亦不已也文王吾于书得圣人之人于易得圣人之天尧舜之典直而大汤武之誓曲而重伊尹之训峻厉周公之诰优柔圣人之事亦畧尽矣且天下之不可谢者时也万物之不能逃者数也日之夕也暝月之晦也魄露之朝也晞氷之春也泮其时至其数穷也固也形不能自缄气不能自柲従而为之则于道亏却而不为则于民病噫禹不能避讴歌狱讼之归汤不能使徯者之无怨故禹而辞归者弗受之也则天下必以为异汤而简怨者弗恤之也则天下必以为忍夫使一人而有异禹之言而后禹従而聴之则人将以禹为要已使一夫而甘忍汤之言而后汤従而为之则人将以汤为要已夫如是则虽天下而不居以居是故禹不敢异而后天下安夏汤不敢忍而后天下安商伊尹汤武之师非不知后世之议已而周公之过亦自知其不免也然安于其议而不知顾知其不免而卒不获逃焉者何也汤武周公非嫌名也吾身获万世之美名而天下有不可一朝居之祸兹固汤武周公所深忧也是故宁以吾之不足而易天下之大利而不敢以吾身之名而废天下之安是以汤之徳宁有慙武之乐宁未善而周公亦安于其后之贬也首伐桀之谋亦既非矣鸣条之师如释而放其君于桐人其谓我何十先生奥论註前集巻五十先生奥论註前集卷六钦定四库全书十先生奥论註前集巻六杂论陈傅良秦圣人之未生箕踞而坐不揖而食便于人情而适于四体之安也有圣人者出然后教之以礼乐董之以政刑而治化大行焉其衣以黼黻文章其食以笾豆簠簋其耕以井田其进退选举以学校其治民以诗书嫁娶死生莫不有法及世之衰民风日变其始也敢疑于上而不敢议其后也敢议而不敢怨又其后也敢怨而不敢为乱其所由来者渐矣三代之末陵夷至于战国一旦以六姓之遗黎无故而虏于不仁之秦则夫英雄豪杰之士藴怒者满天下也而秦之自居过尊居民过卑而天子至于不可指而民至于不得言笑夫自居过尊而天子至于不可指则傲然孤立而其势甚隔居民过卑而民至于不得言笑则穷而无所告䜣盖其屈于威重者易犯而峻于自立者人将有所弗堪而思乱秦之所以自威乃所以自孤也欤项羽昔者邓侯不杀楚文王而楚卒灭邓楚子不杀晋文公而晋卒败楚项籍不杀髙帝而汉卒诛项氏志士至今惜之呜唿必杀其所忌而以得国则安知天下之祸将不出于其所不足忌者哉夫变之来也无常而英雄猾桀其伏也无尽变之来也无常则不可以逆定英雄猾桀其伏也无尽则形索而计取也必不及是故详于禁者有法外之遗姦工于谋者有术中之隐祸诗曰鱼网之设鸿则罹之网以伺鱼也而顾以得鸿天下之事又焉用专于其所图而淫怒焉以逞哉夫专于其所图而淫怒以逞者则必有所不可支者根之于其不意昔秦覆灭诸侯其所忧者六姓之逋士也于是不爱重寳致天下之豪杰而殱其党始皇之为计亦密矣而不知乱秦者则刑余之弄臣而卒亡之者皆其不虞之厮𨽻戍卒也髙帝定天下亦惟韩彭黥布易动而难蓄三人死宜于果无事者而禄产之孱弱几盗天下孰谓秦汉之盛而忌此族哉由是观之患不在于纵敌而多杀无益于弭寇故先王无尽敌之术而有无敌之仁非其佚宼之为虞而惟速寇之为惧盖以吾惟致力于此焉足矣而挟诈以堕讐而幸其不吾衅则亦不敢知也抑尝观书至于周公之命㣲子乃曰𢎞乃烈祖万邦作式且以新造之国于未尽亡之商而侯其贤子则锢之之辞隄防之具也宜悉而周公劝之以祖若不屑于留天下而欲其复商之旧云者至于所畏则无告穷民而其势不能患乎上者呜唿周公可谓知所畏矣彼范増者滋羽之暴徒欲毙汉于一击吾恐项氏之忧不在沛公而在肘腋之间也项羽吴王濞天下之大利非利于小者能图之也图天下而利于其小则终不足以有就何者所安者陋焉能及逺见其食而贪焉是不过饱其欲则已矣昔黥布崛起淮南薛公遂揣其必无上计髙帝一见陈豨决知其为易与盖以布骊山之徒必甘心于长沙而无后虑豨不能守邯郸而负漳水其志固已狭矣姦雄盗贼之所以不得志于天下其惟利于小而害之也哉故项羽捐闗中之胜而荣于归故乡之楚吴王濞不趋洛阳用武之地而豢于食梁以厚其资君子已知其不能为矣人皆咎羽却韩生之谋吴有桓将军不能用以愚观之二子之计行亦仅足纾吴项之死而已乌能使之得志乎以羽之浅中其易盈也如此岂复有王者之量设得全闗而居之亦不保其不踯躅而东也以濞之冒于一逞而急于狥地之利虽至洛阳亦岂能安食敖仓之粟以徐应汉军之懈哉犹将疾驰而尝试之矣呜唿羽日跃而东濞以其锐疾驰而尝试之是岂足以当髙帝百战百败之忍挠条侯坚壁之守哉不失之彼则失之此利于小而克有就者未之闻也昔重耳之亡至齐而遽安从者力以为不可刘季入秦一无所贪范増已信其有大志自古觇人之成败者其说盖如此范増髙祖畏范増几为所祸者数也范増在岂真足以帝楚者哉君臣之间非其相济不足之患而惟其相正以裁其过之难项氏之毙惟其暴也力疲于亟战勇衰于屡逞而恩信失于好杀是皆羽之所以取亡而増也又佐而决之犹御奔马且疾鞭马汗而不知止以速其逺至焉有不败者哉是故亚夫未去楚亡兆矣何者其锐畧尽则其末固易取也盖尝论之羽虽悍戾犹有可感而入者欲坑外黄而愧于舍人儿之一言欲烹太公而悟于项伯之㣲谏则戮子婴弑义帝斩彭生阬秦二十万衆亚夫独不可以尝试晓之耶不惟不晓羽意者増实教之也观其始末劝羽自急攻之外无异䇿是所谓以火济火也使増之计一行而楚果亡汉则羽又一秦也増又一商鞅也天下岂能乆安楚也哉管仲相桓公桓公好内而管仲亦三归桓公死五公子争立齐乱者屡世君子曰齐之乱管仲为之也仲不约公以礼而滋其滛君子咎其乱齐况増怒羽而虐其民则毙楚之咎非増其谁鄢陵之役范文子不欲战盖忧虑公之侈将以全晋也髙帝所以胜亦萧何留侯全之而已其迁于南郑与淮隂自王帝有所不能忍者向㣲二子几以怒败而増则欲疾攻恣杀以就慓悍之项羽岂所以全羽者乎凡血气盛于年少而志量浅于更歴之不多増以垂老谋楚而暴不减籍若其尚壮殆将尤焉呜唿是虽髙帝之所畏吾意萧相国留侯未尝不笑其疎而堕于其画也哉张良二疏事有出于君子之所同知不见于古之人而顾见于后之士者非古之人不后之人若也世不逮古而后见之也昔者周召毕荣之徒非不知居功之为美不若㢘退之为髙也然周公终其身不即于所封之鲁召公不恱周公挽而留之者无虑数百言毕公荣公皆尝事文王矣盖至于成康之世犹未去也何也道徳相忘而猜忌之隙不开也士而不遇周召毕荣之世而欲袭周召毕荣之为吾未见其身之不殆者矣人皆喜范蠡髙举穆生轻去为见几之君子嗟乎士而志于以遁其君为贤屑然不以事务婴懐为得计彼亦何等时邪留侯辟糓于韩彭陈黥葅醢之日二疏出闗于赵盖韩杨骈死之际天下至今髙之夫张良广受不得与周公毕荣之列不足恨也髙帝宣帝之贤而独与乌喙之越同科不能自齿于设醴之楚可惜也哉韩信樊哙贾谊终军敌虽小未可以易侮之也以易为侮敌人之国而不危者幸矣秦轻郑而覆军鲁卑邾而败绩况有大于邾郑而侮之非天下之至危也哉古之人有以身犯天下之至危而卒成大功者是非妄庸者能之也能者必天下之豪杰也何者天下之事不能皆万全图天下之事如必待夫万全之事而后为之则事之可为者亦寡矣故豪杰之士有乗时蹈不测之渊投非望之隙未见其可否之形而先决其胜负之数者盖惟以其智必之李靖必欲蹀血虏庭诸葛亮必欲取荆州耿弇之请于光武必欲先定渔阳取涿郡还收富平而东下齐三子者躬言而躬为之卒能不愆其所素定孰谓犯天下之至危皆不足以成功耶昔韩信请兵东击齐北举燕赵南絶楚粮道樊哙亦欲请兵横行匈奴终军贾谊又请系单于之颈而羁南越是皆犯天下之至危越国以谋人而信与军得就其志哙沮于季布谊不用于文帝议者多以成败优劣之吁哙真妄庸人耳贪祸幸灾信不足道也若谊之䇿使帝诚用之安知其终无所成就哉贾生豪杰之士也后世其无以谊身之不行亦以妄庸愚生也哉十先生奥论註前集巻六十先生奥论註前集卷七钦定四库全书十先生奥论註前集巻七杂论叶适士风士大夫自知贵重而不待夫立法以绳之则天下之风俗善矣人徒见夫风俗之未善必曰法制之未立也法制固人主之所不可废而士大夫幼学壮行者果何事抱负所有以自见于一世者果何术而必待上之人肆而成之耶夫富贵利慾人孰无是心也爵禄名器人主所以奔走天下之权也叨其所可欲羡其所可乐翕然而趋之是孰使之然哉要知上所以鼔舞天下之心不得不然而我之所以自待者不容以自轻伊尹处于畎畆之中而乐尧舜之道其君民之事业非币聘之勤伊尹终不轻其所就也二疏父子辞荣出关时人莫不荣之不为斗米折腰而甘心三径之适此元亮之所以不流于世俗也一时风俗若人而振起则浮躁之习亦少改矣眷眷于鳯池之荣而歆羡夫登瀛之盛者独何心哉夫聚金玉于堂而聴令自取人能安其分之所当得则物与我不相及矣苟有人焉奋然而先取之则纷纷乎其后者将不可遏于是执敲扑以杜其来计已晚矣由此观之则风俗之弊岂无所自来哉昔司马公辞枢密使而不受迫之而后进中国夷狄以相为幸而天下之士亦有我后子先时不可失之叹范蜀公南宫首选于殿试法当自陈而公毅然不以为意其安恬自守颕出于流俗之中士大夫而皆若人也士风宁不为之丕变乎然则抑士大夫风俗之贪躁当有以养天下恬退之心若夫趋事赴功以求自效于时者则固上之人所望也自夫利达之意胜其功名之心是以厌薄不失也上之人至于厉法禁以禁戢之岂士大夫之美事乎苟且目不两视而明耳不两聴而聪人之心固不可二用也勤于公则必苟于私勤于私则必苟于公二者不可得而兼惟观其所向之如何耳古人之材即后人之材也古人之智即后人之智也然古之治后之乱者岂材智之有异耶特古人用之于公后人用之于私而已惟古人用之于公故于私不得不苟以卫公子荆之事观之其宫室始有则谓之苟合及言其少有冨有则又谓之苟全苟美其言毎谓之苟者非薄于私也不苟于公则必苟于私也惟后人意在于私故于公不得不苟以汉贾谊之言观之其论大臣则以为有患苟免及论羣下则又言俱亡耻俱苟安其俗毎趋于苟者非薄于公也不苟于私则必苟于公盖水盛则火灭寒往则暑来阳消则隂长公私之相胜亦若是而已矣自汉及唐以私灭公苟且之风盛于天下如董晋为相史臣讥其懦弛苟安时则有苟且之相如刘知几谓牧伯迁代太速懐苟且之谋时则有苟且之牧如赵憬议考课欲格庶僚苟且之心时则有苟且之吏如刘祥道谓官懐去就而民苟且时则有苟且之民上至于相下至于民莫不趋于苟且则政事何由而理乎纲纪何由而正乎风俗何由而厚乎如使当时之人移谋身之心而谋国移富国之术而富民移保子孙之志而保治移求爵禄之意而求义则可以不下席而跻咸五登三之风矣窃尝歴攷汉唐之际其粗能去苟且之弊者汉宣帝而已迹其综核名实信赏必罚上下相安蔑有苟且之意亦庶乎古矣然宣帝之革苟且徒变其外而不变其内也徒制其末而未制其本也而黄龙之诏有计簿之欺避课之戒岂非苟且之俗未尽除乎杨恽之言有县官不足为尽力之谤岂非苟且之志未尽迁乎盖宣帝导之以政而不以教束之以刑而不以徳苟且之弊所以迹化而心不化也如使人君皆能本徳教以化苟且之心则荀卿不苟之篇可以无作奔竞天下之害风俗者莫不当禁而不当禁者有一焉曰奔竞是也世之禁防多矣不孝不友则有禁伪言伪行则有禁竒技滛巧则有禁奸声异服则有禁何独至于奔竞乃不当禁耶奔竞之名果何从而生耶爵禄在上下皆趋之故名之为奔则其弊非起于下也爵禄在此彼皆争之故名之为竞则其弊非起于彼也诱之于上而欲禁之于下诱之于此而欲禁之于彼是犹乞醢而却蚋聚羶而去蚁虽刀锯日用亦有所不胜矣大抵上之人轻名器而辄以假人则多为之禁而奔竞益甚上之人惜名器而不以假人则不为之禁而奔竞自消论至于此则奔竞不惟不当禁又且不可禁不惟不可禁又且不必禁也何以知其然耶唐虞三代之时礼义修明风俗淳厚凡为士者三揖而进一辞而退礼如此其峻也四十而仕五十而爵进如此其迂也论定然后官任官然后爵仕如此其难也不传贽为臣则不敢见诸侯分如此其严也然处之甚安守之甚固无濡淹之叹无侥倖之心是岂有法制以驱之乎又岂有刑罚以禁之乎亦曰士之人未尝开奔竞之门而已盖当是时持黜陟以佐天子者非臯陶稷契之徒即伊尹傅说之俦也持黜陟以佐诸侯者非随㑹子文之属即子产叔向之辈也是数圣贤者以公道而立公朝以公心而立公选材之外无余位位之外无余材天下之士道徳苟充爵禄自至初无求于上之人则巍巍廊庙殆为无求之地故巧者无所用其智贵者无所用其权诈者无所用其谋謟者无所用其佞贪而徃戚而归躁而往静而归于斯时也虽求奔竞之名犹不可得况有所谓奔竞之禁哉或逮徳下衰礼义废风俗薄名器滥爵禄轻不使官求人而使人求官不使上求下而使下求上奔竞成风莫之能御权在于左右则为之扫门权在于嬖宠则为之控马权在于妃主则为之邑司权在于贵戚则为之主事髙爵重禄如取如携无不得其欲焉彼介介自守之士十年未调者有之三世不徙者有之六世不遇者有之利害之相形如此人安得而不奔竞乎上之人既诱天下以奔竞乃屑屑然制年限之举严三互之法着崇逊之论多见其无益也然则为人上者不必沮人之奔竞勿劝之斯可矣不必罚人之奔竞勿赏之斯可矣开其源而塞其流忘其本而齐其末岂不甚可叹哉窃尝譬之朝而趋市骈肩相摩暮而过市掉臂不顾非朝贪而暮㢘也朝有所求而暮无所求也一兔走野百人逐之积金在市过者不顾非前争而后逊也前则未定而后则已定也彼为士者在治古则静退在后世则奔竞岂性情之顿异哉盖治古之爵禄不可求而后世之爵禄可求也治古之爵禄皆有定而后世之爵禄无定也操爵禄之柄者苟端本澄源于上则济济多士可以一旦还之于唐虞三代之域矣风俗岂独厚于古而薄于今耶十先生奥论註前集巻七十先生奥论註前集卷八钦定四库全书十先生奥论註前集巻八六经论杨万里易圣人之教不离于言而未始不离于言不离于言者言也未始不离于言者非言者也言者道之因也圣人且得而离于言乎非言者道之诣也圣人且得而不离于言乎夫何故传天下以其道而不示天下以其因天下何从而诣其诣哉诣其诣则不因其因矣虽然诣其诣而不因其因可也未诣其诣而不因其因可乎是故不得离于言不离于言者不废其道之因也不废则恃此之道恃彼之愚是故不得不离于言离于言者不恃其道之因也以道之因者可忘而废言见人之迷于涂而莫之指者也以道之因者不可忘而恃言指人以涂而谓之家者也莫指其涂天下自此絶指涂为家天下自此愚尧之朱舜之均亲不亲而近不近也言可以教人而传道也则朱均乆矣其尧舜也然同室之朱均不尧舜也而异世之洙泗有尧舜焉则夫子之心超然独诣尧舜之诣也言可恃耶言不可恃耶圣人忧焉欲废言而天下之人岂人人而心孔子之心诣尧舜之诣也欲恃言也则天下将死于吾言之中而不生乎吾言之外非吾言之死天下也死天下之见也天下之见所以死乎吾言之中而不生乎吾言之外者吾言之尽而天下亦以为圣人之言尽于此也天下以吾言为尽故捐其思捐其思故死其见死其见故貌信乎吾言而心无得于吾道非无得于吾道也不自得其得也嗟乎言也者心之翳也晓天下者暗天下者也易曰书不尽言言不尽意嗟乎圣人之忧天下深矣乎而或者以为圣人之意圣人之不能尽于言圣人之言圣人自不能尽于书也嗟乎圣人天地也今夫天能生物而不能尽生地能载物而不能尽载则天下有不笑其妄者乎圣人之言非不能尽意也能尽意而不尽也圣人之书非不能尽言也能尽言而不尽也曷为不尽也不敢尽也中庸曰有余不敢尽此易与中庸之妙也然则曷为不敢尽也忧其言之尽而人之愚也渔者之于鱼也有小其得者有大其得者小其得者必涧溪者也大其得者必江海者也江海之所以江海夫岂若是涧溪然哉水石凿然以明而虫鱼歴然以见也渊乎其茫也黝乎其幽也是故求者加深则得者加大也圣人之作易其初有卦而已象乌在其后有象矣辞乌在最后有辞也如未始有辞也杳茫深㣲不可得而近也非不可得而近也不可得而近者所以致人之近也人致于易则近于易矣人之常情近则知逺则疑故易之逺者所以投天下以疑而致天下之思也思则见见则悦悦则研研则诣故圣人作易也不示天下以其道之诣而指天下以其道之因既曰因矣可得而尽哉天下因吾之不尽而求吾之尽则道也者圣人得而秘也耶梦饮酒者觉而言之于童子童子曰奚而醒也彼以为真饮也不悟其梦也或者曰圣人不能尽言尽意也其见与童子异不异也礼道无所倚有所践有所倚则天下莫之稽无所践则天下莫之居莫之稽道之渎也莫之居道之弃也圣人以道而寄于经以悟于后乃至于渎与弃渎则道不神弃则道不行道之经首于易以易而后道不渎以礼而后道不弃圣人之虑㣲矣盖天人之理性命之源仁义道徳吉凶悔吝纷然齿于卦而形于象卦之中又有卦而象之外又有象焉此所以为无所倚也无所倚则无所穷无所穷者聴天下之人各入其入随至其至也是以天下仰其神而稽焉虽然道则神矣不渎矣天下之人圣不数也贤亦不数也而愚不肖则不疎也圣人之经为圣贤而作也不为愚不肖而作也则有易已多矣否也则以不疎之愚不肖而举责之以不数之圣贤是却天下之进于圣贤而坚天下之心使安于愚不肖也是故圣人本之以不倚而进之以可践礼也者所以示天下之可践也圜不以规方不以矩运斤而成风惟匠石可也欲举天下之工而皆匠石也皆不规不矩也则天下之工有弃其斧斤而去尔何则无所可践也易者圣人成风之斤也礼者圣人规矩之器也匠石不以匠石而废规矩故无匠石而有匠石圣人不以圣人而废礼法故无圣人而有圣人盖道有所可践而后天下有所可居易之言曰神无方也易无体也彼且无方则不可以体见不可以方求则契其方者出乎方者也不可以体见则得其体者遗乎体者也欲天下之人皆出乎方契其方遗乎体得其体呜唿难哉是故有礼焉如是而君臣父子如是而冠昏丧祭如是而交际辞受如是而出处进退严乎洒扫之末以达乎精义之神动容周旋之顷而礼皆至焉其义粲然无所不可知而其地画然有所必可践其造也有涂其入也有门则不惟圣贤可践而居也愚不肖者孰不可以勉而践践而居哉有可践则天下得以不置其足于道之外有可居则天下得以置其身于道之内使天下之人置其身于道之内而不置其足于道之外相敬相爱相安相养以至于今礼之教也而老者曰失道徳仁义而后礼又曰礼者忠信之薄嗟乎去礼以求忠信是去裘以求袄者之智也且礼亡则道徳仁义其犹有存欤尝观老之徒有问乎聃者鴈行避影而后进而聃未轻告也已则一日不可无师弟子之礼而天下独可一日无君臣父子之礼耶人有一朝三饭于家而教其邻以避谷之方者此可信也哉乐天下有同然之机不动于静而不得不动于动不得不动于动者执其机以触其机也圣人欲天下之趋于道而不得天下同然之机而执之则触焉而无动也触焉而无动则能使天下之吾从而不能使天下之自从使天下之吾从者天下从圣人者也使天下之自从者不从圣人者也从圣人者非从圣人之至也不从圣人者从圣人之至也盖从圣人则亦勉焉以从于人未必得于已勉而往亦必废而归是故所从者虽圣人也人耶我耶至于不从圣人而自从者非其心欣然而启也其何能决然已趋也欣然以启而后圣人之道有以投决然以趋而后圣人之道有以驱故夫天下之情不病其不决然病其欣然者之不动也欣然之心一动则圣人之道有不劝而行不挽而进不嘘而髙不引而深者矣是故欣然之心者进退之机也欤圣人者得是机而执焉复执是机而触焉惟其不触天下也触则天下之机动矣然则天下之所以决然趋于道者圣人有以动其道之机也其初易之道无所倚而圣人申之以礼之可践冝亦可以少足矣虽然礼之道可以践也而践之者未必决然也岂非欣然者未动而勉焉者独行欤人之情速于得而礼缓之以逊渇也而百拜乃得饮饥也而日昃未得食夫雍容文雅之化固天下之所不能废而周旋委曲之节无乃天下亦有所不尽安者耶夫使天下之情有所不尽安则圣人之道其行岂得而逺也道行于暂而不行于逺是未得天下欣然之机也得其欣然之机而道可以逺矣且生者天下之至爱也死者天下之至畏也而兵家者率天下之人以趋其所至畏而捐其所至爱也此亦有所甚难者矣令发而士之坐者涕霑襟卧者涕交頥此宜有所甚不乐者矣然鼓鼙之声镗然以鸣则三军之士跃然以奋悲者喜惰者激至于杀身而不自还则有以动其欣然之机故也故未得天下之机而执之者可以动之而趋于死也圣人之道非如兵家使天下趋于死之危也趋于道者趋于安也圣人者执其机而触之则天下之趋也孰御今夫金石丝竹八物之善鸣此其于吾道何与焉而圣人之经继礼以乐者何也人物幽忧而不乐者散之以啸歌有所郁结而不平者销之以管絃声之入人心易也然则天下欣然之机不寓于八物之质而寓于八物之声也圣人得其机之所寓而执之以触天下之机是故取仁义道徳之意而播之于恬愉平淡之乐使聴之者心悦悦之者心喻必有涣然而解欣然而契者矣乐之功用至此而天下不知也惟其不知乃深于知也欤善乎孟子之言道也曰乐之实乐仁义是也乐则生矣生则乌可已也乌可已则不知手之舞之足之蹈之也夫圣人之乐至于使人手舞足蹈于仁义之中而不自知此化之妙也尧舜禹汤文武周公孔子者不示其机者也孟子者不秘其机者也书易者道之聚也礼者道之检也乐者道之安也圣人之道聚之以易则求者足检之以礼则肆者约安之以乐则入者豫使天下之于吾道足而约约而豫圣人于此毕矣乎曰未也道之声固不亲于道之形也且夫道未始有声也而有形也耶道无声也而圣人声之以言是谓道之声虽然可以启天下之聴而未有以信天下之观启天下之聴者声也信天下之观者非声也形也形信而后声信道果无形耶道犹天也天果无形耶天有是形故有是声形者非声之声也声者非形之形也风起于虚而飒然霆震于空而轰然此其声非不足以信于万物也使无苍苍者以丽焉则风霆者自託之无所而何物之信也哉今夫道者道之形言者道之声形信而后声信虽然吾非不知道者道之形也而谁其见之见秋毫于千里之外者离娄乎抑衆人乎离娄能喻衆人以已之所见而不能使衆人见其所见圣人者道之离娄也易礼乐者离娄之所以喻衆人者也衆则何敢疑乎离娄而亦岂能信乎离娄也耶何则以已之目传之天下之目犹非已之目也而况以已之目传之天下之耳哉然则圣人何以信天下之观盖天下之无形莫鬼神若也而圣人能使鬼神之有形况于道乎祭之有尸所以形鬼神之无形也道独无形耶尧舜禹汤文武周公者其道之尸也欤圣人作经是以有书夫书也者所以立道之尸以形道之形以申夫易礼乐之所未言者易礼乐之作也圣人曰此为易此为礼此为乐天下不可一日而不知不可一日而不行也知而行则圣则贤则君子否则愚则鄙则小人知而行则治则安则存否则乱则危则灭天下则从圣人矣虽然知而行者谁欤向之而成者谁欤背之而败者又谁欤天下不见其事则曰此圣人之私言也圣人于是作书以信其道曰古之人有曰尧者有曰舜者曰禹者曰汤者曰文武者曰周公者此知易礼乐之道而行之者也此得易礼乐之学性而身之者也其成就何如也反是则桀也纣也四凶也而已矣则天下之为君臣父子者前有慕后有儆慕心一生则信道而必行儆心一生则不疑道而不行呜唿不知易礼乐之可行者毋观之易礼乐而观之书则易礼乐岂其欺不知书之已行者毋观之书而观之易礼乐则书岂其难不欺故可信不难故可至易礼乐者声教书者形教呜唿经至于书备之矣诗天下之善不善圣人视之甚徐而甚迫甚徐而甚迫者导其善者以之于道矫其不善者以复于道宜徐而迫天下之善始惑宜迫而徐天下之不善始逋盖逋因于莫之矫而惑起于莫之导善而莫之导是谓窒善不善而莫之矫是谓开不善圣人反是徐其所不宜迫而迫其所不宜徐经之自易而书非不备也然皆所以徐天下者也启其扃聴其入坦其轨纵其驰入也驰也否也圣人油然不之责也非徐矣乎虽然是足以导天下之善也天下皆善乎天下不能皆善则不善亦可导乎圣人之徐于是变而为迫非乐于迫也欲不变而不得也迫之者矫之也是故有诗焉诗也者矫天下之具也而或者曰圣人之道礼严而诗寛嗟乎孰知礼之严为严之寛诗之寛为宽之严也欤盖圣人将有以矫天下必先有以钩天下之至情得其至情而随以矫夫安得不从盖天下之至情矫生于媿媿生于议议生于衆媿非议则安议非衆则私安则不媿其媿私则反议其议圣人不使天下不媿其媿反议其议也于是举衆以议之举议以媿之则天下之不善者不得不媿媿斯矫矫斯复复斯善矣此诗之教也诗果寛乎耸乎其必讥而断乎其必不恕乎诗果不严乎恶莫恶于盗而懦莫懦于童子乎今夫童子诳其西邻之童而夺之一金不怍也而东邻之童旁观而逺见之则怍焉见其夺也而又以告其不见者则怍焉者病焉不惟见也不惟告也见者与不见者朋讥而羣哂焉则不惟怍也不惟病也则啼焉则归之金焉夫何其不怍于夺而怍于见故曰矫生于愧夫曷不啼于未讥未哂之先而归其夺于讥与哂之后故曰媿生于议议生于衆夫夺人者污也夺而归之者洁也其污也可摈其洁也可进夺于先而归于后污初而洁终君子将不恕其初乎将揜其终乎则讥为誉根哂为徳源矣故曰媿斯矫矫斯复复斯善矣诗人之言至发其君宫闱不修之隐慝而亦不舍匹夫匹妇复闗溱洧之过歌咏文武之遗风余泽而叹息东周列国之乱哀穷屈而憎贪谗深陈而悉数作非一人词非一口则议之者寡耶夫人之为不善非不自知也而自赦也自赦而后自肆自赦而天下不赦也则其肆必收圣人引天下之衆以议天下之善不善此诗之所以作也故诗也者收天下之肆者也今夫人之一身暄则倦凛则力十日之暄可无一日之凛耶易礼乐与书暄也诗凛也人情之不喜暄而悲凛者谁也不知夫天之作其倦强其力而寿之也天下之于易礼乐诗书喜其四媿其一孰知圣人以至媿媿之者乃所以以至喜喜之也欤春秋圣人之心有所必不肯而有所不得不肯其所必不肯者身焉则优也家焉则戾也天下焉则败矣圣人独得遂其所必不肯也耶圣人之心非不欲喜怒之不作湛乎以止而粹乎以和也然尝试行之家子弟仆妾之善犹不善不善犹善也则其家立而亡也而犹可行之天下乎是故喜善怒恶圣人未必肯也不赏善不罚恶圣人得而肯哉夫子之反自卫也其于经系焉制焉作焉定焉删焉勤矣哉而志独在于春秋葢老而不疲不就则不瞑何也五经者夫子之所以教也春秋者夫子之所以政也徒教而不政尧舜不能以经一世而夫子能以经万世哉问夫子者曰子奚不为政而夫子答以是亦为政彼见夫子之不见于人也而不知其政于天也彼见夫子之不见于今也而不知其政于后也夫子之教行故天下即其善去其不善夫子之政行故天下畏其不善以利其善畏其不善者夫子有罚政也利其善者夫子有赏政也以王而不天以公而不即位夫子之罚政上亦不恕乎君之恶也以臣而或字之以裔而或国之夫子之赏政下犹不捐乎小之善也或者曰春秋天子之事也夫子匹夫也匹夫而行天子之政吾恐夫子之不自脱于罚也而奚以赏罚人为是不然夫子之身则匹夫也夫子之职则非匹夫也天也文王也周公也以天而视文王则警与谴不在夫子乎以文王而视周公则训与责不在夫子乎以周公而相天子以令天下则赏与罚不在夫子乎非夫子求其警与谴训与责赏与罚之柄也天与文王周公以是柄与夫子也然则何以知是柄之非求而天与文王周公与之也曰吾不知也非惟吾不知也而夫子亦或知或不知也夫子曰文不在兹又曰吾不复梦则文王周公以是柄与夫子夫子知之矣至于天以是柄而与夫子则虽夫子亦不自知也知则不可知而隐则不可隐也然则夫子犹不自知而曷为不可隐也天以与夫子而可隐则仪封人者孰告之孰发之耶莫之告而告莫之发而发则封人之言者人也其所以言者天也然则天与文王周公与其夫子者如此其急也夫子而缓其急辞其与独不得罪于天与文王周公也耶故春秋者天子之事也天子无赏罚而夫子有天子之所无者躬乎天与文王之道而塞乎周公之职以佐天子之赏罚也然则夫子之赏罚非孔氏之私政也天下之公政也而夫子何过焉且经曷尝曰此丘之为哉书元书春者天之临也书王者天子之临也书公者鲁之临也天不得临周周不得临诸侯鲁不得临国乎得临之斯得赏罚之矣罪我者其惟春秋以迹不以情也夫子之思不可谓不审矣呜唿圣人之于天下后世教详而政明如此入夫子之教者出夫子之政者也出夫子之教者入夫子之政者也入其赏政犹未逺于教也出其赏政犹得入其教哉入有三而学者能取其二出有二而学者能去其一则夫子之道几矣十先生奥论註前集巻八十先生奥论註前集卷九钦定四库全书十先生奥论註前集巻九易统论刘穆元易统序道有统圣有统易亦有统圣道之传均之易也自龙马呈于河洛而精微广大者不容自秘天地以其自然者畀之人圣人以其同然者㮣之心遇事而形孰非妙用触言而发孰非至理规规乎一事一言为其所得者止是殆未造乎其深者也吾尝自其所已形遡其所未形自其所已发诣其所未发始知古人心传之妙曽不可于爻象中求室授千古潜㑹方寸大统绳绳初无间断神而明之存乎人也即吾之所见者釐之而八周之爻孔之翼不可以一端名者复二之以系其末岐西之亨中古之忧患不明指以告意亦微矣始置之以俟其达者故书曰易统箕子包牺神农黄帝尧舜禹文王武王周公孔子颜子离卓卓其见孰穷其原皦皦其知孰造其真尊其所受神其所得吾心之不泯者难以私之也大统之传吾肇之始方寸之地皆图也性中之天皆离也图不于已而归之河离不于已而归之易尊其所受而俾之不容侮神其所得而俾之不容玩斯人不克自反之心幸其知所以尊之神之则吾道庶常明乎天下吁一烬之微滋而十百千万种之不息而火之本然者灿如也一心之妙扩而十百千万传之不朽而我之本然者炳如也继继之明了然无间不得已形之竒耦以致其尊寓之罔罟以极其神二者岂足竟吾心之易哉俯仰之观有不观者存逺近之取有不取者存法与象可以两忘身与物可以并置八卦不作吾之所谓离者固昭昭日月之揭今犹不泯乎反观内照尊而且神古之王天下者在吾胷中矣益画蛇之足适累其天续凫之颈适戕其天天理混融本无盈阙㮣而付之自为则我之为我裕如也道学不可二观损益不可二用方寸之外一毫已赘精㣲之中一介勿留聪明不作卓约安在知识不行光大若何恶念不萌善孰可迁功勲弗形过孰可改至理浑然吾任之一性粹然吾安之舞雩之风春人之雨无懐之逍遥洞庭之雅奏举不足喻吾之天乐课能计効无一得矣一物之触一物之应一事之感一事之随扩吾之所自裕者裕天下亦何假乎修饰充牣其所欲彼不徳我优适其所利彼不庸我耜耒之作吾无斵揉之劳耒耨之教吾无诰语之谆稼穑自丰矣日用自饮食矣千古之民含哺鼔腹孰知其所从来者裕其在我我不容声裕其在人人不容识反观其在易易不容取此古人致益所以为益之至者吁知古人不益之益则吾于噬嗑岂屑言哉干坤妙大造于无形则我无竒能斡元用于不测则我无特効巍巍有成岂妙深机荡荡无名始融至理冥经纬于寂然不动之中絶意识于浑然莫窥之际我已超然世表孰有知其朕者艰哉吾道之穷也穷则变变则通敢问干坤在我皇皇而无碍者孰为之寓幸哉吾道之通也通则久久则神敢问干坤在茫茫而无迹者孰为之纲向也作而今已化向也使而今已冝人人自纳乎至吉之地物物自造乎无所不利之境吾于运量之余不敢课能计効毎以其心传之妙㮣而强之天骎骎乎天下之治尤有不足言者尔衣尔裳我无所垂尔干尔坤我无所取号善形容者不髣髴其神化之妙驾辞乎黼黻之文寄意乎竒耦之画何为后世苦口之深欤反遡其在我之神于方寸之㣲潜㑹三圣之神于千载之上则彼此一迳庭也古今一阶陛也易与圣人一大阃域也夫何间革截然不可犯者圣人之常毅然不可回者天人之变极吾之常遇彼之变适然契乎此心者理之融也圣人以天心所向为从违以人心所属为去就以吾心之至理为的凖理之可天人之定也吾不规规乎天人之心而反揆乎吾心之理理之常邪堂陛不容异置冠屦不容异处天下之大分愈明诚截然有不可犯者吾顺而应之非我也天也人也理之变邪鸣条无余兵牧野无余战天下之大权日至亦毅然有不可回者吾顺而应之非我也天也人也极圣人之常遇天人之变吾甘心任之而不之谢非乐乎其命之革也彼不克严其不可犯之尊往往自速其不可回之祸一或恝然乎天心之从违恬然乎人心之去就徘徊乎一事之不屑则我于至理已有乖戾安保天下之不唿舞四起而夺之亟吾不忍斯民或挤于不可救药之时宁忍一已自冒其不可测知之势徳少慙乎吾身将大安乎天下乐未善乎一时将大声乎后世君臣之分森立乎四百年之余天人之际绵歴乎六七王之久㮣之心融之理孰知自素契于顺应之先哉如其喜事侥觊妄意更张一不之成乱危已继圣人本心始不表襮于千古作易者惧之故不得不以革之大者彖吁圣人之杜渐其机如此既济未济道孰为始始之则终道孰为亨亨之则穷亨者穷之基始者终之渐也终而且穷不闗乎始亨之先常闗乎一心之微吾之一心又始终亨穷之决也天下事固有不可无心以遂其所济亦不可容心以极其所济勉强竭吾力以幸其一成既而自处之不暇则向之始者今已终向之亨者今已穷吾于此求其所必济于不可济之后亦何䇿以应之自古髙明之君持养是心于有余之地然后发挥以为不尽之用吾心之运孰有余于我者终不可以我之不尽以穷其所可尽凡所以济不济之候耶堂堂大国擒纵小戎不啻髙屋建瓴水之易易矣迟回三年之久戒絶小人之用任其所以自附聼其所以自至不敢营营以冀其所必济毎兢兢以虑其所不济克之之效未形而惫或乘之赏之之实未施而悔或随之事理虽未可竟其所终而吾心之用已不胜其穷此古人之所甚虞者思异日之患豫此日之防濡尾于其初者无异议濡首于其末者无异辞济之既者其亨小则济之未者其亨大吾于无始之始复索意于卦爻之外则一心之妙庶乎常有余而用之不尽也噫嘻始架屋者反瓦三之易道之所以不可终不可穷而自有生生之理欤泰将开圣人必有雨云为之先将兴国家必有休祥为之兆古书不㮣乎天地之数而㮣乎至诚之神天下之事若不逃乎数有大物者不可以数言也君臣之异分隂阳之异处徤顺之异尚君子小人之异居亦岂自彼而来哉铢铢两两皆吾心之旧物也吾心其果诚耶祸可转而为福乱可转而为治塞可转而为通天地之数吾不暇计也吾心其不诚耶妖孽有立至之形败亡有立至之机山川鬼神有立至之变然后不得已有任数之説盍知方寸中之泾渭既分其凝结成象自不可啬泰不泰之所由决也人主司交泰之权膺财成之责不以平不陂者而忽之不以往不复者而简之不以消不长者而畧之业业然兢兢然惟惧自速其复隍之乱以受命之符不可常保而如神之诚不可少亏也持养以谦卑下以礼忘泰通之势而极其归妹之诚非幸其祉而冒其言也泰否之理毎定于一念之㣲吾于此一毫之有愧一事之过举安保其大不往而小不来耶干旋而坤转雷厉而风声百物之岂弟万民之晏温吾不泛观天下而以我之诚否卜之泰乌乎恃明夷皦皦者污昧昧者发灼灼者穷昬昬者达峻砥柱于頽波溃决之中孰若㤗华屹立之为固操一壶于舟楫遗逸之余孰若蒲轮缓步之为安甚哉运竒于险与宅平而无为者天壤絶也谟丕矣孰自而显智大矣孰自而形圭角一呈其锐必折芒刄一露其锋必摧啬吾明于遵养之地而以柔顺卫之宿吾明于勇退之时而以艰正持之则今日之昧异日之发今日之昬异日之达一时之闇然者虽不可规而万世之灿然者自不容息也嗟夫名之弥消吾徳弥彰身之弥沮吾道弥光磻溪之都而龙韬虎畧萃如也泗滨之居而春生秋杀森如也河海泛泛自适而鼗鼔磬击锵如也羑里不忍辱八卦之精理宁自我而泯商祀不复续九畴之大法宁自我而隳谟之丕者以竒耦而显智之大者以彛伦而形静乎天地之鉴渊乎万物之宗白乎其虚室湛乎其灵襟吾之明明终可夷而不可晋耶閟之深者其发必宏蓄之丰者其达必硕表里经纬晖映千古亦晦之小而明之大也复性中之天孰挽孰回理外之人孰遣孰排吾将排遣其在彼之人而挽回其在我之天请问此境何自而入谈不容声难以语人胷中不有卓见者不足以造乎此也念虑之不纯吾身之影响已随履践之不至吾心之形声已亏权轻重祸福于影响未捷之始较毫釐得失于形声未着之先吾之鑚仰日勤博约日敏视聴言动讵犯其非言辩步趋讵拟其迹过之所形何贰于行怒之所发何迁于色斋尔心苦尔卓乐尔箪食瓢饮顾无所用其力耶一旦力到功深超然领㑹岂啻冰释而风休云舒而雾霁鹏抟鲲运吾不知天地之髙博日晖月明吾不知宇宙之寥廓帝驰王骤吾不知古今之广莫万象森罗皆吾方寸之故物乌唿迳庭异而气象不同也性真顿还还之必尽理妙潜反反之无余昔我所见者无非人今我所见者无非天极其原而索其初遡其本而扣其端洞洞属属了无一得如归故家何事于复吾于此始信已私可克已之累也不善可知善之累也克之矣终无所待其克知之矣终无所致其知熟乎其仁庶乎其几吉凶之两忘悔吝之并置亦圣人复礼之警䇿也吁安得复之不逺者与共谈敦复之义哉彼何人予何人希之则是六爻经纶之业表着乎一时者用之小精㣲之理发挥乎万世者用之大植璧秉珪之书稼穑艰难之书何谆谆乎其亟也东征闵劳之诗鸱鸮毁室之诗何渠渠乎其周也三百六十官之定制又何井井乎其秩也人主范之国史明之君子序之吾之才之美固足以经纶天下反观内感知大难䝉于前者虽或伸于继述之人而易统之传少寓意于六画者孰竟其所阐之绪爻而辞之我其责也一心之寄其洁净精㣲之所充者濡然六位之释其洁净精㣲之所形者灿然天地之蕴我其扩之神明之奥我其摅之万物之情我其捈之为万世而作易岂容𤣥妙其迹艰深其辞以愚人之耳目哉八而八之凡可以象数名者日用之事也六而六之凡可以吉凶断者万事之时也吾不事其事惟时其时则爻之为爻岂梏夫三百八十有四而已矣妙乎其隂阳超乎其竒耦可以诚形可以理遇而不可以声画竟者自有鼔舞运转之妙不尽之用以人而明吾所期待者有在也精㣲之潜交梦寐之黙契易之㣲权必有以任其责于五百嵗之余者盍为我索之十翼道充乎一性吾则粹圣人之渊道周乎万物吾则廓圣人之天吾道其渊耶粹然者或可养而成吾道其天耶廓然者不可强而得宗庙其美百官其富宫墙其数仞岂不足以极绥来动和之机然天下幸不幸难以自决而敦化之徳卒不能廓其覆焘之天吾宁渊渊其渊不时出而用之春生秋杀一字已严陶冶诸子大巧已妙吾心所潜吾道所习自不应徒嗜韦编而不有以发其藴也马图秘于河而斯文喜其未丧周梦啬于吾而木铎振其遗音三古之所未该三圣之所未悉吾一㮣而竟发之则前日渊泉之渊岂不为今日溥博之天耶羽翼大成翶翔万世何慊乎鳯仪之不至也吾尝手之不置口之不释含其英而咀其华味其腴而哜其真书与心契心与理契曽不知天之为盖地之为舆而世之有人已之有躯也纷纷欣欣乎其独乐揖逊乎圣人于六十四卦之外矣易统后题古人品第三易学者缪㑹其意往往旌简先后徇彼而置此宁不知宇宙之中何存非易随其所取取之约而我不丰足其所受受之富而我不竭得其广大者可以把握隂阳剸裁天地得其清明者可以辉映河汉雕饰渊海典雅不凡者足以建谟而定䇿卓荦不羣者足以伏节而死义其精㣲𤣥妙纯而不杂者正心而诚意致知而格物推之治国平天下亦何适而不可彼不此悟而屑屑于归藏连山之间岂知在我之易随所寓而存者形而卦爻以干为首妙于心传以离为先南面而治者不忘所取包牺氏始得其统决非恝然乎此也吾心之离继继无间明之中有益者存神农莫尽其用噬嗑之外其不测者神矣神则化化则天黄帝而尧尧而舜祐自天矣舜而禹禹而汤亦其天也天之所钖不异其辞勇智洪范宁异其理洪范易之别也勇智易之用也别者不𤣥见易非啬禹也用者革之大汤其先之哉髙宗帝乙得心法于家法之传屈已乎归妹可为善保泰者从事乎鬼方亦不为无济矣武王复革命于心法之传乌乎操戈入室反为商之病哉文王置权守经知我一时之夷万世之光也文明乎其中柔顺乎其外全吾易于不絶之线岂直八卦之重哉箕子室授九畴于禹其发而未竟者正其志晦其明信吾易之韫匵席珍也周公得以爻之夫子得以翼之其原原本本深矣心之所潜梦之所㑹坚髙博约之形自有卓尔之见不善之念知则泯灭天理复还其殆庶几颜氏之子果未达乎一间耶论道统者终孟子而畧颜子稽之复回无憾矣轲不言易非知轲也轲失其传亦诬轲也泛而观之反而求之六十四卦皆吾胷中之故物其千古之不泯者哉十先生奥论註前集巻九十先生奥论註前集卷十钦定四库全书十先生奥论註前集巻十西汉论戴溪武帝一汉自文景以来上喜黄老下习刑名未知其六艺也武帝即位之初春秋尚富岂复真知儒者可贵特乐闻其名求胜黄老刑名之説以为名髙耳丞相卫绾车戏之士也宁复真知申商韩非之不可用亦逆探武帝之意以中其欲耳盖武帝之于儒术阳憙其名而隂讳其实公孙𢎞张汤知其意而徇其名故上以名取之董仲舒申公逆其意而辨其实故上以实弃之汲黯之戆又从而发其隠伏以切中其心术之㣲是真武帝之所谓愚哉虽然赵绾王臧首当武帝隆儒之选而人物如此是固武帝所轻弃戮辱也安有帝始即位一见之初便劝帝明堂之理建议纷然不乐者衆相与排摈去之耳诛死不足怪也且世亦安有儒者为婴蚡所知其辱申公亦多矣申公进力行之说赵绾建明堂之议其事正相反尚得为知其师乎不特此也请毋奏事东宫离间人母子之间而欲以此集事亦真可哀矣哉不先正其君之心而欲以儒术与黄老争胜负一轩一轾迭为轻重而曰儒术不行其与申韩黄老相去无㡬尔武帝二汉武帝以英伟特异之资招致天下文学材智士若严助主父偃之徒皆以文墨小技一言悟意骤置左右用为天子私人使得与外庭相应辨论蠭起数折辱大臣此最害治之大者礼记曰君无以小谋大无以逺言近无以内图外则大臣不怨迩臣不疾而逺臣不蔽矣今也舍大臣而与小臣谋使左右小臣得参外庭谋议挟天子之重以折服大臣幸而大臣贤者守正不阿犹有有所畏忌不幸如公孙𢎞之徒依阿取容阳为不敏逊谢自屈一时轻鋭小才气焰方张言聴计行则亦何所不至盖武帝逞意于所欲为而不快于外庭之论非与此辈议而行之则牵制不决故发兵㑹稽严助为之起上林苑吾丘寿王为之开西南夷司马相如为之建朔方郡主父偃为之入则横议于内出则专行于外大抵从君于昏而弥缝其恶大臣不敢争逺臣不敢议在当时之祸犹小使武帝有轻视大臣之心诛死戮辱相继后之人君宠信近臣以疎外庭其祸不细夫人君左右当得识治体敦朴老成之人朝夕议论游处如古者三公之任后世经筵之官是也集一时年少浮薄之人以行快意一切之政不问其所从来借之气力使私作威福此岂有安静之理哉卫太子开博望苑以通宾客淮南王安好文学喜立名誉招致宾客皆以此取败葢自天子至于诸侯壹是彼轻去坟墓游行郡国上书衒鬻髙自称道以侥倖一时之利其言行相反类非忠臣孝子此先王之所必斥也虽然东方朔比诸子中最为諌诤有益者独以诙谐自置见轻当时取讥后世士君子固不自重哉武帝三人之自欺其心何所不至哉然隐然不能自欺之意不自禁于文墨口舌之间此亦出于天理人心者不可诬也汉武帝好符瑞求长年君臣相䛕自蔽其聪明公肆诬罔岂复顾天下后世笑已哉然以史攷之曰获一角兽盖麟而非麟也从官在山下闻若有言万嵗者若言而非言也夜若有光则非光矣㞕然如有闻则非闻矣若将可得岂真可得若云欲见岂真欲见哉向使君臣之间自信其欺传示天下谁敢议之文致疑似髣髴之説于恍惚罔象之间而不敢正言之若将有所畏焉于是知人心昭然亦毋置如许欺罔也虽然唐明皇尝自言闻空中语声云圣寿延长等事言之不怍居之不疑范太史曰汉武封太室而从官謟䛕言有唿万嵗者明皇乃自为诈人甚于汉武帝矣夫始为诈犹有疑也尤而效之无复畏矣故秦始皇犹不如汉武帝武帝犹不如唐明皇益逺益诬矣鸣唿人之謟䛕亦何所不至哉嵗旱矣而曰天将以干封星孛矣而曰天示报徳星取灾异以为祥瑞此与指鹿为马何异而武帝受之甘心焉羣臣何惮而不为诈况率天下而教之欺已乎武帝四孟子曰今之诸侯皆好臣其所教而不好臣其所受教盖自秦汉以来上之人有志于求士者类知求才而不知求贤以智术笼络才智之士役使如意指则不吝爵赏以答其劳稍或负犯则诛死戮辱无所爱惜特不过以奴𨽻遇之尔士亦顽顿无耻见利则折有便则夺君臣之间交相脱误虽有贤者耻立其朝且不可得而见况得而用耶不可得而用况得而杀耶汉髙帝正坐慢易侮人尔四皓义不为帝臣苟以刑戮刀锯为术而欲来天下之贤则所得者小人而已矣甚矣武帝之求士也取髙帝驭韩彭英卢之术以待天下士大夫方其欲见也快意于所欲取及其欲杀也快意于所欲去惜才智之力以为甘心快意之地此与兴礼乐伐匈奴用财币同一快意尔宁复有一毫为人才地观当时所得人才皆戮具也浮躁浅露自致夷灭固宜独一汲黯不肯少屈下断然与帝争胜负无所假借帝亦卒无如黯戆何班孟坚犹谓汉得人武帝为盛安有如武帝者而能得贤亦多得小人而已矣晚年诛杀过当名臣欲尽乃始下诏求跅弛之士出于无术行此下䇿彼亦见贤者不肯至而龌龊无他技能者亦震慑于积威之后思欲脱略规矩准绳求小人之才以行一切之政而已矣夫内而得罪于父兄外而不容于乡党游行郡国甚者以睚眦杀人岂非世所谓跅弛之士耶举兼并之徒择有罪之士是又在跅弛下矣武帝五韩文公论卢登封于书无所不读然止用资以为诗前辈亦言杜子美读书万巻止解下笔可恨尔夫书生于六经犹不当用为笔墨之娱吾不意汉武帝表章六经立博士学官而用以资乐府为也自宣帝显宗犹能集诸儒论难同异天子临定其是非今但㑹集五经家通知乐律训诂恐我将清庙等诗类不若此此与用太常少卿教乐何异又使宦者佩二千石印绶絃次初诗得与诸儒生上下讲习何异鱼朝恩作国子祭酒哉宠幸宦官轻薄儒生狎侮圣言䙝慢宗庙孰谓隆儒重道之君而顾若此且帝不特此也借经术以济私欲多矣于春秋得复雠之义而从事匈奴于易得九变之说而更变法令侈封禅以为礼比诗歌以为乐若是而曰表章六经是殆不如不知经者愈也夫儒有以诗礼发冡者假窃经义以济谀佞如祝钦明山恽等多矣彼司马相如辈何责焉汲黯曰凡王者作乐上以承祖宗下以化兆民今陛下得马诗以为歌恊于宗庙先帝百姓岂能知其音耶孰谓汲黯反不知学乎十先生奥论註前集巻十十先生奥论註前集卷十一钦定四库全书十先生奥论註前集巻十一五经论张震易无无者无之宗也有无者一之宗也一者天地之宗也天地者万物之宗也以无出有其来为无穷以有入无其往为不通知夫有无之非而非之又有也始可与言易矣茫乎忽乎其无所从乎杳乎冥乎其莫之名乎莫之名也将乌乎谁哉俄焉有谁矣而后有形形具而生之数不可穷矣天动而清地静而宁动者为辟静者为阖一晦一明一刚一柔日月代照寒暑代兴隂阳代胜变化代作自一而二自二而三自三生五自二生四而两仪形焉五合一而生六合二而生七合三生八八合四生九而四象成焉五五而生五六而成五十有五各定其位而八卦合焉四九而六其䇿为干四六而六其䇿为坤合而分之极于万有一千五百三十自此以往数有所不能围而吉凶忧乐死生治乱存亡消息盈虚进退失得小大贵贱是非利害之理相摩盪于天地之间者吾不得而知也天下之变于是极矣而未知其果有变耶将不变耶变与不变不可得而知也是故爻以见其位彖以明其象象以尽其意使天下各然其所以然者一身之中无不自知也性存而心存心存而识存识存而形存形存而错于万物者相与为化而不知其极尝试反而思之使其早兴而暮罢者其谁乎皇皇焉与接为鬬而不暇者非心耶既而忘之其久也求其所以忘而不得也则浑然同流而万物不能与之化夫又乌能为吾累哉易曰穷理尽性以至于命是非其至欤今人以为不然见善恶知愚从而谓之性见穷达死生从而谓之命则是因声而求响因形而求影也可不谓之大惑欤易曰无思也无为也寂然不动感而遂通天下之故非天下之至神其孰能与于此夫无思者非无思而无无思无为者非无为而无无为其于天下之故也寂然而通则谓之有耶谓之无耶吾将以名名之而不可得则神焉而已此之谓大化礼性也者与礼俱生不以礼存亦不因礼而亡故礼者天之道也惟圣人能安其天不安其天非性也情也天下之议礼者情而已其言曰器伪于埏埴木伪于斫削性伪于礼义性与伪合则天下治矣而达生者笑之无埏埴而后土安于土无所削而后木安于木无礼义而后人安于性虽然彼其心犹有灭礼而存性者也灭礼而存性则既云二矣而恶能以言性哉木柔于金而冶不能销冰柔于土而工不能斵性之所无有者圣人能以伪为也无埏填则不如无土无斫削则不如无木无礼义则不如无人以为无人而后安者也是无人而后可也不亦伤性矣乎凡若是者情也非性也性也者与礼俱生不以礼而存亦不因礼而亡是故非礼勿视非礼勿聴非礼勿言非礼勿动吾岂规规然为是影守形哉安吾之天而不贰于物则已矣一于聼者不见泰山一于视者不闻雷霆而况于道乎一于道者见之而非见闻之而非闻终日言动而未尝言动也是言也非以其化之之至而不自知耶夫因物而见则物夺其目因声而闻则声夺其耳因理而言则理夺其心因事而动则事夺其形一复于性则是数者皆为吾用而不吾用也吾又何容心于其间哉规矩无心于方圆绳墨无心于平直圣人无心于礼义凡君臣父子之伦贵贱长幼之宜居之而安行之而通皆性也是以君子静而不居动而不揺博而不流约而不溺无求守之而所性存焉故曰动容周旋中礼者盛徳之至也诗曰巧笑倩兮美目盼兮素以为绚兮子夏以此问夫子夫子于此告之曰绘事后素夫绘后于素则礼后于性矣礼其后于性哉商也以此有疑焉则复问曰礼后乎而夫子曰起予者商也及其删诗则从而去之夫子之意则然而曰忠信之人可以学礼者妄説也彼妄之尤者则又曰是区区者非性也孰若忘礼以求性礼忘而性之大本者先失焉夫子曰吾七十而从心所欲不踰矩夫从而不踰矩者是乃真从者也彼求有以从之则是规矩而已矣夫岂从心哉吾以是为学礼之辨诗中之诗其至矣乎人皆有之而不自知也婴儿之生䝉然而已饥之则哌哌然戏之则哑哑然故人皆有中而不自知者和之失也中不自中以一故中和不自和以中故和中与和相习而莫之能名谓之道者喜而忘喜怒而忘怒哀而忘哀乐而忘乐不以喜怒哀乐而伤其真是中之至和之极也中则诚和则明昔者中山王闻乐而悲子琴张临尸而歌乐非所以为悲尸非所以为歌也然则其感之者真在内也故感人心者莫深于诗而荡人心者亦莫甚于诗荡之者过而已矣喜之过流怒之过暴哀之过伤乐之过滛圣人恶其过也是故通之以情而正之以性性通于情不情其性情止于性能性其情使天下之人虽和而不失中者性之至也凡人之情喜均则无喜怒均则无怒性其不均故喜怒生焉然天下之至异者胡越也至其歌则同于乐其哭则同于悲同之者非天欤然天同之其有不同欤虫鸣乎秋唧啾凄悲其声不同而同于气同其天也人之为声也平则淳以深乐则舒以和纵则肆以缓急则迫以数凡欢愉高畅堙欎感愤抑扬变化莫不一理而其情同焉虽圣人岂能为之哉故雅之二颂之三风之正变十有五皆出乎天下之自然者也大者曲而归诸直小者怨而归诸正深者严浅者夸雅颂之别然尔二南王化之基也邶鄘卫商民之相变也俗变于近而王不能正则王不王也郑首叛也齐首霸也晋并魏则又霸而秦其甚也是皆王之不王而诸侯肆行莫之禁也陈滛也桧乱也曹奢也纷纷乎益甚而益不可正苟有后稷先公之化如豳者庶乎其可也此名之先后也虽孔子之圣亦安能离卫降王进郑退齐分晋与秦以一己之私定天下之诚然哉且独不见夫风乎蓬然起于东而入于西髙者折坚者㧞窍者唿林者靡若是者其风耶物耶风与物且不能一名之而谓人为之其可哉故知夫寂然之初者可与言风之自知中与一之未始有也而后可与言诗之变呜唿孰知不言之言吾将与之言书天地无异化圣人无异治万物无异性圣人顺天理而理万物者也物之生林然熙然孰吾荣乎孰吾枯乎已然而莫知其然者其性也旦而暴之夜而濡之一日而风之二日而霖之三之日荡然矣惟人亦然无撄则宁无拂则全驱之以刑齐之以政临之以徳而天下之性惨然矣所性一也弗一者人异之也帝以道仁王以徳洽霸以功胜由是天下之俗有弗同焉夫道者徳之郛也徳者功之域也道行则徳存而不自知徳立则功成而不自见故无徳之徳徳之至而非形也无功之功功之大而非名也及其失之小大分焉铢兼于两寸兼于尺尺兼于丈自文观之何有于小哉尧之治天下也不举善不去恶不治小不教民人视尧亦天耳天何心于我乎舜之治天下必治之而后安焉虽然犹未始与民相撄也国而国尔天下而天下尔吾何与夫民哉三王之于民如恐赤子之啼而亟乳之至五霸则又鞭朴随其后也大道何从而行乎故夫使天下之至于此则亦治天下之过尔以治天下之过而曰民性之异不可也自有天地以至于今天下之人欲生而恶死欲逸而恶劳欲冨而恶贫其同乎其异耶冬之不能葛夏之不能裘旦暮而已矣隂阳欤寒暑欤其与吾为盛衰欤不同而同者有所不能易也故书之作亦因天下之不同而同之云尔而自汉以来言者始曰忠之变质质之变文不知大道之中果有是乎哉孔子曰商因于夏礼周因于商礼皆可知而其继周者虽百世可知也夫百世而犹可知者非损益之所从出欤襁褓也垂髫也白首也一身之变然也得一物而识之终身不忘焉夏之商商之周天下亦自若尔于三王何有而自周之衰治天下者莫或能继也有欲继之则纷纷然迹彼之刍狗以为天下续曰三王之治如此又乌覩夫治之意乎夫行之而撄天下之性者性之所同也天下之伪极矣不知所以同之又将以伪盖焉从尔嵴嵴我则变变从尔呻呻我则瞶瞶是囿毛羽而复弋之沼鳞介而复钓之也悲夫春秋孟子曰王者之迹息而诗亡诗亡然后春秋作又曰其事则齐桓晋文其文则史其义则丘窃取之矣孟子数言何其尽春秋之旨也昔予尝怪平王之诗不列于天子之大雅而下同于诸侯之变风久而得之乃知平王之时无复有王道矣夫平王之诗何以独无王道盖父子君臣夫妇兄弟王道也隐公即位不禀于天子与邾仪父盟于蔑而授之私盟而天子不问是无君臣之道也郑伯克段天子又不问是无兄弟之道也平王已前未至此极夫子伤之此春秋所以始于隐公也或削去即位或书其私盟或削去公子名而书郑伯或书天王而名宰咺是皆以王道正之也呜唿天下不可一日而无王道也久矣天下一日而无王道是灭天理而穷人欲者也吾夫子悯人欲之日起悼天理之将灭所以因鲁史而作春秋葢将以续三王之道而扶天理之将亡也夫子自卫反鲁然后乐正雅颂各得其所又删诗书又定礼乐又系周易如是足以明王道矣而又区区作春秋者何哉葢诗书礼乐先世之遗言而夫子之心曽未见之行事是吾道于经莫之见也圣人以谓吾道在我而不遇汤武之位不登王道无复见之行事于是宗鲁史之笔以见王道之施设焉夫旧史自付之鲁史而春秋乃传之弟子意以传来世而初不以示人也彼鲁史者特一实録耳安知所谓王道哉予夺抑扬夫子以王道注之笔削其笔也见圣人之所在其削也见圣人之所归学者傥于笔削之间上遡圣人之心乃知夫子虽千古而常在也且以隐公元年论之书元年书正月公即位此鲁史也付之鲁国者也笔王字于春下而削去公即位此夫子春秋也此付之门弟传来世也诚如鲁又有何义哉惟圣人寓于笔削此所以其义无穷请试言之夫笔王字于春下乃知王之所为天之所为也削去公即位三字乃知隐公之即位不禀于天子也自此类而推之则知不书赗𦵏成风王不书天吴楚之人卒不书𦵏者皆圣人削之以正王道也邲之败鲁之旧史书先縠也而春秋乃书荀林父衞侯出奔鲁旧史书孙林父甯殖也而春秋乃独书衞侯出奔齐耳皆圣人笔之以见王道也因笔削以求圣心王道岂不昭昭乎傥于此而求之则二百四十二年之笔削森然在目皆圣心之发见也圣心之所与王道之所与也圣心之所夺王道之所去也学者傥未遽得夫子之心莫若先明大学之道夫大学之道王道也王道何在在格物也格物者穷理之谓也天下之理无所不穷则几㣲之至无不极其所至矣故曰物格而后知至知至而后意诚意诚而后心正心正而后身修身修而后家齐家齐而后国治国治而后天下平傥知格物之学则可以知圣人之心知圣人之心则可以知圣人之笔削知圣人之笔削则虽生乎千百载之下一读春秋乃如歴邹鲁之国登洙泗之堂亲见吾夫子之威仪闻吾夫子之謦欬亲传吾夫子之心法既传其心则饮食寝处洒扫应对无非吾夫子之运用穷而独善也隐㣲之间有庙堂之显幽暗之际有日月之明达而兼善也干旋坤转雷厉风飞百物阜康万邦绥缉旂常彛鼎不足以形容钟鼓管絃不足以倾写而髙车驷马衮冕圭璋有不足以荣辉也十先生奥论註前集巻十一十先生奥论註前集卷十二钦定四库全书十先生奥论註前集巻十二杂论陈傅良恢复论上自古争天下者常易收天下者常难唐人有言神尧以一旅取天下后世子孙不能以天下取河北嗟夫是亦其势然也夫以匹夫而争天下与失天下而收之者其势甚不相若也凡人之情轻于用人之所有重于用已之所爱轻则勇重则怯何者非吾有而有之虽失之于吾无损也其势乌得不勇以其所爱而用之一或不济则併亡之矣其势不能无怯此争天下与收天下之所以异也昔汉髙帝资三尺之任五载而成帝业且秦以虎狼之强由数世而合之汉独何其鋭也盖髙帝崛起丰沛之微无寸土为之阶兵秦兵也粟秦粟也城邑秦之城邑也驱非已之民食非已之粟而收非已之城邑故得以肆意而为之降数十郡而丧之不恨也捐数千里以授三将不惜也睢水之逃荥阳之脱滨于死而不衰也以匹夫而争天下其幸而集则帝王不幸而不集吾如彼何哉髙帝亦不得不勇为之矣晋元之南渡也抚江都之胜兼吴㑹之饶亦足以奋矣而没齿不能归侵彊之咫尺者非他也其心爱夫一隅之可以自託惴惴然惟恐夫用之而併失之也故曰是亦其势然也三代以后中兴之功莫易于光武岂光武独能也哉葢其势亦髙帝之势而光武亦以其髙帝为之也呜唿后之人主不幸而失天下之全愿得为汉之光武犹幸而独得天下之半乃止于晋之元帝亦孰能处元帝之势而以光武用之也哉恢复论下处晋元之势而以光武用之者未必学光武也亦有所弃而已矣大抵不有所弃不能有所就有志于取天下者特未可深留而固闭之也以天下之大深留而固闭之虽守之不足况于攻乎哉髙帝之所以踣项氏者以其弃燕齐于韩信刘备之不能一驾于魏者以其不弃吴于孙氏也方信之虏魏豹也请益兵三万北举燕赵东击齐帝洒然与之不吝也及其破歴下也请自王之帝几误矣良平附耳一语帝翻然置之不争也呜唿何帝之明于前而良平善料于其后也且帝以五诸侯之兵颠顿于荥阳成臯之间几不脱者屡矣帝之力果能遂并齐哉假如帝之能并齐项氏以蹑而夺之矣三秦之事可见矣以燕齐之壤绵亘万里而为楚得之则楚全而汉孤嗟夫楚全而汉孤则汉之不敌楚决矣孰若弃之于信使之自战其地自兼其衆而又自王其国时出而佐我则项氏必不能舍相持之汉而东矣羽之使龙且救齐也非不勇于自行也有汉王者在也则夫弃齐于信所以锢项氏于不能进退之域分其力而弱其权也汉之帝也信实犄角之欤刘备亦一时之杰也而其志不若髙皇之大且蜀之雠莫若于魏而其力之不能有吴亦明矣蜀之急于吴者失也使其扫巴蜀之甲趋于江陵一举而兼之则曹氏肯拱揖之而授之蜀哉是以其势必争争则便且强者胜是蜀之併吴所以资魏也毙吴而踣魏蜀能自为蜀哉故莫若使吴自吴与之权而并力于魏方权之请降也其机至矣因其欲降而徳之权之所以奋于魏也以吴蜀之二当魏之一其力足以举魏蹙魏而图吴未晚也惜乎其不弃于孙氏而更生之敌是以卒无所成夫不忍弃之而委之为敌人之资取天下者为之哉昔祖逖之渡江也晋之中兴其兆成矣而元帝不弃之逖遽使戴若思代之鸣唿君子是以知晋之不能西也备论上兵孰难曰备为难备孰难曰轻于所戒而重于所玩者为难大抵敌人之晓兵者必不肯犯吾之所戒而突吾三军必向之锋也夫不肯犯吾所戒而突吾三军必向之锋而其计必将趋于吾之所玩而卒然毕集于一隅不警之地故夫非甚愚之将而以其师压坦然之境者皆以声饵我也而其实必有所不至嗟乎其以声饵我而其实不至则亦愚我而巳矣是正智将之所贪而用兵者多失之葢乏备之罪也韩信之击魏也陈舟于临晋而以木罂渡军袭安邑亦信之愚魏豹也昔者晋人伏兵于二陵以邀秦而蹇叔巳知之吴楚匿死士于淆渑之间以伺汉而赵渉亦己知之兵未有形而二子预料于千里之外必知其潜师之所使其谋人如谋国则夫可入之间可乘之隙岂不尽在掌握间哉然则淮隂之师设虚于临晋而出其实于安邑亦幸其无蹇叔赵涉而巳魏而有二子者为之计而严备于夏阳之间则浮罂之衆可以坐覆故夫以其虚声压吾坦然之境而其实出于一隅不警之地者智将可以两得之何者吾以虚临虚以实待实彼之所恃者实也吾败其实则虚者溃矣兹固季良所以谋楚者哉噫是非轻于所戒而重于所玩者不能也备论下善用兵者必掩人之所不意夫掩人之所不意者所以乘其所不备也如乘人不备而不知人之乘其不备亦岂长于兵者哉大抵邀虚击懈之师非惟吾能知之敌亦有能知之者矣恃我之所能而墯于人之所能故曰用兵之道竒为难昔者吴楚之西向也条侯以其三十六将之兵填然而东赵涉以为不可也莫若寂鼔仆旗走蓝田出武闗抵洛阳入武库然后声而驰之则诸侯愕眙失色以为从天而墯矣嗟夫孰知吴有田禄伯亘将军者巳虑及此乎田生之谋盖欲以竒兵循江淮而上先入武闗而亘氏亦欲西据洛阳武库食敖仓之粟以徐俟汉军之至则夫赵涉之所以说亚夫以出吴楚之所不料者正田生亘氏之所欲疾驰以先汉兵之所不及者也使二子之计行则亚夫以其堂堂之军巻甲而趋不虞吴兵之至吴人以其未试之锋适㑹亚夫于其所贪之境吴楚之师不遇于武闗亦必接刄于洛阳武库之间以汉不虞之懈当吴未试之全呜唿兹固邓都尉之所忧也哉吾观周侯之功盖出于邓公之谋委梁以敝吴而深营固垒以坐待其羸乏故得以全制之使吴而聴二臣之言以其死鬬之锐不耗于梁而决战于汉则夫赵涉之说是乃嫁祸于亚夫也亚夫不危乎哉然则涉之说独行于汉而二臣之言不售于吴者天之相汉焉耳呜唿为将者其无愚敌而幸于天之所相哉守论天下之言守者则形势而巳矣形势者以险为本嗟夫险未足以尽守之说也秦之函谷吴之长江蜀之劒阁天下之言险者无先也而子婴降汉刘禅孙皓翦为魏晋之俘且夫雍梁之西荆阳之东非有变也金城栈道之固惊波之阻犹无恙也沛公瓦合之卒不繁于曩时六国之衆也邓艾王濬之徒又非白公曹公司马懿之敌也而二君束手就擒一地之茅土尽为丧国之社何也非其人也善乎贾生太史公之言曰使婴有庸主之材仅得中佐山西之地尚可全有噫非特秦然也葛亮陆抗而不死吴蜀亦未可以侮矣故曰守以险不若守以人昔者刘项之争衡也楚以拔山之力卒为汉脔议者多咎项氏捐天险之胜形懐区区之故国荣于匹夫昼锦之归斯以取亡以愚观之项氏所以亡者亦或不在是也方羽之霸𤓰分闗中之壤授三叛将其意盖在于障汉军之东也羽之心自以三秦足以限汉虽髙枕于彭城之地而巴蜀之师亦未敢越境而下也而不知夫偾军降虏非汉之敌楚之旋斾未巻而刘季巳刼而夺之矣羽不能止徒王郑昌于韩以为西蔽终亦以伺汉而已矣则夫闗中之不守者羽之失人也及羽之击彭越也亦虑夫汉之过成臯也而令枞公守之未几而枞公破则属之大司马曹咎坚壁以捍汉甚矣夫羽之愚也且汉之不驾于楚者皆羽之身与之角者也羽引而东虽百海春侯曽何足以碍汉哉不数日而咎毙于圯水之上则夫成臯之不守羽之再失人也至于汉髙以一韩信守齐羽巳有腹背之忧武涉之説足以见羽之无聊矣呜唿汉之获信岂信之素宦于汉耶羽不能用而弃之汉则信之归汉实羽之助汉而自孤也使羽而用髙帝虽欲不郁郁于西可乎然则项羽之失天下非失险也失人也髙帝尝曰羽有一范増而不能用此所以为我擒噫岂惟一范増哉屯田论图天下之利者不可诱于古人之美名而忘今世之实患也夫诱于古人之美名而忘今世之实患则见其利而不见其害奋而为之其利之効也未收而害之形己先见矣兹事之所由不济而忌者得以乗而破之也昔者汉之忧在乎诸侯之偪而唐之深祸亦以歴世之兵拏而未解也则夫鼌错建削地之䇿于七国方横之时萧俛段文昌之徒开销兵之议于两河甫定之日岂非汉唐之大利也哉况夫强本以固国戢武以安民者三代之所歴行而未尽者也以汉唐之大利而文以三代之美谈则其説之易使而其聴也易甘天下之士必疾趋而乐附之矣其谁曰不可嗟夫孰知夫削地之画一下而吴楚之变几危刘氏之宗社销兵之计一行而燕赵之盗复潴河朔之地而卒无以禁之也哉故夫诱于古人之美名而忘今世之实患者将以利天下适以害天下也虽然是岂真不可为耶士大夫深思而逺虑不为名钳斯得之矣天下皆以为安吾不遽而安也而犹以为甚危天下皆以为可喜吾不雷同而喜之而独为之深忧其虑之也过则其备之也豫备之也豫则其应之也亦不跲是故处之而固行之而成虽有乐败人之功者亦无得为之矣今之屯田巳试之事也而其效莫着于汉之赵充国魏之枣袛嗟乎二子之迹古人之美名也充国以方隆之汉毙垂尽之先零只以未裂之中原营于无虞之许下其从事于此也専其所以害其成者无有则其为之也暇而其责效也亦不亟二子处之奚患哉今日之事未可以是论也秋髙马肥驰突而蹂禾稼者中行说之所以折汉使正胡虏之心未尝一日忘我者也然则求其利者其无借赵充国枣只之美名以籍口而不忍思中行说之实患而缓其备也哉十先生奥论註前集巻十二十先生奥论註前集卷十三钦定四库全书十先生奥论註前集巻十三杂论陈傅良兵论上嗟夫天下不可以近虑虑之也以近虑虑天下而不误天下者无有也先王惟知夫天下难合而其隙也易开将以固其难合之势不可一日而去徳至于隄防其易开之隙亦不可彻其备而示之可乗之间故兵之制常与徳并行而不可废三代而后人君始以兵烂天下而世之好名之士苦其毒而厌其多乱必欲一芟而去之其説盖借夫诗书之放牛马櫜弓矢以自证呜唿是其为虑也亦不逺矣夫武王之偃兵非武王之意也势也武王以商之诸侯序八百国之衆而迁商之鼎义士薄之则天下之疑于周者或不少也盖至于成王周公之世犹未能固不静之心武王不亟释其取天下之具以安天下之反侧则夫汹然而变者未止一禄父也故其道不得不权其宜以自固然其所以为天下计者未尝废司马也而又其时足以制残商之死命亦得以安意为之而无忌好名之士不度天下之势而借其说以文太平乃始辟户斩闗开盗之路而招之天下之祸不始于此也夫昔晋之平吴非晋之福也唐之得两河于季世亦非唐之盛事也武帝侈然自以无虞不聴山涛之谏而去州郡之兵萧俛段文昌之属亦无永图竞为武偃之谈以中穆宗偷安之欲藩镇甲士月彫日耗一旦盗起永宁祸发燕赵而国家无谁何之者晋祚遂以不久唐之故壤复沦盗渊呜唿为天下虑而使浅谋卑见盗太平之名者为之天下之不及晋唐者亦幸矣兵论下销兵之祸非止无兵而巳也而将残天下之民盖不幸而有变其势不得不驱民而用之夫驱民而用之者皆所以餧贼也以不教之民而置之无罪之死地故夫销兵者乃所以残民也又非止残民而巳也而且将召天下之乱广泽之陂深山之原武夫悍士臂弓而腰刃以幸国家之衅而不得逞者世未尝讫无也方无事时则亦窜迹乎牛力羊肆之间犬偷䑕盗以活其生一旦瞰可乘之隙则啸聚崛起角出而衡行皆勍敌矣呜唿其祸岂止于外陵也哉于此有术焉可以一举而两获非惟可以弭乱而反籍之以集天下之功而人主常难于行之则亦不知变也昔管仲尝取人于盗而髙祖争天下往往皆贩缯屠狗之人武帝剪伐四克亦尝求跅弛之士而用之则夫此一族者虽足以扰天下亦足以利天下也州绰刑蒯栾氏之勇也范氏而能栾氏则亦宣子之勇也人主方窘于无兵而可弃斯人也哉致斯人而用之不犹愈于肉股慄之孱民以饱垂涎之吻哉不然而弃之山泽以自贻患君子所深忧也扬子云曰御得其道则狙诈咸作使御失其道则狙诈咸作敌故狙诈非不可用也而御之之难也罗之以礼以愧其心鼓之以礼以作其气䝉之以重赏以盈其欲贳之以寛以责其效亦庶乎其可矣谋论上古之谋人不惟其善因天下可为之资而至于摧败奔衂之余九亡而一存者尤善谋者之所贪也盖天下之福不在于福而生于祸负者胜之基弱者强之府故善谋者尤欲得之昔者勾践之丧邦亦尝有所不忍欲死于一决之快矣独范蠡知夫㑹稽之栖乃所以饵夫差而钓之者也于是谏止其君隂携而阳厚之以豢吴而饱其欲故吴之心自以为无越而不知越之志未尝不在于无吴也黄池之㑹一举而蹙之范蠡之蓄此久矣汉之留侯萧相国亦越之蠡也夫以髙帝百败之困不足以当楚之锋亦明矣而二子者乃深喜之㑹之鸿门而不耻迁之南郑而不恨示之焚栈而不与争委之以太公吕后而未尝一日即而取也凡此数者皆留侯萧相国之谋就髙帝之败而为之地所以骄项氏而昬其智也项氏侈然自大旁若无敌垓下之围一合而项氏之肉巳脔于汉军之刃矣故夫天下之不可为者是乃大可为者也而无谋者又失之有髙皇勾践之势而不出于范蠡留侯萧相国之䇿反以其所骄人者自骄而甘于敌国之豢一旦隙开抟手无䇿不得己驱久厌之兵而战之毎遇辄却则曰用兵者之罪也嗟乎用兵何罪哉谋论下或曰战可以无谋胜乎曰有之矣幸也非福也一胜之幸虽趋亡之国垂没之将亦有之而晓兵者不之畏昔秦之二世讳于言反狼贪而鹰搏者满天下而二世宴如也俄而周文百万之衆叩闗而攻二世仓卒举山西之甲付之章邯以御之邯师一出三击而三走文矣未几而馘魏咎尸田儋仆项梁蹙赵歇堂堂之师所向如压卵而竟无救于秦之亡捷奏未絶而汉王席巻之师巳瞰秦鼎矣盖秦之兵本于无谋而出于仓皇救败之急而章邯复轻用之此固在刘项掌握中也故夫晓兵者知夫无谋者之战不可以久也则为之退避以老其师淹延以匮其财欲和欲鬬以疑其心一军惊其东一军扰其西以分其力阳遣使以缓其怒隂遣间以开其隙夫以不素定之谋加之以不素信之将而又用之以不素练之卒幸而一胜而敌以多方误之必有堕其画中者矣呜唿为天下者不幸而失先定之谋幸而得偶然之胜正当守之以坚养之以徐而发之以审其无为敌人所误吏论昔者秦人之趣亡非一道也而其若是焉亟者吏不肖也吾观始皇之初陋三代之封建其弊至于战国髋髀相依以蹙王室故夷其城而郡县之其虑诚逺也既而天下之吏习于嬴氏之暴斩艾琢剥草芥其民而弊之重之以头㑹之敛闾左之徭又重之以阿房骊山土木之役当时之吏非残忍渔侵病民以逢其君者则贪衅幸灾不逞之人也于是民欲亡秦者十戸而八九矣闗东之豪投袂而起一唿响从毛奋而鳞集僇力以倾秦族者不可胜计乌合之师所至如破竹者大率皆郡馘其首邑俘其令以应之者也不然则吏为自全之计挈地以赂敌而市一旦之命者也又不然则谈士掉三寸之舌传檄而风靡者也而孰为秦守哉其间党秦之恶不肯遽臣妾者如三川之守由南阳之守齮泗川之守壮亦徒驱欲溃之民疾鞭而战之不败而涂地则亦为降虏而巳亦奚救于秦之毙耶秦以虎狼之强尺攻寸取以吞天下一夕有变三十六郡皆无人之墟子婴之席未煖而天下为汉何也秦人之忧素不及吏也故天下之祸莫大乎视以为常而不之忧视以为常而不之忧者皆他日之不可支持者也且天下之不可以一人守也分疆析壤环居而罗卫之者皆吏也吏之不肖人主谁倚仗之哉而朝廷之上方病夫财之不丰兵之不强以为大患至于守令之姦民号而诉者按牍相衔也则谩不之省重者不过罢去次则仅免而己舒之嵗月民之血未干而谪籍之书又以恩贷矣甚者至于公卿大夫贪沓冗耗以不胜任闻者皆剖符而左迁之嗟乎不意父母斯民之职而为逐臣之渊薮也有秦之弊幸而无秦之乱吁可畏哉可畏哉士论天下之士未尝不沮于人主之所畏而疾趋乎人主之所喜也节义美名也虽甚庸之君亦知髙其名而愿致之及见其人鲜有合焉何也畏之也盖惟忠义之士识髙而见明虑逺而忧大世方无虞若可以少安矣而为痛哭流涕以发天下大难之端乘舆无甚失德犹可以为善也而尽言极谏甚者有幽厉威灵之比百官效职亦无大姦邪未去也而深惧指鹿之祸发于朝夕佳祥美瑞人主之所罕见而竒焉者则视以为不足信至于一日月之变一雨旸之愆则又从而尤之曰此疵政之招也射猎巡幸歌舞之娱似未足病于治则禁而抑之宵旰之勤吐握之疲非人所愿为者则强其必行夫人之情恶危而好安乐因而惮改自庶人达于天子均也而义士常责其所难共振其所欲为人主安得而不畏之耶故虽汉武帝唐明皇之贤犹有惮于汲黯韩休之直噫视时趋向天下之人不少也人主方是之畏彼亦孰肯自冒人主之所畏而取踈逺摈斥之苦哉于是乎争迎其好而逢其欲觇其所向而伺其归有所爱也则徇之以为欢有所惧也则寝之以安其意有所可否之间也则两存之以聴其所自择其为术也翺翔而不遽而为之説也进退而不甚坚夫然后豢其説而穽其术而莫之辨是以姦欺之患生嗟夫此武帝明皇之所以不免也陨石妖也而方士以为嘉瑞杀三子大乱也宰相以措刑受赏大旱之灾则曰干封之祥雨霖之害则曰非禾稼之损武帝明皇皆英主也初岂可以愚弄也哉惟其畏节义之士故士得以窥其所逆顺而售其所喜之说而天下皆几于危亡然则欲养天下之士气唯受人之所畏而不甘于人之所喜者能之呜唿人主不可不自强也形势论上自昔形势之论详矣皆以山西足以制山东而山东之地得之则河洛不难控至于西河之间则自淮而江又有不可得而窥者故秦负崤函之阻下一面之师以蚕食山东诸侯讫于始皇卒合六而一之自魏宋齐陈隋起隋仆不能混一土宇隋文亦若人也无以过数君而家天下者得山东也至于晋元合江左之势不敢一警江洛取中原之故壤天下之势其上下逆顺亦可睹矣虽然是则固矣而不知汉髙帝席秦之旧四方皆刘氏有矣彼黥布挟区区之淮南抗衡上国若可以咄嗟叱咤馘左耳于戏下也而当时善谋之士以为布能出上计固守其所取吴并楚以厚其资传檄燕赵则山东非汉之有然则淮南亦足以撼山东哉曹氏拥河南之全区提兵四出所向无敢当者而孙仲谋以江之东偏崛起一隅鼎脚于魏蜀之间卒之蜀噬于魏魏吞于晋而吴独晚亡苻坚指秦凉之甲顺流而下其视秣陵之晋而以左挈而取之而百万之师衂于淝水反未及国奸雄起而乘之然则河之南山之西亦岂能遽得志于江耶噫能知乎此则天下形势葢未始有定论形势论下或曰江之势止可以守而不可以攻信乎曰非特江也虽山之东西与河洛亦皆然矣而非形势之使然也昔者六国与秦其势均足以自固也而六国就屠于秦秦之于胜广何也一旦聴苏氏之纵拥百万之兵聚于函谷之口期以㧞秦卒以自败而无损秦之一毛嗟乎其计甚陋矣六国之形犹聚鹿也秦则穴之虎也以骈首之聚鹿而欲搏深藏之穴虎岂不纳死也哉秦人开闗而延之六国之师巳溃非必秦人之善胜亦知六国自以其胜鬻于秦耳使六国而知守之之説秦赵齐楚合师而戍韩魏之郊以坐伺秦师之东则秦尚不敢左盼而下而况得而吞之哉至于秦二世之不道足以自踣然其亡如是之遽者亦有以也二世耻为一隅之计闭闗严距以遏西向之锋方且殚关中之卒脱险逺出渡河而北聚于不急之赵使沛公得因章项之鬬以蹑崤陇无人之境使二世而固守之髙帝瓦合之卒能不为周章之败哉然则山之东西亦有时而不可攻耶曹操擅中原之富雄于天下而乌桓之举空国踰界搏残寇于穷荒之地是役也刘备尝侧目睨之矣其计盖出于乘虚李愬所以入蔡者也向非刘表之庸而备志得逞巻荆州之甲徐行而傅许下孟徳虽返而汉之赤帜巳满赵壁矣奚及哉故夫河洛亦可守也亦可攻也故天下之势初无定论在用之如何耳可以守亦可以攻不能攻而区区于守巳损威矣而又併守失之吁可悲哉古人有言曰形势不如徳徳不足也无以胜人矣乎十先生奥论註前集巻十三十先生奥论註前集卷十四钦定四库全书十先生奥论註前集巻十四杂论叶适兵权上非诈不为兵盖自孙武始甚矣人心之不仁也非武之书不好焉用兵以诈古之圣智或不能免自管仲咎犯先轸其人巳不纯于义务为争利必胜之术春秋之世日有侵伐之事国各讲求其意以备之而秦楚横行于天下大抵无义兵矣然则非武之独为诈也而谓之自武始何也曰管仲咎犯先轸致其君于霸强本出于兵人独变先王之法而自为法耳盖其意常先治国家崇礼信厚集人心而亲附诸侯至于决战济师而后益之以诈不专以诈自名也故古之于兵也止言其法部曲行伍坐作进退繁简曲直纪律号令皆法也能尽此以为不可败则敌至而智见矣故法可传而智不可传至于孙武始弃法而言智其着兵之情竒正分合豫应天下之变百出而不穷以诈自名于世而曰兵徒诈而巳矣盖管仲咎犯之所畧用而未详隂取而讳称者武尽载之而后世之好为诈者思欲出武之外亦终不可得然则武真谲诈之雄者也国之有兵也能择将而授之而他不与也夫武之兵书人主不得而用之其将自用之可也阖庐之时连嵗谋楚尝一入其国都卒无一人之获暴师不返而夫㮣王先归自立阖庐与越为仇故武着书亦言越人之不足畏然吴既去楚勾践来伐败于檇李阖庐以战死武者皆在其中夫差二十年之间卒亡其国不知武犹为用耶将废而死耶将王孙雒之流皆受教于武耶计武着书及用事之时乱楚兴越亡吴而侵壊中国然则武术之无救于国家亦可见矣然则虽为将亦不可用也而后世之兵悉祖其故智于其言有所不能通者皆深思逺虑出无端涯之见以求合之且前乎武者非无人言兵其法犹可考不必黄帝舜禹周官之司马法也曰是纯仁义者而非兵若管仲咎犯仅庶几乎曰是犹有仁义也亦不足以为兵而为兵者必诈而后胜故无出于武之书噫其人心之不仁耶不然何其遗弃衆説而好之笃而敬之深耶韩信号善用兵自言其法出于武曹公无敌于天下犹师武术自为之传唐太宗李靖近世君臣之言兵者无出其上其所问对亦止于武之意而天下好竒之士奋笔墨以傅益武之説而为书者数十百家而号孙子为谈兵之祖其气熖起兴于百世之下若将与圣贤并称者噫人心之不仁至此极与岂数千年之独不幸耶今之所患者以天下之大甲兵之强谋臣智士之衆而所嗜好训学者不出于武自为一将之术耳然且讲之而不得其要求之而不中其情而今世之良䇿真智因以废放而不举夫选天下之士教之于学试之于庭使之读诵以为文义者乃无先于孙子彼固无所见于此也使有所见犹无益也而徒以不仁之心上下相授授天下以不仁之心患之大者也臣尝论之今天下或不免于用大兵大兵者以今之势虏有百战百败之道吾有百战百胜之术夫百战而百胜者不战而可以胜也百战而百败者未战而先屈者也杀人以求胜古人之所不免也不待杀人而后胜今日可见之效也然其法皆不载于武之书今将因武之书以通之而后用今之兵乎则是舍百战百胜之术遗虏以其具而自为是胜负相抟不可必知之形计之失者也臣非无见于此而强効世之迂阔者以黜武也盖其精者不可得而言言其粗乎则与迂濶者何异虽然臣请终言孙武之不可用夫战国相吞无义无名而志在必胜故武之术出于名义之所弃为此下䇿而其所説者行阵之浅画地形曲折军势翕张特俄顷之智耳使将帅自为之犹或不废而国论则何为焉今之谈兵者纷然皆出于此臣不知其説也夫今之所为战者战虏乎战吾国乎自淮以北此非吾土地乎其来鬬者将非吾民乎抑尽虏乎然则流涕以对之犹不足而孙武之智尚忍言之呜唿岂未有思及此者也兵权下言之实者无竒无竒则难聴故天下多竒言而言兵为尤竒人主慨然欲闻天下之言则竒言得以入而言兵者入之为最深竒言漫衍于天下而天下反皆以竒为常是以下未知兵而习为多杀人之术上未用兵而先有轻杀人之心呜唿孰能知其为天下之大祸耶平居无事尝言兵计某衆可袭某城可攻某地最利宜先取以制敌敌有上中下计当出于某吾以何道应之其将某为良可反间以疑之可死士以刺之某兵可乱半渡以薄之倍道以掩之某处葭苇蔽亏林麓深阻可用伏兵某为竒道可用以出敌不意或欲为辩士说下其腹心大臣或使内溃或使来降或自请为将用其术以制胜或乞乘传招集豪杰不费粮糗甲兵自以乂民杀虏古阵法兵法凡几家今不可循用宜悉损益何事刀槊弓弩今未精者有几更为击伐之技或乞试上前或请颁其法于诸将或言时不可失坐论无益今当并进益取敌地以自为守因事观变或言臣嵗月浸晚恨不及功名乞一死敌或言古者取天下凡几其故术犹在今当何所用虽始若少缓终当有成其言邉亭敌地风沙苍莽雨雪冻饥战士哭声器械解弛使人忧悲恐惧至论雠耻愤激瞋目按剱或广大其意下城得地所过牛酒迎劳王师复故境土天下一家使人慰喜洋洋然欲不计胜负存亡而为之其人或巳在亲要朝夕开说素所狎昵纵言不顾或踈逺求进尝试上心或山林草泽之士请来献见或在外之臣无以固结恩宠走马面论密䟽入中或因縁称荐无以为名必挟兵说以自重且其开口论议容止不动声音伟然问答纵横不可穷诰至于超乗负矢意气敢决而其上固巳壮之矣凡此者皆竒言也人主慨然而乐聴之虽未必用而其轻杀人之念巳动于中矣凡此者其意非真以为见于事也以为言之不得不竒也非谋国也非虑患也中一时之欲而己者也然而未必用者有时而用矣汉武帝聴王恢计欲擒单于单于不可得擒而汉首事结祸无巳天下几亡宋文帝从江湛徐湛之之言意封狼居胥一旦魏氏临江秣陵之人荷担而立者累月元嘉之政衰焉夫不顾计天下之利害举而聴一夫之竒言者彼其初固不知其患之将至此也今天下之士好为竒言而言兵为尤竒者十年于此矣好恶之相形权利之相诱竒言盛而实言息矣凡向之能为实者今未有不转而为竒者也虽然臣有忧于此而亦窃以为贺焉何者天下之能为竒言者衆也昔日之竒今日之腐壊而无用者也朝对暮论接目烦矣聴闻熟矣庶几其厌之乎庶几其可以实言乎虽然实言不足聴也五谷之味澹然不与衆味俱嗜味者不能食也其所以食之而不敢废者畏其不食则饥而死而衆味不能救焉耳故夫有闻实言于今世如畏不食五谷之死者而后其言可得而聴也何言谓实今世或有以为兵端可畏易开难合厚赂请和可以持久此偷安姑息之论也兵何尝一日而不可用乎頋其用如何耳故不多杀人则兵可用邦本不揺则兵可用不横敛不急征则兵可用将非小人则兵可用天下虽不畏战而亦不好战则兵可用视北方如南方则兵可用功成而患不至外鬬而内不知虽不免于用诈而羞称其术虽大启旧国而能不矜其事若是者其兵无不可用也夫水居者好游崖居者好縁此其势也游而不溺虽游可也縁而不坠虽縁可也故凢今世为用兵之可言者未有不犯是数患者也犯是数患是游者之必溺縁者之必坠而曰吾不頋而自为也而可乎孙武吴起穰苴孙膑巧于用兵今虽无之不足虑伊尹太公管仲诸葛亮智于谋国今虽未有不足忧其实言之不可乱者止于如此十先生奥论註前集巻十四十先生奥论註前集卷十五钦定四库全书十先生奥论註前集巻十五秦汉论方恬秦天下之诵秦酷也乆矣余尝以为纣之不善不如是之甚及观于汉见其刑罚之施上自王侯下迨公卿参夷葅醢往往至是当时犹曰斵雕为朴网漏吞舟之鱼于是益信秦法之酷也诽谤者族偶语者弃市其严如此宜无姦之可发无罪之可诛矣而豪杰私语以谋之者班班然见于史计其他又何可胜数夫以张良匹夫之强借力士之威奋激于博浪沙中其悖甚矣卒之隠匿莫之获此逋逃无归之人也而项伯杀人犹从良匿然则秦之杀豪杰其何若人哉方子曰民不畏死奈何以死惧之秦之法令大抵以死驱民而巳先王制为五刑以督姦其入于死者盖鲜非不能威知民之不可威也罪有轻重情有过与故今也一㮣而归之死则民有不服者不服则相痛相痛之极则思相隐也而又惧于法则相与反仇其上亦势之必然尔所以善为治者必先原夫人情之初不相逺也自非至酷之仇恨未有不相恕者甲之罪不及死乙之心不欲置甲于死地则虽有姦莫之告矣况夫人情未有不自恕者甲之罪不及死而不免于死乙其曰彼罪人情之所有安知吾他日之不及此则何若相隐以相全耶夫天下之人皆有恕巳及人之心而秦犹有不恕之心秦亦岂自安之道哉且如其时汉髙祖为亭长与夏侯婴善髙祖戏而伤婴为人所告髙祖重坐伤人婴为証之移狱覆系嵗余笞掠数百然后免夫以戏而被伤者又且为之隐此于有司何所施罪耶以告讦而讯之至于经嵗笞系则髙祖之所坐又不轻矣盖秦之暴日设刑以罔人之罪如捕虎豹猎麋鹿不待彼之犯而后治之也婴之所以不忍告者惧不测矣欤然则世之所传步过六尺者有罚弃灰于道者被刑殆非虚语虽然治天下要不如此岂惟天下哉为一家之主而罚浮于罪则奴婢相隠有罪莫闻矣奚逺之云乎由是言之轻刑未必不可止姦严刑者长姦以自蔽也秦之所谓豪杰者吾意其必为浅浮狂妄之徒彼其诚豪杰也秦亦安得而诛之西汉自三代而下惟汉髙祖之兴上得天理下顺民心非特后世之不如较之汤武而髙祖之理顺多矣何以言之桀纣虽虐然继世之君继世以有天下诸侯其谁不为臣虽天之所付民之所归在汤武不可得而辞而君臣之名不可易也故汤曰予有慙徳而孔子亦曰武尽美矣未尽善也汤不敢以自欺孔子不敢以欺人岂非大公至正之道有不可揜者耶若夫秦以山东夷狄之俗恃其勇力而不修仁义举六国而残之诈虏其君与将而威刼其民父兄死于秦之兵子弟死于秦之役天下视之有如仇雠名虽君臣特亦强服尔故南公曰楚虽三户亡秦必楚者痛之之深也懐王起于刍牧之间非有尺寸乗势举而坐之士民之上北面事之天下无有异辞以人之尊懐王如是则其病秦之心其何如是以山东之兵所谓复雠之举非叛乱者也懐王之约先入定闗中者王之可谓上赏矣项羽奋势有入闗之志髙祖独雍容于诸将之间若无意于进取者然衆推帝以入闗之任则亦未尝有难色其大度盖如此羽方转战河北而帝巳定闗中秦民按堵矣羽破闗而入専宰天下分裂王侯以汉中迁徙之地封之黙黙而去诸侯皆巳叛羽然后徐起而定闗中向使帝不能堪起兵相攻则乱首之责有归矣盖懐王犹在髙帝未尝敢失臣节羽既有逆谋帝不能甘乃举大义以与羽角百败而不屈者臣节然也项羽既灭天下大定诸侯共上尊号犹自託于不贤衆不可拒然后受之虽则汤武未尝如是之雍容也较之武王之用钺孰迫而孰缓耶世人惟知重古凡三代之事便以为后世所不及斯特不考其实而随衆毁誉者观吾此论庶其有自信乎西汉史言留侯招四皓安太子其事甚伟而通鑑考异独谓无有以为髙帝之亢厉非畏搢绅讥议者也使四叟在实能泥其事不过汚髙帝数寸之刃耳且留侯必不为子立党以制其父方子曰否髙帝虽不学而性明达其所为尤畏公议如系萧相国因王卫尉一言辄赦之以怨故捕季布夏侯婴一言反召之蒯通误韩信栾布哭彭越皆死有余责其自辨解辞亦悻讦然犹赦之凡此类尚多足以见帝之所为动有顾虑非恃威无籍者也岂有四老人者慕义归心辅翼太子是果何罪而必杀之乎虽然男女者人之大欲也妃匹之爱君不能得之臣父不能得之子晋献公嬖骊姬非是则寝不安食不饱终以太子戕二公子奔晋国大乱则嬖宠之祸也岂惟晋献公为然自古以来因女致乱者必自其子始虽隔千万年如蹈一辄唐神尧惑诸妃之譛有怒于秦王曰儿为儒生所误非复我昔日子人之情欲所惑变易白黒颠倒是非无所不至使汉祖亦以此意怒彼四老则罣误之罪亦何所归虽杀之不患无名然以此为言是以汉祖为何如主也伉厉之称在考异巳为过寛仁长者史明言之何伉厉之有且留侯立党亦非也髙帝之于羣臣自非姦雄难制者皆相体亮苟利社稷不以细故为嫌通鑑于留侯复道之语尚不疑其附下罔上但招四老岂得以立党制父疑之况夫立髙祖之朝者如随陆叔孙无非儒者而叔孙之谏太子尤切而帝犹不之杀而杀彼四老乎又安得不畏搢绅之议此犹不杀愈见帝之难能故孔子曰一日克巳复礼天下归仁焉而史亦曰自胜之谓强皆言自克之难也夫情慾恩爱一结于心如火之炎如胶之傅扑之不灭雪之不消成帝爱赵后欲令天下无居其上者哀帝爱董贤即欲以天位禅之是则不自克之过也观髙祖之嬖戚夫人其宠爱之极岂下于骊姬赵后哉凡人有爱犹不可遏而况天子之尊非能自克其谁止之帝之见四皓入侍也有以知天下之归心虽山林之士就木之人犹愿为之死则公议之不在戚氏决矣与其违天下之公议不如割吾心之私爱是以悲歌徘徊不能取舍然而终不可易太子则公议止也世儒乃言髙祖惟知利害而不明礼义以礼义争之不知以利害刼之呜唿是何言与是何言与不明礼义举天下之礼义皆悖矣是何利害之知西汉自古之启有天下者非恃其君之贤圣明果抑亦事驱势迫习知王业之艰难也至夫天下巳平总四海定一尊君上之势甚崇臣民之守甚卑内外甚安四夷无扰非有旦夕之祸患而常有百年之忧虞百年之忧未之见也则旦夕之所为纵心快意不顾公议其亦多矣今日一事之妄作曰庸何伤明日一事之妄作又曰岂不由我后日一事之妄作又曰其谁若何自其始以为始适吾志而巳然不见其害则滔滔然习以为常其祸有可胜言者哉诗曰将仲子兮无踰我园无折我树檀岂敢爱之畏人之多言仲可懐也人之多言亦可畏也此郑人为叔段而作者也其意若曰请仲子之无越我国毁我法度云尔仲子者君之宠弟也吾何敢有爱顾人言可畏也仲子诚可懐念人言亦不可不恤究懐诗人丁宁反覆之意其畏公议甚矣以常情论之疑若懦而不任然自古贤圣之君畏民如严师奉法如绳约彼亦岂懦人也哉忍小以存大也且人主谁不自恃其家国者及其临事辄不顾公议特亦欲适吾志尔反不知公议毁而法度随丧法度丧而国家从之其益未能毫芒而贻害过于山岳乃知贤圣之君忍慾自贵者殆为是也髙帝身平天下之乱孝文睹吕氏之变而又能忍慾以顾天下之公议若景武则大不然矣汉之法度破荡盖自此始景帝欲侯后兄丞相条侯曰髙帝之约非有功不侯又欲侯匈奴降者条侯曰彼背主而封之何以责人臣之不守节其在大臣执政之论初无过悖之辞而沮愧之心终置之于死此何理耶匈奴请和亲下羣臣议狄山以疏逺之臣而斥御史大夫可谓诚心为国者武帝正色而折之歴问其所堪以穷之山死于乘障羣臣震慑莫敢有言盖帝之护恶丑正如此所以举髙皇之法尽为变更纷纷然而尤奖贵征伐好杀之心无日而己其后巫蛊之祸子父不能相明夫妻情亦不达喋血京师自谓周公诛管蔡之举及车千秋一言然后痛悟其非筑归来望思之台加刃于据者得赏而复诛反求初意公议其终安在汉之陵迟于此有兆其后昭帝虽英明而权在臣下宣帝虽明察而不本仁义元帝虽儒雅而无复甄别公议自日销一日矣汉安得而不衰而何待成哀乎然景武宣之明君犹若是则成哀又不足道也或曰武帝欲侯宠姬李氏犹不径以贵之必待广利伐宛有功是岂不顾公议者余曰不然公则无私私则非公公私初不两立伐宛之举所得实不偿所失疲弊中国独成就一李氏公邪私邪此司马温公所谓借名而利其所爱不若无功而侯之愈也尚何公议之云西汉秦穆公信孟明之説以败于崤作誓一篇谆谆自责圣人定书收而置之周鲁之列吾尝疑焉以为五霸齐威为盛葵丘之㑹威公震而矜之盖叛者九国然后悟其説也曰呜唿靡不有初鲜克有终始而终之实难不能于始而救于终则犹庶乎不废此穆公之戒圣人所以有取也如汉孝武尚征伐好神仙巡游海内大兴宫室去秦始皇无几而始皇有刚戾刻深之称武帝有雄材大畧之名若是者何也始皇不能悔而孝武仅能悔尔孝武末年罢轮台斥方士常自叹息沉恨其前日之非辞意恳苦若不能自胜者是亦可哀也巳在圣人之忠厚其尚以补过许之议者多曰武帝悟之巳晚何益余曰不然夫人君者犹之天也大风之所系严霜之所零木无不㧞草无不彫及夫时雨以灌之杲日以煖之则昆虫荄甲奋而伸者不待终日此非天之私杀以泛爱也力量大其所被者自广尔然则人君之尊力量之所及岂可胜计哉喜则冠盖塞路怒则伏尸千里私意私怒若是之可畏惟贤主独观万化之原而审于安危之机一嚬一笑犹不轻发以嚬笑之施必有当其休戚者矣武帝虽悟之不早但曰吾不为前所为则天下己受其福何待终日隋炀帝之纵恣乂十倍于孝武但云罢征髙丽则四海便有更生之望况不逺复者哉虽然治道不在多言在人主之方寸耳方寸之间天下之所系命也正心诚意之学诚为人主之要急者心诚意正然后能知言能知言则诐辞不能欺逊辞不能荡险辞不能激之怒谀辞不能导之喜心正九重之上而万民受福于下尚何过之可补此则尧舜之治也世人以尧舜之治为不可跂以正心诚意为老儒常谈初不之省则功利之说安能不炽夫功利之乱国如女色之惑身入乎其中昏然不知利害之正未始不慙愧汗发达于靣目若其不悟则身从之矣武帝虽为明君然多慾易动见主父而叹息睹江充以为贤姦人在前不惟不能辨而且进之天下其何有息肩之所然则胜于始皇者亦未有大过特末年一念之善耳而其益犹若此则知古之圣人独喜人之补过者非徒谓胜于不改由孝武观之则补过之功盖云大哉西汉西汉之末其俗尚党蔽毁誉混殽忠佞无别以王莽之姦雄生平意气㮣可见耳而上书称其美而讼其屈者几五十万人刘歆名宗室也而辅其为严尤智略士也而佐其为扬雄名教大儒也而颂其徳若他蚩蚩蠢蠢随影附声之人又何足道哉风俗委靡何乃至是意者孝宣以来用法令持臣下谀蔽成风理固然乎方子曰否是何见之晚也夫髙帝之卢绾盖唐姜皎之徒初非有运筹决胜之畧専典方面之勲也髙帝既平燕欲以旧恩王绾为羣臣觖望顾公议不敢専羣臣知上意皆言卢绾尝从平天下功多可王党蔽之风始昉于此乎然亦非汉之罪也而战国以来谋臣说士凭轼撙衘驰骛乎天下朝见秦之利则易纵而为横暮见晋之强则易横而为纵乘险抵巇为良计应机赴响为敏识重以秦人恶直而喜谀钳忠臣之口结志士之舌逢君之恶者受上赏指国之失者䝉显戮天下相师以佞为常故汉之羣臣犹多谋识其变在战国之余也夫人惟信己直行发口直言无阿曲不顾生死如周昌汲黯然后能无顾忌若识变则为己者重为人者轻轻重如是则不能无畏避有畏避则不能无阿曲阿曲之甚则更相党蔽党蔽一成则颠倒白黑无所不至矣仁人君子所以深疾乎用智者惧其保而不可保也颠沛陨越临九死而不变者耻于用智也盖昔者慕容燕之梁琛秦主尝谓曰卿虚称燕美忠不自防反为身祸可谓智乎琛对以为臣莫如忠为子莫如孝自非有一至之心者莫能保忠孝之终始彼见几者心逹安危身择去就不顾家国臣即知之尚不忍为琛之斯言可谓为世臣子之标鉴汉初羣臣知此议者自不可为得矣其最称隂谋者独曰陈平智有余然难独任周勃重厚少文安刘氏者必勃其后吕氏之变平依违其间一彼一此凡险难之际皆勃亲之平雍容而己以髙帝犹不敢保平之可任吾亦安知平患难之际其无观望之心乎向使吕氏之势一成不可揺动其事变未可知也故夫观人之国者原其始必要其终汉之风俗因循委靡以成王氏之祸反复求之己见于开国之初天下之事亦安有突如其来者哉十先生奥论註前集巻十五十先生奥论註后集卷一钦定四库全书十先生奥论註后集巻一性理论朱熹皇极辨洛书九数而五居中洪范九畴而皇极居五故自孔安国训皇极为大中而后之诸儒莫有以为非者予尝考之皇者君之称也极者至极之义标凖之名常在物之中央而四外望之以取正焉者也故以极为在中之至则可而直谓极为中则不可若北辰之为天极屋栋之为屋极其义皆然而周礼所谓民极者于皇极之义为尤近顾今之説者既误于此而并失之于彼是以其説展转迷谬而终不能以自明也即如旧説姑亦无问其它但于洪范之文易皇以大易极以中而读之则所谓惟大作中大则受之之属为何等语乎故予切独以为皇者君也极者至极之标凖也人君以一身立乎天下之中而能修其身以为天下至极之标凖则天下之事固莫不恊于此而得其本然之正天下之人亦莫不观于此而得其固有之善焉所谓皇极者也是其见于经者位置法象盖皆本于洛书之文其得名则与夫天极屋极民极者皆取居中而取极之意初非指中为极也则又安得以是而训之哉曰皇建其有极者言人君以其一身而立至极之标凖于天下也曰敛时五福用敷钖厥庶民者言人君能建其极而于五行焉得其性于五事焉得其理则固五福之所聚而又推以化民则是布此福而与民也曰惟时厥庶民于汝极钖汝保极者言民视君以为至极之凖而从其化则是以此还钖其君而使之长为天下之标凖也曰凡厥庶民无有淫朋人无有比徳惟皇作极者言民之所以能若此者皆君之徳有以为至极之标凖也曰凡厥庶民有猷有为有守汝则念之不恊于极不罹于咎皇则受之者言君既立极于上而民之从化或有迟速深浅之不同则其有谋为操守者固当念之而不忘其不能尽从而未抵于大戾者亦当受之而不拒也曰而康而色曰予攸好徳汝则钖之福时人斯其惟皇之极者言人有能革面而以好徳自名虽未必出中心之实亦当教以修身求福之道则是人者亦得以君为极而勉其实也曰无虐茕独而畏髙明人之有能有为使羞其行而邦其昌者言君之于民不当问其贵贱强弱而皆欲其有以进徳故其有才能者必皆使之勉进其行而后国可赖以兴也曰凡厥正人既富方谷汝不能使有好于而家时人斯其辜于其无好徳汝虽钖之福其作汝用咎者言欲正人者必先有以富之而后纳之于善若不能使之有所顾于其家则此人必将陷于不义而不复更有好徳之心矣至此而后始欲告之以修身求福之説则己缓不及事而其起而报汝惟有恶而无善矣盖人之气禀不同有不可以一律齐者是以圣人立极于上者至严至正而所以接引于下者至寛至广虽彼之所以趍于此者迟速真伪才徳髙下有万不同而吾之所以应于彼者矜怜抚奄恳恻周尽未尝不一也曰无偏无陂遵王之义无有作好遵王之道无有作恶遵王之路无偏无党王道荡荡无党无偏王道平平无反无侧王道正直㑹其有极归其有极者言民皆不溺于巳之私以从夫上之化而归㑹于至极之标凖也析而言之则偏陂好恶以其生于心者言也偏党反侧以其见于事者言也遵义遵道遵路方㑹其极也荡荡平平正直则己归于极矣曰皇极之敷言是彛是训于帝其训者言人君以身为表而布命于下则其所以为常为教者一皆循天之理而不异乎上帝之降衷也曰凡厥庶民极之敷言是训是行以近天子之光者言民于君之所命能视以为教而谨行之则是能不自絶逺而有以亲被其道徳之光华也曰天子作民父母以为天下王者言能建其有极所以有作民父母而为天下之王也不然则有其位无其徳不足以建立标凖子育元元而履天下之极尊矣天之所以钖禹箕子之所以告武王者其大指盖如此虽其奥雅深微或非浅闻所能窥测然尝试以是读之则亦坦然明白而无一字之可疑者但先儒昧于训义之实且未尝讲于人君修身立道之本既误以皇极为大中又见其辞多为含洪寛大之意因复误认以为所谓中者不过如此殊不知居中之中既与无过不及之不同而无过不及之中乃义理精微之极有不可以毫釐差者又非含煳苟且不分善恶之名也今以误认之中为误认之极不谨乎至严至宻之体而务为至寛至广之量则汉元帝之优游唐代宗之姑息皆是物也彼其是非杂揉贤不肖混殽方且昏乱陵夷之不暇尚何歛福钖民之可望哉吾意如此而或者疑之以为经言无偏无陂无作好恶则所谓极者岂不实有取乎得中之义而所谓中者岂不真为无所去就憎爱之意乎吾应之曰无偏无陂者不以私意而有所去就尔然曰遵王之义则其去恶而从善未尝不力也无作好恶者不以私而自为憎爱尔然曰遵王之道遵王之路则其好善而恶恶固未尝不明也是岂但有包容漫无分别之谓又况经文所谓王义王道王路者乃为皇建有极之体而所谓无所偏陂反侧者自为民归有极之事其文义亦自不同也邪必若子言吾恐天之所以钖禹箕子之所以告武王者上则流于老荘依阿无心之説下则溺于乡原同流合污之见虽欲深体而力行之是乃所以幸小人而病君子亦将何以立大本而序彛伦哉作皇极辨或曰皇极之为至极何也予应之曰人君中天下而立四方面内而观仰之者至此辐凑于此而皆极焉自东而望者不能过此而西也自西而望者不能踰此而东也以孝言之则天下之孝至此无以加以弟言之则天下之弟至此而无少过此人君之位之徳所以为天下之至极而皇极所以得名之本意也故惟曰聪明睿智首出庶物如所谓天下一人而已者然后有以履之而不疚岂曰含容寛裕一徳之偏而足以当之哉客曰唯唯因复记于此以发前之未尽皇极辨后荘子曰为善无近名为恶无近刑缘督以为经督旧以为中盖人身有督脉循嵴之中贯彻上下故衣背当中之缝亦谓之督皆中意也老荘之学不论义理之当否而但欲依阿于其间以为全身避患之计正程子所谓闪姦打讹者也故其意以为为善而近名者为善之过也为恶而近刑者亦为恶之过也唯能不大为善不大为恶而但循中以为常则可以全身而尽年矣然其为善无近名者语或似是而实不然盖圣贤之道但教人以力于为善之实初不教人以求名者自非为己之学盖不足道若畏名之累已而敢尽其为学之力则其为心亦已不公而稍入于恶矣至谓为恶无近刑则尤悖理夫君子之恶恶如恶恶臭非有所畏而不为也今乃择其不至于犯刑者而窃为之至于刑祸之所在巧其途以避之而不敢犯此其计私而害理又有甚焉乃欲以其依违苟且之两间为中之所在而循之其无忌惮亦益甚矣客尝有语予者曰昔人以诚为入道之要恐非易行不若以中易诚则人皆可行而无难也予应之曰诚而中者君子之中庸不诚而中则小人之无忌惮耳今世俗苟偷恣雎之论盖多类此不可不深察也或曰然则荘子之意得无与子莫之执中者类耶曰不然子莫执中但无权耳盖犹择于义意而误执此一定之中也老荘之意则不论义理专计利害又非子莫之比矣盖迹其本心实无以异乎俗乡原之所见而其揣摩精巧校计深切则又非世俗乡原之所及乃贼徳之尤者所以清谈盛而晋俗衰盖其势有所必至而王通犹以为非老荘之罪则吾不能识其何説也既作皇极辩因感此意有相似者谩笔之于其后云颜子所好何学程颐圣人之门其徒三千独称颜子为好学夫诗书六艺三千子非不习而通也然则颜子所独好者何学也学以至圣人之道也圣人可学而至欤曰然学之道如何曰天地储精得五行之秀者为人其本也真而静其未发也五性具焉曰仁义礼智信形既生矣外物触其形而动于中矣其中动而七情出焉曰喜怒哀乐爱恶欲情既炽而益荡其性凿矣是故觉者约其情使合于中正其心养其性故曰性其情愚者则不知制之纵其情而至于邪僻梏其性而亡之故曰情其性凡学之道正其心养其性而已中正而诚则圣矣君子之学必先明诸心知所往然后力行以求至所谓自明而诚也故学必尽其心尽其心则知其性知其性反而诚之圣人也故洪范曰思曰睿睿作圣诚之之道在乎信道笃信道笃则行之果行之果则守之固仁义忠信不离乎心造次必于是颠沛必于是出处语黙必于是久而弗失则居之安动容周旋中礼则邪僻之心无自生矣故颜子所事则曰非礼勿视非礼勿聴非礼勿言非礼勿动仲尼称之得一善则拳拳服膺而弗失之矣又曰不迁怒不贰过有不善未尝不知知之未尝复行也此其好之笃学之之道也视聴言动皆礼矣所异于圣人者盖圣人则不思而得不勉而中从容中道颜子则必思而后得必勉而后中故曰颜子之与圣人相去一息孟子曰充实而有光辉之谓大大而化之之谓圣圣而不可知之之谓神颜子之徳可谓充实而有光辉矣所未至者守之也非化之也以其好学之心假之以年则不日而化矣故仲尼曰不幸短命死矣盖伤其不得至于圣人也所谓化之者入于神而自然不思而得不勉而中之谓也孔子曰七十而从心所欲不踰矩是也或曰圣人生而知之者也今谓可学而至其有稽乎曰然曰尧舜性之也汤武反之也性之者生而知之者也仄之者学而知之者也又曰孔子生而知也孟子则学而知也后人不达以谓圣本生知非学可至而为学之道遂失不求诸已而求诸外以博闻彊记巧文丽辞为工荣华其言鲜有至于道者则今之学与颜子所好异矣尽性上张文潜一言而尽天下之道者性而已夫道之在万物虽泮散殊别无所往而不得然其归有二而已自内而本之者为圣人之神故凡大至于参天地广至于赞化育祸福大故也而不得荡其和死生至变也而不得干其常所以极天下之髙明而寂然不动以待万物之至者皆道之在内者也自外而致用者为王者之事故凡观变以应天下之动而利用以成天下之务大之为礼乐小之为政刑所以鼓衆动民出而与一世同患无所感而不通盛徳大业待之以立者皆道之在外者也呜唿道则广矣大矣然不在外则必在内不在己则必在物所谓道者不外是矣且天下之道不过于内外而内外之道其初曷出哉凡在内者乃吾之所受于天而虚静明达无所待于外者所谓喜怒哀乐之未发者凡在外者取吾所受于天者而显诸形名事物之际与物两得而布之天下取诸心而施诸事本乎天而成乎人动于无为而着于有形使天下万物䝉其利所谓喜怒哀乐发而中节者也故内外之道虽殊而同出于吾性故两言而尽天下之道者曰内外一言而尽内外之道曰性而已然则天下之物未有逃于吾性之表则吾性者尽天下之能事者也圣人之所以为圣人者岂能强其性之所无而附益其所不足哉然尽其性之所受于天者而无有闇蔽不照之累天下全受于我者全得之而已矣故能尽已之性则能尽天下之道能尽天下之道而后为圣人自圣人而下之至于庶人其别盖多矣彼其为是大小之辨者亦岂有他哉其于性也所见有广狭故其为徳也所立有小大性犹山也自圣人至于庶人登山者也或蹈其半或止其下而其强立者出入上下无所不至陟焉而穷其髙降焉而极其深尽一山之视而无不至之处故无不至者圣人也或蹈其半或止其下者贤否之别也均是性也因其所见而为圣贤之别均是山也因其所止而知强弱之异故人之缮性也有不求而性之于人也无不足人之登山也有不尽而山之于人也无不与子思曰天命之谓性率性之谓道修道之谓教故道出于性教出于道一得吾性而道与教举矣尽性论下孟子曰万物皆备于我矣呜唿此性之説也盖孟子尝以谓性善矣夫善者万物之一也万物皆备于我则我之所受于天者独善矣乎故吾知孟子为性善之説其有救乎当世之变而非性之至论也扬子曰善恶混扬子之论出于万物皆备于我者也然则尽已之性而为圣人则圣人之于性岂有兼受其恶者哉是不然圣人之于圣其智足以知之者无不尽矣凡性之可以为善者圣人者达之无不至其极凡性之可以为恶者圣人察之无不极其微于是乎有学焉开其所由达之途使趋者必至其极而无蔽阏于前治其所能察之隙使避而逺者必尽其微而无有铄夺陷溺之累故能尽性之大体则趋善而逺过也两皆至其极故善之在我者无不举恶之在我者无不去自圣人而下之至于庶人自上智而下之而为下愚所以为贤否之殊者亦计夫所趋之善有浅深所避之恶有小大之殊者岂有他哉其于性也所见有全有不全故也昔者颜子之于孔子盖仰之弥髙钻之弥坚夫髙与坚也凡人之性举有之也孔子至焉而颜子之力几疲于是矣是何也孔子得其善之授于天者尽而颜子得之也有不至者矣夫子之门人自子路子贡之徒皆尝有不善于其身赐之货殖由之兼人是也二人者盖终身而不知止而颜子之于不善也未尝不知知之未尝复行也夫颜子之于子路子贡其性之质一也然其于不善也逺之者至于未尝复行而不改者至于终身何也岂颜子逺其恶之授于天者尽而由也赐也有不尽者矣譬之毉也不尽知天下之善恶则其治疾也有所遗毒石恶草知之不周则其于逺害也必有所不尽故良毉尽天下善恶之药而圣人尽吾身善恶之性夫性所至有浅深所尽有广狭而人之才能自是别矣十先生奥论註后集巻一十先生奥论註后集卷二钦定四库全书十先生奥论註后集巻二歴代论胡寅秦昔秦皇帝以少年英鋭之气蹷六国而夷之首絷韩王继削赵壤元戎横击而大梁不守武旅前趋而夀春以平辽东之地入我版图临淄之积归我王府于是郡邑海内称帝而治后世见其举兵之尅而取乱之易也皆曰秦皇帝善将将而王李䝉白善将兵故能取天下嗟夫是未究其本也且山东诸侯六国地皆千乗而足以争衡天下独秦皇帝优游谈笑以一敌六席巻而吞之是岂一朝夕之故哉盖秦之先君皆侈然有併吞八荒之心而其大臣谋主亦皆为异世计自缪公以来威权形势常雄诸侯精兵鋭师左萦右朴势如摧枯往必縻溃东征遣某军西击用某将今年围某邑明年下某城而衡人又以其威稜恐愒于外于是六国之君寒心破胆求成请媾之不暇媮一时之安而恬后日之毒出有尽之地而充无已之求不爱膏腴沃壤以资奉之方献名都复効大邑盟载伊始弓矢未櫜而关西之师又出于函谷矣夫惟诸侯之地日瘠秦地日肥则诸侯之势益弱而秦势愈彊矣譬如假贼以兵惠盗以粮必产后害是以数世之后始皇帝得以拱手而取之也尝以天下地图按之韩魏之地南蔽诸国秦人破之不先则安能过都越国而致讨于人乎不据要害不散从约以彊我而孤敌则安能图大事乎是故加兵全魏取城六十使魏人震慴则穰侯之为也决羊肠之险塞太行之道切切然收韩是谋则范雎之为也大筑兾阙迁都咸阳使秦人据河山之险以制诸侯死命则衞鞅之为也游説列国散从解约使秦人得出甲而驰骛于外则张仪之为也微此二三子逆去其害而先置其利则始皇帝之君臣欲以一旦取天下可乎嗟夫祖龙之君因前世以有天下而躬自壤之甫十有四嵗而咸阳遂亡其淫虐侈丽之迹先儒言之详矣自过秦而下若仲舒谷永严安徐乐吾丘主父刘向扬雄蒯通伍被晁错释之邹阳贾山终军之俦皆尝伸笔舌而数其罪愚不复论西汉上髙祖短于处事而长于聴言故能仗劒三尺奋起徒步以有天下寻其处纷乱之际猷为经画鲜不倒行逆施之几败大事赖佐命之臣反覆辨正开其如此禁其若彼髙祖释然于心跃而从之是以事无困废之旤不然天下非髙祖有也尝读楚汉之书私怪髙祖之失谋其大有六而其他尚多有之始其南阳之胜遽欲引兵而西不有留侯之谋则宛击其后秦邀其前危孰甚耶蓝田之捷西入咸阳遽欲止宫休舍不有樊哙之谋则蛊于声色沮桡军气害孰甚耶刻印苴茅封六国后非闻八不可之谋则贤臣四分勍敌并起长乱必矣既入武关遂欲击秦峣关之军非闻旗帜为疑兵之谋则以少犯衆兵力不敌覆师必矣项羽方彊迁之于南郑之僻反切齿而不行赖鄼侯陈屈申之説然后隠忍以图大也项羽既弱分之以鸿沟之西乃束甲而欲去赖曲逆献养虎之説然后刚决以就功也乡使当此机㑹之际髙祖率情而径行则天下之势何如耶由是知髙祖明于见机而精于料敌者独能广寛兼聴以佐裁决耳于时好善如不及从谏若转圜下至贩缯屠狗狂生戍卒之计皆取而用之是以能从容闲暇而定帝业于五载间也且秦之末涂天下云扰陈胜呉广举陈武臣张耳举赵田儋举齐景驷举郢周市举魏韩广举燕豪杰矫据都邑相望及夫僣伪之国以次勦灭而衡行天下独一项羽耳彼以盖世之材仗全楚之势噫呜咄嗟则三军之士披却而不振大小七十余战未尝败北可谓难敌矣然髙祖率困之于垓下而戮之于东城者固天时亦人谋也嗟夫我屈羣䇿以为禆助而彼亦能用衆谋则雌雄之势未能安决惟其我能资诸人而彼憞羣策以自屈是以有兴亡之异也要之西汉之兴本聴言而已矣西汉下人君有天下而未知治乱得失之机胡不取前世之已事观焉某事果利乎循而行之某事果害乎矫而变之庶㡬可以逺祸乱基太平也今夫天子以一身而制天下者以有权利也惟利可以役人权可以制人是以不出殿陛而天下惟吾之聴苟不能谨惜名器而轻以假人倒持太阿授人镡柄则晚节末路抱持虚器而威势下移矣又况外戚之伦少不知学狃富贵之居则志易以僣挟禁掖之势则权易以专其始盗天子之威福为予夺以刼持天下天下既侧目而畏之则还以恐愒于上而邀望大利矣君人者奈何不加抑逺而使之立朝乎西汉之业以外戚亡议者过成哀之君纵不能逺取前世事以为规鉴胡不以祖宗之得失耳目未逺者观之乎始文帝以后弟窦广国贤有行欲相之既而曰恐天下以吾私广国卒拜申屠嘉元帝以冯野王行能第一欲用为御史大夫既而曰后世必谓我私后宫卒用张谭是二帝者矫私徇公若此其蚤也遏絶外戚之乱若此甚也继其后者若之何不循而行乎异时吕氏盗朝产禄肆乱不有太尉主兵而北军助顺则海内危矣霍氏继起禹山专制肆行非度阴有异谋非宣皇帝毅然加兵则宗庙恐矣彼二氏者柄朝未㡬而产害己若此继其后者若之何不矫而变乎悲夫建始以后政柄旁落归于王氏五侯羣弟更迭弄权威势翕习青紫充满排摈宗室孤弱公辅诛戮亡忌击㫁不请而当时之君琐琐碌碌曾不敢举手开喙以预天下事自王章以直言诛刘向以正諌黜而忠谠之士巻舌矣杜钦谷永之朋方且逆望风㫖揄扬賛颂而张禹孔光共为持计不肯吐忠于上由是汉室彫弱不振至于贼莽则大事去矣彼且文饰休符招致琛赆作为石匮大诰之书以愚弄天下则汉其不亡得乎噫自古天下败于外家者惟汉与周然隋文帝东平全齐而西破巴蜀五王姦谋同日擿发则于宇文氏不为无功方之安汉可异日谈也东汉上世祖皇帝单车匹马崛起闾巷东西诛戮以复汉室而君海内议者皆曰新室苛政民困水火于时豪杰之士有能倡义大唿拯援焚溺则耄倪逺近摄祍而从之矣故建武之业捷如覆掌嗟乎是不然彼公孙述据巴蜀隗季孟窃陇右彭宠张步之徒纷纷而起皆有戡乱之名胡为卒败涂地耶议者又曰西京之民涵休于汉氏之渥泽久矣自姦臣擅命僣伪四作天下喁喁仰思汉徳故南阳诸刘易以集事嗟乎是又不然刘永起雎阳盆子窥中原皆丰沛之胄而终死人手天水之豪邯郸之盗皆假託宗籍以诋欺天下而何为竟无成也从是论之则光武之兴智谋英畧必有加人者矣盖光武明于料敌而长于用人是以豪杰之士不能与之竞鞭并进以角中原也然则明于料敌奈何曰筹之方寸之中逺料万里之外揣微射隠无不如目击者若乃遣朱祐以讨秦丰诿耿纯以袭刘杨任侯进以要赤眉之衆皆逆料事情而授以成筭策其必胜已而果胜也呉汉之讨蜀与刘尚异营邓隆之救蓟与朱浮别垒救援阻隔而无以济师策其必败已而果败也夫是之谓善料敌而长于用人奈何曰收集以广其来委任以课其功存抚以激其忠敦奨以厉其气若乃设坛场以拜马武脱左骖以遗贾复挥绶以赐李忠解衣以衣来歙明之至矣冦恂之守河内冯异之定关中耿弇建策之功王霸渡河之役皆谆谆然称扬褒美以慰功臣之心而作将士之气卒之授钺四七有翼扶王运之功焉夫是之谓善用人也盖善用人矣虽短于料敌亦可取天下髙祖是也乃若一身而兼有之则光武之兴晚矣东汉下人君收集忠贤环布列位养其刚气而厉其伟节使之正色立朝奋不避死则虽有姦臣决不能肆志于天下何者狡诈之谋一有暴露则正士愤疾戮力而攻之矣夫惟佥壬攅朝击去君子圜视前后无复顾忌然后争逞误国之计而图其私也在昔东汉之世人重名义仕于朝者类皆慷慨忠勇芥视爵位而喜于婴小人之锋学于时者亦能品覈公卿崇论闳议而敦尚名节一有异此则芸夫孺子献讥而腾笑矣观夫孝和以后主势陵弱前有窦宪擅朝后有梁冀用事手握王爵躬盗天宪唿吸指挥可以贫富生死天下而士于此时终不肯俛意屈节少有承顺而程奏显言条疏其罪者何多也若乐恢何敞丁鸿袁安李恂伯鱼之伦固尝诋摧于窦而张纲杜乔黄琼延笃周勰陈龟之朋固尝沮抑于梁矣是以彊梁之凶禠气而不敢动不然天下无汉岂待建安之末哉彼阉人腐夫五邪曹赵之辈既以目见前日之事矣将播虐于天下而逞已之所欲为窃计以谓孱昏之君固可愚弄于掌股之上而不足畏有能奋臂以抟我者独四方忠义之士尔于是假手于牢修借交于朱并厚诬名贤指为钩党欲一网而去之若李膺杜宻范滂张俭之流不能以身免而其他死徙废禁六七百人不既多乎党锢之旤渉七十载寃滥之气上通于天不既久乎由是贤人君子无复居朝而阉寺之势日以翕习回天独坐之謡譁于民间私窃威权公取货赂豪奢刻虐无不为矣其后陈蕃窦武击之而见诛何进王允谋之而不胜汉室于是大壊嗟夫东汉中叶邪不胜正故乱而不亡及其末涂正不胜邪由是逐鹿之人叩关而至矣后之君能戒于此不使姦邪得志而君子道长诚天下之福也曹魏人君无敏识精鉴以照知人材而疑其可信信其可疑甚大患也昔者魏武帝东西征讨艰苦百战而老身于锋镝之间其规为志意将以合天下也而三方终不平将以传后嗣也而胙国者止五世而已矣窃尝诵其书而追攻其失不知人之过也今夫刘备割据于当年而司马仲达之子孙簒夺于后世皆旤魏者也而详观其实迺武帝之自取何者备之困于袁吕而来奔也帝固策其英雄与已敌也程昱郭嘉固尝称有雄才不肯为人下矣其亦宜先虑而早图之以絶后害奈何恬不控制而又纵之乎司马仲达数以智谋禆賛大业帝固察其有雄豪志矣然惑于临履刍牧之伪披懐而信之熟视其狐媚之谋纵观其狼顾之相而恬不屑意是以基宇为蜀侵而国祚为晋夺皆自取之也至于杨修有射隠之才季珪有料敌之智荀彧孔融之贤郭嘉桓邵之杰皆可付以机要而仰其成绩者也返嫉其胜已无故而毙之谋臣伤心壮士挫气由是英伟倜傥之辈褁足而不敢向宛洛矣呜唿于姦猾则可疑而信于英彦则可信而疑无乃左乎昔慕容垂仕于苻坚而阴有异志王勐苻融策其必叛而坚弗之察其后淮淝之归请巡抚燕岱而坚纵之遂猖獗不可制矣魏祖之遣刘备其失类此也萧道成仕宋明帝察其非人臣相又以謡䜟知其必享天下然而因循退怯不能早为之虑其后竟以代宋魏武之贷仲达其失类此也若曰𤣥徳仲逹皆天所賛而非人力所能制则愚不之知矣傥曰天道逺人道迩姑以人事而揆得失则魏祖岂容无失哉蜀或问汉髙祖得三杰为辅故能芟夷逋秽亟定大业唐明皇得三杰为臣故能兴起太平比隆贞观𤣥徳之兴亦有三杰以筦戎旅而讫不能取呉魏以合天下贤者亦无益于国乎曰否不然也当西汉之初所与争天下者项氏也彼方妬贤嫉能信用间谋而髙皇帝得萧张韩信以为禆助则其兴晚矣唐之开元四海混一彊梁之凶禠气而未敢动明皇帝得宋璟张説干曜以粉泽王化则其治冝矣先主之兴孤立一隅西有孟徳宅许洛之胜东有仲谋据扬越之广挟天子以刼天下则不如曹训齐武备揣料敌情则不如孙彼且披懐虚已收集贤智而虎臣彪将交至层出乐为之用蜀于此时虽得三杰以救纷乱尚未克制胜况所用三杰者未必皆人杰乎嗟乎傅干以孔明关张为蜀三杰以愚观之是独一杰耳方先主之未遇孔明也小战辄殱大战辄北身居袁吕掌握中者数矣一朝卧龙起而佐之教以跨有荆畧取益部以据要害于是吞刘璋之国兼刘琮之衆而基宇定矣赤壁之战渡泸之役皆能集一时之俊功以广疆宇已而龙骧虎视有饮马河洛之志真可谓一世豪杰而懔懔乎管乐之上矣乃若关云长张益徳虽曰万人敌而程昱辈竒之然功业之着见者盖鲜耳虽尝督军败于禁横矛挫曹公然皆勇有余而智不足者又况骄士大夫而弗恤小人躬速旤之道而身以僇没谓之人杰可乎然则﨑岖万里之蜀不能合呉魏以取天下非不幸也当天下分裂之时雄杰并起以智鬬智则智有时穷以力角力则力有时屈惟能兼衆智屈羣力者得天下矣先主寛恤洪毅有英雄之㮣惜其贤佐止一孔明而其余爪牙腹心之寄类皆亡以逾人是以老于兵革而志卒不就西陵之败饮恨而死悲夫隋髙祖靖三方之难破五王之谋南国归降北国逊避东隅西裔悉禀正朔而君子不以为功日晏坐朝亲揽吏事登秀髦纳忠谠训兵农协礼乐而君子不以为治何者不能长虑却顾为扶持长久计顾轻以天下授之庸弱则治虽定功虽成其乱与亡无日矣今夫太子天下本本一揺天下震动奈何轻喜怒而妄与夺耶昔者子戏僭立鲁国乱子荼继统齐祚衰申生放逐全晋弱扶苏黜逺彊秦丧未有储副之位骤废轻立而免于患者也乂况以不肖而易贤乎房陵王监抚二十年岐嶷端良无大过阙守成之良主也奈何听艶后萋斐之辞蔽狡童中伤之计文致其罪正坐质责当是时也元旻营救而无以敌张衡孝政辨明而无以胜杨素于是降帝胄之贵而均之编列幽囚闭不翅贼雠而雅无恻隠之意逮至晋王之罪显白上闻始大感悟悔不晚乎已而大业之君忲侈无度尽取秦皇汉武之迹而踵之耗储偫于王门栁城之外顿师徒于阴山辽左之逺宫洛阳渠通济狩扬越巡朔方斩刈民力输掠甚衆四海之衆叩心怨上于是大盗焱起而无以抗之鹿游咸阳身死人手斯则付託不效所致也嗟夫开皇之盛文轨混一皆指日以俟太平而房乔父子以殽置嫡庶独知其将乱终如其言信标鉴通悟之士哉十先生奥论註后集巻二十先生奥论註后集卷三钦定四库全书十先生奥论註后集巻三汉晋论张栻汉髙帝惟仁义足以得天下之心三王是也髙帝之兴亦有合乎此是以能翦暴秦灭强项而卒基汉业方懐王遣将入闗诸老将固已谓沛公素寛大长者而心归之至于三章之约其所以得乎民者深矣此非其所谓仁者欤予每爱三老董公之言以为顺徳者昌逆徳者亡兵出无名事故不成名其为贼敌乃可服三军之衆为义帝缟素声项羽之罪而讨之于是五十六万之师不谋而来从义之所感也使斯时髙帝不入彭城置酒髙㑹率诸侯穷羽所至而诛之天下即定矣惜其诚意不笃不能遂收汤武之功然汉卒胜楚卒亡者良由于此名正义立故也董公盖深知其理故其言又曰仁不以勇义不以力自留侯而下陈谋虽多而皆未之及呜唿董公其一时之逸民欤文帝文帝初政良有可观盖制事周宻为虑深逺恳恻之意有以得人之心三代而下亦未易多见也文帝以庶子居藩国入践大统知已之立为汉社稷非为已也故不敢以为已私有司请建太子则先示博求贤圣之议而又推之于呉王淮南王有司请王诸子则先推诸兄之无后者而立之其辞气温润不迫其义诚足以感人也凡所以施惠于民者类非虚文皆有诚意存乎其间千载之下即事而察之不可掩也史于其编年曰帝既施惠天下诸侯四夷逺近驩洽乃修代来功观诸此又可见其明先后之宜而不敢私已记史者亦可谓善发明矣其待夷狄盖亦有道以南越尉佗之强恣自髙帝犹难于服之而帝特施恩意遣使遗以一书而佗即自去帝制而下令国中称汉皇帝贤天子皇恐报书不敢慢予尝详味帝所与书则知忠信之可行于蛮貊如此书之首辞曰朕髙皇帝侧室之子也弃外奉北藩于代盖后世之待夷狄往往好为夸辞于是等皆在所盖覆矫饰以示之者也而帝一以其实告语之彼亦豪杰也见吾推诚如此则又安得不服故其报书首曰老夫故越吏也文帝不以髙帝侧室之子为讳则佗敢以越吏为歉哉若吾以骄辞盖之则彼必且慢以应我矣推此一端忠信可行于蛮貊可不信哉以文帝天资之美初政小心畏忌之时得道学之臣佐之治功之起岂不可追三代之余风惜其大臣不过绛灌申屠嘉之徒独有一贾谊为当时英俊而谊之身盖自多所可恨而卒亦不见庸也故以帝之贤仅能为一时之小康无以垂法于后世于淮南薄昭之事未免陷于刑名之家衰世之事至于即位嵗久怠肆亦萌新垣平之邪説故得以入之然终以其天资之髙旋即悟也其终诏曰惟年之久长惧于不终盖可见帝之能察乎此矣呜唿亦贤矣哉故予尤惜其诸臣之无以佐下风也武帝武帝奢侈穷黩之事与秦始皇相去何能尺寸然不至于乱亡者有四事焉髙帝寛大文景惠养其得民也深流泽渗漉未能遽泯非若秦自商鞅以来根本已蹶民独迫于威而强服耳此一也武帝所为每与六经戾夫岂真能尚儒者然犹表章六经聘召儒生稽古礼文之事未至荡然尽弃名教如秦所为此二也轮台之诏虽云已晚然详味其辞盖真知悔者诚意所动固足以囘天人之心而诏下之后不复萌前日之为思与民休息与卒死于行而不之悟者盖甚有间秦穆之誓圣人取其悔过列之于书予于轮台之诏每三复焉盖以为存亡之几所系耳此三也惟其能悔过也故自是之后侈欲之机息而清明之虑生是以能审于付託昭帝之初霍光当政述文景之事以培植本根于是兴利之源窒而惠泽复流有以祈天永命矣此四也以四者相胥而维持是以能永保其祚向使武帝老不知悔死于炽然利欲之中则决不能以善处其后虽使赖髙文景之泽以免其身旋即殆矣故予深有取于轮台之书以为存亡之几所系也然其能卒知悔者则以其平日犹知讲习六经之言听儒生之论至其力衰而意怠则善端有时而萌故耳然则其所以不至乱亡者岂偶然也哉髙祖光武髙祖洪模大略非光武所及也髙祖起匹夫提三尺取天下光武则以帝室之胄因人心之思汉而复旧业其难易固有间矣而髙祖之对乃项籍亦盖世之豪也光武所与周旋者独张步隗嚣公孙述辈其去籍盖万万相逺矣至于韩信彭越之徒皆如泛驾之马实难驾御而尽在髙祖掌握之中指麾使令无不如意使光武有臣如此未必能用也然而创业之难光武固不及髙祖而至于光武之善守则复非髙祖所及也大抵髙祖天资极髙所不足者学耳即位之后所以维持经理者类皆疎畧雄桀之气不能自歛卒至平城之辱一时功臣处之不得其道往往赤族此则由其学不足之故也光武天资虽不逮髙祖而自其少时从诸生讲儒学谨行义故天下既定则知兵之不可不戢审黄石存包桑闭玉关以谢西域之质安南定北以为单于久逺之计处置功臣假以爵宠而不使之任事卒保全其终始凡此皆思虑缜宻要自儒学中来至于尊礼隠逸褒崇风节以振起士气后之人君尤未易及此非特髙祖也嗟乎以髙祖之天资使之知学为当务则汤武之圣亦岂不可至哉是尤可叹息也光武一光武之不用功臣为三公盖鉴髙帝之弊而欲保全之前史莫不以为美谈以予观之光武之保全功臣使皆得以福禄终身是固美矣然于用人之道则有未尽也盖用人之道先以一説横于胷中则为私意非立贤无方之义矣髙祖之待功臣诚非也如韩彭黥布之徒虽有大功要皆天资小人在易之师开国承家小人勿用盖于用师既终成功之后但当宠之以富贵而不可使之有国家而为政也髙帝正犯此义是以不能保功臣之终为光武者要当察吾大臣有如韩彭之徒者乎则当以是待之若光武之功臣则异于是至寇邓贾复则又识明而行修量洪而器逺以光武时所用之大臣论之若三子者类过之逺甚与共图政岂不可乎顾乃执一㮣之嫌废大公之义是反为私意而已矣抑光武之所责于大臣者特为吏事大臣之职顾如是乎唯其不知大臣所当任之职故不知用大臣之道而独以吏事之督责为忧抑亦末矣方当乱定之后正宜登用贤才与共图纪纲以为垂世长久之计而但知吏事责三公其贻谋之不竞亦宜矣光武二光武鉴西都末世之弊故汲汲然崇尚风节而不忘遗逸之举亦可谓知所当务矣盖自三代而降在上者以爵禄而骄士在下者慕爵禄而求君故上日以亢而下日以委靡人君而能降心以求遗逸则是不敢以爵禄而骄其士反有求乎士之意则于克己养徳所助固不细矣况风俗委靡之中而见时君所尊礼延纳者乃在于恬退隠约之士岂不足以遏其奔竞之风而息其侥倖之意于风俗所助又不轻矣在光武时虽曰举遗逸然固有召而不能致致而不能用者而其流风余韵犹足以革西京之陋而起名节之俗则其为益固岂浅浅哉语曰举逸民天下之民归心焉盖不遗贤于隠逸则天下之贤才孰不归心贤才归之是天下之人举归之也岂非为治之总要乎然尝怪严子陵竟不为帝少屈何耶攷子陵之言论风旨亦非素隠行怪必欲长往而不返者彼与光武少而相从知其心度为最详也以谓光武欲为当时之治则当时之人才固足办之而无待乎已若欲进乎两汉之事则又惧有未能信从者不然徒受其髙位享其尊礼之虚名则非子陵之本心也故宁不就之然而以子陵为光武之故人名髙一世而竟髙卧不屈光武亦不敢以屈之其所以激顽起懦扶植风化助成东京风俗之美人才之盛其为力固亦多矣岂不美哉晋元帝为国有大几大几一失则其弊随起而不可禁所谓大几三纲之所存是也晋元帝初以懐帝之命来临江左当时之意固以时事囏难分建贤王以为屏翰庶几增国家之势折姦宄之心缓急之际实赖其纠率义旅入衞王室其责任盖不轻矣而琅琊之入建邺考观其规模以原其心度之所安盖有自为封殖之意无慷慨谋国之诚懐帝卒以䝉尘迄不闻勤王之举愍帝之立增重寄委制诏深切而亦自若也祖逖击楫渡江聊复以兵应其请反从而制之使不得有为则其意不在中原也审矣坐视神州板荡戎马纵横不以动其心不过欲因时自利云耳愍再䝉尘惧天下之议已则阳为出师之势迁延顾望终归罪于运饷稽缓斩一无辜令史以塞责赤眚之异亦深切矣吾谁欺欺天乎夫受君父之委託而坐视其祸变因时事之囏难而觊幸以自利三纲沦矣唯其大几既失故其所以建国规模亦复不竞乱臣贼子如王敦者不旋踵而起盖其弊有以致之也使元帝痛懐愍之难笃君臣之义念家国之雠率江东英俊鼓忠义之气北向讨贼名正理顺安知中原无响应者以区区一祖逖崛强自立于羣豪之间犹几以自振况肺腑之亲总督之任数路之势何所不济哉惟其不以大公为心而私意蔽之甚可叹息也其余得失予不暇论独推其本而言之温峤温太真忠义慷慨风节表着足以为晋室名臣古今所共推不待详言然吾独有所恨者絶裾之事也昔之人不以穷达得失累其心听天所命而行其性命之情故或仕或不仕皆非有所为也于其身所处之义当然耳自功名之俗兴而迁就趍避之説起三纲始隳而不得其正虽豪杰之士一为功名富贵所诱失其性者多矣可胜叹哉太真少时尝以孝友笃至称一旦奉刘琨之檄将命江左母崔固止之不可至于絶裾而行噫太真有母若此身固不得以许琨矣独不见徐元直之事乎元直所谓方寸乱矣盖其天性不可已者也而太真独忍于此乎若既以委质为人之臣当危难而无避可也将命之举岂无他人太真念母独不得辞乎度其意不过以江左将兴奉檄劝进徼倖投富贵之几赴功名之㑹耳而其所丧不过甚乎或曰使太真来江左则宁复有后世之事业太真固不得以两全矣此殆不然昔人之事业皆非有欲而为之亊理至前因而有成之耳若懐希慕求必之心则其私欲而已苟可以就异日之事则凡背亲贼性皆可以屑为此三纲之所由壊而弊之所由生也故伯夷叔齐均不受其国夫子以为求仁而得仁商之三臣微子不得不去箕子不得不为奴而比干不得不死皆素其位而行也岂直太真之事业为不足道就使太真能佐晋室克复神州一正天下勲烈如此浮云之过太虚尔岂足以塞其天性之伤也夫太真顺母之心而终其身虽泯灭无闻于后顾其所全者大于身无愧乌能以此易彼哉故予谓太真称为功臣之士则可尚论古人则可憾矣谢安苻坚扫境入寇方是时晋室之势亦甚殆矣梁益既非吾有而襄沔复为所破在它人宜恐惧失措之不暇而谢安方且从容应敌不过以江北军事付之谢𤣥及刘牢之辈卒以成功盖其方畧素定非侥倖苟然也安明于用人考察既精不以亲疏而废𤣥有谋虑善使人而牢之勇鋭出衆安所施置各得其宜盖用兵之道当以竒正相须使元将重兵于后此正也使牢之将精兵迎击于前此竒也秦兵既近洛涧牢之撄其锋直抟而胜之固已夺其心矣淝水之战其胜筭已在目中故秦兵一退风声鹤唳以至山川草木皆足以惧之惟牢之先夺其心故也安之方畧可谓素定矣惟其素定故安静而不挠其矫情镇物岂固为是哉夫有所恃故耳至于却上流之兵又其一竒也得上流之兵不足以助益而适足以销薄声势揺动人心桓冲是举亦无谋矣吾虑既定一却其兵而战士之心益固国内之情举安安见之明且审矣嗟乎国之所恃者人才耳以当时晋室之势独任一谢安足以当苻秦百万之师以予观之非特安方畧之妙抑其所存忠义纯固负荷国事直欲与晋室同存亡故能运用英豪克成勲业诚与才合故也大抵立大事者非诚与才合不足以济若安者其在东晋人物中杰出者哉十先生奥论註后集巻三十先生奥论註后集卷四钦定四库全书十先生奥论註后集巻四五经论陈傅良五经论序易因干坤以定君臣之分者也故易作而文字始生大传曰有天地然后有万物有万物然后有男女有男女然后有父子有父子然后有君臣有君臣然后有上下有上下然后礼义有所错故礼次之古者礼不下庶人而太史氏观民风以诗盖礼施于君臣而诗作乎民故诗又次也易也礼也诗也治乎下之道也而君所以自通乎下者犹未也于是乎有书书者上所以通乎下之言也故书又次之呜唿春秋作君臣之道衰矣圣人所以维君臣之道者亦至是焉始穷故春秋终焉吾病学者不知六经之作相次以立君臣之道而曰徒文而已作五经论易昔者圣人出而治天下其父子兄弟君臣之号未立也圣人恶其无别而至于相渎故为之父子为之兄弟为之君臣夫人之情安于其所见而难于其所不知彼诚生于其父也吾从而父子之也无惑彼诚偕生于其父而后于其兄也吾从而兄弟之也亦无惑无故而贵之曰君无故而贱之曰臣则天下将以为圣人之私而不能以听为君者又坐而赏罚其用命与不用命为臣者又奔走乎其役夫为君而无所甚利为臣而无所甚病而徒号之然也人犹以为厉已也而曰君者又从而居其逸而执其权曰臣者又从而即其劳而起其令则天下又曰均是人也强吾戴而君之强吾俯而臣之其初无甚异而何以得专其富贵而行其予夺之意于我而吾亦何畏而枉于下圣人序君臣以定天下天下顾莫之听且将无所畏乎其上一圣人之法无以胜天下之情则君臣之道废圣人忧焉曰是非告语之所能辨而智力之所能攻也夫解人之疑者必因其所已信而觉其迷者非自其所共晓者入之不可也于是取诸天地之间得其定分而示之易象诸天为干曰是其髙也而吾因以为贵焉者也象诸地为坤曰是其卑也而吾因以为贱焉者也凡索乎干者皆一阳而二阴君子之道也易一作而天下定盖曰贵贱之分天地之位也而圣人亦曰此天地之为也非我也呜唿文字之作圣人不得已于天下而非其意也虽然圣人之作易其固以立君臣也亲为其事而求信其事则或者疑于自为天下未习其説而一日兆其説则人亦非以为固然故圣人晦其智而神之蓍盖人之心玩于理之常而竦动于数之不可混故数也者所以济其理之所不行今夫裂千金之藏使信士为之亦奚不均者而古之人付诸筹使自探而自取之然后多者不徳而寡者无怨故夫筹者所以济信之所不行呜唿易之作始于定贵贱之分而其数也所以神其道以济君臣之理而已而非徒若是诞也礼君臣之道其未明也天下愚既明也天下诈故圣人为之易以觉其愚而发其微为之礼以闲其诈而救其末而后君臣可以无废且使夫人而皆食是食皆服是服皆居是位则天下无至于僭且相攘圣人之法曰必若人而后可以食此也否则不得食必若人而后可以服此也否则不得服必若人而后可以居此也否则不得居夫乐不可独美不可专专美而独乐争之所由出也则僭夺相攘之患生然则圣人之为是贵贱也无乃所以开天下之利心而长其贪吁天下唯不知利而无求多也天下而知利则名分者人之贼而爵禄者相戕之器也夫如是则天下之乱必将起于公卿士大夫而不起于民何也民之势不可以为而公卿士大夫之具可以施也是故有百乘之家则千乘之仇也有千乘之国则万乘之盗也资之可施之具以济其欲利之心因其所据而冀其所非望则贵贱分而诈之具又甚乎其愚吁如之何其可耶圣人以为不有所不居不能有所率不有所不争不能有所媿故夫礼者所以深为是巽伏隠约之容以退其不满之心莫尊乎天子而诸侯膳以犊莫卑乎煇胞翟阍而尸及以馂夫自其至尊有所不居以作其亷自其至卑有所不争以平其恨使人而皆亷于其有余皆亡恨于其不足则天下可以无乱虽然圣人举强人之礼而必人之从则人亦谁率以听圣人故先之以其耻曰吾为礼以待天下之公卿士大夫而为刑以待民夫吾之礼独以待天下之公卿士大夫而不责诸民何也吾固谓公卿士大夫之贤可与行礼而不肖之民宜无与焉者也人乐为贤公卿士大夫而耻为不肖之民而后其礼行呜唿诱于其名而安其所艰是圣人所以弭天下好乱之机而不示者也或曰圣人之礼伪也一赐而三辞一饮而百拜呜唿是固圣人之至权也夫一赐者人之荣而三辞者雍容之节一饮者意之通而百拜者屈折之义盖圣人藴缓取之意于人情欲速之时予之以其所慕而反致其所畏凡此者皆其所以阴伏崛强之气而柔其躬而非屑屑然为是伪也后之説者曰跪伏拜揖无益于道吁跪伏拜揖之权去天下始有春秋之变也矣诗天下之祸骄生于有所恃而怨生于有所忌故公卿士大夫之势易骄而民之势易怨呜唿骄之祸其发速而小怨之祸其发迟而大溃血之痈不如腹心之隠疾穴隙之盗不如臣仆之窃伺天下之患唯其伏于所不敢而决裂于一日之敢者不可为也夫民之怨始于利害之不敢谒而成于是非之不敢议若是而甚焉则敢议矣而不敢谤若是而又甚焉则敢谤矣而不敢叛吁不可以复甚也均是人也有所拂于吾心恶之而不得逃有所慊于吾心欲之而不得求所恶不得逃所欲不得求而上之人又从而壅其口焉疑而不敢议愤而不敢谤则亦堙郁甚矣夫禁之议禁之谤不过以死惧而已而斯民察夫勿议勿谤之积死且无日而或议或谤意者未必遽死也故宁犯死而不顾且议且谤之民夫一有敢死之心其去叛也亡几唯圣人逆知夫困穷亡聊之意不可以锢而怒之巳甚藴怒而不逞其势将至于此也故曰贵者可禁而贱者不可抑是故节公卿大夫以礼而宣民以诗礼行乎黙而诗达乎言呜唿圣人所为维君臣之道也如此忿之舒也以啸哀之尽也以哭盖閟于中而泄于其外则不能以复留者人之情也尝观于诗政刑之苛而赋役之重天子诸侯朝廷之严而后妃夫妇祍席之秘匹夫匹妇皆得以肆言之圣人为诗而肆天下之匹夫匹妇皆得以言其上疑于积天下轻君之心及至于幽厉之小雅邶鄘衞陈郑之风亟谏而不忤显讥而不戾相与携持去之而卒不忍然后知圣人使之言而至于不敢尽言而何况于教叛是故汤武之兴其民急而不敢先周之衰其民哀而不敢离盖其堙郁不平之气舒焉而亡聊之意不蓄也呜唿诗不作天下之怨极矣卒不能胜共起而亡秦秦亡而后快于是始有匹夫匹妇存亡天子之权呜唿春秋之衰以礼废秦之亡以诗废吾固知公卿大夫之祸速而小民之祸迟而大而诗所以维君臣之道之功也深书圣人之始立君臣也惧其疑也而有易惧其福也而有礼惧其乖也而有诗故易示之象礼示之理而诗示之情而天下尊君益至矣虽然天下之待其君也日尊而君之立于天下也日孤夫成其尊而致其孤者何也天下之事患伏于一偏而变生于所积也其权之卓者其情暌其势之隆者其分隔夫是以尊之之至而孤之所由起夫积其尊而未至于自孤既孤也则其势将至于复丧其尊徒开其端而不计其末驯至于其所穷而后无继吁圣人岂若是疎也哉是亦不反其本而已凡圣人所为合天下之权以成其事者非徒以自威聚天下之势以极其重者非徒以自宠也盖将使天下居我于其所可甚畏而吾则与天下以其所可甚爱而后可以用天下人之情得百金之惠于其己敌而不以为己重而王公大人下一语而接之则诧然以为荣盖凡出于意之所不期而分之所不及者为能动人天下之人未可以直遂其所欲也直遂其所欲则恩者玩之始也谦者侮之导也是故圣人之道必先严于人之必尊而后媚于不自尊尝观尧舜之吁谟禹启汤武之誓命盘庚周公成康之诰其与当时君臣丁宁委曲通其话言而制之心腹开其利病以柔其不服若不敢自决而需民之肯也然后为之喟然叹曰彼闻其君若是其恐也视其君若是其邈也惟其可否之听而无得以与其予夺其求多于上之望絶而觊心不生夫惟可否之听而无与其予夺而圣人乃不私其㫁与之酌其宜而折其是非夫所求多于上之望絶而无有觊心而圣人顾出于其所不意以役其诚尽其懽是以天下之民以为非常之遇无故之幸呜唿圣人致其所爱于其所畏之后而天下得所不期于所不及之中夫亦何忧于居尊而自孤也哉天之于物震之以雷而泽之以雨肃之以霜而涣之以日故未雨于雷之余而日于霜之后者天之所以不亢也易也礼也诗也期于人之必尊而书也不自尊者君之所以不孤也春秋或曰春秋之作曷为曰极礼之衰而忧诗之去也春秋作圣人之术始穷曰春秋之为极礼之衰奈何曰昔圣人之作礼不过曰是足以相媿而已礼穷矣天下无足以相媿则其甚也至于相袭而无以相讨又甚也至于相盖而无以相议然则小人之恶不可以复沮也欤圣人制礼之初逆察其至于此也而为之史盖小人负不义之名虽敢于欺暗世犹惧夫后之人追而戮之也是以中其惧心而扶其媿心之衰故夫史者礼之佐春秋则史之君也曰国有史春秋奚必作曰史又穷矣崔杼弑其君太史书之兄弟为戮天下之史如是其直者盖寡一死而一继者尤寡再死而再继者抑尤寡也夫无其直也则未死可以禁无其继也则既死不可以复然则小人之恶也勿借矣故礼之穷至于相盖而不相议于是乎有史史之穷至于可禁而不可复于是乎有春秋曰春秋之异于史也奈何曰史以官春秋以匹夫史以国春秋以天下曰春秋曷为必以匹夫及天下曰小人之恶幸而逃于其刑不能逃于其史幸而逃于其国之史而不能逃于天下之春秋然则恶固不可盖作者其庶有忌乎吁圣人之术盖至是也穷故曰春秋天子之事知我者其惟春秋乎罪我者其惟春秋乎不察圣人之心则匹夫而专天子之事春秋固僭也焉得无罪曰春秋惧恶之书也贱者之叛不书虽弑君不名季氏用八佾大变也不书阳虎季孙稔祸也不书圣人不赦于其显而讳于其微也何故曰隠之也圣人尝曰天下无道礼乐征伐自诸侯出天下有道政不在大夫天下有道庶人不议当是时天子之权凡移于诸侯者皆移于大夫矣圣人于诸侯曰天下无道自诸侯出直辞也于大夫曰不在大夫隠辞也呜唿春秋近也大夫微矣圣人不忍大其微也大夫犹近也降是益微矣故夫诸侯之僭积而至于大夫大夫之僭积而至于陪臣陪臣之积吾未知其所终也矣畧其微者窒其渐也呜唿是吾所谓圣人之春秋极礼之衰而忧诗之亡也十先生奥论註后集巻四十先生奥论註后集卷五钦定四库全书十先生奥论註后集巻五七圣论陈傅良七圣论序余观天下之变伤古不复见也作七圣论人之言者唐虞之法不如夏夏不如商商不如周吁法愈备而人愈浇天下所以至于秦汉也欤古之圣人居世之变而不与焉者惟文王故离之而系其未云尧舜风俗之变圣人起之也故夫圣人有所利于天下者必有所病于天下火之伏也嘘之则然扇之则炎勐兽寝于山其怒而嘷也必或惊之其贪而杀也必或诱之夫天下之机心莫之禁也犹火而易扰也犹勐兽圣人之初盖不急于立而震之也兹非其材之不足于立而智之不足于虑也如是可以治矣则亦无好于有为也夫如是可以治矣而好于有为者皆起于愧其所不能而求工其难圣人惟不求夫工也则虽有所迟焉若畏缺焉若偷而弗以为巳愧是圣人非恶夫成而固迟之也而忧其成之速而弊也非恶夫备而固缺之也而忧其备之极而巧也吾力足以成矣足以备矣而毕取焉以为名则风俗之变巧日益滋弊日益亟而后之必有不可支者矣惟己之快而后之人无继者圣人不为也故宁有屈于其名而推其余以及后人昔者观书至于尧未尝不惑之也共工之欺尧知之矣而去之不以时四岳举鲧尧曰不可而岳犹曰试鲧尧听之未害及鲧用而无成则岳之责也奚辞而尧不加夫知其欺而纵之不若未之知犹惮也责之无辞而难之则是苟有辞者莫得而诘之也巳然则宜去弗去宜责弗责亦奚以厉天下者呜唿尧非不知其无以厉天下或者将有以议己也而犯人之议也弗䘏而且安之唯忧天下之变而不敢震之也一传至舜四凶之未诛诛之十六相之未举举之夫族大难击而新进者易疑舜奋焉击人之难而进其所疑动之以其所未尝而收天下之权而天下健其诛之之快而决其举之之骤而舜之法始详于天下噫详天下之法者舜也而斵天下之朴者亦舜也孔子之论尧舜曰大哉尧之为君君哉舜也盖思尧也夫其叹舜也夫禹一圣人作必有以胜乎古之人者矣吁愈作而愈胜吾固忧其所终也是故舜之胜尧禹之胜舜非舜禹之美事也时之及圣人不能却其来则势之积虽圣人亦不可保其往也则舜禹亦不得以为之也后之圣人又有以胜之者矣而天下之变遂至于穷焉而无所归世之议者曰治地莫善于助莫不善于贡嗟夫贡之犹有所不善也固所以遗商周也助之尽善是其所以开秦已矣何者天下之理是非之相因而成毁之相仍故法不可以极而弊常生于积美之后民之初混焉生羣焉居而已夫其混焉生羣焉居贵贱无别而彼此不相为用甚逸而可乐也则其戴圣人而君之者非意也势也唯其利也而昏于其智之不察也其害也而窘于其材之不御也其争也而紊于其谋之不决也彼见夫圣人之不类也而其智之足以察也才之足以御也谋之足以决也则因聚而君之以求其如是之欲而已圣人者亦供其如是之求而已上之人初无所取于其下也下之人初无所奉于其上也夫上之人无所取乎其下是无法也下之人无所奉其上是无礼也后世圣人谓是不可以久也于是乎有贡呜唿自其贵贱之无等彼此之不相为用至于上得以取其下而下得以奉其上则亦既详矣羽皮不如丝麻丝麻不如衮冕佩玉至其有衮冕佩玉人始艰于自检且将放焉以惟安之求则曰不如袒裼之适夫丝麻虽质民不病于寒而衮冕佩玉之饰盛民始病于礼故凡近质者犹可措其未施之智而尽饰者益滋其无已之情是故人之情不可使之甚便而君子之治亦难乎其无余巧也以无余之利足甚便之欲而天下之患日益故曰井田之成阡陌之生也彼秦人以其功利之心一旦破先王之井田而阡陌之天下亦卒不以此患苦之而亡秦也破先王之旧而天下不患苦之者则亦已有所厌而喜其新幸其有所纵而解其甚也巳故孔子曰虞夏之道寡怨于民商周之道不胜其弊吁圣人固己忧天下之必秦而悲夏之道不可复见也哉汤圣人而有所立也犹惧其天下之变也圣人而有所变则亦趋天下而诈之也巳矣凡人之情弗堪于尊卑贵贱之检耻役于人而乐于亡辨未尝不欲一决而逞也而圣人为之礼为之法礼之可媿而法之可畏故天下不忍犯君之尊而惮其严虽然禁人己详而人情不自胜犹惧其僭而至于簒狎而至于无所忌也而圣人又将易之而自肆乎其外动天下之兵加诸其天下之君而曰吾亦以为理吁吾身禁之吾身犯之则天下荡然弗顾且至于大乱亡日矣圣人忧焉曰道之在天下觉之而信愚之而尊故为之明以易天下之见而道信为之幽以难天下之知而道尊信以行吾道之常而尊以通吾道之变心吾知其明也卿士吾知其贤也庶人吾知其公也索之冥冥探之茫茫而谓之卜者果何取也见独而未孚议揺而未固心失其明卿士失其贤庶人失其公卜一施焉则独者孚揺者固故心也卿士也庶人也为之明而卜也为之幽吾取焉而用其自神之机而寓之曰天天之説行则斯民也动于其所不测而安于今日之所未尝意其固然而忘其前日之所不可其见圣人也天而不神而见其君也独夫而不君而后礼法可以无废吁天之説所以愚天下之耳目而济礼法之穷而圣人病矣尝观于商其书必言卜其诗必推祥异其惧民必以其祖考而其礼则严于祭孔子亦曰夏道尊命敬神而逺之商人尊神先鬼而后礼则商俗之鬼自汤之援天以自神焉始也盖尝论之当周之衰诸侯之僭极仲尼欲绳之而位匹夫也以匹夫之位而绳诸侯之是非其名日益僭春秋之作于是乎书王汤欲加其所不可加于天子而託之天仲尼欲加其所不可加于诸侯而託之王吁吾是以为圣人病也武王圣人之始为天下也同之而已矣而未始震之也其次则震之也己而未始愚之也又其次则愚之也矣而未始媚之也媚天下焉以利而厌其心而幸其不叛而圣人之术盖至于治周而已穷呜唿亦其风俗之世薄也古者君近民以寛而民之待君以严故圣人之治简而直安而无忌天下之情亦愿而听命懽愉而无怨是以尧舜之于天下取之不谢舍之不请傥然受之当时不怪其无故之获闷然释之亦不尤其为是苟异也自商以来上之人不固也以惧下之心未孚也以疑夫上日以惧虽欲有专焉而不敢肆意以为下日以疑则少有不慊于其中也巳族而窃议于其后圣人遭风俗之㑹亦因以其术维之而已幸而便于治今则虽欲留焉以资后人亦不可得吾于周之治盖悲武王周公之居其巳甚而出于其无可为而説者曰是其所以为能亦惑也巳孔子论商民之敝曰荡而不静胜而无耻周民之敝曰利而巧文而不慙呜唿尽之矣武王之所以偃兵而自疏其非忍散财发粟以致其爱多其文章绸缪其礼乐以调伏其怒盖皆洽之以欢揉之以柔以镇其静而满足其无耻之俗之心而其弊也则利而巧虽欢之而不徳也文之而不慙虽柔之而不情也则虽有武王周公者承之天下且不可以复见况乎其无武王周公者承之也子贡赎人不受金孔子过之曰鲁自是不复赎人矣以赐之贤赎人而不利焉宜好名之趍也而遂至于不赎何也天下之情惟期乎巳胜者不可以复加者则亦莫之胜也己莫之胜者无继则鲁之人不赎也果矣周之道其所以不可胜者是其所以不可继也伊尹人心之疑举天下之口以辨焉不解也而唯一无心者足以定之均千金之产虽其父兄不敢以意属诸其邻二人之争必涂之人曲直之而后释盖无心者天下之所信而自固也昔者汤之仁天下之徳之者衆矣桀之不仁天下之雠之者亦衆矣彼其徳汤而雠桀也则汤之兴天下必以为是而其伐桀天下亦孰以为非虽然或者是其所徳而非其所雠天下之心犹有疑也何者天下之人固有不忍恩汤以自便而虽被桀之虐必不敢怨焉者在也且夫君臣之分甚明而理乱者势之常数则幸国之衅而易其君又仁人之所不为岂有天下而无仁义之人则汤之仁也吾将以为固然桀之不仁吾亦安之于无可奈何而已必不忍徳汤以叛君不敢以桀弃而不之臣也夫使天下之大有一夫恻然乎汤之不忍归而愓然乎桀之不敢去则圣人所不取呜唿此伐夏之师所以至伊尹而定也彼伊尹者耕畎亩之中以乐尧舜之道者也桀之暴也不加汤之圣也不闻彼其心何尝利汤而病桀哉汤三聘之而闷然而应荐之桀者五反而衎然而适则其心又非欲兴汤而亡桀也夫其不病之也而非欲亡之也而至于丑夏而不留夫其不利之也而又非欲兴之也而至于归亳而不辞然则桀诚不足以有天下而天下果不可以无汤夫而后向之不敢恃者以自决而不忍者亦以安而汤之伐桀天下始晏然无疑孔子序书曰伊尹既丑有夏复归于亳伊尹相汤伐桀微伊尹虽汤亦无自信于天下也哉周公之东征邦人有艰之者周公曰民献有十夫为之也而后邦人无异议盖尝论之以汤伐夏犹假伊尹以信以周公伐商犹假十夫以信故夫汤周公有无心之实而伊尹十夫有无心之形与声徒实而形与声不孚焉而动天下之兵者三代不为也呜唿而况乎其实之併亡也周公武王之封武庚也存商之仁也固存商之仁也亦安周之心也以人之臣虐其君而取其天下虽盛徳民之不疑者盖寡而重弃其孤翦焉其族而覆之祀民心之疑不解矣民疑而不解天下不可居也故夫封武庚亦安周也吾行仁而不失其自安之道武王之计得矣而周公从而杀之周公之杀武庚非武王之意也圣人之为不如是其甚也兄杀其弟父杀其子人则曰吾固疑其弗利于商也其号曰有之而固将徐絶之也武王之继商不情也周公一诛而被武王不情之名则周公之心岂安呜唿周公之诛管叔其诸以谢天下欤且管叔非叛周也叛周公也武庚则叛周也非叛周公也管叔之罪私而武庚之祸大盖武庚蓄未逞之谋而发于管蔡之隙管叔不胜其忿以成武庚掎角之势则周公之致辟于武庚而寛管叔之诛也似可何至于戕其兄呜唿周公之诛管叔其以谢天下也武庚叛也管叔亦叛也周公而施于武庚而置管叔是屈于亲而法独行于雠也叛均而罚异则天下偏周公之刑矣偏周公之刑则不情武王者管叔不忍杀也是故周公宁忍于管叔夫周公而犹忍于管叔则非甚于武庚矣天下无甚周公之辞而后无疑武王之心故周公能以其身犯戕兄之不祥亦不累其君父以弗利商之谤悲夫其仁于君父也夫昔者帝舜诛四凶人而封其欲杀巳之弟而天下咸服石碏杀州吁而及其子厚君子曰义盖象不济四凶之恶则舜可以私厚与州吁之谋则石碏不得不公也由此观之管叔无连商之罪则周公亦可以无诛吁管叔之无连商而可以无诛周公欲也虽然吾亦悲周公之未有以处武庚者十先生奥论註后集巻五十先生奥论註后集卷六钦定四库全书十先生奥论註后集巻六西汉臣论陈傅良周勃汲黯霍光事有出于异天下之常者不幸而有豪杰之士任能而为之鲜不以误夫世之妄庸者也何者乏其器而喜为其亊未能其心而逐其迹适以误之也巳矣李广不击刁斗而将有广之才可也他将而为之则必以失律败食野葛而不死举世曹公而已强而学曹公者皆速毙之道也古之君子有余不敢尽制行不以巳岂非乐道天下之常以无误人也哉昔者子路使子羔为费宰夫子曰贼夫人之子子路曰有民人焉有社稷焉何必读书然后为学而子路失言圣人辟之固矣圣人不辟子路之失言而责其有御人之佞何耶盖不学而自能由也可为之而欲以强中才之子羔固夫子之所疾而所谓贼夫人之子者也它日圣人语之以六蔽以为好仁好智好直好信好刚好勇皆不可以不好学其悟子路之㫖微矣世之论者皆曰周勃之安刘霍光之立宣汲黯之惮淮南皆以无学得之士亦奚贵夫学吁兹固子路之所独能而欲移之子羔者哉吾见未必能其所好而溺于所蔽也必矣与嫠妇处而不乱栁下惠所自能也鲁男子而为之则必以自污故莫若以吾之所不可学下惠之可世之君子其亦以吾之不能学三子之所能也哉毋自陷于灌夫之伦无术不逊自取大戾以为天下戮也曹参丙吉嗟夫小人之情最不可使之无所顾也小人而无所顾则其心也狃于为恶而安于犯天下之不义忿戾而不可解而无复冀君子之恕巳故夫疾不仁者不可巳甚而恶恶者不可太明是非为是姑息也犹将有以全之也古之用兵者围师勿遏穷寇勿迫岂以为不可遏且迫耶盖穷而迫之者是示之以无生意而厚其毒围而遏之乃所以决其怒而泄其无聊之谋者也岂惟用兵君子之治人亦乌可俾之厚其毒而泄其无聊之谋也哉彼小人之为奸也亦非不知负天下不美之名而有以来君子之所不赦也惟自知其负天下不美之名故盖之则犹有所君子之赦巳故寛之则庶几于自新急之为君子者不能少忍以徐伺其变而鍜鍊絷束之以稔其恶然则小人之无所顾也其罪岂专于小人哉亦君子者成之也古之君子之用刑也固以惩奸也然可以惩可以无惩可惩而不惩所以长乱不可惩而惩亦以长乱周公之制酒诰也于周人之聚饮者杀而商之工湎于酒者姑教之勿杀何者有可惩之罪而无受惩之情者莫若宥而劝之以仁也曹参承秦之弊而以扰狱市为深戒丙吉相宣帝之刑名而不按赃吏呜唿安得寛厚长者如斯人而与之共论周公之意也哉张良二疏兮一日不见如三秋兮且辍一日之宻迩从事于萧葛之微亦奚不可者而诗人有三月三秋之惧何者未及旋踵而乘之者至也凡人臣之事君一有所疎外则其分也日隔而君之见知也不深惧其嫌隙也易开忌其复进也交谤而不释君子安得而不忌也哉昔汲黯与张汤公孙𢎞比肩于武帝之庭萧望之与恭显许史共事于宣帝之日𢎞汤之疾黯者恨无所发怒恭显之与望之不相能又非一夕也重之武帝深昵𢎞汤而貌敬黯孝宣亦以法律右恭显以书生忌望之二君子立于朝也危矣哉淮阳之命黯所以愿出入于禁闼平原之迁望之所以雅意本朝而戚于其心者非择事以为忠也惧有以中之也呜唿彼贤者不敢离君之左右而惧谗间之中巳孰谓武宣得人为汉家之盛矣乎三代而上臯陶矢谟于内禹臯躬稼于外周召师保亦出为二伯居者无间言行者无愧色无所惧也秦汉以来此风尽矣武安一去咸阳七里而应侯之谮己行董仲舒左迁胶西几不免于祸姦锋之中人固如此也吁君子安得而不惧也乎哉衞青张安世君臣之间可以相忘而不可以相忌也相忌之隙开君臣之道丧矣大凡忧畏生于不足猜疑起于有间上之绳下也太严则下之奉上也不敢自尽故操权急者无重臣持法禁者无节士何则有所拘者不能有所纵戚然自危必不能泰然安意为之呜唿人君之禁其臣使之惧不免之不暇屏迹以逃嫌损威以避祸岂国家之福也哉昔武帝以刚明之资督责臣下自李蔡严青翟赵周数相骈死牢户石庆虽仅以谨终亦数被谴公孙贺至于流涕不敢受命当时处钧衡之地如以其身陷不测之渊也至于宣帝其忮克又过之赵盖韩杨之伦以微罪诎其他自全唯陈万年之顺从丙吉之谦虚而已髙材之立于朝者未始不累之也世多咎衞青之事武帝不招士张安世之事宣帝不荐贤嗟乎魏其武安以厚宾客为天子切齿霍将军以秉权萌骖乘之祸其鉴未逺也况青握兵百万振威沙漠安世身揔禁旅司国之命此固武宣之所以侧视貌敬其心难之者使其招士荐贤以取士大夫之誉其能免乎易于否之六四曰有命无咎畴离祉豫之九四曰由豫大有得勿疑朋盍簪所居之世不同其事之所以异也若豫之九四以上行之志不能勿疑而畴离以自守则旷官之刺兴否之六四履可危之地不俟有命而朋盍以自助则植党之患生矣若二臣者未能免朋盍之疑者也孰若自处于畴离之祉也哉呜唿是非二臣之罪也赵充国龚遂君子之所为非利于其名而为之也利于其名而为之则凡可以得名者无不为也呜唿饰伪以钓名非深情厚貌者不为也而谓君子为之乎伊尹之告太甲必先己而后汤仲尼于夹谷之书书齐人来归郓讙龟阴之田无逊辞圣人岂不知先君之义有功者之不贵矜哉然直言之而不以为媿自为而自书之若有徳色何也于其可以言而言不必嫌于自贤也于其可以书而书不必嫌于自伐也圣人之心惟无所自欺而已矣其为天下计者甚重其取誉于巳者甚轻而何暇利于名之美而为之哉昔赵充国有降羗之绩浩星赐劝之归功他将非愚臣之所能及龚遂以治郡闻王生教之归徳天子非小臣之力遂卒用王生之对而获长者之誉充国力拒星赐之计而以其意自陈议者莫不多遂之有逊而薄充国之自伐也噫以渤海之治归徳天子人臣之义固也以屯田降羌而归功出击之将使在上者易以开衅而邀功生事之臣得以中好大之欲而售其説其祸天下岂少哉吾身获卑牧之名而天下被其实祸君子固如是乎君子而果如是则李斯以颂美佞秦公孙𢎞以隠咎欺汉亦得为近厚者矣夏侯胜眭孟古之君子能言必然之理不能言或然之数夫必然之理言之而中者宜也其不中者非诬也戒也或然之数言之不中者宜也其或中者非信也幸也昔者夫子不语怪是岂其知弗及哉语之中不中皆不可以为道而适以借好异者之口圣人不为也邾隠公朝于鲁子贡观焉邾子执玉髙其容仰鲁公受玉卑其容俯子贡曰以礼观之二君皆有死亡焉未几而邾鲁之君无不如其言者孔子曰赐不幸而言中是使赐多言也且子贡以礼觇二君之败其中也圣人不以为贤而以为不幸盖揣存亡于未形之先而臆祸福于不可致诘之际以是为贤则天下之好异者趍之矣嗟乎以理料事君子犹不乐也如此况以数乎固矣夫汉儒之溺于数也一灾一祥无不预占而逆计之以责其言必验间或验焉则好事者趍之阴雨之变也夏侯胜以之卜昌邑之废石栁之立也眭孟以之䜟宣帝之兴噫孰知二子之幸而中者亦夫子之所谓不幸而致汉儒之多言也哉公孙臣推明土徳以为证黄龙见黄龙虽果见而汉家卒火徳也汉儒之多言而中盖至此穷矣昔晋景公疾桑田巫言之曰不食新矣晋使甸人献麦馈人为之召巫示而杀之将食张如厠陷而卒小臣有晨梦负公以登天及日中负晋侯出诸厠遂以为殉论者曰巫以明术见杀小臣以言梦自祸然则言怪而中不以取祸者几希呜唿夏侯几死眭孟被戮其亦有以取之也夫十先生奥论註后集巻六十先生奥论註后集卷七钦定四库全书十先生奥论註后集巻七西汉臣论陈傅良王陵利于其自便饕安者之为也而古之君子或便于其私而不失成天下之大功于是好名者趍之而小人亦资焉以济其妍欺悲夫天下之祸盖出于君子之权而小人盗之也故夫权者道之变而义之贼也士而未能道之变则亦莫若无功其无求以贼义而已矣吕后欲封诸吕王陵固争之而平勃适顺其意卒安刘氏平勃也故夫天下愚陵之忠呜唿其功不至于平勃吾未见其不为陵而非小人者哉昔者管仲不死于子纠子路疑而问诸夫子曰管仲未仁夫子曰九合诸侯一匡天下管仲之仁也而不曰其仁则在于不死然则圣人之意亦恕乎其晚之有以盖乎其初而薄其悦生以逃难之责故尝论之子路惟讲于此也而自虞无以赎过而不敢徒袭其为是以宁死于衞而或者以为由也一决之躁亦失于攷之不详矣尝观夫子见南子应公山之召皆行之孤者也而诸子以意安之汎然莫之疑者独由也不悦盖子路审于自料固其守而不眩于名者如此是故食焉而任其患者其智之所以知而反是则彼诚有所未见夫舍其所安冐而姑为而幸合焉则亦可以谢天下不幸而不合则流而入于小人与其幸焉而庶几于合孰若不欺其中之无愧由之死衞也夫岂偶然暗者之决哉圣人于衞之难固以死处之盖好髙而取名者非由之素也夫惟天下之士好髙而取名也则曰子路愚于勇者也王陵愚于忠者也于是党邪以孤正荣存而丑亡身图而国不计君逋而雠是与而风俗之弊至于颓壊而不可起而人主莫之倚仗以愚观之非管仲平勃则凡若是者亦皆利于自便僭君子之美名以文小人之奸而已矣君子恕之乎不恕也周勃久矣天下喜夫才也自周衰士以才相髙孔子伤之曰吾欲从先进之野人盖思古矣古之君子弱乎其形也而其气固朴乎其貌也而其心察是故简直而不苛镇静而不浮吾观赵文子言不出诸口而所举管库之士七十余家生不交利死不属其子呉起与田文论功屈于起者三不如也而至于主少国危大臣未附则文以自居起亦愧弗及是乌可以其才喜之耶吁世之人主则亦无诱乎其所可喜也今之君子巧而文甚矣震整而翘秀闲丽而辩学问之工而气质之陋也词藻之华而忠信之薄也机辩慧巧者蒙不仁之具也威仪丰度者盖空中之质也是以攻之不穷而用之必乱摘之无尤而动则为奸上之人其亦何便于此哉吁吾是以悲绛侯之不可复见也居今之世而有如勃者则天下譁然以为斯偶人而已矣而不知夫子之所思而呉起之所媿者斯人也夫叔孙通古之治天下者严于礼而寛于法后之治天下者严于法而寛于礼呜唿亦各其世之安巳乎古者天下之民皆闲于周旋曲折而无病其难知止于其分而非敢求过是故天下轻于自治而重于自弃夫是以便礼之详而宜法之简何者不出于此固入于彼也书曰伯夷降典折民惟刑典无与于刑而省天下之刑由是也夫自周衰上无令徳而民无愧心其贵者习于僭儗而贱者快于放肆夷踞其口腹耳目之欲恣而骸骨手足弗堪于自检故礼至于不可行及秦之兴且惟功利之急也又举先王之制废之而齐民于一切之法至于不可避夫周公之礼至于不可行而秦之法至于不可避如是而又强其所不可行之礼而待之以不可避之法则斯人也将无动而不获戾是何也禁人者巳甚而人情不自胜也禁人者己甚则人将苦其苛而情不自胜其势将至于荡焉而弗忌故凡设甚苛之禁者开弗忌之情则艰天下之礼者滋天下之罪也故能有所畧于礼而复有所不赦于法使夫庸人可以勉强而非甚过无至于干诛而苟入于刑则莫不有定议呜唿民散久矣则君子亦固不可不如此也夫子作春秋削人之爵去人之氏絶人之族甚严也不尽以周公之法绳也犹三望犹朝于庙幸之之辞也虽丧其大者而存其小者姑为之幸而已矣宰我短丧之问罪之深矣至于子路笑鲁人之朝祥暮歌者而咎其责人无巳夫朝祥暮歌短丧之真情也而圣人恕之且不深探其微盖自周之季犹幸诸侯存礼之万一而不深探夫人无礼之心不然春秋一书将尽削之去之絶之而已尔圣人所以不尽绳者惧不胜诛也吁世之君子如之何其欲举三代纎悉之文以过望于久散之民也由是观之髙祖制礼欲度其可行者叔孙通亦採秦杂就宁有所阔畧而无敢极备则亦便汉而已矣呜唿惟无至于上下之乱而足以便于民是亦可矣盖求备于民而重其罪戾者亦君子不为也陆贾汉之人主好经术者莫如武帝然以春秋复雠一言甘心夷狄汲黯仁义之谏则每以不学鄙之而弗为听至于髙帝嫚儒不可以诗书説虽末年犹有马上之气然及陆贾一説且惭且喜终身不事逺畧议者惑焉窃尝论之人主之患莫大于多知而不暇为古之王者惟知之未至而乐为之意先入夫其先入也得之之专故其至也趍之之决至于多知而不暇为则虽有异闻亦莫之肯行盖惟其习而玩之而故易违之也故凡天下之事狎于其説也而苦其难者则不可诱而进愧其非也而不能自胜者则不可谏而却昔者鲁昭公娶于呉为其同姓谓之呉孟子陈司败问于孔子曰昭公知礼乎夫子曰知礼司败以为圣人之党而説者亦曰讳鲁圣人非讳鲁也盖非鲁也昭公而不知礼则虽娶姬氏焉亦奚不敢惟其知之也而畏人之议而逃夫名圣人以是悲昭公之不足与有为也然则世之人主则亦悔于其知之之晚而已知之而不为则不可以强譬夫人之疾也其药之则效其砭之则达必其所未尝试故也及其久也渎于药矣则补之弗满矣玩于砭矣则刺之弗动矣无他其备尝而试之也由是言之武帝所以不可谏而髙帝所以惭而悔也有以夫贾谊天下之事鲜不强其才之不足而才之不足犹强而为之者皆其中之定论不立也夫是以眩于其名也而浮其实诱于其利而卒蒙其害呜唿世之君子亦毋有所贪焉斯可矣孔子尝曰知及之仁不能守之虽得之必失之知及之仁能守之不荘以涖之则民不敬知及之仁能守之荘以涖之动之不以礼未善也夫有天下者自其及之之积而至于动之之难其任有差而其力之堪也皆止焉而不可过过而冐之则必以自祸瑚琏之器千金之寳也蓄千金者能得之然能得之也而藏之不周或者盗之矣能藏之也而御之不谨或者伤之矣其藏之也周其御之也谨是亦可矣虽然居有焉而已矣奉之而趍吾惧其足之蹶也负之而驰吾惧其马之佚也则爱器者不敢以轻何者诚不敢试其所甚爱于其所未安也至于治天下则轻动之吾不知夫爱于天下者而薄于爱器也是故古之君子凡其所欲立必有所甚便也宁有所畏而毋有所恃盖亦所爱者大而寘吾力焉于其力之所精而非惑乎天下之可否是以未尝一日出其定论之素而图罔功兹文帝之治汉是矣陈武以用兵説晁错以削国説帝虽郄之可也甚者贾生以制度説帝犹未暇夫岂固为冲退之行哉其见者审也尝观子产相郑焚载书作丘赋犯人之议不恤可谓勇于必为而健于决者及郑国有灾或劝之迁国子产曰吾不足以迁矣卒弗之听呜唿文帝贤君也而难于制度子产贤士大夫也而难于迁国无乃优于守之之仁涖之之荘而动也中礼犹未也欤而后之君子耻曰未能也而猎之以为名曰吾将必为尧舜伊周吁贤而至于文帝子产亦足矣而尧舜伊周未易以僭也张释之君子之用法不可贬亦不可僭贱而屈乎贵者贬也疎而间其亲者僭也夫贬也偏国之政而僭也䙝君之威为法者固不可以害政然君威亦奚可损哉昔者周公相成王其叔父也成王有过可以禁矣而弗禁也挞伯禽以愧之者盖尊之也至于设官以秩事唯王及后世子之用不㑹则亦示羣臣无敢议焉者孔子作春秋殊王子于诸侯之㑹且不敢列而盟之周公孔子其欲重君之威也如此哉而后之人过苛而好名持一切之论以加乎其上之子弟吁其亦何果于此也夫政自执而一纵焉未颇也而君威不可以替彼今日君之家嗣而它日天下之君者也而专以法绳岂重国之道耶吾尝观江充击戾太子之使其始与释之劾景帝等尔而卒以谮杀太子汉果大乱至今寃之然于释之犹贤焉彼充之诛固也而释之之贤亦或不在此也夫昔魏绛戮杨干之仆衞鞅黥太子之傅识者亦韪荘子之能刑而虐商君以予论之鞅则忍矣而绛亦伤恩何者君子之尊尊也亟规而缓讨规之不行则讨之未失而胡若是遽也以匹夫之责行于其君而长姦臣之祸心惜也绛亦未纯乎君子矣呜唿江充固一鞅也若释之若绛之过也欤季布魏尚孟舒图天下者取人贵寛保天下者用人贵审矫寛而过于审贤主所不免也始髙祖之与楚角也其收一世之豪杰虽屠狗贩缯之伦寸长而不弃也天下既定坐沙之谋击柱之争没髙帝齿而不宁嗟乎乌喙杀人而良医用之时也幸而疾去余毒犹存髙祖晚年其亦食乌喙之余毒也哉葅醢屠戮曾不一少颦其颜者非帝之忍也势也洎乎孝文天下幸于无事惟恐蹈前日之辙而智且勇者喜于自跃以开天下复挠之隙也故李广贾生皆竒才也帝徒叹其不遇而疎之以一令官啬夫岂为害治一闻释之之争辄内媿止彼啬夫固不足道帝岂不知广之贤于周仁石奋之庸谊非绛灌申屠木强者之比哉然念夫勇鸷者易于贪功而豪鋭喜于多事吾惧其有以扰天下则亦宁负二子也噫文帝真保世之主也哉世多疑孝文以使酒一言而疑季布以出兵一战而夺魏尚孟舒之爵遂使田叔冯唐增叹而发愤布亦有以为言呜唿惩羮者吹虀惩咽者废食有惩而过焉固也文帝惩髙帝之寛而过于审奚疑哉唐人有言武后以易得人徳宗以精失士愚于髙祖文帝亦云十先生奥论註后集巻七十先生奥论註后集卷八钦定四库全书十先生奥论註后集卷八杂论陈傅良天古之人君不恃其或然之数而忽其必然之理或然之数者天也必然之理者人也天意之不集人事犹可以自尽幸乎天而人不继之鲜有不败事者矣昔汉之髙帝光武盖尝得乎天矣睢水之围几入于项氏之掌握而以大风脱滹沱之役亦几于填饿虎之喙矣而以合氷济是岂人力也哉天也二君于此不以几不免者自沮亦不以其偶而免者自质方且益听三杰之谋而延揽二十八将之议以伺其隙以俟其可乗之机卒于垓下之围合而项氏擒邯郸之战交而王郎虏是果人耶天耶能知髙帝五年之业不成于睢水之脱而成于垓下之胜光武之中兴亦不在乎滹沱之济而在于邯郸之克则知人君之有为于天下者其始也虽天启之而成之者常以人也嗟乎天之欲启是君而使之有所就者不遽尔也置诸危而福之投诸难而全之使之迫于利害以深其谋临于死生以固其志抑其骄矜挫其果鋭以大其所受而人君者不能因乎天之资而善用之而方且安乎天而弃其所以在人退处于无事之地以坐观夫自定之势则向之所心福之者乃所以祸之也全之者乃所以败之也呜唿人君有为天下之志其无以天之所以福我而全我者而自取祸败也哉民天下之事有可畏之势者易图而无可畏之形者难见也易图者亦易应难见者必难支故明智之君不畏夫方张之敌国而深畏夫未见其隙之民心盖民心之揺惨于敌国之变其变之迟者其祸大而患在于内者必不可以复为也古者有畏民之君是以无可畏之民后之君人狃于民之不足畏而民之大可畏者始见于天下嗟夫民而至于见其可畏其亦无及也夫秦之先盖七国也自孝公至于荘襄亟耕力战荐食诸侯之境歴七世而并于始皇之手吁亦艰矣始皇唯知天下之难合而其患在六国也故歴其社稷裂其土地而守置之以絶内争之衅中国不足虑而所以为吾忧者犹有四夷也于是郡桂林城积石头系百粤而却匈奴于千里之外始皇之心自以天下举无可虞足以安意肆志拱视于崤函之上而海内晏然者万叶矣而不知夫天下之大可畏者伏于大泽之卒隠于鉅鹿之盗而其睥睨觇觑者巳满于山之西江之东也一唿而起氓𨽻云合虽邯郸百万之师建瓴而下而全关之地巳税驾于灞上之刘季矣呜唿秦以七世而亡六国而民以几月而亡秦以秦之强不能当民之弱天下真可畏者果安在乎人君不得巳而用其民以从事于敌国可不惧哉吏昔者秦之趋亡非一道也而其若是其亟者吏不肖也吾观始皇之初陋三代之封建其弊至于战国髋髀相依以蹙王室故夷其城而郡县之其虑诚逺矣既而天下之吏习于嬴氏之暴斩艾斵剥草芥其民而弊之重之以头㑹之敛闾左之徭又重之以阿房骊山土木之役当时之吏非残忍侵渔病民以逢其君者则贪衅幸灾不逞之人也于是民之欲亡秦者十户而八九矣关东之豪投袂而起一唿响从毛奋而鳞集勠力以倾秦族者不可胜计乌合之师所至如破竹者大率皆郡馘其守邑俘其令以应之者也不然则吏为自全之计挈地以赂敌而市一旦之命者也又不然则谈士掉三寸之舌传檄而风靡者也亦孰为秦守哉其间党秦之恶不肯遽臣妾如三川之守田南阳之守齮泗川之守壮亦徒驱欲溃之民疾鞭而战之不败而涂地则亦为降虏而已亦奚救于秦之毙耶秦以虎噬之强尺攻寸取以呑天下一旦有变三十六郡皆无人之墟子婴之席未煖而天下为汉何也秦人之忧素不及吏也故夫天下之祸莫大乎视以为常而不之忧者皆它日之所不可支也且天下不可以一人守也分疆析壤环居而罗衞之者皆吏也吏之不肖人主将谁倚仗哉而朝廷之上方病夫财之不丰兵之不强以为大患至于守令之奸民号而诉者牍相衔也则谩不之省重者不过罢去次则仅免而已舒之嵗月民之寃血未干而谪籍之书又以恩贷矣甚者至于公卿大夫贪沓冗耗以不胜任闻者皆剖之符而左迁之嗟夫不意父母斯民之职而为逐臣之渊薮也有秦之弊幸而无秦之乱吁可畏哉可畏哉士天下之士未尝不沮于人主之所畏而疾趋乎人主之所喜也节义美名也虽甚庸之君亦知髙其名而愿致之及见其人鲜有合焉何也畏之也盖惟忠义之士识髙而见殊虑逺而忧大世方无虞若可以少安矣而为之痛哭流涕以发天下大难之端乗舆无甚失徳若可以少安矣而尽言力谏甚者有幽厉威灵之比百官效职亦无大姦邪未去也而深惧夫指鹿之祸发于朝夕嘉祥美瑞人主之所罕见而竒焉者则视以为不足信至于一日月之变一雨旸之愆则又从而尤之曰此疵政之招也射猎歌舞巡幸之娯似未足病于治则禁而抑之宵旰之勤吐哺之疲非人所愿为者则强其必行夫人之情恶危而好安乐因而惮改自庶人达天子均也而义士常责其所难而危其所欲为人主安得而不畏之耶故虽汉武帝唐明皇之贤犹有惮于汲黯韩休之直噫视时趋向天下之人不少也人主方是之畏彼亦孰肯自冒人主之畏而取疎逺摈斥之苦哉于是乎争迎其好而逢其欲觇其所向而伺其所归有所爱也则徇之以为懽有所惧也则寝之以为安其意有所可否之间也则两存之以听其所自择其为术也翶翔而不遽而为説也进退而不甚坚夫然后豢于其説而穽于其术中而莫之辨是以奸欺之患生嗟夫此武帝明皇之所以不免也陨石妖也而方士以为嘉瑞杀三子大乱也宰相以措刑受赏大旱之灾则曰干封之祥霪雨之害则曰非禾稼之损武帝明皇皆英主也初岂可愚弄也哉惟其畏节谊之士得以窥其所逆顺而售其所喜之説而天下皆㡬于危亡然则欲养天下之士气惟受人之所危而甘于人之所畏者能之呜唿人主不可不自强也哉使过人主之于贤才一有所疎者必不复知之也凡人之情所昵者易于求其美而所弃者每不见其所长故曰已逐之妇无姬姜已絶之交无管鲍其势然也世之忠臣才士不幸而有所悞取疎外于其君而终身沦废者亦天下之常患也矣大凡爱重生于密迩嫌疑起于离间疎外之臣其君待之也轻而视之不以为贤其左右之忌其复进者多而攻其短者日至矣视之不以为贤则其交也难合攻其短者日至则其听者易疑以难合之心听易疑者之言其欲不弃于其君也亦难矣噫天下之士固有失于豪鋭少年之气而涵养成就于投闲置散之日者人主乌可以其旧弃之耶人皆咎文帝弃贾谊以愚观之帝非真弃生也而不逃归咎者之口有以取之也汉至文帝盖三叶矣而秦楚百鬬之疮痍未复刘氏之徳泽于民者未深也文帝于此亦思之矣以谓今之治独可以寛柔惠和懽斯民之心以厚其爱而夀汉家之厯其它变更有所未暇谊不念此而欲一切反秦之故以洛阳年少遽欲尽如其意兹故文帝之不安于谊而绛灌之言所由入也故帝之疎谊也盖将老其才使为后图也长沙之谪鵩鸟之赋谊有以大过人者于此而不贤谊帝诚负谊矣宣室一见自谓不及孰谓帝不知谊乎呜唿帝诚知谊矣且将大用之而谊不及见者天也非人也而归咎者卒莫之赦然则世之人主于其所疎外之臣苟有所可用宜亟还之毋使至于贾生之不及以自取万世弃贤之名也哉国势天下之势其立也难成其成也难变故强者不易弱而弱者不易遽强太公之治齐周公之治鲁虽数十世之子孙而先覩其强弱之形者盖其积非一日也故夫积强之后虽甚懦者处之而其决裂犹未可以犯积弱之久虽甚强者处之而其流亦未能以顿起昔者秦祖七世之君扼六国之吭而夺之地至于始皇夷名城芟杰士系百粤之颈而走匈奴天下之立者无不侧足而惧也二世以庸暗承之而山东之豪杰竞起以投其罅虽嬴氏不得再传而其救亡奔命之师犹足以弊周章蹶魏咎溃陈呉覆田项何者其强犹故也李唐之世自中睿不纲而天下趋弱渐矣而极乎天寳之变肃宗克复两京而不能剪河北之盗徳宗収洛博定魏地而不能俘孤穷之田悦一军大变军夺气沮专以姑息稔藩镇之骄至于宪宗海内八九为唐有矣其残蘖之存者且颉颃自若也而已死于肘腋之祸呜唿数君者非不鋭而㫁也而无救于唐衰者何也其弱久也盖尝论秦人之势如康强之人空中立僵而其手足利便耳目聪明犹未可狎而侮唐之势如人之血气疲筋力顿萎虽其脉气犹夀而亦不能以复壮故凡善处天下之强弱者不以亟而以缓其欲敝人之强也不婴其犹鋭之锋而姑坚守徐伺以阴入其隙欲振其国之弱则亦不悻然而忿以徼成功日夜淬砺以作其气厚其力而后举此郦生张良之所以谋秦而李训郑注之徒所以失之而促唐之不永也髙帝之入秦也郦生忧其瓦合之卒径入虎口而劝其盘薄陈留之间至其战峣闗张良亦以秦未可轻试宜坚壁以㗖其将需其懈而后击之敝人之强其术固如此也训注之徒不知唐势之弱而欲浮躁踯躅尽击阉宦以收朝廷之权而倡佯于天下谋未成而腰领己入于刑余之手呜唿有天下者不幸而以久弱之国当积强之寇宜以食其留侯之策处之无出于李郑之谋以自取天下之笑十先生奥论註后集巻八十先生奥论註后集卷九钦定四库全书十先生奥论註后集巻九史论杨时蔺相如周室之季天下分裂为战国游谈之士出于其间各挟术以干时君视其喜怒悲惧而捭阖之徼名射利固无足道者间有感愤激昻以就一时之功其材力有足过人而鲜克自重其身者何多耶子读蔺相如传未尝不壮其为人而惜其如此也夫秦借累世之资肆虎狼之暴搏噬天下有并呑诸侯之心非可与礼义接而论曲直也相如区区掉三寸舌入眦睚不测之秦卒能以全璧归亦足壮哉然当其捧璧睨柱示以必死盖亦摩虎牙矣夫死非难死不失义不伤勇君子所难也且秦赵之不敌盖雌雄之国也身之存亡非特一璧之重而社稷安危之机亦不在夫璧之存亡也然则赵之有璧存可也亡可也初相如捧璧入秦赵之君臣计议非有亲秦之心特迫其威彊尔夫以小事大古之人有以皮币犬马珠玉而不得免者至弃国而逃况一璧乎虽与之可也相如计不出此迺以孤单之使逞螳怒之威抗臂秦庭当车辙之势其危如一髪引千钧岂不殆哉当是时使秦知赵璧终不可得则欲徼幸不死难矣若是则尚安得为不失义不伤勇乎不三数年赵卒有覆军陷城之祸者徒以璧为之祟也然则全璧归赵何益哉至于渑池之会则其危又甚矣方赵王之西也亷颇约以一月不返则立太子以絶秦望则是行也非有万全之计矣虽无往可也传曰智者虑义者行仁者守然后可以㑹三者一阙焉则危事矣挟万乗之君蹈危事非得计也相如为赵卿相其智勇不足重赵使秦不敢惴焉乃欲以颈血溅之岂孔子所谓暴虎冯河死而无悔者欤呜唿周道衰士无中行久矣区区战国之际尚足追议其失哉予于相如惜其雄杰俊伟于战国士有足称者而其失如此故特为之论着云贾谊贾谊以少年英鋭之资抱负其器颇见识拔慨然遂以身任天下而绛灌之徒出于织薄贩缯之武夫先王之典章文物彼乌足与议哉髙皇帝所与平天下定法令又皆其身亲见之也谊以疎逖晚进之人欲一日悉更奏之彼其心岂能恝然耶此谗衅之所由起也古之君子自重其身常若不得已而后进非固要君也盖天下重器不可易为之王业之大必迟久而后成故人君非有至诚不倦之心则不足与有为也其尊徳乐义一有不至则引而去之万钟于我何加焉非忘天下道固然也谊之草具仪法与夫三表五饵其术固疎矣当是时人君方且谦逊未皇也谊身非宰辅乃汲汲然自进其説盖亦不自重矣在我者不重故人聴之也轻及夫以才见忌不容于朝出为王傅其论国事犹曰陛下曾不与如臣者议之则是欲婴抚在庭之臣而出其上也岂不召祸欤孔子曰为国以礼其言不让于谊有之矣鼌错鼌错曰人君必知术数又曰五帝神圣其臣莫能及而自亲事操是説盖未尝知治体也夫天下大器非智力所能胜也舜之厚五典庸五礼用五刑皆因天而已未尝为也虽股肱耳目付之臣而不自用况以术数而自亲事乎使后世懐姦者误其君挟术以自用必资是言也其为祸岂浅哉若呉楚之反不在错天下尽知之矣景帝用谗邪之谋以诛错其失计不已甚乎当是时兵之胜负国之安危未可知也而诛其谋首岂不殆哉而在廷之臣无一人为错言者盖变起仓卒各欲侥倖于无事而莫敢以身任之也然而错亦有以取之矣夫汉之有七国未若鲁之三家也孔子堕三都之城而三家无敢不受命者则其取之必有道矣孟子曰子以为有王者作则鲁在所损乎在所益乎使孟子而得志固将损之也错无硕徳重望以镇服其心而彊为之谋其召乱而取祸盖无足恠者武帝时淮南王欲反独畏汲黯之节义视公孙𢎞辈如发䝉耳则天下果非智力可为也以一汲黯犹足以寝淮南之谋况不为黯者乎刘向初孝宣循武帝故事招置名儒而更生以通达善属文与选中可谓遇主矣其后上复兴神僊方术之士而更生得淮南枕中鸿寳秘书献之言黄金可成其所为未免长君之过也岂其逢世希合而为之欤抑年少学犹未能无惑于异端欤其后与望之堪勐辈并立于朝为羣小侧目更生乃令外亲上变事其义安在哉夫君子小人相为盛衰盖天地之大义也消息盈虚天地且不能不以其渐况于人乎且许史恭显之于汉也凭借私昵宠嬖之恩非一日矣其培根深其滋蔓长非所以朝升而暮罢而君子之去小人又非智谋之足恃也亦有吾之仁义而已彼方欲肆欺以罔吾之信为数以败吾之义而吾且欲决而去之而自为不信其见弃也不亦宜乎予读更生传见其惓惓于其君未尝不为之叹息也惜其不知义命之归故一蹶而不振悲矣韦𤣥成汉儒言祖有功宗有徳不毁所以劝也曰非也子孙之祭其亲岂为其功徳而后祭之乎若以为其功徳然后祭是子孙得拣择其祖宗而尊之也岂事亲之道哉秦少游以韦𤣥成为腐儒恶其建毁庙之议其説曰君子将营宫室宗庙为先廏库为次居室为后夫营之先亲而后身则毁之先身而后亲可知矣汉之离宫别馆长杨五柞已大侈靡未闻其毁乃取韦𤣥成毁庙之説亟行之此元帝寝疾所以梦祖宗谴责也其后又复岂容可改乎曰审宗庙也则不容以所未当毁者而毁之矣先王之礼天子祭天地诸侯祭社稷父为士子为大夫葬以士祭以大夫父为大夫子为士葬以大夫祭以士支子不祭有事则祭于宗子之家明以继体也如是则祭与不祭皆不可苟矣汉之庙在郡国盖以千数嵗时皆诸侯王主祭岂古礼哉使汉祖宗有灵当不享矣立无度之庙致不享之祭以此事神尚不欲毁邪以梦寐而复既未知鬼神之情状引之为证其説陋矣且诚如所论先王当行之矣先王岂不敬神哉窦武何进桓灵之间昬弱相仍女后临朝权移近习久矣王甫曹节以台厮之贱便嬖宠昵之私窃弄神器固天下之所同嫉也窦武以元舅之亲操国重柄招集天下名儒硕徳布在王庭相与仗义恊谋勦絶凶类正犹因迅风之势以扬稃粃耳岂不易哉然而身败功颓贻国后患者几事不宻而祸成于犹豫也方武之不受诏驰入步军营召会北军伍校士数千人势犹足以有为也张奂北州之人豪素非中人之党可以义动也不能乗机决胜收为己用而乃迟囘达旦使逆贼得与奂等合岂不惜哉何进亲见窦氏之败而不用陈琳郑公业之谏躬蹈覆辙引姦凶而授之柄卒成移鼎之祸进实兆之也范晔乃引天废商之言岂不谬哉荀彧厉王流彘周召二公共和为政延及宣王卒有中兴之功天下之存亡岂不以其人哉当桓灵之衰其祸未甚于流彘也董卓之乱天之未厌汉徳岂有异于共和之时乎而议者谓曹公非取天下于汉其説非也方曹公以彊忍之资因乱假义挟主威以令诸侯其包藏祸心天下庸人知之矣而荀彧间关河兾择其所归卒从曹氏志欲扶义奋谋以舒倒垂之急迹其行事可谓勇智兼人矣乃独不知曹氏之无君乎其拒董昭之议何也夫岂诚有忠正之节欤抑欲以晚节盖之欤由前则不智由后则不忠不智不忠而求免于乱臣宜乎其难矣呜唿荀君安得无罪欤观其临大义㫁大谋操弄彊敌于股掌之间辅成曹氏之霸业至其威加海内下陵上逼乃欲潜杜其不轨是犹扬澜溃隄以成滔天之势而后徐以一苇障之尚可得乎而范晔犹谓彧有杀身成仁之美吾不知其説也阳城论及阳城亊谓永叔不取纯夫取之其言曰阳城盖有待而为者也后世犹责之无已其不成人之美亦甚哉此论似近厚曰阳城固可取然以为法则不可裴延龄之欲相其来非一朝一夕何不救之于渐乎至于陆贽之贬然后论延龄之姦佞无益矣观古人退小人之道不然易之姤卦曰女壮勿用取女夫姤一阴生未壮也而曰壮者生而不已固有壮之理也取女则引而与之齐也引而与之齐则难制矣阴者小人之象也小人固当制之于渐也故当阴之生则知其有壮之理其有壮之理则勿用取女可也是以姤之初爻曰系于金柅贞吉有攸往见凶金柅止车之行也阴之初动必有以柅之其制之于渐乎盖小人之恶制之于未成则易制之于已成则难延龄之用事权倾宰相虽不正名其为相其恶自若也何更公待其为相然后取白麻壊之邪然城之所为当时所难能也取之亦是但不可以为法耳虞舜汉文用刑因论特㫖曰此非先王之道先王只是好生故书曰好生之徳洽于民心为天子岂应以杀人为已任孟子曰国人皆曰可杀然后杀之曰国人杀之也谓国人杀之则杀之者非一人之私意不得已也古者司寇以狱之成告于王王命三公参聴之三公以狱之成告于王王三宥然后致刑夫宥之者天子之徳而刑之者有司之公天子以好生为徳有司以执法为公则刑不滥矣若罪不当刑而天子必刑之宁免于滥乎然此亊其渐有因非独人主之过使法官得其人则此弊可去矣舜为天子若瞽䏂杀人臯陶得而执之舜犹不能禁也且法者天下之公岂冝徇一人之意尝怪张释之论渭桥犯跸事宜罚金文帝怒释之对曰法者天子所与天下公共也今法如是更重之是法不信于民也此説甚好然而曰方其时上使人诛之则已以谓为后世人主开杀人之端者必此言也夫法既曰天下公共则得罪者天子必当付之有司安得擅杀使当时可使人诛之今虽下廷尉越法而诛之亦可也周世宗家人传予读周世宗家人传至守礼杀人世宗不问史氏以为知权予窃思之以谓父子者一人之私恩法者天下之公义二者相为轻重不可偏举也故恩胜义则诎法以伸恩义胜恩则掩恩以从法恩义轻重不足以相胜则两尽其适而已舜为天子瞽䏂杀人臯陶执之而不释为舜者岂不能赦其父哉盖杀人而释之则废法诛其父则伤恩其意若曰天下不可一日而无法人子亦不可一日而亡其父民则不患乎无君也故宁与其执之以正天下之公义窃负而逃以伸已之私恩此舜所以两全其适也方守礼杀人有司不能执之而徒以闻故世宗得而不问也有如臯陶者执之而不释则虽欲不问得乎哉然世宗取天下于百战之余未易以舜之事望之也然则宜奈何亦寘诸法而已矣法有八议而贵居一焉为天子父可谓贵矣此礼律之通义也一寘诸法而两不伤焉何为不可哉十先生奥论註后集巻九十先生奥论註后集卷十钦定四库全书十先生奥论註后集巻十圣贤论上杨万里颜子上学至乎大足矣乎曰可以止未可以足也踰乎大则荒故欲止安乎大则忘故患足君子之学至乎大而止矣虽然止而未足者乐心诱之也盖至其大则见其大见其大则乐其大未见则未乐愈见则愈乐乐心之长足心之消也人之未有得而足心生者无怪也彼未尝食熊掌也而强告之以熊掌之美彼固不肯以易脍炙也非安于脍炙而不愿于熊掌也未有以诱其愿而迁其安也人必食熊掌而后知天下之无味学必至大学而后知天下之无学甚矣道之能诱人也至则见见则乐人惟无所乐也有所乐则竞而不厌不厌故力焉而不倦非不倦也忘倦也竞故御焉而益厉挫焉而益振窒焉而益决夺焉而益悲夫如是奚其足奚其足且大学无浅深卑髙之序也有浅深卑髙之序者未离乎小学也何也见其卑则非卑无见见其浅则非浅无见见非卑则卑者不足照也见非浅则浅者不足临也盖有隔而不得见者矣未有不隔而不见不见而有不见者也见则无不见矣而犹卑髙浅深之足存哉虽然至而后见耶见而后至耶吾以为至至焉见次焉平地而观天以为山之端即天也至乎山之端而后见有山而无天闻京邑之丽者谓与里之市无异也至京邑而后见其异耳是故不至不见不见不乐颜渊之问仁夫子一语之间入藩墙去陛级彻堂室而纳之于甚大之地付之以一日克己复礼天下归仁之事何其大也此君子之所惊也及颜渊领其大请其目则不离于视聴言动之间儆于非礼而已又何其小也此君子之所忽也惟其大而不惊此颜子之所以独往小而不忽此颜子之所以独来何也已也者人之欲也礼也者天之理也仁也者性之觉也克而复复而觉人者去而天者还则天髙地下吾性之湛也云行雨施吾性之游也君臣父子仁义礼乐吾性之触也一理彻而万理融当是之时一者非寡万者非衆彻者非唱融者非随夫何故吾性之仁无寡也焉得衆无唱也焉得随至则皆至不至则皆不至见则皆见不见则皆不见至矣见矣顷刻而天下皆吾仁吾犹迟之而何惊于一日而天下归仁也哉虽然夫子于此遗颜子以其忧者也何也颜子领之而乐既乐而忧忧也者乐之生也非乐之生忧也至其大见其乐而忧乎不得居也儆非礼于视聴言动之间颜子也其求所以居其大者欤孟子曰仁宅也人有闻宅之安而不得至则戚至不得见则戚见矣而又曰吾将卜日而后居则向之戚徒戚而已矣盖见而不居则宅自宅也于吾何有吾亦于宅何有夫子指是宅以居颜子颜子而少缓于居则一动目一揺足而失是宅矣得之之不易失之之不难岂不大哀耶是则颜子之忧也夫子曰吾见其进未见其止嗟乎颜子有忧而夫子无忧矣颜子中道可遇而不可传非真不可传也遇则可传不遇则不可传矣何谓遇以吾之有迎彼之有是谓遇遇则不相拒而不遇则不相受不相受而求相传是煑石以求其为粥也薪可尽釡可穿而粥不可成何也粥固石之所必无也天下之事从其有而迎其有则其功易取其无而纳以有则其功难而况于以道传人而传于不相受者耶盖不相受而求其传吾虽挈然有以与之彼则茫然不知所以受之吾虽昭然有以示之彼则暗然不知所以覩之彼非不受不覩也彼固无以受无以覩也举珠玉以授无指而责其不翫指日月以示无目而责其不仰可乎若夫手与目具者惟恐吾之不授不示也授则受示则覩矣不惟授而后受示而后覩也虽不授之犹将取之虽不示之犹将窥之何则彼固有以遇也手与珠玉遇则其取不可禁目与日月遇则其覩不可闭大哉遇乎圣人以道而传于人不有遇之何以传之虽然圣人之于人固不忍以不遇而不传亦不可以不遇而必传不遇而不传天下将以吾为絶不遇而必传天下将以吾为拂拂之则有所不胜而絶之则又有所不悦圣人于此难矣哉以夫子而传颜子颜子之幸耶曰非颜子之幸也夫子之幸也何也夫子之无难也何也遇而非传也夫惟遇而非传是以传而必遇吾尝观夫子与囘言终日而囘不违其契盖如此也契原于顺顺原于遇今夫日能消氷而不能消木岂日之乐乎氷而怯乎木哉氷与日相顺顺而契也然则囘与夫子之契岂夫子之言能启人而颜子之聴能聴人也耶夫子之言能启人也则难言之童启矣囘之聴能聴人也则车马轻裘之言入矣然则夫子之言言不以言囘之聴也聴不以聴言不以言则言者天也聴不以聴则聴者亦天也以夫子之天触囘之天以囘之天感夫子之天是惟无合合则遇矣夫何违之有当其未言囘意已传及其既言囘意无外使夫子一笑而囘已领矣而况与之言终日耶或者曰囘何功于后学也参如囘则无孝经矣门人皆如囘则无论语矣有经而道犹不传也回也日居于韶濩钟磬之侧而弗考弗击使有耳者无闻焉非过欤违生疑疑生问问生道而囘也不违也嗟乎道以言而通亦以言而塞非言之能塞道也失之也一失而为训诂再失而为辞章言之盛道之衰也不有囘之学何以使学者知有妙学哉学者弃其学以学囘之妙学则盛者衰衰者盛矣盛者未衰而衰者未盛曰囘之无功于后学也宜也颜子下颜子勇者欤夫子曰颜氏之子有不善未尝不知知之未尝复行也知不善而不能不行无勇也无勇而知知而不去是徒知而已矣是故知之不如勇勇者患不知而已颜子知不善则不复行非勇欤曰非也颜子知之极也勇足为颜子道哉今夫火乐于燥而怒于击愈击则愈怒愈怒则愈乐勃然发于一荧之初而欣然进于不可御之势此其勇非不俊也然势方盛而雨骤至则一息之间至于熄灭寒弃而不能复振有所勇者必有所怯也人之情初而勇久而习终则頽隳委靡而不可起何则情固有所怠也使颜子之于不善勇于去其一怠于罢其二则勇不如怯勇足为颜子道哉是故勇于去不善不若安于去不善勇于去不善则必有所不去安于去不善则无所不去颜子之去不善非勇也安也然则颜子何以能安于去不善曰知之极也鸩之能杀人也明矣而遇鸩以死者夷然饮之而不悟非喜于鸩也非喜则曷为饮曰不知也知则不饮矣天下之善何以异于水之可饮天下之不善何以异于鸩之不可饮然人之于不善明憎之明践之何也岂非天下之不善或有似于善者耶不善之似于善鸩之似于水者也似而不知不知而不疑则亦夷然饮之而死尔甚矣君子之学急乎致其知也知不善如知鸩则终身而不行其不行非有所勉而能亦非有所思而喻思而后喻则夫不喻者必出夫思之所不及勉而后能则夫不能者必乗夫勉之所不继颜子之不为不善固无所不及亦无所不继去思去勉而惟照之以一知故不善之来迎者则败过者则逝攻者则坚彼败且逝故初不能欺而卒不能留吾坚固不可入夫使天下之不善杂至乎吾前而不能欺不能留且不可入则不善之来曷尝有而不知知而复行哉大学曰致知在格物知极其致矣物奚遁焉故曰颜子之知知之极也知而不极犹未免不善之欺飞虫之触牖而求出也其身去牖之外无毫髪之间尔毫髪而有所隔则终日求达而不得达知而不极虽其不知者毫髪也而于圣贤之真知千万里之絶颜子之知极矣岂有毫髪之隔哉有毫髪之隔犹足以为颜子病无毫髪之隔斯足为颜子贺夫子曰颜子有不善未尝不知知之未尝复行所以贺颜子之无毫髪之隔也曾子上道不可以易言也径则诣差则离道之难言不差之难也夫子称囘之愚参之鲁而圣人之传乃愚与鲁者得之学者求其説而不得则曰愚与鲁道之资也智与慧性之翳也嗟乎言之似也而差也何也囘之愚夫子盖尝言其如愚而不愚矣则囘之愚岂其真而学者犹以为真也若参之鲁夫子言之未及尽也执夫子未及尽之言而以参为真鲁参又何辞焉虽然参不病也学者病也右愚鲁而左智慧则纳天下之人于荘周之瓦砾佛者之寂灭也岂不病哉且参之鲁岂其蒙然蚩暗然昧耶子曰吾道一以贯之门人相顾莫知所依据之参也领之以一唯蒙然蚩暗然昧者能之乎然则参非真鲁者也非鲁而曰鲁无乃言语之不给文学之未敏欤言语之给文学之敏君子非有废也而非所先盖言语者道之汲而汲者非道也文学者道之寓而寓者非道也言语之不给曰鲁可也文学之不敏曰鲁可也而鲁非道之贼也非道之贼而亦非道之资人之资有所明有所能能者事之资也明者道之资也参之鲁者短于能者也非事之资而已矣非事之资而移以为道之资道固无用于能而亦何用于不能哉谓能可以入道者妄也谓不能可以入道者大妄也道则有可以入者矣曰明是也参也能之短而明之卓则其为道之资者以其卓者也今也取其短者而谓为道之资又欲去其卓者而谓为性之翳不知其所谓翳者乃参之所以为资而其所谓资者乃参之无所用于道者也今夫锥之鋭刀之利此物之敏者也然其能不出于锥刀之用而已穷日之力以莹焉曾不能以烛跬步至于镜其规不盈尺而天地之大万象之衆秋毫之微一照而洞见焉以为镜往而镜未始往以为物来而物未始来非往也而无拒也非来也而无逃也则明之功也锥刀有是哉虽然镜之明也反而照焉则与锥刀何择曾子之心镜也曾子之心非镜则一以贯之之妙何以一照而洞见也则其所谓鲁者亦不能为锥刀之敏而已不能为锥刀之敏而以为道之资则锥刀之钝者亦可以为镜乎且人之学于道惟根于一明也去明则于道何彻焉谓智慧为性之翳则是欲反镜以求照也岂不误天下之后学哉故曰言之似也而差也子曰由之瑟奚为于丘之门门人不敬子路子曰由也升堂矣未入于室也门人之敬不敬于吾子路无所损益也而门人可怜也圣人之言不心造其微而貎执其粗圣人安能一一而尽也哉子曰参也鲁夫子未及尽也而参遂为真鲁嗟乎参真鲁也参何病哉学者不学参之非鲁而学参之鲁参误学者耶学者自误耶曾子中学道者必有以用道也学之而无所用之则亲见尧舜周孔而无所觌博极诗书礼乐易春秋而无所涉洞贯仁义忠信而无所归何也尧舜周孔道之人也六经道之林也仁义忠信道之器也见其人极其林洞其器谓之不学道不可也谓之学道亦不可也学则学矣用则未有以用也布之可以温故人取之以衣其身粟之可以饱故人取之以实其腹今且有人积布而不衣藏粟而不食则虽积藏如丘山而夫人者不免于冻馁而死矣夫布与粟如丘山而不免于死非不富之罪也富而不用其富之罪也学道而不用安以道为哉曾子曰吾日三省吾身为人谋而不忠乎与朋友交而不信乎传不习乎此曾子之始学也彼固有所用之也然则曾子之用何所用用之者体之也体之者身之也学道而至于体之以身夫然后道为吾之有矣故夫世之学道者吾见其学道矣未见其有夫道也学而不能有则道自道我自我也夫惟道即我而我即道者可以言道为我之有矣曾子之三省其身非省其身也省其身与道之一二也身与道果一也曾子之幸也若犹二也曾子其得不省乎省之则不二矣且夫身与道为二者岂身非道而道非身哉道与身为一者又岂道自外至而身从中受哉谓身非道则身安得有夫道谓道非身则道安得有于身谓道自外至则有所至必有所见谓身从中受则有所受必有所盈迎其至而无见也反其受而无盈也则道非自外至而身非从中受也道非外而身非内则不可谓身非道而道非身也身与道本一也一而二者不察之过也二而一者察之功也子思曰鸢飞戾天鱼跃于渊上下察也人之一心察之之妙上际于天下极于渊无一理之逃也而况于反是察而用之于吾身之道乎匹夫有璧而偿之于家既久而偶忘之不胜其困而假匄于其邻自以为天下之至贫也而不知其冨也三年而忽忆其璧也出而鬻之一朝而获千金夫千金非自外至也匹夫之所自有也有千金而困于贫既贫则富则察与不察也当其不察璧亦不亡及其既察璧固自若道也者吾身之璧也学者有璧而弗察弗察而忘者也曾子者有璧而日察之日察之而日忆之者也为人谋而忠与朋友而信传道而必习学者岂无是哉有而不有者谁之过欤曾子一日而察者三岂有脱而不存也哉孟子曰万物皆备于我矣反身而诚乐莫大焉知备而不知反宜学者之无所乐也曾子三省之学惟孟子传之也欤曾子下无圣人之天而求至乎圣人之地其至者否也然则其孰为地孰为天仁也者圣人之地也力也者圣人之天也尧舜之所性汤武之所身孔颜之所传惟此一亊故夫仁也者圣人之地也学圣人而不求至其地是欲归其家则未及门而宿于墙之外也然则仁何事于力子曰仁之为器重举者莫能胜其为道逺行者莫能至又曰有能一日用其力于仁矣乎而冉求亦曰非不説子之道力不足也故夫天下之重者莫重于不重之重而泰山为至轻天下之力者莫力于非力之力而乌获为至羸仁也者不重之重也圣人也者非力之力也夫惟有非力之力者然后能举不重之重不然子贡之辩子路之勇足以屈天下震诸子而一登圣人之门则寂然黙弛然废举其辩与勇纳之懐而无所用之然则必有非力之力而后能举此不重之重者也盖夫口易强而有辩也身易强而有勇也资难强而有力也非有其天其谁实能之故曰力也者圣人之天也无其天而求至其地无其力而求举其仁此楚人之所以学乌获而死者也昔者楚人有慕乌获之力而学之其里之父欲持千钧之负而适秦者闻楚人之力也而请焉楚人者欣然而试负之然肩之而不能胜胜之而不能步步之而不能至秦强而趍焉不十步而絶筯折胫以死学者无圣人之力而求举圣人之仁吾惧其肩而不胜胜而不步步而不至秦也故夫乌获可慕而不可学也有乌获之力而举乌获之负可也无乌获之力而试乌可乎乌获之力千钧之负不可试也而况圣人之仁而可试乎哉有其力而堪其负其惟曾子欤曾子曰士不可以不𢎞毅任重而道逺仁以为己任不亦重乎死而后已不亦逺乎曾子之力庶乎圣人之力者也何也其力𢎞然后肩之而能胜其力毅然后胜之而能步曾子之于仁𢎞以肩之毅以步之其至于秦无难也虽然轻天下之重者重而不之觉迩天下之逺者逺而不之虑曾子犹觉其重而虑其逺者也子曰仁者安仁安则重者轻夫何觉又曰我欲仁斯仁至矣至则逺者迩夫何虑此圣人之事也曾子未及也故曰曾子之力庶乎圣人之力者也虽然任重而能堪堪之而不释道逺而能趍趍之而不息秦虽去楚逺矣其庸不可至乎而况吾仁非若秦之去楚也哉曾子也虽未能如圣人之不觉其重不虑其逺之安也仁以自任死而后已曾子其不至于仁乎子思曰或安而行之或利而行之或勉强而行之及其成功一也曾子之谓矣十先生奥论註后集巻十十先生奥论註后集卷十一钦定四库全书十先生奥论註后集巻十一圣贤论中杨万里子思上道必有措手之所而后学者得以用其功邈然如天渊然如渊则学者安所措其手哉子思曰喜怒哀乐之未发谓之中夫不言所以处喜怒哀乐者而止言其喜怒哀乐之未发夫喜怒哀乐之未发者初无影之可捕而况求其形哉学者求其説而不得则流而入于藁木死灰之学夫藁木死灰之学非洙泗之学也西学也然则学者不入于此而入于彼无乃子思不示人以措手之所而纳之于茫洋之地而然乎子思不然也子思盖有示人以措手之所者矣而章句之学离之也离而不合此学者所以止求之于喜怒哀乐未发之言而不知子思所以处夫喜怒哀乐未发之妙则固在于言前也且子思不云乎天命之谓性率性之谓道修道之谓敎又继之曰君子戒不睹惧不闻莫见乎隐莫显乎微故君子敬其独然后曰喜怒哀乐之未发谓之中发而皆中节谓之和中也者天下之大本和也者天下之逹道致中和天地位焉万物育焉盖天下未有无用之道而君子亦不为不蔕之言也中也者固性之有也然性不可见而中不可能使子思曰天命之谓性而止耳曰喜怒哀乐之未发谓之中而止耳则此言无乃邻于不蔕而此道无乃堕于无用耶故子思之学不恃其性而恃其率不恃其中而恃其致率也者循是而教焉者也致也者力而来之者也性不可见而率性者可见中不可能而致中者可能致则率矣中则性矣是则子思之意也而学者不之详也象犀珠玉絶域之产也而人得而用之者夫固有以致之也吾性之中不如是之逺也不逺也而不迩也则未有以致之尔致犀象珠玉则犀象珠玉至致中则中而相竞非君子之不幸欤且君子发圣人之微非以为功也为道也或者不察以为学圣人而不能发圣人之微则天下将以我为无功于圣门邀功之心生则相竞之説起竞则异异则朋异之中又有异而朋之中又有朋则以强弱怪竒为胜负尔非惟君子之不幸也亦圣道之不幸也盖自夫子有性习近逺之论而不明言性之善恶至孟子则断之以性善之説于是荀杨韩三子者各出一説以与孟子竞説者以为夫子不立论以起争而起三子之争者孟子喜于立论之过也嗟乎夫子非不立论也夫子而不立论而持两端则仁义礼乐于何而折衷哉性习近逺之説是夫子之立论也立论而微者也孟子岂喜于立论者哉入夫子之海先得夫子之珠瞥然见其性相近之㫖悟其真而发其微不忍自秘而分于人此亦仁人君子用心之切者也而孟子何过焉三子之竞岂孟子起之耶三子邀功之急者也三子邀功而孟子遂为过君子于此亦难于处也哉盖将附三子则悖于圣人附孟子则三子者不服然则何以处之昔者秦缓死其长子得其术而医之名齐于缓其二三子者不胜其忌也于是各为新竒而託之于其父以求胜其兄非不爱其兄也以为不有以异于兄则不得以同于父天下未有以决也他日其东邻之父得秦缓枕中之书而出以证焉然后长子之术始信于天下有所讼者必有所质也中庸之书夫子枕中之书也而子思得之中庸曰天命之谓性率性之谓道又曰能尽其性则能尽人物之性可以赞化育参天地质之以此而后孟子之説始信也欤性果恶耶则曰道性之谓道可也乌用率且性既恶则尽性之所至当逆天地而戻人物矣奚其赞又奚其参然则何以致夫中庸曰喜怒哀乐之未发有以处之是也然则何以处夫喜怒哀乐之未发曰君子敬其独是也盖天下之理莫隠于十目之所视而莫显于喜怒哀乐之未发当其未发吾已知之非吾知之也心知之也非心知之也天知之也天且知之而曰不显可乎曰不显而不戒不惧则喜怒哀乐未发之初内不既其养外不既其闲未发而不养则其发必妄未发而不闲则其发必肆妄与肆相遭喜与怒相激哀与乐相战将以致中是闲蝇蚋千百于一室而求其静也是以君子敬其独也敬心不以隐显而去留则内有养外有闲方其独也若不胜其衆也方其未发也若不胜其动也方其不暏不闻也若不胜其耳目之属也何也独者衆之源也静者动之机也一息之顷心与天已知之矣知而养养而闲则一妄起一察应一肆动一儆随察与妄应则察至而妄者除儆与肆随则儆至而肆者伏妄者除而肆者伏当是之时此心莹然真而法矣未发而真发而非真未发而法发而非法天下有是理乎去妄去肆而一之于真与法而中在其间矣人有病目者不求其本而急其末以为所以病吾目者翳而已去翳则目宜必明然去一翳生一翳则不知养肝之过也肝得其养而目自明则夫翳者不去而去矣喜怒哀乐未发谓之中其自中也耶其有以养其中也耶子思中圣人之言愈大则愈微此非有所隐也微之者显之也言愈微故求之者愈力求之者愈力故浚之者愈深求之力浚之深而圣言之微者显矣虽然后之君子有能发之微而置之显天下之幸而君子之不幸也三人同行而入海一人得珠焉则三人者必挤夫一人者三人者亦何仇于一人也珠也者挤之招也游圣人之门而先发圣人之微则前有愠后有忌愠与忌并起人性之有善恶善则恶不得以寄恶则善不得以居如冰之寒而湿火之燠而燥也今曰善恶混吾将曰冰之性燥湿混而火之性寒燠混也可乎至于裂性而三之裂三而五之则亦不胜其劳矣盖三子言性而未见性者也曷为言性而未见性也不自尽其性也自东海而趋西海必至于西海而后尽也未至于西海而止也而曰西无海也之二三子者是也吾性一尽而育人物参天地者在焉性为善耶恶耶三子者亦尝进于此也乎三子者自有性而不尽也冝其言之不彻也质之中庸而后三子者心服矣三子非服孟子也服孔子也三子服而后孟子之説信孟子之説信而后孔子之意明孔子之意明而后性善之论定性善之论定而后天下之为善者衆则子思之功岂不大哉子思不邀功者也不邀功而大有功者也子思下学者病乎无见亦病乎有见学而无见学之俗也学而有见学之妙也俗则病矣妙矣而亦曰病可乎妙亦病也妙而不反斯病矣人惟无见也人而有见则逐于见而不反盖世有病于能俯而不能仰者终身不知有天也一日而其病愈仰而见天之髙自以为未始见也而喜焉喜而不足则终日观天而不复视地焉坐亦观天行亦观天不知逢荆棘蹈溪壑也踬而伤焉岂天使之踬而伤哉伤生于喜喜生于见见生于不见故也学者其初患于无见也而尽鋭以求于一见见矣其患反甚于不见何也不见则喜其见则自夫人之喜心一生也而道始逺非心之害道也喜其髙则必厌其下喜其逺则必弃其迩喜其大则必厌其细不知夫道也者下不二于髙迩不二于逺而细不二于大也而二之是故崇先觉卑后学务遐想蔑近思以君臣父子之日用为浅易以仁义礼乐之名教为粗迹于是探混茫以为深极孤絶以为髙而不知入于空虚无有此地举空虚无有之学以治身济世此犹取梦中之饮食以济饥渇也不已踈乎古之君子盖有穷百家究六合极师友博论辨而无得也非无得也有得而无用也有得而无用则是吾见之为病也从其见而反焉则有得矣见不损于今亦不加于今见不异于昔亦不同于昔至此得向之所谓百家六合师友论辨皆非也而皆是也百家一人六合一室师友一户论辨一口孰为髙孰为下孰为逺孰为迩孰为大孰为细耶道之归有在矣中庸曰道之不行也道之不明也贤智过之愚不肖不及也夫愚不肖之不及固离于道矣而贤智之过之乃中庸之所甚忧而道之不行与不明乃贤智者之罪此无他见而不反之病也又曰君子尊徳性而道问学致广大而尽精微极髙明而道中庸温故而知新敦厚以崇礼是故居上不骄为下不倍夫学之功至于居上而不骄为下而不倍此真有用之学也求其所以然者则本于不以性废学不以大忽微不以髙弃卑不以新忘故不以质去文嗟乎学至于此其斯以为子思中庸之学也欤好游者以为九州之内四海之外其山川人物非复其乡里所有之山川人物也竭其家以为粮以求博观于天下三年而贫也而倦也悔而归则其乡里之山川人物即九州四海之山川人物也而后释然悟飜然喜学者之学而有见见而不反盖游而未悔者也安得游而悔者与之共学子思之中庸也耶孟子上仁可得而求乎曰可仁可得而闻乎曰不可仁不可闻则学者乌乎求曰求以不言不求以言盖体仁者心也而心非仁喻心者言也而言非心言犹非心也而言可以求仁乎哉言之非心也以言有所不能言也非惟彼心之仁不能言于吾也吾自求之吾自得之吾自不能言之矣人有生而不能饮酒者问酒之何味其能饮酒者不过告之以酒之美而已若酒之所以美者虽能饮酒者亦不能自言也非吝于告也极天下之善言酒者止于此也就使能言而不止于此亦不能使不饮者之知味何则吾以其言言酒而彼以其聴聴酒而言与聴卒非酒也韩子曰博爱之谓仁程子曰非也仁者觉也吾将是韩子则夫子之言有不然者颜回问仁子曰克已复礼为仁于博爱何与焉吾将是程子则夫子之言有不然者樊迟问仁子曰爱人于觉何与焉仁之不可言也如此然则仁不可善则二子之论乌乎归曰吾将归乎夫子然则夫子之论自不一也乌乎而得归于夫子曰吾将由孟子以归夫子程子者得夫子之潜者也韩子者得夫子之彰者也孟子者得夫子之潜与彰而据其㑹者也孟子曰恻隐之心人之端也又曰今人乍见孺子将入于井皆有憷惕恻隐之心嗟乎孟子之言仁盖至于此少乎然则曷谓恻隐曰是不可言欤孟子之言及于恻隐盖假恻隐以明仁而恻隐非仁也今于恻隐之外又求恻隐之説正使恻隐之説明而仁愈晦矣虽然试言之隐也者若有所痛也恻也者若有所悯也痛则觉觉则悯悯则爱人之手足痺而木者则谓之不仁盖方其痺而木也搔之而不醒抶之而不恤彼其非不爱四体也无痛痒之之可觉也至于无疾之人误而㧞一髪则百骸为之震何也觉其痛也觉其一髪之痛则爱心生不觉四体之痛则爱心息孟子曰不仁者以其所不爱及其所爱此不觉于人者也曰人病舍其田而芸人之田此觉于人而不觉于身者也曰指不若人则知恶之心不若人则不知恶此觉于身而不觉于心者也以觉吾之痛觉彼之痛则爱人以觉彼之痛觉吾之痛则自爱自觉而自爱则何理之不悟觉人而爱人则何物之不覆是故不爱始于不悯不悯始于不觉不觉始于不痛古之君子以不如舜为忧此一痛也以一夫不被其泽为责此亦一痛也故曰痛则觉觉则悯悯则爱然则克己复礼仁也爱人仁也博爱之谓仁仁也仁者觉也仁者何也均恻隐之心也故曰孟子得夫子之潜与彰而据其㑹者也虽然孟子则善言仁矣何与乎学者之事哉学者诵孟子之言也吾知恻隐之为仁也市门之侩终日导千金之贾而鬻金于市归其家无一钱之藏则外而不内也孟子之言仁何与乎学者之事哉孟子曰苟能充之足以保四海苟不充之不足以事父母学者盖亦求其所以充之也哉十先生奥论註后集巻十一十先生奥论註后集卷十二钦定四库全书十先生奥论註后集巻十二圣贤论下杨万里孟子中学不至于圣则不至于定孟子曰天下定于一岂惟天下求哉惟学亦然学而不至于定则难于守而易于夺得而不能守守而不能夺自非圣人谁不肯者求定者必至于圣而后可也虽然至于圣而得其定矣有以定其圣无以运其圣则是铸金以为天地之仪某气之至某地之震无不应者天地则非不天地也而不能生万物则其为天地者特末尔学至于圣者天地也至其圣而不能运其圣者不能生万物者也是故运天地者非天地者也运其圣者非其圣者也盖天地以气运而圣人以智运智非仁义礼智之智也智者神之用也以其圣运其圣而后参天地泽万世之功可得而凝矣神泯则无所运其圣孟子曰伯夷圣之清伊尹圣之任柳下惠圣之和孔子圣之时孔子之谓集大成集大成者金声而玉振之金声者始条理玉振之者终条理始条理者智之事终条理者圣之事智譬则巧也圣譬则力也学者于此每难言之而説者有曰圣人犹力贤者犹巧有曰巧或有不能力无不至是不以巧为悦者也不知夫孟子之意正以巧为説也孟子不云乎犹射于百步之外也其至尔力也其中非尔力也射者悦于至乎悦于中乎射而不悦于中则天下皆后羿矣天下不皆后羿是以中为悦者也盖有至而不中者矣未有中而不至者也是故至者中之所兼也中者非至之所兼也故曰其中非尔力也中非力则至非巧矣然则力者尚乎非力者尚乎圣之尚乎智犹射之尚乎巧也孟子之所谓智即吾之所谓神所以运夫圣者也至于圣而不能运则三子者是也圣而运运而圣则夫子是也三子者惟其圣而未智是故任者不能清清者不能和和者不能清与任夫子之圣非能离于清任和也而能离于清任和也不离于清任和夫子之所以圣离于清任和夫子之所以智虽然以智为加乎圣则曷为曰始条理曰始终云者非序也用也荀卿曰始乎为士终乎为圣人始言户终言室也此序也非用也孟子曰始终云者用也非序也始言施终言收也有投乎吾前者无以施则不集无以收则不正谢而不集释老以之集而不正申商以之智以施之圣以收之动则集集则正千转万变而不踰乎同条一贯之天理此夫子之神而孟子独见之也壶丘子与列御冦射壶丘子登髙山履危石足二分垂在外而下临百仞之渊揖列子而进之列子汗流而不敢进嗟乎壶丘子能怖列子尔使遇孟子岂不败哉壶丘子能垂足于危石者二分而已加乎此者壶丘子能之乎孟子则能之者也夫子之见道者至乎圣极矣出乎圣之表而进乎智之事者孟子也壶丘子而遇孟子吾恐壶丘子之汗流也嗟乎壶丘子之不遇孟子也孟子下君子能轻富贵欤君子非能轻富贵也能出乎富贵也未有以出乎富贵而曰我能轻富贵将以轻之适以重之夫惟出乎富贵者然后不为富贵之所诱何则此固有以破其诱也市井之人穷日之力竭智巧以争锥刀之利人人自以为得也登山而下视之此与蚁蚓之争粪壤有以异乎非彼之暗而吾之明也彼方居其中而吾则立其表也然则破富贵之诱者必立乎富贵之表者也然则其孰为富贵之表礼义是也君子者登夫礼义之山以下视礼义之市而明见富贵之粪壤则天下之富贵有不破者乎夫既被之则无所用之天下之所为汲汲于富贵者夫固有以用之用之故求之无所用之则安以求为哉贵极人爵而富以万钟反视吾身而无关焉而有怍焉无关则何所知有怍则有所病得富贵也未有所加而先以自病则富贵者真何用哉孟子曰生亦我所欲也义亦我所欲也二者不可得兼舍生而取义者也此孟子之所以出乎富贵而立其表也且义之必取则生犹必舍也而不能舍富贵也耶又曰非独贤者有是心也人皆有之贤者能勿丧耳一箪食一豆羮得之则生弗得则死嘑尔而与之行道之人弗受蹴尔而与之乞人不屑也万钟则不辨礼义而受之万钟于我何加焉为宫室之美妻妾之奉所识穷乏者为之此之谓失其本心此孟子破富贵之鉅力也欤盖箪食豆羮之非礼而乞人辞焉万钟之非礼义而士君子受焉乞人之辞辞有用者也士君子之受受无用者也何则箪食豆羮之不受则乞人者饥而死矣万钟之不受士君子之身无乃未至于死耶身未至于死则曷为受之曰为宫室之美也妻妾之奉也知识之求也且夫疏食曲肱圣人乐之啜菽饮水圣人以为孝也颜路请车圣人不与也圣人之自奉与奉亲与交际夫固不以外为悦也今也非自奉非奉亲而特为宫室妻妾知识之奉而安于受不义之富贵此为谁计耶乞人能不暧其身之死以不离于义士君子不能不受奉人之具以不离于不义可怪也平日身无一毫之加而有丘山之损妻妾知识享万钟之奉而吾身不逭乎万世之诛岂必明者而后见哉故孟子曰乡为身死而不受今为妻妾知识而为之是亦不可以已乎且乞人之心心也士君子之心心也曰士君子之心无乞人之心可乎有之也而失之也故曰失其本心士君子之膏肓孟子其痛箴之矣嗟乎欲天下之不为者不可使天下之不为也必穷其为之之由而折之孟子不使天下之不受不义之富贵而深折其所以有用于富贵者使天下晓然见其有用之无用也礼义之未亡圣学之不絶谁之力也哉韩子上韩子原道之书孟子以还一韩子而已大哉韩子乎虽然其犹有不合于圣人者欤若曰道与徳为虚位之类是也曰此乃韩子之所以合于圣人者也圣人之道非以虚为道圣人之道非以虚为徳道徳非虚而曰虚位者道徳之实非虚也而道徳之位则虚也天下之物惟其位之实是以莫得而入也其位不实则虚与实皆得入而居之夫惟有以实其位之虚则其位不可入矣韩子之言所以实其虚者也且夫道徳也者果何物也谓之无也何以不无其名谓之有也何以不有其形惟其有名圣人之所以实之以用虚也惟其无形异端之所以入之以欺世也昔者生民之初盖有所甚不安也生不养死不葬居焉而无别羣焉而无临争焉而无决也圣人者伦以经之具以维之仁以亲之义以媿之经之故立维之故不散亲之故不相弃媿之故相惮由乎此者谓之道体乎此者谓之徳根乎心而形乎事进则贤至则圣执则神皆不外焉者也圣人者以为是足以安天下泽万世而无忧矣孰知夫圣人之力有所不及而遂遗圣人之忧盖天下之未安则惟安之求而不暇乎其他天下既安而侈心生焉于是道徳之名日起而道徳之实日亡非道徳之名果能亡道徳之实也天下翫其实而疑其名也自天下之翫也而道徳之位始虚自天下之疑也而异端之道徳始入盖圣人之道徳既行而天下大安天下既安而不知其所以安者乃圣人之道徳也不知故翫举君臣父子日用饮食之事彼皆翫以为常而不足异也而闻圣人有所谓道徳云者乐其名而求之不知其所以常者即其所求也不知故疑彼以为道徳公者必有所甚异而世皆未之见也于是舍日用而求新竒而异端斯入之矣何则有虚之可乘也人有居鉅室享膏粱者乆而厌之以为是不足居不足享也而闻山林之姦人有异説者以为天之可以飞而昇风露之可以食而寿也则舍其室而从焉其室既虚则姦人者何惮而不乘以入之哉道徳者天下之鉅室也非如旷野之空虚也而其位则虚乆矣天下之人去其室以求其室其位得而不虚耶异端乘之韩子塞之异端入之韩子出之韩子曰仁与义为定名又曰吾之所谓道徳者合仁与义言之也老子之所谓道徳云者去仁与义言之也而后道徳之虚位可得而实矣匹夫细民见其邻之徙而去也则私其土田而耕之它日其邻者归焉则为匹夫细民者将避而去乎犹将私之也老子以空虚为道徳此私吾圣人之田者也韩子出而仁义还则圣人之田宜谁归故曰韩子之言所以实其虚者韩子下君子之去异端非异端不去之可忧而异端既去之足虑异端之不去盖有能去之者矣去之矣其患有大于未去之时何其有以去之无以处之也如去盗焉方盗之作也纷纭震扰若无以支持之为者于是深计以图之尽力以角之图之而中角之而胜其遂无盗矣乎曰未也盗之未败而降也有不可以不受者矣及其败也有不可以尽杀者矣不受其降而不寛其杀不可也受其降而寛其杀不可也盖聚姦宄之民而骤散之散之而无以处之则其复为盗也又有甚焉者矣天下之入于佛老岂皆好其清净寂灭之道者哉有好焉者有畏焉者有利焉者士之为髙者则妄意以为此可以悟性命而超死生也则之焉此好之者也士民之悻于福田利益之诱而憟于死生报应之诳者则亦之焉此畏之者也愚夫细民之惰者无能者废疾者鳏寡孤独者进而窥二氏则见其不业而食不劬而居反而顾其身则茫乎无依于是亦之焉此利焉者也韩子也固忧夫好焉者之不可夺畏焉者之不可祛也而利焉者之无以处尤韩子之所大忧也何也好焉者可以理迁举先王之道而力明之以实夫位之虚闭其入而开其归韩子则有原道之书畏焉者可以事晓善而祥不善而殃此天下同见之事也乌有福田利益之妄旦则夕生则死此天下不足怪之事也乌有死生之怖韩子则有与孟简氏之书与武侍御氏之书使韩子之言行则夺以祛何难若夫民之利焉者一旦驱而散之其徒之为万者不知其几也散而无以处也归而无以生也废疾者坐而死鳏寡孤独者坐而死惰者无能者肯坐而死哉坐而死者奚罪焉君子何忍置之于心也其不肯坐而死者不去而为盗决而为人乱者无之去异端所以仁也而无罪者得死所以为治也而反得乱则是不如不去之安也是故韩子既思所以去又思所以处韩子曰人其人火其书庐其居明先王之道以道之所以去也又曰鳏寡孤独废疾者有养也所以处也文王之治岐也必先夫民之穷而无告者此非惟既其仁也亦防其民之利于为异也三代之时异端之不兴岂特一道徳而同风俗之力欤亦其所以处民者尽尔韩子之意真先王之意也然则韩子曷为言之而不行曰韩子能行而不得行者也盖有得行而不行者矣将能行而不得行者罪耶得行而不行者罪耶十先生奥论註后集巻十二十先生奥论註后集卷十三钦定四库全书十先生奥论註后集巻十三两汉论戴溪萧望之夫小人之害君子必深明其情而后用其术故攻其所恶犯其所忌中其所不欲而致其所不乐其仁柔朴厚也或憷之其廉㓗自喜也或汚之其刚果辨急也或激之多方以误之百计以困之逼之辱之以致其必死之术有如君子一不能忍而决于速死则小人之计中矣故始而误之终而困之逼之辱之而屹然不动则其为计也穷故君子不幸而至此当守死以俟命不当勇决以自残非爱死而贪生也从容就义死于君命而不死于小人之术所以保全善类爱养国体破小人之奸谋而严于死生之际如此也人莫难于一死而处死有道善乎公冉务人之言曰若君命可死非君命何聴此可谓善处死之道矣哀哉望之之死也刚悻不屈志非不善也而卒为小人所中此可谓攻其所恶犯其所忌者矣为大臣不当对吏固然也然文王囚于羑里从容演易亦自顾此心无媿尔孔子亦曰公冶长虽在缧绁之中非其罪也自汉以来将相大臣不幸坐狱罕自保全絶吭不食死于狱户者多矣夏侯胜黄霸系狱再更冬讲论不辍君子不以为爱死也哀哉望之之贤不少隐忍而卒为小人所中也虽然吾于更生之事有憾焉夫君子所以异于小人者谓其徇公而行无所用吾智也若犹用吾智虽公犹私也更生使其所亲上书讼恭显之恶而称道望之之贤是犹未免用其私智也何以间执小人之口此固君子之所深忌而小人之所乐攻也哉刘向汉惩七国之变疏逺同姓忘吕霍之祸亲近外戚盖恃外者易踈恃内者易亲易疎者知其恶易亲者忘其危事势然也成帝时王氏用事刘氏微弱王氏子弟据满朝廷刘氏遗老独向一人位列大夫三十余年曽不得一为九卿向少子歆天子欲以为中常侍而不可得王氏太横矣王氏日强刘氏日危王氏日盛刘氏日孤此识者所为寒心也向不避同姓之嫌反覆论外戚同姓事词语深切帝非不感悟为之悲伤叹息卒不能夺王氏权岂非成帝至此犹有疑同姓之心耶向言及此岂自为地者帝㳂习故事思索利害宁信外戚不敢信同姓异时欲倚冯野王代王鳯亦王舅也虑不及宗室吾然后知晁错削七国之祸其极乃至此也汉自吕氏三有外戚之变不少惩艾一有同姓之乱悔恨至今卒使王侯宗室厥角稽首陈説符命奉上玺绶取媚王氏以求免死可哀也已昔周公弔二叔之不咸故大封同姓以藩屏周自今观之二叔不咸固创艾同姓者而姬之子孙半为诸侯周既微弱实嘉赖此圣人之所为衆人固不识也孔光古今君臣惟魏郑公善纳谏惟唐太宗善聴諌然郑公身没未几或言其以谏草付史官太宗大怒已有仆碑停㛰之事君臣之问有遗恨焉甚矣太宗之不察也至今太宗之徳巍然不可及冠絶汉唐者独以郑公諌草具存耳徳宗谓谏官论事例自矜眩归过于朕以自取名善乎陆宣公之言曰陛下若纳谏不违则传之适足増美若拒諌不纳安能禁之勿传使徳宗能开怀纳谏则陆宣公奏议数十条皆徳宗盛徳也夫从谏愈多则君徳愈盛惧其不传尔非惧其传之广也周书曰尔有嘉谋嘉猷则入告尔后于内尔乃顺之于外曰斯谋斯猷惟我后之徳夫嘉谋嘉猷虽出于人臣入告于君而君从之岂非其君之徳乎为人君而与臣下争名此岂盛徳事乎自汉以来有事君为容悦者始以焚草削藁为忠夫人臣而招君之过以扬已取名如杜钦谷永軰是诚可罪矣若爱君深切言事恳到而避嫌逺祸以密语诡辞为忠则君臣之间未免有相疑之意此人臣不忠之利非社稷之福也吾观孔光龌龊自守退缩多畏真圣人所谓鄙夫不可与亊君者时有所言輙削草藁以为章主之过以奸忠直人臣大罪也呜唿彼亦安能有言哉就使有言其大体亦可略见矣存削草藁何足为轻重顾若此者夫亦致其小心媚悦之意以求宠于上此不忠之尤者人臣患不忠尔苟诚忠明言阴风无所忌讳君不以此疑其臣臣不以此疑其君开心见诚肝胆相照区区削藁何足计利害哉孔光之事非矣后之人或以削藁为忠尤而效之故不可以不辨张禹汉羣臣率用经术决疑狱断国论故事宰相至小吏皆喜任经术饰吏事天子亦重经术士士彬彬向文学矣然引经误国未有过于张禹者禹通知论语为章句学者所尊重号张侯论天子皆从受大义至谓禹师傅亲拜禹床下禹援据论语误汉不细自夫子不语恠力乱神与子贡之属不闻性与天道何与灾异事切取以自文侮圣言欺君父罪不容于诛唐柳公绰曰赃吏犯法法在奸吏舞法法亡小人不学无识公为不道虽背违经义经术犹在也身为儒者专门名经传托经义诬罔一世经术亡矣禹以治论语为太子师傅至封侯为宰相子孙亲戚皆至大官身享富贵穷奢极侈天子不负禹论语且不负禹矣禹独负天子负论语乎成帝雅信重禹王氏不敢望当车驾自临问屏辟左右时天子虚心聴受此可回之机也禹从容为天子陈説大义劝上屏絶声色疎逺外家恳恻深切发于至诚成帝寛仁颇易感动一语存汉未可知也日暮途逺顾影自惜爱子念孙患得患失何暇问汉社稷耶一言丧邦张氏安矣王氏兴矣刘氏其殆乎哀哉师丹呜唿秦汉而下生民之不易可哀也已松栢之下其草不殖邑有甚富之家里有甚贫之民大较富之家一而贫之家千富之家十而贫之家万举天下不过为数十百富家而民生已无所容矣古之人所以恶兼并者非恶民之富也哀民之贫也哀民之贫而无䇿以救之则富与贫者俱困而已矣三代之民所以无冻馁之老者非必尽井田功也法制修明民志先定斯民不知为富之利故亦无欲富之心民不独富则彼也兼足矣自秦以来闾阎市井之民患不富耳以匹夫而为王侯之事无不可者荡然无限凡民皆有僣侈无上之心决性命以争一旦之利当此时而欲行限田之制不亦难乎如贾谊所言汉风俗不美何异于秦永始四年诏书曰方今世风俗奢侈罔极靡有厌足若此而董仲舒师丹等方力言限田事宜其沮格不得行也夫田不可井也又不可均也独不可限乎限田可也特不可徒限耳然则如之何而可夫亦先限其心而已矣光武封禅其秦汉之侈心乎虽圣人复起不易斯言矣人之好自侈大何所不至哉极其侈大之意施于人无以加矣而复饰説以诬上天盛礼乐侈仪卫张大功徳升中乔岳告成于天若此可以明布天下夸示羣臣跨越前王传诵来世此秦始皇之初心也后之人君曷为而效之有言亡秦之政于太平之时则闻者莫不恶之又从而罪之独柰何效秦始皇之侈以为帝王之盛事乎就使前世帝王常行之始皇帝亦为之吾犹当废之而况前世帝王未始行之秦始皇实始为之吾独柰何效之吾观秦汉以来致治之君幸而海内无事百姓安生业四海无外警则歉然以不得封禅为缺又幸而举行是礼则君臣动色交相庆贺以为太平之极功其亦习于秦汉之事而不察于三代之故相仍而不可变耶汉光武唐太宗皆明智有余而执徳不坚始之所行未尝不善终之所行乃大不然余是以知侈心之难忘也光武之言曰吾谁欺欺天乎曽谓泰山不如林放乎其自知甚明自处甚谦然未尝以封禅为非是也他日感㑹昌之符欣然从之固亦不待劝请矣太宗之论又异于光武矣若曰天下乂安家给人足虽不封禅庸何伤乎秦始皇封禅而汉文帝不封禅后世岂以文帝之贤为不及始皇耶羣臣犹固请不已帝意欲从之独魏郑公以为时不可耳贞观之末屡欲东封以事而止由此言之太宗非真知封禅之不足为魏郑公非真知封禅之不可为意有所欲为事有所未可行待时而后动尔夫王者父事天母事地兆南郊而就阳因吉土以升中廵狩而告祭柴望对越上天可也燔燎于山下则固已毕祭矣登封于山上金泥玉检之藏秘而不得宣果为何説是亦不过秘祝之意耳果何与于事天哉劳民费财上不足以格天而下无补于民徒事外虚名以惊世俗此三代圣人所决不为者后之儒者事至治之君当太平之时其母曰封禅云则善矣明帝夫天下是非折于理不折于势故君子论学不容以挟贵为也况夫天子有天下之尊意所子夺羣臣承望不及是是非非岂能尽当于天下之理乎汉明章皆崇儒重道之君也尊礼师傅是正经义岂不尽善尽美哉明帝临幸辟雍自为辨説固已失人君之体矣他日章帝患五经同异博集诸儒㑹议白虎观天子称制临决去圣乆逺六经残阙诸儒论难前后异説而欲以天子之尊临定其是非于一言之间难矣哉夫有的于此十人射之不如百人之射谓其中者之多也当六经残阙之余诸儒各以其意説经一是一非何常之有并存不削以待后之人择焉夫亦何恶于明经哉必将去彼取此则纷纷之见何时定乎呜唿秦火汉壁之余散失已乆岂无字画之讹义理之难晓哉蔡邕书五经文字刻石置诸太学观者填咽亦安保其无失也孔颕逹等作五经正义杂取䜟讳之説以为注疏之学又恶可尽信乎自宣帝讲五经于石渠已不能行于后世章帝复踵宣帝故事天子自定其是非恶保其乆而不变乎夫天子之尊不当自用其聪明也隋炀帝自以诗名而忌羣臣之能此固不足责矣唐太宗命羣臣修晋史而加以御制为人君亦安用修史为也自秦汉以来小人事君为容悦者恶羣臣异议始劝人君自为制作以震服羣臣杜周欲人主自为法令儿寛劝人主自为礼乐此岂可以为法哉曹褒刘向尝论礼以养人为本今有司请定法削则削笔则笔至于礼乐则曰不敢是敢于杀人而不敢于养人也惑莫甚焉夫去古既逺礼废已乆上之人牵文拘义无所制作下之人自出私意为浅陋鄙俚之习诚可恠笑若依倣古道増损时宜以教天下一洗世俗之习虽未必尽先王之旧不犹愈于无礼乎然则鲁两生之迂不若叔孙通之知世务巢太常之拘挛不若曹褒之简易明矣天下之事惟其未成也则可成如其已成则止此而已矣向使髙惠之时庶事草创汉仪未就典礼尚缺有如文帝之寛仁天下和平辅以贾谊兴礼乐之言虽欲谦逊未遑不可得也光武中兴至肃宗三世矣海内富庶百姓安堵兴辟雍建明堂封禅养老礼乐彬然盛矣使博集诸儒建一世之典汉礼乐尚有望也曹褒何人独当是责依凖旧典参以䜟记之文尚得为礼乎遂使贤明之君因陋就简安于小成厯世相㳂浸成故事汉采秦仪唐采汉礼三代之典日逺日亡此岂非轻议礼乐之故欤呜唿后之天下岂复有礼哉其存于世者法而已矣今之豪民自为礼乐其所不得为者岂畏礼哉畏法而已矣彼汉之礼与法令同藏于理官则礼之为法其来乆矣且令法令明备上下有等踰者有罪而今之豪民田宅衣服奢侈如故也今将去法从礼使天下之人从事于劳苦降心俭约盘辟伛偻以周旋于升降揖逊之间则有非笑不为而已矣故古之王者治定制礼非谓礼之难为也谓其治未定而礼乐无所用之也故莫若先定人心使天下之人明敎化而安亷耻无有乖争陵犯之意以为礼乐之地徐为之品节则礼行而天下服矣然则后之人君欲为礼乐者其亦先为礼乐之地而已矣十先生奥论註后集巻十三十先生奥论註后集卷十四钦定四库全书十先生奥论註后集巻十四五经论叶适总论古之治足以为经不待经以为治后世待经以为治而其治未能出于经其事宏大广逺非一人之故一日之力而儒者欲以简易言之此所以谩然而莫得其统也上古圣人之治天下至矣其道在于器数其变通在于事物其纪纲伦类律度曲折莫不有义在于宗庙朝廷州闾乡井之间其敎民周流登降㑹通感应之节而诵説其所以然之意使之自得于心而有余于身以行之于君臣父子夫妇昆弟在于望官其波頽风靡而天下之人无不根于性命闲于道徳而习于死生之变其治之若此至于承弊改法圣人继出损益文质先后迭施治有异而不相废道有同而不相袭故其言语文字或始之以陈其义或终之以纪其成言与事迁书与世易盖皆可以为经而当时之天下不待是以为治周室既衰圣王不作制治之器丧失而不存或其器仅存而其数废缺而不明民之耳目无所闻见心无所正而其上下始习为鄙诈戾虐之行风俗日以敝恶而相趋于乱孔子哀先王之道将遂湮没而不可攷而自伤其莫能救也迹其圣贤忧世之勤劳而验其成败因革之故知其言语文字之具者犹足为训于天下也于是定为易诗书春秋之文推明礼乐之器数而黜其所不合者又为之论述其大意使其徒相与宗之以遗后之人然犹曰如有用我者其为东周盖经者所以载治而非以为治也其后卒以大乱战国呑灭秦汉崛兴天下荡然不复尧舜三代之旧其后学者无所依据于是始皆求之于书而孔氏之经遂行于天下故仪封人见曰天下之无道也乆矣天将以夫子为木铎而孔子亦曰天之未丧斯文也呜唿岂非天哉自是以来句断章解补缉坏烂厯世数十而不能相一盖至今百有余年之间豪杰之士相因而起始能推明其説务合尧舜三代之旧以无失于孔氏之遗意盖自伏羲至于孔氏而道始存于经自孔氏至于今而经始明有能施之于治殆庶几乎㑹之于心騐之于物其行之以诚其裁之以义其聚为仁其散为礼本末并举幽显一致卓乎其不可易也虽然将即是经以求其制度器数之等而尽复尧舜之旧欤则其世逺矣其事徃矣迂暗而不明牵合而难通而天下病矣夫不必求之尧舜三代则将节文而自为之欤则内顾自疑而不敢为虽为之而无所折衷则民不从矣然则姑守其所闻以为如是而足以治欤则无验于事者其言不合无攷于器者其遒不化论髙而实违是又不可也徘徊旁徨乆而不得定欤则好为异论以败经者将遂出其间矣是又不可以不惧也噫世无圣人而天下之所恃以为治者是经之空言而已以其未能出于经也是以治乱之效无以异于前世其难齐之俗致变之由或反甚焉夫拟天地之变化观治道之离合如此其大也及其经之明如此其难也世之君子可以即其故而深思矣诗夏商逺矣书籍所载存其大畧而其详不可得而言矣详而可言者莫如周言周之最详者莫如诗夫人之治始于艰难而成于积累及其天命既集极盛而太平至于始衰而复兴遂微而不振与其后世尝更涂炭之民忧伤悲怨思䝉其道而不可复得者皆见于咏歌而极于形容故夫学者于周之治有以考见其次第难易虽逺而不能忘者徒以其诗也诗之兴尚矣夏商以前皆磨㓕而不传岂其所以为之者至周人而后能欤夫形于天地之间者物也皆一而不同者物之情也因其不同而聼之不失其所以一者物之理也坚凝纷错逃遁隐伏无不释然而解悠然而遇者由其理而不可乱也是故古之圣贤养天下以中发人心以和使各由其正以自通于物絪緼茫昧将形将生阴阳晦明风雨霜露或始或卒山川草木形着茂长髙飞之翼蛰居之虫四时之迭至声气之感触华实荣耀销落枯藁动于思虑接于耳目无不言也旁取广喻有正有反比次抑扬反覆细绎大关于政化下于鄙俚其言无不到也当其抽辞涵意欲语而未出发舒情性若止而不穷盖其精之至也夫言语不通嗜慾不齐风俗不同而世之先后亦大异矣聴其言也而文不能违焉此足以见其心之无不合也然后均以律吕谏以官师金石震荡节奏繁兴羽旄干戚弦匏箫管被服衮黼拜起揖逊以祭以宴而相与乐乎其中于是神祗祖考相其幽室家子孙协其明福禄盛满横畅旁浃充塞宇宙薰然粹然不知其所以然故后世言周之治为详最者以其诗见之然则非周人能为诗盖诗之道至于周而后备也夫王道之始自盛而入衰则天下之心始自亲而入怨盖幽厉以来忽亡天下无以整齐诸侯而一其民其势如冰合而忽解云附而忽散刀锯斧钺如林而起同壤异制而权衡小数始出于政令之中矣然犹深原愤发能思其先君祖考之旧以寛意敢忘而不敢叛敢怨而不敢怒呜唿仇者亲之对也逆者顺之资也苟未至于不可以悔而或可以收者则皆眷然而不忍慨然而有欲为者矣然则于其周人之治不独以其极盛者而言之盖其衰而犹若此也至于削灭溃坏亡失其旧而不可复考然后泯然而不作矣然则诗亡然后春秋作岂不信哉虽离骚诗之变也赋诗之流也异体杂出与时转徙又下而为俳优里巷之辞然后诗之类也寛闲平易之心必习为怨怼无聊之言庄诚恭敬之意必变为侮笑戱狎之情此诗之失也夫古之为诗也求以治之后之为诗也求以乱之然则岂惟其见周之详又以知后世之不能为周之盛极而不可及也书天有常道地有常事人有常心何谓常心父母之于子也无不用其情言不意索而传事不逆虑而知竭力而不为父者不告其人者必以告其子此之谓常心其于人也不然以外之不常丧其所常矣夫天地之常而得之于物也不后而将不先而逆喜怒哀乐称事之当然而不为过见之者疑乎拙其于庶物也无穷圣人得是心也奉而行之用其厚去其薄用其朴去其巧用其不知去其知庙堂之谋其于野人必忠告而求闻焉天地不能违鬼神不能问复合而为一是故哀怜惨怛保卫刑政以救其民而复其常今夫外乎人之思虑而不出于所则知者其事文以深其谋密以巧伏于潜渊之下而动于九天之上使其卒然莫得其所从事亦其心之放也谓之非常故乱生于非常不祥莫大焉盖自秦汉以来儒者争言唐虞三代之事其化功流行而风俗纯美天文地理之极莫不顺序至于自言其一代之治则何其浅陋鄙野而不足爱其君者往往诱使致焉而其君亦皆愧耻其意不敢庶几其万一盖将从而不能及也夫圣人之道其有遏絶于后世固若是之逺者何耶昔者孔子序书録上古之帝王于其兴事造业布政出令以经理天下之际始于受禅终于征伐已略尽矣今其存者其智谋非有以出于人也其行事非有矜于衆也以天为不可不敬以民为不可不畏以已为不可任以谏为不可逆患至而不敢避功成而不敢居酌天下之心而处其中如是而已矣先事而忧已事而思天下皆安而圣人自危其防虑畏谨有家人父子所不能知是故智者以为愚勇者以为怯辩者以为讷圣人之常心独守而不失此其所以为大也穆王始丧其常心周行天下上崑崙涉瑶水以观天地之所极车马不足以给其役货财不足以充其求至于邈然衰耄始为祥刑之书以命吕侯盖其意悲哀焉秦缪公过周袭郑千里用兵以贪得国之功怒其臣蹇叔以为悖缪而无智既而败师囚将无只轮匹马之返复班其悔过之意誓于羣臣夫二缪皆好异者也及其既老而悔复其常心而孔子犹有録焉又况于其能常而勿失者乎悲夫无惑乎后世之极言于帝王之盛而终以不能致者也夫敎不至者杀养不足者剥仁不足者断今也丧其常心而君臣上下相饰以智相鬬以巧愈出而愈竒愈用而愈疑盖自秦汉魏晋隋唐之君务为非常不测之智以愚其民抗焉而为之上方合而遽散几得而复失而欲以空心庶几于唐虞三代之治是犹桀之誉尧北行而求其越也岂不悖哉夫反常以合常以其心求帝王之心其为易而无难也然且自愧其不能为自恕其不得为使天下之民欲被父母之化终不可得而以圣人不复起于后世者惑矣易易非道也所以用是道也圣人有以用天下之道而名之以为易易者易也夫物之推移世之迁革流行变化不常其所天地之至数也圣人己见之矣是故以道易天下而不待其所自易逆其端萌察其逆顺而与之终始自有天地生民以来至于成周之衰虽帝王异号更易不一而未尝有大变极乱如后世之酷者圣人迭起而能以道易天下故也呜唿自秦汉而下者何其祸乱之酷耶彼惟无圣人不能以道易天下而听其自易天地之数与人心之不肖适相寻于无穷是以溃散而不可支故夫圣人推为仁义礼乐制为生杀赏罚作为宫室器用序为尊卑名品文字以通其心志权衡以一其偏私举皆归之于易而文王孔子立于忧患之世有以见天下之情而惧其不能知则又重之以示其变系之而存乎辞而易之为书备矣书之未备也易存乎道见道者足以为易书之既备也易存乎书天下即其书而观之易书备而易始穷矣测之以象数别之以筮占离析其卦爻而推之以于事物之故辨智几殚而不得其毫芒于是阴阳律厯曲学小数时日下俚之説与夫素隐行怪窥测异端恢絶不伦之士埋伏于山林草野之间者皆有以自託于易故后世以易为幽逺难通之书其上下出入鬼神恍惚不可穷诘而无以为用于天下嗟夫圣人非不知卒之至于此而犹为之岂其亦有所不得已者耶夫循其本而至其末由圣人之作易而至于天下之人能读易之书则其卒之如此亦何足恠也是故莫若反其本而论之曰卦曰彖曰象曰爻此其所以为易而天下后世之所共知者也然至于求之而莫得其当夫天地水火雷风山泽此八物者一气之所役阴阳之所分其始为造其卒为化而圣人不知其所由来者也因其相摩相盪鼓舞阖辟设而两之而义理生焉故曰卦是故有亨有否有行有止而人则配之后有圣人焉推而明之故夫彖者所以推明其义理之所从生而全其为是卦之意者也象者所以言其为得是卦者也而圣人君子先王后帝杂取而用之以之修身以之应物而无所不合夫因八卦而两之而后有义义立而后有用然后圣人之所以察天地阴阳而拟其身者矣是故曰神曰变无思无为而神明其徳者皆其势之当然而非有独异于人也故君子之用易莫切于象爻者所以备一卦之事者也有卦则有易有易则有太极太极立而终始具矣因而两之而变生焉故两者所以明变而六者所以为两也夫因是四者而求之而圣人之道与易之用书未知孰离也然后其所以用是道者可复见矣然则其所以为易者何也夫孔子则既言矣天地之大徳曰生圣人之大寳曰位何以守位曰仁何以聚人曰财理财正乱禁民为非曰义又曰辟户谓之干阖户谓之坤一阖一辟谓之变徃来不穷谓之通见乃谓之象形乃谓之器制而用之谓之法利用出入民咸用谓之神呜唿思过半矣周礼先王之治不见于后世徳浅功薄而俗化陋儒者为之感愤太息思有以易之而未能自信于必行则皆求之于经于易所以见其载道之用者也于书所以见帝王之处天下者也于诗所以见其天下之处其君之心者也而春秋者所以禁其为非而反之于道以明其必不可违天下之大义而独任其私慾者也夫苟为得道之用而又知其君臣上下相为报施之心以折之于是非予夺之际是足以易后世之治为先王之治而无难矣然而尤未能尽信者以其説之未具也盖周礼六卿之书言周公之为周至于建国设官井田兵法兴利防患器械工巧之术咸在凡成康之盛所以能补上世之未备而后世不可复加者其先后可见而本末可言也于是儒者莫不为之欣然自喜以为可以必行而无疑也虽然使先王之治所以必不行于后世谀闻寡见之君因遂以为经为不可尽信者其必自是书始矣夫其説之未具也是诚若不可行焉吾其待其具而行之何哉工之为器也得规矩而通之天下之器其可方可圆可窊可椭者皆规矩之类也故法存于心巧形于物器成而天下利未有尽待其法而尽用其巧者也有贱工焉执三代之器而用今之材闭户而模之出户而视诸人人不能识也则强之而莫之就售是其材非不美也今夫周礼之书尝一用矣非惟不足以治而乃至于乱孔子之于经也微见先王之意而不尽载其所以为之之説其告门人弟子与其当时之人所以问之政事详矣若曰修身以应变酌古以御今然后继周者百世可知也奈何取其説之具者而徒加之后世哉且又有大不可者非特此也古之治天下者必辨其内外小大之序而设施其繁简详略之宜三代之时自汉淮以南皆弃而不有方天下为五千里而王之自治者千里而已其外小大之国千余皆得以自治其正朔所颁礼乐征伐自天子出朝㑹贡赋贤能之士入于王都此特其大者也而其生杀废置犹不为小者天子皆不与焉而天子之自治者亦断然如一国不能过汉之数郡又有圣贤而为之臣皆乆于其官而不去其为地狭为民寡而治之者衆始之以勤终之以无倦行之以诚故其米盐繁密无所不尽而宫内之隐可以悉有之书而无所愧盖其自治者至则诸侯之効上也㨗辅相之尊通行于四海而教率之而天子又为之廵狩其国以一道徳同风俗而正其律度量衡故观之象曰先王以省方设教言下观而化也今也包夷貃之外以为域破天下之诸侯以为郡县事虽豪髪一自上出法严令具不得揺手而无圣贤为之臣不能乆于官而遽去而又有苟简诈伪之心生焉乃欲其米盐委靡无所不尽以求合于周礼之书而又易其大者将以纵井田封建之旧此其论所以髙而难行人情不安而至于乱也夫因今之地用今之民以周公为之其必有处此矣然则读是书者深思而徐考之可也春秋春秋道之极也圣人之终事也天地之大义在于君臣父子兄弟夫妇朋友賔主之交其尤精者上通于阴阳旁通于无间古之圣人其必有合是而出是者矣其于治人也止恶而进善有不同焉止之于心而不行之于事人不见其自治之迹而已不多其能自治之功是虽圣人不能加焉有已则有私有私则有欲而既行之于事矣然而知仁义礼乐之胜已也折而从之则圣人之治之也佚是其次也仁义礼乐有不能胜则圣人之治也始劳矣然而闻人之非已也必以为惧闻人之是已也必以为喜是故因其所喜惧而治之是又其次也是已不喜非已不见不喜者自弃也不可者自暴也冝何以治之而察其情也其必不为善则慕夫赏其必为不善则畏夫罚圣人之治人至是止矣呜唿使其止于是而天下惟吾之所治则春秋何独为而书止于此有人焉不惟无所喜惧而欲自为是非不惟无所畏慕而欲自为赏罚其视天下也眊眊焉而期乎乱是又不幸当王道之衰是非不公而赏罚不行圣人以为今不能治也不若掲而示之于无穷嗟夫彼何人也以一时之得而易无穷之名故夫春秋之所为作者所以治夫仁义礼乐是非赏罚之所不能治者也虽然慕无穷之名而为善畏无穷之名而不畏恶此犹天下之中人也其所以率为而莫或制者岂其真无所畏而然耶曰逆理败道不自列于人类者皆其欲之流也至于定则未有不反其本矣故崔杼能为弑君而不能杀其书已之史官齐豹𨽻也奋于一攻难以求除其丹书之恶凡天下之恶有未至于杼天下之贱有未至于豹仁义礼乐之所不能诱是非赏罚之所不能革尧舜三代之治虽不复行而是书犹有所劝也是故由孔氏以来二千余载易诗书之道未明也其用于当世以为援据折衷者春秋而已故曰春秋者道之极圣人之终事也呜唿无仁义礼乐无是非赏罚以区区之书禁天下之恶而归之于善圣人之用法已严矣而学者又以严求之则人情之所不能堪其弊必至于尽弃其书而天下大乱而不可救此则学为春秋者之过也虽然无责焉已耳彼无圣人之心而用春秋之法则责备者以为疵而明微者以为讦矣是故从其三而观之一曰情二曰势三曰理人之为不善其必有不自得于中者也人之施已也不以道而后已之报物也不可反圣人独有察焉是之谓情迫于不可止动于不能已强有加于弱小有屈于大不知其然而然者也是之谓势夫如是则宜若无罪焉可也虽然舜能事瞽瞍而天下不能为子箕子能事纣而天下不能为臣汤事葛文王事昆夷而天下不能为国是何耶是未之思也是之谓理察其情因其势断之于理而春秋始可得而言矣不以情不以势其心不厌然而服我则谁肯自负于空言之理哉呜唿是道之极而圣人之终事也十先生奥论註后集巻十四十先生奥论註后集卷十五钦定四库全书十先生奥论註后集巻十五进论四篇叶适外论一臣为外论四篇其三篇言今事着其首篇曰为国以义以名以权中国不得夷狄义也中国为中国夷狄为夷狄名也二者为我用故其来冦也斯与之战其来服也斯与之接视其所以来而治之者权也中国虽贵夷狄虽贱然而不得其义则不可以治不得其名则不可以守不得其权则不可以应三者并亡譬犹舍舟楫而济深渊以勇怯为沉浮幸而得济不可为容不幸溺没死且及之矣后世之事是也自严尤论夷狄以为前世未尝有上䇿至唐太宗能擒颉利郡县诸戎始以严尤为非若太宗者所谓上策欤噫亦陋矣以先王之待夷狄何策之可论又况从而区别之与秦汉并称乎若太宗者又真以为有策则是不能知先王所以待夷狄之意而何自谓上策乎尧舜之时南自淮徐东被青州之境土凡海濵广斥山谷深袤之地教治所不及者大抵皆夷狄也盖与中国错居又非若后世有玁狁獯鬻乃在长城之外相去且数千里而以为难治也尧舜之土地至狭又无利兵危矢诈谋竒计而夷狄不能侵暴者名义与权皆得也嗟夫中国之所以为中国以其有是三者而已苟舍其所以必胜之具而独以诈力为用是既以化为夷狄矣其至于纷纷何足怪乎盖自战国并起三百年之间秦人最为雄小国次第亡灭广大其地而为六国秦又灭六国合天下而尽有之又欲兼取匈奴秦人之暴甚于夷狄矣汉起匹夫亲抟天下不数年而据秦之故地此其为仁义道徳足以怀柔其民者何在奈何冒顿反不能控弦数十万以慿陵边塞入至太原晋阳乎盖三者自是并亡不复有中国夷狄之分矣特以地势相别异耳力强则暴师转饷深入屠戮如挚取禽兽力弱则俯首屈意出金银缯帛爱女以壻之亦独何所爱张良陈平盖策士而绛灌之为丞相主国论者故奋梃大唿望屋以食之人也是亦安能知先王之意哉独一贾谊知之以为戎狄召令主上之操天子共贡臣下之体虽然谊于制患之术浅矣请自为典属国用三表五饵而系之若是者先王待夷狄之意乎真使匃奴不当汉一大郡此何足治而况本不计强弱者乎夷狄尝苦中国无信义甘言厚利以相啗说首开兵端志在诛剪然则中国之不振其失道乆矣岂一日之故也世无尧舜汤武待夷狄之意终不可见无稷契伊尹终不能秉法陈义以佐其君其所诵习以为笑于天下者盖书籍之章句耳嗟乎有名义而不能执有权而不能用或伐或和视其势之强弱而不能定此汉唐之事不足论也是既然矣执之于无所执用之于无所用以和为与之为一而天下之人熟于闻见不知其为中国夷狄之异者此祖宗之事臣不敢深论也臣之所论者一事自景徳元年与契丹盟更六圣百二十年聘使徃来天子亲与之揖逊于庭未尝一日败盟约也女真本小种落属于契丹者不幸天祚失道使得猖狂破取其国天祚以为与大国义兼兄弟当来役我或遂不复其国则望白沟以南自归当是时中国以大义之故遣十万衆制女真使不得逞彼知大国为之助其势何遽至此也岂与约并㓕其国分取幽国故地以为功者比乎失此不念遂有今日然则夷狄虽逺而常以信义望中国中国以夷狄为不义是以不用而信义之不知此其所以为中国者本不以夷狄之无而废也夫兼考前世成败之故深思今日致患之本复修先王三者之道则中国之待夷狄固无难矣何必劳神于智计鬬胜于士卒益趋于末而不能反哉故夫若不足聴而决不可易者臣之论是也外论二秦汉以来待夷狄者不和亲则征伐何也其术尽于此矣和亲主辱名卑而民得安征伐有功则主荣名尊而民伤无功则主与民俱伤而有功常少无功常多是以后世之论是和亲者十九天必有征伐之害而后知有和亲之利先王未尝征伐夷狄虽不与之为和而亦不与之为怨是故无以卑吾名而亦无以丧吾实虽然先王之道不行乆矣而今日之请和尤为无名夫北地乃吾仇也非复可以夷狄蓄而执事者过计偕夷狄之名以抚之夫子弟不能报父兄之耻反惧仇人怀不释憾之疑遂欲与之结欢以自安可乎徃者绍兴行之天下不厌至于废逐大臣诛杀名将尽黜异正者空士大夫之列汹汹数嵗而后定一旦闻其败约始举不得已之兵以应之天下因又自言复雠为事暴师淮水之上乆未有功宰相仍用前策建请罢督师彻攻具出东西北道四要郡以与之而复为和俄而边又大出天下之心凛然以为盟誓必不可保然自是疆圉无事又十余年虎卧在庭其起无时室中之人不得安也使无弓矢陷穽或不免徒手以抟之以必死为决犹愈于坐而待其下也若有弓矢陷穽可也乃畏虎而不敢用何哉呜唿失吾所操之具而聴虏之自为是独何时而可也今天下非不知请和之非义矣然而不敢自言于上者畏用兵之害也其意以为一絶使罢赂则必至于战而吾未有以待之故也乃其以为不可而敢自言于上者非真知其义之不可也直媒之以自进也非可用以当战也故真知其义之不可者皆内愧窃叹而不敢言也真知者不敢言敢言者不足信然则今之所以自备益疎略矣今日之议臣不敢独以告于上庶几执事者皆知之昔祖宗之世也内治已足则所谓求和亲之利者为保全边民计耳是不惮自屈而力行之可也今日存亡之忧不得尚用徃事为比使其复如辛巳甲申忽拥大衆以求战和固不可且其崛起强暴而据吾大半之土壤已五六十年矣如使复为天祚盛极将亡它人出而有之和而不可也盖非惟其义之不可而势则然矣昔祖宗之世也唯其有以驯养契丹使不敢桀傲则兵可以至于不用今日之兵其决不可不用矣其用有早暮迟速耳而早暮迟速又非大相辽也逺者五六年近者三四年其尤近者或在朝夕耳然而执事者畏一战之故不敢以告其上因不复为之虑幸其事之不在已引而去之夫忧在子孙者偷吾身之不及见焉可也忧在吾身而有出于十数嵗之外者偷目前之未及见焉可也今也无十年之逺有朝夕之近是固不可免之急患也相顾而终未敢言者何也贾谊以为抱火厝之积薪之下而寝其上火未及燃因谓之安以诮绛灌之徒今积薪尽为火矣寝然火之中不知奋迅于烈熖以自免而坐待其灼烂者是固不必谊之智而后诮之也以臣计之一战之可畏犹未足畏也然虽絶使罢赂而臣以为犹未至于遽战者盖求战在敌使之不得战在我若此之术执事者所当思也夫胜敌固有道用兵固有法所当施行者固有次第矣执事者犹未敢闻其始而臣安敢详其终且今之能言者衆矣不度本末不量深浅而厯数天下之至计以自衒鬻此其可用者安在夫惟以复仇为正义而明和亲之决不可为自此以徃庶有可得而论者外论三羣臣虽不敢劝言兵事知陛下意欲有所发乆矣复仇之义四十年不举过已在前矣一日之举难以尝敌非百全必胜不可为也今一日而骤举之与尝敌而无异此羣臣所以不敢言也虽然不敢言何益岂若相与善谋乎七年之前始命使祈请于敌当时举朝以为非计其后三年又议进书事敌尝驰一介来未见答我复遣使敌亦未测吾意所在此三者皆足以开隙于边然而卒不闻有他衅以此策之尚未动也或者内有难不暇与吾角或者上下畏兵苟欲无事或者不肯先发坐观吾变是皆不足为忧然陛下昨必为是何也岂非以为兵恶无名思所以致之乎吾用兵之名若雷霆乆蛰藏而不震一日可用即用耳何忧无名而必为是乎臣以为过矣夫苟恶其无名则是未能知用兵之名直论彼我强弱之势耳此其胜负未可知也吾有必胜之名又有必胜之实而患不为其所必胜者譬若寻常姑以力相抟而已此则可畏也臣闻古之善举事者必有先胜之形使吾之国人晓然自知其所必胜而敌不知若此者胜不然敌见吾之所长亦晓然自知其不可当不必外示损弱若此者亦胜内则吾国未知其必胜外则敌人不知我为必胜若此者谓之危兵危兵难用噫今日之事岂止㧞一城取一郡或败其一将数万人乃为胜敌乎以此为胜敌兵鬬祸结未有已也桓温谢安尝再得中原而无救于晋之衰今日之兵不五合六并使北方之势皆在已虽尽取河南鼓行入京师荐告宗庙修奉陵寝若东无齐西无秦北无赵魏三面犹为界守臣尚不知所终而况止于㧞一城取一郡或败其一将为功乎往日之事是已聚数十万兵于境上一破灵壁虹县遽谓一月三㨗既而偏师不利又自谓败挠因以罢兵为和轻计寡谋不翅如儿戱而谓今日之兵当复然乎岂以多杀人为用兵乎诸葛亮止用梁益故决取秦陇然犹使吴并攻今天下中裂四方皆可用事臣不知其为计者果何如也虽然此犹非臣之所必知臣之所必知者陛下用事之势夫用事之势必使轻利而易为不使重困而难举何者夫鹰隼乘风髙入于云汉视禽鸟所在而抟取之骏马日驰千里过都越国恍然若无所见此其以轻利㨗疾故能胜物若夫爰居腹融非不大也避风于鲁东门而不能去驽马载重行才十数里复遇天雨喘息踯躅而不能进此皆困重之势也唐太宗取天下灭夷狄得轻利易为之势故兵不难动动必有功兵休事已无复后患而天下卒以平治今日之事实有困重难举之势前日卖茗饮者数百人为曹偶以抗官军此不过弓手十将之事一兵官足以制其命矣而猖獗嵗余声入闽领常罢斥两帅选择使者仅而获之若此者其可以遇大敌乎使如太宗彼此前后所向必应而无后忧其将能乎祖宗以天下之大困于区区夏人之数州者盖以上下牵制首尾顾望内外异同困重而难举也今其势复然陛下亦自知之矣虽然变困重难举之意使有轻易为之风者此其事不在兵不在将在朝廷大政纪纲宪度之际而已噫是又未可以一二言者也臣所谓先胜之形盖在此矣外论四外可以攻内可以守全国也外不可以攻内可以守仅存之国也可以攻而不为必攻之形不足以守而为固守之势折强大以就弱小臣不知其説也何谓可以攻而不为必攻之形今之淮南北是也使吾欲得志于边非益进深入尽吾境而与之守立万死百败之地以示其不可遏之锋则足以庶几于有成而况委弃垣墻视为荒闲无用之处而无经营分画之要乃坐困内地助虏自攻中外抵掌但以复得故地为言是欲不出户庭而遥策门外之事者欤何谓不足以守而为固守之势今之防江是也上流有武昌之兵下流有京口秣陵之兵皆重兵也淮无宿师故恃三镇为巨防夫以孤江与敌为对则三镇不得不守今淮南北尚不忧其有失也何必预忧其有失而守江乎善守者四夷今不及矣守其境可也不守其境而守其室兵甲不在边而在堂不知今日之所谓守者何名也匹夫小人衣食于千里之外当樽俎匕筯之间而能有逺思今处门内之事非必智者而后能也如农夫之自耕其田耳所以耘耨耒耜之日熟矣然且轻重失宜缓急失中首尾颠错而无据其于天下之大计臣固知其不及也悲夫昔孙氏以谋臣之多将士之劲且精平生百战之勤欲望淮南尺寸之地而不可得今包两道而有之方千里十九郡使之尘沙莽然民物凋残城戍衰弱虽建立官吏而人有揺心不能自保曽无长乆自立之意徒欲内守江左以为百世不倾之基岂非与古人异谋哉虽然上则亦知淮之可重矣其所以欲为而輙止者有二患一则以为尝与定约无置大兵今且赫然増备益守势必来争或备守不足则未能为益而先有所䘮一则以为既分要害画守御必当付之其人礼有所在则或以成他且藩镇䟦扈之事而臣以为二患者皆非今日之所当虑且虽使淮上地如今日未置大兵若有善吏守之虽猝以数万衆来攻之不能克舍之不敢过也岂有増备益守而先忧其败者乎夫守吾之要地所以致敌之必争大事之机盖见于必争之日且敌能以虚言空约禁吾不敢守要地又得吾重赂不战而胜孰甚于此善为国者择人而已方欲有事安能尽使权不分如文钦诸葛诞固不预亦可乎药非乌喙无以疗吾疾而乌喙之毒亦能杀人则善医者制之而已以其毒而并废其药而吾之疾不可救矣夫今之所谓繁盛雄富者二浙七闽耳皆区区吴粤僻陋不足较之地强弱成败之所不在也略淮而守江守江以安闽浙此其去中原也逺矣臣尝患今世之言国事者不见天下之势而好无益之谋盖其形便曲折本非人主之所当尽知徒以纷乱外则失委任将帅之意而内不能为庙堂一定之策呜唿自隆兴以来天下益多言矣十先生奥论註后集巻十五十先生奥论註续集卷一原阙钦定四库全书十先生奥论註续集巻一十先生奥论註续集巻一十先生奥论註续集卷二原阙钦定四库全书十先生奥论註续集巻二十先生奥论註续集巻二十先生奥论註续集卷三原阙钦定四库全书十先生奥论註续集巻三十先生奥论註续集巻三十先生奥论註续集卷四原阙钦定四库全书十先生奥论註续集巻四十先生奥论註续集巻四十先生奥论註续集卷五原阙钦定四库全书十先生奥论註续集巻五十先生奥论註续集巻五十先生奥论註续集卷六钦定四库全书十先生奥论註续集巻六考古论吕祖谦汉文帝治天下者不尽人之财不尽人之力不尽人之情是三者可尽也而不可继也彼治天下者不止为一朝一夕之计固将为子孙万世之计也为万世之计而于财于力于情皆使之不可继则今日尽之将如来日何今嵗尽之将如来岁何今世尽之将如来世何是以圣人非不知间架之税足以尽𣙜天下之利而每使之有余财非不知闾左之戍足以尽括天下之役而每使之有余力非不知钩距之术足以尽擿天下之诈而每使之有余情其去彼取此者终不以一时之快而易千万世之害也古之人有行之者汉文是也露台惜百金之费后宫衣不曳地可谓不敢轻靡天下之财匈奴三入而三拒之未尝敢穷兵出塞可谓不敢轻用天下之力吴王不朝赐以几杖张武受赂赐之金钱可谓不敢轻索天下之情当是时流泽淳厚极炽而昌使心一向于靡民财则固可以建神明通天之台固可以备千乗万骑之驾固可以泛沙棠木兰之舟固可以设鱼龙曼衍之戏而文帝不为使心一向于用民力则岂无绛灌之将岂无表饵之策岂无南北之军岂无铜虎之符而文帝亦不为使心一向于索民情则命晁错以任术数命郅都以按刑狱命朱建以治纵横命周汤以穷暴酷而文帝又不为文帝可为而能不为以其所余贻厥子孙凡四百年之汉用之不穷者皆文帝之所留也及至武帝志大而心劳功多而志广材智勇敢之臣与时俱奋桑𢎞羊之徒算舟车告缗钱以罔天下之财其心以文帝之所以不能取自我始取之也卫青之徙絶大漠开朔方以竭天下之力其心以文帝之所以不能举自我始举之也张汤之徒穷根柢究党与以尽天下之情其心以文帝之所以不能察自我始察之也取文帝之所不能取举文帝之所不能举察文帝之所不能察则𢎞羊张汤卫青之属果胜文帝耶盖文帝为天下计而𢎞羊张汤卫青之属为一身之计故不同也惟其为一身之计故兴利之臣则曰穷乏者汉之民也非吾民也罔汉民之财则可以钓吾之爵位何爱焉至于财尽而散则他日司㑹之责耳武力之臣则曰疲敝者汉之民也非吾民也竭汉民之力则可以钓吾之爵位何爱焉至于力竭而乱则他日将帅之责耳典狱之臣亦曰煅炼者汉之民也非吾民也探汉民之情则可以钓吾之爵位何爱焉至于情尽而变则他日执政之责耳利在于已害在于君利在于近害在于逺此所以安为而不顾也呜唿桑𢎞羊卫青张汤之属方欲谋身固不暇为汉虑矣而武帝独何为弃六世之业以快二三臣之欲耶君子以是益知文帝之不可及也虽然举事求可继非惟人君为然也至于人臣谋身者亦如之白起为秦将长平之事坑赵卒四十万是不可继之师也可一不可再也起惟顾身而不顾国故竭智力于一举以侥倖不次之赏岂复料其再驾于赵哉及秦复命之伐赵卒不行而死非恶行而乐死也虽欲行而法不容再行也使起预知己之复用师也则必抚纳新附还定新集不为长往不来之计矣故求为可继者非特为国亦为身也求为不可继者非特不为国亦不为身也吾又论之以为小人之戒武帝人君之道与人臣不同人臣假儒术以为姦将以欺其君也将以欺君而取爵禄也小欺则爵禄小至大欺则爵禄大至假儒术而每有所得则小人假之以自售亦其职也至于人君假儒术将何所求哉天下者吾自有之天下也治则吾自受其利乱则吾自受其害今内为贪暴奢泰之行而外假仁义礼乐之名使其不足以欺人耶其乱亦自若也治乱之实初无一毫加损而徒为是纷纷吾不知其果何为哉昔汉武帝假儒术以欺天下讲东封开西域平南越讨北戎峻宇雕墙淫刑酷罚其去始皇不能以寸而稽古礼文之事洋洋乎若与唐虞三代比隆一时尊宠之臣如公孙𢎞以春秋欺武帝位至丞相爵为通侯其假儒术之所获亦大矣张汤以古义欺武帝为御史大夫位列三公其假儒术之所获亦大矣惟武帝之假儒术非徒无利而反有害焉非徒无益而反有损焉观其北边萧然盗贼并起老妻长子不保首领高祖之业几坠于地其祸不亦酷乎呜唿𢎞汤假儒术则有利武帝假儒术则有害𢎞汤假儒术则有益武帝假儒术则有损武帝之智不及𢎞汤逺矣虽然假儒术之害非特及于当时其害乃见于宣帝之时宣帝之尚杂霸不喜儒是非特宣帝之罪也彼见用儒之效事势之流相激使然耳折胶堕指之寒不生于冬而生于盛夏流金烁石之旱不生于旸而生于淫雨然则宣帝之不用儒岂非生于武帝之假儒术耶宣帝呜唿申韩之害流毒后世何其逺耶秦始皇二世用之以亡其国赵高李斯用之以亡其身生乎秦之后者可以戒矣而汉晁错复明申韩佐景帝更律令削七国天下几至于亡甘蹈亡秦之辙而不顾焉生乎晁错之后者可以重戒矣宣帝复好观申子君臣之篇所用多文法吏以刑名绳下甘蹈晁错之覆辙而不顾焉彼申韩之说其入人之深虽明君贤臣皆陷溺而不能出何也其令行禁止奔走天下诚足以称快一时也乐其一时之快而不暇顾其它日之害此其说所以盛行于世欤观宣帝之为君综核名实信赏必罚其所以功光祖宗业垂后嗣者盖励精之效初非申韩之功也至于用恭显而启元帝之信宦者贵许史而启成帝之任外戚杀赵盖韩杨而启哀帝之诛大臣开三大衅终以亡国此岂非择术不审之流弊乎故论其功大为中兴之君论其罪则亦为基祸之主其功罪相半者盖失于欲速而用申韩也昔者圣人亦知迟之不如速钝之不如利矣然其为治乃曰王者必世而后仁曰久于其道而天下化成日计不足月计有余其迟钝迂阔每不若申韩之速独何欤使圣人而不知此理耶是不智也使圣人知而不行耶是不仁也不仁不智岂所以为圣人哉殊不知圣人虑事至精也其举事厌迟而恶钝亦与人同也使有道于此加顷刻之捷则圣人己先为之矣惟其原始要终探端穷本知吾道虽有岁月之迟而终成千百年之安申韩虽有岁月之速而终贻千百年之害故去彼取此也由是论之则莫速于圣人莫迟于申韩莫利于圣人莫钝于申韩其理甚明宣帝不知此理反非太子用儒之谏岂天未欲斯民见三代之治耶于定国治狱者非死生祸福不入其心未足与议也苟死生祸福入其心则迫于权势夺于威武虽有平恕之志亦变而为暴酷矣张欧之在文景时世共谓之长者也每上具狱事有可郄郄之不可者不得已为泣涕面而封之其慈祥岂弟之风温然可挹也至于与庄青翟等劾晁错加以大逆无道之罪腰斩错而父母妻子同产无少长皆弃市其残贼忮忍虽张汤杜周亦不过如此以其前后观之判然若二人焉此无它欧虽天资平恕而胷中初无所守故当景帝之怒错则震慑失趍黾勉顺指陷于暴酷而不能自抜也于定国为廷尉民自以为不寃后世言治狱者必稽焉然吾尝考其实亦张欧之流耳定国以地节元年为廷尉而以甘露二年迁御史大夫凡十七年之间丽于刑书者无不出于定国也赵广汉以元康二年诛盖寛饶以神爵元年诛韩延寿以五凤元年诛杨恽以二年诛皆当定国为廷尉之时然此四诛皆宣帝之太过而千载之所痛愤流涕者也吾不知定国尝争之耶其亦未尝争之耶若其不争则其罪固无所逃就使尝争之有官守者不得其职则去未闻可以不从而但已也争与不争其失等耳夫定国身为廷尉上则陷君为淫刑之主下则自以为暴酷之吏以事君则不忠以谋已则不智不忠不智君子之大节己亏矣乃反属意于郡国鳏寡之间略于大而谨于小吾未见其为平恕也向使定国有刚毅之操不以死生祸福移其心如张释之断犯跸盗环之狱虽帝之所甚怒而必轻之劾太子梁王之失虽帝之所甚爱而必纠之当官而行不吐不茹则赵盖韩杨之徒亦庶几不死矣成王命君陈曰商民在辟予曰辟尔惟勿辟予曰宥尔惟勿宥惟厥中定国独未见此论耶韩延寿风俗之变初无常也道隆则从而隆道汚则从而汚曷尝有古今之异哉昔之陋儒以为风俗自厚而之薄犹人自少而之老古之俗厚犹人之方少者也今之俗薄盖人之己老者也薄者不可复厚亦如老者不可复少呜唿何其不思甚耶将以三皇之俗为厚乎则黄帝之末胡为有蚩尤之乱将以五帝之俗为厚乎则帝舜之世胡为有三苖之乱将以三王之俗为厚乎则夏商之季胡为有桀纣之乱蚩尢之乱无以异于项羽之乱也乱既除而俗有厚薄之异者非秦民之不如古特高帝不如黄帝耳三苗之乱无以异于七国之乱也乱既除而俗有厚薄之异者非汉民之不如古特景帝不如大舜耳桀纣之乱无以异于炀帝之乱也乱既除而俗有厚薄之异者非隋民之不如古特太宗不如汤武耳自古至今同戴一天同履一地同赋一性日月不变也耳目鼻口亦不变也风俗何为而独不如古哉善乎魏郑公之言曰五帝三王不易民而教行帝道而帝行王道而王顾所行如何耳若人渐浇诡不复返朴今当为鬼为魅尚安得而化哉盖尝观韩延寿之治颍川而益信风俗之未尝不如古焉盖承战国孤秦之弊礼乐废弛异端并奋世以古先圣人化民之道为姗笑贤如高帝乃曰以马上治之安事诗书贤如文帝乃曰卑之无甚高论贤如宣帝乃曰汉家自有制度本以霸王道杂之君臣上下同趋于刑名法律簿书期㑹之间无复逺略惟延寿承颍川赵广汉告讦之俗独能取世所姗笑为陈腐迂阔者次第而行之百姓遵用其教至于卖伪物者弃之市道其在东郡冯翊如颍川之治洋洋乎弦诵之声肃肃乎爼豆之容庶几乎治古矣彼谓风俗不可复古者果如何哉大抵后世之患出于待古太高而待已太卑惟待古高故自疑而不敢为待己卑故自弃而不复为殊不知三代虽逺其理常存苟能尽其理则夫何逺之有哉故万石君处家而子孙燕居申申此一家之三代也王烈居乡而讼者望尘而还此一乡之三代也鲁恭治中牟而童子不取乳雉此一邑之三代也延寿之治颍川庸非一郡之三代乎以是而论之则风俗古不必厚今不必薄古不必易今不必难惟其人而已安可是古而非今哉萧望之君子必有坚忍不拔之操然后小人不能犯吾之所忌呜唿小人之害君子何其多端也遇人之介者则必辱之遇人之廉者则必汚之遇人之刚者则必折之遇人之直者则必诬之盖介者必不受辱廉者必不受汚刚者必不受折直者必不受诬凡此者君子之所忌也小人知君子之所忌而直犯之君子不知而堕其计中大则死小则亡前后相望可不为大哀乎昔骊姬将有夺嫡之谋谓优施曰吾欲为难安始而可优施曰必于申生其为人也小心精洁又不忍人精洁易辱不忍人自忍也骊姬用其计以归胙诬申生申生自杀魏公叔为相尚主而害吴起公叔之仆曰起易去也吴起为人节廉而自喜名君先与武侯曰吴起贤人也而侯之国小臣恐起之无留心也试延以主起有留心则必受之无留心则辞矣君因召吴起与归令公主怒而轻君起见公主之贱君也则必辞公叔用其计吴起果辞武侯疑之遂奔楚夫申生有精洁易辱之形见于外故优施因其间而排之吴起有节廉喜名之形见于外故公叔亦因其间而排之使二人浑然天成削去圭角置之不愠用之不怿则小人亦安能乗间而犯吾之所忌哉萧望之秉直道而不容于恭显终于杀其身吾以望之亦有罪焉望之自始见霍光不肯露索挟持甘心于抱关之役其后为平原太守则不自得为左冯翊则移病为御史大夫则与丙吉钧礼其介然刚褊狷洁之操不以一毫挫于人天下共知之矣当恭显之欲害望之深思熟虑以为望之帝之师传着节老臣苟骤使帝诛之谁肯从乎惟纳之囹圄使俯首对刀笔吏则望之刚褊必不受辱忍而死遂收望之下廷尉而望之果如其所料终以自杀恭显定计于前收效于后如取如携无锱铢之差者以望之之贤而不能出于小人之所料此有志之士所以为之流涕太息而不能已欤呜唿望之社稷之鎭也使不感慨自杀则元帝虽不尽用恭显亦终有所忌惮而不敢发其恶亦少瘳矣幸而天假之年至于成帝之世安知其不能坐销王氏代汉之祸乎是望之死生实汉室之所由存亡也望之纵不自惜独不为汉惜乎又况望之素以大儒自处一旦临事乃自经沟渎与田光侯嬴之徒比岂天之弃汉而夺其魄耶何其谬戻若斯之甚也十先生奥论註续集巻六十先生奥论註续集卷七钦定四库全书十先生奥论註续集巻七时政论吕祖谦苟且目不两视而明耳不两聼而聪人之心固不可二用也勤于公则必苟于私勤于私则必苟于公二者不可得而兼惟观其所向之何如耳古人之材即后人之材也古人之智即后人之智也然古之治后之乱者岂材智之有异耶特古人用之于公后人用之于私而已惟古人用之于公故于私不得不苟以卫公子荆之事观之其宫室始有则谓之苟有及言其少有富有则又谓之苟全苟美其言每谓之苟者非薄于私也不苟于公则必苟于私也惟后人意在于私故于公不得不苟以汉贾谊之言观之其论大臣则以为有患苟免及论羣下则又言俱亡耻俱苟安其俗每趋于苟者非薄于公也不苟于私则必苟于公也葢水盛则火灭寒往则暑来阳消则隂长公私之相胜亦若是则已矣自汉及唐以公灭私苟且之风盛于天下如董晋为相史臣讥其懦弛苟安时则有苟且之相如刘知几谓牧伯迁代太速怀苟且之谋时则有苟且之牧如赵憬议考课欲格庶僚苟且之心时则有苟且之吏如刘祥道谓官怀去就而民苟且时则有苟且之民上至于相下至于民莫不趋于苟且则政事何由而理乎纪纲何由而振乎风俗何由而厚乎如使当时之人移谋身之心而谋国移富家之术而富民移保子孙之志而保治移求爵禄之意而求义则可以不下席而跻咸五登三之盛矣窃尝歴考汉唐之际其粗能去苟且之弊者惟汉宣帝而已迹其综核名实信赏必罚上下相安蔑有苟且之意亦庶于古矣然宣帝之革苟且徒变其外而不变其内也徒制其末而未制其本也而黄龙之诏有计簿之欺避课之戒岂非苟且之俗未尽除乎杨恽之言有县官不足为尽力之谤岂非苟且之志未尽迁乎盖宣帝导之以政而不以教束之以刑而不以德苟且之弊所以迹化而心不化也如使人君皆能本德教以化苟且之心则荀卿不苟之篇可以无作责实善除弊者不去弊善治疾者不去疾善抑虚名者不去虚名盖天下之事将欲夺之必先与之将欲拘之必先纵之苟骤禁而遽絶未有不反受其害者也故不忍弊之多欲一朝而去焉外虽若去而弊源实藏于冥冥之中矣不忍疾之苦欲一朝而去焉外虽若去而病源实藏于㝠㝠之中矣彼善除弊者初未尝骤去其弊也徐以待之黙以观之使姦态伪迹蠭起于前然后从而锄其窟穴则弊不得而遁矣善治疾者亦未能骤去其疾也寛以养之绥以疗之使宿疹积毒发见于外然后从而穷其标本则疾不得而留矣抑虚名之道亦犹是也世之尚虚名者其根甚固其流甚长其风甚炽苟疾虚名之乱眞播为号令制为赏罚欲言扫而去之岂不足以称快于目前哉然异时邀名之士皆将矫为务实以投吾之所好今日之朴野即前日之浮华也今日之木讷即前日之辩捷也今日之恬退即前日之奔竞也服勤簿书者乃不解诉牒之人恪居官次者乃不辩马曹之士巧诈百出而浑厚质实之君子併为当世所疑贤否一区真伪一涂愚智一揆愦愦然莫之能分非特名不可见而实亦不可见矣始欲去名而终至于失实是岂为治者之意哉亦取之太迫致之无术而己大抵致刚必以柔致寛必以勐致实必以名欲为之于此必形之于彼欲为此而先以此示天下亦迫而无术矣是故明君之治天下也将责之以实先取之以名开之以其涂示之以其利天下之名争至于吾前以文学之名至者吾从而察之则董仲舒之实公孙𢎞之伪皆见矣以政事之名至者吾从而察之则黄霸之实王成之伪皆见矣以忠直之名至者吾从而察之则刘向之实谷永之伪皆见矣以理财之名至者吾从而察之则刘晏之实裴延龄之伪皆见矣彼皆趋之吾始得而知之是则自献其名乃自献其实也世之好名者知吾必察其实皆砥砺澡濯言不敢过行誉不敢过情苟实之未副惴惴然惟恐名之闻于上以蹈浮虚之罚又岂有求名者乎由是言之善为治者尚名乃所以去名不善为治者尚实乃所以失实善为治者天下以名为实不善为治者天下以实为名特在用之如何耳名何负于治哉闻汉宣帝之综核名实矣不闻其去名也闻诸葛亮之循名责实矣不闻其去名也名者正吾所资以责实之具柰何先去之耶呜唿无弊之可指为吏者之所惧也无疾之可见为医者之所惊也无名之可称责实者之所忧也见其弊然后可革见其疾然后可疗见其名然后可核未识其实而先去其名吾不知所以为治矣抑尝闻之立高帝之朝而进用儒之说世莫不以为踈也然用儒者实高帝之所当急立武帝之朝而进偃兵之说世莫不以为迂也然偃兵者实武帝之所当先处责实之世而论尚名人孰不以为愚且惑耶然理有似缓而实急事有似异而实同使深识之士心平气定而思之未有不始而愕终而悟也此亦老氏所谓正言似反者欤内外终身坐谈不如一时之亲见终岁傍观不如一日之亲闻盖天下之事及之而后知履之而后喻未有不身试之而能尽其详者也风俗既弊士大夫乐居内而厌居外趋其易而辞其难遂以谓得其理则事不待试而喻定其要则功不必劳而成故不离莘野而割烹之鼎已调不离傅巖而济川之舟已具不离磻溪而牧野之阵已成彼为伊传太公者曷尝徒劳州县屈首簿书然后知之哉殊不知有非常之材而后有非常之举商有天下六百年其不试而用者二人而已今人辄以此自许何后世之多伊傅耶周有天下八百年其不试而用者一人而已今人辄以自许何后世之多太公耶多见其不知量也然则用人之道讵可信其虚言而不试之以事乎是以明君将欲付大任于是人必纳之于胶扰繁剧之地以观其材处之于间暇寂寞之乡以观其量使之尝险阻艰难以观其操使之当盘根错节以观其断投之州县磨之岁月习之既久养之既深异时束带而立于朝天下之事莫不迎刃而解然后知其始困之乃所以深爱之也请以近取譬之言世有爱其子者坐之高堂食之刍豢足迹未尝及门自以为爱之之至矣彼邻人之父则不然使其子蹑屩担簦犯风两冐霜雪以从师取友于数千里之外伶俜顚顿虽道路之人莫不窃议其父之不慈也及观其终则有一人焉不辨菽麦顽嚚无知问之何人也乃向之足迹未尝及门者也有一人焉知类通达为世名儒问之何人也乃向之顚顿数千里者也彼为人父者将使其子无知为爱耶将使其子有成为爱耶虽甚愚者亦知所择矣君之于臣犹父之于子也欲成逺大之器其可循姑息之爱耶世之人自非伊傅之生知太公之絶类乃欲不出都门坐致卿相脱尘埃之贱而日侍无间释朱墨之劳而从容风议舍边邮之繁而深居禁严其初岂不甚美而可乐哉一旦而有大政事大议论大征伐大典章则皆心醉语塞流汗浃背傍徨而不知所对然后追悔前日之未尝居外亦无及已歴观自古公卿以未尝更事而败政害民者多矣愚者不必论也不肖者不必论也今独以世之所共贤者论之贾谊一出长沙而计不自得是谊未免重内而轻外也惟其重内而轻外故于天下之事不能徧察论正朔服色则近乎缓论系单于颈则近乎夸论三表五饵则近乎疏使谊安于居外身歴天下之事岂有此失耶萧望之一为郡守而内不自得是望之未免重内而轻外也惟其重内而轻外故于天下之事不能徧察其挑冯奉世则近乎刻其毁常平仓则近乎迂其耻对狱吏则近乎躁使望之安于居外身歴天下之事岂有此失耶与谊同时者未有居谊之右者也谊犹不可不更外事则下于谊一等者又可知矣与望之同时者未有居望之之右者也望之犹不可不更外事则下于望之一等者又可知矣昔者孔子之教人未尝不使之多识天下之事故以天纵之圣而制行未尝不以已焉其为乗田为委吏为中都者非有司之细务眞有所未知也所以使后世知圣人犹必亲细务也其之齐之卫之陈者非四方之风俗眞有所未察也所以使后世知圣人犹必歴四方也故一时高弟有为季氏宰者有为中牟宰者有为莒父宰者有为费氏宰者家臣之微邑令之贱循循然安处之未尝有卑小官之意岂非师友渊源固有所自耶呜唿天下之事有逸必有劳天下之官有贵必有贱皆趋其逸谁任其劳皆乐其贵谁处其贱犹之于身有心腹焉有皮肤焉苟去其皮肤则何以卫心腹犹之于木有本根焉有枝叶焉苟去其枝叶则何以庇本根若在官者皆欲内而恶外则茫茫禹迹人主谁与共治之耶举偏救弊抑扬之权正今日所当急奔竞天下之害风俗者莫不当禁而不当禁者有一焉曰奔竞是也世之禁防多矣不孝不友则有禁伪言伪行则有禁竒技淫巧则有禁姦声异服则有禁何独至于奔竞乃不当禁耶奔竞之名果何从而生耶爵禄在上下皆趋之故名之为奔则其弊非起于下也爵禄在此彼皆争之故名之为竞则其弊非起于彼也诱之于上而欲禁之于下诱之于此而欲禁之于彼是犹乞醯而却蚋聚羶而去蚁虽刀锯日用亦有所不胜矣大抵上之人轻名器而辄以假人则多为之禁而奔竞益甚上之人惜名器而不以假人则不为之禁而奔竞自消论至于此则奔竞不惟不当禁又且不可禁不惟不可禁又且不必禁也何以知其然耶唐虞三代之时礼义修明风俗淳厚凡为士者三揖而进一辞而退礼如此其峻也三十而仕五十而爵进如此其迁也论定然后官任官然后爵仕如此其难也不传贽为臣则不敢见诸侯分如此其严也然处之甚安守之甚固无滞淹之叹无侥倖之心是岂有法制以驱之乎又岂有刑罚以禁之乎亦曰上之人未尝启奔竞之门而已盖当是时持黜陟以佐天子者非臯陶稷契之徒即伊尹傅说之俦也持黜陟以佐诸侯者非随㑹子文之属即子产叔向之辈也是数圣贤者以公道而立公朝以公心而临公选材之外无余位位之外无余材天下之士道德苟充爵禄自至初无求于上之人则巍巍廊庙殆为无求之地故巧者无所用其智贵者无所用其权诈者无所用其谋谄者无所用其佞贪而往戚而归躁而往静而归于斯时也虽求奔竞之名犹不可得况有所谓奔竞之禁哉逮德下衰礼义废风俗薄名器滥爵禄轻不使官求人而使人求官不使上求下而使下求上奔竞成风莫之能御权在于左右则为之扫门权在于嬖宠则为之控马权在于妃主则为之邑司权在于贵戚则为之主事高爵重禄如取如携无不得其欲焉彼介然自守之士十年不调者有之三世不徙者有之六世不遇者有之利害之相形如此人安得而不奔竞乎上之人既诱天下以奔竞乃屑屑然制限年之举严三互之法着崇逊之论多见其无益也然则为人上者不必沮人之奔竞勿劝之斯可矣不必罚人之奔竞勿赏之斯可矣开其源而塞其流忘其本而齐其末岂不甚可叹哉窃尝譬之朝而趋市骈肩相摩暮而过市掉臂不顾非朝贪而暮廉也朝有所求而暮无所求也一免走野百人逐之积免在市过者不顾非前争而后逊也前则未定而后则已定也彼为士者在治古则静退在后世则奔竞岂情性之顿异邪盖治古之爵禄不可求而后世之爵禄可求也治古之爵禄皆有定而后世之爵禄无定也操爵禄之柄者苟端本澄源于上则济济多士可以一旦还之于唐虞三代之域矣风俗岂独厚于古而薄于今耶十先生奥论註续集巻七十先生奥论註续集卷八钦定四库全书十先生奥论註续集巻八时政论吕祖谦汉舆地图序舆地之有图古也自成周大司徒掌天下土地之图以周知广轮之数而职方氏之图复加详焉迨汉灭秦萧何先收其图书始具知天下阨塞户口多少之差然则尚矣武帝元狩六年将立三子为王御史大夫奏舆地图请所立国名乃开齐燕广陵之封舆地图之名至是始见史迁之所载可考也光武皇帝之徇河北邓禹杖策而从之说以大策有天下不足定之语其后帝登城楼披舆地图指示禹曰天下郡国如是今始乃得一子前言天下不足定何也禹复申言之盖光武志在天下当神州赤县未入经畧之际其君臣更相激厉如此故能兼制六合司空之所掌无寸地尺天不归于封域按图分封并建诸子以为藩屏呜唿盛哉用敢细绎其意而为之序曰自古合天下于一者必以拨乱之志为主志之所向可以排山岳倒江海开金石一念之烈无能御之者光武之在河北﨑岖于封豕长蛇之间瞋目裂眦更相长雄积甲成山积血成海积气成云积声成雷九流浑淆三纲反易虽十家之市无宁居者则光武何所恃哉亦恃其拨乱之志而已光武之志以皇天全付所覆于我有汉今乃八分幅裂沦于盗贼此子孙之责也责之所在虽有登天之难不敢辞虽有暴虎之危不敢避虽有蹈水火之危不敢回奋然直前以偿吾祖宗之所负必使吾祖宗之旧物咸复其初然后吾责始塞焉此志一立故虽处一郡之地而视天下之广慷慨愤悱气干云霄拨乱之志盖肇于此矣方其志之未立则一郡至小而羣贼之地奚啻十倍吾衆至少而羣贼之兵奚啻十倍恢复之功犹捕风系影若不可期者及既有其志则规模先定几谋先立兆之于前而必之于后若青若齐若陇若蜀若楚若越皆吾志中之一物也若盆子若王昌若嚣若述若歩若丰皆吾志中之臣仆也彼方缮寨置戍而不知吾已破之于堂上彼方峩冠被衮而不知吾已縳之于胷中是以论光武克复郡县之蹟则有难易焉有先后焉若夫光武恢复之志则一披舆图而三万里之幅员皆人于灵府岂尝得一邑而始思得一州得一州而始思得一部大矣光武之志也斯其所以祀汉配天不失旧物欤厥后建武二十二年匈奴右薁鞬日逐王比遣使奉匈奴地图二十四年北欵五原塞愿为藩蔽廼立之为南单于俾预藩臣之列是知光武有一天下之志非特舆地图之所纪皆为臣妾而匈奴地图之所纪亦为臣妾焉则志也者其拨乱济世之枢极欤故述之以告来者武备人常有言曰兵者治世之所讳也治世之士不言兵治世之民不执兵变刀为犊变劒为牛变矛㦸为锄耰变营垒为畎畆凡鸟占云祲金版六韬之书皆束之高阁使天下不复知有兵之名然后足为至治之极呜唿何其不思之甚邪治世虽未尝好战也亦未尝忘战也虽未尝用兵也亦未尝去兵也先王于太平至治之世严师徒肃号令谨阅习所以销患于无形保治于无极曷尝以兵为讳哉且虞舜之时为治耶为乱耶虽甚愚者知其为至治也舜当至治之时固可以忘战而去兵矣然典谟所书在内则明射侯以为教养之术在外则奋武卫以为备御之防汲汲然惟恐兵之未练固不闻其以兵为讳也武王之时为治耶为乱耶虽甚愚者亦知其为至治也武王当至治之时固可以忘战而去兵矣然司马所掌于春于夏则有振旅茇舍之名于秋于冬则有治兵大阅之法汲汲然惟恐兵之未练固不闻其以兵为讳也舜之备既具固可以鼓琴而咏南风之诗武王之备既具固可以建櫜而奏戢戈之颂人见其鼓琴之逸而不知其为备如此之劳也遂以为舜之尽于鼓琴人见其建櫜之易而不知其为备如此之难也遂以为武王之治尽于建櫜使鼓琴可以尽舜之治则房琯之有董廷兰何为有陈涛之败耶使建櫜可以尽武王之治则始皇之铸金人十二何为有胜广之乱耶鼓琴一也舜则可以琯则不可者有备无备之分耳建櫜一也武王则可以始皇则不可者有备无备之分耳房琯不善学舜者也始皇不善学武王者也论至于是孰谓练兵严备非太平之先务也愚故曰兵者非治世之所讳者也大扺销兵不足以销兵惟治兵乃可以销兵偃武不足以偃武惟讲武乃可以偃武人徒见文帝之结和比邻烟火万里以为偃武之功也殊不知文帝所以致此者以有细柳棘门之备而已人徒见章帝之儒馆献歌戎亭虚候以为偃武之功也殊不知章帝所以致此者以有金城戍边之备而已人徒见太宗之四夷冠带胡越一家以为偃武之功也殊不知太宗所以致此者以有殿廷习射之备而已晋武帝当平吴之后可以治矣恃其治而彻去州郡之备终致五胡之乱岂非忘战之害乎𤣥宗当开元之后可谓治矣恃其治而彻去中国之备终致禄山之乱岂非忘战之害乎德宗当兴元之后可谓治矣恃其治而彻去河朔之备终致藩鎭之乱岂非忘战之害乎由是观之销兵乃所以召兵阅武乃所以偃武其理甚明无足疑者然则人君当无事之时其可不为先事之备乎抑尝谓衆人之所轻乃明君之所重衆人之所后乃明君之所先凡开辟操纵之权固非常情之能窥测也何以知之以光武之事知之当用兵之际衆人之所重者骑射也所轻者诗书也光武乃投戈讲艺息马论道于战马扰攘之中而笃仁义礼乐之用轻人之所重重人之所轻非有先物之几孰能与于此乎当偃兵之际衆人之所先者文事也所后者武备也光武乃疏筑亭障修明烽燧于宴安闲暇之中而严守御捍防之备后衆人之所先先衆人之所后非有先物之几孰能与于此乎天下方尚武吾独示之以文天下方尚文吾独抗之以武一弛一张与时推移彼见其胜敌谓之勇见其治国谓之柔是皆刻舟胶柱而求其迹者也乌足以知光武匈奴治天下者不可以夷狄之强弱为中国之安危使夷狄之势强耶则吾中国之不可不治也使夷狄之势弱耶则吾中国亦不可不治也吾知治吾中国耳彼夷狄奚有于我哉譬之治家者睦其宗族制其童仆谨其扄鐍高其垣墙此治家之常法也是法也不为邻之厚而增不为邻之薄而损不为盗贼而设不为无盗贼而废盖是数者之法为吾家而设非为邻里盗贼而设也唯治天下者亦然夫中国之与夷狄其不相为用久矣仰观天文俯察地理北戎为胡门自三危而至于朝鲜所以限戎狄也南戎为越门自岷山而至于瓯闽所以限蛮夷也是中国之与夷狄风俗不同嗜慾不同彼之休戚何预吾之利害哉是故先王之待夷狄其来不喜其去不怒其欣然而朝觐也特象胥之职尔特行人之职尔吾心初不为之骄其悍然而侵略也特司马之职尔特士师之职尔吾心初不为之沮彼方纷然自来自去而治吾中国者亦未尝一日废焉及至后世当夷狄之强则自以为危危则戒戒则治当夷狄之弱则自以为安安则怠怠则乱故夷狄之强弱虽不足为中国之安危而实兆中国之治乱此无它为人君不能自治中国而每以夷狄为轻重也汉自宣帝之前匈奴盛而汉以治自宣帝以后匈奴衰弱而汉以乱观宣帝以前太史之所书曰某年匈奴入云中某年匈奴入上郡某年匈奴入朔方诚艰难多事之时也观宣帝以后太史之所书曰某年斩郅支单于祠郊庙某年唿韩邪单于来朝改元某年单于来朝赦天下诚太平无事之时也有艰难多事之形而天下反治有太平无事之形而天下反乱独何欤多事则戒而脩政无事则怠而佚豫此治乱之所以分也吾尝谓汉祚之亡不在于元帝而在于宣帝不生于王莽之强而生于渭桥之谒焉彼匈奴自高帝以来桀骜不賔非祖宗之治不若宣帝特其势自强耳及宣帝之世欵塞来王非宣帝之治过于祖宗也特其势自弱耳初无一毫预于巾国而宣帝乃以为功光祖宗张皇其事以震耀于后世元成以下习熟见闻遂以为祖宗之所患者独匈奴今匈奴既服则天下无复多事矣遂般乐怠傲以至于亡岂非宣帝有以启之耶自古深谋逺虑之士多以为无外患则有内忧晋与楚战于鄢陵范文子不欲战曰盍释楚以为外惧乎此知其一而未知其二也夫人臣之告其君不能使之悟而徒欲其惧使夷狄敌国常强则君犹警惧敌国之患去则君必骄矣是其说虽足以致今日之惧亦所以启他日之骄得失适相半耳盍若告人君以治内之说彼夷狄敌国之或盛或衰外患之或有或无皆无预于吾事惟专意于治内而已如是则吾说可以常行而无弊矣此又进言于君者所当知也十先生奥论註续集巻八十先生奥论註续集卷九钦定四库全书十先生奥论註续集巻九西汉论陈傅良项羽昔者邓侯不杀楚文王而楚卒灭邓楚子不杀晋文公而晋卒败楚项籍不杀高帝而汉卒诛项氏志士至今惜之呜唿必杀其所忌而以得国则安知天下之祸将不出于其所不足忌者哉夫变之来也无常而英雄猾桀其伏也无尽变之来也无常则不可以逆定英雄猾桀其伏也无尽则形索而计取也必不及是故详于禁者有法外之遗姦工于谋者有术中之隐祸诗曰鱼网之设鸿则罹之网以伺鱼也而顾以得鸿天下之事又焉用专于其所图而淫怒焉以逞哉夫专于其所图而淫怒以逞者则必有所不可支者根之于其不意昔秦覆灭诸侯其所忧者六姓之逋士也于是不爱重寳致天下之豪杰而殱其党始皇之为计亦宻矣而不知乱秦者则刑余之㺯臣而卒亡之者皆其不虞之厮𨽻戍卒也高帝定天下亦惟韩彭黥布易动而难蓄二人死宜于果无事者而禄产之孱弱几盗天下孰谓秦汉之盛而忌此族哉由是观之患不在于纵敌而多杀无益于弭冦故先王无尽敌之术而有无敌之仁非其佚冦之为虞而惟速冦之为惧盖以吾为致力焉于此足矣而掩诈以堕雠而幸其不吾衅则亦不敢知也抑尝观书至于周公之命微子乃曰洪迺烈祖万邦作式且以新造之周待未尽亡之商而侯其贤子则锢之之辞隄防之具也宜悉而周公劝之以祖若不屑于留天下而欲其复商之旧云者至于所畏则无告穷民而其势不能患乎上者呜唿周公可谓知所畏矣彼范增者滋羽之暴徒欲毙汉于一击吾恐项氏之忧不在沛公而在肘腋之间也项羽吴王濞天下之大利非利于小者能图之也图天下而利于其小则终不足以有就何者所安者陋焉能及逺见其食而贪焉是不过饱其欲则已矣昔黥布崛起淮南薛公遂揣其必无上计高帝一见陈豨决知其为易与盖以布骊山之徒必甘心于长沙而无后虑豨不能守邯郸而负漳水其志固已狭矣姦雄盗贼之所不得志于天下其惟利于小而害之也哉故项羽捐关中之胜而荣于归故乡之楚吴王濞不趍洛阳用武之地而豢于食梁以厚其资君子已知其不能西矣人皆咎羽却韩生之谋吴有桓将军不能用以愚观之二子之计行亦仅足纡吴项之死而已鸟能使之得志乎以羽之浅中其易盈也如此岂复有王者之量设得全关而居之亦不保其踯躅而东也以濞之冒于一逞而急于徇地之利虽至洛阳亦岂能安食敖仓之粟以徐应汉军之懈哉犹将疾驰而尝试之矣鸣唿羽日跃而东濞以其锐疾驰而尝试之是岂足以当高帝百战百败之忍挠条侯坚壁之守哉不失之彼则失之此利于其小而克有就者未之闻也昔重耳之亡至齐而遽安从者力以为不可刘季入秦一无所贪范增已信其有大志自古觇人之成败者其说盖如此范増高祖畏范増几为所祸者数也范氏在岂眞足以帝楚者哉君臣之间非其相济不足之患而惟其相正以裁其过之难项氏之毙惟其暴也力罢于亟战勇衰于屡逞而恩信失于好杀是皆羽之所以取亡而増也又佐而决之犹御奔马且疾鞭马汗而不知止以速其逺至焉有不败者哉是故亚父未去楚亡兆矣何者其锐略尽则其末固易与也盖尝论之羽虽悍戾犹有可感而入者欲坑外黄而愧于舍人儿之一言欲烹太公而悟于项伯之微谏则戮子婴贼义帝斩韩生阬秦二十万衆亚夫独不可尝试晓之耶不惟不晓羽意者増实教之也观其始末劝羽自急攻之外无异策是所谓火济火也始増之计一行而楚果亡汉则羽又一秦也増又一商鞅也天下岂能久安楚也哉管仲相桓公桓公好内而管仲亦三归桓公死五公子争立齐乱者累世君子曰齐之乱管仲为之也仲不约公以礼而滋其淫君子咎以乱齐况増怒羽而虐其民则弊楚之咎非増而谁鄢陵之役范文子不欲战盖忧厉公之侈将以全晋也高帝之所以胜亦萧何留侯全之而已其迁于南郑与淮隂自王帝有所不能忍者向微二子几以怒败而増则欲疾攻恣杀以就慄悍之项羽岂所以全羽者乎色气盛于年少而志量浅于更事之不多増以垂老谋楚而暴不减籍若其尚壮殆将尢焉呜唿是虽高帝之所畏吾意萧相国留侯未尝不笑其踈而堕于其画也哉张耳陈余郦食其图天下者自有天下之势书生之论不知也图天下而守书生之论不败事者寡矣昔者秦之趍亡陈吴刘项之徒崛起荆棘以匹夫争天下无只民块土以为之阶其势非可以仁义为也故惟急攻而疾战寸攘而尺取世谓十夫逐鹿一夫得鹿九人拱手倚人以为外援则不足以自固矣而陈余张耳以立六国之说荐之楚渉以弱秦郦生亦以其谋用之汉高以桡楚吁书生之陋如此哉夫六国之君亟用其民而鱼肉之卒不能守一折而入虎狼之秦天下之苦六国者不减秦也知秦之可亡而不知六国之不可复其术固已疎矣况夫六国之后而能信其民果不为陈刘之忧也哉盗主人之金而寄诸其邻责其不吾归不可也以匹夫谋人之天下而又借助于人是更生一敌也以项氏之强掌握土宇裂置诸将而王之不保其不叛楚天下既定汉髙帝刑白马以封功臣恩甚渥也然环视而争衡者没高帝之齿而不絶孰谓抢攘之际凭之以掎角而能使之不吾敌耶呜唿将以仆敌反以滋敌此书生之论图天下者不为也张良夫人惟有所爱也而后有所溺方其溺于所爱而视天下无以易此也是以不可夺则有天下之所可爱者而甚于其所溺者以动之亦将忘其中而忽变其初何者所乐则大于彼也昔者陈子车死其妻与其家臣谋以殉葬定而后告陈子亢子亢曰彼疾固当养者孰若妻与宰得已则吾欲已不得已则吾欲以二子者为之也于是弗果用且其所以谋殉葬者爱其夫与主也而不免以身为之爱其夫与主岂甚于爱其身哉夫惟其爱夫与主也而不暇言礼则与之辨理之是非而必亡以禁夫惟其爱身者尤甚于爱夫与主也则与之以不死之利之势将至于自沮是故人情之偏可以利诱而不可以理刼呜唿彼其偏于情也岂不知夫越理也而不能自胜是以冒为之而于人之议也弗顾以姑快其欲而晓人者持区区之理以厌服之无惑乎攻之而愈坚却之而愈戾也高帝之立如意也唯爱而已矣爱之入于内也固则视嫡庶之说末焉尔虽然以高帝爱戚氏岂能愈于爱汉耶且其始也以为如意之贤足以嗣其位而惠帝之弱不足以堪是以有废立之谋葢其谋生于为天下之公而成于女子之私于此也非有天下乐于归惠帝而弗顺于如意之已形观之而折之以其末尔之说求攻其既固之心则亦甚踈是故叔孙通之徒力争而不可得四皓一侍太子以安呜唿委之以不争之便而示其利于无意之地若留侯者亦巧于悟人也矣赵欲以长安君质齐太后不可大臣强谏太后益怒左师触龙以王赵之福一说而行夫以质齐之辱而可以博王赵之福则虽妇人犹忍小以就大彼高帝以艰难辛苦仅得之天下而其人安于太子亦必不肯弃天下之所安而付之于其所嬖而不保其不危故曰留侯可谓巧于悟其君者矣陈平古之君子正矣而不固谲矣而不诈故宜其粹然者甚严而不乱而亦或曲而通焉以济其所遭之穷昔者尝怪阳虎以瞰亡归孔子豚夫子亦瞰亡而往拜之且诡道以要见虎之贱为也而圣人袭其为而报之以其意则无乃害吾诚者伯高之䘮冉有摄束帛乗马以将之孔子曰是使我不诚于伯高愧弗躬也而圣人于此则奚为而弗愧盖彼以诡要吾以诚报则是小人之智中也凡小人之中则君子之危也夫子以圣闻鲁而虎得以中则小人之心谓君子可以巧致而天下之竒祸则必自此集矣是故掩吾之不意者不可以情往刼吾之所必至者不可以眞遂虽孔子亦有之而非所以害道则亦正与谲并行而后可以济天下之事也欤尝观管仲晏子皆齐之贤大夫也管仲近谲晏子近正而晏子之功卒不大于管仲何者谨守者拙于谋而多变者善适机㑹也后之君子道散而学不明有才者趋利而耻于为非者过拙是以士之正者不过廉畏而介洁而其谲者则入于桀猾姦雄而不可御夫惟廉畏而介洁故居天下之名而不可与成功而桀猾姦雄故虽足以成天下之功而又不可与有守昔者尝闻楚汉之际天下之人廉洁好礼者归项顽钝无耻者归刘高帝收屠贩之徒卒以灭楚而项羽所谓骨鲠臣往往诛斥当是时田横有死士五百人而亦无救于亡魏无知荐陈平则曰取其竒谋而不取其行呜唿彼惟其廉洁好礼也则间之而易踈攻之而易穷而此得以顽顿无耻者徐伺窃应以乗其隙是以楚亡而汉兴然而天下已定叛者四起必屠戮殆尽然后无事然则楚之士盖不足与成功而汉之士亦非所以守天下者哉世之君子欲以楚之亡而收汉之利固踈矣而惩楚之失专于用汉之士者亦异日之忧也韩信世之君子葢有忠而被戮者矣然未必皆其不察者之罪而或者亦自取也夫可疑之形见则徒信不足以自孚相忌之隙开则徒廉不足以自洁是故君子之善处此也必先有以固人之心以自固其身鲁隐之欲逊于桓也公子翚谄于隐曰将为子杀桓而终立隐公不听翚卒譛于桓而弑隐悲夫隐有逊国之心而不能免者亦其断不足而无以自固也矣夫已与闻其邪说拒之而贳之虽翚不譛则桓亦不能安于隐何者彼固有无君之心而动于桓而隐之不诛则是纵桓之贼也摄桓之位而又纵其贼而不治岂所以固桓之心也哉使隐而正子翚之诛则桓将义隐之为虽有他谏不能入矣故夫君子必有所公以成其私者谓此类欤韩信不纳武涉蒯通之说其忠于汉也甚矣已而卒执于高祖天下悲之然信有以来之也信之王齐也岂不知夫高帝之情而出于强勉而独以坚汉耶武涉蒯通之说信之计可以施矣公惬天下之议而私不失为一已之谋者二子之计也而信失之呜唿其卒为汉擒也宜哉或曰云梦之会信尝斩钟离昧以说矣而卒不解则亦徒为是忍也是不然疑甚而隙大亦已晚矣惜也此计不行于二子也韩信二君臣之际非惟下之人有以自全而上之人亦有以全之者也大凡反侧生于猜嫌而离隙开于谗慝之口当是时也取之则危舍之则乱故其道莫若全之以固其心是故有所曲而予之也以竟其欢有所寛而示之也以弛其忌阳浮而厚之而隂夺其所欲是所谓借信以室疑縁公以败私虽古之君子亦不废昔者秦穆公赦食马者三百人而又饮之酒韩之战出穆公于难者皆盗马者也子孔为载书而国人弗顺将诛之子产焚书而郑衆以定夫盗不可纵也而饮之以滋恶书以治衆也而焚之则政替然则秦郑頼焉何也盖负不宥之罪者遭非意之幸藴欲逞之怒者获不争之便此固人情之所因以死也由此观之欲全夫人也如此而况于岐下之盗而其罪未彰于郑之诛子孔者哉而况于天下之大臣也哉吾观高帝诸将其方介可以义闲厚洁可以礼固者独韩信一人也而帝莫之全卒以戮死悲夫信有以取之而帝亦若无頼子之为者君子是以闵信而甚汉高也且使或者之告信也帝絷告者以归诚于信信烈人也吾见其愧死矣而何至于诈计以袭信而使之自危然则帝之心亦无信久矣或曰彼诉信者忠汉也帝而戮之无乃堕党而崇雠此景帝所以僇夫晁错也错徒死而吴楚不弭则诉者徒絷而信亦必逆呜唿是未达乎轻重之权投䑕忌器而爱牛者抟其蝱何则小固不可害大也欲以全信则何爱于一人况信之反未有形而七国之兵已西向告信者未必不诬而错则朝廷之谋主也却告之诬以安未反之大将孰与诛朝廷之谋主以说叛国哉孟子曰为政不难不得罪于巨室传曰从政者有所反焉以取媚夫得罪于巨室者以其昵乎小也欲不得罪于巨室则亦有所不爱于其小以安其大是故反焉以取媚者以安大也吁将以安大也虽媚可也而何必行诈以危诸将之心乎韩信黥布世之所谓英雄豪杰之士不于其履常居易者见之也临之以无故之辱而不怒加之以非望之宠而不惊然后可以见天下之英雄豪杰矣大凡立天下之大功非安于天下之大变者不能也士而能安天下之大变视之若无则天下有不足辨者矣何者履坦涂而遇勐兽不能不失色而却走无因而见夜光之璧鲜不按劒而顾天下之事惟出于人之所不虞者易以乱人也扬子云之寂寞也一惧而投阁谢安之闲暇也一喜而折屐人之处事不于其卒然之顷者觇之亦何以见其守哉世多言韩信黥布同功一体予观布之归汉一不如意则大恨一溢所望则大喜而信以寄食之贫跨下之辱连敖治粟之不遇一擢而拜为登坛之将受之而不盈居之而不腼雍容暇豫决楚汉之雌雄于谈笑间呜唿布之所以止于布而信之与三杰之列者此也布岂信之匹彚俦伍耶十先生奥论註续集巻九十先生奥论註续集卷十钦定四库全书十先生奥论註续集巻十西汉臣论陈傅良晁错天下之祸其积非一日也其来也有自其发也有所归世之忠臣谋士不幸以其身婴大祸之所归者固君子之所悲惋也昔者吴王濞之谋反也其志盖萌于太子博局之死而停蓄含忍于文帝几杖之赐西向之心未始不欲逞也景帝之立濞之侧目京师狺然而噬者屡矣而晁错以削地之䇿适犯其怒而泄其不逞之谋卒死谗锋为言事者戒错诚可悲也哉人之受病几死医以一药速之世皆咎医者夫医者固有罪然致几死之病者亦不得谓之无愧也景帝以儿戏杀其宗子芽蘖衅端一旦变生斩谋臣以悦叛国兾以遏其奔轶之锋嗟乎错诚有罪帝独无愧耶以愚䇿六国惟缓可以图之错之议曰削之亦反不削亦反愚则曰亟削则必反缓削则可以亡反濞以壮年受封至是垂老矣寛之数年濞之木拱则首难无其人七国虽强皆可以势恐之也错不忍十年之缓假欲急其攻而踯躅为之身殒国危取笑天下俚语曰贪走者蹶贪食者噎其错之谓耶绛灌人主之用人莫难乎越其常也躐其等而亟用之而不以来谗间之口者寡矣盖天下之情非其所素安者易以疑非其所深知者易以忽夫非其所素安者易疑故新进者常多忌非所深知者易忽故一旦而贤者未离乎见轻此情在人虽贤者有所不免也昔高宗之于傅说其知之旧矣岂眞以梦得哉惟夫踈逺之士欲举而置之贵近之右未有以信天下也故假诸梦以神之三代之习犹虑及此况后世乎孟子之告宣王曰如不得已将使卑踰尊踈踰戚不可以不重诸葛亮亦言于先主以黄忠之望素非关张之流若班爵遽同则必不悦呜唿孟子犹难之亮亦为大慼岂非以其咈天下之常也哉故夫陈平以亡楚之逐臣高帝俄置之骖乗之宻贾生以洛阳之少年文帝遽议以当路之任绛灌之于二子岂素安而深知之耶然则求其知而不见其长未必绛灌之蔽贤也而势使之也吁争名者于朝争利者于市积薪之叹虽汲黯之长者犹不能平孰谓绛灌而眞蔽贤也哉周亚夫明王之用人非惟乐其所可狎而亦必有所可忌者也天下之士峻于自居者不可屈而敢为者斯有所不自爱夫惟其不可屈也则其形似难制而其不自爱者疑于生事而好乱是以人主忌之呜唿其患盖生于疑其辨之已详也夫天子之大臣而亦必为人所畏而后可以沮姦之萌为天子大臣而循循无忤而听其土之所为则人将有所侮而动而一日有变则彼且有以辞吾责何则损其威者固挠其气而既安其无能则亦不可望其有所震立是故明君必有所伸者盖有所养也文帝之属亚夫于景也得之于细柳之日也则文帝之察人尽矣七国之变坚壁伺便以折吴楚之锋不以天子之命救母弟于垂亡之急以阙军计则亚夫诚无负文帝之託者景帝固以鞅鞅非少主臣卒置之死至于庸懦无所为之卫绾则谓其可相少主矣所谓朴厚洪毅以当社稷之寄者盖其若是靡耶故自杀亚夫汉之大臣始衰太史公曰申屠嘉死景帝时及今上为丞相者龊龊备员而已无所能发明功名有着于当世嗟乎汉之祸成于大臣之无权而所谓宰相者取充位也夫大臣无权则其势可以刼而贤者止于取充位则虽甚缪而可以无过以甚缪之人居可刼之势是故王莽得易之以为资而其端则出于孝景然则汉之祸景帝为也汲黯甚哉人之好名也世之论者曰士不贵浅露而贵深沉有所不平于其心艴然溢于辞色不若夫深持不较之形泛乎不见其喜怒之为容也故王陵以面折廷争无益于安刘平勃之功大抵皆以委靡适顺得之彼一介自持者奚足逺到也哉嗟乎有平勃之志则可无平勃之志吾恐未免于佞也孔子不取乡原而取狂狷非不欲中道也恶夫小人盗中庸之名以自便也天下之患莫大乎为士者盗名以自便使世之人臣皆以长者自饰谈谐逶迤不以身婴人怒以坐收天下之美名亦诚可乐孰与人主死事耶而主不之察方以此贤之欲士无谄不可得矣昔者汉武之世汲黯与张汤公孙𢎞同列𢎞汤顺旨黯心未能平也至于以刀笔吏斥汤以诈斥𢎞积薪之叹愤不自己𢎞汤虽不皆斥黯而𢎞则谦辞逊谢引咎于已以媿黯之面毁武帝于此贤𢎞而短黯噫汤何足责若𢎞直盗名者哉孟子曰士未可以言而言是以言餂之也可以言而不言是以不言餂之也是皆穿窬之类也哉武帝于此谓贤相孟子之所谓穿窬孔子之所谓乡原者乎终军敌虽小未可以易为侮之也以易为侮敌人之国而不以取危者幸矣秦轻郑而覆鲁卑邾而败绩况有大于邾郑而侮之非天下之至危也哉然古人之有以其身犯天下之至危而卒以成大功者是非妄庸者能之也能者必天下之豪杰也何者天下之事不能皆万全也图天下之事如必待夫万全之事而后为之则事之可为者亦寡矣故夫豪杰之士有时乗不测之渊投非望之隙未见其可否之形而先决其胜负之数者盖惟以其智必之李靖必欲蹀血虏庭诸葛亮必欲取荆州耿弇之请于光武必欲先定渔阳取涿郡还收富平而东下齐三子者躬言而躬为之卒能不愆其所素定孰谓犯天下之至危而皆不足以成功耶昔韩信请兵东击齐北举燕赵南絶楚粮道樊哙亦欲请兵横行匈奴终军贾谊又欲请系单于之颈而覊南越是皆犯天下之至危越国以谋人而信与军得就其志哙沮于季布谊不用于文帝议者多以成败优劣之吁哙眞妄庸人耳贪祸幸灾信不足道者若谊之䇿使帝诚用之亦焉知其终无所就也哉贾生豪杰之士也后世其无以谊计之不行亦以妄庸愚生也哉霍光凡天下之利害自非圣人则不以其身尝焉而后知者盖寡人主之用人其利害最难知也天下之人才匿眞于似而託虚乎实虽智者易惑也故夫其人炳然其容翘然而其中无有世主必甘心焉而不疑盖亦利其便捷奋发之形若足以成天下之功则舍而为朴鲁庸钝之取也必有所不暇而亦非近于人情惟其倚之而不济用之而有穷然后反而思天下之事不可以形求昔秦穆公来由余于戎拔百里于虏起蹇叔于踈贱春秋贤君有愧其为者矣而听杞子之言覆师于殽乃悔过自警而深取乎介然无它技之臣汉高帝收一时英雄共取天下天下既定叛者九国相踵而后吕后问人则曰安刘者周也陈平智有余然难独任是故非殽之败穆公不知一介之足以託国也而惩韩彭之多事虽陈平独以智疑呜唿其亦尝也已矣粱稻药石吾审知其良于柤梨菱芡也而杂羞焉则亦柤梨菱芡之啗而不先于稻粱药石何也快于人者诱人非有误焉则亦未果却也士之诱人不甚于柤梨菱芡也哉尝始怪武帝得人盛于七国而不足以办事何也彼见夫卫霍之容若是其甚武也张周桑孔之状若是其餂而巧也公孙邹枚儒言而儒服又若是其文且秀也则以为天下之功得如是者共之亦奚无成而愈多愈不济愈用之则愈穷然后脱然自失而忧天下之计非便捷奋发者能之而提孺子之命寄之朴鲁庸钝之霍光而光果有以当其心至于唐太宗平生无用人之失卒缪于一李勣由此言之武帝虽创于殽之败而太宗不自见黥彭之祸故也嗟乎霍光安汉于几危而李勣流毒数世则一霍光足以赎武帝之过而太宗之烈至于一李勣而顿隳故曰人主不幸而有所误则亦宁以其身尝之而已赵充国穷古人之权谋而巧用之者天下之竒才也嗟夫善劒者死鬬善泅者死溺恃其所长者必败则夫有才者而不闻道孟子所以知盆成括之见杀也穷古人之谋而巧用之而不知有所困不亦孟子之所忧也哉孙吴之书用之桀黠变诈相倾之谋无出焉而其间岂无养威持重缄封而不泄以自固之道世之学其法者非能用其谋之为难而能求其道深藏而时出之者难也汉家之将善用孙吴者赵充国一人而已矣善战者致人而不致于人以之伺先零之敝先为不可胜以待敌之可胜以之定屯田之䇿而穷寇勿追又以纵湟水之余卒大抵皆略其桀黠变诈之谋而取其养威持重之道故天下不见穷兵之害而收克敌之利充国垂老无将家之祸而全俱荣之身名无它养贪于廉晦勇于怯以无用御有用固兵法之最宻人之所不察者而充国知之也学孙吴而知此亦奚恶夫孙吴也哉项羽以其百战百胜之锐卒脔于汉军之刃世多以学兵法不竟咎之嗟乎羽非不竟其可用也不竟其无用之用者尔以韩信之贤其智无穷而先声后实之计不能自知而得赵之累囚然则兵法之所谓无用之用者固难察之也哉彼霍去病自谓无事兵法东方生自谓识兵法噫使去病而能知兵法无用之用则其功当不减充国方朔而仅知其所用之用是亦孟子所忧也已矣十先生奥论註续集巻十十先生奥论註续集卷十一钦定四库全书十先生奥论註续集巻十一考古论陈武高帝封建高祖封建班孟坚终始理㑹不得孟坚诸侯王表序云高帝惩戒亡秦孤立之弊大启九国可谓矫枉过正说高帝错处正在此高帝之意其实不然当时固陵之㑹用张良谋取睢阳以北至谷城王彭越从陈以东傅海王韩信要之除了河济之北荥阳以西汉所得者不以封国自荥阳以西南河以南尽以封诸大将将如今京西湖北封英布将如今京东开封所治与宋亳之地尽封彭越将淮东淮北山东尽封韩信尽将河南之南荥阳之东封三大将裂天下大半当时急于灭项籍固陵之㑹不可无此三人故尽将羽地封此三人及十二月既灭羽正月便理㑹此一项遂下令曰楚地已定更立信为楚王王淮北都下邳依旧是不将从陈以东与之以魏地王彭越号曰梁王都定陶依旧是不将淮阳以北与之初间将荥阳以东一半王韩信一半王彭越后来所封信又得而今淮北一路越只得魏故地后来所以咎髙帝只縁封之太广又却削夺之殊不知一时权宜之谋不得不如此一着才了如江南却未曽定于是时将长沙豫章桂林象郡南海立吴芮为长沙王尽有古扬州之域既如此了那一边如福建一路亦未曽定于是将七闽之地尽封故越王亡诸岂有一个江南如此大了只封得两个亦可以此病髙帝殊不知后来长沙之地分南海桂林象郡立尉佗己自削长沙大半后又立南武侯为南海王依旧又分尉佗之地观髙祖图韩信了却立刘贾为荆王王东阳郡鄣郡立交为楚元王王砀郡郯郡立肥为齐王王胶东胶西临菑济北博阳城阳盖髙祖既夺三大将地了思量未有人去镇服之因且分一二同姓去其实亦不在大封同姓也又裂河北以云中鴈门代郡立兄仲为代王此是图信后方做得那云中太原等郡皆是河北之未曽封者于是以韩王信为韩王旋次图之后来韩信反既取信了后遂立赵代之地尽常山之北赵在山南邯郸代在山后以代地辽逺数有胡冦于是颇取山南太原之地益属代云中以西别立一郡而稍削其地盖髙祖时代已无北边此又是一件到这里着意取梁夷其三族分作两处罢东郡颇益梁罢颍川郡颇益淮阳后淮南王布反既取之而立吴王濞燕王绾反既敢之而立燕王帝盖欲旋以措置未毕而崩要之此事恵帝以后合当理㑹只縁不识髙祖之意一向不整理所以文帝时贾生出来献言欲分王子弟地人议论髙祖当封国太广者已失髙祖意至武帝时用主父偃之谋夺诸侯王地封王子弟而诸侯大弱亦失髙帝之意大抵创业之君这些规模人不得尽识所以其治班駮而不可考昔武王下车之初便封舜之后周公深识此意后来却立三监周公可为深识武王意太史公表序曰天下已定骨肉同姓少故广疆庶孽以镇抚四海用承卫天子郡八九十形错诸侯犬牙相临乘其阨塞地利强本干弱枝叶之势此稍得髙祖意后人议论髙祖道他王诸将地稍广后皆诛灭不如汉光武诸将地不过列侯能保全功臣人都道伊议论好然髙祖本意不如此封建古者天子之封建诸侯非有不得已禹㑹诸侯于涂山执玉帛者万国周之时尚有千八百国岂皆不得已哉封建之法极好古者内诸侯禄外诸侯嗣内外既无轻重而又常出入迭为之列国之卿命于天子而诸侯每嵗贡士以士之贤否为赏罚或益爵或削地夫天子之卿而在诸侯之国而诸侯之士又在京师岂非封建之为良法哉自后魏徙都洛而旧臣皆留于邺北不得为京师官终身迁转不过白直而终成六镇之乱此不知内外之势者也唐藩镇之乱亦以节度留后皆得自辟置焉乌重𦙍到河阳未数月而石温洪造之徒尽为罗而致之而韩昌黎且在董晋幕府此皆不知古贡士之意若依古之封建岂有弊哉贾谊是为识封建者曰汉之傅相方握其事数年之后各徧置私人汉法诸侯王惟得食租税而已事皆隶于傅相子厚不知封建之法只縁诸儒纷纷异同故子厚一笔勾断曰非圣人意也此正如王嗣辅说易一笔勾㫁爻象而専空谈也明堂自经遭秦火而六籍无全书自经无全书而议礼无定说郊祀一也而惑于分祭合祭之义享帝一也而惑于五帝六帝之论是以议礼之家名为聚讼而举事之际莫知适从将讲一仪将定一制则论如猬毛各持所见左右诋訾互相矛盾泛然无所底丽终于不立而止呜唿无惑于明堂之制在后世尤为纷纷也昔者齐宣王欲毁明堂孟轲告之以欲行王政则勿毁孔子适周考明堂则喟然而叹以谓吾今知周所以盛审孟子之言则明堂者王政之所由行审孔子之言则明堂者周之所以兴是则古人建明堂之义可以意晓矣虽制有沿革时有同异而建立之意未始不一得其意则制可以义起泥其制则意与制俱亡歴考自古圣帝明王之所以建是室者制度固未始一也黄帝有合宫之号虞舜有总章之目夏有世室之名商有重屋之称至周有明堂之制而其为制虽有一殿五宫之列九筵七筵之殊复道重屋之异八尺三尺之杀疑若不同大抵于此享上帝以谨祭祀之礼于此㑹诸侯以正朝聘之仪于此养三老以尽恭敬之实于此颁月令以顺四时之气无非行王政而已有能得古人建立之意固不泥古人异同之制也尝怪后世游学之士不能求礼制之意好为是古非今託圣人之言以为髙而骇当世之俗以为诞遂使制度无以自立尚多有之唐贞观尝欲定令立明堂矣然惑于崑崙复道之説卒以不立而止緫章间又尝下诏立明堂而惑于九室五室之说卒亦不立而止岂知今古合于一时通制度起于一意则明堂夫岂不立哉史官周鼎古者诸侯无私史盖周官称天子外史掌四方之事达四方之志诸侯亦各有国史者书国中之事以达于天子也天子又时巡狩以察之有二伯以询之有内史以董之故列国之史多藏之周室孔子亦西观周室论史记旧闻反于鲁而次春秋孟子曰晋之乘楚之梼杌鲁之春秋其义一也今考之晋史自殇叔之时始有之楚自武王以上有世次而无年月鲁之春秋乃自隠公始则非诸侯之私史亦宗周以来有之非西周之制也不特诸侯之史藏之周室而列国之图志亦藏之周室春秋之时所以诸侯问鼎之轻重小大者以周鼎象物每鼎象周之山川形势战国之君所以急于吞二周据图籍者亦以形势险要尽在周也得周鼎亦可识天下矣王孙满答楚子极好未必是设辞如战国时周人方设辞曰一鼎当九万人扛九鼎当当八十一万人汉武帝汾隂之鼎未必周鼎春秋之时诸侯国有鼎者甚多故郜鼎在宋黄鼎在晋吴鼎在鲁汉之所得者岂是周鼎周鼎岂得不为秦人铸为金人八十二万天人乎史官凡官非可转移执事者世官也古人命史官尤为不苟须是世史官始从而任之如从司马谈之后有史迁班彪之后有班固至于唐史官皆得以终其身如刘知㡬之后有刘餗父子世守亦复可考虽有迁转使命彼皆得以史书自随而遂其职正欲其文成一家事出一人本末相该前后相贯唐史之可攷者以此耳今世以史馆之地为士大夫迁转之所来者茫然不知所自去者亦不以为意故某朝某事脱有隠没某年某月或有参错他时史官亦不肯身受其责而朝廷亦难执此以责之鲁有卜齮卜楚兵晋有卜偃秦有卜徒父梁有卜招父皆以卜氏鲁有史克太史晋有史苏史黯史赵史墨卫有史华皆以史氏一本之古人岂惟史官世世不易百官乐工亦世掌之此其所以精欤明厯厯非圣人不能作非儒者不能明而巫史无与焉自后世厯责巫史占筭推步之说胜而厯始紊矣古之治厯者非专屑屑于是也羲和仲叔之官尧实命以厯象日月星辰之事然星鸟星火星虚星昴盖以正因析夷隩之序而定闰成嵗又以釐百工熙庶续尔舍尔亡考也周礼有太史太史日官也其职则正嵗年以序事颁之于邦国都鄙而已闰月诏王居门而已舍是无事也古之治厯者大要则戒民事而谨天时民事得而天时正则其厯定而明厯者亦曰审农事先后兴土功之终始布徳施恵之不可失时焉耳故定之方中而宫室以兴三星在天而婚姻以举辰角天根之见而除道成梁之不可后昏参旦尾之中而田功播殖不可缓以至木见而备藏驷见而具冬裘火见而修城郭举先王所以为民之政而稽之天文先后始终皆不可紊者明厯如此巫史之事未之前闻春秋之间盖有太史凡卜田宅占云日者皆称太史则太史殆隂阳家流也然而书崔杼者书赵盾者亦称太史则太史又兼记注不专占卜而已盖当时儒者皆兼九流之学而通天人之际故夫史伯以祝融之功而知楚国之必兴史赵以虞氏之徳而推陈氏之未亡其议论据证有絶人者非若后世淫巫瞽史专以占筭为事掌厯者犹有先王之遗意也至汉而司马谈父子为太史令盖以论着为职而兼掌天官然而身为儒者为天子直笔察天时不能明古人治厯之占筭矣观迁尝奏厯纪废壊汉兴未改正朔武帝诏迁与儿寛等共定太初厯则太初厯迁所定也其数起于黄钟之律以八十一分为统毌候于上林清台晦朔弦望最密占筭亦明矣洛下闳定八百年后当差一日以时考之盖不俟八百年也至建武才百余年已差矣又何其不定耶愚故曰自后世以厯责巫史而厯始紊矣今之治厯者抑不知将为古人之谨天时戒民事乎抑为后世之占筭也将责之儒者乎将责之巫史乎诚责之儒者耶则定蔀统元推步占考有所未暇而天时民事则固儒者之所讲有非巫史之所得与也孔子作春秋日食或不书朔正月二月而书无氷十月而书陨霜杀菽十二月而书陨霜不杀草学者以为纪异未必皆纪异也其殆天时之失夏书城郎春书延厩冬书筑圃其殆记土功之奏农事之害乎圣人考厯盖若是耳孟子曰天之髙也星辰之逺也苟求其故千嵗之日至可坐而致也孟子求之其故夫子作春秋之意非星官厯翁之事也愚故曰厯非圣人不能作非儒者不能明而巫史无与焉者此也十先生奥论註续集巻十一十先生奥论註续集卷十二钦定四库全书十先生奥论註续集巻十二治道论叶适府兵前辈论府兵皆以为兵农之合子细考验却不然府兵之立乃是兵农之分而儒者但说先王寓兵于农先王何曾寓兵于农治天下之道分田使之耕筑室使之居既有以衣食之则不可无以自卫故教之为兵本以自卫非以求胜亦非用是以求胜故天下之民皆可以为兵先王以仁天下为心只就他身上理㑹调发征行所以用也皆有常数其后春秋战国力争本是自要争土地计较胜负竭民以从之秦之末世至白取民为兵穷边极逺终嵗暴露卒死于锋镝之下至于室家不相保父子不相见汉世盖尝㨂精锐特置名号别立营屯要之其数甚少或大征伐尽是发天下民为兵苻坚欲伐晋自言计吾士卒可得九十七万当是之时天下萧然何縁得许多兵盖将民数尽计之大举伐晋民皆尽发西魏宇文周所以就中间别立头项盖苏绰辈稍欲休息其民遂令各募一项人为兵蠲除科徭不复他役国家既可以长享为兵之利而民得家出一人之外亦且可以自安后来法度渐修立至太宗府卫既成农遂不复为兵亦不复为农兵农之分所以终不复合人但见其寓兵于农便以为得先王之意盖不细考耳及府兵法变而安史之乱天下复被为兵之苦杜子美有诗数篇皆言此事盖民之为府卫者既得以免征徭之患有复除之利而其他在野之民不知为兵于民则有利遂至今日先王之制不可复反亦是置府兵之过何者盖当时府兵既立上面一段事都忘了不知民皆当为兵但记得府卫耳所以府兵既坏不得不变为彍骑又不得不变为藩镇朝廷自募人为兵竭太府之财以养之如京师养兵使官官掌之藩镇各自募人为兵亦竭境内之财以养之此内有禁兵外有藩镇之兵如李泌之流但知府卫当复而不知先王之意自后镇兵日重至五代人主之废置社稷之安危国家之存亡皆兵执其权太祖因之内聚重兵于京师外而分戍天下自此绵延遂以养兵为重如欧公所言兵㪚于府将归于朝故士无失业而将无握兵之重皆习见近日养兵之多治兵之难所以思府卫为善其实以五帝三王本末源流论之府卫成而兵法益坏乃是苟一时利民之近效而非古人经国之逺图苟简做成使天下知有府兵而不知先王之制至府兵既坏遂为今日养兵之祸举天下之大养百万之兵不耕不战坐食县官天下之财自十八以上皆以供军所以谋臣智士朝夕经营弊精疲力奔走议论穷年卒世而无所定此岂礼乐之未明教化之未备只縁许多兵在这里措置不暇遑遑汲汲竟无了时若就唐论之其置兵却稍善捍边之兵各自精锐练习足以当疆场之事而内郡不知有边鄙之警或征伐四夷不过间遣将发少兵以助之当唐之盛所以能常以少弱击衆大拓地最广灭国最多而不见用兵之难然府兵所以易坏者亦縁立法太宻上下急迫盖使人长为兵则一家之赋税皆当尽免若京师宿卫之兵则当参用汉法时复募人如五校羽林佽飞之类盖府兵近处畨上犹可其在外郡逺处如何教他来得太宗要合天下之大做一国做了殊不知成周所以立法最详而不觉其烦碎者成周止治一国不过王畿千里之内今若举天下之大州府县道必欲尽发兵于京师此不可在逺者只可使自卫其郡县若使人人必要都来京师此事甚难不可行天寳以后人主甘心于边功大段调发逺戍民益无以为生杜子美所谓一从十五北防河便至四十西营田去时里正与裹头归来头白还戍边太宗初无边戍之事若当时立法稍寛虽有暴君汚吏亦未敢尽废惟其立法太密所以易弊也今举天下之财尽以养兵犹且不敢惮当时若蠲免数十万家未能当数郡之赋入何故不为耶租庸调自古天下之田无不在官民未尝得私有之但强者力多却能兼并衆人之利以为富弱者无力不能自耕其所有之田以至转徙流荡故先王之政设田官以授天下之田贫富强弱无以相过使各有其田得以自耕故天下无甚贫甚富之民至成周时其法极备虽周礼地官所载其间不能无牵合牴牾处要其大畧亦可见周公治周授田之制先治天下之田以为井井为疆界嵗嵗用人力修治之沟洫畎浍皆有定数疆井既定人无縁得占田其间固有弱者游手者不耕却无强民贪并之害后来井田不修隄防浸失毁坏絶灭至商鞅用秦已不复有井田之旧于是开阡陌阡陌既开天下之田却简直易见㸔耕得多少惟恐人无力以耕之故秦汉之际有豪强兼并之患富者田连阡陌而贫者无立锥之地虽然如此犹不明説在民但官不得治故民得自侵占而贫者揷手不得不去而为游手转而为末业终汉之世以文景之恭俭爱民武帝之修立法度宣帝之励精为治却不知其本不如此但能下劝农之诏轻减田租以来天下之民如董仲舒师丹虽建议欲限天下之田其制度又却与三代不合当时但问垦田几畆全不知是谁田又不知天下之民皆可以得田而耕之光武中兴亦只是问天下度田多少当时以度田不实长吏坐死者无数至于汉亡三国并立民既死于兵革之余未至繁息天下皆为旷土未及富盛而天下大乱虽当时天下之田既不在官又亦终不在民以为在官则官无人収管以为在民则又无簿籍契劵但随其力之所能至而耕之元魏稍立田制至于北齐后周皆相承授民田其初亦未尝无法度但末年推行不到头其法度亦是空立唐兴只因元魏北齐制度而损益之其度田之法阔一步长二百四十步为畆百畆为顷一夫受田一顷周制乃是百步为畆唐却是二倍有余此一项制度与成周不合八十畆为口分二十畆为世业世业是一家之田口分须据本来人数占田多少周制八家皆百畆唐制若子弟多则占田愈多此又二项与成周不合所谓田多可以足其人者为寛乡少者为狭乡狭乡之田减寛乡之半其地有厚薄嵗一易者倍授之寛乡三易者不倍授工商者寛乡减半狭乡不给亦与周制不同先王建国只是有分土无分民但付人以百畆之地任其自治盖治之有伦则地虽不足民有余苟不能治或徳不足以怀柔民不心恱而至则地虽多而民反少唐既止用守令为治则分田之时不当先论寛乡狭乡当以土论不当以人论今却寛乡自得多狭乡自得少自狭乡徙寛乡者又得并卖口分永业而去成周之制虽是授田与民其间水旱之不时凶荒之不常上又有赈贷救䘏使之可以相补助而不至匮乏若唐但知授田而已而无补助之法纵立义仓赈给之名而既令自卖其田便无恤民之实矣周之制最不容民迁徙惟有罪则徙之唐却容他自迁徙并得自卖口分之田方授田之初其制己自不可久又许之自卖民始有契约文书而得以私相卖易故唐之比前世其法虽为粗立然先王之法亦自此大坏矣后世但知贞观之治执之以为据故公田始变为私田而田终不可収盖縁他立卖田之法所以必至此租庸之法每丁入粟二石为租调随土地所宜绫绢絁布皆有差用民之力嵗役不过二旬不役则収其庸日三尺此即孟子所谓粟米之征布缕之征力役之征也然孟子却云用其一缓其二不敢兼用以取民唐初正要立法之时乃用战国苟简之法尽取诸民周制用民嵗不过三曰虽立法于此其实未尝尽用今唐用民力非特倍其六七为一定之制否则必収其庸此正犯孟子之所讳盖唐初君臣不学无术所以至此其间有近古处如里有手实具民之年与地阔狭为乡帐乡成于县县成于州州成于戸部古者所谓均民之田先自比闾族党始以至于国都而后达于王府所谓民之贫富有无强弱之数都要自夫至纎至悉处做成而唐亦能自根本处做去但其后无继耳如国有所输先奏而敛凡嵗敛之数书于县门坊村与衆知之此却是他元立法好处当时先王分民以田自至纎至悉处皆与民谋虑经营朝廷之上所以建官立司又是为民而设所以做得一件事成今其勤劳忧叹之诗可见唐但付其法于守令守令既不能徧行其境内故虽有良法美意竟做不成何况又有苟简处虽是授田有式租庸调取民有定分只縁当时许其卖易未几天下之田十已八七变为私田矣其后官虽欲授民己自无田由此田制易壊至于今官私遂各自立境界民有没入官者则封固之时或召卖不容民自籍所谓私田官执其契劵以各征其直要知田制所以坏乃是唐世使民得自卖其田始前世虽不立法其田不在官亦不在民唐世虽有公田之名而有私田之实其后兵革既起征敛烦重遂杂取于民逺近异法内外异制而民得自有其田而公卖之天下纷纷遂相兼并故不得不变而为两税要知其弊实出于此礼乐唐世礼备乐缺唐志所载其间仪品最宻节目最详贞观初己自行得一畨上下仪制整肃施之宗庙朝廷交际各有其节张说开元礼又从而为繁缛盛大之文盖遗文古事在开元方始毕具张说适当盛时故能铨採详备如此礼乐既至开元而备然自此亦遂坏矣古之圣人以礼乐治天下因人情而不敢过使之上下可以通行此所谓就他本根处做工夫后世为礼苟简但文饰已备便休更不复以推行坚久为意而以礼文亟备为心所以开元之后人主狃于奢泰隄防决坏别开门路遂至崇非圣之书行不经之礼求方士神仙以为乐汉世亦如此礼文至武帝稍备武帝以为治天下止于如此故其欲无穷唐至开元之礼备而𤣥宗之心亦遂坏故曰礼乐非圣人不能行非积徳不能兴其上下和合君臣际㑹皆能通知礼乐之情伪为治之时斤两皆到一处政事备举室家给足夺攘之祸屏息信逊忠厚之心油然而生各就本身做到然后为礼乐之成而成康之盛号称礼乐最备后世则不然但考求其节目考论其制度使为礼乐之备不知精神运动全不相闗则礼之备乃所以为礼之坏也汉武帝唐明皇同出一律乐之要处在于声音感人不知舜曰予欲闻六律五声八音在治忽以出纳五言汝听皆就微眇处察之则欢乐愁怨悲伤愉佚皆由声音可见古之圣人薰陶天下之人纳之于律吕导之于五声和之于八音播之于钟鼓拊搏管磬弦匏上自天子下至庶人同出于一便是礼之至乐之极以之事天则天神降以之事地则地祗格以之祭山林川泽神灵并至福祥自臻他全自人本心做出以礼乐为正其所以防范斯民周旋情伪之至皆是礼乐之功用惟不可化者然后以刑折之此朝廷之上所以不可一日无礼乐也后世治天下不如此但以刑法狱讼簿书期㑹为本而以大势服民乃是劫持天下之道使以力相从别去不得方始更要立礼成乐却是别立一箇道理根脚不牢所以做不成汉时贾谊董仲舒刘向王吉为之臣者欲兴礼乐而其君不可唐太宗欲兴礼乐而其臣不能虽君臣各有所偏然汉唐礼乐自无縁可以制作文中子载王通河汾往来之人房杜王魏皆许以经济之才独是礼乐不许惟以许董常不知就使董常在礼乐又如何兴得文王之诗言雍雍在宫肃肃在庙不显亦临无射亦保有这般资质方可与务礼乐自立国之始至于治国之成须是逐节做得无憾处唐太宗贞观之治于一二节已做不尽而况礼乐之由兴自非太宗资质之所及也古乐最是散亡而唐制度尤为苟简不复可考只是器数已不能合所谓律度长短自天寳后更安史之乱尽用胡乐雅乐于是而亡乐本起于黄钟之律天下之数皆由此起然其说不一其义难知往往当世明智之士敝精力以求之犹未得其当本朝仁宗世尽合天下论乐推本其致迄无成説财计理财与聚敛异今之言理财者聚敛而已矣非独今之言理财者也自周衰而其义失以为取诸民而供上用故谓之理财而其善者则取之巧而民不知上有余而下不困斯其为理财而已矣故君子避理财之名而小人执理财之权夫君子不知其义而徒有仁义之意以为理之有必取之也是故避而弗为小人无仁义之意而有聚敛之资虽非有益于已而务以多取为恱是故当之而不辞执之而不置而其上亦以君子为不能也故举天下之大计属之小人虽明知其负天下之不义而莫之䘏以为是固当然而不疑也呜唿使君子避理财之名小人执理财之权而上之任用亦出于小人而无愧民之受病国之受谤何时而已夫聚天下之人则不可以无衣食之具衣食之具或此有而彼亡或彼多而此寡或不求则伏而不见或无节则㪚而莫收或消削而浸微或少竭而不继或其源虽在浚导之无法则其流壅遏而不行是故以天下之财与天下共理之者大禹周公是也古之人未有不善理财而为圣君贤臣者也若是者其上之用度固已沛然满足而不匮矣后世之论则以为小人善理财而圣贤不为利也圣贤诚不为利也上下不给而圣贤不知所以通之徒曰我不为利也此其所以使小人为之而无疑欤当熙宁之大臣慕周公之理财为市易之司以夺商贾之赢分天下以债而取其什二之息曰此周公泉府之法也天下之为君子者又从而争之曰此非周公之法也周公不为利也其人又从而解之曰此真周公之法也圣人之意六经之书而后世不足以知之以此嗤笑其辨者然而其法行而天下终以大弊故今之君子真以为圣贤不理财言理财者必小人而后可矣夫泉府之法敛市之不售货之滞于民用者以其贾买之其賖者祭祀丧纪皆有数而以国服为之息若此者真周公所为也何者当是时天下号为齐民未有特富者也开阖敛㪚轻重之权一出于上均之田而使之耕筑之室而使之居衣食之具无不毕与然而祭祀丧纪犹有所不足而取于常数之外若是者周公不与则谁与之将无以充其用而遂与之也则民一切仰上而其费无名故賖而贷之使以日数偿而以其所服者为息且其市之不售货之滞于民用者民不足于此而上不敛之则为不仁然则二者之法非周公谁为之盖三代固行之矣今天下之民不齐久矣开阖敛㪚轻重之权不一出于上而富人大贾分而有之不知其几千百年也而遽夺之可乎夺之可也嫉其自利而欲为国利可乎呜唿居今之世周公固不行是法矣夫学周公之法于数千嵗之后世异时殊不可行而行之者固不足以理财也谓周公不为是法而圣贤之道不出于理财者是足为深知周公也乎且使周公为之固不以自利虽百取而不害而况其尽与之乎然则奈何君子避理财之名苟欲以不言利为义坐视小人为之亦以为当然而无怪也徒从其后频蹙而议之厉色而争之耳然则仁者固如是耶今天下之财亦可得而畧计矣黄帝尧舜以来财之在天下今其不知取者几也秦汉之后创取于民后世日以増益今其弃而不求者几也天下之遗利天下之所不知不得而用之者几也抑犹有上之所未敛者乎抑已尽敛而不可复加欤然则有民而后有君有天下而后有国有君有国而后有君与国之用非民之不以与其上也而不足者何说今之理财者自理之欤为天下理之欤父有十子阖其大门日取其子而不计其后将以富其父欤抑爱子者必使之与其父欤抑孝其亲者固将尽困其子欤抑其父固共其子之财者欤然则今之开阖敛㪚轻重之权有余不足之数可以一辞而决矣奈何以聚敛为理财而其上至于使小人君子以为不当理财而听其絶而不继若是者何以为君子哉十先生奥论註续集巻十二十先生奥论註续集卷十三钦定四库全书十先生奥论註续集巻十三治道论叶适士学天下之物养之者必取之养其山者必材养其泽者必渔其养之者备则其所取者多其养之者久则其得之也精夫其所以养之者固其所以为取也古者将欲取士而用之则必先养之故族党州乡皆为之学在诸侯者达于国学在天子者达于太学其在诸侯之学者必达于天子之学性有仁义圣智之本行有中和孝友之实教有歌舞进退之容诵有诗书礼乐之文其为术也备而详故其取之也必得其隽异之甚者夫必待之以卿相而养之既若此矣其后世衰不复取士而养之之术壊至于两汉有急士之心不暇于养而遽取之多为之科目以待其来者其所选拔有不暂而为卿相于是天下之士始去本忘实争为其名以应之虽其所以得之者犹有所取之而视三代则已陋矣后世习见其事始以不养而取者为士之常故人材衰薄乃不足以庶几于两汉嗟夫岂三代之士独贤哉然独未至如今之世既养而不取虽取而不养而其养之也常于其所不取其取之也常于其所不养事具而其法不举两异而莫适为用此亦执事大臣因循之过也今三嵗诏举进士州以名闻者数千万人礼部奏之而天子亲为之发策于庭去为州县吏者数百人而与大政当国论者取焉侍从人主之左右者取焉諌诤弹击者取焉有不暂而遂至者焉然其在髙等者天下多以其词艺为不当得而况乎其人憃騃浮躁乡里之无行者巍然躐处于其上朝廷既已取之虽知其不可而亦不敢较则取而不养此天下之所共知而莫能革者也今州县自岭海莫不有学宫室饩廪书籍器用无所不具来学者诵读之声嵗月不息州必有师而教之其礼甚优其职甚専而又月第其进否时定其去留不知三代之学亦何以异此然而取士之法无考察之意学官与诸生汎汎焉不相知名无教无劝幸其嵗满则掉臂而去既去若素所不至者盖一官司耳呜唿四五十年矣则养而不取此亦方今之所未知也能勿为之计乎夫科举之患极矣何者昔日専用词赋摘裂破碎口耳之学而无得于心此不足以知经耳使其知之则超然有异于衆而可用故昔日之患小今天下之士虽五尺童子无不自谓知经传写诵习坐论圣贤其髙者谈天人语性命以为尧舜周孔之道技尽于此彫琢刻画侮玩先王之法言反甚于词赋南方之薄者工巧而先造少北之朴士屈意而愿学衆说溃乱茫然而莫得其要人文乖缪大义不明无甚于此而智者曽不察欤噫其过在于不养耳昔之养士诚难为也州县无学无师无饩廪器用其创之也劳今皆具矣加之以法度则一日而定矣法度不立而学为无用凡今之士惟其稚而未成贫而无食者乃肯入学惟其昏眊不才贪鄙而无节行者乃皆聚于学其有罪而不受罚者乃求籍于学故凡茂异秀杰之士以不至于学为髙其有在者则必共指以为无耻而皆以为谚故其养之常于其所不取而取之常于其所不得养然则今之学校乃为弃材之地乎噫三代之王独何以取天下之士而使之皆由于学哉夫折今之取士而入于学可也因今之学而后取士亦可也且三嵗所官数百人而天下之士常有不遇之叹何者其一日而至者不足以厌服天下也忠信孝悌必修于家必闻于乡材智贤能必见于事必推于友举其茂异秀杰者毕至而务养其心以稍息其多言然后少变今之意而足以取之则先王之道庶乎可复矣夫礼义廉耻惟上所厉故士得以自重今天下嚣嚣然养之而不以道而上不免有嫚士厌儒之心譬犹父母不素教子一旦以其不肖而欲尽弃其所爱尤不可之大者也士风昔者论大雅之诗至于官人用吉士之际而其词曰济济辟王左右奉璋奉璋峩峩髦士攸宜又曰有巻者阿飘风自南盖喟然而叹曰周之为国至矣哉天下之人才不能无异而不能皆贤此天地之理而易之所着于隂阳消长之际者也其间盖亦有背公异趣奉已而后其君者矣周之先王知其为国之要在于士也是以巻曲虚下而能容受之其歌颂之所称追琢磨励之功论选汲用之法博大光美而无窘曲不满之意方其盛时郊天祀地祼将簠簋驾乘有旗旌和銮之节被服有云龙藻火之章修其仁义礼乐之序而节廉退逊之风雍容洋溢于天下然后无一事之为非一民之不肖矣至战国而衰至秦而亡自是以来诸夏之无统者屡矣世方以功利为急杂霸为要而参考推见间有表章而尊好之则其一时之用亦必有可观者何者君臣父子三纲五常固士之所由出也其上者可以为圣其下亦知义矣而天地有不正乎共惟我宋肇基立本独求此意于数千百年废絶之后而固守之兵民虽分文武虽异而要官重权与凡为治之大体无不一出于士者当其时士亦未必能尽知大雅之所谓者也植党者有焉好名者有焉空谈无用者有焉而吾祖宗容之养之礼之任之不数且不恶也其道殆与周之先王均矣是以天下之士翕然并进庶几于三代而过絶于汉唐至于明见性命之学扶持人纪之具是皆与国家相持于无穷者也呜唿使下虽不能无不善之士而其上亦不使之有不善之名亦可以为至矣今天下之士不幸而并见其不善者孰为之始也十年于此矣明圣卓然独运天下反观而深思固守而不变则为士者不独知所自持而亦可以自媿矣且改节而俟採择焉其犹有及乎士风士大夫之自知贵重而不待夫立法以绳之则天下之风俗善矣人徒见夫风俗之未善必曰法制之未立也法制固人之所不可废而士大夫㓜学壮行者果何事抱负所有以自见于一世者果何术而必待上之人肆而成之耶夫富贵利慾人孰无是心也爵禄名器人主所以奔走天下之权也窃其所可慾羡其所可乐翕然而趍之是孰使之然哉要之上所以鼓舞天下之心不得不然而我之所以自待者不容以自轻伊尹处于畎畆之中而乐尧舜之道其君民之亊业非聘币之勤伊尹终不轻其所就也二疎父子辞荣出闗时人莫不荣之不为斗米折腰而甘心三径之适此元亮之所以不流于世俗也一时风俗为若人而振起之则浮躁之习亦少瘳彼眷眷于鳯池之荣而歆羡夫登瀛之盛者独何心哉夫聚金玉于堂而听令自取人能安其分之所当得则物与我不相及矣苟有人焉奋然而先之则纷纷乎其后者将不可遏于是执敲朴以杜其来计已晚矣由此观之则风俗之弊岂无所自来哉昔司马公辞枢宻使而不受迫之而后进中国夷狄以相为幸而天下之士亦有我后子先时不可失之叹范蜀公南宫首选于殿试法当自陈而公毅然不以为意其安恬自守颕出于流俗之中士大夫而皆若人也士风宁不为之有变乎然则抑士大夫风俗之贪躁当有以养天下恬退之心若夫趋事赴功以求自効于时者则固上之人所望也自夫利达之意胜其功名之心是以厌薄不失也上之人至于厉法禁以禁戢之岂士大夫之美事乎寛恤孟子曰君仁莫不仁君义莫不义君正莫不正一正君而国定矣盖上以仁义为心下以正君为义则天下之民被润泽䝉休徳而唐虞三代之盛治皆可考而无疑圣上临御富安海宇君臣之道犹在责难仁义之意施于政事者至矣不可悉数也比者郊祀常典克举弥文而近臣请禁刺史州县毌得于名籍之外有所求取以为贡举诏既许之矣又以往嵗郄羡钱为缗数十万偿其州之赋入也请申前事以戒天下诏许之而江汉之舟驾空航以输征筭者谓之力胜复用奏请俾得蠲免诏又许之若是者岂非上之所以为仁义而下之所以正其君者乎随奏即从屡请不厌曾未终月三善继之呜唿虽尧舜三代之君臣其何以过此哉当今之患末利盛而本业微取已尽而用不给臣工奔走争以聚敛为先务而公私罄竭不能一朝安其故安在天下之民愁苦无告犹不为被润泽䝉休徳也何哉将意已善而实未孚抑法有弊而势难革或言于此者未察于彼岂先其小者姑缓其大且下有未正而上无不从推广仁义之意而施实徳于民庶㡬复见什一之法闗讥不征泽梁无禁农乐在野民欲出途以追唐虞三代之盛治在于斯时矣其深意博考以俟询择君子小人君子小人之际甚矣其难言欤为君子之意常欲使国无小人而后天下治天下其可以无小人欤小人之于君子亦必若是矣君子之疾小人也甚小人之怨君子也深此固祸患之所从来矣嗟夫其亦何以合之欤诚使君子知小人之情而不以已之所长形其非小人乐君子之名而不敢出其不肖以与之较君子小人相安而不求胜于天下其亦可以治欤易于泰之九二曰包荒用冯河不遐遗朋亡而否之九四有命无咎畴离祉盖易以君子为主其否泰之时犹在于维持而安全之然则何独不加察于此乎今国家尊名以厉俗养望以隆贤四五十年以来虽未至于甄叙清明内外不离然而小人乐君子之名而不敢较此则天下之所恃以为治也夫天下治乱其权在君子而衅兆之相寻气燄之相乗亦可畏矣若夫汉有党锢厥咎何由唐世朋党致患何始消弭防范岂无其道激作鬬阋抑又甚焉所谓维持安全以为天下国家之虑而不恵其身以私其徒者又将谁属欤则可不思其故乎钱弊楮劵天下以钱为患二十年矣百物皆所以为货而钱并制其权钱有轻重大小又自以相制而资其所不及盖三钱并行相制之术尽矣而犹不足至于造楮以权之凢今之所谓钱者反听命于楮楮行而钱益少此今之同患而不能救者也夫率意而戏造猥以补一时之缺遂贻后曰之忧大都市肆四方所集不复有金钱之用尽以楮相贸易担囊而趋胜一夫之力辄为钱数百万行旅之至于都者皆轻出他货以售楮天下隂相折兊不可胜计故凡今之弊岂惟使钱益少而他货亦并乏矣设法以消天下之利孰甚于此兴利之臣苟欲必行知模刻之易而不知其为尽钱之难十年之后四方之钱亦藏而不用矣将交执空劵皇皇焉而无所从得此岂非天下之大忧乎夫见其有因谓之有见其无而因谓之无者此常人之识尔所贵于智者推其有无之所自来不反手而可以除其患且今之所谓钱乏者岂诚乏耶上无以为用邪下无以为市耶是不然也天下之所以竭诚而献者有二议有防钱之禁有羡钱之术夫南出于夷北出于塞中又自毁于器用盗铸者虽殽杂而能増之为器者日损之而莫知也此其禁患于不宻也是诚可宻也若夫羡钱之术则鼓铸而已矣虽然尽鼓铸所得何足以羡天下之钱且天地之产东南之铜或暂息而未复虽有咸阳孔仅之巧何以致之噫不知夫造楮之弊驱天下之钱内积于府库外藏于富室而欲以禁钱鼓铸益之耶且钱之所以上下尊之其权尽重于百物者为其能通百物之用也积而不发则无异于一物铜性融液月铄嵗化其朘天下之寳亦已多矣夫徒知钱之不可以不积而不知其障固而不流徒知积之不可以不多而不知其已聚者之不㪚役楮于外以代其劳而天下有坐镇莫移之钱此岂智者之所为哉岂其思虑之有未及哉故臣以谓推其有无之所自来不反手而可以除其患者也虽然壅天下之钱非上下之所欲也用楮之势至于此也赍行者有千倍之轻兊鬻者有什一之获则楮在而钱亡楮尊而钱贱者固其势也贵莫如珠玉贱莫如泥沙至钱而平矣先王之用币也钱居其一而后世之用钱也它币至于皆废诚以为轻重之适也故天下之货未有可轻于钱者也一朝而轻千倍曾不为后日之计者何也此臣之所谓弊极而当反者也天下之事本无竒画为竒画者小人之自便以干其君者也不听也虽然臣又有疑焉计今之钱自上而下者有兵之料有吏之俸自下而上者州县倚盐酒杂货之入民之卖易以输送者大抵皆金钱也故虽设虚劵以隂纳天下之钱而犹未至于尽藏而不用方今之事比于前世则钱既已多矣而犹患其少者何也古之盛世钱未尝不贵而物未尝不贱汉宣帝时谷至石五钱所以立常平之法唐太宗新去隋乱而致富强米斗十钱或上为率何者治安则物蕃物蕃则民不求而皆足是故钱无所用往者东南为稻米之区石之中价财三四百耳嵗常出以供京师而资其钱今其中价既十倍之矣不幸有水旱不可预计惟极南之交广与素旷之荆襄米斗乃或上百钱为率耳然大要天下百物皆贵而钱贱𤓰瓠果蓏鱼鼈牛彘凢山泽之所产无不尽取非其有不足也而何以至此且汉唐之赋禄较之于吾宋其用钱之増为若干以承平之赋禄较之于今日其用钱之増又若干东南之赋贡较承平之所入者其钱之増又若干昔何为而有余今何为而不足然则今日之患钱多而物少钱贱而物贵也明矣天下惟中民之家衣食或不待钱而粗具何者其农力之所得者足以取也而天下之不为中民者十六是故常割中民以奉之故钱货纷纷于市而物不能多出于地夫持空钱以制物犹不可而况于持空劵以制钱乎然则天子与大臣当知其本而已矣十先生奥论註续集巻十三十先生奥论註续集卷十四钦定四库全书十先生奥论註续集巻十四进论郑湜君体一有圣质必有圣学质非圣人之所恃也有聪明圣知天纵之质而不知至学之本其于天下国家必有悖理伤道不中节者矣终不可入于圣人之域尧舜禹汤文武之所以圣非特其质过人以有尧舜禹汤文武之学也尧舜禹汤文武所以不作于后世者岂后世之君絶无尧舜禹汤文武之质哉数圣人学不传也汉髙祖豁达大度寛仁爱人其质固有于诗书者然虽销印辍洗从諌如流而溺爱易嫡争臣不能捄諌诛秦蹙项虽方此其壮而倾鵕冠之婉媚公卿乃因以关说其雄畧虽足以驾驭桀猾而伉廉嫚侮商山之老齐鲁大儒终不肯从之游文帝恭俭𤣥黙化民以躬二十三年如一日可谓盛徳矣然惜百金之费不营露台而赏赐弄臣累百鉅万稽古礼文谦逊未遑而眩于玉杯之说及议制度封禅号称寛厚而所学者申韩其与廷尉议刑常过于刻唐太宗文武之才英烈之气自足髙出前古然优游王魏𨗳人使諌而有不杀此老之恨力行仁义欲与三王比隆而穷兵伐辽乃欲求胜于隋氏制度纪纲虽足为子孙凭借而家法不正父子兄弟之间为有慙徳夫髙帝之度孝文之仁太宗之才虽古之圣君不过如是然而所蔽乃与庸主相类者何也可以为圣贤之君者是质也其蔽不免类庸主者不得圣贤之学也使三主者挟如是之质而留意于圣贤之学袪其所蔽扩而充之则功业所就岂止为汉唐之君哉世之人主明智者或失于苛察果决者或暗于先入强毅者或隣于自用英锐者或喜功而贪利夫明智也果决也强毅也英锐也皆明主之美质也天下所喜闻而欣道也然有是质而反以害治而便嬖姦巧之人从而窥伺其质之所向而阴投之滋其蔽而甚其惑者学不足用其是质也古之帝王亦岂外是质而能为圣人哉然而心旷然无偏系嬖佞不能移功利机巧不能入虽明智足以照物而无先事之察虽果决足以主断而无偏信之惑虽强毅足以有立而无轻待臣下之意虽英锐足以有为而无谋浅妄动之躁同是明智尔同是果决尔同是强毅尔同是英锐尔然居之无所蔽用之而不偏者学之力也广厦之下细旃之上留意艺文表章经术亲与经生儒士考论同异宁不曰学乎曰非圣贤所谓学也夫学者所以正其心也尧舜禹之所以精一汤之所以日新文之所以纯亦不已者果何所致力哉皆所从事于其心也何则心者万物之一源圣人所以治天下之本也是心虚明纯一则事之是非利害君子小人忠邪之情状昭然吾前是心一差则䛕佞得而诱之左右得而蔽之憸巧得而乘之作于事害于政皆自端发耳天钖人主之质虽有所甚美必有所甚偏所谓明智也果毅也英锐也皆其所甚美而不能无偏也心能用其质则质之美者日以充大而偏处日以消融是心既差则其病必于其质之偏处而发而并其质之所甚美者而汩乱之是以圣贤不恃其有过人之质日就月将体察其病之所从起而究其病根之所伏而治之至于学力纯至足以化其质而不为质所胜则其发也未有不中节者矣呜唿此乃尧舜禹汤文武之所以作圣人之地又奚止于治天下哉人主幸而有可致之质不以尧舜禹汤文武所以为学者为学而自期望止于汉唐之君惜矣君体二人主所制天下之命者权也权之在我虽不可一日脱于手然知操而不知纵知収而不知㪚知翕而不知张则权虽在我而我终无以用是权也有是权而不能用譬之于物非不枵然大也然挈之则不能运错之地又惧有负之而去者不几于废物乎夫惟圣人者能属人以权而权不下移举天下之权揽于我而无吝权权移于下则国不立吝权以自用则国无与共功者然既属之人矣而不下移者操纵自我也我既揽之而不吝于人者我提其要也世之人主不能自执天子之权故权移于下又恐权之下移执之而至于自用此所以两失之也今夫人主所为置宰辅捐爵禄而崇宠之者非以夫万几不可以自治故择人而委之耶然则论议政事进退人才乃其职也若夫政事不出于中书而指撝悉自于㫖意人才不繇于庙堂而骤迁骤罢于冥冥无据之中以此为能収威福之柄在已又焉用彼相曰政事出于中书论议皆当耶人才由于庙堂进退皆能公耶使皆当而公则天子安用自劳哉既不能皆当而公则夫天子自执其权者宜也曰吾惟择其人而用之以议论进退之权而授之其或当耶否耶公耶私耶然后吾从而黜陟之如是则议论进退之权虽在宰相而黜陟宰辅之权实在人主也苟预疑不能为公与当也而夺之权无误于委任以制断由已为权柄昧于责成以龌龊顺㫖为忠纯使材者郁蓄而无所施不才者得以黙黙而安其愚则成败是非之责尽归于人主而威福之柄乃隂夺于私门乌在为权在我也孰若授之权而惩其不公与其不当者使进得以効其忠退有所頋忌而不敢其委任之体岂不博大而责之术岂不甚精且覈耶且大臣之任自与有司不同人主之权又与臣下不同人主惟不自用乃能用人人主不用人而自用何异于臣下乎大臣侵有司之职犹且不可而况人主夺臣下之权乎夫天下之才之伙政事之繁决非一人聪明所能预吾既疑大臣而不能属之以权则夫所与议论进退此者果谁耶必左右曲躬附耳者得以售其奸矣然则吾之执权而自用乃姦人之幸也夫世之奸臣欲得其君之权非肆然而据之彼固隂有以使权移于已虽明主所不悟也何者明主必欲操天下之权彼惟因其欲操天下之权也故间摘事之可喜而説之使益夺臣下之权一侵则彼之说益进明主惟见威福之出于已而不知彼实借吾权以行其说则权实在彼也此人主所以喜夺大臣之权而忘其机柄之旁落也是以自古明主执权而自用者其遗患于国或甚于庸主汉宣帝惩霍氏之弊躬总核之政虽甚尊宠丙魏然所与出纳枢机裁可政事者皆出于中书尚书故其功虽足以中兴然所以滋恭显亦不薄也光武号称总揽权纲然薄三公之任不付以事方其无事时权虽在人主继之幼少而大柄委于内而无所属故外戚阉宦乘间而窃之虽三公愤激而不能救之者权素夺也夫二君揽天下之权而执之所以求为无失也然其末流权归于嬖戚乃有甚于大臣之専何也患生于所偏而势失于所不料此操权者所深戒相体一大臣欲相其君大有为于天下者必自其正君心始何者心者将大有为之本也心正则天下之事无不可为者矣小人不待逐而去也政事不待更而修也心不先正今日逐一小人明日复用一小人今日修一政事明日复害一政事用力戛戛而𫝑愈踈矣假令其君能暂亲君子逺小人屏私意立政事以与我戮力有为于一时他日之败必自其心𤼵之也傅说之相髙宗也其反复启沃之端惟曰典于学耳方商之中衰髙宗之所以梦想良弼者固欲与共中兴之业也説起版筑之间谋不及此者盖说之所恃与中兴商家者髙宗之心先之以学以正其有为之本则挞荆楚朝诸侯有天下固已在説与髙宗二人规摹中矣管仲一见桓公便许以霸业不数年九合诸侯一正天下功烈非不伟也然仲不知正君之学以为肉腐于爼酒腐于觞不足害霸及桓公之心一蠧则三奸擅国六嬖多宠齐败扫地矣向来九合之功业龃龉而不立也仲之所以先正于君心者度其君不能听则功业龃龉而不立也与其功业龃龉止于图霸不成耳君心既蠧其祸岂止于不霸哉观仲之速成而遽坏则知傅説之相业所从来逺矣战国之世上益急于就功名独孟子以格君心为已任以为一正君而国定君不乡道不志于仁而求为之富强是辅桀而富之也后世贬管仲最深者莫若孟子盖学术之源殊也呜唿傅説不作正君之事不复见孟轲既没正君之学不得其传后之君子虽有致君泽物之意而不探古人之本忠智者能以谋谟举天下之事功而已然知求治而未知正君也直亮者能危言正论绳君之愆谬而已然知规过而未知养徳也君不正治不可保也徳不养过不可胜改也魏徴能使其君信其行义之説而不能救其晚节穷兵之失宋璟能使其君励精以成开元之治而不能去其女宠奢侈之败裴度能使其君果断以成平蔡之功而不能止其贪利暱小人之害夫喜功好大之心即向者与徴力行之心也𤣥宗荒于女宠奢侈之心即向者与璟励精求治之心也宪宗贪利暱小人之心即向者与度果断成功之心也心一尔曷为正于前遽变于后乎曰此非三宗之过也徴未死已有欲杀此翁之语则太宗好谏之心已败于此矣璟犹居相位宇文融遽以言利幸则𤣥宗侈心已萌于此矣度平蔡未归李揆皇甫鏄已相则宪宗明断已荒于此矣吾谓璟与度知求治而未知正君之过也徴知正君矣然知规过而未知养徳之过也然则正君之术果何如哉邪正之机一也导人以邪者必委曲弥缝之然后陷于邪而不自知使其心果知邪之为非宁肯从吾于邪乎况强人以正者岂可以一趋而直入于正哉盖尝以易求之孟子而观之正君之术焉坎之六四曰樽酒簋贰用缶纳约自牖释者曰牖明处也言人臣欲以忠信善道牖纳之君者必自其明处乃能入也人心有所蔽有所明就其明处而导之推而入于所蔽则自悟矣暌之六二曰遇主于巷释者曰巷致曲之地言当暌之世君心未合有不可直致其意者当尽诚致曲使之信合也孟子因齐宣王不忍一牛之死遽以为是心可以合于王而语之王道者方其不忍杀一牛之时乃其仁心所发见也于此引而达之则油然生矣此纳约自牖之义也宣王自言其好货好色之疾孟子不直折其所好乃就其所好而为之説也使之与民同者大抵色与货与民同之则已之所好者必薄矣所以潜移其病根也此遇主于巷之义也大臣所以启沃其君者岂止如诤臣徒强之于言语口舌哉惟因其所明而悟入之使得其天理之本然致曲而达之使渐入而不苦其难夫然故道而弗牵强而弗抑安居而不反君心庶其正乎或曰古之帝王正心诚意之学先已得于上故君臣之间以都俞训诰相与磨砻浸润之耳后世人主长生于深宫所以害其心者非一朝一夕也岂遽得而正诸曰是心天理之所寓也使天理可灭耶则吾不知天理果不可灭岂终不可感悟以复其正耶吾所以正之之术有未至耳十先生奥论註续集巻十四十先生奥论註续集卷十五钦定四库全书十先生奥论註续集巻十五进论郑湜相体四人主虚心不自用而用大臣大臣虚心不自用而用天下上下虚心俱不自用而天下之理得矣世之大臣有欲为之主而功业不见于当世者问其故则曰人主不能忘已而用我委任不吾尽也施设不吾専也人主幸而忘已用我矣然同列嫉之举朝龂龂圜视而攻之功业竟无所成就此其故又何也人主能虚心听我我未能虚心以听天下天下大物也人主且不敢自任虚心而寄之我我不虚心聼之而挟已以盖物宁能使天下不我议乎夫所以不能虚心者非不知天下将议已也私意实其中而不能自胜也私意与公理相为消长公理胜则谋虽不已出不忌其成功权虽不已専不惧其害已天下之事使天下之人议之而吾以天下之心听之贤者才者若已有之贤者才者舍已从之胷中洞然无复有我则天下亦无以致不平之心于我矣惟夫私意既胜于中谋必欲已是也权必欲已归也合已者援之异已者去之胜已者抑之虽有至善不能入也虽有至蔽不能照也何者先有以拒之于内也古之知道者坐于庙堂之上同列不吾忌朝廷不吾议天下不吾惑者惟以公理胜其私意耳往者杜祁公为相范韩富同在政府此数公者皆平日同于爱君忧国之人也至于议论之际杜公之所欲罪范公则以为不可韩公之所是则又富公之所非其参差不合如此然杜公不以是而疑同列而同列亦不以此自疑时孙甫为諌官盖杜公所荐二三公所知也甫论保州之变罪枢府不时发则指杜公也非益兵之议牾牴大臣尤切则二三公也甫诚不阿其所好矣而诸公亦不恶其异已王荆公在政府方得君用事其所与同列者富曽唐赵也虽旧徳宿望皆以议不合引去台諌则温公申公范忠宣公吕公诲也皆以诋訾新法罢给舍则范蜀公宋公敏求李公大临苏公颂也皆以封缴已行之命斥公方怨言者明道先生也及往议事公厉色待之明道曰天下事非一家私议愿公平气以听而荆公乃为之媿夫庆厯诸公惟以公理自胜故其心旷然无所适莫尔荆公非不欲与当时贤者共一世之功名也顾私意闗系于中已无受之之地矣然荆公议事人主前如与朋友争议于私室一语不合必反覆诘难待肯乃已何独于天下之议使不得尽乎使荆公推我所以欲尽言于人主之意与人主所以虚心听我之意荡然与物通懐以参同异则一熙寕之政安有异日之纷纷哉后世此风益滋庙堂之上参裁一事除拟一吏则论议互起一语不契即成私憾操说相异立党相攻相轧以进相持以竞事不问当否随所主之人而罢行人不问贤愚随所用之人而进退非特同列如此其龃龉也都司宰相之属也事有依违不敢以臆见论正给舍所当预闻政事也多顾小嫌难于违覆台諌所当论得失也语及庙堂则䕶短饰非以为深忌省寺所以分职守也讨论故实寻㑹比例皆观望所主而后报立朝之士欲有所开说者必上不拂人主之㫖意下不迕大臣之主议然后敢出于口夫庙堂之询谋不务以理相服而以势相胜朝廷之议论又喜其逢已而恶其异已此所以黜陟不厌于人心举动乖刺于物听也曷若捐私意求至公忘已持议论之平于所当守矻然如砥柱不牵于衆而妄随于所当从旷然如虚舟不以出于已者为是使天下泯然无所议其好恶同异之迹呜唿非纯意于国事者其孰能与于此国体二为国者虽深仁厚泽足以収天下之心必有威徳权制然后可以绳肃天下之势有以収天下之心故其民优游而无憾其上有以肃天下之势故国强立而不入于偷譬之生物也濡之以雨露煖之以日欣然皆生矣然必有揫敛坚凝之然后能成就其质苟为不然则物之脆弱而腐败朽蠧者相属也将安用乎周之衰先王之泽犹在也然其势不足以号召役制天下之诸侯卒废而不振秦之亡其余威犹足以抗御四方之羣盗然人心已去终溃散而不可収故五行家曰周末无寒嵗秦亡无燠年周失之缓而秦失之急也呜唿秦则过矣周之不振亦可悼也世之君子徒见古人用威之失惨裂而亟亡遂一切欲以温涵容贷为政以为寛厚长者之道当如是名非不美也不知其徒䝉此名而设之不当刑赏不明政令不行百度垢翫骎骎乎入于溃堕委靡之域如痺痿之人四支虽存废不可举而论説之士方且以是为出于祖宗相授之治体一定不可易之家法也是特未深究祖宗之治耳昔太祖受命不诛一人而天下定征伐诸国将帅不敢以一毫妄杀戮四方降王皆得保其首领元勲宿将咸以功名终藩侯有不奉法苛虐百姓者曰吾断不容之传之子孙兵不得已而后用刑有所疑则必谳承平百年未尝杀士虽州县小吏亦无前世捶楚之辱而用法尤寛于齐民其所谓深仁厚泽涵濡天下使万世思唫而不释者盖在是矣若夫官吏之黩货贪冐用刑过差㮣量失平侵寃细民者大则弃市小则除籍朝廷近臣养安顾避者随以贬斥将帅虽有大功小失纪律则夺其节制十年不问抚养士卒不吝赏赐稍有犯法者斩艾诛戮或至百数当是时也朝廷尊严官吏畏惮将士用命军律整肃而至仁之道常行乎其间所以能削平僭伪混一区宇一洗五季积弊之俗而新之者有此具也太宗真宗虽稍寛贷而威令间有出于不测者边将擅奏事而械之狱执政迎合而还见其疏枢臣不习边事而下易其位监司部内稍不治而夺赐削籍主粮之吏侵夺漕卒而斩腕以徇大索诸军之凶猾者而尽钳其颈此岂固为是褊急哉所以时出而耸天下之媮也自是之后势渐舒缓循习至于嘉祐内外苟简政俗刓敝而天下之势弛矣胥吏讙譁当罪也而逐中书辇官悖缓当诛也而废退宰相卒伍薄㤙赉至慢也而赏为再行卫士踰宫垣大变也而姦不穷礼官责罚礼生振职也而坐以夺职军人詈辱三司轻朝廷也而法官以为非犯阶级若是数者岂不近姑息之政乎吾仁宗之盛徳所以超絶汉唐之君者以其慈俭好生乐受忠言恶闻人过进退公卿大臣一出于至公涵养天下人才为数世用此万世子孙所当师法也然当全盛之时民穷国蹙官吏旷惰将士骄脆而不可用夷狄侵侮而莫之御者以其偏而不举之处在此故尔庆厯初仁祖亦深厌当世之敝欲振起之而用杜范韩富此四公所以革敝之术不过以立法制严按察抑侥倖振纪纲为先者诚以欲起偏举废以扶天下之势当如是耳论者不察祖宗仁徳之所在乃以其一时偏而受患之处以为后世长治之规摹不亦惑乎曰熙丰之间尝变前世之政而趍于严矣然宿弊未去而其患立至何也曰其所以制变者非也嘉祐之敝非法敝也祖宗之法具在而不举也苟因祖宗之法而行之以强毅吏可肃也兵可制也财可富也法令可信也熙丰大臣欲变嘉祐之敝乃併与祖宗之法而变之一时聚敛鍜錬之吏攘臂纷更以苛刻为精明以生事为风采大兵大狱数起宇内骚然此后世所以尤熙寕之苛急而欲袭嘉祐之寛纵而不深察其原也大抵厉威严于习寛之末奋刚强于积弱之余固俗之所骇而术之所难也哀帝诛斥权戚于元成之后欲则武宣以强主威朝廷翕然以望至治然王嘉郑崇之死不厌人心而谗邪愈肆徳宗初欲以法制起肃代之敝诛黎干刘忠翼校中使按赃吏天下莫不震悚其后刘晏崔宁之事过于猜刻而藩镇遂以讙譁然则二君之严初未必非也其所以用严者非也今天下之势严固未可废也毋徒若熙寕尔国体三言治者皆知以固根本为先根本不固诚国之深忧也然不求其所以害根本者安在而谋去之徒曰吾欲固根本云者虚语也犹之论养生者孰不曰先养元气元气诚养生者所当先也然今有积病为心腹不治之痼疾日夜消耗冦贼其元气未有方术可以除之虽使吐故纳新葆神錬气之术毕试元气终不可得而养也方今无大兵革以戕天下之命无大诛戮以动天下之怨无大兴役以劳天下之力其所以戕害天下之根本者果安在乎愚谓在于穷民之财而已尝攷本朝寛厚之政虽三代无以逺过而理财之浚乃独甚于秦汉而下者商君之于秦也不过使民务本业耕织以谋富强尔后世犹以功利而羞称之今耕桑者反困于重敛而不获安本业矣桑孔之于汉也不过盐鐡榷酤以佐军兴尔今之盐鐡榷酤笼取苛宻又大酷于初矣以唐较之两税唐之贪法也五代繁重已非唐旧今之两税隂増巧取又不知其几倍于唐唐漕东南米豆闗中嵗不过四十万石曩时浮江淮入汴者嵗六百五十万盐利最盛于刘晏也嵗不过六百万缗而熙寕以后嵗二千余万茶税始刻于唐也嵗不过四十万緍景徳初计三嵗之入七百余万大率緫一嵗正赋之最几六倍于唐之数而和买免役经总皆前世所无也而数入倍于正税然当全盛时天下已困于苦匮不支犹且钩剥纎末頫拾仰取凡衰陋褊迫之策管商桑孔之所羞鄙而不为者悉为之矣此其故何也曰非有司之罪也势也势使之然兵农虽分兵犹出于农也汉之材官蹶张骑士皆郡国之民耳唐长征之兵不过彍骑神策卫兵遇有调发而丁壮之民皆备征伐国家无事时坐而衣食于县官者常百万也汉察孝廉大郡嵗不过二人尚亡应书者唐进士最盛嵗不过三十余人今三嵗一举士辄至数百汉二千石任职三嵗姑任一子今奏补入官者毎郊数百军功入流特奏之冗不预焉汉初遗匈奴不过千金唐借突厥以兴故厚为之赂而旋以擒灭国家盛时嵗遗西北缯币者常以百万汉之宗子自王降而侯侯降而庶子无复爵土盖有去而为民者国家无亲踈皆养于县官其后复授以环卫于是廪禄之费多于百官又三嵗一郊而大赉中外以差受赐所费万亿帑廪为之一空此数者皆耗财之源而前世所未有所以取财之浚尤盛于前世也呜唿秦汉何以为国乎今郡县催科一按旧籍虽无加赋之名而一缣之入不啻于两缣一斛之输或赢于三斛民日以削利日以侵此病不治人愁国惫凛凛乎未知所底止欲根本之固其可得耶为今之计将更求丰财之说乎盍亦反而就其所以费财者而图之乎假令仍今赋敛之政不为之少损以纾斯民亦无以自活矣况未赡无涯之费而更无寛恤之策是东野之御已穷而复鞭其后也今财赋之数极于斯矣惟大立制度以为经久之计凡郊庙乘舆之奉宫禁嫔御之用宗室戚里之泽秩禄赐予之目百官庶府之数入仕迁补之法阉官杂流之秩工技营造之章程戎械马政之利害兵籍军功之廋隠降胡荒伧之浮冗一切去其蠧敝之有根穴者而撙节之以趋乎约日抚养战士储偫边计之外不以一毫不急之费而耗生民之膏血凡朝廷财用之权一切归之有司使推见出入盈缩足以相通而后储其赢凡省所下于郡县使于常赋外应办而州县因之巧为科歛以应上需之外而又取其羡以供郡县间妄用而一切峻为之禁使就法度如此庶几民可少瘳国可以纾乎或曰裁损浮冗尝试于愿治之初而不効矣曰非策之不効行之不力也且以祖宗之事㮣之公主在宫中俸不过月五千其余后宫大抵皆薄宫人所服但皂绨今度支宫中之俸月几四百万矣近侍官不过刺史又其后不过留后而俸有或止于七百者近或一岁超拜四使而此法不行华居厚奉往往极于豪靡矣西北守将与强冦对垒各十余年位不过防团未尝有迁官移镇之宠今诸将平居无汗马之功而援节建旄者相继阁职国初不过三五员其后又以七人为限惜此以处勲旧赏战勇也今权戚之家可以夤縁而得者日以猥多书殿内阁庆厯间不过十员以为除授太广今执政从臣骤迁骤罢率得美职而去一嵗任子之数千牛斋郎宅贠不过十数宰相执政只赐子一官此建隆法也今之奏䕃猥冗未尝限也宗室近属初授不过殿直供奉非遇异恩不迁此景祐以前法也今之䟽属冗食非任职者皆计嵗而迁也若此类者纵未如祖宗之旧亦在所当损也向者不过省卿监郎曹数员而止耳外台官属十百而止耳百司嵗月之赏格而止耳其大若宫掖贵戚者置不敢议也譬啜药者恶其苦口不能及剂欲已百年之疾者其不効固宜也曰举一切浮费而削之固便于国矣如咈衆贾怨何曰昔嘉祐减奏补之例治平増磨勘之限熙宁裁宗子受官之法岂不咈世戾俗乎然当时力行之亦莫敢议诚亊极势既则当反也今民穷矣而上不知国空矣而费不止忽有水旱边鄙之忧殆将溃裂四出矣宁可避患偷安嵗月而不为之所乎国体四天下之大利天下大害之所伏也享其利也深则其为害也必毒何者利极而害反也圣人处天下之利而不敢贪其美者惧其反而有甚于此也居寒者利燠之适执热者利清之快虽甚而不厌也然燠甚则寒伏于内春之日其反也为疫清甚则热伏于内秋之日其仄也为疟此利极而反之之势也和亲之利尚矣愚谓享和之利者未有如本朝蹈和之害者亦未有如本朝昔匈奴之盛也汉人折节于和者屡矣孝文虽遣使谕意冠盖相望然乍和乍叛嫚辱之声常至于中国竟孝文之世和凡三议矣辄不数嵗边鄙复耸景徳讲解之后南北之盟百年不寒中国虽捐金缯嵗百万而晏然无北頋之忧被边之民老死不见兵革其为利岂不大优于前世乎然匈奴之败约也不过凌轹边吏败一守杀一郡尉其甚警也候骑至雍甘泉耳汉遣将军兴数万之衆驱之出境则罢而归矣寳元间元昊伺中国久安而窃发举天下兵革之西败北不支北方乘之中国震动猝无可御之策终于屈軆増币以纾难而天下之力頋困矣及靖康之变辚轹闗河絶江薄海如践无人之境其为害盖旷古所未有也方其百年缔好之欢固足为弭兵息民之盛节矣然使中国骄懦脆弱忘战而不知兵凡累世涵养生息之生齿一旦令屠于边地溃烂而莫之救者亦自百年之好也汉人惟未尝久于和也故不见其利亦不见其害我惟利于久而不察势变之将返也所以蹈其害而不悟然中世以来贤士大夫谋国往往多守和议者利未极而未覩其害也近世士大夫犹以和为经逺而不惩既往之害者偷取一时之利以自便耳绍兴之和欲借庆厯之遗策也向者之和欲祖绍兴之遗策也愚谓和莫失于绍兴向者之和不足咎也譬之失足于险者肩背半折当是时得良医乘其血气未定而亟疗之扶其髋髀之揺者续其血脉之絶者所忍特一时暝眩之苦耳遂可复为全人有姑息之医曰姑存其半体之未废者而捐其废者以予疾候血气既平而后为之图不知血气一定不复属则半废之体顽然为异物矣南渡之初南北相距十余年兵势方振边形渐壮吾之健将稍出而收复之机可乘公卿衔不忍事雠之愤将士懐因锋北向之志两河之臣属服降者未坚南北之势未分而中原之望未絶此犹肩背初失血气犹未定也谋者不乘其急而疗之乃割弃而与之和既盟之后中原衣冠之裔弭首而为之用耳讴吟思归之民老死而无几矣山河形胜之地据固而势坚矣吾士卒皆生长卑薄无复西北之健矣将帅皆后来轻剽无复百战之余矣公卿皆安于东南北方之事非所习矣南北之形既成此如半废之体既顽然为二物后非有神医挟千金之剂未易疗也故曰和莫失于绍兴向者之和不足咎也今勇者谋则耻既和之屈欲轻较苛礼以败和怯者之谋则谓非和无以为安而忧敌之败和二者皆非也昔孙权驾驭一方之豪杰兵精将勇而尝屈于魏赵咨曰是其雄畧也今吾果能隠忍以就大事则夫区区之苛礼不足为国轻重者又何用深校以警敌而泄吾机乎晋自渡江之后未尝一介使北石勒求好焚其币而却之而晋犹不失为东南自立之势今吾为国不谋所以自立使敌莫吾窥而长欲恃敌之和以为安可乎向者之和虽不足咎所可咎者寻好余十年矣谋国者竟未有一定之规模向者守议者曰吾财未丰也吾兵未练也吾将未择也姑以和为欵敌之谋耳今财视未和之前果加丰乎兵视未和之前果加练乎将视未和之前果加择乎骤牵于勇者㬰纵之説则决意北向迁移师屯増缮营垒创立敖廥临遣使介轻挑边衅中外骚然自以为一师出陇蜀一师出淮甸矣及其牵于怯者顾畏之説则又议论龃龉规画中弃师屯还矣营垒彻矣敖廥废矣横使骤至失色相沮去则晏然无所复为若遂以和之利为真足赖矣勇怯不伦如此规模安在哉谚曰射幸数跌不如审发轻举妄动诚不可然汉贼不两立王业不偏安此古人之所深忧而不敢宁处也或者惩于妄以为生事侥功遂一切以养患为安静保国之术乃所谓偷一时之利以自安者尔诸葛亮居汉中一年尔所纠合四方之精锐殆减三之一息兵将二十年精锐日消是坐而自破也他日新进之将未试之兵何以应猝耶鸣唿蹈和之害也有甚于前日也十先生奥论註续集巻十五