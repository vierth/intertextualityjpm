忠靖集提要钦定四库全书集部六忠靖集别集类五提要等谨案忠靖集六巻明夏原吉撰原吉字维喆湘阴人以乡荐游太学选授户部主事官至户部尚书谥忠靖事迹具明史本传原吉诗文集六巻载于明史艺文志与此集巻数相合盖即旧本后附遗事一巻为其孙廷章所辑刋板久佚此本乃国朝康熙乙酉潘宗洛提督湖广学政时得其裔孙所藏重为校刋前有杨溥序称其诗文平实雅淡不事华靡虽原吉以政事着不以文章着洪永之际作者如林固不能与宋濂王袆诸人齐驱方驾然致用之言疏通畅达以肩随杨士奇黄淮等殆可无愧色矣干隆四十三年六月恭校上总纂官纪昀陆钖熊孙士毅总校官陆费墀原序忠靖集原序少保兼太子太师户部尚书长沙夏公诗文遗稿常州太守桂林莫君子朴以其俸余锓梓公之子尚寳司丞瑄请予序公之徳存乎人望隆一时有以服人之心感人之情况所寓诸诗文皆本学问亦不可泯也公儒家子天性眀敏而温厚加以诗书涵濡之以成其器在邑里时即有善誉洪武中由乡荐入太学试地官属各司疑难徃质问之而悉以理折衷不以利害为心遂有声于朝未几自部僚超拜亚卿寻陞大司徒经赋之政寛而有制国用以充民不告乏遂驰声于天下立朝四十年余每议大政务从寛厚处同官未尝失色待僚属取其所长略其所短以是人多徳之宣宗皇帝为皇太孙时公受命辅导三朝实録皆预监修公于理有定见故其所行夷险无间人以为难列秩六卿位次三公人不以为过时论朝之大臣有徳量者以公为冠卒之日朝野惜之追赠太师谥忠靖録用其子此其始终大概也诗文平实雅淡不事华靡观者亦可想见其为人也公在永乐中摄冬官政子朴尝为冬官郎中相知为深在常爼豆之事则有司存子朴厯官已四考政和民浃用心于此良厚矣又能使公诗文得传闻于人殆知言者哉予亦湖湘人尝得与公同事用是书之简首云正统八年嵗次癸亥春二月谷旦光禄大夫柱国少保礼部尚书兼武英殿大学士国史总裁同知经筵事南郡杨溥序忠靖集卷一钦定四库全书忠靖集巻一明夏原吉撰表进太祖髙皇帝实录表监修官戸部尚书臣夏原吉总裁官翰林院学士兼右春坊右庶子臣杨荣国子监祭酒兼翰林院侍讲臣胡俨纂修官翰林院学士兼右春坊右谕德臣金幼孜翰林院学士兼左春坊左谕德臣杨士竒翰林院侍讲学士臣曾棨翰林院侍读兼右春坊右赞善臣梁潜翰林院侍讲兼左春坊左中允臣邹缉翰林院侍讲臣王英修撰臣余鼎臣罗汝敬刑部主事臣李时勉臣陈敬宗等钦奉圣㫖修纂大明太祖圣神文武钦明启运俊德成功统天大孝髙皇帝实录钦依修完谨奉表上进者臣夏原吉等诚惶诚恐稽首顿首上言伏以圣人启运肇万世之鸿基国史纂书示百王之大法必凭纪录垂法后来故典谟载尧舜之言方册布文武之政古今通义昭晰如斯矧创业垂统而茂建于丰功又继天立极以聿隆乎至治欲扬休美谨在编修钦惟太祖圣神文武钦明启运俊德成功统天大孝髙皇帝天地合德日月同明膺景命而隆兴握贞符而御厯义旗一举豪杰景从仁闻四张州郡响应遂渡江而下姑孰乃定鼎而都金陵除旧布新安民靖乱风霆肃乎号令日星焕乎纪纲威武奋扬东面征而西面怨至仁不杀近者悦而逺者来扫羣雄于唿吸之间拓四方于指顾之顷连城纳欵挈壶浆以迎师列土归降崩厥角以稽首举中原如拾芥荡外㓂若振枯拯烝庶于涂炭之中驱羣雄于沙漠之外不十年而成帝业混一统而主天民人纪肇修叙彞伦于既斁华风复正举礼乐于重兴山川鬼神莫不攸宁华夏蛮貊罔不率俾有过化存神之妙尽弥纶参赞之功身致太平卓冠百王之盛德兼文武超越六籍之闻况俭勤戒乎始终而谦敬纯乎表里宵衣旰食日总览于万几秋肃春温时顺体于四序是致雨旸时若嵗谷屡登诸福毕臻天休滋至在位厯三十余年之久升遐动万方哀悼之心自古以来未有如斯之盛者也恭惟孝慈昭宪至仁文德承天顺圣髙皇后天生圣善克相肇基诞开文定之祥永协坤元之吉同符景运遂位中宫德迈嫔虞功超胥宇性情适闗雎之正子孙应麟趾之仁简能造化之宜保合承天之庆政修宫阃化行家邦诞育圣躬茂承天眷自古后妃之隆莫盛于斯者也钦惟皇帝陛下圣仁天赋睿德日新念达孝以尊亲在继志而述事聿颁修史之诏适当嗣位之初发兰台记註之文而征以藩邸之副抽金匮石室之祕而考乎世家之藏爰纂录以成书实仰赖于圣断谓事贵直而文贵简理必明而义必彰乃勅命乎儒臣重编劘于嵗月臣等才非良史媿乏三长法遵旧章敢妄一笔惟洪钧何能于绘画而至德莫罄于名言焕乎文章表经世之大训写之琬琰作贻谋之永图谨撰述太祖圣神文武钦明启运俊德成功统天大孝髙皇帝实录二百五十七巻计二百五十册宝训十五巻计十五册谨伏阙上进臣等无任瞻天仰圣激切屏营之至谨奉表随进以闻永乐十六年五月初一日监修官戸部尚书臣夏原吉等谨上表颂河清永乐二年冬十二月十七日至永乐三年春正月十八日黄河水清凡数百里于是秦王及髙平王相继奉表称贺上谦让弗居羣臣固请咸谓不可不承天心以虚灵贶遂俯徇舆情受贺于奉天殿庆协神人欢腾朝野猗欤盛哉诚亘古以来非常之竒遇也臣伏念自古王者政平地出醴泉圣人在位海不扬波祯祥所见必有非偶然者矧今皇上以天纵圣神削平内难简贤命良省刑薄赋恩覃乎逺迩德被乎虫鱼至和氤氲充满无间由是嘉禾生仁兽至野蠒成神龟出然犹未足以擅厥美迺至黄河水清绵亘数百里岂非天意欲以彰皇上之洁白一心澄清九有内体干德外着阳刚故特以此而为休征之应哉是葢不独为皇上一身之庆而且为华夏亿兆民之庆不独为朝廷今日之祥而且为宗社千万世之祥矣臣原吉忝缀六卿获瞻盛事虽匪才浅学莫克称扬然忻忭之余不容自黙谨拜手稽首而献颂曰于皇太祖孔神孔武受命自天奄有下土纲陈纪立礼备乐明熙熙皥皥民乐太平龙驭上征作宾于帝羣姦肆欺搆难生厉穆穆我皇应天顺人嗣承宝厯大命维新迺扬圣谟迺阐旧制亿兆归心蛮夷奉贽余祲屏息至和诞敷天钖灵贶用作真符既有嘉禾复有仁兽野蠒神龟迭见先后所发未艾黄河载清亘数百里湛彻虚明华彩毕呈光辉交焕澡浴日星涵濡云汉无汚不涤无垢不消无微不鑑无藴不昭造化周旋孰为臻此垂象从类以彰厥美繄皇秉心渊净洁澄日新又新圣德孔宏爰熙庶务昭融洞彻光临下土如彼日月体信达顺上格于天天道不违因河以宣彼河斯清匪水所发维皇治功维皇心法治功心法曷征于河源深流长遗祉之多圣子神孙绳绳继继于万斯年永配天地平安南圣天子以皇天眷顾之隆太祖髙皇帝付託之重华夷臣民系属之深不容释乃御大厯服典司神人纲举目张礼明乐备品物咸遂福祥并臻五年于兹矣而安南贼臣黎季牦戕暴其君鱼肉其民侵逼邻邦侮辱朝使皇上以海岛蛮荒不可律以中国宪度逭诛旷罚久矣季牦不知悔祸益肆姦狂于是内而百官外而占城合辞请讨皇上乃徇舆情命大将帅师征之中军擣其中左军折其翼右军掎其角而占城舟师复扼其奔逸之路季牦自知罪在不赦冒死力抗然而上下解体兵败身縳其胁从将领边逺部落悉皆蒲伏乞哀受命于吏请比内郡乃立都指挥布政按察诸司选用守令以抚安其衆累世逋冦一朝剪除报至阙庭内外称庆臣按周宣王平淮夷唐太宗擒颉利当时文人咸形诸赋咏以纪宏休臣职备民曹敢不採摭事实揄扬帝载发为歌颂以显示无极颂曰于昭上帝眷命我皇上承大统下抚万方孰危未宁孰昧未明敷我彞典俾各遂成旰食宵衣不自满假方趾圆髗咸借陶冶万山宗泰衆星拱北骈首弭志无思不服相彼安南稊米黒子敢尔跳梁干我天纪命将往问出车彭彭彼顽率丑奋臂以亢乃褎其徒鸡翎是扼金鼓一鸣倒戈以北汤汤富良彼恃天堑我师飞越胆寒心颤土崩瓦解逃生无门草薙禽狝噍类㒺存爰立司牧树守设宰弔问无辜恤其饥馁乃旬乃宣于仁于礼箪食壶浆我皇久徯稽颡致词始迷不知讵意今朝重覩汉仪归语耄倪服我疆畎我怙我恃父母不逺仰祝圣主亿载万年圣子神孙宝祚绵绵周伐淮夷江汉歌雅宋擒刘鋹凯歌献社斯皆内地奚足揄扬矧兹骏功可无颂章爰摭事实载陈盛美劝忠堲顽垂示无已瑞应驺虞恭惟皇帝陛下缵承大统克勤庶政声教诞敷仁恩旁洽天地既位万物自育而瑞应骈臻不可殚记乃宣德四年春滁之来安有驺虞二见于石固山南京守臣襄城伯臣李隆以之献于阙下诏赐羣臣观之葢猊首虎躯白质黒章修尾隅目而其性甚驯真盛世之瑞物也臣原吉退而稽诸载籍曰驺虞仁兽也天下太平人君有至信之德则应窃尝考之往古惟见咏于周之诗人自时厥后千数百年之间旷焉莫之覩我朝自太祖髙皇帝肇兴鸿业至于太宗文皇帝绍承厥绪积德累仁至深至厚海内康宁四方无警然后驺虞迭出臣获见焉及我皇上践祚以来礼乐刑政号令法度之施一遵祖宗之旧与民为信无所更革故和气充周而兹仁兽复见于滁滁固畿内之地且又两瑞并出匹休俪美何其盛哉圣德之所感孚皇天之所眷佑于此端可见矣昔者白雉献于越裳天马来自西域犹且纪诸策书见于歌咏传诵至今矧兹嘉瑞出于中国畿内之近者乎是宜被之声诗以昭圣德垂示无穷臣虽拙于文词然躬覩盛美不敢以黙谨拜手稽首而献颂曰惟我圣皇总统万方礼乐明备治具毕张民安其所物无疪疠和气氤氲钟为嘉瑞惟兹嘉瑞匪熊匪貔匪角匪鬛曰惟驺虞𤣥灵之文玉雪之质修尾囘风双瞳炯日饥不暴物行避生刍由心之仁匪人之驱神行电迈千里一息其性则然不以其力侣游俪美同出一时不产他邦乃在郊畿守臣致之献于丹阙自然驯伏圣情欣悦百辟环覩欢动明廷曰惟慈兽瑞世之征惟瑞之征惟天子圣圣德格天受天之庆惟庆之钖惟天子明圣寿齐天亿千万龄瑞应白乌皇帝临御之五年实为宣德之四年广东海阳民以二白乌来献进览之次赐羣臣观于廷雪质琼姿𤣥眸玉喙怡然驯淑之态充然慈孝之心诚盛代之嘉祯太平之上瑞其出也岂偶然哉谨按瑞应图曰帝王礼敬宗庙备于孝慈则白乌见又曰帝王肃敬宗庙仁孝笃至则白乌见钦惟我皇上禀聪明睿智之资备文武圣神之德自纂承丕绪以来夙夜孜孜励精图治简任贤俊而兴修礼乐旌别淑慝以振立纪纲明罚慎刑期民无愁叹之声薄赋轻徭冀野有讴歌之乐至于承事宗庙则尤严礼敬奉养圣母则笃尽孝诚无一事而不适中无一物而不得所是以穹祗昭格海宇清宁和气充溢乎两间皇风弥布乎六合凡诸福之祥诸物之瑞莫不骈臻叠至以应昌期然不能一二足也故此白乌双见于海陬而其民之爱戴乎上者不逺万里贡于阙廷以兆我国家万万年太平悠久之征以昭我皇上万万年仁孝广大之德猗欤盛哉臣叨列清班获瞻竒瑞虽才识疎陋不足以称扬盛美然欣忭之余不能自黙谨拜手稽首而献颂曰于昭我皇圣神文武纂承丕图抚有九土九土奕奕兆姓蚩蚩匪𢎞治化曷臻雍熙乃殚圣衷乃勤圣质宵分而衣日昃而食旌别淑慝登崇俊良制礼作乐振纪立纲礼乐昭宣纪纲明肃惟赋惟刑是轻是恤百度既饬庶绩咸熙仰惟宗庙敢忘孝思孝思维何奉先追逺禴祠烝尝一严礼典载惟圣母寿庆天齐致孝致养前圣曷希于周有昌于虞有舜皇心同之笃尽敬顺敬顺既笃圣德益隆穹祇昭格神明感通充充两间和气勃郁灵贶荐臻嘉祥叠出乃嵗己酉七月仲秋爰有双乌见于海陬雪质鲜明霜姿莹洁修喙啄琼𤣥眸㸃墨不惊而扰不暴而侵驯淑之态孝慈之心贮以雕笼羃以文帛逺驾星轺入贡天阙龙颜悦视臣邻聚观懽腾丹陛喜溢金銮惟此双乌实国之瑞圣寿以彰圣心以慰嗟嗟小兆叨际清时覩此嘉瑞赞咏敢稽惟皇圣明道超三五安辑羣黎绳其祖武惟皇圣明寿齐天地万亿子孙传承无替赋麒麟永乐十二年秋榜葛刺国来朝献麒麟今年秋麻林国复以麒麟来献其形色与古之传记所载及前所献者无异臣闻麒麟瑞物也中国有圣人则至昔轩辕时来游于囿成康之世见于郊薮是后未之闻也今两嵗之间而兹瑞载至则圣德之隆天眷之至实前古所未有也宜播之声诗以传示无极臣忝职地官屡覩盛美不揆芜陋谨拜手稽首而献赋曰惟我皇之明圣兮膺天命而御极环六合以为家统四裔而混一化洽殊方仁覆万物和气所钟祯祥叠出而仁瑞之兽所以复献于今日也尔其沧海之滨瑞气勃郁𤣥枵降精二仪合德荧光烛天辉耀赫奕山岳为之炫映江海为之滋液百兽为之奔衞万灵为之拱翼而麒麟于是生焉丰骨神异灵毳莹洁霞明龙首云拥凤臆星眸眩兮焜耀龟文灿兮煜晔牛尾拂兮生风麕身动兮散雪蹴马蹄兮香尘接腕耸肉角兮玉山贯额步无踯躅必中规而蹈矩声无哮阚自协商而应律固不犯乎陷阱亦岂伤乎生物是以不奋而威不勐而烈虎豹见之遁藏犀兕遇之辟易封狶巨㹶虽悍戾而谁羡麏麚豺貉顾旁午其何益彼汉廷之甪端徒自夸其美而渥洼之神骏焉能与之匹兹实圣世之竒瑞匪有资于人力此所以海隅岛夷不敢自逸乃梯山而航海于以献于中国于是离遐陬道沧溟越重译望帝京侑之以方物达之以至诚匪惟効职于王㑹葢将昭德于圣明于是时也天门洞开衮龙在御瑞物既呈祥烟斯布散精彩于彤墀濯仪文于甘露或昻首而欲鸣或跪起而欲舞重瞳载顾百辟欢欣曰惟此兽希有之珍昔在轩辕曾一来驯暨周成康郊薮是臻厯千载而及兹乃有感于皇仁越期嵗而再至实前古所未闻是宜播之声诗勒之金石着盛治之无穷延休征于莫极顾微臣之谫谫覩盛美而愉怿爰稽首而献赋颂圣德于万一赞瑞象臣原吉稽首顿首言伏惟皇上以神圣大德受天明命统驭万方海宇清宁福瑞咸集兹者占城国来贡瑞象玉质鲜明雪花竒丽粲然星斗之文炳然云霞之彩蛮夷酋长拜献于金阙之前玉陛之下郁郁彬彬光彩照耀圣情怡悦臣民懽庆正当皇上建玉京成宝殿之日庶民子来讴歌鼓舞趋事効力不督而成嘉祥竒瑞纷纭而至况兹瑞象出于海外遐荒之地重译而来旷古未有自今而见则所以昭皇上功业之广大德化之逺孚以固万万年永久之鸿业以隆万万年一统之太平夫岂偶然之故哉昔者文王作灵台诗人咏歌不过游鱼白鸟而汉世芝房赤雁亦见于乐歌宋太祖干德中有驯象玉兔之瑞有司请制旗以郊太宗太平兴国中宰臣请图诸瑞物以昭盛治以我皇明观之太平福瑞之盛岂不过于古昔万万也哉诚宜宣付史官命诸文学之臣参议典礼歌于乐章着于銮旂图于瑞牒郊祀宗庙以享神灵扬芳宣烈以昭万世天下幸甚而臣愚昧幸䝉圣恩备位地官无以补报恭覩嘉瑞不胜懽忻谨拜手稽首而献赞曰三阶平万国宁瑶光明瑞象呈霞文布体白凝玉雪花万㸃圆粧琼想当生时最竒异百神呵䕶宣光灵青天云开月扬彩碧海镜净波流清应我圣皇德万里来占城黄金为络珠为璎玉阶献之怡皇情琼林遥映玉华丽瑞日下照祥光明皇德𢎞圣治成制礼作乐昭昇平麒麟生鸾凤鸣牟麦遍野嘉禾登从兹万万年垂衣坐天廷小臣愿效华封祝地久天长播颂声忠靖集巻一忠靖集卷二钦定四库全书忠靖集巻二明夏原吉撰五言古诗题梅石处士诗巻后晋宋有明哲陶林相后先陶以菊自逸林以梅称仙芳誉蔼当代髙名照遗编今我赵处士抱道希昔贤孑孑谢世故悠悠乐林泉买梅更买石栽布轩忩前梅兮肖清白石兮表贞坚清白期不秽贞坚冀无谖嵗晏万物瘁梅芳石初鲜拉彼林下叟觞咏梅石边诗成倚梅歌酒醉拂石眠歌声落寒玉眠席分晴烟俯仰睂睫外细大徒諠諠讵如梅与石及我同一天所以永结託要躐陶林肩集贤诸大老交素知其然爰赠梅石号重赋梅石篇铿锵振金玉至今子孙传恨予生太晩不能拜当年翘翘仰梅石作诗写余笺写罢复展诵清风竦毛颠题常执中无息斋天道何刚健运行若机旋昼夜弗暂息今古或无愆四时以代谢万物资陶甄嗟哉果何如惟其一诚焉不见古君子体道心拳拳贤兮则希圣圣兮则希天兢兢着谟典亹亹垂诗篇宣尼叹逝水孟氏称源泉禹隂分寸惜陶甓朝昏迁铦锥季子读圆枕温公眠所进虽各异所志同一坚睠彼蚩蚩氓相去霄壤悬灵台既茫昧德基任摧颠髙明邈难入污下甘伏跧晩途或有悔畴能返流年吾湘常氏子学古知其然髙斋扁无息翼翼临江边不华亦不隘非郭亦非㕓轩窻贮经史几席罗毫笺端居究𤣥赜终日惟干干德业遂精进声华益昭宣征书忽相迫试艺临文渊琳琅有余响隙吹胡能聮英英冠多士籍籍膺髙铨暂别京国友逺泛端溪船民事固杂沓夙心敢云谖朝焉戴星出夕焉戴星还吏案无留牍琴堂弗闻鞭一篝照清夜典籍还穷研匪曰钓时誉所希在圣贤顾我何放旷百行无一全庸庸窃君禄华发将垂肩感子名斋义自愧还自怜壮心日以钝安能重磨镌愿子慎终始勿谓百里牵鹏抟必九万骥骋须三千矧今圣明世简拔无私偏坦荡青云路㑹当恣髙骞周览上林春满挹龙楼烟对扬吐竒藴献纳摅忠䖍跻民太和域致君唐虞前功名着青史耿耿千秋传题彭希益惜隂堂星沙控荆湖属邑十有二罗湘甲西北山水独佳丽彭君生其间钟此山水异襟宇既轩豁丰仪更清粹垂髫被庭训诗礼日讲肄谆谆期有成勉勉冀无坠岂谓霜露严毒被椿木瘁彷徨痛遗业感慨念先志干干仰居诸耿耿㤀食寐搆堂名惜隂于以自箴励朝斯万巻开夕尔一篝继探搜圣贤心玩索古今事毫芒靡或遗纎悉必精至时当大比秋蹋槐赴乡试声华动塲屋文藻贲同类惟君自持谦不欲早干位春闱暂垂翮卒业辟雍地清修日益勤阃奥愈深诣嗟予素薄劣忝有乡曲谊每瞻惜隂堂中心窃怀愧愿言慎终始毋使亏一篑行当驭长风扶摇九天际宫花醉蒲萄黄金耀名字逺追伊召心光辅尧舜治功成铭鼎彞芳誉永无替囘视惜隂堂煌煌孰能企谕饥乌饥乌来屋头轩然振双翼哑哑向我啼其意欲得食我行顾我㕑余糗颇云积粲粲白如银莹莹燥如炙足可疗乌饥尽与非所惜缘以目前人困乏动千亿赈恤未有方夙夜慨中赤况此所余糗粒粒出民力我食尚怀愧饲乌宁不惕饥乌勿此啼山林有榛栗冬日闻蛙蓐收已囘辕𤣥㝠正司令草木尽黄落蛰虫俯而静尔蛙何从来怳焉失初性凌寒发狂声聒聒莫知竟捕之良可矜聆之顾非正愿尔深自黙毋为骇时听题扇面庄子观泉银潢半天来窈窕几千尺空林送清声遥壁荡晴色炎晨坐披襟凉气拍胷臆吁嗟南华翁髙怀有谁识泉州次吴中书韵区区南闽来蓂荚屡更易鞍马厌道途风霜改絺绤岂无林渊思民痍未痊革引睇桐城楼寒云万山白宿檇李天宁寺息轺古招提时维孟冬莫天气熙如春宵蛩起幽诉独聆不能眠披衣坐风露缅怀踏歌人翘翘亦何故武康县湖州武康县僻在羣山中人稀官事少土沃禾稼丰蚕时戸戸箔鸡晓家家舂鲜菱采秋夏嫩笋庖春冬廛幽商寡集溪曲舟难通儿童拙市语父老髙村容淳淳良可尚扰扰希能同媿无召杜吏重造朱陈风作诗慰我民政俗宜自隆赠琴士李忠礼伟哉太白孙英英越中士来作湘江游光风晔兰芷抱琴为予弹清音惊俗耳雝雝凤鸾声悠悠圣贤理他日遇钟期毋惭奏流水五言律诗钱塘江浩𣺌惟天濶茫洋与海通赭龛分左右吴越界西东鸥弄潮头雪龙吟水面风鸱夷在何处试问打鱼翁经姑苏客路尚悠悠苏台蹔系舟酒旗迷栁岸商舶隘江流三让祠何古千人石更幽可怜城下水莫洗馆娃愁寄友忆昔㑹皇州壶觞日劝酬一时同作客万里各经秋湘浦西风棹燕山夜月楼无穷萧索意两地一般愁忆别四首忆别金陵日髙堂晓拜辞谆谆垂训语切切问归期缩地嗟无术看云谩赋诗聊凭问安字逺慰倚闾思二忆别金陵日那胜手足情泪县棠棣雨肠断鹡鸰声姜被清宵冷璠玙何日迎愿言知此意蚤促北来程三忆别金陵日吾儿嵗始三见人容嶷嶷学语舌喃喃虽乏麒麟誉应无豚犬慙行当还帝里为汝説周南四忆别金陵日春风二月时求朋莺语急送客燕飞迟北邸俄淹嵗南归未卜期遥遥天上友莫动暮云思东吴述怀三首为客东吴郡秋过冬复深梅粧崑阜玉橘剪洞庭金颠倒还家梦彷徨恋阙心何时了王事兰棹起归音二为客东吴郡民艰日转深抚躬慙食禄汗颡媿腰金愿广干坤泽均濡草木心万方歌至治永叶太平音三为客东吴郡年深情亦深毎慙三省语常畏四知金落落谁青眼寥寥自赤心寄言天上友雁到好传音题医者蒋彦升凤山书屋幽居对凤台凤去几时来济世书千巻怡神酒一杯秋风橘颗熟春雨杏花开自是县壶侣都人莫浪猜寓云居菴次韵答聮上人谁辟云居境依稀古化城狮柑霜过熟凤竹雨来青石悟禅中语钟收饭后声我来临絶顶一览小蓬瀛泊金沙洲晩泊金沙洲晓登洲上楼云峯随处好烟浪拍天浮扫壁看遗墨凭栏数过舟家山应不逺此地且优游客兴去住何无定朝西莫复东姓名轻草木客貌熟儿童安得寻陶令相携访逺公秫香新藕白笑咏虎溪风到家后书怀六载宦神州今归觐祖丘眼看前辈少指㸃后生稠松菊从荒秽壶觞且劝酬莺花明上苑又驾建康舟登范公亭偶上范公亭亭幽感慨生竹添今嵗笋尘掩昔年檠老蠧随人化孤禽向客鸣栏倾不堪倚惆怅下堦行自叹少小颇聪明年来顿不成目嫌书字细耳恨语声轻对酒浑无趣逢人屡㤀名何如汉疏傅林下乐余生挽髙主事母原氏板舆迎养日綵服奉觞时春色凝萱树秋香满桂枝昊天何不弔𤣥壤遽长辞杳杳灵輀去三山草木悲挽兵部侍郎卢公伟矣卢司马南州第一流龙庭深眷顾云路久遨游忽感槐南梦真成水上沤孤儿何所恃永抱蓼莪愁五言排律圣德瑞应诗永乐己亥秋海外忽鲁谟斯等国遣使来进麒麟狮子天马文豹紫象驼鸡福禄灵羊长角马哈兽五色鹦鹉等鸟又交趾进白乌山凤三尾龟等物赐观于庭承制赋此圣主膺干运垂衣驭八区道隆尧舜比功茂禹汤俱荡荡三边肃熙熙兆姓娱普天歌至治率土发灵储爰有诸蕃国能㤀万里途随槎超瀚漫献瑞效勤渠𣺌渺来中夏惓惓觐帝居麒麟呈玉陛狮子贡金铺紫象灵山种骅驑渥水驹驼鸡同鸑鷟文豹拟驺虞福禄身纡锦灵羊尾载车霜姿狷更异长角兽尤殊綵槛竒音鸟雕笼雪色乌𤣥龟三尾曵山凤五花敷日上龙墀丽风囘凤阁迂礼官躬典设蕃使肃奔趋仙掌开丹扆祥烟散紫衢重瞳欣一顾百辟震三唿兹岂寻常致端由治化孚既将昭帝德尤足壮神都炎汉何能拟姬周莫并驱拜瞻嗟庆幸称赞媿荒疎惟愿皇风洽仍祈化日舒鸿图千载固圣寿万年余送李郎中新归南阳省墓南阳有佳士年富才华充壁水暂游憩天曹遽登庸试事建宁幕颐情武夷峯能声沸衆口芳誉闻宸聪征还凤墀下超任乌台中峩峩冠金豸表表乘玉骢豺羣顿扫迹鼠穴无畱踪汉桓让先辔唐温仰髙风俄转虞衡郎力赞冬官工政绩日益着秩禄时尤隆缅怀三釡荣弗逮双亲躬遑遑风木悲耿耿羮墙容九京𣺌何处万感徒填胷濡毫写中素呌阍谒重瞳松楸许归省椿萱更褒崇鸾诰绚五色天章炳双龙存殁总光被古今实希逢百拜谢丹阙三祝效华封驱车向晨出祖帐如云樷浩饮倒鹦鹉髙歌遏㝠鸿都㤀去路遥共喜归兴浓到家拟何时屈指应初冬锦衣照丘壠竹马喧儿童故旧逺问遗亲姻竞过从鸡肥酒正熟乐极情曷穷第念丈夫志不与流辈同凌摩必霄汉栖息羞蒿蓬圣朝况当宁小大咸献功展墓茍云毕趋朝敢辞匆亟驾青云翼来觐黄金宫及时树勲业努力全孝忠嗟哉昼锦堂岂独韩魏公题鲁林怀思图宋德中衰日君家南渡时岱宗云郁郁浙水路迟迟岂意侨居地真成永世基祖林千里隔族派一支离喜有贤孙子能承宣父规家声衢再振宦业鲁无差准也尤人杰荣哉遇主知容台司礼乐朝列仰风仪爰感诗书泽深怀水木悲迢迢盻洙泗耿耿梦防尼图冩真人笔文摛学士辞既将舒缱绻还足警浇漓顾我何为者劳君索赋诗窃惟先圣裔敢以衆人期愿谨过庭训毋㤀报国思光前仍裕后千载令名垂咏慈乌我爱慈乌好慈乌孝且灵亲恩思返哺人事为先鸣沐雨缁衣洁骞风墨翅轻白鸥非所侣𤣥鸟颇堪朋萃立虞庭异羣飞栁第荣吻伤新邑号栢集着台名世罕雌雄辨人惟孝义称嗟哉枭与獍视尔媿何胜忠靖集巻二忠靖集卷三钦定四库全书忠靖集巻三明夏原吉撰七言古诗钦和御制元夕观灯诗皇明受命基图隆挺生太祖真豪雄手提一旅淮甸起指顾六合妖氛空三纲再张九鼎奠万姓子附诸侯崇天威逺振沙漠外阳光直丽扶桑东神功圣德迈五帝文谟武烈超三宗九重弼亮尽贤俊庶职甄别无凡庸时清化洽颂声作弗问逺迩同沨沨握符御厯余四纪创业垂统无终穷我皇继体主神器励精图治心忡忡齐庄中正奉天道寛仁恭俭勤民功九区平宁遂生息万方熙皥无忧恫兹惟嵗首值佳节天清气朗春融融鳌峰倐忽耸丹陛云嶂突兀撑髙穹浮屠宝殿更竒絶遥瞻彷彿灵山同金莲万朶吐清夜森森景象生光中教坊讙譁奏百戏舞衫歌袖飘青红六街禁弛九闗辟衣冠云集笙箫樷皇恩如天更开宴霞浆香送龙楼风羣僚百辟何庆幸明时盛事年年逢况臣居位食厚禄庸庸罔有涓埃忠虞廷赓歌今喜见愿备九奏谐歌工鞠躬百拜向金阙上祈圣寿髙羲农巍巍宗社磐石固穰穰年谷田畴丰竒祥嘉瑞日軿集惟民惟物成雍雍洪熙乙巳秋仲赐观内苑珍禽竒兽应制赋六龙初御干坤肃玉烛和调民物育爰开禁籞集廷臣少肆余闲閲竒畜时维秋仲天气清纎尘不起香风轻虞官圉宰杂沓进珍禽瑞兽纷纭呈狻猊侧踞真雄勐钩爪金毛睛炯炯彩毬戏罢拂霜髯百兽潜窥敢驰骋须臾𤣥鹿来轩墀丰肌黭黮犹乌犀若非食野霑煤雨应是寻泉堕墨池双羊继出仍珍美腹若垂囊背如砥煌煌宝辔轻笼头轧轧朱轮低载尾花隂小大霜姿猿金环约项声隆然盘旋倐忽作人立何殊雪洞飞来仙又看福禄并神鹿毛质鲜龎实灵物羚羊缓步苍苔边修角撑空亦竒独柙中玉鼠洁且驯朱樱贯目脂涂唇想应窃饵琼芝足故㸔银袍觐紫宸驼鸡耸立谁其侣骈趾青瞳髙尺许或时振翼将何如志在冲霄学鹏举雕笼鹦鹉色更竒细观熟玩心㤀疲呈祥虽未衔图瑞调舌应能唱寿词三三两两宾郎雀短喙珊瑚新琢削飞翔宝槛恣喧唿似欲临风脱金钥徘徊重覩花斑鸡冠丹颊翠衣裳缁是谁巧把晴空雪散作身章若缀载欣载羡双鸠鸟质傅铅花光皎皎雄雌并立清飈前贞静幽闲一何好多情尤有白画睂双睂画得天然殊从今京兆多才思对此应慙画不如盆池一物龟相类出没清波名玳瑁锦鳞日映光陆离谁数南溟紫文贝吁嗟致此诚非常皆由圣德通遐方遐方感慕贡珍异故兹苑囿多辉光我皇继体朝羣辟蝼蚁微臣幸供职如斯一一承恩观拜舞金门喜何极愿言圣德超虞唐普天率土咸来王诸祥毕集四灵至千秋万嵗皇图昌题黄主事璇感螺诗巻璇四川人性孝谨年十二时祖母患烦渴思螺汤时严冬家人徧觅无所得璇乃戚然携篚走南沖塘破氷探索得数十枚归作汤奉祖母病遂愈人以为孝感所致为作感螺诗巻美之洪熙秋璇为戸部主事持以求诗为赋此蜀山突兀髙嵩衡蜀江浩𣺌连巴荆储精毓秀产多士中有孝子璇其名方当龆龄家居日祖母遘疾乖天和参苓屡进莫一瘥荐加烦渴思田螺田螺自是泥中物僻沼荒池深汨没矧维冬冷尽蛰藏挟贝囊金何处鬻慈严戚戚璇心伤携筐独走南沖塘塘深水濶冻已合玻璃万顷生寒光璇兮遽掷风前履踏碎水花蹴泥滓迥旋探索穷塘㘭忽有羣螺来触趾且欣且拾登筠筐恍如坐获千明珰持归便促家人馔苾芬香味闻髙堂髙堂老母思正切一歠烦扄若开鐍百骸九窍生清凉二竖三虫走颠蹷吁嗟如此岂偶然实由诚孝通于天天通故俾螺冬出螺出须令母疾痊孟宗乞笋号霜竹王祥求鱼卧氷渎二贤孝行谁与伦千载惟璇继芳躅况璇蚤已穷经史射策金门拜天子只今列职民曹郎卓卓能声在人耳愿言自此加勉旃惟忠惟孝期两全我虽老钝不能为尔制佳什尚当拭目看尔云路髙飞骞题颐菴胡祭酒先生玉笥白云图巻颐菴先生古君子德行文章当世美晨携玉笥白云图访我金台官署里自言先世多遗德卜居逺在金川侧金川何处最清竒玉笥岧嶤插天极云收万朶芙蓉青雨余百道银潢倾隂巖月冷玉龙蛰阳坡春煖金牛耕萧家崃口尤竒丽快若飞鹅舞空际泥江更抱伏虎形瓦桥重展游虵势祖宗体魄此地藏松楸桑梓森相望子孙奕奕借余䕃读书食禄门庭光偶因海宇风尘迫遂向洪都问田宅缅怀玉笥不可亲但见遥空云白白云飞白白其柰何先茔正在山之阿林乌泣雨下乔木野猿呌月悬春萝矧惟宦辙方驱涉未暇栖栖理家牒聊凭缣素寄遐思用诏儿孙知祖业君其为我为歌诗大书图尾君母辞他年倘遂悬车乐展图一玩纾心思我闻此言声欲咽复观此图肠欲热水木本源人共知谁似先生孝心切愿言移孝忠吾皇致时熙皥超虞唐白头稽首谢丹阙清风一棹归故乡金川玉笥重登眺西山南浦闲耕钓此时此乐谁能如丘壠州闾总荣耀顾予薄劣无长才鄙诗不足开幽怀还君画图三叹息好风飒飒从天来题傅泽民分桂轩余曩与泽民同业于四明丹崖史先生之门先生尝云昔唐太史奏月中桂子落天台后三百年当应至宋六飞南渡吾祖衍本初得红木犀于山阿献之髙宗植复古殿前仍制诗称赏于是史氏以丹桂别他族今典教来湘泮池上复有桂一株是天副吾愿望泽民得其意乃于此分一稚桂植书室前且曰先生之桂来自月中予之桂来自先生有所本矣因扁其书室曰分桂轩示不㤀所传也永乐癸未夏泽民由水衡官擢监察御史暇日携分桂轩诗巻索题予既知其由不敢以拙钝拒遂摭其槩以塞责粤昔丹桂生蟾宫天香散漫飘穹窿世人仰望莫能折举头毎欲排天风后来仙子不自惜呵咤银蟾鼓云翼衔将桂子落天台要使人间共培植天台一种三百年鬼神隐䕶人莫传史家先世积德厚得从此地更移迁当时不敢自娱赏持向金门献君长龙颜一笑栽殿前更洒宸章为优奖宸章焕赫事实殊史家桂泽当何如敷荣发秀异他族流芳奕叶生名儒林林接踵为时起事业功名咸足美迩来复有紫崖翁硕德宏才古君子承恩典教来罗湘霏霏化雨菁莪芳祇缘辽𣺌丹崖逺心县丹桂常徬徨徬徨未易乘风去日夕行吟泮池处彼苍又若隂相之池上还存古桂树色香虽匪丹崖浓根株却似丹崖丰丹崖桂泽裕厥后泮池桂泽将谁同芹边弟子商崖裔重义崇仁心靡替稔知师意感师恩爰辟书轩分此桂吁嗟史翁何贤哉吁嗟傅君真竒才史翁之桂由祖植傅君之桂从师来书轩况尔数椽小桂树分来相映好秋风吹破丹砂堆万斛清芬散龙脑傅君傅君日对兹岂惟玩彼香色竒是宜笃志励所业光前振后期如师清狂蹋雪寻梅叟辛苦移家看竹友纵情矫物徒自疲师友传承事何有傅君傅君重勉旃如今正是秋清天及时吐华着芳誉相期史氏同绵绵桂林读书处为贾郎中闵赋湘江山水何清淑孕毓斯人美如玉幽居潇洒一物无环堵隂森尽嘉木既非陶门栁又非王家槐灵根产自广寒窟老蟾衔出青云来贾君先世好竒古掇芳栽向西风浦培壅灌溉期生成留作儿孙读书所迩来树老霜稜层枝头开遍黄金英贾君触物念遗泽寸心惓惓那能胜携书遂入林间屋插架堆床千万轴朝朝暮暮栖其中剔蠧翻芸苦心读不图珠玉富不羡钟鼎荣但愿澜翻五车熟济时载振箕裘名鹤书争奈飞来早惊起鸾凰九天表南阳卧榻闲秋霄莘野耕犂罢春晓趋蹡碧玉殿出入黄金门囘观往日读书处红尘漠漠遍蹄轮吁嗟丈夫在斯世出处行藏了难计况今正际清明时苜野安能老骐骥愿言稳步青云梯致君尧舜安黔黎功成解却朝天衣考槃再诵夫何迟题祝少卿西山暮景图少卿卓荦人中英襟怀万顷涵秋清夙承鹗荐典郡牧十年坐镇滁阳城滁阳四面山如玉矗矗西山更竒独根盘九地骇潜龙势入层霄遏飞鹜少卿閲罢天闲驹簿书不挠公堂虚卷帘静对西山坐夕阳正在山之隅红光闇淡照巖谷翠色㝠蒙覆林麓林边散乱樵负薪巖畔纵横牧骑犊须臾牧去樵歌杳翠敛红销山静悄鸟旋松顶待归云云䕶松窝邀宿鸟吁嗟此景世岂多匡庐泰华徒嵳峩少卿游宦此瞻眺桑榆触目情如何我知少卿有髙致不学区区流俗计西山暮景虽时㸔报国丹心逾自励况今正际雍熙日硕德耆英蒐用急少卿素行简宸衷肯放长歌考槃什愿言晩节多康宁致君尧舜安斯氓千年汗简畱芳名西山亦尔增光荣送首德仁起复赴京首君自是人中杰襟宇澄清湛秋月妙龄肄业湘黉中入室升堂迈同列后来识我罗江边论交耿耿金石坚一篝照雨夜连榻百壶载酒朝同船鹗书忽向云间落鹏运三千莫能遏扶摇直上九重天受职姑苏问民瘼下车才拟施砭剂椿萱万里哀音至满城桃李无心栽衰绖归来守亲制寝苫枕块甘毁瘠要竭衷情酬罔极流光苦恨不少迟倐尔星霜又三易悽悽忍把祥琴调起治行李趋天朝西风江栁正萧索逺来别我恩波桥吁嗟此别休洒泪忠孝由来无二致诚能移孝忠于君若是尤为孝之备况今正际清明日四海车书混同一鸾凤不出衔瑞图翠竹猗猗为谁实酌君桑落赠君诗送君髙步黄金墀明年二月春风时我亦飞棹来京师与君重约凤凰池青云浩荡长相期乙酉八月二日吴江馆遇京友惠斗酒故人逺自天上来惠我一斗葡萄醅爱之不敢容易开唿童捧之当庭堦珊瑚击碎红泥堆珍珠迸入黄金杯一行转我肠中雷再行扫我睂间埃三行四行愁垒摧五行六行春风囘桃花朶朶红生腮臙脂㸃㸃香凝颏平原督邮走欲頽青州从事惊相倩客中有此真慰怀更无梦到糟丘台柰何童子劣且騃推壶仆地如翻淮清光湿透炉边灰余香散入堦前苔为之耻兮徒有罍醉无成兮谁其陪是知饮啄皆天裁毫分有数非人媒毫分有数非人媒彼童子兮何尤哉观打鱼楚天空濶重云幕孤馆风寒倍萧索着鞭江上观打鱼消遣愁怀乐其乐吁嗟打鱼果何似彷彿昆明池上事渔官独坐万斛舟船尾载皷旗船头扬旗击皷一何勇渔子舟人皆耸动皷声初发衆舟集皷声再发提网急皷声三发争进取万幅飞纶向空举奔腾澎湃声震惊浪花激作秋霜凝蛟龙避势走欲仆河伯逃形怀战惧千鳞万尾无所之一网牢笼莫知数纵横巨细相倚叠山积沙头如雪白渔人抖擞气颇舒屈指团栾计千百均分各收受盪舟便囘首㫰网荻芦边鲙鱼荐新酒酒酣更唱潇湘歌儿童蚁聚声相和且言今嵗尽余裕输官给役从如何我来对此情莫极更向渔人剖胸臆汝今得鱼诚解忧割鬐脔肉还生不成汤既祝网鲁叟亦不纲所以杜陵翁作歌为哀伤从今打鱼休着眼庄惠濠梁乐无限送李主事暹奉使西域圣皇御极治化明海波不动边尘清雕题椎髻尽入觐卉裳毳服咸来庭迢迢西域尤诚至职贡依时无或替圣心眷彼勤渠情特选才贤充报使地官主事闗中英年青貌伟襟怀宏往时两度使絶域能声妙誉人咸称今来再乘皇华节晓驾輶轩行紫陌绣衣郁郁飘天香四牡騑騑拖锦绁暮春三月杨飞花此时准拟过流沙宣威不挂义阳剑通道宁借张骞槎髙昌康居聊尔适鄯善月支蹔焉息星轺直驻于阗城天诏须颁大宛国大宛有马皆龙驹于阗有玉皆璠玙皇恩遍布戎夷悦合辞入贡当何如黄琮苍璧千金直騄駬骅驑五花饰想当旌斾言还时蕃使纷纷随辙迹戎王祖道穹庐髙蛮儿旋舞翻葡萄笳声吹落闗山月节旄振耀蟠花袍花袍不染流沙土文采曾霑天上雨归来拂拭当彤墀百拜懽唿谒明主主心悦怿嘉忠勤隆隆恩宠应无伦愿言努力重努力汉廷不负班将军瑞雪诗钦惟皇帝御宇以来天地清宁雨旸时若民康物阜政肃化行诚雍熙太平之盛世也乃宣德己酉冬仲十一月正一阳之将复日丁乙卯上天同云瑞雪随降葢以彰来嵗丰稔之兆天道孚应圣心悦怡遂制歌诗昭示臣下仍钖以酒馔共乐清时臣等叨列班行躬覩盛事虽薄德谫才不足以赞扬休美然欣忭之余不容自黙谨拜手稽首而献诗曰仲冬十一月将半天气沍结泉流断六丁赫怒风姨颠驱叱黎云集霄汉须臾万里色一同㝠蒙勃郁仍丰葺天工乘此骋竒巧雕琼削玉当长空长空迢迢四无接六出纵横舞睂睫乍㸔势若蝶穿花静听声犹蚕食叶郊原窈窕银为桥江湖烂熳铅涂艘隂崖皎皎失苔藓古树茁茁生芒硝又疑何人燖鹄鹭氄毳飞来莫知数亦疑仙子开琼楼净扫瑶尘洒云路况当午夜清明时影揺六合光离离梅边老鹤惊且唳桂根玉兎窥还疑是知此景非徒致实本吾皇隆圣治吾皇圣治符天心故感如斯丰稔瑞年丰嵗稔邦家宁吾皇端拱唐虞廷覃恩布泽及遐迩制礼作乐昭昇平小臣何幸生斯世端笏垂绅列丹陛虽无往哲赓歌才敢忘封人三祝意封人三祝何为言愿君寿福咸齐天舆图广大磐石固神孙圣子传绵绵题攸县曾荣宗梦云图麟峰峭拔撑青旻峰头缥缈多白云有人结屋在其下读书乐道期娱亲一朝荐达登膴仕逺别慈闱千万里朝朝暮暮不能㤀企仰云峰痛心髓痛心遂尔劳梦魂飞扬忽与云相亲飘飘逺至慈闱下欢欣拜舞娱亲身吁嗟云兮本虚物磅礴轮囷多变复思亲孝子今梦之无乃人心与云触云无心有舒巻人有心无近逺无心有心一梦中孝感谁云不昭显君不见狄梁公太行当日情何浓彼云在望子在梦寥寥千载还同风顾予薄劣亦人子堂上萱亲发银似如今逺作宦游人感此中情宁有已惟虑忠孝难两全养亲弗若荣亲贤愿君步武青云上白云虽逺终得与子相周旋题萧司务鼎和八叶流芳图庐陵萧氏何其昌派从江左分来长绳绳继继引勿替贵聮八叶兴于唐唐廷峩峩天宇静八贵相承秉钧柄簮缨赫奕充门闾声誉芬芳蔼观听祇惭我辈生太迟不见渠家全盛时寥寥仰止千载下据图拭目㸔孙枝孙枝挺特真英器此日牛刀姑小试㑹当步武廊庙中煜煜金章耀环珮耀环珮伊谁侔立功树业光前修更须种德如山丘绵绵万叶传无休戏赠净慈寺僧恬静巻我从前日辞蓬莱飘飘飞上姑苏台台前桂魄照秋水一碧万顷无纎埃喜来遂发㸔山兴拟度钱塘览竒胜片帆若为天风畱一上云居听钟磬云居潇洒云飞飞中峰去后𣺌莫追就中忽遇老禅客自云近日来净慈睂峰修修散晴雪性海澄澄湛秋月煮茶挥麈共我谈四座霏霏飞玉屑我观此僧不是寻常僧樷林当代应驰名何当携取庐岳去相寻修静重缔盟坐㸔五老香炉青题吴敬安竹轩湘江之曲湘山隩地曰东桥甚多竹低昂修短各有伦郁郁猗猗胜淇澳叶交加兮鸾凤搏根钩曲兮龙蛇蟠清声振兮寒玉碎绿隂蔼兮晴云团吴公借借延陵族雅量雄襟迈流俗对兹恋恋不能违遂向林间结茅屋数椽不隘亦不华竹轩扁额尤为嘉雨余空翠入帘湿月明虚白穿窻斜有时絃琴竹下鼓琴声竹韵同清古有时携茶竹下烹茶烟竹雾相吞吐东篱徒讶黄花瘦孤山浪説寒梅癯河阳满县尽花树成都连亩惟桑株何如吴公对此竹抱直含贞絶尘欲七贤凛凛同髙风六逸寥寥继芳躅彼苍独恨难夤缘平安初报人已仙空堦寂寞下寒露幽篁萧瑟揺苍烟贤郎感慕心如燬九原深邈人难起临轩踯躅听竹声謦欬分明犹在耳愿言笃志穷遗经惟忠惟孝毋偏轻他年云路髙飞腾竹轩亦尔增光荣题慈云海上人泉石轩我尝驾鹤游蓬山颠崖絶璧穷跻攀濯缨灵泉啖玉髓振褐瑶石收金丹别来倐忽厯年嵗泉石膏肓无妙剂又从淮海逾钱塘要㸔溪山豁胸次越中忽遇慈上人号称云海超常伦搆轩数楹傍巖谷清泉竒石皆天真有时挹泉洗禅足活活泉声潄凉玉有时扫石移禅牀线线苔痕皱晴绿银蟾夜浴清辉生上人皎皎禅心凝碧云晓出白衣澹上人冉冉禅身轻此泉岂与贪泉比此石尤非钓石儗泠泠不入许由瓢凿凿难为孙楚齿汲来竹底烹龙团白花浮光六月寒琢之松窻陪兔颖𤣥圭弄影三峯攒庐山一派飞千丈窅𣺌谁能日相向虎丘一片容千人萧索何由坐其上是知上人居此轩清泉竒石常在前石能云兮泉能雨上人清号宁虚传我将乘风周八极未许长年坐此看泉石愿言沛尔云海之慈波润及天下均饶益题湘山樵寓湘人萧规少游吴中值乱不能归遂家于彼今年踰八十有怀故乡扁所居曰湘山樵寓闻予为乡人扶杖来谒因求诗遂为赋此扁舟当夏来姑苏寥寥萍水交游疎有翁老大相过访桃花染颜霜染须谓是非熊叟不钓磻溪鱼谓是空桑子不把莘野锄煮茶延坐问所以乃云我是幽潜徒本来生长湘江侧诗礼传家有遗则早年酷厌流俗羣遂入湘山作樵客清泉白石学砺斤残樗朽栎聊充薪风时一笛弄寒月日暮片席眠晴云㑹稽太守了弗羡少室山人尤所贱此身只与溪山亲养素含贞毕初愿柰何陵谷忽变迁弱蓬不为狂飈怜东飘西泊失故所栖栖畱滞吴城边吴城嵯峨烟雾塞一住多年归未得囘观往日樵游林桑梓迢迢天宇隔天宇隔情瞿瞿海筹满屋头毛枯望云长羡飞鸟逝临流深念游鱼徂闻君亦是湘中士故尔相从话行止君能为我冩幽情庶免他年愧乡里吁嗟翁兮胡尔言人生出处非偶然吴湘万里虽异地吴湘一日还同天翁不见古豪杰掉臂常嫌穹壤窄倦来到处即为家那问青齐与吴越况翁旧作湘山樵心闲志逸身逍遥如今终老东吴地清风亹亹谁能髙愿翁永诵考槃什飞鸟游鱼毋念及唐虞在上时雍熙㑹见褒书下州邑题练溪草堂练溪之地何髙明练溪之水何清澄幽人架屋临溪塍瓮为牖兮樗为楹片帘髙卷香风轻山禽水鸟从飞鸣有时客至忻然迎唿童便觅牀头瓶瓶中有酒甘如饧溪中有鱼肥可烹取鱼酌酒舒幽情醉来那顾身欹倾日西客散柴扉扄竹牀移近梅花屏恬然一梦无人惊梁园金谷何足称祗缘圣主思治平礼罗四设蒐贤英如君倜傥年尤青草堂岂得淹平生愿言控翮髙飞腾嘉谟嘉议为时呈致君端拱唐虞廷归来再与溪山盟归来再与溪山盟庶几出处全令名题南溟息上人听松轩大雅久不作钧天寂无音繁声急响徒乱耳凉风古意谁存心南溟道人独尔得真趣扫却哇滛拂尘虑縳茅直向吴山巅绕屋森森种松树天风时自天际来松声毕发真竒哉清如寥寥老鹤唳碧落惊如怱怱万马奔黄埃又如瑶台三千仙子朝帝阙环珮珊珊步明月琼林十八学士登瀛洲轩葢翩翩振金节南溟此际谁与俱钩帘宴坐心于于声来在松听在我我心还似松声虚不抱焦尾琴不弄柯亭竹惟听髯龙吟嵗寒更竒独愧予走俗走未休耳边安得辞諠啾南溟南溟为我畱半榻尚期后日重来游乌夜啼慈乌哑哑清夜啼飞来飞去无枝栖天空月冷声惨切更深夜永情悲悽东家织妇年三五良人万里操干橹冬衣未寄春复临机杼劳劳不胜苦耳边忽听慈乌声炎炎万感焚中扄掀襟抆泪罢机杼披帘促步趋前庭悲悲咽咽对乌説莫向清宵学啼血妾夫别去三踰年鱼鴈迢迢至今絶愿乌将妾相思情西飞啼向夫郎听夫能听兮妾情达妾情达兮夫心宁夫宁岂欲终㤀返恩义须期两无赧夫能努力树功名白发归来未为晩题云居先生遗像神仙中人云居翁秀气原自仙华钟蚤年即逺簪缨樷侨居静挹林泉风羣书诸子既折衷内经脉诀尤研穷活人要济岐黄功不容二竖欺疲癃柰何晩厌人间踪乘风顿返蓬莱宫寄兹清影尺素中睂疎目朗双颊红飘飘独步谁能同商山旧有东园公我来相对语莫通举头怅望仙华峯举头怅望仙华峯云深不见青芙蓉题所翁龙所翁所翁何多能毫端幻出真龙形杈枒双角斵𤣥玉烂熳两目揺金星我初见此昂藏势未识腾冲霄汉意摩挲老眼再四观渐觉蜿蜒有生气缅想挥毫欲画时所翁应与龙相随不然何以极此妙令人不敢临渊窥愿言珍黙全神化莫学金陵空叱咤吾农嵗计在夏秋此时望尔为霖泽天下和胡祭酒雨中独坐诗韵连朝风雨泥泞深幽人不见心沈沈想应斋居有余暇坐披巻籍穷古今过眼澜翻五车熟却喜牀头新酒绿开樽劝饮是何人好似颜家小银鹿载歌载酌三杯余新诗百首皆亲书封题寄我意何厚恍如十二珊瑚株欣然便欲驰车马走送诗坛共夸诧出门未定复入门无柰长空雨飞洒舟行值雨江风浩浩吹江栁碧流如㵼翻琼玖扁舟一叶势欲飞两岸青山入云走雨声滴滴敲篷鸣我居篷底谁为情唿童洗盏酌新酒自歌自酌攻愁城愁城既破我亦醉谩拥轻衾欹枕睡梦囘拭目推篷看烟水茫茫不知处小江渔钓小江江水绿如酒两岸春风舞垂栁老渔落魄一事无三尺纶竿长在手有时钓得缩项鳊随缘沽酒供余年不图星辰动天阙醉来即借羊裘眠汨罗怀古五月五日天气晴古罗士庶思屈平声金伐鼓集画舰浩歌竞渡招沈灵沈灵不返知何往楚国萧萧空草莽聊将一滴菖蒲浆洒向清波寄遐想桃花滩桃花滩上桃花开桃花滩水鸣春雷扁舟欲上不能上牵繵百丈何艰哉烝徒努力重努力不比寻常浪花激老夫设险有如斯过此揺揺随所适福禄晓钟四邻胶胶鸡乱鸣樷林衲子声寒鲸载迟载促一百八松云堕碧星河倾吁嗟人生能几永在世无殊幻泡影怅然听此不能眠起坐幽窻发深省忠靖集巻三忠靖集卷四钦定四库全书忠靖集巻四明夏原吉撰七言律诗永乐庚寅春扈从之北京临淮道中口占边尘不起海波澄万乘时巡出帝京燕子风清仙仗肃杏花日煖绣旗明髙年首谒均颁帛良吏郊迎屡问名銮驭行将驻何处黄金台畔旧王城和胡学士冬至后六日扈从猎龙山同蹇尚书诸公游牛首山佛窟寺诗韵三首山寺迢迢一径微山中景趣世应稀花飞涧水惊鱼跃风引松云伴鹤归朝士来游无俗驾老僧畱语总禅机囘鞭还从銮舆后满路天香暗袭衣二猎罢龙山日未斜更从佛窟访烟霞半崖寒瀑如飞雪几树霜枫似着花茶熟地炉煨榾柮云畱禅榻䕶袈裟盘桓不尽登临兴并辔归来浥露华三晓从猎骑过禅闗萝磴萦纡取次攀兠率巖深千古在辟支佛去几时还风幡影动空蒙外云磬声闻紫翠间借问清修林下士六时礼罢有余闲题孔明像当年髙遯草庐中谁识先生是卧龙昭烈特勤三顾礼南夷顿服七擒功祇缘佐汉心逾切竟使吞吴恨莫穷今拜遗容千载下不堪吟望永安宫题赤壁图二客相从赤壁游当时风景何悠悠山髙月小岸影断水落石出江声流化鹤道士梦半夜听箫嫠妇愁孤舟吁嗟此乐不可复览图重为曹䐽羞谒三闾祠先生见放事何如薪视椅桐梁栋樗忍使清心䝉浊垢宁将忠骨葬江鱼西风楚国情无限落日沧浪恨有余我拜遗祠千古下摩挲石刻倍欷歔咏兽吻非熊非虎亦非罴头角生成借坎离不向草茅夸气象直须廊庙着威仪昂昂饱厯风霜苦黙黙多承雨露滋寄语飞飞诸燕雀好来相伴莫相疑问嫦娥试将杯酒问嫦娥月殿迢迢路几何玉斧修时谁斡运金蟇食后孰揩磨明皇秋夜游来否太白当年捉得么我欲乘风攀桂子霓裳肯为舞婆娑嫦娥答独宿蟾宫春复秋云泥相隔路悠悠晦明有数非蟇食圆缺惟时岂斧修影捉水中人自醉象悬天上孰能游欲攀桂子观仙舞须觅灵槎犯斗牛送礼部员外郎杨旭归蜀省墓京国长年振辔游承恩今去省松楸上林莺送春风酒巫崃猿迎夜月舟题柱长卿真并驾登楼王粲更何愁孝思展罢霜翎健蚤挟天飈觐冕旒过太湖滔滔绵亘五百里三万六千余顷寛衆渎西来天设险三江东注海飞湍影揺霜橘金千树光浸寒蟾玉一丸欲问陶朱在何处白鸥无语水弥漫伴梅菊毎羡寒梅独擅名谁知黄菊也峥嵘篱边墙角秋冬景雪际霜余金玉英晚节蹔违元亮约嵗寒同结老逋盟寄言松竹休相妒三友何妨四友并题陈希夷图闻説真人御九闗骑驴一笑便还山头巾髙挂苍松顶足屐深藏翠巘间白石绿莎长日暝清风明月四时闲吁嗟伪隐终南者何独驱驰不惮烦挽礼部郎中黄钟父逊翁翁本况氏所生六嵗值兵阖门被害鞠于里人黄氏生二子黄乏嗣翁命一子继其后即钟焉余一子归宗以承况氏之业不欣荣利乐林泉嘉遯龙冈七十年夜月一壶花下酒春风百亩陇头田承家报国双雏俊继絶归宗二姓全岂谓清宵辽鹤语楚猿愁杀白杨烟庆少保戸部尚书黄宗豫尊翁八十八寿人生七十古稀闻今喜先生近九旬雪鬓霜髯膺宠爵云林烟岫乐闲身达尊不让香山老硕望宜聮洛社宾他日绘图修故事肯容樗朽厠簪绅九日去嵗今朝侍北堂今年此日寓闽乡紫萸黄菊故园好绿水青山客路长对酒不堪成独酌吟诗聊用冩清狂明晨喔喔鸡声发何处登车何处航登延平府明逺楼危楼谁搆宪台东偶得登临最上重万井炊烟朝雨后四围山色夕阳中窻纱掩映琅溪月帘幕飞扬剑浦风安得时闲了公事重凭雕楯翫云峯拟福建乡试浩兴摧人入建游棘闱正尔集儒流虹霓气吐三千字奎璧光浮十二楼天下争先㸔豹变榜中谁独占鳌头殷勤文苑司衡者莫使祥麟后马牛憩苏州文正书院观公所书伯夷颂碑忠厚堂深客到稀时凭雕楯㸔穹碑银钩鐡画中书字玉振金声吏部辞千古读来千古惧万年立处万年竒潇潇落日怀贤泪何独襄阳石下垂题荷峯云隐图万仭荷峯插汉青当年嘉遯若为情田园无限幽闲趣车马不闻来往声半榻松风云卧冷一溪萝月钓丝轻只今圣主求贤急林下安能老钓耕菊花枕採得东篱半亩秋装成一枕着牀头芳心不管鸳鸯妒清梦时凭蝴蝶游絶域重明无足儗天孙七宝岂能俦饮余携傍梅花卧玊钿金钱眩醉眸芦花被似絮如云覆逺洲扫来拍拍入衾裯夜窻月映满身雪晓枕风生一梦秋蜀锦吴绫慙艳丽纯绵氄毳让轻柔寄言翰苑风流客还有新诗肯换不𤣥兔偷食嫦娥染鬓膏便披𤣥褐褪银袍狡猊乍覩潜三窟老鹤遥窥避九臯昼浴墨池增瑞色晓行雪地见秋毫信知此物非常有赞咏惟慙句不髙插花瓶胆量洪深体态丰不亲俗士与村翁金猊瑞鸭常相伴净几明窻賸见容渴至欲吞三崃水兴来遍走百花丛何当净涤身心垢大士巖前究色空挽故文渊阁大学士胡公光大二首黒头染翰侍宸旒煜煜才华眷顾优岂谓藏舟移夜壑遽令行辙避西州人间名着黄金榜天上文悬白玉楼此日临风歌楚些不堪呜咽泪横流二候直曾占日影塼骑鲸今作月台仙阁中遗像神如在案上余文墨尚鲜终始哀荣遭圣主迩遐弔酹走羣贤诸郎更喜多英俊肯坠箕裘不世传题尚书郁公心逺楼不羡齐云与摘星小楼数尺自经营琴书有趣天君泰车马无声地位清翠剪松云来几席香飘花雨度轩楹南山况是多佳气相对悠然万境明登武夷山观风偶入武夷行随处登临随处情烧药炉空无鹤守读书坛古有猿鸣峯云隐隐三尖碧溪水盘盘九曲清安得穷跻最髙顶相寻仙子问长生尤溪谒文公先生祠尤溪一派自尼分毓秀储精此降神攘斥异端扶正教恢𢎞圣道淑斯民源头活水通洙泗门地清风蔼建闽愧我疎庸生已晚谩瞻遗像荐新苹题吕员外棠岱岳春云图岱岳嵳峩耸碧空春来云气几千重轮囷晓度天门外缥缈时悬日观东岂是无心闲出岫应知有意欲从龙迢迢游宦思亲者何独凭髙望不穷题京口医者蒋彦恒思济堂巻思济堂开古润傍活人有术似长桑丹成龙虎藏金鼎药配君臣贮綵囊盛业今传三世美髙名逺播两京香顾予潦倒霜侵鬓肯授仙家却老方挽祝太仆孟献故乡亲友久飘零幸识先生在帝京气宇轩昻髙北斗词源洋溢隘东瀛㸔花毎并春风辔话旧常同夜雨檠岂意哲人天夺早屋梁落月漫伤情追悼故同寅秦郎中君住闗西我住湘偶从京国共翺翔英英气宇横霄汉煜煜声华振庙堂粉署夜谈灯照雨金门晓觐帽飞霜呜唿颜色今何在落月萧萧满屋梁过采石采石江头夜舣舟揽衣乘兴步江楼一天灏气凝风露万顷寒波浸斗牛烧烛题诗陈往事倒囊沽酒涤新愁锦袍学士知何在明月娟娟照古丘小孤山我爱兹山异衆山峩峩独峙海门闗匡庐逺度天风劲巫崃潜通地脉寒上下客舟愁涉险往来鸥鸟喜余闲何时学得燃犀术下烛神龙万丈间鴈字鬛鬛霜毫抺绿烟等闲画破碧云笺半真不草长空外欲断仍连落照边体妙自殊沙上迹势髙宁似酒中颠恨无楮素如天濶写出黄庭与世传挽柳庄袁先生先生蚤践菊村踪学富才充气宇雄沧海遇仙传异术金台承诏谒重瞳奉祈礼寺恩荣渥解组鄞江寿考终愧我疎庸相见晩束刍聊酹栁庄风挽工部尚书宋公黒发为官到白头英名伟绩罕能侔两乘骢马登乌府四转清阶立凤楼晚节正期身殉国深宵岂谓壑移舟遥遥旅榇归三崃江水无声猿夜愁福宁县次吴中书韵金飈刮地雨初晴使者飞颿至海城宝剑光揺秋水碧绣衣香压瘴烟清既从闾井询民瘼复向屯营问戍情地僻人淳无箇事但闻村老话昇平寄弟一身为客寓神京两弟随亲在楚城鱼鴈常时传别字埙箎何日奏和声愿勤灯火寒窻业勿负箕裘先世名嵗晚归来姜被煖载歌棠棣话心情送参议李守中南归养病宦辙驱驰数十年今承优诏许南还黄堂粉署无新梦绿水青山有旧缘扶老况存金鼎药怡情犹剩白云篇何时我亦辞尘鞅载酒寻君岳麓边和冬官尚书黄公见寄诗韵昔年杖节抚南夷瘴雨炎风肯惮危毎夜篝灯筹国事随时焚草畏人知蛮方已喜标铜柱汉殿重㸔赐玉枝恨乏坚䂥付彞老为镌德政去思诗午日侍宴橊雨初收午日晴九天开宴集簪缨森森剑珮环龙衮袅袅笙歌奏鹿鸣酒进黄封金潋滟花簪乌帽翠轻盈百僚感戴欢何极拜舞金銮谢圣明永乐辛卯将用兵于沙漠二月大閲于北京城东时翰林金侍讲有诗因次其韵羽书飞召四方兵百万貔貅集帝城赫赫气横鱼丽阵桓桓威称虎贲名銮舆晓閲霜凝葢铁骑云屯风飏旌此去烽烟应尽扫薇垣长见泰堦平和胡学士扈从猎阳山诗韵阳山逺在上林东原隰匀匀兽所同万乘时田亲阅骑六师晓从竞腰弓霜飞玉盾连营白日照龙旂夹仗红较艺塲中谁最胜驾前英衞万夫雄又次胡学士扈从猎武冈山诗韵六龙晓驾不惊尘林壑先生草木春道上迎銮田舍叟辇前献赋玉堂臣致禽自合三驱典爱物同推一视仁賸喜太平多瑞应驺虞出后更麒麟两䝉恩赐倭扇欣戴之余赋此逺夷効职呈倭扇圣主覃恩赐侍臣捧处九霄红日近挥来一片白云新蒲葵侧足瞻余影蝉雀甘心立后尘荡荡皇风从此播炎氛清絶万方春至日喜雪和胡祭酒韵测候无烦六琯灰一阳已趂雪飞来龙墀耿耿银铺地凤阙稜稜玉甃台柳絮漫从春后舞梅花喜共腊前开殷勤馆阁诸英俊好和新诗送酒杯元夜赐宴观灯应制圣皇御极泰阶平阊阖宏开夜散灯熖吐鳌峯星万㸃光揺凤阙月三更千官纵翫班频越百戏争呈艺絶精自愧疎庸何庆幸年年此夕荷恩荣午日赐观击毬射栁诗奏罢南薫驾六龙从容閲武禁城东旌旗隐映花间日鼓吹喧轰栁外风百歩叶穿弓满月两朋毬击马飞空从臣忻覩呈歌颂吉日车攻讵比隆应制赋黄鹦鹉诗二首色正中央世所竒绛膺丹趾古尤稀逺乘花雨辞滇水髙挹天香觐帝闱上苑金莺难并侣碧霄黄鹄喜聮飞信斯瑞物非徒致惟我皇仁被九围二皇仁广被世雍熙南服祥禽贡玉墀菊羽煌煌金色灿星眸炯炯碧光垂致身幸际千年运调舌能歌万寿词好向丹山邀彩凤衔图共献太平时送御史蒋暹乞假归省金台诸友诗图赠饯客里频传送客钟岂知孱质已成翁狂歌强作江南调薄饯聊随蓟北风柑熟洞庭人足到月明湘水梦谁同凌云健翮须时奋去去毋淹枳棘丛题人影不言不语过平生步步相随似有情长向灯前同静坐每于月下共闲行昨朝离去天将暝今日归来雨又晴最是行藏堪爱处显身须要待时明忠靖集巻四忠靖集卷五钦定四库全书忠靖集巻五明夏原吉撰七言律诗瑞兔丁酉冬陜西民获瑞兔其色纯黒如墨金睛鋭耳驯驯无惊态献于朝上甚悦赐羣臣观因命赋诗以进储精月殿几何年今换新粧下九天𤣥毳霏霏煤雨润黔姿闪闪墨云鲜眠寻雪窟身难隐行傍梅花色更妍似此真为清世瑞可无诗献玉堦前宣德己酉夏四月二十四日早朝应制二首月色朣朣玉漏停九天阊阖悉开扄云扶六驭来黄道花覆千官列紫庭清跸乍鸣诸殿肃衮衣端拱万方宁小臣何幸承殊渥簪绂优游及暮龄二圣主龙飞宰八区视朝常在五更初煌煌烛影辉金阙袅袅香烟布玉除仙掌毎随东旭转銮旂时为晓风舒日髙班卷䕫龙出黄阁从容閲奏书和胡祭酒索黄精诗二首却秽通神更养生黄精端不让青精萝崖晓斸云连锸竹砌宵蒸月满铛服久岂徒跻寿域身轻还许到蓬瀛殷勤持向颐菴献少助清筵骨董羮二万里瓶封寄草庭莹然琥珀色微赪灵根信是阳精结香味真缘戊土生资养丹台三景泰扫除白发一身轻独惭分献鳣堂晚重辱珠玑堕月明寄谢友人惠冬笋带雪抽来犊角长筠筐封惠自潇湘锦绷乍剥稜稜瘦玉板轻批片片香孝子不劳林下觅老亲深喜客中甞明年此际应仍有还肯相思寄逺方和刘给事中韵文雅风流世莫双黒头承荐入明堂记言花露濡霜管退食天香袭绣裳北斗喜瞻嗟嵗晚阳春欲和愧才荒愿摅忠荩裨清化伯仲同垂竹帛光和胡祭酒雨后见示诗韵雨脚初收日色生眼前景物一何清亭亭髙树张云幄秩秩疎篁响凤笙牛女如期天上㑹蛬螀应候耳边鸣官居独宿洪崖客莫动西风张翰情送员外郎陆仲英之闽宪副兰署聮镳已六秋今当分袂赴闽州葡萄满酌氷花冽獬豸新簪霜气浮万里骢声冲雪去三闗民瘼望风瘳计程应向武夷过烦问山人安乐不赠祝仲山滁阳省父还番阳伟哉太仆起名儒一住琅琊十载余苜蓿雨肥晨考牧梧桐月白夜观书达尊三备人咸羡好句多吟我不如珍重问安贤孝子古来毋惜道途迂思亲旅食金台已嵗余髙堂白发近何如清晨应共妇占鹊薄暮还同孙倚闾衣服缝来针密密音书寄到意劬劬此身若有双飞翼日日还家问起居送春官侍郎仪公致仕归山东伟矣南宫老亚卿十年鸣珮玉堦行经纶国事心惟切辅导皇储志益精景迫桑榆还故里恩霑雨露出都城寥寥疏傅荣归后谁似先生播令名送大理寺丞孙习之疾愈囘南京圣主仁明慎五刑伏伽重起作廷平读书读律谋猷富无党无偏谳议精抱疾经时淹北邸承恩此日去南京愿言更广平友政勿使于张独擅名送国子助教黄君立致仕归闽太学横经已有年圣恩今日许归田三山耆旧迎疏广六馆英髦仰郑𤣥舟发天边无一物诗传海内有千篇如斯出处真髙洁惭愧吾侪后着鞭送乡友监察御史彭希益还家省墓异乡久抱故乡思况复临岐送故知鹦鹉忍倾桑落酒玲珑愁唱竹枝词想当蓟北霜飞处正是江南人到时烦语芹边诸俊彦尚书今已鬓成丝送尚宝司丞葛贞还姑孰省墓几年琐闼侍宸旒风木长悬万里愁忽喜纶音下阊阖便寻兰棹觐松楸羣公毕饯金台晓故老欢迎采石秋安得此身同此志束书也驾洞庭舟送冬官尚书黄公归山东省墓二首青嵗登庸侍冕旒白头归去觐松楸袂分冀北氷初冻车驻莱阳柳正柔壮志肯缘乡土滞此心长抱国民忧虞廷絃奏南风调拟听鸣珂谒凤楼二京国交游已有时春风偶动故园思三杯燕市开怀酒几句都门送别诗海上仙人休问讯山东民瘼好诹谘先茔省罢还朝日端笏从容奏主知送教谕李素改除浙江就禄养亲罗湘振铎十余年今又携书上浙船梅玉一枝天上赠蒲帆半幅月中悬好披彩服同莱子莫讶寒氊老郑䖍他日彤廷重考绩春风台阁拟超迁赠僧南宗归钱塘诗永乐初予奉命理水吴中时南宗上人携㸔松楼诗巻谒予索题冗迫中尝为缀数语于巻末迨今余二十年偶㑹于燕山寓馆话旧未悉又复吿归踪迹萍蓬良用怅惘行矣无赠姑缉五十六字歌以送之二十年前浙水游题诗曾上㸔松楼四檐风月清人骨万里云烟驻笔头宦辙祇慙同泛梗尘心徒切仰虚舟如今又向燕山别旧日松楼诗在不赠李真翁八闽髙士老耼孙结屋萧萧近水濆心逺更无金马梦身闲常对白鸥羣黄庭夜读窻畱月绿绮朝絃榻驻云何日移家傍翁舍细聆清论涤余氛过衢州次吴中书韵使艖才拟过三衢咫尺常山又驾车流水有声浮舴艋好山无数插芙蕖身轻不惮行程逺才薄惟慙厯仕初珍重同来贤内翰嘉言毋惜话前途次芊源驿舟次芊源日已西箇中风景夐清竒潮声汹涌通闽海山势逶迤接武夷茉莉摘来香喷鼻蛎房买到味如饴翩翩上下皇华客肯驻云帆共赋诗海上次吴中书韵总角常思海上游乘风今日得周流一泓夜浴骊珠火五色朝浮蜃气楼辽水只今无鹤语蓬壶千古戴鳌头寄言汉使张公子肯借灵槎犯斗牛次吴中书见示张真人所赠诗就步韵奉还伟哉江右老儒宗讲帐曾㸔设绛红内史诗才存古意天师书法冠时雄寒氊懒坐清江雪云锦新裁翰苑风我欲踏花登凤沼阳春一曲愧难同次金泽颐浩寺僧中宅衡韵二首毎愧无才位六卿观风今出凤凰城锦帆载月临金泽宝刹披云驻玉旌楼阁巍峩同上竺江山清古儗南衡何当了却公家事来共髙僧话月明二十载叨居治世卿公游偶寓梵王城法华流响清尘耳薝卜生香袭使旌苔石碑文迷嵗月云封星藏閟玑衡谁能为我邀船子问讯当年雪窦明次前韵赠化城寺僧谦隐五首久闻声誉动时卿今喜相亲在化城风暖茶烟生几席月凉花露湿幡旌松闗昼掩猿依榻竹辇晨游鹤驾衡贝叶有时㸔未了小窻清夜爇松明二不羡人间冷煖卿清修逺傍阖闾城禅衣稳胜三加服钖杖殊轻五仭旌烟岫以时开画障风铃入夜响璁衡祇惭我为尘缘扰颠倒三生梦未明三朱门无意候公卿自喜幽栖逺市城双屐登山舒眼界一盂溪涧涤心旌诗囊贮玉鸣吴楚谈麈生风撼泰衡况有空王遗录在定余时翫小窻明四簪笏庸庸位列卿每慙时议鄙阳城暂辞天上尚书省来秉人间使者旌治水无能追圣禹穷经徒自慕匡衡篇诗寄赠凝禅子肯把真机为发明五献赋当年説长卿至今名重锦官城我生谩负三迁教事业都无寸可旌画舫当春行震笠白云终日望湘衡何时得似禅林客襟宇澄澄万境明宿湖州慈感寺和壁间诗韵借榻苕溪慈感寺始知城市有山林萧萧白发窻前老漠漠红尘门外深贝叶晓翻龙侧耳珠光夜吐蚌倾心道人相对莫相笑聊洒松烟记重寻崑山崑阜遥㸔小一拳登临浑似接青天神钟二陆人才俊气压三吴地位偏巖熘下通僧舍井林霏近杂市庐烟何时重着游山屐来访当年种玉仙舟泊华亭述怀官航昨夜泊华亭谯皷逄逄正四更明月楼头人语静西风江上客怀惊萧何事业光前代韩子文章法后生顾我疎庸何所补谩随沙鸟日营营次韵答虎石道人三首几向天边仰德星迩来相见正秋清饱谙法海无穷理不数宗门第一名狮座晓登花有影虎溪夜渡水无声何时分我云间榻烧烛烹茶尽此情二为爱丛林老辨才片帆归去又还来囊中珠玉清人骨尘尾风云障俗埃莲社未知容我否酒睂且自向师开三吴早晚征输足重㸔天花雨法台三毎夜钩帘起㸔星六符耿耿泰阶平道人何独躭风月不我相羣攫利名琢句春生池草梦翻经时动海潮生闲忙有分知谁并惭愧无依记别情次俞都御史韵与虎石道人二首纷纷车马走黄埃此地谁能日日来独有豸冠因酒病时寻虎石扣门开山中风月初相识江上烟波又促囘今我登临亦何兴谩㸔猿鹤舞徘徊二道人净扫上方埃瀹茗焚香待我来风舞葛巾荷已老露凝金菊初开心淹公事偷闲坐话到真机忘却囘戍角一声催上马满堦清影月徘徊登吴兴道塲山肩舆一上道塲山游览都忘陟顿艰泉迸石渠存虎迹峯名金葢拥螺鬟木鱼催饭鸣松杪野鹤窥窠过竹间安得从今脱尘鞅此中相伴老僧闲重游嘉禾天宁寺前日曾留坚密轩煮茶话旧夜无眠此来重访山中容再説三生石上缘白鹤刷翎苔㸃雪苍麋砺角竹分烟何由顿谢尘纷事也买蒲团学坐禅虎丘怀古我从山水窟中来此地登临独怆哉𦵏剑人亡池自碧题诗鬼去石还埃蒲牢呌月新修寺麋鹿鸣风旧染台谁似当时苏与白画船箫鼓日追陪过吴江泗州寺访僧畱宿行尽吴江兴尚浓却从寺里访瑄公未论石上三生约且喜山中一宿同诗句新题蕉叶雨茶香熟送藕花风明当百八蒲牢吼重整云帆向五茸至日述怀简袁少卿赵御医去年冬至身为客今嵗逢冬仍未归拜阙班聮吴子国还家梦绕老莱衣尘踪似梗何时定心绪如麻竟日违珍重同行袁与赵一尊好共酌斜晖题方尚书万竿烟雨图琅玕碧锁何糢煳烟雨满林秋日晡龙潜九地喷灵霭凤入层霄衔瑞图清瑟泠泠鼔湘水翠华隐隐飘苍梧云烟一幅醒我梦二女祠前听鹧鸪题太仆吴寺丞皆山轩幽轩小小势翻翻夭矫云峦四面环青拥佛头朝雨后翠排仙掌夕阳间诗因景好偏多赋琴为心闲不厌弹可笑当年谢安石谩携红袖走东山题都御史所藏钱舜举山水霁翁山水旧驰名此巻今㸔笔更精一瀑漏巖飞雪练数峯当户列云屏杖藜僧入松间寺䇿骑人过柳外亭佳境如斯在何处扁舟便欲访蓬瀛题杨太仆所藏子昻画春牧图我爱吴兴松雪翁胷蟠百万渥洼龙丹青邂逅挥窻底牝牡分明见眼中逸态雄姿皆汗血髙蹄促腕尽追风何当驾此三千匹踏碎边尘报九重题杨学士万木图勉仁大夫达卿公曩居建安龙津值嵗歉饥殍盈道公欲发私廪赈之虑近名乃託以募民种木给粟酬直于是贫者踵至受粟而树之种否并不较乡人赖以存活时有为万木图以美之者公逝矣勉仁以图示予索题嘉叹之余赋此复之道殍累累嵗大祲达翁周恤意何深指山託种千株木发廪全倾万斛金建水一时囘菜色龙津终古蔼棠隂区区射利沽名者俯仰斯图不愧心题宝敬斋为张真人壻樵阳上官用祯作用祯有书斋真人为题其额曰宝敬携至京求诗因赋此宝敬斋名莫浪评操存涵养在躬行荒宁怠惰功斯坠惕厉斋庄业乃成朱子一箴千载重丹书十字万金轻贤哉甥馆清修客仰止能㤀西璧情题常执中尚絅巻三十年前共读书已知君志与人殊诗歌尚絅明深意赋鄙雕虫学古儒德业渊渊中自积才华蔚蔚外如愚只今从政多嘉绩尤见躬行心得余题主事张钺登云轩伟哉南国登云士志气如云孰与同五色日边频献瑞九重天上早从龙不夸苍狗斯须态肯眩竒峰顷刻容润物以时施惠泽直令四海仰丰功题宋进士袁天与忠节传后四明袁天与宋咸淳中进士未有官守言责值德祐难作为赵谢二友所卖遂奋身抗敌为敌所擒以火燎之骂不絶口而死家人男女十七口闻之同时赴溺惟一孤为沈朱二仆救免阖门忠义若此诚古昔罕见惜其事遭姦人所抑史竟冺而弗书厯百余年四世孙太常丞廷玉慨念先德始诔以述之仍假丹台外史蒋景髙传其实太常子尚宝少卿忠彻复于当代缙绅大夫士作为诗文集成一鉅编将以垂示永久因命予题其后呜唿杀身成仁舍生取义志士仁人事也天与能行志士仁人之事孤忠大节耿耿贯天日天不没人之善君子乐道人之善而其潜德幽光宁能终冺耶故始虽晦而其后益彰殆与天壤同一悠久矣然则向之卖友辱身挟怨抑善者既死之诛果能逭否乎予不能文姑赋诗一章复之仍摭此附于巻末常山髙辙久湮芜之子寥寥踵后途九窍入烟犹骂敌一门赴水只存孤沈朱效义真良仆赵谢偷生岂丈夫谁秉当时修纂笔竟遗忠节快姦谀题乐善堂二首休笑南阳诸葛庐莫嗟西蜀子云居寸心为善行无倦尺地栖身乐有余瓮里况存招客酒牀头仍贮教儿书闲来持此消长日何用区区较毁誉二綵舟南泝路何长过尽瞿塘是故乡两岸柳风催去棹一天梅雨迓归樯好将吏部新书扁髙挂君家旧筑堂他日归来重相见熙熙人物共辉煌禁系省咎与傅生端笏龙墀三十年心持氷蘗日干干宁知卞玉青蝇汚犹幸秦台宝镜悬夜枕悠悠萱草梦晴窻耿耿鹡鸰篇天门何日金鸡出鹏翼重㸔万里骞挽少师姚公广孝三首早负经纶济世才翩然杖钖谒金台孔明原自隆中起仲晦都传蓟北来翊赞圣明清宇宙吹嘘贤俊出尘埃功成特拜三孤命烈烈声光际上台二七十之年自古稀多公睂寿接期颐童颜鹤发神仙侣玉带朱衣太子师报国有心频献策退朝无事只哦诗如今乘化逍遥去𤣥㙮风生草树悲三昔年奉命赈东吴怀抱相亲过友于月下诗成频属和花前酒尽更令沽剑池访古肩舆并笠泽寻幽画舫俱囘首旧游今已矣忆公空有泪如珠挽王主事希范正喜南官秩任荣俄惊天上玉楼成逍遥一笑骑鲸去寂寞何年化鹤鸣圣主恩深归旅榇严尊泪尽哭铭旌悬知瘗玉钱塘麓潮咽无声江自横挽冯筠窻先生早悟易中𤣥用舍行藏总付天架上青编时教子牀头绿蚁日招贤俄惊半夜舟移壑遽逐层霄鹤化仙宰木萧萧风露冷山阳笛调谩悽然挽曾秬忆昔垂髫见我初英英气宇陋童乌谁知白玉楼征记遽使丹山凤失雏讣入庭闱深慨惜诗传朝野共嗟吁何由髙擘匡庐石为勒遗文立墓隅过尚书严公墓有怀昔年曾共立彤墀鹤发虬髯动主知岂谓初辞天府政驾言长赴夜台期郁葱佳地藏簪笏窈窕丰碑刻嵗时愧我客边无藻荐倚风酸鼻为吟诗登黄鹤楼黄鹤髙楼郡城外黄鹤去后曾来不江山万古复万古草木一秋仍一秋崔颢有诗人少和仲宣无事何多忧唿童携我船内酒来此邀取仙人讴题翠微书舍可人书屋翠微中景趣鵞湖岳麓同风引溪云侵几湿月将松影入帘重十年坐閲芸边蠧一举髙攀天上龙珍重山灵莫相忆白头归眺更从容题雪轩溧水先生海内英一轩白白雪为名夜窻月照梅无影晓槛风生鹤有声清素真为君子宅虚明尤称主人情何当载酒携松竹来结轩中嵗晚盟题乡人何养素鹡鸰图嘤嘤黄鸟自求朋友爱安能比鹡鸰㸃尾揺头知有急飘声随影岂无情信知结袂交游谊未若弯弓涕泣诚珍重何郎知此意画图莫作等闲评题云林清隐缥缈堆深万木低幽人此地学栖迟满帘虚白月生处一榻空青雨过时酒熟毎招麋鹿友身闲肯羡凤凰池炉香静课佛书罢细㸔轮囷变态竒题道士凌虚楼道人乐道厌喧啾直倚层空架此楼万顷风云生榻底一天星斗布檐头黄庭夜数犀珠读𤣥圃时凭鹤背游安得我身无俗事也来箇里学清修和僧白鷴诗二首双颊彤彤㸃绛纱满身霜拂更光华栖来晚树烟笼叶呌落春山雨湿花曾逐绣衣朝帝阙偶随珠句到禅家主人料得相㸔好不用昂头羡野霞二醉涂𤣥鹤顶丹砂闲住山中几嵗华虞网忽迷三面雨樊笼身掩一身花永怀五柳先生宅静忆孤山处士家若向风前轻脱钥髙张云翼趂飞霞七言排律应制赋瑞应𤣥兔诗臣闻圣人有大德则克膺天眷以统主神人故上天昭鉴敷钖景贶以兆国家万万年洪盛之庆钦惟皇上以聪明睿智之资缵承丕绪统御华夷简贤任能勉图治理覃敷德化辑安万方故雨旸时若年谷屡登诸物之祥軿臻沓至比者宁夏守臣连以瑞兔来进不褐不苍而毛质郁郁然若𤣥云黒玉纯洁明莹诚希世之竒珍太平之嘉瑞葢上天以彰我皇上之至仁大德以隆我国家福祚之悠久而为四海苍生之大庆也臣叨列朝班躬覩盛事不敢自黙谨拜手稽首而献诗曰圣皇御宇万方宁和气沖融品物亨列宿储精生瑞兔守臣驰牍贡神京露滋黭黮𤣥云湿日映晶荧黒玉明行傍缁帷人莫见立当瑶砌鹤先惊渴来净吸龙池水饥后时餐御苑苹赫赫四灵端可并纷纷六扰岂能并祇惭贱质无才学叨列清班荷宠荣惕惕深怀天地德兢兢莫致草茅诚今逢藩阃呈嘉瑞敢靳微言颂太平百拜金门陈短什咏歌聊以効嵩鸣忠靖集巻五忠靖集卷六钦定四库全书忠靖集巻六明夏原吉撰七言絶句题宋徽宗所画墨竹宝殿无心论治安碧窻着意冩琅玕枝枝叶叶真潇洒争奈金人不爱㸔题元臣王熙端本堂所临宣和雪天芦鴈图宣和失驭宋纲堕端本堂臣素所知何事不陈车覆戒却临图画媚当时二图画临来笔颇精小窻闲翫足娱情祇怜万里边城逺毳辇宵奔载不行金陵春日书怀二首凌晨惆怅日行云目断行云更怆神万里一身归未得髙堂谁慰白头亲二飘飘书剑泊天涯每到春来辄念家料得故园桃李树东风吹处一般花题许侍郎所藏许由弃瓢图耳边方厌一瓢声心外宁贪万乘荣可羡后来嘉遯客谩欺林壑盗虚名题虎石翁万玉图一首长枝短枝不着地千花万花都是春纷纷世上桃与李何尔妖媚欺时人白茆港图伯争雄浚白茆万夫执役不胜劳那知畚锸声初歇已有真人着柘袍孔明八阵图成已絶伦出师二表更忠勤可怜五丈星宵殒后主含酸入魏军潇湘夜雨二女南来正断魂那堪风雨又黄昏潇潇无限相思泪都作江边竹上痕洞庭秋月万籁无声玉宇清君山推出一轮明婵娟倒蘸寒波底惊起鱼龙梦不成渔村夕照罢钓分鱼各系船家家晾网荻花边数声欸乃炊烟尽犹有余晖在树巅山市晴岚翠微深处簇村㕓茅屋参差树色鲜欲向箇中沽一醉㝠蒙不见酒旗悬随侍太孙殿下囘南京途中观射雉野雉惊飞入半空皇孙驰马试琱弓一声金镝云间响五色离披堕晓风梦亲梦里见亲亲色好更能绕膝戏莱衣觉来依旧金陵馆望断白云心欲飞谢乡友慕宗谅寄暮云春树图寄来图画景何新春树迢迢隔暮云安得好风吹健翮洞庭湖上重寻君己卯春同中书舍人吴均入闽观风出京口占晓驾轺车出凤城栁花风煖绣衣轻入闽料得无多路不向征徒问去程吴中谩兴片帆二月过吴门眼底相㸔物物新惟有溪桥桃与李着花浑似故园春将赴华亭踏遍姑苏水与山又将拨棹向云间岸花汀鸟休相笑自是吾生不爱闲得家书慈母书来三月初书中教诫意何如重言王事须勤慎不必区区念倚闾过湘城茅屋参差似列星晚风揺曳酒旗青推篷借问此何处舟子无言指故亭过章练塘塘名章练起何时试问村翁尽不知画舸乘风搥鼓过落花飞絮谩相随泛淀山湖寒光万顷拍天浮震泽分来气势优寄语蜿蜒波底物如今还肯负舟不千墩㙮云帆晓抵千墩㙮㙮下人眠唤不醒惟有结巢双白鹤飞来飞去过池汀经陆直浦浦名陆直因谁得缘有龟䝉故宅基绿醑一杯寒莫酹倚风为诵旧吟诗德清危梁百尺压清流垂柳千条映小楼询罢民风闲眺览溪山浑似旧曾游题赵侍郎所藏画三首半尺玻璃冷贮泉一拳玛瑙暖生烟是谁移种菖蒲草九节通仙更引年右菖蒲石仙子凌晨理醉容余脂都洒绿云丛天风一夕开阊阖吹散秋花月月红右月月红忆昔云帆过洞庭万竿烟雨鹧鸪鸣如今却向图中㸔无限新情与旧情右竹览镜有感忆昔寻春绣野堂满堂欣羡少年郎晓来试览窻前镜两目生花鬓欲霜题春山晓霁图羣峯排闼势糢煳古木撑烟乍有无好似罗湘二三月东郊山翠拥城隅感旧昔年归去觐松楸里社亲朋共劝酬屈指今过十八载故强半是荒丘燕山寄弟原启金陵别我去潇湘三见春风总断肠此日燕山重相忆碧桃又吐小园香金台午日黄金台下值端阳橊雨初收昼景长抛却离骚寻枕簟作成清梦入潇湘七夕河东夜夜望河西目断心摧路转迷灵驭幸从今夕㑹天鸡慎勿等闲啼闺词二首秋来强上夕阳楼十二珠帘总上钩目断天涯人不见满怀都是别离愁二鸾凤分飞镜影孤鳞鸿杳𣺌信音疎闗山况是多风雪寄去寒衣知道无范增委身项籍竟何成不过区区亚父称若使当时身入汉良平之次定书名题画竹潇湘春雨鹧鸪鸣嫩篠新篁两岸生北土寒多无一竹披图何限故乡情随侍猎髙唐晓猎髙唐露未干纷纷雉兔出林间龙孙舍矢真如破鹰犬相㸔愧素餐书金陵官舍画屏谁画云屏置坐间林峦彷彿似燕山吾亲舍此今安否一度㸔屏一怆颜江上即事江上何人学逺游扬帆鼓浪去无休那知久厯风涛者绿栁隂中稳系舟题方尚书所藏晦翁书夙兴夜寐四字紫阳夫子诲人深四字亲书重万金若使宰予当日见应忘昼寝惜分隂渔牧二首数口团栾舟作屋四时温饱水为田人来或问行藏事不説桐江与渭川右渔寒傍阳坡煖浴河闷吹芦管倦眠簑寗生当日何为者车底区区扣角歌右牧送春一首燕子莺儿不住鸣催将春去可憎生今年已向燕山送来嵗还从何处迎洪熙元年春孟钦和御制天不雨雪忧民吟一首琼花不放舞春阳圣主深忧二麦伤清晓九重天语降便㸔和气蔼穹苍钦和御制重阳节赐糕酒诗圣主龙飞抚四夷万方鼔舞乐清时兹维九日颁恩泽皎皎天章着缉熙梦先人二首严尊违养屡经春今夕俄从梦里亲应念痴儿未了事九原犹欲诲谆谆二我梦严亲断我肠揽衣起诵蓼莪章劬劳㒺极无能报谩洒淋浪泪几行怀故园竹萧萧窻底多情竹别后儿孙长若干寄语家僮好㸔䕶莫嫌日日报平安到京忆乐理轩乐理轩中万巻书不知消息近何如料应此夕相思处人在南窻月在虚赠鲁冕吿老疾还湘君家三径未全荒何处匆匆促去装岂是老来腰懒折归寻元亮学畊桑㸔画凉生白纻酒醒初四辟筠窻㸔画图烟水茫茫山叠叠恍如身在洞庭湖题李教谕临清轩屋下清流屋上山红尘飞不到其间晚凉月白酒初醒一曲沧浪闲倚阑再题松风阁神鳌掣断黄金索化作髯龙立槛前赑屃夜深相激搏道人浑讶卧楼船闲云二首飘然出岫本无心偶尔从龙学作霖大地枯荄霑既足好寻猿鹤故山深二我爱闲云尽日闲故来相对一怡颜无端天外微风起吹过南山又北山题画短棹初移岳麓时水光山色不胜竒如今客里㸔图画忍把霜毫冩旧诗题嫦娥奔月图因贪不死偷灵药遯迹蟾宫实异常何事尘心未能已重将新曲教三郎题吴志道所藏画竹堦前十箇徒夸美渭曲千竿浪得名何似壁间三四叶顿令庭际俗尘清题画梅三阳地底未全囘万玉枝头已占魁老我罗浮无复梦谩怜香色坐莓苔题赵尚书所藏花鸟四首京兆多情世或羞那知山鸟更风流双睂画得天然美肯向东风媚白头右画睂琼枝花发雨晴初林雀衔虫哺小雏食处饥肠虽暂饱衔来物命肯怜无右哺雏雀缁衣轻拂桂香清终日间闗学巧声不是趋时弄喉舌朝阳要共凤和鸣右鸲鹆林木无声雪色残一枝晴玉倚琅玕双禽何处栖来晚重拂金衣度嵗寒右梅竹双禽秋暮蚊白露瀼瀼水叶稀痴蚊犹自閙窻扉生来祇解趋炎热未识行藏出处机蜘蛛东挂西牵结网罗心心只欲网虫蛾宁知一堕儿童手心绪虽多奈若何老马风霜揺落五花粧畱得枯羸似犬羊幸赖邦家能惠养满川苜蓿华山阳忠靖集巻六忠靖集附录遗事钦定四库全书忠靖集附录遗事勅谕诰赠祭文钦赐勅文永乐三年六月二十日勅户部尚书夏原吉都察院佥都御史俞士吉通政司左通政赵居任大理寺少卿袁复今岁苏松嘉湖数府之民复被水患穷窘艰食闻之切心已勅户部定例赈济尔等其督令有司即发仓廪济其急乏毋得后时尔毋纵为奸弊以重困之尔皆为国重臣宜勉竭思虑以惠吾民庶几副朕急民䘏患之意故勅永乐六年八月十三日勅户部尚书夏原吉尔精细审度事势动静可回即囘如未可囘即以其故具本宻封就付差去人星夜赍来故勅永乐九年九月十一日皇帝勅谕户部尚书夏原吉尚书喉舌之司户部地官之重非得异才难堪是任惟卿练逹明敏才猷茂着昔事太祖高皇帝克尽乃心奉公守法肆朕即位之初故特简擢以居兹职卿素心正直不附权势无纵诡随竭诚无隐退无后言于国家有所禆益诚所谓纯良笃实之臣也今厯任九载考绩无过特用嘉奖卿尚益励直操以表率庶僚以辅朕至治诗曰靡不有初鲜克有终职此为戒钦哉故谕渥恩诰文永乐十年二月初一日奉天承运皇帝制曰为臣能竭诚尽职以事君上而国家推恩及其所生者所以嘉贤劳而劝天下之为人父者尔户部尚书夏原吉故父时敏好义积善忠信有常藴而未施用生贤子敬恭事朕不懈益勤推厥庆源宜加褒宠今特赠尔为资政大夫户部尚书服兹恩命永贲泉扄制曰国家褒荣臣下而推恩及其母者盖重其所出且以劝孝也尔廖氏子夏原吉为户部尚书恪共厥职于兹有年笃实端谨益勤弗懈推原所自实由令善服兹荣命其懋钦哉制曰国家褒宠臣下而推及其祖父者所以嘉善而广恩也户部尚书夏原吉故祖希政恭俭淳笃藴德不施诒厥孙子光辅予治溯其所自宜有褒荣特赠尔为资政大夫户部尚书其承宠命永绥后人制曰君之于臣褒荣之命及其先世者所以溥仁恩而隆敦本之义尔刘氏孙夏原吉为户部尚书弼予治化劳効有称皆由尔积善诒谋式克臻此嘉念所及宜钖显褒特赠尔为夫人其服茂恩永光泉壤制曰国家推恩臣下既褒荣于其亲而必及其伉俪者所以奖贤而厚人伦也户部尚书夏原吉妻郑氏柔淑静恭克勤内助今特封尔为夫人服此恩荣永光闺阃钦哉洪熙元年正月十一日奉天承运皇帝制曰朕祗绍鸿图懋兴至治永言翊赞眷在老成矧傅元良必简于忠贤总邦赋必资于惇实兼是三职属我旧人咨尔太子少傅户部尚书夏原吉和厚坦亮雍容详雅事我祖考三十余年勤慎靖共久而不懈秉德执义夷险一心惇爱民之志达为国之经温然君子之风蔼然衆臣之表今特命尔为荣禄大夫少保兼太子少传户部尚书惟予急治之时尤切倚毗之意勿虑崇高而难入勿以有所从违而或怠书曰予违汝弼汝惟钦哉若辅太子必以德厚民生必以仁维时显庸皆原先帝之意懋尔令绩庶副治平之期汝惟懋哉初任户部四川部主事二任户部右侍郎三任户部左侍郎四任户部尚书五任太子少传户部尚书今任少保兼太子少傅户部尚书制曰夫妇人伦之始故朝廷推恩臣下而必及其家室虽以奖贤劳亦以重大伦也少保兼太子少傅户部尚书夏原吉妻夫人郑氏静厚有德内助克贤虽在先朝常被恩命今原吉兼职传保尔亦宜从夫人之贵特申封尔为夫人益茂钦承崇光闺阃制曰臣之仕而能任国重事则国家推恩必及其亲斯固以宠贤者亦嘉其有先德焉少保兼太子少传户部尚书夏原吉故父赠资政大夫户部尚书时敏博学笃行表仪后进崇善𢎞庆埀裕方来致国显庸在其贤子积勤之已久宜褒荣于所生今特加赠尔为荣禄大夫少保兼太子少传户部尚书尚克歆承永光幽壤制曰夫亲之爱其子与子之孝其亲者莫不欲贵也斯皆本诸天性故君之体臣因其所欲而推恩焉少保兼太子少傅户部尚书夏原吉故母封夫人廖氏有德有仪敦隆母道爰有贤子显庸于朝盖享禄者三十年常受封于先朝矣今尔子既兼职傅保母以子贵特加赠尔为一品夫人钖贲九原尚其歆服制曰国家令典羣臣劳于君事者咸得推恩荣其祖考矧老成誉望之臣而方属之以重任者哉少保兼太子少傅户部尚书夏原吉故祖赠资政大夫户部尚书希政惇德励行晦迹丘园善庆所钟用生贤孙厯官三纪成绩具着顾时朝列实我名臣因劳推恩宜隆所自今特加赠尔为荣禄大夫少保兼太子少传户部尚书灵其有知服兹荣命制曰为欲其臣尽忠于国则必体其心而从其志自古圣王知人情之莫不孝于其亲也制推恩之典以伸奖劝之意朕方任贤德以辅治则必有以荣其亲而惬其志少保兼太子少传户部尚书夏原吉祖妣赠夫人刘氏积善垂庆笃生贤孙朕方付之重任今加赠尔为一品夫人贲命之荣永慰㝠漠制曰积善之久者后必盛効劳之厚者报必加国有辅弼之臣官至于一品阶至于荣禄斯则善庆所萃岂一再世之积哉因劳推恩盖亦至公之典而匪私矣少保兼太子少傅户部尚书夏原吉故曾祖复德裕于躬善及于物庆泽之厚延于曾孙厯任三朝为国名辅酬其庸绩宜有茂恩今特赠尔为荣禄大夫少保兼太子少傅户部尚书尚克歆承永光泉壤制曰天子推恩于臣泝而及其三代固以褒答劳绩亦嘉念其世泽者逺也少保兼太子少传户部尚书夏原吉故曾祖妣李氏尔惟曾孙显庸久矣今国家励精图治之时方秉直义为予之辅非尔善庆所积哉今特赠尔为夫人命典之荣永贲幽壤御祭太夫人廖氏文洪熙元年月日皇帝遣行人致祭于故夫人廖氏曰惟尔恭俭柔和仪范闺阃教诲厥子光辅国家顷在先朝肆膺封钖恩命攸隆式臻寿祉遽以疾终爰申恤典以慰九原尔灵不昧尚克享之钦赐勅文宣德三年十月初九日皇帝勅谕少保兼太子少传户部尚书夏原吉卿祗事祖宗多厯年所忠谟谠议积効勤诚朕嗣统以来尤资赞辅夙夜在念图善始终盖以卿春秋高尚典剧司优老待贤礼非攸当况师保之重寅亮为职不烦庶政乃副倚毗可辍户部之务朝夕在朕左右相与讨论治理共宁邦家职名俸禄悉如旧卿其专精神审思虑益致嘉猷用称朕眷注老成之意钦哉故谕赐谥勅文宣德五年正月初四日奉天承运皇帝制曰国家于才德之贤生有封爵殁有赠谥用褒显之况于辅弼之大臣乎故荣禄大夫少保兼太子少傅户部尚书夏原吉恪秉一心歴事列圣忠亮端实不间始终而于辅朕閲岁亦多嘉谟嘉猷惟笃惟允朕所眷倚期之百年天不慭遗遽失良弼䀌然于懐罔所褒答今赠尔为特进光禄大夫太师谥法推贤尽诚曰忠寛乐令终曰靖赐谥忠靖于戱明良相遇鱼水相契朕之于卿何下昔人虽哀荣之有光谅怀思其曷已灵爽不昧尚克歆承优免勅文宣德五年二月初二日勅户部朕惟辅弼大臣与国同体保全永久及其子孙乃称明良始终之义赠特进光禄大夫太师谥忠靖夏原吉祗事先朝多歴年所摅其忠恳夷险一心朕承大綂以来嘉猷入告益效勤诚遽不慭遗重予永叹其子孙宜特优恤永免本家一应差役以称朕怀尔户部即下本贯恪遵施行故勅御祭文维宣德五年岁次庚戌正月壬寅朔二十九日庚午皇帝遣礼部尚书胡濙致祭于故少保兼太子少传户部尚书夏原吉曰卿以淳正寛厚之德歴事祖考以及于今盖四十年嘉谋嘉猷所以左古朝廷惠利斯民者有君子之风有大臣之体求之古人亦未多见是宜享贵富于永逺懋功业于益隆云胡一疾溘焉长逝讣音之来朕深悼恸呜唿永乐庚寅之岁卿奉皇祖之命爰来辅朕自时厥后积有启沃之益今朕嗣承大统方资卿数人者同心同德以建治平而卿遽先殒抚今追昔何能为情今赠卿为特进光禄大夫太师谥忠靖仍官卿子瑄为尚宝司丞用表朕心灵爽如在尚其享之苏州府钦奉春秋公祭文维𢎞治十二年岁次己未某月朔日直𨽻苏州府钦奉朝命祭于少傅户部尚书赠太师谥忠靖夏公工部尚书谥文襄周公之灵曰东南数郡国赋所先昔有名臣来莅兹土治水效平成之绩理财尽经制之宜人虽亡而政则存岁愈久而泽不替舆情上诉秩典下颁序方属于仲礼并陈于明荐綂祈歆格以慰瞻依钦命特赐祭田贰拾伍亩守墓仆婢肆口呜唿我先忠靖公自筮仕即受知于太祖高皇帝逮事文皇仁宣三圣托以股肱心膂之寄建大功而跻大位始终几四十年幸䝉累朝宠眷特赐诰勅宸翰御祭文若干轴照耀千古真世守之珍宝也先通政府君襄尝彚次成帙将锓梓以广其传夫何厥志未偿而竟遗九原之憾遂使宏休丽泽湮沦沉灭莫能见示于人人可胜叹哉兹勉刻圣制六通冠诸遗事之首虽弗获悉承庭训聊以彰君恩扬祖德而少释坠艧之咎俾览斯集者庶几知我朝明良胥庆之美夫岂偶然也耶嘉靖壬寅岁夏季月望后嗣曾孙𢎞济泣血百拜识按邑志公曾孙讳𢎞济谨恪自持潜心书史不慕势利年八十余犹好学不倦乡里咸重之其重刻忠靖公集止载圣制六通多所缺遗因拜公墓见墓前碑石尚存虽字迹半为苔藓所没然犹可扪读遂属裔孙而淇一一抄出合之为二十一通全刻于内以见公当日得君之专功名荣宠始终无憾为史䇿所不多见云齐安后学詹士懿敬书明夏忠靖公遗事原序天生圣君贤辅也不数而亦甚难乎其相遇生而复相遇焉则所以开一代平康之治成乎天所以生物之仁实于是焉在天心无他一干生物人得是心以生非圣君贤辅莫能推而逹之以覆天下而被后世圣君贤辅固天为斯世而生者欤往古勿论已如我高皇帝以至于今圣君贤辅多不世出者其于天所以生物之仁日月雨露风霜雷霆虽愞育凛洌鼔舞震击之不同然遂其所以仁之之心则一也过也或洩之缩也或嬴之轩也或轾之弛也或张之辟也或翕之阂也或达之紏也或舒之隘也或廓之或引之于前或推之于后或委曲以遇或奋迅以决或黙赞之于无形或显相之于既着或牖所未明于已明或增所已能于未能或深沉莫知其端倪或严重不动乎声色凡诸䫫是言莫能既位弥高斯仁亦溥年弥久斯仁益究若夏忠靖其一也公自结知高皇传及列圣皆任以心膂信如筮龟势利不能敓䜛间不能行行谊可质鬼神忠贞可贯金石详兹遗事之集公之缩洩弛张黙赞显相如前所䫫列皆所以致生物之心以成天与列圣之仁卓乎有非一时所能冀者也开我皇明平康之治以基圣子神孙无疆之统天岂偶生公哉祯获覩兹集敬识数语俾公孙通政君寄序编端庶览者知公仁者之功遇我列圣有如是云时𢎞治十八年乙丑冬至前二日赐进士嘉议大夫掌詹事府事吏部左侍郎兼翰林院学士南昌张元祯敬识夏忠靖遗事一帙大率与杨文贞公三朝圣谕录相出入而其气象之𢎞濶德器之优裕遭逢之正大或过之我国家忠厚一脉源逺流长有由然哉有由然哉予行县至湘隂得之于其曾孙𢎞济而读之有余感焉遗事旧未有专刻且多所多舛讹公余畧与较正数字遂锓之梓俾其子若孙世守而传焉匪直侈其世美所以昭君度着臣轨励我后人者三事备矣公之勲业有国事有列传有神道碑公之文章有苏常所刻文集六巻杨文定李文正诸老为之序纪载详明予小子乌乎敢赞一词嘉靖甲午岁春三月既望毘陵吴仲书夏忠靖公遗事公姓夏氏讳原吉字维喆其先㑹稽人后徙开化唐中和间有讳膺者自开化迁于德兴子孙蕃衍至千百计以文武显于宋元者后先相望为德兴名家曽大父讳复博学宏度多与名儒游才违干时不乐仕训诸子以义方号松涧大父讳希政倜傥有气节以乡荐为元湖广行省都事兵乱死之家寓沔岳国初始占籍湘阴父讳时敏聪达力学不妄交洪武癸丑以布衣召见有才学俱优之褒授湘阴儒学教谕闾里荣之太夫人廖氏梦三闾大夫降其室生公年甫十三遭父䘮㷀㷀执礼太夫人贞节自誓任衣食训诸孤公刻志苦学羣籍靡不通尤精诗春秋以家贫劳母夫人心教里塾取束修以资养而婉愉恭侍甚得母夫人欢出入乡闾其老长皆忘年宾礼之时已负鉅人度喜怒不形家居僻恒有戴大笠若土神者蚤夜䕶公行公心无所动选充邑庠生俗惮为儒见儒冠者辄伤之太夫人泣请免教谕史九韶曰此子气宇深沉有公辅望宁知非老母荣耶第母忘吾言耳先生慎许可而独奖励公谓公文有麒麟凤凰世不常有一出必为文明之瑞世以为知言以诗经领洪武庚午乡荐下第入太学被选禁庑冩诰太祖幸书所见公仪闲雅字又方正特赐纱衣一袭复命人至书所察诸书生所为或谈笑肆放而独公端坐正书俨然如在上前上念之二十五年冬十月书满有司奏当署部职上曰夏某端厚君子勿署特实授户部四川司主事初之任日同官龚郎中有轻公心令吏持数疑事请公判公辞弗获乃为分处俱当咸惊伏尚书郁公与语大竒之谓所属曰夏某才器老夫诚不及诸君亦能右乎凡诸曹事有未通者悉委裁之于是同官质疑者日环左右公虽纷冗必为之尽心人人德公如师惟刘郎中耻以事质公又多所不称为郁所责刘深啣之岁正大朝有司劾其怠事者上悉宥之郁请不已上怒曰是必有教汝要勤者郁股慄少顷上意解旦复诸曹入谢刘出奏曰诚如圣谕尚书有人教之欲隂中公上问郁为谁对曰臣堂后书筭生实教臣为臣愚过听凟天威甘万死上曰汝实无罪惟下诸书筭生狱刘谓生等曰何不引夏某以明生曰某多感其德事非所豫安忍累之刘他日复奏曰夏某専尚书之柄前事豫为上曰闻夏某多办部事甚有匡于尚书何谓专柄汝欲䧟之故为是言于是刘与诸书筭生皆伏诛公遭危譛数矣赖上圣明不听二十九年冬十一月三载满当陛引公面陈归省母且曰臣路远乏仆乞携舆皂行寛程期上特允之人以为殊典后公每诵及上恩必泣下三十一年六月夏用佥举陞户部右侍郎公亦协心佐理未几充採访使廵抚福建所过郡邑明公寛大人咸悦服尤以表忠贤㧞遗才为首务时杨文敏公为邑庠生公一见器之赋诗期冠秋试有莫使祥麟后马牛以风司考者文敏遂发解郡有明逺楼多妖宿者必死公爱其爽欲止焉或告之公曰邪非君子所避独宿竟夜妖遂息识者已知公之雅量足以负重任矣己卯归镇蕲州三十五年秋太宗入正大统有执公以献者上以公太祖旧臣奉公守法转户部左侍郎公力以疾辞弗允逾月进户部尚书凡贡赋役之制悉命公详定公酌古今之宜为经久计其所议率从仁厚曰不可使后之难继戕吾民也永乐初两浙诸郡大水民不聊生国用告乏上忧之三命公徃治且命佥都御史俞士吉赍水利集赐公公至则奏罢蠧民妨政数十事民大悦询诸故老究水之由庸其言而执中善则归人失则疚已每躬先劳之布衣徒歩昼夜经营不遑寝食目为之赤或劝公少休曰吾自安之不为倦虽盛暑不张盖或持盖至公曰衆赤体暴日吾忍豫求凉乎时役兵民数万曲尽抚䘏之道以是人人效用疏壅滞修堤浦濬沟洫治桥梁导滛水以入于海水患乃息又奏发廪粟三十余万石以赈饥民躬行督劝散给有方全活甚衆分给牛具种子播时百谷公私俱赡有欲干泽于上者奏以水退淤肥宜召民佃耕以益国用文移扺公所公叹曰民疲极矣救死不暇况重役乎即驰奏曰车戽则徒劳民力栽种则已失时何益于国上悟事遂寝吴人怀之太子少师姚公广孝还自浙上首询公政姚公对曰夏某温而不宠威而不勐古之遗爱也三年秋八月召还掌部事上谕公曰向以部事付郁新以浙农务委卿庶内外克济今新死矣户部事尔其尽心母怠公首请裁冗食以省浮费量有无以均出入平赋役以苏民困又言盐法边储所系不许势要开种以妨商贾钱钞国用所资不许富室専利以沮货易以至禁包揽戒侵欺清仓塲广屯种平价直皆请立定规以施诸天下上嘉纳之凡四方所上水旱灾伤巨细必报僚属所言虽寸长片善有益于政者皆採用不遗每量其才而使之故事集而民不扰犯小失恒掩䕶之曰人才难得茍一加谴责则无心向善矣有郎中汚精微批者惧以白公公入奏曰此臣钤束不严之罪也上易批与之不问公尝以仓庾府帑及丁户田赋盈缩之数备书小帖置䄂中题曰记心时时检阅经画有素以备顾问一日上临朝问公天下粮储数公言某处几何某处几何不差升勺上益亲信之时推赏靖难功陞官钖予无虚日又大封亲藩屡讨四夷创建宫殿增置武卫添设百司财用费亿万计悉取办于公公经纶康济生财以仁民庶日殷而国用自足明年春公言江西督责逋负鞭系累岁加以官吏贪残民甚苦之请蠲其洪武年间追征未完赋税以解民困上勅行之夏六月以初建北京宫殿採木运饷者百万于道命公暂出廵视自龙山抵北京律治怠事者给以锦衣官校四十人便宜行事公恐犯者衆登车即榜谕官吏军民俾各供乃事勿惧刑宪于号令中备矜恤意人人感悦而事大集又以淮安为南北之要冲尤宜抚恤之下檄养兵安民郡邑帖然秋八月行次德州上思大用公差锦衣官赍勅召公囘且谕曰行止卿自度之朕不中制也盖上将巡幸于北欲问公民情安否何如耳七年春二月命兼掌行在户礼二部都察院事扈从车驾廵幸北京公日督运饷以给军国整朝仪以一㑹同振纪纲以齐百辟上嘉之夏六月命兼掌刑部事执法公平有二指挥冐支仓粮上欲斩之公执奏曰前犯此者俱从律拟今冐支者处斩恐有真盗者将何以加诸上命从律八年春二月上亲征北卤命公辅导皇太孙留守北京兼掌行在六部都察院大理寺事上谕公曰朕以房𤣥龄委卿卿宜尽心辅导皇孙居守时初建京邑诸司草创公负重托鞠躬尽瘁每旦入朝独近扆前以叅决机务退至政堂郎官御史抱案盈集庭下公口应手判顷刻而毕然雍雍雅度每大事临前从容裁处不动声色凡铨选文武经理财赋修明礼乐调遣军马详审刑罚兴止营造激扬风纪所以北奏行在南启东宫下令于天下者皇太孙端拱惟公言是从百官总已以听庶政丕举京师肃然秋七月车驾还北京纳上行在吏兵刑工部都察院大理寺印十七日召见便殿谕曰卿辅皇孙居守小心勤慎事妥民安朕閲卿所叅决机务咸中事理甚悦朕心公顿首曰皆陛下圣训皇太孙遵行臣何功之有赐宝缗綵币鞍马羊酒翼日上临朝谕羣臣曰夏某辅导皇孙虽古周公不过如此时仁宗为皇太子监国南京闻之喜命尚书金忠至公第谕太夫人曰闻尔子在北京辅导皇孙有功所叅决机务咸合圣意是由贤母平日教诲所致冬十一月扈从车驾还南京命掌户部事纳上行在户礼二部印以从行劳赐休假十日寻命辅导皇太孙周行乡落以观民俗仍便宜行事至一村店公先取韲与黍尝之进于皇太孙曰臣愿殿下味此将以知其艰皇太孙乃为尝韲一茎黍数匙又至一民舍有犯驾者皇太孙怒欲罪之公言臣亲承上命所至毋扰吾民罪之非上意也皇太孙从之召见乡长老令一一陈其风俗疾苦耄者赐之帛节义者表其闾孤独者给其廪以复其役民皆首香称叹驾复有兎逸出道左皇太孙欲驰射之公言今丰草中多狐䑕穴纵骥驯御孰能保不测之蹶乎皇太孙为之止先时上命指挥周敬凡从卒有扰民者执以闻时数卒违犯被执皇太孙令都督李英徃谕释之敬曰吾奉命执卒而擅释之是欺上也英还言其傲拒皇太孙召系敬公为之请皇太孙曰彼恃命甚侮公言有命而卒违之不罪而又系执者是重违命也不如释之因而厚赐以励其直皇太孙立命出敬赐羊酒以劳之继命辅皇太孙閲武于郊俾知兵事且谕曰此安不忘危之意卿善导之九年秋九月九载奏绩上亲宴之便殿赐勅奖谕复谕廷臣曰是某太祖高皇帝养成贤德之士尔羣臣欲观古名臣此其人矣又曰夏某君子中君子也冬十月命公同太子少师姚公广孝监修太祖实录旧制非元勲不与监修盖殊任也后姚公殁公同总裁官杨公荣軰七年㤗勤史事为书二百五十七巻寳训十五巻上之十一年春二月扈从车驾巡幸北京命辅皇太孙居上营之后俾自亲启沃存问优至十四年秋九月皇太孙自北还南京驾公必进陈所经山川险易民生休戚风俗美恶数事而退忠爱恳到皇太孙甚重之每唿先生而不名凡有令必咨公而后下豫禁所过郡邑远出迎送兵民晏然有不知驾之至者十五年春三月扈从车驾廵幸北京凡行在一应机宻公多与闻十六年夏五月命提调修纂大明大一统志秋九月命兼掌礼部事冬十一月罢之十八年秋九月北京宫殿成上以公亲臣命召皇太子皇太孙于南京且命谕以授受之意二圣喜公至宴赉有加冬十月公先驰奏上复命公迎之谕曰东宫来宜缓卿行公迎见两宫于凤阳固镇具道上㫖东宫曰虽有命吾其敢缓乎因留公随辅手书付公同杨公士竒询访沿途军民利病政事得失敷陈以备顾问十二月两宫至京上问公速来意公对曰东宫久违侍膳一旦闻命思觐天颜不复计行之缓急然臣仰见陛下慈注之深故知东宫孝思之情不得不切也上善其对既而公言连年营造民疲转输逃亡者多今宫殿告成宜爱养民力凡各处流徙之民请悉宥之复业蠲其该纳之税诏行之十九年夏三殿灾公言敬天者所以爱民也今民力已竭宜将累岁所欠贡赋及被灾该纳刍粮採办金银课程悉蠲之赈济水旱缺食之民优恤流移复业之衆则人心悦而天意囘矣诏行之初府部院寺科道各言南北建都利便不同上命面辩于廷亲御午门楼视之宻命中使问公言孰是公对曰臣等罪也科道言是上两宥之或尤公背初议公曰不然天威严重吾軰厯事久言虽失幸上怜之若言官得罪所损不小衆始叹伏秋八月命兼掌工部事时公虽居户部实兼九卿之任上神武英明羣臣罕称任使而独眷注公凡军国要务必与公面议可否而后行之召见便殿或䦱门语移时左右莫知所议公退则恂恂若无所与者上以是益重公公感上知遇之厚思所以报国者靡或不尽毎承上问即竭诚以对交趾平上问公陞赏孰便公对曰赏费于一时有限陞费于后日无穷臣愚多陞不若重赏上从之惟陞尤功余皆班赉有差省军职之半西域法王来朝上将亲劳之公言彼慕圣化而来朝将以观光上国也宜视以君臣崇正之礼有以易其不父子之俗所谓夷入中国则中国之道也且上如是则下必有甚焉将有赴走死而不顾者也禁之则辞之有余弗禁则恐礼义从此而大坏也上曰尔欲效韩愈耶竟止不劳他日法王见便殿曰上命公拜公长揖而已上曰何卿木强之甚公对曰王微臣序诸侯上况其他乎臣恐一屈膝有辱天子之臣故虽死不敢奉命上笑曰卿过侍郎杨勉之拜狝猴远矣山东解至唐赛儿妖党三千余人将诛之上命公与李庆都御史同录公审其枉欲生之李有难色公曰上所以命吾等审者正恐其枉安可避嫌滥及无辜即入奏曰臣所录诸俘俱平人商干彼者为贼所陷且左騐明非真反者上可其奏皆原之衆遮公道曰公生我公叱之曰尔罪当诛此上恩也陜西有伪称金轮王者报至上亟召公议遣将讨之公言乱止数人胁从者衆若将士希功所残必多而费不赀矣莫若遣廷臣有谋而慎重者徃擒其首余皆自定从之果无事谷庶人逆谋既彰上问公长沙居人通谋否公对曰谋自干彼无豫居人臣敢以家眷保上信之竟免究上眷公之至虽勲旧元臣莫及皇太孙行冠礼有司奏请大臣一人司之以尚书蹇义方宾名进上曰惟夏某相宜特命公行礼上元禁节张灯许臣民同乐公奉太夫人与观上知之及晡宴文武羣臣于灯山下顾问公曰适闻尔母来观灯尚在此否公曰已归矣上曰尔以贤才为国家用皆尔母贤淑训育所致命彻御案暨宝缗赐之公弟原启至京上召见赐酒馔濒归上命人送之舟中行李萧然惟麦二石上异日顾问公曰闻卿弟行槖甚空盍少赠之公对曰臣所遗俸资先已寄归适无所有故不及赠上笑曰何不告朕助卿赐异布数匹十九年秋上议亲征沙漠羣臣莫敢言公曰吾受上厚恩不可不死诤之约方宾尚书同谏谓曰公但来吾自言之入免冠叩首言频年师出无功戎马储积十䘮八九又圣体少安尚在调䕶远濡风霜诚未便况今灾眚迭作内外俱疲民不堪命甚可虑虽边冦犯顺请遣将勿烦六师上即命公整边储于口北方尚书惧自缢死遂䕶罪併籍公家惟有赐钞千贯余皆布衣瓦器而已命锦衣官立限取公囘锦衣至公方启厫理储锦衣促公行公曰姑少俟毕此行不然恐有侵渔患死吾安之不以累公锦衣如其言至京稽限半日上问之锦衣以公言对上御门问公北征得失公从容对千余言谓自古帝王专修内治不事远畧彼化外之民反侧是其常性惟固守边疆诘尔戎兵来则拒之去则勿追可也歴言周汉及魏上命系公内官监皇太孙屡上请宥公久之上察公忠间以国事访公公敷对如平时又命中使觇公动静因曰上昔待公厚而今系之竣宁无怨乎公曰风雨霜露莫非教也何敢怨焉语上闻寛之二十三年秋七月车驾至榆木川不豫顾左右曰夏某诚有忠爱朕心语未毕而驾晏八月㐫闻至仁宗为皇太子亲临公系所有㫖急召公公禁系严不知外事且久不被召骤闻命披衣急趋出见皇太子立中庭泣谓公曰卿知否近得杨荣报父皇宾天公伏地痛哭不觉失声上益感恸命公起慰劳之曰卿可出视事公叩首曰臣先帝罪人未闻遗诏敢希宠乎语良久驾囘命中使赐御厨馔给纸笔咨以国事公即上言以用费于不急禄耗于官冗情壅于言塞政急于少康积弊逮今未能遽革在任当其人而图之以渐又曰今民力竭于东南戎伍疲于漕运宜幸南京庶几少苏内外之困上曰朕意亦然上以初政诏条访公公请抚流移恤鳏寡赈饥民寛逋负省赋役禁科歛罢下西洋宝船及云南交阯採办金宝香料各处金银课程数事皆见施行上即位首复公户部尚书赐冠带衣服靴袜被褥帷帐器用俱傋公以母丧未终辞不受命异日上御西角门早朝顾问辅臣曰不见夏尚书説事蹇尚书对曰夏某有母服未终乞归守制上曰卿可勉留之促令视事立召公至便殿公泣言臣被系时有母丧未克成服乞归故山终忧制臣事陛下日未艾也上曰卿老成人不幸国有大事正赖相与共济艰难安得遽去卿云有丧服我无丧服乎如卿辞职朕亦不当在此卿必留赞辅公固辞上留益笃公退上十余疏上终不允公哀毁骨立上下怜之哭声夜彻㕔外人不忍闻皇太子正位东宫命公兼太子少传公力辞不允时吕震为太子少师班在公上见之谕鸿胪曰夏某先朝硕德旧臣宜右震命引震次公即进公少保兼太子少傅户部尚书食三俸公固辞上曰位以任贤禄以酬劳卿勿固辞公请不已许辞太子少传俸公感激知无不言尚寳袁忠彻以风鉴得幸太宗上以其言甞不逊首欲诛之公谏曰忠彻言诞罪固当诛然礼以亲之所爱虽亲没而子待之终身不衰况今山陵未毕而刑遽加于近侍之臣柰先帝所爱何上从轻罢忠彻官冬十月上御西角门视朝罢时风寒顾谓公等曰朕与卿等居重城中犹觉凛凛如此守边将士昼夜严警殆不可胜遂命书勅遣使以钞币赐沿边将士公进曰朝廷待守边将士厚矣既豫给御寒之具又䝉恩如此昔楚子以寒而拊三军皆如挟纩彼徒施温言人尚感激况今受实恩敢昧报效但愿陛下常推此心不忘耳上曰人君视天下万物为一体况将士为国家躬勤劳瘁岂敢须㬰忘之朕所行或有不及须卿等辅翼古人有言为君尽君道为臣尽臣道朕与卿等各尽其道可也十一月上与公论及屯田事上曰先帝所立屯田法甚善盖用心亦甚至但后来所司数以征徭扰之既失其时遂无其效所储蓄十不及二三有事不免劳民转输其令天下卫所凡屯田军士自今不许擅差妨其农务违者处以重法公对曰先帝经营天下二十余年所立兵民法度俱尽善尽美陛下每事遵行天下幸甚上以公忠亮益倚重之每朝罢必亲唿公等二三大臣近御扆前或随至便殿面议政务毕方囘宫遇有急务赐手敇访公行凡内外诸司所进章疏多命公先条进其㫖而后从中批出或谓公所条㫖多云某部知道而不断者何也公曰予夺之柄非臣下所敢专故付之六部定其可否而复取上裁庶事有所分而权不下移也洪熙元年春正月上将郊祀欲下仁民之诏咨议于公公请命风宪督劝农桑以充衣食之本所司廪赡穷民以广好生之仁增文武官吏俸给以劝亷能弛山林湖沼之利以公民用寛逋负赋役以安流徙之民补积欠月粮以养将士之勇屯田将卒不许差占以妨农务四方灾伤即令奏报以慿寛恤皆施行之上以天不雨雪赐公忧民吟且命赓之有交修之意兼赐玉带未几命公同贵臣宴四夷吕尚书以位次请上曰夏某朕之股肱四夷所仰位宜居中翰林进呈公等诰词上亲増二语曰勿畏崇高而难入勿以有所从违而或怠且谕曰此朕实心盖望公等匡辅之切也继召公至扆前赐绳愆紏缪银印一谕曰卿忠在国家朕闻皇考宾天时叹卿忠爱特兹眷倚继自今朕有过举卿但具奏以此封识进来朕不惮从也公顿首谢曰主圣则臣直臣虽愚敢不仰承休命自是屡有所陈上嘉纳之未期岁而仁政周于天下矣三月上手勅公等欲除脔割鞭背连坐妖言诽谤之刑公同二三大臣宻议以闻诏皆行之夏四月命兼掌礼部事特赐象牙正直印押以便处分且以旌公秉心正直云公言今山东及淮徐诸郡累岁旱潦无收民甚艰食至父母妻孥不相保请寛恤之上即诏全免夏税及秋粮之半一切科𣲖收买物料悉罢之未几手勅谕公曰古云斧斤以时入山林材木不可胜用近西山樵採者将诸树根伐尽卿宜掲榜示衆犯者斩之以狥公言树根之伐固所当禁而人命为尤重也是以王者之政先人而后物故孔子于廐焚伤人乎不及马今薪伐过当罪止不应请从律议为宜上从其言以公有匡辅功赐田五顷于八里庄及建第二所千两京以褒之五月李时勉廷诤过激上怒欲刑之晩谕公等曰李时勉当朝辱朕谕已天颜大变公进曰时勉小臣之言岂能伤损圣德愿陛下少霁天威下法司议定罪之未晩也从之仁宗宾天公受顾命时宣宗为皇太子监国南京中外汹汹有汉庶人之忧太后以公东宫旧辅凡军国事悉命公裁处公宻谋急迎驾还京驾将至羣臣出迎太后宻命公留佐襄王监国上见辅臣首问公安在蹇少师等莫能对上不悦驾至京召公慰曰近见太后谕所以留卿意朕方知之卿奉皇祖命辅朕有年朕以卿非他人比卿当以事皇祖者事朕加赐宝带时䘮礼及即位之仪皆具皆公一二人所豫定谕衆勅草命公等删削诏赦之议多主公言每朝唿召面议政务及手勅咨访国事悉如仁考初公同蹇少师二杨少傅同心辅政蹇重厚多谋公含𢎞能断文贞博古守正文敏明逹有为中外称为得人上时与公等面议久命坐赐茶或命退殿庑少休复至扆前论议上尤以心腹托公朝退之暇不时独召公宻切顾问或䄂中出小帖子亲付公手公亦或有所呈于上凡中外所进章疏専命公批荅或批未及命携出条㫖许用小票墨书帖各疏面以进中易红书批出或未批多命公传㫖处分公日孜孜惟谨所受圣谕及纳诲于上者未尝退以语人凡诸公谋猷之善者力赞成之不自有其功先修太宗实录命公监修至是复命公监修仁宗实录国朝文臣三豫监修者惟公一人而已宣德元年秋七月上以山东无麦诏蠲其税且谕公曰稷思天下有饥者犹已饥之伊尹作相一夫失所若挞于市卿国之大臣宜体此心公叩首曰臣敢不仰承圣训八月汉庶人谋反移檄诬辅臣奸邪乱政以公为首盖恶公等得君赞治不利于已也上夜召公等入议公免冠顿首曰臣不才致变亲藩罪当死上曰卿何为是言彼盖假卿以兴兵耳休戚与卿同之命分坐宻议屏左右语杨文敏公首劝上亲征上难之顾公公曰往事可鉴不可失也臣昨见命将而其色变退语臣等而泣在廷如此则其临事可知又曰兵事贵速且有辞宜巻甲韬戈而往一鼓而平之所谓先人有夺人之心也杨荣言是上意遂决即躬率六师征之昼夜兼程而往师临城汉庶人惧欲降犹令人绕城上詈公罪人既得大被恩赏赐公阍者三人掖公朝叅出入公固辞曰旧制非勲臣不敢用上曰卿辅导忠勤非勲而何公乃拜赐尚书郭敦使武定州囘为同使者譛于上公言臣待罪尚书时敦为侍郎深知其人亷慎公直惟法是执且能屏絶私嘱以是怨之者多惟陛下察之上曰朕今知之矣譛竟不行二年秋八月上燕闲公侍侧因语及古人信䜛事上曰谗慝小人真能变白为黑诬正为邪听其言若忠究其心则险是以帝舜堲谗説孔子远佞人唐太宗以为国之贼朕如此等每切防闲若有其萌必杜絶之不使奸言得入枉害忠良齐杀斛律光国遂以弱朕常非之汲黯正直奸邪寝谋卿等所宜务也公顿首谢曰陛下之明羣臣之幸也臣敢不效愚直以仰荅圣心十月交阯既叛屡遣将征之未利至是请降廷议恶其反覆更欲兴兵上以问公公对曰兵疲财竭不可再举如痈伏于身未溃则忧不测已溃则可缓治宜进以平剂加之资补俟血气调和而自愈若不小忍而惟毒之攻浸滛不已心腹内虚恐患复生于他所不可不虞今莫若因彼上表谢罪许其复国自新吾人之在彼者令䕶之出境则恩结其心而亦无他虞矣时二杨少传亦有是言上是之遂偃兵息民有宝缗上尊之赐十一月皇太子肇生上命公等条陈仁政数事诏天下有银器宝缗綵币之赐三年春正月公同蹇少师奏对便殿上悦命留侍宴且谕尽欢上顾公醉笑曰卿能复饮乎公顿首曰臣饱沃天恩醉矣上顾蹇公犹醒亲酌巨觥三赐之公拜上顾公有欲言之色问曰卿有言乎公近扆前宻请蚤建皇储为宗社之本上曰然朕当奏太后行之二月以议国本勅召至便殿奖谕赐范金银印八曰含宏贞靖谦谦斋以褒公之德量曰后天下乐以表公之忠勤曰傅保之臣以期公之寅亮余着公之名字世系乡邑也寻加翠炉银瓮玉钩玉带之赐三月命公等侍游西苑以骑随公骑后乘舆甚迩𨽻之从公者私相问曰前龙衣而髯者非至尊乎上闻而顾之公惶惧下马谢曰天威咫尺而臣不能肃下罪无所容上笑曰朴实哉卿𨽻也人赐钞十五贯复命登御舟游太液池上顾公等曰以操以御羣卿之力君臣之义休戚是同上射凫获之既烹躬割以㗖公又亲酌玉觥以爵公曰卿于朕启沃良多而今老矣不可不尽欢日晡而罢上以苑多竒石可爱命内臣吴诚偕公徃观且谕曰惟其所欲与之公但取尤小者一二而已内臣曰苑竒石巨者以万数先生弗欲乎公曰某性鲜所好柰上恩不敢辞况欲其甚者乎内臣以闻上叹其介者久之闰四月公言山西饥民流徙南阳诸郡十余万有司军卫各遣人捕逐民死亡者多上即遣官徃同布政司及府县官加意抚恤发廪给之随所至居住敢有捕逐者罪之民赖得所秋八月复命公等侍游东苑上指草舍一区谕曰此朕致斋之所虽不敢比古人茅茨不剪之意然庶几不忘乎俭矣公顿首曰陛下言及此天下苍生之福书曰非知之艰行之惟艰陛下知而行之尭舜之治亦不过是九月扈从车驾巡边赐宝刀上命取公槖糗甞之笑曰卿亦食此粗粝耶公对曰臣食此足矣随营将士尚多馁者上命中贵取上供者赐公遍加将士之犒劳上还京念公等四人高年且师保之重以寅亮为职不烦庶政乃特赐勅辍部院务俾专论道左右共宁邦家隐然拜相之意前此所未有也公益殚忠谠以报上知四年冬十月公奏对便殿上问公时政之弊公言今内外诸司遇有公务辄坐委掌印正官出办取其事之易集殊不知正官乃一司之长百责所萃今不论事之重轻一槩委之致使䕶印署事者茍简于政吏肆其奸庶务妨废时弊莫甚于此上曰非卿不闻是言即勅诸司禁约违者许言官紏之未几扈从车驾閲武郊外至兎儿山上怒诸将奉命之不䖍也命禠其衣以辱之公言将帅国之爪牙天威震怒罪且不测况时严寒倘致于毙是因微罪而杀重臣上不应起入帐内公随之上顾见公曰卿且休公对曰陛下怜臣之恩至诸将濒于死矣陛下独不为之念哉上笑曰朕特为卿释之还京公因奏对言今天下虽称承平民困未全苏息各处买办催征差官数多甚是扰民以致小民怨咨罔知朝廷优恤之意请勅禁约诸司非急务不许差官如出差扰民者许风宪紏察以闻上从之上宠眷公日优使者召公日数十軰于道家有御赐名马性甚灵每召临马必蹄啮阍者报公具衣冠出而锦衣人至矣上尝张灯宴羣臣悦甚咲谓公等曰此朕擎天柱也天下付若等朕高枕无忧矣赐紫瑛砚象牙翠花笔龙香墨水晶镇纸玉笔架以便条㫖用公诞晨上亲绘寿星图及制诗赐之有独生申甫扶鸿运之褒每忧喜及节序必赐公诗又亲绘秋香竹梅二图以喻公之晩节文禽非熊春霁鱼游春水数图以彰公之遭遇之盛云至服食器用银币日不虚赐尝命尚方取一翠瓯赐公公拜赐讫上咲曰卿夫人得无竞乎复加赐一焉又命制束髪小玉冠二枚上用其一以一赐公谕曰使卿之子孙知吾君臣一体也公宠愈优而心愈小恒怀负乘之忧朝囘于家而色若有不怿然者夫人问之公曰吾欲进谏适思所以悟者未获故悒悒耳又尝抚案叹息笔欲下而止者再夫人问之公曰吾适所批者岁终大辟奏也吾笔一下而死生决矣茍有可生吾未尝不欲生之恐悞焉则彼啣无穷之寃而吾怀终身之恨矣以是惨沮而笔不忍下也五年春正月两朝实录成公同太师英国公等上之赐宴赉旦入谢暮归得末疾犹执笔条㫖以进夜薨未薨前三日有星坠庭之西南隅光烛地者久之方息上早朝闻讣震悼遂辍朝垂涕囘宫左右感动莫能仰视朝自公卿大夫及郎官将校下至闾巷小民莫不叹息咨嗟至有泫然流涕者上问辅臣议加公封爵杨文贞公对曰旧制文官不许封公侯恐因某为例例不可自今日始某辅导旧臣赠以太师亦尊荣矣乃赠特进光禄大夫太师谥忠靖赙祭殡塟有加常典官其子瑄为尚宝司丞期以读书大用仍勅户部复其家国朝辅臣赠太师及䘏典之隆自公始也公天性孝友公退未尝离太夫人侧每早朝必候问起居而后去太夫人殁公不忍正坐每被宠赐必捧泣曰此上恩也吾母不及见矣吾敢私乎遍分诸弟姪及姻旧之贫者爱二弟称笃季性躁使酒一日醉坏公酿器家人奔告曰叔破缶而罄酒矣公笑曰弟又醉耶公二俸在南京者皆季所费然公恒以赐物分寄之或曰俸悉彼用而赐又及之耶公曰手足情重俸何惜焉且上恩之霑不可不均也其德量汪洋人莫测其际尝使苏有庖人烹肉过咸公但嚥素饭而已无所问巡视淮阴憇于野马惊而逸从者逐未返公遥谓过客寄声寻马者客不应且詈之从者执以见公公笑释之小𨽻盗公银酒器数事为逻者所获械见公公命释械语之曰尔非艰甚宁忍为此乎仍与所盗一杯遣之𨽻感泣而去有进士戏乘公肩舆或告公公曰有志言者惭退祭酒胡公僦屋居公既赐第即以旧第让之胡致仕公鬻第以为赆故胡挽公诗有琴书携去尝推宅吕尚书为子乞官上以问公公对曰震先朝有守城功宜量与一官可也或语公曰彼昔奏公公宁㤀之乎公曰某自得罪彼何与焉平江恭襄公靖难时尝欲害公后公荐恭襄总漕运又内赞其所请以济国事二公深自敬服上尝赐公银酒器公留用于部堂或劝公私之公曰以上之宠赐而私之可乎且吾以布素起家亦岂能胜此也时同事有性褊者尝书公姓于座右以自警少忘之性如旧叹曰夏公真不可及也或问公量可学乎公曰某㓜时有犯者未尝不怒始忍于色中忍于心久则自熟殊不与人较某何曾不自学来又曰处有事当如无事处大事当如小事若先自张惶则中便无主矣故厯事累朝秉节执义夷险一心其论大政决大疑羣议满前公徐一言而定或有偏执已见奋然沮衆议者公从容喻以义理曰某所见当如此处是至上前奏之果如公议沮之者莫能夺事赖以济尤乐荐引士䫫布满中外皆称其职然恩不已出有自布衣至公卿而不知公之荐者仁皇尝欲用李衡为兵部侍郎问吏部不知命问公人始知公之荐周文襄为长史时廷臣有欲荐为郡守者公言于上曰郡守不足以展其才上于周名注留着别用四字寻致大用至荐李襄城公隆守备南京黄忠宣公赞理漕运皆极一时之选其援人之急惜人之才惟恐不及都御史刘观孙女被选将入内皇亲胡都督往驾焉上闻之欲诛观恶其结托也公言观昔事先帝每称其能偶因戚里之嫌遽加大辟非罪疑惟轻之典上意少解竟以他事罢观职有礼部署堂郎中某于早朝奏云四夷之来赏不及用宜豫措置上不荅某惧甚退以告公公曰以富有四海而当廷云云可乎乃为于午朝之间而宻陈之果得所请户部李郎中暹性絃急属吏有悞者李欲置于法吏惧而投匦首实上特免之李怪吏之不先白已也叱曰上虽宥尔于法终不可释吏遽以其辞奏之上怒其言渉不敬将刑之公言某素刚直偶因吏之激言发于暴若遽刑之恐长奸吏风况今募人使远若宥而任之必能尽忠赎愆如此则恩法两尽而吏亦无以长其奸也上从之李使于阗果不辱命刑部金尚书以疾在告蹇忠定公有㑹乃赴之上闻之不乐曰以疾不朝而宴于私可乎命系之公言进退大臣当以礼可杀而不可辱金某老矣而系辱之非刑不上大夫之意上即宥之有短杨文贞于上者上以问公公力为辩之眷任弥笃故赠公诰有推贤尽诚之褒每劝朝廷行一善政用一善人或问公公曰此天子之明羣公之力某何与焉凡所上奏草归即焚之曰不可彰吾直也以是嘉谟嘉猷所以左右朝廷惠利斯民者冺然无迹不尽传于天下惟天与列圣知之岂敢诬哉黄忠宣公尝赞公德足以格君而不言其直量足以容物而不言其善身足以任天下之重而不言其功休休揖逊有古良臣之风时以为确论焉附治水疏永乐元年秋八月遣都察院佥都御史俞士吉赍水利集赐户部尚书夏原吉使讲求疏治之法原吉上言江南诸郡苏松最居下流常嘉湖三郡土田高多下少环以太湖亘绵五百里纳杭湖宣歙诸山水注淀山诸湖入三泖顷浦港湮塞滙流涨溢伤害苖稼拯治之法宜浚吴淞诸浦港洩其壅淤以入于海吴淞江袤二百余里广五百余丈西接太湖东通海前代屡疏以当潮汐沙泥淤积旋疏旋塞自吴江长桥至下界浦约百二十余里虽稍通流多有浅窄又自下界浦抵上海南仓浦口可百三十余里潮汐壅障茭芦丛生已成平陆欲即开浚工费浩大臣相视得嘉定刘家港即古娄江径通大海常熟白茆港径入大江皆广川浚流宜疏吴淞江南北两岸安平等浦港引太湖诸水入刘家白茆二港使直注海松江大黄浦乃通吴淞要道下流壅塞难即疏浚傍有范家濵至南仓浦口可径达海宜浚令深濶上接大黄浦以逹泖湖之水此即禹贡三江入海之迹俟既开通相度地势各置石闸以时启闭每岁水涸时修圩岸以御暴流疏上命行之水以洩农田大利题故太师户部尚书夏忠靖公遗事后昔孟子有言五百年必有王者兴其间必有名世者予尝厯考古昔圣贤之生皆本于气化之盛故自尧舜至于汤五百有余年自汤至于文武亦五百有余年盖天地清明浑厚之气运于亭毒之表者久则有时而漓故必积之之久而后复盛盛则圣君贤相出焉盖天地实生之也自文武之后七百余年而始有汉高祖自高祖之后又七百余年而始有唐太宗高祖太宗虽不足比隆尧舜汤文当时佐命之臣虽不足以拟迹周召然君臣同心以成正大光明之业庸非天意乎自唐太宗之后更五代之乱朱梁石晋刘汉郭周簒弑相承而贞元之气其漓也甚矣天丑其德而圣君贤相不出于其时至越千余年而后我太祖高皇帝生焉复二帝三王之盛而无汉髙唐太之杂霸当时佐命之臣固非一人若故太师户部尚书夏忠靖公尤其杰然者也非应期而生者乎乔新生也晩不及拜公之舄履而尝闻先公言公为尚书时先公为御史永乐二十二年雷震奉天殿下诏求言言者多云建都北京非便而主事萧仪言之尤峻太宗震怒加以极刑时六科十三道上言者多云朝廷不当轻去金陵建都于燕故有此变上曰方迁都时朕与大臣宻议数月而后行非轻举也言者因劾大臣上命言官与大臣俱跪在午门前对辩时都御史陈英等迎合上意且谓昔日不谏有罪抗言御史给事中白面书生不知大计宜加重罪日将午上命侍臣出至午门问大臣与言官对如何衆皆譁然啐骂言官妄言公独从容奏曰御史职当言路给事中朝廷耳目之官况应诏陈言所言皆当臣等备员大臣不能协赞大议臣等合当有罪侍臣入复命上仍命出再问公对如初天颜悦怿遂传㫖令各囘衙门办事而言官无一人得罪者衆谓非公之言则又将有萧仪之诛矣公心存忠孝无时忘之当洪武之末尝巡抚福建所至问民疾苦而惠鲜之询吏治得失而进退之其𤨏屑细事则悉付之有司官民皆安焉尝出漳州北门见有旧塜将頽者问诸左右或对曰元达噜噶齐徳哷黙色之墓守死不降民哀之故塟于此公曰忠臣也命有司伐石整其坟树碑而表之他日往福宁见道傍一草菴敝陋殊甚而洒扫洁净问左右或对曰此元福宁尹王伯颜与其子相及子妇潘氏死节于此民既塟之又作草菴以祀焉公曰伯颜死于忠其子死于孝妇死于节无愧卞壸家矣遂命知县迁其主入佛寺空屋祀之且设祭焉公之惓惓忠义已见于此矣及自福建召还太宗皇帝欲大用之忌者或沮之曰彼建文用事之臣岂宜寘之高位上曰夏某父皇太祖之臣也彼忠于太祖故终于建文又岂不尽心于朕哉厯事太宗仁宗宣宗其盛德大烈有补于国家者尤多其详已见于杨文贞公神道碑及国史有传足以不朽矣乔新后生小子不敢赘一言以取不韪之罪谨述闻于先公者于末简以信孟子之言俾后世有考焉先公又言苏文忠有言国之将兴必有世德之臣厚施不食其报然后子孙能与守文之主共享太平之福公厯相四朝其所施厚矣享其荣名盛福者五十余年而天之报公亦不薄矣其子太常公有文武才德宜与公世济其美者也然位不满其德其孙叅议君好徳而文其名位所就勋业所建以名世者未可量也他日跻大位建大勋而与伊尹伊陟继美有商者其在兹乎乔新既顿首以为皇明贺又拜首以为夏氏庆𢎞治庚申六月资政大夫刑部尚书广昌后学何乔新谨识䟦夏忠靖公遗事右少保兼太子少傅户部尚书赠特进光禄大夫太师谥忠靖长沙夏公遗事一通其郡人宁乡袁侍御公大伦得诸其孙通政公廷章而刻公集后者也福获读而叹曰公其社稷臣哉我太宗尝谓以房𤣥龄处公而福观公谏太宗亲征沙漠处有以兼魏征沮高丽之直杨文贞公谓比公于王子明韩稚圭之度而福观公劝宣宗亲讨汉庶人之叛有以兼冦凖伐澶渊之毅解大绅公称其有德有量而不及其口应手判之敏才黄忠宣公赞其雍容揖逊而不及其𢎞济艰难之卓见若是者有一足以命世而公兼之岂非社稷臣哉何司冦公谓天实生之不诬矣其尤难者在太宗朝辅导皇太孙居守北京而北奏南启之皆得其心迎召皇太子皇太孙于南京而缓速对复之曲当其义在仁宗初亲临系所而敷奏切中在宣宗初南京入继而礼仪皆具三朝始终于是乎正矣岂非社稷臣哉若今所行于朝廷者皆仍公条进批荅之旧曰某部知道榜于郡县者尚遵公禁约擅差掌印正官之议在当时不以为竒而今则始悟其见之远也其谓多陞不如重赏禁差征办官尤若预知今日者然至于营捄谏官之议迁都不拜西域法王诤李时勉之死辩郭敦之譛断罪必依于律者皆足以立一代之治体其赞仁宗省刑薄赋与夫户部出纳之省约即位诏赦之蠲除至今莫之能改皆百姓由之而不知者噫公岂非社稷臣哉福少读郡志访父老知公与周文襄公为惠于吾土者甚大已思欲一发阐之今天子命二公合祠于苏福尝记周公之祠于松者而独于公为欠事又尝读宋石介庆厯圣德诗序谓天下所望为宰相谏官者无不举用以为盛兹集序之者为大学士茶陵李西涯公内相如西涯台谏如大伦亦天下之望乎二公于其乡先正国名臣不忘其远如此而今有复如忠靖公者出其肯掩之耶长沙社稷之臣又于二公乎望矣乃敢附名于其末𢎞治十四年辛酉春三月朔赐进士及第翰林国史编修儒林郎华亭后学钱福谨䟦士懿伏读忠靖公遗事厯事四朝虽始终职在户部又兼各部及都察院辅皇太孙百官总已以听叅决机务拟批诏㫖致治隆平实名宰相也先軰巨公若二杨公碑志李文正公传何钱二公䟦论之详矣子小子何敢复赘惟是治水江南至今吴人德之乃遗事止言治水之勤其讲求治水一疏略焉不载士懿攷诸明史窃按天下财赋半在江南天下之水半归吴㑹浙西及苏松诸郡以逮杭湖宣歙万山之水奔涌腾溢尽入太湖太湖蓄潴之余溢于三江东流入海所谓三江既入震泽底定是也然三江无可入之道则震泽无可定之波乃吴淞娄江率皆淤塞黄浦白茆仅见虚名江海之门洩㵼既少震泽汪洋承流遂缓矣加以山水沙多暴涨飘流势稍缓则沙易聚濒湖诸泖相继堙芜矣不知浙之嘉湖地据上流故溪不入湖则嘉湖代受震泽之水吴之苏松势居下流故湖不入江苏松且代受三江之水赖公躬亲履勘始称太湖汎溢宜浚吴淞苏之吴淞多沙泥旋疏旋淤松之吴淞多茭苇易成平陆因请于嘉定开刘家港常熟开白茆港而苏水入海于松江更开范家濆以达大黄浦而松水亦入海广濬分支共受三江之水即所谓三江既入多为尾闾以杀震泽之怒即所谓震泽底定禹贡明白简尽而公之治之亦委曲详至即于此一疏见之顾可畧耶予故采诸明史以附遗事之后庶几千百世下鉴公苦心其功当不在禹下云康熙四十四年乙酉孟春月齐安后学詹士懿敬识校刻夏忠靖公集成敬述呜唿忠靖公灵秀钟国器生当有明初厥考席氊地少小解勤学失怙倍䇿励端方禀慈训菽水率二弟婉愉得欢心乡党推行谊喜怒尝不形已负大人志未几领乡荐太学勤讲肄遂受太祖知农部主厥事漕务当丛脞理繁弗辞勚摅诚析羣疑同官服高义晋阶抚闽军爱民先察吏成祖深眷注连陟尚书位治水师禹功疏决发神智放海获安澜吴人食其利况乃赈民饥全活千万计恩施逮官校矜恤尤备至扈从摄诸曹辅守称上意拟诸古名臣宠钖三代貤披鳞效朱云忠谠甘拘系仁宗复征起公以母丧避驰谕期协心曰卿朕攸倚玉带环腰围殊荣耀门第愆谬绳且紏煌煌灿金字得君古良难尽瘁亦匪易礼仪故娴熟除难见经济含𢎞复贞静表德银章记维时春秋高褒嘉示优异庶务毋久烦启沃资谋议两朝实录成宴赉有特赐勲名震寰宇劳谦赞盛治至性门内全仁厚遐迩被扶颠更振乏接物展光霁襟期浩以深畴复窥其际休休有容德包荒无巨细子明稚圭风雅度真无媿忠勤厯四朝夷险归一致骑箕当宁恻宣庙为堕泪谥法酌古今旷典营塟祭生荣死亦哀庆泽流后裔闲情寓诗文不朽兼游艺天真弄柔翰岂为章句累懿忝谕湘胶景慕多年岁执鞭既无从拜墓读碑志人以文乃传遗集嗟失次捜罗鲁鱼辨编就喜不寐三春日摩挲髣髴风骚气殚力事雕镌庶以垂奕世少保兼太子少传户部尚书赠特进光禄大夫谥忠靖夏公神道碑铭公姓夏氏讳原吉字维喆始家饶之德兴曾祖复祖希政元末为湖广行省都事兵乱死之考时敏为湘隂县儒学教谕遂家湘隂公自㓜端厚好学年十三教谕公殁益知自励母夫人廖守节教子公终父丧即出教里塾取束修以资养而率其二弟恭侍婉愉得母夫人欢心出入乡闾其老长皆忘年宾礼之时已负鉅人度喜怒不形里少年尝被酒侮慢公里人共击之詈之曰汝小人不知乡有君子耶有鬼物白昼附人言祸福惊动里中或强公往观卒无所言他日复有言或问之故曰夏公端人吾不可以近公一无所动心洪武庚午公以诗经选乡贡入太学遂擢户部前四川部主事授承直郎进承德郎漕务丛脞凡仓廋府帑之出入简牍之着悉有条理同官后至于事有未通者咸以质公日环左右公虽纷冗必为之尽心盖人人德公如师陞户部右侍郎授嘉议大夫巡抚福建所过郡邑考察吏治咨访民隐公明寛大民人咸悦服太宗皇帝入正大统转左侍郎逾月陞户部尚书授资善大夫永乐初苏松诸郡大水命徃治发浙西兵民十数万疏决壅滞自松江黄浦东北以逹于海水患乃息而抚恤曲当久不言劳又抚绥其饥民发廪三十余万石赈之散给有方于东南命公自南京扺北京督视运送给以锦衣卫官校且命有不率命便宜行事公于号令中备矝恤之意人人効用太宗巡守北京公豫扈从命兼行在礼部都察院事岁余车驾亲征沙漠今上以皇嫡长孙留守北京命公辅导庶事修举京师肃然太宗还良喜赐公钞千缗綵币四表里羊酒鞍马自是屡奉命侍命上有司奏公与吏部尚书蹇公厯官九载皆赐嘉奖有淳良笃实如古名臣之谕太宗亲宴之别殿无几赐诰命追封祖考皆为资善大夫户部尚书祖妣为夫人封母为太夫人重修太祖皇帝实录命公监修书成赐钞千缗织锦文绮衣壹袭文绮表里三对北京宫殿成奉勅召仁宗皇帝及今上于南京二圣喜公至赐宴劳及钞白金鞍马外冦复犯边太宗皇帝将亲征公言今边储不足请遣将无烦六师遂罢官仁宗皇帝嗣位即日复公户部尚书公以母丧未终辞仁宗曰国家不幸有大事正朕与卿等协心比力之时如卿以亲丧辞则朕亦未当在此公乃不敢复言遂加太保仍兼户部尚书赐玉带今上正位东宫加公兼太子少傅少保尚书二职如故赐诰命追封曾祖祖考皆为荣禄大夫少保兼太子少傅户部尚书曾祖妣祖妣妣皆一品夫人赐金章一其文曰绳愆紏缪且谕曰朕有过举卿但具奏来以此识之朕不难于从善赐钞万缗御用米二十石胡椒二百斤公感知遇之厚鞠躬小心靡或不尽修太宗实录命公监修仁宗皇帝崩时今上建国南京至则丧礼及即位之仪皆具皆公三四人者所预定上既嗣大位公以旧辅尤重倚任公益孳孳惟谨宠赉日盛修仁宗皇帝实录仍为监修庶人高煦反上亲率六师擒之公预扈从还赐白金文绮等物甚厚赐银图书一其文曰含𢎞贞静盖褒公之德云明年扈从巡北边既还上念公及少师蹇义等四人者皆春秋高思优逸之赐勅嘉劳辍职务仍其禄朝夕侍上傋顾问预谋议而恩遇益厚两朝实录成赐白金百两织锦罗衣一袭文绮表里六对鞍马赐宴明旦入谢暮归第得末疾遂薨宣德五年正月二十七日也寿六十有五岁上闻讣震悼遣礼部尚书胡濙赐祭赠特进光禄大夫太师赐谥忠靖赙钞万缗勅有司营丧塟官其子瑄为尚宝司丞仍复其家复屡遣濙等赐祭朝臣自公侯贵戚下至郎曹将校咸往弔祭卫卒巷氓亦有太息流涕者公天性至孝友其弟原启原礼皆厚原启殁爱其子如子读书乡校时教谕史九韶虽非授业师遇之必拜虽贵不变既贵九韶陞教国子月恒分之䘵九韶将老朝廷从公请命致事公与人交久而敬平生故人在患难或赒给之遇士之贫者赈之有颠蹶失所者援之德虽微必报而未尝存怨恶心接人温然处事善善长而恶恶短襟宇瀞深闳阔不见涯涘尝有从𨽻汚公金织赐衣惧欲逃者公曰汚可浣何惧为有吏坏公所宝砚石匿不敢见公召吏谕之曰物皆有坏吾未尝惜此慰遣之于时卿大夫雅量推公第一知者盖比公王子明韩稚圭之度其在上前所言必归仁厚临政必酌大体其预宥宻虽冺然无迹盖有阴受其德者矣故不问贵贱疎戚识不识皆知其为善人长者文章喜为诗四方士重公名得其一篇一咏藏以为荣公配郑氏有贤德再封一品太夫人子珫瑄瑛璘女一嫁虞㻞珫与虞氏女皆先卒公薨之三月归塟湘阴其家以墓碑属予予与公同朝三十年晩益亲厚相知又常为予道其平生予岂谓遂志公之墓耶铭曰夏厥初以国为氏衍于㑹稽绵绵厥系太末之邑后来徙居暨唐中和复徙于番懿夏之时逢掖其服诗书有承德善有续转鄂而潭自公祖考积厚必发公奋起绍燕歌鹿鸣来与计偕官任其贤政用其才繇司徒属暨掌邦教寅恭小心寛仁允蹈参决大议洊任重负不亟不徐雍容雅度如彼乔岳嶷然不移其气黙运泽润良多祗事列圣既四十载夷险一道其舄几几国有老成堂有柱石遽不慭遗当宁兴恻既荣且哀隆隆宠光呜唿忠靖没世不忘宣德五年闰月初六日孤子泣血立石赠荣禄大夫少保兼太子少傅户部尚书夏公夫人廖氏墓志铭宣德庚戌春正月丁卯少保兼太子少傅户部尚书夏公原吉卒卒之后又八月公之子瑄诣予泣拜请曰先祖妣夫人既塟未有铭恐懿德久而遂冺敢请一言刻之石庶几永终有赖焉予弗获辞按状夫人姓廖讳妙贤世为荆州人父瑞可有学行授徒于乡元季侨居沔之玉沙时忠靖公大父希政为湖广行省都事兵乱死节公之父时敏奉母避地于沔瑞可见而竒之遂以夫人妻焉国朝平定海内时敏仕为湘阴儒学教谕遂家湘阴教谕君殁时公年才十有三夫人守节自誓孝养其姑刘氏朝夕未尝暂离姑疾侍汤药尤谨至寝食弗遑忧见颜面姑临终执夫人手泣曰汝事我孝敬愿汝子妇他日皆如汝之事我也姑殁塟祭皆克尽礼夫人抚育诸子教之务学期底于成诸子亦克祗承其教有所植立公既领乡荐升太学仕为户部主事陞右侍郎迎夫人就养京师䝉恩封太淑人及公为尚书赠父教谕君为资政大夫户部尚书夫人进封太夫人方是时朝之大臣罕有亲尚在者独夫人年高鹤髪云冠朱翟命服伟然坐堂上岁时自六卿以下相率罗拜人皆谓太夫人盛福世鲜及焉上元节禁中张灯公奉太夫人入观太宗皇帝知之顾左右曰此贤母也赐钞千缗永乐辛丑议亲征沙漠公言今粮饷弗给任一将可也无烦圣躬遂坐免官明年壬寅四月十八日太夫人以疾终享年八十仁宗皇帝即位诏复公户部尚书公乞终丧不许遂加少保兼户部尚书命给舟载太夫人丧归塟湘阴县治之东北山之原勅有司为造坟茔未几复加公兼太子少傅赐诰命追赠夫人为一品夫人太夫人三子长即公累官至少保兼太子少傅户部尚书赠特进光禄大夫太师谥忠靖次原启原礼女二人长蚤世次适常州府照磨葛兴让孙男四人珫瑄瑛璘瑄为公后嗣年才十有三䝉恩命为尚宝司丞给六品禄女四人长适传时省监察御史霖之子也次适虞㻞宗人府经歴进之子也次适宋敏湘阴县知县纶之子也余㓜铭曰夫人之德慈惠静贞秉节守义训子于成子既显荣高爵厚禄禄养以丰享兹盛福钖命推恩冠服是煌鸾诰荐颁龙文天章湘阴之原爰视爰度灵秀所钟体魄斯託懿范徽音愈远弗忘铭以昭之永世其光宣德九年六月日孤哀子原吉孝孙泣血立石附录明故中顺大夫南京大常寺少卿掌尚宝司事夏公行状公姓夏氏讳瑄字韫辉其先自衢徙饶代有显者曽祖讳希政元季为湖广行省都事兵乱死事祖讳时敏洪武初为湘阴教谕遂家湘阴考太师忠靖公讳原吉厯事太祖太宗仁宗宣宗四朝硕德雅量丰功伟烈着在国史公忠靖公次子少颖敏喜读书尝窃观忠靖奏草及忠靖朝退必请问所议事忠靖笑曰是非尔所知也然心黙喜之礼部尚书胡公濙尝梦上以樱桃一盘赐忠靖二子长子珫退避不敢受而公独受赐后珫早卒胡公以告忠靖曰继夏氏者必此子也仁庙尝顾问忠靖曰卿子年几何欲以近侍官之忠靖曰臣子㓜稚非食禄时俟成立事陛下未晩也宣德五年忠靖薨宣庙震悼不已即日遣中官致命于家拜公尚宝司丞明日公与叔父原礼入谢时公年甫十有三进退有度特赐冠带衣服公扶柩归乡里宣庙悯公㓜特免守制使养母于官而别遣官䕶丧归且厚恤其家公强记过人太师张公辅唿为小友少师蹇公义而下多公父执礼重之宣庙欲大用公未逮也正统初英庙追念忠靖勤劳特赐公田十八顷而蠲其税杨文敏公荣将归谓公曰尚宝非处君地吾还当荐君未几杨公卒不果云南夷逆命公上疏乞立功自効尚书王公骥竒之将以公徃有沮公者乃已八年命视尚宝司事公以母疾乞侍养还乡母愈乃就职时四方多事公上疏陈七事一谓湖广苗本异种必有首恶紏合为冦宜密令诸脇从谕以利害诱以重赏使反兵相攻然后出其不意攻之必破一谓苖出远刼必使老弱守寨宜分兵间擣其巢穴则贼分而势寡一谓北边虽每岁朝贡其情难测宜令知兵者行边旌勇智退老弱缮兵治械修城隍谨烽堠以备不虞一谓福建盗作虽出师勦捕功久不就使贼势日张民困转输不得耕食是益盗也宜督将臣乘时殄灭多见采纳十四年北边犯京师公忧愤陈四事一谓敌乘胜远闘其锋不可当然能野战短攻城宜坚壁勿战使进无所得退复气沮然后出竒设伏诸道奋击破之必矣一谓敌深入吾地宜令死士夜袭其营仍设伏内地以待追者一谓敌既举国入冦边无所御宜调边兵之半入捍京城内外夹攻彼将自溃一谓我军依城为营进无死志退有所归宜严号令以坚其志如以三队为法前队战退令中队悉斩以狥容而不斩者同罪则士畏法而不畏敌矣诏亟行之后敌使至公又言敌无故遣使与吾译者偕来必佯为逊辞以缓我应援疑我进退觇我虚实或为诳事虚情疑我译者以缓我谋赂我译者令为反间宜慎防之以观其变一谓敌若引退宜分兵五路间道袭之以正兵二路击其前以竒兵二路攻其傍以伏兵一路絶其后仍以宣府大同诸路邀其归盖彼方恃强不虞吾至且待彼囘图我而我先夺其心势可必破况今太阴犯昴主明不利太白出高用兵敢战吉臣以为天道人事机不可失当道不能尽用其言识者惜之公又言敌既得利今冬来春必图再冦今汝宁凤阳诸府及河徙故地流移之民无虑百万恐因隙而动为患不浅愿假臣便宜使招募智勇以为国用仍条陈事宜以为先召吏士及其故老俾各举所知凡举主其所举劳以酒币掲名于旗以倡忠义然后榜谕凡有知兵敢战习骑射谙地利能为间谍者许以官赏复其家一丁以给其力事平之后不愿为兵者释之教閲之法以百人为率择其能者十人以教其九十人兵集既衆人人习战法内可以捍京邑外可以消郡县之变事下兵部尚书于公谦请试用其才侍郎王公伟公知已也时为监察御史亦请勅公募兵淮杨㑹事定不果久之公以母老乞就养金陵命掌南京尚寳司事二月丁郑夫人忧上京师复陈三事曰赏罚以为御将不可不严任吏不可不寛宜罪败师弃守之将以戒不忠增亷官能吏之禄以砺不任曰去利以为善治国者不损民以益已因举近事以利致害者贪邻入贡致生边患穷兵麓川以疲中国其弊在上汚吏凟民以妨文治贪将虐兵以耗军伍其弊在下宜减浮费以轻徭赋省游食以足军储惜民力以培邦本又谓贵州宜仍洪武旧制置行都司罢藩臬郡县命一良将辅以文臣使专决于外以宁边患曰审机以为制敌之机系乎攻守之得失因举近事之失机者敌初冦大同气鋭锋利不当战而与战以致败绩一也宣府惩彼失利畏慎大过敌经其城当战而不与战以致土木之败二也及敌越重关犯畿甸自纳其死而我过为防御无所施措以致大变三也宜鉴覆辙怀逺图扬天威以雪国耻大学士高公谷见公疏荐于朝亦不果用奉使秦府充册封副使凡所赐遗悉不受天顺二年公以疾请命掌南京尚宝司事踰月迁少卿八年赐诰命特赠所生母王氏为夫人成化二年进为卿时五府多阙惟都督一人公奏守卫事重非一人可任乃命曰某某徃守宿卫十四年九载考最陞南京太常寺少卿仍掌尚宝司事方啚请老归守先墓无何疾卒未卒五日犹力疾草疏大畧言臣伏见太宗文皇帝赐皇太孙勅谕皆农桑军国为政治民之要诚祖宗诒谋之至意愿陛下置诸左右览而行之仍命皇太子读诵使预知民事艰难守成不易则不必远求诸古而天下可治臣怀此言久未敢辄上今臣病死旦夕死而不言永无日矣命其子崇文上之讣闻上遣官谕祭于南京公为人寛厚简易内刚外和孝悌忠恳皆出天性㓜䘮王夫人事郑夫人甚谨常弃官走南北侍养者十余年郑夫人卒女嫁虞氏生子诚而孤公视若已子悉以郑夫人遗物并分赐田三顷予之诚死又抚厚其孤与弟璘无间言异色亲旧患难力可援者必为之尽侍郎王公卒公娶其女为子妇其师太常少卿郑公雍言子死经理其家驸马井公某道死尝以千金托公其家弗知也公悉封识还之公恂恂寡言及辨议古今成败兵民利病文体高下皆卓有定见不随时好恶然自负高与人寡合故罕有知者为诗文宏博豪放举笔千百言而感世触物义归于正平生所作近百号拙寓稿晩年号白鹤山人自为传论曰人为其庸腐者是也谓其非庸腐者亦是也夫璞玉一也器则玉未器则璞耳今山人久为宦而无所见其能是将为玉耶亦将为璞耶识者必能辨之公虽在散地恒忧先天下每见天垂象或四方有警则咨念不置与客言必先问及北事常曰国家养士于平居之时士当効力于有事之日尝梦中赋诗云臣愚思効忠志欲追前古空怀葵藿诚未罄朝阳吐深思结衷肠逺虑遍寰宇舍生宁顾躯矢死期报主病笃犹以地震为问语不及私惟书遗教嘱其子崇文皆检身奉职语又赋一辞乱曰梅花一枝开春风双珮向拂衣而归天清月朗造化小儿齐声合掌遂卒公生于永乐戊戌三月十五日卒于成化辛丑二月十七日享年六十有四子三人长崇文戊戌进士材器竒博不下公世次崇武次崇勲俱学举子女五人长某次某某年月某日归塟忠靖公墓侧公卒已有铭铭颇略崇文复备述行实请为状以干大人先生铭诸神道以昭不朽东阳公同郡人也哀公之殁慨典型之在乡里者不可复见谨序次一二以备采择谨状茶陵李东阳撰赠冝人周氏改塟志并铭亡妻周氏字慧贞其先自杨徙燕厥考讳敬以功战多竒拜指挥佥事宣德间命镇辽之金海盖州以勇驰边卒于其镇宜人其冡女也㓜偕其母夫人臧氏留京夫人有贤行而善教冝人亦婉顺克从年甫十七而归于吾时先考忠靖公已捐舘者五年矣惟先妣太夫人尚无恙冝人以不获逮事于舅为恨每遇烝尝忌辰必躬㓗簠簋而极其诚敬侍太夫人朝夕不敢以寒暑而少怠丼㫖务丰而处已恒持于约太夫人以是尤爱之常曰是妇也志与吾合吾老矣不负夫所託复何憾哉余少也多过冝人恒规以正从焉则喜否焉则戚余幸而免于颠亦赖其相焉耳生二子曰长孙曰延寿俱早夭夫人伤之遂捐疾终于邑之澄清坊里第生永乐戊戌三月十六日卒正统四年冬十一月十三日享年二十有二权厝于门外八里之庄盖以余宦于南北者未定也余后以养疾得请于朝仕于南都者久之以恩命始赠其室冝人余尝歉然于心而不忘者以域兆之期尚未卜也成化十二年余以事朝京师值墓主守者俱物故庐田入他人之区马鬛之封已平访之于隣妪而后得焉哀惨切骨泣曰余负之余负之何以立天地间更号丈夫为呜唿宜人之殁距今三十有八年古今之变迁也如此使后更数十年将复何如耶或曰死者得藏于土安矣而子恸之毋乃劳乎余曰朋友死无所归于我嫔矧夫妇焉茍于是而赙之则他可知矣余忝有禄食之享而忍乎其妻之骸之枯以自若可乎此予所以决于意而不卜其吉与否也七月一日告以文而启之曰呜唿糟糠之故结髪之盟每愧予怀何以为情自伊云殁岁月徂征主守陵替孤魂㷀㷀柩返于湘以祔先茔体得以蔽永保攸宁庶几始终以见平生告已书于石而铭之辞曰生而同室死而同藏呜唿兹言吾何敢忘南京尚宝司卿夫夏瑄撰并书忠靖集附录