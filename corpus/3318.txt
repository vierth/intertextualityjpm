诗林广记提要钦定四库全书集部九诗林广记诗文评类提要等谨案诗林广记前集十卷后集十卷宋蔡正孙编正孙字粹然自号蒙斋野逸前有自序题嵗在屠维赤奋若葢已丑年作考黄庭坚寄苏辙诗条引熊禾语则当为元世祖至元二十六年时宋亡十年矣故不着年号犹陶潜但书甲子意也其书前集载陶潜至元微之共二十四人而九卷附録薛能等三人十巻附録薛道衡等五人后集载欧阳修至刘攽二十八人止于北宋其目録之末称编选未尽者见于续集刋行今续集则未见焉两集皆以诗隷人而以诗话隷诗各载其全篇于前而所引诸説则下诗一格条列于后体例在总集诗话之间后元人竹庄诗话及国朝厉鹗之宋诗纪事皆用其例然此及竹庄诗话凡无所评论考证者即不空録其诗较鹗书之兼用唐诗纪事例者又小异尔干隆四十四年二月恭校上总纂官纪昀陆钖熊孙士毅总校官陆费墀原序诗林广记原序甚矣诗之难言也久矣盖自国风雅骚而下以迄于今上下千数百年其闲骚人韵士嘐嘐然曰诗云诗云者无虑数十百计然求其为大家数则自陶韦李杜欧苏黄陈而下犹盖未易多屈信矣诗之不可以易易言也正孙自变乱熏灼之后弃去举子习因得以肆意于诸家之诗暇日採晋宋以来数大名家及其余脍炙人口者凡几百篇钞之以课儿姪併集前贤评话及有所援据摹拟者冥捜旁引而丽于各篇之次凡出于诸老之所品题者必在此选正孙固不敢以言诗自任然亦自知诗之难言有不可以一毫私意揣摩而臆度之也梅边松下弄月吟风时卷舒之亦足以发其幽趣尚恨竹深林宻既无藏书之素又无借书之便所见不广所闻不多耳增益其所未能不无望于四方同志云岁屠维赤奋若月昭阳作噩日阏逢阉茂蒙斋野逸人蔡正孙粹然序诗林广记卷一钦定四库全书诗林广记巻一宋蔡正孙编陶渊明朱文公云作诗须从陶柳门庭中来乃佳不如是无以发萧散沖澹之趣不免局促尘埃无由到古人佳处杨龟山云陶渊明诗所不可及者沖澹深邃出于自然若曾用力学诗然后知渊明诗非着力之所能及苏东坡云渊明作诗不多然其诗质而实绮癯而实腴自曹刘鲍谢李杜诸人皆莫及也黄山谷云渊明之诗所谓不烦绳削而自合者然巧于斧斤者多疑其拙窘于检括者辄病其放孔子曰甯武子其智可及也其愚不可及也渊明之拙与放岂可与不知者道哉道人曰如我按指海印发光汝暂举心尘劳先起説者曰若以法眼观无俗不眞若以世眼观无眞不俗渊明之诗要当与一丘一壑者共之陈后山云陶渊明之诗写其胷中之妙无陶之妙而学其诗终为乐天耳刘后村云陶公如天地闲之有醴泉庆云是惟无岀出则为祥瑞且饶坡公一人和陶可也叶西㵎云古今诗学沖澹闲逺惟陶渊明为难到饮酒结庐在人境而无车马喧问君何能尔心逺地自偏采菊东篱下悠然见南山山气日夕佳飞鸟相与还此中有眞意欲辨已忘言蔡宽夫诗话云采菊东篱下悠然见南山此其闲逺自得之意直若超然邈出宇宙之外俗本多以见为望字若尔则便有褰裳濡足之态矣乃知一字之误害理有如此者东坡云此诗景与意会故可喜也无识者以见为望白乐天效渊明诗有云时倾一樽酒坐望终南山则流俗之失久矣惟韦苏州答长安丞裴棁诗云采菊露未晞举头见秋山乃眞得渊明诗意鸡肋集云记在广陵日见东坡云陶渊明意不在诗诗以寄其意耳采菊东篱下悠然望南山则既采菊又望山意尽于此无余蕴矣非渊明意也采菊东篱下悠然见南山则本自采菊无意望山适举首而见之悠然忘情趣闲而累逺此未可于文字精粗闲求之附东坡和渊明饮酒小舟眞一叶下有暗浪喧夜棹醉中发不知枕几偏天明问前路已度千银山嗟我亦何为此道常往还未来即早计已往复何言胡苕溪云东坡谓古之诗人有拟古之作矣未有追和古人者也追和古人诗则自东坡始冷斋夜话云东坡在惠州尽和渊明诗黄鲁直在黔南闻之作诗云子瞻谪岭南时宰欲杀之饱喫惠州饭细和渊明诗彭泽千载人子瞻百世士出处虽不同风味略相似山谷云东坡在扬州和饮酒诗只是如己所作至惠州和田园诗乃与渊明无异附荆公效渊明先生岁晚事田园鲁叟遗书废讨论问讯桑麻怜已长按行松菊喜犹存农人调笑追寻壑稚子欢唿出候门遥谢载醪袪惑者吾今欲辨已忘言遯斋闲览云王荆公在金陵作诗多用渊明诗中事至有四韵诗全使渊明诗者且言其诗有奇絶不可及之语如结庐在人境而无车马喧问君何能尔心逺地自偏由诗人以来无此句也然则渊明趋向不羣词彩精拔晋宋之间一人而已胡苕溪云荆公所谓四韵全使渊明诗者即此诗是也黄山谷诗云非无车马客心逺境亦静其意亦本渊明诗饮酒清晨闻叩门倒裳往自开问子为谁欤田父有好怀壶浆逺见候疑我与时乖繿缕茅檐下未足为髙栖一世皆尚同愿君汩其泥深感父老言禀气寡所谐纡辔诚可学违己讵非迷且共欢此饮吾驾不可回韵语阳秋云贤者豹隐墟落固当和光同尘虽舍者争席奚病而况于杯酒之闲哉陶渊明杜子美皆世伟人也每田父索饮必使之毕其欢而后去渊明诗云清晨闻叩门倒裳往自开问子为谁欤田父有好怀壶浆逺见候疑我与时乖老杜诗云田翁逼社日邀我尝春酒叫妇开大瓶盆中为吾取二公皆有位者也于田父何拒焉至于田父有云一世皆尚同愿君汩其泥之説则姑守陶之介久客惜人情如何拒邻叟则何妨杜之通乎附杜子美遭田父泥饮美严中丞步屧随春风村村自花栁田翁逼社日邀我尝春酒酒酣夸新尹畜眼未见有回头指大男渠是弓弩手名在飞骑籍长番岁时久前日放营晨辛苦救衰朽差科死则己誓不举家走今年大作社拾遗能住否叫妇开大瓶盆中为吾取感此气扬扬须知风化首语多虽杂乱説尹终在口朝来偶然出自卯将及酉久客惜人情如何拒邻叟髙声索果栗欲起时被肘指挥过无礼未觉村野丑月出遮我留仍嗔问升斗附东坡和渊明诗芙蕖在秋水时节自阖开清风亦何意入我芝兰怀一随採折去永与江湖乖断丝不复续斗水何足栖不如玉井莲结根天池泥感此每自慰吾事幸不谐醉中有归路了了初不迷乗流且复逝得坎吾当囘责子白发被两鬓肌肤不复实虽有五男儿总不好纸笔阿舒已二八懒惰固无匹阿宣行志学而不爱文术雍端年十三不识六与七通子垂九龄但觅梨与栗天运茍如此且尽杯中物黄山谷云观渊明此诗想见其人慈祥戏谑可观也俗人便谓渊明诸子皆不肖而渊明以愁叹见于诗耳附杜子美遣兴陶濳避俗翁未必能达道观其着诗篇颇亦恨枯藁达士岂是足黙识盖不早生子贤与愚何其挂怀抱眞西山云渊明又有命子诗曰夙兴夜寐愿尔斯才尔之不才亦已焉哉责子诗曰虽有五男儿总不好纸笔天运茍如此且尽杯中物子美谓挂怀抱者此也王立之诗话云东坡言山谷为余言杜子美困顿于三川盖为不知者诟病以为拙于生事又往往讥议宗文宗武失学故寄之渊明聊解嘲耳其诗名曰遣兴可知也俗人不领便谓讥病渊明所谓痴人前不得説梦也问来使尔从山中来早晚发天目我屋南窗下今生几丛菊蔷薇叶已抽秋兰气当馥归去来山中山中酒应熟西清诗话云渊明意趣眞古清淡之宗诗家视渊明犹孔门视伯夷也其集屡经诸儒手校然有问来使一篇世盖未见独南唐与晁文元家二本有之李太白浔阳感秋诗云陶令归去来田家酒应熟其取诸此也辛丑岁七月还江陵夜行途中闲居三十载遂与尘事冥诗书敦宿好林园无俗情如何舍此去遥遥至南荆叩枻新秋月临流别友生凉风起将夕夜景湛虚明昭昭天宇濶皛皛川上平怀役不遑寐中宵尚孤征商歌非吾事依依在耦耕投冠旋旧墟不为好爵萦养眞衡茅下庶以善自名陶渊明集云文选五臣注辛丑岁七月诗云渊明诗晋所作者皆题年号入宋所作但题甲子而已意者耻事二姓故以异之思悦考渊明之诗有以甲子题者始庚子距丙辰凡十七年间只九首耳皆晋安帝时所作也中有乙巳岁三月为建威㕘军使节道经钱溪作此年秋乃为彭泽令在官八十余日即解印绶赋归去来辞后一十六年庚申晋禅宋恭帝元熙二年也萧德施渊明传曰自宋髙祖王业渐隆不复肯仕于渊明出处得其实矣宁容晋未禅宋前二十年辄耻事二姓而所作诗但题甲子以自取异哉矧诗中又无有标晋年号者其所题甲子盖偶记一事耳后人类而次之亦非渊明之意也艺苑雌黄云秦少游言宋初受命陶濳自以祖侃在晋世为宰辅耻复屈身后代自宋武帝王业渐隆不复肯仕投劾而归躬耕于浔阳之野其所着文皆题其年月自义熙前明书晋年号自宋初后但书甲子而已黄鲁直诗有云甲子不数义熙前此説盖出五臣文选注渊明集已尝辨其非是如少游鲁直尚惑于五臣之説其他可知也桃源嬴氏乱天纪贤者避其世黄绮之商山伊人亦云逝往迹浸复湮来径遂芜废相命肄农耕日入从所憩桑竹垂余䕃菽稷随时艺春蚕收长丝秋熟靡王税荒路暧交通鸡犬互鸣吠俎豆犹古法衣裳无新制童孺纵行歌班白欢游诣草荣识节和木衰知风厉虽无纪歴志四时自成岁怡然有余乐于何劳智慧奇踪隐五百一朝敞神界淳薄既异源旋复还幽蔽借问游方士焉测尘外地愿言蹑轻风髙举寻吾契唐子西语录云唐人有诗云山僧不解数甲子一叶落知天下秋及观元亮诗云虽无纪歴志四时自成岁便觉唐人费力如桃源记言尚不知有汉何论魏晋可见造语之简妙盖晋人工于造语而元亮又其尤也苏东坡云世传桃源事多过其实考渊明所记止言先世避秦乱来此则汉人所见似是其子孙非秦人不死者也胡苕溪云东坡此论盖辨证唐人以桃源为神仙如王摩诘刘梦得韩退之作桃源行是也惟王介甫作桃源行与东坡之论脗合今具载其词云附王介甫桃源行望夷宫中鹿为马秦人半死长城下避世不独商山翁亦有桃源种桃者尔来种桃不记春採花食实枝为薪儿孙生长与世隔知有父子无君臣渔郎放舟迷逺近花闲忽见惊相问世上惟知古有秦山中岂料今为晋闻道长安吹战尘东风回首泪沾巾重华一去宁复得天下纷纷经几秦髙斋诗话云荆公桃源行云望夷宫中鹿为马秦人半死长城下指鹿为马乃二世事而长城之役乃始皇也又指鹿事不在望夷宫中荆公此诗追配古人惜乎用事失照管为可恨耳归田园居陶集此题有六首此首乃末篇也种苗在东臯苗生满阡陌虽有荷鉏倦浊酒聊自适日暮巾柴车路暗光已夕归人望烟火稚子候檐隙问君亦何为百年会有役但愿桑麻成蚕月得纺绩素心正如此开迳望三益东坡云渊明诗初视若散缓熟视有奇趣如曰日暮巾柴车路暗光已夕归人望烟火稚子候檐隙又曰采菊东篱下悠然见南山又曰暧暧逺人村依依墟里烟犬吠深巷中鸡鸣桑树巅大率才髙意逺则所寓得其妙遂能如此如大匠运斤无斧凿痕不知者疲精力至死不悟如曰一千里色中秋月十万军声夜半潮又曰蝴蝶梦中家万里杜鹃枝上月三更又曰深秋帘幙千家雨落日楼台一笛风皆寒乞相一览便尽初如秀整熟视无神气以其字露也遯斋闲览云文选有江淹拟古诗三十首如拟陶渊明归田园诗云种禾在东臯苗生满阡陌今此诗乃收在渊明集中误也韩子苍云渊明田园六首末篇乃序行役与前五首不类今俗本乃取江文通种苗在东臯为末篇东坡亦因其误和之陈述古本止有五首予以为皆非也当如张相国本题为杂诗六首江淹杂拟诗亦颇似之但拟渊明诗云开迳望三益此一句为不类故人张子西向余如此説余亦以为不然淹之比渊明情致徒效其语耳乃取归去来句以充入之固应不类也止酒居止次城邑逍遥自闲止坐止髙䕃下步止荜门里好味止园葵大欢止稚子平生不止酒止酒情无喜暮止不安寝晨止不能起日日欲止之营衞止不理徒知止不乐不信止利己始觉止为善今朝眞止矣从此一止去将止扶桑涘清颜止宿容奚止千万祀胡苕溪云止酒诗云坐止髙䕃下步止荜门里好味止园葵大欢止稚子余尝反覆味之然后知渊明之用意非独止酒而于此四者皆欲止之故坐止于树䕃之下则广厦万间吾何羡焉步止于荜门之里则朝市声利吾何趋焉好味止于噉园葵则五鼎方丈吾何欲焉大欢止于稚子则燕歌赵舞吾何乐焉在彼者难求而在此者易为也渊明固穷守道安于丘园畴肯以此易彼乎拟挽歌辞有生必有死早终非命促昨暮同为人今旦在鬼录魂气散何之枯形寄空木娇儿索父啼良友抚我哭得失不复知是非安能觉千秋万岁后谁知荣与辱但恨在世时饮酒不得足胡苕溪云渊明自作拟挽歌辞凡三章秦太虚亦效之余谓渊明之辞了达太虚之辞哀怨有不同耳附秦少游自作挽词婴衅徙穷荒茹哀与世辞官来录我橐吏来验我尸藤束木皮棺藁葬路傍陂家乡在万里妻子天一涯孤魂不敢归惴惴犹在兹昔忝柱下史通籍黄金闺奇祸一朝作飘零至于斯弱孤未堪事返骨定何时脩途绕山海岂免从阇维荼毒复荼毒彼苍那得知岁晚瘴江急鸟兽鸣声悲空蒙寒雨零惨淡隂风吹殡宫生苍藓纸钱挂空枝无人设薄奠谁与飰黄缁亦无挽歌者空有挽歌词胡苕溪云东坡岁在庚辰六月二十五日与秦少游别于海康意色自若与平日无少异而少游自作挽词一篇人或怪之坡谓其齐生死了物我戏出此语其言过矣此言惟渊明可以当之若少游者情钟世味意恋生理一经迁谪不能自释遂怏忿而作此词岂眞若是乎诗林广记巻一诗林广记卷二钦定四库全书诗林广记巻二宋蔡正孙编杜子美朱文公云作诗须先看李杜如士人治本经然本既立方可及苏黄以次诸家诗又曰杜诗初年甚精细晚年旷逸不可当又跋集注杜诗云杜诗佳处有在用事造语之外者惟虚心讽咏乃能见之孙仅云先生以诗鸣于唐凡出处去就动息劳佚悲欢忧乐忠愤感激好贤恶恶一见于诗读之可以知其世学士大夫谓之诗史和早朝大明宫五夜漏声催晓箭九重春色醉仙桃旌旗日暖龙蛇动宫殿风微燕雀髙朝罢香烟擕满袖诗成珠玉在挥毫欲知世掌丝纶美池上于今有凤毛东坡云旌旗日暖龙蛇动宫殿风微燕雀髙此七言中之伟丽者也梅圣俞金针诗格云诗有内外意内意欲尽其理外意欲尽其象内外意含蓄方入诗格如旌旗日暖龙蛇动宫殿风微燕雀髙旌旗喻号令日暖喻明时龙蛇喻君臣言号令当明时君出而臣奉行也宫殿喻朝廷风微喻政教燕雀喻小人言朝廷政教才出而小人向化各得其所也胡苕溪云论诗若此皆非知诗者善乎山谷之言曰彼喜穿凿者弃其大旨取其发兴于所遇林泉人物草木鱼虫以为物物皆有所託如世闲商度隐语者则诗委地矣胡苕溪丛话云老杜和早朝大明宫诗贾至为唱首王维岑参皆有和四诗皆佳絶今苏台闽中杜工部集皆不附此三诗惟钱塘旧本有之今附于左附贾至朝大明宫银烛朝天紫陌长禁城春色晓苍苍千条弱柳垂青𤨏百啭流莺满建章劒佩声随玉墀步衣冠身惹御炉香共沐恩波凤池里朝朝染翰侍君王附王维和朝大明宫绛帻鸡人送晓筹尚衣方进翠云裘九天阊阖开宫殿万国衣冠拜冕旒日影才临仙掌动香烟欲傍衮龙浮朝罢须裁五色诏佩声归到凤池头附岑参和朝大明宫鸡鸣紫陌曙光寒莺啭皇州春色阑金鎻晓钟开万户玉阶仙仗拥千官花迎劒佩星初落柳拂旌旗露未干独有凤凰池上客阳春一曲和皆难杨诚斋云七言褒颂功德如少陵贾至诸人唱和朝大明宫乃为典雅重大和此诗者如岑参花迎劒佩一聨最佳樱桃西蜀樱桃也自红野人相赠满筠笼数回细写愁仍破万颗匀圆讶许同忆昨赐沾门下省退朝擎出大明宫金盘玉筯无消息此日尝新任转蓬诗眼云老杜此诗前四句如禅家所谓信手拈来头头是道者直书目前所见平易委曲得人心所同然但他人艰难不能发耳至于后四句其感兴皆出于自然故终篇遒丽韩退之亦有谢赐樱桃诗学老杜所作然搜求事迹排比对偶其言出于勉强所以相去甚逺若非老杜在前人亦安敢轻议附韩退之谢赐樱桃汉家旧种明光殿炎帝还书本草经岂似满朝承雨露共看传赐出青冥香随翠笼擎偏重色照银盘泻未停食罢自知无补报空然慙汗仰皇扃胡苕溪云唐自四月一日寝庙荐樱桃后颁赐羣臣有差王摩诘亦有诗云归鞍竞带青丝笼中使频倾赤玉盘退之此诗语意与之相似但摩诘诗浑成胜退之诗樱桃初无香退之以香言亦是一语病九日老去悲秋强自寛兴来今日尽君欢羞将短发还吹帽笑倩傍人为正冠蓝水逺从千㵎落玉山髙并两峯寒明年此会知谁健醉把茱萸子细看杨诚斋云唐律七言八句一篇之中句句皆奇一句之中字字皆奇古今作者皆难之余尝与林谦之论此事谦之慨然曰但吾辈诗集中不可不作数篇耳如杜九日诗老去悲秋强自宽兴来今日尽君欢不特入句便字字属对又第一句顷刻变化才説悲秋忽又自宽以自对君自者我也羞将短髪还吹帽笑倩旁人为正冠将一事翻腾作一聨又孟嘉以落帽为风流少陵以不落为风流翻尽古人公案最为妙法蓝水逺从千涧落玉山髙并两峯寒诗人至此笔力多衰今方且雄杰挺拔唤起一篇精神自非笔力拔山不至于此明年此㑹知谁健醉把茱萸子细看末聨意味尤为深长又云诗已尽而味方永乃善之善者也后山诗话云孟嘉落帽前世以为胜絶子美九日诗云羞将短髪还吹帽笑倩傍人为正冠其文雅旷达不减昔人故谓诗非力学可致正须胷中度世耳刘梦得云诗中用茱萸字者凡三人杜甫云醉把茱茰子细看王维云插遍茱茰少一人朱放云学他年少插茱茰三君所用杜为优三山老人语录云自来九日多用落帽事独东坡南柯子词云破帽多情却恋头乃反之尤为奇特愚谓东坡此语亦祖杜陵九日诗中吹帽正冠一聨语意也同谷歌男儿生不成名身已老十年饥走荒山道山中儒生旧相识但话宿昔伤怀抱呜唿七歌兮悄终曲仰视皇天白日速此歌七章今以文公跋语载其卒章云朱文公跋云杜陵此章豪宕奇崛诗流少及之者至其卒章叹老嗟卑则志亦陋矣人可以不闻道哉絶句两箇黄鹂鸣翠柳一行白鹭上青天窗含西岭千秋雪门泊东吴万里船漫叟诗话云诗中有拙句不失为奇作者如子美云两箇黄鹂鸣翠柳一行白鹭上青天是也室中语云杜少陵诗云两箇黄鹂鸣翠柳一行白鹭上青天王维诗云漠漠水田飞白鹭隂隂夏木啭黄鹂极尽写物之工后来惟陈无己有云黑云映黄槐更着白鹭度无愧前人之作附唐人絶句野人自爱山中宿况近葛洪丹井西庭前有箇长松树半夜子规来上啼胡苕溪云唐人此絶有杜子美意趣其句虽拙亦不失为倔奇也附东坡题眞州范氏溪堂白水满时双鹭下緑槐髙处一蝉吟酒醒门外三竿日卧看溪南十畆隂髙斋诗话云东坡此诗盖用老杜两箇黄鹂鸣翠柳诗意也春望国破山河在城春草木深感时花溅泪恨别鸟惊心烽火连三月家书抵万金白头搔更短浑欲不胜簮迂叟诗话云牂羊坟首三星在罶言不可久也古人为诗贵乎意在言外使人思而得之故言之者无罪闻之者足以戒近世诗人惟杜子美最得诗人之体如国破山河在城春草朩深感时花溅泪恨别鸟惊心山河在明无余物矣草朩深明无人矣花鸟平时可娱之物见之而泣闻之而恐则时可知矣他皆类此不可徧举人日元日到人日未有不阴时冰雪莺难至春寒花较迟云随白水落风振紫山悲蓬鬓稀踈久无劳比素丝西清诗话云都人刘克该贯典籍凡人有僻书疑事往往多从之质尝注杜子美李义山集与客论曰子美人日诗云元日到人日未有不隂时人知其一不知其二四百年间惟子美与克㑹耳遂起就架取书以示客曰此东方朔占书也凡岁后八日一日鸡二日犬三日豕四日羊五日牛六日马七日人八日谷其日晴则所主之物育阴则灾少陵之意谓天寳离乱四方云扰幅裂人物岁岁俱灾岂非春秋书王正月意邪其深得古人用心如此春日忆李白白也诗无敌飘然思不羣清新庾开府俊逸鲍参军渭北春天树江东日暮云何时一樽酒重与细论文蔡宽夫诗话云予为进士时尝舍于汴中逆旅数同行亦论杜诗旁有一押粮运使臣或顾之曰尔亦尝观杜诗乎曰平生好观然多不解因举白也诗无敌相问曰既言无敌安得却似鲍照庾信时座中虽笑之然亦不能遽对则士亦不可忽也胡苕溪云庾不能俊逸鲍不能清新白能兼之此其所以无敌也武弁何足以知之遯斋闲览云或谓评诗者以甫期白太过反为白所诮王荆公谓不然甫赠白诗则曰清新庾开府俊逸鲍参军但比之庾信鲍照而巳又曰李侯有佳句徃徃似隂铿隂铿诗又在鲍庾下矣饭颗之嘲虽一时戯剧之谈然二人者名既相轧亦不能无相忌也附太白戏子美饭颗山头逢杜甫头戴笠子日卓午为问因何太瘦生总为从前作诗苦胡苕溪云李翰林集中无此诗疑后人所作或云李白以杜甫龌龊故有饭山之嘲艺苑雌黄云洪驹父诗话言子美集中赠太白诗最多而李集初无一篇与杜者按段成式酉阳杂爼云李集有尧祠赠杜补阙者即老杜也又岂独饭颗山头之句哉渡江春江不可度二月已风涛舟楫欹斜疾鱼龙偃卧髙渚花张素锦汀草乱青袍戏问垂纶客悠悠见汝曹诗眼云有一士人携诗相示首篇第一句云十月寒者余曰君亦读老杜诗观其用月字乎其曰二月已风涛则记风涛之早也曰因惊四月雨声寒五月江深草阁寒盖不当寒而寒也五月风寒冷佛骨六月风日冷盖不当冷而冷也今朝臈月春意动盖未当有春意也虽不尽如此如三月桃花浪八月秋髙风怒号闰八月初吉十月江平稳之类皆不系月则不足以实一时之事若十月之寒既无所发明又不足纪录退之谓惟陈言之务去者非必尘俗之言止为无益之语耳然吾辈作文如十月寒者多矣方当共以为戒也游子巴蜀愁谁语吴门兴杳然九江春草外三崃暮帆前厌就成都卜休为吏部眠蓬莱如可到衰白问羣仙诗眼云古人律诗亦是一片文意语或似无伦次而意若贯珠此诗巴蜀愁谁语吴门兴杳然谓巴蜀既无可与语故欲逺之呉㑹九江春草外则想像将来吴门之景物三崃暮帆前则去路先涉三崃之风波厌就成都卜休为吏部眠君平之卜所以养生毕卓之饮所以忘忧今皆不能如意则犯三崃之险适九江之逺岂得已哉夫奔走万里无所税驾伤人世险隘不能容已故以蓬莱如可到衰白问羣仙终焉后之骚人亦多此意今人不求意趣关纽但以相似语言为贯穿岂不浅近也哉八阵图功盖三分国名成八阵图江流石不转遗恨失吞吴东坡云仆尝梦见人称是杜子美谓仆曰世人多误㑹予八阵图诗意江流石不转遗恨失吞吴人皆以为先主武侯皆欲与云长复仇故恨不能灭吴非也我意本谓吴蜀脣齿之国不当相图晋之所以能有蜀者在吞吴之后此为可恨耳此理甚长然子美死已四百年而犹不忘诗区区以自别其意者眞书生之习气也耶登岳阳楼昔闻洞庭水今上岳阳楼吴楚东南坼干坤日夜浮亲朋无一字老病有孤舟戎马关山隔凭髙涕泗流唐子西语录云过岳阳楼观子美诗不过四十字耳气象闳放涵蓄深逺殆与洞庭争雄所谓富哉言乎西清诗话云洞庭天下壮观自昔骚人墨客题之者衆矣如水涵天影濶山拔地形髙又四顾疑无地中流忽有山鸟飞应畏堕帆逺却如闲皆见称于世然又未若孟浩然诗云气蒸云梦泽波动岳阳城读之则洞庭空濶无际气象雄张旷然如在目前至于读子美此诗则又气象不然大与诸子迥别吴楚东南坼干坤日夜浮不知少陵胷中吞几云梦也后村诗话云杜五言感时伤事如亲朋无一字老病有孤舟八句之中着此一聨安得不独步乎若全集千四百篇无此等句为气骨篇篇都做圆荷浮小叶细麦落轻花道了则似近人诗矣新月光细弦欲上影斜轮未安微升古塞外已隐暮云端河汉不改色关山空自寒庭前有白露暗满菊花团瑶溪集云诗之有六义后世赋别为一大文而比少兴多诗人之全者惟杜子美时能兼之如新月诗光细弦欲上影斜轮未安谓位不正德不充风之事也微升古塞外已隐暮云端谓才升即隐似当日之事河汉不改色关山空自寒河汉是矣而关山自凄然有所感兴也庭前有白露露乃天之恩泽雅之事也暗满菊花团谓天之泽止及于庭前之菊其成功之小也如此颂之事也説者谓杜子美作此诗盖指当时肃宗事也戏作花卿歌成都勐将有花卿学语小儿知姓名用如快鹘风火生见贼惟多身始轻緜州刺史着柘黄我卿扫除即日平子璋髑髅血模煳手持掷还崔大夫李侯重有此节度人道我卿絶世无既称絶世无天子何不唤取守京都山谷云花卿冢在丹稜之东馆鎭至今有英气血食其乡苕溪丛话云细攷少陵此歌想花卿当时在蜀中虽有一时平贼之功然骄恣不法人甚苦之故子美不欲显言之但云人道我卿絶世无既称絶世无天子何不唤取守京都语句含蓄其意盖可知矣西清诗话云有病疟者子美曰吾诗可以疗之病者曰云何曰夜阑更秉烛相对如梦寐其人诵之疟犹故也子美曰更诵吾诗云子璋髑髅血模煳手持掷还崔大夫其人诵之果愈胡苕溪云世传杜子美诗可以愈疟此未必然盖其辞意典雅读之者脱然不觉沈疴之去体也好事者乃为此论殊可笑借使疟诚有鬼若知杜诗之佳是贤鬼也岂复屑屑求食于呕泄之间哉观子美有诗云三年犹疟疾一鬼不销亡隔日捜脂髓增寒抱雪霜则是疾也杜陵正自不免耳秋雨叹雨中百草皆烂死阶下决明颜色鲜着叶满枝翠羽盖开花无数黄金钱凉风萧萧吹汝急恐汝后时难独立堂上书生空白头临风三嗅馨香泣东坡云杞人马正卿作太学正清苦有气节学生既不喜博士亦忌之余偶至其斋中书杜子美秋雨叹一篇壁间初无意也而正卿即日辞归不复出至今白首穷饿如故正卿字梦得胡苕溪云杜子美秋雨叹有三篇其第一篇语意尤为感慨意必东坡所书于壁者云江畔独步寻花黄四孃家花满蹊千朶万朶压枝低留连戏蝶时时舞自在娇莺恰恰啼胡苕溪云齐鲁大臣二人而史失其名黄四孃者独何人哉因托此诗以得不朽世间幸不幸类如此附东坡记林氏媪题云正月二十六日偶与数客野步嘉祐僧舍东南野人家杂花盛开扣门求观主人林氏媪出应白发青裙少寡独居三十年矣感叹之余作诗记之缥蔕缃枝出绛房绿阴青子送春忙涓涓泣露紫含笑焰焰烧空红佛桑落日孤烟知客恨短篱破屋为谁香主人白发青裙袂子美诗中黄四孃愚按诗注林行婆住嘉祐寺之西即林媪也东坡又曾有夜过西邻翟秀才诗首聨云林行婆家初闭户翟夫子舍尚留关又先生与周文之帖云林行婆当健有香与之到日吿便送去皆谓林媪也区区二妇人者皆得诗人托名于数百载之后亦可谓奇遇也矣示宗武觅句知新律摊书解满牀试吟青玉案莫羡紫罗囊假日从时饮明年共我长应须饱经术已似爱文章十五男儿志三千弟子行曾参与游夏达者得升堂诗注云嵇绍新解觅句稍知音律王浑阿戎年小渐解满牀摊书谢𤣥少好佩紫罗香囊叔父安焚之嵇康顾子绍曰阿绍明年共我长矣吾甚喜尔成人愚谓前辈云用事多塡塞故实谓之㸃鬼簿如少陵此诗未尝不用事而浑然不觉其为用事可谓精妙者也东坡云韩退之示儿诗云开门问谁来无非卿大夫不知官髙卑玉带悬金鱼又云凡此座中人十九持钧枢所示者皆利禄事耳老杜则不然示宗武云曾参与游夏达者得升堂所示者圣贤事也附韩退之示儿始我来京师止携一束书辛勤三十年以有此屋庐此屋岂为华于我自有余中堂髙且新四时登牢蔬前荣馔宾亲婚冠所依于庭内无所有髙树八九株有藤缕络之春华夏阴敷东堂坐见山云风相吹嘘松果连南亭外有𤓰芋区西偏屋不多槐榆翳空虚山鸟旦暮唿有类涧谷居主妇治北堂膳服适戚疎恩封髙平君子孙从朝裾开门问谁来无非卿大夫不知官髙卑玉带悬金鱼问客之所为巍冠讲唐虞酒食罢无为棊槊以相娯凡此座中人十九持钧枢又问谁与频莫与张樊如来过亦无事考评道精粗蹮蹮媚学子墙屛日有徒以能问不能其蔽岂可袪嗟我不修饰事与庸人俱安能坐如此比肩于朝儒诗以示儿曹其无迷厥初梦李白死别已呑声生别常恻恻江南瘴疠地逐客无消息故人入我梦明我长相忆恐非平生魂路逺不可测魂来枫林青魂返关塞黑君今在罗网何以有羽翼落月满屋梁犹疑照颜色水深波浪濶无使蛟龙得西清诗话云李太白歴见司马子微谢自然贺知章或以为可与神游八极之表或以为谪仙人其风神超迈英爽可知后世词人状者多矣亦间于丹青见之俱不若少陵云落月满屋梁犹疑照颜色熟味之百世之下想见风采此与李太白传神诗也春水生二月六夜春水生门前小滩浑欲平鸬鹚鸂䳵莫漫喜吾与汝曹俱眼明其二一夜水髙二尺强数日不敢更禁当南市津头有船卖无钱即买系篱傍赵章泉云学诗者贵乎似论似者果可以尽言邪少陵春水生二絶后有曾空青题清樾轩二絶其语意絶相类学诗者试读之似邪不似邪是又不可以不辨也附曾空青清樾轩二絶卧听滩头㶁㶁流冷风凄雨似深秋江边石上乌臼树一夜水长到梢头其二竹间佳树宻扶疎异乡物色似吾庐清晓开门出负水已有小舟来卖鱼杜鹃西川有杜鹃东川无杜鹃涪万无杜鹃云安有杜鹃我昔游锦城结庐锦水边有竹一顷余乔朩上参天杜鹃暮春至哀哀叫其间我见常再拜重是古帝魂生子百鸟巢百鸟不敢嗔仍为餧其子礼若奉至尊鸿雁及羔羊有礼太古前行飞与跪乳识序如知恩圣贤古法则付与后世传君看禽鸟情犹解事杜鹃今忽暮春间值我病经年身病不能拜泪下如迸泉眞西山先生云此诗讥世乱不能明君臣之义者禽鸟之不若也东坡外集云南都王谊伯书江滨驿垣谓子美此诗首四句盖是题下注断自我昔游锦城为首句谊伯误矣且子美诗备诸家体必非牵合程度者也是篇句落处凡五杜鹃岂可以文害辞辞害意邪原子美之意类有所感托物以发亦六义之比兴离骚之法欤按博物志杜鹃生子寄之他巢百鸟为饲之且禽鸟至微知有所尊江东有云杜宇曾为蜀帝王化禽飞去旧城荒故子美云重是古帝魂又云礼若奉至尊盖讥当时刺史有不禽鸟若也唐自明皇后天步多棘刺史能造次不忘君者可一二数严武在蜀虽横敛刻薄而实资中原是西川有杜鹃其不䖍王命负固以自抗擅军旅絶贡赋如杜克逊在梓州为朝廷西顾忧是东川无杜鹃耳至于涪万云安刺史微不可攷凡其尊君者为有怀贰者为无不在夫杜鹃之眞有无也谊伯以为来东川闻杜鹃声繁而急乃始疑子美诗跋㚄纸上语又云子美不应叠用韵何耶子美自我作古叠用韵无害于为诗仆所见如此谊伯博学强辨殆必有以折衷之胡苕溪云杜鹃诗或云明皇幸蜀还肃宗用李辅国谋迁之西内悒悒而崩此诗感是而作以余观之少陵后又有杜鹃行亦是明皇迁居西内时作其所以发明痛愤之意尤为激烈读之眞使人可伤但或者知其一而不知其二耳今併録于左唐史元宗次蜀郡皇太子即位于灵武明年还蜀居兴庆后皇后张氏稍与政事多以私谒挠权迁太上皇居西内杜鹃行君不见昔日蜀天子化作杜鹃似老乌寄巢生子不自啄羣鸟至今与哺雏虽同君臣有旧礼骨肉满眼身羁孤业业窜伏深树里四月五月偏号唿其声哀痛口流血所诉何事常区区尔惟摧残始发愤羞带羽翮伤形愚苍天变化谁料得万事反覆何所无万事反覆何所无岂忆当殿羣臣趋寰宇记云蜀之先肇于人皇之际至黄帝子昌意娶蜀人女生帝喾后封其支庶于蜀歴夏殷周始称王首曰蚕丛次曰柏灌次曰鱼凫其后有王曰杜宇称帝号望帝自恃功德髙乃以褒斜为前门熊耳灵关为后户玉垒峩眉为池泽时有荆人鳖灵者帝立为相后帝因禅位于鳖灵遂自亡去化为子鹃故蜀人闻鹃鸣曰是我望帝也登慈恩寺塔秦山忽破碎泾渭不可求俯视但一气焉能辨皇州回首叫虞舜苍梧云正愁惜哉瑶池饮日宴崑崙丘黄鹄去不息哀鸣何所投君看随阳雁各有稻粱谋三山老人语录云登慈恩寺塔诗讥天寳时事也山者人君之象秦山忽破碎则人君失道矣贤不肖混淆则清浊不分故曰泾渭不可求天下无纲纪文章而上都亦然故曰俯视但一气焉能辨皇州于是思古之圣君不可得故曰回首叫虞舜苍梧云正愁是时眀皇方耽于淫乐而不已故曰惜哉瑶池饮日宴崑崙丘贤人君子多去朝廷故曰黄鹄去不息哀鸣何所投惟小人贪窃禄位者在朝故曰君看随阳雁各有稻粱谋絶句三首楸树馨香倚钓矶斩新花蕊未应飞不如醉里风吹尽可忍醒时雨打稀觉范禁脔云子美诗言山间野外事意盖讥刺风俗如三絶句云楸树馨香倚钓矶斩新花蕊未应飞言后进暴贵可荣观也不如醉里风吹尽可忍醒时雨打稀言其恩重才薄眼见其零落不若未受恩眷时雨比天恩以雨多故致花易坏也其二门外鸬鹚久不来沙头忽见眼相猜自今已后知人意一日须来一百回门外鸬鹚久不来沙头忽见眼相猜言贪利小人畏君子之讥其短也自今已后知人意一日须来一百回言君子䝉以养正瑾瑜匿瑕山薮藏疾不发其恶小人未革面谄谀不知愧耻也其三无数春笋满林生柴门宻掩断人行㑹须上番看成竹客至从嗔不出迎此絶言惟守道为岁寒也前辈多法其意而作如韩稚圭诗云风定晓林蝴蝶舞雨匀春圃桔橰闲亦以雨比天恩桔橰比宰相功业之就已退闲矣时公在相州作蔡持正在安州亦有诗云风摇熟果时闻落雨滴余花亦自香熟果比大臣黜落也愚谓论诗若此亦犯山谷穿凿之戒洪驹父有云尝见一老书生忘其姓名自言评老杜诗取而观之注纨袴不饿死儒冠多误身云冠上服本乎天者亲上故称冠譬之君子袴下服本乎地者亲下故举袴譬之小人虽不为无理然穿凿可笑也漫兴糁径杨花铺白氊㸃溪荷叶叠青钱笋根稚子无人见沙上凫雏傍母眠冷斋夜话云笋根稚子无人见世不解稚子为何等语唐人有食笋诗云稚子脱锦绷骈头玉香滑则稚子为笋明矣赞宁杂志曰竹根有鼠大如猫其色类竹名之曰豚亦云稚子余以问子苍子苍曰笋为稚子老杜之意也不用食笋诗证亦可漫叟诗话云笋根稚子无人见当为野雉之雉或以为童稚非也桐江诗话云冷斋以稚子便作笋引唐人诗为证何谬之甚也唐诗盖谓笋之脱箨如小儿之解绷便以稚子为笋则非也少陵诗本特误以雉为稚耳盖笋生乃雉哺子之时言雉子之小在竹闲人不能见也羌村峥嵘赤云西日脚下平地柴门鸟雀噪归客千里至妻弩恠我在惊定还拭泪世乱遭飘荡生还偶然遂邻人满墙头感叹亦歔欷夜阑更秉烛相对如梦寐诚斋云杜子美羌村诗读之真有一倡三叹之声冷斋夜话云夜阑更秉烛相对如梦寐言更相秉烛照之恐尚是梦也更字当作平声读若作侧声读则失其意矣幕府燕闲录云盛文肃梦朝上帝见殿上执扇有题诗云夜阑更秉烛相对如梦寐意其为天人诗识之既寤以语客乃杜甫诗也三山老人语录云羌村诗夜阑更秉烛相对如梦寐一小説谓有人过骊山梦明皇称美此二句然子美诗云世乱遭飘荡生还偶然遂乃有秉烛之语则致世之乱者谁邪眀皇得不慙乎犹诵其语而誉之可谓无耻矣此小説之所以无稽也何将军宴竹里行厨洗玉盘花边立马簇金鞍非关使者征求急自识将军礼数宽百年地辟柴门迥五月江深草阁寒看弄渔舟移白日老农何有罄交欢胡苕溪云律诗之作用字平仄世固有定体衆共守之然不若时用变体如兵之出奇变化无穷以惊世骇目老杜此诗七言律诗之变体也东坡常用此体作诗云附东坡诗华发萧萧老遂良一身萍挂海中央无钱种菊为家业有病安心是药方才疎正类孔文举痴絶还同顾长康万里归来空泣血七年供奉殿西廊又絶句律诗亦有用变体者今附于后附老杜诗山瓶乳酒下青云气味浓香幸见分鸣鞭走送怜渔父洗盏开尝对马军附韦苏州诗南望青山满禁闱晓陪鸳鹭正差池共爱朝来何处雪蓬莱宫里拂松枝凡此皆律诗之变体又有五言律诗至第三句便失黏落平仄亦别是一体唐人用者甚多但今人少用耳学者不可不知缚鸡行小奴缚鸡向市卖鸡被缚急相喧争家中厌鸡食虫蚁不知鸡卖还遭烹虫鸡于人何厚薄吾叱奴人解其缚鸡虫得失无了时注目寒江倚山阁洪容斋云此诗自是一段好议论至结句之妙非他人之所能企及也西山文章正宗云一篇之妙在乎落句黄鲁直深达诗旨其书酺池寺书堂云小黠大痴螗捕蝉有余不足夔怜蚿退食归来北窗梦一江风月趁渔船可与言诗者当自解也师厚云天下之利害当权轻重除寇则劳民爱民则养寇与其养寇孰若劳民与其食虫孰若存鸡步里客谈云古人作诗断句辄旁入他意最为警䇿如老杜云鸡虫得失无了时注目寒江倚山阁是也黄鲁直作水仙花诗坐对眞成被花恼出门一笑大江横亦是此意附黄鲁直水仙花凌波仙子生尘袜水上盈盈步微月是谁招此断肠魂种作寒花寄愁絶含香体素欲倾城山矾是弟梅是兄坐对眞成被花恼出门一笑大江横附东坡二虫诗君不见水马儿步步逆流水大江东流日千里此虫趯趯长在此又不见鷃滥堆决起随冲风随风一去宿何许逆风还落蓬蒿中二虫愚智俱莫测江边一笑无人识师民瞻云杜甫缚鸡行末句云鸡虫得失无了时注目寒江倚山阁东坡此诗末句正用杜甫诗意也汪养源云韵语阳秋云阿滥堆明皇御玉笛採其声翻为曲左右皆能传唱张祜诗有云至今风俗骊山下村笛犹吹阿滥堆诗林广记巻二诗林广记卷三钦定四库全书诗林广记巻三宋蔡正孙编李太白朱文公云太白诗非无法度乃从容于法度之中盖圣于诗者也李阳冰李翰林集序云太白不读非圣之书耻为郑衞之作故其言多天仙之辞三代以下风骚之后驱驰屈宋鞭挞扬马千载独步惟公一人黄山谷云太白豪放人中凤凰麒麟譬如生富贵人虽醉着瞑暗中作无义语终不作寒乞声望庐山瀑布日照香炉生紫烟遥看瀑布挂长川飞流直下三千尺疑是银河落九天胡苕溪云太白望庐山瀑布一絶东坡极称美之坡游庐山曾有诗云帝遣银河一派垂古来惟有谪仙词然余谓太白前篇古诗云海风吹不断江月照还空此语磊落清壮辞简而意尽优于絶句多矣附东坡庐山瀑布帝遣银河一派垂古来惟有谪仙词飞流溅沫知多少不为徐凝洗恶诗东坡云仆游庐山是日有以陈令举庐山记见寄者且行且读其中有云徐凝李白之诗不觉失笑旋入开元寺主僧求诗因戏作一絶附徐凝瀑布瀑布瀑布千丈直雷奔入江无暂息万古长如白练飞一条界破青山色东坡云徐凝瀑布诗至为尘陋或又伪作乐天称美此句有赛不得之语乐天虽涉浅易然亦岂至是哉答山中俗人问余何事栖碧山笑而不答心自闲桃花流水杳然去别有天地非人间杨诚斋云此李白诗体也许彦周诗话云贺知章唿太白为谪仙人余观此诗窃信之矣金陵酒肆留别风吹柳花满店香吴姬压酒劝客尝金陵子弟来相送欲行不行各尽觞请君试问东流水别意与之谁短长诗眼云山谷言学者若不见古人用意处但得其皮毛所以去之更逺如风吹柳花满店香若人复能为此句亦未是太白至于吴姬压酒劝客尝压酒字他人亦难及金陵子弟来相送欲行不行各尽觞益不同请君试问东流水别意与之谁短长至此乃眞太白妙处当濳心焉故学者要先以识为主如禅家所谓正法眼者直须具得此眼目方可以入道也诗话云前辈谓好句须要好字如太白诗吴姬压酒劝客尝可见新酒初熟江南风物之美如此工在压字榜峯顶寺夜宿峯顶寺举手扪星辰不敢髙声语恐惊天上人西清诗话云蕲州黄梅县峯顶寺在水中央环伏万山人迹所罕到曾阜为令时因事登其上见梁间一榜尘暗粉落拂涤视之乃谪仙诗世间传杨大年幼时诗非也附杨大年絶句危楼髙百尺手可摘星辰不敢髙声语恐惊天上人阮閲诗话云杨文正公亿生数岁不能言一日家人抱登楼偶触其首遂即能语且吟此诗登凤凰台凤凰台上凤凰游凤去台空江自流吴时花草埋幽径晋代衣冠成古丘三山半落青天外二水中分白鹭洲总为浮云能蔽日长安不见使人愁陆贾新语云邪臣蔽贤犹浮云之鄣日太白诗末句用此语也该闻录云唐崔颢尝题武昌黄鹤楼诗李太白负大名见其诗尚曰眼前有景道不得崔颢题诗在上头故欲拟之以较胜负乃作金陵凤凰台诗后村诗话云古人服善太白过黄鹤楼有眼前有景道不得崔颢题诗在上头之句至金陵遂为凤凰台诗以拟之今观二诗眞敌手棋也若他人必次颢韵或于诗之傍别着语矣附崔颢题黄鹤楼诗昔人已乘黄鹤去此地空余黄鹤楼黄鹤一去不复返白云千载空悠悠晴川歴歴汉阳树芳草萋萋鹦鹉洲日暮乡关何处是烟波江上使人愁江夏辨疑云州之有楼着称于江湖之间如江之庾公岳之岳阳鄂之黄鹤是也然黄鹤多以为费袆昇仙之地故阎伯埕为之记曰费袆登仙驾黄鹤反憩于此遂以名楼予按蜀志费袆为魏降人郭循所害袆固不得其终安有驾鹤而憩此者邪不知辨疑何以为据州城之东十里有山多鸟是为黄鹤山方舆记云昔有仙人子安乘黄鹤过此因得名楼以西临崖有石如矶焉为黄鹤矶后人建楼托俯矶上故不更别名耳崔颢之诗亦以为费袆昇仙之地盖承袭谬误不复攷正耳徐柏山诗庄云李白之拟黄鹤楼正在鹦鹉洲一诗而非止于凤凰台之作今载于后鹦鹉洲扁舟来过呉江水江上洲传鹦鹉名鹦鹉西飞陇山去芳洲之树何青青烟开兰叶香风暖岸夹桃花锦浪生迁客此时徒极目长洲孤月向谁明愚谓此诗联联与崔颢诗格调同而语意亦相类徐柏山之説得之亦善于读诗者也乌夜啼黄云城边乌欲栖归飞哑哑枝上啼机中织锦秦川女碧纱如烟隔窗语停梭怅然忆逺人独宿孤房泪如雨古今词话云李白初自蜀到京师贺知章闻其名见之请观所为文白出蜀道难示之知章曰公非人间人岂太白星精邪于是解金貂换酒醉归及见乌夜啼曰此诗可啼鬼神也乌栖曲姑苏台上乌栖时吴王宫里醉西施吴歌楚舞欢未毕青山欲衔半边日银箭金壶漏水多起看秋月莹江波东方渐髙奈尔何胡苕溪云老杜寄李十二白诗云诗成泣鬼神元和中范传正志白墓云贺公知章吟公乌栖曲云此诗可以哭鬼神矣愚按贺知章云此诗可哭鬼神一以为乌夜啼一以为乌栖曲今并载于右想二诗出于一时所同见也永王东巡歌三川北虏乱如麻四海南奔似永嘉但用东山谢安石为君谈笑静胡沙试借君王玉马鞭指麾戎虏坐琼筵南风一扫胡尘静西入长安到日边右东巡歌十一首今録其二愚按年谱云天寳十四载乙未安禄山反明年明皇在蜀永王璘节度东南白时卧庐山璘胁致之璘军败丹阳白奔亡至宿松山坐系浔阳狱宣慰大使崔涣与御史中丞宋若思验治白以为罪薄宜贳宋中丞有荐表云前翰林供奉李白年五十有七为璘胁行中道奔走即已陈首经涣及臣推覆立审无辜白有经济之才请拜一京官献可替否以光朝列不报肃宗干元二年己亥以璘事长流夜郎半道承恩放还蔡宽夫诗话云太白之从永王璘世颇疑之唐书载其事甚略亦不为眀辨是否独白有赠江夏韦太守良宰诗中自序甚详云半夜水军来浔阳满旌旃空名适自误迫胁上楼船从赐五百金弃之若浮烟辞官不受赏翻谪夜郎天然太白岂从人为乱者哉盖其学本出纵横以气侠自任当中原扰攘时欲借之以立竒功耳观其东巡歌中之语亦可以见其志矣古诗世道日交丧浇风变淳原不求桂树枝反栖恶朩根所以桃李树吐华竟不言大运有兴没羣动若飞奔归来广成子去入无穷门朱文公题太白诗后李太白天才絶出尤长于诗一日李光之携陈光泽所藏广成子画像来看偶记李太白此诗因写以示之今人舍命作诗开口便説李杜以此观之何曾梦见他脚板耶襄阳歌落日欲没岘山西倒着接篱花下迷襄阳小儿齐拍手拦街争唱白铜鞮傍人借问笑何事笑杀山翁醉似泥鸬鹚杓鹦鹉杯百年三万六千日一日须倾三百杯遥看汉水鸭头緑恰似蒲萄初酦醅此江若变作春酒垒麴便筑糟邱台千金骏马换小妾笑坐彫鞍歌落梅车傍侧挂一壶酒凤笙龙管行相催咸阳市上叹黄犬何如月下倾金罍君不见晋朝羊公一片石龟头剥落生莓苔泪亦不能为之堕心亦不能为之哀清风明月不用一钱买玉山自倒非人推舒州杓力士铛李白与尔同死生襄王云雨今安在江水东流猿夜声欧阳公云落日欲没岘山西倒着接篱花下迷襄阳小儿齐拍手拦街争唱白铜鞮此常语也至于清风明月不用一钱买玉山自倒非人推然后见太白之横放所以惊动千古者固不在此乎黄山谷云李白歌诗度越六代与汉魏乐府争衡又云太白诗歌如黄帝张乐于洞庭之野无首无尾不主故常非墨工椠人所可拟议清平调辞三章其一云想衣裳花想容春风拂槛露华浓若非羣玉山头见会向瑶台月下逢其二一枝红艳露凝香云雨巫山枉断肠借问汉宫谁得似可怜飞燕倚新糚其三名花倾国两相欢长得君王带笑看解释春风无限恨沈香亭北倚栏干李白集后序云开元中禁中初重朩芍药即今牡丹也得四本红紫浅红通白者上因移植兴庆池东沈香亭前会花繁开上乗照夜车眞妃以步辇从诏选梨园弟子中尤者得乐十六色李龟年以歌名擅一时捧檀板将前歌之上曰赏名花对妃子何用旧乐辞遽命持金花牋赐翰林李白立进清平调辞三章白欣然承诏援笔赋之龟年以歌辞进上命梨园弟子略约调抚丝竹促龟年歌之眞妃持玻瓈七寳杯酌西凉州蒲萄酒笑领歌辞意甚厚也上因调玉笛倚曲每曲徧将换则迟其声以媚之眞妃饮罢敛绣巾重拜上自是顾李翰林尤异于诸学士矣宫词此词有八首今录其一柳色黄金嫩梨花白雪香玉楼巢翡翠金殿鎻鸳鸯选妓随雕辇征歌出洞房宫中谁第一飞燕在昭阳胡苕溪云太白宫词云梨花白雪香子美咏竹云风吹细细香二物皆无香而二公皆以香言之何耶韩退之咏樱桃云香随翠笼擎偏重亦有此病䂬溪诗话云世俗夸太白赐牀调鼎为荣力士脱靴为勇愚观𤣥宗渠渠于白岂眞乐道下贤者哉其意急得艳词媟语以悦妇人耳白之论撰亦不过玉楼金殿鸳鸯翡翠等语社稷苍生何赖就使滑稽傲世然东方生不忘纳谏况黄屋既为之屈乎或者谓其谋谟濳宻然歴攷全集求其爱君忧民之心如杜子美语一何鲜也力士闺闼庸腐惟恐不当人主意挟主势驱之何所不可脱靴乃其职也自退之为蚍蜉撼大朩之论遂使后学吞声余谓如论其文章豪逸眞一代伟人论其心术事业可施廊庙李杜齐名眞忝窃也钟山语録云王荆公次第四家诗以子美为第一欧阳永叔次之韩退之又次之乃以太白为下俗人多疑之公曰白诗近俗人易悦故也白识见污下十首九説妇人与酒然其才豪俊亦可取也咏鹦鹉落羽辞金殿孤鸣咤绣衣能言终见弃还向陇山飞愚按年谱云天寳三载白与吴筠善筠待诏翰林白亦至长安见太子宾客贺知章于紫极宫因解金貂换酒为乐荐于明皇召见金銮殿诏供奉翰林进清平调词后为髙力士憾其脱靴谮于贵妃三欲命官被沮而止乃放骜不自修与知章等八人为酒中八仙帝赐金放还白乃作咏鹦鹉诗以自况云春夜洛城闻笛谁家玉笛暗飞声散入春风满洛城此夜曲中闻折柳何人不起故园情胡苕溪云乐府杂录云笛者羌乐也古曲有折杨柳落梅花之名故杜少陵亦有吹笛诗云故园杨柳今摇落何得愁中曲尽生王涣之亦云羌笛何须怨杨柳春风不度玉门关此皆言折杨柳曲也听黄鹤楼吹笛一为迁客去长沙西望长安不见家黄鹤楼中吹玉笛江城五月落梅花复斋漫录云古曲有落梅花非谓吹笛则梅落诗人用事不悟其失耳胡苕溪云余意不然之盖诗人因笛中有落梅花曲故言吹笛则梅落其理甚通用事殊未为失古之诗词用吹笛则梅落者甚衆若以为失则落梅花之曲何为笛中独有之决不虚设也谪仙又有观胡人吹笛云胡人吹玉笛一半是秦声十月吴山晓梅花落敬亭又戎昱闻笛诗云平明独惆怅飞尽一庭梅崔鲁梅诗云初开已入雕梁画未落先愁玉笛吹黄鲁直侍儿诗云催尽落梅春已半更吹三弄乞风光泛观古人用事一律可见复斋之妄辨也安陆白兆山桃花岩寄刘侍御馆云卧三十年好闲复爱仙蓬壶虽冥絶鸾鹤心悠然归来桃花岩得憩云窗眠对岭人共语饮潭猿相连时昇翠微上邈若罗浮巅两岑抱东壑一嶂横西天树杂人易隐崖倾月难圆芳草换野色飞萝摇春烟入逺构石室选幽开山田独此林下意杳无区中縁永辞霜台客千载方来还黄山谷云余闻士大夫尝劝白兆山僧重素即岩下作桃花菴素云桃花菴不难作但恨无李白耳今彦顾乃欲砻崖石刻李白诗方结草其旁以待冠盖之游者衆不可盖安其遂无李白邪为我多谢素师今无白兆向不废椎鼔升堂岂可臆季世无李白邪素若有语可并刻之彦顾安陆李慥也关山月明月出天山苍茫云海间长风几万里吹度玉门关汉下白登道胡窥青海湾由来征战地不见有人还戍客望边色思归多苦颜髙楼当此夜叹息未应闲童蒙训云李太白诗如明月出天山苍茫云海间长风几万里吹度玉门关及沙墩至梁苑二十五长亭大舶夹双橹中流鹅鹳鸣之类皆气盖一世学者能熟味之自然不浅矣浔阳紫极宫感秋何处闻秋声潇潇北窗竹回薄万古心揽之不盈掬静坐观衆妙浩然媚幽独白云南山来就我檐下宿懒从唐生决羞访季主卜四十九年非一往不可复野情转萧散世道有翻覆陶令归去来田家酒应熟西清诗话云太白此诗本陶渊明归去来山中山中酒应熟之句详见前陶渊明问来使篇附苏东坡和寄卧虚寂堂明月浸疎竹泠然洗我心欲饮不可掬流光发永叹自昔非余独行年四十九还此北窗宿缅怀卓道人白首寓毉卜谪仙固逺矣此士亦难复世道如奕棊变化不容覆惟应玉芝老待得蟠桃熟胡苕溪云东坡起语清拔优于太白大抵东坡每题咏景物于长篇中只篇首四句便能写尽语仍快健附黄山谷和不见两谪仙长怀倚脩竹行遶紫极宫明珠得盈掬平生人欲杀耿介受命独往者如可作抱被来同宿砥柱閲颓波不疑更何卜但观草朩秋叶落根自复我病二十年大斗久不覆因之酌苏李蟹肥社醅熟附刘后村和后村自序云十一月二日至紫极宫诵李白诗及坡谷和篇因念苏李听竹时各年四十九予今五十九矣遂次其韵翰林两仙人偶来听风竹萧萧玉千竿采采緑一掬少时负不羣中岁乃见独嗟余长十年所至恋三宿径当还笏归奚俟揲蓍卜夜郎与儋耳老大费往复宜州殿其后路险车又覆山中采芝去舍下炊粱熟附谢叠山和雨歇月明松天碧光入竹好怀一时开干坤清可掬相携尘外游此乐岂我独扫开松上云恐有鹤来宿爽气逼斗牛何待蜀仙卜独怜天心劳千岁几剥复沧海有红尘不见虚舟覆问讯安期生何年枣当熟愚谓叠翁此诗清峭典雅与诸老之作眞可齐驱并驾也金陵城西楼月下吟金陵夜寂凉风发独上髙楼望吴越白云映水摇空城白露垂珠滴秋月月下沈吟久不归古来相接眼中稀解道澄江净如练令人长忆谢𤣥晖胡苕溪云东坡送人守嘉州古诗其中有云峨眉山月半轮秋影入平羌江水流谪仙此语谁解道请君见月时登楼上两句全是李谪仙诗故继之以谪仙此语谁解道请君见月时登楼之句此格本于李谪仙其诗云解道澄江浄如练令人长忆谢𤣥晖盖澄江浄如练即𤣥晖全句也后人袭用此格愈变愈工至鲁直则云凭谁説与谢𤣥晖休道澄江净如练又如王文海云鸟鸣山更幽至介甫则曰茅檐相对坐终日一鸟不鸣山更幽此又反意而用之附峨眉山月歌峨眉山月半轮秋影入平羌江水流夜发清溪向三崃思君不见下渝州东坡送人守嘉州诗全用此絶首聨也附谢𤣥晖晚登三山还望京邑灞涘望长安河阳视京县白日丽飞甍参差皆可见余霞散成绮澄江净如练喧鸟覆春洲杂英满芳甸去矣方滞淫怀哉罢欢宴佳期怅何许泪下如流霰有情知望乡谁能鬒不变姑熟十咏姑熟溪爱此溪水闲乗流兴无极漾楫怕鸥惊垂竿待鱼食波翻晓霞影岸叠春山色何处浣纱人红颜未相识右姑熟十咏乃姑熟溪丹阳湖谢公宅陵歊台柏公井慈姥竹望夫山牛渚矶灵墟山天门山十首是也今止录其一东坡云太白豪俊语不甚择集中往往有临时率然之句故使妄庸辈敢有伪譔者如集中归来乎笑矣乎及赠怀素草书数诗决非太白作盖唐末五代间学齐已辈诗也余尝舟次姑熟堂下读姑熟十咏怪其语浅近不类李白王平甫云此李赤诗也赤自比李白故名赤其后为厠鬼所惑而死今观其诗止此而以太白自比则其人心疾久矣岂厠鬼之罪哉胡苕溪云东坡此语盖有所讥而云按柳子厚作李赤传云李赤江湖人也尝曰吾善为歌诗类李白故自号曰李赤后为鬼所惑卒死于厠详见柳子厚文集诗林广记巻三诗林广记卷四钦定四库全书诗林广记巻四宋蔡正孙编韦苏州朱文公云其诗无一字做作直是自在其气象近道意常爱之又云苏州诗髙于王维诸人以其无声色臭味也徐师川云自李杜以来古人诗法尽废惟苏州有六朝风致最为流丽刘后村云韦苏州诗律深妙流出肝肺非学力所可到也酬故人重九求橘怜君卧病思新橘始摘犹酸亦未黄书后欲题三百颗洞庭须待满林霜苏东坡云世传王子敬帖有黄柑三百颗之语此帖乃在刘季孙家刘死不知今在何处韦苏州此诗本此帖也黄山谷云余往时以为右军帖中赠子黄柑三百者比见右军一帖云奉橘三百枚霜未降不可多得苏州盖取诸此杜司空席上髙髻云鬟宫样糚春风一曲杜韦孃司空见惯浑闲事恼断苏州刺史肠胡苕溪云韩子苍谓韦苏州少时豪纵不羁因记遗史云韦应物赴大司空杜鸿渐宴醉宿驿亭醒见二妓在侧怪问之对曰郎中席上与司空诗因令侍寝问记诗否二妓诵之观此则应物豪纵之性暮年犹在也陪王郎中寻孔征君俗吏闲居少同人会面难偶随香署客来访竹林欢暮馆花微落春城雨暂寒瓮间聊共酌莫使宦情阑和晋陵陆丞早春游望独有宦游人偏惊物候新云霞出海曙梅栁渡江春淑气催黄鸟晴光照緑苹忽闻歌古调归思欲沾巾复斋漫录云二篇皆佳作也而韦集逸去余家有顾陶所编唐诗中有之今故附于此白乐天云苏州五言诗髙雅闲澹自成一家之体今之秉笔者谁能及之滁州西㵎独怜幽草㵎边生上有黄鹂深树鸣春潮带雨晚来急野渡无人舟自横冷斋夜话云王荣老尝官于观州罢官渡观江七日风作不得济父老曰公舟中必有奇异此江神极灵当献之得济荣老顾无所有止有黄麈尾以献之风如故又以端石砚献之风愈作又以宣色虎帐献之皆不验夜卧念曰有黄鲁直草书扇头子题韦应物此诗公取视戃惚之势曰我犹不识鬼宁识之乎持以献之香火未收天水相照如两镜对展南风徐来帆一饷而济予谓江神必元祐迁客之鬼不然何嗜之深邪寄全椒山中道士今朝郡斋冷忽忆山中客涧底束荆薪归来煮白石遥持一杯酒逺慰风雨夕落叶满空山何处寻行迹许彦周诗话云韦苏州此诗东坡用其韵曰寄语菴中人飞空本无迹此非才不逮盖絶唱不当和也如东坡罗汉赞云空山无人水流花开此八字还许人再道否附东坡和韦苏州诗一杯罗浮春逺饷采薇客遥知独酌罢醉卧松下石幽人不可见清啸问月夕聊戏菴中人空飞本无迹东坡云罗浮山有野人相传葛稚川之隷也邓道士守安尝于菴前见其足迹长一尺许以酒一壶依苏州韵作诗寄之送宫人入道舍宠求仙畏色衰辞天素面立天墀金丹拟驻千年貌寳镜休匀八字眉公主与收珠翠后君王看戴角冠时从来宫女多相妬闻向瑶台总泪垂刘后村云项斯家有此诗苏州诗家最髙手亦有此作与斯辈竟何以异风俗移人如此或是韦公戏效时人体尔附项斯送宫人入道愿从仙女董双成王母前头作伴行初戴玉冠多误拜欲辞金殿别称名将敲碧落新斋磬却进昭阳旧赐筝旦暮焚香绕坛上步虗犹作按歌声后村云送宫人入道唐人多有此作荆公止选项斯一首未脱唐体也凌雾行秋城海雾重职事凌晨出浩浩含元天溶溶迷朗日才看含鬓白稍见沾衣宻导骑全不分郊树都如失霏微误嘘吸肤腠生寒栗归当饮一杯庶用蠲此疾愚按博物志云王肃张衡马均俱冒重雾行一人无恙一人病一人死问其故无恙者曰我饮酒病者饱食死者空腹苏州此诗末意与此事相表里也郡中与诸文士䜩集兵衞森画㦸燕寝凝清香海上风雨至逍遥池阁凉烦痾正消散佳宾复满堂自慙居处崇未覩斯民康理会是非遣性达形迹忘鲜肥属时禁蔬果幸得尝俯饮一杯酒仰聆金玉章神欢体自轻意欲凌风翔呉中盛文史羣彦今洋洋方知大藩地岂曰财赋强王直方诗话云刘太眞与韦苏州书云足下郡斋燕集想亦有何情致畅茂遒逸也如此宋齐间沈谢吴何始精于理意縁情体物备诗人指后之传者甚失其源惟足下制其横流师摰之始关雎之乱于足下之文见之矣则知苏州诗为当时所贵如此燕集所作乃兵衞森画㦸燕寝凝清香是也韦苏州歌苏州诗云身当疾病思田里邑有流亡愧俸钱又郡中宴集云自慙居处崇未覩斯民康余谓士大夫当切切作此语彼一意供租专事土朩而视民如仇者得无愧此诗乎白乐天吴郡诗石记云韦应物为苏州牧歌诗甚多有郡宴诗云兵衞森画㦸燕寝凝清香最为警䇿又云韦苏州歌行才丽之外颇近兴讽其五言尤髙雅闲澹自成一家之体今之秉笔者谁能及之然当苏州在时人亦未甚爱重必待身死然后爱之附东坡效韦苏州弱羽巢林在一枝幽人蜗舍两相宜乐天长短三千首却爱韦郎五字诗刘梦得诗话云刘禹钖好诗晚节尤精白居易尝推为诗豪又云刘禹钖诗在处有神物护持刘后村云梦得歴德顺宪穆敬文武七朝其诗尤多感慨有在人虽晚节于树比冬青之句嗟闲叹婉有答白乐天云莫道桑榆晚为霞尚满天亦足以见其精华老而不竭也乌衣巷朱雀桥边野草花乌衣巷口夕阳斜旧时王谢堂前燕飞入寻常百姓家艺苑雌黄云朱雀桥乌衣宅皆金陵故事舆地志云晋时王导自主乌衣宅宋时诸谢曰乌衣之聚皆此巷也王氏谢氏乃江左衣冠之盛者故杜诗云王谢风流逺又云从来王谢郎比观刘斧摭遗载乌衣传乃以王榭为一人姓名其言怪诞遂托名于钱希白又取梦得诗实其事是直刘斧之妄言耳刘斧青琐摭遗载六朝事迹云王榭金陵人世以航海为业一日海中失船泛一朩登岸见一翁一妪皆衣皁引榭至所居乃乌衣国也以女妻之既久榭思归复乗云轩泛海至其家有二燕栖梁上榭以手招之飞至臂上取片纸书小诗系其尾曰误到华胥国里来玉人终日苦怜才云轩飘去无消息洒泪临风几百回来春燕又飞来榭身上有诗云昔日相逢眞数合如今睽逺是生离来春纵有相思字三月天南无雁飞至来歳燕竟不至因目榭所居为乌衣巷刘禹钖有诗云金陵石头城山围故国周遭在潮打空城寂寞回淮水东边旧时月夜深还过女墙来谢叠山诗话云二诗之妙有风人遗意意在言外寄有于无二诗皆用旧时字絶妙𤣥都观赠看花诸君子紫陌红尘拂面来无人不道看花回𤣥都观里桃千树尽是刘郎去后栽再游𤣥都观百亩庭中半是苔桃花净尽菜花开种桃道士归何处前度刘郎今又来旧唐书刘禹钖传云禹钖坐王叔文党贬司马既贬还宰相欲任省郎而禹钖作𤣥都观看花诸君子诗语涉讥忿当路不喜乃出为播州刺史后复入为主客郎中复作再游𤣥都观诗且言始谪十年还京师道士植桃其盛如霞又十四年过之无复一存惟见兔葵燕麦动摇春风耳以诋当时权近乃益薄其行焉生公讲堂生公説法鬼神听身后空堂夜不扃髙坐寂寥尘漠漠一方明月可中庭洪驹父诗话云山谷至庐山一寺与羣僧围炉因举生公讲堂诗末句云一方明月可中庭一僧率尔云何不曰一方明月满中庭山谷笑去谢叠山诗话云生公讲堂在平江府三十里外虎邱寺生公㸃头石尚在讲堂宏丽可容二千人此诗乃笑生公也谓其身后略无神通惟有一方明月可以周徧中庭生前听法二千人今安在哉竹枝歌杨柳青青江水平闻郎江上唱歌声东边日出西边雨道是无情还有情胡苕溪云余尝舟行苕溪夜闻舟人唱吴歌歌中有此后两句余皆杂以俚语岂非梦得之歌自巴渝流传至此耶杨柳枝词凤阙轻遮翡翠帏龙池遥望麴尘丝御沟春水相辉映狂杀长安年少儿复斋漫录云余读唐杨巨源诗江边杨柳麴尘丝之句皆不知所本其后读梦得杨柳枝辞乃知巨源取此附杨巨源折杨柳江边杨柳麴尘丝立马烦君折一枝惟有东风最相惜慇懃更向手中吹杨巨源集麴尘丝作绿烟丝非也胡苕溪云唐毛文钖有词云鸳鸯对浴银塘暖水面蒲梢短垂杨低拂麴尘波汪彦章诗云垂垂梅子雨细细麴尘波然则麴尘亦可以水言之也或云周礼鞠衣注云黄桑服也色如麴尘象桑叶始生鞠者草名花色黄世遂以麴尘为鞠尘其説非是酬柳子厚家鸡之赠日日临池弄小鸡还思写字付官奴柳家新样元和脚且尽姜牙敛手徒蔡宽夫诗话云柳子厚书迹湖湘间多有其碑刻而体不一或疑有假托其名者惟南岳弥陀和尚碑最善大底规模虞永兴矣然不知柳家新样元和脚者如何也附子厚寄刘梦得书成欲寄庾安西纸背应劳手自题闻道近来诸子弟临池寻已厌家鸡复斋漫录云子厚寄刘梦得诗盖其家有右军书每纸皆庾翼题云王会稽六纸其诗谓此也梦得有酬家鸡之赠乃答子厚诗也其中所谓柳家新样元和脚人竟不晓髙子勉举以问山谷山谷云取其字制之新昔元丰中晁无咎作诗文极有声陈后山戏之云闻道新词能入样相烟红襭鄂州花盖相襭织鄂州花也则柳家新样元和脚者其亦此类欤予顷见徐仙者效山谷书而陈后山以诗纪之有黄家元祐样之语则山谷之言无可疑也最后见东坡柳氏求笔迹诗亦有此语并附于左附陈后山纪徐僊效黄山谷书蓬莱仙子补天手笔妙诗情万世功肯学黄家元祐样信知人厄匪天穷附苏东坡酬柳氏二外甥求笔蹟退笔如山未足珍读书万巻始通神君家自有元和手莫厌家鸡更问人一纸行书两絶诗遂良须鬓已成丝何当火急传家法欲见诚悬笔谏时东坡此诗盖用柳刘二诗事但东坡以元和脚为元和手其理虽同手字为异耳诚悬唐柳公权字也观棊歌送儇师西游自从仙人遇樵子直到开元王长史前身后身付余习百变千化无穷已初疑磊落曙天星次见搏击三秋兵雁行布阵衆未晓虎穴得子人皆惊行尽三湘不逢敌终日饶人损机格蔼蔼京城在九天赌取声名不要钱胡苕溪云梦得观棊歌云初疑磊落曙天星次见搏击三秋兵雁行布阵衆未晓虎穴得子人皆惊余尝爱此数语能模写奕棊之趣梦得必髙于手谈也至东坡观棊则云胜固欣然败亦可喜优哉游哉聊复尔耳盖东坡素不解棊不究此味也附东坡观棊诗五老峯前白鹤遗址长松䕃庭风日清美我时独游不逢一士谁与棊者户外屦二不闻人声时闻落子纹楸坐对谁究此味空钩意钓岂在鲂鲤小儿近道剥啄信指胜固欣然败亦可喜优哉游哉聊复尔耳东坡云予素不解棊尝独游庐山白鹤观观中人皆阖户昼寝独闻棊声于古松流水之闲意欣然喜之自尔欲学然终不解也儿子过乃粗能者儋守张中日从之戏子亦隅坐竟日不以为厌也因作诗云看牡丹今日花前饮甘心醉几杯但愁花有语不为老人开苏子由云此诗感慨东坡吉祥寺赏牡丹一絶正与此意同附东坡吉祥寺赏牡丹人老簮花不自羞花应羞上老人头醉归扶路人应笑十里珠帘半上钩杜牧之有诗云东风十里扬州过巻上珠帘恐不如东坡盖用此语也赠白乐天莫嗟华髪与无儿却是人间久逺期雪里髙山头白早海中仙果子生迟于公必有髙门庆谢守何烦晓镜悲幸免如新分非浅祝君长咏梦熊诗刘梦得自注云髙山本髙髙门使之髙二字为义不同三山老人语录云白乐天寄刘梦得诗有叹早白无儿之语刘以此诗赠之二髙字自注其义不同古之诗流晓此唐人忌重叠用字今人则叠用字甚多诗林广记巻四诗林广记卷五钦定四库全书诗林广记巻五宋蔡正孙编韩退之朱文公云愈博极羣书奇辞奥旨如取诸室中物司空图云韩吏部歌诗累百首而驱驾气势若掀雷抉电撑决于天地之闲蔡宽夫诗话云韩退之诗豪健奔放自成一家至夀阳驿风光欲动别长安春半边城特地寒不见园桃幷巷柳马头惟有月团团唐语林云退之二侍妾一曰绛桃一曰柳枝皆善歌舞初使王庭凑至夀阳驿絶句盖寄意二姝也鎭州初归别来杨柳街头树摆乱春风只欲飞惟有小园桃李在留花不发待郎归语林云退之使王庭凑归柳枝已逾垣遁去为家人所获自是专宠绛桃矣示妷孙湘一封朝奏九重天夕贬潮阳路八千本为圣明除弊事岂于衰朽计残年云横秦岭家何在雪拥蓝关马不前知汝逺来应有意好收吾骨瘴江边艺苑雌黄云退之有示妷孙湘诗余按之酉阳杂俎言韩愈侍郎有疎从子妷自江淮来年少狂率韩责之拜谢曰某有一艺恨叔不知因指阶前牡丹曰叔要此花青黄赤紫惟命也愈大奇之遂给所需试之乃赍紫粉朱红旦暮治其根凡七日时初冬也牡丹本紫及花发色白红每朶有诗一聨云云横秦岭家何在雪拥蓝关马不前字色分明愈大惊异后辞归江淮竟不愿仕段成式所载如此及观刘斧青𤨏亦纪此事云湘落魄不羁公勉之令学尝作诗献公有解造逡巡酒能开顷刻花之句公戏之曰汝能夺造化以开花乎湘遂聚土覆盆良久举盆乃碧花二朶花开间有金字乃诗一聨公未晓诗意湘曰事久方验公后以言佛骨事贬潮阳一日中途遇雪俄有人冒雪而来乃湘也曰公忆向花上句乎询地名即蓝关也公嗟叹久之命笔续成全篇二説乃不同东坡尝有冬日牡丹诗云使君要见蓝关咏须倩韩郎为染根正用酉阳故事也赠张籍洛邑得休吿华山穷絶陉倚岩睨海浪引袖拂天星日驾此回辖金神所司刑泉绅拖脩白石劒攒髙青磴藓㳠拳跼梯飈飐伶俜悔狂已咋指垂戒仍镌铭李肇国史补云韩愈游华山穷极幽险心悸目眩不能下发狂号哭投书与家人别华隂令百计取之方能下歴代确论载沈颜登华旨曰尝读李肇国史补云韩文公登华岳之巅顾视其险絶恐慄度不可下乃发狂恸哭而欲缒遗书为诀且讥好奇之过也如是沈子曰吁是不谕文公之旨邪夫仲尼之悲麟悲不在麟也墨翟之泣丝泣不在丝也且阮籍纵车于途途穷辄恸岂始虑不至邪盖假事讽时致意于此耳前贤后贤道岂相逺文公愤趋荣贪位者若陟悬崖险不能止俾至身危踣蹶然后叹不知税驾之所焉可及矣悲夫文公之旨微沈子几晦乎艺苑雌黄云谢无逸作读李肇国史补一篇谓肇之言不合于理其发狂恸哭之事尤不足信虽妇人童子且欲爱其身不忍快一时之欲以伤其生而谓退之贤者为之乎岂肇传之误邪何其信退之之不笃也余谓无逸此语谓之爱退之可也谓之熟退之之文则未也登华之事退之尝载之于其诗矣则发狂恸哭不可谓之无肇之书此盖实录也岂无逸未尝见退之之诗乎隐居诗话云李肇载韩愈游华山事沈颜作聱书以为肇妄载此事余观此诗则肇记为信然而沈颜为妄辨也赠同游唤起窗全曙催归日未西无心花里鸟更与尽情啼黄山谷云吾儿时每哦此诗而了不解其意自谪崃川吾年五十八矣时春晚忆此诗方悟之盖唤起催归二鸟名若虗设故人不觉耳古人于小诗用意精深如此况其大者乎催归子规鸟也唤起声如络纬圆转清亮偏于春晓鸣亦谓之春唤此乃谓之禽言诗亦如用药名为诗之类梅圣俞亦有禽言诗如泥滑滑苦竹冈之句皆善造语者也黄玉林云按此诗唤起催归固是二鸟名然题曰赠同游者实有微意盖窗已全曙鸟方唤起何其迟也日犹未西鸟已催归何其早也岂二鸟无心不知同游者之意乎更与我尽情而啼早唤起而迟催归可也附梅圣俞四禽言诗泥滑滑苦竹冈雨萧萧马上郎马蹄凌兢雨又急此鸟为君应断肠婆饼焦儿不食尔父向何之尔母山头化为石山头化石可奈何遂作微禽啼不息提葫芦沽美酒风为宾树为友山花缭乱目前开劝尔今朝千万夀不如归去春山云暮万朩兮参天蜀天兮何处人言有翼可归飞安用空啼向髙树早春天街小雨润如酥草色遥看近却无最是一年春好处絶胜烟柳满皇都胡苕溪渔隐丛话云退之早春诗与苏东坡初冬诗意同而辞殊皆曲尽其妙者也附东坡初冬诗荷尽已无擎雨盖菊残犹有傲霜枝一年好景君须记正是橙黄橘緑时方桥非阁复非船可居兼可过君欲问方桥方桥如此作蔡寛夫诗话云诗人用字有乗语意到处辄从其方言为之者亦自一体但不可以为常耳呉人以作为佐音退之用此语也如淮楚之间以十为忱音故白乐天有云緑浪东西南北水红栏三百六十桥不知当时所唿通尔或是姑为戏也又如唿孺为囝唿父为郎罢此闽人语音也顾况作补亡训传十三章其哀闽之词曰囝别郎罢心摧血况善谐谑故特取其方言为戏至今观者为之发笑然五方之音各不同自古文字曷尝不随用之楚人发语之辞曰羌曰蹇平语之辞曰些一经屈宋采用后世遂为佳句但世俗常情不能无贵逺鄙近耳今毗陵人平语皆曰钟京口人曰兜淮南人曰坞犹楚人之曰些也尝有士人学为骚辞皆用此三语闻者无不拊掌胡苕溪云老杜诗有主人送客无所作行酒赋诗殊未央之句则老杜固已先用此方言矣和裴晋公旗穿晓日云霞杂山倚秋空劒㦸明敢请相公平贼后暂携诸史上峥嵘蔡宽夫诗话云此退之和裴晋公征淮西时过女几山诗也而晋公之诗世无传者惟白乐天集中载其一聨云待平贼垒报天子莫指仙山示老夫方其时意气自信不疑如此岂容令狐楚辈沮挠乎听颕师弹琴昵昵儿女语恩怨相尔汝划然变轩昂勇士赴敌场浮云柳絮无根蔕天地阔逺随飞扬喧啾百鸟羣忽见孤凤凰跻攀分寸不可上失势一落千丈强嗟予有两耳未省听丝簧自闻颕师弹起坐在一牀推手遽止之湿衣泪滂滂颕乎尔诚能无以冰炭置我肠西清诗话云三呉僧义海以琴名世六一居士尝问东坡琴诗孰优东坡答以退之听颕师琴公曰此秖是听琵琶耳或以问海海曰欧阳公一代英伟然斯言误矣昵昵儿女语恩怨相尔汝言轻柔细屑眞情出见也划然变轩昂勇士赴敌场言精神余溢竦观听也浮云柳絮无根蔕天地阔逺随飞扬言纵横变态浩乎不失自然也喧啾百鸟羣忽见孤凤凰又见脱颕孤絶不同流俗下俚声也跻攀分寸不可上失势一落千丈强言起伏抑扬不主故常也皆指下丝声妙处惟琴为然琵琶格上声乌能尔邪退之深得其趣未易讥评东坡后有听惟贤琴诗亦佳作也附东坡听惟贤师琴诗大絃春温和且平小絃廉折亮以清平生未识宫与角但闻牛鸣盎中雉登木门前剥啄谁叩门山僧未闲君勿嗔归家且觅千斛水净洗从来筝笛耳东坡云欧阳公尝问仆琴诗何者最佳仆以退之听颕师琴答之公言此诗固奇丽然自是听琵琶诗非琴诗也余退而作杭僧惟贤诗诗成欲寄公而公薨至今以为恨吴僧义海云东坡听惟贤诗词气倒山倾海然未知琴春温和且平㢘折亮以清丝声皆然何独琴也又特言大小絃声不及指下之韵牛鸣盎中雉登木槩言宫角耳八音宫角皆然岂独丝也闻者以海为知言答张功曹山浄江空水见沙哀猿啼处两三家篔筜竞长纤纤笋踯躅初开艳艳花未报恩波知死所莫令炎瘴送生涯吟君诗罢看双鬓陡觉霜毛一半加胡苕溪云昌黎集中酬赠张十一功曹署诗颇多而署诗絶不见惟韩子年谱载其一篇今附于左附张功曹诗九疑峯畔一江前恋阙思乡日抵年白简趋朝曾并命苍桐左宦亦聨翩鲛人逺泛渔舟火鵩鸟闲飞雾里天涣汗几时流率土扁舟西下共归田按年谱云贞元十九年愈自博士拜监察御史是时有诏以旱蠲租之半有司征愈急公与张署李方叔上疏言关中天下根本民急如是请宽民徭而免田租之弊天子恻然卒为幸臣所谗贬连州阳山令幸臣李实也进学解云暂为御史遂窜南夷祭张署文云贞元十九君为御史余以无能同诏并峙余戅而狂年未三纪又云我落阳山以尹鼯猱歳弊寒兇雪虐风饕署与退之同为御史又同迁谪故诗中皆言之古意太华峯头玉井莲开花十丈藕如船冷比雪霜甘比蜜一片入口沈痾痊我欲求之不惮逺青壁无路难夤縁安得长梯上摘实下种七泽根株连杨诚斋云诗有惊人句如白乐天月中桂诗是也愚谓昌黎此诗云开花十丈藕如船亦可谓句之惊人者也附白乐天月中桂遥怜天上桂华孤为问嫦娥更有无月中幸有闲田地何不中央种两株诚斋云诗有惊人句乐天此诗是也又如杜子美山水障歌云堂上不合生枫树怪底江山起烟雾又斫却月中桂清光应更多韩子苍衡岳图云故人来自天柱峯手持石廪与祝融两山坡陀几百里安得置之行李中此又是用东坡所谓我持此石归袖中有东海之意杜牧之云我欲东召龙伯公上天揭取北斗柄蓬莱顶上斡海水水尽见底看海空李贺云女娲鍊石补天处石破天惊逗秋雨此语皆惊人者也柳子厚苏东坡云李杜之后诗人继出虽有逺韵而才不逮意独韦应物柳子厚发秾纤于简古寄至味于淡泊非余子所及也刘后村云子厚才髙他文惟韩可对垒古律诗精妙韩不及也诗辨云子厚深得骚体渔父词渔翁夜傍西岩宿晓汲清湘然楚竹烟销日出不见人欸乃一声山水緑回看天际下中流岩上无心云相逐东坡云诗以奇趣为宗反常合道为趣熟味此诗有奇趣然其末两句虽不必亦可也附元次山欸乃曲千里枫林烟雨深无朝无暮有猿吟停桡静听曲中意好是云山韶濩音零陵郡北湘水东浯溪形胜满湘中溪口石颠堪自逸谁人能伴作渔翁黄山谷云元次山欸乃曲欸乃乃湘中节歌声也元次山集音注亦同云棹船之声洪驹父诗话谓欸乃遂反其音而读之则是不曾看元次山集及不闻山谷此语而妄为之音耳江雪千山鸟飞絶万径人踪灭孤舟蓑笠翁独钓寒江雪洪驹父诗话云东坡言郑谷雪诗特村学中语子厚此诗信有格也哉殆天所赋不可及也附郑谷雪诗乱飘僧舍茶烟湿宻洒歌楼酒力微江上晚来堪画处渔人披得一蓑归石林诗话云诗禁体物语此学诗者类能言之郑谷此诗非不去体物语而气格如此之卑东坡所以谓其特村学中语也酬王二十舍人雪中见寄三日柴门拥不开阶除平满白皑皑今朝踏作琼瑶迹为有诗从凤沼来漫叟诗话云诗中有一字人以私意窜易遂失古人一篇之意此诗从字今或改作仙字殊失诗题见寄之意晨诣超师院读禅经眞源了无取妄迹世所逐微言冀可冥缮性何由熟道人庭宇静苔色连深竹日出雾露余青松如膏沐澹然离言説悟悦心自足诗眼云子厚诗尤深难识前贤亦未推重自老坡发明其妙学者方渐知之余尝问人云柳诗何好答曰大抵皆好又问君爱何处答曰无不爱者便知不晓矣识文章者当如禅家有悟门夫法门百千差别直须先悟得一处乃可通其他妙处向日读子厚晨诣超师院诗一段至诚洁清之意参然在前其首四句盖谓眞妄以尽佛理言行以尽熏修此外亦无词矣道人庭宇静苔色连深竹又逺过竹径通幽处禅房花木深之语日出雾露余青松如膏沐余家旧有大松偶见露洗而雾披眞如洗沐未干染以翠色然后知此语能传造化之妙至末句则又言因指而见月遗经而得道于是终焉其本末立意遣词可谓曲尽其妙毫发无遗恨者也南㵎秋气集南㵎独游亭午时回风一萧瑟林影久参差始至若有得稍深遂忘疲羁禽响幽谷寒藻舞沦漪去国魂已游怀人泪空垂孤生易为感失路少所宜索寞竞何事徘徊只自知谁为后来者当与此心期东坡云柳仪曹此诗忧中有乐乐中有忧盖絶妙古今矣然老杜云王侯与蝼蚁同尽随丘墟仪曹又何忧之深也王摩诘东坡云味摩诘之诗诗中有画观摩诘之画画中有诗后湖集云摩诘之诗造语妙处至于造物相表里岂直诗中有昼哉观其诗知其蝉蜕尘埃之中蜉蝣万物之表也后山诗话云王右丞诗学于陶渊明得其自在处送元二使安西渭城朝雨裛轻尘客舍青青柳色新劝君更尽一杯酒西出阳关无故人东坡云旧传阳关三叠然今世歌者每句再叠而已盖通一首言之是四叠皆非是或每句三唱以应三叠之説则丛然无复节奏余在密州有文勋长官以事至密自云得古本阳关其声宛转悽断不类乃知唐本三叠盖如此及在黄州偶读乐天对酒诗云相逢且莫推辞酒听唱阳关第四声注云第四声劝君更尽一杯酒以此验之若一句再叠则此句为第五声今为第四声则一句不叠审矣复斋漫录云送元二絶句李伯时取以为画谓之阳关图予尝以为失按汉书阳关去长安二千五百里唐人送客出都门三十里特是渭城耳今有渭城馆在焉据其所画当谓之渭城图可也山谷题此图云渭城柳色关何事自是离人作许悲味此诗则谓之渭城图可也南山遣兴中岁颇好道晚家南山陲兴来每独往胜事空自知行到水穷处坐看云起时偶然值邻叟谈笑无还期山谷老人云余顷年登山临水未尝不读王摩诘诗顾知此老胷次定有泉石膏肓之疾赵章泉诗法云王摩诘有诗云行到水穷处坐看云起时杜少陵有云水流心不竞云在意俱迟知诗者于此不可以无语或以小诗复之曰水穷云起初无意云在水流终有心傥若不将无有判浑然谁会伯牙琴公曰此所谓可与言诗者矣附杜子美江亭坦腹江亭暖长吟野望时水流心不竞云在意俱迟寂寂春将晚欣欣物自私故乡归未得排闷强裁诗辋川六言桃红复含宿雨柳绿更带朝烟花落家童未扫鸟啼山客犹眠胡苕溪云每哦此句令人坐想辋川春日之胜此老傲睨闲适于其闲也秦太虚云余为汝南学官得疾卧直舍髙符仲擕辋川图示余曰閲此可以愈疾余本江海人得图喜甚即使二儿从旁引之閲于枕上恍然若与摩诘入辋川度华子冈经孟城坳憩辋口庄泊文杏馆上斤竹岭并朩兰柴絶茱萸沜蹑槐陌窥鹿柴返于南北垞航欹湖戏柳浪濯栾家濑酌金屑泉过白石滩停竹里馆转辛夷坞抵漆园幅巾杖屦棊奕茗飮或赋诗自娱忘其身之匏系于汝南也数日疾良愈附王缙别辋川山月晓仍在林风凉不絶殷勤如有情惆怅令人别胡苕溪云余旧见邮亭壁间题此诗亦有佳思不知何人诗后读王维集乃王缙别辋川别业诗附在集中秋雨辋川庄作积雨空林烟火迟蒸梨炊黍饷东菑漠漠水田飞白鹭阴阴夏木啭黄鹂山中习静观朝槿松下清斋折露葵野老与人争席罢海鸥何事更相疑石林诗话云诗下双字极难须是七言五言之间除去五字三字外精神兴致全见于两言方为工妙唐人谓水田飞白鹭夏朩啭黄鹂为李嘉祐诗摩诘窃取之非也此两句好处正在添漠漠隂隂四字此乃摩诘为嘉祐㸃化以自见其妙如李光弼将郭子仪军一号令之精采数倍不然嘉祐本句但是咏景耳人皆可到要之当使如老杜无边落朩萧萧下不尽长江滚滚来与江天漠漠鸟飞去风雨时时龙一吟等句乃为超絶近世王荆公有云新霜浦溆緜緜白薄晚林峦往往青与苏子瞻云浥浥香炉初泛夜离离花影欲摇春此可以追配前作也李希声诗话云唐人诗流传讹谬有一诗传为两人者如漠漠水田飞白鹭阴阴夏朩啭黄鹂既曰王维又曰李嘉祐以全篇攷之摩诘诗也雪浪斋日记云古人下连緜字不虚发如老杜野日荒荒白江流泯泯清退之云月吐窗囧囧皆造微入妙山中荆溪白石出天寒红叶稀山路元无雨空翠湿人衣东坡云此摩诘之诗所谓诗中有画者或云非摩诘诗好事者以补其遗耳山中送别山中相送罢日暮掩柴扉春草年年绿王孙归不归胡苕溪云王维送别诗盖用楚辞王孙游兮不归春草生兮萋萋此善用事也旧记一小诗不知谁作今附于左附诗杨柳青青着地垂杨花漫漫搅天飞柳条折尽花飞尽借问行人归不归胡苕溪云此诗不知谁作其意与前诗略相似其用事则未尽善也盖古乐府有折杨柳云曲成攀折处惟言久别离又云攀折思为赠心期别路长又云曲中别无意併是为相思皆言折杨柳以寄相思之意不言其归也书事轻隂阁小雨深院昼慵开坐看苍苔色欲上人衣来禁脔云此诗含不尽之意子由谓之不带声色者也王荆公亦有絶句诗意颇相类附荆公絶句若耶溪上踏莓苔兴尽张帆载酒回汀草岸花浑不见青山无数逐人来闻逆贼凝碧池作乐万户伤心生野烟百官何日再朝天秋槐叶落空宫里凝碧池边奏管絃按安禄山之叛悉搜乐工诣洛阳宴羣臣于凝碧池盛奏乐舞乐工雷海清悲愤掷乐器于地西向恸哭时王维闻有凝碧之宴作此诗深寓悽愤之意后肃宗还京凡从伪者以三等定罪王维与焉帝在蜀时维此诗流传上闻帝怜之因宥其罪诗林广记巻五诗林广记卷六钦定四库全书诗林广记巻六宋蔡正孙编李义山王荆公云唐人知学老杜而得其籓篱者惟义山一人而已古今诗话云杨大年钱文僖晏元献刘子仪为诗皆宗义山号西崑体后进效之多窃取义山诗句尝内宴优人有为义山者衣服败裂告人曰吾为诸舘职挦撦至此闻者大噱冷斋夜话云诗到义山谓之文章一厄以其用事僻澁时称西崑体然荆公晩年亦或喜之诗眼云李义山诗世人但称其巧丽至与温庭筠齐名盖俗学秪见其皮肤其高情逺意皆不识也蔡寛夫云义山诗信有过人处若其用事深僻语工而意不及自是其短世人反以为竒而效之故崑体之弊适重其失云锦瑟锦瑟无端五十絃一絃一柱思华年庄生晓梦迷蝴蝶望帝春心托杜䳌沧海月明珠有泪蓝田日暖玉生烟此情可待成追忆只是当时已惘然山谷云余读此诗殊不晓其意后以问东坡东坡云此出古今乐志云锦瑟之为器也其絃五十其柱如之其声也适怨清和按李诗庄生晓梦迷蝴蝶适也望帝春心托杜䳌怨也沧海月明珠有泪清也蓝田日煖玉生烟和也一篇之中曲尽其意史称其瑰迈竒古信然刘寛父诗话谓锦瑟乃当时贵人爱姬之名义山因以寓意非也对雪旋扑珠帘过粉墙轻于栁絮重于霜已随江令夸琼树又入卢家妬玉堂侵夜可能争桂魄忍寒应欲试梅粧闗河冻合东西路肠断斑骓送陆郎蔡载集云荆公尝与伯氏大启在钟山对雪举唐人咏雪数十篇要之穷极变态无如退之大抵唐人诗尚工巧失之气格不高有如鸟向有香花里宿人从无影月中归若状一时佳处如江上晩来堪畵处渔人披得一簑归道孤寂之意如夜静惟闻折竹声其好用事则如李义山云已随江令夸琼树又入卢家妬玉堂又云欲舞定随曹植马有情应㸃谢荘衣至于老杜则不然其霏霏向日薄脉脉去人遥等句便觉超出人意唐人咏雪好用琼瑶鹅鹳梅花栁絮重疉工巧所以觉少陵超迈也贾生旦室求贤访逐臣贾生才调更无伦可怜半夜虚前席不问苍生问鬼神艺苑雌黄云文人用故事有直用其事者有反其意而用之者王元之谪守黄冈谢表云宣室鬼神之问岂望生还茂陵封禅之书惟期死报此一聫毎为人所称道然皆直用贾谊相如事耳如义山林和靖之诗则虽説贾谊相如然反其意而用之矣自非学力髙迈超越寻常拘挛之见不规规然蹈袭前人陈迹者何以臻此马子才有句云可怜一觉登天梦不梦商岩梦邓郎用此意也附林和靖书夀堂壁湖外青山对结庐坟前脩竹亦萧踈茂陵他日求遗藁犹喜曾无封禅书汉司马相如既病免居茂陵天子曰相如病甚可往悉取其书使者往而相如死其妻曰长卿未死时有书一巻遗言曰我死有使者来求书可与奏之乃遗札言封禅事也胡苕溪云艺苑以元之直用贾谊相如事不若二诗反用之然元之是谢表须是直用其事以明臣子之心非若作诗可以反用此语殊非通论也马嵬驿海外徒闻更九州他生未卜此生休空闻虎旅鸣宵柝无复鸡人报晓筹此日六军同驻马当时七夕笑牵牛如何四纪为天子不及卢家有莫愁诗眼云文章贵衆中杰出如同赋一事工拙尤易见马嵬驿唐诗甚多如刘梦得緑野扶风道一篇人颇诵之其浅近乃儿童所能义山此诗海外徒闻更九州他生未卜此生休语既清切高雅故不用愁怨堕泪等字而闻者为之深悲空闻虎旅鸣宵柝无复鸡人报晓筹如亲扈明皇写出当时物色意味也此日六军同驻马当时七夕笑牵牛益竒胡苕溪云李义山诗杨大年诸公皆深喜之然浅近者亦多如何四纪为天子不及卢家有莫愁似此等语庸非浅近者乎宫词珠箔轻明拂玉墀披香新殿鬬腰肢不须看尽鱼龙戯终遣君王怒偃师谈苑云余知制诰日与余恕同考试因共读义山诗酷爱此絶击节称叹曰古人措辞寓意如此深妙令人感慨不已九日谒令狐绹不见曽共山公把酒巵霜天白菊遶阶墀十年泉下无消息九日樽前有所思不学汉臣栽苜蓿空教楚客咏江蓠郎君官贵施行马东阁无因再得窥渔隠丛话云古今诗话载李商隠依令狐楚以牋奏受知后其子绹有韦平之拜浸踈商隠重阳日商隠造其㕔事题此诗绹覩之慙恨扃锁此㕔终身不处唐史本传云令狐楚竒其文使与诸子游楚徙天平宣武皆表署巡官后从王茂元之辟其子绹以为忘家恩放利偷合谢不通绹当国商隠归穷绹憾不置则商隠此诗必此时作也若古今诗话所载其言殊无据余故以本传证之但绹父名楚而商隠又受知于楚诗中有楚客之语题于㕔事更不避其家讳何邪东坡九日云闻道郎君闭东阁且容小子上南楼又云南屏老宿闲相过东阁郎君懒重寻皆用商隠语也月桂莫羡仙家有上真仙家暂谪亦千春月中桂树髙多少试问西河斫桂人艺苑雌黄云按酉阳杂爼云旧传月中有桂树高五百丈下有一人常斫之树创随合人姓吴名刚西河人学仙有过谪令伐树缃素杂记尝论吴生斫树事引李贺箜篌引云吴质不眠倚桂树李贺谓之吴质段成式谓之吴刚未详其义也登乐游原向晩意不适驱车登古原夕阳无限好只是近黄昏杨诚斋云义山此诗盖忧唐之衰也愚谓明道程先生禊饮诗末句是用此意翻一转语今附于左附程明道修禊事盛集兰亭旧风流洛社今坐中无俗客水曲有清音香篆来还去花枝泛复沉未湏愁日暮天际是轻隂杨龟山云东坡诗只是讥诮朝廷殊无温纯笃厚之意人故得而罪之若是伯淳诗闻者自然感动因举伯淳和温公诸人禊饮诗云未湏愁日暮天际是轻隂何其温厚也王仲初欧阳公云建词多言唐宫中事羣书所阙纪者往往见于其诗皆摭实非凿空语唐王建宫词旧䟦云建工为乐府歌行思逺格幽宫词凡百絶天下传播效此体者虽有数家建为之祖宫词鱼藻宫中锁翠娥先皇行处不曽过如今池底休铺锦菱角鸡头积渐多西清诗话云事见承诏録文宗论徳宗奢靡云闻得禁中老宫人毎引流泉先于池底铺锦则知建诗皆摭实非凿空语也宫词树头树底覔残红一片西飞一片东自是桃花贪结子错教人恨五更风陈辅之诗话云王建宫词王荆公独爱此一絶谓其意味深婉而悠长也宫词罗衫叶叶绣重重金凤银鹅各一丛毎遍舞头分両向太平万嵗字当中乐府杂録云舞有健舞软舞字舞花舞鸟舞字舞者以舞人亚身于地布成字也故建有太平万嵗字当中之句宫词御厨不食索时新毎见花开即苦春白日卧多娇似病隔帘教唤女医人渔隠丛话云花蕊夫人词与王建此宫词纪事虽异造语颇同花蕊之词尤工建为不及也今附于左附花蕊夫人宫词厨船进食簇时新侍宴无非列近臣日午殿头宣索脍隔花催唤打鱼人宫词银烛秋光冷画屏轻罗小扇扑流萤天阶夜色凉如水卧看牵牛织女星右杜牧之词泪满罗巾梦不成夜深前殿按歌声红颜未老恩先断斜倚熏笼坐到明右白乐天词宝仗平明金殿开暂将纨扇共徘徊玉颜不及寒鸦色犹带昭阳日影来右王昌龄词苕溪丛话云余閲王建宫词选其佳者亦自少得只世所脍炙者数词耳其间杂以他人之词如前数词是也解王守澄先朝行坐镇相随今上春宫见长时脱下御衣偏得着进来龙马毎教骑尝承密㫖还家少独奏邉情出殿迟不是当家频向説九重争遣外人知唐王建宫词旧䟦云王建太和中为陜州司马与韩愈张籍同时初为渭南尉与宦者王守澄有宗人之分因过饮以相讥戯守澄深憾之曰吾弟所作宫词禁掖深邃何以知之将奏劾建因作诗以解之事遂寝望夫石望夫处江悠悠化为石不回头山头日日风复雨行人归来石应语复斋漫録云陈无已诗话云望夫石在处有之古今诗人惟用一律黄叔达以顾况为第一云山头日日风复雨行人归来石应语语意皆工江南望夫石毎过其下不风即雨疑况得句处也余家有王建集载望夫石诗乃知非况作岂无已叔达偶忘之邪苕溪渔隠谓荆公选唐百家诗亦以此列建诗中则无已叔逹之误无疑矣附刘禹钖望夫石终日望夫夫不归化为孤石苦相思望来已是几千载只似当年初望时复斋漫録云陈无已谓望夫石诗语古今一律惟禹钖云望来巳是几千载只似当年初望时语拙而意工愚谓郭功父一诗亦善于形容今附于左附郭功父望夫石杜䳌啼血春林碧妾有离愁思今昔上尽髙山第一峯目乱魂飞化为石化为石可奈何泪悬白露衣薜萝千古万古望夫恨一江秋水寒蝉多汉家天子㸃征役良人荷戈归不得此身未老将何从不似山头化为石愚按此石在处有之世俗相传以为其夫出役妻登其山望之遂僵为石郭诗正是模写此意也唐昌观玉蘂花一树笼𩮰玉刻成飘廊㸃地色轻轻女冠夜覔香来处惟见堦前碎月明髙斋诗话云今玚花即玉蘂花也王介甫以之比玚盖玚玉名取其白耳黄鲁直又更其名为山矾谓可以染也庐陵叚谦叔多闻士也其家所藏异书古刻至多有杨汝士与白二十二帖云唐昌玉蘂以少故贵自来江南山山有之土人取以供染事不甚惜也则知玚花之为玉蘂无疑矣傅子容见此帖乃作絶句云附傅子容絶句比玚更矾总未佳要须博物似张华因观异代前贤帖知是唐昌玉蘂花胡苕溪云唐昌观玉蘂鹤林寺杜䳌二花在唐时为盛名闻天下玉蘂花尤有词人赋咏唐百家诗选载王建诗剧谈録中上都安业坊唐昌观旧有玉蘂花甚繁毎发若瑶林琼树元和中春物方盛车马寻翫者相继忽一日有女子年可十七八衣绣緑衣乗马峩髻䨇鬟无簮珥之餙容色婉约逈出于衆从以二女冠三小㒒既下马以白角扇障面直造花所伫立良乆令小僮取花数枝而出将乗马回谓女冠曰曩有玉峯之约自此可以行矣时观者如堵皆见举辔百歩有轻风拥尘随之而去湏臾尘灭望之已在半天方悟神仙之游刘梦得亦有诗云附刘禹钖玉蘂玉女来看玉树花异香先引七云车攀枝弄雪时囬首惊怪人间日易斜附张籍唐昌观玉蘂九色云中紫凤车寻仙来到洞仙家飞轮回处无踪迹惟见斑斑满地花按右二诗其用事皆本前説以为神仙之游故附焉附白乐天集贤院玉蘂芳意将䦨风又吹白云辞叶雪辞枝集贤雠校无闲日落尽瑶华尚不知附黄鲁直戯咏高节亭山矾花北岭山矾取次开清风正用此时来平生习气难料理爱着幽香未拟回山谷诗序云江南野中有一种小白花朩高数尺春开极香野人谓之郧花王荆公尝欲作诗而陋其名予请名曰山矾野人採之以染黄不借矾而成色故名山矾海岸孤絶处弥陀山译者以谓小白花予疑即此花尔不然何以观音老人端坐不去耶杜牧之本传云杜牧于诗情致豪迈号为小杜以别杜甫刘后村云杜牧佳句自多于唐律中常寓少拗峭以矫时弊赤壁折㦸沉沙铁未销自将磨洗騐前朝东风不与周郎便铜雀春深锁二桥许彦周诗话云此诗意谓赤壁不能纵火即为曹公夺二桥置之铜雀台中也孙氏覇业系此一举社稷存亡生灵涂炭都不问只恐捉了二桥可见措大不识好恶二桥汉太尉桥𤣥二女孙䇿纳大桥如夫人以小桥嫁周瑜铜雀䑓乃曹操宠妾所居徐栢山云二桥事自见于战皖城之日非赤壁时事也牧之用事多不审观者考之题乌江亭胜败兵家事不期包羞忍耻是男儿江东子弟多才俊巻土重来未可知胡苕溪云牧之题咏好异于人如赤壁云东风不与周郎便铜雀春深锁二桥题四皓庙云南军不袒左邉袖四皓安刘是灭刘皆反説其事至题乌江亭则好异而叛于理项氏以八千人渡江败之余无一还者其失人心为甚谁肯复附之其不能巻土重来决矣后村云吕温云天下起兵诛董卓长沙义士㝡先来与杜牧江东子弟多才俊巻土重来未可知皆可以倡东南勇敢之气叠山云衆言项羽有速亡之罪牧之独言项羽有可兴之机亦死中求活意也附王介甫题乌江亭百战疲劳壮士哀中原一败势难回江东子弟今虽在肯为君王巻土来荆公此诗正为牧之説也盖牧之之诗好异于人其间有不顾理处宫词监宫引出暂开门随例虽朝不是恩银钥却收金锁合月明花落又黄昏胡苕溪云此词絶句极佳意在言外而幽怨之情自见不待明言之也诗贵如此若使一览而意尽何足道哉九日齐山江涵秋影鴈初飞与客携壶上翠微尘世难逢开口笑菊花湏揷满头归但将酩酊酬佳节不用登临怨落晖古往今来只如此牛山何必泪沾衣列子云齐景公逰于牛山北临其国城而流涕曰羙哉国乎若何谪去此国而死乎使古无死者寡人将去斯而何之史孔梁丘据从之泣晏子独笑于傍曰吾君方将被蓑笠而立乎畎亩之中惟事之恤何暇念死乎景公慙焉怅别自恨寻芳到已迟往年曽见未开时如今风摆花狼借緑叶成隂子满枝丽情集云唐太和末杜牧自侍御史出佐沈传师宣城幕雅闻湖州为浙西名郡风物妍好且多丽色往游之时刺史崔公亦牧之素所厚者颇谕其意凡籍之名妓悉为致之牧殊不惬所望使君复候其意牧曰愿得张水戯使州人毕观之俟其云合牧当间行寓目兾或有閲焉使君大喜如其言至日两岸观者如堵迨暮竟无所得将罢忽有里姥引髽髻女年才十余嵗牧熟视之曰此真国色也因使语其姥将致舟中姥女皆懽牧曰且不即纳当为后期吾十年必为此郡若不来乃从所适因以重币结之大中三年牧移授湖州刺史比至郡则前十四年所约之姝已从人三载而生二子矣牧即政之夕亟使召之女母虑其见夺也因携幼以诣之牧诘其母曰曩既许我矣何为适人母拜曰向约十年不来而后嫁嫁已三年矣牧俛首曰辞也直强之不祥乃礼而遣之因为怅别诗云附田画诗弟病兄孤失所宜当时书语㝡堪悲岂圗乞得南州牧却恨寻春去较迟此诗正以讥牧之放肆之过也遣懐落魄江湖载酒行楚腰膓断掌中轻十年一觉扬州梦赢得青楼薄倖名胡苕溪渔隠丛话云余甞疑此诗必有所谓而作因閲芝田録有云牛僧孺帅维扬时牧之在幕中多微服逸游于外公闻之乃以街子数軰潜随牧之以防不虞后牧之以拾遗召临别公因以纵逸为戒牧之始犹讳之公乃命取一箧以示皆街子軰报帖云杜书记平善乃大感服方知牧之此诗言当日逸游之事耳李司徒席上华堂今日绮筵开谁唤分司御史来忽发狂言惊四座三行红粉一时回古今诗话云牧之为御史分司洛阳时李司徒罢镇闲居声妓为当时第一一日开筵朝士臻赴以杜尝持宪不敢邀饮杜讽坐客达意愿预斯㑹李驰书杜闻命遽来㑹中有女妓百余皆絶色殊艺杜独坐南行瞪目注视满引三巵问李曰闻有紫云者孰是李指示之杜凝睇良乆曰名不虚得宜以见惠李俯首而笑诸妓亦皆回首破颜又自引三爵朗吟而起东坡闻李公择饮传国博家大醉有诗遗之即用此事也附东坡寄李公择不肯惺惺骑马回玉山知为玉人頽紫云有语君知否莫唤分司御史来絶句清时有味是无能闲爱孤云静爱僧乞得一麾江海去乐游原上望昭陵石林诗话云此盖不满于当时故末有昭陵之句江辅之谪官累年后知䖍州谢表有云清时有味白首无能蔡持正为御史乃引牧诗为证以为有怨望之意遂复罢去山谷云牧之此诗谓爱闲爱静求得一麾而去也别本乃作欲把一麾非是麾之为义即汉严助所谓招之不来麾之不去之意絶句无媒径路草萧萧自古云林逺市朝公道世间惟白发贵人头上不曾饶胡苕溪云杜牧之此诗与罗邺之诗同一意今附于左附罗邺絶句芳草和烟煖更青闲门要地一时生年年㸃检人间事惟有东风不世情胡苕溪云余尝以此二絶作聫云白发惟公道春风不世情盖穷人不偶遣兴之作也华清宫长安回望绣成堆山顶干门次第开一骑红尘妃子笑无人知道荔枝来天宝遗事云贵妃嗜荔枝当时涪州致贡以马逓驰载七日七夜至京人马多毙于路百姓苦之遯斋闲览云杜牧华清宫诗尤脍炙人口据唐纪明皇以十月幸骊山至春即还宫是未尝六月在骊山也然荔枝盛暑方熟词意虽羙而失事实叠山诗话云明皇致逺物以悦妇人穷人力絶人命有所不顾如之何不亡朩兰庙弯弓征战作男儿梦里曽经与畵眉几度思归还把酒拂云堆上祝明妃程泰之演繁露云乐府有朩兰词乃女子代父征戍十年而归不受爵赏人为作诗然不着何代人独诗中有可汗大㸃兵语知其生世非隋即唐也女子能为许事其义且武在缇萦之上或者疑为寓言然白乐天题朩兰花云怪得独饶脂粉态朩兰曾作女郎来又观杜牧此诗则既有庙貌又曾作女郎则诚有其人矣异哉附乐府朩兰词促织何唧唧朩兰当户织不闻机杼声唯闻女叹息问女何所思问女何所忆女亦无所思女亦无所忆昨夜见军帖可汗大㸃兵军书十二巻巻巻有爷名阿爷无大儿朩兰无长兄愿为市鞍马从此替爷征东市买骏马西市买鞍鞯南市买辔头北市买长鞭朝辞爷娘去暮宿黄河邉不闻爷娘唤女声但闻黄河流水鸣溅溅旦辞黄河去暮至黒水头不闻爷娘唤女声但闻燕山胡骑声啾啾万里赴戎机闗山度若飞朔气传金柝寒光照铁衣将军百战死壮士十年归归来见天子天子坐明堂䇿勲十二转赐物百千强欲与朩兰赏不愿尚书郎愿驰千里足送儿还故乡爷娘闻女来出郭相扶将阿姊闻妹来当户理红粧小弟闻姊来磨刀霍霍向猪羊开我东阁门坐我西阁床脱我战时袍着我旧时裳当窓理云鬓对镜帖花黄出门看火伴火伴始惊惶同行十二年不知朩兰是女郎雄兎脚扑朔雌兎眼迷离两兎傍地走安能辨我是雄雌刘文荘乐府集云朩兰孝义女也勇不足以言之世之女子有所感激愤励或果于杀身而不能以成事者古盖有之至于去就终始皆得其道求如朩兰者鲜矣是诗辞意高古殆与其人相当隠居诗话云古乐府中朩兰诗有髙致盖世传为曹子建作似矣然其中云可汗大㸃兵汉魏时夷狄未有可汗之名不知果谁之词也刘后村云朩兰诗唐人所作也乐府中惟此诗与焦仲卿妻诗作叙事体有始有卒虽辞多质俚然有古意附后村朩兰诗出塞男儿勇还乡女子身尚能降北敌断不慕东邻张祜聫句骰子逡巡裹手拈无因得见玉纎纎但湏报道金钗堕髣髴还应露指尖麈史云张祜客淮南幙中赴宴杜牧同坐有所属意者索骰子赌酒牧微吟首聫祜应声续其次聫云赵使君将军独乗铁骢马榆溪战中金㒒姑死绥却是古来有骁将自惊今日无青史文章争㸃笔朱门歌舞笑捐躯谁知我亦轻生者不得君王丈二殳后村诗话云此杜牧之闻庆州赵纵使君与党项战死诗皇祐中侬贼犯庆州阖郡溃去惟守臣曹觐死之妻方产子弃之草间乱后访之尚然诸公哀诔惟元厚之一诗欲与杜牧并驱附于左附元厚之哀曹觐转战谯门日欲晡空拳犹自犯戈鈇身垂虎口方安坐命在鸿毛更疾唿柱下杲卿存断节袴中杵臼得遗孤空余三尺英雄气不愧山西士大夫诗林广记巻六诗林广记卷七钦定四库全书诗林广记巻七宋蔡正孙编孟东野本传云孟郊调溧阳尉有积水郊间往坐水傍徘徊赋诗而曹务多废为诗有理致㝡为韩愈所称然思苦竒澁韩退之荐士诗云有穷者孟郊受材实雄骜㝠观洞古今象外逐幽好横空盘硬语妥帖力排奡敷柔肆纡余奋勐巻海潦李翺云郊诗高处在古无上平处犹下顾沈谢朱文公云孟郊喫了饱饭思量到人不到处赠别崔纯亮食荠肠亦苦强歌声无欢出门即有碍谁谓天地寛有碍非遐方长安大道旁小人智虑险平地生太行镜破不改光兰死不改香始知君子心交乆道益彰君心与我懐离别俱廻徨譬如浸蘗泉流苦日已长忍泣目易衰忍忧形易伤项籍岂不壮贾生岂不良当其失意时涕泗各满裳古人劝加飱此飱难自强一饭九祝噎一嗟十断膓况是儿女怨怨气凌彼苍彼苍若有知白日下清霜今朝始惊唿日月空茫茫休斋云孟东野一不第而有出门即有碍谁谓天地寛之语若无所容其身者老杜虽落魄不偶而气常自若如纳纳干坤大何其壮哉白乐天亦云无事日月长不覊天地濶与郊异矣然未若邵康节云静处干坤大闲中日月长尤有味也青箱杂记云白乐天诗曰无事日月长不覊天地濶此达者之词也东野诗曰出门即有碍谁谓天地寛此褊狭者之词也蘓子由云唐人工于为诗而陋于闻道孟郊耿介之士虽天地之大无以容其身起居饮食有戚戚之忧是以卒穷以死而李翺称之以为郊诗髙处在古无上平处犹下顾沈谢至韩退之亦谈不容声甚矣唐人之不闻道也熊勿轩云东野之诗不如髙蟾下第一絶为知时守分无所怨慕斯可贵也附高蟾下第献髙侍郎天上碧桃和露种日邉红杏倚云栽芙蓉生在秋江上不向东风怨未开登第昔日龌龊不足嗟今朝旷荡恩无涯春风得意马蹄疾一日㸔尽长安花唐宋遗史云孟东野有下第诗曰弃置复弃置情如刀劒伤又再下第诗曰两度长安陌空将泪见花其后登第则志气充溢一日之间花皆㸔尽进取得失盖亦常事而东野器宇不宏至于如此何其鄙邪游华山云䑓观华岳独灵异草朩常新鲜山尽五色石水无一色泉仙酒不醉人仙芝皆延年夜闻明星舘时咏女萝弦敬兹不能寐焚柏吟道篇泛黄河谁开崑崙源流出混沌河积雨飞作风惊龙喷为波湘瑟飕飗絃越宾呜咽歌有恨不可洗虚此来经过隠居诗话云孟郊诗蹇澁穷僻琢削不暇真苦吟而成观其句法格力可见矣审交种树湏择地恶土变朩根结交若失人中道生谤言君子芳桂性春浓寒更繁小人槿花心朝在夕不存莫蹑冬氷坚中有潜浪翻惟当金石交可与贤达论韩退之撰栁子厚墓志云呜唿士穷乃见节义今夫平居里巷相慕悦酒食游戯相徴逐诩诩强笑语以相取下握手出肺腑相示指天日涕泣誓生死不相背负真若可信一旦临小利害仅如毛发比反眼若不相识落陷穽不一引手捄反挤之又下石焉者皆是也此宜禽兽夷狄所不忍为而其人自视以为得计愚谓读东野之诗味退之之语则世之定交者不可以不审矣贾浪仙唐书云贾岛字浪仙初为浮屠名无本来东都时洛阳令禁僧徒不得出岛为诗自伤韩愈怜之因教其为文遂去浮屠举进士当其苦吟虽逢值公卿贵人皆不之觉也欧阳公云岛尝为衲子故枯寂气味形之于诗句中司空圗云浪仙诚有警句视其全篇意思殊晦渡桒干客舍并州三十霜归心日夜忆咸阳无端更渡桒干水却指并州是故乡冷斋夜话云贾岛诗有影略句韩退之喜之此诗是也岛又有赴长江道中诗亦是此意谢疉山云非东西南北之人不能到此赴长江道中䇿杖离山驿逢人问梓州长江那可到行客替生愁古今诗话云郑谷有咏落叶诗云返蚁难寻穴归禽易见窠满廊僧不厌一箇俗嫌多未甞及彫零飘坠之意人一见之自然知为落叶亦影略句法也题裴晋公第破却千家作一池不栽桃李种蔷薇蔷薇花落秋风起荆棘满庭君始知闻见録云裴晋公度初立第于街西兴化里凿池种竹起台榭贾岛方下第或以为执政恶之故不在选乃怨愤题此诗云题李欵幽居闲居少邻并草迳入荒村鸟宿池邉树僧敲月下门过桥分野色移石动云根暂去还来此幽期不负言刘公佳话云岛初赴举京师一日于驴上得句云鸟宿池邉树僧敲月下门始欲着推字又欲着敲字炼之未定遂于驴上吟哦时时引手作推敲之势观者讶之时韩愈吏部权京兆岛不觉冲至第三节尚为手势未已为左右拥至尹前岛具对所得诗句推字与敲字未定神游象外不知回避韩立马良久曰作敲字佳遂与并辔而归留连论诗与为布衣之交有诗赠之自此名着下第下第唯空囊如何住帝乡杏园啼百舌谁醉在花傍泪落故山逺病来春草长知音逢岂易孤棹负三湘笔谈云诗有蜂腰体如贾岛下第诗是也盖颔聨亦无对偶然是十字叙一事而意贯上二句又颈聨方对偶分明谓之蜂腰格言若已断而复续也过海聨句沙鸟浮还没山云断复连棹穿波底月船压水中天今是堂手録云髙丽使过海有诗云沙鸟浮还没山云断复连时岛诈为稍人聨下句丽使嘉叹乆之不复言诗矣自註二句三年得一吟䨇泪流知音如不赏归卧故山秋隠居诗话云人岂不自知及自爱其文章乃更大谬何邪贾岛有诗一聨云独行潭底影𢾗息树邉身乃自注一絶于其下不知此二句有何难道至于三年始成而一吟下泪也杨衡亦自爱其句云一一鹤声飞上天尤可笑也哭柏嵒和尚苔覆石床新吾师占几春写留行道影焚却坐禅身塔院闗松雪房门锁隙尘自嫌䨇泪下不是觧空人六一居士诗话云贾岛哭柏嵒禅师诗云冩留行道影焚却坐禅身时人谓之烧杀和尚真可笑也诗林广记巻七诗林广记卷八钦定四库全书诗林广记巻八宋蔡正孙编孟襄阳皮日休云明皇世章句之风大得建安体论者推李翰林杜工部为尤介其间而能不愧者惟吾乡之孟先生也先生之道遇景入类不钩竒抉异令龌龊束人口者涵涵然有平大之兴若公输氏当巧而不用者也北齐羙萧懿芙蓉露下落杨栁月中疎先生有微云淡河汉踈雨滴梧桐乐府羙王融残日霁沙屿清风动甘泉先生则有气蒸云梦泽波撼岳阳城谢眺之诗句精者露湿寒塘草月映清淮流先生则有荷风送香气竹露滴清声此与古人争胜于毫釐也称是者衆不可悉数呜唿先生之道复可言邪谓乎贫则天爵于身谓乎死则不朽于文为士之道亦以至矣先生襄阳人也日休襄阳人既慕其名观其貌盖思文王则嗜昌歜思仲尼则师有若吾于先生见之矣杜甫云吾怜孟浩然短褐即长夜赋诗何必多往往凌鲍谢又云复忆襄阳孟浩然新诗句句尽堪传嵗暮归南山北阙休上书南山归敝庐不才明主弃多病故人踈白髪催年老青阳逼嵗除永懐愁不寐松月夜窓虚隠居诗话云孟浩然为王维所知维待诏金銮殿召之商确风雅适明皇驾至孟浩然仓皇伏床下维不敢隠而以直奏明皇曰朕闻此人乆矣因召见使进所业浩然诵此诗明皇曰朕未尝弃人卿自不求仕何诬之甚也因命放归南山世传如此而摭言诸书载之尤详且浩然布衣䦨入宫禁又犯行在所而止于放归明皇寛假之亦至矣乌在以一弃字而议罪乎漫叟诗话云孟浩然诗云不才明主弃多病故人踈唐𤣥宗闻之曰卿自弃朕朕何弃卿又孟贯诗云不伐有巢树多移无主花周世宗闻之曰朕伐叛弔民何谓有巢无主二子正坐诗穷可谓转喉触讳者也宿叶师山房期丁凤进士不至夕阳度西岭羣壑倐已暝松月生夜凉石泉满清聼樵人归欲尽烟鸟栖初定之子期不来携琴候萝径吕氏童䝉训云浩然诗云挂席几千里名山都未逢泊舟浔阳郭始见香炉峯但详㸔此等语自然髙逺如此诗亦可以为髙逺者也后山诗话云东坡谓浩然诗韵髙而才短如造内法酒手而无材料耳临洞庭湖八月湖水平涵虚混太清气蒸云梦泽波撼岳阳城欲济无舟楫端居耻圣明坐观垂钓者空有羡鱼情西清诗话云洞庭天下壮观骚人墨客题者衆矣终未若气蒸云梦泽波撼岳阳城气象雄张旷然如在目前附许棠过洞庭湖惊波常不定半日鬓堪斑四顾疑无地中流忽有山鸟飞应畏堕帆逺却如闲渔父时相引行歌浩渺间前軰谓岳阳洞庭诸诗见称于世者非一如刘文房云叠浪浮元气中流没太阳僧可明云水涵天影濶山接地形髙亦皆佳作终未若杜工部吴楚东南坼干坤日夜浮之句为絶唱也余话见杜子羙登岳阳楼诗夜归鹿门寺歌山寺鸣钟昼巳昏渔梁渡头争渡喧人随沙岸向江村余亦乗舟归鹿门鹿门月照开烟树忽到龎公栖隠处岩扉松径长寂寥惟有幽人自来去胡苕溪云浩然夜归鹿门歌云山寺鸣钟昼已昏渔梁渡头争渡喧不若岑参巴南舟中即事诗云渡口欲黄昏归人争渡喧一聨语简而意尽优于孟也附岑参巴南舟中即事渡口欲黄昏归人争渡喧近钟清野寺逺火㸃江村见鴈思乡信闻猿积泪痕孤舟万里夜秋月不堪论裴司功员司士见寻府僚能枉驾家醖复新开落日池上酌清风松下来厨人具鸡黍稚子摘杨梅谁道山翁醉犹能骑马囬诗体云诗有借对字如孟浩然厨人具鸡黍稚子摘杨梅是借杨对鸡又如太白水舂云母碓风扫石楠花是借楠对母又如竹叶于人既无分菊花从此不湏开竹叶谓酒借对菊花此皆借对体也访天台挂席东南望青山水国遥舳舻争利渉来往接风潮问我今何适天台访石桥坐㸔霞色晩疑是赤城标诗体云此律诗首尾不对者盛唐诸公有此体如孟浩然此诗是也又李太白牛渚西江夜之篇皆文从字顺音韵铿锵八句皆无对偶附李太白夜泊牛渚懐古牛渚西江夜青天无片云登舟望秋月空忆谢将军余亦能髙咏斯人不可闻明朝挂帆席枫叶落纷纷附山谷题浩然画像先生少也隠鹿门爽气洗尽尘埃昏赋诗真可凌鲍谢短褐岂愧公卿尊故人私邀伴禁直诵诗不顾龙鳞逆风云感㑹虽有时顾此定知无枉尺襄江渺渺泛清流梅残臈月年年愁先生一往经几秋后来谁复钓槎头胡苕溪云山谷题此诗浩然平生出处事迹悉能道尽乃诗中传也卢玉川晦庵云诗湏要句法浑成如玉川子軰句雄险怪亦自有浑成底气象学林新编云玉川子诗虽豪放然太险怪而不循诗家法度孙樵与王霖书云玉川子月蚀诗韩文公进学解莫不㧞地倚天句句欲活读之真如赤手捕长蛟不施控勒骑生马急急不得暇莫可捉搦有所思当时我醉羙人家羙人颜色娇如花今日羙人弃我去青楼朱箔天之涯娟娟姮娥月三五二八圎又缺翠眉蝉鬓生别离一望一见心断絶心断絶几千里梦中醉卧巫山云觉来泪滴湘江水湘江两岸花朩深羙人不见愁人心含愁更奏绿绮琴调高絃絶无知音羙人兮羙人不知为暮雨兮为朝云相思一夜梅花发忽到窓前疑是君雪浪斋日记云玉川子诗读者易解识者当自知之萧才子宅问荅诗如庄子寓言髙僧对襌机惟有所思一篇语似不类疑他人所作然飘逸可喜山中饥食松花渇饮泉偶从山下过山前阳坡草软厚如织因与鹿麛相对眠胡苕溪云卢仝山中絶句云阳坡草软厚如织因与鹿麛相对眠王介甫止用五字道尽两句云眠分黄犊草岂不简而妙乎附王介甫小舫爱此江邉好留连至日斜眠分黄犊草坐占白鸥沙集脔云沙草则衆人所谓水邉林下之物所与之游处者牛羊鸥鸟尔而荆公造而为眠分黄犊草坐占白鸥沙之语其笔力髙妙殆若天成示添丁春风苦不仁唿逐马蹄行人家瘴气却怜我入我憔悴骨中为生涯数日不食强起行何忍索我抱㸔满树花不知四体正困惫泥人啼哭声呀呀忽来案上翻墨汁涂抹诗书如老鸦父怜母惜掴不得却生痴笑令人嗟宿舂连晓不成米日髙始进一椀茶气力龙钟头欲白凭仗添丁莫恼爷后村诗话云唐人多传卢仝因留王涯第中遂预甘露之祸仝老无髪阉人于脑后加钉焉人以为添丁之䜟或言好事者为之仝处士于人无怨何为有此谤然平时切齿元和逆党月蚀一诗脍炙人口意者羣阉以此害之走笔谢孟谏议寄新茶日高丈五睡正浓军将叩门惊周公口云谏议送书信白绢斜封三道印开缄宛见谏议面手阅月团三百片闻道新年入山里蛰虫惊动春风起天子湏尝阳羡茶百草不敢先开花仁风暗结珠蓓藟先春抽出黄金芽摘鲜焙芳旋封裹至精至好且不奢至尊之余合王公何事便到山人家柴门反闗无俗客纱㡌笼头自煎喫碧云引风吹不断白花浮光凝椀面一椀喉吻润两椀破孤闷三椀搜枯膓惟有文字五千巻四椀发轻汗平生不平事尽向毛孔散五椀肌骨清六椀通仙灵七椀喫不得也唯觉两腋习习清风生蓬莱山在何处玉川子乗此清风欲归去山上羣仙司下土地位清高隔风雨安得知百万亿苍生命堕颠崖受辛苦便为谏议问苍生到头合得蘓息否艺苑雌黄云玉川子有谢孟諌议恵茶歌范希文亦有鬬茶歌此二篇皆佳作也殆未可以优劣论然玉川歌云至尊之余合王公何事便到山人家而希文云北苑将期献天子林下雄豪先鬬羙若论先后之序则玉川之言差胜虽然如希文肯不知上下之分者哉亦各赋一时之事耳附范希文和章岷从事鬬茶歌年年春自东南来建溪先暖水㣲开溪邉竒茗冠天下武夷仙人从古栽新雷昨夜发何处家家嬉笑穿云去露芽错落一番荣缀玉含珠散嘉树终朝采掇未盈襜唯求精粹不敢贪研膏焙乳有雅制方中圭弓圎中蟾北苑将期献天子林下雄豪先鬬羙鼎磨云外首山铜瓶携江上中泠水黄金碾畔緑尘飞碧玉瓯中翠涛起鬬茶味兮轻醍醐鬬茶香兮薄兰芷其间品第胡能欺十目视而十手指胜若登仙不可攀输同降将无穷耻吁嗟天产石上英论功不愧阶前蓂衆人之浊我可清千日之醉我可醒屈原试与招魂魄刘伶却得闻雷霆卢仝不敢歌陆羽须作经森然万象中焉知无茶星商山文人休茹芝首阳先生休采薇长安酒价减千万成都药市无光辉不如仙山一啜好泠然便欲乗风飞君莫羡花间女郎只鬬草赢得珠玑满斗归胡苕溪云艺苑以此二篇皆佳作未可优劣论今并録全篇余谓玉川之诗优于希文之歌玉川自出胷臆造语稳帖得诗人之句法希文排比故实巧欲形容宛成有韵之文是果无优劣邪醉归昨夜村饮归健倒三四五摩挲青莓苔莫嗔惊着汝冷斋夜话云文章以气为主气以诚为主如老杜诗所以大过人者诚实耳诚实着见学者多不晓如玉川子醉归诗是也郑陶岳五代补云郑谷在袁州齐已携诗诣之有早梅云前村深雪里昨夜数枝开谷曰数枝非早也不如一枝齐已不觉下拜自是士林以谷为一字师栁羊烟半雨溪桥畔间杏间桃山路中㑹得离人无限意千丝万絮惹春风胡苕溪丛话云郑谷栁诗或戏谓此乃栁谜子观者试一思方知之可见其为善谑也海棠浓淡芳春满蜀乡半随风雨㫁莺肠浣花溪上堪惆怅子羙无心为发扬古今诗话云杜子羙母名海棠子羙讳之故杜集中絶无海棠诗后吴中复诗亦云子羙诗才犹阁笔至今寂寞锦城中石曼卿云杜甫句何略薛能诗未工至杨诚齐乃云岂是少陵无句子少陵未见欲如何弔僧几思闻静话夜雨对禅床未得重相见秋灯照影堂孤云终负约薄宦转堪伤梦遶长松榻遥焚一炷香诗话云破题与颔聨便作隔句对若施之于赋则曰几思静话对夜雨之禅床未得重逢照秋灯于影室此谓之隔句体也愚谓此亦前辈所谓扇对法也胡苕溪有云律诗有扇对格第一与第三句对第二与第四句对如杜少陵哭台州司户蘓少监诗云得罪台州去时危弃硕儒移官蓬阁后谷贵没潜夫东坡和鬰孤䑓诗云邂逅陪车马寻芳谢眺洲凄凉望乡国得句仲宣楼又唐人絶句亦用此格云去年花下留连饮暖日夭桃莺乱啼今日江邉容易别淡烟衰草马频嘶此类是也十日菊节去蜂愁蝶不知晓庭和露折残枝自縁今日人心别未必秋香一夜衰休斋云唐人尝咏十日菊云自縁今日人心别未必秋香一夜衰世以为工盖其意不随物而尽如酒盏此时湏在手菊花明日便愁人自觉气不长耳东坡亦云休休明日黄花蝶也愁然虽变其语终有此失岂坡老在谪所遇时感慨不觉发是语乎山谷云文章以气为主郑谷此诗意甚佳而病在气不长西汉文字所以雄深雅健者其气长故也曽子固云诗当使人一览语尽而意有余乃古人用心处如此诗是也王荆公亦有菊诗云千花万卉凋零尽始见闲人把一枝其病亦在于气不长耳附王荆公和晩菊不得黄花九日吹空看野叶翠葳蕤渊明酩酊知何处子羙萧条向此时委翳似甘终草莽栽培空欲傍藩篱千花万卉凋零尽始见闲人把一枝李长吉本传云李贺未始立题然后为诗如他人牵合程课者毎旦出骑欵叚马从小奚奴背古锦囊遇有所得即书投囊中及暮归足成之太夫人见所书多辄曰是儿要呕出心始已耳杜牧之云元和中韩吏部颇道其謌诗云烟绵聫不足为其态也水之迢迢不足为其清也春之盎盎不足为其和也秋之明洁不足为其格也风樯阵马不足为其勇也瓦棺篆鼎不足为其古也时花羙女不足为其色也荒国侈殿梗莽丘陇不足为其恨怨悲愁也鲸呿鳌掷牛鬼蛇神不足为其虚荒诞幻也又云贺能探寻前事今古未尝经道者求取情状逺去笔墨畦径间使贺且未死少加以理奴仆命骚可也朱文公云李贺较怪得些子不如李太白自在又云贺诗巧珊瑚钩诗话云李长吉锦囊句非不竒也而牛鬼蛇神太甚盖有所谓施诸廊庙则骇矣李义山作李贺小传云长吉将死时忽昼见一绯衣人驾赤虬持一版书若太古篆或霹雳石文者云当召长吉长吉了不能读歘下榻叩头言阿老且病贺不愿去绯衣人笑曰帝成白玉楼立召君为记天上差乐不苦也长吉独泣旁人尽见之少之长吉气絶陆龟䝉作李长吉诗集序云吾闻滛畋渔者谓之暴天物天物既不可暴又可抉摘刻削露其情状乎使自萌卵至于藁死不得隠伏天能不致罚耶长吉天东野穷玉溪生官不挂朝籍而死正坐是哉金铜仙人辞汉歌序云魏明帝青龙元年八月诏宫官牵车两取汉孝武捧露盘仙人欲立置前殿宫官既拆盘仙人临载乃澘然泪下歌曰茂陵刘郎秋风客夜闻马嘶晓无迹畵栏桂树悬秋香三十六宫土花碧魏官牵车指千里东闗酸风射眸子空将汉月出宫门忆君清泪如铅水衰兰送客咸阳道天若有情天亦老携盘独出月荒凉渭城已逺波声小汉书武帝作柏梁台金茎铜柱承露盘上有仙人掌承露和玉屑饮之以求长生魏略曰明帝景初元年徙长安钟虡骆駞铜人承露盘盘折铜人重不可致留于㶚城大发卒铸作铜人二号曰翁仲列坐司徒门外汉晋春秋云帝徙盘盘折声闻数十里金狄或泣因留㶚城缃素杂记云按明帝纪青龙五年三月改为景初元年是嵗徙长安铜人重不可致而李贺序以谓青龙九年八月夫明帝以青龙五年三月改为景初元年至三年而崩则无青龙九年明矣疑李贺之误也郦元水经注云魏文帝黄初元年徙咸阳始皇所铸金人十二重不可致因留㶚城南即与明帝所徙铜人事略同竟未详其㫖后汉蓟子训有神异之道人于长安东㶚城见之与一老翁共摩挲铜人相谓曰适见铸此而已近五百嵗矣故东坡赠梁道人诗云採药壶公处处过笑㸔金狄手摩挲又张天觉赠人诗云鹤骨飘飘紫府仙摩挲金狄不知年皆用此也髙轩过华裾织翠青如葱金环压辔揺玲珑马蹄隠耳声隆隆入门下马气如虹云是东京才子文章鉅公二十八宿罗心胷元精炯炯贯当中殿前作赋声摩空笔补造化天无功龎眉书客感秋蓬谁知死草生华风我今垂翅附㝠鸿他日不羞蛇作龙摭言云李贺年七嵗以长短之制名动京华时韩文公与皇甫湜览贺所作竒之因连骑造门求见贺丱角荷衣而出二公不之信因令面赋一篇贺承命欣然操觚染翰傍若无人仍名曰髙轩过二公大惊遂以所乗马命聫镳而还所居亲为束发后举进士贺父名瑨或谤贺不避家讳韩文公特为着辨讳一篇鴈门太守黒云压城城欲摧甲光向日金鳞开角声满天秋色里塞上燕支凝夜紫半卷红旗临易水霜重角声寒不起报君黄金台上意提携玉龙为君死宋景文诸公在馆中评唐人诗曰李白僊才长吉鬼才王安石曰长吉鴈门太守诗云黒云压城城欲摧甲光耀日金鳞开是儿言不相副方黒云如此安得耀日之甲光也将进酒琉璃钟琥珀浓小槽酒滴真珠红烹龙炮凤玉脂泣罗帏绣幕围香风吹龙笛击鼍鼓皓齿歌细腰舞况是青春日将暮桃花乱落如红雨劝君终日酩酊醉酒不到刘伶坟上土复斋漫録云长吉有桃花乱落如红雨之句以此名世余观刘禹钖云花枝满空迷处所揺动繁英坠红雨刘李出于一时决非相剽窃也胡苕溪云桃花乱落如红雨梨花一枝春带雨小院深沉杏花雨梅子黄时雨皆古今诗词之警句也余尝欲作一草亭四面各植花一色榜曰四雨岂不佳哉诗林广记巻八诗林广记卷九钦定四库全书诗林广记巻九宋蔡正孙编唐茂业石林诗话云杨大年刘子仪皆喜彦谦诗以其用事精巧对偶清切黄鲁直诗体虽不类然不以杨刘为过也蔡寛夫诗话云杨文公酷喜唐彦谦诗至亲书以自随彦谦诗亦不多格力卑弱仅与罗隠相先后不知文公何以取之当是时以偶俪为工耳黄山谷云唐彦谦最善用事过长陵题髙庙耳闻明主持三尺眼见愚民盗一抔千古腐儒骑痩马㶚陵斜日重回头艺苑雌黄云前汉张释之传云假如愚民取长陵一抔土陛下何以加其法乎颜师古注云抔音歩侯反谓以手掬之也其字从手不忍言毁彻故止云取土耳今学者读为杯勺之杯非也杯非盛土之物郭氏佩觹云抔歩侯切手掬也亦古文裒字骆賔王为徐敬业檄武后云一抔之土未干六尺之孤安在正用汉史语石林诗话云黄鲁直毎读此诗称赏不已多示学诗者以为模式三尺一抔虽是着题然语皆歇后一抔事无两出或可略土字如三尺则三尺律三尺喙皆可言独剑乎耳闻明主眼见愚民尤不成语余数见交游道鲁直语意不可解东坡有买牛但自捐三尺射鼠何劳挽六钧亦同此病六钧可去方字三尺不可去劔字此理甚易知也刘后村云杨刘诸人师李义山可也又师唐彦谦唐诗虽雕斵对偶然无如一抔三尺之聨惜不多见附僧惠洪诗人生如逆旅嵗月苦逼催安知贤与愚同作土一抔愚谓此诗只是翻杜子羙孔丘盗跖俱尘埃之语耳艺苑雌黄云或谓唐韵集韵上平声并出一抔字铺枚切手掬也意与步侯切者颇同惠洪虽诞妄必不读抔为杯勺之杯但其诗泛使土一抔不正用汉书长陵事故作铺枚切读耳未知其果然否洪驹父诗话云唐彦谦又有题蒲津河亭烟横博望乗槎水月上文王避雨陵皆佳句也仲山千载遗踪寄薜萝沛中乡里汉山河长陵亦是闲丘壠异日谁知与仲多汉书云淮南王等朝未央宫置酒前殿上奉玉巵为太上皇寿曰始大人常以臣无赖不能治产业不如仲力今某之业所就孰与仲多殿上皆称万嵗大笑为乐谢叠山云观此诗则贫富贵贱等是空花有道者一不以此累其心尧让天下许由不受亦见此理愚谓彦谦此诗之意以为髙祖得天下之后乃与兄仲较产业所就之多寡及其死也则长陵与仲山均之为一抔土耳果何多寡之分邪韩致光髙秀实云韩偓香奁集丽而无骨李端叔意喜致光诗诵其序云咀五色之灵芝香生九窍咽三危之瑞露羙动七情秀实云劝不得也劝不得也遯斋闲览云笔谈谓香奁集乃和凝所为后人嫁其名于韩偓误矣唐吴融诗集中有和韩致光侍郎无题二首与香奁集中无题韵正同偓序中亦具载其事谢人惠含桃时节虽同气味殊未知堪荐寝园无合充凤食留三岛谁许莺偷过五湖苦笋恐难同象匕酪浆无复莹蠙珠长宣赐忍泪看天忆帝都序云湖南絶少含桃偶人以新摘者见惠感事伤懐因成四韵复斋漫録云致光昭宗时以翰林承㫖谪岭表道湖南谢人惠含桃诗云金銮嵗嵗长宣赐忍泪看天忆帝都自注云毎嵗初进之后先宣赐学士韩子苍谢人惠茶诗意亦本致光而语益工附韩子苍谢人惠茶白发前朝旧史官风炉煑茗暮江寒苍龙不复从天下拭泪看君小凤团自注云史官月赐龙团寒食夜策䇿轻寒剪剪风杏花飘雪小桃红夜深斜搭秋千索楼阁朦胧细雨中清江碧草两悠悠各自风流一种愁正是落花寒食雨夜深无伴倚空楼遯斋闲览云韩致元诗词致婉丽如此絶者是也偶题手风慵展八行书眼暗休寻九局圗窓里日光飞野马案头筠管长蒲卢谋身拙为安蛇足报国危曽埒虎须满世可能无黙识未知谁拟试齐竽潘子真诗话云山谷尝谓余言老杜身虽在流落颠沛中其心未尝一日不在本朝故善陈时事句律精深超古作者忠义之气激发而然韩偓贬逐后依王审知如集中所载此诗其词凄楚切而不迫亦不忘其君者也雷公闲人倚柱笑雷公又向深山霹怪松必若有蘓天下意何如惊起武侯龙世説云夏侯泰初倚柱作书时霹雳破柱衣服焦然神色无变书亦如故賔客左右皆跌荡不能住韩偓诗用倚柱二字有来处附朱乔年冬干陌上冬干泣老农天留甘雨付春工阿香急试雷霆手莫放人间有卧龙愚谓朱先生此诗大意亦与韩致光诗意同文公先生亦有闻雷诗气象宏大今附于左附朱文公闻雷有感谁将神斧破顽隂地裂山开鬼失林我愿君王法天造早施雄断答羣心杜彦之艺苑雌黄云荀鹤杜牧之㣲子也牧之㑹昌末自齐安移守秋浦时妾有姙出嫁长林乡士杜筠生荀鹤有能诗名自号九华山人大顺初擢第寻授翰林学士主客员外郎知制诰顾云序其集为唐风集唐风集诗极卑下如云要知前路事不及在家时又云不觉裹头成大汉初看竹马作童儿前軰方之为太公家教宫词早被婵娟误欲妆临镜慵承恩不在貌教妾若为容风煖鸟声碎日高花影重年年越溪女相忆採芙蓉欧阳公归田録云唐之晩年诗人无复李杜豪放之格然亦务以精意相高如周朴者诗思尤艰毎有所得必极雕琢故时人称朴诗月煅季炼未及成篇已播人口其名重当时如此而今不复传矣余少时犹见其集其句有云风煖鸟声碎日髙花影重又云晓来山鸟閙雨过杏花稀诚佳句也胡苕溪云余读隠居诗话云此一聨非朴诗乃杜荀鹤之句然犹未敢以六一为误后因看幕府燕闲録云杜荀鹤诗鄙俚近俗惟宫词为唐第一故谚云杜诗三百首惟在一聨中风煖鸟声碎日髙花影重是也黄山谷云杜荀鹤诗有举世尽从愁里老之句正好对退之诗云谁人肯向死前休溪兴山雨溪风巻钓丝瓦瓯蓬底独斟时醉来睡着无人唤流下前滩也不知胡苕溪云荀鹤此诗句语俱弱不若韩致元醉着絶句为雅健也附韩致光醉着万里清江万里天一村桒柘一村烟渔翁醉着无人唤过午醒来雪满船葛亚卿有集句用致光诗一聨今附于左附葛亚卿集句万里清江万里天一村桒柘一村烟渔翁醉睡又醒睡髙唱夕阳孤岛邉胡苕溪云前軰集句诗毎一句取一家诗今亚卿全用致光两句极为无工又后两句不称前两句岂若致光之浑成也闻子规楚天空濶月成轮蜀魄声声佀诉人啼得血流无用处不如缄口过残春愚谓此诗亦有守口如瓶之讽缄口字亦从金人三缄事中来家语云孔子观周入后稷之庙有金人三缄其口而铭其背曰古之慎言人也多言多败口是何伤祸之门也赠僧利门名路两何慿百嵗风前短熖灯只恐为僧心不了为僧心了摠输僧愚谓动静劳佚系乎人之一心身静而心役形佚而神疲僧俗之相去不逺也此诗世之田夫野叟樵童牧竖皆能诵之可谓造理而有味者惜乎缁流之不能自觉耳时世行夫因兵死守蓬茅麻苎裙衫鬓髪焦桒柘废来犹纳税田园荒尽尚征苖时挑野菜和根煑旋斫生柴带叶烧任是深山更深处也应无计避征徭其二八十老翁住破村村中牢落不堪论因供寨朩无桒柘为㸃乡兵絶子孙还似平明征赋税未闻州县略温存至令鸡犬皆星散日落西山哭倚门愚谓此诗备言生民之憔悴国政之烦苛可谓曲尽其情矣採民风者观之其能动心否乎陆鲁望自号天随子自传云甫里先生陆龟蒙平居以文章自怡未尝有㸃窜涂抹者纸札相压投于箱箧中歴年不曾浄冩一本或为好事者取去后于他人家见之亦不复谓已作矣冷斋序鲁訔注杜工部诗云陆龟䝉得杜诗之赡博尚轩然自号一家爀世烜俗别离丈夫非无泪不洒离别间仗劔对樽酒耻为游子颜蝮蛇一螫手壮士疾觧腕所思在功名离别何足叹愚谓大丈夫以功名意气自许大笑出门何泪之有此诗慷慨激烈有男子心囬视邮亭执手杯酒阳闗哽咽凄凉眤眤作儿女语者良可鄙矣因记罗隠泪诗云自从鲁国澘然后不是奸人即妇人孔丛子云子髙逰赵平原君客有邹文季节者与子髙相友善临别文节流涕交頥子髙抗手而已其徒疑之子髙曰始吾得二子丈夫乃今知其妇人也曰二子之泣非邪曰二子良人也有不忍之心其于敢断必不足矣曰凡泣者一无取乎子髙曰有二焉大奸之人以泣自信妇人懦夫以泣着爱罗诗盖本诸此因併及之自遣数尺游丝堕碧空年年长是惹春风争知天上无人住也有清愁鹤发翁古意君心莫浅薄妾意正栖託愿得䨇车轮一夜生四角胡苕溪云天随子二诗思新语竒超出于寻常之表可谓不落前人窠臼者也宫人斜草树愁烟似不春晩莺哀怨问行人湏知一种埋香骨犹胜昭君作虏尘愚谓宫人斜乃后宫嫔嫱所𦵏之丛冢也此诗超出意外用昭君事有狐死正丘首之义而昭君之死亦可谓不得其正者可怜也薛太拙刘后村云薛能诗格不甚高而自称誉太过其五言云空余气长在天子用平人不但自誉其诗又自誉其材然位歴节镇不为不用矣卒以骄恣凌忽愤军杀身其材安在哉妄庸如此乃敢妄议诸葛可谓小人无忌惮者絶句山屐经过满径踪隔溪遥见夕阳舂当时诸葛成何事只合终身作卧龙王直方诗话云李希声言荆公罢政事时居于州东刘相宅于书院小㕔题当时诸葛成何事只合终身作卧龙数十处苕溪渔隠曰此乃薛能诗唐百家诗选中有之或云荆公诗非也艺苑雌黄云薛能诗隔溪遥见夕阳舂人多不知夕阳舂为何等语予攷之淮南子曰日经于渊虞是谓髙舂顿于连石是谓下舂注云尚未冥上䝉先舂曰上舂将欲冥下蒙悉舂曰下舂南史陈本纪云求衣昧旦仄食髙舂栁子厚诗云空斋不语坐髙舂呉姬楼台重疉满天云殷殷鸣鼍世上闻此日杨花初似雪女儿丝管弄叅军复斋漫録云本朝景徳三年张景以交通曹人赵陈斥为房州叅军景为屋壁记略曰近制州县叅军无员数无职守悉以旷官败事违戾政教者为之凡朔望飨宴使与焉若处人一见之必指曰叅军也尝为某罪矣至于倡优为戯亦假而为之以资玩戯况真为者乎宜为人之轻视又将狎而侮之大畧如此余按乐府杂録戯弄叅军始自汉舘陶令石耽有赃犯和帝惜其才免罪毎宴乐令衣白夹衫命优伶弄戯辱之经年乃放后为叅军然则戯弄叅军自汉已然矣不始于唐世也又五代王建时王宗侃责受维州司户叅军曰要我头时断去谁能作此措大官使俳优弄为叅军宋竹林亭地湿莎青雨后天桃花红近竹林邉行人本是农桒客记得春深欲种田谢疉山云游苑囿而思畎亩览花草而记农桒此有道者之言也愚谓郑谷感兴一絶亦是此意但翻一转语反説耳今附于左附郑谷感兴禾黍不阳艶竞栽桃李春翻令力耕者半作卖花人愚谓前诗乃因世之趋末而思反其本此诗乃谓务本者相尚趋末以从世俗之好然其崇本抑末之心则亦隠然在其中矣省试夜白莲千朶照廊明一片承平雅颂声更报第三条烛尽文昌风景写难成复斋漫录云杜阳杂编言舒元舆举进士既试脂炬三条人皆自将以余考之唐制如此耳故广记云唐制举人试日既暮许烧烛三条韦永贻试日先毕曽作诗赋此事而旧説亦言举人试日巳晩试官权徳舆于帘下戯云三条烛尽烧残举子之心而举子遽答云八韵赋成惊破试官之胆乃知唐制许举子见烛三条也附韦永贻试罢三条烛尽钟初动九转丹成鼎未开明月渐低人扰扰不知谁是谪仙才王大用晴景雨前初见花间叶雨后兼无叶里花蛱蝶飞来过墙去应疑春色在邻家渔隠丛话云此唐百家诗选中诗也余因閲荆公临川集亦有此诗云雨前未见花间叶雨后全无叶底花蜂蝶纷纷过墙去却疑春色在邻家百家诗选是荆公所选想爱其诗因为改正七字遂使一篇语工而意足了无鑱斧之迹真削鐻手也古意夫戍萧闗妾在吴西风吹妾妾忧夫一行书信千行泪寒到君邉衣到无谢疉山云此诗西风吹妾妾忧夫与寒到君邉衣到无两句见夫妇之至情张祜孤山寺楼台耸碧岑一迳入湖心不雨山长润无云水自隂断桥荒藓澁空院落花深犹忆西湖月钟声在北林西清诗话云荆公取张祜恵山寺诗泉声到池尽山色上楼多而不取其孤山寺诗不知意果如何耳无钖县惠山寺旧宅何人在空门客自过泉声到池尽山色上楼多小洞穿斜竹重阶夹瘦莎殷勤入城市云水暮钟和此诗乃荆公百家诗选中所取者如泉声到池尽一聨真佳句也金山寺一宿金山顶㣲茫水国分僧归夜船月龙出晓堂云树影中流见钟声两岸闻因悲在朝市终日醉醺醺南唐书云金山寺号为胜景张祜吟诗有僧归夜船月龙出晓堂云之句自后诗人阁笔孙鲂乃复吟一诗时号絶唱附孙鲂金山寺山载江心寺鱼龙是四邻天多剰得月地少不生尘过橹妨僧定惊涛溅佛身谁言张处士诗后更无人胡苕溪云张祜诗全篇皆好鲂诗不及之有疵病如惊涛溅佛身之句则金山寺何其低而小哉谁言张处士诗后更无人仍自矜衒如此尤可嗤鄙也邮亭云暗山横日欲斜邮亭下马对残花自从身逐征西府毎到花时不在家谢疉山云此诗与张季鹰秋风思莼鲈同一意思有道者闻之必不以山林之乐易钟鼎之奉矣诗林广记巻九诗林广记卷十钦定四库全书诗林广记巻十宋蔡正孙编白乐天本传云白居易作乐府及诗百余篇规讽时事流闻禁中上见而悦之召为翰林学士诗苑类格云白乐天诗有五长讽谕之诗长于激闲适之诗长于遣感伤之诗长于切律诗百言以上长于赡五字七言百言以下长于情唐本賛云杜牧谓白居易诗纎秾不逞非荘人雅士所为滛言媟语入人肌骨不可去也青箱杂记云白乐天诗达者之词也墨客挥犀云乐天毎作诗令老妪解之问解否妪曰解则録之故其诗近于鄙俚内直丝纶阁下文书静钟鼓楼中漏刻长坐到黄昏谁是伴紫薇花对紫薇郎缃素杂记云唐故事中书省植紫薇花歴世循因之不以为非至今舍人院紫薇合前植紫薇花用唐故事也乐天此诗用紫薇郎语按天文志紫薇大帝之座也天子之常居也主命主度也何闗紫薇花事附洪咨䕫宣锁禁门深锁寂无譁浓墨淋漓两相麻唱彻五更天未晓一池月浸紫薇花愚谓洪平斋此诗非特引用乐天紫薇花事而其语度闲雅有乐天之风焉咸阳原上草离离原上草一嵗一枯荣野火烧不尽东风吹又生复斋漫録云乐天以诗谒頋况况曰长安物贵居大不易及读至咸阳原上草云野火烧不尽东风吹又生叹曰有句如此居亦何难前言戯之耳予以为不若刘长卿春入烧痕青之句语简而意尽也履道居莫嫌地窄林池小休厌家贫活计㣲多少朱门锁空宅主人到了不曽归胡苕溪云富贵于人造物所靳自古以来多不在于年少而常在于晩景若少年富贵者非曰无之盖亦鲜矣人至晩景得富贵未免置第宅售妓妾以偿其平生所不足者如乐天此诗读之使人悽然诚不必为此也絶句试问池台主多为将相官终身不曽到惟展畵圗看愚谓此絶与前首大意略同读者当有顿悟处世之汲汲于求田问舍者可以自省矣昭君词汉使却回凭寄语黄金何日赎蛾眉君王若问妾颜色莫道不如宫里时王直方诗话云古今人作昭君词多矣余独爱白乐天一絶盖其意优㳺不廹切故也乐天赋此诗时年甚少谢疉山云此诗从汉武帝李夫人传变化来夫人病笃上临候之夫人谢不可见愿以兄弟为托姊妺让之夫人曰我以容貌得幸今见我毁壊必畏恶弃我尚肯追思闵録其兄弟哉书天竺寺一山门作两山门两寺元从一寺分东涧水流西涧水南峯云起北峯云前台花发后台见上界钟清下界闻遥想吾师行道处天香桂子落纷纷东坡云予年十二时先君自䖍州为予言近城山中天竺寺有乐天亲书诗笔势竒逸墨迹如新今四十七年矣予来访之则诗已亡有刻石存耳故尝有诗云空咏连珠吟疉璧已亡飞鸟失惊蛇盖为是也附东坡天竺寺香山居士留遗迹天竺禅师有故家空咏连珠吟疉璧已亡飞鸟失惊蛇林深野桂寒无子雨浥山姜病有花四十七年真一梦天涯流落泪横斜诗注云白乐天以刑部尚书致仕与香山僧如满结香火社自称香山居士宣宗弔乐天诗云缀玉连珠三十年谁教冥路作诗仙懐素草书如飞鸟出林惊蛇入草贺张籍老何殁后吟诗絶虽有郎官不爱诗今日闻君除水部喜于身得省郎时蔡寛夫诗话云官名有因人而重遂为故事者何逊为水部员外郎以诗称至张籍自博士复拜此官乐天以诗贺之籍答诗亦云幸有紫薇郎见爱独称官与古人同自是遂为诗人故事前軰片言之贵重如此元㣲之髙秀实云元微之诗艶丽而有骨行宫絶句寥落古行宫宫花寂寞红白头宫女在闲坐説𤣥宗容斋随笔云长恨歌上阳人歌连昌宫辞皆道开元天宝间宫禁事最为深切然微之行宫絶句语少而意足有无穷之味焉元白总话诗话云元微之守㑹稽白乐天牧蘓台置驿逓诗往来谓之诗筒元稹撰白氏长庆集序云予始与乐天同校秘书多以诗章相赠答而二十年间禁省观寺邮堠墻壁之上无不书王公妾妇牛童马走之口无不道至于缮冩模勒衒卖于市井或持之以交酒茗者处处皆是予尝于平水市中镜湖旁见村校诸童竞习诗召而问之皆对曰先生教我是元微之诗亦不知予之为微之也又云鸡林贾人求市颇切自云本国宰相毎以百金换一篇其甚伪者宰相辄能辨别之蔡寛夫诗话云司空圗善论前人诗谓元白为力勍气僝乃都会之豪估可谓切中其病许彦周诗话云东坡祭栁子玉文郊寒岛瘦元轻白俗此语具眼客见诘曰子盛称白乐天孟东野诗又爱元微之诗而取此语何也㒒曰论道当严収人当恕此八字东坡语道语也附杨汝士压倒元白诗隔坐湏知赐御屏尽将仙翰入高㝠文章旧价留鸾掖桃李新隂在鲤庭再嵗生徒陈贺宴一时良史尽传馨当年䟽传虽云盛讵有兹贤醉醁醽诗话云宝歴中杨嗣复具庆先㒒射自洛入觐嗣复率生徒迎于潼闗宴于新昌第时元白俱在焉皆即席赋诗杨汝士诗后成元白览之失色汝士是日大醉归谓诸子曰今日压倒元白矣薛𤣥卿昔昔盐垂栁覆金堤蘼芜叶复齐水溢芙蓉沼花飞桃李溪采桒秦氏女织锦窦家妻闗山别荡子风月守空闺常歛千金笑长垂䨇玉啼盘龙随镜隠彩凤逐帏低飞魂同夜鹊倦寝忆晨鸡暗牖悬蛛网空梁落燕泥前年过代北今嵗往辽西一去无消息那能惜马蹄洪氏容斋续笔云按通鑑隋炀帝诛薛道衡曰更能作空梁落燕泥否此诗乃道衡所作名昔昔塩凡十韵文苑英华题作刘长卿别宕子怨长卿集初不此篇误也又𤣥恠録载蘧篨三娘工唱阿鹊塩又有突厥盐黄帝盐白鸽盐神雀盐踈勒满座盐归国盐唐诗有云媚赖吴娘唱是盐又有云更奏新声刮骨盐然则歌诗谓之盐者如吟行曲引之类今南岳庙献神乐曲有黄帝盐俗传以为黄帝炎长沙志从而书之盖不考也资治通鑑云隋炀帝善属文不欲人出其右薛道衡死帝曰更能作空梁落燕泥否王胄死帝诵其佳句曰庭草无人随意緑复能作此诗邪胡苕溪云人君不当与臣下争能故炀帝忮心一起二臣皆不得其死哀哉然为人臣者亦当悟其㣲㫖晋武帝欲擅书名王僧䖍遂不敢显迹常以掘笔书宋文帝好文章自谓莫能及鲍照于所为文章遂多鄙言俚句故二君者亦无得以嫉之终见容于二世岂非明哲保身之要术乎李渉再葺夷陵幽居负郭依山一径深万竿如束翠沉沉从来爱物多成癖辛苦移家为竹林晋王徽之字子猷时吴中一士大夫家有好竹欲观之即出坐舆造竹下尝借居空宅中便令栽竹或问之子猷但啸咏指竹曰何可一日无此君邪李涉之爱亦子猷之爱云登山终日昏昏醉梦间忽闻春尽强登山因过竹院逢僧话又得浮生半日闲谈薮云东坡一日访佛印于竹寺印欵之坡因诵李涉诗云因过竹院逢僧话又得浮生半日闲印曰学士闲了半日老僧忙了半日相与发一大笑竹里竹里编茅倚石门竹茎踈处见前村闲眠尽日无人到自有春风为扫门愚谓李涉三诗皆以竹言寘爱物之成癖者也东坡亦有緑筠轩诗言竹之佳趣今附于左附东坡咏于潜僧緑筠轩宁可使食无肉不可使居无竹无肉令人瘦无竹令人俗人瘦尚可肥士俗不可医傍人笑此言似高还似痴若对此君仍大嚼世间那有扬州鹤王明敭唐史云王播少孤贫嗜权利穆宗立权幸竞进播赖其力至宰辅不厌人望出为淮南节度使题扬州朩兰院二十年前此院游朩兰花发院初修而今再到经行处树老无花僧白头上堂已了各西东慙愧阇黎饭后钟三十年来尘扑面而今始得碧纱笼小説云王播少孤贫客扬州朩兰院随僧斋粥僧厌苦之饭后击钟其后播镇扬州访旧题诗处有曰上堂已了各西东慙愧阇黎饭后钟已碧纱笼之矣乃续云三十年来尘扑面而今始得碧纱笼胡苕溪云按古今诗话云王播少孤贫尝客扬州恵昭寺朩兰院随僧斋飱僧颇厌之及播至已饭矣后二纪播自重位镇是邦因访旧游向所题已碧纱笼之播乃题二絶云又按东坡云世传王播饭后钟诗盖扬州石塔寺事也相传如此戯作诗云附东坡戯作饥眼眩西东诗膓忘早晏虽知灯是火不悟钟非饭山僧异漂母但可供一莞胡为二十年记忆作此讪斋厨养若人无益祗遗患乃知饭后钟阇黎盖具眼胡苕溪云东坡此诗其贬之也至矣附魏野题僧寺世情冷煖由分别何必区区较异同若得常将红䄂拂也应胜似碧纱笼古今诗话云冦莱公典陜日与处士魏野同游僧寺观览旧游有留题处公诗皆用碧纱笼之至野诗则尘蒙其上时从行官妓之惠黠者辄以红袖拂之野顾公笑因题诗云韩君平寒食春城无处不飞花寒食东风御栁斜日暮汉宫传蜡烛新烟散入五侯家本事诗云唐徳宗时制诰阙人中书两进名御笔不㸃又请之上批曰与韩翃时有与翃同姓名者为江淮刺史又具二人同进上复批曰此诗日暮汉宫传蜡烛新烟散入五侯家曰与此韩翃附沈佺期驩州不作寒食海外无寒食春来不见饧洛阳新甲子何日是清明花栁争朝发轩车满路迎帝乡遥可念膓断报亲情刘梦得嘉话云为诗用僻字湏有来处春来不见饧甞疑饧字因读毛诗郑笺説吹箫处云即今卖饧人家物六经惟此注中有饧字后軰业诗即湏有据不可学常人率尔而道也至本朝宋子京寒食诗云草色引开盘马路箫声吹煖卖饧天亦用郑笺吹箫卖饧之义缃素杂记云寒食清明多有用饧粥事如李义山诗云粥香饧白杏花天宋子京途中清明云漠漠轻烟着早客瓯饧粥对离中六一居士诗云杯盘饧粥春风冷池馆榆钱夜雨新又云多病正愁饧粥冷坡诗云新火发茶乳温风散粥饧皆清明寒食诗也胡苕溪云寒食诗古人多用饧事重九诗未有用糕事者惟崔徳符和诗有云今附于左附崔德符和吕居仁九日街头未易着清香折取萧萧满把黄归去乞钱烦里社买糕沽酒作重阳闻见后録云刘梦得作九日诗欲用糕字以五经中无之辍不复为宋子京以为不然特于九日诗中用糕字为古今絶唱今附于左附宋子京九日食糕飈馆轻霜拂曙袍糗餈花饮鬬分曹刘郎不敢题糕字空负诗中一世豪按周礼笾人羞笾之实糗饵粉餈注曰糗饵者宜米屑蒸之以枣豆之味今饵䭔也方言饵谓之糕或谓之餈张懿孙石林诗话云张继诗三十余篇余家有之往往佳句甚多也枫桥夜泊月落乌啼霜满天江枫渔火对愁眠姑蘓城外寒山寺半夜钟声到客船王直方诗话云欧公言唐人有姑蘓城外寒山寺半夜钟声到客船之句説者云句则佳也其如三更不是撞钟时余观于鹄送宫人入道诗云定知别后宫中伴应聴缑山半夜钟而白乐天亦云新秋松影下半夜钟声后岂唐人多用此语也倘非逓相沿袭恐必有説耳石林诗话云张继此诗欧公尝病其半夜非打钟时盖未尝至吴中今吴中寺实夜半打钟也诗眼云欧公以夜半钟声到客船为语病南史载齐武帝景阳楼有三更五更钟丘仲孚读书以中宵钟为限阮景仲为吴兴守禁半夜钟唐诗人尤多言之今佛宫一夜鸣铃俗谓之定夜钟不知唐人所谓半夜钟者景阳三更钟邪今之定夜钟邪然于义皆无害文忠偶不考耳复斋漫録云欧公讥张继诗谓夜半非打钟时然唐诗人皇甫冉有秋夜宿严维宅诗亦云今附于左附皇甫冉宿严维宅昔闻𤣥度宅门向㑹稽峯君住东湖下清风继旧踪秋深临水月夜半隔山钟世故多离别良宵讵可逢按维所居在㑹稽钟声亦鸣于半夜遂知张继诗为不误欧公偶不察耳而半夜钟亦不止姑蘓有之也愚记温庭筠诗亦云悠然旅思频回首无复松窓半夜钟庭筠诗见白乐天诗后又陈羽与温商夜别诗亦云隔水悠扬午夜钟乃知唐人诗多用此也附刘彦冲景阳钟景阳钟动晓寒清度栁穿花隠隠声三十六宫梳洗罢却吹残烛到天明刘彦冲此诗人多喜之但景阳楼有三更五更钟此诗言五更钟耳诗林广记巻十诗林广记后集卷一钦定四库全书诗林广记后集巻一宋蔡正孙编欧阳公六一居士传云居士初谪滁山自号醉翁既老而衰且病将退休于颍水之上则又更号六一居士客有问曰六一何谓也居士曰吾家藏书一万巻集録三代以来金石遗文一千巻有琴一张有棊一局而尝置酒一壶客曰是为五一尔奈何居士曰以吾一翁老于此五物之间是岂不为六一乎文公语録云文章到欧曽三苏方是畅又云六一之文一倡三叹今人是如何作文又云欧阳公文字好者只是靠实而有条理也石林云欧公矫崑体専以气格为主刘后村云欧公诗如昌黎不当以诗论诗话云欧阳永叔诗如春服既成春酒既酾登山临水竟日忘归庐山髙赠同年刘凝之归南康刘涣字凝之负气节不屈于时卜居庐山落星渚欧公作此赠之庐山髙哉几千仞兮根盘几百里截然屹立乎长江长江西来走其下是为扬澜左蠡兮洪涛巨浪日夕相舂撞云消风止水镜凈泊舟登岸而逺望兮上摩云霄之晻霭下压后土之鸿厖试往造乎其间兮攀縁石磴窥空谾千崖万壑响松桧悬崖巨石飞流淙水声聒聒乱人语六月飞雪洒石矼仙翁释子亦往往而逢兮吾尝恶其学幻而言哤但见丹霞翠壁逺近映楼阁晨钟暮鼓杳霭罗幡幢幽花野草不知其名兮风吹露湿香涧谷时有白鹤飞来䨥幽寻逺去不可极便欲絶世遗纷痝羡君买田筑室老其下揷秧盈畴兮酿酒盈缸欲令浮岚㬉翠千万状坐卧常对乎轩窻君懐磊砢有至寳世俗不辨珉与玒䇿名为吏二十载青衫白首困一邦宠荣声利不可以茍屈兮自非青云白石有深趣其气兀硉何由降丈夫壮节似君少嗟我欲説安得巨笔如长杠王直方诗话云郭功父少时喜诵文忠公诗一日过梅圣俞曰近得永叔书方作庐山髙诗送刘同年自以为得意恨未见此诗功父为诵之圣俞击节叹赏曰使吾更作诗三十年亦不能道其中一句功父再诵不觉心醉遂置酒又再诵酒数行凡诵十数遍不交一谈而罢梅圣俞赠郭功父诗其畧曰一诵庐山髙万景不得藏设令古画师极意未能详胡苕溪云余閲宛陵集圣俞于此诗自注云郭来诵欧阳永叔庐山髙明妃曲和王介甫作其一匈奴以鞍马为家射猎为俗泉甘草美无常处鸟惊兽骇争驰逐谁将汉女嫁单于风沙无情面如玉身行不遇中国人马上自作思归曲推手为琵郄手琶蕃人共聴亦咨嗟玉颜流落死天涯琵琶却传来汉家汉宫争按新声谱遗恨已深声更苦纎纎女手生洞房学得琵琶不下堂不识黄云出塞路岂知此声能断肠其二汉宫有佳人天子初未识一朝随汉使逺嫁单于国絶色天下无一失难再得虽能杀画工于事竟何益耳目所及尚如此万里安能制疆埸汉计诚巳拙女色难自夸明妃去时泪洒向枝上花狂风日暮起飘泊落谁家红颜胜人多薄命莫怨春风当自嗟石林诗话云前辈诗文各有平日得意不过数篇然他人未必能尽知也毗陵正素处士张子厚善书余尝于其家见欧阳公子棐以乌丝栏绢一轴求子厚书文忠公明妃曲两篇庐山髙一篇略云先公生平未尝矜大所为文一日被酒语棐曰吾诗庐山髙今人莫能为惟李太白能之明妃曲后篇太白不能为惟杜子美能之至于前篇则子美亦不能为惟吾能之也因欲别录此三篇藏之以志公意余在汝阴见棐问之亦然今閲公诗者盖未尝独异此三篇也胡苕溪云石林诗话云欧公一日被酒语其子棐曰吾诗庐山髙今人莫能为惟太白能之明妃曲后篇太白不能为惟杜子美能之至于前篇则子美亦不能为惟吾能之也近观本朝名臣传乃云欧阳某为诗谓人曰庐山髙惟韩愈可及琵琶前引韩愈不可及杜甫可及后引李白可及杜甫不可及其自负如此则与石林所纪全不同琵琶引即明妃曲也钱晋斋云欧阳公明妃后曲其间言近而宫廷闻见且有所不及况逺而万里之夷狄乎此语切中膏肓末言非元帝之不知幸于昭君乃昭君之命薄而不见幸于元帝也信哉附王介甫明妃曲其一明妃初出汉宫时泪湿春风鬓脚垂低囘顾影无颜色尚得君王不自持归来却怪丹青手入眼平生未曽有意态由来画不成当时枉杀毛延夀一去心知更不归可怜着尽汉宫衣寄声欲问塞南事只有年年鸿雁飞家人万里传消息好在毡城莫相忆君不见咫尺长门闭阿娇人生失意无南北黄山谷云往嵗尝与王深父语此诗以为词意深尽深父曰不然孔子云夷狄之有君不如诸夏之亡也人生失意无南北此语非是深父斯言可谓忠孝之心矣其二明妃出嫁与单于毡车百两皆胡姬含情欲语独无处传与琵琶心自知黄金捍拨春风手弹看飞鸿劝胡酒汉宫侍女暗垂泪沙上行人却囘首汉恩自浅胡自深人生乐在相知心可怜青冢已芜没尚有哀絃留至今胡苕溪云余观介甫明妃曲二首辞格超逸诚不下永叔不可遗也因附益之㑹老堂㑹赵公古来交道愧难终此㑹今时岂易逢出处三朝俱白首凋零万木见青松公能不逺来千里我病犹堪釂一钟巳胜山阴空兴尽且留归驾为从容蔡寛夫诗话云欧阳文忠公与赵康靖公槩同在政府相得懽甚康靖先吿老归睢阳文忠相继谢事归汝阴康靖一日单车特往过之时年几八十矣留剧饮踰日日于汝阴纵游而后返前辈挂冠后能从容自适未有若此者文忠因赋此诗榜其游从之地为㑹老堂明年文忠欲往睢阳报之未果行而薨两公名节固师表天下而风流襟义又如此诚可以激薄俗也附东坡和欧阳少师㑹老堂次韵一时冠盖尽严终旧徳年来岂易逢闻道堂中延葢叟定应床下拜梁松蠧鱼自晒开箱箧科斗长収古鼎钟我欲弃官重问道寸筳何以得舂容註云严终汉严助终军二子皆少年之贵者耳又云欧阳公収古鼎钟铭刻甚多见集古目录附㑹老堂口号欲知盛席继荀陈请看当筵主与賔金马玉堂三学士清风明月两闲人红芳巳过莺犹啭青杏初尝酒正醇好景难逢良㑹少乗欢举白莫辞频倦游录云赵叔平退居睢阳欧阳永叔致政居颍叔平来访永叔时吕晦叔知颍开宴召二公永叔自为致语真一时之嘉㑹也许彦周诗话云㑹老堂口号云金马玉堂三学士清风明月两闲人初谓清风明月古今通用语后读南史谢譓传云入吾室者但有清风对吾饮者惟当明月文忠公文章固优辞亦精致如此西湖诗文发源云杭有西湖颍亦有西湖皆为游赏之胜此颍州西湖也绿芰红莲画舸浮使君那复忆扬州都将二十四桥月换得西湖十顷秋杜牧之扬州诗云二十四桥风月夜玉人何处学吹箫侯鲭录云欧公自扬州移汝阴作此诗后东坡复自汝移扬作诗云二十四桥亦何有换此千顷玻瓈风用欧公语也雪中㑹客赋诗庐陵集载雪诗注云时在颍州作其序云玉月棃梅练絮白舞鹅鹤银等事皆请勿用新阳力微初破蕚客阴用壮犹相薄朝寒稜稜风莫犯暮雪緌绥止还作驱驰风云初惨淡炫晃山川渐开廓光芒可爱初日照润泽终为和气烁美人髙堂晨起惊幽士虚窻静闻落酒炉成径集瓶罂猎骑寻踪得狐貉龙蛇扫起断复续猊虎团成呀且攫共贪终嵗饱麰麦岂恤空林饥鸟雀沙墀朝贺迷象笏桑野行歌没芒屩乃知一雪万人喜顾我不饮胡为乐坐看天地絶氛埃使我胷襟如洗瀹脱遗前言笑尘杂搜索万象窥冥漠颍虽陋邦文士衆巨笔人人把矛槊自非我为发其端冻口何由开一噱石林诗话云诗禁体物语此学者类能言之欧公守汝阴与客赋雪诗于聚星堂举此令往往坐客皆阁笔但非能者耳若能者则出入纵横何可拘碍附东坡聚星堂雪序云元祐六年十一月一日祷雨张龙公得小雪与客㑹饮聚星堂忽忆欧阳文忠公作守时雪中约客赋诗禁体物语于艰难中特出竒丽迩来四十余年莫有继者仆以老门生继公后虽不足以追配先生而賔客之美殆不减当时公之二子又适在郡故輙举前令各赋一篇窻前暗响鸣枯叶龙公试手行初雪映空先集疑有无作态斜飞正愁絶衆賔起舞风竹乱老守先醉霜松折恨无翠袖㸃横斜秪有微灯照明灭归来尚喜更鼓暗晨起不待铃索掣未嫌长夜作衣稜却怕初阳生眼缬欲浮大白追余赏幸有囘飇惊落屑糢煳桧顶独多时歴乱瓦沟才一瞥汝南先贤有故事醉翁诗话谁续説当时号令君聴取白战不许持寸铁胡苕溪云六一居士守汝阴日因雪㑹客赋诗诗中玉月梨梅练絮白舞鵞鹤银等事皆请勿用其后东坡出守汝阴祷雨得雪举前令赋诗自二公之后未有继之者岂非难于措笔乎蔡载集云本朝欧阳公雪诗多大篇然已屏去白事故东坡效之东坡少时之作亦多有犯此者如也知不作坚牢玉无奈能开顷刻花又云但觉衾裯如泼水不知庭户已堆盐后亦不作犯白事如白战不许持寸铁一篇虽无白事亦坦然老健直有少陵气象石林诗话云诗禁体物学诗者类能言之如郑谷乱飘僧舍茶烟湿密洒歌楼酒力微非不去体物语而气格如此之卑如东坡冻合玉楼寒起粟光摇银海眩生花则超然飞动何害其言玉楼银海哉附东坡雪后书北台壁其一黄昏犹作雨纤纤夜静无风势转严但觉衾裯如泼水不知庭户已堆盐五更晓色来书幌半夜寒声落画檐试扫北台看马耳未随埋没有双尖其二城头初日始翻雅陌上晴泥已没车冻合玉楼寒起粟光摇银海眩生花遗蝗入地应千尺宿麦连云有几家老病自嗟诗力退空吟冰柱忆刘义侯鲭录云东坡作雪诗云冻合玉楼寒起粟光揺银海眩生花后见王荆公云道经以两肩为玉楼以目为银海是使此事否坡退曰惟荆公知此出处次公坡诗注云世传王荆公尝诵先生此诗叹云苏子瞻乃能使事至此时其壻蔡卞在旁曰此句不过咏雪之状粧楼台如玉楼弥漫万象若银海耳荆公哂焉谓曰此出道书也而卞曽不理㑹于玉楼何以谓之冻合而下三字又云寒起粟于银海何以谓之光摇而下三字则云眩生花乎起粟字葢用赵飞燕虽寒体无轸粟也附东坡次子由韵效欧阳体题云江上值雪效欧阳体限不以盐玉鹤鹭絮蝶飞舞之类为比仍不使皓白洁素等字次子由韵缩颈夜眠如冻龟雪来惟有客先知江边晓起浩无际树杪风多寒更吹青山有似少年子一夕变尽沧浪髭方知阳气在流水沙上盈尺江无澌随风颠倒纷不择下满坑谷髙陵危江空野濶落不见入戸但觉轻丝丝沾裳细看巧刻镂岂有一一天工为霍然一尘徧九野吁此权柄谁执持世间苦乐知有几今我幸免沾肤肌山夫只见压樵担岂知带酒飘歌儿天王临轩喜有麦宰相献夀嘉及时冻吟书生笔欲折夜织贫女寒无帷髙人着屐踏冷冽飘拂巾帽真仙姿野僧斫路出门去寒液满鼻清淋漓洒袍入袖湿靴底亦有执板趍阶墀舟中行客何所爱愿得猎骑当风披草中咻咻有寒兎孤隼下击千夫驰敲冰煮鹿最可乐我虽不饮强倒巵楚人自古好弋猎谁能往者我欲随纷纷旋转从满面马上操笔为赋之送李留后知郓州北州能事蔼佳声东土还闻政有成组甲光寒围夜帐綵旗风暖看春耕金钗坠鬓分行立玉麈髙谈四座倾富贵常情谁不爱羡君潇洒有余清桐江诗话云永叔送李留后知郓州诗乃士君子之处富贵非庸鄙有力者所可为也李名愿李都尉长子先曽知相州青箱杂记曰晏元献览李庆富贵曲云轴传曲谱金书字树记花名玉篆牌此乃乞儿相未尝识富贵者故公常言富贵不及金玉锦绣惟説其气象若楼台侧畔杨花过帘幙中间燕子飞梁花院落溶溶月栁絮池塘淡淡风是也公自以此句语人曰穷人家有此景否六月十四夜飞盖桥翫月天形积轻清水徳本虚静云収风波止始见天水性澄光与粹容上下相涵映乃于其两间皎皎挂寒镜余辉所照耀万物皆鲜莹矧夫人之灵岂不醒视聴而我于此时翛然发孤咏纷昏忻洗涤俯仰恣涵泳人心旷而闲月色髙逾迥惟恐清夜阑时时瞻斗柄胡苕溪云欧公自出前人亦如此诗是也谢判官幽谷种花浅深红白宜相间先后仍须次第栽我欲四时携酒去莫敎一日不花开西清诗话云欧公守滁阳筑醒心醉翁两亭于瑯琊幽谷命幕客谢某者杂植花卉其间谢以状问名品公即以一絶书纸尾答之其清放如此戏刘原父平生志业有谁先落笔文章海内传明日都城应纸贵开帘却扇见新篇仙家千载一何长浮世空惊日月忙洞里新花莫相笑刘郎今是老刘郎西清诗话云刘原父敞再昏永叔以二絶戏之原父不悦礼部贡院閲进士试紫案焚香暖吹轻广庭清晓席羣英无譁战士衔枚勇下笔春蚕食叶声乡里献贤先徳行朝廷列爵待公卿自惭衰病心神耗赖有羣公鉴识精石林诗话云至和嘉祐间场屋举子为文尚竒澁读或不成句欧公力欲革其弊既知贡举凡文涉雕刻者皆黜之时范景仁王禹玉梅公仪韩子华同事而梅圣俞为参详官未引试前唱酬诗极多欧公有无譁战士衔枚勇下笔春蚕食叶声圣俞有万蚁战酣春昼永五星明处夜堂深亦为诸公所称及放榜平时有声如刘晖辈皆不预选士论颇汹汹未几诗传遂閧然以为主司惟酬唱不暇详考且言以五星自比而待我辈为蚕蚁因造为丑语自是礼闱不复作诗终元丰末几三十年元祐初虽稍稍为之要不如前日之盛然是榜得苏子瞻为第二人子由与曽子固皆在选中亦不可谓不得人矣寄秦州田元珍近来边将用儒臣坐以威名抚汉军万马不嘶聴号令诸蕃无事乐耕耘梦囘玉帐闻𦍑笛诗就髙楼对陇云莫忘镇阳遗爱在北潭桃李正氤氲东坡诗话云万马不嘶聴号令诸蕃无事乐耕耘此七言中之伟丽者也余话详见东坡次韵穆父尚书侍祠郊丘诗后唐崇徽公主手痕故乡飞鸟尚啁啾何况悲笳出塞愁青冢埋魂知不返翠崖遗迹为谁留玉颜自古为身累肉食何人与国谋行路至今空叹息巖花野草自春秋文公语录云玉颜自古为身累肉食何人与国谋以诗言之第一等诗以议论言之第一等议论也石林诗话云欧公诗始矫崑体専以气格为主故其诗多平易疎畅律诗意所到处虽语有不伦亦不复问而学之者往往遂失于快直倾囷倒廪无复余地然公诗好处岂专在此如崇徽公主手痕诗云玉颜自古为身累肉食何人与国谋此是两叚大议论抑扬曲折发见于七字之中婉丽雄胜字字不失相对虽崑体之工亦未易比言所㑹处如是乃为至到戏答元珍春风疑不到天涯二月山城未见花残雪压枝犹有橘冻雷惊笋欲抽芽夜闻啼鸟生乡思病入新年感物华曽是洛阳花下客野芳虽晩不须嗟西清诗话云欧公语人曰某在三崃赋诗云春风疑不到天涯二月山城未见花若无下句则上句不见佳处併读之便觉精神顿出文意难评如此要当着意详味之耳秋懐节物岂不好秋懐何黯然西风酒旗市细雨菊花天感事悲双鬓包羞食万钱鹿车何日驾归去颍东田雪斋日记云或疑六一诗未尽妙以质子和子和曰六一诗只欲平易如西风酒旗市细雨菊花天岂不佳晩烟寒橘柚秋色老梧桐岂不似少陵耶鹭风格孤髙尘外物性情闲散水边身尽日独行溪浅处青苔白石见纤鳞唐溪诗话云衆禽中惟鹤标致髙逸其次鹭亦闲野不俗若规规秪及羽毛飞鸣则陋矣李徳裕云拂日疑星落凌风讶雪飞雍陶云立当青草人先见行近白莲鱼未知皆无逺韵许浑云云汉知心逺林塘觉思孤僧惠崇云曝翎沙日暖引步岛风清照水千寻迥栖烟一㸃明如欧阳此诗真佳句也愚因记有赋振鹭者其一聮云翛然其容立以不倚皓乎其羽涅而不缁语意精致亦不规规于赋物者也温成皇后阁春帖子内助从来上所嘉新春不忍见新花君王念旧怜遗族长使无权保厥家又端午帖子楚国因谗逐屈原终身无复入君门愿因角黍询遗俗可鉴前王惑巧言诗话云凡词人作宫帖者甚多惟欧阳公所作词意多寓讽切当时以为得体附司马温公太皇太后合春帖子庆夀风烟接未央飞楼复道郁相望春来无以消长日闲取经书敎小王又皇后合春帖子春衣不用蕙兰薫领縁无加刺绣文曽在蚕宫亲织就方知缕缕尽辛勤又夫人合帖子圣主终朝视万机燕居専事养希夷千门永昼春岑寂不用车前揷竹枝愚谓司马公此帖亦皆寓讽劝之意西山真先生亦有宫帖与此意同附真西山宫帖午漏迟迟滴玉壶清阴羃羃布庭除直将底事消长日大学中庸两巻书愚谓西山此帖正是用司马公太皇太后合春帖中语意也附王岐公夫人合端午帖子后苑寻春趂午前归来竞鬬玉栏边袖中独有芸香草留与君王辟蠧编刘后村云此诗出新意于綵丝巧粽之外真可喜也诗林广记后集巻一诗林广记后集卷二钦定四库全书诗林广记后集巻二宋蔡正孙编王荆公陈后山云荆公平生文体数变暮年诗益工用意益苦严沧浪云荆公絶句最髙得意处髙出苏黄然与唐人尚隔一闗唐子西语录云荆公诗得子美句法石林诗话云荆公晚年诗律尤精严造语用字间不容髪然意与言㑹言随意遣浑然天成殆不见有牵率排比处杨诚斋云五七字絶句难工惟晚唐与介甫最工于此和御制赏花钓鱼韵荫幄晴云拂晓开传唿仙仗九天来披香殿上留朱辇太液池边送玉杯宿蘂暖含风浩荡戏鳞清映日徘徊宸章独与春争丽恩许赓歌岂易陪西清诗话云仁宗嘉祐中后苑赏花钓鱼介甫以知制诰预末座帝出诗示羣臣次第属和传至介甫日将夕矣亟欲奏御得披香殿字未有对时郑毅夫獬接席顾介甫曰宜对太液池故其诗有云披香殿上留朱辇太液池边送玉杯翌日都下盛传王舍人窃柳词太液波翻披香帘卷介甫颇衔之其二霭霭祥云辇路晴传唿万嵗杂春声蔽亏玉仗宫花密映烛金沟御水清珠蕊受风天下暖锦鳞吹浪日边明从容乐饮真荣遇愿赋嘉鱼颂太平国史赐宴在嘉祐六年三月御制诗晴旭晖晖苑籞开氤氲花气好风来游丝罥树萦行仗堕蘂飘香入酒杯鱼跃文波时拨刺莺留深树久徘徊青春朝野方无事故许观游近侍陪按韩忠献公集有和御制诗序引云奉圣㫖次韵故介甫诗云恩许赓歌盖纪实也附韩稚圭和御制赏花钓鱼诗花簇香亭万朶开琱舆髙自九闗来轻隂阁雨留天仗寒色迎春送夀杯仙吹彻云终缥缈恩鱼逢饵几徘徊曽参二十年前㑹今备台司得再陪国史公既进诗或言于上曰韩琦讥切陛下上愕然问之对曰琦二十年而得一再侍宴此正讥陛下饮宴无度也时郑毅夫獬与介甫接席诗先成最为清丽附郑毅夫和御制赏花钓鱼诗辇路鲜云五色开一声清跸下天来水光翠绕九重殿花气醲薰万夀杯禁幕烟深红㑹合文竿风引绿徘徊蓬山絶顶无人到诏许羣仙尽日陪苏魏公语录云仁宗赏花钓鱼宴钖诗执政诸公洎禁从馆阁皆属和而诗中徘徊二字别无他义诸公进和篇皆押徘徊字及诗罢再就座而敎坊中进杂戏为数人寻访税第者诣一宅观之至前堂之后观翫不去问其所以曰徘徊也又至后堂东西序复环顾而不去问之则皆曰徘徊也其一人笑曰可则可矣但未免徘徊太多耳南浦南浦东岗二月时物华撩我有新诗含风鸭绿粼粼起弄日鵞黄袅袅垂冷斋夜话云用事琢句妙在于言其用而不言其名此法惟荆公东坡山谷三老知之荆公曰含风鸭緑粼粼起㺯日鵞黄袅袅垂此言水栁之名也又夏诗云缲成白雪桑重绿割尽黄云稲正青白雪则言丝黄云则言麦亦不言其名也石林诗话云荆公晚年诗律尤精严造语用字间不容髪然意与言㑹言随意遣浑然天成殆不见有牵率排比处如含风鸭绿粼粼起㺯日鵞黄袅袅垂读之初不觉有对偶北山北山输绿涨横陂直堑囘塘滟滟时细数落花因坐久缓寻芳草得归迟石林诗话云荆公诗律精严至细数落花因坐久缓寻芳草得归迟之句但见舒闲容与之态耳而字字细考之皆经櫽括权衡者其用意亦深刻矣赵章泉云荆公北山诗絶句云细数落花因坐久缓寻芳草得归迟知诗者于此不可以无语或以小诗复之曰谁将古瓦磨成砚坐久归迟摠是机草自偶逢花偶见海沤不动瑟音希章泉曰此所谓可言诗巳矣三山老人语录云荆公诗云细数落花因坐久缓寻芳草得归迟欧阳公诗云静爱竹时来野寺独寻春偶过溪桥二公皆状闲适荆公之句为工木末木末北山烟冉冉草根南涧水泠泠缲成白雪桑重绿割尽黄云稻正青冷斋夜话云唐诗有曰长因送人处忆得别家时又曰旧国别多日故人无少年而荆公东坡用其意作古今不经人道语荆公此诗是也又东坡诗云春畦雨过罗纨腻夏陇风来饼饵香如华严经举果知因譬如莲花方其吐花而果具蘂中造语之工至于荆公东坡山谷尽古今之变荆公江月转空为白昼岭云分暝作黄昏又曰一水䕶田将緑遶两山排闼送青来东坡海棠诗曰只恐夜深花睡去髙烧银烛照红粧又曰我携此石归袖中有东海山谷曰此诗谓之句中眼学者不知此妙韵终不胜茅檐茅檐长扫净无苔花木成蹊手自栽一水护田将绿遶两山排闼送青来山谷云尝见荆公于金陵因问丞相近有何诗荆公指壁上所题两句云一水护田将绿遶两山排闼送青来此近所作也石林诗话云荆公诗用法甚严尤精于对偶尝云用汉人语止可以汉人语对若参以异代语便不相类如一水护田将緑遶两山排闼送青来之类皆汉人语也此法惟公用之不觉拘窘卑凡如周颙宅作阿兰若娄约身归窣堵波皆以梵语对梵语亦此类也艺苑雌黄云宋玉九辩云登山临水兮送将归前辈诗惟介甫一水护田将绿遶两山挑闼送青来下将送字予尝考诗燕燕篇云之子于归逺于将之之子于归逺送于野则楚辞之言亦有本也钟山絶句偶向松关覔旧题野人休诵北山移丈夫出处非无意猿鹤从来自不知石林诗话云王介字中甫衢州人博学善讥谑尝举制科不中与荆公逰甚欵然未尝降意相下熙宁初荆公翰林学士被召前此屡召不起至是始受命介以诗寄云草庐三顾动春蛰蕙帐一空生晓寒盖有所讽荆公得之大笑他日作诗有丈夫出处非无意猿鹤从来自不知之句盖为介发也又涧水无声遶竹流竹西花草㺯春柔茅檐相对坐终日一鸟不鸣山更幽胡苕溪云李太白有云解道澄江静如练令人还忆谢𤣥晖黄山谷则曰凭谁説与谢𤣥晖休道澄江静如练王文海有云鸟鸣山更幽介甫则曰一鸟不鸣山更幽皆反其意而用之不欲沿袭耳嵗晚月映林塘静风涵笑语凉俯窥怜净绿小立伫幽香擕㓜寻新菂扶衰上野航延縁久未已嵗晩惜流光漫叟诗话云荆公定林后诗精深华妙非少作之比尝作嵗晩诗自以比谢灵运议者亦以为然钟山官牀与客夜坐残生伤性老耽书年少东来复起予各据藁梧同不寐偶然闻雨落阶除冷斋夜话云山谷尝言天下清景初不择贵贱贤愚而与之然吾特疑端为我辈设观荆公此诗与东坡宿余杭山寺诗则山谷之言为确论也附东坡宿余杭山寺暮鼓朝钟自击撞闭门欹枕对残缸白灰旋拨通红火卧听萧萧雪打窻过外弟饮一自君家把酒盃六年波浪与尘埃不知乌石岗头路到老相寻得几囘复斋谩录云乌石岗距临川三十里荆公外家吴氏居其间故诗云不知乌石岗头路到老相寻得几囘又盐步门在荆公旧居之前故亦有诗云曲池丘墓心空折盐步庭闱眼欲穿临川郡学在州治之东城隅之上其门庭之间有池不广而旱暵不竭世传为王右军墨池毎当贡士之嵗或见墨汁㸃滴如泼出于水面则次春郡人必有登第者荆公送和甫奉使江南诗云为我聊寻逸少池皆纪实也冷斋夜话云山谷言诗有规摹其意而形容之谓之夺胎法唐顾况诗云一别二十年人堪几囘别其语简缓而意精确荆公诗云一自君家把酒盃六年波浪与尘埃不知乌石岗头路到老相寻得几囘此皆夺胎法也学者不可以不知围棊莫将戏事扰真情且可随縁道我赢战罢两奁收黒白一枰何处有亏成遯斋间览云荆公棊品殊下毎与人对局未尝致思随手疾应觉其势将败便歛之谓人曰本图适性忘虑反苦思劳神不如且已观此诗则图适性忘虑之语信有证矣若鲁直于棊则不然如心似蛛丝游碧落身如蜩甲化枯枝则苦思忘形较胜负于一着与介甫措意异矣冷斋夜话云荆公在钟山有一道士来访因与棊辄作数语曰彼亦不敢先我亦不敢先惟其不敢先是以无所争故能入于不死不生荆公笑曰此特棊隐语也兼并三代子百姓公私无异财人主擅操柄如天持斗魁赋予皆自我兼并乃奸囘奸囘法有诛势亦无自来后世始倒持黔首遂难裁秦王不知此更筑懐清䑓礼义日以媮圣经久烟埃法尚有存者欲言时所咍俗吏不知方掊克乃为才俗儒不知变兼并可无摧利孔至百出小人私阖开有司与之争民愈可怜哉蘓子由云州县之间随其大小皆有富民此理势之所必至所谓物之不齐物之情也然州县赖之以为强国家恃之以为固非所当忧亦非所当去也能使富民安其富而不横贫民安其贫而不匮贫富相恃以为长久而天下定矣介甫不忍贫民而深嫉富民志欲破富民以惠贫民不知其不可也方其未得志之时为兼并之诗及其得志専以此为事设青苗法以夺富民之利民无贫富两税之外皆重出息十二吏縁为奸至于倍息公私皆病矣吕惠卿继之以手实之法私家一毫以上皆籍于官民知有夺取之心至于卖田杀牛以避其祸朝廷觉其不可中止不行仅免于乱然其徒世守其学刻下媚上谓之享上有一不享上皆废不用至于今日民遂大病原其祸出于此诗葢昔之诗病未有若此其酷者也熊勿轩云按此诗未尽如苏氏之讥抑强扶弱必如明道横渠之议而后可行之以青苗手实则非也究苏氏之説则富者跨州连县安得而不横贫者将无立锥安得而不匮上不为限制何有纪极斯民又何日䝉先王至治之泽也书山石辞水泠泠而北去山靡靡以旁围欲寻源而不得竟怅望以空归朱文公楚词后语云书山石辞者宋丞相荆国王文公安石之所作也公逰舒州山谷书此辞于涧石虽非学楚言者而亦非今人之语也是以学者尚之髙斋诗话云舒州三祖山金牛洞山水闻于天下荆公尝题此诗后人凿山刋木寖失山水之胜非公题诗时比也黄鲁直亦曽效公题六言今附于左附黄山谷题山谷石牛洞司命无心播物祖师有记传衣白云横而不度髙鸟倦而犹飞按灊山在舒州懐宁县北有九天司命真君祠山谷寺在县西有二祖僧璨大师塔山谷首聫故云髙斋诗话云鲁直此诗识者谓其语虽竒亦不及荆公之自然也寄蔡氏女其一建业东郭望城西堠千嶂承宇百泉遶霤青遥遥兮纚属绿宛宛兮横逗积李兮缟夜崇桃兮炫昼兰馥兮衆植竹媚兮常茂栁蔫绵兮含姿松偃蹇兮献秀鸟跂兮下上鱼跳兮左右顾我兮适我有斑兮伏兽感时物兮念汝迟归兮携幼其二我营兮北渚有懐兮归女石梁兮以苫盖緑阴阴兮承宇仰有桂兮俯有兰嗟女归兮路岂难望超然之白云临清流而长叹朱文公楚词后语云寄蔡氏女者王文公之所作也公以文章节行髙世而尤以道徳经济为已任被遇神宗致位宰相世方仰其有为庻几复见二帝三王之盛而公乃汲汲以财利兵革为先务引用凶邪排摈忠直躁迫强戾使天下之人嚣然丧其乐生之心卒之羣奸嗣虐流毒四海至于崇宣之际而祸乱极矣公又以女妻蔡卞此其所予之词也然其言平淡简逺翛然有出尘之趣视其平生行事心术畧无毫髪肖似此夫子所以有于予改是之叹也欤西清诗话云荆公在蒋山时以近制示东坡坡云若积李兮缟夜崇桃兮炫昼自屈宋没世旷千余年无复离骚句法乃今见之荆公曰非子瞻见䛕自负亦如此然未尝为俗子道也谢安墩我名公字偶然同我屋公墩在眼中公去我来墩属我不应墩姓尚随公六朝事述云谢安墩在半山招宁寺之后基址尚存谢安与王羲之尝登此有超然髙世之志太白将营园其上亦作诗云冶城访古迹犹有谢安墩胡苕溪云介甫居金陵作谢安墩絶句或云介甫性好与人争在庙堂则与诸公争新法归山林则与谢安争墩此亦善谑也蔡寛夫诗话云荆公居钟山一日昼寝梦有服古衣冠者貌伟甚曰我桀也与公论治道反覆百余语不相下公既觉犹汗流被体若作气剧因笑语客曰吾习气乎乃作小诗识之有尧桀是非犹入梦因知余习未能忘之句愚谓介甫争墩之意亦其平生尚气之习故附前説于此勘㑹贺兰山主贺兰山上几株松南北东西共㡬峯买得住来今㡬日寻常谁与坐从容黄玉林云前辈作诗有蹈袭而不以为嫌者荆公此诗全用唐皇甫冉问李二司直六言诗意此体甚新诗话中未有拈出者附皇甫冉问李二司直门外水流何处天边树遶谁家山絶东西多少朝朝㡬度云遮玉林云皇甫冉此诗葢用屈原天问体也愚谓陶渊明问来使一篇亦是此体渊明诗见前集一巻逰金山天末海门横北固烟中沙岸似西兴巳无船舫犹闻笛逺有楼台秪见灯山月入松金破碎江风吹水雪崩腾飘然欲作乗桴计一到扶桑恨未能按图经云金山龙游寺屹立江中为诸禅刹之冠旧名泽心梁武帝天监四年亲临泽心设水陆㑹宋天禧初真宗梦游此乃赐今额遯斋闲览云唐人题西山寺诗终古碍新月半江无夕阳人谓冠絶古今以其尽得西山之景趣也金山寺留题者亦多而絶少佳句惟寺影中流见钟声两岸闻又天多剰得月地少不生尘最为人传诵要亦未为至工若用之于落星寺有何不可乎熙宁中荆公有句云天末海门横北固烟中沙岸似西兴尤为中的复斋谩録云陈无已诗话谓王平甫尝以杨蟠金山诗为庄宅牙人语解量四至蟠诗云天末楼台横北固夜深灯火见扬州然余观荆公金山诗前四句亦类此胡苕溪云王平甫有金山诗云北固山连三楚尽中泠水入九江深平甫讥杨蟠诗而反自作此等语何邪题西太乙宫壁二首杨栁鸣蜩绿暗荷花落日红酣三十六陂春水白头想见江南又二十年前此地父兄持我东西今日重来白首欲寻旧迹都迷西清诗话云元祐间东坡奉祠西太一宫见公旧题两絶注目久之曰此老野狐精也遂次其韵附东坡次荆公韵秋早川原净丽雨余风日清酣从此归耕剑外何人送我池南赵次公诗註云此篇止书景物而欲引归之意先生蜀人自京师言蜀则为剑外矣杜诗云草木变衰行剑外池南盖归蜀之路也又但有樽中若下何须墓上征西闻道乌衣巷口而今烟草萋迷诗註云湖州长兴县宁箬溪南岸曰上箬北曰下箬人取下箬水酿酒极美俗称下箬酒又初学记载邹阳酒赋云其品类则沙洛绿酃乌乡若下次公云荆公居金陵是时已薨此诗末句故云耳附山谷次荆公韵风急啼乌未了雨来战蚁方酣真是真非安在人间北看成南任天社云此诗谓在熙丰则荆公为是在元祐则荆公为非爱憎之论特未定也又晩风池莲香度晓日宫槐影西白下长干梦到青门紫曲尘迷此首言荆公厌京洛风尘而思金陵山水盖以公诗云三十六陂春水白头想见江南故也寰宇记云白下县故城在金陵上元县城西本江乗县白石垒齐武帝移琅琊居之文选吴都赋云长干延属李善注云江东谓山冈间为干建邺之南有山其间平地吏民居之故号为干按今金陵城南门外有长干寺荆公有诗云白下长干何可见风尘愁杀庾兰成故此诗引之附山谷有懐半山老人再次韵短世风惊雨过成功梦迷酒酣草𤣥不妨凖易论诗终近周南又啜羮不如放麑乐羊终愧巴西欲问老翁归处帝乡芜路云迷右话见第五巻山谷本诗后送王平甫呉兴太守美如何栁恽诗才未足多遥想郡人迎下担白苹洲上起苍波东轩笔录云王介字平甫性轻率语言无伦时人以为心风与荆公旧交熙宁中自省判出守湖州荆公作诗送之其意以水值风即起波也介谕其意遂和十篇盛气而诵于荆公其一曰吴兴太守美如何太守从来恶祝鮀生若不为上柱国死时犹合代阎罗荆公笑曰阎罗见阙速请赴任题江宁驿舍茅屋沧洲一酒旗午烟孤起隔林炊江晴日暖芦花起恰似春风栁絮时诗话云王介素与荆公不相能荆公曽题江宁道中驿舍一联云茅屋沧洲一酒旗午烟孤起隔林炊介鄙之书其末云金陵村里王夫子可是能吟富贵诗荆公见之亦不屑意乃续之云江晴日暖芦花起恰似春风栁絮时末语又讥介之轻狂也即事径暖草如积雨晴山更繁纵横一川水髙下数家村静憩鸠鸣午荒寻犬吠昏归来向人説疑是武陵源复斋谩录云荆公诗云静憩鸠鸣午荒寻犬吠昏学者谓公取唐诗一鸠鸣午寂双燕话春愁之句余尝见东坡手写此诗乃是静憩鸡鸣午读者疑之盖不知取唐诗枫林社日鼔茅屋午时鸡之句也道旁大松人取为明虬角龙髯不可攀亭亭千丈荫南山应嗟无地逃斤斧岂愿争明爝火间荆公自註云诗言松意尚不愿採于匠石充栋梁之用况肯区区与萤爝争明于顷刻间耶君难托槿花朝开暮还坠妾身与花宁独异忆昔相逢俱少年两情未许谁最先感君绸缪逐君去成君家计良辛苦人事反覆那能知谗言入耳须㬰离嫁时罗衣羞更着如今始悟君难托君难托妾亦不忘旧时约熊勿轩云按神宗即位召公参大政公毎以仁宗末年事多委靡舒缓劝上变风俗立法度上方鋭于求治得之不啻千载之遇公亦感激知无不为后公罢相吕惠卿欲破壊其法张谔邓绾之徒更相倾撼上虽冄召公秉政逐惠卿等而公求退之意巳切遂以使相判江宁此诗疑此时作也送吕望之赴临江黄雀有头颅长行万里余想因君出守暂得免苞苴诗话云荆公此诗才二十字耳崇仁爱抑奔竞皆具焉何以多为能行此言则虐生类以饱口腹刻疲民以肥权势者寡矣临江有黄雀故云蘓子由有黄雀诗云农未举网惊合围悬颈系足倮无衣百箇同缶仍相依头颅万里行不归与荆公诗语同红梅春半花才发多应不奈寒北人初未识浑作杏花看西清诗话云红梅清艶两絶昔独盛于姑蘓晏元献移植西冈第中特珍赏之一日贵㳺赂园吏得一枝分接由是都下徧有之晏公尝与客饮花下赋诗云若更迟开三二月北人应作杏花看客曰公诗固佳待北俗何浅也公笑曰顾伧父安得不然一坐絶倒介甫此诗与元献暗合然句意皆工胜元献逺矣梅花墙角一枝梅凌寒独自开遥知不是雪为有暗香来胡苕溪云南朝蘓子卿有梅花诗云秖言花是雪不悟有香来后韩子苍咏梅云那知是花处但觉暗香来介甫子苍虽袭子卿之诗意然思益精而语益工也诗林广记后集巻二诗林广记后集卷三钦定四库全书诗林广记后集巻三宋蔡正孙编苏东坡诗话云苏子瞻诗如武库乍开干戈森然不觉令人神𢥠子细检㸃不无利钝吕氏䝉训云东坡长句波澜浩大变化不测如作杂剧打勐顐入却打勐顐出也后村云坡诗畧如昌黎有汗漫者有典严者有丽缛者有简淡者翕张开阖千变万态盖自以其力量为之然非本色他人无许大力量气魄恐不可学韩子苍云东坡作文如天花变见初无根叶不可揣测李豸文叔祭东坡文云道大不容才髙见忌皇天后土明一生忠义之心名山大川还千古英灵之气次韵穆父尚书侍祠郊丘瞻望天光退而相庆引满醉吟千章杞梓荫云天樗散谁收老郑䖍喜气到君浮白里丰年及我挂冠前令严钟鼔三更月野宿貔貅万灶烟太息何人知帝力归来金帛㸔頳肩先生诗话云七言之伟丽者杜子美诗旌旗日暖龙蛇动宫殿风微燕雀髙五更鼓角声悲壮三崃星河影动揺尔后寂寥无闻焉直至欧阳永叔沧波万古流不尽白鸟双飞意自闲万马不嘶听号令诸蕃无事乐耕耘可以并驱争先矣某亦云令严钟鼓三更月野宿貔貅万灶烟又云露布朝驰玉关塞捷书夜到甘泉宫亦庶几焉复斋谩録云东坡令严钟鼓三更月一句乃取杜子美中天悬明月令严夜寂寥之句也寄蔵春坞白首归来种万松待看千尺舞霜风年抛造物甄陶外春在先生杖屦中杨柳长齐低户緑樱桃烂熟滴阶红何时却与徐元直共访襄阳龎徳公复斋谩録云西清诗话记其父蔡元长喜周邦彦祝夀诗云化行禹贡山川外人在周公礼乐中乃模写东坡蔵春坞诗年抛造物甄陶外春在先生杖屦中之语也王直方诗话云东坡蔵春坞诗有年抛造物甄陶外春在先生杖屦中而少游作俞充哀词乃云风生使者旌旄上春在将军俎豆中余以为依放太甚汲水煎茶活水仍须活火烹自临钓石取深清大瓢贮月归春瓮小杓分江入夜瓶雪乳已翻煎处脚松风仍作㵼时声枯肠未易禁三椀坐数山城长短更诚斋云七言八句一篇之中句句皆竒一句之中字字皆竒古今作者皆难之如东坡煎茶诗云活水仍须活火烹自临钓石取深清第二句七字而具五意水清一也深处取清者二也石下之水非有泥土三也石乃钓石非寻常之石四也东坡自汲非遣卒奴五也大瓢贮月归春瓮小杓分江入夜瓶其状水之清美极矣分江二字此尤难下雪乳已翻煎处脚松风仍作㵼时声此倒语也尤为诗家妙法即杜少陵红稻啄余鹦鹉粒碧梧栖老鳯凰枝也枯肠未易禁三椀坐数山城长短更又翻却卢仝公案仝喫到七椀坡不禁三椀山城更漏无定长短二字有无穷之味贺陈述古弟章生子郁葱佳气夜充闾始见徐卿第二雏剰欲去为汤饼客惟愁错冩弄麞书参军新妇贤相敌阿大中郎喜有余我亦从来识英物试敎啼㸔定何如晋贾充始生其父逵曰后当有充闾之庆故以名充字公闾旧唐书云太常少卿姜度妻诞子李林甫手书庆之曰闻有弄麞之庆客视之掩口东坡用此事也惜乎新史不载其事晋王浑妻钟氏琰生子济浑尝与琰坐济趋庭而过浑欣然曰生子如此足慰人心琰笑曰若使新妇得配㕘军生子故不翅如此参军谓浑中弟沦也晋谢奕女道韫初适王凝之还甚不乐安曰王郎逸少子不恶汝何恨也荅曰一门叔父则有阿大中郎羣从兄弟则有封胡羯末不意天壤之间乃有王郎谢氏诸子尤彦秀者称封胡羯末封谓韶胡谓朗羯谓𤣥末谓川皆其小字也韶朗川皆早卒惟𤣥以功名终焉阿大中郎谓谢安也晋桓温宣城太守彛之子也生未朞而太原温峤见之曰此儿有竒骨可试使啼及闻其声曰真英物也彛以峤所赏故遂名曰温峤曰果尔后将易吾姓也䂬溪诗话云李商隐诗好积故实如喜雪诗一篇中用事者十七八以是知凡作诗者须饱材料传称任昉用事过多属辞不得流便余谓昉诗所以不能倾沈约者乃才有限非事多之过东坡有全篇用事者如贺陈述古弟章生子诗及戯张子野买妾诗句句用事曷尝不流便哉张子野年八十五尚闻买妾述古令作诗锦里先生自笑狂莫欺九尺鬓睂苍诗人老去莺莺在公子归来燕燕忙柱下相君犹有齿江南刺史巳无肠平生谬作安昌客略遣彭宣到后堂髙斋诗话云尚书郎张先字子野尝有诗云浮萍断处见山影又长短句云云破月来花弄影又云隔墙送过秋千影并脍炙人口世谓之张三影石林诗话云子野能为诗及乐府至老不衰居钱塘年八十余家犹蓄声妓子瞻尝赠以诗有莺莺燕燕之语全用张氏故事戏之赵彦材云锦里先生自笑狂一句学者多不晓盖为杜诗锦里先生乌角巾之语惑之也成都谓之锦官故亦谓之锦里杭州临安县昔钱王时赐名衣锦城而先生临安三絶又有题名锦溪之句特取锦里先生四字以言子野时陈述古守杭令作此诗可以推见丽情集云唐贞元初有张君者遇崔氏女于蒲崔小名莺莺元稹为作㑹真三十韵尝与李绅语其事绅又作莺莺歌也汉成帝尝微行过阳阿主家见赵飞燕而悦之先是有童謡云燕燕尾涎涎张公子时相见盖帝每微行与张放俱而称富平侯故曰张公子张苍自秦时为柱下史汉文帝四年为丞相口中无齿食乳以女子为乳母妻妾以百数前汉张禹弟子尤着者彭宣戴崇禹每将崇入后堂饮食妇女相对优人絃管铿锵极乐昏夜乃罢而宣之来也禹见之于便坐讲论经义未尝得至后堂戏徐君猷孟亨之不饮孟嘉嗜酒桓温笑徐邈狂言孟徳疑公独未知其趣耳臣今时复一中之风流自有髙人识通介宁随薄俗移二子有灵应抚掌吾孙还有独醒时胡苕溪云东坡此诗戏徐君猷孟亨之皆不饮酒不止天生对语其全篇用事清切尤为可喜盖皆徐孟二人一姓事也晋书孟嘉好酣饮愈多不乱王温问嘉曰酒有何好卿嗜之嘉曰公未得酒中趣耳魏志徐邈为尚书郎时科酒禁而邈私饮至于沈醉校尉赵达问以曹事邈曰中圣人其后文帝见邈问曰颇复中圣人否对曰昔子反毙于阳谷御叔罚于饮酒臣嗜同二子不能自惩时复中之朝云诗不似杨枝别乐天恰如通徳伴伶𤣥阿奴络秀不同老天女维摩摠解禅经巻药炉新活计舞衫歌扇旧因縁丹成逐我三山去不作巫阳云雨仙诗引云世谓乐天有鬻骆马放杨柳枝词嘉其主老病不忍去也然刘梦得有诗云春尽絮飞留不得随风好去落谁家乐天亦云病与乐天相伴住春随樊子一时归则是樊素竟去也予家有数妾四五年相继辞去独朝云者随予南迁因读乐天集戏作此诗胡苕溪云东坡此诗意絶佳善于为戏略去洞房之气味翻为道人之家风非若乐天所云樱桃樊素口杨柳小蛮腰俗哉复出东门乱山环合水侵门身在淮南尽处村五畆渐成终老计九重新扫旧巢㾗岂惟见惯沙鸥熟巳觉来多钓石温长与东风约今日暗香先返玉梅魂陆放翁序施司諌东坡诗注云某顷与范公至能㑹于蜀因相与论东坡诗慨然谓余曰足下当作一书发明东坡之意以遗学者某谢不能他日又言之因举二三事以质之曰五畆渐成终老计九重新扫旧巢㾗及遥知叔孙子已致鲁诸生此语当若为解至能曰东坡窜黄州自度不复收用故曰新扫旧巢㾗建中初召元祐诸人故曰已致鲁诸生恐不过如此耳某曰此某之所以不敢承命也昔祖宗以三馆养士储将相材及官制行罢三馆而东坡盖尝直史馆然自谪为散官削去史馆之职久矣至是史馆亦废故云新扫旧巢㾗其用字之严如此而凤巢西隔九重门则又李建中诗也建中初韩曽二相得政尽收用元祐人其不召者亦补大藩惟东坡兄弟犹领宫祠此句盖寓所以不能致者二人意深语缓尤未易窥测至如车中有布乎指当时用事者犹近而易见白首沈下吏緑衣有公言乃以其侍妾朝云尝叹黄师是仕不进故此句之意戏言其上僣则非得于故老殆不可知必皆能如此然后无憾至能亦太息曰如此诚难矣过岭而北次前韵秋风巻黄叶朝雨洗緑净人贪归路好节近中原正下岭独徐行艰险未敢忘遥知叔孙子已致鲁诸生前汉叔孙通为博士说上曰臣愿征鲁诸生与臣弟子共起朝仪于是征鲁诸生三十余人其所不能致者二人赵彦材云此言建中靖国间新天子即位必新定礼仪也咏史董卓公业平时劝用儒诸公何事起相图只言天下无健者岂信车中有布乎后汉郑太字公业方董卓擅朝太与周珌伍琼共说卓以韩馥刘岱孔伷张资袁绍为牧守及义兵起卓大怒曰卓初入朝珌琼劝用善士故相从而诸君到官举兵相图此二君卖卓卓何相负遂斩珌琼袁绍传云卓欲废立绍勃然曰天下健者岂惟董公王允与吕布谋诛卓有大书吕字于布荷而行于市歌曰布乎有告卓者卓不悟送黄师是赴两浙宪世久无此士我晩得王孙宁非叔度家岂出次公门白首沈下吏緑衣有公言赵彦材云当时人有未解緑衣有公言之句问之先生先生曰吾家朝云每见师是怪其官职不迁耳然后知緑衣指朝云盖緑衣乃诗篇名妾之服也赠子直秀才万里云山一破裘杖端闲挂百钱逰五车书已留儿读二顷田应为鹤谋水底笙歌蛙两部山中奴婢橘千头幅巾我欲相随去海上何人识故侯南史孔稚圭门庭之内草莱不剪中有蛙鸣或问之曰欲为陈蕃乎稚圭曰我以此当两部鼓吹何必效蕃石林诗话云苏子瞻尝用孔稚圭鸣蛙事如水底笙歌蛙两部山中奴婢橘千头虽以笙歌易鼓吹不碍其意同至曰已遣乱蛙成两部更邀明月作三人则成两部不知为何物亦是歇后盖用事宁与出处语小异而意同不可尽牵出处语而意不显也愚谓东坡五车书已留儿读二顷田应为鹤谋此亦前辈所谓折句法也欧阳公诗云静爱竹时来野寺独寻春偶过溪桥卢賛元雪诗云想行客过梅桥滑免老农忧麦陇干黄山谷云管城子无食肉相孔方兄有絶交书胡苕溪云鹦鹉杯且酌清浊麒麟阁懒画丹青效此格也戏问章质夫题云章质夫送酒六壶书至而酒不达戏作小诗问之白衣送酒舞渊明急扫风轩洗破觥岂意青州六从事化为乌有一先生空烦左手持新蟹谩遶东篱嗅落英南海使君今北海定分百榼饷春耕复斋谩録云文之所以贵对偶者谓出于自然非假牵强也潘子真诗话记禹玉元丰间以钱二万酒二壶饷吕梦得梦得作启谢之有白水真人青州从事之语禹玉叹赏为其切题后毛达可有谢人恵酒启云食穷三嵗曽无白水之真人出饯百壶安得青州之从事此用梦得语尤为无工非惟出于剽窃亦是白水真人为虚设至若东坡得章质夫书遗酒六瓶书至而酒亡因作诗寄之云岂意青州六从事化为乌有一先生二句浑然一意无斧凿㾗更觉有工赠惠山僧惠表行遍天涯意未䦨将心到处遣人安山中老宿依然在案上楞严巳不㸔歌枕落花余几片闭门新竹自千竿客来茶罢空无有卢橘杨梅尚带酸欧公诗话云渊明诗初㸔若散缓熟读有竒趣如曰日暮巾柴车路暗光已夕归人望烟火稚子候檐隙又曰採菊东篱下悠然见南山又曰蔼蔼逺人村依依墟里烟犬吠深巷中鸡鸣桑树巅才意髙逺造语精到如此如大匠运斤无斧凿㾗不知者疲精力至死不悟东坡则曰山中老宿依然在案上楞严已不看细味之无龃龉态对甚的而字不露真得渊明遗意也次赵伯成韵题云赵伯成家有丽人仆忝乡人不肯开樽徒吟春雪美句次韵一笑绣帘朱戸未曽开谁见梅花落镜台试问髙吟三十韵何如低唱两三杯莫嫌衰鬓聊相映须得纤腰与共囘知道文君隔青琐梁园赋客肯言才东坡自注云聊荅来句义取妇人而已罪过罪过荅文与可为爱鹅溪白茧光扫残鸡距紫毫芒世间那有千寻竹月落庭空影许长先生作篔筜谷偃竹记云与可画竹初不自贵重四方之人持缣素而请者足相蹑于门与可厌之投诸地而骂曰吾将以为袜材闻者传之以为口实及与可自洋州还而余为徐州与可以书遗余曰近语士大夫吾墨竹一𣲖近在彭城可往求之袜材当萃于子矣书尾复写一诗其略曰待将一段鹅溪绢扫取寒梢万尺长余谓与可竹长万尺当用绢二百五十疋知公倦于笔砚愿得此绢而巳与可无以荅则曰吾言妄矣世岂有万尺竹哉余因而实之荅其诗与可笑曰苏子辩则辩矣然二百五十疋吾将买田而归老焉因以其所画篔筜偃竹遗予曰此竹数尺耳而有万尺之势和与可洋州园池篔筜谷石林诗话云文同字与可蜀人与子瞻厚为人静深不撄世故善画墨竹作诗亦过人汉川脩竹贱如蓬斤斧何曽赦箨龙料得清贫馋太守渭滨千畆在胷中篔筜偃竹记尾云篔筜谷在洋州与可尝令作洋州园池三十咏篔筜谷其一也予诗曰料得清贫馋太守渭滨千畆在胷中是日与可与妻逰谷中烧笋晚食发函得诗失笑喷饭满案寳山昼睡七尺顽躯走世尘十围便腹贮天真此中空洞浑无物何止容君数百人东坡云吾昔在钱塘一日昼寝寳山僧舎题一絶于壁其后有小子亦题名壁上见者乃谓余诮之也周伯仁所谓君者乃王茂洪之流岂此等辈哉晋王导尝抱周顗膝而指其腹曰卿此中何所有也荅曰此中空洞无物足容卿辈数百人导亦不以为忤韩康公座上侍儿求书扇窻揺细浪鱼吹日手弄黄花蝶透衣不觉春风吹酒醒空敎明月伴人归谈録云韩康公绛谢事后自颍入京看上元至十六日私第㑹从官九人皆门生故吏一时名徳如傅钦之胡寛夫钱穆父苏东坡刘贡父顾子敦皆在坐出家妓十余人中䜩后有新宠鲁生者舞罢为游蜂所螫公意不喜久之唿出以白团扇从东坡乞诗坡书一絶上句记其姓下句记事康公大喜坡曰但恐它姬厮赖故云耳澄迈驿通潮合余生欲老海南村帝遣巫阳招我魂杳杳天低鹘没处青山一髪是中原胡苕溪云澄迈通潮合诗云杳杳天低鹘没处青山一髪是中原又伏波将军庙碑云南望连山若有若无杳杳一髪耳凡两用之其语倔竒盖得意者也岭外父老争看乌角巾应縁曽现宰官身溪边古路三义口独立斜阳数过人许彦周诗话云李太白诗云问余何事栖碧山笑而不荅心自闲桃花流水杳然去别有天地非人间时贺知章唿太白为谪僊人世传东坡是戒禅师后身㒒窃信之送蜀人张师厚殿试云龙山下试春衣放鹤亭前送夕晖一色杏花三十里新郎君去马如飞摭言云薛逢晩年厄于宦途䇿羸马赴朝值新进士缀行而出团司所由数十人见逢行李萧然前导曰囘避新即君逢辗然遣介语曰莫贫相阿婆三五少年时也曽东涂西抹来次元长老韵题云以玉带施元长老元以衲裙相报遂次其韵师民瞻诗注云佛印禅师法名了元饶州人公久与之游时住持润州金山寺公赴杭过润为留数月一日值师挂牌与弟子入室公便服入方丈见之师云内翰何来此间无坐处公戏云暂借和尚四大用作禅床师曰山僧有一转语内翰言下即荅当从所请如稍涉拟议所系玉带愿留以镇山门公许之便解玉带置几上师云山僧四大本无五藴非有内翰欲于何处坐公拟议未即荅师急唿侍者云收此玉带永镇山门公笑而与之师遂取衲裙相报因有二絶公次韵荅之余尝闻广汉天宁泰长老话其事泰云是时在金山挂搭目击公与元老问荅如此余故叙于题下使后人知其本末云其一病骨难堪玉带围钝根仍落箭锋机欲敎乞食歌姬院故与云山旧衲衣冷斋夜话云先生悟其前生为戒禅师常衣衲衣故云北梦琐言云裴休尝披毳衲于歌姬院持钵乞食自以为不为俗情所得可以说法为人其二此带閲人如传舎流传到我亦悠哉锦袍错落真相称乞与佯狂老万囘传灯録云万囘法云公者虢州人也姓张氏唐贞观六年五月五日生师八九嵗时言其兄戌安南归持信朝往夕返万余里故号万回唐武后赐以锦袍玉带海棠春风袅袅汎崇光香雾霏霏月转廊只恐夜深花睡去髙烧银烛照红粧冷斋夜话云东坡海棠诗曰只恐夜深花睡去髙烧银烛照红粧事见杨妃外传云明皇登沈香亭诏妃子妃子时卯酒未醒命力士从侍儿扶掖而至妃子醉欹残粧钗横鬓乱不能再拜明皇笑曰是岂妃子醉邪海棠睡未足耳定惠院海棠江城地瘴蕃草木只有名花苦幽独嫣然一笑竹篱间桃李漫山总麤俗也知造物有深意故遣幽人在空谷自然富贵出天姿不待金盘荐华屋朱唇得酒晕生脸翠袖巻纱红映肉林深雾暗晓光迟日皎风轻春睡足雨中有泪亦悽惨月下无人更清淑先生食饱无一事散步逍遥自扪腹不问人家与僧舎曳杖敲门看脩竹忽逢絶艳照哀朽叹息无言揩病目陋邦何处得此花无乃好事移西蜀寸根千里不易到衔子飞来岂鸿鹄天涯流落俱可念为饮一樽歌此曲明朝酒醒还独来雪落纷纷那忍触题云寓居定惠院之东杂花满山有海棠一株土人不知贵也诗话云东坡作此诗词格超絶不复蹈袭前人语元丰间东坡谪黄州寓居定惠院院之东小山上有海棠一株特繁茂毎盛开时必为擕客置酒已五醉其下矣故作此长篇平生喜为人写盖人间刋石者自有五六本云某生平得意诗也次韵江晦叔钟鼓江南岸归来梦自惊浮云世事改孤月此心明雨已倾盆落诗仍翻水成二江争送客木杪看桥横胡苕溪云东坡自岭外归次韵江晦叔诗云浮云时事改孤月此心明语意髙妙如参禅悟道之人吐露胷襟无一毫窒碍也息轩无事此静坐一日似两日若活七十年便是百四十黄金几时成白发日夜出开眼三十秋速于驹过隙是故东坡老贵汝一念息时来登此轩目送过海席家山归未成题诗寄屋壁冷斋夜话云东坡在儋耳题司命宫道士息轩其超放如此东坡云无事静坐便觉一日似两日若能处置此生常似今日得年至七十便是百四十嵗人世间何药能有此效既无反恶又省药钱此方人人收得但苦无好汤使多嚥不下胡苕溪云余连蹇选调四十年在官之日少投闲之日多固能知静坐之味矣苐尚平婚嫁之志未毕退之啼号之患方剧正所谓无好汤使多嚥不下也书焦山纶长老壁法师住焦山而实未尝住我来辄问法法师了无语乃至无语言不知所荅故君看头与足本自安冠屦譬如长鬛人不以长为苦一旦或人问每睡安所措归来被上下一夜着无处展转遂达晨意欲尽镊去此言虽鄙浅故自有深趣持此问法师法师一笑许赵彦材诗注云此篇譬喻乃先生用小说一段事裁以为诗而意最髙妙陵阳室中语云子瞻作诗长于譬喻如和子由诗云人生到处知何似应似飞鸿踏雪泥泥上偶然留指爪鸿飞那复计东西守嵗诗云欲知垂尽嵗有似赴壑蛇修鳞半巳没去意谁能遮况欲系其尾虽勤知奈何画水官诗云髙人岂学画用笔乃其天譬如善逰人一一能操船龙眼诗云龙眼与荔枝异出同祖父端如柑与橘未易相可否皆累数句也如一联则少年辛苦真食蓼老境清闲如啖蔗如一句则雪里波稜如铁甲之类不可胜纪中秋月暮云收尽溢清寒银汉无声㵼玉盘此天此夜不长好明月明年何处看志林云东坡作彭城守时过齐州李公择席上赋比絶其后山谷在黔南令以小齐王歌之愚谓东坡此诗之意又有十月十五观月黄楼席上次韵云为问登临好风景明年还忆使君无又和子由山茶盛开云雪里盛开知有意明年开后更谁看王元之黄州竹楼记云未知明年又在何处近世有赋赏春词末句云不知来嵗牡丹时再相逢何处噫好景不常盛事难再读此语则令人有嵗月飘忽之感云东栏梨花梨花淡白栁深青栁絮飞时花满城惆怅东栏一株雪人生看得㡬清明愚谓此絶亦有前诗感慨之意故附于此发广州朝市日已逺此身良自如三杯软饱后一枕黒甜余蒲涧疎钟外黄湾落木初天涯未觉逺处处各樵渔东坡自注云浙人谓饮酒为软饱谓睡为黒甜也画草虫蜗牛腥涎不满殻聊足以自濡升髙不知休竟作粘壁枯王直方诗话云东坡咏画蜗牛诗初云中弱不胜触外坚聊自郛升髙不知疲竟作粘壁枯后改为腥涎不满殻聊足以自濡余以为改者胜前辈云文字频改工夫自出此诗之所以不厌改也老杜有云新诗改罢自长吟欧公作文先贴于壁时加窜定有终篇不留一字者后人安见其有此等工夫邪鬼蝶双睂巻铁丝两翅晕金碧初来花争妍忽去鬼无迹赵彦材诗注云蜗牛鬼蝶虽不用事与语而蜗牛之戒登髙鬼蝶之叹倐忽者皆有深意矣书鄢陵王主簿画折枝论画以形似见与儿童邻赋诗必此诗定非知诗人诗画本一律天工与清新边鸾雀写生赵昌花传神如何此两幅疎淡含精匀谁言一㸃红解寄无边春王直方诗话云欧公盘车图诗云古画画意不画形梅诗咏物无隐情忘形得意知者寡不若见诗如见画东坡作韩干画马诗云韩生画马真是马苏子作诗如见画世无伯乐亦无韩此诗此画谁当看又云论画以形似见与儿童邻赋诗必此诗定非知诗人又云少陵翰墨无形画韩干丹青不语诗此画此诗今已矣人间驽骥谩争驰余以为若论诗画于此尽矣每诵数过殆欲常以为法也禁脔云东坡曰善画者画意不画形善诗者道意不道名故其诗曰论画以形似见与儿童邻作诗必此诗定非知诗人鬰孤台和许朝奉髙门元世旧客路晩追逰清絶闻诗语疏通宣法流传家有衣钵断狱尽春秋邂逅陪车马寻芳谢眺洲凄凉望乡国得句仲宣楼恨赋投湘水悲歌祀栁州何如五字律相与一樽留更约登尘外归时月满舟赵彦材云凡诗四句以第一句对第三句以第二句对第四句谓之扇对东坡此诗邂逅陪车马寻芳谢眺洲凄凉望乡国得句仲宣楼两联是也此格盖出于白氏金针至梅圣俞作续金针乃引唐人絶句云昔时花下留连饮暖日夭桃莺乱啼今日江边容易别淡烟衰草马频嘶胡苕溪云杜少陵哭台州司户苏少监诗云得罪台州去时危弃硕儒移官蓬合后谷贵没潜夫亦此类也月夜与客饮酒杏花下杏花飞帘散余春明月入戸寻幽人褰衣步月踏花影烱如流水涵青苹花间置酒清香发争挽长条落香雪山城酒薄不堪饮劝君且吸杯中月洞箫声断月明中惟忧月落酒杯空明朝巻地春风恶但见緑叶栖残红东坡诗话云仆在徐州王子立子敏皆馆于官舎蜀人张师厚来过二王方年少吹洞箫饮酒杏花下予作此诗明年予谪黄州对月独饮尝有诗云去年花落在徐州对月酣歌美清夜今年黄州见花发小院闭门风露下盖忆与二王饮时也张师厚久巳死今年子立复为古人哀哉西蜀赵次公彦材云此篇不使事语亦新古所未有殆涪翁所谓不食烟火食人之语也追和子由韵洛邑从来天地中嵩髙苍翠北邙红风流耆旧消磨尽只有青山对病翁愚谓此诗读之令人兴感慨之懐唐人有咏劒池诗亦是此意用附于左附唐人咏劒池劒去池空一水寒逰人来此凭栏干世间万事消磨尽祇有青山好静观纵笔寂寂东坡一病翁白须萧散满霜风儿童悞喜朱颜在一笑那知是酒红冷斋夜话云山谷言诗意无穷而人才有限以有限之才追无穷之意虽渊明杜陵不得工也不易其意而造其语谓之换骨法规摹其意而形容之谓之夺胎法白乐天诗云临风杪秋树对酒长年身醉貌如霜叶虽红不是春至东坡诗云儿童悞喜朱颜在一笑那知是酒红此皆夺胎法也玉板长老倡丛林真百丈法嗣有横枝不怕石头路来寻玉板师聊凭柏树子与问箨龙儿瓦砾犹能说此君那不知冷斋夜话云东坡尝邀刘器之同参玉板和尚器之毎倦山行闻见玉版欣然从之至帘泉烧笋而食器之觉笋味胜问此何名东坡曰名玉版此老僧善说法要令人得禅恱之味于是器之方悟其戏诗注云丛林乃禅门之称百丈山乃洪州懐海禅师所居又传灯録云黄梅谓道信师曰和尚他后横出一枝佛法又邓隐峯参石头和尚马祖止之曰石头路滑既往果为石头所困无一语而还又传灯録云有僧问赵州如何是祖师西来意赵州云但看庭前柏子树又问如何是道文殊荅曰墙壁瓦砾而犹能说之东坡此诗尽用禅家语形容可谓善于逰戏者也山谷有云此老于般若横说竖説百无剰语非其笔端有舌安能吐此不传之妙乎题织锦图回文三首其一春晩落花余碧草夜凉低月半枯桐人随逺鴈边城暮雨映疎帘绣合空其二红手素丝千字锦故人新曲九囘肠风吹絮雪愁萦骨泪洒缣书恨见郎其三羞看一首回文锦锦似文君别恨深头白自吟悲赋客断肠愁是断絃琴诗注云回文诗起于窦滔妻苏氏于锦上织成之盖顺读与倒读皆成诗句也诗中所谓千字锦回文锦皆用此事也皮日休杂体诗序云晋温峤始有回文诗附梦回文二首其一酡颜玉椀捧纤纤乱㸃余花唾碧衫歌咽水云凝静院梦惊松雪落空嵒其二空花落尽酒倾缸日上山融雪涨江红焙浅瓯新火活龙团小碾鬬晴牕先生自序云十二月二十五日大雪始晴梦人以雪水烹小团茶使美人歌以饮余梦中为作回文诗觉而记其一句云乱㸃余花唾碧衫意用飞燕唾花故事也乃续之为二絶句云席上代人赠别莲子擘开须见臆楸枰着尽更无期破衫却有重缝处一饭何曽忘却时赵彦材诗注云此呉歌格借字寓意也古诗有云围棊烧败袄着子故依然乃此格也莲子曰菂菂中么荷曰薏须见臆以菂中之薏言之楸枰棊槃也杜牧诗云玉子枚楸一路饶则此楸之谓矣更无期以棊言之重缝处以缝绽之缝隐逢字也忘却时以匙匕之匙隐之也愚谓刘禹钖竹枝歌云东边日出西边雨道是无情还有情亦是此意盖用情字隐晴字也吃语江干髙居坚闗扄耕犍躬驾角挂经孤航系舸菰菱隔笳鼓过军鸡狗惊解襟顾景各箕踞击劒髙歌㡬举觥荆笄供脍愧搅聒干锅更戛甘𤓰羹愚谓古之口吃难言者如周昌韩非扬雄邓艾之徒皆载之史传东坡此诗亦縁是而善谑耳汉周昌为御史髙帝欲易太子大臣争莫能止昌廷争之强上问其説昌为人吃又盛怒曰陛下欲易太子臣期期不奉诏上笑而罢魏邓艾以口吃不得作干佐为稻田守丛草吏而语称艾艾晋文王戏之曰卿言艾艾定是㡬艾对曰凤兮凤兮故是一凤又倦逰録载王汾口吃刘攽嘲曰恐是昌家又疑非类不见雄名惟闻艾气以周昌韩非扬雄邓艾皆吃也诗林广记后集巻三诗林广记后集卷四钦定四库全书诗林广记后集巻四宋蔡正孙编苏东坡乌台诗案年谱云元丰二年已未七月太子中允权监察御史何大正舒亶谏议大夫李定言公作为诗文谤讪朝政及中外臣僚无所畏惮国子博士李冝之状亦上七月二日奉圣㫖送御史台根勘二十八日皇甫遵到湖州追之过南京文定张公上札范蜀公上书救之八月十八日赴台狱时狱司必欲置之死地煅炼久之不决子由请以所赐爵赎之而上亦终怜之促具狱十二月二十四日得㫖责检校尚书水部员外郎黄州团练副使本州安置按舒亶论公云陛下发钱本以业贫民则曰赢得儿童语音好一年强半在城中陛下明法以课羣吏则曰读书万巻不读律致君尧舜知无术陛下兴水利则曰造物若知明主意应敎斥卤变桒田陛下议盐铁则曰岂是闻韶解忘味迩来三月食无盐闻见録云李定王介甫客也定不持所生母仇氏服苏子瞻以为不孝恶之定以为恨后遂劾子瞻作诗谤讪朝政云王定国甲申杂记云天下之公论虽仇怨不能夺也李承之奉世知南京尝谓余曰昨在从班李定资深鞫子瞻狱虽同列不敢辄启问一日资深于崇政殿门忽谓诸人曰苏轼竒才也衆莫敢对巳而曰虽三十年所作文字诗句引证经传随问即荅无一字差舛诚天下之竒才也叹息不巳东坡云昔年过洛见李公简言真宗既东封访天下隐者杞人杨朴能为诗召对自言不能上问临行有人作诗送卿否朴曰惟臣妻有一首云更休落魄耽杯酒且莫猖狂爱咏诗今日捉将官里去这回断送老头皮上大笑放还山余在湖州坐作诗追赴诏狱妻子送余出门皆哭无以语之顾谓妻子曰子独不能如杨处士妻作一诗送我乎妻子不觉失笑余乃出龟山语録云作诗不知风雅之意不可以作诗诗尚谲谏惟言之者无罪闻之者足以戒乃为有补若諌而涉于毁谤闻者怒之何补之有观苏东坡诗只是讥诮朝廷殊无温柔笃厚之气以此人故得而罪之山村絶句烟雨蒙蒙鸡犬声有生何处不安生但敎黄犊无人佩布谷何劳也劝耕诗案云此诗意言是时贩私盐者多带刀杖故取前汉龚遂令人卖劒买牛卖刀买犊曰何为带刀佩犊意言但得盐法寛平令民不带刀劒而买牛犊则民自力耕不劳劝督以讥盐法太峻不便也又老翁七十自腰鎌慙愧春山笋蕨甜岂是闻韶解忘味迩来三月食无盐诗案云此诗意言山中之人饥贫无食虽老犹自採笋蕨充饥时盐法峻急僻逺之人无盐食用动经数月若古之圣贤则能闻韶忘味山中小民岂能食淡而乐乎以讥盐法太急也又杖黎裹饭去匆匆过眼青钱转手空赢得儿童语音好一年强半在城中诗案云此诗意言百姓请得青苗钱立便于城中浮费使却又言乡村之人一年两度夏秋税及数度请纳和粜预买钱今来更添青苗助役钱因此庄家小子弟多在城市不着次第但学得城中人语音而已以讥新法青苗助役不便也塔前古桧凛然相对敢相欺直干凌云未要竒根到九泉无曲处世间惟有蛰龙知石林诗话云元丰间苏子瞻系御史狱神宗本无意深罪之时相进呈忽言苏轼于陛下有不臣之意神宗改容曰轼固有罪然于朕不应至是卿何以知之时相因举轼桧诗云根到九泉无曲处世间惟有蛰龙知陛下飞龙在天轼以为不知已而求地下之蛰龙非不臣而何神宗曰诗人之词安可如此论彼自咏桧何预朕事时相语塞章子厚亦从旁解之遂薄其罪子厚尝以语余且以丑言诋时相曰人之害物无所忌惮有如是也王定国闻见近录王和父尝言苏子瞻在黄州上数欲用之王禹玉辄曰轼尝有此心惟有蛰龙知之句陛下龙飞在天而不敬乃反求知蛰龙乎章子厚曰龙者非独人君人臣亦皆可以言龙也上曰自古称龙者多矣如荀氏八龙孔明卧龙岂人君也及退子厚诘之曰相公乃欲覆人家族邪禹玉曰此舒亶言尔子厚曰亶之唾其亦可食乎胡苕溪云东坡在御史狱狱吏问云桧诗根到九泉无曲处世间惟有蛰龙知有无讥讽东坡荅云王安石诗云天下苍生望霖雨不知龙向此中蟠此龙是也狱吏为之一笑附王安石偶题山腰水有千年润石眼泉无一日干天下苍生待霖雨不知龙向此中蟠赠孙莘老嗟余与子久离羣耳冷心灰百不闻若对青山谈世事当须举白便浮君诗案云任杭州通判日转运司差往湖州相度堤㟁利害因与知湖州孙觉相见作诗与之某是时约孙觉并坐客如有言及时事者罚一大盏虽不指言时事是非意言时事多不便不得说也又天目山前渌浸裾碧栏堂下看衔舻作堤捍水非吾事闲送苕溪入太湖诗案云某为先曽言水利不便却被转运司差相度堤岸又云作堤捍水非吾事意言本非兴水利之人以讥水利之不便也赵彦材云先生倅杭以开运盐河至湖其言作堤捍水非吾事意谓于此可以为堤而事不在已也秋日牡丹一朶妖红翠欲流春光囘照雪霜羞化工只欲呈新巧不放闲花得少休诗案云杭州一僧寺内秋日开牡丹花数朶陈㐮作絶句某和之此诗讥当时执政以化工比执政以闲花比小民言执政但欲出新意擘画令小民不得暂闲也寄子由眼看时事力难任贪恋君恩退未能迟钝终须投劾去使君何日换聋丞诗案云某初到杭州寄弟辙诗此诗云眼看时事力难任时事谓新法青苗助役等事也言已才力不能胜任意亦是讥新法事烦难了办也八月十五观潮吴儿生长狎涛渊冐利忘生不自怜东海若知明主意应敎斥卤变桒田诗案云时新有㫖禁㺯潮故云吴儿生长狎涛渊冐利忘生不自怜盖言㺯潮之人为贪官中利物致其间有溺死者故朝㫖禁断某为主上好兴水利因作此诗言东海若知明主意应敎斥卤变桒田意言东海若知此意当令斥卤地尽变桒田此事之必不可成者以讥兴水利之难成也和李常韵何人劝我此间来絃管生衣甑有埃緑蚁濡唇无百斛蝗虫扑面巳三囘磨刀入谷追穷寇洒涕循城拾弃孩为郡鲜欢君莫叹犹胜尘土走章台诗案云李常寄来字韵某依韵和之此诗讥新法减刻公使钱太甚及造酒不得过百石致絃管生衣釜甑有尘及言蝗虫盗贼灾伤饥馑之甚以讥朝廷政事阙失及新法不便之所致也题风水洞山前乳水隔尘凡山上仙风舞桧杉细细龙鳞生乱石团团羊角转空嵒冯夷窟宅非梁栋御寇车舆谢辔衔世事渐艰吾欲去永随二子脱讥谗诗案云熙宁七年八月朢逰杭州风水洞留题此诗云世事渐艰吾欲去永随二子脱讥谗意谓朝廷行新法之后世事渐以艰难小人多务谗谤某思之不可以合又不可以容故欲弃官求隐居之地也赵彦材诗注云盖言世态可厌欲从冯夷之水居御寇之风驭为可以脱讥谗也诗集作欲出诗案作吾欲去今从诗案和刘道原敢向清时怨不容直嗟吾道与君东坐谈足使淮南惧归去方知冀北空独鹤不须惊夜旦羣乌未可辨雌雄庐山自古不到处得与幽人子细穷诗案云和刘道原见寄诗意谓刘恕有学问性正直故作此美之因以讥讽当今进用之人也敢向清时怨不容是时恕自馆中出监税言非敢怨时之不容子也马融谓郑康成吾道东矣故以比之汲黯在朝淮南寝谋又以比恕之直也又使韩愈云冀北马羣遂空言舘中无人也嵇绍昂昂如独鹤在鸡羣又淮南子鸡知将旦鹤知夜半又以刘恕比鹤谓衆人为鸡也诗云具曰余圣谁知乌之雌雄意言当今朝廷进用之人君子小人杂处如乌不可辨雌雄也习射放鹰青盖前头㸃皂旗黄茅冈下出长围㺯风骄马跑空立趂兔苍鹰掠地飞回望白云生翠巘归来红叶满征衣圣朝若用西凉簿白羽犹能効一挥诗案云知宻州日因祭常山囘与同官习射放鹰作此诗意取西凉州主簿谢艾本是书生却善用兵意以自比言圣朝若用某为将不减谢艾也和刘攽韵白髪相望两故人眼看时事㡬畨新曲无和者应思郢论少卑之且借秦嵗恶诗人无好语夜长鳏守向谁亲少思多睡无如我鼻息如雷撼四邻诗案云熙宁九年刘攽寄秦字韵诗与某寻和之此诗云眼看时事几畨新以讥近日更立新法事多也又十载漂然不可期那堪重作看花诗门前恶语谁传出醉后狂歌自不知刺舌君今犹未戒炙睂我亦更何词相从痛饮无余事正是春容最好时诗案云刘攽闻人唱某小词作诗相戏某和之此诗引贺拔惎以锥刺其子舌戒以言语事以戏攽又不合引王舒狂言为王敦炙其睂事以自比以讥时人不能容狂直之言也和李清臣韵五斗尘劳尚足留闭门聊欲治幽忧羞为毛遂囊中颕未许朱云地下逰无事㑹须成好饮思归时亦赋登楼羡君幕府如僧舎日向城西看浴鸥诗案云弟辙时在徐州李清臣与诗于诗后批云可求子瞻共和某次其韵朱云汉成帝时乞斩张禹汉成帝欲诛之朱云曰臣得下从龙逢比干逰足矣龙逄比干皆因谏而死某为屡言新法不䝉施行不合以朱云自比意言圣明之世必无诛戮之事故未许与朱云地下游及王粲是魏武帝时人因天下乱离故粲在荆州依托刘表作登楼赋中有懐乡思归之心意亦欲作此赋也送李清臣珥笔西归近紫宸太平典册不緑麟付君此事宁论晋载我当时旧过秦门外想无千斛米墓中知有百年人看君两眼明如镜休把春秋坐素臣诗案云李清臣差修国史赋诗送之某于仁宗朝曽进论二十五首皆论往古得失贾谊汉文帝时人追论秦之过失作过秦论史记载之某妄以贾谊自比意欲李清臣于国史中载所进论司马君实独乐园元城先生语録云老先生于国子监之侧得故营地创独乐园自伤不得与衆同也以当时君子自比伊周孔孟公乃以种竹浇花事自比唐晋间人以捄其弊也胡苕溪云元城所谓当时君子自比伊周孔孟者意诮金陵也青山在屋上流水在屋下中有五畆园花竹秀而野花香袭杖屦竹色侵盏斚樽酒乐余春棋局消长夏洛阳古多士风俗犹尔雅先生卧不出冠盖倾洛社虽云与衆乐中有独乐者才全徳不形所贵知我寡先生独何事四海望陶冶儿童诵君实走卒知司马持此欲安归造物不我舎名声逐吾辈此病天所赭抚掌笑先生年来学喑哑诗案云司马光在西京葺一园名独乐园作诗寄之此诗言四海望光执政陶冶天下以讥见任执政不得其人又言儿童走卒皆知其姓字终当进用縁光曽言新法不便某亦曽言新法不便既言终当进用光意亦讥朝廷新法不便终用光改变此法也又言光却瘖黙不言意望光依前上言攻击新法也古今诗话云东坡作独乐园诗只从头四句已都说尽便可以入图画矣胡苕溪云大率东坡毎题咏景物于长篇中只篇首四句便能写尽语仍快徤如庐山开先漱玉亭首句云髙岩下赤日深谷来悲风擘开青玉崃飞出两白龙谷林堂首句云深谷下窈窕髙林合扶疎美哉新堂成及此秋风初行琼儋间首句云四州环一岛百洞蟠其中我行西北隅如渡月半弓藤州江下夜起对月首句云江月照我心江水洗我肝端如径寸珠堕此白玉盘此聊举其四诗他之类此者甚衆也送刘攽通判泰州君不见阮嗣宗臧否不挂口莫夸舌在牙齿牢是中惟可饮醇酒读书不用多作诗不须工海边无事日日醉梦魂不到蓬莱宫秋风昨夜入庭树莼丝未老君先去君先去几时囘刘郎应白髪桃花开不开诗案云此诗云君不见阮嗣宗臧否不挂口莫夸舌在牙齿牢是中惟可饮醇酒言当学阮籍口不臧否人物惟可饮酒勿谈时事意以讥新法不便不容人直言也送曾巩通判越州醉翁门下士杂沓难为贤曽子独超轶孤芳陋羣妍昔从南方来与翁两聨翩翁今自憔悴子去亦宜然贾谊穷适楚乐生老思燕那因江脍美遽厌天庖羶但苦世论隘聒耳如蜩蝉安得万顷池养此横海鳣诗案云曽巩通判越州临行馆阁同舎旧例饯送衆人分韵得然字韵此诗云但苦世论隘聒耳如蜩蝉以讥近日朝廷进用多刻薄之人议论褊隘喧乱如蝉又云安得万顷池养此横海鳣者以比曾巩贤才也后汉黄宪汪汪若千顷陂言安得有度量如黄宪者以容养此宏才也熙宁五年某写书柬寄曽巩言赋役毛起盐法峻急民不堪命以讥新法青苗助役烦碎如毛及盐法峻急不堪也留题风水洞春山磔磔鸣春禽此间不可无我吟路长漫漫傍江浦此间不可无君语金鲫池边不见君追君直过定山村路人皆言君未逺骑马少年清且婉风岩水穴旧闻名只隔山溪夜不行溪桥晓熘浮梅蕚知君系马岩花落出城三日尚逶迟妻孥怪骂归何时世上小儿夸疾走如君相待今安有诗案云熙宁七年二月二十七日游杭州风水洞节推李佖知轼到来先行三日留彼见待某到彼于壁上留题诗末句云世上小儿夸疾走如君相待今安有意以讥讽世之小人多务急进也先生诗话云旧读苏子美六和塔诗云松桥待金鲫竟日独迟留初不喻此语及倅钱塘乃知寺后池中有此鱼如金色也昨日复游池上投饼饵乃略出不食复入则此鱼自珍贵盖久矣和刘道原寄张师民仁义大捷径诗书一旅亭相夸绶若若犹诵麦青青腐䑕何劳吓高鸿本自冥颠狂不用唤酒尽渐须醒诗案云此诗讥近日朝廷进用之人以仁义为捷径诗书为逆旅但为印绶爵禄所诱则假捷径以进如庄子所谓儒以诗礼发冢故云麦青青又言小人之愿禄位如䲭鸢以腐䑕吓鸿鹄其溺于利如人之醉于酒酒尽则自醒也元城先生语録云子弟固欲其佳然不佳者亦未必无用处元丰二年东坡下御史狱天下之士痛之环视而不敢捄时张安道在南京愤然上疏欲附南京逓府官不敢受乃遣其子恕持至登闻鼓院投进恕素愚懦徘徊不敢投后东坡出狱见其副本因吐舌色动久之问其故东坡不荅后子由亦见之云宜吾兄之吐舌也此事正得张恕力或问其故子由曰独不见郑崇之捄盖寛饶乎其疏有云上无许史之属下无金张之托此语正是激宣帝怒耳且寛饶正以犯许史辈有此祸今乃再讦之是益其怒也且东坡何罪独以名太髙与朝廷争胜耳今安道之疏乃云其文学实天下之竒才也独不激人主之怒乎但一时急欲捄之故为此言耳㒒曰然则是时捄东坡宜为何说先生曰但言本朝未尝杀士大夫今乃开端则是杀士大夫自陛下始而后世子孙因而杀贤士大夫必援陛下为例神宗好名而畏义疑可以止之诗案所载不止此余长篇详见别集刋行御史狱中遗子由圣主如天万物春小臣愚暗自亡身百年未满先偿倩十口无归更累人是处青山可蔵骨他年夜雨独伤神与君今世为兄弟更结来生未了因本序云予以事系御史台狱府吏稍见侵自度不能堪死狱中不得一别子由故作诗授狱卒梁成以遗子由苏颍滨复斋谩録云二苏名并一时世以东坡为长公子由为少公陈后山次韵黄楼诗云一代苏长公四海名未已少公作长句班马安得拟张文潜赠李徳载诗云长公波澜万顷海少公峭拔千寻麓皆谓二苏也㑹子瞻兄宿逍遥堂二絶本序云辙幼从子瞻兄读书未尝一日相舎去既壮宦逰四方因读韦苏州诗云那知风雨夜复此对床眠恻然感之乃相约蚤退为闲居之乐故子瞻始为凤翔幕官留诗与辙曰夜雨何时听萧瑟其后子瞻通守余杭复移守胶西而辙留滞于㫿阳济南不见者七年熙宁七年二月始复㑹于澶濮之间相从赴彭城留百余日宿于逍遥堂追感前约作二小诗云其一逍遥堂后千寻木长送中宵风雨声误喜对床寻旧约不知漂泊在彭城其二秋来东阁凉如水客去山公醉似泥困睡北牕唿不醒风吹松竹雨凄凄附东坡和子由逍遥堂诗东坡自序云子由将赴南都与余㑹宿于逍遥堂作两絶句读之殆不可为懐因和其诗以自解余观子由自少旷达天资近道又得至人养生长年之诀而余亦窃闻其一二以为今者宦逰相别之日浅而异时退休相从之日长既以自解并以慰子由云其一别期渐近不堪闻风雨萧萧已断魂犹胜相逢不相识形容变尽语音存汉党锢传夏馥以党魁亡匿名姓为人佣形容毁瘁其弟静遇之不识闻语音乃悟而拜之其二但令朱雀长金花此别还同一转车五百年间谁复在㑹看铜狄两咨嗟王直方诗话云东坡喜韦苏州诗宁知风雨夜复此对床眠之句故在郑州寄子由云寒灯相对记畴昔夜雨何时听萧瑟又初秋子由与坡相从彭城赋诗云悞喜对床寻旧约不知漂泊在彭城子由使辽在神水舘赋诗云夜雨从来对榻眠兹行万里隔胡天坡在御史狱有云他年夜雨独伤神在东府有云对床定悠悠夜雨今萧瑟其同转对有云对床贪听连宵雨又曰对床欲作连夜雨又云对床老兄弟夜雨鸣竹屋此其兄弟所赋也相约退休可谓无日忘之然竟不能成其约其意见于逍遥堂诗序云附韦苏州示全真元常余解郡符去尔为外事牵宁知风雨夜复此对床眠始话南池饮更咏西楼篇无将一㑹易岁月坐推迁冷斋夜话云人意趣所至多见于嗜好欧公喜士为天下第一常好诵孔北海坐上客常满樽中酒不空范文正清严而喜论兵常好诵韦苏州兵衞森画㦸燕寝凝清香东坡友爱子由而着味清境每诵宁知风雨夜复此对床眠足东坡赠姜唐佐生长茅间有异芳风流稷下古诸姜适从琼管鱼龙窟秀出羊城翰墨塲沧海何曽断地脉白袍端合破天荒锦衣不日千人看始信东坡眼力长冷斋夜话云东坡在儋耳有姜唐佐者从乞诗唐佐朱厓人亦书生东坡借其手中扇书其上云沧海何曽断地脉朱厓从此破天荒苏少公云吾兄子瞻谪居儋耳琼州进士姜唐佐往从之逰气和而言道有中州士人之风子瞻爱之赠之诗曰沧海何曽断地脉白袍端合破天荒且告之曰子异日登科当为子成此篇君逰广州州学有名学中崇宁二年正月随计过汝阳以此句相示时子瞻之丧再逾岁矣览之流涕念君要能自立而莫与终此诗者乃为足之云胡苕溪云冷斋夜话载此句乃云沧海何曽断地脉朱厓从此破天荒遂以姜唐佐为朱厓人附㑹为说今当以子由诗为正也唐荆州每解举人多不成名号曰天荒至刘蜕舎人以荆州解及第曰破天荒涿州寄子瞻谁将家集过幽都每被行人问大苏莫把文章动遐逺恐妨谈笑卧江湖栾城集云此子由奉使契丹时寄子瞻诗也渑水燕谈録云张芸叟奉使大辽宿幽州馆中有题苏子瞻老人行于壁间者闻范阳书肆亦刻子瞻诗数十篇谓之大苏集子瞻名重当代外至敌国亦爱服如此芸叟题其后曰谁传佳句到幽都逢着边人问大苏此二句与子由之诗全相类疑好事者改之也附子瞻次子由韵车骑雍容亦甚都道旁侧目问三苏那知老病浑无用欲问君王乞镜湖自注云子由入京时北使已问所在后予为馆伴北使屡诵三苏文附子瞻送子由使契丹云海相望寄此身那因逺适更沾巾不辞驿骑凌风雪要使天骄识鳯麟沙漠囘看清禁月湖山应梦武陵春单于若问君家世莫道中朝第一人唐李揆美风仪善奏对帝叹曰卿门地人物文学皆当世第一后使蕃酋长曰闻唐有第一人李揆公是否揆畏留绐曰彼李揆安肯来邪诗林广记后集巻四诗林广记后集卷五钦定四库全书诗林广记后集巻五宋蔡正孙编黄山谷豫章先生传賛云山谷自黔州以后句法尤髙笔势放纵实天下之竒作自宋兴以来一人而巳东坡云读鲁直诗如见鲁仲连李太白不敢复论鄙事虽若不适用然不为无补于世王直方诗话云山谷旧所作诗文名以焦尾弊帚秦少游云毎览此编辄怅然终日殆忘食事邈然有二汉之风今交游中以文墨称者未见其比所谓珠玉在旁觉我形秽也西清云山谷诗妙脱蹊迳言谋鬼神无一㸃尘俗气所恨务髙一似叅曹洞下禅尚堕在𤣥妙窟里胡苕溪云元祐文章称苏黄时二公争名互相讥诮东坡尝云鲁直诗文如蝤蛑江瑶柱格韵髙絶盘飱尽废然不可多食多则发风动气山谷亦云盖有文章妙一世而诗句不逮古人者此指东坡而言也刘后村云豫章㑹粹百家句律之长究极歴代体制之变蒐猎竒书穿穴异闻作为古律自成一家虽只字片句不轻出遂为本朝诗家宗祖在禅学中比得达磨真不易之论也任天社云山谷诗律妙一世用意未易窥测然置字下语皆有所从来古诗二首上苏子瞻天社任渊注云前萹梅以属东坡东坡报山谷书云古风二首托物引类得古诗人之风其推重如此故置诸篇首其一江梅有佳实托根桃李塲桃李终不言朝露借恩光孤芳忌皎洁氷雪空自香古来和鼎实此物升庙廊岁月坐成晩烟雨青巳黄得升桃李盘以逺初见尝终然不可口掷置官道傍但使本根在弃捐果何伤任天社云此诗起四句言江梅为桃李所忌意谓东坡见嫉于当世独为人主所知耳东坡蜀人故曰以逺初见尝又曰终然不可口掷置官道傍以言东坡弃置于外郡也其二题注云后萹松以属东坡茯苓以属门下士之贤者菟丝以自况云青松出涧壑十里闻风声上有百尺丝下有千嵗苓自性得久要为人制頽龄小草有逺志相依在平生毉和不并世深根且固蔕人言可毉国何用太早计小大材则殊气味固相似任天社云后萹起句意谓东坡以大材而沈下僚其盖世之名则不可掩也又云小草有逺志相依在平生郝隆曰处则为逺志出则为小草此特借用以指菟丝言其不依附凡木所志逺矣又云毉和不并世深根且固蔕意谓依附贤者足以自乐至其不为当世所知则亦自重难进而未尝汲汲也附东坡次韵和荅东坡诗案云黄庭坚寄书并古风诗与某其书云伏惟合下学问文章度越前辈大雅岂第博约后来立朝以直言见排诋补郡辄上课㝡可谓声实相当内外称职某次韵和之并荅书云观其文以求其为人必轻外物而自重者今之君子莫能用也今之君子谓近日朝廷进用之人意言庭坚轻外物而自重以讥讽当今进用之人不能援引庭坚而用之也其一佳谷卧风雨稂莠登我场陈前谩方丈玉食惨无光大哉天宇间美恶更臭香君㸔五六月飞蚊殷囘廊兹时不少假俛仰霜叶黄期君蟠桃枝千载终一尝顾我如苦李全生依路傍纷纷不足愠悄悄徒自伤诗案云此诗首四句以讥世之小人胜君子如稂莠之夺佳谷也又云大哉天宇间至末句悄悄徒自伤意言君子小人进退有时如夏月蚊蝱纵横至秋自息比黄庭坚如蟠桃进用必迟自比苦李以无用自全又取诗云忧心悄悄愠于羣小皆以讥当今进用之人为小人也其二空山学仙子妄意笙箫声千金得竒药开视皆豨苓不知市中人自有安期生君今巳度世坐閲霜中蔕摩挲古铜人嵗月不可计阆风安在哉要君相指似诗案云此篇即无讥讽此篇和诗无龄字韵诸本皆然不知其有遗阙否送王郎王纯亮字世弼山谷之妹婿见于黄氏世谱酌君以蒲城桒落之酒泛君以湘累秋菊之英赠君以黟川㸃漆之墨送君以阳关堕泪之声酒浇胷中之磊块菊制短世之頽龄墨以传千古文章之印歌以写一家兄弟之情江山千里俱头白骨肉十年终眼青连床夜雨鸡戒晓书囊无底谈未了有功翰墨乃如此何恨逺别音书少炊沙作糜终不饱镂冰文字费工巧要须心地収汗马孔孟行世日杲杲有弟有弟力持家妇能养姑供珍鲑儿大诗书女丝麻公但读书煮春茶胡苕溪云黄鲁直送王郎诗云酌君以蒲城桒落之酒泛君以湘累秋菊之英赠君以黟川㸃漆之墨送君以阳闗堕泪之声酒浇胷中之块磊菊制短世之頽龄墨以传千古文章之印歌以写一家兄弟之情近时学者以谓此格独鲁直为之殊不知欧阳永叔已先有之永叔送原甫出守永兴诗云酌君以荆州鱼枕之蕉赠君以宣城䑕须之管酒如长虹饮沧海笔若骏马驰平坂任天社云山谷诗江山千里俱头白骨肉十年终眼青之句此对极有妙处前辈多使之老杜云别来头併白相对眼终青东坡云读书头欲白对面眼终青又曰身更万事已头白相对百年终眼青又曰看镜白头知我老平生青眼为君明又曰故人相见尚青眼新贵如今多白头其用青眼对白头非一而工拙各有异耳有怀半山老人再次西太一宫韵二首其一短世风惊雨过成功梦迷酒酣草𤣥不妨准易论诗终近周南任天社云首二句追念熙宁间一时建立之事今已堕渺茫如醉乡梦境至其所可传则有不朽者在后二句所以终此意也其二啜羮不如放麑乐羊终愧巴西欲问老翁归处帝乡无路云迷任天社云山谷意谓惠卿之忍正如乐羊荆公之过当与西巴同科末意言神考眷遇荆公终始不衰升遐之一年而公亦薨神考威灵在天公当从之非谗邪所能间也韩非子曰乐羊为魏将而攻中山中山之君烹其子而遗之羮乐羊坐于幕下而啜之尽一杯文矦谓褚师賛曰乐羊以我故而食其子之肉荅曰其子而食之且谁不食乐羊罢中山文矦赏其功而疑其心巴西放麑事详见陈后山送苏公知杭州诗注苏子由弹惠卿章云放麑违命也推其仁则可以託国食子徇君也推其忍则至于弑君艺苑雌黄云古人诗押字或有语颠倒而无害于理者如韩退之以参差为差参以玲珑为珑玲是也比观王逢原有孔融诗云虚云坐上客常满许下惟闻哭习脂黄鲁直有和荆公六言云啜羮不如放麑乐羊终愧巴西按后汉史有脂习而无习脂有秦西巴而无巴西岂二公之误邪汉臯诗话云字有颠倒可用者如罗绮绮罗图画画图毛羽羽毛白黑黒白之类方可纵横惟韩愈孟郊辈才豪故有湖江白红慨慷之语后人亦难倣效若不学矩步而学奔逸诚恐麟麒凰凤木草川山之句纷然矣愚闲近传有在髙州贡院校文其士子词赋中有押来仪之皇鳯者为有司所黜主文戏作一诗云考试到州髙吾徒愧冐叨来仪赋皇鳯素节咏羊羔骚客称原屈贪人嫉餮饕如何得元解归去学潜陶传者皆发一笑寄黄㡬复我居北海君南海寄鴈传书谢不能桃李春风一杯酒江湖夜雨十年灯持家但有四立壁治病不蕲三折肱想得读书头已白隔溪猿哭瘴溪藤任天社云桃李春风一杯酒江湖夜雨十年灯两句皆记忆往时游居之乐王直方诗话云张文潜尝谓余曰黄九似桃李春风一杯酒江湖夜雨十年灯真是竒语胡苕溪云汪彦章有云千里江山渔笛晚十年灯火客氊寒效山谷体也余亦尝效此体作一聫云钓艇江湖千里梦客氊风雪十年寒吕氏童蒙训云或称鲁直桃李春风一杯酒江湖夜雨十年灯以为极至鲁直自以此犹砌合须石吾甚爱之勿使牛砺角牛砺角尚可牛鬬残我竹此乃可言至耳题竹石牧牛诗引云子瞻画丛竹怪石伯时増前坡牧儿骑牛甚有意态戏咏之野次小峥嵘幽篁相依緑阿童三尺箠御此老觳觫石吾甚爱之勿遣牛砺角牛砺角尚可牛鬭残我竹宣中语云坐客论鲁直巧自作格举鲁直此诗云石吾甚爱之勿使牛砺角牛砺角尚可牛鬭残我竹如此语意甚新公徐云独漉篇有云水浊不见月不见月尚可水深行人没盖是李太白独漉篇也山谷亦倣此语意耳愚谓唐李涉诗云无奈牧童何放牛喫我竹末句之意亦本此也和荅钱穆父咏猩猩毛笔爱酒醉魂在能言机事疎平生㡬两屐身后五车书物色看王㑹勋劳在石渠拔毛能济世端为谢杨朱诗注云猩猩事通典于哀牢国言之甚详盖出于华阳国志及水经注唐文粹载裴炎猩猩说大率本此其略云阮研使封溪见邑人云猩猩在山谷间数百为羣人以酒设于路侧又喜着屐里人织草为屐更相连结猩猩见酒及屐已知里人所设又能知设者祖先姓字乃唿各骂云奴欲张我舍之而去复自再三相谓曰试共尝酒及饮其味迨乎醉因取屐而着之乃为人所擒获刺其血染毳罽随鞭箠输之至于一斗者此诗平生几两屐身后五车书一聫上句是借事以言猩猩下句谓作笔写书也晋阮孚云未知一生能着几两屐类苑云鲁直喜用事若正尔填塞故实旧谓之㸃鬼簿今谓之诘死盖鲁直之咏猩猩毛笔诗曰平生㡬两屐身后五车书东坡呈孔毅父云管城子无食肉相孔方兄有絶交书精妙隐宻不可加矣当以此语反三隅也诗云雍子本犁子仲由元鄙人此虽多用善于比喻何害其为好句也吕氏童蒙训云东坡诗云赋诗必此诗定知非诗人此或一道也鲁直作咏物诗曲当其理如猩猩笔诗平生㡬两屐身后五车书其必此诗哉和文潜赠无咎龟以灵故焦雉以文故翳本心如日月利欲食之既后生玩华藻照影终没世安得八纮罝以道猎衆智胡苕溪云后山谓鲁直作诗过于出竒诚哉是言也如和文潜赠无咎诗云本心如日月利欲食之既又如王圣凃二亭歌云絶去薮泽之罗兮官于落羽洪玉父云鲁直言罗者得落羽以输官凡此之类皆出竒之过也题晁以道雪鴈图飞雪洒芦如银箭前鴈惊飞后回盻凭谁说与谢𤣥晖莫道澄江静如练任天社云此借用李太白解道澄江静如练令人还忆谢𤣥晖之句反而用之言不若于此景物中道出句也广陵早春春风十里珠帘卷髣髴三生杜牧之红药梢头初蠒栗扬州风物鬓成丝任天社诗注云此用杜牧之诗语红药谓扬州芍药礼记王制曰祭天地之牛角蠒栗此借用以言花苞之小末句谓风物如此惜其身之老也附杜牧之有所见娉婷袅娜十三余荳蔲梢头二月初春风十里扬州郭卷上珠帘总不如谢叠山云此言妓女颜色之丽态度之娇如二月荳蔻花初开扬州十里红楼丽人美女卷上珠帘逞其姿色者皆不如此女也附又杜牧之诗觥船一棹百分空十载青春不负公今日鬓丝禅榻畔茶烟轻飏落花风附陈无已席上劝客酒稍开襟抱使心寛大放酒肠须盏干珠帘十里城南道肯作当年小杜看愚谓此诗当时席间必有歌者姝丽之色亦是用杜牧之诗语小杜即牧之也用前韵寄杨定国淮南二十四桥月马上时时梦见之想得扬州醉年少正围红袖冩乌丝山谷自叙云往嵗过广陵值早春尝作诗云春风十里珠帘卷髣髴三生杜牧之红药梢头初蠒栗扬州风物鬓成丝今春又有自淮南来者道扬州事戏以前韵寄杨定国题伯时画严子陵钓滩平生久要刘文叔不肯为渠作三公能令汉家重九鼎桐江波上一丝风任天社云能令汉家重九鼎本汲黯曰夫以大将军有揖客反不重邪此句盖用此意也东汉多名节之士赖以久存迹其本原政在子陵钓竿上来耳姨母李夫人墨竹序云米芾画史云朝议大夫王之才妻南昌县君李氏尚书公择之妹能临松竹木石等画见本即为之卒难辨也山谷盖公择甥也小竹扶疎大竹枯笔端真有造化炉人间俗气一㸃无健妇果胜大丈夫古乐府陇西行云健妇持门戸胜一大丈夫山谷末句用此语也谪居黔南十絶十絶皆摘白乐天诗句曽慥端伯诗选云张文潜晚喜乐天诗邠老不乐尝诵山谷十絶句以为不可企及其一云老色日上面欢悰日去心今既不如昔后当不如今文潜一日召邠老饭乃预设乐天诗一帙置书室床枕间邠老少焉假榻繙閲良久始悟山谷十絶尽用乐天大篇裁为絶句盖乐天多于敷衍而山谷巧于剪裁自是不敢复言矣任天社云端伯所载如此必有所据然敷衍剪裁之说非是盖山谷谪居黔南时取乐天江州忠州等诗倘有㑹于心者摘其数语写置斋合或尝为人书世因传以为山谷自作然亦非有意与乐天较工拙也诗中改易数字可为作诗之法故因附见于此前五篇今豫章集有之后五篇得之脩水集其一相望六千里天地隔江山十书九不到何用一开颜此乐天集第十巻中寄行简诗元作相去六千里地絶天邈然十书九不达何以开忧颜其二霜降水返壑风落木归山冉冉嵗华晩昆虫皆闭闗此十一巻中岁晩诗末句元作冉冉岁将晏物皆复本原其三冷淡病心情暄和好时节故园书信断逺郡亲宾絶此十一巻中花下对酒诗其四山郭灯火稀崃天星汉少年光东流水生计南枝鸟此十一巻中西楼夜诗其五㝠懐齐逺近委顺随南北归去诚可怜天涯住亦得此十一巻中委顺诗其六老色日上面懽悰日去心今既不如昔后当不如今此十一巻中东城寻春诗欢悰元作欢情其七啧啧雀引雏梢梢笋成竹时物动人情忆我故乡曲此第十巻中孟夏思渭村旧居诗其八苦雨初入梅瘴云稍含毒泥秧水畦稻灰种畬田粟与前篇注同其九轻纱一幅巾小簟六尺床无客尽日静有风终夜凉此十一巻中竹窻诗其十病人多梦毉囚人多梦赦如何春来梦合眼在乡社一本作秋来何所梦合眼在乡社此乐天集第十巻寄行简诗元作渇人多梦饮饥人多梦飱春来何处梦合眼到东川韵语阳秋云山谷黔南十絶七篇全用乐天花下对酒渭村旧居东城寻春西楼委顺竹牕等诗余三篇用其诗略㸃化而已叶少藴云诗人㸃化前作正如李光弼将郭子仪之军重经号令精彩数倍此语诚然题画睡鸭山鸡照影空自爱孤鸾无镜不作双天下真成长㑹合两凫相倚睡秋江容斋随笔云此诗谓之㸃化古语盖徐陵鸳鸯赋云山鸡映水那相得孤鸾照镜不成双天下真成长㑹合无胜比翼两鸳鸯黄鲁直全用徐陵语㸃化之末句尤工姪㭒随知命舟行㭒字惟深小字韩十知命第二子也莫去沙边学钓鱼莫将百丈作辘轳清江濯足牕下坐燕子日长宜读书愚谓此诗痛快而警策真得训诲子妷之体末二句语勉励尤深病起荆江亭即事闭门覔句陈无已对客挥毫秦少游正字不知温饱味西风吹泪古藤州任天社云闭门覔句对客挥毫二句乃二君实録也无已坐党禁锢既而自徐学除秘书省正字少游自雷州贬所北归至藤州卒于光化亭上初少游梦中作好事近长短句有醉卧古藤隂下了不知南北之句殆若䜟云胡苕溪云山谷以今时人形入诗句盖取法于少陵少陵诗云不见髙人王右丞蓝田丘壑蔓寒藤又云复忆襄阳孟浩然清诗句句尽堪传之类是也故山谷云司马丞相骤登庸又云闭门覔句陈无已对客挥毫秦少游之类是也近世风俗谀甚悉以丈相唿更不复知其字畴敢形入诗句必相頋而失色礼记云年长以倍则父事之十年以长则兄事之五年以长则肩随之今不问其长幼悉以丈唿之是不识礼记宁不羞乎跋子瞻和陶诗子瞻谪岭南时宰欲杀之饱喫惠州饭细和渊明诗彭泽千载人东坡百世士出处虽不同风味乃相似东坡知扬州初和渊明饮酒诗二十首归田园居以下皆谪惠州后所作凡一百有九篇追和古人自东坡始愚谓此诗后四句亦是子由作和陶集序中语意子由序有云区区之迹盖未足以论士也题小景扇草色青青柳色黄桃花零落杏花香春风不解吹愁却春日偏能惹恨长鄂州南楼即事四顾山光接水光凭栏十里芰荷香清风明月无人管併作南楼一夜凉愚谓山谷此二诗亦可谓雅丽精絶者也四休居士诗其一富贵何时润髑髅守钱奴与抱官囚太毉诊得人间脉安乐延年万事休其二无求不着看人面有酒可以畱人嬉欲知四休安乐法听取山谷老人诗山谷自序云太毉孙君昉字景初为士大夫发药多不受谢自号四休居士山谷问其说四休笑曰麄茶淡饭饱即休补破遮寒煖即休三平四满过即休不贪不妬老即休山谷曰此安乐法也夫少欲者不伐之家也知足者极乐之国也四休家有三畆园花木郁郁客来煮茗传酒谈上都贵游人间可喜之事或茗寒酒冷宾主皆相忘其居与予相望暇则步草径相寻故作小诗遣家童歌之以侑酒茗云青奴秾李四絃风拂席昭华三弄月侵床我无红袖堪娱夜正要青奴一味凉山谷云赵子充示竹夫人诗乃凉寝竹器然憩臂休膝似非夫人之职而冬夏青青竹之所长故为名曰青奴并以小诗取之志林云东坡寄栁子玉云闻道床头惟竹几夫人应不解卿卿又送竹几与谢秀才云畱我同行木上坐赠君无语竹夫人盖俗以竹几为竹夫人山谷秾李昭华之句盖贵人家两女妓也附吕居仁咏秋后竹夫人与君宿昔尚同床正坐西风一夜凉便学短檠墙角弃不如团扇箧中蔵人情易变乃如此世事多虞祇自伤却笑班姬与陈后一生辛苦望专房胡苕溪云晁无咎有诗云不见班姬与陈后宁闻衰落尚专房居仁诗用此语也赵伯威诗余话云曾文清谓山谷以竹夫人为竹奴予亦名脚婆为钖奴戏作絶句附曾文清咏脚婆雾帐桃笙昼寝余此君那可一朝无秋来冷落同班扇嵗晩温柔是钖奴愚按山谷亦有诗戏咏脚婆附于左山谷戏咏暖足瓶二首小姬暖足卧或能起心兵千金买脚婆夜夜睡天明注云邪念忽起胜于用兵不戢之祸退之诗云诘曲避语穽㝠茫触心兵俗以暖足瓶为铁婆老杜诗云客睡何曾着秋天不肯明此反而用之脚婆元不食缠裹一衲足天明更倾泻颒面有余燠乞猫秋来䑕辈欺猫死窥瓮翻盆搅夜眠闻道狸奴将数子买鱼穿栁聘衔蝉后山诗话云乞猫诗虽滑稽而可喜千岁而下读者如新絶句破夘扶头把一杯灯前风味唤仍回髙阳社里如相访不用闲擕恶客来渔隐丛话云山谷曾自注雪里过门多恶客之句云不饮者为恶客出元次山集余以元集检寻其诗云将舩何处去送客小回南有时逢恶客还家亦少酣注云非酒徒即为恶客达观台瘦藤挂到风烟上乞与逰人眼豁开不知眼界阔多少白鸟去尽青天回冷斋夜话云李翰林诗曰鸟飞不尽暮天碧又曰青天尽处没孤鸿山谷诗乃用此意谓之换骨法胡苕溪谓鸟飞不尽暮天碧之句乃郭功甫金山行冷斋以为李翰林诗何也题李氏园壁荷气竹风宜永日氷壶凉簟不能回题诗未有惊人句㑹唤谪仙苏二来王直方诗话云山谷避暑城西李氏园题诗于壁少游言于东坡曰以先生为苏二大似相薄少游极怨山谷和实寂斋诗因此吹毛耳愚按山谷诗注及髙斋诗话云少游尝敎授蔡州顾官妓娄婉及陶心儿者与之甚宻婉字东玉故少游赠之词云小楼连苑横空又云玉佩丁东别后者是也又赠陶心儿词云天外一钩横月带三星谓心字也其后山谷尝次孙子实寂斋韵寄少游有云才难不易得志大略细谨少游极怨山谷此句谓言蔡州事少人知者鲁直诗语重人既见此语遂使吹毛耳登岳阳楼望君山满川风雨独凭栏绾结湘娥十二鬟可惜不当湖水面银盘堆里㸔青山注云湘江北流至岳阳达蜀江夏潦后蜀江涨势髙遏住湘波让而退溢为洞庭湖凡数百里而君山宛在水中秋水归壑此山复居于陆惟一川湘水而已愚谓山谷此诗实用刘禹钖雍陶诗中语翻案也今附于左附刘禹钖望洞庭湖光秋月两相和潭面无风镜未磨遥望洞庭山水色白银盘里一青螺附雍陶望君山风波不动影沈沈翠色全微碧色深应是水仙梳洗罢一螺青黛镜中心嘲小徳中年举儿子谩种老生涯学语啭春鸟涂牕行暮鸦欲嗔主母惜稍慧女儿夸解着潜夫论不妨无外家王符传云安定俗鄙庶孽而符无外家为乡人所贱隐居着书以讥当世得失不欲章显其名故号潜夫论盖小徳亦庶出之子也东皋杂録云鲁直嘲小徳有学语春莺啭书牕秋鴈斜复改作此聨以是知文不厌改也附东坡次前韵题序云次韵鲁直嘲小徳小徳鲁直子其母微故其诗云解着潜夫论不妨无外家进馔客争起小儿那可涯莫欺东方星三五自横斜名驹已汗血老蚌出泥沙但使伯仁长还兴络秀家晋周顗字伯仁母李络秀少时在室顗父浚为安东将军尝出猎遇雨止络秀家㑹其父兄不在络秀闻浚至与一婢具数十人馔甚精办而不闻人声浚因求为妾其父兄不许秀曰门户殄瘁何惜一女若连姻贵族将来庶大有益矣父兄许之后生顗及嵩谟并列显位络秀谓顗曰我屈节为汝家妾门户计耳汝不与我家为亲吾亦何惜余年顗等从命由是李氏遂得为方雅之族寄廖明略学士此诗五首中第三首也廖侯劝我酒此亦雅所爱中年刚制之常惧作灾怪连台盘拗倒故人不相贷谁能知许事痛饮且一快题云以酒渇爱江清作五小诗寄廖明略学士兼简祁父主簿杜诗云酒渇爱江清余酣潄晚汀谢荣绪割獐见贻何处惊麕触祸机烦公遣骑割鲜肥秋来多病新开肉粝饭寒葅得解围胡苕溪云鲁直少喜学佛遂作发愿文云今者对佛发大誓愿从今日尽未来世不复滛欲饮酒食肉设复为之当堕地狱为一切衆生代受其苦可谓能坚忍者必矣其后悉毁禁戒无一能行者于前三诗句中可见矣传云饮食男女人之大欲存焉若戒之则诚难第节之则为易乃近于人情也题胡逸老致虚菴蔵书万巻可敎子遗金满籯常作灾能与贫人共年谷必有明月生蚌胎山围晏坐画图出水作夜牕风雨来观水观山皆得妙更将何物污灵台石林诗话云蜀人石翼与黄鲁直在黔中时游从最久尝言见鲁直自矜诗一聫云人得交游是风月天开图画即江山以为晩年最得意毎举以敎人而终不能成篇盖不欲以常语杂之然鲁直自有山围晏坐画图出水作夜牕风雨来余以谓气格当胜前聫也山谷云尝得两句云清鑑风流归贺八飞扬跋扈付朱三不知可赠谁遂不能成章又尝嘲一俗浊人云浊气扑不散清风倒射囘东坡言无以复加观伯时画马礼部试院作仪鸾供帐饕蝨行翰林湿薪爆竹声风帘官烛泪纵横木穿石槃未渠透坐牕不遨令人瘦贫马百藖逢一荳眼明见此玉花騘径思着鞭随诗翁城西野桃寻小红陶𢎞景真诰云昔有傅先生者其少好道入焦山石室中积七年而太极老君诣之与之木鑚使穿一石槃厚五尺许云穿此槃便当得道其人乃昼夜穿之积四十七年鑚尽石穿遂得仙丹乃昇太清故观伯时画马诗云水穿石槃未渠透坐牕不遨令人瘦即前事也任天社云此诗上三句言供帐之寒陋也国朝㑹要云仪鸾司在拱辰门外供帐敝坏卒徒以为卧具故有贪饕之蝨行于其间次三句言已宿试院甚久出院未有期郁郁自苦如贫马之得食牛马食余草节曰藖集韵音何间反莝余草也胡苕溪云此格禁脔谓之促句换韵其法三句一换头三叠而止此格甚新人少用之余尝以此格为鄙句云附于左附胡苕溪效山谷体青玻瓈色莹长空烂银盘挂屋山东晩凉徐度一襟风天分风月相管领对之技痒谁能忍吟哦自恨诗才窘扫寛露㘴发兴新浮蛆琰琰抛青春不妨举醆成三人报贾天钖以寳熏见惠乞诗山谷云贾天钖作意和香自然有冨贵气觉诸人家和香极寒乞也天钖屡恵此香惟要作诗因以韦应物兵衞森画㦸燕寝凝清香为韵作十小诗赠之犹恨诗语未工未称此香耳其一险心游万仞躁欲生五兵隐几香一炷灵台湛空明胡苕溪云此十诗中第一絶真佳句也余九首见全集荅斌老病起遣闷风生髙竹凉雨送新荷气鱼游悟世网鸟语入禅味一掉四百病智刃有余地病来毎厌客今乃思客至胡苕溪云东坡有句云茶笋尽禅味松竹真法音山谷云鱼游悟世网鸟语入禅味张文潜云鸟语味实相飰香悟真空此三聫语意相类然山谷一聫最为优也维摩经云生四大增损则有四百四病又禅家每以智惠为刃山谷诗中用此语也秋思寄子由黄落山川知晩秋小虫催女献功裘老松阅世卧云壑挽着沧江无万牛熊勿轩云此诗言世道将变人才老死山林无人推挽出而用世也诗林广记后集巻五诗林广记后集卷六钦定四库全书诗林广记后集巻六宋蔡正孙编陈后山朱文公语録云黄山谷诗云闭门覔句陈无已对客挥毫秦少游陈无已平时出行觉有诗思便急归拥被卧而思之呻吟如病者或累日而后起真是闭门覔句者也语録又云或问后山诗恁地深他资质尽髙不知如何肯学山谷诗曰后山雅健似山谷然气力不似山谷较大但无山谷许多轻浮底意思魏衍序云后山诗不犯正位切忌死语非冥搜旁引不足以知之或言后山之诗非一过可了近于枯淡彼其用意直追骚雅不求合于世俗亦惟恃有东坡山谷之知也自此两公外政使举世无领觧者渠亦安暇恤哉妾薄命二首后山自注云为曾南丰作天社任渊云按汉书许后传曰柰何妾薄命端遇竟宁前故曹植乐府有妾薄命篇谢叠山云元丰间曾巩修史荐后山有道徳有史才乞自布衣召入史馆命未下而曾去后山感其知已不愿出它人门下故作妾薄命巩南丰人欧阳公之客后山尊之号曰南丰先生其一主家十二楼一身当三千古来妾薄命事主不尽年起舞为主寿相送南阳阡忍着主衣裳为人作春妍有声当彻天有泪当彻泉死者恐无知妾身长自怜谢叠山云主家十二楼一身当三千十二楼言粉白黛緑列屋而闲居者颇多也妙在当字言其专房之宠也任天社云白乐天诗云汉宫佳丽三千人三千宠爱在一身后山以五字道之语简而意尽又云忍着主衣裳为人作春妍此句与下篇向来一瓣香敬为曾南丰之句皆以自表见其不忍更名它师也其二叶落风不起山空花自红捐世不待老惠妾无其终一死尚可忍百嵗何当穷天地岂不寛妾身自不容死者如有知杀身以相从向来歌舞地夜雨鸣寒蛬谢叠山云叶落风不起如李太白诗雨落不上天覆水难重收此意谓人才凋零如秋风扫败叶叶已坠地虽有风不能吹之上树矣此言人之云亡邦国殄瘁世道日降人物随之更不可扶持兴起也山空花自红意谓有松柏杞梓梗楠豫章栋梁之材始可谓之山今山无林朩徒有野花自红不成山矣正如朝廷无支撑世道之人班行寂寥惟有富贵之士随时茍禄不成朝廷矣捐世不待老惠妾无其终此二句无限意味后山亦自叹南丰荐引虽力而未遂不期南丰死之速也任天社云一死尚可忍百嵗何当穷言忍死尚可祈死实难意谓安得速死以从其主也师死而遂背之读此诗者亦少知愧矣南丰先生俛词二首早弃人间事真从地下游丘原无起日江汉有东流身世从违里功言取次休不应须礼乐始作后程仇任天社云丘原无起日江汉有东流此言九原虽不可作而文章之令名当与江汉俱存老杜所谓尔曹身与名俱灭不废江河万古流王介甫曾有赠南丰诗曰曾子文章世无有水之江汉星之斗故此引用末句乃后山自谓也文中子巻末载魏征曰大业之际徴也尝与诸贤侍文中子谓征及房杜曰先辈虽聪明特达然非董薛程仇之比虽逢明主必愧礼乐按程元仇璋皆文中子髙弟后山自谓其材本不及程仇不待议礼乐而判优劣也许彦周诗话云无已作曾子固挽词云丘园无起日江汉有东流近世诗人莫及也其二精爽回长夜衣冠出广廷勲庸留琬琰形像付丹青道丧余篇翰人亡更典刑侯芭才一足白首太𤣥经任天社云末句亦后山自谓也扬雄传鉅鹿侯芭常从雄居受其太𤣥法言吕氏春秋鲁哀公问于孔子曰乐正䕫一足矣李太白诗谁能书阁下白首太𤣥经次韵荅邢居实二首题注云居实字敦夫邢恕和叔之子也少年有俊声其一汉庭用少公何在不使羣飞接羽翰今代贵人须白发挂冠髙处未宜弹按邢来诗云㣲意平生在江海尘冠今日为君弹王立之诗话云元祐初多用老成故后山有此句也汉武帝时颜驷曰文帝好文而臣好武景帝好老而臣尚少陛下好少而臣已老是以三世不遇也其二秋来为客意何如千里河山信不疎昔日老人今则少不妨红叶闭门书任天社诗注云战国策呉起曰河山之险信不足保也此言信不疎谓心意相许与不以逺而疎也昔日老人今则少戯谓若比当代贵人文吕诸公犹为少年也乐天有诗云犹有夸张少年处时唿张丈唤殷兄丞相温公挽词三首恭黙思良弼诗书正百工事多违谢傅天遽夺杨公一代风流尽三师礼数崇若无天下议美恶併成空谢叠山云时哲宗谅隂见上帝赉良弼非偶然也周公位冡宰正百工以诗书治天下与熈丰变法者不同盖熈丰新法与温公所志所学皆相反也其二百姓归周老三年待鲁儒俗方随日化身已要人扶玉几虽来晚明堂讫授图心知死诸葛终不羡曹蜍谢叠山云以文王时二老比温公尊之至矣三年待鲁儒待字最妙盖温公得时行道不及三年也黄山谷见此诗俗方随日化身已要人扶之句叹曰陈三真不可及盖天不憗遗之悲尽于此矣按行状云哲宗初公为门下侍郎元祐元年公始得疾疾甚诏公肩舆至内东门子康扶入对小殿九月薨于西府东坡作神道碑铭曰为政一年疾病半之功则多矣百年之思谢叠山云此两句见温公克勤于邦尽瘁于国因此成疾悲痛之意形于言外冷斋夜话云余问山谷今之诗人谁为冠曰无出陈无已其佳句可得闻乎曰吾见其作温公挽词一聨云政方随日化身已要人扶便知其才不可敌也世説载庾道季曰亷颇蔺相如虽千载凛凛尚有生气曹蜍李志虽见在厌厌如九泉下人其三少学真成已中年托着书辍耕扶日月起废极吹嘘得志宁论晚成功不愿余一为天下恸不敢爱吾庐谢叠山云此诗言温公平日之学以诚为本中庸云诚者非自成已而已也所以成物也东坡作温公神道碑亦云温公平生惟一诚公奉祠十五年着通鑑一书其实与熈丰新法不合及其没也赤子无所恃怙天下寒士无广厦万间之庇岂但吾庐破而受冻哉任天社云辍耕扶日月起废极吹嘘言公既执政士大夫得罪于熈丰者极力荐引而用之日月吹嘘字虽不对而事势气象实相等此诗人之妙也又云东坡祭欧公文云盖上为天下恸而下以哭吾私此反而用之言不复哭吾之私也渊明诗曰吾亦爱吾庐此借用其字庐谓吾所庇托焉耳老杜诗云安得广厦千万间大庇天下寒士俱欢颜风雨不动安如山呜唿何时眼前突兀见此屋吾庐独破受冻死亦足盖以天下为忧而忘其私也后山末句用此意嘲秦觏觏字少章秦观少游之弟也长铗归来夜帐空衡阳回鴈耳偏聪若为借与春风看无限珠玑咳唾中王立之诗话云少章登第后方娶后山作此诗时犹未娶故多戯句帐空闻鴈之语皆戱其独宿无寐也示三子序云时三子归自外家去逺即相忘归近不可忍儿女已在眼眉目畧不省喜极不得语泪尽方一哂了知不是梦忽忽心未穏谢叠山云杜子美乱后见妻子诗云夜阑更秉烛相对如梦寐辞情絶妙无以加之晏词窃其意云今宵剰把银缸照犹恐相逢是梦中周词反其意云夜永有时分明枕上觑着孜孜地烛暗时酒醒元来又是梦里皆不如后山祖杜工部之意着一转语了知不是梦忽忽心未穏意味悠长可与杜工部争衡也雪后黄楼寄负山居士林庐烟不起城郭嵗将穷云日明松雪溪山进晚风人行图画里鸟度醉吟中不尽山隂兴天留忆戴公谢叠山云云日明松雪溪山进晚风二句絶妙余尝独歩山巅水涯积雪初霁云歛日明遥望松林徘徊溪桥踏月而归始知此两句如善画作诗之妙至此神矣末句意思尤妙盖相见则意惬意惬则不复忆之矣王徽之之不见戴逵而反乃天留此相思之情于无穷也送苏公知杭州诗注云东坡出知杭州道由南京后山时为徐州教授告徐守孙觉愿往见而觉不之许乃托疾谒告来南京送别同舟东下至宿而归事见东坡荅陈传道书及刘安世弹章刘安世弹章云士于知已不无私恩既効一官则有法令师道擅去官次陵蔑郡将徇情乱法莫此为甚平生羊荆州追送不作逺岂不畏简书放麑诚不忍一代不数人百年能几见昔如马口衔今为禁门键一雨五月凉中宵大江满风帆目力短江空嵗年晚任天社诗注云此诗首句羊荆州以比东坡晋羊祜督荆州诸军郭奕因送祜出界坐此免官后山既送东坡为刘安世所弹乞正其罪尝除太学博士又为言者以此事论列遂罢此句殆亦诗䜟也岂不畏简书放麑诚不忍此二句上下若不相属而意在言外丛林所谓活句也按韩非子云孟孙猎得麑使秦西巴载之持归其母随之而啼秦西巴弗忍而与之孟孙大怒逐之三月复召以为子傅曰夫不忍麑且忍吾子乎呜唿观过可以知仁后山越法出境以送师友亦放麑之类也一代不数人百年曾几见后山谢再授徐州教授启亦尝有云昨縁知旧出守东南念一代之数人而百年之几见间以重江之阻莫期再嵗之逢使一有于先颠为两涂之后悔又云中山之相仁于放麑乱世之雄疑于食子惟其信之既笃所以行之不疑昔如马口衔今为禁门键谓马衔犹可脱去禁键不容輙开言官身拘系不可輙出也风帆目力短江空嵗年晚言风帆愈逺恨目力不能送之人去江空恍然自失吾之年嵗日已迟暮惧其不复再见也其爱贤惜别之意可谓切矣谢叠山云此诗云一雨五月凉中宵大江满风帆目力短江空嵗年晚盖熈丰新法虐于惔焚元祐初年温公当国更化善治人心欢欣如五月得雨岂不快哉温公云亡人已知后日必有反覆之患此诗谓元祐初政膏泽下于民者犹未浃洽如五月得一雨亦能变暴暑而为清凉若雨至中宵大江亦满则田畴之沾足禾稼之畅茂可知矣惜乎元祐之政仅如五月之凉未至大江满也今苏公以议论不合而去国国事将日非矣朝无真宰相竒才如东坡者不得大用譬如江边送行舟顺风张帆一息数百里风帆已逺恨吾目力短而望之不及回视江中更无行舟此必天寒嵗晚之时以喻朝廷无人才不信仁贤则国空虚非叔末之世而何送秦觏题注云觏从东坡学于杭州士有从师乐诸儿却未知欲行天下独信有世间疑秋入川原秀风连鼔角悲目前豚犬类未必慰亲思栁子厚荅韦中立论师道书曰独韩愈奋不頋流俗抗颜而为师世果羣怪聚骂又曰天下不以非郑尹而怪孙子何哉独为其所不为也后山此诗云欲行天下独信有世间疑意本诸此时山谷亦有诗送之今附于左附山谷送秦觏班衣儿啼真自乐从师学道亦不恶但得新年胜旧年即如常在郎罢前和江秀才献花疎花得雨数枝黄白发縁愁百尺长要与老生同一醉故留秋意作重阳李太白诗云白发三千丈縁愁似个长后山诗本此次韵李节推九日登髙平林广野骑䑓荒山寺鸣钟报夕阳人事自生今日意寒花只作去年香巾欹更觉霜生鬓语妙何妨石作肠落朩无邉江不尽此身此日更须忙李后主诗云鬓从近日添新白菊是去年依旧黄后山云人事自生今日意寒花只作去年香意调亦同落木无邉江不尽之句亦本老杜登髙诗云无邉落朩萧萧下不尽长江衮衮来猴马沐猴自戏马自惊圉人未解猴马情猴其天资马何罪意欲防患犹伤生异类相宜亦相失同类相伤非所及志行万里困一误吐豆龁荄日伏枥本序云楚州紫极宫有畵沐猴振索以戏马顿索而惊圉人不测从鞭之人言沐猴宜马今反为累作诗以导马意云按韩鄂四时纂要云常系猕猴于马坊内辟恶消百病令马不着疥任天社云此诗云异类相宜亦相失同类相伤非所及非所及犹言非思虑所及也物恶伤其类此理之固然而其间亦有相伤者岂可复以常理待之邪后山自徐学除太学博士以言者罢既而移颍州故有同类相伤与志行万里困一误之语次韵秦少游春江秋野图后山自注云宗室所畵翰墨功名里江山富贵人倐看双鸟下已负百年身任天社云南史梁忠烈世子方等传云性爱林泉特好散逸尝着论曰吾不及鱼鸟逺矣鱼鸟飞浮任其志性吾之进退尝在掌握若使吾终得与鱼鸟同游则去人间如脱屣耳此宗室事故后山引用盖旧制宗室在宫有出入之限有不许外交之禁故也其二江清风偃朩霜落鴈横空若箇丹青里犹须着此翁后山自注云秦诗云请君添小艇畵我作渔翁任天社云此言少游方见用于世非江海之士不当畵之渔舟也黄鲁直荅王立之书云小诗若能令每篇不茍作须有所属乃善顷来诗人惟陈无已得此意每令人叹伏之盖渠勤学不倦味古人语精深非有为不发于笔端耳观此二诗信鲁直之善论也观兖文忠公家六一堂图书欧阳文忠公封兖国六一堂见欧阳公诗巻首注生世何用早我已后此翁颇识门下士畧已闻其风中年见二子已复嵗一终唿我过其庐所得非所蒙先朝羣玉殿冠佩环羣公神文焕王度喜色见天容御榻谁复登帝书元自工黄绢两大字一覧涕无从似欲托其子天意人与同歴数况有归敢有贪天功集古一千巻明明并羣雄谁为第一手未有百世公庿器刻科斗寳樽蟠华虫缅懐弁服士酬献鸣瑽瑢揷架一万轴遗子以固穷素琴乆絶絃棊酒颇阙供向来一瓣香敬为曾南丰世虽嫡孙行名在恶子中斯人日已逺千嵗幸一逢吾老不可待露草湿寒蛬任天社云此诗集古一千巻至棊酒颇阙供之句盖用文忠公六一居士传中语谓吾家藏书一万巻集録三代以来金石遗文一千巻有琴一张有棊一局常置酒一壶以吾一翁老于五物之间是为六一又云南丰东坡皆六一门下士南丰修史荐后山以布衣入史馆命未下而曾去国后以东坡荐得官此诗云向来一瓣香敬为曾南丰后山虽感东坡而不以为知已作此诗时东坡正为郡守终无少贬阿附之意可谓特立之士矣然亦知东坡之大必能受之也絶句此生精力尽于诗末嵗心存力已疲不共卢王争出手却思陶谢与同时胡苕溪云后山絶句云此生精力尽于诗与温公资治通鑑表云臣之精力尽于此书之语相同岂偶然邪以拄杖供仁山主二首错节孤根劲有余坐床须按起须扶一生用底今相赠更问林间有此无赵州语録云赵州临仙化以拂子送与王镕曰此是老僧一生用不尽底谢叠山云一生用底今相赠更问林间有此无此二句有无限意味见拄杖之奇又见后山与仁山主契好之厚其二洗足投笻只坐禅厌寻岐路费行纒老来不复人间事不用山公更削员桂苑丛谈云润州甘露寺有僧道行孤髙李徳裕亷问日以方竹杖一赠焉方竹出大宛国坚实而正方节牙须牙四面对出及再镇浙右其僧尚在问曰前所奉竹杖无恙否僧喜对曰已规员而漆之矣公嗟惋弥日前辈曾有诗云削员方竹杖漆却断纹琴谢叠山云孙真人云人之处世智欲员行欲方柳子厚云凿去方心规以大员此言世俗喜员恶方方者难合员者易投今不复与人间事不必揉方为员矣项城道中寄刘令劝修溪桥老怯溪桥泥没膝喜闻吾党政如春须君不惜千金费此后宁无我辈人谢叠山云此言好事到手不肯做将后被别人做了任天社云此言必有好事者继之送呉先生谒惠州苏副使题注云苏副使东坡也呉先生当是呉逺游苏公尝有书与之闻名欣识面异好有同功我亦慙吾子人谁恕此公百年双白鬓万里一秋风为说任安在依然一秃翁任天社注云闻名欣识面言呉君欲识东坡也异好有同功言呉君方外之士与后山异趣而好贤之意则同故云同功我亦慙吾子人谁恕此公言后山不能往见苏公此所以有愧于呉君也此二句大妙百年双白鬓万里一秋风时东坡年五十九此言神交心契与风无间也末句后山自谓不负苏公之门时亦坐党事废锢故云秃翁汉霍去病传云卫青日益衰而去病日益贵故人门下多去事去病辄得官爵惟任安不肯去又灌夫传与长孺同一秃翁注言无官位版授也蝇虎物㣲趣下世不数随力捕生得称虎匿形注目揺两股卒然一击势莫御十中失一八九取吻间流血腹如鼔却行奋臂吾甚武明日淮南作端午任天社云后山此诗盖有所指而云末言恃勇而不知及祸也世传淮南王安万毕术云以五月五日取蝇虎杵汁拌豆豆自踊跃可以击蝇谢叠山云此讥小人之好搏击者陈留市隠者陈留人物后疑有隠屠耕斯人岂其徒满腹一杯羮婷婷小女子与翁同醉醒薄暮行且歌问之讳姓名子岂达者欤藁竹聊一鸣老生何所因稍稍声过情闭门十日雨吟作饥鸢声诗书工发冡刀镊得飬生飞走不同穴孔突不暇黔王直方诗话云陈留市有刀镊工随其所得为一日费醉吟于市负其子以行歌江端礼以为达者为作传而要无已作诗闭门十日雨吟作乌鸢声之句大为山谷所爱山谷亦拟作有云飬性霜刀在阅人清镜空附山谷拟作陈留市隠自序云陈留江端礼季恭曰陈留市上有刀镊工年四十余无室家子姓惟一女年七歳矣日以刀镊所得钱与女子醉饱醉则簮花吹长笛肩女而归无一朝之忧而有终身之乐疑以为有道者也陈无已为赋诗庭坚亦拟作市井懐珠玉往来人未逢乘肩娇小女邂逅此生同养性霜刀在閲人清镜空时时能举酒弹镊送飞鸿送兄子孝忠落解南归妙年失手未须恨白璧深藏可自妍短发我今能种种晓粧他日看姢姢千金市帚能论价万户封侯信有年清白传家有如此归涂囊尽不留钱唐人赴省以诗文献典贡举者有诗云洞房昨夜停红烛待晓堂前拜舅姑耳畔低声问夫壻画眉深浅入时无后山晓粧他日看娟娟意本诸此愚按此诗乃用东坡与潘三失解后饮酒诗韵附东坡与潘三失解后饮酒千金敝帚人谁买半额蛾眉世所妍顾我自为都眊矂怜君欲鬭小婵姢青云岂易量他日黄菊犹应似去年醉里未知谁得䘮满江风月不论钱赵彦材云摭言载唐进士失解醉饱谓之眊矂今句云顾我自为都眊矂则以不独潘三失解为有眊矂之愁而我所为失意无一不是眊矂矣谢宪台赵史惠米平生忍欲今忍贫闭口逢人不少陈俸薄身清赵都史也能作意向诗人谢叠山云后山能忍贫达官名贤哀其贫袖白金餽之见其辞色无穷态议论愈介洁竟不敢出建中靖国辛已仕于朝郊祀为执事官其内子闻郊坛髙寒非挟纩不可借姨夫赵挺之绵裘衣之临行后山问此裘所从来妻以实对后山脱而掷之地其夜寒冻得疾不起此宪台一都史惠米则受以诗谢之盖取其俸薄身清能尊敬贤人也此诗起句紧切后山清介真是如此即非寓言忍欲忍贫四字亦不茍絶句书当快意读易尽客有可人期不来世事相违每如此好懐百岁几回开复斋漫録云此无已得意诗也其后又寄黄充前四句云俗子推不去可人费招唿世事每如此我生亦何娯盖无已得意故两见之谢叠山云无已此诗云好懐百岁几回开其化事甚巧盖是用庄子盗跖之言曰人上寿百岁中寿八十下寿六十除病疾死䘮忧患其中开口而笑者一月之中不过四五日而已不用其语而用其意谓之化抱朴子曰陆子十篇诚为快书又晋嵇生云每读二陆之文未尝不废书而叹恐其巻之竟也附寄黄充俗子推不去可人费招唿世事每如此我生亦何娯黄生后来秀纯茂静者徒不见动经月来亦不须臾人事已好乖可复自作疎子虽向人懒胜处不可孤迨此田事休仍当秋雨余深知阻泥泞步屐意何如骑驴复作骑驴不下驴此生断酒未须扶独无锦里惊人句也得梁园画作图任天社云丛林谓㕘禅人有二病一是骑驴覔驴二是骑却驴不肯下识得驴了骑却不肯下此一病更是难毉若觧放下方唤作无事道人后山所谓复作骑驴不下驴之句岂谓是邪王立之诗话云双井黄叔达字知命自江南来京师与彭城陈履常俱谒法云禅师于城南夜归遇龙眠李伯时时知命着白衫骑驴道中揺头而歌履常负杖挟囊于后一市皆惊以为异人伯时素善画因冩以为图邢惇夫作夜归图诗此诗末句追记此事也履常即后山旧字寄曹州晁大夫堕絮随风化作尘黄楼桃李不成春只今容有名驹子困倚栏干一欠伸自注云周昉画美人有背立欠伸者最为妍絶东坡为赋续丽人行也任天社云此篇盖言徐州风物后山尝有词并序云晁大夫增饰披云初欲压黄楼而张马二子皆当年樽下世所谓英英盼盼者盼卒英嫁而盼之子莹颇有家风而曹妓未有显者黄楼不可胜也作南乡子以歌之曰风絮落东隣㸃缀繁枝旋化尘闗锁玉楼巢燕子冥冥桃李摧残不见春流转到如今翡翠生儿翠作衿花様腰身官様立婷婷困倚栏干一欠伸又按此诗风絮以属英尘化以属盼名驹子以属莹莹之母盖马氏也归鴈弧矢千夫志潇湘万里秋宁为寳筝柱肯作置书邮逺道勤相唤羁懐误作愁聊寛稻粱意宁复网罗忧胡苕溪云杜牧之早鴈云仙掌月明孤影过长门灯暗数声来六一居士汴河闻鴈云野岸柳黄霜正白五更惊破客愁眠皆言幽怨羁旅闻鴈声而生愁思至后山则不然但云逺道勤相唤羁懐误作愁则全不蹈袭也早起邻鸡接响作三鸣残㸃连声杀五更寒气挟霜侵败絮宾鸿将子度㣲明有家无食违髙枕百巧千穷只短檠翰墨日疎身日逺世间安得尚虚名艺苑雌黄云予与乡人翁行可同舟泝汴因谈及诗行可云王介甫最善下字如荒埭暗鸡催月晓空场老雉挟春骄下得挟字最好如孟子挟长挟贵之挟予谓介甫又有紫苋凌风怯苍苔挟雨骄陈无已有寒气挟霜侵败絮宾鸿将子度㣲明其用挟字正与介甫前一联同寄外舅郭大夫巴蜀通归使妻孥且定居深知报消息不忍问何如身健无妨逺情亲未肯疎功名欺老病泪尽数行书黄玉林云赵章泉先生尝云学诗者莫不以杜为师然能如其诗者鲜矣句或有似之而篇之全似者絶难得陈后山寄外舅郭大夫诗乃全篇之似杜者也后戴式之亦有思家用陈韵又全篇之似陈者也戴式之思家用后山韵湖海三年客妻孥四壁居饥寒应不免疾病又何如日夜思归切平生作计疎愁来仍酒醒不忍读家书黄玉林云赵蹈中选石屏诗而此诗乃不在所选中何邪除官题云十一月除秘书省正字扶老趋严诏徐行及圣时端能正几字敢恨十年迟肯着金根谬宁辞乳媪讥向来忧畏断不尽鹿门期王直方诗话云或云才得一正字亦未须云趋严诏后作谢启复云名虽文字之选实为将相之储又云头童齿豁敢辞乳媪之讥闻浅见轻益畏金根之谬任天社云此诗末句言虽免党锢之忧而稍失其髙隠本趣也明皇杂録云刘晏以神童为秘书省正字上问曰为正字正得几字对曰余字皆正惟朋字未正尚书故实云韩昶退之子也性闇劣为集贤校理史传有金根车昶以为误悉改根为银字南史何承天除着作佐郎年已老而诸佐郎名家年少荀伯子嘲之唿为嬭母此诗乳媪字乃用此事也小放歌行春风永巷闭娉婷长使青楼误得名不惜卷帘通一顾怕君着眼未分明当年不嫁惜娉婷傅白施朱作后生説与傍人须早计随宜梳洗莫倾城王直方诗话云无已尝作小放歌行两篇山谷云无已他日作诗语极髙古至于此篇则顾影徘徊衒耀太甚鸷鸟诗若溪知避而迁汝貍吾知逺而巢晨吾枝懐毒姙凶初莽恭拳拳甫笑嬉嬉情貌深厚孰从而追自序云辛已夏四月庚戌日将晏与客追凉露坐有雀引雏二三集垣下行且哺俄有鹊至自北俛啄雀间初循循然少焉行雀间遽攫一雏而升于垣出雀不意悲鸣啾啾奋身抵鹊再三欲夺鹊竟磔雏以食不顾如得计然坐客叹息余感之赋是诗愚谓此诗讥小人之隂险潜毒者闻之者足以戒云题柱桃李摧残风雨春天孙河鼔隔天津主恩不与妍华尽何限人间失意人自序云永安驿廊东柱有女子题五字云无人解妾心日夜长如醉妾不是琼奴意与琼奴类读而哀之愚谓后山少贫不得志东坡荐为徐州教授复以送东坡被论罢后徽宗召为正字未几而卒此诗亦以写其不得志之意也青琐髙议载琼奴姓王氏郎中幼女失身于赵奉常家为主母凌辱道出淮上书其事于驿壁见者哀之诗林广记后集巻六诗林广记后集卷七钦定四库全书诗林广记后集巻七宋蔡正孙编梅圣俞刘后村云本朝诗惟宛陵为开山祖师宛陵出而后桒濮之哇淫稍息风雅之气脉复续其功不在欧尹下诗话云梅圣俞诗如深山道人草衣葛屦王公大人见之不觉屈膝胡苕溪云梅圣俞日课一诗寒暑不易圣俞诗名满世盖身试此説之效耳臞翁诗评云梅圣俞诗如闗河放熘瞬息无声欧阳公序梅氏诗集云予闻世谓诗人少达而多穷夫岂然哉穷则愈工非诗能穷人殆穷者而后工也予友梅圣俞少以廕补为吏累举进士辄抑于有司困于州县凡十余年年今五十犹从辟书为人之佐郁其所蓄不得奋见于事业圣俞亦自以其不得志者乐于诗而发之故其平生所作于诗尤多世既知之而未有荐于上者昔王文康公尝见而叹曰二百年无此作矣虽知之深亦不果荐也若使其幸得用于朝廷作为雅颂以歌咏大宋之功徳荐之清庙而追商周鲁颂之作岂不伟欤奈何使其老不得志而为穷者之诗乃徒发于虫鱼物类羁愁感叹之言世徒喜其工而不知其穷之乆而将老也可不惜哉沧浪诗辩云国初诗尚沿袭唐人梅圣俞是学唐人平淡处朱文公云圣俞诗是枯藁不是平淡许彦周云圣俞诗句句精练如焚香露莲泣闻磬清鸥迈之类宜为欧公所称其它古体如朱絃疎越一倡三叹读者当以意求之胡苕溪云圣俞诗工于平淡自成一家如东溪诗云野凫眠岸有闲意老树着花无丑枝山行诗云人家在何处云外一声鸡春隂诗云鸠鸣桒叶吐村暗杏花残杜鹃诗云月树啼方急山房人未眠似此等句须细味之方见其用意也范饶州坐客语食河豚鱼春洲生荻芽春岸飞杨花河豚当此时贵不数鱼虾其状亦可怪其毒亦莫加忿腹若封豕怒目犹呉蛙炮煎茍失所入喉为镆铘若此丧躯体何须资齿牙持问南方人党护复矜夸皆言美无度谁谓死如麻我语不能屈自思空咄嗟退之来潮阳始惮餐龙蛇子厚居柳州而甘食虾䗫二物虽可憎性命无舛差斯味曾不比中藏祸无涯甚美恶亦称此言诚可嘉艺苑雌黄云予按倦逰録云河豚鱼有大毒肝与卵人食之必死瀹而为羮或不甚熟亦能害人嵗有被毒而死者然南人嗜之不已故圣俞诗云炮煎茍失所入喉为镆铘则其毒可知苏东坡在资善堂尝与人谈河豚之美者云也直那一死其美可知也朱文公语録云梅圣俞河豚诗当时诸公説道恁地好据某説只是箇上门骂人底诗只似脱了衣服上人门骂人祖骂人父一般初无深逺底意思孔毅夫杂记云永叔称圣俞河豚诗云春洲生荻芽春岸飞杨花河豚于此时贵不数鱼鰕似谓河豚食柳絮而肥圣俞破题两句便説尽河豚好处乃永叔褒誉之词其实不尔此鱼盛于二月至柳絮时鱼已过矣附东坡诗竹外桃花三两枝春江水暖鸭先知蒌蒿满地芦芽短正是河豚欲上时胡苕溪云东坡此诗正是二月景致是时河豚已盛矣欲上之语似未为穏附洪驹父咏河豚西施乳蒌蒿短短荻芽肥正是河豚欲上时甘美逺胜西施乳呉王当日未曾知艺苑雌黄云河豚水族之奇物亦能害人岁有被毒而死者呉人珍之目其腹为西施乳余因戏作此絶虽然甚美必甚恶河豚味之美也呉人嗜之以丧其躯西施色之美也呉王嗜之以亡其国兹可为来者之戒老人泉泉中有老人隠见不可常苏子居其间饮水乐未央泉中必有鱼与子日徜徉泉中茍无鱼子特玩沧浪岁月不知老家有雏凤凰百鸟戢羽翼不敢呈文章去为仲尼叹出为盛时祥方今天子圣毋滞此泉旁东坡云先君与梅二丈游时轼与子由弟甚少未有知者梅公独深知之家有老人泉公作此诗圣俞没今四十年矣南迁至合浦见其门人欧阳晦夫出其诗藁数十幅其遗晦夫诗云我家无梧桐安得乆留凤晦夫年六十六尚少余一嵗然白发苍颜畧相似困穷亦不相逺遂相与执手大笑曰圣俞所谓凤者岂例皆穷如此乎木山空山枯楠大蔽牛霹雳夜落鱼凫洲鱼凫水射几千秋蠧肌烂随沙荡流惟存坚骨蛟龙锼形侔三山中雄酋左右两峯相挟翼尊奉君长无慢尤苏夫子见之惊且喜买于溪叟凭貂裘因嗟大不为梁栋又叹残不为薪槱雨侵藓澁得石瘦宜与夫子归隠丘圣俞此诗为老泉赋盖形容三苏也附东坡次木山韵朩生不愿回万牛愿终天年仆沙洲时来幸逢河伯秋掀然见怪推不流蓬婆雪岭巧雕锼蛰虫行蚁为豪酋阿咸大胆忽持去河伯好事不汝尤城中有沼浸坤轴一林瘦竹吾菟裘二顷良田不难买三年桤木行可槱㑹将白发对苍巘鲁人不厌东家丘本序云先君尝蓄木山三峯梅二丈见而赋之今三十年矣犹子千乘复得五峰益奇因次韵并刻于其侧愚按老泉朩假山记以中峯自比而以二峯比二子读之使人如见三苏圣俞朩山诗正本此记之意以形容三苏也寄马遵三更醉下陵阳峰仙舟江上去无踪杈牙铁销漫横絶㯭湿不惊潭底龙断肠呉姬指如笋欲剥玉榧将何从短翎水鸭飞不逺那经细雨山重重却顾旧埒病骢马尘沙厯尽空龙钟隠居诗话云马遵谪守宣州及其去也郡僚军民争欲驻留至以铁锁絶江遵于饯筵倚醉令官妓剥榧实而食眷眷若留连状又以所乘骢马寄圣俞家郡人皆不疑其去也遵夜使人絶锁解舟以水沃㯭牙使之不鸣迨晓舟去逺矣圣俞遂以诗寄之可谓善于叙事者也逢卖梅花驿使前时走马回北人初识越人梅清香莫把酴釄比只欠溪边月下杯东坡云此梅二丈京师逢卖梅花絶句吾虽后辈犹及与之周旋览其亲书如见其抵掌谈笑也五侧体月出断岸口影照别舸背且独与妇饮颇胜俗客对月渐上我席暝色亦稍退岂必在秉烛此景亦可爱西清诗话云晏元献守汝隂侮圣俞往见之将行公置酒颍水河上因言古人章句中全用平声制字穏帖如枯桑知天风是也恨未见侧字诗耳圣俞既引舟遂作五侧体寄公莫打鸭莫打鸭打鸭惊鸳鸯鸳鸯新向池北落不比孤洲老秃鸧秃鸧尚欲逺飞去何况鸳鸯羽翼长隠居诗话云吕士隆知宣州好以事笞官妓官妓皆欲逃去而未得也㑹杭州有一妓到宣其色艺可取士隆爱之留之使不去一日郡妓复犯小过士隆又欲笞之妓泣诉曰某不敢辞罪但恐杭妓不能安也士隆悯而舍之圣俞因作莫打鸭一篇盖谓此也苏子美子美名舜钦为人倜傥不羁长于古文歌诗后废居苏州买水石作沧浪亭诗以自适黄山谷云子美文章豪健痛快潘陆不足吞也后村诗话云子美送李生云李生以病废东入徂徕峯志气尚突兀形骸已龙钟男儿生世间有如絶壑松误为风雷伤不与匠石逢哀哉千尺榦摧朽似秋蓬此语悲壮之甚李生何如人足以当之窃意子美自谓也夏意别院深深夏簟清石榴开遍透帘明树隂满地日卓午梦觉流莺时一声刘后村云子美雄放不羁及蟠屈而为呉体如此诗则极平夷妥帖絶句緑隂垂野草青青时有幽花一树明晚泊孤舟古祠下满川风雨看潮生王直方诗话云黄山谷最爱此絶累书之或真草与大字后村云此诗大似韦苏州复斋漫録云此诗第二句与郑毅夫田家诗第二句恰相类皆清絶可爱附郑毅夫田家田家汩汩流水浑一树髙花明逺村云意不知残照好却将㣲雨送黄昏独歩沧浪亭花枝欹斜草生迷不可骑往步是宜时时擕酒祇独到醉倒惟有春风知胡苕溪云子美独步沧浪亭絶句真能道幽独闲放之趣石林诗话云姑苏州学之南积水弥数十顷傍有小山髙下曲折相望盖钱氏时广陵王所作既积土为山因以为池潴水焉瑞光寺即其宅而此其别圃也庆厯间子美谪废以四十千得之为居傍水作亭曰沧浪欧阳公诗所谓清风明月本无价可惜只卖四万钱者是也子美既死其孤不能保遂屡易主矣附欧阳公沧浪亭诗子美寄我沧浪吟邀我共作沧浪篇沧浪有景不可到使我东望心悠然荒湾野水气象古髙林翠阜相回环新篁抽笋添夏影老枿乱发争春妍水禽闲暇事髙格山鸟日夕相啾喧不知此地几兴废仰视乔朩皆苍烟堪嗟人迹到不逺虽有来路曽无縁穷奇极恠谁似子搜索幽隠探神仙初寻一径入蒙宻豁见异境无穷邉风髙月白最宜夜一片莹凈铺琼田清光不辨水与月但见空碧涵漪涟清风明月本无价可惜祗卖四万钱又疑此境谁乞与壮士憔悴天应怜鸱夷古亦有独徃江湖波涛渺翻天崎岖世路欲脱去反以身试蛟龙渊岂如扁舟任飘兀红蕖緑浪揺醉眠丈夫身在岂长弃新诗美酒聊穷年虽然不许俗客到莫惜佳句人间传松江长桥观鱼鸣榔莫触蛟龙睡举网时闻鱼鳖腥我实宦游无况者拟来随尔带笭箵元次山集自释云带笭箵而画船註云上丁郎切下桑荒切竹器也故唐书音训云读作郎桒见元结本集音训又音上力丁切下息拯切取鱼笼也盖有平仄两音自释又云能带笭箵全独保生能学聱齖保宗全家声也如此漫乎非邪其语虽叶韵然广韵集韵于庚清青三韵中不収此箵字并于上声迥字韵中収之子美此诗误押为平声矣又黄鲁直过石塘诗云长虹垂地若篆字晴岫揷空如画屏耕夫荷鉏解袯襫渔父晒网投笭箵秦少游徳清道中还寄子瞻诗丛薄开罗帐沦漪冩镜屏疎篱窥窅窕支港泛笭箵皆于青字韵中押真误也游太湖沓沓波涛閲古今四无边际莫知深润通晓月为清露气入霜天作瞑隂笠泽鲈肥人脍玉洞庭橘熟客分金风烟触目相招引聊为停桡一楚吟复斋漫録云子美诗云笠泽鲈肥人鲙玉洞庭橘熟客分金吕吉甫诗云鱼出清波庖脍玉菊含寒露酒浮金此二聮相类苏胜于吕但人客两字虽无亦可垂虹亭观月月晃长江上下同画桥横截冷光中云头滟滟开金饼水面沉沉卧綵虹佛氏解为银世界仙家多住玉华宫地雄景胜言不尽但欲追随乗晓风后村诗话云子美歌行雄放轩昂不羁如其为人垂虹亭观中秋月云佛氏解为银世界仙家多住玉华宫极工而世惟咏其上一联金饼彩虹之句何也又如山蝉带响穿疎戸野蔓蟠青入破牎亦佳句春睡别院帘昏掩竹扉朝醒未解接春晖身如蝉蜕一榻上梦似杨花千里飞嗒尔暂能离世网陶然且欲见天机此中有徳堪为颂絶胜人间较是非王直方诗话云子美尝作春睡诗云身如蝉蜕一榻上梦似杨花千里飞欧公见之惊曰子美可念未几果卒苏梅总话隐居诗话云苏子美以诗得名学书亦飘逸然其诗以奔放豪健为主梅尧臣亦能诗虽乏髙致而平淡有工世谓之苏梅其实正相反也子美尝自叹曰平生作诗被人比梅尧臣冩字比周越良可笑也周越为尚书郎在天圣景祐间以书得名轻俗不近古无足取也欧公诗话云圣俞子美齐名于一时而二家诗体特异子美笔力豪俊以超迈横絶为奇圣俞覃思精㣲以深逺闲淡为意各极其长虽善论者不能优劣余尝有诗畧道其一二云子美气方雄万窍号一噫有时肆颠狂醉墨洒滂霈譬如千里马已发不可杀盈前尽珠玑一一难拣汰梅公事清浅石齿漱寒濑作诗三十年视我犹后辈文词愈清新心意难老大有如妖娆女老自有余态近诗尤苦硬咀嚼有难嘬又如食橄榄真味乆愈在苏豪以气胜举世徒惊骇梅穷独我知古货今难卖后村诗话云欧公荅蔡君谟云近时苏梅二穷士尔主张风雅人士归之自二穷人死文士满朝而使诗道寂然中絶每念此事窃叹乃知文士满朝而诗道寂然不但近岁祖宗盛时固已然矣石曼卿六一居士诗话云曼卿自少以诗酒豪放自得其气皃伟然诗格奇峭又工于书笔画遒健体兼颜柳为世所好朱文公云石曼卿诗极有好处如仁者虽无敌王师固有征无私乃时雨不杀是天声长篇旧见曼卿大书此诗气象方严遒劲极可寳爱真颜筋桺骨也隠居诗话云石延年长韵律诗善叙事其他无大好处王直方诗话云曼卿以书名世然大字愈妙诗话云石曼卿诗如饥鹰乍归迅逸不可言金乡张氏园亭亭馆连城敌谢家四时园色鬭明霞牎迎西渭封侯竹地接东邻隠士𤓰乐意相闗禽对语生香不断树交花纵游㑹约无留事醉待参横落月斜文公语録云曼卿诗如张氏园亭诗云乐意相闗禽对语生香不断树交花又如筹笔驿诗云意中流水逺愁外旧山青此数句极佳曼卿为人豪放胷次极髙而诗乃方严缜宻如此便是他好处可惜不得用于世耳鸡肋集云曼卿以天圣四年来令金山故诗为此邑人作者多如题张氏园亭诗乐意相闗禽对语生香不断树交花一聮尤为佳句小桃生色深红绶带长宫帘寒在井栏香母家昇上瑶池品先得春风半面籹其二本分桃花寒食前小桃长是上春天二乔二赵俱倾国女弟娇强意自先胡苕溪云曼卿咏小桃二絶其模写命意岂不佳哉曼卿又有咏红梅诗云认桃无緑叶辨杏有青枝东坡则谓其语至陋村学中体也下第偶成集句一生不得文章力欲上青云未有因圣主不劳千里召姮娥何惜一枝春凤凰诏下虽沾命豺席丛中也立身啼得血流无用处着朱骑马是何人又集句年去年来来去忙为他人作嫁衣裳仰天大笑出门去独对春风舞一塲西清诗话云集句自国初有之未盛也至石曼卿人物开敏以文为戏然后大着元丰间王荆公益工于此王直方谓始自荆公非也口占戏二举子司空怜汝汝须知月下敲门更有谁叵耐一䨥穷相眼得便宜处落便宜西清诗话云石曼卿官册府时五鼔趋朝见二举子系逻舎望曼卿号唿请救因驻马召逻卒问之曰昨夕里闬间有纳妇者二子穴隙以窥夜被执曼卿力为挥解卒长勉从之二子叩头拜于马前曼卿按辔占絶句以调之张文潜文潜名耒东坡尝称其文汪洋淡泊举进士召为太学録后擢起居舎人坐元祐党安置黄州王立之诗话云文潜先与李公择辈来予家作长句其间有漱井消午醉扫花坐晚凉衆緑结夏帏老红驻春籹之句后东坡来读其诗叹息云此不是喫烟火食人道底言语晦菴语録云张文潜诗多好底但颇率耳黄山谷次韵文潜诗云张侯笔端世三秀丽齐房作诗盛推赏明珠计斛量扫花坐晚吹妙语益难忘吕氏云文潜诗自然奇逸王直方诗话云文潜过宋都诗云白头青鬓隔存没落日断霞无古今气格似不减老杜絶句亭亭画舸系春潭直待行人酒半酣不管烟波与风雨载将离恨过江南泊宅编云东坡长短句云无情汴水自悠悠只载一船离恨向东流文潜此诗王平甫爱而诵之不知其本于此亦夺胎换骨法也蔡寛夫诗话互见前集郑仲贤诗田家词南风霏霏麦花落豆田漠漠初垂角山边夜半一犁雨田父髙歌待収获雨多潇潇蚕簇寒蚕妇低眉忧茧单人生多求复多怨天公供尔良独难复斋谩録云东坡泗州僧伽塔诗有云耕田欲雨刈欲晴去得顺风来者怨若使人人祷辄遂造物应须日千变文潜之诗用此意也谒客入门投谒吏翩翩我非欲见礼则然异哉宾主两无语客起疾走如避焉我亦不恭愧昔贤忍使涂炭朝衣冠人生暂聚鸿集川春风吹飞何后先愚谓此诗末句之意长于譬喻东坡和子由诗云人生到处知何似应似飞鸿踏雪泥泥上偶然留指爪鸿飞那复计东西文潜之句用此意也诗林广记后集巻七诗林广记后集卷八钦定四库全书诗林广记后集巻八宋蔡正孙编秦少游少游名观苏子曕以贤良荐于哲宗除博士迁正字绍圣坐党编置郴州长于议论文丽而思深当世重之东坡尝有书荐少游于荆公云向屡言髙邮进士秦观太虚公亦粗知其人今得其诗文数十首拜呈词格髙下固已无逃于左右外此博综史传通晓佛言若此类未易一一数也黄山谷诗云东南淮海维扬州国士无双秦少游欲攀天闗守九虎但有笔力回万牛荆公荅东坡书云示及秦君诗适叶致逺一见亦以谓清新婉丽鲍谢似之公奇秦君口之而不置我得其诗手之而不释吕氏云少游过岭后诗严重髙古自成一家与旧作不同朱文公云山谷诗云对客挥毫秦少游盖少游只一笔写去重意重字皆不问然好处亦自是絶好臞翁诗评云秦少游诗如时女步春终伤婉弱秋意题邢敦夫扇月团新碾瀹花甆饮罢唿儿课楚词风定小轩无落叶青虫相对吐秋丝雪浪斋日记云少游诗甚丽如青虫相对吐秋丝之句是也王直方诗话云少游尝以真字题此絶于邢敦夫扇上黄山谷见之乃于扇背复作小草题一絶皆自所作也附山谷题邢敦夫扇黄叶委庭观九州小虫催女献功裘金钱满地无人费百斛明珠薏苡秋少游后见此诗云逼我太甚牵牛花银汉初移漏欲残步虚人倚玉栏干仙衣染得天边碧乞与人间向晓看桐江诗话云此少游汝南作教官时于程文通㑹间席上赋此真佳作也晚出右掖门金爵觚稜转夕晖飘飘宫叶堕秋衣出门尘涨如黄雾始觉身从天上归王直方诗话云少游尝因晚出右掖门作此一絶识者以为少游作一黄本校勘而衒耀如此必不能逺到也秋日连巻雌蜺挂西楼逐雨追晴意未休安得万粧相向舞酒酣聊把作纒头艺苑雌黄云吟诗喜作豪句须不畔于理方善如东坡观崔白冬景图云扶桑大茧如瓮盎天女织绡云汉上往来不遣凤衔梭谁能鼔臂投三丈此语豪而甚工石敏若橘林文中咏雪有燕南雪花大于掌冰柱悬檐一千丈之语豪则豪矣然安得尔髙屋邪余观太白北风行云燕山雪花大如席秋浦歌云白发三千丈其句可谓豪矣奈无此理何如少游秋日絶句则可谓语豪而工者也献东坡十里荷花菡萏初我公所至有西湖欲将公事湖中了见説官闲事亦无王直方诗话云杭有西湖而颍亦有西湖皆为游宴之胜而东坡连守二州其初得颍也有颍人在坐云内翰但只消游湖中便可以了郡事盖言其讼简也少游因作一絶献之后东坡到颍有谢执政启云入㕘两禁每玷北扉之荣出典二邦迭为西湖之长或云秦少章作睡足轩长年忧患百端慵开斥僧坊颇有功地彻蔽亏僧界静人除荒秽玉奁空青天併入挥毫里白鸟时来隠几中最是人间佳絶处梦残风铁响丁东冷斋夜话云老杜诗云红稻啄残鹦鹉粒碧梧栖老凤凰枝荆公云缲成白雪桒重緑割尽黄云稻正青郑谷云林下听经秋苑鹿江边扫叶夕阳僧以事不错综则不成文章若直叙之则曰鹦鹉啄残红稻粒凤凰栖老碧梧枝以红稻于上以凤凰于下者错综之也言缲成则知白雪为丝言割尽则知黄云为麦也秦少游得其意特发奇语而作此诗中四句皆有错综之体畅道姑瞳人剪水腰如束一幅乌纱裹寒玉超然自有姑射姿回看粉黛皆尘俗雾合云䆫人莫窥门前车马任东西礼罢晓坛春日静落红满地乳鸦啼桐江诗话云畅姓惟汝南有之其族尤奉道男女为黄冠者十之八九时有女冠畅道姑姿色妍丽神仙中人也少游挑之不得乃作诗云纳凉携杖来追柳外凉小桥南畔倚胡床月明船笛参差起风定池莲自在香吕氏童训云少游此诗闲雅严重又云雨砌堕危芳风轩纳飞絮李公择以为谢家兄弟得意不能过也邗沟霜落邗沟积水清寒星无数傍船明菰蒲深处疑无地忽有人家笑语声按䢴沟在淮东路髙邮军少游又有寄东坡诗云鲜鲫经年渍醽醁团脐紫蟹脂填腹后春莼茁滑于酥先社姜芽肥胜肉亦形容髙邮风物也庚溪诗话云帛道猷有诗曰连峯数千里修林带平津茅茨隠不见鸡鸣知有人后秦少游云菰蒲深处疑无地忽有人家笑语声僧道潜云隔林彷彿闻机杼知有人家住翠㣲其源乃出于道猷而更加锻鍊亦可谓善夺胎者也和黄法曹忆建溪梅花海陵参军不枯藁醉忆梅花愁絶倒为怜一树傍寒溪花水多情自相恼清泪斑斑知有恨恨春相逢苦不早甘心结子待君来洗雨梳风为谁好谁云广平心似铁不惜珠玑与挥扫月落参横画角哀暗香销尽令人老天分四时不相贷孤芳转盼同衰草要须健步远移归乱揷繁华向晴昊诗话云少游此诗东坡谓其压倒林逋观其称许之辞则爱重之意可见矣胡苕溪云秦太虚和黄法曹忆梅花诗但只平穏亦无惊人语子瞻继之以唱首第二韵是倒字故有西湖处士骨应藁只有此诗君压倒之句亦是趂韵而已非谓太虚此诗真能压倒林逋也林逋暗香疎影之句古今诗人尚不曾道得到苐恐未易压倒耳人不细味太虚诗遂谓诚然过矣附东坡和秦太虚梅花西湖处士骨应藁只有此诗君压倒东坡先生心已灰为爱君诗被花恼多情立马待黄昏残雪消迟月出早江头千树春欲暗竹外一枝斜更好孤山山下醉眠处㸃缀裙腰纷不扫万里春随逐客来十年花送佳人老去年花开我已病今年对花还草草不知风雨卷春归収拾余香还畀昊前辈谓东坡梅花诗有押暾字韵三首皆絶妙摆落陈言古今人未尝经道者愚谓此篇语意亦髙妙如竹外一枝斜更好之句写出梅花幽独闲静之趣真不在暗香疎影之下也和参寮楼阙过朝雨参差动霁光衣冠分禁路云气绕宫墻乱絮迷春阔嫣花困日长平康在何处十里带垂杨王直方诗话云参寮旧有一诗寄少游少游和之后孙莘老尝读此诗至末句云这小子又贱发也少游后编淮海集遂改云经旬牵酒伴犹未献长杨郭功甫功甫名祥正母梦李太白而生少有诗名梅圣俞曰天才如此真太白后身也王荆公亦叹美其诗潘子真云袁世弼宦游当涂时功父未冠世弼爱其才荐于梅圣俞自是有声既壮颇恃其才下笔曽不经意论者或惜其造语无刻厉之功郭清逸云如功甫岂易得但寘之作者中便觉有优劣耳如晋楚之轻剽不当威文之节制也遯斋闲览云功甫曽题人山居一聨云谢家庄上无多景只有黄鹂三两声荆公命工绘为图自题其上云此是功甫题山居诗处即遣人以金酒钟并图遗之东坡守钱塘功甫过之出诗一轴示东坡先自吟诵声振左右既罢谓坡曰祥正此诗几分东坡曰十分来也祥正惊喜问之坡曰七分来是读三分来是诗岂不十分也诗话云郭功甫诗如大排筵席终日揖逊而适口者少金山行金山杳在沧溟中雪厓冰柱浮仙宫干坤扶持自今古日月彷彿悬西东我泛灵槎出尘世搜索异境窥神功一朝登临望叹息四时想像何其雄卷帘夜合挂北斗大鲸驾浪吹长空舟摧岸断岂足数往往霹雳搥蛟龙寒蟾八月荡瑶海秋光上下磨青铜鸟飞不尽暮天碧渔歌忽断芦花风蓬莱乆闻未成往壮观絶致遥应同潮生潮落夜还晓物与数㑹谁能穷百年形影浪自苦便欲此地安㣲躬白云南来入长望又起归兴随征鸿王直方诗话云郭功甫自梅圣俞赠诗有采石月下访谪仙之语以为李白后身縁此有名功甫金山行鸟飞不尽暮天碧渔歌忽断芦花风之句大为荆公称赏胡苕溪云功甫金山行造语豪壮全篇世多未之见也附梅圣俞采石月赠郭功甫采石月下访谪仙夜披锦袍坐钓船醉中爱月江底悬以手弄月身翻然不应暴落饥蛟涎便当骑鲸上青天青山有冢人谩传却来人间知几年在昔孰识汾阳王纳官贳死义难忘今观郭裔奇俊郎眉目真似攻文章死生往复犹康庄树穴探环知姓羊诗话云梅圣俞作采石月益信捉月之说按李阳氷太白集序谓白疾亟枕上授简俾为集序初无捉月之説岂古不弔溺故史氏为白讳邪抑小説多妄而诗老好竒姑以发新意耶胡苕溪云李白从永王璘之辟璘败当诛郭子仪请解官以赎其罪有诏长流夜郎圣俞用事尤为亲切若非姓郭亦难用矣羊祜年五岁令乳母取所弄金环乳母曰汝先无此物祜即诣邻人李氏东垣桒朩穴中探得之主人惊曰此吾亡儿所失物也云何持去乳母具言之知李氏子则祜前身也凤凰台次太白韵髙台不见凤凰游浩浩长江入海流舞罢青娥同去国战残白骨尚盈丘风揺落日吹行棹潮拥新沙换故洲结绮临春无处覔年年荒草向人愁余话云郭功甫尝与王荆公登金陵凤凰台追次李太白韵援笔立成一座尽倾白句人能诵之郭诗罕有记者今纪于右附李太白凤凰台寄东坡平生才力信瑰竒今在穷荒岂易归正似雪林枝上畵羽翰虽好不能飞功甫观东坡畵雪雀有感作诗寄惠州后东坡北归又用前韵寄之用前韵寄东坡秋霜春雨不同时万里今从海外归已出网罗毛羽在却寻云迹帖天飞按此诗东坡北归后次其韵荅之今附于左附东坡次韵郭功甫二首蚤知臭腐即神奇海北天南总是归九万里风安税驾云鹏今悔不卑飞可怜倦马不知时空羡骑鲸得所归玉局西南天一角万人沙苑看孤飞按年谱云元符三年庚辰自儋移廉又移舒永提举成都玉局观访隠者一径沿厓踏苍璧半坞寒云抱泉石山翁酒熟不出门残花满地无行迹山寺老僧逢人寂无语结草日栖禅但见嵒花笑龎眉不记年西村逺近皆僧刹西村八九家得鱼无卖处沽酒入芦花黄玉林云功甫诗如此数絶真得太白体宜为诸老之所称赏也陈简斋简斋名与义字去非少学诗于崔鶠徳符尝问作诗之要崔曰凡作诗工拙所未论大要忌俗而已后以墨梅诗见知于徽庙髙宗朝参大政有简斋集行于世葛胜仲序简斋诗集云世言诗能穷人予谓诗不惟不能穷人且能达人孰谓诗人例穷哉故参知政事西洛陈公某少踔厉不羣篇籍之在世无不读既读辄记不忘政和三年以上舎解褐分教辅郡益沉酣书传大肆于诗文天分既髙用心亦苦务一洗旧常畦径意不拔俗语不惊人不轻出也宣和中徽宗皇帝见其所赋墨梅诗善之亟命召对有见晚之嗟遂登册府擢掌符玺而进用矣㑹兵兴抢攘避地湖广泛洞庭上九嶷罗浮虽流离困厄而能以山川秀杰之气益昌其诗故晚年赋咏尤工搢绅士庶争传诵而旗亭传舎摘句题写殆徧号称新体今天子梦想名士以台郎召还益以诗文被简注徧掌内外翰年几何遂以器业预政所谓诗能达人公殆其一也朱文公云古人诗中有句今人诗只一直説如简斋诗云乱云交翠壁细雨湿青林之类他是什么句法胡苕溪云陈去非诗如踈踈一帘雨淡淡满枝花官里簿书何日了楼头风雨见秋来客子光隂诗巻里杏花消息雨声中皆平淡而有工刘后村云元祐后诗人迭起一种则波澜富而句律疎一种则锻鍊精而情性逺要之不出苏黄二体而已及简斋出始以老杜为师第其品格当在诸家之上沧浪诗体云简斋自是一体亦本江西之𣲖而小异耳和张规臣水墨梅五絶刻画无盐丑不除此花风韵更清姝从教变白能为黑桃李依然是仆奴病眼昏花已数年只应梅蕋故依然谁教也作陈𤣥面眼乱初逢未敢怜粲粲江南万玉妃别来几度见春归相逢京洛浑依旧惟恨缁尘染素衣含章檐下春风面造化功成秋兔毫意足不求颜色似前身相马九方臯自读西湖处士词年年临水看幽姿晴窗畵出横斜影絶胜前村夜雪时文公语録云髙宗最爱简斋客子光隂诗巻里杏花消息雨声中又曰座间且説简斋墨梅诗何者最胜或以臯字韵一首为对先生曰不如相逢京洛浑依旧惟恨缁尘染素衣后村诗话云简斋墨梅之类尚是少作建炎以后避地湖峤行路万里诗益竒壮胡苕溪云简斋墨梅臯字韵一絶徽庙召对称赏自此知名仕宦亦浸显陈无已所以谓之诗能达人矣未见其穷也葛鲁卿序简斋集亦用此语盖为是也五言泊舟华容县湖水终夜明凄然不能寐左右菰蒲声穷途事多违胜处心亦惊三更萤火閙万里天河横腐儒忧平世况复值甲兵终然无寸策白发满头生后村诗话云简斋此诗造次不忘忧爱以简严扫繁缛以雄浑代尖巧第其品格故当在诸家之上也胡苕溪云去非旧有诗云风流丘壑真吾事筹策庙堂非所知其后登政府无所建明卒如其言愚谓此诗末句云终然无寸策白发满头生其意亦颇类此海棠海棠黙黙要诗催日暮紫绵无数开欲识此花竒絶处明朝有雨试重来复斋谩録云郑谷曾有海棠诗云秾艳最宜新着雨妖娆全在欲开时欧公以郑诗为格卑去非之诗用此意也然陈虽本郑意便觉才力相去不侔矣山谷亦有紫绵揉色海棠开之句感事风断黄龙府云移白鹭洲菊花纷四野作意为谁秋刘后村云简斋此诗颇逼老杜题池亭聊将两蓬鬓起照千丈镜微波喜揺人小立待其定诗説隽永云京师葆真宫垂杨映照有山林之趣去非将罢尚符玺日题其池亭云盖有深意寓也刘大资挽诗天柱欹倾日堂堂堕敌围遂闻王蠋死不见华元归一代名超古千年泪染衣当时如有继犹足变危机又一死公余事由来彼亦人使知临难日犹有不欺臣河洛倾遗愤英雄叹后尘煌煌中兴业公合冠麒麟按靖康三年北壁守御官刘大资韐金人欲用为枢宻不肯受是夕自书片纸寄家曰正女不事二夫忠臣不事两君况主忧臣辱主辱臣死此予所以死也付指挥使陈瓘刘玠乘间入城归报诸子阖戸以衣绦自缢而死重阳忆得甲辰重九日天恩曾预宴城东龙沙北望西风冷谁折黄花寿两宫愚谓简斋此诗悲慨之情溢于言外有老杜风此后村所以谓其造次不忘忧爱也次韵周教授秋懐一官不辨作生涯几见秋风巻岸沙宋玉有文悲落朩陶潜无酒对黄花天机衮衮山新痩世事悠悠日自斜误矣载书三十乘东门何地不宜𤓰黄玉林云天机衮衮山新痩世事悠悠日自斜之句真合在苏黄之右晋张华尝载书三十乘春晓朝来庭树有鸣禽红緑扶春上逺林忽有好诗生眼底安排句法已难寻小园解后録云简斋此诗观其末后两句则诗之为诗岂可以作意为之邪韩子苍子苍名驹吕居仁作江西宗𣲖图置子苍于其间而子苍不恱子苍尝云作诗文当得文人印可乃自不疑所以前軰汲汲于求知也苏黄门初见韩诗自云恍然再见储光羲也栾城集中有题韩驹秀才诗巻一絶云唐朝文士例能诗李杜髙深到者稀我读君诗笑无语恍然再见储光羲臞翁诗评云韩子苍诗如棃园按乐排比得伦题畵太一真人太一真人莲叶舟脱巾露发寒飕飕轻风为帆浪为楫卧看玉宇浮中流中流荡漾翠绡舞穏如龙骧万斛举不是峯头十丈花世间那有叶如许龙眠畵手老入神尺素幻出真天人恍然坐我水仙府苍烟万顷波潾潾玉堂学士今刘向禁直岧嶤九天上不须对此融心神㑹植青藜夜相访胡苕溪云李伯时畵太一真人卧一大莲叶中手执书一巻仰读萧然有物外之思子苍题诗其上语意絶妙真能咏尽此畵也题畵宫女睡起昭阳暗淡粧不知縁底背斜阳若教转盼一回首三十六宫无粉光胡苕溪云李伯时畵背面宫女子苍题此诗其上乃用东坡续丽人行中语意然不及坡之伟丽也附东坡续丽人行深宫无人春昼长沉香亭北百花香美人睡起薄梳洗燕舞莺啼空断肠畵工欲畵无穷意背立春风初破睡若教回首更嫣然阳城下蔡俱风靡杜陵饥客眼长寒蹇驴破帽随金鞍隔花临水时一见只许腰肢背后看心醉归来茅屋底方信人间有西子君不见孟光举案与齐眉何曾背面伤春啼诗注云李仲谋家有周昉畵背面欠伸内人极精戏作此诗真妃上马图翠华欲幸长生殿立马楼前待贵妃尚觅君王一回顾金鞍欲上故迟迟胡苕溪云子苍题明皇真妃上马图诗意极佳余旧观蔡天启集其集中亦有此诗然不知竟是谁作也和李上舎冬日北风吹日昼多隂日暮拥堦黄叶深倦鹊遶枝翻冻影飞鸿摩月堕孤音推愁不去如相覔与老无期稍见侵顾借㣲官少年事病来那复一分心复斋谩録云子苍和李上舎冬日诗日暮拥堦黄叶深之句最为世所推赏故李彭商老有建除体赠子苍云满朝以诗名何独遗大雅平生黄叶句摸索便知价葢是时子苍自馆职斥宰分宁时也和馆中上元游葆真宫观灯开巻爱公如李益解言明月逐人来多情好共春流转刻烛题诗又一回复斋谩録云火树银花合星桥铁锁开暗尘随马去明月逐人来此唐苏味道上元夜诗也子苍以为李益何邪然苏味道之意乃取梁朱超望月诗耳朱云惟余故楼月逺近必随人谢信守连鹏举送酒上饶借甚文章守曾共紫薇花下杯铃合昼闲思老病故教从事送春来复斋谩録云唐皮日休谢人送酒诗亦有青州从事之语子苍此诗意思颇同当有辨其优劣者附皮日休谢人送酒门巷寂寥空紫苔先生应渇解酲杯醉中不得相亲问故遣青州从事来晋桓温有主簿善别酒味以好者为青州从事谓青州有齐郡言到脐也代葛亚卿作君住江滨起畵楼妾居海角送潮头潮中有妾相思泪流到楼前更不流复斋谩録云晁元忠西归诗云安得龙山潮驾回安河水水从楼前来中有美人泪子苍之诗取此意也唐孙叔向有经昭应温泉诗云一道泉回遶御沟先皇曽向此中游虽然水是无情物也到宫前咽不流子苍末句又用孙语也胡苕溪云余以陵阳集閲之子苍十絶为葛亚卿作皆别离之词必亚卿与一娼别子苍代赋此诗其诗有云妾愿为云逐畵樯君言十日看归航以此可知也又有云初合双鬟触事羞离筵酌酒强回头纵言眼软偏饶涙莫道心痴不解愁亦佳句也徐师川曾䟦此诗云附徐师川跋子苍代葛亚卿诗夏朩隂隂欲放船黄鹂啼了落花天十诗尽説人间事付与风流葛稚川送宜黄丞周表卿昔年束带侍明光曾见挥豪御床将为骅骝已腾踏不知鵰鹗尚摧藏官居四合峯峦驿路千林橘柚莫汉廷今重甲科郎室中语云公赋此诗送表卿及表卿既行乆之乃改对字作照字盖子瞻送孙勉诗有云君为淮南秀文彩照金殿注云君尝攷中进士第一人也改緑为雨黄为霜又改莫恋乡闗留不去莫为艰难归故里益见其工此诗之所以不厌改也公又题辛仲及鬭牛图诗云好事谁如公子贤断缣求买不论钱后改云千金买畵亦欣然亦于巻中断取旧诗别题之进退韵近体盗贼犹如此苍生困未苏今年起安石不用哭包胥子去朝行在人应问老夫髭须衰白尽痩地日携鉏胡苕溪云郑谷等共定今体诗格一进一退韵如李师中送唐介七言八句诗是也子苍于五言八句近体诗亦用此格葢苏夫字在十虞韵胥鉏字在九鱼韵附李师中送唐介孤忠自许衆不与独立敢言人所难去国一身轻似叶髙名千古重于山并游英俊颜何厚未死奸谀骨巳寒天为吾君扶社稷肯教夫子不生还缃素杂记云郑谷与僧齐己皎然共定今体诗格云凡诗用韵有数格一曰葫芦一曰辘轳一曰进退葫芦韵者先二后四辘轳韵者双出双入进退韵者一进一退失此则缪矣李师中此诗正所谓进退韵格也难寒二字在二十五寒韵山还二字在二十八山韵诚合体格岂率尔而为之哉近阅冷斋夜话载当时唐李对荅语言乃以此诗为落韵诗葢渠不知郑谷所定诗格有进退之説而妄为云云也倦游杂録云唐介为台官廷疏宰相文彦博以灯笼锦媚贵妃致位宰相仁宗怒谪介英州别驾朝中士大夫以诗送行者颇衆独待制李师中一篇为人传诵过汴河汴水日驰三百里扁舟东下更开帆旦辞杞国风㣲北夜泊宁陵月正南老树挟霜鸣窣窣寒花承露落毵毵茫然不悟身何处水色天光共蔚蓝小园解后録云唐人诗云打起黄莺儿莫教枝上啼几回惊妾梦不得过辽西人有问诗法于韩子苍子苍令读此诗以为法子苍有过汴河诗云汴水日驰三百里云云人有问诗法于吕居仁居仁令鉴子苍此诗以为法后之学者熟读此二篇思过半矣诗林广记后集巻八诗林广记后集卷九钦定四库全书诗林广记后集巻九宋蔡正孙编陈希夷希夷名抟字图南负经纶之才厯五季乱离游行四方志不遂入武当山后隠居华隂山周世宗召至京赐号白云先生太宗朝再召赐号希夷先生闻见録云华山隠士陈抟唐长兴中进士游四方有大志常乘白驴从恶年少数百欲入汴州中途闻太祖登极大笑坠驴曰天下自此定矣归隠十年踪迹走红尘回首青山入梦频紫陌纵荣争及睡朱门虽贵不如贫愁闻劔㦸扶危主闷见笙歌聒醉人携取旧书归旧隠野花啼鸟一般春邵伯温易学辨惑云抟隠居华隂山自晋以后每闻一朝革命颦蹙数日人有问者瞪目不荅一日乘驴游华隂市闻太祖登极大笑问其故曰天下自此定矣遁迹之初作此诗云岂浅丈夫哉题西峰为爱西峯好吟头尽日昂岩花红作阵溪水緑成行几夜碍新月半山无夕阳寄言嘉遯客此处是仙乡闻见録云抟隠居华山太祖召不至太宗召以羽服见于延英殿顾问甚乆送中书见宰辅丞相宋琪问曰先生得𤣥黙修养之道可以教人乎曰抟不知吐纳修养之术假令白日冲天亦何益于圣世上博达今古深究治乱真有道仁明之主正是君臣同徳致理之时勤心修炼无出于此琪等以其语奏帝益重之赠种隠君事不闗身皆是累心源未了几时闲须将未了并身累分付他人入旧山种放隠终南闻希夷之风往见之希夷曰君当有显宦但名者古今美器造物者所忌子名将有物败之后真宗召见待以殊礼谒告归终南恃恩与王嗣宗相忤卒为嗣宗所排涑水记云种放以处士召见拜官真宗待以殊礼名动海内后谒告归终南恃恩骄倨王嗣宗时知长安放至通判以下羣拜谒放俛垂手接之而已嗣宗内不平放召其诸妷出拜嗣宗嗣宗坐受之放怒嗣宗曰向者通判以下拜君君扶之而己此白丁耳嗣宗状元及第名位不轻胡为不得坐受其拜放曰君以手搏得状元耳何足道也嗣宗怒遂上疏言放实空疎专饰诈巧盗虚名陛下尊礼放擢为显官臣恐天下窃笑益长浇伪之风因抉摘言放隂事上虽不之问而待放之意寖衰睡荅金励常人无所重惟睡乃为重举世此为息魂离神不动觉来无所知知来心愈用堪笑尘世中不知梦是梦闻见録云希夷先生每睡则半载或数月近亦不下月余御苑名谈云昔有衣冠子金励问希夷先生曰励向逰华山欲见先生先生睡未觉亦有道乎先生笑而不言荅之以诗云对御歌臣爱睡臣爱睡不卧毡不盖被片石枕头蓑衣铺地震雷掣电鬼神惊臣当其时正鼾睡闲思张良闷想范蠡说甚孟徳休言刘备三四君子只是争些闲气争如臣向青山顶头白云堆里展开眉头解放肚皮且一觉睡管甚玉兔东生红轮西坠谈薮云陈抟隠武当山后居华州云台观多闭戸独卧或累月不起周世宗召入禁中扃戸试之月余始开抟熟寐如故尝对御歌此诗云附潘紫岩题陈图南鼾睡图甲马营中紫气髙属猪人已着黄袍此回天下都无事可是山中睡得牢希夷骑驴游华隂闻太祖登极大笑坠驴曰天下自此定矣紫岩诗本此语也赠张乖崖自呉入蜀是寻常歌舞筵中救火忙乞得金陵飬闲散也须多谢鬓边疮古今诗话云张忠定公少谒华山陈图南图南赠以诗一絶始皆不谕其意后忠定更镇杭益晚年发疮于鬓移守金陵遂薨悉如其言胡苕溪云余考二朝正史张咏真宗时咏再任昇州头疮甚上悯之代还不能朝谒复求领郡命知陈州卒古今诗话以为移守金陵遂薨非也魏处士处士名野字仲先隠居不仕真宗召见而野闭门避匿古今诗话云章圣幸汾隂回望林岭间亭槛幽絶意非民俗所居时魏野方教鹤舞俄报有中使至抱琴踰垣而走渑水燕谈云魏野居有幽致真宗遣人图之野有诗云幽居帝畵看正谓此也后村诗话云魏野五言云常怜李斯首不及严光足真处士语也刘寛夫诗话云野有子亦有父风宋景文尝赠以诗云姓名髙士传父子少㣲星人多称颂之晨兴夜长已待得晨兴耽睡僮犹唤不譍烧叶炉中无宿火读书下有残灯临阶短发梳和月傍岸衰容洗带冰料得巢禽翻怪讶寻常日午起慵能欧公诗话云此诗本是烧叶炉中无宿火或有嫌烧叶之语为贫寒太甚改叶字为药字不惟壊此一句併下句减气味矣书友人屋壁达人轻禄位居处傍林泉洗砚鱼吞墨烹茶鹤避烟闲惟歌圣代老不恨流年静想闲来者还应我最偏诗话云真宗祀汾隂遣使召野野题诗遯去使还以诗奏上曰野不来矣胡苕溪云魏野诗云洗砚鱼吞墨烹茶鹤避烟王建诗云闭门留野鹿分食与山鸡二人之语巧于模冩山居之趣苐理有当否如野所言虽未必皆然理或有之如建所言二物何驯狎如此理必无之至若少陵云得食阶除鸟雀驯东坡云为鼠长留饭怜蛾不㸃灯皆当于理人无得而议之矣愚谓东坡为鼠常留饭之语于理恐亦似有小碍鼠之于人为害之物也掀杯䑛缶衆皆嫉之坡尝有云养猫以去鼠不可以无鼠而养不捕之猫猫之不捕且不可养而可留饭以待鼠乎寻隠者不遇寻真误入蓬莱岛香风不动松花老採芝何处未归来白云满地无人扫愚谓此诗模冩幽寂之趣真所谓蝉蜕污浊之中蜉蝣尘埃之表与僧无本诗同一意趣今附于左附僧无本访隠者不遇松下问童子言师採药去只在此山中云深不知处唐人多有访隠者不遇诗意味闲雅率皆脍炙人口髙骈云落花流水认天台半醉闲吟独自来惆怅仙翁何处去满庭红杏碧桃开李义山云城郭休过识者稀哀猿啼处有柴扉沧江白石樵渔路日暮归来雪满衣韦苏州云九日驱驰一日闲寻君不遇又空还怪来诗思清人骨门对寒流雪满山谢冦莱公见访昼睡方浓向竹斋柴门日午尚慵开惊回一觉游仙梦村巷传唿宰相来古今诗话云莱公镇洛凡三邀野不至莱公暇日写刺访之野服葛巾布袍长揖莱公礼甚平简顷之议论骚雅相得甚懽将别谓莱公曰盛刺不复还留为山家之寳及公再秉钧轴野游门下献诗云好去上天辞富贵却来平地作神仙公得诗不恱后二年贬通州每题前诗于朝夕吟哦之上王相公圣朝宰相年年出公在中书十二秋西祀东封俱已了好来相伴赤松游三山老人语録云杜子美送严武还朝诗云公若登台辅临危莫爱身劝以仗节义也魏野上王文正公诗云西祀东封俱已了好来相伴赤松游又赠冦忠愍公诗云好去上天辞富贵却来平地作神仙劝之使退也近世士人与上官诗无非谀辞未闻有规劝之语如此者刘寛夫诗话云王文正从东封车驾回过陜魏野寄以絶句文正袖此诗求退遂得谢莱公自永兴被召野亦以诗送之云好去上天辞富贵却来平地作神仙而莱公岁晚南迁世多言公不能如文正用野言盖志士仁人亦各有志观莱公末年所为岂愧文正之退哉山人处士其言不得不如此或用或不用各系其人要之不溺于富贵以贪得则一也附亡名氏献韩魏公是非莫问门前客得失须凭塞上翁引取碧油红斾去邺王台上醉春风韩魏公初罢相出镇长安或献此诗盖劝其辞分陜之重而为昼锦之荣公以为然即请守相州此诗亦有规劝之意故附于此上知府冦相公文武禀全才何人更可陪有官居鼎鼐无地起楼台圣主诗方和亲王状始回镇临求二陜调燮辍三台凤合须重去龙旌暂拥来下车三度雨上殿数声雷未暇瞻珪璧先蒙访草莱几思趍相府恐惧复徘徊政要云上即位北使至赐宴两府预坐北使厯视坐中问译者云谁是无地起楼台相公坐中无荅丁谓使译者谓曰朝廷初即位南方须大臣镇抚冦公暂抚南夏非乆即还啄木爪利觜还刚残阳啄更忙千林蠧如尽一腹馁何妨形小过槐陌声髙近草堂岂能同燕雀惟解占髙梁欧公诗话云魏野啄朩诗云千林蠧如尽一腹馁何妨有诗人规诫之风林和靖和靖先生名逋居西湖杭守李及薛映每造其庐清谈终日而后去该闻録云林逋处士隠居西湖朝廷命守臣王济体访逋闻之投启为贽其文皆俪偶声律之流乃以文学保荐诏下赐帛而已济曰草泽之士文须稽古不友王侯文学之士则修词立诚俟时致用今逋两失之山园小梅衆芳摇落独暄妍占尽风情向小园疎影横斜水清浅暗香浮动月黄昏霜禽欲下先偷眼粉蝶如知合断魂幸有㣲吟可相狎不须檀板共金樽蔡寛夫诗话云和靖梅诗疎影暗香一聨诚为警絶然其下霜禽粉蝶一聨则与上聨气格全不相类若出两人乃知诗全篇佳者诚难得唐人多摘句为图以此大抵和靖诗喜于对意如伶伦近日无侯白奴仆当时有卫青又如破殿静披虀臼古斋房闲试酪奴春之类虽假对亦不草草故气格不无少贬然其五言如夕寒山翠重秋静鸟行疎长句如桥横水朩已秋色寺倚云峰更晚晴又如烟含晚树人家逺雨湿春蒲燕子低此等句又何害其为工夫太过也王晋卿云和靖疎影暗香之句杏与桃李皆可用也东坡云可则可但恐杏花桃李不敢承当耳又云诗人有写物之功桒之未落其叶沃若他木不可以当此林逋此诗决非桃李诗也山谷云欧阳文忠公极赏林和靖梅诗疎影暗香之句而不知和靖别有咏梅一聨云雪后园林才半树水边篱落忽横枝似胜前句不知文忠何縁弃此而赏彼文章大概亦如女色好恶止系于人梅花吟懐长恨负芳时为见梅花辄入诗雪后园林才半树水边篱落忽横枝人怜红艳多应俗天与清香似有私堪笑塞垣亦风味醉将声调角中吹胡苕溪云山谷喜雪后园林一聨王直方又爱和靖池水倒添疎影动屋檐斜入一枝低以谓此句与山谷所称真可处伯仲之间余观此句略无佳处直方何为喜之真所谓一解不如一解也附何逊早梅菟园标物序惊时最是梅衔霜当路发映雪拟寒开枝横却月观花遶凌风台朝洒长门泣夕驻临卭杯应知早飘落故逐上春来雪斋浪记云为诗当饱参然后臭味乃同虽为大宗匠者亦然月观枝横之语乃何逊妙处自林和靖一参之后参之者甚多书孤山隠居壁山朩未深猿鸟少此生犹拟别移居直过天竺溪流上独树为桥小结庐和靖居西湖之孤山结庐其上足未尝履城市此诗有卜居之意犹以为入山未深入林未宻也艺苑雌黄云张子野过和靖隠居有诗一聨云湖山隠后家空在烟雨词亡草自青注云先生尝着春草曲有满地和烟雨之语今亡其全篇余按杨元素本事曲有㸃绛唇一阕乃和靖春草词云金谷年年乱生春色谁为主余花落处满地和烟雨又是离歌一阕长亭暮王孙去萋萋无数南北东西路此词甚工子野乃不见其全篇何也咏退笔神功虽缺力终存架琢珊瑚欠策勲日暮闲窻何所似灞陵憔悴故将军胡苕溪云和靖言余顷得宛陵葛生所茹笔每用之如麾百胜之师横行于纸墨间所向无不如意惜其日乆且敝因作诗以録其功殊有悯劳念旧之意书寿堂壁右诗见前集六巻李义山诗类古今诗话云林逋傲视许洞洞不喜乃作诗嘲之曰寺里掇斋饥老鼠林间咳嗽老猕猴豪民送物鹅伸颈好客临门鳖缩头此诗妬贤嫉能之辞可谓谑之虐者也闻者足以戒云王黄州黄州名禹偁字元之西清诗话云元之父本磨家毕文简士安为州从事元之代其父输麪至公宇立庭下文简方命诸子属句云鹦鹉能言宁似凤元之抗声曰蜘蛛虽巧不如蚕文简曰子精神满腹将且名世后与公接武朝廷沧浪诗辨云国初之诗尚沿袭唐人王黄州学白乐天后村诗话云王元之被遇熈陵知制诰因捄徐铉贬商州为内相因议孝章皇后䘮贬滁州真皇登极召还将用矣其诗乃云两制旧臣生白发一畨新贵上青天未几再谪黄州迁蕲州而卒岂新贵有所未平乎许彦周诗话云元之诗可重大抵语廹切而意雍容如云身后声名文集草眼前衣食簿书堆又云泽畔骚人正憔悴道旁山鬼莫揶揄大类乐天也黄山谷题黄州墨蹟云徃时王黄州谋国极匪躬朝闻不及夕百壬避其锋九鼎安磐石一身转孤蓬浮云当日月白发照秋空春日杂兴两株桃杏映篱斜装㸃商州副使家何事春风容不得和莺吹折数枝花蔡寛夫诗话云元之本学白乐天诗在商州赋此絶其子嘉祐云老杜尝有恰似春风相欺得夜来吹折数枝花之句语颇相近因请易之元之忻然曰吾诗精诣遂暗合子美邪乃更为诗曰本与乐天为后进敢期杜甫是前身卒不复易钖宴明日宴罢回来日欲斜平康坊里那人家几多红袖迎门笑争乞钗头利市花清明无花无酒过清明兴味都来似野僧昨日邻家乞新火晓窻分与读书灯胡苕溪云元之二絶何况味不同如此亦可见其老少情懐之异也滁州寄旧僚要见滁州谪宦情信縁随俗且营营不夸两制词臣贵多伴三班奉职行楼堞倚空乘月上樽罍有酒对山倾升沉得䘮何须问况是浮生已半生蔡寛夫诗话云国初州郡设官尚少小郡不过四五员复多武弁故非雄藩都㑹仕者率少官况元之自掖垣谪滁州尝以诗寄旧僚闻者颇怜之然元之在滁阳四方文士持文就谒者甚衆商州节及登髙忽叹嗟经年憔悴别京华贰车何处搔蓬鬓九日樽前见菊花蔡寛夫诗话云人梦中作为诗文觉来多不省设有能省者其事往往皆验理固不可诘岂祸福将至精神自有感通者乎王元之商州诗第四句乃梦中得之初元之在掖垣忽梦赋诗御座前既觉独记此句未几至贬以十月到郡而菊花盛开恍然如诗䜟也晏元献守亳始至亦尝梦赋诗云一年为客未归去笑杀城东桃李花初莫省谓何已而因春出游则州之园馆皆在城东公留亳逾年而后移睢阳无不合者元之自从班谪散秩先为之兆固宜矣若元献但日月淹速之间亦有预告之者则世间万事何尝不有定数邪寇莱公莱公名凖字平仲谥忠愍渔隠丛话云忠愍公诗思悽婉盖富于情者也春日登楼懐归髙楼聊引望杳杳一川平野水无人渡孤舟尽日横荒村生断霭古寺语流莺旧业遥清渭沉思忽有惊政要云公尝赋诗有野水无人渡孤舟尽日横之句时人以此觇其相业江南春二首波渺渺柳依依孤村芳草逺斜日杏花飞江南春尽离肠断苹满汀洲人未归又杳杳烟波隔千里白苹香散东风起日落汀洲一望时愁情不断如春水胡苕溪云以江南春二首观之则语意疑若优柔无断者至其端委庙堂决澶渊之策其气鋭然奋仁者之勇全与此不相类盖人之难知也如此题驿亭沙堤筑处迎丞相驿吏催时送逐臣到了输它林下客无荣无辱自由身石林诗话云冦莱公南迁道过襄阳曽留一絶于驿亭林下之语乃大概言之初无所主也胡秘监旦素不为公所喜适居郡下既闻之遂以林下之语公为已发且有称快之语闻者莫不笑之春日书懐曾读前书笑古今耻随流俗共浮沉终期直道扶元化敢为虚名役片心黙坐野禽啼昼景闭门官柳长春隂世间事了先须退不待霜毛渐满簮诗话云前辈作诗皆不妄发如莱公此诗真足以达其平生出处之志云春昼偶书白昼偶成芳草梦起来幽兴有谁知风帘不动黄鹂语坐看庭花日影移刘后村云此诗有唐人风度张乖厓乖厓名咏字复之谥忠定公蔡寛夫诗话云乖厓少喜任侠学击剑尤乐闻神仙事为举子时尝从陈希夷欲分华山一半希夷以纸笔蜀牋赠之公笑曰吾知先生之㫖矣殆欲驱我入閙处乎然性极清介居无妾媵不事服玩朝衣之外燕处惟纱帽皁绦黄土布裘而已至今人传其畵像皆作此饰寄傅霖逸人前年失脚下渔矶苦恋明时不忍归为报巢由莫相笑此心非是爱轻肥蔡寛夫诗话云此诗乃乖厓始及笫时赋此以寄傅霖也西清诗话云张乖厓少与逸人傅霖同学公既显达求霖三十年不可得作诗寄之晚年守宛州有被褐骑驴叩门大唿曰语尚书青州傅霖阍吏走白公曰傅先生天下士汝何人敢唿姓名霖笑曰别子一世尚尔童心是岂知世间有我哉公问昔何隠今何出霖曰子将去矣来报子耳公曰咏亦自知之霖曰知复何言后一月公薨荅傅逸人萧萧疎苇对门墻见说新秋鲙味长何事轻抛来帝里至今魂梦绕寒塘侯鲭録云傅逸人真庙时人乖厓之宻友也傅尝有诗赠公而公以此荅之附傅逸人赠张忠定忍把浮名卖却闲门前流水对青山青山不语人无事门外风花任徃还复斋谩録云傅霖开寳中尝与张乖厓㑹于干城终夕谈话邻有病疟者为之不作公每有书与傅傅必先梦之故傅有诗云剧谈驱夜疟幽梦得乡书叙实事也寄陈希夷性愚不肯住山林刚要清流拟致君今日星驰剑南去回头惭愧华山云蔡寛夫诗话云公少从希夷游及李顺之乱公帅蜀有诗寄之乃其素志也杨文公公名亿字大年宋自天圣以来搢绅间为诗者少惟丞相晏公殊钱公惟演翰林杨公亿刘公筠数人而已然皆未离崐体也沧浪诗辩云国初诗尚沿袭唐人杨文公学李商隠三朝正史云杨亿祖文逸为伪唐玉山令亿将生文逸梦一道士自称懐玉山人未几亿生有紫毛被体七尺余经月乃落又本朝名臣传云母张氏始生亿梦羽衣人自言武夷君托化既诞则一鹤雏尽室惊骇贮而弃之江其叔父曰吾闻间世之人其生必异追至江滨开视则鹤蜕婴儿具焉体犹有紫毳尺余既月乃落胡苕溪云二书所纪不同余谓名臣传其言怪诞良甚当以正史为是也珊瑚钩诗话云篇章以含蓄天成为上破碎雕锼为下如杨大年西崐体非不佳也而弄斤操斧太甚所谓七日而混沌死也与赐宴诸馆阁闻戴宫花满鬓红上林絃管侍重瞳蓬莱咫尺无由到始觉仙凡迥不同渑水燕谈云杨文公为光禄丞后苑赏花钓鱼宴不得预以诗贻诸馆阁太宗皇帝闻之乃诘所司以不召之故左右曰以未贴职例不得召即命直集贤院遂预晚宴傀儡鲍老当筵笑郭郎笑他舞袖太瑯珰若教鲍老当筵舞转更瑯珰舞袖长后山诗话云杨大年傀儡诗语俚而意切相传以为笑晏元献元献名殊字同叔宋子京笔记云宋自天圣以来搢绅间为诗者益少惟丞相晏公殊钱公惟演翰林杨公亿刘公筠数人而已晏丞相末年诗见编集者乃过万篇唐人以来未有然晏不自贵重其文凡门下客及官属解声韵者悉与之酬和后村诗话云诗家评论古人多是书生空言尔晏元献书平津侯传云主父仲舒容不得未知宾合是何人公能客富欧二公于门下然后可以为此言但主父非仲舒之伦宜以汲黯代之诗眼云晏叔原谓蒲传正云先君平日小词虽多未尝作妇人语也示张寺丞王校勘元已清明假未开小园幽径独徘徊春寒不定班班雨宿醉难禁滟滟杯无可奈何花落去似曾相识燕归来游梁赋客多风味莫惜青钱万选才杂记云宋莒公见元献佳句每书于斋壁如无可奈何花落去似曾相识燕归来静寻啄朩藏身处闲看游丝到地时楼台冷落収灯夜门巷萧条扫雪天已定复摇春水色似红如白野棠花之类后人不易及也复斋谩録云晏元献因观王琪大明寺诗板大加称赏召至同饭饭已又同步游池上时春晚有落花晏云每得句书墻壁间或弥年未尝强对且如无可奈何花落去一句至今未能对也王应声云似曾相识燕归来自此辟置馆职遂跻侍从寓意油壁香车不再逢峡云无迹任西东梨花院落溶溶月柳絮池塘淡淡风几日寂寥伤酒后一畨萧索禁烟中鱼书欲寄无由达水逺山长处处同漫叟诗话云江为有诗云吟登萧寺旃檀阁醉倚王家玳瑁筵或谓作此诗者决非贵族或人评轴装曲谱金书字树记名花玉篆牌之句乃乞儿口中语胡苕溪云青箱杂记亦载此事乃晏元献云此诗乃乞儿相未尝识富贵者故公每言富贵不及金玉锦绣惟说气象若梨花院落溶溶月柳絮池塘淡淡风及楼台侧畔杨花过帘幙中间燕子飞之类是也公自以此句语人曰穷人家有此景否云斋广録载近时人有诗一聨云珠帘绣户遅迟日柳絮梨花寂寂春虽用珠绣其气象岂不富贵不害其为佳句也归田録云晏元献喜评诗尝曰老觉金腰重慵便玉枕凉未是富贵语不如笙歌归院落灯火下楼台此善言富贵者人皆以为知言后山诗话云白乐天诗云笙歌归院落灯火下楼台又云归来未放笙歌散畵㦸门前蜡烛红非富贵语看人富贵者也黄鲁直谓白乐天笙歌归院落灯火下楼台不如杜子美落花游丝白日静鸣鸠乳燕青春深也王直方诗话云王禹玉诗世号至寳丹以其多使珍寳如黄金必以白玉为对或有人云诗能穷人且试强作些富贵语看如何其人数日搜索得一聨云胫挺化为红玳瑁眼睛变作碧琉璃闻者为之絶倒咏上竿伎题中书㕔壁百尺竿头袅袅身脚腾跟倒骇傍人汉隂有叟君知否抱瓮区区亦未贫石林诗话云旧中书南㕔壁间有晏元献题咏上竿伎一诗当时必有所谓后文潞公在枢府尝一日过中书与荆公行至壁间视元献所题留诵乆之亦岂无意也荆公它日因题一絶于后附王荆公和晏元献题中书壁赐也能言未识真误将心许汉隂人桔橰俯仰縁何事抱瓮区区老此身熊勿轩云元献之诗意谓露巧不如守拙荆公之诗谓经济有术固不必拘泥也庄子天地篇云子贡过汉隂见一丈人为圃畦凿隧而入井抱瓮而出灌用力甚多而见功寡子贡曰有机于此一日浸百畦夫子不欲乎丈人曰奈何曰凿朩为机后重前轻挈水若抽数如沃汤其名桔橰为圃者忿然作色而笑曰有机械者必有机事有机事者必有机心道之所不载也吾非不知羞而不为也子贡懑然而惭曰始吾以夫子天下一人耳不知复有斯人也反于鲁以告孔子孔子曰彼脩混沌氏之术者也予与汝何足以知之哉弔刘苏哥苏哥风味逼天真恐是文君向上人何日九原芳草緑一盃絮酒哭青春西清诗话云元献初罢政事守亳社每叹士风彫落一日营妓曰刘苏哥有约终身而寒盟者适春物暄妍驰骏马出郊登髙冢旷望长恸遂卒元献谓士大夫受人眄眎随燥温变渝如翻覆手曾一女子不若为序其事以诗弔之苕溪渔隠曰元献弔刘苏哥诗序盖指宋子京而言也元献当国宋子京为翰苑晏爱宋之才雅甚亲宻之中秋晏启宴召宋出妓饮酒赋诗达旦方罢翌日晏罢相宋当草词颇极诋斥至有广营产以殖私多役兵而规利之语方宋挥豪之际余酲尚在左右观者亦骇叹烹日注茶稽山新茗緑如烟静挈都篮煮惠泉未向人间杀风景更持醪醑醉花前西清诗话云李义山杂纂品目数十盖以文滑稽者其一曰杀风景谓清泉濯足花上晒裩背山起楼烧琴煮鹤对花啜茶松下喝道是也晏元献庆厯中罢相守颍以惠山泉烹日注茶从容置酒乃赋此诗后王荆公于元丰末居金陵蒋漕之奇夜谒公于蒋山驺唱甚都公取松下喝道语作诗戏之自此杀风景之语颇着于世附王荆公戏呈蒋漕扶衰南陌望长楸灯火如星满地流但怪传唿杀风景岂知禅客夜相投附唐人韦鹏翼诗岂肯闲寻竹径行却嫌丝管好蛙声自从煮鹤烧琴后背却青山卧月明此诗颇近于杀风景之説故附于此诗林广记后集巻九诗林广记后集卷十钦定四库全书诗林广记后集巻十宋蔡正孙编司马温公元城先生语録云先生唿温公则曰老先生唿荆公则曰金陵老先生居洛先生从之十年老先生于国子监之侧得故营地创独乐园自伤不得与衆同也范淳夫云公于物澹无所好其于徳义甚于利欲其清如水而澄之不已其直如矢而端之不已居处必有法动作必有礼其被服如陋巷之士一室萧然羣书盈几终日正坐泊如也又以员木为警枕少睡则枕转而觉乃起读书葢恭俭勤谨出于天性自以为适不勉而能起而泽被天下内之儿童外之蛮夷戎狄莫不钦其徳服其名惟至诚无欲故也晁无咎云司马公有言吾无过人者但平生所为未尝有不可对人言者耳真率㑹温公集云用安之韵招诸公于南园为真率㑹榆钱零乱柳花飞枝上红英渐渐稀莫厌衔杯不虚日须知共力借春晖真率春来频宴聚不过东里即西家小园容易邀佳客馔具虽无亦有花胡苕溪云洛中尚齿起于唐白乐天至本朝司马君实居洛遂继为之谓之真率㑹好事者写成图传于世所谓九老图者是也温公集云三月二十六日作真率㑹伯康与君从七十八岁安之七十七岁正叔七十四岁不疑七十三岁叔达七十岁光六十五岁合五百一十五岁再成诗用前韵云用前韵再成七人五百有余岁同醉花前今古稀走马鬭鸡非我事纻衣丝发且相晖经春无事连翩醉彼此往来能几家切莫辞斟十分酒尽教人笑满头花按真率㑹止有七人而所谓九老图者畵像有九人不知彼二人者果何人哉集中不载也真率㑹约云一序齿不序官一为具务简素一朝夕食不过五味一菜菓脯醢之类各不过三十器一酒巡无算深浅自斟主人不劝客亦不辞逐巡无下酒时作菜羹不禁一召客共作一简客注可否于字下不别作简或因事分简者听一㑹日早赴不待促一违约者每事罚一巨觥咏懐三十余年西复东劳生薄宦等飞蓬所存旧业惟清白不负明君有朴忠早避喧烦真得策未逢危辱好収功太平触处农桒满赢取闾阎鹤发翁石林诗话云温公熈宁间自长安得请留台而归始至洛中尝有诗咏懐其出处大节世固不容复议是时虽论事不合去而神宗眷遇之意愈厚然犹以避烦畏辱为言况其下者乎公自元祐初起为相至是已十七年矣度公之意初葢未尝以此自期也居洛初夏作四月清和雨乍晴南山当戸转分明更无柳絮因风起惟有葵花向日倾东臯杂记云温公居洛阳作此诗其爱君忠义之志槩见于此过邵康节居拜罢归来抵寺居解鞍纵马免传唿紫衣金带尽脱去便是林间一野夫又草软波清沙路㣲手携笻杖着深衣白鸥不信忘机乆见我犹穿岸柳飞邵氏闻见録云温公判西京留司御史台遂居洛滨买园于尊贤坊以独乐名之始与先君康节游尝曰光陕人先生卫人今同居洛即乡人也有如道学之尊当以年徳为贵官职不足道也公一日着深衣自崇徳寺书局散步洛水堤上因过康节天津之居谒曰程秀才既见乃温公也问其故公笑曰司马出程伯休父故曰程因留二絶康节亦和之附康节和温公韵冠葢纷华塞九衢声名相轧在前唿独君都不将为事始信人间有丈夫又风背河声近亦微斜阳淡泊隔云衣一双白鹭在烟外将下沙头却背飞候康节淡日浓云合复开碧伊清洛逺萦回林间髙阁望已乆花外小车犹未来邵氏闻见録云温公一日登崇徳阁约康节乆而不至乃作一絶以候之康节至亦和其韵附康节和温公韵君家梁上年时燕过社今年尚未回为罚误君凝望乆万花深处小车来示道人天覆地载如洪炉万物死生同一涂其中松栢与龟鹤得年稍乆终摧枯借令真有蓬莱山未免亦居天地间君不见太上老君头似雪世人浪説驻红颜愚谓人居天地间有生必有死乃理之常生顺死安或寿或夭惟修身以俟命而已或者偷生怖死盗窃天机欲为长生不死之计斯惑矣司马公此诗可谓达生死之理而安性命之常者也文公先生感兴诗一章亦发明此意今附于左附文公先生感兴诗第十四章飘飘学仙侣遗世在云山盗启𤣥命秘窃当生死闗金鼎蟠龙虎三年养神丹刀圭一入口白日生羽翰我欲往从之脱屣谅非难但恐逆天理偷生讵能安闲居故人通贵絶相过门外真堪置雀罗我已幽慵僮更懒雨来春草一畨多夏日西斋书事榴花映叶未全开槐影沉沉雨势来小院地偏人不到满庭鸟迹印苍苔温公此诗写闲居幽寂之意翛然于尘埃之表于此可以见公之于物澹然而无所汩也酬华严真师知足随縁处处安一身温饱不为难禅房窄小才容膝此外从他世界寛文昌杂録云司马公居洛在陋巷所居才能庇风雨又作地室尝读书于其中葢道徳之尊亦不自知颜氏子之乐也故其铭布衾云颜乐一瓢万世师模纣居琼室死为独夫亦此诗之意云待制司马公待制公讳池丞相温公之父行色冷于陂水淡于秋逺陌初穷到渡头赖是丹青不能畵畵成应遣一生愁张文潜云右行色诗待制司马公所作也公以某年中尝监安丰酒税实作此诗距今若干年其孙宏知县事刻此篇于石属予记之惟公以文学风节为时名臣是生丞相温公以盛徳名世以直道立朝名闻华夷功施社稷其完节美行既载在天下而着书立言皆足以师模来世葢尝评古今诗句为诗话一巻亦载此诗以其甚工不敢以父子之嫌废也梅圣俞以诗名一时尝言诗之工者写难状之景如在目前含不尽之意见于言外此诗有焉范文正公文正名仲淹字希文后山诗话云文正为岳阳楼记用对语说时景世以为奇尹师鲁读之曰传奇体耳传奇唐裴硎所着小説也淮上遇风一棹危于叶傍观亦损神他年在平地无忽险中人诗话云范文正淮上遇风作此诗虽弄翰戏语卒然而作其济险加泽之心未尝忘也赠钓者江上往来人尽爱鲈鱼美君看一叶舟出没风涛里翰府名谈云范希文赠钓者诗实寓深意不徒作也文酒清话云希文江上遇风及赠钓者诗语虽同而意各有寓也十四夜月天意将圆夜人心待满时已知千里共犹讶一分亏隠居诗语云诗岂独言志往往䜟终身之事希文小官时作此诗既而大负人望世期以为相而止于参知政事王介甫为殿中丞羣牧判官时作郢州白雪楼诗畧云折杨黄花笑者多阳春白雪和者少知音四海无几人况复区区郢中少千载相传始欲慕一时独倡谁能晓古心以此分冥冥俚耳至今徒扰扰及作相更新天下之务而一时沮壊之者蠭起皆如白雪之句也蚊饱去樱桃重饥来柳絮轻但知求旦暮休更问前程胡苕溪云呉兴泽国春夏之交地尤卑湿仍多蚊蚋东坡作守日有诗云风定轩窻飞豹脚雨余栏楯上蜗牛真纪实也旧説泰州西溪滨海多蚊范文正为监盐场日题此诗想与呉兴同患也孤儿扶䘮十口相携泛巨川来时煗热去凄然闗津若要知名姓便是孤儿寡妇船闻见録云范文正公镇越有戸曹孙居中卒子㓜家贫公助之以俸钱百缗治巨舟差老衙校送归作诗一絶戒其吏曰过闗津但以吾诗示之钓台汉包六合网贤豪一箇冥鸿惜羽毛世祖功臣三十六云台争似钓台髙子陵钓台赋者甚衆如文正公此诗真足以亷顽立懦其后如黄鲁直云平生乆要刘文叔不肯为渠作三公能令汉家重九鼎桐江波上一丝风戴式之云万事无心一钓竿三公不换此江山平生恨识刘文叔惹起尘名满世间潘柽有云蝉冠未必似羊裘出处当时已熟筹但得诸公依日月不妨老子卧林丘皆佳句也因併及之贺方回贺铸字方回少为武吏换文资善长短句王直方诗话云方回尝言学诗于前辈得八句云平澹不流于浅俗奇古不邻于怪僻题咏不窘于物象叙事不病于声律比兴深者通物理用事工者如己出格见于成篇浑然不可镌气出于言外浩然不可屈尽心于斯守而勿失题定林寺破冰泉脉漱篱根壊衲遥疑挂树猿蜡屐旧痕寻不见东风先为我开门王直方诗话云贺方回尝题此絶于定林寺荆公见之大加称赏縁此知名茅塘马上壮图忽忽负当年回羡农家过我贤水落陂塘秋日薄仰眠牛背看青天漫叟诗话云方回茅塘马上诗末两句殊有意味冩出野兴望夫石亭亭思妇石下閲几人代荡子长不归山椒乆相待微云䕃发彩初月辉蛾黛秋雨叠苔衣春风舞萝带宛然姑射子矫首尘冥外陈迹遂无穷佳期从莫再脱如鲁秋氏妄结桒下爱玉质委渊沙悠悠复安在王直方诗话云方回尝作望夫石诗交游间无不爱之余谓田承君云此诗可以见方回得失其所得者琢磨之功所失者太粘着皮骨耳承君以为然后山诗话云望夫石在处有之古今诗人共用一律惟刘禹钖云望来已是几千岁只似当年初望时语虽拙而意工黄叔达山谷之弟也以顾况为第一云山头日日风和雨行人归来石应语语意皆工江南有望夫石每过其下不风即雨疑况得句处也余话详见王建望夫石诗后附黄山谷寄贺方回少游醉卧古藤下谁与愁眉唱一杯解作江南断肠句只今惟有贺方回任天社云秦少㳺作好事近曲曰醉卧古藤隂下了不知南北贺方回有青玉案曲曰彩笔新题断肠句两曲皆知名于世时少游已死矣愚谓此诗后两句是袭太白诗中解道澄江净如练令人长忆谢𤣥晖语意也谢无逸冷斋夜话云谢逸字无逸临川韵人胜士也工诗能文黄鲁直读其诗曰晁张流也恨未识之耳无逸号溪堂居士有溪堂集行于世其诗有云老凤垂头噤不语枯木槎牙噪春鸟又曰贪夫蚁旋磨冷官鱼上竿又曰山寒石发瘦水落溪毛凋皆为鲁直所称赏送董元达读书不作儒生酸跃马西入金城闗塞垣苦寒风气恶归来面皱须眉斑先皇召见延和殿议论慷慨天开颜谤书盈箧不复辩脱身来看江南山长江滚滚蛟龙怒扁舟此去何当还大梁城里定相见玉川破屋应数间寄隠居士处士骨相不封侯卜居但得林塘幽家藏玉唾几千巻手校韦编三十秋相知四海孰青眼髙卧一庵今白头襄阳耆旧节独苦只有龎公不入州漫叟诗话云谢无逸学古髙洁文词煅鍊篇篇有古意尤工于诗余爱其送董元达及寄隠居士二诗皆佳作也淮南潘邠老与之甚熟二公皆老死布衣士议惜之晚春蒲芽荇带绕清池锦䌫牵船水拍堤好是寒烟踈雨里逺峰青处子规啼其二门前杨栁暗沙汀雨溼东风未放晴㸃㸃落花春事晚青青芳草暮愁生重阳前四日风雨大作因忆潘邠老满城风雨近重阳句为足成之满城风雨近重阳无奈黄花恼意香雪浪翻天迷絶壁令人西望忆潘郎其二满城风雨近重阳不见修文地下郎想得武昌门外柳垂垂老叶半青黄其三满城风雨近重阳安得斯人共一觞欲问小冯今健否云中孤雁不成行冷斋夜话云黄州潘大临工诗有佳句东坡山谷尤喜之临川谢无逸以书问近新作诗否潘答书曰秋来景物件件是佳句恨为俗气所蔽翳昨日清卧闻搅林风雨声遂起题壁曰满城风雨近重阳忽催税人至令人败思止此一句奉寄闻者莫不笑其迂濶吕居仁云潘邠老尝得诗满城风雨近重阳文章之妙至此极矣后有诗托谢无逸缀成云病思王子同倾酒愁忆潘郎共赋诗为此语也谢无逸溪堂集云亡友潘邠老有满城风雨近重阳之句今去重阳四日而风雨大作遂用邠老之句广为三絶诗说云诗之有思卒然遇之而莫遏有物败之则失之矣故昔人言覃思垂思抒思之类皆欲其思之来而所谓乱思荡思者言败之易也郑綮诗思在灞桥风雪中驴子上唐求诗所游歴不出二百里则所谓思者岂寻常咫尺之间所能发哉胡少汲黄山谷云少汲后生中豪士也读书作文殊不尘埃使之不倦虽竞爽者未易追也与刘邦直梦魂南北昧平生邂逅相逢意已倾楚国山川千叠逺隋堤烟雨一帆轻我无健笔翻三峡君有长才肃五兵同是行人更分首不堪风树作秋声山谷云少汲此诗同是行人更分首真佳句也邂逅相逢意已倾已道了刘三十一矣和山字韵章句飘飘续小山古风萧瑟笔追还海鹏共击三千里铁马同归十二闲功业㑹看钟鼎上声华已在搢绅间他年记忆怜衰老为报西川引一班桐江诗话云少汲宣和间在河朔作漕日同官陈亨伯辈唱和山字韵少汲最后始成人皆叹服渔隠丛话云元丰间王平甫有海鹏未击三千里天马须归十二闲之句甚为一时诸公所称道今少汲所云岂非剽平甫之句但易三字以为已作邪刘贡父刘元城先生云刘贡父好谑然立身立朝极有可观故某喜与之交游也咏史自古边功縁底事多因嬖倖欲封侯不如直与黄金印惜取沙塲万髑髅刘后村云贡父咏史诗往往指王韶李宪辈唐人曹松诗亦是此意附曹松己亥岁泽国江山入战图生民何计乐樵渔凭君莫话封侯事一将功成万骨枯愚因记张籍将军行云边城亲戚曽战没今逐官军収旧骨碛西行见万里空幕府独奏将军功杜子美出塞曲云功名图麒麟战骨当速朽刘湾出塞词云死是征人死功是将军功刘潜夫国殇行云呜唿诸将官日穹岂知万鬼号隂风陆龟蒙筑城词云城髙功亦髙尔命何劳惜此诗此意真足以为贪功生事轻视人命者之戒絶句青苔满也初晴后緑树无人昼梦余惟有南风旧相识径开门戸又翻书愚谓唐卢纶老圃堂诗云邵平𤓰圃接吾庐谷雨干时偶自鉏昨日春风欺不在就床吹落读残书贡父此诗与纶诗意相近皆佳作也后村云贡父此诗与刘原父春草诗皆有元和意度不似本朝人诗併附于左附刘原父春草春草绵绵不可名水边原上乱抽荣似嫌车马繁华地才入城门便不生诗林广记后集巻十