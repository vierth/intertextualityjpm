增注唐策提要钦定四库全书集部八增注唐䇿总集类提要等谨案增注唐䇿十巻不着编辑者名氏前有明正徳丁丑新安汪灿序惟言旧刋唐䇿不知谁集考书中避宋讳与古文集成相同则亦宋人所编辑也其中所録兼有唐人䇿论书状表奏之文而独以唐䇿为名者盖辑以备答䇿之用从所重耳中间注语有崇曰张曰李曰窦曰董曰诸目崇曰一处作王崇则是其名而余又皆题其姓均莫详其所自亦不知诸人为谁殆当时盛行其本互相训释而书贾合刋之者也所注虽简畧而所録皆唐人名作持择颇审非明代坊选冗滥无绪者可比以其旧本存备採择焉干隆四十六年三月恭校上总纂官纪昀陆钖熊孙士毅总校官陆费墀序增注唐䇿序旧刋有唐䇿行于世不知集于谁氏一日黄司空蕨山先生出以眎灿曰子读之乎灿曰未也先生曰是集所载䇿疏表议状论书畧其体虽殊要之皆为国家画竒吐良之逺谋可读也然其制之纯驳则在善择耳灿唯唯即归而读之叹曰集者其有心哉有味哉先生惠我多矣先生闻之喜复命以授其子㠏㠏亦有得新其梓以授天下灿遂以是为之序云正徳十有二年嵗在丁丑二月新安晴云生汪灿序增注唐策卷一钦定四库全书増注唐策巻一䇿裴垍贤良䇿皇帝若曰朕获承天序钦若明训严恭寅畏十有六年而大化未流太朴未复五刑未措五教未敷是用申诏羣公卿士详延谠议子大夫发所藴畜宜悉心以对昔先王之经国也修戎备戒不虞故靖乱以师止戈为武用辅文教臻乎治安当今方夏甫宁甲兵仅戢朕深念黎庶久从征役尚多军旅之勤未复农桑之务思与休息致于康宁俾安其居咸乐其业敦本以足食厚生以丰财明礼义之节兴亷让之道广忠利之教销征伐之源使王泽洽乎人心和风畅于四海内备本末当举而行至若执禁御人在申法令因时而用损益不同国家所定科条皆参古制着为常宪颇积嵗年或轻重之宜于今乖当或宥赎之典循旧难行思酌其中伫闻沿革致治成俗必由于教求贤审官务得其实今春卿选士未抑浮华吏曹择人先取资序国庠虽设冠屦或滥蓺文颇行雅颂犹阙将何以革选用之法明道徳之宗陈诗而辨其风考言而知其行必敷㫖要用正源流柔远之道安边之略歴代以来议者非一贾生五饵以何为得严尤三䇿以何为上鼌错之论守塞详述所宜充国之议靖边举明其要施于事实当择可从旧章有非便于今时典或不师于古弛张之道咸着于篇无隠所诚朕将亲览对曰臣闻天道下济而光明地道卑谦而上行则天之经故虽盛王必询事于下法地之义故虽狂夫必进言于上伏惟陛下统驭万国十有六年炤之荣光幽昧无不明昌以和气犷骜无不怀溟波永收物性常遂犹虑国事多缺皇猷未熙降纶㫖以徴贤肃宸严而问政周易干干之义臣何敢知臣之经术不足以讨论臣之智能不足以图议安可以塞陛下之高问而奉承之罄其微浅昧死而对制策曰朕获承天序宜悉心以对臣闻君子所贵乎道者贵其不已圣人酌天道而行者也亦贵其不已中道而易废则无成功夫为数始于一二其不已也万物之多可以计焉夫为度始于分寸其不已也八表之广可以揆焉故含垢着诚有时而化贵徳贱财有时而朴以明慎用狱有时而措刑以孝慈训人有时而知教行之不至而又行之则无不至矣伏惟陛下建中之风凌迈古始肃若秋令照如春阳邦君诸侯率囘心而向道公卿大夫咸克已而复礼是皆成康文景所不能也伏愿陛下执之如始又不能禁禁之之道不在于彼在于此此先王所以临之以敬使之以和惧其未也故选建明徳以为师长人于是乎可任使也而不为姦兇不为姦兇则不用刑法是以成康之际囹圄空虚四十余年其此之谓乎至汉文及我太宗皇帝皆不以宝位自矜不以洪业自恣率身以政御物以仁仁风和气何往不化化治政成即人人无不归心无不禀令故汉文决狱才及四百太宗断刑不满三十仁之至也诗曰民之质矣日用饮食言治定而无为也然则今法令立贞观之法令也其间损益曽无㡬事乎在昔设之而姦改今用之而姦生将俗伪风醨未臻于丕变岂或沿或革未得其中道者也然臣所怪者刑部大理共执繁文御史台官又持常宪以肃僚吏以齐蒸庶蒸庶已上皆自避其法令贵其苟免莫见承其教化至于知耻臣小人也所闻所覩亦惟法司宪府而已未识教化之所由也伏惟陛下使科条不独用礼乐以相成则宥赎之等差轻重之宜适事更八圣义冠千古臣岂敢议其沿革者乎如或议沿革黩聪明者是皆狂生瞽説欲示陛下已成之业而虚为此纷纷以求进也伏惟陛下勿庸之事则不备礼乐不承教化繁其刑是多其网罗欲人之不入也省其刑是卑其墻垣欲人之不踰也故曰繁与省不足道者尔制䇿曰春卿选士未抑浮华吏曹择人先取资序国庠虽设冠屦或滥艺文颇行雅颂犹阙将何以革选用之法明道徳之宗者臣闻五帝三王之光宅天下保乂黔首俾八表之俗并禀于淳和万姓之生毕臻于仁寿非耳目之所能视听非手足之所能挈提盖率衆贤而共致之也然则选贤之术自古为难大抵使钩党不兴僭滥不作人知其举贤者必赏蔽贤者必罚则人汲汲于求贤矣人知其为善者必进为不善者必退则人孜孜于行善矣如是立教化之源岂选举之道而已今陛下以礼部所贡本于文字而行业不彰矣吏部所集继于资序而俊乂不至矣然行之已久改之未可但愿陛下精求主者委以择焉令穷经者必能通圣人之志辅明主之治然后选之䇿对者必能察百姓之安危陈一时之利害然后举之则翫空言者无因而至饰辩艺者无得而升矣使天下之士皆知不可致之以他物自然求之于厥躬斯迺殄趋竞之风励生徒之志子衿之什不作棫朴之咏有闻其不曰至公乎如或不本于此但勤于彼虽乡校日益国学嵗贡臣谓之难矣若吏部者格文寖宻踰滥滋衆足以扰多士不足以防姦人伏愿陛下疎其条目简其簿书使有司得自施其藻鑑然后责其能否斯救弊之一端也然臣终以此为常事耳足以求常人未足以辅陛下之烈光今若令百司及州府长吏各择其羣官庶事之尤异者嵗贡之一曰徳行二曰政事三曰文学四曰武略是四科者有一于人则可以举荐于陛下陛下称是而任用之观其行事騐其成绩则贤与不肖断可识矣举得其人増秩赐金以赏之失其人左官黜赏以罚之重赏罚于得失验远效于他时则不复谬举于人而连累于已也此所谓相责以求贤相保以从政谨关梁而息浮伪也如此足使长吏用心以祈宠钖多士进徳以求闻达上无虚授而下无素餐矣陛下令长吏考之于乡党采之于州县优而柔之使自求之斯所谓以万人之耳目达一人之聪明也其在职者未经三载寓居者未及三年并不在此选何则未究其作事之始终行已之情伪也又所举四科必以仁亷孝悌为之质素然后旌别蓺能为之科第耳此炎汉选士之通方也如是则庶乎官得其人官得其人则事得其理事得其理则人安其业人安其业则天下之务成矣天下之心定矣务成则不扰心定则不争不扰不争而太平不洽未之闻也道徳之兴雅颂之作或由于斯制䇿曰贾生五饵以何为得严尤三䇿以何为上鼌错之论守塞详述所宜充国之议靖边举明其要臣闻夷狄之为患久矣故猾夏载于虞书鬼方播于周雅降及秦汉迄于圣朝攻守之略是非之论虽动万变然卒归两科何者中国积实下人康乐嵗犯亭障未足为虞中国困乏下人愁苦日献琛宝未足为庆故春秋内中国而外诸侯内诸侯而外夷狄非王者之法不一乎天下言致理之道自近者始也贾谊五饵俱未得也匈奴之心腹耳目虽则坏矣诸夏之人财物力穑诚耗矣此帝王偷安之计非持久之道也严尤三䇿人以为一可采也侵偪则驱而远之遁逃则守而备之此帝王御戎之要经靖边之大略也鼌错之论欲塞上之人轻去故乡欲之新邑此诚大计可以遵行充国之议欲令塞上之卒不烦国用不乏军粮此实深思谓之嘉画则陛下之及此问也岂不以西戎未平乎若西戎者臣伏见陛下境土之兵衆矣边塞之将多矣但令有所统一无所阙遗则凯乐之期可依而望也然臣之虑以为节制之臣不思大勲患失重任始熖熖也不齐心以扑灭及赫赫焉即离心以顾望此一患也又城池高濬矣器械精多矣卒有出攻入守之便恐无刍茭糗粮之积此二患也二患既除则制远之术盪寇之方尽在于圣朝矣制䇿曰旧章有非便于今时典或未师于古弛张之道咸着于篇臣伏惟皇家之旧章无不便于时者但陛下未举而行之矣陛下今典无不合于古者但四方之臣未勤而守之矣臣愿陛下行贞观之故事则至治必化嘉言必闻矣四方之臣守陛下建中之明诏则制度有常风教不败矣牛僧孺贤良䇿皇帝若曰盖闻昔之令王体上圣之资御太宁之时犹惧治之未至也求贤以致用犹惧动之不中也咨谏以闻过矧惟寡昧膺受多福思负荷之重警风波之虞求贤咨谏岂敢怠忽至若穷神知化以盛其徳经文纬武以大其业考古㑹极通教化之源明目达聪用视听之表斯夙夜之所志也子大夫将何以自建而致之乎自中代以还求治者继作皆意甚砥砺而效难章明莫不欲还朴厚而浇风常扇莫不欲遵俭约而侈物常贵莫不欲远小人而巧谀常进莫不欲近壮士而忠直常疎莫不欲勉人于义而亷隅常不修莫不欲禁人为非而抵冒常不息其所缪盭岂无根源爰自近嵗仍敷大泽霜露所坠沾濡必同涤瑕秽以导人心省徭役以丰物力蠲田税以厚农室葺国学以振儒风督废职以补维纲备衆官以序贤俊庶继先志臻乎治平而改行者未闻输劳者未乂农者无以免艰食学者无以通微言立事之绩未纪于庶工乏材之叹未辍于终食蠧于法者无不去而法未修明切于政者无不行而政未光大岂不变其俗道广而难济乎岂不得其门事繁而愈失乎伫闻嘉言无或隠讳周之受田有经制汉之名田有常数今疆畛相接半为豪家流佣无依率是编户本于交易焉得夺富以补贫将欲因循岂可损多而益少酌于中道其术何如取人唯其行不必文采命官惟其才不必资考然则行非造次而备察才非错综而徧知不必文采为重轻而事可进退不必资考为程凖而吏有条贯适变矫枉渇于良规何方可以序六气来百祥何施可以寿羣生仁衆性征于前训而有据设于当代而易从勿猥勿并以称朕意对曰臣闻帝王有大功所以兴治乱昔夏禹治水土救滔天之灾功成而忧勤徳冠于三代此由功而治也晋武帝躬俭于初有平吴之勲功成而骄狃逆生于胡羯此由功而乱也今陛下御天下四年矣天威霆震封豕枭戮海内服陛下之功矣然忠智仁勇者咸攘臂自奋以观治于陛下赐臣之䇿乃惧治之之不至动之之不中下以警风波之虞上以思负荷之重此诚大禹忧勤之同志也微臣敢不再拜而称万嵗至于赞文武之业通教化之原穷神于天人之际达聪于视听之表此微臣之志也制䇿曰自中代以还求治者继作皆意甚砥砺而效难章明莫不欲还淳朴而浇风常扇莫不欲遵俭约而侈物常贵莫不欲远小人而巧谀常进莫不欲近壮士而忠直常疎莫不欲勉人于义而亷隅常不修莫不欲禁人为非而抵冒常不息其所缪盭岂无根源者臣闻风俗之厚薄天下之侈俭雅正之进退法禁之弛张总其根源在君上之所措耳大凡天下之事未有不行于上而行于朝廷未有不行于朝廷而行于天下者臣闻中代已前卑宫室以教天下故天下穴居而不羞菲食以教天下故天下菽食不怨中代以降则不然土木之工画绘之巧雕墀镂砌洞达于千门之间珊瑚琳珉晶荧于百柱之内而掘土畏不濬筑台畏不高苑囿畏不奢狗马畏不足教于人则曰还朴反古朴古其可复乎哉则曰遵俭守约俭约其可行乎哉此所以浇风扇而侈物贵者有由然乎臣又闻中代以前以不専之徳御臣下故佞邪退而忠直进夫不専之徳岂造次而已乎所谓坚甲劲兵不令専任询谘应对不令専权夕处朝游不令専侍俾无専任则轻重得以相临俾无専权则轻重得以相制俾无専侍则贤良得以相叅此所以佞邪无所入忠直无所退中代以降又有甚于此谓之宰辅不见于渉旬谓之公卿不见于越月处之谏列不见于经时目之侍臣不见于终嵗若然者虽有小人安知而远之虽有壮士安知而近之此所以巧谀无所退忠直无所进者有由然乎抑臣又闻中代以前进亷耻而必用故不义者惧斥非违而必禁故抵冒者稀中代以降则不然宠诸侯之位未尝因功故彊臣憎狃矣接百司之情未尝尽材故幸臣専命矣待工巧之徒或过于缙绅故竒技争先矣黜谏臣之官或因乎献言故忠贤尽黜矣若然者尽其不义矣义者何从而进乎纵其为非矣非者何从而息乎此所以亷隅不修而抵冒不息者有由然乎嗟乎六者为政之本者也陛下循中古之上其化由乎前循中古之下其化由乎后综其源而正于缪者唯圣人乎制䇿曰爰自近嵗仍敷大泽霜露所坠沾濡必同涤瑕秽以导人心省徭役以丰物力蠲田租以厚农室葺国学以振儒风督废职以补维纲备衆官以序贤俊庶继先志臻乎治平而改行者未闻输劳者未乂农者无以免艰食学者无以通微言立事之绩未纪于庶工乏才之叹未辍于终食蠧于法者无不去而其法未修明切于政者无不行而其政未光大岂不变其俗道广而难济乎岂不得其门事繁而愈失乎伫闻嘉言无或隠讳者臣闻大夫之心可形于一家千乘之心可形于一国万乘之心可形于天下又安有明天子在上而有难济之道愈失之事也臣意者法令未必行诏令未必信耳臣请举一者以明之臣伏见陛下三年之中两下赦命岂不有交易改殊之禁乎是欲同天下之风也岂不有𣙜酤停止之令乎是欲苏天下之人也岂不有雕墻峻宇之忧乎黄冠缁衣之虑乎是欲抑浮堕之人省无端之费也今者自晋而东厥钱用青金自河而北厥钱用黒金是殊异之禁不行矣涉淮而南浮浙而西复𣙜筦斡厚利是恤人之令不行矣举京师之坊近百数坊有寺僧土木之工无已丹雘之饰不息有司准制条格一无可观徒使髠髪贼夫腹非于我是省费止姦之令不行矣夫同异之禁不行则陛下之令出于彼而止于此虽谓日敷大泽改行者焉得而闻乎恤人之令不行则陛下之恩布于此而止于彼虽谓省徭役臣不知徭役之必省乎虽谓蠲田租臣不知田租之必复乎则劳者未乂农者未厚又其宜矣省费止姦之令不行则陛下教劝于此而革于彼也夫人饥寒于中则姦诈兴于外姦诈兴于外则鞭笞梏拲之不暇又安有思于学者耶此所谓未富而教陛下谨于出令出令而必行则法令修明于上又何有庶工之绩不立乎言信于下则天下之才叙迁而必至又何有乏才之忧于终食乎又况陛下勤求之意如是其至则俗之丕变岂其难耶又在陛下今日之言必复之耳制策曰周之受田有经制汉之名田有常数令疆畛相接半为豪家流佣无依率是编户本于交易焉得夺富以禆贫将欲因循岂可损多而益少酌于中道其术如何臣伏见受田之制方今之急弊也昔周人井田之制远而不可复汉氏名田之数疎而未可行陛下索臣以酌中之道臣请原其弊而详其术臣闻古者圣人不出户而知天下盖以人不游墯而籍书通也今国家版籍不悬迁徙无制牧人者以急就其税役克副于公限而成绩立矣故乡有孔跖皆生终身而亦不可知也况于游墯之人哉版籍不悬则墯庸不复墯庸不复则田莱荒榛田莱荒榛则富者得以専其利贫者不能専其业于是编户逸为游墯良田併于豪家今陛下诚能诏天下里胥市吏随人所在皆备黄籍来者根其从去者审其方居者详其业疾者筹其数时贡籍于县嵗贡籍于州州与县相闻以困其游者而廪其穷者贡其业者学者优其食也志不业而食则盗论而司败督察之若是一人游墯一乡弃之则守业者不得不固游心者不得不惩然后颁限田之科重兼并之律使公侯卿士方伯连帅下及于豪商大贾不得广併吞以専厚利困小泽以富贫人若然则均田之方寓其间矣又何必夺此而与彼然后为损益乎制䇿曰取士惟其行不必文采命官惟其才不必资考然则行非造次而备察才非错综而徧知不以文采为重轻而士可进退不以资考为程凖而吏有条贯适变矫枉渇于良规者臣闻仲尼取士之科其目有四徳行言语政事文学固以用之不同科变之不同道耳今陛下取士之㫖故不宜必以文采为轻重也可而进否而黜一日而九迁没齿而不用又岂以资考之为程凖耶然则不察其行何以命官不覈其学何以考绩臣伏见比年御史转郎官拾遗迁补阙由文学入仕者升本朝皆常典也然未闻命官之日天下有以知其由至于绣衣持斧不闻擒其姦决其狱而得者既得而迁又如是拾遗司谏不闻着其状献其言而得者亦如是二端登贤之象也若然陛下于此不察其行何以察之不覈其才何以覈之若陛下命一官迁一职必使天下之人聚族相示曰由某善而得舍某善而失则人励于躬而悚于行矣临事不惑居官必闻谓之非才臣未见其非才也若然则才与行由考绩而见矣黜与迁由事而至矣苟不然则圜首方足者一唿而千一唱而万其何以察之哉陛下又责臣以适变之术则不若别命天官冢宰与岳牧府寺讯以徳行吏治别为二科嵗与文学同臻于㑹府摭其事实有用舍举之当否有赏罚内以备四科之选以叙九品之才则吏之条贯亦于是乎在然此羣言皆及矣故臣不敢详究而论之何方可以序六气来百祥何施可以寿羣生仁衆性征于前徃而有据设于当代而易从勿猥勿并以称朕意臣闻修人事以序天道皇王之大典今陛下幸以六气百祥之为问微臣敢不遽数以终之昔者一妇之寃其感于天也有三年之旱一夫之怨其感于天也有六月之霜而况于一方之人阴愁惨怛而未之恤乎此则害六气却百祥者亦云至矣臣请指明而述之且臣闻古者天子之女下降于诸侯盖特行家人之礼炜彤管之美非徒夸侈靡风俗而已也及后有土之臣不能晓上意以由礼于是聚徒以辍耕鸠女以罢织雕镂金银纽缉纨罽烹羊宰牛血流如河献琛奉饩一费巨万于是方城千室之甿亦不晓上意以为㛰礼然也吾君意也天门沉沉邈不敢诋乃低徊以泪流于是暴臣得以肆其威于下国穷人无以号其怨于上天弊成因縁为日旷久抑臣又闻阴怨之气岂徒然乎聚为宻云洩为大水极则鬬变则旱故宰天地者导隂阳之气牧黎元者合男女之时臣愿陛下念贵主之笄年则忧三等之亲有怨旷之女覩㛰仪之纳币则忧一方之内被刳剥之虞夫然则阴怨之气销而六气序天地之运和而百祥出絪緼交薄光焕图牒者可胜言哉至于生生之理无长短也得其死而为寿也无故而兵之则力死无故而刑之则狱死男不得耕女不得织则馁死寒死少无所长老无所养则孤老耄死舍是而生死长短者皆寿也苟陛下寤寐造次必于是则仁寿之化洽羣生而福衆性者尽斯而已乎征之前言既具于上设之当代顾陛下行之之意何如耳安有所从之难易哉臣以帝王之难不在此夫难者一则持盈二则定倾所以九庙有不迁之宗表定倾之难也宾陛有二王之后表持盈之难也今陛下定倾之功掲日月矣持盈之道颇有诚难夫富于春秋诫在黩武果于英断诫在尚刑深居无事诫在好逸游宇内清平诫在侵边鄙戒之不倦政之不违乃至于隂阳交和父不哭子帝王之功臻是而至矣若臣者陇西一男子其生甚微其死甚易然而其志甚壮颇有忧天下之心常惧有心不得言有言不得达今幸遭遇陛下策臣于赤墀之下又赐臣之䇿曰勿猥勿并以称朕意若然者是臣心得言言得达之秋夫天子圣而下臣直今陛下固当宥臣之罪而纳臣之忠但不晓有司之选识天心乎伏惟陛下深察之此治乱安危之大计也元稹贤良策皇帝若曰朕观古之王者受命君人兢兢业业承天顺地靡不思贤能以济其治求谠直以闻其过故禹拜昌言而嘉猷罔伏汉征极谏而文学稍进匡时济俗罔不率繇厥后相循有名无实而又设以科条求茂异舍斥已之至论用无用之虚文指切着明罕称于代朕所以叹息鬰悼思索其真是用发恳恻之诚咨体用之要庶乎计之可行行之不倦上获其益下输其情君臣之间驩然相与子大夫得不勉思朕言而茂明之我国家光宅四海年将二百十圣𢎞化万方怀仁三王之礼靡不讲六代之乐㒺不举浸泽于下升中于天周汉以还莫斯为盛自祸阶漏壤兵宿中原生人困竭耗其太半农战非古衣食罕储念彼疲甿远乖富庶督耕食之业人无恋本之心峻𣙜酤之科下有重敛之困举何才而可以复其盛用何道而可以济其艰既往之失何者宜惩将来之虞何者当戒昔主父偃惩患于鼌错而请推恩夷吾致霸于齐桓而行寓令精求古人之意启迪来者之怀眷兹洽闻固所详究又执契之道垂衣不言委之于下则人用其私専之于上则下无其效汉元优游于儒术盛业竟衰光武责课于公卿峻政非美二途取舍未获所从余心浩然益所疑惑子大夫熟究其㫖属之于篇兴自朕躬无悼后害对曰臣方病近古之䇿不行而陛下言及之是天下人之福也微臣其敢忍意而不言乎且臣闻之古者以言试纳岂虚美哉盖用其言也是以益赞禹而班师説复王而作命斯皆用言之大略也洎汉文帝之徳不若尧舜始以策求士乃天下郡国有贤良之贡入焉塞诏者晁错而已至武帝时董仲舒出然而率不能选列条对施于天下夫用其策不弃其人以其利于时也得其人而弃其䇿又何为哉若此则徒説试言之科不得用言之实矣降及魏晋朝成暮败之不暇又安足言其䇿哉我唐列圣君临䇿天下之士者多矣异时莫不光扬其名声宠绥其爵秩然而曽不闻天下之人曰某日天子降某䇿问某事得某䇿济某功抑不知直言之诏屡下直言之士不出耶抑不知直言之士屡出而直言之䇿不行耶陛下肇临海内务切黎元求斥已之正言责着明之确论斯命説代言之盛意也微臣何足以奉之微臣所上愚对皆指病陈术而为要典不以举凡体论而饰辞事苟便人虽繁必献言苟诣理虽鄙必书固不足以副陛下恳恻之诚庶可以尽微臣之献替耳伏愿陛下以臣此䇿委之有司苟或可观施之天下使天下之人曰惜哉汉文虽以策求士迨我明天子然后能以策济人则臣终始之愿毕矣如或言不适用䇿不便时则臣有瞽圣欺天之罪将寘典刑陛下固不得而宥之矣所甘心焉臣伏读圣策乃见陛下念礼乐之久寖恤黎人之重困责复盛济难之术酌推恩寓令之宜皆当今急病也臣敢不别白而书之昔我高祖拨去祸乱文皇鞬櫜干戈被之以仁风润之以膏露戢天下之役而天下之人安省天下之刑而天下之人寿通天下之志而天下之气和总天下之衆而天下之人治故敬让之节着而劝爱之化行是以革三王之所因兼六代之至徳称至徳者举文皇以代尧舜岂异事哉有诚信以将之也明皇即位实号中兴方其任姚宋而右贤能也虽禹汤文武之俗不能进焉四十年间刑罚不试人用滋殖四海大和于是奉升中告禅之仪则封泰山而秩嵩华举巡守之典则宅咸镐而朝洛阳礼既毕行物亦随耗天宝之后徭戍聿兴气盛而微理固然也曩时之乳哺而有之者一朝为兵殱之兵兴以来至今为梗兵兴则户减户减则地荒地荒则赋重赋重则人贫人贫则适役逃征之罪多而𣙜筦权宜之法用矣今陛下躬亲本务首问羣儒念礼乐之不兴叹昇平之未复斯诚天下之人将絶复完之日也微臣何幸而对敭之微臣以为将兴礼乐必先息兵革息兵革之术臣请两言之所谓销兵革者非谓幅裂其旗章销铄其锋刃而已也盖诚信着于上则忠孝行于下敬让立则争夺之志销争夺之志销则和顺之心作而礼乐之道兴矣此先王修政戢兵兴礼乐富黎人之大略也陛下不必欲责臣以详究之术臣又请指事以明之夫食力之不充虽神农教天下不能无馁殍之人矣是故古之不农而食者四而已矣吏有断狱之明则食之军有临难之勇则食之工有便人之巧则食之商有通物之智则食之是其四者率皆明者勇者巧者智者之事也有天下之人无一二焉苟不能于此者不耕则不得食不织则不得衣人之情衣食迫于中则作业兴于外是以游食者常寡而贱货者常多岂彊之哉彼易图而此难及也今之事则不然卒伍废简稽之责百货极淫巧之功列肆尽并兼之贾加以依浮图者无去华絶俗之正而有抗役逃刑之宠假戎服者无超乘挽彊之勇有横击诟吏之骄是以十天下之人而九游食惷朴愚钝不能自迁者而后依于农此乃非彼逸而易安此劳而难处也是以游墯之户转増耕桑之赋愈重曩时之十室共耕而犹不给者今且数家一夫矣虽有慈惠之长仁隠之吏尚不能行若憯断击搏之则转移于沟壑矣今之课吏者以赋敛无逋负则为上第以臣观之足陛下赋者诚害陛下之人耳若此则农桑之税既如是墯游之衆又如此农桑困则恋本之心薄墯游衆则富庶之道废此必然之理也今陛下诚能明试课之法减冗食之徒絶雕镌之工罢商贾兼并之业絜浮图之行峻简稽之书薄农桑之征兴战耕之术则游墯之人尽归而恋本之心固矣富庶之道兴矣而贞观开元之盛复若其悠悠既徃之失由前将来之虞由后安在陛下惩之诫之慎之而已乎至于主父偃乘七国并呑之后谋分裂而请推恩管夷吾当诸侯争夺之时先诈力而行寓令皆时之权术也岂可谓明白四达与日月而明于圣朝哉臣虽浅庸尚不敢言禹汤于皇帝之日况权术乎此臣之所甚羞也故不遑详及而言之臣伏读圣䇿又见陛下执契则羣下用情任下则庶官无当以汉元尚儒学而衰盛业谓光武课吏职而昧通方以臣思之皆不然也夫委之于下而用情盖考绩之科废而清浊之流滥也尚儒术而衰盛业盖章句之学兴而经纬之道丧课吏职而昧通方盖苛察之法行而㑹计之期速也臣请条列而言之夫神农斵耒耜教辟耨所以垦良田而殖嘉谷也然而不能遏稂莠之滋焉其所以遏之者芟夷钱镈之而已唐尧之辟朝廷宅百揆亦所以植舜禹而种臯陶也又不能辨共工驩兠之逆焉其所辨之者放弃戕戮之而已神农不以稂莠滋而废耒耜之用故能尽足用之方唐尧不以四罪进而夺舜禹之任故能终任贤之道若此则陛下知所任顾行之如何耳是何为任之必不可也至于考绩之科废章句之学兴经纬之道丧㑹计之期速皆当今之极弊也幸陛下问及汉元光武之事臣请据数而终之今国家所谓兴儒术者岂不有通经文字之科乎其所谓通经者又不出于覆射数字明义者才至辨析章条是以中第者嵗盈百数通经之士蔑闻以是为通经通经固若是乎哉其有工文自试者又不过于雕辞镂句之才搜摘絶离之学苟或出于此者则公卿可坐致郎署可俯求崇树风声不由殿最连科者进速累取者位高虚嘿因循者为清流行法莅官者为俗吏以是为儒术儒术又若是乎哉其所谓课吏职者不以朝廷有迁次进拔之用乎臣窃观今之朝选而不由文字者百无一二焉夫施衆网以加一禽尚不能得况张一目以罗万品而望其飞者走者大者小者尽出乎其间可得乎哉以此察羣吏又可察乎哉苟或不可察又可任之而絶其私乎哉此所以陛下将执契而难用情念垂衣而惧不治盖臣所谓课察之道不明也陛下诚能使礼部以两科求士凡自唐礼六典律令凡国家制度之书者用至于九经歴代史书能専一者悉得谓之学士以环贯大义与道合符者为上第口习文理者次之其诗赋判论以文自试者皆得谓之文士以经纬今古理中是非者为上第藻思清丽者次之凡自布衣达于未𨽻于朝者悉得以两科求士礼部第其高下归之吏部而宠利之若此则儒术之道兴而经纬之文盛矣吏部罢书判言之选设三式以任人一曰校能之式每岁以朝右崇重者一人与吏部郎校天下羣吏之治最在第一至第三者校定日据其功状而登进之牧宰字人之官籍之为治者则上赏行焉若此则迁次之道明而迟速之分定矣二曰任贤之式每嵗内自仆射至羣有司之正长至于廉问节制者各举备朝选一人外自牧守内至百执事之立于朝者各举备吏郡县者一人因其所举而授任之辨其考绩而赏罚之不举贤为不察举不贤为不精不精与不察之罪同若此则保任之法行而贤不肖之位殊矣三曰叙常之式其有业不通于学才不属于文政不登于最行不加于人限以停年课资之格而役任之若此则式用之叙常而尺寸之才无所弃矣两科立则羣材遂三式行则庶官当陛下执左契以御之握枢极以正之委庶官如心目之运支体是支体之无效于心目乎察羣材如用明镜之形美恶是美恶无逃隠于明镜乎然陛下辟四门使可言之路通明四目以贡士之目视达四聪以明贤之耳听以冕旒自蔽而秋毫必察以黈纩塞耳而芥动必闻则使汉元章句之儒光武督责之术又乌足繁为陛下言之哉且臣闻之圣人在上人不夭札若臣者生未及壮戴陛下为君仁寿欢康未始有极何忽自苦隳肝胆而言天下之事乎诚以国家兵兴已来天下之人憯怛悲愁五十年矣自陛下即位之后戴白之老莫不泣血而话开元之政典焉此臣之所以汲汲于私心也陛下能不怜察其意乎増注唐䇿巻一增注唐策卷二钦定四库全书增注唐䇿巻二䇿白居易贤良䇿对臣闻汉文帝时贾谊上疏云可以痛哭者一可以流涕者二可以长太息者三是时汉兴四十余载万方大治四海大和而贾谊非不见之所以至言者以为辞不切志不激则不能回君听感君心而发愤于至治也是以虽盛时也贾谊过言而无愧虽至言也文帝容之而不非故臣不失忠君不失圣书之史䇿以为美谈然臣观魏晋已来天下之治曾未有髣髴于贾谊疏者岂非君之明圣不侔于文帝乎臣之忠谠不迨于贾谊乎不然何衰乱之时愈多而切直之言愈少也今陛下思禹之昌言而称之念汉之极谏而问之病虚文之无用者奖至言之斥已者询臣以可行之䇿谕臣以不倦之意恳恻欝悼发于至诚此真圣王思至治求至言之明㫖也斯则陛下之道已𢎞于前代微臣之才试效于古人輙欲至言以禆陛下明治万分之一也禆之者非敢谓言必可行也体用之必可明也且欲后代知陛下践阼之后有朴直敢言之臣出焉无俾文帝贾谊专美于汉代然后退而俯伏以待罪戾臣诚所甘心也谨以过言昧死上对伏䝉陛下赐臣之䇿有思兴礼乐之道念救疲甿之方辨既徃将来之宜审推恩寓令之要至矣哉陛下之念及此寔万世之福也岂惟一代之人受其赐而已矣臣闻疲病之作有因縁焉救疗之方有次第焉臣请为陛下究因縁而言之臣闻太宗以神武之姿拨平天下之乱𤣥宗以圣闻之徳致天下之肥当二宗之时利无不兴弊无不革逺无不亲近无不和贞观之效既成而大乐作焉虽六代之尽美无不举也开元之治既定而盛礼兴焉虽三王之明备无不讲也礼行在上上下辑睦乐达在下中外和平所以兵偃而万邦怀仁刑清而兆人自化动植之类煦妪而自遂焉虽成康文景之治无以出于此矣暨天寳以降政教寖㣲寇既发兴兵亦继起兵以遏寇寇生于兵兵寇相仍迨五十载财征由是而重人力由是而废甿无安心虽日督农桑之课而生业不固上无定费虽日峻𣙜税之法而国用不充日削日駮以至于耗竭至半矣此臣所谓疲病之因縁也是不然乎由是观之盖人疲由乎税重税重由乎军兴军兴由乎冦生寇生由乎政缺然则未修政教而望宼盗之销未销宼戎而望兵革之息虽太宗不能也何则事有所必然虽常人足以致势有所不可虽圣人不能为伏惟陛下期欲安黎元先念省征徭期欲息征徭先念息兵革期欲息兵革先念销寇戎期欲销寇戎先念修政教何者若政修则下无诈伪暴逆之心而寇戎所由销矣寇戎销则境无兴废攻守之役而兵革所由息矣兵革息则国无馈运飞輓之役而征徭所由省矣征徭省则人无流亡转徙之忧而黎庶所以安矣臣窃见今之寇戎难以尽销伏愿陛下不以难行而自疑无自怠之心则政教日肃无自疑之意则诚信日明政教肃则暴乱革心诚信明则犷骜归咎革心则天下逆节之寇不遏而自销归咎则天下已整之兵不散而自全然后重税日可减黎甿日可安富庶日可滋困竭日可补日安则和恱之气积日富则亷让之风形因其亷让之风行而示之以礼则礼易行矣乘其和恱之气致之以乐则乐易达矣举其方而可以复其盛用斯道而可以济其艰惩既徃之失莫先于戒戒不明而政不修戒将来之虞莫大于寇寇不销而兵不息此臣所谓救疗之失次第者也岂不然乎至于齐行寓令之法以霸诸侯汉用推恩之谋以弱七国施之今日臣恐非宜今且万人一统四海一家无邻国可倾非夷吾用权之秋也虽欲寓令令明何所寓耶今除国建郡置守罢侯无爵土可䟽非主父矫弊之日也虽欲推恩何所推也但陛下嗣贞观之政𢎞开元之治必先明二宗而施万叶何区区以齐汉之法而足为陛下所慕哉精究之说或备于此又䝉陛下赐臣之问有执契埀衣之道委下专上之宜敦儒学而业衰责课吏而政失者此皆政化之所急古今所共疑陛下幸念之令臣究其㫖天下之治兴矣夫执契之道垂衣不言者盖言已成之化非谋之始也委之于下者言王者之治庀其司分其务而已非谓政无小大悉委之于下也专之于上者言王者之道秉其枢执其要而已非谓事无巨细悉专之于上也汉元优游于儒学而盛业竟衰者非儒学之过也学之不得其道也光武督责于公卿而峻政非美者非考课之累也责之不得其要也臣请重为陛下别白而明之夫埀衣不言者岂不谓无为之道乎臣闻无为之道而治者其舜也欤舜之治道臣粗知之矣始则懋于修已劳于求贤明察其刑明慎其赏外叙百揆内勤万几旰食宵衣念其不息之道夫如是岂非大有为者乎终则委于恭已逸则得贤刑明至于无刑赏明至于无赏百职不戒而举万事不劳而成端拱凝旒立于无为之地夫如是岂不真无为者乎㣲臣以为无为者非无所为也必先有为而后至于无为也老子曰无为而无不为盖是谓矣夫委下而用私专上而无效者此由非所宜专而专之也臣请以君臣之道明之臣闻上下异宜君臣殊道大者简者君道也小者繁者臣道也臣道者纎小而衆事细而繁非人君一聪一明所能周览而遍察也故人君之道但择其人而任之举其要而执之而已矣昔九臣各掌其事而唐虞垂其衣以治天下十乱各效其能而周武总其治以王天下三杰各宣其力而汉髙兼其用以取天下三君子者不能为一焉但执要任人而已亦犹心之于四支九窍百骸也不能为一焉然后寝食起居言语视聼皆以心为主也故臣以为君得君之道也虽专于上而下自有以展其效矣臣得臣之道也虽委于下人亦无所闭其私矣由此而言光武督责而政未甚美者非他昩君臣之道于小大繁简之际也元帝优㳺而业以寖衰者非他昧无为之道于始终劳逸之间也二途俱失较而可知陛下但举中而行则无所惑失矣臣伏以圣䇿首章曰思贤能以济其治求谠直以闻其过又曰上获其益下输其情末章曰兴自朕躬无悼后害此诚陛下思酌下言乐闻上失勤勤恳恳虑臣辈有所隠情者也臣敢不再竭狂直以副天心之万一焉臣闻古先圣王之治也制欲于未萌除害于未兆故静无败事动有成功自非圣王则昧于是莫不欲逞其始悔追其终政失于前功补于后利害之反可略而言且如军暴而后戢之兵乱而后遏之善则善矣不若防其微杜其渐使不暴乱也官邪而后责之吏姦而后诛之懋则懋矣不若审其才得其人使不至于姦邪也人冻而后衣之人馁而后食之惠则惠矣不若轻其徭薄其税使不至于冻馁也举一知十不其然乎今陛下初嗣祖宗新临蒸庶承多虞之运当鼎盛之年此诚制欲于未萌除害于未兆之时也伏惟陛下敬惜其时重慎于事既徃者且追救于弊后将来者宜早防于事先然则保邦常在于未危恭已常居于无过三五之道夫岂逺哉臣生也幸得为唐人当陛下临御之时观陛下昇平之治斯则臣朝闻而夕死足矣而况充才识之贡承体用之问乎今所以极千虑昧万死当盛时献至言者此诚臣朝闻道夕死之志也不然何轻肆狂瞽不避斧锧若此之容易伏惟少埀意而览之则臣生死幸甚刘蕡贤良䇿䇿曰朕闻古先哲王之治也𤣥黙无为端拱思道陶甿心以居简凝日月而不宰厚下以立本推诚而建中繇是天人通隂阳和俗跻仁夀物无疵疠噫盛徳之所臻敻乎其不可及也三代令王质文迭究百伪滋炽风流寖㣲自汉而降足徴盖寡朕顾惟昧道祗荷丕构奉若谟训不敢怠荒任贤惕厉宵衣旰食讵追三五之遐轨庶绍祖宗之鸿绪而心有未达行有未孚由中及外阙政斯广是以人不率化气或堙厄灾害竟嵗播植愆时国廪罕蓄乏九年之储吏道多端㣲三载之绩京师诸夏之本也将以观治而豪猾踰检太学明教之源也期于变风而生徒堕业列郡在乎颁条而干禁或未絶百工在乎按度而淫巧或未衰俗恬风靡积讹成蠧其择官济治也听人以言则枝叶难辨御下以法则耻格不形其阜财发号也生之寡而食之衆烦于令而鲜于理思所以究此缪盭致之治平兹心浩然若渉渊水故前诏有司博延羣彦伫启宿懵冀臻时雍子大夫识古达今明于康济造廷待问副朕虚懐必当箴主之阙辨政之疵明纲条之致紊稽富庶之所急何施斯革于前弊何泽斯惠乎下土何修而古治可近何道而和气克充推之本原着于条对至于夷吾轻重之权孰臻于理严尤底定之䇿孰叶于时元凯之考课何先叔子之克平何务推此龟鑑择乎中庸斯在洽闻朕将亲览焉对曰臣诚不佞有匡国致君之术无位而不得行有犯颜敢諌之心无路而不得进怀愤欝抑思有时而发常欲与庶人议于道商旅谤于市得通上听一悟主心虽被妖言之罪无所悔焉况逢陛下以至徳嗣兴以大明埀照询求过阙咨访谟猷制诏中外举直言极諌者臣既辱斯举专承大问敢不悉意以言至于上之所忌时之所禁权幸之所讳恶有司之所与夺臣愚不识伏惟陛下少加优容不使圣朝有谠直而受戮者乃天下之幸也谨昧死以对伏惟圣䇿有思古先之治念𤣥黙之化将欲通天地以济俗和隂阳以煦物见陛下慕道之深也臣以为哲王之理其则不逺惟陛下致之之道何如耳伏惟圣䇿有祗荷丕构而不敢荒宁奉若谟训而罔有怠忽见陛下忧劳之至也若夫任贤惕厉宵衣旰食宜黜左右之纎佞进股肱之大臣若夫追踪三五绍复祖宗宜鉴前古之兴亡明当时之成败心有未达以下情塞而不得上通行有未孚以上泽壅而不得下浃欲人之化也在修已以先之欲气之和也在遂性以导之救灾患在致乎精诚广播植在视乎食力国廪罕蓄本乎冗食尚繁吏道多端本乎选用失当豪猾踰检由中外之法殊生徒堕业由学校之官废列郡干禁由授任非人百工淫巧由制度不立伏惟圣䇿有择官济治之心阜财发号之叹见陛下教化之本也且进人以行则枝叶安有难别乎防下以礼则耻格安有不形乎念生寡而食衆可罢斥惰游念令烦而理鲜要察其行否博延羣彦愿陛下必纳其言造廷待问则小臣安敢爱死伏惟圣䇿有求言箴阙之言审政辨疵之令见陛下咨访之勤也逐小臣屏姦豪之志则弊革于前守陛下念康济之心则惠敷于下邪正之道分则古治可近礼乐之方着而和气克充至若夷吾之法非皇王之权严尤所陈无最上之䇿元凯之所先不若唐虞之考绩叔子之所务不若重华之舞干俱非大徳之中庸未为上圣之龟鑑何足以为陛下道之哉或有以系安危之机兆存亡之变者臣请披沥肝胆为陛下别白而重言之臣前所谓哲王之理其则不逺者在陛下慎思之力行之终始不懈而已臣谨案春秋元者气之始也春者嵗之始也春秋以元加于嵗以春加于王明下者当奉若天道以谨其始也又举时以终嵗举月以终时春秋虽无事必首书月以存时明王者当奉若天道以谨其终也王者动作终始必法于天者以其运行不息也陛下既能谨其始又能谨其终懋而修之勤而行之则可以执契而居简无为而不宰广立本之大业崇建中之盛徳矣又安有三代循环之弊而为百世滋炽之渐乎臣故曰惟陛下致之之道何如尔臣前谓若夫任贤惕厉宵衣旰食宜黜左右之纎佞进股肱之大臣者寔以陛下忧劳之至也臣闻不宜忧而忧者国必衰宜忧而不忧者国必危今陛下不以国家存亡之事社稷安危之策而降于清问臣未知陛下以布衣之人不足以定大计耶或万几之勤而圣虑有所未至耶不然何宜忧而不忧者乎臣以为陛下所宜先忧者宫闱将变社稷将危天下将倾海内将乱此四者国家已然之兆故臣谓圣虑宜先及之夫帝业既艰难而成之故不可容易而守之昔太祖肇其基髙祖勤其绩太宗定其业𤣥宗继其明至于陛下二百有余载矣其间明圣相因扰乱继作未有不委用贤士亲近正人而能绍兴其徽烈者也或一日不念则颠覆大器宗庙之耻万古为恨臣谨案春秋人君之道在体元以居正者昔董仲舒为汉武帝言之略矣其所未尽者臣得为陛下备而论之夫继故必书即位所以正其始也终必书所终之地所以正其终也故为君者所发必正言所履必正道所居必正位所近必正人臣又按春秋阍弑吴子余祭不书其君春秋讥其踈逺贤士昵近刑人有不君之道矣伏惟陛下思祖宗开国之勤念春秋继故之诫将明法度之端则发正言而履正道将杜簒弑之渐则居正位而近正人逺刀锯之贱亲骨鲠之直辅相得以专其任庶职得以守其官奈何以䙝近五六人总天下大政外专陛下之命内窃陛下之权威慑朝廷势倾海内羣臣莫敢指其状天子不得制其心祸稔萧墻姦生帷幄臣恐曹节侯览复生于今日此宫闱将变也臣谨按春秋定公元年春王不言正月者春秋以其先君不得正其终故后君不得正其始故曰定无正也今忠贤无腹心之寄阍寺恃废立之权陷先君不得正其终致陛下不得正其始况皇储未建郊祀未修将相之职不归名分之宜不定此社稷之所以将危也臣谨按春秋王子札杀召伯毛伯春秋之义两下相杀不书而此书者重其専王命也且天之所授者在君君之所授者在命操其命而失之者是不君也侵其命而专之者是不臣也君不君臣不臣此天下所以将倾也臣谨按春秋晋赵鞅以晋阳之兵叛入于晋书其归者以其能逐君侧之恶人以安其君故春秋善之今威柄陵夷藩臣䟦扈或有不达人臣大莭而首乱者以安君为名不究春秋之㣲称兵者以逐恶为义则政刑不由乎天子征伐必自于诸侯此海内之所以将乱也故樊哙排闼而雪涕爰盎当车以抗词京房发愤以殒身窦武不顾而毕命此皆陛下明知之矣臣谨按春秋晋狐射姑杀阳处父书襄公杀之者以其上漏言也襄公不能固隂重之戒处父所以召戕贼之祸春秋非之夫上漏其情则下不敢尽意上泄其事则下不敢尽言传有造膝诡辞之文易有失身害成之戒今公卿大臣非不能为陛下言之虑陛下必不能用之陛下既忽之而不用必泄其言臣下既言之而不行必婴其祸适足以钳直臣之口重姦臣之威是以欲尽其言则起失身之惧欲尽其意则有害成之忧故徘徊欝塞以俟陛下感悟然后尽其启沃耳陛下何不以听朝之余时御便殿召当时贤相与旧徳老臣访持变扶危之谋求定倾救乱之术塞隂邪之路屏䙝狎之臣制侵凌迫胁之心复门户扫除之役戒其所宜戒忧其所宜忧既不能治于前当治于后既不能正其始当正其终则可以䖍奉典谟克承丕构终任贤之效无旰食之忧矣臣前所谓若夫追踪三五绍复祖宗宜鉴前古之兴亡明当时之成败臣闻尧舜之为君而天下之大治者以其能任九官四岳十二牧不失其举不二其业不侵其职居官惟其能左右惟其贤元凯在下虽㣲必举四凶在朝虽彊必诛考其安危明其取舍至秦之二世汉之元成咸欲措国如唐虞致身如尧舜而终败亡者以其不见安危之机不知取舍之道不任大臣不辨奸人不亲忠良不逺䜛佞伏惟陛下察唐虞之所以兴而景行于前鉴秦汉之所以亡而戒惧于后陛下无谓庙堂无贤相庶官无贤士今纪纲未絶典刑犹在人谁不欲致身为王臣致时为太平陛下何忽而不用之耶又有居官非其能左右非其贤其恶如四凶其诈如赵髙其姦如恭显陛下又何惮而不去之耶神器固有归天命固有分祖庙固有灵忠臣固有心陛下其念之哉昔秦之亡也失于彊暴汉之亡也失于㣲弱彊暴则贼臣死伤而害上微弱则姦臣窃权而震主伏见敬宗皇帝不虞亡秦之祸不翦其萌伏惟陛下深轸亡汉之忧以杜其渐则祖宗之鸿业可绍三五之遐轨可追矣臣前所谓陛下心有所未达以下情塞而不得上通行有所未孚以上泽壅而不得下浃者且百姓有涂炭之苦陛下无由而知则陛下有子育之心百姓无由而信臣谨按春秋书梁亡不书取者梁自亡也以其思虑昬而耳目塞上出恶政人为冦盗皆不知其所以终自取其灭亡也臣闻国君之所以尊者重其社稷也社稷之所以重者存其百姓也苟百姓之不存则社稷不得固其重苟社稷之不重则国君不得保其尊故治天下不可不知百姓之情夫百姓者陛下之赤子也陛下宜令仁慈者亲育之如母之乳哺焉如师之教导焉故人信于上也敬之如神明爱之如父母今或不然陛下亲其贵倖分曹连署补除卒吏召致賔客因其货贿假其气势大者统藩方小者为牧守居上无清惠之政而有饕餮之害居下无忠诚之节而有姦欺之罪故人之于上也畏之如豺狼恶之如雠敌令海内困穷处处流散饥者不得食寒者不得衣鳏寡孤独者不得存老幼疾病者不得养加以国之权柄专在左右贪臣聚敛以固宠姦吏因縁而弄法寃痛之声上达于九天下流于九泉鬼神怨怒隂阳错愆君门万里而不得告诉士人无所归化百姓无所归命官乱人贫盗贼并起土崩之势忧在旦夕即不幸因之以疾疠继之以凶荒臣恐陈胜吴广不独起于秦赤眉黄巾不独起于汉故臣所以为陛下发愤扼腕痛心泣血尔如此则百姓有涂炭之苦陛下何由而知之陛下有子惠之心百姓安得而信之乎致使陛下行有所未孚心有所未达者固其然也臣闻昔汉元帝即位之初更制七十余事其心甚诚其称甚美然而纪纲日紊国祚日衰姦宄日彊黎元日困者以其不能择贤明而任之失其操柄也自陛下御宇忧勤兆庶屡降徳音四海之内莫不抗首而长思自喜复生于死亡之中也伏惟陛下慎终如始以塞万方之望诚能掲国权以归其相持兵柄以归其将去贪臣聚敛之政除姦吏因縁之害唯忠贤是近唯正直是用内宠便嬖无所听焉选清慎之官择仁惠之长敏之以利煦之以和教之以孝慈导之以徳义去耳目之塞通上下之情俾万国欢康兆民蘓息则心无不达行无不孚矣臣前所谓欲人之化也在修已以先之者臣闻徳以修已教以导人修以徳则人不劝而自至导以教则人敦行而率从是以君子欲政之必行也故以身先之欲人之从化也故以道御之今陛下先之以身而政未必行御之以道而人未从化岂不以立教之㫖未尽其方耶夫立教之方在乎君以明制之臣以忠行之君以知人为明臣以匡时为忠知人则任贤而去邪匡时则固本而守法贤不任则重赏不足以劝善邪不去则严刑不足以禁非本不固则民流法不守则政散而欲教之使必至化之使必行不可得也陛下能斥姦邪不私其左右举贤正不遗其踈逺则化浃于朝廷矣爱人以敦本分职而奉法修其身以及其人始于中而成于外则化行于天下矣臣前所谓欲气之和也在遂其性以导之者当纳人于仁夀也欲人之仁夀在乎立制度修教化制度立则财用省财用省则赋敛轻赋敛轻则人富矣教化修则争竞息争竞息则刑罚清刑罚清则人安矣既富矣则仁义兴焉既安矣则夀考至焉仁义之心感于下和平之气应于上故灾害不作休祥荐臻四方底宁万物咸遂矣臣前所谓救灾害在致乎精诚者臣谨按春秋僖公一年之中三书不雨者以其人君有恤人之志也文公三年之中一书不雨者以其君无悯人之心也故僖公致精诚而旱不害物文公无䘏悯而旱则成灾陛下诚能有䘏人之心则无成灾之变矣臣前所谓广播植在视乎食力者臣谨按春秋君人者必时视人之所勤人勤于力则功筑罕人勤于财则贡赋少人勤于食则百事废今财食与人力皆勤矣愿陛下废百事之劳广三时之务则播植不愆矣臣前所谓国廪罕蓄本乎冗食尚繁者臣谨按春秋臧孙辰告籴于齐春秋讥其国无九年之蓄一年不登而百姓饥臣愿斥游堕之人以笃其耕植省不急之费以赡其黎元则廪蓄不乏矣臣前所谓吏道多端本乎选用失当者由国家取人不尽其材任人不明其要故也今陛下之用人也求其声而不得其寔故人之趋进也务其末而不务其本臣愿覈考课之寔定选序之制则多端之吏息矣臣前所谓豪猾踰检由中外之法殊者以其官禁不一也臣谨按春秋齐桓公盟诸侯不以日而葵丘之盟特以日者美其能宣明天子之禁率奉王官之法故春秋备而书之夫官者五帝三王之所建也法者髙祖太宗之所制也法宜画一官宜正名今又分外官中官之员立南司北司之局或犯禁于南则亡命于北或正刑于外则破律于中法出多门人无所措寔由兵农势异而中外法殊也臣闻古者因井田而制军赋间农事而修武备提封约卒乘之数命将在公卿之列故兵农一致而文武同方可以保乂邦家式遏祸乱暨太宗皇帝肇建邦典亦置府兵台省军卫文武叅掌居闲嵗则櫜弓力穑将有事则释耒荷戈所以修复古制不废旧物今则不然夏官不知兵籍止于奉朝请六军不主兵事止于养勲阶军容合中官之政戎律附内臣之职首一戴武弁嫉文吏如仇雠足一蹈军门视农夫如草芥谋不足以翦除兇逆而诈足以抑扬威福勇不足以镇卫社稷而暴足以侵轶里闾羇绁藩臣干凌宰辅隳裂王度汨乱朝经张武夫之威上以制君父假天子之命下以御英豪有藏姦观衅之心无伏节死难之义岂先王经文纬武之㫖耶臣愿陛下贯文武之道均兵农之功正贵贱之名一中外之法还军卫之职修省署之官近崇贞观之规逺复成周之制自邦畿以刑下国始天子以达诸侯则可以制豪猾之彊无踰检之患也臣前所谓生徒堕业由学校之官废者盖以国家贵其禄而贱其能先其身而后其行故庶官乏通经之学诸生无修业之心矣臣前所谓列郡干禁由授任非其人者臣以为刺史之任理乱之根本系焉朝廷之法制在焉权可以抑豪猾恩可以惠孤寡彊可以御奸寇政可以移风俗其将校有曾经战阵及功臣子弟各请随宜酬赏如无治人之术者不当任此官则絶干禁之患矣臣前所谓百工淫巧由制度不立者臣请以官位禄秩制其器用车服禁人金银珠玉锦绣彫镂不蓄于私室则无荡心之巧矣臣前所谓辨枝叶者由考言以询行也臣前所谓形于耻格者由导徳而齐礼也臣前所谓念生寡而食衆可罢斥惰游者巳备之于前矣臣前所谓令烦而理鲜要察其行否者臣闻号令者乃理国之具也君审而出之臣奉而行之或亏上㫖罪在不赦今陛下令烦而理鲜得非持之者有所蔽欺乎臣前所谓博延羣彦愿陛下必纳其言造廷待问则小臣不敢爱死者臣闻鼌错为汉画削诸侯之䇿非不知祸之将至也忠臣之心壮夫之节苟利社稷死无悔焉今臣非不知言发而祸应计行而身戮盖所以痛社稷之危哀生人之困岂忍姑息时忌窃陛下一命之宠哉昔龙逢死而起殷比干死而起周韩非死而起汉陈蕃死而起魏今臣之来也有司或不敢荐臣之言陛下又无以察臣之心退必受戮于权臣之手臣幸得从四子游于地下固臣之愿也所不知杀臣者臣死之后将孰为启之哉至于人主之阙政之疵革前之弊臣既言之矣若乃流下土之惠修近古之理而致其和平者在陛下行之而已然臣之所陈者寔以臣亲奉圣问敢不条对虽臣之愚以为未极教化之大端皇王之要道伏惟陛下事天地以教人敬奉宗庙以教人孝飬髙年以教人弟长字百姓以教人慈㓜调元气以煦育扇太和以仁夀可以逍遥无为埀拱成化至若念陶钧之道在择宰相而任之使权造化之柄念保定之功在择将帅而任之使修阃外之寄念百度之未贞在择庶官而任之使专职业之守念百姓之怨痛在择长吏而任之使明惠养之术自然言足以为天下教行足以为天下法仁足以劝善义足以禁非又何必宵衣旰食劳神惕虑然后以致其理哉増注唐䇿巻二增注唐策卷三钦定四库全书増注唐策巻三论李百药封建论臣闻经国庇民王者之常制尊主安上人情之大方然命厯有賖促之殊邦家有治乱之异遐观载籍论之详矣咸云周过其数秦不及期存亡之理在于郡国周氏以鉴夏殷之长久遵黄唐之并建维城磐石深根固本虽王纲弛废而枝榦相持故使逆节不生宗祀不絶秦氏背师古之训弃先王之道践华恃险罢侯置守子弟无尺土之邑兆庶罕共理之忧故一夫号泽七庙隳祀然则得失成败各有由焉而着述之家多守常辙莫不情忘今古理蔽浇淳欲以百王之季行三代之法天下五服之内尽封诸侯王畿千里之间俱为采地是以结绳之化行虞夏之朝用象刑之典治刘曹之末锲船求劒未见其可徒知问鼎请隧有惧霸王之师白马素车无复藩篱之援不悟望夷之衅未甚羿浞之灾乃钦明昏乱自革安危固非守宰公侯以成兴废陛下握纪御天膺期启圣救亿兆之焚溺扫氛祲于寰区创业垂统配二仪以立徳发号施令妙万物而为言独照宸衷永懐前古将复五等而修旧制建万国以亲诸侯爱敬蒸蒸劳而不倦大舜之孝也访安内䜿亲尝御膳文王之徳也每宪司谳罪尚书奏狱大小必察枉直减申举断趾之法易大辟之刑仁心隠恻贯彻幽显大禹之泣辜也正色直言虚心受纳不简鄙讷无弃刍荛尧之求諌也𢎞奖名教劝励学徒既擢明经于青紫将升硕儒于卿相圣人之善诱也每旦视朝聴受无倦智用于万物道济于天下罢朝之后引进名臣讨论是非备尽肝膈唯及政事更无异辞才及日昃命才学之士赐以清闲髙谈典籍杂以文咏间以𤣥言乙夜忘疲终宵不寐此之四道独迈往初斯实生民以来一人而已𢎞兹风化昭示四方信可以朞月之间弥纶天壤而淳粹尚阻浮诡未移此由习之永乆难以卒变请待斵雕成朴以质代文刑措之教一行登封之礼云毕然后定疆理之制议山河之赏未为晚焉徐彦伯枢机论言语者君子之枢机也枢机发则物应物应则得失之见也得之者江海比隣失之者肝胆楚越然后知否泰荣辱系于言乎夫言者徳之柄也行之主也志之端也身之文也既可以济身亦可以覆身故中庸镂其心右阶铭其背南容复于白圭箕子畴于洪范良有以也孔子曰予欲无言又言终身为善一言败之是也老子云多言数穷又云聪明深察而近于死者议人者也何圣人之深思积虑杜渐防萌之至乎夫不可言而言者曰狂可言而不言者曰隠钳口拱黙曷通彼此之懐结囊而处孰启谟明之训则上言者下聴也下言者上用也睿喆之言犹天地也人覆帱而生焉大雅之言犹钟鼔也人考撃而乐焉作以龟鑑周公之言也立而不朽臧孙之言也是谓徳音谐我宗极满于天下贻厥后昆但懋探大猷克念丕训审思而应精虑而动谋其心以后发择其交以后谈不蹙趋于非党不屏营于诡遇非先王之至徳不敢行非先王之法言不敢道剪其谍谍之绪扑其炎炎之势自然介尔景福钖兹纯嘏则悔吝何由而生怨恶何由而至哉孔子曰终日行不遗巳患终日言不遗巳忧此迺可以言戒之哉戒之哉卢藏用析滞论客曰天道𤣥微神理幽化圣人所以法象衆庶由其运行是故大挠造甲子容成着律厯黄公裁变𤣥女启谟从之者则兵强国富违之者则辅弱朝危有同影响若合符契先生亦尝闻之乎主人曰子所谓曲学偏方之説易曰先天不违传称人神之主范围不过三才所以虚中进退非邪百王所以无外故曰国之将兴聴于人将亡聴于神又曰祸福无门唯人所召人无衅焉妖不自作由是言之得丧兴亡并闗人事吉凶悔吝无渉天时且皇天无亲惟徳是辅为不善者天降之殃髙宗修徳桑谷以变宋君引过法星退舍此天道所以从人者也古之为政者刑狱不滥则人夀赋敛蠲省则人富法令有常则国静赏罚得中则兵强所以礼者士之所归赏者士之所死礼赏不倦则士争先苟违此途虽卜时行刑择日出令必无成功矣自叔代迁讹俗多徼倖竞称怪力争诵诡言屈政教而就孤虚弃信赏而从推步附㑹前史变易旧经依託空文以为徴据覆军败将者则隠秘无闻偶同幸中者则共相文饰岂惟徳之増惑亦乃学人自是呜唿习俗讹谬一至此焉昔者甲子兴师非成功之日往亡用事异制胜之辰人事苟修何徃不济故曰任贤使能则不时日而事利明法审令故不卜筮而事吉养劳贵功则不祷祠而得福此谓天时不如地利地利不如人和若以并资厌胜不事良图则长平尽坑固须恒济襄城无噍亦可常保是知拘而多忌终丧大功百姓与能必遗小数仁逺乎哉讵宜滞执客乃蹙然避席曰鄙人困䝉不阶至道请事斯语归于正途而今而后方焚蓍龟毁律厯废六合斥五行浩然清虑则将奚若荅曰此所谓过犹不及也夫甲子所以配日月律厯所以通嵗时金木所以备法象蓍龟所以筮吉凶圣人以此神明徳行辅助谋猷存之则恊賛成功执之则疑滞于物消息之义其在兹乎客于是循墻匍匐帖然无气口怯心醉不知所以荅矣刘禹钖学校论言者谓天下少士而不知养材之道欝堙不扬非天不生材也是不耕而叹廪庾之无余可乎贞观时学舍千二百区生徒三千余外遣子弟入附者五国今室庐圯废生徒衰少非学官不振病无赀以给也凡学官春秋释奠于先师斯止辟雍頖宫非及天下今州县咸以春秋上丁有事孔子庙其礼不应古甚非孔子意汉初羣臣起屠贩故孝恵髙后间署原庙于郡国逮元帝时韦𤣥成遂议罢之夫子孙尚不敢违礼飨其祖况后学师先圣道而欲违之传曰祭不欲数又曰祭神如神在与其烦于荐飨孰若行其教令教頽靡而以非礼之祀媚之儒者所宜疾今䕫四县嵗释奠费十六万举天下州县嵗凡费四千万适资三献官饰衣裳饴妻子于学无补也请下礼官博士议罢天下州县牲牢衣币春秋祭如开元时借其资半畀所𨽻州使増学校营学室具器用丰𧃊食増掌故儒官各加稍食州县进士皆立程督则贞观之风粲然可复议元结时议一曰议者问陛下徃年逆贼狼扈在四方者几百万当时之祸可谓剧而人心危矣天子独以匹马至灵武合弱旅镇彊寇曽不踰时摧锐攘凶复两京收河南州县何其易邪乃今河北姦逆数犯州县百姓转徙不絶将士临敌而奔贤人君子遁逃不出陛下往在灵武凤翔无今日胜兵而能杀敌无今日检禁而无亡命无今日威令而盗贼不作无今日财用而百姓不流无今日爵赏而士不散无今日朝廷而贤者思仕何哉将天子能以危为安而忍以未安忘危邪对曰前日天子恨愧陵庙为羯逆伤污愤怅上皇南幸巴蜀隠悼宗戚见诛侧身勤劳不惮亲抚士卒与人权位信而不疑渇闻忠直过弗讳改此以弱制强以危取安之繇也今天子重城深宫燕和而居凝冕大昕缨佩而朝太官具味视时而献太常备乐和声以荐国机军务参筹乃敢进百姓疾苦时有不闻廐刍良马宫籍美女舆服礼物休符瑞牒日月充备朝廷歌颂盛徳大业聴而不厌四方贡赋争上尤异谐臣顐官怡愉天颜文武大臣至于庶官皆权赏踰望此所以不能以彊制弱以未安忘危若陛下视今日之安能如灵武时何寇盗彊弱可言哉二曰议者曰吾闻士人共自谋昔我奉天子拒凶逆胜则家国两全不胜则两亡故生死决于战是非极于諌今吾名位重财货足爵赏厚外无仇雠害我内无穷贱迫我何苦当锋刃以近死忤人主以近祸乎又闻吾州里有病父老母孤兄寡妇皆力役乞丐冻馁不足况于死者人谁哀之又闻曰天下残破苍生危窘受赋与役者皆寡弱贫独流亡死徙悲忧道路盖亦极矣天下安我等岂无畎畂自处若不安我不复以忠义仁信方直死矣对曰国家非欲其然盖失于太明太信耳太明则见其内情将藏内情则㒺惑生下能令必信信可必矣而太信之中至姦尤恶之如此遂使朝廷亡公直天下失忠信苍生益寃结将欲治之能无端由吾等议于野又何所及三曰议者曰陛下思安苍生灭姦逆图太平劳心悉精于今四年说者异之何哉对曰如天子所思説者所异非不知之凡有诏令丁宁事皆不行空言一再颇类谐戯今有仁卹之令忧勤之诰人皆族立党语指而议之天子不知其然以为言虽不行犹足以劝彼但劝在乎明审均当而必行也天子能行巳言之令必将来之法杂徭弊制拘忌烦令一切蠲荡任贤士斥小人推仁信威令谨行不惑此帝王常道何为不及杜佑省官议汉光武建武中废县四百吏率十署一魏太和时分遣使者省吏员正始时并郡县晋太元省官七百隋开皇废郡五百贞观初省内官六百员设官之本以治衆庻故古者计人置吏不肯虚设自汉至唐征战艰难以省吏员者诚救弊之切也昔咎繇作士今刑部尚书大理寺卿则二咎繇也垂作共工今工部尚书将作监则二垂也契作司徒今司徒户部尚书则二契也伯夷为秩宗今礼部尚书礼仪使则二伯夷也伯益为虞今虞部郎中都水使者则二伯益也伯冏为太仆今太仆卿驾部郎中尚辇奉御闲廐使则四伯冏也古天子有六军汉前后左右将军四人今十二卫神策八军凡将军六十员旧名不废新资日加且汉置别驾随刺史巡察犹今观察使之有副也参军者参其府军事犹今节度判官也官名职务直迁易不同尔讵有事实哉诚宜斟酌繁省欲致治者先正名神龙中官纪荡然有司大集选者既无阙员则置员外官二千人自是以为常当开元天宝中四方无虞编户九百余万帑藏丰溢虽有浮费不足为忧今黎苖凋瘵天下户百三十万陛下诏使者按比才得三百万比天寳三分之一就中浮寄又五之二出赋者已耗而食之者如旧安可不革议者以天下尚有跋扈不廷一省官吏被罢者皆往託焉此常情之说类非至论且才者荐用不才者何患其亡又况顾姻戚家产哉建武时公孙述隗嚣未灭太和正始太元时吴蜀鼎立开皇时陈尚割据皆罗取俊乂犹不虑失人以资敌今田恱辈繁刑暴赋惟军是卹遇士人如奴固无范雎业秦贾季彊狄之患若以习久不可以遽改且应权省别驾参军司马州县额内官约户置尉当罢者有行义在所以闻不如状举者当坐不为人举者任参常调亦何患哉如魏置柱国当时宿徳盛业者居之贵宠第一周隋间授受巳多国家以为勲级才得地三十顷耳又开府仪同三司光禄大夫亦官名以其太多囘作阶级随时立制遇弊则变何必因循惮改作邪书于志宁諌承干太子书克俭节用实𢎞道之原崇侈恣情乃败徳之本是以峻宇雕墙夏书以之作诫今所居东宫隋日营建覩之者尚讥其侈见之者犹叹其华财帛日费土木不停穷斤斧之工极磨砻之妙且丁匠官奴入内比者曽无复监此等或兄犯国章或弟罹正法往来御苑出入禁闼钳凿縁其身槌杵在其手监门本防非虑宿卫以备不虞直长既自不知千牛又复不见爪牙在外厮役在内一不可也陛下向平东都曽观广殿皆撤毁之天下翕然一口颂歌岂初恶侈靡而后好雕丽哉二不可也陛下每言巡幸者不急之务徒焉虚费今国储无兼年又兴别都之役以产怨讟三不可也百姓承乱离之后财赋殚空虽蒙更生意未完定奈何营未幸之都重耗其力四不可也汉祖将都洛阳娄敬一言即日西驾非不知地土中道里所均但形胜不及闗内弗敢康也伏惟陛下化凋弊之俗为日尚浅讵可东巡以揺人心五不可也臣尝见隋家造殿伐木于豫章二千人挽一材以铁为毂行不数里毂輙壊别数百人赍毂自随终日行不三十里一材之费巳数十万工揆其余可知己昔阿房成秦人散章华就楚衆离干阳毕工隋人解体今民力未及隋日而役残创之人袭亡国弊臣恐陛下之过甚于炀帝张𤣥素諌承干太子书周武帝平山东庳官陋食以安海内而太子赟有秽徳乌丸轨以闻帝慈仁不忍废及践阼狂暴日炽宗祀以亡隋文所代是也文帝因周襄借女资虽无大功于人然布徳行恵上下安赖勇为太子骄肆败度今宫中山池殿下所亲见者也当是时自谓有泰山之安讵知壬臣敢进其说哉向使动静有常进止有度亲君子踈小人黜浮华守恭俭虽有离间乌能致慈父之隙哉盖积徳弗纯令问不着一遭谗遂成其祸今上以殿下父子亲故所资用不为限节然未六旬而用踰七万骄奢亡艺孰有过此龙楼望苑为工匠之肆既阙侍膳问安之宜又无恱学好道之实上违君父慈训之方下有因縁戮辱之罪所施与者不游手杂色则图画雕镂之人外所瞻仰此失己暴内隠宻者尚可胜计哉右庶子赵𢎞智经明行修臣谓宜数进召以广徽美今反猜嫌谓妄相推引从善若流尚恐不逮饰非拒谏祸可既乎増注唐䇿巻三增注唐策卷四钦定四库全书増注唐策巻四书韦承庆谏太子书太子者君之贰国之本也所以承宗庙之重系亿兆之心万国以贞四海属望殿下以仁孝之徳明睿之姿岳峙泉渟金贞玉裕天皇升殿下以储副寄殿下以监抚欲使照无不及恩无不覃百寮仰重曜之辉万姓闻洊雷之响夫君非民无以保其位人非食无以全其生自顷年来频有水旱菽粟不稔今夏亢阳米价腾踊贫窭之室无以自资天皇所以垂衣北极殿下所以守器东宫为天下之所尊得天下之所利者岂唯上𤣥之幽赞亦百姓之力也百姓危则社稷不得独安百姓乱则帝王不能独理故古之明君饱而知人饥温而知人寒毎以天下为忧不以四海为乐今闗陇之外兇冦慿陵西土编甿凋丧将尽干戈日用烽柝洊兴千里有劳于馈粮三农不遑于稼穑殿下为臣为子乃国乃家为臣存于竭忠为子明于尽孝在家不可以自逸在国不可以自康一物有亏圣上毎留神念三边或梗殿下岂不兢怀况当养徳之秋非是任情之日伏承北门之内造作不常翫好所营或有烦费倡优杂伎不息于前鼔吹繁声亟闻于外既喧听览且黩宫闱兼之仆𨽻小人縁此得亲左右亦既奉承颜色能不恃託恩光作福作威莫不由此不加防慎必有愆非傥使微累徳音于后悔之何及殿下有少阳之位有天挺之姿片善而天下必闻小能而天下咸服岂可不为尽善尽美之道以取可大可久之名哉陈子昻諌袭吐蕃书乱生必由怨起雅州羌未尝一日为盗今无罪蒙戮怨必甚怨甚则蜂骇而边邑连兵守备蜀之祸搆矣东汉丧败乱始诸羌一验也吐蕃黠狯抗天诛者二十余年前日薛仁贵郭待封以十万衆败大非川一甲不返李敬𤣥刘审礼举十八万衆困青海身执贼庭闗陇为空今迺欲建李处一为上将驱疲兵袭不可幸之吐蕃举为贼笑二验也夫事有求利而得害者蜀昔时不通中国秦以金牛美女啖蜀侯侯使五丁力士栈褒斜凿通谷迎秦之馈秦随以兵而地入中州三验也蜀侯诛吐蕃爱蜀之富思盗之矣徒以障隧隘絶顿饿啄不得噬今撤山羌开坂险使贼得收奔亡以攻边是除道待贼举蜀以遗之四验也蜀为西南一都㑹国之寳库又人富粟多浮江而下可济中国今图侥倖之利悉以事西羌得羌地不足耕得羌财不足富是过杀无辜之衆以伤陛下之仁五验也蜀所恃有险也蜀所安无役也今开蜀险役蜀人险开则便冦人役则伤财臣恐未见羌而姦盗在其中矣异时益州长史李崇贞託言吐蕃冦松州天子为盛军师辄转饷以备之不三年巴蜀大困不见一贼而崇贞姦赃巳巨万得非有姦臣图利复以生羌为资六验也蜀士尫孱不知兵一虏持矛百人不敢当若西戎不即破灭臣见蜀之边垂且不守而为羌夷所暴七验也国家近废安北拔单于弃龟兹放疏勒天下以为务仁不务广务养不务杀行太古三皇事今徇贪夫之议诛无罪之羌遗全蜀患此臣所未谕方山东饥闗陇弊生人流亡诚陛下宁静思和天人之时安可动甲兵兴大役以自生乱又西军失守北屯不利边人骇情今复驱舆师投不测小人徒知议边境之利非帝王至徳也为天下者计大而不计小务徳而不务刑据安念危值利思害愿陛下审计之袁楚客规魏元忠书安天下者先正其本本正则天下固太子天下本譬之大树无本则枝叶零悴国无太子朝野不安储君有次及之势故师保教以君人之道用藴崇其徳所以重天下也今皇子既长未定嫡嗣是天下无本天下无本犹树而亡根枝叶何以存乎愿君侯以清宴之间言于上择贤而立之此安天下之道旷而不置此朝廷一失也女有内则男有外傅岂相滥哉幕府者丈夫之职今公主并开府置吏以女处男职所谓长阴抑阳而望阴阳不愆风雨时若得乎此朝廷二失也今缁衣半道不本行业专以重寳附权门昔之卖官钱入公府今之卖度钱入私家以兹入道徒为游食此朝廷三失也今倡优之辈遂授以官轻朝廷乱正法人君无私怒害物私赏费财况私人以官乎此朝廷四失也贤者邦国之光任之致治有司选士非贿即势上失天心下违人望非为官择吏乃为人择官此朝廷五失也阉竖者给宫掖扫除事古以奴𨽻畜之中古以来大道乖丧疏贤哲亲近习乃委之以事授之以权故竖刁乱齐君侧之人衆所畏惧所谓鹰头之蝇庙坛之鼠今阉竖绾青紫耗府藏此朝廷六失也今公主所赏倾库府所造皆官供夫为君所以养人非以害人今外戚不助养而反害之此朝廷七失也先王欲人治必选材欲人安必省事人有乐君共之君有乐人庆之如此则上下无间而均一体也今天下困穷州牧县宰非以选进割剥自私是下有忧而上不恤也而更员外置官夫人情自以员外吏恐下不已畏也必峻法惧之恐财不巳奉也必枉道达之欲不乱可得哉古语有之十羊九牧羊既不得食人亦不得息此朝廷八失也政出多门大乱之渐近封数夫人而令出入禁掖弄君之法纵而不禁此朝廷九失也不以道事其君者所以危天下也危天下之臣不可不逐安天下之臣不可不任今有引鬼神执左道以惑主者而据非才之地食非徳之禄此朝廷十失也君侯不正谁与正之李峤咎时书元首之尊居有重门击柝之衞出有清警戒道之禁所以备非常息异望诚不可易举动慢防闲也陛下厌崇䆳轻尊严微服浮游阅㕓过市行路私议朝廷惊惧如祸产意外纵不自惜奈宗庙苍生何又分职建官不可以滥传曰官不必备惟其人自帝室中兴以不慎爵赏为忠冒级躐阶朝陞夕改正阙不给加以员外内则府库为殚外则黎庶䝉害非求贤助治之道也愿爱恡班荣息匪服之议今文武六十以上而天造含容皆矜恤之老病者巳解还授员外者既遣复留恐非所以消敝救时也请敕有司料其可用进不可用退又逺方夷人不堪治事国家向务抚纳而官之非立功酋长类糜俸禄愿商度非要者一切放还又易称何以守位曰仁何以聚人曰财今百姓空窭不安居处不可以守位仓储荡耗财力倾殚不足以聚人山东病水潦江左困输转国匮于上人穷于下如令边埸少竦恐逋亡遂多盗贼羣行何财召募何衆闭遏乎又崇作寺观功费浩广今山东歳饥糟糠不厌而投艰阸之㑹收庸调之半用吁嗟之物以营土木恐怨结三灵谤蒙四海又比縁征戍巧诈百情破役隠身规脱税赋今道人私度者㡬数十万其中髙户多丁黠商大贾诡作台符羼名伪度且国计军防并仰丁口今丁皆出家兵悉入道征行租赋何以备之又重赂贵近补府若史移没籍产以少县甲等更为下戸当道城镇至无捉驿者往逮小弱即破其家愿许十道使访察括取使姦猾不得而隠又太常乐戸巳多复求访散乐独持大鼓者已贰万员愿量留之余勒还籍以杜妄费姚班谏节愍太子书其一曰贾谊称选天下端士使与太子居处出入故太子见正事闻正言行正道左右前后皆正人也夫习与正人居不能无正习与不正人居不能无不正教得而左右正则太子正太子正天下定矣伏见内置作坊诸工伎得入宫闱之内禁衞之所或言语内出或事状外通小人无知因为诈伪有玷盛徳臣望悉出宫内造作付所司其二曰汉文帝身弋绨足革舄齐髙帝阑槛用铜皆易以铁经侯带玉具劒环佩以过魏太子太子不视经侯曰魏国亦有寳乎太子曰主信臣忠魏之寳也经侯委劒佩去杜门不出夫圣贤以简素为贵皇王以菲薄为徳惟殿下恭俭损省玩好以训天下其三曰前世东宫门合往来皆有簿籍殿下时有所须唯门司宣令姦伪乗之因縁増损近吕昇之乃代署宣勅赖殿下纠发其姦以后墨令及覆事并请内印画署冀免诈缪其四曰圣人不专其徳贤智必有所师今司经无学士供奉无侍读宜侍膳时奏请其人俾奉讲劝夫经所以立行修身史所以谙识成败斯急务也宋务光大水上书后王乐闻过㒺不兴拒谏㒺不乱乐闻过则下情通下情通则政无缺此所以兴也拒谏则羣议壅羣议壅则上孤立此所以乱也臣尝观天人相与之际有感必应其间甚宻是以教失于此变生于彼易曰天垂象见吉凶圣人象之窃见自夏以来水气勃戾天下多罹其灾洛水暴张漂损百姓传曰简宗庙废祠祀则水不润下夫王者即位必郊祀天地严配祖宗自陛下御极郊庙山川不时荐见夫水者阴类臣妾之道气盛则水泉溢顷虹蜺纷错暑雨滞䨙阴胜之沴也后廷近习或有离中馈之职以干外政愿深思天变杜絶其萌又自春及夏牛多病死疫气浸淫传曰思之不睿时则有牛祸意者万几之事陛下未躬亲乎鼌错曰五帝其臣不及则自亲之今朝廷贤佐虽多然莫能仰陛下清光愿勤思法官凝就大化以万方为念不以声色为娱以百姓为忧不以犬马为乐三五之君不能免淫亢顾备御存乎人耳灾兴细微安之不恠及祸变己成骇而图之犹水决治防病困求药虽复僶俛尚何救哉夫塞变应天实系人事今霖雨即闭坊门岂一坊一市能感发天道哉必不然矣故里人唿坊门为宰相谓能节宣风雨天工人代乃为虚设又数年以来公私覂竭户口减耗家无接新之储国乏俟荒之蓄陛下近观朝市则以为既庶且富试践闾陌则百姓衣马牛之衣食犬彘之食十室而九丁壮尽于边塞孀孤转于沟壑勐吏奋毒急政破资马困斯佚人穷斯诈起为姦盗从而刑之良可叹也今人贫而奢不息法设而伪不止长吏贪冒选举以私稼穑之人少商旅之人衆愿坦然更化以身先之凋残之后缓其力役久弊之极训以敦龎十年之外生聚方足臣闻太子者君之贰国之本所以守器承祧养民賛业愿择贤能早建储副安社稷慰黎元姻戚之间谤议所集积疑成患慿宠生灾爱之适以害之也如武三思等诚不宜任以机要国家利器庸可久假于人秘监郑普恩祭酒叶静能挟小道浅术列朱紫取银黄亏国经悖天道书曰制治于未乱保邦于未危此诚治乱安危之秋也愿陛下逺佞人亲有徳乳保之母妃主之家以时接见无令媟黩韩琬论政书国安危在于政政以法暂安焉必危以徳始不便焉终治夫法者智也徳者道也智权宜也道可以久大也故以智治国国之贼不以智治国国之福贞观永徽中农不劝而耕者衆法不施而犯者寡俗不偷薄器不污窳吏贪者士耻同列忠正清白者比肩而立罚虽轻而不犯赏虽薄而劝位尊不倨家富不奢学校不厉而勤道佛不惩而戒土木质厚禆贩弗蚩其故柰何杂以王道也自兹以来任巧智斥謇谔趋势者进守道者退谐附者无黜剥之忧正直者有后时之叹人趋家竞风俗沦替其故柰何行以霸道也贞观永徽之天下亦今日天下淳薄相反由治则然夫巧者知忠孝为立身之阶仁义为百行之本託以求进口是而心非言同而意乖贪冒者谓能清贞者谓孤浮沈者为黠刚正者为愚位下而骄家贫而奢歳月渐渍不救其弊何由变浮之淳哉不务省事而务捉搦夫捉搦者法也法设而滋章滋章则盗贼多矣比法令数改或行未见益止未知损譬奕者一棊为善而复之者愈善故曰设法不如息事事息则巧不生圣人防乱未然天下何繇不治哉往者学生佐史里正每一员阙拟者十人今当选者亡匿以免往选司从容有礼今如仇敌贾贩往官将代储什物俟其至今交罢执符纷竞校在亡往商贾出入万里今市井至失业往家藏镪积谷相夸今匿赀示羸以相尚往外国欵阙今军屯积年往召募人贾其勇今差勒阖宗逃亡往仓储盈衍今所在空虚夫流亡之人非爱羇旅忘桑梓也敛重役亟家产已空邻伍牵连遂为游人穷诈而犯禁救死而抵刑夫乱绳已结急引之则不可解今刻薄吏能结者也举劾吏能引者也则解者不见其人愿取竒材卓行者量能授官人见仕路太广故弃农啇而趋之一夫耕一妇蚕衣食百人欲储蓄有余安可得乎栁泽言事书顷者韦氏蛊乱姦臣同恶政以贿成官以宠进言正者获戾行殊者见疑海内寒心人用不保陛下神圣勇智安宗社于已危振黎苗之将溺乃令蠲烦省徭法明徳举万邦恺乐室家胥欢诗曰靡不有初鲜克有终惟陛下慎厥终惟其初书曰惟徳㒺小万邦惟庆惟不徳㒺大坠厥宗甚可惧也夫骄奢起于亲贵纲纪乱于宠倖禁之于亲贵则天下从制之于宠倖则天下畏亲贵伪而不禁宠倖挠而不制故政不常令不一则姦诈起而暴乱生焉虽朝施暮戮而法不行矣陛下欲亲与爱莫若安之福之夫宠禄之过罪之阶也谓安之邪骄奢之淫危之梯也谓福之邪前事不忘后之师也陛下敷求俊哲使朝夕纳诲其有逆于耳谬于心者无速罚姑求之道顺于耳便于身者无急赏姑求之非道羞淫巧者拒之则淫巧息进忠谠者赏之则忠谠进臣闻生于富者骄生于贵者傲书曰㒺淫于逸㒺游于乐今储宫肇建王府初启愿采温良博闻恭俭忠鲠者为之僚友仍请东宫置拾遗补阙使朝夕讲论出入侍从授以训诰交修不逮又闻驰骋畋猎令人发狂今贵戚打毬击鼔飞鹰走犬狎比宵人盘游薮泽惟陛下诞降谋训劝以学业示之以好恶陈之以成败则长享福禄矣臣闻富不与骄期而骄自至骄不与罪期而罪自至罪不与死期而死自至顷韦庶人安乐公主武延秀等可谓贵且宠矣权侔人主威震天下然怙侈灭徳神怒人弃岂不以爱之太极富之太多乎殷鉴不逺在夏后之世今陛下何劝其皇祖谋训之则乎陛下何惩其孝和宠任之失乎故爱而知其恶憎而知其善夫宠爱之心未有能免要去其太甚闲之以礼则可矣诸王公主驸马陛下之所亲爱也矫狂鉴戒宜在厥初使居宠思危观过务善惟陛下黜侈僣骄怠进朴素行业以朂其非心不作无益不启私门不差刑不滥赏则惟徳是辅惟人之怀天禄永终矣孔璋救李邕书明主举能而舍过取才而弃行烈士抗节勇者不避死故晋用林父不以过汉任陈平不以行向若林父诛陈平死是晋无赤狄之土汉无天子之尊矣伏见陈州刺史邕刚毅忠烈难不苟免往者折二张之角挫韦氏之锋虽身受谪屈终而奸谋沮解即邕有功于国且邕所能者振孤恤穷救乏赒惠积家无私聚今闻坐赃下吏死在旦夕臣闻无益于国者不若杀身以明贤臣愿六尺之躯膏鈇钺以代邕死臣与邕生平不欵曲臣知有邕邕不知有臣臣不逮邕明矣夫知贤而举仁也任人之患义也获二善以死固又何求伏惟陛下寛邕之生使率徳改行兴林父曲逆之功臣得瞑目黄泉臣之大愿毕矣若以阳和方始重行大戮则臣请伏劒不敢烦有司皇天后土实闻臣言昔吴楚反汉得剧孟则不忧夫以一贤而敌七国之衆伏惟敷含垢之道存弃瑕之义逺思剧孟近取于邕况告成岱宗天地更新赦而复论臣闻士为知已者死臣不为死者所知而甘之死者非特惜邕贤亦以成陛下矜能之慈惟明主图之髙郢谏营章敬寺书陛下大孝因心与天㒺极烝烝之思要无以加臣谓悉力追孝诚为有益妨时勦人不得无损舍人就寺何福之为昔鲁庄公丹桓公庙楹而刻其桷春秋书之为非礼孝惠孝景孝宣令郡国诸侯立髙祖文武庙至元帝与博士议郎斟酌古礼一罢之夫庙犹不越礼而立况寺非宗社所安神灵所宅乎殚万人之力邀一切之报其为不可亦明矣间者昆吾孔炽荐食生人百姓懔懔无日不惕遣将攘却亡尺寸功陇外壤地委诸豺狼太宗囏难之业传之陛下一夫不获尺土见侵告成之时犹恐有阙况用武以来十三年伤者不救死者不收缮卒补乗于今未己夫兴师十万日费千金计十三年举百万之衆资粮屝屦取足于人劳罢宛转十不一存父子兄弟相视无聊延颈嗷嗷以役王命縦未能出禁财赡鳏寡犹当稍息劳弊以噢咻之柰何戎虏未平侵地未复金革未戢疲人未抚太仓无终歳之储大农有𣙜酤之弊欲以此时兴力役哉比八月雨不润下菽麦失时黔首狼顾忧在艰食若遂不给将何以捄之无寺犹可无人其可乎然土木之勤功用之费不虚府库将焉取之府库既竭则又诛求若人不堪命盗贼将延而兴戎狄乗间以为风尘得不为陛下深忧乎臣闻圣人受命于天以人为主苟功济于天天人同和则宗庙受福子孙蒙庆传曰徳教加于百姓刑于四海天子之孝也又曰无念尔祖聿修厥徳既受帝祉施于孙子是知王者之孝在于承顺天地严配宗考恭慎徳教以临兆民俾四海之内懽心助祭延福流祚永永无穷未闻崇树梵宫彫琢金玉之为孝者夏禹卑宫室尽力沟洫人到于今称之梁武帝穷土木饰塔庙人无称焉陛下若节用爱人当与夏后齐美何必劳人动衆踵梁武遗风乎又制作之初支费尚浅人贵量力不贵必成事贵相时不贵必遂陛下若回思虑从人心则圣徳孝思格于天地千福万禄先后受之曽是一寺较功徳邪元稹论辅导太子书贾谊有言三代之君仁且久者教之然也周成王本中才近管蔡则谗入任周召则善闻岂天聪明哉然而克终于道者教也始为太子也太公为师周公为传召公为保伯禽唐叔与游目不閲淫艳耳不闻优笑居不近庸邪玩不备珍异及为君也血气既定游习既成虽有放心不能夺已成之性则彼道徳之言固吾所习闻陈之者易谕焉回佞庸违固吾所积惧谄之者易辨焉人之情莫不耀所能党所近苟得志必快其所藴物性亦然故鱼得水而游鸟乗风而翔火得薪而炽夫成王所藴道徳也所近圣贤也快其藴则兴礼乐朝诸侯措刑罚教之至也秦则不然灭先王之学黜师保之位胡亥之生也诗书不得闻圣贤不得近彼赵髙刑余之人傅以残忍戕贼之术恣睢天下之人人未尽愚而胡亥不能分马鹿矣赵髙之威慑天下而胡亥自幽深宫矣若秦亡有以致之也太宗为太子选知道徳者十八人与之游即位后虽闲宴饮食十八人者皆在上之失无不言下之情无不达不四三年而名髙盛古斯游习之致也贞观以来师傅皆宰相兼领余官亦时重选故马周恨位不髙不得为司议即其验也母后临朝翦弃王室中睿为太子虽有骨鲠敢言之士不得在调䕶保安之职剖腹为证岂不哀哉比来兹弊尤甚师资保傅不疾废眊瞶即休戎罢帅者处之又以僻滞华首之儒备侍直侍读越月踰时不得召夫以匹士之爱其子犹求明哲慈惠之师岂天下元良而反不及乎臣以为髙祖至陛下十一圣生而神明长而仁圣以是为屑屑者故不之省设万世之后有成周中才生于深宫无保助之教则将不能知喜怒哀乐所自况稼穯艰难乎愿令王子洎诸王齿冑讲业行严师问道之礼辍禽色之娱资游习之善岂不美哉増注唐策巻四增注唐策卷五钦定四库全书増注唐策巻五疏马周上疏臣每读前史见贤者忠孝事臣未尝不废巻长想思履其迹臣不幸早失父母犬马之养巳无所施顾来事可为者唯忠义而已是以徒步二千里归于陛下陛下擢臣不次自惟论报辄竭区区伏见大安宫在宫城右墙宇门阙方紫极为卑小东宫皇太子居之而在内大安乃至尊居之反在外太上皇虽志清俭陛下不敢违而蕃夷朝见四方观听有不足焉臣愿营筑雉堞门观务从髙显以称万方之望则大孝昭矣臣伏读明诏以二月幸九成宫窃惟太上皇春秋髙陛下宜朝夕视膳今所幸宫去京三百里非能旦发暮至也万一太上皇思感欲即见陛下何以逮之今兹本为避暑行也太上皇留热处而陛下走凉处温清之道臣所未安然诏书既下业不中止愿示还期以开衆惑臣伏见诏今宗室功臣悉就藩国遂贻子孙世守其政窃惟陛下之意诚爱之重之欲其裔绪承守与国无疆也臣谓必如诏书者陛下宜思所以安存之富贵之何必使世官也且尧舜之父有朱均之子若令有不肖子袭封嗣职兆庶被殃国家䝉患臣谓宜赋以茅土畴以户邑必有材行随器而授则虽翰翮非彊亦可以免累汉光武不任功臣以吏事所以终全其世者良得其术也愿陛下深思其事使得奉大恩而子孙终其福禄也臣闻圣人之化天下莫不以孝为本故孝莫大于严父严父莫大于配天国之大事在祀与戎孔子亦言吾不与祭如不祭是圣人之重祭祀也自陛下践阼宗庙之享未尝亲事窃惟圣情以乗舆一出所费无艺故忍孝思以便百姓而一代史官不书皇帝入庙将何以贻厥孙谋示来叶邪臣知大孝诚不在俎豆之间然圣人训人必以巳先之示不忘本也臣闻致化之道在求贤审官孔子曰唯名与器不可以假人是言慎举之为重也臣伏见王长通白明达本自乐工舆皂杂类韦槃提斛斯正无他材独解调马虽术踰等夷可厚赐金帛以富其家今超授髙爵遂与外廷朝㑹趣竖倡子鸣玉曳履臣窃耻之若朝命不可追改尚宜不使在列与士大夫为伍马周又疏臣歴观夏殷周汉之有天下传祚相继多者八百余年少者犹四五百年皆积徳累业结恩于人心岂无辟王赖前哲以免自魏晋逮周隋多者不过五六十年少者三二十年而亡良由创业之君不务仁化当时仅能自守后无遗徳可思故传嗣之主其政少衰一夫大唿天下土崩矣今陛下虽以大功定天下而积徳日浅固当隆禹汤文武之道使恩有余地为子孙立万世之基岂特当年而已然自古明王圣主虽因人设教而大要节俭于身恩加于人故其下爱之如父母仰之如日月畏之如雷霆卜祚延长而祸乱不作也今百姓承䘮乱之后比于隋时才十分而一徭役相望兄去弟还逺者往来五六千里春秋冬夏略无休时陛下虽诏减省而有司不得废作徒行文书役之如故四五年来百姓颇嗟怨以为陛下不存养之尧之茅茨土阶夏禹之恶衣菲食臣知不可复行于今汉文帝惜百金之费而罢露台集上书囊以为殿帷所幸慎夫人衣不曳地景帝亦以锦绣纂组妨害女功特诏除之所以百姓安乐至武帝虽穷奢极侈而承文景遗徳故人心不摇向使髙祖之后即值武帝天下必不能全今荆州及益州诸处营造供奉器物并诸王妃主服饰皆过靡丽臣闻昧旦丕显后世犹怠作法于治其弊犹乱陛下少处人间知百姓辛苦前代成败目所亲见尚犹如此而皇太子生长深宫不更外事即万歳后圣虑之所当忧也臣窃寻自古黎庶怨叛聚为盗贼其国无不即灭人主虽悔未有重能安全者凡修政教当修于可修之时若事变一起而后悔之无益者也故人主每见前代之亡则知其政教之所由丧而不知其身之失故纣笑桀之亡而幽厉笑纣之亡隋炀帝又笑齐魏之失国也今之视炀帝犹炀帝之视齐魏也往贞观初率土霜俭一匹绢才易米斗而天下帖然者百姓知陛下忧怜之故人人自安曽无谤讟也五六年来频歳丰稔一匹绢易粟十余斛而百姓咸怨以为陛下不忧怜之何则今营为者多不急之务故也自古以来国之兴亡不由积蓄多少在百姓苦乐也且以近事验之隋贮洛口仓而李宻因之积布帛东都而王世充据之西京府库亦为国家之用向使洛口东都无粟帛王世充李宻未能必聚大衆但贮积者固有国之常要当人有余力而后收之岂人劳而强敛之以资寇邪夫俭以息人贞观初陛下已躬为之今行之不难也为之一日则天下知之式歌且舞矣若人既劳而用之不息万一中国水旱而边方有风尘之警狂狡窃发非徒旰食晏寝而已古语云动人以行不以言应天以实不以文以陛下之明诚欲厉精为政不烦逺采上古但及贞观初则天下幸甚昔贾谊谓汉文帝云可痛哭及长叹息者言当韩信王楚彭越王梁英布王淮南之时使文帝即天子位必不能安又言赖诸王年少傅相制之长大之后必生祸乱后世皆以谊言为是臣窃观今诸将功臣陛下所与定天下无威略震主如韩彭者而诸王年竝幼少纵其长大陛下之日必无他心然则万代之后不可不虑汉晋以来乱天下者何尝不在诸王皆由树置失宜不预为节制以至灭亡人主岂不知其然溺于私爱尔故使前车既覆而后车不改辙也今天下百姓尚少而诸王已多其宠遇之恩过厚者臣愚虑之不特恃恩骄矜也昔魏武帝宠陈思王文帝即位防守禁闭同狱囚焉何则先帝加恩太多故嗣王疑而畏之也此适所以苦之也且帝子身食大国何患不富而歳别优赐曽无限极里语曰贫不学俭富不学奢言自然也今大圣创业岂唯处置见子弟而已当制长久之法使万代奉行臣闻临天下者以人为本必使百姓安乐在刺史县令尔县令既衆不必皆贤但州得良刺史可矣天下刺史得人陛下端拱巖廊之上夫复何为古者郡守县令皆选贤徳欲有所用必先试以临人或由二千石髙第入为宰相今独重内官县令刺史颇轻其选又刺史多武夫勲人或京官不称职始出补外折冲果毅身力强者先入为中郎将其次乃补边州而以徳行才术擢者十不能一所以百姓未安殆在于此魏征陈时政得失疏四首刑赏䟽书称明徳慎罚惟刑之恤礼曰为上易事为下易知则刑不烦上多疑则百姓惑下难知则君长劳夫上易事下易知君长不劳百姓不惑故君有一徳臣无二心夫刑赏之本在乎劝善而惩恶帝王所与天下画一不以亲疎贵贱而轻重者也今之刑赏或由喜怒或出好恶喜则矜刑于法中怒则求罪于律外好则鑚皮出羽恶则洗垢索瘢刑滥则小人道长赏谬则君子道消小人之恶不惩君子之善不劝而望治安刑措非所闻也且暇豫而言皆敦尚孔老至于威怒则专法申韩故道徳之㫖未𢎞而锲薄之风先摇昔州犂上下其手而楚法以敝张汤轻重其心而汉刑以谬况人君而自髙下乎顷者罚人或以供帐不赡或不能从欲皆非致治之急也夫贵不与骄期而骄自至富不与奢期而奢自至非徒语也且我之所代实在有隋以隋府藏况今之资储以隋甲兵况今之士马以隋之户口况今之百姓挈长度大曽何等级焉然隋以富彊而丧动之也我以贫寡而安静之也静之则安动之则乱人皆知之非隠而难见微而难察也不蹈平易之涂而遵覆车之辙何哉安不思危治不念乱存不虑亡也方隋未乱自谓必无乱未亡自谓必不亡所以甲兵屡动徭役不息以至戮辱而不悟灭亡之所由也岂不哀哉夫鉴形之美恶必就止水鉴政之安危必取亡国诗曰殷鉴不逺在夏后之世臣愿当今之动静思隋氏以为鉴则存亡治乱可得而知思所以危则安矣思所以乱则治矣思所以亡则存矣存亡之所在在节嗜慾省游畋息靡丽罢不急慎偏听近忠厚逺便佞而巳夫守之则易得之实难既得其所难岂不能保其所易保之不固骄奢淫佚有以动之也谏作飞山宫疏隋有天下三十余年风行万里威憺殊俗一旦举而弃之彼炀帝者岂恶治安喜灭亡哉恃其富强不虞后患也驱天下役万物以自奉养子女玉帛是求宫宇台榭是饰徭役无时干戈不休外示威重内行险忌谗邪者进忠正者退上下相䝉人不堪命以致殒匹夫之手为天下笑圣哲乗机拯其危溺今宫观台榭尽居之矣竒珍异物尽收之矣姬姜淑媛尽侍于侧矣四海九州尽为臣妾矣若能鉴彼所以亡念我所以得焚寳衣毁广殿安处卑宫徳之上也若成功不废即仍其旧除其不急徳之次也不惟王业之艰难谓天命可恃因基増旧甘心侈靡使人不见徳而劳役是闻斯为下矣陈事疏臣闻为国基于徳礼保于诚信国之大纲不可斯须废也传曰君使臣以礼臣事君以忠自古皆有死人无信不立不信之言不诚之令君子弗为也自王道休明緜十余载仓廪愈积土地益广然而道徳不日博仁义不日厚何哉由待下之情未尽诚信虽有善始之勤而无克终之美故便佞之徒得肆其巧谓同心为朋党告讦为至公彊直为擅权忠谠为诽谤谓之朋党虽忠信可疑谓之至公虽矫伪无咎彊直者畏擅权而不得尽忠谠者虑诽谤而不敢与之争荧惑视听郁于大道妨化损徳无斯甚者今将致治则委之君子得失或访诸小人是誉毁常在小人而督责常加君子也夫中智之人岂无小慧然虑不及逺虽使竭力尽诚犹未免倾败况内怀姦利承颜顺㫖乎故孔子曰君子而不仁者有矣未有小人而仁者然则君子不能无小恶恶不积无害于正小人时有小善善不积不足以忠今谓之善人矣复虑其不信何异立直木而疑其景之曲乎故上不信则无以使下下不信则无以事上信之为义大矣哉昔齐桓公问管仲曰吾欲使酒腐于爵肉腐于俎得无害霸乎管仲曰此固非其善者然无害霸也公曰何如而害霸曰不能知人害霸也知而不能用害霸也用而不能任害霸也任而不能信害霸也既信而又使小人参之害霸也晋中行穆伯攻鼓经年而不能下丑间伦曰鼓之啬夫间伦知之请无疲士大夫而鼓可得穆伯不应左右曰不折一㦸不伤一卒而鼓可得君奚为不取穆伯曰间伦之为人也佞而不仁若使间伦下之吾不可以不赏若赏之是赏佞人也佞人得志是使晋国舍仁而为佞虽得鼓安用之夫穆伯列国大夫管仲霸者之佐犹慎于信任逺避佞人况陛下之上圣乎故欲君子小人是非不杂必怀之以徳待之以信厉之以义节之以礼然后善善而恶恶审罚而明赏无为之化何逺之有善善而不能进恶恶而不能去罚不及有罪赏不加有功则危亡之期或未可保十渐疏臣侍帷幄十余年陛下许臣以仁义之道守而不失俭约朴素终始弗渝徳音在耳不敢忘也顷年以来寖不克终陛下贞观初清浄寡欲化被荒外今万里遣使市索骏马并访恠珍昔汉文帝却千里马晋武帝焚雉头裘陛下居常论议逺希尧舜今所为更欲处汉文晋武下乎此不克终一渐也子贡问治人孔子曰懔乎若朽索之驭六马子贡曰何畏哉对曰不以道导之则吾雠也若何不畏陛下贞观初护民之劳喣之若子不轻营为顷既奢肆思用人力乃曰百姓无事则易骄劳役则易使自古未有百姓逸乐而致倾败者何有逆畏其骄而为劳役哉此不克终二渐也陛下贞观初役已以利物比来纵欲以劳人虽忧人之言不絶于口而乐身之事实切诸心无虑营构辄曰弗为此不便我身推之人情谁敢复争此不克终三渐也贞观初亲君子斥小人比来轻䙝小人礼重君子重君子也恭而逺之轻小人也狎而近之近之莫见其非逺之莫见其是莫见其是则不待间而疏莫见其非则有时而昵昵小人疏君子而欲致治非所闻也此不克终四渐也贞观初不贵异物不作无益而今难得之货杂然并进玩好之作无时而息上奢靡而望下朴素力役广而冀农业兴不可得已此不克终五渐也贞观初求士如渴贤者所举即信而任之取其所长常恐不及比来由心好恶以衆贤举而用以一人毁而弃虽积年任而信或一朝疑而斥夫行有素履事有成迹一人之毁未必可信积年之行不应顿亏陛下不察其原以为臧否使谗佞得行守道疏间此不克终六渐也贞观初髙居深拱无田猎毕弋之好数年之后志不克固鹰犬之贡逺及四夷晨出夕返驰骋为乐变起不测其及救乎此不克终七渐也贞观初遇下有礼羣情上达今外官奏事颜色不接间因所短诘其细过虽有忠欵而不得申此不克终八渐也贞观初孜孜治道常若不足比恃功业之大负圣智之明长慠纵欲无事兴兵问罪逺裔亲狎者阿㫖不肯谏踈逺者畏威不敢言积而不已所损非细此不克终九渐也贞观初频年霜旱畿内户口并就闗外携老扶幼来往数年卒无一户亡去此由陛下矜育抚宁故死不携二也比者疲于徭役闗中之人劳弊尤甚杂匠当下顾而不遣正兵畨上复别驱任市物襁属于㕓递子背望于道脱有一谷不收百姓之心恐不能如前日之帖泰此不克终十渐也夫祸福无门惟人所召人无衅焉妖不妄作今旱熯之灾逺被郡国凶丑之孽起于毂下此上天所戒乃陛下恐惧忧勤之日也千载休期时难再得明主可为而不为臣所以郁结长叹者也魏徴十思九徳疏求木之长者必固其根本欲流之逺者必浚其泉源思国之安者必积其徳义源不深而望流之逺根不固而求木之长徳不厚而思国之治虽在下愚知其不可而况于明哲者乎人君当神器之重居域中之大将崇极天之峻永保无疆之休不念于居安思危戒贪以俭徳不处其厚情不胜其欲斯亦伐根以求木茂塞源而欲流长者也凡百元首承天景命莫不殷忧而道着功成而徳厚有善始者实繁能克终者盖寡岂不取之易而守之难乎昔取之而有余今守之而不足何也夫在殷忧必竭诚以待下既得志则纵情以傲物竭诚则胡越为一体傲物则骨肉为行路虽董之以严刑终苟免而不怀仁怨不在大可畏惟人载舟覆舟所宜深慎奔车朽索其可忽乎有君人者诚能见可欲则思知足以自戒将有所作则思知止以安人念髙危则思谦沖而自牧惧满溢则思江海而下百川乐盘游则思三驱以为度恐懈怠则思慎始而敬终虑壅蔽则思虚心以纳下想谗邪则思正身以黜恶恩所加则思无因喜以谬赏罚所及则思无因怒而滥刑总是十思𢎞兹九徳简能而任之择善而从之则智者尽其谋勇者竭其力仁者播其惠信者效其忠文武争驰君臣无事可以尽豫游之乐可以养松乔之寿鸣琴垂拱不言而化何必劳神苦思代下司职役聪明之耳目亏无为之大道哉増注唐策巻五增注唐策卷六钦定四库全书增注唐䇿卷六疏魏𤣥同选举疏方今人不加富盗贼未衰狱讼未清礼义寖薄者下吏不称职庶官非其才取人之道有所未尽也武德贞观庶事草创人物固乏天祚大圣享国永年异人间出诸色入流嵗以千计官有常员人无定限选集猥至十不收一取舎淆紊夏殷已前制度多阙至周焕然可观诸侯之臣不皆命于天子王朝庶官亦不专一职穆王以伯煚为大仆正命曰慎简乃僚此乃自择下吏之言也太仆正特中大夫耳尚以僚属委之则三公九卿亦当然也故太宰内史并掌爵禄废置司徒司马别掌兴贤诏事是分任羣司而统以数职王命其大者而自择其小者汉制诸侯自置吏四百石以下其傅相大臣则汉为置之州郡掾史督邮従事悉任之牧守魏晋以后始归吏部以刀笔量才薄书察行法与世弊其来久矣尺丈之量钟庾之器非所及则不能度非所受则无以容况天下士类之衆可委数人手乎又尸厥任者间非其选至为人择官为身择利下笔系亲疏措情观势要悠悠风尘此焉奔竞使百行折之一面九能㫁之数言不亦难乎臣闻在官者不可无学今贵戚子弟一皆早仕程较既浅技能亦薄而门阀有素资望自髙所谓胄子者必裁诸学少则受业长而入官然后移家事国谓之徳进夫少仕则不务学轻试则无才又勲官三衞流外之属不待州县之举直取书判非先徳后言之谊臣闻国之用人如人用财贫者止糟糠富者余粱肉衰弊乏才则磨策巧钝以驭之太平多士则遴柬髦俊而使之今选者猥多宜以简练为急窃见诏书三品至九品并得荐士此诚侧席旁求意也但褒贬不明故上不忧黜责下不尽搜扬且惟贤知贤圣人笃论臯陶既举不仁者逺身苟滥进庸及知人不择举者之贤而责所举之滥不可得已愿少遵周汉之规以分吏部选即所用详所失鲜矣刘祥道选举六事疏一曰今取士多且滥入流嵗千四百多也杂色入流未始铨汰滥也故共务者善人少恶人多臣谓应杂色进者切责有司试判为四等第一付吏部二付兵部三付主爵四付司勲若坐负当责虽经赦仍配三司不者还本贯则官不杂矣二曰内外官一品至九品万三千四百六十五员大抵三十而仕六十而退取其中数不三十年存者略尽若嵗入流五百人则三十年自相充补况三十年外在官犹多不虑其少今入流嵗千四百其倍两之又停选六七千人复年别新加其类寖广殆非经乆之制古者为官择人不闻取人多而官少也三曰永徽以来年髙者或以善政擢论事者或以单言进而庠序诸生未闻甄异是奖劝之道未周也四曰唐有天下四十年未有举秀才者请自六品以下至草野审加搜访无令赫赫之辰斯学遂絶五曰唐虞三载考绩黜陟幽明二汉用人亦乆其职今任官率四考罢官知秩满则怀去就民知迁徙则苟且以去就之官临苟且之民欲移风而振俗乌可得乎请四考进阶八考聴选以息迎新送故之弊六曰三省都事主事主书比选补皆取流外有刀笔者虽欲参用士流率以俦类为耻前后相沿遂成故事且掖省崇峻王言秘宻尚书政本人物所归专责曹史理有未尽宜稍革之以清其选陈子昻劝兴明堂太学疏闻之师曰元气天地之始万物之祖王政之大端也天地莫大于隂阳万物莫灵于人王政莫先于安人故人安则隂阳和隂阳和则天地平天地平则元气正先王以人之通于天也于是养成羣生顺若天徳使人乐其业甘其食美其服然后天瑞降地符升风雨时草木茂遂故颛顼唐虞不敢荒宁其书曰百姓昭明协和万邦黎民于变时雍乃命羲和钦若昊天厯象日月星辰敬授人时和之得也夏商之衰桀纣昏暴隂阳乖行天地震怒山川鬼神发妖见灾疾疫大兴终以灭亡和之失也迨周文武创业诚信忠厚加于百姓故成康刑措四十余年天人方和而幽厉乱常苛慝暴虐诟黩天地川冡沸崩人用愁怨其诗曰昊天不惠降此大戾不先不后为虐为瘵顾不哀哉近炀帝恃四海之富凿渠决河自伊洛属之扬州疲生人之力洩天地之藏中国之难起故身死人手宗庙为墟逆元气之理也臣观祸乱之动天人之际先师之训昭然着明不可欺也陛下含天地之徳日月之明眇然逺思欲求太和此伏羲氏所以为三王首也昔者天皇大帝揽元符东封泰山然未建明堂享上帝使万世鸿业阙而不昭殆留此盛德以发挥陛下哉臣谓和元气睦人伦舍此则无以为也昔黄帝合宫有虞緫章尧衢室夏世室皆所以调元气治隂阳也臣闻明堂有天地之制隂阳之统二十四气八风十二月四时五行二十八宿莫不率备王者政失则灾政顺则祥臣愿陛下为唐恢万世之业相国南郊建明堂与天下更始按周礼月令而成之乃月孟春乘鸾辂驾苍龙朝三公九卿大夫于青阳左个负斧扆冯玉几聴天下之政躬借田亲蚕以劝农桑养三老五更以教孝悌明讼恤狱以息淫刑修文德以止干戈察孝㢘以除贪吏后宫非妃嫔御女者出之珠玉锦绣雕琢伎巧无益者弃之巫鬼淫祀荧惑于人者禁之臣谓不数朞且见太平又言陛下方兴大化而太学乆废堂皇埃芜诗书不闻明诏尚未及之愚臣所以私恨也太学者政敎之地也君臣上下之取则也俎豆揖让之所兴也天子于此得贤臣焉今委而不论虽欲睦人伦兴治纲失之本而求之末不可得也君子三年不为礼礼必坏三年不为乐乐必崩奈何为天下而轻礼乐哉愿引胄子使归太学国家大务不可废己薛登选举疏古之取士考素行之原询乡邑之誉崇礼让明节义以敦朴为先雕文为后故人崇劝让士去轻浮以计贡䝨愚为州之荣辱昔李陵降而陇西慙干木隠而西河美名胜于利则偷竞日销利胜于名则贪暴滋煽冀缺以礼让升而晋人知礼文翁以经术敎而蜀士多儒汉世求士必观其行故士有自修为闾里推举然后府寺交辟魏取放达晋先门阀梁陈荐士特尚词赋隋文纳李谔之言诏禁浮词炀帝始置进士等科后生驰竞赴速取时缉缀小文名曰策学不指实为本而以浮虚为贵方今举士尤乖其本明诏方下驱驰府寺之廷出入公王之第陈篇希恩奏记誓报故俗号举人皆称觅举觅者自求也非彼知之义是以耿介之士羞于自拔循常之人弃疎取附愿陛下降明制颁峻科断无当之游言收实用之良策文试效官武閲守御昔呉起将战左右进剑呉子辞之诸葛亮临阵不亲戎服盖不取弓劒之用也汉武帝闻司马相如之文恨不与同时及其至也终不处以公卿之位非所任故也汉法所举之主终身保任杨雄之坐田仪成子之得魏相赏罚之令行则请谒之心絶退让之义着则贪竞之路销请寛年限以容简汰不实免官得人加赏自然见贤不隠贪禄不専矣苏安恒救魏元忠疏王者有容天下之量故济其心能进天下之善故除其恶不然则鬼神慿怒隂阳纷舛陛下始革命勤秉政枢博採谋猷天下以为明主暮年厌怠谗佞炽结水火相灾百姓不亲五品不逊天下以为暗君邪正糅进狱讼寃剧何昔是而今非邪居安忘危之失也窃见元忠㢘直有名位宰相履忠正邪佞之徒嫉之若雠易之兄弟无功无徳但以冯附不閲数朞位势隆极指马献蒲先害善良自元忠下狱人人耦语谓易之交乱且及四国烈士抚髀忠臣钳口惧易之之权恐先谏受戮虚死无名况虏贼方彊赋敛重困而自纵谗慝摇变遐迩臣恐四夷低目窥觇为边鄙患百姓託义以清君侧逐鹿之人叩门而至陛衞左右从中以应争锋朱雀之门问鼎大明之宫陛下何以谢之臣今计者莫若收雷电之威解恢恢之网复爵还位君臣如初则天下幸甚陛下纵不能斩佞臣塞人望且当抑夺荣宠翦其羽翼无使骄横为社稷之忧卢怀慎时政疏善人为邦百年可以胜残去杀又曰苟有用我者朞月而己三年有成故书云三载考绩三考黜陟幽明昔子产相郑更法令布刑书一年人怨思杀之三年人德而歌之子产贤者也其为政尚累年而后成况常材乎比州牧上佐两畿令或一二嵗或三五月即迁曽不论以课最使未迁者倾耳以聴企踵以望冐进亡廉亦何暇为陛下宣风恤人哉礼义不能兴户口益以流散仓库愈匮百姓日敝职为此耳人知吏之不乆则不従其敎吏知迁之不遥则不究其力偷处爵位以养资望虽明主有勤天下之志然侥倖路启上下相蒙宁尽至公乎此国病也贾谊所谓盭乃小小者耳此而不革臣恐虽和缓将不能为汉宣帝综覈名实兴理致化黄霸良二千石也加秩赐金就旌其能终不肯迁故古之为吏至长子孙臣请都督刺史上佐畿令任未四考不得迁若治有尤异或加赐车裘禄秩降使临问玺书慰勉须公卿阙则擢之以励能者其下职或贪暴免归田里以明圣朝赏罚之倍昔唐虞稽古建官惟百夏商官倍亦克用乂此省官也故曰官不必备惟其人无旷庶官天工人其代之此择人也今京诸司员外官数十倍近古未有谓不必备则为有余求其代工多不理务而奉廪之费嵗巨亿万徒竭府藏岂致治意哉今民力敝极河渭广漕不给京师公私耗损边隅未静傥炎暵成沴租赋减入疆埸有守赈救无年何以济之毋轻人事惟难毋安厥位惟危此慎微也原员外之官皆一时良干擢以才不申其用尊以名不任其力自昔用人岂其然欤臣请才堪牧宰上佐并以迁授使宣力四方责以治状有老病若不任职者一废省之使贤不肖确然殊贯此切务也夫冐于宠赂侮于鳏寡为政之蠧也窃见内外官有赇饷狼籍劓剥蒸人虽坐流黜俄而迁复还为牧宰任以江淮岭碛粗示惩贬内懐自弃徇货掊赀讫无悛心明主于万物平分而无偏施以罪吏牧遐方是谓惠姦而遗逺逺州陬邑何负圣化而独受其恶政乎边徼之地夷夏杂处凭险恃逺易扰而难安官非其才则黎庶流亡起为盗贼由此言之不可用凡材况猾吏乎臣请以赃论废者削迹不数十年不赐收齿书曰旌别淑慝即其谊也韦嗣立谏营寺建官疏伏见营造寺观累年不絶鸿侈繁丽务相矜胜大扺费常千万以上转运木石废功害农地藏开发蛰虫伤露上圣仁慈理必不然准之道法则乖质之生人则损陛下岂不是思又食邑之家日月猥衆凡用户部丁六十万人课二绢则固一百二十万臣见太府嵗调绢才百万匹少则十之三有所贷免曾不半在比诸封家所入已寡国初功臣其定天下食封不三十家今横䝉特赐家至百四十以上天下租赋在公不足而私有余又封家征求各遣奴皁凌突侵渔百姓怨叹或贸易断道诛责纷纭曾无少息下民窭乏何以堪命臣愿以下课一送太府封家诣左藏仰给禁止自征以息重困臣闻设官建吏本于治人而务安之也明官得其人而天下治古者取士先乡曲之誉然后辟于州州己试然后辟五府五府着闻乃升诸朝得不谓所择悉而所歴深乎今之取之未试而遽迁务进徼倖比肩系踵故文者治官则回邪赃污武者治军则庸懦怯弱补授亡限员外置官吏困供承官竭资奉国家大事岂甚于此古者设爵待士才者有之不才者进则有才之路塞贤人据正逺侥倖之门侥倖开则贤者隠矣贤者隠则人不安人不安国将危矣刺史县令治人之首比年不加简择京官坐负及声称下者乃典州吏部年髙不善刀笔者乃拟县朝轻用人何以治国愿下有司精加汰择凡诸曹侍郎两省三台及五品以上清望官当先选用刺史县令所冀守宰称职以兴太平辛替否论滥爵营寺疏古之建官不必备九卿有位而阙其选故赏不僣官不滥士有完行家有廉节朝廷余奉百姓余食下忠于上上礼于下夫事有惕耳目动心虑作不师古以行于今臣得言之陛下倍百行赏倍十増官金银不供于印束帛不充于钖何所愧于无用之臣无力之士哉且公王陛下爱子也选贤嫁之设官辅之倾府库以赐之壮第观以居之广池籞以嬉之然用不合古义行不根人心将变爱成憎转福为祸何者竭人之力费人之财夺人之家怨也爱一女取三怨使边疆士不尽力朝廷士不尽忠爱何所恃臣闻君以人为本本固则邦宁今疆埸危骇仓廪空虚卒输不充士赏不及而大建寺宇广造第宅伐木空山不给栋梁运土塞路不充墙壁所谓佛者清净慈悲体道以济物不欲利以损人不荣身以害敎今三时之月掘山穿地损命也殚府虚帑损人也广殿长廊荣身也损命则不慈悲损人则不济物荣身则不清净宁佛者之心乎夏二十余世而商受之商二十余世而受之周三十余世而汉受之由汉而后歴代可知己咸有道之长无道之短岂穷金玉修塔庙享久长之祚乎臣以为减彫琢之费以赈不足是有佛之徳息穿掘之苦以全昆虫是有佛之仁罢营构之直以给边陲是有汤武之功囘不急之禄以购廉清是有唐虞之治陛下缓其所急急其所缓亲未来而疎见在失真实冀虚无重俗人之所为轻天子之业臣窃痛之今出财依势避役亡命类度为沙门其未穷者穷民善人耳拔亲树知岂离朋党畜妻养孥非无私爱是致人毁道非广道求人也陛下尚欲填池壍损苑囿以赈贫人今天下之寺无数一寺当陛下一宫壮丽用度尚或过之十分天下之财而佛有七八陛下何有之矣虽役不食之人不衣之士犹尚不给况必待天生地养风动雨润而后得之乎今计仓廪度府库百寮共给万事用度臣恐不能卒嵗假如兵旱则沙门不能擐甲胄寺塔不足穰饥馑矣辛替否论斜封营观疏古之用度不时爵赏不当国破家亡者口説不若身逢耳闻不若目见臣请以有唐治道得失陛下所及见者言之太宗陛下之祖拨乱立极得至治之体省官清吏举天下职司无虚授用天下财帛无枉费赏必待功官必得才为无不成征无不服不多寺观而福禄至不度僧尼而咎殃灭隂阳不愆五谷遂成粟腐帛烂万里贡赋百蛮归款享国久长多歴年所陛下何惮而不法之中宗陛下之兄居先帝之业忽先帝之化不聴贤臣之言而悦子女之意虚食禄者数千人妄食土者百余戸造寺蠧财数百亿度人免租庸数千万是故国家所出日加所入日减仓乏半嵗之储库无一时之帛所恶者逐逐必忠良所爱者赏赏皆谗慝朋佞喋喋交相倾动夺百姓之食以养残凶剥万人之衣以涂土木人怨神怒亲忿衆离水旱疾疫六年之间二祸为变享国不永受终于凶妇取讥万代贻笑四夷陛下所见也若法太宗治国太宗之安可致也法中宗治国累卵之危亦可致也顷淫雨不解谷荒于壠麦烂于场入秋亢旱霜损虫暴草木枯黄下人咨嗟未知所措而营造寺观日继于时道路流言计用缗钱百余万陛下知仓有㡬嵗储库有㡬嵗帛百姓何所活三边何所输民散兵乱职此由也而以百万构无用之观受天下之怨陛下忍弃太宗之治本不忍弃中宗之乱阶忍弃太宗久长之谋不忍弃中宗短促之计何以继祖宗观万国耶陛下在韦氏时切齿羣凶今贵为天子不改其事恐复有切齿于陛下者往见明勅一用贞观故事且贞观有营寺观加浮屠黄老无益之官行不急之务者乎惟陛下停二观以须丰年以所费之财给贫穷填府库则公主福无穷矣増注唐策巻六增注唐策卷七钦定四库全书增注唐策巻七疏呉兢劝聴谏疏自古人臣不谏则国危谏则身危臣愚食陛下禄不敢避身危之祸比见上封事者言有可采但赐束帛而巳未尝蒙召见被拔擢其忤旨则明堂决杖传送本州或死于流贬由是臣下不敢进谏古者设诽谤木欲闻己过今封事谤木比也使所言是有益于国使所言非无累于朝陛下何遽加斥逐以杜塞直言道路流传相视怪愕夫汉髙帝赦周昌桀纣之对晋武帝受刘毅桓灵之讥况陛下豁达大度不能容此忠直耶夫人主居尊极之位专生杀之权其为威严峻矣开情抱纳谏诤下犹惧不敢尽奈何以为罪且上有所失下必知之故郑人毁乡校而子产不聴也陛下初即位犹有褚无量张廷珪韩思复辛替否柳泽袁楚客等数上疏争时政得失自顷上封事往往得罪谏者顿少是鹊巢覆而凤不至理之然也臣诚恐天下骨鲠士以谠言为戒挠直就曲斵方为刓偷合苟容不复能尽节忘身纳君于道矣夫帝王之徳莫盛于纳谏故曰木从绳则正后从谏则圣又曰朝有讽谏犹髪之有梳勐虎在山林藜藿为之不采忠谏之有益如此自古上圣之君恐不闻己过故尧设谏鼓禹拜昌言不肖之主自谓圣智拒谏害忠桀杀闗龙逢而灭于汤纣杀王子比干而灭于周此其验也夫与治同道㒺不兴与乱同道罔不亡人将疾必先不甘鱼肉之味国将亡必先不甘忠谏之説呜唿惟陛下深监于兹哉隋炀帝骄矜自负以为尧舜莫已若而讳亡憎谏乃曰有谏我者当时不杀后必杀之大臣苏威欲开一言不敢发因五月五日献古文尚书帝以为讪己即除名萧瑀谏无伐辽出为河西郡守董纯谏无幸江都就狱赐死自是蹇谔之士去而不顾外虽有变朝臣钳口帝不知也身死人手子孙勦絶为天下笑太宗皇帝好悦至言时有魏征王珪虞世南李大亮岑文本刘洎马周禇遂良杜正伦髙季辅咸以切谏引居要职尝谓宰相曰自知者为难如文人巧工自谓己长若使达者大匠诋诃商略则芜辞拙迹见矣天下万几一人聴断虽甚忧劳不能尽善今魏征随事谏正多中朕失如明鑑照形美恶毕见当是时有上书益于政者皆黏寝殿之壁坐望卧观虽狂瞽逆意终不以为忤故外事必闻刑戮㡬措礼义大行陛下何不遵此道与圣祖继美乎夫以一人之意综万方之政明有所不烛智有所不周上心未谕于下下情未达于上伏惟以虚受人博览兼聴使深者不隠逺者不塞所谓辟四门明四目也其能直言正谏不避死亡之诛者特加宠荣待以不次则失之东隅冀得之桑榆矣张廷珪大旱疏古者多难兴国殷忧启圣盖事危则志鋭情苦则虑深故能转祸为福也景龙先天间凶党搆乱陛下神武汎扫氛垢日月所烛无不濡泽明明上帝宜钖介福顷隂阳愆候九谷失稔闗辅尤剧臣思天意殆以陛下春秋鼎盛不崇朝有大功轻尧舜而不法思秦汉以自髙故昭见咎异欲日慎一日永保庆和是皇天于陛下睠顾深矣陛下得不奉若休旨而寅畏哉诚愿约心削志考前王之书敦素朴之道登端士放佞人屏后宫减外廏场无蹴鞠之玩野絶从禽之乐促逺境罢县戍矜惠惸独蠲薄徭赋去淫巧捐珠璧不见可欲使心不乱或谓天戒不足畏而上帝冯怒风雨违错荒馑日甚则无以济下矣或谓人穷不足恤而亿兆携离愁苦昬垫则无以奉上矣斯安危所系祸福之源奈何不察今受命伊始华夷百姓倾耳以聴刮目以视冀有闻见何遽孤其望哉于休烈论金城公主请文籍疏戎狄国之寇也经籍国之典也戎之生心不可以无备昔东平王入朝求史记诸子汉不与之以史记多兵谋诸子杂诡术也东平汉之懿戚尚不示征战之书今西戎国之寇雠安可贻以经典且吐蕃之性慓悍果决善学不囘若达于书则知战深于诗则知武夫有师干之试深于礼则知月令有废兴之兵深于春秋则知用师多诡诈之计深于文则知往来有书檄之制此何异假寇兵资盗粮也臣闻鲁秉周礼齐不加兵呉获乘车楚屡奔命丧法乱邦可取鉴也公主下嫁异国当用夷礼而反求良书恐非主本意殆有姦人劝导其中若陛下虑失其情必不得己请去春秋夫春秋当周徳既衰诸侯盛彊征伐竞兴情伪于是乎生变诈于是乎起有以臣召君之事取威定霸之事诚与之国之患也狄固贪婪贵货易上正可钖以锦綵厚以金玉无足所求以智其智张九龄重守令疏乖政之气发为水旱天道虽逺其应甚迩昔东海枉杀孝妇天旱乆之一吏不明匹妇非命则天昭其寃况六合元元之衆县命于县令宅生于刺史陛下所与共治尤亲于人者乎若非其任水旱之繇岂唯一妇而己今刺史京辅雄望之郡犹少择之江淮陇蜀三河大府之外稍非其人繇京官出者或身有累或政无状用牧守之任为斥逐之地或因附㑹以叅髙位及势衰谓之不称京职出以为州武夫流外积资而得不计于才刺史乃尔县令尚可言哉甿庶国家之本务本之职乃为好进者所轻承弊之民遭不肖所扰圣化従此销郁繇不选亲人以成其敝也古者刺史入为三公郎官出宰百里今朝廷士入而不出其于计私甚自得也京师衣冠所聚身名所出从容附㑹不勤而成是大利在于内而不在于外也智能之士欲利之心安肯复出为刺史县令哉国家赖智能以治而常无亲人者陛下不革以法故也臣愚谓欲治之本莫若重守令守令既重则能者可行宜遂科定其资凡不歴都督刺史虽有髙第不得任侍郎列卿不歴县令虽有善政不得任台郎给舍都督守令虽逺者使无十年任外如不为此而救其失恐天下犹未治也张九龄又言选士疏古之选士惟取称职是以士脩素行而不为徼幸姦伪自止流品不杂今天下不必治于上古而事务日倍于前诚以不正其本而设巧于末也所谓末者吏部条章举赢千百刀笔之人溺于文墨巧吏猾徒缘姦而奋臣以为始造簿书备遗忘耳今反求精于案牍而忽于人才是所谓遗劒中流锲舟以记者也凡称吏部能者则曰自尉与主簿繇主簿与丞此执文而知官次者也乃不论其贤不肖岂不谬哉夫吏部尚书侍郎以贤而授者也岂不能知人如知之难拔十得五斯可矣今胶以格条据资配职为官择人初无此意故时人有平配之诮官曹无得贤之实臣谓选部之法敝于不变今若守令精覈其人则管内嵗当选者使考才行可入流品然后送台又加择焉以所用衆寡为州县殿最则州县慎所举可官之才多吏部因其成无庸人之繁矣今嵗选乃万计京师米物为耗岂多士哉盖冐滥抵此尔方以一诗一判官其是非适使贤人遗逸此明代之阙政也天下虽广朝廷虽衆必使毁誉相乱聴受不明事则已矣如知其贤能各有品第毎一官缺不以次用之岂不可乎如诸司要官以下等叨进是议无髙卑唯得与不尔故清议不立而名节不修善士守志而后时中人进求而易操也朝廷能以令名进人士亦以修名获利利之出衆之趋也不如此则小者得于苟求一变而至阿私大者许以分义再变而成朋党矣故于用人不可不第其髙下髙下有次则不可以妄干天下之士必刻意脩饰而刑政自清此兴衰之大端也柳泽言复斜封官疏药不毒不可以蠲疾词不切不可以补过是以习甘旨者非摄养之方迩谀佞者非治安之宜臣窃见神龙以来中宗纲纪大坏内宠专命外嬖制权因贵凭宠卖官粥爵妃主之门同商贾举选之署若阛阓屠贩者由邪忝官废黜者因姦冐进天下溷乱㡬危社稷赖陛下聪明神武拯溺举坠耳目所亲岂可忘鉴诫哉且斜封官者皆仆妾私谒迷谬先帝岂尽先帝意邪陛下即位之初用姚元崇等计悉以停废今又收用之若斜封之人不可弃邪韦月将燕钦融不应褒赠李多祚郑克义不容盪雪也陛下何不能忍于此而能忍于彼使善恶混并反覆相攻道人以非劝人以僻今天下咸称太平公主与胡僧慧范以此误陛下故语曰姚宋为相邪不如正太平用事正不如邪臣恐流近致逺积小为大累微起髙勿谓无伤其祸将长勿谓无害其祸将大又言尚毉奉御彭君庆以巫觋小伎超授三品奈何轻用名器加非其人臣闻赏一人而千万人悦者赏之罚一人而千万人劝者罚之惟陛下裁察独孤及陈政疏陛下屡发徳音使左右侍臣得直言极谏壬辰诏书召裴冕等十有三人集贤殿待制以备询问此五帝盛徳也然顷者陛下虽容其直而不录其言所上封皆寝不报有容下之名无聴谏之实遂使谏者稍稍自钳口饱食相招为禄仕此忠鲠之人所以窃叹而臣亦耻之十室之邑必有忠信况朝廷之大卿大夫之衆陛下选授之精与假令不能如文王之多士其中岂不有温故知新可懋陈政要而亿则屡中者陛下议政之际曾不採其一説尧之畴咨禹之昌言岂若是耶尧设谤木于五达之衢孔子曰以能问于不能以多问于寡然则多闻阙疑不耻下问圣人之心也愿陛下以尧孔心为心日降清问其不可者罢之可者议于朝与执事者共之使知之必言言之必行行之必公则君臣无私论朝廷无私政陛下以此辨可否于献替而建太平之阶可也师兴不息十年矣人之生产空于杼轴拥兵者第馆亘街陌奴婢厌酒肉而贫人羸饿就役剥肤及髓长安城中白昼椎剽吏不敢诘官乱职废将堕卒暴百揆隳刺如沸粥纷麻民不敢诉于有司有司不敢闻陛下茹毒饮痛穷而无告今其心颙颙独恃于麦麦不登则易子齩骨矣陛下不以此时励精更始思所以救之之术忍令宗庙有累卵之危万姓悼心失图臣实惧焉去年十一月丁已夜星陨如雨昨清明降霜三月苦热错缪颠倒沴莫大焉此下陵上替怨讟之气取之也天意丁宁谴戒以警陛下宜反躬罪已旁求贤良者而师友之黜贪佞不肖者下哀痛之诏去天下疾苦废无用之官罢不急之费禁止暴兵节用爱人兢兢干干以徼福于上下必能使天感神应反妖灾为和气矣又言减江淮山南诸道兵以赡国用陛下初不以臣言为愚然许即施行及今未有沛然之诏臣窃迟之今天下唯朔方陇西有吐蕃仆固之虞邠泾凤翔兵足以当之矣自此而往东洎海南至畨禺西尽巴蜀无鼠窃之盗而兵不为解倾天下之货竭天下之谷以给不用之军为无端之费臣不知其故假令居安思危以备不虞自可阨害之地俾置屯御悉休其余以粮储屝屦之资充疲人贡赋嵗可以减国租半陛下岂迟疑于改作逡巡于旧贯使大议有所壅而率土之患日甚一日是益其弊而厚其疾也夫疗痈者必决之使溃今兵之为患犹痈也不以渐戢之其害滋大大而图之必力倍而功寡岂易不俟终日之义耶陆䞇请釐革赋税弊疏一曰国家赋役之法曰租调庸其取法逺其敛财均其域人固有田则有租有家则有调有身则有庸天下法制均壹虽转徙莫容其姦故人无容心天寳之季海内波荡版图隳于避地赋法壤于奉军赋役旧法行之百年人以为便兵兴供亿不常诛求隳制此时弊非法弊也时有弊而未理法无弊而己更两税新制竭耗编甿日月滋甚陛下初即位宜损上益下啬用节财而摘郡邑验簿书州取大厯中一年科率多者为两税定法此总无名之暴赋而立常规也愿诏有司与宰相量年支有不急者罢之广费者节之军兴加税诸道权宜所増皆可停税物估价宜视月平至京与色样符者不得虚称折估有滥恶罪官吏勿督百姓毎道以知两税判官一人与度支参计户数量上地沃瘠物产多少为二等州率下者配钱少髙者配钱多不变法而逋逃渐息矣二曰播殖非力不成故先王定赋以布麻缯纩百谷勉人功也又惧物失贵贱之平交易难凖乃定货泉以节轻重盖为国之利权守之在官不以任下然则谷帛人所为也钱货官所为也人所为者租税取焉官所为者赋敛舍焉国朝着令税出谷庸出绢调出缯纩布麻曷尝禁人铸钱而以钱为赋今两税效筭缗之末法估资产为差以钱谷定税折供杂物嵗目颇殊所供非所业所业非所供増价以市所无减价以货所有耕织之力有限而物价贵贱无常初定两税万钱为绢三匹价贵而数不多及给军装计数不计价此税少国用不充也近者万钱为绢六匹价贱而数加计之蚕织不殊而所输殊此供税多人力不给也宜令有司覆初定两税之嵗绢布定估为布帛之数复庸调旧制随土所宜各修家技物甚贱所出不加物甚贵所入不减且经费所资在钱者独月俸资课以钱数多少给布广铸而禁用铜器则钱不乏有籴盐以入直𣙜酒以纳资何虑无所给哉三曰㢘使奏吏之能者有四科曰户口増加田野垦辟税钱长数征办先期夫贵户口増加诡情以诱姦浮苛法以析亲族所诱者将议薄征则遽散所析者不胜重税而亡有州县破伤之病贵田野垦辟率民殖荒田限年免租新亩虽辟旧畬芜矣人以免租年满复为汚莱有稼穑不増之病贵税钱长数重困疲羸捶骨濯髓苟媚聚敛之司有不恤人之病贵征办先期作威残人丝不容织粟不暇舂贫者奔迸有不恕物之病四病繇考覈不切事情之过宜命有司详考课绩州税有定徭役有等覆实然后报户部若人益阜实税额有余据户均减十三为上课减二次之减一又次之若流亡多加税见户者殿亦如之民纳租以去嵗输数为常罢据额所征者増辟勿益租废耕不降数定户之际视杂产以校之田既有常租则不宜复入两税如此不督课而人人乐耕矣四曰明君不厚所资而害所养故先人事而借其暇力家给然后敛余财今督收迫促蚕事方兴而输缣农功未艾而敛谷有者急卖而耗半直无者求假费倍定两税之初期约未详属征役多故率先限以收宜定税期随风俗时候务于纾人五曰顷师旅亟兴官司所储唯给军食凶荒不遑赈救人小乏则取息利大乏则鬻田庐敛获始毕执契行贷饥嵗室家相弃乞为奴仆犹莫之售或缢死道途天灾流行四方代有税茶钱积户部者宜计诸道户口均之谷麦熟则平籴亦以义仓为名主以巡院时稔伤农则优价广籴谷贵而止小歉则借贷循环敛散使聚谷幸灾者无以牟大利六曰古者百亩地号一夫盖一夫授田不得过百亩欲使人不废业田无旷耕今富者万亩贫者无容足之居依託彊家为其私属终嵗服劳常患不充有田之家坐食租税京畿田亩税五升而私家收租亩一石官取一私取十穑者安得足食宜为占田条限裁租价损有余优不足此安富恤穷之善经不可舍也杜佑论讨蕃疏昔周宣中兴猃狁为害追之太原及境而止不欲敝中国怒逺夷也秦恃兵力北拒匈奴西逐诸羌结怨阶乱实生谪戍盖圣王之治天下惟欲绥静生人西被于流沙东渐于海至北与南止存声敎岂疲内而事外耶昔冯奉世矫诏发兵斩莎车王传首京师威震西域宣帝议加爵土萧望之独谓矫制违命虽有功不可为法恐后奉使者为国家生事夷狄比突厥黙啜冦害中国开元初郝灵佺捕斩之自谓功莫与二宋璟虑边臣由此邀功但授郎将而己繇是讫开元之盛不复议边中国遂安此成败鉴戒之不逺也党项小蕃与中国杂处间者边将侵刻利其善马子女征敛徭役遂致叛亡与北狄西戎相诱盗边传曰逺人不服则修文徳以来之管仲有言国家无使勇勐者为边境此诚圣哲识微知着之畧也今戎丑方强边备未实诚宜慎择良守使之完辑禁絶诛求示以信诚来则惩御去则谨备彼当怀柔革其姦谋何必亟兴师役坐取劳费哉元稹谏诤疏治乱之始各有萌象容直言广视聴躬勤庶务委信大臣使左右近习不得蔽疏逺之人此治象也大臣不亲直言不进抵忌讳者杀犯左右者刑与一二近习决事深宫中羣臣莫得与此乱萌也人君始即位萌象未见必有狂直敢言者上或激而进之则天下君子望风曰彼狂而容于上其欲来天下士乎吾之道可以行矣其小人则竦利曰彼之直得幸于上吾将直言以徼利乎由是天下贤不肖各以所忠贡于上上下之志霈然而通合天下之智治万物之心人人乐得其所戴其上如赤子之亲慈母也虽欲诱之为乱可得乎及夫进计者入而直言者戮则天下君子内谋曰与其言不用而身为戮吾宁危行言逊以得其终乎其小人则择利曰吾君所恶者拂心逆耳吾将苟顺是非以事之由是进见者革而不内言事者寝而不闻若此则十步之事不得见况天下四方之逺乎故曰聋瞽之君非无耳目左右前后者屏蔽之不使视聴欲不乱可得哉太宗初即位天下莫有言者孙伏伽以小事特谏厚赐以勉之自是论事者唯惧言不直谏不极不能邀上之盛意曽不以忌讳为虞于是房杜王魏议可否于前四方言得失于外数年大治岂文皇独运聪明于上哉盖下尽其言以宣扬发畅之也夫乐生全恶戮辱古今情一也岂独贞观之人轻犯忌讳而好戮辱哉盖上激而进之也喜顺从怒謇犯亦古今情一也岂独文皇甘逆耳怒从心哉盖以顺従之利轻而危亡之祸大思为子孙建永安之计也为后嗣者其可顺一朝意而蔑文皇之天下乎陛下即位己一嵗百辟卿士天下四方之人曽未有献一计进一言而受赏者左右前后拾遗补阙亦未有奏封执谏而蒙劝者设谏鼓置匦函曽未闻雪寃决滞事明察幽之意者以陛下睿博洪深励精求治岂言而不用哉盖下不能有所发者耳承顾问者独一二执政对不及斯须而罢岂暇陈治安议教化哉它有司或时召见仅能奉簿书计钱谷登降耳以陛下之政视贞观何如哉贞观时尚有房杜王魏辅翊之智日有献可替否者今陛下当致治之初而言事进计者嵗无一人岂非羣下因循窃位之罪乎輙昧死条上十事一敎太子正邦本二封诸王固磐石三出宫人四嫁宗女五时召宰相讲庶政六次对羣臣广聪明七复正衙奏事八许方幅纠弹九禁非时贡献十省出畋游増注唐策巻七增注唐策卷八钦定四库全书増注唐策巻八表房𤣥龄谏伐髙丽表上古所不臣者陛下皆臣之所不制者陛下皆制之矣为中国患无如突厥而大小可汗相次束手弛辫握刀分典禁衞延陀铁勒披致州县高昌吐浑偏师扫除惟髙丽歴代逋命莫克穷讨陛下责其弑逆身自将六军征荒裔不旬日拔辽东虏获数十万易曰知进退存亡而不失其正者其唯圣人乎盖进有退之义存有亡之机得有丧之理为陛下惜者此也传曰知足不辱知止不殆陛下威名功德既云足矣拓地开疆亦可止矣边夷丑种不足待以仁义责以常礼古者以禽鱼畜之必絶其类恐兽穷则搏苟救其命且陛下毎决死罪必三覆五奏进疏食停音乐以人命之重为感动也今士无一罪驱之行阵之间委之锋镝之下使肝脑涂地老父孤子寡妻慈母望轊车抱枯骨椎心掩泣其所以变动隂阳害伤和气实天下之痛也使髙丽违失臣节诛之可也侵扰百姓灭之可也能为后世患夷之可也无是三者而坐敝中国为旧王雪耻新罗报讐非所存小所损大乎臣愿下沛然之诏许髙丽以自新焚陵波之船罢应募之衆即臣死且不朽敬晖请降诸武封爵表神器者天下之至公必归乎有徳皇极者域中之大寳必顺乎天命歴考前古详观帝业皆不并兴莫不更王故三皇氏没而五帝氏兴夏殷氏衰而周汉氏作何则帝王之厯数必应乎五行水盛则火衰木衰则金盛天地之运也必合乎四时春往则夏来暑退则寒集则知五行之数帝王不可违之违之则宗社不安人生不理四时之序天地不能变变之则霜露不均水旱交错自有隋失御海内崩离天厯之重归于唐室万方乐业荷拨乱之功三圣重光布生成之德可谓有功于四海有德于蒸人自𢎞道遏密生灵降祸百姓哀号如丧考妣则天皇帝临御帝图明目达聪躬亲庶绩则有谗邪凶孽诬惑睿徳搆害宗枝诛夷殆尽英藩贤戚百不一存余类在者投窜荒裔寃酷人神感伤天地忠臣义士实所痛心自天授之际僣称改革武家子姪咸树封建十余年间实亦荣极时唐室藩屏岂得并封故知事有升降时使然也今则天皇帝猒倦万务神器大寳重归陛下百姓讴歌欣复唐业上至卿士下及苍生黄发之伦童儿之辈莫不欢欣舞抃有如见父母岂不以唐家恩徳感幽祇之心陛下仁明顺天下之望令皇业重构圣祚中兴神祇之道有助于先德矣黎人之诚无负于陛下矣又闻业不两盛事不两大故天无二日土无二王前圣之格言先哲之明诫自皇明反正天命惟新武家诸王封建依旧生者既加茅土死者仍追赋邑万姓失望卿士寒心何则开辟巳来罕有斯理帝王之道实无此法陛下縦欲开恩以行私惠岂可违五行厯数乎乖四时寒暑乎又海内衆情朝廷窃议为武氏诸王身计适将有损何则处之未得其所居之实恐不安陛下虽欲罢之翻乃陷之不遵古典故也且唐厯有归周命已去爵重则难保禄薄则易全又则天帝亲政之时武氏诸王亦分外职今并居京辇不降旧封天下之心窃将不可陛下纵欲崇外戚曲流恩贷奈宗庙社稷之计何奈卿士黎人之议何伏愿陛下为社稷之逺图割私情之小爱内崇经邦之要外顺遐迩之心岂不固宗社之本允神灵之愿则陛下巍巍之业贯三光而洞九泉亲亲之义上有伦而下有序韩愈佛骨表佛者夷狄之一法耳自后汉时流入中国上古未尝有也昔者黄帝在位一百年年一百十嵗少昊在位八十年年一百嵗颛顼在位七十九年年九十八嵗帝喾在位七十年年一百五嵗帝尧在位九十八年年一百一十八嵗帝舜及禹年皆百嵗此时天下太平百姓安乐夀考然而此时中国未有佛也其后殷汤亦年百嵗汤孙大戊在位七十五年武丁在位五十九年书史不言其年夀所极盖亦俱年不减百嵗周文王年九十七嵗武王年九十嵗穆王在位百年此时佛法亦未至中国非因事佛而致然也汉明帝时始有佛法明帝在位才十八年耳其后乱亡相继运祚不长宋齐梁陈元魏已下事佛渐谨年代尤促惟梁武帝在位四十九年前后三度舍身施佛宗庙之祭不用牲牢昼日一食止于菜果其后竟为侯景所逼饿死台城国亦寻灭事佛求福反更得祸由此观之佛不足信事亦可知矣髙祖始受隋禅则议除之当时羣臣材识见不逺不能深知先王之道古今之宜推阐明圣以救斯弊其事遂止臣常恨焉伏惟睿圣文武皇帝陛下神圣英武数千百年已来未有伦比即位之初不许度人为僧尼道士又不许创立寺观臣常以为髙祖之志必行于陛下之手今纵未能即行岂可恣之转令盛也今闻陛下令羣僧迎佛骨于鳯翔御楼以观舁入大内又令诸寺递迎供养臣虽至愚必知陛下不惑于佛作此崇奉以祈福祥也直以年丰人乐徇人之心为京都士庶设诡异之观戏翫之具耳安有圣明若此而肯信此等事哉然百姓愚㝠易惑难晓苟见陛下如此将谓真心事佛皆云天子大圣犹一心敬信百姓何人岂宜更惜身命以至焚顶烧指十百为羣解衣散钱自朝至暮转相倣效惟恐后时老少奔波弃其业次若不即加禁遏更歴诸寺必有断臂脔身以为供养者伤风败俗传笑四方非细事也夫佛本夷狄之人与中国言语不通衣服殊制口不言先王之法言身不服先王之法服不知君臣之义父子之情假如其身至今尚在奉其国命来朝京师陛下容而接之不过宣政一见賔礼一设赐衣一袭衞而出境不令惑衆也况其身死已久枯朽之骨凶秽之余岂宜令入宫禁孔子曰敬鬼神而逺之古之诸侯行弔于其国尚令巫祝先以桃茢祓除不祥然后进弔今无故取朽秽之物亲临视之巫祝不先桃茢不用羣臣不言其非御史不举其失臣实耻之乞以此骨付有司投之水火永絶根本断天下之疑絶后代之惑使天下之人知大圣人之所作为出于寻常万万也岂不盛哉岂不快哉佛如有灵能作祸祟凡有灾咎宜加臣身上天鉴临臣不怨悔无任感激恳悃之至韩愈潮州谢表臣某以今月二十五日到州上讫与官吏百姓等相见具言朝廷治平天子神圣威武慈仁子养亿兆人庶无百亲疎逺迩虽在万里之外岭南之陬视之一如畿甸之间辇毂之下有善必闻有恶必见早朝晚罢兢兢业业惟恐四海之内天地之中一物不得其所故遣刺史面问百姓疾苦苟有不便得以上陈国家宪章完具为治日乆守令承奉诏条违犯者鲜虽在蛮夷无不安泰闻臣所称圣徳惟知鼓舞讙唿不劳施为坐以无事臣某诚惶诚恐顿首顿首臣所领州在广府极东界其去广府虽云才二千里来往动皆经月过海口下恶水涛泷壮勐难计程期飓风鳄鱼患祸不测州南近界涨海连天毒雾瘴氛日夕发作臣少多病年才五十髪白齿落理不乆长加以罪犯至重所处又极逺恶忧惶慙悸死亡无日单立一身朝无亲党居蛮夷之地与魑魅为羣苟非陛下哀而念之谁肯为臣言者臣受性愚陋人事多所不通惟酷好学问文章未尝一日暂废实为时辈所见推表臣于当时之文亦未有过人者至于论述陛下功德与诗书相表里作为歌诗荐之郊庙祀泰山之封镂白玉之牒铺张对天之闳休扬厉无前之伟绩编之乎诗书之策而无愧措之乎天地之间而无亏纵使古人复生臣亦未肯多让伏以大唐受命有天下四海之内莫不臣妾南北东西地各万里自天寳之后政治少懈文致未优武尅不刚嬖臣姦隷蠧居棊处淫毒自防外顺内悖父死子代以祖以孙如古诸侯自擅其地不贡不朝六七十年四圣传序以至陛下陛下即位以来躬亲聴断旋干转坤闗机阖开雷厉风飞日月所照天戈所麾莫不宁顺大宇之下生息理极髙祖创制天下其功大矣而治未太平也太宗太平矣而大功所立咸在髙祖之代非如陛下承天寳之后接因循之余六七十年之外赫然兴起南面指麾而致此巍巍之功治也宜定乐章以告神明巡泰山奏功皇天具着显庸明示得意使永永年代服我威烈当此之时所谓千载一时万可逢之嘉㑹状陆䞇闗中事宜状夫君人之柄在明其德威立国之权在审其轻重徳与威不可偏废也轻与重不可倒持也蓄威以昭徳偏废则危居重以驭轻倒持则悖恃威则德丧于身取败之道也失重则轻移诸已启祸之门也陛下天赐勇智志期削平忿兹昏迷整旅奋伐海内震叠莫敢宁居此诚英主拨乱拯物不得已而用之然威武四加非谓蓄美所可兢兢保惜慎守而不失者唯居重驭轻之权耳陛下又果于成务急于应机竭国以奉军倾中以资外倒持之势今又似焉臣闻国家之立也本大而末小是以能固理天下者若身之使臂臂之使指则小大适称而不悖焉身所以能使臂者身大于臂故也臂所以能使指者臂大于指故也王畿者四方之本也京邑者又王畿之本也其势当令京邑如身王畿如臂四方如指故用即不悖处则不危斯乃居重驭轻天子之大权也非独为御诸夏而已抑又有镇抚戎狄之术焉是以前代之制转天下租税委之京师徙郡县豪杰处之陵邑选四方壮勇实之边城其赋役则轻近而重逺也其惠化则悦近以来逺也太宗既定大业万方底乂犹务戎备不忘虑危列置府兵分𨽻禁衞大凡诸府八百余所而在闗中者殆五百焉举天下不敌闗中则居重驭轻之意明矣承平渐乆武备浸微虽府衞具存而卒乗罕习故禄山窃倒持之柄乗外重之资一举滔天两京不守尚赖经制颇存典刑彊本之意则忘缘边之备犹在加以诸牧有马每州有粮故肃宗得以为资中复兴运干元之后大憝初夷继有外虞悉师东讨边备既弛禁戍亦空吐蕃乗虚深入为冦故先皇帝莫与为御避之东游是皆失居重驭轻之权忘深根固柢之虑陛下追想及此岂不为之寒心哉尚赖宗社威灵先皇仁圣攘却丑类再安宸居城邑具全宗庙无霣足以见天意之于皇家保佑深矣故示大儆将𢎞永图陛下诚宜上副𤣥心下察时变逺考前代成败近鉴国朝盛衰垂无疆之休建不拔之业今则势可危虑又甚于前先皇帝还自陜郛惩艾往事稍益禁衞渐修边防是时闗中有朔方泾原陇右三帅以扞西戎河东有太原全军以控北敌此四军者皆声势雄盛士马精彊又征诸道戍兵毎嵗乗秋备塞尚不能保固封守遏其奔冲京师戒严比比而有陛下嗣膺寳位威摄殊邻蠢兹昆夷犹肆毒蠚举国来冦志吞岷梁贪冐既深覆亡㡬尽遂求通好少息交侵盖缘马丧兵疲务以计谋相缓固殊畏威怀德必欲守信结和所以歴年优柔竟未坚定要约息兵稍久育马渐蕃必假小事忿争因复大肆侵掠借如吐蕃实和囘纥无憾戎狄贪诈乃其常情苟有便利可窥岂肯端然自守今朔方太原之衆逺在山东神策六军之兵继出闗外傥有贼臣啗祋黠虏觑边伺隙乗虚微犯亭障未审陛下何以御之侧闻伐叛之初议者多易其事佥谓有征无战役不逾时计兵未甚多度费未甚广于事为无扰于人为不劳曾不料兵连祸挐变故难测曰引月长渐乖始图故前志以兵为凶器战为危事至戒至慎不敢轻用之者盖为此也当胜而反败当安而倒危变亡而为存化小而成大在覆掌之间耳何可不畏而重之乎往嵗为天下所患咸谓除之则可致昇平者李正已李寳臣梁崇义田悦是也往嵗为国家所信咸谓任之则可除祸乱者朱滔李希烈是也既而正已死李纳继之寳臣死惟岳继之崇义卒希烈叛惟岳戮朱滔携然则往嵗之所患者四去而三矣而患竟不衰往嵗之所信者今则自叛矣而又难保是知立国之安危在势任事之济否在人势苟安则异类同心也势苟危则舟中敌国也陛下岂可不追鉴往事惟新令图循偏废之柄以靖人复倒持之权以固国而乃孜孜汲汲极思劳神徇无已之求望难必之效其于为人除害之意则已至矣其为宗社自重之计恐未至焉自顷将帅徂征久未尽敌苟以借口则请济师陛下乃为之辍边军缺环衞虚内廏之马竭武库之兵占将家之子以益师赋私养之畜以増骑犹且未战则曰乏财陛下又为之算室庐贷商贾倾司府之币设请𣙜之科闗辅之间征发已甚宫苑之内备衞不全万一有如朱滔希烈负固边垒窃发郊畿敢犯城阙复何以备之且今之闗中即古者邦畿千里之地也王业根本于是在焉豪勇之在闗中者与籍于营衞不殊车乗之在闗中者与列于廏牧不殊财用之在闗中者与贮于帑藏不殊有急而须一朝可取今执事者先拔其本弃重取轻所谓倒持太阿授人以柄议制置则彊干弱枝之术反语绥怀则悦近来逺之道乖陛下幸聴愚计使芃援东洛怀光救襄城希烈必退遣神䇿及将家子东行应援者悉可追还其京城及畿县所税间架𣙜酒抽贯贷商㸃召之令一切停之则端本整棼之术也陆贽论叙迁幸之由自安史之乱朝廷因循涵养陛下将一区宇乃命将兴师以讨四方一人征行十室资奉居者疲馈转行者苦锋镝去留骚然而闾里不宁矣聚兵日衆供费曰博常赋不给乃议促限而加敛焉加敛既殚乃别配之别配不足于是𣙜算之科设率贷之法兴禁防滋章吏不堪命农桑废于追唿膏血竭于笞捶兆庶嗷然而郡邑不宁矣边陲之戍以保封疆禁衞之旅以备巡警邦之大防也陛下悉而东征边备空屈又搜私牧责将家以出兵籍马夫私牧者元勲贵戚之门也将家者统帅岳牧之后也其复除征徭旧矣今夺其畜牧事其子孙丐假以给资装破产以营卒乗元臣贵位孰不解体方且税侯王之庐算禆贩之缗贵不见优近不见异羣情嚻然而闗畿不宁矣陛下又谓百度弛废则持义以掩恩任法以成理断失于太速察伤于太精㫁速则寡恕于人而疑似不容辨也察精则多猜于物而亿度未必然也寡恕而不惧祸故反侧之衅生多猜而不防嫌故苟且之患作由是叛乱继生忿讟并兴非常之虞惟人主独不闻兇鼓卒行白昼犯阙重门无结草之御环卫无谁何之人陛下虽有股肱之臣耳目之佐见危不能竭诚临难不能效死是则羣臣之罪也陛下方以兴衰诿之天命亦过矣书曰天视自我人视天聴自我人聴则天所视聴皆因于人非人事外自有天命也纣之辞曰我生不有命在天此舍人事推天命必不可之理也易曰自天祐之仲尼以为祐者助也天之所助者顺也人之所助者信也履信思乎顺是以祐之易论天人祐助之际必先履行而吉凶之报象焉此天命在人盖昭昭矣人事治而天降乱未之有也人事乱而天降康亦未之有也尚恐有可疑者请以近事信之自比丘兴物力竭耗人心惊疑如风涛然汹汹靡定族党聚议谓必有变则京师之人固非悉通占术晓天命也则致冦之由岂运当然夫治或生乱乱或资治也无难而失者忽万㡬之重而忘忧畏也多难而兴者涉庶事之艰而知敕慎也今生乱失守之事及资治兴邦之业在刻励而谨修之当至危之机得其道则兴失则废其间不容复有所悔也惟勤思而熟计之舍已以従衆违欲以从道逺憸佞亲忠直推至诚去逆诈斯道甚易知甚易行不耗神不劬力第约之于心耳何忧乎乱人何畏乎厄运何患乎不宁哉增注唐策巻八增注唐策卷九钦定四库全书増注唐策巻九策陆贽请对羣臣论事状窃谓天子之道与天同方天不以地有恶木而废发生天子不以时有小人而废聴纳帝王之盛莫盛于尧虽四凶在朝而佥议靡辍故曰惟天为大惟尧则之是知人有邪直贤愚在处之各得其所而已必不可以忠良者少而阙于询谋献纳之道也昔人有因噎而废食者又有惧溺而自沈者其为防患不亦过哉愿陛下鉴之毋以小虞而妨大道也臣闻人之所助在信信之所本在诚一不诚心莫之保一不信言莫之行故圣人重焉传曰诚者物之终始不诚无物物者事也言不诚则无所事矣匹夫不诚无复有事况王者赖人之诚以自固而可不诚于人乎陛下所谓诚信以致害者臣窃非之孔子曰可与言而不与之言失人不可与言而与之言失言智者不失人亦不失言陛下可审其言而不可不信可慎其所与而不可不诚所谓民者至愚而神夫蚩蚩之伦或昬或鄙此似于愚也然上之得失靡不辨好恶靡不知所祕靡不传所为靡不效驭以智则诈示以疑则偷接不以礼则其徇义轻抚不以恩则其效忠薄上行之则下从之上施之则下报之若影附形若响应声故曰唯天下至诚为能尽其性能尽其性则能尽人之性不尽于已而责尽于人不诚于前而望诚于后必疑而不信矣今方镇有不诚于国者陛下兴师伐之臣有不信于上者陛下下令诛之有司奉命而不敢赦者以陛下所有责彼所无也故诚与信不可斯须去已愿陛下慎守而力行之恐非所以为悔也传曰人谁无过过而能改善莫大焉仲虺歌成汤之徳曰改过不吝吉甫美宣王之功曰衮职有阙仲山甫补之夫成汤圣君也仲虺圣辅也以圣人賛圣君不称其无过而称其改过周宣中兴贤王也吉甫文武贤臣也歌诵其主不美其无阙而美其补阙则圣贤之意较然着明葢过差者上智下愚所不免惟智者能改而之善愚者耻恶而之非也中古以降其臣尚谀其君自圣掩盛徳行小道乃有入则造膝出则诡辞姦由此滋善由此沮天子意由此惑争臣罪由此生媚道行而害斯甚矣太宗有文武仁义之徳治致太平之功可谓盛矣然而人到于今以从谏改过为称首是知谏而能从过而能改帝王之大烈也陛下谓谏官论事引善自予归过于上者信非其美然盛徳未有亏焉纳而不违传之适足増美拒而违之又安能禁之勿传不宜以此梗塞进言之路也圣人不忽细微不侮鳏寡奓言无验不必用质言当理不必违逊于志者不必然逆于心者不必否异于人者不必是同于衆者不必非辞拙而效迂者不必愚言甘而利重者不必智考之以实唯善所在则可以尽天下之心矣夫人情蔽于所信阻于所疑忽于所轻溺于所欲信偏则聴言不尽其实故有过当之言疑甚则虽实不聴其言故有失实之聴轻其人则遗可重之事欲其事则存可弃之人苟纵所私不考其实则是失天下之心矣故恒情之所轻圣人之所重不必慕髙而好异也陛下又以雷同道説加质则穷臣谓陛下虽穷其辞而未穷其理能服其口而未服其心且下之情莫不愿达于上上之情莫不求知于下然而下恒苦上之难达上恒苦下之难知若是者何九弊不去也所谓九弊者上有六下有三好胜人耻闻过骋辨给衒聪明厉威严恣彊愎上之弊也谄谀顾望畏愞下之弊也好胜而耻过必甘佞辞忌直言则谄谀者进而忠实之语不闻矣骋辨而眩明必折人以言虞人以诈则下顾望者自便而切磨之益不尽矣厉威恣愎必不能降情接物引咎在已则畏愞者至而情理之説不申矣人之难知尧舜所病胡可以一酬一诘而谓尽其能哉夫欲治天下而不务得人心则固不治矣务得人心而不勤接下则心固不得矣务勤接下而不辨君子小人则下固不可接矣务辨君子小人而恶直嗜谀则君子小人固不可辨矣趣和求媚人之甚利存焉犯颜冐祸人之甚害存焉居上者易其言而以美利利之犹惧忠告之不暨况踈隔而讳忌者乎陆贽论尊号状徳合天者谓之皇徳合地者谓之帝徳合人者谓之王父天母地以养人理物各得其宜者谓之天子是皆至尊之殊号极美之大名虽欲变更无踰于此故伏羲神农黄帝尧舜自生人已来君徳之最神圣者天下尊之美之亦已至矣而其指以为号者或曰皇或曰帝唯自一字且犹不兼禹汤继兴莫非大圣尚自菲薄降号为王嬴秦徳衰于殷周而名切于羲皡兼皇与帝始总称之流及后代昏僻之君乃有圣刘天元之号是知人主轻重不在名称崇其号无补于徽猷损其名不伤于徳美然而损之有谦光稽古之善崇之获矜能纳谄之讥得失不侔居然可辨况今时遭屯否事属艰难尤宜惧思以自贬抑必以俯稽术数须有变更与其増美称而失人心不若黜旧号以祗天戒天时人事理必相扶人既好谦天亦助顺陛下诚能断自宸鉴涣发徳音引咎降名深自刻责惟谦与顺一举而二美从之外可以收物情内可以应𤣥运上可以髙徳于夐古外可以垂法于无穷兴废典矫旧失至明也损虚饰收美利至智也前圣之所以永保鸿名常为称首者达于兹义而已矣陛下何恡而不革反欲加冗号以受其实患哉陆贽论赦书亊条状履非常之危者不可以常道安解非常之纷者不可以常语谕自陛下嗣承大寳志壹中区穷用甲兵竭取财赋甿庶未达于暂劳之㫖而怨咨已深昊穹不假以悔过之期而患难继起复以刑谪太峻禁防伤严上下不亲情志多壅乃至变生都辇盗据宫闱九庙鞠陷于匪人六师出次于郊邑奔逼忧厄言之痛心自古祸乱所钟罕有若此之暴今重围虽解逋寇尚存裂土假王者四凶滔天僭帝者二竖其它顾瞻懐贰不可悉数皇舆未复国柄未归劳者未获休功者未及赏困穷者未暇恤滞抑者未克申将欲纾多难而收羣心唯在赦令而已动人以言所感已浅言又不切人谁肯懐故诚不至者物不感损不极者益不臻今兹徳音亦类于是悔过之意不得不深引咎之辞不得不尽招延不可不广润泽不可不𢎞宣畅郁堙不可不洞开襟抱洗刷疵垢不可不盪去瘢痕使天下闻之廓然一变若披重昬而覩朗曜人人得其所欲则何有不从者乎其须改革科条已别封上窃以知过非难改之为难言善非难行之为难易曰圣人感人心而天下和平夫感者诚发于心而形于事事或未谕故宣之于言言必顾心心必副亊三者相合乃可求感惟陛下先断厥志以施其辞度可行者而宣之不可者措之无苟于言以重取悔陆贽请罢琼林大盈二库状示人以义其患犹私示人以私患必难弭故圣人之立教也贱货而尊让逺利而尚㢘天子不问有无诸侯不言多少百乘之室不畜聚敛之臣夫岂皆忘其欲贿之心哉诚惧贿之生人心而开祸端伤风教而乱邦家耳是以务鸠敛而厚其帑椟之积者匹夫之富也务散发而收其兆庶之心者天子之富也天子所作与天同方生之长之而不恃其为成之收之而不私其有付物以道混然忘情取之不为贪散之不为费以言乎体则博大以言乎术则精微亦何必挠废公方崇聚私货降至尊而代有司之守辱万乘以效匹夫之藏哉今之琼林大盈于古无传旧老皆言开元时贵臣饰巧以求媚建言郡邑税赋当委有司以制经用其贡献悉归私有之荡心侈欲亦终以弭寇今师旅方殷创痛呻吟之声未息遽以珍贡私别库恐羣下有所觖望顷者六师初降百物无储外扞兇徒内防危堞今者攻围已解衣食已丰而謡讟方兴军情稍阻岂不以勇夫恒性嗜货矜功其患难既与之同忧而好乐不与之同利苟异恬黙能无怨咨此理之常固不足怪夫国家作事以公共为心者人必乐而从之以私奉为心者人必咈而叛之今兹二库珍弊所归不领度支是行私也不给经费非宣利也物情离怨不亦宜乎智者因危而建安明者矫失而成得陛下诚能近想重围之殷忧追戒平居之専欲器用取给不在过丰衣食所安必以分下凡在二库货贿尽令出赐有功坦然布懐与衆同欲是后纳贡必归有司毎获珍华先给军赏瓌异纎丽一无上供推赤心于其腹中降殊恩于其望外将卒慕陛下必信之赏人思建功兆庶悦陛下改过之诚孰不归徳如此则乱必靖贼必平是乃散小储成大储损小寳固大寳也陆贽论进𤓰果人拟官状信赏必罚霸王之资也轻爵䙝刑衰乱之渐也非功而获爵则轻非罪而肆刑则䙝天寳之季嬖倖倾国爵以情授赏以宠加纪纲始壊矣羯胡乘之遂乱中夏财赋不足以供赐而职官之赏兴焉职员不足以容功而散试之号行焉当今所病者在爵轻也设法贵之犹恐不重若又自弃将何劝焉陛下谓试官为虚名岂思之未熟邪夫立国惟义与权诱人惟名与利名近虚于教为重利近实于徳为轻凡所以裁是非立法制则存乎其义参虚实揣轻重则存乎权専实利而不济之以虚则物有匮耗而不给矣専虚名而不副之以实则情有诞谩而不趋矣故钖货财列廪秩以彰实也差品列异服章以饰虚也居上者达其变相须以为表里则为国之权得矣按甲令有职事官有散官有勲官有爵号其赋事受奉者唯职事一官以序才能以位勲徳所谓施实利而寓虚名者也勲散爵号止于服色资䕃以驭崇贵以甄功劳所谓假虚名佐实利者也今员外试官与勲散爵号同然而突铦锋排祸难者以是酬之其为用也可为重矣今献𤓰一器果一盛则受之彼忘躯命者有以相谓矣曰吾之躯命乃同于𤓰果𤓰果草木也若草木然人何劝哉夫田父野人必欲得其懽心厚赐之可也陆贽论赐浑瑊诏书取散失内人等状大难始平而百役疲瘵之甿重伤残废之卒皆忍死扶病想闻徳音盖事有先后义有轻重重者宜先轻者宜后昔武王克殷有未及下车而为之者有下车而为之者当今所务谓宜以大臣驰传迎复神主修饬郊丘展禋享之礼申告谢之意弔死义犒有功崇进忠直优问耆耄安反侧寛胁从官失职复废业是皆宜先不可后也葺宫室治服玩耳目之娯巾栉之侍是皆宜后不可先也且内人当离溃之后或为将士所私昔人掩絶缨饮盗马者岂忘其爱邪知为君之体然也天下固多䙝人何必独此陆贽请许台省长官荐属吏状昔周以伯冏为太仆命之曰慎简乃僚国朝之制庶官五品已上制勅命之六品已下则并㫖授制勅所命者葢宰相商议奏可而除拜之也㫖授者葢吏部铨材署职然后上言诏㫖但画闻以从之而不可否者也开元中吏部注拟选人奏置循资格限自起居遗补及御史等官犹并列于选曹铨综之例着在格令至今不刋未闻常参之官悉委宰臣选择此近亊之明验也其后旧典失序倖臣専朝舍佥议而重已权废公举而行私惠是使周行庶品苟不出时宰之意者则莫致焉昔齐桓公问管仲害霸对曰得贤不能任害霸也任贤不能固害霸也固始而不终害霸也与贤人谋事而小人议之害霸也所谓小人者非悉懐险诐以覆邦家也葢趣向狭促以沮议为出衆自异为不羣趋近利昧逺图效小信伤大道尔所谓台省长官仆射尚书丞郎御史大夫中丞是也陛下择辅相多亦出其中行举不能顿殊也今乃谓不能举一二属吏岂后位宰相则可择天下材乎夫求才者贵广考课者贵精往武后收人心务拔擢非徒人得荐士亦许自举其才岂不易哉然而课责严进退速故当世称知人之明累朝赖多士之用陛下好贤之心有踰前哲而得人之盛未逮往时葢由赏鉴独任难于公举有登延之路无练覈之方武后以易得人陛下以精失士今择宰相以重于庶品选长官以逾于下流及宰相献言长吏荐士则又纳横议废始谋是任以重者轻其言待以轻者重其事也陆贽论缘边守备事宜状自禄山搆乱肃宗始撤边备以靖中邦借外威宁内难于是吐蕃乘衅回纥矜功中国不振四十余年率伤耗之民竭力以事西输贿赠北偿马资尚不足满其意于是调敛四方以屯疆陲又不能遏其侵故小入则驱略深入则戒严于时议安边者皆务所难忽所易勉所短略所长行之而要不精图之而功靡就夫势有难易事有先后力大而敌脆则先所难是谓夺人之心也力寡而敌坚则先所易是谓观衅而动也今财匮于中人劳未瘳而欲发师徒以犯猎寇境复其侵疆攻其坚城前有胜负未必之虞后有餽运不继之患万一挠败适所以启戎心挫国威也以此安边可谓不量势而务所难矣天之授有分地之产有宜是以五方之俗长短各殊勉所短而敌长者殆用所长而乘短者彊且以水草为居射猎为生便于驰突不耻败亡此戎狄所长中国之短也而欲益兵蒐乘争驱角力交锋原野之上决命寻常之间以此御冦可谓勉所短而校其长矣务所难勉所短劳费百倍终无成功虽果成之不挫则废诚以越天授违地产亏时势以反物宜者也胡不守所易用所长乎若乃择将吏脩纪律训齐师徒耀徳以佐威能迩以示遐禁侵暴以彰吾信抑攻取以昭吾仁彼求和则善之而勿与盟彼为寇则备之而不报复此当今所易也贱力贵智好生恶杀轻利重人忍小全大安其居而动俟其时后行脩封疆守要害蹊堑隧列屯营谨禁防明斥候务农足食非万全不谋非百克不鬬寇小至则遏其入寇大至则邀其归据险以乘之多方以误之使其勇无所加衆无所用掠则靡获攻则不能进有腹背支敌之虞退有首尾不相救之患是谓乘其弊不战而屈人兵此中国之长也我之所长戎狄之短也我之所易戎狄之难也以长制短则用力寡而见功多以易敌难则财不匮而事速成舍此不务而反为所乘斯谓倒持戈矛以鐏授寇者也今皆务之矣尚且守封未固寇戎未惩者何邪病在谋无定用衆无适从任者不必才才者不必任闻不必实实不必闻所信不必诚所诚不必信行不必当当不必行又有六失焉措置乖方一失也课责亏度二失也财匮于兵衆三失也力分于将多四失也怨生于不均五失也机失于遥制六失也臣愚谓宜罢四方之防秋者以其数析而三之其一责本道节度募壮士愿屯边者徙焉其一则第以本道衣廪责闗内河东募用蕃夏子弟愿传军者给焉其一以所输资粮给应募者以安其业既息调发之烦又无幸免之弊出则人自为战处则家自为耕与夫暂屯遽罢岂同日论哉然后建文武大臣一人为陇右元帅自泾陇鳯翔薄长武城尽山南西道凡节度府之兵皆属焉又诏一人为朔方元帅由鄜坊邠宁通灵夏凡节度府之兵属焉各以临边要州为治所所部州若府遴东良吏为刺史外奉军兴内课农桑慎守中国所长谨行当今所易则八利可致六失可去矣奏陈子昻奏八科一措刑二官人三知贤四去疑五招谏六劝赏七息兵八安宗子其大指谓今百度已备但刑急网密非为政之要凡大人初制天下必有凶乱叛逆之人为我驱除以明天诛凶叛已灭则顺人情赦过宥罪盖刑以禁乱乱静而刑息不为承平设也太平之人乐徳而恶刑刑之所加人必惨怛故圣人贵措刑也比大赦澡荡羣罪天下蒙庆咸得自新近日诏狱稍滋钩捕支党株蔓推穷葢狱吏不识天意以抵惨刻宜广恺悌之道勅法慎罚省白诬寃此太平安人之务也官人惟贤政所以治也然君子小人各尚其类若陛下好贤而不任任而不能信信而不能终终而不赏虽有贤人终不肯至又不肯劝反是则天下之贤集矣议者乃云贤不可知人不易识臣以为固易知固易识夫尚徳行者无凶险务公正者无邪朋廉者憎贪信者疾伪智不为愚者谋勇不为怯者死犹鸾隼不接翼薫莸不共器其理自然何者以徳并凶势不相入以正攻佞势不相利以廉劝贪势不相售以信质伪势不相和智者尚谋愚者所不聴勇者徇死怯者所不从此趣向之反也贤人未尝不思效用顾无其类则难进是以湮汨于时诚能信任俊良知左右有灼然贤行者赐之尊爵厚禄使以类相举则天下之理得矣陛下知得贤须任今未能者葢以常信任者不效如裴炎刘祎之周思茂骞味道固蒙用矣皆孤恩前死以是陛下疑于信贤臣固不然昔人有以噎得病乃絶食不知食絶而身殒贤人于国犹食在人人不可以一噎而止飱国不可以谬一贤而逺正士此神鉴所知也圣人大徳在能纳谏太宗徳参三王而能容魏征之直今诚有敢谏骨鲠之臣陛下广延顺纳以新盛徳则万世有述臣闻劳臣不赏不可劝功死士不赏不可劝勇今或勤劳死难名爵不及偷荣尸禄宠秩妄加甚非所以表庸励行者也愿表显徇节励勉百僚古之赏一人千万人悦者葢云当也今事之最大者患兵甲嵗兴赋役不省兴师十万则百万之家不得安业自有事北边于今十年不闻中国之胜以庸将御冗兵徭役日广兵甲日敝愿审量损益计利害势有不可毋虚出兵则人安矣虺贼干纪自取屠灭罪止魁逆无复缘坐宗室子弟皆得更生然臣愿陛下重晓慰之使明知天子慈仁下得自安臣闻人情不能自明则疑疑则惧惧则罪生惟赐恺悌之徳使居无过之地对陈子昻对三事其一言九道出大使巡按天下申黜陟求人瘼臣谓计有未尽也且陛下发使必欲使百姓知天子夙夜忧勤之也羣臣知考绩而任之也姦暴不逞知将除之也则莫如择仁可以恤孤与可以振滞刚不避彊御智足以照姦者然后以为使故輶轩未动而天下翘然待之矣今使且未出道路之人皆已指笑欲望进贤下不肖岂可得邪宰相奉诏书有遣使之名无任贤之实使愈出天下愈弊徒令百姓治道路送迎往来不见其益也臣愿陛下更选有威重风㮣为衆推者因御前殿以使者之礼礼之谆谆戒勅所以出使之意乃授以节自京师及州县登拔才良求人瘼宣布上意令若家见而户晓昔尧舜不下席而化天下葢黜陟幽明能折衷者陛下知难得人则不如少出使彼烦数而无益于化是烹小鲜而数挠之矣其二言刺史县令政教之首陛下布徳泽下诏书必待刺史县令谨而奉行之不得其人则委弃有司挂墙屋耳百姓安得知之一州得才刺史十万戸赖其福得不才刺史十万戸受其困国家兴衰在此职也今吏部调县令如补一尉但计资考不求贤良有如不次用人则天下嚣然相谤矣狃于常而不变也故庸人皆任县令教化之陵迟顾不甚哉其三言天下有危机祸福因之而生机静则有福动则有祸百姓安则乐生不安则轻生者是也今军旅之弊夫妻不得安父子不相养五六年来自劒南尽河陇山东由青徐曹汴河北举沧瀛赵魏或困水旱或顿兵役叛亡流离略尽尚赖陛下悯其失职凡兵戍调发一切罢之使人得妻子相见父兄相保可谓能静其机也然臣恐将相有贪边境利以广地彊武説陛下者欲动其机机动则祸构宜脩文徳去刑罚劝农桑以息疲民蛮夷知中国有圣王必累译至矣谏朱敬则罗织狱谏李斯之相秦也行申商之法重刑名之家杜私门张公室弃无用之费损不急之官惜日爱功亟战疾耕既富而庶遂屠诸侯此救弊之术也故曰刻薄可施于进趋变诈可陈于攻战天下已平故可易之以寛简润之以淳和秦乃不然淫虐滋甚往而不反卒至土崩此不知变之祸也陆贾叔孙通事汉祖当荥阳成臯间粮饷穷智勇困未甞敢开一説效一竒唯进豪猾贪暴之人及区宇适定乃陈诗书説礼乐开王道髙帝忿然曰吾以马上得之安事诗书对曰马上得之可马上治之乎帝黙然于是贾着新语通定礼仪此知变之善也若髙帝斥二子置诗书重攻战尊首级则复道争功拔劔击柱晷漏之不保何十二帝二百年乎故曰仁义者圣人之蘧庐礼者先王之陈迹祠祝毕刍狗捐淳精流糟粕弃仁义尚尔况其轻乎国家自文明以来天地草昧内则流言外则构难故不设钩距无以顺人不切刑罚无以息暴于是置神器开告端故能不出房闱而天下晏然易主矣臣闻急趋者无善迹促柱者无和声拯溺不规行疗饥不鼎食即向时祕策今之刍狗也愿鉴秦汉之失考时事之宜毁蘧庐遗糟粕下寛大之令流旷荡之泽去萋斐之角牙顿姦险之芒刄塞罗织之妄源扫朋党之险迹旷然使天下更始岂不乐哉薛登谏絶四夷质子戎夏不杂古所戒也故斥居塞外有时朝谒已事则归三王之法也汉魏以来革袭衣冠筑室京师不令归国较其利害三王是而汉魏非拒边长而质子短昔晋郭钦江统以边人处中夏必为变武帝不纳卒有永嘉之乱伏见突厥吐蕃契丹往因入侍并被奖遇官戎秩步黉门服改氊罽语习楚夏窥图史成败熟山川险易国家虽有冠带之名而狼子孤恩患必在后昔申公奔晋使子狐庸为呉行人教呉战阵使之叛楚汉迁五部匈奴于汾晋卒以刘石作难窃计秦并天下及刘项用兵人士凋散以冒顿之盛乘中国之虚而髙祖困危平城匃奴卒不入中国者以其生长碛漠谓穹庐贤于城郭氊罽美于章绂既安所习是以无窥中国心不乐汉故也元海五部散亡之余而能自振者少居内地明习汉法鄙单于之陋窃帝王之称使其未尝内徙不过刼边人缯綵麴糵归隂山而已今皇风所覃含识革面方由余效忠日磾尽节然臣虑备豫不谨则戎狄称兵不在方外非贻谋之道臣谓愿充侍子可一切禁絶先在国者不使归蕃则夷人保疆边邑无事增注唐策巻九增注唐策卷十钦定四库全书増注唐策巻十言髙郢复上言王者将有为也将有行也必稽于衆而顺于人则自然之福不求而至未然之祸不除而絶臣闻神人无功者不为有功之功圣人无名者不为可名之名不为有功之功故功莫大不为可名之名故名莫厚古之明王积善以致福不费财以求福脩徳以消祸不劳人以攘祸陛下之营作若以为功则天覆地载隂施阳化未曾有为也若以为名则至徳要道以顺天下未曽有待也若以致福则通于神明光于四海不在费财若以攘祸则方务厥徳罔有天灾不在劳人今兴造趣急人徒竭作土木并起日课万工不遑食息搒笞愁痛盈于道路以此望福臣恐不然陛下戢定多难励精思治务行寛仁以幸天下今固违羣情狥左右过计臣窃为陛下惜之皆不纳杜牧罪言生人常病兵兵祖于山东羡于天下不得山东兵不可死山东之地禹画九土一曰冀州舜以其分太大离为幽州为并州程其水土与河南等常重十三故其人沈鸷多材力重许可能辛苦魏晋以下工机纎杂意态百出俗益卑懦人益脆弱唯山东敦五种本兵其他不能荡而自若也产健马下者日驰二百里所以兵当天下冀州以其恃强不循理冀其必破弱虽已破冀其复强大也并州力足以并吞也幽州幽隂惨杀也圣人因以为名黄帝时蚩尤为兵阶自后帝王多居其地周劣齐霸不一世晋大常佣役诸侯至秦萃鋭三晋经六世乃能得韩遂折天下嵴复得赵因拾取诸国韩信聫齐有之故蒯通知汉楚轻重在信光武始于上谷成于鄗魏武举官渡三分天下有其二晋乱胡作至宋武号英雄得蜀得闗中尽有河南地十分天下之八然不能使一人渡河以窥胡至髙齐荒荡宇文取之隋文因以灭陈五百年间天下乃一家隋文非宋武敌也是宋不得山东隋得山东故隋为王宋为霸由此言之山东王者不得不为王霸者不得不为霸猾贼得之足以致天下不安天寳末燕盗起出入城臯函潼间若涉无人地郭李辈兵五十万不能过邺自尔百余城天下力尽不得尺寸人望之若囘鹘吐蕃义无敢窥者国家因之畦河修障戍塞其街蹊齐鲁梁蔡被其风流因亦为寇以里拓表以表撑里混澒回转颠倒横邪未尝五年间不战生人日顿委四夷日昌炽天子因之幸陜幸汉中焦焦然七十余年运遭孝武澣衣一肉不畋不乐自卑冗中拔取将相凡十三年乃能尽得河南山西地洗削更革罔不能适唯山东不服亦再攻之皆不利岂天使生人未至于帖泰邪岂人谋未至邪何其艰哉今日天子圣明超出古昔志于平治若欲悉使生人无事其要先去兵不得山东兵不可去今者上策莫如自治何者当贞元时山东有燕赵魏叛河南有齐蔡叛梁徐陈汝白马津盟津襄邓安黄夀春皆戍厚兵十余所才足自䕶治所实不辍一人以他使遂使我力解势弛熟视不轨者无可奈何阶此蜀亦叛呉亦叛其他未叛者迎时上下不可保信自元和初至今二十九年间得蜀得吴得蔡得齐收郡县二百余城所未能得唯山东百城耳土地人户财物甲兵较之往年岂不绰绰乎亦足自以为治也法令制度品式条章果自治乎贤才姦恶搜选置舍果自治乎障戍镇守干戈车马果自治乎井闾阡陌仓廪财赋果自治乎如不果自治是助虏为虐环土数千里植根七十年复有天下隂为之助则安可以取故曰上策莫如自治中策莫如取魏魏于山东最重于河南亦最重魏在山东以其能遮赵也既不可越魏以取赵固不可越赵以取燕是燕赵常取重于魏魏常操燕赵之命故魏在山东最重黎阳距白马津三十里新乡距盟津一百五十里陴垒相望朝驾暮战是二津虏能溃一则驰入成臯不数日间故魏于河南亦最重元和中举天下兵诛蔡诛齐顿之五年无山东忧者以能得魏也昨日诛沧顿之三年无山东忧亦以能得魏也长庆初诛赵一日五诸侯兵四出溃解以失魏也昨日诛赵罢如长庆时亦以失魏也故河南山东之轻重在魏非魏强大地形使然也故曰取魏为中策最下策为浪战不计地势不审攻守是也兵多粟多敺人使战者便于守兵少粟少人不敺自战者便于战故我常失于战虏常困于守山东叛且三五世后生所见言语举止无非叛也以为事理正当如此沈酣入骨髓无以为非者至有围急食尽啖尸以战以此为俗岂可以决一胜一负哉自十余年凡三收赵食尽且下郗士美败赵复振杜叔良败赵复振李聴败赵复振故曰不计地势不审攻守为浪战最下策也封事魏元忠命将用兵封事天下之柄有二文武而已至制胜御人其道一也今言武者先骑射不稽之权略言文者首篇章不取之经纶养由基射能穿札不止鄢陵之奔陆机识能辨亡无救河桥之败才生于世世实须才何世而不生才何才而不资世故物有不求未有无物之嵗士有不用未有无士之时志士在富贵与贱贫皆思立功名以传于后然知已难而所遇罕士之懐琬琰就煨尘抱栋干困沟壑者悠悠之人覩士贫贱安知其方略哉故汉拜韩信举军惊笑蜀用魏延羣臣觖望此富贵者易为善贫贱者难为功也汉文帝不知魏尚贤而囚之知李广才而不用乃叹其生不逢时夫以广之才为天下无双时方嵗事匈奴而卒不任故近不知尚广之贤而逺想廉颇李牧冯唐是以知其有而不能用也此身为时主所知不得尽其才也晋羊祜谋举呉贾充荀朂沮之祜叹曰天下事不如意十常七八以二人不同终不大举此据立功之地而不获展其志也布衣之人懐竒抱策而望朝奏夕召岂易得哉臣愿歴访文武五品以上得无有智如羊祜武如李广而不得骋其才者乎使各言其志毋令久失职又言人无常俗政有治乱军无常胜将有能否兵为王者大事存亡系焉将非其任则沴人败国齐段孝𤣥有言持大兵如擎盘水一致蹉跎求止可得哉周亚夫坚壁以挫呉楚司马懿闭营而困诸葛亮此皆全军制胜不战而却敌是知大将临戎以智为本今之用人类将家子或死事孤儿进非干略虽竭力尽诚不免于倾败若之何用之且建功者言其所济不言所来言其所能不言所借若陈汤吕蒙马隆孟观悉出贫贱而勲伐甚髙不闻其家世将帅也故隂阳不和揠士为相蛮貊不廷擢校为将今以四海之广亿兆之衆岂无卓越之士臣恐未之思乎赏者礼之基罚者刑之本礼崇则谋夫竭其能赏厚则义士轻其死刑正则君子勗其心罚重则小人惩其过赏罚者军国之纲纪政教之药石吐蕃本非彊敌而薛仁贵郭待封至弃甲丧师罪止削除网漏吞舟何以过此虽陛下愿收后效然朝廷所少岂此一二人乎夫赏不劝谓之止善罚不惩谓之纵恶故国无赏罚虽尧舜不能为今罚既不行赏复难信议者皆谓比日征行虚赏格而无其实且黔首虽微不可以欺安有寓不信之令设虚赏之格乎神州化首文昌政本治乱攸在臣故冒死而言夫明鑑所以照形往事所以知今请借近以为谕太宗征髙丽总管张君乂不进击贼斩之旗下慈父多败子严家无格虏人主病不广大人臣病不节俭臣恐陛下病之于不广大过在于慈父斯日月一蚀也今吐蕃之望中国犹孤星之对太阳有自然之大小不疑之明暗向使将能杀敌则此虏望尘却走自仁贵等覆师丧气故虏得跳梁山谷又师行必借马力不数十万不足与虏争臣请天下自王公及齐人挂籍之口人税百钱又弛天下马禁使民得乘大马不为数限官籍其凡勿使得隠不三年人间畜马可五十万即诏州县以所税口钱市之若王师大举一朝可用且虏以骑为善若市其良以益中国使渐耗虏兵之盛国家之利也略李翺条复太平大略陛下即位以来懐不廷臣诛畔贼刷五圣愤耻自古中兴之盛无以加臣见徳所不可及者若淄青生口夏侯澄等四十七人为贼逼胁质其父母妻子而驱之战陛下俘之赦不诛诏田𢎞正随材授职欲归者纵之澄等得生归转以相谓贼衆莫不懐盛徳无肯拒战刘悟所以能一夕斩师道以三军皆苦贼而暱就陛下故不淹日成大功一也今嵗闗中麦不收陛下哀民之穷下明诏蠲赋十万石羣臣动色百姓歌乐遍畎畮二也昔齐遗鲁以女乐季桓子受之君臣共观三日不朝孔子行今韩𢎞献女乐陛下不受遂以归之三也又出李宗奭妻女于掖庭以田宅赐沈遒师圣明寛恕亿兆欣感臣愚不能尽识若它诏令一皆类此武徳贞观不难及太平可覆掌而致臣闻定祸乱者武功也复制度兴太平者文徳也今陛下既以武功定海内若遂革弊事复髙祖太宗旧制用忠正而不疑屏邪佞而不迩改税法不督钱而纳布帛絶进献寛百姓租赋厚边兵以制蕃戎侵盗数引见待制官问以时事通壅蔽之路此六者政之根本太平所以兴陛下既已能行其难若何而不为其易者乎以陛下资上圣如不惑近习容悦之辞任骨鲠正直与之脩故事以兴大化可不劳而成也若一日不事臣恐大功之后逸乐易生进言者必曰天下既平矣陛下可以髙枕自安逸如是则髙祖太宗之制度不可以复制度不复则太平未可以致臣窃惜陛下当可兴之时而谦譲未为也箴张藴古大寳箴词曰今来古往俯察仰观惟辟作福为君实难宅普天之下处王公之上任土贡其所求具僚和其所唱是故兢惧之心日弛邪僻之情转放岂知事起乎所忽祸生乎无妄固以圣人受命拯溺亨屯归罪于已推恩于民大明无偏照至公无私亲故以一人治天下不以天下奉一人礼以禁其奢乐以防其佚左言而右事出警而入跸四时调其惨舒三光同其得失故身为之度而声为之律勿谓无知居髙聴卑勿谓何害积小成大乐不可极极乐生哀欲不可纵纵欲成灾壮九重于内所居不过容膝彼昏不知瑶其台而琼其室罗八品于前所食不过适口惟狂罔念丘其糟而池其酒勿内荒于色勿外荒于禽勿贵难得之货勿聴亡国之音内荒伐人性外荒荡人心难得之物侈亡国之音淫勿谓我尊而傲贤侮士勿谓我智而拒谏矜已闻之夏王据馈频起亦有魏帝牵裾不止安彼反侧如春阳秋露巍巍荡荡恢汉髙大度抚兹庶事如履薄临深战战慄慄用周文小心诗云不识不知书曰无偏无党一彼此于胷臆思好恶于心想衆弃而后加刑衆悦而后命赏弱其彊而治其乱申其屈而直其枉故曰如衡如石不定物以数物之县者轻重自着如水如镜不示物以形物之鉴者妍蚩自生勿浑浑而浊勿皎皎而清勿汶汶而暗勿察察而明虽冕旒蔽目而观于未形虽黈纩塞耳而聴于无声纵心乎湛然之域游神于至道之精扣之者应洪纎而效响酌之者随深浅而皆盈故曰天之清地之宁王之贞四时不言而代序万物无为而受成岂知帝有其力而天下和平吾皇拨乱戡以智力民惧其威未懐其徳我皇抚运扇以淳风民懐其始未保其终爰述金镜穷神尽性使人以心应言以行一日二日念兹在兹唯人所召自天祐之李义府承华箴遂初㝠昧元气氤氲二仪开辟三才既分司干立宰出震为君化昭素朴道映典坟功成揖让事极华勋肇兴夏启降及周文咸资继徳永树髙芬百代沿袭千龄奉圣粤若我后丕承寳命允穆三阶爰齐七政时雍化洽风俗移盛载崇国本式延家庆震维缥徳离宫体正寄切宗祧事崇监抚思皇茂则敬询端辅九载崇儒三朝问竖歴选储仪遗文在斯望诫登俎髙谕乔枝俯若思顺非礼无施前修盛业来哲通规饬躬是蹈则叡问风驰立志或爽则𤣥猷日亏无恃尊极脩涂难测无恃亲贤失徳靡全勿轻小而名自阐勿轻微而行弥光佞谀有类邪巧多方其萌不絶其害必彰监言斯屏储业攸昌窃惟令嗣有殊前事虽以贵以贤而非长非次皇明睠徳超伦作贰匪懋声华莫酬恩异匪宗徽烈莫符天志勉旃继明光兹守器下臣司箴敢告近侍通类孙伏伽上三事其一臣闻天子有争臣虽无道不失其天下隋失天下者何不闻其过也自谓功徳盛五帝迈三王穷侈极欲使天下士肝脑涂地户口殚耗盗贼日滋当时非无直言之臣卒不开悟者君不受谏而臣不敢告之也向使开不讳之路官贤授能赏罚时当人人乐业谁能揺乱乎陛下举晋阳天下响应计不旋跬大业以成勿以得天下之易而忘隋失之不难也天子动则左史书之言则右史书之凡蒐狩当顺四时不可妄动且陛下即位之明日有献鹞者不却而受卢牟子献琵琶张安道献弓矢并被赉赏以率土之富何索不致岂少此物哉其二百戏散乐本非正声隋末始见崇用此谓淫风不得不变近太常假民裙襦五百称以衣妓工待𤣥武门游戏非诒子孙之传今散妓者匪韶匪夏请并废之以复邪正其三臣闻性相近习相逺今皇太子诸王左右执事不可不择大抵不义无赖及驰骋射猎歌舞声色慢游之人止可悦耳目备驱驰至拾遗补阙决不能也汎观前世子姓不克孝兄弟不克友莫不由左右乱之愿选贤才澄僚友之选髙冯上五事今天下大定而刑未措何哉葢谋猷之臣台阁之吏不崇简易而昧经逺故执宪者以深刻为奉公当官者以侵下为益国如尚书八坐人王所责成者宜择温厚脩洁者任之敦朴素革浮伪使家识慈孝人知廉耻过行者被嗤于乡不昵者蒙摈于亲自然礼节近矣陛下身帅节俭而营缮未息丁匠不给驱使又和雇以重劳费人主所欲何求而不得愿爱其财毋使殚惜其力毋使弊畿内数州京师之本土狭人庶储蓄少而科役多冝蒙优贷令得休息彊本弱支之义也江南河北人颇舒闲宜为差等均量劳逸公侯勲亲之家邑入俸稍足以奉养而贷息出举争求什一下民化之竞为锥刀宜加惩革今外官卑品皆未得禄故饥寒之切夷惠不能全其行为政之道期于易从不恤其匮而须其廉正恐处察嵗出輶轩继轨而侵渔不息也宜及戸口之繁仓庾且实稍加禀赐使得事父母养妻子然后督责其效则官人毕力矣密王元晓等俱陛下懿亲当正其礼比见帝子拜诸叔诸叔答拜爵封既同当明昭穆愿垂训正以为仪法増注唐䇿巻十