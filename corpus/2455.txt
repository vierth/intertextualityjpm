豫章黄先生文集豫章黄先生文集卷第一豫章黄先生文集第一黄庭坚鲁直赋十首寄老庵赋休亭赋江西道院赋苏李画枯木道士赋东坡居士墨戏赋别友赋白山茶赋对靑竹赋煎茶赋苦笋赋楚词七首龙眠操濂溪诗王圣涂二亭歌木之彬彬予欲金玉汝明月篇悲秋赋十首寄老庵赋生乎今兹兮见曩之人万物一家兮劵宇宙而无邻橐橡可以爲泽兮鬓䰅苍然独柰何俯仰以是兮吾独立而不陈新彼族庖之技痒兮伐大觚以甞巧风悲郢人之宰木兮頋无所用吾斤澔澔汗汗兮黄川日夜流吾谁踈亲兮行天下以虚舟无地以受人之徽纆故超丗而不避丗槃礴于蜗牛之宫经行于羊豕之隧㪺甓社以爲樽兮举海门以爲胾觞豆于无味之味从衲子以卒歳傥然以寓其不得巳是谓无累之累何用穷山幽谷爲独安往而非寄寄吾老于簪绂岌髙位之疾顚春秋以旅力去矣奉腆禄而彫年寄吾老于孙息厌群雏之嗸嗸眷火宅之无安宁执枯而俱焦寄吾老于友朋未沬平生之言人寿不能金石忽相望于鬼伯之阡伊汉上之庞禅空诸有以爲宅沈货泉以弃责聊生涯于纬竹维衡丘之懒叟独金玉其言音踞烧木以燠寒抆鼻涕而无寸隂相彼宛童寓于栢松自干青云束缚舎翁主人不承泽蝼蚁爲宫薪者斧焉賔主祸同无意以爲智维此意而夭夭申申从人以嬉寡妇之茨髙明之榱相与社而稷之讫无累于去来养主者讳盈术窍者天门不开此其是耶非乎穷于外者反于家困乎智者归愚伊未甞一用其智对万丗而德不孤若人者其在斯乎託轩冕而鹑居无德色之可鉏殆其肆志于江湖翁乎强爲我着书无促驾青牛之车休亭赋吾友萧公饷济父往有声场屋间数不利于有司归敎子弟以宦学而老于清江之上开田以爲歳凿池灌园以爲笾豆儿时蓺木今憩其隂独立无邻自行其意筑亭髙原以望五笥诸山用其所以斋心服形者名之曰休亭乞余言铭之将游居寝饭其下豫章黄庭坚爲作休亭赋槃礴一轨万物并驰西风木叶无有静时怀蠹在心必披其枝事时与黄间同机丗智与太行同巇饮羽于市门之下血刃于风波之上至于行尽而不休夫如是奚其不丧故曰衆人休乎得所欲士休乎成名君子休乎命圣人休乎物莫之婴吾友济父居今而好古不与不取亦莫予敢侮将强学以见圣人而休乎万物之祖曩游于丗也献璞玉而取刖图封侯而得黥骄色未鉏而物骇机心先见而鸥惊抚四方者倦矣迺归休于此亭濯缨于崃水之上游晞发于舞雩之乔木彼王笥之隐君子惠我以生刍一束是谓不蓍而筮从无龟而吉卜江西道院赋江西之俗士大夫多秀而文其细民险而健以终讼爲能由是玉石俱焚名曰珥笔之民虽有辩者不能自解免也惟筠爲州独不嚚于讼故筠州太守号爲守江西道院然与南康庐陵宜春三郡并䝉恶声元祐八年武陵柳矦子仪守筠之明年也乐其俗之媺使爲政者不勤乃新燕居之堂榜曰江西道院以鼓舞其国风且爲髙安之父老雪耻焉秋九月遣使来告成于双井永思堂于是爲之赋其词曰句吴之区维斗所直半入于楚终蚀于越有泰伯虞仲季子之风故处士有巖穴之雍容有屈原宋玉枚乗之笔故文章有江山之秀发吴越之君多好勇故其民乐鬪而轻死江汉之俗多机鬼故其民尊巫而淫祀虽郡异而县不同其大略不外是矣若乃髙安之城豫章之别虽风气之未遂亦媺俗之可恱故柳矦下车解牛而不割未甞发硎初不折缺则喟然叹曰江西道院名不虚生爰作新堂合陈鼓笙有斐翰墨賔賛令丞作爲诗歌接民颂声昔也忧民之忧今则乐民之乐怀僊伯之蜕蝉有勿翦之乔木制劒池之菡萏以爲裳酿丹井之清泠以爲酌醉而起舞父老持足恐使君之僊去而鳏寡之长失职也吾闻风行于上而水波此天下之至文仁形于心而民服此天下之善化岂可多爲令而病民慢自设险而病民诈耶九转丹砂铸铁成金两汉循吏铸顽成仁我简静则民肃我平易则民亲今使髙安之农养生于桁杨之外珥笔敎讼者传问孝之章𠢐耳鎻亢者深春耕之耒卖私鬪之刀劒以爲牛羞淫祠之樽俎以养亲虽承平百年雨露渗漉非二千石所以牧人者乎虽然有一于此堂密有美枞而未闻处士之节岑蔚有于菟而不见墨客之文岂其龟藏而自卑蠖屈而不伸者耶公试酌樽中之渌谢山川之神爲予问之苏李画枯木道士赋东坡先生佩玉而心若藁木立朝而意在东山其商略终古盖流俗不得而言其于文事补衮则华虫黼黻医国则雷扁和秦虎豹之有美不彫而常自然至于恢诡谲恠滑稽于秋兔之颕尤以酒而能神故其觞次滴沥醉余颦申取诸造物之鑪锤尽用文章之斧斤寒烟淡墨权竒轮囷挟风霜而不栗听万物之皆春龙眠有隐君子见之曰商宇宙者朝彻于一指计禇中者心醉于九九言其不同识也胾鹏背而不蔕芥烹䑕肝而腹果然言其不同量也彼以睢睢盱盱我以踽踽凉凉则惧夫子之独立而矢来无郷乃作女萝施于木末婆娑成隂与丗宴息于其槃根作黄冠师纳息于踵若新沐而晞促阮咸以赴节按万籁之同归昔阮仲容深识清浊酒沈于陆无一物可欲右琴瑟而左琵琶陶冶此族不溷不浊是谓竹林之曲彼道人者养苍竹之节以玩四时鸣藁梧之风以召衆窍其鼻间栩栩然盖必有不可传之妙若予也寄栎社以神其拙頋白鸥之乐人深一行作吏此事便废怀稻粱以饴老就簪绂而成禽庄生曰去国期年见似之者而喜矣况予尘土之渴心东坡居士墨戏赋东坡居士游戏于管城子楮先生之间作枯槎夀木丛篠断山笔力跌宕于风烟无人之境盖道人之所易而画工之所难如印印泥霜枝风叶先成于胷次者欤颦申奋迅六反震动草书三昧之苖裔者欤金石之友质已死而心在斵泥郢人之鼻运斤成风之手者欤夫惟天才逸群心法无轨笔与心机释氷爲水立之南荣视其胷中无有畦畛八䆫玲珑者也吾闻斯人深入理窟椟研囊笔枯禅缚律恐此物辈不可复得公其缇衣十袭拂除蛛尘明䆫棐几如见其人别友赋送李次翁曩闻义于孙李指尊选以见招惜予行之舒舒曰其夜以爲朝予望道于垝垣见万物之富有恨逸驾之絶尘又骖予以四牡喟车后之无䇿其四方乎索友仰云飞而注弋俯渊靓之沈钩或一能之胜予忘日月之不予谋或登吞舟之鳞或下垂天之翼手予弓而不释恐斯道之或息维庐江之四李三隐约于龙眠维若人之仕蚤怀明月而丽川歳庚午而会梁语闻道之大用吸江汉以爲深累丘岳以自重尾击之而首应西犯之而东抗弃旗鼔而不逐俨其陈之堂堂伟道学之崇崛増懦天之激昻观出日于东方虽食焉而不斈无肯綮以自试居自喜于余刃彼覆却之万方期斯言之犹信水浑浑而进舟风剡剡而侵裘恐事亲之不劝则惟是之同忧白山茶赋姨母文城君作白山茶赋兴寄髙逺盖以自况类楚人之橘颂感之作后白山茶赋孔子曰歳寒然后知松柏之后彫也丽紫妖红争春而取宠然后知白山茶之韵胜也此木产于临川之崔嵬是爲麻源第三谷仙圣所庐金堂琼榭故是花也禀金天之正气非木果之匹亚迺得骨于崑阆非乞灵于施夏造物之手执丹青而无所用析薪之斤虽睥晲而幸见赦髙洁皓白清脩闲暇裴回冰雪之晨偃蹇霜月之夜彼细腰之子孙与庄生之物化方培户以思温故无得而陵跨盖将与日月争光何苦与阳争价惟是当时而见尊显处于瑶台玉墀之上是以闭藏而无闷淡然于干枫枯栁之下江北则上徐庾江南则数鲍谢盖不能刻画常娥藩饰姑射谅无地以寄言故莫传于脍炙况乎见素抱朴难乎郢人故徐熈赵昌舐笔和鈆而不敢画或谓山丹之皓质足以争长而更霸知我如此不几乎骂虽琼华明后土之祠白莲秀逺公之社皆声名籍甚俗态不舍挟脂粉之气而藴兰麝与君周旋其避三舎对青竹赋余楚产也阅东南之竹多矣未甞闻对青竹者也嘉州僧从之包封见贻蓺之而成乃初识之惟范围之内有知之物一无穷无知之物一无穷一耳一目不能遍揽也况六合之外者乎感而赋之竹之美于东南以节不以文也其在楚之西郁郁葱葱连山缭云也会稽之竒材任矢石蕲春之泽夏簟箫笛沅湘泪血卭崃髙节慈竹相守孝竹冬茁慈姥嶰谷笙竽笆篁长石之山一节可航犹未极其瑰恠不常也故呉楚无竹工非无竹工妇能织缉之器儿能鸡鹜之笼也今夫筥筐籯笄榱櫺翰藩巴船百丈下汉爲笪贵之则律吕汗简贱之则箕箒蒸薪唯所逢遭尽于斧斤美哉斯竹黄质墨章如出杼轴织文自当解甲税枯金碧其相歳寒在躬又免斮烹彼其文章之种性不可致诘刳心而求之不可得劚根而求之不可得匪人匪天有物有则惟其与蓬蒿共尽而无憾余亦不知白驹之过隙煎茶赋汹汹乎如涧松之发清吹皓皓乎如春空之行白云賔主欲眠而同味水茗相投而不浑苦口利病解胶涤昏未甞一日不放箸而䇿茗椀之勲者也余甞爲嗣直瀹茗因録其涤烦破睡之功爲之甲乙建溪如割双井如囗日铸如㔢其余苦则辛螫甘则厎滞呕酸寒胃令人失睡亦未足与议或曰无甚髙论敢问其次涪翁曰味江之罗山严道之蒙顶黔阳之都濡髙株泸川之纳溪梅岭夷陵之压甎临邛之火井不得已而去于三则六者亦可以酌兔褐之瓯瀹鱼眼之鼎者也或者又曰寒中瘠气莫甚于茶或济之盐勾贼破家滑窍走水又况鸡苏之与胡麻涪翁于是酌歧雷之醪醴参伊圣之汤液斮附子如博投以熬葛僊之垩去藙而用盐去橘而用姜不夺茗味而佐以草石之良所以固太仓而坚作强于是有胡桃松实菴摩鸭脚勃贺蘼芜水苏甘菊旣加臭味亦厚賔客前四后四各用其一少则美多则恶发挥其精神又益于咀嚼盖大匠无可弃之材太平非一士之略厥初贪味隽永速化汤饼乃至中夜不眠耿耿旣作温齐殊可屡㰱如以六经济三尺法虽有除治与人安乐賔至则煎去则就榻不游轩后之华胥则化庄周之胡蝶苦笋赋𤏡道苦笋冠冕两川甘脆惬当小苦而反成味温润缜密多啖而不疾人盖苦而有味如忠谏之可活国多而不害如举士而皆得贤是其钟江山之秀气故能深雨露而避风烟食肴以之开道酒客爲之流涎彼桂斑之梦汞又安得与之同年蜀人曰苦笋不可食食之动痼疾令人萎而瘠予亦未甞与之言盖上士不谈而喻中士进则若信退若眩焉下士信耳而不信目其顽不可镌李太白曰但得醉中趣勿爲醒者传楚词七首龙眠操三章赠李元中吾其行乎道渺渺兮骖弱石岩岩兮川横日月兮在上风吹雨兮昼冥吾其止乎曲者如几直者如矢我兮直兮棘余趾我爲曲兮不如其已吾耕石田兮爲芝乃三歳兮报我饥嗣兹穑兮则以稼从子于耜兮龙眠之下螳臂美兮当车蠏螯强兮鬪虎我观兮上下四方或钖子兮以大武金石兮水波松栢兮雨霜有时女兮不春我欲筮兮同牀筮告子以不好子与居兮甚娬秦人同炙兮徒欺予予和羮兮衆吐之南山雾兮楚氛其在兹兮斗日月扬汤兮捄暍从子休兮龙眠之樾朝百牢兮九饭藜羹不糁兮共槃而笑狐白裘兮豹祛緼袍无里兮亦见春于何喜兮安乐此曰有嘉人兮遗予履发十袭兮示予与予武兮合度四羿兮隅立使离朱兮诏之若人兮无鹄离朱茫然兮羿报弓牧牛兮于鼻牧羊兮不歧有若人兮可与归因子问涂兮龙眠之蹊濂溪诗舂陵周茂叔人品甚髙胷中洒落如光风霁月好读书雅意林壑𥘉不爲人窘束世故权舆仕籍不卑小官职思其忧论法常欲与民决讼得情而不喜其爲少吏在江湖郡县盖十五年所至辄可传任司理叅军运使以权利变具狱茂叔争之不能得投告身欲去使者歛手听之赵公恱道号称好贤人有恶茂叔者赵公以使者临之甚威茂叔处之超然其后迺寤曰周茂叔天下士也荐之于朝论之于士大夫终其身其爲使者进退官吏得罪者自以不冤中歳乞身老于湓城有水发源于莲花峯下洁清绀寒下合于湓江茂叔濯缨而乐之筑屋于其上用其平生所安乐嫓水而成名曰濂溪与之游者曰溪名未足以对茂叔之美虽然茂叔短于取名而惠于求志薄于徼福而厚于得民菲于奉身而燕及焭嫠陋于希世而尚友千古闻茂叔之余风犹足以律贪则此溪之水配茂叔以永乆所得多矣茂叔讳惇实避厚陵奉朝请名改惇頥二子夀焘皆好学承家求余作濂溪诗思咏潜德茂叔虽仕宦三十年而平生之志终在丘壑故余诗词不及世故犹髣髴其音尘溪毛秀兮水清可饭羮兮濯缨不渔民利兮又何有于名絃琴兮觞酒写溪声兮延五老以爲寿蝉蜕尘埃兮玉雪自清听潺湲兮鉴澄明激贪兮敦薄非青苹白鸥兮谁与同乐津有舟兮荡有莲胜日兮与客就间人闻挐音兮不知何处散发醉髙荷爲盖兮倚芙蓉以当伎霜清水寒兮舟着平沙八方同宇兮云月爲家怀连城兮珮明月鱼鸟亲人兮野老同社而争席白云蒙头兮与南山爲伍非夫人攘臂兮谁余敢侮王圣涂二亭歌忠州太守王圣涂罢忠州春秋六十有六将告老于朝而休于营丘以书抵黔州告其同年生黄鲁直曰营丘有叟将自此归矣舎旁作二亭以休余日子爲我名且归以夸父老鲁直名其一曰休休上言事下言德也其一曰冥鸿言公自此去矰缴逺矣圣涂喜曰子盍爲我歌营丘之下有宅有田梨枣兮觞豆耘耔兮爲年鸡栖埘兮羊豕在牧课儿子兮蓺松菊炙背兮墙东梦覆舟兮涛且风洋之回兮可以驾孙甥扶舆兮父老同社洋之水兮可以舟入鸥鸟兮与之游一世兮蜉蚁桑榆兮慭可收从此休兮公谁黄发之休伟长松兮卧龙蛇閲千嵗兮不改其柯震雷不惊兮谁欲休之以蜩蛭下有锦石兮可用桮勺云月供帐兮万籁奏乐石子磊磊兮涧谷从横春月桃李兮士女倾城时雨霖兮忽若海潦收无事兮我以观万物之情儿时所蓺兮桃李纎纎随丗风波兮吹而北南昔去兮拱把今归兮与天叅与古人兮合契树如此兮我何以堪鸿鴈嗸兮或在洲渚有心于粒兮弋者所取飞冥冥兮渺万里而绝去薮泽之罗者兮官予落羽木之彬彬曹公所礼三人孔融祢衡阳狂嫚侮操且疑且信故以衡假手于黄祖融晩乃覆巢独杨脩材慧数解隐语又探其不言者发之最先得罪虽其父公雅故不足以贳死嗟乎脩黄犊子有致逺材一怒其臂死于隆车之辙曽不知隰子之伐木耶田常与大夫隰子登台四望齐邑南向而蔽于隰子之乔木成子不言隰子归使人伐木斧斤离数创则止之相室曰变之亟也曰田子将成大事恶人知其微今不伐木未深忌也知人之所不言其忌深矣故曰知微者兵在其颈求福者褚藏其颕虽然隰子犹有所未立也与百里奚策虞公而去之岂可同年语哉感二三子行事作木之彬彬木之彬彬非取异于人可宫室则斩则伐可笾豆则捋则撷草之茸茸非求显于丗中刍牧则刈则鉏中医和则剥则枯非以其材故耶是非之歧利害薫蒸嗟人道之多患彼草木尚无情吾甞观于若人矣巧于辨人拙于自辨好动乎天机不周乎时变罪莫惨于德有心祸莫深于心有见罪不在德心其蟊贼祸不在心见其髠箝之人也皦皦目鲜行于衆汚之前峣峣不让立乎衆埋之上积小不当是以亡其大当悲夫羿注矢以当物千当中其七八引镆鎁以自残骇兕虎之窃发祸集于所忽怨栖于荣名易其言则害智用其智则害明爲君子则柰何独见晓于冥冥予欲金玉汝赠黄从善江山复重兮朋友失长处幽篁兮隔离天日鸟声无人兮我友来即乆矣不闻德人之言兮爲余发药嘉若人兮甚好脩兰熏而时发兮水刚徳而用柔有璞连城方谟匠兮忍其与斗筲议之螫吾手而不砭兮举百体而弃之爲民父母兮灼子之肤何能忍頋曰日临辰兮臣何爱不与俱来古之人偿责言兮虽九死其犹未悔虹气贯斗牛兮岂用俗人之町畦予爱兰而莫与予佩兮曰斯其不情帝关九牡兮照下土孔明予将观东海兮蛙说于以坎井盍甞视吾宝兮兹有重于岑鼎予欲金玉汝兮汝旣金玉掲日月以适四方兮殆而按劒以爲戮鴈以不鸣烹木以才而斵天下皆羿弓矢来无乡维应以无名之朴明月篇赠张文潜天地具美兮生此明月陞白虹兮贯朝日工师告余曰斯不可以爲珮弃捐椟中兮三歳不会霜露下兮百草休抱此耿耿兮与日星游山中人兮招招耕而食兮无卹榛艾蓁蓁前吾牛兮疻不可更抶浅耕兮病歳深耕兮石婴耜登山兮临川雉得意兮鱼乐小风兮吹波从其友兮尾尾日下兮川逝射雉兮丧余一矢佳人兮㓗齐怅何所兮行媒南山有葛兮葛有本我羞餔兮以君之鉏来悲秋有美一人兮临清秋而太息伤天形之缺然兮与有足者同堂而并席傥尝获罪于天兮使而至于斯极夫隂凝而阳化兮冲气饪而爲和囗拇所以爲少枝指所以爲多谓天任汝以道兮曽是形畸而貌独天厌弃汝兮脩汝德而谓何中无所考此耿耿兮独遡风而浩歌歌曰父耶母耶人乎天乎才之爲祥固不若不才之全乎非天地之私兮又非父母之愿也慨伏思而不得兮梦漂漂而行逺逆眞人于轩台兮请端䇿而征衍遇水盈之坎坎兮得山麓而爲蹇虽御良而马服兮犹往蹇而来连艮之初六来告休兮艮其趾而无咎如风日之过河兮人谓守水而爲耗知水性之循环兮曽何损益之足道蚿百足之狂攘兮䕫踸踔以行地虵虺蔓延不自好兮谓风蓬蓬而无似物怜物之无穷兮目尚爲心之仆隷夫精于形器之表兮视四体百骸其在外予将执汝手兮游乎浩荡之㑹凭天津而濯髪兮揽日月以爲珮嗟不知去来之爲我兮天下莫予之爲对恐路逺而多歧兮聊赠汝以指南将雍容于胜日兮甞试爲汝而妄谈豫章黄先生文集第一豫章黄先生文集豫章黄先生文集卷第二豫章黄先生文集第二黄庭坚鲁直古诗五十首赠别李次翁次韵荅晁无咎见赠次韵荅张文濳惠寄同钱志仲饭籍田钱孺文官舎次韵子瞻赠王定国次韵张询斋中春晚送范德孺知庆州题王黄州墨迹后题王仲弓兄弟巽亭送刘士彦赴福建转运判官次韵刘景文登邺王台见思五首柳闳展如苏子瞻甥也其才德甚美有意于学故以桃李不言下自成蹊八字作诗赠之次韵李之纯少监惠研次韵曽子开舎人游籍田载荷花归次韵子瞻题郭熈画秋山咏李伯时摹韩干三马次苏子由韵简伯时兼寄李德素次韵子瞻和子由观韩干马因论伯时画天马次韵荅王中奉同子瞻韵寄定国谢黄从善司业寄惠山泉次韵钱穆父赠松扇戏和文潜谢穆父松扇次韵王炳之惠玉板纸奉荅谢公静与荣子邕论狄元规孙少述诗长韵戏荅俞清老道人寒夜三首奉和文濳赠无咎篇末多见及以旣见君子云胡不喜爲韵子瞻诗句妙一世乃云效庭坚体盖退之戏效孟郊樊宗师之比以文滑稽耳恐后生不解故次韵道之留王郎送王郎古风二首上苏子瞻赠别李次翁利欲薰心随人翕张国好骏马尽爲王良不有德人俗无津梁德人天㳺秋月寒江映彻万物玲珑六䆫于爱欲泥如莲生塘处水超然出泥而香孔窍穿穴明冰其相维乃根华其本含光大雅次翁用心不忘日问月学旅人念乡能如斯莲汔可小康在俗行李宻宻堂堂观物慈哀涖民爱庄成功万年付之面墙草衣石质与世低昻次韵荅晁无咎见赠翕翕一日灾耽耽万年永四海仰首观顷复归根静时雨泻玉除潢流涨天井性不耐衣冠入门踈造请煑饼卧北䆫保此已徼幸空余见贤心忍渇望梅岭次韵荅张文濳惠寄裋褐不磷缁文章近楚辞未识想风采别去令人思斯文已战胜凯歌偃旍旂君行鱼上冰忽复燕哺儿学省得佳士催来费符移方观追金玉如许遽言归南山有君子握兰怀令姿但应洁斋俟勿咏无生诗同钱志仲饭籍田钱孺文官舎帝籍开千亩农功先九州王孙守耒耜吏隐极风流永夏丰草木五云衞郊丘牛羊卧篱落賔客解衣裘汲井羞热啜挽溪供甘柔倒靫收莲的剖蚌煑鸿头野日草光合水风荷气浮稻畦下白鹭林樾应鸣鸠主人发清赏况复佳同游归扇障小雨眞成一赐休次韵子瞻赠王定国逺志作小草鼃衣生陵屯伹爲居移气其实何足言名下难爲人丑好随手翻百年炊未熟一垤蚁追奔夏日蓬山永戎葵茂墙藩王子吐佳句如蠒丝出盆风姿极洒落云气画罍樽属有补衮章自当宠频烦鄙夫无它能上车问寒温唯思穷山去抱犊长儿孙次韵张询斋中春晚学古编简残怀人江湖永非无车马客心逺境亦静挽𬞞夜雨畦煑茗寒泉井春去不窥园黄鹂颇三请立朝无物望补外傥天幸想乘沧浪船濯发晞翠岭送范徳孺知庆州乃翁知国如知兵塞垣草木识威名敌人开户玩处女掩耳不及惊雷霆平生端有活国计百不一试薶九京阿兄两持庆州节十年麒麟地上行潭潭大度如卧虎边人耕桑长儿女折冲千里虽有余论道经邦政要渠妙年出补父兄处公自才力应时须春风旍旂拥万夫幕下诸将思草枯智名勇功不入眼可用折箠笞羗胡题王黄州墨迹后掘地与断木智不如机春圣人怀余巧故爲万物宗世有斵泥手或不待郢工往时王黄州谋国极匪躬朝闻不及夕百壬避其锋九鼎安盘石一身转秋蓬浮云当日月白发照秋空诸君发蒙耳汲直与臣同题王仲弓兄弟巽亭大隗七圣迷许田连城重里中多佳树与世作楹栋市门行清渠潩水可抱瓮翚飞城东南隐几抚羣动人境要俱尔我乃得大用乌衣之云孙昆弟不好弄木末风雨来卷箔醉賔从事常超然观乐与贤者共人登断龙求我自归鸿送溪毛乱锦襭候虫响机综世纷甚峥嵘胷次欲空洞读书开万卷谋国妙百中傥无斵鼻工聊付曲肱梦送刘士彦赴福建转运判官秋叶雨堕来冥鸿天资髙车马气成雾九衢行滔滔中有寂寞人灵府扃钥牢西风持汉节骑从严弓刀维闽七聚落惸独困吏饕土敝禾黍恶水烦鳞介劳南驱将仁气百城共一陶察人极泾渭问俗及豚羔官闲得胜日杖屦之林皐人间阅忠厚物外访英豪次韵刘景文登邺王台见思五首黄浊归大壑涟漪遶重城西风一横笛金气与髙明归鸦度晩景落鴈带边声平生知音处别离空复情旧时刘子政憔悴邺王城把笔已头白见书犹眼明平原秋树色沙麓莫钟声归鴈南飞尽无因寄此情系匏两相忆极目十余城积潦干斗极山河皆夜明白璧按劒起朱弦流水声乖逢四时尔木石了无情茗花浮曾坑酒泛酌宜城路寻西九曲人似汉三明千户非无相五言空有声何时郭池晚照影写闲情公诗如美色未嫁已倾城嫁作荡子妇寒机泣到明緑琴蛛网遍弦絶不成声想见䲭夷子江湖万里情柳闳展如苏子瞻甥也其才德甚美有意于学故以桃李不言下自成蹊八字作诗赠之柳君文甚武睥睨万人豪老气鼓不作卷旗解弓刀上爲朝阳桐下爲涧溪毛囊中有美实期子种蟠桃浮阳愧嘉鱼道傍多苦李古来贤达人不争咸阳市吾子富春秋日月东趋木潜圣有玉音闻道而已矣霜威能折绵风力欲冰酒勤君来访道枵然我何有寝兴与时俱由我屈申肘饭羮自知味如此是道不任丗万钧重载言以爲轩空文误来世圣达欲无言咸池浴日月深宅养灵根胷中浩然气一家同化元陆沉百丗师寄食鲁柳下我今见诸孙风味窥大雅大雅乆不作图王勿成霸伟哉居移气兰鲍在所化圣学鲁东家恭惟同出自乗流去本逺遂有作书肆日中驾肩来薄晚常掉臂徒嚣终无赢归矣求已事清润玉泉冰髙明秋景晴妙年勤翰墨银钩烂纵横蓝田生美璞味琢价连城思爲万乗器柱下贵晚成八方去求道渺渺困多蹊归来坐虚室夕阳在吾西君今秣髙马夙驾先鸣鸡愼勿取我语亲行乃不迷次韵李之纯少监惠研黄公山下黄鸡秋持莭䘏刑曽少休小人负弩得开道扫叶张饮林巖幽相传有石非地产列仙持来自罗浮酒酣歩出云雨上南抚方城西嵩丘林端乃见石空洞勐兽奰屃踞上头鸟道免迒谋挽致万牛不动六丁愁道家蓬莱见仙伯我亦洗湔与清流探囊赠研颇宜墨近出黄山非逺求乃知此山自才美物欲致用当穷搜迷邦故令成器晚不琢元非匠石羞次韵曽子开舍人游籍田载荷花归维王调玉烛时夏雨我田壁挂苍龙骨熘渠故溅溅三推劝根本百谷收早坚官司极斋明崇丘见升烟系马西门柳忆听去夏蝉剥芡珠走盘钩鱼柳贯鲜扫堂延枕簟公子气翩翩自尔欲继往阻心如壅泉紫微乐暇日披襟咏风涟红糚倚荷盖水镜写明蠲美物亦有实翦房助加笾珠宫紫贝阙足此水府仙郁郁冠盖宅追犇易彫年能从物外赏眞是区中贤仍闻载后乘笼烛照婵姢次韵子瞻题郭熈画秋山黄州逐客未赐环江南江北饱看山玉堂卧对郭熈画发兴已在青林间郭熈官画但荒逺短纸曲折开秋晚江村烟外雨脚明归鴈行边余叠巘坐思黄甘洞庭霜恨身不如鴈随阳熈今头白有眼力尚能弄笔映䆫光画取江南好风日慰此将老镜中发但熈肯画寛作程五日十日一水石咏李伯时摹韩干三马次苏子由韵简伯时兼寄李德素太史琐䆫云雨垂试开三马拂蛛丝李侯写影韩干墨自有笔如沙画锥絶尘超日精爽紧若失其一望路驰马官不语臂指挥乃知仗下非新羁吾甞览观在垧马驽骀成列无权竒缅怀胡沙英妙质一雄可将十万雌决非厮养所成就天骥生驹人得之千金市骨今何有士或不价五羖皮李侯画隐百寮底初不自期人误知戏弄丹青聊卒歳身如阅丗老禅师次韵子瞻和子由观韩干马因论伯时画天马于阗花騘龙八尺看云不受络头丝西河騘作蒲萄锦双瞳夹镜耳卓锥长楸落日试天歩知有四极无由驰电行山立气深稳可耐珠鞯白玉羁李侯一顾叹絶足领略古法生新竒一日眞龙入图画在垧群雄望风雌曹霸弟子沙苑丞喜作肥马人笑之李侯论干独不尔妙画骨相遗毛皮翰林评书乃如此贱肥贵瘦渠未知况我平生赏神俊僧中云是道林师次韵荅王中有身犹缚律无梦到行云俗里光尘合胷中泾渭分我搴江南秀一见空马羣夸士慕钟鼎寒儒守典坟吾欲超万古乃如负山蚊能来商略此趺坐对鑪芬奉同子瞻韵寄定国风云开古镜淮海熨冰纨王孙醉短舞罗袜歩微澜老骥心虽在白鸥盟已寒斯人气金玉视丗一䑕肝南归脱䖝蛊入对随孔鸾忽以口语去鼓船下惊湍收身薄冰释置枕泰山安后土花药丽海门天水寛伐木思我友知人良独难遥怜须鬓緑犹复耐悲欢谢黄从善司业寄惠山泉钖谷寒泉椭石俱井得新诗虿尾书急唿烹鼎供茗事晴江急雨看跳珠是功与世涤羶腴令我屡空常晏如安得左轓清颍尾风鑪煑茗卧西湖次韵钱穆父赠松扇银钩玉唾明蠒纸松箑轻凉并送似可怜逺度帻沟溇适堪今时褦襶子丈人玉立气髙寒三韩持节见神山应得安期不死草使我蝉蜕尘埃间戏和文濳谢穆父松扇猩毛束笔鱼网纸松柎织扇清相似动揺怀袖风雨来想见僧前落松子张侯哦诗松韵寒六月火云蒸肉山持赠小君聊一笑不须射雉彀黄间次韵王炳之惠玉板纸王侯须若縁坡竹哦诗清风起空谷古田小牋惠我百信知溪翁能解玉鸣碪千杵动秋山裹粮万里来辇毂儒林丈人有苏公相如子云再生蜀往时翰墨颇横流此公归来有边幅小楷多传乐毅论髙词欲奏云门曲不持归扫苏公门乃令小人今拜辱去骚甚逺文气卑画虎不成书势俗董狐南史一笔无误掌杀青司记録虽然此中有公议或辱五鼎荣半菽愿公进德使见书不敢求君米千斛奉荅谢公静与荣子邕论狄元规孙少述诗长韵谢公遂如此宰木已三霜无人知句法秋月自澄江二子学迈俗窥杜见牖䆫试斲郢人鼻未免伤手创蟹胥与竹萌乃不美羊腔自往见谢公论诗得濠梁世方尊两耳未敢筑受降丹穴凤凰羽风林虎豹章小谢有家法闻此不听冰相思北风恶归鴈落斜行戏荅俞清老道人寒夜三首索索叶自雨月寒遥夜䦨马嘶车铎鸣群动不遑安有人梦超俗去发脱儒冠平明视清镜政尔良独难闻道一稊米出身缚簪缨怀我伐木友寒衾梦丁丁富贵但如此百年半曲肱早晚相随去松根有茯苓牧羊金华山早通玉帝籍至今风低草见白石金华风烟下亦有君履迹何爲红尘里颔须欲雪白奉和文潜赠无咎篇末多见及以旣见君子云胡不喜爲韵龟以灵故焦雉以文故翳本心如日月利欲食之旣后生玩华藻照影终没丗安得八纮罝以道猎衆智谈经用燕说束弃诸儒传滥觞虽有罪末派弥九县张侯真理窟坚壁勿与战难以口舌争氷清石自见野性友麋鹿君非我同群文明近日月我亦不如君十载长相望逝川水沄沄何言谈絶倒茗椀对鑪薰北寺锁斋房陈钥时一启晁张跫然来连璧照书几庭栢郁葱葱红榴罅多子时蒙吐佳句幽处万籁起先皇元丰末极厌士浅闻只今举秀孝天未丧斯文晁张班马手崔蔡不足云当今横笔阵一战静楚氛张侯窘炊玉僦屋得空垆但见索酒郎不见酒家胡虽肥如瓠壷胷中殊不鹿何用知如此文采似于菟荆公六艺学妙处端不朽诸生用其短颇复凿户牖譬如学捧心初不悟已丑玉石恐俱焚公爲区别不吾友陈师道抱独门扫轨晁张作荐书射雉用一矢吾闻举逸民故得天下喜两公陈堂堂此士可摩垒子瞻诗句妙一丗乃云效庭坚体葢退之戏效孟郊樊宗师之比以文滑稽耳恐后生不解故次韵道之我诗如曹郐浅陋不成邦公如大国楚吞五湖三江赤壁风月笛玉堂云雾䆫句法提一律坚城受我降枯松倒涧壑波涛所春撞万牛挽不前公乃独力扛诸人方嗤点渠非晁张双但怀相识察牀下拜老庞小儿未可知客或许敦厖诚堪壻阿巽买红纒酒缸留王郎河外吹沙尘江南水无津骨肉常万里寄声何由频我随简书来顾影将一身留我左右手奉承白头亲小邦王事略虫鸟声无人王甥解鞍马夜语鸡唤晨母慈家人肥女慧男垂绅有田爲酒事豚韭及秋春生涯得如此旧学更光新索去何草草少留慰囏勤百年才一炊六籍经几秦要知胷中有不与迹同陈郢人怀妙质聊欲运吾斤送王郎酌君以蒲城桑落之酒泛君以湘累秋菊之英赠君以黟川点漆之墨送君以阳关堕泪之声酒浇胷中之磊隗菊制短丗之頽龄墨以传千古文章之印歌以写从来兄弟之情江山万里头将白骨肉十年眼终青连牀夜语鸡戒晓书囊无底谈未了有功翰墨乃如此何恨逺别音书少炊沙作糜终不饱镂冰文字费工巧要须心地收汗马孔孟行世日杲杲有弟有弟力持家妇能养姑供珍鲑儿大诗礼女丝麻公但读书煑春茶古风二首上苏子瞻江梅有佳实託根桃李埸桃李终不言朝露借恩光孤芳忌皎洁冰雪空自香古来和鼎实此物升庙廊歳月坐成晚烟雨青已黄得升桃李盘以逺初见甞终然不可口掷置官道傍但使本根在弃捐果何伤青松出涧壑十里闻风声上有百尺丝下有千歳苓自性得乆要爲人制頽龄小草有逺志相依在平生医和不并世深根且固蔕人言可医国何用太早计小大才则殊气味固相似豫章黄先生文集第二豫章黄先生文集豫章黄先生文集卷第三豫章黄先生文集第三黄庭坚鲁直古诗五十首贑上食莲有感赠郑郊寄裴仲谟送郑彦能宣德知福昌县显圣走庭枸杞平隂张澄居士隐处三诗双井茶送子瞻和荅子瞻子瞻以子夏丘明见戏聊复戏荅省中烹茶怀子瞻用前韵以双井茶送孔常父常父荅诗有煎点径须烦緑珠之句复次韵戏荅戏呈孔毅父以团茶洮州緑石研赠无咎文濳晁张和荅秦觏五言予亦次韵常父惠示丁卯雪十四韵谨同韵赋之次韵荅曹子方杂言次韵子瞻武昌西山诗和荅子瞻和子由常父忆馆中故事诗谢公定和二范秋怀五首邀予同作谢送碾赐壑源拣牙以小团龙及半挺赠无咎并诗用前韵爲戏次韵子由绩溪病起被召寄王定国祕书省冬夜宿直寄怀李德素次韵荅邢惇夫次韵张仲谋过酺池寺斋送谢公定作竟陵主簿赠送张叔和次韵秦觏过陈无己书院观鄙句之作次韵子瞻送顾子敦河北都运二首饯子敦席上奉同孔经父八韵次韵寄晁以道次以道韵寄范子夷子黙僧景宗相访寄法王航禅师送李德素归舒城谢王仲至惠洮州砺石黄玉印材题松下渊明次韵子瞻咏好头赤图咏伯时虎嵴天马图咏伯时象龙图题竹石牧牛观伯时画马记梦贑上食莲有感莲实大如指分甘念母慈共房头更深兄弟思实中有么荷拳如小儿手令我忆衆雏迎门索梨枣莲心政自苦食苦何能甘甘飡恐腊毒素食则怀慙莲生淤泥中不与泥同调食莲谁不甘知味良独少吾家双井塘十里秋风香安得同裘子归制芙蓉裳赠郑郊髙居大士是龙象草堂丈人非熊罴不逢坏衲乞香饭唯见白头垂钓丝鸳鸯终日爱水镜菡萏晩风淍舞衣开径老禅来煑茗还寻密竹迳中归寄裴仲谟交游二十年义等亲骨肉风雨漂我巢公亦未有屋寄声来问安足音到空谷我家辇毂下薪桂炊白玉在官与影居衣绽发曲局天机行日月春事勤草木念公笃行李野饭中道宿惊沙卷旍旗乌尾讹城角骚骚家治具夫子且归沐作书寄后乘爲我遣臣仆起居太夫人并问相与睦送郑彦能宣德知福昌县往时河北盗横行白昼驱人取城郭唯闻不犯郑冠氏犬卧不惊民气乐秖今化兵作锄櫌田舎老翁百不忧铜章去作福昌县山中读书民有秋福昌爱民如父母当官不扰万事举用才之地要得人眼中虚席十四五不知诸公用心许鲁恭卓茂可人否显圣寺庭枸𣏌仙苖寿日月佛界承露雨谁爲万年计乞此一坏土扶踈上翆盖磊落缀丹乳去家尚不食出家何用许政恐落人间采剥四时苦养成九节杖持献西王母平隂张澄居士隠处三诗仁亭无心经世网有道藏丘山养生息天黥蓺木印歳寒德人墙九仞强学窥一斑张侯大雅质结发闯儒关踦嬴或谐偶老大甞囏难筑亭上云雨日月转朱栏牀敷听万籁我家颇寛闲牧牛有坦涂亡羊自多端市声鏖午枕常以此心观复庵舂粮出求仁行李弥宇宙乆客渺愁人马饥仆夫瘦归来一丘中万事不改旧禾黍锄其骄牛羊鞭在后隐几天籁寒六凿忽通透亨泉水德通万物发源㑹时亨伏坎非心愿成川且意行栖迟林丘下欲濯无尘缨杖藜逢载酒一瓢酌余清双井茶送子瞻人间风月不到处天上王堂森寳书想见东坡旧居士挥毫百斛写明珠我家江南摘云腴落硙霏霏雪不如爲公唤起黄州梦独载扁舟向五湖和荅子瞻一月空回长者车报人问疾遣儿书翰林贻我东南句䆫间黙坐得玄珠故园溪友脍腹腴逺包春茗问何如玉堂下直长廊静爲君满意说江湖子瞻以子夏丘明见戏聊复戏荅化工见弹太早计端爲失明能着书迩来似天㑹事发泪睫见光犹陨珠喜公新赐紫琳腴上清虚皇对乆如请天还我读书眼愿载轩辕讫鼎湖省中烹茶懐子瞻用前韵合门井不落第二竟陵谷帘定误书思公煑茗共汤鼎蚯蚓窍生鱼眼珠置身九州之上腴争名燄中沃焚如但恐次山胷磊隗终便酒舫石鱼湖以双井茶送孔常父校经同省并门居无日不闻公读书故持茗椀浇舌本要听六经如贯珠心知韵胜舌知腴何似宝云与眞如汤饼作魔应午寝慰公渴梦吞江湖常父荅诗有煎点径须烦緑珠之句复次韵戏荅小鬟虽丑颇糚梳扫地如镜能检书欲买娉婷供煑茗我无一斛明月珠知公家亦阙扫除但有文君对相如政当爲公乞如愿作书逺寄宫亭湖戏呈孔毅父管城子无食肉相孔方兄有絶交书文章功用不济世何异丝窠缀露珠校书着作频诏除犹能上车问何如忽忆僧房同野饭梦随秋鴈到东湖以团茶洮州緑石研赠无咎文濳晁子智囊可以括四海张子笔端可以回万牛自我得二士意气倾九州道山延阁委竹帛清都太微望冕旒贝宫胎寒弄明月天网下罩一日收此地要须无不有紫皇访问富春秋晁无咎赠君越侯所贡苍王璧可烹玉尘试春色浇君胷中过秦论斟酌古今来活国张文潜赠君洮州緑石含风漪能淬笔锋利如锥请书元祐开皇极第入思齐访落诗晁张和荅秦觏五言子亦次韵山林与心违日月使鬓换儒衣相诟病文字奉娱玩自古非一秦六籍盖多难诗书或发冡熟念令人惋秦君锐本学骥子已血汗相期骖天衢伯乐甞一眄士爲欲心缚寸勇辄尺懦要当观此心日照云雾散扶踈万物影宇宙同璀璨置规岂惟君亦自警弛慢常父惠示丁卯雪十四韵谨同韵赋之春皇赋上瑞来宁黄屋忧下令走百神大云庇九丘风声将仁气艶艶生瓦沟寒花舞零乱表里照皇州千门委圭璧挠日不肯收元年冬无泽穴处长螟蟊两宫初旰食补衮献良筹有道四夷守无征万邦休耆年秉国论泾渭极分流辍耒入班品逸民尽归周股肱共一体间不容戈矛人材如金玉同羙异刚柔政须衆贤和乃可踈共吺改弦张弊法病十九已瘳王指要不匿蚀非日月羞桑林请六事河水问九畴天意果然得玄功与吾谋此物有嘉德占年在麦秋近臣知天喜玉色动冕旒儒馆无它事作诗配崇丘次韵荅曹子方杂言辅酺池寺汤饼一斋盂曲肱懒着书骑马天津看逝水满船风月忆江湖往时尽醉冷卿酒侍儿琵琶春风手竹间一夜鸟声春明朝醉起雪塞门当年闻说冷卿客黄须邺下曹将军挽弓石八不好武读书卧看三峯云谁怜相逢十载后釡里生鱼甑生尘冷卿白首太官寺樽前不复如花人曹将军江湖之上可相忘春鉏对立鸳鸯双无机与游不乱行何时解缨濯沧浪唤取张侯来平章烹茶煑饼坐僧房次韵子瞻武昌西山诗漫郎江南酒隐处古木参天应手栽石坳爲尊酌花鸟自许作鼎调盐梅平生四海苏太史酒浇不下胷崔嵬黄州副使坐闲散谏䟽无路通银台鹦鹉洲前弄明月江妃起舞袜生埃次山醉魂招髣髴歩入寒溪金碧堆洗湔尘痕饮嘉客笑倚武昌江作罍谁知文章照今古野老争席渔争隈邓公勒铭留刻画刳剔银钩洗緑苔琢磨十年烟雨晦摸索一读心眼开谪去长沙忧鹏入归来𣏌国痛天摧玉堂却对邓公直北门唤仗听风雷山川悠逺莫浪许富贵峥嵘今鼎来万壑松声如在耳意不及此文生哀和荅子瞻和子由常父忆馆中故事诗二苏上连璧三孔立分鼎少小看飞腾中年嗟逺屏风撼嵴令枝波寒鸿鴈影天不椓斯文俱来集台省日月黄道明桃李清昼永时平少犴狱地禁绝鼃黾颇怀修故事文㑹陈果茗当时羣玉府人物殊秀整下直马阗阗杯盘具俄顷共醉凌波袜谁窥投辖井天网极恢踈道山非簿领何曽归闭门灯火坐闲冷欲观太平象复古望公等贱子记后车当烦煑汤饼谢公定和二范秋怀五首邀予同作西风一叶脱迹已不可扫巷有白马生朝回焚諌草谁云事君难是亦父子间所要功补衮不言能犯颜四㑹有黄令学古着勲多白头对红叶柰此揺落何虽怀斵鼻巧有斧且无柯安得七十絃奏此寒士歌采莲渉江湖采菊度林薮挿鬓不成妍谁怜飞蓬首平生耦耕地风雨深稂莠谢公遂如此永䄂绝絃手往日孙阳翟才可任遗𥙷季强如摧枯食蘗不知苦属者缺諌垣时论或未许傥可假一邦使民作邹鲁用智常恨耄用决常恨早推毂天下士诚心要倾倒海宇日清明庙堂勤洒扫何爲陈师道白发三径草谢送碾赐壑源拣牙矞云从龙小苍璧元丰至今人未识壑源包贡第一春缃匳碾香供玉食睿思殿东金井栏甘露荐椀天开颜桥山事严庀百局衮司诸公省中宿中人传赐夜未央雨露恩光照宫烛右丞似是李元礼好事风流有泾渭肯怜天禄校书郎亲敕家庭遣分似春风饱识太官羊不惯腐儒汤饼肠搜搅十年灯火读令我胷中书传香已戒应门老马走客来问字莫载酒以小团龙及半挺赠无咎并诗用前韵爲戏我持玄圭与苍璧以暗投人渠不识城南穷巷有佳人不索賔郎常晏食赤铜茗椀雨斑斑银粟翻光解破颜上有龙文下棊局檐囊赠君诺已宿此物已是元丰春先皇圣功调玉烛晁子胷中开典礼平生自期莘与渭故用浇君磊隗胷莫令鬓毛雪相似曲几团蒲听煑汤煎成车声绕羊肠鸡苏胡麻留渴羗不应乱我官焙香肥如瓠壷鼻雷吼幸君饮此勿饮酒次韵子由绩溪病起被召寄王定国种萱盈九畹苏子忧国病炎蒸卧百战山立有余劲斯人廊庙器不合从逺屏江湖揺归心白发侵老境艰难喜归来如晴月生岭仍怀阻行舟风水蛟鳄横补衮諌官能用儒吾道盛上书抵平津蠹藁初记省至今民社计非事颊舌竞方来立本朝献纳继晨暝人材包新旧王度济寛勐必开曲突谋满慰倾耳听斯文吕与张泉下亦苏醒天聦四门辟国势九鼎定身得遭太平分甘守闲冷天津十年面想见颀而整何时及国门休暇过煑茗烧灯留夜语鸿鴈看对影但恐张罗地颇复多造请唯此礼部公寒泉甃旧井谪去乆羸瓶召还汲脩绠大任决斋宫陛下天统庆日月进亨衢经纬寒耿耿西走已和戎南迁无哀郢谁言两逐臣朝辔天街并王子窜炎洲万死保躯命还家颊故红信亦抱渊静税屋待车音扫门亲帚柄行当怀书传载酒求是正端如甞橄榄苦过味方永祕书省冬夜宿直寄怀李徳素曲肱惊梦寒皎皎入牖下出门问何祥岑寂省中夜姮娥携青女一笑粲万瓦怀我金玉人幽独秉大雅古来絶朱絃盖爲知音者同牀有不察而况子在野独立占少微长怀何由写次韵荅邢惇夫爲山不能山过在一篑止渥洼骐驎儿墯地志千里岷江初滥觞入楚乃无底将升圣人堂道固有廉陛邢子好少年如世有源水方求无津涯不作蛙井喜儿中兀老苍趣造甚竒伟过阅王公门袖中有漫刺别来阻河山望远毎障袂斯文向千载有志常寡遂后生文楚楚照影若孔翠不应太玄草睎价咸阳市雨作枕簟秋官闲省中睡梦不到汉东茗椀乃爲祟闻君肺渇减颇复佳食寐读书得新功来鴈寄一字次韵张仲谋过酺池寺斋十年醉锦幄酴醿照金沙欹眠春风底不去留君家是时应门儿紫兰茁其牙只今将弟妹嬉戏挽羊车忽书满䆫纸整整复斜斜平生悲欢事头绪如乱麻茍禄无𥙷报几成来食嗟喜君崇名节青云自有涯我梦江湖去钓船刺芦花江濵开园宅畦蔗莳棃柤梦惊如昨日炊玉困京华公来或藜羮爱我不疵瑕深念烦邻里忍穷禁贷賖夜谈帘幕冷霜月动金蛇即是桃李月春虫语交加我亦无酒饮一室可盘蜗要公共文字朱墨勘舛差非复少年日声名取嫮姱诸阮有二妙能诗定自嘉何时来煑饼蟹眼试官茶送谢公定作竟陵王簿谢公文章如虎豹至今斑斑在儿孙竟陵主簿极多闻万事不理専讨论涧松无心古须鬛天球不瑑中粹温落笔尘沙百马奔剧谈风霆九河飜胷中恢踈无怨恩当官持廉且不烦吏民欺公亦可忍愼勿惊鱼使水浑汉濵耆旧今谁存驷马髙盖徒纷纷安知四海习凿齿拄笏看度南山云赠送张叔和张侯温如邹子律能令隂谷黍生春有齐先君之季女十年择对无可人箕帚扫公堂上尘家风孝友故相亲庙中时荐南涧苹儿女衣袴得补纫两家俱爲白头计察公与人意甚眞吏能束缚老姦手要使鳏寡无颦呻但回此光还照已平生倦学皆日新我提养生之四印君家所有更赠君百战百胜不如一忍万言万当不如一黙无可简择眼界平不藏秋毫心地直我肱三折得此医自觉两踵生光辉团蒲日静鸟吟时鑪薰一炷试观之次韵秦觏过陈无已书院观鄙句之作陈侯大雅姿四壁不治第碌碌盆盎中见此古罍洗薄饭不能羮墙隂老春荠唯有文字工万古抱根柢我学少师承坎井可窥底何因蒙赏味相享当牲醴试问求志君文章自有体玄钥锁灵台渠当爲公启次韵子瞻送顾子敦河北都运二首儒者给事中顾公甚魁伟经明往行河商略颇应史劳民又费之国计安能已成功渠有命得人斯可喜似闻阻饥余恶少惊邑里启钥探珠金夺怀取姝美部中十盗发一二书奏纸西连魏三河东尽齐四履此岂小事哉何但行治水使民皆农桑乃见眞儒耳今代顾虎头骨相自雄伟不令长天官亦合丞御史能贫我四壁无愠可三已昨来立清班国士相顾喜何因将使节风日按千里汲黯不居中似非朝廷羙太任録万事御坐留諌纸发政恐伤民天歩薄冰履苍生忧其鱼南亩多被水公行图安集信目勿信耳饯子敦席上奉同孔经父八韵日永知槐夏云黄喜麦秋同朝国士集赐沐吏功休祇园冠盖地清与耳目谋晴云泛茗椀飞雹落文楸一客衆主人醉此顾虎头虎头持龙节排河使东流厥田惟上上桑麻十数州计功不汗马可致万户侯次韵寄晁以道河汉牛与女咫尺不得语欢然共秋盘以兹不忘故我友在天末问天许见否云雨隔九关日月不我与念君坐臞禅守心如缚虎颇思携法喜举案馌南亩不闻犯斋收犹闻画眉诩良爲鼻祖来渠伊爲伴侣我有桂溪刀聊凭东风去次以道韵寄范子夷子黙鼓缶多秦声琵琶作胡语是中非神竒根器如此故范公秉文德断国极可否至今筦枢机大度而少与蝉嫣丗有人风壑嘨两虎小心学忠孝鄙事能壠亩持论不蘧蒢奉身谢夸诩颇知城南园文会英俊侣何当休沐归怀茗就煎去僧景宗相访寄法王航禅师抱牍稍退凫鹜行倦禅时作橐佗坐忽忆头陀云外人闭门作夏与僧过一丝不挂鱼脱渊万古同归蚁旋磨山中雨熟瓜芋田唤取小僧休乞钱送李德素归舒城僧夏莫问涂麦秋冝煑饼北寺旬休归长廊六月冷簟飜寒江浪茶破苍壁影李侯爲我来遽以归期请青衿废诗书白发违定省荒畦当鉏灌蠹简要籖整挽衣不可留决去事幽屏天恢猎德网日饎养贤鼎此士落江湖熟思令人瘿胷中吉祥宅膜外荣辱境婆娑万物表藏刃避肯綮人生要当学安燕不彻警古来惟深地相待汲脩绠谢王仲至惠洮州砺石黄玉印材钦目洮砺发劒虹贯日印章不瑑色蒸栗磨礲顽顿印此心佳人持赠意坚密佳人鬓凋文字工藏书万卷胷次同日临天闲豢真龙新诗得意挟雷风我贫无句当二物看公倒海取明月题松下渊明南渡诚草草长沙想艰难松风自度曲我琴不须弹逺公香火社遗民文字禅虽非老翁事幽尚亦可观客来欲关说觞至不得言次韵子瞻咏好头赤图李侯画骨亦画肉笔下马生如破竹秦驹虽入天马图犹恐眞龙在空谷精神权竒汗沟赤自有赤乌能逐日安得身爲汉都护三十六城看历历咏伯时虎嵴天马图笔端那有此千里在胷中四蹄雷雹去一顾马群空谁能乗此物超俗驾长风逸材归辔勒歳在执徐同咏伯时象龙图上党良家子挽强如屈肘三十读春秋岂爲莎车首谁言冯光禄不如甘延寿虽无千戸封乃得六龙友题竹石牧牛野次小峥嵘幽篁相依緑阿童三尺箠御此老觳觫石吾甚爱之勿遣牛砺角牛砺角尚可牛鬪残我竹观伯时画马仪鸾供帐饕蝨行翰林湿薪爆竹声风帘官烛泪纵横木穿石槃未渠透坐䆫不遨令人瘦贫马百菣逢一豆眼明见此五花騘径思着鞭随诗翁城西野桃寻小红记梦衆眞絶妙拥灵君晓然梦之非纷纭䆫中逺山是眉黛席上榴花皆舞裙借问琵琶得闻否灵君色庄妓揺手两客争棋烂斧柯一儿坏局君不呵杏梁归燕空语多柰此云䆫雾阁何豫章黄先生文集第三豫章黄先生文集豫章黄先生文集卷第四豫章黄先生文集第四黄庭坚鲁直古诗五十首和荅外舅孙莘老次韵子瞻送李采次韵子赡和王子立风雨败书屋有感次韵子瞻寄眉山王宣义听宋宗儒摘阮歌次韵文濳同游王舎人园次韵定国闻子由卧病绩溪博士王扬休碾密云龙同事十三人饮之戏作荅黄冕仲索煎双井并简扬休再荅冕仲戏荅陈元舆再荅元舆次韵冕仲考进士试卷演雅戏荅赵伯充劝莫学书及爲席子泽解嘲戏书秦少游壁次韵孙子实寄少游次韵荅秦少章乞酒赠秦少仪次韵子实题少章寄寂斋送少章从翰林苏公余杭便籴王丞送碧香酒用子瞻韵戏赠郑彦能咏史呈徐仲车宿旧彭泽怀陶令卧陶轩次韵吴宣义三径怀友送刘季展从军鴈门二首题宛陵张待举曲肱亭送张天觉得登字戏和荅禽语和邢惇夫秋怀十首次韵子瞻题无咎所得文与可竹二首粥字戏嘲无咎人字咏竹次韵文濳休沐不岀三首和游景叔月报三捷谢景叔惠冬笋雍酥水梨三物再荅景叔岀城送客过故人东平侯赵景玲墓寄尉氏仓官王仲弓和荅外舅孙莘老西风挽不来残暑推不去出门厌鞾帽税驾喜巾屦道山邻日月清樾深牖户同舎多望郎闲官无窘歩少监巖壑姿宿昔廊庙具行趋补衮职黼黻我王度归休饮热客觞豆愆调护浩然养灵根勿药有神助寄声旧僚属训告及匕箸尚怜费諌纸玉唾洒新句北焙碾玄璧谷帘煑甘露何时临书几剥芡谈至莫次韵子瞻送李豸骥子堕地追风日未试千里谁能识习之实録葬皇祖斯文如女有正色今年持橐佐春官遂失此人难塞责虽然一閧有竒耦博悬于投不在德君看巨浸朝百川此岂有意潢潦前愿爲雾豹怀文隐莫爱风蝉蜕骨仙次韵子瞻和王子立风雨败书屋有感妇翁不可挝王郎非娇客十年爲从学苦淡共堙厄燕雀嗤鸿渐犬羊睨麟获遇逢泾渭分睑梦春冰释平生五车书才吐二三䇿已作谤薫天金朱果何益君穷一䆫下风雨更削迹诗工知学进词苦见意廹俗情傲秦赘妇舍不煖席南冶从东家不闻𬒳嘲剧师儒并世难日月过箭疾公今未有田把笔耕六籍次韵子瞻寄眉山王宣义叅军但有四立壁初无临江千木奴白头不是折腰具桐帽棕鞵称老夫沧江鸥鹭野心性隂壑虎豹雄牙须鹔鹴作裘初服在猩血染带邻翁无昨来杜鹃劝归去更得把酒听提壷当今人材不乏使天上二老须人扶儿无饱饭尚勤书妇无复裈且着襦社瓮可漉溪可渔更问黄鸡肥与癯林间醉着人伐木犹梦官下闻追唿万钉围腰莫爱渠富贵安能润黄垆听宋宗儒摘阮歌翰林尚书宋公子文采风流今尚尔自疑耆域是前身囊中探丸起人死皃如千歳枯松枝落魄酒中无定止得钱百万送酒家一笑不问今余几手挥琵琶送飞鸿促絃聒醉惊客起寒虫催织月笼秋独鴈叫群天拍水楚国羇臣放十年汉宫佳人嫁千里深闺洞房语恩怨紫燕黄鹂韵桃李楚狂行歌惊市人渔父挐舟在葭苇问君枯木着朱绳何能道人意中事君言此物传数姓玄璧庚庚有横理闭门三月传国工身今亲见阮仲容我有江南一丘壑安得与君醉其中曲肱听君写松风次韵文潜同逰王舍人园移竹淇园下买花洛水阳风烟二十年花竹可迷藏九衢流车马相值各怱忙岂有道边宅静居如寳坊幅巾延客酒妙歌小红裳主人有班缀衣拂御炉香常恐鶗鴂鸣百草爲不芳故作龟曳尾颇深漆园方初开蜗牛庐中置师子牀买田宛丘间江汉起滥觞今此百亩宫冬温夏清凉身闲阅世故宇静发天光安肯声利场牵黄臂老苍张侯笔瑞世三秀丽齐房作诗盛推赏明珠计斛量扫花坐晩吹妙语益难忘重游樊素病捧心不能糚来日犹可追听我歌楚狂次韵定国闻苏子由卧病绩溪炎洲冬无冰十月雷虺虺及春疟疠行用人祭非鬼巫师司民命药石不入市溪弩潜发机土风甚不美苏子卧江南感叹中夜起闻道病在牀食鱼不知旨寒暑战胷中士穷有如此此公天机深爵禄心已死养生遗形骸观妙得骨髓后皇莳嘉橘中歳多成枳佳人何时来爲天启玉齿湔祓瘴雾姿朝趋去天咫诸公转鸿钧国器方荐砥矢诗写予心庄语不加绮博士王扬休辗密云龙同事十三人饮之戏作乱云苍璧小盘龙贡包新㨾出元丰王郎坦腹饭牀东太官分物来妇翁棘围深锁武成宫谈天进士雕虚空鸣鸠欲雨唤雌雄南岭北岭宫徴同午䆫欲眠视蒙蒙喜君开包辗春风注汤官焙香出笼非君灌顶甘露椀几爲谈天干舌本荅黄冕仲索煎双井并简扬休江夏无双乃吾宗同舍颇似王安丰能浇茗椀湔祓我风袂欲挹浮丘翁吾宗落笔赏幽事秋月下照澄江空家山鹰瓜是小草敢与好赐云龙同不嫌水厄幸来辱寒泉汤鼎听松风夜堂朱墨小灯笼惜无纎纎来捧椀唯倚新诗可传本再荅冕仲丘壑诗书虽数穷田园芋栗颇时丰小桃源口雨繁红春溪蒲稗没凫翁投身世网梦归去摘山鼓声雷殷空秋堂一笑共灯火与公草木臭味同安用茗浇磊隗胷它日过饭随家风买鱼贯柳鸡着笼更当力贫开酒椀走谒邻翁称子本戏荅陈元舆平生所闻陈汀州蝗不入境年屡丰东门拜书始识面鬓发幸未成老翁官饔同盘厌羶腻茶瓯破睡秋堂空自言不复蛾眉梦枯淡颇与小人同但忧迎笑花枝红夜䆫冷雨打斜风秋衣沉水换薫笼银屏宛转复宛转意根难拔如薤本再荅元舆君不能入身帝城结子公又不能击强有如诸葛丰法当憔悴百寮底五十天涯一秃翁问君何自今爲郎便殿奏赋声摩空偶然樽酒相劳苦牛铎调与黄钟同安得朱轓各慿熊江南楼阁白苹风劝归啼鸟晓䆫笼男儿邂逅功补衮鸟倦归巢叶归本次韵冕仲考进士试卷少来迷翰墨无异虫蠧木诸生程艺文承诏当品目牀敷设箱篚赋纳忽数束变名溷甲乙誊写失句读昼䆫爱白驹夜几跋红烛钩深思嘉鱼攻璞愿良玉谈天用一律佔毕厌重复丝布澁难缝快意忽破竹圣言禆曲学割裘缀邪幅注金无全功窃发或中鹄翟公辟雍老薪槱茂棫朴御史威降霜行私不容粟吏部提来鉴片善蒙采録博士刈其楚鍂量颇三复因人享成事贱子眞碌碌演雅桑𧖟作蠒自纒裹蛛蝥结网工遮逻燕无居舍经始忙蝶爲风光勾引破老鸧衔石宿水饮穉蜂趋衙供密课鹊传吉语安得闲鸡催晨兴不敢卧气陵千里蝇附骥枉过一生蚁旋磨蝨闻汤沸尚血食雀喜宫成自相贺晴天振羽乐蜉蝣空穴祝儿成蜾蠃蛣蜣转丸贱苏合飞蛾赴烛甘死祸井边蠹李螬苦肥枝头饮露蝉常饿天蝼伏隙録人语射工沙须影过训狐啄屋眞行怪蟏蛸报喜太多可鸬鹚密伺鱼虾便白鹭不禁尘土涴络纬何甞省机织布谷未应勤种播五技鼯䑕笑鸠拙百足马蚿怜鼈跛老蚌胎中珠是贼醯鸡瓮里天几大螳蜋当辙恃长臂熠燿宵行矜照火提壷犹能劝沽酒黄口只知贪饭颗伯劳饶舌世不问鹦鹉才言便关锁春蛙夏蜩更嘈杂土蚓壁蟫何碎琐江南野水碧于天中有狎鸥闲似我戏荅赵伯充劝莫学书及爲席子泽解嘲平生饮酒不尽味五鼎餽肉如嚼蜡我醉欲眠便遣客三年窥墙亦面壁空余小来翰墨场松烟兔颖傍明䆫偶随儿戏洒墨汁衆人许在崔杜行晩学长沙小三昧幻出万物眞成狂龙蛇起陆雷破柱自喜竒观绕绳牀家人骂笑宁有道汚染黄素败粉墙诚不如南邻席明府蛛网锁砚蜗书梁怀中探丸起九死才术颇似汉太仓感君诗句唤梦觉邯郸初未熟黄粱身如朝露无牢强玩此白驹过隙光从此永明书百卷自公退食一炉香戏书秦少游壁丁令威化作辽东白鸖归朱颜未改故人非微服过宋风退飞宋父拥篲待来归谁馈伯劳鸜鹆妃秦氏庭乌八九子雅乌之兄毕逋尾忆炊门牡烹伏雌未肯増巢令汝栖莫愁野雉踈家鸡但愿主人印累累次韵孙子实寄少游薛宣欲吏云季氏或招闵此公胷中秋万物被收攟卖药偶知名草玄非近准才难不易得志大略细谨士生要弘毅天地爲盖轸骥来盐车骖井下短绠引难甘唿尔食聊寄粲然辴谁能借前筹还妇用束藴吾闻调羮鼎异味及枌槿岂其供王羞而弃㑹稽笋次韵荅秦少章乞酒朝事鞍马早吏曹文墨拘初无尺寸补但于友朋踈岂知箪瓢子卧起一牀书炙背道尧舜雪屋相与娱歩出城东门野鸟吟废墟颇知富贵事势穷心亦舒诗来献穷状水饼嚼冰𬞞斗酒得醉否枵腹如瓠壷亦可召西舎侯嬴非愽徒赠秦少仪汝南许文休马磨自衣食但闻郡功曹满丗名籍籍渠命有显晦非人作通塞秦氏多英俊少游眉最白频闻鸿鴈行笔皆万人敌吾蚤知有觏而不知有觌少仪䄂诗来剖蚌珠的历乃能持一镞与我箭锋直自吾得此诗三日卧向壁挽士不能寸推去辄数尺才难不其然有亦未易识次韵子实题少章寄寂斋虚名误壮夫今古可笑闵尸裹万里归书载五车攟安知衡门下身与天地准秦晁两美士内行颇修谨余欲造之深抽琴去其轸寄寂喧閧间此道有汲引狱户闻笞榜市声杂嘲辴二生对曲肱圭玉发石藴小大穷鹏鷃短长春椿槿欲闻寂时声黄钟在龙笋送少章从翰林苏公余杭东南淮海惟扬州国士无双秦少游欲攀天关守九虎但有笔力回万牛文学从横乃如此故应当家有季子时来谁能力作难鸿鴈行飞入道山斑衣儿啼眞自乐从师学道也不恶但使新年胜故年即如常在郎罢前便籴王丞送碧香酒用子瞻韵戏赠郑彦能食贫好饮甞自嘲日给上尊无骨相大农部丞送新酒碧香窃比王家酿应怜坐客竟无氊更遭官长颇讥谤银杯同色试一倾排遣春寒出帏帐浮蛆翁翁盃底滑坐想康成论泛盎重门着关不爲君但备恶客来仇饷咏史呈徐仲车诸葛见益州释耒荅三顾川流恨未平武功原上路杜微对诸葛舆致伹求去倾心倚经纶坐上漫书䟽白鸥渺蒹葭霜鹘在指唿借问诸葛公何如迎主簿宿旧彭泽怀陶令濳鱼愿深渺渊明无由逃彭泽当此时沉冥一丗豪司马寒如灰礼乐卯金刀歳晩以字行更始号元亮凄其望诸葛抗脏犹汉相时无益州牧指撝用诸将平生夲朝心歳月阅江浪空余诗语工落笔九天上向来非无人此友独可尚属予刚制酒无用酌杯盎欲招千载魂斯文或宜当卧陶轩陶公白头卧宇宙一北䆫但闻䆫风雨平陆漫成江卯金扛九鼎把菊醉胡牀城南晁正字国器无等双日月丽宸极大明朝万邦假版未通班晓严梦逄逄万卷曲肱里胷中湛秋霜亦有好事人叩门提酒缸欲眠不遣客眞处更难忘次韵吴宣义三径怀友佳眠未知晓屋角闻睛咔万事颇忘怀犹牵故人梦采兰秋蓬深汲井短绠冻起看冥飞鸿乃见天宇空甚念故人寒谁省杼与综往者天一方日月老賔送往者不可言古栢守翁仲送刘季展从军鴈门二首刘郎才力耐百战苍鹰下鞴秋未晚千里荷戈防犬羊十年读书厌藜苋试寻北产汗血驹莫杀南飞寄书鴈人生有禄亲白头可令一日无甘馔石砆谷中玉子瘦金刚窟前药草肥仙家耕耘成白璧道人煑掘起风痱绛囊璀璨思盈斗竹畚香甘要百围到官莫道无来使日日北风鸿鴈归题宛陵张待举曲肱亭仲蔚蓬蒿宅宣城诗句中人贤忘巷陋境胜失途穷寒葅书万卷零乱刚直胷偃蹇勲业外啸歌山水重晨鸡催不起拥被听松风送张天觉得登字张侯起巴渝翼若垂天鹏历诋汉诸公霜风拂觚稜去国行万里淡如云水僧归来头益白小试不尽能湖海尚豪气有人议陈登持节上三晋邦刑寄哀矜公家有闲日禅窟问香灯因来叙行李斩寄老崖藤戏和荅禽语南村北村雨一犁新妇饷姑翁哺儿田中啼鸟自四时催人脱袴着新衣着新替旧亦不恶去年租重无袴着和邢惇夫秋怀十首残暑已俶装好风方来归未能踈团扇颇复制秋衣髙蝉遽如许长吟送落晖相敎促女功莎虫能表微曩时髙唐客暮雨朝行云隂居怀天匹楚观梦纷纭我欲覩光仪齐明炷炉薫天髙万物肃谁爲帝子魂七均师无声五和常主淡芸芸归此妙一德贯眞滥梦临秋江水鱼虾避窥瞰明月夲无心谁令作寒鑑王度无畦畛包荒用冯河秦收郑渠成晋得楚材多用人当其物不但轴与薖六通而四辟玉烛四时和相如用全赵留侯开有汉名登泰山重功略天下半让颇封韩彭事成群疑泮天道常曲全小智骜后患庆州名父子忠勇横八区许身如稷契初不学孙吴荷戈去防秋面皱鬓欲踈虽折千里冲岂若秉事枢谢公藴风流诗作鲍照语丝虫萦草纸笔力挟风雨万里投谏书石交化豺虎丗方用贤髦先成泉下土今日吕虢州堂堂古遗直许国输九死补天錬五色颇修谏贠缺人寿无金石西风壮士涙多爲程颢滴吾友陈师道抱瑟不吹竽文章似扬马欬唾落明珠固穷有胆气风壑啸于菟秋来入诗律陶谢不枝梧邢子卧北䆫吟秋意少悰读书用意苦欧血惊廼翁安得和扁辈爲浣学古胷肺热今好否微凉生井桐次韵子瞻题无咎所得人与可竹二首粥字戏嘲无咎人字咏竹十字供笼饼一水试茗粥忽忆故人来壁间风动竹舎前粲戎葵舎后荒苜蓿此郎如竹瘦十饭九不肉地下文夫子风流絶此人能和晚烟色幻出歳寒身马鬛松成拱鵞溪墨尚新应怀斲泥手去作主林神次韵文濳休沐不出二首风尘车马逐得失两关心惟有张仲蔚门前蓬藋深自公及归沐毕愿诗书林墻东作瘦马万里气骎骎与丗自少味闭关非有心戎葵一笑粲露井百尺深着书洒风雨枯笔束如林苏公叹妙墨逼人太骎骎和游景叔月报三捷汉家飞将用庙谋复我匹夫匹妇雠眞成折箠禽胡月不是黄榆牧马秋幄中已断匈奴臂军前可饮月氏头愿见唿韩朝渭上诸将不用万户侯谢景叔惠冬笋雍酥水棃三物玊人怜我长𬞞食走送厨珍不自甞秦牛肥腻酥胜雪汉苑甘寒棃得霜氷底斲春生笋束豹文解箨馔寒玉见他桃李忆故园嚵獠应残遶䆫竹再荅景叔女三爲粲当献王三珍同盘乃得甞甘寒下绕藜苋肠令我诗句挟风霜小人食珍敢取足都城一饭炊白玉赐钱千万民犹饥雪后排檐冻银竹出城送客过故人东平侯赵景珍墓朱颜苦留不肯住白发政尔欺得人婵姢去作谁家妾意气都成一聚尘今日牛羊上丘垄当时近前左右嗔花开鸟啼荆棘里谁与平章作好春寄尉氏仓官王仲弓嘨台有佳人玄发鑑笄珥登髙歌一曲听者倾城市门无行媒迹草木倚憔悴人物方渺然谁能委圭币豫章黄先生文集第四豫章黄先生文集豫章黄先生文集卷第五豫章黄先生文集第五黄庭坚鲁直古诗七十首考试局与孙元忠博士竹间对䆫夜闻元忠诵书声调悲壮戏作竹枝歌三章和之效王仲至少监咏姚花用其韵四首戏荅王定国题门两絶句荅许觉之惠桂花椰子茶盂二首戏荅陈季常寄黄州山中连理松枝二首姨母李夫人墨竹二首王才元惠梅花三种皆妙絶戏荅三首王稚川旣得官都下有所盻未归予戏作林夫人欸乃歌二章与之竹枝歌本岀三巴其流在湖湘耳欸乃乃湖南歌也次韵子瞻子由题憩寂图二首刘晦叔许洮河緑石研寺斋睡起王立之承奉诗报梅花巳落尽次韵戏荅自门下后省归卧酺池寺观卢鸿草堂图頥轩诗六首贾天钖惠宝薰乞诗子以兵衞森画㦸燕寝凝清香十字作诗报之乆失此藁偶于门下后省故𥿄中得之戏咏蜡梅二首题子瞻寺壁小山栝木题子瞻枯木题伯时画揩蛘虎题伯时画观鱼僧题伯时画顿尘马题伯时画严子陵钧滩题刘将军鴈戏题小雀捕飞虫画扇题画孔雀睡鸭小鸭竹枝词二首子旣作竹枝词夜宿歌罗驿梦李白相见于山间曰予往谪夜郎于此闻杜鹃作竹枝词三叠丗传之不子细忆集中无有请三诵乃得之行次巫山宋楙宗遣骑送折花厨醖万州下巖次浮塘驿见张施州小诗次其韵题瘦驴岭马铺上南陵坡谪居黔南五首考试局与孙元忠愽士竹间对䆫夜闻元忠诵书声调悲壮戏作竹枝歌三章和之南䆫读书声吾伊北䆫见月歌竹枝我家白发问乌鹊他家红糚占蛛丝屋山啼乌儿当归玉钗罥蛛郎马嘶去时灯火正月半阶前雪消萱草齐勃姑夫妇喜相唤街头雪泥即渐干已放游丝髙百尺不应桃李尚春寒效王仲至少监咏姚花用其韵四首映日低风整复斜緑玉眉心黄䄂遮大梁城里虽罕见心知不是牛家花九疑山中萼緑华黄云承韤到羊家眞诠虫蚀诗句断犹託余情开此花仙衣襞积驾黄鹄草木无光一笑开人间风日不可耐故待成隂叶下来汤沐冰肌照春色海牛押帘风不开直言红尘无路入犹傍蜂须蝶翅来戏荅王定国题门两絶句非复三五少年日把酒偿春颊生红白鸥入群颇相委不谓惊起来賔鸿颇知歌舞无窍凿我心块然如帝江花里雄蜂雌蛱蝶同时本自不作双荅许觉之惠桂花椰子茶盂二首万事相寻荣与衰故人别来鬓成丝欲知歳晚在何许唯说山中有桂枝硕果不食寒林梢割而器之如悬匏故人相见各贫病犹可烹茶当酒肴戏荅陈季常寄黄州山中连理松枝二首故人折松寄千里想听万壑风泉音谁言五鬛苍烟面犹作人间儿女心老松连枝亦偶然红紫事退独参天金沙滩头鎻子骨不妨随俗蹔婵姢姨母李夫人墨竹二首深闺净几试笔墨白头腕中百斛力荣荣枯枯皆本色悬之髙堂风动壁小竹扶踈大竹枯笔端眞有造化鑪人间俗气一点无健妇果胜大丈夫王才元惠梅花三种皆妙絶戏荅三首城南名士遣春来三月乃见腊前梅定知锁着江南客故放緑梢春晚回舎人梅坞无关锁携酒俗人来未曽旧时爱菊陶彭泽今作梅花树下僧病夫中歳屏桮杓百叶缃梅触拨人拂杀官黄香有思满城桃李不能春王稚川既待官都下有所盻未归予戏作林夫人欸乃歌二章与之竹枝歌夲出三巴其流在湖湘耳欸乃乃湖南歌也花上盈盈人不归枣下纂纂实已垂腊雪在时听马嘶长安城中花片飞从师学道鱼千里盖丗成功黍一炊日日倚门人不见看尽林乌反哺儿次韵子瞻子由题憩寂圗二首松含风雨石骨瘦法窟寂寥僧定时李侯有句不肯吐淡墨写出无声诗龙眠不似虎头痴笔妙天机可并时苏仙漱墨作苍石应解种花开此诗刘晦叔许洮河緑石研久闻岷石鸭头緑可磨桂溪龙文刀莫嫌文吏不知武要试饱霜秋兎毫寺斋睡起小黠大痴螳捕蝉有余不足䕫怜蚿退食归来北䆫梦一江春月趂鱼舡王立之承奉诗报梅花已落尽次韵戏荅南枝北枝春事休榆钱可穿柳带柔定自沈郎作诗痩不应春能生许愁自门下后省归卧酺池寺观卢鸿草堂图黄尘逆帽马辟易归来下帘卧书空不知绣鞍万人立何如卢郎驾飞鸿頥轩诗六首髙君素作頥轩请予赋诗予爲说其义曰在易之頥观頥自求口实其传曰观頥观其所养也自求口实观其自养也单豹巖栖谷饮有孺子之色而虎攻其外张毅擎跽曲拳养人间之誉而疾攻其内养虎者不以全物与之牧羊者去其败羣视其后者而鞭之养鹰者饥之是谓观其所养庖丁不以肯綮婴其解牛之刀痀偻丈人不以万物易蜩之翼匹夫之志不可夺于三军之帅是谓观其自养观其所养尽物之性也观其自养尽已之性也诗云如切如瑳如琢如磨求尽性而巳君素乐善能贤将求学问日新之功故作頥轩以养其正吉乃以观頥自求口实六字作诗以劝戒之金石不随波松竹知歳寒冥此芸芸境回向自心观知足是灵龟无厌乃朶頥虚心万物表寒暑自四时无外一精明六合同出自公能知夲原佛亦不相似辱莫辱多欲乐莫乐无求人生强学耳万古一东流枢机要发遟饮食减味厚渔人溺于波君子溺于口泾流不浊渭种桃无李实养心去尘縁光明生虚室贾天钖恵寳薫乞诗予以兵衞森画㦸燕寝凝清香十字作诗报之乆失此藁偶于门下后省故纸中得之险心游万仭躁欲生五兵隐几香一炷灵台湛空明画食鸟窥台宴坐日过砌俗氛无因来烟霏作舆衞石蜜化螺甲榠樝煑水沉愽山孤烟起对此作森森轮囷香事巳郁郁着书画谁能入吾室脱汝丗俗械贾侯怀六韬家有十二戟天资喜文事如我有香癖林花飞片片香归衔泥燕闭合和春风还寻蔚宗传公虚采苹宫行乐在小寝香光当发闻色败不可稔牀帷夜气馥衣桁晩烟凝瓦沟鸣急雪睡鸭照华灯雉尾映鞭声金鑪拂太清班近闻香早归来学得成衣篝丽䊵绮有待乃芬芳当念眞富贵自薫知见香戏咏腊梅二首金蓓锁春寒恼人香未展虽无桃李颜风味极不浅体薫山麝脐色染蔷薇露披拂不满襟时有暗香度题子瞻寺壁小山枯木烂肠五斗对狱吏白发千丈濯沧浪却来献纳云台表小山桂枝不相忘题子瞻枯木折冲儒墨陈堂堂书入颜杨鸿鴈行胷中元自有丘壑故作老木蟠风霜题伯时画揩蛘虎勐虎肉醉初醒时揩磨苛蛘风助威枯楠未觉草先低木末应有行人知题伯时画观鱼僧横波一网腥城市日莫江空烟水寒当时万事心巳死犹恐鱼作故时看题伯时画顿尘马竹头抢地风不举文书堆桉睡自语忽看髙马顿风尘亦思归家洗袍袴题伯时画严子陵钓滩平生乆要刘文叔不肯爲渠作三公能令汉家重九鼎桐江波上一丝风题刘将军鴈滕王蛱蝶双穿花东丹胡马歕胡沙祁连将军一笔鴈生不并丗俱名家戏题小雀捕飞虫画扇小虫心在一啄间得失与丗同轻重丹青妙处不可传轮扁斲轮如此用题画孔雀桄榔暗天蕉叶长终露文章婴丗网故山桂子落秋风无因雄雌碧云上睡鸭山鸡照影空自爱孤鸾对镜不作双天下眞成长㑹合两凫相倚睡秋江小鸭小鸭看从笔下生幻法生机全得妙自知力小畏沧波睡起晴沙依晚照竹枝词二首撑崖拄谷蝮蛇愁入箐攀天猿掉头鬼门关外莫言逺五十三驿是皇州浮云一百八盘萦落日四十九度明鬼门关外莫言逺四海一家皆弟兄古乐府有巴东三崃巫崃长猿鸣三声泪霑裳但以抑怨之音和爲数叠惜其声今不傅子自荆州上崃入黔中备甞山川险阻因作二叠传与巴娘令以竹枝歌之前一叠可和云鬼门关外莫言逺五十三驿是皇州后一叠可和云鬼门关外莫言逺四海一家皆弟兄或各用四句入阳关小秦王亦可歌也予旣作竹枝词夜宿歌罗驿梦李白相见于山间曰予往谪夜郎于此闻杜鹃作竹枝词三叠丗传之不予细忆集中无有请三诵乃得之一声望帝花片飞万里明妃雪打围马上胡儿那解听琵琶应道不如归竹竿坡面蛇倒退摩围山要胡孙愁杜䳌无血可续泪何日金鸡赦九州命轻人鲊瓮头船日瘦鬼门关外天北人墯泪南人笑青壁无梯闻杜䳌行次巫山求楙宗遣骑送折花厨醖攻许愁城终不开青州从事斩关来唤得巫山强项令挿花倾酒对阳台万州下巖空巖静发钟磬响古木倒挂藤萝昏莫道苍崖锁灵骨时应持钵到诸村次浮塘驿见张施州小诗叹息施州成老丑当年玉雪莹相照旧时去天一尺五今日万里听猿叫题瘦驴岭马铺老马饥嘶驴痩岭病人生入鬼门关病人甘作五溪卧老马犹思十二闲上南陵坡风餐水宿六千里蛇退猿愁百八盘上得坡来揔欢喜摩围依约见峯峦谪居黔南五首相望六千里天地隔江山十书九不到何用一开颜霜降水反壑风落木归山冉冉歳华晚昆虫皆闭关冷淡病心情暄和好时节故园音信断逺郡亲賔絶山郭灯火稀崃天星汉少年光东流水生计南枝鸟冥性齐逺近委顺随南北归去诚可怜天涯住亦得豫章黄先生文集第五豫章黄先生文集豫章黄先生文集卷第六豫章黄先生文集第六黄庭坚鲁直古诗五十一首题小猿叫驿笻竹次韵李仼道晚饮锁江亭再次韵兼简履中南玉三首次韵仼道食荔支有感三首廖致平送緑荔支爲戎州第一王公权荔支緑酒亦爲戎州第一谢杨履道送银茄四首送石长卿太学秋𥙷赠知命弟离戎州姪柜随知命舟行次韵王斌老所画横竹次韵谢斌老送墨竹十二韵用前韵谢子舟爲子作风雨竹再用前韵咏子舟所作竹戏咏子舟画两竹两鸜鹆次韵荅斌老病起独游东园二首又和二首又荅斌老病愈遣闷二首从斌老乞苦笋杨明叔惠诗格律词意皆薰沐去其旧习予爲之喜而不寐文章者道之器也言者行之枝叶也故次韵作四诗报之耕礼义之田而深其耒明叔言行有法当官又敏于事而䘏民故予期之以逺者大者庭坚老懒衰墯多年不作诗巳忘其体律因明叔有意于斯文试举一纲而张万目盖以俗爲雅以故爲新百战百胜如孙吴之兵棘端可以破镞如甘蝇飞卫之射此诗人之竒也明叔当自得之公眉人郷先生之妙语震耀一世我昔从公得之多故今以此事相付杨明叔从予学问甚有成当路无知音求爲泸州从事而不能得子蒙恩东归用蛟龙得云雨鵰鹗在秋天作十诗见饯因用其韵以别题荣州祖无大师此君轩青神县尉厅葺城头旧屋作借景亭下瞰史家园水竹终日寂然了无人迹又当大木緑隂之间戏作长句奉呈信孺明府介卿少府戏赠家安国题石恪画甞醋翁题子瞻画竹石题晁以道雪鴈图赠惠洪题小猿叫驿大猿叫罢小猿啼箐里行人白昼迷恶藤牵头石啮足妪牵儿随泪録续我亦下行莫啼哭笻竹道人手挿两三竹使君忽来唾珠玉不须客赋千首诗若是赏音一䕫足世人同处但同流一丝不挂似太俗客来问我有何好道人优波逺山緑次韵李任道晚饮锁江亭西来雪浪如炰烹两崖一苇乃可横忽思钟陵江十里白苹风起縠纹生酒杯未觉浮蚁滑茶鼎已作苍蝇鸣归时共须落日尽亦嫌持盖仆屡更再次韵兼简履中南玉三首李侯诗律严且清诸生赓载笔纵横句中稍觉道战胜胷次不使俗尘生山绕楼台钟鼓晚江触石矶碪杵鸣锁江主人能致酒愿渠乆住莫终更江津道人心源清不系虚舟尽日横道机禅观转万物文彩风流被诸生与世浮沈唯酒可随时忧乐以诗鸣江头一醉岂易得事如浮云多变更锁江亭上一樽酒山自白云江自横李侯短褐有长处不与俗物同条生经术貂蝉续狗尾文章瓦釡作雷鸣古来寒士但守节夜夜抱关听五更次韵仼道食荔支有感三首一钱不直程卫尉万事称好司马公白髪永无怀橘曰六年怊怅荔支红今年荔子熟南风莫愁留滞太史公三月照江鸭头緑六月连山柘枝红舞女荔支熟虽晚临江照影自恼公天与蹙罗装宝髻更挼猩血染殷红廖致平送緑荔支爲戎州第一王公权荔支緑酒亦爲戎州第一王公权家荔支緑廖致平家緑荔支试倾一桮重碧色快剥千颗轻红肌拨醅蒲萄未足数堆盘马乳不同时谁能同此胜絶味唯有老杜东楼诗谢杨履道送银茄四首藜藿盘中生精神珍𬞞长蔕色胜银朝来盐醯饱滋味已觉瓜瓠漫轮囷君家水茄白银色殊胜垻里紫彭亨蜀人生𬞞不下箸吾与北人俱眼明白金作颗非椎成中有万粟嚼轻冰戎州夏畦少𬞞供感君来饭在家僧畦丁收尽垂露实叶底犹藏十二三待得银包已成谷更当乞种过江南送石长卿太学秋补长卿家亦但四壁文君窥之介如石胷中已无少年事骨气乃有老松格汉文新揽天下图诏山採玉渊献珠再三可陈治安䇿第一莫上登封书赠知命弟离戎州道人终歳学陶朱西子同舟泛五湖船䆫卧读书万卷还有新诗来起予姪柜随知命舟行莫去沙边学钓鱼莫将百丈作辘轳清江濯足䆫下坐燕子日长宜读书次韵王斌老所画横竹酒浇胷次不能平吐出苍竹歳峥嵘卧龙偃蹇雷不惊公与此君供忘形晴䆫影落石泓处松煤浅染饱霜兎中安三石使屈蟠亦恐形全便飞去次韵谢斌老送墨竹十二韵古今作生竹能者末十軰吴生勒枝叶筌宷逺不逮江南铁钩锁最许诚悬㑹燕公洒墨成落笔与时背譬如刳心松中有歳寒在湖州三百年笔与前哲配规摹转银钩幽赏非俗爱披图风雨入咫尺莽苍外吾子学湖州师逸功已倍有来竹四幅冬夏生变态预知更入神后出遂无对吾诗𬒳压倒物固不两大用前韵谢子舟爲予作风雨竹子舟诗书客画手睨前辈挹𬒮拍其肩余力左右逮摩拂造化罏经营鬼神㑹光煤叠乱叶与世作者背看君回腕笔犹喜汉仪在歳寒十三本与可可追配小山苍苔面突兀谢憎爱风斜兼雨重意出笔墨外吾闻絶一源战胜自十倍荣枯转发机生死付交态狙公赋七芧勿用嗔喜对此物当更工请以小喻大再用前韵咏子舟所作竹森削一山竹壮士十三辈自干云天岀草莽肯下逮虚心听造物颠沛风雨㑹荣枯偶同时终不相弃背谁云湖州没笔力今尚在阿筌虽墨妙好以竹鹤配国工裁主意冷淡恐不爱子舟落心画荣观不在外耆年道机熟増胜当更倍祖述今百家小纸弄姿态虽云出湖州卷置懒开对非公笔如椽孰能爲之大戏咏子舟画两竹两鸜鹆风晴日暖揺双竹竹间相语两鸜鹆鸜鹆之肉不可肴人生不材果爲福子舟之笔利如锥千变万化皆天机未知笔下鸜鹆语何似梦中胡蝶飞次韵荅斌老病起独游东园二首万事同一机多虑乃禅病排闷有新诗忘蹄出兔迳莲花生淤泥可见嗔喜性小立近幽香心与晚色净主人心安乐花竹有和气时从物外赏自益酒中味斸枯蚁改穴扫箨笋迸地万籁寂中生乃见风雨至又和二首西风鏖残暑如用霍去病踈沟满莲塘扫叶明竹迳中有寂寞人自知圎觉性心猿方睡起一笑六䆫净外物攻伐人钟鼓作声气待渠弓箭尽我自味无味宴安袵席间蛟鳄垂涎地君子履微霜即知坚冰至又荅斌老病愈遣闷二首百痾从中来悟罢夲非病西风将小雨凉入居士迳苦竹遶莲塘自恱鱼鸟性红糚倚翠盖不点禅心净风生髙竹凉雨送新荷气鱼游悟世网鸟语入禅味一挥四百病智刃有余地病来毎厌客今乃思客至从斌老乞苦笋南园苦笋味胜肉箨龙称寃莫採録烦君更致苍玉束明日风雨皆成竹杨明叔惠诗格律词意皆薰沐去其旧习予爲之喜而不寐文章者道之器也言者行之枝叶也故次韵作四诗报之耕礼义之田而深其耒明叔言行有法当官又敏于事而䘏民故予期之以逺者大者鱼去游濠上鸮来止坐隅吉凶唯我在忧乐与生俱决定不是物方名大丈夫今观由也果老子欲乘桴道常无一物学要反三隅喜与嗔同本嗔时喜自俱心随物作宰人爲我非夫利用兼精义还成到岸桴全德备万物大方无四隅身随腐草化名与太山俱道学归吾子言诗起老夫无爲蹈东海留作济川桴匹士能光国三孱不满隅窃观今日事君与古人俱气类鸎求友精诚石望夫雷门震惊手待汝一援桴庭坚老懒衰惰多年不作诗已忘其体律因明叔有意于斯文试举一纲而张万目盖以俗爲雅以故爲新百战百胜如孙吴之兵棘端可以破镞如甘蝇飞卫之射此诗人之竒也明叔当自得之公眉人乡先生之妙语震耀一世我昔从公得之多故今以此事相付穷竒投有北鸿鹄止丘隅我已魑魅御君方燕雀俱道应无芥蔕学要尽工夫莫斩猨狙杙明堂待栋桴杨明叔从子学问甚有成当路无知音求爲泸州从事而不能得予䝉恩东归用蛟龙得云雨鵰鹗在秋天作十诗见饯因用其韵以别平津善牧豕佽飞能斩蛟终借一汲黯淮南解兵交杨子有直气未忍死草茅引之入汉朝谁爲续弦胶杨君清渭水自流浊泾中今年贫到骨豪气似元龙男儿生世间笔端吐白虹何事与秋萤争光蒲苇丛事随世滔滔心欲自得得杨君爲已学度越辈流百坐扪故衣蝨垢袜卷汗黒睥睨纨袴儿可饮三斗墨清静草玄学西京有子云太尉死宗社大鸟泣其坟寂寞向千载风流被仍昆富贵何足道圣处要策勲桑舆金石交既别十日雨子舆裹饭来一笑相告语杨君困箪瓢诸公不能举傥可从我归沙头驻鸣艣山围少天日狐鬼能作妖睒闪载一车猎人用鸣枭小智窘流俗蹇浅不能超安得万里沙霜晴看射鵰元之如砥柱大年若霜鹗王杨立夲朝与世作郛郭观公有胆气似可继前作丈夫存逺大胷次要落落虚心观万物险易极变态皮毛剥落尽唯有真实在侍中乃珥貂御史即冠豸顾影或可羞短蓑钓寒濑生贵贱如看镜晚知直语触憎嫌深藏幽寺听钟磬有酒如渑客满门不可一日无此君当时手栽数寸碧声挟风雨今连云此君倾盖如故旧骨相竒恠清且秀程婴杵臼立孤难伯夷叔齐采薇瘦霜钟堂上弄秋月微风入絃此君说君家周彦笔如椽此君语意当能传青神县尉厅葺城头旧屋作借景亭下瞰史家园水竹终日寂然了无人迹又当大木緑隂之间戏作长句奉呈信孺明府介卿少府青神县中得两张爱民财物唯恐伤二公身安民乃乐新葺城头六月凉竹铺不涴吴绫袜东西开轩䕃清樾当官借景未伤民恰似凿池取明月戏赠家安国家侯口吃善着书常愿执戈王前驱朱绂蹉跎晩监郡吟弄风月思天衢二苏平生亲且旧少年笔砚老桮酒但使一公转鸿钧此老矍铄还冠军题石恪画甞醋翁石媪忍酸喙三尺石皤甞味面百折谁知耸䏝寒至骨图画不减吴生笔题子瞻昼竹石风枝雨叶瘠土竹龙蹲虎踞苍藓石东坡老人翰林公醉时吐出胷中墨题晁以道雪鴈图飞雪洒芦如银箭前鴈惊飞后回眄凭谁说与谢玄晖休道澄江静如练赠惠洪吾年六十子方半藁项顶螺忘岁年韵胜不减秦少觌气爽絶类徐师川不肯低头拾卿相又能落笔生云烟脱却衲衫着蓑笠来佐涪翁刺钓舩豫章黄先生文集第六豫章黄先生文集豫章黄先生文集卷第七豫章黄先生文集第七黄庭坚鲁直古诗五十二首和王观复洪驹父谒陈无已长句以古铜壶送王观复王充道送水仙花五十枝欣然㑹心爲之作咏次韵益修四弟以崃州酒遗益修复继前韵病起荆江亭即事十首谢荅闻善二兄九絶句戯呈闻善刘邦直送水仙花次韵向和卿行松滋县与邹天钖夜语南极亭二首戯简朱公武刘邦直田子平五首戯咏暖足缾二首邹松滋寄苦竹泉橙麴莲子汤三首次韵荅黄与迪次前韵谢与迪惠所作竹五幅题胡逸老致虚庵题莲花寺冲雨向万载道中得逍遥观遂託宿戯题题竹尊者轩送密老住五峯拜刘凝之画像跋子瞻和陶诗题李亮功戴嵩牛图次苏子瞻和太白浔阳紫极宫感秋诗韵追怀太白子瞻琼芝轩龟殻轩秋声轩次韵徐仲车喜董元达访之作南郭篇四韵次韵仲车爲元达置酒四韵次韵仲车因娄行父见寄之诗和王观复洪驹父谒陈无已长句陈君今古焉不学清渭无心映泾浊汉官旧仪重九鼎集贤学士见一角王侯文采似于菟洪甥人间汗血驹相将问道城南隅无屋止借船官居有书万卷绕四壁樵苏不爨谈至夕主人自是文章伯邻里颇怪有此客食贫各仕天一方佳人可思不可忘河从天来砥柱立爱莫助之涕淋浪以古铜壶送王观复随俗易汩没从公常纠纷我观王隆化入莸不改薫未见蛇起陆已看豹成文爱君古人风古壶投赠君酌酒时在傍可用珥楚楚问君何以报直谅与多闻王充道送水仙花五十枝欣然㑹心爲之作咏凌波仙子生尘韤水上轻盈歩微月是谁招此断肠魂种作寒花寄愁絶含香体素欲倾城山矾是弟梅是兄坐对真成被花恼出门一笑大江横次韵益修弟霜晚菊未花节物亦可嘉欣欣登髙侣畏雨占暮霞楚人醖菉豆轻碧自相夸老夫不举酒嚥嗽鸣两车良辰与美景客至但成嗟以崃州酒遗益修复继前韵令节不把酒新诗徒拜嘉颇忆宋玉赋登髙意成霞渚宫但衰柳朝云爲谁夸吾宗怀古恨流涎过麴车一壶浇往事聊送解愁嗟病起荆江即事十首翰墨塲中老伏波菩提坊里病维摩近人积水无鸥鹭时有归牛浮鼻过维摩老子五十七天子大圣初元年传闻有意用幽仄病着不能朝日边禁中夜半定天下仁风义气彻修门十分整顿干坤了复辟归来道更尊成王小心似文武周召何妨略不同不须要出我门下实用人材即至公司马丞相昔登庸诏用元老超羣公杨绾当朝天下喜断碑零落卧秋风死者已死黄雾中三事不数两苏公岂爲髙才难驾御空归万里白头翁文章韩杜无遗恨草诏陆䞇倾诸公玉堂端要真学士须得儋州秃鬓翁闭门覔句陈无已对客挥毫秦少游正字不知温饱味西风吹泪古藤州张子耽酒语蹇吃闻道颍州又陈州形容弥勒一布袋文字江河万古流鲁中狂士邢尚书本意扶日上天衢悙夫若在鑴此老不令平地生﨑岖谢荅闻善二兄九絶句自入醉乡无畔岸心与欢伯爲友朋更阑夜坐客星散午过未苏髪鬅鬙未尝顷刻可去酒无有一日不吟诗诗狂克念作酒圣意态忽如年少时群猪过饮尚可醉疥手轑瓮庸何伤柳家兄弟太迫窄狂药不容人发狂莫作嘂号惊四邻瓮中有地可藏眞渊明醉握逺公手大笑絶倒人不嗔阮籍醉睡不论昏刘伶鸡肋避尊拳至今凛凛有生气饮酒真成不愧天公择醉靣桃花红人百忤之无愠容莘老夜䦨倾数斗焚香黙坐日生东椎牀破靣枨触人作无义语怒四邻尊中欢伯笑尔辈我夲和气如三春陶令舍中有名酒无夕不爲父老倾四坐欢欣观酒德一灯明暗又诗成阮籍刘伶智如海人间有道作糟丘酒中无诤眞三昧便觉嵇康输一筹戏呈闻善堆豗病鹤怯鸡群见酒特地生精神坐中索起时被肘亦任傍人嫌我真刘邦直送水仙花钱塘昔闻水仙庙荆州今见水仙花暗香靓色撩诗句宜在林逋处士家次韵向和卿行松滋县与邹天钖夜语南极亭二首雪泥滑滑到山郭提壷劝沽亦不恶林中解道不如归家人应念思归乐冲风冲雨走七县唯有白鸥盟未寒坐中更得江南客开尽南䆫借月看戏简朱公武刘邦直田子平五首不趋吏部曹中版且鲙髙沙湖里鱼虽无季子六国印要读田郎万卷书欢伯可解藜藿嘲孔方定非金石交君看刘郎最多智昨者火事几焚巢刘郎好诗又能文方我奔窜义甚敦爲亲未葬走人门闭门却扫不足论朱家埙箎好兄弟陋巷六经葵苋秋我卜荆州三亩宅读田家书从之游朱公趋朝痩至骨归来豪健踞胡牀日看省曹阍者面何如田家侍儿糚戏咏暖足缾二首小姬煖足卧或能起心兵千钱买脚婆夜夜睡天明脚婆元不食纒裹一衲足天明更倾泻颒面有余燠邹松滋寄苦竹泉橙麴莲子汤三首迺晚成之兰芳深九畹露味挹三危流俗不顾省古人可前追胷中陵云赋自贵知音稀渊源学未浅孝友家正肥与世殊轨辙三黜理亦宜吴溪浣纱女不用朱粉施岂伊风尘子市门自夸毗我作𤏡道囚三年始放归邂逅终日语贻我五字诗句如秋雨晴逺峰抺脩眉老马甘伏枥坐看天骥驰洒扫清樾下当爲果茗期光隂去易失日月转两仪仲氏有东园花竹深可依寸歩不往来千里常梦思几时开后戸扶䇿方知兹次前韵谢与迪惠所作竹五幅吾宗墨脩竹心手不自知天公造化鑪揽取如拾遗风雪烟雾雨荣悴各一时此物抱明节君又润色之抽萌或发石悬箠有阽危林梢一片雨造次以笔追勐吹万籁作微凉大音稀霜兔束豪健松烟泛砚肥盘桓未落笔落笔必中宜今代捧心学取笑如东施或可遗巾帼选愞如辛毗生枝不应节乱叶无所归非君一起予衰疾岂能诗忆君初解鞍新月挂弯眉夜来上金镜坐叹光景驰我有好东绢晴明要㑹期漪漪淇园姿此君有威仪愿作数百竿水石相因依它年风动壁洗我别后思开图慰满眼何时遂臻兹题胡逸老致虚庵藏书万巻可敎子遗金满籝常作灾能与贫人共年谷必有明月生蚌胎山随宴坐画图出水作夜䆫风雨来观山观水皆得妙更将何物污灵台题莲华寺狂卒猝起金坑西愶从数百马百蹄所过州县不敢谁肩舆虏载三十妻仵生有胆无智略谓河可冯虎可搏身膏白刃浮屠前此乡父老至今怜冲雨向万载道中得逍遥观遂託宿戏题逍遥近道边憩息慰惫懑晴晖时晦明谑语谐谠论草莱荒䝉茏室屋壅尘坌仆僮侍偪仄泾渭清浊混题竹尊者轩平生嵴骨硬如铁听风听雨随宜说百尺竿头放歩行更向脚跟参一节送密老住五峯我穿髙安过萍乡七十二渡遶羊肠水边林下逢衲子掌北东西古道埸五峯秀出云雨上中有宝坊如侧掌去与青山作主人不负法昌老禅将栽松种竹是家风莫嫌斗絶无来往但得螺师吞大象从来美酒无深巷拜刘凝之画像弃官清颍尾买田落星湾身在菰蒲中名满天地间谁能四十年保此清净退往来涧谷中神光射牛背跋子瞻和陶诗子瞻谪岭南时宰欲杀之饱喫惠州饭细和渊明诗彭泽千载人东坡百世士出处虽不同风味乃相似题李亮功戴嵩牛图韩生画肥马伏仗有辉光戴老作瘦牛平生千顷荒觳觫告主人实已尽筋力乞我一牧童林间听横笛次苏子瞻和李太白浔阳紫极宫感秋诗韵追懐太白子瞻不见两谪仙长怀倚脩竹行遶紫极宫明珠得盈掬平生人欲杀耿介受命独往者如可作抱𬒳来同宿砥柱閲頽波不疑更何卜但观草木秋叶落根自复我病二十年大斗久不覆因之酌苏李蠏肥社醅熟琼芝轩卓僊在时养琼芝深根固蔕活人命憧憧来问此何草但告渠是唐婆镜龟殻轩紫极宫中三百楹道人独藏一神屋开轩纳息星月明时有白云来伴宿秋声轩谁居空闲扇橐籥情与无情并时作是声皆自根极来更莫辛勤问南郭次韵徐仲车喜董元达访之作南郭篇四韵董侯从军来意望名不朽欵门拜徐公在德不在酒徐公虽避俗对客辄粲然耳不闻世事时诵陶令篇次韵仲车爲元达置酒四韵射阳三万家莫贵徐公门谁能拜牀前况乃共酒尊唯此醉中趣难爲醒者论盗卧月皎皎鸡鸣雨昏昏次韵仲车因娄行父见寄之诗前朝老诸生太半正立首投荒万里归烦公问健否往时望江宰今爲夏津吏它日可教之玉音尚无弃豫章黄先生文集第七豫章黄先生文集豫章黄先生文集卷第八豫章黄先生文集第八黄庭坚鲁直古诗五十首武昌松风阁次韵文濳宿黄州观音院钟楼上谢何十三送蠏崇宁二年正月己丑梦东坡先生于寒溪西山之间予诵寄元明觞字韵诗数篇东坡笑曰公诗更进于曩时因和予一篇语意清竒予击节赏叹东坡亦自喜于九曲岭道中连诵数过遂得之次韵吴可权题余干县白云亭鄂州节推陈荣绪惠示㳂檄崇阳道中六诗老懒不能追韵辄自取韵奉和头陀寺道中闻松声中秋山行怀子兴节判再登莲落岭怀君泽知录崇阳道中晚发咸宁行松径至芦子庭坚以去歳九月至鄂登南楼叹其制作之羙成长句乆欲寄逺因循至今书呈公恱养鬪鸡颜徒贫乐二首以酒渴爱江清作五小诗寄廖明略学七兼简初和父主簿四休居士诗三首过洞庭青草湖晚泊长沙示秦处度范元实用寄明略和父韵五首次韵元实病目胜业寺恱亭离福严花光仲仁出秦苏诗卷思两国士不可复见开卷絶叹因花光爲我作梅数枝及画烟外逺山追少游韵记卷末书磨崖碑后浯溪图太平寺慈氏阁题淡山巖二首明逺庵去年三月清明蒋彦回喜太守监郡过其玉芝园作诗十六韵二侯皆有报章今年三月余到玉芝园记録一时次其旧韵三月辛丑同徐靖国到愚溪过罗氏脩竹园入朝阳洞蒋彦回陶介石僧崇庆及余子相步及余于朝阳巖裴回水濵乆之有白云出洞中散漫洞口咫尺欲不见介石请作五字记之代书寄翠巖新禅师戏荅欧阳诚发奉议谢余送茶歌到桂州以椰子茶瓶寄上德孺二首和范信中寓居崇宁遇雨二首乞钟乳于曽公衮武昌松风阁依山筑阁见平川夜阑箕斗挿屋椽我来名之意适然老松魁梧数百年斧斤所赦今参天风鸣娲皇五十絃洗耳不须菩萨泉嘉二三子甚好贤力贫买酒醉此筵夜雨鸣廊到晓悬相看不归卧僧氊泉枯石燥复潺湲山川光辉爲我妍野僧早饥不能饘晓见寒谿有炊烟东坡道人已沉泉张侯何时到眼前钓台惊涛可昼眠怡亭看篆蛟龙缠安得此身脱拘挛舟载诸友长周旋次韵文潜武昌赤壁弔周郎寒溪西山寻漫浪忽闻天上故人来唿船凌江不待饷我瞻髙明少吐气君亦欢喜失微恙年来鬼祟覆三豪词林根柢颇揺荡天生大材竟何用只与千古拜阁像张侯文章殊不病历险心胆元自壮汀洲鸿鴈未安集风雪牖戸当塞向有人出手办兹事政可隐几穷诸妄经行东坡眠食地拂拭寳墨生楚怆水清石见君所知此是吾家祕宻藏宿黄州观音院钟楼上钟鸣山川晓露下星斗湿老夫梳白头潘何埙箎集谢何十三送蠏形模虽入妇女笑风味可解壮士颜寒蒲束缚十六辈己觉酒兴生江山崇宁二年正月己丑梦东坡先生于寒溪西山之间予诵寄元明觞字韵诗数篇东坡笑曰公诗更进于曩时因和予一篇语意清竒予击节赏叹东坡亦自喜于九曲岭道中连诵数过遂得之天教兄弟各异方不使新年对举觞作云作雨手翻覆得马失马心清凉何处胡椒八百斛谁家金钗十二行一丘一壑可曵尾三沐三衅取刳肠次韵吴可权题余干县白云亭曩谁筑孤亭胜日有感遇永懐刘隋州因榜白云句遗老不能谈新陈忽成屡緑隂斤斧尽华屋风雨仆吴侯七闽英宰县有眞趣絃歌解民愠根节去吏蠧材收佛宫余工有子来助厦成燕雀贺水满凫鴈翥四海名士来一笑佳客聚云与碧山留云随清江去斯须成苍狗皆道不如故至人观万物谁有安立处寄语吴令君但遣糟牀注鄂州节推陈荣绪惠示㳂檄崇阳道中六诗老懒不能追韵辄自取韵奉和头陀寺头陀全盛时宫殿梯空级城中望金碧云外僧人亡经禅尽屋破龙象泣唯有简栖碑文章岿然立道中闻松声蟠空作风雨发地鸣鼓吹日晴四无人声在髙林际伊优儿女语蹇浅市井议我欲抱七絃写此以卒嵗中秋山行怀子兴节判俗物常偪塞令人眼生白永怀洛阳人谈诗论画壁青山吐秋月阻作南楼客但歌靡盬诗赏此无瑕璧再登莲荷岭怀君泽知録邑下羮不和幕中往调护纷争非士则各使捐细故颇忆郗参军能令公喜怒应知鞅掌车历尽崔嵬路崇阳道中张公少爲令愍俗有遗书左贩洞庭橘右担彭蠡鱼歌奔中夜女归抱十年雏近嵗多儒学仁风似有初晩发咸宁行松径至芦子咸宁走芦子终日乔木隂太丘心洒落古松韵清深聊持不俗耳静听无絃琴非今胡部律而独可人心庭坚以去嵗九月至鄂登南楼叹其制作之羙成长句乆欲寄逺因循至今书呈公恱江东湖北行画图鄂州南楼天下无髙明广深势抱合表里江山来画合雪筵披襟夏簟寒胷吞云夣何足言庾公风流冷似鐡谁其继之方公恱养鬪鸡峥嵘已介季氏甲更以黄金饰两戈虽有英心甘鬪死其如纪渻木鸡何颜徒贫乐二首衡门低首过环堵容膝坐四旁无给侍百衲自纒裹论事直如絃观书曲肱卧饥来或乞食有道无不可小山作友朋义重子舆桑香草当姬妾不须珠翠糚鸟乌窥冻砚星月入幽房儿报无炊米浩歌绕屋梁以酒渇爱江清作五小诗寄廖明略学士兼简初和父主簿将发沔鄂间尽醉竹林酒二三石友辈未肯弃老朽借问坐客谁卢溪紫髯叟此翁今惜醉旧不论升斗平生思故人江汉不解渴谁言放逐地烧烛饮至跋忧予先狗马劝以爱肤发有罪当窜流但惧不得活廖侯劝我酒此亦雅所爱中年刚制之常惧作灾恠连台盘拗倒故人不想贷谁能知许事痛饮且一快竹林文章伯国士无与双比来少制作非以弱故降景阳机中锦犹衣被丘江时时能度曲秀句入新腔斯人絶少可白眼视公卿毎与俗物逢三沐取洁清我亦漫浪者君何许同盟试问卢溪叟犹得多可名四休居士诗太医孙君昉字景初爲士大夫发药多不受谢自号四休居士山谷问其说四休笑曰麤茶淡饭饱即休𥙷破遮寒暖即休三平二满过即休不贪不妬老即休山谷曰此安乐法也夫少欲者不伐之家也知足者极乐之国也四休家有三亩园花木郁郁客来煑茗传酒谈上都贵游人间可喜事㦯茗寒酒冷賔主皆忘倦其居与予相望暇则歩草径相㝷故作小诗遗家僮歌之以侑酒茗其诗曰富贵何时润髑髅守钱奴与抱官囚太医诊得人间病安乐延年万事休无求不着看人面有酒可以留人嬉欲知四休安乐法听取山谷老人诗一病能恼安乐性四病长作一生愁借问四休何所好不令一点上眉头过洞庭青草湖乙丑越洞庭丙寅渡青草似爲神所怜雪上日杲杲我虽贫至骨犹胜杜陵老忆昔上岳阳一饭从人讨行矣勿迟留蕉林追獦獠晩泊长沙示秦处度范元实用寄明略和父韵五首昔在秦少游许我同门友掘狱无张雷劒气在牛斗今来见令子文似前哲有何用相浇泼清江渌如酒范公太史僚山立乃先达发挥百代史管以六经辖投身转岭海就木乃京洛仲子见长沙且用慰饥渇秦郎水江汉范郎器鼎鼐逝者不可寻犹喜二子在相逢唾珠玉贫病问薪菜豫愁帆风船目极别所爱往时髙交友宰木已摐摐今我二三子事业在灯䆫秦范波澜濶笑陆海潘江愿兹秉经术出仕荣家邦少游五十䇿其言明且清笔墨深关键开阖见日星陈友评斯文如钟磬鼓笙谁能续鳯鸣洗耳听两甥次韵元实病目道人甞恨未灰心儒士苦爱读书眼要须玄览照境空莫作白鱼鑚蠹简閲人朦胧似有味看字昏澁尤宜懒范侯年少百夫雄言行一一无可柬看君眸子当了然乃称胷次常坥坥如何有物食明月泪睫陨珠衣袖满金箆刮膜㑹有时汤熨取快术诚短君不见岳头懒瓉一生禅鼻涕垂頥渠不管胜业寺恱亭苦雨巳解严诸峯来献状不见白头禅空倚紫藤杖离福严山下三日晴山上三日雨不见祝融峯还泝潇湘去花光仲仁出秦苏诗卷思两国士不可复见开卷絶叹因花光爲我作梅数枝及画烟外逺山追少游韵记卷末梦蝶眞人貌黄藁篱落逢花须醉倒雅闻花光能画梅更乞一枝洗烦恼扶持爱梅说道理自许牛头参巳早长眠橘洲风雨寒今日梅开向谁好何况东坡成古丘不复龙蛇看挥扫我向湖南更岭南系船来近花光老叹息斯人不可见喜我未学霜前草写尽南枝与北枝更作千峯倚晴昊书磨崖碑后春风吹船着浯溪扶藜上读中兴碑平生半世看墨本摩莏石刻鬓成丝明皇不作包桑计颠倒四海由禄儿九庙不守乗舆西万官已作鸟择栖抚军监国太子事何乃趣取大物爲事有至难天幸尔上皇跼蹐还京师内间张后色可否外间李父颐指挥南内凄凉几茍活髙将军去事尤危臣结春秋二三策臣甫杜䳌再拜诗安知忠臣痛至骨世上伹赏琼琚词同来野僧六七辈亦有文士相追随断崖苍藓对立乆冻雨爲洗前朝悲浯溪图成子写浯溪下笔便造极空蒙得眞趣肤寸已千尺只今中宫寺在昔漫郎宅更作老夫船樯竿挿苍石太平寺慈民阁青玻瓈盆挿千岑湘江水清无古今何处拭目穷表里太平飞阁暂登临朝阳不闻皁盖下愚溪但有古木隂谁与洗涤怀古恨坐有佳客非孤斟题淡山巖二首去城二十五里近天与隔尽俗子尘春蛙秋蝇不到耳夏凉冬暖揔宜人巖中清磬僧定起洞口緑树仙家春惜哉次山世未显不得雄文鑱翠珉淡山淡姓人安在徴君避秦亦不归石门竹径几时有琼台瑶室至今疑回中明㓗坐十客亦可唿乐醉舞衣阆州城南果何似永州淡巖天下稀明逺庵逺公引得陶濳住美酒沽来饮无数我欲醉眠卿且去只有空瓶同此趣谁知明逺似逺公亦欲我行庵上路多方挈取瓮头春大白梨花十分注与君深入逍遥游了无一物当情素道卿道卿归去来明逺主人今进歩去年三月清明蒋彦回喜太守监郡过其玉芝园作诗十六韵二侯皆有报章今年三月余到玉芝园记録一时次其旧韵春生潇湘水风鸣涧谷泉过雨花漠漠弄晴絮翩翩名园上朱阁观后复观前借问昔居人岑絶无炊烟人生须富贵河水清且涟百年共如此安用涕潺湲蒋侯真好事杖屦喜接连车载溪中骨堆排若差肩厌看孔壬面丑石反成妍感君劝我醉吾亦无间然乱我朱碧眼空花坠便翾行动须人扶那能金石坚爱君雷式琴汤汤发朱絃但恨赏音人太半随逝川平生有诗罪如痼不可痊今当痛自改三衅复三湔三月辛丑同徐靖国到愚溪过罗氏脩竹园入朝阳洞蒋彦回陶介石僧崇广及余子相歩及余于朝阳巖裴回水濵乆之有白云出洞中散漫洞口咫尺欲不相见介石请作五字记之意行到愚溪竹舆鸣担肩冉溪昔居人埋没不知年偶託文字工遂以愚溪传栁侯不可见古木䕃溅溅罗氏家潇东潇西读书园笋茁不避道檀栾揺春烟下入朝阳巖次山有铭镌藓石破篆文不辨瞿李袁嵌窦响笙磬洞中出寒泉同游四五客拂石弄潺湲俄顷生白云似欲驾我仙吾将从此逝挽牵遂回船代书寄翠巖新禅师山谷青石牛自负万钧重八风吹得行处处是日用又将十六口去作宜州梦苦忆新老人是我法梁栋信手斫方圎规矩一一中遥思灵源叟分坐法席共聊持楚狂句往作天女供岭上早梅春参军慙独弄戏荅欧阳诚发奉议谢余送茶歌欧阳子出阳山山竒水怪有异气生此突兀熊豹颜饮如江入洞庭野诗成十手不供写老来抱璞向涪翁东坡元是知音者苍龙璧官焙香涪翁投赠非世味自许诗情合得甞却思翰林来餽光禄酒两家水鉴共寒光予乃安敢比东坡有如玉槃金叵罗直相千万不啻过爱公好诗又能多老夫何有更横戈奈此于思百战何到桂州桂岭环城如鴈荡平地苍玉忽嶒峨李成不生郭熈死柰此百嶂千峯何以椰子茶缾寄德孺二首硕果霣林梢可以代悬匏携持二十年煑茗当酒肴我今御魑魅学打衲僧包聊持坚重器遗我金石交炎丘椰木实入用随茗椀譬如楛石砮但贵从来逺往时万里物今在篱落间知公一拂拭想我瘴雾颜和范信中寓居崇宁遇雨二首范侯来寻八桂路走避俗人如脱兔衣囊夜雨寄禅家行潦升阶漂两屦遣闷闷不离眼前避愁愁已知人处庆公忧民苗未立旻公忧木水推去两禅有意开夀域歳晩筑室当百堵它时无屋可藏身且作五里公超雾当年游侠成都路黄犬苍鹰伐狐兔二十始肯爲儒生行寻丈人奉巾屦千江渺然万山阻抱衣一囊遍处处或持劔挂宰上回亦有酒罢壷中去昨来禅榻寄曲肱上雨傍风破环堵何时鲲化北𬈑波好在豹隐南山雾乞钟乳于曽公衮寄语鲁公子金丹几时熟愿持钟乳粉实此磬悬腹遥怜蠏眼汤已化鹅管玉刀圭勿妄传此物非碌碌豫章黄先生文集第八豫章黄先生文集豫章黄先生文集卷第九豫章黄先生文集第九黄庭坚鲁直律诗九十二首东观读未见书嵗寒知松栢被褐怀珠玉欵塞来享送舅氏野夫之宣城二首王圣美三子𥙷中广文生谢王炳之惠石香鼎次韵柳通叟寄王文通次韵王定国扬州见寄寄黄几复次韵几复和荅所寄次韵崔伯易席上所赋因以赠行二首同子瞻韵和赵伯充团练送顾子敦赴河东三首寄上叔父夷仲三首咏雪奉呈广平公次韵宋楙宗僦居甘泉坊雪后书怀次韵宋楙宗三月十四日到西池都人盛观翰林公出遨次韵张昌言给事喜雨和荅钱穆父咏猩猩毛笔次韵奉酬刘景文河上见寄见诸人唱和酴醿诗輙次韵戏咏次韵秦少章晁适道赠荅诗陈留市隠嘲小德清人怨戏效徐廋慢体三首秋思寄子由子瞻去歳春夏侍立延英子由秋冬间相继入侍作诗各述所怀子亦次韵四首再次韵四首次韵游景叔闻洮河㨗报寄诸将四首谢郑闳中惠髙丽画扇二首戏赠米元章二首次韵徐文将至国门见寄二首赵子充示竹夫人诗盖凉寑竹器憩臂休膝似非夫人之职予爲名曰青奴并以小诗取之二首往嵗过广陵值早春甞作诗云春风十里珠帘卷髣髴三生杜牧之红药梢头𥘉蠒栗掦州风物鬓成丝今春有自淮南来者道扬州事戏以前韵寄王定国二首谢公择舅分赐茶三首呈外舅孙莘老二首以天坛灵夀杖送莘老从张仲谋乞蜡梅乞姚花二首寄杜家父二首王才元舍人许牡丹求诗谢王舍人剪送状元红寺斋睡起次韵王稚川客舎二首同元明过洪福寺戏题戏荅晁适道乞消梅二首题浄因壁二首以梅餽晁深道戏赠二首忆邢惇夫戏荅张祕监馈羊戏咏猩猩毛笔客有和予前篇爲猩猩解嘲者复戏作咏六月十七日昼寝北䆫题伯时天育骠骑图二首子瞻寺壁作小山枯木题惠崇画扇题郭熙山水扇题刘将军鴈东观读未见书汉规群玉府东观近宸居诏许无双士来观未见书皇文开万卷家学陋三余竹帛森延阁星辰绕直庐诸生起微贱天子赐吹嘘愿以多闻力论思补帝裾歳寒知松栢群隂彫品物松栢尚桓桓老至惟心在相将到嵗寒霜严御史府雨立大夫官牺象沟中断徽絃㸑下残光隂一鸟过斩伐万牛难春日辉桃李苍颜亦预观被褐怀珠玉国士怀珠玉通津不易杠椟藏心有待褐短义难䧏宝唾归青简晴虹贯夜䆫直言防按劒岂是故迷邦弹雀轻千仞连城买一双安知蓝缕底明月弄寒江欵塞来享前朝夏州守来欵塞门西圣上开皇极降书付狄鞮氊裘瞻日月𠢐面带金犀殿陛闲干羽边庭息鼓鼙永输量谷马不作触藩羝声势常相倚今闻定五溪送舅氏野夫之宣城二首籍甚宣城郡风流数贡老霜林收鸭脚春纲荐琴髙共理须良守今年辍省曹平生割鸡手聊试发硎刀试说宣城乐停杯且细听晚楼明宛水春骑簇昭亭𥝧稏丰圩戸桁杨卧讼庭谢公歌舞处时对换鹅经王圣美三子𥙷中广文生王家人物从来逺今见诸孙揔好贤三级定知鱼尾进一鸣已作鴈行连愧无藻鉴能推毂愿卷囊书当赠鞭归去雄夸向儿姪舎中犊子賸狂颠谢王炳之惠石香鼎薫炉冝小寝鼎制琢晴岚香润云生础烟明虹贯巖法从空处起人向鼻端参一炷听秋雨何时许对谈次韵柳通叟寄王文通故人昔有陵云赋何意陆沈黄绶间头白眼花行作吏儿婚女嫁望还山心犹未老杯中物春不能朱镜里颜寄语诸公肯湔祓割鸡令得近乡关次韵王定国扬州见寄清洛思君昼夜流北归何日片帆收未生白髪犹堪酒垂上青云却佐州飞雪堆盘鲙鱼腹明珠论斗煑鸿头平山行乐自不恶岂有竹西歌吹愁寄黄几复我居北海君南海寄鴈传书谢不能桃李春风一杯酒江湖夜雨十年灯持家但有四立壁治病不蕲三折肱想得读书头已白隔溪猿哭瘴烟藤次韵几复和荅所寄海南海北梦不到会合乃非人力能地褊未堪长䄂舞夜寒空对短檠灯相看鬓髪时窥镜曽共诗书更曲肱作箇生涯终未是故山松长到天藤次韵崔伯易席上所赋因以赠行二首迎新与送故渠已不胜勤民卖腰间劔公寛柱后文诸郎投赐沐髙㑹惜临分去国虽千里分忧即近君老惜交情别追随车马勤临朝思共理治郡复斯文讼息常休吏民贫更劝分西湖十顷月自比汉封君同子瞻韵和赵伯充团练金玉堂中寂寞人仙班时得共朝眞两宫无事安盘石万国归心有老臣家酿可供开口笑侍儿工作捧心颦醉郷乃是安身处付与升平作幸民送顾子敦赴河东三首头白书林二十年印章今领晋山川紫参可掘宜包贡青铁无多莫铸钱劝课农桑诚有道折冲尊俎不临边要知使者功多少看取春郊处处田家在江东不系怀爱民忧国有从来月斜汾沁催驿马雪暗岢岚传酒杯塞上金汤唯粟粒胷中水镜是人才遥知更解青牛句一寸功名心已灰揽辔都城风露秋行台无妾护衣篝虎头墨妙能频寄马乳蒲萄不待求上党地寒应强饮两河民病要分忧犹闻昔在军兴日一马人间费十牛寄上叔父夷仲三首少年有功翰墨林中歳作吏几陆沉庖丁解牛妙世故监市履狶知民心万里书来儿女瘦十月山行氷雪深梦魂和月绕秦陇汉节落毛何处寻艰难闻道有归音部曲霜行璧月沉王春正月调玉烛使星万里朝天心颇令山海藏国用乃见县官恤民深经心陇蜀封疆守必有人材备访寻关寒塞雪欲嗣音燕鴈拂天河鲤沉百书不如一见面几日归来两慰心弓刀陌上望行色儿女灯前语夜深更怀父子东归得手种江头栁十寻咏雪奉呈广平公连空春雪明如洗忽忆江清水见沙夜听踈踈还密密晓看整整复斜斜风回共作婆娑舞天乃能开顷刻花政使尽情寒至骨不妨桃李用年华次韵宋楙宗僦居甘泉坊雪后书懐汉家太史宋公孙漫逐班行谒帝阍燕颔封侯空有相蛾眉倾国自难昏家移四壁书侵坐马瘦三山叶拥门安得风帆随雪水江南石上对洼尊次韵宋楙宗三月十四日到西池都人盛观翰林公出遨金狨系马晓莺邉不比春江上水船人语车声喧法曲花光楼影倒睛天人间化鹤三千嵗海上看羊十九年还作遨头惊俗眼风流文物属苏仙次韵张昌言给事喜雨三雨全清六合尘诗翁喜雨句陵云垤漂战蚁余追北柱击乖龙有裂文减去鲜肥忧玉食徧宗河岳起鑪薫圣功惠我丰年食未有㳙埃可报君和荅钱穆父咏猩猩毛笔爱酒醉魂在能言机事踈平生几量屐身后五车书物色看王㑹勲劳在石渠拔毛能济世端爲谢杨朱次韵奉酬刘景文河上见寄省中岑寂坐云䆫忽有归鸿拂建章珍重多情惟石友琢磨佳句问潜郎遥怜部曲风沙里不废平生翰墨埸想见哦诗煑春茗向人懐抱去关防见诸人唱和酴醿诗辄次韵戏咏梅残红药遟此物共春归名字因壷酒风流付枕帏坠钿香径草飘雪净垣衣玉气晴虹发沉材锯屑霏直知多不厌何忍摘令稀常恨金沙学颦时正可挥次韵秦少章晁适道赠荅诗二子论文地隂风雪塞庐宁穿东郭履不奉子公书士固难推挽时闻有诏除负暄眞得计献御恐成踈陈留市隐陈留市中有刀镊工与小女居得钱父子饮于市醉则负其子行歌不通名姓江端礼传其事以爲隐者吾友陈无已爲赋诗庭坚亦拟作市井怀珠玉往来终未逢乗肩娇小女邂逅此生同养性霜刀在阅人清镜空时时能举酒弹镊送飞鸿嘲小德中年举儿子漫种老生涯学语啭春鸟涂䆫行莫鸦欲嗔王母惜稍慧女兄夸解着潜夫论不妨无外家清人怨戏效徐庾慢体三首秋水无言度荷花称意红主人敬爱客催唤出房笼一斛明珠曲何时落塞鸿试烦春笋手聊爲剥莲蓬障羞罗𬒮薄承汗领巾红晩风斜虿髪逸艶照䆫笼胡琴抱明月寳瑟阵归鸿倚壁生珠网年光如转蓬翡翠钗梁碧石榴帬折红隙光斜斗帐香字冷薰笼闻道西飞燕将随北固鸿鸳鸯㑹独宿风雨打船蓬秋思寄子由黄落山川知晚秋小虫催女献功裘老松閲世卧云壑挽着沧江无万牛子瞻去歳春夏侍立延英子由秋冬间相继入侍作诗各述所懐予亦次韵四首赤壁归来入紫清堂堂心在鬓彫零江沙蹋破青鞋底却结丝絇侍禁庭胷蟠万卷夜光寒笔倒三江砚滴干大似不䝉稽古力只今犹着侍臣冠对掌丝纶罢记言职亲黄屋傍尧轩鴈行飞上犹回首不受青云冨贵吞乐天名位聊相似却是𥘉无冨贵心只欠小蛮樊素在我知造物爱公深再次韵四首隆儒殿阁对横经咫尺清都雨露零见说文星环北极人间无路仰天庭风櫺倒影日光寒尧日当中露政干殿上给扶呜汉履螭头簪笔见秦冠万国归心天不言诸儒争席异临轩圣功典学形歌颂更觉曹刘不足吞延和西路古槐隂不隔朝宗夙夜心公有胷中五色线平生𥙷衮用功深次韵游景叔闻洮河捷报寄诸将四首千仞谿中石转雷汉家万骑擣虚回定知献马胡雏入看即称觞都护来中原日月九夷知不用降胡衅鼓旗更向天街舞干羽降书剰破一年遟汉得洮州箭有神斩关禽敌不逡巡将军快上屯田计要纳降胡十万人遥知一炬絶河津生缚青冝不动尘付与山川印如斗忍爲䑕子腹心人谢郑闳中惠髙丽画扇二首㑹稽内史三韩扇分送黄门画省中海外人烟来眼界全胜愽物注鱼虫苹汀游女能骑马传道蛾眉画不如寳扇眞成集陈隼史臣今得杀青书戏赠米元章二首万里风帆水着天麝煤䑕尾过年年沧江静夜虹贯月定是米家书画船我有元晖古印章印刓不忍与诸郎虎儿笔力能扛鼎教字元晖继阿章次韵徐文将至国门见寄二首槐催举子着花黄来食邯郸道上梁便欲扫牀悬麈尾正愁喘月似灯光千头割蚌明珠熟百尺垂丝鲙缕长柳下石门君有此可能冲热厌清凉赵子充示竹夫人诗盖凉寝竹器憩臂休膝似非夫人之职予爲名曰青奴幷以小诗取之二首青奴元不解梳糚合在禅斋梦蝶牀公自有人同枕簟肌肤氷雪助清凉秾李四絃风拂席昭华三弄月侵牀我无红袖堪娱夜政要青奴一味凉往歳过广陵值早春尝作诗云春风十里珠帘卷髣髴三生杜牧之红药梢头𥘉壐栗扬州风物鬓成丝今春有自准南来者道扬州事戏以前韵寄王定国二首淮南二十四桥月马上时时梦见之想得扬州醉年少正围红袖写乌丝目边置论诚深矣圣处时中乃得之莫作秋虫促机杼贫家能有几絇丝谢公择舅分赐茶三首外家新赐苍龙璧北焙风烟天上来明日蓬山破寒月先甘和梦听春雷文书满案惟生睡梦里鸣鸠唤雨来乞与降魔大圆镜眞成破柱作惊雷细题叶字包青箬割取丘郎春信来拚洗一春汤饼睡亦知清夜有蛟雷呈外舅孙莘老二首九陌黄尘乌帽底五湖春水白鸥前扁舟不爲鲈鱼去收取声名四十年甓社湖中有明月淮南草木借光辉故应剖蚌登王室不若含沙弄夕霏以天坛灵寿杖送莘老王屋千霜老紫藤扶公休沐对亲朋异时驷马安车去拄到天坛愿力能从张仲谋乞蜡梅闻君寺后野梅发香蜜染成官㨾黄不拟折来遮老眼欲知春色到池塘乞姚花二首正是风光嬾困时姚黄开晚落应遟欲雕好句乞春色日历如山不到诗青春日月鸟飞过汗简文书山叠重乞取好花天上看宫衣黄带御鑪风寄杜家父二首红紫争春触处开九衢终日犊车雷闲情欲被春将去鸟唤花惊只么回风尘点污青春面自汲寒泉洗醉红径欲题诗嫌浪许杜郎觅句有新功王才元舍人许牡丹求诗闻道潜溪千叶紫主人不剪要题诗欲搜佳句恐春老试遣七言賖一枝谢王舍人剪送状元红清香拂袖剪来红似绕名园晓露丛欲作短章凭阿素缓歌夸与落花风寺斋睡起桃李无言一再风黄鹂唯见緑怱怱人言九事八爲律傥有江船吾欲东次韵王稚川客舎二首五湖归梦常苦短一寸客愁无柰多慈母毎占乌鹊喜闺人应赋扊㢁歌身如病鹤翅翎短心似乱丝头绪多此曲朱门歌不得湖南湖北竹枝歌同元明过洪福寺戏题洪福僧园拂绀纱旧题尘壁似昏鸦春残已是风和雨更着游人撼落花戏荅晁适道乞消梅二首青莎径里香未干黄鸟隂中实已团蒸豆作乌盐作白属闻丹杏荐牙盘北客未尝眉自颦南人夸说齿生津磨钱和密谁能许去蔕供盐亦可人题净因壁二首瞑倚团蒲挂钵囊半䆫踈箔度微凉蕉心不展待时雨葵叶爲谁倾夕阳门外黄尘不见山此中草木亦常闲履声如度薄冰过催粥华鲸吼夜䦨以梅餽晁深道戏赠二首带叶连枝摘未残依俙茶坞竹篱间相如病渴应须此莫与文君蹙远山渴梦吞江起解颜诗成有味齿牙间前身邺下刘公干今日江南庾子山忆邢惇夫诗到随州更老成江山爲助笔纵横眼看白璧埋黄壤何况人间父子情戏荅张祕监馈羊细肋柔毛饱卧沙烦公遣骑送寒家忍令无罪充庖宰留与儿童驾小车戏咏猩猩毛笔桄榔叶暗賔郎红朋友相唿墯酒中政以多知巧言语失身来作管城公客有和予前篇爲猩猩解嘲者复戏作咏明䆫脱㡌见蒙茸醉着青鞋在眼中束缚归来傥无辱逢时犹作黒头公六月十七日昼寝红尘席帽乌鞾里想见沧洲白鸟双马啮枯萁諠午枕梦成风雨浪翻江北䆫生物趋功日夜流园林才夏麦先秋緑隂黄鸟北䆫簟付与来禽安石榴题伯时天育骠骑图二首玉花照夜今无种枥上追风亦不传想见眞龙如此笔蒺藜沙晩草迷川明䆫槃礴万物表写出人间眞乘黄邂逅今身犹姓李可非前世江都王子瞻寺壁作小山枯木海内文章非画师能回笔法作枯枝豫章从小有梁栋也似郑公双鬓丝题惠崇画扇惠崇笔下开江面万里晴波向落晖梅影横斜人不见鸳鸯相对浴红衣题郭熈山水扇郭熈虽老眼犹明便面江山取意成一叚风烟且千里解如明月逐人行题刘将军鴈将军一矢万人看雪洒晴空碎羽翰乞与失羣沙宿鴈笔间千顷暮江寒豫章黄先生文集第九豫章黄先生文集豫章黄先生文集卷第十豫章黄先生文集第十黄庭坚鲁直律诗七十八首和荅元眀黔南赠别赠黔南贾使君万州太守髙仲夲宿约游岑公洞而夜雨连眀戏作二首万州之下巖唐末有刘道者定州无极人闻道于云居膺禅师爲开巖第一祖法号道微自凿石龛曰死便藏龛中不用日时门人奉其命二百年来游者题诗不可胜读莫能起此开巖者故予作二篇表见之其一用杨子安韵其一用王定国韵又戏题下嵓外姪李光祖往见尚垂髫今观寄嗣直小诗已可爱因次韵书其后戏题巫山县用杜子美韵戏荅刘文学马上口号呈建始李令次韵荅清江主簿赵彦成将次施州先寄张十九使君二首和仲谋送别二首题苏若兰回文锦诗图宋楙宗寄䕫州五十诗三首次韵楙宗送别二首次韵王斌老晩游池亭二首次韵杨君全送酒长句次韵君全送春花谢杨景仁承事送惠酒器戏荅史应之三首谢应之应之送春花荅李仼道谢分豆粥次韵文少微判官祈雨有感次韵少微甘露降太守居桃叶上次韵奉荅少微纪赠二首走笔谢王朴居士拄杖戏荅王居士送文石次韵马荆州次韵荅马中玉三首次韵中玉早梅二首次韵中玉水仙花二首吴君送水仙花并二大本刘邦直送早梅水仙花三首赠李辅圣和髙仲本喜相见戏呈闻喜二兄次韵闻喜戏荅王观复酴醾菊二首戏荅荆州王充道烹茶四首次韵荅髙子勉十首入穷巷谒李材叟翘叟戏赠兼简田子平三首呈杨康国又戏呈康国和中玉使君晩秋开天宁节道埸谢益修四弟送石屏和荅元明黔南赠别万里相看忘逆旅三声清泪落离觞朝云往日攀天梦夜雨何时对榻凉急雪嵴令相并影惊风鸿鴈不成行归舟天际常回首从此频书慰断肠赠黔南贾使君緑髪将军领百蛮横戈得句一开颜少年圯下传书客老去崆峒问道山春入莺花空自笑秋成梨枣爲谁攀何时定作风光主待得征西鼓吹还万州太守髙仲夲宿约游岑公洞而夜雨连明戏作二首肩舆欲到岑公洞正怯冲泥傍险行定是岑公閟清境春江一夜雨连明蓬䆫髙枕雨如绳恰似糟牀压酒声今日岑公不能饮吾侪闻健且频倾万州之下巖唐末有刘道者定州无极人闻道于云居膺禅师爲开巖第一祖法号道微自凿石龛曰死便藏龛中不用日时门人奉其命二百年来游者题诗不可胜读莫能起此开巖者故予作二篇表见之其一用杨子安韵其一用王定国韵寺古松楠老嵓虚塔庙开僧縁𧖟麦去官数茘支来石室无心骨金铺称意苔若爲刘道者拽得鼻头回又戏题下巖往往携家来託宿裙襦参错佛衣巾未嫌满院油头臭蹋破苔钱最恼人外姪李光祖往见尚垂髫今观寄嗣直小诗已可爱因次韵昔别长安未裹头如今诗句可消愁外家未觉风流逺佗日相期到益州戏题巫山县用杜子美韵巴俗深留客吴侬但忆归直知难共语不是故相违东县闻铜臭江陵换裌衣丁宁巫崃雨愼莫暗朝晖戏荅刘文学人鲊瓮中危万死鬼门关外更千岑问君底事向前去要试平生铁石心马上口号呈建始李令驿亭新似眼般明箐路开如掌㨾平谁与长官歌美政风揺松竹是欢声次韵荅清江主簿赵彦成日转溪山几百遭厌闻虎啸与猿号笙歌忽把二天酒风雨犹惊三崃涛已作齐民寻要术安能痛饮读离骚看君自是青田质清唳当闻彻九皐将次施州先寄张十九使君书来日日觉情亲今信施州是故人许我投名重入社放狂作恼未应嗔收拾从来古锦囊今知老将敌难当囊中尚有毛锥子花底尊前作战场一别施州向十霜传闻佳句望风降空弮不易当坚敌振臂犹思起病疮和仲谋送别二首夜郎自古流迁客圣出初投第一人不是施州肯回首五溪三崃更谁亲五溪三崃漫经春百病千愁逢故人何处看君歳寒后欲将儿女更论亲题苏若兰回文锦诗图千诗织就回文锦如此阳台莫雨何亦有英灵苏蕙手只无悔过窦连波宋楙宗寄䕫州五十诗三首五十清诗是碎金试交掷地有余音只今台阁称多士且傍江山好处吟五十清诗一叚冰持来恰似慰愁生自张壁间行坐看更交儿诵醉时听碑同岘首千年石诗到䕫州十絶歌佗日巴人怀叔子相逢解着手摩挲次韵楙宗送别二首一百八盘天上路去年明日送流人小诗话别堪垂泪却道情亲不得亲别驾柴门闭一春艰难颠沛不忘君何时幽谷回天日敎保余生出瘴云次韵王斌老晚游池亭二首路入东园无俗驾忽逢佳士喜同游绿荷菡萏稍觉晚黄菊拒霜殊未秋客位正须悬榻下主人自爱小塘幽老夫多病蛮江上颇忆平生马少游岑寂东园可散愁胶胶扰扰梦神游万竿苦竹旌旗卷一部鸣蛙鼓吹秋雨后月前天欲冷身闲心逺地常幽杜门谢客恐生谤且作人间鹏鷃游次韵杨君全送酒长句扶衰却老世无方唯有君家酒未甞秋人园林花老眼茗捜文字响枮肠醡头夜雨排檐滴盃面春风绕鼻香不待澄清遣分送定知佳客对空觞次韵君全送春花化工能斡大钧回不得东君花不开谁道纎纎緑䆫手磨刀剪綵唤春来谢杨景仁承事送惠酒器杨君喜我梨花盏却念𥘉无注酒魁矲矮金壷肯持送挼莏残菊更传杯戏荅史应之三首先生早擅屠龙学袖有新硎不试刀歳晩亦无鸡可割庖蛙煎鳝荐松醪老莱有妇怀髙义不厌夫家苜蓿盘收得千金不龟药短裙漂絖莫江寒甑有轻尘釡有鱼汉庭日日召严徐不嫌藜藿来同饭更展芭蕉看学书谢应之昨夜风雷震海隅天心急拟活焦枯去年席上蛟龙语未委先生记得无应之送春花千林揺落照秋空忽散秾花在眼中蝶绕蜂随俱入座君家女手化春风荅李任道谢分豆粥豆粥能驱晚瘴寒与公同味更同餐安知天上养贤鼎且作山中煮菜看次韵文少微判官祈雨有感穷儒忧乐与民同何况朱轮职劝农终日虀盐供一饭几时肤寸冒千峯未湏丘垤占鸣鹳只要雷霆起卧龙从此滂沲徧枯藁爱民天子似仁宗次韵少微甘露降太守居桃叶上金茎甘露荐斋房润及边城草木香蕡实叶间天与味成蹊枝上月翻光群心爱戴葵倾日万事驱除叶陨霜玉烛时和君㑹否旧臣重叠起南荒次韵奉荅少微纪赠二首诗来清吹拂衣巾句法词锋觉有神今日相看青眼旧它年肯作白头新文如雾豹容窥管气似灵犀可辟尘慙愧相期在台省无心枯木岂能春文章藻鉴随时去人物权衡逐势低杨子墨池春草遍武侯祠庙晓鸎啼书帷寂寞知音少幕府留连要路迷顾我何人敢推挽看君桃李合成蹊走笔谢王朴居士拄杖投我木瓜霜雪枝六年流落放归时千巖万壑须重到脚底危时幸见持戏荅王居士送文石南极一星天九秋自埋光景落江流是公至乐山中物乞与衰翁似暗投次韵马荆州六年絶域梦刀头判得南还万事休谁谓石渠刘校尉来依綘帐马荆州霜髭雪鬓共看镜茱糁菊英同送秋它日江梅腊前破还从天际望归舟次韵荅马中玉三首雨入纱䆫风簸船黄花过后早梅前锦江春色薫人醉也到壷公小隐天卷沙成浪北风颠衔尾千艘不敢前迊岸水居皆有酒行人得意买江天仁气已烝全楚尽同云欲合莫江前争春梅柳无三月对雪樽罍属二天次韵中玉早梅二首梅蕊争先公不嗔知公家有似梅人何时各得自由去相逐扬州作好春折得寒香不露机小䆫斜日两三枝罗帏翠幕深遮护己被游蜂圣得知次韵中玉水仙花二首借水开花自一竒水沉爲骨玉爲肌暗香已压酴醿倒只比寒梅无好枝淤泥解作白莲藕粪壤能开黄玉花可惜国香天不管随縁流落小民家呉君送水仙花并二大本折送南园栗玉花并移香本到寒家何时持上玉宸殿乞与宫梅定等差刘邦直送早梅水仙花三首簸船綪缆北风嗔霜落千林憔悴人欲问江南近消息喜君贻我一枝春探请东皇第一机水边风日笑横枝鸳鸯浮弄婵娟影白鹭窥鱼凝不知得水能仙天与竒寒香寂寞动冰肌仙风道骨今谁有淡扫蛾眉篸一枝赠李辅圣交盖相逢水急流八年今复㑹荆州已回青眼追鸿翼肯使黄尘没马头旧管新收几糚镜流行坎止一虚舟相看絶叹女博士笔研管絃成古丘和髙仲夲喜相见雨昏南浦曽相对雪满荆州喜再逢有子才如不羁马知公心是后彫松闲寻书册应多味老傍人门似更慵何日晴轩观笔研一尊相属要从容戏呈闻善二兄匏悬篱落鵶窥井草上堦除雪衮风想得尊前欹醉帽浑家儿女笑山公次韵闻善扶醉三竿日题诗一研埃张罗门带雪投辖井生苔待得成丘壠谁能把酒盃常应黄菊畔怅望白衣来戏荅王观复酴醿菊一首谁将陶令黄金菊幻作酴醿白玉花小草眞成有风味东园添我老生涯吕园未肯轻沽我且寄田家砌下栽它日秋花媚重九清香知自故人来戏荅荆州王充道烹茶四首三径虽锄客自稀醉乡安稳更何之老翁劝把春风椀灵府清寒要作诗茗椀难加酒椀醇暂时扶起借糟人何须忍垢不濯足苦学梁州隂子春香从灵坚陇上发味自白石源中生爲公唤觉荆州梦可待南柯一梦成龙焙东风鱼眼汤箇中即是白云乡更煎双井苍鹰爪始耐落花春日长次韵荅髙子勉十首雪尽虚檐滴春从细草回德人泉下梦俗物眼中埃乆立我有待长吟君不来重玄锁关钥要是玉匙开扫雪我三日御风君过旬言诗今有数下笔不无神行布佺期近飞扬子建亲可怜金石友去不待斯人岘南羁旅井灞上猎归亭日绕分鱼市风回落鴈汀笔由诗客把笛爲故人听但恐苏耽鹤归时或姓丁君不登郎省还应上谏坡才髙殊未识歳晚喜无它枥马羸难出邻鸡冻不歌寒炉余几火灰里拨隂何荆渚楼中赋南阳壠底吟谁言小隐处频屈故人临经笥难窥底词源幸汲深思君眠竹屋雪月冰寒衾惊人得佳句或以傲王公处世要清节滑稽安足雄深沉似康乐简远到安丰一点无俗气相期林下同志士难推毂将如髙子何心期诚不浅余论或相多欲向沧洲去还能小艇么鸬鹚西照处相并晒渔蓑凿开混沌窍窥见伏羲心有物先天地含生尽陆沉伐山成大厦鼓橐铸祥金三尺无絃木期君发至音少年基一篑长岁足三余忽作飞黄去顿超同队鱼尊前八米句䆫下十年书定作牛腰束传抄听小胥沙上歩微暖思君剰欲招蒌蒿穿雪动杨柳索春饶枉驾时逢出新诗苦见撩樽前逺湖树来饮莫辞遥入穷巷谒李材叟翘叟戏赠兼简田子平三首紫冠黄钿网丝窠蝶绕蜂围柰晚何二叟家居如避世开门自少俗人过只可阕中安止止谁能铁里鬪铮铮田多谷少无人㑹匹似无田过一生田郎𣏌菊荒三径文字时追二叟游万卷藏书多未见老夫端拟乞荆州呈杨康国君家秋实罗浮种已作累累半拂墙莫遣儿童酸打尽要看霜后十分黄又戏呈康国整冠行客莫先甞杨子家无数仞墙假借肃霜令弄色句添寒日与争黄和中玉使君晩秋开天宁节道场江南江北尽云沙车骑东来风旆斜倒影楼台开紫府得霜篱落賸黄花钓溪筑野收多士航海梯山共一家想见星坛祝尧寿歩虚声里静无譁谢益修四弟送石屏石似沧江落日明鸬鹚乌鹊满沙汀小儿骨相能文字乞与斑斑作研屏豫章黄先生文集第十豫章黄先生文集豫章黄先生文集卷第十一豫章黄先生文集第十一黄庭坚鲁直律诗八十一首雨中登岳阳楼望君山二首自巴陵略平江临湘入通城无日不雨至黄龙奉谒清禅师继而晚晴邂逅禅客戴道纯欵语作长句呈道纯新喻道中寄元明用觞字韵戏效禅月作逺公咏湖口人李正臣蓄异石九峯东坡先生名曰壸中九华并爲作诗后八年自海外归过湖口石巳爲好事者所取乃和前篇以爲笑实建中靖国元年四月十六日明年当崇宁之元五月二十日庭坚系舟湖口李正臣持此诗来石旣不可复见东坡亦下丗矣感叹不足因次前韵追和东坡先生题李亮功归来图次韵雨丝云鹤二首题徐氏书院赠石敏若罢姑熟寄元明用觞字韵和文濳舟中所题题君子泉鄂州南楼书事四首南楼画阁观方公悦二小诗戏次韵次韵文安国纪梦寄贺方回谢檀敦信送柑子戏荅王子予送凌风菊二首谢王子予送橄榄以椰子小冠送子予次韵文濳立春日三絶句再次韵陈荣绪惠示之字韵诗推奖过实非所敢当辄次髙韵三首徳孺五丈和之字诗韵难而愈工辄复和成可发一笑次韵徳孺五丈新居病起次韵徳孺五丈感兴二首次韵徳孺五丈惠贶秋字之句求范子黙染鵶青纸二首谢荣绪惠贶鲜鲫谢荣绪割獐见贻二首吴执中有两鹅爲余烹之戏赠题黙轩和遵老和凉轩二首题东寺柱病来十日不举酒二首题小景扇次韵廖明略陪吴明府白云亭宴集醇道得蛤蜊复索舜泉舜泉已酌尽官酒不堪不敢送秋冬之间鄂渚絶市无蟹今日偶得数枚吐沫相濡乃可悯笑戏成小诗三首子兴追和予岳阳楼诗复次韵二首和子兴白鹿寺谢人惠猫儿头笋蜡梅短韵奉乞蜡梅十二月十九日夜中发鄂渚晓泊汉阳亲旧携酒追送聊爲短句次韵陈荣绪同倚钟楼晩望别后明日见寄之作过土山寨题花光画题花光画山水所住堂题髙节亭边山矾花二首赠惠洪戏咏零陵李宗古居士家驯鹧鸪二首李宗古出示谢李道人苕帚杖从蒋彦回乞葬地二颂作二诗奉呈宜阳别元明用觞字韵寄黄龙清老三首雨去登岳阳楼望君山二首投荒万死鬓毛斑生入瞿塘灔滪关未到江南先一笑岳阳楼上对君山满川风雨独凭栏绾结湘娥十二鬟可惜不当湖水面银山堆里看青山自巴陵略平江临湘入通城无日不雨至黄龙奉谒清禅师继而晚晴邂逅禅客戴道纯欵语作长句呈道纯山行十日雨霑衣幕阜峯前对落晖野水自添田水满晴鸠却唤雨鸠归灵源大士人天眼双塔老师诸佛机白髪苍颜重到此问君还是昔人非新喻道中寄元明用觞字韵中年畏病不举酒孤负东来数百觞唤客煎茶山店逺看人秧稻午风凉但知家里俱无恙不用书来细作行一百八盘携手上至今犹梦遶羊肠戏效禅月作逺公咏逺法师居卢山下持律精苦过中不受蜜汤而作诗换酒饮陶彭泽送客无贵贱不过虎溪而与陆道士行过虎溪数百步大笑而别故禅月作诗云爱陶长官醉兀兀送陆道士行迟迟买酒过溪皆破戒斯何人斯师如斯故效之邀陶渊明把酒椀送陆脩静过虎溪胷次九流清似镜人间万事醉如泥湖口人李正臣蓄异石九峯东坡先生名曰壷中九华并爲作诗后八年自海外归过湖口石已爲好事者所取乃和前篇以爲笑实建中靖国元年四月十六日明年当崇宁之元五月二十日庭坚系舟湖口李正臣持此诗来石既不可复见东玻亦下丗矣感叹不足因次前韵有人夜半持山去顿觉浮岚㬉翠空试问安排华屋处何如零落乱云中能回赵璧人安在已入南柯梦不通赖有霜钟难席巻袖椎来聴响玲珑追和东坡先生题李亮功归来图今人常恨古人少今得见之谁谓无欲学渊明归作赋先烦摩诘画成图小池已筑鱼千里隙地仍栽芋百区朝市山林俱有累不居京洛不江湖次韵雨丝云鹤二首烟云杳霭合中稀雾雨空蒙宻更微园客玺丝抽万绪蛛蝥网面罩羣飞风光错综天经纬草木文章帝杼机愿染朝霞成五色爲君王补坐朝衣几片云如薛公鹤精神态度不曽齐安知陇鸟樊笼宻便觉南鹏羽翼低风㪚又成千里去夜寒应上九天栖坐来改变如苍狗试欲挥毫意自迷题徐氏书院学书但学溪老鹅读书可观樵父歌紫髯将军不复见空余巖桂緑婆娑赠石敏若才似谪仙唯欠酒情如宋玉更逢秋相看领会一谈胜注目长江天际流罢姑熟寄元明用觞字韵追随富贵荥牵尾准拟田园略滥觞本与江鸥成保社聊随海燕度炎凉未栽姑熟桃李径却入江西鸿鴈行别后常同千里月书来莫寄九囘肠和文潜舟中所题云撗疑有路天逺欲无门信矣江山美怀哉谴逐魂长波空记佳句洗眵昏谁柰离愁得村醪或可尊题君子泉云梦泽南君子泉水无名字託人贤两苏翰墨相爲重未刻它山丗已传鄂州南楼书事四首四顾山光接水光凭阑十里芰荷香清风明月无人管併作南楼一味凉畵阁传觞容十客透风透月两明轩南楼槃礴三百尺天上云居不足言势压湖南可长雄胷吞云梦略从容北船未尝覩巨丽复阁重楼天际逢武昌参佐幕中画我亦来追六月凉老子平生殊不浅诸君少住对胡牀南楼畵阁观方公悦二小诗戯次韵十年华屋网蛛尘大旆重来一日新五鳯楼中修造手箇中余刃亦精神重山复水绕深秋不见髙贤独倚楼手拂壁间留恨句凌波微步有人愁次韵文安国纪梦道人偶许俗人知法喜非妻解养儿夜久金茎添沆瀣室虚璧月映琉璃逺来醉侠怱怱去近出诗仙句句竒独怪区区践绳墨相逢未省角巾欹寄贺方回少游醉卧古藤下谁与愁眉唱一盃解作江南断肠句只今唯有贺方回谢檀敦信送柑子色深林表风霜下香着尊前指爪间书后合题三百颗频随驿使未应悭戏荅王子予送凌风菊二首病来孤负鸬鹚杓禅板蒲团入眼中浪説闲居爱重九黄花应笑白头翁王郎颇病金瓢酒不耐寒花脕更芳瘦尽腰围怯风景故来归我一枝香谢王子予送橄榄方懐味谏轩中果忽见金盘橄榄来想共余甘有瓜葛苦中眞味晩方回以椰子小冠送子予浆成乳酒醺人醉肉截鹅肪上客盘有核如匏可雕琢道装宜作玉人冠次韵文潜立春日三絶句渺然今日望欧梅已发黄州首更回试问淮南风月主新年桃李爲谁开谁怜旧日青钱选不立春风玉笋班传得黄州新句法老夫端欲把降幡江山也似随春动花栁眞成触眼新清浊尽湏归瓮蚁吉凶更莫问波臣再次前韵春工调物似盐梅一一根中生意回风日安排催嵗换丹青次第与花开久狎渔樵作往还晓风宫殿梦催班邻娃似与春争道酥滴花枝綵剪幡酒有全功笔有神可将心付白头新春盘一任人争席莫道前衔是近臣陈荣绪惠示之字韵诗推奨过实非所敢当輙次髙韵三首纷纷不可耐君子有忧之鞅掌诚庄语贤劳似怨诗頽波閲砥柱浊水得摩尼知我无枝叶刳心只有皮太丘胷量阔一苇莫杭之万事不挂眼四愁犹有诗状闲聊阘茸心洁似毗尼早晚同舟去烟波学子皮十家有忠信江夏可无之政苦寄卖友忽闻衡説诗饥䝉青籸饭寒赠紫陀尼酬报矜难巧深惭陵与皮徳孺五丈和之字诗韵难而愈工辄复和成可发一笑且然聊尔耳得也自知之独笑眞成梦狂歌或似诗照滩禽郭索烧野得伊尼早晩来同醉僧䆫卧虎皮次韵徳孺五丈新居病起潭潭经略府寂寂闭门居京洛圣贤宅江湖鱼鼈潴官如一梦觉话胜十年书稍喜过从近扶笻不驾车次韵徳孺五丈感兴二首于此吾忘我从谁尺直寻事来千万种人有两三心自守藩篱小犹能井臼任过时虽不采吾与菊花斟眼前尝废忘事往更追寻爱酒陶元亮着书王仲任寒蒲虽有节枯木已无心客至还须饮逢欢起自斟次韵徳孺五丈惠贶秋字之句少日才华接贵游老来忠义气横秋未应白髪如霜草不见丹砂似箭头顾我今成丧家狗期君早作济川舟汉家宗社英灵在定是寒儒浪自愁求范子黙染鵶青纸二首学似贫家老破除古今迷忘失三余极知鹄白非新得漫染鵶青袭旧书深如女髪兰膏罢明似山光夜月余爲染藤溪三百箇待渠湔拂一牀书谢荣绪惠贶鲜鲫偶思煗老庖玄鲫公遣霜鳞贯柳来虀臼方看金作屑鲙盘已见雪成堆谢荣绪割獐见贻二首何处惊麕触楇机烦公遣骑割鲜肥秋来多病新开肉粝饭寒葅得解围二十余年枯淡过病来筯下剧甘肥果然口腹爲灾怪梦去唿鹰雪打围吴执中有两鹅爲余烹之戏赠学书池上一双鹅宛颈相追笔意多皆爲涪翁赴汤鼎主人言汝不能歌题黙轩和遵老平生三业凈在俗亦超然佛事一盂饭横眠不学禅松风佳客共茶梦小僧圆漫续山家颂非诗莫浪传和凉轩二首打荷㸔急雨吞月任行云夜半蚊雷起西风爲解纷茗椀梦中觉荷花镜里香凉生只当处暑退亦无方题东寺柱康州诗竹风松月牢于锁闗闭人心物外情燕雀闻经俱巳惯飞来不怕读书声病来十日不举酒二首病来十日不举酒独卧南牀春草生承君折送袁家紫令我发兴郎官清病来十日不举酒回施青春与后生满袖东风惬人意见君诗与字俱清题小景扇草色青青栁色黄桃花零落杏花香春风不解吹愁却春日偏能惹恨长次韵廖明略陪吴明府白云亭宴集江净明花竹山空响管絃风生学士尘云绕令君筵百越余生聚三吴逺接连庖霜刀落绘执玉酒明船叶县飞来舄壷公谪处天酌多时暴谑舞短更成姸唯我孤登览观诗未究宣空余五字赏文似两京然毉是肱三折官当嵗九迁老夫㸔镜罢衰白敢争先醇道得蛤蜊复索舜泉舜泉已酌尽官酒不堪不敢送青州从事难再得墙底数樽犹未眠商略督邮风味恶不堪持到蛤蜊前秋冬之间鄂渚絶市无蟹今日偶得数枚吐沫相濡乃可悯笑戏成小诗三首怒目横行与虎争寒沙奔火祸胎成虽爲天上三辰次未免人间五鼎烹勃窣媻跚烝涉波草泥出没尚横戈也知觳觫元无罪奈此尊前风味何解缚华堂一座倾忍堪支解见姜橙东归却爲鲈鱼脍未敢知言许季鹰寗子兴追和予岳阳楼诗复次韵二首去年新霁独凭䦨山似樊姬拥髻鬟箇里宛然多事在丗间遥望但云山轩皇乐罢拱清班天地爲家不闭闗惟有金炉紫烟起至今留作御前山和寗子兴白鹿寺谷朗巖开见佛灯云遮雾掩碧层层青山得意看流水白鹿㱕来失旧僧谢人惠猫儿头笋长沙一月煨鞭笋鹦鹉洲前人未知走送烦公助汤饼猫头突兀想穿篱蜡梅天工戏剪百花房夺尽人工更有香埋玉地中成故物折枝镜里忆新糚短韵奉乞蜡梅卧云庄上残花笑香似早梅开不迟浅色春衫弄风日遣来当爲作新诗十二月十九日夜中发鄂渚晓泊汉阳亲旧携酒追送聊爲短句接淅报官府敢违王事程宵征江夏县睡起汉阳城邻里烦追送杯盘泻浊清秖应瘴乡老难荅故人情次韵陈荣绪同倚钟楼晩望别后明日见寄之作天外僧伽塔斜晖极照临凭䦨随处好残雪向来深青草无风浪枯松半死心衡阳有回鴈它日更传音过土山寨南风日日纵篙撑时喜北风将我行汤饼一杯银线乱蒌蒿数筯玉簪横题花光画湖北山无地湖南水彻天云沙眞富贵翰墨小神仙题花光画山水花光寺下对云沙欲把轻舟小钓车更看道人烟雨笔乱峯深处是吾家所住堂此山花光佛所住今日花光还放光天女来修散花供道人自有本来香题高节亭边山矾花二首江湖南野中有一种小白花木髙数尺春开极香野人谓之郑花王荆公尝欲作诗而陋其名予请名曰山矾野人採郑花叶以染黄不借矾而成色故名山矾海岸孤絶处补陀山译者以谓小白花予疑即此花尔不然何以观音老人端坐不去耶髙节亭边竹已空山矾独自倚春风二三名士开颜笑把断花光水不通北岭山矾取次开淸风正用此时来平生习气难料理爱着幽香未拟回赠惠洪数面欣羊胛论诗喜雉膏眼横湘水莫云献楚天高堕我玉麈尾乞君宫锦袍月清放舟舫万里渺云涛戏咏零陵李宗古居士家驯鹧鸪二首山雌之弟竹鸡兄乍入雕笼便不惊此鸟爲公行不得报晴报雨揔同声眞人梦出大槐宫万里苍梧一洗空终日忧兄行不得鹧鸪当是鼻亭公李宗古出示谢李道人苕帚杖从蒋彦回乞葬地二颂作二诗奉呈提携禅客扶衰杖断当姻家葬骨山因病废棊仍废酒鹧鸪鹦鹉伴清闲诗书传女似中郎杞菊同盘有孟光今日鹧鸪鸣蹇蹇它年鹦鹉恨堂堂宜阳别元明用觞字韵霜须八十期同老酌我仙人九醖觞明月湾头松老大永思堂下草荒凉千林风雨鸎求友万里云天鴈断行别夜不眠聴䑕啮非关春茗搅枯肠寄黄龙清老三首万山不隔中秋月一鴈能传寄逺书深密伽陀枯战笔眞成相见问何如风前橄榄星宿落日下桄榔羽扇开照黙堂中有相忆清秋忽遣化人来骑鲈觅驴但可笑非马喻马亦成痴一天月色爲谁好二老风流只自知豫章黄先生文集第十一豫章黄先生文集豫章黄先生文集卷第十二豫章黄先生文集第十二黄庭坚鲁直六言诗四十七首题山谷石牛洞题灊峯阁次韵公择舅次韵王荆公题西太一宫壁二首有懐半山老人再次韵二首有惠江南帐中香者戱赠二首子瞻继和复答二首有闻帐中香以爲熬蝎者戯用前韵二首次韵韩川奉祠西太一宫四首题郑防画夹五首题刘将军鹅寂住合深明合次韵石七三七首赠髙子勉四首再用前韵赠子勉四首荆南签判向和卿用予六言见惠次韵奉酬四首蚁蝶图谢人送栗鼠尾画维摩二首挽词三十三首神宗皇帝挽词三首司马文正公挽词四首范忠文公挽词二首韩献肃公挽词三首王文恭公挽词二首宗室公寿挽词二首黄㯋州挽词三首叔父给事挽词十首文安国挽词二首乐寿县君吕氏挽词二首六言诗四十七首题山谷石牛洞司命无心播物祖师有记传衣白云横而不度高鸟倦而犹飞题灊峯阁徐老海棠巢上王翁主簿峯菴梅蕊破颜冰雪绿䕺不见黄甘次韵公择舅昨梦黄粱半熟立谈白璧一双惊鹿要须野草鸣鸥本愿秋江次韵王荆公题西太一宫壁二首风急啼乌未了雨来战蚁方酣眞是眞非安在人间北看成南晩风池莲香度晓日宫槐影西白下长干梦到青门紫曲尘迷有懐半山老人再次韵二首短世风惊雨过成功梦迷酒酣草玄不妨准易论诗终近周南啜羹不如放麑乐羊终愧巴西欲问老翁归处帝乡无路云迷有惠江南帐中香者戏赠二首百鍊香螺沉水寳薰近出江南一穟黄云绕几深禅想对同参螺甲割崑崙耳香材屑鹧鸪斑欲雨鸣鸠日永下帷睡鸭春闲子瞻继和复荅二首置酒未容虚左论诗时要指南迎笑天香满袖喜公新趂朝参迎燕温风旎旎润花小雨斑斑一炷烟中得意九衢尘里偷闲有闻帐中香以爲熬蝎者戏用前韵二首海上有人逐臭天生鼻孔司南但印香严本寂不必丛林徧参我读蔚宗香传文章不减二班误以甲爲浅俗却知麝要防闲次韵韩川奉祠西太一宫四首万灵未对甘泉五福间祀迎年旍旗三斿半偃风马云车闯然白旄下金神节青祝携御炉香百礼尽修亳祀九歌不取沉湘紫府侍臣鸣玉霜台御史生风官烛论诗未了知秋自属梧桐泰坛下瑞云黄雨师洒道尘香便面犹承坠露金钲半吐东墙题郑防画夹五首惠崇烟雨归鴈坐我潚湘洞庭欲唤扁舟归去故人言是丹青能作山川远势白头唯有郭熙欲写李成骤雨惜无六幅鹅溪徐生脱水双鱼吹沬相看晩图老矣箇中得计作书远寄江湖折苇枯荷共晩红榴苦竹同时睡鸭不知飘雪寒雀四顾风枝子母猿啼槲叶山南山北危机丗故谁能樗里彀中皆是由基题刘将军鹅箭羽不霑春水籕文时印平沙想见山隂书罢举群驱向王家寂住合庄周梦爲胡蝶胡蝶不知庄周当处出生随意急流水上不流深明合象蹋恒河彻底日行阎浮破冥若问深明宗㫖风花时度䆫櫺次韵石七二七首从来不似一物妄欲贯穿九流骨硬非黄合相眼青见白苹洲生涯一九节笻老境五十六翁不堪上补黼黻但可归教儿童万里草荒先壠六年虫蠧群经老喜寛恩放去心似惊波不停爲君试讲古学此事可牋天公君看花梢朝露何如松上霜风幽州已投斧柯崇山更用忧何早喜龚邹冠豸又闻张董上坡看着庄周枯藁化爲胡蝶翾轻人见穿花入桞谁知有体无情欲行水绕山围但闻鵾化鹏飞女忧须髪尽白兄叹江船未归赠髙子勉四首文章瑞世惊人学行刳心润身沅江求九肋鼈荆州见一角麟张侯海内长句晁子庙中雅歌高郎少加笔力我知三杰同科妙在和光同尘事须钩深入神听它下虎口着我不爲牛后人拾遗句中有眼彭泽意在无絃顾我今六十老付公以二百年再用前韵赠子勉四首胷中有度择人事上无心活身只么亲情鱼鸟傥然图画麒麟行要争光日月诗须皆可絃歌着鞭莫落人后百年风转蓬科匀法俊逸清新词源广大精神建安才六七子开元数两三人醉乡闲处日月鸟语花中管絃有兴勤来把酒与君端欲忘年荆南签判向和卿用予六言见恵次韵奉酬四首仕宦初不因人富贵方来逼身要是出群拔萃乃成威凤祥麟向侯赋我菁莪何敢当不类歌顾我乃山林士看君取将相科覆却万方无准安排一字有神更能识诗家病方是我眼中人觅句眞成小技知音定须絶絃景公有马千驷伯夷垂名万年蚁蝶图胡蝶双飞得意偶然毕命网罗群蚁争收坠翼策勲归去南柯谢人送栗䑕尾画维摩二首貂尾珍材可笔虎头墨妙凝神颇知君尘外物眞是我眼中人丹青貌金粟影毛物宜管城公只今爲君落笔他日聼我谈空挽词三十三首神宗皇帝挽词三首文思昭日月神武用雷霆制作深垂统忧勤减梦龄孙谋开二圣末命对三灵今代谁班马能书汗简青钓筑收贤辅天人与圣能辉光唐六典度越汉中兴百世神宗庙千秋永𥙿陵帝乡无马迹空望白云乘昔在基皇极师臣论九畴丘陵忽爲谷天地不藏舟河洛功无憾幽燕䇿末收嗣皇朝万国任姒正兴周司马文正公挽词四首元祐开皇极功归用老成惟深万物表不令四时行日者倾三接天乎奠两楹堂堂宁复有埋玉恸佳城国在多艰日人如大雅诗忠清居没世孝友是生知加璧延诸老櫜弓抚四夷公身与宗社同作太平基献纳无虚日居然迹已陈清班区玉石寳历顺星辰更化思鸣鵙遗书似获麟易名无异论今代两三人毁誉葢棺了于今名实尊哀荣有王命终始着民言蝉冕三公府深衣独乐园平生两无累忧国爱元元范忠文公挽词二首信道虽常尔知人乃独亨书林身老大谏纸字欹倾鳌去三山动人危五鼎烹保全天子圣几杖送余生公在昭陵日文章近赤墀空嗟伏生老不侍迩英帷去国几三虎闻韶待一䕫谁言葢棺了新乐鎻蛛丝韩献肃公挽词三首郁郁髙阳里生才世不孤八龙归月旦三鳯继天衢梁坏吾安仰人亡道固臞空令湖海士愁絶奠生刍物产元希世风流更折冲决疑京兆尹富国大司农逺业终三事仁声逹九宗方析酌周斗何意辍秦舂泪尽才难日斯人遽陨倾冰枝忧木稼食昴恨长庚名与具茨重心如颍水清堂堂万夫表直作闭佳城王文㳟公挽词二首先皇慿玉几末命寄元勲賔日行黄道攀髯上白云四时成歳律五色补天文不谓堂堂去今爲马鬛坟宥密深黄合光辉极上台藏舟移夜壑华屋落泉台雨绋谁爲挽寒笳故作哀伤心具瞻地无复衮衣来宗室公夀挽词二首昔在熙宁日葭莩接贵游题诗奉先寺横笛宝津楼天网恢中夏宾筵禁列侯但闻刘子政头白更清修昧旦鸣珂路春朝禁殿班方看分宝玉何意作丘山燕入风荣舞花开日笑颜空余杜陵泪一爲汉中澘黄颍州挽词三首恭惟同自出数世复通家惠沫霑枯涸忠规补过差胷中明玉石仕路困风沙尚有平生酒秋原洒菊花临民次公老论事长舆通袖有投虚刃时无斵鼻工风流前辈近名实后人公不谓三日别今成万事空公与汝阳守人间孝友稀鹡鸰鸣夜雨常棣倚春晖粉省双飞入泉台相与归哀笳宛丘道衰涕不胜挥叔父给事挽词十首元祐宗臣考十科公居八九未爲多功名身后无瑕㸃孝友生知不啄磨平生治狱有隂功忠孝临民父母同贑上樵夫谈卓令宣城老吏识子公三晋山河数士州频年水旱不能秋我公出把司农节粟麦还于地上流更生苦讼石中书宰掾非人欲引裾两帅弄兵几败国同时御史更谁如曾发公家鉅万钱沟中襁褓却生全三齐水后皆禾稼不杀耕牛更可传军容百万转风雷独料王师不战摧三箧飞书公对狱元丰天子照姦回陇上千山汉节回扫除民蜮不爲灾蜀茶揔入诸蕃市胡马常从万里来廊庙从来不在边黄扉青琐庆登贤除书未试回天笔何意佳城到马前荣禄常思泽九宗山摧梁坏併成空百年遗恨谁昭洗它日诸郎有父风晋地无戎卧贼曹民兵赐笏解弓刀六年讲武儒冠在不蹋金门着战袍文安国挽词二首七闽家举子百粤海还珠往日推忠厚穷年领转输一牀遗杖屦万事委锱铢岂有苍茫恨归巢未拮据平生翰墨学空走使臣车瞿令能仓史归公好古书秦山刋日月周皷颂畋渔不见龙虵笔新干研滴蜍乐夀县君吕氏挽词二首归装衣楚楚家世印累累来作箕帚妇不忘苹藻诗居然成万古何翅谒三医骑省还秋直霜侵鬓脚衰剪髻宾筵盛齐眉妇礼闲谓宜偕白发忽去作青山大梦惊胡蝶何时识佩环哀歌行欲絶丹旐雨斑斑豫章黄先生文集第十二豫章黄先生文集豫章黄先生文集卷第十三豫章黄先生文集第十三黄庭坚鲁直铭八十首洪州分宁县藏书阁铭分宁县三堂铭洪州武宁县东轩铭晋州州学斋堂铭驾说堂乐泮堂典学堂见尧堂稽古斋缉熈斋渴日斋时术斋敬业斋尚友斋切偲斋游蓺斋知困斋优仕斋浮筠亭君子亭李元中难禅阁铭洪龟父淸非斋铭洪驹父璧隂斋铭洪玉父照旷斋铭李商老殖斋铭王子舟所性斋铭鲜自源广心斋铭鲜自源贵稀亭铭王良翰行菴铭洪鸿父翛然堂铭正平堂铭养浩堂铭养源堂铭灵龟泉铭明月泉铭玉泉铭瘿尊铭张益老十二琴铭涧泉香林八节号钟玉磬松风娲簧南风无胎仙秋思渔桹九井璜天球虎胎冠铭洪龟父深衣带铭洪驹父深衣带铭潘子眞深衣带铭王子钧深衣带铭孙知微画玩珠龙铭頥菴铭跨牛菴铭莲花巖铭三崃桥铭黙堂铭墨轩铭戎州舎利塔铭无等院生台铭法云寺金铜像铭法云寺水头镬铭研铭三首杨大年研铭周元翁研铭晁以道研铭仼叔俭研铭仼从简镜研铭鲜自源研铭欧阳元老研铭王子与研铭檀敦礼砚铭王子飞研铭郑佽相研铭李伯牖女子研铭江氏芝木铭洪州分宁县藏书阁铭分宁县有学所从来逺矣然邑子诸生頼学以成就者少挟书以游四方者多盖在官常曰狱讼之不得其情赋租之不登其时簿书朱墨之不当其物冦盗发而不辄得是吾忧也若劝学养士二千石之任也故庙堂岿然未尝过而问焉彼盖不知养士之源发于县乡爲民父母岂听狱求盗之谓哉今吾宰延平胡君器之之爲县左规而右矩谨名而务实教之用经治之用律其听民不怠其牧民不烦豪吏歛手困穷得职然后尽心于学乃举其乡先生与一经之师位之以师友而作兴可学之民弟子常溢百员器之率其僚洁牲酒豆笾释奠春秋诸生陞降成文耆老叹息则合谋曰群居讲学常病无书今令君不鄙我民使得燕居以勤巳事甚大惠也惟是公家力不能者吾侪其劝成之于是学有职及诸生之父兄皆自劝市书以给诸生之求且爲出入之不严不可以保存暴凉之不时不可以持久又相劝作书阁并祭器而藏之阁成谒诸令君令君乃以元祐八年夏五月丁丑释菜于先圣之庙而告成焉诸生则以吿黄庭坚而请铭之于是有间者曰郡有学朝廷爲之择师教事备矣县不兴学亦病者乎庭坚曰是不然今夫浮屠之舎非传先王之道也而所居如林其堕隳不守凡有官之君子必左右经营复之而后巳闗市之征先王以禁利末其开塞有权今则徒㑹其入百人之聚有网漏一金之利必请而张官置吏焉夫士不可一日而无学民不可一日而无教至于兴学聚书则虽万室之邑以爲非职之忧者何哉此可请有爲民父母之心知发政之先后之序者乎诸生曰信如子之言请并书以诏后之人则序而爲铭曰凡治有条如机有综经经纬纬积寸成两菅蒯之手简功于㓜可席可屦不能以寒昔此庙学终嵗蓬艾圣师所居风雨无盖今诵圣言皆有夏屋爰及方册宇以华阁华阁渠渠言行之林聿求古今自观徳心咨尔诸生永懐兹道勿嬉勿骜以迪有造得意自已书不尽言如御琴瑟听于无絃幕阜几几呉咮楚尾其下脩水行六百里山川之灵或秀于民世得材用我培其根勒铭颂成式告尔后无或堕之永庇爼豆分宁县三堂铭茂宰萧公来拊我民自初讫兹惠政日新父母慈之知其苦乐吏瘦民肥犹求其瘼靖共在堂敬畏在庭賔礼士子有渭有泾我名三堂式颂式劝继萧公者无坠斯宪洪州武宁县东轩铭温陵吕晋夫爲武宁县其辔勒足以御吏其俎豆足以和民以其身爲纲以其僚爲纪其有所急也民以爲义其有所漏也民以爲仁于其嵗丰民间新作东轩以告豫章黄庭坚曰以此听民非以勤民也予观今之爲吏讫三年则解体不治民亦厌之今吕侯不得代踰四嵗矣而勤民如始至之日民亦安乐之唯恐其去也故铭以劝来者吕侯爲邦如匠规矩除治燕处不即歌舞于以近之问民疾苦里无追胥抱孙买鉏吏无重糈其虎爲鼠我班王春民在东臯于耜于饷劝其作劳亟其耘耔无慢于敖役乃暇日于茅索绹桃李兊矣松竹包矣知我民稼雨泽时矣万物芸芸自本自根于其并作我观其复富贵游云荷戈而逐吕侯燕处不棘其欲东轩髙明有突有荣以纳日月以陈鼓笙侯在东轩左经右律燕及其僚射侯酒食咨尔后来式鉴斯今无以豆觞费民寸隂晋州州学斋堂铭甥洪驹父主晋州学作斋堂诸名来乞铭予老病不复能文各作数语以劝学云驾説堂仲尼之驾说矣兹儒将复驾其所说乎元元本本大道甚夷毋以曲学诱诸子于亡羊之歧乐泮堂思乐泮水仁义之海见贤思齐闻过则改典学堂立则参于前坐则布于席乐则诏于钟鼓宴则列于饮食谁能出不由户而不终始典于学见尧堂立则见尧于堂寐则见尧于梦道其常而因物之自然是尧之日用稽古斋学之求于先王我占四方维天有斗执先王之道以御今之有是谓古人不朽缉熙斋缉者丝治熙者火治维心之本光作而悠逺髙明盖养之以浩然之气学之有缉熙圣功也哉渴日斋学未竟日西入明追今终弗及时术斋禹初抚功洪水滔国作十三载民降丘宅君子观于蚁而知学之可积敬业斋慢游者日失一日敬业者不速而疾尚友斋今之君子吾既与偕昔者吾友舜何人哉切偲斋思而不学无所于觉故谓之殆学而不思萑苇不治故谓之罔切切偲偲相劝以两游蓺斋色荒者使人硚硚酒荒者使人漠漠游于六蓺之林是谓名教之乐知困斋知之曰知之不知曰不知虽圣人亦若是其知者有轻千里而学之其不知者有轻千里而告之优仕斋君子无一日不学也岂惟日哉无一时不学也岂惟时哉无须臾不学也学哉身哉身哉学哉浮筠亭丰肌秀骨先后辈出何其孺子也解褓乐群不舎昼夜何其学士也壮节臞躬不知嵗寒何其丈夫也君子亭君子藏器待时槃桓于不中也反身自观李元中难禅阁铭龙眠道人李元中爲宜春决曹掾尽心于犴狱忠信慈惠于百度讼者伏辜而即罪如罪在已治罪之器人服而病焉如伤在已卹其寒饥苛蛘加以保惠教诲使宥者涣然而悔杖者自今而悔流者在涂而悔死者方来而悔孔子曰子产衆人之母也而书言不尽其行事未知其能若是乎狱事既筋于定筑阁以退听巳无憾而后安禅而乞名于其友山谷道人山谷曰菩萨久习胜妙禅定于诸三昧心得自在哀闵衆生欲令成熟舍第一禅乐而生欲界是名菩萨难禅可名曰难禅阁龙眠曰若是则吾岂敢敢不勉焉请爲我铭之山谷曰劝巳以不倦劝同事以不倦劝万物以不倦故曰难尔天禅又何难铭曰正念现前常乐我禅于法不难生死险地施物无畏于法不易能易能难则无难易俎豆鸩毒使令虎兕蜕乎其无功澹乎其无味至道之极不出于圣人万物之祖不归于天后百世而见尧舜忘义忘年不动不禅坐无生禅洪龟父清非斋铭是是非非智者之别是谓是非谓非直者之发其别也以成自其发也以成它吝其非而不改惟自屈也大人能格君心之非是心术也方寸之间与万物爲市扫除不涓照用则曀日清其非虚室晣晣洪驹父璧隂斋铭甥洪刍驹父仕爲黄之酒正勤其官不素食矣又能爱其余日以私于学名其所居曰璧隂斋余内喜之曰在官而可以行其私也惟学而已矣爲之作铭惟道集虚观我镜中年耆典学考道则穷潜圣语道朝闻夕死调髙不和千世一士觞豆舞歌不爱其光孰能劬书自忧面墙挟书呻吟白驹过隙我以道侩何直尺璧古者寸隂不易千乘之国得道之根则有枝叶务华絶根安事烨烨渴日者揠苗罪嵗者不芸芓勿亟勿迟能时者谓之君子洪玉父照旷斋铭万物一家本无踈亲小智彼我与邻龂龂闻是法音不惧不惑乃可与之方毂道域至道无域门户唯空无物可欲万窍自风乃即万物亲踈异同冬裘夏葛渴汲饥舂父慈子孝兄友弟恭占筮筮吉卜龟龟从子是之学扩而心量逺之大之是谓照旷李商老殖斋铭以心爲田我耒耜之慈祥弟友种而茂之忠信不贪苗而立之敦厚敬恭水而耰之师友琢磨耔而薅之先王遗言又时雨之仁义有年左右取之相彼寒寠我则与之奉以飨帝神其吐之王子舟所性斋铭道行不加穷处不病此之谓性由思入睿由睿入觉此之谓学性则圣质学则圣功谓予不能倒戈自攻天下求师四海取友道立徳尊宗吾性有鲜自源广心斋铭细徳险微憎爱彼我君子广心无物不可心不运寸中积琐琐得失戚戚忿欲生火然炉倾侧焚我中和沃以逺大井泉无波天下爲量万物一家前圣后圣惠我光华鲜自源贵稀亭铭阆州城南天下稀有此金石句闻诸杜叟鲜子筑屋与山相賔知味者稀以自贵珍贵者欲得良贵名立非得非名至贵无级王良翰行菴铭剪椶作菴驾以人肩利用行逺琴几后前衲子师之行坐俱禅涉江东西浸湖南北视之菴也行逺有足器成便人用之日新创物之智艾王君申洪鸿父翛然堂铭诗书环列竹石隂岑有无言子自钩其深彀士挽弓㑹予心术敲朴问盗慈惠哀恤自公鞅掌退食静渊东䆫置榻蝉蜕翛然正平堂铭畏首畏尾不自尊己牵于势刑于利虐鳏寡以奉髙明是谓不平忠不足而诈有余躬不行而责从令是谓不正夫平者如执权衡以司重轻如天四时不言自行夫正者渴饮而饥食冬裘而夏葛喜怒予夺由己而不由物故行天下而不屈灵龟负图告人凶吉刳肠在前中黒如漆杨子耄老思配寗蘧涪翁爲铭周旋其枢养浩堂铭心者气之君气者心之将君之所忾将应如响心渊如渊气得其养夫惟气之爲物忧则焦然怒则勃然羞则戁然惧则瞿然劳则瘅然饥则悴然酌其有余不足而用其中尔乃浩然而浩然之主人风义凛凛白发在堂鸡鸣在寝弟兄鴈行肴饍劝饮三子承学皆有英禀穆如清风松竹交䕃富贵浮云公但髙枕养源堂铭李子作堂欧阳子名曰养源以成其福禄不知其源及所以养而问诸山谷山谷曰江出汶山其才滥觞其浸荆楚匪舟不航非以有源而受下流多故耶行潦之委盈沟溢壑少焉雨止立观其涸故曰必清其源源清则流洁必深其源源深则流长是故有令徳者百世不忘李子进曰若夫其源既得闻命矣敢问所以养之何如山谷曰智及一年则知蓺谷智及十年则知蓺木持百年而不知蓺人智不保其身况其子孙欲其源清且深其人其人灵龟泉铭发皖口而西四十里泉淙淙行山径乱石间谓其来甚逺乃不能三里裂石而发源坎甃清澈鱼鰕辈游见其中顶有大石如龟引气出源上酌泉饮之爱其甘问泉上之人曰是不知水旱下而爲田其溉种五百斛于是原徳嫓形命曰灵龟泉而铭之云涔涔兮山木造天乱石却走兮扶屋椽有龟闯首兮足尾伏匿閲游者兮不知年钟一徳兮养灵根漱石齿兮吐寒泉中深可以濯缨下流可以濯足挹旊兮未病多瓶罂不休其汝覆虽不能火而兆兮吉凶不欺唯汝卜明月泉铭明月堂冽甘井材㫖酒利用茗于谷帘实季孟赏音谁徐望圣玉泉铭玉泉坎坎来自重险发源无渐龙窟琬琰我行崃中初酌蛙颔迨尝百泉无与比甘山僧拙戅煑瓶羮糁我以瀹茗泉味不揜行爲白虵止爲方鑑矢其明徳以勒苍厂瘿尊铭瘿尊庭坚得之舅李公择以献仲父圣谟仲父懐寳不沽晚受福于巖壑钩深而望逺得意而忘归载酒乞言賔客从之此尊魁磊谲诡得竘匠而成器也晩其所容盛足以宴山川之暇日仲父抚尊曰斯其以恶骇俗汝爲我铭以晓客庭坚曰瓮盎遗老宿瘤三逐説桓佐宣名显齐国相士实难执柯其则拥肿樛句不受绳墨斵爲雷尊于酒爲徳君子提携与椐同寿子子孙孙勿替用酒张益老十二琴铭涧泉震陵孤桐下阳岑音如涧泉鸣深林二圣元祐嵗丁卯器而名之张益老香林八节河渭之水多土其声厚以沈江汉之水多石其声清而不深香林八节是谓天地之中山水之音号钟薄则播厚则石侈则咋弇则郁长甬则震无此五疾则鸣而中律是谓号钟之实玉磬其清越以长者玉也听万物之秋声者磬也室如是中藜藿不再食以是乐饥不以告籴松风忽乎青苹之未而生有极于万窍号怒而实无夫其荡枝播叶霣其实而脱其枯风鸣松耶松鸣风乎娲簧錬石补天之手截匏比竹之音虽不可得吾知古之犹今木声犂然当于人心非参寥者孰钩其深南风声歌南风舜作则欲报父母天罔极舞胎僊琴心三叠舞胎僊肉飞不到梦所传白鹤归来见曽玄垄头松风入朱弦秋思秋风度而草木先惊感秋者弦直而志不平揽变衰之色爲可怜之声不战者善将伤手者代匠悲莫悲于湘濵乐莫乐于濠上渔桹袯襫夫须萧然于万物之表藁项黄馘闯然于一苇之杭与鸥鸬而物化发山水之天光惊潜鳞而出听是谓渔桹九井璜钩鱼而得九井之璜辟纣而遇六州之王堙沈乎射鲋之谷委蛇乎鸣凤之堂其音不爽维其徳之常天球天球至音不以人力作者七人传以华国有蔚者桐僵于下阳之霆奏刀而玉质成器而金声山川畀之耶其天性之耶虎胎冠铭积中弟惠虎胎冠未出包殻文章炳然啸谷风弭百兽不旋日矣取而加于元服所以昭示尚文老夫得之窃惧维鹈之刺故作铭以自解漆园老言作圣冠臯比文质称吾衰矣文不昭服斑然作虎羞深衣幅巾九节竹尚与斯文啸空谷洪龟父深衣带铭贫不能畏贱不能忧以身行道如水于舟洪驹父深衣带铭务华絶根自斧斤处厚居实万事毕潘子眞深衣带铭在车在寝风雨颠沛有其忘之道不人外王子钧深衣带铭养心欲诚择术欲精自知欲明责人欲轻孙知微画玩珠龙铭目睛不逃萨埵降魔相也肉怒郁倔排云天而上也垂胡耽耽玩夜光也跳波突漩大物所推盪也伟哉太古笔神智正也铭之者谁山谷放浪也椟藏者谁成都大圣慈寺圜通和尚也颐菴铭云巖老法清结草菴于古木间直溪东旌阳峯山光清明一尘无间河东栁敬叔名之曰颐菴双井黄庭坚予之铭藏山于泽而非止天下雷行而非动自我观颐爲吾大用口则挂壁补饥疮则食执颐之枢何慎何节跨牛菴铭吉州太和县普觉禅院其东北皆脩竹长老楚金开息轩于竹间予作县时尝谓金爲我结草菴于竹北金方经营经藏未暇也它日菴成予巳去金知予随食于四方不能有是菴也则自名曰跨牛而乞予铭金盖学牧牛于邓峯永永学牧牛于黄蘗南南无牛来者穿鼻焉永牧牛者也然其牧不勤其牛不烦金之牛纯白矣跨而不敢下恐其蹊人之田予之与佛者游观蹊田之牛其角如金之能自牧者盖寡矣故作铭唯水牯牛头角堂堂以作意力徧行道场举头看月终不观指浮鼻渡河蹴蹋源底三界爲田衆生爲稻由我深耕世无寸草我跨此牛无绳与鞭要下即下马后驴前莲花巖铭自古在昔雷雨电击天开八石青莲趺鄂中有巖壁牀敷宴息大士宻迹置钵倚钖蚖虺避宅虎豹服役行人护戒如龟藏六以戒爲甲如莲生泥不染香色维巖居无斁三崃桥铭二山劒立泷落天路北垂康王之帘南曵开先之布银潢倾泻起蛰千雷斲山爲梁无有坏隤骊龙守珠不可钓罩式告游者登危思孝黙堂铭闻道之度或黙或语言而不信以黙自许墨轩铭贤问墨说烟出松节不如此说即波旬说戎州舎利塔铭维我戎州治汉僰道钩带二江抚有蛮獠王徳无外来享䟽犒在边文武卧鼓弗考维时父老崇佛宫庙道人在纯法中杜多舍所怀璧严窣堵波宝积佛之设利罗五色生息僧伽师之骨身匪玉匪石大善知识功徳之余用福蛮方三灾不作百谷有年上天降康嵗摄提格元符天子万夀无疆涪翁作颂不显其光以诏方将此第七级不爰衆力檀者陈防吠瑠璃缾白金爲墙施者周章无等院生台铭呵利底母衆以血食爲命探懐取婴儿而其父母愁痛如来慈威力爲开甘露门乃敇清浄衆受食施已分称诵五如来及佛金口敕粒粒遍十方施衆生饱满彼呵利眷属化形来受供若有弹射者死墯畜生道若彼悭贪心谓少不饱衆是人违佛敕死入饿鬼道司马竦旦泰母夫人白氏琢石作生台以施无量故获福亦无量法云寺金铜像铭善才访道海絶处铸金庄严万物睹道人公麟规范土凫氏翟用司火度在元祐元秋白露檀越张侯冀公主法云秀公第一祖法云寺水头镬铭圆通师大兰若冀公主舍脂泽无量镬慈悲杓来者酌闻尚檀从智作研铭三首其坚也可以当谤者之铄金其重也可以压险者之累卵其温也可以销非意之横逆其圆也可以行立心之直方如是则研爲予师亦爲予友善诱在前良规在后精则入神勤则见功坚如是重如是乃能时中固穷在道涉世在逢制作淳古可使巧者拙夸者节性质温润可使躁者静戾者听观棐几而见研忘其一室之悬罄温而栗重不泄不爲砺砥爲翰墨守不假人永终吉杨大年研铭公无恙时于此翰墨其作也万物受泽其不作也羣公动色至于破尘出经万物昭明人言杨公不如石之寿我谓石朽而公不朽周元翁研铭刳其中以有容实其踵以自重绨衣漆室盥濯致用风櫺垢面蛛网错综游于物之傥然吾与尔同梦晁以道研铭惟矩也有隅惟深出有潴䇿勲于六书惟重也不反不侧惟温也文明之泽君子以嫓徳石在临洮其所从来逺矣毁璞而求之成圆器者鲜矣藏器待时勿亟勿迟毋抵毋坠毋盗之诲任叔俭研铭缜栗宻致其宜墨而不败笔也叩之铿尔手之所及如云生础其有玉德也砻而不琱美其质也生石之渊中正砦之蛮溪峨眉之别也得而器之任广叔俭丹稜之杰也相而铭之山谷老子豫章之枿也任从简镜研铭泸川之桂林有石黟黒泸川之人不能有而富义有之以爲研则宜笔而受墨唐安任君从简之砚面爲镜而背三足形骇天下若山林不若而不得访诸禹也松煤泛若玄云之过魄月而竚也笔胥䟽其上则吾宫中之兔也握笔之指爬沙若蛙欲食月不能而又吐也鲜自源研铭刳心以爲地寛而不吝时墨而不潴以爲日新其寛也似道坦坦其日新也用而不欧阳元老研铭其坚也似立义不易其润也似饮人以徳叩之铿然如玉如金欧阳元老笙磬同音王子与研铭温润而泽故不败笔缜宻以栗故不涸墨明䆫净几宴坐终日观其怀文而抱质檀敦礼砚铭用爲碪不可以调杵擣衣用爲鼓不可以退盗搴旗用爲镜不可以鉴美恶用爲礅不可以御賔客檀公三十六䇿戎匠鑱石刓其四封以爲管城之国旁陈玉斗挹水以和墨时渴而饮之给出不竭砺笔礲墨冝日书纸涪翁勒铭有告无止王子飞研铭厚而静似仁刚而温似徳不反不侧似宜翰墨郑佽相研铭韬兮虚其心笼古而络今惟子翰墨林坦兮实其踵不震不竦其承不覂角浪沄沄不瑕其温圜以行世不规其盆李伯牖女子研铭既非牛渚望夫之石又非上虞㓜妇之碑琢爲海昏节妇之研坚润而含风漪其以付伯牖之孤女它日或能卫夫人之笔扎曹大家之文词江氏芝木铭江望陈留汉轑侯徳七祖兆于圉南七祖竁于圉北起居之阡既有拱木嵗行三十一舎丧客土者二十有六宗子有孝子使客归其宅爰发其祥缃芝紫茎凡圉南北孝思作则豫章黄先生文集第十三豫章黄先生文集豫章黄先生文集卷第十四豫章黄先生文集第十四黄庭坚鲁直賛八十首江氏家藏仁宗皇帝墨蹟賛钱忠懿王画像賛王元之眞賛东坡先生眞賛三首写眞自賛六首张大同写予眞请自賛张子谦写予眞请自賛故僰道廖君画像賛故江阳杨君画像賛故陈氏画像賛乔令眞賛文勋眞賛李冲元眞賛宋乔年眞賛宋宗儒眞賛陶元居士賛史应之賛麟趾賛笻竹杖賛义松賛三笑图賛倦鹤图賛席子泽槃礡图賛赵景仁弹琴舞鹤图賛胡逸老吴生画屏賛易生画獐猿猴貛賛画墨竹賛画牧牛賛画马賛黄庭画賛观世音賛六首江南李后主梦观丗音像賛了观师绣观音賛庞道者绣观音賛十六罗汉賛十六首见翰林苏公马祖庞翁賛戏书淸凉国师眞賛木平和尚眞賛南安巖主大严禅师眞賛南安巖主定应大师眞賛黄龙南禅师眞賛大潙喆禅师眞賛五祖演禅师眞賛慧林冲禅师眞賛法云秀禅师眞賛泐潭干和尚眞賛泐潭我和尚眞賛长芦夫和尚眞賛云盖智和尚眞賛仰山简和尚眞賛黄龙清和尚眞賛大通禅师眞賛寳梵大师眞賛江氏家藏仁宗皇帝墨蹟賛昭陵仁圣与天同功不刻不雕万国文明日月照临无有隠侧一酒之雨泽及万物简言易从易言易知皇祖有训下如四时雷声不作天地渊黙遗黎怀仁霣泣翰墨钱忠懿王画像賛文武忠懿堂堂如春中有樗里不以示人雷行八区震惊听闻提十五州共爲帝民送君者自崖而反以安乐其子孙九万里则风斯在下眇大物而成仁王元之眞賛天钖王公佐我太宗学问文章致于匪躬四方来庭上稍宴衎公含瓦石责君尧舜采芝商洛以切直去惟是文章许以独步白髪还朝泣思轩辕鸡犬鼎群飞上天眞宗好文且大用公太阿出匣公挺其锋龙怒鳞逆在廷岌岌万物并流砥柱中立古之遗直叔向以之呜唿王公其尚似之东坡先生眞賛三首子瞻堂堂出于峨眉司马班扬金马石渠阅士如墙上前论事释之冯唐言语以爲阶而投诸云梦之黄东坡之酒赤壁之笛嬉笑怒骂皆成文章解羁而归紫微玉堂子瞻之德未变于初尔而名之曰元祐之党放之珠厓儋耳方其金马石渠不自知其东坡赤壁也及其东坡赤壁不自意其紫微玉堂也及其紫微玉堂不自知其珠厓儋耳也九州四海知有东坡东坡归矣民笑且歌一日不朝其间容戈至其一丘一壑则无如此道人何岌岌堂堂如山如河其爱之也引之上西掖銮坡是亦一东坡非亦一东坡藁项黄馘触时干戈其恶之也投之于鲲鲸之波是亦一东坡非亦一东坡计东坡之在天下如太仓之一稊米至于临大节而不可夺则与天地相终始眉目云开月静文章豹蔚虎炳逢世爱憎怡怡立朝公忠炯炯写眞自賛六首余徃嵗登山临水未尝不讽咏王摩诘辋川别业之篇想见其人如与并世故元丰间作能诗王右辖之句以嘉素写寄舒城李伯时求作右丞像此时与伯时未相识而伯时所作摩诘偶似不肖但多髯尔今观秦少章所畜画像甚类而瘦岂山泽之儒故应臞哉少章因请余自賛賛曰饮不过一瓢食不过一箪田夫亦不改其乐而夫子不谓之能贤何也颜渊当首出万物而奉以四海九州而享之若是故曰人不堪其忧若余之于山泽鱼在深藻鹿得丰草伊其野性则然葢非抱沈陆之屈怀迷邦之宝既不能诗成无色之画画出无声之诗又白首而不闻道则奚取于似摩诘爲若乃登山临水喜见清扬岂以优孟爲孙叔敖虎贲似蔡中郎者耶吏能精密里行婣䘏则不如其兄元明而无元明忧疑万事之敝斟酌丗故铨品人物则不如其弟知命而无知命强项好胜之累葢元明以寡过而知命以傲丗如鲁直者欲寡过而未能以傲丗则不敢自江南乘一虚舟又安知乘流之与遇坎者哉或问鲁直似不似汝似与不似是何等语前乎鲁直若甲若乙不可胜纪后乎鲁直若甲若乙不可胜纪此一时也则鲁直而已矣一以我爲牛予因以渡河而彻源底一以我爲马予因以日千里计鲁直之在万化何翅太仓之一稊米吏能不如赵张三王文章不如司马班杨颀颀以富贵酖毒而酖毒不能入其城府投之以丗故豺虎而豺虎无所措其瓜角则于数子有一日之长道是鲁直亦得道不是鲁直亦得是与不是且置且道唤那箇作鲁直若要斩截一句藏头白海头黑似僧有髪似俗无尘作梦中梦见身外身张大同写予眞请自賛秀眉广宇不如鲁山藁项黄馘不如漆园韬光匿名将在双井谈玄说妙热谩两川枯木突兀死灰不然虚舟迕物成百漏船张子谦冩予眞请自賛见人金玉满堂而不贪看人鳯阁鸾台而不妬自疑是南岳懒瓒师人言是前身黄叔度故僰道廖君画像賛廖君翰字仲良治生有猗顿之材知子有朱公之智初居郁鄢而迁于僰道推郁鄢之田以业其兄买止于夷戸即其人以耕稼不征其财力数年遂役属数百家而富以千倍乃大治产居延儒学以爲子师礼游士以爲子友命子琮爲进士遂登嘉祐二年进士第戎人仕于朝自琮始君年三十以郡吏与夷战于马鸣溪败绩自没水中流数里或获以舟得不死后五十年而爲士大夫家有家法居戎州第一君夀七十九而终里人爱之故有画像于夀昌院后三十年琮以承议郎致仕家居赠君某官思配前人之徳乃新画像之室而请余爲之賛廖君仆遫卒享五福其艰其勤天畀戬谷治生之材可以治邦知子之智可以使能耋老于乡以福孙曾在尔后人思其艰勤思其好贤维衣食之源瞻像思孝勿堕其教故江阳杨君画像賛杨君存道累丗以儒学知名荐于乡乃登治平四年进士第于予爲同年进士其爲人孝弟慈祥其文学乡先生以爲可宗其爲吏不愧古之长民者不幸年四十九而卒其葬也予爲賛其画像以教其乡县之子弟云存道讳从居江阳久矣莫知其所从迁也賛曰显允临卭吏师文宗能者述之徳宇恢恢踈而不失有物实之于义当然确乎不夺强者屈之爱民如子曰予用威谁其䘏之图像如生虽不能言谁敢忽之其事在人嵗月其逝勿坠失之后有南董询事考言尚其笔之故陈氏画像賛女归能妇义止宜家谁其向道探深见遐入古人室立妙法句自履实地告人悟处忽尔心疾累嵗狂痴爲忘我难使人厌之迨其解化庄语告戒堂堂夫人凌郑同派乔令眞賛抱璞而居其谁别玉乔君不献自尊两足窥其狱戸视其邑庭吏无重糈民有颂声提平如砥持㢘如水观其中公清有余相其㒵固凡人耳文勋眞賛荣如辱如谁丧谁得萃如嗟如不见声色爲吏不残去其败群好贤喜士黾勉而勤子克家吾税驾舍几而寝漠然即化眉目在图慰尔时思蔼然粹温似无恙时李冲元眞賛冶百錬之金而中黄钟之宫琢无瑕之玉而成夜光之璧可用飨帝可用活国师旷不世而无闻韫椟藏之而无闷士亦何得于山林旡勋而荩谷也故肥遯宋乔年眞賛士之坎壈以其智多因坎壈以爲师用其多以见已相遭于功名之会图像麒麟独行于寂寞之滨照影溪壑大者四时尔小者风雨尔岂眞我哉宋宗儒眞賛宋子勃窣心有古镜朝四暮三爲笑不竞放一捻一犹着禅病探丸起死味药知性忧患不入乎盃中抱胡琴而风听若乃脱冠祖裼扪蝨应客目如愁胡拊髀而唿是必追橡栗于云抄探水月于江湖然后快于心与陶兀居士賛眉山吴元祥得意于酒与世相志者史应之賛之曰兀兀陶陶陶陶兀兀是醒是醉布衣簪绂涪翁乃名之陶兀居士而增賛之兀兀陶陶借书借不得陶陶兀兀问字问不得是醒是醉佛也会不得布衣簪绂有人扶便得史应之賛眉山史应之爱酒而滑稽对鄙不肖醉眼一笑司马徳操万事但好东方戏嘲惊动汉朝穷则徳操逹则方朔天地一壷不胶者卓应之老矣似愚不愚江安食不足江阳酒有余麟趾賛麟有趾而不踶仁哉麟哉有定而不抵仁哉麟哉有角而不触仁哉麟哉今之人一朝之忿以触人㓕身辱亲呜唿人中有兽兽中有人笻竹杖賛厉㢘隅而不刿故窃比于彭耽之夀屈曲而有直体能独立于雪霜之后伯夷食薇而清陈仲嚥李而瘦涪翁昼寝苍龙挂壁涪翁履危心如铁石穷山独行解两虎争终不使卞庄乘间而孺子成名义松賛西山之松有嵗寒之质怀其同气耶既分矣复合而爲一涔霠云雨老大霜雪匠石辍斤樵夫叹息人之同气去本末逺宰上之杞蔽芾成阴有其干戈日寻余不知其何心三笑图賛二豪之所争不满三隠之一笑三隠之所笑不解耶舍之颜耶舍之印雾锁云埋九年面壁此印方开倦鹤图賛伟万里之仙骥羾九闗而天翶亦倦飞而归止矧人生之嗟劳饥食北山之薇蕨寒缉江南之落毛安能作河中之桴木宁爲篱落之系匏席子泽槃礴图賛百遇毒而成医九折臂而信道慈子而长人之㓜爱亲而夀人之老葢尝饮长桑之丸而得耆域之草此天地之仁气也而席子以游方之内知万化之如今忘一世之遗我临流濯足脱帽箕坐寄藁竹以孤唳哂秋叶之惊堕此天地之义气也而席子以游方之外观壑若陵对卿若兵客或箴之曰俯仰之间祸之橐也虎不可暴河不可乘席子笑而应之曰此天地之强阳气也谁能以久生于是方嘘竹莩致膜眼吟弄风月使客忘返吾但恠其多能不穷不知去方朔之近逺赵景仁弹琴舞鹤图賛无山而隠不褐而禅听松风以度曲按舞鹤而忘年铿尔舍琴而对吏忽坌入而来前察朱墨之如蚁初不病其超然胡逸老吴生画屏賛两虎戏搏文章露千林号风雷欲雨慎勿私鬬伤爪距豺狼野干即当路易生画獐猿猴貛賛穴居木处相安以饮食生渴饥爱憎无师而自能其皮之美也自立辟其肉之肴也故多兵风林雾壑伐木丁丁雄雌同声去之逺而犹鸣彼其不同臭味故眴目而相惊惟虫能虫惟虫能天余是以观万物之情画墨竹賛人有嵗寒心乃有嵗寒节何能貌不枯虚心听霜雪画牧牛賛鼻之柔也以绳牧之心之柔也以道牧之纵而不蹊人之田其惟皁服之画马賛御与马相得维予止作万里不日而复士志于学则亦无息以师友爲辔䇿及其至焉维尔力黄庭画賛君诵黄庭内外篇本欲洗心不求仙夜眎片月堕我前黒气剥尽朝日鲜一暑一寒久自坚体中风行上通天亭亭孤立孰旁縁至哉道师昔云然既已得之戒不传知我此心未亏骞指我婴儿藏谷渊言未絶口行已旋我记其言夜不眠观世音賛六首海岸孤絶补陀巖有一衆生圆正觉八万四千清净眼见尘劳中华藏海八万四千母陀臂接引有情到彼岸涅槃生死不二见是则名爲施无畏八风吹播老病死无一衆生得安隐心华照了十方空即见观世音慈眼设欲眞见观世音金沙滩头马郎妇自心海岸孤絶处戒定慧香补陀伽观身实相净圣尊自度衆生大悲愿一一沤沤镜本空八万四千垂手处梦时捉得水中月亲与弥猴观古镜圣慈悲愿观自在海岸孤絶补陀巖贯花缨络普庄严度生如幻现微笑有一衆生起圆觉即现三十二应身壁立千仞无依倚住空还以自念力以法界印印诸善根以平等印普印诸业八万四千母陀臂诸佛承我称提刀八万四千清净眼衆生依我成正觉补陀巖下白花风月照海漩三昧底圣慈悲愿观自在小白花山住道埸海漩三昧觉澄圆三十二应施无畏有一衆生发大心愿度我身及舍识万仞峯前撒手过观音岂复异人乎敬礼补陀巖下水边十方三世无不现前愿我亦证空觉极圆处处悲救火中生莲江南李后主梦观世音像賛补陀巖中大慈圣沧浪石上观生死南州么圣师子王感梦白衣施无畏梦回洒笔具光相照镜还与我面同当时若会照镜句放下江南作闲客了观师绣观音賛六合内外若有不观音处则此丝缕不能坚固横此三十二应共此一光明聚了观观音自知金针落处知落处女娲补天夜夜雨庞道者绣观音賛道者侏儒从山谷累年自谓予云家富于财父母死无兄弟年三十不嫁闻山谷食素遂尽散其赀与族人作头陀从山谷不衣帛不卧榻一斋之外水亦不饮八万四千唯两臂三十二应无来往悲观一切造诸业慈观诸业炽然住清净观时无本根幻影重重蒙古佛有能出世自观音即受老翁无畏施十六罗汉賛十六首第一尊者賔度罗跋罗墯阇崑崙儿奉金匣国王坐前瑠璃花盆正坐左右手作印前有香印小僧奉钵国王取火燃香印大阿罗汉賔度罗奉持末后如来印日中一钵千家饭处处作佛事饶益以我身心五分香作光明云雨大千取火燃香世界主能遍法界唯心办第二尊者迦喏迦伐蹉迦湿弥罗国王坐右手作印坐前瑠璃盆花崑崙奴奉经匣国王作礼佛记一切贤圣衆皆以无爲有差别如来乃至阿罗汉同入涅槃三昧海二乘设不见此理是则波旬颠倒想稽首迦诺迦伐蹉看花结印同无相第三尊者迦诺迦跋釐堕阇合左右手作印胡奴奉经小僧持课驾羊超出风火宅跨兔求度生死河昔乘如来初方便自彻海漩三昧底三乘如来悲愿力身如光影现十方持经不染文字相是名第一离欲者第四尊者苏频陀左手持经小僧倾瑠璃瓶水饮虎斑斑之兽本山林升堂入室作舆衞小僧奉施军持水弭耳来受救渴供胷中勐虎自调服是故异物成一家我观阎浮提衆生同牀猜忌若冰炭第五尊者诺矩罗阿氏多西面弹指胡奴执印杖小僧奉瑠璃器中有两孔雀尾稽首具六波罗蜜稽首得无生法忍稽首佛敕久住世稽首救世不倦者天上人间福田施心无高下依佛慧遍与有情作功徳故受孔雀堕尾供第六尊者跋陀罗住在耽没罗洲面西坐叠左右手国王奉如意小僧合掌能以一切声闻佛能以法忍出世法宴坐分身应十方不取涅槃自饶益伏住泥沙观止水中有菩萨清凉月无明风起作浪波方会如来同觉海第七尊者迦理迦执白拂小僧奉匣胡奴泸水佛光影中大杜多八万细行灭尘劳爱护有情如眼目胡奴来供泸水囊手持白拂起清风奉持所闻佛直指小根魔子欲横戈弓折箭尽皆消霣第八尊者伐阇罗吠多罗指顾有所言小僧作香篆胡奴奉香篆台肩挂净水宝缾百和香中本无我光透尘劳一一法佛法本从空处起炳然字义照太空以此一香应发心东方出日西方雨我今稽首伐阇罗是眞离欲阿罗汉第九尊者戍博迦住在香醉山中执羽扇胡奴奉金炉小僧奉来禽香醉山中夏木阴来禽磊磊承风雾山鸟冲飞堕圣前小僧澡雪羞时供胡奴知是说法时故奉金炉听时事有说法相无言说无说无闻是眞说第十尊者半託迦住在三十三天长眉持数珠小僧合十指天王献铃杵厖眉寂黙坐空禅万年一念无縁促手珠犹作奢摩他寄迹普贤修万行梵天来献瑜伽具问人亲见世尊来拨开眉目示梵王诸天皆得法眼净第十一尊者罗怙罗持经小僧奉经帙国王跪坐一身入定多身出屈申臂顷四天下如世箧藏诸有物及以丝缕舞土木小儿賛叹或恐怖耆老智者但袖手佛说神通方便力度脱衆生具功徳第十二尊者那迦犀那持印杖小僧合掌胡王献七宝四十九年大教主波旬请故入涅槃佛身常寻法界住非其境界故不见未法衆生尠福田衆魔染衣污戒律稽首那迦住世间令我常生遇佛想第十三尊者因揭陀振金钖龙扰坐下国王献铃如来宝仗降魔相慈悲威怒震十方毒龙帖耳收雷霆逆鳞可摩若家狗我法未尝恼衆生不令肆毒生恐怖但以本来悲愿力情与无情共一家第十四尊者伐那婆斯受国王献宝塔国王胡跪胡奴奉塔坐八万四千宝浮图不如一念心清净惟此有相檀施福三涂八难所依怙佛以一花示迦叶笑中有刀世不解而以法尽付诸人深藏宝骨待梅里第十五尊者阿氏多奉手炉国王注水灌莲花盆小僧奉花万山相倚碧巑岏灵鹫一峯圣贤宅如来往昔经行处林泉鸟兽皆迊向清净眷属千五百无日不闻钟磬音阎浮提中大福田莲花会上菩提记第十六尊者注茶半託迦合掌受龙女献珠案上设铃杵小僧奉手炉持轴山中大慈圣普应诸供作佛事虽设大铃金刚杵如世休马櫜弓矢龙女来献九渊珠无心奉施无心受清净之衆见寻常相视还如土木偶见翰林苏公马祖庞翁賛戏书一口吸尽西江水磨却马师三尺觜马驹蹋杀天下人惊雷破浪非凡鳞马祖庞公水泄不通游鯈方乐科斗生角清凉国师眞賛宝月清凉寂照法界以沙门相藏世间解谷响入耳性不可爲青莲出水深不可窥万象纷披花开古锦启迪群氓与甘露饮哲人去矣资何所参即事之理塔锁终南木平和尚眞賛一尺三寸汗脚草鞋挂龙牀角他日清凉半座果然未忘礼乐一一沤里木平稽首一沤前觉南安巖主大严禅师眞賛石出山而韵自丘壑松不春而骨立冰霜今得云门柱杖打破鬼窟灵牀其石也将能万里出云雨其松也欲与三界作阴凉此似昔人非昔人也山中故友任商量南安巖主定应大师眞賛定光古佛不显其光古锥透穿大千以爲嚢卧像出家西峯参道亦俗亦眞一体三宝彼逆我顺彼顺我逆过即追求虚空鸟迹驱使草木教诲蛇虎愁霖出日枯旱下雨无男得男无女得女法法如是谁夺谁予令君威怒免我伽梨既而释之遂终白衣白帽素履须髪皤皤夀八十二与世同波穷巖草木枯腊风雨七闽香光家以爲祖萨埵御天宋有万姓乃钖象服名曰定应黄龙南禅师眞賛我手何似佛手日中见斗我脚何似驴脚锁却狗口生縁在甚么处黄茆里走乃有北溟之鲲揭海生尘以长觜鸟啄其心肝师乃退藏于宻待其化而爲鹏与之羽翼九万里则风斯在下矣自爲鑪而镕凡圣之铜乃将图南也道不虚行是谓无功之功徧得其道者一子一孙而已矣得其一者皆爲万物之宗工以丹墨得皮得骨我以无舌賛水中月大潙喆禅师眞賛即邪是正即药是病乞水指井乞饭与甑杀人如麻出邪命定而得正命尸罗清净而八万四千清净是谓毗卢遮那正法眼藏以平等印封之以僧伽梨蒙之无心者来弹指门开圣凡不尽金锁生苔丹青回互南北呈露影落千江谁知月处五祖演禅师眞賛问道白云端蹋着自家底无心万事禅一月千江水路逢摩登伽石上漫浇水赤土画簸箕也有第一义谁言川䖃䕢具相三十二慧林沖禅师眞賛廓然豁尔师不自知工何能写睟然衎尔工以爲眞师不谓之假金然玉尔物自賔之木然石尔孰能亲之维丹青不能新之其孰能陈之法云秀禅师眞賛法云大士天骨巖巖如来津梁我实荷担手捉日月断取庄严国土入此佛土位置城南有目无目疑圣疑凡击大雷霆布洒甘露大圆镜中慈悲威怒维此象法依正法住后五百嵗亦莫予敢侮谁爲请主世界主女泐潭干和尚眞賛平常心是道南泉只眨得眼菴内人不见菴外事赵州犹是檐板秋豪不穏方丈前万仞深坑但到牢闗柱杖子天下横行平如镜面实如石师子借问是谁泐潭道人萍乡老子泐潭我和尚眞賛枯木突兀傲睨万物顶门上眼正法中骨长芦夫和尚眞賛松枯竹瘦是其嵗寒也山高水深不可犯干也取多国土庄严此土如陶家手也拂除方丈置榻而坐一不受也首出万物渊黙雷吼寂寥者之参也若夫以法界印印毛印海则惊僧繇而走巫咸也云盖智和尚眞賛哆哆啝啝搭猱左科喫十方饭唱快活歌任踈慵没礼数赶则去招则住住似着衫去如脱袴禅徒苦口劝和光揑聚虚空要泊路仰山简和尚眞賛不戒而六和恭敬不禅而十方清净不学而文理井井不吏而施于有政夀八十余閲人三丗孝于塔庙勤力勤礼百室崇成檀者亹亹齐始如终薪穷于指耋老而精明丰肉而神清和同而不浊退屈而不陵是谓大雅之士惜乎其不发诸朝廷黄龙清和尚眞賛黄河彻底冻白髪通心白虽有顾陆手百巧画不得大通禅师眞賛前波法涌后波大通大通法涌彻底澄空圆照愿海千沤一实圆通法流滔天沃日三丗一念十方见前铜崖铁壁不可攀縁见即弹指蹉过万年大则偏圆异位通则眞假同源观者着眼是传非传宝梵大师眞賛穆然而肃蚍尼藏也熙然而温同尘相也黙然而说法中龙象也知文知武染衣将相也渊然而深饱儒术也悠然而思入诗律也钵囊如空不受实也室中生光无长物也十有七年爲法城堑也五十八夏圭璋无玷也崭然而秀出火宅也漻然而化薪火息也子孙绳绳奉承丹青眸子睟明吾观其役物之智神手微笑人挹其临财之清豫章黄先生文集第十四豫章黄先生文集豫章黄先生文集卷第十五豫章黄先生文集第十五黄庭坚鲁直颂九十首具茨颂曹侯善政颂清闲处士颂王厚颂二首荅杨明叔送米颂谢张寛夫送椶栮颂乞笋于廖宣叔颂奉约宣叔颂戯荅宣叔颂清醇酒颂醇碧颂安乐泉颂玉醴颂荔支緑颂笻竹颂澄心亭颂白莲菴颂了了菴颂休堂颂退堂颂拙轩颂赠嗣直弟颂十首和程德𥙿颂五首赠刘静翁颂四首再荅静翁并以笻竹一枝赠行四首再荅并简康国兄弟四首晓贤师续佛寿颂觉范师种竹颂荅雍熙光老颂又荅寄糖霜颂沙弥文信大悲颂铁罗汉颂枯骨颂髑髅颂葫芦颂缺月镜颂还神冈圎首座戒刀颂题永首座菴颂劝石洞道真师染袈裟颂赠成都六祖沙弥文信颂寄六祖范和尚颂罗汉南公升堂颂二首为慧林沖禅师烧香颂三首为黄龙心禅师烧香颂三首雨花巖颂伏仙巖颂补陀巖颂题髙节亭颂彭女礼北斗图颂颂取之左右逢其原书蔡秀才屏风颂四首具茨颂帝省具茨在国南屏笃生韩公辅天子圣文武韩公其德庭方靡职不宜乃宣力四方四方维则归补我衮职西羗不庭王师濯濯奏功不时公请命行公出抚师王师矫矫羗戎震惊其薮泽是狩复我王土将筑于河之浒人亦有言功不在初其溃于成隂有齿牙以猾覆城天子圣神知我公孔武公虽归止四方以无侮京师之屏公曰维许乐土赫赫王命北门是处公治北门有条有叶夷根披节蝥贼是伐惠及鳏寡日用饮酒万有千载乐公夀考公御宴喜乐酒温克賔秩醉饱柔嘉维则维公之德万有千歳畀公遐福陟彼具茨松柏孔硕若济巨川维舟檝是度瞻彼具茨有渰其隂如彼歳旱视公作霖公至北门河润九里公归本朝万物露雨帝顾具茨公归庙堂为天下师傅于大隗有光于大隗有光公寿考无疆曹侯善政颂曹侯者嘉祐中爲益阳令有善政既去而民思之以地寒故州将及监司皆不能推挽致之要津以尽其才久之亦驯致爲尚书比部贠外郎知賔州以殁殁时其子尧封财五歳其文书皆族人藏去爲火所伤尽失其事特有后知益阳县事齐术参酌民言爲异政録録其大槩予三读而悲之夫曹侯之政彻机械而去虎是难能也至于惠民之政是可能而人不爲也曹侯之政不可使无传故作颂鑱之益阳县中盖曹侯为县御吏严而不残使民寛而不弛纳民赋租不以累其僚虽新雨既晴雪云隂曀未尝闭仓库而不受租一斗者输一斗租一石者输一石吏卒不能与民为难民皆歌舞而归异时大驵侩仕家子与吏为姦以官为市揽纳以制民之命输五斗者当入十于此皆逃入它境旧令尹死官下其子堙替为隷贫甚为人佣书侯与资令纳妇不幸病死侯又敛之民有家产而无男以二女嘱其弟而死其弟冻馁其二女且役之过时而不嫁侯捕其弟杖之择愿民壻其二女析其父家产之半而业二壻侯至之始其邑多虎所在设机穽日以得虎而虎暴不息侯曰是为政之罪命尽去机穽未踰月负贩山行水宿不逢虎也观其人善政必多尚按齐君所録如此曹侯郴人讳靖字中立内行孝友当官所至有绩颂曰曹侯辍耕学于上国进士起家为吏有绩虽窭人子孔武且硕我惠我威养民如子我勤我暇不借吏史虎暴人境肆作机穽侯曰彻之病在乎政惟此戾虫廼与政通风林岑蔚征夫不逢我作颂声与民歌之不诬方将俾勿磨之清闲处士颂至乐山中嘉木之樾有人天游风云为马鸥鹭为舟有诗客李发字之曰清闲处士而蜀有豪士王当以为盖谢敷之流其清也不登市井之陇其闲也不齅王公之钩傲睨万物逍遥一丘身与长松共老名与北斗俱休涪翁曰名之不称实也久矣吾子何以是为哉书潞则失涿谓鹰则化鸠故一以我为马一以我为牛盖有有其实而不受亦有无其实而固求者也常试为吾子道清闲之致乎水之为物甚寒而极清郁为坚冰得温而释遍利诸生云之为物无心而出岫穴风休雨息反一无迹我观古人以是为则若夫污泥浊水与蛙同生不溷其清自探井臼日耡荒徼未尝不闲惟有道者能藏于天吾子何处焉清闲曰我无所用于世而从所好惟水云与之忘老何敢以为有道涪翁曰痔十乗曹商自优非君清流商财计得白圭拟国以闲为慝虽然同一大梦达者先觉方在蚁垤忧乐计校也世无公孙侨孔仲尼谁辨梦觉亦曰举世溷浊惟我独清万法本闲而人自扰扰尔王厚颂二首八风动摇人不闲五羖自鬻鬓毛斑文章书画当富贵惟有如今至乐山夕阳尽处望清闲想见千巖细菊斑人得交游是风月天开图画即江山荅杨明叔送米颂买竹为我打篱更送米来作饭用此回光反照佛事一时成办不湏天下求佛问取弄臭脚汉谢张寛夫送㯶栮颂菜茹之品椶栮君乖龙割耳鳖脱帬张子羞我助贫餐桑鹅楮鸡不足云曲肱一饱南风薫万事于我如浮云乞笋于廖宣叔颂龙蜕骨掉苍尾余戢戢漫蛇虺弃雨中心烂死携长鑱戴篢子可尽髠馘在耳奉约宣叔颂贵魁梧贱琐尾强分别蚿怜虺雨新霁月未死欲循城将数子烦置酒摘苍耳戯荅宣叔颂探龙渊履虎尾别狐貉辨蚖虺头雪白心灰死老斲轮不教子君闻此当洗耳清醇酒颂清如秋江寒月风休波静而无云醇如春江永日游丝落花之困人借之以涪翁清闲鉴此杯面渌本之以李叟孝友成此瓮中春醇碧颂荆州士大夫家菉豆麴酒多碧色可爱而病于不醇田子醖成而味厚故予名之曰醇碧而颂之田子緑麴妙在蒸蓼女酒兀者美生其手挹彼而清注兹无声其香馥郁恱可饮者如春霡霂清不病醨多不疾人谁其吐之百室之醅醇碧惟帅老夫不饮评以鼻慧安乐泉颂锁江安乐泉水味为僰道第一姚君玉取以酿酒甚清而可口又饮之令人安乐故予兼二义名之曰安乐泉并为作颂姚子雪麴杯色争玉得汤郁郁白云生谷清而不薄厚而不浊甘而不哕辛而不螫老夫手风须此晨药眼花作颂颠倒淡墨王醴颂北郭子竹林居醖玉醴拨浮蛆味橘露色鹅雏春盎盎想可㪺鱼枕蕉正关渠来问字傥借书扫三径待双鱼荔支緑颂王墙东之美酒得妙用于六物三危露以为味荔支緑以为色哀白头而投裔每倾家以继酌忘螭鬽之躨触见醉乡之城郭扬大夫之拓落陶征君之寂寞惜此士之殊时常生尘于尊勺笻竹颂伟卭崃之美竹初发迹于䍧牱有山而不险有水而无波金声而玉节故贯四时而不攺其柯郭子遗我扶余涧阿坐则倚胡牀棐几行则随青笠緑蓑吾衰也久矣亲尔畏友予琢予磨百世以俟圣人而不惑则涪皤不负笻竹危而不扶颠而不持惟笻竹之负涪皤澄心亭颂菩萨清凉月游于毕䆒空衆生心水净菩提影现中忍观伏尘劳波澄泥着底八风动地来尘劳还复起觉海性澄圎浪时无不浑即浑即澄彻箇是涅槃门白莲菴颂入泥出泥圣功香光透尘透风君看根元种性六䆫九窍玲珑了了菴颂方广菴名了了了了更着菴遮又要涪翁作颂且图锦上添花若问只今了未更须侍者煎茶休堂颂头上安头如何得休杀佛杀祖方得桉堵北郁单越西瞿耶尼事同一家喫饭着衣向上一路千圣眨眼韩信打关张良烧栈退堂颂愚者日进智士日退象蹋恒河彻底过大千世界百杂碎愚人寻文弄章句更觅中间及内外拙轩颂觅巧了不可得拙从何来打破沙盆一问狂子因此眼开弄巧成拙为蛇画足何况头上安头屋下盖屋毕竟巧者有余拙者不足赠嗣直弟颂十首并序涪陵与弟嗣直夜语颇能明古人意因戯咏云人皆有兄弟谁共得神仙故作十颂以记之此二句唐赤松观舒道士题赤松子庙诗也饥渇随时用悲欢触事真十方无壁落中有昔愁人去日撒手去来时无与偕若将来去看还似不曾斋正观心地时丝髪亦无有却来观世间冬后数九九涪陵萨埵子直道也旁行亦嚼横陈蜡不爱孔方兄江南鸿鴈行人言好兄弟无端风忽起纵横不成字万里唯将我回观更有谁初无卓锥地今日更无锥江南十兄弟长被时一共梦时各自境独与君同梦虽受然灯记不从然灯得若会飜身句弥勒真弥勒向上关捩子未曾说似人困来一觉睡妙絶更通神往日非今日今年似去年九关多虎豹聊作地行仙和程德裕颂五首贫子还家作富儿粪箕苕菷未曾遗人人欲问草书意怀素从来自不知鹏飞逼塞满空虚蚊睫安巢却有余腊月火烧三界尽从来灰里拨真如山河大地目前机横按吹毛更不疑万里无人无寸草冻山亭上与谁期如来刹刹与尘尘北斗南箕透法身金粟黙然轲好辩唱歌须是帝乡人石田耕种难成稻茶蓼栽来只苦辛万物一家真富贵使君见后却清贫赠刘静翁颂四首郑明举赠刘静翁四颂劝之舍俗出家词旨高迈玩之不能释手然静翁在家出家无俗可舍因戏作四颂以赠行念念皆空更莫疑心王本自絶多知艰勤长向途中觅掉却甜桃摘醋梨一缾一钵非难办住得山时更莫来千年粪扫堆头物优钵罗花特地开万縁空处真如佛八面风中不动尊困便横眠饥喫饭十方无壁又无门净名龎老揔垂须君幸元无免破除心若出家身若住何须更觅剃头书再荅静翁并以竹一枝赠行四首南鸿北鴈年年客有箇生涯主不知撼动从来忧乐事夜䆫风叶响棠梨栽松道者身先老放下锄头好再来八万四千关捩子与公一箇鏁匙开一笻九节添行李用得人间处处尊只要上山行饱饭莫将风雪打人门万事实头方穏当十分足陌莫跷除困来展席日里睡读尽空中鸟迹书再荅并简康国兄弟四首瞿昙不解祖师机却许貍奴白牯知道人只要贫到骨沈却黄金卖笊篱妙舌寒山一居士凈名金粟几如来玄关无键直须透不得春风花不开须弥椎打虚空鼓撼得毗卢海月昏四海无波安乐住陈家松下小柴门日中一饭䝉头睡黄叶堆门莫扫除夜半枕前师子吼起来烧却野狐书晓贤师续佛夀颂晓贤师讲席中萧洒人也欲乞于檀越度两出家儿续佛夀其意甚美故为作颂道之养子续佛夀非为养色身棒打石师子只要实头人出家无王因不得正命食是真出家儿不费秋毫力讲得天雨花说得石㸃头人人是檀越负命者上钩觉范师种竹颂简池觉范道人城东道友也今在简州景德院其家风十二时似赵州东院西也种竹两枝于宴坐轩中山谷老农作颂往在江南住竹山道人两岁三来访听风听雨看成龙牛羊折角入朝饷简州城东刮地寒手种檀栾三两竿竹成要作无孔笛若有灵龟一任鑚荅雍熙光老颂独弄参军无鼓笛右军池里泛渔舟岂知劒外雍熙老收得黄巢折劒头又荅寄糖霜颂逺寄蔗霜知有味胜于崔浩水精盐正宗扫地从谁说我舌犹能及鼻尖沙弥文信大悲颂通身是眼不见自已欲见自已频掣驴耳通身是手不解着鞭白牛懒墯空打车辕通身是佛顶戴弥陀头上安头笑杀涪皤铁罗汉颂峨眉山之下蟆頥津之渊有百錬金刚铸成二怖魔开士人物表仪随世尺度其中空洞不留一物叩之铿然应大应小香涂刀割受供不二沈之水则着底投之火则炽然水火事息二老相视而笑涪翁曰吴儿铁人石心吾不信也二老者真铁石耳乃为之颂曰人言怖魔像非金亦非铁若作世金铁开士亦不现禅坐应念往一钵千家供顺佛遗敕故不宣示神通有为中无为火聚开莲花无为中有为甘露破诸热魔子目怖畏我无怖畏想或欲坯镕之为巳冨贵梯頼世主慈观虎儿失爪角或得野狐书有字不可读狐涎着其心字义皆炳然却来观六经全是颠倒想今世青云士慎莫作此解枯骨颂清扬巧笑倾人城骄气矜色增我慢无始时来生死趣八万苦业所依止皮肤落尽露拴索一切虚诳法现前不见全牛可下刀无垢光明本三昧髑髅颂黄沙枯髑髅本是桃李面如今不忍看当时恨不见业风相鼓击美目巧笑倩无脚又无眼着便成一片葫芦颂大葫芦干枯小葫芦行酤一居金仙宅一往黄公垆有此通大道无此令人老不问恶与好两葫芦俱倒缺月镜颂了然以破镜赠与上座涪翁为之作颂月坠镜中无灭无生月虽缺半影像圆成还神冈圆首座戒刀颂平生受用三尺吹毛欢喜斩勑拾得孟劳梦中唤起犹自忉忉我王库中无如是刀题水首座巷颂夺得胡儿马便休休嗟李广不封侯分明射得南山虎子细看来是石头劝石洞道真师染袈裟颂丈夫出家当被坏色衣蜀僧袈裟多似苾蒭尼轻罗绉縠染成春衲丝撩蜂引蝶唯欠逺山眉赠成都六祖沙弥文信颂尘是文信界是沙弥积尘成世界析界作微尘界喻人天果尘为有漏因尘因因不实界果果非真因果皆如幻堂堂出世人寄六祖范和尚颂范公头上着枷涪翁脚上着杻且共弥勒过冬闲坐地炉数九罗汉南公升堂颂二首宝积拾得漏贯钱古佛堂前狗尿天东山日出西山雨露柱搥胷哭破船黒蚁旋磨千里错巳蛇吞象三年觉日光天子转须弥失眼衆生问演若罗汉南公塔颂一㸃墨漆元无缝罅罗汉云居天上天下出入奋迅三界无家以除恼禅打鼓弄琵琶沈却法船留下戽斗欲得不沈戽干札漏和朱宏夫真妄颂须弥说法大海听南箕吹折北斗柄蟭螟千眼照世间保君通达真妄竟荅檀君送含笑花颂檀郎惠我花含笑借问凝情笑阿谁一世茫茫走声利阎公捉定始应知戏荅宝胜甫长老颂易拔苍龙角难参宝胜禅林泉饱枯澁烟月唱清緜笑出黄龙手慵扶阿夘肩持刀欺寡妇盗佛铸私钱月黒踰城夜风髙放火天解嗤昭觉老檐屎污心田和斌老悟道颂终日忙忙本圎觉只为魔强令法弱不疑更问决疑龟无病还求除病药昔人梦中见捕逐两手无绳元自縳黄鹂临梦啼一声白日当䆫始知错送贤师徃泸州为两驱乌乞度牒钱颂一凤将两雏往乞五色羽谁有大势力成此拮据心若无出家心勤苦难成就俱令发弘誓谁不起慈悲解瞌睡颂文殊吐酒卧观音𬒳杻械普贤盗铸钱释迦扇鑪韛范上座杀牛黄鲁直害癞字颂尝有老僧暴背于后架作此字示之问会么示不会因以为颂斋余睡兀兀占尽檐前日不与一瓯茶眼前黑如漆为慧林沖禅师烧香颂三首昨夜三更狗吠雪东家闭门推出月是渠觉海性澄圎衲子杀人须见血多年破衲不胜针一曲胡笳无古今往日闻韶独忘味守株人在月西沉西瞿耶尼开静北郁单越受粥慧林也唱云门曲去年腊月六十六为黄龙心禅师烧香颂三首老师身今七十六老师心亦七十六梦中沉却大法船文殊顿足普贤哭一拳打破鬼门关一笑吐却野狐涎四海峥嵘龙象衆鼻头只用短绳牵海风吹落楞伽山四海禅徒着眼看一把栁丝收不得和风搭在玉䦨干雨花巖颂孤峯中流分江南马当大雷无一帆波涛掀空鸟不度天花雨我读书巖伏仙巖颂生死浪中涅槃宅与人同罪亦同白谁令避世作聋盲独来寒巖伏石壁𥙷陀巖颂脩罗身量等须弥入藕丝孔逃追北补陀巖下不战人八万魔军皆解甲题高节亭颂松风竹雨共谈空楼阁参差古叠重急水滩头道人住亦如前佛在因中彭女礼北斗图颂白足礼江沙七星在云表洗心无一尘缺月西南晓颂取之左右逢其原取之左右逢其原香严腊月火烧山对面谩人犹伫思打得香严也是闲书蔡秀才屏风颂四首武宁县中蔡老子能棊能酒又能诗胷中百万多罗藏不向人间说是非接人髙下但唯唯笑语相随不作难此翁胷次有泾渭事不可处执如山此翁家世印累累平生俯视造物儿堪笑痴人不省悟犹説此翁真箇痴读经一字礼一拜瘦骨稜稜忘苦辛看伊冷澹教人笑定作阎浮百嵗人豫章黄先生文集第十五豫章黄先生文集豫章黄先生文集卷第十六豫章黄先生文集第十六黄庭坚鲁直序三十五首洪氏四甥字序晁氏四子字序陈氏五子字序训四从子字序陈师道字序文安国字序赵安时字序国经字序张光祖光嗣字序周渤字序杨㮣字序训郭氏三子名字序钱培字序唐节字序田益字序黄育字序罗中彦字序侍其鑑字序元勋字序宗室子沨子沆字序胡宗元诗集序毕宪父诗集序王定国文集序小山集序陈公廙说病诗序庞安常伤寒论后序道臻师画墨竹序翠巖眞禅师语录序云居祐禅师语录序大潙喆禅师语录序翠巖悦禅师语录后序福州西禅暹老语录序李大耕大猎字序宋完字序刻杜子美巴蜀诗序洪氏四甥字序洪氏四甥其治经皆承祖母文城君讲授文城贤智能立洪氏门戸如士大夫盖尝以义训四甥之名曰朋刍炎羽其友为之易名往往不似经意舅黄庭坚为发其藴而字之江发岷山其盈滥觞及其至于楚国万物并流非夫有本而益之者衆邪夫士也不能自智其灵龟好贤乐善以深其内则十朋之龟何由至哉故朋之字曰龟父秋黄騄耳之驹一秣千里御良而志得食君埸苗蹇同轩其在空谷生刍一束不知埸谷之美也能仕能止惟其才可仕可止惟其时何常之有哉故刍之字曰驹父火炎髙丘珉石共尽和氏之璞王者之器温润而泽晏然于焚如之时盖火不炎无以知玉事不难无以知君子故炎之字曰玉父鸿云飞而野啄去来不缪其时非其意不自下故其羽可用为仪非夫好髙之士操行洁于秋天使贪夫清明懦夫激昻者何足以论鸿之志哉故羽之字曰鸿父既字之又吿之曰曾子曰未得君而忠臣可知者孝子也未有治而能仕可知者修士也二三子舍㓜志然后能近老成人力学然后切问问学之功有加然后乐闻过乐闻过然后执书册而见古人执柯以伐柯古人岂眞逺哉晁氏四子字序物无不致养而后成噐况心者不器之器乎其耳目与人同而至于穷神知化则所养可知矣观頥自求口实内外尽矣合者行之不合者思之思者作圣人之具也舜何人哉故字端頥曰圣思察表者思影不知左者永诸右以其所愿乎君以抚民知临者也知临者可以端委而听民矣盛车服而载之士民之上徒贵之而已乎教不倦而思无疆也故字端临曰教思波流衮衮万物并驰其不随者匪金石欤彼徒自重而犹若是况物不能迁者乎昔之知常者能人能天能明能昏更万变而独存故字端常曰永思有本之水其志于海也蚤夜以之是以圣学者贵夜行日之晋也亨乎大明万物效之形名非以其健行故邪君子崇德以竞时乐思无期忘其髪之化而维好德之思故字端晋曰敏思陈氏五子字序陈氏五男子制名以五行之物始于天一生水而止于金盖因天道起于北方而成歳之序曰崇居中孚冝又以智仁礼信义嫓夫而字之豫章黄庭坚曰君子之名子也以德命为义于此合矣故为具其説易大传曰智崇礼卑崇效天卑法地盖周万物而不遗智之德也欲极髙明故智言崇孟子曰居恶在仁是也路恶在义是也居仁由义大人之事备矣仁固人之安宅人有不愿居安宅而中路以託宿者乎君子居天下之广居体仁而巳矣故仁言居周官曰以天产作隂德以中礼防之以地产作阳德以和乐防之盖天产精神也隂德心术也精神运而心术形焉无过不及而一要于中者礼之节文也故礼言中易曰中孚信及豚鱼孚者信之心化也信不素显同室致疑及其孚也异物敦化故信言孚礼曰君子之所谓孝也者国人皆称愿焉曰有子如此可谓孝矣仁者仁此者也义者冝此者也盖义者万物之制也君子务本时措万物之冝而巳矣故义言冝虽然之五物者故参相得也播五行于四时其治不同同归于成歳仁义礼智信虽所从言之异要于内视反听克已以归于君子而巳矣今夫水上下与天地流通周乎万物智也天下之至柔仁也驰骋天下之至刚义也无心于迟速盈科而后进信也善下百谷故能为百谷王礼也今夫仁微子去之箕子为之奴比干諌而死曲直皆遂焉木之理也无求生以害仁有杀身以成仁金之决也非礼勿视非礼勿听非礼勿言非礼勿动火之政也无欲而好仁无畏而恶不仁水之事也造次必于是颠沛必于是土之守也明此二端三者得矣一则五五则一也然欲求深则去本逺用意过当则善失真吾生也有涯用以随无涯之知智之敝也君子质而巳矣何以文为仁之过也嫂溺不援礼之弃也父攘羊而子证之信之贼也避兄离母而居于陵义之罪人也故太髙则不情太下则易溺君子所以亹亹焉爲夫节会肯䋯又如此也天下之道术未有无当于五物五物待是而后立者其惟好学乎训四从子字序楩柟豫章之朴斵琱以爲器其本质美维匠之师字元明之息朴曰匠师一人基德三人受禄常棣秀于同枝燕兄弟之思字觉民之息棣曰思燕狂狷可以语极与仁同质其归无咎近天子之光字天民之息极曰无咎札去千乗之国仁满天下仲尼嘉之书延陵季子字知命之息札曰季子陈师道字序师道陈氏怀璧连城字曰无已我琢为万乗之器维求王明我则无师道则是我其师道者即水而为波髙明一路入自圣门观已无巳而我尚何存入以万物出以万物寂寥法窟伏与用其律其入无底其出无窍是谓要妙噫来陈子在汝后之人则不我敢知我观万世未有困于母而食于舅嫔息巢于外舅无以昏昼文章满脰士之号穷屋瓦无牡造物者报而天无壁以为牖不病其倾维有德者能之文安国字序洹水文安国恱虎豹之文方雕其毛而泽于南山之雾雨将以希时文之思致身为万乗之器黄子字之曰子家而告之曰学若是也不及质盍尝与言其本虽物不同量吾不心化而欲奏族庖之刀是螳蜋用其才者也事是君为容悦安社禝以为恱楬日月而求之四方其去道逺矣至于以诗礼发家疲于世故之追胥而反于家人藏器于户牖收息至踵则万物皆投戈而受命矣一人失家不免乡曲笑天下失家恬以为当然吾欲庄语恐以此得罪困于石据于蒺䔧与不同量者为有方者也虎兕出于柙龟玉毁于椟中与不同量者为无方者也此两者同出于安而危之始也女巧组绣虽若云汉衆雌而无雄者也故莫若归求其本质之柔者能有所不爲则刚气之弱者不从于无益则强知柔之刚者观水知弱之强者观弓弛以此向道六通四辟而安乐以天下爲无略之域子之家也又安用建鼓而求之诗云子室翘翘予尾翛翛风雨所漂摇未闻道之心照物不彻随流而善堙不倚则不立世故忧患之风雨能倾动人吾子勉之矣赵安时字序合肥赵安时学士大夫也其质甚美黄庭坚谓之少庄以尊其名且吿之曰庄周昔之体醇白而家万物者也时命缪逆故熙然与造物者游此其于礼义君臣之际皁白甚明顾俗学世师窘束于名物以域进退故筑其垣而封之于圣智之外彼曾何足与谈大方之家尝试相与言其土梗五石之瓠浮江湖以相适我殖拥肿之樗谢斧斤之不若感栗林之戮而不庭者三月宁贷粟于县令而畏楚国相可谓知已矣知迹之不可以得履知斵轮之妙于手其学也观古人之不可传可谓知言矣观本于濠上之鱼絶意于郢人之斤知死生不入虞氏之心鲁国之儒者一人可谓知人矣知新生之犊之无求凡亡之不丧其存柙于越之劒而不试游发硎之刃而不见全牛弃智于垂涎之蚁得计于伏涔之鱼可谓知天矣虽然吾又未尝言其庄语也少庄自澡雪于尘滓之中蝉蜕于俗学之市而权舆于君子之方必不能规市人之履迹而责三倍之赢故吾直告以大道之一忽少庄四顾徘徊则万蠒吐绪矣逮其旁皇四逹必能因庄生之所言知其所未尝言者国经字序余弟安世之子壻曰国经其友字之曰敦常经则常也于义无所发明为更其字曰端本而説之曰太玄曰南北为经东西为纬古者为屋无不面南冬夏无不得冝织者正机则经南北矣匠人营国国中九经九纬九涂九轨盖取诸此经者所以立本纬者所以成文也忠信以为经义理以为纬则成文章矣易大传曰正其本万事理差以毫釐谬以千里故字经曰端本古之善学者取之左右逢其原立于本故也张光祖光嗣字序张公载之二孙其仲曰光祖其季曰光嗣皆好文学其季与山谷游事贤而友仁可好也其仲因季而与山谷通书而问字于山谷山谷曰古者公子公孙能世其家者以王父字为氏今公载之二孙皆贤故以其王父字别之字光祖曰载熙字光嗣曰载晖又为之彰其説古之人以为行其所知则光大不在于它在加之意而巳夫其行义可以追配前人光祖之谓也其功烈可以遗其子孙光嗣之谓也诗曰学有缉熙于光明缉熙亦光明耳夫能广其光明惟学而巳易曰君子之光有晖吉夫充实而无憾则其光有晖矣故字之如此念祖不熈则责之学遗后无晖则责之行予以强学力行责二子它日不使予为不知言可也周渤字序辄奉字曰惟深颇与名相称沧溟渤澥所以能无不容惟其深而巳传曰惟深也故能通天下之志此德人之事业也彼得一先生之言则暖暖姝姝惟其浅而已拗堂之上覆杯水焉置杯则胶矣未尝钩致巳之深逺安能通天下之志哉古之人能知殊涂而同归百虑而一致者无它焉尽已之学而已杨槩字序清江杨槩问字于黄子黄子字之宰平而语之曰槩无列于五量五量待是而后平圣人之作日工也生平于衡而五量受法焉五量官入不能自平则命槩为之师槩国器也是宰天下之平与物交而怀市道以相倾人情不能无然也由龠合而受之至于禹不能计取与之家皆责赢焉彼安能以不欺维槩也中立而无私天下归心焉非以其无心故耶今夫学至于无心而近道矣得志乎光被四表不得志乎藏之六经皆无心以经世故耶曰然则愿闻性命之说黄子曰今孺子緫髪而服大人之冠执经谈性命犹河汉而无极也吾不知其説焉君子之道焉可诬也吾子欲有学则自俎豆钟鼓宫室而学之洒扫应对进退而行之曰是可以学经乎曰吾子强学力行而考合先王之言彼如符壐之文可印也韩非曰先王有郢书而后世多燕説夫家奋私智而讲无诏之书几何其不为燕説吾久不喜作书生语因杨君聊复谈故并书之训郭氏三子名字序郭英发见其三子而乞名余名之曰基垕而英发请其説告之曰老子曰九层之台起于累土累土为基而功不已增台崇成忠信者事之基也有忠信以为基而济之以好问强学何所不至哉书曰厥父基厥子乃弗肯堂矧肯故名曰基字以堂父梁有疑狱国中半以为当罪半以为不当罪虽王亦疑聘陶朱公而问焉朱公对曰臣有二璧其径相若也其色泽相若也而一者千金一者五百金王曰径与色泽相若而价倍何也朱公对曰其一侧而视之厚兼寸是以其价千金王曰善哉赏疑则从予罚疑则从去也夫物薄而可以旷日持乆者未之有也孔子曰躬自厚而薄责于人孟子曰仁人之安宅也故名曰垕字以宅父日月之行微矣积而成万年于不可纪惟其不巳也昔北山愚公欲平太行王屋操蛇之神惧其不巳也谒之于帝帝爲迁之于朔东雍南夫不已者神所畏也淮南子曰浮空一体具衆微衆微从之成一拳石积此以往岿然成山故名曰字以山父又祝之曰咨尔堂父忠信惟汝既基而堂奄观百堵咨尔宅父薄不可狃仁以爲宅安往不垕咨尔山父一尘爲初学而不已泰华爲徒惟尔英发务殖三德尔子似之不稼何穑厉夜生子求火烛之恐其似己尚三复之钱培字序历阳钱揔过其家庭而受大夫公之命曰吾世不繁黍稷柔嘉是集于汝躬汝力学慎行日笃不迷以对我宗祊今命汝曰培其夙夜承之其义盖取天之生物必因其材而笃焉栽者培之所以宠嘉而劝之耳培稽首奉名而问字于豫章黄庭坚字之曰茂世而説之曰培者深根固蔕而枝叶遂焉故美实载于崇成之时忠信以为地孝友以立苖夙夜匪懈以致其人功求其友声以深其雨露实方实皁实坚实好以见其有秋也螽斯诜诜兮冝尔子孙振振兮以见其后嗣之多贤而忠厚似汝也水盈科而进故朝宗于海日月之行微故践四时而成歳书曰茂哉草木茂也达其亹亹焉果能此道矣遂有世家其谁曰不然唐节字序唐节字守之曹公子臧曰圣达节其次守节其下不失节虽不能圣敢失守乎当公子负刍之时诸侯欲去负刍而立子臧子臧曰为君非吾节也去而奔宋既定曹君也自宋复归于曹尽致其邑而野处作人若子臧可以无憾矣田益字序韩城田益字迁之黄庭坚以谓不足以配名更之曰友直田子曰益者三友何独取诸此庭坚曰夫友直者三言之长也千夫之诺不如一士之谔诚得直士与居彼且不贷吾子之过切磋琢磨成子金石使子日知不足虽然取直友犹有四物有直而终于直者有直而似于曲者有曲而盗名直者有曲而遂其直者邦有道如矢邦无道如矢此直而终于真者也子为父隐父为子隐此直而似于曲者也其父攘平而子证之此曲而盗名直者也或乞醯焉乞诸其邻而与之此曲而遂其直者也其二端可愿其二端不可为吾子择之益友常以是观之黄育字序会稽黄渥与庭坚皆出于婺州之黄由七世以上失其谱以年相望与渥相近也故复以昆弟合宗渥之言曰异时与我同昭穆者皆以今隷字形同类为名唯渥未之得今愿攺曰育敢以字请庭坚曰古者生以字尊名殁以诔易名易名之实有宗也有劝也其治在后人尊名之义有宗也有劝也其治当其身今曰懋达以配育名则冝夫草木之茂亹亹以劝四时及其日至而立于成功之会非深根固蔕得其养故耶彼达于道者不可以穷故独立于万物之表而无终始以今不出闾巷之智望之相去逺矣然孟子以谓圣人与我同类者何耶今举一粒之种则曰是与太仓同类人之闻之也见色而争虑清气平则闻命矣盖长育以逹其才故也谷之育苗也达于粢盛水之育源也逹于海君子之闻道也达于天地之友盖闻道者必明于权铢两低昻与道翺翔称天下以此不以万物易已由是观之病于夏畦曾子难之未同而言仲由不知君子以直养气而已气者万物受命而效形名者也懋达乎勉之在邦必达在家必达罗中彦字序延平罗中彦问字于予予字之曰茂衡茂衡曰愿遂教之黄庭坚曰道之于天地之间无有方所万物受命焉因谓之中衡称物低昻一世波流汹汹愤愤我无事焉叩之即与为賔主恬淡平愉宴处而行四时死生之类皆得冝当是非中德也欤惟道之极小大不可名无中无徼以其为万物之宰强谓之中知无中之中斯近道矣精金跃于鑪曰我且必为莫耶其成果莫耶矣人也破世俗之纠纒自跃于造化之鑪曰我且必闻道化工于我何有焉鑪锤之柄安能御之哉茂衡曰今之言道者奚独不然曰以圣学则莫学而非道以俗学则莫学而非物诗云人知其一不知其他侍其鑑字序侍其纯夫之孙曰鑑骨秀而气清应对机警纯夫谓涪翁曰此孙老夫妇甚爱之幸为我与之字它日使知学问涪翁字之曰弥明而说之曰物材美火齐得然后成鑑鑑明则尘垢不止明虽鑑之本性不以药石磨砻则不能见其面目矣况于下照重渊之深上承日月之境者乎学者之心似鑑求师取友似药石得师友则心鑑明矣求天下之师取天下之友则弥明矣元勋字序河南元氏世典名教仕不得轨其宗盟不着大儒之效生子嗜学㝅菟有彬鹤游于鹜昻昻不羣乃翁祝之曰其受命子先君子辟杨墨以昌斯文散斋七日致斋三日而号之曰勋则问字于太史氏太史氏曰怀道者不争赢实若龟玉进道者不观岁行若日月有居成功之心则不逹自智而敖不能则不逹故三衅三沐之而字之曰不伐昔在伯禹荒度土功九河三江四海会同七年三过其门风雨栉沐启哌弗子民乃粒食而不伐不矜故天下莫能与之争暖姝以一闻为足河伯以秋水自多是其弗忍弗容惟未尝闻伯禹之风不伐曰若先生之言向也诚有之今则谢之矣请诵斯言殁而后巳宗室子沨子沆字序宗室子沨子沆问字于豫章黄庭坚庭坚曰沨者风与水相遭不期于文而成文者也君子之文若是故字子沨曰长文沆者天地清明之气及物而成泽者也君子之泽若是故字子沆曰彦泽长文彦泽故东平侯景珍之子景珍学问琢磨能下师友虽风旨动于眉宇左右趋之而折节由礼类臞儒家士视其富贵无以自多知尊于万物者在此不在彼也长文彦泽生晚不及识其先君子之美故因字而吿之尚其能似之胡宗元诗集序士有抱青云之器而陆沉林臯之下与麋鹿同羣与草木共尽独託于无用之空言以为千歳不朽之计谓其怨邪则其言仁义之泽也谓其不怨邪则又伤巳不见其人然则其言不怨之怨也夫寒暑相推草木与荣衰焉庆荣而弔衰其兴託髙逺则附于国风其忿世疾邪则附于楚辞后之观宗元诗者亦以是求之故书而归之胡氏毕宪父诗集序河南毕公宪父以事功知名治郡甚得民所去民思之然不知其能诗也宪父没后其子平仲得其平生诗若干篇以示豫章黄庭坚且曰为我序其先后之次庭坚持归读之三日夜漏常下三十刻所乃尽得其所谓因以郡县为类少壮耆艾为次秩序为三巻归使藏其家而告之曰此公自以为不逮其意故不尝多以示人也者庭坚实始以吏事至于庐陵奉簿领上府比它吏屡得燕见听说条理贯穿六艺百家下至安成虞初之记射匿候歳种鱼相蚕之篇鼻嚏耳鸣之占劾召鬼物之书无不口讲指画使疑者冰开虚心者满怀归而未尝不叹也今观公诗如闻荅问之声如见待问之来按其笔语皆有所从来不虚道非博极羣书者不能读之昭鸣皆若有谓候虫是也不得其平则声若雷霆涧水是也寂寞无声以官商考之则动而中律金石丝竹是也维金石丝竹之声国风雅颂之言似之涧水之声楚人之言似之至于候虫之声则末世诗人之言似之今夫诗人之玩于词以文物爲工终日不休若舞世之不知者以待世之知者然然其喜也无所于逢其怨也无所于伐能春能秋能雨能晹发于心之工伎而好其音造物者不能加焉故余无以命之而寄于候虫焉清江胡宗元自结发迄于白首未甞废书其胷次所藏未肯下一世之士也前莫輓后莫推是以穷于丘壑然以其耆老于翰墨故后生晚岀无不读书而好文其卒也子弟门人次其诗爲若干卷宗元之子遵道甞与子爲僚故持其诗来求序于篇自观宗元之诗好贤而乐善安土而俟时寡怨之言也可以追次其平生见其少长不倦忠信之士也至于遇变而岀竒因难而见巧则又似予所论诗人之态也其然公世家吏治与所藴崇不为人知庭坚既作铭诗刻之下宫又论其学问如此载之家集王定国文集序元城王定国洒落有逺韵才器度越等夷自其少时所与游尽丈人行或其大父时客也生长富贵其嗜好皆老书生事而不寒乞诸公多下之其为文章初不自贵珍如落涕唾时出竒壮语惊天下士坐大臣子不慎交游夺官流落岭南更折节自刻苦读诸经颇立训传以示得意其作诗及它文章不守近世师儒绳尺规摹逺大必有为而后作欲以长雄一世虽未尽如意要不随人后至其合处便不减古人定国富于春秋崎岖岭海去国万里脱身生还邂逅江濵斗酒相劳苦但以罪大责轻未有以报君为言郁然发于文藻未尝私自怜此其志未易为俗人道之王良秣骥子而问途气已无万里矣恐观者以为定国之所以垂世传后者如是而已故为序见之定国名巩文正公之孙懿敏公之子癸亥八月壬辰序小山集序晏叔原临淄公之莫子也磊隗权竒踈于顾忌文章翰墨自立规摹常欲轩轾人而不受世之轻重诸公虽爱之而又以小谨望之遂陆沈于下位平生潜心六艺玩思百家持论甚髙未尝以沽世余尝怪而问焉曰我槃跚㪍窣犹获罪于诸公愤而吐之是唾人面也乃独嬉弄于乐府之余而寓以诗人句法清壮顿挫能动摇人心士大夫传之以为有临淄之风尔罕能味其言也余尝论叔原固人英也其痴亦自絶人爱叔原者皆愠而问其目曰仕宦之连蹇而不能一傍贵人之门是一痴也论文自有体不肯一作新进士语此又一痴也费资千百万家人寒饥而面有孺子之色此又一痴也人百负之而不恨已信人终不凝其欺巳此又一痴也乃共以为然虽若此至其乐府可谓狭邪之大雅豪士之鼓吹其合者髙唐洛神之流其下者岂减桃叶团扇哉余少时间作乐府以使酒玩世道人法秀独罪余以笔墨劝淫于我法中当下犁舌之狱特未见叔原之作耶虽然彼富贵得意室有倩盻慧女而主人好文必当市购千金家求善本曰独不得与叔原同时耶若乃妙年美士近知酒色之娱苦节臞儒晚恨裙裾之乐鼓之舞之使宴安酖毒而不悔是则叔原之罪也哉陈公廙说病诗序熙宁丁巳五月河北路转运副使尚书金曹陈公知俭公廙出桉部大河左并海而还冲暑饮冷爱护小失宜而得赤目疾其初可以调御膳饮时节起居而无疾也创之欲蚤愈故中更两医而例无善状其治剂皆大寒蒙翳左目几废司明之官而已廼寤尽逐诸医屏去汤熨之齐还药其本盖十数日而后平因説身疾为人破迷列为十章邪径旁行至于大道司南既正四方晏然历阶升堂亲履实地不立正位寂寥无依此所谓困于心衡于虑而后作形于色发于声而后喻者也庞安常伤寒论后序庞安常自少时善医方为人治病处其生死多验名倾江淮诸医然为气任侠鬪鸡走狗蹴鞠击毬少年豪纵事无所不为博奕音技一工所难而兼能之家富多后房不出戸而所欲得人之以医聘之也皆多陈其所好以顺适其意其来也病家如市其疾巳也君脱然不受谢而去之中年乃屏絶戏弄闭门读书自神农黄帝经方扁鹊八十一难灵枢甲乙葛洪所综缉百家之言无不贯穿其简䇿纷错黄素朽蠧先师或失其读学术浅陋私智穿凿曲士或窜其文安常悉能辨论发辉毎用以视病如是而生如是而不治几乎十全矣然人以病造不择贵贱贫富便斋曲房调护以寒暑之宜珍膳美饘时节其饥饱之度爱其老而慈其幼如痛在巳也未尝轻用人之疾尝试其所不知之方盖其轻财如粪土而乐义耐事如慈母而有常似秦汉间游侠而不害人似战国四公子而不争利所以能动而得意起人之疾不可偻数它日过之未尝有德色也其所论着伤寒论多得古人不言之意其所师用而得意于病家之隂阳虚实今世所谓良医十不得其五也余始欲掇其大要论其精微使士大夫稍知之适有心腹之疾未能卒业然未尝游其庭者虽得吾説而不解诚加意读其书则过半矣故特着其行事以为后序云其前序海上道人诺为之故虚右以待道臻师画墨竹序墨竹出于近世不知其所师承初吴道子作画超其师杨恵之于山川崖谷逺近形势虎豹蛇龙至于虫蛾草木之四时日月列星风雨水火雷霆之神物军陈战鬪斩馘犇北之象运笔作弮不加丹青巳极形似故世之精识博物之士多藏吴生墨本至俗子乃衒丹青耳意墨竹之师近出于此往时天章阁待制燕肃始作生竹超然免于流俗近世集贤校理文同遂能极其变态其笔墨之运疑鬼神也韩退之论张长史喜草书不治它技所遇于世存亡得丧亡聊不平有动于心必发于书所观于物千变万化可喜可愕必寓于书故张之书不可端倪以此终其身而名后世与可之于竹殆犹张之于书也嘉州石洞讲师道臻刻意尚行欲自振于溷浊之波故以墨竹自名然臻过与可之门而不入其室何也夫吴生之超其师得之于心也故无不妙张长史之不治它技用智不分也故能入于神夫心能不牵于外物则其天守全万物森然出于一镜岂待含墨吮笔槃礴而后爲之哉故余谓臻欲得妙于笔当得妙于心臻问心之妙而余不能言有师范道人出于成都六祖臻可持此往问之翠巖真禅师语録序石霜山中有三角虎孤游独坐万木生风至于千里无人草深一丈有一人料其头而得道是爲黄龙慧南有一人履其尾而得道是爲翠巖可真南之子孙江西湖南若掲日月而真得子晚所乳之子是为沩山道人慕喆林栖谷隐坚宻深静霜露果熟诸圣推出枯木朽株云行雨施然后翠巖之道光明盖翠巖之入石霜适遭一吼凡圣情尽参承咨决彻佛彻祖行住坐卧亘古亘今行川之水无不盈之科走盘之珠无可留之影十圣三贤当路亦须草偃风行四方八面俱来无不投戈散地金章五句具在可知然明月夜光多逢桉劒阳春白雪难为赏音维黄龙罢参之客必遣之曰百鍊真金直须入翠巖鑪韛今坐镇诸方龙吟虎啸者无不称翠巖室中之句以接大根器凡夫而丛林号为真㸃胷者盖同门数老虽目视耽耽文采炳焕似从慈明法窟中来实不解石霜上树之机耳各梦同牀不妨殊调冷灰爆豆聊为解嘲云耳云居祐禅师语録序佛言我于一切法无执报得常光一寻身真金色乃至三十二大人相八十种随形好一一皆对妙因固知释迦老子不会祖师禅今有人灰头土面而种种光明遍照卑湿重遟而进道勐利超过百万阿僧祇劫哆哆啝啝而法音如雷如霆慧辩如云如雨跛跛挈挈而十二时中遍往十方国土调伏衆生如来油花脱子全无用处不可是超佛知见倒用如来印也此语若传山北山南必且怀疑起诤若问是谁但向道是云居祐老子若有人问言句内识此老子言句外识此老子不可道不即言句不离言句对诸方説如来禅也我观此老子虽不设陷虎之机大空升堂小空入室虽不结羡鱼之网乌鹊迁巢龙蛇避宅子湖狗口里剌得手祕魔巖义下有出身路所以镜有山鬼之形妙于不见骨衔波旬之镞本自无疮若人信得及万株杉里方藏影若信不及五老峯前又出头此老子是无为无事人何须鄙夫百千偈賛诸人还会么巨鳌莫戴三山去吾欲蓬莱顶上行大沩喆禅师语録序喆禅师烹佛祖鑪韛鍜十地钳椎坐大沩山孤峯万仞倒用魔王之印追大军于藕丝孔中全提金翅之威取毒龙于生死海底击毒涂鼓死却偷心传法蝮蛇命与雪山药吐却室中密语野狐涎若相如之璧无瑕不但二十五城十方一契尽为祖业驴负麟角羊蒙虎皮来者峥嵘皆纳败阙向沩山去者合如是去从沩山来者吾则有以验之昔石霜山中生二虎其一为黄蘖南其一为翠巖真黄蘖之虎乳数子皆哮吼一方弭伏百兽而翠巖之虎生一夔是为喆禅师余不能尽賛其道而以印于余心者书之沩山语録之后后世僧中有董狐深知正法眼藏之枢纽能持直笔使雅颂各得其所必将有取于斯文翠巖恱禅师语録后序翠巖恱禅师者青山白云开遮自在碧潭明月捞漉方知铁石霜崖强弓噼箭不受然灯记自提三印正宗假令古佛出须下一椎定当前则激惠南老子出泐潭死水而印慈明后则劝祖心禅师拨大愚寒灰而见黄蘖看侬两着虽天下棊客受先破此一尘与四海禅宗㸃眼有怀疑者是不肯山谷道人拟欲全提且救取无为居士福州西禅暹老语録序佛以无文之印密付摩诃迦叶二十八传而至中夏初无文字言説可传可説真佛子者即付即受必有符证印空同文于其契会虽逹磨面壁九年实为二祖铸印若其根器不尔虽亲见德山捧如雨㸃付与临济天下雷行此印陆沈终不传也今其徒所传文字典要号为一四天下品尽世间竹帛不能载也盖亦如虫蚀木賔主相当偶成文尔若以为不然者今有具世间智得文字通者自可闭戸无师读书十年刻菩提印而自佩之矣故曰神而明之存乎其人茍非其人道不虚行怡山暹老初寄瓶钵于古田时人不识也曾福州子固拔于稠人之中授以西禅而道俗皆与之团蒲曲几于今十二年矣暹之徒净圎以其言句求予为序引予问净照禅师以为其人有道心知子莫若父也闻予此言必不惊也至于録开堂升座之语以续祖灯则其门人之志也李大耕大猎字序东川李任道名其二子曰大耕大猎任道务学之良师求益者之畏友也以道耕而囷无积粟以德猎而庭无县肉故用杨子云耕道而得道猎德而得德者为之字任道之命其子不在于富贵荣显而在于道徳可谓父父矣涪翁字大耕曰无息大猎曰无待而说之曰咨尔无息惟日行其所闻如恐不及咨尔无待不可道于人之前者身弗行也然后可谓子子矣宋完字序僰道宋君完曰完也有志从学于先生之门而未能自克出从市井之嚻荤然其有味而常见侮于人入闻先生之言淡然其无味而常见敬于人二者交战敢问其故涪翁字之曰志父而命之曰志父来前士唯无志则不可学诚有志乎不难追配古人矣战市井之嚻又何难哉古之言曰不以物挫志之谓完季扎子臧不以国挫志泰伯虞仲不以天下挫志是以搢绅先生于今尊之夫志者战不义之良将也不怒而威不言而信揔百行而出战可谓堂堂之阵未有能当其锋者矣而况市井之嚻曲巷之好频频之党酒食嬉戯相追逐者乎诗云岂不尔思室是逺而子不迩求岂有执戈而御之者乎刻杜子美巴蜀诗序自予谪居黔州欲属一竒士而有力者尽刻杜子美东西川及夔州诗使大雅之音久湮没而复盈三巴之耳而目前所见録録不能办事以故未尝发于口丹稜杨素翁拏扁舟蹴犍为略陵云下郁鄢访余于戎州闻之欣然请攻坚石摹善工约以丹稜之麦三食新而毕作堂以宇之予因名其堂曰大雅而悉书遗之此西州之盛事亦使来世知素翁真磊落人也豫章黄先生文集第十六豫章黄先生文集豫章黄先生文集卷第十七豫章黄先生文集第十七黄庭坚鲁直记十四首仁宗皇帝御书记伯夷叔齐庙记鄂州通城县学资深堂记阆州整暇堂记冀州养正堂记北京通判廰贤乐堂记忠州复古记吉州庐陵县今题名记黔州黔江县题名记筠州新昌县瑞芝亭记河阳扬清亭记东郭居士南园记大雅堂记松菊亭记仁宗皇帝御书记臣某元祐中待罪太史氏窃观金匮石室之书论载仁宗皇帝在位四十有二年㓜少遂生至于耆老安乐田里不忧不惧百姓皆如刍狗无谢生之心又言上天德纯粹无声色畋游之好平居时御笔墨尤喜飞白书一书之成左右扶侍争先乞去稍稍散落人间庆云景星光被万物士大夫家或得只字片纸相与传玩比于河图洛书敬爱所在如临父母此岂与周人思召伯爱其甘棠同年而语哉恭惟昭陵复土垂四十年至今父老言之未尝不霣涕后生闻说前朝事无不踊跃恨不身当其时呜唿可谓有德君子者耶窃尝深求太平之源而仁祖在位时未尝出竒变古垂衣拱手以天下之公是非进退大臣而百官修职四夷承风臣亦不能识其所以然故袐阁校理臣张公裕所藏书其子臣浩以示臣臣昧冒论着如此誉天地之髙厚賛日月之光华臣自知其不能也伯夷叔齐庙记伯夷叔齐墓在河东蒲坂雷首之阳见于水经地志可考不妄其即墓爲庙则不知所始以二子之贤意其爲唐晋之典祀也旧矣元祐六年予同年进士临菑王辟之爲河东县政成乃用四年九月大享赦书以公钱七万及废彻淫祠之屋作新庙凡三十有二楹贵德尚贤闻者兴起貌象祠器皆中法程某月某甲子有事于庙乃相与谋记歳月乞文于豫章黄庭坚谨按伯夷叔齐有国君之二子逃其国而不有者也予尝求其说伯夷之不得立也其宗与国人必有不説者矣叔齐之立也其宗与国人必有不説者矣于是时纣又在上虐用诸侯则二子之去亦以避纣耶二子虽去其国其社稷必血食如初也虽不经见以曹子臧吴季札之传考之意其若是也故孔子以为不降其志不辱其身身中清废中权求仁而得仁又何怨又曰齐景公有马千驷死之日民无德而称焉伯夷叔齐饿于首阳之下民到于今称之孟子以为非其君不事非其民不使不立于恶人之朝不与恶人言故闻伯夷之风者贪夫廉懦夫有立志此则二子之行也至于谏武王不用去而饿死则予疑之阳夏谢景平曰二子之事凡孔子孟子之所不言可无信也其初盖出庄周空无事实其后司马迁作史记列传韩愈作颂事传三人而空言成实若三家之学皆有罪于圣人者也徒以文章擅天下学者又弗深考故从而信之以予观谢氏之论可谓笃信好学者矣然可为智者道也予观今之为吏愒日玩歳及为政者鲜矣政且不举又何暇于教民今河东为县吏治肤敏攻成而举典祀以教民可谓知本矣故乐为之书并书子所闻二子事以告来者鄂州通城县学资深堂记通城县学官资深堂前县令临川邹君余损道之所作也通城故崇阳之聚也民病于隷崇阳求专逹于武昌故熈宁五年诏割崇阳之三郷为通城县以六安曹君登子渐为令曹君为吏严能知所先后其作邑民劝趋之官府足以鸠民则致力于学官因其溪山之阳作夫子庙爰及诸生之舎以待其秀民兴焉未遑教事而曹君去由是阅数令方贷民出子钱併役兼任而藏其雇庸之竒以为最岁上丁释奠府史执事趣如令则止及令东平王君定民佐才之时病其邑子之不学颇理曹君之绪执经以待问而士不至虽然曹君之功不遂隳堕亦王君之力也邹君始下车闻艾城戴君舆耆艾有德而明经术以书币聘焉戴君至而士大夫有所矜式邹君曰讲堂者利以羣居而不利于燕居使贤者退而与诸生杂处吾惧贤者之不安席也乃因民之余力而作斯堂于是投耒耜而挟书弃惰游而受业者日至焉顷之夙夜于其家者知贵老出入于其郷者知尚齿于市于田见儒衣者皆肃然父老乃相与叹曰毁我财而成我子弟劳我力而逸我耆老盖学之功耶继邹君者临川吴君履中与权呉君发政甚爱民而论政先养士其狱犴平矣曰此俗吏之所能也于是复以书币聘海昏李君亮采李君应之则与李君分职曰子典其教事而我知其政李君力学以待举修已以致人士皆乐好之呉君公事退则来燕于堂左经右律靡日不勤凡宫室不能风雨器用不可荐羞皆弥缝𥙷苴使无憾于是通城之学可以责士之不来而士得师友并兴于学矣夫性者民所自有也彼其怙富灭德放贫为滥强有力者嚚柔良者不立岂独民之罪哉长上不劝学也今自曹君以来有劝学之心而犹待四人然后其政行善政之难也如此夫昔者邹君甚爱斯堂尝以书抵京师求予记之㑹予不暇及是吴君为之请焉予谓邹君者名斯堂不空语诸生从事焉不可不知也浅闻寡见者之教也不能引之至于道故学者皆得一而暖暖姝姝彼其得一也非自得之故也孟子曰君子深造之以道欲自得之也见异端而不能弗畔居之不安也趋下流而失其本资之不深也今夫水决之东则东流决之西则西流背原而往矣左之右之而常逢其原亦必有道矣夫教者欲速效而不使人自得之学者欲速化而不求自得之皆孟子之罪人也故表章邹君之意以晓诸生若夫挈楹计工述其襟帯溪山之观则非两令之属予者故不书阆州整暇堂记无事而使物物得其所可以折千里之冲之谓整有事而以逸待劳以实击虚彼不足而我有余之谓暇夫不素备而应卒可以徼幸于无患而其颠沛狼戾者十常八九也岂唯人事哉天之于物疾风震雷伏于土中者皆萌动然后阜蕃而成夏落其实而枯其枝然后闭塞而成冬夫惟整故能暇上天之道也昔者晋栾鍼使于楚楚执政问晋国之勇对曰好以衆整又问如何曰好以暇虽晋楚争盟务以辞相胜充其情楚岂能与中国抗衡哉今之郡守古诸侯也提千里之兵以守关要平居燕安拙者奉三尺而有余至于仓卒变故巧者应事机而不足此惟不知素整暇故也荣阳鱼侯仲修仁宗时御史中丞鱼公家也儒素有风力其家法存焉为阆中太守知学问为治民之源知恭俭为劝学之路先本后末右经而左律在官二年内明而外肃吏畏而民服乃作堂以燕乐之表里江山不知风雨于以燕賔客讲问阙遗沈沈翼翼千里之观也堂成而鱼侯甚爱之问名于江南黄某某曰若鱼侯可谓能整能暇矣故名之曰整暇所以羙其成功而劝其未至也诗曰迨天之未隂雨彻彼桑土绸缪牖户今此下民或敢侮予可谓能整矣又曰来归自镐我行永乆饮御诸友炰鼈脍鲤侯谁在矣张仲孝友可谓能暇矣前所叙説以告后人后作赋诗以爲鱼侯寿故并记之冀州飬正堂记冀州古信都有汉爲安平侯国地当河漳之间一都㑹民习懻忮任侠自武四方游手之民囊橐其间不事本业其滛俗犹斑斑见于载籍无名山大川以为要䦕其地四战之国也自中原有事于兵革此邦未尝不与焉故其民空匮憔悴甚于它州眞人抚有四海天下属安丁壮耕桑老弱不任事百有余年而民未知休息生养之利歳一艰食可望以恩义者不能相救盖其地产瘠卤人不根着故尔于今为州在国北门坚壁重兵楼橹险壮外夷賔客朝贺有期㑹所由出入故守者常用士大夫之选元丰元年十一月诏用扶风鲁侯鲁侯忠信岂弟不鄙其州拊循鳏寡动用礼法民奋于田士兴于学迺遑暇于燕息之地太守居故有便堂权舆于都水蓝昌言仲谟而鲁侯为筑屋四旁与堂周旋风雨寒暑有所迁就而堂事告备鲁侯隐几以休诗书酌酒以御賔客巾履徜徉木隂鸟语之中思所以为邦之本而有得焉谓其堂曰飬正是在易之頥正吉观頥自求口实者也齐王之子亦人子也居富贵之飬而气体与人殊况能自求其心居天下之广居则其所飬宜何如唿于垤泽之门者非宋君也而声似之以其居相似也其居与古人相似而病不及古人吾则不信也夫惟不言不笑不取是非物之情飘风暴雨天地不能持久也未同而言胁肩谄笑茍可以得车所治毎下而不耻者吾不知也至于时然后言乐然后笑义然后取彼其中必有以信之诗云鼓钟于宫声闻于外夫事其事而小大得情语黙当物斋心服形于宫庭屋漏之间而民气和于耕桑陇亩之上彼其于性命之情必有不蕲于规矩准绳而正者焉嘉鲁侯之不鄙其州知律民者在已得已者在心其居民上不以一日忘所以飬源者故极言其致遗鲁侯鑱石壁间使信都之士师鲁侯之好学以成其材其民知鲁侯之用心而劝其事又使来者得览观焉鲁侯名有开字元翰简肃公之子能世其家者也北京通判厅贤乐堂记待外物而适者未得之忧人之先之也既得之忧人之夺之也故虽有荣观得之亦忧失之亦忧无时而乐也自适其适者无累于物物之去来未尝不乐也故古一人观乎傥来若寄于我如浮云之外物亦正其名曰贤者而后乐此不贤者虽有此不乐也常山贾春卿来佐北都留守政成有暇日始作新堂治燕息之地豫章黄庭坚名之曰贤乐其义盖以谓去前日之上庳下陋尘蒙蜘丝隅角黮闇鸟䑕之宅而为今日之轩楹髙明戸牖通达便斋曲房两宜寒暑并隂髙槐风听修竹賔僚尊酒笑语诗书是宜爲贤者有也春卿遂以名堂而属爲记黄庭坚曰魏都国北门通守上佐也事无所不关决虽留守大人鉅公游刃于无事内外晏然而十三县之政日交于前簿书期㑹几于不胜听也加以外夷賔客之道浊河隄防之守唿吸变故不择时节举别都㑹府号爲难治者皆出大名下故异时任此责者以夜继昼爲吏牍所埋没不得出气虽亲戚庆弔人情所不能休者有不暇顾省至其解官去而后已今春卿办了公家事小大斩斩又有力以燕乐亲戚僚友讲问缺遗则斯堂之主人不既贤乎夫人之贤岂有类哉德每进而终无已者也我名斯堂既嘉王人贤又以为来者之劝也春卿名青故太尉侍中魏公子也精敏通事情见首知尾自其少时老姦吏不敢弄以事尝以使节京西吏畏其明其失职以议法不合不以不称职也其于政事天材絶人逺甚不以其能骄人好贤不倦不为得失顾计者也忠州复古记忠州汉巴郡之临江垫江县也其治所在临江故梁以为临州后周以为南賔郡唐贞观八年始为忠州其地荒逺瘴疠近臣得罪多出为刺史司马故刘尚书以刺史贬一年死陆宣公以别驾贬十年死李忠懿公以剌史居六年白文公以刺史居二年其后憙事者以四公俱贤图象为四贤阁故相赠司徒郑州刺史南华刘晏士安故相赠兵部尚书嘉兴陆贽敬舆中书侍郎平章事赠司徒安邑李吉甫宏宪刑部尚书致仕赠右仆射下邽白居易乐天由开元以来讫于会昌四君子相望凛然犹有生气忠民常以此自负而郡守至者必矜式焉绍圣三年正月知州事营丘王君辟之圣涂下车问民疾苦曰吏骜而民困故圣涂为州拊养柔良知其饱饥鉏治姦猾几于伤手治声翕然邑中豪吏故时受赇舞文法者相与谋曰属且无类即以智笼小騃吏群诉于部使者圣涂不为变且叹曰白头老翁安能録録畏吏苛民耶亦会部使者察其为姦而圣涂治郡政成时休车骑野次咨问故老访四贤之逸事而三君之政寂寥无闻盖士安即赐死而敬舆别驾不治民宏宪虽在州六年亦嘿耳乐天由江州司马除刺史为稍迁故为郡最豫暇有声迹又其在州时诗见传东楼以宴賔佐西楼以瞰鸣玉溪登龙昌上寺以望江南诸山张乐巴子台以会竹枝歌女东坡种花东涧种柳皆相传识其处所于是一花一竹皆攷于诗复其旧贯种荔支数百株移木连且十本忠于一时遂为三崃名郡圣涂乃以书夸涪翁曰为我记之涪翁曰圣涂急鳏寡之病使逺方民沐浴县官之泽可谓知务矣扫除四贤之室思欲追配古人可谓乐善矣乐天去忠州于今为二百七十有九年在官者鳃鳃然常忧瘴疠之病已数日求去故乐天之遗事芜没欲尽圣涂齐人也盖不能巴崃之风土又其撃强拨烦材有余地而晚暮爲逺郡守迺能慨然不倦兴旧起废使郡中池观花竹郁然如元和己亥时追乐天而与之友圣涂于是贤于人逺矣圣涂爲州之明年六月而涪翁爲之记吉州庐陵县令题名记昔皇甫湜持正言庐陵戸余二万有地三百里县当刺史理所令日两趋衙退则祗承録判将校事相关临烦言易生凡事难专于今戸籍号称七万刺史府官属与唐体势不同所以病令使政难工者犹不除也故庐陵令称治者常少桉求版籍由太平兴国攺元而上无传焉由马逹下讫李景元三十有七人歳月官资以能右选格应入逺罢不以理或以故去皆可疑识今令陈适用汝器始办刻石以图永久维三十七人其政之媺恶则遗民老吏之言犹在去而显于朝其能否则载于士大夫盖不必书适用资直方行事如破竹不能为人下其撃伐人不避豪贵其爲政老姧吏缚不能展手其牧民善去败羣者其簿籍如谨细书生所抄书予欲考马君以来政事与适用度长比短差其功最使并刻之而未暇以庐陵之难爲令而称治其才可知已黔州黔江县题名记黔江县治所盖楚开黔中郡时哥罗蛮聚落也于今爲县二乡七里戸千有二百其秋赋雇庸不登三十万钱以地产役于公者八十有五其义军二千九百招谕夷自将其衆者五百七十其役于公之人质野畏事大略与义军夷将领不殊也使之非其义或跳梁不为用决讼失其情或虏略以偿直暗则小智者亦溷疆畔而为欺懦则细黠吏亦能用其柄市麝脐以百计市蜂蜡以千计则夷以长吏为侮寛则以利啗胥徒而苟免勐则鸟兽骇而奏箐中矣至今得其人栉垢爬痒民以按堵而异时号为难治吾不知其説也胶西逄兴文为黔州军事判官会王君任以忧去二年不除代有司以兴文摄令遂以治声闻盖其人练逹吏道故不以假摄为一切之政老于忧患故虽摄事弥年而不倦事事举以诏条将去如始至府库簿书如墉如栉不鄙夷其民子弟教之故其政无六疾而夷夏安之县旧无题名记兴文愍其太陋求之故府与其老吏乃自熙宁庚戌得赵君洙以来十人刻石以为后观而属余记之子产曰抑人有言曰蕞尔国夫有社稷民人王事均也岂可忽哉兴文之举于是合矣后之人有此六疾而求治吾不知也无此六疾而邑不治吾则不信也故悉书之以告来者筠州新昌县瑞芝亭记晋陵邵君叶为新昌宰视事之三月灵芝五色十二生于便坐之室吏民来观无不动色相与言曰吾令君殆将有嘉政以福我民乎山川鬼神其与知之矣不然此不莳而秀不根而成非人力所能致而自至者何也乃相与廓其室四达为亭命曰瑞芝犇走来谒记于豫章黄庭坚黄庭坚曰子观神农草木经青芝生泰山赤芝生衡山黄芝生嵩山白芝生华山黒芝生常山皆久食而轻身延年而不老盖序列养生之药不言瑞世之符又其傅五芝曰赤者如珊瑚白者如截肪黒者如泽漆青者如翠羽黄者如紫金皆光明洞彻如坚冰而世之所名芝草不能若是也故尝考于信书自先秦之世未有称述芝草者及汉孝武厌饫四海之冨贵求致神僊不死天下骚然元封中乃有芝草九茎连叶生甘泉殿斋房中于是赦天下作芝房之歌孝宣兴于民间厉精万事事无过举然庙享数有美祥颇甘心焉故复修孝武郊祀以瑞纪年元康中金芝九茎又产函徳殿铜池中然此芝不生于五岳果神农经所谓芝者耶予又窃恠汉世既嘉尚芝草而两汉循吏之传未有闻焉何也岂其所居民得其职所去民思其功生则羽仪于朝没则烝尝于社则是民之鳯皇麒麟醴泉芝草也耶抑使民田亩有禾黍则不必芝草生户庭使民伏腊有鸡豚则不必麟鳯在郊棷黠吏不舞文则不必虎渡河里胥不追扰则不必蝗不入境此其见效优于空文也耶昔黄霸引上计吏问兴化之条有鹖雀来自京兆舎中飞集丞相府上霸以为皇天报下神雀欲图上奏京兆尹张敞言郡国计吏窃笑丞相之仁厚智略有余而微信竒恠也恐丞相兴化之条或长诈伪以败风俗天子嘉纳焉刘昆为江陵令连年火灾昆辄向火叩头多能反风降雨迁洪农大守驿道多虎崤渑不通昆为政三年虎负子渡河乃召入为光禄勲诏问昆江陵反风灭火洪农虎北渡河行何德政而致是对曰偶然耳左右皆笑其质帝叹曰是乃长者之言由君子观之张敞之笃论世祖之知言建成之文不如光禄之质也虽然新昌之吏民爱其令君将儌福焉焉可诬也又尝试论之古之传者曰上世盖有屈轶指佞萐莆扇庖蓂荚纪暦蠏竹生律既不经见后世亦不闻有之则前世之有芝草特未定也邵君家世儒者诸父兄皆以文学行义表见于荐绅邵君又喜能好修求自列于循吏之科故其气燄而取之异草来瑞使因是而发政于民惨怛而无倦民将尽力于田士将尽心于学则非常之物不虚其应且必受赐金增秩之赏用儒术显于朝庭矣岂独夸耀下邑而已乎故并书予所论芝草循吏之实使归刻之河阳杨清亭记河阳县令治盟津西晋潘岳安仁所治县也庆暦中着作郎知县事鲜于亨慕潘令治民有声相传以为父老不伐其桃李于是筑亭于其囿曰聮芳架阁于其沼曰杨清意若同循吏之臭味有激于贪浊云才四十年来者不嗣垝垣汗泥民吏叹息元祐三年某月宣徳郎知县事髙元敏求父吏事肤敏不深鞭罸而政和乃浚沼开囿陆蓺桃李水植菱藕稍缮故址作亭用其名曰扬清名因其旧不揜前人之善也土木之功不若前人爱民力之不易也既落成伐石乞文于予予爲作诗诗曰邑有社稷古千户侯吏不自喜以岁月偷髙侯爲邦民不吏赇吏姦輙得有距有钩去其螟蟊麦禾既秋与民忧之与民乐之安我燕居民劝作之匪我自逸前人度之草木茂止凫鴈于水賔賛士子于食酒醴男耕不遟女桑孔时高侯宴喜去其思之东郭居士南园记以道观分于靳巖之上则独居而乐以身观国于蓬荜之间则独思而忧士之处污行以辞禄而友朋见絶自聋盲以避世而妻子不知况其逺者乎东郭居士尝学于东西南北所与游居半世公卿而东郭终不偶驾而折轴不能无闷徃而道塞不能无愠退而伏于田里与野老并耡灌园乗屋不以有涯之生而逐无隄之欲乆乃蘧然独觉释然自笑问学之泽虽不加于民而孝友移于子弟文章之报虽不华于身而辉光发于草木于是白首肆志而无弹冠之心所居类市隐也楤其地曰南园于竹中作堂曰青玉歳寒木落而视其色风行雪墯而听其声其感人也深矣㯫羣山之会作亭曰翠光逼而视之土石磊砢缭以松楠逺而望之榄空成色下与黼黻文章同观其曰翠微者草木金石之气邪其曰山光者日月风露之景邪不足以给人之欲而山林之士甘心焉不知其所以然而然也因髙作阁曰冠霞鲍明逺诗所谓冠霞登綵阁解玉饮椒庭者也蝉蜕于市朝之溷浊翳心亨之叶而干没之辈不能窥是臞儒之僊意也其宴居之斋曰乐静盖取兵家隂符之书曰至乐性余至静则廉隂符则吾未之学也然以予説之行险者躁而常忧居易者静而常乐则东郭之所养可知矣其经行之亭曰浩然委而去之其亡者莎鸡之羽逐而取之其折者大鹏之翼通而万物皆授职穷而万物不能撄岂在彼哉由是观之东郭似闻道者也东郭闻若言也曰我安能及道抑君子所谓困于心衡于虑而后作者也我为子家壻轩冕不及门子之姑氏怼我不才者数矣殆其能同乐于丘园今十年矣可尽记子之言我将劖之南园之石它日御以如臯虽不获雉尚其一笑哉予笑曰士之穷乃至于是夫于是乎书东郭之乡族名字曰新昌蔡曾子飞作记者豫章黄庭坚大雅堂记丹稜杨素翁英伟人也其在州闾乡党有侠气不少假借人然以礼义不以财力称长雄也闻余欲尽书杜子美两川夔崃诸诗刻石藏蜀中好文喜事之家素翁粲然向余请从事焉又欲作髙屋广楹庥此石因请名焉余名之曰大雅堂而告之曰由杜子美以来四百余年斯文委地文章之士随世所能杰出时辈未有升子美之堂者况室家之好耶余尝欲随欣然会意处笺以数语终以汩没世俗初不暇给虽然子美诗妙处乃在无意于文夫无意而意巳至非广之以国风雅颂深之以离骚九歌安能咀嚼其意味闯然入其门耶故使后生辈自求之则得之深矣使后之登大雅堂者能以余説而求之则思过半矣彼喜穿凿者弃其大旨取其发兴于所遇林泉人物草木鱼虫以为物物皆有所託如世间商度隐语者则子美之诗委地矣素翁可并刻此于大雅堂中后生可畏安知无涣然冰释于斯文者乎元符三年九月涪翁书松菊亭记期于名者入朝期于利者适市期于道者何之哉反诸身而已钟鼓管弦以饰喜鈇钺干戈以饰怒山川松菊所以饰燕间者哉贵者知轩冕之不可认而有收其余日以就闲者矣富者知金玉之不可守而有收其余力以就闲者矣蜀人韩渐正翁有范蠡计然之䇿有白圭猗顿之材无所用于世而用于其楮中更三十年而富百倍乃筑堂于山川之间自名松菊以书走京师乞记于山谷道人山谷逌然笑曰韩子真知金玉之不可守欲收其余力而就闲者子今将问子斯堂之作将以歌舞乎将以研桑乎将以歌舞则独歌舞而乐不若与人乐之与少歌舞而乐不若与衆乐之夫歌舞者岂可以乐此哉䘏饥问寒以拊孤折劵弃责以拊贫冠婚丧葬以拊宗补耕助歛以拊客如是则歌舞于堂人皆粲然相视曰韩正翁而能乐之乎此乐之情也将以研桑何时已哉金玉之为好货怨入而悖出多藏厚亡它日以遗子孙贤则损其志愚则益其过韩子知及此空为之哉虽然歌舞就闲之日以休研桑之心反身以期于道岂可以无孟献子之友哉孟献子以百乗之家有友五人皆无献子之家者也必得无献子之家者与之友则仁者助施义者助均智者助谋勇者助决取诸左右而有余使宴安而不毒又使子弟日见所不见闻所不闻贤者以成德愚者以寡怨于以听隐居之松风裛渊明之菊露可以无愧矣豫章黄先生文集第十七豫章黄先生文集豫章黄先生文集卷第十八豫章黄先生文集第十八黄庭坚鲁直记十四首江州东林寺藏经记南康军开先禅院修造记洪州分宁县云巖禅院经藏记洪州分宁县青龙山兴化禅院记太平州芜湖县吉祥禅院记南康军部昌县清隐禅院记吉州隆庆禅院转轮藏记怀安军金堂县庆善院大悲阁记泸州大云寺滴乳泉记吉州西峯院三秀亭记吉州慈恩寺仁寿塔记天钵禅院准禅师舍利塔记淸隐院顺济王庙记自然堂记江州东㭑寺藏经记元丰三年夏四月提㸃寺务司言大相国寺星居院六十区院或有屋数楹椄栋寄櫩市井犬牙庖烟相及风火不虞请合东西序为僧舎八区以其六为律院以其二为禅坊诏可之赐祠部度僧牒二百给其费其六年秋七月落成赐两禅院名其东曰慧林其西曰智海尚书礼部言浄因院僧道臻奉诏选举可住持慧林智海院者今选于四方得苏州瑞光院僧宗夲江州东林寺僧常緫诏所在给装钱上道听乗驿于是常緫固称老病山野不能奉诏礼部以闻诏勿夺其志緫公天下大禅师门人常数百或千人方京师虚慧林智海以择士也禅林之子弟皆愿其师得之及緫公不出出道俗倾动相与谋曰吾师不肯为西用又将弃东林而追寂于穷山凡可以安緫公者皆尽心力为之于是能者致力巧者献工富者输财辩者劝施数年之间为夏屋千楹其废兴则自有记最后度为转轮莲华经蔵屋未及成而遣其徒永邦来乞予记予见邦之为蔵经其物材无苦调护墨工是正板籍积书如山尽歴邦手如数一二予以谓能成緫公所商度无疑也予问邦夫用力则外奰而不来用智则物猜而不应不用智与力物归之无极此其故何哉邦之言曰莲华藏丗界海非人非天虎啸于陉震风薄木龙鸣于川大云垂空若有召之者而不知其所从来吾师之道芒乎昧乎物故萃乎予应之曰如緫公之不应诏而西也似若有谓未必直其妙处然而来者芸芸岂眞知之者耶子勉之藏成予为若作记元祐六年某月既殁緫公之丗而经椟犹在寓舍及其门人思度时邦与后来主事者枘凿有不合因谢去乆之度来告曰转轮藏及藏殿今有六乞士发心勐烈殆将化成惟是藏经者邦有勋焉而先师之手泽也愿终先师之志刻石纪之黄庭坚曰方緫公盛时化蚁穴蜂房为广夏百区何其易也比其晚节末路度成一经藏而身不及见又何其难也所谓强弩之末不能穿鲁缟行百里者半九十者乎抑仞而有者其成壊自有数当成于度之丗者虽緫公亦不得仞而有之耶古之得道者閲丗或余百年而捿迟荜门之下虽有大檀越不听增一草盖知三界一切法衆生诸烦恼即是道场坚固法在此不在彼耶南康军开先禅院修造记庐山开先华藏禅院江南李氏中主所作也初中主年十五先主秉杨氏国柄鎭金陵留中主与宋齐丘参广陵政事中主年少好文无经丗之意喜物外之名问舍于五老峯下欲蝉蜕冠冕之间鳯鸣林丘之表有野夫献地焉山之胜絶处也万金买之以为书堂时方多故未暇㑹先主开国身任丗子稍骎骎于富贵然语其旧僚未甞一日忘庐山也其后中主嗣国数年乃即书堂为僧舍盖方其富盛时倾国服为之亦推野夫献地为已有国之祥故名曰开先以了山道人绍宗主之所谓拾枯松煑瀑布者也及中主作洪都盖甞弭节雍容故榻与画象存焉太平兴国二年又赐名曰开先华藏然其主僧率常以行义耆老至善暹时乃有衆数百人所谓海上横行暹道者也于是开光始为禅林矣由宗十四传而今行瑛出焉自瑛之前有道行者或不屑于丗务有干局者或义不足以感人故其补敝枝倾仅仅有之不足言瑛得道于东林常緫其材器能立事任人役物如转石于千仞之溪无不如意初苦痰癖屡求去而不可卧病坊者余三年乃作意一新之惟表章李氏时佛屋一区以其壮大简古留为后观后人所作僧堂一区亦髙深安隠视佛屋兄弟也故不毁开先之屋无虑四百楹成于瑛丗者十之六穷壮极丽迄九年乃即功方来之衆与其勤旧虽千人宴坐经行冬夏无不得其所愿賔客之有事于四方者虽数百人夜半而过门无不得其所求盖庐山开先栖贤归宗圎通四禅院饭游客常居饭僧之半而瑛以其余与遣化于四方之所入兴旧起废其成功也难故其落成也乞记于豫章黄庭坚庭坚曰夫沙门法者不住资生行乞取足日中受供林下託宿故赵州以断薪续禅牀宴坐三十年药山以三篾绕腹一日不作则不食今也毁中民百家之产而成一屋夺农夫十口之饭而饭一僧不已泰乎夫不耕者燕居而王食所在常千数百是以有㑹昌之籍没穷土木之妖龙蛇虎豹之区化为金碧是以有广明之除荡可不忌邪瑛曰然有是也今法王眞子为丗界主佛母浄圣同转道枢泰山之云雨天下河海润极千里何忧魔事邪虽然广明之盗三灾弥纶一切共业影响岂特末法比丘之罪邪㑹昌之诏吾又有以订之其说不过人其人火其书庐其居夫毗卢遮那宫殿楼阁充遍十方普入三丗于诸境界无所分别彼又安能庐吾居有大经卷量等三千大千丗界藏在一微尘中彼又安能火吾书无我无人无佛无衆生彼又安能人吾人虽然妙庄严供实非我事我于开先似若夙负成功不毁夫子强为我记之我住此山十有二年随縁所作穷于是矣我将煑东溪之菜县折脚木牀以待夫子解腰而共饭黄庭坚曰此上人者盖如来藏中之说客菩提场中之游侠邪欲作记者亦穷于是因自书使刻之洪州分宁县云巖禅院经藏记江西多古尊宿道场居洪州境内者以百数而洪州境内禅席居分宁县者以十数二十年来住持者非其人十室而八也其有户籍而单丁住持上官租者十室而五也分宁县中唯云巖院供十方僧山谷道人自爲童儿时数之未甞得人其号十方名存而实亡矣元祐末山谷以忧居里中有玉山僧法清尸此禅席而十方僧往来不得展钵託宿清闻山谷甞道云巖初无藏经慨然欲办此縁其人才智足以兴事而道行不能感人论者纷纷而中废清亦得罪去矣韶阳老人得道于黄龙祖心禅师被褐懐玉隠约山间二十余年矣自言山野不解丗事无出山为人意邑中贤士大夫及其耆宿商度曰欲兴云巖法席必得本色道人若是则莫宜韶阳公于是逼致之韶阳公幡然受请入居方丈之东死心寮中居数月粥鱼斋鼔隐隐谹谹闻者动心升堂入室肃肃雍雍观者拱手韶阳公曰与十方人作粥饭緑则可矣非老人为道而来之意古人云我若一向举扬宗乗法堂前草深一丈吾恐云巖门外荆棘生焉不得已衆竭力为我置藏经且于末法中作佛事衆亦不解老人语而谋为转轮莲华经藏庇以华屋大为经堂严以金碧有山者献木有田者献谷如此且閲三歳檀化为魔种种沮壊韶阳壁立不战不祈诸魔所摄去魔即佛作大庄严逺近倾倒魔复为檀自谢负墯鸣蠡伐鼔相我成功于是四方来观者乃曰江东西经藏乃十数未有盛于云巖者也而此经藏者发端于山谷不得不为之记山谷曰物之成壊盖自有数要以有道者为所依然后崇成韶阳所以不得已而置藏经是中有正法眼句禅子自当于死心寮中求之凡此藏经主工者僧悟机如京师印经者僧希文韶阳老人者大长老悟新山谷道人者责授涪州别驾戎州安置黄庭坚洪州分宁县青龙山兴化禅院记幕阜山之东黄龙山之下曰青龙山背山而向溪有道埸曰兴化禅院相传以为隋初有头陀卜筑此山得名曰灵台院至㑹昌而籍没大中再许度人有利相禅师实化草莱皆为金碧号澄心院嗣兴者曰伏虎禅师歳逺失其名盖常以道行伏虎乡民生敬其经行死奉其塔庙至今遗基岿然水旱犹请祷之此后子孙食其田宅而已至庆历中赐名兴化禅院于今七丗无赫赫可纪绍圣丙子歳衆请漳州僧以弼住持弼甞入黄龙心泐潭文之丈室自以为闻得力句于东林常緫禅师不能𥙷壊支倾偷过歳月锐意兴作必欲自我一新之尚有东林之规摹又得长沙僧志秀为之佐故七年而大厦弥山凡所以尊崇经像安养圣贤包容作务馆谷賔客无不称事髙明显融又栽杉十万以关盛衰盖方事之初民愼展者家有古坟槠林相其材可大用而人以为不可得已而槠林之中夜闻钟梵或以告弼试往喻之愼氏四十余院欣然同施人歆其祥于是倾财献力遂崇成耳惟积敝难振大縁难成非其时不兴非其人不能夫更六丗而𥙷破支壊粗合茍完可谓积敝矣空山之间四旁去州县逺彻故作新费以鉅万可谓大縁矣槠林钟梵非所应有而惊动此其兴之时也弼以净行而主此縁秀又为之竭力凡一切作务病者不悔死者不怨皆曰今我尽心尽力必将惠我三昧其人又能也夫东林千歳之功发地除之不遗一像一室为屋千楹成壊无不如意然未及以道接十方也而化去今弼尚未老讫臻厥成尚行緫公之道哉故为之记记其兴废而劝请之太平州芜湖县吉祥禅院记太平州芜湖县吉祥院者考之载籍不知其所本父老言曩犹有石刻云院基扵晋永和二年而亡其名又言江南李昪初为徐温乞子时徐知训不能容昪置酒伏劒士欲杀之行酒吏刁彦能知其故以手爪语昪昪寤起走伏于此院北山间古松下以免及昪有国名院曰永夀云其后僧绍熈焚巢毁像埽地几尽天圣初知县事太常博士董黄中逐绍熈以授僧自元而院中兴景祐大飨帝于明堂赐院名曰吉祥元之徒继主事者曰可旻亦有道行俗縁以故其佛事崇成上北山斩竹开屋凡数十楹旻死其弟可云可暹败隳寺居略如绍熈时钟鱼不鸣像设风雨云等不能有廼求以十方人主事閲知县事晋陵胡宗质开封李士髙始以邑中士大夫耆老之愿起宣州广教禅院僧庆余传法住持芜湖未甞有十方院院又芜废不可措手人以爲兴之难而余以元丰八年五月二十八日来就法席是日竹笋弥山人以为瑞有屠者故凶忍于是方欲解牛三夕不能奏刀已而牛见梦送我吉祥院屠以语市中人市中人则共买牛与吉祥至今以供麦硙方念作经藏而法鼔自鸣余亦不知寒暑日乞于市上风饕雪虐道无行人而夫湏袯襫出作佛事故邑人动心焉其耆老亦有脩禅奉律信有是道者以是坐贾行商与田间着姓破悭舍有日月至焉然余自贫士一钱而乞之而人有施四十万者故歳行八周兴旧起废于今可以安方来礼勤旧下逮冗从皆有舎区又为大转轮经藏其费鉅万歳之不易居民荐菑于水火若不可为而余之立志如山不可回夺余之言曰芜湖大县故甞为丹阳郡治所直中江之㑹舳舻相属千里连樯辅我者衆则吾事当有济时百足之虫至死不僵吾以是殁吾丗为之以能难成遂济登兹黄庭坚曰此山盖为永夀院者几百年为吉祥院者又五十年矣今乃蔚为禅居再閲废兴可为累叹物之成壊相寻冯虚而责实盖难为功今余之功绪且终是必将斋心服形退藏于密延四方之有道者为之法供养岂使法鼔虚鸣反为硙下牛所笑哉故为之记其所从来使后有考焉余盖授法于太平州兴国脩睦而其同学弟仲珪实左右之南康军都昌县清隠禅院记发豫章下流略鄱阳之封据彭蠡上游距落星湾舆行一舍舟行百里有大聚落是为古之鄡阳今为都昌县治所山悠而水逺能隂而善晴升南山而望之如李成范寛得意图画盖南山之于都昌如娟秀人直其眉目清明处也其东则谢康乐繙经台其西则石壁精舍见于康乐之诗石壁之湾洄古木怪石又陶桓公之钓台也野老巖之下盘折为隈隩其土泉甘而繁松竹曰清隐寺者唐泰陵皇帝所赐名也其后县令陈杲用咸通赦书改筑于南山之阳自尔余百年閲废兴多矣守者非其人至无用芘风雨以食熈宁甲寅令王师孟初得庐山僧建隆主之遂为南山清隠禅院乙卯丙辰而隆卒长老惟湜自庐山来百事权舆愿力成就而僧太琦实为之股肱于今八年宫殿崇成凡所以安衆作佛事者靡不斩新松竹欣欣安乐雨露而无斧斤引髙泉以致日用器械竒巧如人血脉周流于百体也隂房藓壁户牖通达昔者虫蛇之寝庙虎豹之燕居无不畚筑丹垩粪其寛衍以为园𬞞老者有所休壮者有所游少欲而常足无聚禄而望人之腹余得意于山川以来随食南北二十年矣未甞不爱乐此山之美故嘉叹清隠之心赏风月而同归清隠曰吾与子同与不同付与五湖云水惟是艰难以至燕乐强为我记之清隠出于福清林氏饱诸方学最后入浮山圆鉴法逺之室浮山临济之七丗孙如雷如霆观父可以知子矣吉州隆庆禅院转轮藏记维物外禅师沖日有道行以江西杨氏顺义中筑室于庐陵郡之仁山其言传故院不废至于今为隆庆禅院熈宁乙卯禅师利俨自黄龙慧南道人所来乐仁山而驻钖焉俨器宇重深才智能任事其初举事縁占邦人心告以刻华严经论板书经费鉅万人劝其功期月而成俨曰黄龙知见之香可以普薫斯人矣于是安意庄严此山即以其书告衆人曰吾师云五十六亿万歳当有大丈夫来自善足天于龙华菩提木下三转法轮度诸有縁人称有所施法佛及僧是爲将来听法种子其㑹盟以二月十九日至元丰三年其日逺近皆㑹有异僧来讫饭忽不知所如道俗震动四年六月㑹者倾江西湖南而僧伽浮图出光明相照此㑹人无不归心故俨因此㑹供施转化多人爲转轮经藏木石金碧妙天下之材百工妙天下之手阅三歳而崇成机发于踵大车左旋人天圣凡东出西没鬼工神械耀人心目其费无虑二千万皆人自劝非机巧智力所能俨之言盖如此豫章黄庭坚曰夫一缾一钵行若飞鸟而宴坐十年荆棘草莱化为金碧歳无丰凶施者常满门彼非有大才智鼔舞斯人安能若是因其落成为之记懐安军金堂县庆善院大悲阁记直金堂县南有山如城壁东西行者风雨以为保障是谓金堂山有一峯发于其麓自北而南出絶峯上极得地坦平表里见其江山县之爽垲处也县南故有僧坊曰天王院天圣中赐名曰庆善为舎五百楹成于僧化之师文纪至化之乃度作千手眼大悲菩萨阁于峯顶规摹之初智者笑之愚者排之化之意益坚其求于人不避寒暑雨雪其受人施不计贫富多寡积十五年而功乃成于是又即山南北而为宫与大悲阁髙下相望为屋将百楹矣初其匠事未能半而壮丽宏敞动人心目于是笑之者皆助之谋排之者皆借之力已而檀施倾数州其用钱至一千万然后圣相圆满千手所持多象犀珠金间见増出无一臂不用不以人功歳计所能办也观者倾动或至懴悔涕泣于是化之自武其功因余外兄张子安乞余文记之子安亦言化之醇朴不琱镌尽心于佛事所作殊胜可纪也桉千手眼大悲菩萨者观丗音之化相也维观丗音应物现形或至于八万四千手眼昔杨惠之以塑工妙天下为八万四千不可措手故作千手眼相曰后丗虽有善工不能加也已而果然今之作者皆祖惠之云金堂本广汉郡之新都聚邑至唐咸亨中以金堂山而名其县化之其县人也子安通直郎知金堂县事张君禔也大悲阁作元祐二年之九月将落成于新天子改元之某月泸州大云寺滴乳泉记泸州大云寺西偏崖石上有甘泉滴沥一州泉味皆不及也余名曰滴乳泉然寺僧宗惠埋其上泉滴来不汲汲似为死骨所触余闻葬书死而葬泉源者其子孙皆当病水瘇而死其毒数丗不已惠若有子孙何忠告之迁以避数丗之祸吉州西峯院三秀亭记庐陵比缺守辄以它吏摄承託宿传舎吏胥视民为俎豆执鞭者衆羊失其牧歳歳仍饥馑夜有枹鼔不治声闻京师元丰六年春诏用夀春魏侯魏侯有家法以吏能名一丗至则引见官吏问救弊所先下书教民谕以苦语奖拔才能昭劝不勉戒敕宿负听以功除桉行州左右曹三狱累械至三百余决其得情引慝释其㸃染攀牵唯上请须报逺逮证左与系轻而捕重者乃付有司其所裁遣盖去三分之二人气以和下车之十二日芝草二本产于州院狱门之东其后得一本于郡斋便坐之室而最盛于西峯僧舎之秀野亭一月之闲凡产芝二十余磊落权竒人物象成最后寺僧来献黄芝异本同颕黄者庆色异本同颕者不争之祥今郡侯乐士爱民天泽优渥五谷顺成钞盗其将衰息健讼之民且化为慈祥弟友魏侯亦将鸿渐于台省以受福民之庆则灵芝之生不独为唐瑞魏侯因即秀野亭以为三秀属豫章黄庭坚记之魏侯名纶字君俞其歳之六月甲戌记吉州慈恩寺仁夀塔记吉州东山慈恩寺治平皇帝赐名也寺有江南李氏保大中刻石曰龙兴寺而髙僧传言仁夀舎利塔在发蒙寺寺三易名其歳月皆失欵识其传曰隋文皇帝方隠约时有异人以舎利一掬遗之曰以此福苍生因忽不见帝以示僧昙迁置堂中阅数日数有盈缩迁曰吾闻法身过于数量非丗智所及此未可量有尼智僊数大言人以为狂而不信隂谓帝曰象教堙沉一切鬼神皆西儿当父母天下其后周失其牧隋文受命仁夀改元廼诏分舎利三十置浮图于天下髙爽地所至皆发祥下瑞三年又以所余舎利五十有三分置五十三州皆选有道行僧调护至其州卜吉地为浮图吉州发蒙寺其一也实以西京光明道场僧慧最将命发地八尺得豫章板古瓴甓中置银甖舎利观者皆震动唐天祐中夜雷雨大晦冥厥明视之浮图左旋殆且盈尺故基宛然不相函盖非人力所及灵瑞传闻崇奉倾数州由天圣以来屡见光景志恠者或过其实而曲士持议以为无是道彼恢诡谲恠流俗喜传无以为有寡见浅闻又裁耳目之外谓之不然故曰夏虫不信冰霜醯鸡断无天地彼何足论大方之家故咨攷实録遗主塔僧师惠以告来者师惠喜事有经论学乐以余言勒之金石天钵禅院凖禅师舍利塔记维东福胜故号天钵有来镃錤在同光之末令初堂堂大觉印可干戈日寻禅子宴坐眞人开宋六合爲家时维令凖以弟继初持临济家法鼔板钟鱼寂寥百年有僧父子父餬其邻子乞于市文慧重元海岱维清如雷如霆十州震惊盲者得眼檀者倾施日饭三百犹故不赐觉海若沖提印了空雪山醍醐法示一味饮者不同沖子智航盖士夫选诸根勐利透出魔罥昔在天钵风雨及牀瓶钵三丗冬温夏凉有窣堵波畚筑所开发函得骨莫诏其谁稽首摩佛舎利涌出衔齿附骨如珠瑟瑟廼考图记凖实藏此夀七十五同光之季累甓庄严钟呗威仪使见闻发心维航智悲林下家间得意自足蒿莱荆棘不纯不缛因时成文证德训俗如象遇雷如龟藏六攷石作铭阅丗陵谷清隠院顺济王庙记诸行无常一切皆苦诸法无我寂灭为乐无上两足尊初说脩妬路为海居种性开此甘露门故娑竭以无耳闻经无垢以非男成佛维顺济王承佛记莂有大福田为丗津梁得自在力当时十处十㑹皆听圎音今日三江五湖不忘外护所以作南山之檀越应清隠之炉香以佛事作神通化血食为净供虽然天阳门下法士徧周普光法堂当仁分坐不妨于法界海见作鱼龙入观音门能施无畏钟鱼鼔板释迦苦口丁宁雷雨风涛顺济家常相助因行不妨掉臂南山饭在往来船非唯曲为今时亦与后人作古记自然堂记佛者惠言吾同郡人自豫章来客于湖隂将二十年其居故屋数间旧开东轩于邻室之篱角黮黒渐洳不堪人居蜗涎蛛网经纬几席有以攺作告之者则应之曰未遑也间而徘徊其下徜徉乎旁乆乃得之因其旧盖不易一瓦塞故向以为壁搴故壁以为明不加一木而堂成知言师而来者莫不粲然油然忘其归予独嘉其意近于自然为之名曰自然堂且为道其所以名曰动作寝休頽然于自得之埸其行也不以为人其止也不以畏人时损时益处顺而不逆此吾所谓自然也彼体弱而健强名辱而羡荣汨汨然日有是心然且取混沌之术而假脩之者自然尚能存乎虽然凡此者近之矣而未也若夫道之妙者则吾不能为若言之而使若得之也亦不能为吾言之矣言师善鼔琴丹青而不有其能读经论多自得其意不事外饰如山野人可与言者也豫章黄先生文集第十八豫章黄先生文集豫章黄先生文集卷第十九豫章黄先生文集第十九黄庭坚鲁直书三十五首上苏子瞻书二首寄苏子由书三首见张宣徽书荅晁元忠书荅郭英发书荅何静翁书荅李几仲书荅王补之书荅王子飞书与王啇彦书与王子予书与欧阳元老书与唐坦之书荅王观复书三首荅洪驹父书三首与运判朱朝奉书与胡少汲书四首与徐师川书四首与潘子眞书二首与胡秀才书一首与秦少章书一首上苏子瞻书一首庭坚齿少且贱又不肖无一可以事君子故甞望见眉宇于衆人之中而终不得使令于前后伏惟合下学问文章度越前軰大雅岂弟约博后来立朝以直言见排根补郡辄上最课可谓声实于中内外称职凡此数者在人为难兼而合下所藴海涵地负特所见于一州一国者耳惟合下之渊源如此而晩学之士不愿亲炙光烈以増益其所不能则非人之情也借使有之彼非用于富贵荣辱顾日暮计功道不同于谋则愚陋是已无好学之志訑訑予既已知之者耳庭坚天幸早歳闻于父兄师友已立乎二累之外然固未甞得望履幕下以齿少且贱又不肖耳知学以来又为禄仕所縻闻合下之风乐承教而未得者也今日窃食于魏㑹合下开幕府在于彭门传音相闻合下又不以未甞及门过誉斗筲使有黄钟大吕之重盖心亲则千里晤对情异则连屋不相往来是理之必然者也故敢坐通书于下执事夫以少事长士交于大夫不肖承贤礼故有数似不当如此恭惟古人之贤有以国士期人略去势位许通书者故窃取焉非合下之岂弟单素处显何特不可直不敢也仰冀知察故又作古风诗二章赋诸从者诗云我思古人实获我心心之所期可为知者道难为俗人言不得于今人故求之古人中耳与我并丗而能获我心思见之心冝如何哉诗云既见君子我心写兮今则未见而写我心矣春候暄冷失冝不审何如伏祈为道自重庭坚再拜自往至今不承颜色如懐古人顷不作书且置是事即日不审何如伏惟坐进此道以聴浮云之去来客土不给伏腊尚可堪忍否夫忠信孝友不言而四时并行晏然无负于幽明而至于草衣木食此子桑所以歌不任其声求贫我者而不得也且闻燕坐东坡心醉六经滋味糟粕而见存乎其人者颇立训传以俟后丗子云安得一见之昨传得寄子由诗恭俭而不迫忧思而不怨可愿乎如南风报徳之絃读之使人凛然増手足之爱钦仰钦仰公择莘老颇嗣音否师厚诗语气益谨严极似鲍明逺但因来不多复未果録寄耳比以职事在山中食笋得小诗辄上寄一笑旁州士大夫和诗时有佳句要自不满人意莫如公待我厚愿为落笔思得申纸疾读如老杜所谓一洗万古凡马空者朝夕须报惟君子之四时体道一致神明其相之寄苏子由书三首庭坚顿首再拜诵执事之文章而愿见二十余年矣官学匏系一州辄数歳迄无参对之幸毎得于师友昆弟间知执事治气养心之美大德不踰小物不废沈潜而乐易致曲以遂直欲亲之不可媟欲踈之不能志虽形迹阔踈而平生咏叹如千载寂寥闻伯夷柳下惠之风而动心者然惟小人不𥙿于学方羊尘垢之外朴拙无所可用既已成就虽造物之鑪锤不能使之工也得邑极南幸执事在旁郡且当承教为发万金良药使痼疾少愈而到官以来能薄不胜事剧陆沈簿领中救过不暇笔墨不足以写心之精微故欲作记而中休时因过賔髙安行李必问动静以其所言参其所不能言承典司管库之钥率职不怠懐璧混贫舎者争席良以自慰比得报伯氏书诗过辱不遗绪言见及敢问不肖既全于拙矣于事无亲踈不了人之爱憎人谓我失愚非所恤独不知于道得少分否恭惟闻道先我为丗和扁有病于此固闻而知之因来尚赐药石之诲抱疾呻吟仁者哀悯向冷不审体力何如惟强饭自重流落七年蒙恩东归至荆州病几死失一弟一妹及亡弟二子早衰气索非复昔时人也惟本踈嬾鞭䇿不前以是未甞得附动静忽奉十二月二十四日所赐教存问勤重伏审忧患之余台候万福开慰无量端明二丈人物之冠冕道徳文章足以増九鼎之重不谓遂至于此何胜殄瘁之悲况手足之情平生师友之地荼毒封割之懐何可堪忍奈何所頼诸子有所立而季子文学几于斯人之不亡也庭坚病起荒废恐不能办事欲引去而未敢太平遂请义当一往来夏秋间若病不再作尚可祈见无阶承教临书懐仰伏承端明二丈窀穸有期天下失此伟人何胜霣涕石刻得三丈论撰无憾矣不审几时得刻石託谁书丹若未有人不肖辄为託名其上若自有人即已矣万一不用书则用家弟尚质所篆盖别託一相知人名可也三两日即拏舟下巴陵出陆至双井六日尔至即令家弟书篆携至荆渚二月末可复来也小子相娶石谅之女蒙齿记感激感激见张宣徽书豫章黄庭坚再拜献书致政少师合下诗云瞻彼淇奥緑竹猗猗有匪君子如切如瑳如琢如磨瑟兮僴兮赫兮咺兮有匪君子终不可谖兮维古之德人其髙明有临其靓深有威其润泽在下其光辉在上使人望之而鄙吝之意消亦不容声矣恭惟阁下道尊德贵而载之从来饭糗桑枢而山立乗轩委珮而超然出入诸公间如砥柱之屹中流也问学文章冰销彼已惟道以为体白首日新夙夜德人之事庭坚贫无行义之储不见比数于时辈无以为左石重顾有事贤之心取予自信甚笃甞与深识士大夫咏嗟盛德相讲劝以为归而身贱逺未得有足迹于门墙之下今日扫舎人之门非敢以小人固陋僭求言论风旨拜于庭而承顾盻进几杖而见嚬伸得所以不言而饮人者则淇奥之所歌昔闻其声今见其实操豚蹄以祝曰虽所欲者奢而可笑先至后去以分东壁之光不可谓无意者也蒙冒清重重足以听命荅晁元忠书庭坚百拜元忠足下未识足下之面因诸昆弟得足下之诗兴託深逺不犯丗故之锋永懐喜怨郁然类骚想见足下岂弟于学问故顷追韵写意于无能之辞虽仰髙尚友发于呻吟而文章闇昧不敢以过雷门不谓尧民即以奉寄迺辱已未书及诗倾囊竭箧不祕金玉悉以相畀幸甚幸甚惟是盛见称许爱而忘其丑欲俎豆不肖于诸公之间岂不愿盗名恐累足下知言尔往多故不即报度已察南来拘窘吏事虽江山相映发心不在焉如墙壁间作诗文与俗俯仰不足纪録得显臣兄弟时持书册来讲问拨置簿领一解颜耳承去歳不利秋官居间当有自娱即日体力胜否昨所喻怨与不怨论事似不当耳茍志于仁矣其余存乎其人不可听以一律君子阳阳考槃与北门褰裳同为君子之诗夫争名者于朝争利者于市观义理者固于其㑹怨与不怨去道逺矣庄周所谓九万里则风斯在下矣足下以谓何如无阶合并十诗仰报盛意因以当面愿自重荅郭英发书庭坚顿首发春即治僦舎悉谢遣公家人唯两仆夫备使令事事躬亲所以不能嗣音更两日僦舎亦毕工矣然自逺方来督书者凡七人又当作书累日甚觉劳敝也辱书承侍奉吉庆为慰双者有可与同味者乎儿辈烦记忆大者读书小者跟蹡幸无它耳舎弟未来闻正初到鱼洞矣纯上座归嘉州将一月唐道人亦且行矣七佛偈谁所作犹问五子之歌谁所作也五观佛语也为士大夫开此观山谷语也东溪老庐山开先长老行瑛歴阳公王安上纯父是时为和州宗叔粲宗少文南史有传陆探微画与顾凯之可并驱争先少文茂深略同时也西台礼部贠外郎李建中名士也国初权西京御史台故时号李西台书蛛丝所谓蟏蛸在戸者煤尾屋尘屋尘合墨医方谓之乌龙尾银钩虿尾晋征西长史索靖妙得崔张笔法自言吾书如银钩虿尾山芥紫栮计是佳𬞞但恨爲聚蚋之味所败耳铜卝研少留意幸甚乌豆粥大乌豆一升隔宿洗净用七升水浸明日入油一斤炭火煅至晚当糜烂可煑三升米米极熟下豆入白糖一斤和匀入细生姜棊子四两是谓粥矣纒头事不能记其人姓名未可得信三子名字训作书忙又未能就庭坚再拜荅何静翁书庭坚再拜何君足下去年辱惠书过有称述意足下随丗毁誉未必自得之耳又多病之余孏慢成性鲜自源归时不能即奉荅亦以今丗民之师帅不知行道以先觉觉民学校之教不知明道以启迪后进故学者不知重道而尊师士亦不复论学而取友因以卜足下诚有意于兹事否也専使来继辱书问勤恳不倦爱一丗之所弃敬衆人之所慢足下眞自得之者耶所寄诗醇淡而有句法所论史事不随丗许可取明于已者而论古人语约而意深文章之法度盖当如此如足下之所已得者而能充其所未至生乎千载之下可以见千载之人也然江出汶山水力才能汎觞沟渠所并大川三百小川三千然后往而与洞庭彭蠡同波下而与南𬈑北海同味今足下之学诚汶山有源之水也大川三百足下其求之师小川三千足下其求之友方将观足下之水波能徧与诸生为德也不肖去戎州或在秋冬之间大槩已具王观复书中矣无阶从容望风懐仰千万强学自重他日拭目观足下颉颃于青云之上也荅李几仲书庭坚顿首几仲司户足下昨从东来道出清湘八桂之间毎见壁间题字以其枝叶占其本根以为是必磊落人也问姓名于士大夫与足下一游旧者皆曰是少年而老气有余者也如是已逾年恨未识足下面耳今者乃蒙赐教称述古今而归重于不肖又以平生得意之文章倾囷倒廪见畀而不吝秋日楼台万事不到胷次吹以木末之风照以海濵之月而咏歌呻吟足下之句实有以激衰愞而増髙明也幸甚庭坚少孤窘于衣食又有弟妹婚嫁之责虽蚤知从先生长者学问而偏亲白发不得已而从仕故少之日得学之功十五而从仕之日得学之功十三所以衰愞不进至今落诸公之后也窃观足下天资超迈上有亲以为之依归旁有兄弟以为之佽助春秋未三十耳目聦明若刻意于德义经术所至当不止此耳非敢谓足下今日所有不足以豪于衆贤之间但为未及古人故为足下惜此日力耳天难于生才而才者须学问琢磨以就晚成之器其不能者则不得归怨于天也丗实须才而才者未必用君子未甞以丗不用而废学问其自废惰欤则不得归怨于丗也凡为足下道者皆在中朝时闻天下长者之言也足下以为然当继此有进于左右秋热虽未艾伏惟侍奉之庆龙水风土比湖南更热老人多病眩奉书草草唯为亲为已自重荅王补之书庭坚再拜补之使君合下治平中在埸屋间甞与李师载兄弟游因熟合下才德此时方以见闻寡浅日夜刻意读书未甞接人事故不得望颜色其后从仕东西忧患潦倒毎见师载犹能道补之出处今者不肖得罪简牍弃絶明时万死投荒一身弔影不复齿于士大夫矣所以虽闻合下近在泸南而不敢通书忽蒙赐教礼盛而使勤词恭而意笃所以奉王公大人者投之御魑魅茍活人之前始惧而不敢当读之赧然惟是先公全州之政名实相权重以李诚之所论譔可信不疑顾流人罪垢不可洗湔虽强颜称述但汚辱先公耳惟合下文武不疚治边郡有声是将震耀功伐自昭于青云之上以笃前人之烈且当属之王公大人得意之士而自贬损託名于不肖何哉在中朝时挟文章有名誉居庭坚之右者甚衆合下不取诸彼而取诸此何好恶酸醎与时异哉平居其言不见信于人况于罪戾有言不信之时合下何取焉加以忧患之余神明去榦旧所记书昏忘略尽穷乡又无书史可备寻绎提笔临𥿄茫然不知所云而辱诿託丁宁期于必得勉辄承命书其大略言语昧陋安能增光辉万一以慰孝子之思以满全人之意遽授来使病于夏畦庭坚再拜荅王子飞书陈履常正字天下士也读书如禹之治水知天下之络脉有开有塞而至于九川涤源四海㑹同者也其作诗渊源得老杜句法今之诗人不能当也至于作文深知古人之关键其论事救首救尾如常山之蛇时辈未见其比公有意于学者不可不往扫斯人之门古人云读书十年不如一诣习主簿端有此理若见为问讯千万与王庠周彦书东坡先生遂捐馆舎岂独贤士大夫悲痛不能已人之云亡邦国殄瘁者也可惜可惜立朝堂堂危言谠论切于事理岂复有之然有自常州来云东坡病亟时索沐浴改朝衣谈笑而化其胷中固无憾矣所惜子由不得一见又未得一还乡社使后生瞻望此堂堂尔欲作诗文道其意亦未能成秦少游没于藤州传得自作祭文并诗可为霣涕如此竒才今丗不复有矣所寄诗文反覆读之如对谈笑也意所主张甚近古人但其波澜枝叶不若古人尔意亦是读建安作者之诗与渊明子美所作未入神尔见东坡书黄子思诗卷后论陶谢诗钟王书极有理甞见之否孙伯逺善论文章之美师严君可畏在笔下公能致此二士馆之当有得耳与王子予书比来不审读书何似想以道义敌纷华之兵战胜乆矣古人有言并敌一向千里杀将要须心地收汗马之功读书乃有味弃书䇿而㳺息书味犹在胷中乆之乃见古人用心处如此则尽心于一两书其余如破竹节皆迎刃而解也古人甞喻植杨盖杨天下易生之木也倒植之而生横植之而生一人植之一人拔之虽千日之功皆弃此最善喻顾衰老终无益于髙明子予以谓如何与欧阳元老书蒙书喜比来起居不爽调护开慰无量寄示东坡岭外文字今日方暇徧读使人耳目聦明如清风自外来也亦改正数字今遣观复手抄一通承肩舆与黄冠师冲冒山行又𬞞食不把酒乃复胜健良助懽喜大槩世俗之事于道术中择可喜者行之譬如觳觫君闻沧浪之水则藐之见污泥臭浊能生蓬荜则眼眀盖其无明习气使之耳而髙论自抗便谓不可染污但可哀尔髙明之士要须以声为律而身为度也所论仲良刻石敢不敬承如仲良于不肖亲厚无可言者但日太逼未能即成余具季康书中与唐坦之书顷得泸州报承一藤已过赵市复还城中初亦不解然道人行止如云盖多如北遂不复念耳辱书乃知寓史子山家主人恩意不勌遂因循度夏鹭鸶割股何可使疮乆不合耶解夏遂东归耶亦处处乗流则逝得坎则止乎张祖祺便舟可惜失此一快也二亲倚门十年妻儿有攻苦食淡之叹亦能乆伏忍耶乐义堂中与兄弟共观之铭孰大于是乎既要注脚行之而心中自以为宜推之于人而人以为宜则是义也有人亦若是无人亦若是正信调直终不覆藏则是乐也临财母茍得临难母茍免古人之义也君子坦荡荡古人之乐义也古人所谓为治不至多言顾力行何如耳深根固蔕外慕休息空手到家啜菽饮水谁不欣然泸戎间三伏中瘴疠方作更希珍爱与王观复书三首庭坚顿首启蒲元礼来辱书勤恳千万知在官虽劳勚无日不勤翰墨何慰如之即日初夏便有暑气不审起居何如所送新诗皆兴寄髙逺但语生硬不谐律吕或词气不逮初造意时此病亦只是读书未精博耳长袖善舞多钱善贾不虚语也南阳刘勰甞论文章之难云意飜空而易竒文征实而难工此语亦是沈谢辈为儒林宗主时好作竒语故后生立论如此好作竒语自是文章病但当以理为主理得而辞顺文章自然出羣拔萃观杜子美到䕫州后诗韩退之自潮州还朝后文章皆不烦绳削而自合矣往年甞请问东坡先生作文章之法东坡云但熟读礼记檀弓当得之既而取檀弓二篇读数百过然后知后丗作文章不及古人之病如观日月也文章盖自建安以来好作竒语故其气象衰其病至今犹在唯陈伯玉韩退之李习之近丗欧阳永叔王介甫苏子瞻秦少游乃无此病耳公所论杜子美诗亦未极其趣试更深思之若入蜀下崃年月则诗中自可见其曰九鑚巴巽火三蛰楚祠雷则往来两川九年在䕫府三年可知也恐更须攺定乃可入石适多病少安之余賔客妄谓不肖有东归之期日日到门疲于应接蒲元礼来吿行草草具此丗俗寒温礼数非公所望于不肖者故皆略之三月二十四日庭坚顿首辱书勤恳千万委之以九鼎之重顾尫羸不能胜也所寄诗多佳句犹恨雕琢功多耳但熟观杜子美到䕫州后古律诗便得句法简易而大巧出焉平淡而山髙水深似欲不可企及文章成就更无斧凿痕乃为佳作耳报静翁郷行之美甚副此意所问劝静翁求师取友而不以教观复者盖观复知此有余耳如公才识禅家所谓朝生王子者也但要琢磨尽圭角耳任彖李渭不知何时人此二贤者使得师友皆不易得也所寄唐人诸诗皆有佳处甚慰观览也鲁使君所欲作记极不敢辞以既往青神见家姑欲行人事賔客㑹集衮衮过日愈不暇留来人多日竟未能成史彦直既到官渠当数有人还眉州令自此来取信甚易致也茶词及爲东坡与不肖所作十韵皆欲奉荅而未成但未知它日寄达所在耳筞问十篇思深虑逺佳作也亦恨雕文胜耳不肖在巴崃间所得人有李仔任道本梓人而寓江津二十余年其人言行有物参道得其要老成人也有王庠周彦荣州人行已有耻不妄取与其外家连戚里向氏屡当得官固辞以与其弟或及族人作诗文虽未成就要为规摹宏逺此君又东坡之兄壻也故亦有渊源耳有赵缜子智者荣人作文皆道实事要为有用之言然观其作人未可知也蔡相次律张溥寛夫自不肖到戎州朝夕相亲近然次律事事优于寛夫它日或可望为中州名士也有廖铎宣叔者甞东学京师才性明利甚不在人下来相师用之意甚笃然忧其质不甚美韩退之所谓籍湜辈虽屡栺教不知果能不畔去否庭坚既以江涨不能下崃则欲至青神见老家姑以是人事賔客猥至今日方能作书遣来人作书又草草千万照悉公至吏部攺官且还营丘乎因书示谕庭坚顿首公决行在几时此别不足恨中原亭驿如流虽南北可数书不比劒外乃䍧柯夜郎之洪荒无诏也前卒还附书谢何静翁不草草而静翁乃云不得不肖书试为根究恐小人辄以货取之耳今年戎州茘子岁登一种柘枝头出于遏腊乎大如鸡夘味极美毎斤才八钱日饮此品凡一月此行又似不虚来恨公不同此味又念公无罪耳一笑一笑荅洪驹父书三首驹父外甥推官得手书知还家侍奉吉庆为慰新妇诸孙想履夏具宜既不免应举亦须温习文字诗酒须少辍也自顷甞见诸人论甥之文学它日当大成但愿极加意于忠信孝友之地甘受和白受采不但用文章照映今古乃所望者熈绍不知法源自何来又不知所葬者是何舎利以此难作文景云又不知是禅是律有师承无师承可究问一二䟽来玉父不及书想钩深索隐日有新功比又为弟姪草数篇六韵诗适意思不堪未能冩寄鸿父更加意举业须少入绳墨乃佳前要文字犹未暇作新书室政在大槐安国中耶师川应举否颇解作举业乎盎父蓬生麻中不得不直比来翰墨亦可观否老舅既免丧哀痛无已日在墓次亦苦多病未缘相见千万强学自重不具老舅庭坚白驹父外甥教授别来三岁未甞不思念闲居绝不与人事相接故不能作书虽晋城亦未曾作书也专人来得手书审在官不废讲学眠食安胜诸稺子长荗慰喜无量寄诗语意老重数过读不能去手继以叹息少加意读书古人不难到也诸文亦皆好但少古人绳墨耳可更熟读司马子长韩退之文章凡作一文皆须有宗有趣终始关键有开有阖如四渎虽纳百川或汇而为广泽汪洋千里要自发源注海耳老夫绍圣以前不知作文章斧斤取旧所作读之皆可笑绍圣以后始知作文章但以老病惰懒不能下笔也外甥勉之为我雪耻骂犬文虽雄竒然不作可也东坡文章妙天下其短处在好骂愼勿袭其轨也甚恨不得相见极论诗与文章之善病临书不能万一千万强学自爱少饮酒为佳所寄释权一篇词笔从横极见日新之効更须治经深其渊源乃可到古人耳青琐祭文语意甚工但用字时有未安处自作语最难老杜作诗退之作文无一字无来处盖后人读书少故谓韩杜自作此语耳古之能为文章者眞能陶冶万物虽取古人之陈言入于翰墨如灵丹一粒㸃铁成金也文章最为儒者末事然索学之又不可不知其曲折幸熟思之至于推之使髙如泰山之崇崛如垂天之云作之使雄壮如沧江八月之涛海运吞舟之鱼又不可守绳墨令俭陋也与运判朱朝奉书庭坚再拜不学无术得邑僻左承前逋滞之余簿书期㑹纠纷熟烂不可掇拾健讼之民一不得气诋郡刺史讪诉官长长短视逺者常得其影类多见听追逮证左桁杨相推囚系索情溢出牢戸之外听事以来于今八月惟是智度短浅裁割未有见効夙夜履冰须谴诃至则免冠就讯归伏丘壑以安无能之分加以山野不晓事与中朝士大夫絶不相知闻故于门墙无一日之雅进寸退尺终不敢骤以书通今者岂有以不肖欺左右者乎迺蒙过听识拔于衆人之中以备使令承命悸然恐不任鞭䇿以负髙明之举也然伏思阁下才品卓越简在钦明将朝廷不异逺方之寄来作雷雨下车未几惠威载于江西窃甞访之亲识间决事若流诚得执鞭走趋陪辅千虑之一实所欣慕大斾按行将临下邑当以职事待罪辄自逹小人之情秋暑尚尔伏祈调护行李为国自重与胡少汲书四首庭坚顿首辱书勤恳并惠示参前堂诗词意深逺钦叹钦叹霜后颇寒不审彼气候何如即日想进学不怠体力清胜逺寄山姜甚副所须盖比居山堂中晨起常氛雾蒙逺近日髙乃相辨故须此耳举道者碑甚佳不知彼方犹能传举道者语录否试为寻访旧于文字中似见有之耳公家与不肖薄有瓜葛又是年契不但以令兄游从故为兄弟丈人行非所以见处幸改之百冗奉状草率庭坚叩头顷得相见甚爱风度髙明恨未得𣢾语耳前年辱寄佳句井蕲簟适遭大故哀荒几死天幸扶护归次乡里山川如昔触绪陨心多病多故不复能与人事又賔客未甞去门以是去年复辱书亦未能作荅然间独思念公于不肖勤勤恳恳非有它求特以草木臭味同尔相求于一丗之所弃故虽淡薄如此想必不凝滞于胷次也承以令兄之哀疾苦复作幸即轻安家事所寄忧责未艾唯寛懐自重庭坚叩头晁嫂必孝友解事家居唯雍睦则不以细故伤大义亦使亡者无憾于下泉矣念九当此多难能自奋发否公道学颇得力耶治病之方当深求禅恱照破死生之根则忧畏淫怒无处安脚病既无根枝叶安能为害投子聦老是出丗宗师海㑹演老道行不愧古人皆可亲近殊胜从文章之士学妄言绮语增长无明种子也聦老尤喜接髙明士大夫渠开卷论说便穿得诸儒鼻孔苦于义理得宗趣却观旧所读书境界廓然六通四辟极省心力也然有道之士须以至诚恳恻归向古人所谓下人不精不得其眞此非虚语庭坚顿首辱书逼在邑中以故未得即归又当往府中谢诸公所以未得如前约录近文奉寄尔自州中归冬夜长可手写数篇往也二年来尤觉眼力不足数日来漫服椒乃似有益冀渐得力冬夜可观书耳年垂五十百衰相现故思如少汲政好勤学尔所报令兄房儿女详悉甚慰诲谕存心处窃愿公如此耳古人学问亦无别用处举斯心以加诸彼而已与徐师川书四首师川外生奉议辱书恩意千万审官守厌管库之烦得官观之禄以奉亲杜门读书有味欣慰无量即日想家姉郡君清健新妇安胜儿女今几人书中殊不及此何耶所寄诗超然出尘垢之外甚善甚善恨君知刻意于学问时不得从容朝夕耳承以乡中岁歉寓居同安同安美俗里中有佳士又四旁有禅老皆可人居必择乡游必就士今两得之矣士大夫多报吾生择交不妄出极副所望诗政欲如此作其未至者探经术未深读老杜李白韩退之诗不熟耳江季恭不幸可惜此君不死可髣髴孙莘老也潘邠老居忧莫不贫否胡少汲甚有志欲慕古人不知今何如相望万里临书增懐千万珍重又庭坚顿首毎见贤士大夫及林下得意人言师川言行之美未甞不叹息也所寄诗正忙时读数过辞皆尔雅意皆有所属规模逺大自东坡秦少游陈履常之死常恐斯文之将坠不意复得吾甥眞頺波之砥柱也续当写魏郑公砥柱铭奉寄甥能忍夏蚊之潜肤而从莹中游眞旷丗之竒事也蒙谕当涂不可作乆计诚然似闻已别有命须近诗漫往数篇老拙岂能如所云观一节可以知其侏儒也庭坚拜手辱书审涉夏以来同吕新妇侍奉八姉郡君万福诸儿女无恙甚慰怀想承莹中便向吴中失此渊对何能不怅然老舅六月九日领太平事十七日奉朝旨送吏部即日解船至江口以嗣文同行遂为逺别亦大风不可行留连方欲诀去㑹驹父奉其大母来又为之留七日闰月十一日分手亦冲东风至芜湖矣吏部吿示作初任通判人陞一李名次指射优便差遣三两日间亦漫投一状也将家到荆南谋居居定或从容玉泉鬼谷之间以须阙耳相望似不逺无因㑹面神往形留千万珍重十三日庭坚顿首见邸报承已除邓州签判想是所干乞但不知尚待阙否驹父才器不凡但未周于丗事九娘甚竞爽诸儿皆浑厚有外家风气其中必有可望者庭坚虽贫然将家向荆州亦粗为餬口之计不至狼狈也砥柱铭写去盛暑异于常年烦倦都无笔意小诗时有之未去故郡尚苦人事未能手抄它日因书可时寄亦少思不工耳与潘子眞书二首庭坚叩头子真足下累辱惠书及诗窃伏天材髙妙钟山川之美有名丗之资未甞不叹息也黄鹄一举千里非荆鸡之材所能啄菢以是乆未知所荅虽然有一于此可少助万分之一致逺者不可以无资故适千里者三月聚粮又当知所向问其道里之曲折然后取涂而无悔钩深而索隐温故而知新此治经之术也经术者所以使人知所向也博学而详说之极支离以趋简易此观书之术也博学者所以使人知道里之曲折也夫然后载司南以适四方而不迷懐道鉴以对万物而不惑曾子曰尊其所闻则髙明矣行其所知则光大矣闻道也不以养口耳之间而养心可谓尊其所闻矣在父之侧则愿如舜文王在兄弟之间则愿如伯夷季子可谓行其所知矣欲速成患人不知好与不已若者处贤于俗人则可矣此学者之深病也斋心服形静而后求诸己若无此四病者则善矣若有似之愿留意也大门养道丘园宴居数十年其明于天下之义理必深矣试以不肖之说请之傥以爲然足下加意垂听幸甚若夫发挥乐善之心吹嘘诗句之美推之诸公之前挽之青云之上虽无不肖之助当丗君子皆当为足下羽翼也若足下亟知小道不足以致逺发愤忘食追配古人则九万里风斯在下矣古人有言三折肱知为良医不肖甞病于是故不敢不以告惟照察幸甚与胡秀才书庭坚顿首往辱先公游致不踈今观吾子问学自将出入乡党有老成忠厚之气开慰不可言也屡屈轩盖廹留日浅不能一诣斋合负负曷已所须诗录上又以二小诗荅贶愧不二耳少年恨太轻俊老人恨太重迟不鞭其后此张军之敝也愿加意以立门地与秦少章书庭坚顿首惠示与晁十书笔势骎骎可喜庭坚心酔于诗与楚词似若有得然终在古人后至于论议文字今日乃当付之少游及晁张无已足下可从此四君子一二问之前日王直方作楚词二篇来亦可观甞告之云如世巧女文绣妙一世设欲作锦当学锦机乃能成锦足下试以此思之䂊章黄先生文集第十九豫章黄先生文集豫章黄先生文集卷第二十䂊章黄先生文集第二十黄庭坚鲁直表九首代司马丞相进稽古録表代孙华老谢御史中丞表二首代李野夫亳州谢上表二首代李公择遗表二首代宜州党皇城遗表谢黔州安置表奏状三首修神宗实録乞外任奏状戎州辤免恩命奏状再辤免恩命奏状杂着十五首庄子内篇论论语断篇孟子断篇劝学赠孟甥解疑董隐子传书萍郷县厅壁黔南道中行记眺深道祝词徐氏二子祝词觉民对问全璧字说侍其佃字说评李德叟诗书倦殻轩诗后表九首代司马丞相进稽古録表臣光言窃以九州四海一日万几将察知民物之性情盖布在文武之方册虽历年多而举其大要则用力少而见夫全功恭以皇帝陛下富有春秋弭宁方夏念终始典于学于缉熙单厥心延登老成亲近劝讲发论语章句探经蓺之同归诵宝训丁宁宪祖宗之不易本有如是实惟滥觞惟稽古尧舜之旧章惟信史春秋之成法髙山可仰覆辙在前其兴亡在知人其成败在立政或当艰难之运而不能师用贤智或有恻隐之意而无以照知忠邪载籍之编患乎太漫鉴观之主力不暇遑敢用芟夷略存体要由三晋开国迄于显德之末造臣既具之于歴年图自六合为宋接乎熙宁之始元臣又着之于百官表乃若威烈丁丑而上伏羲书契已来对越神人可用龟镜悉从论纂皆有依凭緫而成书爲稽古録二十卷因仍书局缮写奏篇兹冒昧以上陈助聦明之逺览恭惟太皇太后陛下定九鼎以守天下之公器乗六龙以御古今之正权思齐之功启佑圣学过物之济燕及宗祧至于法弊于凉而攺爲官非其人而变置御戎之策上下措国之势安危据旧以鉴新去彼而取此陶成万化柬在两宫七庙垂无疆之休微臣与不朽之业干冒宸扆臣无任代孙莘老谢御史中丞表二首臣觉言耳目之官纪纲所寄得人则百僚用宪举枉则庶职不凝岂图眷求猥及孱朽臣伏念臣师心孤陋赋性朴愚宣力三朝蝼蚁之心未报亲逢二圣犬马之齿既衰智已尠而见事迟才已拙而于用少补皁衣之缺空慙折槛之忠拜青琐之门未有回天之力执铨衡无山涛之识侍帷幄无史鱼之风忽被除书进丞执法方虞官谤更益宠惊此盖伏遇皇帝陛下渊黙以行四时文明以首万物有知人不蔽之福有念功无疆之休怜其后凋收置近列惟是言责实难人才黒白分明仰恃圣心之虚伫米盐细碎敢尘天听之崇髙虽自誓言终忧陨越司绳宫省之中清道辇毂之下领职甚要用才匪轻岂伊冥烦遽叨任使伏念臣非穷理极深之学无经逺济务之材诸生策名华髪在服昔荷先朝之识拔今蒙二圣之眷求待罪諌垣初无功于𥙷衮典司选部曽莫效于澄源徒以天资重迟或许敦厚帝前讲劝日近清光猥録微勤辱兹虚授此盖伏遇太皇太后陛下对越七庙缉熙百工至公无私大明不蔽直道而行于民上有誉则试之官能察知孤臣无有比德故因乏使式付中司虽责重而忧深然主圣则臣直知人不易旣依日月之明听言则难敢忘药石之报一心自誓九陨为期代李野夫亳州谢上表臣莘言懐中夺宣城之绶以畀从官望外得亳社之符益慙小丑不勤传舎既见吏民问父老殚于财力之余宣朝廷惠于鳏寡之意天实咫尺郡为股肱中谢伏念臣才资下中学术浅陋沈迷簿领乆从州县之劳清问下民晚叨刑狱之寄在官旷守以殿投闲㑹开天台愼柬人物𬒳先朝之识拔假郎位者歳年自状短长无禆分寸为国宣力尚办一城与民持平则有三尺辄倾肝胆昧冒髙明伏遇皇帝陛下一日万机六通四辟知人之福顺于宗工䘏民之深寄在牧守察其勤旧善于抚绥致兹蕞尔之材获奉钦哉之诏臣敢不烹鲜期于不挠牧羊去其败群使蚊负山何锱铢之能力以尘足岳亦臣子之至情护田阅歳初无尺寸之功乞郡治民已惧再三之渎幸天从欲守国近藩奉宣诏条慰拊鳏寡伏念臣刻鹄之学才能类鹜割鸡之技不任解牛顷将命江湖之行所云补米盐而已遭逢先帝制作文昌迪知九德之材祗承六典之任实以蹇浅误蒙洗湔虽懐松栢后凋之心顾有蒲柳先衰之质惟兹外补不俟终更伏遇太皇太后御圣人之时持天下之寳柬百执事以熙帝载重二千石以共民功谓臣早趋州县之劳既习为吏付以股肱之郡傥能牧人不以望轻遂兹器使臣敢不疚心狱讼劝课农桑迄收尘露之勤少荅干坤之造代李公择遗表依日月之末光未殚报国愒桑榆之晩景忽恸穷涂辄输将死之言傥动盖髙之听伏念臣生长孤外遇逢圣明学浅而智卑才拙而用少先皇帝攟收流落湔祓尘泥擢登清禁之班许以经逺之噐二圣临御四门穆清无补㳙埃荐蒙辔策长地官术不足以富国丞御史忠不足以回天少寛素食之忧得备维藩之寄重分虎节出拊刀州虽受命即行驱驰夙驾而短生无禄陨越路隅犹结恋于清时敢献忠于未瞑伏愿皇帝陛下尊事耆老延登俊良缉熙六艺之光明灵承七庙之谟烈尽子道以法舜之孝师天常以体尧之文国家膺无疆之休微臣释没齿之憾仕而服休虽效挈瓶之智没而献直犹希结草之忠未沬须㬰之期少陈迫切之愿伏念臣学则无友于国仕则无阅于朝智常病于逺谋器适宜于近用遇蒙先帝擢寘周行登备谏工言不足以成务出将使指事不足以分忧天秩六官妙选羣吏收臣江湖之外进列文昌之班汔终元丰之年乆司宗伯之典天地立极日月并明不能退藏复叨任使髪白于民部曽莫裕于邦财心尽于中台亦何功于衮职重以直书延阁劝讲露门请郡以避素飡吁天而从私欲㑹乏蜀川之守遽叨使节之行承命载驱犹忧靡及虽犬马自弛于鞭策而蒲柳聿至于冰霜忍死路隅敢输忠荩伏望太皇太后陛下昭事上帝而畏其变清问下民而察其微以包荒爲用材之方以柔逺爲御戎之䇿师用古训而难壬人勤国家一日之几贻宗社万年之庆臣虽死之日犹生之年代宜州党皇城遗表惟孝惟忠生则縻于荣禄立功立事没犹恋于明朝伏念臣本以书生起从戎旅孝经论语承习于家传三略六韬讲闻于军幕略知事君之义渐识用兵之机无路进身占名小校初从禆佐稍达听闻大臣荐论谓其了得边事救书戒谕许以临敌制宜强虏在前矢石如雨群蛮坌入戈盾成林至于万死一生不敢瞻前顾后遂因将领委以郡符感极命轻功微禄过重念臣禀生河曲老在岭南顾齿发之凋零因土风之弊恶阖家瘴疠终歳号唿老母终堂墨衰犹在少孙殒命薪火未寒臣之衰残逮兹殒越将成异物犹仰清光伏愿皇帝陛下千年膺抚丗之期百禄受冝民之庆永钖苍生之福尚推枯骨之仁臣无任谢黔州安置表臣庭坚言昨蒙恩责授涪州别驾黔州安置已于四月二十三日到黔州公参讫者圣恩寛大善贷曲成刳心陨元未足称报伏念臣草茅下士诗礼小儒渐阶清涂厠列文馆误蒙器使孤奉国恩罪在至愚刑兹无赦有司议狱期从鈇钺之诛明主原心终全蝼蚁之命虽投裔土犹得为人此盖皇帝陛下有天地好生之心有尧汤不蔽之福旁开用命之网或漏吞舟之鱼顾兹未死之年皆是再生之日罪深责薄感极涕零重念臣万里戴天一身弔影兄弟濵于寒饿儿女未知存亡不敢每懐惟深自咎穷郷多恠苦雾常隂木石为亲柳或几于生肘日月在上葵敢忘于倾心报德无阶惟忠与孝臣无任奏状三首修神宗实录乞外任奏状伏念臣日者蒙恩待罪着作讨论史事预闻圣朝大典实以为荣而臣才不逮人读书有数见闻浅陋无助阙遗黾勉素飡已糜歳月重以老母年垂七十寝饭须人朝请坐曹义当夙夜退则有亏子职进则无𥙷公家敢申犬马之情仰望干坤之造伏望圣慈除臣一江淮合入差遣问民疾苦得以效于吏功将母旨甘或少禆于孝治臣无任戎州辞免恩命奏状臣昨于元符三年五月蒙恩自责授涪州别驾戎州安置复宣义郎监鄂州在城塩税并还所夺勲赐以江水汎涨不可下崃至十月又准告复臣奉议郎签书定国军节度判官廰公事臣以乆客瘴地抱疾累歳年衰病侵加以去年弟妹凋丧几至无生十二月方得发戎州贬所建中靖国元年三月至崃又准告复臣朝奉郎权知舒州事至四月至荆南又准尚书省札子已降告命除臣吏部贠外郎乗递马发来赴阙而臣到荆南即苦痈疽发于背脇痛毒二十余日今方少溃气力虚劣重以累年脚气拜起艰难全不堪事方陛下始初清明万国归往荡涤瑕垢登用贤畯如臣材轻智短罪弃之余误蒙哀怜洗涤驱䇿实深遭逢徼幸望云就日之心而臣天赋孤寒百疾所攻冒昧宠光清议可畏辄倾蝼蚁之诚上渎天听欲乞免前件恩命除臣江淮一合入差遣假之数年傥渐完复尚堪黾勉自誓糜捐伏望圣慈特赐悯察臣出于诚恳别无希望臣只在荆南取候朝旨谨録奏闻谨奏臣所乞差遣如太平州无为军一处实于私计爲便自荆南至臣所居分宁县不逺臣已一面前去展省坟墓即回荆南听候朝旨再辞免恩命奏状右臣六月二十二日准尚书省札子奉圣旨不许辞免已除吏部之命臣即时治行有日上道㑹臣亡弟所遗三男因病连失二子臣亦不胜哀恼伏暑伤冷併作羸疾累日委顿不可支持已分霣于沟壑幸得医药稍复苏醒只今四体唯骨都不堪事度不三两月不得复常不免以蚍囗性命之情再干冒天地生成之造乞除臣江湖一合入差遣免于犇驰或至顚越道上重念臣与赵彦若范祖禹三人同时得罪窜逐二子已爲异物不获亲见盛明臣以蠢愚强颜犹在伏蒙陛下湔祓收用一歳四迁臣非木石实未知报称之所岂敢䀝睨诏除慢不恭命恭惟陛下体尧蹈舜光宅天下不蔽之福无疆之休是以草芥贱臣敢竭愚衷昧冒再请它日或有繁难任使臣当刳心陨首不愧初筮谨具状奏闻伏望圣慈曲垂听许臣前状甞乞太平州无为军一处非是沽激实出至诚此郡公事少可以养疾圭田厚有补家贫臣以兄弟流落六年婚嫁多失时节今日得此于臣足以办事非恃朝庭尚记姓名臣不敢昧冒如此杂着十五首庄子内篇论庄周内书七篇法度甚严彼鵾鹏之大鸠鷃之细均为有累于物而不能逍遥唯体道者乃能逍遥耳故作逍遥游物之不齐物之情也大块噫气万窍殊声吾是以见万物之情状俗学者心窥劵外之有企尚而思齐道之不着论不明也故作齐物论生生之厚动而之死地立于羿之彀中其中也因论以为命其不中也因论以为智养生者谢飬生而飬其生之主几乎无死地矣故作飬生主上下四方古者谓之宇往来不穷古者谓之宙以宇观人间以宙观丗而我无所依彼推也故去挽也故来以德业与彼有者而我常以不材故作人间丗有德者之验如印印泥射至百歩力也射中百步巧也箭锋相直岂巧力之谓哉子得其母不取于人而自信故作德充符族则有宗物则有师可以为衆父者不可以为衆父父故作大宗师尧舜出而应帝汤武出而应王彼求我以是与我此名彼俗学者因以尘埃粃糠据见四子故作应帝王二十六篇者解剥斯文尔由庄周以来未见赏音者晩得向秀郭象䧟庄周爲齐物之书涽涽以至今悲夫论语断篇论语一书孔子之门人亲受圣言虽经秦事编简断缺然而文章条理可疑者少由汉以来师承不絶比诸传记最有依据可以考六经之同异证诸子之是非学者所当尽心夫趋名者于朝趋利者于市观义理者于其㑹论语者义理之㑹也凡学者之于孔氏有如问仁有如问孝问政问君子者衆矣所问非有更端而所对毎不一盖圣人之于教人善尽其材视其学术之弊性习之偏息黥补劓之功深矣古之言者天下殊涂而同归百虑而一致学者傥不于领㑹恐于义理终不近也近丗学士大夫知好此书者已衆然宿学者尽心故多自得晩学者因人故多不尽心不尽其心故使章分句解晓析诂训不能心通性逹终无所得荀卿曰善学者通伦类盖闻一而知一此晩学者之病也闻一以知二固可以谓之善学由此以进智可至于闻一知十由此以进智可至于一以贯之一以贯之圣人之事也由学者之门地至圣人之奥室其涂虽甚长然亦不过事事反求诸已忠信笃实不敢自欺所行不敢后其所闻所言不敢过其所行毎鞭其后积自得之功也夫不仕无义也子使漆彫开仕对吾斯之未能信而孔子说盖漆彫开在圣人之门闻义虽甚髙至于反身以自诚则未能笃信其心未能笃信则事至而不能无惑以不能无惑之心适事而欲应变曲当不可得也此漆彫开所以不愿仕也先王制礼行道之人皆有三年之爱于其父母而宰予欲于朞祥之中食稻衣锦引天下至薄之行自以爲安渐渍孝弟之说不爲不乆岂其无所忌惮吐不仁之言至于如此盖若宰予者其先受之质薄自其至诚内观实见三年爲哀已忘而强勉爲之者将欲加厚其质而不可得故不敢少自隐匿方求孔子之至言以洗雪其邪心以穷受薄之地不暇恤人之议已也岂其不仁者欲见于一时之言而近仁者将载于终身之行古之学者所自得于内而不恤其外凡如此也此所以有讲有学有朋友切磨以相发明非为文章可传后丗辩论可屈衆人而发也其所闻于师与自得于心者如此方其学于师也不敢听以耳而听之以心于其反诸身也不敢求诸外而求之内故乐与诸君讲学以求养心寡过之术士勇之不作乆矣同与诸君勉之孟子断篇由孔子巳来求其是非趋舎与孔子合者唯孟子一人孟子圣人也荀卿着书号为祖述孔氏而诋訾孟子以为略法三王而不知其统盖荀卿见孟子道性善言必称尧舜义不见诸侯其迹与孔子不合故云尔曽不知前圣后圣所谓合若符契者要于归洁其身者观之孟子论孔子去鲁不知者以为为肉其知者以为为无礼乃若孔子则欲以微罪行以微罪行此圣人之忠厚非孟子不足以知之学者彼知孟子率以是观之其智不足以知孟子安能知孔子然则荀卿所谓知孔子者特未可信圣人无名而淳于髠以名实求孟子固不足以知之荀卿曽未能逺过淳于髠也杨子云曰孟子勇于义而果于德知言之要知德之奥非茍知之亦允蹈之言虽不多以子云之言行反覆考之足以发子云之知言司马迁号称博极群书至如论伊尹百里奚皆不信孟子此所以得罪于子云也由孔子以来力学者多矣而才有孟子由孟子以来力学者多矣而才有扬雄来者岂可不勉方将讲明养心治性之理与诸君共学之惟勉思古人所以任已者劝学赠孟甥轲辟杨墨功愈于禹仲子论诗汔绍厥绪喜凿言易亦自名家一姓几坠光绵其瓜嘉出江夏处浊而清河润九里外孙渊明云卿浩然爰及郊简三诗连蹇尚书则显咨尔孟孙望洋汉唐其勤斯文对前人光解疑或议涪翁御奴婢不用鞭囗能慈而不能威涪翁笑曰奴婢贱人不过爲恶而诈善慢令而诈恭当其见效在前虽我亦不能不怒退自省不肖之状在予躬者甚多方且自鞭其后又何暇舍已之沐猴而治人之沐猴哉或曰孔子曰小惩而大戒小人之福然则非欤涪翁曰然有是言也不曰不教而诛谓之虐不戒视成谓之暴慢令致期谓之贼乎今之用鞭囗者有能离此三过者乎昔陶渊明爲彭泽令遣一力助其子之耕耘告之曰此亦人子也善遇之此所谓临人而有父母之心者也夫临人而无父母之心是岂人也哉是岂人也哉董隐子传董隐子隐于乞人从人乞于南康市中与酒无不饮未甞见其醉连败纸蔽后前衣穿结不周腹背风雪人挟纩战栗其面有孺子色视衆人之所严如涕唾人以丗俗所重利要之不满一笑也或祈向愿闻其方则曰无能乞尔无它言皆玩人然狂而不悖髙安刘格道纯晚得之与为礼甚愿为置酒解衣衣之与言或时语不狂自道宿人年三十六矣熟视二十许人也道纯得疱疮如蓓蕾溃肌肤岑岑痛昼夜生数十隐子为和齐五日良已异日隂与方士约买药煑丹砂期未至语不闻侍旁隐子又来饮起握道纯手曰冶金铸银奔马即死祸乞一榼酒行歌而往曰归饮吾同舎明日遣人问安留榼语旁乞人去矣数日客见之于浔阳犹寄声别道纯不了其来之始其去以庚申正月二十三日书萍乡县厅壁庭坚杭荆江略洞庭渉脩水径七十二渡出万载宜春来省伯氏元明于萍乡初元明自陈留出尉氏许昌渡汉沔略江陵上䕫崃过一百八盘涉四十八渡送余安置于摩围山之下淹留数月不忍别士大夫共慰勉之乃肯行揜泪握手为万里无相见期之别蛮中九年白头来归而相见于此访旧抚新悲喜兼懐其情有不胜言者矣余之入宜春之境闻士大夫之论以谓元明尽心尽力视民有父母之心然其民嚚讼异于它邦病在慈仁大过不用威勐耳至则以问元明元明叹曰天子使宰百里固欲安乐之岂使操三尺法而与子弟仇敌哉昔汉宣帝患北海多盗贼起龚遂为太守及入见见其老而悔之遂进而问曰北海之盗陛下将胜之耶将安之耶然后宣帝喜见于色曰张官置吏固欲安之也余甞许遂以为天下长者也夫勐则玉石俱焚寛则公私皆废吾不勐不寛唯其是而已矣故榜吾所居轩曰唯是而自警庭坚曰夫勐而不害善良寛而不长姦宄虽两汉循良不过如此萍乡邑里之间鸱枭且为鳯凰稂莠皆化为嘉谷矣因书之屏间以慰别后懐思庭坚之来以崇宁元年四月乙酉而去以是月之己亥黔南道中行记绍圣二年三月辛亥次下牢关同伯氏元明巫山尉辛絃尧夫傍崖寻三游洞绕山行竹间二百许歩得僧舎号大悲院才有小屋五六间僧贫甚不能为客煎茶过大悲遵微行髙下二里许至三游间一径栈阁绕山腹下视深谿悚人一径穿山腹黮闇出洞乃明洞中略可容百人有石乳乆乃一滴中有空处深二丈余可玄甞有道人宴居不耐乆而去厥壬子尧夫舟先发不相待日中乃至虾蟇碚从舟中望之頥颔口吻甚类虾蟇也予从元明寻泉源入洞中石气清寒流泉激激泉中出石腰骨若虬龙纠结之状洞中有崩石平阔可容数人宴坐也水流循虾蟇背垂鼻口间乃入江耳泉味亦不极甘但冷熨人齿亦其源深来逺故耶壬子之夕宿黄牛崃明日癸丑舟人以豚酒享黄牛神两舟人饮福皆醉长年三老请少驻乃得同元明尧夫曵杖清樾间观欧阳文忠公诗及苏子瞻记丁元珍梦中事观只耳石马道出神祠背得石泉甚壮急命仆夫运石去沙泉且清而归陆羽茶经记黄牛崃茶可饮因令舟人求之有媪卖新茶一笼与草叶无异山中无好事者故耳癸丑夕宿鹿角滩下乱石如囷廪无复寸土歩乱石间见尧夫坐石据琴儿大方侍侧萧然在事物之外元明唿酒酌尧夫随磐石为几案牀座夜䦨乃见北斗在天中尧夫为履霜烈女之曲已而风激涛波滩声汹汹大方抱琴而归初余在崃州问士大夫夷陵茶皆云觕澁不可饮试问小吏云唯僧茶味善试令求之得十饼价甚平也携至黄牛崃置风炉清樾间身候汤手㧫得味既以享黄牛神且酌元明尧夫云不减江南茶味也乃知夷陵士大夫但以貌取之耳可因人告传子正也晁深道祝词吉月谷旦晁氏深之字尔深道发书祝之咨尔深道圣学无蚤与其闯于门不若观于奥昔在至人行深道时照藴处空万物君之鱼涔在渊深则不获井有寒泉短绠不食深器者工深稼者农深利者贾丗守者为宗宗其一家出门则病焉深于道者不官三宗者聴焉穷则带索达则华衮惟学无止自深其本徐氏二子祝词徐氏二子緫发承师爰卜令日冠而字之孟氏曰麐其仲曰麑字麐子西字麑次西咨尔子西孔作春秋当一王法文成致麐启迪后觉一角仪仪游圣贤宅出于西狩爰瑞圣功疑若可羁岂其犬羊谓予不然视经卒章咨尔次西孟孙得麑授秦巴西归而求麑与儿女嬉曰予不忍其母既予之矣荷戈逐之顷也以傅其子乐羊杀敌恐怨不深啜其子之羹三军椎锋卒取中山魏侯赏功而疑其心人而弃夲效我以忠及巇与同贾子求通子是以知巴西之罪贤于乐羊之功昔在孺子生刍一束少长卑簿之域躬此盛徳其在有功遭丗险倾九死不悔以持刑平先民载徳以笃后庆尔尚对于前人缉熈尔姓惟尔东乡厉夜生子惊邻请火不能待旦恐其似我终身为悪愿其不已若彼饕彼嚚亦包终身之羞而无一日之乐耕而卤莽尔苗则楛耘不竟草秋稊满筥尔蓻其禾天不能黍惟尔东乡日笃于孝母慢游是好惇尔诗书以迪有造俾麐与麑是则是效觉民对问弟仲堪温恭而文好学之气方爱日而未倦也庭坚字之觉民觉民曰愿遂闻之应之曰自胜之谓强能任之谓堪聦莫宜于反听明莫宜于内视强莫宜于自胜古之人能披析万物独见本眞能自胜巳然后有形有物皆为服役故其自任曰吾天民之先觉者也吾将以此道觉斯民也古之人未闻此道则发愤而忘食闻之则乐以忘忧守之则不知老之将至觉民曰我始于何治而可以比于先民之觉问之曰若善琴何自而手与弦俱和曰心和而已若善篆何自而手与笔俱正曰心正而已曰然则求自比于先民之觉独不始于治心乎觉民曰诗云思无邪思马斯徂其斯之谓欤曰然遂书而赠之全璧字说长林全君璧问字于涪翁翁字之曰天粹而告之曰璧者成器之玉也其温润缜密清明特达天之粹美也体圎而性刚又其天德之纯也夫名者实之賔也有其实然后受其名而无愧昔者舜在父子兄弟之间遇人之不幸而舜尽其心于孝友使顽嚚诞傲蒸蒸而为善不至于姦曾参之事亲尽力以养其志此孝之粹也傅说之事君也劝人君终始典于学魏郑公之事君也造次颠沛责善责难终其身而不勌此忠之粹也柳下惠与乡人处国人不穪天下乐之此和之粹也季子辞国而䘏吴之社稷子臧辞国而与曹之存亡此清之粹也是皆清明在躬有玉德者也若夫有好学之意而不求明师不近畏友喜君子之名而不舍糼志不出下流则是珉而非玉也彼珉之为物似温润而不泽也似缜密而不栗也是以君子贱珉而贵玉惟天粹之质可以琢磨而成器故子为之言侍其佃字说战国时风声气俗之陋也故曰力田不如逢年善仕不如遇合涪翁攺之曰农当力田有时乎逢年士当事道有时乎遇合故字佃曰仲年评李德叟诗孙莘老甞以德叟诗一轴示予曰子试为我评之子对曰再过普惠七言石人道中表字韵国朝以来能者不过一二人而已韩退之所谓横空蟠硬语妥帖力排奡唯此诗足以当此语昔甞见其汲汲浚源今又见其金玉井干矣莘老大以为然书倦殻轩诗后潘邠老蚤得诗律于东坡盖天下竒才也予因邠老故识二何二何甞从吾友陈无已学问此其渊源深逺矣洪氏四甥才器不同要之皆能独秀于林者也师川亦予甥也比之武事万人敌也因五甥又得潘延之之孙虽未识面如观虎皮知其啸于林而百兽伏也夫九人者皆可望以名丗予犹能閲丗二十年当见服周穆之箱絶尘万里矣豫章黄先生文集第二十豫章黄先生文集豫章黄先生文集卷第二十一豫章黄先生文集第二十一黄庭坚鲁直文二十八首发愿文跛奚移文祈两文三首撰魏王祭文祭司马温公文代尚书侍郎祭司马温公文代赵枢密祭韩康公文祭判监王元之文祭郭给事文祭毕朝请文祭姚大夫文祭李承议文祭李元叔文祭徐德占文祭刘凝之文祭范叔才文祭李彦深文祭周晋叔文祭王𥙷之安抚文祭李仲良长官文代宜州郡官祭党守文祭叔父给事文祭舅氏李公择文祭知命弟文母安康郡太君祭亡女陈氏十娘文祭李德素县君文发愿文菩萨师子王白净法爲身胜义空谷中奋迅及哮吼念弓明利箭被以慈哀甲忍力不动摇直破魔王军三昧常娱乐甘露爲美食解脱味爲浆游戏于三乘住一如种智转无上法轮我今称扬称性实语以身语意筹量观察如实懴悔我从昔来因痴有爱饮酒食肉增长爱渴入邪见林不得解脱今者对佛发大誓愿愿从今日尽未来丗不复婬欲愿从今日尽未来丗不复饮酒愿从今日尽未来丗不复食肉设复婬欲当墯地狱住火坑中经无量劫一切衆生爲婬乱故应受苦报我皆代受设复饮酒当墯地狱饮洋铜汁经无量劫一切衆生爲酒顚倒故应受苦报我皆代受设复食肉当墯地狱吞热铁丸经无量劫一切衆生爲杀生故应受苦报我皆代受愿我以此尽未来尔忍可誓愿根尘清净具足十忍不由它敎入一切智随顺如来于无尽衆生界中现作佛事恭惟十身洞澈万徳庄严于刹刹尘尘爲我作证设经歌逻罗身忘失本愿唯垂加䕶开我迷云稽首如空等一痛切跛奚移文女弟阿通归李安诗爲置婢无所得廼得跛奚蹒跚离䟽不利走趋颡出屋檐足未达戸枢三妪挽不来两妪推不去王人不恱厨人骂怒黄子笑之曰尧牵羊而舜鞭之羊不得食尧舜俱疲百羊在谷牧一童子草露晞而出草露湿而归不亡一羊在其指撝故曰使人也器之物有所不可则亦有所宜警夜偷者不以马司昼漏者不以鸡准绳规矩异用殊施天倾西北地缺东南尺有所不逮寸有所覃子不通之则屦不可运土篑不可当履坐而睨之小大俱废子如通之则瞽者之耳聋者之目絶利一源收功十百事固有精于一则尽善徧用智则无功有所不能乃有所大能焉唿跛奚来前吾爲若诏之汝能与壮士拔距乎能与群狙争芓乎能与八骏取路乎能逐三窟狡兔乎皆曰不能曰是固不能闺门之内固无所事此今将诏若可爲者汝无状于行当任坐作不得顽痴自令谨饬晨入庖舎涤鎗㵸釡科简𬞞茹留精黜觕脔肉法欲方脍鱼法欲长起溲如截肪煑饼深注汤和糜勿投醯韲臼晚用姜葱渫不欲焦旋葅不欲黄饭不欲着牙扬盆勿驻沙进火守烓水汏沸鼎斟酌芗芼生熟必告姨㜮临食爬垢撩发染指杓嘬胾懐骨事无小大尽当关白食了涤器三正三反抆拭蠲洁寝匙覆埦陶瓦髹素视在谨数兄弟爲行牡牝相当日中事闲浣衣漱𥜗器秽器净谨循其初素衣当白染衣增色栀郁爲黄红螺砑光挼蓝杵草茅蒐橐皁浆胰粉白无不媚好燥湿处亭尉帖坦平来往之役资它使令牛羊下来唤鸡栖桀撑拒门关闲䕶草窃饮饭猫犬堙塞䑕穴凡乌攫肉猫触鼎犬鎗䑕窥甑皆汝之罪也春蚕三卧升簇自裹七昼七夜无得停火纻麻藤葛蕉任絺绤钖踈手作无有停时紾缉偷工夫一日得半工一缕亦有余暑时藴蒸扇凉蜜冰薫艾出蚊冰盘去蝇果生守树果熟守筥执弓懐弹驱吓飞鸟无得吮甞日使残少姆妪骂讥疟痢泄呕天寒置笼衣衾毕烘搔痒抑痛炙手撋冻无事倚墙鞵履可作堂上嘂唿传声代诺截长续短凫鹤皆忧持勤补拙与巧者俦凡前之爲汝能之不跛奚对曰我缺于足犹全于手如前之爲虽劳何咎黄子曰若是则不旣有用矣乎皆应曰然无不意满祈雨文三首晩稻旣苗稙禾将粒云物不雨西南其风髙田尘埃下田龟拆嵗且无入柰何斯民维尔有神庇民以食能出云雨化灾爲穰吏将率民豢牲酾酒以报灵徳岂不休哉今嵗雨旸时节旣登麦而美禾迺五月辛巳汔于今不雨以风粒者将不得坚栗苗者将不得遂蕃疻牛而耕汗背而耘者将不得食将无以奉输贡赋供给祭祀官吏且失其职故以吉日丙寅夙夜骏奔并告于尔神蒙神之休荅以膏雨而漏下不能三刻星斗晏然使人视四郊之枯藁色故自如鄙谚有云狐埋之而狐搰之是以无成功春夏之交神赐厚矣岂于几成而败之神聦明正直其忍不终恵民吏职不䖍狱讼之不得其情使之或夺其时吏则有罪神降灾于厥躬勿俾民病尚享维吉日丙寅奔走丞佐以嵗事谒于庙庭灵雨其蒙爲惠未徧越戊辰实用不宁身率羣吏靡神不宗过蒙明神降鉴勤瘁忘长吏之罪而大庇民陨雨未申之交畎浍皆盈旱苗苏醒民有庆色传相告语实神之雷风与民成功泽则优渥乃己巳庚午天髙日融四无云隂虽蚁集于丘鱼噞于渊膏雨祁祁殆不可复愚民冒陂池之泽至于昆弟以锄耰相逐虽风俗之不美吏化之未加抑亦有以使然惟神血食此邦分风雨之柄唿吸晦冥足以解纷善嵗捐神所易成吏所难是用惨怛三请神其终赐之俾民知神之光烈威神永有依归及其牲牷肥大酒醴酎甘将敎民美西成之报焉尚飨撰魏王祭文维叔父令德孝恭惟英宗神考嘉乃懿徳大启土宇图宁我家兹予冲人奉承慈训叔父秉徳在庭惟喜康共今天降割股肱其亏何痛如之卜筮来咸涂屋于野輴车即路酌以荐哀尚飨祭司马温公文呜唿盛徳之士幽明助之衮职补之民瘼去之黧老在邦谁能侮之帝临明堂公霣于位归咎无郷天则雨涕匪天夺之乃公尽瘁民望公起百身赎之日月川流窀穸有期驰心墓门官有事守临穴写哀寓此巵酒代尚书侍郎祭司马温公文呜唿𥙿陵遗弓天下岌岌九鼎旣安烝民乃粒其功在天其信在人两宫孝慈百度日新其天伊何天子圣文神考之子英祖之孙其人伊何公来自西民以安堵曰我公归天生公徳二圣蓍龟以民爲基守以四夷少年椎锋勿在王庭我观搢绅皤皤老成九月丙辰鳏寡无盖维斗西柄有星见沬舆人之占忧在国栋公果陨倾中外震动太平之基维成未落风雨漂摇今则有託王命调䕶遣车有期平生一觞涕泗荐之爱在斯民信在王室公其无憾降享芬苾代赵枢密祭韩康公文明珠白璧不言而出九重之渊天球河图不卜而爲万乘之器髙阳之里实生八韩皆丗望人康公爲冠呜唿康公自任之重足以鎭群轻自致之诚足以动万物极文武之任以白发行吾志则有余夺山林之日爲衮衣于公心其不足闻道于耳目之表后凋于水雪之寒公则有之出处何择至于正色端议濵九死而不回斋心服形承大祭而不悔忘三公之势以下士均万钟之禄以睦宗人之难能公则燕誉而不百嵗复归本朝老成陨倾吾则安仰瞻辱门下三十余年棠棣交隂芘此孤弱学问暗浅公借光辉性资重迟公极推挽尊俎之色如对于前敎训之音犹在于耳英风义气忽成蕞尔之棺干肉清觞来哭燕居之几万事巳矣呜唿柰何祭判监王元之文嗟维公不絿竞略丗务观本性德溷俗不磷缁明照了不偏闚位官师简辞命谐兄弟有嘉政裘㡳春食晏舂公安之均万钟与人交漫舞察公之心烂白黒来施施气坦夷乆与游德无疵友畜我实予师相呴濡问寒饥我徂南饮公醉今我归拜公柜寿七十可无悲懐平生涕交頥酒则醹肴孔时公不御今安之公多子禄仕微延誉处援险危可致力我勇爲天昭昭予敢欺尚飨祭郭给事文惟公徳性柔嘉器能优𥙿遇事从容而有断临民寛静而不烦绣衣立朝邦之司直朱轮治郡人有去思蚤游功名之涂晚行止足之语挥赐金以延父老道旧徳以食子孙官登左曹考过中数于公所欲可以无悲庭坚等登门有年倾盖若旧衔哀致奠终无所辤尚飨祭毕朝请文惟公才能应丗事实副名靡职不宣飞声紫庭持节关陇吏清刑平天子惠逺择牧庐陵以公来尸方且图功此邦风土敎讼懐律闻公明慈望风投笔公来勤劳直寃问疾三月报成小大如栉燕及县邑簿领暇逸天开粉省养育丞弼期公入践膺受百禄如何鞠凶风火遘灾犹不告病听民郡斋人望公起柰何永归生存华屋藁木四壁大斾髙牙铭旌数尺升堂笑语雨泪来哭肴芳酒洁公不能尝文以爲哀衰涕陨觞祭姚大夫文惟公敦大忠纯表里披尽孝友兄弟家无间言𬞞食葛衣同一緼𫀆起佐州县亟闻能声或禆或専民戴父母饮冰食蘖力难自脩十年去思由在岭表晚以誉命牧民庐陵维此庐陵险而健讼有政于此牛羊治之公来殊科有锄有植锄斸强梗植培柔良夙夜在公问人苛痒小心畏义㒺漏一毛半罚十笞匪躬不决民信吏畏公不处休公力劳勤以疾卧合公不朝食人皆失声呜唿哀哉先子及公同陞吏部小人得邑实佐下风公不吏之曰故人子以官上府馆置燕私恤其旨甘乃访民瘼盛徳往矣谁庇谁师哭公寝门秋日隂雨几筵如昨公不升堂祖车在涂公不就马牲肥酒洁公其来甞沧江东逝有泪如此呜唿哀哉祭李承议文呜唿人具五福旷丗千一观君初终优入其域寿则耋老富半其州耳目聦明胡考之休种徳不倦託于有秋子孙绳绳宦学昏嫁牖下晚归笑言而化子大夫公有誉荐绅宗族称穆邦党归仁薫然慈良惟君有之在朝敬恭大夫似之昔我兄息归君之孙我家不造姻娅孔云我投鬼门日与死迫衣我食我再见天日君之捐馆我在戎𤏡送车百两莫助引绋南郡安陆不能三舎我马有羁莫拜墓下有核维旅有酒惟醑寓文写哀文不逮故尚飨祭李元叔文呜唿元叔之义丗不可少赴人急难秋阳皦皦奉亲色难慈友诸少家人絜齐门巷洒扫筑屋聚书延聘师表青青子佩如鱼游沼凡厥富室干没纷扰君常宴然万钟忽抄寿母令妻升堂宴笑慈以旨甘歌舞姝妙里人欣欣皆谓之好摄提季夏舎有鵩鸟屏药治归竟夜无晓邑人奔走上下是祷人亦有言盖棺事了生荣死哀谁谓君夭我迁黔戎形影相弔衣我食我嵗使交道立𤏡望楚山复江绕属辤羞奠气结天杪平生不昧尚享馨醥呜唿哀哉祭徐徳占文呜唿徳占文足以弼亮天功武足以折冲樽俎识足以超万人之毁誉量足以任百丗之荣名璞玉浑金未加绳墨不借一臂而自发于林立大臣歌肯来之诗天子兴见晩之叹一日而三钖命惊动汉朝试之难能无一不可迎刃而解事无全牛决狱大疑手平如水论议魁垒气吞西州鲲之爲鹏垂天其翼志九万里未出戸庭泰山覆于前天作竒祸忠肉义骨豺狼甘心巍巍堂堂万事尽矣呜唿哀哉惟时睿圣制作斯文顾申公之无竒倚壸遂以爲相提师十万墯虏计中凶语上闻天光震动呜唿身膏原野而葬衣冠于故土亲逢尧舜而即万鬼以爲邻自古以爲才难才者又至于此临其穴惴惴其慄呜唿柰何酌酒祖行能复饮否心折无几有泪如江呜唿哀哉尚飨祭刘凝之文呜唿公乎智谋足以节困刚毅足以行可独清足以轨物自胜足以立我兀者造而归全谅无地以栖祸方燕及于来仍閲门戸之嵯峨忽厌俗而去仙违白曰而蜕卧亡吾党之一鑑哀楚望之倾陊伊曩时之倦游实肮脏而坎坷遂投劾于颍尾置嫔息于寒饿来胥䟽于江湖讫有屋于舂簸执盈虚以化物取衆弃而致伙间江疃之有秋上橘柚之嵗课开亭观之百楹孳緑竹之万箇里余刃而不试故优𥙿扵菑播据几杖以仿佯乐知识之来过味庞公之幽禅观有物扵石火嵗三㑹于涒滩讫初志其不挫维欧阳之文章发髙唱而无和配公名而成三何巧舌之能破齿发踈而恋嫪坐衰气而不果载铭旌而来归遗稚子以危货彼闻公之清风亦何面以承唾初不肖之及门辈诸孙之孩懦公慈祥而岂弟获闻敎而侍坐欷嵗晚而升堂见虞主而泪堕湛樽酒其傥甞列羣悲于楚些祭范叔才文嗟嗟叔才天畀厚矣不畀其全谷禄之不腆嗣丗之不传不得分愿又不得年怀利器而不试亶生人之多难呜唿哀哉髙明如山万仞壁立轩昻人羣冨贵其集倚堦青云方履初级而官止一省郎寿不过四十彼青云之诸公君视谁其不及呜唿哀哉君材敏强处决若流游刃恢恢不见全牛笑谈樽壶吏功举修推其赢余逮及寮友扬善𥙷过丁宁握手极君之能剸剧拨烦虽君怨仇不能间言康强食饮搢笏垂绅卧病几时一别终天涂穷日没万事尽然清明竞爽窘拘一棺孀妻孤女主哭几筵呜唿哀哉旐旍西飞叹声满路莫如予悲婚姻之故酌酒祖行君不能举临觞大哭泪落盈俎呜唿哀哉尚飨祭李彦深文呜唿彦深荜路泥涂贤于驷马之驾席门风雨安于数仞之堂体狐貉之温而不耻緼袍坏絮知膏粱之味而不厌脱粟寒浆终一丗而阨穷内不疚其何伤维相知之不早始倾盖于汝阳披蓁䕺之琐碎见紫兰之孤芳沉深而敏学易简而庭方邻非仁而不觌粟非义而不甞遇人情之难堪旣摧折而愈刚号饥寒之满屋仰归鸿之南翔拥羣书而寤叹擅荣观于文章论若人之岂弟谓百嵗而康强忽静寐而不觉问归来兮未央去亲戚与朋友即万鬼而爲郷呜唿虞氏之爲政不乆矣士不厌于糟糠载固穷以轨丗鲁人至今传其恵康身与蝼蚁共尽名与日月争光我观古而视今信吾友之不亡所以发书而掩涕不忍痴孤与蚤孀妇弱女而敎男定子宅于南山之岗有谢公之知子固特达于珪璋在吾侪之可力尚终始而就将哀嵗月之徂秋悲风号于土囊託千里而羞奠肴具㓗而酒香思曩时之笑语同饮食之淋浪列樗蒲之花烛唿五白而绕牀傥神理之不昧以斯文而举觞尚飨祭周晋叔文豫章黄庭坚洛下王琳谨以清酌时羞之奠致祭于亡友晋叔周兄之灵呜唿晋叔遂至于斯天夺善人贤愚一词自古皆有死君子以息君年四十则夺之亟终日怡怡恭顺孝慈一朝失之谁能不悲君材齐敏练逹丗故风雨如晦不渝其度雍容和平不骄色声事不后时物无伏情庭坚在僚倾盖如旧琳辱君游义兼昏友平时相从尊壶奕棊劝善举过笑言嘻嘻一日不见使人咏思寄声安不借问宿昔子不来过我必往即万事渠尽华堂山阿无复见时呜唿柰何问君何之君不能语祖筵一觞其泪如雨尚飨祭王𥙷之安抚文黄庭坚谨以清酌群羞之奠敬致祭于亡友𥙷之泸州安抚使君之灵曰呜唿𥙷之畸耦有数天不能权跖耆回夭瘤恶施妍无若之何而归之天以道观之其种则然嗟嗟补之遂至扵此人亦有言诸君不死我观使君荣悴不易则于死生如时启塞如浮屠人割之不瞋彼旁观者怨忿叹呻我观使君忠厚而文天地仁气成此粹温中和恵宣民神是享孝慈雍睦收族敎养德义祁祁充实有辉虽其怨仇不能间非爰初筮仕以文自挽翺翔台阁自以迟晩投笔执戈图万里侯不得当虏白首防秋抚师泸南方抆拭之英州骐骥便蕃钖之使君爲州抚夷若夏诗书礼乐逺近柔化举用文武当其噐能威而不怒慈哀劝惩吏奉绳墨民勤耒耜其罢而归父老出涕解印厥明忽其霣倾州人震惊哭之失声桃李不言下自成蹊哭李将军今犹似之退之窜潮维桂林伯遣从事贤弔逐臣色使君于我无平生欢自我投荒䘏予饥寒有白头新有倾盖旧五月渡泸一笑握手谁云此别遂隔终天临风寓奠有泪如川呜唿𥙷之其尚飨之祭李仲良长官文呜唿仲良遂至于斯母老妻少君独何之呜唿哀哉昔我外妹归君伯氏以是瓜葛不我遐弃元叔无恙我窜荒遐于黔于𤏡恤我无家我未还东元叔下丗急难其谁羞奠霣涕万里遣客来寒来温仲良之义如元叔存我病荆州几死衢路涉夏祖秋君三来顾笑语而别忽闻讣音失此豪士使予霑襟白髪在堂不当弃云有子有弟君亦何负能人急难立义不倾我与元老能立君名薄归上冢不得身往寓奠一觞君其尚飨代宜州郡官祭党守文惟公孝慈奉亲忠勇从军自微至显常以䇿勲公清爲郡恐不冰雪谁能白发皎皎一节方吐嘉谋荡贼巢宂如何不淑松摧玉折忧民忧国纠纠桓桓忽兮不见万事一棺呜唿哀哉某等趋承下风敎诲提挈南有樛木失此䕃樾昔者賔次今则升堂平生宴笑恸哭荐觞呜唿哀哉祭叔父给事文呜唿叔父忠信足以感欺匿和𥙿足以谐怨争行不祈报之施爲不近名之清孝弟达于草木勤劳载于朝廷谓当朝夕三事光辉九族白首庇民百僚是式黄扉青琐曾不朞月如何昊天殱夺斯亟呜唿哀哉在昔叔父典狱宣城牧民㑹昌恐一不情视之如伤司农讨论御史补察持节振饥鳏寡受职六年在晋民可即戎敎之信义不夺农功元祐考绩民兵蠹政监观四方维晋不病使者夺印以谢逋逃维叔父留才郎民曹是将使节并䕶陇蜀食茶乘马夷夏与足入佐衮司与闻和羮起居柱下日近清明人谓叔父宜在帝侧山龙黼黻润色衮职二圣材之俾承宻旨有冤楚狱无根受诋叔父拜章极谢罔功亦忧兵食遂剌关中日月照临白珪无考来给事中方将未老隂徳在民民功在邦善士弹冠岂惟我宗呜唿何负于神祗忽遽陨倾越在衰削闻讣顚踣荼蓼薫心无泪续哭今我不天又先叔父彼苍者何忍此穷露兄弟之子犹子然有是言叔父拊我我乃信然平生拜至敎诲笑色今哭归船断旌枯木几筵在堂不闻金玉之音酌酒不觞落涕陨心呜唿哀哉祭舅氏李公择文盛徳之士神人所依珠玉在渊国有光辉方时才难公陨于道彼天悠逺莫我控告士丧畏友朝失寳臣我哭之恸不惟懿亲公处贫贱如处休显温温不试任重道逺内行纯明不缺不疵临民孝慈来歌去思其在朝廷如圭如璧忠以谋国不沽孑直熈宁元祐言有刚柔公心如一成以好谋十年江湖睟然生色三年主计须发尽白它日谓我何丧何得我知公心谋道忧国出牧南阳往抚益部称责办严笑语即路天下期公来相本朝奄成大夜终不复朝呜唿哀哉我少不天殆欲堙替长我敎我实惟舅氏四海之内朋友比肩舅甥相知卒无间然今天丧我舅氏倾覆谁明我心以血继哭平生经过爲我举觞沃酒棺前割我肺膓呜唿哀哉祭知命弟文君殁荆州我在万里殁后四月始闻讣音旣无孤惸恃有兄弟天旣丧我君不能年自我哭君头发尽白英风豪气窘此一棺拊棺长号殆无生意公私之计身有所縻旣难以归舟车可虑乃得吉卜旅殡僧坊虽逺至亲理则安宴无惊无恐扶将上轝絶恸一觞君其尚飨毋安康郡太君祭亡女陈氏十娘文汝嫁十年五嵗归处姑章不呵知我怜汝我徂江南三年摇摇元丰甲子汝兄还朝道淮泝洛望汝来宁不闻车音乃闻哭声汝疾何药汝歛何服临绝之情不能我吿哀怜至骨哭泪至泉我创如新于今七年乳母来归壻亦继室昔所抱儿亦旣结发惟汝面目永隔枯木呜唿昊天忍此荼毒乆于客土勤我梦思日月之吉窀穸有期我病在牀不能奋飞寓奠千里文不及哀尚飨祭李徳素县君文呜唿夫人幽闲静恭来嫔大家肃肃雍雍嫓徳娠贤爲丗名士人皆愿然有子如此惟我息女获羞苹蘩夫人慈哀敎训拊怜之子于归我窜蛮𤏡令我不忧维夫人徳耆老就养讣音忽传呜唿夫人胡不万年絶域羞奠如亲酌献以文代哭灵鉴无逺䂊章黄先生文第集二十一豫章黄先生文集豫章黄先生文集卷第二十二豫章黄先生文集第二十二黄庭坚鲁直墓志铭十三首朝请大夫知吉州姚公墓志铭朝请郎知吉州毕公墓志铭朝议大夫致仕狄公墓志铭朝奉郎致仕王君墓志铭承议郎致仕张君墓志铭朝请郎湖南转运判官吴君墓志铭东上合门使康州团练使知顺州陶君墓志铭西头供奉官潮州兵马监押尹君墓志铭左藏库使知宜州党君墓志铭朝奉郎通判泾州韩君墓志铭朝奉郎通判汾州刘君墓志铭鳯州团练推官乔君墓志铭太子中允致仕陈君墓志铭朝请大夫知吉州姚公墓志铭元丰辛酉八月已未朝请大夫知吉州事姚公以疾殁于州之正寝属吏豫章黄庭坚旣哭公于堂弔问诸孤退则论撰公之丗出官次躬行吏考遗诸孤使求立言之君子铭之其孤洸沆曰实以某年月某甲子奉窀穸于钱塘之某原举先夫人祔焉维先人之治行它人所不能言铭先人宜莫如子不得辞遂铭之恭惟姚氏其自出甚逺其后乃占吴兴武康察及思廉父子以史显璹元崇皆武后时宰相而元崇汔相泰陵名重天下姚氏遂爲中州姓族与唐俱盛衰有仕江南李氏以军伐补东布洲鎭遏使者讳瓉李氏纳图籍遂归田焉是爲公之髙大父东布洲今通州之净海也故公爲净海人曽大父讳某大父讳某皆有潜德在田里及公起家仕至中郎累赠先府君刑部侍郎公登庆历初进士第由县尉至作州所至各有吏能官九迁爲职方郎中㑹新格以阶寄禄故今爲列大夫甞以博士勾当广西经略使公事广东西新去兵火所向疮痍者未起公招慰拊纳人就耕食使者视成以书最知郁林州三嵗未甞论决大辟今天子即位遣子弟修土贡例当推恩公六子皆未仕遂不遣子而遣其弟旁郡不能者多愧之通判杭州州东挟漕河皆民田白龙泽岸善决毁民成功公至则爲捍水隄于今以有年其爲吉州盖以揉熟丗故左右文法又其资长者始至承前守留事讼诉盈庭逮报受书数吏不胜举舞文吏亦以甞公公色夷气平徐徐区别皆尽人情而后境中日以无事出报谒賔客一府皆惊公忠信孝友好学不倦下士如不及任职直前不爲后日计禄仕垂及四十年奉身菲薄而弃诸孤之日衣才可以歛帑才可以具丧而诸孤无以归其砥砺廉节不减古人公讳某字某年六十有三夫人某氏有封邑于金华先公七月卒六男子长则洸虔州司理参军滂蕲州蕲春县尉汲涤沅浒五女子适某官应昭若某官阮之武某官刘敏脩敏脩之配旣没许以继室归之而未行也铭曰诸姚有声望自吴兴唐迁江南乃籍金陵有以武功执戈海浦逮其曽孙耕食不去公举进士兴于亩桑勤官下邑荐者交章从军桂岭别驾海碣奉公恤民如我饥渴初不赫赫去思则多及爲庐陵下车以歌宜寿富贵而不克享勒于铭诗封恨黄壤朝请郎知吉州毕公墓志铭吉州太守毕公以元丰五年冬十一月已丑殁于理所属县皆来弔哭越厥月己亥咸集乃稽度初终图建不朽谓豫章黄庭坚曰我公好学力行能仕立节安可无述其孤平仲伏哭且言实将以某年月某甲子葬于浮光先光禄之兆先夫人赵氏继室夫人滕氏皆祔焉则㑹有僚询事考徳勒之金石公讳某字某铭诗曰嗟惟毕公弼周胙国厥兴来仍有万吉卜暨卓至諴文献方毂中原之李託植南邦髙王父玙始籍浮光有息济美执经躬耕王父中正赠官中都先人讳京实光禄卿公举进士以亲受福初载州县荐书一束丞佐袐书主簿国子牧民咸平以奉常土佐调兵食五十七州输钱转粟使者借筹考牧至逺羊牛惠深与磁维二千石熈宁甲寅河食我壁聮桴委粟调䕶老弱降兵筑室不请邻籴流者归野止有麰麦公厨告病贷之私籝始其去归折劵不征持节关陇百城竦竦湔拔廉秀劾遣赃冗都尉轻车尚书中郎肃肃雍雍象服左鱼朝奉朝请实维新书吉在江西素号难附公父母之苦语敎诃曽是徤讼化爲舞歌公生戊戌嵗复元首我民无禄公疾卧牖上章请老王命休之拖绅拜赐屏药治归哭者陨涕孰能使之其配赵女椒不盈升来继妇职汝隂之滕其宜家人厥年不登有婉淑女采自葑菲壸仪柔嘉维妾李氏能力大故哀恤应礼公子三男惠连有萎平仲和仲季未胜衣盖七女子伯嫁而死四归以时三处未字长倩孙鼛淮海维扬大梁开封罗遹魏相济隂曹南任氏元常蔼蔼诸壻䆠学誉处人亦多公择士归女公姿忠纯言可信期秋阳皦皦表襮不施力学好问胷次积藏有来咨求倾写河江稗言所收齐谐所记炙毂流膏坐客亹亹奉已纯约与人务惇锦衣被频不有其文丗家多财而不安富惟避分赀以殖季父孩养羸露爰及昏娶吏事儒雅孔惠且明不张声势隐哀索情髙明显融万钟应有慈祥弟友讫不中寿非此其身或昌厥后浮光之麓楸栢旣林鑱诗立宅亶古来今朝议大夫致仕狄公墓志铭公讳遵礼字子安唐大臣梁公之苗裔避五代乱始去太原稍占籍湘潭间公之季年乃以孥家食于荆南而坟墓实在阳翟祖希颜徐州録事参军赠兵部尚书父棐枢密直学士工部侍郎亦赠工部尚书公之伯氏遵度字元规名士也故公之学问渊源近前辈有所闻则行之少以父任试祕书省校书郎三迁爲大理评事知湖州安吉县明州鄞县稍有能声以大理寺丞通判成徳军通判蜀州赐绯衣银鱼又通判江宁府知兴化军发运使改盐法荐公知涟水军废军爲县改知沂州未上选管勾牛羊司罢知淮阳军避髙遵裕改通州于是七迁爲尚书驾部郎中赐紫衣金鱼改朝议大夫管勾崇禧观以本官致仕以子明逺任右朝请大夫进左朝议大夫致仕六年乃卒享年七十有六实元祐九年正月也勲上柱国爵西城县开国男食邑七百戸夫人寿安县君邹氏七子长则明逺次明复前河南府左军巡判官次明权蚤卒次明通郊社斋郎次明忠假承务郎次明述明昭三女子嫁通直郎呉克礼兰溪尉沈道宣徳郎沈逊在安吉时马寻守湖州少公恐不任事安吉大姓俞氏所爲多不法前后令不敢击俞氏私酿酒椎牛㑹客公捕得劾治寻大惊曰乃能如我少时在鄞县县中号无讼乃筑亭观延闽人章望之表民与讲学士子颇归之表民集中有与狄子论事则公也在兴化时邑中仕家十八九賔礼秀孝摧折强宗兴温泉荻芦之陂漑南北西洋民食其功去而祠享之其爲通州飓风坏民庐舎老㓜夷处劳来劝戒不以遗后人公天资敦厚不道人短长仕官且然其所知虽大利害以与人不知资已待僚属尽敬见其一长保荐不以疑似小过轻绝之元规早丗嫂刘夫人少寡守二女公事㛐抚孤子不愧古人退居与父老欵曲未甞入谒府县讫于牖下言笑而终不以疾痛呜唿可以无媿矣明逺将以绍圣攺元之明年元月奉公之柩合葬于阳翟之张洞寿安县君之墓则来乞铭于豫章黄庭坚昔余舅氏户部尚书李公择元规婿也数爲余道子安之爲人今子安后殁不得公择铭其墓铭非余其谁铭曰良吏循循父母小民事不赫赫故走于尘天下长者爲人不疚商财计功则在人后呜唿狄公睦家甚雍政问得民不问其逢康宁寿考徳则自好不富其橐以仁爲宝膴膴韩城其望具茨公宫其中诏以铭诗朝奉郎致仕王君墓志铭君讳黙𤏡道人字复之曽大父邻大父祚皆隠约田间父晏始命君弃耒爲诸生及君仕于朝累赠至朝散大夫君幻小执养事师趋庭问膳自有度量识者以爲此儿当立王氏门户果登治平四年进士第授什邡县主簿县与绵竹县俱调夫筑洛口堰其工十万邻邑忧不办君酌民言而赋功省公钱爱民力不阅月而成迁通泉令通泉岁饥甚君不待报而发廪乆不雨至是而雨县有千顷渠堙废不知其始其旁租户积嵗不能入赋君因其民愿决其源二十里注之江嵗以大熟民画像祠之熈宁中中书户房检正官熊本察访陜夔路青苖免役法任君定夺两路役法及州县应废者以君爲能使者交章荐之改祕书省着作佐郎本荐君可任提举常平诏引上殿㑹耳聩不能奉诏乞得监味江鎭茶埸以忧去服除转运使苖时中馈军兴奏君管勾文字讨乞弟师还以瘴疠不能随师者万人且弃死夷地矣君请以运粮虚舟载之分责使臣将䕶医粥以卒之存亡爲殿最所全活者十七八以军功吏考遂改承议郎泛恩迁朝奉郎旣而叹曰吾闻人言愦愦也终不可以立于朝于是请老而归年始四十有八遂放浪江淮山水间归而治大宅开花圃筑台榭与父老歌舞之如是十年乃终享年六十初室陈氏生二男四女而卒追封金华县君继室张氏亦蚤卒追封华阳县君男曰洪以任爲太庙斋郎大邑县主簿曰源举进士女嫁进士廖亶陈处义程遵道其季居室洪卜以元符二年十一月葬君于西岸之白水近朝散君之兆而来乞铭复之于庭坚同年进士也雅闻复之爲𤏡道之郷先生人所爱敬近乎古所谓殁而可祭于社者故叙而铭之复之少时贫甚富室子弟会于州学召一儒生讲春秋君造讲席而儒生挥之君以怒去归杜门读春秋一月乃从儒生质所疑儒生噤不能荅君因爲诸生讲之皆得闻所未闻其从仕未甞营私先国先民凡吏事它人所难办君常优爲之诸公要人闻君才多欲推之于要津君曰岂不欲往无如病何其以人才爲己任者未甞不叹也君于文无所不工睥睨立成或不加㸃而文理粲然可观坐客有豪俊者欲以多穷之君下笔如流水坐人皆惊其于事亲居丧尽欢尽哀于兄弟朋友誉其贤者以劝不肖于四方游士爲之依归生馆之死葬之于其党之孤焭衣食之敎养之使男有室女有家于郷邻䘏其有无而救其恶至其无頼者衆㑹唾辱之里人畏之甚于刑罚性狷介不能容人之非州县有过举辄上书论之昔孔子爲叔向流涕曰古之遗直也君尚似之其铭曰复之其颀而嶷而岐桃李有实其下成蹊羔豚之割我有余刃善刀藏之施于有政兰台石室如君者几以病去禄不濡其尾可祭于郷知徳者鲜我文昭之尚以行逺承议郎致仕张君墓志铭君讳渭字象之实清河张氏有以工部侍郎致仕赠司徒讳去华者始居洛阳盖君之曽大父也光禄少卿致仕赠兵部侍郎讳师钖者君之大父也尚书职方贠外郎致仕赠中大夫讳景伯者君之考也君天资孝友敏于吏能其家居不问有无乐以市义虽废疾不年而爲子爲吏皆可纪中大夫公老在家性刚严少可君年最少事之尽其懽初仕爲蒲隂主簿吏不能弄以事去爲临颍主簿以废监牧有劳迁泾州观察推官军兴佐使者粮饷办荐者交章攺宣德郎知飞乌县值元祐初改复差役君悉取故役书治其凡而委其僚隂察其财力戒吏具戸版等色而虚其名姓期日㑹民于廷曰某服某役某服某役一邑吏皆惊民相视而定飞乌于梓潼爲山邑不当孔道而公帑市绢居一州之半君尽得它邑之财力请均嵗市之籍力争之乃见聴是嵗减三之二去而民烝甞之以疾监西京粮料院疾益侵以承议郎致仕而卒得年五十有四娶李氏尚书驾部贠外郎育之女先君卒十有二年追封昭徳县君子曰羽孙曰鼒二女子长归进士及第苏大寿而卒次归进士朱佾君卒后某年当绍圣五年某月某甲子奉君之丧葬洛阳兵部公之墓次时公之弟汲状君之行事来请铭铭曰张起清河以文震惊衣冠济济吏有能声正国兄弟于将发硎断蛟剸犀扬于帝庭君有家法其銶其斧小试则然而命不偶我铭其坎以怨坎壈朝请郎湖南转运判官吴君墓志铭公讳革字孚道魏夏津人大父讳用之滁州全椒令遂爲全椒人父讳頔婺州永康尉甞有隂徳永康纪之殁殿中丞以公伯仲赠太中大夫公举进士爲襄州司戸叅军以忧去调眞州杨子主簿迁池州贵池令改祕书省着作佐郎知广徳军建平县通判韶州就移知南雄州课爲广东第一擢知吉州课又爲江西第一除江西转运判官徙湖南居数月寝疾殁于官享年五十有三元祐三年四月某甲子也公由少年书生治经术爲州县吏遇事力行所闻天性精于吏职其所至必令行禁止贵池民兄弟相与讼田爲垂涕说同生当相尽以恩义意兄弟皆感涕去方使者行新令给青苖钱公不格诏令而实子可贷之民使者桉常平钱不尽予民取文书视之皆如令在建平当熈宁甲寅乙夘嵗饥馑公举力政劝发廪所全活以万计南雄州有吏胥鬻狱把将长短不可治闻公严能乃匿去爲外台吏公下车尽得其姦状捕取伏法郡内肃清北人官死岭南者调䕶其孤婺矛牙爲之道地使得食得归其事米盐人不猒其细也吉州自蹇周辅增盐课二百万民已失生理而魏纶上诸县増课九十五万公至则告诸令后所增盐勿以爲课爲郡奖善士劝不能去其甚污徳意茂美御姦黠吏有辔䇿能左右之故元祐初御史桉察南方上公爲爱民吏近臣交荐才任监司朝廷当用之而公捐馆舍矣公娶独行沈君士龙之女封安仁县君子男朋早卒羽秀州军事推官竝幵兹同时中进士弟珏亦有蓺文女许嫁进士江与京诸孤序列公之丗家能事来乞铭曰将以某年月某甲子葬公于全椒之原又再使来速铭公之兄蔚深道与余同年进士予又于羽有雅故故叙而铭之铭曰呜唿孚道维出崭崭少吏于政有亲有严食之衣之睦其不咸治大如小察民肥瘠我牧不烦其羊戢戢公居是邦民畏失之迨其去归思而述之方行万里天实蹷之有藴下泉孰能抉之羽竝幵兹常棣偕止而珏暮子鄂不韡韡我视其兴则公受祉东上合门使康州团练使知顺州陶君墓志铭府君讳弼字商翁陶氏盖柴桑诸陶有讳矩者避地将家占零陵之祁阳矩生蠲蠲生钧赠殿中丞殿中生岳仕至职方贠外郎赠刑部侍郎是爲君考府君少孤志行磊落权竒左诗书右孙吴同学生叹伏之以爲一日千里困穷无地自致廼聚晩学子弟讲授六经以奉母夫人长沙太君甘旨庆历中莫傜诸唐据湖南山溪钞掠郡县提㸃刑狱杨畋召君俱行颇用其䇿谋君亦分军薄崄得挑油平太平峒于畋军中功第二以进士调授桂州阳朔县主簿侬智髙蹈借二广畋以书召君掌机宜乗驲至曲江畋檄君下英州议救广府贼已走连贺蒋偕一军没余衆溃入山林贼声势张甚君以便宜颇取败军白旗大书曰招安蒋团练下败兵使十数辈持徇村落收得散卒则回路趋贺州就粮州将持法拒君君晓以大义迺听活千余人送幕府㑹畋罢去不爲功然畋在朝廷每爲人言湖南军中独得陶弼一人耳君乆次迺爲阳朔令以吏考除大理寺丞监潭州粮料院广南西路提㸃刑狱李师中论荐其能擢知賔州诏换崇仪副使知容州以六宅副使知钦州数以母老乞归极恳恻不听旣丁内艰徒行奉丧归葬祁阳夺哀以崇仪使知邕州招纳训利等六州蛮及广源内附侬智髙千余衆皆就耕食君亦再满任乃得请知鼎州诏使按治辰州南江诸溪蛮宣抚使举君知辰州又奏君不上吏课者二十年迁皇城使措置北江用反间使彭师晏自攻伐归其地县官王师问罪安南以知邕州又用宣抚使辟知顺州四迁爲东上合门使康州团练使年六十有四终于顺州之官舍娶丁氏钱塘县君生子通冠而死以兄之孙同爲通后授郊社斋郎六女长嫁宁郷尉严介而卒其五居室君不治细故独以文章自喜尤号爲能诗年三十起从军心通悟达兵家机㑹能得士死力智度闳深调䕶不虞不见圭角遇仓卒大军常倚以爲重作郡县顺民立条敎当其艰勤与吏士同甘苦不以逺朝廷故不尽心力所临数州夷夏斩斩以约信爲威甞请郴桂州灵渠通漕湘江军兴转粟可十倍使者不能听李师中在广西迺用之于今爲功广源酋长刘纪数请和市太平寨规觇国欲生事徼功者吹嘘助之君伐其谋后数年和市议下刘彞沈起之事是矣顺州草创存亡不可知受命即上道折箠指撝溪洞晏然在军中三十年夷险一槩使者多朝廷大吏察治状无以易君故求去辄进官重任使遂老于桂林表里事母孝谨白首尽其驩平生诗文书奏十有八卷读其书知非録録者元丰三年十月丙子葬零陵之金釡山下铭曰武夫面墙文吏疚武维此康州俎豆军旅乌合其兵忠信成城敎子弟战卫其父兄乘囏行权处女脱兔及其旣平左规右矩虎媚养己时其饱饥康州用士可赴深溪子推惸嫠姑息夷獠我一以律不残不傲药不皲手漂絮终身或千戸封竒偶匪人梓庆爲鐻不怀庆赏康州抚师尚以义往大能小施夸者技痒我安养命民得休养边陲之守不必椎锋我铭康州式劝士功西头供奉官潮州兵马监押尹君墓志铭君讳某字某尹氏邺郡人宋有天下尹氏以武功显廷勋起佐命终滁州剌史赠太子太师生女辅佐熈陵是爲淑徳皇后两男子崇珂累功至保信军节度使赠侍中崇珪歙州剌史歙州生昭寿任合门祗候合门生元舆元舆耿介有祖风独不乐爲吏肆志江湖间而殁于姑苏初爲姑苏人君姑苏之子也以恩𥙷三班借职累迁至西头供奉官终于潮州兵马监押得年六十有五娶钱氏先君卒二年三子公庠举进士有声先君卒五月公亶实承其祭其季未名两女嫁进士薛彦辅右班殿直张克已孙男女四人君有知数敏于事几历官七州苟可以益公家便民尽心力不爱一毫其在潮州趋吏功尚不衰君殁后太守按行城垒府库无毛甲事不经君规画叹其才爲挥涕晩仕岭南英循潮三州士大夫落南方者君以礼意接其人物而推衣食以字其孤未甞问箧笥凡今出从车骑藴借而归家与妻子商岀入㑹计毛发者君所笑也君仲氏宗奭能官而孝友拊君之孤归女敎男甚有恩意举君夫妇及公庠之丧以某年某月某甲子序葬于长洲虎丘之原谓其交游豫章黄庭坚曰宗奭之伯氏父子淑善而不遂以客死乞君文使我传不朽遂爲志而继以铭诗曰孝友秩秩兄弟琴瑟同安共恤在官夔夔劝功度宜不求自嬉颜色笑语礼能惠寠见义孔武禄不对其长固安其藏尚其嗣之昌左藏库使知宣州党君墓志铭党侯河中河西人而长于京师应进士举不利以小校从王韶在秦鳯入熈河每战辄有功三迁乃得下班殿侍权邕州永平寨押伴交州进奉使到阙下河东安抚使曽布奏充准备差使权石州葭芦寨兵马监押充河东第九将部将又差权吴堡寨麟州神木寨枢密院批状指挥发遣赴阙陈边事党侯言西夏得并敌之利而诸路无先发制人之兵大槩制贼之道四一曰大举二曰浅攻三曰进筑四曰招来往者病在用其一而废其三故无全胜之威以制其敝窃谓四者不可废一但有先后缓急因贼强弱之形而制之朝廷録其言行下诸路乃授河东第六副将攺第二副将元符初乃知横州安化蛮犯宜州州将杨应辰射中臂不能军经略司以党侯对移领溪洞司事贼退又受其降乃复还横州崇宁初竟用党侯守宜州安化蛮又犯省地侯与东上合门使统制黄忱战胜于卸甲岭安化三州一鎭皆降于是䇿其茂功迁皇城副使兼合门通事舎人盖崇宁元年也自下班殿侍十八迁而至于此凡迁官多以战功超资减年略无一官以嵗月积也明年迁左藏库使而卒于宜州管下实八月丁卯享年五十有四初室曹氏蓬莱县君继崔氏长安县君四男子曰涣三班奉职曰淳三班差使曰湜曰泽五女嫁进士曹錞数月錞死今归在室余未笄孙男女四人党侯年二十余从军在军中三十年常以不欺立名节及其爲州奉身洁清不取秋毫爲吏无日不勤曰不如是不足以报国省阅狱讼事如毫发许不当情终不快曰不如是民不得其所事有利于物如拳而犯法如粟终不爲曰法不可不守也责僚属以名分甚严而未甞以细故使得罪去也捐馆之日歛无复衣归无余赀可以知其耆艾守节不衰也党侯讳光嗣字明逺曽大父讳素大父讳宣袐书省着作佐郎父讳武西头供奉官赠右屯卫将军涣等将以某年月日葬侯于河中府河东县之原而乞铭于脩水黄庭坚实爲之铭铭曰党侯绳绳持廉好清由微小吏以至专城节不衰止身未耋老天夺之耶而丧其宝河东之原宜栢宜松坎其阻深作侯寝宫我爲铭诗式告无期曰此廉吏之丘勿坏伤之朝奉郎通判泾州韩君墓志铭君讳复字辨翁其先邓之南阳人其上丗有爲龙游令者不能归而家于陵井遂爲陵之井研人至辨翁阅五丗矣曽大父归惠爲州吏当李顺乱时诸郡皆尚威断凡贼所诖误以尽杀爲功归惠条其重轻过故爲等差抱法律争于廷所活且百人谓其子庆之曰吾后当有兴者及尔子孙皆使爲诗书庆之生君考颕仕至太子中允丗父崇尚书屯田贠外郎兄震朝请大夫韩氏遂爲陵州衣冠族姓辨翁旣仕中州有田于叶故今爲叶人初辨翁尚小自知求师云从丗父读书登进士第调泸川尉盗杀人而执舎旁子掠服之令谢病不敢予夺君释之而趣捕盗出将刑者非眞盗已而果然攺袐书省着作佐郎知五台山寺务司五台供施倾天下恶少年多窜僧籍中上下囊橐爲姦号爲不可措手君擿其魁宿置于法按簿书皆得名物代州将防御使冯行已请爲其府判官㑹军兴辟河东转运司勾当公事方是时部使者惧乏兴皆须一调十君请峻期㑹法而调以实民用不扰再迁太常博士通判凤州州乆不治君兴滞𥙷败寛而不弛府库簿领一二以名召之郡以最闻是时民冒茶禁日或千人至有贴妻卖子入赏不足而系有司君上其状皆得释然使者以爲是沮吾法迁通判凤翔府君治民用法寛治吏用法急姦吏不能堪乃以纲目踈漏事讼君会使者衔前沮法事即恶奏君坐停见任官君方具本末求对狱泾帅奏君前所坐非罪乞以爲佐徙之泾未几卒于官享年五十有七初室冯氏蓝田进士行敏女继室张氏寿光县君冀国勤惠公女三男子孟峣夫季易夫皆有学行仲浚夫举进士雄州防御推官知秦州清水县三女嫁利州司法参军赵丕西头供奉官冯维方广济军司戸参军王望之君㓜少重迟不戏长而端方论事取友是是非非不䘏嫌怨授易春秋于蜀人龙昌期常称慕李栖筠之爲人人以爲君庄重寡言作文词务体要断狱深原其情抶治姦欺豪吏夺气言人之所不敢言盖有賛皇之风云君殁后十有六年当绍圣四年冬某月某甲子峣夫等乃克葬君于郏城之原使来乞铭铭曰韩迁井研寝微以湮厥有隂徳里中称仁瓜绵于瓞旣硕其实有斐辨翁其音秩秩自少爲吏慈哀于职匪求生之求得其直论事计可不随风波有挫其锋君益淬磨以小观大以近知逺不振不年心亨事蹇不羮之西颍川之郏卜宅固安昌而后叶朝奉郎通判汾州刘君墓志铭君讳禹徳州德平人字希俭年二十举明法及第补栾城尉名能捕盗奏徙槀城尉槀城盗爲不发调德荣主簿兼县事盐井淡而征不除君爲岁蠲四十万罢官民追送之又爲永州军事推官权邵州武冈县武冈溪洞蛮蜂出烧民积聚郡治兵令民入保君从数骑入其巢穴晓以祸福其酋请杀始事者二人以平以忧去服除授资州録事参军兼司法事始至将佐皆易之见其决狱乃大惊郡有难辨事辄倚君改大理寺丞知北海县俗喜屠牛私酤君隂籍其姓名区处具䟽壁间民相告曰是不可犯迁太子中舎知乐寿县事迁殿中丞改奉议郎乐寿南皮县金隄两间使者度缮隄以障水利南皮而害乐寿南皮令以私书诱乐寿仕家子得其愿状告部使者使者下书问枊民状君㑹民金隄乃得南皮私书而焚之曰南皮令亦欲自便其民顾不善谋耳当报以徳以愿者寡不愿者衆报使者通判汾州迁承议郎恩加朝奉郎察举吏曹不忮而趋办汾水被隄稍啮永利西监君督护作暑雨中工休乃去以故得疾以元祐八年七月丙辰卒得年五十有九丧过汾市多陨涕者君喜读书善射在官居家长者爱之徳平王英状君行事如此英言行有物直可信故纪焉君曽大父思齐大父诚父芝皆力田而芝以君赠奉议郎娶张氏继室赵氏安德县君男曰槃寀楶棨女嫁苏某张潞郭彦佐张绎张颀有季居室葬以元祐二年六月丁酉兆于某县击壤郷之西源寀墨衰来乞铭三反而不懈乃予铭铭曰吏优于检姦或贿或残勤民惠䘏吏或舞其笔呜唿君洁可以驭吏惠可以扶弱孰能不克修怨以徳勤事怠食瘁不媮息其施不遐惟畀之啬力耕者不穑尚其子之食凤州团练推宫乔君墓志铭髙密乔君彦柔将葬其父母乞铭于豫章黄庭坚曰吾家丗籍在昌邑而迁髙密居髙密盖五丗矣吾曽大父以善治生以财雄吾里中吾大父喜爲侠振人急难以故破家产而贫先人乃读书年十八举毛诗学究授咸阳县主簿吏以年少易之先人发其姦赃即罪邑中皆惊令贪政疵頼先人得善去邻邑有田讼十年不决先人行田所视文书一语决之历海陵槀城县尉爲石州録事参军掌和籴仓郡将以和籴羡钱数十万资公帑谕先人更印历先人执法不听至诃怒终不移罢石州调中牟主簿陜西转运司闻其材辟赈济司勾当公事以忧去爲延长令又以忧去先人事父母笃孝居丧毁瘠再丁内艰遂以衰曰欲不出仕郷人强之乃调河州军事推宫对移兰州又调鳯州团练推宫提刑司檄先人决阶成州滞讼不幸暴疾殁于成州之栗亭吾母王氏继母吕氏髙密士大夫之家先人以元祐五年十月捐馆舎明年先夫人又弃养彦柔以贫从仕四方不得以时葬将以元符二年某月日葬郑公郷大父基次庭坚曰𤏡道爲令奉公敬决讼平持身廉清浄寡言君子也其言不妄视其子而知其父可铭也推官讳敞字广叔享年五十有六三男长则彦柔前进士𤏡道令次彦中举进士有声次彦直尚小女子嫁进士刘拯铭曰才于爲吏小试牛刀廉于临民不犯秋毫直于事上怒不目逃不极其能又不耆耋系逢不逢不在巧拙我铭其丘告后勿伐太子中允致仕陈君墓志铭府君讳庸字景回颍川陈氏也徙京兆万年唐广明之乱以家入蜀遂爲眉州青衣人曽大父延禄大父显忠以季子贵赠兵部侍郎父希载以府君赠大理评事蜀乱更五代不解故大理而上三丗在野府君始与季父希亮族弟谕学于成都天圣中俱登进士第县令名其所居坊爲三俊初授澧州推官调潭州观察推官长沙县孤女有父时田产爲其族亲所冒没诉于州县部剌史累岁不得眞府君被檄按之一语而决尽归所侵地以故湖湘间田讼皆诣所部求决于府君在湖南凡决疑狱二十二再调雅州判官甞摄名山夹江籍三县政事多见纪举监成都府市置院迁永兴军节度掌书记以父忧去终丧属太夫人春秋髙不赴铨集者数年终养乆之乃调歙州判官三司戸部以监茶埸举知光州光山县府君上书言光山号爲邑小民醇今者系狱常数百冒茶禁者十九愿弛其禁而征之所弃予民者未多而刑狱大省不报岁饥州将命録富家粟诸县争趋令府君独格不下且言曰劝分故天之道而此邦无巨室焉得粟而分诸终不可得罢光山吏部流内铨上其课引对在廷会有羽书以西师不利趋召二府按边吏琐计兵食罢所引选人子循资是时府君年五十有三叹曰吾筋力益尽于州县矣因告老去买田筑室于淮汝间曰颍川吾故郡也宴居十年乃终盖嘉祐十年五月壬戌府君白首好学不衰以义将其气不爲瓜瓞葛藟以亲附人亦不斩然爲崖壁其于吏道如良农知田如竘匠相木然爲县常加意于尊爵俎豆以时脩其礼物旌其处士秀民人又知府君之藴非俗吏之所能也喜作诗不加琢磨而能自达其意盖恬于势利之言也其在田间不亢不污有古之仕焉而已者之风初室刘夫人有妇行卒时年三十有八二男子皆前卒二女子嫁进士潘景继室乐夫人能勤家事姑孝谨喜读唐书能讲道其丗故兴衰士大夫贤不肖老而记忆不衰寿七十有二生六男而三不淑存者曰架槊渠皆举进士女其一病在室不能妇嫁内殿崇班耿端彦者其季也乐夫人及见孙男女十六曽孙男女三府君捐馆舎二十九年乐夫人旣祥乃克葬于光州固始县淮安管鸿鹄之原二夫人祔焉槊娶庭坚之女弟以婚姻之故来乞铭府君之行义可铭也故叙而铭之铭曰其生也不汲汲其没也不洄洄穷渎之泉弗达于逵鸿鹄之翼不媒于泽燕雀阶天不怍不悔生安其邦没葬其郷两嫔鴈行同域也而不同藏豫章黄先生文集第二十二豫章黄先生文集豫章黄先生文集卷第二十三豫章黄先生文集第二十三黄庭坚鲁直墓志铭十三首萧济父墓志铭王力道墓志铭晁君成墓志铭刘道原墓志铭黄几复墓志铭陈少张墓志铭张太中墓志铭胡宗元墓志铭刘咸临墓志铭李元叔墓志铭李仲良墓志铭杨寛之墓志铭张子履墓志铭萧济父墓志铭吾友萧济父新淦人讳公饷曽大父咏大父汉卿皆不仕父中和福州长乐令以太常寺奉礼郎致仕济父事亲不遗力居丧以毁瘠闻友爱其弟恩意甚异博学能文少时累试礼部在太学有声称熙宁中忽自废不爲举子元祐六年乃以特奏名试于庭得一命归而殁于牖下享年五十有九娶庐陵叚氏生六子男曰皡晔麟玕二女爲欧阳毖郭钦正妻初济父旣无仕进意筑屋于清江崃之碕巴丘之上曰休亭间居且二十年于书无所不观尤好孟子黄帝素问啄其英华以治气养心遨乐于尘垢之外推其绪余子弟皆兴于学逮其欲出仕不幸而死与济父游者皆哀之故啇济父之得丧而爲之铭铭曰玉笥岑岑阅丗无疆我以爲朋章贡合而流清不舍昼夜与我偕行仰其髙追配古人钩其深得意日新力耕孔耘食其新陈其妃能桑以奉补纫调䕶诸息其槚其棘各授之职而老斲轮傥而遇合富贵嶫嶫牛羊賔客金玉仆妾怨塞宇宙荣不满睫以此易彼君必不厌而心爲田而智播耰获而自得是谓有秋郷曰扬名里曰双秀卜宅斯丘龟筮告猷安只乐只无废无圮王力道墓志铭吾友力道讳肱王氏盖瑯琊临沂诸王在齐不逺迁者其丗家序列史官文献相望有讳某者于其郷有徳没而其配崔夫人与门人子弟诔其行曰恭睦先生是爲君考庭坚童子时与力道游是时恭睦先生尚无恙得入拜崔夫人于堂以两孺子同学问相爱故两家亲亦相爱力道长予二岁而少成独立无儿子气食饮卧起与书史笔墨俱后七年比岁以郷举士俱集京师甲辰丁未岁相从也力道此时律身甚严而与人极恺悌于书无不观而尤喜易春秋文章初不经意睥睨左右下笔娓娓不休熙宁癸酉邂逅夜语于西平客舍谨厚而文甄叙人物有理致予知其在困而不揜也又二年客自齐来乃言力道与往时大异沈浮问井间得酒不择处所遇屠贩如衣冠爱之者以爲似毕茂丗光孟祖之爲人而力道自言与二子异人亦无以命之或谓力道穷不偶怼故自放于酒中吾以爲力道智及此殆不尔如是三年终以酒死得年三十有五无子有遗文未辑夫人张氏犹尸其祭旣祥张氏又卒于是崔夫人七十余岁矣哭之甚哀力道之兄抚州军事推官将举恭睦之丧兆于临朐之龙泉而葬力道于其域谋曰知吾弟者莫若吾友临川晏叔原几道豫章黄鲁直庭坚将请叔原序其文而属鲁直铭其墓则以状来庭坚其可不铭铭曰呜唿力道壮长如其初慈孝弟友材则多有培徳以自厚不昌其后壮士溺于酒万丗同流今也何咎我图作铭式慰其母兄维金石之寿晁君成墓志铭君成晁氏事亲孝恭人不间于其兄弟之言与人交其不崖异可亲其有所不爲可畏喜賔客平生不絶酒尤安乐于山林川泽之间一丗所愿治生谐偶入仕遇合盖未甞以经意生二十五年迺举进士得官从仕二十三年然后得着作佐郎四十有七以殁君成处隂匿迹家居未甞说爲吏及爲吏极事事有不便民上书论列甚武爲上虞令以忧去民挽其舟至数日不得行使者任君成按事并使刺其僚君成不挠于法不欺其僚尽心于所诿不爲之作藁矢也仕宦类如此故不达少时以文谒宋景文公景文称爱之晩独好诗时出竒以自见观古人得失阅丗故囏勤及其所得意一用诗爲囊橐熙宁乙卯在京师病卧昭徳坊呻吟皆诗其子𥙷之榻前抄得比终略成四十篇蜀人苏轼子瞻论其诗曰清厚深静如其爲人濮阳杜纯孝钖状曰哭君成者无不尽哀皆知名长者也子瞻名重天下孝钖行已有耻其于兄弟交游有古人所难补之又好学用意不朽事其文章有秦汉间风味于是可望以名丗君成之后殆其兴乎故论譔其丗出游居婚宦使后有考铭诗以嘉其志愿而不哀其不逢君成字也名某晁氏丗载逺矣而中微有讳逈者事某陵爲翰林学士承旨以太子少保致仕谥文元生子执政开封晁氏始显君成曽王父讳迪赠刑部侍郎王父讳宗简赠吏部尚书父讳仲偃库部贠外郎刑部视文元母弟也夫人杨氏生一男则𥙷之女嫁某官张元弼进士柴助贾硕陈琦三幼在室𥙷之以元丰甲子十月乙酉葬君成于济州任城之吕原其诗曰不澡雪以嫮清不阘堕以徒污林麓江湖鱼鸟与爲徒通邑大都冠盖与同衢制行不羶人谓我愚人争也人谓我非夫彼弃也吾趋彼汲汲也吾有余浮沈兮孔乐寿考兮不怍髙明兮悠长忽逝兮不可作河浊兮济清任丘兮佳城御风兮骖云好游兮如平生深其中广其四旁可以置守俾无有坏伤植松栢兮茂好对尔后之人刘道原墓志铭道原髙安刘氏讳恕博极羣书以史学擅名一代年四十有七卒于元丰元年九月其父涣字凝之葬道原于星子城西以故司马文正温公十国纪年序爲铭纳诸圹中其僚今翰林学士范淳夫爲文碣于墓次此两公皆天下士故道原虽不得志而名誉尊显诸儒纪焉后十余年刘氏少长相继逝殁惟道原一子羲仲在论者归咎葬非其所故羲仲以元祐八年十有一月迁葬道原于江州徳化县之龙泉以十国纪年叙及墓碣义论譔其遗事乞铭于豫章黄庭坚庭坚辞曰道原于天下独以温公爲知己温公序道原学间行义揭若日月庭坚何以加焉羲仲三请曰迁奉不可以不书因得以先人遗事爲託终不得辞则叙而铭之道原天机迅疾鉴天下记籍文无美恶过目成诵书契以来治乱成败人材之贤不肖天文地理氏族之所自出口谈手画贯穿百家之记皆可覆而不谬初仕年十八名重诸公间负其才不肯折节下人面数人短长不避豪贵诸公皆籍其名亦不好也爲吏发强老姦宿负必痛绳治之一时号爲能吏者多自以爲不及也倦游十五年温公修资治通鑑奏以爲属乃迁着作佐郎书未成而道原下丗后七年书奏御论修书之功有诏録其子羲仲爲郊社斋郎元祐七年刻资治通鑑版书成又诏书赐其家诸儒以爲宠道原平生所着书五十四卷皆有事实不空言道原与王荆公善而忤荆公与陈鄘公善而忤鄘公所争皆国家之大计与大臣之节故仕不合以濵于死而不悔甞着书自讼曰平生有二十失佻易卞急遇事辄发狷介刚直忿不思难泥古非今不达时变疑滞少断劳而无功髙自标置拟伦胜己疾恶太甚不䘏怨怒事上方简御下苛察直语自信不逺嫌疑执守小节坚确不移求备于人不恤咎怨多言不中节髙谈无畔岸臧否品藻不掩人过恶立事违衆好更革应事不揣己度徳过望无纪交浅而言深戏谑不知止任性不避旤论议多讥剌临事无机械行己无规矩人不忤己而随衆毁誉事非祸患而忧虞太过以君子行义责望小人非惟二十失又有十八蔽言大而智小好谋而踈阔剧谈而不辩愼密而漏言尚风义而龌龊乐善而不能行与人和而好异议不畏彊御而无勇不贪权利而好躁俭啬而徒费欲速而遟钝闇识强料事非法家而深刻乐放纵而拘小礼易乐而多忧畏动而恶静多思而处事乖忤多疑而数爲人所欺事往未甞不悔它日复然自咎自笑亦不自知其所以然也观其言目攻其短不舎秋毫可谓君子之学矣以道原之博学强识而其蔽犹若是亦足以知学者之难也夫学也陷而入于蔽患自知不明也自知明而不能攺病必有所在故并着之使后学者得监观焉初凝之忿丗不容弃官老于庐山之下至道原而节愈髙盖亦有激云又自以源出歆向务追配前人立名于后丗故傲睨万物而潜心于翰墨仕虽不逢得其所愿矣夫人蔡氏亦有贤行生三男羲仲和叔秤材器皆过人和叔以文鸣而秤笃行不幸相继死羲仲沈于忧患不倦学犹能力其家一女嫁秀州司法参军孔百禄道原才行之美尚多可传弗着着其大者铭曰贪夫所争烈士所弃显允刘君去位遂志其清近义其勇近仁其子守节对于前人刘子矫矫执方恶圎与丗龃龉曰吾道然其在闺庭恱亲以孝举按抱衾室家静好上士勤道百丗之师四海温公俾民不迷温公𥙷衮元元本本刘子执简匪躬蹇蹇温公论政以学爲原浚川积石学深其源温公忽志刘子典学我爲铭诗式告后觉黄几复墓志铭吾友几复讳介南昌黄氏有田西山下巳数丗不知其所从来父昼以天文经纬言人事畸耦如神几复与其兄甲皆授学其父试以迎日求五纬法曰先得者传焉甲以二日几复以十日其父曰甲可丗家介可爲儒而二子皆以卒业几复年甚少则有意于六经析理入微能坐困老师宿学方士大夫未知读庄老时几复数爲余言庄周虽名老氏训传要爲非得庄周后丗亦难趋入其斩伐俗学以尊黄帝尧舜孔子自杨雄不足以知之予甞问名消摇游几复曰消者如阳动而冰消虽耗也而不竭其本摇者如舟行而水摇虽动也而不伤其内游于丗若是唯体道者能之常恨魏晋已来悞随向郭陷庄周爲齐物尺鷃与海鹏之二虫又何知乃能消摇游乎其后十年王氏父子以经术师表一丗士非庄老不言予戏几复曰微言可以市矣几复曰吾安能希价于咸阳而与稷下争辩哉熙宁九年乃得同学究出身调程郷尉论民事与令不同而直移长乐尉举广州敎授岭南人士承几复讲辞章句闻所未闻稍有知名者攺楚州团练推官知四㑹县新兴民岑探自言有神下之越俗禨鬼相传数郡推宗焉新州捕得探兄弟妻子系治探欺野人言吾能三唿陷新州城不逞子及老弱从者以百数至城下言不效皆溃去而新州声张以爲豪贼挟衆攻城经略使遣将童政捕斩而官军所遇薪水行商皆杀之亦檄几复护枪手䇿应几复察童政部曲多不法即自言经略司不隷将下得以土丁捕贼且言童政所效首级莫非王民斲已瘗之棺刳方娠之妇一童政之祸百岑探不足云其后皆如几复所言用荐者攺宣徳郎知永新县几复仕于岭南盖十年故中朝士大夫多不识知其至京师也言均减二广丁米事颇便民诸公将稍用之而几复死矣盖元祐三年四月乙巳娶胡氏四子一男曰槩三女长嫁梅州司理参军王鎭次许嫁番禺王逹季尚小几复孝友忠信可与同安共危喜言天下竒士胷次隗磊不以细故轻重人蚤与诗人袁陟游亦工爲五言似韦苏州其客死逵调其棺歛又护其丧归葬请铭焉逵闻义士也尚能保祐其惸嫠铭曰呜唿几复信道以后时见微而不戮启予手足子归不辱西山之封其倩所筑太史司马实多外孙女归有子其似斯文陈少张墓志铭君讳纲少张字也眉州青衣陈氏曽大父显忠赠尚书兵部侍郎大父希丗赠职方贠外郎父谕职方贠外郎知蜀州及叔父太常少卿希亮兄太子中允庸同年登进士第眉州号其所居坊曰三俊蜀州官不达乃买田叶县而葬于洛师遂爲汝州叶县人君天资明爽竒书异闻无所不读锐意举进士三绌于有司乃叹曰吾爲功名乎今富贵而有功于民垂名不朽者谁耶吾爲温饱乎田园岂不足哉遂沉浮里中三十余年筑居第重堂复屋寓意于花竹间居虽富未甞什一也方开书馆欲聘竒士与游令子弟作佳进士以雪耻不幸死矣享年五十有四实元祐某年三月初九日初室郭氏天章阁待制辅之女继室蒲氏福州闽清县令逺犹之女六男子宁之三班奉职寛之完之举进士宰之宜之寂之尚㓜两女子长嫁进士朱箎次在室后九年蒲夫人及诸子乃克葬君于蜀州之墓次而寛之走陈留乞铭于予予曩爲叶尉与君游相好也又与君有连其可不铭铭曰赫赫兮计行黙黙兮心亨白驹兮过隙拱木兮同声佳城兮郁郁水深兮卜吉谷爲陵兮见白日勒予铭兮诏勿伐张大中墓志铭亡友张大中父太尉讳亢四海豪士所谓张退夫者大中读书数千卷其论说古今治乱与君臣之乖逢有事于时者之得失至于豪杰而在山林一言一行有槩于作者之序及文章足以配不朽之事者皆能讲说贯穿数千岁间使未甞涉其流者闻之亦粲然若抚其㑹予初得友于汝州叶县知君不但学问优于人也其智虑渊泉操行冰玉爲吏于穷郷而百事裁以绳墨如居四达之衢吏胥竝文而爲姦因愦以售欺君钩索深隐不纵毛发也又善治盗其治盗时贷其魁宿作耳目迹盗之蹊迒而必得以故部中无盗然天资强毅不能以声色下人诸公罕能知之荐君于朝者亦十数辈然其人无国士之度不能极力推挽致君于通津故君以䕃𥙷右班殿直累官至内殿承制历监南京左藏库汝州石唐鎭扬州三沟巡检定州㳂山都巡检通逺军兵马都监年四十八以卒初太尉喜论兵举事风行电击至君敦厚儒者左规右矩然不臧否人物饮酒数斗论事益精明犹有太尉之风大中讳杰宋人初室侍其氏旌徳县君继室蔡氏崇仁县君八男子懐州脩武令基庐州舒城主簿圭垕堂涂垒室皆进士四女子长嫁颍昌崔徳孙余尚㓜大中卒以元丰七年九月而葬以其十二月竁于太尉之域后四年基始来乞文碣于墓大中予少时酒友予数年来以病不举酒而大中宰木旣隂泫然流涕刻诗宰上诗曰昔在元丰王师即戎屡奏肤公河洮西东弃矢如蓬将军小校崇级分功铸印不给其绶若若舆台小子皆二千石君在通逺则优爲之或啗以利曰吾忍爲万物并流金石独止思君凛然犹有生气躬不受祉将在其孙子胡宗元墓志铭宗元少孤自力问学年十九以进士荐于其郷二十有五再试礼部再不利益自刻苦治经术厉操行客游髙安太子中允蔡仲舒材其孤立以兄子妻之爲辟书舘留与甥息共学旁近士家多就之者已而讲授常数十百人致温饱以奉之宗元贬衣损食推赢余以煦其宗待宗元以炊者甚衆其资扑厚出入里中词气自下趋人之缓急而解其纷号称长者汔年四十筑草堂于髙安之鲁公岭捐十万钱买官书无所不读务爲汪洋无涯终日与其徒辩析义理初不经意时事蓺松竹灌圃畦隐约林丘之下盖二十年𬞞町稻塍松行竹坞少壮致力而耆艾见其功始爲寿藏于鲁公岭谓诸儿曰吾百岁后犹安乐此宅也熙宁癸丑里人强起之迺行应诏宗元丘墓在新喻数丗矣故授临江军长史而归归则病缓然犹读书不休颇着诗及它文章以自悼其屈于时命后六年其子遵道登第仕吉州太和县主簿以安车奉宗元以就养元丰壬戌五月丁亥迄以足痺终焉寿七十一有息八人四男子也伯曰遵度仲主簿君也叔曰遵义季曰章女适某郡邹沂某郡周刋某郡罗彦臣皆学士大夫也有季居室孙二人男格女重庆宗元胡氏讳尧卿宗元其字也曽大父寂仕江南时爲兵曹大父腆父静皆不及仕蔡夫人以诸子卜明年正月丁酉奉窀穸如治命则以状来乞铭遵道吾僚也遵度及诸弟皆力学请铭又应礼乃作铭曰孤童羸露勇奋厉兮求学与友甚竞彊兮义不独丰燕宗党兮温温愉愉柔县郷兮牛衣怀璧自贵珍兮老竒不耦致时命兮郁郁寿宫敏松竹兮平生乐只永安宅兮刘咸临墓志铭南康刘咸临有超轶絶群之材诸公许以师匠琢磨可成君子之器不幸年二十有五而卒以家难故晩未取后不立其母兄哭之哀甚将卜葬咸临于九江之原属予爲铭予观其诗刻厉而思深观其文河汉而无极使之言道徳而要其终法先王而知其统则视古人何逺哉今若此故作铭以寄哀铭曰和叔刘氏字曰咸临京兆万年而徙髙安祖涣凝之弃令颍隂筑屋南康汔至于今春秋八十怀寳陆沉父恕道原其学知往汗简百丗如指斯掌宦丗蹇蹇不祛其藴佐司马公着书补衮咸临岳岳秀于林臯爰发雷声震惊儿曹我予我夺持论不慴其于文章似汉游侠诗则清奥欲自爲家㲉而雄鸣如迦陵伽石介守道攘斥佛老君得其书奉以师保介之道术暴虎救残百谤而死危斲其棺君曰可人恐不得然我图夏屋伐木山积未支栋楹林火荡熄母曰嗟予子不亢刘宗兄曰嗟予季道不佐邦人材实难有又不遂刻诗下泉慰奖其志九江宜松竁而蓺之尚俾松声咏予铭诗李元叔墓志铭元叔李氏讳尧臣丗爲长林人元叔父讳某力田治生以致富饶而使元叔从学同郡人子弟登科冠盖行道上甞有可愿之色元叔居太学数年举进士不効无以归报因入粟调归州秭归县主簿而归未几丁父忧终丧遂不复仕母夫人春秋髙性刚识明治家有法元叔承颜养志秋毫不违内友爱二弟厚薄如砥外接士大夫贤者尽礼来者满意以缓急叩门者未甞辞以故也亲近交游仰之以丧葬恃之以昏嫁待之以炊者至不可数岁凶躬行闾巷饥者与粟疾者与医揜不祭之骨至不可数浮屠人爲塔庙者资之以落成去家学道者倚之以除须发至不可数湖南北号曰荆州元叔云经营郷学数年乃就不间方来之士延贤者以爲师友割田毛以奉之曰此先人之志也里中少年多知诗书元叔之力也元叔天资乐易好读书与人寡怨士大夫蒙急难之义它日或负之客有道其事元叔则笑则叹后有谢之与欢如初元符之元夏六月朔旦入侍母夫人有不忍去之色退而谕家人曰人生或存或亡敬其所敬爱其所爱则生者可託死者无憾亡者复生存者不愧矣又常所与往来爲酒食以招近者厚往以问逺者人不知其所谓其壬午过郷校劝子弟癸未夙兴又延见诸生少焉假寐不时就食诸生乃惊奔告其家家人至则起坐曰趣具衣衾吾逝矣遂寐弗兴享年四十有七来哭者无不尽哀初娶王氏继室张氏庭坚姨母之女也二子曰适曰邈其弟汉臣以其冬十二月葬元叔于月光山从先君之兆而来请铭于戎州余于元叔有连又相好实泣而铭之铭曰呜唿元叔有亲能子有弟能兄有财能用有友能诚仁霑枯骨义及孤惸是宜耋老忽其陨倾母哭妻啼以哀吁天弗贵弗年非此其身在其子孙其尚信然李仲良墓志铭君讳汉臣仲良字也丗爲荆州着姓傅其上丗甞有隂徳于其郷里故人而不衰始君之兄元叔取余张氏姨母之女因与往来及余以史事得罪迁黔州虽平生亲旧于稠人广衆中忽有人言黄鲁直皆瞠若也而余过荆州元叔问水陆所从出经理其生资至无不足然后巳余在巴楚间数岁元叔遣使来衣食我留僮仆给使令恩若兄弟不幸元叔夫妇继殁此时未识仲良也窃念流落无归时失李氏之助也其后仲良修故事不减元叔时及余蒙恩东归见仲良于荆州魁梧长者也与之游乆而益可喜余病荆州仲良三年问疾不懈别去数日闻讣凡余与其友游莫不哀也仲良初试太学求科举不遂乃游驸马都尉曹诗门用公主特恩𥙷郊社斋郎调汉阳尉获湖中盗数十人或曰此可市美官君曰吾宁杀人以爲利耶卒核实本争渔鬭死尔再调上饶尉中书舍人姚勔谪守信州民有讼水累年不直者姚心有所主名以付君推之君曰一姓专利而馁十家岂贤守意哉姚初怒而终爱之遂荐授理定令以太夫人春秋髙不行年四十有七卒以建中靖国元年十月甲寅其兆在当阳县之月光山望其先人而不同域葬以崇寕元年正月之乙酉娶刘氏生一男二女男曰逊女皆未嫁其弟晋臣请予铭庭坚曰仲良游不广仕不达故可传者少然游择人仕择义亦可以铭铭曰嗟乎仲良其才可以颉颃于丗其义可以长雄于郷不展不炽奄以就木我铭送之尚閲陵谷杨寛之墓志铭公讳恕字寛之本河东人逺祖某唐末见中原乱甚将数子官于蜀因求便利田宅居之一人家于普州一人家于梓州一人家于资州三族皆以衣冠传其旧业有讳某者以儒学有闻于蜀王氏欲官之不可遂隠约银山闾当时以爲处士之秀处士生继安继安生仲明仲明生翺翶君之父也君爲童儿日诵千言师以爲不烦我同舎生皆爲不可及稍长酷爱春秋左氏暇则绕楹诵之同舍生试取本䆫间按之自初至终不缪一字有王田先生者砥砺名节以教郷闾之子弟来学者必考其素至君来欣然受之曰此诸生之表也君于书无所不观闻人间所未见书必购取之论学取友是是非非终不以寒微贵势夺其名实其与人言行有操治家理财皆有绳墨耆艾趋庭亲年已八十余奉养能致其乐绍圣四年春正月不幸以疾卒于牖下享年六十有一疾革矣亲友问焉则曰死生之说我自知顾大人春秋髙人子弃寝门而去此爲无穷之恨娶黄氏有子曰中师中师之子曰绾绾以曽大父之命来告曰寛之克家子不幸而死中师有疾不能将命敢使绾以进士冯仪状乞铭重言十九使此子不随丗磨灭实有望于门下问其亲党曰寛之诚善士冯君之言不妄则许铭之绾大父以元符元年冬十二月壬午葬于内江县安养郷西南山之下从曽大母黄夫人之兆日迫矣铭不可缓则叙而铭之铭曰我行三巴林谷箐深僵卧絶壑楩柟十寻匠人营国一购百金独閲岁月异材陆沉用君之能渠不富贵以逺不收可笑而喟樗栎牺象又何足赖内江东流其山颀颀其栢其松其柽其桤从母安宅以慰孝思张子履墓志铭外兄张子履殁后十年当元符之己卯其子协奉其母史氏夫人之命以四月癸酉葬子履于蜀严道而来请铭曰先君和易得于自然敬畏则有家法从事二十余年不岀州县未甞慼嗟年五十九病在果州顾言曰吾平生力行所闻未甞遇知己我死汝求立言之君子铭吾墓吾不朽矣敢以铭请于舅氏某谢不能而不听则爲铭曰张氏本河南族姓唐末避乱而家成都成都乱甚乃家于严道今四丗矣家故饶财而好施岁具布褐百称以给老贫行之不倦施而不报以数丗有讳誾者一举进士第前此雅州未有进士郷里以爲荣观卒官太常少卿赠其父琫尚书工部侍郎君讳祺子履字也侍郎之孙少卿之子少卿盖三娶曰胥氏追封仙居县君曰钱氏追封仙源县君曰黄氏封长寿县君君胥氏出也仙源爱其愿且死盻君不忍诀长寿未甞许诸子迎侍而君官果州请之而行可以观其孝矣初爲邛州火井尉时少卿知韶州叹曰人乃柰何逺出亲侧乃割俸之半以奉韶州曰极知无益且脩子职在火井时甲寅乙卯邛州大饥君䘏穷民以数万茶场典吏以自盗系狱君甞诿此吏请圭田未入或曰此吏有善马可取偿君曰人方急难取是于我何有旣而官没其家资君不悔也进士吴时邑子也君礼之超然异于诸生已而时再登第有能声士以此多之火井四考父老至今称其廉其爲嘉州司理参军凡狱有法重于情法难明必奏谳侍御史周尹出按属部君上便宜六事尹叹其材会尹入奏未达京师而补外不果以闻其后以録事参军佐简州果州便于私而戾于法必就法戾于法而便于民必子民平生未甞以书于上官上官亦罕知之时时作歌诗文章以自见和而不流怨而不怒者也君亦三娶初娶史氏尚书屯田郎中安丗之女再娶黄氏处士黉之女又娶史氏忠州司法参军襄之女子曰协长寿君于某爲姑处士之女于某爲从妹长寿春秋髙而康强史夫人博学而能文恩亲当铭况行治可纪耶其诗曰年运而气刚不刓其方仕蹇而心亨不污其清有韫不发以文自揭老莱之妇能诔其夫之死靡它诗礼其孤龙门之丘在汉严道从先人居式追其孝豫章黄先生文集第二十三豫章黄先生文集豫章黄先生文集卷第二十四豫章黄先生文集第二十四黄庭坚鲁直碑铭碣十五首吏部侍郎魏公神道碑全州盘石庙碑南园遁翁廖君墓志铭泸南诗老史君墓志铭黄龙心禅师塔铭福昌信禅师塔铭圜明大师塔铭法安大师塔铭智悟大师塔铭非熊墓铭叔父和叔墓碣蒲仲舆墓碣宋粹父墓碣徐长孺墓碣章明扬墓碣吏部侍郎魏公神道碑魏公讳瓘字用之三司使尚书礼部侍郎赠大尉讳羽之次子赠兵部尚书讳遂之孙赠礼部尚书讳昌之曾孙章圣皇帝以太尉任计臣十有八年有劳擢试公以吏事公㓜少以风力闻更中外任使其治威严请老去位家居教子弟以所闻夀七十有一以礼始终子縯等十有一人奉公之丧葬于夀春以公初室下蔡县君继室新安县君两刀氏祔焉翰林侍读学士张瓌唐公旣铭其墓吴兴陈舜俞令举又状公躬行吏考告于太史氏其后若干年公子纶以材擢守吉州思似其先人请作歌诗刻于墓隧谨按公之丗出授氏于毕万由汉衮州刺史衡以来三十九传至公名士望人不絶史公能不替引之宜有金石勤无憾某两娶司农卿讳琰之女司农于公母苐也惟公立朝蒙天子识拔更守十二州五将使节事实皆可纪士大夫多传之故以姻亚道公之美而无嫌其诗曰维鉅鹿侯繇万有魏昭献桓简功利长丗文武开国师用贤智有兴郑公正观同功謩作司徒绳其祖风胡服变夏衣冠南犇太尉初筮起歙婺源陪臣仕主有庸有勲公守校书未冠试吏开封仓曹初无避畏象魏烧灯猝嗟视成内侍少公僚事擅征公以书闻论罪请惩诏取付吏府中大惊公守循州不夷拊之除用人士俾调养之土不菽麦令无赋之恤刑邕桂遂领转输男女质没蜑户口租计免请籴夷夏以苏淮蔡江湖大河南北无有逺迩爱民䘏国少常金鱼持节畨禺吏宴姑息民媮蒲鱼堑海新城窦墉作潴工十一万公私告臞人言无戎公迄奏功迁谏大夫犹以诮公蛮掠五管尽鋭广府汲者负戸五旬不去广人坚壁用竒走贼谤者歛衽天子叹息侍郎工曹学士集贤还公广州予兵五千公调兵食佐王貔虎望公旌旗儿得父母逃逋四归禀给惸嫠部吏封冢道无僵尸公作京尹政达巨室子弟卧家吏史不觌察狱色词取诸懐中及其机祕隙不容风有婴其芒齿牙爲猾飞语上闻放越待察讫无秋毫奉公如家天子休之宠赐劳嗟议塞商胡道河六塔是非分廷诏公閲实归报不可卒用初谋捐二百万商胡北流致师蛮荆公议抚纳王师御戎不交曲直奋其武功禽兽狝之终以公策迺子顺来广府任土荔子蔗霜余归执政脩用歳常有凶史沆告公包贿诏使按劾以凶即罪荆州澶滑进官吏部爲开南阳持节安抚归节请老杖藜角巾婆娑夀阳敎子弄孙八公巖巖淮水绕宅风声鹤唳燕御賔客旣寿而臧可思不忘脱身风波委蜕于堂公之宴私左右书诗温恭好贤白首不衰庖丁之刀遇事恢恢余地不试则有偶竒呜唿鉅鹿谁之不如同功一体多执事枢公窥其处曾不容车印章累累天夺鬼瞰启予手足公则无憾楚望霍丘其隂维淮作公寝宫无有坏隤墓门有诗来者诏之在予后之人其有能子亦有能孙聿脩其似之全州盘石庙碑盘石庙者在州之西乃故全州使君王侯庙也王侯故魏城人而家开封讳丗行字祖道文武自将得知已晚用不尽其才而威惠着于清湘者也治平初天子励精听断立考课法进退州郡文武吏于是全乆不治湖南安抚使吴中复转运使杜植判官宋迪提㸃刑狱杨宁奏言路分都监文思副使王某甞任全州都巡检侬智髙反邕管时其归师将犯桂州而北掠以獠衆压全境吏民皆欲空壁出走某调民城守提兵阨灌阳亦㑹官军破贼民至今以爲老㓜不失业王某之功愿擢守全州天子从之侯入境全民驩唿迎道侯之爲州乐易明白顺民之欲除其所恶无动人耳目事而州以大治流逋四归乐生兴事邑居野处皆不畏吏问其父老王候之善政云何对曰前时公厨以十数卒爲白望渔夺于市又以十数卒爲河巡胁取行商榷卖三渡贫民或终日不得往来开内外官邸禁民无得私舎尽夺铺戸盐以私牙吏歳调民之封贵连贺取鱼苗畜之官池又採斑竹箭簳以应使客之求吾侯以律令从事积年之弊一日蠲除我知此而已问其士大夫对曰吾侯爲邦勤民不倦而其僚走职洁巳无瑕而其吏畏赇治夫子庙兴民学表孝子庐兴民行治军有犯无隐听讼立决无留侯之子献可登进士第民持酒相庆曰吾父宜有子也及侯卒于位民罢市相弔曰天夺吾父乎初民欲爲生祠而侯不听殁而民作庙于西盘石寺隅临官道歳十八祠之由是而观王侯诚良吏其享民蒸甞也宜全之士民欲刻石颂侯功徳且愿荐之声歌使子孙报事不忘乆不得其所託后二十余年献可以材擢西作坊使知泸州乃遣吏走黔中道全民之意噫循吏之无称乆矣故乐道王侯之政使来者有所矜式又爲诗遗全民以王侯记并刻之王侯终文思副使太原郡开国侯今以子赠左中散大夫王侯爲吏所至多可称述弗着着其所以有庙于清湘者其词曰清湘奫沄兮上盘石作侯寝庙兮宫室丹碧事侯如生兮不以金帛丘在含山兮侯安此宅全山之下兮松栢苍苍至于云来兮日逺日忘我民奉侯兮歳歳烝甞羔豚孔时兮鱼有鲤鲂黄甘緑橘兮荐清酒鼔坎坎兮吹参差侯爱我民兮乃下享之风爲舟兮云爲马嬉于川兮猎于野千秋万歳兮无弃此邦爲来者师兮我民受嘏南园遁翁廖君墓志铭庭坚以罪放黔中三年又避亲嫌迁置于戎州未至而访其士大夫之贤者有告者曰王黙复之廖及成叟其人也问复之之贤曰复之学问文章爲后进师表褒善贬恶人畏爱之激浊扬清常倾一坐郷人之爲不善者必悔曰岂可使复之闻之问成叟之贤曰事父母孝敬有古人所难邃于经术善以所长开导人子弟以爲师保能以财发其义四方之游士以爲依归窃自喜曰虽投弃裔土而得两贤与之游可无恨至戎州而访之则二士皆捐馆舍矣未甞不太息也㑹成叟之子铎以进士王全状其先人言行来乞铭遂叙而铭之叙曰维廖氏得姓于周至唐乃有显者唐末有仕于犍爲不能归留爲蜀人至遯翁五丗矣大父君讳翰辤不受父祖田宅以业其兄而自治生因爲戎州着姓生二子曰璆曰琮璆有文行而不得仕琮以奉议郎致仕恩迁承议郎累赠翰至宣徳郎璆有子曰及是谓遯翁遯翁天资魁梧性重遟不儿戏长而刻意问学治春秋三传于圣人之意有所发明不以丗不尚而夺其业元祐𥘉乃举进士至礼部有司罢之而不愠也居父丧卒哭而哀不衰犹有思慕之色奉其母夫人温清定省能用曲礼使其亲安焉士有负公租将就杖者遯翁持金至庭曰愿以此输逋钱免废一士有司义而从之土俗病者必杀牛祭非其鬼遯翁甞病亲党皆请从俗祷焉遯翁曰不愧于天吾病将巳天且劓之于祷何益里中甞荐士应经明行修诏者上下皆以爲可遯翁独不可旣而不果荐识者以爲然年四十遂筑南园曰吾期终于此遯于人而全于天不亦可乎则自号南园遯翁幽居独乐非其所好姻家邻室不觌也如是数年年四十有五而卒复之哭之曰天夺我成叟吾衰矣娶河内于氏生三男二女男则铎次构次桐长女适进士李武次在室铎以元符元年十有一月壬申葬遯翁于僰道县之锦屏山于是母夫人年七十三除丧而哭之哀曰诸子孙事我岂不夙夜亡者之能养不可得巳呜唿可谓孝子矣铭曰呜唿遯翁遯于人乃其不逢全于天乃其不穷初若泛也考于仁而同中若隘也考于义而通卒而不病于孝蔼然有古人之风泸南诗老史君墓志铭维史氏逺有丗序自唐尚书吏部侍郎严从僖宗入蜀生德言爲山南东道观察支使因不能归占籍于眉山生光庭孟氏时试大理评事知应灵县应灵生着明嘉州军事推官嘉州生溥见蜀之乱遂不出仕号江阳隐君江阳生回能诗自号知非子知非生宗简名能知人善料事自号天和子天和子实生诗老诗老讳扶字翊正少则笃学能诗绍知非之业以贫干试于眉州又干试于开封府皆见绌乃游泸州杜门读书士大夫之子弟多委束修于门遂老于泸州妻子或谒不足君熈然曰㑹当有足时自守挺然不妄取与有挟势利而求交者虽邻不觌也其见刺史县令鞠躬如也未甞有私谒旣晩莫不及仕进闲居无一日废书尤刻意于诗登临樽酒率甞吐佳句压其坐人故士君子推之曰诗老云夫人杨氏生二子锐鎭一女嫁进士王庸继室杜氏生四子铸铜镐铨君卒以绍圣三年四月某甲子享年若干葬以元符二年正月癸亥其兆在泸川之上白之原自天和而上皆葬眉山而葬泸川自君始鎭有文行泸川学者宗之竭力大事而来请铭遂铭之铭曰人皆汲汲仰掇俯拾商财计级胁肩求入君独徐徐书耕笔锄我躬则臞我心则腴緼袍后秃藜藿不肉哦诗满屋金革匏竹泸川洋洋枞栝其冈勒铭诏藏尚其嗣之昌黄龙心禅师塔铭师讳祖心黄龙惠南禅师之嫡子见性谛当入道穏实深入南公之室许以法器爲之道地云峯文悦发之脱略窠曰游戏三昧翠巖可眞与之住持黄龙山十有二年退居菴头二十余年元符三年十一月十六日中夜而没葬骨石于南公塔之东住丗七十有六年坐五十有五夏赐紫衣亲贤徐王之请也号寳觉大师驸马都尉王诜之请也初南雄州始兴县邬氏子为儒生有声年十九而目盲父母许以出家忽复见物乃往依龙山寺僧惠全全名之曰祖心云明年与试经业师独献所业诗比试官竒之遂以合格闻虽在僧次常勤俗学衆中推其多能乆之继住受业寺不奉戒律且逢撗逆乃弃去来入丛林初谒云峯云峯孤硬难入见师慰诲接纳师乃决志归依朝夕三载终不契机告恱将去悦曰必往依黄蘗南禅师师居黄蘗四年虽深信此事而不大发明又辤而上云峯㑹恱谢丗于是就止石霜无所参决因閲传灯至僧问如何是多福一丛竹多福曰一茎两茎斜僧云不㑹多福曰三茎四茎曲此时顿觉亲见二师归礼黄蘗方展坐具南公曰汝入吾室矣师亦踊跃自喜即应曰大事本来如是和尚何用敎人看话下语百计搜寻南公曰若不令汝如此究寻到无用心处自见自了吾则埋没汝也师从容游泳陆沈于衆时往谘决云门语句南公曰知是般事便休安用许多工夫师曰不然但有纎介疑在不到无学如何得七纵八横天廻地转南公肯之巳而往谒翠巖翠巖贬剥诸方诸方号爲眞㸃胷见师即云禅客从黄蘗师兄处来未见有地头者箇岭南子却有地头汝能乆住吾亦不孤负汝师依止二年翠巖没后乃归黄蘗南公分座令接后来及南公迁住黄龙师往就泐潭晓月讲学盖月能以一切文字入禅恱之味同列或指笑师下乔木入幽谷者师闻之曰彼以有得之得护前遮后我以无学之学朝宗百川中以小疾求医章江院转运判官夏倚公立雅意禅宗见杨杰次公而问黄龙之道恨未即见次公曰有心首座在章江公能自屈不待见南也公立闻之亟至章江见师在僧堂后持经问曰非心公耶对曰是揖坐而叹曰达磨一宗将扫地矣因剧谈道妙至㑹万物爲自已及情与无情共一体有犬卧香案下师以压尺击香案曰犬有情即去香案无情自住情与无情如何得成一体公立不能荅师曰才入思惟便成剩法何曽㑹物爲已公立于是参叩郑重南公入灭僧俗请师继坐道埸化俗谈眞重规叠矩四方归仰初不减南公时然师雅尚眞率不乐从事于务五求解去乃得谢事闲居而学者益亲谢景温师直守潭州虚大潙以致师三辤不往又属江西转运判官彭汝砺器资起师器资请所以不应长沙之意师曰愿见谢公不愿领大潙也马祖百丈以前无住持事道义相求于空闲寂寞之濵而已其后虽有住持王臣尊礼谓之人天师今则不然挂名官府如有戸籍之民直遣五百追唿之耳此岂可复爲也器资以此言反命师直由是致书愿得一见不敢以住持相屈师遂至长沙盖于四方公卿意合则千里应之不合则数舎亦不往其于接纳洁已以进无不摄受容有匪人不保其往至于本色道人参承谘决鑪钳椎厥功妙密故其所得法子冠映四海虽博通内外而指人甚要虽直以见性爲宗而随方启迪故摭内外书之要指徴诘开示使人因所服习克已自观悟则同归归则无敎诸方訾师不当以外书糅佛说师曰若不见性则祖佛密语尽成外书若见性则魔说狐禅皆爲密语南公道貌徳威极难亲附虽老于丛林者见之汗下师之造前意甚闲暇终日笑语师资相忘四十年间士大夫闻其风而开发者甚衆惟其善巧无方普慈不简人未见之或生慢疑谤承颜接辤无不伏膺庭坚夙承记莂堪任大法道眼未圎而来瞻窣堵实深安仰之叹乃勒坚珉敬颂遗美其详则见于师之嫡子惟清禅师所譔行状铭曰鹿野孤园衆千二百空寂而住时至乞食法王启运三界爲家皆是吾子实无等差宴坐经行无资生物病而须乳侍者行乞泐潭百丈住成法席国不入禅禅不入国末法住持以食爲宗王官作牧驱羊西东师甞一出歳行十二钟鱼轰轰如垢不靧脱梏以往娑婆林丘龙蛇混居雷藏电收抱道在旁不谁不汝及其震惊万物时雨师之于道日行大空誉日之明劳而少功福昌信禅师塔铭禅师名知信出于福州闽县萧氏萧氏以捕鱼爲生师㓜则根慧触事踈通无忧恚疑惧抚㑹而言或非里中语随父兄在江濵辄从网中弃所得鱼乆之父兄爲易业年十三乞身于亲去家爲释子奉持头陀甚苦山行夜逢虎师祝之曰使我得披如来衣作丗间眼者当不害我虎因背去年二十有六乃诵经应格得僧服平居与衆劳侣共一手作衆作少休师则问道常有大禅老记师当爲法幢盖所游非一师最后入夹山遵之室遵云门偃之曽孙含光匿迹如愚似鄙惟丛林中行甚深智者可知耳师之入室不陟阶渐如石投水如箭锋相直如印印泥其深禅妙句自有録余甞书其后云维福昌信老峭立万仞壁于夹山影中印全提般若者也师之接人不爲惊涛险崖閞锁闭距然非相应者终不得其门而入今其书具在可考而知也在夹山任直歳典座余十年蓺杉松满山水陆不耕者皆爲田住福昌寺二十一年其初草衣木食寝饭破屋数间于今广厦不知寒暑斋供数百人师随事庄严不懈如一日或劝师安用苦色身以徇事縁宴居养道可矣师曰一切圣贤出生入死成就无边衆生行愿不满不名满足菩提师之密行不愧斯言云元祐三年闰十二月已酉不升堂庚戍汤浴更衣辛亥卧疾问曰蚤晩曰正午矣起坐而逝阅丗五十九夏坐三十三以其月庚申道俗门人数百葬师于福昌善禅师塔之左江陵居士刘瓘以状来请曰禅师道眼清净戒地坚密愿得石文以吿来者则爲铭曰巍巍堂堂首出万物泯泯黙黙与衆作息谁其信之我有宻迹具此眼者百丗同辙称性之印印空成文林泉市㕓有子有孙大行所薫骨亦不朽出见丗间千万年后圜明大师塔铭大师号无演出于天彭张氏㓜童英烈不甘处俗年十五弃家事承天院寳梵大师昭符符记之曰此子它日法中龙象也年二十以诵经落髪受首楞严经于继舒舒没卒业于惟鳯文昭受圎觉经肈论于省身受华严法界观起信论于晓颜受唯识百法论于延庆凡此诸师皆声名籍籍师必妙得其家风然后巳又从诸儒讲学于书无所不观于文无所不能至于曲蓺学则无所不妙解清献赵公始请师登法席师于楞严了义指掌极谈席下道俗如饮醇酒无不心醉如肉贯串处处同其义味盖于此一经心融形释出入内外篇籍风行电击无不如意又甞问道于禅师惟迪惟胜师黙然心许曰此自在吾术内矣又作大悲观丗音化相宇以崇阁极天下之竘工珍材二十余年乃成人以爲庄严之冠不知师之游戏也中年喜葛洪内篇延异人谲士将以丹石伏物皆爲黄金或取其金而畔去师不悔不怒它日遇之礼之如初此可以观其徳性也宝梵既没二亲又耄期去丗乃谋南游曰吾闻南方大士有若祖心有若克文有若善本皆命丗亚圣大人也不可不行观道焉元符三年五月道出戎州始识之卓乎伟哉其非凡器也是歳四月甲辰渝州觉林禅院不疾而去化僧腊五十有七其法子曰圜曰雨曰观曰灯曰印曰夲曰顗以其年十月丙午奉师遗骨藏于宝梵师塔之西而来乞铭铭曰蜕蝉于东归骨于西皆我法界不憾不疑诸子矫矫不尚有造其能似之法安大师塔铭禅师号法安出于临川许氏㓜谢父母师事承天长老慕闲年二十诵经通授僧服则无守家传钵之心求师问道不见山川寒暑初依止雪窦重显显没则依天衣义怀虽蒙天衣印可犹栖法席数年同参皆推上之法云禅师法秀尤与之友善以经论入微爲同业参玄入不二爲同门故也辞天衣又探赜钩深靡不经历年三十有七归在临川初受请住黄山之如意院破屋坏垣无以风雨师住十年大厦崇成僧至如归乃谢去下江汉杭二淛上天台四明泝淮汶而还所至接物利生未甞失言亦未甞失人白首怀道萧然无侣倚杖于南昌又受请住武宁之延恩寺延恩父子传器贫不能守之初以爲十方始至草屋数楹败牀不箦师处之超然县尹裴士章欲糺合豪右爲师一新之师曰檀法夲以度人今不发心而强之是名作业不名佛事裴以师苦口因上不爲师亦住十年凡安衆之地冬燠而夏凉钟鱼而粥钟鱼而饭来者息焉以元丰甲子歳七月命弟子取方丈文书勿复料简商略爲聚如共住僧数人与其一则示微疾其八月辛未终于寝室阅丗六十有一年坐四十有一夏弟子普观营塔于后山距寺百歩师平生常敎劝人万事随縁是安乐法师之居延恩人视之不堪其忧于是法云秀常有衆千数百说法如云雨所居丗界庄严其威光可以爲兄弟接羽翼而天飞也以书招师云云师发书一笑而巳予旧闻禅师爲有道而陆沈者每叹息其无传晩得友道人惟清清之言曰我初发心实在延恩安公告戒策励如父母师友中心以谓凡住山者法如是尔及游诸方罕遇如安公者以是提耳之诲不忘于心若安公名称利养实不能与天下衲师争衡然此自不满安公之一笑公可作石置安公道场使来者知住山规矩当如是于是追迹行李揔其化縁起灭如此而系之以词词曰三际十方心田一契威音以来诸佛所印其中种子皆夲来法东西相付唯证乃知证得祖契如是而住爲万物主是故无诤若有造作无印之契妄认界畔如空如海维此契心有无根树问其所在则伏冒佃由初不知自夲自根懐藏伪契筭其丘角一九非九谓传宻记目盲爲幻医穷子眼披如来衣作大妄语见地不直与万物讼见境峥嵘故多诤论土牛耕石终不得稻堂堂安公是大田主絶学无爲终日修行出入生死无作无造法住法位无有争地布慈悲云雨一味法飞蝗蔽天赤旱千里而我境界万物有年凿井耕田不荷帝力安公法尔一切亦尔安公道场来者敬礼智悟大师塔铭圣寿禅院僧明敎大师慧表宝月大师慧云状其师懐谨行业始终求乞铭予闻谨游王公戚里四十年委金帛如山未甞留一钱褚中度门人百八十有二礼其勤旧而敎养其罢不能内外无间言其趣操类贤士大夫是宜铭故叙而铭之谨贾姓开封民家母刘氏方娠梦旛干出青囊中占曰干出于囊万夫之望儿不爲家人子去家而有光及谨生而骨相与闾里儿异九嵗依普明道者归恭出家经梵禅律无所不学落髪而左右普明于縁事尽心力不爱一毫普明没即以谨知院事谨于经行輙作佛事皆赫赫成就治平中普明所作僧伽浮图壊谨力新之至于躬土木之功未甞过人之门闻者倾施其半县官任之阅二歳而崇成缭以周廊复屋十倍其初费万万计于是诏废印经院以经板十六万卑谨刻印赐之兄谨赐服号名及它钖予皆以行业闻不録録因人也僧夏五十有九住持二十有八年如出一日生以大中祥符辛亥九月丁酉没以元丰乙丑十月戊寅而葬以其十一月庚申其浮圗在祥符县樊村之崇台云表有谋略处烦而知务云佐谨夙有力谨没衆皆推院事莫敢承曰非表则云而表与云又孙辟相先以是益知谨之贤铭曰维智悟祥于天爲法器不家传谢斯文以游方维徳机与事㑹劳而不伐丘山其成之下仞其有稛载而归之以躬爲律杖履其信之孔欣孔时乖寡者顺之以彼易此士夫或吝之有似有续我铭以洵之非熊墓铭非熊豫章黄氏仲熊其名非熊其字也先大夫之㓜子以至和歳乙未月乙酉日丙申时辛卯生于临菑先大夫以歳月日时叄伍以历家爲吉祥以爲门戸所寄儿时黟黒腯肥甚可念先大夫捐馆舎于康州非熊方四歳爲其㓜孤太夫人不忍以严治之故非熊知学最晩然性资豪举落笔成文不肯爲人下于儒生艺事无所不学虽不造微要皆略能也家贫嫁四女弟以故兄弟例婚晩伯氏元明卖大父时田爲非熊取舒城赵氏婚礼成而非熊不说竟弃去由是颇浮沉于酒中亦自恃其命曰我生日在申辰在卯歳庚午天地合我终富贵得意婚大家于是自强屏酒不游刻甚琢磨欲以恠竒钩致禄仕乆之宗室汝州防御使仲爰闻其家丗欲以女予之而非熊不幸病死矣得年三十有六有衔不祛此日者误之也呜唿非熊欲仕而不耦难婚而无后孤先大夫之心予兄弟执其咎无所归怨维其不寿叔父和叔墓碣黄氏自婺州来者讳瞻以䇿干江南李氏不用用爲着作佐郎知分宁县分宁吴楚地大牙相入处也着作爲县使两地民不得相侵陵水旱相移食故湖南马氏亦授以兵马副使将楚兵者二十年其后吴楚政益衰着作乃去官游湖湘间乆之念山川重深可以辟丗无若分宁者遂将家居焉而葬于白上着作生元吉豪杰士也买田聚书长雄一县始宅于脩溪之上而葬于马鞍山马鞍君生中理赠光禄卿光禄始筑书馆于樱桃洞芝台两馆游士来学者常数十百人故诸子多以学问文章知名黄氏于斯爲盛而葬于双井光禄生茂宗字昌裔昌裔髙材笃行爲书馆游士之师子弟文学渊源皆出于昌裔祥符中国学试进士以木铎赋有司以王交爲第一而黜昌裔昌裔抱屈归次尉氏遇翰林学士胥公偃见昌裔赋大惊与俱还以昌裔赋示考试官曰使举子能爲此赋何以处之皆曰王交不得爲第一矣胥则以实告诸公相顾绝叹考校时实不见因怀赋上殿有诏特收试及试礼部参知政事赵公安仁翰林学士刘公筠擢昌裔在十人中授崇信军节度判官巳而流落不耦卒余杭而葬于云岩潭上崇信生育是爲和叔和叔爲儿童时伯氏长善将诸儿出敖天骤雨长善问诸儿日在而雨落翁与媪相扑此何等语和叔率尔对曰隂阳不谐耳长善大喜因命䇿和叔马先诸儿和叔博记览爲文辞立成性眞率论事无所回避称奖子弟文行如出于已甞试于有司不利因不复出力田治生守先人之业独至今其平居田间亦未甞废书虽不光显能丗家矣享年五十有一有文集若干卷娶游氏子男四人曰公麟曰公虞曰公骥皆爲进士曰仲愈早卒女二人适建昌録事参军余宏进士夏鬲和叔卒于熈宁二年八月而葬以其十二月兆于脩口之原元祐八年十二月诸子乃克砻石碣于墓上庭坚实泣叙始终而爲碣系之以诗诗曰家有藏书使人多闻先人之泽束手不温呜唿和叔白首方册泉涌于笔不疚于吃万金之产一子倾之前无以局之后无以承之呜唿和叔司田以迹我耜我穑以燕孙息脩水沄源若瓮口达于江汉不闭其乆呜唿和叔松槚在亹泽尔本根茂于子孙蒲仲舆墓碣府君讳逺犹字仲舆本河中宝鼎人在唐爲仕家从僖宗幸蜀而失其官遂爲成都民故曽大父勲大父裕父亮皆老于田府君少而能赋与女弟㓜芝俱有声于劒南㓜芝嫁成都张俞学问文章与其夫抗行而府君亦登庆历六年进士第中州士大夫闻蒲君与女弟并时有文以比前丗班固马融翁然称慕之府君词赋甚严学诗易太玄皆从蜀之大儒讲授有师法命竒不耦爲绵竹尉移集州梓州司理继丁内艰皆不行服除乆之不出益自刻苦于文学不以不逢故怼而沉浮田里间也父老期以逺大后数年乃劝之就调河南尉荐爲临晋令移闽清令病缓不能拜移疾去而沉舟于长风沙几死旅次齐安蕲春盖二十余年有田不能百石遂以耋老亦可以知其寡求而易足也有文十帙藏于家生于大中祥符之辛亥歳没以元祐之壬申年夫人张氏尚书驾部郎中和之之女前府君三年卒葬蕲春南之渎山下二男曰穆曰稷二女嫁眉山陈纲河南王蒙亨前一歳自爲石志曰人谓我不逢我岂不自知生不病寒饿年踰八十亦干坤中一幸民矣死则以兹石埋我穆等既奉治命以明年正月二十八日举府君之柩合于张夫人之丘又乞文于其友黄庭坚碣于墓次俾来丗勿翦其松柏焉宋粹父墓碣宋粹父殁后二十有四年其子泽乃克葬于叶吾友陈祐纯益实爲之铭泽与其党谋曰先人中明而表晦旣得陈先生铭诸幽又得吾舅氏文碣于墓其可以无悔乃来乞文谨按宋氏管城人有讳白者爲翰林学士承㫖吏部尚书赠太尉谥文安公者君之曽大父也以文章显于时其后儒学稍衰至君天资朴茂蚤失皇考虞部君居丧治葬故有成人之风人曰文安其有后乎安贫养母不治生业笃于诗书或顚倒冠裳而性淡然于流俗而追古人与之游或见笑于闾巷而长者称之伯父光禄君欲仕以官君不受而推其兄琬巳而举郑州进士第一享年三十一不及仕而卒夫人管城张氏生一男子泽也张夫人与余皆户部尚书李公择之甥故泽谓余舅也余少与龙城王逹夫该海昏洪德父民师李安诗摅及粹父游皆外兄弟也其人皆有操行蓺文于子有切磋之益今皆弃余而死矣而余白首落蛮夷中衰弃不复能文喜泽之能持门户爲宋氏故与碣文君讳斑粹父字也其文曰猗嗟宋子柔而不废重而不忮不规其细不瘝其义惟其闲闲是其桓桓闲闲可及也犹有齅焉桓桓不可及也子不疚焉徐长孺墓碣徐长孺姑苏孝友文学之士也㓜少刻苦读书多见博闻不肯下首作当时进士语故数不利于有司乃刻意作诗得张籍句法娶江南高士刘涣凝之之女亦有贤行熈宁初与夫人归宁于南康不幸病卒于妇氏年四十矣有儿曰武才数歳刘夫人念儿㓜未可归乃旅殡于南康之僧舍后十五年武始能扶其柩归于六合是时君母彭城太君刘氏春秋髙莫敢议窀穸事崇宁二年彭城旣合葬于金紫之茔刘夫人及武乃亦葬君其县之马鞍山君讳彦伯长孺字也父讳执中尚书屯田郎中以季子戸部侍郎彦孚赠金紫光禄大夫金紫初室龙图阁直学士郑公向之女继室尚书职方郎中刘公立言之女长孺郑出也户部刘出也使武能立长孺门戸以葬祭者皆户部之志也于是武以戸部任爲永州司法参军武有二子曰望曰说孩童而机敏刘夫人耆老康强乃谋曰汝先人不可以不铭故使来乞铭而碣诸墓则叙而铭之谨按徐氏初非姑苏人唐末避乱去彭门而家于扬州之六合者旣数丗矣而金紫迁姑苏虽田宅在姑苏犹反葬于六合云铭曰生故之艰不可忍言无禄无年有衔下泉其子其孙尚迪有造刻诗墓门俾来有考章明扬墓碣章君庭字明扬分宁县之石䩤人石䩤与余所居双井阻一溪余在双井明扬略无三日不来来则嘂嘑剧饮夜醉驱马涉溪而归未甞见其有忧色也余家有急难明扬未甞不竭蹷而趋事且笑且饮而事皆办郷有鬪者明扬必扬臂于其间排难解纷使皆意满谢不直而去余甞与郷长者评其人似长安大侠髙阳酒徒顾天下安平诙诡谲恠之士虚老田野亦无足恠也元符之元夏六月明扬之子如壎以书走戎州来告明扬死矣且曰将死谓如壎以余之死累黄鲁直余爲之出涕而爲文碣其墓其文曰鄙夫苦反平地蹇嵼明扬坦坦鄙夫嗟咨戚老羞卑明扬熈熈鄙夫干没刮利次骨明扬安拙鄙夫在堂校短量长明扬一觞醉不愦乱简不废弛稽古不售敎子雪耻四十盖棺人谓之短吾谓之长彼嚣耋老人谓之寿吾谓之殇夫人某氏羞其苹藻如壎如箎尚克有造石䩤之峨松竹造天卜宫其洄何千万年豫章黄先生文集第二十四豫章黄先生文集豫章黄先生文集卷第二十五豫章黄先生文集第二十五黄庭坚鲁直题跋跋仁宗皇帝赐王太尉手书题太公丹书后题白兆山诗后跋七佛偈跋䖍州学记遗吴季成题乐府木兰诗后题白崖诗后跋自书所爲香诗后书和秋怀五诗后题自书卷后题东坡书道术后跋东坡所作马劵跋相鹤经跋陷蕃王太尉家书跋王荆公书陶隐居墓中文书药说遗族弟友谅跋王荆公惠李伯牖钱帖题牧护歌后跋双林心王铭书问政先生诰后跋张龙阁家问跋秦氏所置法帖辨菴字跋亡弟嗣功列子册书赠宗室景通书吴无至笔书侍其瑛笔书赠俞清老书蟂矶书韦许扇书小宗香题练光亭书赠韩琼秀才书幽芳亭书壷中九华山石跋仁宗皇帝赐王太尉手书大同王侍中力战陷没爲虏所生得遂富贵于虏庭而能不忘藩邸旧恩掌兵宠数以忠信回豺狼之心受金帛之惠休兵息民功赏不浅不惟虏人称道沙间王乃能尽忠于两主当时士大夫亦有微管之叹者臣恭惟章圣皇帝以天下爲度责臣子之节不一而足録其修睦之义恩给其孙云而仁宗皇帝以诸子幼小不问存没不绝其禄赐所以能使君子尽心小人竭力者也惟二圣好生之心不杀之武至于今天下归心宗庙之灵当福万代不但卜年八百又过其历而巳元符三年十一月丁亥故史官臣黄庭坚谨记题太公丹书后丹书词敬胜怠者吉怠胜敬者灭义胜欲者从欲胜义者凶凡事不强则枉弗敬则不正枉者灭废敬者万丗席四端铭安乐必敬无行可悔一反一侧亦不可不志殷监不逺视尔所代几铭皇皇惟敬口口生敬口生㖃口戕口鑑铭见尔前虑尔后盘铭与其溺于人也宁溺于渊溺于渊犹可游也溺于人不可捄也楹铭毋曰胡残其祸将然毋曰胡害其祸将大毋曰胡伤其祸将长杖铭于乎危于忿㚄于乎失道于嗜欲于乎相忘于富贵带铭火灭修容愼戒必共共则寿屦铭愼之劳劳则冨觞豆铭食自杖食自杖戒之骄骄则逃户铭夫名难得而易失无勤弗志而曰我知之乎无勤弗及而曰我枝之乎扰阻以泥之若风将至先摇摇虽有圣人不能爲谋牖铭随天之时以地之财敬祀皇天敬以先时劒铭带之以爲服动必行徳行徳则兴倍徳则崩弓铭屈申之义废之行之无忘息过矛铭造矛造矛少间弗忍终身之羞余一人所闻以戒后丗子孙右太公所诵丹书之言故武王惕若恐惧书以爲戒于所起居服用皆勒铭如是余从事于俗甚漫意行不忌晩而待罪太史观礼书得此铭以鉴小人之影去道逺矣乃书于坐之左右以爲息黥𥙷劓之方晁子曰秦人之炙亦吾嗜也书以遗我故书元祐五年正月癸酉题白兆山诗后云卧三十年好闲复爱仙蓬壶虽冥绝鸾鹤心悠然归来桃花巖得憩云䆫眠对岭人共语饮潭猿相连时昇翠微上邈若罗浮巓两岑抱东壑一嶂横西天树杂人易隐崖倾月难圎芳草换野色飞萝摇春烟独此林下意杳无区中縁永辞霜台客千载方来还余闻士大夫甞劝白兆山僧重素即巖下作桃花菴素云桃花菴不难作但恨无李白尔今彦顾乃欲砻崖石刻李白诗井欲结草其傍以待冠盖之游者衆不可盖安知遂无李白邪爲我多谢素师今无白兆尚不废椎鼓升堂岂可臆计丗无李白素若有语可并刻之彦顾安陆李慥也元祐三年十二月己卯黄庭坚书跋七佛偈予往时观七佛偈于黄龙山中闻钟声见古人常愿手书千纸以劝道縁而丗事匆匆此功未办苏台刘光国欣然请施石刻之传夲何啻千纸也七佛所说偈盖禅源也浅陋者争骛于末流而不知归故余数爲丛林中书此偈荆州田钧子平闻是说请余书而劖诸石将以考诸禅滥觞吴孙氏时有僧道𥙿诵出此七佛偈而集大藏者録爲疑彼盖不知当时不具飜译人此乃最上乗入理之极谈非能言之流也跋䖍州学记遗吴季成眉山吴季成有子资质甚茂季成欲其速成于士大夫之列也夙夜督其不至小小过差则以鞭挞随之余谓季成敎子之意则是所以成就其子则非也吾闻古人胥保惠胥敎诲然后可以成就人材未闻以鞭挞也况父子之间哉故手抄王荆公䖍州学记遗之使吴君父子相与讲明学问之夲而求名师畏友以成就之使季成能慈其子能孝则家道肥不疾而速矣题乐府木兰诗后唐朔方节度使韦元甫得于民间刘原父往时于袐书省中録得元丰乙丑五月戊申㑹食于赵正夫平原监郡西斋观古书帖甚冨爱此纸得澄心堂法与者三人石辅之柳仲逺庭坚题白崖诗后余曩作叶县尉叶城南三百步省禅师道场也盖白崖老人去家得道于此甞得白崖歌颂百余篇及叶城民家多见书扎钦爱其道风髙秀也元祐元年三月壬申同刘晦叔宋僊民伯氏元明观于净因臻道人所黄庭坚题跋自书所爲香诗后贾天钖宣事作意和香清丽闲逺自然有富贵气觉诸人家和香殊寒乞天钖屡惠此香惟要作诗因以兵䘙森昼㦸燕寝凝清香作十小诗赠之犹恨诗语未工未称此香尔然余甚宝此香未甞妄以与人城西张仲谋爲我作寒计惠送骐骥院马通薪二百因以香二十饼报之或笑曰不与公诗爲地耶应之曰诗或能爲人作祟岂若马通薪使冰雪之辰铃下马走皆有挟纩之温邪学诗三十年今乃大觉然见事亦太晩也书和秋懐五诗后或笑余诗论公素不实曰公素能击强则请闻命至于使民作邹鲁则吾不知也余告之曰公素之击强亦以其害善良夺长吏之柄邪将不问早白姑以其强击之耶曰亦击有罪耳然则子以今之偷一切以规自免万事决于老吏之口者爲能使民作邹鲁邪夫割者歳更刀折者月更刀至于不见全牛者十九年而刀刃若新发于硎公素困顿于衆言之风波既白首矣必知藏器自爱彼节者有间安用斫大觚以求折缺哉题自书巻后崇宁三年十一月余谪处宜州半嵗矣官司谓余不当居闗城中乃以是月甲戌抱被入宿子城南予所僦舎喧寂斋虽上雨傍风无有盖障市声喧愦人以爲不堪其忧余以爲家本农耕使不从进士则田中庐舎如是又何不堪其忧邪旣设卧榻焚香而坐与西邻屠牛之杋相直爲资深书此卷实用三钱买鸡毛笔书题东坡书道术后东坡平生好道术闻辄行之但不能乆又弃去谈道之篇传丗欲数百千字皆能书其人所欲言文章皆雄竒卓越非人间语甞有海上道人评东坡眞蓬莱瀛洲方丈谪仙人也流俗方以造次顚沛秋毫得失欲轩轾困顿之亦踈矣哉跋东坡所作马劵翰林苏子瞻所得天廏马其所从来甚宠加以妙墨作劵此马价应十倍方叔豆羮常不继将不能有此马御以如富贵之家辄曰非良马也故不售夫天廏虽饶马其知名绝足亦时有之尔岂可求赐马尽良也或又责方叔受翰林公之惠当乗之往来田间安用汲汲索钱此又不识蛘痛者从傍论砭疽尔甚穷亦难忍哉使有义士能捐二十万并劵与马取之不惟解方叔之倒悬亦足以豪矣衆不可盖遇人中磊磊者试以予书示之跋相鹤经王充道得相鹤经飘飘然有乗风御气于天地间之意顾所畜鹤皆夘出凡鸟不可鞭策梦想芝田赤城未得问涂耳余闻充道之兄道渊治生得陶朱公猗顿之方颇游心于相牛经殊不虚用其智略以三十年观之未知道渊充道孰得孰失然今日充道卧白云享天爵已蒙道渊之力多矣跋陷蕃王太尉家书物固不一能士固不一节郦寄卖友而存君亲君子以爲可况王公不杀身又易其姓而使北虏息其豺狼无厌之心以从中国之信义贤于李陵逺矣跋王荆公书陶隐居墓中文熈宁中金陵丹阳之间有盗发冢得隐起甎于冢中识者买得之读其书盖山中宰相陶隐居墓也其文尤髙妙王荆公常诵之因书于金陵天庆观斋房壁间黄冠遂以入石予常欲摹刻于僰道有李祥者闻之欣然砻石来请斯文旣髙妙而王荆公书灋竒古似晋宋间人笔墨此固多闻广见者之所欲得也李君字圣祺僰道人喜炎黄岐雷之书嗜好酸咸与丗殊绝常从军得守国子四门助敎归而杜门家有山水竒观敎诸子读书而宴居自从其所好不喜俗人一再见辄骂绝之此孟子所谓有所不爲者也书药说遗族弟友谅老夫往在江南贫甚有于日中而空甑无米炊时甞念贫士不能相活富子不足与语唯作药肆不饥寒之术也然市中人治药以丁代丙以乙当甲甚贵则阙不用其治病十不能愈三四积其欺诬子孙冻馁者多矣今余欲作药肆但取人间急难之疾二十许方择三四信行药童一用圣贤方论时节州土无不用其物宜炮炙生热无不尽其材性但取四分之息百钱可以起一人之疾如此则日计之不足歳计之有余谋之熟矣㑹予登进士第遂不得为之予老在戎州有江南袁彬质夫过我道郷里事以爲笑因自言欲作药肆以济人爲功以娱老爲业欣然㑹予宿心故爲道所以尽心于和药而刻意于救人之说诚用余说不多取赢则济人博不欺其剂则治疾良它日隂功隐德当筑髙门以过子孙之车马余在荆州访族伯父晦甫侍御之家见族弟友谅友正亦贫卖药皆合余说故书遗之䟦王荆公惠李伯牖钱帖此帖是唐辅文初捐馆时也荆公不甚知人疾痛苛痒于伯牖有此䘏非常之赐也及伯牖以疾弃官归金陵又借官屋居之间问其饥寒以释氏论之似是宿债也题牧护歌后曏甞问南方衲子云牧护歌是何等语皆不能说后见刘梦得作䕫州刺史时乐府有牧护歌似是赛神曲亦不可解及在黔中闻赛神者夜歌乃云听说侬家牧护末云奠酒烧钱归去虽长短不同要皆自叙致五七十语乃知苏傒嘉州人故作此歌学巴人曲犹石头学魏伯阳作参同契也䟦双林心王铭费畔召佛盻召学士大夫每于此处唯以归洁其身君子不器解其章句其心未甞不怏怏也良由未甞学明已事不识心耳若解双林此篇则以读论语如啖炙自知味矣不识心而云解论语章句吾不信也后丗虽有作者不易吾言矣书问政先生诰后故淮浙宣歙管内道门威仪逍遥大师问政先生新安聂师道宗微少则事道士于方外发迹游名山数见异人杨行宻开府于扬州宗微实辅佐之盖爲国师三十年杨氏之末解化而去弟子葬之举棺唯衣履存焉此赠告杨溥私号顺义七年也方外之兄徳诲爲新安太守乃于郡之东山筑屋以居方外号爲问政山房问政之名或得于此诰中大丞相守太师中书今东海王臣温徐温也特进守侍郎寻阳公臣知诰李昪也问政先生故翰林学士冠卿之五丗祖也跋张龙阁家问治平中广帅龙图直阁张公公载威名盛于南海父老追数比之古人常恨不知其所以爲广州者今见张公之孙出其家书然后知公特以不贪而蛮獠信服风行草偃耳昔张奂爲安定属部誓诸羗曰使马如羊不以入廏使金如粟不以入懐于是威名出八都尉上羗豪不复起盖羗夷性贪吏清则以爲不可犯而使贪者临之故蕃夷数叛耳今但多得如张公十数辈守边则冒功赏者心死矣何畏蛮獠之侵轶哉仁寿郡夫人盖公载之女弟马军王凯胜之之妻也跋秦氏所置法帖巴蜀自古多竒士学问文章德慧权略落落可称道者两汉以来盖多而独不闻解书至于诸葛孔明拔用全蜀之士略无遗材亦不闻以善书名丗者此时方右武人不得雍容笔研亦无足恠唐承晋宋之俗君臣相与论书以爲能事比前丗爲甚盛亦不闻蜀人有善书者何哉东坡居士出于眉山震辉中州蔚爲翰墨之冠于是两川稍稍能书然其风流不被于巴东黔安又斗绝入蛮夷中颇有以武功显者天下一统盖百余年而文士终不竞黔人秦子明魁梧喜攻伐其自许不肯出赵国珍下不可谓黔中无竒士也子明常以里中儿不能书爲病其将兵于长沙也买石摹刻长沙僧宝月古法帖十卷谋舟载入黔中壁之黔江之绍圣院将以惊动里中子弟耳目它日有以书显者盖自我发之予观子明欲变里中之俗其意甚羙书字盖其小小者耳它日当买国子监书使子弟之学务实求是置大经论使桑门道人皆知经禅则风俗以道术爲根源其波澜枝叶乃有所依而建立古之能书者多矣磨灭不可胜纪其传者必有大过于人者耳子明名丗章今爲左藏库副使东南第八将绍圣院者子明以军功得请于朝爲阵亡战士追福所作佛祠也刻石者潭人汤正臣父子皆善摹刻得于手而应于心近古人用笔意云辨菴字今俗书庵字旣于篆文无有又菴非屋不当从广三国志焦光传云居蜗牛庐中意是今菴也后汉皇甫规爲中郎将持节监闗中兵㑹军大疫死者十三四亲入菴庐巡视三军感恱即用此菴字爲有据依跋亡弟嗣功列子册列子书时有合于释氏至于深禅妙句使人读之三叹盖普通中事不自葱岭传来信矣亡弟嗣功读此书至于溃败犹缉而读之其苦学好古后生中殆未之见也绍圣中余自缮治而藏之少年辈窃取玩之又毁裂几不可挟唐坥之复爲缉之智与上人喜异闻故以遗之书赠宗室景道余与宗室越宫有葭莩故曩时与宣州院公寿景珍甞共文酒之乐此时景道巳能着帽在傍今日相见景道颀然立于朝班予则将老矣每懐公寿景珍则见宣州子弟而慨然景道乞余小字学书余书不足学也此纸卷是余温故之余忠信孝友之说景道喜观字画乎则亦寻绎此文于行巳保家奉公报国有㑹心处将力行之尚不负余懐公寿景珍之心书吴无至笔有吴无至者豪士晏叔原之酒客二十年时余屡甞与之饮饮间喜言士大夫能否似酒侠也今乃持笔刀行卖笔于市问其居乃在晏丞相园东作无心散卓小大皆可人意然学书人喜用宣城诸葛笔着臂就案倚笔成字故吴君笔亦少喜之者使学书人试提笔去纸数寸书当左右如意所欲肥瘠曲直皆无憾然则诸葛笔败矣许云封说笛竹隂阳不备遇知音必破若解此处当知吴葛之能否元祐四年四月六日门下后省食罢胷中愊愊须煑茶试晁以道所作兖煤吴君散卓遂记此纸书侍其瑛笔南阳张乂祖喜用郎竒枣心散卓能作痩劲字它人所系笔多不可意今侍其瑛秀才以紫毫作枣心笔含墨圎健恐乂祖不得独贵郎竒而舍侍其也笔无心而可书小楷此亦难工要是心得妙处耳宣城诸葛髙三副笔锋虽尽而心故圎此爲有轮扁斲轮之妙弋阳李展鸡距书蝇头万字而不顿如庖丁发硎之刃其余虽得名于数州有工辄有拙也今都下笔师如猬毛作无心枣核笔可作细书宛转左右无倒毫破其锋可告以诸葛髙李展者侍其瑛也瑛有思致尚能进于今日也书赠俞清老清老金华俞子中也三十年前与余共学于淮南元丰甲子相见于广陵自云荆公欲使之脱逢掖着僧伽黎奉香火于半山宅寺所谓报宁禅院者也予之僧名曰紫琳字清老清老无妻子之累去作半山道人不废入俗谈谐优游以卒嵗似不爲难事然生龟脱筒亦难堪忍后数年见之儒冠自若也因戯和清老诗云索索叶自雨月寒遥夜䦨马嘶车铎鸣群动不遑安有人梦超俗去髪脱儒冠平明视清镜政尔良独难子瞻屡哦此诗以爲妙也元祐四年十一月十一日归自门下省书于酺池寺南退听堂下人生歳衣十匹日饭两杯而终歳薾然疲役此何理邪男女昏嫁縁渠侬墯地自有衣食分齐所谓诞置之隘巷牛羊腓字之其不应冻饿沟壑者天不能杀也今蹙眉终日者正爲百草忧春雨耳青山白云江湖之水湛然可复有不足之叹邪米黻元章在扬州游戏翰墨声名籍甚其冠带衣𥜗多不用丗法起居语黙略以意行人往往谓之狂生然观其诗句合处殊不狂斯人盖旣不偶于俗遂故爲此无町畦之行以惊俗尔清老到扬计元章必相好然要当以不鞭其后者相琢磨不当见元章之吹竽又建鼓而从之也余童子时就学于淮南与金华俞清老同研席甞作七言长韵赠清老小儿无绳墨放荡之言然清老至今班班能诵之迩来相见各白发矣余又以病屏酒不举肉多年清老相过特𬞞饭茗饮道旧终日尔清老性耿介不能容俗人间辄使酒嫚骂以是俗子多谤讥清老自若也以故善人君子终爱之清老淹留京师不偶将复岸巾风月于江湖之上于其将行也乞言余曰陶渊明云此中有眞意欲辩已忘言夫眞处盖可爲知者道难爲俗人言也清老老于言语之风波智必及此行矣自爱书蟂矶蟂似蛇四足能害人贾生所谓偭蟂獭以隐处者也今蟂矶有老蟂寺僧能得其嗜欲客宿者辄爲蟂所啗书韦许扇自重者能下人以求道处静者不攘臂而胜躁深道者常晩成逺施者常厚报以能问于不能人之道损有余以补不足天之道书小宗香南阳宗少文嘉遯江湖之间援琴作金石弄逺山皆与之同声其文献足以配古人孙茂深亦有祖风当时贵人欲与之游不得乃使陆探微画像挂壁观之间茂深喜闭合焚香作此香馈之时谓少文大宗茂深小宗故传小宗香云题练光亭练光亭极是登临胜处然髙寒不可乆处若于亭北穿土石作一幽房置茶鑪设明䆫瓦墩笔研殊胜不尔胜师方丈北挟有屋两楹其一开轩其一欲作虚䆫奥室余爲名轩曰物外主人喜作诗也名室曰凝香宻而清明于事称也书赠韩琼秀才读书欲精不欲博用心欲纯不欲杂读书务博常不尽意用心不纯讫无全功治经之法不独玩其文章谈说义理而已一言一句皆以养心治性事亲处兄弟之间接物在朋友之际得失忧乐一考之于书然后甞古人之糟粕而知味矣读史之法考当丗之盛衰与君臣之离合在朝之士观其见危之大节在野之士观其奉身之大义以其日力之余玩其华藻以此心术作爲文章无不如意何况翰墨与丗俗之事哉书幽芳亭士之才徳盖一国则曰国士女之色盖一国则曰国色兰之香盖一国则曰国香自古人知贵兰不待楚之逐臣而后贵之也兰盖甚似乎君子生于深山丛薄之中不爲无人而不芳雪霜凌厉而见杀来歳不改其性也是所谓遯丗无闷不见是而无闷者也兰虽含香体洁平居萧艾不殊清风过之其香霭然在室满室在堂满堂是所谓含章以时发者也然兰蕙之才徳不同丗罕能别之予放浪江湖之日乆乃尽知其族姓盖兰似君子蕙似士大㮣山林中十蕙而一兰也楚辞曰予旣滋兰之九畹又树蕙之百亩以是知不独今楚人贱蕙而贵兰乆矣兰蕙丛生初不殊也至其发华一干一华而香有余者兰一干五七华而香不足者蕙蕙虽不若兰其视椒榝则逺矣丗论以爲国香矣乃曰当门不得不锄山林之士所以往而不返者耶书壶中九华山石湖口民李正臣得竒石九峯相倚苏子瞻戏名曰壶中九华又有老巫邹生以三竒石随髙下体着成屏风三叠余戏名曰肘后屏风叠它日湖中石百恠并出当以此两石爲祖云二石色绀青嵌孔贯穿击之铿铿静而视之嵚崟云雨之上诸峯隠见忽然疑于九十犹五老峯之疑于五六也掲而示俗以求赏音吾见其支酱瓿于墙角也丗有出尘之因然后此石爲萧洒縁尔迩者家江太守费数十万钱自岭南负载三石豫章黄先生文集豫章黄先生文集卷第二十六豫章黄先生文集第二十六黄庭坚鲁直题跋书陶渊明责子诗后题李白诗草后跋书柳子厚诗跋刘梦得淮隂行跋刘梦得竹枝歌跋刘梦得三阁辞书徐㑹稽禹庙诗后跋子瞻醉翁操跋子瞻木山诗跋子瞻送二姪归眉诗跋东坡乐府书王元之竹楼记后书筠州学记后题韩忠献诗杜正献草书跋雷太简梅圣俞诗书刘景文诗后书欧阳子传后书所作官题诗后跋招清公诗题古乐府后题意可诗后书林和静诗书王知载朐山杂咏后题所书诗卷后与徐师川书邢居实南征赋后书邢居实文卷跋所写荅小邢止字韵诗并和晁张八诗与徐师川跋王愼中胡笳集句跋欧阳元老诗跋髙子勉诗题王观复所作文后跋胡少汲与刘邦直诗书洞山价禅师新丰吟后跋王介甫帖书王荆公赠俞秀老诗后书玄眞子渔父赠俞秀老跋赠俞清老诗跋俞秀老清老诗颂跋二苏送梁子熙聮句书秦觏诗卷后书陈亚之诗后书鲜洪范长江诗后跋元圣庚清水巖记题王子飞所编文后书陶渊明责子诗后观渊明之诗想见其人岂弟慈祥戏谑可观也俗人便谓渊明诸子皆不肖而渊明愁叹见于诗可谓痴人前不得说梦也题李白诗草后余评李白诗如黄帝张乐于洞庭之野无首无尾不主故常非墨工椠人所可拟议吾友黄介读李杜优劣论曰论文政不当如此余以爲知言及观其藁书大类其诗弥使人逺想慨然白在开元至徳间不以能书传今其行草殊不减古人盖所谓不烦绳削而自合者欤跋书栁子厚诗予友生王观复作诗有古人态度虽气格已超俗但未能从容中玉珮之音左准绳右规矩尔意者读书未破万巻观古人之文章未能尽得其规摹及所揔览笼络但知玩其山龙黼黻成章耶故手书栁子厚诗数篇遗之欲知子厚如此学陶渊明乃爲能近之耳如白乐天自云效陶渊明数十篇终不近也跋刘梦得淮隂行淮隂行情调殊丽语气尤稳切白乐天元微之爲之皆不入此律也唯无耐脱莱时不可解当待博物洽闻者说也跋刘梦得竹枝歌刘梦得竹枝九章词意髙妙元和间诚可以独歩道风俗而不俚追古昔而不愧比之杜子美䕫州歌所谓同工而异曲也昔东坡甞闻余咏第一篇叹曰此奔轶絶尘不可追也跋刘梦得三阁辞此四章可以配黍离之诗有国存亡之鑑也大槩刘梦得乐府小章优于大篇诗优于它文耳书徐㑹稽禹庙诗后越州应天释希圎姑苏人避地甬东所居小房即琅耶山顶也山下有井井有鳗鱼黎鱼水有盈缩与江潮相应甚多灵怪按尔雅山有穴爲岫今季海诗云孤岫龟形在乃不成语盖谢玄晖云䆫中列逺岫已误用此字季海亦承误耳按楚词云收恢台之孟夏恢大也台即胎也言夏气大而育物也今言髙阁无恢炱直言无暑气耳似不合古语尔雅云夏爲长嬴长嬴即恢台也若言髙阁无长嬴可乎能奴登切兽名熊属足似麈鹿絶有力故有絶人之才者谓之能能不来切三足鼈也今于来字韵中用法士多瓌能乃是僧似鼈耳然魏晋人作诗多如此借韵至李杜韩退之无复此病耳壮大壮之壮牡牝牡之牡规模称牡哉必壮字误昼尔魏晋人用字亦多如此盖取字势易工不复问字之根源如古人书槗桥直直皆不成字跋子瞻醉翁操人谓东坡作此文因难以见巧故极功余则以爲不然彼其老于文章故落笔皆超轶絶尘耳跋子瞻木山诗往甞观明允木假山记以爲文章气旨似庄周韩非恨不得趋拜其履舄间请问作文闗纽及元祐中乃拜子瞻于都下寔闻所未闻也今其人万里在海外对此诗爲废卷竟日跋子瞻送二姪归眉诗观东坡二丈诗想见风骨巉巖而接人仁气粹温也观黄门诗颀然峻整独立不倚在人眼前元祐中每同朝班余甞目之爲成都两石笋也跋东坡乐府缺月挂踈桐漏断人初定时见幽人独往来缥缈惊鸿影惊起却回头有恨无人省拣尽寒枝不肯栖寂寞沙洲冷东坡道人在黄州时作语意髙妙似非喫烟火食人语非胷中有万卷书笔下无一㸃尘俗气孰能至此书王元之竹楼记后或传王荆公称竹楼记胜欧阳公醉翁亭记或曰此非荆公之言也某以谓荆公出此言未失也荆公评文章常先体制而后文之工拙盖甞观苏子瞻醉白堂记戏曰文词虽极工然不是醉白堂记乃是韩白优劣论耳以此考之优竹楼记而劣醉翁亭记是荆公之言不疑也书筠州学记后中书曽舎人作髙安学记极道学之所由废兴论士大夫之师友渊源常出于一丗豪杰之士至于长育人材而成就之则在当涂之君子其言有开塞一可以爲法戒而所託书画不工学者因不能玩思于斯文后二十有七年柳侯爲州政优民和乃砻故刻而谋书于予予告之以舎弟乗雅善小篆通六书之意下笔皆有依据可与斯文并传柳侯则以书谒乗于紫阳而刻之初有献疑者曰今士大夫不知古文十室而九夫篆固面墙之书耳又安能发挥曽子之文章耶柳侯曰曽子之文章岂希价于咸阳而稚锋于稷下者哉三代之鼎彞其字书皆妙盖勒之金石垂丗传后自必託于能者吾爲学古钩深者谋不爲单见浅闻者病也予观柳侯可谓好古不流俗者矣柳侯名平武陵人字子仪于是爲左朝请郎题韩忠献诗杜正献草书杜子美一生穷饿作诗数千篇与日月争光永州僧懐素学草书坐卧想成笔画三十年无完衣被乃得自名一家死者不可作今观尚书令韩忠献公诗太师杜正献公作草安用忍如许穷饿跋雷太简梅圣俞诗余闻雷太简才气髙迈观此诗信如所闻也梅圣俞与余妇家有连甞悉见其平生诗如此篇是得意处其用字稳实句法刻厉而有和气它人无此功也书刘景文诗后刘景文枢宻副使盛文肃公之壻于先妣安康郡君尚爲文人行然景文不以尊属临我以翰墨文章见谓亲友余甞评景文胷中有万卷书笔下无一㸃俗气往歳东坡先生守余杭而景文以文思副使爲东南第三将东坡甞云老来可与晤语者凋落殆尽唯景文可慰目前耳身后图书漂散余亦须髪尽白今对此诗令人气塞书欧阳子传后髙安刘羲仲壮舆序列欧阳文忠公之文章论次荀卿杨子云之后又考其行事爲欧阳子列传余三读其书而告之曰昔壮舆之先君子道原明习史事撰十国纪年自成一家今壮舆富于春秋笔端已有史氏风气它日当以不朽之事相传也昔司马谈之子迁刘向之子歆班彪之子固王铨之子隐姚察之子简李大师之子延寿刘知几之子餗皆以继丗功在汗简而旧史笔法之美刘氏再显今使壮舆能尽心于春秋之旧章以考百丗之典籍斧藻先君子之凡例着是去非则十国之事虽浅笔法所寄自当与日月争光壮舆尚勉之之楚而南辕道虽悠逺要必至焉书所作官题诗后元祐三年闰月十七日少章携此澄心堂纸问余疾于城西余方病疡意虑无聊爲写比来戏效诸生作数诗余爲儿时见进士刘韶用乌田纸写赋甞窃笑以爲用隋侯之珠弹雀使韶今在岂免一笑耶跋招清公诗草堂郑交处士隐处也小塘芙蕖盛开使鸡伏鸳鸯卵与人驯狎不惊畏老禅延恩长老法安师懐道遯丗虽与慧林夲法云秀同师颇以讨饭养千百闲汉爲笑也清公少时盖依之数年甞敎诲道俗云万事随縁是安乐法清公云如安禅师心无简择可爱可钦舟中晴暖闲弄笔墨爲太和释智兴书题古乐府后古乐府有巴东三崃巫崃长猿鸣三声泪霑裳但以抑怨之音和爲数叠惜其声今不传余自荆州上崃入黔中备甞山川险阻因作前二叠传与巴娘令以竹枝歌之前一叠可和云鬼门关外莫言逺五十三驿是皇州后一叠可和云鬼门关外莫惆怅四海一家皆弟兄或各用四句入阳关小秦王亦可歌也题意可诗后宁律不谐而不使句弱用字不工不使语俗此庾开府之所长也然有意于爲诗也至于渊明则所谓不烦绳削而自合者虽然巧于斧斤者多疑其拙窘于检括者辄病其放孔子曰寗武子其智可及也其愚不可及也渊明之拙与放岂可爲不知者道哉道人曰如我按指海印发光汝暂举心尘劳先起说者曰若以法眼观无俗不眞若以丗眼观无眞不俗渊明之诗要当与一丘一壑者共之耳书林和静诗欧阳文忠公极赏林和静踈影横斜水清浅暗香浮动月黄昏之句而不知和静别有咏梅一聮云雪后园林才半树水边篱落忽横枝似胜前句不知文忠公何縁弃此而赏彼文章大槩亦如女色好恶止系于人书王知载朐山杂咏后诗者人之情性也非强谏争于廷怨忿诟于道怒邻骂坐之爲也其人忠信笃敬抱道而居与时乖逢遇物悲喜同牀而不察竝丗而不闻情之所不能堪因发于呻吟调笑之声胷次释然而闻者亦有所劝勉比律吕而可歌列干羽而可舞是诗之美也其发爲讪谤侵陵引颈以承戈披襟而受矢以快一朝之忿者人皆以爲诗之祸是失诗之旨非诗之过也故丗相后或千歳地相去或万里诵其诗而想见其人所居所养如旦莫与之期邻里与之游也营丘王知载仕官在予前予在江湖浮沈而知载已没于河外不及相识也而得其人于其诗仕不遇而不怒人不知而独乐博物多闻之君子有文正公家风者邪惜乎不幸短命不得发于事业使予言信于流俗也虽然不期于流俗此所以爲君子者耶元符元年八月乙巳戎州寓舎退听堂书江西黄庭坚责授涪州别驾戎州安置年五十四题所书诗卷后与徐师川徐师川往时寄纸数轴求予书公私多故未能作报前日洪龟父携师川上蓝庄诗来词气甚壮笔力绝不类年少书生意其行已读书皆当老成解事熟读数过爲之喜而不寐小舟遨兀又箱箧中寻纸不得辄书龟父此纸奉师川老舅年衰才劣不足学师川有意日新之功当于古人中求之耳书邢居实南征赋后阳夏谢师复景回年未二十文章绝不类少年书生语余甞序其遗藁云方行万里出门而车轴折可爲霣涕今观邢惇夫诗赋笔墨山立自爲一家甚似吾师复也日者阅国马问诸圉人曰千里驹往往不及奉舆毙于皁枥驽蹇十百爲群未甞求国医也闻之喟然曰吾惇夫亦足以不朽矣书邢居实文卷余观学记论君子之学有夲末等衰人虽不能自期寿百歳然必不躐等如水行川盈科而后进耳小学之事虽若糜费日月要须躬行必晓所以致大学之精微耳吾惇夫才性髙妙超出后生千百辈然好大略小初日便爲涂逺之计则似可恨后生可畏当欣慕其才而鉴其失也跋所写荅小邢止字韵诗并和晁张八诗与徐师川邢居实字惇夫才器甚过人未甞友不如已者治经行己未甞一日不用其心使之成就可畏也因随州寄诗来诗律极进故和荅之如此后八诗颇得意者故漫録往或诣潘洪诸友读之往时曽写二十许篇与魏道辅和荅诗赠德延不审甞见之否或不曽见续当録云跋王㥀中胡笳集句湓城王寅㥀中拟半山老人集句胡笳十八拍其㑹合宛转道文姬中心事甚妙㥀中文士孝友清修年三十八未甞知女色荤羶不入口一粥一饭三十年奉身如山中头陀初无玷缺山中人初不接丗事故其行易持观㥀中诗语所道闺闼中意不应是铁人石心然能自护持如此所以爲难跋欧阳元老诗此诗入陶渊明格律颇雍容使髙子勉追之或未能然子勉作唐律五言数十韵用事稳贴置字有力元老亦未能也跋髙子勉诗髙子勉作诗以杜子美爲标准用一事如军中之令置一字如关门之键而充之以博学行之以温恭天下士也题王观复所作文后王观复作书语似沈存中它日或当类其文然存中博极群书至于左氏春秋传班固汉书取之左右逢其原眞笃学之士也观复下笔不凡但恐读书少耳如梓州生陈子昻之文章赵蕤之术智皆所谓人杰地灵也何必城南有锦屏山哉余意锦屏山但能生富贵人耳跋胡少汲与刘邦直诗梦魂南北昧平生邂逅相逢意已倾楚国山川千叠逺隋堤烟雨一帆轻我无健笔翻三崃君有长才肃五兵同是行人更分首不堪风树作离声胡少汲后生中豪士也读书作文殊不尘埃使之不倦虽竞爽者未易追也同是行人更分首佳句也邂逅相逢意巳倾已道了刘三十一矣书洞山价禅师新丰吟后余旧不喜曹洞言句常懐泾渭不同流之意今日偶味此文皆吾家日用事乃知此老人作百衲被歳乆天寒方知用处浮山注解虽爲报大阳十载之恩又似孤负新丰老人耳文㑹上座乞书此篇欲刻诸石与同味者传之因书老夫于此兴复不浅跋王介甫帖余甞评东坡文字言语历劫賛扬有不能尽所谓竭丗枢机似一滴投于巨壑者也而此帖论刘敞侍读晩年文字非东坡所及蝍蛆甘带鸱鸦嗜䑕端不虚语书王荆公赠俞秀老诗后秀老盖金华俞紫芝道意淳熟然建隆昭庆道人谓秀老百事过人病在好说俗禅秀老以爲知言也秀老作唱道歌十篇欲把手牵一切人同入涅槃场虽未见策名释迦之室然林下水邉幽人衲子往往歌之以遣意于万物之表厌而饫之使自趋之功亦过半矣来者未知秀老观荆公所赠六诗可知其人品髙下也初僧仁择刻六诗于扬州禅智寺眞觉堂而秀老弟紫琳清老又欲刻之东阳涵碧亭嘉其伯仲清尚故书书玄眞子渔父赠俞秀老金华俞秀老物外人也甞作唱道歌十章极言万事如浮云丗间膏火煎熬可厌语意髙胜荆公乐之毎使人歌秀老又有与荆公往反游戏歌曲皆可传长干白下舟人芦子或能记忆也此渔父计秀老必喜之辄因清老逺寄幸可同作跋赠俞清老诗俞清老旧与庭坚同学才性警敏无所不能喜事而多闻白头不倦谈谐戏弄则似优孟东方朔之爲人然资亦卞急少不当其意使酒呵骂又似灌夫盖寛饶以是忿愠欲祝髪着浮图人衣曰免与俗子浮沉予曰公能少自寛俗子安能爲轻重去而与祝发者游其中虽有道人亦如沅江九肋鼈尔与俗子爲伍方自此始清老盖疑之至今云跋俞秀老清老诗颂秀老清老皆江湖扁舟不能受流俗人拘忌束缚者也往者金陵见与荆公往来诗颂言皆入微道人喜传之清老往与余共学于涟水其傲睨万物滑稽以玩丗白首不衰荆公之门盖晚多佳士云跋二苏送梁子熈聮句大荣大辱能生死人二物不竝以挠厥眞之子病闷肠如车轮劳忧到母饿寒着身丗俗卤莾辄置莫亲文杀光艳伏不得伸悽吟哀号酸入四邻夜计破午若燕作秦腹愤轧轧胷竒陈陈淮国晚岭呉渠春津去谢夙藴归逢故辛雌火相丑刮凿遯屯驾风鞭霆以脱凡鳞景祐元年仲春子美于蜀绫纸上楷写字极端劲可爱叔才盖才翁旧字此篇不见于家集略计雄文妙墨流落人间者必千数百纸二苏文章豪健痛快如此潘陆不足吞也书秦观诗卷后少章别来踰年文字亹亹日新不惟助秦氏父兄驩喜予与晁张诸友亦喜交游间当复得一国士然力行所闻是此物之根本冀少章深根固蔕令此枝叶畅茂也书陈亚之诗后岷山之发江仅若瓮口淮出桐柏力能泛觞卒之成川注海以其所从来逺也学问文章震耀一丗考其祖曽发源必有自陈氏昆仲多贤是中将有名丗者观吏部公之诗可谓源清矣书鲜洪范长江诗后余昔闻蜀人有鲁三江者号称能诗士大夫多宗之今观阆州鲜长江诗不甚愧之也虽切磋琢磨之功少而浑厚之气几度其前矣昔方士袁天纲见阆州锦屏山题其石曰此山磨灭英灵乃絶然子在中朝唯闻陈文忠公家丗出才士甞疑山水之秀岂独钟于陈氏耶其沈沦草莱困顿州县抱才器而与糜鹿共尽者可胜道哉今观鲜长江之才所谓困顿州县者也使之学不尽其才名不闻于世亦其郷之先逹士大夫之罪也盖道不明于天下则士不知择术道不行于天下则民之毁誉不公岂独士大夫之罪哉其所从来逺矣鲜氏唯以阆中爲族姓其散漫于两蜀者皆以阆中爲祖余试问鲜氏所自出皆不能自言或云出于鲜于后去于而爲鲜以余考之非是蜀李寿时司徒鲜明用事专废立其鲜氏之祖欤跋元圣庚清水巖记彼险而我易则传説熈然于版筑之间无骜丗不顾之讥彼易而我险则虞芮二子释然于岐山之下得迁善不争之美由是观之险易之实在人心不在山川夫竒与常相倚也险与易相乗也古之人正心诚意而游于万物之表故六经我之陈迹也山林冠冕吾又何择焉因圣庚论好竒履险故发予之狂言题王子飞所编文后建中靖国元年冬观此书于沙市舟中鄙文不足传丗旣多传者因欲取所作诗文爲内篇其不合周孔者爲外篇然未暇也它日合平生杂草蒐狝去半而别爲二篇乃能终此意云豫章黄先生文集第二十六豫章黄先生文集豫章黄先生文集卷第二十七豫章黄先生文集第二十七黄庭坚鲁直题跋题校书图后题渡水罗汉画跋浴室院画六祖师题七才子画题济南伏胜图题赵公佑画题摹锁谏图题摹燕郭尚父图题明皇眞妃图题川图题洪驹父家江千秋老图书文湖州山水后跋东坡论画跋东坡画石书王荆公骑驴图书刘壮舆漫浪图题李伯时憩寂图题李伯时画天女题李汉举墨竹题文湖州竹上鸜鹆题崔白画风竹上鸜鹆题东坡像跋画山水图题画娘子军胡骑后跋仁上座橘洲图题萧规龙题惠崇九鹿图题燕文贵山水题陈自然画题徐巨鱼书画土星题画醉僧图题宗室大年永年画题校书图后唐右相阎君粉本北齐校书图士大夫十二员执事者十三人坐榻胡牀四书卷笔研二十二投壶一琴二懒几三搘颐一酒榼果櫑十五一人坐胡牀脱帽方落笔左右侍者六人似书省中官长四人共一榻陈饮具其一下笔疾书其一把笔若有所营其一欲逃酒爲一同舎挽留之且使侍者着鞾两榻对设坐者七人其一开卷其一捉笔顾视若有所访问其一以手拄颊顾侍者行酒其一抱膝坐酒旁其一右手执卷左手据搘颐其一右手捉笔拄颊左手开半卷其一仰负懒几左右手开书笔法简者不缺烦者不乱天下竒笔也右故奉议郎知富顺监京兆宋元夀所藏初得之荣阳盛孟适盖文肃公家旧物也建中靖国元年二月甲午江西黄庭坚自戎州来将下荆州泊舟汉东市始识富顺君之子兆吉长观此画叹赏弥日吉长举以见惠余不忍取爲书其大槩使并藏之此笔墨之妙必待精鉴乃出示之廉者必不取贪者必不与也赵润甫家烛下书题渡水罗汉画右摹冩唐人画行脚僧渡水已渡而休与泛济而未及济者渉深水者老惫极少者扶持㡬欲不济者有临流未渉者有见险在前依石坐卧者颇极其情状明䆫浄几㪚髪解衣而纵观之亦是幻法中无眞假往在都时冯当世有此画本是古人剏业缣素也题云王右丞画渡水罗汉余爲题云阿罗汉皆具神通何至拖泥带水如此使王右丞作罗汉画如此何处有王右丞耶当世不恱爲余题破渠好画余曰顾画何如岂因誉而完因毁而破也跋浴室院画六祖师浴室院有蜀僧令宗画逹磨西来六祖师人物皆妙絶其山川草木毛羽衣盂诸物画工能知之至于人有懐道之容投机接物目撃而百体从之者未易爲俗人言也此壁列于冠盖之㑹而湮伏不闻者数十年得蜀人苏子瞻乃发之物不系于世道兴衰亦有数如此此寺井泉甘寒汶师碾建溪茶常不落第二故人陈季常林下士也寓棊簟于此苏子瞻范子功数来从之故余过门必税驾焉题七才子画眉山老书生作此七才子入关图作人物亦各有意态余以爲赵子云之苗裔摹冩物象渐密而放浪闲逺则不逮也或谓七人者皆诗人此笔乃少丘壑耶山谷曰一丘一壑自须其人胷次有之但笔间那可得题济南伏胜图御史晁大夫号爲峭直刻深观所冩形质似未至也然作伏胜宛然故齐之老书生耳又作胜女子鬰然是儒家子此亦丹青之妙题赵公佑画黟川吕太渊藏此画以爲赵公佑画也以余观之诚妙于笔非俗工所能办也余初未甞识画然参禅而知无功之功学道而知至道不烦于是观图画悉知其巧拙功楛造微入妙然此岂可爲单见寡闻者道哉题摹锁谏图陈元逹千载人也惜乎剏业作画者胷中无千载韵耳吾友马中玉云锁谏图规摹病俗人物非不足也以余考之中玉英鉴也使元逹作此觜鼻岂能死谏不悔哉然画笔亦入能品不易得也题摹燕郭尚父图凡书画当观韵往时李伯时爲余作李广夺胡儿马挟儿南驰取胡儿弓引满以拟追骑观箭锋所直发之人马皆应弦也伯时笑曰使俗子爲之当作中箭追骑矣余因此深悟画格此与文章同一关纽但难得人入神㑹耳题明皇眞妃图此图是名画言少时摹取关中旧画人物相配合作之故人物虽有佳处而行布无韵此画之沈痾也题川图王摩诘自作川图笔墨可谓造微入妙然世有两本一本用矮纸二本用髙纸意皆出摩诰不疑临摹得人犹可见其得意于林泉之髣髴题洪驹父家江干秋老图此轴不必问画手之工拙开之廓然见渔父家风使人已在尘埃之外矣因知金华俞秀老一篇政在阿堵中因书其左书文湖州山水后呉君惠示文湖州晩霭横看观之叹息弥日萧洒大似王摩诘而工夫不减閞穜东坡先生称与可下笔能兼衆妙而不言其善山水岂东坡亦未甞见耶此画初入手心欲留玩数月乃归之㑹予逺窜宜州亟遣光山之仆自此往来余梦寐中耳跋东坡论画子瞻论画语甚妙比闻一僧藏苏翰林十数帖因病目尽爲緑林君子以其摹本易去故以予家两古印欵纸断处陆平原之图形于影未尽捧心之妍察火于灰不覩燎原之实故问道存乎其人观物必造其质此论与东坡照壁语託类不同而实契也又曰情见于物虽近犹踈神藏于形虽逺则密是以仪天歩晷而脩短可量临渊揆水而浅深可测此论则如语密而意踈不如东坡得之濠上也虽然笔墨之妙至于心手不能相爲南北而有数存焉于其间则意之所在者犹是国师天津桥南看弄胡孙西川观竞渡处耳予甞见吴生佛入涅槃画波旬皆作舞而大波旬醖借徐行喜气漏于眉宇之间此亦得之笔墨之外或有益于程氏故并书之跋东坡画石以富贵有人易以贫贱有人难夫晋文公出走周流天下穷矣贫矣贱矣而介子推不去有以有之也反国有万乘而介子推去之无以有之也能其难不能其易此文公之所以不王也晋文公反国介子推不肯受赏自爲诗曰有龙于飞周遍天下五蛇从之爲之丞辅龙反其乡得其处所四蛇从之得其露雨一蛇羞之藁死于中野悬书公门而伏于山下文公闻之曰嘻是之推也辟舍变服令国中曰有能得介子推者爵上卿田百万或遇之山中负釡盖簦问焉曰请问介子推安在曰夫子推苟不欲见而欲隠吾独焉知之遂背而行终身不见人心之不同岂不甚哉今世之逐利者蚤朝晏退焦脣干嗌日夜思之犹未之能得今得之而务疾逃之介子推之离俗逺矣黄庭坚曰晋文公能其难不能其易何也困穷则士能其难安乐则士辞其易故也介子推岂故得之而务疾逃之必有谓者邪书王荆公骑驴图荆公晩年删定字説出入百家语简而意深常自以爲平生精力尽于此书好学者从之请问口讲手画终席或至千余字金华俞紫琳清老甞冠秃巾衣扫塔服抱字説追逐荆公之驴往来法云定林过八功徳水逍遥洊亭之上龙眠李伯时曰此胜事不可以无传也书刘壮舆漫浪图子刘子读书数千卷无不贯穿能不以博爲美而讨求其言之从来不可谓漫未见古人如将不得见既见古人曰吾未能如古人也不可谓浪年未四十而其学日夜进不可谓翁题李伯时憩寂图或言子瞻不当目伯时爲前身画师流俗人不领便是语病伯时一丘一壑不减古人谁当作此痴计子瞻此语是眞相知题李伯时画天女此天女者意伯时作华严中善知识相尔知命藏箧中数年乃以赠金华俞清老有所欲则富者取之有所畏则贵者夺之清老离此二病则长有之题李汉举墨竹如虫蚀木偶尔成文吾观古人绘事妙处类多如此所以轮扁斵车不能以教其子近世崔白笔墨几到古人不用心处世人雷同赏之但恐白未肯耳比来作文章无出无咎之右者便是窥见古人妙斵试以此示无咎题文湖州竹上鸜鹆建中靖国元年发箧暴书画乃见文湖州之妻姪黄斌老所惠与可竹上鸜鹆此所谓功刮造化窟者也文湖州竹上鸜鹆曲折有思观者能言之许渠具一只眼题崔白画风竹上鸜鹆风校调调鸜鹆翛翛迁枝未安何有于巢崔生丹墨盗造物机后有识者恨不同时题东坡像东坡先生天下士嗟乎惜哉今蚤世蠢蠢尚诮短人气跋画山水图江山寥落居然有万里势老夫髪白矣对此使人慨然古之得道者以爲逃空虚无人之境见似之者而喜矣既自以心爲形役奚惆怅而独悲㑹当摩挲双井巖间苔石告以此意题画娘子军胡骑后神尧第三女平阳柴氏主也倾家赀招南山亡命画策授奴客降知名贼四軰勒兵七万与秦王㑹渭水上开幕府可谓天下徤妇吾观伯时妙墨想见清渭照其军容神尧父子皆爲动色时也跋仁上座橘洲图㑹稽仁上座作橘洲图余方自尘埃中来观此已有余清然古人作画若不作小李将军眞山眞水草木楼台人物皆令如本则须若荆浩关同李成木石瘦硬烟云逺近一以色取之乃爲毕其能事题萧规龙此岂曺不兴池上所见眞龙者耶题惠崇九鹿图惠崇与宝觉同出于长沙而觉妙于生物之情态优于崇至崇得意于荒寒平逺亦翰墨之秀也题燕文贵山水风雨图本出于李成超轶不可及也近世郭熈时得一笔亦自难得题陈自然画水意欲逺凫鸭闲暇芦苇风霜中犹有能自持者予观李营丘六幅骤雨图偶得此意陈君以佛画名京师戯作秋水寒禽便可观因书以遗之题徐巨鱼徐生作鱼庖中物耳虽复妙于形似亦何所赏但令嚵獠生涎耳向若能作底柱析城龙门岌嶪惊涛险壮使王鲔赤鯶之流仰波而上泝或其瑰怪雄杰乗风霆而龙飞彼或不自料其能薄乘时射势不至乎中流折角㸃额穷其变态亦可以爲天下壮观也书土星画国初有卖药叟髙益涿州人因縁南衙事太宗作捜山图极工遂待诏翰林中画相国寺行廊及崇夏寺殿壁是名大髙待诏后有蜀人髙文进以蜀俘至阙亦待诏翰林中时新作相国寺命文进倣髙益旧本画四廊佛变化相大率都下佛宫道馆多文进笔号爲兼备曹吴采墨是名小髙待诏今爲翰林画工之宗此画多蜀人笔法亦传是小髙所作落笔髙妙名不虚得也题画醉僧图醉李有狂僧无日不饮酒或戏与酒令自作祭文即应声曰惟灵生在阎浮提中不贪不妬爱喫酒子倒街卧路想汝直待生兠率陀天尔时方断得故何以故浄土之中无酒得酤题宗室大年永年画调麝煤作花果殊难工永年遂臻此殊不易然作朽蠧太多是其小疵往时宗室或以隷篆知名今大年兄弟精于小笔亹亹似诸李矣大年学东坡先生作小山丛竹殊有思致但竹石皆觉笔意柔嫩盖年少喜竒故耳使大年耆老自当十倍于此若更屏声色裘马使胷中有数百卷书便当不愧文与可矣大年儿戏所谓书䆫涴壁不能嗔者也今其得意遂与小李将军争衡耶荒逺闲暇亦有自得意处比之古人但少豪壮及余味尔大年往时畜善舞钱娃于其家而不沈于盃盎管絃戏弄翰墨亦是不爲富贵所埋没者耶永年作狗意态甚逼遣翰林工讫其草石不敢画虎忧狗之似故直作狗人难我易豫章黄先生文集第二十七豫章黄先生文集豫章黄先生文集卷第二十八豫章黄先生文集第二十八黄庭坚鲁直题跋题太宗皇帝御书跋兰亭又跋兰亭书右军帖后书右军文赋后题瘗鹤铭后题乐毅论后题东方朔画賛后题洛神赋后跋法帖题绛本法帖书遗敎经后跋佛顶呪跋续法帖题荣咨道家庙堂碑题张福夷家庙堂碑题蔡致君家庙堂碑题虞永兴道场碑题徐浩碑题杨凝式诗碑题杨凝式书跋张长史千字文书张长史干元帖后跋张长史草书题颜鲁公帖题颜鲁公麻姑坛记跋颜鲁公东西二林题名书徐浩题经后跋翟公巽所藏石刻跋王立之诸家书跋李后主书跋李伯时所藏篆㦸文跋洪驹父诸家书跋武德帖题太宗皇帝御书熈陵以武定四方载櫜弓矢文治之余垂意翰墨妙尽八法当时士大夫皆亲承指画甞称奖忠懿王笔法入神品中外书学不能出其右仰观英鉴大不可诬跋兰亭王右军禊饮序草号称最得意书宋齐以来似藏在祕府士大夫间未闻称述岂未经大盗兵火时盖有墨蹟在兰亭右者及萧氏宇文焚荡之余千不存一永师晩出所见妙迹唯有兰亭故爲虞褚辈道之所以太宗求之百方期于必得其后公私相盗今竟失之书家晚得定武石本盖髣髴存古人笔意耳又跋兰亭兰亭叙草王右军平生得意书也反复观之略无一字一笔不可人意摹冩或失之肥瘦亦自成妍要各存之以心㑹其妙处尔兰亭虽是眞行书之宗然不必一笔一画以爲凖譬如周公孔子不能无小过过而不害其聦明睿圣所以爲圣人不善学者即圣人之过处而学之故蔽于一曲今世学兰亭者多此色鲁之闭门者曰吾将以吾之不可学栁下惠之可可以学书矣书右军帖后曹蜍李志辈书字政与右军父子争衡然不足传也所谓败壁片纸皆传数百嵗特存乎其人耳书右军文赋后余在黔南未甚觉书字绵弱及移戎州见旧书多可憎大槩十字中有三四差可耳今方悟古人沉着痛快之语但难爲知音尔李翘叟出褚遂良临右军书文赋豪劲清润眞天下之竒书也题瘗鹤铭后右军甞戏爲龙爪书今不复见余观瘗鹤铭势若飞动岂其遗法邪欧阳公以鲁公书宋文贞碑得瘗鹤铭法详观其用笔意审如公説题乐毅论后予甞戯爲人评书云小字莫作痴冻蝇乐毅论胜遗教经大字无过瘗鹤铭随人作计终后人自成一家始逼眞然适作小楷亦不能摆脱规矩客曰子何舍子之冻蝇而谓人冻蝇予无以应之固知书虽棊鞠等技非得不传之妙未易工也题东方朔画賛后予甞观东方画賛墨迹疑是吴通微兄弟书然不敢质也遣笔结字极似通微书黄庭外景也如佛顶石刻止是经生书不可引与同列矣题洛神赋后予甞疑洛神赋非子敬书然以字学笔力去之甚逺不敢立此论及今观之宋宣献公周膳部少加笔力亦可及此跋法帖书孔明对刘玄徳语章草法甚妙不知与王中令书先后要皆爲妙墨盖融㑹张芝索靖两家骨肉丰杀略相宜尔蔡琰胡笳计自书十八章极可观不谓流落廑余两句亦似斯人身世耶钟繇书大小世有数种余特喜此小字笔法清劲殆欲不可攀也观史孝岑出师颂数句颇得章法盖陶治草法悉自小篆中来山公启论人其言诚有昧哉余观凝之字法最密恨不多见庾公所作支髪枕盖今俗谓山枕索征西笔短意长诚不可及长沙古帖中有急就章数十字劣于此帖今人作字大槩笔多而意不足智果善学书合处不减古人然时有僧气可恨一羊欣书举止羞澁萧衍老翁亦善评书也宋儋笔墨精劲但文词芜秽不足发其书子瞻甞云其人不解此狡狯书便不足观至如儋书画不可弃也王僧䖍书画既佳论荐谢宪极有理王侍中学钟繇絶近眞行皆妙如此书乃可临学谢太傅墨迹闻驸马都尉李公照有之不作姿媚态度恨未见尔若但如此卷中帖去右军父子间可着数人衞中令阙音敬帖近世草书不复敢望其藩也此一章语亦佳郗方回书初不减王氏父子诚不浪语谢太傅所称道民安盖事五斗米道耶右军爲献之女玉润请罪亦称民也知足下故羸疾而冐暑逺涉而失一笔冒多一笔古帖或不可读类皆如此蔡公遂委䔍又加㿃下日数十行观此语初和父所论疾证似是也常今人物眇然而囏疾如此令人短气今年每读此语便复意塞足下时事少可数来主人相寻以下十一行语鄙字画亦不韵非右军简扎灼然不知那得滥吹阿堵中此卷中伯赵鸣而载隂爽鸠习而扬武与傥因行李愿存故旧皆鄙语非右军意书扎亦相去逺甚痈不即溃药法书家疑非右军余爱其自成一体其间有可恨或是传摹失眞尔此字与东方朔画賛相似而子瞻谓画賛亦非右军书人间爱憎常自不合如退之栁子厚论鹖冠子可知也昨遂不奉恨深帖有秦汉篆笔中令自言故应不同眞不虚尔中令书中有相劳苦语极佳读之了不可解者当是牋素败逸字多尔观其可读者知其尔耳米芾元章专治中令书皆㠯意附㑹解説成理故似杜元凯春秋癖耶因夜行忽复下如欲作㿃古方论无此疾名胶东初虞世和父云㿃读爲滞滞下若今人下利而更衣难者也此卷中尤作妙墨右军父子眞行畧相当相抗尔余甞评书云字中有笔如禅家句中有眼直须具此眼者乃能知之余甞论近世三家书云王着如小僧縳律李建中如讲僧参禅杨凝式如散僧入圣当以右军父子书爲标凖观予此言乃知其逺近大令草法殊迫伯英淳古少可恨弥觉成就尔所以中间论书者以右军草入能品而大令草入神品也余甞以右军父子草书比之文章右军似左氏大令似庄周也由晋以来难得脱然都无风尘气似二王者惟颜鲁公杨少师髣髴大令尔鲁公书今人随俗多尊尚之少师书口称善而腹非也欲深晓杨氏书当如九方臯相马遗其玄黄牝牡乃得之题绛本法帖心能转腕手能转笔书字便如人意古人工书无它异但能用笔耳元丰八年夏五月戊申赵正夫出此书于平原官舍㑹观者三人江南石庭简嘉兴栁予文豫章黄庭坚自髙宗以上皆有钟王典刑当其妙处殆欲编之王家二令书中略无愧也钱尚父书号称当代入神品比髙宗翰墨其中尚容十许人耳余甞评书字中有笔如禅家句中有眼至如右军书如涅槃经説伊字具三眼也此事要须人自体㑹得不可见立论便兴诤也王㑹稽初学书于卫夫人中年遂妙絶古今今人见卫夫人遗墨疑右军不当北面盖不知九万里则风斯在下耳右军笔法如孟子言性庄周谈自然从説横説无不如意非复可以常理待之右军眞行章草藁无不曲当其妙处往时书家置论以爲右军眞行皆入神品藁书乃入能品不知慿何便作此语政如今日士大夫论禅师某优某劣吾了不解古人言坐无孔子焉别颜回眞知言者王氏书法以爲如虽画沙如印印泥盖言锋藏笔中意在笔前耳承学之人更用兰亭永字以开字中眼目能使学家多拘忌成一种俗气要之右军二言羣言之长也王令翰墨了无俗气平原尘土中夜开此书如临深登髙脱弃鞿络鱼鸟皆得人意妙处谢太傅甞问献之卿书何如君家尊献之曰固应不同论者多不爲然彼欲与乃翁抗行大似不逊余甞评其书右军能父中令能子同时诸人皆不能在此位也王中令人物髙明风流弘畅不减谢安石笔扎佳处浓纎刚柔皆与人意㑹正观书评大似不公去逸少不应如许逺也伯英书小纸意气极类章书精神照人此翰墨妙絶无品者钟大理表章致佳世间盖有数本肥瘠小大不同盖后来善临榻本耳要自皆有佳处两晋士大夫类能书笔法皆成就右军父子拔其萃耳观魏晋间人论事皆语少而意密大都犹有古人风泽略可想见论人物要是韵胜爲尤难得蓄书者能以韵观之当得髣髴宋齐间士大夫翰墨颇工合处便逼右军父子盖其流风遗俗未逺师友渊源与今日俗学不同耳宋儋书姿媚尤宜于简扎惜不多见王谢承家学字画皆佳要是其人物不凡各有风味耳观王蒙书想见其人秀整㡬所谓毫髪无遗恨者王荆公甞自言学蒙书世间有石刻南涧楼诗者似其苗裔但不解古人所长乃尔难到观唐人断纸余墨皆有妙处故知翰墨之胜不独在欧虞褚薛也惟恃耳而疑目者盖难与共谈耳张长史郎官厅壁记唐人正书无能出其右者故草圣度诸家无辙迹可寻懐素见颜尚书道张长史书意故独入笔墨三昧或传颜公书得长史笔法僧懐素见公自矜得折钗股笔颜公言折钗股何如屋漏法懐素起捉公手云老贼尽之矣观鲁公乞米乞鹿脯帖与郭令书祭姪文皆当与王中令鴈行耳懐素草莫年乃不减长史盖张妙于肥藏眞妙于瘦此两人者一代草书之冠冕也书遗教经后佛遗教经一卷不知何世何人书或曰右军羲之书黄庭坚曰吾甞评此书在楷法中小不及乐毅论尔清劲方重盖度越萧子云数等顷见京口断崖中瘗鹤铭大字右军书其胜处乃不可名貎以此观之良非右军笔画也若瘗鹤碑断爲右军书端使人不疑如欧薛颜栁数公书最爲端劲然才得瘗鹤铭髣髴尔唯鲁公宋开府碑瘦健拔在四五间跋佛顶呪佛顶呪笔画似郑预洛祠志及般若心经注然此书自縳规矩不能略见笔妙止是经主絶蓺尔观书者当用此意求之跋续法帖往在馆中时于阁下一观李懐琳临右军絶交书大有竒特处今观此十未得其二三以此言之十卷中大率皆如此又智永十八行判作右军书萧子云临索征西书便判作靖书此等难使郑彰軰任其责刘无言笺题便不类今人书使之春秋髙江东又出一羊欣薄绍之矣题荣咨道家庙堂碑今世有好书癖者荣咨道甞以二十万钱买虞永兴孔子庙堂碑予初不信以问荣则果然后求观之乃是未劖去大周字时墨本字犹有锋锷但墨纸有少腐败处耳题张福美家庙堂碑顷见摹刻虞永兴孔子庙碑甚不厌人意意亦疑石工失眞太逺今观旧刻虽姿媚而造笔之势甚遒固知名下无虚士也荣咨道甞以二十万钱买一碑即此碑旧刻其中缺字亦略相类唯额书大周孔子庙堂之碑八字爲异耳又碑末长安三年太嵗癸夘金四月壬辰水朔八日已亥木书额相王书也又云朝议郎行左豹衞长史直凤阁钟绍京奉相王教搨勒碑额雍州万年县光宅镌字又卷尾昔人题云咸通七年七月七日于二十二姉处得龙兄来认今福夷无大费而甚爱之虽无前后数十字非寳藏是书之本意题蔡致君家庙堂碑顷年观庙堂碑摹本窃怪虞永兴名浮于实及见旧刻乃知永兴得智永笔法爲多又知蔡君谟眞行简扎能入永兴之室也元祐四年在中都初见荣辑子雍家一本绍圣元年在湖隂又见张威福夷家一本其十二月在陈留又见蔡寳臣致君家一本以石本未刓缺不以摹本补缀则荣本第一张本第二蔡本第三亦甞于它处见数本新旧杂楺所谓海图拆波涛旧绣移曲折天呉及紫鳯颠倒在短褐者也然尚有典刑亦不可废也陈留浄土院书题虞永兴道埸碑草书妙处须学者自得然学乆乃当知之墨池笔塜非传者妄也虞永兴常被中画腹书末年尤妙贞观间亦已耄矣而是书之工唐人未有逮者元丰乙丑五月戊申平原监郡赵正夫㑹食于西斋出以示余谛玩无斁题徐浩碑唐自欧虞后能备八法者独徐㑹稽与颜太师耳然㑹稽多肉太师多骨而此书尤姿媚可爱时人状其书以爲如怒猊抉石渴骥奔泉余以爲非是题杨凝式诗碑余甞评近世三家书杨少师如散僧入圣李西台如法师参禅王着如小僧縳律恐来者不能易予此论也少师此诗草余二十五年前甞得之日临数纸未甞不叹其妙题杨凝式书俗书喜作兰亭面欲换凡骨无金丹谁知洛阳杨风子下笔却到乌丝䦨跋张长史千字文张长史书郎官厅壁记楷法妙天下故作草能如此僧懐素草工瘦而长史草工肥瘦硬易作肥劲难工也书张长史干元帖后余观张长史与颜鲁公论笔法甞疑其用意处多观干元二年帖与琵琶诗乃知文不虚生皆有落处蚿使万足固天机动尔卢文纪叶清泰之卜遂掌枢极初亦有所建明方事之棼乃能留意翰墨耶跋张长史草书张长史作草乃有超轶絶尘处以意想作之殊不能得其髣髴甞作得两句云清鑑风流归贺八飞杨跋扈付朱三未知可赠谁遂不能成章题颜鲁公帖观鲁公此帖竒伟秀拔奄有魏晋隋唐以来风流气骨回视欧虞褚薛徐沈軰皆爲法度所窘岂如鲁公萧然出于绳墨之外而卒与之合哉盖自二王后能臻书法之极者惟张长史与鲁公二人其后杨少师颇得髣髴但少规矩复不善楷书然亦自冠絶天下后世矣题颜鲁公麻姑坛记余甞评颜鲁公书体制百变无不可人眞行草书隷皆得右军父子笔势欧阳文忠公集古録颇以别书自喜自非精鍳岂易辩眞赝哉跋颜鲁公东西二林题名余甞评鲁公书独得右军父子超轶絶尘处书家未必谓然惟翰林苏公见许近观郭忠恕序字源后云家君授以张颜笔法乃知人中常自有精鉴耳书徐浩题经后书家论徐㑹稽笔法怒貎抉石渴骥奔泉以余观之诚不虚语如季海笔少令韵胜则与稚恭并驱争先可也季海长处正是用笔劲正而心圆若论工不论韵则王着优于季海季海不下子敬若论韵胜则右军大令之门谁不服膺往时观怒猊抉石渴骥奔泉之论茫然不知是何等语老年乃于季海书中见之如观人眉目也三折肱知爲良医诚然哉季海莫年乃更摆落王氏规摹自成一家所谓卢蒲嫳其髪甚短而心甚长惜乎当时君子莫能以短兵伐此老贼也前朝翰林侍书王着笔法圆劲今所藏乐毅论周兴嗣千字文皆着书墨蹟此其长处不减季海所乏者韵尔跋翟公巽所藏石刻石鼓文笔法如圭璋特逹非后人所能赝作熟观此书可得正书行草法非老夫臆説盖王右军亦云尔瘗鹤铭大字之祖也往有故一切导师之碑字可与之争长今亡之矣黄庭经王氏父子书皆不可复见小字残缺者云是永禅师书既刓缺亦难辩眞赝字差大者是吴通微书字形差长而瘦劲笔圆胜徐浩书也周秦古器铭皆科斗文字其文章尔雅朝夕玩之可以披剥华伪自见至情虽戏弄翰墨不爲无补乐毅论旧石刻断轶其半者字瘦劲无俗气后有人复刻此断石文摹传失眞多矣完书者是国初翰林侍书王着冩用笔圆熟亦不易得如富贵人家子非无福气但病在韵耳遗教经译于姚秦弘始四年在王右军没后数年弘始中虽有译本不至江南至陈氏时有译师出遗教经论于是稍行今长安雷氏家遗教经石上行书贞观中行遗教经敇令择善书经生书本颁焉敇与经字是一手但眞行异耳余平生疑遗教非右军比来攷寻遂决定知非右军书矣蔡明逺帖是鲁公晚年书与邵伯埭谢安石庙中题碑傍字相类极力追之不能得其髣髴鲁公与郭令公书论鱼军容坐席凡七纸而长安安氏兄弟异财时以前四纸作一分后三纸及乞鹿脯帖作一分以故人间伹传至不愿与军容爲倿柔之友而止元祐中余在京师始从安师文借得后三纸遂合爲一此书虽竒特犹不及祭濠州刺史文之妙盖一纸半书而眞行草法皆备也鲁公寒食问行期爲病妻乞鹿脯举家食粥数月从李大夫乞米此三帖皆与王子敬可抗行也鲁公祭季明文文章字法皆能动人与夫人书廹切而有礼意与郭灵运书送刘太沖序余未之见也颜惟贞兰陵夫人告佳笔也东方曼倩画賛笔圆浄而劲肥瘦得中但字身差长盖崔子玉字形如此前辈或随时用一人笔法耳张长史千字及苏才翁所补皆怪逸可喜自成一家然号爲长史者实非张公笔墨余中年来稍悟作草故知非张公书后有人到余悟处乃当信耳张长史行草帖多出于赝作人闻张颠未甞见其笔墨遂妄作狂蹶之书託之长史其实张公姿性颠逸其书字字入法度中也杨次公家见长史眞迹两帖天下竒书非世间隔帘听琵琶之比也栁公权谢紫丝靸鞋帖笔势往来如用鐡丝纠纒诚得古人用笔意道林岳麓寺诗字势豪逸眞复竒堀所恨功巧太深耳少令巧拙相半使子敬复生不过如此禁中板刻古法帖十卷当时皆用歙州贡墨墨本赐羣臣今都下用钱万二千便可购得元祐中亲贤宅从禁中借版墨百本分遗宫僚但用潘谷墨光辉有余而不甚黟黑又多木横裂纹士大夫不能尽别也比本可当旧板价之半耳隂符经出于唐李筌熟读其文知非黄帝书也盖欲其文竒古反诡谲不经盖糅杂兵家语作此言又妄託子房孔明诸贤训註尤可笑惜不经栁子厚一掊撃也李翰林醉墨是葛八叔忱赝作以甞其妇翁诸苏果不能别盖叔忱翰墨亦自度越诸贤可寳藏也文章骫骳而得韩退之诗道敝而得杜子美篆籀如画而得李阳冰皆千载人也陈留有王夀卿得阳冰笔意非章友直陈睎毕仲荀文勋所能管摄也翟公巽所藏古石刻甚富然有数种妙墨独未入箧中何邪鲁公东西林题名宋开府神道永州磨崖诸竒书杨少师洛中十一碑懐素自叙草书千余字当集爲一它日可爲跋尾禅家云法不孤起仗境方生悬想而书不得一二又臂痛才能用笔三四分耳跋王立之诸家书昨见雍人安汾叟家所藏颜鲁公书数卷祭濠州刺史文与郭英乂论鱼开府坐席书祭兄子泉明文崃州别驾与李勉太保书爲病妻乞鹿脯帖乃知翰墨之美尽在安氏藏古书于今爲第一余曩时至洛师遍观僧壁间杨少师书无一字不造微入妙此书盖当与吴生画爲洛中二絶也见颜鲁公书则知欧虞褚薛未入右军之室见杨少师书然后知徐沈有尘埃气虽然此论不当察察言盖能不以已域进退者寡矣跋李后主书观江南李主手改表草笔力不减柳诚悬乃知今世石刻曽不得其髣髴余甞见李主与徐铉书数纸自论其文章笔法政如此但歩骤太露精神不及此数字笔意深穏盖刻意与率尔爲之工拙便相悬也跋李伯时所藏篆㦸文龙眠道人于市人处得全铜㦸汉制也泥金六字字家不能读虫书妙絶于今诸家未见此一种乃知唐玄度僧梦英皆妄作耳跋洪驹父诸家书唐太宗英睿不羣所学辄便过人计神尧初定四海太宗年二十许尔字画已能如此所以末年诏敇有魏晋之风亦是富贵后能不废学尔崇宁元年闰月初六日当涂江口折栁亭中书颜鲁公书虽自成一家然曲折求之皆合右军父子笔法书家多不到此处故尊尚徐浩沈传师尔九方臯得千里马于沙丘衆相工犹笑之今之论书者多牡而骊者也蔡明逺帖笔意纵横无一㸃尘埃气可使徐浩伏膺沈传师北面跋武徳帖武徳中省曹符移字画犹有钟元常笔法盖承周隋之气习全学元常尔如近世宋宣献公书号爲近古犹未尽得此笔意也豫章黄先生文集第二十八豫章黄先生文集豫章黄先生文集卷第二十九豫章黄先生文集第二十九黄庭坚鲁直题跋题东坡字后跋东坡水陆賛跋东坡叙英皇事帖跋东坡书跋东坡墨迹题欧阳佃夫所收东坡大字卷尾题东坡小字两轴卷尾跋东坡帖后跋东坡与李商老帖跋东坡书帖后跋东坡论笔跋东坡书逺景楼赋后书摹搨东坡书后跋伪作东坡书简跋爲王圣予作字书缯卷后跋自临东坡和陶渊明诗跋自所书与宗室景道跋与徐德修草书后书自作草后自评元祐间字题万松亭书赠福州陈继月跋与张载熈书卷尾跋旧书诗卷论黔州时字跋湘帖羣公书跋五宰相书跋常山公书跋蔡君谟帖跋舅氏李公达所寳二帖跋周子发帖跋唐林夫帖题王荆公书后跋三伯祖寳之书跋王才叔书跋米元章书跋王晋卿书跋李康年篆书家弟㓜安作草后跋西园草书跋淡墨研铭题东坡字后东坡居士极不惜书然不可乞有乞书者正色诘责之或终不与一字元祐中锁试礼部每来见过案上纸不择精麄书遍乃已性喜酒然不能四五龠已烂醉不辤谢而就卧鼻鼾如雷少焉苏醒落笔如风雨虽谑弄皆有义味眞神仙中人此岂与今世翰墨之士争衡哉东坡简扎字形温润无一㸃俗气今世号能书者数家虽规摹古人自有长处至于天然自工笔圆而韵胜所谓兼四子之有以易之不与也建中靖国元年五月乙巳观于沙市舟中同观者刘观国王霖家弟叔向小子相跋东坡水陆賛东坡此书圆劲成就所谓怒猊抉石渴骥奔泉恐不在㑹稽之笔而在东坡之手矣此数十行又兼董孝子碣禹庙诗之妙处士大夫多讥东坡用笔不合古法彼盖不知古法从何出尔杜周云三尺安出哉前王所是以爲律后王所是以爲令予甞以此论书而东坡絶倒也往时栁子厚刘禹钖讥评韩退之平淮西碑当时道聴途説者亦多以爲然今日观之果何如耶或云东坡作戈多成病笔又腕着而笔卧故左秀而右枯此又见其管中窥豹不识大体殊不知西施捧心而颦虽其病处乃自成妍今人未解爱敬此书逺付百年公论自出但恨封徳彞軰无如许夀及见之耳余书自不工而喜论书虽不能如经生辈左规右矩形容王氏独得其义味矌百世而与之友故作决定论耳跋东坡叙英皇事帖东坡此帖甚似虞世南公主墓铭草余甞评东坡善书乃其天性往甞于东坡见手泽二嚢中有似栁公权褚遂良者数纸絶胜平时所作徐浩体字又甞爲余临一卷鲁公帖凡二十许纸皆得六七殆非学所能到手泽袋盖二十余皆平生作字语意类小人不欲闻者辄付诸郎入袋中死而后可出示人者也跋东坡书余甞论右军父子以来笔法超逸絶尘惟颜鲁公杨少师二人立论者十余年闻者瞠若晚识子瞻独谓爲然士大夫乃云苏子瞻于黄鲁直爱而不知其恶皆此类岂其然乎比来作字时时髣髴鲁公笔势然终不似子瞻暗合孙呉耳东坡书眞行相半便觉去羊欣薄绍之不逺予与东坡俱学颜平原然予手拙终不近也自平原以来惟杨少师苏翰林可人意尔不无有笔类王家父子者然予不好也东坡书如华岳三峯卓立参昴虽造物之鑪锤不自知其妙也中年书圆劲而有韵大似徐㑹稽晚年沈着痛快乃似李北海此公盖天资解书比之诗人是李白之流往时许昌节度使薛能能诗号雄健时得前人句法然遂睥睨前軰髙自贤圣乃云我生若在开元日争遣名爲李翰林此所谓蚍蜉撼大树可笑不自量者也跋东坡墨迹东坡道人少日学兰亭故其书姿媚似徐季海至酒酣放浪意忘工拙字特瘦劲迺似栁诚悬中嵗喜学颜鲁公杨风子书其合处不减李北海至于笔圆而韵胜挟以文章妙天下忠义贯日月之气本朝善书自当推爲第一数百年后必有知余此论者题欧阳佃夫所收东坡大字卷尾东坡先生常自比于颜鲁公以余考之絶长补短两公皆一代伟人也至于行草正书风气皆略相似甞爲余临与蔡明逺委曲祭兄濠州刺史及姪季明文论鱼军容坐次书乞脯天气殊未佳帖皆逼眞也此一卷字形如东方朔画賛俗子喜妄讥评故具之题东坡小字两轴卷尾此一卷多东坡平诗得意语又是醉困已过后书用李北海徐季海法虽有笔不到处亦韵胜也轩辕弥明不解世俗书而无一字东坡先生不解世俗书而翰墨满世此两贤隠见虽不同要是魁伟非常人也王右军书妙天下而庾稺恭初不信况单见浅闻又未甞承其言论风旨者乎刺讥嗤㸃盖其所也崇宁四年五月丙午观于宜州南楼佃夫自龙城携来也跋东坡帖后余甞论右军父子翰墨中逸气破壊于欧虞褚薛及徐浩沈传师㡬于扫地惟颜尚书杨少师尚有髣髴比来苏子瞻独近颜杨气骨如牡丹帖甚似白家寺壁百余年后此论乃行尔跋东坡与李商老帖轼启昨日辱访且惠书教适病未能读晨起乃得详览閲味再三悲喜兼懐知德叟有子不亡也未能往谢但冩得墓盖大小两本择而用之可也病倦裁谢草草东坡晚年书与李北海不同师而同妙汉庭皆不能出其右泰山其頺吾将安仰实同此叹庭坚书跋东坡书帖后苏翰林用宣城诸葛齐锋笔作字踈踈宻宻随意缓急而字间妍媚百出古来以文章名重天下例不工书所以子瞻翰墨尤爲世人所重今日市人持之以得善价百余年后想见其风流余韵当万金购藏耳卢州李伯时近作子瞻按藤杖坐盘石极似其醉时意态此纸妙天下可乞伯时作一子瞻像吾辈㑹聚时开置席上如见其人亦一佳事跋东坡论笔东坡平生喜用宣城诸葛家笔以爲诸葛之下者犹胜它处工者平生书字每得诸葛笔则宛转可意自以谓笔论穷于此见几研间有枣核笔必嗤诮以爲今人但好竒尚异而无入用之实然东坡不善双钩悬腕故书家亦不伏此论跋东坡书逺景楼赋后东坡书随大小眞行皆有娬媚可喜处今俗子喜讥评东坡彼盖用翰林侍书之绳墨尺度是岂知法之意哉余谓东坡书学问文章之气鬰鬰芊芊发于笔墨之间此所以它人终莫能及尔书摹搨东坡书后此书摹搨出于拙手似清狂不慧人也藏书务多而不精别此近世士大夫之所同病唐彦猷得欧阳率更书数行精思学之彦猷遂以书名天下近世荣咨道费千金聚天下竒书家虽有国色之姝然好色不如好书也而荣君翰墨居世不能入中品以此观之在精而不在博也跋伪作东坡书简此帖安陆张梦得简似是丹阳髙述伪作盖依旁糟姜山芋帖爲之然语意笔法皆不升东坡之堂也髙述潘岐皆能赝作东坡书余初犹恐梦得简是眞蹟及熟观之终篇皆假託耳少年辈不识好恶乃如此东坡先生晚年书尤豪壮挟海上风涛之气尤非它人所到也跋爲王圣予作字老夫病眼青不能多作楷而圣予求予正书与儿子作笔法试书此初不能成楷目前已有黑花飞坠矣然学书之法乃不然但观古人行笔意耳王右军初学衞夫人小棤不能造微入妙其后见李斯曹喜篆蔡邕隷八分于是楷法妙天下张长史观古钟鼎铭科斗篆而草圣不愧右军父子书缯卷后少年以此缯来乞书渠但闻人言老夫解书故来乞尔然未必能别功楛也学书要须胷中有道义又广之以圣哲之学书乃可贵若其灵府无程政使笔墨不减元常逸少只是俗人耳余甞爲少年言士大夫处世可以百爲唯不可俗俗便不可医也或问不俗之状老夫曰难言也视其平居无以异于俗人临大节而不可夺此不俗人也平居终日如含瓦石临事一筹不画此俗人也虽使郭林宗山巨源复生不易吾言也跋自临东坡和陶渊明诗此书既以遗荆州李翘叟既而亡其本复从翘叟借来未誊本辄爲役夫田清盗去卖与龙安寺千部院僧盗事觉追取得之复归翘叟翘叟屡索此卷恐爲人盗去余殊谓不然乃果见盗夫不疑于物物亦诚焉翘叟一动其心遂果被盗昔季康子患盗孔子曰苟子之不欲虽赏之不窃诚然哉跋自所书与宗室景道昌州使君景道宗室之秀也往畲与公夀景珍㳺时景道方爲儿童嬉戏今颀然在朝班思公夀景珍不得见每见景道尚有典刑宣州院诸公多学余书景道尤喜余笔墨故书此三幅遗之翰林苏子瞻书法娟秀虽用墨太丰而韵有余于今爲天下第一余书不足学学者辄笔愞无劲气今乃舍子瞻而学余未知爲能择术也适在慧林爲人书一文字试笔墨故遣此不别作记跋与徐徳脩草书后钱穆父苏子瞻皆病予草书多俗笔盖予少时学周膳部书初不自寤以故久不作草数年来犹觉湔祓尘埃气未尽故不欲爲人书徳修来乞草书至十数请而无倦色愠语今日试爲之亦自未满意也徳修持此纸来乞书又爲予作墨汁予以烛下眼痛未能下笔又送髙丽墨三九皆六年随贡使精品也徳修耽玩笔墨甚于嗜欲其爲求予书乃能顿舍世间深重恩爱此与楚文之昌歜屈到之芰㸃也之羊枣何异哉徳修舍所爱而逐所爱犹是放一拈一者也虽然予得墨而喜亦舍其沐猴者欤书自作草后旧爲陈诚老作此书不知乃归杨广道巳数年余谪黔南道出尉氏广道持以相访茫然似不出余手𣑽志所谓吾犹昔人非昔人者邪绍圣甲戌在黄龙山中忽得草书三昧觉前所作太露芒角若得明䆫浄几笔墨调利可作数千字不倦但难得此时㑹尔自评元祐间字往时王定国道余书不工书工不工是不足计校事然余未甞心服由今日观之定国之言诚不谬盖用笔不知禽纵故字中无笔耳字中有笔如禅家句中有眼非深解宗趣岂易言哉题万松亭太平寺后万松亭二十年前涪翁爲篆其榜今闻増葺殊胜往时逺託清禅师易其榜并作伽陀寄刻山间石上天柱峯无比肩鬰鬰髙松满川万身苍髯老禅刳心忘义忘年説法曽无间歇松风寺后山前四海五湖衲子更于何处参玄若觅向上关棙灵龟石下流泉太平堂中老将家活都无一钱㑹得佛头着地不㑹佛脚梢天书赠福州陈继月东坡先生云大字难于结密而无间小字难于寛绰而有余寛绰而有余如东方朔画像賛乐毅论兰亭褉事诗叙先秦古器科斗文字结密而无间如焦山崩崖瘗鹤铭永州磨崖中兴颂李斯峄山刻秦始皇及二世皇帝诏近世兼二美如杨少师之正书行草徐常侍之小篆此虽难爲俗学者言要归毕竟如此如人眩时五色无王及其神澄意定青黄皁白亦自粲然学书时时临模可得形似大要多取古书细㸔令入神乃到妙处唯用心不杂乃是入神要路跋与张载熈书卷尾凡学书欲先学用笔用笔之法欲双钩回腕掌虚指实以无名指倚笔则有力古人学书不尽临摹张古人书于壁间观之入神则下笔时随人意学字既成且养于心中无俗气然后可以作示人爲楷式凡作字须熟观魏晋人书㑹之于心自得古人笔法也欲学草书须精眞书知下笔向背则识草书法草书不难工矣兰亭褉饮诗叙二本前一本是都下人家用定武旧石刻摹入木板者颇得笔意亦可玩也一本以门下苏侍郎所藏唐人临冩墨迹刻之成都者中有数字极瘦劲不凡东坡谓此本乃絶伦也然此本瘦字时有笔弱骨肉不相宜称处竟是常山石刻优尔共城张载熈名家子能官而好文尤喜笔扎自以平生好余书但见碑板以予喜其兄弟故以连州藤纸两大轴来乞行草㑹予迁入宜州城中土木之功纷然作于前不能有佳思桂州人日日求去䆫间屏事书此心手与笔俱不相得譬如稺子画沙上书耳老夫乆不观陶谢诗觉胷次愊塞因学书尽此卷觉沆瀣生于牙颊间也杜子美云安得思如陶谢手令渠述作与同游眞知言哉一日饮屠苏颇有书兴案上有墨沈而佳笔莫在因以三钱鸡毛笔书此卷由知者观之在手不在笔哉跋旧书诗卷建中靖国元年十二月甲午观此诗卷笔意痴钝用笔多不到亦自喜中年来书字稍进尔星家言六十二不死当夀八十余审如此眞当以善书名四海论黔州时字元符二年三月十三日歩自张园看酴醿回烛下试宣城诸葛方㪚卓觉笔意与黔州时书李太白白头吟笔力同中有异异中有同后百年如有别书者乃解余语耳张长史折钗股颜太师屋漏法王右军锥画沙印印泥懐素飞鸟出林惊蛇入草索靖银钩虿尾同是一笔心不知手手不知心法耳若有心与能者争衡后世不朽则与书艺工史辈同功矣跋湘帖羣公书李西台出羣拔萃肥而不剩肉如世间美女丰肌而神气清秀者也但摹手或失其笔意可恨耳宋宣献富有古人法度清瘦而不弱此亦古人所难苏子美蔡君谟皆翰墨之豪杰也欧阳文忠公颇于笔中用力乃是古人法但未雍容耳徐鼎臣笔实而字画劲亦似其文章至于篆则气质髙古与阳冰并驱争先也跋五宰相书潘侯甞侍伯恭学士南北官守故多得贵人书帖藏于家昔有道人禁人竞渡不行舟中有人视之嘻笑者道人曰此舟中人有道术夜当报我乃谒县令置牀卧而借县印阁其上中夜有声硁然至县印而止夫县印能祸福百里尚可以却不祥况五宰相书耶潘侯谨藏之而巳跋常山公书往时士大夫罕能道宣献书扎之羙者前日裕陵㳺心蓺文颇归翰墨于宋氏于是天下靡然承风墙隅败纸蛛丝煤尾之余无不轴以象玉表以绨锦士大夫书尺间斑斑皆有笔势老杜云太宗妙其书是以数子至有味其言也近世士大夫书富有古人法度唯宋宣献公耳如前翰林侍书王着书乐毅论及周兴嗣千字笔法圆劲㡬似徐㑹稽然病在无韵如宣献公能用徐季海策莫年摆落右军父子规摹自成一家当无遗恨矣常山公书如霍去病用兵所谓顾方略如何耳不至学孙呉至其得意处乃如戴花美女临镜笑春后人亦未易超越耳绍圣五年五月晦避暑泸州大云寺子茂携此书来妄意评之如此跋蔡君谟帖蔡君谟行书简扎甚秀丽可爱至于作草自云得苏才翁屋漏法令人不解近见陈懒㪚草书数纸乃眞得才翁笔意寒溪寝堂待饭不至饥时书板殊无笔力跋舅氏李公达所寳二帖苏子美似古人笔劲蔡君谟似古人笔圆虽得一体皆自到也跋周子发帖王着临兰亭序乐毅论补永禅师周散骑千字皆妙絶同时极善用笔若使胷中有书数千卷不随世碌碌则书不病韵自胜李西台林和静矣盖美而病韵者王着劲而病韵者周越皆渠侬胸次之罪非学者不尽功也颜太师称张长史虽姿性颠佚而书法极入规矩也故能以此终其身而名后世如京洛间人传摹狂恠字不入右军父子绳墨者皆非长史笔蹟也盖草书法坏于亚栖也跋唐林夫帖余于唐家子弟处得林夫临摹欧阳询书帖笔劲而秀润余以爲此林夫得意书也坐客或不谓然后于振之处得一帖形体皆是殊乏神气然后颇以余爲知言此数帖工拙相半可收藏者政以知用笔是衆所不及处题王荆公书后王荆公书字得古人法出于杨虚白虚白自书诗云浮世百年今过半校它蘧瑗十年遟荆公此二帖近之往时李西台喜学书题少师大字壁后云枯杉倒桧霜天老松烟麝煤隂雨寒我亦生来有书癖一回入寺一回看西台眞能赏音今金陵定林寺壁荆公书数百字未见赏音者跋三伯祖寳之书檀敦礼携此书来云是蔡君谟书观其笔意非君谟也考其官论其世非君谟也君谟作小字眞行殊佳至作大字甚病故东坡云君谟小字愈小愈妙曼卿大字愈大愈竒此大字豪劲疑是三伯祖寳之书所谓江南黄茂先江北叚少连者也君谟未常仕王府而寳之常作宫邸教官语意近之跋王才叔书王才叔兄弟皆喜作大字魁梧壅肿乃以笔力豪壮爲主范中济中潜书盖其季孟也人各自有时当治平之元才叔笔墨字价千金蔡君谟书不直一钱东方生云用之则爲虎不用则爲䑕岂不信矣哉跋米元章书余甞评米元章书如快劒斫阵强弩射千里所当穿彻书家笔势亦穷于此然似仲由未见孔子时风气耳跋王晋卿书余甞得蕃锦一幅团窠中作四异物或无手足或多手足甚竒怪以爲书嚢人未有能识者今观晋卿行书颇似蕃锦其竒怪非世所学自成一家跋李康年篆余甞论二王以来书艺超轶絶尘惟颜鲁公杨少师相望数百年若亲见逸少又知得于手而应于心乃轮扁不传之妙赏㑹于此虽欧虞褚薛政须北面尔自爲此论虽平生翰墨之友闻之亦怃然瞠若而巳晚识子瞻评子瞻行书当在颜杨鸿鴈行子瞻极辤谢不敢虽然子瞻知我不以势利交之而爲此论李乐道白首心醉六经古学所着书章程句断絶不类今时诸生身屈于万夫之下而心亨于江湖之上晚寤籀篆下笔自可意直木曲鐡得之自然秦丞相斯唐少监阳氷不知去乐道逺近也当是传其家学观乐道字中有笔故爲乐道发前论蔡君谟行书世多毁之者子瞻甞推宗之此亦不传之妙也书家弟㓜安作草后㓜安弟喜作草携笔东西家动辄龙蛇满壁草圣之声欲满江西来求法于老夫老夫之书本无法也但观世间万縁如蚊蚋聚散未甞一事横于胷中故不择笔墨遇纸则书纸尽则已亦不计较工拙与人之品藻讥弹譬如木人舞中节拍人叹其工舞罢则又萧然矣㓜安然吾言乎跋西园草书西园草书如散圣説禅人不易识若逢本分钳鎚百杂碎跋淡墨研铭古人作兰亭叙孔子庙堂碑皆作一淡墨本盖见古人用笔回腕余势若深墨本但得笔中意耳今人但见深墨本收书锋芒故以旧笔临倣不知前軰书初亦有锋锷此不传之妙也豫章黄先生文集第二十九豫章黄先生文集豫章黄先生文集卷第三十䂊章黄先生文集第三十黄庭坚鲁直题跋题传神跋范文正公帖跋范文正公书伯夷颂跋范文正公诗跋种大谏墨迹跋颜鲁公壁间题跋髙获敬公传跋江记注墨迹跋欧阳公红梨花诗跋朱侍郎奏藁题知命弟书后跋所书杜子美小诗后书天姥吟遗溤才叔书徐德占题壁后跋子瞻祭胡屯田文跋王荆公禅简跋欧阳文忠公庐山髙诗跋东坡诗跋欧阳元老王观复杨明叔简后跋黄侍禁墓铭跋砥柱铭后跋匹纸跋僧齐己诗书赠王长源诗后书枯木道人赋后跋周元翁龙眠居士大悲賛书无名师息心铭后写蔡明逺帖与李珍跋尾跋元祐间与三妗太君帖题舅氏李公择墓柱书旧诗与洪龟父跋其后书梵志翻着韤诗题刀镊民传后书赠晃师题传神道是鲁直也得道不是鲁直也得道似鲁直也得道不似鲁直也得世间八万四千究竟谁分皁白跋范文正公帖范文正公书落笔痛快沈着极近晋宋人书往时苏才翁笔法妙天下不肯一世人惟称文正公书与乐毅论同法余少时得此评初不谓然以谓才翁傲睨万物衆人皆侧目无王法必见杀也而文正待之甚厚爱其才而忘其短也故才翁评书少曲董狐之笔耳老年观此书乃知用笔实处是其最工大槩文正妙于世故想其钩指回腕皆优入古人法度中今士大夫喜书当不但学其笔法观其所以教戒故旧亲戚皆天下长者之言也深爱其书则深味其义推而涉世不爲吉人志士吾不信也跋范文正公书伯夷颂范文正公书伯夷颂极得前人笔意盖正书易爲俗而小楷难于清劲有精神如斯人不必以书立名于来世也然翰墨乃工如此盖喜多能虽大贤不免焉跋范文正公诗范文正公在当时诸公间第一品人也故余每于人家见尺牍寸纸未尝不爱赏弥日想见其人所谓先天下之忧而忧后天下之乐而乐此文正公饮食起居之间先行之而后载于言者也跋种大谏墨迹神明逸天下髙士郭有道之流軰也使其翰墨无以过人得其遗迹犹可想其风度况笔精墨玅耶跋颜鲁公壁间题余观颜尚书死李希烈时壁间所题字法然流涕鲁公文昭武烈与日月争光可也正色奉身出入四十年蹈九死而不悔禄山纵火猎九州文武成禽鲁公以平原当天下之半朝廷势重頼以复立书生眞能立事忠孝满四海不轻用人国史载之行事如此足以间执谗慝之口矣汝蔡之间所谓建诸天地而不悖质诸鬼神而无疑使万世臣子有所劝勉观其言岂全驱保妻子者哉廉颇蔺相如死向千载凛凛常有生气曹蜍李志虽无恙奄奄如九泉下人我思鲁公英气如对生面岂直要与曹李争长邪跋髙获敬公传余甞恠蔚宗不以髙敬公入独行传而载之方术盖敬公使鲍汝南北出至三十里亭而致雨其言不类儒者尔虽然董生以术厌胜水旱班孟坚不列于眭京之间善论人也如敬公操行知识岂可以方术域之耶跋江记注墨迹往时见欧阳永叔梅圣俞石曼卿苏子美诗喜称道江邻㡬常想见其人后二十余年乃得与起居君之孙端礼季共游季共甚艺而强于学盖前人之风声气习犹在也今又得起居遗墨观之忠厚之气蔼然江氏当寳传之跋欧阳公红梨花诗观欧阳文忠公在馆阁时与髙司谏书语气可以折冲万里谪居夷陵诗语豪壮不挫理应如是文人或少拙而晚工至文忠少时下笔便有絶尘之句此释氏所谓朝生王子一日出生一日贵者耶余雅闻文忠谪夷陵得通判西京留守事朱叔庠作太守遂无逐臣之色然窃恠文忠与尹师鲁书云到官作庭趋始觉身是县令心甞怏怏此处及来荆州见朱公之孙乃知朱公已解印去至京师复来守崃州及见文忠与朱公别纸云近日还止县舍方审复临旧治爲乍到凡事未定不果逺出界首迎候乃涣然不疑亦知朱公于旧僚之意甚笃也跋朱侍郎奏藁朱公前朝老成引年谢事隠约丘园犹不忘天下之故曹公云老大勤学唯吾与盛孝章尔老不倦学诚难得人余观近世侵寻于富贵者往往埋没于酒桮歌舞之中不省家事况忧国乎题知命弟书后知命弟江西豪士也意气合其臭味极力推挽之不遗力有味其言之也至不合其意虽衣冠贵人唾辱之如矢溺亦自以废疾如支离䟽攘臂于稠人广衆中物亦不能害之作小诗乐府清丽可爱读书不多亦㑹古人意年不能五十遂以盖棺每见其遗墨令人霣涕题所书杜子美小诗后荆州孙惇夫以幕客摄领涪州郡中肃然徐察之事事修举它日正官未必能尔也爲留两日恨识之晚以卷轴求书一旦爲书三轴此壹卷起士脑滩下至酆都而毕余旧作荐士诗云挽士不能寸推去辄数尺才难不其然有亦未易识亦并寄于此书天姥吟遗冯才叔河南冯才叔虽与无一日之雅而往作象郡太守而予之同祖萧氏妹爲其夫弃之象而薄游湖湘江淮逾年不归并萧之所生母饿于象女弟刺绣履抺以养其姑乆之兄弟奔窜不能来顾省之崇宁之元乃自象州取而归云非得冯太守则爲岭表之馁魂矣故予虽未识才叔已心许之爲急难之友矣才叔以此纸来乞书因爲书太白天姥吟豪壮之语遗之书徐徳占题壁后豫章有二豪杰雷霆一世世父长善外兄徐徳占相望五十余年舅甥略相似长善以文章徳占以手略出于深山穷谷而揭日月于万夫之上长善年三十二徳占年四十大命霣倾使人短气予过宿章明扬追逺堂下观德占字虽一时戏笑语犹仿佛见其忠厚之气跋子瞻祭胡屯田文庭坚晚进不及识执中公而东坡之文叙述自少迄老言其事师取友殊不草草藏器待知终不见用可信其爲士君子也元祐中余归妺于河南张埙叔和执中公盖埙之外祖也故遂识执中公之子崃州太守公达公达治郡政虽严而不苛事虽整而常暇其论熈宁元祐以来改易更革天下之大故利病得失去彼取此所以云爲者使人聴之賔主不倦而忘归也以是知东坡之所云孺子肖君世有令闻非虚语也其曰百鍊之刚日脍千牛惜乎匣余刃而不试也天下甞患才难有之又未必用可胜叹哉跋王荆公禅简荆公学佛所谓吾以爲龙又无角吾以爲蛇又有足者也然余甞熟观其风度眞视富贵如浮云不溺于财利酒色一世之伟人也莫年小诗雅丽精絶脱去流俗不可以常理待之也跋欧阳文忠公庐山髙诗刘公中刚而外和忍穷如鐡石其所不顾万夫不能回其首也家居四十年不谈时事賔客造门必置酒终日其言亹亹似教似谏依于庄周净名之间年八十而耳目聦明行不扶持盖不得于彼而得于此也若庐山之美既备于欧阳文忠公之诗中朝士大夫读之慨然欲税尘驾少揖其清旷而无由而公独安乐四十年起居饮食于庐山之下没而名配此山以不磨灭録碌而得志愿者视公何如哉跋东坡诗东坡在颍州时因欧阳叔弼读元载传叹渊明之智遂作此诗渊明隠约栗里柴桑之间或饭不足也颜延年送钱二十万即日尽送酒家与蓄积不知纪极至藏胡椒八百斛者相去逺近岂直睢阳苏合弹与蜣蜋粪丸比哉建中靖国元年六月庚戌伏追凉于䕶国院与余洪范同来修公出此卷戏题跋欧阳元老王观复杨明叔简后欧阳元老好学㡬于智笃行㡬于仁居其乡使人逺罪与之处使人寡过王观复穷而不违仁达而不病义读书学文必以古人爲师造次颠沛必求知义者爲友杨明叔不病陋巷而乐其义不卑小官而尽其心强学不已未易量也跋黄侍禁墓铭伯祖侍禁以先侍御赠尚书职方员外郎本以儒学自将而直天禧之诏下科进士皆补三班借职盖与石曼卿同升也虽仕宦不达其在施州能使徼外蛮畏威改过可知其不録録矣至于与伯父晦甫论迁畨禺城非是而名震子京师诸公翕然称之朝廷亦向用公也使少得耆老至今在朝平生经术亦得少见于此宗族且託庇焉万里之涂车轴折于中道未甞不痛惜也跋砥柱铭后余观砥柱之屹中流閲頽波之东注有似乎君子士大夫立于世道之风波可以託六尺之孤寄百里之命不以千乗之利夺其大节则可以不爲此石羞矣营丘王蕃观复居今而好古抱质而学文可望以立不易方人不知而不愠者也故书砥柱铭遗之跋匹纸建中靖国元年十月戊子荆州之沙市舟中乆雨初霁开北轩以受凉王子飞兄弟来过适有田氏嘉醖问子飞子均皆不能酒而子予自賛曰能因濯余古铜瓢满酌饮之曰饮此则爲子书匹纸子予请尽之既而一举覆瓢示余因爲落笔不倦是日子予虽醉而狂语皆无流俗之谈亦可以观其不凡也跋僧齐已诗齐已胡氏子本益阳人髙氏据有荆州延已居龙兴寺给月俸遂作渚宫莫问十五篇以自见盖巳初舍俗入大沩山参禅勐利持律清苦晚嵗牵情于诗遂作荆州僧正以老故有未谢侯门去之句尔十二郎见过定是髙家郎君此絶句髙胜翰墨亦可爱书赠王长源诗后王长源安贫好义箪食瓢饮妻奴不免饥寒而未甞作可怜之色向人夫人能自重其在官必能爱民惜当路未能拭目也相见于京师忽忽不得尽平生朋友之意长源告行㑹小人年来苦头眩不能苦思因而废诗辄以旧诗十许爲赠长源若行登山临水亦可以代劳歌耳书枯木道人赋后南充李长倩骨清而气秀是台阁中人也于世俗事窥其藩而不入据其鼎而不甞也其于儒学必将升其堂而哜其胾者也长倩之参军事于黔中也㑹余以罪窜逐在此其相见如兄弟亲戚之謦欬其侧者也然公庭以簿书期㑹爲见功林下以草木蒙密爲得计其势常离而不合相从之日少其间相从而相语又希矣于其解官而西也慨然畲病不能作诗巳十年矣故书余与子瞻曩所作赋以赠别跋周元翁龙眠居士大悲賛吾友周夀元翁纯孝动金石清节不朽虽与日月争光可也其言语文章发明妙慧非爲作使之合盖其中心纯粹而生光耳少时在庐陵与之同僚此时元翁尤少年已能重厚抑畏无儿子气遂济登兹茂叔有子盖豫章生七年便知其有栋梁用耳书无名师息心铭后梁左补阙宗殆以文学行义知名梁之亡也殆弃其官族出家号无名后周欲夺其志命大臣以美官诱之无名自陈宗国顚覆反俗有七不可誓言哀切遂不夺之又赋五苦诗词意髙洁时多传冩观息心铭似其晚年所作亦似悔其少日刻意于文章耶因僧知海请书此篇以刻石爲丛林杂学者之戒故爲书之冩蔡明逺帖与李珍跋尾戎州旧吏李珍小心而办事家有水竹亭馆亦能婆娑风月不甚出圭角于羣吏间余之窜戎州使君彭道微故人也又与之有连每遣珍来调䕶余逆旅之事无不可人意及余蒙恩东归珍亦用年绩当赴吏部复调䕶余行橐下荆州不漏毛甲余以疾留荆渚珍告余而西珍之勤恪似不愧蔡明逺也故戏书鲁公明逺帖与之跋元祐间与三妗太君帖庭坚㓜少从学外家张夫人饮食教诲之有母之道焉食贫随官南北盛徳未报徃得罪弃于黔州而夫人捐馆舍不得尽哀于铭旐之前未甞不陨涕也何人表之妻出旧书读之怆然崇宁元年九月甲申系舟繁口庭坚题题舅氏李公择墓柱元祐六年十二月壬申甥黄大临来祭墓下厥甲戌庭坚叔达乃克来哭呜唿清明岂弟友安乡党正色立朝谓笃不忘而陆沉如此呜唿谁其似之书旧诗与洪龟父跋其后龟父笔力可扛鼎它日不无文章垂世要须尽心于克已不见人物臧否全用其辉光以照本心力学有暇更精读千卷书乃可毕兹能事书梵志翻着韤诗梵志翻着韤人皆道是错乍可刺你眼不可隠我脚一切衆生顚倒类皆如此乃知梵志是大修行人也昔茅容季伟田家子尔杀鸡饭其母而以草具饭郭林宗林宗起拜之因劝使就学遂爲四海名士此翻着韤法也今人以珍馔奉客以草具奉其亲渉世之事合义则与已不合义则称亲万世同流皆季伟之罪人也题刀镊民传后陈留江端礼季共曰陈留市上有刀镊工年四十余无室家子姓惟一女年七八嵗矣日以刀镊所得钱与女子醉饱醉则簮花吹长笛肩女而归无一朝之忧而有终身之乐疑以爲有道者也书赠晃师老晃相识三十年窃意巳落镬汤中输它牛头阿旁余南迁道出叶县系马广教寺中见晃如平生问渠何术自济乃能如此晃笑曰吾饮酒时十方世界皆同一味吾㗖衆生时皆令入无余涅槃而灭度之阎老子不管你口辩豫章黄先生文集第三十