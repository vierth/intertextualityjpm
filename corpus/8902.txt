破邪论破邪论卷上大唐济法寺沙门释法琳撰襄阳法琳法师集序虞祕书制若夫神妙无方非筹算能测至理凝邈岂绳准所知寔乃常道无言有崖斯绝安可凭诸天纵窥其窅冥者乎至于五门六度之源半字一乘之教九流百氏之目三洞四检之文苟可以经纬阐其图可以心力到其境者英猷茂实代有人焉法琳法师者俗姓陈颕川人晋司空群之后也自梁及陈世传缨冕爰祖及伯累叶儒宗法师少学三论名闻朝野长该众典声振殊俗威仪肃穆介节淹通留连清翰发擿微隐比地方春藏用显仁之量如愚若讷外闇内明之功固能智周测海道亚弥天岂止操类山涛神侔庾亮而已尔其文情乃典而不野丽而有则犹八音之并奏等五色以相宣道行则纳正见于三空拯群迷于八苦既学博而心下亦守卑而调高实释种之梁栋盖人伦之羽仪者矣加以账乏扶危先人后已重风光之拂照林牖爱山水之负带烟霞愿力是融晦迹肥遯以隋开皇之末隐于青溪山之鬼谷洞焉逈搆巖崖则蔽亏日月空飞户牖则吐纳风云其间採五芝而偃仰游八禅而寝息饵松朮于溪㵎披薜茘于山阿皆合掌归依摩顶问道经行恬静十有余年然其叠嶂危岑长松巨壑野老之所栖盘古贤之所游践莫不身至目覩攀穴指归仍撰青溪山记一卷见行于世太史令傅奕学业庸浅识虑非长乃穿凿短篇凭陵正觉将恐震兹布鼓窃比雷门中庸之人颇成阻惑法师愍彼昆虫又撰破邪论一卷虽知虞卫同奏表异者九成蝇骥并驰见奇者千里终须朱紫各色清浊分流诃以凡测圣之衅责以俗校真之咎引文证理非道则儒曲致深情指的周密莫不辙乱旗靡瓦解氷销入室有操矛之图厥角无容头之地于是传写不穷流布长世若披云而见日同迷纵而得道法师着述之性速而且理凡厥勒成多所遗逸今散採所得诗赋碑志赞颂箴诫记传启论及三教系谱释老宗源等合成三十卷法师与余情敦淡水义等金兰虽服制异宜风期是笃辄以藤绠联彼珪璋编为次第其词云尔上殿下破邪论启法琳启缅寻三元五运之肇天皇人帝之兴龟图鸟篆之文金版丹笥之典六衡九光之度百家万卷之书莫不导人伦信义之风述勋华周孔之教统其要也未达生死之源陈其理也不出有无之域岂若五分法身三明种智湛然常乐何变何迁邈矣真如非生非灭而能道资万有慈被百灵启解脱彼岸之津开究竟无为之府拔群生于见海之外救诸子于火宅之中但化隔葱河千有余载教流汉土六百许年龛塔相望神人接踵所以道安登秦帝之辇僧会上吴主之车高座法师能陈八正浮图和上巧说五乘化洽九州福霑三世其为利物此之谓欤有隋褫运戎马生郊灾起四兇毒流百姓慧灯既隐法雨将收赖我大唐上应干心下协黎愿补天以丽三象纽地以安五岳生民蒙再造之恩释门荷中兴之赐方欣六兹五常四彼三皇反淳朴之风行无为之化窃见傅奕所上诽毁之事在司既不施行奕乃公然远近流布人间酒席竞为戏谈有累清风寔秽华俗长物邪见损国福田理不可也伏惟殿下往借三归久资十善赴苍生之望膺大宝之期道叶隆平德光副后发洊雷之响则蛰户俱开启明离之晖则幽衢并镜赫矣允矣难得名矣固以汉光重世周卜永年复能降意福门回情胜境津梁在念墙堑为心伏愿折邪见幢然正法炬像化攸寄深幸兹乎不住愤懑惄焉之志谨上破邪论二卷尘黩威严伏增悚息谨启武德五年正月二十七日济法寺沙门释法琳启大史令朝散大夫臣傅奕上减省寺塔废僧尼事十有一条臣奕言臣闻羲农轩顼治合李老之风虞夏汤姬政符周孔之教虽可圣有先后道德不别君有沿革治术尚同窃闻八十老父击壤而歌十五少童鼓腹为乐耕能让畔路不拾遗孝子承家忠臣满国然国君有难则殉命以报雠父母有痾则终身以侧侍岂非曾参闵子之友庠序成林墨翟耿恭之俦相来羽翊乃有守道含德无欲无求宠辱若惊职参朝位荆山鼎上攀附昇龙缑氏坛边相从驾鹤瑶池王母之使具礼来朝碧海无夷之神周行谒帝所以然者当此之时共尊李孔之教而无胡佛故也自汉明夜寝金人入梦傅毅对诏辩曰胡神后汉中原未之有信魏晋夷虏信者一分笮融託佛斋而起逆逃窜江东吕光假征胡而叛君峙立西土降斯已后妖胡滋盛太半杂华搢绅门里翻受秃丁邪戒儒士学中倒说妖胡浪语曲类哇歌听之丧本臭同鲍肆过者失香兼复广置伽蓝壮丽非一劳役工匠独坐泥胡撞华夏之鸿钟集蕃僧之伪众动淳民之耳目索营私之货贿女工罗绮剪作淫祀之幡巧匠金银散彫舍利之冢粳梁面米横设僧尼之会香油蜡烛抂照胡神之堂剥削民财割截国贮朝廷贵臣曾不一悟良可痛哉伏惟陛下定天门之开阖更新宝位通万物之屯否再育黔黎布李老无为之风而人民自化执孔丘爱敬之礼而天下孝慈且佛之经教妄说罪福军民逃役剃发隐中不事二亲专行十恶岁月不除姦伪踰甚臣阅览书契爰自庖牺至于汉高二十九代四百余君但闻郊祀上帝官治民察未见寺堂铜像建社宁邦请胡佛邪教退还天竺凡是沙门放归桑梓令逃课之党普乐输租避役之曹恒忻効力勿度秃小长揖国家自足忠臣宿卫宗庙则大唐廓定作造化之主百姓无事为牺皇之民臣奕诚惶诚恐谨上益国利民事十有一条如左谨言武德四年六月二十日朝散大夫行太史令臣傅奕上奏上秦王启沙门法琳等启琳闻情切者其声必哀理正者其言必直是以穷子念达其言劳人愿歌其事何者窃见大业末年天下丧乱二仪𥖨黩四海沸腾波振尘飞丘焚原燎五马绝浮江之路七童有平垒之歌烽燧时警羽檄竞驰关塞多虞刁斗不息道消德乱运尽数穷转输寔繁头会箕敛积尸如莽流血为川人不聊生物亦劳止控告无所投骸莫从百姓苦其倒悬万国困其无主岂图法轮绝响正教凌夷圣上兴弔俗之心顺昊天之命爰举义旗平一区宇当时道俗蒙赖华戎胥悦于是叶天地而通八风测阴阳而调四序和邦国叙人伦功盖补天神侔立极降云雨而生育开日月而照临发之以声明纪之以文物恩霑行苇施洽虫鱼方欲重述九畴再敷五教兴石渠之学布庠序之风远绍轩羲近同文景功业永隆不知手之舞之足之蹈之者矣窃见傅奕所上之事披览未遍五内分崩寻读始周六情破裂呜唿邪言惑正魔辩逼真犹不足闻诸下愚况欲上干天听但奕职居时要物望所知何容不近人情无辜起恶然其文言浅陋事理不祥辱先王之典谟伤人伦之风轨何者夫人不言言必有中夫子曰一言合理则天下归之一事乖常则妻子背叛观奕所上之事括其大都穷其始末乃罔冐阙廷处多毁辱圣人甚切如奕此意本欲因兹自媒苟求进达实未能益国利人意是惑弄朝野然陛下应天顺时握图授箓赴万国之心当一人之庆扶危救世之力夷兇静乱之功固以威盖前王声高往帝爰复存心三宝留意福田预是出家之人莫不感戴天泽但由僧等不能遵奉戒行酬报国恩无识之徒非违造罪致令傅奕陈此恶言躄踊痛心投骸无地然僧尼有罪甘受极刑恨奕轻辱圣人言词切害深恐邪见之者因此行非案春秋云鲁庄公七年夏四月恒星不现夜明如日即佛生时之瑞应也然佛有真应二身权实两智三明八解五眼六通神日不可思议法号心行处灭其道也运众圣于泥洹其力也接下凡于苦海自后汉明帝永平三年梦见金人已来像教东流灵瑞非一具在汉魏诸史姚石等书至如道安道立之辈图澄罗什之流并有高行深解当世名僧尽被君王识知贵胜崇重自五百余年已来寺塔遍于九州僧尼溢于三辅并由时君敬信朝野归心像教兴行于今不绝者寔荷人王之力也世间君臣父子犹谓恩泽难酬昊天不报况佛是众生出世慈父又为凡圣良医欲抑而挫之罪而辱之理不可也寻如来智出有无岂三皇能测力苞造化非二仪可方列子云昔商太宰嚭问孔丘曰夫子圣人欤孔子对曰丘博识强记非圣人也又问三王圣人欤对曰三王善用智勇圣非丘所知又问五帝圣人欤对曰五帝善用仁信圣亦非丘所知又问三皇圣人欤对曰三皇善用时正圣亦非丘所知太宰大骇曰然则孰为圣人乎夫子动容有间曰西方之人有圣者焉不治而不乱不言而自信不化而自行荡荡乎民无能名焉若三皇五帝必是大圣孔丘岂容隐而不说便有匿圣之愆以此校量推佛为大圣也老子西昇经云吾师化游天竺善入泥洹符子云老氏之师名释迦文直就孔老经书师敬佛处文证不少岂奕一人所能谤讟昔公孙龙着坚白论罪三皇非五帝至今读之人犹切齿已为前监良可悲夫主上至圣钦明方欲放马休牛轼闾封墓兴皇王之风开释老之化狂简之说尤可焚之若言帝王无佛则大治年长有佛则虐政祚短者案尧舜独治不及子孙夏殷周秦王政数改萧墙内起逆乱相寻尔时无佛何因运短但琳预居尧世日用莫知在外见不稳便事恐蕃国远闻谓华夏无识夫子曰言满天下无口过行满天下无怨恶言之者欲使无罪闻之者足以自诫傅奕出言不逊闻者悉惊有秽国风特损华俗谨录丹欵冐以启闻伏惟大王殿下天挺英灵自然岐嶷风神颕越器局含弘好善为乐迈彼东平温易是欢更方西楚加以阿衡百揆式序六条德既褰罗仁兼裂网开康庄之第坐荀卿之宾起脩竹之园醼文雅之客莫不诗极缘情而赋穷体物信可誉形朝野美贯前英者焉但琳等内顾阙如方圆寡用念傅奕下愚之甚媿凡僧秃丁之呵恶之极也罪莫大焉自尊卢赫胥已来天地开辟之后未有如奕之狂悖也不任断骨痛心之至谨录奕害事辄述鄙词件答如左尘黩威严伏增殒绝谨启武德五年正月十二日济法寺沙门释法琳启奕云海内勤王者少乐弘者多乃外事胡佛内生邪见剪剃发肤回换衣服出臣子之门入僧尼之户立谒王庭坐看膝下不忠不孝聚结连房且佛在西域言妖路远舍亲逐财畏壮慢老重富强而轻贫弱爱少美而贱耆年以幻惑而作艺能以矫诳而为宗旨然佛为一姓之家鬼也作鬼不兼他族岂可催驱生汉供给死胡何期大甚可谓贱此明珠贵彼鱼目违离严父而敬他人何有跪十个泥胡而为卿相置一盆残饭得作帝王据佛邪说不近人情且佛猾稽大言不及旃孟奢侈造作罪深桀纣入家破家入国破国者对曰夫出家者内辞亲爱外舍官荣志求无上菩提愿出生死苦海所以弃朝宗之服披福田之衣行道以报四恩立德以资三有此其大意也若言佛为胡鬼僧是秃丁者案孔老经书汉魏已来内外史籍略引孔老师敬佛处文证如左以答邪人冀其伏罪道士法轮经言若见沙门思念无量愿早出身以习佛真又云若见佛图思念无量当愿一切普入法门太上清净消魔宝真安志智慧本愿大戒上品经四十九愿云若见沙门尼当愿一切明解法度得道如佛老子昇玄经云天尊告道陵使往东方诣佛受法道士张陵别传云陵在鹄鸣山中供养金像转读佛经昇玄经又云东方如来遣善胜大士诣太上曰如来闻子为张陵说法故遣我来看子语张陵曰卿随我往诣佛所当令子得见所未见闻所未闻陵即礼大士随往佛所老子西昇经云吾师化游天竺善入泥洹智慧观身大戒经云道学当念游大梵流影宫礼佛昇玄经云若有沙门欲来听经观斋供主不得计饮食费遏截不听当推置上座道士经师自在其下昇玄经又云道士设斋供若比丘来者可推为上座好设供养道士经师自在其下若沙门尼来听法者当隐处安置推为上座供主如法供养不得遮止化胡经云愿採优昙花愿烧栴檀香供养千佛身稽首礼定光又云佛生何以晚泥洹一何早不见释迦文心中常懊恼灵宝消魔安志经云道以斋为先勤行当作佛故设大法桥普度诸人物老子大权菩萨经云老子是迦叶菩萨化游震旦灵宝法轮经云葛仙公生始数日有外国沙门见仙公两手抱持而语仙公父母曰此儿是西方善思菩萨今来汉地教化众生当游仙道白日昇天仙公自语子弟云吾师姓波阅宗字维那诃西域人也仙人请问众圣难经云葛仙公告弟子曰吾昔与释道微竺法开张太郑思远等四人同时发愿道微法开等二人愿为沙门张太郑思远愿为道士仙公起居注云于时生在葛尚书家尚书年逾八十始有此一子时有沙门自称天竺僧于市大买香市人怪问僧曰我昨夜梦见善思菩萨下生葛尚书家吾将此香浴之到生时僧至烧香右遶七匝沐浴而止仙公请问上品经云与沙门道士言则志于道上品大戒经校量功德品云施佛塔庙得千倍报布施沙门得百倍报昇玄内教经云或复有人平常之时不肯作福见沙门道士说法劝善了无从意智慧本愿大戒上品经曰施散佛僧中食塔寺一钱已上皆二万四千倍报功多报多世世贤明玩好不绝七祖皆得入无量佛国仙公请问经下云复有凡人行是功德愿为沙门道士大博至后生便为沙门大学佛经为众法师复有一人见沙门道士斋静读经乃笑之曰彼向空吟经欲何希耶虚腹日中一食此罪人耳道士乃慈心喻之故执意不释死入地狱考毒五苦仙公请问经云高上老子曰上古之时人民纯朴各怀道德虚心玄寂无为为事此风既散百竞烟起万流分析姦巧互改愚智相陵鬼神执威众圣并出制作教化唯令民修善自守是以有五经儒俗之业道佛各叹其教大归善也太上灵宝洞玄真一劝诫法轮妙经云吾历观诸大从无数劫来见诸道士百姓子男女人已得无上正真之道高仙真人自然十方佛皆受前世勤苦求道不可称计法轮妙经云道言夫轮转不灭得还生人中大智慧明达者从无数劫学已成真人高仙自然十方佛者莫不从行业所致制身定志坐禅思微右录道经师敬佛文如前周书异记云周昭王即位二十四年甲寅岁四月八日江河泉池忽然泛涨井水并皆溢出宫殿入舍山川大地咸悉震动其夜五色光气入贯太微遍于西方尽作青红色周昭王问太史苏由曰是何祥也苏由对曰有大圣人生在西方故现此瑞昭王曰于天下何如苏由曰即时无他一千年外声教被及此土昭王即遣人镌石记之埋在南郊天祠前当此之时佛初生王宫也穆王即位三十二年见西方数有光气先闻苏由所记知西方有圣人处世穆王不达其理恐非周道所宜即与相国吕侯西入会诸侯于涂山以攘光变当此之时佛久已处世穆王五十二年壬申岁二月十五日平旦暴风忽起发损人舍伤折树木山川大地皆悉震动午后天阴云黑西方有白虹十二道南北通过连夜不灭穆王问太史扈多曰是何征也扈多对曰西方有圣人灭度衰相现耳穆王大悦曰朕常惧于彼今将灭度朕何忧也当此之时佛入涅槃也史录曰商太宰嚭问于孔子曰孰为圣人乎孔子对曰西方之人有圣者焉不治而不乱不言而自信不化而自行荡荡乎民无能名焉右录孔书称叹佛文如前正信对曰书云见善如不及见恶如探汤然太上贵德其次立言德欲使人归言欲使人信汝无德庇身出言损化轻侮大圣岂为人乎但孔老圣人尚自称扬三宝令道士等敬让僧尼汝既禀承孔老为师何以违背师教诽毁圣尊符子曰老氏之师名释迦文子书牟子二卷盛论佛法内典天地经曰佛遣三圣化彼东土迦叶菩萨彼称老子清净法行经云佛遣三弟子震旦教化儒童菩萨彼称孔丘光净菩萨彼云颜回摩诃迦叶彼称老子案前汉孝武帝元狩中霍去病讨凶奴至皋兰过居延山获昆耶休屠王等将其众五万来降获其金人率长丈余列之于甘泉宫武帝以为大神烧香礼拜及开西域遣张鶱使大夏还云有身毒国身毒国一名天竺始闻浮图之教魏书云汉武得金人不祭祀但烧香礼拜而已此则佛教流通之渐也汉哀帝元寿元年使景宪往大月氏国因诵浮图经还汉当时稍行浮图斋戒至章帝时楚王英好为浮图斋戒奉黄缣白纨三十疋以赎愆诏报楚王尚浮图之仁祀洁斋三月与神为誓信也桓帝时襄楷言佛陀黄老以谏主上欲令好生恶杀少嗜欲尚无为后汉书孝明帝永平三年上梦金人项佩日月光飞行殿前顾问群臣通人傅毅对曰臣闻西域有神其名曰佛陛下所见得无是乎帝遣郎中蔡愔中郎将秦景博士王遵等使于天竺而图其形像愔仍与沙门摄摩腾竺法兰东还洛阳中国有沙门自此始也后汉郊祀志曰佛者汉言觉将以觉悟群生也统其教以修善慈心为主不杀生类专务清净其精者为沙门汉言息心剃发去家绝情洗欲而归于无为也又以人死精神不灭随后受形所行善恶后生皆有报应所贵行善修道以练其精神练而不已以至无生而得为佛也身长丈六黄金色项中佩日月光变化无常无所不入故能化通万物而大济群生也有经书数千卷以虚无为宗苞罗精麁无所不统善为宏阔胜大之言所求在一体之内所明在视听之外归于玄微深远难得而测故王公大人观生死报应之际莫不懅然自失也魏书云蔡愔得佛经四十二章及释迦立像明帝令画工图写像形置于清凉台及显节陵上经文缄于兰台石室愔之还也以白马负经而来汉因立白马寺于洛阳雍门西其经旨不抵言生生之类皆因行业而起有过去当今未来三世也其修道阶次心行等级非一皆缘浅以至深借微以为着率在于积仁顺蠲嗜欲习虚静而成通照也其始修心则依佛法僧受三归也三归如君子之三畏又有五戒断杀盗婬妄语饮酒大意与仁义礼智信同云奉持之则生人天胜处离鬼畜诸苦言善恶之处凡有六道在其防心正身口断妄语总谓之十善道也能具此者近获天报远得菩提四月八日夜从母右脇而生当周昭鲁庄之世姿相超异者三十二种天降嘉瑞以应之亦三十二佛既去世弟子等以香木焚身灵骨分碎大小如粒其色红白击之不坏焚之不燋每有光明神验灭后百一十六年有阿育王以神力分佛舍利使于诸鬼神造八万四千宝塔今洛阳彭城扶风蜀郡姑臧临淄等皆有塔焉并有神异也汉法本内传云明帝遣郎中蔡愔中郎将秦景博士王遵等一十八人至天竺国与摄摩腾等将释迦立像是优填王第四师所作还明帝问摩腾曰法王出世何以化不及此摩腾对曰迦毘罗卫国者是三千大千世界百亿日月之中心三世诸佛皆从彼生不问天龙鬼神有愿行力者皆生于彼受佛正化咸得悟道余处众生无缘感佛佛不往也佛虽不往光明及处或五百年或一千年一千年外皆有圣人传佛声教而教化之永平十四年正月一日五岳诸山道士朝正之次互相命云至尊弃我道法远求胡教我等今因朝次各将太上天尊所制经书尽己之所能共上一表曰五岳十八山观太上三洞弟子道士褚善信等六百九十人死罪上言臣闻太上无形无名无极无上虚无自然大道元首自从造化道德从生无上无为之尊自然之父上古同遵百王不易今陛下道迈羲皇德过尧舜光泽四海八表归仁臣等窃承陛下弃本逐末求教西域臣观西域所事者既是胡神所说者不参华夏复请胡人令翻其语託同似汉臣等思忖陛下虽翻得此语恐非大道如不依信愿陛下恕臣等罪听与验试臣等五岳诸山道士多有聪明智慧博通经典从元皇已来太上经行悉能晓了太虚符呪并皆明达或有吞符饵气或有策使鬼神或有入火不烧或有履水不溺或有白日昇天或有隐形于地至于方药法术无有不能者愿陛下许臣等得与比校一则圣上意安二则得辩真伪三则大道有归四则不乱华俗臣等若比对不如任上重决若臣等比对有胜乞除虚伪勅遣尚书令宋庠引入长乐宫诏此月十五日大集白马寺南门外道士等共置三坛坛别开二十四门南岳道士褚善信等七十人将灵宝真文太上玉决崆峒灵章昇玄步虚太上左仙人请问自然五称诸天内音等经合一百三卷华岳道士刘正念等七十人将智慧定志智慧上品戒仙人请问本行因缘明真科等六十二卷恒岳道士桓文度等七十人将本业上品法科罪福明真科斋仪太上洞玄真文合八十卷岱岳道士焦得心等七十人将诸天灵书度命九天生神章太上说极太虚自然灭度五练生尸度自然劵仪合八十五卷嵩岳道士吕慧通等一百四十人将太上安志上品三元品诫太极左仙公神仙本起内传服御五牙立成朝夕朝礼仪九十五卷霍山天目山五台山白鹿山合十八山诸山观道士祁文信等二百七十人将太极真人敷灵宝文太上洞玄灵宝天文及五符经步虚文神仙药法尸解品上天符录勅禁合八十四卷都合五百六十九卷置之西坛茅成子许成子列子黄子老子庄子惠子合二十七家诸子经书总有二百三十五卷置之中坛馔食奠祀百神置之东坛明帝设七宝行殿在白马寺南门外道西置佛舍利及经像十五日斋讫道士等即以紫荻和栴檀沈水香积遶西坛经教上啼泣启告曰臣等上启太上无极大道元始天尊众仙百灵今胡神乱夏人主信邪正教失踪玄风坠绪臣等谨依三五步刚之法敢以置经坛上以火取验欲开晓未闻以辩真伪便放火烧经经从火化悉成灰烬道士等见火焚经心大惊怖先时昇天者不复能昇先时隐形者不复能隐先时入火者不复能入先善禁呪者唿策不应先有种种功能者无一可验诸道士等大生惭愧尔时太傅张衍语褚信曰卿今所试无验即是虚妄宜就西域真法褚信不答南岳道士费叔才在众自憾而死时佛舍利光明五色直上空中旋环如盖遍覆大众映蔽日轮摩腾法师先得阿罗汉果以慈善力涌身高飞行卧空中神化自在还坐本处怡然而住于时天雨宝花在于佛殿及众僧上又闻天中诸乐之音感动人情大众观悦叹未曾有法兰法师于大众中即说偈言狐非师子类灯非日月光池无巨海纳丘非嵩岳嵘法云垂世界善种得开萌显通希有法处处化群生于时大众围遶兰法师数百余重法师复出梵音叹佛功德亦令大众称扬三宝赞述法僧或说人天地狱因缘或说小乘阿毘昙或说大乘摩诃衍或说忏悔灭罪或说出家功德时司空阳城侯刘善峻官人民庶及妇女等发心出家四岳诸山道士吕惠通等六百二十人出家五品已上九十三人出家九品已上镇远将军姜苟儿等一百七十五人出家京都治下民张子尚等二百七十人出家明帝后宫阴夫人王婕妤等一百九十人出家京都妇女阿潘等一百二十一人出家十六日帝共大臣文武数百人与出家者剃发日日设供夜夜燃灯作种种伎乐比至三十日法衣瓶钵悉皆施讫即立十寺城外七寺城内三寺七寺安僧三寺安尼汉之佛法从此兴焉汉法本内传凡有五卷第一卷第二卷第三卷第四卷第五卷案玄通记云后汉桓帝建和三年己丑之岁有沙门安清是安息国王太子舍国出家意存游化至洛阳译出众经魏书云文帝黄初三年壬寅之岁有沙门昙摩迦罗至许都译出戒律侍中傅毅汉法王异记云周昭王二十七年丁巳岁佛生吴书曰吴主孙权赤乌四年辛酉之岁有沙门康僧会是康居国大丞相之长子初达吴地营立茅茨设像行道吴人初见谓之妖异有司奏闻吴主问曰佛有何神验也僧会答曰佛晦灵迹出余千载遗有舍利应现无方吴主曰若得舍利当为起塔经三七日遂获舍利五色曜天剖之逾坚烧之不然光明出火作大莲华照曜宫殿吴主叹异信心乃发因造建初寺度人出家吴主问尚书令都卿侯阚泽曰汉明帝已来凡有几年阚泽对曰从永平十年至今赤乌四年合一百七十五年吴主曰佛教入汉既久何缘始至江东阚泽对曰永平十四年五岳道士与摩腾捔力之时道士不如南岳道士褚善信费叔才等在会自憾而死门徒子弟归葬南岳不预出家无人流布后遭汉政陵迟兵戎不息经今多载始得兴行吴主又曰孔丘老子得与佛比对以不阚泽对曰臣寻鲁孔丘者英才诞秀圣德不群世号素王制作经典训奖周道教化来叶师儒之风泽润今古亦有逸民如许成子吕成子原阳子庄子老子等百家子书皆修身自翫放畅山谷纵大其志学归淡泊事乖人伦长幼之节亦非安世治民之风至汉景帝以黄子老子义体尤深改子为经始立道学勅令朝野悉讽诵焉若将孔老二家远方佛法远则远矣所以然者孔老设教法天制用不敢违天诸佛设教天法奉行不敢违佛以此言之实非比对明矣吴主大喜用泽为太子太傅魏明帝曾欲坏宫西浮图外国沙门乃金盘盛水置于殿前以舍利投水乃有五色光起帝加叹异乃于道东作周闾百间以为精舍元魏太祖天兴元年下诏曰夫佛法之兴其来远矣济益之功冥及存没神踪遗轨信可依凭有勅于京邑建饰容范修整宫舍令信向之徒有所居止是岁始作五级佛图𡺸阇崛山及须弥山殿加以饰缋别构讲堂禅室及沙门坐处莫不具焉捡史籍通儒并称佛法尽善也尽美也邪见何缘自招逆罪魏世祖即位亦遵太祖太宗之业每引高德沙门与共谈论于四月八日举诸佛像行于广衢帝亲御门楼散花礼敬沙门慧始甚有神异赫连昌破长安曰慧始身被白刃而体不伤五十余年未尝寝卧跣行泥涂初不污足色逾鲜白世号之白脚阿练若时主敬重大兴佛法死十余年俨然不变魏太武时崔皓为司徒尤不信佛每与帝言恒加诽毁因盖吴作乱关中浩便进说因废佛法道士天师寇谦之苦与皓诤皓不肯从谦之谓曰卿从今年受戮灭门矣于后太武通身发疮痛苦难忍群臣议云崔皓邪佞毁除佛像陛下所患必由此来皓后果伏诛备加五刑岂非积恶受殃可愍之甚然元魏君临凡一十七帝一百七十九年唯七八年中佛法沦废自余光显不可具陈兴光元年于五级大寺及大祖已下五帝铸像五躯各长一丈六尺用金二十五万斤太和元年于方山太祖营垒之处建思远寺正光元年岁次庚子七月明帝加朝服大赦天下二十三日请僧尼道士女官在前殿设斋斋讫帝遣侍中刘腾宣勅请法师等与道士论议以释弟子疑网尔时清通观道士姜斌与融觉寺法师昙谟最对论帝问曰佛与老子同时以不姜斌对曰老子西入化胡佛时以充侍者明是同时法师问曰何以得知姜斌曰案老子开天经是以得知法师问曰老子当周何王几年而生当周何王几年西入姜斌曰当周定王即位三年乙卯之岁于楚国陈郡苦县厉乡曲仁里九月十四日夜子时生当周简王即位四年丁丑之岁事周为守藏史当周简王即位十三年景戍之岁迁为太史当周敬王即位元年庚辰之岁年八十五见周德陵迟遂与散关令尹喜西入化胡此足明矣法师报云佛当周昭王二十四年四月八日生穆王五十二年二月十五日灭度计入涅槃经三百四十五年始到定王三年老子方生生已年八十五至敬王元年凡经四百二十五年始与尹喜西遁此则年月悬殊所说不同无乃谬乎姜斌曰若佛生当周昭王之时出何文记法师对曰出周书异记并汉法本内传并有明文斌曰孔子既是制法圣人当时于佛逈无文记法师对曰仁者识同管见闚览不弘远案孔子有三备十经谓天地人佛之文言出在中备仁者善自披究足得开晓姜斌曰孔子圣人不言而知何假卜乎法师对曰唯佛是众圣之王四生上首达一切众生前后二际吉凶终始不假卜观自余圣人虽晓未然之理必借蓍龟以通灵卦也明帝即遣侍中尚书令元又宣勅语道士云姜斌论无宗旨问斌开天经何处得来是谁所说即遣中书侍郎魏收尚书郎祖莹等就观取经帝令官人议之太尉丹阳王萧综太傅李寔卫尉卿许伯桃吏部尚书刑峦散骑常侍温子昇等一百七十人读讫奏云老子止着五千文更无余说臣等所议姜斌罪当惑众帝时加斌极刑三藏法师菩提流支苦谏乃止配徒马邑自兴光之后京内及四方诸寺新旧有六千四百七十八所僧尼七万七千二百五十八人以鹰师曹为报德寺考魏有天下至于禅让佛经通流大集中国凡四百一十五部合一千九百一十九卷略计僧尼二百万人寺有三万余所时世隆平人民丰乐僧尼甚众曾无逆人洎永嘉南迁迄于陈世三百许年像教东兴未之盛也出好名德利益倍多光赞时君网有凶党奕云僧尼六十已下简使作民则兵强人众奕云寺多僧众损费为甚但是寺舍请给孤老贫民无宅义士三万户州唯置一寺草堂土塔以安经像遣胡僧二人传示胡法奕云西域胡者恶泥而生便事泥瓦今犹毛臊人面而兽心土枭道人驴骡四色贪逆之恶种佛生西方非中国之正俗盖妖魅之邪气也奕云庖牺已下二十九代父子君臣立忠立孝守道履德生长神州得华夏正气人皆淳朴以世无佛故也奕云秦起秦仲三十五世六百三十八年奕云帝王无佛则大治年长有佛则虐政祚短自庖牺已下二十九代而无佛法君明臣忠国祚长久奕云未有佛法已前人民淳和世无纂逆奕云佛来汉地有损无益奕云赵建武时有道人张光反梁武时僧光反况今僧尼二十万众早须废省一答废省僧尼事者对曰夫形迹易察而真伪难明自非久处未可知矣昔远法师答桓玄书云经教所述凡有三科一者禅思入微二者讽味遗典三者兴建福业然有兴福之人不存禁戒而迹非阿练者或有多诵经文讽咏不绝而不能畅说义理者或有年已宿长虽无三科可纪而体性贞正不犯大非者以此较量取舍难辩案出家功德经云度一人出家胜起宝塔至于梵天何者人能弘道自利利他洁己立身住持三宝津梁七世资益国家诸有罪者依法绳治无过者为国行道一答毁寺给民草堂安像对曰法流汉地五百余年寺舍僧尼积世来有龛塔堂殿皆是先代兴营房宇门廊都由信心起造或为存没二亲及往生七世求将来胜报种现在福田咸出彼好心非佛僧课造书云成功不毁故郑子产不毁伯予之庙夫子谓之仁人况佛为三世良田四生父母唯可供养不可毁除佛虽去世法付人王伏惟陛下再造生民重兴佛道即是如来大檀越主请遵汉明永平之化近同文帝开皇之时一答西域胡者人面兽心贪逆恶种佛生西方妖魅邪气者对曰案史记历帝王俭目录及陶隐居年纪等云庖牺氏蛇身人首大庭氏人身牛头女娲氏亦蛇身人头秦仲衍鸟身人面夏禹出于东夷文王生于西羌简狄吞燕卵而生契伯禹剖母胸背而生伊尹託自空桑元氏魏主亦生夷狄然并应天明命出震乘时或南面称孤或君临万国虽可生处僻陋形貌鄙麁而各御天威俱怀圣德老子亦託牧母生自下凡何得以所出庸贱而无圣者乎子曰君子居之何陋之有信哉斯言也佥曰有道则尊岂简高下故知圣应无方随机而见寻释迦祖祢盖千代轮王之孙剎利王之太子期兆斯赴物感则形出三千世界之中央南阎浮提之大国垂教设方但以利益众生为本若言生在羌胡出自戎虏便为恶者太昊文命皆非圣人老子文王不足师敬案地理志西域传言西胡者但是葱岭已东三十六国不关天竺佛生之地若知而妄说何罪之深若不知浪言死有余责一答庖牺已下二十九代父子君臣立忠立孝守道履德禀华夏正气者对曰史记淮南众书等云黄帝时蚩尤铜头铁额作乱天下与黄帝战于坂泉以登帝位蚩尤逆命复战涿鹿之野凡经五十二载颛顼时又诛三苗于左洞庭又彭蠡汲冢竹书云舜囚尧于平阳取之帝位今见有囚尧城尧又与有苗战于丹水之浦尧上射九日落其乌羽楚词云十日代出流金砾石缴大风于青丘斯脩蛇于洞庭戮封豕于大泽杀九瘿于汹水尚书云洪水滔天怀山襄陵黎民阻饥百姓昏垫禹时百姓各以其心而柏谷子退耕于野三苗不修德政禹亲灭之夏桀之君左河济右太华伊阙在其南羊肠背其北焚皇图杀龙逢囚成汤纵末嬉修政不仁汤放灭之汤凡九征二十七战大旱七年河洛竭流销金烂石高宗伐鬼方三年殷纣辛迷惑姐已恣十恶之害流五虐之刑剖贤人之心刳孕妇之腹囚文王禁箕子周武王伐纣于牧野血流漂杵诛之鹿台王亲射纣躬悬头太白之旗而夷齐非之不食其粟孔子曰武尽美矣未尽善也武王之世三监作乱成王之日三叔流言宣王六月出征诗云薄伐猃狁至于太原采薇遣戍役云北有猃狁之难西有昆夷之患采芭又云宣王南征信士曰上来所道并是三皇已下三王之时必能守道履德怀忠奉孝尔时无佛足可清平何为世世兴师兵戈不息至于毒流百姓殃及无辜乃为姚石慕容永嘉之世岂名荡荡无为之时邪见失言一何谬矣破邪论卷上破邪论破邪论卷下唐济法寺沙门释法琳撰答秦仲已下三十五世六百余年者对曰史记云自殷已前诸侯不可得而谱为多失次等年代难知故尚书但以甲子为次第而无年月者良以史阙不记也邪见乃云于秦仲迄于二世有六百余年者一往似长出何的证按春秋已前秦本未有春秋已来始有秦伯当春秋时秦虽渐霸但是周之小邑孝王之世令非子放马于汧渭之间不承天命未有正朔曾孙秦仲宣王之世始受车马为侍御之臣仲孙襄公以送平王东迁进爵为伯文公已下始见史记自兹讫灭不过二百余年史记竹书及陶公年纪等皆云秦无历数周世陪臣故隐居列之在诸侯之下何因得有年纪续至胡亥史记但厉公列之一百一年终乎二世纵有年代皆附春秋自无别记𧹞王之末秦昭襄王因周微弱始灭周国僭号称王诸史相承秦唯五世四十九年齐祕书杨玢史目云秦自始封至灭凡三十五世六百余年者盖取始封秦号经六百余年非霸中国经多年也邪见乃延秦短祚冐上长年一何虚妄哉答帝王无佛年长有佛祚短自庖牺已下爰至汉高二十九代君明臣忠者对曰何故庖牺独治不及子孙尧舜二君位居五帝尧则翼善传圣舜则仁盛圣明如尚书二典论其化民治道功业最高民无能名则天之明君也尧又废兄自立其子丹朱不肖舜则父顽母嚚并止一身不能及嗣尔时无佛何不世世相传遽早磨灭隐居年纪云夏禹治五年羿篡十五年浞篡十二年睪十一年夏癸五十二年又对曰书云舜禹之有天下巍巍乎其有成功焕乎其有文章大禹谟云禹能卑宫菲食皂帐绨衣而尽力于沟洫为民治水于民有功若皇天辅德何为天祚不永止治九年勘年纪云夏后相及少康之世其臣有穷羿寒浞及风夷淮夷黄夷斟寻等国并相次作乱凡二十六年篡夏自立当时无佛篡逆由谁殷汤治外丁治仲壬治太甲治沃丁治太戊治外壬治沃甲治盘庚治小辛治武乙治四年祖庚治七年祖乙治十年又对曰汤仁不杀开三面之网放夏桀于鸣条甚有仁德尔时无佛何以天历不长外丁外壬其年转促尚书云汤行九伐太甲五征伊尹立汤次子胜又立胜弟仲壬又放太甲于桐宫汲塜书云尹自篡立后太甲潜出亲杀伊尹而用其子既称忠朴之世尔时无佛何为亹起萧墙君臣无道周武王治懿王治僖王治倾王治匡王治元王治烈王治静王治贞王治悼王治哀王治思王治对曰武王伐纣师渡孟津白鱼入舟应天嘉命谥法曰克定祸乱曰武民赖来稣轼闾封墓休牛放马治致太平汝言无佛年长何因祚短治十一年懿王僖王更复绝嗣一答佛未出前世无篡逆者对曰何故周烈王弟显王篡位四十八年悼王立一百一日为庶弟子朝所害敬王弟哀王治三月弟思王外杀之思王治五月小弟考王隗复杀之三王共治一年此出杨玢史目陶公年纪秦五世六君四十九年昭王五年孝文王式襄王楚始皇政胡亥殇帝子婴又对曰显王五年秦穆公始霸三十四年秦权周政竹书云自仲之前本无年世世纪陶公并云秦是篡君不依德政次第不在五运之限纵年长远终非帝王以短为长指虚为实有何意见秦时北筑备胡伪杀扶苏矫立二世陈胜蚁聚作乱关东汉时凶奴入塞烽火照甘泉宫南越不宾乃习水战汉高祖在位惠帝文帝高祖第四子武帝本胶东王景帝第六子孝景帝时吴楚等七国皆反昭帝崩立兄子昌邑王即位二十七日凡有一千一百二十七罪霍光废之后立宣帝此时无佛何为乃尔后汉凡十二帝一百九十五年光武孝明章帝和帝安帝顺帝桓帝灵帝献帝隐居云自魏黄初元年至萧齐之末凡二百八十岁拓跋元魏十七君合一百七十九年尔时佛来何故年久对曰后汉书云光武拨乱反正明帝致治昇平民无百里之忧吏无出门之役麒麟入囿神凤栖桐赤雀文龟苍乌白鹿嘉瑞备臻兆民胥悦垂沕滑磅𥗔𥗔之恩布通天漏泉之泽八方饮化万国钦风论衡等书并云后汉征祥不惭周夏汝言有佛祚短何故年长奕云西域胡旦末国兵三百二十人小苑国兵二百人戎卢国兵三百人渠勒国兵三百人依耐国兵三百五十人郁立师国兵三百三十一人单相国兵三十五人孤湖国兵四十五人凡八国胡兵合有一千八百九十一人皆得绍其王业据其土地自相征伐屠戮人国况今大唐僧尼二十万众共结胡法足得人心宁可不备预之哉对曰检汉书西域传云旦末小苑等八国并是葱岭已东汉域胡国计去长安不过万里本非天竺佛生之地又无僧尼在中谋叛纵彼造恶何关此僧但奕狂鬼入心外兴邪说虚引往事假谤今贤达者知其浪言愚人必生异见惑乱朝野深可痛哉一答佛来汉地有损无益入家破家入国破国汉明之世佛法始来者大唐圣朝正信君子论曰诸佛大人出俗高士游涅槃之妙苑住般若之真空不可以言像求不可以情虑揆形同法性寿等太虚但应物现身如水中月所以瞿师见三尺之貌罗汉覩丈六之容大满虚空小入丝发随缘应质化无常仪寻释迦之肇基依汉东都郊祀晋魏等书及王俭史录费长房三宝录考校普曜本行等经并云佛是周时第十五主庄王他九年癸巳之岁四月八日乘栴檀楼阁现白象形从兜率下降中天竺国迦毘罗城剎利王种净饭大王第一夫人摩耶之胎至十年甲午岁四月八日夜鬼宿合时于岚毘园波罗树下从摩耶夫人右脇而生放大光明照三千世界瑞应经云沸星下现时太子生本行经又云虚空无云自然而雨左传云星殒如雨杜氏注解盖时无云然与佛经符合通儒以为佛生时也十九出家三十成道四十九年处世说法利益天人度脱群品至周匡王四年壬子二月十五日后夜于拘尸城入般涅槃自灭度已来至今大唐武德五年壬午之岁计得一千二百二十一岁灭后一百一十六年东天竺国有阿育王收佛舍利役使鬼兵散起八万四千宝塔遍阎浮提我此汉地九州之内并有宝塔建塔之时当此周敬王二十六年丁未岁也塔兴周世经十二王至秦始皇三十四年焚烧典籍育王诸塔由此隐亡佛家经传靡知所在如释道安朱士行等经录目云始皇之时有外国沙门释利房等一十八贤者赍持佛经来化始皇始皇弗从遂囚禁房等夜有金刚丈六人来破狱出之始皇惊怖稽首谢焉问曰虽有此说年纪莫知以何为证请陈其决也答曰前汉成帝时都水使者光禄大夫刘向传云向博观史籍备览经书每自称曰余遍寻典策往往见有佛经及着列仙传云吾搜检藏书缅寻太史创撰列仙图自黄帝已下六代迄到于今得仙道者七百余人向检虚实定得一百四十六人又云其七十四人已见佛经矣推刘向言藏书者盖始皇时人间藏书也或云夫子宅内所藏之书据此而论岂非秦汉已前早有佛法流行震旦也寻道安所载一十二贤者亦在七十之数今列仙传见有七十二人案文殊师利般泥洹经云佛灭度后四百五十年文殊至雪山中为五百仙人宣说十二部经讫还归本土入于涅槃恒星之瑞即其时也检地理志西域传云雪山者即葱岭也其下三十六国先来奉汉以葱岭多雪故号雪山文殊往化仙人即其处也详而验之刘向所论可为验矣虽遭秦世焚除汉兴复出所以荆杨吴蜀扶风洛阳有宝塔处皆发神瑞具在众书非徒臆说检成帝鸿嘉三年岁在癸卯刘向撰列仙传明矣故知周世佛法久来生盲人云有佛祚短良可悼矣依经律云释迦正法千年像法千年末法万年五千年已还四众学者得三达智证四道果末法已去犹披袈裟勘周书异记云穆王闻西方有佛遂乘骅骡八骏之马西行求佛因以禳之据此而推同齐时上统法师答高丽使云佛是西周第五主昭王二十四年甲寅岁生至今武德五年得一千五百七十七年也信穆王之世法已东行刘向之言益为明矣又汉武凿昆明池得黑灰问东方朔朔云非臣所知可问西域胡人后外国沙门竺法兰来因以事问兰云是劫烧之余灰也方朔既博识通人生知俊异无问不酬无言不答岂容不达逆记胡人盖是方朔久知佛法兴行胜人必降故有斯对也佛既去世阿难总持一言不失迦叶结集罗汉千人咸书皮纸并题木叶致令五百中国各共奉持十六大王同时起塔逮于汉世东流二京所经帝王十有六代翻胡梵本为汉正言相承至今垂六百祀是以佛日再曜起自永平之初经像重兴发于开皇之始魏人朱士行沙门卫道安等并为纪录总其华戎道俗合有一百八十二人所译经律戒论大小乘三藏杂记等凡二千一百七十一部总有六千四百四十六卷莫不垂甘露于八魔之境流慧日于三有之中汲引将来永传胜业教人舍恶行善佛法最先益国利人无能及者汝言破家破谁家破国破何国邪见竖子无角畜生夙结豺心久怀虿毒无丝发之善负山岳之辜长恶不悛老而弥笃乃以生盲之虑忖度圣尊何异尺鷃之笑大鹏井蛙不信沧海可谓阐提逆种地狱罪人伤而悯之故为论也寻夫七十二君三皇五帝孔丘李老汉地圣贤莫不葬骨三泉横尸九壤未有如佛舍利现瑞放光火烧不然砧槌不碎于今见在立试可明矣且据此一条足知佛法之神德也震旦诸圣孰与为俦乃欲毁而灭之事难容忍伤风败俗亏损福田诳惑生民点污朝廷实可叹也沙门安世高译沙门鸠摩罗什译沙门卫道安译沙门严佛调译沙门宝唱译吴人支谦译晋人聂承远译晋人聂道真译宋人谢灵运译北凉安阳侯沮渠京声译元魏期城郡守杨衒之译元魏李廓撰众经目录魏人万天懿译齐竟陵文宣王萧子良译齐常侍庾颉译梁人木道贤译梁武帝注梁人袁昙允撰梁简文帝撰梁记室虞孝敬内要隋人洋川郡守昙法智译右古来翻经人宋临川康王义庆撰太原王琰撰瑯瑘王巾撰齐竟陵文宣王造齐着作斐子野撰淮南刘俊撰晋中书令郄景兴撰中书令陆明霞撰治中形孝秀撰太原王延秀撰吴兴朱君台撰晋中书侍郎干宝撰彭泽令陶元亮撰道士陶隐居作道士陆修静作宋光禄颜延之作齐隐士周颙撰周仪同甄鸾撰隋成都费长房撰右古来博通君子识量王公尊敬三宝撰沙门记传者对曰此等先贤并皆翻译佛经为目录记传悉学穷稽右精谙内外信道俗之白眉为群英之称首咸遵敬三宝研味一乘弃世辞荣钦承胜轨邪见朋党一口不论一人不说太剧苦克诽毁酷毒秽言自保萤辉欲张蚊翼何殊朝菌之知晦朔蟪蛄之暗春秋信其管窥轻忽大道足令洗耳安可信乎请付朝官博通君子检内外典籍明邪见人谬妄之罪若言佛法来汉无益世者对曰案孔子周灵王时生敬王时卒计其在世七十余年既是圣人必能匡弼时主何以十四年中行七十国至宋伐树相卫削迹陈蔡绝粮避桓魋之杀惭丧狗之唿虽应聘诸侯莫之能用当春秋之世文武道坠君暗臣姦礼崩乐坏尔时无佛何为逆乱滋甚篡弑由生孔子乃婉娩顺时逡巡避患难保妻子终寿百年亦无取矣或发匏瓜之言或兴逝川之叹然复逊辞于季氏伤凤鸟不至河不出图及西狩获麟遂反袂拭面称吾道穷虽门徒三千删诗定礼亦疾没世而名不称吾何以见于后世矣遭盗跖之辱被丈人之讥校此而论足可知也若以无利于世孔老二圣其亦病诸何为讷其木石而不陈弹也一答寺多僧众妖㜸必作如后赵沙门张光后燕沙门法长南凉道密魏孝文时法秀太和时惠仰等并皆反乱者对曰检崔鸿十六国春秋并无此色人出何史籍苟生诬抂诳惑君王请勘国史知其妄奏案前后汉书即有昆阳常山青泥绿林黑山白马黄巾赤眉等数十群贼并是俗人不关释子如何不论后汉书云沛人道士张鲁母有姿色兼挟鬼道住来刘焉之家焉后为益州刺史任鲁为督义司马鲁共别部司马张修将兵掩杀汉中太守苏固断绝斜谷杀汉使者鲁既得汉中又杀张修而并其众于时假託神言黄衣当王鲁因与张角等相应合集部众并戴黄巾披道士之服数十万人贼害天下自据汉中垂三十载后为曹公所破黄衣始灭尔时无一沙门独饶道士何默不论然汉魏名僧德行者众益国甚多何以不说但能扬恶专论人短岂是君子乎魏必曰张鲁字公旗祖父陵客蜀学道在鹄鸣山中造作道书以惑百姓从受道者出米五斗世号米贼陵死子衡传业衡死鲁复传之陵为天师衡为嗣师鲁为系师自号三师也素与刘焉善焉死子璋立以鲁不顺杀鲁母及室家鲁遂据汉中以鬼道化民符书章禁为本其来学者初名鬼卒受道用金帛之物号为祭酒各领部众众多者名治头有病者令首过大都与张角相似后汉皇甫嵩传云鉅鹿张角自称大贤郎师奉事黄老行张陵之术用符水呪说以治病遣弟子八人使于四方以行教化转相诳惑十余年间众数十万自青除幽冀荆杨兖豫八州之民莫不必应遂置三十六方方犹将军之号也大方万余人小方六千人讹言苍天死黄天当立岁在甲子天下大吉以白土书京邑寺门皆作甲子字中平元年三月五日内外俱起皆着道士黄巾黄褐或杀人祠天于时贼徒数十万众初起颕川作乱天下并为皇甫嵩讨灭南郑反汉而蜀亡孙恩习仙而败晋道育醮祭因而祸宋于吉行禁殆以危吴公旗学仙而诛家陈瑞习道而灭族魏华叛夫张陵弃妇子登背父卫叔去兄右上古来道士为逆乱者对曰自陵三世专行鬼道符书章醮出自道家禁厌妖㜸妄谈吉凶姦由兹起然吴魏已下晋宋已来道俗为妖数亦不少何以独引众僧不论儒道二教至如大业末年王世充李密窦建德刘武周梁师都卢明月李轨朱粲唐弼薛举等亦是俗人曾无释氏何为不道事偏理曲党恶嫉贤为臣不忠明矣奕云自开辟已来至今武德四年辛巳积二百七十六万一千一百八岁者对曰汝云庖牺氏凡三十世治二万二百九十七年少昊至汉高有三千二百一年从庖牺至汉高二十九代计之不过二万三千四百九十八年何因爰初开辟迄之武德四年顿有二百七十六万余岁耶勘帝系谱云天地初起状如鸡子槃古在其中经九万年次三皇及燧人氏治二万二百九十七年安齐祕书杨玢史目云伏牺元年甲寅至开皇元年辛丑有六万一千六百八年总而言之一十七万一千九百五年校此而论太悬殊矣请勘年纪定其修短也检正史所载伏羲氏始画八卦陈甲子造书契乃有世年庖牺已前本无纪历进退何依奕云请胡佛邪教退还西域凡是僧尼悉令归俗者对曰庄周云六合之内圣人论而不议六合之外圣人存而不论老子云域中有四大而道居其一考诗书礼乐之致但欲攸叙彛伦明忠烈孝慈之先意在敬事君父纵称至德唯是安上治民假令要道不出移风变俗自卫反鲁讵述解脱之言六府九畴未宣究竟之旨及养生济物之谈龙图凤纪之说亦可怀仁抱信遵厉乡之志删经赞象肆阙里之文次曰九流末云七略案前汉艺文之所纪众书一万三千二百六十九卷莫不功在近益但未畅远途皆自局于一生之内非逈拔于三世之表者矣遂使当现因果理涉旦而犹昏业报吉凶义经丘而未晓故知逍遥一部犹迷有有之情道德二篇未入空空之境斯乃六合之寰块五常之俗谟讵免四流浩汗为烦恼之场六趣諠哗造尘劳之业也原夫实相杳冥逾要道之道法身凝绝出玄之又玄唯我大师体斯妙觉二边顿遣万德俱融不喧不寂安能以境智求非爽非昧胡可以形名取为小则小而无内处大则大也无垠故能量法界而兴悲揆虚空而立誓所以现生秽土诞圣王宫示金色之身吐玉毫之相布慈云于鹫岭则火宅炎销扇慧风于鸡峯则幽途雾卷行则金莲捧足坐则宝盖承躯出则帝释居前入则梵王从后左辅密述以灭恶为功右弼金刚以长善为务声闻菩萨俨若侍臣八部万灵森然翊卫演涅槃则地现六动说波若则天雨四华百福庄严状满月之临苍海千光照曜犹聚日之映宝山师子一吼则外道摧锋法鼓暂鸣则天魔稽首是故号佛为法王也岂得与衰周迦叶比德争衡末世儒童辄相连类者也是以天上天下独称调御之尊三千大千咸仰慈悲之泽然而理趣深远假筌蹄而后悟教门善巧凭师友而方通统其教也八万四千之藏稽其道也二谛十地之基祇园鹿苑之谈海殿龙宫之旨玉牒金书之字七处八会之言莫不垂至道于百王扇玄风于万古如语实语不可思议也近则安国利民远则超凡证圣故能形遍六道教满十方实为世界福田盖是苍生归处于时敬信之侣犹七曜之环北辰受化之徒如万川之投巨海考其神变功业利益天人故无得而名也既满恒沙之因故得常乐之果善矣哉不可测也但以时运未融遂令胡汉殊感所以西方先音形之奉东国暂见闻之益及慈云卷润慧日收光廼梦金人于永平之年覩舍利于赤乌之岁于是汉魏齐梁之政像教勃兴燕秦晋宋已来名僧间出或画满月于清台之侧或表相轮于雍门之外逮河北翻词汉南着录道兴三辅信洽九州跨江左而弥殷历金行而转盛渭水备逍遥之苑庐岳总般若之台深文奥旨发越来仪硕学高僧蝉联远至暨梁武之世三教连衡隋文初三乘并驾虽居紫极情契汾阳屏洒正而撤饔人熏戒香而味法喜恐四流难拔躬以七辩能持乃轻衮饰而御染衣舍彫辇而敷草座于时广创惠台之业大启表塔之基遂令五都豪族厌冠冕而投诚四海名家弃荣华而入道自皇王所居之土声教所覃之域莫不顶礼回向五体归依利物之深其来久矣孔老垂化安能与京案十六国三十国春秋高僧名僧牟子等记传始后汉明帝永平十年已来佛法东流政经十代年将六百其名僧大德世所尊敬者凡二百五十七人傍出附见者及燕赵王公齐梁卿相等凡二百五十一人合五百八人陈其行业大开十例一曰译经二曰义解三曰神异四曰习禅五曰明律六曰遗身七曰诵经八曰兴福九曰经师十曰唱导此等高僧皆德効四依功备三业法传震旦实所赖焉邪见隐而不论但说五三恶者夫雪山之内本多甘露亦有毒草大海之中既足明珠亦饶罗剎喻崑山缺于片石比邓林损于一枝耳何可为怪而使废之译经沙门第一义解沙门第二神异沙门第三习禅沙门第四明律沙门第五遗身沙门第六诵经沙门第七兴福沙门第八经师沙门第九唱导沙门第十此等沙门或踰越沙险或汎漾洪波皆能委命弘经亡形殉道或以神力救世或以异迹发人或慧解开襟或通感适化安禅湛虑则功德如林禁行清高则氷霜弥洁树兴福善则冥卫可祈讽诵法言则幽显沾庆于是三藏四含功用邃广方等般若取信尤多但神化所该无远必届葱河由跬步之间声光有见闻之限岂非时也及缘运将感像教遐通或号为西域大神或称为浮阎之主所以摩腾挟策而来仪法兰怀道而降德什师硕学钩深神监奥远及游中土备悉方言受学者三千入室者八俊生融影叡严观恒肇皆领悟言前词芬兰桂执笔承旨任得其人晋有道安擅名当世资学图澄传业惠远门人日盛世不乏贤足使陈郡谢安推其神俊襄阳习郁屈我弥天自晋惠蒙尘怀敏迁播羯胡纵毒寇荡中州刘曜篡虐于前石勒僣凶于后华夏分崩人民涂炭圣师佛图澄愍伤杀之方始痛刑害之未央遂设神化于葛陂示悬记于襄邺借祕呪以济将尽拟香气而拔临危占铃映掌坐定吉凶终令二石发心四民免害及白足临刃不伤遗法为之更始志上分身圜户帝王以之加信具诸史籍其可详乎莫不功被将来传灯永劫议者佥曰僧者绍隆圣种佛则冥卫国家福荫皇基必无退废之理也应我大唐之有天下也当四七之辰安九五之运扶危济世之德越汤武而独高夷兇拨乱之功逾汉魏而孤显荡荡乎巍巍乎难以揄扬者矣加以留情佛法降意玄门造像书经度僧立寺种种功德处处檀那利益华戎汲引黎献方欲兴上皇之正开正觉之道蔑兹五帝跨彼三王治致太平永隆淳化上来邪见所述秽言盖是天地之所不容人伦之所同弃恐尘黩圣览不足可观伏惟陛下布含弘之恩垂鞠育之惠乞审其逆顺议以真虚涅槃经云佛灭度后法付国王陛下君临正当付嘱伏愿杜其邪说使像教兴行博雅君子正见道人闻之乃共扼腕抵掌盱衡而作论云尔孟子有言曰余岂好辩哉余不得已也夫虚妄显于真实录乱于伪世人不悟是非不定朱紫杂厕瓦玉参糅以情言之岂余心所能忍也孔子又曰诗人疾之不能默丘疾之不能伏是以论也夫玉乱于石人不能别是反为非虚转为实安能不言乎考王者之降灵也或流星贯月或长虹绕电或赤雀衔书或素灵夜哭带云龙之气含奇异之象皆有天命非由人也或问曰何以周过其历秦不及期答曰夫冥理难知人情易惑校其指归略详之矣何者昔宋景修德守心便退丁兰笃孝木母舒颜但使专精嘉祥可致必能洁己灾祸自亡信哉斯言也观夫文武成康之世治道隆平盖积善所资福钟来叶所以过历也始皇在位焚书坑儒酷毒天下逮于二世诛戮更甚生民寒心手足无措上天降祸故不及期也易曰不善之家必有余殃也此之谓矣故知兴灭之理非关力能咸禀先因颇由行业信为明证也近如周武错见毁寺废僧旋踵之间后嗣磨灭窃见隋文皇帝初生即有神尼抚养后为宝禅师观见当为霸王及其即位普兴佛法大度僧尼四部诜诜三学济济安心行道以报国恩登即渐息干戈日就丰乐嘉祥灵应史不绝书四海无波六合同庆后封禅岱岳世致太平比至炀帝屏除寺塔流摈僧尼缮造奢华万事过度天陲海外亲自征行祸及无辜殃钟身世目前可验何待将来论曰论衡云俗儒好长古而短今言瑞则渥前而薄后不非言之虚美而责今之实论信久远之伪词忽近今之实事不知指马之要而竞儒墨之谈膏肓之病固难治矣大矣哉释氏之为教也包罗三世囊括四流方万像之列太空譬八河之归沧海至于博寻子史敻览经诰六宗七庙之典五岳四望之仪丹笥金版之文名山石室之记玉检芝泥之册云台驎阁之书清分浊判已来鸟谟虫迹之后赫胥栗陆之旷天皇人帝之前斗杓之所指撝轮乌之所临照地舆逈阔天角辽长补鳌折柱之灵刊山刬海之异立功立德之道一阴一阳之言禾黍药石之所基衣裳宫室之所肇参玄祀黄之典制礼作乐之训勋揖华让之则汤征武伐之威金縢零雨之翁泣麟伤凤之叟莫不事极寰中而理穷域内者也岂知上界萦二死之患下方抱三涂之忧苦海漂沦爱河绵远是以大悲出世导彼生盲开八正之关辟五乘之路宣忍服戒珠之旨启优波木叉之规遂使体施飞禽躯投野兽列国都城方之脱屣娇娥𥊑睑弃似遗尘正欲去此四蛇息兹八苦永断生老病死无复怨会爱离一罢受形长辞毒器况千花宝殿近号天宫六合珍楼远称净国八行玉树四柱金楼百味香餐三铢软服奕奕轻举无烦列子之风雍雍笑歌讵因箫史之吹故知缘舆琼轮惭晖于紫府玄霜绛雪恧彩于玉京矣夫释迦者译云能仁言德充道备堪济万物也然法身二义一曰真实二谓权应真身谓至极之体妙绝拘累不得以方处期不可以形量限有感斯应体常湛然应身者积劫行因亿生求果和光六道同尘万类生灭随时脩短为物形由感生体非实有权形虽谢法体不迁但时无妙感故莫得常见也世说云鲁人尚不贵东家丘邪见岂信有西方佛根深难拔悲夫或者问曰岂其然耶请喻斯旨论者对曰子不闻乎夫瞽者无以与乎文章之观聋者无以与乎钟鼓之声盖知十恶波浪易动心源万善枝条难抽意树良以凡夫颠倒渴爱所烧妄想攀缘身心放逸激五欲浪漂二死河常在黑闇崖下无明波底长夜睡眠处于梦宅莫醒回天之醉讵知迷乱之色昏昏永劫役役偷生乃复随逐邪师亲近恶友咆𠷺狂象放恣心猨起六十二之见山汎九十八之使海耽湎行厕恋着画瓶扇八魔风吹三毒火纵六入贼盗五阴城不忧二鼠之危恒兴四蛇之怒信其牛羊之眼发其枭镜之兇于是立我慢幢声自大鼓翻覆毁誉之口夸企儒墨之谈反表为里颠裳为衣败俗伤真间朋乱友陵辱三宝欺侮二亲轻忽冥祇呵骂风雨与鬼神为雠隙与骨肉为怨憎自矜自高不仁不孝恃其管见愚谓指南何异蝍蛆之甘臭螮鵄枭之嗜腐鼠以毒为美深可畏哉靡虑将来之辜不愁地狱之报嗟乎肆一言之祸招万劫之殃致使沈滞幽涂沦历恶道入铜狗铜蛇之网居八寒八热之城锯解磨磨炉烧镬煮餐灰食火噉雪吞氷处处燋然心心苦楚百骸九窍撩乱刀锋五脏四肢纷披剑锷所以然者皆由拨无因果谤出世间破和合僧不信正法邪见根深之所致也况复舍身受身常婴三界从狱至狱不离三涂大圣观已兴悲至人为之流恸故知善恶之理如响应声报施之征似形带影可不慎欤可不慎欤诏云弃父母之须发去君臣之服章利在何门之中益在何情之外损益二宜请动妙释答法琳闻至道绝言岂九流能辩法身无象非十翼所诠但以四趣茫茫漂沦欲海三界蠢蠢颠坠邪山诸子迷以自焚凡夫溺而不出大圣为之兴世至仁所以降灵遂开解脱之门示以安隐之路于是剎利王种辞恩爱而出家天竺贵族厌荣华而入道是以悉达太子去衮龙之衣就福田之服誓出二种生死志求一妙涅槃弘道以报四恩育德以资三有此其利益也案佛本行经剃发出家品偈云假使恩爱久共处时至命尽会别离见是无常须臾间是故我今求解脱于后慕其德者断恶以立身钦其风者洁己而修善毁形以成其志故弃须发美容变俗以会其道故去君臣华报虽形阙奉亲而内怀其孝礼乖事主而心戢其恩泽被怨亲以成大顺福霑幽显岂拘小违上智之人依佛语故为益下凡之类违圣教故为损惩恶则滥者自新进善则通人感化伏惟陛下至德含弘仁心鞠育爰复降情正法留意出家广布慈云重兴佛日利益之道难得而称此即大唐帝业慈被百灵圣种洪基惠流千祀不敢辄以愚意轻测天心谨课庸词略申管见尘黩御览伏深战越谨对破邪论卷下