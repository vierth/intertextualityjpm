平台纪略钦定四库全书史部三平台纪畧纪事本末类提要等谨案平台纪畧一卷附东征集六卷国朝蓝鼎元撰鼎元字玉霖号鹿洲漳浦人由贡生官至广州府知府是编纪康熙壬寅平定台湾逆寇朱一贵始末始于是年四月迄于雍正元年四月凡二年之事前有自序称有市靖台实録者惜其未经身厯目覩得之传闻其地其人其时其事多谬误舛错乃详述其实为此编盖鼎元之兄廷珍时为南澳总兵官与福建水师提督施世骠合兵进讨七日而恢复台湾旋擒一贵俄世骠卒于军其后余孽数起廷珍悉勦抚平之事后经理亦多出廷珍之议鼎元在廷珍军中一一亲见故纪载最悉其叙述功罪亦无避忌颇称直笔所论半线一路地险兵寡难于镇压后分立彰化一县竟从其説至今资控制之力亦可为有用之书非纸上谈兵者矣东征集六卷皆进讨时公牍书檄虽廷珍署名而其文则皆鼎元作旧本别行今附载是书之后俾事之源委相证益明焉干隆四十六年十一月恭校上总纂官纪昀陆钖熊孙士毅总校官陆费墀平台纪畧原序蓝子自东宁归见有市靖台实录者喜之甚读不终篇而愀然起喟然叹也曰嗟乎此有志着述惜未经身歴目覩徒得之道路之传闻者其地其人其时其事多谬悞舛错将天下后世以为实然而史氏据以征信为害可胜言哉稗官野史虽小道必有可观求其实焉耳今以闽人言闽事以今日之人言今日事而舛错谬悮且至于此然则史氏之是非其迷乱于稗官野史之纪载者不乏矣台湾雄踞海外直关内地东南半壁沿海六七省门户相通其乱其平非于国家渺无轻重者致乱之由定乱之略殉难丧节运筹折冲皆将权衡其衮钺以为千秋之龟鑑言焉而不求其实习焉而不知其讹鄙人所为惧也谫劣不才学荒识陋东征逾载躬歴行间风涛戎马磔鼠哀鸿执馘献俘招降殄孽至于冞搜穷山绥靖番黎无不目击手挥又或中夜闻警磨盾草檄千里驱驰睇瞻要害废寝食冐风露盖亦几经劳瘁矣无一命之膺当赞画之寄事定归来满船明月惟有全台形胜治乱事蹟了了胸中所见所闻视他人较为切实则平台纪略之作恶可已也据事直书功无遗漏罪无掩讳自谓可见天日质鬼神而或者以列宪称名为讥是犹未知载笔之道者载笔所以传信非一人一时之文天下后世共之而姓名尚不敢笔之书则过失在所必讳纵功绩可纪亦等之谄语谀词夫岂其可传耶鄙人愚昧文不足传平台大役事在必传直道平心无为市井讹谈所昏惑亦庶乎其可矣若夫鍳前车绸未雨施经纶措康乂有治安之责者谅早留心不待阅兹编而后得之也蓝鼎元自题钦定四库全书平台纪畧广州府知府蓝鼎元撰朱一贵之乱大清康熙六十年辛丑夏四月台湾奸民朱一贵作乱一贵漳之长泰人小名祖游手无艺好结纳奸宄为乡里所嫉于康熙五十二年之台湾充台厦道辕役寻被革居母顶草地饲鸭为生其鸭旦暮编队岀入愚甿异焉奸匪过者辄欵延烹鸭具馔务尽欢时承平日乆守土恬熙絶不以吏治民生为意防范䟱濶一贵心易之辛丑春凤山县令缺台郡太守王珍摄县篆委政次子颇踰闲征收粮税苛刻以风闻捕治盟歃者数十人违禁入内山斫竹木者百余人奸匪遂借为口实日诬谤官府短长摇惑人心有黄殿者居罗汉门与朱一贵善时谋不逞往来密洽三月李勇吴外郑定瑞等相率之罗汉门见一贵曰今地方官长但知沉湎摴蒱耳种种不堪兵民瓦解欲举大事此其时乎一贵曰然我姓朱若以明朝后裔耸乡村归者必衆皆曰可夏四月十有九日己酉李勇吴外郑定瑞王玉全陈印等五十二人即黄殿庄中奉一贵焚表结盟各招党羽得数百人立贼帜书大元帅朱夜出冈山袭刦塘汛辛亥警报至郡总兵官欧阳凯集将弁议出兵中营游击刘得紫请行弗许右营游击周应龙者龎然魁伟素议论风生令以兵四百人杀贼又白道府遣台湾县丞冯迪调新港目加留湾萧壠麻豆四社土番随之前往冈山距府治三十里贼势未盛疾趋可灭也是日细雨霑泥应龙率兵番行五里驻半路店翼日再进十五里屯角带围贼夜出槺榔林汛防把总张文学迎战败绩弃鸟鎗藤牌军械为贼所得应龙隔一溪不能救贼复掠大湖杀汛兵饱所欲而去南路贼首杜君英于是日遣杨来颜子京率其衆百人之一贵所称君英在下淡水㯽榔林招集粤东种地佣工客民与陈福夀刘国基议共掠台湾府库又有郭国正翁义起草潭戴穆江国论起下埤头林曹林骞林琏起新园王忠起小琉球皆愿从君英攻府约朱一贵共事癸丑朱一贵移屯冈山之麓周应龙兵至小冈山遇贼与战千总陈元把总吴益等奋力掩击贼大败退走入山夺袁交友庄屯住应龙收兵札二滥杨来颜子京亦回下淡水甲寅周应龙在二滥传令兵番杀贼一名赏银三两杀贼目一名赏五两土番性贪淫杀良民四人纵火燔民居复毙八人闻者股栗乙卯远近贼党借兵番杀掠为辞鼓煽沿途村庄迫胁居民分授以帜由是各乡纷纷响应竖贼旗帜应龙进札楠仔坑得南路营叅将苖景龙警报称林曹诸贼夜攻新园夺军器下淡水营汛已陷丙辰周应龙复行十五里宿南路营丁巳官军遇贼于赤山杜君英朱一贵两路夹攻战方合周应龙以后队遽退千总陈元战死把总周应遂被擒吴益重创佯死陈元尸侧李硕负伤走周应龙逃归府治一贵率羣贼大队随之君英偕陈福夀刘国基戴穆翁飞虎江国论郭国正杨来颜子京林曹林骞林琏郑文苑王忠等攻凤山县南路营把总林富战死守备马定国战败自刎死叅将苖景龙逃匿万丹港渔寮三日为穆周林泗所擒献郭国正国正令林泗翁义杀之以其头献朱一贵郡中闻赤山之败譁然大震文武各遣家属宵遁先后驾舟并出鹿耳门士民相率逃窜戊午总兵官欧阳凯游击刘得紫率兵千余人台恊水师副将许云率兵五百出札春牛埔列营以待军中夜惊鎭兵四散己未黎明稍集人无战心台厦道梁文煊知府王珍同知王礼台湾知县吴观域诸罗知县朱䕫等捐银一千五百两躬歴诸营劳军庚申贼至鎭协将弁鎗砲齐发许云跃马当先陷阵水师弁兵决命奋勇陆师继进贼大败退屯竿津林把总陈宋见周应遂被缚牛车力追杀贼救应遂回营而鎭标把总许陞黄陞见贼势浩大终当复来径引去是时水师左营游击游崇功巡哨笨港闻报以兵还入鹿耳门遇文武眷舟叹曰官者兵民之望官眷逃则人心散大事去矣登岸赴敌其壻叩马请区处眷属崇功厉声曰今日遑知有家哉麾衆疾驰春牛埔五月朔日辛酉贼衆数万俱集刘得紫率守备张成以兵堵截中路口在半路店迎敌欧阳凯许云游崇功率弁兵在春牛埔迎敌杜君英朱一贵合兵冲杀镇兵忽内乱百总杨泰绰号达家勇者先通贼为内应刺欧阳凯坠马羣贼交刃截其首而去守备胡忠义千总蒋子龙把总林彦皆死之汀州镇标把总石琳带兵之台换班亦战死海坛把总李信创重已死有王宋者怜而欲埋之复苏乃与偕匿他所刘得紫闻败率兵还救所乘马为贼砍倒与守备张成俱被擒副将许云冲突血战杀贼数百人与游击游崇功千总林文煌赵奇奉把总李茂吉奋臂大唿所向披靡自黎明战至日中矢穷砲尽云重创遍体堕马歩行犹手刃数十贼势孤无援左手被贼斫断乃骂曰生不能杀尽逆奴死必来歼灭汝等贼怒剐云尸游崇功单骑杀贼数十人马蹶被杀林文煌赵奇奉俱战死李茂吉为贼所执至南较塲见戴穆挺立岸然穆怪其不跪叱之曰若兵耶茂吉曰官穆曰把总微官耳若壮士降当以汝为将军茂吉瞋目厉声骂曰我朝廷命官岂从汝作贼举足踢贼案案翻奋力断缚直前欲夺刀杀贼贼衆举刀共斮之头脑破裂尚指贼痛骂如初气絶乃已官兵既败台恊水师中营游击张彦贤右营游击王鼎守备万奏平凌进杨进千把总朱明刘清郑耀等率兵千余人战船四十余号联䑸扬航逃出澎湖镇标左营游击孙文元奔至鹿耳门赴海死右营游击周应龙中营把总王丑附商船逃归内地直走泉州把总李硕陈福尹成道标守备王国祥千总许自重皆逃澎湖台厦道梁文煊知府王珍同知王礼台湾知县吴观域县丞冯迪典史王定国诸罗知县朱䕫典史张青远皆一时相率登舟虑港内商渔艇舰为贼所有尽驱出鹿耳门齐赴澎湖先是粤民高永夀在笨港负贩为生有病者于破庙饿且死永夀活之一日至南路遇前所活人欷歔感泣引之深山中设酒殽相待贼也与见朱一贵刀鎗森列言倡乱谋甚悉邀永夀入伙佯许之乘间逃回赴南路营告变弗信至府复告之镇道镇道以为狂疾会审严刑坐妖言惑衆将论死从寛责逐过海递回原籍又安平兵窃卖火药载往接济事发亦置弗问又一僧异服怪饰周游街巷诡称天帝使告台民四月杪有大难难至惟门设香案以黄纸为小旗书帝令二字插案中可免及贼至家如僧言故官兵见者以为百姓从贼多慌乱以及于败羣贼攻破台湾府盖朔日午刻也杜君英先入住总兵官署朱一贵继入居台厦道署同开府库分掠金银复开红毛楼楼故红彝所筑旧名赤嵌城红毛酋长居焉郑氏以贮火药军器四十年来莫有启者贼疑为金银窖故发之得大小砲位刀鎗硝磺鉎铁铅弹如山癸亥立朱一贵为伪王通天冠黄袍玉带皆取之优羣贼拥坐堂上唿万岁伪号永和北路奸民頼池张岳郑惟晃赖元改万和尚林泰萧春等亦于是月朔日竖旗聚衆越三日环攻诸罗县北路营叅将罗万仓千总陈徽把总郑高叶旺分门迎敌万仓当其南出死力拒战兵单无援贼陈碧以竹篙鎗戳其喉颠张岳赖元改挥刀杀之万仓侧室蒋氏闻兵败自经死陈徽郑高遯入山集乡民自保乙丑赖池张岳郑惟晃赖元改将罗叅将首赍至府献朱一贵请功一贵见全台俱陷扬扬得意以为莫已诛也遂倣俳优登高台鸣钟伐鼓呵唱拜跪大封羣贼以王玉全为伪国师王君彩洪阵为伪太师杜君英陈福夀李勇吴外翁飞虎陈印戴穆郑定瑞郭国正颜子京杨来黄殿刘国基黄日昇江国论王忠林曹薛菊林骞林琏陈正达张看頼池赖元改郑惟晃郑文苑陈成等为伪国公张岳不受公爵为伪将军陈灿苏天威等为伪侯张阿山卓敬陈国进等为伪都督萧斌詹遴为伪尚书内阁办事麻恩林玉为伪辅驾大将军其余伪文职部科以下伪武职总兵副将以下不计其数以郑定瑞苏天威同领贼兵三千镇守鹿耳门是时伪职填街摩肩触额优伶服饰搜括靡遗或戴幞头衣小袖纱帽金冠被甲骑牛或以色绫褁其首方巾朝服炫煌于道民间为之谣曰头戴明朝帽身穿清朝衣五月称永和六月还康熙盖童孺妇女皆知其旦暮可灭而禽也先是游击刘得紫被擒引颈受刃贼素重其名弗忍杀得紫曰吾为天子命官不可不死但求埋吾帅尸首死瞑目耳贼黄日昇嘉其义听之收埋毕复禁之学宫朱子祠求死不可得贼与言弗应进食弗食七日仍不死士民兵僧进粥苦劝皆弗食至是诸生林臯刘化鲤为言诸贼可灭状当报仇得紫始受民餽食啜粥延命以待大师作恢复计矣台中逃窜各官及避难民人于壬戌癸亥两日咸到澎湖澎协将弁仓皇不知所措见羣情汹汹而台中文武俱至也亦各出家属登舟将渡厦门百姓妇女争舟杂沓哀声震海岸右营守备林亮闻之请恊营主将掣回登舟各家属死守澎湖诸将犹豫不决亮厉声曰朝廷以海外封疆付我等正为缓急倚赖非徒昇平食禄廪营身家已也今锋刃未血而相率委去他日骈首市曹宁能免乎丈夫不死则已死则死忠义耳请整兵配船守御要害俟贼至决一死战战不㨗而亮死公等归亦未迟皆曰诺愿死守亮驰出江干径申主将号令㧞所佩刀驱官民家属各登岸衆心始固是时水师提督施世骠见避难民船到厦方知台变然未意全郡遽陷也贼入府时文武仓皇溃乱至澎湖喘息稍定乃具文申报丙寅报至厦门世骠集诸将议曰台寇猖獗极矣六七日间全郡俱陷此殆非小敌也今数百艘逃入内地脱有奸徒混迹乘虚鼔煽厦岛一摇罪可言哉其各谨巡防严守御无敢懈怠浙闽总督觉罗满保闻台陷念厦门为控制台湾咽喉闽南沿海根本重地不可不亲行弹压以定人心为进取恢复之计会商巡抚吕犹龙绥辑省城粮饷军需诸务属焉密疏告变且言星驰赴厦状请皇上稍寛督责尅限一月务必扫除兇丑复还土疆复念厦门地褊人衆军兴旁午米价易腾先移檄浙江广东两省运米之厦令布政使沙木哈督买延建上游之米运载赴厦平粜飞咨促提督施世骠刻期出师檄召南澳总兵官蓝廷珍星赴厦门面商征台机务以粮驿道韩奕总理厦门军前粮饷调拨军需僱募船只诸事偕督标左营叅将王万化抚标左营游击边士伟先兼程赴厦宣谕百姓使无恐量调闽省水陆各标营将备弁兵悉由水道赴厦听候调遣庚午总督觉罗满保发三山壬申抵泉之涂岭连接南澳镇禀函大喜曰蓝总兵所见事事与吾脗合吾调此君平台得人矣盖廷珍闻台警条陈进兵事宜首请总督驻厦就近督师而满保己兼程疾趋三日澳禀适至又喜其指画谟谋皆洞中窽会知为帅必能成功故云尔也时隂雨连旬乘竹兜子从数骑行泥淖中所过人莫知为制府者乙亥至厦门则提督施世骠已登舟出港两日矣初厦岛居民闻台变仓猝疑贼且长驱澎厦而泉漳山僻无赖嚣嚣偶语四处有揭竿啸聚之谋居郡邑者携眷属遯深山居乡村者入郡邑岌岌乎动矣又闻各路征兵恐所至骚扰米价腾贵市里惊惶及总督至厦从容鎭静民乃晏然召募丁壮籍游手皆𨽻军中伏莽萌芽潜消净尽所征各鎭协标营兵多从海舟赴厦陆行至者亦处之舟中人给银米蔬菜有加严令肃伍船止许一人登岸买办所需悉依民价故虽大师云集而街巷寂然不见兵革未几所檄移诸路运载米石数万俱至米价顿平民益欢庆忘乱屈指台郡可复也台中羣贼互争雄长当内地总督过涂岭之日正朱一贵杜君英海外吞併之时先是君英入府时欲立其子杜会三为王衆不服立朱一贵君英故恚甚每事骄蹇掠妇女七人闭营中而一贵出令禁淫掠戴穆强娶民间妇女一贵杀之以洪阵私鬻伪札併杀洪阵君英所掠女有系吴外戚属者外请释之不听怒欲相攻一贵遣杨来林琏往问君英收缚来琏一贵怒密谋李勇郭国正等整兵围攻杜君英败之君英与林沙掌等率粤贼数万人北走虎尾溪至猫儿干屯札剽掠村社半线上下多被蹂躏所未至者惟南崁以北尔淡水营守备陈策闻台郡陷没恐贼人将至督弁兵坚守招集乡壮分佈要害有奸民范景文潜踪入境欲煽惑番民为叛策擒而斩之遣队目郑明蔡武赴厦请救则总督满保已先于涂次移咨巡抚吕犹龙就省拨兵赁船从闽安直向淡水及至厦复以十艘配兵五百名令金门守备李燕北路营守备刘钖带领救淡郑明蔡武所坐船遭风飘入澎湖施世骠复遣澎协右营游击张駥领兵前往及郑明等至厦则吕犹龙自省调发援淡之兵船亦至厦满保遣千总李郡赍令箭带领并会诸路官兵星赴淡水应援统计前后发往救淡之兵共一千七百余名二十有七日丁亥南澳总兵官蓝廷珍单骑到厦所部舟师继至总督满保大喜与定平台方畧委令总统征台水陆大军带领将弁八十余员目兵丁壮八千余名营哨商艘杉板头仔等船四百余号舵工水手四千余名会提督施世骠于澎湖尅期进剿祭江誓师满保躬造海濵送之廷珍意气慨慷从容谓满保曰草寇不足烦区处某一登彼岸大人可即奏报荡平也六月朔日辛卯楼船出厦门港翼日至青水沟飓风骤起浪高桅末几覆溺者数次三军相顾动色蓝廷珍亲操舟御风飘至铜山戊戌风定发铜山庚子到澎湖会提督施世骠分定调遣计先后赴澎从征将弁督标左营叅将王万化陆路提标中营叅将林政后营游击范国斗将军标右营游击魏天钖抚标左营游击边士伟水师提标右营游击王良骏前营游击林秀后营游击许华金门镇标右营游击薄有成铜山营游击郑耀祖海坛镇标左营游击谢希贤闽安协标左营游击朱文福宁镇标右营游击郭祺汀州镇标左营游击王绍绪漳州镇标左营游击齐元辅云霄营游击金作砺兴化协标右营游击胡璟原任海坛镇左营游击李祖原任黄巖镇中营游击陈允陞澎湖协右营守备林亮海坛镇右营守备魏大猷南澳镇左营守备吕瑞麟闽安协右营守备洪平陆路提标右营守备康陵水师提标左营守备高得志泉州城守营守备郑文祥兴化协左营守备刘永贵同安营守备叶应龙烽火营守备蔡勇漳浦营守备苏明良安平协千总董方及各标营千总胡广等把总苏荣等俸满千总林君卿等共叅游都守千把一百二十余员目兵丁壮一万二千余名大小船六百余号舵工水手六千余名军火器械米盐蔬菜一切军需皆总督满保自厦整备靡有欠缺所用商船俱发价僱募向义不受直者量给外委守备千把总衔札以鼓励之复虑大兵进剿澎岛单虚檄召金门镇总兵官黄英统领海坛镇标右营游击李殿臣罗源营游击王良翰福州城守营都司李经世将军标左营守备黄元溥水师提标后营守备何重申桐山营守备闫威长福营守备王晏协同副将罗光干左营游击陈国星守备邱延祚等督官兵防守澎湖其余继至者皆令赴施世骠蓝廷珍军前从征先是周应龙逃回泉州为陆路提督穆廷栻获送总督军前而施世骠至澎湖亦将台变逃回将弁张彦贤等十余员押解之厦总督满保将按军法数人者皆请死于敌冒矢石立功赎罪许之令千总游全兴管押征台至是亦到澎听调遣则周应龙张彦贤王鼎王国祥万奏平凌进杨进朱明刘清郑耀陈福尹成李硕陈奇通等合之牛龙许自重为台变逃回十六员是也而澎协右营把总吴良在台湾修理战舰台陷从贼为贼谋取澎湖领伪札百张白金五百两偕其党十二人至澎施世骠故纳之夜使人醉其同行者酒逆谋颇露搜得伪札穷治之遂尽吐贼中情形知贼党相攻百姓不附蓝廷珍言于世骠曰羣盗皆穿窬乌合畏死胁从乖离涣散一攻即靡但其衆至三十万不可胜诛且多杀生灵无益以某愚见止殱巨魁数人余反侧槩令自新勿有所问则人人有生之乐无死之心可不血刃平也世骠曰善戒将弁登岸之日无得妄杀贼来降者悉纵还家门尸旗帜书大清良民者即为良民惟拒敌者乃斩之癸卯发澎湖以林亮董方为前锋令外委洪就洪选等善水者十二人驾小舟同前锋先行于鹿耳门清港插标记明舟行路径丙午黎明舟师咸抵鹿耳门外贼目苏天威率衆据鹿耳门砲台叠发大砲又以小舟扼险迎敌前锋林亮董方以六船冒死直进亦施大砲攻击遥望砲台火药堆积累累亮命砲专攻火药桶中之火起燔毙贼无算贼溃遂入鹿耳门维时海灵助顺潮水涨高八尺蓝廷珍率王万化林政等四百余艘连樯并进林亮董方乘胜掩杀燬贼船把总苏荣争先亦同登岸夺取鹿耳门砲台焚其营垒游撃林秀薄有成守备魏大猷叶应龙追杀逸贼苏天威逃入安平镇城与贼目郑定瑞列兵迎敌林亮董方奋勇先登复陷贼阵蓝廷珍率㕘将王万化林政游击魏天钖边士伟朱文谢希贤郑耀祖胡璟郭祺王绍绪齐元辅金作砺范国斗李祖陈允陞守备吕瑞麟洪平郑文祥刘永贵康陵苏明良等各弁兵继之贼败走林亮董方复登安平镇城竖立大军旗帜廷珍出示安民盖日犹未晡也安平既得令郑耀祖王绍绪专守安平城许华守鹿耳门王万化林政林秀边士伟李祖康陵苏明良驻札鲲身头列守要害安平百姓喜王师至止老幼趋跄争给军食少壮者自充乡兵愿𨗳官军杀贼是夕施世骠船到鹿耳门丁未乘潮入安平朱一贵遣杨来颜子京张阿山翁飞虎率贼衆八千余人犯安平林政王万化边士伟林秀王绍绪郑耀祖李祖等各率兵迎敌千总游全兴以张彦贤等十四员同在四鲲身与战蓝廷珍指挥攻击我兵鎗砲连环如雨复遣朱文魏天钖谢希贤胡璟林亮魏大猷吕瑞麟叶应龙刘永贵等驾小船沿岸夹击贼大败追至七鲲身瀬口戊申魏天钖谢希贤魏大猷率把总牛龙外委守备陈章等以轻舟载鎗砲硝磺烈熖于涂墼埕水仔尾等处烧贼巨舰凡四己酉朱一贵复遣李勇吴外张阿山翁飞虎陈印杨来郭国正等率贼衆数万人驾牛车列盾为阵复犯安平乃以齐元辅金作砺吕瑞麟苏明良范崇勋率弁兵为左拒王万化林政边士伟李祖康陵率弁兵为右拒郑耀祖王绍绪为后应贼目翁飞虎率所部乌龙旗为前锋驱车拥盾冒砲火冲突羣贼大队并至左右两军边士伟吕瑞麟等大战于二鲲身蓝廷珍亲督大砲连环齐发倒贼乌龙旗破牛车阵林秀王良骏朱文谢希贤胡璟林亮魏大猷蔡勇刘永贵各乘小舟驾大砲附岸夹攻贼衆大败入水死者千余人斩获杀伤不计自是贼人退保府治不敢再至鲲身惟沿岸列砲昼夜固守我军分驾小舟迫岸攻击与贼相持有西港仔士民具羊酒到安平镇叩迎王师载家属为质愿引大兵从西港仔登岸杀贼提督施世骠然之庚戌夜密遣林亮魏大猷洪平董方以兵一千二百名往西港仔次日蓝廷珍知其事急言于世骠曰谋算必出万全不可怙胜轻举闻贼多在萧壠麻豆间西港仔乃其肘下且距府不远唿召立应又多竹林可埋伏彼若以数千人分佈要害四面掩击亮等一军危矣世骠瞿然曰如何廷珍曰当用全力以大军继之世骠曰谁当行者廷珍曰此非他人所能任某不敢辞公当分遣将备于濑口涂墼埕等处尽力攻击贼闻我师北来必弃营遁府治恢复在此一二日间耳辛亥初昏蓝廷珍留所部官兵三分之一会攻府治率舟师五千五百余人夜向西港仔进发翼日黎明在竿寮乡登岸令诸舟悉回安平诸将曰登岸弃舟何也曰示军士必死无还心今日战胜明当直抵府治耳言未已谍者报贼在苏厝甲与林亮魏大猷决战势甚张廷珍分兵八队以魏天钖金作砺叶应龙武举倪鸿范等率兵千人副林亮魏大猷洪平董方为前锋林政李祖兵千人为左翼王万化边士伟兵千人为右翼复以胡璟刘永贵范国斗范崇勋分千人为左右奇兵苏明良兵四百为后应吕瑞麟兵七百为游兵廷珍亲率陈允陞陈章林君卿周宣蓝𢎞沛何期有等领亲丁精锐五百人为中军并进贼目林曹江国论黄殿林骞林琏等率衆来迎前锋军奋力冲杀左右两翼奇兵绕贼阵后首尾夹击游兵突出竹林横冲贼阵中军虓阚杀进鎗砲震天贼大败溃乱奔窜追斩俘获从横遍地薄暮至犂头标廷珍料贼必夜刦营漏初下传令撤帐房卷旗帜露刃伏芒蔗间贼果至不见大营大惊须臾我军突出冲杀贼大败奔散自是胆落不复有战心矣癸丑廷珍督大兵南下复败贼于木栅仔追杀至茑松溪直捣台郡朱一贵率羣贼数万遁去廷珍收复府治出示安民驻札万夀亭水师提督施世骠于先一日传令水陆官兵并进游击林秀王良骏薄有成齐元辅郭祺王绍绪郑耀祖守备郑文祥千总游全兴与张彦贤等十四员从七鲲身陆路至瀬口攻府治之南游击朱文谢希贤守备高得志蔡勇等分坐小船于盐埕涂墼埕大井头攻府治西南贼尽驱精鋭拒战我军贾勇争先遂夺涂墼埕燬贼营至晚屯南较塲癸丑与总镇蓝廷珍俱会府治万姓欢唿复见天日家家户外设香案拜迎王师廷珍一一慰抚之遣外委守备陈章飞航至厦赴总督觉罗满保军前报㨗乙卯提督施世骠登岸率大兵屯北较塲蓝廷珍仍驻万夀亭据弁兵先后报获杀害欧阳总兵之达家勇杀害许副将之黄龙杀害罗叅将之陈碧各付其子欧阳敏许方度罗世正等自行处死以报父仇凌迟剖肝碎尸扬骨听从其便台人快之闰六月朔日庚申陈章报㨗至厦门总督满保檄蓝廷珍署理台湾镇总兵官事会廵抚吕犹龙缮疏以㨗闻则施世骠在台湾军中已先自题奏上达矣初台湾警报于六月至京师皇帝恻然不忍加诛乃为谕曰谕台湾衆民据督臣满保等所奏并伊等进折家人所言台湾百姓似有变动又奏称满保于五月初十日领兵起程等语朕思汝等俱系内地之民非贼寇之比或因饥寒所迫或因不肖官员刻剥所致一二匪类唱诱衆人杀害官兵情知罪不能免乃妄行强拒其实与衆何渉今若遽行征剿朕心大有不忍故谕总督满保令其暂停进兵汝等若即就抚自谅原尔罪若执迷不悟则遣大兵围剿俱成灰烬矣台湾止一海岛本地所产不敷所用祗赖闽省钱粮养生前海贼佔踞六十余年犹且勦服不遗余孽今匪类数人又何能为谕㫖到时即将困迫情由诉明改恶归正仍皆朕之赤子朕知此事非汝等本愿必有不得已苦情意谓坐以待毙不如茍且偷生因而肆行掳掠原其致此之罪俱皆不肖官员汝等俱系朕厯年豢养良民朕不忍勦除故暂停进兵若总督提督总兵官统领大兵前往围勦汝等安能支持此㫖一到谅必就抚不得执迷不悟妄自取死特谕又勅浙江将军塔拜以甲二千赴闽协防廵抚吕犹龙遣按察使董永芠迎劳于浦城办理夫船永芠素有才名方严不阿一路问民疾苦捐俸钱恤灾伤多方抚慰故兵行而民不扰浙兵至闽欲借宿民居吕犹龙不可召两司计议永芠曰靖乱以安民为本若宿民居民不堪也命署福州府冯分拨诸佛寺居之于是浙兵驻闽者数月得相安一无所苦上谕至闽则六月二十有五日也总督满保檄委兴泉道陶范亲赍谕㫖往台湾安抚百姓併署理台厦道事调汀州知府高铎知台湾府分委建宁通判孙鲁往署台湾府同知併台湾知县事海澄知县刘光泗往署凤山漳浦知县汪绅文往署诸罗俱随大兵安辑流亡慰抚各庄社民番伊时台郡既平提督施世骠总兵官蓝廷珍分遣大兵扩清南北二路以王万化林政边士伟魏天钖带领官兵勦抚南路逸贼收复南路营凤山县擒斩贼目颜子京郑定瑞等安抚下淡水大崑麓各处人民社番而南路五百里地方俱皆平复矣以林秀薄有成范国斗齐元辅郭祺胡璟李祖郑文祥刘永贵董方林君卿及游全兴带同张彦贤等十四员往北路勦抚逸贼原任游击刘得紫先于壬子夜乘间投大师施世骠蓝廷珍嘉其抗贼不屈优待之得紫募丁壮百五十人请杀贼报仇雪耻是行与焉戊午败贼于大穆降斩获甚多贼党降者散者十之九朱一贵率数千人走湾里溪大军追至茅港尾铁线桥收复盐水港朱一贵走下加冬俸满千总林君卿率外委千总张佛等二十人先大军二十里前行追杀贼衆夺牛车马匹砲械与陈尚珍杨秀计议潜通张岳欲擒朱一贵先谋去伪军师王君彩一贵收君彩杀之而漳浦人王仁和素往来沟尾庄与庄民杨石友善知其族杨旭杨雄等为一方巨擘可与谋以言餂之石许焉仁和密告于蓝廷珍廷珍给仁和外委守备併杨旭杨石杨雄等守备千总各衔札令谋擒朱一贵复有苏山黄遵为李祖赍书与杨旭亦令计擒一贵于是杨旭与王仁和杨石杨雄陈尚珍杨秀等密纠沟尾前庄后庄小槺榔新埤佳走后潭等庄乡壮以待闰六月五日甲子一贵率千人至沟尾庄索饭食杨旭等椎牛饷之许号召六庄乡壮相助一贵往月眉潭乏食乙丑夜其党散去六百余人丙寅杨雄绐一贵复回沟尾庄薄暮霖雨旭备馆舍将一贵等分宿民家传集六庄乡壮佯为守䕶潜以水灌贼砲夜五鼔大譁称官兵至金鼓火砲齐鸣诸贼仓皇惊起不知所措杨雄杨旭杨石王仁和等遂擒朱一贵王玉全翁飞虎张阿山等四人散其余衆吴外陈印各率党逸出旭缚一贵等置牛车赴八掌溪交游击林秀王仁和驰报蓝廷珍廷珍令解赴施世骠军前而自往㑹讯一贵尚自尊大欲与提军抗礼昻然而立廷珍至叱之跪一贵犹妄称孤家词甚不逊廷珍怒命捶其足于是一贵及其党皆跪伏罪请死乃槛送厦门听总督觉罗满保解京正法又有大排竹人民斩杨来首级献林秀秀函至府竿示藁街复据林秀等官兵李必第杨雄等乡壮报获吴外陈印李勇陈正达卢朱及就抚之林曹林骞林琏郑惟晃张看等俱先后解至军前分遣朱文谢希贤吕瑞麟洪平及自澎调至之守备阎威以兵收复北路营诸罗县擒斩贼目万和尚等北路营千总陈徽把总郑高率乡兵来迎先是陈徽等于六月丙辰起民兵攻复诸罗县斩贼目赖元改头祭罗叅将因王师未至县治复为翁飞虎江国论所夺仍入山至是乃出招抚贼目曾贤李德随朱文等安辑各庄社民番分遣汀州镇中营游击景慧带领官兵收复笨港又遣林亮魏大猷洪平以舟师赴笨港接应平定沿海上下而援淡之游击张駥守备李燕刘钖千总李郡淡水营守备陈策等引兵南下半线时朱文等已平诸罗谢希贤引兵北上与张駥等合而北路千余里地方尽皆平复矣元兇既擒余党解散尚有当日倡谋渠魁伪称国公如杜君英陈福夀刘国基江国论薛菊王忠陈成郑文苑及君英之子杜会三等未获总督满保檄蓝廷珍擒抚之重悬赏格遣弁目外委分途缉捕方朱一贵作乱时有下淡水客庄民人侯观德李直三等建大清义民旗奉皇帝万岁牌联络乡壮拒贼一贵遣陈福夀刘国基薛菊王忠刘育等领贼衆数万攻其庄六月十有九日己酉侯观德等逆战于淡水溪败之阵斩刘育杀贼兵及迫入水死者万计尸骸狼借溪沙间陈福夀穷蹙自刎为贼徒所救闻王师已进安平五日乃遁入山刘国基薛菊王忠俱逃之郎娇藏匿至是外委陈章遣谍至郎娇踪迹之国基等三人皆在章因与林尚苏庚驾船赴郎娇招抚谕以国恩寛大邀与俱来三人皆首肯有提督差员某继至责贼迎拜不如礼王忠闻之曰今如此到郡可知遂逃去章以刘国基薛菊见蓝廷珍廷珍好言慰借以恩礼加之七月癸丑江国论郑元长等复聚余党竖旗于阿猴林蓝廷珍发兵追勦羣贼已散系旗林木中国论元长逃北路其党陈逸谋于差员张腾霄腾霄偕逸往抚之乃与俱至廷珍为之美衣服听其出入遨游而隂使人为之备于是就抚诸贼皆忻然自慰曰江国论且然我曹无患矣六月㨗报至京朝廷先得施世骠奏大喜特授赍折人戴进官把总赐世骠东珠朝帽蟒袍黄带异数有加又以淡水营守备陈策陞补台湾镇总兵官加左都督时台中疠疫盛行从征将士冒炎威宿风露恶气薰蒸水土不服疾病亡故者多叅将林政王万化游击许华先后俱殁于军八月十有三日辛未怪风暴雨屋瓦齐飞风雨中流火条条竟夜烛天海水骤涨所泊台港大小船击碎殆尽或飘而上之平陆㧞大树倾墙垣万姓哀号无容身地施世骠蓝廷珍各终夜露立风雨中军士蜂拥相携持不敢动稍举足则风飏颠仆或裂肤破面流血翼日霁静郡无完宅压溺死者数千人浮尸蔽江瓦桷充路署台厦道陶范府县高铎孙鲁等躬歴民家拊循流涕发仓振贷瘗死扶伤以风灾飞报上闻朝廷发帑金赐恤残黎始得更生诸罗一县未被风灾而余孽杨君李明等聚党刦掠盐水港蓝廷珍遣人缉捕悉擒之又林君等煽诱奸民竖旗于六加甸俱为知县汪绅文所获并解至府会同陶范高铎孙鲁等质讯佥议押解内地廷珍曰甫平思乱既赦复叛此曹弗可活也今解入内地不能不牵累无辜恐民间人人自危且上下审驳奏报往返动隔经年海外反侧地非树威不足弹压吾于就抚者加之恩擒者弃诸市庶奸徒悚息可净尽根株耳亟枭示衆定民心而固疆圉有罪某自当之军中义得专杀无预诸君事也皆曰诺九月壬辰枭杨君林君等为首四人竿示其处余党分别杖毙枷馘责逐过水复有黄辉卓敬在旧社红毛寮聚谋为乱声言罗汉门阿猴林有王忠等数千人接应尅日攻府蓝廷珍发兵擒捕搜获伪札与陶范高铎孙鲁等㑹讯辉与敬直承不讳并斩之陈章访缉余孽复于南路观音山招抚陈福夀以来廷珍大喜留福夀军中以家人礼待之服食皆从厚远近贼徒闻风思归诚者益衆杜君英乆处山中昼伏夜走闻福夀就抚颇心动蓝廷珍檄外委守备施恩陈祥以谍者林生入罗汉门说之君英恐见卖欲得福夀面询情实即与俱来廷珍遣福夀同施恩等往福夀尚病载牛车以行君英遂出廷珍待以恩礼一如福夀饮食居处遨游两人不相离也君英尚留其子杜㑹三未出越三日知乃父无恙千总何勉往说之会三就抚盖九月中旬十数日间陈福夀杜君英杜会三俱罗而致焉提督施世骠自风灾惊悸疾作以九月望日癸卯卒于军蓝廷珍奉檄署理提督印务陶范高铎见君英等诸贼出入自由疑日乆有意外患言于廷珍曰此曹皆元兇大憝上所留意今报获旦暮必致京师与朱一贵并鞫而公寛大至此倘逸去奈何廷珍曰极知此贼失一身家随之但王忠陈成郑文苑余孽未尽不得不然二人视福夀君英等所居处与廷珍卧榻止隔窓櫺复谓曰将军胆太大矣推诚至此极耶万一中夜有变将何及廷珍曰无伤也迟浃旬即送之厦陶范高铎皆曰难矣公以抚为名待之心腹美衣丰食恣其宴游彼安肯舍而他之畏罪惮行作何措置留之则局不可了有脱逃生变之忧抑之则将束缚驱迫骇人耳目又恐山中游魂谓公从前皆伪廷珍曰有以处之十月甲戌唿杜君英等至幕中绐之曰顷接制府来书欲授若辈备弁令星速赴厦考騐天霁风和即日登舟可乎江国论不可廷珍骂曰汝貌轻福薄固知非有官者之相叱退之杜君英陈福夀许诺廷珍大喜赐金为赆遣左右送之行舁妇人舆至幕中使乘向海岸登舟唿江国论郑元长来国论等度不可免强诺请行亦赐赆舁舆送之去继唿杜会三至亦如之盖廷珍欲遣解诸贼预备三舟委弁目在舟以俟自幕府至海濵分令亲随丁壮沿途徙倚密为防备顺则善遣之行逆则于幕内綑手足闭舆中如妇人不动声色市井可无有知者君英等巽顺以行舟中亦善待之至厦总督满保奏报奉㫖解陈福夀杜君英会三赴京师与朱一贵对质朱一贵李勇吴外陈印王玉全翁飞虎张阿山俱凌迟处死亲属同坐陈福夀杜君英杜会三以就抚从寛斩于市其余在军前擒抚诸贼先后解到厦门如黄殿黄日昇郭国正刘国基林曹江国论林骞林琏陈正达卢朱张看郑惟晃郑元长等总督满保俱发臬司收禁福州府狱候审拟就地正法十有一月己丑台湾镇总兵官陈策卒署提督蓝廷珍移咨总督满保檄金门镇总兵官黄英之台署事庚寅南路余孽复叛为首莿瓜成即陈成苏清杨美林阿尾等集衆竖旗于石壁寮随发南路兵追勦癸巳黎明千把总何勉杜雄等率兵捣贼穴擒苏清高三二名成等奔溃杨美王敎逃匿下淡水知县刘光泗擒获之蓝廷珍以罗汉门诸山素为匪类逋逃薮不大举搜捕扫清巖谷无以净尽根株分遣游击王良骏薄有成守备吕瑞麟率兵从角宿冈山刈兰坡岭一路搜入罗汉门守备闫威由仁武庄土地公崎阿猴林一路守备李燕蔡勇由卓猴木冈社一路己亥午刻咸会罗汉内门之中埔庄别遣把总林三陈云奇郑荣才游寛往大武壠分路堵截无令贼窜庚子分兵深入搜捕罗汉内门诸将备分搜银锭山佳白寮东方木南马仙等处大武壠诸弁目搜礁巴哖郎包米大龟佛大湖等处穷山密箐无不遍厯焚燬贼窠数十所凡二十七日乃收军回营据搜山将备及差员外委苏思维陈祥李得胜林福石瑀蓝敦等先后报获莿瓜成即陈成林阿尾林丁庄谋林读林齐郑敎陈璞等而石壁寮再叛诸孽尽行廓清矣又据报获郑文苑林沙掌兇死郡即陈国进戅昆即林昆仔吴即李吴洪迎胡君用等及台厦道陶范获解萧斌麻恩金丝猴即林玉等而朱一贵案内附和倡乱诸贼悉数俘囚惟王忠邱寳宣未获遁逃傀儡内山台湾山后蓝廷珍分遣外委弁目诸路访缉复令外委郑国佐林大成召致山番通事章旺同入傀儡内山遍查各社谕番衆嗣后不许窝留复令郑国佐往郎娇绕行山后至卑南觅传檄奖谕大土官文结以冠带补服赏劳之令起崇爻七十余社壮番从山后大加搜捕将所有汉人逸贼尽缚以来于是王忠等不敢复入番界只身窜伏束手待毙矣前此台变逃回道府㕔县各文员朝㫖令督臣提臣会审发往台湾正法併已故知府王珍尸棺剖枭示衆武职周应龙等亦令督臣会同提臣严审定拟署提督尚未班师十有二月总督满保在厦亲审诸文员将原仕台厦道梁文煊同知王礼知县吴观域朱䕫知府王珍尸柩委海澄营游击安奎赍令箭押送之台十有八日甲戌决于市而台湾县丞冯迪典史王定国诸罗县典史张靑远俱羁台湾县狱候部文秋后处决广东提督姚堂奉㫖调任福建水师提督署提督蓝廷珍遣游击王良骏赍印赴厦尅期班师总督满保以地方初定檄廷珍以南澳镇仍统征兵暂留在台弹压时廷议台镇总兵官移设澎湖台湾府治设陆地副将裁去水陆两中营将备弁兵撤归内地另补民间忧惶不安寝食宵小之徒讹言复肆康熙六十有一年春正月差员陈祥王仁和续获韩渊林良等蓝廷珍念讹言揺惑会商陶范高铎孙鲁以逆贼苏清等多人在狱乆留未决恐不足震慑奸顽二月二十有九日甲申将苏淸林阿尾王敎林读林丁庄谋林昆韩渊林良诸贼枭斩示衆李吴杖死杨美先一日病死陈成郑文苑等剧贼十数人及续获之邱寳宣江邦俊悉解内地与黄殿等俱禁省狱候审拟归案正法朝廷以台疆僻处天外民间疾苦无由上达特命满汉御史各一员岁奉差到台巡视以南澳鎭总兵官蓝廷珍调鎭澎湖总督满保䟽荐督标中军副将徐左柱调补台湾陆路副将三月望日庚子南路下淡水奸民林亨等复谋作乱以合心王三字为勘合颁于其党方贸帛制旗欲夜举事有密报者守备陈一得率官兵捕之擒林亨搜得勘合及伪札供称同谋为首颜烟李咸陈法王帅王禄等分遣弁兵围搜大崑麓罟寮及北路铁线桥诸处并获之复有余孽百余人遁入诸罗后山小石门得寳寮等处夜出行刦蓝廷珍密檄北路叅将朱文协防游击林秀发兵搜捕遣署守备李郡把总郑高林时叶分三路并进复遣把总庄子俊苏思维率兵往大武壠堵截絶其窜路夏四月戊午诸军齐集会勦贼已先一夜遁至三林港焚汛杀伤兵丁夺商贩小船二入海逃生蓝廷珍飞遣水师将弁出洋追捕闻报在内地靑水墘刦坐商船至铜山洋面又夺坐小渔船料为潮贼将散伙登岸必于樟林东陇鸿沟澄海等处在三林多有带伤又从朱一贵作乱时皆割截髪辫易于稽察星夜飞请总督满保巡抚吕犹龙移檄粤东令潮州鎭道府县密行查缉仍差千总一员赴潮催提尽获刘国华邱阿路张阿舜赖日辉林阿元胡阿发黄阿赤黄阿五巫阿盛陈阿日等贼党五十七人皆解闽审讯监候正法癸亥夜又有奸匪百余人在八掌溪小溪洲拜旗作孽行至竹仔脚塘杀塘兵陈楠王亘苏天贵等三名比晓皆散回家为民廷珍飞调将弁上下堵截搜捕寂无踪迹差员四路密访併饬营县广差侦探知县汪绅文缉获叶枕廖勐赖兴赖勤等供指同谋聚衆羣贼因遣兵搜捕北埔寮诸山千总李郡生擒渠魁李庆夺贼旗械及所刦賍物焚燬窠庐又据叅将朱文知县汪绅文守备刘钖千总何勉陈章把总陈云奇及外委弁目人等先后缉获黄潜苏齐张成李延卿张乌畅潮边王妙何岁张鎭朱崑生等剧贼四十余人俱解内地收禁福州府狱候审拟分别正法五月署台湾府同知兼摄台湾知县事孙鲁调补诸罗县知县钦差巡台御史吴达礼黄叔璥至自京师六月新授台厦道陈大辇台湾府同知杨毓健员外郎知台湾县事周钟瑄及副将徐左柱等俱先后抵台视事有奸民郑仕者绰号急烧疎复讹言惑衆招集亡命谋于六月乙卯夜竖旗不果蓝廷珍捕治之得其党萧兴祖李柯等数人甲戌并擒会讯搜获郑仕家档栅开列伪爵人数一时旁观多有骇愕状知县周钟瑄密白鎭道当堂烧燬将郑仕等处死人心大定蓝廷珍以副将既至欲遵㫖赴澎湖驻札百姓嚣嚣罢市环钦差御史道府㕔县各衙门吁呈请留而新㫖已下允提臣姚堂所奏副将仍设澎湖总兵官仍驻台湾水陆两中营悉还旧制道标守备弁兵裁归台湾鎭管辖安设南北二路适中要害之处百姓欣欣以手加额欢声载道新调凤山知县靳树畹抵任署县刘光泗仍归海澄漳浦知县汪绅文安抚缉捕事竣仍归漳浦靳树畹染疫病未几卒以同知杨毓健摄凤山县事雍正元年春正月十有九日己亥逸盗杨合复谋作乱合骤闻圣祖仁皇帝升遐未知新天子即位乘间思逞散札招邀匪类谋犯郡邑蓝廷珍高铎遣外委千总陈栩等擒获之穷治其党悉解散二月登极恩诏到台湾万姓舞蹈懽唿共庆太平士农商旅安心乐业无窝匪接济之人一二余孽栖身靡所饥饿待毙夏四月十有五日甲子千总何勉在南路凤山林捉获王忠刘富生陈郡等蓝廷珍遣解内地听总督满保题达正法朱一贵孽党尽絶矣台湾平蓝鼎元曰台湾治乱之局迥出人情意计之外其地方数千里其民几数百万其守土之官则文有道有府有县令大小佐贰杂职若干员武有总兵副将叅将游击守备大小弁目若干员其额兵七千有奇粮储器甲舟车足备又当国家全盛金瓯靡缺而朱一贵以餵鸭小夫歘焉倡乱不旬日间全郡陷没此岂智能所及料欤太平日乆文恬武嬉兵有名而无人民逸居而无敎官吏孳孳以为利薮沈湎摴蒱连宵达曙本实先拨贼未至而衆心已离虽欲无败弗可得已然鹿耳鲲身夙称天险郑氏一踞其间遂厯三世国家图之数十年费钱粮几百千万而后能收之今不动声色七日恢复巨魁就擒孽从授首即使孙吴复生亦未敢望功成若斯之速也良由圣祖仁皇帝大德如天神威远震将卒用命海若効灵是以摧陷廓淸不劳而边疆底定谕旨遥颁白叟黄童无不感激流涕盖至仁厚泽沦浃人心者深也诸臣或运筹帷幄出力疆埸克敌致果功在社稷欲以鼓励将来收千秋百岁用人之效则不得以其为日无几少之矣乱不乆祸不深削平者之绩不大此非君子之言也赏罚明则民易使今日之酬勋他年之龟鑑知此说者其知未雨绸缪之道乎台湾海外天险较内地更不可缓而此日之台湾较十年二十年以前又更不可缓前此台湾止府治百余里凤山诸罗皆毒恶瘴地令其邑者尚不敢至今则南尽郎娇北穷淡水鸡笼以上千五百里人民趋若鹜矣前此大山之麓人莫敢近以为野番嗜杀今则羣入深山杂耕番地虽杀不畏甚至傀儡内山台湾山后蛤仔难崇爻卑南觅等社亦有汉人敢至其地与之贸易生聚日繁渐廓渐远虽厉禁不能使止也地大民稠则绸缪不可不密今郡治有水陆兵五千余人足供调遣凤山南路一营以四五百里山海奥区民番错杂之所下淡水郎娇盗贼出没之地而委之一营八百九十名之兵固已难矣诸罗地方千余里淡水营守备僻处天末自八里岔以下尚八九百里下加冬笨港斗六门半线皆奸宄纵横之区沿海口岸皆当防汛戍守近山一带又有野番出没以八九百里险阻丛杂之边地而委之北路一营八百九十名之兵聚不足以及远散不足以树威此杞人所终夜忧思而不能寐者也台民好为盗贼不因饥寒方庆削平又图复起去岁平台大定之后尚有布散流言啸聚巖谷复谋作乱者数次屡经扑灭岁余始殄而王忠一贼伏匿深山至我皇上即位乃克就缚可见地方广大搜捕弗周虽平台仅在七日而㧞尽根柢东擒西勦亦有两载艰难欲为谋善后之策非添兵设官经营措置不可也以愚管见划诸罗县地而两之于半线以上另设一县管辖六百里虽钱粮无多而合之番饷岁征银八九千两草莱一辟贡赋日增数年间巍然大邑也半线县治设守备一营兵五百淡水八里岔设巡检一员佐半线县令之所不及罗汉门素为贼薮于内门设千总一员兵三百下淡水新园设守备一营兵五百郎娇极南僻远为逸盗窜伏之区亦设千总一员兵三百驻札其地使千余里幅员声息相通又择实心任事之员为台民培元气寇乱风灾大兵大疫而后民之憔悴极矣然土沃而出产多但勿加之刻剥二三年可复其故惟化导整齐之均赋役平狱讼设义学兴敎化奖孝弟力田之彦行保甲民兵之法听开垦以尽地力建城池以资守御此亦寻常设施耳而以实心行实政自觉月异而岁不同一年而民气可静二年而疆圉可固三年而礼让可兴而生番化为熟番熟番化为人民而全台不乆安长治吾不信也顾或谓台湾海外不宜辟地聚民是亦有说但今民人已数百万不能尽驱回籍必当因其势而利𨗳约束之使归善良则多多益善从来疆域既开有日辟无日蹙气运使然即欲委而弃之必有从而取之如澎湖南澳皆为海外荒陬明初江夏侯周德兴皆尝迁其民而墟其地其后皆为贼窠闽广罢敝及设兵戍守迄今皆为重鎭台湾古无人知明中叶乃知之而岛彝盗贼后先窃踞至为边患比设郡县遂成乐郊由此观之可见有地不可无人经营疆理则为户口贡赋之区废置空虚则为盗贼祸乱之所台湾山高土肥最利垦辟利之所在人所必趋不归之民则归之番归之贼即使内贼不生野番不作又恐寇自外来将有日本荷兰之患不可不早为绸缪者也闲居无事燕雀处堂一旦事来噬脐何及前辙未远可不为寒心哉殉难诸臣虽功过不一然大节炳然足以增光宇宙褒其后而畧其先崇奖义烈用慰忠魂亦因以为鉴可也台自奸民起衅以及平定安集中间事蹟繁多千头万绪欲以一篇文字网罗而条贯之非有浩然刚大之气排山倒海之力剸犀断蛟之笔未有不如理乱丝或附赘悬疣顾此失彼者也兹纪一气呵成絶大神力叙乱之所由生至纎至微止在守土恬熙便开出无穷祸变可见凡有地方责任之君子皆当兢兢业业无事常如有事之防不可以未雨绸缪为迂也冈山初起贼势未成不论中才将弁疾趋便可扑灭偏遣一庞然无用之周应龙玩寇殃民养成贼乱日行五里十五里稍胜收兵方战遽退等情形不但写出豚尨见虎丑态万状亦见离郡咫尺鎭道奚罔闻知并不急遣能员将兵往换以致赤山败衂贼遂长驱入郡此又用人不愼泄沓成风之过也金瓯雄郡无端陷没此时当事成何光景幸有阵亡殉难如许李游罗诸公凛凛生气至今犹存令读者心神飞舞为歌地维赖以立天柱赖以尊之句彼抱头鼠窜缩颈蝤蛭能不愧死无地乎补入高永寿兵僧轶事追咎从前鎭道疎忽全不以封疆为意是以贼起浃旬县府继陷称孤道寡妄希封拜直书弗削以见累累肉食谁生厉阶葢伤之也不死不逃能全臣节如游击刘得紫尚犹有恻隐羞恶之心故亦许之若林亮之独排衆议保守澎湖则诸将中第一出色写得有声有光须眉俱动使斯人早在台湾必无弃地奔逃之事而用斯人以制敌则又何敌之不摧是澎湖一守扼住台湾门户併收复台湾之先锋亦在其中此文字一大枢轴也满督赴厦督师深得控制机宜一切调度俱臻絶顶肃兵安民于戡乱功已过半读者于怒髪冲冠之余忽覩此景星庆云出现不觉心中为之一慰大帅出师军威雄壮不杀二字使反侧子自安尤为平台第一机括鹿耳安平鲲身西港数大战写得如火如荼五花八门变化入妙不啻亲提枹皷目覩垓下昆阳飞戈鸣镝时也府治既收罪首就擒平定南北二路如风卷萚沟尾庄下淡水义民功不可没而一二附和倡乱同党渠魁亦必陆续擒抚方得根株净尽中间插出疠疫风灾惨苦异常见得台民喜乱戾气薰蒸即使国法可寛天道亦不肯宥可为大戒乃尚有甫平思乱既赦复叛之奸民则虽欲不杀岂可得乎盐水港六加甸旧社红毛寮石壁寮下淡水三林竹仔脚再叛诸孽一一正法台民亦可以恍然悔悟不敢复萌非分之想矣通篇大意在儆励地方文武当刻刻以吏治民生为念使盗贼无自而兴若稍一玩愒便功名身家性命靡不随之且费后人许多区画此居官者之不可不愼也愚人作贼不过妄想妄行朱一贵聚党数十万不为不多陷府杀官刦库僭号不为不横然屈指几日枭首碎尸诛及亲属数十万党俱归何处即后此再叛如杨君林君等八九案无一不竿示藁街作贼果何益乎所以儆凡为民者皆当起忠孝仁让之心而消其犯上作乱之气官民交勉则海甸畇畇常保宁谧子孙世世俱享昇平此作平台纪畧者之意也大书特书正叙侧叙补叙插叙分叙合叙错综变化矫如游龙至其陡然而起咄然而止遥接遥应飞渡暗渡笔笔有神一篇万五六千言读之惟恐其尽不复有冗长汗漫之叹知其浸淫于史汉者深矣总论鉴前车筹未雨措置设施絶大经济则又当于长沙中垒间求之此有关世道之文非腐生所可与议也天长王者辅䟦平台纪畧钦定四库全书东征集目録卷一上满制府论台湾寇变书与制府论进兵中路书与施提军论止杀书檄台湾民人六月丙午大捷攻克鹿耳门收复安平露布鲲身西港连战大捷遂克府治露布擒贼首朱一贵等遂平南北二路露布檄外委守备陈章抚擒逸贼檄南路营进兵阿猴林卷二檄查壆甲流民檄擒旧社红毛寮余孽檄施恩陈祥谕抚杜君英檄南路营𠞰捕石壁寮檄诸将弁大搜罗汉门诸山檄北路将弁分搜小石门诸山檄查大湖崇爻山后余孽檄诸将弁搜捕竹仔脚逸贼檄下加冬李守戎檄淡水谢守戎卷三覆制军论筑城书与制军再论筑城书与台湾道府论杀贼书答道府论陈福夀入山书覆制军台疆经理书覆制军迁民划界书论台变武职罪案书论刘得紫书卷四论台镇不可移澎书覆将弁矜功觖望书论旧兵停饷撤回内地书论征台壮丁停饷归农书请班师书覆军前将弁可当大任书请寛杨姓株连书论哨船兵丁换班书复吕抚军论生番书请行保甲责成郷长书请权行团练书卷五料三林逸贼逃归内地请移广省擒捕书论下加冬半线二守备书论苏荣书论诸弁书论周彩书论蔡奕陈祥送考军前弁缺书论台中时事书论擒获奸匪便宜书论复设营汛书与朱叅戎札与林游戎札谕闽粤民人卷六纪十八重溪示诸将弁纪虎尾溪纪水沙连纪竹堑埔纪火山纪荷包屿纪山后崇爻八社覆台变殉难十六员看语覆台变逃回澎湖押发军前効力奉叅解任十六员看语覆台变在事武职四十一员看语平台纪略钦定四库全书东征集卷一广州府知府蓝鼎元撰上满制府论台湾寇变书台湾僻处海外狃于治安久矣朱一贵突尔跳梁戕害官兵窃踞郡县虽曰猖獗之极其实不难平也无赖子弟偶尔乌合尚未知战守纪律为何事当即命将出师星夜进讨如捄焚拯溺勿容稍缓彼不意官兵猝至必将手足忙乱仓皇散走渠魁大憝自可聚而歼旃此迅雷不及掩耳之道也若俟奏报请旨而后发兵动逾数月贼胆必大规模渐立谋士渐出羽翮渐成则燎原之火正须大费扑灭耳控制台湾惟厦门最为扼吭形胜所在便于指挥执事在省隔逺莫如疾驱南下驻札厦门督师进剿筹画粮饷诸凡机宜唿应便捷且内地莠民不无乘虚鼔煽或谋啸聚摇惑人心若棨㦸一临则羣疑自息执事旷世鸿才必有奇谋上计灭此朝食非鄙人所能窥测惟是飬军千日用在一朝国家不吝爵禄施及下材未有毫毛小效补报万一敢以此疆彼界之殊非在职守之内袖手缩颈晏坐而旁观哉愿执事假某水陆万军舳舻三四百艘请乘长风破千里浪为执事一鼔平之与制府论进兵中路书伏承宪檄令某统兵向南路打狗港攻入台湾当即缮治舟师刻期进发缘打狗港水浅难淤战舰缯艍槩无所用须尽易舢板头子小船乃可入也登岸旱田百余里夹道蔗林处处可容伏兵非焚烧刬平未便轻进台民以蔗为生糖货之利上资江浙一旦火成焦灰半嵗勤动不得以养其家口于心窃有未安况当寇贼蹂躙之余抚摩噢咻尚恐稍缓不应复有此一摧残某非敢以妇人之仁阻挠军国大计但军国大计不在于斯则摧残无益为可惜也鄙见以为宜聚兵中路直攻鹿耳门鹿耳一收则安平唾手可得贼失所恃郡治无城岂能长守不过三五日间可翦灭耳用兵之道知彼知已与能军者战则宜攻其瑕讨罪捕贼如逐鸟兽宜堂堂正正直擣中坚譬诸击蛇先碎厥首其他复何能为乎鹿耳门暗礁天险昔立六竿标旗指示途径南标红旗北标皂旗贼已尽收标旗屯兵砲台扼守港道意我军不能飞越正可于此出奇制胜仍令善水者以长木没入海中插标而行击败砲台屯兵即可长驱直入恢复之计止在瞬息惟执事急裁度之茍利国家勿厌狂瞽望速示下以便遵行与施提军论止杀书贼衆至三十万此曹可胜诛哉勿论挺而拒敌即使安坐偃卧引颈受戮我军万六千人以一人斩二十级亦不胜其烦也彼亦天地父母之所生不幸与贼共处此土耳畏死胁从知非本愿或挂名贼党以保身家其心岂不愿见太平重为朝廷之赤子一旦大军登岸涣散归农箪壶迎师皆所必至惟虑崑冈炎火不容悔罪归诚此则出于万不得已者矣多杀生灵其实无益谅亦仁人君子之所不忍闻乎以某愚见止殱渠魁数人余反侧皆令自新勿有所问则人人有生之乐无死之心可不血刃平也某已大书文告先散其党惟执事许之勿疑檄台湾民人檄告台湾民人土贼朱一贵作乱伤害官兵窃据郡邑汝等托居肘下坐受摧残无罪无辜化为丑类深可怜悯本镇总统大兵㑹同水师提督施尅期𠞰灭为汝等荡涤邪秽共享太平非有立意杀戮苛求于百姓之心汝其自安无畏台湾海外穷岛野番木魅虫蛇鹿豕之所居往时岛彞海寇踞为窟穴我皇上登之版图冠裳而富庶之四十年来强教悦安深仁厚泽沦洽肌髓汝等父老子弟莫不含哺鼔腹幸生太平朱一贵内地莠民为郷闾所不齿遁逃海外钻充𨽻役又以犯科责革流落草地饲鸭为生至愚至贱之夫谓可与图大事乎附和倡乱之徒皆椎埋屠狗盗牛攘鸡等辈以及堡长甲头管事各衙门吏胥班役曽有正人豪杰才俊与于其间乎由来乱臣贼子皆膺显戮虽强如莽卓狡如孙卢无不骈首就诛沈渊灭族况此小盗贱役智能不及中人輙敢公然造孽欲作夜郎于海外冀腰领之茍全无是理也浙闽总督觉罗满躬亲驻厦督师讨贼移檄浙江广东三省㑹𠞰旦暮即至水师提督施亲率大兵见在澎湖尅日进发本镇总统万军前驱清港缚鸡豚于笼中脔鼠雀于鼎镬至则屠之何难之有惟念汝等贤愚不一或有抗节草泽志切同仇或不得已畏死胁从非出本愿若使崑冈炎火无分玉石诚恐有乖朝廷好生之徳且非本镇靖乱救民之心为此不追既往咸与维新凡汝士庶番黎莫非天朝赤子向风慕义悔罪归诚回生良䇿刻不容缓大兵登岸之日家家戸外书大清良民者即为良民一槩不许妄杀有能纠集乡壮杀贼来归即为义民将旌其功以示鼔励废弁旧兵有立功破贼率衆来迎并略前愆叙绩超擢凡擒朱一贵者受上赏擒贼目者次之献郡邑者受上赏献营垒者次之惟拒敌者杀无赦倒戈退避革面为农皆许之汝等试思一隅小丑万万不能与国家抗衡前此郑氏盘踞数十年经歴三世人才衆多兵精粮足尚且一朝殄灭今诸草寇又非郑氏之比天兵一到如雷如霆无得执迷不悟自取糜躯此檄六月丙午大捷攻克鹿耳门收复安平露布盖闻金屋瑶台非穿窬可负而走重洋天险岂丑类可奄为巢惟海国之台湾乃王家之屏翰地则龙蟠虎踞屹立扶桑𤾉谷之间门开鹿耳鲲身遥扼吕宋荷兰之吭我皇神武逺迈轩虞日月照临遐荒暨讫既已披荆斩棘消魑魅而入版图亦且教稼明伦化苍黔而跻文物四十载噢咻生息亿万年含哺鼓歌朱一贵以饲鸭鄙夫狡焉倡乱杜君英以佣工客子肆其狂谋遂合两地贼兵胆造滔天罪孽周应龙赤山之败苗景龙南路之禽豕突狼奔蹂躙郊郭于是镇协血战尽瘁以殉封疆将弁捐躯懐忠以报社稷全郡陷没生灵遭殃尔乃沐猴而冠欲倣人家拜跪登塲作戏妄拟海外王公据我仓厫开我府库居我官廨朘我人民草木为之怒号山川于焉失色本镇奉檄讨贼总统水陆万军遵制府之机筹合提军之调度六月癸卯自澎进兵丙午黎明咸集鹿耳先锋林亮董方忠勇冠乎三军雄威溢于六艘直驱精鋭大战汹涛本镇亲率叅将王万化林政游击边士伟朱文等八十余员统领官兵指挥舸舰并趋进港贾勇争先巨砲雷轰震叠而山崩地坼轻舟鸷击奋扬而瓦解灰飞白刃杂以火攻乌合因而兽散赖皇上威灵波臣効顺潮水涨髙八尺好风利自西来连䑸并前礁石无犯遂夺天险攻克鹿耳门林亮董方首先登岸夺取砲台焚贼营汛伊时日方及午乘胜进攻安平游击林秀薄有成气吞劲敌守备魏大猷叶应龙目无坚垒命同前锋先驱击贼蠢尔郑定瑞尚逞螳臂以当车衂矣苏天威欲借豚威而咋虎我军鼙鼓动地旌旗蔽空林亮董方复先登岸本镇亲率王万化林政边士伟朱文谢希贤魏天钖郭祺王绍绪胡璟范国斗齐元辅郑耀祖金作砺李祖吕瑞麟洪平康陵刘永贵苏明良等各官兵如熊如罴如飞如翰宝刀怒舞贼血溅红平沙鎗砲连环僵尸填满水涘飘乎狂风扫秋叶快哉烈焰燔蜂窠遂登安平镇城竖立大军旗帜安平百姓箪壶迎师载道欢唿复见天日本镇询问疾苦嘉与维新严饬弁兵秋毫无犯一日三捷勐气上腾层霄二险连收脚跟已踏实地従兹城垒可据进战退守皆安港道得通兵粮来往均便旦日围𠞰立见削平灭杨么于洞庭尸裘甫于东市移山压卵阃内不烦再举之师覆海漂煨军中共庆肤功之奏谨大书露布告中外闻知鲲身西港连战大捷遂克府治露布惟丙午之大捷收鹿耳与安平战舰猬泊于台江弁兵云屯乎城阙立营设砲分扼要害之冲称戈比干共震啴焞之盛诘朝丁未水师提督施楼船进安平港时维已刻一贵遣羣贼列阵来四鲲身本镇躬督大军左右迎敌阚如虓虎气吞贼魄八千矫若游龙威慑台黎百万林边王郑诸将犁陆直攻朱林魏吕各员盪舟夹击追奔逐北至七鲲身涉水行沙遂扫濑口翌日分遣将校沿江撑驾小船运载硝磺杂装茅苇乘西南之风烈用诸葛之火攻火箭火龙空中飞舞贼䑸贼艘触处焚烧己酉黎明贼衆数万冒死决战直犯安平植木盾于牛车联成阵势绘青旗以黒蟒夸诩精锋我师威武奋扬左翼右翼一人可以当千大砲连环齐发陆军水军三矢仍看余二尸填巨港京观等于鸡笼戈倒沙滩弃甲齐于龟佛自是贼人破胆不敢再出鲲身守险拒江待吾师老本镇分兵西港暗渡竿寮遇贼七千余人大战于苏厝甲俄而近村四出敌衆渐増杂荆榛弥漫数万前锋军林亮魏大猷等用命争先左右军林政边士伟等奋力冲杀胡璟等以奇兵绕贼阵后首尾夹攻吕瑞麟以游兵突出竹林横截贼阵本镇悉驱精鋭自将中军鎗砲震天鼔鼙动地大败贼衆兽散土崩俘馘斩伤不可胜计癸丑挥兵南下沿途廓清凡遇兇顽輙行𠞰灭乃败之于木栅仔复败之于茑松溪朱一贵舍命奔逃率其党颠连北去本镇先复台湾府榜谕安民扫肃万夀亭收捕逸贼先是水师提督施传令将弁尅日攻府林秀王良骏等从七鲲身濑口进兵朱文谢希贤等从涂墼埕大井头杀入并于本日巳刻与本镇㑹兵府治台湾百姓复见太平感激涕零咸唿万嵗寇乱五十余日恢复无须浃旬士庶民番仍为朝廷之赤子山川土宇依旧皇家之版图智武之灭偪阳方斯迅速新建之平宁逆尚讶濡迟皆赖皇上神威将士効力提军调度制府运筹是以克奏肤功不劳而定夫岂本镇薄劣所能及兹南北路贼营已空明朝遣吏士收复二邑朱一贵亡命村落即日令卒徒缚送槛车中外永清官民胥庆特申露布飞驰以闻擒贼首朱一贵等遂平南北二路露布惟辛丑六月二十有三日本镇总统官兵克复台湾大张文告与民更新为殉难将帅讨贼复仇枭磔元兇招徕市肆宥罪恤伤询问疾苦乃㑹同水师提督施遣兵追𠞰逸贼分攻南北二路以林秀薄有成郭祺齐元辅范国斗胡璟李祖刘得紫郑文祥刘永贵董方林君卿游全兴等带领官兵穷追朱一贵诸贼以王万化林政边士伟魏天钖攻取南路营凤山县以朱文谢希贤吕瑞麟洪平闫威攻取北路营诸罗县以景慧收复笨港林亮魏大猷率舟师北上平定沿海一带地方指挥已定刻日遄征犀甲熊旗耀若长虹四出金戈铁马闪如怒瀑齐飞越五日戊午林秀诸军遇贼于大穆降追奔逐北炎火之爇飞蓬斩将搴旂豪鹰之攫爰兔贼遗车马器械堆积如山余党溃散归降十去其九朱一贵走湾里溪我军追至茅港尾铁线桥收复盐水港一贵夜遁下加冬絶食月眉潭狼狈星散不及千人乃有义民王仁和杨石密受本镇外委守备衔札与杨旭杨雄倡率沟尾等六庄郷壮计谋擒贼闰月七日丙寅杨旭杨雄诱贼至沟尾庄是夜鸡鸣火炮震天金鼔动地六庄郷壮喊杀攻围遂擒贼首朱一贵及其党王玉全翁飞虎张阿山缚置牛车驰解军前五十日自大夜郎王囚首叩堦除之石卅万衆伪称国公府拽颈杂羊豕之羣余孽虽奔天网不漏枭杨来于大排竹竿首级于十字街林曹林骞林琏郑惟晃张看张岳等咸向我军面缚乞降复擒吴外李勇陈印陈正达卢朱等皆系长缨以为俘馘渠魁党羽无不械送就诛胁从爪牙一尽烟消靡孑王万化诸军至南路擒斩贼目郑定瑞颜子京等收复凤山县安抚下淡水各处庄社民番南路五百里地方悉皆恢复荡平朱文等诸军至北路擒斩贼目万和尚等收复诸罗县安抚哆啰嘓斗六门各处庄社民番景慧引兵至笨港林亮魏大猷以舟师来㑹遵海上下扫除贼薮招辑流亡而援淡游击张駥守备李燕刘钖千总李郡淡水营守备陈䇿等引兵南下半线谢希贤引兵北上与张駥等㑹合北路千余里地方尽皆恢复荡平扫逆寇于一朝根株悉拔奏肤功于旬日山海敉宁从兹鹿耳鲲身永巩东南之锁钥鸡笼沙马长固陬澨之藩篱咸知盗贼不可为即窃州踞县终当横分腰领犯乱不可作虽道寡称孤毕竟坐受诛夷起普天忠爱之心寒千秋叛逆之胆桓桓熊虎厥有微劳忻忭曷胜驰闻敢后檄外委守备陈章抚擒逸贼南路恶贼陈福夀刘国基薛菊王忠等闻我师克复台郡望风遁逃至今未获当日附和倡乱此曹实为渠魁伪称国公䖍刘郡邑复率贼徒数万攻掠下淡水客庄幸我义民制梃御敌斩歼万计而元兇未禽天网尚漏今遁入深山势穷力蹙偷生无路该弁其往缉之傀儡内山多生番贼不敢进大抵在九姜阿猴林左右不然则大崑麓以下极逺不过郎娇遣谍踪迹无不得者按其滔天罪逆虽竿首尚有余辜但国恩寛大统赐矜怜若即就抚谅原其罪此亦诸贼改邪归正起死肉骨之日也该弁宻侦所在宣布皇仁许以不死併所有余党俱来投生倘尚执迷不悟或擒或诛总为该弁勲绩本镇并悬爵赏以待勉之檄南路营进兵阿猴林漏下三鼔接访事差弁密报阿猴林有贼数百人在彼竖旗作孽系伪国公江国论为首旗帜飘扬林木间发兵𠞰捕不可易也郡城出师招摇耳目且相去百数十里自必闻风先遁徒劳无益江国论贼中狡猾凡事虚张计自打猫蹂躙客庄不过一二千贼声言数万地方惊惶被杀客民七八百人我师入府北路居民欲食其肉贼党散尽国论逃窜入山从行不过百人颠崖坠谷馁毙坑涧不知凡几距今两月粮食全无投生靡路乃狼狈扶擕潜由大武壠罗汉门而趋阿猴林冀南路人不知底里或可于此谋食茍延旦夕之命安所得数百人而附之然君子小心虽微不忽明知其无数十人不可不作数百人之备该营相去不逺可即遣中军守备带兵二百名卷斾疾趋直捣阿猴林将山中所有逸贼尽行歼灭江国论郑元长二名实为渠魁或被鎗砲伤毙则截其首级来报倘山中阒其无人止系虚张声势不可便即回营且阳退而隂绕间道以待遣人侦左近山谷峒窝必有三五人或十数人则江国论己在其中急擒勿失以吾所料不过如此该将弁神而明之相机度势搜寻𠞰捕或奔投我师求抚乞命亦与偕来本镇但欲绥靖地方原未尝立意嗜杀也该营进兵以速为要尅限本日亥时出师明日辰时务到阿猴林不许违悞时刻违者军法治罪此檄东征集卷一平台纪略钦定四库全书东征集卷二广州府知府蓝鼎元撰檄查壆甲流民日者风闻壆甲地方有游手客民数十成羣风餐露宿往来徙倚大埔间如焚林之鸟偶语嗸嗸恐系失业流民抑或匪类潜踪均之未可定也叛乱既平抚绥宜亟该弁其往视之传集彼处郷保甲民细询此等来歴併近日作何举动有无招诱为非果系良民速令各回本庄安生业焉倘縁兵燹之后流离无依即将苦情据实来告当即㑹商台镇道府开仓赈贷设法安插无致失所愿住某郷愿入某甲农工负贩愿何资生一一皆从其便但彼等皆自内地来台父母兄弟妻子俱在原籍变乱存亡家莫闻知似当迅速言旋慰犹来无死之望其有愿回内地立给印照助之便船听其回籍俾得室家团聚谅有人心不忍复濡迟也速以此意遍谕无忽檄擒旧社红毛寮余孽风闻旧社红毛寮地方有贼首黄辉卓敬等招诱郷民聚谋为乱声言罗汉门阿猴林诸处有王忠等数千人接应尅日攻府其説甚谬王忠亡命山谷止二三贼相从昼伏夜奔饥馁无所得食勿论人衆数千即百人亦无有也辉等食饱福薄自寻死路意在诳惑郷民堕彼术中此时哀鸿甫集惊魂未定目覩朱一贵三十万人王师一至皆化虫沙早已知盗贼不可为矣即使果有王忠数千人尚未及曩贼百分之一民虽至愚岂肯复犯锋镝与之偕死于无名哉但辉等既有此谋则法所必诛招党方新逆势未集作速掩捕如缚鸡豚该弁各以兵百人分道入按缉之止擒渠魁二人不必株连余党惊扰百姓有持军器拒捕者诛之其他皆为良民无得过问弁兵自备糇粮不许派累饭食及窃取民间一草一木如违定按军法此檄檄施恩陈祥谕抚杜君英杜君英久处山中昼伏夜走终无了期寂寂深林糇粮莫继茫茫大海插翼难飞不旬日间将为蒿下枯骨矣本镇哀其愚懵仰体朝廷好生之徳欲为网开一面该弁赍斯檄往谕之自古君臣大义无所逃于天地之间是以作乱之贼咸膏斧锧茍可改过自新即为弥天大幸国家寛仁溥博汝等匪类皆许归正见奉有若即就抚谅原汝罪之恩旨浙闽总督觉罗满檄委候选通判何廷凤来台招抚有杜君英若降题授副将之语君英其亦闻之矣所以逡巡畏缩未敢出归正者惧诛耳朝廷既许弗诛总督复不忍诛马下杀降本镇又不为也君英悔悟来归何诛之可惧从来国法所加必于穷兇怙恶不在多杀一二无用之人君英昔日作乱有党十数万人不可不杀今只身亡命父子流离穷蹙无所依归如犬彘蝼蚁罔关轻重杀之不足以树威则不杀亦无不可也但本镇总统大兵杀贼安民是其専责断不容山陬海澨尚有窜身草泽伸头缩颈于光天化日之中贻地方以去恶未尽之诮君英一日不出本镇一事未了不杀不休君英既出就抚则为朝廷之良民本镇不得擅杀但靖疆以报竣事便可班师去矣君英静夜自忖山中能住几时出则生不出则死此理甚明有何疑义陈福夀江国论刘国基薛菊等皆君英同党叛逆之人罪应灭族先后来归俱皆不杀美衣丰食炫耀街衢君英宁独异乎且君英福夀誓同生死福夀今为良民逍遥自在君英一出便可同生何事株守空山自速其死以负初盟君英惧诛疑团未破独不可向陈福夀一商酌乎本镇言出如山要杀便杀不杀便是不杀豁达爽快可对天日若诈诱人降而复杀之以为功此不肖小夫之所为而谓本镇为之乎况即杀君英亦算不得功绩日前临阵斩获不知凡几俱皆不以为意复何有于孤穷垂毙之一贼而欺而杀之祗足为天下笑何功之可言君英静夜三思山中能住几时出则生不出则死死生惟汝自择本镇不相强也该弁赍檄往谕无得妄动君英降则与俱来不降则听之去不许擅杀因檄谕而杀之仍是诈诱故智非大公至正之道也该弁自归本镇别遣人取其头来君英勿悔檄南路营𠞰捕石壁寮南路余孽复叛有衆竖旗于石壁寮嗟此兇顽不杀不已本镇虽极好生亦末如寻死者何矣督标千总何勉差委在南访缉逸贼该弁素有干才胆畧亦优实心任事以之𠞰捕是其所长该营拨兵二百名令把总杜雄与偕各率百人分道并进尅限本月初五日戌时潜师出境夜抵石壁寮以漏尽直捣贼窠四面围杀料羣贼尚在梦中手忙足乱人不及衣鎗不及火顷刻间可殄灭也若至黎明则装束已兴奔逸较易恐不能无漏网之虞搜山追𠞰又费一番劳勚矣无得濡迟慎速慎速檄诸将弁大搜罗汉门诸山台民以倡乱为嬉岂真不知刑戮之可畏由大山深险而逋逃之薮多也成则出为民害败则去为山狙人迹不至莫穷其底彼何惮而不为哉夏季大乱削平渠魁咸缚秋间尚有阿猴林盐水港六加甸旧社红毛寮诸孽后先啸聚屡经擒捕竿街旧逃之伪国公陈福夀杜君英江国论等十数贼目亦俱招纳归降新旧根株殆将悉絶不意近日复有匪类竖旗于南路石壁寮随发弁兵追𠞰立获苏清髙三二贼供称䓶𤓰成为首共党伙二十八人旦暮当尽缚之不足烦师徒也但逋薮不清萌蘖终发诸贼往来南路阿猴林下淡水间其窠总在罗汉门乘此隆冬涧涸茅干土燥之候大举围搜扫荡穴窟诸将其各砺刃裹糇遵吾军令刻日进兵为一劳永逸之计今遣提标游击王良骏金门镇标游击薄有成南澚守备吕瑞麟共带领征兵六百以土番五十名为郷导从角宿冈山刈兰坡岭一路搜入罗汉门署南路营守备闫威带领南路兵四百郷壮一百土番五十由仁武庄土地公崎阿猴林板臂桥撘楼一路搜入罗汉门金门守备李燕烽火门守备蔡勇共带领征兵四百土番五十由卓猴木冈社一路搜入罗汉门尅于是月十二日午刻咸㑹内门中埔庄毋敢后至违者按以军法另遣台镇左营把总林三中营把总陈云奇共带领汛兵二百郷壮八十土番五十前往大武壠分路堵截以防贼窜北路营把总游寛下加冬把总郑荣才亦带汛兵二百往大武壠堵截搜捕俱尅于十二日午刻咸㑹大武壠之礁巴哖毋敢后至违者按以军法翼日黎明俱各分兵搜捕罗汉内门诸将备分搜银锭山内门岭内埔佳白寮打鹿埔霞美林东方木小乌山南马仙龟潭乌山尾等处逢人执讯遇窠烧毁焚山烈泽穷极幽深大武壠诸弁目分搜礁巴哖鹿驼庄望郎明郎包米茭拔埔大湖大龟佛内郎包乌山内等处凡有巖谷无不遍寻直使蠢尔奸顽更无藏身之地骈首就戮絶无窜逸之区倘有悔罪求生束身归命仍贷其死开乃更生之路乱后余孽自古蔓延必有一番震盪方能扫涤浄尽可从此卧鼓戢戈无死灰复燃之患也其师旅所过庄社地方秋毫无犯敢有擅动民间一草一木即按军法领兵官约束不严飞章叅革治罪本军门令出如山万万不可转移各宜枓擞精神凛遵毋忽檄北路将弁分搜小石门诸山闻诸罗东偏大山之中小石门得宝寮竹头崎三层谿等处有奸宄啸聚百人操械往来其间昼伏山窝夜出行刼此渐不可长也涓涓不息将为江河㑹兵𠞰捕确不可易汝诸将弁无以山深路险畏难茍安听吾号令灭此而朝食耳今约分兵三路尅日并进山径窄狭士卒在精不在多每一路遣精兵百人郷壮七十土番三十操弓挟矢为郷导又就中分作三队渐次而行俾前后遥相照应其令把总郑高率兵番郷壮二百名向赤兰坡进发从三块埔深坑仔搜捕而入直捣竹头崎㑹小石门署守备李郡把总林时叶各率兵番郷壮如数时叶从大排竹土地公崎进发搜三层谿等处李郡从粪箕湖仙草埔进发搜得宝寮大石门等处咸㑹于小石门务必陟遍巖阿穷极幽谷燬山中之草庲扫贼人之窟穴果有匪类出没立即挥兵掩捕敢拒敌者殱之又山中有羊肠鸟道可由十八重溪通大武壠而之罗汉门今遣把总庄子俊苏思维率兵二百名前往大武壠扼其吭就拨礁巴哖社番一百名弓矢引道前驱于大湖山路口小篱路口分兵堵截以防逸盗无令逃窜计诸路并进围搜设伏截擒更无奔逸之地前不敢出后不敢入贼在吾掌中矣但兵贵神速机在谨宻幸无濡滞洩漏使贼闻风而先遁惟诸君慎之慎之檄查大湖崇爻山后余孽日者郑固就擒逆谋溃败南路余孽将从此永清矣据供王忠等有党千人在内山大湖崇爻山后贼口诪张虽未足据为慿信然不可以不防也其令千总何勉把总康赐由罗汉门大武壠分道并入直抵大湖採探有无匪类踪迹併熟视进兵路径果有窠巢即大举扑灭之耳山后地方有崇爻卑南覔等社东跨汪洋大海高峰插天巖险林茂溪谷重叠道路弗通茍有贼党啸聚往来番黎无不知之其令外委千总郑惟嵩率健丁十数人驾舟南下由凤山郎娇至沙马矶头转折而东赍檄往谕卑南觅大土官文结赏以帽靴补服衣袍等件令其调遣崇爻七十二社壮番遍处搜寻将山后所有盗贼悉行擒解按名给赏拒敌者杀死勿论凡擒解山中汉人一名该番赏布三十尺盐五十斤烟一斤获剧贼者倍之有能擒获王忠当以哆啰哖哔吱银两烟布食盐等物大加犒赏诸番黎尽心搜缉余孽应无容身之地也番性嗜杀本镇不得已而用但山后大湖地方乃自开疆以来人迹不到之境当今并无甲籍居民所有逋逃总非善类殱之亦不妨耳穷深极逺兵不可入番黎趫捷如飞靡幽不到使之甚便擒缚以来如市货物纵有一二漏网而山中既不可居待其出而擒之如笼中之鸟釡中之鱼乌有不灭者哉其各努力以奏尔功无忽檄诸将弁搜捕竹仔脚逸贼据报初九夜有奸宄一二百人旗帜甚多经过竹仔脚地方戕杀塘兵苏天贵陈楠等四名竹仔脚去诸罗邑治不过咫尺间耳何物奸徒乃敢夜张旗械抢杀塘汛来莫觉其所自去莫穷其所归不知附近弁员所司果何事也孽丑放肆至此已极若不大加创惩养痈贻患成何军纪料此贼来由不逺大抵在虎尾八掌溪上下张四面之网而搜而捕之乌有不获者哉其令署守备林君卿以兵截其北扼住半线鹿子港署守备李郡以兵截其南扼住下加冬盐水港叅将朱文控扼诸罗山一带千总吴济川巡守斗六门把总张天宝陈云奇带兵堵截东西螺山路无令奸宄逸入山中守备刘钖以兵驻札笨港巡守沿海一带无令逸入海中协防游击林秀都司闫威各率所部兵二百名于中间往来搜捕诸罗县遣典史巡检挨查家甲将踪迹可疑之人细为盘问仍悬赏格晓谕通衢首报获真盗一名赏白金十两自首者免罪能擒伙党立功从优加赏不寛不扰无枉无纵夜则分兵埋伏要路堵截擒捉如有奸徒聚衆执持旗械领兵官立行追𠞰务必尽数俘获毋得迟回观望违悞军机汝等各营将弁闻本镇军律有素尤必严束兵丁自备行粮毋得派累民间饭食及擅动草木鸡犬违者军法治罪各宜凛遵毋忽檄下加冬李守戎据报该弁追捕奸匪深入山中北埔寮与贼人对敌生擒渠魁李庆等夺贼旗械二十六桿收回所刼郷民賍物焚燬窝庐披閲之下深为莞尔该弁罙阻前驱罔惮勤劳克敌致果可谓能尽职矣继閲诸罗令申文则据郷保长廖督等禀称贼庐五间内积米粮百余石该弁传令焚烧果有此事又可谓知兵法矣从来敌遗货物不可轻取恐兵丁贪获所有队伍散乱万一贼人返攻无心恋战鲜有不败该弁追捕克勤又能知兵若此本镇诚为喜而不寐也但所称贼庐五间是否新造抑系久居于此每庐深广几丈尺能容人衆几何锅灶几所碗箸食饮之具可供几人庐中粮食实在屯积多少是粟是米果否一尽焚烧抑或兵丁郷壮尚有取擕而去所收回贼刼賍物牛几头鸡豕犬羊几只衣服布帛首饰银钱几件数曽否俱还失主收领抑移交诸罗县令分发逐一开明备细据实报知本镇将因此以卜贼人多寡出没之数非于该弁有所苛求也洞达踪迹则可穷极幽深扫清根柢地方之福该弁劳绩匪小耳随行目兵分别功次併纪其名氏以来将有以奖励之无忽檄淡水谢守戎昨擒获孽丑黄来供称台湾山后尚有匪类三千人皆长发执械屯聚山窝耕田食力又有艘舰往来其词甚谬本镇治贼素严黄来既获自料必死故为危言以延数月之命岂有他哉然君子思患预防明知其为谬妄亦不得以其谬妄而忽之台地二千余里止论山前西南北一带本镇耳目之所及不过上穷淡水鸡笼下尽郎娇至矣极矣其自淡水鸡笼以上转折而东至三朝蛤仔难下逮崇爻卑南覔沙马矶头回环郎娇一带山后延袤大略与山前等其间道里逺近山川形胜阨塞险夷以及番黎情状性习驯悍本镇不能周知其详也安保深山大泽之中人民足迹不至之地无有匪类出没乎曩者南路擒获郑固亦称王忠逃匿山后大湖有党千人本镇经遣弁员赍檄往谕卑南覔大土官文结鼓舞七十二社番黎以兵搜捕将山后所有逸贼尽缚以来茍有王忠在彼网不漏矣今惟鸡笼以及蛤仔难下抵卑南覔北界搜捕未周併未遣有侦缉之人该弁营汛壤与相接此任舍子谁属耶查大鸡笼社伙长许略干豆门妈祖宫庙祝林助山后头家刘裕蛤仔难伙长许拔四人皆能通番语皆尝躬亲跋涉其地贌社和番熟悉山后路径情形该弁其为我罗而致之待以优礼资其行李糇粮之具俾往山后採探有无匪类屯藏巖阿穷极幽遐周游遍歴倘有游魂伏莽立即飞报以闻本镇调遣官兵遄臻𠞰灭无许偶留根株以贻地方之害但恐许略等或有畏逺惮行弗克殚心竭力潜踪近地饰言相欺斯亦不可不虑者该弁披肝胆以诚告之更选能绘画者与之偕行凡所经歴山川疆境一一为我图志自淡水出门十里至某处二十里至某处水陆程途详记图上至蛤仔难接卑南覔而止百里千里无得闲断某处某社某山某番平原旷野山窝窟穴悉皆写其情状註其名色使台湾山后千里幅员一齐收入画图中披览之下暸如身歴重赏酬勲本镇无所吝焉山后廓清是亦该弁一劳绩也即日举行无为犹豫慎速慎速东征集卷二平台纪略钦定四库全书东征集卷三广州府知府蓝鼎元撰覆制军论筑城书筑城凿濠台中第一急务当星速举行者也承谕但住官兵不用议及民居乃因时制宜节用爱人至意第思设兵原以卫民而文武衙署仓库监房俱关重大似未可但䕶兵丁而置其余于度外也盗贼小人耽耽之视惟在帑金而同伙囚系则谋刼监越狱情所必至仓卒之际以官为主官无恙则法尚存未敢遽掠民居而民亦无惊扰溃散之患此定理也官无大小失一则羣情慌乱而贼志张扬兵威挫衂故谋事必出万全虽不能多及民居亦当合文武衙署仓库监房包裹在内乃可战可守可以言城若谓兵既减少城大难于照看则内地各府县戍守之兵或千或百皆有包罗衙署民居之城况兵既二千亦不为少有急则住眷良民皆可登陴协守似无照管不周之弊但土城木城职等再四筹咨未见其可台地彻底粉沙筑之不坚胶之不实欲依宪谕以挖濠之土不灰不砖而成五尺厚二丈髙之墙万万不能牢固即使勉强堆筑风雨一至立见崩隤将徒劳而罔功此土寨之不可也深山伐木逺运以来所费不赀承谕内外两重植立以沙土实其中复用厚板盖顶则必深竖密布所需之木何啻山积虽暂时亦堪守御而歴久终归朽蠧盖木性乍干乍湿逾年即坏既已植筑为城半埋沙土骄阳曝则肤理裂开雨露濡则腐枯立见其劳民伤财不下灰砖而复不能以经久则木寨亦未善也沙灰土三合筑墙之寨此则可行灰可载牡蛎之殻筑窰自烧而沙土亦须运载盖必粗沙如豆米颗粒及山间实土方可和灰非此处细粉沙泥可用则工本浩大与砌砖为城相去无几职等愚见以为不为则已为则必要于固土木即可权宜钱粮总无出办似不如明题请旨就台地特开捐输城工事例于万夀亭寛旷处所用灰砌砖筑一不大不小之城将文武衙署仓库监房俱包在内深凿濠堑密布椿签方为长久至计凤山诸罗营县一例倣此行之不知执事以为何如一时之劳万世之利也职等凡庸识浅以为此事闗系台疆安危即系国家东南沿海治乱似不可茍且涂饰惟执事留意焉与制军再论筑城书于万夀亭旷地筑一小城建文武衙署仓库于中尚是畏难茍安之见因宪札内有兵民杂处难于稽查等语故云然耳夫设兵本以卫民而兵在城内民在城外彼蚩蚩者不知居重驭轻之意谓出力筑城卫兵而置室家妇子于外以当蹂躏夜半贼来唿城门而求救无及矣论理宜包罗民居为是北从总兵大营后围起环台湾县署而东跨沟为水门遂包东狱庙台湾县学凤山公馆南包郡庠防㕔台厦道公署西包天后宫番子楼而北环左营游击营署计一週不过十里惟截出中营万夀亭春牛埔土墼埕渡头在外其余文武衙署学宫城隍仓库牢狱包括靡遗尚未及兴化漳州郡城之大其形势则北跨髙坡临海东北当北路要冲东南控扼南中二路南瞰鬼子山土墼埕西俯海岸鲲身安平鹿耳为捍门方得建郡形胜其三面皆无民居止截断土墼埕一带须清民屋但为地方大利亦不得顾惜小害计算应毁房舍若干将节省营建衙署费用量直周给所损少而所全多国家大事惟断乃成幸即具题请㫖开输砖石城工事例诸罗凤山皆可刻日行之不然终是道旁筑舍未见巧妇能为无米之炊权宜而用土木偷安止在目前劳民伤财不能经久若止防卫官兵俾蚩蚩者心寒而齿冷非经国安边之道也统计宇内全局则台湾为海外弹丸黒子似在无足重轻之数然沃野千里粮糈足食舟楫之利通天下万一为盗贼所有或荷兰日本所据则沿海六七省皆不得安枕而卧闗系东南半壁治乱非浅尠也鄙见若斯惟执事裁之察之与台湾道府论杀贼书北路余孽剽掠盐水港竖旗六加甸恣其兇顽目无王章可恨极矣已经擒获杨君林君李明等辈拟于明日㑹讯分别斩馘兹闻尊议欲按律成招押解省城聴制抚审题正法此常理也但某愚见窃有欲叅末议者安靖地方原不必拘牵文法况在军中无人人审解之例所谓得情哀矜施之良民则为徳施之叛乱则为纵而况甫平思乱既赦复叛此曺尚可活哉今解入内地不能不扳仇复怨牵累无辜恐民间人人自危且上下审驳奏报往返动隔经年虽彼时万刃碎磔民已忘记不知为何人何事矣目前寃愤不伸咨嗟诅詋此声曷可闻也海外反侧地非树威不足弹压奸徒无所畏惮将何以为定乱之资讵可以仁慈之治治之吾于就抚者加之恩力擒者弃诸市情法分明任其自择庶可净尽根株耳旦日㑹审将枭示衆定人心而固疆圉有罪某自当之军中义得专杀无预诸君事也某非立意嗜杀无仁人好生之心正惟好生不得不以杀止杀乱贼不杀害及善良刑法将安所用而乱贼尚不可杀则又何贼不可为将刑法亦不胜其用鄙见如此未知当否同舟共济勿吝相商某白答道府论陈福夀入山书承惠教以杜君英实为戎首此时尚匿山中倾侧靡常不宜轻遣陈福夀往与相见福夀罪大恶极为国家不赦之人已经奏报就抚万一复偕君英逃去则身名随之具见足下爱我之深甚为感谢但某亦尝思之福夀不往君英不来一片疑团待此以决我辈至诚待人奈何使人疑之料福夀己无去志即使君英摇唇鼔舌无改于穷蹙颠连之状安能使福夀舍安而就危舍生而就死此必不得之数也况君英欲出自是实情彼当倡乱之初声势猖獗更甚于朱一贵比及陷郡欲与一贵争王迨后吞併相攻败走虎尾溪其衆尚四五万王师入郡三日彼尚有八千人屯踞猫儿干今亡命至此昼伏夜奔八千子弟俱归何处即纵陈福夀与俱入山无衣无食能再集八千人否即使招至数万亦不过如曩时君英终有今日则亦何益之有君英此时如梦初醒断断不复出此也彼在山中奋飞无路闻江国论陈福夀等美衣丰食优游自在早已心动欲出但恐为人所欺竿首市曹不过欲见福夀一问诚否实非敢有他念是以福夀虽病某亦令载牛车强遣之去又未尝不为过虑密谕施恩陈祥当机相度或有他变则挥刀先斩福夀徐割其首级以报亦可以伸朝廷之法然窃料君英必无异志明日午后当来请移大驾到此间会同质讯可也覆制军台疆经理书十月既望接到宪檄内开台疆经理事宜八条翼日又奉谕札再加四条具见未雨绸缪为台地苍生谋善后之䇿职等自当遵命次第举行亦有愚昧无知胸中未能悉达不得不略属僚奉上之文而讲师生质疑问难之谊伏惟宪台少加垂察台湾海外天险治乱安危闗系国家东南甚鉅其地髙山百重平原万顷舟楫往来四通八达外则日本琉球吕宋噶啰吧暹罗安南西洋荷兰诸番一苇可杭内则福建广东浙江江南山东辽阳不啻同室而居比邻而处门戸相通曽无藩篱之限非若寻常岛屿郡邑介在可有可无间值兹寇乱风灾之后民生凋瘵大异本来富庶面目然风俗尚多浇恶奸宄未尽革心网密则伤网疎则犯治安之政宜严而不宜寛将安将治之民宜静而不宜动伏读宪谕罗汉门黄殿庄朱一贵起事之所应将房屋尽行烧毁人民尽行驱逐不许往来耕种阿猴林山径四达大木丛荗寛长三四十里抽藤锯板烧炭砍柴耕种之人甚多亦应尽数撤回篷厰尽行烧毁槟榔林为杜君英起手之处郎娇为极边藏奸之所房屋人民皆当烧毁驱逐不许再种田园砍柴来往以上四条防患拔根至周至决职等再四思维一人谋逆九族皆诛乱贼所居之地虽墟其里可也惟是起贼非止数处数处人民不下数百家则亦微有可虑者人情安土重迁既有田畴庐舍室家妇子环聚耕凿一旦驱逐搬移不能遍给以资生之借则无屋可住无田可耕失业流离必为盗贼一可虑也其地既广且饶宜田宜宅可以容民畜衆而置之空虚无人镇压则是弃为贼巢使奸宄便于出没二可虑也前此台地何人非贼国公将军而外伪镇不止千余今诛之不可胜诛俱仍安居乐业而独于附近贼里之人田宅尽倾驱村衆而流离之隣贼之罪重于作贼三可虑也台寇虽起山间在郡十居其九若欲因贼弃地则府治先不可言况郎娇并无起贼虽处极边广饶十倍于罗汉现在耕凿数百人番黎相安已成乐土今无故欲荡其居尽絶人迹往来则官兵断不肯履险渉逺而巡入百余里无人之地脱有匪类聚衆出没更无他人可以报信四可虑也锯板抽藤贫民衣食所系兼以採取木料修理战船为军务所必需而砍柴烧炭尤人生日用所不可少暂时清山则可若欲永永禁絶则流离失业之衆又将不下千百家势必违悞船工而全台且有不火食之患五可虑也疆土既开有日辟无日蹙台地宋元以前并无人知至明中叶太监王三保舟下西洋遭风至此始知有此一地未几而海寇林道干据之颜思齐郑芝龙与倭据之荷兰据之郑成功又据之国家初设郡县管辖不过百余里距今未四十年而开垦流移之衆延袤二千余里糖谷之利甲天下过此再四五十年连内山山后野番不到之境皆将为良田美宅万万不可遏抑今乃欲令现成村社废为坵墟厉禁不能六可虑也曩者诸罗令周钟瑄有清革流民以大甲溪为界之请凤山令宋永清有议弃郎娇之详今北至淡水鸡笼南尽砂马矶头皆欣然乐郊争趋若骛虽欲限之恶得而限之职等愚见以为人无良匪教化则驯地无美恶经理则善莫如添兵设防广听开垦地利尽人力齐鸡鸣狗吠相闻而彻乎山中虽有盗贼将无逋逃之薮何必因噎废食乃为全身逺害哉今窃议于罗汉内门中埔庄设汛防兵三百名以千总一员驻札其地郎娇亦设千总一员兵三百控扼极边一带三六九期操演之外准其自备牛种就地屯田以为余资虽险逺而弁兵便焉槟榔林在平原旷土之中杜君英出没庄屋久被焚毁附近村社人烟稠密星罗碁布离下淡水营内埔庄汛防不逺无庸更议至各处郷民欲入深山採取树木或令家甲隣右互结给与腰牌毋许胥役需索牌费一分一釐听从其便伏读宪檄添防之制宜速议定以便题覆夫今所宜更议者惟罗汉门郎娇而已矣外此则移八里岔汛千总驻札后壠为半线淡水适中之地及添设文员诸事尚未举行其余俱经遵照宪檄于南路添设下淡水营守备带兵五百驻札新园设冈山守备带兵五百驻札浊水溪埔扼罗汉门诸山出没窦径北路添设半线守备一营带兵五百居诸罗淡水之中上下控扼联络声援以诸罗山守备驻札笨港増兵二百名添设下加冬守备一营兵五百郡治添设城守游击一营兵八百与镇标三营相埒再加罗汉门郎娇各添设汛防兵三百则全台共计増兵三千六百名较宪檄前指之数止多一百但此三千六百之兵必须请旨额外添设就内地各标营分额招募按班来台如往例三年一换然后内地不至空虚无顾子失母之病诸罗地方辽濶鞭长不及应划虎尾溪以上另设一县驻札半线管辖六七百里鹿子港虽口岸扼要离半线仅十五里不用再设巡检将巡检设在淡水八里岔兼顾鸡笼山后笨港设巡检一员驻札笨港佳里兴巡检仍还佳里兴驻札带管目加熘湾移典史归诸罗县治南路凤山营县虽僻处海边不如下埤头孔道冲要然控扼海口打狗眉螺诸港乃匪类出没要区当仍其旧不可移易添设凤山县丞一员驻札搭楼稽察阿猴林笃佳等处弹压东南一带山庄下淡水巡检一员不许留郡仍令驻札下淡水稽察淡水以南各庄及诸海口台凤诸各县各练乡壮五百名在外县丞巡检各练郷壮三百名无事则散之陇畆有役则修我戈矛乡自为守人自为兵此万全之道也伏读宪檄营伍操练宜勤虚冒旧弊宜除塘汛分防宜变通三者皆极切当时弊有兵不练与无兵同兵不能识将意将不能识兵情是谓乌合器不与手相习手不与心相应是谓生疎职每诫谕台属标营定以三六九日按期操演三令五申如临大敌又为之捐造仗房鎗砲火药以足其用其分防外汛之兵大汛每驻一二百人亦令如期操演查足器械塘兵専逓公文多人无益每塘止定三名小汛之兵不上数十人分作两班赴就近大汛操演不许懒惰有操期不至者大汛记名逐月造册报查又不许无故擅离汛防凡有逃亡事故立即报移内地调补不许在台招募一人以滋弊窦违者叅革其官务使地皆实兵兵皆可用前此虚冒名粮之弊尽行廓清独将弁书识一项未能遵谕革絶盖縁武人不学者多鲜有亲操翰墨而兵马钱粮文移册籍非可全慿口説且自古军中字识名将不废若用其人而不给其粮情理亦未甚协不揣愚懵妄为酌议台镇中营游击及各营守备应各予书识八名外营游击各六名千把摠虽系微员亦不可全无一字应予书识各一名水师副将十名南北二路叅将各予八名总兵书办十六名使粗足备具文书不至如从前冒滥将伙粮尽行禁革可谓节啬至矣未审宪台以为有当否台地少马无以壮军容而资冲突今拟镇标三营城守一营各设马兵六十名南路北路二营各设马兵八十名共该马四百匹即在添设三千六百兵额之内请㫖配拨先自内地带马来台以后换人不换马或有倒毙方就台地孳生买补时或孳生不足亦向内地採买以来则无苦累民番之处伏读宪檄除奸务尽附和倡乱之徒非胁从可比应将党恶创惩黥其左面同家属押逐原籍拘管稽查复承列单开出名数深得火烈民畏鲜死之义台网久漏吞舟民不知国法为何物安逸而思为乱阶甫平而又图复起所以九月间旧社盐水港六加甸等处奸民职等不敢不便宜行事枭斩四五人杖毙六七人以定民心而固疆圉今尚未及三閲月复有石壁寮罗汉门一二亡命布散流言欲燃死灰聚党二十八人遂敢竖旗为孽可笑可怜可憎可恨职等分遣搜捕立获为首䓶瓜成苏清髙三杨美王教五人现今整衆搜山八面焚烈务必尽絶根株不留种类除䓶瓜成一名系朱一贵伪国公应解宪辕听候题达正法其余苏清杨美及续获诸贼职等又将于军前权行専擅竿首藁街使莠民丧胆东土永宁其潜通奸匪附和接济之人照宪檄处分押回原籍惟是黥面虽羞毕竟一药即去似不如馘耳之不可复续较便稽查其五月间旧贼已散为民者非奉宪行及他有所犯槩不问及所以开更新之路使安静而不自危也伏读宪檄要口设备议建鹿耳门砲城水陆分守窃谓鹿耳砲城止用修筑不必从新建造盖其港暗礁浅沙渺茫纡险非有显然门户可以遵道而行故须设立盪缨标记指引迷途毫釐偶差立见虀粉虽不砲城固亦未易入也前此癸亥平台海潮骤涨巨舰连䑸并排而入今夏大师进剿潮水亦髙数尺皆赖朝廷洪福海若效灵游魂丧魄夫岂砲城之故哉且台贼多自内生鲜由外至倘贼来自外则郡治兵将云屯百万苍黎未易侵扰若贼起自内虽隆砲之城至于天非徒无益反为漳泉内地之害职等所见不广以为因仍补葺厥功已多此刻物力困惫俟他日另议可耳台地民番杂处狼子野心顽良参半建筑城池确不可易前请暂开砖石事例执事既以为难而土城木城又难成而不能经久则亦末如之何耳兹承宪檄栽竹为城价廉工省此亦因时制宜不得不然之势谨即会同勘度环万夀亭春牛埔将文武衙署兵民房屋沿海行舖俱为包罗种竹围一周䕶以荆棘竹外留夹道寛三四丈削䓶桐插地编为藩篱逢春发生立见苍茂桐外开凿濠堑苦台地粉沙无实土浅则登时壅淤深则遇雨崩陷多费无益止可略存其意开濠广深六七尺种山苏木濠内枝坚䓶密又当一层障蔽沿海竹桐不周之处筑灰墙出地五尺髙可蔽肩为雉堞便施鎗砲开东西南北四门建城楼四座设桥以通来往量筑窝舖十二座以当砲台如物力不敷城楼未建植木栅为门两重亦可暂蔽内外兹㑹委署台湾县孙令量明丈数择日兴工每十丈令设竹签一桿杙于地中髙五尺广三寸编千字文为号即于某字号下写管工某人姓名照天地青黄次序不许错杂统计全城共几号管工几人先造一册呈送以便稽查毎丈需竹几株桐几柯濠几工毎种竹一株需钱几文插桐十柯需钱几文开濠一丈需钱几文举一丈而全城价直了然胸中不可欺诳工有勤惰按号稽查竹有荣枯按号栽补可无彼此推卸含混侵渔三年之后丛生茂密虽未及石城坚固然亦已牢不可破矣郡县既有城池兵防既已周密哀鸿安宅匪类革心而后可施富教而台湾之患又不在富而在教兴学校重师儒自郡邑以至郷村多设义学延有品行者为师朔望宣讲圣谕十六条多方开导家喻户晓以孝弟忠信礼义廉耻八字转移士习民风斯又今日之急务也若夫征台将弁虽効微劳俱是臣子分内当为之事台地员缺无几安能人人升擢况䝉宪恩格外奖劝躁进争心未应不肖至此此何足烦宪台谆谆逺念哉职等狂言切直总为地方起见有懐欲达烦冗不文伏惟宪台谅其心而恕其罪则幸甚覆制军迁民划界书望后二日连接宪檄台疆经理事宜已经条分登答备细覆上想此时尚在舟中未达记室兹又承到宪檄台凤诸三县山中居民尽行驱逐房舍尽行拆毁各山口俱用巨木塞断不许一人出入山外以十里为界凡附山十里内民家俱令迁移他处田地俱置荒芜自北路起至南路止筑土墙髙五六尺深挖濠堑永为定界越界者以盗贼论如此则奸民无窝顿之处而野番不能出为害矣执事留意海疆可谓谆谆切摰议论髙明爽快直截地方果能如此文武皆可卧治何其幸也惟是台地自北至南一千五百余里山中居民及附山十里以内之民家未经查明确实不知其几万户田园不知几万畆各山隘口不知几何处应俟委员勘核造册报闻但天下非常之事必非常人乃能为某等筹度再四未得善处之方理合复请指示免致临局仓皇惟执事明以教之欲迁数万戸之民居必有可容数万家筑室之处而此数万家又不能不耕而食必有可容十数万人耕种之田则度地居民为此日第一急务矣今全台山中之地既欲尽弃附山平地又弃十里即以三十里而计已去一千五百余里之三十里截长补短应得纵横各四百五十里之地以为被迁之民之田畴庐舍不知此地从何拨给所当筹度者一也人情安土重迁非尽恋恋故地亦苦田舍经营所费不赀富家栋梁瓦桷可以搬赴新居工匠墙垣亦费其十之六贫家土舍茅檐无可移用一经迁徙则当从新建盖以乱后残生露肘跣足饔飱不继之贫民何以堪此茅绹土木之繁费嗟叹之声既不忍闻势不得不有以资之每屋一间给周恤银五钱计费钱粮五六万两不知动支何项所当筹度者二也各山隘口未知几何即以罗汉门一处而论已有三四路可入则此一千五百里之山其隘口不止百计每口伐木挽运百夫亦须三五日计用人夫不下三五万不知系官自僱募抑或派之于民所当筹度者三也一千五百余里之界墙一千五百余里之濠堑大工大役海外仅闻计费钱粮不下十万两将给之自官则无可动支之项将派之于民则怨声四起必且登时激变所当筹度者四也寇乱风灾之后民已憔悴不堪百孔千疮俱待补救即使安静休养时和年丰尚未能遽复元气况又有弃去田宅流离转徙之忧即使有地筑舍有田开垦而五钱之惠能成屋宇几何薙草披荆能望西成几何况又有无资可借无地可容之忧民遂肯餐风宿露相率迁移于无何有之郷大荒广莫之野乎民而肯迁岂不甚善假如强项不依哓哓有词将听其不迁而中止乎抑以兵威胁之乎所当筹度者五也既已三令五申费尽心力复听其不迁而中止则宪令不行是教民刁悍而开抗官犯上之风非所以为治也若以兵蹙之使移则民以为将杀已抗拒亦死不抗拒亦死必制梃与官兵为敌至于敢敌亦遂不容不杀矣无故而殱我良民于心有所难安殱不尽则祸不已殱之尽则人又不服既上乖朝廷好生之徳又下失全台数百万之人心所当筹度者六也自古以来有安民无扰民有治民无移民虽以盘庚之圣商民有鱼鼈之忧然而迁殷一役舌敝唇焦至今如闻其咨嗟太息可见安土重迁本非易动况无故而使千五百里之人轻弃家郷以餬其口于路乎开疆拓土臣职当然蹙国百里诗人所戒无故而掷千五百里如带之封疆为民乎为国乎为土番盗贼乎以为民则民唿寃以为国则国已蹙以为生番杀人则划去一尺彼将出来一尺界墙可以潜伏可以捍追正好射杀民人以为欲穷盗贼则千五百里无人之地有山有田天生自然之巢穴此又盗贼逞志之区不知于数者之外或他有所取乎夫事必求其有济谋必出于万全循斯檄也以行能必其有济否无济而不召乱犹之可也残民而有功于国亦未为不可也能必其不召乱不残民而又能有功于国则算出万全矣不然愿执事之熟思之也论台变武职罪案书台湾失事武职七十余员分为三案勘覆阵亡殉难及刘得紫等不失臣节诸人可无疑议其余弃地逃归在台从贼一槩轻拟此乃道府文员欲行善事非鄙人所敢掠美也从贼诸员皆以踪迹未明请亲覆讯逃归诸员则以逃之一字军法所忌槩用退澎二字代之妇人之仁其实可笑国家刑赏异用所以鼓励臣节为斯世存三纲五常使知礼义廉耻之外尚有诛戮可畏耳有春夏而无秋冬则四序不成有庆赏而无刑威则乱贼接踵故鲁人肆𤯝春秋讥之惟佛氏慈悲买虎蛇放生而已矣李由陈喜等六弁既经从贼失身辱国则罪同叛逆之科恋不忍诛奚为乎周应龙玩寇陷台实为戎首丧师弃地潜逃泉州张彦贤王鼎等六员坐视其协主许副将之战死而不救弃城联䑸逃去澎湖与直走泉州之王丑皆不容于尧舜之世者也此辈平日享荣华糜禄俸无事则耀武扬威小警则垂头丧气养成叛乱挈家奔逃朝廷封疆弃若敝屣倘听优游漏网其如国家体统何况守土之臣文武一例文员无兵不能抵敌道府廰县梁文煊等一走澎湖尚在封域之内即已骈首市曹周应龙张彦贤等有兵有弁可以杀贼澎湖又属他境泉州则在千里之外遁逃独逺反可晏然从寛何其苛于文而厚于武也某武人岂不自爱其等窃恐九原之下梁文煊等有所不服且许副将忠魂亦必怒髪裂眦痛心疾首不肯使奸人独生何则天下事惟公惟正可以使人心服消宇宙不平之气此曹可免竿街则梁文煊等皆为枉死失出失入二者必居一于此矣某与道府同舟共济意在协恭和衷既已曲从所议何必为此无益之繁词但恐执事以柔懦暗昧见责谓武人欲效慈悲不知国体则某不任受也应否从寛从严执事自有定见不必以某言为疑某止表白其心迹亦自知嫉恶太严有失厚道惟执事恕而教之论刘得紫书原任台镇中营游击刘得紫品行端方性情温雅本非小就之器今陷贼不屈忠贞之操深可嘉尚全台士庶既已衆口一词某又确勘真实所谓从容就义临大节而不可夺者殆其人与某自入台以来閲人甚多所敬且爱惟此君耳虽盛怒之下见其来则欣然以喜渠虽名节既成不图仕进某窃愿执事特疏褒旌以为千秋志士之劝更冀题补闽缺快此邦士民耳目且使地方收得人之效一举而数善备也在某非有所私实为世道人心起见见奸回不忠则欲杀欲割见忠臣义士则欲泣欲歌贱性固然惟执事勿吝成人之美纲常名教耑有頼焉某白东征集卷三平台纪略钦定四库全书东征集卷四广州府知府蓝鼎元撰论台镇不可移澎书腊月望后三日连接宪翰五函及马守备安游击口述钧谕俱令某暂驻台湾不可遽尔班师窃惟此时台中大定署镇黄总兵足资弹压以某越俎久淹自顾亦觉无谓况廷议已令台镇移澎易来副将是一总兵处此尚嫌其多而某又为蛇足独留不去竟似贪恋鸡肋殊堪羞惭裁营减兵之説台人闻知颇有嚣嚣偶语者某告以部议未足为定必待督抚提臣遵依具奏方可施行兹承宪檄减兵及裁回将弁名数某尚秘不宣露望早晩或有变更若果台镇移澎则海疆危若累卵宪台亦欲确遵部议耶部臣不识海外地理情形凭臆妄断看得澎湖太重意以前此癸亥平台止在澎湖战胜便尔归降今夏澎湖未失故台郡七日可复是以澎湖一区为可控制全台乃有此议不知台之视澎犹太仓外一粒耳澎湖不过水面一撮沙堆山不能长树木地不能生米粟人民不足资捍御形胜不足为依据一草一木皆需台厦若一二月舟楫不通则不待战自毙矣台湾沃野千里山海形势皆非寻常其地大于福建一省论理尚当添兵易总兵而设提督五营方足弹压乃兵不増而反减又欲调离其帅于二三百里之海中而以副将处之乎台湾总兵果易以副将则水陆相去咫尺两副将岂能相下南北二路叅将止去副将一阶岂能俯听调遣各人自大不相统属万一有事唿应莫灵贻悞封疆谁任其咎以郭子仪九节度之师而不立元帅统摄尚且师徒溃散况今日耶澎湖至台虽不过二三百里顺风扬帆一日可到若天时不清台飓连绵浃旬累月莫能飞渡台中百凡机宜鞭长不及以澎湖总兵控制台湾犹执牛尾一毛欲制全牛虽有孟贲乌获之力总无所用今在廷臣工莫有敢出一言为皇上东南半壁封疆之计何异欲弃台湾乎台湾一去则泉漳先为糜烂而闽浙江广四省俱各寝食不宁山左辽阳皆有边患某庸愚无识以为此土万万不可委去特恨位卑人微处不可言之地想宪台与中丞吕公提军姚公必有一番议论为社稷苍生回天指日或㑹疏入告或宻折婉商造万世无疆之福非某所敢饶舌也若遵部议而行必悞封疆彼时九卿岂肯平分其咎某杞人妄忧中心如焚非特为桑梓身家之虑惟望恕其狂瞽且赐明示解惑焉覆将弁矜功觖望书伏承宪檄以提标前营逰击林秀澎湖协右营守备林亮及千总胡广等三人并怙功自矜心懐觖望每有不平之色时出怨诽之言令某当衆严加申饬此自宪台教诲盛心激励裁抑以玉于成遵即传集将弁宣布饬檄俾皆退然自歛无再伐善施劳致干咎戾惟是三人情性不同谦肆各别有宜畧加优容不必一槩督责者林秀觖望所不能免但彼在军颇为出力即如大穆降追贼将弁有未勇往者秀遽以军令驱之且申文请斩游击齐元辅以肃军纪则其目中不有同列也久矣后见南北二路叅将员缺俱畀他人不能无怨诽不平之气然此国家骁将也其举动虽不循规矩而胆畧可嘉有事疆场不惜躯命似当于骊黄牝牡之外别立一格待之如驭恶马不可使之踶啮又当勿吝毎食尽谷一石以称其量此日诫谕裁抑使彼降心下气如背负芒倘遇副叅员缺不妨破格题迁俾喜过望恩威并济未有不愧感交集者也林亮平台先登论功第一固人人而知之不待其自矜表白但某所敬亮者尤在保守澎湖为功之大当朱一贵作乱之初台湾报陷澎协将弁议弃澎湖各遣家属登舟亮以一末弁排衆议仗剑奋唿遂固疆圉不特义勇冠三军其于臣节亦皎然星日矣鹿耳先登安平先登西港先登未尝自鸣得意至于入府之日诸将或贪小利封人舖屋独亮部伍肃然不动民间一草一木今台平已经逾载诸将纷纷迁转副叅游都累累若若独亮依然守备在厰督修战船尽心竭力如治家私无一毫怨诽不平之气庶几当于古贤将中求之区区游击一官尚两载不可得所当亟恳宪台计功录用以服军前将士之心者也胡广虽千总末弁然鹿耳门奋勇夺险实从林亮先登乘胜攻克安平大战鲲身收复府治劳绩显着加以人材魁伟气度亦异仅处偏禆之任尚未足称其才况令久屈末弁至今弗获寸进不平怨诽亦属常情惟在宪台急加擢用将感激图报之弗遑而亦何觖望之有总之三人虽有纯疵之分俱皆国家良将林亮林秀英勇无敌胡广技能亦属出衆而亮更有巧思制造鲁公车子母礟不推自行战船精妙弗可思议又加之以贤徳洵卓卓不可及也三人所就俱不可量风闻之语亦难尽信惟执事稍加优容焉论旧兵停饷撤回内地书旧兵收回効力已经半载有余捜捕操防并无失伍忽承宪檄以二千余名糜饷不赀且其昔日在台皆失封疆之士不能効死腼为贼民宜一切革去名粮逐回内地见今冬饷即为停止某窃思之此辈从前失地损威辱国罪不胜诛业䝉宪恩寛大檄令于王师进讨之时奔投大军归正効力是以前后收伍有此二千余人自闰六月领给粮饷至今随征南北入山捜捕奋勇前驱已忘其为前此失守之士矣今追论前过在彼自无可辞但以从前宪檄为欺己于心亦微不服贼丑跳梁全台俱陷文武员弁纷纷窜逸游击周应龙张彦贤等四五十员或逃或匿从贼失节俱皆腼然军前効力未闻市曹之上正法一人独责旧兵以不能効死恐彼将哓哓有词也昔日勿为收伍彼自垂头去矣收伍之后依然官兵月给饷粮养家赡口今一旦尽为革除失其生计仰事俯育将何所资怨望积于中饥寒廹于外欲保其不为盗贼盖戛戛乎难之顷奉部檄总兵官移驻澎湖裁去台湾水陆两中营减兵二千士庶嚣嚣惧乱复作一二无赖布散流言正在安戢释疑焦心劳思之不暇岂容复益以二千余名之旧兵革粮怨愤攘臂一唿无赖子弟皆起而为盗贼非绥靖边疆之道也某幸荷知已言听计从事关国家不敢因循召变谨封还宪檄乞执事再为熟思可否念其还伍已久効力半载仍聴在营操防出自格外𢎞恩倘万不得已欲去其籍亦须姑迟一两月檄令内地各营班兵来台换回彼在此间则有二千余人及其换回内地分散八府一州每营不过二三十人然后徐飞一纸裁革名粮此在执事掌握中耳何必张皇急遽惊动海疆之听闻乎勿谓蚩蚩其势可畏束缚穷蹙祸起目前不知执事以为何如也论征台壮丁停饷归农书伏承宪檄以征台壮丁千余人不在经制兵额之内月糜粮饷无处开销今地方事定可即停止月粮谕令回籍务农无许留滞台湾或致生事窃思此曹召募之初原许给与名粮造入兵籍俾出死力以建功名上功题荐特用中功轮补把总余皆编为经制如例拔擢队目是以壮丁感激奋勇前驱凡有战阵所向无敌今地方事定正论功行赏之秋酌酒相庆颙望功加部札者不知凡几一旦停止月粮令回农畆将无视为空中霹雳可惊可愕之事乎满腔热血所望功名捐躯命冒锋镝膏涂原野而弗顾岂其志在一兵奈何併一兵而革之怨愤之气上干天和嗟叹之声心伤行路如之何其可也小人无知哓哓有词谓事急欺我以出征事平束我于髙阁昔许我官今吝我粮人而无信不知其可鸟尽弓藏复见今日某惟有哑然怃然实不知将何以对之君子不可失信于民况煌煌宪谕墨沈未干岂可遽自食言授小辈以口实灰军前将士之心塞将来得人死力之路窃谓执事当必不然耳海外反侧之地人衆至千不可不为提防使千余人俛首遵命觅舟配载亦已骇人耳目万一掉臂弗依势难中止慑以兵威遂成变乱此曹昔在内地原皆亡命之徒所以招致军前实为潜消伏莽非仅欲得其死力出征以来一人当十十人当百倘今激变皆为劲敌岂能以一鼔尽歼之哉某谓此千余人万不可弃弃此强兵实为可惜况负失信之名自处艰难之地似不如仍留在伍汰内地各营老弱以补之为国家储有用之精卒为营伍收得人之实效一举数美望执事勿吝转圜焉情词急迫唐突尊威伏惟收回原檄俯赐中止恕罪恕罪请班师书台湾已经大定军士久役思归班师之期再不容缓腊月十四日守备叶应龙到台询知粤省姚提军改调厦门不胜手额既有金门黄总兵署理台镇足资弹压新提军又庆得人东南巩于磐石矣此时山际廓清南路阿猴林北路大武珑中路罗汉门等处所有窟窠俱已捜寻焚山烈泽寮棚燬尽匪类逃散湮灭无踪虽王忠刘富生二人未获亦已狼狈颠连无地逃生旦暮就缚此后或有妄报讹言执事亦不必听之矣此间莠民固多而捕风生事献谀要功之辈更复不少一纸入报雷厉霆飞非贼而加以贼名无故移人之村落惊疑四起家家自危此召乱之道也某在此间尚不自量恃䝉执事之爱每封还宪檄为民请命皆荷仁恩寛大终赐曲从是以地方诸凡相安不觉若某行后谁复肯専擅任过以撄大宪之逆鳞依文行文或至扰动不可收拾敢期执事将前后密差在台採访弁员悉为撤回一切地方事宜惟台道府县是问彼职司民社担负在肩治乱安危事关切己未必皆视隔膜不如差弁之尽心且平日读书明理閲歴世务未必俱皆暗昧不如差弁之聪明某不学无术窃谓鹰犬止可以猎狐兎不宜他有所用勿论此辈把持不定利欲薰心所言未必皆实即使矢念不欺难保其不为人欺惟执事加之意焉新提军嵗内可至某当躬趋赴厦交代兵符不便久留台中致滋物议请饬在厦舳舻星速来台配载班师曷胜望切覆军前将弁可当大任书曩承宻札从征将弁可当提镇之任者令具甄别髙下胪列荐知不胜惶悚夫人非久于相聚安敢遽定其生平况功名有数原不必尽皆称量朝编卒伍暮拥节旄李广难封冯唐易老谁雌谁雄亦似难以一言断也况某浅陋粗疎素未有知人之明偏见测度恐未必中但以宪谕谆谆不得不据臆妄谈惟执事权衡斟酌焉水师提标前营游击林秀南澳镇左营守备吕瑞麟皆刚愎傲上有好大飞扬之气然胆畧并优勇敢出羣实国家之骁将也秀矜夸瑞麟沈鸷秀不拘细谨瑞麟凛于操持弗拥节旄二人俱弗肯已但瑞麟似较逺大耳闽安协左营游击朱文小心谨慎虽刚毅不足可当一面藩篱之寄汀州镇左营游击王绍绪整饬营伍有轻裘缓带之风福宁镇右营游击郭祺老成练达海坛镇左营游击谢希贤简易果敢虽不无卤莽之处要自瑕不掩瑜抚标左营游击边士伟晓畅军务金门镇右营游击薄有成质直严肃陆路提标右营守备康陵壮猷严厚漳浦营守备苏明良谦和谨饬烽火营守备蔡勇雄伟朴实兴化协左营守备刘永贵刚劲端严诸人气度似与偏禆稍别皆太平之良帅也澎湖协右营守备林亮平台首功且有抗守澎湖之大节人品将畧在军前诸将以上提镇之任靡所不宜将军标右营游击魏天钖海坛镇右营守备魏大猷系同胞兄弟皆奇谙水性能顶盔束甲游海面又能赤身入海底潜行一二百里如安平镇至台湾府水程五十里大猷天钖入海中潜行顷刻即至同安营守备叶应龙铜筋铁骨刀棍不能伤以石击其头石反碎三人皆奇杰卓荦非寻常将弁可比畀以封疆谁曰过分但魏天钖已病恐不及待节钺耳千总董方胡广李郡林君卿皆将帅才董方好大矜功恐未免为人所嫉胡广勇鋭英发李郡厚重精明殊不可量林君卿果敢质实罔惮勤劳四人皆志切上进不愿以偏禆自拟虽见居下弁勃勃有封疆之气未可以名位微末少之其余诸将所见未真不敢强解大扺英才尚多昻昻千里嘐嘐志气自以为武苴颇牧欲取斗大系肘后固人人如一辙也或才虽庸而福则厚器不足而遇有余天下事非可以意见测度亦在用之而已用然后知长短惟执事权衡斟酌焉不揣冒昧凭臆胪列执事秘勿示人免衆人怨谤口舌则幸甚请寛杨姓株连书伏读宪檄林亨等一案饬捕南北余孽及调遣水师兵丁䇿应具见去疾务尽苦衷但中间有于沟尾杨地方督责杨姓窝藏叛逆着落究出杨来将杨族俱迁内地原籍安置等语则职等窃有欲叅末议者沟尾杨非他即沟尾庄杨旭等一族是也杨旭杨石杨雄聚族倡义诱擒贼首朱一贵翁飞虎张阿三王玉全等方䝉赏赉又欲擢用数人补授弁职此族岂肯复萌异志窝顿杨来设使杨来未死亦必在内山深处彼平居作贼害人况云竿首藁街岂敢复出优游里社此等奇货谁能忘情欲洩忿者已多欲献功者亦复不少而沟尾庄去诸罗邑治二十里当孔道之冲杨来母妹尚不敢安其居逃匿他所正月中旬正遍处缉拿杨来母妹之日而谓来安坐家中与陈法相见招集为匪莫过而问有是理乎贼口鸱簧此类甚多虽不敢不信为真以宻为访缉亦不可遽信为真以轻滋扰累从来乱贼激伙皆用此计必诬指良民飞殃煽祸使黒白混淆无地逃生今日风传欲拿某处明日风传欲𠞰某村人心惶惑厌畏官府因有铤而走险坠其奸谋此之不可不虑也沟尾庄杨姓数百人聚居已久室家妇子相安耕凿今以莫须有之杨来之故遂令阖族迁徙弃而田畴舍而庐舍是无罪有功之民流离失所于尧天舜日之下作贼亦死不作贼亦死鸟穷则搏兽穷则鬭势必临以兵威将此数百人尽行诛灭而后可已窃恐诛灭此庄他庄又惧诛灭以讹传讹将安所届刻下三林竹仔脚两案大盗未能悉数擒获埔姜林水沙连大湖台湾山后诸説正在传疑未能彻底廓清镇静宻访则以次就缚如捕鸡豚发擿过急则惊疑四起必生他变职等受恩深厚不敢不竭狂瞽之言惟祈垂谅採纳以安全台人心禆益非浅鲜耳职虽庸驽然于地方之事日夜废寝忘餐并无宁刻深山穷谷开辟以来人迹不到之地尚欲以番通番深入搜求冀得擒获逸贼浄尽根株况在郊关之内通衢大道之中茍真有窝匿杨来及王忠等类之处断无敢掩耳闭目听其安然自在致费宪心逺虑之理伏惟察照俯赐中止地方幸甚论哨船兵丁换班书台澎水师换班之兵自当悉数遣发不使私留一人谕㫖当遵宪令亦不敢违也但哨船中舵缭斗椗各兵则有不可更易者盖阖船性命关系数人之手而台澎洋面横截两重潮流迅急岛澚丛杂暗礁浅沙处处险恶与内地逈然不同非二十分熟悉谙练夫宁易以驾驶哉内地所来换班之兵虽晓水务毕竟礁脉生疎不可倚赖而习熟可赖之舵工水手则内地水师各营俱欲留以自用谁肯舍已让人纵令换班于逺势必以疎劣尝试茍且塞责以朝廷战舰官兵供斯人美锦学制之具希图徼倖于万一盖亦危矣幸得茍安无事以庶几港道渐熟瞬息三年瓜期又至终不能长有此人不幸而中流风烈操纵失宜顷刻之间不在浙之东广之南则扶桑天外一往不可复返即使收入台港礁线相迎不知趋避冲磕一声奋飞无翼以朝廷战舰官兵断送于换班舵缭之手是良法美意适以倾人性命斯亦当宁所恻然伤心不忍听闻者也夫事有经权法有通变与其悔之于后何如慎之于初执事经济宏深忠诚为国不识尚有转圜之机可于此中畧为筹画否上则缮疏入告次则设法酌留依阿隐忍坐观其敝谅髙明必不出此惟执事留意焉覆吕抚军论生番书望后二日接读教言惓惓地方心焉识之台中奸宄变幻百出虽厚集俨临尚恐不足镇压邪心若移镇澎岛往来巡视谓可安靖地方则仰赖圣天子威灵士民福命外此全无可恃之处也生番杀人台中常事此辈虽有人形全无人理穿林飞箐如鸟兽猿猴抚之不能𠞰之不忍则亦末如之何矣惟有于出没要隘必经之途游巡设伏大张砲火虚示吾威使彼畏惧而不敢出耳然此皆由于地广人稀不辟不聚之故非因侵扰而然盖生番所行之处必林木丛茂荆榛芜秽可以藏身遇田园平埔则缩首而返不敢走过其杀人割截首级烹剥去皮肉饰髑髅以金夸耀其衆衆遂推为雄长野性固然与民人垦畆採樵生衅全无干渉亦无熟番仇杀推诿生番之事某已准提军咨移特遣前营林游击带兵百人前往㑹同营县设法防闲或可稍为敛戢究未有长䇿也然则将何以治之曰以杀止杀以番和番征之使畏抚之使顺辟其土而聚我民焉害将自息久之生番化熟又久之为戸口贡赋之区矣但画界避番之议方起此説且存而勿论可也请行保甲责成郷长书台疆辽阔已极台民不驯特甚皆内地作奸犯科逋逃萃止豺心鼠性随处欲张迩者北路地方窃刼频闻涓涓之势渐不可长苦防汛照管不周真有顾此遗彼之患兼班兵自逺新来良匪情形路径要害皆生疎弗能熟悉延建汀邵福兴福宁兵丁音语不同不能细侦密访如枘凿方员之不相入即有二千协防尚不足供措置况又有掣回之忧茫茫千里星星塘汎勿论移镇澎湖必致覆餗即驻台亦难髙枕而卧也某夙夜兢兢惟恐有辜朝廷付託之重负知已培植之恩实切悚惶所望二三贤能文职振奋精神以实心行保甲之实政家家戸戸自为清革使盗贼无自而生联络声援守望相助如常山之蛇击首则尾应击尾则首应使盗贼无托足之地虽不设立官兵亦何不可但今保甲之法久已视为具文虚应故事莫肯实心料理而署事各官又皆有五日京兆推诿后人之意真末如之何也团练郷兵亦是靖盗一法宪台以其乱后强悍成性欲仁渐义摩纳之礼让之中诚为移风易俗要道但今盗贼衆多不可不先为剔刮鄙人愚见以为作贼可以欺官不可欺民能避巡兵不能避郷里莫若因其势而防范之就各县各郷佥举一干练勤谨有身家顾惜亷耻之人使为郷长就其所辖数郷家喻戸晓联守望相助之心给之游兵以供奔走使令之役如有一家被盗则前后左右各家齐出救援堵截各处要口务必协力擒获又设大郷总一二人统辖各郷长督率稽查専其责成郷长有生事扰民纵容奸匪缉捕不力救䕶不齐等弊大郷总稽察报查如有失察一体同罪是虽无郷兵之名而衆志成城不啻有郷兵之实今拟台湾中路设郷长六名南路凤山设郷长八名每县各立大郷总一名统辖之北路诸罗设郷长十二名立大郷总二名分辖之每郷长一名准给养游兵四名大郷总一名给外委千把总衔札以荣其身准养游兵十名其游兵名粮每月银一两米三斗就官庄内支给以为赡养之资计三县游兵一百四十四名每月支银一百四十四两米四十三石二斗三县郷长共二十六名大郷总四名应给养廉多少宪台酌量定夺伊等工食既皆仰给于官则与官兵一例文武均行约束调遣无敢不从凡地方有窃刼盗贼就各郷长跟要限期缉获解官究处初限不获拘游兵比责再限不获郷长罚月粮工食戴罪图功三限不获拘郷长正身重惩大郷总记大过一次凡盗贼不能缉获至三次者郷长责革大郷总追销外委职牌以示惩劝虽月粮似觉伤重但为地方之利自不得顾惜小费欲行节省则每名每月银七钱五钱亦可米三斗不易也无月粮则彼将生事扰民以为食非徒无益为害更大且天下亦无枵腹而为人办事之理必有资其养廉方可责以清操大郷总能干练办公勤谨三年无过犯有绥靖地方实蹟量行擢用以示鼓励某庸陋无知总为地方念切廷议既不肯添兵不得已而思以人治人之道任用得人便可不劳而理不知宪台以为何如也请权行团练书凡事有经有权似当随时变通难胶一定曩读宪檄安辑地方事宜有团练郷勇在台地万不可行宜兴保甲之法以郷约义学柔和其心性此诚移风易俗要道某拳拳服膺日劝文职实力作兴之矣但台民锢蔽已深犯乱成习一时未能悉化每有亡命之徒时作死灰复燃之想迩者林亨李咸陈法等倡乱于南颜烟招诱山际余孽鼓煽于北虽经次第就擒奸谋溃败搜捕山窝扫清逋薮不意三林地方复有焚汛夺舟之变随遣舟师出洋多方追缉复发陆兵前往三林协防以壮声势乃初九夜竹仔脚地方复有贼杀塘兵之事据守备刘钖报称风闻奸匪百人旗帜甚多又诸罗令禀折称贼伙在八桨溪小溪洲拜旗而行抢杀塘汛某一面调遣官兵围搜堵截勦捕一面差人密访则竹仔脚塘人烟聚集左右共数百家去嵗杜君英过此尚须向民假道决非小贼所敢轻造之区而汛塘左右店舖布疋货物并无抢夺一件亦无戕伤一人独杀兵丁可疑殊甚旗帜多人之説止据本庄如此传闻询之他社皆云未见此可知贼不在逺也果有聚衆拜旗抢杀塘汛则放肆披猖非同小可此等作何聚集从何而来郷民岂无知觉并不先事首报及戕塘兵亦无庄邻救䕶即曰夤夜衆寡不敌独不可尾追踪迹窥伺去处以报官兵擒捕此可知人心涣散之故也夫作贼难欺郷里况啸聚杀人是何等事所以不敢首报不敢救䕶者皆畏获戾盗贼暮夜寻仇或如塘兵见杀或以茅舍供贼人之一炬是以坐视恣行莫懐守望相助之心未经约束团练势孤心怯之故也台地二千余里即如去嵗宪议添设营汛尚虞地广兵单有鞭长不及马腹之患乃兵不増而反减营不増而反裁较之未乱之先单弱更甚可不为寒心乎今郡治虽有协防兵二千人足供调遣然计南路下淡水冈山分去四百有奇北路下加冬半线又分去四百近者游击林秀都司闫威署把总林时叶张天宝陈云奇先后带兵协防北路又分去六百有奇在郡所存防兵及裁营候补之衆不过千人经制各营又多分守汛地存营无几府治关系重大未可遂云兵力有余也某不敏以为当今之时宜急训练郷壮联络村社以补兵防之所不周家家戸户无事皆农有事皆兵使盗贼无容身之地所谓急则治其标不可须臾缓者也星星之火或致燎原勿谓无伤其祸将长此时添兵不可増营不可坐观其敝后悔何及鄙人不识时务权为擅専㑹商道府檄县暂行联络郷壮之法以固人心早晩逸贼尽获地方大定即为撤去仍行郷约化导设义学以教诲之不知宪台以为何如重洋逺隔请示维艰总为奠安疆圉起见许我罪我均罔敢辞东征集卷四平台纪略钦定四库全书东征集卷五广州府知府蓝鼎元撰料三林逸贼逃归内地请移广省擒捕书内山余孽从三林港焚汛夺舟逸入于海此异事也搜捕迫蹙无地自容铤鹿险以偷生亦势所必至耳经遣水师弁兵飞驾哨船分南北二洋追捕杳无踪迹兹闻其逃入内地在青水沟刼坐商船至铜山洋面又夺坐小渔舟舍商船去此贼将散伙返家不久处波涛矣铜洋换舟贼不在逺其归宿必于潮界大抵樟林东陇鸿沟澄海之间弃舟登岸决然而无疑者羣贼既为潮人当于潮州捕之彼以为幸脱网罗不自知其已入鼎镬也其党虽多为三林汛兵杀死之外不过五六十人负伤半焉有头伤面伤或手足胸膛创痛危急岂能数日全愈又从朱一贵叛逆时皆割截发辫今岂能骤长就此求之靡不获矣获一贼则严刑夹讯供招余党所在逐家擒缚无论五六十人即千百不失一也敢请移檄广东督抚令潮州镇道府县密行各郷社查缉不旬日间便可悉数擒获仍差千把总一员赴潮摧提沿途州县营汛多拨兵役防护至闽枭示藁街使民知国法万不可逃即天外奔逸重重大海得脱还家尚有平空踪迹飞缚之卧榻之内亦足见盗贼不可为而犯乱终膏斧锧不若守分安业者之寛然宇宙也则革面革心悔悟自新之念可以油然生矣愚人千虑或有一得幸勿谓迂请尝试之论下加冬半线二守备书下加冬半线添设守备之议既皆不果则北路空虚极矣以八九百里险阻旷逺民番盗贼杂处之边地而委之北路一营八九百之兵可恃以久安长治乎半线乃宜设县安顿游击之区今纵未能岂可併守备不设乎闲居无事尚且宜议绸缪况今既已亡羊犹不思补牢乎庙廊硕画非鄙人之所窥测也下加冬署守备李郡半线署守备林君卿俱皆可用之才今二汛守备既已不设无令其终于千总之理李郡入台颇着劳绩其志在安靖地方追奔逐北捜山缉捕殚心竭力不避险艰且其气局宏逺非诸将弁可及仅处偏禆之任尚未足展其所长区区守备一官遂限于命若此耶林君卿以俸满千总到省请咨赴部一闻台警即愿军前効力志已可嘉大军征剿北路君卿率外委丁壮人等前驱清道杀败贼衆夺贼牛车人马砲械实为出力防守半线地方清宁向使君卿俸满赴部勿事军前已官守备久矣因兹征台反滞上进是为国忘躯之士反不如缩颈蝤蛭安坐以迁转其官非执事所以鼓舞羣材得人死力之道也见今台镇水陆各营并无守备员缺可否将李郡林君卿二员即于内地题补或就台员更换在执事一转移间耳存公道协人心为地方收得人之效一举三美某实深有厚望焉减兵移镇撤去两中营之檄民间甚为骇然闻姚提军已经入告不胜手额万一廷议未允尚祈执事勿吝封章为民请命望切望切论苏荣书把总苏荣虽老壮士也大军进攻鹿耳门荣以小舟从林亮董方之后贾勇杀入某所亲见提军以其违令擅进故为裁抑此自军纪当然苏荣嘐嘐怨诽以为嫉能蔽功过矣将令当遵一步不可踰越所以使人赴汤蹈火无敢弗从提军派定先锋荣不在列一旦见敌死生弗顾鼓棹争先是违将军之令也律以擅进之咎荣安所辞然观过知仁圣有明训使荣他事干纪自应迅伏其辜临阵见敌似当别论国家深仁厚泽台湾安享乐利四十余年朱一贵无因叛逆与国为仇凡有人心罔不切齿争欲先啖其肉岂容优游瞻顾稍缓须臾苏荣忠愤所激不知其他自以出兵已奉将令便可横戈直前无袖手旁观之理矍铄哉是翁较之闻鼓鼙而缩颈者其贤逺矣荣过甚小情亦可原止宜裁抑一时不可弃置终身使人人畏威逺罪临敌以将令为推诿非所以劝先登之士也荣年六十余膂力尚壮使处偏禆之任自足効其所长今併一千总而不得则弃置将终其身矣隙驹已迈来日无多岂堪为此蹉跎哉提军养重制府怜才可以并行不悖拨云雾而见青天深于执事有厚望焉某白论诸弁书伏读宪札谓某所荐千总李郡胡广林君卿三人李郡既已知之胡广矜功使气林君卿纵兵赌博二弁尚待斟酌军前千把总可用者再举数弁备擢可也执事为地方抡才至详至慎自必有所风闻但功而矜则衆所忌胡广果有矜功同列无不知之诸将弁未言及者武人气盛在所不免然未尝与人鬭争未尝虐待士卒及悻悻不平之意见于颜面则使气之説似亦未可信也林君卿小心谨慎营伍颇饬北路距府未逺搜山殄孽将士云屯访事差弁往来络绎一举一动某亦无不知之果有纵兵赌博当在叅劾之科岂有反为推荐之理大抵世情险薄妬嫉者多鬼蜮含沙何处蔑有惟大君子不为所动自不待禁而见睍曰消耳南澳镇左营千总陈瑞朴实勤谨老成练达台镇右营千总倪鸿范才具优长营务熟谙使居偏禆之任二弁皆绰乎有余台镇左营把总林三人材出衆胆畧亦优出兵搜捕不遗余力台镇右营把总何期有外拙讷而内明晰果敢勤慎志操向上二弁再加歴练未能定其所至也夫人固不易知知人亦不易惟在用之而已璞有玉而沙有金亦必待琢之淘之而后人知其金与玉也诸弁皆待良工以成器则胡广林君卿终未可以沙石弃之论周彩书连江营把总周彩勤谨歴练去夏随师征台着有劳绩秋冬拨防冈山正值南路疠疫盛行之际各营征兵多畏死惮行几干军纪独彩毅然前驱为士卒倡深可嘉也继擢补冈山千总以家贫累重辞情愿仍居把总劳苦趋公每从都司闫威于南北二路搜捕山谷不避险艰乃实在出力之员凡事向前无少推托者也今地方事定令其班师回营倘内地有千总员缺可以超拔之处伏祈勿吝优擢示鼔励焉某庸劣下材谬膺海外重寄所赖行间将士协心宣力共效愚忠方得疆圉宁谧而各处出力弁兵惟搜山为最苦风餐露宿雨浸炎蒸所歴之地又皆层崖密箐鸟道羊肠登髙则攀藤如悬于壁下险则滚落如坠于渊今年三四五月北方罙入其阻兵丁或迷失道或跌入坑涧虫蛇蚂蟥吮嘬至死言之可为痛心某恨无厚赏酬庸不得人人而加之官爵乃至裁缺候补弁目于营制幸复之后亦不能使沾实职少报其出生入死之劳真觉面慙耳热赧赧然不欲与吏士相见也今各营弁缺安顿已定无用多言尚冀留心内地将台中奉裁候补现在军前劳勚之弁陆续补还以慰衆望某非有所私不过欲使长征士卒共服宪台公道耳请先优擢周彩以为之标可也论蔡奕陈祥送考军前弁缺书蔡奕陈祥南澚目兵也某由南澚镇总统大军克复台湾奕与祥随征出力乃给外委把总累加至守备职衔是军前用命劳绩显着者也奕在军最为勤谨日夜巡防无一刻之暇祥从某在温州屡次跳船擒获洋盗孙森等辈今又抚杜君英擒韩渊虽状貌不伟而才畧可用并经先后备形荐牍言之详矣春间以澚标把总黄喜军前病故员缺特将蔡奕陈祥申送考验拔一顶补以领澚兵之征台者于三月内逺涉重洋奔驰至省则提军以某咨文为不可用驳令千里往澚另恳署镇文书遂使二人流离落魄空劳往返跋涉数千里匍匐而之南澚延今已五越月矣澚中游守拘牵陋例弗肯备文申镇不知镇文何时到厦又不知厦咨何时到宪陈蔡功名终属子虚所以灰军前将士之心堕豪杰立功之志非浅尠也夫以南澚征台目兵补南澚征台把总已无可议况以军前病故之缺补军前用命之人有何不合条例之处且征兵系某总统二千协防之兵又复付某钤辖有犯军纪则操三尺以绳其后今以送考弁目细故尚薄其文书为不足凭则某既不得预爵人赏人之举有何面目欲以刑人杀人弹压地方是军前事事俱必受权于内地原营自今以后凡有干犯军纪应移内地惩究某不得过而问矣提军儒雅名帅素晓将兵未必胶固至此大抵书吏不遂愿欲所为某一人薄面无足重轻但恐唿应不灵有悞地方大事不得不缕述于执事之前惟望稍为主持以鼓舞而作兴之使军士有所观感奋励立功则髙厚深仁边陲共戴不独身受者铭勒心腑也今西藏用兵军前抜补弁目果有遥听内地原营作主务必匍匐数千里来换文书则某其何説之辞论台中时事书台中时事有大可虑者三米贵兵单各官穷蹙政务懈散而又将有移镇澎湖之举是合之而四矣近日斗米卖钱三百某不自度量移檄道府借动仓谷三万石减价平粜当事者难之某以民心皇皇不可迟缓倘上台督责则某一人独偿于是道府发奋共肩其任已经举行民情稍慰併檄诸罗令开仓劝庄户出陈易新严禁囤积及商船透越诸弊北路讹言未息诸罗营县请兵协防随遣把总林时叶陈云奇张天宝领兵三百于是月初三日协防去矣北路地方千里深山旷野处处贼窠即再添设一营尚苦鞭长不及今一兵不増又欲调离其镇于数百里海外之澎湖是直委而去之岂但如累卵之危乎此时移镇未行又有协防兵二千足资调遣然外九庄笨港以上盗贼频闻皆距汛防窎逺巡察不及加以野番出没亦须防闲秋成尚早人心易动种种情形已如抱火复虑协防之兵尚非长久之计恐议者谓台平无事可以撤回则焦头烂额将有大不可言者迩者台地各官多以五日京兆不肯尽心竭力任地方安危之寄髙守不敢思归又以战船赔累惟无米之炊是急心灰气愦以脱然废弃为幸何能得有余力整顿地方台道各县强忍不敢言贫九营将弁人人有救口不赡之叹此真孤掌难鸣一事不可为之秋也夫官人于遐荒异域而絶其养廉之资使枵腹为国家办事幸时际隆平不过空乏其身脱有一方草动唿应莫灵惟有坐以待毙而已矣鄙意前人官庄宜酌量大小衙门留还少许俾足养廉之用畧加饶裕以备不虞今悉数归公使各官穷蹙至此岂所谓地方之福乎国家四海之富不在区区増益数万之银钱一旦有悞封疆即费百万之钱粮而不足及今檄令开垦如北路林埔竹堑埔可辟良田十数万畆即于此内再创官庄尚可补救将来免生番杀人之患而执事又有划界避番之説则亦末如之何矣凤山令不肯植栅为城亦以巧炊借口某于道府之前痛切言之已许可矣此虽小事但营县无遮拦如人家无门户行道皆得胠箧而去折栁樊圃足御狂夫未可以为微而忽之也某小才任重时事闗心苦无将伯之助非孜孜为地方各官谋口腹身家之计又未知移澎一节虽经提军入告可得挽回与否目前艰鉅虽黾勉不敢告劳移澎之后天各一方此间治乱情形非某所能逆料矣言词絮聒繁冗无绪惟执事之急为维持之也论擒获奸匪便宜书台民喜乱如扑灯之蛾死者在前投者不已其亦可怜甚矣前月遣兵搜捕北埔寮诸山及诸罗县令北路将弁差委弁员人等先后擒获剧贼李庆黄潜苏齐等四十余人本拟即于军前竿首藁街以儆无赖道府以地方既平欲行善事效古人死中求生得情哀矜之意备叙供由解回内地听臬司审拟分别正法某以为非靖乱之道但意在文武和衷不得不委曲从衆窃心疑此间莠民将有轻视法网谓叛逆可以从寛不妨复尝试者两月以来夜不能寐密差弁员四处侦访果有奸民郑仕绰号急烧疎布散讹言招集亡命谋于六月初一夜竖旗纵火燔文武衙署抄掠市肆是日大雨连宵各自散逃某闻知捕治併其党萧兴祖李柯等供认不讳复㑹委台湾令周钟瑄搜捕郑仕家窝党获其档册㑹同道府质讯则册中开列伪爵人数党羽数万人一时百姓旁观多有骇愕状周令恐牵连者衆民心惊惶密白道府将伪册当堂焚燬某大敬服其能即令烧去郑仕等情罪既确死有余辜立毙之庭以彰国法以快人心从此匪类廓清谅无复作孽求死者矣但副将徐左柱已经至台某当遵㫖赴澎湖驻札既行之后则非所知应否谕令徐副将凡事少加断决不必拘牵文义以长奸顽则在执事稍假之便宜非某所敢饶舌也论复设营汛书台兵宜増而不宜减营宜増而不宜裁某向者言之再三不啻贾生恸哭今乃有复旧之日耶当宁圣明苞桑永巩可手额相庆贺矣月之初十日接部文总兵仍旧驻台水陆两中营悉还旧制併将道标弁兵裁归镇辖安设南北二路适中要紧之处十八日复准提军咨移将道标守备拨归右营令带把总一员兵二百四十名驻防冈山道标千总拨归左营令带兵一百二十名驻防下加冬水师协营拨千总一员带兵一百五十名驻防笨港把总一员兵一百二十名驻防盐水港可谓佈置极善但某愚见犹愿窃有请也冈山虽起乱之所然不如罗汉门要害鄙意欲将守备弁兵安设罗汉内门以扼南中二路之吭上可控制大武壠下可弹压冈山东可断贼人巢穴生番出路西可絶猴洞口旧社红毛寮之退步于形胜甚得阨塞使凤诸盗贼不能相通往来正合廷议所谓适中要紧之处询之南路陈叅将所见不约而同今提军欲安顿冈山尚属治末而未及本之论执事似当细为裁酌之下加冬笨港盐水港三处安设至当不易但某愚见尚以台北地方千里防汛空虚半线鹿子港诸处提军并未筹及半线乃宜设县安顿游击之区今纵未能亦岂可遂置度外将谓协防暂驻之兵可长恃乎鄙意水师既复三营似可径拨一营在外以为掎角不必蚁聚安平将左营游击带兵船驻札鹿子港兼顾半线就拨千总把总带目兵分防笨港盐水港余港汛皆仍其旧总自蚊港以上直至淡水营交界皆听鹿子港游击管辖则台北沿海一带可以无忧可以补北路陆营兵力之所不及无千里空虚之患不知执事以为何如耳夫地非亲歴未免扣槃疑钟拘墟一隅遗忘全局非经国安边之道也水师中营少守备一员则提标前营千总陈启俸水务熟谙朴诚勤谨堪以补用近䕶送侍御吴公来台鹿耳门陡遇恶风斩椗吊舵而入钦差得以无恙是其见效之一徴同日同到之船不能收入或飘至打狗郎娇击碎或飘至山后蛤仔难击碎毫釐之差千里之谬可知水师全在谙练不比内地可以茍且也陆营少千总一员把总三员水师少千总二员把总四员台中裁缺千总多已调回当于内地另行选择把总则余青周宣张天宝吴得功苏思维林福林时叶等七弁皆人地相宜堪以补用有益地方可无俟他求耳某踈庸尠识总为海外奠安起见凭臆妄谈不必其言之可採惟执事留心区画则幸甚与朱叅戎札迩者北路地方窃刼之盗盛行足下亦曽知之乎大坵田朱晓庄方遭其毒今笨港社尾又见告矣仆逺隔百余里某夜疎失某家亦已访知甚悉褊衷急性不能袖手旁观足下身在地方乃故作寛𢎞大度若为不见不闻也者谅匪类俱必深感厚恩怨鄙人之苛刻也开春未及匝月行刼已十数处十数处大盗未闻获一不知防是汛者所司何事居汛防之上者所司更何事也足下试一振刷使贵属备弁以开埸放赌之智为搜缉奸匪之谋地方何患不宁谧乎仆暂留弹压班师有期五日京兆越俎徒嗤诸君亦以其为过客也而言者唇焦听者耳聩不思荧荧之火或致炎崑涓涓细流将成巨浸况兹叛乱甫平野心未冺尤当防微杜渐遏蘖初萌既可聚党数十人操械行刼晏然莫敢过问则由此扩而充之夫亦何事不可为恐我行之后诸君将悔而噬脐无及耳恢复此邦谈何容易若复掩耳闭目坐观其敝谅有人心者断不出此敢祈足下略饬备弁将十数处行刼之贼稍缉一二以塞我愿地方之福诸君躬坐而享之于仆无所预焉不然仆亦无如诸君何惟有备叙歴次详悉咨呈制军应否用恩用威听其裁酌而已恃在至爱特此相闻颙望回音曷胜翘切与林游戎札台北余孽未浄而足下遽尔思归仆窃以为舛矣足下欲以北路余烬诿之本汛文武员弁託为军士久羁跋涉含叹怨言等语是将以愚仆耶仆思足下胆略素优忠勤有志而今乃若此谓协防官兵无地方责任应髙坐以遨游乎抑北路叅将舍子他求尚有愤愠未能自释者故存匠心欲观其敝也夫食人之禄忠人之事足下身为朝廷职官自当瘁躬报国无分畛域岂可以童孺妇女之见摇军中吏士之心此仆所大不解者足下以为无与已事则固俨然提标尊贵之员曷不髙坐鹭江而必逺泛重洋与仆共事于此即仆统师征台台郡既复可以振旅回澚而亦必久留弹压以迄今兹可知此中均有不能自便者也军士久役仆宁独非人情但足下北行方十余日三林竹仔脚两处大盗未闻足下报获一贼拔贼一毛较昔人役久不用歴三时而后还相去正自有间足下素能拊循士卒善得军心何至数日之间輙来含叹又复敢有怨言将无足下将兵亦有不能十分善驭之处耶仆虽庸劣不才弗克恩施军士岂忍听其久役兴嗟不为更迭轮换应否一二月为期遣发目兵前往换防仆胸中自有主宰足下静而听之可矣倘足下必恃功固执未忘觖望叅将之心仆亦不敢相强去来悉依尊便茍军纪而可废于足下复何尤哉仆知足下婉娈新好妬宠争怜实在衷情难割但丈夫以身许国亦难常遂燕私来日正长暂烦忍耐勉之勉之谕闽粤民人郑章殴死赖君奏赖以槐按问抵偿闻汝等漳泉百姓以郑章兄弟眷属被杀被辱复仇为义郷情缱绻共怜其死本镇岂非漳人岂无桑梓之念道府为民父母岂忍郑章无辜受屈但赖君奏赖以槐果有杀害郑章兄弟家属应告官究偿无擅自扑杀之理乃文武衙门未见郑章片纸告愬而赖家两命忽遭兇手虽欲以复仇之义相寛不可得已况赖君奏等建立大清旗号以拒朱一贵诸贼乃朝廷义民非聚衆为盗者比郑章擅杀义民律以国法罪在不赦汝等漳泉百姓但知漳泉是亲客庄居民又但知客民是亲自本镇道府视之则均是台湾百姓均是治下子民有善必赏有恶必诛未尝有轻重厚薄之异即在汝等客民与漳泉各处之人同自内地出来同属天涯海外离郷背井之客为贫所驱彼此同痛幸得同居一郡正宜相爱相亲何苦无故妄生嫌隙以致相仇相怨互相戕贼本镇每念及此輙为汝等寒心今与汝民约从前之事尽付逝流一槩勿论以后不许再分党羽再寻仇衅各释前怨共敦新好为盛世之良民或有言语争竞则投明郷保耆老据理劝息庶几兴仁兴让之风敢有攘夺鬬殴负嵎肆横本镇执法创惩决不一毫假借其或操戈动衆相攻杀者以谋逆论罪郷保耆老管事人等一併从重究处汝等纵无良心宁独不畏刑戮本镇以杀止杀无非为汝等绥靖地方使各安生乐业速宜凛遵无贻后悔东征集卷五平台纪略钦定四库全书东征集卷六广州府知府蓝鼎元撰纪十八重溪示诸将弁十八重溪在哆啰嘓之东去诸罗邑治五十里乃一溪曲折绕道跋涉十八重间有一二支流附入非十八条溪水横流而过也其中为大埔庄土颇寛旷旁附以溪背员潭崁下北势枫树冈等小村落未乱时人烟差盛今居民七十九家计二百五十七人多潮籍无土着或有漳泉人杂其间犹未及十分之一也中有女眷者一人年六十以上者六人十六以下者无一人皆丁壮力农无妻室无老耆幼穉其田共三十二甲视内地三百六十余畆亦据报闻无核实清丈本哆啰嘓社番之业武举李贞镐代番纳社饷招客民垦之者也自诸罗邑治出郭南行二十五里至枫子林皆坦道稍过则为山蹊十里至番子岭岭下为一重溪仄迳纡回连涉十五重溪则至大埔庄四面大山环绕人迹至此止矣东南有一小路行二十五里至南寮可通大武壠髙岭陡絶由大山峭壁而上壁间凿小洞可容足如登梯然行者以手攀树藤足踏洞窝甚险北路山寇捕急每从此遁大武壠通罗汉门阿猴林而为南中二路之患今下加冬署守备李郡奉宪檄塞山蹊掘去足窝断藤伐树道阻不可行也夫遏姦宄靖地方在人不在险藤生树长而后保无有开辟鸟道者亦不可知似当加之经理使凡兹人民皆有室家田宅之系累即孔道犹重闗耳斯地故逋逃薮深僻宜防范恐或劳我军过此诸将弁识之纪虎尾溪虎尾溪浊水沸腾颇有黄河遗意特大小不同耳黄河多红泥翻波其水赤虎尾则粉沙漾流水色如葭灰中间螺纹旋绕细腻明晰甚可爱大类澎湖文石然溪底皆浮沙无实土行者须疾趋乃可过稍驻足则沙没其胫顷刻及腹至胸以上则数人拉之不能起遂灭顶矣溪水深二三尺不通舟夏秋潦涨有竟月不能渡者余以辛丑秋初巡斗六门而北将之半线至溪岸稍坐令人马皆少休已而扬鞭疾驰水半马腹车牛皆腾跃而过亦奇景也溪源出水沙连合猫丹蛮蛮之浊流为浊水溪从牛相触二山间流下北分为东螺溪又南滙阿拔泉之流为西螺溪阿拔泉溪发源阿里山过竹脚寮山为阿拔泉渡西入于虎尾四溪牵合杂错而清浊分明虎尾纯浊阿拔泉纯清惟东螺清浊不定且沙土壅决盈涸无常吾友阮子章诗云去年虎尾寛今年虎尾隘去年东螺干今年东螺浍又云余流附入阿拔泉虎尾之名犹相沿亦可以知诸溪之大槩矣虎尾溪天然划堑窃谓诸罗以北至此可止宜添设一县于半线自虎尾以上至淡水大鸡笼山后七八百里归半线新县管辖然后北路不至空虚无地广兵单之患吏治民生大有禆补不知当局可有同心否跂予望之纪水沙连自斗六门沿山入过牛相触溯浊水溪之源翼日可至水沙连内山山有蛮蛮猫丹等十社控弦千计皆鸷悍未甚驯良王化所敷羁縻勿絶而已水沙连屿在深潭之中小山如赘疣浮游水面其水四周大山山外溪流包络自山口入滙为潭潭广八九里环可二三十里中间突起一屿山青水緑四顾苍茫竹树参差云飞鸟语古称蓬瀛不是过也番绕屿为屋以居极稠密独虚其中为山头如人露顶然顶寛平甚可爱询其虚中之故老番言自昔禁忌相传山顶为屋则社有火灾是以不敢屿无田岸多蔓草番取竹木结为桴架水上借草承土以耕遂种禾稻谓之浮田水深鱼肥且繁多番不用罾罟驾蟒甲挟弓矢射之须臾盈筐发家藏美酒夫妻子女大嚼髙歌洵不知帝力于何有矣蟒甲番舟名刳独木为之划双桨以济大者可容十余人小者三五人环屿皆水无陆路出入胥用蟒甲外人欲诣其社必举草火以烟起为号则番刺蟒甲以迎不然不能至也嗟乎万山之内有如此水大水之中有此胜地浮田自食蟒甲往来仇池公安足道哉武陵人悞入桃源余曩者尝疑其诞以水沙连观之信彭泽之非欺我也但番人服教未深必时挟军士以来游于情弗畅且恐山灵笑我所望当局诸君子修徳化以沦浃其肌肤使人人皆得宴游焉则不独余之幸也已水沙连内山产土茶色绿如松萝味甚清冽能解暑毒消腹胀亦佳品云纪竹堑埔竹堑埔寛长百里行竟日无人烟野番出没伏草莽以伺杀人割首级剥髑髅饰金夸为奇货由来旧矣行人将过此必倩熟番挟弓矢为䕶卫然后敢行亦间有失事者以此视为畏途然郡城淡水上下必经之地不能舍竹堑而他之虽甚苦亦不得不行云其地平坦极膏腴野水纵横处处病涉俗所谓九十九溪者以为沟浍辟田畴可得良田数千顷嵗増民谷数十万台北民生之大利又无以加于此然地广无人野番出没必碁置村落设营汛奠民居而后及农畆当事者往往难之是以至今弃为民害不知此地终不可弃恢恢郡邑之规模当半线淡水之中间又为往来孔道冲要即使半线设县距竹堑尚二百四十里不二十年此处又将作县流移开垦日増日衆再二十年淡水八里岔又将作县气运将开非人力所能遏抑必当因其势而利导之以百里膏腴天地自然之乐利而惮烦弃置为百姓首额疾蹙之区不知当事者于心安否也有官吏有兵防则民就垦如归市立致万家不召自来而番害亦不待驱而自息矣天下无难为之事止难得有心之人竹堑经营中才可办曽莫肯一为议及听野番之戕害生民而弗恤岂尽皆有胸无心抑中才亦难得若是乎大抵当路大人末由至此故不能知而至此者虽知而不能言之故也留心经济之君子当不以余言为河汉夫纪火山海山奇闻何所不有吾以耳目之所及为凭其不及者多矣山生火説近荒唐火出自水中尤荒唐之甚者也虽然固有之台湾火山有二焉皆诸罗县境内一在半线以北猫罗猫雾二山之东昼常有烟夜有光生番所宅人迹莫至吾闻其语而已一在邑治以南左臂玉案山之后小山屹然下有石罅流泉滚滚乱石间火出水中无烟而有焰焰腾腾髙三四尺昼夜皆然试以草木投其中则烟顿起焰益烈顷刻之间所投皆为灰烬矣其石黝然坚不可破石旁土俱燃焦其坚亦类石信宇宙之奇观也于戏天下事之不可解非寻常所能测度类如斯已未尝经目见耳闻自以为予智莫已若直夏虫不足与语冰耳君子所以叹学问无穷而致知格物之功又当兼閲歴验之也纪荷包屿辛丑秋余巡台北从半线遵海而归至猴树港以南平原广野一望无际忽田间潴水为湖周可二十里水中洲渚昂然可容小城郭居民不知几何家甚爱之问何所舆夫曰荷包屿大潭也淋雨时鹿仔草大槺榔坑埔之水注大潭中流出朱晓陂亦与土地公港㑹大旱不涸捕鱼者日百余人洲中村落即名荷包屿庄时斜阳向山驱车疾走未暇细为揽胜然心焉数之矣水沙连潭中浮屿与斯彷彿惜彼在万山中为番雏所私有不得与百姓同之未若斯之原田膴膴听民往来耕凿结庐栖舍于其间而熙熙相乐也余生平有山水癖每当茂林涧谷奇峰怪石清溪广湖輙徘徊不忍去慨然有家焉之想而吾郷山谷幽深崇峦叠嶂甲于天下所不足者河湖耳是以余之乐水更甚于乐山而过杭州则悦西湖过惠州又悦西湖入台以来则悦水沙连杭州繁华之地惠州亦无旷土水沙连又在番山皆不得遂吾结庐之愿如荷包屿者其庶乎建村落于屿中四面皆水环水皆田舣舟古树之隂即在羲皇以上钓鱼射猎无所不可奚事逐逐于风尘劳攘间哉所恨千里重洋僻在海外不得常观光上国恐子孙渺见寡闻如夜郎之但知自大是则可忧也姑纪之以志不忘焉纪台湾山后崇爻八社北路擒赋黄来混称台湾山后尚有余孽三千人皆长发执械屯聚山窝耕田食力明知其谬亦遣弁员往视之併记其地里情状以来虽未可信其确无讹舛亦足迹不到之一图籍也山后有崇爻八社东跨汪洋大海在崇山峻岭之中其间密箐深林巖溪穷谷髙峯万叠道路不通土番分族八社曰荺椰椰曰斗难曰竹脚宣曰薄薄为上四社曰芝武兰曰机密曰猫丹曰丹朗为下四社八社之番黑齿纹身野居草食皮衣革带不种桑田其地所产有鹿麕野黍薯芋之属番人终嵗倚赖他无有焉自古以来人迹不到康熙三十二年有陈文林侃等商舶遭风飘至其处住居经年畧知番语始能悉其港道于是大鸡笼通事赖科潘冬等前往招抚遂皆向化附阿里山输饷每嵗贌社之人用小舟装载布烟盐糖锅釜农具往与贸易番以鹿脯筋皮市之皆以物交物不用银钱一年止一往返云其郡治水程由安平镇大港出口沿海边而行喜西北风歴凤山打狗西溪东港大崑麓加六堂风港郎娇至沙马矶头水道一十二更又向东转行山背当用南风过蟒卒老佛大紫髙萧马间卑南觅山外水道十更复至薄辧社水道三更此皆凤山县界也沿海北向直至崇爻之石门港口水道九更港内溪滩水急须待天清气朗风平浪静用土番牵缆上滩入于大溪寓湾而大舟不得达焉于是由山道湾进芝武兰又三百里至机密又九十里至猫丹五十余里至丹朗四社熟番共二百四十余家则近水沙连内山矣至欲往上四社须从原路复出下滩往北驾驶水道二更方至荺椰椰社二十余里至斗难社又四十余里至竹脚宣又二十余里至薄薄社四社熟番共二百三十余家其生番散处深谷不受教化者则不得而考矣东北山外悉皆大海又当从水道沿山歴哆啰猴猴始到蛤仔难水道二十一更南路船无有过者惟淡水社船由大鸡笼三朝而至云嗟乎天下事非躬亲目覩未免揣籥疑钟今兹所云岂可尽信水道太逺不无虚张但山后险阻情势大畧不过如此与余平昔所闻十九脗合则姑存其论可也曩者南路擒贼郑固亦称王忠逃匿山后大湖有党千人经遣弁赍檄往卑南觅谕大土官文结鼔舞七十二社土番遍山搜捕并无逸贼及汉人踪迹惟崇爻八社未至今崇爻以内如此奸匪安得有容身之地乎但台湾海外巖疆五方杂处虽时际隆平不能保百年无事将来匪类穷蹙必以山后为避兵之所当局者识之覆台变殉难十六员看语看得台湾土贼朱一贵等倡乱陷没全台武职自总兵官以下把总以上死事各员所处之地不同所以死者亦异台协水师如副将许云左营游击游崇功此身在水师事起陆路领兵救援邻境而血战捐躯者也如中营把总李茂吉则随许副将救援力战被执不屈骂贼而死者也如中营千总林文煌右营千总赵奇奉则随许副将救援在阵战亡而文煌又与其弟文甲俱亡者也如汀州镇中营把总石琳则带领班兵到台遭乱赴敌而力战阵亡者也如北路营叅将罗万仓则邻境寇来无城可据而血战捐躯併其妾蒋氏守义自缢者也如台镇总兵官欧阳凯镇标左营守备胡忠义中营千总蒋子龙把总林彦此仓猝御敌在阵战亡而左营千总陈元则先于赤山杀贼力战身亡者也如南路营守备马定国把总林富此身在地方变起仓猝而林富则在阵战亡马定国则战败自刎者也如镇标左营游击孙文元则奔至鹿耳门赴海而死者也如南路营叅将苗景龙则身在地方备御无术仓皇战败逃匿万丹港渔庐三日贼执而杀之者也以上一十六员或勇赴鬬而死于忠或寇临境而死于义或事已壊而死于势惟苗叅将稍滋口实余皆捐躯报国不为茍且偷生有殉封疆无亏臣节职等研讯亲属証见人等其被害情形月日亦既歴歴有据并据各具供结前来并非影响傅㑹应请特疏题旌分别赠秩优䘏袭廕以慰海外幽魂作忠贞义烈之气使千秋将士咸知沙场马革为人生莫大之宠荣有功世教不浅矣覆台变逃回澎湖押发军前効力奉叅解任十六员看语看得台湾乱贼朱一贵等攻陷台府镇协战死郊垧弁兵膏涂原野奉叅游击周应龙张彦贤等以下一十六员有战败而逃者有未尝战而逃者有病不能战而逃者有自外汛调回无及于战而逃者所以逃之故不同及其効力立功则一也战败而逃为台镇右营游击周应龙道标守备王国祥千总许自重台协中营把总李硕硕之战在南路赤山被伤奔府府陷不能再战遂奔舟自重之战在南教场败走海边遇万守备哨船救载国祥带兵在台镇军前往来督守被贼冲散投奔道船应龙之战在冈山捕贼逗留不进及札二滥纵番兵淫杀焚掠民不堪命附贼始多贼复号召竖旗环攻南路营应龙战败被伤奔回台府贼随之至府亦继陷遂奔内地直至泉州其未尝战而逃者为台协水师中营游击张彦贤守备凌进左营守备万奏平右营游击王鼎守备杨进千总朱明皆身在船中并无打仗见贼陷郡扬帆逃出水师中营千总刘清带兵三十名鲲身伏路右营把总郑耀自打狗港调回协同刘清伏路皆未赴敌见张彦贤等俱去相率随之其病不能战而逃者为水师左营把总陈福右营把总尹成二人皆血疾在先给假医治及贼陷府不能打仗家丁方清吴麟进仔等扶去舟中跟䑸逃入澎湖其自外汛调回无及于战者为水师中营把总牛龙左营把总陈奇通奇通从笨港汛奉调带兵船二只于初三日到鹿耳门则贼已陷府据安平镇力不能敌收归澎湖兵船器械无失牛龙分防蚊港五月初一日奉调离汛初二日至鹿耳门见府已陷不敢深入将所领兵船一只驾回澎湖此十六员逃澎之大槩也至于随师征台効力立功则周应龙张彦贤王鼎杨进凌进万奏平王国祥朱明刘清郑耀李硕陈奇通陈福尹成等十四员共集亲丁一百八人驾船二只于六月十六日随大军攻入鹿耳门安平镇擒斩贼伙蔡迎陈喜陈平周富曽平杨奎等六名十七十九两日俱在鲲身打仗二十三日同入台湾府治二十八日复随军往大穆降杀贼牛龙从守备魏大猷许自重从叅将王万化俱于十六日同入鹿耳门复安平镇龙持火罐烧贼船自重擒贼郑气十七十九等日俱在鲲身打仗二十一夜复随大军由西港仔登岸在苏厝甲竿寮地方大败贼衆二十三日同入府治此十六员効力立功之大槩也按其功则十四员同舟同队同行同止未尝有功多功少之异牛许二员亦如一辙焉按其罪则周应龙为重虽有逐队入台之功未赎玩寇殃民丧师弃地潜逃之恶而张彦贤王鼎万奏平凌进杨进朱明等次之六员皆水师将弁其协主许副将力战至死何以袖手旁观不交一阵今乃能舍命赴敌共建勲猷何其怯于前而勇于后也则功固有而罪亦不可恕也王国祥许自重战而不胜刘清郑耀带兵仅三十人伏路鲲身而未尝见敌薄乎云尔李硕先战伤就医后乃扶伤偕遁陈福尹成抱病先经数月情似皆有可原至牛龙陈奇通逺汛调回在郡陷越日之后赴澎请救则又难以必死责之矣兹皆随师戮力罔惮勤劳似可仰邀原宥补过论功如牛陈二弁或还其官余人或待不死是则圣朝寛大之恩而亦宪台再造生成之徳非职等所敢擅议者也覆台变在事武职四十一员看语台湾遭朱一贵之乱全郡陷没在事武职大小七十余员或血战捐躯或逃归澎湖或颠沛贼中驰驱险难行径不一除阵亡殉难十六员勘结请旌奉叅逃回澎湖押发军前効力十六员另案审覆尚有坎陷在台未分黑白如游击刘得紫等以下四十一员既已奉宪行查不可不逐一确勘情形俾无遗漏者也镇标中营游击刘得紫当贼寇披猖血战用命及力竭被执抗节不移求埋前镇尸身从容受刃贼亦义而不杀羁禁学宫朱子祠七日水浆不入口后闻诸贼皆乌合可破乃听士民劝进粥食延性命以待王师被禁五十余日坚贞不变可谓疾风之劲草板荡之忠臣应请特疏题旌以励千秋志节而况大兵入台得紫多募丁壮随师𠞰平北路大穆降之捷沟尾庄之劳其功亦有足纪者乎镇标中营守备张成力战被伤为贼所执中夜自经二次绳断不得死贼亦怜之听兵丁林张保释匿方赋家中五十余日大师入台则大穆降沟尾庄二处与有劳焉北路营千总陈徽把总郑髙则兵败各带重伤行遯复能紏合郷勇攻诸罗于大兵未至之先斩赖元改头祭罗叅将可谓壮矣虽为翁飞虎江国论所败仍旧退走入山然及王师北指皆随大军抚贼曽贤李徳则二弁之无受伪可徴也北路营左哨千总龚捷则自八里岔奉调回营中途遇贼四起遁入北投社鼔舞番衆招集难民为兵据守杀贼后又协保半线迎师大肚有押运军需奔走接济之劳北路营把总吴徳光则兵寡战败赴淡水营请援随引兵据守南崁复同援淡大师至半线驻防镇标右营千总马云骥则战败弃马夜行昼伏至十八重溪与许兴吴林朋等纠募郷勇八百人竖大清旗号据险守隘以待援师复随大军在大穆降战胜则三弁之无受伪而有効力可徴也海坛镇标左营把总李信则带领班兵到台经于四月二十二日换回登舟值贼窃发前镇檄留军前血战遍体重伤杂在死尸之内其妹夫王宋收埋裹去得活天兵入台三閲月医治方愈该弁无汛守地方之责有冒死血刃之战其无从贼又不问可知也海坛镇标右营把总陈宋亦带领班兵到台战败被伤望门投匿欲薙发为僧因魁伟多髭僧不纳避难数家皆有实据镇标右营把总吴益先从周应龙在南路赤山战伤奔府府陷为贼所擒迫使服官不受幸与中营刘游击同禁朱子祠得不辱后随师在大穆降杀贼得胜南路营把总张文学身在地方三战三北为贼所擒亦与中营刘游击同在禁中六日不屈踰墙夜遁往狮子巖为僧大师入台集义民四百余人随军効力复招回旧兵四百人巡防搜捕镇标中营把总周应遂在南路赤山战伤被擒系缧牛车于春牛埔阵上遇陈宋救回及府陷往黄蘗寺为僧在寺中密制大清旗与千总康朝功把总李先春韩胜等谋为内应事洩奔逃后随师大穆降击贼及北路安抚客庄镇标左营把总李先春战伤被擒不降兽医魏本忠保之得释与黄蘗寺谋内应不果后随军大穆降杀贼北路中路皆有奔走効劳台协水师右营把总韩胜战败负伤逃匿潜与黄蘗寺谋内应不果大师复台率亲丁张绍奔赴绍为贼追杀胜亦被伤入海中路北路皆随师奔走効劳淡水营俸满千总何太武先于二月内离营给咨文赴厦因病稽迟及府陷削发为僧与黄蘗寺谋内应不果及投大师亦有奔驰押运之劳北路营把总王有才带兵守隘为贼所执缚去水窟头黄赵赖承店中有私释其缚者纵使行遯匿大排竹民家镇标中营把总王道隆左营把总陈云南路营把总陈有祥皆战伤避匿民舍及投大师道隆招贼蔡镇一名与陈云同在大穆降杀贼有祥奔驰南北路获贼吴亚一名镇标右营把总李贞先于三月内呕血给假医治及贼陷府伏枕奄奄至今尚病危不起则诸弁之无从贼亦可知也金门镇标右营千总康朝功带领班兵到台战败被伤杂死尸以免及府陷为贼所擒赂贼兄戴显得释入黄蘗寺为僧与周应遂等谋内应事洩逃匿破柩六日僧寄渊密送饭食得不死或有言其在戴穆辕门服职审无实据而黄蘗内应之谋则其事甚真果有从贼服职何必为僧即曰戴穆杀后何非戴穆而潜身破柩与死为邻终随大师在大穆降杀贼得胜则该弁亦确无受伪而有驰驱効力之据者也镇标左营把总许陞右营把总黄陞贼至先遁并无接战及大师平台大穆降之役皆有与焉镇标右营千总李由战败逃散至六月二十八日出投大师或有言其从贼服役而李由坚不招承且云有沈尧巫三元可証则踪迹未可定也道标把总陈喜或有言其在林曹处办事而该弁则供为林曹所获僧寂兴保之得免则踪迹未可定也南路营千总阮钦据供亦有战伤亦无从贼且有擒获贼首颜子京之功但据该营队目姜发蔡昇王国文李春等供称四月二十七日南路营失陷阮钦并无见阵不知去向至颜子京系衆目兵所获而千总在府有无从贼百队不敢保则阮钦踪迹未可定也把总李兴盛为贼首郭国正所擒据姜发蔡昇王国文李春等供称四月二十九日兴盛胁从于国正六月二十三日有同百队将郑定瑞首级解赴军前而该弁坚供并未从贼有陈石林尧等保结则踪迹亦未可定也北路营把总叶旺则兵败潜匿民家闻陈徽郑髙募兵攻诸罗出与共事旋又失去及投大师招出贼目陈奏凯一名但罗叅将家人现在首告其从贼则踪迹亦未可定也台协水师左营把总凃勲据供分防鹿仔港于五月初三日奉檄调带兵五十名配船三只初五夜入鹿耳门到安平镇始知府陷令各兵密埋军器红毛城侧散匿民家此説殊不可信贼既陷府五日口岸戒严岂容夜舟潜入鹿耳复抵安平且既知贼据无故意登岸埋藏军器之理安平地方浅狭鸡犬难藏安得五十名兵皆有亲戚窝匿无人知觉或有言其初五晚舟至隙子被擒在贼首黄日昇处六七日而该弁并不实供求工反拙又亦未可遽定也则李由陈喜阮钦李兴盛及叶旺凃勲等六弁应请宪台亲讯定夺南路营千总张世徳托故先逃遂回内地至今行提并未到案无从查核经于详明台回千总俸干事赴藩司取供在案应行司就近勘详另报镇标中营把总王丑并未见敌接战于五月初一日赍公文赴鹿耳门望见府陷遂奔澎湖复搭得胜鸟商船逸去泉州其后随师効力同入鹿耳安平当与奉叅退澎十六员一体拟议在周应龙张彦贤之间澎协右营把总吴良在台修理战舰偕贼回澎经前提督讯解督部院军前寻亦病死南路营把总薛雄已经病故无庸再议北路营守备刘钖因公赴省领饷台协左营千总董方奉差赴厦接饷中营把总李祐赴厦考验贼乱时皆不在台均应于全台底定事案内确查功绩议叙南路营把总魏明贼乱时先已离台赴考后随师救援淡水澎协左营千总李耀国在台修理战舰府陷回澎后随师往援淡水把总陈贤四月内䕶商到台二十八日奉差赴澎请援奔驰厦省后随师往援淡水淡水营把总汤乔在台修理战舰府陷仍回淡水金门镇标右营千总刘使带领班兵赴淡换回至牛骂汛闻贼陷府仍带班兵回淡协防均应于遵㫖事案内同淡水官兵一体议叙此四十一员存亡功罪之大概也除刘钖董方等八员另查功绩分报张世徳一弁就近勘详另拟薛雄吴良已故无庸更议其余三十员中从容就义临大节而不可夺当以刘得紫为第一而间关险难力图恢复之陈徽郑髙龚捷吴徳光马云骥等次之李信陈宋张成吴益又次之黄蘗之谋事虽不就其志可嘉则周应遂等诸人又次之其余或擒或免窜身草泽发辫完全均无疑议虽内有许陞陈云李先春韩胜等四弁割辫逃生皆由势穷力竭混迹躲避实非从贼即李由陈喜等数弁踪迹未明另请覆讯亦未有受贼要职显然杀害官兵芟夷民庶不过畏死贪生腼颜丧节应否从寛从严统俟宪台亲讯定夺东征集卷六