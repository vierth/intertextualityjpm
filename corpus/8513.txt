无明慧经禅师语录X卍XXX寿昌和尚语录序昔世尊说三乘教网捞摝人天末后拈花示众惟饮光尊者一人承当如将金刚王宝剑递与迦叶叶便尔横拈倒用能杀能活毕竟锋芒不露和匣收去故善承当此道只破颜微笑而巳嗣是累及西天东土诸祖相承亦唯秉此金刚王截断古今多少人命根总是路见不平拔剑相助呜唿祖庭荒秽法道陵替此剑久瘗此花谁拈非有超越古今格量者讵亦当此重任哉寿昌大师道风压古刚骨擎天妙得无师之慧故垂示法语天真自然其展用自在无硬力支排之说其鍼线緜密得偏圆绮互之妙掀翻窠臼脱尽廉纤末法宗师善用金刚王剑者非师其谁耶故孝廉邓君甞爱其作偈云野师不啖人间食十二巫峯得自繇养就纵横无碍力崑崙翻转作瀛洲乃欣然谓曰何期濒老得饮醍醐自非真参实悟与佛祖命脉流通从自已胸襟中流出安得如此其醇至乎昔灵源多喜演祖不诡随不淫陋谓其天资合道语嘿中度今师与演祖异世同风然其孤标道韵卓然X挺异如万仞凭虗峯势倒立直心行事如箭中鹄正色凛然无一毫媟慢之态故住山五十余白足迹不履城隍竿牍不近豪右有大梅深隐之风独恨世无马师谁知其梅子熟且久也师甞游少林登五台遇瑞峯师一见而识相与契合深推重之日惟随众作务众未及田师巳荷䦆先至虽栉风沐雨亦无勌意归则摄衣登座为众说法信口而道不落思议衲子有好逞词锋嗜文句者每视师法语如啜木札羮无脍炙味间以此议师师亦甞笑此辈如叶公怖真龙耳试令与地藏同时闻栽田博饭之语亦必谓其无当于宗门玄旨矣余窃谓师之法语置于雪巖高峯诸大老之间亦不多让世有赏色必然击节然师意贵在操履力追古风虽百丈沩山比肩何慙其行业隐微不可枚举兹述其大槩孔子有云吾欲载之空言不如见诸于行事然则师之行解双脩虽质之先圣而何疑师初住峩峯宝方二兰若次迁寿昌寿昌乃西竺禅师道场西竺崇仁产也与师同乡有遗谶云寿昌好牧牛西竺再来游至师居寿昌不浃旬而梵剎岿然兴起人咸谓师即古寿昌再来信或不诬云丙辰岁佛成道日信州弟子刘崇庆和南题于金华山舍X寿昌无明和尚语录目次序卷之一峩峰语录宝方语录董巖语录卷之二寿昌语录拈古颂古卷之三峩峰问答赞卷之四偈颂杂着塔铭寿昌和尚语录卷一住福州皷山涌泉禅寺嗣法小师元贤重编师初住峩峰语录开堂宣疏拈香白槌竟师复拈香问曰大众会么此是三世诸佛用不尽底一齐撒向娑婆世界释迦牟尼佛犹用不尽西天东土历代祖师亦用不尽山僧今日信手拈来与众商量还是教外别传经中玄旨不函X葢干坤随波逐浪不截断众流擡荐商量不大用现前探竿影草不当阳撒出金刚宝劒不据实举论穷劫不尽要须具智眼者拣辩得出白是白黑是黑即不囫囵打作一块始可定丛林之是非验学者之得失应圣应凡自然不被诈明头之所欺举措应缘无不合吉也然此道离微踈之久矣众中有大智者当拚身命尽力匡扶以悟为期自他兼利一生不足再拚一生极至三生无不合得古云不入生死大海难得无价宝珠此犹是钝机伶俐汉一闻便知妙然虽如是不得春风花不开且谩道及至花开又吹落首座出众问未垂法语巳涉繁端略借权言彰明大道迦叶行头陀之行受世尊衣和尚习百丈之规登如来座未审昔时迦叶今日峩峰是同是别师曰庭下虗空为汝说不必山僧再复言座曰同别巳蒙师指示单传宗旨事如何师良久曰且喜大众俱巳会竟座曰三十年前人事异数千白后祖灯新师下座上堂诸佛时常说法不须拟议猜详是何法天地玄黄宇宙洪荒不论通宗透教祇贵直下承当承当箇甚么云腾致雨露结为霜蛟龙不宿死水勐虎岂行路傍透得这些关棙何须愿往西方不问先佛后祖鼻孔一样放光作么生放光化被草木赖及万方释迦不肯泄破达磨九年覆藏峩峯不惜口业一下为众宣扬且道作么生宣扬挥尺一下云罔谈彼短靡恃已X长便下座上堂瞽目老聋瞶嫂色声两失刚刚好更有无手人行拳无舌人谈道四箇相同论短长一箇于中直笑倒且道笑箇甚么奇怪普化翻觔斗不忝金色头陀之后参上堂空王昨夜传消息不许师僧游圣迹觉路从教荆棘生玄关一任其启闭然虽如是要且契会空王意良久云门前有竹蓝且青殿后有松韵且鸣玉盏银缸光复明金炉宝篆霭成云更在一桩真意味梅花独占一年春下座上堂拈起一着佛祖一齐捉放下一着圣贤悉皆缚辘轳飞上天庭泥牛眠交地角非惟九有沾恩亦乃四生受乐惟有八大金刚努眼瞪眉横拈倒卓何则不许众生乱描邈上堂青山青无山不藏云绿水绿无水不生木惟有衲僧心调直无阿曲挥尺一下下座上堂真正龙象子有时提不起放得下有时放不下提得起不弄死蛇头要捋生虎尾有时跨上金毛背自然足下清风起是否咦水不涸兮鱼自在山青幽也鸟X安详珍重冬至上堂冬至时临事且奇海风吹倒珊瑚枝龙王惊起归空界河伯神祗尽失威如是事宜自知僧曰用知作么师曰与老僧执杖僧曰恁么不知更好师曰何也僧曰清闲僧不做返更作愁人师便打上堂铁罗汉撞着赤声火金刚二家尚气鬬坚强愚情不决问空王王曰诸行无常一众知识还会此意不不然更听一颂野衲门庭不顺情寻常争许白云停干坤不昧真因果一定无干那畔人参上堂首座请曰喫金牛饭饱孤峰顶上讴歌饮曹山酒颠十字街头打睡如斯等辈混乱圣凡向上全提乞师拯济师曰没巴鼻汉大地无家有道心人在处安住随时放旷自有来繇兀尔忘缘各无分晓上来不须问过一定先知下去休要通情决然巳验据榔枥拄杖探海撩天如帝释龙王闻而胆战凭一钵三衣操冬傲夏然仁君宰辅见则倾心非为驰骋蹈高葢亦法使如然也大众各宜秉志步武追先风穴之于白丁药山之于牛圈沩山佑拾橡栗为食大梅常採荷叶为衣嬾赞无收涕之工百丈示不作不食之戒其余真参实悟不可枚举一箇箇打发如大鹏鸟翱翔万里盖地遮天似狮子儿威震十方惊羣骇众所谓X人能弘道非道弘人自是丈夫各宜知悉上堂迷生寂乱悟无好恶祇如悟后又作么生是圣是凡难捉摸没毛老虎头戴角翻身拟欲论空王良骥追风趂不着是不是非不非归去来兮来去归不是头陀发一笑人天百万总无知久立珍重上堂法鼓三通众云集看看红日上栏干清风透腋祥云起那事分明不隐瞒大众会么众默然师曰祇如与么还是大众瞒山僧山僧瞒大众若谓山僧瞒大众韦䭾大士不心懽毕竟作么生宝璧割城犹自肯须知识者始甘当下座上堂撞钟打皷入室陞堂佛祖规绳丛林标榜未明三八九切莫乱怔慞鑪焚宝篆台炳银缸缁素一室云水两行夜静云收天地朗寒风飒飒透心凉西来教外无传旨太煞分明不必详会不会庭前栢枯长菓庐陵米烂成秧释迦老子开户维摩大士起床一一分明重举似大家作礼各归堂挥尺云直下承当上堂挥尺一下曰宗乘中事难以措辞大道门庭争容拟议等闲垂一句如太阿锋离匣逢之者死不移时似涂毒皷受槌闻之者丧不旋踵所谓妙峰峻仞野兽难藏宝树晶光灵禽莫泊其用也单趂金毛归野窟X直追铁额入深山扫天下之搀抢拂世间之孽屑提堕坑落壍之类揭迷封滞殻之流其功也使法界世界虗空界一体同观俾佛道人道地狱道万法融会虽然如是犹未为向上事须知更有出格量外一句作么生道噫正令不行先斩首大机一发圣贤悲久立珍重上堂有时向汝道箇诸佛道不得底有时向汝道箇众生悟不得底众生悟得底诸佛道不得诸佛道得底众生悟不得倘悟得者上诸佛顶𩕳上行千圣尽皆拱手况天魔等众不自甘伏祇如还有悟得者么咦喜听樵歌欵欵畏闻雪曲优优上堂峩峰有一句不是佛传的亦非祖师禅不许人拟议祇贵有缘人直下便会取会么头顶者毕竟非天足踏者毕竟非地透得此重关另有真消息六祖不会南方禅达磨不会西来意参小参一定不空如人捉风一定是空如鸟遭笼空却不空佛不居中佛本非有谁在不在露柱生儿解做买卖卖者本无一文买者不受一块惟有春风乃自知百草头边解揑怪下座小参桃红李白山川窄乌鸡端然身不黑调御丈夫不了X心说色即空空即色不落色空一句作么生道良久云阳出阴归神出鬼没不是一队野狐箇箇立地成佛求其自古迄今尽是填坑穵窟珍重小参参学之士道眼未明但当看箇话头要立箇坚固志如一人与万人敌安其放意杀出方了孳孳然念念然管甚么色管甚么声冤也不管亲也不管佛也不管凡也不管非是不管有死对头在护生须是杀杀尽始安居虽然如是最是省力不须念经不须拜佛不须坐禅不须行脚不须学文字不须求讲解不须评公案不须受归戒不须苦行不须安闲于一切处只见有话头明白不见于一切处倐然一时瞥地如日昇空十方普遍尽大地是个话头所谓打破大散关直入解脱门到恁么时节方是得力处故云得力处便是省力处也到此始有说话分方可见人探竿在手得大自由不受罗笼看宗也得看教也得游方也得混众也得独居也得所以云我为法王于法自在一切即一一即一切无第二人此事若不从自心契悟一回纵有见解如说食不饱大丈夫儿决不说了便休自相欺诳若不踏到底定是不肯住到底人始不被诸法缘转自有通变解向有佛处趂一步无佛处放一着使一切圣贤挫折他不得讨甚巴鼻天地阴阳筭计拘束他不得因果罪福其柰尔何直饶佛祖到这里只得吞声忍气何况其余葢为得大总X持王三昧也切宜珍重示众此事更无有别事祇要当人解慎初生死念头打不彻黑山鬼窟做工夫有得的多成壅塞无得的多落空途智慧定堕聪明境忘功多又自称孤亏杀杜门壁观费却许多盐醋不是断臂安心今日岂知来路如问拾得姓名叉手两下分付果然得力之中便是省力之处若作道理商量笑杀饮光老子你看这般手段成佛有甚难做惟要时人歇得狂不依歇处为家住果然好事不如无莫把无为作回互下座开田毕示众大众尽心为常住开田山僧尽心为大众说禅昨夜三更雷逼逼打断坭龙角半边下座岁夜示众顾春将至冬巳归报汝诸人自省知生死关头未打彻话头莫纵乱交驰此回不得安闲法业识茫茫无所依今古参玄诸英哲都来回向尽今时尽今时悟有期吊转干坤在已为欲与然灯重续𦦨直教火灭与灰飞然虽如是当知教外一句作么生道西天牟尼去东土达磨归师次迁宝方语录开堂白槌竟师曰大众会得第一义么若不会且向第二义中荐取喝一喝曰会么若论此事贵乎操履如行X路人有路行路路穷上树树到杪时再进一步则与佛祖同住祇如这一步作么生进咦凌空桂影有眼皆窥唯除瞽目闻而不疑春风不在花枝上一任灵峰哭子规珍重上堂良久云大众会么若如是会去犹较些子其或未然纵饶目击道存敢保未到丝竹传心终成碍膺黑漆桶底鑑貌辩色无孔铁槌上逐气寻声更问何者即是气急杀人巖厓宝木栋梁材工人徒望海岛龙驹社稷器将帅空吟面壁九年成甚事覔心不得始安心复云大众三十年后莫谓宝方无故评论古今好下座岁夜上堂诸佛常觉不迷大似黄叶止啼众生常迷不觉犹若无绳自缚恁么不恁么总不得即此犹胜白拈贼毕竟作么生得相应去古今之下多少人吞声忍气更复问是如何一尺水一丈波会么记得宝方三十夜与诸云水唱玄歌国泰民安乐菩提萨婆诃浴佛上堂黄面老人没傝仁二悲愿示生四月八一年一次热汤浇舍死忘生而说法四十九年一字无末后拈花放不下惹得傍观笑微微大似打破葡萄架灼然所作业不忘撞着云门要打杀贻累儿孙相将堕火坑尚幸琅琊云将此身心奉尘剎不然则达磨一宗埽地X而尽岂知今日有宝方老汉重为分雪祇如此一举还有报恩分也无众中若有拈得出者管教横身宇宙与诸佛眉毛厮结有么良久云噫真箇在家为客易果然出外作商难珍重上堂大众礼拜灯忽坠地首座启曰银缸扑地乱坠天花曲请尊慈重然宝炬令昏衢而再朗使法殿以常明师曰金罏香袅霭玉烛灿光辉宝磬铿锵举人天聚会时如是巳为山僧说法竟何也法本自法法外何法更欲说法恐辱大法虽然如是勉强与大众商量箇论法之体亘古独存非色非空无名无相非隐非显非暗非明非圣非凡非僧非俗法之说也自古至今天地世界森罗万象日月星辰海岳山川四生六道未有一时不说也所以云尘尘说剎剎说炽然说无间歇大众还信么首座曰信师曰汝作么生信座曰昨向上蓝田里过山水通融尽宝方师曰未是信在上堂大众恭请山僧上堂所为何事拟欲求佛法单穷趂夹穷更要超生死无事生出事莫若推云归洞府引月上蒲团相共虗明照一切不相干当时南泉抖碎虗空七花八裂惊起露柱石人遍体通流汗血不是凌行婆争解同心结噫一众知识自当藏拙上堂X曹洞宗旨宝镜三昧鑑照往来不逃真伪观音来也观音一堂普贤来也普贤一队文殊变化有多端一时明显一时晦且道何人共他作对不然但看曹山问德上座曰佛真法身犹若虗空应物现形如水中月作么生说箇应的道理德曰如驴觑井曹曰道即太煞道祇道得八成德曰和尚作么生曹曰如井覰驴师曰作么生会会得如井覰驴便明宝镜三昧会得宝镜三昧便会如驴覰井会么座曰某甲鑑和尚即不堪和尚鑑某甲即得师曰你作么生会应底道理座曰随缘应感即且置和尚唤什么作物师曰应物道理宝镜三昧如驴覰井如井覰驴会得许入曹洞宗不然则观音普贤文殊也相将携手笑同归座曰若论曹山犹涉廉纤在何则衲僧家不饮君王宴焉赏野花丛没来由跟着驴走师曰欲知古人游戏处须知足下不生尘座曰今日又遇和尚犹胜曹山七步师曰更莫乱商量下座腊八上堂腊八逢辰丛林设粥所为何缘无非顺俗衲僧门庭不必如斯岂不闻三世诸佛不知有狸奴白牯却知有若恁么三世诸佛巳立下风况迦文佛乎且道狸奴白牯有甚长于诸佛首座曰为它金烹大冶玉出蓝田师曰然虽如是实方不免连狸奴白牯一时趂出三门外何以故正令行也秉纲立纪振丛林海晏河清不令行好汉尽收归宝所化城推倒不留人座X曰和尚道化城推倒不留人在和尚分上即得在某甲则不然师曰汝作么生座曰闲挑布袋浑无事笑等街头一箇人师曰也是闲弦子座大笑师下座除夕上堂腊月三十日年年即有之要似今朝夜世间实罕希且道今夜有甚长处僧曰残雪方开径春风送客归师曰未在僧曰和尚作么生师曰汝不鑑乎僧曰公孙遗布被大禹衣轻裘师曰鑑犹未真在此时十方三世一切诸佛诸尊菩萨摩诃萨西天东土众宗师历代古今诸贤圣尽在香云头上一音演唱诸佛说不到底法还会么僧曰不会师曰岂不闻僧问佛印曰如何是诸佛说不到底法印曰蚁子解寻腥处走青蝇偏向臭边飞僧曰某甲不会印曰九万里鹏从海出三千年鹤远天归于此领旨则不辜负今夜去其戒未然昔百丈岁夜上堂示众曰汝等经律论固是不知入众参禅禅又不会腊月三十夜作么生折合去若折合不去一粒微丝披毛戴角古人举此总祗西人得箇开交去也目今新建期限头首知事典座行人执爨负舂搬柴运水毕竟将何补报亦要今夜折合去假若不尔宜于佛印句中谨慎参好上堂良久云大众有疑上来请问无事各自归堂众无出师曰噫莫道无事好金刚与泥人揩背汝等作么生商量僧曰远观山有色近听水无声师曰好事不如X无曰崑崙骑象鹭鸶引一场才了一场来师曰会得夜夜中秋月不明日日枉烧香复曰时当年三夜四各自谨守隄防若被小人筭计一定搅乱法场前门后户当仔细大家严密保安康更须知有一好事达磨未来东土弥陀不在西方会么神心按定从空望夜半天边挂夕阳上堂陞堂入室是如何祇为西来老达磨面壁九年不说法这一句作么生道法筵龙象众有会者请出举看首座曰某甲不出众却道得师曰作么生道座曰家贫显孝子国难见忠臣师曰道则不无祇如达磨意落在甚么处座曰某甲不烦多说话和尚惜取眉毛好师曰白云飞海岳惹得满天愁大众有疑则问不可法筵中蹉过不然是诸人之咎非山僧之咎也珍重上堂良久曰汝等诸人从吾覔箇甚么若论佛法各巳具是汝于吾覔脚跟下早是蹉过了也诸人切莫远驰求单单看箇波罗蜜忽尔顶门突出来皎然大似天中日法界虗空成一团佛法世法都了毕此时更拟复何为大散关头独脚立地转天旋遏止莫及会么僧曰作么是诸人本自具足底道理师曰待汝一脚踏平须弥顶然后向虗空外与老僧相见便下座元旦上堂X今年确与去年别有情一切离生灭今日不与昨日同四方八面演宗风坐见众生成佛去惟有貍奴不肯通假饶德山施棒犹如铁橛临济下喝胜似耳聋赵州茶他也不顺云门饼彼亦不从且道他具甚么眼得如是去就只缘彼知有大众彼既知有毕竟知箇甚么噫摩醯撞着僊陀婆见闻知觉使不着下座上堂首座启曰入无量义处天雨四花放白毫相光地摇六震轮王宝髻未敢轻窥今日临筵乞施大众师曰长空无路禅者偏行白浪滔天智人能爬巴万丈玄门过去犹落那边千尺井中出来终居此岸伏藏纯金不顾补囊破钵何留行平地惊心步险厓放胆本色分上智眼鑑诸祇如不涉此因缘又是甚么去就首座曰番番㩆㩆真奇怪直胜三千夜不收师曰珍重上堂桃性本甜李性本苦佛道则文禅道则武所以鞭道拷僧呵佛骂祖古今伶俐衲僧且道有几人知此甜苦达磨迨及于今三千七百之数参上堂佛法无巧说只要狂心歇狂心歇得时定有好时节是甚么时节枯梅逢着雪造化机玄都漏泄漏泄且置祇如此好时节又作么生噫时寒各自珍重上堂挥尺云虗空挂劒海里燃灯逆地左转令天右旋教X无舌人说法使无手人行拳然非今世定是前缘且道还是神通妙用法尔如然咦龟毛合索拴沧海惊起龙王上梵天珍重上堂易摆脱难放下明月清风来大厦易放下难摆脱东海南溟知几濶或有人问是何因达磨直指真机括岂不闻昔有僧问赵州一物不将来时如何州曰放下着僧曰一物不将来放下箇甚么州曰放不下担取去古人于此有省故云有水皆涵月无山不带云若非踏破须弥顶争识金刚水际深上堂有始无终衲僧活计有终无始衲僧常规有始有终衲僧家具无始无终衲僧巴鼻透得一句生死自在透得二句来去自由三句透得可以为人天师四句总透得可以为佛祖师大众且作么生透良久云五虎凌空攒玉兔二鸾冲汉趂金乌上堂寥寥万境圆寂寂三心灭浩浩一天真如如都漏泄净名杜口于毗耶释迦掩室于摩竭末后复拈花又作么生说咦天地挑开犹且易虗空搬合卒为难上堂觉天空湛心月通明青沙布碧汉之章绿水印银蟾之鑑藏山于泽争如藏身处没踪迹藏舟于壑曷若没踪迹处莫藏身所以无味之谈塞断人口吞吐得X者逈出圣凡漫天网子冲开陷穽坑儿跳过更有出格一句作么生道金翅击开娑竭浪龙宫王子尽魂惊下座上堂在欲行禅火里生莲拈起木杓撞破苍天偿佛祖债结众生缘所以喫不得好喫行不得好行坐不得如意坐眠不得自在眠不许依佛座不许傍祖边不许游地狱不许住人天心不得揣口不得言只得如虗空相似究竟都来实可怜众中还有甘分者么咦掴碎虗空都撒却从教弥勒下生来参上堂从上诸脩行多造地狱业据凭一天然莽荡无收摄懒简教寻宗爱抽钉拔楔好拣辩是非多惹人不悦所以黄蘖云马祖出八十余员善知识坐道场问着一箇箇阿漉漉地唯有归宗较些子祇如恁么说话还是贬剥诸方还是依公判断还是另通消息还是格外商量若作恁么会钝置不少不然又作么生会埋兵鬬敌图先胜簸土扬尘要见功上堂云弗依山山弗云心无染境境无心云山清净如心境一道虗明烁太清然虽如是犹是衲僧闲家具珍重上堂羣峰鬬耸徒烦须弥万派争流空凝海漠所以大同X绝比本色超方如锦鳞独跃海门免烦点额似良骥冲开䘖辔谩自摇鞭垂丝千尺不回头美料满盘无着意渊溟自在海岛逍遥须知恁么不恁么总不得一句要是其人会么陶潜不肯休杯去今昔莲宗枉挂名上堂世尊拈花探竿影草迦叶微笑忍俊不禁正法眼藏付与迦叶颟顸不少达磨面壁无如之何神光三拜天缘磕着汝得吾髓是何言欤复曰不从人得许心传扣已真参在志坚铁壁银山穿下过何分东土与西天上堂钟声才罢皷声频太煞分明示正因更欲陞堂施间答真成惭愧达磨心会么有会者请举看不然起动一番众默然师曰细听鸟啼处花下羡灵云上元小参今朝又是上元节彻底穷源为众说见佛不在麻三斤何须更用干屎橛佛身充满法界也是老婆心切天然本具足者一任东扯西拽眉毛绾向额中自然与众各别小参风潇潇雨霖霖丛林卉木实难禁要得安然无障碍除非痛处下金针筋断脉绝不死非宁欲明明妙试问老人星会么贪嗔之罪实非轻X小参究竟穷极不存轨则虗明自照不劳心力有时即心即佛纯一酥酡有时非心非佛颟顸漆黑有时不是心不是佛不是物生金刚圈撞着头疼有时不求佛不求法不求僧烂楖栗刺踏着脚圻有时东涌西没不住有为有时南观北藏常居无额有时探竿试杖拨草瞻风有时无影寻踪验赃捉贼显大机施大用各赛精肌握大权奋大威单行掷掴魔佛界空凡圣情灭大家团圞同其休歇小参事不尽于心葢因理不明理明无别事何法心弟兄左右常时用用无有我人本自如如体何处乃非真干坤非是大日月未为明种种诸三昧顺逆启愚扄金沙马郎妇东际善财身本证无依欲发用骇羣英唤作事得么唤作理非亲事尽事无碍理空理自明管甚戒定慧说甚杀盗婬入门便棒喝才出不放行大死仍复打痛处愈加针壁立千万仞不通凡圣情佛祖亦莫测何况天鬼神参禅学道者休令理事萌要入五宗旨须当事理精千圣不传法单传无事心无心无事相诸佛及众生了了这一着非来去与今小参三十年来学此道如今连学一齐扫扫不去的似冤家送不向前推不后拽杖翻然打木嫂諕得石女嚎嚎呌这般古怪事难凭引起铁牛呵呵笑大众会么X咦三脚驴儿弄蹄行问谁跨也诚希少小参禅家流当勘破毕竟自身无有我无我端然彼即空说箇空时犹话堕万法齐观总祇么了无一法是真宗佛祖架上云烟阁贤圣齐教立下风三界无心无反好何须更把尘劳扫妙明殊胜竟无贪世界何须生懊恼君不见牛头昔日曾轻慢设有一法过涅槃我说犹如一梦幻果然见得分明随处尽是家津不向色声取舍从他虎啸龙吟沧溟昼夜无停水谁论其中古及今小参路傍得底终险途中受底仍虗自心解者犹差从它悟底曷是恁么不恁么总不得作么生得是去若于大变门头密契一场则知世尊拈花头陀微笑正是空花揑目教外别传互相授受又是白玉增瑕千般去就有胆无心无限铺排诳諕狂子何必别峰相见岂须肘后悬符真裔出头不昧高鉴还有么要定干坤之智眼除非足下有生涯小参道人住处人难住日日日轮从西曙万象虽同异样天森罗纯是珊瑚树金毛耕耨无土田上下四围惟一路炊无米饭饮不乳酥饱禅悦味行无为事其三乘龙象出缠集五宗貍奴返故眉毛厮结复云谁木上人家头一户能知勿许知解慕勿令慕法尔如然X绝思惟千里同风齐免顾小参昔者杨岐方会大师佐护慈明之道总柄纲律三十余年终师之世后赴杨岐请老屋颓圻不蔽风雨衲子投诚愿充脩造师终却之遇夜雪上堂曰杨岐乍住屋壁踈满床尽撒雪珍珠缩脚项暗嗟吁翻忆古人树下居观乎古人真参实悟体量越格实巳到佛祖地位尚犹不肯自安仍如在学分中行履孜孜不矜受用清淡我汝滥膺林下饱食煖衣寒附红炉夜安厚被三时闲暇百事无干尚不足心犹无慙愧道行弗备习障未除一生如意累世牵缠切宜悔心专一向道参求向上尽却今时性理未明如丧考妣念念不舍以悟为则直须打破大散关方可纵心行路去珍重茶话茶味本苦枣味本甜更须知茶味本甜枣味本苦其味是诸佛之导师汝等学佛莫若学导师为上众中还有知此味者么不然老僧为汝下箇註脚去良久云珍重普说参禅者须得禅源底要妙方有语话分此语无来由没格式但应机便用实无有铺排着量之言所以云无味之谈塞断人口如僧问赵州如何是道州曰门外是曰不问那个道州曰甚么道曰大道州曰大道X透长安此等语话可商量乎尽是禅源到底句但具眼者自然相契学此道者直须无有学处始有学分若有毫端许可学者未是学也昔香严岂不具学眼不悟道不见性耶为甚答一句本分话不得葢学心不散能所未忘禅源未透也及乎一日因击竹大悟始知从前尽是枉用身心故偈曰今年穷锥也无可不是乎此事实无与人商量得亦无从人学得得者相见丝来线去你一拳我一掌你骂我我毁你大家欢喜并无人我如或庵曰山蛮杜拗得人憎不知其几多忻庆也此等如木人与石女相谈言言闇有清趣终不是孟浪欺心瞒人的语解说此语者固是难得他三二十年不解开口才通一线吐一句如师子哮吼众皆惊骇葢解行相应生机顿发素非一等如慈明到神鼎祇道一句屋倒也天下摇动想其语若在学佛道上来据汝将三藏十二部内千七百祖录中翻下交解下尽都无捞摸处论说法解义谁又过十地菩萨及神光云光德山亮座主等耶一箇箇到此门下都无开口处可不是为第一贵胜乎若未到禅源底第一要谨慎言行莫驰骋见闻之学为已任恐撞着没巴鼻汉才一札着心愤愤地如火发相似又不肯下心参求忏悔尽不免现招苦报如僧谓云门如初生月曲弯弯地遂失双目如踈山一句肯诺不得全受三十年倒疴话到此不得不胆战心寒千载龟鑑岂欺人乎要得心中怗怗直须已躬下事明X白古人境界中通得左之右之手舞足蹈不知几大快活逆行顺行天亦莫测正是古人行处我不行古人用的我不用总是不令人觑破虽则分外僭出头来一一尽是本分上事终不是捱墻靠壁的耳故归宗见僧来即斩蛇来者谓是粗行沙门南泉斩猫两堂僧拟议不下文殊殃崛杀佛疑杀人天白白将人生陷活埋这等境界几人梦着翻转干坤的手段始能名播今昔德泽诸方湖海衲子谁不萌此心念伹学地不尽终不至于无学地用度虽口说得十分相应到临机应事上七花八裂未免败露如野干尽其声势必不骇象忻龙也学者可不勉诸师到少林请示众某甲一味杜田半生担板岂称此任特为今辰堂头和尚慈旨未能推委不得巳向诸兄弟撒土一番原夫䟦陀开剏中天达祖弘扬正法六代相承二枝迥秀不存已见要逗先机拈华微笑之灵踪举杖承当之密印成褫非好手格外知归私授岂良心机前契旨终不似挨门客作甘领狐涎一定如拔揳英灵肯辜骥力採访出缠之汉克绍洪规遍探越世之朋同参向上搂狮子窟解彼金铃趂鹞儿程拔伊玉翮使躭骨董者直下知非着聱讹者就中达理须臾随流得妙击目导滞䟽壅尘豁累生迷廓顷刻圆悟竟非颕脱妙灵出自天然者也蓦拈拄杖卓一卓曰这些络索百杂碎了也达祖未来时消息又作么生夜寒X久立珍重建阳董巖请结制语录开堂若论此事三世诸佛口挂壁上诸大祖师一切圣贤慙愧无门何则本分天然岂落言说故世尊说法四十九年末后云初从鹿野苑终至䟦提河于是二中间未尝有一字山僧斗胆今日冐登此座滥受大众殷勤毕竟成得箇甚么边事直是专为临济大师雪屈初问黄蘗如何是佛法大意蘗赐棒师云师资分上则可二次又赐棒师曰为道之人当如是乎三次又棒此即不堪彼时合云太多生无用处若黄蘗再棒合掣下抝折掷于地上非惟增丽黄蘗门风亦乃光扬灵山会上正法眼藏大众会么父严子敬理当然谁觉能男夺父权不信蘗师遭一掌大愚肋下喫三拳然虽如此须是临济大师始得其或乱统入地狱如箭射结制上堂一二三四五六七八九十大众会么此即是本源自性天真佛最上第一希有之法合当自契其或未然山僧未免饶舌一二三四五一切诸佛祖六七八九十般若波罗蜜所谓十方诸佛国惟有一佛乘唯此一事实余二则非真会得直下荐取拟议未免沉沦然乎男儿须具通天眼莫把真金去博鍮上堂X老僧有一偈一生受用底今日分明举似人祇是莫将道理会钵盂一大口草鞋两个鼻以索搊起来跳兆东通千万里不畏高天无愁远地不参佛祖心非究西来意为缘得自由具游戏三昧人不肯于我我却肯于你何则尽十方法界虗空唯一箇没巴鼻何用千思百量拟议生死来去一条楖栗自相扶只是不容生活计此事真箇太煞分明若再迟疑徒劳心力上堂老子云大道无形生育天地大道无情运行日月大道无名长养万物吾不知其名强名曰道山僧即不然弹指曰这箇有形生育天地这箇有情运行日月这箇有名长养万物吾即知其名故名这箇祇如恁么举与老子相去几何当知这箇生天生地生佛生僊生男生女生圣生贤生天堂地狱生饿鬼畜生更有一般至妙又解生无生无生子头白如雪解向天宫拿日月要去毗卢顶上行度生指往无生国当时有箇老禅伯一杖当头亲见血何则恁么达磨一宗扫地而灭如是两下成怨结大众作么生为他分雪维那以拄杖一时趂散免教思议分别上堂云头按下大家看圆鑑高悬百尺竿即请高人登一步架空竟不受人瞒祇如不受人瞒意作么生各家路大通空界不必寻声观世音设使摇铃擕履去看来犹不是良心故昔凌行婆问浮盃曰尽力道不得X底句分付阿谁盃曰浮盃无剩语婆曰未到浮盃不妨疑着盃曰别有长处不妨拈出婆哭曰苍天中更添冤苦盃不语婆曰论不知徧正理不识倒邪为人即祸生南泉闻曰苦哉浮盃被这老婆推折一上婆闻笑曰南泉犹少机关在澄一禅客问曰怎生是南泉犹少机关在婆哭曰可悲可痛复曰会么一罔措婆曰跂死禅和如麻似粟一举似赵州州曰我若见臭老婆问教口痖一曰未审怎生问它州便打一曰为甚打某甲州曰似这等跂死禅和不打更待几时又打婆闻叹曰赵州眼光烁破四天下州令僧问婆如何是赵州眼婆竖起拳头州闻以偈问曰当机觌面提觌面当机疾报汝凌行婆哭声何得失婆以偈答曰哭声师巳晓巳晓复谁知当时摩竭国几丧目前机看这婆子只世间俗妇尚能洞透佛祖心肝海会道人岂可不通宗师血脉若乃肯心顿发谁不丈夫其或因循当面蹉过此公案古来拈提者不少尽谓浮盃受婆子折挫不知婆子为浮盃沉埋至今犹未起在大众且道可中优劣作么生分折噫落霞与孤鹜齐飞秋水共长天一色下座上堂以拄杖卓一下云三世诸佛一切圣贤六道四生尽在此拄杖头上识取根源去会否山藤胆力大如天勘验人天众圣贤三十即时趂出去看他几箇解翻腾众中设有会者请出举看以拄杖又卓一下曰相X见不知已徒劳出世间宗风常浩浩佛日永緜緜昼夜承他力死生赖彼恩此回不悟去一定哭苍天咄上堂金银琉璃珊瑚玛瑙贵则至贵好则不好大众还会否若会则直下便是拟议则白苹芳草所以僧问杨岐如何是佛岐曰三脚驴儿弄蹄行僧曰莫祇这便是否岐曰湖南长老古人颂曰三脚驴儿弄蹄行直透威音万丈坑云在岭头闲不彻水流㵎底太忙生湖南长老如不会行人更在青山外只如此意甚明大众宜当透脱不然山僧未免饶舌春风吹起百花香馥郁芬披遍十方一切行人皆动念惟除金色罢思量下座上堂收山僧于法无罣碍祇欠诸人些禅债今朝一一为酬偿要者来支无后悔以拂子打一圆相曰上不似下下却似上上下打合总不似像会么将谓有许多债主元来却无咦孤峰夜半猿啼切曒月携星拱北辰上堂素号无明实不明凭条拄杖验踈亲佛祖撞来只是打看他那箇解翻身直须藏身处没踪迹没踪迹处莫藏身始得作么生是藏身处没踪迹会么拾得抚掌笑呵呵寒山忘却来时道珍重上堂X一切佛祖异口同音共唱宗乘各宜谛听有能闻者出众举似老僧麈尾当堂分付不然向第二门头听取一颂虗空不自行倒使崑崙走四处无可投藏身于北斗惊起乌兔飞干坤两眉皱野干尽潜踪狮子无时吼凡圣齐教立下风弥勒当来续其后珍重上堂曹溪一派来云水两行集毕竟作么生大事都了毕如其未透但看黄龙心参云峰悦三年无所得因辞去悦曰汝往依黄蘗心至黄蘗四年不大发明又辞再上云峰会悦谢世仍止石霜因阅传灯至僧问多福如何是多福一丛竹福曰一茎两茎斜僧曰不会福曰三茎四茎曲于此开悟彻见二师用处径回黄蘗方展具蘗曰子巳入吾室矣心踊跃曰大事本来如是和尚何得教人看话头百计搜寻蘗曰若不教尔如此究寻到无心处自见自肯即吾埋没汝也师曰大众且道作么生是大事了毕良久云奋然揣出虗空骨惊起须弥折断腰上堂师弹指一下云大众作么生会众无语师曰不会出世师空劳一弹指最无分晓句真是难接嘴倚天长劒逼人寒不是其人徒侧耳方知一颗摩尼珠解用须是寒山子下座上堂昔外道问世尊曰昨日说何法曰说定法外道曰今X日说何法尊曰不定法外道曰昨日说定法今日如何说不定法尊曰昨日定今日不定师曰外道相似瞎聋唤钟作瓮世尊潦倒正似连云推月下西江大众作么生复曰昨日说定今日不定相如有病而无症勾惹儿孙奉重多争似庞公仆地灵照女相扶急急如律令若是老僧聊与拄杖何故知恩者少负恩者多上堂祖师云凡所见色皆是见心心不自心因色故有知色空故心即不生如是则随时着衣喫饭任运过时更有何事然虽如是亦要转身始得不然依旧似朱顶守空池去也差别门庭作么生过当知天上有地地下有天憎中有爱爱中有憎不管东三西四要会失后忘前老僧恁么举似大众会么良久云拈起虗空寻本有抒干沧海见真元机关之上观师利火燄之中看普贤参上堂举二僧参见雪峰公案毕曰雪峰峰门易入巖头巖上希登壁立千仞难近傍谁能同死及同生末后句见如盲祇这是大火坑穿云士也到此须当审细攫浪客也彼见决要知先红炉自有真消息一任金鍮是与非下座上堂昨日有今朝今朝无昨日三世一切佛不会波罗蜜X文殊思不来普贤想不及何况参学人安能明得失八臂大那咤高声连呌屈且道屈个甚么良久云初三十一中九下七解制上堂三月安居九旬禁足不求佛法僧岂为人天福说箇愿一切众生同证菩提大似父死唿公哭毕竟作么生除是波斯能啮镞珍重小参昨夜三更睡不着翻身爬得乌龟脚世间是箇起事精一出伸兮一出缩捉来拷打问原因罪坐灵山黄面人无端把朵昙花弄坑累东西诸有情即今还有不被坑累者么试道看僧曰和尚请尊重师曰这师僧却被渠坑累复击禅床下座小参因斋庆赞宗风举吹散迷云千万里本自无生无不生长鲸吞却须弥嘴三十三天自失惊无端却把脩罗叱惹发脩罗起战争战输藏入藕丝里文殊举目两眉攒普贤合掌生欢喜未得胜者免忧巳得胜者休喜返覆看渠渠是谁箇中何我复何你噫更须知有安乐一句作么生道海浪从教去泼天虗空送倒休扶起师到斗峰请陞座师良久曰恁么是否若是请尊重于斯不会老僧再加榼𣜂若论此事本自分明从上诸圣曲垂方便所X以云天是天地是地山是山水是水男是男女是女僧是僧俗是俗又云天非天地非地山非山水非水男非男女非女僧非僧俗非俗又云即天即地即山即水即男即女即僧即俗又云非天非地非山非水非男非女非僧非俗恁么也得不恁么也得恁么不恁么总皆得虽然如是更须知有不落此限一句作么生道噫五宗话到无生处直是须弥暗点头久立珍重师到书林僊亭庵请陞座拈香竟云今日十方三世诸佛向香云葢上放大光明助宣第一义谛俾一切众生共证萨婆若海大众见否若云见虗空落地成几片更闻否若云闻未入维摩不二门岂不知此事如击石火似闪电光拟议将来关山万里更有缘契者如九龙聚会五虎攒羊五虎攒羊意在乎食九龙聚会意在乎珠设有能于骊能颔下取珠勐虎口中夺食于此门中即得一橛且道那一橛作么生噫超方须是英灵子敌圣还他师子儿下座寿昌和尚语录卷一X无明慧经禅师语录X卍XXX寿昌和尚语录卷二住福州皷山涌泉禅寺嗣法小师元贤重编师三迁寿昌语录开堂拈香白槌竟师曰第一义且止姑与大众商量箇佛事佛身无为不堕诸数九九八十一六六三十六前三三后三三谁道佛身不具足有罪免罪无福享福须知各有一因缘争怪天堂并地狱所以赵州云老僧将丈六金身作一茎草用将一茎草为丈六金身用佛是烦恼烦恼是佛僧曰佛是谁家烦恼州曰与一切人烦恼僧曰如何免得州曰用免作么从此透得赵州平实禅则一生参学事毕无事珍重上堂举庞居士辞药山山命十禅客相送至门首士指空中雪云好雪片片不落别处师曰虗空挂雷椎有全禅客曰落在甚么处师曰不识好恶士打一掌师曰功不浪施全曰居士也不得草草师曰灼然不知痛痒士曰恁么称禅客阎罗老子未放你在师曰依公明断全曰居士作么生师曰真箇钝置杀人士又掌曰眼见如盲口说如痖师曰大丈夫杀人须见血师复曰古人举此总祇要人得箇落处好雪片片毕竟落在甚么处若也恁么会免使迦叶微笑其或未然达磨依旧面壁去也所以云灵苗瑞草野父愁耘玉鎻金匙智人不顾千华台座空劳设百宝光明枉费X垂何则为它行脚超空劫之前受用出威音之外视诸佛国土犹如空花一大藏教拭疮疣纸三十三天若一浮沤四大部洲似一遗履于中更复何为者乎众知识各发大心莫拘小节若然打失下落处顿足搥胸悔不来浴佛上堂世尊初诞一手指天一手指地周行七步目顾四方天上天下唯吾独尊云门云我当时若见一棒打杀与狗子喫贵图天下太平琅琊云云门所谓将此深心奉尘剎是则名为报佛恩时人祇知云门骂佛若非琅琊冤屈何伸此事如虗空挂劒号令人天宝印临台指挥龙象全提向上正眼难窥虽佛祖犹且皱眉况魔王安敢肆意化风屏息海岳翛然要具铁胆铜肝始解步空捉影一任野狐精巖中脱殻从教水牯牛山下投胎祇如不落因果造化底人作么生话会良久云轮王现出真金子灌顶承封自自然上堂众知识莫颟顸天非高大海非宽信解海天元是我成僊作佛不相干所以阿难总持第一不消倒却门前剎竿及至达磨九年口如磉盘寿昌恁么举也是太无端下座观音诞日上堂五分真香预巳然光明云起遍三千普熏三世真如际奉祝当今万万年更冀满朝臣佐合国军民X共乐尧天观音大士且喜来也某甲有句请问大士实是今日圣诞耶祇如天无葢地无底一切世界有无情身从何而起道得即共大士七十三八十四道不得未免柱杖道道良久曰先巳告过当仁不让念大士是正法明王且放三十棒珍重上堂今夜初三明朝十一若问如来禅一切都道毕祖师禅作么生会中九下七还会么虗空有路虗空大可惜行人不解行若是有能行上去只饶佛祖也寒心祇如恁么道会则直下会去若不会时寒各自珍重上堂良久曰大众要似这等过日子不可似这等过时光且道这等是箇甚么若论过日子木人今夜死若论过时光石女哭断肠间有知音者不在此限下座上堂法门才开不许去来禅关巳闭曷容来去或问于意云何向道眼横鼻直会么会不会行人更在青山外上堂挂起毗卢印珍藏罔象珠腊月开交去不必用工夫祇与么别有长处噫感月夜来相照顾承风时往埽游尘梅花香送禅关里良久云向这里齅着始得上堂若论此事才涉唇吻便落意思尽是死门俱非活路所以云恁么也不得不恁么也不得恁么不恁么总X不得依斯透脱自然七纵八横天回地转非唯人天庆幸亦乃诸佛赞扬其或未然更听末后句行雨龙王不免兴云佈雾踞地狮子自然啸月吟风挥尺一下下座上堂黄莺啼歇杨枝老白雁飞来桂萼传有问西来玄旨趣不消擎起一空拳会得者黐胶胶住不会底无故含冤棒下承当去也非伶俐喝中透脱得岂解纵横作么生始免得诸方简点咦狮子窟中无异兽象王行处绝狐踪上堂藏得真玺者无权不足为贵拾得野草者解用总是堪珍所以会者物物全真贫穷自乐不会头头磕着富贵何荣不观古人乎德山担笼逞能到龙潭灰飞烟灭香严负笈恃有见沩山瓦解氷消不是一番寒彻骨争得梅花扑鼻香上堂以拄杖卓一下曰一回举起一回新昨夜三更过孟津蓦然撞着风颠汉三脚驴儿弄蹄行即以拄杖一掴彼不审来因翻身见临济大师请决不平济亦以拄杖趂出曰冤有头债有主情理难伸任是马祖快斧药山利刀莫能噼析纵教云门舌劒洞山唇锋也断不明正所谓劒为不平离宝匣药因救病出金瓶因事上堂X同风罕会据欵偏逢狭处倒走千乘之驹宽场难藏一尘之蠛各得随宜受用无非妙行难思如实当机直须自契若夫扶掖宗旨一条穷性命何贪但凡叩激已躬万倍尊荣身不较故宣宗喫黄蘗掌不封粗行沙门狮子承罽王刀永播别传祖道为得造深步远自能革故鼎新用大智能不逐是非途辙受重赏罚方知苦乐寒酸纵凑地刀鎗莫惊任满城火𦦨何惧命根不断毫𨤲顺逆不甘性相顿空百千生杀何涉马祖一声喝百丈三日耳聋黄蘗三顿棒临济一生心死若是英灵衲子立成笑具参方正眼却总难瞒毕竟独超诸方一句作么生道良久云地上有程终莫走空中无路始干行上堂卓拄杖曰拄杖流行千百年头头露出祖根源有时举起干坤黑佛祖犹然莫近边何则掣风㒹汉不顺圣意岂容他情是也三十不是也三十作么生免得岂不见德山临济似火消冰不管踈亲争分胜负单喝有得偏打无依假饶自解翻腾藏身没影颟顸不得胆气如天横撞直行威光赫奕虽黄龙关棙自有匙开任白马陷坑犹能跳过也毕竟未免在信知有出古今外一句会么良久云惯捉龙头擒虎尾通身三界没行踪上堂即心即佛几个柰何非心非佛呢喃者多不是心不X是佛不是物明眼衲僧多恍惚纵然大梅我祇即心即佛也似蚖蛇恋窟作么生始不拖泥带水去咄复云恰好便下座上堂举普化打筋斗因缘曰盘山当时见他打觔斗出去合唤回将钵袋子与他他若近前来受噼嵴便棒免教后代参学乘虗接响去也寿昌恁么举还惬大众意不良久云纵夺横身宇宙间到头终未得安闲别传教外通方旨岂肯循途望指南上堂幸值小阳天大众好谭禅百草凋林麓孤松秀岭㒹孽虫藏孔穴蛰龙隐深渊一般干造化得失有因缘且道寿昌恁么举还是禅非禅众中有具眼者请和后韵众无对师曰咦若是老胡来在内必然只履又归西下座岁夜上堂古云腊月三十夜作么生折合去山僧借路经过大众有解折合者老僧与你商量莫不是顿悟自心即名为佛不莫不是一心不生万法无咎不莫不是瞥地一翻通身解脱不莫不是言前荐得句下承当不若作恁么会辜负先圣去也且道作么生得不辜负去良久云喽啰国里生喽啰便下座上堂一义重新为众宣满空佛祖皆称赏异口同音赞寿X昌犹能广演如来藏众中有领略者出众举扬博山出曰和尚近日脩造务农不易请和尚抛却犂耙锄头归方丈相见师曰然虽如是当知末后一句假饶诸佛有广长舌相犹不能举直须自悟者请再举看山曰老马无缰骊龙无角师曰干坤海岳无尘相南北东西有万机上堂明白太甚其或未然黄公喫恼问张婆贫窘教人怎柰何张婆嘻笑答黄公直须节俭做家风黄公得意翻身去四下门前栽荆棘截断人间是与非果然家业重新起二下商量生意通果是优余赛石崇众中且道他作么生意得如是庆快博山出曰向上玄谈不劳拈出断索残篇一句作么生道师曰若如是透得则德山棒临济喝拈放一边赵州茶云门饼不劳举着山曰和尚齿不关风师曰争柰宗门庆幸山曰触着家风不是家风师曰虽然如是此一上堂特为四来缁素等山曰却请和尚下座师曰业障随云走灵明逐日回上堂不论一义二义只要直下便是大众作么生说箇直下便是底道理僧曰露柱灯笼𨁝跳师曰何不道头发连须眉毛合鼻会么会则便请领去不然关山万里下座上堂X此事若举起无风起尘如放下犹云蔽日纵然不举不放又在颟顸一切屏除未是佛祖境界毕竟作么生是佛祖境界咦岚风起处干坤震劫火燃时世界空上堂第一义真诀唯心善分别中间即不居两头亦无涉荡荡越虗空辉辉超日月瞥地一回时犹雷轰电掣龙象与金毛闻之皆脑裂惟有临济云门善解抽钉拔楔祇如钉楔去后又作么生良久云蓦看红鑪一点雪上堂南无萨怛多无始笑呵呵毕竟因何事憍陈如达磨一箇混众一箇独坐这等誵讹今古禅和几柰何却有露柱子返是觑得破大众且道他觑破箇甚么良久云动地惊天一场懡㦬上堂若论说法无故有因如若说禅有因无故肯心贵在承当不管贵贱贫富释迦昔记然灯毕竟有何分付若云有如云若有法得阿耨菩提然灯佛则不与我授记若云无西天四七东土二三五派宗师从何因立所以云极有来繇时鬼神茶饭最无分晓句佛祖爪牙然虽如是众中有具择法眼者出众辩白看良久云路穷山尽处急着眼睛看便下座上堂X只有这箇作么生了大而不大小而不小虗空曷高天涯非杳释迦不唧𠺕达磨成逗漏雪山六载假承当面壁九年空杜口递代相贻古及今谁能预发机先窍只有木上座却解呵呵笑上堂抽筋不动皮换骨不见血筋骨一齐空游行不倒跌达磨大士解灭而不解生释迦老人解生而不解灭要知生灭不相干除是当年干屎橛上堂一义若有真如实际不得其名一义若无普贤大士藏身无地若道又有又无未免儱侗若道非有非无犹是颟顸祇如去此又作么生定量众无对师曰干坤无私意圣贤无别心达磨未来东土南岳天台现成下座上堂在堂一众知识要且今日重起须是把定干坤莫云明朝解制何则露地白牛无消息岂肯一旦干休去掴碎虗空着意寻看他何处藏踪迹若然寻着牢穿鼻骑得归来方是贵分付南泉与沩山大家看守哩啰哩众生闻见悉皆如一切齐赴龙华会岂不闻古德云终日在面门前露逈逈趂亦不去若得恁么方不辜负释迦老子出世我汝坐禅一上有么咦有意气时添意气不风流处也风流下座临终辞众上堂X今年只有兹时在请问诸人知也无那事未曾亲磕着切须緜密做工夫从上佛祖皆因如是昔归宗座下僧夜大呌曰我悟也归宗次日上堂曰昨夜大悟僧出来道看僧出曰师姑元是女人做若论归宗马祖下出八十余员善知识归宗其一也此僧若不的的当当到这田地怎肯许他大众且把这公案左看右看反覆细看是箇甚么道理还有佛法也无还有宗乘也无且喜没交涉此是老僧今日最后分付一着大众切宜珍重小参悟心若虗空微尘飞不到何况诸圣凡境迹能依靠了是空心者解说无生道曾令石点头普眼莫能讨左也好右也好大方独步无烦恼说法将近五十年于中一字都忘了世世生生法界中屈尊就下提颠倒复举拂子云看看直须头正尾正始得小参心有一法在处不安心无一法未免颟顸有无心不着毕竟是何端江山碍眼情非瞥心境居胸识未干故恁么也不得不恁么也不得恁么不恁么总不得透过三句外自然与佛无差横行也得直行也得无能拦攩杀也不怕活也不怕岂解伤锋为伊有通霄路径行于鸟道何处覔踪繇似幻人把捉伊不住佛祖尚不柰何况天堂地狱耶大众须信有这箇道理祇如不落圣凡一句作么生道良久云大鹏鼓翅飞X龙震狮子频呷大象惊小参一念不生诸佛众生无二相三心勿起五宗百派总孤明十方三世谁安六道四生何立了无所了了得元了自心明无所明明时祇明本性三藏不谈别事五宗岂阐他乘性理未彻故起万种参差心地若明浑化百家骨董玄路登而开义网关棙碎而破疑团更不滞句随言一任昙花开遍野竟休循行数墨尽从贝叶散弥天六载苦行是何缘祇为演若九年面壁成甚事专引逃儿正眼观来诚如一梦唯有一真一切真棒喝徒劳驱使万法总一法杀活枉用行持千圣不柰他何祇是元无所有诸方尽力归仰皆因脱体全空从教五位排斑覔踪迹了不可得三玄门启求影响毕竟难知百千文殊神力难出那伽一箇普化灵踪惊翻大地争似野狐能变化不出黄蘗圈䙌纵饶牛牯解翻身仍受南泉呕气三千门下百万人天检点将来尽皆喫棒且道过在甚么处噫祇为今时有未免古时无小参行不干径坐弗涉牀放去无踪收来没迹大抵通方提掇异竖拳舞剑越寻常差别门庭无轨则尽从智行不相妨小参佛法非法贵在悟达祖道无道要须亲到达则决圣X凡之是非到则断人天之果报达不达一念无生定自发发后千灯共一光不须更议其生灭到不到一念纯真当实造造到因缘机熟时一定虗空解跌倒论甚佛祖谈甚法道十方法界绝行踪阳𦦨空花何处讨小参汝等诸人既临法会当以法为先若不得法所脩何益何者是法即汝心是古云即心是佛即心是法法佛无二僧宝亦然故云万法从心生还知此心么即是目下历历孤明晃耀干坤底又古云心法无形贯满十方此心在眼能见十方色在耳能闻十方音如是六门无不鉴觉须自省悟若不识此心纵脩十善亦非解脱纵得大定亦非究竟纵有辩才智慧只成干慧不免轮回汝莫言但要空五蕴便度一切苦厄不知五蕴本空苦厄何有经不云乎色不异空空不异色受想行识亦复如是空即心也色受想行识亦心也所以凡所见色皆是见心经云一切世间诸所有物皆即菩提妙明心体此心一悟无色无受想行识无眼耳鼻舌身意乃至无智亦无得一即一切一切即一若能如是何虑不毕若不悟者但于心法无形贯满十方中参看忽日参透光超日月大纳干坤方是入头处管取有说话分自然不被一切有无事缚珍重小参X昨夜雷轰电掣打破虗空脑裂不甘哀告毗卢未能依公断决大众有知者为伊分雪僧曰总在和尚师曰聊与一掴岁夜小参时当三十夜当知折合处云从龙风从虎九九八十一五五二十五西天四七宗东土二三祖甜瓜彻蒂甜苦匏连根苦赵州黄蘗不落其数参小参忆昔年逢四十岁插秧田内不知由今时幸值古稀寿依旧田中去使牛栽禾博饭古之有未审谁人共作俦若有即来与老僧荷锄提笠良久云不然依旧老和尚自已支当去也四五十年鼓两片皮即今覔一箇荷锄持笠人了不可得珍重小参直草不踏横草不拈四威仪外绝廉纤道人不学道何则木头禅者不参禅何故㼾甎不是达磨来此争知教外别传摘芦渡江非本意九年面壁乃乘权禅者切宜勉旃小参一块乘大海大海统全潮红尘匝地如何遣白浪滔天作么消众中设有拏云攫浪夺鼓搀旗者试请着力看不然优钵非常不乱飘临终小参人生有受非偿莫为老病死慌笑破无生法忍自然X业识消亡一时云净常光发佛祖皆安此道场故云我今安住常寂灭光名大涅槃纵佛祖曲示玄妙差别门庭七方八便接诱羣机总不出大寂灭光而巳珍重普说学佛道者第一不得住学地要行到佛祖田地始得故善财参一百余城伹言我先发菩提心云何教我学菩萨道如云无有一法可得名菩提心从上诸祖所得岂有少法可得也故僧问九峰䖍曰祖祖相传复传何事峰曰释迦悭迦叶富僧曰如何是释迦悭峯曰无物与人僧曰如何是迦叶富峯曰国内孟尝君僧曰毕竟传底事作么生峯曰百岁老人分夜灯你仔细看是有学是无学虽然如是直是行到方知有此事伹行不学十有九到但学不行十无一到学行两全十脩十到故释迦六年苦行达磨九年面壁马祖二十年不开口赵州八十岁犹行脚克符一生穿纸衣玄泰一世着布衲张九成看箇栢树子吕纯甫提箇赵州无古今得此旨者笔言难尽一箇箇都是实行上做一时打破漆桶自然头头上合物物上明古今用不尽底到手了也要用时果如贫婆打丁婪草随手拈来不行但学纵在三藏腹中穿下过千七百则透将来及乎定业到时未免一场热閙想无别念只是啊㖿然定业者何即是无始熟用之境也虽知此咎尽力扫除愈加纷杂行力不久虽然脩进又不X知不觉打合辊作一块去也若要定业冤家散去第一不得打扫他但把箇敌生死话头顿在面前与彼抵捱必然胡思洞里闲神野鬼妖狐恠䫫佛魔天众近不得也昔槃特伽曾持扫帚三十年生死心破证无生忍安有尽力行持者不瞥地耶然切不可恣肆言易山僧三十年来着实力行尚自走作不柰何况不下死工夫得成就哉故汾阳曰古人二三十年方才成办况乎今时余每向人前弗敢言易不是用实力曾觑破古人巴鼻安敢说这箇话定不是饶舌瞒人瞒人之罪定非轻也众等若肯发心从善财本分上用底诸师话头上做将去愤然一念弗计远近年月管取有目如云开见日大地光辉就解向佛未行到处把关下寨拦攩野狐拣辩是非入平等除却不被六师牵入社火队诱坏后昆污凟先圣真师子儿一拨便转决择种性若非饮光别传印子上的纵是足踏莲花头垂宝葢辨若悬河横身宇宙一定当面便吐何则祇要选取一箇定干坤底手段没查滓的心肠扶振宗风作将来眼佛法千生莫遇祖道万世难逢某甲幸缘一遇如获无孔铁鎚身心迷闷有年忽于大好山行下过如获至宝身心忻跃迨至今时用度不尽始知千圣共传无底钵生生世世永馨香伏冀当来好心珍重拈古嵩山极因僧问如何是脩善行人师曰担枷带鎻如X何是作恶行人师曰脩禅入定曰某甲浅机请师直指师曰汝问我恶恶不从善汝问我善善不从恶会么曰不会师曰恶人无善念善人无恶心所以道善恶如浮云俱无起灭处僧于言下大悟师拈曰恶人无善善人无恶倐尔言外知归翻然不落因果僧大悟悟甚么狮儿迸断黄金鎻据实举论俱未免过毕竟过在甚么处闲云一道凝青嶂一任风雷鼓复收外道问世尊曰不问有言不问无言世尊良久外道赞叹曰世尊大慈开我迷云令我得入乃作礼而去阿难白佛外道得何道理称赞而去世尊曰如世良马见鞭影而行师拈曰此事所谓空谷传声虗堂习听祇如世尊良久昭觉赐棒还是同是别若检点得出则外道作佛其或未然佛即外道会么龙飞凤舞真奇恠不中胡僧碧眼看马祖云自从胡乱后三十年不曾少盐酱师拈曰马祖恁么道在老僧则不然自从胡乱后三十年不曾有盐酱大众且道与马师相去几何咦彼即是空言吾即是实受僧问同安如何是天人师安曰头上角未全身上毛未生师拈曰关津易过险穿难行谋士有先见之能将元惟威勇之力预知险处不践定获胜地高登不X须血战以成功善保军民之涂炭从教神机妙算终是干弄一场要知同安意么突然掇出燎原燧惊散巢居鬼窟精颂古世尊拈花千钧宝鼎浮沧海一丈龟毛缚太虗不是饮光重出世争能百万众前𠷣世尊见二人舁猪过君子成人之美平地无风浪起虽然与众无干未免见闻思议殃崛持钵含生多为蕴缘缠得遇玄音即解冤豁尔逈超空劫外葢因不欠路头钱调达在地狱如三禅天乐世尊不识好恶调达不知死活蓦地故将生屎泼致令天下问如何大似临河而呌渴咦法窟爪牙威稜莫遏马师盐酱探竿影草谂来由是处终还不是酬三十年来茶饭事岂应当作宝珠收南泉斩猫南泉揑怪赵州帮恶累及后人牵绳带索惟有猫儿高登极乐丹霞烧木佛X丹霞不是好心肠活活令人受苦殃今日酬恩无越此失钱遭罪几甘当南泉白牯知有不知有天下衲僧颠倒走纵是八臂那咤身摸着鼻孔失却口僧问赵州如何是不错路州曰明心见性是不错路有口无心老作家一时正又一时邪千般伎俩能知的今古还他子没爷台山婆子暗藏春色明露秋光有眼莫鑑纵智难量到家不上长安路一任风花雪月扬划断虗空真气脉扫除贤圣正经纶须知教外单传旨提掇时人出见闻庵主竖拳赵州本分手段优劣才分者憨杀活何甞有意不须甘与不甘赵州喫茶杀活纵横验作家有无只是一盃茶若然遇着僊陀客毕竟从他不顺他南阳无缝墖问处无端举亦然金乌的不在天边生知自有通天眼争肯同暝望碧蟾临济喫棒醍醐上味出乎乳滴水搀中总不成三十棒头开X正眼何甞传得祖师心问处情真切慈心祇是椎大愚不说说瞥地始安居骑虎头把虎尾棒喝宗风从是起日巾转佛祖铁心肠谁云佛法无多子临济两堂首座相见同时下喝僧问还有宾主也无济曰宾主历然宾主历然其道緜緜会得者丧不会者全盐官犀牛扇子巳破索犀牛良久无酬是实酬连累诸方多计较尽从草里去追求洞山过水覩影大悟渠今正是我天地难包裹我今不是渠佛祖莫能知要识洞山真实处白云飞在绿杨枝云门煳饼云门跨浪虗空走笑倒南辰惊北斗拈向人前不值钱释迦老子难下口灵云见桃花悟道见色明心附物显理具眼宗师许而不许敢保老兄未彻一队闲神野鬼不是焦面王来受陷遭坑几许婆生七子搅乱干坤漉海涯岂知兜着活冤家幸然棒眼明如日鬼怪何甞得近他洛浦服膺X玉玺权衡在手中何如被夺一番空慈悲不忍还他去不尔争些落草丛云门须弥山挑得岚风过海门一时放出冷干坤苍松老栢能禁傲遇此因缘也断魂云门干屎橛有屈无伸事果拙使人憎爱难分雪直下分明者几人镇州萝卜重加楔陈操尚书非非想天几人退举世参禅难可对三二十年不柰何要如足断方知悔洞山麻三斤洞山麻三斤缚杀几多人不解祖师意凝然不动心麻三斤是甚么拟思量无结果古镜未磨一把烂茅当宝木燃起烟腾法界中大抵逢缘沾馥郁翻然抖碎太虗空香严击竹时来铁也变成金岂在区区遍讨寻击竹砾声而太悟不知赚杀几多人南院啐啄同时唿蛇容易遣蛇难一遣谁知又解翻巳识此蛇能变化故垂杖送下高滩风穴问僧啐啄同时话汝当时作么生会僧曰当时X如在灯影里行相似穴曰汝会也悟不从师总属缘得时犹不费盘缠从教地转天回者也是金乌下碧川风穴一尘一尘飞起葢天涯不管诸方老作家沾着必然皆受困未知谁不被伊遮青原信禅师上堂老僧三十年前未参禅时见山是山见水是水及至后来亲见知识有箇入处见山不是山见水不是水而今得箇休歇处依前见山祇是山见水祇是水大众这三般见解是同是别有人缁素得出许汝亲见老僧无端呈出一三叉龙象筵中验作家若是老胡家里客是非蜂起尽从他天童觉浴佛上堂曰祇如释迦老子在摩耶胎时作么生以拂画相曰祇如以清净水浴金色身时又作么生复画水相曰祇如周行七步目顾四方指天指地成道说法神通变化智慧辩才四十九年三百余会说青道黄指东话西入般涅槃时又作么生乃画⊕相向上宗乘无元字脚大用现前智难摸捉清风无意过山头绿水自然眉皱却若能透出此玄关无下落时有下落黄龙三关我手何似佛手看是何人知有禅道佛法人空更X不思前虑后我脚何似驴脚反转手难摸索假饶摸索得时黄龙关未梦着人人尽有生缘单验教外别传未彻别传要旨纵然透得非禅浮山九带正法眼信手拈来不用拣佛法藏拟议思量即莾荡理贯事贯各得一半理事纵横应物随缘屈曲垂玅叶兼扭揑不得放之自然金鍼双鎻无可不可平怀常实不落因果更问九带总在九家坐会得有眼如盲不契无罪覔过云门三句函葢干坤句通天彻地是一法襍其中不名超十地截断众流句镆邪决是非辩才如泻水到此却支离随波逐浪句方便诱羣迷虽然言句广未涉口唇皮石头三不得恁么也不得虎被狐狸吓不恁么也不得干坤齐暗黑恁么不恁么总不得黄巢灭却劒犹存天下杳无这箇贼三界唯心万法唯识三界唯心心是谁达心心不把心推长空亘古无X形貌毕竟名言一切灰庞居士见丹霞𦘕七一庞老年来气运衰挑担干草卖长街果然撞着穷光棍依旧滔滔哭转来庞居士指雪好雪落处地狱滓都缘未续钵罗花头头总是家珍宝祇看谁人解用他夹山普请掘坑其僧束装潜去拿龙角捉虎尾要且全身不落兴废夹山老人一场悔气这僧鬼面蛇头也是无风浪起地藏栽田谁人不爱子孙贤争柰非贤亦枉然家宝巳将分付竟无知金玉当为甎僧问演祖如何是和尚家风祖曰老僧耳聋高声问将来其僧便高声问祖曰你问我家风我却识你家风了也老僧耳聋铁壁难通谁知直下佛祖家风克符不借拈掇全提大阐扬何拘凡圣与存亡虗空有骨无心事一任时人谩度量临济打维那骅骝不是等闲驹雪覆青山路不迷大海泼天波莫赚电光石火卒犹迟马师即心即佛非心非佛物X即心即佛不是物太直分明觌面呈南山虎向水中坐北海龙从火内停赵州无信口张开吸五湖从教行者乱分疏要知根本繇来处五祖何甞付老卢狗子无佛性虗空重安柄撞着赤须胡难逃穷性命五宗总颂沩仰宗返思灵𦦨玅无穷事理不二通玄旨纵夺緜緜掌握中临济宗棒头打印妙玄通三拳一掌兴家业殃及儿孙不可穷曹洞宗无情说法出罗笼只这是中行异类权分五位绝无功云门宗足断方离劫外蒙玅法一时新定旨四方普施永离中法眼宗现成公案续宗风古今一切皆归尽剩有昙花别样红寿昌无明和尚语录卷二X无明慧经禅师语录X卍XXX寿昌无明和尚语录卷三住福州鼓山涌泉寺嗣法小师元贤重编峩峯问答问世尊开堂四十九年谈经三百余会为甚末后拈花示众乃至饮光微笑便言不立文字教外别传正法眼藏密付与汝未审作么生说箇密付底道理师呵呵大笑曰明瞒犹可暗骗难当颂曰划断巫山十二峰孤明一鑑暎晴空人天百万皆惊骇真胜全归掌握中问世尊初降手指天地作师子吼天上天下唯吾独尊为甚至雪山覩明星方悟未审又悟箇甚么师曰咦一干屎橛说他作么颂曰谁把虗空计限年森罗万象自留连纵横施设无穷数成坏何甞到彼边问文殊是七佛之师为甚出女子定不得罔明是初地之士为何又出得敢问罔明有甚长处师咄曰这野狐精三尺趂出去颂曰不向锄头寻活计郄来架上打秋千铿鍧鼓弄歌欢乐镇夜令人不得眠问善财至妙高峯覔德云比丘七日不得后于别峰相见何也师举尺曰这是一切峰首请善财来相见颂曰尘尘普现宝王剎岂可相逢往别峰独有貍奴精古恠法堂跳出上穹窿X问初祖九年面壁直接上根未审渠还用功也无师曰这无用汉说他甚功颂曰不谙世法出世法却来此土嘴卢都人天凡圣皆嫌弃返得清名上祖图问二祖说法天花乱堕地涌金莲为甚么立雪求达磨安心师曰这老有些意思不解将金博金却解以尘去尘颂曰三藏琅函砌满怀人间天上叹奇哉知非断臂求心法谁想獃獃亦是獃问神秀在五祖会下为教授师因甚将衣钵付卢行者去师曰卢公何曾受衣钵莫谤卢公好颂曰老成人爱老成人一锭金还一锭金具眼终须知本色岂应看错定盘星问曰牛头未见四祖感百鸟㗸花见后为甚么却无师曰噫不唧𠺕汉被人换却眼睛了也自此不解见神见鬼颂曰一世荣华曷可夸千金不换野人家门庭险峻人难近鸟兽何能再献花问古云色声为无生之鸩毒受想乃至人之坑穽为甚么道不断烦恼而入涅槃师曰咦蛇头鬼脑颂曰悞入禅园见作家新翻时样破袈裟有时包裹三千界不许时人乱撒沙X问青萝夤缘直上寒松之顶白云淡泞出没太虗之中万法本闲惟人自閙如何是本闲底法师曰墻壁瓦砾颂曰情知国难出忠臣不至艰危不见人到得南阳门里去何须更要问关津问迷时三界有悟后十方空未审中心树子作么生得通去师曰不于五浊恶世实难寻他颂曰佛于浊世事行难箇箇闻之着实参忽日足头而撞破竟休出岭问津关问万象之中独露身未审露柱与灯笼是同是别师曰噫却须问取露柱颂曰四洲风月不同同夜则西兮日则东聊与时人通线路须弥山隔在其中问佛法遍在一切处普现一切羣生前为甚迷者迷悟者悟师曰恠一切人不得颂曰天轮昼夜亘长明不见皆因翳眼睛更有一般奇异物六根不具却知音问古云一切不为佛也不作未审作箇甚么师曰咄听谁恁么说且去作佛好颂曰威音外是一干坤一箇人儿住一村无上涅槃为伴侣省烦家业不须分问三千大千界无剎不现身为甚普眼覔普贤不得X见师曰咄恠得普眼覔普贤不见覔自巳也不见在颂曰何似当机不出尘葢因见上太分明更须知有超方意罔象收珠不足称问异草灵花覩者皆羡何因又道有眼如盲方有少分相应师曰这事要问野狐精即向汝道颂曰好事不如无事好牵起还应重跌倒要得清安一世闲独羡平田使犊嫂问不涉言诠速道速道师曰咄汝性急作么待我慢慢道也无妨颂曰孤云来去自优游管甚时人喜复忧不让金乌飞玉兔何妨鹙子与萤流问寒山拾得终日或笑或哭敢问渠还有地狱分也无师曰啊他那一处无分颂曰出缠人解入缠行铁壁银山一掌平遍体黄金脓滴滴眼睛鼻孔若铜铃问磨甎匪作镜车钝在打牛祇如打牛牛在甚么处师曰咦知过必改得能莫忘颂曰大方广博纳虗空无限行人路不通一遇到家人的信不劳举足在家中问即心即佛即不问非心非佛是如何师曰咄且照管话头着X颂曰即心即佛即是心非心非佛即是佛拟议堕落野狐坑不拟仍沉魂鬼窟噫毕竟何者是佛咄问马祖云自从胡乱后三十年不曾少盐酱未审他是贪味供养未审是法尔如然师曰莫错拟苍天祇许大也颂曰抛却辕门坐玉堂寒威凛凛整朝纲山河平静歌娱宴上脔何消更问甞问灵云见桃花大悟玄沙为甚么不肯师曰大有人不肯玄沙在颂曰不学行时先学走自然引得傍人笑铁牛不怕紫金毛衲子河沙几箇晓问不许夜行投明须到假饶到后作何勾当师曰咄看脚下红线着颂曰相逢直要辩来因眼里无筋一世贫明暗两头俱解住倒行始是出廛人问楞严经云认能推者为心是认贼为子为甚道尘尘剎剎现全身师曰相识满天下知心能几人颂曰泼天银浪拥山来来一回时去一回万派千流如鼎沸和同到海亦悠哉问大事未明如丧考妣大事巳明亦如丧考妣尚有何事师曰人无远虑必有近忧颂曰未明明廼共诚真贫富虽殊一样心道行临X深如履薄通玄争肯枉光阴问婆生七子六箇不遇知音祇这箇也不消得抛向水中未审渠具甚么眼得恁么师曰咦卖烧饼底手脚数他颂曰手段虽低计较多爱河翻鬪烁迦罗果然被摵徐徐去子母俱焚莫柰何问王老师做一头水牯牛即今还在甚么处师曰一尘不空到是极颂曰可笑丛林今古客路头不见曷参禅南泉迁化为牛去谁不惊惶叹可怜问禅即不问如何是宗师曰葛藤绊倒大虗空颂曰问宗不问禅妻死哭黄天噼嵴三两尺痛快莫成颠问道不可以智知不可以识识离知识又成灰断作么得相应去师曰咦山露连缠骨水流不断筋颂曰层层叠叠接青天水曲山弯没际边碧眼老胡都不涉葢因不肯续灯传问广南有颗镇海明珠仰山未尝収得敢问和尚还曾収得否师曰㘞你那日见得聻颂曰谁道神珠镇海涯才方举念悉皆差枉劳娑竭殷勤守遍满干坤总是他X问威音王前有一对无孔铁鎚大悲通身手眼为甚摸索不着师曰闻时富贵一文不如见后贫穷万金不换颂曰须弥下际普金刚透海穿山总放光间有野僧能粉粹人间天上少承当问普化时常打筋斗未审渠是何心倖师曰绝好心肠肥边易得瘦肚难求颂曰为因描得盘山真便解丛林翻筋斗天下道彼是疯颠宝莲台上呵呵笑笑甚么活跳蚤问古德云你有拄杖与你拄杖你无拄杖夺你拄杖拄杖既无夺箇甚么师曰夺得他手里无底才见手段颂曰划断山头几白云清风祇得努双睛空花阳燄能収去送得来时有几人问布袋和尚向十字街头等箇人来未审这老汉是甚么心倖师曰待汝等着他来即向汝道颂曰一生单等箇人来谁觉其人久在怀可惜诸方云水客空劳神力用心猜问石头问南岳不慕诸圣不重已灵宁可永劫受沉沦不从诸圣求解脱何也师曰噫死强汉着甚来由颂曰毗岚持住一干坤万象森罗悉巳遵此是瞿昙収放的根苗联续至今存X问百丈再参马祖遭马祖一喝直得三日耳聋聋后得箇甚么师曰释迦老子付迦叶的颂曰千钧弩不为鼷鼠一举锋降师子威龙象观之心胆碎世间天上实希奇问法是诸佛说因何诸佛又以法为师敢问诸佛未生时法在甚么处师竖起拂云会么此是佛法僧之师颂曰众中不有寒山客决莫同他说一言昔日丹霞无点化决然道彼是疯颠问莫谓无心便是道无心犹隔一重关未审是那一重关师曰是这一重不差省得又加搕𣜂颂曰直汉从来不受欺未甞举意我先知苍苍也解知人意何况人天调御师问达磨西来直指人心见性成佛赵州为甚么又道佛之一字吾不喜闻师曰贼终不认贼赃露争不得颂曰干将决不让不平但是当锋犹损已天下闻风必恐惊三头相滚复何喜问护生须是杀杀尽始安居脩行人慈悲何在师曰好小人怡台作憧君子慎独颂曰九重围禁镇天威勅合通行遍九区勦贼除奸枭诈佞施行发政按时宜X问古人有箇未了底公案请师销缴着免得挂人唇齿也好师曰可不妨举起瓦解冰销颂曰拿住中间布袋口那畏千头与万头麤细圣凡収在内管他欢喜及忧愁问曰古人畵圆相呈了作女人拜看将来是甚么气象师曰拈花示众谁解破颜颂曰红粉佳人续祖灯金沙滩头马郎妇人间天上独称尊此等何甞在二数问古人戏椎击土土碎豁然大悟未审悟在甚么处师打尺一下云百襍碎颂曰游戏三昧成羣作队搊痛鼻孔连悔至悔跨骅骝兮五岳逍遥碎金刚兮一身富贵一根楖栗活如龙万顷沧波齐屏息问古人书心字于门壁上其意云何师曰无事枕松石卖卜挂招牌颂曰为人不得卖心肝百尺竿头进步观觑透古人真实意纵横海内把天瞒问教中道若能转物即同如来假如须弥山作么生转师曰咄収放芥子孔里着颂曰一尘一座五花台法说如云遍九垓奇怪衲僧都不釆何须转物共如来X问大觉参临济济竖起拂子觉展坐具济掷下拂子觉収坐具而去敢问他具甚么眼不礼而去师曰关迷逢达磨颂曰不假扬眉先巳知开门忆得闭门时龙骧云起师资合虎啸风生宾主归问马祖下出八十余员善知识得祖正法眼者祇三五人牛头亦未知向上关棙祇如关棙子正法眼相去几何师曰咄且向大门出莫过祖师关颂曰灨水湘河十八湾舟行前后两相攀虽然阻隔无妨碍到岸清幽一样闲问动容扬古路不堕悄然机又云古路毒蛇头戴角如何是古路师曰咄行歪难下足尚未省来头颂曰家家有路透长安未到多应被彼瞒惯便干坤同只眼从他言语百千般问蠢动含灵皆有佛性敢问世尊未出世时还有佛法也无师咄曰会说说都市不会说家里颂曰物物夏长春生人人顶天立地是有是无知心知已问有道君王不纳有智之臣和尚年老还用侍者也无师曰唔须是用他不许近傍X颂曰端居法界独称孤宝殿翛翛一物无济物利生常勿惮不教人拜佛毗卢问若道这箇是即头上安头若道不是即斩头求活毕竟如何得到家去师曰路见不平拔劒相助颂曰太阿锋出匣多因断不平二边俱一则中道勿令嬴多少不劳诤是非不足征三头并六臂不许入中厅问赵州行脚时到南方火炉头有箇无宾主话直至于今无人举着请和尚举师咄曰后生多明日老人多往时颂曰眼光烁破四天下再不令人暗处行宾主无言吾举了不知陷杀几多人问僧问同安如何是天人师安云头上角不全身上毛不出此意如何师曰啊有口无心说话极真颂曰异类中行出世奇四生生过总无依天人师也非为贵毛角空兮更解飞问思大云三世诸佛被我一口吞尽何处更有众生可度为甚留得弥陀观音在师举尺曰唔思大今日遭手了也颂曰三世诸佛被他吞他今忽地遭吾手令伊一尺碎微尘致使弥陀法道久问尽虗空遍法界此是文殊智普贤行未审衲僧分X上又作么生师曰咦亘纳虗空时含法界颂曰有时万象有时空地狱天堂不是通法尔如然非造作三贤十圣值惊魂问普化摇铃禾山打皷石巩张弓迦叶作舞恁么伎俩还当得宗乘也无师曰要求天上福须用世间财颂曰老人说法懒开口祇使皷铃弓箭走有智相逢不展眉无情撞着频招手问石牛长吼真空外木马时嘶皓月前未审是阿谁受用师曰此子老僧实不知道颂曰斯人古怪没来繇不在干坤及九流佛祖位中留不住万机谋略曷能収问入息不居阴界出息不涉众缘常转如是经百千万亿卷作么生是不转的经师曰梵音深玅令人乐闻颂曰手不释卷无文字三藏琅函一口宣不是圣王能具眼险些一众莫伸冤问韩文公一样问大颠与首座大㒹与首座一样答因甚么不肯首座师曰唔莫错会好却是首座不肯大㒹颂曰勘判诸方同不同有时西现有时东文公若有摩醯眼争肯留衣服大公X问秀禅师偈云一切佛法自心本有将心外求舍父逃走且道作么生是本有的佛法师曰噫是何言欤踪得家财未免走在颂曰圣主经纶内外安岂应守御在金銮簪缨积代非为贵尊胜输归倒剎竿问久闻忠国师遗一无缝墖即今在甚么处师曰咄陜府铁牛粪堆里倒在请去看颂曰从来久羡南阳塔举世无人解去寻雪窦当时指箇影至今湖海谩沉吟问三世诸佛不说法历代祖师不参禅且道甚么人得恁么去师曰盲聋喑哑者颂曰竭世枢机定不乖方圆左右玅奇哉门前各有通宵路岂向街头问鬞獃问一切诸佛及阿耨多罗三藐三菩提皆从此经出且道如何是此经师曰学而第一颂曰行行卷卷太分明何必三年说起因万象森罗齐显现空生徒自泪沾襟问诸佛不出世敢问王宫降诞说法利生者是阿谁师曰系驴橛颂曰消息从来不许知柰缘更有泄天机太虗今古涵天地生死真凡敢曰谁问楞严经云若一人发真归元十方虗空悉皆消陨X从古洎今成道者如麻似粟因甚山河大地永无变迁师曰咦又是一眚生也颂曰具眼端然识正邪从他空处起空花珍珠収在囊中竟一任盲人乱撒沙问那咤太子析骨还父析肉还母然后现本身为父母说法作么生是那咤本身师曰咄祇许汝见不许人闻颂曰太冶真金无变色随方作器数难量一逢罏鞴镕同了万状千形没处藏问无边剎海不隔毫端敢问梵王与帝释还同里许否师曰也要与波斯通事商量始得颂曰剎海无边一体观何须更论一毫端眉间突出摩醯眼不被真凡境迹瞒问佛知无量劫因地中事请问和尚三世前那事还记得否师曰适才与汝道底颂曰这一时通历劫通古今三世一尘中虗空有尽渠无尽剔起眉毛同不同问劫火洞然大千俱坏未审向甚么处安身立命师曰火𦦨里看是阿谁颂曰疑云散尽露金乌海岳虗明鑑有无从教劫灰都散尽端然不涉赤须胡X问珍财满室非贵济贫赈乏为佳请和尚随时饮啄底布施些子师曰近前来领去汝若生心受施未免有事在颂曰㵎饮松飡志独高争如出格老风骚浮山五味亲供众常住何曾犯一毫问能因境有境逐能沉能境俱忘复是何物师曰有名无实是实非名颂曰析烟分㸑最难为打合营家极易持孝顺和同天意顺便宜极则少人知问黄冠羽氅驾雾步虗不称道人未审阿谁是道人师曰老先生是三清之师识否颂曰道人不驾鹤乘云岂住蓬莱与太清瑶草朱英琼玉殿拟心躭堕野狐精问假饶全提正令是弄死蛇头如朗月当天犹是堦下汉作么生是向上人师曰不穿云水履肯戴宝花冠颂曰纷纷雨点一时収独羡灵云老比丘启立门庭无限量才方登者若冤仇问曰承和尚有言须弥粉碎成团去成团则不问目今帝释向甚么处去师曰啊眼睛中聻颂曰见不通兮问不详一身何更奉多娘了知如幻无生底噼破挪丸总不妨问昨夜一问巳呈方丈久矣和尚为甚不还某甲X师曰应颂曰琼枝寸寸为珍宝沉水分分是妙香宝所定然无襍具不消意识漫商量问古德云悟之一字直须吐却敢问老和尚还吐却也无师曰咄月有忻潭之意水无爱月之心颂曰大人君子意平怀不弃愚而不尚乖若要与君通一线莫游南岳与天台问涅槃和尚命众开田许说大义及上堂为甚祇展两手师曰嘘离田求义箭去久矣颂曰茫茫一片白滔天大义何甞又不全从此解翻身脱殻飞腾出世绝廉纤问沩山召仰山曰慧寂寂应诺山曰出也仰大悟但未知悟得箇甚么师曰唔迸断井索忍痛难禁颂曰麒麟落草犹无柰忽值相擕便泰然一粒伽陀疗劫外当知各有好因缘问睦州关门云门损足便大悟毕竟悟得甚么师曰咄呌发眠梦事多端颂曰为人须要为得彻杀人必定要见血有些气息便相妨悬厓一拶命根绝问万松谓洛浦如生澁钥匙投旧鎻家常盐醋巳喫知酸于是服膺即今钥匙在甚处X师打一尺曰収放甚处颂曰薄靸周游天竺路枯藤撞断海山云腊梅落尽方空谷笑看南山露蚤春问马祖陞堂百丈卷席渠具甚么眼不容师说法师曰咄理合如是不必再移颂曰祇因鼻孔痛得彻一世心胸恨不消把断要关浑不放逍遥外更有逍遥问庵主竖拳无异答赵州褒贬意何如师曰疆界令严不许搀行夺市颂曰指南一路覔天机举眼看时定不知句后言前如会得电光石火卒难追问傅大士云能为万象主不逐四时凋即今春生夏长秋杀冬枯其中还有为主底也无师曰当该值岁颂曰人人各有先天祖剔起眉毛不用观万象森罗藏在内分明头角莫瞒顸问临济云赤肉团上有一无位真人未证据者看僧问如何是无位真人济擒住曰道道僧拟议济曰无位真人是甚么干屎橛此理如何师曰即师子捉兔尽其威力颂曰撑船不到岸气杀岸头人大似白拈贼聋者许知音问某甲捉得箇野狐精莫犯和尚讳否师曰咦敢莫是箇死猫儿在X颂曰莫是野狐能变化金毛队入心无怕拿来开口与吾听断不辜伊真及假问某甲未出家时有一问至今无人答得请和尚答师曰中九子吾以教彼讫汝自问之不然下七子更好问也颂曰讐人相见两眉攒各在心知岂假言不放过时何所与蓦头一尺再加拳问白鹭下田千点雪黄鹂上树一枝花敢问是阿谁境界师曰㘞好一队畜生解这等作弄颂曰禅宗境界绝依因散树铺田不用寻今日巳成菩萨面昨朝原是夜叉心问古云待石乌龟点头即向汝道目今石乌龟点头也却作么生道师曰咦虾蟇呌襍沓又道净版声颂曰转身相续句随通緜远连环振古风剖破心肠肝胆后老胡不解少林宗问汾阳问首山百丈卷席意旨如何山曰龙袖拂开全体现象王行处绝狐踪阳大悟敢问悟得甚么师曰咄祇是韩獹逐块颂曰千年故纸好合药祇要医王解下方百万家财都付与不消书契也为良问三乘十二分教一千七百则宗尽是黄叶止啼敢问和尚说底是甚么X师曰咦聋人听去哑子传来颂曰良骥追风曷假鞭真儿何用止啼钱时来拄杖成龙去运去黄金变作甎问道不属知与不知知是妄觉不知是无记如何得相应去师曰不知眼中有翳却怨空里生花颂曰婴儿祇要乳酥甞那管亲娘不是娘直待有朝来具眼尘尘剎剎显全彰问十字街头打睡千寻海底翻身斯人堪作何用师曰咄见怪不怪其怪自坏颂曰解向佛前欺侮必然祖后生端白日青天打睡三更半夜盘桓古怪跷蹊诸释种至今天下黑漫漫问山河及大地一法之所印如何是一法师曰中山河大地卉木丛林颂曰见闻知觉最朦胧万象羣灵一握中不入白云家里去争知足下有清风问甘行者在南泉设粥仍请南泉念诵泉乃白椎曰请大众为貍奴白牯念摩诃般若波罗蜜甘拂袖便行泉闻便打破锅子是如何师曰咄一箇跨海征东一箇便漫天収北颂曰因缘撞着死冤家出入行藏岂让他此横铁槊彼按金又拂袖便行钧有饵锅儿打破玉无瑕问南泉住菴一僧来参泉曰我去上山作务汝自炊X饭喫了送来僧做饭喫了将家火都打破泉下午回见僧在牀睡泉亦傍睡僧即起去此理如何师曰正为朋者生为友者死颂曰绝世无如真子出果然恶气播诸方南泉若不依它作毕竟庵中打一场问一法若有毗卢堕在凡夫万法若无普贤失其境界左右不然教行人如何践履师曰脑后见腮不与往来颂曰倐然巳到法王家管甚千差与万差丈六金身同草用涅槃烦恼总空花问教中钞解疏疏解经未审经解甚么师曰吽一箇连累两箇三箇连累四箇颂曰连环绮互莫申舒一窍虗通一亦无是事不从人所得达磨故所觜卢都问天上无弥勒地下无弥勒毕竟在甚么处师曰咦火罏震动通身汗流颂曰弥勒当来下生人人活陷深坑现在兜率内院白白将自罗笼金刚般若兮无人无我华严法界兮勿西勿东火罏震动堪作么须知下载有清风问某甲有二百问请和尚一句答来师曰啊答也未转身犹可易脱体道应难颂曰一句当天答也未古今宗教问皆酬若还更要寻心路一尺端然定不休X问莲花色比丘尼见佛佛诃云汝何得越大僧见吾虽见吾色身且不见吾法身须菩提巖中宴坐却见吾法身未审利害在甚么处师曰实好心无好报大事得无忧颂曰舌头有骨非为佛言说无因却是真见不见人都一尺令他粉骨报师恩问赵州云转藏经竟婆云为甚祇转半藏未审婆子具甚么眼师曰错何太多生颂曰具眼才能収施钱广为俭用不为悭一旋三藏余多轴何以犹言转未全问地藏谓法眼曰若论佛法一切现成眼即大悟未知悟得箇甚么师曰㘞八字打开洞然直入颂曰满盘捧出醇甘露到日令人命即亡绝后再甦欺不得翻嗟岐路漫寻羊赞弥陀赞稽首阿弥陀莲开九品摄娑婆四十八愿深如海婆心不柰阐提何岂不闻提婆达多生陷地狱云如三禅天乐似这等欺圣瞒凡不受颟顸能几箇寿昌胆大亲说破莫把虗空乱捉摸若有人以楖枥罪我必自承当领荷何以故狭路相逢躲不过释迦赞X黄面老黄面老莫瞒我了化白象以降皇宫托摩耶而成潦倒生下周行信口便道七十九岁贪名四十九年苦口临终不柰阎老何手把昙花问诸老诸老云好迦叶祇皱眉所以不可言只自微微笑次第流传到老僧为它倾出一栲栳咄大士赞普门大士剎剎全身十方法界不隔一尘拟心朝谒眼里无筋金沙滩头鱼篮何在普陀巖上磐石犹存若然此处见观音金屑落眼必伤睛毕竟作么生青山幽䆳白云深达磨赞达磨大士不顺人情好肉剜窟痛处加针梁武启问第一义廓然无答太分明自已祇云不识真箇是黑脸乌心九年面壁等箇人神光三拜始安心只履西归陷魏使迨及于今噫可惜当面蹉过若是跛脚云门一棒打杀与狗子喫贵图天下太平仰山古梅禅师赞古梅古梅揑怪何大沾如来恩续临济派用金刚圈喝祖呵宗掌野狐精囊藏被葢有时向仰山使鬼驱风或乃依湖海贵买贱卖尚幸今巳露贼赃遇老僧打破营寨若然不肯不甘心行人尽在青山外董巖云阳禅师赞云散于长空阳回于大地尽华藏含灵拄杖头出气一菴禅人赞X一亦不可得菴迹何所留宝池澄巨浪横驾採莲舟古心法师赞古佛传灯久心师续𦦨长欲知渠去处芳草卧斜阳赵预斋居士赞预斋老翁这等形状髭须白而不白和尚相而非相十卷楞严任你週流一点菩提从人誉谤似这等没用的老头陀贬在阎浮极恶世中留与人天作箇榜样自赞这箇东西也写上绢实没来由又何可羡有影无形无背面天上人间不曾见影似千江之月轮形若太虗之闪电可爱也达些妙而知些玄可恶也泄万机而通万变有时将自已亏有时把他人骗颠颠倒倒不成人千万莫等阎王见何以故毕竟难栲伊是善不善这汉无理第一不贤埋头喫饭缩脚打眠又不慕道亦不参禅有人撞着无价宝他言不值半文钱设有人问作么生蓦地拦胸打一拳不是欺地便乃瞒天撞着箇作家挨拶便云是教外别传噫似则也似只好作马为牛不解人间长福田这老汉太懵憧不习真干打閧弗依世上务本生涯只好山中填坑穵孔然是此土生身祇奉西天梵种一生倔强诋禅宗到得人间君子重徐徐恶风而播诸方也不辜他而嗣曹洞生平不能与诸圣齐功到X也共一箇鼻孔楖枥横拈要打人圣凡闻见眉毛痛切莫理他各自珍重此老无极不识可识才涉思惟银山铁壁空如来藏不假施功碎祖师关无劳用力漏逗今将一纸彰迟其鑑者多生益这汉最粗龙头蛇尾逢人不亲见佛不喜寻常鼓舌摇唇解道祇这便是会者拄杖到头不会佯不釆去江湖多有生嗔其不然者面壁腾腾顺世度时便宜到手而巳也有不唧𠺕汉再三请上纸若遇出世的头陀毕竟被他笑歪嘴这老汉具何福烦息人多屈曲箇底虗空不如岂是这般面目为人拶着笑呵呵等闲拨动疴漉漉问妙答玄三番四覆有时道铁壁银山有时云本来具足或且敬重圣贤又或触忤佛祖似这等没定量阿师也把他上数何得将金粧橛木灼然布施我者不名福田供养我者应堕地狱何以故甜瓜彻蒂甜苦瓠连根苦伶俐衲僧休笑侮这潦倒汉没些伎俩于圣凡中不知痛痒依林泉四十余年混世流七旬将上曾到大好山来始识宗门背向遍历南北访参只论一条拄杖不管圣去魔来正令亲行非旷抝捩不顺人情贡高争容比量似此不唧𠺕阿师安用写他这般模样这箇潦倒和尚做尽千形万状向孤峰顶上三二十年把水月生擒游各丛林四五十载将虗空乱撞灭X胡种族啸月吟风破提婆宗拿云瓝勺浪横推直送碎祖师关蛮打倒拖空如来藏未审他学得甚么本事胡行乱为料想彼习成大好山规纵心放旷此老无知何所能五旬避世泊林泉闻伊撞入惟宽社故所于禅解发颠不希圣地不重心田又无忌讳兀兀腾腾尽世猜疑肖不贤大抵真凡収不得拍碎三千及大千祇自漏逗云功未齐于诸圣古稀过后尚犂田这等去就也有人写上笺葢为明心不住禅咄你是瞿昙真种为甚不似面孔论禅多则颟顸辩教全然儱侗说话不依古规行事无自珍重于世都无一法长何如敢受人天供圆相赞这一段明妙合向者希少百万人天中独迦叶微笑次第流传古至今野衲幸缘而凑巧向茅镰上放光锄头边弘要平山填陷穽而建道场凿石塞濡潭以成畎畒诱湖海衲子拚命损身令诸山道人刳心杜口不是与么圆伊争得如是去就信笔缕覼似仁真千万莫与作家晓何则恐渠笑不了相出无相明带不明僧繇虽妙畵难成唯斯野衲合其真故假其形示箇人若也达磨师见必然努目睁睛何则笑人笑人这样东西像箇甚么类圆陀不陀似光烁非烁法界不能安干坤无处着若非达性人终是难捉摸道者莫向语言中测度X寿昌无明和尚语录卷三无明慧经禅师语录X卍XXX寿昌无明和尚语录卷四住福州皷山涌泉寺嗣法小师元贤重编偈颂浴佛释迦牟尼佛不名解脱僧如何不解脱将房入火坑生向摩耶腹死堕拘尸城至今热水无情谓浇得年年头上痕棒喝千喝并万喝左打及右打不为别甚事只要解脱洒阅马祖语录马驹踏杀天下人尚幸峩峰余一箇是故不惜两茎眉尽底掀翻都说破扫师墖倐然三十年忘却来时道青草一般鲜朱颜色巳老古今理本常成坏事难保归去来无他惟将师墖扫作务冐雨冲风去披星带月归不知身有苦惟虑行门亏游山暂出禅关绝顶游万山凝翠豁双眸翻然问着同来者谁识山中老比丘X试问白云何处去随风带月共参堂问伊说的何言句各自徐徐散八方与来首座年同月同海东山东江北河北天通地通佛祖命脉总收其中要在智者指导羣蒙举勿干巳用不犯锋现凡应圣妙合玄宗处处弗处在在非逢如是格外付与尔躬来首座初字本然师为作颂本然清净亘如然契证多生值有缘触目混融皆至妙通身作用总虗玄五宗极则机齐贯三藏精微理共圆不碍古今凡圣事如来禅合祖师禅与少司马璩三谷影灭皆因形尽也心空缘是法空耶非关不奉牟尼旨大抵心生未免差干坤粉碎的为奇若是貍奴不肯伊饶彼古今三际断都来未尽一分疑与袁曦台孝廉处处皆为般若场山山自有白云藏丈夫各解翻身去岂肯甘心负臭囊与建阳傅震南剌史不从诸圣慕岂向自心求百花开又落总不辩春秋与邓工部六昂夏秋多炎热春冬多雨雪寒热两相攻智者难分别热中即有寒寒中即有热主在寒热中何须多扭揑X答王太史素目林间饘粥甜何甞有意效金僊苍苍不昧其虗实欲得全收要好田与邓征君论宗乘大地山河绝渗漏横身宇宙总虗头不依格外通玄旨一度忻来一度愁枯木巖前差路多旃檀林里复如何假饶跨上金毛背要解禅林唱哩啰送僧行脚报汝参禅要实参莫教布袋两头担自由独立随时去管甚前三与后三与养冲朱明府昙花烂熳遍天飞不入侬家一篠扉自有一条家具在何须捧钵复披衣买得黄金卖与人都来枉费一番心直须扳倒虗空打始不遭人换眼睛述悟欲参无上菩提道急急疏通大好山知道始知山不好翻身直出祖师关透彻干坤向上关眉毛不与眼相参圣凡生死都抛却管甚前三与后三嚗地断时成解脱碍膺散却出缠绵之乎者也超今古示现干坤别是天野狮不啖人间食十二巫峰得自由养就纵横无碍X力崑崙翻转作瀛洲楞严征心辩见楞严妙旨总唯圆七处征心为落偏八还辩见归真见真见何甞措一言山居师子游行无眷属老僧平昔爱孤独山中种粟活残庚一入宗门不入俗万松影里三间屋枯木巖前一箇人三二十年如此过肯将幽趣博虗名自叙一根戒尺活生涯变化无方要尽它佛祖圣贤俱不让葢因眼正騐龙蛇山重重也水重重何水何山不可容妙湛觉天谁不爱老僧视作破帆篷道被身心异世间冲开铁壁与银山圣贤用底都抛却一任横趋佛祖关眉间常放白毫光不畏千山葛木桩认得分明缁素别何愁举措不通方罄无一物自优游水陆羣魔总不收隐显随心忘取舍有钱终是不风流长江八月无风浪大海三时绝水潮相遇兹时的境界不逍遥处也逍遥和徧容和尚归去偈箇中无悟亦无迷幻现来兮复现回来也端然谁是X我去时毕竟我为谁不如无去无来好争似解生解死悲今日方知无我我侧骑铁额不归归答劒峯庵主谩携竿木混凡尘箇里如如有几人搅乱干坤非好手纵横宇宙本真情虗空掴碎泥牛吼大海掀翻木马惊庵主那知贫道事南山下足北山行与吴瞻南明府大道明明心目闲不须拟议着心攀观空入定翻成远逐句寻言转见难解义通玄犹滞网随流得妙未离关欲从此处窥玄旨直教身心死一番大通颂大通当下绝廉纤今古风规总不沾祇是本来元具足葢因箇里出缠绵别峯相见仍非妙隔岸投机岂是玄纵有单传消息事必然于彼也生嫌山居四首不居圣域与凡笼本分生涯众莫同舌上虽无三崃水心中别有一帆风诸方火葬俱留迹这里生埋却少踪敢问参方方外客老僧何似鬻薪翁圣凡情尽满怀空两脚长伸任主公不是痴狂迷路客亦非醉酒卧街翁混然无法堪思议豁尔常明绝始终寤寐死生俱一致南能端不会禅宗扳倒虗空作枕眠从伊山水自流连虽然居世何尝世不喜生天岂离天一念顿空谁论道无心默契孰参禅通天彻地非他物何用拈花示别传X通玄一路少人行上者方知意味清不向空王家里住岂从异类队中生非关强硬忘人我祇为分明别识情逆顺境中牢把稳自然别有定盘星咏风虗空往返无何有世界倾成在剎那转地旋天功不小翻江搅海力犹多经过虎穴闻深吼偃息鲸川待落波有上般舟归去者不劳弹指片帆过咏月云散长空兔魄悬光吞万象兴悠然浑融世界精麤色映彻江湖上下天不借禅灯游法苑还同佛火映金莲马师物外曾夸众王老能超藏海禅山居贫居山野绝余粮明月清风伴草床榾柮一炉虀满钵安闲不较世炎凉破单风雪透衣冷袖手围炉对死灰岂是苍天偏苦我法身冻不杀如来山行学道休分亲与踈渠今是我我非渠山行别有一般趣业识牵来当作驴诫嗜好道人忘嗜好淡薄且随缘贤达能安分愚迷秪怨天卧薪尝自苦喫水也为甜真箇为生死荷衣补破穿宝方勉众门前有路行非妙眼里无瞳看更明学道未能超学X地铁鞋踏破枉劳神示禅人空拶空兮功莫大有追有也德犹微谤他迦叶安生理得便宜处失便宜不肯纵心搜外道葢因大用有生涯现前一段风流事除是禅林老作家要得通身浑是口大宜宗下一齐穿禅关不碎安能泰直下掀翻浪拍天觉路谁家不贯穿也须一步自新鲜十方三界无尘隔大地山河没际边掇出须弥问碧空岂知舜若辩来风翻身巳入沧溟去争柰眉毛压两瞳法门处处大张开契理投机入不来不信但观三佛老直令大病打方回买得黄金卖与人虗空抝折付知音清风不许从门过石女何须问故新示抚州二居士云门道箇须弥山直路行人反作弯唯有了元行得正不登从上祖师关法眼参方知见多无如地藏指头何直须拶破虗空骨一切现成始解疴示休那禅者本地风光腾法界十方清净绝微尘含天裹地浑无物释道儒宗谩有名X示元着关主得有因由悟有时青山一岁一芳菲但能不为时辰使自自如然合化机万法收归一法化遇人遇物祇一下他行东路我行西调直开交难拟价此事从来不许可果然难得十成人要教枝上生枝去始解悬厓撒手行示少室禅者祖道凌迟事若何为因不契笑头陀孤峯顶上生机少大海潮中死者多攫浪拏云能有几掀天揭地莫寻他要知少室山前事顺信神光度达磨示本如禅人法性本如如因缘随妄起知妄返归真究真无终始达此真妄源含天并褁地了知因缘迹如梦幻起止生死亦复然何舍亦何取跨上般若船自他兼利济示涂如本孝廉丈夫信得过万法当看破顶天立地一圆明毕竟非人亦非我何罪何福谁善谁恶应机接物本如然遍界通方唯一箇示元莹禅人学道易治心难心治何愁道不迁智者究心不究学绝学空心透祖关得心旨法界宽尽世机关总不干一法不留无系累超然透脱我人山一法悟诸法空顿忘五派及三宗独露团团光烁烁一任真凡异与X同示自明禅人堪放不堪収明知暗路头明途不肯过暗地岂令游玩水知沤迹登山达境幽浮云同泛浪空得自悠游示印江法师心月印江明上下通天彻地卒难穷高高犹在深沈处寂寂还如动用中生灭无干虗应迹去来不涉假名踪发明到此真殊胜物物临机处处同示悟空禅者悟空须悟本来空勿为真空空色笼一悟无生生灭寂贯通本色色空融空生大觉如沤发觉出虗明似日红更有别传宗旨趣南行北面唤山翁示建阳傅居士清清净净一灵光剎剎尘尘不覆藏万万千千都失觉多多少少弗思量明明白白无生死去去来来不断常是是非非如作梦真真实实快承当示堂中众禅者大道不可言不言道不显师僧遇丹霞一拨而便转大道不可参不参道不得妙喜笼子韶参破知物格大道不可诤不诤道不明洛浦遇夹山打中方服膺大道不可顾不顾道不悟庵主却云居蹉过娘生袴示西堂禅者参罢于中事若何无风水处解生波干坤拨乱酬先德提掇南无悉怛多X示灵然禅者欲与先宗把手行直须荆棘里翻身更能跨上金毛背始信全威不减增示黄元公茂才丈夫气宇乃如王把住虗空做一场倐尔天缘机顿发通身大用自承当示元贤一回透入一回深佛祖从来不许人直饶跨上金毛背也教棒下自翻身示明心禅者明心容易死心难死得心时境自闲斫却月中丹桂影横行撞倒祖师关示恬然禅人金经炉鞴明真假几受钳鎚愈见新变化无方成器用等闲拈出骇羣英示夜参僧披衣终夜坐禅牀静听虗空落苦霜门隙朔风诚似箭几人到此肯承当董严勉众真实做工夫圣凡情尽无活中须要死死后听其甦大似浮云散还如皎月孤光辉周法界坐断古毗卢勉昙首座秉诚万里一条铁任巧难容其两橛调达魔王纵力排只须付向罏中雪X勉袁太学太丈夫当勘破人生如旅泊暂借住一宵天明依不可毕竟向前行因果未免堕故家抛久不知归道路竛竮都是错大丈夫宜自晓有身终不了读尽百王书未免受捶拷一称南无佛皆巳成佛道天堂地狱不相干本自无身须趂蚤除夜示众刼数巳遭荒歉日过年饘粥莫嫌稀铁肝石骨无情汉一饱端然忘百饥彻宗禅人请益昼夜一架禅身心总寂然惟有虗明照十方普现前尚不见佛祖说甚圣与僊论何法与道参其玄及禅惟有空老子与我大有缘陪我行住坐伴我共同眠我知他去就他识我根源有时激恼我掴一金刚圈不是拈花示争知有别传一悟其宗要翻然出葢缠逈超今古外何处不安然峩峯住山黄松溪居士请益道人居世无同世举措行藏心逈异辞亲割爱隐荒丘刀耕火种为活计参禅学道少经师拜佛逢人多一礼不赴斋兮不募缘不亲豪兮不近贵终日忙忙岂堕闲昼夜惺惺那得睡时常拶定一团圞塞断尘情僧俗路非依佛圣非依已不倚新条不倚故初三十一绝商量中九下七无回互人于无事则心欢我X于无事犹生怖湛湛解脱底深坑脩行直要于斯悟拨转机关向上看百尺竿头重进步踏着一箇死猫头从前所有皆分付不唯孟浪得虗为多是前生解看顾佛佛祖祖若枯椿法道宗乘成露布闲言剩语落人间不须更覔深深处时寒请益诉衷情非敢饶舌生人恶警昏沉三界诸生死五欲共一行五欲中之最惟独睡魔王神通犹亚佛遍界不覆藏然不在地上亦不在天堂来如风送雾去似电飞光一入人身体靠壁而倒床身命都不顾管甚爹和娘财宝俱不要管甚田与庄世间业巳谢梦里造新殃一随善恶境或有良不良肆杀盗婬妄乱法纪纲常利害言不尽都缘失主张丈夫宜早觉覔箇安乐方寻究到极则总名常寂光圣凡原不有名相孰承当三界成一梦智者善隄防本来无所有祗要解参详瞥地还须㘞悟则罢思量今古惺惺者除非大觉皇学佛参禅客莫错过时光九年面壁坐六载雪山藏嘴边生白醭心里若金刚总祗为此事千古姓名扬打破魔王寨捉贼要追赃佛是干屎橛僧是老枯桩法是疮疣纸禅是孟八郎参方行至此始是到家乡更须知有未后句细看杨花逐夕阳师在峩峯坐禅有感茫茫四海中那箇心如铁不是铁心肠安能狂心歇X药山见石头话头作两橛不值马大师铁牛嵴断绝证此休歇场祖佛路径别随处住山林仍须三条篾堂堂大丈夫各有出身穴千圣不相传万法何止辍求其古迨今难似头陀哲一笑佛海枯至今犹未竭欲使海枯时直教心似铁寄博山嬾跨青龙角何希耀月珠非关不济事惟恐费工夫示黄子安茂才曰大丈夫决不糢煳回光照破元无两箇顿机上智绝无思议碎金刚圈如结生冤得没巴鼻始称实诣非敢饶舌为是直捷付与君子当慎于此董巖夜坐偶成夜来巳入那伽定一切法界纯清净十方诸佛总皆然天下衲僧同共证不在地不居天不住虗空玄上玄无量劫来只如此亦非促也亦非延此定本来无出入证行般若波罗密大方广佛华严海妙法莲华从此出三藏玄谈元不二百家诸子岂非一只为当人一念殊千变万化不同途透入此宗称最上于斯号曰做工夫示禅人衲子行脚逈异诸学妙悟为期大方广觉碎祖师关踏毗卢阁吞栗棘蓬披百杂破向无路行从荆棘过语不是言默非是坐事无分别理非斟酌透海穿云涓滴不着山岳齐来无能凑泊不见凡非单验圣过X报德护生弗拘善恶週遍法界难以名邈佛不柰何说甚因果地狱天堂梦也不作或喝或叱纵横开廓不其常流谁能捉摸阴风识浪浑归寂上下遍融大圆觉示禅人禅宗一路直须亲悟悟后来时大方独步言不干思旨不涉注佛魔现前岂容分诉如秉干将逢者即死似大火聚近者难护领在机前非伶俐子句后发明安在其数知有向上信有此事不涉言诠直下独露无方便谈焉落义路了斯非玄亦无证处扫踪绝迹须主中主杂着禅人请法语大抵此道贵乎践履真实真实铭心道自彰矣设或其心不实虽一日一次上堂时刻不间谭道祇资其谈柄于道终无有益然所谓真实者何也在日用返照自心清净不染一切不正之弊耳葢心如猿意犹马非大觉照之鎻缰尽其神机诚难制伏及乎千鞭万拷合其伏降融归一相生灭迹绝自然悟本妙明虗彻灵通即事即心无有剩法发言行事皆合至公方曰不欺心耳至于不欺心之际世出世法皆是佛法生不生心总是佛心故云实际理地不受一尘而尘尘三昧万行门中不舍一法而法法皆真昔世尊掩室于摩竭维摩示默于毗耶纯一全提圣贤罔措X善财拾凡草为药亦能杀人活人鸟窠吹布毛示人至令彻困彻证南岳磨甎作镜解马祖三十年禅关四祖书佛为具开懒融尽平生伎俩百丈承一声喝直令三日耳聋黄蘗用三顿棒直使千机雷发一言之下抛万刼之縻藤不语之中脱千生之业网语言无味如煑木札羮应用有神似炊铁钉饭非大根智诚难吞吐虽龙象种难于测量有分灵苗颕异自得不受规绳护持末运的究其源总皆一真实妙悟中来矣禅人请法语原夫真参实悟者先须叩已发辉本有之灵明后必遇人究彻向上之巴鼻通有无之妙要取舍两空透得失之玄机荣辱一致无着力处了生死自由之去来免用心思洞真凡无阂之优劣假饶德山棒如雨点背嵴影也无干临济喝似雷轰耳朵弦犹不着非为高慢本分家风人天百万示昙花单传一笑龙象几千穷不二独许无言以心印心如镜合镜示直捷之去就无廉纤之安排乘悲愿逆驾法海之舟航据自由打开祖庭之关棙到此之际结舌有分名言屏息可谓真参念佛法要念佛人要心净净心念佛净心听心即佛兮佛即心成佛无非心净定念佛人要殷勤净念相继佛先成佛身充满于法界一念无差最上乘心念佛绝狐疑X狐疑净尽即菩提念念不生无系累十方三界普光辉念即佛佛即念万法归一生灵𦦨灵𦦨光中发异苗自然不落诸方便念佛心即净土净心诸佛依中住念佛心胜万缘空空心蚤上无生路念佛人要心正正心一似玻璃镜十方明净物难逃万象森罗心地印念佛人要真切切心念佛狂心歇歇却狂心佛现前光辉一似澄潭月波澜浩荡不相干圣凡示现离生灭念佛心听时节时节到时心自悦似遭网打破大散关如失珠抒教黄河竭见有是利不思议非为饶舌为君说念佛心须勐究直下念中追本有非因念佛得成佛佛性亘然常不朽剔起眉毛须自看瞥然亲见忘前咎念佛人有因由信心不与法为俦参禅讲解全不顾直下心明始便休露地牛耕翻大地漫天网收摄貔貅生擒活捉威天下越祖超宗异路头普劝念佛参禅者莫把家亲当怨讐皮囊歌臭皮囊不久长人生切莫逞豪强为王为宰为民卒一旦无常梦一场勘破了罢思量各循造化过时光干坤中有能仁旨解使时人出苦殃且问着是何旨毕竟要从何所取智者深知是妙心此心灵妙无堪比不葢天不擎地万象森罗何足计浩荡虗玄古及今谁云生死并来去大丈夫宜立志不悟此心都不是想起轮𢌞实可哀切须入道当𢌞避这避方快自覔一念无生都解释突出真常大涅槃圆明寂照凝X天地虽然见得的明明亦要遇人末后句末后句若何为我佛拈花示众时人天百万浑无措迦叶微微笑逗机三千七百今犹古俱要通方向上归这般事绝语言到家全不涉因缘空生枉在巖中坐鹙子徒存日百篇使不得智与能三藏玄谈我未曾一念如如无上道九流三教岂能臻论乎如即有无有非万象诸幻有无非虗无断灭无会得有无之方便穷年相伴古毗卢超三界出迷途不用从前诸范模解向异中提异类随流顺逆自危孤僧不着俗何拘尽世能为弗遇渠壁立千寻难近傍交驰捧喝是何如言有骨用无为万别千差自应时不持不犯无拘束杀佛焚经破网疑大手段方敢纵不得别传非释种破沙盆内入传灯大好山中醒世梦醒悟后似非曾何殊万死及千生祇因不契无生理所以生生起爱憎爱憎尽祇一灵洞然明白是何人这般极则言难会笑杀南无观世音七旬自庆文恭惟老老大大幻身届于古稀孜孜干干深造基于志学覩般若之甚深肯心顿发入无住之三昧即色是空览宗乘之至极决志研穷得绵密之细推是无即有机缘将熟廓值元来天然透过大好山如匙开鎻倐尔沾尝曹洞水似酪凉心登临济之堂争甘棒喝蹑云门之室曷领顾咦入沩仰之门厅千尺井中不涉蹈法眼之方丈二指掌内无干僻隐种糓于峩X峰宝方近三十白放旷持杖于湖海寿昌余二十秋坐方丈而捉空花多贻后进登禅床而探水月犹累先参结制各处道场提揭诸缘辐辏挂诸方之唇齿疑杀颟顸走四海之足跟开验得失古恠去就除解笑者同参奇异行藏唯忘言者共住终朝穿衣喫饭净裸裸以忍饥恒时待客迎宾絮叨叨而忘语得如是不可思议一任虎啸龙吟成一切无尽藏微尽从象回狮吼祖师命脉流通圣贤巴鼻露现别传玄旨应在斯时虗空有穷弘赞莫及倾诚仰祝老和尚住无量寿普利人天藏向上机均膺缁素者也寿昌语录卷四寿昌无明大师塔铭佛祖之道若太虗空亘古常然非昼夜代谢之可明昧惟得之者若获如意宝应用无穷其不思议力性自具足禀明于心不假外也从上诸祖莫不皆然何近代寥寥匪曰无禅直是无师其果无邪予于寿昌禅师见其人矣谨按状师讳慧经号无明抚州崇仁裴氏子初产难祖父诵金刚经遂得娩因名经师生而颕异不羣形仪苍古若逸鹤凌空天性澹然无嗜好九岁入乡校便问浩然之气是箇甚么师异之居X恒若无意于人间世者年十七遂弃笔砚慨然有向道志年二十一偶入居士舍见案头金刚经阅之不终卷忻然若获故物即与士言其意士奇之师繇是断荤酒决出世志父母听之时邑之蕴空忠禅师说法于廪山遂往依之即其本名曰慧经执侍三载凡闻所教不违如愚尝疑金刚经四句偈一日见傅太士颂曰若论四句偈应当不离身师不觉洒然因述偈有遍界放光明之句以是知为夙习般若熏发也时年二十四一日阅大藏一览至宗眼品始知有教外别传之旨至于五宗差别窃疑之迷闷八月至若无闻见时人以为愚痴久之有省于是切有参究志遂辞廪山欲隐遁乃访峩峯见其林壑幽邃即诛茆以居誓不发明大事决不下此山居三年人无知者因阅传灯见僧问兴善如何是道善曰大好山师罔措疑情顿发日夜提撕至忘寝食一日因搬石坚不可举极力推之豁然大悟即述偈曰欲参无上菩提道急急疏通大好山知道始知山不好翻身跳出祖师关因呈廪山山印为法器师生而孱弱若不胜衣及住山日极力砥砺自坚躬自耕作凿石开田不惮劳苦不事形骸每闻空山境喧乃曰老僧不釆无穷遂居不闭户夜独山行尝大雪封路绝食数日向未薙发人或劝之师曰待具僧相乃尔至是始剃染授具自此影不出山者二十四年如一日也时邑之宝方乃宋师宝禅师故剎也请师重兴乃应命先之廪X山扫师塔而后往有倐然三十载忘却来时道之句时师年五十有一矣当万历戊戌岁也师住宝方日益增精进力凡作务必以身先虽形枯骨立不厌其劳故不数年百堵维新开山若干其佛殿三门堂厨毕备四方衲子闻风而至者日渐集时有僧问师住此山曾见何人师曰总未行脚僧激之曰岂以一隅而小天下乎师善其言遂荷钖远游乃过南海访云栖复之中原入少林礼初祖墖扣无言宗主问西来单传之旨寻往京都谒达观禅师深器重之一时法门大老相与酬酢无不推誉顷之入五台参瑞峯和尚峰门庭孤峻师一见而契乃请益曰某甲于古德机缘数则有疑乞师指示峯曰请道师曰临济道佛法无多子又是箇甚么峰云向道无多子又是箇甚么师曰玄沙谓灵云敢保老兄未彻在何处是他未彻处峰云大是玄沙未彻师曰赵州云台山婆子我为汝勘破了也勘破在甚么处峰云却是婆子勘破赵州师便请颂峰云知是般事便休师作礼遂相印契峰返诘师各以颂答语载别录其赵州颂云暗藏春色明露秋光有眼莫鑑纵智难量到家不上长安略一任风花雪月扬峰深肯之观师语忌十成机贵回互妙叶洞上之旨自是师心亦倦游矣乃返钖宝方始开堂说法时以博山来公为第一座师资雅合簧皷此道激扬宗旨四方衲子日益至戊申邑之寿昌乃西竺禅师所创也久頺众请师居之遂应命旧X传有谶适师与竺同乡同姓咸以师为竺再来云师住寿昌不扳外援不发化主随缘任用数年之间所费万计其道场庄严焕然丛林所宜纤悉毕具二十年来千指围绕又别建庵院二十余所岂师以无作妙力而幻成者邪惟师之生也赋性直质气柔而志刚心和而行峻虽边辐不脩而容仪端肃严霜煦日不怒而威衲子一见失其故有接人单提宗门向上事即远近参请如银山铁壁未尝轻意印可一人以真参实究为要故海内但闻其风竝无一言的据借为口实者其慎密如此然自奉甚薄至有不堪其忧者师澹如也每遇病僧必亲调药饵迁化则躬负薪茶毗凡丛林鉅细必自究心不谋而合度不择净秽必尽心力而为之胸次浩然耳目若无覩闻者老当益壮迨七旬尚混劳侣耕凿不息必先出后归躬率开田三剎岁入可供三百众故生平佛法未离󰑁头边也四十余年曾无一息以便自安丈室翛然惟作具而巳虽临广众未尝以师道自居至于应物方行等慈随机善诱各得其宜偈颂法语川流云涌岂所谓般若光明如摩尼圆照无思而应者邪苟有一念身心之相则疲劳厌倦非一日矣尝谓自古传灯诸老虽各具无碍解脱其不疲于万行者独永明一人然未及其麤若师者自非道契单传心融万法何发强精进之若此邪益王向师道德深加褒美其语别载因叹曰去圣时遥幸遗此老其见重若此故郡之征X君潜谷邓公祠部海若汤公阅师问答深加叹赏以为今日宗风再振一时缙绅先生无不翕然归仰即诸方久参未决者自远而来一见靡不泮然冰释也丁巳臈月七日师自田中归语大众曰吾自此不复砌石矣众愕然除夕上堂曰今年只有兹时在试问诸人知也无诫语谆谆末后云此是老僧最后一着分付大众切宜珍重戊午元旦三日示微恙遂不食云老僧非病会当行矣大众环侍欣若平昔众不安以偈谕之曰人生有受非偿莫为老病死慌七日以偈示博山次第写宝方寿昌遗嘱乃曰古人护惜常住犹如命根老僧不惜身命为安常住十四日写书辞远近道俗且勉以叩已真参十六日众请留全身师命茶毗自作举火偈令侍者彻宗唱偈举火次辰取水潄口洗面拭身嘱曰不必再浴恐废常住薪水也诫众无得效俗变孝违者非吾弟子乃索笔大书曰今日分明指示掷笔端坐而逝时万历戊午正月十有七日未时也茶毗火光五色心𦦨如莲花其细瓣如竹叶顶骨诸牙不坏余者其白如玉重如金文五色藏于本寺方丈建𡨔堵波当门一齿生时长偃下唇竟不坏留博山师生于嘉靖戊申世寿七十有一僧臈四十有奇得法弟子惟元来开法博山其余弟子若干人守三山常住有语录二卷行于世予向师风丙辰避暑匡山有门人持师圆相真者予展之即知师为格外人而恨未及见也因为之赞有突出X大好山千里遥相见之语相传博山见之以予为法门知师之深者乃略述师之行状请予为塔上之铭予痛念禅门寥落向未有以振起者狮絃将绝响矣今按师之行履其见地稳密机辩自在不惟法眼圆明一振頺网而峻节孤风诚足以起末俗至其精进忍力又当求之古人虽影不出山而声光远及岂非尸居龙见渊默而雷声者邪观其超然生死实践可知因次序其行实乃为之铭曰大道廓然如太虗空圣凡幻华影落其中即有求者竟不可得拟议思量掉棒打月瞿昙热乱达磨忙来到头落得一只皮鞋建涂毒鼓全彰正令如有击者丧身失命不用命者来时一击三日耳聋晴空霹雳身心俱碎魔佛潜踪摩尼光耀八面虗通惟我寿昌误中其毒遍身毛孔三昧出没化生死窟作光明聚日用头头无处不是提起䦆头似金刚劒烦恼稠林佛祖出现四十余年垦土掘地瓦砾荆棘纯七宝砌身心世界碎为微尘尘尘佛剎坐卧经行佛法禅道拈向一边有来问者直指目前如大圆镜五色齐至不出不入死生游戏自堕此中未尝住世即今便行亦未曾去不信但看草芥纤尘何有一物不是全身青天塔影松风长舌说法音声常无间歇X皇明万历四十八年岁次庚申孟夏月朔旦匡山逸叟憨山释德清撰寿昌无明和尚语录䟦历参诸祖机缘证此妙明觉性大似千机布锦各事后素色色头头撑天撑地不离这个正所谓即此用离此用者是也窃融生逢震旦幻寄东流破衲中关心此事合参语录得力寿昌之旨自将鸿宝家藏未经一示道侣顷念浮生景急迅若电光披沙见金莫从师法是昨䖍至瓣香尺楮驰启黄檗隐元和尚发祥东渡开倡宗风接引同志紫气瞻临将焉旦暮扫关遥企间适有藤原朝臣谏早宫内少辅茂诚公快然鸟道居士者亦来商略此道因缘直指用合机投是融不秘家珍手出斯帙与勉目参心证愿公剞劂流广日东不绝绳绳接引噫若居士者大人现相风化相推不难弹指如我破瓠坏衲一鍼半线匪易告成是望亟力应渴同俦承应岁次甲午遯月朔日住长崎兴福禅寺后学性融逸然氏敬题X吾宗有语句别有可与一法只此云门湛然禅师之语录佩离文字印能拂言句破诸见矣诚人天眼目也武城适有藤原氏户田五郎右卫门尉直正公幻化全身居士浮舟于正徧智海见云门波澜云奇哉妙哉能掀翻窠臼脱尽廉纤此是一颗神珠岂可尘劳封鎻即命工镂梓流广日东而耳寿昌语录序达磨大师云明佛心宗行解相应名之曰祖从上诸先德通身不挂寸丝良繇见处圆明故行处自然勦截耳或有眼而无足或有足而无眼偏枯之学古德所呵恶能担荷佛祖大事乎然初祖达磨大师记巳有明道者多行道者少说理者多通理者少岂缘会使然耶我明自正嘉以来禅道中绝先师乘悲愿力应化阎浮于是江西之宗旨始立最初从廪山发悟而末后印法于五台入室陞堂全提正令诸方尊之为寿昌古佛故寿昌之名独传先师悟道之后住山三十年戴笠披簑与黄牛白牯同事常示参徒曰凡行处不孤X硬者必见处犹带廉纤也牵犂拽钯法法全彰岂待老僧再举扬乎会下饱参弟子鼻孔辽天先师把住咽喉不许转身通气即上首来公谧公贤公等犹以出世一着嘱之余见近代宗师草草传授末流之弊师弟交讥然后服先师手段之辣也或曰寿昌应西竺悬记而来故作用与古人一体不知为西竺易为寿昌难西竺当佛道炽昌之日徧地皆旃檀林龙象如云其扶竖法幢也殊易寿昌当宗风寥绝之时触处荆棘狐狸作崇其建立宗旨也特难乃参悟既与德山临济同堂而操履又与百丈赵州共路余所见诸方善知识未有过寿昌者其古佛再来耶自寿昌单提向上一路于是云门黄蘗径山天童诸大老嗣与皆闻寿昌之风而起者也虽见地未敢轻议而践履终逊之行解相应名之曰祖吾师乎吾师乎时崇祯十年夏月既望西江门人黄端伯稽首譔题无明和尚真赞并引久向和尚开法于寿昌往来衲子传者淆讹要之皆望剎竿影者也顷予自吴越弔紫栢云栖二大X老还归匡山作逸老计适顽石禅人自寿昌来述和尚入室机缘予合掌赞曰向禅宗澹薄今幸见和尚标格为向上典刑况今此道中兴后生晚进得有龟鑑法门之幸端有赖焉予愧久沉瘴海忍苦不禁禅道佛法束之高阁安敢置身人前喜得青山白云伴此朽骨自谓了此余年所庆法门有人恨不及一见面聊申拙赞以述倾慕之怀久向无明名未识无明面突出大好山千里遥相见生涯在䦆头说法如奔电提张没弦弓惯用石巩箭只要射个人应弦早奔窜忽撞顽石头镞羽一齐限抛出铁浑沦见者绝思算此是吾师老面皮相看只许言前荐若问当阳向上机云山满目难分辩憨山老人清书