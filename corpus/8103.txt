西归直指X卍XXX周安士居士传周梦颜一名思仁字安士崑山诸生也博通经藏深信净土法门自号怀西居士尝以众生造无量罪唯淫杀二业实居大半因着戒杀戒淫二书其戒杀书名万善先资言多恳切深痛自言每过一切神祠必祝愿云唯愿尊神发出世心勿受血食一心常念阿弥陀佛求生净土思仁自今二十四岁直至寿尽中间若杀一小鱼虾乃至家中眷属若有一人伤一蚊蚁唯愿尊神是纠是殛迅雷击碎所着书板思仁自今二十四岁直至寿尽临河见鱼仰面见鸟不思救度反萌杀机亦同此誓思仁自今二十四岁直至寿尽若梦寐中见人杀生不能至心称佛名号发救度心而反欢喜赞成其事亦同此誓其戒淫书名慾海回狂劝诸淫者先观胎狱了种种苦是谓息淫原始方便次观此身诸虫猬集宛转游行食人脑髓是为初开不净方便次观男女脓血洟唾恶露中满犹如溷厕粪秽所都是为息淫对治方便次想死人正直仰卧寒冰彻骨黄水流出臭不可闻徧体生虫处处钻啮皮肉渐尽骨节纵横乃至冢破骨出人兽践踏而我此身终亦如是次念法华所说因缘生相灭相与不生灭是为断淫穷原方便次观自身在极乐世X界七宝池内莲华之中莲华开敷见阿弥陀佛坐宝莲华及诸种种庄严瑞相亦见自身礼拜供养于佛作是观时发愿往生极乐世界永脱淫穽是为究竟解脱方便又尝辑西归直指四卷干隆四年正月与家人诀云将西归家人请以香汤沐浴却之曰我香汤沐浴久矣谈笑而逝异香郁然满一室年八十四像赞张尔旦崑山安士先生所着数种书尔旦读而受其益者诚非浅鲜矣昔世尊为半偈故犹舍身供养若先生之恩尔旦则茫然不知何以报也汪子石心以绘像索题惊喜瞻礼之余敬为四言二十韵不足道先生之万一惟欲推广着书之意重为结往生净域之缘想先生在紫金台中当遥为一笑尔道光庚子季冬朔后一日维大居士生康熙时才辩无碍能以法施笔舌并用霆掣电驰三教典籍悉诵悉知云涌其气澜翻其词为如来使作大导师嗟嗟末法众生愚痴苟非菩萨孰吼同狮没归安养我生讵迟着述万言启发是资昔闻论说今瞻逸姿笻笠西行飘然雪髭我于弟子淑则称私稽首涕泣名同佛持凡我同志敬而仰之X此虽图像因缘在兹彼有愿力难可议思绘形所现涌莲华枝孰能顶礼摄受以慈亿众咸趋西方宝池朱兆庚脱屣归安养高风说至今着书同佛偈爱物寓婆心身巳超尘远情还度世深摩挱遗像在咳唾有余音邱洪业性月妙明人人具足矢诚积修憬然先觉一尘不染在俗超俗仰止居士鹿城尊宿运大悲心造无量福前蹑龙舒后引尺木巍巍金台独标高躅普愿大千脱离垢浊善果圆时同生极乐朱兆杓爱河流日深苦海浪日溅哀哉阎浮提五浊习难变维公起鹿城独矢菩萨愿手撰四种书字字寓惩劝譬如暗室中光明烛流电又如坠悬崖援手垂白练自度并度人悲悯婆心现一朝善果成莲台金百鍊后生失准绳私淑空怀念贤哉石心翁公裔访求徧惊喜得真容临摹妙手倩余生亦苦晚道貌无从见则效具素心披书如觌面况今覩此图顶礼生依恋再拜默致词愿假津梁便接引娑婆众共登不退转邱孙锦三复先生书再拜先生像仁言利以溥道貌睟而盎多生菩萨行一现居士相出入儒佛间究竟归安养可怜阎浮提生死苦流浪遗书满人间振若天鼓响我生恨巳晚未及侍几杖𠦜年鹿城道徒切高山仰X敬爇一瓣香翘勤礼华藏娑婆愿回入度众生无量方步瀛居士是吾乡先生高山在望敬仰止吾乡文笔秀玉峰近代名人接踵起庄渠理学得真传柏庐继之各具体文章独数归震川攷据亭林贯经史居士更通儒佛关覰破性命了生死着书二种戒杀淫当头一喝声震耳度此众生出迷津后举西方路直指一心念佛向乐邦十万亿土近如咫七宝池内莲华开笑语家人佛来矣我生巳后六十年恨不亲见如来使究竟私淑别无他出世因缘在乎是居士自号曰怀西我之怀兮在居士周孝垓现居士身为法施者龙舒而后唯我先生彼劝净土开化初机以欲钩牵令入佛智先生直指三根均被因缘譬喻乃住其中汪子深心绣像供养为告世人各宜敬信释祖观善知识大菩萨冠儒巾说佛法扶木叉戒淫杀三乘教意深括将身心奉尘剎宏持名扬莲宗鲁阳戈日再中读公书如见公拜公像道气充前龙舒后尺木公中立三鼎足象教衰公等作息邪说振颓俗我后公巳百年瞻遗像抚遗编心悲喜涕泗涟公怀西我亦然愿加被公瓣莲朱大韵X一榻茶烟飏𩯭丝几年故步笑蝇痴而今了却周何累长向寒林礼导师冯旭升曩读先生集时怀尚友情仁言霑庶物确论醒羣盲像喜今朝覩心应夙世倾他年清泰国翘首望相迎胡珽一纸传图像欣然见我师后尘怀景仰素志愿西驰阐教遗书在苏民奏议垂焚香瞻道范矍铄现庞眉丝绣久成想真容仔细看迷津传宝筏末劫挽狂澜趋步摹犹易顽廉感独难十年酬宿愿弁首付雕刊校印遗文工竣敬题二律汪凤章果遂怀西愿华开万劫春垂慈拯民物普利到天人幻梦怜谁觉迷涂许问津如公山海度拟议总涓尘尚有遗文在刊行敢自怡辩才雄不碍潜德耀非迟笔墨从心写烟云向腕随一编三复读莲种定含滋汪大绅悲勐极矣如从吾佛世尊金口宣扬而得六种为之震动X西归直指全集目次卷首图西方有十种胜云栖大师普劝念佛念佛九种胜三界四生六道七种不净观三种人必定往生发五种心决定往生九想观白骨观七可惜卷一净土纲要阿难启请佛土双标法藏因地愿满成佛四十八愿如来得名堂宇宝池天乐雨华池岸华树树网宣音德水香华鸟宣偈颂景象殊胜自然饮食随宜修习音容相貌作观见佛称名见佛X持名往生生非易事末后付嘱修持法门十念法门报恩法门助缘法门又二则卷二疑问指南度生宜急等凡二问二答自性唯心等凡二问二答佛土非一等凡三问三答无生为宗等凡二问二答舍苦趋乐等凡二问二答轩轾禅净等凡二问二答先见弥勒等凡一问一答感应难必等凡三问三答福轻业重等凡二问二答净缘难致等凡二问二答发愿度生等凡四问四答修持异同等凡七问七答卷三启信杂说如如居士劝修行文理障更甚于欲先知三世之说须明因果之理孔子必定说过三世勿以短命自待不可隘其见闻藏经不可不读奘法师对唐太宗语当于肉躯生厌离心大孝人不愿入胎大贵人须知自惭X蚕茧喻簖篮喻马喻野狐喻归咎冥王扑灯蛾窗内蝇调马四法眼药有愿必遂为僧者必宜修净土高僧亦当修净土不可甘心作鬼九类皆当往生念佛无枉用之力人间胜事无如念佛卷四往生事略菩萨往生类凡十则高僧往生类凡二十六则尼僧往生类凡五则王臣往生类凡十二则居士往生类凡二十则童子往生类凡五则妇女往生类凡十七则恶人往生类凡三则恶趣往生类凡四则X西方有十种胜云栖大师普劝念佛X念佛九种胜三界四生六道X七种不净观三种人必定往生发五种心决定往生X九想观白骨观X七可惜西归直指卷之一玉峰怀西居士周梦颜安士氏彚辑娄东胜莲居士罗万忠允枚氏梓劝净土纲要世尊为一大事因缘出现于世怜悯众生轮回六道头出头没受苦无量故于十方佛土中指出西方极乐世界使人知所趋向而又授以至简便法使但念彼佛即便往生真生死海中大慈航也吾辈宿福深厚幸遇此法不敢仰负如来厚恩故将大小本弥陀要旨节录其槩使阅者一览便知名为净土纲要阿难启请X大本弥陀经云释迦如来一日容颜异常阿难问之佛言汝所问者胜于供养一四天下声闻缘觉及布施诸天人民以至蜎飞蝡动之类虽至累劫犹百千万倍不可以及所以者何以诸天帝王人民乃至蜎飞蝡动之类皆因汝所问而得度脱之道观此则知净土法门不独人类之梯航亦诸天诸仙之宝筏慎莫泛视佛土双标小本弥陀经云尔时佛告长老舍利弗从自西方过十万亿佛土有世界名曰极乐其土有佛号阿弥陀今现在说法舍利弗彼土何故名为极乐其国众生无有众苦但受诸乐故名极乐法藏因地大本经云无量无数劫前有世自在王佛出世化度众生是时有大国王往听说法顿然觉悟乃舍王位而往修行号曰法藏比丘即今阿弥陀佛是对世自在王佛发四十八大愿皆为济度众生乃精进修行入菩萨地内则修慧外则修福于一切世间无所不知无所不见且复托生于一切众生中同其形体通其语言以施教化故上自天帝下至昆虫无不欲令其超生极乐愿满成佛大本经云阿弥陀佛历大阿僧祇劫行菩萨行不计众苦手中常出一切衣服饮食音乐乃最上所须之X物惠施众生令其欢喜发无上菩提之心历无数百千万亿劫方得成就从前所发四十八愿而入佛位是以十方无量众生一念归依遂生其国四十八愿第一愿我作佛时剎中无地狱饿鬼禽畜以至蜎飞蝡动之类第二愿剎中无妇女无央数世界诸天人民以至蜎飞蝡动来生我剎者皆于七宝池莲华中生第三愿我剎中人欲食之时七宝钵中百味饮食化现在前食巳器用自然化去第四愿我剎中人所欲衣服随念即至不假裁缝擣染浣濯第五愿我剎中自地以上皆有宅宇宫殿楼阁池流华树悉以无量杂宝百千种香而共合成其香普薰十方世界众生闻是香者皆修佛行第六愿我剎中人皆心相爱敬无相憎嫉第七愿我剎中人无淫佚瞋怒愚痴之心第八愿我剎中人皆同一善心无惑他念其所欲言皆预相知意第九愿我剎中人不闻不善之名况有其实第十愿剎中人知身如幻无贪着心第十一愿剎中虽有天人之异而其形容皆一类金色面目端正净好第十二愿我作佛时假令无央数世界诸天人民X尽为缘觉声闻不能知我之年寿当若干万亿劫第十三愿假令十方各千亿世界诸天人民皆为缘觉声闻一心共计亦莫知我剎中天人之数第十四愿我剎中人民寿命皆无央劫莫知其数第十五愿我剎中人所受快乐一如漏尽比丘第十六愿我剎中人住正信位离颠倒想远离分别诸根寂静所止尽般泥洹第十七愿我作佛时说经行道十倍于诸佛第十八愿剎中人尽通宿命知百千亿那由他劫事第十九愿剎中人尽得天眼见百千亿那由他世界第二十愿剎中人尽得天耳闻百千亿那由他诸佛说法悉能受持第二十一愿剎中人得他心智知百千亿那由他世界众生心念第二十二愿剎中人尽得神足于一念顷能超过百千亿那由他世界第二十三愿我作佛时名闻十方无数世界诸佛称我功德及国土之胜诸天人民乃至蜎飞蝡动闻我名号慈心喜悦者皆令来生我剎第二十四愿顶中光明绝妙胜于日月百千万倍第二十五愿我作佛时光明照无数天下诸天人民乃至异类见我光明皆慈心作善来生我国X第二十六愿众生蒙我光明触其身者过诸天人第二十七愿十方诸天人民有发菩提心奉持斋戒行六波罗欲生我剎我现其前引为不退菩萨第二十八愿十方世界天人闻我名号烧香散华饭食沙门起立塔寺斋戒清净一心系念于我虽止一昼夜不绝亦必生我剎第二十九愿十方世界诸天人民至心信乐欲生我剎十声念我名号必遂来生惟除五逆诽谤正法第三十愿十方世界众生前世作恶闻我名号即忏悔为善奉持经戒寿终不经三恶道得生我剎第三十一愿十方天人闻我名号五体投地喜悦信乐修菩萨行常为诸天世人之所敬第三十二愿十方无央数世界女人闻我名号喜悦信乐发菩提心厌恶女身寿终之后不复为女第三十三愿生我剎菩萨一生将补佛处若其本愿欲往他方摄化众生我以神力助其修种种行愿第三十四愿剎中人欲生他方者如其愿不堕恶道第三十五愿剎中菩萨以香华旛葢真珠璎珞种种供具往无量世界供养诸佛一食之顷即可徧至第三十六愿剎中菩萨欲以万种供具供养十方X无央数佛供养众具自然在前第三十七愿剎中菩萨受持经法必得辩才智慧第三十八愿剎中菩萨辩才智慧不可限量第三十九愿剎中菩萨得金刚那罗延力身皆紫磨金色具三十二相八十种好第四十愿我剎清净照见十佛无量世界菩萨欲于宝树中见十方一切佛剎即时应现第四十一愿剎中菩萨虽少功德者皆知见道场树第四十二愿剎中一切万物皆严净光丽形色殊特虽得天眼不能辨其名数第四十三愿剎中欲得闻法随其志愿自然得闻第四十四愿剎中菩萨声闻顶中皆有光明说经行道无异于佛第四十五愿他方菩萨闻我名号皈依精进皆得清净解脱三昧供养不可思议诸佛第四十六愿他方菩萨皈依精进皆得普等三昧第四十七愿他方菩萨皈依精进即得不退转地第四十八愿他方菩萨闻我名号皈依精进即得至第一忍第二忍第三忍于诸佛法永不退转佛言尔时法藏比丘于彼佛所发斯弘誓应时大地震动天雨宝华以散其上空中赞言决定成佛如来得名小本经云彼佛何故号阿弥陀舍利弗彼佛光明无X量照十方国无所障碍是故号为阿弥陀又云彼佛寿命及其人民无量无边阿僧祇劫故名阿弥陀堂宇宝池大本经云阿弥陀佛讲堂精舍皆自然七宝相间而成复有七宝以为楼观栏楯胜于此世界中第六天上天帝所居百千万倍其余菩萨声闻所居宫殿亦复如是彼诸天及人衣服饮食微妙音乐随意而现所居宫宇楼阁称其形色高下大小或以一宝二宝乃至无量众宝悉化现而成然其宫宇有随意高大浮于空中者有不能随意高大止在宝地者由其前世求道时德有厚薄故止有衣服饮食则皆平等宫宇内外复有自然流泉及诸池沼若一宝二宝成者其底沙亦以一宝二宝如黄金池者底白银沙水晶池者底瑠璃沙若三宝四宝以及七宝成者其底沙亦如是池中皆八功德水清净香洁味如甘露其间复有百种异华枝皆千叶光色既异香气亦异芬芳馥郁不可胜言天乐雨华小本经云彼佛国土常作天乐黄金为地昼夜六时雨天曼陀罗华其土众生常以清旦各以衣裓盛众妙华供养他方十万亿佛即以食时还到本国饭食经行池岸华树大本经言诸宝池岸有无数栴檀香树吉祥华果香X气流布又有各色莲华弥覆水上又有七种宝树行列其纯一宝树者根茎枝叶华果皆以一宝二宝为一树者根茎枝叶华果亦以二宝如是行行相植枝枝相准华华相顺果果相当乃至周徧世界不可胜视树网宣音小本经云彼佛国土微风吹动诸宝行树及宝罗网出微妙音譬如百千种乐同时俱作闻是音者自然皆生念佛念法念僧之心德水香华大本经言生西方者若入七宝池中澡雪形体意欲令水没足水即没足欲令至膝至腰至颈亦复如是调和冷煖无不顺适既出浴巳各坐莲华之中自然微风徐动吹诸宝树或作音乐吹诸宝华皆成异香散诸菩萨声闻大众之上极目明丽芳香无比及至小萎自然乱风吹去大众有欲闻法者有欲闻音乐者有欲闻华香者有皆不欲闻者各如其意不相违忤鸟宣偈颂小本经云彼国常有种种奇妙杂色之鸟白鹤孔雀鹦鹉舍利迦陵频伽共命之鸟是诸众鸟昼夜六时出和雅音其音演畅五根五力七菩提分八圣道分如是等法其土众生闻是音巳皆悉念佛念法念僧又云是诸众鸟皆是阿弥陀佛欲令法音宣流变X化所作景象殊胜大本经言剎中诸上善人寿皆无央数劫皆洞视彻听遥相瞻见遥闻语言其面目皆端正净好无复丑陋其体性皆智慧勇健无复庸愚凡所存念无非道德形诸谈说无非正事各相爱敬无或憎嫉各通宿命虽历万劫巳所从来靡不知之复知十方世界去来现在之事复知无央数世界天上天下一切众生心意所念复知彼于何劫何岁尽得度脱为人得生极乐世界自然饮食大本经云阿弥陀佛剎中诸往生者其饭食时有欲银钵者有欲金钵者有欲水晶瑠璃钵者乃至有欲明月珠摩尼珠者皆随其意化现在前百味饮食充饱其中多亦不余少亦不缺食巳自然消散无有渣滓或但见色闻香自然饱满既巳食讫器皿自去再欲食时复现如前微妙快乐次于泥洹随宜修习大本经云彼国人民有在地讲经者有在地诵经者有在地听经思道坐禅者亦有在虗空中讲经者有在虗空中诵经者在虗空中听经思道坐禅者于是未得须陀洹者因此得须陀洹未得斯陀含者因此得斯陀含乃至未得阿罗汉及不退转菩萨者因此得阿罗汉及不退转菩萨各随其质欣然适意X音容相貌佛问阿难譬如丐者在帝王侧形相容仪可相类否阿难答言丐者羸陋丑恶安可比拟帝王佛言帝王虽贵然较之转轮圣王犹如丐者转轮圣王仅王四天下然比忉利天王又百千亿倍不可以及忉利天王比第六天王又百千万倍不可以及第六天王比阿弥陀佛剎中诸菩萨声闻诸上善人又百千万倍不可以及作观见佛十六观经载频婆娑罗王之后韦提希因其子阿阇世王弑逆不愿住此娑婆浊恶世界求生西方清净佛土佛告以修十六种观想之法至第七观遂见西方瑠璃宝地遥覩阿弥陀佛光明相好伫虗空中观音侍左势至侍右世尊遂授记韦提希及五百侍女皆生净土此用观想之法以往生也然佛告韦提希汝是凡夫心想羸劣如来有异方便教汝故得往生所以莲大师云观法深玄祇应守约守约者持名之谓也称名见佛世尊说大阿弥陀经备言极乐世界种种庄严告阿难曰汝起整衣合掌恭敬面西为阿弥陀佛作礼阿难如教作礼白佛言愿见阿弥陀佛及极乐世界与菩萨声闻大众说是语巳阿弥陀佛即放大光明普照一切世界尔时阿难见阿弥陀佛容貌巍巍如黄X金山会中四众悉皆覩见并见国土一切庄严是时盲者皆见聋者皆闻哑者皆语跛者皆行地狱饿鬼皆获安乐诸天乐器不鼓皆鸣持名往生阿弥陀经云若有善男子善女人闻说阿弥陀佛执持名号若一日若二日若三日若四日若五日若六日若七日一心不乱其人临命终时阿弥陀佛与诸圣众现在其前是人终时心不颠倒即得往生阿弥陀佛极乐国土又云若有信者应当发愿生彼国土此段乃一经之要旨重在执持名号一心不乱上生非易事佛告舍利弗不可以少善根福德因缘得生彼国前云若有信者应当发愿故信为入门之要务人若不信便不能念佛不能念佛便是无善根无福德无因缘矣如此甘露法门乃竟于我无分岂不痛惜余每诵经至此不觉毛骨悚然有时泪下如雨既复幡然自慰曰只愁不欲往生耳果能信得阿弥陀佛真便是我之善根果能发得菩提心切便是吾之福德果能念得如来圣号便是吾之因缘安有不往生之理法华经云心生大欢喜自知当作佛末后付嘱佛告阿难若有人巳发愿今发愿当发愿欲生阿弥陀佛国者是诸人等皆得不退转于阿耨多罗三藐X三菩提于彼国土若巳生若今生若当生是故舍利弗汝等皆当信受我语及诸佛所说人在三界中如在围城内急求出路方能逃脱乃幸而开得一门可以直达家乡机缘岂可错过净土法门者透出围城直达家乡之路也释迦如来大慈大悲悯念被围之人必受荼毒所以开此捷径之门招人速出此段经文是最后叮咛语不独教人谛信如来自巳之言并示以信受十方诸佛之语悲心亦甚切矣吾辈身荷大恩无由上报唯有如说修行立弘誓愿求生净土而巳谨将修持法门等开列于后修持法门每日清晨盥嗽焚香合掌向西至心奉为四恩三有法界众生顶礼娑婆世界本师释迦牟尼佛十方尽虗空界一切诸佛十方尽虗空界一切尊法十方尽虗空界一切贤圣僧西方极乐世界大慈大悲接引导师阿弥陀佛南无观世音菩萨南无大势至菩萨南无清净大海众菩萨菩萨四弘誓愿X众生无边誓愿度烦恼无尽誓愿断法门无量誓愿学佛道无上誓愿成礼拜讫即诵阿弥陀经或平日所诵经或平日所持呪皆不拘多寡但须至心持诵诵毕即回向西方略停即一心念佛念佛缘起阿弥陀佛身金色相好光明无等伦白毫宛转五须弥绀目澄清四大海光中化佛无数亿化菩萨众亦无边四十八愿度众生九品咸令登彼岸南无西方极乐世界大慈大悲阿弥陀佛随念六字名号或四字名号或几百声或几千声各随其力念完即念观音势至二菩萨名号即念回向文一徧回向西方若每日所课佛号多至几千几万声当分作几时念每念一时即回向一次其回向文有详有略详者云栖大师所定略者慈云忏主所定最略者即经偈十六句各随其力十念法门每日清晨盥𠻳焚香合掌面西至心顶礼本师释迦牟尼佛西方极乐世界大慈大悲接引导师阿弥陀佛南无观世音菩萨南无大势至菩萨X南无清净大海众菩萨随合掌面西至心念南无阿弥陀佛六字圣号要一心不乱者尽十口气谓之十念然不可因记数之故反分其心宜手执数珠心自不乱手但记数约念三串四串或五串十串亦可念毕随念十六句回向偈偈曰我今称念阿弥陀真实功德佛名号唯愿慈悲哀摄受证知忏悔及所愿往昔所造诸恶业皆由无始贪瞋痴从身语意之所生一切我今皆忏悔愿我临欲命终时尽除一切诸障碍面见我佛阿弥陀即得往生安乐剎我既往生彼国巳现前成就此大愿普愿沈溺诸众生速往无量光佛剎报恩法门修净土者静想吾一生以来受恩最深者莫如父母自十月怀胎三年乳哺以及教训养育此恩此德何能上报又念吾从无量劫来托生之数不可穷尽则父母之恩未报者亦不可穷尽此无量宿世父母现今必有在地狱中烧煑屠割者必有在饿鬼中饥火焦燃者必有在畜生中负重牵犂者吾若不信有此是犹母鸡被杀而小鸡不信也吾若不思救度犹小鸡虽见母杀而不知所以救度也兴言及此便当涕泪悲泣举身接地代为宿世今生父母及受恩师长X眷属发菩提心至心称念圣号若干声念念中先免其八十亿劫死生重罪俟我往生之后回入娑婆然后尽行度脱若有至亲骨肉新遭丧亡者亦回向在内助缘法门修净土者每日清晨观想一阎浮提推至大千世界中所杀牛羊犬豕禽鸟鱼鳖之类每日无算积其尸可以过高山之顶收其血可以赤江海之流此等异类止因宿生造业不知有西方故受轮回之苦吾当代其发菩提心至心称念佛号若干声念念中先免其八十亿劫死生重罪俟我往生之后回入娑婆然后尽行度脱又又观想一阎浮提推至大千世界中一切饿鬼为饥渴所逼咽喉出火骨节出声受苦无量又念八寒八热大小地狱中斩砍烧磨一日一夜万死万生受苦无量止因宿世广造恶业不信有西方故受轮回之苦我当代其发菩提心至心称念佛号念念中先免其八十亿劫死生重罪俟我往生之后回入娑婆然后尽行度脱又修净土者每日之间随力随分所行善事如布施贫穷斋僧塑像买物放生之类一毫之福即代为十方受苦众生回向极乐世界X西归直指卷之一西归直指X卍XXX西归直指卷之二玉峰怀西居士周梦颜安士氏彚辑娄东胜莲居士罗万忠允枚氏梓劝疑问指南华严经云信为道元功德母长养一切诸善根故八万四千法门无不从信而入人若不信便如焦芽败种无药可施何况念佛往生尤为难信之法乎往昔禅宗长老暨博学鸿儒皆有阐扬净业设为问答之词如天台智者大师之十疑论天如老人之净土或问王侍郎之决疑集袁中郎之西方合论其外复有为集为文目不胜赏无非欲人坚固信根同归安养耳兹特统彚羣编撮其领要间亦窃附管窥补所未逮总名之曰疑问指南敢曰制锦以成章哉聊云酿花而作蜜尔第一疑问诸佛菩萨以大悲为业若欲救度众生秖应愿生三界于五浊三涂中救苦众生因何求生净土专为自利舍离众生毋乃阙大慈悲障菩提道耶答菩萨有二种一久修行菩萨巳曾亲近诸佛悟得无生法忍者一初发心菩萨未尝亲近诸佛未得无X生法忍者久修行菩萨有大神通有大威力故能为天为仙为帝为王为鬼为畜出入生死广度众生若初修行人力量浅薄虽发菩萨之心犹住凡夫之地自疾不能救焉能救他人故智度论云具缚凡夫有大悲心愿生浊世救苦众生者无有是处何以故五浊世中声色货利刻刻纠缠烦恼冤家重重密布略一失足便成堕落纵使得生人中难逢有佛之世纵使有佛出世难生信向之心幸而信向佛乘修行出家转生若遇大富大贵未免耽着尘缘广造众恶从此一失人身何时更当解脱所以有智慧人将欲度生先求见佛果能一心不乱念佛往生业巳为金刚不坏之身然后可行随类度生之愿譬如救溺须自乘舟筏方能引人出水若徒从井救人未有不与之俱溺者非阙慈悲也正善用其慈悲也第二疑问诸法体空本来无生平等寂灭何乃舍此求彼欲生西方经云心净则佛土净欲求净土当先净心何乃不求净心而求净土答欲生西方者谓是舍此而求彼则不欲生西方者独非舍彼而求此耶若云彼此两无所求是执断见矣若云彼此两无所舍是执常见矣维摩经云虽知诸佛国及与众生空而常修净土教化诸羣生故虽炽然往生不碍无生之理至于心净佛土净之说有理有事若言乎理何见求生者之心必非净而不求X生者之心反为净耶若言乎事与其净此心以居五浊恶世何如净此心以居极乐莲邦耶况居浊世者之求净而不净在莲邦者之不求净而自净耶第三疑问十方诸佛土功德皆平等何不普念一切功德生一切净土而乃偏求一佛净土耶答诸佛净土固皆平等但众生根钝浊乱者多若不专心一处三昧难成故专念阿弥陀佛即是一相三昧随愿往生经云普广菩萨问佛十方悉有净土世尊何故偏赞西方弥陀净土专遣往生佛告普广阎浮提众生心多浊乱为此偏赞西方一佛净土使诸众生专心一境易得往生华严经云一切诸佛身即是一佛身譬如净满月普应一切水故知念一佛即是念一切佛生一净土无异生一切净土也第四疑问十方佛土无量无边随念一佛皆得往生何为偏念阿弥陀佛答有三因缘一阿弥陀佛与娑婆世界有缘故无量劫前发四十八种誓愿皆欲接引念佛众生故今娑婆世界人信口念佛必称阿弥陀将来众生福薄法欲灭时诸经皆去独有阿弥陀经迟去百年非其验何一因本师释迦如来指示故三藏十二部经所说甚广独有持名一法不念他佛伹念阿弥陀苟非至切至要胡为再四谆谆一因十方诸佛皆作证明故X盖净土法门系难信之法故世尊每说阿弥陀佛即有十方如来共作证明以见不可不信然则欲修净业者安得不专念弥陀哉第五疑问具缚凡夫恶业厚重一切烦恼未断一毫福德未修若西方净土巳是超出三界过于天帝天仙百千万亿恒河沙倍凡夫念佛安能遂生其国答此仗阿弥陀佛之力非借自巳之力也譬之跛人行路终日不能数里若乘转轮王之象宝一朝能历四大天下又如寒士欲亲近帝王倘从州县小试以望登科甲位通显则难而未稳若能托胎而为王子不过旬月之间便与帝王同为一家往生者之专仗佛力亦犹是也修行人若不求生净土仅在恶浊世界修持则头出头没不知经若干年劫尚不能成一罗汉何况至于菩萨地位若修净土法门只要精进修持一心不乱现世便可往生竟从西方修行永不退堕直至成佛最为捷径譬如竹中之虫向上欲出必要齩穿无数竹节不胜其苦若识得从旁便可齩穿则横出甚易所以修净业者谓之横出三界而何疑凡夫之不能遂生也第六疑问九品之中下三品多是恶人止因临终念佛所以往生万一既生彼国仍有邪见三毒柰何答只愁不生不愁生后复恶其中盖有五因缘一者X阿弥陀佛大悲愿力所持故二者所愿如意无所贪求故三者宝树花鸟咸宣妙法故四者纯以菩萨为良友恶缘永断故五者寿命长远历劫修持故所以一生西方直至成佛永不退转良有以也第七疑问继释迦而成佛者即弥勒菩萨今现在兜率天宫说法人能修上品十善便生其处何不往生兜率天宫亲侍弥勒将来下生成佛之时随之而下乎答上品十善固得生天但欲必生兜率恐亦未稳不观弥勒上生经乎经云行众三昧深入正定方始得生试问修十善者能之乎若阿弥陀佛但得持名无不摄受较之广修十善者其易数倍况兜率天宫多欲界退位天子天女之多不可胜计天人见之往往耽染何况凡夫萨遮尼干子经云诸天大系缚无过于女色女人缚诸天将至三恶道较之西方万不及一又况纵见弥勒未护圣果一生净域永不退转乎第八疑问凡夫宿世今生广造无量恶业临终十念云何遂得往生答今世造恶临终十念往生者必其宿世修行今生不过一念之迷耳不然临殁之时恶缘必至矣安能反遇善知识教以念佛乎即教以念佛彼安得而听信乎况彼念佛之时必其幡然觉悟痛悔前非大怖X切心万缘齐放止认西方一条路更无别处可回头如此念佛虽然一句可当千声所以十六观经云念念中灭八十亿劫生死之罪果能办着此种精诚又加以宿生福业佛来接引夫亦何疑第九疑问极乐国土去此娑婆世界尚有十万亿佛土如此辽远凡夫岂能即到又闻女人根缺及二乘人皆不得往生信乎答道远难去者形也一念可往者心也念佛者生彼国土只在此心非挟此形骸以往也如人梦游他国虽在千万里外一唿便醒岂因道近易觉道远难觉耶女人及根缺不生者谓极乐国土无有女人及根缺之人也非谓女人及根缺者不得往生也若女人不得往生则韦提希与五百侍女世尊何以授记其悉得往生乎无量寿经四十八愿中佛有一愿云设我得佛十方世界一切女人称我名号厌恶女身舍命之后更受女身者不取正觉女人如此根缺可知且鸲鹆鹦鹉尚因念佛而往生岂根缺者反不如异类耶至于二乘乃果位中人凡夫尚得往生岂有反摈二乘之理阿弥陀经云彼佛有无量无边声闻弟子皆阿罗汉将谓独非二乘耶故谓生彼国者无二乘之执心则可谓二乘不生生彼国者即无二乘则不可第十疑X问今欲决定求生西方未知作何功行何等发心得生彼国又世俗之人皆有妻子未知不断淫慾得生彼国否答欲决定生西方者持名之外当具二种念力必得往生一者当生厌离浊世之念二者当生欣慕乐邦之念又当发菩提心随力作善以回向之未有不往生者至于妻子之缘在俗亦所不碍苟能使之共沾法味断不因之而反种孽根所谓厌离浊世者浊恶世中动生荆棘世人只为衣食二字困苦一生为名利两途奔波一世手忙脚乱甘为妻子做家奴昼想梦思总为色身寻烦恼自想七尺形躯外面只因一片皮包所以妄自尊大若将天眼一观中间不过满腹尿溺及脓血恶露而巳所以涅槃经云如是身城愚痴罗剎止住其中何有智慧者当乐此身而谓不当厌离乎所谓欣慕乐邦者西方之乐非天宫之可比不可以言语形容每日但将经中所言一一静想以为吾将来必定到此则欣慕之念自生净土之缘自熟云何谓发菩提心往生论云菩提心者誓愿成佛之心也誓愿成佛者怜悯一切众生轮回六道受苦无极是以发心救度使其超出三界同至西方极乐国土而后巳也念佛之人若能具此二种念力又加以发菩提心仰体如来度人之意有不决定往生蒙佛受记者未之有也巳上十疑论客问天如老人曰永明寿禅师海内推为宗匠而X自修净土且以教人谓有禅无净土十人九差路无禅有净土万修万人度无乃自屈其禅而过赞净土耶答永明大师非过赞也净土法门至广至大净土修法至简至易广大者一切机缘收摄都尽上而等觉位中菩萨下至愚夫愚妇五逆十恶之徒临终念佛悔过无不往生也简易者初无艰难劳苦之行但持六字名号即便往生得不退转直至成佛而后巳也试问修行出世更有捷于此者乎非寿禅师不能以此自修非寿禅师不能以此教人也问广大简易既闻命矣但禅宗悟达之士既曰见性成佛何必复求净土耶答惟其悟达故愿求生汝但未悟耳使汝既悟则净土之趋万牛难挽矣且汝谓一悟之后结习巳除诸漏巳尽无量劫来之冤对巳消更不复受后有耶抑或尚有结业未完不免重报轻受耶且谓一悟之后遂具三十二相八十随形好降伏天魔救度十方世界乎抑或神通威力一时尚未具足犹待他生后世也倘谓只消一悟大事巳毕则诸大菩萨之广修六度动经尘劫者反有愧于汝矣观佛三昧经载文殊菩萨自叙宿因谓得念佛三昧世尊记之曰汝当往生极乐世界华严经载普贤菩萨以十大愿王教善财童子亦终之以导归极乐楞伽经中世尊授记龙树亦有往生极乐之语至于大宝积经世尊印许净X饭王及七万释种同生安养十六观经指示韦提希及五百侍女同觐弥陀若夫东土之庐山远公天台贤首诸宗尊者无不宣扬净业共修西方岂其所悟所证反出今人下耶问净土摄机诚哉广矣然所谓净土者在十万亿佛剎外较之唯心净土本性弥陀之说似乎着迹矣答楞严经云色身外洎山河虗空大地咸是妙明真心中物又云诸法所生唯心所现安有佛土而在心外者哉当知心外无土土外无心所谓十方微尘国土者唯我心中之土也三世恒沙诸佛者惟我心中之佛也知此则知无一土不依我心而立无一佛不因我性而现然则十万亿剎外之极乐独非唯心之净土极乐国中之教主独非本性之弥陀乎问净土之说盖表法耳智者当直悟禅宗方为上着若只赞扬净土将毋执着事相不明理性耶答归元性无二方便有多门识得此意则禅宗净土殊途同归中峰大师云禅者净土之禅净土者禅之净土虽互为阐扬而修之者必贵一门深入故大势至菩萨得念佛三昧而曰以念佛心入无生忍普贤菩萨入华严不思议解脱境界而曰愿我命终时往生安乐剎是二大士一侍娑婆教主一侍安养导师宜各立门户而乃和会圆融两不相碍安得尚执偏见耶且尔云净土表法者岂不以净心即是净土不X复有七宝庄严之净土乎果尔则亦将谓善心即是天堂不必更有夜摩忉利恶心即是地狱不必更有刀剑镬汤愚痴即是畜生不必更有披毛戴角耶然则既有寂光净土必有实报庄严等土可知况事外无理相外无性定要舍事求理离相觅性则理事尚不能无碍安望其事事无碍乎且尔虽具如来之性现在犹是凡夫之身若果能随处净土试问能于厕溷之中安之如袵席否能于犬豕牛马同槽而食否能于腐烂尸骸蛆虫钻啮者同寝同眠否如其能之任汝说高山平地总西方任汝说纵遇风刀常坦坦若犹未也则是秽净之见未空爱憎之情犹在而乃以过量境界侈口高谈使浅见之夫略读几本经书略看几则公案便欲谤法造罪伊谁之咎哉问修行求出生死故贵无生慕西方而愿往得毋乖于无生之义乎答以生为生者常见之所失也以无生为无生者断见之所惑也生而无生无生而生者第一义谛也盖妙真如性本是无生因缘和合乃有生相以性能现相故曰无生即生以相由性现故曰生即无生知此则知净土之生惟心所生若疑远而难到则心包太虗量周法界夫何远之有问十方佛土净妙者多今偏指极乐又偏赞其境胜缘胜何耶答此间国土众苦所归纵有乐缘皆招苦果西方不X然所以经云是诸众生无有众苦但受诸乐故名极乐试以两土略一较量岂特天渊只如此方投胎必在胞十月分娩之际与鬼为隣彼则质托莲房安坐妙香宫殿既不受胞胎之污秽复不累母氏之劬劳而人世之生苦谢矣此方年老之人发白面皱腰曲背驼坐起须人奄奄一息彼则法味资神永无衰老十方国土瞬息往来而人世之老苦免矣此方一遇疾病则呻吟牀褥宛转哀号彼则具大神通有大威力国中不闻痛痒之名而人世之病苦绝矣此方人必有死死必有罪唯有低头就缚押付阎罗彼则一托莲胎便成金刚不坏之体相好光明寿命无量而人世之死苦捐矣此方有合必有离劬劳之父母难保长存恩爱之夫妻类多各散彼则法中眷属永远相亲宁有爱别离之苦乎此方讐敌相寻有冤必报大怖切心无可逃避彼则相亲相敬无非菩萨胜友相与周旋曾有冤憎会之苦乎此方人类皆为衣食奔波妻子驱遣困苦万状彼则念衣衣来想食食至宫殿园林无非七宝各各受用自然曾有所求阙绝之苦乎不特此也此方则丑秽形骸根多缺陋彼国则光明赫奕相好庄严此方则头出头没轮转生死彼国则一证无生永不退转此方则丘陵坑坎荆棘成林彼国则宝树参天黄金为地又此方则观音势至徒仰嘉名彼国则二大菩萨亲为胜友彼此较观境缘迥胜境胜者可以摄取净之心缘胜者可以助X修行之力也问欣厌之心即爱憎之念爱憎乃生死岸头事非修行人所宜柰何答厌离娑婆欣慕极乐虽具爱憎之心然非世间之爱憎乃十方如来转凡成圣之爱憎也若非厌离何以脱此娑婆浊世若非欣慕安能生此极乐莲邦盖惟厌离而后能转凡欣慕而后能成圣也问此间饮食衣服宫室器皿必待营为方能受用云何极乐世界一应享福之事皆可自然而来答享福之事皆从修福而来北俱卢洲其饮食衣服皆能受用现成何况阿弥陀佛万福庄严之宝剎乎大阿弥陀经云此讲堂宫宇初无作者亦无所从来以彼佛愿大德重自然化生又云他方佛剎悉皆为善无造恶之所故其福德亦皆自然其次有世界为善者多为恶者少亦有自然之福不待修营若此世界为恶极多为善极少故不自修治物无自有问念佛往生者临终之时皆见佛与菩萨亲来接引经云诵持往生呪三十万徧阿弥陀佛常住其顶卫护是人假令十方世界皆诵真言皆求佛与菩萨接引阿弥陀佛安能皆住其顶往而迎之乎答天上日月之光犹能普照世界不患光之不足何况佛之誓愿神通乎问法华会上普贤菩萨现坐道场众菩萨尽其神力不能得见今往生者皆博地凡夫如何即能见X佛就其所见之佛果与菩萨所见之佛无以异乎答佛相总如是所见各不同初生西方者所见不过佛之麤相如三十二相八十随形好之类若华严经所云如来有十华严藏世界海微尘数大人相恐非大菩萨不能见也譬之诸天所食须陀之味一器之中色味各别又如有病人与无病人共尝一物甘苦迥殊所以世尊以足指按地大千世界皆成金色独有螺髻梵王得见余皆不知净土圣境亦复如是问此间念佛西方七宝池中即生莲华一朵若能精进其华渐大倘或退惰其华萎落信乎答此易明也譬之大明镜中凡有物来必现其影且如舍卫城中树提伽楼阁不过白银瑠璃所成然其墙壁中犹能现出一城中事何况阿弥陀佛清净庄严之宝剎乎此间念佛彼土生莲固无疑也问带业往生且得不退则人于生前世缘未了何不且做世间事业直待临终然后念佛乎答此邪说也存此一念自误多矣发此一言误人多矣恶人临终念佛往生者必其宿有善根又遇得善知识所以临终有此侥倖此乃千万人中之一岂各人临终皆有此侥倖哉羣疑论云世间有十种人临终不得念佛一者善友未必相遇二者业累缠身不遑念佛三者偏风失语四者狂乱失心五者或遭水火六者遭遇豺狼七者恶友坏其信根八者饱食过度昏迷猝死九者阵亡十者高巖失足有一于此便X难念佛纵使好病而死当四大分离之候亦未免风刀解体恐怖慞惶岂暇安心念佛又或业缘未毕世念未休家私未明后事未办而且求医问卜扰乱其心子哭妻啼惊皇其耳方寸之内一无主张当此之时求其从容念佛望其一心不乱万无此理所以古人云若待老来方念佛孤坟多是少年人又云平时劝人念佛皆说我忙独至无常一到极忙也休人生在世能有几时乘此未老未病便当屏弃俗缘干办要事得一日光阴念一日佛号得一时工夫修一时净业不然一失人身万劫难复矣危哉问待老修行固无此理但凡夫皆在世网中有事不能拨弃奈何答人在世间必有一死修与不修总不得免与其堕落孰若超升苟其痛念无常何患用心不切无论处静处忙顺境逆境总与念佛求生两不相碍纵使世缘极重亦当忙里偷闲定为日课或万或千不可间断其冗忙之极者晨朝十念定不可阙问一心不乱一日至七日即得往生或一日七日内一心此后不能一心未知亦得生否答既能一心以后心即稍散定不至于大散如颜子三月不违仁三月以内固是仁人岂三月以后遂为恶人耶苟能常自检点屡发弘愿无不生者问念佛者念念相续功方能密伹暑月之内裸体时多安得竟日衣冠未知饮食坐卧裸形盥𠻳时X皆可念佛否答默念无妨所谓造次必于是颠沛必于是也问一心称名时又发求生净土之心似乎杂以两念如之何答称名固所以求生也经云应当发愿愿生彼国又云执持名号则知固一事非两事也譬之做举业家其欲得功名求生净土也其读书作文执持名号也此处似有微分也则求生之念宜于早晚发愿时若称名之刻又当专一其心不可使之以夹杂也问终日念佛遇福则作固是学人本分但作福时未免心在福事不在佛号未识有碍一心不乱否答明镜本空物来则现于镜空何碍人伹事未至而将迎事巳过而留滞乃为病耳问父母之恩最难图报若能往生西方未识有法可以报恩否且人生一世即有一父母若百千万亿世即有百千万亿父母未知往生之后能各记忆姓名各知其所在可以一一报之乎答欲报之德昊天罔极此世俗之言也以世俗之道报亲诚无可报之法若往生之后欲报其亲则易易矣岂惟报一世之亲即欲报百千万亿世以前之父母亦有报之之法盖人一至西方必得神通天眼能见无数世界之事必得神通天耳能听无数世界之声必具他心通智能知一切众生之心必得宿命通智能知无量劫前死此生彼之事所谓某人在某处X如是名如是姓如是种族如是居里纤悉皆知可以惟我所为尽其报効岂有父母之恩不能酬答者乎昔孟子称舜之孝曰为天子父尊之至也以天下养养之至也使吾往生为菩萨俾父母为菩萨之父母不更尊于人类乎且使父母得生净土念衣衣来想食食至受自然之福享无极之寿不更愈于以天下养乎况一国土中不过一位天子若有第二位孝子出来也要想着以天下养则必谋为不轨反做乱臣贼子矣岂若净土法门之尽人可以展其孝仍无碍于世法乎问异类众生在三恶道中受苦者其数无量吾安能一一救之而徒发此虗愿乎答菩萨欲普度众生则一应三恶道中受苦者皆我分内应度之人岂可因其多而有畏心因其多而有厌心倦心乎地藏菩萨云地狱不空誓不成佛普贤菩萨十大愿愿愿以尽众生界为期然则修净业者欲生西方不当以回入娑婆誓拔三途为愿乎问微细物命其类甚多假令每见物类即发救度之心不识此心仅能毕我志愿乎抑或仍有益于彼乎答当观发心之诚否苟能竭我之诚无不有益于彼观世尊往劫为忍辱仙人目连往劫为樵夫事便知发心之有益释迦如来于无量劫前为忍辱仙人在山中修道遇国王出猎逐一走兽问道人兽今何X往此时若实告之则害兽不实告又妄语沈吟未对国王怒斫去一臂又问之亦沈吟不对又斫去一臂道人乃发愿云我成佛后当先度此人勿使世人效彼为恶后首度比丘憍陈如即当时国王也佛世有一城人难化佛言此辈人与目连有缘因遣之往其人果皆向化问佛因缘佛言目连往劫曾为樵夫惊起无数乱蜂目连戒之曰汝等皆有佛性他时我若成道当来度汝今此城人乃当日聚蜂也因其曾发一念故与有缘观此不特见一切人类皆当劝其念佛发救度之想即见一切异类亦当代其念佛发救度之想矣问念佛虽诚然所念之数有限假令百命而以千声佛号施之百命自然隐沾其福万一恒沙物命而亦以千声佛号施之其福转微奈何答譬如一炬百人分去此炬如故千人万人分之此炬亦如故问昔有二僧于念佛时观想身坐大莲华内作莲华开想合想如是五月皆得往生不知念佛者可以之为程式否答可然毕竟以念佛为主西归直指卷之二X西归直指X卍XXX西归直指卷之三玉峰怀西居士周梦颜安士氏彚辑娄东胜莲居士罗万忠允枚氏梓劝启信杂说以净土之说劝大智慧人化导甚易因其宿福深厚根器不凡也以净土之说劝愚夫愚妇化导亦易因其胸无成见如甘之可以受和白之可以受釆也独是以其说告之吾辈读书人却甚不易由其先有一番肤浅套语牢结于胸故虽有至道而不欲闻虽有良言而不欲听也爰集指迷归信之言可与净土相发明者摘录数条以当法喜名为启信杂说如如居士颜丙劝修行文人人爱此色身谁信身为苦本刻刻贪图快乐不知乐是苦因浮生易度岂是久居幻质匪坚总归磨灭长年者偶至八九十而亡短命者不过二三旬而夭更有今日不知来日事又有上牀忽别下牀鞋几多一息不来便是千秋永别叹此身无有是处柰谁人不被他瞒筋缠七尺骨头皮裹一包肉块发毛爪齿聚若堆尘涕泪痰涎污如行厕冬寒夏热年年向疟疾里偷生蝨齩蚊钻岁岁从蛆虫边混过此身无可爱乐诸人当愿出离如何迷昧者尚逞风流蒙懂汉犹生颠倒或有骷髅头上簪花簪草或有臭皮袋边带麝带香罗衣徧罩脓血囊锦被悉遮屎尿桶用尽X奸心百计将谓住世万年不知头痛眼昏阎罗王接人来到加以鬓班齿落无常鬼寄信相寻箇箇恋色贪财尽是失人身之捷径日日耽酒嗜肉无非种地狱之深根眼前图快活一时身后受苦辛万劫一旦命根绝处四大风刀割时外则脚手牵抽内则肝肠痛裂纵使妻孥相惜无计留君假饶骨肉满前有谁替汝生者枉自悲啼痛切死者但觉神识奔驰前途不见光明举目全无伴侣过柰河岸见之无不悲伤入鬼门关到者自然悽惨弃世方经七日投冥渐历诸司曹官抱案没人情狱卒持叉无笑面平生为善者送归天道仙道人道在日造恶者押入汤涂火涂刀涂当初尽道因果荒唐此际方知语言不谬孽镜里件件分明夜台中般般苦楚刀山剑树喫不尽万种煎熬戴角披毛填不了多生业债任汝心雄胆泼免不得向鬼卒而低头凭他谤道毁僧挨不过对阎君而屈膝魂魄虽归阴界身尸犹卧棺中或隔三朝五朝或当六月七月腐烂则出虫出血臭秽则熏地熏天无钱财者付之一堆野火有体面者埋诸万里荒山昔时俏丽红颜翻成灰烬今日荒凉白骨变作尘埃从前恩爱到此成空自昔英雄而今何在青草边漫留碑石绿杨内空挂纸钱想到梢头结局谁人难免如斯若欲跳出轮回须是归心正觉休向鬼窟里作活计要知肉团上有真人是男是女总堪修若俗若僧皆有分急求活路当思身后之身切莫依回X原做梦中之梦若明日更待明日看看误尽青春使后人复哀后人累累增高白骨弥陀好念勿虗彼国之金台阎老无情莫惹他家之铁棒舍恶从善改往修来对众为大众宣扬归家为一家解说使在在齐知觉悟教人人共免沈沦佛言不信何言可信人道不修他道难修各请直下承当莫使此生空过理障更甚于欲生而盲者不识象有一国王集羣瞽而问之曰汝等欲知象之形否皆曰愿知乃命象夫牵象于庭唤羣瞽以手摸之摸讫问曰汝等巳知象形否皆曰巳知乃各自揣度摸其鼻者曰象形如琴摸其足者曰象形如柱摸其嵴者曰象形如屋摸其脇者曰象形如壁摸其耳者曰象形如箕摸其尾者曰象形如帚各执一说争论不巳继以殴击王笑曰汝等皆未知象琴者其鼻也柱者其足也屋者其嵴也壁者其脇也箕者其耳也帚者其尾也由是羣瞽默不敢言然意中犹谓所摸之不谬而大恨羣说之皆非于是瞽人终身不识象矣向使不教以手摸则象之形状数语便知夫何至于争执也惟其有此一摸彼遂谓亲验之于手断无疑惑是以牢固于中而不可拔也不读书人教以修净土纵未能皆信然必不至于诽谤若一读举业之书便自以为是空腹高心以为此不过佛氏之教而诚实之语反为荒唐甘露之投视为鸩毒矣故曰理之为障更甚于欲X先要知三世之说读书人有不信前世后世因而不信净土者不知前世后世即是昨日来朝合下便有并非佛家造出譬如五脏六腑原在病人自巳腹中柰何因其出诸医人之口遂视为药笼中物乎文昌帝君劝士子文开口便谓吾一十七世为士大夫身是显然有三世矣士子科名皆经其掌管岂其言不足信乎又要明因果之理儒者之不信因果非不信佛也乃不信儒也易曰积善之家必有余庆积不善之家必有余殃书曰作善降之百祥作不善降之百殃夫作善作不善因也降祥降殃则果矣譬之日与太阳同是一物故曰欲知前世因今生受者是人若信乎其说自然不敢为恶倘以报应为荒唐是落得欺人诈人无所忌惮矣且如一邑之内一人信之而作一善万人即增万善一人不信而造一恶万人即增万恶故曰人人信因果大治之道也人人不信因果大乱之道也三世之理孔子必定说过三世之说考之书史所载甚多即今世俗见闻事亦不一儒者止因孔子未尝言及所以不敢出诸口然而孔子岂有不言者乎若云孔子不知三世亦不得为圣人矣一部论语中孔子所言者不过八千五百零三字则言之不传于后者必多若必待见之经书而后信则四书五经中孔子未尝自言其父母儒者X亦当隐讳其所生未尝自言其昆弟儒者不当道及其手足未尝自言其室庐田畴儒者不应居宫室而业恒产不宁唯是文房四宝经书中未之及也子之习字差矣夏葛冬裘之外未尝说及小衣得毋今之穿袴者非乎江南金钖儒者不当为用西蜀丹青儒者不当作彩何也以孔子未尝出诸口也独是经书所传孔子教人孝友儒者却不肯孝友教人忠恕儒者却不肯忠恕并未尝劝人赌博儒者偏好赌博并未尝教人做某事某事偏要去做某事某事则又何也一言以蔽之曰弗思耳智者勿以短命自待人身初未尝有死死之名乃从肉躯得之盖肉躯虽有变更吾性本无变更譬诸远行之人或乘舟坐轿或驰马驱车舟车轿马肉躯也乘舟车轿马者真性也就肉躯论长者不满百年若言吾之本来面目岂止天长地久静言思之何等快乐今之不信后世者知有肉躯而不知有真性也是明明以短命自待也亦见之谬矣有智者不可隘其见闻农夫心眼中不知富翁境界富翁心眼中不知帝王境界同在人类中而大小悬殊矣况其由人而天复由天而至于佛国乎人谓读书之人见闻必广岂知越是读书人见闻越小由其执着先入之言牢固不拔耳盖彼所见闻者不过此间一国土而不知世界X之多不可穷尽日月之多亦不可穷尽伹知厥初生民始于盘古不知劫初自大平等王开创后目下巳经第九小劫伹知此处号为中华不知就阎浮一洲中其自号为中华者巳有十六大国五百中国十万小国但知人生七十便号古稀不知劫初之人皆从八万四千岁而始伹知此方衣食之源必由耕织不知天宫佛土皆念衣衣来想食食至但知金银财宝此方得之甚难不知十方佛土大地皆七宝所成但见此方文字止有苍颉所造六书不知自开辟后书法巳有六十四种但知左国史汉些微典籍便称艺苑之宗不知普光明殿上祕笈琅函同于山积但知人类肉躯必从男女精血而成不知质托莲胎生于上妙香洁之处可以不由女人之腹但知娶得一位黄瘦妇女便爱之惜之珍之玩之唯其言之是听岂知转轮王临御时除玉女外尚有二万妙丽夫人至于忉利天王其玉女之多动以万亿计每一玉女之旁化一天王以受娱乐伹知人为万物之灵谓可赞化育参天地不知人类不过六道中之一道四生中之一生十法界中之一法界但知奉得一位两位圣人便谓其尊无对其余一应天神地祗人鬼皆不足信一应未曾目击之事皆谓荒唐岂知每一国土即有几位圣人主持教化人类之多阎浮提中共有六千四百种不独此间一处有圣人嗟乎此种境界岂声色货利之徒所能窥其毫末哉譬如蚯蚓但知尺X土中食泥之乐不知苍龙跃于大海突浪冲波譬如蜣蜋但知粪壤内转丸之乐不知大鹏扶摇九万里风斯在下是故学佛人当须大着眼藏经不可不读鸡犬牛羊能鸣而不能语较诸能言之人人之能言者贵矣一字不识之人但能以口言语不能以手言语而略识几字者能以笔通信于千里之远则略识几字者贵矣略识几字者虽能以手代口终不能化一手为百千手并不能留其手以至百千年若能博通古今着书垂后则能一书刷印百千书一书留至百千年矣其人不更贵乎虽然此犹世间之书也若于儒书外更能博覧佛藏则一应天上天下前劫后劫以及龙宫海藏皆可略知其槩见闻不更广乎虽然见闻固广若不得捷径之方超出三界则于菩提种子犹无分也倘能博通三藏复遇净土法门能笃信而奉行之斯其福德智慧所由来非三世五世之事矣或曰龙宫海藏之文虽系如来诚实之语其如儒者之不信何曰尧舜禹汤文武之事若以告之不识字人彼亦以为荒唐也是故佛书诚不可不读也奘师善于启发世俗或以僧无戒行故轻之而不信净土谬也是以道士不肖而轻老子士人不肖而轻孔子也智者尚不以人废言况可以其徒而轻其教乎昔唐太宗谓X玄奘法师曰朕欲斋僧但闻僧多无行奈何奘法师曰崑山有玉混杂泥沙丽水生金宁无瓦砾土木雕成罗汉敬之则福生铜铁铸就金容毁之而有罪泥龙虽不能行雨祈雨须祷泥龙凡僧虽不能降福修福须敬凡僧太宗恍然曰朕自今以后虽见小沙弥犹如敬佛嗟乎太宗固自有宿福一拨便醒奘师亦可谓善于启发矣当于肉躯生厌离心人生在世八苦交煎而人不自知苦反以为乐宜乎以苦入苦永无出期也且以生苦言之人在母胎住肝膈之下大肠之上由膜而疱渐渐成形胞胎裹住不得自由母噉热食如灌镬汤母饮冷水若卧寒冰所居乃不洁之处所食皆不净之血其住胎也不满三百日其受苦也同于数十年迨至弥月便倒悬其体头向产门形质渐大欲出无由自毙之道在此一刻杀母机关亦在此一刻此时蓐母牵之痛如车裂所以一出胞胎无不放声大哭出胎之后屎溺狼籍不知羞愧所谓大富大贵者亦如此所谓大圣大贤者亦如此人惟习为固然所以不知不觉若能清夜一思岂不可哀可耻如来大圣怜悯世间教人求生净土莲华化生免此患难奈何耽染沈迷不生厌离之想大孝人不愿入胎神识投胎不独自巳受苦即为母者亦大受其苦无X论在胎十月度日如年到出胎之际为母者痛苦万状惭惧难言刻刻与鬼为隣念念求生不得幸而难过重生便爱婴儿若宝由是推燥就湿顾复提𢹂一生精血暗里消磨者多矣昔有七岁沙弥出家得道自识宿命因叹曰吾之一身累五母悲恼为第一世母子时隣家亦生吾独短命母见隣子长成即生悲恼为第二母子时吾复早夭母若见人乳儿即生悲恼为第三母子时十岁即亡母见他儿饮食类我即生悲恼为第四母子时未娶而死母见同辈娶妇即生悲恼今当第五世七岁出家吾母忆念复生悲恼吾念生死轮回累亲如此所以精进修道今街上摩肩接踵往来不绝之人大抵遗累于亲者多能报亲恩者曾有几人夫托胎一世即累一父母则托胎百千万世即遗累百千万世父母矣若能超然出世莲华化生永远不累父母岂非大孝之大孝乎乃今之谤佛者反谓出家不孝是甘心常住胎中而累及其亲者也大贵人须知自惭所谓贵人者非爵尊位显学富五车之谓也谓其能去乎贱态也谓其能去同乎禽兽之贱态也贱何在曰贪曰淫曰杀曰盗是也此禽兽所同有也其外尚有可羞可恨者莫如腹中化粪一事无论珍羞百味一入咽喉便同津唾脑涎随之而下胃中即有黄色长虫屈伸宛转于其内经一昼夜钻囓消化流注大X肠臭不可近积之既多遂从大小便分道涌出丑恶之状同与犬豕此种贱态偶一为之巳是可羞何堪日日如此若有此贱态不自觉知不求厌离便与禽兽无异故必自怨自艾刻刻欲去此贱态方是大贵之人六天之中虽食天须陀味然皆香洁轻清无纤尘渣滓身上香云涌现自在百千万国倐忽去来无有涕泪痰涎大小便利之秽故天人一爪甲价值阎浮提地然不可称为大贵人者以犹不免于轮回也是必超然出世莲华化生而后可永绝此贱态也此非孔孟之力所能救吾也蚕茧喻蚕之作茧也亦既左之右之上之下之尽吐腹中之所有以成之方谓常住其中可安然无恙岂知所以自经自营者适所以自缠自缚乎岂知彼方恃其所吐以卫身人即利其所吐以杀身乎万万千千痴虫谁得免于沸汤者然彼方子复传子孙复传孙以入沸汤也则惨莫惨于此也世间两片大门内之家茧亦复如是竭毕世之经营刚刚为妻子谋衣食设机械结冤讐无所不至迨家业麤成而此身巳束缚其中矣万万千千痴人谁得免于偿报者然彼方将子复传子孙复传孙以偿报也则奇莫奇于此也所以四十二章经云人系于妻子舍宅甚于牢狱牢狱有散释之期妻子无远离之念簖篮喻X渔人设簖中流使鱼不得越过其傍浮以水草示以可藏匿状而密埋能进不能出之篮于草下于是鱼争投之以为可以栖托而不知巳在篮中矣爱河中之簖帘亦复如是人但知无病无患时家舍可安妻子可托悠悠忽过不觉不知一旦阎老之篮忽起而平日最爱之父子夫妻一一被其登簿勾取思之岂不可恨徒恨无益唯有使其不敢勾取乃为高着马喻马有四种其最上良马见鞭影而驰不待驱䇿次则一鞭即走又次之鞭轻不走鞭重方走其最下驽马鞭重亦不走必锥入于肤痛极而始走人亦如是有智慧者易于醒觉百里内闻人死即当骇曰百里内有人死矣吾亦人也死必及我作速修行以求解脱此见鞭影而驰者也其次则见亲戚死而觉悟又其次见逼隣人死而后觉悟若待自巳年老或自巳有病而后觉悟巳是锥入肤而后走者倘或年老犹不觉悟或巳病犹不觉悟岂非并此而不若者乎野狐喻野狐黑夜入厨房饱食睡去天明不能逃窜乃佯死而待人弃去未几果有欲弃之者一人曰狐尾甚佳待我割之而后弃狐闻而惧忍痛而听其割俄有童子来欲取其两耳狐闻益惧然思两耳犹无关于性命仍复忍之俄复有人曰皮可补裘狐大骇曰若取我皮必至断头剖腹其可忍乎于是奋然跳起向外X狂奔而此狐竟走脱矣人在三界牢狱无异厨房业巳托胎为人巳难逃于一死只有念佛往生乃可死里逃过错过强壮之时狐尾巳经割去若到桑榆迟暮巳将断头剖腹矣苟非立弘誓愿奋不顾身其能跳出迷途蒙佛接引乎归咎冥王一人死见冥王据孽受罪其人曰早知如此大王何不先通一信冥王曰通过信矣汝发渐黄是第一信汝齿渐摇是第二信汝力渐衰是第三信汝之耳目渐昏瞶是第四第五信信之通也屡矣有少年者泣曰彼信通矣我犹未也冥王曰通于尔亦多矣尔犹忆某少年有病死疫亡者乎某少年有刀伤缢死者乎某少年有水溺火焚狼吞蛇螫者乎皆汝信也岂必唿名而告也任汝有山拔葢世之勇掀天揭地之才其能免于此间之对簿乎独有超然事外不唯免于此间之对簿并能使冥王敬而礼之者则唯念佛往生之人扑灯蛾灯蛾之死于油火也非死于油火也死于见也人方怜而驱之彼必乘隙而投之以为我之所见者必不谬是以一往无前死而后巳也人之嗜声色嗜货利嗜赌博者亦因彼之所见者止在于此是以一往无前直至死而后巳也何不借鉴于蛾也窗内蝇X痴蝇之在窗也有盘旋往复竟日不能出者由其拘于所见不能作一退步耳若能翻然作一退步处处海阔天空矣娑婆世界是一箇大窗槅自古及今不知关闭多少痴蝇于内吾今幸而忽作退步向西飞去也向西飞去也快哉调马四法佛世有调御良马者佛问其用几法答言用四法一恩二威三先威后恩四先恩后威佛言四法不调将如之何马师曰便当杀之世尊教化众生当用何法佛言亦用四法其一用恩者谓善信之人教以修行学道其二用威者谓造恶之人示以三途轮转三则先教以修行学道四则先示以三途轮转马师曰四法不化将如之何佛言我亦杀之马师曰如来大慈何以行杀佛言四法不化教亦无益遂不与言不与之言即杀之矣眼药世尊之将入涅槃也摩耶夫人在忉利天宫得数种恶梦内一梦云梦下界日轮忽没举世黑暗有无数罗剎手执利刀挑去世人之眼摩耶叹曰此必吾子释迦如来入涅槃之兆也俄而阿那律尊者果然昇天来报矣世间毁谤三宝之书皆挑去人之眼目者也末劫之人福力愈浅则此种书籍愈多智慧愈微则奉此种书籍者愈众故有福之人必须早自觉悟不被其挑固为上也倘或巳经挑伤宜速以X妙药涂之药何在此书亦其一也有愿必遂宋吕文正公蒙正字圣功太宗时举进士第一封许国公每晨兴礼佛时必祝云不信佛者勿生吾家愿吾子孙世食天禄护持三宝后从子夷简封申国公每遇元日拜家庙后即叩礼广慧禅师申公之子公着亦封申国公于天衣禅师亦如之左丞好问于圆照禅师亦如之左丞之子用中于佛照禅师亦如之世世贵显奉佛果符公愿夫文正所期不过世愿犹能成就何况发菩提心愿生安养而不遂其所求乎为僧者不可不修净土宋青草堂禅师素有戒行年九十余曾氏常供养之屡施衣物僧感其德许以托生其家后曾氏妇人生子使人看草堂巳坐化矣所生子即曾鲁公也以前世曾修福慧故少年登高科后作贤宰相又如明末浙江僧大成为寺中收盏饭供众道经饭店史家其家奉佛僧来化斋者必留大成收饭回寺史见其日饭少辄以其饭凑满史家素无子后其妻忽有孕分娩时亲见大成走入卧房急追问之不得而分娩者竟产一男是日大成僧不见来取饭造寺问之乃知即于是日谢世于是即以大成名之其子幼年聪慧孝友茹胎斋终身不破戒以顺治乙未大魁天下自世俗观之此两公者皆富贵而享大名若修行人观之两僧之自误者多矣向使两师知有西方法门以X其所修者回向净土纵或不能上品犹或可以中品何至仅以状元宰相竟其局哉高僧亦宜修净土隋相州释玄景宗教俱通道风遐播大业二年六月将欲示寂沐浴端坐两目上视忽自言曰吾欲生兜率内院见弥勒菩萨云何乃作夜摩天王众问之曰非尔所知也顷之又云天上甚忙宾客甚多遂坐而逝嗟乎师修行时固发心见弥勒到此不能见弥勒而转作天王者也自世俗观之其位巳在上帝之上矣然较之生于西方则远不逮也是知高僧亦不可不修净土也不可甘心作鬼大千世界一切人类不问贵贱智愚老幼男女临终之后若不出世未有不为鬼者劝人念佛求生净土是劝世人不去为鬼也小儒不信佛法反从而谤之不唯自巳甘心为鬼并欲劝一切世人为鬼矣其现在不为鬼者特暂耳目下林林总总一切人即转盼后林林总总一切鬼也人惟不知甚暂所以疲形劳神以求富贵无论不得富贵纵使极富极贵当临去之候手内不能赍分文一鬼唿之而辄去安在其为富贵耶独有念佛之人到此无疾无灾安然脱化身无一切病苦厄难心无一切贪恋迷惑恶鬼覩影潜踪阎老闻名顶礼岂非超然出世之大丈夫乎人惟如是而后始能不作鬼也则夫不作鬼者诚非易也X九类皆当往生九类者所谓胎生卵生湿生化生有色无色有想无想非有想非无想也九类则尽乎贵贱幽明及天上天下之数矣九类之中最苦者三恶道最乐者三界二十八天止因未出生死所以轮回六道是苦者固苦乐者亦苦也纵使长寿诸天现享无涯之乐然而天福报尽仍堕三途岂若极乐国土之永脱轮回长辞六趣乎余尝于文昌关帝东岳庙中进香礼拜之后必祝云愿帝君尊信三宝发菩提心往生西方行菩萨道又尝顶礼斗母尊天及昊天上帝虽诚惶诚恐稽首顿首之后亦愿至尊念佛往生行菩萨道广度一切何以故祇因有智慧人看得世间极高明事无如念佛最有福事莫若往生念佛往生非一切福德所可比儗者也斗母尊天即经中摩利支天菩萨昊天上帝即经中所称忉利天王世尊每说法时忉利天王无不恭敬礼拜侍立左右今日闻此默祝必然欢喜断无反开罪戾之事吾辈幸而遇此法门不思勇勐精进回向菩提岂非如来所称最可怜悯者乎念佛无枉用之力世俗之事谋而不成则前功尽弃独有念佛纵有始无终而从前所念亦决不枉费昔有樵夫遇虎登树一称南无佛多生多劫后犹赖之以出家渐至成佛者何况精诚一世乎即或现世不能往生来世必出X生死非如世俗之读书不就枉费精神经营不就反亏赀本也人间胜事无如念佛譬喻经云昔有夫妻二人祷天求子妇即怀娠生四种物一栴檀米斗二甘露蜜瓶三珍宝锦囊四七节神杖其人叹曰吾本求子何用此种物天神问曰汝欲得子何为其人曰吾欲得子将来望其养育耳神曰斗中之米取之复盈甘露瓶中能消百病珍宝之囊用之不竭七节神杖以备凶暴人间孝子岂能如是其人大喜遂致殷富其后他国闻之遣兵往夺其人擎杖飞行击退保之终身世人孜孜汲汲无暇修行者不过为一妻子耳然妻子纵极趋奉安能若此四物哉至于往生西方则超出生死万福庄严所求如意又岂四物之所可较量哉故天上人间第一胜事无如念佛西归直指卷之三X西归直指X卍XXX西归直指卷之四玉峰怀西居士周梦颜安士氏彚辑娄东胜莲居士罗万忠允枚氏梓劝往生事略天下无凭无据者其言不足信有征有验者其说必定真念佛往生有征有验者也盖天下万事可假托独死生之事纤毫不可假托古今来圣贤豪杰讲道论德修仁行义者不啻千万然其没也不过以疾卧牀斯为考终命矣若要预知时至沐浴端坐或闻异香盈室或见天乐迎空自生民以来未尝有一人也独有念佛之人此种祥瑞不一而足是莫受用于念佛之人亦莫尊贵于念佛之人矣夫临去之际既如此安闲则所到之方必定是非常福地人奈何不于此际动一念乎因将此地生西之人摘录数十条名为往生事略亦欲见贤思齐同生安养云尔菩萨往生类如来记往大无量寿经云弥勒白佛言于此世界有几菩萨往生极乐佛告弥勒于此世界有六十二亿不退菩萨往生彼国小行菩萨不可称计不但此国他方佛土如远照佛剎有百八十亿菩萨皆当往生乃至十方佛剎往生者甚多无数我若具说一劫犹未能尽文殊愿生X观佛三昧经佛记文殊当生极乐文殊发愿偈云愿我命终时灭除诸障碍面见弥陀佛往生安乐剎生彼佛国巳满足我大愿阿弥陀如来现前授我记普贤求往华严经普贤菩萨列十种大愿普为众生求生净土偈云愿我临欲命终时尽除一切诸障碍面见彼佛阿弥陀即得往生安乐剎偈论净土天亲菩萨天竺人广造诸论升兜率天宫内院见弥勒佛着无量寿经论及净土偈五门修法普劝往生请佛形仪天竺鸡头摩寺五通菩萨以神力往安乐国见阿弥陀佛陈云娑婆众生愿生净土无佛形仪请垂降计佛言汝应先行寻当现彼五通还圣仪巳至一佛五十菩萨各坐莲华在树叶上遂传写流布见感通传造论起信马鸣菩萨西天第十二祖尝着起信论后明求生净土词皆切要龙树记生楞伽经云大慧汝当知善逝涅槃后未来世当有持于我法者大名德比丘厥号为龙树能破有无宗世间中显我无上大乘法得初欢喜地往生安乐国集善往生大悲经云佛言我灭度后北天竺国有比丘名祁婆X迦修集无量种种最胜菩提善根巳而命终生于西方过百千亿世界无量寿国于彼佛所种诸善根后当作佛号无垢光得忍往生菩萨生地经云佛言时摩差竭得不起法忍五百清信士二十五清信女皆得不退转地寿终俱生无量寿佛清净国胜会书名长芦赜禅师遵慧远大师遗范建莲华胜会普劝念佛一夕梦一少年乌巾白衣风貌清美揖而曰欲入公莲华胜会乞书一名师问何名答曰普慧书巳又云家兄普贤亦乞併书觉而异之忽思华严经离世间品有二菩萨名普慧连发二百问普贤连下二千答此大菩萨也何得荷冥加乃尔遂书二菩萨以为会首莲大师曰凡僧结社古圣书名甚哉净土之非小缘也良由事出真诚则冥通灵应尔非可强而致也高僧往生类慧远大师晋慧远鴈门楼类人博通世典尤善六经闻安法师讲般若经豁然大悟因剃染事之太元六年过浔阳见庐山闲旷可以息心遂感山神现梦一夕雷雨材木自至剌史桓伊乃为建殿名曰神运以慧永先住X西林故号所居为东林建念佛社三十年不入尘俗专志西方制六时莲漏念诵不辍高僧鉅儒预社者共百四十人澄心系念三覩圣相而沈厚不言后十九年七月晦夕于般若台方从定起见阿弥陀佛身满虗空圆光之中无量化佛观音势至左右侍立又见水流光明分十四支洄注上下演说妙法佛言吾以本愿力来安慰汝汝七日后当生我国又见佛陀耶舍慧持慧永刘遗民辈巳往生者皆在佛侧师喜谓门人曰吾始居此巳三覩圣相今复再见必生净土矣至期端坐而逝时义熈十二年八月初六日也慧永晋慧永河内人十二出家既而与远公同依安法师太元初驻钖庐山剌史陶范舍宅为西林寺以居之绝志尘嚣标心安养义熈十年示寂忽敛衣欲起众惊问答曰佛来迎我言讫而化异香七日方灭唐玄宗追谥觉寂照大师僧叡晋僧叡冀州人游学诸方远历天竺还关中从罗什师禀受经义后预庐山莲社专心念佛宋元嘉十六年忽众告曰吾将行矣面西合掌而化众见师榻前一金莲华倐然而隐五色香烟从其房出道敬晋道敬瑯琊人祖王凝之剌江州因从远公出家年十七博通经论日记万言笃信念佛蚤夜弗替永初X元年谓众曰先师见命吾其行矣端坐念佛而化众见光明满室弥时方灭僧显晋竺僧显南游江左遇疾专志西方虔苦不替忽见阿弥陀佛光照巳身所患皆愈即起沐浴为旁人说所见并陈诫因果词意剀切明晨端坐而化志通石晋志通凤翔人因见智者大师净土仪式不胜欣忭自是不向西唾不背西坐专心念佛后见白鹤孔雀成行西下又见莲华开合于前乃云白鹤孔雀净土境也莲华光相受生处也净土现矣乃起礼佛而终阇维时有五色祥云环覆火上舍利鳞砌于身慧光齐慧光居洛阳着华严涅槃十地等疏一日有疾见天众来迎光曰我所愿生唯净土耳遂专志念佛巳而见化佛空迎光稽首曰愿摄受我祷祝方毕巳化去矣道珍梁道珍住庐山修净业曾梦海中有舟西往问之曰往极乐国珍乞随行舟中曰汝未营浴室未诵弥陀经不得遂往觉而浴僧诵经历年不辍后见池面降白银台珍默记其瑞祕而不言一夕邑人见半山烈火千炬交相辉映谓是诸王礼觐及旦访之乃知珍巳坐化X神鸾后魏昙鸾少游五台感灵异出家而性嗜长生爱陶隐君仙经十卷后遇菩提流支乃问曰佛有长生不死术乎支笑曰长生不死吾佛道也乃授以十六观经曰学此则三界不足生六道无复往其为寿也河沙劫石莫能比焉鸾大喜遂焚仙经而专修净业寒暑疾痛曾无少懈魏主号为神鸾一日见梵僧谓曰吾龙树也以汝同志故来相见鸾自知时至集众戒曰地狱诸苦不可不惧九品净业不可不修令弟子高声念佛西向稽首而终众闻天乐自西而来良久乃巳智者大师隋智顗号智者大师孩提时见像即礼逢僧必拜年十八出家于果愿寺后礼南岳思大禅师着观经疏钞十疑论等赞扬净土将示寂谓弟子曰世缘毕矣唱十六观经经题竟复曰西方净土易往无人火车相现一念改悔者尚得往生况戒定熏修者乎智朗云未知大师证入何位曰但登五品又曰观音大士来迎吾言讫称三宝名如入禅定登法师隋登法师讲涅槃经于并州兴国寺来听经者普劝念佛往生开皇十二年命终异香满室及殡祥云香气徧诸聚落善导和尚X唐善导贞观中见西河绰禅师九品道场喜曰此真入佛之津要于是殚志精勤昼夜礼诵每入室胡跪念佛非力竭不休虽寒冰时或至流汗出则为人演说净土三十余年未尝睡眠好食送厨麤恶自奉所得䞋施写弥陀经十万卷净土变相三百壁从其化者甚众有诵弥陀经十万徧至五十万徧者有念佛日课万声至十万声者得念佛三昧往生西方者不可胜纪其辞世偈曰渐渐鸡皮鹤发看看行步龙钟假饶金玉满堂难免衰残病苦任汝千般快乐无常终是到来惟有径路修行但念阿弥陀佛一日忽谓人曰此身可厌吾其西归乃登柳树而化高宗知之赐其寺额曰光明康法师唐少康缙云人十五通法华楞严贞元中见白马寺内文字放光探之乃善导和尚西方化导文也因祝曰若净土有缘乞更放光祝讫光明转炽遂诣长安善导和尚影堂瞻礼忽见遗像升堂后至新定先化小儿念佛初时念佛一声者与一文继而能念十声者与一文年余无少长贵贱皆知念佛复于乌龙山建净土道场䇿励学者后二十一年十月三日嘱道俗曰当于净土起欣乐心于阎浮提起厌离心遂放异光数道而逝怀玉唐怀玉台州人布衣一食常坐不卧诵弥陀经三十X万徧日课佛五万声天宝元年见圣像满虗空中一人持银台至玉曰吾一生精进誓取金台何为不尔银台遂隐三七日后擎台者复见云师以精进得升上品宜趺坐以俟越三日异光满室谓弟子曰吾生净土矣含笑而逝郡太守段公作偈赞曰吾师一念登初地乐国笙歌两度来惟有门前古槐树枝低只为拄金台道昂唐道昂魏郡人常讲华严地论劝人求生西方后预知时至订以八月辞世人未之信也至八月朔无所患问斋时至未即昇高座炉香自发引四众说菩萨戒说讫见天众缤纷管絃嘹喨告众曰兜率陀天迎我然天道乃生死根本非吾素愿吾本求生西方此诚不知何以不遂俄而天乐隐没但见西方香华伎乐充塞虗空旋绕顶上大众仰观遐迩惊叹昂曰净土相现吾当逝矣言讫炉香忽坠于手即于高座而化僧衒唐僧衒并州人初念慈氏期上生兜率年九十遇道绰禅师得闻净土始回心念佛日礼千拜一心无怠后有疾告弟子曰阿弥陀佛授我香衣观音势至共垂宝手吾其行矣言讫而逝七日异香不散时有启芳圆果二法师目击其事亦发勇勐誓必生西昼夜念佛不辍忽见七宝池边佛及大士坐宝台二僧作X礼佛云念我名者皆生我国复见三道宝阶其一白衣一则道俗相半其一唯僧也皆至心念佛得生彼土之人后五日忽闻钟声两僧同时化去寿洪唐寿洪汾阳人一心念佛求生安养将亡见兜率天童子来迎洪曰我期西往不生天上即令众念佛未几洪曰佛从西来言讫而化大行唐大行居泰山修普贤忏法三年感大士现身晚岁入藏陈愿随手得弥陀经昼夜诵持至三七日覩瑠璃地上佛及大士现身僖宗闻之诏入内赐号常精进菩萨后一年瑠璃地复现即日而终异香经旬肉身不坏明瞻唐明瞻晚岁刻志安养念佛不辍或讥其迟暮瞻曰十念成功犹得见佛吾何虑乎后因疾于兴教寺具斋别道俗时仆射房玄龄杜如晦皆与焉日过午整威仪念佛遽曰佛来矣二大士亦至悚身合掌而化永明寿禅师师余杭人初为县库吏取库银到西河尽买生放之法当死闻将刑大喜曰此番虽死吾必往西方吾所放生不知几千万万矣钱镠王特命赦为僧赐名延寿依四明翠岩师出家参天台韶国师发明心要后往永明专修净业夜住别峰率众念佛旁人时闻天X乐鸣空忠懿王叹曰自古求西方未有如此专切者乃建西方香严殿以成其志开宝八年二月二十六日晨起焚香告众趺坐而化后有僧来自临川经年遶其塔人问之曰吾病入冥见殿左供一僧像冥王朝夕礼拜密询其人曰此杭州永明寿禅师也凡死者必经此处此师径生西方上上品矣王重其德故礼敬耳圆净常法师宋省常钱塘人七岁出家湻化中住南昭庆慕庐山之风乃剌血书华严经净行品回向西方士大夫预会者称净行弟子而文正公王旦为之首一时公卿牧伯共百二十人比丘千人翰林苏易简作净行品序至谓予当布发以承其足剜肉以请其法犹尚不辞况陋文浅学而有惜哉天禧四年正月十二日端坐念佛有顷厉然唱云佛来也泊然而化净观宋净观住嘉禾寂光菴修净土忏法十余年谓弟子曰我过二十七日行矣至期二日前见红莲华次日又见黄莲华满室有化童子坐华上仙蒂结束至第三日入龛端坐命众念佛顷之脱去慈云忏主宋遵式台州临海县人学行高古名冠两浙专修净土常行般舟三昧九十昼夜不睡眠两足皮裂呕血不巳梦观音以手指其口注甘露灌之觉身心清凉X疾遂愈着净土决疑行愿及净土忏法行世将化之日注香礼佛愿生安养至晚坐脱人见大星陨于灵鹫峰圆照本禅师宋宗本常州无钖人初参天衣怀禅师念佛有省后迁净慈奉诏入东京召对称旨平居密修净业雷峰法师神游净土见一华殊丽问之曰待净慈本禅师耳又资福曦公亦来礼足施金问其故曰定中见金莲华是待本公者又见莲华无数内有萎者曰此退堕人也因问本公留心禅学何以净土标名答曰虽在宗门亦兼修净土耳后临终安坐而逝谥圆照禅师久法华宋可久居明州常诵法华愿生净土时号久法华天祐八年年八十一坐化三日后复苏谓人曰吾见净土境与经所言符合莲华台上皆标合生者名见一金台标成都府广教院勋公一标明州孙十二郎一标可久一银台标明州徐道姑言讫复化五年徐道姑亡异香满室十二年孙十二郎亡天乐迎空皆如所言莲华标名人或疑其太着然言于坐化复苏之后而又皆悬记于数年之前岂其犹不足信与截流大师师讳行䇿明末宜兴蒋司农第八子父鹿长先生梦X憨山大师入卧内忽报杨夫人得一公子即师也年十八父没丧葬毕即投武林箬菴和尚出家后应虞山普仁院请阐扬净土法门每日六时念佛自课佛号万声虽忙不缺尝着莲藏一集劝缁素以康熈十九年七月九日辞世坐化之刻有远乡童子正当午食忽投箸仆地半日方甦问之乃云此刻有截流和尚往生土地命我擎旛送耳又有城南姓吴者巳亡数日忽附其家幼童言之亦谓亲见冥王跪送是日冥府停刑一日尼僧往生类尼大明隋尼大明每入室礼念先着净衣口含沈香文帝后甚重之将终之日众闻沈香满室俄而光明如云隐隐向西而没尼净真唐尼净真居长安积善寺衲衣乞食诵金刚经十万徧一心念佛语弟子曰五月内十度见佛两度见宝莲华上童子戏吾巳得上品生言讫跏趺而化祥光满菴尼悟性唐尼悟性居庐山念佛虔愿往生忽闻空中乐音谓左右曰吾巳得中品生见同志念佛精进者皆有莲华待之汝等各自努力言讫而逝尼能奉X宋尼能奉钱塘人专修净业尝梦佛光照身及闻空中善言开慰告其徒曰吾往生时至少顷闻奉念佛声甚厉视之则合掌面西坐逝矣异香满室乐音西迈尼法藏宋尼法藏居金陵勤志念佛不营外务夜见佛菩萨来光明照耀合掌念佛而逝莲大师曰佛以姨母出家叹正法由此而减使女人出家者皆如上五人正法其弥昌乎而势有所不能佛之悬记非过矣王臣往生类乌苌国王乌苌国王万几之暇雅好佛法尝谓侍臣曰朕为国王虽享福乐不免无常闻西方阿弥陀佛国可以栖神朕当发愿求生彼国于是六时行道念佛每供佛饭僧王及夫人躬自行膳三十年不废临崩容色愉悦共见化佛来迎祥瑞不一宋世子宋魏世子父子三人与一郡主俱修西方惟妻不修后郡主早殀死七日复生谓其母曰儿见西方七宝池上吾父及兄三人皆有莲华后当生彼惟母独无是以暂归相报愿母及早念佛言讫复瞑目逝其母由是顿发信心念佛不倦以后相继坐脱临终皆有瑞应X刘遗民参军晋刘遗民彭城人楚元王之后少孤事母以孝闻初为府参军即隐去谢安刘裕交荐不就入庐山预远公莲社专志念佛积久弗懈常于定中见佛光照地皆作金色居十五年见阿弥陀佛玉毫光照垂手慰接刘拜恳曰安得如来手摩我头衣覆我体俄而佛如言慰之一夕又梦如来项有圆光胸有卍字指池中八功德水令饮之刘饮而甘美觉来异香发于毛孔乃告众曰净土缘至矣焚香对像祝曰我以释迦如来遗教知有阿弥陀佛以香先供释迦如来次供阿弥陀佛及妙法华经愿一切有情俱生净土言讫合掌面西而逝马子云县尉唐马子云举孝廉为泾邑尉押租赴京遭风舟溺被系乃专心念佛五年遇赦入南陵山寺隐居一日谓人曰吾一生精勤念佛今净业巳成行将往生矣明日沐浴整衣端坐合掌异香满户喜曰佛来迎吾言巳而化张迪助教宋张迪钱塘之官助教从圆净律师受菩萨戒咨问净业法门笃志修持誓生安养每念佛时勇勐扬声至失声犹不巳一日谓圆净曰定中见白色频伽鸟翔舞于前又三年西向端坐念佛而化王龙舒进士X宋王日休龙舒人端静简洁博极经史一旦捐之曰是皆业籍非究竟法吾其为西方之归自是精进念佛年六十布衣蔬食日课千拜夜分乃寝作净土文劝世将卒三日前徧别知识至期读书罢如常礼念忽厉声称阿弥陀佛唱言佛来迎我屹然立化邦人有梦二童子引公西行者于是家家画像供之如神云葛繁大夫宋葛繁澄江人少登科第官至朝散凡公署私居必营净室设佛像尝入室礼诵舍利从空而下平时以净业普劝道俗多服其化有僧定中神游净土见繁在焉后无疾面西端坐而化杨无为提刑宋杨杰无为州人号无为子少年登科官尚书主客郎提点两浙刑狱尊崇佛法明悟禅宗谓众生根有利钝易知易行唯有西方净土当作天台十疑论序净土决疑集序阐扬修净法门晚年绘丈六弥陀像随行供养感佛来迎端坐而化文彦博潞公宋文彦博崇信三宝专修净业居京师时与净严法师结社念佛尝劝至十万人当时士大夫曾有偈赠之曰知君胆气大如天愿结西方十万缘不为一身求活计大家齐上渡生船临终无疾安然念佛而化钟离少师X宋钟离瑾提刑浙西日遇慈云忏主遂笃信净土后知开封出则尽瘁国事入则不寐念佛忽夜促家人起索浴更衣坐逝举家见瑾乘青莲华仙乐迎引西去钱象祖郡守宋钱象祖号止菴守金陵日公事外唯念佛不辍常于乡州建接待菴院十余处皆以净土极乐等名之自左相辞归益专心于净业嘉定四年二月有微疾索笔书偈趺坐而化后有人梦公生西为慈济菩萨王敏仲侍郎宋王古字敏仲官礼部侍郎慈仁爱物七世不杀深契禅宗又栖心净土着直指净土决疑集三卷普劝念佛行住坐卧唯以念佛作观为事数珠未尝去手后安坐念佛沐浴更衣而脱有僧神游净土见古与葛繁同在往生益有征矣居士往生类周续之晋周续之雁门人十二通五经五纬号十经童子公卿交辟皆不就事庐山远法师预莲社文帝践祚召对辨析帝大悦时称通隐先生后居钟山专心念佛愈老愈笃一日向空云佛来迎我合掌而逝宋满隋宋满常州人计荳念佛积三十石开皇八年九月饭僧毕坐逝人见天花异香满乘空西去X郑牧卿唐郑牧卿举家念佛开元中病笃有劝进鱼肉者确乎不许手执香炉愿求往生忽异香充蔚寂然而逝尚书苏颋其舅也梦宝池莲开牧卿坐其上元子才唐元子才居润州观音寺诵弥陀经念佛忽小疾闻空中香气乐音似有人言麤乐巳过细乐续来君当行矣念佛而化异香数日不散孙良宋孙良钱塘人隐居阅大藏尤得华严之旨依大智律师受菩萨戒日诵佛万声二十年弗辍忽命家人请僧念佛以助往生僧集念佛方半晌望空合掌云佛及菩萨巳荷降临退坐而化王阗宋王阗四明人号无功叟凡禅林宗旨天台教门无不洞达着净土自信录晚年专心念佛西向坐化异香芬郁焚龛时获舍利如菽者百八粒孙忠宋孙忠四明人早慕西方筑菴念佛后因病请僧百人念佛忽仰空合掌手结双印怡然而化合城闻天乐异香渐向西没二子亦专心念佛相继坐化沈铨宋沈铨家钱唐同妻施氏专修净土平时诸善悉用回向后与妻先后命终皆感化佛来迎天乐彻耳之X瑞唐世良宋唐世良会稽人持戒念佛诵弥陀经十万徧一日忽曰佛来迎我言讫作礼即便命终有人在道味山梦西有异光旛华天乐空中声云唐世良巳归净土陆俊宋陆俊钱塘人少事公门久之弃去以净土为业每对佛忏悔垂泪交颐临终请圆净律师开示西方讽观经至上品净曰可以行矣俊曰众圣未齐姑待之少顷忽起就竹牀面西端坐而逝吴子章元吴子章苏州人世业医与兄子才同参云屋和尚精勤念佛合门奉法至正间无疾合掌称佛名安然脱化莲华太公明莲华太公者越人一生拙朴唯昼夜念佛不绝命终后棺上忽生莲华一枝亲里惊叹以是知其必往生云华居士明华某江干人醇朴无伪但知求生西方中年以家业托子独处一室不涉世事朝暮唯孜孜念佛后将卒自知时至更衣整冠别众而逝吴居士青阳吴六房之家人吴毛持戒修善念佛不辍顺治X初年值左氏兵渡江举家避出独吴毛代主守宅被贼七鎗而死少顷其弟来看又复甦曰吾有宿业当受猪身七次以斋戒力将七鎗散其冤从此径生西方矣后其主恍惚见空际有一神人前后幢旛尊严无比唿而告曰吾即吴毛也缘到天界偶过此耳言讫不见主为画其像而敬礼焉周益生周益生崑山世族也住后市桥业医不与贫人计利病者招之辄往日间唯念佛不绝一意求生西方康熈乙巳间年巳望七忽欲辞世谓家人曰取笔砚来吾欲书偈而往书毕遂怡然念佛而化沈承先崑山沈承先住宣化坊以木作为业年七十余持斋念佛专修净土手不停斧斤而佛声亦不绝口康熙十年三月预知时至三日前徧别亲族道友谓吾当往生西方此后不复相见告子媳曰吾明日十五将往生矣明晨浴毕更衣向西端坐取一净凡置前凭而念佛焚香趺坐而逝王孟隣王孟隣崑山儒家子也一生授徒诚实无伪生一子号湘臣事亲甚孝孟隣日间惟以念佛为事康熙四十一年巳七旬外初冬有微疾余于十一月初旬问之孟隣曰十七世俗所谓弥陀圣诞也予于是日行矣余曰届期某当来送先生至十七清晨往候虽卧X病神色怡然余曰先生当发菩提心经云修行不发菩提心譬如耕田不下种因以四弘誓愿与之细论孟隣首肯余曰某暂别少停再来因密嘱其子湘臣曰尊人倘谢世缘切莫唿唤啼哭迨饭后复往孟隣巳念佛脱化矣孟隣族中有贞生者余内戚也其父彦敷为崑庠善友崇奉三宝贞生美少年能书多习气不甚信奉一日得病见有长大黑鬼谓是前世冤仇贞生怖甚遂勇勐念佛求生西方念佛稍懈鬼形遂现由是往生益切念佛益锐念至数日鬼不复现临没时气竭力尽其声渐低隐隐向西去据理断之虽无异香天乐必定生于安养苏岐山崑山苏岐山名起凤幼年矢志宗乘徧参知识有所悟入一生戒杀虫蚁不伤晚年笃修净土四威仪中未尝间断康熈已卯年巳八十时值严寒拥被而坐十一月二十六日午间谓其孙甸方曰净土之缘熟矣三日前即见佛来吾不欲显言耳今夜子时吾当往矣更余披衣而起焚香燃烛端坐向西命家中亦各念佛以助往生将及三更声音渐低寂然而化吴敬山吴敬山与苏岐山居同里为莲社友年逾七十发愿参学善友苏甸方以其年老劝其专修西方可以一生成就吴信之昼夜念佛不辍未及一载吴之至戚X来谓甸方曰今早敬山见护法神现接引往生临行时安然坐脱特嘱我致谢是以来耳王君荣太仓王君荣自幼持戒参学见地超卓后修净土日课佛号万声寒暑无间康熈五十六年八月初二日预知时至请净名菴干行长老至欲令开示兼作证明日方午干师曰归期盍于后日王曰吾巳决定今日矣索笔作偈后命其女备好龛遂合掌念佛而逝女抱以入龛力不能胜因默祷之忽然轻举世寿八十有一童子往生类童子愿往唐惟岸师修净土忏法精勤不倦见观音势至二菩萨现于空中岸喜惟觅画工图之忽有二人自言能画画毕不见岸乃告众弟子曰吾今往生谁偕行者有童子愿往岸令归辞父母父母谓是戏言不之信顷之沐浴更衣先行坐化岸因索笔作赞书赞毕亦兀然坐逝师赞宋师赞雍州人为僧童年十四念佛不绝忽遇疾暴亡俄而复甦谓师及父母曰阿弥陀佛在此当随行隣人见空中宝台五色异光向西而没二沙弥隋汶州二沙弥同志念佛长者忽亡至净土见佛白X言有小沙弥同修可得生否佛言由彼劝汝汝方发心汝今可归益修净业三年之后当同来此至期二人俱见佛来大地震动天花飘舞二僧同化何昙迹元何昙迹年十八持菩萨戒终日念佛一日四鼓即起人云太早答云吾见金相凌空旛花来迎耳遂坐脱吴某吴某浙江人祖父俱庠生顺治元年大兵围城父母失散吴被掠送张将官标下服役时方十三自叹吾本儒家子今下贱若此必是宿业遂于佛前立誓持斋念佛日诵金刚经一徧回向生西年十六本官发粮充丁即将粮银买香供佛跪诵阿弥陀圣号至丁酉年十月二十二忽告本官欲往西方本官不信诃为妖言次日又到提督前乞假提督怒批送本官綑打十五毫无怨言又向各营作别自限十一月初一日归西是日五更沐浴焚香拜佛毕仍至本官船上叩辞本官大怒差兵随至焚身之所见其西向三拜端坐说偈偈毕自吐三昧火出焚化其躯合营官长皆遥望罗拜本官合门斋戒赞曰身披铁甲足步金莲愿诸将士各着一鞭妇女往生类隋皇后隋文帝后独孤氏虽处王宫深厌女质常念阿弥陀X佛求生净土八月甲子辞世之日异香满室一切音乐自然震响帝问阇提斯那是何祥瑞答曰皇后专修净业得生其国故有斯瑞温静文妻唐温静文妻并州人久患在牀夫劝以念佛乃至心称念者一年一日忽见净土圣境告其夫曰吾巳见佛后月当去并嘱父母亦生西方言讫吉祥善逝李氏宋胡门李氏上虞人夫丧后日夜高声念佛及诵弥陀经十余年不替一日见僧覆以绯葢曰汝十五日子时往生问师何人曰是汝所念者李乃徧别姻亲端坐而逝众见异香光明照耀夺目七日焚化六根不坏舍利不可数计次日焚化处生一花状如白罂粟郑氏宋郑氏钱塘人日课观音经念佛不辍后病中索浴浴毕向西坐问家人闻磬声乎佛与菩萨且至巳而喜曰佛菩萨皆至矣合掌而化王氏夫人宋荆王夫人王氏专修净业晓夕勤至给侍之人无不则效惟一妾懈慢夫人责之遂悔悟精进忽无疾而逝后致梦他妾云蒙夫人诲巳生安养夫人未信也未几梦与妾同游宝池见一华天衣飃扬题曰杨杰一华朝服而坐题曰马圩复见金台光明晃耀妾X指曰此夫人生处也既觉弥加精进年八十一庆诞之晨左右方献寿仪而夫人手秉香烛向观音大士前立化矣陆氏宜人宋宜人陆氏朝请王玙妻也常诵法华笃意净土每一礼忏必念佛万声如是者三十年一日忽闻天鼓自鸣人方惊异即面西端坐双手结印而逝龚氏宋钱塘龚氏昼夜念佛诵弥陀经后有疾请亨律师指示陈说未终端坐而化老妾于氏亦念佛不辍一夕梦龚氏告云我巳生净土汝七日当生至期果无疾而逝项氏宋项氏名妙智寡居有二女悉令为尼精勤念佛终时异香满室西向结印微笑而脱裴氏女宋汾阳裴氏女专志念佛寒暑无间报尽日索火焚香言佛以莲台迎我我当往生巳而天花飞坠安坐而终沈氏宋沈氏自幼茹斋念佛归章氏济人冻馁因小恙念佛尤力忽见菩萨诸天圣众普现目前即日吉祥善逝孙氏X宋四明孙氏寡居念佛三十年不懈后微疾梦同八僧礼忏既觉沐浴更衣请僧礼忏于大众前端坐诵经至一心不乱左手结印而逝远近皆闻空中乐音楼氏宋楼氏慧静适寺簿周元卿尝披玩传灯发明见地尤以净土为指归念佛不辍晚年有疾忽见莲花紫色化佛无数异香满庭语家人急助我念佛俄顷坐逝秦氏宋秦氏净坚厌恶女身与夫各处精持斋戒阅华严法华光明般若经无虗日晨昏修弥陀忏礼佛千拜久之见有光明入室面西安坐而终梁氏宋梁氏女居汾阳两目俱盲遇沙门劝令念佛越三年双目开明后忽见佛菩萨旛葢来迎既日坐脱蒋氏兴化蒋氏年四十岁夫亡葬毕向子泣曰无常到来莫能替代譬如我今亦死汝亦无奈从今以后我发心持斋念佛不管闲事矣子顺母命宅旁葢一茅舍禁足念佛寒暑无间经历五载至顺治庚子年五月二十日忽向子云可买木作龛吾于二十三日午时西方去矣遂往隣家辞别届期念佛而逝自放三昧火以焚其龛贺氏X毗陵贺氏善士潘向高之室也向高雅好佛贺与夫同修净业日诵金刚经晨夕则礼拜念佛回向西方康熈庚申七月有疾预期二十九日午刻辞世届期子女毕集又请诸善友至齐声念佛合掌而逝陆氏太仓陆氏大西关外张季思妻也年十七即长斋念佛且诵金刚经大悲呪回向西方见杀物命者即发愿救度康熈四十二年九月空中见舆舟往西其肩舆运舟者皆僧不三日安然念佛而逝时为九月二十六恶人往生类张善和唐张善和杀牛为业临终见羣牛作人语索命于是大怖唤其妻云速延僧为我忏悔僧至谕之曰观经中说临终恶相现者至心念佛即得往生和云地狱至急不暇取香炉矣即以右手擎火左手拈香面西专切念佛未满十声自言佛来迎我即化去莹珂宋莹珂虽经出家不忌酒肉自念我为僧人如此作事将来堕落奈何令同住取往生传读之每读一传辄一首肯乃向西而坐绝食念佛越三日梦佛告曰汝寿尚有十年当自勉珂白佛言阎浮浊恶易失正念所愿早生安养奉事众圣佛言如是后三日当迎汝至期请众诵弥陀经乃曰佛及大众俱至寂然而X化仲明宋仲明居山阴报思寺素无戒检因感疾谓同学道宁曰我今心识散乱何药可治宁教以随息念佛明如所教至心持念至七日力巳困惫宁又令想目前佛像久之忽见二菩萨次复见佛瞑目而逝恶人往生者须是念佛之心百倍勇勐方能十念成功不然稍一泛缓失足三涂矣恶趣往生类龙子菩萨处胎经云有一龙子谓金翅鸟曰我自受龙身未曾杀生触挠水性寿终之后当生阿弥陀佛国鹦鹉唐贞元中河东裴氏畜一鹦鹉常念佛过午不食临终十念气绝火化之得舍利十余粒炯然耀目僧慧观者建塔以旌之成都尹韦臯为之记鸲鹆宋黄岩正等寺观公畜一鸲鹆能言常念佛不辍一日立化笼上穴土葬之未几舌端出紫莲华一朵又潭州有人养一鸲鹆常念佛既毙以棺葬之忽生莲华一朵发其根乃自其口中出莲大师曰鹦鹉鸲鹆人教以念佛盖常事耳今胡不见往生噫譬诸世人均闻念佛之教有信心念X者又轻心念者是以念佛人多往生人少彼鹦鹉鸲鹆何独不然乎胜莲罗居土传胜莲居士者娄东罗子允枚也初号无偏居士曷以复称胜莲也康熈四十年秋允枚病且革将作偈辞世忽闻空中语曰胜莲居士尚余寿一纪偈可无作自此顿痊亲戚咸异之以故羣目为胜莲居士也居士处胎时父梦有僧来寄居厥明遂产早知具夙根年四五岁犹忆前世父母容貌里居一日绕柱走头晕仆地母挞之哭而寐醒而遂不复忆乃知史称羊叔子董青建苏东坡巳事诚不妄就傅后不事游戏无少年童子习既而学日益进咸拟为科第中人而父席之以其多病怜爱之不令应试居士善体亲心虽从事诗书不求闻达惟手一编以自娱所着有黄叶草以心性宗旨发为李杜文章由其少时留心导引之术继参檗巖老人透彻宗门一着故也席之中年后居士即仔肩门户不以家务累亲尽劳尽养没齿不衰君子莫不贤之五十二年秋居士复病屈指一纪之数巳满人方忧之居士绝不介意先是州中修净业者少居士倡莲社三四处自是人多念佛一日梦人告曰汝劝人修净厥功甚大寿犹未尽今且勿来疾复顿愈由是人益异之居士性慈乐善凡放生育婴赈饥诸善事无不领袖乐助实心举行康熙己丑道殣相望当事知其贤且能聘以襄事于是大X中丞于公给匾示奖居士却之不得乙未冬有同里二人从居士贷百金质以与之其人欲往崇川收花舟至天妃宫视银巳失同舟七人皆返将拟赴官廷鞠居士恻然曰到官必夹讯此极刑也盗者犹可如未盗何且七人中尚有嘉兴二客如此严寒羁禁谁为送食必有因而陨命者于是遂许贷者以勿偿而寝其事其他立心制行类多若此今岁端阳居士见余往晤大喜曰某欲着西归直指劝修净业非先生之笔不能幸为我速成以光梨枣余诺之乃徧採净土经书并附以鄙意编作四卷至六月十四日告竣望后赍书到娄而居士巳于书成之刻端然坐脱矣居士之西归也于六月初二日即徧别亲友订初六日午刻辞世处分后事甚悉复嘱其子刊行西归直指一书至期沐浴端坐说偈而逝巳阅踰时而眷属号泣唿唤不巳忽然开目曰奈何累我更迟七日耶十四日黎明复曰今日吾必行矣是日有干行长老暨道友数人各称佛号以助其西归至辰刻忽耸身曰大士来矣遂合掌向西念佛而脱嗟乎世人万事皆可伪为独死生不可伪为居士临行之际如此安详岂一朝一夕之故哉居士有子一人曰兆阯原配媳沈继配媳朱皆贤孝孙三人巳翩翩露头角附辞世偈七十一年拖着皮袋今日撇下何等自在玉峰年家眷同社弟周梦颜顿首拜撰X西归直指卷四玉峰周安士先生着述传于世者计有四种一曰阴隲文广义二曰万善先资集三曰欲海回狂四曰西归直指凡有见者莫不欢喜信受以故各处刊板流通最广西归直指一书经吴门江铁君删改非复周氏原制江君以为纲要一卷撮举王龙舒所辑大弥陀经及四十八愿等今巳先将魏译无量寿经及二林居士所着论合刻流行则纲要可以不列不知周氏此书全从各家撰集中摘来若以他本所有者概不重出则此书不至删除净尽不止也今于虞山朱君保之处得胜莲居士施刻原本见者庆喜无量咸谓周君愿力所持特留此本嘉惠后学也亟授手民以复旧观周君有云愿将东土三千界尽种西方九品莲惟冀展转流通以相传于无穷耳光绪十二年春正月金陵刻经处识