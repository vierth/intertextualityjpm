东坡全集御制苏轼御书颂论御制苏轼御书颂论苏轼此颂盖因仁宗为太子时书赐张士逊而作也其文其书固美而其事则有大谬者是以叙而论之夫太子者储贰之君易所谓潜龙勿用也兹公然曰寅亮天地弼予一人又曰日新其徳夫日新其徳犹可寅亮天地弼予一人则真天子也将置其父于何地且仁宗固为天子矣士逊亦为丞相矣即位之后书以赐之则可未即位不可为此言亦不当存此心也夫苏轼固通古今达时务之人幸其时无江充李林甫之流设有之则太子危矣尚何徳之可颂而轼乃颂之乎然考仁宗以十二嵗即位则在东宫时甫十岁十一之间亦不能知此文义书以赐人若果知此文义出于自为则是志大言侈昧勿用之理更爲不当其即位之后必大有更张见长之事仁宗无之也盖仁宗不过温柔忠厚之人亦不能为此予以为此事出于士逊之伪为欲以荣曜炫世彼固依违曹利用之流耳但考轼为此颂乃因士逊之曽孙钦臣之请作于元丰七年去仁宗时六十余年矣其真其伪皆不可知抑亦如昌黎䛕墓之为乎是以君子立言不可不慎也御制读苏轼范増论御制读苏轼范增论苏轼着范增论而引史记之言曰汉用陈平计间踈楚君臣云云夫轼逹理识时务之人也陈平他计固多竒兹不具论若夫始进太牢继持去以恶食进以为待亚父项王使者厚薄之异此直诳婴儿稚子之为而谓项王即信之以疑范増有是理乎夫増之去当于羽杀卿子冠军时轼固言之矣岂不以疑增之本伏于是㢤不用其言而杀其所立羽之疑増必自是始又痛快言之此非逹理识时务之人不能及此则引陈平之事轼将信之乎抑不信之而漫举以申已説乎夫不合理之事则申已説以斥其非可也而轼也犹为两可之説于其间则学不如轼而为史迁所误者益不足怪矣提要钦定四库全书集部三东坡全集别集类二提要等谨案东坡全集一百十五巻宋苏轼撰轼有易传已着録苏辙作轼墓志称轼所着有东坡集四十巻后集二十巻奏议十五巻内制十巻外制三巻和陶诗四巻晁公武读书志陈振孙书録解题所载并同而别増应诏集十巻合为一编即世所称东坡七集者是也宋史艺文志则载前后集七十巻巻数与墓志不合而又别出奏议补遗三巻南征集一巻词一巻南省説书一巻别集四十六巻黄州集二巻续集二巻北归集六巻儋耳手泽一巻名目颇为丛碎今考轼集在宋世原非一本邵博闻见后録称京师印本东坡集轼自校其中香醪字误者不更见于他书殆燬于靖康之乱陈振孙所称有杭本蜀本又有轼曽孙峤所刋建安本又有麻沙书坊大全集本又有张某所刋吉州本蜀本建安本无应诏集麻沙本吉州本兼载志林杂説之类不加考订而陈鹄耆旧续闻则称姑胥居英刋东坡全集殊有序又絶少舛谬极可赏是当时以苏州本为最善而今亦无存叶盛水东日记又云邵复儒家有细字小本东坡大全文集松江东日和尚所藏有大本东坡集又有小字大本东坡集盛所见皆宋代旧刻而其错互已如此观扪蝨新话称叶嘉传乃其邑人陈元规作和贺方回青玉案词乃华亭姚晋作集中如睡乡醉乡记鄙俚浅近决非坡作今书肆往往増添改换以求速售而官不知禁云云则轼集风行海内传刻日多而紊乱愈甚固其所矣然传本虽伙其体例大要有二一为分集编订者乃因轼原本原目而后人稍増益之即陈振孙所云杭本当轼无恙之时已行于世者至明代江西刋本犹然而重刻久絶其一为分类合编者疑即始于居世英本宋时所谓大全集者类用此例迄明而传刻尤多有七十五巻者号东坡先生全集载文不载诗漏畧尤甚有一百十四巻者号苏文忠全集板稍工而编辑无法此本乃国朝蔡士英所刋盖亦据旧刻重订世所通行今故用着録集首旧有年谱一巻乃宋南海王宗稷所编邵长蘅查慎行补註轼诗称其于作诗嵗月编次多误以原本所有今并存焉干隆四十六年四月恭校上总纂官纪昀陆钖熊孙士毅总校官陆费墀序东坡全集序成一代之文章必能立天下之大节立天下之大节非其气足以髙天下者未之能焉孔子曰临大节而不可夺君子人与孟子曰我善养吾浩然之气以直养而无害则塞乎天地之间盖存之于身谓之气见之于事谓之节节也气也合而言之道也以是成文刚而无馁故能参天地之化开盛衰之运不然则雕虫篆刻童子之事耳焉足与论一代之文章哉故赠太师谥文忠苏轼忠言谠论立朝大节一时廷臣无出其右负其豪气志在行其所学放浪岭海文不少衰力斡造化元气淋漓穷理尽性贯通天人山川风云草木华实千彚万状可喜可愕有感于中一寓之于文雄视百代自作一家浑涵光芒至是而大成矣朕万㡬余暇䌷绎诗书他人之文或得或失多所取舍至于轼所着读之终日亹亹忘倦常寘左右以为矜式信可谓一代文章之宗也欤乃作賛曰维古文章言必己出缀词缉句文之蟊贼手抉云汉斡造化机气髙天下乃克为之猗嗟若人冠冕百代忠言谠论不顾身害凛凛大节见于立朝放浪岭海侣于渔樵嵗晩归来其文益伟波澜老成无所附丽昭晰无疑优游有余跨唐越汉自我师模贾马豪竒韩桞雅健前哲典型未足多羡敬想髙风恨不同时掩巻三叹播以声诗干道九年闰正月望选徳殿书赐苏峤宋赠苏文忠公太师勅文宋赠苏文忠公太师勅文朕承絶学于百圣之后探微言于六籍之中将兴起于斯文爰缅怀于故老虽仪刑之莫觌尚简䇿之可求揭为儒者之宗用钖帝师之宠故礼部尚书端明殿学士赠资政殿学士谥文忠苏轼养其气以刚大尊所闻而髙明博观载籍之传㡬海涵而地负逺追正始之作殆玉振而金声知言自况于孟轲论事肯卑于陆贽方嘉祐全盛尝膺特起之招至熙宁纷更迺陈长治之䇿叹异人之间出惊谗口之中伤放浪岭海而如在朝廷斟酌古今而若斡造化不可夺者嶤然之节莫之致者自然之名经纶不究于生前议论常公于身后人传元祐之学家有眉山之书朕三复遗编乆钦髙躅王佐之才可大用恨不同时君子之道闇而章是以论世傥九原之可作庶千载以闻风惟而英爽之灵服我衮衣之命可特赠太师余如故凡例东坡全集凡例一长公全集旧惟江西京本二刻行世其间鲁鱼亥豕之讹互有短长今酌其善者从之其他意义深逺不可强通者并存其旧以示阙疑之意一江西本旧作前后续奏议应诏内外制六集既非编年殊乖类聚今并细为分类以便览者云一诗不细类者以集中有一题而衆体悉具者析之恐失当日作者之意故不细类一旧本脱谬如十八阿罗汉賛颂强半雷同子石砚铭有序不録其间数行之误句字之讹不可枚举今并多方㕘订以求其当一世本所传武王秦始皇帝伍子胥范蠡等论原属志林中论古十三条甚有一条而割作二论者今皆改正又有原属记而强作碑原属碑而强作记者今并细详其体以正其谬一今刻较之旧本所增不啻十之二第长公生平所作甚富海外之文当时已不能尽收何况今日耳目之外所遗应多博雅君子幸不吝教助成续刻亦千古之快事也一长公家藏未刻者尚有易解书传论语解乌䑓诗案指掌舆地图説以其自为种类故俱俟续刻本传东坡全集本传苏轼字子瞻眉州眉山人生十年父洵游学四方母程氏亲授以书闻古今成败辄能语其要程氏读东汉范滂传慨然太息轼请曰轼若为滂母许之否乎程氏曰汝能为滂吾顾不能为滂母邪比冠博通经史属文日数千言好贾谊陆䞇书既而读庄子叹曰吾昔有见口未能言今见是书得吾心矣嘉祐二年试礼部方时文磔裂诡异之弊胜主司欧阳修思有以救之得轼刑赏忠厚论惊喜欲擢冠多士犹疑其客曾巩所为但寘第二复以春秋对义居第一殿试中乙科后以书见修修语梅圣俞曰吾当避此人出一头地闻者始譁不厌乆乃信服丁母忧五年调福昌主簿欧阳修以才识兼茂荐之秘阁试六论旧不起草以故文多不工轼始具草文义粲然复对制䇿入三等自宋初以来制䇿入三等惟吴育与轼而已除大理评事签书凤翔府判官闗中自元昊叛民贫役重岐下嵗输南山木栰自渭入河经砥柱之险衙吏踵破家轼访其利害为修衙规使自择水工以时进止自是害减半治平二年入判登闻鼓院英宗自藩邸闻其名欲以唐故事召入翰林知制诰宰相韩琦曰轼之才逺大器也他日自当为天下用要在朝廷培养之使天下之士莫不畏慕降伏皆欲朝廷进用然后取而用之则人人无复异词矣今骤用之则天下之士未必以为然适足以累之也英宗曰且与修注如何琦曰记注与制诰为隣未可遽授不若于馆阁中近上贴职与之且请召试英宗曰试之未知其能否如轼有不能邪琦犹不可及试二论复入三等得直史馆轼闻琦语曰公可谓爱人以徳矣㑹洵卒赙以金帛辞之求赠一官于是赠光禄丞洵将终以兄太白早亡子孙未立妹嫁杜氏卒未𦵏属轼轼既除丧即塟姑后官可䕃推与太白曾孙彭熙宁二年还朝王安石执政素恶其议论异己以判官告院四年安石欲变科举兴学校诏两制三馆议轼上议曰得人之道在于知人知人之法在于责实使君相有知人之明朝廷有责实之政则胥史皂隷未尝无人而况于学校贡举乎虽因今之法臣以为有余使君相不知人朝廷不责实则公卿侍従常患无人而况学校贡举乎虽复古之制臣以为不足夫时有可否物有废兴方其所安虽暴君不能废及其既厌虽圣人不能复故风俗之变法制随之譬如江河之徙移彊而复之则难为力庆厯固尝立学矣至于今日惟有空名仅存今将变今之礼易今之俗又当废民力以治宫室敛民财以食游士百里之内置官立师狱讼聴于是军旅谋于是又简不率教者屏之逺方则无乃徒为纷乱以患苦天下邪若乃无大更革而望有益于时则与庆厯之际何异故臣谓今之学校特可因仍旧制使先王之旧物不废于吾世足矣至于贡举之法行之百年治乱盛衰初不由此陛下视祖宗之世贡举之法与今为孰精言语文章与今为孰优所得人才与今为孰多天下之事与今为孰办较此四者之长短其议决矣今所欲变改不过数端或曰乡举徳行而略文词或曰専取䇿论而罢诗赋或欲兼采誉望而罢弥封或欲经生不贴墨而考大义此皆知其一不知其二者也愿陛下留意于逺者大者区区之法何预焉臣又切有私忧过计者夫性命之説自子贡不得闻而今之学者耻不言性命读其文浩然无当而不可穷观其貌超然无着而不可挹此岂真能然哉盖中人之性安于放而乐于诞耳陛下亦安用之议上神宗悟曰吾固疑此得轼议意释然矣即日召见问方今政令得失安在虽朕过失指陈可也对曰陛下生知之性天纵文武不患不明不患不勤不患不断但患求治太急聴言太广进人太鋭愿镇以安静待物之来然后应之神宗悚然曰卿三言朕当熟思之凡在馆阁皆当为朕深思治乱无有所隠轼退言于同列安石不悦命权开封府推官将困之以事轼决㫁精敏声闻益逺㑹上元勅府市浙灯且令损价轼疏言陛下岂以灯为悦此不过以奉二宫之欢耳然百姓不可户晓皆谓以耳目不急之翫夺其口体必用之资此事至小体则甚大愿追还前命即诏罢之时安石创行新法轼上书论其不便曰臣之所欲言者三言而已愿陛下结人心厚风俗存纪纲人主之所恃者人心而已如木之有根灯之有膏鱼之有水农夫之有田商贾之有财失之则亡此理之必然也自古及今未有和易同衆而不安刚果自用而不危者陛下亦知人心之不悦矣祖宗以来治财用者不过三司今陛下不以财用付三司无故又创制置三司条例一司使六七少年日夜讲求于内使者四十余辈分行营干于外夫制置三司条例司求利之名也六七少年与使者四十余辈求利之器也造端宏大民实惊疑创法新竒吏皆惶惑以万乘之主而言利以天子之宰而治财论説百端喧传万口然而莫之顾者徒曰我无其事何恤于人言操网罟而入江湖语人曰我非渔也不如捐网罟而人自信驱鹰犬而赴林薮语人曰我非猎也不如放鹰犬而兽自驯故臣以为消谗慝而召和气则莫若罢条例司今君臣宵旰㡬一年矣而富国之功茫如捕风徒闻内帑出数百万緍祠部度五千余人耳以此为术其谁不能而所行之事道路皆知其难汴水浊流自生民以来不以种稻今欲陂而清之万顷之稻必用千顷之陂一嵗一淤三嵗而满矣陛下遂信其説即使相视地形所在凿空访寻水利妄庸轻剽率意争言官司虽知其疎不敢便行抑退追集老少相视可否若非灼然难行必须且为兴役官吏苟且顺従真为陛下有意兴作上靡帑廪下夺农时隄防一开水失故道虽食议者之肉何补于民臣不知朝廷何苦而为此哉自古役人必用乡户今者徒闻江浙之间数郡顾役而欲措之天下单丁女户盖天民之穷者也而陛下首欲役之富有四海忍不加恤自杨炎为两税租调与庸既兼之矣奈何复欲取庸万一后世不幸有聚敛之臣庸钱不除差役仍旧推所従来则必有任其咎者矣青苗放钱自昔有禁今陛下始立成法每嵗常行虽云不许抑配而数世之后暴君污吏陛下能保之与计愿请之户必皆孤贫不济之人鞭挞已急则继之逃亡不还则均及邻保势有必至异日天下恨之国史记之曰青苗钱自陛下始岂不惜哉且常平之法可谓至矣今欲变为青苗坏彼成此所丧逾多亏官害民虽悔何及昔汉武帝以财力匮竭用贾人桑羊之説买贱卖贵谓之均输于时商贾不行盗贼滋炽㡬至于乱孝昭既立霍光顺民所欲而予之天下归心遂以无事不意今日此论复兴立法之初其费已厚縦使薄有所获而征商之额所损必多譬之有人为其主畜牧以一牛易五羊一牛之失则隠而不言五羊之获则指为劳绩今坏常平而言青苗之功亏商税而取均输之利何以异此臣窃以为过矣议者必谓民可与乐成难与虑始故陛下坚执不顾期于必行此乃战国贪功之人行险侥倖之説未及乐成而怨已起矣臣之所愿陛下结人心者此也国家之所以存亡者在道徳之浅深不在乎强与弱厯数之所以长短者在风俗之薄厚不在乎富与贫人主知此则知所轻重矣故臣愿陛下务従道徳而厚风俗不愿陛下急于有功而贪富强爱惜风俗如䕶元气圣人非不知深刻之法可以齐衆勇悍之夫可以集事忠厚近于迂濶老成初若迟钝然终不肯以彼易此者知其所得小而所丧大也仁祖持法至寛用人有叙専务掩覆过失未尝轻改旧章考其成功则曰未至以言乎用兵则十出而九败以言乎府库则仅足而无余徒以徳泽在人风俗知义故升遐之日天下归仁焉议者见其末年吏多因循事不振举乃欲矫之以苛察齐之以智能招来新进勇鋭之人以图一切速成之效未享其利浇风巳成多开骤进之门使有意外之得公卿侍従跬步可图俾常调之人举生非望欲望风俗之厚岂可得哉近嵗朴拙之人愈少巧进之士益多惟陛下哀之救之以简易为法以清浄为心而民徳归厚臣之所愿陛下厚风俗者此也祖宗委任䑓諌未尝罪一言者縦有薄责旋即超升许以风闻而无官长言及乘舆则天子改容事闗廊庙则宰相待罪台諌固未必皆贤所言亦未必皆是然须养其鋭气而借之重权者岂徒然哉将以折奸臣之萌也今法令严密朝廷清明所谓奸臣万无此理然养猫以去䑕不可以无䑕而养不捕之猫畜狗以防盗不可以无盗而畜不吠之狗陛下得不上念祖宗设此官之意下为子孙万世之防臣闻长老之谈皆谓䑓諌所言常随天下公议公议所与䑓諌亦与之公议所击䑓諌亦击之今者物论沸腾怨讟交至公议所在亦知之矣臣恐自兹以往习惯成风尽为执政私人以致人主孤立纪纲一废何事不生臣之所愿陛下存纪纲者此也轼见安石賛神宗以独㫁専任因试进士发䇿以晋武平吴以独㫁而克苻坚伐晋以独㫁而亡齐桓専任管仲而霸燕哙専任子之而败事同而功异为问安石滋怒使御史谢景温论奏其过穷治无所得轼遂请外通判杭州髙丽入贡使者发币于官吏书称甲子轼却之曰髙丽于本朝称臣而不禀正朔吾安敢受使者易书称熙宁然后受之时新政日下轼于其间每因法以便民民赖以安徙知密州司农行手实法不时施行者以违制论轼谓提举官曰违制之坐若自朝廷谁敢不従今出于司农是擅造律也提举官惊曰公姑徐之未㡬朝廷知法害民罢之有盗贼发安抚司遣三班使臣领悍卒来捕卒凶暴恣行至以禁物诬民入其家争鬬杀人且畏罪惊溃将为乱民奔诉轼轼投其书不视曰必不至此散卒闻之少安徐使人招出戮之徙知徐州河决曹村泛于梁山泊溢于南清河滙于城下涨不时洩城将败富民争出避水轼曰富民出民皆动摇吾谁与守吾在是水决不能败城驱使复入轼诣武卫营唿卒长曰河将害城事急矣虽禁军且为我尽力卒长曰太守犹不避涂潦吾侪小人当效命率其徒持畚锸以出筑东南长堤首起戏马䑓尾属于城雨日夜不止城不沈者三版轼庐于其上过家不入使官吏分堵以守卒全其城复请调来嵗夫増筑故城为水岸以虞水之再至朝廷従之徙知潮州上表以谢又以事不便民者不敢言以诗託讽庶有补于国御史李定舒亶何正言摭其表语并媒蘖所为诗以为讪谤逮赴䑓狱欲寘之死鍜錬乆之不决神宗独怜之以黄州团练副使安置轼与田父野老相従溪山间筑室于东坡自号东坡居士三年神宗数有意复用辄为当路者沮之神宗尝语宰相王珪蔡确曰国史至重可命苏轼成之珪有难色神宗曰轼不可姑用曽巩巩进太祖总论神宗意不允遂手札移轼汝州有曰苏轼黜居思咎閲嵗滋深人材实难不忍终弃轼未至汝上书自言饥寒有田在常愿得居之朝奏夕报可道过金陵见王安石曰大兵大狱汉唐灭亡之兆祖宗以仁厚治天下正欲革此今西方用兵连年不解东南数起大狱公独无一言以救之乎安石曰二事皆恵卿启之安石在外安敢言轼曰在朝则言在外则不言事君之常礼耳上所以待公者非常礼公所以待上者岂可以常礼乎安石厉声曰安石须説又曰出在安石口入在子瞻耳又曰人须是知行一不义杀一不辜得天下弗为乃可轼戏曰今之君子争减半年磨勘虽杀人亦为之安石笑而不言至常神宗崩哲宗立复朝奉郎知登州召为礼部郎中轼旧善司马光章惇时光为门下侍郎惇知枢密院二人不相合惇每以谑侮困光光苦之轼谓惇曰司马君实时望甚重昔许靖以虚名无实见鄙于蜀先主法正曰靖之浮誉播流四海若不加礼必以贱贤为累先主纳之乃以靖为司徒许靖且不可慢况君实乎惇以为然光赖以少安迁起居舍人轼起于忧患不欲骤履要地辞于宰相蔡确确曰公徊翔乆矣朝中无出公右者轼曰昔林希同在馆中年且长确曰希固当先公邪卒不许元祐元年轼以七品服入侍延和即赐银绯迁中书舍人初祖宗时差役行乆生弊编户充役者不习其役又虐使之多致破产狭乡民至有终嵗不得息者王安石相神宗改为免役使户产髙下出钱顾役行法者过取以为民病司马光为相知免役之害不知其利欲复差役差官置局轼与其选轼曰差役免役各有利害免役之害掊敛民财十室九空敛聚于上而下有钱荒之患差役之害民常在官不得専力于农而贪吏猾胥得縁为奸此二害轻重盖略等矣光曰于君何如轼曰法相因则事易成事有渐则民不惊三代之法兵农为一至秦始分为二及唐中叶尽变府兵为长征之卒自尔以来民不知兵兵不知农农出谷帛以养兵兵出性命以卫农天下便之虽圣人复起不能易也今免役之法实大类此公欲骤罢免役而行差役正如罢长征而复民兵盖未易也光不以为然轼又陈于政事堂光忿然轼曰昔韩魏公刺陜西义勇公为諌官争之甚力韩公不乐公亦不顾轼昔闻公道其详岂今日作相不许轼尽言耶光笑之寻除翰林学士二年兼侍读每进读至治乱兴衰邪正得失之际未尝不反覆开导觊有所启悟哲宗虽恭黙不言辄首肯之尝读祖宗寳训因及时事轼歴言今赏罚不明善恶无所劝沮又黄河势方北流而彊之使东夏人入镇戎杀掠数万人帅臣不以闻每事如此恐寖成衰乱之渐轼尝锁宿禁中召入对便殿宣仁后问曰卿前年为何官曰臣为常州团练副使曰今为何官曰臣今待罪翰林学士曰何以遽至此曰遭遇太皇太后皇帝陛下曰非也曰岂大臣论荐乎曰亦非也轼惊曰臣虽无状不敢自他途以进曰此先帝意也先帝每诵卿文章必叹曰竒才竒才但未及进用卿耳轼不觉哭失声宣仁后与哲宗亦泣左右皆感涕已而命坐赐茶彻御前金莲烛送归院三年权知礼部贡举㑹大雪苦寒士坐庭中噤未能言轼寛其禁约使得尽技巡舖内侍每摧辱举子且持暧昧单词诬以为罪轼尽奏逐之四年积以论事为当轴者所恨轼恐不见容请外拜龙图阁学士知杭州未行諌官言前相蔡确知安州作诗借郝处俊事以讥太皇太后大臣议迁之岭南轼密疏朝廷若薄确之罪则于皇帝孝治为不足若深罪确则于太皇太后仁政为小累谓宜皇帝勅置狱逮治太皇太后出手诏赦之则于仁孝两得矣宣仁后心善轼言而不能用轼出郊用前执政恩例遣内侍赐龙茶银合慰劳甚厚既至杭大旱饥疫并作轼请于朝免本路上供米三之一复得赐度僧牒易米以救饥者明年春又减价粜常平米多作饘粥药剂遣使挟医分坊治病活者甚衆轼曰杭水陆之㑹疫死比他处常多乃裒羡缗得二千复发槖中黄金五千两以作病坊稍畜钱粮待之杭本近海地泉咸苦居民稀少唐刺史李泌始引西湖水作六井民足于水白居易又浚西湖水入漕河自河入田所溉至千顷民以殷富湖水多葑自唐及钱氏嵗辄浚治宋兴废之葑积为田水无㡬矣漕河失利取给江湖舟行市中潮又多淤三年一汹为民大患六井亦㡬于废轼见茅山一河専受江潮盐桥一河専受湖水遂浚二河以通漕复造堰牐以为湖水蓄洩之限江潮不复入市以余力复完六井又取葑田积湖中南北径三十里为长堤以通行者吴人种菱春辄芟除不遗寸草且募人种菱湖中葑不复生收其利以备修湖取救荒余钱万缗粮万石及请得百僧度牒以募役者堤成植芙蓉杨栁其上望之如画图杭人名为苏公堤杭僧浄源旧居海滨与舶客交通舶至髙丽交誉之元丰末其王子义天来朝因往拜焉至是浄源死其徒窃持其像附舶往告义天亦使其徒来祭因持其国母二金塔云祝两宫夀轼不纳奏之曰髙丽乆不入贡失赐予厚利意欲来朝未测吾所以待之厚薄故因祭亡僧而行祝夀之礼若受而不答将生怨心受而厚赐之正堕其计今宜勿与知従州郡自以理却之彼庸僧猾商为国生事渐不可长宜痛加惩创朝廷皆従之未㡬贡使果至旧例使所至吴越十州费二万四千余缗轼乃令诸州量事裁损民获交易之利无复侵挠之害矣浙江潮自海门东来势如雷霆而浮山峙于江中与渔浦诸山大牙相错洄洑激射嵗败公私船不可胜计轼议自浙江上流地名石门并山而东凿为漕河引浙江及谿谷诸水二十余里以达于江又并山为岸不能十里以达龙山大慈浦自浦北折抵小岭凿六十五丈以达岭东古河浚古河数里达于龙山漕河以避浮山之险人以为便奏闻有恶轼者力沮之功以故不成轼复言三吴之水潴为太湖太湖之水溢为松江以入海海日两潮潮浊而江清潮水常欲淤塞江路而江水清驶随辄涤去海口常通则吴中少水患昔苏州以东公私船皆以篙行无陆挽者自庆厯以来松江大筑挽路建长桥以扼塞江路故今三吴多水欲凿挽路为十桥以迅江势亦不果用人皆以为恨轼二十年间再莅杭有徳于民家有画像饮食必祝又生作祠以报六年召为吏部尚书未至以弟辙除右丞改翰林承㫖辙辞右丞欲与兄同备従官不聴轼在翰林数月复以谗请外乃以龙图阁学士出知颍州先是开封诸县多水患吏不究本末决其陂泽注之恵民河河不能胜致陈亦多水又将凿邓艾沟与颍河并且凿黄堆欲注之于淮轼始至颍遣吏以水平凖之淮之涨水髙于新沟㡬一丈若凿黄堆淮水顾流颍地为患轼言于朝従之郡有宿贼尹遇等数刼杀人又杀捕盗吏兵朝廷以名捕不获被杀家复惧其害匿不敢言轼召汝隂尉李直方曰君能擒此当力言于朝乞行优赏不获亦以不职奏免君矣直方有母且老与母诀而后行乃缉知盗所分捕其党与手㦸刺遇获之朝廷以小不应格推赏不及轼请以己之年劳当改朝散郎阶为直方赏不従其后吏部为轼当迁以符㑹其考轼谓已许直方又不报七年徙扬州旧发运司主东南漕法聴操舟者私载物货征商不得留难故操舟者辄富厚以官舟为家补其弊漏且周船夫之乏故所载率皆速达无虞近嵗一切禁而不许故舟弊人困多盗所载以济饥寒公私皆病轼请复旧従之未閲嵗以兵部尚书召兼侍读是嵗哲宗亲祀南郊轼为卤簿使导驾入太庙有赭繖犊车并青盖犊车十余争道不避仪仗轼使御营巡检使问之乃皇后及大长公主时御史中丞李之纯为仪仗使轼曰中丞职当肃政不可不以闻之纯不敢言轼于车中奏之哲宗遣使赍疏白太皇太后明日诏整肃仪卫自皇后而下皆母得迎谒寻迁礼部兼端明殿翰林侍读两学士为礼部尚书髙丽遣使请书朝廷以故事尽许之轼曰汉东平王请诸子及太史公书犹不肯予髙丽所请有甚于此其可予乎不聴八年宣仁后崩哲宗亲政轼乞补外以两学士出知定州时国是将变轼不得入辞既行上书言天下治乱出于下情之通塞至治之极小民皆能自通迨于大乱虽近臣不能自达陛下临御九年除执政谏䑓外未尝与羣臣接今聴政之初当以通下情除壅蔽为急务臣日侍帷幄方当成邉顾不得一见而行况疎逺小臣欲求自通难矣然臣不敢以不得对之故不效愚忠古之圣人将有为也必先处晦而观明处静而观动则万物之情毕陈于前陛下圣智絶人春秋鼎盛臣愿虚心循理一切未有所为黙观庶事之利害与羣臣之邪正以三年为期俟得其实然后应物而作使既作之后天下无恨陛下亦无悔由此观之陛下之有为惟忧太蚤不患稍迟亦已明矣臣恐急进好利之臣辄劝陛下轻有改变故进此説敢望陛下留神社稷宗庙之福天下幸甚定州军政坏弛诸卫卒骄惰不教军校蚕食其廪赐前守不敢谁何轼取贪污者配𨽻逺恶缮修营房禁止饮博军中衣食稍足乃部勒战法衆皆畏伏然诸校业业不安有卒史以赃诉其长轼曰此事吾自治则可聴汝告军中乱矣立决配之衆乃定㑹春大閲将吏乆废上下之分轼命举旧典帅常服出帐中将吏戎服执事副总管王光祖自谓老将耻之称疾不至轼召书吏使为奏光祖惧而出讫事无一慢者定人言自韩琦去后不见此礼至今矣契丹乆和邉军不可用惟沿邉弓箭社与冦为邻以战射自卫犹号精鋭故相龎籍守邉因俗立法嵗乆法弛又为保甲所挠轼奏免保甲及两税折变科配不报绍圣初御史论轼掌内外制日所作词命以为讥斥先朝遂以本官知英州寻降一官未至贬宁逺军节度副使恵州安置居三年泊然无所蔕芥人无贤愚皆得其欢心又贬琼州别驾居昌化昌化故儋耳地非人所居药饵皆无有初僦官屋以居有司犹谓不可轼遂买地筑室儋人运甓畚土以助之独与幼子过处着书以为乐时时従其父老游若将终身徽宗立移亷州改舒州团练副使徙永州更三大赦遂提举玉局观复朝奉郎轼自元祐以来未尝以嵗课乞迁故官止于此建中靖国元年卒于常州年六十六轼举弟辙师父洵为文既而得之于天尝自谓作文如行云流水初无定质但常行于所当行止于所不可不止虽嬉笑怒骂之词皆可书而诵之其体浑润光芒雄视百代有文章以来盖亦鲜矣洵晩读易作易传未究命轼述其志轼成易传复作论语説后居海南作书传又有东坡集四十巻后集二十巻奏议十五巻内制十巻外制三巻和陶诗四巻一时文人如黄廷坚晁补之秦观张耒陈师道举世未之识轼待之如朋俦未尝以师资自予也自为举子至出入侍従必以爱君为本忠规谠论挺挺大节羣臣无出其右但为小人忌恶挤排不使安于朝廷之上髙宗即位赠资政殿学士以其孙符为礼部尚书又以其文寘左右读之终日忘倦谓为文章之宗亲制集賛赐其曾孙峤遂崇赠太师谥文忠轼三子迈迨过俱善为文迈驾部员外郎迨承务郎过字叔党轼知杭州过年十九以诗赋解两浙路礼部试下及轼为兵部尚书任右承务郎轼帅定武谪知英州贬恵州迁儋耳渐徙亷水独过侍之凡生理昼夜寒暑所须者一身百为不知其难初至海上为文曰志隠轼览之曰吾可以安于岛夷矣因命作孔子弟子别传轼卒于常州过塟轼汝州郏城小峨眉山遂家颍昌营湖隂水竹数亩名曰小斜川自号斜川居士卒年五十二初监太原府税次知颍昌府郾城县皆以法令罢晩权通判中山府有斜川集二十巻其思子台赋飓风赋早行于世时称为小坡盖以轼为大坡也其叔辙每称过孝以训宗族且言吾兄逺居海上惟成就此儿能文也七子籥籍节笈筚篴箾论曰苏轼自为童子时士有传石介庆厯圣徳诗至蜀中者轼歴举诗中所言韩富杜范诸贤以问其师师怪而语之则曰正欲识是诸人耳盖已有颉颃当世贤哲之意弱冠父子兄弟至京师一日而声名赫然动于四方既而登上第擢词科入掌书命出典方州器识之闳伟议论之卓荦文章之雄儁政事之精明四者皆能以特立之志为之主而以迈往之气辅之故意之所向言足以达其有猷行足以遂其有为至于祸患之来节义足以固其有守皆志与气所为也仁宗初读轼辙制䇿退而喜曰朕今日为子孙得两宰相矣神宗尤爱其文宫中读之膳进忘食称为天下竒才二君皆有以知轼而轼卒不得大用一欧阳修先识之其名遂与之齐岂非轼之所长不可掩抑者天下之至公也相不相有命焉呜唿轼不得相又岂非幸欤或谓轼稍自韬戢虽不获柄用亦当免祸虽然假令轼以是而易其所为尚得为轼哉东坡全集本传东坡先生墓志铭东坡先生墓志铭予兄子瞻谪居海南四年春正月今天子即位推恩海内泽及鸟兽夏六月公被命渡海北归明年舟至淮浙秋七月被病卒于毘陵吴越之民相与哭于市其君子相弔于家讣闻四方无贤愚皆咨嗟出涕太学之士数百人相率饭僧恵林佛舍呜唿斯文坠矣后生安所复仰公始病以书属辙曰即死塟我嵩山下子为我铭辙执书哭曰小子忍铭吾兄公讳轼姓苏氏字子瞻一字和仲世家眉山曽大父讳杲赠太子太保妣宋氏追封昌国太夫人大父讳序赠太子太傅妣史氏追封嘉国太夫人考讳洵赠太子太师妣程氏追封成国太夫人公生十年而先君宦学四方太夫人亲授以书闻古今成败辄能语其要太夫人尝读东汉史至范滂传慨然太息公侍侧曰轼若为滂夫人亦许之否乎太夫人曰汝能为滂吾顾不能为滂母耶公亦奋厉有当世志太夫人喜曰吾有子矣比冠学通经史属文日数千言嘉祐二年欧阳文忠公考试礼部进士疾时文之诡异思有以救之梅圣俞时与其事得公论刑赏以示文忠文忠惊喜以为异人欲以冠多士疑曽子固所为子固文忠门下士也乃寘公第二复以春秋对义居第一殿试中乙科以书谢诸公文忠见之以书语圣俞曰老夫当避此人放出一头地士闻者始譁不厌乆乃信伏丁太夫人忧终丧五年授河南福昌主簿文忠以直言荐之秘阁试六论旧不起草以故文多不工公始具草文义粲然时以为难比答制䇿荡入三等除大理评事签书凤翔判官长吏意公文人不以吏事责之公尽心其职老吏畏伏闗中自元昊叛命人贫役重岐下嵗以南山木栰自渭入河经砥柱之险衙前以破产者相继也公徧问老校曰木栰之害本不至此若河渭未涨操栰者以时进止可无重费也患其乘河渭之暴多方害之耳公即修衙规使衙前得自择水工栰行无虞乃言于府使得系籍自是衙前之害减半治平二年罢还判登闻鼓院英宗在藩闻公名欲以唐故事召入翰林宰相限以近例欲召试秘阁上曰未知其能否故试如苏轼有不能耶宰相犹不可及试二论皆入三等得直史馆丁先君忧服除时熙宁二年也王介甫用事多所建立公与介甫议论素异既还朝寘之官告院四年介甫欲变更科举上疑焉使两制三馆议之公议上上悟曰吾固疑此得苏轼议意释然矣即日召且问何以助朕公辞避乆之乃曰臣窃意陛下求治太急聴言太广进人太鋭愿陛下安静以待物之来然后应之上竦然聴受曰卿三言朕当详思之介甫之党皆不悦命摄开封推官意以多事困之公决断精敏声闻益逺㑹上元有㫖市浙灯公密疏旧例无有不宜以玩好示人即有㫖罢殿前初䇿进士举子希合争言祖宗法制非是公为考官退拟答以进深中其病自是论事愈力介甫愈恨御史知杂事者为诬奏公过失穷治无所得公未尝以一言自辩乞外任避之通判杭州是时四方行青苗免役市易浙西兼行水利盐法公于其间常因法以便民民赖以少安髙丽入贡使者凌蔑州郡押伴使臣皆本路筦库乘势骄横至与钤辖亢礼公使人谓之曰逺夷慕化而来理必恭顺今乃尔暴恣非汝导之不至是也不悛当奏之押伴者惧为之小戢使者发币于官吏书称甲子公却之曰髙丽于本朝称臣而不禀正朔吾安敢受使者亟易书称熙宁然后受之时以为得体吏民畏爱及罢去犹谓之学士而不言姓自杭徙知密州时方行手实法使民自疏财产以定戸等又使人得告其不实司农寺又下诸路不时施行者以违制论公谓提举常平官曰违制之坐若自朝廷谁敢不従今出于司农是擅造律也若何使者惊曰公姑徐之未㡬朝廷亦知手实之害罢之密人私以为幸郡尝有盗窃发而未获安抚转运司忧之遣一二班使臣领悍卒数十人入境捕之卒凶暴恣行以禁物诬民入其家争鬭至杀人畏罪惊散欲为乱民诉之公投其书不视曰必不至此溃卒闻之少安徐使人招出戮之自密徙徐是嵗河决曹村泛于梁山泊溢于南清河城南两山环绕吕梁百步扼之滙于城下涨不时洩城将败富民争出避水公曰富民若出民心动摇吾谁与守吾在是水决不能败城驱使复入公履屦杖䇿亲入武卫营唿其卒长谓之曰河将害城事急矣虽禁军宜为我尽力卒长唿曰太守犹不避涂潦吾侪小人效命之秋也执挺入火伍中率其徒短衣徒跣持畚锸以出筑东南长堤首起戏马台尾属于城堤成水至堤下害不及城民心乃安然雨日夜不止河势益暴城不沈者三板公庐于城上过家不入使官吏分堵而守卒完城以闻复请调来嵗夫增筑故城为木岸以虞水之再至朝廷従之讫事诏褒之徐人至今思焉従知湖州以表谢上言事者擿其语以为谤遣官逮赴御史狱初公既补外见事有不便于民者不敢言亦不敢黙视也縁诗人之义託事以讽庶㡬有补于国言者従而媒蘖之上初薄其过而浸润不止至是不得已従其请既付狱吏必欲寘之死鍜鍊乆之不决上终怜之促具狱以黄州团练副使安置公幅巾芒屩与田父野老相従溪谷之间筑室于东坡自号东坡居士三年上有意复用而言者沮之上手札徙汝州略曰苏轼黜居思咎閲嵗滋深人材实难不忍终弃未至上书自言有饥寒之忧有田在常愿得居之书朝入夕报可士大夫知上之卒喜公也㑹晏驾不果复用至常以哲宗即位复朝奉郎知登州至登召为礼部郎中公旧善门下侍郎司马君实及知枢密院章子厚二人氷炭不相入子厚每以谑侮困君实君实苦之求助于公公见子厚曰司马君实时望甚重昔许靖以虚名无实见鄙于蜀先主法正曰靖之浮誉播流四海若不加礼必以贱贤为累先主纳之乃以靖为司徒许靖且不可慢况君实乎子厚以为然君实赖以少安既而朝廷縁先帝意欲用公除起居舍人公起于忧患不欲骤履要地力辞之见宰相蔡持正自言持正曰公徊翔乆矣朝中无出公右者公固辞持正曰今日谁当在公前者公曰昔林希同在馆中年且长持正曰希固当先公耶卒不许然希亦由此继补记注元祐元年公以七品服入侍延和即改赐银绯二月迁中书舍人时君实方议改免役为差役差役行于祖宗之世法乆多弊编户充役不习官府吏虐使之多以破产而狭乡之民或有不得休息者先帝知其然故为免役使民以户髙下出钱而无执役之苦行法者不揭上意于雇役实费之外取钱过多民遂以病若量出为入母多取于民则足矣君实为人忠信有余而才智不足知免役之害而不知其利欲一切以差役代之方差官置局公亦与其选独以实告而君实始不悦矣尝见之政事堂条陈不可君实忿然公曰昔韩魏公刺陜西义勇公为谏官争之甚力魏公不乐公亦不顾轼昔闻公道其详岂今日作相不许轼尽言耶君实笑而止公知言不用乞补外不许君实始怒有逐公意矣㑹其病卒乃已时台谏官多君实之人皆希合以求进恶公以直形己争求公瑕疵既不可得则因缘熙宁谤讪之説以病公公自是不安于朝矣寻除翰林学士二年复除侍读每进读至治乱盛衰邪正得失之际未尝不反覆开导觊上有所觉悟上虽恭黙不言闻所论説辄肯首喜之三年权知礼部贡举㑹大雪苦寒士坐庭中噤不能言公寛其禁约使得尽其技而巡铺内臣伺其坐起过为凌辱公以其伤动士心亏损国体奏之有㫖送内侍省挞而逐之士皆悦服尝侍上读祖宗寳训因及时事公歴言今赏罚不明善恶无所劝沮又黄河势方西流而强之使东夏人冦镇戎杀掠㡬万人帅臣揜蔽不以闻朝廷亦不问事每如此恐寖成衰乱之渐当轴者恨之公知不见容乞外任四年以龙图阁学士知杭州时谏官言前宰相蔡持正知安州作诗借郝处俊事以讥刺时事大臣议逐之岭南公宻疏言朝廷若薄确之罪则于皇帝孝治为不足若深罪确则于太皇太后仁政为小累谓宜皇帝降勅置狱逮治而太皇太后内出手诏赦之则仁孝两得矣宣仁后心善公言而不能用公出郊未发遣内侍赐龙茶银合用前执政恩例所以慰劳甚厚及至杭吏民习公旧政不劳而治嵗适大旱饥疫并作公请于朝免本路上供米三之一故米不翔贵复得赐度僧牒百易米以救饥者明年方春即减价粜常平米民遂免大旱之苦公又多作饘粥药剂遣吏挟医分坊治病活者甚衆公曰杭水陆之㑹因疫病死比他处常多乃裒羡缗得二千复发私槖得黄金五十两以作病坊稍畜钱粮以待之至于今不废是秋复大雨太湖汎溢害稼公度来嵗必饥复请于朝乞免上供米半又多乞度牒以籴常平米并义仓所有皆以备来嵗出粜朝廷多従之由是吴越之民复免流散杭本江海之地水泉咸苦居民稀少唐刺史李泌始引西湖水作六井民足于水故井邑日富及白居易复浚西湖放水入运河自河入田所溉至千顷然湖水多葑自唐及钱氏嵗辄开治故湖水足用近嵗废而不理至是湖中葑田积二十五万余丈而水无㡬矣运河失湖水之利则取给于江潮潮浑浊多淤河行阛阓中三年一淘为市井大患而六井亦㡬废公始至浚茅山盐桥二河以茅山一河専受江潮以盐桥一河専受湖水复造堰间以为湖水畜洩之限然后潮不入市且以余力复完六井民稍获其利矣公间至湖上周视良乆曰今欲去葑田葑田如云将安所寘之湖南北三十里环湖往来终日不达若取葑田积之湖中为长堤以通南北则葑田去而行者便矣吴人种菱春辄芟除不遗寸草葑田若去募人种菱取其利以备修湖则湖当不复堙塞乃取救荒之余得钱粮以贯石数者万复请于朝得百僧度牒以募役者堤成植芙蓉杨栁其上望之如图画杭人名之苏公堤杭僧有浄源者旧居海滨与舶客交通牟利舶至髙丽交誉之元丰末其王子义天来朝因往拜焉至是源死其徒窃持其画像附舶往告义天亦使其徒附舶来祭祭讫乃言国母使以金塔二祝皇帝太皇太后夀公不纳而奏之曰髙丽乆不入贡失赐予厚利意欲来朝矣未测朝廷所以待之薄厚故因祭亡僧而行祝夀之礼礼意尠薄盖可见矣若受而不答则逺夷或以怨怒因而厚赐之正堕其计臣谓朝廷宜勿与知而使州郡以理却之然庸僧猾商敢擅招诱外夷邀求厚利为国生事其渐不可长宜痛加惩创朝廷皆従之未㡬髙丽贡使果至公按旧例使之所至吴越七州实费二万四千余缗而民间之费不在乃令诸郡量事裁损北至民获交易之利而无侵挠之害浙江潮自海门东来势如雷霆而浮山峙于中与渔浦诸山犬牙相错洄洑激射嵗败公私船不可胜计公议自浙江上流地名石门并山而东凿为运河引浙江及谿谷诸水二十余里以达于江又并山为岸不能十里以达于龙山之大慈浦自浦北折抵小岭凿岭六十五丈以达于岭东古河凌古河数里以达于龙山运河以避浮山之崄人皆以为便奏闻有恶公成功者㑹公罢归使代者尽力排之功以不成公复言三吴之水潴为太湖太湖之水溢为松江以入海海日两潮潮浊而江清潮水尝欲淤塞江路而江水清驶随辄涤去海口常通则呉中少水患昔苏州以东公私船皆以篙行无陆挽者自庆厯以来松江大筑挽路建长桥以扼塞江路故今二吴多水欲凿路为十桥以迅江势亦不果用人皆恨之公二十年间再莅此州有徳于其人家有画像饮食必祝又作生祠以报六年召入为翰林承㫖复侍迩英当轴者不乐风御史攻公公之自汝移常也授命于宋㑹神考晏驾哭于宋而南至扬州常人为公买田书至公喜作诗有闻好语之句言者妄谓公闻讳而喜乞加深谴然诗刻石有时日朝廷知言者之妄皆逐之公惧请外补乃以龙图阁学士守颍先是开封诸县多水患吏不究本末决其陂泽注之恵民河河不能胜则陈亦多水至是又将凿邓艾沟与颍河并且凿黄堆注之于淮议者多欲従之公适至遣吏以水平凖之淮之涨水髙于新沟㡬一丈若凿黄堆淮水顾流浸州境决不可为朝廷従之郡有宿贼尹遇等数人羣党惊刼杀变主及捕盗吏兵者非一朝廷以名捕不获被杀者噤不敢言公召汝隂尉李直方谓之曰君能此当力言于朝乞行优赏不获亦以不职奏免君矣直方退缉知羣盗所在分命弓手往捕其党而躬往捕遇直方有母年九十母子泣别而行手㦸刺而获之然小不应格推赏不及公为言于朝请以年劳改朝散郎阶为直方赏朝廷不従其后吏部以公当迁以符㑹公考公自谓已许直方卒不报七年徙扬州发运司旧主东南漕法聴操舟者私载物货征商不得留难故操舟者富厚以官舟为家补其弊漏而周船夫之乏困故其所载率无虞而速达近嵗不忍征商之小失一切不许故舟弊人困多盗所载以济饥寒公私皆病公奏乞复故朝廷従之未閲嵗以兵部尚书召还兼侍读是嵗亲祀南郊为卤簿使导驾入太庙有贵戚以其车従争道不避仗卫公于车中劾奏之明日中使传命申勅有司严整仗卫寻迁礼部复兼端明殿翰林侍读二学士髙丽遣使请书于朝朝廷以故事尽许之公曰汉东平王请诸子及太史公书犹不肯予今髙丽所请有甚于此其可予乎不聴公临事必以正不能俯仰随俗乞守郡自效八年以二学士知定州定乆不治军政尤弛武卫卒骄堕不教军校蚕食其廪赐故不敢何问公取其贪污甚者配𨽻逺恶然后缮修营房禁止饮博军中衣食稍足乃部勒以战法衆皆畏伏然诸校多不自安者卒史复以赃诉其长公曰此事吾自治则可汝若得告军中乱矣亦决配之衆乃定㑹春大閲军礼乆废将吏不识上下之分公命举旧典元帅常服坐帐中将吏戎服奔走执事副总管王光祖自谓老将耻之称疾不出公召书吏作奏将上光祖震恐而出讫事无敢慢者定人言自韩魏公去不见此礼至今矣北人乆和邉兵不试临事有不可用之忧惟沿邉弓箭社兵与冦为邻以战射自卫犹号精鋭故相龎公守邉因其故俗立队伍将校出入赏罚缓急可使嵗乆法弛复为保甲所挠渐不为用公奏为免保甲及两税折变科配长吏以时训劳不报议者惜之时方例废旧人公坐为中书舍人日草责降官制直书其罪诬以谤讪绍圣元年遂以本官知英州寻复降一官未至复以宁逺军节度副使安置恵州公以侍従齿岭南编户独以少子过自随瘴疠所侵蛮蜑所侮胸中泊然无所蔕芥人无贤愚皆得其驩心疾苦者畀之药殒毙者纳之竁又率衆为二桥以济病涉者恵人爱敬之居三年大臣以流窜者为未足也四年复以琼州别驾安置昌化昌化非人所居食饮不具药石无有初僦官屋以庇风雨有司犹谓不可则买地筑室昌化士人畚土运甓以助之为屋三间人不堪其忧公食芋饮水着书以为乐时従其父老游亦无间也元符三年大赦北还初徙亷再徙永已乃复朝奉郎提举成都玉局观居従其便公自元祐以来未尝以嵗课乞迁故官止于此勲上轻车都尉封武功县开国伯食邑九百户将居许病暑暴下中止于常建中靖国元年六月请老以本官致仕遂以不起未终旬日独以诸子侍侧曰吾生无恶死必不坠慎无哭泣以怛化问以后事不答湛然而逝实七月丁亥也公娶王氏追封通义郡君继室以其女弟封同安郡君亦先公而卒子三人长曰迈雄州防御推官知河间县事次曰迨次曰过皆承务郎孙男六人簟符箕籥筌筹明年闰六月癸酉𦵏于汝州郏城县钓台乡上瑞里公之于文得之于天少与辙皆师先君初好贾谊陆贽书论古今治乱不为空言既而读庄子喟然叹息曰吾昔有见于中口未能言今见庄子得吾心矣乃出中庸论其言微妙皆古人所未喻甞谓辙曰吾视今世学者独子可与我上下耳既而谪居于黄杜门深居驰骋翰墨其文一变如川之方至而辙瞠然不能及矣先君晩嵗读易玩其爻象得其刚柔逺近喜怒逆顺之情以观其词皆迎刃而解作易传未完疾革命公述其志公泣受命卒以成书然后千载之微言焕然可知也复作论语説时发孔氏之秘最后居海南作书传推明上古之絶学多先儒所未达既成三书抚之曰今世要未能信后有君子当知我矣至其遇事所为诗骚铭记书檄论譔率皆过人有东坡集四十巻后集二十巻奏议十五巻内制十巻外制三巻公诗本似李杜晩喜陶渊明追和之者㡬遍凡四巻幼而好书老而不倦自言不及晋人至唐禇薛颜栁髣髴近之平生笃于孝友轻财好施伯父太白早亡子孙未立杜氏姑卒未𦵏先君没有遗言公既除丧即以礼𦵏姑及官可䕃补复以奏伯父之曾孙彭其于人见善称之如恐不及见不善斥之如恐不尽见义勇于敢为而不顾其害用此数困于世然终不以为恨孔子谓伯夷叔齐古之贤人曰求仁而得仁又何怨公实有焉铭曰苏自栾城西宅于眉世有潜徳而人莫知猗欤先君名施四方公幼师焉其学以光出而従君道直言忠行险如夷不谋其躬英祖擢之神考试之亦既知矣而未克施晩侍哲皇进以诗书谁实间之一斥而疏公心如玉焚而不灰不变生死孰为去来古有微言衆説所䝉手发其枢恃此以终心之所涵遇物则见声融金石光溢云汉耳目同是举世毕知欲造其渊或眩以疑絶学不继如已断絃百世之后岂其无贤我初従公頼以有知抚我则兄诲我则师皆迁于南而不同归天实为之莫知我哀东坡先生墓志铭东坡先生年谱东坡先生年谱仁宗皇帝景祐三年丙子先生生于是年十二月十九日乙夘时按先生送沈逵诗云嗟我与君皆丙子又有赠长芦长老诗云与公同丙子三万六千日又按玉局文云十二月十九日东坡生日置酒赤壁矶上又按志林云退之以磨蝎为身宫而仆以磨蝎为命若以磨蝎为命推之则为夘时生议者以先生十二月为辛丑十九日为癸亥日丙子癸亥水向东流故才汗漫而澄清子夘相刑晩年多难四年丁丑寳元元年戊寅二年己夘康定元年庚辰庆厯元年辛巳二年壬午是年先生七嵗已知读书按先生上韩魏公梅直讲书云自七八嵗知读书又按先生长短句集洞仙歌自序云仆七嵗时见眉州老尼姓朱年九十余能知孟昶宫中事又考冷斋夜话载先生云某七八嵗时常夣游陜右三年癸未是年先生八嵗入小学按志林云吾八嵗入小学以道士张易简为师师独称吾与陈太初者又按先生作范文正公文集序云庆厯三年某始入乡校士有自京师来以鲁人石守道庆厯圣徳诗示乡先生某従旁窃观问先生十一人何人也先生曰童子何用知之某曰此天人也耶则不敢知若亦人耳何为其不可四年甲申五年乙酉按子由作先生墓志云公生十年而先君宦学四方太夫人亲授以书问古今成败辄能语其要太夫人读东汉史至范滂传慨然太息公侍侧曰某若为滂夫人亦许之否乎夫人曰汝能为滂吾顾不能为滂母耶公亦奋厉有当世志太夫人喜曰吾有子矣又按大全集载东坡少时语云秦少章言东坡十来嵗苏曾令作夏侯太初论有人能碎千金之璧不能无失声于破釜能抟勐虎不能无变色于蜂虿之语老苏爱此论年少所作故不传又按赵徳麟所编侯鲭録云东坡年十嵗在乡里见老苏诵欧公谢宣名赴学士院仍谢赐对衣金带及马表老苏令坡拟之其间有匪伊垂之带有余非敢后也马不进老苏喜曰此子他日当自用之六年丙戌七年丁亥先生年十二按先生所作天石砚铭曰某年十二时于所居纱縠行宅隙地中与羣儿凿地为戏得异石铿然扣之有声又按先生作钟子翼哀词云某年十二先君宫师归自江南又按先生与曾子固书云祖父之没某年十二矣八年戊子皇祐元年己丑二年庚寅三年辛夘四年壬辰先生年十七按长短句满庭芳序云余年十七始与刘仲达往来于眉山五年癸巳至和元年甲午先生年十九始娶眉州青神王方女按先生作王氏墓志云生十有六嵗而归于某至治平二年王氏卒年二十有七以王氏年数考之则甲午年归于先生明矣二年乙未是嵗先生年二十游成都谒张安道按先生作乐全先生文集序云某年二十以诸生见公成都一见待以国士有晁美叔是年求交于先生按送美叔诗云我生二十无朋俦当时四海一子由君来扣门若有求嘉祐元年丙申先生年二十一举进士按凤鸣驿记云始余丙申嵗举进士过扶风求舍于馆人不可而出次于逆旅又有写老苏送石舍人序二年丁酉先生年二十二赴试礼部馆于兴国寺浴室院按先生作兴国六祖画赞云余嘉祐初举进士馆于兴国浴室院时欧阳文忠公考试得先生刑赏忠厚之至论以为异人欲冠多士疑曾子固所为子固文忠门下士也乃寘先生第二复以春秋对义居第一及殿试章衡牓中进士乙科始见知于欧阳公及韩魏公富郑公皆待以国士又按先生作太息一篇送秦少章归京云昔吾举进士试名于礼部欧阳文忠公见吾文且曰此我辈人也吾当避之是时士以剽裂为文讪公者成市又有上韩太尉书云某年二十有二矣及有上梅直讲书是年先生登第之后四月丁太夫人武阳君程氏忧按司马温公作程夫人墓志云夫人以嘉祐二年四月癸丑终于乡里又按老苏寄文忠公书云一子不免丁忧今巳到家三年戊戌四年己亥是嵗先生年二十四服除十二月侍老苏舟行适楚按先生南行前集序云己亥之嵗侍行适楚舟中无事杂然有触于中而发于咏叹盖家君之作与弟辙之文皆在焉谓之南行集五年庚子是嵗先生年二十五授河南府福昌县主簿有新渠诗其序云庚子正月子过唐州太守赵侯始复之陂疏召渠为新渠诗五章以告于道路致侯之意六年辛丑是年先生二十六应中制科入第三等有应制科上两制书及上富丞相书又有谢应中制科启授大理评事凤翔府签判按先生有感旧诗序云嘉祐中予与子由奉制䇿寓居怀逺驿时年二十六子由年二十三耳是年十二月赴凤翔任与子由别马上赋诗到任有石鼓诗云冬十二月嵗辛丑我初従政见鲁叟又有凤翔八观及凤鸣驿记七年壬寅先生年二十七官于凤翔二月有诏郡吏分往属外决囚作诗五百言寄子由又有壬寅重九不预㑹逰普门寺僧阁有怀子由诗及按志林有论太白山旧封公爵为文记之是嵗嘉祐七年也又有记嵗暮乡俗三首以子由和守嵗诗考之云顾兔追龙蛇子由注云是嵗壬寅乃知记嵗暮乡俗三诗作于壬寅嵗矣八年癸夘先生年二十八官于凤翔作诗治论英宗皇帝治平元年甲辰先生年二十九官于凤翔二年乙巳先生年三十自凤翔罢任按子由作先生墓志云治平二年罢还判登闻鼓院英宗皇帝在藩邸闻先生名欲以唐故事召入翰林宰相限以近例召试秘阁皆入三等得直史馆是年通义郡君王氏卒于京师三年丙午先生年三十一在京师直史馆丁老苏忧扶䕶归蜀按欧阳文忠公作老苏墓志云明允太常因革礼书一百巻书成方奏未报君以疾卒实治平三年四月戊申也又按张安道作老苏文安先生墓表云太常礼书成未报以疾卒实治平三年四月也英宗皇帝闻而伤之命有司具舟载其丧归塟于蜀四年丁未先生年三十二居服制中以八月壬辰塟老苏于眉州神宗皇帝熙宁元年戊申先生年三十三免丧按四菩萨阁记云载四菩萨版以归既免丧尝与往来浮屠人劝某为先君舍施为大阁以藏之作记乃熙宁元年十月二年己酉先生年三十四还朝监官告院按乌䑓诗话云熙宁二年某在京授差遣与王诜写诗赋及莲华经三年庚戌先生年三十五监官告院有送章子平诗其序云熙宁三年子平自右司谏直集贤院出牧郑州赋诗饯之又有送钱藻知婺州诗分韵得英字送曾子固倅越诗分韵得燕字乌䑓诗话云旧例馆阁补外同舍饯送必分韵又有寄刘贡甫诗是年范景仁尝举先生充諌官四年辛亥先生年三十六任监官告院兼判尚书祠部王荆公欲变科举上疑焉使两制三馆议之先生献三言荆公之党不悦命摄开封府推官有奏罢买灯疏御史知杂事诬告先生过失未尝一言以自辩乞外任避之除通判杭州有赴任过扬州与刘贡甫孙巨源刘莘老相聚数月用逐人字作诗十一月到任有初到杭州寄子由两絶除夕先生以通判职事直都㕔日暮返舍题一诗于壁五年壬子先生年三十七在杭州通判任是嵗有牡丹记其序云熙宁五年三月二十三日余従太守沈公观花于吉祥寺是年科塲先生监试有呈试官诗及试院煎茶诗催试官考较戏作八月十七日登望湖楼是日榜出与试官两人复留有五絶句又有送杭州进士诗序云熙宁五年钱塘之士贡于礼部者九人十月乙酉宴于中和堂作是诗以勉之十二日运司差先生往湖州相度堤垾利害与湖州太守孙莘老相见有赠莘老七絶及作山村五絶是嵗又作送杜子方诗及腊月逰孤山访恵勤恵恩二僧有诗六年癸丑先生年三十八在杭州通判任有八月十五观湖诗写于安济亭上及作仁宗皇帝飞白记其畧云熙宁六年冬以事至姑苏安简王公子诲出所赐公端敏二字又有作钱塘六井记其畧云熙宁五年太守陈公述古至问民之利病明年春六井毕修故详其语以告后人运司又差先生往润州道出秀州钱安道送茶和诗是嵗有次韵章传道诗和刘贡甫秦字韵诗寄刘道原诗及和陈述古冬日牡丹诗四絶又有题赠法恵师小童思聪七年甲寅先生年三十九在杭州通判任正月逰风水洞推官李泌先行三日留风水洞相待有诗题壁是年纳侍妾朝云墓志云朝云姓王氏钱塘人事先生二十有三年绍圣三年卒于恵州年三十四以嵗月考之熙宁之甲寅至绍圣之丙子恰二十三年乃知纳朝云在是年明矣朝云年三十四是为癸夘生来事先生方十二云先生以子由在济南求为东州守按子由超然台赋序云子瞻通守余杭三年不得代以辙之在济南也求为东州守既得请髙宻五月乃有移知宻州之命按先生作勤上人诗集序云熙宁七年余自钱塘赴髙宻又按先生辛未别天竺观音诗序云余昔通守钱塘移莅胶西以九月二十日来别南北山道友乃知先生以秋末去杭按先生记逰松江説云吾昔自杭移髙宻与杨元素同舟而陈令举张子野皆従余过李公择于湖遂与刘孝叔俱至松江夜半月出置酒垂虹亭上子野年八十五以歌词闻于天下作定风波令及道过常州为钱公辅作哀辞及有与段屯田诗云龙钟三十九劳生已强半嵗暮日斜时还为昔人叹是年又作凫绎先生文集序又有师子屏风賛云润州甘露寺有唐李卫公所留陆探微画师子版余自钱塘移守胶西过而观焉是年先生在润州道上过除夜则师子賛必在是年矣又有润州道上过除夜诗两絶八年乙夘先生年四十到宻州任有上韩丞相论灾伤书其到郡二十余日矣又论宻州盐税又作后杞菊赋其序云予仕宦十有九年家日益贫移守胶西而斋厨索然按先生丁酉年登第至是恰十九年矣是年有送刘孝叔吏部诗及和李公择来字韵诗及常山祈雨感应立雩泉九年丙辰先生年四十一在宻州任作刻秦篆记云熙宁九年丙辰蜀人苏某等守髙宻是年中秋欢饮达旦作水调歌头怀子由及作薄薄酒二章又写超然䑓记寄李清臣又祭常山神文书胶西葢公堂照壁画賛及作山堂铭作表忠观碑十年丁巳先生年四十二在宻州任就差知河中府已而改知徐州四月赴徐州任有留别释迦院牡丹呈赵倅诗按子由作先生墓志云自宻徙徐是嵗河决曹村乃知是丁巳自宻改东徐又与子由相㑹于澶濮之间相约赴彭城留百余日宿于逍遥堂子由有两絶先生和之徐州水患大作七月十七日河决澶州曹村埽八月二十一日及徐州城下先生治水有功至十月五日水渐退城以全朝廷降诏奖谕作河复诗韩干画马歌司马君实独乐园诗及送范蜀公往西京诗又有和子由水调歌头词及有与王定国颜长道泛舟诗有回头四十二年非之句元丰元年戊午先生年四十三在徐州任适值春旱徐州城东二十里有石潭置虎头其中可致雷雨作起伏龙行是年三月始识王迥子髙闻与仙人周瑶英游作芙蓉城诗二月有㫖赐钱二千四百一十万起夫四千二十三人及发常平钱米改筑徐州外小城创木岸四以奖谕勅记併刻诸石为熙宁防河録云迺即徐州城之东门为大楼垩以黄土名之曰黄楼以土实胜水故也子由作黄楼赋先生跋云元丰元年八月癸丑楼成九月庚辰大合乐以落之又有中秋月三首云六年逢此月五年照离别先生注云中秋有月凡六年矣惟去嵗与子由㑹于此去嵗之㑹乃逍遥堂和诗之时也又有九日黄楼作古诗一首云去年重阳不可説南城夜半千发之句以去年九月大水未退故有是语又作放鹤亭记滕县公堂记鹿鸣燕诗序和鲁直古风二首及次韵潜师放鱼和舒尧文祈雪诗祭文与可及作石炭诗又作日喻一篇二年巳未先生年四十四在徐州任正月已亥同毕仲孙舒焕八人游泗之上登石室使道士戴日祥鼓雷氏琴先生有记按玉局文云仆在徐州王子立子敏皆馆于官舍而蜀人张师厚来过二王方年少吹洞箫饮酒杏花下三月自徐州移知湖州按先生作张氏园亭记云余自彭城移守吴兴由宋登舟三宿而至其记乃三月二十七日所作乃知三月移湖州明矣是年以四月二十九日到湖州任作送通教大师还杭州序及为章质夫作思堂记王定国作三槐堂记跋欧阳文忠公家书后在湖州王子立子敏皆従先生作子立墓志云子立子敏皆従余学于吴兴学道日进东南之士称之有与王郎昆仲及儿子迈遶城观荷花登岘山亭晩入飞英寺分韵得月明星稀四首又有泛舟城西㑹者五人分韵得人皆苦炎字四首又作文与可画篔筜谷偃竹记其末云元丰二年七月七日予在湖州曝书见画废巻而哭失声是嵗言事者以先生湖州到任谢表以为谤七月二十八日中使皇甫遵到湖追摄按子立墓志云予得罪于吴兴亲戚故人皆惊散独两王子不去送予出郊曰死生祸福天也公其如天何返取予家致之南都又按先生上文潞公书云某始就逮赴狱有一子稍长徒步相随其余守舍皆妇女幼稚至宿州御史符下就家取书州郡望风遣吏发卒围船搜取长幼㡬怖死既去妇女恚骂曰是好着书书成何所得而怖我如此悉取焚之八月十八日赴台狱中有寄子由诗二首及赋榆槐竹栢四诗又有十二月二十日恭闻太皇太后升遐吏以某罪人不许成服欲哭则不可欲泣则不敢作挽诗二首已而狱具十二月二十九日责授黄州团练副使本州安置是年子由闻先生下狱上书乞以见任官职赎先生罪责筠州酒官出狱再次寄子由二诗韵有百日归期恰及春之句先生自八月坐狱至是踰百日矣三年庚申先生年四十五责黄州自京师道出陈州子由自南郡来陈相见三日而别先生有古诗有便为齐安民之句又与文逸民饮别携手河堤上作诗与子由别乃正月十有四日也至十八日蔡州道上遇雪有次子由韵古诗二首过新息县有示乡人任师中一首任伋字师中眉州人尝倅黄州卜居新息先生以诗示之又有过淮诗㳺浄居寺诗至岐亭访故人陈慥季常为留五日赋诗一首而去乃以二月一日至黄州寓居定恵院有初到黄州诗按先生别王文甫子辩云仆以元丰三年二月一日到黄州家在南都独与儿子迈来是年五月子由来齐安先生有诗迎之又有晓至巴河迎子由诗乃与子由同逰武昌西山寒溪寺有古诗一首定恵颙师为先生竹下开啸轩作诗记其事又作五禽言又有定恵寺寓居月夜偶出诗云去年花落在徐州对月酣歌美清夜今年黄州见花发小院闭门风露下盖怀在徐州与张师厚王子立子敏饮酒杏花下时也定恵有海棠一株土人不知其贵先生作诗有也知造物有深意故遣佳人在幽谷之句按近日黄州东坡图云先生寓居定恵未乆以是春迁临皋亭乃旧日之回车院也又有迁居临皋亭诗先生就临皋亭立南堂有诗五絶又有读战国䇿及作石芝诗先生是嵗又有答秦太虚书借得本州天庆观道士堂冬至后坐四十九日先生乳母王氏八月卒于临皋亭按先生上文潞公书云到黄州无所用心覃思易论语若有所得由是言之先生到黄定居之后即作易传九巻论语五巻必始于是嵗矣四年辛酉先生年四十六在黄州寓居临皋亭正月往岐亭访陈季常以岐亭五首考之云元丰三年正月岐亭为留五日明年正月复往见之过古黄州获一鑑周尺有二寸有鑑铭云元丰四年正月余自齐安往岐亭泛舟而还过古黄州获一鑑周尺有二寸是年先生请故营地之东名之以东坡考东坡八首序云余至黄二年日以困匮故人马正卿哀予乏食于郡请故营地使躬耕其中盖先生庚申来黄至辛酉为二年矣以东坡图考之辛酉方营东坡次年始筑雪堂以赠孔毅甫诗观之去年东坡拾瓦砾今年刈草盖雪堂则雪堂作于壬戌嵗明矣又有中秋日饮酒江亭上有赠郑君求字及记㳺松江説闻捷説按大全集杂説云元丰辛酉冬至仆在黄州姪安节逺来饮酒乐甚以识一时盛事又有冬至赠安节诗云平生㡬冬至少小如昨日又有与安节夜坐赋檠字韵诗三首及正月过岐亭作应夣罗汉记五年壬戌先生年四十七在黄州寓居临皋亭就东坡筑雪堂自号东坡居士以东坡图考之自黄州门南至雪堂四百三十步雪堂问云苏子得废圃于东坡之脇号其正曰雪堂以大雪中为之因绘雪于四壁之间无容隙其名盖起于此先生自书东坡雪堂四字以榜之试以东坡图考雪堂之景堂之前则有细栁前有浚井西有微泉堂之下则有大冶长老桃花茶巢元脩菜何氏丛橘种秔稌莳枣栗有松期为可斵种麦以为竒事作陂塘植黄桑皆足以供先生之嵗用而为雪堂之胜景云耳以长短句拟斜川观之元丰壬戌之春予躬耕东坡筑雪堂以居之南挹四望亭之后西控北山之微泉慨然而叹此亦斜川之逰也作江城子词是年三月先生以事至蕲水观悼徐徳占诗序云元丰五年三月余以事至蕲水徳占恵然见访又有春夜行蕲水过酒家饮酒乘月至一桥上曲肱少休作西江月词又㳺蕲水清泉寺作浣溪沙词又作寒食诗二首云自我来黄州巳见三寒食先生庚申二月来黄至是三寒食矣太守徐君猷分新火先生有诗谢之有临皋亭中一危坐三见清明改新火之句七月游赤壁有赤壁赋云壬戌之秋七月既望苏子与客泛舟逰于赤壁之下十月又逰之有后赤壁赋以东坡图考之后赤壁赋云十月既望苏子步自雪堂将归于临皋则壬戌之冬未迁而先生以甲子六月过汝则居雪堂止年余由是推之先生自临皋迁雪堂必在壬戌十月之后明矣又有和孔毅甫乆旱己其雨二首云去年太嵗空在酉乃知指去年辛酉而言之也又按长短句有饮王文甫家集古句作墨竹定风波及梦扁舟望楼霞作鼓笛慢及记单骧孙兆事迹作怪石供及重九作醉蓬莱示黄守徐君猷有羇旅三年之句先生庚申来黄至是恰三年矣六年癸亥先生年四十八在黄州为通判孟亨之跋子由君子泉铭及有题唐林父笔文闰八月有诗与武昌主簿吴亮工又有记承天夜逰云十月十二夜至承天寺寻张怀民相与步于中庭庭中如积水空明水中藻荇盖竹栢影也及作一絶送曹焕往筠州序云明年余过圆通始得其详先生甲子嵗自黄之江游庐山则送曹焕诗必在是年矣又梦中作祭春牛文云元丰六年十二月二十七日天欲明梦数吏人持纸请祭春牛文予取笔疾书其上七年甲子先生年四十九在黄州二月与徐得之参寥子步自雪堂至干明寺有师中庵题名又有记定恵寺海棠説四月乃有量移汝州之命按先生长短句满庭芳序云四月一日余将自黄移汝留别雪堂邻里二三君子李仲览来书以遗之词中有坐见黄州再闰之句按东坡图云郡人潘邠老及弟大观俱以诗知名多従先生游先生去以雪堂付之邠老因以居焉四月六日又作安国寺记有别黄州诗有过江夜行武昌山上闻黄州鼓角诗黄州送先生者皆至于慈湖陈季常独至九江既到江州和李太白浔阳官诗其序云今予亦四十九感之次其韵因游庐山有记游庐山説云仆初入庐山山谷竒秀平生所欲见应接不暇不欲作诗已而山中僧俗皆曰苏子瞻来矣不觉作一絶入开先寺主僧求诗作瀑布一絶往来十余日作潄玉亭三崃桥诗与总老同游西林有赠总老及题西林壁皆絶句也又有写寳盖颂与僊长老其序云圆通禅院先君旧游也四月二十四日晩至宿焉明日先君忌日写寳盖颂以赠长老僊公盖先生端午已在筠州计程必作宫师忌日之后即为髙安之行矣途中又有题李公择山房及过建昌李野夫公择故居有古诗一首按跋李志中文云元丰七年某舟行赴汝乃自富州陆走髙安别家弟子由以冷斋夜话考之子由在筠州云庵居洞山聪禅师亦蜀人居夀圣寺一夕三人同梦迎五祖戒和尚拊手大笑曰世间果有同梦者异哉乆之东坡书至曰已至奉新旦夕相见三人同出二十里建山寺而东坡至各追绎所梦坡曰某年七八嵗时常梦某身是僧往来陜右云庵惊曰戒陜右人也暮年弃五祖来游髙安终于大愚逆数葢五十年而坡时年四十九矣又以先生古诗考之有自兴国往筠宿石田驿诗及将至筠州先寄迟适逺三犹子诗端午游真如寺及别子由三首在筠州为留十日又有初别子由至奉新作皆先生筠州之作也七月过金陵有与叶致逺唱和诗途中又有送沈逵赴广南诗云嗟我与君皆丙子四十九年穷不死又云我方北渡脱重江君复南行轻万里逼嵗到泗州十二月十八日浴雍熙塔下作如梦令两阕又作满庭芳与刘元达序云余年十七与仲达往来于眉山四十九相逢于泗上晦日同游南山话旧感叹又有跋李志中文天石砚铭又作水龙吟及有谢黄师是除夜送酥酒诗先生上表乞于常州居住其畧云今虽巳至泗州而赀用罄竭见一面前去南京聴候朝㫖又考骡䭾铎试笔云正月四日离泗州则是除夜在泗州明矣八年乙丑先生年五十按大全集杂説骡䭾铎试笔云今日离泗州然吾方上书求居常州乃正月四日书及到南京有放归阳羡之命遂居常州五月内复朝奉郎知登州再过宻州有赠太守霍翔诗云十年不赴竹马约葢先生丁巳嵗去宻至是以成数为十年矣过海州叹髙丽馆壮丽作一絶到郡五日以礼部郎官召到省半月除起居舍人在登州有海市诗又有别登州举人诗有嫌五日怱怱守之句又有赠杜介诗及题楞伽跋多寳院文又有题登州蓬莱阁及跋起居钱公文后哲宗皇帝元祐元年丙寅先生年五十一以七品服入侍延和改赐银绯寻除中书舍人按志林云元祐元年余为中书舍人复迁翰林学士知制诰是年有法云寺钟铭又作真相院释迦舍利塔铭及作元祐元年九月六日明堂赦文又有内中告迁神御于添脩殿奉安祝文及奉告天地社稷宗庙宫观寺院祈雪祝文五岳四渎祈雪祝文及任中书舍人日举江宁府司理周穜充学官及除内翰又有举鲁直自代状二年丁夘先生年五十二为翰林学士复除侍读有书石舍人北使序后及有与乔同寄贺君诗其序云元祐二年仝来京师十数日予留之不可又有二月八日朝退起居院感申公故事作一絶又有书子由日本扇后及作祭王宜甫文又作兴国寺六祖画賛至嘉祐初举进士馆于兴国浴室院予去三十一年而中书舍人彭器资亦馆于是余往见之按先生嘉祐丁酉举进士至元祐丁夘恰三十一年矣是年又作西京应天院脩神御毕告迁诸神祝文及奉安神宗皇帝神御祝文及景灵宫宣光殿奉安神宗皇帝御容祝文五岳四渎祈雨祝文天地宗庙社稷祈雨祝文景灵宫天兴殿开淘井眼祭告里域真官祝文三年戊辰先生年五十三任翰林学士有和子由元日省宿致斋有白髪苍颜五十三之句是年省试先生知贡举开院日有与李方叔诗序云仆与李廌方叔相知乆矣仆领贡举事李不得第愧甚作诗谢之又和钱穆父雪中见及有行避门生时小饮之句又充馆伴北使按先生与陈传道书云某顷伴北使颇能诵某文乃知先生髙文大册传播中外又岂止及于鸡林行贾而已哉是年作吕大防范纯仁左右相制端午帖子词元祐三年六月徳音赦文及作西路阙雨祈雨祝文按赵徳麟侯鲭録云东坡云元祐三年二月二十一日与鲁直蔡天启㑹于伯时舍録鬼仙诗文有议论作诗付过又有论乐等説及与王晋卿论雪堂义墨及为文骥作字説又十二月二十一日立延和殿中论盛度诰词四年已巳先生年五十四任翰林学士有东太一宫脩殿告卜神太一真君祝文三月内累章请郡除龙图阁学士知杭州按子由作先生墓志云宣仁心善先生辩蔡持正之谤出郊遣内侍赐龙茶银合用前执政恩例先生以七月三日到杭州任谢表云江山故国所至如归父老遗民与臣相问以先生去杭州十六年故有是语尔到任有谒文宣王庙祝文云昔自太史通守是邦今由禁林出使浙右又有谒诸庙祝文先生之帅杭也賛林子中先生有和子中诗有江邉遗爱啼班白之句是年过吴兴又作定风波为六客词作范文正公文集序及跋邢惇夫赋书米元章又有巳巳重九和苏伯固㸃绛唇是嵗子由使契丹先生有诗送之有单于若问君家世莫道中朝第一人之句先生出牧余杭子由代先生为学士五年庚午先生年五十五在杭州任有论西湖状及论髙丽公案有谢元祐五年厯日表有与刘景文苏伯固游七寳寺题竹上絶句又有庚午重九㸃绛唇十月二十六日与晦老全翁元之敦夫逰南屏寺记㸃茶试墨説十二月逰小灵隠聴林道人弹琴及有乞僧子珪师号状除夜有和熙宁中题都㕔诗序云熙宁中某通守此邦除夜题一诗于壁今二十年矣盖熙宁辛亥至元祐庚午恰二十年是年又有书朱象先画后及问渊明説六年辛未先生年五十六在杭州任被召按先生作别天竺观音三絶序云以三月九日被㫖赴阙又按先生作参寥泉铭云予以寒食去郡又上元作㑹有献剪綵花者作浣溪沙寄袁公济先生之去杭也林子中复来替先生是以先生与子中启有适相先后之説过润州作临江仙别张秉道既到京师除翰林承㫖复侍迩英按子由所作颍濵遗老传云先生召还本除吏部尚书复以臣故改翰林承㫖臣之私意元不遑安乞寝臣新命与兄同备従官不报六月作上清储祥宫碑其畧云元祐六年六月丙午制诏臣某上清储祥宫成当书之石臣待罪北门记事之成职也按赵徳麟侯鲭録云先生元祐中再召入院作承㫖乃益旧拟作衣带马表云枯羸之质匪伊垂之带有余敛退之心非敢后也马不进数月以弟嫌请郡复以旧职知颍州按先生怀旧别子由诗云元祐六年子自杭州召还寓居子由东府数月复出领汝隂时予年五十六矣到任有谒文宣王及诸庙文有祭欧阳文忠文及有到颍未㡬公帑巳竭斋厨索然戏作数句按赵徳麟侯鲭録云元祐六年冬汝隂乆雪人饥一日天未明东坡先生简召议事曰某一夕不寐念颍人之饥欲出百余千造炊饼救之老妻谓某曰子昨过陈见传钦之言签判在陈赈济有功不问其赈济之法某遂相招令畤面议曰已备之矣今细民之困不过食与火耳义仓之积糓数千石便可支散以救下民作院有炭数万秤酒务有柴数十万秤依元价卖之可济中民先生曰吾事济矣遂草放积乆赈济奏陈履常有诗先生次韵有可怜扰扰雪中人之句为是故也由此观之先生善政救民之饥真得循吏之体矣又有聚星堂雪诗祭辩才文跋张乖崖文后及志林载梦中论左传説及论子厚瓶赋又有十二月二日与欧阳叔弼季黙夜坐记道人问真説是年颍州灾伤先生奏乞罢黄河夫万人开本州沟渎従之七年壬申先生年五十七在颕州任按赵徳麟侯鲭録云元祐七年正月东坡在汝隂州堂前梅花大开月色鲜霁先生王夫人曰春月色胜如秋月色秋月令人惨悽春月令人和悦何如召赵徳麟辈来饮此花下先生大喜曰吾不知子亦能诗耶此真诗家语耳遂召与二欧饮先生用是语作减字木兰花有不似秋光只与离人照断肠之句已而改知扬州先生之在颍也与赵徳麟同治西湖未㡬有维扬之命三月十六日湖成徳麟有诗见怀先生次韵又再和之及作双石诗示僚友按冷斋夜话云东坡镇维扬幕下皆竒豪一日石塔长老求解院归西湖坡与僚佐袖中出疏使晁无咎读之其词有为东坡而少留之句已而以兵部尚书召有召还至都门先寄子由诗有一味丰年説淮颍之句复兼侍读是年南郊先生为卤簿使寻迁礼部尚书迁端明侍读学士有读朱晖传题文潜语后及作醉翁操任兵部尚书日有荐赵徳麟状八年癸酉先生年五十八任端明侍读二学士是年先生继室同安郡君王氏卒于京师按先生作西方阿弥陀賛序云苏某之妻王氏元祐八年八月一日卒于京师谨按先生初娶通义郡君王氏乃同安之堂姊也先生祭王君钖丈人云某始婚姻公之犹子允有令徳天阏莫遂惟公幼女嗣执罍篚由是推之通义为同安之堂姊明矣但未能究先生再娶之嵗月耳又有八月二十七日建隆章浄馆成一絶有坐待宫人画诏回之句复以二学士出知定州九月十四日东府雨中作示子由云去年秋雨时我在广陵归今年中山去白首归无期葢定州之除必在九月内矣到定州任有祭韩魏公文书定州学生砚盖作山中松醪赋是年又作杜舆子师字説及论子方虫有梦南轩语绍圣元年甲戌先生年五十九知定州就任落两职追一官知英州有辞宣圣文行至滑州有乞舟行赴英州状云带家属数人前去汴泗之间乘舟泛江倍道而行至南康军出陆赴任未到任间再贬宁逺军节度副使恵州安置过䖍州有记真君籖説云八月二十一日过䖍州与王巖翁同谒祥符宫又有郁孤台游字韵诗与霍守李倅更和数首又有初入赣作又有题天竺乐天石刻余年幼时先君自䖍州归言天符有乐天诗今四十七年矣盖先生年十二老苏归自江南至是恰四十七年矣是年以十月三日到恵州寓居嘉祐寺有初到恵州诗当月十二日与幼子过同游白水佛迹浴于汤池有古诗又按长短句浣溪沙序云绍圣元年十月十三日与程乡令侯晋叔归善簿覃汲游大云寺野饮松下设松黄汤作此阕余家近酿酒名曰万家春时有䖍州鹤田处士王原子直不逺千里来访先生留七十日而去至十一月有戯赠朝云诗朝云先生侍妾也又録三十九嵗润州道上过除夜雨絶付过及有跋朱表臣藏文忠公帖又有与吴秀才书吴乃子野之子其书云过广州买得檀香数斤定居之后杜门烧香深念五十九年之非矣是年九月过广州访道士何徳顺又有记仙帖又作雪浪石盆铭又就嘉祐寺所居立思无邪斋有賛乃绍圣元年十月二十日所作也二年乙亥先生年六十在恵州有恵州上元夜诗诗云去年中山府老病亦宵兴今年江海上云房寄山僧以嵗月考之去年甲戌上元先生知定州今嵗乙亥寓嘉祐僧舍故有云房寄山僧之句是年迁居于合江亭以先生别王子直语观之绍圣三年十月三日始至恵州寓于嘉祐寺明年迁于合江之行馆得江楼豁彻之观忘幽谷窈窕之趣乃知乙亥嵗迁居合江楼明矣仍有松江亭上赋梅花诗三首及有先生行年六十化之句三月四日同太守詹范器之柯常林柞王原赖仙芝同游白水山又有与陈季常书云到恵州将半年矣先生以去年十月三日到恵州三月恰半年矣又有九月二十七日恵州星华馆思无邪斋书记外祖程公逸事又有朝斗记读管幼安传书鲁直跋逺景图北斋校书图后又有为幼子过书金光明经后及付僧恵诚游吴中代书及祭妹徳化县君文有塟枯骨铭时詹守议塟暴骨先生诗有江干白骨已衔恩之句三年丙子先生年六十一在恵州有和陶渊明移居诗云余去嵗三月自水东嘉祐寺迁去合江楼迨今一年得归善后隙地数亩父老云古白鹤观也意欣然居之营白鹤新居始于是矣诗中乃有葺思无邪斋之句先生甲戌寓居嘉祐寺巳有思无邪斋賛矣乙亥迁合江楼先有书程公逸事于星华馆思无邪斋今丙子欲营新居又曰葺思无邪斋虽三年之间迁居不常意其思无邪斋之名亦随寓而安矣当年恵州脩东西新桥先生助以犀带而子由亦以史夫人顷入内所赐金钱数千为助及桥成日先生有诗落之乃有叹我捐腰犀及有探囊赖故侯寳钱出金闺之句又有昙秀道人来访先生而先生题其诗巻云予在广陵昙秀作诗予和之后五年昙秀来恵州见予且先生以壬申知扬州至是恰五年矣时吴逺游陆道士客于先生嵗暮以无酒为叹先生和渊明和张常侍诗云我年六十一頽景薄西山是年又有丙子重九诗二首及书东皋子传后祭寳月大师文七月朝云卒先生有诗悼之及作墓志又于恵州栖禅寺大圣塔塟处作亭覆之名之六如亭又除夜前雨日与吴逺游有记食芋説按先生和渊明时运诗丁丑二月十四日白鹤峯新居成计其营新居之栋宇必在丙子秋冬之交有白鹤峯上梁文四年丁丑先生年六十二在恵州正月六日有题刘景文诗后按先生和渊明时运诗云丁丑二月十四日白鹤峯新居成又按先生与张天和长官书云贱累闰月初可到又云承问贱累正月末已到赣上矣闰月上旬到此也又按先生丙子年与毛泽民书云长子授韶州仁化令中冬当挈家至此某已买得数亩地在白鹤峯上古白鹤观基也已令斫木陶瓦作屋二十间以此考之先生长子自冬挈家至闰二月方到恵州按和时运诗序长子迈与子别三年矣般挈诸孙万里逺来不能无欣然先生长子挈家必于丁丑闰二月上旬到恵州明矣所谓二月十四日新居成必闰二月也三月先生作三马图及作陆道士墓志五月先生责授琼州别驾昌化军安置按志林云余自恵州忽被命责儋耳太守方子容自携告身来弔余曰此固前定吾妻沈事僧伽甚诚一夕梦和尚来辞云当与苏子瞻同行后七十二日有命今适七十二日矣岂非前定乎遂寄家于恵州独与幼子过渡海按子由作先生追和渊明诗序云东坡先生谪居儋耳寘家罗浮之下独与幼子过负担过海又至梧州寄子由诗序云吾谪雷被命即行了不相知至梧乃闻其尚在藤也旦夕当追及至五月间果遇子由于藤州有藤州城下夜起望月寄邵道士诗自藤出陆六月与子由相别按先生和渊明移居诗序云丁丑嵗余谪海南子由亦谪雷州五月十一相遇于藤同行至雷六月十一日相别渡海有雷州诗八首有行琼州儋耳肩舆坐睡中得句而遇清风急雨故作是诗有古诗一首以七月十三日到儋州有儋州谢表按先生夜梦诗序云七月十三日至儋州十余日矣按子由作先生墓志云绍圣四年先生安置昌化初僦官屋以庇风雨有司犹谓不可则买地筑室昌化士人畚土运甓以助之为屋三间又按先生与程全父推官书云初至僦官屋数椽近复遭迫逐不免买地结茒又按先生与程儒书云近与儿子结茒数椽居之劳费不赀矣赖十数学者助作躬泥水之役又云新居在军城南极湫隘以意测之先生居在军城南邻于天庆观以先生天庆观乳泉赋考之吾索居儋耳卜筑城南邻于司命之宫先生又有桄榔庵铭云东坡居士谪居儋耳无地可居偃息于桄榔林中摘叶书铭以记其处是嵗又过海得子由书律诗一首元符元年戊寅先生年六十三在儋州有过子上元夜赴郡㑹守舍作违字韵诗及有读晋书隠逸传岭南气候説録温峤问郭文语又于九月四日游天庆观有信道法智説是年吴子野来访先生而先生以诗赠之其序云去嵗与子野逰逍遥堂因往西山叩罗浮道院宿于西堂今嵗索居儋耳子野复来相见作诗赠之又有记筮卦云戊寅十月五日以乆不得子由书忧不去心以周易筮之得涣六三又有记藷説云海南以藷为粮㡬米之十六今嵗藷菜不熟以客舶方至市有米也乃戊寅十月二十一日书又有戊寅十一月一日记海漆説二年己夘先生年六十四在儋州有己夘正月十三日録卢仝杜子美诗遣懑是时乆旱无雨隂翳未快至上元夜老书生数人相过曰良月佳夜先生能一出乎先生欣然従之步城西入僧舍歴小巷民夷杂揉屠沽纷然归舍已三鼓矣归録其事为己夘夜书又有二月望日书苍耳説又有儋州诗二首有万户不禁酒三年夷识翁之句先生丁丑来儋至是将三年矣是嵗闰九月有琼州进士姜君弼唐佐自琼州来儋耳従先生学又有作墨説及题程全父诗巻后及有辟谷説又有与姜唐佐简云已取天庆观乳泉泼建茶之精者念非君莫与共之又有十月十五日与姜君简三年庚辰先生年六十五嵗在儋州人日闻黄河复作诗二首至上元又和戊寅违字韵诗题后云戊寅上元余在儋耳过子夜出守舍作违字韵诗今庚辰上元巳再期矣家在恵州白鹤峯下过子并妇从余来此又有五谷耗地説记唐村老人言及养黄中説姜君弼去年闰九月自琼州来从先生学三月还琼州有跋姜君弼课䇿及有书栁子厚饮酒读书二説以赠姜君之行按子由栾城集有赠姜君诗序云子瞻尝赠姜君弼两句诗云沧海何曾㫁地脉白袍端为破天荒它日登科当为子足之必是行以遗之也五月大赦量移亷州安置且先生之在儋也食芋饮水着书以为乐作书传以推明上古之絶学又且谦沖下士情及疎贱日与诸黎游无间也尝与军使张中同访黎子云欲醵钱作屋名之曰载酒堂矣又尝上已日寻诸生皆出独与老符秀才饮矣又尝用过韵与诸生冬至饮酒有愁颜解符老夀耳鬬吴公之句矣注云符吴皆坐客必老符秀才与吴子野也又尝以诗纪春梦婆矣按赵徳麟侯鲭録云东坡老人在昌化尝负大瓢行歌田亩间所歌者葢哨遍也馌妇年七十云内翰昔日富贵一塲春梦坡然之里人唿此媪为春梦婆坡一日被酒独行遍至子云诸黎之舍作诗云符老风流可奈何朱颜减尽鬓丝多投梭每困东邻女换扇惟逢春梦婆是日复见老符秀才言此春梦婆之实也凡此数事皆先生海外之逸事也虽三年居儋耳未知在甚年中今附于庚辰之嵗庶以备观閲云耳又有儋州与姜君弼书某已得合浦文字又有与少游书自儋之琼作峻灵王庙碑云元符三年有诏徙亷州向西而辞六月过琼州作恵通泉记遂渡海有过海诗又有乌喙诗序云余来儋耳得犬曰乌喙予迁合浦过澄迈泅而济戏作是诗渡海到亷州谢表有许承恩而内徙之句在亷州有亷州龙眼质味殊絶可敌荔枝诗又有题少游学书乃云庚辰八月二十四日书于合浦清乐轩及记苏佛儿语别㢘守张左藏诗此皆在亷州所作之诗也又有瓶笙诗序云庚辰八月二十八日刘㡬仲饯别东坡中觞闻笙箫声又有与郑靖老书云到亷亷守云公已行矣志林未成草得书传十三巻某留此过中秋或至月末乃行作木栰下水歴容藤至梧与迈约般家至梧相㑹迨亦至恵矣是嵗又有移永州之命按先生谢提举成都府玉局观表云先自昌化贬所移亷州又自亷州移舒州节度副使永州居住行至英州复朝奉郎提举成都府玉局观任便居住经由广州有将至广州用过字韵寄迨迈二子诗时朱行中舍人知广州先生有简与朱行中云欲服帽请见先令咨禀广州少留而行考先生题广庆寺云东坡居士渡海北还吴子野何崇道颕堂通三长老黄明达李公弼林子中自畨禺追饯至清逺崃同游广陵寺乃元符三年十一月十五日自此舟行清逺见顾秀才谈恵州之美遂作诗过英州拜玉局之除有何公桥诗过韶州有次韵狄守李倅诗及作九成台铭是年过岭作诗二首寄子由有七年来往我何堪之语盖先生甲戌责恵州已而过海至是为七年矣次年正月五日过南安军计先生渡岭必已嵗除徽宗皇帝建中靖国元年辛巳先生年六十六度岭北归作南华长老题名记按题中载石钟山记云建中靖国元年正月五日自南陵还过南安军旧法掾吴君示旧所作石钟山铭为题其末乃知先生首正过南安必矣又有过岭至南安作一首正月到䖍州有与钱济明书云某已到䖍州二月十间方离此又和旧所作郁孤䑓诗有䖍州士人孙志举従先生游先生有和迟韵赠志举先辈云我従海外归喜及崆峒春又有和志举见赠云洒扫古玉局香火通帝闉又用前韵谢崔次之见过云自我迁岭外七见槐火春及发䖍州过吉州永和镇清都观有谢道士自言丙子生求诗为赋一首及为作賛并写清都台三字中途又为南安军作学记写海外所作天庆观乳泉赋四月舟行至豫章彭蠡之间遇成国程夫人忌日迺写圆通偈云行当施庐山有道者又有与胡仁脩书云旦夕到仪真暂令迈一至常五月行至真州瘴毒大作病暴下中止于常州按先生寄朱行中诗有至今不贪寳凛然照尘寰之句先生注云前一日梦中作此诗寄行中觉而记之自不晓按近日曽端伯百家诗选至朱行中事迹云东坡梦中寄朱行中一篇南迁絶笔也嗟唿先生之文如万斛泉源而乃止于梦中寄行中之作此正絶笔获麟之义惜哉六月上表请老以本官致仕七月丁亥卒于常州实七月二十八日也子由作先生墓志云先生七月被病卒于毘陵吴越之民相与哭于市其君子相与弔于家讣闻于四方无贤愚皆咨嗟出涕太学之士数百人相率饭僧恵林佛舍呜唿先生文章为百世之师而忠义尤为天下大闲加之好贤乐善常若不及是宜讣闻之日士民惜哲人之萎朝野嗟一鑑之逝皆出于自然之诚不可以强而致也以次年闰六月塟于汝州郏城县钓台乡上瑞里东坡先生年谱东坡全集卷一钦定四库全书东坡全集巻一宋蘓轼撰诗四十七首辛丑十一月十九日既与子由别于郑州西门之外马上赋诗一篇寄之不饮胡为醉兀兀此心已逐归鞍发归人犹自念庭闱今我何以慰寂寞登高回首坡陇隔惟见乌帽出复没苦寒念尔衣裳薄独骑瘦马踏残月路人行歌居人乐僮仆怪我苦悽恻亦知人生要有别但恐嵗月去飘忽寒灯相对记畴昔夜雨何时聴萧瑟君知此意不可忘愼勿苦爱高官职和子由渑池怀旧人生到处知何似应似飞鸿踏雪泥泥上偶然留指爪鸿飞那复计东西老僧巳死成新塔坏壁无由见旧题往日﨑岖还记否路长人困蹇驴嘶次韵和刘京兆石林亭之作石本唐苑中物散流民间刘购得之都城日荒废往事不可还惟余故苑石漂散向人间公来始购蓄不惮道里艰尽从尘埃中来对冰雪颜瘦骨拔凛凛苍根漱潺潺唐人惟竒章好石古莫攀尽令属牛氏刻凿纷班班嗟此本何常聚散实循环人失亦人得要不出区寰君看刘李末不能保河闗况此百株石鸿毛于泰山但当对石饮万事付等闲壬寅二月有诏令郡史分往属县减决囚禁十三日受命出府至宝鸡虢郿盩厔四县既毕事因朝谒太平宫而宿于南溪溪堂遂并南山而西至楼观大秦寺延生观仙游潭十九日廼归作诗五百言以记凡所经歴者寄子由逺人罹水旱王命释俘囚分县传明诏循山得胜游萧条初出郭旷荡实消忧薄暮来孤镇登临忆武侯峥嵘依絶壁苍茫瞰奔流半夜人唿急横空火气浮天遥殊不辨风急巳难収晓入陈仓县犹余卖酒楼烟煤巳狼借吏卒尚呀咻鸡岭云霞古龙宫殿宇幽南山连大散归路走吾州欲往安能遂将还为少留回趋西虢道却渡小河洲闻道磻溪石犹存渭水头苍崖虽有迹大钓本无钩东去过郿坞孤城象汉刘谁言董公健竟复伍孚讐白刃俄生肘黄金漫似丘平生闻太白一见驻行驺鼓角谁能试风雷果致不巖崖巳竒絶冰雪更琱锼春旱忧无麦山灵喜有湫蛟龙懒方睡缾罐小容偷二曲林泉胜三川气象侔近山麰麦早临水竹篁脩先帝膺符命行宫画冕旒侍臣簮武弁女乐抱箜篌秘殿开金鏁神人控玉虬黒衣横巨劒被髪凛䨇眸邂逅逄佳士相将弄綵舟投篙披緑荇濯足乱清沟晩宿南谿上森如水国秋遶湖栽翠密终夜响飕飗冐晓穷幽䆳操戈畏炳彪尹生犹有宅老氏旧停辀问道遗踪在登仙往事悠驭风归汗漫閲世似蜉蝣羽客知人意瑶琴系马秋不辞山寺逺来作鹿鸣呦帝子传闻李巖堂髣像缑轻风帏幔巻落日髻鬟愁入谷惊䝉密登坡费挽搂乱峰巉似槊一水淡如油中使何年到金龙自古投千重横翠石百丈见游儵最爱泉鸣洞初尝雪入喉满缾虽可致洗耳叹无由忽忆寻蟆培方冬脱鹿裘山川良甚似水石亦堪俦惟有泉旁饮无人自献酬太白山下早行至横渠镇书崇寿院壁马上续残梦不知朝日昇乱山横翠幛落月淡孤灯奔走烦邮吏安闲媿老僧再游应眷眷聊亦记吾曾留题延生观后山上小堂溪山愈好意无厌上到巉巉第几尖深谷野禽毛羽怪上方仙子鬓眉纎不慙弄玉骑丹凤应逐常娥驾老蟾涧草巖花自无主晩来蝴蝶入疎帘留题仙游潭中兴寺寺东有玉女洞洞南有马融读书石室过潭而南山石益竒潭上有桥畏其险不敢渡清潭百丈皎无泥山木隂隂谷鸟啼蜀客曾游明月崃秦人今在武陵溪独攀书室窥巖窦还访仙姝款石闺犹有爱山心未至不将双脚踏飞梯石鼻城平时战国今无在陌上征夫自不闲北客初来试新险蜀人从此送残山独穿暗月朦胧里愁渡奔河苍茫间渐入西南风景变道边脩竹水潺潺磻溪石墨突不暇黔孔席未尝暖安知渭上叟跪石留双骭一朝婴世故辛苦平多难亦欲就安眠旅人讥客嬾郿坞衣中甲厚行何惧坞里金多退足凭毕竟英雄谁得似脐脂自照不须灯楼观门前古碣卧斜阳閲世如流事可伤长有游人悲晋惠强修遗庙学秦皇丹砂久窖井水赤白术谁烧厨灶香闻道神仙亦相过只疑田叟是庚桑九月二十日微雪怀子由弟二首岐阳九月天微雪已作萧条嵗暮心短日送寒砧杵急冷官无事屋庐深愁肠别后能消酒白髪秋来已上簮近买貂裘堪出塞忽思乘传问西琛江上同舟诗满箧郑西分马涕垂膺未成报国慙书劒岂不怀归畏友朋官舍度秋惊歳晩寺楼见雪与谁登遥知读易东牕下车马敲门定不譍病中闻子由得告不赴商州三首病中闻汝免来商旅鴈何时更着行逺别不知官爵好思归苦觉歳年长着书多暇真良计从宦无功谩去乡惟有王城最堪隠万人如海一身藏近从章子闻渠説苦道商人望汝来説客有灵慙直道逋翁久没厌凡才夷音仅可通名姓瘿俗无由辨颈顋荅䇿不堪宜落此上书求免亦何哉辞官不出意谁知敢向清时怨位卑万事悠悠付杯酒流年冉冉入霜髭䇿曾忤世人嫌汝易可忘忧家有师此外知心更谁是梦魂相覔苦参差病中大雪数日未尝起观虢令赵荐以诗相属戏用其韵荅之经旬卧斋合终日亲剂和不知雪巳深但觉寒无奈飘萧牕纸鸣堆压檐板堕风飈助凝冽帏幔困掀簸惟思近醇醲未敢窥璨瑳何时反炎赫却欲躬臼磨谁云座无氊尚有裘充货西邻歌吹发促席寒威挫崩腾踏成径缭绕飞入坐人欢瓦先融饮儁缾屡卧嗟余独愁寂空室自困坷欲为后日赏恐被游尘涴寒更报新霁皎月悬半破有客独苦吟清夜黙自课诗人例穷蹇秀句出寒饿何当暴雪霜庶以蹑郊贺歳晩相与餽问为餽歳酒食相邀唿为别歳至除夜达旦不眠为守歳蜀之风俗如是余官岐下嵗暮思归而不可得故为此三诗寄子由餽歳农功各巳収嵗事得相佐为欢恐无具假物不论货山川随出产贫富称小大寘盘巨鲤横发笼双兔卧富人事华靡綵绣光翻座贫者愧不能微挚出舂磨官居故人少里巷佳节过亦欲举乡风独倡无人和别歳故人适千里临别尚迟迟人行犹可复歳行那可追问嵗安所之逺在天一涯已逐东流水赴海归无时东邻酒初熟西舍彘亦肥且为一日欢慰此穷年悲勿嗟旧嵗别行与新歳辞去去勿回顾还君老与衰守歳欲知垂尽歳有似赴壑虵修鳞半巳没去意谁能遮况欲系其尾虽勤知奈何儿童强不睡相守夜讙譁晨鸡且勿唱更鼓畏添挝坐乆灯烬落起㸔北斗斜明年岂无年心事恐蹉跎努力尽今夕少年犹可夸和子由踏青春风陌上惊微尘游人初乐歳华新人闲正好路旁饮麦短未怕游车轮城中居人厌城郭喧阗晓出空四邻歌鼓惊山草木动箪瓢散野乌鸢驯何人聚衆称道人遮道卖符色怒瞋宜蚕使汝蠒如瓮宜畜使汝羊如麕路人未必信此语强为买服禳新春道人得钱径沽酒醉倒自谓吾符神和子由蚕市蜀人衣食常苦艰蜀人游乐不知还千人耕种万人食一年辛苦一春闲闲时尚以蚕为市共忘辛苦逐欣欢去年霜降斫秋荻今年箔积如连山破瓢为轮土为釡争买不翅金与纨忆昔与子皆童丱年年废书走市观市人争夸鬬巧智野人喑哑遭欺谩诗来使我感旧事不悲去国悲流年和子由苦寒见寄人生不满百一别费三年三年吾有几弃掷理无还长恐别离中摧我鬓与颜念昔喜着书别来不成篇细思平时乐乃谓忧所縁吾从天下士莫如与子欢羡子久不出读书蝨生氊丈夫重出处不退要当前西羌解仇隙勐士忧塞壖庙谋虽不战虏意久欺天山西良家子锦縁貂裘鲜千金买战马百宝粧刀环何时逐汝去与虏试周旋和子由论书吾虽不善书晓书莫如我苟能通其意常谓不学可貌妍容有颦璧美何妨椭端庄杂流丽刚健含婀娜好之每自讥不谓子亦颇书成辄弃去缪被旁人裹体势本阔略结束入细么子诗亦见推语重未敢荷迩来又学射力薄愁官笴多好竟无成不精安用伙何当尽屏去万事付懒惰吾闻古书法守骏莫如跛世俗笔苦骄衆中强嵬騀钟张忽已远此语与时左记所见开元寺吴道子画佛灭度以荅子由西方真人谁所见衣被七宝从双狻当时脩道颇辛苦柏生两肘乌巢肩初如蒙蒙隠山玉渐如濯濯出水莲道成一旦就空灭奔㑹四海悲人天翔禽哀响动林谷兽鬼踯躅泪迸泉龎眉深目彼谁子遶牀弹指性自圆隠如寒月堕清昼空有孤光留故躔春游古寺拂尘壁遗像久此霾香烟画师不复写名姓皆云道子口所传从横固已蔑孙邓有如巨鳄吞小鲜来诗所夸孰与此安得携挂其旁观和子由寒食寒食今年二月晦树林深翠巳生烟遶城骏马谁能借到处名园意尽便但挂酒壶那计盏偶题诗句不须编忽闻啼鵙惊羇旅江上何人治废田和刘长安题薛周逸老亭周最善饮酒未七十而致仕近闻薛公子早退惊常流买园招野鹤凿井动潜虬自言酒中趣一斗胜凉州翻然拂衣去亲爱挽不留隠居亦何乐素志庶可求所亡嗟无几所得不啻酬青春为君好白日为君悠山鸟奏琴筑野花弄闲幽虽辞功与名其乐实素侯至今清夜梦尚惊冠压头谁能载美酒往以太白浮之子虽不识因公可与游中隠堂诗岐山宰王君绅其祖故蜀人也避乱来长安而遂家焉其居第园圃有名长安城中号中隠堂者是也予之长安王君以书戒其子弟邀予游且乞诗甚勤因为作此五篇去蜀初逃难游秦遂不归园荒乔木老堂在昔人非凿石清泉激开门野鹤飞退居吾久念长恐此心违径转如修蟒坡垂似伏鳌树从何代有人与此堂高好古嗟生晩偷闲厌久劳王孙早归隠尘土汚君袍二月惊梅晩幽香此地无依依慰逺客皎皎似吴姝不恨故园隔空嗟芳歳徂春深桃杏乱笑汝益羁孤翠石如鹦鹉何年别海壖贡随南使逺载压渭舟偏已伴乔松老那知故国迁金人解辞汉汝独不澘然都城更几姓到处有残碑古隧埋蝌蚪崩崖露伏龟安排壮亭榭收拾费金赀岣嵝何须到韩公浪自悲凤翔八观凤翔八观诗记可观者八也昔司马子长登㑹稽探禹穴不逺千里而李太白亦以七泽之观至荆州二子盖悲世悼俗自伤不见古人而欲一观其遗迹故其勤如此凤翔当秦蜀之交士大夫之所朝夕往来此八观者又皆跬歩可至而好事者有不能徧观焉故作诗以告欲观而不知者石鼓冬十二月歳辛丑我初从政见鲁叟旧闻石鼓今见之文字郁律蛟蛇走细观初以指画肚欲读嗟如箝在口韩公好古生已迟我今况又百年后强寻偏旁推㸃画时得一二遗八九我车既攻马亦同其鱼维鱮贯之栁古器纵横犹识鼎衆星错落仅名斗糢煳半已似瘢胝诘曲犹能辨跟肘娟娟缺月隠云雾濯濯嘉禾秀莨莠漂流百战偶然存独立千载谁与友上追轩颉相唯诺下揖冰斯同鷇㝅忆昔周宣歌鸿鴈当时籀史变蝌蚪厌乱人方思圣贤中兴天为生耆耉东征徐虏阚虓虎北伏犬戎随指嗾象胥杂沓贡狼鹿方召聨翩赐圭卣遂因鼓鼙思将帅岂为考击烦蒙瞍何人作颂比崧高万古斯文齐岣嵝勲劳至大不矜伐文武未逺犹忠厚欲寻年嵗无甲乙岂有名字记谁某自从周衰更七国竟使秦人有九有扫除诗书诵法律投弃爼豆陈鞭杻当年何人佐祖龙上蔡公子牵黄狗登山刻石颂功烈后者无继前无偶皆云皇帝巡四国烹灭强暴救黔首六经既巳委灰尘此鼓亦当遭击剖传闻九鼎沦泗上欲使万夫沉水取暴君纵欲穷人力神物义不污秦垢是时石鼓何处避无乃天公令鬼守兴亡百变物自闲富贵一朝名不朽细思物理坐叹息人生安得如汝寿诅楚文峥嵘开元寺髣髴祈年观旧筑扫成空古碑埋不烂诅书虽可读字法嗟久换词云秦嗣王敢使祝用瓉先君穆公世与楚约相捍质之于巫咸万叶期不叛今其后嗣王乃敢搆多难刳胎杀无罪亲族遭圉绊计其所称诉何啻桀纣乱吾闻古秦俗面诈背不汗岂惟公子卭社鬼亦遭谩辽哉千嵗后发我一笑粲王维吴道子画何处访吴画普门与开元开元有东塔摩诘留手痕吾观画品中莫如二子尊道子实雄放浩如海波翻当其下手风雨快笔所未到气巳吞亭亭双林间彩晕扶桑暾中有至人谈寂灭悟者悲涕迷者手自扪蛮君鬼伯千万万相排竞进头如鼋摩诘本诗老佩芷袭芳荪今观此壁画亦若其诗清且敦祗园弟子尽鹤骨心如死灰不复温门前两丛竹雪节贯霜根交柯乱叶动无数一一皆可寻其源吴生虽妙絶犹以画工论摩诘得之于象外有如仙翮谢笼樊吾观二子皆神俊又于维也歛袵无间言维摩像唐杨惠之塑在天柱寺昔者子舆病且死其友子祀往问之跰鉴井自叹息造物将安以我为今观古塑维摩像病骨磊嵬如枯龟乃知至人外生死此身变化浮云随世人岂不硕且好身虽未病心巳疲此叟神完中有恃谈笑可却千熊罴当其在时或问法俛首无言心自知至今遗像兀不语与昔未死无增亏田翁俚妇那肯顾时有野䑕衔其髭见之使人每自失谁能与结无言师东湖吾家蜀江上江水緑如蓝尔来走尘土意思殊不堪况当岐山下风物尤可慙有山秃如赭有水浊如泔不谓郡城东数歩见湖潭入门便清奥怳如梦西南泉源从高来随流走涵涵东去触重阜尽为湖所贪但见苍石螭开口吐清甘借汝腹中过胡为目眈眈新荷弄晚凉轻棹极幽探飘飖忘逺近偃息遗佩篸深有龟与鱼浅有螺与蚶曝晴复戏雨戢戢多于蚕浮沉无停饵倐忽遽满篮丝缗虽强致琐细安足戡闻昔周道兴翠鳯栖孤岚飞鸣饮此水照影弄毵毵至今多梧桐合抱如彭綵羽无复见上有鹯搏䳺嗟予生虽晩考古意所妉图书巳漫漶犹复访侨郯巻阿诗可继此意久已含扶风古三辅政事岂汝谙聊为湖上饮一纵醉后谈门前远行客劫劫无留骖问胡不回首无乃趁朝参予今正疎懒官长幸见函不辞日游再行恐歳满三暮归还倒载钟鼓巳韽韽真兴寺阁山川与城郭漠漠同一形市人与鵶鹊浩浩同一声此阁几何高何人之所营侧身送落日引手攀飞星当年王中令斫木南山頳写真留阁下铁面眼有稜身长八九尺与阁两峥嵘古人虽暴恣作事今世惊登者尚呀喘作者何以胜曷不观此阁其人勇且英李氏园朝游北城东回首见修竹下有朱门家破墻围古屋举鞭叩其户幽响荅空谷入门所见伙十歩九移目异花兼四方野鸟喧百族其西引溪水活活转墻曲东注入深林林深牕户緑水光兼竹净时有独立鹄林中百尺松歳久苍鳞蹙岂惟此地少意恐闗中独小桥过南浦夹道多乔木隠如城百雉挺若舟千斛隂隂日光淡黯黯秋气蓄尽东为方池野鴈杂家鹜红梨惊合抱映岛孤云馥春光水溶漾雪阵风翻扑其北临长溪波声卷平陆北山卧可见苍翠间硗秃我时来周览问此谁所筑云昔李将军负崄乘衰叔抽钱筭间口但未𣙜羮粥当时夺民田失业安敢哭谁家美园圃籍没不容赎此亭破千家郁郁城之麓将军竟何事虮蝨生刀韣何尝载美酒来此驻车毂空使后世人闻名颈犹缩我今官正闲屡至因休沐人生营居止竟为何人卜何当办一身永与清景逐秦穆公墓橐泉在城东墓在城中无百歩乃知昔未有此城秦人以泉识公墓昔公生不诛孟明岂有死之日而忍用其良乃知三子狥公意亦如齐之二子从田横古人感一饭尚能杀其身今人不复见此等乃以所见疑古人古人不可望今人益可伤和子由闻子瞻将如终南太平宫谿堂读书役名则巳勤狥身则巳媮我诚愚且拙身名两无谋始者学书判近亦知问囚但知今当为敢问向所由士方其未得唯以不得忧既得又忧失此心浩难収譬如倦行客中路逄清流尘埃虽未脱暂憩得一漱我欲走南涧春禽始嘤呦鞅掌久不决尔来巳徂秋桥山日月迫府县烦差抽王事谁敢愬民劳吏宜羞中间罹旱暵欲学唤雨鸠千夫挽一木十歩八九休渭水涸无泥菑堰旋挿修对之食不饱余事更遑求近日秋雨足公余试新篘劬劳幸已过朽钝不任锼秋风迫吹帽西阜可纵游聊为一日乐慰此百日愁将往终南和子由见寄人生百年寄鬓须富贵何啻葭中莩惟将翰墨留染濡絶胜醉倒蛾眉扶我今废学如寒竽久不吹之澁欲无歳云暮矣嗟几余欲往南溪侣禽鱼秋风吹雨凉生肤夜长耿耿添漏壶穷年弄笔衫袖乌古人有之我愿如终朝危坐学僧趺闭门不出闲履凫下视官爵如泥淤嗟我何为久踟蹰歳月岂肯为汝居仆夫起餐秣吾驹七月二十四日以久不雨出祷磻溪是日宿虢县二十五日晩自虢县渡渭宿于僧舍曾阁阁故曾氏所建也夜久不寐见壁有前县令赵荐留名有怀其人龛灯明灭欲三更欹枕无人梦自惊深谷留风终夜响乱山衔月半牀明故人渐逺无消息古寺空来有姓名欲向磻溪问姜叟仆夫屡报斗杓倾二十六日五更起行至磻溪未明夜入磻溪如入崃照山炬火落惊猿山头孤月耿犹在石上寒波晓更喧至人旧隠白云合神物已化遗踪蜿安得梦随霹雳驾马上倾倒天瓢翻是日自磻溪将往阳平憩于麻田青峰寺之下院翠麓亭不到峰前寺空来渭上村此亭聊可喜脩径岂辞扪谷映朱栏秀山含古木尊路穷惊石断林缺见河奔马困嘶青草僧留荐晚飱我来秋日午旱久石牀温安得云如盖能令雨泻盆共㸔山下稻凉叶晩翻翻二十七日自阳平至斜谷宿于南山中蟠龙寺横槎晩渡碧涧口骑马夜入南山谷谷中暗水响泷泷岭上疎星明煜煜寺藏巖底千万仞路转山腰三百曲风生饥虎啸空林月黑惊麏窜脩竹入门突兀见深殿照佛青荧有残烛媿无酒食待游人旋斫杉松煮溪蔌板阁独眠惊旅枕木鱼晓动随僧粥起观万瓦郁参差目乱千巖散红緑门前商贾负椒荈山后咫尺连巴蜀何时归耕江上田一夜心逐南飞鹄是日至下马碛憩于北山僧舍有阁曰怀贤南直斜谷西临五丈原诸葛孔明所从出师也南望斜谷口三山如犬牙西观五丈原郁屈如长虵有怀诸葛公万骑出汉巴吏士寂如水萧萧闻马挝公才与曹丕岂止十倍加顾瞻三辅间势若风卷沙一朝长星坠竟使蜀妇髽山僧岂知此一室老烟霞往事逐云散故山依渭斜客来空弔古清泪落悲笳东坡全集巻一东坡全集卷二钦定四库全书东坡全集巻二宋蘓轼撰诗八十三首和子由记园中草木十一首煌煌帝王都赫赫走羣彦嗟汝独何为闭门观物变㣲物岂足观汝独观不倦牵牛与葵蓼採摘入诗巻吾闻东山傅置酒擕嬿婉富贵未能忘声色聊自遣汝今又不然时节看瓜蔓懐宝自足珍艺兰那计畹吾归于汝处慎勿嗟歳晩荒园无数畆草木动成林春阳一已敷妍丑各自矜蒲萄虽满架困倒不能任可怜病石榴花如破红襟葵花虽粲粲蔕浅不胜簮丛蓼晚可喜轻红随秋深物生感时节此理等废兴飘零不自由盛亦非汝能种栢待其成栢成人亦老不如种丛篲春种秋可倒隂阳不择物美恶随意造栢生何苦艰似亦费天巧天工巧有几肯尽为汝耗君看藜与藿生意常草草萱草虽微花孤秀自能拔亭亭乱叶中一一芳心插牵牛独何畏诘曲自牙蘖走寻荆与榛如有宿昔约南斋读书处乱翠晓如泼偏工贮秋雨嵗嵗壊篱落芦笋初似竹稍开叶如蒲方春节抱甲渐老根生须不爱当夏緑爱此及秋枯黄叶倒风雨白花摇江湖江湖不可到移植苦勤劬安得双野鸭飞来成画图行乐惜芳晨秋风常苦早谁知念离别喜见秋𤓰老秋𤓰感霜霰茎叶飒已藁宦逰归无时身若马系皁悲鸣念千里耿耿志空抱多忧竟何为使汝𤣥髪缟官舍有丛竹结根问囚㕔下为人所径上宻不容钉慇懃戒吏卒插棘䕶中庭遶砌忽坟裂走鞭瘦竛竮我常擕枕簟来此䕃寒青日暮不能去卧聴牕风泠芎䓖生蜀道白芷来江南漂流到闗辅犹不失芳甘濯濯翠茎满愔愔清露涵及其未花实可以资筐篮秋节忽已老苦寒非所堪斸根取其实对此㣲物慙自我来关辅南山得再逰山中亦何有草木媚深幽菖蒲人不识生此乱石沟山高霜雪苦苗叶不得抽下有千岁根蹙缩如蟠虬长为鬼神守德薄安敢偷我归自南山山翠犹在目心随白云去梦绕山之麓汝从何方来笑齿粲如玉探懐出新诗秀语夺山緑觉来已茫昧但记说秋菊有如採樵子入洞聴琴筑归来写遗声犹胜人间曲野菊生秋涧芳心空自知无人惊歳晩唯有暗蛩悲花开涧水上花落涧水湄菊衰蛩亦蛰与汝嵗相期楚客方多感秋风咏江篱落英不满匊何以慰朝饥周公庙庙在岐山西北七八里庙后百许歩有泉依山涌冽异常国史所谓润德泉世乱则竭者也吾今那复梦周公尚喜秋来过故宫翠鳯旧依山硉兀清泉长与世穷通至今逰客伤离黍故国诸生咏雨蒙牛酒不来乌鸟散白杨无数暮号风南溪之南竹林中新构一茆堂予以其所处最为深䆳故名之避世堂犹恨溪堂浅更穿修竹林高人不畏虎避世已无心隠几頽如病忘言兀以瘖茆茨追上古冠盖谢当今晓梦猨唿觉秋懐鸟伴吟暂来聊解带屡去欲擕衾湖上行人絶堦前暮雪深应逢緑毛叟叩戸夜抽簪自清平鎭逰楼观五郡大秦延生仙逰徃反四日得十一诗寄舎弟子由同作楼观鸟噪猨唿昼闭门寂寥谁识古皇尊青牛久已辞辕轭白鹤时来访子孙山近朔风吹积雪天寒落日淡孤村道人应怪逰人衆汲尽堦前井水浑五郡古观正依林麓断居民来说水泉甘乱谿赴渭争趋北飞鸟迎山不复南羽客衣冠朝上象野人香火祝春蚕汝师岂解言符命山鬼何知託老耼授经台剑舞有神通草圣海山无事化琴工此台一览秦川小不待传经意已空大秦寺晃荡平川尽坡陁翠麓横忽逢孤塔逈独向乱山明信足幽寻逺临风却立惊原田浩如海衮衮尽东倾仙逰潭翠壁下无路何年雷雨穿光摇巖上寺深到影中天我欲然犀看龙应抱宝眠谁能孤石上危坐试僧禅东去愁攀石西来怯渡桥碧潭如见试白塔苦相招野餽慙微薄村沽慰寂寥路穷斤斧絶松桂得干霄唐初传有此乱后不留碑畏虎闗门早无村得米迟山泉自入瓮野桂不胜炊信美那能久应先学忍饥未应将军聘初从季直逰绛纱生不识苍石尚能留岂害依梁冀何须困李侯吾诗慎勿刻猿鹤为君羞洞里吹箫子终年守独幽石泉为晓镜山月当帘钩歳晩杉枫尽人归雾雨愁送迎应鄙陋谁继楚臣讴爱玉女洞中水既致两瓶恐后复取而为使者见绐因破竹为契使寺僧藏其一以为徃来之信戏谓之调水符欺谩久成俗闗市有契繻谁知南山下取水亦置符古人辨淄渑皎若鹤与凫吾今既谢此但视符有无常恐汲水人智出符之余多防竟无及弃置为长吁自仙逰回至黒水见居民姚氏山亭高絶可爱复憩其上山鵶晓辞谷似报逰人起出门犹屡顾惨若去吾里道途险且迂继此复能几溪边有危构归驾聊复柅爱此山中人缥缈如仙子平生慕独徃官爵同一屣胡为此谿边眷眷若有竢国恩久未报念此慙且泚临风浩悲咤万世同一轨何年谢簪绂丹砂留迅晷南谿有㑹景亭处衆亭之间无所见甚不称其名余欲迁之少西临断岸西向可以逺望而力未暇特为制名曰招隠仍为诗以告来者庶几迁之飞檐临古道髙榜劝逰人未即令公隠聊须濯路尘茆茨分聚落烟火傍城闉林缺湖光漏牕明野意新居民惟白帽过客谩朱轮山好留归屐风回落醉巾他年谁改筑旧制不须因再到吾虽老犹堪作坐賔凌虚台才髙多感激道直无徃还不如此台上举酒邀青山青山虽云逺似亦识公颜崩腾赴幽赏披豁露天悭落日衔翠壁暮云㸃烟鬟浩歌清兴发放意末礼删是时歳云暮微雪洒袍斑吏退迹如扫賔来勇跻攀台前飞鴈过台上彫弓弯联翩向空坠一笑惊尘寰竹野人献竹腰腹大如盎自言道旁得採不费罝罔鸱夷譲圆滑混沌慙瘦爽两牙虽有余四足仅能髣逢人自惊蹶闷若儿脱襁念兹㣲陋质刀几安足枉就禽太仓卒羞愧不能飨南山有孤熊择兽行䑛掌渼陂鱼霜筠细破为双掩中有长鱼如卧剑紫荇穿顋气惨悽红鳞照坐光磨闪擕来虽逺鬛尚动烹不待熟指先染坐客相看为解颜香粳饱送如填堑早歳尝为荆渚客黄鱼屡食沙头店濵江易採不复珍盈尺辄弃无乃僣自从西征复何有欲致南烹嗟久欠游修琐细空自腥乱骨纵横动遭砭故人逺餽何以报客俎久空惊忽赡东道无辞信使频西隣幸有庖虀酽读道藏嗟子亦何幸偶此琳宫居宫中复何有戢戢千函书盛以丹锦囊冒以青霞𥚑王乔掌闗籥蚩尤守其庐乗闲窃掀搅渉猎岂暇徐至人悟一言道集由中虚心闲反自照皎皎如芙蕖千载厌世去此言乃蘧蒢人皆忽其身治之用土苴何暇及天下幽忧吾未除十二月十四日夜㣲雪明日早徃南谿小酌至晩南谿得雪真无价走马来看及未消独自披榛寻履迹最先犯晓过朱桥谁怜破屋眠无处坐觉村饥语不嚣惟有暮鵶知客意惊飞千片落寒条九月中曽题二小诗于南溪竹上既而忘之昨日再逰见而録之湖上萧萧疎雨过山头霭霭暮云横陂塘水落荷将尽城市人归虎欲行谁谓江湖居而为虎豹宅焚山岂不能爱此千竿碧司竹监烧苇园因召都廵检柴贻朂左藏以其徒㑹猎园下官园刈苇岁留槎深冬放火如红霞枯槎烧尽有根在春雨一洗皆萌芽黄狐老兔最狡㨗卖侮百兽常矜夸年年此厄竟不悟但爱䝉宻争来家风回熖巻毛尾热欲出已被苍鹰遮野人来言此最乐徒手晓出归满车巡边将军在近邑唿来飒飒从矛叉戍兵久闲可小试战鼓虽冻犹堪挝雄心欲搏南涧虎阵势颇学常山蛇霜干火烈声爆野飞走无路号且呀迎人截来砉逢箭避犬逸去穷投罝击鲜走马殊未厌但恐落日催栖鵶弊旗仆鼓坐数获鞍挂雉兔肩分麚主人置酒聚狂客纷纷醉语晩更譁燎毛燔肉不暇割饮㗖直欲追羲娲青丘云梦古所咤与此何啻百倍加苦遭谏䟽说夷羿又被赋客嘲滛奢岂如闲官走山邑放旷不与趋朝衙农工已毕岁云暮车骑虽少賔殊佳酒酣上马去不告猎猎霜风吹帽斜和子由木山引水二首蜀江久不见沧浪江上枯槎逺可将去国尚能三犊载汲泉何爱一夫忙﨑岖好事人应笑冷淡为欢意自长遥想纳凉清夜永牕前微月照汪汪千年古木卧无梢浪巻沙飜去似瓢几度过秋生藓晕至今流润应江潮泫然疑有蛟龙吐断处人言霹雳焦材大古来无适用不须郁郁慕山苗寄题兴州晁太守新开古东池百畆新池傍郭斜居人行乐路人夸自言官长如灵运能使江山似永嘉纵饮坐中遗白帢幽寻尽处见桃花不堪山鸟号归去长遣王孙苦忆家华隂寄子由三年无日不思归梦里还家旋觉非腊酒送寒催去国东风吹雪满征衣三峰已过天浮翠四扇行看日照扉里堠消磨不禁尽速擕家饷劳骖騑和董传留别麤缯大布裹生涯腹有诗书气自华厌伴老儒烹瓠叶强随举子踏槐花囊空不办寻春马眼乱行看择壻车得意犹堪夸世俗诏黄新湿字如鸦次韵柳子玉见寄薄雷轻雨晓晴初陌上春泥未溅𥚑行乐及时虽有酒出门无侣漫看书遥知寒食催归骑定把鸱夷载后车他日见邀须强起不应辞病似相如送曽子固倅越得燕字醉翁门下士杂沓难为贤曽子独超轶孤芳陋羣妍昔从南方来与翁两联翩翁今自憔悴子去亦宜然贾谊穷适楚乐生老思燕那因江鲙美遽厌天庖羶但苦世论隘聒耳如蜩蝉安得万顷池飬此横海鳣王頥赴建州钱监求诗及草书我昔识子自武功寒㕔夜语樽酒同酒阑烛尽语不尽倦仆立寐僵屏风丁宁劝学不死诀自言亲受方瞳翁嗟余闻道不早悟醉梦颠倒随盲聋尔来忧患苦摧剥意思萧索如霜蓬羡君颜色愈少壮外慕渐少由中充河车挽水灌脑黒丹砂伏火入颊红大梁相逢又东去但道何日辞樊笼未能便乞勾漏令官曹似是钖与铜留诗河上慰离别草书未暇縁怱怱秀州僧本莹静照堂鸟囚不忘飞马系常念驰静中不自胜不若聴所之君看厌事人无事乃更悲贫贱苦形劳富贵嗟神疲作堂名静照此语子谓谁江湖隠沦士岂无适时资老死不自惜扁舟自娯嬉从之恐莫见况肯从我为石苍舒醉墨堂人生识字忧患始姓名粗记可以休何用草书夸神速开巻戃怳令人愁我尝好之每自笑君有此病何年瘳自言其中有至乐适意无异逍遥逰近者作堂名醉墨如饮美酒销百忧乃知栁子语不妄病嗜土炭如珍羞君于此艺亦云至堆墻败笔如山丘兴来一挥百纸尽骏马倐忽踏九州我书意造本无法㸃画信手烦推求胡为议论独见假只字片纸皆藏收不减钟张君自足下方罗赵我亦优不须临池更苦学完取绢素充衾禂送安惇秀才失解西归旧书不厌百回读熟读深思子自知他年名宦恐不免今日栖迟那可追我昔家居断还徃着书不复窥园葵朅来东逰慕人爵弃去旧学从儿嬉狂谋谬算百不遂惟有霜鬓来如期故山松栢皆手种行且拱矣归何时万事早知皆有命十年浪走宁非痴与君未可较得失临别惟有长嗟咨送任伋通判黄州兼寄其兄孜吾州之豪任公子少年盛壮日千里无媒自进谁识之有才不用今老矣别来十年学不厌读破万巻诗愈美黄州小郡隔谿谷茆屋数家依竹苇知命无忧子何病见贤不荐谁当耻平泉老令更可悲六十青衫贫欲死桐乡遗老至今泣颍川大姓谁能箠因君寄声问消息莫对黄鹞矜𤓰觜和子由初到陈州见寄二首次韵道丧虽云久吾犹及老成如今各衰晚那更治刑名懒惰便樗散踈狂託圣明阿奴须碌碌门戸要全生旧隠三年别杉松好在不吾今尚眷眷此意恐悠悠闭戸时寻梦无人可说愁还来送别处双泪寄南州次韵子由緑筠堂爱竹能延客求诗剰挂墻风梢千纛乱月影万夫长谷鸟惊棊响山蜂识酒香只应陶靖节㑹聴北牕凉送刘攽倅海陵君不见阮嗣宗臧否不挂口莫夸舌在牙齿牢是中惟可饮醇酒读书不用多作诗不须工海边无事日日醉梦魂不到蓬莱宫秋风昨夜入庭树莼丝未老君先去君先去几时回刘郎应白髪桃花开不开送钱藻出守婺州得英字老手便剧郡高懐厌承明聊纡东阳绶一濯沧浪缨东阳佳山水未到意已清过家父老喜出郭壶浆迎子行得所愿怆悢居者情吾君方急贤日旰坐迩英黄金招乐毅白璧赐虞卿子不少自贬陈义空峥嵘古称为郡乐渐恐烦敲搒临分敢不尽醉语醒还惊送吕希道知和州去年送君守解梁今年送君守歴阳年年送人作太守坐受尘土堆胸肠君家联翩三将相富贵未已今方将鳯雏骥子生有种毛骨徃徃传诸郎观君崛郁负竒表便合剑佩趋明光胡为小郡屡奔走征马未解风㠶张我生本自便江海忍耻未去犹徬徨无言赠君有长叹美哉河水空洋洋次韵王诲夜坐爱君东阁能延客顾我闲官不计员策杖频过如未厌卜居相近岂辞迁莫将诗句惊摇落渐喜罇罍省扑縁待约月明池上宿夜深同看水中天送文与可出守陵州壁上墨君不解语见之尚可消百忧而况我友似君者素节凛凛欺霜秋清诗健笔何足数逍遥齐物追庄周夺官遣去不自觉晓梳脱髪谁能收江边乱山赤如赭陵阳正在千山头君知逺别懐抱恶时遣墨君解我愁送刘道原归觐南康晏婴不满六尺长髙节万仞陵首阳青衫白髪不自叹富贵在天那得忙十年闭戸乐幽独百金购书收散亡朅来东观弄丹墨聊借旧史诛姦强孔融不肯下曹操汲黯本自轻张汤虽无尺箠与寸刃口吻排击含风霜自言静中阅世俗有似不饮观酒狂衣巾狼借又屡舞旁人大笑供千塲交朋翩翩去略尽惟我与子犹徬徨世人共弃君独厚岂敢自爱恐子伤朝来告别惊何速归意已逐征鸿翔匡庐先生古君子挂冠两纪鬓未苍定将文度置膝上喜动隣里烹猪羊君归为我道姓字幅巾他日容登堂出都来陈所乘船上有题小诗八首不知何人作有感余心者聊为和之蛙鸣青草泊蝉噪垂杨浦吾行亦偶然及此新过雨鸟乐忘罝罦鱼乐忘钩饵何必择所安滔滔天下是烟火动村落晨光尚熹微田园处处好渊明胡不归我行无疾徐轻楫信溶漾船留村市闹闸发寒波涨舟人苦炎热宿此乔木湾清月未及上黒云如颓山万窍号地籁冲风散天池喧豗瞬息间还挂斗与箕颍水非汉水亦作蒲萄緑恨无襄阳儿令唱铜鞮曲我诗虽云拙心平声韵和年来烦恼尽古井无由波次韵张安道读杜诗大雅初微缺流风困暴豪张为词客赋变作楚臣骚展转更崩壊纷纶阅俊髦地偏蕃怪产源失乱狂涛粉黛迷真色鱼鰕易豢牢谁知杜陵杰名与谪仙髙扫地收千轨争标看两艘诗人例穷苦天意遣奔逃尘闇人亡鹿溟翻帝斩鳌艰危思李牧述作谢王褒失意各千里哀鸣闻九臯骑鲸遁沧海捋虎得绨袍巨笔屠龙手㣲官似马曹迂踈无事业醉饱死逰遨简牍仪刑在儿童篆刻劳今谁主文字公合把旌旄开巻遥相忆知音两不遭般斤思郢质鲲化陋儵濠恨我无佳句时䝉致白醪慇懃理黄菊未遣没蓬蒿送张安道赴南都留台我公古仙伯超然羡门姿偶懐济物志遂为世所縻黄龙游帝郊箫韶鳯来仪终然反溟极岂复安笼池出入四十年忧患未尝辞一言有归意阖府谏莫移吾君信英睿搜士及茆茨无人长者侧何以安子思归来扫一室虚白以自怡逰于物之初世俗安得知我亦世味薄因循鬓生丝出处良细事从公当有时傅尧俞济源草堂㣲官共有田园兴老罢方寻隠退庐栽种成隂十年事仓黄求买万金无先生卜筑临清济乔木如今似画图邻里亦知偏爱竹春来相与护龙雏陆龙图诜挽词挺然直节庇峩岷谋道从来不计身属纩家无十金产过车巷哭六州民尘埃辇寺三年别罇俎岐阳一梦新他日思贤见遗像不论宿草更沾巾胡完夫母周夫人挽词栢舟髙节冠乡隣綘帐清风耸搢绅岂似凡人但慈母能令孝子作忠臣当年织屦随方进晩节称觞见伯仁回首悲凉便陈迹凯风吹尽棘成薪和柳子玉过陈絶粮二首风雨萧萧夜晦迷不须鸣呌强知时多才久被天公怪阙食惟应㸑妇知杜叟挽衣那及胫颜翁食粥敢言炊诗人情味真尝遍试问于君底事亏如我自观犹可厌非君谁复肯相寻图书跌宕悲年老灯火青荧语夜深早歳便懐齐物意微官敢有济时心南行十里成何事一聴秋涛万鼓音颍州初别子由二首征㠶挂西风别泪滴清颍留连知无益惜此须臾景我生三度别此别尤酸冷念子似先君木讷刚且静寡词真吉人介石乃机警至今天下士去莫如子勐嗟我久病狂意行无坎井有如醉且坠幸未伤辄醒从今得闲暇黙坐消日永作诗解子忧持用日三省近别不改容逺别涕沾胸咫尺不相见实与千里同人生无离别谁知恩爱重始我来宛丘牵衣舞儿童便知有此恨留我过秋风秋风亦已过别恨终无穷问我何年归我言嵗在东离合既循环忧喜迭相攻悟此长太息我生如飞蓬多忧髪早白不见六一翁欧阳少师令赋所蓄石屏何人遗公石屏风上有水墨希微踪不画长林与巨植独画峩眉山西雪岭上万歳不长之孤松崖崩涧絶可望不可到孤烟落日相溟蒙含风偃蹇得真态刻画始信天有工我恐毕宏韦偃死葬虢山下骨可朽烂心难穷神机巧思无所发化为烟霏沦石中古来画师非俗士摹写物象略与诗人同愿公作诗慰不遇无使二子含愤泣幽宫陪欧阳公燕西湖谓公方壮须似雪谓公已老光浮颊朅来湖上饮美酒醉后剧谈犹激烈湖边草木新着霜芙蓉晚菊争煌煌插花起舞为公寿公言百歳如风狂赤松共逰也不恶谁能忍饥啖仙药已将夭寿付天公彼徒辛苦吾差乐城上乌栖暮霭生银缸画烛照湖明不辞歌诗劝公饮坐无桓伊能抚筝十月一日将至涡口五里所遇风留宿长淮久无风放意弄清快今朝雪浪满始觉平野隘两山控吾前吞吐久不嘬孤舟系桑本终夜舞澎湃舟人更传唿弱缆恃菅蒯平生傲忧患久已恬百怪鬼神欺吾穷戏我聊一噫缾中尚有酒信命谁能戒出颍口初见淮山是日至寿州我行日夜向江海枫叶芦花秋兴长平淮忽迷天逺近青山久与船低昂夀州已见白石塔短棹未转黄茅冈波平风软望不到故人久立烟苍茫夀州李定少卿出饯城东龙潭上山鵶噪处古灵湫乱沫浮涎遶客舟未暇然犀照竒鬼欲将烧燕出潜虬使君惜别催歌管村巷惊唿聚玃猴此地他年颂遗爱观鱼并记老庄周濠州七絶涂山川鎻支祁水尚浑地埋汪罔骨应存樵苏已入黄熊庙乌鹊犹朝禹㑹村彭祖庙跨歴商周看盛衰欲将齿髪鬬蛇龟空餐云母连山尽不见蟠桃着子时逍遥台常怪刘伶死便埋岂伊忘死未忘骸乌鸢夺得与蝼蚁谁信先生无此懐观鱼台欲将同异较锱铢肝胆犹能楚越如若信万殊归一理子今知我我知鱼虞姬墓帐下佳人拭泪痕门前壮士气如云仓黄不负君王意只有虞姬与郑君四望亭頽垣破础没柴荆故老犹言短李亭敢请使君重起废落霞孤鹜换新铭浮山洞人言洞府是鳌宫升降随波与海通共坐船中那得见干坤浮水水浮空东坡全集巻二东坡全集卷三钦定四库全书东坡全集巻三宋蘓轼撰诗七十六首泗州僧伽塔我昔南行舟系汴逆风三日沙吹面舟人共劝祷灵塔香火未收旗脚转回头顷刻失长桥却到龟山未朝饭至人无心何厚薄我自懐私欣所便耕田欲雨刈欲晴去得顺风来者怨若使人人祷辄遂造物应须日千变我今身世两悠悠去无所逐来无恋得行固愿留不恶毎到有求神亦倦退之旧云三百尺澄观所营今已换不嫌俗士污丹梯一看云山遶淮旬龟山我生飘荡去何求再过龟山歳五周身行万里半天下僧卧一庵初白头地隔中原劳北望潮连沧海欲东逰元嘉旧事无人记故垒摧頽今在不发洪泽中涂遇大风复还风浪忽如此吾行欲安归挂帆却西迈此计未为非洪泽三十里安流去如飞居民见我还劳问亦依依㩦酒就船卖此意厚莫违醒来夜已半岸木声向微明日淮隂市白鱼能许肥我行无南北适意乃所祈何劳弄澎湃终夜摇牕扉妻孥莫忧色更有箧中衣十月十六日记所见风高月暗水云黄淮隂夜发朝山阳山阳晓雾如细雨炯炯初日寒无光云收雾巻已亭午有风北来寒欲僵忽惊飞雹穿戸牖迅驶不复容遮防市人颠沛百贾乱疾雷一声如頽墙使君来唿晩置酒坐定巳复日照廊怳疑所见皆梦寐百种变怪旋消亡共言蛟龙厌旧穴鱼鼈随徙空陂塘愚儒无知守章句论说黒白推何祥惟有主人言可用天寒欲雪饮此觞广陵㑹三同舎各以其字为韵仍邀同赋刘贡父去年送刘郎醉语已惊衆如今各漂泊笔砚谁能弄我命不在天羿彀未必中作诗聊遣意老大慵讥讽夫子少年时雄辩轻子贡尔来再伤弓戢翼念前痛广陵三日饮相对怳如梦况逢贤主人白酒泼春瓮竹西已挥手湾口犹屡送羡子去安闲吾邦正喧闹孙巨源三年客京辇憔悴难具论挥汗红尘中但随马蹄翻人情贵徃返不报生祸根坐令平生友终嵗不及门南来实清旷但恨无与言不谓广陵城得逢刘与孙异趣不两立譬如王孙猿吾侪久相聚恐见疑排拫我褊类中散子通真巨源絶交固未敢且复东南奔刘萃老江陵昔相遇幕府称上賔再见明光宫峩冠挹搢绅如今三见子坎坷为逐臣朝逰云霄间欲分丞相茵莫落江湖上遂与屈子隣了不见喜愠子岂真可人邂逅成一欢醉语出天真士方在田里自比渭与莘出试乃大谬刍狗难重陈嵗晚多霜露归耕当及辰逰金山寺我家江水初发源宦逰直送江入海闻道潮头一丈髙天寒尚有沙痕在中泠南畔石盘陁古来出没随涛波试登絶顶望乡国江南江北青山多羇愁畏晩寻归楫山僧苦留看落日㣲风万顷鞾文细断霞半空鱼尾赤是时江月初生魄二更月落天深黒江心似有炬火明飞焰照山栖鸟惊怅然归卧心莫识非鬼非人竟何物江山如此不归山江神见怪惊我顽我谢江神岂得已有田不归如江水自金山放船至焦山金山楼观何耽耽撞钟击皷闻淮南焦山何有有修竹採薪汲水僧两三云霾浪打人迹絶时有沙戸祈春蚕我来金山更留宿而此不到心懐慙同逰尽返决独徃赋命穷薄轻江潭清晨无风浪自涌中流歌啸倚半酣老僧下山惊客至迎笑喜作巴人谈自言久客忘乡井只有弥勒为同龛困眠得就纸帐暖饱食未厌山蔬甘山林饥卧古亦有无田不退宁非贪展禽虽未三见黜叔夜自知七不堪行当投劾谢簮组为我佳处留茆庵甘露寺江山岂不好独游情易阑但有相㩦人何必素所欢我欲访甘露当途无闲官二子旧不识欣然肯聨鞍古郡山为城层梯转朱栏楼台断崖上地窄天水寛一览吞数州山长江漫漫却望大明寺惟见烟中竿很石卧庭下穹隆如伏羱缅懐卧龙公挟策事琱鑚一谈收猘子再说走老瞒名髙有余想事徃无留观萧翁古铁镬相对空团团坡陁受百斛积雨生㣲澜泗水逸周鼎渭城辞汉盘山川失故态怪此能独完僧繇六化人霓衣挂氷纨隠见十二叠观者疑夸谩破板陆生画青猊戏盘跚上有二天人挥手如翔鸾笔墨虽欲尽典刑垂不刋赫赫赞皇公英姿凛以寒古栢亲手种挺然谁敢干枝撑云峯裂根入石窟蟠薙草得断碑斩崖出金棺瘗藏岂不牢见伏理可叹四雄皆龙虎遗迹俨未刓方其盛壮时争夺肯少安废兴属造物迁逝谁控抟况彼妄庸子而欲事所难古今共一轨后世徒辛酸聊兴广武叹不待雍门弹次韵子由柳湖感物忆昔子美在东屯数间茒屋苍山根嘲吟草木调蛮獠欲与猿鸟争啾喧子今憔悴衆所弃驱马独出无徃还惟有柳湖万株柳清隂与子供朝昏胡为讥评不少借生意凌挫难为繁柳虽无言不解愠世俗乍见应怃然娇姿共爱春濯濯岂问空腹脩蛇蟠朝看浓翠傲炎赫夜爱踈影摇清圆风翻雪阵春絮乱蠧响啄木秋声坚四时盛衰各有态摇落凄怆惊寒温南山孤松积雪底抱冻不死谁复贤送蔡冠卿知饶州吾观蔡子与人游掀豗笑语无不可平时傥荡不惊俗临事迂阔乃过我横前坑穽衆所畏布路金珠谁不裹尔来变化惊何速昔号刚强今亦颇怜君独守廷尉法晩歳却理鄱阳柁莫嗟天骥出羸牛欲试良玉须勐火世事徐观真夣寐人生不信长轗轲知君决狱有隂功他日老人酬魏颗次韵杨褒早春穷巷凄凉苦未和君家庭院得春多不辞瘦马骑冲雪来聴佳人唱踏莎破恨径须烦麴糵増年谁复怨羲娥良辰乐事古难并白髪青衫我亦歌细雨郊园聊种菜冷官门戸可张罗放朝三日君恩重睡美不知身在何初到杭州寄子由二絶眼看时事力难胜贪恋君恩退未能迟钝终须投劾去使君何日换聋丞圣明寛大许全身衰病摧頽自畏人莫上冈头苦相望吾方祭灶请比隣次韵柳子玉二首地炉细声蚯蚓发银瓶拥褐横眠天未明衰鬓镊残欹雪领壮心降尽倒风旌自称丹灶锱铢火倦听山城长短更闻道牀头惟竹几夫人应不解卿卿纸帐乱文龟殻细相连惯卧青绫恐未便洁似僧巾白㲲布暖于蛮帐紫茸毡锦衾速巻持还客破屋那愁仰见天但恐娇儿还恶睡夜深踏裂不成眠腊日逰孤山访惠勤惠思二僧天欲雪云满湖楼台明灭山有无水清石出鱼可数林深无人鸟相唿腊日不归对妻孥名寻道人实自娱道人之居在何许宝云山前路盘纡孤山孤絶谁肯庐道人有道山不孤纸牕竹屋深自暖拥褐坐睡依团蒲天寒路逺愁仆夫整驾催归及未晡出山回望云木合但见野鹘盘浮图兹逰淡泊欢有余到家恍如梦蘧蘧作诗火急追亡逋清景一失后难摹李杞寺丞见和前篇复用元韵答之兽在薮鱼在湖一入池槛归期无误随弓旌落尘土坐使鞭箠环呻唿追胥连保罪及孥百日愁叹一日娱白云旧有终老约朱绶岂合山人纡人生何者非蘧庐故山鹤怨秋猿孤何时自驾鹿车去扫除白髪烦菖蒲麻鞋短后随猎夫射弋狐兔共朝晡陶潜自作五柳传潘阆画入三峰图吾年凛凛今几余知非不去慙卫蘧嵗荒无术归亡逋鹄则易画虎难摹再和东望海西望湖山平水逺细欲无野人踈狂逐鱼钓刺史寛大容歌唿君恩饱煖及尔孥才者不闲拙者娱穿巖度岭脚力健未厌山水相萦纡三百六十古精庐出逰无伴篮舆孤作诗虽未造藩阈破闷岂不贤樗蒲君才敏赡兼百夫朝作千篇日未晡朅来湖上得佳句从此不看营丘图知君箧椟富有余莫惜锦绣偿菅蘧穷多鬬崄谁先逋赌取名画不用摹逰灵隠寺得来诗复用前韵君不见钱塘湖钱王壮观今巳无屋堆黄金斗量珠运尽不劳折简唿四方宦游散其孥宫阙留与闲人娱盛衰哀乐两须臾何用多忧心郁纡溪山处处皆可庐最爱灵隠飞来孤乔松百丈苍髯须扰扰下笑柳与蒲髙堂㑹食罗千夫撞钟击皷喧朝晡凝香方丈眠氍毹絶胜絮被缝海图清风时来惊睡余遂超羲皇傲几蘧归时栖鸦正毕逋孤烟落日不可摹戏子由宛丘先生长如丘宛丘学舎小如舟常时低头诵经史忽然欠伸屋打头斜风吹帷雨注面先生不愧旁人羞任从饱死笑方朔肯为雨立求秦优眼前勃豀何足道处置六凿须天逰读书万巻不读律致君尧舜知无术劝农冠盖闹如云送老虀盐甘似蜜门前万事不挂眼头虽长低气不屈余杭别驾无功劳画堂五丈容旂旄重楼跨空雨声逺屋多人少风骚骚平生所慙今不耻坐对疲氓更鞭箠道逢杨虎唿与言心知其非口诺唯居髙忘下真何益气节消缩今无几文章小技安足程先生别驾旧齐名如今衰老俱无用付与时人分重轻越州张中舎夀乐堂青山偃蹇如高人常时不肯入官府髙人自与山有素不待招邀满庭戸卧龙蟠屈半东州万室鳞鳞枕其股背之不见与无同狐裘反衣无乃鲁张君眼力覰天奥能遣荆棘化堂宇持頥宴坐不出门收揽竒秀得十五才多事少厌闲寂卧看云烟变风雨笋如玉筯椹如簮强饮且为山作主不忧儿軰知此乐但恐造物怪多取春浓睡足午牕明想见新茶如泼乳姚屯田挽诗京口年来耆旧衰髙人沦丧路人悲空闻韦叟一经在不见恬侯万石时贫病只知为善乐逍遥却恨弃官迟七年一别真如梦犹记萧然瘦鹤姿送岑着作懒者常似静静岂懒者徒拙则近于直而直岂拙欤夫子静且直雍容时巻舒嗟我复何为相得欢有余我本不违世而世与我殊拙于林间鸠懒于氷底鱼人皆笑其狂子独怜其愚直者有时信静者不终居而我懒拙病不受砭药除临行怪酒薄已与别泪俱后㑹岂无时遂恐出处踈惟应故山梦随子到吾庐吉祥寺赏牡丹人老簮花不自羞花应羞上老人头醉归扶路人应笑十里珠帘半上钩吉祥寺僧求阁名过眼荣枯电与风久长那得似花红上人宴坐观空阁观色观空色即空和刘道原见寄敢向清时怨不容直嗟吾道与君东坐谈足使淮南惧归去方知冀北空独鹤不须惊夜旦羣乌未可辨雌雄庐山自古不到处得与幽人子细穷和刘道原咏史仲尼忧世接舆狂臧谷虽殊竟两亡呉客漫陈豪士赋桓侯初笑越人方名髙不朽终安用日饮无何计亦良独掩陈编弔兴废牕前山雨夜浪浪和刘道原寄张师民仁义大㨗径诗书一旅亭相夸绶若若犹诵麦青青腐鼠何劳吓髙鸿本自㝠颠狂不用唤酒尽渐须醒送张职方吉甫赴闽漕六和寺中作羡君超然鸾鹤姿江湖欲下还飞去空使呉儿怨不留青山漫漫七闽路门前江水去掀天寺后清池碧玉环君如大江日千里我如此水千山底雨中逰天竺灵感观音院蚕欲老麦半黄前山后山雨浪浪农夫辍耒女废筐白衣仙人在高堂和蔡凖郎中见邀逰西湖三首夏潦涨湖深更幽西风落木芙蓉秋飞雪闇天云拂地新蒲出水柳映洲湖上四时看不足惟有人生飘若浮解颜一笑岂易得主人有酒君应留君不见钱塘逰宦客朝推囚暮决狱不因人唤何时休城市不识江湖幽如与蟪蛄语春秋试令江湖处城市却似麋鹿逰汀洲髙人无心无不可得坎且止乗流浮公卿故旧留不得遇所得意终年留君不见抛官彭泽令琴无絃巾有酒醉欲眠时遣客休田间决水鸣幽幽插秧未遍麦已秋相擕烧笋苦竹寺却下踏藕荷花洲船头斫鲜细缕缕船尾炊玉香浮浮临风饱食得甘寝肯使细故胸中留君不见壮士憔悴时饥谋食渴谋饮功名有时无罢休和子由柳湖久涸忽有水开元寺山茶旧无花今歳盛开二首太昊祠东铁墓西一鐏曽与子同擕回瞻郡阁遥飞槛北望樯竿半隠堤饭豆羮藜思两鹄饮河噀水赖长蜺如今胜事无人共花下壶卢鸟劝提长明灯下石栏干长共杉松鬬嵗寒叶厚有稜犀甲健花深少态鹤头丹久陪方丈曼陁雨羞对先生苜蓿盘雪里盛开知有意明年开后更谁看六月二十七日望湖楼醉书五首黒云翻墨未遮山白雨跳珠乱入船巻地风来忽吹散望湖楼下水如天放生鱼鼈逐人来无主荷花到处开水枕能令山俯仰风船解与月裵回乌菱白芡不论钱乱系青菰裹緑盘忽忆尝新㑹灵观滞留江海得加餐献花㳺女木兰桡细雨斜风湿翠翘无限芳洲生杜若呉儿不识楚词招未成小隠聊中隠可得长闲胜暂闲我本无家更安徃故乡无此好湖山七月一日出城舟中苦热凉飇唿不来流汗方被体稀星乍明灭暗水光弥弥香风过莲芡惊枕裂鲂鲤欠伸宿酒余起坐濯清泚火云势方壮未受月露洗身微欲安适坐待东方启宿余杭法喜寺寺后緑野亭望呉兴诸山懐孙莘老学士徙倚秋原上凄凉晚照中水流天不尽人逺思何穷问谍知秦过看山识禹功稻凉初吠蛤柳老半书虫荷背风翻白莲腮雨退红追逰慰迟暮覔句效儿童北望苕溪转遥怜震泽通烹鱼得尺素好在紫髯翁宿临安净土寺鸡鸣发余杭到寺已亭午参禅固未暇饱食良先务平生睡不足急扫清风宇闭门羣动息香篆起烟缕觉来烹石泉紫笋发轻乳晩凉沐浴罢衰髪稀可数浩歌出门去暮色入村坞微月半隠山圆荷争泻露相擕石桥上夜与故人语明朝入山房石镜炯当路昔照熊虎姿今为猿鸟顾废兴何足弔万世一仰俯自净土歩至功臣寺落日岸葛巾晩风吹羽扇松间野歩穏竹外飞桥转神功凿横岭巖石得巨片直度千人沟下有微流泫冈峦蔚回合金碧烂明绚缅懐异姓王负担此乡县长逢跨下辱屡乞桑间饭谁谓山石顽识此希世彦凛然英气逼屹起犹耸战他年万骑归父老恣欢宴锦绣被原野金珠散贫贱窦融既入朝呉芮空记面荣华坐销歇阅世如邮传惟有长明灯依然照深殿逰径山衆峰来自天目山势若骏马奔平川中涂勒破千里足金鞭玉镫相回旋人言山住水亦住下有万古蛟龙渊道人天眼识王气结茆宴坐荒山巅精诚贯山石为裂天女下试颜如莲寒牕暖足来朴朔夜钵呪水降蜿蜒雪眉老人朝扣门愿为弟子长参禅尔来废兴三百载奔走呉㑹输金钱飞楼涌殿压山谷朝钟暮皷惊龙眠晴空偶见浮海蜃落日下数投村鸢有生共处覆载内扰扰膏火同烹煎近来愈觉世路隘每到寛处差安便嗟余老矣百事废却寻旧学心茫然问龙乞水归洗眼欲看细字销残年自径山回得吕察推诗用其韵招之宿湖上多君贵公子爱山如爱色心随叶舟去梦遶千山碧新诗到中路令我喜折屐古来轩冕徒操舍两悲慄数朝辞簮笏两脚得暂赤归来不入府却走湖上宅宠辱吾久忘宁畏官长诘飘然便欲去谁在子思侧君能从我逰出郭及未黒宿望湖楼再和新月如佳人出海初弄色娟娟到湖上㶑㶑摇空碧夜凉人未寝山静闻响屐骚人故多感悲秋更憀慄君胡不相就朱墨纷黝赤我行得所嗜十日忘家宅但恨无友生诗病莫诃诘君来试吟咏定作鹤头侧改罢心愈疑满纸蛟虵黒夜泛西湖五絶新月生魄迹未安才破五六渐盘桓今夜吐艶如半璧逰人得向三更看三更向阑月渐垂欲落未落景特竒明朝人事谁料得看到苍龙西没时苍龙已没牛斗横东方芒角昇长庚渔人收筒及未晓船过惟有菰蒲声菰蒲无边水茫茫荷花夜开风露香渐见灯明出逺寺更待月黒看湖光湖光非鬼亦非仙风恬浪静光满川须臾两两入寺去就视不见空茫然焦千之求惠山泉诗兹山定空中乳水满其腹遇隙则发见臭味实一族浅深各有值方圆随所蓄或为云汹涌或作线断续或鸣空洞中杂佩间琴筑或流苍石缝宛转龙鸾蹙缾罂走四海真伪半相渎贵人髙宴罢醉眼乱红緑赤泥开方印紫饼截圆玉倾瓯共叹赏窃语笑僮仆岂如泉上僧盥洒自挹掬故人怜我病蒻笼寄新馥欠伸北牕下昼睡美方熟精品厌凡泉愿子致一斛答任师中次韵闲里有深趣常忧儿軰知已成归蜀计谁惜买山赀世事久已谢故人犹见思平生不饮酒对子敢论诗沈谏议召逰湖不赴明日得双莲于北山下作一絶持献沈旣见和又别作一首因用其韵湖上棠隂手自栽问公更得几回来水仙亦恐公归去故遣双莲一夜开诏书行捧缕金牋乐府应歌相府莲莫忘今年花发处西湖西畔北山前和欧阳少师㑹老堂次韵一时冠盖尽严终旧德年来岂易逢闻道堂中延盖叟定应牀下拜梁松蠧鱼自晒闲箱箧科斗长收古鼎钟我欲弃官重问道寸莛何以得舂容和欧阳少师寄赵少师次韵朱门有遗啄千里来燕雀公家冷如氷百唿无一诺平生亲友半迁逝公虽不怪旁人愕世事如今腊酒浓交情自古春云薄二公凛凛和非同畴昔心亲岂貌从白头相暎松间鹤清句更酬雪里鸿何日扬雄一㕓足却追范蠡五湖中监试呈诸试官我本山中人寒苦盗寸廪文词虽少作勉强非天禀既得旋废忘懒惰今十稔麻衣如再着墨水真可饮毎闻科诏下白汗如流沈此邦东南㑹多士敢题品刍荛尽兰荪香不数葵荏贫家见珠贝眩晃自难审缅懐嘉祐初文格变已甚千金碎全璧百衲收寸锦调和椒桂酽咀嚼沙砾碜广眉成半额学歩归踔踸维时老宗伯气压羣儿凛蛟龙不世出鱼鲔初惊淰至音久乃信知味犹食椹至今天下士微管几左衽谓当千载后石室祠髙朕尔来又一变此学初谁谂权衡破旧法刍豢笑凡饪髙言追卫乐篆刻鄙曹沈先生周孔出弟子渊骞寝却顾老钝躯顽朴谢镌锓诸君况才杰容我懒且噤聊欲废书眠秋涛諠午枕望海楼晚景五絶海上涛头一线来楼前相顾雪成堆从今潮上君须上更看银山二十回横风吹雨入楼斜壮观应须好句夸雨过潮平江海碧电光时掣紫金虵青山断处塔层层隔岸人家唤欲譍江上秋风晩来急为传钟皷到西兴楼下谁家烧夜香玉笙哀怨弄初凉临风有客吟秋扇拜月无人见晚粧沙河灯火照山红歌鼓喧喧语笑中为问少年心在否角巾欹倒鬓如蓬试院煎茶蟹眼已过鱼眼生飕飕欲作松风鸣䝉茸出磨细珠落眩转遶瓯飞雪轻银瓶泻汤夸第二未识古人煎水意君不见昔时李生好客手自煎贵从活火发新泉又不见今时潞公煎茶学西蜀定州花瓷琢红玉我今贫病长苦饥分无玉盌捧蛾眉且学公家作茗饮塼炉石铫行相随不用撑肠拄腹文字五千巻但愿一瓯常及睡足日髙时孙莘老求墨妙亭诗兰亭蠒纸入昭陵世间遗迹犹龙腾颜公变法出新意细筋入骨如秋鹰徐家父子亦秀絶字外出力中藏稜峄山传刻典刑在千载笔法留阳冰杜陵评书贵瘦硬此论未公吾不慿短长肥瘠各有态玉环飞燕谁敢憎呉兴太守真好古购买断缺挥缣缯龟跌入坐螭隠壁空斋昼静闻登登竒踪散出走呉越胜事传说夸友朋书来乞诗要自写为把栗尾书谿藤后来视今犹视昔过眼百世如风灯他年刘郎忆贺监还道同时须服膺李公择求黄鹤楼诗因记旧所闻于冯当世者黄鹤楼前月满川抱闗老卒饥不眠夜闻三人笑语言羽衣着屐响空山非鬼非人意其仙石扉三叩声清圆洞中铿鈜落门闗缥缈入石如飞烟鸡鸣月落风驭还迎拜稽首愿执鞭汝非其人骨腥羶黄金乞得重莫肩持归包裹弊席氊夜穿茅屋光射天里闾来观已变迁似石非石铅非铅或取而有衆忿喧讼归有司今几年无功暴得喜欲颠神人戏汝真可怜愿君为考然不然此语可信冯公传八月十日夜看月有懐子由并崔度贤良宛丘先生自不饱更笑老崔穷百巧一更相过三更归古柏隂中看参昴去年举君苜蓿盘夜倾闽酒赤如丹今年还看去年月露冷遥知范叔寒典衣自种一顷豆那知积雨生科斗归来四壁草虫鸣不如王江长饮酒催试官考较戏作八月十五夜月色随处好不择茆檐与市楼况我官居似蓬岛鳯咮堂前野橘香劔潭桥畔秋荷老八月十八潮壮观天下无鲲鹏水击三千里组练长驱十万夫红旗青盖互明灭黒沙白浪相吞屠人生㑹合古难必此景此行那两得愿君闻此添䗶烛门外白袍如立鹄八月十七复登望海楼自和前篇是日牓出余与试官两人复留五首楼上烟云怪不来楼前飞纸落成堆非闗文字须重看却被江山未放回眼昏烛暗细行斜考閲精强外已夸明日失杯君莫怪早知安足不成虵乱山遮晓拥千层睡美初凉撼不譍昨夜酒行君屡叹定知归梦到呉兴天台桂子为谁香倦聴空阶夜㸃凉赖有明朝看潮在万人空巷鬬新粧秋花不见眼花红身在孤舟兀兀中细雨作寒知有意未教金菊出蒿蓬东坡全集巻三东坡全集卷四钦定四库全书东坡全集巻四宋蘓轼撰诗八十八首秋懐二首苦热念西风常恐来无时及兹遂凄凛又作徂年悲蟋蟀鸣我牀黄叶投我帏牕前有栖鵩夜啸如狐狸露冷梧叶脱孤眠无安枝熠燿亦求偶髙屋飞相追定知无几见廹此清霜期物化逝不留我兴为嗟咨便当勤秉烛为乐戒暮迟海风东南来吹尽三日雨空阶有余滴似与幽人语念我平生欢寂寞守环堵壶浆慰作劳裹饭救寒苦今年秋应熟过从饱鸡黍嗟我独何求万里渉江浦居贫岂无食自不安畎畆念此坐逹晨残灯翳复吐哭欧公孤山僧惠思示小诗次韵故人已为土衰鬓亦惊秋犹喜孤山下相逢说旧逰梵天寺见僧守诠小诗清婉可爱次韵但闻烟外钟不见烟中寺幽人行未已草露湿芒屦惟应山头月夜夜照来去和陈述古拒霜花千林扫作一畨黄只有芙蓉独自芳唤作拒霜知未称细思却是最宜霜和沈立之留别二首而今父老千行泪一似当时初去时不用镌碑颂遗爱丈人清德畏人知卧闻铙鼓送归艎梦里怱怱共一觞试问别来愁几许春江万斛若为量次韵孔文仲推官见赠我本麋鹿性谅非伏辕姿君如汗血马作驹已权竒齐驱大道中并带銮镳驰闻声自决骤那复受絷维谓君朝发燕秣楚日未欹云何中道止连蹇驴骡随金鞍冒翠锦玉勒垂青丝旁观信美矣自揣良厌之均为人所劳何必陋盐辎君看立仗马不敢鸣且窥调习困鞭箠仅存骨与皮人生各有志此论我久持他人闻定笑聊与吾子期空斋卧积雨病骨颊撑支秋草上垣墻霜叶鸣堦墀门前自无客敢作扬雄麾候吏报君来弭节江之湄一对髙人谈稍忘俗吏卑今朝枉诗句粲如鳯来仪上山絶梯磴堕海迷津涯怜我枯藁质借润生华滋肯效世俗人洗刮求瘢痍贤明日登用清庙歌缉熈胡不学长卿预作封禅词汤村开运盐河雨中督役居官不任事萧散羡长卿胡不归去来滞留愧渊明盐事星火急谁能卹农耕薨薨晓皷动万指罗沟坑天雨助官政泫然淋衣缨人如鸭与猪投泥相溅惊下马荒堤上四顾但湖泓线路不容足又与牛羊争归田虽贱辱岂识泥中行寄语故山友慎毋厌藜羮是日宿水陆寺寄北山清顺僧二首草没河堤雨暗村寺藏脩竹不知门拾薪煮药怜僧病扫地烧香净客魂农事未休侵小雪佛灯初上报黄昏年来渐识幽居味思与髙人对榻论长嫌钟鼓聒湖山此境萧条却自然乞食遶村真为饱无言对客本非禅披榛覔路冲泥入洗足闗门聴雨眠遥想后身穷贾岛夜寒应耸作诗肩客位假寐谒入不得去兀坐如枯株岂惟主忘客今我亦忘吾同僚不解事愠色见髯须虽无性命忧且复忍须臾盐官部役戏呈同事兼寄述古新月照水水欲冰夜霜穿屋衣生稜野庐半与牛羊共晓鼓却随鸦鹊兴夜来履破裘穿缝红颊曲眉应入梦千夫在野口如麻岂不懐归畏嘲弄我州贤将知人劳已酿白酒买豚羔耐寒努力归不逺两脚冻硬公须软朱寿昌郎中少不知母所在刺血写经求之五十年去歳得之蜀中以诗贺之嗟君七嵗知念母怜君壮大心愈苦羡君临老得相逢喜极无言泪如雨不羡白衣作三公不爱白日昇青天爱君五十着綵服儿啼却得偿当年烹龙为炙玉为酒鹤髪初生千万寿金花诏书锦作囊白藤肩舆帘蹙绣感君离合我酸辛此事今无古或闻长陵朅来见大姊仲孺岂意逢将军开皇苦桃空记面建中天子终不见西河郡守谁复讥颍谷封人羞自荐将之湖州戏赠莘老余杭自是山水窟仄闻呉兴更清絶湖中橘林新着霜溪上苕花正浮雪顾渚茶芽白于齿梅溪木𤓰红胜颊呉儿鲙缕薄欲飞未去先説馋涎垂亦知谢公到郡久应恠杜牧寻春迟鬓丝只好对禅榻湖亭不用张水嬉鸦种麦行霜林老鸦闲无用畦东拾麦畦西种畦西种得青猗猗畦东巳作牛毛稀明年麦熟芒攒槊农夫未食鸦先啄徐行俛仰若自矜鼓翅跳踉上牛角忆昔舜耕歴山鸟为耘如今老鸦种麦更辛勤农夫罗拜鸦飞起劝农使者来行水盐官絶句四首南寺千佛阁古邑居民半海涛师来构筑便能髙千金用尽身无事坐看香烟遶白毫北寺悟空禅师塔已将世界等微尘空里浮花梦里身岂为龙颜更分别只应天眼识天人塔前古桧当年双桧是双童相对无言老更恭庭雪到腰埋不死如今化作两苍龙僧爽白鸡断尾雄鸡本畏烹年来聴法伴脩行还须却置莲花漏老怯风霜恐不鸣送张轩民寺丞赴省试龙飞甲子尽豪英尝喜吾犹及老成人竞春兰笑秋菊天教明月伴长庚传家各自闻诗礼与子相逢亦弟兄洗眼上林看跃马贺诗先到古宣城六和寺冲师闸山溪为水轩欲放清溪自在流忍教冰雪落沙洲出山定被江潮涴能为山僧更少留和致仕张郎中春昼投绂归来万事轻消磨未尽秪风情旧因莼菜求长假新为杨枝作短行不祷自安縁寿骨苦藏难没是诗名浅斟盃酒红生颊细琢歌词稳称声蝎殻卜居心自放蝇头写字眼能明盛衰閲过君应笑宠辱年来我亦平跪履数从圯下老逸书闲问济南生东风屈指无多日秪恐先春鶗䳏鸣冬至日独逰吉祥寺井底微阳囘未囘萧萧寒雨湿枯荄何人更似苏夫子不是花时肯独来后十余日复至东君意浅着寒梅千朶深红未暇裁安得道人殷七七不论时节遣花开戏赠惆怅沙河十里春一畨花老一畨新小楼依旧斜阳里不见楼中垂手人和人求笔迹麦光铺几净无瑕入夜青灯照眼花从此剡藤真可弔半纡春蚓绾秋蛇再用前韵寄莘老君不见夷甫开三窟不如长康号痴絶痴人自得终天年智士死智罪莫雪困穷谁要卿料理举头看山笏拄颊野凫翅重自不飞黄鹤何事两翼垂泥中相从岂得久今我不徃行恐迟江夏无双应未去恨无文字相娱嬉画鱼歌天寒水落鱼在泥短钩画水如耕犁渚蒲披折藻荇乱此意岂复遗鳅鲵偶然信手皆虚击本不辞劳几万一一鱼中刄百鱼惊虾蟹奔忙误跳掷渔人养鱼如养雏插竿冠笠惊鹈鹕岂知白挺闹如雨搅水覔鱼嗟巳疎呉中田妇叹今年粳稻熟苦迟庶见霜风来几时霜风来时雨如泻杷头出菌鎌生衣眼枯泪尽雨不尽忍见黄穗卧青泥茆苫一月壠上宿天晴获稻随车归汗流肩頳载入市价贱乞与如糠粃卖牛纳税拆屋炊虑浅不及明年饥官今要钱不要米西北万里招羌儿龚黄满朝人更苦不如却作河伯妇和邵同年戏赠贾收秀才三首倾盖相欢一笑中从来未省马牛风卜隣尚可容三径投社终当作两翁古意已将兰缉佩招词闲咏桂生丛此身自断天休问白髪年来渐不公朝见新荑出旧槎骚人孤愤苦思家五噫处士太穷约三赋先生多诞夸帐外鹤鸣奁有镜箇中钱尽案无鲑玉川何日朝金阙白昼闗门守夜叉生涯到处似樯乌科第无心摘颔须黄㡌刺船忘嵗月白衣担酒慰鳏孤狙公欺病来分栗水伯知馋为出鲈莫向洞庭歌楚曲烟波𣺌𣺌正愁予逰道埸山何山道塲山顶何山麓上彻云峰下幽谷我从山水窟中来尚爱此山看不足陂湖行尽白漫漫青山忽作龙蛇盘山髙无风松自响误认石齿号惊湍山僧不放山泉出屋底清池照瑶席堦前合抱香入云月里仙人亲手植出山回望翠云鬟碧瓦朱栏缥缈间白水田头问行路小溪深处是何山髙人读书夜逹旦至今山鹤鸣夜半我今废学不归山山中对酒空三叹赠莘老七絶嗟余与子久离羣耳冷心灰百不闻若对青山谈世事当须举白便浮君天目山前渌浸裾碧澜堂下看衔舻作堤捍水非吾事闲送苕溪入太湖夜来雨洗碧㠝岏浪涌云屯遶郭寒闻有弁山何处是为君四面竟求看夜桥灯火照溪明欲放扁舟取次行蹔借官奴遣吹笛明朝新月到三更三年京国厌藜蒿长羡淮鱼压楚糟今日骆驼桥下泊恣看脩网出银刀乌程霜稻袭人香醸作春风霅水光时复中之徐邈圣无多酌我次公狂去年腊日访孤山曽借僧牕半日闲不为思归对妻子道人有约径须还莘老葺天庆观小园有亭北向道士山宗说乞名与诗春风欲动北风微归鴈亭边送鴈归蜀客南逰家最逺呉山寒尽雪先晞扁舟去后花絮乱五马来时宾从非惟有道人应不忘抱琴无语立斜晖至秀州赠钱端公安道幷寄其弟惠山山人鸳鸯湖边月如水孤舟夜榜鸳鸯起平湖系䌫石桥亭慙愧冒寒髯御史结交最晩情独厚论心无数今有几寂寞抱闗叹萧生耆老执㦸哀扬子怪君颜采却秀发无乃迁谪反便美天公欲困无奈何世人共抑真疎矣毗陵髙山钖为骨陆子遗味泉冰齿贤哉仲氏早拂衣占断此山长洗耳山头望湖光泼眼山下濯足波生指傥容逸少问金堂记与嵇康留石髓秀州报本禅院乡僧文长老方丈万里家山一梦中呉音渐已变儿童毎逢蜀叟谈终日便觉峨眉翠扫空师已忘言真有道我除搜句百无功明年采药天台去更欲题诗满浙东王复秀才所居双桧二首呉王池馆徧重城竒草幽花不记名青盖一归无覔处秖留双桧待昇平凛然相对敢相欺直干凌空未要竒根到九泉无曲处世间惟有蛰龙知宋叔逹家聴琵琶数絃已品龙香拨半面犹遮鳯尾槽新曲翻从玉连鎻旧声终爱郁轮袍梦回只记归舟字赋罢双垂紫锦绦何异乌孙送公主碧天无际鴈行髙元日次韵张先子野见和七夕寄莘老之作得句牛女夕转头参尾中青春先入睡白髪不遗穷酒社我为敌诗坛子有功缩头先夏鼈实腹鄙秋虫莫唱裙垂緑无人脸断红旧交懐贺老新进谢终童袍鹘双双瑞腰犀一一通小蛮知在否试问嗫嚅翁正月九日有美堂饮醉归径睡五鼔方醒不复能眠起阅文书得鲜于子骏所寄古意作杂兴一首荅之衆人事纷扰志士独悄悄何异琵琶絃常遭腰鼓闹三杯忘万虑醒后还皎皎有如辘轳索已脱重萦绕家人自约敕始慕陈妇孝可怜原巨先放荡今谁弔平生嗜羊炙识味肯轻饱烹蛇啖蛙蛤颇讶能稍稍忧来自不寐起视天汉𣺌阑干玉绳低耿耿太白晓次韵荅章传道见赠并生天地宇同阅古今宙视下则有髙无前孰为后逹人千钧弩一弛难再彀下士沐猴冠已系犹跳骤欲将驹过隙坐待石穿熘君看汉唐主宫殿悲麦秀而况彼区区何异一醉富爰居非所养俯仰眩金奏髑髅有余乐不博南面后嗟我昔少年守道贫非疚自从出求仕役物恐见囿马融既依梁班固亦事窦效颦岂不欲顽质谢镌镂仄闻长者言婞直非养寿唾面慎勿拭出跨当俛就居然成懒废敢复齿豪右子如照海珠网目疎见漏宏材乏近用巧舞困短袖坐令倾国容临老见邂逅吾衰信久矣书絶十年旧门前可罗雀感子烦屡叩愿言歌缁衣子粲还予授法惠寺横翠阁朝见呉山横暮见呉山从吴山故多态转侧为君容幽人起朱阁空洞更无物惟有千歩冈东西作帘额春来故国归无期人言悲秋春更悲已泛平湖思濯锦更看横翠忆峨眉琱栏能得几时好不独慿栏人易老百年兴废更堪哀悬知草莽化池台逰人寻我旧逰处但覔呉山横处来祥符寺九曲观灯纱笼擎烛迎门入银叶烧香见客邀金鼎转丹光吐夜宝珠穿蚁闹连朝波翻焰里元相激鱼舞汤中不畏焦明日酒醒空想像清吟半逐梦魂销上元过祥符寺僧可久房萧然无灯火门前歌鼓鬬分朋一室清风冷欲冰不把瑠璃闲照佛始知无尽本无灯正月二十一日病后述古邀徃城外寻春屋上山禽苦唤人槛前冰沼忽生鳞老来厌逐红裙醉病起空惊白髪新卧聴使君鸣鼓角试唿稚子整冠巾曲栏幽榭终寒窘一看郊原浩荡春有以官法酒见饷者因用前韵求述古为移厨饮湖上喜逢门外白衣人欲脍湖中赤玉鳞逰舫已粧呉榜穏舞衫初试越罗新欲将鱼钓追黄帽未要靴刀抹绛巾芳意十分强半在为君先踏水边春饮湖上初晴后雨二首朝曦迎客艳重冈晩雨留人入醉乡此意自佳君不㑹一盃当属水仙王水光㶑灔晴方好山色空蒙雨亦竒欲把西湖比西子淡粧浓抹总相宜徃富阳新城李节推先行三日留风水洞见待春山磔磔鸣春禽此间不可无我吟路长漫漫傍江浦此间不可无君语金鲫池边不见君追君直过定山村路人皆言君未逺骑马少年清且婉风巖水穴旧闻名只隔山溪夜不行溪桥晓熘浮梅萼知君系马巖花落出城三日尚逶迟妻孥怪骂归何时世上小儿夸疾走如君相待今安有风水洞二首和李节推风转鸣空穴泉幽泻石门虚心闻地籁妄意覔桃源过客诗难好居僧语不繁归缾得氷雪清冷慰文园山前雨水隔尘凡山上仙风舞桧杉细细龙鳞生乱石团团羊角转空巖冯夷窟宅非梁栋御冠车舆谢辔衔世事渐艰吾欲去永随二子脱讥谗独逰富阳普照寺富春真古邑此寺亦唐余鹤老依乔木龙归䕶赐书连筒春水逺出谷晩钟疎欲继江潮韵何人为起予自普照逰二庵长松吟风晩南细东庵半掩西庵闭山行尽日不逢人浥浥野梅香入袂居僧笑我恋清景自厌山深出无计我虽爱山亦自笑独徃神伤后难继不如西湖饮美酒红杏碧桃香覆髻作诗寄谢採薇翁本不避人那避世富阳妙庭观董双成故宅发地得丹鼎覆以铜盘承以瑠璃盆盆既破碎丹亦为人争夺持去今独盘鼎在耳二首人去山空鹤不归丹亡鼎在世徒悲可怜九转功成后却把飞昇乞内芝琉璃击碎走金丹无复神光发旧坛时有世人来䑛鼎欲随鸡犬事刘安新城道中二首东风知我欲山行吹断檐间积雨声岭上晴云披絮帽树头初日挂铜钲野桃含笑竹篱短溪栁自摇沙水清西崦人家应最乐煮芹烧笋饷春耕身世悠悠我此行溪边委辔聴溪声散材畏见搜林斧疲马思闻巻斾钲细雨足时茶戸喜乱山深处长官清人间岐路知多少试向桑田问耦耕山村五絶竹篱茆屋趂溪斜春入山村处处花无象太平还有象孤烟起处是人家烟雨蒙蒙鸡犬声有生何处不安生但教黄犊无人佩布谷何劳也劝耕老翁七十自腰鎌慙愧春山笋蕨甜岂是闻韶解忘味尔来三月食无盐杖藜裹饭去怱怱过眼青钱转手空赢得儿童语音好一年强半在城中窃禄忘归我自羞豊年底事汝忧愁不须更待飞鸢堕方念平生马少游湖上夜归我饮不尽器半酣尤味长篮舆湖上归春风吹面凉行到孤山西夜色已苍苍清吟杂梦寐得句旋已忘尚记梨花村依依闻暗香入城定何时賔客半在亡睡眼忽惊矍繁灯闹河塘市人拍手笑状如失林麞始悟山野姿异趣难自强人生安为乐吾策殊未良寒食未明至湖上太守未来两县令先在城头月落尚啼乌乌榜红舷早满湖鼓吹未容迎五马水云先已飏双凫映山黄帽螭头舫夹道青烟鹊尾炉老病逢春只思睡独求僧榻寄须臾次韵孙莘老见赠时莘老移庐州因以别之炉鎚一手赋形殊造物无心敢望渠我本疎顽固当尔子犹沦落况其余龚黄侧畔难言政罗赵前头且眩书惟有阳闗一杯酒慇懃重唱赠离居赠别青鸟衔巾久欲飞黄鸎别主更悲啼慇懃莫忘分擕处湖水东边鳯岭西次韵代留别綘蜡烧残玉斚飞离歌唱彻万行啼他年一舸䲭夷去应记侬家旧姓西月兔茶环非环玦非玦中有迷离玉兔儿一似佳人裙上月月圆还缺缺还圆此月一缺圆何年君不见鬬茶公子不忍鬬小团上有双衔绶带双飞鸾薄命佳人双颊凝酥髪抹漆眼光入帘珠的皪故将白练作仙衣不许红膏污天质吴音娇软带儿痴无限闲愁总未知自古佳人多命薄闭门春尽杨花落吉祥寺花将落而述古不至今嵗东风巧剪裁含情只待使君来对花无信花应恨直恐明年便不开述古闻之明日即来坐上复用前韵同赋仙衣不用剪刀裁国色初酣卯酒来太守问花花有语为君零落为君开李钤辖坐上分题戴花二八佳人细马䭾十千美酒渭城歌帘前柳絮惊春晚头上花枝奈老何露湿醉巾香掩冉月明归路影婆娑緑珠吹笛何时见欲把斜红插皂罗于潜令刁同年野翁亭山翁不出山溪翁长在溪不如野翁来徃溪山间上友麋鹿下凫鹥问翁何所乐三年不去烦推挤翁言此间亦有乐非丝非竹非蛾眉山人醉后铁冠落溪女笑时银栉低我来观政问风謡皆云吠犬足生氂但恐此翁一旦舎此去长使山人索寞溪女啼于潜女青裙缟袂于潜女两足如霜不穿屦沙鬓髪丝穿柠蓬沓障前走风雨老濞宫粧传父祖至今遗民悲故主苕溪杨柳初飞絮照溪画眉渡溪去逢郎樵归相媚妩不信姬姜有齐鲁自昌化双溪馆下歩寻溪源至治平寺二首乱山滴翠衣裘重双涧响空牕戸摇饱食不嫌溪笋瘦穿林闲覔野芎苗却愁县令知逰寺尚喜渔人争渡桥正似醴泉山下路桑枝刺眼麦齐腰毎见田园辄自招倦飞不拟控扶摇共疑杨恽非锄豆谁信刘章解立苗老去尚贪彭泽米梦归时到锦江桥宦逰莫作无家客举族长悬似细腰于潜僧緑筠轩可使食无肉不可居无竹无肉令人瘦无竹令人俗人瘦尚可肥士俗不可医旁人笑此言似髙还似痴若对此君仍大嚼世间那有扬州鹤与临安令宗人同年剧饮我虽不解饮把琖欢意足试唿白髪感秋人令唱黄鸡催晓曲与君登科如隔晨敝袍霜叶空残緑如今莫问老与少儿子森森如立竹黄鸡催晓不须愁老尽世人非我独宝山昼睡七尺顽躯走世尘十围便腹贮天真此中空洞浑无物何止容君数百人东坡全集巻四东坡全集卷五钦定四库全书东坡全集巻五宋蘓轼撰诗一百三首僧清顺新作垂云亭江山虽有余亭榭苦难穏登临不得要万象各偃蹇惜哉垂云轩此地得何晚天功争向背诗眼巧増损路穷朱栏出山破石壁狠海门浸坤轴湖尾抱云巘葱葱城郭丽淡淡烟村逺纷纷乌鹊去一一渔樵返雄观快新获微景收昔遁道人真古人啸咏慕嵇阮空斋卧蒲褐芒屦每自捆天怜诗人穷乞与供诗本我诗久不作荒澁旋锄垦从君覔佳句咀嚼废朝饮五月十日与吕仲甫周邠僧恵勤恵思清顺可久惟肃义诠同泛湖逰北山三吴雨连月湖水日夜添寻僧去无路㶑㶑水拍檐驾言徂北山得与幽人兼清风洗昏翳晚景分浓纎缥缈朱楼人斜阳半疎帘临风一挥手怅焉起遐瞻世人骛朝市独向溪山㢘此乐得有命轻薄神所殱㑹客有美堂周邠长官与数僧同泛湖往北山湖中闻堂上歌笑声以诗见寄因和二首时周有服蔼蔼君诗似岭云从来不许醉红裙不知野屐穿山翠惟见轻桡破浪纹颇忆唿卢袁彦道难邀骂坐灌将军晚风落日元无主不惜清凉与子分载酒无人过子云掩闗昼卧客书裙歌喉不共听珠贯醉面何因作缬纹僧侣且陪香火社诗坛欲敛鹳鹅军慿君徧遶湖边寺涨渌晴来巳十分席上代人赠别凄音怨乱不成歌纵使重来奈老何泪眼无穷似梅雨一畨匀了一畨多天上麒麟岂混尘笼中翡翠不由身那知昨夜香闺里更有偷啼暗别人莲子擘开须见臆楸枰着尽更无期破衫却有重逢处一饭何曽忘却时唐道人言天目山上俯视雷雨每大雷电但闻云中如婴儿声殊不闻雷震也已外浮名更外身区区雷电若为神山头只作婴儿看无限人间失箸人追和子由去岁试举人洛下所寄诗五首暴雨初晴楼上晚景秋后风光雨后山满城流水碧潺潺烟云好处无多子及取昏鸦未到闲洛邑从来天地中嵩髙苍翠北邙红风流耆旧消磨尽只有青山对病翁白汗翻浆午景前雨余风物便萧然应倾半熟鹅黄酒照见新晴水碧天疾雷破屋雨翻河一扫清风未觉多应似画师吴道子髙堂巨壁写降魔客路三年不见山上楼相对梦魂间明朝却踏红尘去羞向清伊照病颜过广爱寺见三学演师观杨恵之塑寳山朱瑶画文殊普贤三首寓世身如梦安闲日似年败蒲翻覆卧破裓再三连劝客眠风竹长斋饮石泉回头万事错自笑觉师贤妙迹苦难寻兹山见㡬层乱峰螺髻出絶磵阵云崩措意元同画观空欲问僧莫交林下意终老叹何曽朱瑶唐晚軰得法尚雄深满寺空遗迹何人识苦心长廊欹雨脚破壁撼钟音成壊无穷事他年复弔今韩子华石淙庄绛侯百万兵尚畏书牍背功名意不巳数与危机㑹我公抱絶识凛凛镇横溃欲收伊吕迹逺与巢由对誓言虽未从久巳断诸内区区为懐祖颇觉羲之隘此身随造物一叶舞澎湃田园不早定归宿终安在彼美石淙庄每到百事废泉流知人意屈折作涛濑寒光洗肝鬲清响跨竽籁我旧门前客放言不自外园中亦何有荟蔚可胜计请公试回首岁晚余苍桧立秋日祷雨宿灵隠寺同周徐二令百重堆案掣身闲一叶秋声对榻眠牀下雪霜侵户月枕中琴筑落堦泉﨑岖世味尝应遍寂寞山栖老渐便惟有悯农心尚在起占云汉更茫然病中独逰浄慈谒本长老周长官以诗见寄仍邀逰灵隠因次韵荅之卧闻禅老入南山浄扫清风五百间我与世踈宜独往君缘诗好不容攀自知乐事年年减难得髙人日日闲欲问云公覔心地要知何处是无还病中逰祖塔院紫李黄𤓰村路香乌纱白葛道衣凉闭门野寺松隂转欹枕风轩客梦长因病得闲殊不恶安心是药更无方道人不惜堦前水借与匏樽自在尝虎跑泉亭亭石塔东峰上此老初来百神仰虎移泉眼趁行脚龙作浪花供抚掌至今逰人灌濯罢卧听空堦环玦响故知此老如此泉莫作人间去来想佛日山荣长老方丈五絶陶令思归久未成逺公不出但闻名山中只有苍髯叟数里萧萧管送迎千株玉槊搀云立一穗珠旒落镜寒何处霜眉碧眼客结为三友冷相看东麓云根露角牙细泉幽咽走金沙不堪土肉埋山骨未放苍龙浴渥洼食罢茶瓯未要深清风一榻抵千金腹摇鼻息庭花落还尽平生未足心日射回廊午枕明水沈锁尽碧烟横山人睡觉无人见只有飞蚊遶鬓鸣癸丑春分后雪雪入春分省见稀半开桃杏不胜威应惭落地梅花识却作漫天栁絮飞不分东君专节物故将新巧发隂机从今造物尤难料更暖须留御腊衣孤山二咏孤山有陈时柏二株其一为人所薪山下老人自为儿巳见其枯矣然坚悍如金石愈于未枯者僧志佺作堂于其侧名之曰柏堂堂与白公居易竹阁相连属余作二诗以记之柏堂道人手种㡬生前鹤骨龙姿尚宛然双干一先神物化九朝三见太平年忽惊华构依巖出乞与佳名到处传此柏未枯君记取灰心聊伴小乗禅竹阁海山兠率两茫然古寺无人竹满轩白鹤不留归后语苍龙犹是种时孙两丛却似萧郎笔千亩空懐渭上村欲把新诗问遗像病维摩诘更无言与述古自有美堂乘月夜归娟娟云月稍侵轩潋潋星河半隠山鱼钥未收清夜永凤箫犹在翠微间凄风瑟缩经絃柱香雾凄迷着髻鬟共喜使君能鼓乐万人争看火城还有美堂暴雨逰人脚底一声雷满座顽云拨不开天外黒风吹海立浙东飞雨过江来十分潋灔金樽凸千杖敲铿羯鼔催唤起谪仙泉洒面倒倾蛟室泻琼瑰八月十五日看潮五絶定知玉兔十分圆巳作霜风九月寒寄语重门休上钥夜潮留向月中看万人鼓噪慑吴侬犹似浮江老阿童欲识潮头髙㡬许越山浑在浪花中江边身世两悠悠久与沧波共白头造物亦知人易老故教江水更西流吴儿生长狎涛渊冒利轻生不自怜东海若知明主意应教斥卤变桑田江神河伯两醯鸡海若东来气吐霓安得夫差水犀手三千强弩射潮低东阳水乐亭君不学白公引泾东注渭五斗黄泥一钟水又不学哥舒横行西海头归来羯鼓打凉州但向空山石壁下爱此有声无用之清流流泉无絃石无窍强名水乐人人笑惯见山僧巳厌听多情海月空留照洞庭不复来轩辕至今鱼龙舞钧天闻道磬襄东入海遗声恐在海山间锵然涧谷含宫征节奏未成君独喜不须写入薫风絃纵有此声无此耳与周长官李秀才逰径山二君先以诗见寄次其韵二首少年饮红裙酒尽推不去唿来径山下试与洗尘雾瘦马惜障泥临流不肯渡独有汝南君从我无朝暮肯将红尘脚暂着白云屦嗟我与世人何异笑百步功名一破甑弃置何用顾更慿陶靖节往问征夫路龙亦恋故居百年尚来去至今雨雹夜殿闇风纒雾而我弃乡国大江忘北渡便欲此山前筑室安迟暮又恐太幽独岁晚霜入屦同逰得李生仄足随蹇步孔明不自爱临老起三顾吾归便却扫谁踏门前路临安三絶将军树阿坚泽畔菰蒲节𤣥徳墙头羽葆桑不㑹世间闲草木与人何事管兴亡锦溪楚人休笑沐猴冠越俗徒夸翁子贤五百年间异人出尽将锦绣裹山川石镜山鸡舞破半巖云菱叶开残野水春应笑武都山下土枉教明月殉佳人登玲珑山何年僵立两苍龙瘦嵴盘盘尚倚空翠浪舞翻红罢亚白云穿破碧玲珑三休亭上工延月九折巖前巧贮风脚力尽时山更好莫将有限趂无穷宿九仙山风流王谢古仙真一去空山五百春玉室金堂余汉士桃花流水失秦人困眠一榻香凝帐梦遶千巖冷逼身夜半老僧唿客起云峰缺处涌氷轮陌上花三首逰九仙山闻里中儿歌陌上花父老云吴越王妃每岁春必归临安王以书遗妃曰陌上花开可缓缓归矣吴人用其语为歌含思宛转听之凄然而其词鄙野为易之云陌上花开蝴蝶飞江山犹是昔人非遗民㡬度垂垂老逰女长歌缓缓归陌上山花无数开路人争看翠軿来若为留得堂堂去且更从教缓缓回生前富贵草头露身后风流陌上花巳作迟迟君去鲁犹歌缓缓妾回家逰东西巖谢公含雅量世运属艰难况复情所钟感概萃中年正赖丝与竹陶写有余欢常恐儿辈觉坐令髙趣䦨独携缥缈人来上东西山放懐事物外徙倚弄云泉一旦功业成管蔡复流言慷慨桓野王哀歌和清弹挽须起流涕始知使君贤意长日月促卧病巳辛酸恸哭西州门往驾那复还空余行乐处古木昏苍烟宿海㑹寺篮舆三日山中行山中信美少旷平下投黄泉上青𡨕线路每与猿猱争重楼束縳遭涧坑两股酸辛饥肠鸣北度飞桥踏彭铿缭垣百步如古城大钟横撞千指迎髙堂延客夜不扄杉槽漆斛江河倾本来无垢洗更轻倒牀鼻息四隣惊紞如五鼓天未明木鱼唿粥亮且清不闻人声闻屦声海㑹寺清心堂南郭子綦初䘮我西来达磨尚求心此堂不説有清浊逰客自观随浅深两岁频为山水役一溪长照雪霜侵纷纷无补竟何事惭愧髙人闭户吟径山道中次韵荅周长官兼赠苏寺丞年来战纷华渐觉夫子胜欲求五亩宅洒扫乐清净学道恨日浅问禅惭听莹聊为山水行遂此麋鹿性独逰吾未果覔伴谁复听吾宗古遗直穷达付前定酺糟醉方熟洒面唿不醒柰何效燕蝠屡欲争晨瞑不如从我逰髙论发犀柄溪南渡横木山寺称小径幽寻自兹始归路㣲月暎南望功臣山云外盘飞磴三更渡锦水再宿留石镜缅懐周与李能作洛生咏明朝二子至诗律严号令篮舆置纸笔得句轻千乘玲珑苦竒秀名实巧相称九仙更幽絶笑语千山应空巖侧破瓮飞熘洒浮磬山前见虎迹候吏铙鼔竞我生本艰竒尘土满釜甑山禽与野兽知我久蹭蹬笑谓候吏还御虎吾有命径山虽云逺行李稍可併颇讶王子猷忽起山隂兴但报菊花开吾当理归榜汪覃秀才久留山中以诗见寄次其韵季子应嗔不下机弃家来伴碧云师中秋冷坐无因醉半月长斋未肯辞掷简摇毫无忤色投名入社有新诗飞腾桂籍他年事莫忘山中採药时再逰径山老人登山汗如濯到山困卧唿不觉觉来五鼔日三竿始信孤云天一握平生未省出艰险两足惯曽行荦确含晖亭上望东溟凌霄峰头挹南岳共爱丝杉翠丝乱谁见玉芝红玉琢白云何事自来往明月长圆无晦朔塜上鸡鸣犹忆钦山前凤舞逺征璞雪窓驯兔元不死烟岭孤猨苦难捉从来白足傲死生不怕黄巾把刀槊榻上双痕凛然在劔头一吷何须角嗟我昬顽晩闻道与世龃龉空多学灵水先除眼界花清诗为洗心源浊骚人未要逃竞病禅老但喜闻剥啄此生更得㡬回来从今有暇无辞数洞霄宫上帝髙居愍世顽故留琼馆在凢间青山九锁不易到作者七人相对闲庭下流泉翠蛟舞洞中飞鼠白鸦翻长松怪石宜霜鬓不用金丹苦驻颜初自径山归述古召饮介亭以病先起西风初作十分凉喜见新橙透甲香迟暮赏心惊节物登临病眼怯秋光惯眠处士云庵里倦醉佳人锦瑟旁犹有梦回清兴在卧闻归路乐声长明日重九亦以病不赴述古㑹再用前韵月入秋帷病枕凉霜飞夜簟故衾香可怜吹㡌狂司马空对亲舂老孟光不作雍容倾座上翻成肮脏倚门旁人间此㑹论今古细看茱萸感叹长九日寻臻阇梨遂泛小舟至勤师院二首白发长嫌嵗月侵病眸兼怕酒杯深南屏老宿闲相过东阁郎君懒重寻试碾露芽烹白雪休拈霜蘃嚼黄金扁舟又截平湖去欲访孤山支道林湖上青山翠作堆葱葱郁郁气佳哉笙歌丛里抽身出云水光中洗眼来白足赤髭迎我笑拒霜黄菊为谁开明年桑苎煎茶处忆着衰翁首重回九日舟中望见有美堂上鲁少卿饮处以诗戯之指㸃云间数㸃红笙歌正拥紫髯翁谁知爱酒龙山客却在渔舟一叶中西阁珠帘巻落晖水沉烟断佩声微遥知通徳凄凉甚拥髻无言怨未归逰诸佛舎一日饮酽茶七琖戯书勤师壁示病维摩元不病在家灵运巳忘家何烦魏帝一丸药且尽卢仝七椀茶九日湖上寻周李二君不见君亦见寻于湖上以诗见寄明日乃次其韵湖上野芙蓉含思愁脉脉娟然如静女不肯傍阡陌诗人杳未来霜艳冷难宅君行逐鸥鹭出处浩莫测苇间闻挐音云表巳飞屐使我终日寻逢花不忍摘人生如朝露要作百年客喟彼终岁劳幸兹一日泽愿言竟不遂人事多乖隔悟此知有命沉忧伤魂魄送杭州杜戚陈三掾罢官归乡秋风摵摵鸣枯蓼船阁荒村夜悄悄正当逐客断肠时君独歌唿醉连晓老夫平生齐得䘮尚恋微官失轻矫君今憔悴归无食五斗未可秋毫小君言失意能㡬时月啖虾蟇行复皎杀人无騐中不快此恨终身恐难了徇时所得无㡬何随手巳遭忧患绕期君正似种宿麦忍饥待食明年麨次韵周长官夀星院同饯鲁少卿瑠璃百顷水仙家风静湖平响钓车寂歴踈松欹晚照伶俜寒蝶抱秋花困眠不觉依蒲褐归路相将踏桂华更着纶巾披鹤氅他年应作画图夸次韵述古过周长官夜饮二更铙鼔动诸隣百首新诗间八珍巳遣乱蛙成两部更邀明月作三人云烟湖寺家家境灯火沙河夜夜春曷不劝公勤秉烛老来光景似奔轮述古以诗见责屡不赴㑹复次前韵我生孤癖本无隣老病年来益自珍肯对红裙辞白酒但愁新进笑陈人北山怨鹤休惊夜南亩巾车欲及春多谢清诗屡推毂豨膏那解转方轮金门寺中见李西台与二钱唱和四絶句戯用其韵跋之帝城春日帽檐斜二陆初来尚忆家未肯将盐下莼菜巳应知雪似杨花生平贺老惯乗舟骑马风前怕打头欲问君王乞符竹但忧无蟹有监州西台妙迹继杨风无限龙蛇洛寺中一纸清诗弔兴废尘埃零落梵王宫五季文章堕刼灰升平格力未全回故知前軰宗徐庾数首风流似玉台胡穆秀才遗古铜器似鼎而小上有两柱可以覆而不蹶以为鼎则不足疑其饮器也胡有诗荅之只耳兽啮环长唇鹅擘喙三趾下鋭春蒲短两柱高张秋菌细君看翻覆俯仰间覆成三角翻两髻古书虽满腹茍有用我亦随世嗟君一见唿作鼎才注升合巳漂逝不如学鸱夷尽日盛酒真良计贺陈述古弟章生子郁葱佳气夜充闾始见徐卿第二雏甚欲去为汤饼客惟愁错写弄麞书参军新妇贤相敌阿大中郎喜有余我亦从来识英物试敎啼看定何如赠治易僧智周寒窓孤坐冻生瓶尚把遗编照露萤阁束九师新得妙梦吞三画旧通灵断絃挂壁知音䘮挥麈空山乱石听斋罢何须更临水胸中自有洗心经张子野年八十五尚闻买妾述古令作诗锦里先生自笑狂莫欺九尺鬓眉苍诗人老去鸎鸎在公子归来燕燕忙柱下相君犹有齿江南刺史巳无肠平生谬作安昌客略遣彭宣到后堂书双竹湛师房我本江湖一钓舟意嫌髙屋冷飕飕羡师此室才方丈一炷清香尽日留暮皷朝钟自击撞闭门孤枕对残缸白灰旋拨通红火卧听萧萧雪打窓寳山新开径藤梢橘刺元无路竹杖㯶鞋不用扶风自逺来闻笑语水分流处见江湖回观佛骨青螺髻踏遍仙人碧玉壶野客归时山月上棠梨叶战暝禽唿和述古冬日牡丹一朶妖红翠欲流春光回照雪霜羞化工只欲呈新巧不放闲花得少休花开时节雨连风却向霜余染烂红漏泄春光私一物此心未信出天工当时只道鹤林仙能遣秋花发杜鹃谁信诗能回造化直教霜枿放春妍不分清霜入小园故将诗律变寒暄使君欲见蓝闗咏更倩韩郎为染根和钱安道寄恵建茶我官于南今㡬时尝尽溪茶与山茗胸中似记故人面口不能言心自省为君细説我未暇试评其略差可听建溪所产虽不同一一天与君子性森然可爱不可慢骨清肉腻和且正雪花雨脚何足道啜过始知真味永纵复苦硬终可録汲黯少戅寛饶勐草茶无赖空有名髙者妖邪次顽懭体轻虽复强浮泛性滞偏工呕酸冷其间絶品岂不佳张禹纵贤非骨鲠葵花玉不易致道路幽崄隔云岭谁知使者来自西开缄磊落收百饼嗅香嚼味本非别透纸自觉光炯炯粃糠团凤友小龙奴𨽻日注臣双井收藏爱惜待佳客不敢包裹鑚权倖此诗有味君勿传空使时人怒生瘿和栁子玉喜雪次韵仍呈述古诗翁爱酒长如渴瓶尽欲沽囊巳竭灯青火冷不成眠一夜捻须吟喜雪诗成就我覔欢处我穷正与君髣髴曷不走投陈孟公有酒醉君仍饱徳琼瑶欲尽天应惜更遣清光续残月安得佳人擢素手笑捧玉盌两竒絶艳歌一曲回阳春坐使髙堂生暖热弔天竺海月辩师三首欲寻遗迹强沾裳本自无生可得亡今夜生公讲堂月满庭依旧冷如霜生死犹如臂屈伸情钟我軰一酸辛乐天不是蓬莱客慿仗西方作主人欲访浮云起灭因无縁却见梦中身安心好住王文度此理何须更问人李颀秀才善画山以两轴见寄仍有诗次韵荅之平生自是箇中人欲向渔舟便写真诗句对君难出手云泉劝我早抽身年来白发惊秋速长恐青山与世新从此北归休怅望囊中收得武林春雪后至临平与栁子玉同至僧舎见陈尉列落㠶古戍下积雪髙如丘强邀诗老出踈髯散飕飗僧房有宿火手足渐和柔静士素寡言相对自忘忧铜鑪擢烟穟石鼎浮霜沤我行虽有程坐穏且复留大哉天地间此生得浮逰夜至永乐文长老院文时卧病退院愁闻巴叟卧荒村来打三更月下门往事过年如昨日此生未死得重论老非懐土情相得病不开堂道益尊惟有孤栖旧时鹤举头见客似长言栁氏二外甥求笔迹退笔成山未足珍读书万巻始通神君家自有元和脚莫厌家鸡更问人一纸行书两絶诗遂良须鬓巳如丝何当火急传家法欲见诚悬笔谏时钱安道席上令歌者道服乌府先生铁作肝霜风巻地不知寒犹嫌白发年前少故㸃红灯雪里看他日卜隣先有约待君投绂我休官如今且作华阳服醉唱侬家七返丹除夜野宿常州城外二首行歌野哭两堪悲逺火低星渐向㣲病眼不眠非守岁乡音无伴苦思归重衾脚冷知霜重新沐头轻感发稀多谢残灯不嫌客孤舟一夜许相依南来三见岁云徂直恐终身走道涂老去怕看新厯日退归拟学旧桃符烟花巳作青春意霜雪偏寻病客须但把穷愁博长健不辞醉后饮屠酥元日过丹阳明日立春寄鲁元翰堆盘红缕细茵蔯巧与椒花两鬬新竹马异时宁信老土牛明日莫辞春西湖弄水犹应早北寺观灯欲及辰白发苍颜谁肯记晓来频嚏为何人古纒头曲鵾絃铁拨世无有乐府旧工惟尚叟一生喙硬眼无人坐此困穷今白首翠鬟女子年十七指法巳似唿韩妇轻㠶渡海风掣回满面沙尘和泪垢青衫不逢湓浦客红袖漫插曹纲手尔来一见哀骀佗便着臂鞴躬井臼我惭贫病百不足强对黄花饮白酒转闗濩索动有神雷辊空堂战窓牖四絃一抹拥袂立再拜十分为我夀世人只解锦纒头与汝作诗传不朽刁同年草堂不用长竿矫绣衣南园北第两参差青山有约长当户流水无情自入池岁久酴醿浑欲合春来杨栁不胜垂主人不用怱怱去正是红梅着子时恵山谒钱道人烹小龙团登絶顶望太湖踏遍江南南岸山逢山未免更留连独携天上小团月来试人间第二泉石路萦回九龙嵴水光翻动五湖天孙登无语空归去半岭松声万壑传钱道人有诗云直须认取主人翁作两絶戯之首断故应无断者氷消那复有氷知主人苦苦令侬认认主人人竟是谁有主还须更有宾不如无镜自无尘只从半夜安心后失却当年觉痛人和苏州太守王规甫侍太夫人观灯之什余时以刘道原见访滞留京口不及赴此㑹二首不觉朱轓辗后尘争看绣幰锦纒轮洛濵侍从三人贵京兆平反一笑春但逐东山携妓女那知后阁走穷宾滞留不见荣华事空作赓诗第七人翻翻缇骑走香尘激激飞涛射火轮美酒留连三夜月丰年倾倒五州春安排诗律追强对蹭蹬归期为恶宾堕珥遗簮想无限华胥犹见梦回人成都进士杜暹伯升出家名法通往来吴中欲识当年杜伯升飘然云水一孤僧若教俯首随缰锁料得如今似我能东坡全集巻五东坡全集卷六钦定四库全书东坡全集巻六宋蘓轼撰诗九十九首虎丘寺入门无平田石路穿细岭隂风生涧壑古木翳潭井湛卢谁复见秋水光耿耿铁花秀巖壁杀气噤蛙黾幽幽生公堂左右立顽矿当年或未信异类服精勐胡为百岁后仙鬼互驰骋窈然留新诗读者为悲哽东轩有佳致云水丽千顷熙熙览生物春意破凄冷我来属无事暖日相与永喜鹊翻初旦愁鸢蹲落景坐见渔樵还新月溪上影悟彼良自咍归田行可请常润道中有懐钱塘寄述古五首从来直道不辜身得向西湖两过春沂上巳成曽㸃服泮宫初采鲁侯芹休惊岁岁年年貌且对朝朝莫莫人细雨晴时一百六画船鼍鼓莫违民草长江南鸎乱飞年来事事与心违花开后院还空落燕入华堂怪未归世上功名何日是罇前㸃检㡬人非去年栁絮飞时节记得金笼放雪衣浮玉山头日日风涌金门外巳春融二年鱼鸟浑相识三月鸎花付与公剰看新翻眉倒晕未应泣别脸消红何人织得相思字寄与江边北向鸿国艳天饶酒半酣去年同赏寄僧檐但知扑扑晴香软谁见森森晓态严谷雨共惊无几日蜜蜂未许辄先甜应须火急回征棹一片辞枝可得黏恵山泉下土如濡阳羡溪头米胜珠卖劔买牛吾欲老杀鸡为黍子来无地偏不信容髙盖俗俭真堪着腐儒莫怪江南苦留滞经营身计一生迂刁景纯赏瑞香花忆先朝侍宴次韵上苑夭桃自作行刘郎去后几回芳厌从年少追新赏闲对宫花识旧香欲赠佳人非泛洧好纫幽佩弔沉湘鹤林神女无消息为问何年返帝乡同栁子玉逰鹤林招隠醉归呈景纯花时腊酒照人光归路春风洒面凉刘氏宅边霜竹老戴公山下野桃香巖头疋练兼天静泉底真珠溅客忙安得道人携笛去一声吹裂翠崖冈景纯见和复次韵赠之二首解组归来道益光坐看百物自炎凉巻帘堂上檀槽闹送客林间桦烛香浅量巳愁当酒怯非才尤觉和诗忙何人贪佩黄金印干柱耽耽锁北冈人间膏火正争光每到藏春得暂凉多事始知田舎好凶年偏觉野蔬香溪山胜画徒能説来往如梭为底忙老去此身无处着为翁栽插万松冈柳子玉亦见和因以送之兼寄其兄子璋道人不羡腰金照地光暂时假面弄西凉晴窓嚥日肝肠暖古殿朝真屦袖香説静故知犹有动无闲底处更求忙先生官罢乗风去何用区区赋陟冈子玉家宴用前韵见寄复荅之自酌金樽劝孟光更教长笛奏伊凉牵衣男女遶太白扇枕郎君烦阿香诗病逢春转深痼愁魔得酒暂奔忙醒时情味吾能説日在西南白草冈景纯复以二篇一言其亡兄与伯父同年之契一言今者唱酬之意仍次其韵灵夀扶来似孔光感时懐旧一悲凉蟾枝不独同攀桂鸡舌还应共赐香等是浮休无得䘮麄分忧乐有闲忙年来世事如波浪郁鬰谁知柏在冈屡把铅刀齿步光更遭华衮照厖凉苏门山上莫长啸薝卜林中无别香烛烬巳残中夜刻槐花还似昔年忙背城借一吾何敢慎莫樽前替戾冈金山寺与栁子玉饮大醉卧寳觉禅榻夜分方醒书其壁恶酒如恶人相攻剧刀箭頽然一榻上胜之以不战诗翁气雄拔禅老语清软我醉都不知但觉红绿眩醒时江月堕摵摵风响变惟有一龛灯二豪俱不见大风留金山两日塔上一铃独自语明日颠风当断渡朝来白浪打苍崖倒射轩窓作飞雨龙骧万斛不敢过渔艇一叶从掀舞细思城市有底忙却笑蛟龙为谁怒无事久留童仆怪此风聊得妻孥忤灊山道人独何事半夜不眠听粥鼓监洞霄宫俞康直郎中所居四咏退圃百丈休牵上濑船一钩归钓缩头鳊园中草木春无数只有黄杨厄闰年逸堂新第谁来作并隣旧官宁复忆星辰请君置酒吾当贺知向江湖拜散人遯轩冠盖相望起隠沦先生那得老江村古来真遯何曽遯笑杀逾垣与闭门逺栖西山烟雨巻疎帘北户星河落短檐不独江天解空濶地偏心逺似陶潜逰鹤林招隠二首郊原雨初霁春物有余妍古寺满修竹深林闻杜鹃睡余栁花堕目眩山樱然西窓有病客危坐看香烟行歌白云岭坐咏修竹林风轻花自落日薄山半隂涧草谁复识闻香杳难寻时见城市人幽居惜未深书普慈长老壁普慈寺后千竿竹醉里曽看碧玉椽倦客再逰行老矣髙僧一笑故依然久参白足知禅味苦厌黄公聒昼眠惟有两株红杏叶晚来犹得向人妍书焦山纶长老壁法师住焦山而实未尝住我来辄问法法师了无语法师非无语不知所荅故君看头与足本自安冠屦譬如长鬛人不以长为苦一旦或人问每睡安所措归来被上下一夜着无处展转遂达晨意欲尽镊去此言虽鄙浅故自有深趣持此问法师法师一笑许刁景纯席上和谢生二首悮入仙人碧玉壶一欢那复间亲踈杯盘狼借吾何敢车骑雍容子甚都此夜新声闻北里他年故事纪南徐欲穷风月三千界愿化人天百亿躯纵饮谁能问挈壶不知门外晓星踈绮罗胜事齐三阁宾主谈锋敌两都榻畔烟花常叹杜海中童丱尚追徐毋多酌我公须听醉后麤狂胆满躯留别金山寳觉圆通二长老沐罢巾冠快晚凉睡余齿颊带茶香舣舟北岸何时渡晞发东轩未肯忙康济此身殊有道医治外物本无方风流二老长还往顾我归期尚𣺌茫无钖道中赋水车翻翻聫聫衔尾鸦荦荦确确蜕骨蛇分畦翠浪走云阵刺水绿鍼抽稻芽洞庭五月欲飞沙鼍鸣窟中如打衙天公不见老农泣唤取阿香推雷车杭州牡丹开时仆犹在常润周令作诗见寄次其韵复次一首送赴阙羞归应为负花期巳是成隂结子时与物寡情怜我老遣春无恨赖君诗玉台不见朝酣酒金缕犹歌空折枝从此年年定相见欲师老圃问樊迟莫负黄花九日期人生穷达可无时十年且就三都赋万户终轻千首诗天静伤鸿犹戢翼月明惊鹊未安枝君看六月河无水万斛龙骧到自迟苏州闾丘江君二家雨中饮酒二首小圃隂隂遍洒尘方塘㶑㶑欲生纹巳烦仙袂来行雨莫遣歌声便驻云肯对绮罗辞白酒试将文字恼红裙今宵记取醒时节㸃滴空堦独自闻五纪归来鬓未霜十眉环列坐生光唤船渡口迎秋女驻马桥边问泰娘曽把四絃娱白傅敢将百草鬭吴王从今却笑风流守画㦸空凝宴寝香次韵沈长官三首家山何在两忘归杯酒相逢慎勿违不独饭山嘲我瘦也应糠覈怪君肥男婚巳毕女将归累尽身轻志莫违谁道山中食无肉玉池清水自生肥造物知吾久念归似怜衰病不相违风来震泽㠶初饱雨入松江水渐肥戯书吴江三贤画像三首谁将射御教吴儿长笑申公为夏姬却遣姑苏有麋鹿更怜夫子得西施浮世功劳食与眠季鹰真得水中仙不须更説知机早直为鲈鱼也自贤千首文章二顷田囊中未有一钱看却因养得能言鸭惊破王孙金弹丸和刘孝叔㑹虎丘时王规甫斋素祈雨不至二首白简威犹凛青山兴巳秾鹤闲云作氅駞卧草埋峰跪履若可教卜隣应见容因公问囘老何处定相逢太常斋未解不肯对纎秾只遣三千履来逰十二峰林空荅清唱潭浄写衰容归去瑶台路还应月下逢过永乐文长老巳卒初惊鹤瘦不可识旋觉云归无处寻三过门间老病死一弹指顷去来今存亡惯见浑无泪乡井难忘尚有心欲向钱塘访圆泽葛洪川畔待秋深赠张刁二老两邦山水未凄凉二老风流总健强共成一百七十岁各饮三万六千塲藏春坞里鸎花闹仁夀桥边日月长惟有诗人被磨折金钗零落不成行去年秋偶逰寳山上方入一小院阒然无人有僧隠几低头读书与之语漠然不甚对问其隣之僧曰此云阇黎也不出十五年矣今年六月自常润还复至其室则死葬数月矣作诗题其壁云师来寳山一住十五秋读书常闭户客至不举头去年造其室清坐忘百忧我初无言説师亦无对酬今来复扣门空房但飕飗云巳灭无余薪尽火不留却疑此室中常有斯人不所遇孰非梦事过吾何求听僧昭素琴至和无攫醳至平无按抑不知㣲妙声究竟何从出散我不平气洗我不和心此心知有在尚复此㣲吟僧恵勤初罢僧职轩轩青田鹤郁郁在樊笼既为物所縻遂与吾軰同今来始谢去万事一笑空新诗如洗出不受外垢䝉清风入齿牙出语如风松霜髭茁病骨饥坐听午钟非诗能穷人穷者诗乃工此语信不妄吾闻诸醉翁逰灵隠髙峰塔言逰髙峰塔蓐食治野装火云秋未衰及此初旦凉雾霏巖谷暗日出草木香嘉我同来人久便云水乡相劝小举足前路髙且长古松攀龙虵怪石坐牛羊渐闻钟磬音飞鸟皆下翔入门空有无云海浩茫茫惟见聋道人老病时絶粮问年笑不荅但指穴藜牀心知不复来欲归更傍徨赠别留疋布今岁天早霜八月十七日天竺山送桂花分赠元素月缺霜浓细蘃干此花元属桂堂仙鹫峰子落惊前夜蟾窟枝空记昔年破裓山僧怜耿介练裙溪女鬬清妍愿公採撷纫幽佩莫遣孤芳老涧边捕蝗至浮云岭山行疲苦有懐子由弟二首西来烟阵塞空虚洒遍秋田雨不如新法清平那有此老身穷苦自招渠无人可诉乌衔肉忆弟难慿犬寄书自笑迂踈皆此类区区犹欲理蝗余霜风渐欲作重阳熠熠溪边野菊黄久废山行疲荦确尚能村醉舞淋浪独眠林下梦魂好回首人间忧患长杀马毁车从此逝子来何处问行藏青牛岭髙絶处有小寺人迹罕到暮归走马沙河塘炉烟袅袅十里香朝行曳杖青牛岭崖泉咽咽千山静君勿笑老僧耳聋唤不闻百年俱是可怜人明朝且复城中去白云却在题诗处新城陈氏园次晁补之韵荒凉废圃秋寂歴幽花晚山城巳穷僻况与城相逺我来亦何事徙倚望云巘不见苦吟人清樽为谁满梅圣俞诗集中有毛长官者今于潜令国华也圣俞没十五年而君犹为令捕蝗至其邑作诗戯之诗翁憔悴老一官厌见苜蓿堆青盘归来羞澁对妻子自比鲇鱼縁竹竿今君滞留生二毛饱听衙鼓眠黄䌷更将嘲笑调朋友人道猕猴骑土牛愿君恰似髙常侍暂为小邑仍刺史不愿君为孟浩然却遭明主放还山宦逰逢此岁年恶飞蝗来时半天黒羡君封境稻如云蝗自识人人不识与毛令方尉逰西菩提寺二首推挤不去巳三年鱼鸟依然笑我顽人未放归江北路天教看尽浙西山尚书清节衣冠后处士风流水石间一笑相逢那易得数诗狂语不须删路转山腰足未移水清石瘦便能竒白云自占东西岭明月谁分上下池黒黍黄粱初熟后朱柑绿橘半甜时人生此乐须天赋莫遣儿曹取次知听贤师琴大絃春温和且平小絃亷折亮以清平生未识官与角但闻牛鸣盎中雉登木门前剥啄谁扣门山僧未闲君勿瞋归家且覔千斛水浄洗从前筝笛耳赠写真何充秀才君不见潞州别驾眼如电左手挂弓横捻箭又不见雪中骑驴孟浩然皱眉吟诗肩耸山饥寒富贵两安在空有遗像留人间此身常拟同外物浮云变化无踪迹问君何苦写我真君言好之聊自适黄冠野服山家容意欲置我山巖中勲名将相今何限往写褒公与鄂公回先生过湖州东林沈氏饮醉以石榴皮书其家东老庵之壁云西隣巳富忧不足东老虽贫乐有余白酒酿来因好客黄金散尽为收书西蜀和仲闻而次其韵三首东老沈氏之老自谓也湖人因以名之其子偕作诗有可观者世俗何知贫是病神仙可学道之余但知白酒留佳客不问黄公覔素书符离道士晨兴际华岳先生尸解余忽见黄庭丹篆句犹传青纸小朱书凄凉雨露三年后髣髴尘埃数字余至用榴皮縁㡳事中书君岂不中书李行中秀才醉眠亭巳向闲中作地仙更于酒里得天全从教世路风波恶贺监偏工水底眠君且归休我欲眠人言此语出天然醉中对客眠何害须信陶潜未若贤孝先风味也堪怜肯为周公昼日眠枕麴先生犹笑汝枉将空腹贮遗编甘露寺弹筝多景楼上弹神曲欲断哀絃再三促江妃出听雾雨愁白浪飜空动浮玉唤取吾家双凤槽遣作三崃孤猿号与君合奏芳春调啄木飞来霜树杪单同年求徳兴俞氏聚逺楼诗三首云山烟水苦难亲野草幽花各自春赖有髙楼能聚逺一时收拾与闲人无限青山散不收云奔浪巻入帘钩直将眼力为疆界何啻人间万户侯闻説楼居似地仙不知门外有尘寰幽人隠几寂无语心在飞鸿灭没间平山堂次王居卿祠部韵髙㑹日陪山简醉狂言屡发次公醒酒如人面天然白山向吾曹分外青江上飞云来北固槛前修竹忆南屏六朝兴废余丘壠空使姦雄笑宁馨次韵陈海州书懐郁郁苍梧海上山蓬莱方丈有无间旧闻草木皆仙药欲弃妻孥守市阛雅志未成空自叹故人相对若为颜酒醒却忆儿童事长恨双凫去莫攀次韵陈海州乗槎亭人事无涯生有涯逝将归钓汉江槎乗桴我欲从安石遁世谁能识子嗟日上红波浮碧巘潮来白浪巻青沙清谈美景双竒絶不觉归鞍带月华次韵孙职方苍梧山苍梧竒事岂虚传荒怪还须问子年逺托鳌头转沧海来依鹏背负青天或云灵境归贤者又恐神功亦偶然闻道新春恣逰览羡君平地作飞仙次韵孙巨源寄涟水李盛二着作并以见寄五絶南岳诸刘岂易逢相望无复马牛风山公虽见无多子社燕何由恋塞鸿髙才晚岁终难进勇退当年正急流不独二䟽为可慕他时当有景孙楼漱石先生难可意啮氊校尉久无朋应知客路愁无奈故遣吟诗调李陵云雨休排神女车忠州老病畏人夸诗豪正值安仁在空看河阳满县花胶西未到吾能説桑柘禾麻不见春不羡京尘骑马客羡他淮月弄舟人王莽汉家殊未识经纶入手功名事事新百尺穿成连夜井千金购得解飞人董卓公业平时劝用儒诸公何事起相图只言天下无健者岂信车中有布乎虎儿旧闻老蚌生明珠未省老兔生于菟老兔自谓月中物不骑快马骑蟾蜍蟾蜍爬沙不肯行坐令青衫垂白须于莵骏勐不类渠指挥黄熊驾黒貙丹砂紫麝不用涂眼光百步走妖狐妖狐莫夸智有余不劳摇牙咀尔徒除夜病中赠段屯田龙钟三十九劳生已强半岁暮日斜时还为昔人叹今年一线在那复堪把玩欲起强持酒故交云雨散惟有病相寻空斋为老伴萧条灯火冷寒夜何时旦勌仆触屏风饥鼯嗅空案数朝闭阁卧霜发秋蓬乱传闻使者来策杖就梳盥书来苦安慰不怪造请缓大夫忠烈后髙义金石贯要当击权豪未肯覰衰懦此生何所似闇尽灰中炭归田计巳决此邦聊假馆三径麄成赀一枝有余煖愿君留信宿庶奉一笑粲乔太博见和复次韵荅之百年三万日老病常居半其间互忧乐歌笑杂悲叹颠倒不自知直为神所玩须㬰便堪笑万事风雨散自从识此理久谢少年伴逝将逰无何岂暇读城旦非才更多病二事可并案愧烦贤使者弭节整纷乱乔侯瑚琏质清庙甞荐盥奋髯百吏走坐变齐俗缓未遭甘鹢退并进耻鱼贯每闻议论余凛凛激贪懦莫邪当自跃岂复烦炉炭便应朝秣越未暮刷燕馆胡为守故丘眷恋桑榆煖为君扣牛角一咏南山粲二人再和亦再答之寒鸡知将晨饥鹤知夜半亦如老病客遇节常感叹光隂等敲石过眼不容玩亲友如抟沙放手还复散羁孤每自笑寂寞谁肯伴元达号神君髙论森月旦纪明本贤将汩没事堆案欣然肯相顾夜合灯火乱盘空愧不饱酒薄仅堪盥雍容许着帽不怪安石缓虽无窈窕人清唱弄珠贯幸有从横舌説劔起慵懦二豪沉下位暗火埋湿炭岂似草𤣥人黙黙老儒馆行看富贵逼炙手借余暖应念苦思归登楼赋王粲雪后书北台壁二首黄昏犹作雨纎纎夜静无风势转严但觉衾裯如泼水不知庭院巳堆盐五更晓色来书幌半夜寒声落画檐试扫北台看马耳未随埋没有双尖城头初日始飜鸦陌上晴泥巳没车冻合玉楼寒起粟光摇银海眩生花遗蝗入地应千尺宿麦连云有㡬家老病自嗟诗力退空吟氷柱忆刘叉谢人见和前篇二首已分酒杯欺浅懦敢将诗律鬭深严渔蓑句好应须画柳絮才髙不道盐败履尚存东郭足飞花又舞谪仙檐书生事业真堪笑忍冻孤吟茟退尖九陌凄风战齿牙银杯逐马带随车也知不作坚牢玉无奈能开顷刻花得酒强欢愁底事闭门髙卧定谁家台前日暖君须爱氷下寒鱼渐可叉铁沟行赠乔太博城东坡壠何所似风吹海涛低复起城中病守无所为走马来寻铁沟水铁沟水浅不容辀恰似当年韩与侯有鱼无鱼何足道驾言聊复写我忧荒村野店亦何有欲发狂言须斗酒山头落日侧金盆倒着接䍦搔白首忽忆从军年少时轻裘细马百不知臂弓腰箭南山下追逐长杨射猎儿老去同君两憔悴犯夜醉归人不避今年定起故将军未肯先诛霸陵尉出城送客不及步至溪上二首送客客巳去寻花花未开未能城里去且复水边来父老借问我使君安在哉今年好风雪㑹见麦千堆春来六十日笑口㡬回开㑹作堂堂去何妨得得来勌㳺行老矣旧隠赋归哉东望峨眉小卢山翠作堆苏州姚氏三瑞堂君不见董邵南隠居行义孝且慈天公亦恐无人知故令鸡狗相哺儿又令韩老为作诗尔来三百年名与淮水东南驰此人世不乏此事亦时有枫桥三瑞皆目见天意宛在虞鳏后惟有此诗非昔人君更往求无价手莫笑银杯小答乔太博陶潜一县令独饮仍独醒犹将公田二顷五十亩种秫作酒不种秔我今号为二千石岁酿百石何以醉宾客请君莫笑银杯小尔来岁旱东海窄㑹当拂衣归故丘作书贷粟监河侯万斛船中着美酒与君一生长拍浮送段屯田分得于字劝农使者古丈夫不惜春衫践泥涂王事靡盬君甚劬奉常客卿虬两须东武县令天马驹泮宫先生非俗儒相与野饮四子俱乐哉此乐城中无溪边䇿杖自携壶腰笏不烦何易于胶西病守老且迂空斋愁坐纷墨朱四十岂不知头颅畏人不出何其愚和段屯田荆林馆南山有佳色无人空自竒清诗为题品草木变芬菲谢女得秀句留待中郎归便当勒鞭䇿仆勌马亦饥赠上天竺辩才师南北一山门上下两天竺中有老法师瘦长如鹳鹄不知修何行碧眼照山谷见之自清凉洗尽烦恼毒坐令一都㑹男女礼白足我有长头儿角颊峙犀玉四嵗不知行抱负烦背腹师来为摩顶起走趁奔鹿乃知戒律中妙用谢羁束何必言法华佯狂啖鱼肉逰卢山次韵章传道尘容巳似服辕驹野性犹同纵壑鱼出入巖峦千仭表较量筋力十年初虽无窈窕驱前马还有鸱夷挂后车莫笑吟诗淡生活当令阿买为君书卢山五咏卢敖洞上界足官府飞昇亦何益还在此山中相逢不相识饮酒台博士雅好饮空山谁与娱莫向骊山去君王不喜儒圣灯巖石室有金丹山神不知秘何必露光芒夜半惊童稚三泉皎皎巖下泉无人还自洁不用比三星清光同一月障日峰长安自不逺蜀客苦思归莫教名障日唤作小峩眉东坡全集巻六东坡全集卷七钦定四库全书东坡全集巻七宋蘓轼撰诗八十三首次韵章传道喜雨去年夏旱秋不雨海畔居民饮咸苦今年春暖欲生蝝地上戢戢多于土预忧一旦开两翅口吻如风那肯吐前时渡江入吴越布阵横空如项羽农夫拱手但垂泣人力区区固难御扑縁鬉尾困牛马啖啮衣服穿房户坐观不救亦何心秉畀炎火传自古荷锄散掘谁敢后得米济饥还小补常山山神信英烈撝驾雷公诃电母应怜郡守老且愚欲把疮痍手摩抚山中归时风色变中路巳觉商羊舞夜窓骚骚闹松竹朝畦泫泫流膏乳从来蝗旱必相资此事吾闻老农语庶将积润扫遗孽收拾丰岁还明主县前巳窖八千斛率以一升完一亩更看蚕妇过初眠未用贺客来旁午先生笔力吾所畏蹙踏鲍谢跨徐庾偶然谈笑得佳篇便恐流传成乐府陋邦一雨何足道吾君盛徳九州普中和乐职㡬时作试向诸生选何武谢郡人田贺二生献花城里田员外城西贺秀才不愁家四壁自有锦千堆珍重尤竒品艰难最后开芳心困落日薄艳战轻雷老守仍多病壮懐先巳灰慇懃此粲者攀折为谁哉玉腕揎红袖金樽泻白醅何当镊霜鬓强挿满头回惜花吉祥寺中锦千堆前年赏花真盛哉道人劝我清明来腰鼓百面如春雷打彻凉州花自开沙河塘上插花回醉倒不觉吴儿咍岂知如今双鬓催城西古寺没蒿莱有僧闭门手自栽千枝万叶巧翦裁就中一丛何所似马脑盘盛金缕杯而我食菜方清斋对花不饮花应猜夜来雨雹如李梅红残緑暗吁可哀和顿教授见寄用除夜韵我笑陶渊明种秫二顷半妇言既不用还有责子叹无絃则无琴何必劳抚玩我笑刘伯伦醉发蓬茒散二豪苦不纳独以锸自伴既死何用埋此身同夜旦孰云二子贤自结两重桉咲人还自笑出口谈治乱一生溷尘垢晚以道自盥无成空得懒坐此百事缓仄闻顿夫子讲道出新贯岂无一尺书恐不记庸懦陋邦贫且病数米铢称炭慙愧章先生十日坐空馆袖中出子诗贪读酒屡煖狂言各须慎勿使输薪粲和子由四首韩太祝送游太山偶作郊原十日游未应回首厌笼囚但教尘土驱驰足终把云山烂漫酬闻道逢春思濯锦便须到处覔莵裘恨君不上东封顶夜看金轮出九幽送春梦里青春可得追欲将诗句绊余晖酒䦨病客惟思睡蜜熟黄蜂亦懒飞芍药樱桃俱扫地鬓丝禅榻两忘机凭君借取法界观一洗人间万事非首夏官舍即事安石榴花开最迟绛帬深树出幽菲吾庐想见无限好客子倦游胡不归座上一樽虽得满古来四事巧相违令人却忆湖边寺垂栁隂隂昼掩扉送李供备席上和李诗家声赫奕盖并凉也解㣲吟锦瑟傍擘水取鱼湖起浪引杯看剑坐生光风流别后人人忆才器归来种种长不用更贪穷事业风骚分付与沉湘西斋西斋深且明中有六尺牀病夫朝睡足危坐觉日长昬昬既非醉踽踽亦非狂蹇衣竹风下穆然濯㣲凉起行西园中草木含幽香榴花开一枝桑枣沃以光鸣鸠得美荫困立忘飞翔黄鸟亦自喜新音变圆吭杖藜观物化亦以观我生万物各得时我生日皇皇小儿小儿不识愁起坐牵我衣我欲嗔小儿老妻劝儿痴儿痴君更甚不乐愁何为还坐愧此言洗盏当我前大胜刘伶妇区区为酒钱寄刘孝叔君王有意诛骄虏椎破铜山铸铜虎聮翩三十七将军走马西来各开府南山伐木作车轴东海取鼍漫战鼓汗流奔走谁敢后恐乏军兴污质斧保甲连村团未遍方田讼牒纷如雨尔来手实降新书抉剔根株穷脉缕诏书恻怛信深厚吏能浅薄空劳苦平生学问止流俗衆里笙竽谁比数忽令独奏凤将雏仓卒欲吹那得谱况复连年苦饥馑剥啮草木啖泥土今年雨雪颇应时又报蝗虫生翅股忧来洗盏欲强醉寂寞虚斋卧空甒公厨十日不生烟更望红帬踏筵舞故人屡寄山中信只有当归无别语方将雀䑕偷太仓未肯衣冠挂神武吴兴丈人真得道平日立朝非小补自从四方冠盖闹归作二浙湖山主髙踪已自杂渔钓大隐何曾弃簮组去年相从殊未足问道巳许谈其粗逝将弃官往卒业俗縁未尽那得覩公家只在霅溪上上有白云如白羽应怜进退苦皇皇更把安心教初祖孔长源挽词二首少年才气冠当时晚节孤风益自竒君胜宜为夫子后林宗不愧蔡邕碑南荒尚记诛元恶东越谁能事细儿耆旧如今㡬人在为君无憾为时悲小堰门头栁系船吴山堂上月侵筵潮声夜半千巖响诗句明朝万口传岂忆日斜庚子后忽惊岁在已辰年佳城一闭无穷事南望题诗泪洒牋寄吕穆仲寺丞孤山寺下水侵门每到先看醉墨痕楚相未亡谈笑是中郎不见典型存君先去踏尘埃陌我亦来寻桑枣村回首西湖真一梦灰心霜鬓更休论余主薄母挽词闺庭兰玉照乡闾自昔虽贫乐有余岂独家人在中馈却因麟趾识闗雎云軿忽已归仙府乔木依然拥旧庐忍把还乡千斛泪一时洒向老莱裾送赵寺丞寄陈海州景疏楼上唤蛾眉君到应先诵此诗若见孟公投辖饮莫忘冲雪送君时荅陈述古二首漫説山东第二州枣林桑泊负春游城西亦有红千叶人老簮花却自羞小桃破蕚未胜春罗绮丛中第一人闻道使君归去后舞衫歌扇总生尘张安道乐全堂列子御风殊不恶犹被庄生讥数数步兵饮酒中散琴于此得全非至乐乐全居士全于天维摩丈室空翛然平生痛饮今不饮无琴不独琴无絃我公天与英雄表龙章凤姿照鱼鸟但令端委坐庙堂北狄西戎谈笑了如今老去苦思归小字亲书寄我诗试问乐全全底事无全何处更相亏张文裕挽词高才本出朝廷右能事空推徳业余每见便闻曹植句至今传寳魏华书济南名士新凋丧劔外生祠已洁除欲寄西风两行泪依然乔木郑公庐懐西湖寄晁美叔同年西湖天下景逰者无愚贤深浅随所得谁能识其全嗟我本狂直早为世所捐独专山水乐付与宁非天三百六十寺幽寻遂穷年所至得其妙心知口难传至今清夜梦耳目余芳鲜君持使者节风采烁云烟清流与碧巘安肯为君妍胡不屏骑从暂借僧榻眠读我壁间诗清凉洗烦煎策杖无道路直造意所便应逢古渔父苇间自延缘问道若有得买鱼勿论钱和梅户曹㑹猎铁沟山西从古説三明谁信儒冠也捍城竿上鲸鲵犹未掩草中狐兔不须惊东州赵叟饮无敌南国梅仙诗有声不向如皋闲射雉归来何以得卿卿祭常山回小猎青盖前头㸃皂旗黄茅冈下出长围弄风骄马跑空立趁兔苍鹰掠地飞回望白云生翠巘归来红叶满征衣圣朝若用西凉簿白羽犹能效一挥和章七出守湖州二首方丈仙人出𣺌茫髙情犹爱水云乡功名谁使连三捷身世何缘得两忘早岁归休心共在他年相见话偏长只应未报君恩重清梦时时到玉堂绛阙云台总有名应须极贵又长生鼎中龙虎黄金贱松下龟虵緑骨轻霅水未浑缨可濯弁峰初见眼应明两巵春酒真堪羡独占人间分外荣和张子野见寄三絶句前生我巳到杭州到处长如到旧逰更欲洞霄为隠吏一菴闲地且相留狂吟跌宕无风雅醉墨淋浪不整齐应为诗人一回顾山僧未忍扫黄泥柏堂南畔竹如云此阁何人是主人但遣先生披鹤氅不须更画乐天真和蒋䕫寄茶我生百事常随缘四方水陆无不便扁州渡江适吴越三年饮食穷芳鲜金虀玉脍饭炊雪海螯江柱初脱泉临风饱食甘寝罢一瓯花乳浮轻圆自从舍舟入东武沃野便到桑麻川剪毛胡羊大如马谁记鹿角腥盘筵厨中烝粟埋饭瓮大杓更取酸生涎柘罗铜碾弃不用脂麻白土须盆研故人犹作旧眼看谓我好尚如当年沙溪北苑强分别水脚一线争谁先清诗两幅寄千里紫金百饼费万钱吟哦烹噍两竒絶只恐偷乞烦封纒老妻稚子不知爱一半巳入姜盐煎人生所遇无不可南北嗜好知谁贤死生祸福久不择更论甘苦争蚩妍知君穷旅不自择因诗寄谢聊相镌荅李邦直美人如春风着物物未知羁愁似氷雪见子先流澌子从徐方来吏民举熙熙扶病出见之惊我一何衰知我久慵倦起我以新诗诗词如醇酒盎然熏四支径饮不觉醉欲和先昬疲西斋有蛮帐风雨夜纷披放懐语不择抚掌笑脱颐别来今㡬何春物巳含姿栁色日夜暗子来竟何时徐方虽云乐东山禁逰嬉又无狂太守何以解忧思闻子有贤妇华堂咏螽斯盍不倒囊槖卖劔买蛾眉不用教丝竹唱我新歌词和文与可洋川园池三十首湖桥朱栏画柱照湖明白葛乌纱曳履行桥下龟鱼晚无数识君拄杖过桥声横湖贪看翠盖拥红粧不觉湖边一夜霜巻却天机云锦段从教匹练写秋光书轩雨昬石砚寒云色风动牙籖乱叶声庭下巳生书带草使君疑是郑康成氷池不嫌氷雪遶池看谁似诗人巧耐寒记取羲之洗砚处碧瑠璃下黒蛟蟠竹坞晚节先生道转孤岁寒惟有竹相娱麄才杜牧真堪笑唤作军中十万夫荻浦雨折霜干不耐秋白花黄叶使人愁月明小艇湖边宿便是江南鹦鹉洲蓼屿秋归南浦蟪蛄鸣霜落横湖沙水清卧雨幽花无限思抱丛寒蝶不胜情望云楼隂晴朝暮㡬回新巳向虚空付此身出本无心归亦好白云还似望云人天汉台漾水东流旧见经银潢左界上通灵此台试向天文覔阁道中间第㡬星待月台月与髙人本有期挂檐低户暎蛾眉只从昨夜十分满渐觉氷轮出海迟二乐榭此间真趣岂容谈二乐并君巳是三仁智更烦诃妄见坐令鲁叟作瞿昙灙泉亭闻道池亭胜两川应须烂醉荅云烟劝君多种长腰米消破亭中万斛泉吏隠亭纵横忧患满人间颇怪先生日日闲昨夜清风眠北牖朝来爽气在西山霜筠亭解箨新篁不自持婵娟巳有岁寒姿要看凛凛霜前意须待秋风粉落时无言亭慇懃稽首维摩诘敢问如何是法门弹指未终千偈了向人还道本无言露香亭亭下佳人锦绣衣满身璎珞缀明玑晚香消歇无寻处花巳飘零露巳晞涵虚亭水轩花榭两争妍秋月春风各自偏惟有此亭无一物坐观万景得天全溪光亭决去湖波尚有情却随初日动檐楹溪光自古无人画慿仗新诗与写成过溪亭身轻歩穏去忘归四柱亭前野彴㣲忽悟过溪还一笑水禽惊落翠毛衣披锦亭烟红露绿晓风香燕舞鸎啼春日长谁道使君贫且老绣屏锦帐咽笙簧褉亭曲池流水细鳞鳞髙㑹传觞似洛滨红粉翠蛾应不要画船来往胜于人菡萏亭日日移牀趂下风清香不尽思何穷若为化作龟千岁巢向田田乱叶中荼䕷洞长忆故山寒食夜野荼䕷发暗香来分无素手簮罗髻且折霜蕤浸玉醅篔筜谷汉川修竹贱如蓬斤斧何曽赦箨龙料得清贫馋太守渭滨千亩在胸中寒芦港溶溶晴港漾春晖芦笋生时栁絮飞还有江南风物否桃花流水鮆鱼肥野人庐少年辛苦事犂锄刚厌青山遶故居老觉华堂无意味却须时到野人庐此君菴寄语菴前抱节君与君到处合相亲写真虽是文夫子我亦真堂作记人金橙径金橙纵复里人知不见鲈鱼价自低须是松江烟雨里小船烧薤𢷬香虀南园不种夭桃与绿杨使君应欲候农桑春畦雨过罗纨腻夏壠风来饼饵香北园汉水巴山乐有余一麾从此首归涂北园草木慿君问许我他年作主无寄题刁景纯藏春坞白首归来种万松待看千尺舞霜风年抛造物陶甄外春在先生杖履中杨栁长齐低户暗樱桃烂熟滴堦红何时却与徐元直共访襄阳龎徳公玉盘盂二首东武旧俗每岁四月大㑹于南禅资福两寺以芍药供佛而今岁最盛凢七千余朶皆重跗累蕚繁丽丰硕中有白花正圆如覆盂其下十余叶稍大承之如盘姿格絶异独出于七千朶之上云得之于城北苏氏园中周宰相莒公之别业也而其名俚甚乃为易之杂花狼借占春余芍药开时扫地无两寺粧成寳缨络一枝争看玉盘盂佳名㑹作新翻曲絶品难寻旧画图从此定知年谷熟姑山亲见雪肌肤花不能言意可知令君痛饮更无疑但持白酒劝嘉客直待琼舟覆玉彛负郭相君初择地看羊属国首吟诗吾家岂与花相厚更问残芳有㡬枝和潞公超然台收韵我公厌富贵常苦勲业寻相期赤松子永望白云岑清风出谈笑万窍为号吟吟成超然诗洗我蓬之心嗟我本何人麋鹿强冠襟身微空志大交浅屡言深嘱公如得谢唿我幸寄音但恐酒钱尽烦公挥槖金闻乔太博换左藏知钦州以诗招饮今年果起故将军幽梦清诗信有神马革裹尸真细事虎头食肉更何人阵云冷压黄茆瘴羽扇斜挥白葛巾痛饮从今有㡬日西轩月色夜来新乔将行烹鹅鹿出刀劔以饮客以诗戯之破匣哀鸣出素虬倦看鶂鶂听呦呦明朝只恐兼烹鹤此去还须却佩牛便可先唿报恩子不妨仍带醉乡侯他年万骑归应好奈有移文在故丘次韵刘贡父李公择见寄二首白发相望两故人眼看时事㡬畨新曲无和者应思郢论少卑之且借秦岁恶诗人无好语夜长鳏守向谁亲少思多睡无如我鼻息雷鸣撼四隣何人劝我此间来絃管生衣甑有埃绿蚁濡唇无百斛蝗虫扑面巳三回磨刀入谷追穷冦洒涕循城拾弃孩为郡鲜欢君莫叹犹胜尘土走章台寄黎眉州胶西髙处望西川应在孤云落照边瓦屋寒堆春后雪峨眉翠扫雨余天治经方笑春秋学好士今无六一贤且待渊明赋归去共将诗酒趂流年和赵郎中捕蝗见寄次韵麦穟人许长谷苖牛可没天公独何意忍使蝗虫发驱攘着令典农事安可忽我仆既胼胝我马亦款矻飞腾渐云少筋力亦巳竭茍无百篇诗何以醒睡兀初如疏畎浍渐若决澥渤往来供十吏腕脱不容歇平生轻妄庸熟视笑魏勃爱君有逸气诗坛专斩伐民病何时休吏职不可越慎无及世事向空书咄咄登常山絶顶广丽亭西望穆陵闗东望琅邪台南望九仙山北望空飞埃相将呌虞舜遂欲归蓬莱嗟我二三子狂饮亦荒哉红裙欲先去长笛有余哀清歌入云霄妙舞纎腰回自从有此山白石封苍苔何常有此乐将去复徘徊人生如朝露白发日夜催弃置当何言万劫终飞灰薄薄酒二首胶西先生赵明叔家贫好饮不择酒而醉常云薄薄酒胜茶汤丑丑妇胜空房其言虽俚而近乎达故推而广之以补东州之乐府既又以为未也复自和一篇聊以发览者之一噱云耳薄薄酒胜茶汤麄麄布胜无裳丑妻恶妾胜空房五更待漏靴满霜不如三伏日髙睡足北窓凉珠襦玉柙万人相送归北邙不如悬鹑百结独坐负朝阳生前富贵死后文章百年瞬息万世忙夷齐盗跖俱亡羊不如眼前一醉是非忧乐都两忘薄薄酒饮两钟麄麄布着两重美恶虽异醉暖同丑妻恶妾夀乃公隠居求志义之从本不计较东华尘土北窓风百年虽长要有终富死未必输生穷但恐珠玉留君容千载不朽遭樊崇文章自足欺盲聋谁使一朝富贵面发红达人自达酒何功世间是非忧乐本来空同年王中甫挽词先帝亲收十五人四方争看击鹏鲲如君才业真堪用顾我衰迟不足论出处陞沉十年后死生契濶㡬人存他时京口寻遗迹宿草犹应有泪痕七月五日二首避谤诗寻医畏病酒入务萧条北窓下长日谁与度今年苦炎热草木困薫煮况我早衰人幽居气如缕秋来有佳兴秫稻巳含露还复此㣲吟往和糟牀注何处覔新秋萧然北台上秋来未云㡬风月已清亮云间耸孤翠林表浮逺涨新枣渐堪剥晚𤓰犹可饷西风送落日万窍含悽怅念当急行乐白发不汝放赵郎中见和戯复荅之赵子吟诗如泼水一挥三百八十字奈何效我欲寻医恰似西施藏白地赵子饮酒如淋灰一年十万八千杯若不令君早入务饮竭东海生黄埃我衰临政多缪错羡君精采如秋鹗颇哀老子令日饮为君坐啸主画诺次韵周邠寄雁荡山图二首指㸃先慿採药翁丹青化出大槐宫眼明小阁浮烟翠齿冷新诗嚼雪风二华行观雄陜右九仙今已压京东此生的有寻山分已觉温台落手中西湖三载与君同马入尘埃鹤入笼东海独来看出日石桥先去踏长虹遥知别后添华发时向樽前説病翁所恨蜀山君未见他年携手醉郫筒送碧香酒与赵明叔教授闻君有妇贤且亷劝君慎勿为楚相不羡紫駞分御食自遣赤脚沽村酿嗟君老狂不知愧更吟丑妇恶嘲谤诸生闻语定失笑冬暖号寒卧无帐碧香近出帝子家鹅儿破殻酥流盎不学刘伶独自饮一壶往助齐眉饷赵既见和复次韵答之长安小吏天所放日夜歌唿和丞相岂知后世有阿瞒北海樽前捉私酿先生未出禁酒国诗语孤髙常近谤㡬回无酒欲沽君却畏有司书簿帐酸寒可笑分一斗日饮亡何足袁盎更将险语压衰翁只恐自是台无饷赵郎中往莒县逾月而归复以一壶遗之仍用元韵东隣主人逰不归悲歌夜夜闻舂相门前人闹马嘶急一家喜气如春酿王事何曽怨独贤室人岂忍交讁谤大儿踉蹡越门限小儿咿哑语绣帐定敎舞袖掣伊凉更想夜庖鸣瓮盎题诗送酒君勿诮免使退之嘲一饷苏潜圣挽词妙龄驰誉百夫雄晚节忘懐大隠中悃愊无华真汉吏文章尔雅称吾宗趋时肯负平生志有子还应不死同惟我闲思十年事数行老泪寄西风东坡全集巻七东坡全集卷八钦定四库全书东坡全集巻八宋蘓轼撰诗七十二首和晁同年九日见寄仰看鸾鹄刺天飞富贵功名老不思病马巳无千里志骚人长负一秋悲古来重九皆如此别后西湖付与谁遣子穷愁天有意吴中山水要清诗送乔施州恨无负郭田二顷空有载行书五车江上青山横絶壁云间细路蹑飞虵鸡号黒暗通蛮货蜂闹黄连採蜜花共怪河南门下客不应万里向长沙雪夜独宿柏仙菴晚雨纎纎变玉霙小菴髙卧有余清梦惊怱有穿窓片夜静惟闻泻竹声稍压冬温聊得健未濡秋旱若为耕天公用意真难㑹又作春风烂漫晴和孔郎中荆林马上见寄秋禾不满眼宿麦种亦稀永愧此邦人芒刺在肤肌平生五千巻一字不救饥方将怨无襦忽复歌缁衣堂堂孔北海直气凛羣儿朱轮未及郊清风巳先驰何以累君子十万贫与羸滔滔满四方我行竟安之何时劔闗路春山闻子规留别雩泉举酒属雩泉白发日夜新何时泉中天复照泉上人二年饮泉水鱼鸟亦相亲还将弄泉手遮日向西秦留别释迦院牡丹呈赵倅春风小院却来时壁间惟见使君诗应问使君何处去慿花説与春风知年年岁岁何穷巳花似今年人老矣去年崔护若重来前度刘郎在千里董储郎中尝知眉州与先人逰过安丘访其故居见其子希甫留诗屋壁白髪郎潜旧使君至今人道最能文只鸡敢忘桥公语下马来寻董相坟冬月负薪虽得免隣人吹笛不堪闻死生契濶君休问洒涙西南向白云刘贡父见余歌词数首以诗见戯聊次其韵十载漂然未可期那堪重作看花诗门前恶语谁传去醉后狂歌自不知刺舌君今犹未戒灸眉我亦更何辞相从痛饮无余事正是春容最好时除夜大雪留潍州元日早晴遂行中涂雪复作除夜雪相留元日晴相送东风吹宿酒瘦马兀残梦葱昽晓光开旋转余花弄下马成野酌佳哉谁与共须㬰晚云合乱洒无缺空鹅毛垂马騣自怪骑白凤三年东方旱逃户连欹栋老农释耒叹涙入饥肠痛春雪虽云晚春麦犹可种敢怨行役劳助尔歌饭罋大雪青州道上有懐东武园亭寄交代孔周翰超然台上雪城郭山川两竒絶海风吹碎碧琉璃时见三山白银阙盖公堂前雪绿窓朱户相明灭堂中美人雪争妍粲然一笑玉齿颊就中山堂雪更竒青松怪石乱琼丝惟有使君逰不归五更上马愁敛眉君不见淮西李侍中夜入蔡州縳取吴元济又不见襄阳孟浩然长安道上骑驴吟雪诗何当闭门饮美酒无人毁誉河东守至济南李公择以诗相迎次其韵二首弊裘羸马古河滨野濶天低糁玉尘自笑餐氊典属国来看换酒谪仙人宦逰到处身如寄农事何时手自亲剰作新诗与君和莫因风雨废鸣晨夜拥笙歌霅水滨回头乐事总成尘今年送汝作太守到处逢君是主人聚散细思都是梦身名渐觉两非亲相从继烛何须问蝙蝠飞时日正晨和孔君亮郎中见赠偶对先生尽一樽醉看万物汹崩奔优逰共我聊卒岁肮脏如君合倚门只恐掉头难久住应须倾盖便深论固知严胜风流在又见长身十世孙送范景仁逰洛中小人真闇事闲退岂公难道大吾何病言深听者寒忧时虽早白住世有还丹得酒相逢乐无心所遇安去年行万里蜀路走千盘投老身弥健登山意未䦨西逰为樱笋东道尽鹓鸾杖履携儿去园亭借客看折花斑竹寺弄水石楼滩鬻马衰怜白惊雷怯笑韩藓书标洞府松盖偃天坛试与刘夫子重寻靖长官次韵景仁留别公老我亦衰相见恨不数临行一杯酒此意重山岳歌词白纻清琴弄黄钟浊诗新眇难和饮少仅可学欲参兵部选有力谁如荦且作东诸侯山城雄鼔角南逰许过我不惮千里邈㑹当闻公来倒屣发一握书韩干牧马图南山之下汧渭之间想见开元天寳年八坊分屯隘秦川四十万疋如云烟骓駓骃骆骊骝騵白鱼赤兔骍皇䮧龙颅凤颈狞且妍竒姿逸徳隠驽顽碧眼胡儿手足鲜岁时翦刷供帝闲柘袍临池侍三千红粧照日光流渊楼下玉螭吐清寒往来蹙踏生飞湍衆工䑛笔和朱铅先生曹霸弟子韩廏马多肉尻脽圆肉中画骨夸尤难金羁玉勒绣罗鞍鞭箠刻烙伤天全不如此图近自然平沙细草荒芉绵惊鸿脱兔争后先王良挟䇿飞上天何必俯首服短辕送鲁元翰少卿知衞州冗士无处着寄身范公园桃花忽成隂荠麦秀巳繁闭门春昼永惟有黄蜂喧谁人肯携酒共醉榆栁村髯卿独何者一月三到门我不往拜之髯来意弥敦堂堂元老后亹亹仁人言忆在钱塘岁情好均弟昆时于氷雪中笑语作春温欲饮径相覔夜开丛竹轩捜寻到箧笥鲊醢无复存每愧烟火中玉腕亲炮燔别来今几何相对如梦魂告我当北渡新诗侑清樽坡陁太行麓汹涌黄河翻仕宦非不遇王畿西北垣斯民如鱼耳见网则惊奔皎皎千丈清不如尺水浑刑政虽首务念当养其源一闻襦袴音盗贼安足论次韵子由送蒋䕫赴代州学官功利争先变法初典刑独守老成余穷人未信诗能尔倚市悬知绣不如代北诸生渐狂简牀头杂説为爬梳归来问雁吾何敢疾世王符解着书和李邦直沂山祈雨有应髙田生黄埃下田生苍耳苍耳亦巳无更问麦有几蛟龙睡足亦解惭二麦枯时雨如洗不知雨从何处来但闻吕梁百歩声如雷试上城南望城北际天菽粟青成堆饥火烧肠作牛吼不知待得秋成否半年不雨坐龙慵共怨天公不怨龙今朝一雨聊自赎龙神社鬼各言功无功日盗太仓谷嗟我与龙同此责劝农使者不汝容因君作诗先自劾宿州次韵刘泾我欲归休瑟渐希舞雩何日着春衣多情白发三千丈无用苍皮四十围晚觉文章真小技早知富贵有危机为君垂涕君知否千古华亭鹤自飞和孔密州五絶见邸家园留题大斾传闻载酒过小诗未忍着塼磨阳闗三叠君须祕除却胶西不解歌春步西园见寄岁岁开园成故事年年行乐不辜春今年太守尤难继慈爱聡明恵利人东栏梨花梨花淡白柳深青栁絮飞时花满城惆怅东栏二株雪人生看得㡬清明和流杯石上草书小诗蜂腰鹤膝嘲希逸春蚓秋虵病子云醉里自书醒自笑如今二絶更逢君堂后白牡丹城西千叶岂不好笑舞春风醉脸丹何似后堂氷玉洁逰蜂非意不相干和赵郎中见戯燕子人亡三百秋巻帘那复似扬州西行未必能胜此空唱崔徽上白楼又我击藤牀君唱歌明年六十奈君何醉颠只要装风景莫向人前自洗磨和子由与颜长道同逰百步洪相地筑亭种栁平明坐衙不暖席归来闭合闲终日卧闻客至到屣迎两眼蒙笼余睡色城东泗水步可到路转河洪翻雪白安得青丝络骏马蹙踏飞波栁隂下奋身三丈两蹄间振鬛长鸣身自干少年狂兴久巳谢但忆嘉陵遶劔闗劔关大道车方轨君自不去归何难山中故人应大笑筑室种栁何时还次韵李邦直感旧驺骑传唿出跨坊簿书填委入充堂谁教按部如何武只许清樽对孟光婉娩有时来入梦温柔何日听还乡酸寒病守尤堪笑千步空余仆射场与梁先舒焕泛舟得临酿字二首彭城古战国孤客勌登临汴泗交流处清潭百丈深故人轻千里足蠒来相寻何以娱佳客潭水洗君心老守厌簿书先生罢函丈风流魏晋间谈笑羲皇上河洪忽巳过水色绿可酿君毋轻此乐此乐清且放次韵荅邦直子由四首簿书颠倒梦魂间知我踈慵肯见原闲作闭门僧舎冷病闻吹枕海涛喧忘懐杯酒逢人共引睡文书信手翻欲吐狂言喙三尺怕君瞋我却须吞城南短李好交逰箕踞狂歌总自由尊主庇民君有道乐天知命我无忧醉唿妙舞留连夜闲作清诗断送秋潇洒使君殊不俗罇前容我揽须不老弟东来殊寂寞故人留饮慰酸寒草荒城角开新径雨入河洪失旧滩车马追陪迹未扫唱酬往复字应漫此诗更欲慿君改待与江南子布看君虽为我此迟留别后凄凉我巳忧不见便同千里逺退归终作十年逰恨无扬子一区宅懒卧元龙百尺楼闻道鹓鸿满台阁网罗应不到沙鸥司马君实独乐园青山在屋上流水在屋下中有五亩园花竹秀而野花香袭杖履竹色浸盏斚樽酒乐余春棊局消长夏洛阳古多士风俗犹尔雅先生卧不出冠盖倾洛社虽云与衆乐中有独乐者才全徳不形所贵知我寡先生独何事四海望陶冶儿童诵君实走卒知司马持此欲安归造物不我舍名声逐吾軰此病天所赭抚掌笑先生年来效喑哑送颜复兼寄王巩彭城官居冷如水谁从我逰颜氏子我衰且病君亦穷衰穷相守正其理胡为一朝舍我去轻衫触热行千里问君无乃求之欤荅我不然聊尔耳京师万事日日新故人如故今有㡬君知牛行相君宅扣门但覔王居士清诗草圣俱入妙别后寄我书连纸苦恨相思不相见约我重阳嗅霜蘂君归可唤与俱来未应指目妨进拟太一老仙闲不出踵门问道今时矣因行过我路㡬何愿君推挽加鞭箠吾侪一醉岂易得买羊酿酒从今始蝎虎黄鸡啄蝎如啄黍窓间守宫称蝎虎闇中缴尾伺飞虫巧㨗功夫在腰膂跂跂脉脉善縁壁陋质从来谁比数今年岁旱号蜥蜴狂走儿童闹歌舞能衔渠水作氷雹便向蛟龙覔云雨守宫努力搏苍蝇明年嵗旱当求汝辙幼从子瞻兄读书未甞一日相舎既壮将逰宦四方读韦苏州诗有云那知风雨夜复此对牀眠恻然感之乃相约早退为闲居之乐故子瞻始为凤翔幕官留诗与辙曰夜雨何时听萧瑟其后子瞻通守余杭复移守胶西而辙滞留于淮阳济南不见者七年熙宁十年二月始复㑹于澶濮之间相从彭城留百余日时宿于逍遥堂追感前约作二小诗逍遥堂后千寻木长送中宵风雨声悮喜对牀寻旧约不知漂泊在彭城秋来东阁凉如水客至山公醉似泥困卧北窓唿不醒风吹松竹雨凄凄子由将赴南都与余㑹宿于逍遥堂作两絶句读之殆不可为懐因和其诗以自解余观子由自少旷达天资近道又得至人养生长年之诀而余亦窃闻其一二以为今者宦逰相别之日浅而异时退休相从之日长既以自解且以慰子由云别期渐近不堪闻风雨萧萧巳断魂犹胜相逢不相识形容变尽语音存但令朱雀长金花此别还同一转车五百年间谁复在㑹看铜狄两咨嗟留题石经院三首葱蒨门前路行穿翠密中却来堂上看巖谷意无穷夭矫庭中桧枯枝鹊踏消瘦皮纒鹤骨髙顶转龙腰窈窕山头井潜通伏涧清欲知深㡬许听放辘轳声过云龙山人张天骥郊原雨初足风日清且好病守亦欣然肩舆白门道荒田咽蛩蚓村巷悬梨枣下有幽人居闭门空雀噪西风髙正厉落叶纷可扫孤僮卧斜日病马放秋草墟里通有无垣墙任摧倒君家本冠盖丝竹闹隣保脱身声利中道徳自濯澡躬耕抱羸疾奉养百岁老诗书膏吻颊菽水媚翁媪饥寒天随子杞菊自撷芼慈孝董邵南鸡狗相乳抱吾生如寄耳归计失不早故山岂敢忘但恐迫华皓从君学种秫斗酒时相劳赠王仲素寺丞养气如养儿弃官如弃泥人皆笑子拙事定竟谁迷归耕独患贫问子何所赍尺宅足自庇寸田有余畦明珠照短褐陋室生虹霓虽无孔方兄顾有法喜妻弹琴一长啸不荅阮与嵇曹南刘夫子名与子政齐家有鸿寳书不铸金褭蹄促膝问道要遂䝉分刀圭不忍独不死尺书肯见梯我生本强鄙少以气自挤孤舟倒江河赤手揽象犀年来稍自笑留气下暖脐苦恨闻道晚意象飒巳凄空见孙思邈区区赋病梨阳闗词三首受降城下紫髯郎戯马台南古战塲恨君不取契丹首金甲牙旗归故乡右赠张继愿济南春好雪初晴行到龙山马足轻使君莫忘霅溪女时作阳闗膓断声右荅李公择暮云收尽溢清寒银汉无声转玉盘此生此夜不长好明月明年何处看右中秋月和孔周翰二絶再观邸园留题小园香雾晓䝉笼醉手狂词未必工鲁叟録诗应有取曲收彤管邶鄘风观浄观堂效韦苏州诗弱羽巢林在一枝幽人蜗舎两相宜乐天长短三千首却爱韦郎五字诗京师哭任遵圣十年不还乡儿女日夜长岂惟催老大渐复成凋䘮每闻耆旧亡涕泫声辄放老任况竒逸先子推軰行文章小得誉诗语尤清壮吏能复所长谈笑万夫上自喜作剧县偏工破豪党奋髯走猾吏嚼齿对姦将哀哉命不偶每以才得谤竟使落穷山青衫就黄壤宦逰久不乐江海永相望退耕本就君时节相劳饷此懐今不遂归见累累塟望哭国西门落日衔千嶂平生惟一子抱负珠在掌见之龆龀中巳有食牛量他年如入洛生死一相访惟有王濬冲心知中散状荅任师中家汉公先君昔未仕杜门皇祐初道徳无贫贱风采照乡闾何尝踈小人小人自濶踈出门无所诣老史在郊墟门前万竿竹堂上四库书髙树红消梨小池白芙蕖常唿赤脚婢雨中撷园蔬矫矫任夫子罢官还旧庐是时里中儿始识长者车烹鸡酌白酒相对欢有余有如龎徳公往还葛与徐妻子走堂下主人竟谁欤我时年尚幼作赋慕相如侍立看君谈精悍实起予岁月曽㡬何耆老逝不居史侯最先没孤坟拱桑樗我亦涉万里清血满襟袪漂流二十年始悟万縁虚独喜任夫子老佩刺史鱼威行乌白蛮解辫请冠裾方当入奏事清庙陈璠玙胡为厌轩冕归意不少纾上蔡有良田黄沙走清渠罢亚百顷稻雍容十年储闲随李丞相搏射鹿与猪苍鹰十斤重勐犬如黄驴岂比陶渊明穷苦自把锄我今四十二衰发不满梳彭城古名郡乏人偶见除头颅巳可知几何不樵渔㑹当相从去芒鞋老菑畬念子瘴江边懐抱向谁摅赖我同年友相欢出同舆氷盘荐文鲔玉斚倾浮蛆醉中忽思我清诗缀琼琚知我少诙谐教我时巻舒世事日反覆翩如风中旟雀罗弔廷尉秋扇悲婕妤升沉一何速喜怒纷衆狙作诗谢二子我师寗与蘧初别子由我少知子由天资和而清好学老益坚表里渐融明岂独为吾弟要是贤友生不见六七年微言谁与赓常恐坦率性放縦不自程㑹合亦何事无言对空枰使人之意消不善无由萌森然有六女包裹布与荆无忧赖贤妇藜藿䒭大烹使子得行意青衫陋公卿明日无晨炊倒牀作雷鸣秋眠我东合夜听风雨声悬知不久别妙理重细评昨日忽出门孤舟转西城归来北堂上古屋空峥嵘退食悮相从入门中自惊南都信繁㑹人事水火争念当闭合坐頽然寄聋盲妻子亦细事文章固虚名㑹须扫白发不复用黄精次韵吕梁仲屯田雨叶风花日夜稀一杯相属竟何时空虚岂敢酬琼玉枯朽犹能出菌芝门外吕梁从迅急胸中云梦自逶迟待君笔力追灵运莫负南台九日期章质夫寄恵崔徽真玉钗半脱云垂耳亭亭芙蓉在秋水当时薄命一酸辛千古华堂奉君子水边何处无丽人近前试看丞相嗔不如丹青不解语世间言语元非真知君被恼更愁絶巻赠老夫惊老拙为君援笔赋梅花未害广平心似铁王巩屡约重九见访既而不至以诗送将官梁交且见寄次韵荅之交颇文雅不类武人家有侍者甚恵丽知君月下见倾城破恨悬知酒有兵老守无何惟日饮将军竞病自诗鸣花枝不共秋欹帽笔阵空来夜斫营爱惜微官将底用他年只好写铭旌台头寺雨中送李邦直赴史馆分韵得忆字人字兼寄孙巨源二首霜林日夜西风急老送君归百忧集清歌窈𦕈入行云云为不行天为泣红叶黄花秋正乱白鱼紫蟹君须忆慿君説向髯将军衰鬓相逢应不识珥笔西归近紫宸太平典册不缘麟付君此事宁论晋载我当时旧过秦门外想无千斛米墓中知有百年人看君两眼明如镜休把春秋坐素臣代书荅梁先此身与世真悠悠苍颜华发谁汝留强名太守古徐州忘归不如楚沐猴鲁人岂独不知丘蹸借夫子无罪尤异哉梁子清而修不逺千里从我㳺了然正色悬双眸世之所驰子独不一经通明传节侯小楷精絶规摹欧我衰废学懒且媮畏见问事贾长头别来红叶黄花秋夜梦见之起坐愁遗我駮石盆与瓯黒质白章声琳球谓言山石生涧沟追琢尚可王公羞感子佳意能无酬反将木瓜报珍投学如富贾在博收仰取俛拾无遗筹道大如天不可求修其可见致其幽愿子笃实慎勿浮发愤忘食乐忘忧九日邀仲屯田为大水所隔以诗见寄次其韵无复龙山对孟嘉西来河伯意雄夸霜风可使吹黄帽尊酒那能泛浪花谩遣鲤鱼传尺素却将燕石报琼华何时得见悲秋老醉里题诗字半斜河复熙宁十年秋河决澶渊注鉅野入淮泗自澶魏以北皆絶流而济楚大被其害彭门城下水二丈八尺七十余日不退吏民疲于守御十月十三日澶州大风终日既止而河流一枝巳复故道闻之喜甚庶几可塞乎乃作河复诗歌之道路以致民愿而迎神休盖守土者之志也君不见西汉元光元封间河决瓠子二十年鉅野东倾淮泗满楚人恣食黄河鳣万里沙回封禅罢初遣越巫沉白马河公未许人力穷薪刍万计随流下吾君仁圣如帝尧百神受职河神骄帝遣风师下约束北流夜起澶州桥东风吹冻收微渌神功不用淇园竹楚人种麦满河淤仰看浮槎栖古木韩干马十四匹二马并驱攅八蹄二马宛颈騣尾齐一马任前双举后一马却避长鸣嘶老髯奚官骑且顾前身作马通马语后有八匹饮且行微流赴吻若有声前者既济出林鹤后者欲渉鹤俛啄最后一匹马中龙不嘶不动尾摇风韩生画马真是马苏子作诗如见画世无伯乐亦无韩此诗此画谁当看有言郡东北荆山下可以沟畎积水因与吴正字王户曹同往相视以地多乱石不果还逰圣女山山有石室如墓而无棺椁或云宋司马桓魋墓二子有诗次其韵二首侧手区区未易遮奔流一瞬巻千家共疑智伯初围赵犹有张汤欲漕斜巳坐迂踈来此地分将劳苦送生涯使君下䇿真堪笑隠隠惊雷响踏车茫茫清泗遶孤岑归路相将得蹔临试着芒鞋穿荦确更然松炬照幽深纵令司马能鑱石奈有中郎解摸金强写苍崖留岁月他年谁识此时心赠写御容妙善师忆昔射䇿干先皇珠帘翠幄分两厢紫衣中使下传诏跪捧再拜闻天香仰观眩晃目生晕但见晓色开扶桑迎阳晚出歩就坐綘纱玉斧光照廊野人不识日月角髣髴尚记重瞳光三年归来真一梦桥山松桧凄风霜天容玉色谁敢画老师古寺昼闭房梦中神授心有得觉来信手笔巳忘幅巾常服俨不动孤臣入门涕自滂元老侑坐须眉古虎臣立侍冠劔长平生惯写龙凤质肯顾草间猿与麞都人踏破铁门限黄金白璧空堆牀尔来摹写亦到我谓是先帝白发郎不须览镜坐自了明年乞身归故乡哭刁景纯读书想前軰每恨生不早纷纷少年塲犹得见此老此老如松栢不受霜雪藁直从毫末中自养到合抱宏材乏近用千歳自枯倒文章余正始风节贯华皓平生为人耳自为薄如缟是非虽难齐反覆看愈好前年旅吴越把酒庆夀考扣门无晨夜百过迹未扫但知从徳公未省厌丘嫂别时公八十后㑹知难保昨日故人书连年䘮翁媪伤心范桥水漾漾舞寒藻华堂不见人瘦马空恋皁我欲江东去匏樽酌行潦镜湖无贺监恸哭稽山道忍见万松冈荒池没秋草荅吕梁仲屯田乱山合沓围彭门官居独在悬水村居民萧条杂麋鹿小市冷落无鸡豚黄河西来初不觉但讶清泗流奔浑夜闻沙岸鸣瓮盎晓看雪浪浮鹏鲲吕梁自古喉吻地万顷一抹何由吞坐观入市巻闾井吏民走尽余王尊计穷路断欲安适吟诗破屋愁鸢蹲岁寒霜重水归壑但见屋瓦留沙痕入城相对如梦寐我亦仅免为鱼鼋旋唿歌舞杂诙笑不惜饮釂空瓶盆念君官舎氷雪冷新诗美酒聊相温人生如寄何不乐任使绛蜡烧黄昏宣房未筑淮泗满故道堙灭疮痍存明年劳苦应更甚我当畚锸先黥髠付君万指伐顽石千鎚雷动苍山根髙城如铁洪口决谈笑却扫看崩奔农夫掉臂免狼顾秋谷布野如云屯还须更置软脚酒为君击鼓行金樽张寺丞益齐张子作斋舎而以益为名吾闻之夫子求益非速成譬如逺逰客日夜事征行今年适燕蓟明年走蛮荆东观尽沧海西涉渭与泾归来闭户坐八方在轩庭又如学医人识病由饱更风雨晦明淫跛躄瘖聋盲虚实在其脉静躁在其情荣枯在其色夀夭在其形茍能阅千人望见知死生为学务日益此言当自程为道贵日损此理在既盈愿君书此诗以为益斋铭荅孔周翰求书与诗身闲曷不长闭口天寒正好深藏手吟诗写字有底忙未脱多生宿尘垢不蒙讥诃子厚疾反更刻画无盐丑征西自有家鸡肥太白应惊饭山瘦与君相从知㡬日东风待得花开否拨弃万事勿复谈百觚之后那辞酒送李公恕赴阙君才有如切玉刀见之凛凛寒生毛愿随壮士斩蛟蜃不愿腰间纒锦绦用违其才志不展坐与胥吏同疲劳忽然眉上有黄气吾君渐欲收英髦立谈左右俱动色一语径破千言牢我顷分符在东武脱略万事惟嬉遨尽壊屏障通内外仍唿骑曹为马曹君为使者见不问反更对饮持双螯酒酣箕坐语惊衆杂以嘲讽穷诗骚世上小儿多忌讳独能容我真贤豪为我买田临汶水逝将归去诛蓬蒿安能终老尘土下俯仰随人如桔橰东坡全集巻八东坡全集卷九钦定四库全书东坡全集巻九宋蘓轼撰诗六十七首春菜蔓菁宿根巳生叶韮牙戴土拳如蕨烂烝香荠白鱼肥碎㸃青蒿凉饼滑宿酒初消春睡起细履幽畦掇芳辣茵陈甘菊不负渠绘缕堆盘纎手抹北方苦寒今未巳雪底波稜如铁甲岂如吾蜀富冬蔬霜叶露芽寒更茁久抛菘葛犹细事苦笋江豚那忍説明年投劾径须归莫待齿摇并发脱送郑户曹㳺遍钱塘湖上山归来文字带芳鲜羸僮瘦马从吾饮陋巷何人似子贤公业有田常乏食广文好客竟无毡东归不趁花时节开尽春风谁与妍䖍州八境图八首坐看奔湍遶石楼使君髙㑹百无忧三犀窃鄙秦太守八咏聊同沈隠侯涛头寂寞打城还章贡台前莫霭寒勌客登临无限思孤云落日是长安白鹊楼前翠作堆萦云岭路若为开故人应在千山外不寄梅花逺信来朱楼深处日微明皂盖归时酒半醒薄暮渔樵人去尽碧溪青嶂遶螺亭使君那暇日参禅一望丛林一怅然成佛莫教灵运后着鞭从使祖生先却从尘外望尘中无限楼台烟雨蒙山水照人迷向背只寻孤塔认西东烟云缥𦕈郁孤台积翠浮空雨半开想见之罘观海市绛宫明灭是蓬莱回峰乱嶂郁参差云外髙人世得知谁向空山弄明月山中木客解吟诗读孟郊诗二首夜读孟郊诗细字如牛毛寒灯照昏花佳处时一遭孤芳擢荒秽苦语余诗骚水清石凿凿湍激不受篙初如食小鱼所得不偿劳又似煮彭竟日嚼空螯要当鬬僧清未足当韩豪人生如朝露日夜火消膏何苦将两耳听此寒虫号不如且置之饮我玉巵醪我憎孟郊诗复作孟郊语饥肠自鸣唤空壁转饥鼠诗从肺腑出出辄愁肺腑有如黄河鱼出膏以自煮尚爱铜斗歌鄙俚颇近古桃弓射鸭罢独速短蓑舞不忧踏船翻踏浪不踏土吴姬霜雪白赤脚浣白纻嫁与踏浪儿不识离别苦歌君江湖曲感我长羁旅访张山人得山中字二首鱼龙随水落猿鹤喜君还旧隠丘墟外新堂紫翠间野麋驯杖屦幽桂出榛菅洒扫门前路山公亦爱山万木锁云龙天留与戴公路迷山向背人在瀼西东荠麦余春雪樱桃落晩风入城都不记归路醉眠中送孔郎中赴陜郊惊风击面黄沙走西出崤函脱尘垢使君来自古徐州声振河潼殷闗右十里长亭闻鼔角一川秀色明花栁北临飞槛巻黄流南望青山如岘首东风吹开锦绣谷渌水飜动蒲萄酒讼庭生草数开樽过客如云牢闭口与梁左藏㑹饮傅国博家将军破贼自草檄论诗説劔俱第一彭城老守本虚名识字劣能欺项籍风流别驾贵公子欲把笙歌暖锋镝红斾朝开勐士噪翠帷暮巻佳人出东堂醉卧唿不起啼鸟落花春寂寂试敎长笛傍耳根一声吹裂堦前石寒食日荅公择三絶次韵从来苏李得名双只恐全齐笑陋邦诗似悬河供不办故欺张籍陇头泷簿书鼛鼔不知春佳句相唿赖故人寒食得公方上冢归来谁主复谁宾巡城巳困尘埃眯执朴仍遭虮蝨缘欲脱布衫擕素手试开病眼㸃黄连约公择饮是日大风先生生长匡庐山山中读书三十年旧闻饮水师颜渊不知治剧乃所便偷儿夜探赤白丸奋髯忽逢朱子元半年羣盗诛七百谁信家书藏九千春风无事秋月闲红粧执乐豪且妍紫衫玉带两部全琵琶一抹四十絃客来留饮不计钱齐人爱公如子产儿啼卧路唿不还我惭山郡空留连牙兵部吏笑我寒邀公饮酒公无难约束官奴买花钿薫衣理鬓夜不眠晓来颠风尘暗天我思其由岂坐悭作诗愧谢公笑讙归来瑟缩愈不安要当啖公八百里豪气一洗儒生酸座上赋戴花得天字清明初过酒阑珊折得竒葩晚更妍春色岂闗吾軰事老狂聊作座中先醉吟不耐欹纱帽起舞从教落酒船结习渐消留不住却须还与散花天夜饮次韵毕推官簿书丛里过春风酒圣时时且复中红烛照庭嘶騕褭黄鸡催晓唱玲珑老来渐减金钗兴醉后空惊玉筯工月未上时应早散免教壑谷问吾公续丽人行李仲谋家有周昉画背面欠伸内人极精戯作此诗深宫无人春日长沉香亭北百花香美人睡起薄梳洗燕舞鸎啼空断肠画工欲画无穷意背立东风初破睡若教回首却嫣然阳城下蔡俱风靡杜陵饥客眼长寒蹇驴破帽随金鞍隔花临水时一见只许腰支背后看心醉归来茅屋底方信人间有西子君不见孟光举案与齐眉何曽背面伤春啼闻李公择饮傅国博家大醉二首儿童拍手闹黄昏应笑山公醉习园纵使先生能一石主人未肯独留髠不肯惺惺骑马回玉山知为玉人頽紫云有语君知否莫唤分司御史来起伏龙行徐州城东二十里有石潭父老云与泗水通増损清浊相应不差时有河鱼出焉元丰元年春旱或云置虎头潭中可以致雷雨用其説作起伏龙行一首何年白竹千钧弩射杀南山雪毛虎至今颅骨带霜牙尚作四海毛虫祖东方久旱千里赤三月行人口生土碧潭近在古城东神物所蟠谁敢侮上欹苍石拥巖窦下应清河通水府眼光作电走金蛇鼻息为云擢烟缕当年负图传帝命左右羲轩诏神禹尔来懐寳但贪眠满腹雷霆瘖不吐赤龙白虎战明日倒巻黄河作飞雨嗟吾岂乐鬬两雄有事径须烦一怒闻公择过云龙张山人辄往从之公择有诗戯用其韵我生固多忧肉食常苦墨轩然就一笑犹得好饮力闻君过云龙对酒两静黙急擕清歌女出郭及未昃一欢难力致邂逅有胜特喧蜂集晚花乱雀啅丛棘山人乐此耳寂寞谁侍侧何当求好人聊使治要襋使君自孤愤此理谁相直不如学养生一气服千息送李公择嗟余寡兄弟四海一子由故人虽云多出处不我谋弓车无停招逝去势莫留仅存今㡬人各在天一陬有如长庚月到晓烂不收宜我与夫子相好手足侔比年两见之宾主更献酬乐哉十日饮衎衎和不流论事到深夜僵仆铃与驺颇尝见使君有客如此不欲别不忍言惨惨集百忧念我野夫兄知名三十秋巳得其为人不待风马牛他年林下见倾盖如白头送笋芍药与公择二首久客厌虏馔枵然思南烹故人知我意千里寄竹萌骈头玉婴儿一一脱锦䙀庖人应未识旅人眼先明我家拙厨膳彘肉芼芜菁送与江南客烧煮配香粳今日忽不乐折尽园中花园中亦何有芍药袅残葩久旱复遭雨纷披乱泥沙不折亦安用折去还可嗟弃掷亮未能送与谪仙家还将一枝春插向两髻丫和孙莘老次韵去国光隂春雪消还家踪迹野云飘功名正自妨行乐迎送才堪博早朝虽去友朋亲吏卒却辞谗谤得风謡明年我亦江东去不问繁华与寂寥㳺张山人园壁间一轴烟萝子盆里千枝锦被堆惯与先生为酒伴不嫌刺史亦颜开纎纎入麦黄花乱飒飒催诗白雨来闻道君家好井水归轩乞得满瓶回杜介熙熙堂﨑岖世路最先回窈窕华堂手自开咄咄何曽书怪事熙熙长觉似春台白砂碧玉味方永黄纸红旗心巳灰遥想闭门投辖饮鵾絃铁拨响如雷次韵荅刘泾吟诗莫作秋虫声天公怪汝钩物情使汝未老华发生芝兰得雨蔚青青何用自燔以出馨细书千纸杂真行新音百变口如鸎异议蜂起弟子争舌翻涛澜巻齐城万巻堆胸兀相撑以病为乐子未惊我有至味非煎烹是中之乐吁难名绿槐如山闇广庭飞虫绕耳细而清败席展转卧看经亦自不嫌翠织成意行信足无沟坑不识五郎唿作卿吏民哀我老不明相戒毋复烦鞭刑时临泗水照星星微风不起镜面平安得一舟如叶轻卧闻邮籖报水程莼羮羊酪不须评一饱且救饥肠鸣擕妓乐㳺张山人园大杏金黄小麦熟堕巢乳鹊拳新竹故将俗物恼幽人细马红粧满山谷提壶劝酒意虽重杜鹃催归声更速酒䦨人散却闗门寂歴斜阳挂疎木种徳亭处士王复家于钱塘为人多技能而医尤精期于活人而巳不志于利筑室候潮门外治园圃作亭榭以与贤士大夫㳺惟恐不及然终无所求人徒知其接花艺果之勤而不知其所种者徳也乃以名其亭而作诗以遗之小圃旁城郭闭门芝术香名随市人隠徳与佳木长元化善养性仓公多禁方所活不可数相逢旋相忘但喜宾客来置酒花满堂我欲东南去再观双桧苍山茶想出屋湖橘应过墙木老徳亦熟吾言岂荒唐文与可有诗见寄云待将一段鹅溪绢扫取寒稍万尺长次韵荅之为爱鹅溪白蠒光扫残鸡距紫毫铓世间那有千寻竹月落庭空影许长闻辩才法师复归上天竺以诗戯问道人出山去山色如死灰白云不解笑青松有余哀忽闻道人归鸟语山容开神光出寳髻法雨洗浮埃想见南北山花发前后台寄声问道人借禅以为诙何所闻而去何所见而回道人笑不荅此意安在哉昔年本不住今者亦无来此语竟非是且食白杨梅和子由送将官梁左藏仲通雨足谁言春麦短城坚不怕秋涛巻日长惟有睡相宜半脱纱巾落纨扇芳草不锄当户长珍禽独下无人见觉来身世都是梦坐久枕痕犹着面城西忽报故人来急扫风轩炊麦饭伏波论兵初矍铄中散谈仙更清逺南都从事亦学道不䘏肠空夸脑满问羊他日到金华应许相将游阆苑次韵秦观秀才见赠秦与孙莘老李公择甚熟将入京应举夜光明月非所投逢年遇合百无忧将军百战竟不侯伯郎一斗得凉州翘闗负重君无力十年不入纷华域故人坐上见君文谓是古人吁莫测新诗説尽万物情硬黄小字临黄庭故人巳去君未到空吟河畔草青青谁谓他乡各异县天遣君来破吾愿一闻君语识君心短李髯孙眼中见江湖放浪久全真忽然一鸣惊倒人从横所值无不可知君不怕新书新千金弊帚那堪换我亦淹留岂长筭山中既未决同归我聊尔耳君其漫仆曩于长安陈汉卿家见吴道子画佛碎烂可惜其后十余年复见之于鲜于子骏家则巳装背完好子骏以见遗作诗谢之贵人金多身复闲争买书画不计钱巳将铁石充逸少更补朱繇为道𤣥烟熏屋漏装玉轴鹿皮苍璧知谁贤吴生画佛本神授梦中化作飞空仙觉来落笔不经意神妙独到秋毫颠我昔长安见此画叹惜至寳空澘然素丝断续不忍看巳作胡蝶飞聨翩君能收拾为补缀体质散落嗟神全志公髣髴见刀尺修罗天女犹雄妍如观老杜飞鸟句脱字欲补知无缘问君乞得良有意欲将俗眼为洗湔贵人一见定羞怍锦囊千纸何足捐不须更用博麻缕付与一炬随飞烟雨中过舒教授疎疎帘外竹浏浏竹间雨窓扉静无尘几砚寒生雾美人乐幽独有得缘无慕坐依蒲褐禅起听风瓯语客来淡无有洒扫凉冠屦浓茗洗积昏妙香净浮虑归来北堂闇一一微萤度此生忧患中一饷安闲处飞鸢悔前笑黄犬悲晚悟自非陶靖节谁识此间趣次韵舒教授寄李公择草书妙絶吾所兄真书小低犹抗行论文作诗俱不敌看君谈笑收降旌去年逾月方出昼为君剧饮㡬濡首今年过我虽少留寂寞陶潜方止酒别时流涕揽君须悬知此欢堕空虚松下从横余屐齿门前轣辘想君车怪君一身都是徳近之清润沦肌骨细思还有可恨时不许蓝桥见倾国送郑户曹水遶彭城楼山围戯马台古来豪杰地千嵗有余哀隆凖飞上天重瞳亦成灰白门下吕布大星陨临淮尚想刘徳舆置酒此徘徊尔来苦寂寞废圃多苍苔河从百步响山到九里回山水自相激夜声转风雷荡荡清河壖黄楼我所开秋月堕城角春风摇酒杯迟君为坐客新诗出琼瑰楼成君巳去人事固多乖他年君倦㳺白首赋归来登楼一长啸使君安在哉次韵黄鲁直见赠古风二首佳谷卧风雨莨莠登我场陈前漫方丈玉食惨无光大哉天宇间美恶更臭香君看五六月飞蚊殷回廊兹时不少暇俛仰霜叶黄期君蟠桃枝千嵗终一尝顾我如苦李全生依路傍纷纷不足愠悄悄徒自伤空山学仙子妄意笙箫声千金得竒药开视皆狶苓不知市人中自有安期生今君巳度世坐閲霜中蔕摩挲古铜人岁月不可计阆风安在哉要君相指似次韵荅舒教授观余所藏墨异时长笑王㑹稽野鹜膻腥污刀几莫年却得庾安西自厌家鸡题六纸二子风流冠当代顾与儿童争愠喜秦王十八巳龙飞嗜好晚将虵蚓比我生百事不挂眼时人缪説云工此世间有癖念谁无倾身障簏尤堪鄙一生当着㡬两屐定心肯为微物起此墨足支三十年但恐风霜侵发齿非人磨墨墨磨人瓶应未罄罍先耻逝将振衣归故国数亩荒园自锄理作书寄君君莫笑但覔来禽与青李一螺㸃漆便有余万灶烧松何处使君不见永宁第中𢷬龙麝列屋闲居清且美倒晕连眉秀岭浮双鸦画鬓香云委时闻五斛赐蛾绿不惜千金求獭髓闻君此诗当大笑寒窓冷砚氷生水送郑户曹赋席上果得榧子彼美玉山果粲为金盘实瘴雾脱蛮溪清樽奉佳客客行何以赠一语当加璧祝君如此果徳膏以自泽驱攘三彭仇巳我心腹疾愿君如此木凛凛傲霜雪斵为君倚几滑净不容削物微兴不浅此赠毋轻掷送胡掾乱叶和凄雨投空如散丝流年一如此㳺子去何之节义古所重艰危方自兹他时着清徳仍复畏人知荅仲屯田次韵秋来不见渼陂岑千里诗盟忽重寻大木百围生逺籁朱絃三叹有遗音清风巻地收残暑素月流天扫积隂欲遣何人赓絶唱满堦桐叶候虫吟密州宋国博以诗见纪在郡杂咏次韵荅之吾观二宋文字字照缣素渊源皆有考竒崄或难句后来邈无继嗣子其殆庶胡为尚流落用舎真有数当时茍悦可慎勿笑杕杜斵窓谁赴救袖手良优裕山城辱吾继缺短烦遮䕶昔年缪陈诗无人聊瓦注于今赓絶唱外重中巳惧何当附家集击壤追咸濩荅范祖禹吾州下邑生刘季谁数区区张与李重瞳遗迹巳尘埃惟有黄楼临泗水而今太守老且寒侠气不洗儒生酸犹胜白门穷吕布欲将鞍马事曹瞒次韵荅王定国每得君诗如得书宣心写妙书不如眼前百种无不有知君一以诗驱除传闻都下十日雨青泥没马街生鱼旧雨来人今不来油然独酌卧清虚我虽作郡古云乐山川信美非吾庐愿君不废重九约念此衰冷勤呵嘘芙蓉城世传王逈字子髙与仙人周瑶英㳺芙蓉城元丰元年三月余始识子髙问之信然乃作此诗极其情而归之正亦变风止乎礼义之意也芙蓉城中花㝠㝠谁其主者石与丁珠帘玉楼翡翠屏云舒霞巻千俜停中有一人长眉青炯如微云淡疎星往来三世空鍊形竟坐误读黄庭经天门夜开飞爽灵无复白日乗云軿俗縁千刼磨不尽翠被冷落凄余馨因过缑山朝帝廷夜闻笙箫弭节听飘然而来谁使令皎如明月入窓櫺忽然而去不可执寒衾虚幌风泠泠仙宫洞房本不扄梦中同蹑凤凰翎径渡万里如奔霆玉楼浮空耸亭亭天书云篆谁所铭遶楼飞歩髙竛竮仙风锵然韵流铃蘧蘧形开如酒惺芳卿寄谢空丁宁一朝覆水不返瓶罗巾别泪空荧荧春风花开秋叶零世间罗绮纷膻腥此生流浪随沧溟偶然相值两浮萍愿君收视观三庭勿与嘉谷生蝗螟从渠一念三千龄下作人间尹与邢和鲜于子骏郓州新堂月夜二首去岁㳺新堂春风雪消后池中半篙水池上千尺栁佳人如桃李胡蝶入衫袖山川今何许疆野巳分宿岁月不可思驶若船放熘繁华真一梦寂寞两荣朽惟有当时月依然照杯酒应怜船上人坐穏不知漏明月入华池反照池上堂堂中隠几人心与水月凉风萤巳无迹露草时有光起观河汉流步屧响长廊名都信繁㑹千指调丝簧先生病不饮童子为烧香独作五字诗清絶如韦郎诗成月渐侧皎皎两相望送将官梁左藏赴莫州燕南垂赵北际其间不合大如砺至今父老哀公孙烝土为城铁作门城中积谷三百万勐士如云骄不战一朝皷角鸣地中帐下美人空掩面岂如千骑平时来笑谈謦欬生风雷葛巾羽扇红尘静投壶雅歌清燕开东方徤儿虓虎様泣涕懐思亷耻将彭城老守亦凄然不见君家雪儿唱次韵子由送赵㞦归觐钱塘遂赴永嘉归舟转河曲稍见楚山苍候吏来迎客吴音巳带乡言从谢康乐先献鲁灵光巳击三千里何须四十强风流半刺史清絶校书郎到郡诗成集寻溪水溅裳芒鞋随採药蠒纸记流觞海静蛟鼍出山空草木长宦㳺无逺近民事要更尝愿子传家法他年请尚方中秋月三首殷勤去年月潋灔古城东憔悴去年人卧病破窓中徘徊巧相覔窈窕穿房栊月岂知我病但见歌楼空抚枕三叹息扶杖起相从天风不相哀吹我落琼宫白露入肝肺夜吟如秋虫坐令太白豪化为东野穷余年知㡬何佳月岂屡逢寒鱼亦不睡竟夕相噞喁六年逢此月五年照离别歌君别时曲满坐为凄咽留都信繁丽此㑹岂轻掷镕银百顷湖挂镜千寻阙三更歌吹罢人影乱清樾归来北堂下寒光翻露叶唤酒与妇饮念我向儿説岂知衰病后空盏对梨栗但见古河东麦如铺雪欲和去年曲复恐心断絶舒子在汶上闭门相对清郑子向河朔孤舟连夜行顿子虽咫尺兀如在牢扄赵子寄书来水调有余声悠哉四子心共此千里明明月不解老良辰难合并回顾坐上人聚散如流萍尝闻此宵月万里同隂晴天公自着意此㑹那可轻明年各相望俯仰今古情中秋见月寄子瞻西风吹暑天益髙明月耿耿分秋毫彭城闭门青嶂合坐听百歩鸣飞涛使君携客登燕子月色着人如着水筵前不设鼓与钟处处笛声相应起浮云巻尽流金丸戏马台西山郁蟠杯中渌酒一时尽衣上白露三更寒扁舟明日浮古汴回首逡巡陵谷变河吞巨野入长淮城没黄流只三板明年筑城城似山伐木为堤堤更坚黄楼未成河巳退空有遗迹令人看城头看月应更好河流深处今生草子孙免被鱼鼈食歌舞聊寛使君老南都从事老更贫羞见青天月照人飞鹤投笼不能出曽是彭城坐中客和子由中秋见月明月未出羣山髙瑞光千丈生白毫一杯未尽银阙涌乱云脱壊如崩涛谁为天公洗眸子应费明河千斛水遂令冷看世间人照我湛然心不起西南火星如弹丸角尾奕奕苍龙蟠今宵注眼看不见更许萤火争清寒何人舣舟临古汴千灯夜作鱼龙变曲折无心逐浪花低昻赴节随歌板青荧灭没转前山浪飐风回岂复坚明月易低人易散归来唿酒更重看堂前月色愈清好咽咽寒螀鸣露草巻帘推户寂无人窓下咿哑惟楚老南都从事莫羞贫对月题诗有㡬人明朝人事随日出怳然一梦瑶台客荅王巩汴泗遶吾城城坚如削铁中有李临淮号令肝胆裂古来彭城守未省怕恶客恶客云是谁祥符相公孙是家豪逸生有种千金一掷颇黎盆连车载酒来不饮外酒嫌其村子有千瓶酒我有万株菊任子满头插团团见花不见目醉中插花归花重压折轴问客何所须客言我爱山青山自遶郭不要买山钱此外有黄楼楼下一河水美哉洋洋乎可以疗饥并洗耳彭城之逰乐复乐客恶何如主人恶次韵王定国马上见寄昨夜霜风入裌衣晓来病骨更支离疎狂似我人谁顾坎轲怜君志未移但恨不携桃叶女尚能来趁菊花时南台二谢无人继直恐君诗胜义熙与顿起孙勉泛舟探韵得未字窓前堆梧桐牀下鸣络纬佳人尺书到客子中夜喟朝来一樽酒晤语聊自慰秋蝇巳无声霜蠏初有味当为壮士饮眦裂须磔猬勿作儿女懐坐念蟏蛸畏山城亦何有一笑泻肝胃泛舟以娱君鱼鼈多可饩縦为十日饮未遽主人费吾侪俱老矣耿耿知自贵宁能傍门户啼笑杂猩狒要将百篇诗一吐千丈气萧条岁行莫迨此霜雪未明朝出城南遗迹观楚魏西风迫吹帽金菊乱如沸愿君勿言归轻别吾所讳次韵荅顿起二首挽袖推腰踏破绅旧闻携手上天门相逢应觉声容似欲话先惊岁月奔新学巳皆从许子诸生犹自畏何蕃殿庐直宿真如梦犹记忧时䇿万言十二东秦比汉京去年古寺共题名早衰怪我遽如许苦学怜君太瘦生茆屋拟归田二顷金丹终扫雪千茎何人更似蘓司业和遍新诗满洛城东坡全集巻九东坡全集卷十钦定四库全书东坡全集巻十宋苏轼撰诗四十七首九日黄楼作去年重阳不可说南城夜半千沤发水穿城下作雷鸣泥满城头飞雨滑黄花白酒无人问日暮归来洗鞾韈岂知还复有今年把琖对花容一呷莫嫌酒薄红粉陋终胜泥中事锹锸黄楼新成壁未干清河已落霜初杀朝来白露如细雨南山不见千寻刹楼前便作海茫茫楼下空闻橹鸦轧薄寒中人老可畏热酒浇肠气先压烟消日出见渔村逺水鳞鳞山齾齾诗人勐士杂龙虎楚舞吴歌乱鹅鸭一杯相属君勿辞此境何殊泛清霅太虚以黄楼赋见寄作诗为谢我在黄楼上欲作黄楼诗忽得故人书中有黄楼词黄楼髙十丈下建五丈旗楚山以为城泗水以为池我诗无杰句万景骄莫随夫子独何妙雨雹散雷椎雄词杂今古中有屈宋姿南山多磬石清滑如流脂朱蜡为摹刻细妙分毫釐佳处未易识当有来者知九日次韵王巩我醉欲眠君罢休已教従事到青州鬂霜饶我三千丈诗律输君一百筹闻道郎君闭东阁且容老子上南楼相逢不用忙归去明日黄花蝶也愁送顿起客路相逢难为乐常不足临行挽衫袖更赏折残菊佳人亦何念凄断阳闗曲酒䦨不忍去共接一寸烛留君终无穷归驾不免促岱宗已在一往继前躅天门四十里夜看扶桑浴回头望彭城大海浮一粟故人在其下尘土相豗蹴惟有黄楼诗千古配淇澳送孙勉昔年罢东武曽过北海县白河翻雪浪黄土如烝麫桑麻冠东方一熟天下贱是时累饥馑常苦盗贼变每怜追胥官野宿风裂面君为淮南秀文采照金殿胡为事奔走投笔腰羽箭更被髯将军豪篇来督战亲程三郡士玉石不䏻衒欲知君得人失者亦称善君才无不可要欲经百錬吾诗堪咀嚼聊送别酒嚥李思训画长江絶岛圗山苍苍江茫茫大孤小孤江中央崖崩路絶猿鸟去惟有乔木搀天长客舟何处来棹歌中流声抑扬沙平风软望不到孤山久与船低昻峩峩两烟鬟晓镜开新粧舟中贾客莫漫狂小孤前年嫁彭郎次韵荅王巩我有方外客颜如琼之英十年尘土窟一寸氷雪清朅来従我逰坦率见真情顾我无足恋恋此山水清新诗如弹丸脱手不蹔停昨日放鱼回衣襟满浮萍今日扁舟去白酒载乌程山头见月出江路闻鼍鸣莫作孺子歌沧浪濯吾缨吾诗自堪唱相子棹歌声张安道见示近诗人物一衰谢微言难重寻殷勤永嘉末复闻正始音清谈未足多感时意殊深少年有竒志欲和南风琴荒林蜩蚻乱废沼蛙蝈淫遂欲掩两耳临文但噫瘖萧然王郎子来自缑山隂云见浮丘伯吹箫明月岑遗声落淮泗蛟鼍为悲吟愿公正王度祈招继愔愔次韵王巩颜复同泛舟沈郎清瘦不胜衣邉老便便帯十围躞蹀身轻山上走讙唿船重醉中归舞腰似雪金钗落谈辩如云玉麈挥忆在钱塘正如此回头四十二年非次韵张十七九日赠子由千戈万槊拥笓篱九日清樽岂复持官事无穷何日了菊花有信不吾欺逍遥琼馆真堪羡取次尘缨未可縻迨此暇时须痛饮他年长劒拄君頥次韵王巩独眠居士身心如藁木旅馆孤眠体生粟谁䏻相思琢白玉服药千朝偿一宿天寒日短银灯续欲往従之车脱轴何人吹断参差竹泗水茫茫鸭头绿次韵王巩留别去国已八年故人今有谁当时交㳺内未数蔡克儿岂无知我者好爵半已縻争为东阁吏不顾北山移公子表独立与世颇异驰不辞千里逺成此一段竒蛾眉亦可怜无奈思饼师无人伴客寝惟有支牀龟君归与何人文字相娯嬉持此调张子一笑当脱頥登云龙山醉中走上黄茆冈满冈乱石如羣羊冈头醉倒石作牀仰看白云天茫茫歌声落谷秋风长路人举首东南望拍手大笑使君狂次韵僧潜见赠道人胸中水镜清万象起灭无逃形独依古寺种秋菊要伴骚人餐落英人间底处有南北纷纷鸿鴈何曽𠖇闭门坐穴一禅榻头上嵗月空峥嵘今年偶出为求法欲与慧剑加砻硎云衲新磨山水出霜髭不翦儿童惊公侯欲识不可得故知倚市无倾城秋风吹梦过淮水想见橘柚垂空庭故人各在天一角相望落落如晨星彭城老守何足顾枣林桑野相邀迎千山不惮荒店逺两脚欲趂飞猱轻多生绮语磨不尽尚有宛转诗人情猿吟鹤唳本无意不知下有行人行空堦夜雨自清絶谁使掩抑啼孤惸我欲仙山掇瑶草倾筐坐叹何时盈簿书鞭扑昼填委煑茗烧栗冝宵征乞取摩尼照浊水共看落月金盆倾次韵潜师放鱼法师说法临泗水无数天花随麈尾劝将净业种西方莫待梦中唿起起哀哉若鱼竟坐口逺愧知几穆生醴况逢孟简对卢仝不怕校人欺子美疲民尚作鱼尾赤数罟未除吾颡泚法师自有衣中珠不用辛苦沙泥底与舒教授张山人参寥师同逰戏马台书西轩壁兼简颜长道二首古寺长廊院院行此轩偏慰旅人情楚山西断如迎客汴水南来故遶城路失玉钩芳草合林亡白鹤古泉清淡㳺何以娯庠老坐聴郊原琢磬声竹杖芒鞋取次行下临官道见人情天寒菽粟犹栖畆日莫牛羊自入城沽酒独教陶令醉题诗谁似皎公清更寻陋巷颜夫子乞取微言继此声滕县时同年西园人皆种榆栁坐待十畆隂我独种松柏守此一寸心君㸔闾里间盛衰日骎骎种木不种徳聚散如飞禽老时吾不识用意一何深知人得数士重义忘千金西园手所开珍木来千岑养此霜雪根迟彼鸾鳯吟池塘得流水龟鱼自浮沉幽桂日夜长白花乱青衿岂独富草木子孙已成林拱把不知数㑹当出千寻樊侯种梓漆夀张富华簮我作西园诗以为里人箴次韵王廷老和张十七九日见寄霜叶投空雀啅篱上楼筋力强扶持对花把酒未甘老膏面染须聊自欺无事亦知君好饮多才终恐世相縻请㸔平日衔杯口㑹有金椎为控頥次韵参寥师寄秦太虚三絶句时秦君举进士不得秦郎文字固超然汉武慿虚意欲仙底事秋来不得解定中试与问诸天一尾追风抹万蹄崑崙𤣥圃谓朝隮回㸔世上无伯乐却道盐车胜月题得䘮秋毫久已𡨕不须闻此气峥嵘何妨却伴参寥子无数新诗咳唾成与参寥师行园中得黄耳蕈遣化何时取衆香法筵斋钵久凄凉寒蔬病甲谁䏻採落叶空畦半已荒老楮忽生黄耳菌故人兼致白芽姜萧然放筯东南去又入春山笋蕨乡百步洪二首王定国访余于彭城一日棹小舟与颜长道携盼英卿三子游泗水北上圣女山南下百步洪吹笛饮酒乗月而归余时以事不得往夜着羽衣伫立于黄楼上相视而笑以为李太白死世间无此乐三百余年矣定国既去逾月复与参寥师放舟洪下追怀曩㳺已为陈迹喟然而叹故作二诗一以遗参寥一以寄定国且示颜长道舒尧文邀同赋云长洪斗落生跳波轻舟南下如投梭水师絶呌凫鴈起乱石一线争磋磨有如兎走鹰隼落骏马下注千丈坡断絃离柱箭脱手飞电过隙珠翻荷四山眩转风掠耳但见流沫生千涡崄中得乐虽一快何异水伯夸秋河我生乗化日夜逝坐觉一念逾新罗纷纷争夺醉梦里岂信荆棘埋铜驼觉来俯仰失千刼回视此水殊委蛇君㸔岸邉苍石上古来篙眼如蜂窠但应此心无所住造物虽驶如余何回船上马各归去多言哓哓师所呵佳人未肯回秋波㓜舆欲语防飞梭轻舟弄水买一笑醉中荡桨肩相磨不似长安闾里侠貂裘夜走燕脂坡独将诗句拟鲍谢渉江共採秋江荷不知诗中道何语但觉两頬生微涡我时羽服黄楼上坐见织女初斜河归来留声满山谷明月正照金叵罗奈何舍我入尘土扰扰毛羣欺卧驼不念空斋老病叟退食谁与同委蛇时来洪上㸔遗迹忍见屐齿青苔窠诗成不觉双泪下悲吟相对惟羊何欲遣佳人寄锦字夜寒手冷无人呵送参寥师上人学苦空百念已灰冷剑头惟一吷焦谷无新颖胡为逐吾軰文字争蔚炳新诗如玉雪出语便清警退之论草书万事未尝屏忧愁不平气一寓笔所骋颇怪浮屠人视身如丘井頽然寄淡泊谁与发豪勐细思乃不然真巧非幻影欲令诗语妙无厌空且静静故了羣动空故纳万境阅世走人间观身卧云岭醎酸杂衆好中有至味永诗法不相妨此语当更请夜过舒尧文戯作先生堂前霜月苦弟子读书喧两庑推门入室书縦横蜡纸灯笼晃云母先生骨清少眠卧长夜黙坐数更皷耐寒石砚欲生氷得火铜缾如过雨郎君欲出先自賛坐客敛袵谁敢侮明朝阮籍过阿戎应作羲之羡懐祖十月十五日观月黄楼席上次韵中秋天气未应殊不用红纱照坐隅山下白云横匹素水中明月卧浮圗未成短棹还三峡已约轻舟泛五湖为问登临好风景明年还忆使君无荅王定民开缄奕奕满银钩书尾题诗语更遒八法旧闻宗长史五言今复拟苏州笔踪好在留䑓寺旗队遥知到石沟欲寄䑕须并蠒纸请君章草赋黄楼次韵王廷老退居见寄二首浪蘃浮花不辨春归来方识嵗寒人回头自笑风波地闭眼聊观梦幻身北牖已安陶令榻西风还避庾公尘更搔短髪东南望试问今谁裹旧巾接果移花㸔补篱腰鎌手斧不妨持上都新事长先到老圃闲谈未易欺酿酒闭门开社瓮杀牛留客解耕縻何时得见纎纎玉右手持盃左捧頥次颜长道韵送傅倅两见黄花扫落英南山山寺遍题名宗成不独依岑范鲁卫终当似弟兄去嵗云涛浮汴泗与君泥土满衣缨如今别酒休辞醉试聴双洪落后声云龙山观烧得云字丁女真水妃寒山便火耘陨霜知已杀坯户聴初焚束緼方熠燿敲石俄氤氲落㸃甘泉烽横烟楚塞氛穷虵上乔木潜蛟蹑浮云惊飞堕伤鴈狂走迷痴麏谷蛰起蜩鷰山妖窜䕫羵野竹爆哀声幽桂飘寃芬悲同秋照蠏快若夏燎蚊火牛入燕垒燧象奔呉军崩腾井陉口万马皆朱幩摇曵骊山隂诸姨烂红裙方随长风巻忽值絶涧分我本山中人习见非独闻偶従二三子来访张隠君君家亦何有物象移朝曛把酒㸔飞烬空庭落缤纷行观农事起畦壠如缬纹细雨发春颖严霜倒秋蕡始知一炬力洗尽狐兎羣和田国博喜雪畴昔月如昼晓来云暗天玉花飞半夜翠浪舞明年螟螣无遗种流亡稍占田嵗丰君不乐钟磬㡬时编祈雪雾猪泉出城马上作赠舒尧文二年走呉越踏遍千里山朝随白云去莫与栖鸦还翻如得木狖飞步谁能攀一为符竹累坐老敲榜间此行亦何事聊散腰脚顽浩荡城西南乱山如玦环山下野人家桑柘杂榛菅嵗晏风日暖人牛相对闲薄雪不盖土麦苖稀可删愿君发豪句嘲诙破天悭次韵舒尧文祈雪雾猪泉长笑虵医一寸腹衔氷吐雹何时足苍鹅无罪亦可怜斩颈横盘不敢哭岂知泉下有猪龙卧枕雷车踏隂轴前年太守为旱请雨㸃随人如撒菽太守归国龙归泉至今人咏淇园绿我今又复罹此旱凛凛疲民在沟渎却寻旧迹叩神泉坐客仍携王子渊㸔草中和乐职颂新声妙语慰华颠晓来泉上东风急须上氷珠老蛟泣怪词欲逼龙飞起崄韵不量吾所及行㸔积雪厚埋牛谁与春工掀百蛰此时还复借君诗余力汰辀仍贯笠挥毫落纸勿言疲惊龙再起震失匙石炭彭城旧无石炭元丰元年十二月始遣人访获于州之西南白土镇之北以冶鐡作兵犀利胜常云君不见前年雨雪行人断城中居民风裂骭湿薪半束抱衾裯日莫敲门无处换岂料山中有遗寳磊落如䃜万车炭流膏迸液无人知阵阵腥风自吹散根苖一发浩无际万人鼔舞千人㸔投泥泼水愈光明烁玉流金见精悍南山栗林渐可息此山顽鑛何劳锻为君铸作百鍊刀要斩长鲸为万段人日猎城南㑹者十人以身轻一鸟过枪急万人唿为韵轼得鸟字儿童笑使君忧愠长悄悄谁拈白接䍦令跨金騕褭东风吹湿雪手冷怯清晓忽发两鸣髇相趂飞蝱小放弓一长啸目送孤鸿矫吟诗忘鞭辔不语头自掉归来仍脱粟盐豉煑芹蓼何似雷将军两眼霜鹘皎黒头已为将百战意未了马上倒银缾得兎不暇燎少年负竒志蹭蹬百忧绕回首英雄人老死已不少青春还一梦余年真过鸟莫上唿鹰台平生笑刘表将官雷胜得过字代作胡骑入云中急烽连夜过短刀穿虏阵溅血貂裘涴一来辇毂下愁闷惟欲卧今朝従公猎稍觉天宇大一双鐡丝箭未发手先唾射杀雪毛狐腰间余一箇台头寺步月得人字风吹河汉扫微云步屧中庭月趂人浥浥炉香初泛夜离离花影欲摇春遥知金阙同清景想见毡车碾暗尘回首旧㳺真是梦一簮华发岸纶巾台头寺送宋希元相従倾盖只今年送别南台便黯然入夜更歌金缕曲他时莫忘角弓篇三年不顾东邻女二顷方求负郭田我欲归休君未可茂先方议斸龙泉种松得徕字春风吹榆林乱荚飞作堆荒园一雨过戢戢千万栽青松种不生百株望一枚一枚已有余气压千畆槐野人易斗粟云自鲁徂徕鲁人不知贵万灶飞青煤束缚同一车胡为乎来哉泫然解其缚清泉洗浮埃枝伤叶尚困生意未肯回山僧老无子养䕶如婴孩坐待走龙蛇清隂满南台孤根裂山石直干排风雷我今百日客养此千嵗材茯苓无消息双鬓日夜摧古今一俯仰作诗寄余哀作书寄王晋卿忽忆前年寒食北城之㳺走笔为此诗北城寒食烟火微落花蝴蝶作团飞王孙出㳺乐忘归门前骢马紫金鞿吹笙帐底烟霏霏行人举头谁敢睎扣门狂客君不麾更遣倾城出翠帏书生老眼省见稀画圗但觉周昉肥别来春物已再菲西望不见红日围何时东山歌采薇把琖一聴金缕衣往在东武与人往反作粲字韵诗四首今黄鲁直亦次韵见寄复和荅之苻坚破荆州止获一人半中郎老不遇但喜识元叹我今独何幸文字厌竒玩又得天下才相従百忧散隂求我軰人规作林泉伴宁当待垂老仓卒収一旦不见梁伯鸾空对孟光案才难不其然妇女厠周乱世岂无作者于我如既盥独喜诵君诗咸韶音节缓夜光一已多矧获累累贯相思君欲瘦不往我真懦吾侪眷微禄寒夜抱寸炭何时定相过径就我乎馆飘然东南去江水清且涣相与访名山微言师忍粲雪斋君不见峨眉山西雪千里北望成都如井底春风百日吹不消五月行人如冻蚁纷纷市人争夺中谁信言公似賛公人间热恼无处洗故向西斋作雪峰我梦扁舟适呉越长廊静院灯如月开门不见人与牛惟见空庭满山雪以双刀遗子由子由有诗次其韵寳刀匣不见但见龙雀镮何曽斩蛟虵亦未切琅玕胡为穿窬軰见之要领寒吾刀不汝问有愧在其肝念此力自藏包之虎皮斑湛然如古井终嵗不复澜不忧无所用忧在用者难佩之非其人匣中自长叹我老衆所易屡遭非意干惟有王𤣥通堦庭秀芝兰知子后必大故择刀所便屠狗非不用一嵗六七刓欲试百錬刚要须更泥蟠作诗铭其背以待知者㸔㳺桓山㑹者十人以春水满四泽夏云多竒峰为韵得泽字东郊欲寻春未见鸎花迹春风在流水凫鴈先拍拍孤㠶信溶漾弄此半篙碧舣舟桓山下长笑理轻䇿弹琴石室中幽响清磔磔弔彼泉下人野火尖枯腊悟此人间世何者为真宅暮回百步洪散坐洪上石愧我非王襄子渊肯见客临流吹洞箫水月照连璧此欢真不朽回首嵗月隔想象斜川㳺作诗继彭泽戴道士得四字代作少小家江南寄迹方外士偶遇白云出卖药彭城市雪霜侵鬓发尘土污冠袂赖此三尺桐中有山水意自従夷夏乱七丝久已弃心知鹿鸣三不及胡琴四使君独慕古嗜好与衆异共弔桓魋宫一洒孟尝涙归来鎻尘匣独对断絃喟挂名石壁间寂寞千嵗事次韵田国博部夫南京见寄二絶嵗月翩翩下坂轮归来杏子已生仁深红落尽东风恶栁絮榆钱不当春火冷饧稀杏粥稠青裙缟袂饷田头大夫行役家人怨应羡居乡马少㳺月夜与客饮酒杏花下杏花飞帘散余春明月入戸寻幽人褰衣步月踏花影烱如流水涵青苹花间置酒清香发争挽长条落香雪山城薄酒不堪饮劝君且吸盃中月洞箫声断月明中惟忧月落酒杯空明朝巻地春风恶但见绿叶栖残红送蜀人张师厚赴殿试二首忘归不觉鬓毛斑好事乡人尚往还断岭不遮西望眼送君直过楚王山云龙山下试春衣放鹤亭前送落晖一色杏花红十里新郎君去马如飞再次韵荅田国愽部夫还二首西郊黄土没车轮满面风埃笑路人已放役夫三万指従教积雨洗残春枝上稀疎地上稠忍㸔红糁落墻头风流别乗多才思归趂西园秉烛㳺田国愽见示石炭诗有铸剑斩佞臣之句次韵荅之楚山铁炭皆竒物知君欲斫姦邪窟属镂无眼不识人楚国何曽斩无极玉川狂直古遗民救月裁诗语最真千里妖蟇一寸鐡地上空愁虮蝨臣荅郡中同僚贺雨水旱行十年饥疫遍九土竒穷所向恶嵗嵗祈晴雨虽非为已求重情终愧古鬼神亦知我老病入腰膂何曽拜向人此意难不许重云凄已合微润先流础萧萧止还作坐聴及三鼓天明将吏集泥土满靴屦登城望麰麦绿浪风掀舞愧我贤友生雄篇鬬新语君㸔大熟嵗风雨占十五天地夲无功祈禳何足数渡河不入境岂若无蝗虎而况刑白鵞下䇿君勿取罢徐州往南京马上走笔寄子由五首吏民莫扳援歌管莫悽咽吾生如寄耳宁独为此别别离随处有悲恼缘爱结而我本无恩此啼谁为设纷纷等儿戯鞭镫遭割截道邉双石人几见太守发有知当解笑抚掌冠缨絶父老何自来花枝褭长红洗琖拜马前请夀使君公前年无使君鱼鼈化儿童举鞭谢父老正坐使君穷穷人命分恶所向招灾㓙水来非吾过去亦非吾功古汴従西来迎我向南京东流入淮泗送我东南行蹔别还复见依然有余情春雨涨微波一夜到彭城过我黄楼下朱栏照飞甍可怜洪上石谁聴月中声前年过南京麦老樱桃熟今年旧㳺处樱麦半黄绿嵗月如宿夕人事几反覆青衫老従事坐穏生髀肉聮翩阅三守迎笑如转毂归耕何时决田舍我已卜卜田向何许石佛山南路下有尔家川千畦种秔稌山泉宅龙蜃平地走膏乳异时畆一金近欲为逃戸逝将解簮绂卖剑买牛具故山岂不懐废宅生篙稆便恐桐乡人长祠仲卿墓次韵曺九章见赠蘧瑗知非我所师流年已似手中蓍正平独肯従文举中散何曽靳孝尼卖劒买牛真欲老得钱沽酒更无疑鸡豚异日为同社应有千篇唱和诗书泗州孙景山西轩落日明孤塔青山绕病身知君向西望不愧塔中人过淮三首赠景山兼寄子由好在长淮水十年三往来功名真已矣归计亦悠哉今日风怜客平时浪作堆晩来洪泽口捍索响如雷过淮山渐好松桧亦苍然蔼蔼藏孤寺泠泠出细泉故人真吏隠小槛帯巖偏却望临淮市东风语笑传回首濉阳幕簿书髙没人何时桐柏水一洗庾公尘此去渐佳境独㳺长惨神待君诗百首来冩浙西春舟中夜起微风萧萧吹菰蒲开门㸔雨月满湖舟人水鸟两同梦大鱼惊窜如奔狐夜深人物不相管我独形影相嬉娱暗潮生渚弔寒蚓落月挂栁㸔悬蛛此生忽忽忧患里清境过眼䏻须㬰鸡鸣钟动百鸟散舩头击鼓还相唿余去金山五年而复至次旧诗韵赠寳觉长老谁䏻斗酒博西凉但爱斋厨法豉香旧事真成一梦过髙谈为洗五年忙清风偶与山阿曲明月聊随屋角方稽首愿师怜久客直将归路指茫茫逰恵山余昔为钱塘倅往来无钖未尝不至恵山既去五年复为湖州与髙邮秦太虚杭僧参寥同至览唐处士王武陵窦郡朱宿所赋诗爱其语清简萧然有出尘之姿追用其韵各赋三首梦里五年过觉来双鬓苍还将尘土足一歩漪澜堂俯窥松桂影仰见鸿鹤翔烱然肝肺见已作氷玉光虚明中有色清净自生香还従世俗去永与世俗忘薄云不遮山疎雨不湿人萧萧松径滑䇿䇿芒鞋新嘉我二三子皎然无缁磷胜㳺岂殊昔清句仍絶尘弔古泣旧史疾䜛歌小旻哀哉扶风子难与巢许隣敲火发山泉烹茶避林樾明牕倾紫琖色味两竒絶吾生眠食耳一饱万想灭颇笑玉川子饥弄三百月岂如山中人睡起山花发一瓯谁与共门外无来辙赠恵山僧恵表行遍天涯意未䦨将心到处遣人安山中老宿依然在案上楞严已不看欹枕落花余㡬片闭门新竹自千竿客来茶罢空无有卢橘杨梅尚帯酸赠钱道人书生苦信书世事仍臆度不量力所负轻出千金诺当时一快意事过有余怍不知几州鐡铸此一大错我生涉忧患常恐长罪恶静观殊可喜脚浅犹容却而况钱夫子万事初不作相逢更何言无病亦无药与秦太虚参寥㑹于松江而闗彦长徐安中适至分韵得风字二首呉越溪山兴未穷又扶衰病过垂虹浮天自古东南水送客今朝西北风絶境自忘千里逺胜㳺难复五人同舟师不㑹留连意拟㸔斜阳万顷红二子缘诗老更穷人间无处吐长虹平生睡足连江雨尽日舟横擘岸风人笑年来三黜惯天教我軰一樽同知君欲冩长相忆更送银盘尾鬛红次韵闗令送鱼举网惊唿得巨鱼馋涎不易忍流酥更烦赤脚长须老来趂西风十幅蒲东坡全集巻十东坡全集卷十一钦定四库全书东坡全集巻十一宋苏轼撰诗七十二首次韵秦太虚见戯耳聋君不见诗人借车无可载留得一钱何足赖晩年更似杜陵翁右臂虽存耳先聩人将蚁动作牛鬬我觉风雷真一噫闻尘扫尽根性空不须更枕清流派太朴初散失混沌六凿相攘更胜败眼花乱坠酒生风口业不停诗有债君知五藴皆是贼人生一病今先差但恐此心终未了不见不闻还是碍今君疑我特佯聋故作嘲诗穷崄怪须防额痒出三耳莫放笔端风雨快端午遍逰诸寺得禅字肩舆任所适遇胜輙留连焚香引幽步酌茗开静筵微雨止还作小忩幽更妍盆山不见日草木自苍然忽登最髙塔眼界穷大千卞峰照城郭震泽浮云天深沉既可喜旷荡亦所便幽寻未云毕墟落生晩烟归来记所歴耿耿清不眠道人亦未寝孤灯同夜禅送刘寺丞赴余姚中和堂后石楠树与君对牀聴夜雨玉笙哀怨不逢人但见香烟横碧缕讴吟思归出无计坐想蟋蟀空房语明朝开鏁放观潮豪气正与潮争怒银山动地君不㸔独爱清香生雪雾别来聚散如宿昔城郭空存鹤飞去我老人间万事休君亦洗心従佛祖手香新冩法界观眼净不觑登伽女余姚古县亦何有龙井白泉甘胜乳千金买断顾渚春似与越人降日注李公择过髙邮见施大夫与孙莘老赏花诗忆与仆去嵗㑹于彭门折花餽笋故事作诗二十四韵见戯依韵奉荅亦以一戯公择云尔汝阳真天人绢帽着红槿纒头三伯万不买一微哂共夸青山峯曲尽花不陨当时谪仙人逸韵谢封畛诗成天一笑万象解寒窘惊开小桃杏不待雷发轸余波尚涓滴乞与居易稹尔来谁复见前軰风流尽寂寞两诗人残红对樱笋饥肠得一醉妙语传不泯君来恨不与更复相牵引我老心巳灰空烦扇余烬天逰照六凿虚空扫充牣悬知色竟空那复嗜乌吻萧然一方丈居士老龎藴散花従满祴不荅天女问故人犹故日怨句冩余恨疑我此心在遮防费栏楯应虞已毙蛇折尾时一蠢仄闻孟光贤未学处仲忍寄招应已足左右侍云鬒何时花月夜羊酒谢不敏此生如幻耳戯语君勿愠应同亡是公一对子虚听王巩清虚堂清虚堂里王居士闭眼观身如止水水中照见万象空敢问堂中谁隠几呉兴太守老且病堆案满前长渇睡愿君勿笑反自观梦幻去来殊未已长疑安石恐不免未信犀首终无事勿将一念住清虚居士与我盖同耳和孙同年卞山龙洞祷晴呉兴连月雨釜甑生鱼蛙往问卞山龙曷不安厥家梯空上巉絶俯视惊谽谺神井涌云盖隂崖垂藓花交流百道泉赴谷走羣虵不知落何处隠隠如缫车我来叩石戸飞䑕翻白鸦寄语洞中龙睡味岂不嘉雨师少弭节雷师亦停挝积水得反壑稲苖出泥沙农夫免菜色龙亦饱豚豭看君拥黄䌷髙卧放晚衙乗舟过贾収水阁収不在见其子三首爱酒陶元亮䏻诗张志和青山来水槛白雨满渔蓑泪垢添丁面贫低举案蛾不知何所乐竟夕独酣歌袅袅风蒲乱猗猗水荇长小舟浮鸭绿大杓写鹅黄得意诗酒社终身鱼稲乡乐哉无一事何处不清凉曳杖青苔岸系船枯栁根徳公方上冡季路独留言已占蒲鱼港更开松菊园従兹来往数儿女自譍门次韵孙秘丞见赠感槩清哀似变风老于诗句耳偏聪迂疎自笑成何事冷淡谁䏻用许功不怕飞蚊如立豹肯随白鸟过垂虹吟哦相对忘三伏拟泛氷溪入雪宫与客逰道塲何山得鸟字清溪到山尽飞路盘空小红亭与白塔隠见乔木杪中休得小庵孤絶寄云表洞庭在北戸云水天𣺌渺庵僧俗缘尽净业洗未了十年画鹊竹益以诗自绕髙堂俨像设禅室各深窈奔泉何处来华屋过溪沼何山隔幽谷去路清且悄长松度翠蔓絶壁挂啼鸟我友自杭来尚叹所歴少归涂风雨作一洗红日燎俄惊万窍号黒雾巻蓬蓼舟人纷变色坐羡轻鸥矫我独唤酒杯醉死胜流殍书生例强很造物空烦扰更将掀舞势把烛画风篠美人为破颜正似腰支袅明朝更陈迹清景堕空杳作诗记余欢万古一昏晓仆去杭五年呉中仍嵗大饥疫故人往往逝去闻湖上僧舍不复往日繁丽独浄慈本长老学者益盛作此诗寄之来往三呉一梦间故人半作冡累然独依旧社传真法要与遗民度厄年赵叟近闻还印绶竺翁先巳返林泉何时杖䇿相随去任性逍遥不学禅舶趠风呉中梅雨既过飒然清风弥旬嵗嵗如此湖人谓之舶趠风是时海舶初回云此风自海上与舶俱至云尔三旬已过梅黄雨万里初来舶趠风几处萦回度山曲一时清驶满江东惊飘簌簌先秋叶唤醒昏昏嗜睡翁欲作兰䑓快哉赋却嫌分别问雌雄丁公黙送蝤蛑溪邉石蟹小如钱喜见轮囷赤玉盘半殻含黄宜㸃酒两螯斫雪劝加餐蛮珍海错闻名久怪雨腥风入座寒堪笑呉兴馋太守一诗换得两尖团送孙着作赴考城兼寄钱醇老李邦直二君于孙处有书见及使君闲如云欲出谁肯伴清风独无事一啸亦可唤来従白苹洲吹我明月观门前逺行客青衫流白汗问子何怱怱王事不可缓故人钱与李清庙两圭瓉蔚为万乗器尚记沟中断子亦东南珍价重不可筭别情何以慰酒尽对空案惟持一榻凉劝子巾少岸此风那复有尘土飞灰炭欲寄二大夫发发不可绊泛舟城南㑹者五人分韵赋诗得人皆苦炎字四首城中楼阁似鱼鳞不见清风起白苹试选苕溪㝡深处仍唿我軰不羁人窥船野鹤何曽下见烛飞虫空自驯遶郭荷花一千顷谁知六月下塘春苦热诚知处处皆何当危坐学心斋海螯要共诗人把溪月行遭雾雨霾乡国飘零断书信弟兄流落隔江淮便应筑室苕溪上荷叶遮门水浸堦紫蟹鲈鱼贱如土得钱相付何曽数碧筩时作象鼻湾白酒微帯荷心苦运肘风生㸔斫脍随刀雪落惊飞缕不将醉语作新诗饱食应慙腹如鼓桥上㳺人夜未厌共依水槛立风檐楼中煑酒初尝芡月下新粧半出帘南郭清㳺继颜谢北忩髙卧等羲炎人间寒热无穷事自笑疎顽不受痁次韵李公择梅花诗人固长贫日午饥未动偶然得一饱万象困嘲弄寻花不论命爱雪长忍冻天公非不怜聴饱即喧閧君为三郡守所至满賔従江湖常在眼诗酒事豪縦奉使今折磨清比于陵仲永懐茶山下携妓脩春贡更忆槛泉亭挿花云髻重萧然卧灊麓愁聴春禽咔忽见早梅花不饮但孤讽诗成独寄我字字愈头痛嗟君本侍臣笔槖従上雍脱鞾吟芍药给札赋云梦何人慰流落嘉蘤天为种杯倾笛中吟帽拂果下鞚感时念羁旅此意吾侪共故山亦何有桐花集么鳯君亦忆匡庐归扫藏书洞何当种此花各抱汉隂罋送渊师归径山我昔尝为径山客至今诗笔余山色师住此山三十年妙语应须得山骨溪成六月水云蒸飞蚊勐捷如花鹰羡师方丈氷雪冷兰膏不动长明灯山中故人知我至争来问讯今何似为言百事不如人两眼犹䏻书细字送表忠观钱道士归杭先生旧徳在民心着令称忠上意深堕泪行㸔㑹祠下挂名争欲刻碑隂凄凉破屋尘凝座憔悴云孙雪满簮未信诸豪容郭解却従他县施千金次韵周开祖长官见寄俯仰东西阅数州老于岐路岂伶优初闻父老推谢令旋见儿童迎细侯政拙年年祈水旱民劳处处避嘲讴河吞巨野那容塞盗入䝉山不易搜仕道固应慙孔孟扶颠未可责由求渐谋田舍犹懐禄未脱风涛且傍洲罔罔可怜真䘮狗时时相触是虚舟朅来震泽都如梦只有苕溪可倚楼斋酿酸甜如蜜水乐工零落似风瓯逺思颜栁并诸谢近忆张陈与老刘风定轩窓飞豹脚雨余栏槛上蜗牛旧逰到处皆苍藓同甲惟君尚黒头忆昔湖山共寻胜相逢杯酒两忘忧醉看梅雪清香过夜棹风舩骇汗流百首共成山上集三人俱作月中逰海南未起垂天翼涧底仍依径寸庥已许秋风归过我预忧诗笔老难醻此生嵗月行飘忽晚节功名亦缪悠犀首正縁无事饮冯驩应为有鱼留従今便踏青州麴薄酒知君笑督邮林子中以诗寄文与可及余与可既殁追和其韵斯人所甚厌投畀每不受欲其少须㬰夺去惟恐后云谁尸此职无乃亦假守赋才有巨细无异斛与斗胡不安其分但聴物所诱时来各飞动意合无妍丑坐令鸡栖车长载朱伯厚平生无一旅既死咤万口自闻与可亡胸臆生堆阜悬知临絶意要我一执手相望五百里安得自其牖遗文付来哲后事待诸友伶俜嵇绍孤老病孟光偶世人贱目见争笑千金帚君诗与楚词识者当有取但知爱墨竹此叹吾已久故人多厚禄能复哀君否不见林与苏饥寒自奔走与王郎昆仲及儿子迈遶城观荷花登岘山亭晩入飞英寺分韵得月明星稀四首昨夜雨鸣渠晓来风袭月萧然欲秋意溪水清可啜环城三十里处处皆佳絶蒲莲浩如海时见舟一叶此间真避世青蒻低白发相逢欲相问已逐惊鸥没清风定何物可爱不可名所至如君子草木有嘉声我行本无事孤舟任斜横中流自偃仰适与风相迎举杯属浩渺乐此两无情归来两溪间云水夜自明苕水如汉水鳞鳞鸭头青呉兴胜襄阳万瓦浮青𠖇我非羊叔子愧此岘山亭悲伤意则同嵗月如流星従我两王子髙鸿挿脩翎湛軰何足道当以徳自铭吏民怜我懒鬬讼日已稀䏻为无事饮可作不夜归复寻飞英㳺尽此一寸晖撞钟履声集颠倒云山衣我来无时节杖屦自推扉莫作使君㸔外似中已非城南县尉水亭得长字两尉郁相望东南百步塲挥旗蒲栁市伐鼓水云乡已作观鱼槛仍开射鸭堂全家依画舫极目乱红粧㶑㶑波头细疎疎雨脚长我来闲濯足溪涨欲浮牀泽国山围里孤城水影傍欲知归路处苇外记风樯与胡祠部逰法华山波湖欲尽山为界始见寒泉落髙派道人未放泉出山曲折虚堂㵼清快使君年老尚儿戯绿棹红船舞澎湃一笑翻杯水溅裙余懽濯足波生隘长松搀天龙起立苍藤倒谷云崩壊仰穿䝉宻得清旷一览震泽吁可怪谁云四万八千顷渺渺东尽日所晒归涂十里尽风荷清唱一声闻露薤嗟余少小慕真隠白髪青衫天所械忽逢佳士与名山何异枯杨便马疥君犹鸾鹤偶飘堕六翮如云岂长铩不将新句纪兹逰恐负山中清净债又次前韵赠贾耘老具区吞灭三州界浩浩荡荡纳千派従来不着万斛舩一苇渔舟恣奔快仙坛古洞不可到空聴余澜鸣湃湃今朝偶上法华岭纵观始觉人寰隘山头卧碣弔孤冡下有至人僵不壊空余白棘网秋虫无复青莲出幽怪我来徙倚长松下欲掘茯苓亲洗晒闻道山中富竒药往往灵芝杂葵薤诗人空腹待黄精生事只㸔长柄械今年大熟期一饱食叶微虫真癣疥白花半落紫穟香攘臂欲助磨鎌铩安得山泉变春酒与子一洗寻常债赵阅道髙斋见公奔走谓公劳闻公隠退云公髙公心底处有髙下梦幻去来随所遭不知髙斋竟何义此名之设縁吾曹公年四十已得道俗縁未尽余伊臯功名富贵俱逆旅黄金知系何人袍超然已了一大事挂冠而去真秋毫坐㸔猿猱落罝罔两手未肯置所操乃知贤逹与愚陋岂直相去九牛毛长松百尺不自觉企而羡者蓬与蒿我欲赢粮往问道未应举臂辞卢敖送俞节推呉兴有君子淡如朱丝琴一唱三太息至今有遗音嗟余与夫子相避如辰参犹喜见诸郎窈然清且深异时多良士末路䘮初心我生不有命其肯枉尺寻次韵荅孙侔十年身不到朝廷欲伴骚人赋落英但得低头拜东野不辞中路伺渊明舣舟苕霅人安在卜筑江淮计已成千里论交一言足与君盖亦不须倾重寄一首凛然髙节照时人不信微官解凂君蒋济谓能来阮借薛宣直欲吏朱云好诗冲口谁能择俗子疑人未遣闻乞取千篇看俊逸不将轻比鲍参军次韵和刘贡甫登黄楼见寄并寄子由二首清派连淮上黄楼冠海禺此诗尤伟丽夫子计魁梧世俗轻瑚琏巾箱袭武夫坐令乗传遽奔走为储须邂逅我已失登临谁与俱贫贪仓氏粟身聴冶家橅㑹合难前定归休试后圗腴田未可买穷鬼却须唿二水何年到双洪不受舻至今清夜梦飞辔䇿天呉与子皆去国十年天一禺数竒逢恶嵗计拙集枯梧好士余刘表穷交忆灌夫不矜持汉节犹计揽桓须清句金丝合髙楼雪月俱吟哦出新意指画想前橅自冩千言赋新裁六幅圗传㸔一坐耸劝着尺书唿莫使骚人怨东㳺不到呉陈州与文郎逸民饮别携手河堤上作此诗白酒无声滑㵼油醉行堤上散吾愁春风料峭羊角转河水渺绵𤓰蔓流君已思归梦巴崃我䏻未到说黄州此生聚散何穷已未忍悲歌学楚囚子由自南都来陈三日而别夫子自逐客尚能哀楚囚奔驰二百里径来寛我忧相逢知有得道眼清不流别来未一年落尽骄气浮嗟我晩闻道欵启如孙休至言虽久服放心不自収悟彼善知识妙药应所投纳之忧患塲磨以百日愁㝠顽虽难化镌发亦已周平时种种心次第去莫留但余无所还永与夫子逰此别何足道大江东西州畏虵不下榻睡足吾无求便为齐安民何必归故丘正月十八日蔡州道上遇雪次子由韵二首兰菊有生意微阳回寸根方忧集莫雪复喜迎朝暾忆我故居室浮光动南轩松竹半倾㵼未数葵与萱三径瑶草合一缾井花温至今行吟处尚余履舄痕一朝出従仕永愧李仲元晩嵗益可羞犯雪方南奔山城买废圃藁叶手自掀长使齐安人指说故侯园铅膏染髭须旋露霜雪根不如闭目坐丹府夜自暾谁知忧患中方寸寓羲轩大雪従压屋我非儿女萱平生学踵息坐觉两镫温下马作雪诗满地鞭箠痕伫立望原野悲歌为黎元道逢射猎子遥指狐兎奔踪迹尚可寻窟穴何足掀寄谢李丞相吾将反丘园过新息留示乡人任师中昔年尝羡任夫子卜居新息临淮水怪君便尔忘故乡稲熟鱼肥信清美竹陂鴈起天为黒桐柏烟横山半紫知君坐受儿女困悔不先归弄清泚尘埃我亦失収身此行蹭蹬尤可鄙寄食方将依白足附书未免烦黄耳往虽不及来有年诏㤙倘许归田里却下闗山入蔡州为买乌犍三百尾过淮朝离新息县初乱一水碧莫宿淮南村已渡千山赤麏鼯号古戍雾雨暗破驿回头梁楚郊永与中原隔黄州在何许想像云梦泽吾生如寄耳初不择所适但有鱼与稲生理已自毕独喜小儿子少小事安佚相従艰难中肝肺如铁石便应与晤语何止寄衰疾书黁公诗后过加禄镇南二十五里大许店休焉于逆旅祁宗祥家见壁上有幅纸题诗云满院秋光浓欲滴老僧倚杖青松侧只怪髙声问不譍瞋余踏破苍苔色其后题云滏水僧寳黁宗祥谓余此光黄间狂僧也年百三十死于熙宁十年既死人有见之者宗祥言其异事甚多作是诗以识之黁公本名清戒俗谓之戒和尚云黁公昔未化来往淮山曲夀逾两甲子气压诸尊宿但嗟浊恶世不受龙象蹴我来不及见怅望空遗躅霜颅隠白毫鎻骨埋青玉皆云似逹磨只履还天竺壁间余清诗字势颇拔俗为吟五字偈一洗凡眼肉㳺净居寺寺在光山县南四十里大苏山之南小苏山之北寺僧居仁为余言齐天保中僧思恵过此见父老问其姓曰苏氏又得二山名乃叹曰吾师告我遇三苏则住遂留结庵而父老竟无有盖山神也其后僧智顗见思于此山而得法焉则世所谓思大和尚智者大师是也唐神龙中道岸禅师始建寺于其地广明庚子之乱寺废于兵火至干兴中乃复而赐名曰梵天云十载㳺名山自制山中衣愿言毕婚嫁携手老翠微不悟俗縁在失身蹈危机刑名非夙学陷穽损积威遂恐死生隔永与云山违今日复何日芒鞋自轻飞稽首两足尊举头双涕挥灵山㑹未散八部犹光辉愿従二圣往一洗千刼非裵回竹溪月空翠摇烟霏钟声自送客出谷犹依依回首吾家山嵗晩将焉归梅花二首春来幽谷水潺潺的皪梅花草棘间一夜东风吹石裂半随飞雪渡闗山何人把酒慰深幽开自无聊落更愁幸有清溪三百曲不辞相送到黄州戯作种松我昔少年日种松满东冈初移一寸根𤨏细如挿秧二年黄茅下一一攅麦芒三年出蓬艾满山散牛羊不见十余年想作龙虵长夜风波浪碎朝露珠玑香我欲食其膏巳伐百本桑人事多乖迕神药竟渺茫朅来齐安野夹路须髯苍㑹开龟虵窟不惜斤斧创縦未得伏苓且当拾流肪釜盎百出入皎然散飞霜藁死三彭仇澡换五谷肠青骨凝绿髓丹田发幽光白发何足道要使双瞳方却后五百年骑鹤还故乡万松亭麻城县令张毅植万松于道周以芘行者且以名其亭去未十年而松之存者十不及三四伤来者之不嗣其意也故作是诗十年栽种百年规好徳无人助我仪县令若同仓庾氏亭松应长子孙枝天公不救斧斤厄野火解怜氷雪姿为问几株䏻合抱慇懃记取角弓诗张先生先生不知其名黄州故县人本姓卢为张氏所养阳狂垢汚寒暑不能侵常独行市中夜或不知其所止往来者欲见之多不能致余试使人召之欣然而来既至立而不言与之言不应使之坐不可但俯仰熟视传舍堂中久之而去夫孰非传舍者是中竟何有乎然余以有思惟心追蹑其意盖未得也熟视空堂竟不言故应知我未天全肯来传舍人皆说能致先生予亦贤脱屣不妨眠粪屋流凘争㸔浴冰川士㢘岂识桃椎妙妄意称量未必然陈季常所畜朱陈村嫁娶圗何年頋陆丹青手画作朱陈嫁娶圗闻道一村惟两姓不将门戸买崔卢我是朱陈旧使君劝耕曽入杏花村而今风物那堪画县吏催钱夜打门少年时尝过一村院见壁上有诗云夜凉疑有雨院静似无僧不知何人诗也宿黄州禅智寺寺僧皆不在夜半雨作偶记此诗故作一絶佛灯渐暗饥䑕出山雨欲来脩竹鸣知是何人旧诗句已应知我此时情初到黄州自笑平生为口忙老来事业转荒唐长江遶郭知鱼美好竹连山觉笋香逐客不妨贠外置诗人例作水曹郎只慙无补丝毫事尚费官家压酒囊定恵院寓居月夜偶出幽人无事不出门偶逐东风转良夜参差玉宇飞木末缭绕香烟来月下江云有态清自媚竹露无声浩如㵼已惊弱栁万丝垂尚有残梅一枝亚清诗独吟还自和白酒已尽谁能借不辞青春忽忽过但恐懽意年年谢自知醉耳爱松风㑹拣霜林结茅舍浮浮大甑长炊玉熘熘小槽如压蔗饮中真味老更浓醉里狂言醒可怕但当谢客对妻子倒冠落佩従嘲骂次韵前篇去年花落在徐州对月酣歌美清夜今年黄州见花发小院闭门风露下万事如花不可期余年似酒那禁㵼忆昔还乡泝巴崃落帆樊口髙桅亚长江衮衮空自流白发纷纷宁少借竟无五畆继沮溺空有千篇凌鲍谢至今归计负云山未免孤衾眠客舍少年辛苦真食蓼老景清闲如啖蔗饥寒未至且安居忧患已空犹梦怕穿花踏月饮村酒免使醉归官长骂安国寺浴老来百事懒身垢犹念浴衰发不到耳尚烦月一沐山城足薪炭烟雾蒙汤谷尘垢能几何翛然脱羁梏披衣坐小阁散发临脩竹心困万缘空身安一牀足岂惟忘净秽兼以洗荣辱黙归无多谈此理观要熟安国寺寻春卧闻百舌唿春风起寻花栁村村同城南古寺脩竹合小房曲槛欹深红㸔花叹老忆年少对酒思家愁老翁病眼不羞云母乱鬓丝强理茶烟中遥知二月王城外玉仙洪福花如海薄罗云雾盖新粧快马争风鸣杂珮玉川先生真可怜一生耽酒终无钱病过春风九十日独抱添丁㸔花发寓居定恵院之东杂花满山有海棠一株土人不知贵也江城地瘴蕃草木只有名花苦幽独嫣然一笑竹篱间桃李漫山总麄俗也知造物有深意故遣佳人在空谷自然富贵出天姿不待金盘荐华屋朱唇得酒晕生脸翠䄂巻纱红映肉林深雾暗晓光迟日暖风轻春睡足雨中有泪亦凄怆月下无人更清淑先生食饱无一事散步逍遥自扪腹不问人家与僧舍拄杖敲门看脩竹忽逢絶艶照衰朽叹息无言揩病目陋邦何处得此花无乃好事移西蜀寸根千里不易到衔子飞来定鸿鹄天涯流落俱可念为饮一樽歌此曲明朝酒醒还独来雪落纷纷那忍触次韵乐着作野步老来几不辨西东秋后霜林且强红眼晕见花真是病耳虚闻蚁定非聪酒醒不觉春强半睡起常惊日过中植杖偶逢为黍客披衣闲咏舞雩风仰㸔落蕋収松粉俯见新芽摘杞丛楚雨还昏云梦泽呉潮不到武昌宫废兴古郡诗无数寂寞闲忩易粗通解组归来成二老风流他日与君同二月二十六日雨中熟睡至晚强起出门还作此诗意思殊昏昏也卯酒困三盃午餐便一肉雨声来不断睡味清且熟昏昏觉还卧展转无由足强起出门行孤梦犹可续泥深竹鸡语村暗鸠妇哭明朝㸔此诗睡语应难读雨晴后歩至四望亭下鱼池上遂自干明寺前东冈上归二首雨过浮萍合蛙声满四邻海棠真一梦梅子欲尝新拄杖闲挑菜秋千不见人慇懃木芍药独自殿余春髙亭废已久下有种鱼塘暮色千山入春风百草香市桥人寂寂古寺竹苍苍鹳鹤来何处号鸣满夕阳雨中看牡丹三首雾雨不成㸃暎空疑有无时于花上见的皪走明珠秀色洗红粉暗香生雪肤黄昏更萧瑟头重欲相扶明日雨当止晨光在松枝清寒入花骨肃肃初自持午景发秾丽一笑当及时依然暮还歛亦自惜幽姿幽姿不可惜后日东风起酒醒何所见金粉抱青子千花与百草共尽无妍鄙未忍污泥沙牛酥煎落蘃次韵乐着作送酒少年多病怯盃觞老去方知此味长万斛羁愁都似雪一壶春酒若为汤次韵乐着作天庆观醮浊世纷纷肯下临梦寻飞步五云深无因上到通明殿只许微闻玉佩音王齐万秀才寓居武昌县刘郎洑正与伍洲相对伍子胥奔呉所従渡江也君家稲田冠西蜀𢷬玉扬珠三万斛塞江流泲起书楼碧瓦朱栏照山谷倾家取乐不论命散尽黄金如转烛惟余旧书一百车方舟载入荆江曲江上青山亦何有伍洲遥望刘郎薮明朝寒食当过君请杀耕牛压私酒与君饮酒细论文酒酣访古江之濆仲谋公瑾不须弔一酹波神英烈君杜沂逰武昌以酴醿花菩萨泉见饷二首酴醿不争春寂寞开最晩青蛟走玉骨羽盖䝉珠幰不粧艶已絶无风香自逺凄凉呉宫阙红粉埋故苑至今微月夜笙箫来絶巘余妍入此花千载尚清婉怪君唿不归定为花所挽昨宵雷雨恶花尽君应返君言西山顶自古流白泉上为千牛乳下有万石鈆不愧恵山味但无陆子贤愿君扬其名庶託文字传寒泉比吉士清浊在其源不食我心恻于泉非所患嗟我本何有虚名空自纒不见子栁子余愚污溪山陈季常自岐亭见访郡中及旧州诸豪争欲邀致之戯作陈孟公诗一首孟公好饮寕论斗醉后闗门防客走不妨闲过左阿君百谪终为贤太守老居闾里自浮沉笑问伯松何苦心忽然载酒従陋巷为爱扬雄作酒箴长安富儿求一过千金夀君君笑唾汝家安得客孟公従来只识陈惊座东坡全集巻十一东坡全集卷十二钦定四库全书东坡全集巻十二宋苏轼撰诗八十九首㳺武昌寒溪西山寺连山蟠武昌翠木蔚樊口我来已百日欲济空搔首坐看鸥鸟没梦逐麏䴥走今朝横江来一苇寄衰朽髙谈破巨浪飞屦轻重阜去人曽几何絶壁寒溪吼风泉两部乐松竹三益友徐行欣有得芝术在蓬莠西上九曲亭衆山皆培塿却㸔江北路云水渺何有离离见呉宫莽莽见楚薮空传孙郎石无复陶公栁尔来风流人惟有漫浪叟买田吾已决乳水况宜酒所须脩竹林深处安井臼相将踏胜絶更裹三日糗武昌铜劒歌供奉官郑文尝官于武昌江岸裂出古铜劒文得之以遗余冶铸精巧非鍜冶所成者雨余江清风巻沙雷公蹑云捕黄蛇蛇行空中如枉矢电光煜煜烧蛇尾或投以块铿有声雷飞上天蛇入水水上青山如削鐡神物欲出山自裂细看两胁生碧花犹是西江老蛟血苏子得之何所为蒯缑弹铗咏新诗君不见凌烟功臣长九尺腰间玉具髙拄頥定恵颙师为余竹下开啸轩啼鴂催天明喧喧相诋谯暗蛩泣夜永唧唧自相弔饮风蝉至洁长吟不改调食土矧无肠亦自终夕呌鸢贪声最鄙鹊喜意可料皆缘不平鸣恸哭等嬉笑阮生已粗率孙子亦未妙道人开此轩清坐黙自照冲风振河海不能号无窍累尽吾何言风来竹自啸石芝元丰三年五月十一日癸酉夜梦㳺何人家开堂西门有小园古井井上皆苍石石上生紫藤如龙蛇枝叶如赤箭主人言此石芝也余率尔折食一枝衆皆惊笑其味如鸡苏而甘明日作此诗空堂明月清且新幽人睡息来初匀了然非梦亦非觉有人夜唿祁孔賔披衣相従到何许朱栏碧井开琼戸忽惊石上堆龙蛇玉芝紫笋生无数锵然敲折青珊瑚味如蜜藕和鸡苏主人相頋一抚掌满堂坐客皆卢胡亦知洞府嘲轻脱终胜嵇康羡王烈神仙一合五百年风吹石髓坚如铁今年正月十四日与子由别于陈州五月子由复至齐安未至以诗迎之惊尘急雪满貂裘泪洒东风别宛丘又向邯郸枕中见却来云梦泽南州暌离动作三年计牵挽当为十日留早晩青山暎黄髪相看万事一时休迁居临皋亭我生天地间一蚁寄大磨区区欲右行不救风轮左虽云走仁义未免违寒饿劒米有危炊鍼毡无穏坐岂无佳山水借眼风雨过归田不待老勇决凡几箇幸兹废弃余疲马解鞍䭾全家占江驿絶境天为破饥贫相乗除未见可弔贺澹然无忧乐苦语不成些晓至巴河口迎子由去年御史府举动触四壁幽幽百尺井仰天无一席隔墻闻歌唿自恨计之失留诗不忍冩苦泪渍纸笔余生复何幸乐事有今日江流镜面净烟雨轻羃羃孤舟如凫鹥㸃破千顷碧闻君在磁湖欲见隔咫尺朝来好风色旗尾西北掷行当中流见笑脸青光溢此邦疑可老脩竹帯泉石欲买柯氏林兹谋待君必与子由同㳺寒溪西山散人出入无町畦朝㳺湖北暮淮西髙安酒官虽未上两脚垂欲穿尘泥与君聚散若云雨共惜此日相提携千摇万兀到樊口一箭放熘先凫鹥层层草木暗西岭浏浏霜雪鸣寒溪空山古寺亦何有归路万顷青玻瓈我今漂泊等鸿鴈江南江北无常栖幅巾不拟过城市欲踏径路开新蹊却忧别后不忍到见子行迹空余悽吾侪流落岂天意自坐迂濶非人挤行逢山水輙羞叹此去未免勤盐虀何当一遇李八百相哀白发分刀圭次韵荅子由平生弱羽寄冲风此去归飞识所従好语似珠穿一一妄心如膜退重重山僧有味宁知子泷吏无言只笑侬尚有读书清净业未容春睡敌千钟和何长官六言次韵作邑君真伯厚去官我岂曼容一㕓愿託仁政六字难赓变风五噫已出东洛三复愿比南容学道未従潘盎草书犹似杨风石渠何须反顾水驿幸足相容长江大欲见庇探支八月凉风清风初号地籁明月自写天容贫家何以娱客但知抹月批风青山自是絶色无人谁与为容说向市朝公子何殊马耳东风观张师正所蓄辰砂将军结发战蛮溪箧有殊珍胜象犀漫说玉牀分箭镞何曽金鼎识刀圭近闻勐士収丹穴欲助君王铸褭蹄多少空巖人不见自随初日吐虹霓五禽言梅圣俞尝作四禽言余谪黄州寓居定恵院遶舍皆茂林脩竹荒池蒲苇春夏之交鸣鸟百族土人多以其声之似者名之遂用圣俞体作五禽言使君向蕲州更唱蕲州鬼我不识使君寕知使君死人生作鬼㑹不免使君已老知何晩南山昨夜雨西溪不可渡溪邉布谷儿劝我脱破袴不辞脱袴溪水寒水中照见催租瘢去年麦不熟挟弹规我肉今年麦上埸处处有残粟丰年无象何处寻聴取林间快活吟力作力作蚕丝一百箔壠上麦头昂林间桑子落愿侬一箔千两丝缫丝得蛹饲尔雏姑恶姑恶姑不恶妾命薄君不见东海孝妇死作三年干不如广汉龎姑去却还次韵子由病酒肺疾发忆子少年时肺喘疲坐卧喊呀或终日势若风雨过虚阳作浮涨客冷仍下堕妻孥恐怅望脍炙不登坐终年禁晚食半夜发清饿胃强鬲苦满肺歛腹輙鼓三彭恣啖啮二竖肯逋播寸田可治生谁劝耕黄稬探懐得真药不待君臣佐初如雪花积渐作樱珠大隔墻闻三嚥隠隠如转磨自兹失故疾阳唱隂辄和神仙多歴试中路或坎坷平生不尽器痛饮知无奈旧人眼㸔尽老伴余几箇残年一斗粟待子同舂簸云何不自珍醉病又一挫真源结梨枣世味等糠莝耕耘当待获愿子勤自课相将赋逺逰仙语不用些正月二十日往岐亭郡人潘古郭三人送余于女王城东禅荘院十日春寒不出门不知江栁已摇村稍闻决决流氷谷尽放青青没烧痕数畆荒园留我住半瓶浊酒待君温去年今日闗山路细雨梅花正断魂铁拄杖栁真龄字安期闽人也家寳一鐡拄杖如楖栗木牙节宛转天成中空有簧行辄微响栁云得之浙中相传王审知以遗钱镠镠以赐一僧栁偶得之以遗余作此诗谢之栁公手中黒虵滑千年老根生乳节忽闻铿然爪甲声四座惊顾知是铁含簧腹中细泉语迸火石上飞星裂公言此物老有神自昔闽王饷呉越不知流落几人手坐㸔变灭如春雪忽然赠我意安在两脚未许甘衰歇便寻辙迹访崆峒径渡洞庭探禹穴披榛覔药採芝菌刺虎鏦蛟擉蛇蝎㑹教化作两钱锥归来见公未华发问我铁君无恙否取出摩挲向公说与潘三失解后饮酒千金弊帚人谁买半额蛾眉世所妍顾我自为都眊矂怜君欲鬬小婵娟青云岂易量他日黄菊犹应似去年醉里未知谁得䘮满江风月不论钱东坡八首余至黄州二年日以困匮故人马正卿哀余乏食为于郡中请故营地数十畆使得躬耕其中地既久荒为茨棘瓦砾之塲而嵗又大旱垦辟之劳筋力殆尽释耒而叹乃作是诗自愍其懃庶几来嵗之入以忘其劳焉废垒无人顾頽垣满蓬蒿谁能捐筋力嵗晚不偿劳独有孤旅人天穷无所逃端来拾瓦砾嵗旱土不膏﨑岖草棘中欲刮一寸毛喟焉释耒叹我廪何时髙荒田虽浪莽髙庳各有适下隰种秔稌东原莳枣栗江南有蜀士桑果已许乞好竹不难栽但恐鞭横逸仍须卜佳处规以安我室家童烧枯草走报暗井出一饱未敢期瓢饮已可必自惜有微泉来従逺岭背穿城过聚落流恶壮蓬艾去为柯氏陂十畆鱼虾㑹嵗旱泉亦竭枯萍粘破块昨夜南山云雨到一犁外泫然寻故渎知我理荒荟泥芹有宿根一寸嗟独在雪芽何时动春鸠行可脍种稲清明前乐事我能数毛空暗春泽鍼水闻好语分秧及初夏渐喜风叶举月明㸔露上一一珠垂缕秋来霜穂重颠倒相撑拄但闻畦壠间蚱蜢如风雨新舂便入甑玉粒照筐筥我久食官仓红腐等泥土行当知此味口腹吾巳许良农惜地力幸此十年荒桑柘未及成一麦庶可望投种未逾月覆块已苍苍农夫告我言勿使苖叶昌君欲富饼饵要须縦牛羊再拜谢苦言得饱不敢忘种枣期可剥种松期可斵事在十年外吾计亦已悫十年何足道千载如风雹旧闻李衡奴此䇿疑可学我有同舍郎官居在灊岳遗我三寸柑照坐光卓荦百栽傥可致当及春冰渥想见竹篱间青黄垂屋角潘子久不调沽酒江南村郭生本将种卖药西市垣古生亦好事恐是押牙孙家有十畆竹无时客叩门我穷交旧絶三子独见存従我于东坡劳饷同一餐可怜杜拾遗事与朱阮论吾师卜子夏四海皆弟昆马生本穷士従我二十年日夜望我贵求分买山钱我今反累生借耕辍兹田刮毛龟背上何时得成氊可怜马生痴至今夸我贤衆笑终不悔施一当获千题织锦圗上回文三首春晩落花余碧草夜凉低月半枯桐人随逺鴈邉城暮雨映疎帘绣阁空红手素丝千字锦故人新曲九回肠风吹絮雪愁萦骨泪洒缣书恨见郎羞㸔一首回文锦锦似文君别恨深头白自吟悲赋客断肠愁是断絃琴姪安节逺来夜坐三首南来不觉嵗峥嵘坐拨寒灰聴雨声遮眼文书元不读伴人灯火亦多情嗟余潦倒无归日今汝蹉跎已半生免使韩公悲世事白头还对短灯檠心衰面改瘦峥嵘相见惟应识旧声永夜思家在何处残年知汝逺来情畏人黙坐成痴钝问旧惊唿半死生梦断酒醒山雨絶笑㸔饥䑕上灯檠落第汝为中酒味吟诗我作忍饥声便思絶粒真无䇿苦说归田似不情腰下牛闲方解佩洲中奴长足为生大弨一弛何缘殻已觉飜飜不受檠冬至日赠安节我生几冬至少小如昨日当时事父兄上夀拜脱膝十年阅凋谢白发催衰疾瞻前惟兄三顾后子由一近者隔涛江逺者天一壁今朝复何幸见此万里妷忆汝总角时啼笑为梨栗今来能慷慨志气坚鐡石诸孙行复尔世事何时毕诗成却超然老泪不成滴岐亭道上见梅花戯赠季常蕙死兰枯菊亦摧返魂香入岭头梅数枝残绿风吹尽一㸃芳心雀啅开野店初尝竹叶酒江云欲落豆稭灰行当更向钗头见病起乌云正作堆乐全先生生日以鐡拄杖为夀二首先生真是地行仙住世因循五百年每向铜人话畴昔故教铁杖鬬清坚入懐氷雪生秋思倚壁蛟龙䕶昼眠遥想人天㑹方丈衆中惊倒野狐禅三年相伴影随身踏遍江湖草木春擿石旧痕犹作眼闭门髙节欲生鳞畏涂自卫真无敌捷径争先却累人逺寄知公不嫌重笔端犹自斡千钧杭州故人信至齐安昨夜风月清梦到西湖上朝来闻好语扣户得呉饷轻圎白晒荔脆酽红螺醤更将西庵茶劝我洗江瘴故人情义重说我必西向一年两仆夫千里问无恙相期结书社未怕供诗帐还将梦魂去一夜到江涨送牛尾狸与徐使君风卷飞花自入帷一樽遥想破愁眉泥深厌聴鸡头鹘酒浅欣尝牛尾狸通印子鱼犹带骨披绵黄雀漫多脂慇勤送去烦纎手为我磨刀削玉肌四时词春云隂隂雪欲落东风和冷惊罗幕渐㸔逺水绿生漪未放小桃红入蕚佳人瘦尽雪肤肌眉歛春愁知为谁深院无人剪刀响应将白纻作春衣垂栁隂隂日初永蔗浆酪粉金盘冷帘额低垂紫燕忙蜜脾已满黄蜂静髙楼睡起翠眉颦枕破斜红未肯匀玉腕半揎云碧袖楼前知有断肠人新愁旧恨眉生绿粉汗余香在蕲竹象牀素手熨寒衣烁烁风灯动华屋夜香烧罢掩重扄香雾空蒙月满庭抱琴转轴无人见门外空闻裂帛声霜叶萧萧鸣屋角黄昏斗觉罗衾薄夜风摇动镇帷犀酒醒梦回闻雪落起来呵手画双鸦醉脸轻匀衬眼霞真态香生谁画得玉奴纎手嗅梅花太守徐君猷通守孟亨之皆不饮酒以诗戱之云孟嘉嗜酒桓温笑徐邈狂言孟徳疑公独未知其趣尔臣今时复一中之风流自有髙人识通介宁随薄俗移二子有灵应抚掌吾孙还有独醒时雪后到干明寺遂宿门外山光马亦惊堦前屐齿我先行风花误入长眷苑雪月长临不夜城未许牛羊伤至㓗且㸔鸦鹊弄新晴更须携被㽞僧榻待聴摧檐泻竹声伯父送先人下第归蜀诗云人稀野店休安枕路入灵闗穏跨驴安节将去为诵此句因以为韵作小诗十四首送之索漠齐安郡従来着放臣如何风雪里更送独归人瘦骨寒将断衰髯摘更稀未甘为死别犹恐得生归日上气暾江雪晴光眩野记取到家时锄耰吾正把月明穿破裘霜雪澁孤劒归来闭戸坐黙数来时店诸兄无可寄一语㑹须酧晩嵗俱黄发相看万事休故人如念我为说瘦栾栾尚有身为患巳无心可安吾兄喜酒人今汝亦能饮一杯归诵此万事邯郸枕东阡在何许寒食江头路哀哉魏城君宿草荒新墓临分亦泫然不为穷途泣东阡时一到莫遣牛羊入我梦随汝去东阡松柏青却入西州门永愧北山灵乞墦何足羡负米可忘艰莫为无车马含羞入剑闗我坐名过实讙譁自招损汝幸无人知莫厌家山穏竹笥与练裙随时毕婚嫁无时若相思征鞍还一跨万里却来日一庵仍独居应笑谋生拙团团如磨驴和王巩六首并次韵君谈阳朔山不作一钱直巖藏两头虺瘴落千仞翼雅宜讙兠放颇讶虞舜陟蹔来已可畏览镜忧面黒况子三年囚苦雾变饮食吉人终不死仰荷天地徳我来黄冈下欹枕江流碧江南武昌山向我如咫尺春蔬黄土软冻笋苍崖拆此行我累君乃反得安宅遥知丹穴近为斸句漏石他年分刀圭名字挂仙籍少年帯刀剑但识従军乐老大服犂锄解佩付镕铄虽无献捷功㑹赐力田爵敲氷春𢷬纸刈苇秋织箔栎林斩冬炭竹坞収夏箨四时俯有取一饱天所酢君生纨绮间欲学非其脚左右玉纎纎束薪谁为缚勿令闻此语翠黛頩将恶笑我一间茆妇姑纷六凿欲结千年实先摧二月花故教穷到骨要使夀无涯久已逃天网何须服日华賔州在何处为子上栖霞邻里有异趣何妨倾盖新殊方君莫厌数面自成亲黙坐无余事回光照此身他年赤墀下玉立㸔垂绅平生我亦轻余子晚嵗人谁念此翁巧语屡曽遭薏苡廋词聊复託芎䓖子还可责同元亮妻却差贤胜敬通若问我贫天所赋不因迁谪始囊空君家玉臂贯铜青下客何时见目成勤把鈆黄记宫様莫教絃管作蛮声薫衣渐叹衙香少拥髻遥怜夜语清记取北归携过我南江风浪雪山倾记梦回文二首十二月二十五日大雪始晴梦人以雪水烹小团茶使美人歌以饮余梦中为作回文诗觉而记其一句云乱㸃余花唾碧衫意用飞燕唾花故事也乃续之为二絶句云酡颜玉盌捧纎纎乱㸃余花唾碧衫歌咽水云凝静院梦惊松雪落空巖空花落尽酒倾缸日出山融雪涨江红焙浅瓯新活火龙团小碾鬭晴忩三朶花房州通判许安世以书遗余言吾州有异人常戴三朶花莫知其姓名郡人因以三朶花名之能作诗皆神仙意又能自写真人有得之者许欲以一本见恵乃为作此诗学道无成鬓已华不劳千刼漫烝砂归来且看一宿觉未暇逺寻三朶花两手欲遮缾里雀四条深怕井中蛇画圗要识先生面试问房陵好事家次韵陈四雪中赏梅腊酒诗催熟寒梅雪鬭新杜陵休叹老韦曲已先春独秀惊凡目遗英卧逸民髙歌对三白迟莫慰安仁正月二十日与潘郭二生出郊寻春忽记去年是日同至女王城作诗乃和前韵东风未肯入东门走马还寻去嵗村人似秋鸿来有信事如春梦了无痕江城白酒三杯酽野老苍颜一笑温已约年年为此㑹故人不用赋招魂是日偶至野人汪氏之居有神降于其室自称天人李全字徳通善篆字用笔竒妙而字不可识云天篆也与予言有所㑹者复作一篇仍用前韵酒渇思茶漫扣门那知竹里是仙村已闻龟䇿通神语更㸔龙虵落笔痕色瘁形枯应笑屈道存目击岂非温归来独扫空斋卧犹恐微言入梦魂浚井古井没荒莱不食谁为恻缾罂下两绠蛙蚓飞百尺腥风被泥滓空响闻㸃滴上除青青芹下洗凿凿石沾濡愧童仆盃酒暖寒栗白水渐泓渟青天落寒碧云何失旧秽底处来新㓗井在有无中无来亦无失红梅三首怕愁贪睡独开迟自恐氷容不入时故作小红桃杏色尚余孤瘦雪霜姿寒心未肯随春态酒晕无端上玉肌诗老不知梅格在更看绿叶与青枝雪里开花却是迟何如独占上春时也知造物含深意故与施朱发妙姿细雨裛残千颗泪轻寒瘦损一分肌不应便杂夭桃杏半㸃微酸巳着枝幽人自恨探春迟不见檀心未吐时丹鼎夺胎那是寳玉人頩頬更多姿抱丛暗蕋初含子落盏秾香已透肌乞与徐熙新画様竹间璀璨出斜枝和子由寄题孔平仲草庵次韵逢人欲覔安心法到处先为问道庵卢子不须従若士盖公当自过曹参羡君美玉经三火笑我枯桑困八蚕犹喜大江同一味故应千里共清甘二虫君不见水马儿歩歩逆流水大江东流日千里此虫趯趯长在此君不见鷃滥堆决起随冲风随风一去宿何许逆风还落蓬蒿中二虫愚智俱莫测江邉一笑无人识陈季常见过三首仕宦常畏人退居还喜客君来辄馆我未觉鸡黍窄东坡有竒事已种十畆麦但得君眼青不辞奴饭白送君四十里只使一帆风江邉千树栁落我酒盃中此行非逺别此乐固无穷但愿长如此来往一生同闻君开龟轩东槛俯乔木人言君畏事欲作龟头缩我知君不然朝饭仰旸谷余光幸分我不死安可独寒食雨二首自我来黄州巳过三寒食年年欲惜春春去不容惜今年又苦雨两月秋萧瑟卧闻海棠花泥污臙脂雪暗中偷负去夜半真有力何殊病少年病起头已白春江欲入戸雨势来不已小屋如渔舟蒙蒙水云里空庖煑寒菜破灶烧湿苇那知是寒食但见乌衔纸君门深九重坟墓在万里也拟哭涂穷死灰吹不起徐使君分新火临皋亭中一危坐三见清明改新火沟中枯木应笑人鑚斫不然谁似我黄州使君怜久病分我五更红一朶従来破釜跃江鱼只有清诗嘲饭颗起携蜡炬遶空屋欲事烹煎无一可为公分作无尽灯照破十方昏暗鏁次韵荅元素余旧有赠元素云天涯同是伤流落元素以为今日之先兆且悲当时六客之存亡六客盖张子野刘孝叔陈令举李公择及元素与余也不愁春尽絮随风但喜丹砂入頬红流落天涯先有䜟摩挲金狄㑹当同蘧蘧未必都非梦了了方知不落空莫把存亡悲六客已将地狱等天宫东坡全集巻十二东坡全集卷十三钦定四库全书东坡全集巻十三宋苏轼撰诗八十一首蜜酒歌西蜀道士杨世昌善作蜜酒絶醇酽余既得其方作此歌遗之真珠为浆玉为醴六月田夫汗流泚不如春瓮自生香蜂为耕耘花作米一日小沸鱼吐沫二日眩转清光活三日开罋香满城快㵼银缾不须拨百钱一斗浓无声甘露微浊醍醐清君不见南园採花蜂似雨天教酿酒醉先生先生年来穷到骨问人乞米何曽得世间万事真悠悠蜜蜂大胜监河侯又一首荅二犹子与王郎见和脯青苔炙青蒲烂蒸鹅鸭乃瓠壶煑豆作乳脂为酥髙烧油烛斟蜜酒贫家百物初何有古来百巧出穷人搜罗假合乱天真诗书与我为麴蘖醖酿老夫成搢绅质非文是终难久脱冠还作扶犂叟不如蜜酒无燠寒冬不加甜夏不酸老夫作诗殊少味爱此三篇如酒美封胡羯末巳可怜不知更有王郎子谢陈季常恵一揞巾夫子胸中万斛寛此巾何事小团团半升仅漉渊明酒二寸才容子夏冠好帯黄金双得胜可怜白纻一生酸臂弓腰箭何时去直上隂山取可汗赠黄山人靣頬照人元自赤眉毛覆眼见来乌倦逰不拟谈𤣥牝示病何妨出白须絶学巳生真定恵说禅长笑老浮屠东坡若肯三年住亲与先生㸔药炉问大冶长老乞桃花茶栽东坡周诗记苦荼茗饮出近世初縁厌粱肉假此雪昏滞嗟我五畆园桑麦苦䝉翳不令寸地闲更乞茶子艺饥寒未知免已作太饱计庶将通有无农末不相戾春来冻地裂紫笋森已锐牛羊烦诃叱筐筥未敢睨江南老道人齿发日夜逝他年雪堂品空记桃花裔鱼蛮子江淮水为田舟楫为室居鱼鰕以为粮不耕自有余异哉鱼蛮子本非左袵徒连排入江住竹瓦三尺庐于焉长子孙戚施且侏儒擘水取鲂鲤易如拾诸途破釜不着盐雪鳞芼青蔬一饱便甘寝何异獭与狙人间行路难踏地出赋租不如鱼蛮子驾浪浮空虚空虚未可知㑹当筭舟车蛮子叩头泣勿语桑大夫弔李台卿李台卿字明仲庐州人貌陋甚性介不羣而博学强记罕见其比好左氏有史学考正同异多所发明知天文律厯千载之日可坐数也轼谪居黄州台卿为麻城主簿始识之既罢居于庐而曹光州演甫以书报其亡台卿光州之妻党也我初未识君人以君为笑垂头若病鹤烟雨霾匕窍弊衣来过我危坐若持钓禇裒半面新鬷蔑一语妙徐徐涉其澜极望不得徼却观元妩媚士固难轻料㸔书眼如月鏬隙靡不照我老多遗忘得君如再少従横通杂艺甚博且知要所恨言无文至老幽不耀其生世莫识已死谁复弔作诗遗故人庶解俗子谯曹既见和复次其韵造物本儿戯风噫雷电笑谁令妄惊怪失匕号万窍人人走江湖一一操网钓偶然连六鳌便谓此手妙空令任公子三嵗蹲海徼长贫固不辞一死实未料难将蓍草算除用佛眼照何人嗣家学恨子儿尚少嗟我与曺君衰老世不要空言今无救竒志后必耀吟公五字诗义重千金弔収藏慎勿出免使羣儿谯次韵孔毅甫集古人句见赠五首羡君戯集他人诗指唿市人如使儿天邉鸿鹄不易得便令作对随家鸡退之惊笑子美泣问君久假何时归世间好句世人共明月自满千家墀紫駞之峯人莫识杂以鸡豚真可惜今君坐致五侯鲭尽是猩脣与熊白路旁拾得半段枪何必开炉铸矛㦸用之如何在我耳入手当令君䘮魄天下几人学杜甫谁得其皮与其骨划如太华当我前跛䍧欲上惊崷崪名章俊语纷交衡无人巧㑹当时情前生子美只君是信手拈得俱天成诗人雕刻闲草木搜抉肝肾神应哭不如黙诵千万首左抽右取谈笑足夜吟石鼎声悲秋可怜好事刘与侯何当一醉百不问我欲眠矣君归休膏明兰臭俱自焚象牙翠羽戕其身多言自古为数穷微中有时堪解纷痴人但数羊羔儿不知何者是左慈千章万句卒非我急走捉君应巳迟六年正月二十日复出东门仍用前韵乱山环合水侵门身在淮南尽处村五畆渐成终老计九重新扫旧巢痕岂惟见惯沙鸥熟已觉来多钓石温长与东风约今日暗香先返玉梅䰟食柑一双罗帕未分珍林下先甞愧逐臣露叶霜枝剪寒碧金盘玉指破芳辛清泉蔌蔌先流齿香雾霏霏欲噀人坐客慇懃为収子千奴一掬奈吾贫大寒歩至东坡赠巢三春雨如暗尘春风吹倒人东坡数间屋巢子与谁邻空牀歛败絮破灶郁生薪相对不言寒哀哉知我贫我有一瓢酒独饮良不仁未能赪我頬聊复濡子唇故人千钟禄驭吏醉吐茵那知我与子坐作寒蛩呻努力莫怨天我尔皆天民行看花栁动共享无邉春元脩菜菜之美者有吾乡之巢故人巢元脩嗜之余亦嗜之元脩云使孔北海见当复云吾家菜邪因谓之元脩菜余去乡十有五年思而不可得元脩适自蜀来见余于黄乃作是诗使归致其子而种之东坡之下云彼美君家菜铺田绿茸茸豆荚圎且小槐芽细而丰种之秋雨余擢秀繁霜中欲花而未蕚一一如青虫是时青裙女採撷何怱怱烝之复湘之香色蔚其饛㸃酒下盐豉缕橙芼姜葱那知鸡与豚但恐放箸空春尽苖叶老耕翻烟雨丛润随甘泽化暖作青泥融始终不我负力与粪壤同我老忘家舍楚音变儿童此物独妩媚终年系余胸君归致其子囊盛勿函封张骞移苜蓿适用如葵菘马援载薏苡罗生等蒿蓬悬知东坡下塉卤化千钟长使齐安人指此说两翁二月三日㸃灯㑹客江上东风浪接天苦寒无赖破春妍试开云梦羔儿酒快㵼钱塘药玊舩蚕市光隂非故国马行灯火记当年冷烟湿雪梅花在留得新春作上元上已日与二三子携酒出㳺随所见辄作数句明日集之为诗故词无伦次薄云霏霏不成雨杖藜晓入千花坞柯丘海棠吾有诗独笑深林谁敢侮三杯卯酒人径醉一枕春睡日亭午竹间老人不读书留我闭门谁教汝出檐藂枳十围大写真素壁千蛟舞东坡作塘今㡬尺携酒一劳农工苦却寻流水出东门壊垣古堑花无主卧开桃李为谁妍对立䴔䴖相媚妩开缾借草劝行路不惜春衫污泥土褰裳共过春草亭扣门却入韩家圃辘轳䋲断井深碧秋千索挂人何所映帘空复小桃枝乞浆不见譍门女南山古台临断岸雪阵翻空迷仰俯故人餽我玉叶羹火冷烟消谁为煑﨑岖束藴下荒径娅姹隔花闻好语更随落景尽余樽却傍孤城得僧宇主人劝我洗足眠倒床不复闻钟皷明朝门外泥一尺始悟三更雨如许平生所向无一遂兹逰何事天不阻固知我友不终穷岂弟君子神所予日日出东门日日出东门步寻东城逰城门抱闗卒笑我此何求我亦无所求驾言写我忧意适忽忘返路穷乃归休悬知百嵗后父老说故侯古来贤逹人此路谁不由百年寓华屋千载归山丘何事羊公子不肯过西州南堂五首江上西山半隠堤此邦台馆一时西南堂独有西南向卧㸔千帆落浅溪莫年眼力嗟犹在多病颠毛却未华故作明忩书小字更开幽室养丹砂他年雨夜困移牀坐厌愁声㸃客肠一聴南堂新瓦响似闻东坞小荷香山家为割千房蜜稚子新畦五畆蔬更有南堂堪着客不忧门外故人车扫地焚香闭合眠簟纹如水帐如烟客来梦觉知何处挂起西忩浪接天次韵子由种杉竹吏散空庭雀噪檐闭门独宿夜厌厌似闻梨枣同时种应与杉篁刻日添糟麴有神薫不醉雪霜夸健巧相沾先生坐待清隂满空使人人叹滞淹孔毅甫妻挽词结褵记初欢同穴期晩嵗择夫得温峤生子胜王济髙风相賔友古义仍兄弟従君吏隠中穷达初不计云何抱沉疾俯仰便一世幽隂凄房栊芳泽在巾袂百年縦得满此路行亦逝那将有限身长㵼无益涕君文照今古不比山石脆当观千字诔宁用百金瘗次韵孔毅甫久旱已而甚雨三首饥人忽梦饭甑溢梦中一饱百忧失只知梦饱本来空未悟真饥定何物我生无田食破砚尔来砚枯磨不出去年太嵗空在酉傍舍壶浆不容乞今年旱势复如此嵗晚何以黔吾突青天荡荡唿不闻况欲稽首号泥佛瓮中蜥蜴尤可笑跂跂脉脉何等秩隂阳有时雨有数民是天民天自䘏我虽穷苦不如人要亦自是民之一形容虽似䘮家狗未肯弭耳争投骨倒冠落帻谢朋友独与蚊雷共圭荜故人嗔我不开门君视我门谁肯屈可怜明月如泼水夜半清光翻我室风従南来非雨候且为疲人洗烝郁褰裳一和快哉謡未暇饥寒念明日去年东坡拾瓦砾自种黄桑三百尺今年刈草盖雪堂日炙风吹面如墨平生懒惰今始悔老大勤农天所直沛然例赐三尺雨造化无心怳难测四方上下同一云甘霔不为龙所隔蓬蒿下湿迎晓来灯火新凉催夜织老夫作罢得甘寝卧聴墻东人响屐奔流未已坑谷平折苇枯荷恣漂溺腐儒麄粝支百年力耕不受衆目怜破陂漏水不耐旱人力未至求天全㑹当作塘径千步横断西北遮山泉四邻相率助举杵人人知我囊无钱明年共㸔决渠雨饥饱在我宁闗天谁能伴我田间饮醉倒惟有支头甎天公号令不再出十日愁霖併为一君家有田水冒田我家无田忧入室不如西州杨道士万里随身惟两膝㳂流不恶泝亦佳一叶扁舟任漂突山芎麦麴都不用泥行露宿终无疾夜来饥肠如转雷旅愁非酒不可开杨生自言识音律洞箫入手清且哀不须更待秋井塌见人白骨方䘖盃初秋寄子由百川日夜逝物我相随去惟有宿昔心依然守故处忆在懐逺驿闭门秋暑中藜羮对书史挥汗与子同西风忽凄厉万叶穿户牖子起寻裌衣感叹执我手朱颜不可恃此语君勿疑别离恐不免功名定难期当时已凄断况此两衰老失涂既难追学道恨不早买田秋已议筑室春堂成雪堂风雨夜已作对牀声和黄鲁直食笋次韵饱食有残肉饥食无余菜纷然生喜怒似被狙公卖尔来谁独觉凛凛白下宰一饭在家僧至乐甘不壊多生味蠧简食笋乃余债萧然映樽爼未肯杂菘芥君㸔霜雪姿童稚已耿介胡为遭暴横三嗅不忍嘬朝来忽解箨势廹风雷噫尚可饷三闾饭筒纒五采闻子由为郡僚所捃恐当去官少学不为身宿志固有在虽然敢自必用舍置度外天初若相我发迹造𢎞大岂敢负所付捐躯欲投㑹宁知事大谬举步得狼狈我已无可言堕甑难追悔子虽仅自免鸡肋安足赖低回畏罪罟黾俛敢言退若人疑或使为子得微罪时哉归去来共抱东坡耒次韵王巩南迁初归二首问君谪南賔野葛食几尺逢人瘴发黄入市胡眼碧三年不易过坐睨倚天壁归来貌如故妙语仍破镝那能废诗酒亦未妨禅寂愿为尚书郎还赐上方舄江家旧池台脩竹围一尺归来万事非惟见秦淮碧平生痛饮处遗墨鸦栖壁西来故父客金印杂鸣镝三槐老更茂花絮春寂寂中微未可料家庙藏赤舄孔毅甫以诗戒饮酒问买田且乞墨竹次其韵酒中真复有何好孟生虽贤未闻道醉时万虑一扫空醒后纷纷如宿草十年揩洗见真妄石女无儿焦谷藁此身何异贮酒瓶满辄予人空自倒武昌痛饮岂吾意性不违人遭客恼君家长松十畆隂借我一庵聊洗心我田方寸耕不尽何用百顷糜千金枕书睡熟唿不起好学怜君工杂拟且将墨竹换新诗润色何须待东里任师中挽词大任刚烈世无有疾恶如风朱伯厚小任温毅老更文聪明慈爱小冯君两任才行不须说畴昔并友吾先人相㸔半作晨星没可怜太白与残月大任先去冡未干小任相继唿不还强寄一樽生死别樽中有泪酒应酸贵贱贤愚同尽耳君家不尽缘贤子人间得䘮了无凭只有天公终可倚子由作二颂颂石台长老同公手写莲经字如黒蚁且诵万遍脇不至席二十余年予亦作二首眼前扰扰黒蚍蜉口角霏霏白唾珠要识吾师无碍处试将烧却㸔嗔无眼睛心地两虚圎脇不霑牀二十年谁信吾师非不睡睡蛇巳死得安眠邓忠臣母周挽词微生真草木无处谢天力慈颜如春风不见桃李实古今抱此恨有志俯仰失公子岂先知战战常惜日吾君日月照委曲到肝膈哀哉人子心吾何爱一邑家庭拜前后粲然发笑色岂比黄壤下焚瘗千金璧若人道徳人视此亦戯剧聊偿曽闵意遽与仙佛寂孤累卧江渚永望坟墓隔作诗相楚挽感恸泪载滴徐君猷挽词一舸南逰遂不归清江赤壁照人悲请㸔行路无従涕尽是当年不忍欺雪后独来栽栁处竹间行复採茶时山城散尽樽前客旧恨新愁只自知和蔡景繁海州石室芙蓉仙人旧逰处苍藤翠壁初无路戯将桃核裹黄泥石间散掷如风雨坐令空山出锦绣倚天照海花无数花间石室可容车流苏寳盖窥灵宇何年霹雳起神物玉棺飞出王乔墓当时醉卧动千日至今石缝余糟醑仙人一去五十年花老室空谁作主手植数松今偃盖苍髯白甲低琼户我来取酒酹先生后车仍载胡琴女一声氷鐡散巖谷海为澜翻松为舞尔来心赏复何人持节中郎醉无伍独临断岸唿出日红波碧巘相吞吐径寻我语覔余声拄杖彭铿叩铜鼓长篇小字逺相寄一唱三叹神凄楚江风海雨入牙頬似聴石室胡琴语我今老病不出门海山巖洞知何许门外桃花自开落牀头酒瓮生尘土前年开合放栁枝今年洗心㕘佛祖梦中旧事时一笑坐觉俯仰成今古愿君不用刻此诗东海桑田真旦暮和秦太虚梅花西湖处士骨应藁只有此诗君压倒东坡先生心已灰为爱君诗被花恼多情立马待黄昏残雪消迟月出早江头千树春欲闇竹外一枝斜更好孤山山下醉眠处㸃缀裙腰纷不扫万里春随逐客来十年花送佳人老去年花开我已病今年对花还草草不如风雨巻春归収拾余香还畀昊再和潜师化工未议苏羣藁先向寒梅一倾倒江南无雪春瘴生为散氷花除热恼风清月落无人见洗粧自趂霜钟早惟有飞来双白鹭玉羽琼林鬬清好呉山道人心似水眼净尘空无可扫故将妙语寄多情横机欲试东坡老东坡习气除未尽时复长篇书小草且撼长条餐落英忍饥未拟穷唿昊橄榄纷纷青子落红盐正味森森苦且严待得微甘回齿颊已输崖蜜十分甜海棠东风袅袅泛崇光香雾霏霏月转廊只恐夜深花睡去更烧髙烛照红粧东坡雨洗东坡月色清市人行尽野人行莫嫌荦确坡头路自爱铿然曵杖声生日王郎以诗见庆次其韵并寄茶二十一片折杨新曲万人趋独和先生于蒍于但信椟藏终自售岂知盌脱本无橅朅従氷叟来㳺宦肯伴臞仙亦号儒棠棣并为天下士芙蓉曽到海邉郛不嫌雾谷霾松柏终恐虹梁荷栋桴髙论无穷如锯屑小诗有味似连珠感君生日遥称夀祝我余年老不枯未办报君青玉案建溪新饼截云腴别黄州病疮老马不任鞿犹向君王得敝帷桑下岂无三宿恋樽前聊与一身归长腰尚载撑肠米阔领先裁盖瘿衣投老江湖终不失来时莫遣故人非过江夜行武昌山闻黄州鼔角清风弄水月衔山幽人夜渡呉王岘黄州鼓角亦多情送我南来不辞逺江南又闻出塞曲半杂江声作悲健谁言万方声一槩鼍愤龙愁为余变我记江邉枯栁树未死相逢真识面他年一叶泝江来还吹此曲相迎饯自兴国往筠宿石田驿南二十五里野人舍溪上青山三百叠快马轻衫来一抹倚山脩竹有人家横道清泉知我渴芒鞋竹杖自轻软蒲荐松牀亦香滑夜深风露满中庭惟见孤萤自开阖将至筠先寄迟适逺三犹子露宿风餐六百里明朝饮马南江水未见丰盈犀角儿先逢玊雪王郎子对牀欲作连夜语念汝还须戴星起夜来梦见小于莵犹是髧髦垂两耳忆过济南春未动三子出迎残雪里我时移守古河东酒肉淋漓浑舍喜而今憔悴一羸马逆旅担夫相汝尔出城见我定惊嗟身健穷愁不须耻我为乃翁留十日掣电一欢何足恃惟当火急作新诗一醉两翁胜酒美端午㳺真如迟适逺従子由在酒局一与子由别却数七端午身随綵丝系心与昌歜苦今年匹马来佳节日夜数儿童喜我至典衣具鸡黍水饼既懐乡饭筒仍愍楚谓言必一醉快作西川语宁知是官身糟麴困熏煑独携三子出古刹访禅祖髙谈付梁罗诗律到阿虎归来一调笑慰此长龃龉别子由三首知君念我欲别难我今此别非他日风里杨花虽未定雨中荷叶终不湿三年磨我费百书一见何止得双璧愿君亦莫叹留滞六十小刼风雨疾先君昔爱洛城居我今亦过嵩山麓水南卜宅吾岂敢试向伊川买脩竹又闻缑山好泉眼傍市穿林㵼氷玉遥想茆轩照水开两翁相对清如鹄两翁归隠非难事惟要传家好儿子忆昔汝翁如汝长笔头一落三千字世人闻此皆大笑慎勿生儿两翁似不知樗栎荐明堂何似盐车压千里初别子由至奉新作双鹊先我来飞上东轩背书随好梦到人与佳节㑹一欢难把玩回首了无在却渡来时溪断桥号浅濑茫茫暑天阔蔼蔼孤城背青山眊矂中落日凄凉外盛衰岂吾意离合非所碍何以解我忧粗了一事大同年程筠徳林求先坟二诗思成堂宰树连山谷祠堂照路隅养松无触鹿助祭有驯乌归梦先寒食儿啼到白须遥知隣里化醉叟道争扶归真亭旧笑桓司马今师郑大夫不知徂嵗月空觉老楸梧祭礼传家法阡名载版圗㑹㸔千字诔木杪见龟趺过建昌李野夫公择故居彭蠡东北源庐阜西南麓何人脩水上种此一双玉思之不可见破宅余脩竹四隣戒莫犯十畆森似束我来仲夏初解箨呈新绿幽鸟向我鸣野人留我宿裵回不忍去微月挂乔木遥想他年归解组巾一幅对牀老兄弟夜雨鸣竹屋卧聴隣寺钟书忩耿残烛初入庐山三首青山若无素偃蹇不相亲要识庐山靣他年是故人自昔懐清赏神㳺杳蔼间如今不是梦真箇在庐山芒鞵青竹杖自挂百钱㳺可怪深山里人人识故侯圆通禅院先君旧㳺也四月二十四日晩至宿焉明日忌日也乃手写寳积献盖颂佛一偈以赠长老僊公僊拊掌笑曰昨夜梦寳盖飞下着处辄出火岂此祥乎乃作是诗院有蜀僧宣逮事讷长老识先君云石耳峯头路接天梵音堂下月临泉此生初饮庐山水他日徒参雪窦禅袖里寳书犹未出梦中飞盖巳先传何人更识嵇中散野鹤昻藏未是仙子由在筠作东轩记或戯之为东轩长老其壻曹焕往筠余作一絶句送曹以戯子由曹过庐山出以示圎通慎长老慎欣然亦作一絶送客出门归入室趺坐化去子由闻之乃作二絶一以荅予一以荅慎明年余过圎通始得其诗乃追次慎韵君到髙安几日回一时斗薮旧尘埃赠君一笼牢収取盛取东轩长老来东轩长老未相逢已见黄州一信通何必扬眉资目击须知千里事同风东轩只似虚空様何处人家笼解盛縦使盛来无处着雪堂自有老师兄担头挑得黄州笼行过圎通一笑开却到山前人已寂亦无一物可担回大士何曽有生死小儒底处覔穷通偶留一吷千山上散作人间万窍风余过温泉壁上有诗云直待衆生总无垢我方清冷混常流问人云长老可遵作遵已退居圎通亦作一絶石龙有口口无根自在流泉谁吐吞若信衆生本无垢此泉何处覔寒温世传徐凝瀑布诗云一条界破青山色至为尘陋又伪作乐天诗称美此句有赛不得之语乐天虽涉浅易然岂至是哉乃戯作一絶帝遣银河一派垂古来惟有谪仙词飞流溅沫知多少不与徐凝洗恶诗书李公择白石山房偶寻流水上崔嵬五老苍颜一笑开若见谪仙烦寄语匡山头白早归来赠东林总长老溪声便是广长舌山色岂非清净身夜来八万四千偈他日如何举似人题西林壁横㸔成岭侧成峯逺近髙低无一同不识庐山真面目只缘身在此山中庐山二胜余㳺庐山南北得十五六竒胜殆不可胜纪而懒不作诗独择其尤者作二首开先漱玉亭髙巖下赤日深谷来悲风擘开青玉崃飞出两白龙乱沫散霜雪古潭摇清空余流滑无声快写双石谼我来不忍去月出飞桥东荡荡白银阙沉沉水精宫愿随琴髙生脚踏赤鯶公手持白芙蕖跳下清泠中栖贤三峡桥吾闻太山石积日穿线熘况此百雷霆万世与石鬭深行九地底崄出三峡右长输不尽溪欲满无底窦跳波翻潜鱼震响落飞狖清寒入山骨草木尽坚瘦空蒙烟霭间澒洞金石奏弯弯飞桥出㶑㶑半月彀玉渊神龙近雨雹乱晴昼垂缾得清甘可嚥不可漱陶骥子骏佚老堂二首文举与元礼尚得称世旧渊明吾所师夫子乃其后挂冠不待年亦岂为五斗我歌归来引千载信尚友相逢黄巻中何似一盃酒君醉我且归明朝许来否我従庐山来目送孤飞云路逢陆道士知是千嵗人试问当时友虎溪已埃尘似闻佚老堂知是几世孙能为五字诗仍戴漉酒巾人唿小靖节自号葛天民和李太白李太白有浔阳紫极宫感秋诗紫极宫今天庆观也道士胡洞微以石本示余盖其师卓玘之所刻玘有道术节义过人今亡矣太白诗云四十九年非一往不可复今予亦四十九感之次其韵玉芝一名琼田草洞微种之七八年矣云更数年可食许以遗余故并记之何处闻秋声翛翛北忩竹回薄万古心揽之不盈掬静坐观衆妙浩然媚幽独白云南山来就我檐下宿懒従唐生决羞访季主卜四十九年非一往不可复野情转萧散世道有翻覆陶令归去来田家酒应熟寄卧虚寂堂月明浸踈竹泠然洗我心欲饮不可掬流光发永叹自昔非予独行年四十九还此北忩宿缅懐卓道人白首寓医卜谪仙固逺矣此士亦难复世道如奕棋变化不容覆惟应玉芝老待得蟠桃熟次韵道潜留别为闻庐岳多真隠故就髙人断宿攀已喜禅心无别语尚嫌剃发有诗斑异同更莫疑三语物我终当付八还到后与君开北戸举头三十六青山东坡全集巻十三东坡全集卷十四钦定四库全书东坡全集巻十四宋蘓轼撰诗七十九首岐亭五首元丰三年正月余始谪黄州至岐亭北二十五里山上有白马青盖来迎者则余故人陈慥季常也为留五日赋诗一篇而去明年正月复徃见之季常使人劳余于中涂余久不杀恐季常之为余杀也则以前韵作诗为杀戒以遗季常季常自尔不复杀而岐亭之人多化之有不食肉者其后数徃见之徃必作诗诗必以前韵凡余在黄四年三徃见季常而季常七来见余盖相从百余日也七年四月余量移汝州自江淮徂雒送者皆止慈湖而季常独至九江乃复用前韵通为五篇以赠之昨日云隂重东风融雪汁逺林草木暗近舍烟火湿下有隠君子啸歌方自得知我犯寒来唿酒意颇急拊掌动邻里遶村捉鹅鸭房栊锵器声蔬果照巾羃久闻蒌蒿美初见新芽赤洗盏酌鹅黄磨刀削熊白须臾我径醉坐睡落巾帻醒时夜向阑唧唧铜缾泣黄州岂云逺但恐朋友缺我当安所主君亦无此客朝来静庵中惟见峰峦集我哀篮中蛤闭口护残汁又哀网中鱼开口吐㣲湿刳肠彼交病过分我何得相逢未寒温相劝此最急不见卢懐慎烝壶似烝鸭坐客皆忍笑髠然发其羃不见王武子毎食刀几赤琉璃载烝豚中有人乳白卢公信寒陋衰发得满帻武子虽豪华未死神巳泣先生万金璧护此一蚁缺一年如一梦百嵗真过客君无废此篇严诗编杜集君家蜂作窠嵗嵗添漆汁我身牛穿鼻巻舌聊自湿二年三过君此行真得得爱君似剧孟叩门知缓急家有红颊儿能唱緑头鸭行当隔帘见花雾轻羃羃为我取黄封亲拆官泥赤仍须烦素手自㸃叶家白乐哉无一事十年不蓄帻闭门弄添丁哇笑杂哌泣西方正苦战谁补将帅缺披图见八阵合散更主客不须亲戎行坐论教君集酸酒如虀汤甜酒如蜜汁三年黄州城饮酒但饮湿我如更拣择一醉岂易得几思压茅柴禁网日夜急西邻推瓮盎醉倒猪与鸭君家大如掌破屋无遮羃何从得此酒冷面妬君赤定应好事人千石供李白为君三日醉蓬发不暇帻夜深欲逾垣卧想春瓮泣君奴亦笑我鬓齿行秃缺三年巳四至嵗嵗遭恶客人生几两屐莫厌频来集枯松强鑚膏藁竹欲沥汁两穷相值遇相哀莫相湿不知我与君交逰竟何得心法幸相语头然未为急愿为穿云鹘莫作将雏鸭我行及初夏煮酒映疏羃故乡在何许西望千山赤兹逰定安归东泛万顷白一欢宁复再起舞花堕帻将行出苦语不用儿女泣吾非固多矣君岂无一缺各念别时言闭户谢衆客空堂浄扫地虚白道所集郭祥正家醉画竹石壁上郭作诗为谢且遗古铜劒二空肠得酒芒角出肝肺槎牙生竹石森然欲作不可回吐向君家雪色壁平生好诗仍好画书墻涴壁长遭骂不嗔不骂喜有余世间谁复如君者一双铜劒秋水光两首新诗争劒铓劒在床头诗在手不知谁作蛟龙吼龙尾砚歌余旧作鳯咮石砚铭其略云苏子一见名鳯咮坐令龙尾羞牛后巳而求砚于歙歙人云子自有鳯咮何以此为盖不能平也奉议郎方君彦徳有龙尾大砚奇甚谓余若能作诗少解前语者当奉饷乃作此诗黄琮白琥天不惜顾恐贪夫死懐璧君看龙尾岂石材玉徳金声寓于石与天作石来几时与人作砚初不辞诗成鲍谢石何与笔落钟王砚不知锦茵玊匣俱尘垢擣练支牀亦何有况瞋苏子鳯咮铭戯语相嘲作牛后碧天照水风吹云明牕大几清无尘我生天地一门物苏子亦是支离人麄言细语都不择春蚓秋蛇随意画愿从苏子老东坡仁者不用生分别张近几仲有龙尾子石砚以铜劒易之我家铜劒如赤蛇君家石砚苍璧椭而洼君持我劒向何许大明宫里玉佩鸣冲牙我得君砚亦安用雪堂牕下尔雅笺虫鰕二物与人初不异飘落髙下随风花蒯缑玉具皆外物视草草𤣥无等差君不见秦赵城易璧指图睨柱相矜夸又不见二生妾换马骄鸣啜泣思其家不如无情两相与永以为好譬之桃李与琼华张作诗送砚反劒乃和其诗卒以劒归之赠君长铗君当歌毎食无鱼叹委蛇一朝得见暴公子櫑具欲与冠争峩岂比杜陵贫病叟终日长鑱随短蓑斩蛟刺虎老无力带牛佩犊吏所诃故将换砚岂无意恐君琱琢伤天和作诗反劒亦何谓知君欲以诗相磨报章苦恨无好语试向君砚求余波诗成劒徃砚应笑那将屋漏供悬河去嵗九月二十七日在黄州生子名遯小名干儿颀然颕异至今年七月二十八日病亡于金陵作二诗哭之吾年四十九羁旅失㓜子㓜子真吾儿眉角生巳似未期观所好蹁跹逐书史摇头却棃栗似识非分耻吾老常鲜欢赖此一笑喜忽然遭夺去恶业我累尔衣薪那免俗变灭须臾耳归来懐抱空老泪如泻水我泪犹可拭日逺当日忘母哭不可闻欲与汝俱亡故衣尚悬架涨乳巳流牀感此欲忘生一卧终日僵中年忝闻道梦幻讲巳详储药如丘山临病更求方仍将恩爱刃割此衰老肠知迷欲自反一恸送余伤叶涛致逺见和二诗复次其韵平生无一女谁复叹耳耳滞留生此儿足慰周南史那知非真实造物聊戏尔烦恼初无根恩爱为种子烦公为假説反复相指似欲除苦海浪先干爱河水弃置一寸鳞悠然笑侯喜为公写余习缾罍一时耻闻公少巳悟拄杖久倚牀笑我老而痴负鼓欲求亡庶几东门子柱史安敢望嗜毒戏勐兽虑患先不详嚢破蛇巳走尚未省啮伤妙哉两篇诗洗我千结肠黠蚕不作蠒未老辄自僵求谢汤火厄泠然超无方次荆公韵四絶青李扶疎禽自来清真逸少手亲栽深红浅紫从争发雪白鹅黄也鬬开斫竹穿花破緑苔小诗端为覔桤栽细㸔造物初无物春到江南花自开骑驴𣺌渺入荒陂想见先生未病时劝我试求三畆宅从公巳觉十年迟甲第非真有闲花亦偶栽聊为清净供却对道人开张庖民挽词东晋巾车令西京执戟郎甘心向山水结发事文章故自轻千户何曾羡一囊才髙鬼神恶骨朽姓名芳庾岭铭旌暗秦淮旧宅荒吾诗不用刻妙语有黄香次韵叶致逺见赠欲求五畆寄樵苏所至迟留似贾胡信命不须歌去汝逢人未免叹犹吾人皆劝我杯中物我独怜君屋上乌一技文章何足道要言摩诘是文殊次韵杭人裴维甫余杭门外叶飞秋尚记居人挽去舟一别临平山上塔五年云梦泽南州凄凉楚些縁吾发邂逅秦淮为子留寄谢西湖旧风月故应时许梦中㳺次韵段缝见赠季子东周负郭田须知力穑是家传细思种薤五十本大胜取禾三百㕓若得与君连北巷故应终老忘西川短衣匹马非吾事只拟闗门不问天题孙思邈真先生一去五百载犹在峨眉西崦中自为天仙足官府不应尸解坐蝱虫戯作鮰鱼一絶粉红石首仍无骨雪白河豚不药人寄与天公与河伯何妨乞与水精鳞同王胜之㳺蒋山到郡席不暖居民空惘然好山无十里遗恨恐他年欲款南朝寺同登北郭船朱门牧画㦸绀宇出青莲夹路苍髯古迎人翠麓偏龙腰蟠故国鸟爪寄曽巅竹杪飞华屋松根泫细泉峯多巧障日江逺欲浮天略彴横秋水浮图挿暮烟归来踏人影云细月娟娟至真州再和二首老手王摩诘穷交孟浩然论诗曾伴直话旧巳忘年北上难陪骥东行且趂船离亭花映肉醉眼鹭窥莲柁转三山没风囘五两偏荒祠过𤓰步古甃堕松巅闻道清香阁新篘白玉泉莫教门掩夜坐待月流天小院檀槽闹空庭桦烛烟公诗便堪唱为付小婵娟公颜如雪柏千载故依然笑我无根柳空中不待年肯留归阙斾坐待逆风船特许门传籥那知箭起莲相逢月上后小语坐西偏流落千㠶侧追思百尺巅躬耕懐谷口水石羡平泉茅屋归元亮霓裳醉乐天行闻宣室召归近御炉烟未用歌池上随宜教李娟次韵荅宝觉芒鞵竹杖布行纒遮莫千山更万山从来无脚不解滑谁信石头行路难眉子石砚歌赠胡誾君不见成都画手开十眉横云却月争新奇㳺人指㸃小颦处中有渔阳胡马嘶又不见王孙青𤨏横双碧肠断浮空逺山色书生性命何足论坐费千金买消渇尔来䘮乱愁天公谪向君家书砚中小窓虚幌相妩媚令君晓梦生春红毗耶居士谈空处结习巳空花不住试教天女为磨铅千偈澜翻无一语以玉带施元长老元以衲裙相报次韵病骨难堪玉带围钝根仍落箭锋机欲教乞食歌姬院故与云山旧纳衣此带閲人如传舍流传到我亦悠哉锦袍错落真相称乞与佯狂老万囘次韵滕元发许仲途秦少逰二公诗格老弥新醉后狂吟许野人坐㸔青丘吞泽芥自慙黄潦荐溪苹两邦旌纛光相照十畆锄犂手自亲何似秦郎妙天下明年献颂请东巡送金山乡僧归蜀开堂撞钟浮玉山迎我三千指衆中闻謦欬未语知乡里我非箇中人何以黙识子振衣忽归去只影千山里涪江与中泠共此一味水冰盘荐琥珀何似糖霜美送沈逵赴广南嗟我与君皆丙子四十九年穷不死君随幕府战西羌夜渡冰河斫云垒飞尘涨天箭洒甲归对妻孥真梦耳我谪黄冈四五年孤舟出没烟波里故人不复通问讯疾病饥寒疑死矣相逢握手一大笑白发苍颜略相似我方北渡脱重江君复南行轻万里功名如幻何足计学道有牙真可喜句漏丹砂巳付君汝阳罋盎吾何耻君归趁我鸡黍约买田筑室从今始豆粥君不见虖沱流澌车折轴公孙仓黄奉豆粥湿薪破灶自燎衣饥寒顿解刘文叔又不见金谷敲冰草木春帐下烹煎皆美人萍虀豆粥不传法咄嗟而办石季伦干戈未解身如寄声色相纒心巳醉身心颠倒自不知更识人间有真味岂如江头千顷雪色芦茆檐出没晨烟孤地碓舂秔光似玉沙缾煮豆软如酥我老此身无着处卖书来问东家住卧听鸡鸣粥熟时蓬头曳履君家去秦少游梦发殡而葬之者云是刘发之柩是嵗发首荐秦以诗贺之刘泾亦作因次其韵君㸔三代士执雉本以杀身为小补居官死职战死绥梦尸得官真古语五行胜巳斯为官官如草木吾如土仕而未禄犹賔客待以纯臣盖非古餽焉曰献称寡君岂比公卿相尔汝世衰道㣲士失巳得䘮悲懽反其故草袍芦箠相妩媚饮食嬉逰事羣聚曲江船舫月灯毬是谓舞殡而歌墓㸔花走马到东野余子纷纷何足数二生年少两豪逸诗酒不知轩冕苦故令将仕梦发棺劝子勿为官所腐涂车刍灵皆假设着眼细㸔君勿误时来聊复一飞鸣进隠不须烦伍举金山梦中作江东贾客木緜裘㑹散金山月满楼夜半潮来风又熟卧吹箫管到扬州次韵周穜惠石铫铜腥铁澁不宜泉爱此苍然深且寛蟹眼翻波汤巳作龙头拒火柄犹寒姜新盐少茶初熟水渍云蒸藓未干自古函牛多折足要知无脚是轻安次韵蒋颕叔月明惊鹊未安枝一棹飘然影自随江上秋风无限浪枕中春梦不多时琼林花草闻前语罨画溪山指后期岂敢便为鸡黍约玉堂金殿要论思龟山辩才师此生念念浮云改寄语长淮今好在故人宴坐虹梁南新河巧出龟山背木鱼唿客振林莽铁鳯横空飞綵绘忽惊堂宇变雄深坐觉风雷生謦欬羡师㳺戯浮沤间笑我荣枯弹指内尝茶㸔画亦不恶问法求诗了无碍千里孤㠶又独来五年一梦谁相对何当来世结香火永与名山躬井硙赠潘谷潘郎晓踏河阳春明珠白璧惊市人那知望拜马蹄下胸中一斛泥与尘何似墨潘穿破褐琅琅翠饼敲𤣥笏布衫漆黒手如龟未害冰壶贮秋月世人重耳轻目前区区张李争媸妍一朝入海㝷李白空看人间画墨仙徐大正闲轩冰蚕不知寒火鼠不知暑知闲见闲地巳觉非闲侣君㸔东坡翁懒散谁比数形骸堕醉梦生事委尘土早眠不见灯晚食或欺午卧㸔毡取盗坐视麦漂雨语希舌颊强行少腰脚偻五年黄州城不踏黄州鼓人言我闲客置此闲处所问闲作何味如眼不自覩颇讶徐孝亷得闲能几许介子愿奉使翁归备文武应缘不耐闲名字挂庭宇我诗为闲作更得不闲语君如汗血驹转盼略燕楚莫嫌銮辂重终胜盐车苦蒜山松林中可卜居余欲僦其地地属金山故作此诗与金山元长老魏王大瓠无人识种成何翅实五石不辞破作两大尊只忧水浅江湖窄我材濩落本无用虚名惊世终何益东方先生好自誉伯夷子路并为一杜陵布衣老且愚信口自比契与稷暮年欲学柳下惠嗜好酸咸不相入金山也是不羁人早嵗闻名晚相得我醉而嬉欲仙去旁人笑倒山谓实问我此生何所归笑指浮休百年宅蒜山幸有闲田地招此无家一房客王中父哀词仁宗朝以制䇿登科者十五人轼沗冒时尚有富彦国张安道钱子飞呉长文夏公西陈令举钱醇老王中父并轼与家弟辙九八存焉其后十有五年哭中父于密州作诗弔之则子飞长文令举没矣又八年轼自黄州量移汝海与中父之子沇之相遇于京口相持而泣则十五人者独三人存耳盖安道及轼与家弟而巳呜唿悲夫乃复次前韵以遗沇之时沇之亦以罪谪家于钱塘云生刍不独比前人束藁端能废谢鲲子逹想无身后念吾衰不复梦中论巳知毅豹为均死未识荆凡定孰存堪笑东坡痴钝老区区犹记刻舟痕蔡景繁官舍小阁使君不独东南美典刑长记先君子戯嘲王叟短辕车肯为徐郎书纸尾三年弭节江湖上千首放懐风月里手开东阁坐虚明目浄东溪照清泚素琴浊酒容一榻落霞孤鹜供千里大舫何时系门柳小诗屡欲书牕纸文昌新构满鹓鸾都邑正喧收杞梓相逢一醉岂有命南来寂寞君归矣髙邮陈直躬处士画鴈二首野鴈见人时未起意先改君从何处㸔得此无人态无乃藁木形人禽两自在北风振枯苇㣲雪落皠皠惨淡云水昏晶荧沙砾碎弋人怅何慕一举渺江海衆禽事纷争野鴈独闲洁徐行意自得俯仰苦有节我衰寄江湖老伴杂鹅鸭作书问陈子晓景画苕霅依依聚圆沙稍稍动斜月先鸣独鼓翅吹乱芦花雪和王斿二首异时常恠谪仙人舌有风雷笔有神闻道骑鲸游汗漫忆尝扪蝨话悲辛气吞余子无全目诗到诸郎尚絶伦白髪故交空掩巻泪河东注问苍旻袅袅春风送渡闗娟娟霜月照生还迟留嵗暮江淮上来徃君家伯仲间未厌冰滩吼新洛且看松雪媚南山野梅官柳何时动飞盖长桥待子闲次韵张畹新洛霜余两岸隆尘埃举袂识西风临淮自古多名士樽酒相从乐寓公半日偷闲歌啸里百年暗尽徃来中知君不向穷愁老尚有清诗气吐虹次韵王定国南迁囘见寄土晕铜花蚀秋水要须悍石相砻砥十年氷蘖战膏梁万里烟波濯纨绮归来诗思转清激百丈空潭数鲂鲤逝将桂浦撷兰荪不记槐堂收劒履却思庾岭今何在更説彭城真梦耳君知先竭是甘井我愿得全如苦李妄心不复九回膓至道终当三洗髓广陵阳羡何足较只有无何真我里乐全老子今禅伯掣电机锋不容拟心通岂复问云何印可聊须荅如是相逢为我话留滞桃花春涨孤舟起赠梁道人採药壶公处处过笑看金狄手摩挲老人大父识君久造物小儿如子何寒尽山中无厯日雨斜江上一渔蓑神仙䕶短多官府未厌人间醉踏歌题雍秀才画草虫八物促织月丛号耿耿露叶泣溥溥夜长不自暖那忧公子寒蝉蜕形浊污中羽翼便翾好秋来闲何阔巳抱寒茎藁虾蟇睅目知谁瞋皤腹空自胀慎勿困蜈蚣饥虵不汝放蜣蜋洪钟起暗室飘瓦落空庭谁言转丸手能作殷牀声天水牛两角徒自长空飞不服箱为牛竟何事利吻穴枯桑蝎虎跂跂有足蛇脉脉无角龙为虎君勿笑食尽虿尾虫蜗牛腥涎不满殻聊足以自濡升髙不知回竟作粘壁枯鬼蝶双眉巻铁丝两翅晕金碧初来花争妍忽去鬼无迹泗州南山监仓萧渊东轩二首偶随樵父採都梁竹屋松扉试乞浆但见东轩堪隠几不知公子是监仓溪中乱石墙垣古山下寒蔬匕箸香我是江南旧㳺客挂冠知有老萧郎北望飞尘苦昼霾洗心聊复寄东斋珍禽声好犹思越野橘香清未过淮有信㣲泉来逺岭无心明月转空堦一官仓庾真堪老坐看松根络断崖泗州除夜雪中黄师是送酥酒二首暮雪纷纷投碎米春流咽咽走黄沙旧㳺似梦徒能説逐客如僧岂有家冷砚欲书先自冻孤灯何事独成花使君半夜分酥酒惊起妻孥一笑譁闗右土酥黄似酒扬州云液却如酥欲从元放觅拄杖忽有麴生来座隅对雪不堪令饱煖隔船应巳厌歌唿明朝积玉深三尺髙枕牀头尚一壶章钱二君见和复次韵荅之黄昏巳作风翻絮半夜犹惊月在沙照汴玉峰明佛刹隔淮云海暗人家来牟有信迎三白薝卜无香散六花欲唤阿咸来守嵗林乌枥马鬬喧譁分无纎手裁春胜况有新诗㸃蜀酥醉里冰髭失缨络梦回布被起廉隅君应旅睫寒生晕我亦饥肠夜自唿明日南山春色动不知谁佩紫㣲壶正月一日雪中过淮谒客回作二首十里清淮上长堤转雪龙冰崖落屐齿风叶乱裘茸万顷穿银海千㝷渡玉峰从来脩月手合在广寒宫攅眉有底恨得句不妨清霁雾开寒谷饥鸦舞雪城桥声春市散塔影莫淮平不用残灯火船窓夜自明刘乙新作射堂兰玉当年刺史家双鞬驰射笑穿花而今白首闲骢马只有清樽照画蛇寂寂小轩蛛网遍隂隂垂柳鴈行斜手柔弓燥春风后置酒看君中㦸牙孙莘老寄墨四首徂徕无老松易水无良工珍材取乐浪妙手惟潘翁鱼胞熟万杵犀角盘双龙墨成不敢用进入蓬莱宫蓬莱春昼永玉殿明房栊金笺洒飞白瑞雾萦长虹遥怜醉常侍一笑开天容谿石琢马肝剡藤开玉版嘘嘘云雾出奕奕龙虵绾此中有何好秀色纷满眼故人归天禄古漆窥蠧简隃麋给尚方老手擅编刬分余幸见及流落一叹𧹞我贫如饥鼠长夜空齩啮瓦池研灶煤苇管书杮叶近者唐夫子逺致乌玉玦先生又继之圭璧烂箱箧清窓洗砚坐虵蚓稍蟠结便有好事人敲门求醉帖吾穷本坐诗久服朋友戒五年江湖上闭口洗残债今来复稍稍快痒如爬疥先生不讥诃又复寄诗械幽光发竒思㸃黮出荒怪诗成一自笑故疾逢鰕蟹留题兰皋亭雪后东风未肯和扣门迁客夜经过不知旧竹生新笋但见清伊换浊河无复徃来乗下泽聊同笑语説东坡明年我亦开三径寂寂兼无雀可罗和人见赠只写东坡不着名此身巳是一长亭壮心无复春流起衰鬓从交病叶零知有雪儿供笔砚应嗤灶妇洗盆缾回来索酒公应厌京口新传作客经和田仲宣见赠头白江南醉司马寛心时复唤殷兄寒潮不应淮无信客路相随月有情未许低头拜东野徒言共饮胜公荣好诗恶韵那容和刻烛应须便置觥和王胜之三首城上湖光暖欲波美人唱我踏春歌鲁公賔客皆诗酒谁是神仙张志和斋酿如渑涨緑波公诗句句可絃歌流觞曲水无多日更作新诗继永和要知太守怜孤客不惜阳春和俚歌坐睡樽前唿不应为公雕琢损天和记梦乐全先生梦人以诗三篇示之字皆旁行而不可识旁有人道衣古貌为读其中一篇云人事且常在留质悟圆间凡四句觉而忘其二以告其客苏轼轼以私意广之云圆间有物物间空岂有圆空入井中不信天形真箇様故应眼力自先穷连环巳解如神手万窍犹号未济风稽首问公公大笑本来谁碍更求通东坡全集巻十四东坡全集卷十五钦定四库全书东坡全集巻十五宋蘓轼撰诗七十二首寄蕲箪与蒲传正兰溪美箭不成笛离离玉筯排霜嵴千沟万缕自生风入手未开先惨慄公家列屋闲蛾眉珠帘不动花隂移雾帐银牀初破睡牙籖玉局坐弹棊东坡病叟长羁旅冻卧饥吟似饥鼠倚赖春风洗破衾一夜雪寒披故絮火冷灯青谁复知孤舟儿女自嚘咿皇天何时反炎燠愧此八尺黄琉璃愿公浄扫清香阁卧听风漪声满榻习习还从两腋生请公乘此朝阊阖寄怪石石斛与鲁元翰山骨裁方斛江珍拾浅滩清池上几案碎月落杯盘老去懐三友平生困一箪坚姿聊自儆秀色亦堪餐好去髯卿舍慿将道眼看东坡最后供霜雪照人寒渔父四首渔父饮谁家去鱼蟹一时分付酒无多少醉为期彼此不论钱数渔父醉蓑衣舞醉里却㝷归路轻舟短棹任斜横醒后不知何去渔父醒春江午梦断落花飞絮酒醒还醉醉还醒一笑人间今古渔父笑轻鸥举漠漠一江风雨江边骑马是官人借我孤舟南渡李宪仲哀词同年友李君讳惇字宪仲贤而有文不幸早世轼不及与之游也而识其子廌有年矣廌自阳翟见余于南京泣曰吾祖母边母马前母张与君之䘮皆未葬贫不敢以饥寒为戚顾四䘮未举死不瞑目矣适㑹故人梁先吉老闻余当归耕阳羡以绢十匹丝百两为赆辞之不可乃以遗廌曰此亦仁人之餽也既又作诗以告知君与廌者庶几皆有以助之廌年二十五其文蔚然气节不凡此岂终穷者哉大梦行当觉百年特未满遑哀巳逝人长眠寄孤馆念我同年生意长日月短盐车困骐骥烈火废圭瓉后生有竒骨出语巳精悍萧然野鹤姿谁复识中散有生寓大块死者谁不窽嗟君独久客不识黄土暖推衣助孝子一溉滋汤旱谁能脱左骖大事不可缓赠眼医王生彦若鍼头如麦芒气出如车轴间闗络脉中性命寄毛粟而况清浄眼内景含天烛琉璃贮沆瀣轻脆不任触而子于其间来徃施锋镞笑谈纷自若观者颈为缩运鍼如运斤去翳如拆屋常疑子善幻他技杂符祝子言吾有道此理君未瞩形骸一尘垢贵贱两草木世人方重外妄见瓦与玉而我初不知刺眼如刺肉君看目与翳是翳要非目目翳苟二物易分如麦菽宁闻老农夫去草更伤谷鼻端有余地肝胆分楚蜀吾于五轮间荡荡见空曲如行九轨道并驱无击毂空花谁开落明月自朏朒请问乐全堂忘年老尊宿与欧育等六人饮酒忽惊春色二分空且看樽前半丈红苦战知君便白羽倦逰怜我忆黄封年来齿髪老未老此去江淮东复东记取六人相㑹处引杯看剑坐生风观杭州钤辖欧育刀劒战袍青绫纳衫暖衬甲红线勒巾光遶胁秃襟小袖鵰鹘盘大刀长劒龙蛇插两军鼓噪屋瓦坠红尘白羽纷相戛将军恩重此身轻笑履锋铓如一搯书生只肯坐帷幄谈笑毫端弄生杀呌唿击鼓催上竿勐士应怜小儿黠试问黄河夜偷渡掠面惊沙寒霎霎何如大舰日髙眠一枕清风过苕霅王伯敡所藏赵昌画四首梅花南行渡闗山沙水清练练行人巳愁絶日暮集㣲霰殷勤小梅花髣髴呉姬面暗香随我去囘首惊千片至今开画图老眼凄欲泫幽懐不可写归梦君家倩黄葵弱质困夏永奇姿苏晓凉低昂黄金杯照耀初日光檀心自成晕翠叶森有芒古来写生人妙絶谁似昌晨粧与午醉真态含隂阳君看此花枝中有风露香芙蓉清飇巳拂林积水渐收潦谿边野芙蓉花水相媚好坐看池莲尽独伴霜菊藁幽姿强一笑暮景迫摧倒凄凉似贫女嫁晚惊衰早谁写少年容樵人劒南老山茶萧萧南山松黄叶陨劲风谁怜儿女花散火冰雪中能传嵗寒姿古来惟丘翁赵叟得其妙一洗胶粉空掌中调丹砂染此鹤顶红何须夸落墨独赏江南工寄呉徳仁兼简陈季常东坡先生无一钱十年家火烧凡铅黄金可成河可塞只有霜鬓无由𤣥龙丘居士亦可怜谈空説有夜不眠忽闻河东狮子吼拄杖落手心茫然谁似濮阳公子贤饮酒食肉自得仙平生寓物不留物在家学得忘家禅门前罢亚十顷田清溪遶屋花连天溪堂醉卧唿不醒落花如雪春风颠我逰兰溪访清泉巳办布袜青行纒稽山不是无贺老我自兴尽回酒船恨君不识颜平原恨我不识元鲁山铜駞陌上㑹相见握手一笑三千年题王逸少帖颠张醉素两秃翁追逐世好称书工何曽梦见王与钟妄自粉饰欺盲聋有如市倡抹青红妖歌嫚舞眩儿童谢家夫人淡丰容萧然自有林下风天门荡荡惊跳龙出林飞鸟一扫空为君草书续其终待我他日不怱怱书林逋诗后呉侬生长湖山曲唿吸湖光饮山渌不论世外隠君子佣儿贩妇皆氷玉先生可是絶俗人神清骨冷无由俗我不识君曾梦见瞳子了然光可烛遗篇妙字处处有歩绕西湖看不足诗如东野不言寒书似西台差少肉平生髙节巳难继将死㣲言犹可録自言不作封禅书更肯悲吟白头曲我笑呉人不好事好作祠堂傍修竹不然配食水仙王一盏寒泉荐秋菊和仲伯逹归山嵗月苦无多尚有丹砂奈老何绣谷只应花自染镜潭长与月相磨君方傍海看初日我巳横江击素波人不我知斯我贵不须雷雨起龙梭春日鸣鸠乳燕寂无声日射西窓泼眼眀午醉醒来无一事只将春睡赏春晴赠袁陟是身如虚空万物皆我储胡为强分别百金买田庐不见袁夫子神马载凥舆游于无何有一饭不愿余官湖为我池学舍为我居何以遗子孙此身自蘧蒢薰风暗杨柳秋水浄芙蕖应观我知子不怪子知鱼苏子容母陈夫人挽词苏陈甥舅真氷玉正始风流起頽俗夫人髙节称其家凛凛寒松映修竹鸡鸣为善日日新八十三年如一晨岂惟家室宜寿母实与朝廷生异人忘躯狥国乃吾子三仕何曾知愠喜不烦拥笏强垂鱼我视去来皆梦耳诵诗相挽真区区墓碑千字多遗余他年太史取家传知有班昭续汉书归宜兴留题竹西寺十年归梦寄西风此去真为田舍翁剩覔蜀冈新井水要携乡味过江东道人劝饮鸡苏水童子能煎鸎粟汤蹔借藤牀与瓦枕莫教孤负竹风凉此生巳觉都无事今嵗仍逢大有年山寺归来闻好语野花啼鸟亦欣然与孟震同逰常州僧舍年来转觉此生浮又作三呉浪漫逰忽见东平孟君子梦中相对説黄州湛湛清池五月寒小山无数碧㠝岏穉杉戢戢三千本且作凌云合抱看知君此去便归耕笑指孤舟一叶轻待向三茆乞灵雨半篙流水送君行赠常州报恩长老碧玉碗盛红码碯井花水养石菖蒲也知法供无穷尽试问禅师得饱无荐福老懐真巧便浄慈两本更尖新慿师为作铁门限凖备人间请话人次韵荅贾耘老五年一梦南司州饥寒疾病为子忧东来六月井无水仰看古堰横奔牛平生管鲍我知子今日陈蔡谁从丘夜航争渡泥水澁牵挽直欲来𤓰州自言嗜酒得风痺故乡不敢居温柔空将汎爱救沟壑衰病不复从前乐今年太守真卧龙笑语炎天出氷雹时低九尺苍须髯我过三间小池阁故人改观争来贺小儿不信犹疑错为君置酒饮且哦草间秋虫亦能歌可怜老骥真老矣无心更秣天山禾墨花世多以墨画山水竹石人物者未有以画花者也汴人尹白能之为赋一首造物本无物忽然非所难花心起墨晕春色散毫端缥缈形才具扶踈态自完莲风尽倾倒杏雨半披残独有狂居士求为黒牡丹兼书平子赋归向雪堂看送竹几与谢秀才平生长物扰天真老去归田只此身留我同行木上坐赠君无语竹夫人但随秋扇年年在莫鬭琼枝夜夜新堪笑荒唐玉川子暮年家口若为亲溪隂堂白水满时双鹭下緑槐髙处一蝉吟酒醒门外三竿日卧看溪南十畆隂次韵许遵蒜山渡口挽归艎朱雀桥边看道装供帐巳应烦百两击鲜无久溷诸郎问禅时到长干寺载酒闲过緑野堂此味只忧儿軰觉逢人休道北牕凉赠章黙章黙居士字志明生公侯家才性髙爽弃家求道不蓄妻子与世无累而父母与兄之䘮贫不能举以是眷眷世间不能无求于人余深哀其志既有以少助之又取其言为诗以赠其行庶几有哀之者章子亲未葬余生抱羸疾朝吟噎隣里夜泪腐茵席前年黒花生今嵗白髪出身随日月逝恨与天地毕愿求不毛田亲筑长夜室难从王孙祼未忍夏后堲五陵多豪士百万付一掷心知义财难甘就贫友乞不辞毛粟施行自丘山积此志苟朝遂夕死真不戚誓求无生理不践有为迹弃身尸陀林乌鸟任狼籍送穆越州江海相忘十五年羡君松栢蔚苍颜四朝耆旧氷霜后两郡风流水石间旧政犹传蜀父老先声巳振越溪山樽前俱是蓬莱守莫放髙楼雪月闲赠葛苇竹椽茆屋半摧倾肯向蜂窠寄此生长恐波头巻室去欲将船尾载君行小诗试拟孟东野大草闲临张伯英消遣百年须底物故应怜我不归耕赠王寂与君蹔别不须嗟俯仰归来鬓未华记取江南烟雨里青山断处是君家南都妙峰亭千㝷挂云阙十顷含风湾开门弄清泚照见双铜镮池台半禾黍桃李余榛菅无人肯囘首日暮车班班史君非世人心与古佛闲时邀声利客来洗尘埃颜新亭在东阜飞宇临通阛古甃磨翠壁霜林散烟鬟孤云抱商丘芳草连杏山俯仰尽法界逍遥寄人寰亭亭妙髙峯了了蓬艾间五老压彭蠡三峰照潼闗均为拳石小配此一掬悭烦公为标指免使懃跻攀神宗皇帝挽词三首文武固天纵钦明又日新化民何止圣妙物独称神政巳三王上言皆六籍醇巍巍本无象刻画愧孤臣未易名尧徳何须数舜功小心仍致孝余事及平戎典礼从周旧官仪与汉隆谁知本无作千古自承风接统真千嵗膺期止一章周南稍留滞宣室遂凄凉病马空嘶枥枯葵巳泫霜余生卧江海归梦泣嵩邙金山妙髙台我欲乘飞车东访赤松子蓬莱不可到弱水三万里不如金山去清风半帆耳中有妙髙台云峰自孤起仰观初无路谁信平如砥台中老比丘碧眼照窓几巉巉玉为骨凛凛霜入齿机锋不可触千偈如翻水何须寻徳云即此比丘是长生未暇学请学长不死赠杜介元丰八年七月二十五日杜几先自浙东还与余相遇于金山话天台之异以诗赠之我梦逰天台横空石桥小松风吹菌露翠湿香袅袅应真飞钖过絶涧度云鸟举意欲从之翛然巳松杪㣲言粲珠玊未説意先了觉来如堕空耿耿窓户晓羣生陷迷网独逹从古少杜叟子何人长歗万物表妻孥空四壁振䇿念轻矫遂为赤城㳺飞歩凌缥缈问禅不归舍屡为瓠壶绕何人识此志佛眼自照了我梦君见之卓尔非魔娆仙葩发茗碗翦刻分葵蓼从今更不出闭户闲騕褭时从佛顶巖驰下双莲沼次韵孙莘老斗野亭寄子由在邵伯堰落帆谢公渚日脚东西平孤亭得小憩暮景含余清坐待斗与牛错落挂南甍老僧如夙昔一笑意巳倾新诗出故人旧事疑前生吾生七徃来送老海上城逢人辄自哂得鱼不忍烹似闻绩溪老复作东都行小诗如秋菊艶艶霜中明过此感我言长篇发春荣送杨杰无为子尝奉使登太山絶顶鸡一鸣见日出又尝以事过华山重九日饮酒莲花峯上今乃奉诏与髙丽僧綂逰钱塘皆以王事而从方外之乐善哉未曾有也作是诗以送之天门夜上賔出日万里红波半天赤归来平地㸔跳丸一㸃黄金铸秋橘太华峰头作重九天风吹灔黄花酒浩歌驰下腰带鞓醉舞崩崖一挥手神逰八极万縁虚下视蚊雷隠污渠大千一息八十返笑厉东海骑鲸鱼三韩王子西求法凿齿弥天两勍敌过江风急浪如山寄与舟人好看客次韵送徐大正别时酒盏照灯花知我归期渐有涯去嵗渡江萍似斗今年并海枣如𤓰多情明月邀君共无价青山为我賖千首新诗一竿竹不应空钓汉江槎杨康功有石状如醉道士为赋此诗楚山固多猿青者黠而寿化为狂道士山谷恣腾蹂误入华阳洞窃饮茆君酒君命囚巖间巖石为械杻松根络其足藤蔓縳其肘苍苔眯其目丛棘哽其口三年化为石坚瘦敌琼玖无复号云声空余舞杯手樵夫见之笑抱卖易升斗杨公海中仙世俗那得友海边逢姑射一笑㣲俛首胡不载之归用此顽且丑求诗纪其异本末得细剖吾言岂妄云得之亡是叟迨作淮口遇风诗戯用其韵我诗如病骥悲鸣向衰草有儿真骥子一喷羣马倒养气勿吟哦声名忌太早风涛借笔力势逐孤云扫何如陶家儿遶舍覔梨枣君看押强韵巳胜郊与岛次韵徐积杀鸡未肯邀季路裹饭先须问子来但见中年隠槐市岂知平日赋兰台海山入梦方东去风雨留人得蹔陪若説峨眉眼前是故乡何处不堪回元丰七年有诏京东淮南筑髙丽亭馆宻海二州骚然有逃亡者明年轼过之叹其壮丽留一絶云檐楹飞舞垣墻外桑柘萧条斤斧余尽赐昆耶作奴婢不知偿得此人无过宻州次韵赵明叔乔禹功先生依旧广文贫老守时遭醉尉嗔汝軰何曽堪一笑吾侪相对复三人黄鸡催晓凄凉曲白发惊秋见在身一别胶西旧朋友扁舟归钓五湖春再过常山和昔年留别诗伛偻山前叟迎我如迎新那知梦幻躯念念非昔人江湖久放浪朝市谁相亲却寻泉源去桃花逢避秦再过超然台赠太守霍翔昔饮雩泉别常山天寒嵗在龙虵间山中儿童拍手笑问我西去何当还十年不赴竹马约扁舟独与渔蓑闲重来父老喜我在扶挈老㓜相遮攀当时襁褓皆七尺而我安得留朱颜问今太守为谁欤护羌充国鬓未斑躬持牛酒劳行役无复杞菊嘲寒悭超然置酒寻旧迹尚有诗赋鑱坚顽孤云落日在马耳照耀金碧开烟鬟郄淇自古北流水跳波下濑鸣玦环愿公谈笑作石埭坐使城郭生溪湾海市予闻登州海市旧矣父老云常出于春夏今嵗晩不复见矣予到官五日而去以不见为恨祷于海神广徳王之庙明日见焉乃作此诗东方云海空复空羣仙出没空明中荡摇浮世生万象岂有贝阙藏珠宫心知所见皆幻影敢以耳目烦神工嵗寒水冷天地闭为我起蛰鞭鱼龙重楼翠阜出霜晓异事惊倒百嵗翁人间所得容力取世外无物谁为雄率然有请不我拒信我人厄非天穷潮阳太守南迁归喜见石廪堆祝融自言正直动山鬼岂知造物哀龙钟信眉一笑岂易得神之报汝亦巳丰斜阳万里孤鸟没但见碧海磨青铜新诗绮语亦安用相与变灭随东风登州孙氏松堂万松谁种巳枞枞半岭苍云映此邦露重珠缨䝉翠盖风来石齿碎寒江浮空两竹横南阁倒景扶桑射北窓坐待夕烽传海峤重城归去踏逄逄过莱州雪后望三山东海如碧环西北巻登莱云光与天色直到三山回我行适冬仲薄雪收浮埃黄昏风絮定半夜扶桑开参差太华顶出没云涛堆安期与羡门乗龙安在哉茂陵秋风客劝尔麾一杯帝乡不可期楚些招归来遗直坊富郑公之客李君讳常登人也故太守李公讳师中榜其闾曰遗直而其子大方求诗于轼为赋一首使君不浪出羔鴈亲扣门先生但清坐薤水巳多言当时邦人化市无晨饮豚嵗月曽几何客主皆九原鲁经有余叹楚些无归魂我作遗直诗过者式其藩次韵赵令铄东坡巳报六年穰惆怅红尘白首郎枕上溪山犹可见门前冠盖巳相望故人年少真琼树落笔风生战堵墙端向瓮间寻吏部老来専以醉为乡次韵王定国得颍倅二首仙风入骨巳凌云秋水为文不受尘一噫固应号地籁余波犹足挂天绅买牛但自捐三尺射鼠何劳挽六钓莫向百花潭上去醉翁不见与谁春滔滔四海我知津每愧先生植杖芸自少多言晚闻道从今闭口不论文灔翻白兽樽中酒归煮青泥坊底芹要识老僧无尽处牀前牛蚁不曽闻次韵赵令铄惠酒神仙无石髓生世悲蹔寓坐待玉膏流千载真旦暮青州老从事鬲上非所部惠然肯见从知我憎市酤开缾自洗盏肴核谁与具门前听剥啄烹鱼得尺素送范纯粹守庆州才大古难用论髙常近迂君看赵魏老乃为滕大夫浮云无根蔕黄潦能须臾知经几成败得见真贤愚羽旄照城阙谈笑安边隅当年老使君赤手降于莬诸郎更何事折箠鞭其雏吾知邓平叔不鬬月支胡次韵王震携文过我治平间雾豹当时始一斑闻道吹嘘借余论故教流落得生还清篇带月来霜夜妙语先春发病颜诗酒暮年犹足用竹林髙㑹许时攀次韵王定国谢韩子华过饮楚有孙叔敖长城隠千里哀哉练裙子负薪蹑破履岂无故交亲逝去如覆水不如老优孟谈笑託谐美世家不可恃如倚折足几祥符有贤相手握天下砥懿敏亦名公三贵徳爵齿盖棺今几日公子谁料理谁要卿料理欲説且止止宅相开府公久为苍生起如何垂老别氷盘餽苍耳亲嫌妨鹗荐相对发㣲泚新诗如弹丸脱手不移晷我亦老賔客苦语落纨绮莫辞三上章有道贫贱耻惠崇春江晓景二首竹外桃花三两枝春江水暖鸭先知蒌蒿满地芦芽短正是河豚欲上时两两归鸿欲破羣依依还似北归人遥知朔漠多风雪更待江南半月春次韵周邠南迁欲举力田科三径初成乐事多岂意残年踏朝市有如疲马畏陵坡羡君同甲心方壮笑我无聊鬓巳皤何日西湖寻旧赏淡烟疎雨暗渔蓑次韵胡完夫青山别泪尚斓斑十载江湖困抱闗老去上书还北阙朝来拄笏望西山相从盃酒形骸外笑説平生醉梦间万事㑹须咨伯始白头容我占清闲次韵钱穆父老入明光踏旧班染须那复唱阳闗故人飞上金銮殿迁客来从饭颗山大笔推君西汉手一言置我二刘间便须置酒唿同舍看赐飞龙出帝闲再次韵荅完夫穆父掖垣老吏识郎君并辔天街两絶尘汗血固应生有种夜光那复困无因岂知西省深严地也着东坡病瘦身免使谪仙明月下狂歌对影只三人次韵荅满思复自甘茅屋老三间岂意彤庭缀两班纸落云烟供醉后诗成珠玉看朝还谁言载酒山无贺记取啼乌巷有颜但恐跛䍧随赤骥青云飞歩不容攀东坡全集巻十五东坡全集卷十六钦定四库全书东坡全集巻十六宋蘓轼撰诗八十八首送戴䝉赴成都玉局观将老焉拾遗被酒行歌处野梅官柳西郊路闻道华阳版籍中至今尚有城南杜我欲归寻万里桥水花风叶暮萧萧芋魁径尺谁能尽桤木三年巳足烧百嵗风狂定何有羡君今作峩眉叟纵未家生执㦸郎也应世出埋轮守莫欺老病未归身玉局他年第几人㑹待子猷清兴发还须雪夜去寻君送陈睦知潭州华清缥渺浮髙栋上有缬林藏石瓮一杯此地初识君千巖夜上同飞鞚君时年少面如玉一饮百觚嫌未痛白鹿泉头山月出寒光泼眼如流汞朝元阁上酒醒时卧听风鸾鸣铁鳯旧逰空在人何处二十三年真一梦我得生还雪髯满君亦老嫌金带重有如社燕与秋鸿相逢未穏还相送洞庭青草渺无际天柱紫盖森欲动湖南万古一长嗟付与骚人发嘲弄用前韵荅西掖诸公见和双猊蟠础龙纒栋金井辘轳鸣晓瓮小殿垂帘白玊钩大宛立仗青丝鞚风驭賔天云雨隔孤臣忍泪肝肠痛羡君意气风生坐落笔纵横盘走汞上樽日日写黄封赐茗时时开小鳯闭门怜我老太𤣥给札看君赋云梦金奏不知江海眩木屡费琼瑶重岂惟蹇歩困追攀巳觉侍史疲犇送春还官柳腰肢活雨入御沟鳞甲动借君妙语发春容顾我风琴不成弄次韵王觌正言喜雪圣人与天通有诏寛狱市好语夜喧街湿云朝覆砌纷然退朝后色映宫槐媚欲夸翦刻工故上朱蓝袂我方执笔待未敢书上瑞君犹伏阁争髙论亦少慰霏霏止还作盎盎风与气神龙久潜伏一怒势必倍行当见三白拜舞讙万岁归来饮君家酣咏追既醉和蒋发运夜语飜千偈书来又一言此身真佛祖何处不羲轩船穏江吹坐楼空月入樽遥知思我处醉墨在頽垣送表弟程六知楚州炯炯明珠照双璧当年三老苏程石里人下道避鸠杖刺史迎门倒凫舄我时与子皆儿童狂走从人覔梨栗徤如黄犊不可恃隙过白驹那暇惜醴泉寺古垂橘柚石头山髙闇松栎诸孙相逢万里外一笑未解千忧积子方得郡古山阳老手风生谢刀笔我正含毫紫㣲阁病眼昏花困书檄莫教印绶系余年去扫坟墓当有日功成头白早归来共借梨花作寒食和人假山上党搀天碧玉环絶河千里抱商颜试观烟雨三峰外都在灵仙一掌间造物何如童子戏写真聊发使君闲何当挈取征西去画作围床六曲山送王伯敡守虢华山东麓秦遗民当时依山来避秦至今风俗含古意柔桑渌水招行人行人掉臂不回首争入崤函土囊口惟有使君千里来欲饮三堂无事酒三堂本来一事无日长睡起闻投壶牀头砚石开云月涧底松根斸雪腴山棚盗散人安寝劝买耕牛发陈廪归来只作水衡卿我欲携壶就君饮道者院池上作下马逢佳客携壶傍小池清风乱荷叶细雨出鱼儿井好能氷齿茶甘不上眉归涂更萧瑟真箇解催诗次韵子由送千之姪江上松楠深复深满山风雨作龙吟年来老榦都生菌下有孙枝欲出林白髪未成归隠计青衫傥有济时心闭门试草三千牍仄席求人少似今书文与可墨竹亡友文与可有四絶诗一楚词二草书三画四与可尝云世无知我者惟子瞻一见识吾妙处既没七年覩其遗迹而作是诗笔与子皆逝诗今谁为新空遗运斤质却弔断絃人次韵钱舍人病起牀下龟寒且耐支杯中虵去未应衰殿门明日逢王傅櫑具争先看不疑坐觉香烟携䄂少独愁花影上廊迟何妨一笑千痾散絶胜仓公饮上池次韵和王巩谪仙窜夜郎子美耕东屯造物岂不惜要令工语言王郎年少日文如缾水翻争锋虽剽甚闻鼓或惊犇天欲成就之使触羝羊藩孤光照㣲陋耿如月在盆归来千首诗倾泻五石樽却疑彭泽在颇觉苏州烦君看驺忌子亷折配春温知音必无人壊壁挂桐孙用王巩韵送其姪震知蔡州九门挿天开万马先朝屯举鞭红尘中相见不得言夜走清虚宿扣门惊鹊翻君家汾阳家永巷车雷犇夕郎方不夕列㦸以自藩相逢开月阁画檐低金盆至今梦中语犹举灯前樽阿戎脩玉牒未惮笔削烦君归助献纳坐继岑与温我客二子间不复寻诸孙虢国夫人夜逰图佳人自鞚玉花骢翩如惊燕踏飞龙金鞭争道宝钗落何人先入明光宫宫中羯鼓催花柳玉奴絃索花奴手坐中八姨真贵人走马来看不动尘明眸皓齿谁复见只有丹青余泪痕人间俯仰成今古吴公台下雷塘路当时亦笑张丽华不知门外韩擒虎用旧韵送鲁元翰知洛州我在东坡下躬耕三畆园君为尚书郎坐拥百吏繁鸣蛙与鼓吹等是俗物喧永谢十年旧老死三家村惟君绨袍信到我雀罗门缅懐故人意欲使薄夫敦新年对宣室白首代尧言相逢问前軰所见多后昆道馆虽云乐冷卿当复温还持刺史节却驾朱轮轩黄髪方用事白须宜少存嗣圣真生知救民如救燔初囚羽渊魄尽返湘江魂坐忧东郡决老守思王尊北流桑柘没故道尘埃翻知君一寸心可敌千歩垣流亡自栖止老㓜忘崩犇得闲闭阁坐勿使道眼浑聊乘应舍筏直泝无生源归来成二老夜榻当重论次韵朱光庭初夏朝罢人人识郑崇直声如在履声中卧闻疎响梧桐雨独咏㣲凉殿阁风諌苑君方续承业醉乡我欲访无功陶然一枕谁唿觉牛蚁新除病后聪次韵朱光庭喜雨久苦赵盾日欣逢傅说霖坐知千里足初觉两河深破屋常持伞无薪欲㸑琴清诗似庭燎虽美未忘箴奉敕祭西太一和韩川韵四首圣主新除祕祝侍臣来乞丰年寿宫神君欲至半夜灵风肃然玉玺亲题御笔金章来侍天香礼罢祝融参乘前驱巳过衡湘解剑独行残月披衣困卧清风梦蝶犹飞旅枕粥鱼巳响枯桐陂水初含晓渌稻花半作秋香皂盖却迎朝日红云正遶宫墙西太一见王荆公旧诗偶次其韵二首秋早川原浄丽雨余风日清酣从此归耕剑外何人送我池南但有樽中若下何须墓上征西闻道乌衣巷口而今烟草萋迷次韵子由送陈侗知陜州谁能如铁牛横身负黄河滔天不能没尺箠未易诃世俗自无常徐公故逶迤别来不可说事与浮云多当时无限人毁誉即墨阿虚声了无实夜虫鸣机梭相逢一笑外奈此白髪何天骥皆籋云长鸣饱刍禾王庭旅百宝大贝随弓戈君独一麾去欲赓五袴歌甘棠古乐国白酒金叵罗知君不久留治行中新科过客足嗔喜东堂记分鹅此外但坐歗后生工揣摩送贾讷倅眉二首当年入蜀叹空囘未见峩眉肯再来童子遥知颂襦袴使君先巳洗樽罍鹿头北望应逢鴈人日东郊尚有梅我老不堪歌乐职后生试覔子渊才老翁山下玉渊回手植青松三万栽父老得书知我在小轩临水为君开试看一一龙虵活更听萧萧风雨哀便与甘棠同不翦苍髯白甲待归来送程建用先生本舌耕文字浩千顷空仓付公子坐待发苕颕十年困新说儿女争捕影凿垣种蒿蓬嘉谷谁复省空余南陔意太息北堂冷织屦随方进採薪教韦逞辛勤守一经菽水贤五鼎今年闻起废鲁史复光景公子亦改官三就繁马颈归来一笑粲素髪飒垂领㑹看金花诏汤沐奉朝请天公不吾欺寿与龟鹤永次韵李脩孺留别二首十年流落敢言归鱼鸟江湖只自知岂意青天扫云雾尽唿黄髪寄安危风流吾子真前辈人物他年记一时我欲折繻留此老缁衣谁作好贤诗此生别袖几囘麾梦里黄州空自疑何处青山不堪老当年明月巧相随穷通等是思家意衰病难堪送客悲好去江鱼煮江水劒南归路有姜诗次韵黄鲁直赤目诵诗得非子夏学䌷史正作丘明书天公戏人亦薄相略遣幻翳生明珠赖君年来屏鲜腴百千灯光同一如书成自写蝇头表端就君王覔镜湖和周正孺坠马伤手平生学道巳神完岂复儿童私自怜醉坠何曾伤内守色忧当为念先传书空渐觉新诗徤把蟹行看乐事全卖却老骢为酒直大唿乡友作新年戯周正孺二絶折臂三公未可知㑹当千镒访权奇劝君鬻骆犹闲事肠断闺中杨柳枝天廐新颁玉鼻骍故人共敝亦常情相如虽老犹能赋换马还应继二生题文与可墨竹故人文与可为道师王执中作墨竹且谓执中勿使他人书字待苏子瞻来令作诗其侧与可既没八年而轼始还朝见之乃赋一首斯人定何人游戏得自在诗鸣草圣余兼入竹三昧时时出木石荒恠轶象外举世知珍之赏㑹独余最知音古难合奄忽不少待谁云死生隔相见如龚隗潘推官母李氏挽词南浦凄凉老逐臣东坡还往尽幽人杯盘惯作陶家客絃诵常叨孟母隣尚有升堂他日约岂知负土一阡新今年我欲江湖去暮雨连山宰树春玉堂栽花周正孺有诗次韵故山桃李半荒榛粗报君恩便乞身竹簟暑风招我老玉堂花蕋为谁春纎纎翠蔓诗催发皎皎霜葩髪鬬新只有来禽青李帖他年留与学书人杜介送鱼新年巳赐黄封酒旧老仍分赪尾鱼陋巷闗门负朝日小园除雪得春蔬病妻起斫银丝脍稚子讙寻尺素书醉眼蒙眬覔归路松江烟雨晚疎疎送杜介归扬州再入都门万事空闲㸔清洛漾东风当年帏幄几人在回首觚稜一梦中採药㑹须逢蓟子问禅何处识龎翁归来邻里应迎笑新长淮南旧桂丛狄咏石屏霏霏㸃轻素眇𦕈开重隂风花乱紫翠雪外有烟林雪近势方壮林逺意殊深㑹有无事人支頥识此心和黄鲁直烧香二首四句烧香偈子随香遍满东南不是闻思所及且令鼻观先参万巻明牕小字眼花只有斓斑一炷烟消火冷半生身老心闲再和二首置酒未逢休沐便同越北燕南且复歌唿相和隔墙知是曹参丹青巳自前世竹石时窥一斑五字当还靖节数行谁似髙闲武昌西山嘉祐中翰林学士承㫖邓公圣求为武昌令常逰寒溪西山山中人至今能言之轼谪居黄冈与武昌相望亦常往来溪山间元祐元年十一月二十九日考试馆职与圣求㑹宿玉堂偶话旧事圣求尝作元次山洼樽铭刻之巖石因为此诗请圣求同赋当以遗邑人使刻之铭侧春江渌涨蒲萄醅武昌官柳知谁栽忆从樊口载春酒歩上西山寻野梅西山一上十五里风驾两腋飞崔嵬同逰困卧九曲岭褰衣独到吴王台中原北望在何许但见落日低黄埃归来解剑亭前路苍崖半入云涛堆浪翁醉处今尚在石臼杯饮无樽罍尔来古意谁复嗣公有妙语留山隈至今好事除草棘常恐野火烧苍苔当时相望不可见玉堂正对金銮开岂知白首同夜直卧看椽烛髙花摧江边晓梦忽惊断铜环玉鎻鸣春雷山人帐空猿鹤怨江湖水生鸿鴈来请公作诗寄父老往和万壑松风哀再用前韵朱颜发过如春醅胸中梨枣初未栽丹砂未易扫白髪赤松却欲参黄梅寒溪本自逺公社白莲翠竹依崔嵬当时石泉照金像神光夜发如五台饮泉鉴面得真意坐视万物皆浮埃欲收暮景返甲里逺泝江水穷离堆还朝岂独羞老病自叹才尽倾空罍诸公渠渠若夏屋吞吐风月清隅隈我如废井久不食古甃缺落生隂苔数诗往复相感发汲新除旧寒光开遥知二月春江阔雪浪倒卷云峰摧石中无声水亦静云何觧转空山雷欲就诸公评此语要识忧喜何从来愿求南宗一勺水往与屈贾湔余哀送杨孟容我家峩眉隂与子同一邦相望六十里共饮玻璃江江山不违人遍满千家窓但苦窓中人寸心不自降子归治小国洪钟噎㣲撞我留侍玉坐弱歩欹丰扛后生多髙才名与黄童双不肯入州府故人余老龎慇懃与问讯爱惜霜眉庬何以待我归寒醅发春缸见子由与孔常父唱和诗辄次其韵余昔在馆中同舍出入辄相聚饮酒赋诗近嵗不复讲故终篇及之庶几诸公稍复其旧亦太平盛事也君先鲁东家门户照千古文章固应尔须鬛余似处虽非䝉倛状尚有歴国苦诵书口澜翻布谷杂杜宇十年困犇走栉沐饱风雨吾道其非耶野处岂兕虎㶚陵闲老将柏直口尚乳自君兄弟还鼎立知有补蓬山耆旧散故事谁删去来迎冯翊传出饯㑹稽组吾犹及前軰诗酒盛册府愿君唱此风扬觯斯杜举赵令晏崔白大图幅径三丈扶桑大蠒如瓮盎天女织绡云汉上往来不遣凤衔梭谁能鼓臂投三丈人间刀尺不敢裁丹青付与濠梁崔风蒲半折寒鴈起竹间的皪横江梅画堂粉壁翻云幕十里江天无处着好卧元龙百尺楼笑看江水拍天流次韵张昌言给事省宿冯颠久巳欹残雪戎眼何曾眩落晖朔野按行犹雀跃东台瞑坐觉乌飞漫夸年少容吾在若鬬樽前举世稀待向崧阳求水竹一犁烟雨伴公归和三舍人省上纷纷荣瘁何能久云雨从来翻覆手怳如一梦堕枕中却见三贤起江右嗟君妙质皆瑚琏顾我虚名但箕斗眀朝冠盖蔚相望共扈翠辇朝宣光武皇巳老白云乡正与羣帝骖龙翔独留杞梓扶明堂送钱承制赴广南路分都监当年我作表忠碑坐觉江山气未衰舞鳯尚从天目下收驹时有渥洼姿踞牀到处堪吹笛横槊何人解赋诗知是丹霞破佛手先声应巳慑羣夷次韵曽子开从驾二首槐街緑闇雨初匀瑞雾香风满后尘清庙幸同观济济丰年喜复接陈陈雍容巳餍天庖赐俯伏初尝贡茗新辇路归来闻好语共惊尧颡类髙辛入仗魂惊愧草莱一声清跸九门开晖晖日傍金舆转习习风从玉宇来流落生还真一芥周章危立近三槐道傍傥有山中旧问我收身早晩回再和眼花错莫鬓霜匀病马羸驺只自尘奉引拾遗叨侍从思归少傅羡朱陈衰年壮观空惊目崄韵清诗苦鬭新最后数篇君莫厌𢷬残椒桂有余辛忆观沧海过东莱日照三山迤逦开桂观飞楼凌雾起仙幢宝盖拂天来不闻宫漏催晨箭但觉檐隂转古槐供奉清班非老处㑹稽何日乞方回次韵刘贡父省上喜雨宻云今日破郊西疎雨潇潇未作泥要及清闲同笑语行看衰病费扶携花前白酒倾云液户外青骢响月题不用临风苦挥泪君家自与竹林齐再和当年曹守我胶西共厌餔糟与汩泥自古赤丸成习俗因公黄犊免提携生还各有青山兴病起犹能小字题莫怪歌唿数相和曽将狱市寄全齐送顾子敦奉使河朔我友顾子敦躯胆两俊伟便便十围腹不但贮书史容君数百人一笑万事巳十年卧江海了不见愠喜磨刀向猪羊酾酒㑹邻里归来如一梦丰颊愈茂美平生批敕手浓墨写黄纸㑹当勒燕然廊庙登劒履翻然向河朔坐念东郡水河来屹不去如尊乃勇耳次韵子由送家退翁知懐安军吾州同年友粲若琴上星当时功名意岂止拾紫青事既喜违愿天或不假龄今如图中鹤俛仰在一庭西南正春旱废沼黏枯萍翩然一麾去想见灵雨零我无谪仙句待诏沉香亭空骑内廐马天仗随云骈竟无丝毫补眷焉谁汝令永愧旧山叟慿君寄丁宁诸公饯子敦轼以病不往复次前韵君为江南英面作河朔伟人间一好汉谁似张长史上书苦留君言拙辄报巳置之勿复道出处俱可喜攀舆共六尺食肉飞万里谁言逺近殊等是朝廷美遥知送别处醉墨争淋纸我以病杜门商颂空振履后㑹知何日一欢如覆水善保千金躯前言戏之耳和张昌言喜雨二圣忧懃忘寝食百神奔走㑹风云禁林夜直鸣江濑清洛朝回起縠纹梦觉酒醒闻好句帐空簟冷发余薰秋来定有丰年喜剰作新诗凖备君次韵刘贡父西省种竹要知西掖承平事记取刘郎种竹初旧徳终唿名字外后生谁续笑谈余成隂障日行当见取笋供庖计巳疎白首林间望天上平安时报故人书偶与客饮孔常父见访方设席延请忽上马驰去巳而有诗戏用其前韵答之扬雄他文不皆竒独称观缾居井眉酒客法士两小儿陈遵张竦曾何知主人有酒君独醉蟹螯何不左手持岂复见吾横气机遣人追君君絶驰尽力去花君自痴醍醐与酒同一巵请君更问文殊师次韵子由书李伯时所藏韩干马潭潭古屋云幕垂省中文书如乱丝忽见伯时画天马朔风胡沙生落锥天马西来从西极势与落日争分驰龙膺豹股头八尺奋迅不受人间羁元狩虎嵴聊可友开元玉花何足竒伯时有道真吏隠饮啄不羡山梁雌丹青弄笔聊尔耳意在万里谁知之干惟画肉不画骨而况失实空余皮烦君巧説腹中事妙语欲遣黄泉知君不见韩生自言无所学廐马万匹皆吾师次韵刘贡父独直省中明窓畏日晓先暾髙柳鸣蜩午更喧笔老新诗疑有物心空客疾本无根隔墻我亦眠风榻上马君先𤨏月轩共喜早归三伏近解衣盘礴亦君恩轼以去嵗春夏侍立迩英而秋冬之交子由相继入侍次韵絶句四首各述所懐曈曈日脚晓犹清细细槐花暖自零坐閲诸公半廊庙时看黄色起天庭上尊初破早朝寒茗盌仍沾讲舌干陛楯诸郎空雨立故应慙悔不儒冠两鹤摧頽病不言年来相继亦乘轩悞闻九奏聊飞舞可得裴回为啄吞㣲生偶脱风波地晩嵗犹存铁石心定是香山老居士世縁终浅道根深送宋朝散知彭州迎侍二亲东来谁迎使君车知是丈人屋上乌丈人今年二毛初登楼上马不用扶使君负弩为前驱蜀人不复谈相如老㓜化服一事无有鞭不施安用蒲春波如天涨平湖鞓红照坐香生肤帣鞴上寿白玉壶公堂登歌鳯将雏诸孙懽笑争挽须蜀人画作西湖图郭熈画秋山平逺王堂昼掩春日闲中有郭熈画春山鸣鸠乳燕初睡起白波青嶂非人间离离短幅开平逺漠漠疎林寄秋晚恰似江南送容时中流回头望云巘伊川佚老鬓如霜卧看秋山思洛阳为君纸尾作行草烱如嵩洛浮秋光我从公逰如一日不觉青山暎黄髪为画龙门八节滩待向伊川买泉石次韵张昌言喜雨千里黄流失故居年来赤地到青徐遥闻争诵十行语无异亲巡六尺舆精贯天人一言足云兴岳渎万灵趋爱君谁似元和老贺雨诗成即谏书书晁补之所藏与可画竹三首与可画竹时见竹不见人岂独不见人嗒然遗其身其身与竹化无穷出清新庄周世无有谁知此凝神若人今巳无此竹宁复有那将春蚓笔画作风中柳君看断崖上瘦节蛟蛇走何时此霜竿复入江湖手晁子拙生事举家闻食粥朝来又絶倒谀墓得霜竹可怜先生槃朝日照苜蓿吾诗固云尔可使食无肉戏用晁补之韵昔我尝陪醉翁醉今君但吟诗老诗清诗咀嚼那得饱瘦竹潇洒令人饥试问鳯凰饥食竹何如驽马肥苜蓿知君忍饥空诵诗口颊澜翻如布谷书皇亲画扇十年江海寄浮沉梦遶江南黄苇林谁谓风流贵公子笔端还有五湖心书李世南所画秋景野水参差落涨痕疎林欹倒出霜根扁舟一棹归何处家在江南黄叶村人间斤斧日创夷谁见龙蛇百尺姿不是溪山曽独往何人解作挂猿枝书鄢陵王主簿所画折枝二首论画以形似见与儿童邻赋诗必此诗定非知诗人诗画本一律天工与清新边鸾雀写生赵昌花传神何如此两幅疎澹含精匀谁言一㸃红觧寄无边春瘦竹如幽人幽花如处女低昻枝上雀摇荡花间雨双翎决将起衆叶纷自举可怜採花蜂清蜜寄两股若人富天巧春色入毫楮悬知君能诗寄声求妙语昨见韩丞相言王定国今日玉堂独坐有懐其人昼卧玉堂上㣲风举轻纨铜缾下碧井百尺鸣飞澜俛仰清梦余爱此一掬寒似予平生友苦语凉肺肝秀眉玉两颊矫矫如翔鸾置之江淮交清诗洗江湍红鳞对白酒信美非所安丞相功业成还家酒盃寛人间有此客折简唿不难相将扣东阁起舞尽余欢和张来髙丽松扇可怜堂堂十八公老死不入明光宫万牛不来难自献裁作团团手中扇屈身蒙垢君一洗挂名君家诗集里犹胜汉宫悲婕妤网虫不见乘鸾子故李承之待制六丈挽词青青一寸松中有梁栋姿天骥堕地走万里端可期世无阿房宫可建五丈旗又无穆天子西征燕瑶池才大古难用老死亦其宜丈夫恐不免岂患莫巳知公如松与骥少小称伟竒俯仰自廊庙笑谈无羌夷清朝竟不用白首仍忧时愿斩横行将请烹干没儿言虽不见省坐折姦雄窥嗟我去公久江湖生白髭归来耆旧尽零落存者谁比公嵇中散龙性不可羁疑公李北海慷慨多雄词凄凉五君咏沉痛八哀诗邪正久乃明人今属公思九原不可传千古有余悲次韵孔常父送张天觉河东提刑送君应典鹔鹴裘慿仗千钟洗别愁脱帽风流余长史埋轮家世本留侯子河骏马方争出昭义疲兵亦少休定向秋山得嘉句故闗黄叶满行舟送天觉得山字西登太行岭北望清凉山晴空浮五髻晻蔼卿云间余光入巖石神草出茅菅何人相指似稍稍落人寰能令坠指儿虬髯茁氷颜祝君如此草为民巳痌瘝我亦老且病眼花腰脚顽念当勤致此莫作河东悭次韵王定国倅扬州此身江海寄天逰一落红尘不易收未许相如还蜀道空教何逊在扬州又惊白酒催黄菊尚喜朱颜映黒头火急着书千古事虞卿应未厌穷愁东坡全集巻十六东坡全集卷十七钦定四库全书东坡全集巻十七宋蘓轼撰诗八十八首赠李道士驾部员外郎李君宗固景祐中良吏也守汉州有道士尹可元精练善画以遗火得罪当死君缓其狱㑹赦获免时可元年八十一自誓且死必为李氏子以报可元既死二十余年而君子世昌之妇梦可元入其室生子曰得柔小名蜀孙㓜而善画既长读荘老喜之遂为道士赐号妙应事母以孝谨闻其写真盖妙絶一时云世人只数曹将军谁知虎头非痴人腰间大羽何足道颊上三毛自有神平生狎侮诸公子戏着㓜舆巖石里故教世世作黄冠布袜青鞋弄云水千年鼻祖守闗门一念还为李耳孙香火旧縁何日尽丹青余习至今存五十之年初过二衰颜记我今如此他时要指集贤人知是香山老居士次韵张舜民自御史出倅虢州留别玉堂给札气如云初喜湘累复佩银樊口凄凉已陈迹班心突兀见长身江湖前日真成梦鄠杜他年恐卜隣此去若容陪坐啸故应客主尽诗人次韵米黻二王书跋尾二首三馆曝书防蠧毁得见来禽与青李秋虵春蚓久相杂野鹜家鸡定谁美玉函金籥天上来紫衣敕使亲临启纷纶过眼未易识磊落挂壁空云委归来妙意独追求坐想蓬山二十秋怪君何处得此本上有桓𤣥寒具油巧偷豪夺古来有一笑谁似痴虎头君不见长安永宁里王家破垣谁复修元章作书日千纸平生自苦谁与美画地为饼未必似要令痴儿出馋水锦囊玉轴来无趾粲然夺真疑圣智忍饥看书泪如洗至今鲁公余乞米次韵宋肇惠澄心纸二首诗老囊空一不留百畨曽作百金收知君也厌雕肝肾分我江南数斛愁君家家学陋相如宜与诸儒论石渠古纸无多更分我自应给札奏新书郭熈秋山平逺二首目尽孤鸿落照边遥知风雨不同川此间有句无人见送与襄阳孟浩然木落骚人已怨秋不堪平逺发诗愁要看万壑争流处他日终烦顾虎头送欧阳辩监澶州酒汗血驾皷车何从致千里纷纷糟麴间欲试贤公子君家江南英濯足沧浪水却渡旧黄河涨沙埋马耳由来付造物倚伏何穷已当念楚子文三仕无愠喜九月十五日迩英讲论语终篇赐执政讲读史官燕于东宫又遣中使就赐御书诗各一首臣轼得紫薇花絶句其词云丝纶阁下文书静钟皷楼中刻漏长独坐黄昏谁是伴紫薇花对紫薇郎翌日各以表谢又进诗一篇臣轼诗云绣裳画衮云垂地不作成王翦桐戏日髙黄繖下西清风动槐龙舞交翠壁中蠧简今千年漆书蝌蚪光射天诸儒不复忧吻燥东宫赐酒如流泉酒酣复拜千金赐一纸惊鸾回鳯字苍颜白髪便生光袖有骊珠三十四归来车马已喧阗争看银钩墨色鲜人间一日传万口喜见云章第一篇玉堂画掩文书静铃索不摇钟漏永莫言㺯笔数行书湏信时平由主圣犬羊散尽沙漠空捷烽夜到甘泉宫似闻指麾筑上郡已觉谈笑无西戎文思天子师文母终闭玉关辞马武小臣愿对紫薇花试草尺书招賛普和王晋卿驸马都尉王诜晋卿功臣全彬之后也元丰二年予得罪贬黄冈而晋卿亦坐累逺讁不相闻者七年予既召用晋卿亦还朝相见殿门外感叹之余作诗相属託物悲慨阨穷而不怨㤗而不骄怜其贵公子有志如此故次其韵先生饮东坡独舞无所属当时挹明月对影三人足醉眠草棘间虫虺莫予毒醒来送归鴈一寄千里目怅焉懐公子旅食久不玉欲书加餐字逺託西飞鹄谓言相濡沫未足救沟渎吾生如寄耳何者为祸福不如两相忘昨梦那可逐上书得自便归老湖山曲躬耕二顷田自种十年木岂知垂老眼却对金莲烛公子亦生还仍分刺史竹贤愚有定分尊爼守尸祝文章何足云执技等医卜朝廷方西顾羌虏骄未伏遥知重阳酒白羽落黄菊羡君真将家浮面气可掬何当请长缨一战河湟复谢王泽州寄长松兼简张天觉二首莫道长松浪得名能教覆额两眉青便将径寸同千尺知有竒功似茯苓凭君説与埋轮使速寄长松作解嘲无复青黏和漆叶枉将钟乳敌仙茅次韵刘贡父所和韩康公忆持国二首梦觉真同鹿覆蕉相君脱屣自参寥颜红底事髪先白室迩何妨人自遥狂似次公应未怪醉推东阁不湏招援毫欲作衣冠表盛事终当继八萧闭户端居念独深小轩朱槛忆同临燎须谁识英公意黄髪聊知子建心己託西风传絶唱且邀明月伴孤斟他时内集应唿我下客先判醉堕簮次韵刘贡父叔姪扈驾玉堂孤坐不胜清长羡枚邹接长卿只许隔墻闻置酒时因议事得聮名机云似我多遗俗广受如君不治生共託属车尘土后钧天一饷梦中荣次韵韩康公置酒见留庭下黄花一醉同重来雪巘己穹窿不应屡费讥安石但使毋多酌次公钟乳金钗人似玉鵾絃鐡拨坐生风少卿尚有车茵在颇觉寛容胜弱翁次韵王都尉偶得耳疾君知六凿皆为赘我有一言能决疣病客巧闻牀下蚁痴人强覰棘端猴聪明不在根尘里药饵空为婢仆忧但试周郎看聋否曲音小误已回头送乔仝寄贺君六首旧闻靖长官贺水部皆唐末五代人得道不死章圣皇帝东封有谒于道左者其谒云晋水部员外郎贺亢再拜而去上不知也已而閲谒见之大惊物色求之不可得天圣初又使其弟子喻澄者诣阙进佛道像直数千万张公安道与澄逰具得其事又有乔仝者少得大风疾几死贺使学道今年八十益壮盛人无复见贺者而仝数见之元祐二年十二月仝来京师十许日予留之不可曰贺以上元期我于䝉山又曰吾师尝游宻州识君于常山道上意若喜君者作是诗以送之且作五絶句以寄贺君年二十美且都初得恶疾堕眉须红颜白髪惊妻孥览镜自嫌欲弃躯结茅穷山啖松腴路逢逃秦博士卢方瞳照野清而臞再拜未起烦一唿觉知此身了非吾烱然莲花出泥涂随师东逰渡潍邞山头见我两轮朱岂知仙人混屠沽尔来八十胸垂胡上山如飞嗔人扶东归有约不敢渝新年当参老仙儒秋风西来下双凫得枣如𤓰分我无生长兵间早脱身晚为元祐太平人不惊渤澥桑田变来看龟䝉漏泽春曽谒东封玊辂尘幅巾短褐亦逡巡行宫夜奏空名姓怅望云霞缥缈人垂老区区岂为身㣲言一发重千钧始知不见髙皇帝正似商山四老人旧闻父老晋郎官已作飞腾变化看闻道东䝉有居处愿供薪水看烧丹千古风流贺季真最怜嗜酒谪仙人狂吟醉舞知无益粟饭藜羮问养神送家安国教授归成都别君二十载坐失两鬓青吾道虽艰难斯文终典刑屡作退飞鹢羞看干死萤一落戎马间五见霜叶零夜谈空説劒春梦犹横经新科复旧贯童子方乞灵湏烦凌云手去作入蜀星苍苔髙朕室古栢文翁庭初闻编简香始觉锋镝腥岷峨有雏鳯梧竹养脩翎呜唿应嶰律飞舞集虞廷吾侪便归老亦足慰余龄和子由除夜元日省宿致斋三首江淮流落岂闗天禁省相望亦偶然等是新年未相见此身应坐不归田白髪苍颜五十三家人强遣试春衫朝回两袖天香满头上银幡笑阿咸当年踏月走东风坐看春闱鎻醉翁白髪门生几人在却将新句调儿童次韵荅张天觉二首车轻马穏辔衔坚但有蚊虫喜扑縁截断口前君莫怪人间差乐胜巢仙驭风骑气我何劳且要长松作土毛亦如诃佛丹霞老却向清凉礼白毫次韵黄鲁直画马试院中作少年鞍马勤逺行卧闻龁草风雨声见此忽思短䇿横十年髀肉磨欲透那更陪君作诗瘦不如芉魁归饭豆门前欲嘶御史骢诏恩三日休老翁羡君懐中双橘红余与李廌方叔相知久矣领贡举事而李不得第愧甚作诗送之与君相从非一日笔势翩翩疑可识平时谩说古战塲过眼终迷日五色我慙不出君大笑行止皆天子何责青袍白纻五千人知子无怨亦无徳买羊沽酒谢玉川为我醉倒春风前归家但草凌云赋我相夫子非癯仙和王晋卿送梅花次韵东坡先生未归时自种来禽与青李五年不踏江头路梦逐东风泛苹芷江梅山杏为谁容独笑依依临野水此间风物君未识花浪翻天雪相激明年我复在江湖知君对花三叹息和宋肇逰西池次韵汉皇慈俭不开边尚教千艘下瀬船贪看艨艟飞鬬舰不知赑屓舞钧天故山西望三千里徃事回思二十年自笑区区足官府不如公子散神仙书艾宣画四首竹鹤此君何处不相宜况有能言老令威谁识长身古君子犹将缁布縁深衣黄精鹿太华西南第几峯落花流水自重重幽人只採黄精去不见春山鹿养茸杏花白鷴天工翦刻为谁妍抱蕋㳺蜂自作团把酒惜春都是梦不如闲客此闲看莲龟半脱莲房露压欹緑荷深处有㳺龟只应翡翠兰苕上独见𤣥夫曝日时仆领贡举未出钱穆父雪中作诗见及三月二十日同逰金明池始见其诗次韵为荅雪知我出已全消花待君来未敢飘行避门生时小饮忽逄骑吏有嘉招鱼龙絶技来千里斑白遗民数四朝知有黄公酒垆在苍颜华髪自相遥次韵子由五月一日同转对跪奉新书笏在腰谈王正欲伴耕樵晋阳岂为一门事宣政聊同五月朝忧患半生聨出处归休上䇿早招要后生可畏吾衰矣刀笔从来错料尧韩康公挽词三首故国非乔木兴王有世臣嗟予后死者犹及老成人徳业经文武风流表缙绅空余行乐地处处泣遗民再世忠清徳三朝翼賛勲功成不归国就访敢忘君旧学严诗律余威靖塞氛何当继韩奕故吏总能文西第开东合初筵㸃后尘笙歌邀白髪灯火乐青春扶路三更罢回头一梦新赋诗犹墨湿把巻独沾巾栢石图诗陈公弼家藏栢石图其子慥季常传寳之东坡居士作诗以为之铭栢生两石间天命本如此虽云生之艰与石相终始韩子俯仰人但爱平地美土膏杂粪壤成壊几何耳君㸔化槎牙岂有可移理苍龙转玉骨黒虎抱金柅画师亦可人使我毛髪起当年落笔意正欲讥韩子庆源宣义王丈以累举得官为洪雅主簿雅州戸掾遇吏民如家人人安乐之既谢事居眉之青神瑞草桥放懐自得有书来求红带既以遗之且作诗为戏请黄鲁直学士秦少㳺贤良各为赋一首为老人光华青衫半作霜叶枯遇民如儿吏如奴吏民莫作官长看我是识字耕田夫妻啼儿号刺史怒时有野人来挽须拂衣自注下下考芋魁饭豆吾岂无归来瑞草桥边路独㳺还佩平生壶慈母巖前自唤渡布衣江上人争扶今年蚕市数州集中有遗民懐袴襦邑中之黔相指似白髯红带老不癯我欲西归卜隣舍隔墻拊掌容歌唿不学山王乘驷马囘头空指黄公垆次许冲元韵送成都髙士敦钤辖栘中老监本虚名懒作燕山万里行坐看飞鸿迎使节归来骏马换倾城髙才本不縁勲阀余力还思治蜀兵西望雪山烽火尽不妨樽酒寄平生次前韵送程六表弟君家兄弟真连璧门十朱轮家万石竹使犹分刺史符尚方行赐尚书舄前年持节发仓廪到处卖刀收蠒栗归来闭口不论功却走渡江谁复惜君才不用如涧松我老得全犹社栎青衫莫厌百僚底白首上有千薪积忆昔江湖一钓舟无数云山供㸃笔未应便障西风扇只恐先移北山檄凭君寄谢江南叟念我空见长安日浮江泝蜀有成言江水在此吾不食和王晋卿题李伯时画马督邮有良马不为君所竒顾收纸上影骏骨何由归一朝见萦䇿蚁封惊肉飞岂惟马不遇人已半生痴送钱穆父出守越州絶句二首簿书常苦百忧集樽酒今应一笑开京兆从教思广汉㑹稽聊喜得方回若耶溪水云门寺贺监荷花空自开我恨今犹在泥滓劝君莫棹酒船回戏书李伯时画御马好头赤山西战马饥无肉夜嚼长稭如嚼竹蹄间三丈是徐行不信天山有坑谷岂如廐马好头赤立仗归来卧斜日莫教优孟卜塟地厚衣薪槱入铜歴送程七表弟知泗州江湖不在眼尘土坐满颜系舟清洛尾初见淮南山淮山相媚好晓镜开烟鬟持此娱使君一笑簿领间使君如天马朝燕暮荆蛮时无王良手空老十二闲聊当出毫末化服狡与顽勿谓无人知古佛临涛湾赤子视万类流萍閲人寰但使此可人余事真茆菅送曹辅赴闽漕曹子本儒侠笔势翻涛澜徃来戎马间边风裂儒冠诗成横槊里楯墨何曽干一旦事逺逰红尘隔巖滩平生羊炙口并海搜咸酸一从荔枝饮岂念苜蓿槃我亦江海人市朝非所安常恐青霞志坐随白髪阑渊明赋归去谈笑便解官今我何为者索身良独难凭君问清淮秋水今几竿我舟何时发霜露日已寒次韵王郎子立风雨有感百年一俯仰寒暑相主客稍増裘褐气已觉团扇厄不湏计荣辱此䘮彼有获我琴终不败无攫故无醳后生不自牧呻吟空挟䇿揠苖不待长卖菜苦求益此郎独静退门外无行迹但恐陶渊明毎为饥所迫凄风㺯衣结小雪穿门席愿君付一笑造物亦戏剧朝来赋云梦笔落风雨疾为君裁春衫髙㑹开桂籍次韵黄鲁直嘲小徳小徳鲁直子其母㣲故其诗云解着潜夫论不妨无外家进馔客争起小儿那可涯莫欺东方星三五自横斜名驹已汗血老蚌空泥沙但使伯仁长还兴络秀家书林次中所得李伯时归去来阳闗二图后二首不见何戡唱渭城旧人空数米嘉荣龙眠独识慇懃处画出阳闗意外声两本新图寳墨香樽前独唱小秦王为君翻作归来引不学阳闗空断肠送蹇道士归庐山物之有知盖恃息孰居无事使出入心无天逰室不空六凿相攘妇争席法师逃人入庐山山中无人自徃还徃者一空还者失此身正在无还间緜緜不絶㣲风里内外丹成一弹指人间俯仰三千秋骑鹤归来与子游卧病逾月请郡不许复直玉堂十一月一日鏁院是日苦寒诏赐官烛法酒书呈同院㣲霰疎疎㸃玉堂词头夜下揽衣忙分光御烛星辰烂拜赐宫壶雨露香醉眼有花书字大老人无睡漏声长何时却逐桑榆暖社酒寒灯乐未央送周朝议守汉州茶为西南病岷俗记二李何人折其锋矫矫六君子君家尤出力流落初坐此谓当收桑榆华发看劒履胡为犯风雪嵗晚行未已念归诚得计顾自为谋耳吾闻江汉间疮痏有未起莫轻龚遂老君王付尺箠召还当有诏挽袖谢隣里犹堪作水衡供帐园林美木山吾先君子尝蓄木山三峯且为之记与诗诗人梅二丈圣俞见而赋之今三十年矣而犹子千乘又得五峯益竒因次圣俞韵使并刻之其侧圣俞诗空山枯楠大蔽牛霹雳夜落鱼凫洲鱼凫水射几千秋蠧肌烂髓沙荡流惟存坚骨蛟龙锼形侔三山中雄酋左右两峯相挟翼尊奉君长无慢尤苏夫子见之惊且喜买于谿叟凭貂裘因嗟大不为梁栋又叹残不为薪槱雨侵藓涩得石瘦宜与夫子归隠丘次韵木生不愿回万牛愿终天年仆沙洲时来幸逄河伯秋掀然见怪推不流蓬婆雪领巧雕锼蛰虫行蚁为豪酋阿咸大胆忽持去河伯好事不汝尤城中古沼浸坤轴一林瘦竹吾菟裘二顷良田不难买三年桤木行可槱㑹将白髪对苍巘鲁人不厌东家丘送千乘千能两姪还乡治生不求富读书不求官譬如饮不醉陶然有余欢君看龎徳公白首终泥蟠岂无子孙念顾独遗以安鹿门上冡回牀下拜龙鸾躬耕竟不起耆旧节独完念汝少多难氷雪落绮纨五子如一人奉养真色难烹鸡独餽母自飨苜蓿槃口腹恐累人宁我食无肝西来四千里敝袍不言寒秀眉似我兄亦复心闲寛忽然舍我去嵗晚留余酸我岂轩冕人青云意先阑汝归莳松菊环以青琅玕桤隂三年成可以挂我冠清江入城郭小圃生㣲澜相从结茆舍曝背谈金銮送周正孺知东川得郡书生荣还家昔人重而况东西川千骑许上冡里门下车入父老自惊耸端如何武贤不事长卿宠清时养材杰杞梓方培拥未应遗合抱取用及把拱如君尚出麾顾我宜耕垄告归谢先手求去悔不勇岂云慕廉退实自知衰冗为君扫棠隂画像或相踵题李伯时画赵景仁琴鹤图二首清献先生无一钱故应琴鹤是家传谁知黙皷无絃曲时向珠宫舞幻仙丑石寒松未易亲聊将短曲调长人乘轩故自非明眼终日僛僛舞㸑薪次前韵再送周正孺东川得望郎坐与西争重髙风倾石室旧学鄙文冡蜀人安使君所至野不耸竹马迎细侯大钱送刘宠遥知句谿路老穉相扶拥看画古丛祠百怪朝幽拱牛头与兠率云木蔚堆壠醉乡追旧㳺笔阵贾余勇聊将诗酒乐一扫簿书冗西风吹好句珠玉本无踵书王定国所藏烟江叠嶂图江上愁心千叠山浮空积翠如云烟山耶云耶逺莫知烟空云散山依然但见两崖苍苍暗絶谷中有百道飞来泉萦林络石隠复见下赴谷口为奔川川平山开林麓断小桥野店依山前行人稍度乔木外渔舟一叶江吞天使君何从得此本㸃缀毫末分清妍不知人间何处有此境径欲徃置二顷田君不见武昌樊口幽絶处东坡先生留五年春风摇江天漠漠暮云巻雨山姢姢丹枫翻鸦伴水宿长松落雪惊醉眠桃花流水在人世武陵岂必皆神仙江上清空我尘土虽有去路寻无縁还君此画三叹息山中故人应有招我归来篇次韵王定国㑹饮清虚堂何逊扬州又几年官梅诗兴故依然何人可复间季孟与子不妨中圣贤卜筑君方淮上郡归心我已劒南川此身正似蚕将老更尽春光一再眠兴龙节侍宴前一日㣲雪与子由同访王定国小饮清虚堂定国出数诗皆佳而五言尤竒子由又言昔与孙巨源同过定国感念存没悲叹久之夜归稍醒各赋一篇明日朝中以示定国也天风淅淅飞玉沙诏恩里沐休早衙遥知清虚堂里雪正似薝卜林中花出门自笑无所诣唿酒持劝惟君家踏冰凌兢战疲马扣门剥啄惊寒鸦羡君五字入诗律欲与六出争天葩头风已倩檄手愈背痒恰得仙爪爬银缾泻油浮蚁酒紫盌铺粟盘龙茶幅巾起作鸜鹆舞叠鼓谁掺渔阳挝九衢灯火杂梦寐十年聚散空咨嗟明朝握手殿门外共看银阙暾晨霞王晋卿所藏着色山二首缥缈营丘水墨仙浮空出没有无间尔来一变风流尽谁见将军着色山荦确何人似退之意行无路欲从谁宿云解駮晨光漏独见山红涧碧时次韵黄鲁直效进士作嵗寒知松栢诗龙蛰虽髙卧鸡鸣不废时炎凉徒自变茂悦两相知已负栋梁质肯为儿女姿那忧霜贸贸未喜日迟迟难与夏虫语永无秋实悲谁知此植物亦解秉天彛王晋卿作烟江叠嶂图仆赋诗十四韵晋卿和之语特竒丽因复次韵不独纪其诗画之美亦为道其出处契阔之故而终之以不忘在莒之戒亦朋友忠爱之义也山中举头望日边长安不见空云烟归来长安望山上时移事改应澘然管絃去尽賔客散惟有马埒编金泉渥洼故自千里足要饱风雪轻山川屈居华屋啗枣脯十年俯仰龙旗前却因病瘦出竒骨盐车之厄宁非天风流文采磨不尽水墨自与诗争妍画山何必山中人田歌自古非知田郑䖍三絶君有二笔势挽回三百年欲将巖谷乱窈窕眉峯脩嫮夸连娟人间何有春一梦此身将老蚕三眠山中幽絶不可久要作平地家居仙能令水石长在眼非君好我当谁縁愿君终不忘在莒乐时更赋囚山篇夜直玉堂擕李之仪端叔诗百余首读至夜半书其后玉堂清冷不成眠伴直难唿孟浩然暂借好诗消永夜每逢佳处辄参禅愁侵砚滴初含冻喜入灯花欲鬬妍寄语君家小儿子他时此句一时编景仁和赐酒烛诗复次韵谢之笙磬分均上下堂㳺鱼舞兽自奔忙朱絃初识孤桐韵玉琯犹闻秬黍香万事今方咨伯始一斑我亦愧真长此生㑹见三雍就无复寥寥叹未央次韵刘贡父春日赐幡胜寛诏随春出内朝三军喜气挟狐貂镂银错落翻斜月剪綵缤纷舞庆霄腊雪强飞才到地晓风偷转不惊条脱冠径醉应归卧便腹从人笑老韶再和与君流落偶还朝过眼纷纶七叶貂莫笑华颠飘彩胜几人黄壤隔青霄行吟未许穷骚雅坐啸犹能出教条记取明年江上郡五更春枕梦春韶叶公秉王仲至见和次韵荅之袗絺方暑亦堪朝嵗晚凄风忆皁貂共喜鹓鸾归禁籞心知日月在重霄君如老骥初遭络我似枯桑不受条强镊霜须簮彩胜苍颜得酒尚能韶再和衰迟何幸得同朝温劲如君合珥貂谁惜异材䝉径寸自慙枯枿借凌霄光风泛泛初浮水红糁离离欲缀条后日一樽何处共奉常端冕作咸韶次韵王晋卿惠花栽栽所寓张退傅第中一首坐来念念失前人共向空中寓一尘若问此花谁是主天教闲客管青春次韵王晋卿上元侍燕端门月上九门开星河绕露台君方枕中梦我亦化人来光动仙毬缒香余歩辇回相从穿万马衰病若为陪王郑州挽词羡君华髪起琳宫右辅初还鼓角雄千里农桑歌子产一时冠盖慕萧嵩那知聚散舂粮外便有悲欢过隙中京兆同僚几人在犹思对案笔生风书王定国所藏王晋卿画着色山二首白髪四老人何曽在商颜烦君纸上影照我胸中山山中亦何有木老土石顽正赖天日光涧谷纷斓斑我心空无物斯文定何闲君看古井水万象自徃还君归岭北初逢雪我亦江南五见春寄语风流王武子三人俱是识山人送吕昌朝知嘉州不羡三刀梦蜀都聊将八咏继东呉卧看古佛凌云阁勑赐诗人明月湖得句㑹应縁竹鹤思归宁复为莼鲈横空好在脩眉色头白犹堪乞左符次韵黄鲁直寄题郭明父府推颍州西斋二首树头啄木常疑客客去而瞋定不然脱辖已应生井沫解衣聊复起庖烟平生诗酒真相污此去文书恐独贤早晚西湖映华髪小舟翻动水中天寂寞东京月旦州徳星无复缀珠旒莫嗟平舆空神物尚有西斋接胜流春梦屡寻湖十顷家书新报橘千头雪堂亦有思归曲为谢平生马少㳺东坡全集巻十七东坡全集卷十八钦定四库全书东坡全集巻十八宋苏轼撰诗一百一十八首次韵秦少章和钱蒙仲碧畦黄陇稻如京嵗美人和易得情鑑里移舟天外思地中鸣角古来声山围故国城空在潮打西陵意未平二子有如双白鹭隔江相照雪衣明次韵钱越州髯尹超然定逸羣南游端为访云门谪仙归侍玉皇案老鹤来乘刺史轓已觉簿书哀老子故知笾豆有司存年来齿颊生荆棘习气因君又一言同秦仲二子雨中游宝山平明已报百吏散半日来陪二子闲立鹊低昻烟雨里行人出没树林间去杭十五年复游西湖用欧阳察判韵我识南屏金鲫鱼重来拊槛散斋余还从旧社得心印似省前生觅手书葑合平湖久芜漫人经丰嵗尚凋疎谁怜寂寞髙常侍老去狂歌忆孟诸与莫同年雨中饮湖上到处相逢是偶然夣中相对各华颠还来一醉西湖雨不见跳珠十五年送子由使契丹云海相望寄此身那因逺适更沾巾不辞驿骑凌风雪要使天骄识凤麟沙漠回看清禁月湖山应夣武林春单于若问君家世莫道中朝第一人次韵荅刘景文左藏我老诗坛仆鼓旗借君佳句发良时但空贺监杯中物莫示孙郎帐下儿夜烛催诗金烬落秋芳压帽露华滋故应好语如爬痒有味难名只自知座上复借韵送岢岚军通判叶朝奉云间踏白看纒旗莫忘西湖把酒时夣里吴山连越峤樽前羌妇杂胡儿夕烽过后人初醉春鴈来时雪未滋为问从军真乐否书来粗遣故人知轼始于文登海上得白石数升如芡实可作枕闻梅丈嗜石故以遗其子子明学士子明有诗次其韵海隅荒怪有谁珍零落珊瑚泣季伦法供坐令㣲物重色难归致孝心纯只疑薏苡来交阯未信蠙珠出泗滨愿子聚为江夏枕不劳麾扇自宁亲次韵钱越州见寄莫将牛弩射羊羣卧治何妨昼掩门稍喜使君无疾病时因送客见车轓搔头白髪秋无数闭眼丹田夜自存欲息波澜须引去吾侪岂独坐多言文登蓬莱阁下石壁千丈为海浪所战时有碎裂淘洒嵗久皆圜熟可爱土人谓此弹子涡也取数百枚以养石菖蒲且作诗遗垂慈堂老人蓬莱海上峯玉立色不改孤根捍滔天云骨有破碎阳侯杀亷角阴火发光采累累弹丸间𤨏细成珠琲阎浮一沤耳真妄果安在我持此石归袖中有东海垂慈老人眼俯仰了大块置之盆盎中日与山海对明年菖蒲根连络不可解傥有蟠桃生旦暮犹可待次韵毛滂法曹感雨诗江南佳公子遗我锦绣端揽之温如春公子焉得寒兴雨自有时肤寸便蒙歛藏以自润牛斗何足干空庭月与影强结三友欢我岂不足欤要此清团团所欢在一醉常恐樽中干舍酒尚可乐明珠如弹丸但恐千仞雀怱怱发虚弹迨子闲暇时种子田中丹一朝涉世故空腹容欺谩我顷在东坡秋菊为夕餐永愧坡间人布褐为我完雪堂初覆瓦上簟无下莞时时亦设客每醉筒辄殚一笑便倾倒五年得轻安公子岂我徒衣钵传一箪定非郊与岛笔势江河寛悲吟古寺中穿帷雪漫漫他年记此味芋火对懒残送邓宗古还乡广汉有姜子孝弟行里闾赤睂虽豺虎弛兵过其墟至今空清泉无复双鲤鱼南郑有李郃得妙甘公书夜坐指流星惊倒两使车抱闗不肯仕布褐䝉璠玙西南固多士君得二子余凛凛忠文公搜士及樵渔涧谿有幽讨苹芷真嘉蔬嵗晚终不食心恻当何如参寥上人初得智果院㑹者十六人分韵赋诗轼得心字涨水返旧壑飞云思故岑念君忘家客亦有怀归心三间得幽寂数步藏清深攅金卢橘坞㪚火杨梅林茶笋尽襌味松杉真法音云崖有浅井玉醴常半寻遂名参寥泉可濯幽人襟相擕横岭上未觉衰年侵一眼吞江湖万象涵古今愿君更小筑嵗晚解我簮哭王子立次儿子迨韵三首彭城初识子照眼白而长异夣成先兆清言得未尝岂惟知礼意遂欲补诗亡咄咄真相逼诸生敢鴈行非无伯鸾志独有子云悲恨子非天合犹能使我思儿曹莫凄恸老眼欲枯萎㑹哭皆豪杰谁为感旧诗龙困尝鱼服羊儇或虎䝉怱怱成鬼録愦愦到天公偶落藩墻上同㳺羿彀中回看十年事黄叶巻秋风异鹊熙宁中柯侯仲常通守漳州以救饥得民有二鹊栖其㕔事讫侯之去鹊亦送之漳人异焉为赋此诗昔我先君子仁孝行于家家有五亩园么凤集桐花是时乌与鹊巢鷇可俯拏忆我与诸儿饲食观羣呀里人惊瑞异野老笑而嗟云此方乳哺甚畏鸢与虵手足之所及二物不敢加主人若可信衆鸟不我遐故知中孚化可及鱼与豭柯侯古循吏悃愊真无华临漳所全活数等江干沙仁心格异族两鹊栖其衙但恨不能言相对空楂楂善恶以类应古语良非夸君看彼酷吏所至号鬼车次韵詹适宣徳小饮巽亭君方夣谪仙我亦弔文园江上同三黜天涯又一樽涛雷殷白昼梅雪耿黄昏归去多情雨应随御史轩东川清丝寄鲁冀州戏赠鹅溪清丝清如冰上有千嵗交枝藤藤生谷底饱风雪嵗晚忽作龙虵升嗟我虽为老侍从骨寒只爱布与缯牀头锦衾未还客坐觉芒刺在背膺岂如髯卿晚乃贵福禄正似川方増醉中倒着紫绮裘下有半臂出缥绫封题不敢妄裁翦刀尺自有佳人能遥知千骑出清晓积雪未放㳺尘兴白须红带柳丝下老弱空巷人相登但放竒纹出领袖吾髯虽老无人憎怡然以垂云新茶见饷报以大龙团仍戏作小诗妙供来香积珍烹具大官拣芽分雀舌赐茗出龙团晓日云庵暖春风浴殿寒聊将试道眼莫作两般看次韵王忠玉逰虎丘絶句三首当年大白此相浮老守娱宾得二丘白髪重来故人尽空余丛桂小山幽青盖红旗映玉山新诗小草落𤣥泉风流使者人争看知有真娘立道边舞衣歌扇转头空只有青山杳霭中莫共吴王鬬百草使君未敢借惊鸿寄蔡子华故人送我东来时手栽荔子待我归荔子已丹吾髪白犹作江南未归客江南春尽水如天肠断西湖春水舩想见青衣江畔路白鱼紫笋不论钱霜髯三老如霜桧旧交零落今谁在莫从唐举问封侯但遣麻姑更爬背和钱四寄其弟龢再见涛头涌玉轮烦君久驻浙江春年来总作维摩病堪笑东西二老人卧病弥月闻垂云花开顺阇棃以诗见招次韵荅之道人心似水不碍照花妍燕坐春强半清阴月屡迁平生无起灭一念有陈鲜袅袅风枝举离离日萼蔫病吟终少味老醉不成颠何必遨头出湖中有散仙故周茂叔先生濓谿世俗眩名实至人疑有无怒移水中蟹爱及屋上乌坐令此溪水名与先生俱先生本全徳亷退乃一隅因抛彭泽米偶似西山夫遂即世所知以为溪之唿先生岂我軰造物乃其徒应同柳州柳聊使愚溪愚次韵子由使契丹至涿州见寄四首老人痴钝已逃寒子复辞行理亦难要到卢龙看古塞投文易水弔燕丹胡羊代马得安眠穷髪之南共一天又见子卿持汉节遥知遗老泣山前氊毳年来亦甚都时时鴂舌问三苏那知老病浑无用欲问君王乞镜湖始忆庚寅降屈原旋看蜡凤戏僧䖍随翁万里心如铁此子何劳为买田雪后便欲与同僚寻春一病弥月杂花都尽独牡丹在耳刘景文左藏和顺阇棃诗见赠次韵荅之残花怨久病剰雨泣余妍不见双旌出空令九陌迁知君苦寂寞妙语嚼芳鲜浅紫从争发深红任早蔫天葩尚青萼国色待华颠载酒邀诗将臞儒不是仙次韵刘景文周次元寒食同游西湖絮飞春减不成年老境同乗下濑舩蓝尾忽惊新火后遨头要及浣花前山西老将诗无敌洛下书生语更妍共向北山寻二士画桡鼍鼓聒清眠连日与忠玉张全翁游西湖访北山清顺道潜二诗僧登垂云亭饮参寥泉最后过唐州陈使君夜饮忠玉有诗次韵荅之北山非自髙千仭付我足西湖亦何有万象生我目云深人在坞风静响应谷与君皆无心信步行看竹竹间逢诗鸣眼色夺湖渌百篇成俯仰二老相追逐故应千顷池养此一双鹄山髙路已断亭小膝屡促夜寻三尺井渴饮半瓯玉明朝閙丝管寒食杂歌哭使君坐无聊狂客来不速载酒有鸱夷扣门非啄木浮蛆滟金盌翠羽出华屋须㬰便陈迹觉夣那可续及君未渡江过我勤秉烛一笑换人爵百年终鬼録新茶送佥判程朝奉以餽其母有诗相谢次韵荅之缝衣付与溧阳尉舍肉怀归颍谷封闻道平反供一笑㑹须难老待千钟火前试焙分新胯雪里头纲辍赐龙从此升堂是兄弟一瓯林下记相逢次韵送张山人归彭城羡君飘荡一虚舟来作钱塘十日逰水洗禅心都眼浄山供诗笔总睂愁雪中乘兴真聊尔春尽思归却罢休何日五湖从范蠡种鱼万尾橘千头次韵林子中王彦祖唱醻早知身寄一沤中晚节尤惊落木风昨夣巳论三世事嵗寒犹喜五人同雨余北固山围座春尽西湖水映空差胜四明狂监在更将老眼犯尘红夀星院寒碧轩清风肃肃摇窓扉窓前修竹一尺围纷纷苍雪落夏簟冉冉绿雾霑人衣日髙山蝉抱叶响人静翠羽穿林飞道人絶粒对寒碧为问鹤骨何縁肥书刘景文所藏王子敬帖絶句家鸡野鹜同登爼春蚓秋虵总入奁君家两行十二字气压邺侯三万籖书刘景文所藏宗少文一笔画宛转回纹锦萦盈连理花何须郭忠恕匹素画缫车真觉院有洛花花时不暇往四月十八日与刘景文同往赏枇杷緑暗初迎夏红残不及春魏花非老伴卢橘是乡人井落依山尽巖崖发兴新嵗寒君记取松雪看苍鳞又和刘景文韵牡丹松桧一时栽付与春风自在开试问壁间题字客几人不为看花来西湖夀星院此君轩卧听谡谡碎龙鳞俯看苍苍立玉身一舸䲭夷江海去尚余君子六千人仲天贶王元直自睂山来见余钱塘留半嵗既行作絶句五首送之仲君岂弟多学王子清修寡言病后空惊鹤瘦时来或作鹏骞海角烦君逺访江源与我同来剰作数诗相送莫教万里空回三人一旦同行留下髙斋月明遥想扁舟京口尚余孤枕潮声更欲留君久住念君去国弥年空使犀颅玉颊长怀髯舅悽然为予逺致慇懃瑞草桥边老人红带雅冝华髪白醪光泛新春赠善相程杰心传异学不谋身自要清时閲搢绅火色上腾虽有数急流勇退岂无人书中苦覔元非诀醉里㣲言却近真我似乐天君记取华颠赏遍洛阳春次韵林子中蒜山亭见寄竒逸多闻老敬通何人慷慨解怜翁十年簿领催衰白一笑江山发醉红闻道赋诗临北固未应举扇向西风叩头莫唤无家客归扫岷峩一亩宫再和并荅杨次公毘卢海上妙髙峯二老遥知説此翁聊复舣舟寻紫翠不妨持节散陈红髙怀却有云门兴好句真传雪窦风唱我三人无谱曲冯夷亦合舞幽宫次韵刘景文送钱䝉仲三首谁识天闲老骥不争日暮长途送尽青云九子归去扁舟五湖寄语竹林社友同书桂籍天伦王郎独为鬼録世间无此玉人五字古原春草千金汉殿长门经纬尚余三策典刑留与诸孙菩提寺南漪堂杜䳌花南漪杜䳌天下无披香殿上红氍毹鹤林兵火真一夣不归阆苑归西湖题杨次公春兰春兰如美人不採羞自献时闻风露香蓬艾深不见丹青写真色欲补离骚传对之如灵均冠佩不敢燕题杨次公蕙蕙本兰之族依然臭味同曽为水仙佩相识楚词中幻色虽非实真香亦竟空云何起㣲馥鼻观已先通次韵曹辅寄壑源试焙新芽仙山灵雨湿行云洗遍香肌粉未匀明日来投玉川子清风吹破武林春要知玉雪心肠好不是膏油首面新戏作小诗君一笑从来佳茗似佳人次韵袁公济谢芎椒诗燥吻时时着酒濡要令卧疾致文殊河鱼溃腹空号楚汗水流骹始信吴自笑方求三嵗艾不如长作独眠夫羡君清瘦真仙骨更助飘飘鹤背躯次韵和杨次公惠径山龙井水漏尽鸡号厌夜行年来小器溢缾罂弃官纵未归东海罢郡犹堪作水衡幻色将空眼先暗胜游无碍脚殊轻空烦逺致龙渊水宁复临池似伯英次韵刘景文登介亭泽国梅雨余衰年困蒸溽髙堂磨新塼颇觉利腰足松根百尺井两绠飞净渌流觞聚儿童一笑为捧腹清风信可御刚气在巖麓始知共此世物外无三伏长歌入云去不待絃管逐西湖真西子烟树㸃睂目涛江少醖借髙浪翻雪屋俛仰拊四海百世飞鸟速逺追钱氏余近弔祖侯躅吾生如寄耳寸晷轻尺玉谁似刘将军逸韵谢边幅千言一挥手五车不再读春巖彩鸡舞月崃哀猿哭朝先鶗鴂起莫与寒螀续我老废吟哦赖君时击触从今事逺览发轫此幽谷清游得三昧至乐谢五欲莫作狂道士气压刘师服袁公济和刘景文登介亭诗复次韵荅之昬昬堕醉夣奈此六月溽君诗如清风吹我朝睡足登临得佳句江白照湖渌袖手独不言黙藁已在腹是时风雨过蔼蔼云归麓疎星带㣲月金火争见伏惜哉此清景变灭不可逐归来读君诗耿耿犹在目却思少年日声价争塲屋文如翻水成赋作叉手速秋风起鸿鴈我亦继华躅那知君蹭蹬独泣荆山玉相见南新道青衫垂破幅早知事大缪恨不十年读莫嫌冯唐老终胜贾谊哭今年复为僚旧好许重续升沈何足道等是蛮与触共为湖山主出入穷涧谷衆驰君不争人弃我所欲何时神武门相约挂冠服介亭饯杨杰次公篮舆西出登山门嘉与我友寻仙村丹青明灭风篁岭环珮空响桃花源前朝欲上已蜡屐黑云白雨如倾盆今晨积雾巻千里岂畏触热生病根在家头陁无为子久与青山为弟昆孤峯尽处亦何有西湖镜天江抹坤临髙麾手谢好住清风万壑传其言风回响荅君听取我亦到处随君轩次京师韵送表弟程懿叔赴䕫州运判与子甥舅氏摧頽各苍颜并为东诸侯长此佳江山寒松无时花安得揷髻鬟惟将老不死一笑荣枯间我甚似乐天但无素与蛮挂冠及未耄当获一纪闲子亦拙进取才髙命坚顽譬如万斛舟行此九折湾仲氏新得道一沤自尘寰嵗晚家乡路莫遣生榛菅叶教授和溽字韵诗复次韵为戏记龙井之游先生鲁诸儒饮食清不溽空肠出秀句吟嚼五味足华堂閙丝管眸子涨春渌先生疾走避面冷毒在腹归来煑瓠叶弟子歌旱麓声淫及灵台中有麀鹿伏功名一走兎何用千人逐故应容我軰清座时闭目髙亭石排衙木杪挂飞屋我来无时节客亦不待速似闻雪髯叟西岭访遗躅朝阳入潭洞金碧涵水玉泉扉夜不扄云袂本无幅慈皇付宝偈神侣得幽读讷庵有老人宴坐天魔哭时来献缨络法供灯相续吾侪诗酒污欲往无乃触斋厨费晨炊车骑满山谷愿闻第一义钵饭非所欲便投切云冠予㓜好竒服次韵林子中见寄飘零洛社数遗民诗酒当年困恶賔元亮本无适俗韵孝章要是有名人蒜山小隐虽为客江水西来亦带岷巻却西湖千顷葑笑看鱼尾更莘莘安州老人食蜜歌安州老人心似铁老人心肝小儿舌不食五谷惟食蜜笑指蜜蜂作檀越蜜中有诗人不知千花百草争含姿老人咀嚼时一吐还引世间痴小儿小儿得诗如得蜜蜜中有药治百疾正当狂走捉风时一笑看诗百忧失东坡先生取人亷几人相欢几人嫌恰似饮茶甘苦杂不如食蜜中边甜因君寄与双龙饼镜空一照双龙影三吴六月水如汤老人心似双龙井次韵钱穆父紫薇花二首虚白堂前合抱花秋风落日照横斜閲人此地知多少物化无涯生有涯折得芳蕤两眼花题诗相报字倾斜箧中尚有丝纶句坐觉天光照海涯送张嘉州少年不愿万戸侯亦不愿识韩荆州颇愿身为汉嘉守载酒时作凌云逰虚名无用今白首夣中却到龙泓口浮云轩冕何足言惟有江山难入手峨睂山月半轮秋影入平羌江水流谪仙此语谁解道请君见月时登楼笑谈万事真何有一时付与东巖酒归来还受一大钱好意莫违黄髪叟次韵苏伯固主簿重九云间朱袖拂云和知是长松挂女萝髻重不嫌黄菊满手香新喜緑橙搓墨翻衫袖吾方醉纸落云烟子患多只有黄鸡与白髪玲珑应识使君歌送李陶通直赴清溪忠文文正二大老苏李广平三舍人喜见通家贤子弟自言得邑少风尘从来势利闗心薄此去溪山琢句新肯向西湖留数月钱塘初识小麒麟次韵杨公济奉议梅花十首梅梢春色弄㣲和作意南枝翦刻多月黑林间逢缟袂覇陵醉尉误谁何相逢月下是瑶台借草清樽连夜开明日酒醒应满地空令饥鹤啄莓苔绿髪寻春湖畔回万松岭上一枝开而今纵老霜根在得见刘郎又独来月地云堦漫一樽玉奴终不负东昬临春结绮荒荆棘谁信幽香是返魂日出冰湖散水花野梅官柳渐欹斜西郊欲就诗人饮黄四娘东子美家君知早落坐先开莫着新诗句句催岭北霜枝最多思忍寒留待使君来冰盘未荐含酸子雪岭先看耐冻枝应笑春风木芍药丰肌弱骨要人医寒雀喧喧冻不飞遶林空啅未开枝多情好与风流伴不到双双燕语时鲛绡翦碎玉簮轻檀晕粧成雪月明肯伴老人春一醉悬知欲落更多情缟裙练帨玉川家肝胆清新冷不邪秾李争春犹办此更教踏雪看梅花赠刘景文荷尽已无擎雨盖菊残犹有傲霜枝一年好景君须记最是橙黄橘绿时谢闗景仁送红梅栽二首年年芳信负红梅江畔垂垂又欲开珍重多情闗令尹直和根拨送春来为君栽向南堂下记取他年着子时酸酽不堪调衆口使君风味好攅睂辩才老师退居龙井不复出入轼往见之常出至风篁岭左右惊曰逺公复过虎溪矣辩才笑曰杜子美不云乎与子成二老来往亦风流因作亭岭上名之曰过溪亦曰二老谨次辩才韵赋诗一首日月转双毂古今同一丘惟此鹤骨老凛然不知秋去住两无碍人天争挽留去如龙出山雷雨巻潭湫来如珠还浦鱼鼈争骈头此生暂寄寓常恐名实浮我比陶令愧师为逺公优送我还过溪溪水当逆流聊使此山人永记二老逰大千在掌握宁有离别忧送程之邵佥判赴阙夜光不自献天骥良难知从来一狐腋或出五羖皮贤哉江东守收此幕中竒无华岂易识既得不自随留君望此府助我怜其衰二年促膝语一旦长揖辞林深伏勐在岸改潜珍移去此当安从失君徒自悲念君瑚琏质当今台阁宜去矣㑹有合岂常怀其私寄题梅宣义园亭仙人子真后还隐吴市门不惜十年力治此五亩园初期橘为奴渐见桐有孙清池压丘虎异石来湖鼋敲门无贵贱遂性各琴尊我本放浪人家寄西南坤敝庐虽尚在小圃谁当樊羡君欲归去奈此未报恩爱予幸僚友久要疑弟昆明年过君西饮我空缾盆熙宁中轼通守此郡除夜直都㕔囚繋皆满日莫不得返舎因题一诗于壁今二十年矣衰病之余复忝郡寄再经除夜庭事萧然三圄皆空盖同僚之力非拙朽所致因和前篇呈公济子侔二通守前诗除日当早归官事乃见留执笔对之泣哀此系中囚小人营糇粮堕网不知羞我亦恋薄禄因循失归休不须论贤愚均是为食谋谁能暂纵遣闵黙愧前修今和山川不改旧嵗月逝肯留百年一俯仰五胜更王囚同僚比岑范徳业前人羞坐令老钝守啸诺获少休却思二十年出处非人谋齿髪付天公缺坏不可修游宝云寺得唐彦猷为杭州日送客舟中手书一絶句云山雨霏微不满空画舩来往疾轻鸿谁知独卧朱帘里一榻无尘四面风明日送彦猷之子垧赴鄂州舟中遇㣲雨感叹前事因和其韵作两首送之且归其书唐氏二妙凋零笔法空忽惊云海戏羣鸿清诗不敢私囊箧人道黄门有父风出处荣枯一笑空十年社燕与秋鸿谁知白首长河路还卧当时送客风送江公着知吉州三吴行尽千山水犹道桐庐更清美岂惟浊世隐狂奴时平亦出佳公子初冠惠文读城旦晚入奉常陪劒履方将华省起弹冠忽忆钓台归洗耳未应良木弃大匠要使名驹试千里奉亲官舍当有择得郡江南差可喜白粲连樯一万艘红粧执乐三千指簿书期㑹得余闲亦念人生行乐耳闻钱道士与越守穆父饮酒送二壶龙根为脯玉为浆下界寒醅亦漫尝一纸鹅经逸少醉他年鹏赋谪仙狂金丹自足留衰鬓苦泪何须㸃别肠吴越旧邦遗泽在定应符竹付诸郎次韵刘景文路分上元华灯閟艰嵗冷月挂空府三吴重时节九陌自歌舞云从月几望遂至一百五嘉辰可屈指乐事相继武今宵扫云阵极目净天宇嬉逰各忘归阗咽顷未覩飞毬互明灭激水相吞吐老去反儿童归来尚铙鼓新年消暗雪旧嵗添丝缕何时九江城相对两渔父再和杨公济梅花十絶一枝风物便清和看尽千林未觉多结习已空从着袂不须天女问云何天教桃李作舆台故遣寒梅第一开慿仗幽人收艾纳国香和雨入青苔白髪思家万里回小轩临水为花开故应剰作诗千首知是多情得得来人去残英满酒樽不堪细雨湿黄昬夜寒那得穿花蝶知是风流楚客魂春入西湖到处花裙腰芳草抱山斜盈盈解佩临烟浦脉脉当垆傍酒家莫向霜晨怨未开白头朝夕自相催斩新一朶含风露恰似西厢待月来洗尽鈆华见雪肌要将真色鬬生枝檀心已作龙涎吐玉颊何劳獭髓医湖面初惊片片飞尊前吹折最繁枝何人㑹得春风意怕见梅黄雨细时长恨漫天柳絮轻只将飞舞占清明寒梅似与春相避未解无私造物情北客南来岂是家醉看参月半横斜他年欲识吴姬面秉烛三更对此花与叶淳老侯敦夫张秉道同相视新河秉道有诗次韵二首君不见元帅府前罗万㦸涛头未顺千弩射至今凤凰山下路长借一箭开两翼我凿西湖还旧观一眼已尽西南碧又将回夺浮山险千艘夜下无南北坐陈三策本人谋惟留一诺待我画老病思归真暂寓功名如幻终何得从来自笑画虵足此事何殊食鸡肋怜君嗜好更迂阔得我新诗喜折屐江湖粗了我径归余事后来当润色一庵闲卧洞霄宫井有丹砂水长赤荆溪父老愁三害下斩长蛟本无赖平生倔强韩退之文字犹为鳄鱼戒石门之役万金耳首䑕不为吾已隘江湖开塞古有数两鹄飞来告成坏劝农使者非常人一言已破黎民骇上饶使君更超逸坐睨浮山如累块髯张乃我结袜生诗酒淋漓出狂怪我作水衡生作丞他日归朝同此拜㯶笋㯶笋状如鱼剖之得鱼子味如苦笋而加丼芳蜀人以馔佛僧甚贵之而南方不知也笋生肤毳中盖花之方孕者正二月间可剥取过此苦涩不可食矣取之无害于木而宜于饮食法当蒸熟所施畧与笋同蜜煮酢浸可致千里外今以饷殊长老赠君木鱼三百尾中有鹅黄子鱼子夜叉剖瘿欲分甘箨龙藏头敢言美愿随蔬果得自用勿使山林空老死问君何事食木鱼烹不能鸣固其理次韵曹子方龙山真觉院瑞香花幽香结浅紫来自孤云岑骨香不自知色浅意殊深移栽青莲宇遂冠薝卜林纫为楚臣佩散落天女襟君持风霜节耳冷歌笑音一逢兰蕙质稍回铁石心置酒要妍暖养花须晏阴及此隂晴间恐致悭啬霖綵云知易散鷤䳏忧先吟明朝便陈迹试着丹青临次韵曹子方运判雪中同游西湖词源灔灔波头展清唱一声巖谷满未容雪积句先髙岂独湖开心自逺云山已作歌睂浅山下碧流清似眼尊前侑酒只新诗何异书鱼餐蠧简次韵仲殊雪中游西湖二首夜半幽夣觉稍闻竹苇声起续冻折絃为鼓一再行曲终天自明玉楼已峥嵘有怀二三子落笔先飞霙共为竹林㑹身与孤鸿轻秀语出寒饿身穷诗乃亨禅老复何为笑指孤烟生我独念粲者谁与予目成宝云楼阁閙千门林静初无一鸟喧闭戸莫教风扫地巻帘疑有月临轩水光㶑灔犹浮碧山色空蒙已歛昏乞得汤休竒絶句始知盐絮是陈言次韵参寥同前朝来处处白氊铺楼阁山川尽一如总是烂银并白玉不知竒货有谁居送小本禅师赴法云寓形天宇间出处㑹有役澹然都无营百年何由毕山林等忧患轩冕亦戏剧我未即归休师宁便安逸王城满豪杰议论纷黑白圣谛第一义对面谁不识师来亦何事孤月挂空碧是身如浮云安可限南北出岫本无心既雨归亦得珠泉有旧约何年挂缾钖书浑令公燕鱼朝恩图咸宁英气似汾阳夜饮军容出红粧不须纒头万匹锦知卿未办作吕强息壤诗淮南子曰鲧堙洪水盗帝之息壤帝使祝融杀之于羽渊今荆州南门外有状若屋宇陷入地中而犹见其嵴者旁有石记云不可犯畚锸所及辄复如故又颇以致雷雨嵗大旱屡发有应予感之乃为作诗其词曰帝息此壤以藩幽台有神司之随取而培帝勅下民无敢或开惟帝不言以雷以雨惟民知之幸帝之恕帝茫不知谁敢以告帝怒不常下土是震使民前知是役于民无是坟者谁取谁予惟其的之是以射之新渠诗庚子正月予过唐州太守赵侯始复三陂疏召渠招怀逺人散耕于唐予方为旅人不得亲执壶浆箪食以与侯劝逆四方之来者独为新渠诗五章以告于道路致侯之意其词曰新渠之水其来舒舒溢流于野至于通衢渠成如神民始不知问谁为之邦君赵侯新渠之田在渠左右渠来奕奕如赴如凑如云斯积如屋斯熘嗟唐之人始识秔稌新渠之民自淮及潭挈其妇姑或走而颠王命赵侯宥我新民无与王事以讫七年侯调新民尔既来止其归尔邑告尔隣里良田千万尔择尔取尔耕尔食遂为尔有筑室于唐孔硕且坚生为唐民饱粥与饘死塟于唐祭有雉豚天子有命我惟尔安颜乐亭诗颜子之故居所谓陋巷者有井存焉而不在颜氏久矣胶西太守孔君宗翰始得其地浚治其井作亭于其上命之曰颜乐昔夫子以箪食瓢饮贤颜子而韩子乃以为哲人之细事何哉苏子曰古之观人也必于其小者观之其大者容有伪焉人能碎千金之璧不能无失声于破釡能搏勐虎不能无变色于蠭虿孰知箪食瓢饮之为哲人之大事乎乃作颜乐亭诗以遗孔君正韩子之説且以自警云天生烝民为之鼻口美者可嚼芬者可嗅美必有恶芬必有臭我无天游六凿交鬬骛而不反跬步商受伟哉先师安此㣲陋孟贲股慄虎豹却走眇然其身中亦何有我求至乐千载无偶执瓢从之忽焉在后东坡全集巻十八东坡全集卷十九钦定四库全书东坡全集巻十九宋苏轼撰诗六十四首次韵刘景文西湖席上二老长身屹两峰常撞大吕应黄钟将辞邺下刘公干却见云间陆士龙白髪怜君畧相似青山许我定相从吾今官已六百石慙愧当年邴曼容次前韵荅马忠玉坡陀巨麓起连峯积累当年庆自钟灵运子孙俱得凤慈明兄弟孰非龙河梁㑹作㸔云别诗社何妨载酒从祇有西湖似西子故应宛转为君容予去杭十六年而复来留二年而去平生自觉出处老少粗似乐天虽才名相逺而安分寡求亦庶几焉三月六日来别南北山诸道人而下天竺惠净师以丑石赠行作三絶句当年衫鬓两青青强説重临慰别情衰髪祇今无可白故应相对话来生出处依稀似乐天敢将衰朽较前贤便从洛社休官去犹有闲居二十年在郡依前六百日山中不记几回来还将天竺一峯去欲把云根到处栽次韵答黄安中兼简林子中老去心灰不复然一麾江海意方坚那堪黄散付子度空羡苏杭养乐天病肺一春难白酒别肠三夜遶朱絃羣仙政欲吾归去共把清风借玉川留别蹇道士拱辰黑月在浊水何曾不清明寸田满荆棘梨枣无从生何时反吾真嵗月今峥嵘屡接方外士早知俗縁轻庚桑託鸡鹄未肯化南荣晚识此道师似有宿世情笑指北山云诃我不归耕仙人汉阴马㣲服方地行咫尺不往见烦子通姓名愿持空手去独控横江鲸次韵子由书王晋卿画山水二首老去君空见画夣中我亦曾逰桃花纵落谁见水到人间伏流山人昔与云俱出俗驾今随水不回赖我胸中有佳处一樽时对画图开又书王晋卿画四首山隂陈迹当年不识此清真强把先生拟季伦等是人间一陈迹聚蚊金谷本何人雪谿乗兴谿山雪月两佳哉宾主谈锋夜转雷犹言不见戴安道为问适从何处来四明狂客毫端偶集一微尘何处谿山非此身狂客思归便归去更求敕赐枉天真西塞风雨斜风细雨到来时我本无家何处归仰㸔云天真篛笠旋收江海入蓑衣破琴诗旧説房琯开元中尝宰卢氏与道士邢和璞出㳺过夏口村入废佛寺坐古松下和璞使人凿地得罋中所藏娄师徳与永禅师书笑谓琯曰颇忆此耶琯因怅然悟前生之为永师也故人柳子玉宝此画云是唐本宋复古所临者元祐六年三月十九日予自杭州还朝宿呉淞江夣长老仲殊挟琴过予弹之有异声就视琴颇损而有十三絃予方叹惜不已殊曰虽损尚可修曰奈十三絃何殊不荅诵诗云度数形名本偶然破琴今有十三絃此生若遇邢和璞方信秦筝是响泉予夣中了然识其所谓既觉而忘之明日昼寝复夣殊来理前语再诵其诗方惊觉而殊适至意其非梦也问之殊盖不知是嵗六月见子玉之子子文于京师求得其画乃作诗并书所梦其上子玉名瑾善作诗及行草书复古名迪画山水草木盖妙絶一时仲殊本书生弃家学佛通脱无所着皆竒士也破琴虽未修中有琴意足谁云十三絃音节如佩玉新琴空髙张絃声不附木宛然七絃筝动与世好逐陋矣房次律因循堕流俗悬知董庭兰不识无絃曲题王晋卿画后丑石半蹲山下虎长松倒卧水中龙试君眼力㸔多少数到云峯第几重听武道士弹贺若清风终日自开帘凉月今宵肯挂檐琴里若能知贺若诗中定合爱陶潜元祐六年六月自杭州召还汶公馆我于东堂閲旧诗巻次诸公韵三首半熟黄粱日未斜玉堂阴合手栽花却寻三十年前味未饭钟时已饭茶梦觉还惊屧响廊故人来炷影前香鬓须白尽成何事一帖空存老遂良尺一东来唤我归衰年已迫故山期文章曹植今堪笑却巻波澜入小诗次韵子由书王晋卿画山水一首而晋卿和二首误㸃故教同子敬杂篇真欲拟汤休壠云寄我山中信雪月追君溪上舟㑹㸔飞仙虎头箧却来颠倒拾遗裘王孙办作𤣥真子细雨斜风不湿鸥此境眼前聊妄想几人林下是真休我今心似一潭月君已身如万斛舟㸔画题诗双鹤鬓归田送老一羊裘明年兼与士龙去万顷苍波没两鸥感旧诗嘉祐中予与子由同举制筞寓居怀逺驿时年二十六而子由二十三耳一日秋风起雨作中夜翛然始有感慨离合之意自尔宦㳺四方不相见者十常七八每夏秋之交风雨作木落草衰辄悽然有此感盖三十年矣元丰中谪居黄冈而子由亦贬筠州尝作诗以记其事元祐六年予自杭州召还寓居子由东府数月复出领汝阴时予年五十六矣乃作诗留别子由而去牀头枕驰道双阙夜未央车毂鸣枕中客梦安得长新秋入梧叶风雨惊洞房独行惭月影怅焉感初凉筮仕记怀逺谪居念黄冈一往三十年此怀未始忘扣门唿阿同安寝已太康青山映华髪归计三月粮我欲自汝阴径上潼江章想见氷槃中石蜜与柿霜怜子遇明主忧患已再尝报国何时毕我心久已降西湖秋涸东池鱼窘甚因㑹客唿网师迁之西池为一笑之乐夜归被酒不能寐戏作放鱼一首东池浮萍半粘块裂碧跳青出鱼背西池秋水尚涵空舞阔摇深吹荇带吾僚有意为迁居老守纵馋那忍脍纵横争看银刀出瀺灂初惊玉花碎但愁数罟损鳞鬛未信长堤隔涛濑濊濊发发须㬰间圉圉洋洋寻丈外安知中无蛟龙种尚恐或有风云㑹明年春水涨西湖好去相忘渺淮海复次放鱼前韵荅赵承议陈教授扰扰万生同大块抢榆不羡培风背青丘已吞云梦芥黄河复缭天门带长讥韩子隘且陋一饱鲸鱼何足脍东坡也是可怜人披抉泥沙收细碎逝将归休八节滩又欲往钓七里濑正似此鱼逃网中未与造物逰数外且将新句调二子湖上秋髙风月㑹为君更唤木肠儿脚扣两舷歌小海九月十五日观月听琴西湖一首示坐客白露下衆草碧空巻㣲云孤光为谁来似为我与君水天浮四坐河汉落酒樽使我氷雪肠不受麴蘖醺尚恨琴有絃出鱼乱湖纹哀弹本旧曲妙耳非昔闻良时失俯仰此见宁朝昏悬知一生中道眼无由浑复次前韵谢赵景贶陈履常见和兼简欧叔弼兄弟能诗李长吉识字扬子云端能居此府坐歗获两君逝将江湖去浮我五石樽眷焉复少留尚为世所醺或劝莫作诗儿軰工织纹朱絃寄三叹未害俗耳闻共寻两欧阳伐薪照黄昏是家有甘井汲多终不浑送欧阳主簿赴官韦城四首凤雏骥子日相髙白髪苍颜笑我曹读遍牙籖三万轴却来小邑试牛刀出处年来恨不齐一樽临水记分携江湖咫尺吾将老汝颍东流子却西白马津头春水来白鱼犹喜似江淮使君已复氷堂酒更劝重新画舫斋道傍垂白定沾巾正似当年緑髪新故国依然乔木在典刑复见老成人泛颍我性喜临水得颍意甚竒到官十日来九日河之湄吏民笑相语使君老而痴使君实不痴流水有令姿遶郡十余里不驶亦不迟上流直而清下流曲而漪画船俯明镜笑问汝为谁忽然生鳞甲乱我须与睂㪚为百东坡顷刻复在兹此岂水薄相与我相娱嬉声色与臭味颠倒眩小儿等是儿戏物水中少磷淄赵陈两欧阳同㕘天人师观妙各有得共赋泛颍诗六观堂老人草书诗物生有象象乃滋夣幻无根成斯须方其夣时了非无泡影一失俯仰殊清露未晞电已徂此灭灭尽乃真吾云如死灰实不枯逢塲作戏三昧俱化身为医忘其躯草书非学聊自娱落笔已唤周越奴苍䑕奋髯饮松腴剡藤玉板开雪肤逰龙天飞万人唿莫作羞澁羊氏姝次韵刘景文见寄淮上东来双鲤鱼巧将书信渡江湖细㸔落墨皆松瘦想见掀髯正鹤孤烈士家风安用此书生习气未能无莫因老骥思千里醉后哀歌缺唾壶次韵赵景贶督两欧阳诗破陈酒戒商也哀未㪚嵗月忽已秋祥琴虽未调余悲不敢留矧此乃韵语未入金石流羲之生五之总角出银钩吾家有二许下笔两不休君言不能诗此语人信不千钟斯为尧百榼斯为丘陋矣陶士衡当以大白浮酒中那有失醉则不惊鸥明当罚二子已洗两玉舟叔弼云履常不饮故不作诗劝履常饮我本畏酒人临觞未尝诉平生坐诗穷得句忍不吐吐酒茹好诗肝胃生滓污用此较得䘮天岂不足付吾侪非二物嵗月谁与度悄焉得长愁为计已大误二欧非无诗恨子不饮故强为釂一酌将非作愁具成言如皦日援笔当自赋他年五君咏山王一时数臂痛谒告作三絶句示四君子公退清闲如致仕酒余欢适似还乡不妨更有安心病卧㸔萦帘一炷香心有何求遣病安年来古井不生澜祇愁戏瓦闲童子却作泠泠一水看小阁低窓卧晏温了然非黙亦非言维摩示病吾真病谁识东坡不二门到颍未几公帑已竭斋厨索然戏作数句我昔在东武吏方谨新书斋空不知春客至先愁予采杞聊自诳食菊不敢余嵗月今几何齿髪日向踈幸此一郡老依然十年初梦饮本来空真饱竟亦虚尚有赤脚婢能烹頳尾鱼心知皆梦耳慎勿歌归欤景贶履常屡有诗督叔弼季黙唱和已许诺矣复以此句挑之君家文律冠西京旋筑诗坛按酒兵袖手莫轻真将种致师须得老门生明朝郑伯降谁受昨夜条侯壁已惊从此醉翁天下乐还应一举百觞倾赠月长老天形倚一笠地水转两轮五覇之所运毫端栖一尘功名半幅纸儿女浪苦辛子有折足铛中容五合陈十年此中过却是英特人延我地炉坐语软意甚真白灰如积雪中有红麒麟勿触红麒麟作灰维那瞋拱手但黙坐墻壁方谆谆今宵恨客多污子白㲲巾后夜当独来不烦主与賔蒲团坐纸帐自要观我身次韵荅钱穆父以轼得汝阴用杭越唱酧韵作诗见寄大耿疲劳已离羣小冯慈爱且当门玉堂不着扶犁手霜鬓偏宜画鹿轓豪杰虽无两王继风流犹有二欧存清诗已入新歌舞要使邦人识雅言韩退之孟郊墓铭云以昌其诗举此问王定国当昌其身耶昌其诗也来诗下语未契作此荅之昌身如饱腹饱尽还复饥昌诗如膏面为人作容姿不如昌其气郁郁老不衰虽云老不衰劫坏安所之不如昌其志志一气自随养之塞天地孟轲不吾欺人言魏勃勇股栗向小儿何如鲁连子谈笑却秦师慎勿怨谤䜛乃我得道资淤泥生莲华粪壤出菌芝赖此善知识使我枯生荑吾言岂须多冷暖子自知送欧阳推官赴华州监酒我观文忠公四子皆超越仲也珠径寸照夜光如月好诗真脱兎下笔先落鹘知音如周郎议论亦英发文章乃余事学道探𤣥窟死为长白主名字书绛阙伤心清颍尾已伴白鸥没喜见三少年俱有千里骨千里不难到莫遣歴块蹶临分出苦语愿子书之笏十月十四日以病在告独酌翠柏不知秋空庭失摇落幽人得嘉荫露坐方独酌月华稍澄穆雾气尤清薄小儿亦何知相语翁正乐铜炉烧柏子石鼎煑山药一盃赏月露万象纷醻酢此生独何幸风缆欣初泊逝逃颜跖网行赴松乔约莫嫌风有待漫欲戏寥廓泠然心境空髣髴来笙鹤独酌试药玉酒琖有怀诸君子明日望夜月庭佳景不可失作诗招之镕鈆煑白石作玉真自欺琢削为酒盃规摹定州瓷荷心虽浅狭镜面良渺弥持此夀佳客到手不容辞曹侯天下平定国岂其师一饮至数石温克颇似之风流越王孙诗酒屡出竒喜我有此客玉盃不徒施请君诘欧陈问疾来何迟唿儿扫月榭扶病及良时欧季黙以油烟墨二丸见饷各长寸许戏作小诗书窓拾轻煤佛帐扫余馥辛勤破千夜收此一寸玉痴人畏老死腐朽同草木欲将东山松湼尽南山竹墨坚人苦脆未用叹不足且当注虫鱼莫草三千牍明日复以大鱼为餽重二十觔且求诗故复戏之汉庭九尺人谁似老方朔那将一寸金令足三冬学饷鱼欲自洗鳞尾光卓荦我是骑鲸手聊堪充鹿角和赵景贶栽桧汝阴多老桧处处屯苍云地连丹砂井物化青牛君时有再生枝还作左纽纹王孙有古意书室延青芬应怜四孺子不堕凡木羣体备松柏姿气含芝术薰初扶鹤立骨未出龙纒筋巢根白蚁乱网叶秋虫纷乃知蔽芾初甚要封植勤他年皮三寸狐䑕了不闻叶待制求先坟永慕亭诗灵区有异产化国无潜珍承平百年间簮缨半齐民建溪富竒伟叶氏初隐沦森然见乔木其下维徳人佳哉郁葱葱气若凤与麟联翩出儒将岂惟十朱轮新松无鹿触旧柏有乌驯待公归上冢泪叶乃肯春与赵陈同过欧阳叔弼新治小斋戏作江湖渺故国风雨倾旧庐东来三十年愧此一束书尺椽亦何有而我常客居羡君开此室容膝真有余拊牀琴动摇弄笔忩明虚后夜龙作雨天明雪填渠夣回闻剥啄谁乎赵陈予添丁走沽酒通徳起挽蔬主孟当啗我玉鳞金尾鱼一醉忘其家此身自蘧蒢聚星堂雪元祐六年十一月一日祷雨张龙公得小雪与客㑹饮聚星堂忽忆欧阳文忠公作守时雪中约客赋诗禁体物语于艰难中特出竒丽尔来四十余年莫有继者仆以老门生继公后虽不足追配先生而賔客之美殆不减当时公之二子又适在郡故辄举前令各赋一篇以为汝南故事云窓前暗响鸣枯叶龙公试手行初雪暎空先集疑有无作态斜飞正愁絶衆賔起舞风竹乱老守先醉霜松折恨无翠袖㸃横斜祇有㣲灯照明灭归来尚喜更鼓永晨起不待铃索掣未嫌长夜作衣稜却怕初阳生眼缬欲浮大白追余赏幸有回颷惊落屑模煳桧顶独多时歴乱瓦沟裁一瞥汝南先贤有故事醉翁诗话谁续説当时号令君听取白战不许持寸铁欧阳叔弼见访诵陶渊明事叹其絶识叔弼既去感慨不已而赋此诗渊明求县令本縁食不足束带向督邮小屈未为辱翻然赋归去岂不念穷独重以五斗米折腰营口腹云何元相国万钟不满欲胡椒铢两多安用八百斛以此杀其身何趐抵鹊玉往者不可悔吾其反自烛喜刘景文至天明小儿更传唿髯刘已到城南隅尺书真是髯手迹起坐熨眼知有无今人不作古人事今世有此古丈夫我闻其来喜欲舞病自能起不用扶江淮旱久尘土恶朝来清雨濯鬓须相㸔握手了无事千里一笑无乃迂平生所乐在吴㑹老死欲葬杭与苏过江西来二百日冷落山水愁吴姝新堤旧井各无恙参寥六一岂念吾别后新诗巧摹写袖中知有钱塘湖祷雨龙公既应刘景文有诗次韵张公晚为龙抑自龙中来伊昔风云㑹咄嗟潭洞开精诚茍可贯賔主真相陪洞箫振羽舞白酒浮云罍言从闗洲妃逺去焦氏台倒倾瓶中雨一洗麦上埃破旱不论功乘云却空回嗟龙与我軰用意岂逺哉使君今子义英风冠东莱笑説龙为友幽明莫相猜刘景文家藏乐天身心问荅三首戏书一絶其后渊明形神自我乐天身心相物而今月下三人他日当成几佛西湖戏作一士千金未易偿我从陈赵两欧阳举鞭拍手笑山简祇有并儿一葛强送欧阳季黙赴阙先生岂止一怀祖郎君不减王文度膝上几日今白须令我眼中见此父汝南相从三晦朔君去苦早我来暮霜风凄𦂳正脱木颍水清浅可立鹭莫辞白酒泻香泉已觉扁舟掠新渡坐看士衡执别手更遣夣得出竒句郎君可是筦库人乃使骥騄随蹇步置之行矣无足道贤愚岂在遇不遇用前韵作雪诗留景文万松岭上横千叶载酒年年踏松雪刘郎去后谁复来花下有人心断絶东斋夜坐搜雪句两手龟拆霜须折无情岂亦畏嘲弄穿帘入戸吹灯灭纷纷儿女争所似碧海长鲸君未掣朝来云汉接天流顾我小诗如㸃缬欧阳赵陈在戸外急扫中庭铺木屑交逰虽似雪柏坚聚散行作风花瞥晴光融作一尺泥归有何事真无説泥干路穏放君去莫倚马蹄如踣铁和刘景文见赠元龙本志陋曹吴豪气峥嵘老不除失路今为哙等伍作诗犹似建安初西来为我风黧面独卧无人雪缟庐留子非为十日饮要令安世诵亡书和刘景文雪占雨又得雪龟宁欺我哉似知吾軰喜故及醉中来童子愁氷砚佳人苦胶盃那堪李常侍入蔡夜衔枚次前韵送刘景文白云在天不可唿明月岂肯留庭隅怪君西行八百里清坐十日一事无路人不识唿尚书但见凛凛雄千夫岂知入骨爱诗酒醉倒正欲蛾睂扶一篇向人写肝肺四海知我霜鬓须欧阳赵陈皆我有岂谓夫子驾复迂迩来又见三黜柳共此暖热餐氊苏酒殽酸薄红粉暗祇有颍水清而姝一朝寂寞风雨散对影谁念月与吾何时归㠶泝江水春酒一变丼棠湖以屏山赠欧阳叔弼漫郎天骨清生与世俗异学道新有得为贫聊复仕每于红尘中常起青霞志屏山辍赠子莫遣污簮珥寓目紫翠间安眠本非睡夣中化为鹤飞入长松寺新渡寺席上次赵景贶陈履常韵送欧阳叔弼比来诸君唱和叔弼但袖手旁睨而已临别忽出一篇颇有渊明风制坐皆惊叹神屠不目全妙额惟粧半更刀乃族庖倚市必丑悍平生魏公筹忽斵郢人墁诗书亦何用适道须此馆多言虽数穷㣲中或排难子诗如清风翏翏发将旦胡为久闭匿绮语真自患许时笑我痴隔屋相咏叹竟识彦道否絶呌唿百万清朝固多士人门子皆冠莫言清颍水从此隔河汉异时我独来得鱼杨柳贯持归不忍食尺素解悽断中有清圆句铜丸飞柘弹春愁结凌澌正待一笑泮百篇傥寄我呻吟郑人缓东坡全集巻十九东坡全集卷二十钦定四库全书东坡全集巻二十宋苏轼撰诗六十二首次韵赵景贶春思且怀吴越山水嵗华来无穷老眼久已静春风如系马未动意先骋西湖忽破碎鸟落鱼动镜萦城理枯渎放闸起胶艇愿君营此乐宦事何时竟思吴信偶然出处付前定飘然不系舟乗此无尽兴醉翁行乐处草木皆可敬明朝㳺北渚急扫黄叶径白酒真到齐红裙已放郑次韵陈履常张公龙潭经明宣城宰家此百尺澜郑翁不量力敢以非意干𤣥黄杂两战绛青表双蟠烈气毙强敌仁心恻饥寒精诚祷必赴苟简求亦难萧条麦麰枯浩荡日月寛念子无吏责十日勤征鞍春蔬得雨雪少助先生槃龙不惮往来而我独宴安闭合黙自责神交清夜阑竹间亭小酌怀欧阳叔弼季黙呈赵景贶陈履常嵗暮自急景我闲方缓觞醉饮西湖晚步转北渚长地坐畧少长意行无涧冈久知荠麦青稍喜榆柳黄盎盎春欲动㶑㶑夜未央水天鸥鹭静月雾松桧香抚景方婉娩怀人重凄凉岂无一老兵坐念两欧阳我意正麋鹿君才亦圭璋此㑹恐难久此欢不可忘腊梅一首赠赵景贶天工㸃酥作梅花此有腊梅禅老家蜜蜂採花作黄蜡取蜡为花亦其物天工变化谁得知我亦儿嬉作小诗君不见万松岭上黄千叶玉蘃檀心两竒絶醉中不觉度千山夜闻梅香失醉眠归来却夣寻花去夣里花仙覔竒句此间风物属诗人我老不饮当付君君行适吴我适越笑指西湖作衣钵送王竦朝散赴阙我家衡山公清而畏人知臧否不出口黙识如蓍龟擢子拱把中云有骥騄姿胡为三十载尚作穷苦词丈夫不妄语未効此何疑朅来清颍上泪湿中郎诗怪我一年长而作十年衰同时几人在岂敢怨白髭愿言指松栢永与霜雪期次韵致政张朝奉仍招晚饮扫白非黄精轻身岂胡麻怪君仁而夀未觉生有涯曽经丹化米亲授枣如𤓰云蒸作雾楷火灭噀雨巴自此养铅鼎无穷走河车至今许玉斧犹事蕚緑华我本三生人畴昔一念差前生或草圣习气余惊蛇儒臞谢赤松佛縳惭丹霞时时一篇出扰扰四座譁清诗得可惊信美词多夸囘车入官府治具随贫家萍虀与豆粥亦可成咄嗟阎立本职贡图贞观之徳来万邦浩如沧海吞河江音容伧狞服竒龎横絶岭海逾涛泷珍禽瑰产争牵扛名王解辫却盖幢粉本遗墨开明窓我喟而作心未降魏徴封伦恨不双次韵王滁州见寄斯人何似似春雨歌舞农夫怨行路君㸔永叔与元之坎轲一生遭口语两翁当年鬓未丝玉堂挥翰手如飞教得滁人解吟咏至今里巷嘲轻肥君家聮翩尽卿相独来坐歗谿山上笑捐浮利一鸡肋多取清名几熊掌丈夫自重贵难售两翁今与青山久后来太守更风流要伴前人作诗瘦我勌承明苦求出到处遗踪寻六一慿君试与问琅邪许我来㳺莫难色赵景贶以诗求东斋榜铭昨日闻都下寄酒来戏和其韵求分一壶作润笔也王孙天麒麟眸子奥而澈囊空学愈富屋陋人更杰我老书益放笔落座争掣欲求东斋铭要饮西湖雪长缾分未到小砚干欲裂不似淳于髠一石要烛灭洞庭春色安定郡王以黄柑酿酒谓之洞庭春色色香味三絶以饷其犹子徳麟徳麟以饮予为此诗醉后信笔颇有沓拖风气二年洞庭秋香雾长噀手今年洞庭春玉色疑非酒贤王文字饮醉笔蛟蛇走既醉念君醒逺饷为我夀缾开香浮座琖凸光照牖方倾安仁醽莫遣公逺齅要当立名字未可问升斗应唿钓诗钩亦号扫愁帚君知蒲萄恶止是嫫姆黝须君灔海盃浇我谈天口送路都曹乖崖公在蜀有録曹参军老病废事公责之曰胡不归明日参军求去且以诗留别其畧曰秋光都似宦情薄山色不如归意浓公惊谢之曰吾过矣同僚有诗人而吾不知因留而慰荐之予㓜时闻父老言恨不问其姓名今都曹路君以小疾求致仕予诵此事留之不可乃採前人意作诗送之并邀赵徳麟陈履常各赋一篇积雪困桃李春心谁为容淮光酿山色先作归意浓我亦倦㳺者君恩系踈慵欲留耿介士伴我衰迟踪吏课升斗积﨑岖等鈆舂那将露电身坐待收千钟结髪空百战市人㸔先封谁能搔白首抱闗望夕烽子意亮已成我言宁复从恨无乖崖老一洗芥蔕胸我田荆谿上伏腊亦粗供怀哉江南路㑹作林下逢次韵陈履常雪中可怜扰扰雪中人饥饱终同寓一尘老桧作花真强项冻鸢储肉巧谋身忍寒吟咏君堪笑得煖讙唿我未贫坐听屐声知有路拥裘来㸔玉梅春二鲜于君以诗文见寄作诗为谢我怀元祐初珪璋满清班维时南隆老奉使独未还迂叟向我言青齐嵗方艰斯人乃徳星遣出虚危间召用既晚矣天命良复悭一朝失老骥寂寞空帝闲至今清夜夣枕衾有余澘喜闻二三子结髪师闵颜髙论倾河汉清诗鸣珮环遥知三日雪积玉埋崧山谁念此幽桂坐䝉榛与菅故人在颍尾投诗清泠湾次韵赵徳麟雪中惜梅且饷柑酒三首千花未分出梅余遣雪摧残计已踈卧闻㸃滴如秋雨知是东风爲扫除阆苑千葩映玉宸人间祇有此花新飞霙要欲先桃李散作千林火迫春蹀躞娇黄不受鞿东风暗与色香归偶逢白堕争春手遣入王孙玉斚飞和陈传道雪中观灯新年乐事叹何曾闭合烧香一病僧未忍便倾浇别酒且来同㸔照愁灯颍鱼跃处新亭近湖雪消时画舫升祇恐樽前无此客清诗还有士龙能閲世亭诗赠任仲微任公镇西南尝赠绕朝筞当时若尽用善阵无赫赫凄凉十年后邪正久已白却留封徳彞天意𦕈难测象贤真骥种号诉甘百谪岂云报私讐祸福指络脉髙才食旧徳但恐里门窄伤心千骑归赠印黄壤隔惟有亭前桧閲世不改色千年与井在记此王粲宅新渡寺送任仲㣲春阴欲落雪野气方升云我㳺清颍尾想见翠被君古来聚散地与子复言分倦㳺安税驾瘦田失归耘独宿古寺中荒鸡乱鸣羣送子以晓角幽幽醒时闻送运判朱朝奉入蜀七首蔼蔼青城云娟娟峨睂月随我西北来照我光不灭我在尘土中白云唿我归我逰江湖上明月湿我衣岷峨天一方云月在我侧谓是山中人相望了不隔梦寻西南路黙数长短亭似闻嘉陵江跳波吹锦屏送君无一物清江饮君马路穿慈竹林父老拜马下不用惊走藏使者我友生听讼如家人细説为汝评若逢山中友问我归何日为话腰脚轻犹堪踏泉石病中夜读朱博士诗病眼乱灯火细书数尘沙君诗如秋露净我空中花古语多妙寄可识不可夸巧笑在頩颊哀音余掺挝曾坑一掬春紫饼供千家悬知贵公子醉眼无真茶﨑岖烂石上得此一寸芽缄封勿浪出汤老客未嘉赵徳麟饯饮湖上舟中对月老守惜春意主人留客情官余闲日月湖上好清明新火发茶乳温风散粥饧酒䦨红杏闇日落大堤平清夜除灯坐孤舟擘岸撑逮君帻未堕对此月犹横赠朱逊之元祐六年九月与朱逊之㑹议于颍或言洛人善接花嵗出新枝而菊品尤多逊之曰菊当以黄为正余可鄙也昔叔向闻鬷蔑一言知其为人予于逊之亦云黄花候秋节逺自夏小正坤裳有正色鞠衣亦令名一从人伪胜遂与天力争易性寓非族改颜随所令新竒既易售粹驳宜相倾疾恶逢伯厚识真似渊明君言我所印世论谁改评愿君为霜风一扫紫与頳和赵徳麟送陈传道二陈既妙士两欧惟徳人王孙乃龙种世有籋云鳞五君从我㳺倾写出怪珍俗物败人意兹㳺实清醇那知有聚散佳夣失欠伸我舟下清颍淮水吹玉尘君行踏晓月踈木挂寸银尚寄别后诗翦刻淮南春上已日与二子迨过㳺涂山荆山记所见此生终安归还轸天下半朅来乘樏庙复作微禹叹从祠及彼哌像设偶此粲秦祖当侑坐夏郊亦荐裸可怜淮海人尚记矢旦荆山碧相照楚水清可乱刖人有余坑美石肖温瓉龟泉木杪出牛乳石池漫小儿强好古侍史笑流汗归时蝙蝠飞炬火记逺岸淮上早发澹月倾云晓角哀小风吹水碧鳞开此生定向江湖老黙数淮中十往来次韵徐仲车恶衣恶食诗愈好恰似霜松啭春鸟苍蝇莫乱逺鸡声世上谁如公觉早八年㸔我走三州月自当空水自流人间扰扰真蝼蚁应笑人唿作鬬牛次韵林子中春日新堤书事见寄东都寄食似孤云幞被真成一宿賔收得玉堂挥翰手却为淮月弄舟人羡君湖上斋摇碧笑我花时甑有尘为报年来杀风景连江夣雨不知春送陈伯修察院赴阙裕陵固天纵笔有云汉姿尝重连山象不数秋风辞龙腾与虎变貍豹复何施我穷真有数文字乃见知闻君射筞日妙语发畴咨一日喧万口惊倒同舍儿岂知二十年道路犹迟迟苦言如药石瞑眩终见思屈信反覆手独于君可疑四门方穆穆行矣及此时送张嘉父长官都城昔倾盖骏马初服辀再见江湖间秋鹰已离鞴于今三㑹合每进不少留豫章既可惜瑚琏谁当收㣲官有民社妙割无鸡牛归来我益敬器博用自周百年子初筵我已迫旅酬但当记苦语髙节贯白头轼在颍州与赵徳麟同治西湖未成改扬州三月十六日湖成徳麟有诗见怀次韵太山秋毫雨无穷鉅细本出相形中大千起灭一尘里未觉杭颍谁雌雄我在钱塘拓湖渌大堤士女争昌丰六桥横絶天汉上北山始与南屏通忽惊二十五万丈老葑席巻苍云空朅来颍尾弄秋色一水萦带昭灵宫坐思吴越不可到借君月斧修朣胧二十四桥亦何有换此十顷玻瓈风雷塘水干禾黍满寳钗耕出余鸾龙明年诗客来弔古伴我霜夜号秋虫次韵赵徳麟西湖新成见怀絶句壶中春色饮中仙骑鹤东来独惘然犹有赵陈同李郭不妨同泛过湖船再次韵赵徳麟新开西湖使君不用山鞠穷饥民自逃泥水中欲将百渎起凶嵗免使甔石愁扬雄西湖虽小亦西子萦流作态清而丰千夫余力起三闸焦陂下与长淮通十年憔悴尘土窟清澜一洗啼痕空王孙本自有仙骨平生宿衞明光宫一行作吏人不识正似云月初朦胧时临此水照氷雪莫遣白髪生秋风定须却致两黄鹄新与上帝开濯龙湖成君归侍帝侧灯花已缀钗头虫到官病勌未尝㑹客毛正仲惠茶乃以端午小集石塔戏作一诗为谢我生亦何须一饱万想灭胡为设方丈养此肤寸舌尔来又衰病过午食辄噎缪为淮海帅每愧厨传缺㸑无欲清人奉使免内热空烦赤泥印逺致紫玉玦为君伐羔豚歌舞菰黍节禅窓丽午景蜀井出冰雪坐客皆可人鼎器手自絜金钗候汤眼鱼蟹亦应诀遂令色香味一日备三絶报君不虚授知我非轻啜双石至扬州获二石其一緑色冈峦迤逦有穴达于背其一玉白可鉴渍以盆水置几案间忽忆在颍州日梦人请住一官府榜曰仇池觉而诵杜子美诗曰万古仇池穴潜通小有天乃戏作小诗为僚友一笑梦时良是觉时非汲水埋盆故自痴但见玉峯横太白便从鸟道絶峨睂秋风欲作烟云意晓日令涵草木姿一㸃空明是何处老人真欲住仇池次韵和晁无咎学士相迎少年独识晁新城闭门却扫巻斾旌胸中自有谈天口坐却秦军发墨守有子不为谋置锥虹霓吞吐忘寒饥端如太史牛马走严徐不敢连尻脽裴回未用疑相待枉尺知君有家戒避人聊复去瀛洲伴我真能老淮海梦中仇池千仞巖便欲揽我青霞幨且须还家与妇计我本归路连西南老人饮酒无人佐独㸔红药倾白堕每到平山忆醉翁悬知他日君思我路旁小儿笑相逢齐歌万事转头空赖有风流贤别驾犹堪十里巻春风次韵范淳父送秦少章宿縁在江海世网如予何西来庾公尘已濯长淮波十年淮海人初见一麦禾但欣争讼少未觉舟车多秦郎忽过我赋诗如巻阿句法本黄子二豪与揩磨嗟我久离羣逝将老西河后生多名士欲荐空悲歌小范真可人独肯勤收罗瘦马识騄耳枯桐得云和近闻馆李生病鹤借一柯赠行苦説我妙语慰蹉跎西羌己解仇烽火连朝那坐筹付公等吾将寄潜沱灵隐前一首赠唐林夫灵隐前天竺后两涧舂淙一灵鹫不知水从何处来跳波赴壑如奔雷无情有意两莫测肯向冷泉亭下相萦回我在钱塘六百日山中暂来不暖席今君欲作灵隐居葛衣草屦随僧蔬能与冷泉作主一百日不用二十四考书中书滕达道挽词二首先帝知公早虚怀第一人至今诗礼将惟数武宣臣材大虽难用时来亦少信髙平风烈在威敏典刑新空试乘边䇿宁留相汉身凄凉旧部曲泪湿塜前麟云夣连江雨樊山落木秋公方占贾鵩我正买龚牛共有江湖乐俱怀畎亩忧荆溪欲归老浮玉偶同㳺肮脏仪刑在惊唿嵗月遒回头杂歌哭挽语不成讴次韵苏伯固逰蜀冈送李孝博奉使岭表新苗未没鹤老叶方翳蝉緑渠浸麻水白板烧松烟笑窥有红颊醉卧皆华颠家家机杼鸣树树棃枣悬野无佩犊子府有骑鹤仙观风峤南使出相山东贤渡江弔狠石过岭酌贪泉与君步徙倚望彼修连娟愿及南枝谢早随北鴈翩归来春酒熟共看山樱然送晁美叔我年二十无朋俦当时四海一子由君来扣门如有求颀然病鹤清而修醉翁遣我从子㳺翁如退之蹈轲丘尚欲放子出一头酒醒夣断四十秋病鹤不病骨愈虬惟有我颜老可羞醉翁宾客散九州几人白髪还相收我如怀祖拙自谋正作尚书己过优君求㑹稽实良筹往㸔万壑争交流王文玉挽词才名谁似广文寒月斧云斤琢肺肝𤣥宴一生都卧病子云三世不迁官幽兰空觉香风在宿草何曾泪叶干犹喜诸郎有曹志文章还复富波澜送芝上人㳺庐山二年閲三州我老不自惜团团如磨牛步步踏陈迹岂知世外人长与鱼鸟逸老芝如云月烱烱时一出比年三见之常若有所适逝将走庐阜计阔道愈密吾生如寄耳出处谁能必江南千万峰何处访子室送程徳林赴真州君为县令元丰中吏贪功利以病农君欲言之路无从移书谏臣以自通元丰天子为改容我时匹马江西东问之逆旅言颇同老人爱君如刘宠小儿敬君如鲁恭尔来明目达四聪收拾驵骏冀北空君为赤令有古风政声直入明光宫天廐如海养羣龙并收其子岂不公白沙何必烦此翁谷林堂诗深谷下窈窕髙林合扶踈美哉新堂成及此秋风初我来适过雨物至如娱予穉竹真可人霜节已专车老槐苦无赖风花吹填渠山鸦争唿号谿蝉独清虚寄懐劳生外得句幽夣余古今正自同嵗月何必书予少年颇知种松手植数万株皆中梁柱矣都梁山中见杜舆秀才求学其法戏赠二首露宿泥行草棘中十年春雨养髯龙如今尺五城南杜欲问东坡学种松君方扫雪收松子我已开榛得茯苓为问何如挿杨柳明年飞絮作浮萍行宿泗间见徐州张天骥次旧韵二年三蹑过淮舟欵段还逢马少㳺无事不妨长好饮着书自要且穷愁孤松早偃元非病倦鸟虽还岂是休更欲河边几来往祇今霜雪已䝉头次韵刘景文赠传曦秀才窈𦕈文章宜和寡峥嵘肝肺亦交难未能飞瓦弹清角肯便投泥戏泼寒忽见秋风吹落水遥知霜叶满长安诗成送与刘夫子莫遣孙郎帐下看在彭城日与定国为九日黄楼之㑹今复以是日相遇于宋凡十五年忧乐出处有不可胜言者而定国学道有得百念灰冷而颜益壮顾予衰病心形俱瘁感之作诗菊琖茰囊自古传长房宁复是臞仙应从汉武横汾日数到刘公戏马年对玉山人虽老矣见恒河性故依然王郎九日诗千首今赋黄楼第二篇九日次定国韵朝菌无晦朔蟪蛄疑春秋南柯已一世我眠未转头仙人视吾曹何异蜂蚁稠不知蛮触氏自有两国忧我观去来今未始一念留奔驰竟何得而起无穷羞王郎误涉世屡献久不醻黄金散行乐清诗出穷愁俛仰四十年始知此生浮轩裳陈道路往往儿童收封侯起大第或是君家驺似闻负贩人中有第一流炯然径寸珠藏此百结裘意行无车马倐忽畧九州邂逅独见之天与非人谋笑我方醉夣衣冠戏沐猴力尽病骐骥伎穷老伶优北山有云根寸田自可耰㑹当无何乡同作逍遥逰归来城郭是空有累累丘召还至都门先寄子由老身倦马河堤永踏尽黄榆绿槐影荒鸡号月未三更客梦还家得俄顷归老江湖无嵗月未填沟壑犹朝请黄门殿中奏事罢诏许来迎先出省已飞青盖在河梁定饷黄封兼赐茗逺来无物可相赠一味丰年説淮颍次韵定国见寄还朝如梦中双阙眩金碧复穿鹓鹭行强寄麋鹿迹劳生苦昼短展转不能夕黙坐数更鼓流水夜自逆故人为我谋此志何由毕越吟知听否谁念病庄舄次韵蒋颍叔钱穆父从驾景灵宫二首归来病鹤记城闉旧踏松枝雨露新半白不羞垂领髪软红犹恋属车尘雨收九陌丰登后日丽三元下降辰粗识君王为民意不才何以助精禋与君竝直记初元白首还同入禁门玉殿齐班容小语霜廷稽首泫微温病贪赐茗浮铜叶老怯香泉滟寳樽回首鹓行有人杰坐知羌虏是游魂东坡全集巻二十东坡全集卷二十一钦定四库全书东坡全集巻二十一宋苏轼撰诗六十六首轼近以月石砚屏献子功中书公复以涵星砚献纯父侍讲子功有诗纯父未也复以月石风林屏赠之谨和子功诗并求纯父数句紫潭出𤣥云翳我潭中星独有潭上月倒挂紫翠屏我老不看书黙坐养此昬花睛时时一开眼见此云月眼自明久知世界如泡影大小真伪何足评笑彼三子欧苏梅无事自作雪羽争故将屏砚送两范要使珠璧栖牕櫺大范忽长謡语出月脇令人惊小范当继之説破星心如鸡鸣牀头复一月下有风林横急送小范家护此涵星泓愿从少陵博一句山水尽与洪涛倾次韵范纯父涵星砚月石风林屏诗月次于房歴三星斗牛不神箕独灵簸摇桑榆尽西靡影落苏子砚与屏天工与我两厌事孰居无事为此形与君持槖侍帷幄同到温室观尧蓂自怜太史牛马走技等卜祝均倡伶欲留衣冠挂神武便击云水归南溟陶泓不称管城沐醉石可助平泉醒故持二物与夫子欲使妙质留天庭但令滋液到枯藁勿遣光景生晦㝠上书挂名岂待我独立自可当雷霆我时醉眠风林下夜与渔火同青荧抚物怀人应独叹作诗寄子谁当听次韵钱穆父㑹饮弹冠恨不早挂冠常苦迟盛服毎假寐角阙时伏思东门未祖道西山空拄颐逝将江海去安此麋鹿姿要当谋三径何暇择一枝与君几合散得酒志淳漓君谈似落屑我饮如奕棋居官不任事造物真见私主人独贤劳金谷方流驰行人亦结束杕杜乃归期公卿虽少安河流正东酾我得㑹稽去方回良不痴次韵穆父尚书侍祠郊丘瞻望天光退而相庆引满醉吟千章杞梓荫云天樗散谁收老郑䖍喜气到君浮白里丰年及我挂冠前令严钟鼓三更月野宿貔貅万灶烟太息何人知帝力归来金帛看赪肩郊祀庆成诗帝出乘昌运天心予太平文章三代继制作七年成大祀干坤合刚辰日月明泰坛朝扫地魄寳夜垂精仰御圆苍盖环观海岳城北流吞朔易西极落搀抢升燎灵光荅回銮瑞雾迎需云徧枯藁解雨达勾萌可颂非天徳因箴亦下情民言知有酌帝谓本无声富国由崇俭祈年在好生无心斯格物克已自消兵化国安新政孤臣反旧耕还将清庙什留与野人赓次韵奉和钱穆父蒋颍叔王仲至诗四首见和西湖月下聴琴谡谡松下风蔼蔼壠上云聊将窃比我不堪持寄君半生寓轩冕一笑当琴尊良辰饮文字晤语无由醺我有凤鸣枝背作蛇蚹纹月明委静照心清得竒闻当唿玉涧手一洗羯皷昬请歌南风曲犹作虞书浑见和仇池上穷非想亦非非下与风轮共一痴翠羽若知牛有角空缾何必井之睂还朝暂接鹓鸾翼谢病行收麋鹿姿记取和诗三益友他年弭节过仇池玉津园承平苑囿杂耕桑六圣勤民计虑长碧水东流还旧派紫坛南峙表连冈不逢迟日鸎花乱空想踈林雪月光千亩何时躬帝借斜阳寂歴𤨏云庄借田窃脂方纪瑞布糓未催耕鱼沫依苹渚蜗涎上綵楹江湖来梦寐蓑笠负平生琴里思归曲因君一再行顷年杨康功使髙丽还奏乞立海神庙于板桥仆嫌其地湫隘移书使迁之文登因古庙而新之杨竟不从不知定国何从见此书作诗称道不已仆不复记其云何也次韵荅之退之仙人也游戏于斯文谈笑出伟竒鼓舞南海神顷年三韩使几为鲛鳄吞归来筑祠宇要使百贾奔我欲迁其庙下数浮空羣移书竟不从信非磊落人公胡为拳拳系此空中云作诗颂其美何异刻剑痕我今已括囊象在六四坤沐浴启圣僧舍与赵徳麟邂逅南山北阙两非真东颍西湖迹已陈季子来归初可喜老𣆀新沐定非人酒清不醉休休暖睡穏如禅息息匀自笑尘劳余一念明年同泛越溪春次韵王仲至喜雪御筵三军喜气铄飞花睡起空惊月在沙未集骅骝金騕袅故残鳷鹊玉横斜偶还仗内身如寄尚忆江南酒可賖宣劝不多心自醉强扶衰白拜君嘉仆所藏仇池石希代之寳也王晋卿以小诗借观意在于夺仆不敢不借然以此诗先之海石来珠宫秀色如蛾緑坡陀尺寸间宛转陵峦足连娟二华顶空洞三茅腹初疑仇池化又恐瀛洲蹙慇懃峤南使餽饷淮东牧得之喜无寐与汝交不渎盛以髙丽盆借以文登玉幽光先五夜冷气压三伏老人生如寄衡茅久未卜一夫幸可致千里还相逐风流贵公子窜谪武当谷见山应已厌何事夺所欲欲留嗟赵弱宁许负秦曲传观慎勿许间道归应速次天字韵荅岑巖起一声清跸雾开天百辟心庄岂貌䖍回顾惊君珠玉侧同升愧我粃糠前裴回月色留坛影缥缈松香泛蜡烟莫叹郎潜生白髪圣朝求旧鄙鸢肩石塔寺世传王播饭后钟诗盖扬州石塔寺事也相传如此戏作此诗饥眼眩东西诗肠忘蚤晏虽知灯是火不悟钟非饭山僧异漂母但可供一莞胡为三百年记忆作此讪斋厨养若人无益祇遗患乃知饭后钟阇棃盖具眼次韵蒋颍叔二首扈从景灵宫道人幽夣晓初还已觉笙箫下月坛风伯前驱清宿雾祝融骖乗破朝寒英姿连璧从多士妙句锵金和八銮已向词臣得颇牧路人莫作老儒㸔凝祥池似知金马客时夣碧鸡坊氷雪消残腊烟波写故乡鸣銮自容与立马久回翔乞与三韩使新图到乐浪和叔盎画马次韵天骥徳力备马外龙麟中皇天不遣言兀与图画同驽骀饱官粟未受一洗空十驾均一至何事籋云风王晋卿示诗欲夺海石钱穆父王仲至蒋颍叔皆次韵穆至二公以为不可许独颍叔不然今日颍叔见访亲覩此石之妙遂悔前语轼以谓晋卿岂可终闭不予者若能以韩干二散马易之者盖可许也复次前韵相如有家山缥缈在睂緑谁云千里逺寄此一颦足平生锦绣肠蚤嵗藜苋腹从教四壁空未遣两峰蹙吾今况衰病义不忘樵牧逝将仇池石归泝岷山渎守子不贪寳完我无瑕玉故人诗相戒妙语予所伏一篇独异论三占从两卜君家画可数天骥纷相逐风騣掠原野电尾梢涧谷君如许相易是亦我所欲今朝安西守来听阳闗曲劝我留此峰他日来不速轼欲以石易画晋卿难之穆父欲兼取二物颍叔欲焚画碎石乃复次前韵并解二诗之意春氷无真坚霜叶失故緑鷃疑鹏万里蚿笑䕫一足二豪争攘袂先生一捧腹明镜既无台净缾何用蹙盆山不可隐画马无由牧聊将置庭宇何必弃沟渎焚寳真爱寳碎玉未忘玉久知公子贤出语耆年伏欲观博物妙故以求马卜维摩既复舍天女还相逐授之无尽灯照此久幽谷定心无一物法乐胜五欲三峨吾乡井万里君部曲卧云行归休破贼见神速生日䝉刘景文以古画松鹤为夀且贶嘉篇次韵为谢问予一室间宁有千里廓尘心洗长松逺意发孤鹤生朝得此夀死籍疑可落微言在参同妙契藏九籥故人有竒趣逸想寄幽壑霜枝谢寒暑云翮无前却何须构明堂未羡巢阿阁缅怀别时语复作数日恶诗腴固堪餐字瘦还可愕髙标忽在眼清夣了如昨君今哙等伍志与湛軰各岂待相顾言方为不朽託子云老执㦸长孺终主爵吾当追乔松子亦鄙衞霍程徳孺惠海中栢石兼辱佳篇辄复和谢岚薰瘴染却敷腴笑饮贪泉独继吴未欲连车收薏苡肯教沉网取珊瑚不知庾岭三年别收得曹谿一滴无但指庭前双柏石要予临老识方壶次秦少㳺韵赠姚安世帝城如海欲寻难肯舍渔舟到杏坛剥啄扣君容膝戸巍峩笑我切云冠问羊独怪初平在牧豕应同徳曜看肯把参同较同异小窓相对为研丹次丹元姚先生韵浮生知几何仅熟一釡羮那于俯仰间用此委曲情自怜无他肠偶亦得此生悬知当去客中有不亡存但恐宿縁重毎为习气昬似闻梅子真近在吴市门未能肩拍洪但欲目击温不敢扣门唿恐作踰垣奔且令绍介先徐以方便论不学刘更生黄金铸尚方不学房次律身事问颍阳王烈亦何人叔夜未可量独见神山开遽餐石髓香至道尚听莹麄材终蹶张先生喜而笑幅巾登我堂苦誓指黄壤要言刻青琅蓬莱在何许弱水空相望且当从嵇阮聊复数山王达人友四海曲士守一疆慎勿使形谍儿童惊夜光次韵秦少㳺王仲至元日立春三首省事天公厌两回新年春日併相催慇懃更下山阴雪要与梅花作伴来已卯嘉辰夀阿同愿渠无过亦无功明年春日江湖上回首觚稜一夣中词锋虽作楚骚寒徳意还同汉诏寛好遣秦郎供帖子尽驱春色入毫端上元侍饮楼上三首呈同列澹月踈星遶建章仙风吹下御炉香侍臣鹄立通明观一朶红云捧玉皇薄雪初消野未耕卖薪买酒㸔升平吾君勤俭倡优拙自是丰年有笑声老病行穿万马羣九衢人散月纷纷归来一㸃残灯在犹有传柑遗细君送蒋颍叔帅熙河颍叔出使临洮轼与穆父仲至同饯之各赋诗一篇以今我来思为韵致遄归之意轼得我字西方犹宿师论将不及我茍无深入计缓带我亦可承明正须君文字粲藻火自荐虽云数留行终不果正坐喜论兵临老付边𤨏新诗出谈笑僚友困掀簸我欲歌杕杜杨柳方婀娜边风事首虏所得盖么么愿为鲁连书一射聊城笴阴功在不杀结草酧魏颗再送蒋颍叔帅熙河二首使君九万击鹏鵾肯为阳闗一断魂不用寛心九千里安西都护国西门余刃西屠横海鲲应予诗䜟是逰魂归来趂别陶𢎞景看挂衣冠神武门次韵颍叔观灯安西老守是禅僧到处应然无尽灯永夜出逰从万骑诸羌入㸔拥千层便因行乐令投甲不用防秋更打氷振旅归来还侍燕十分宣劝恐难胜次韵王晋卿奉诏押髙丽燕射北苑传唿陛楯郎东夷初识令君香天山自可三箭取海国何劳一苇航宣劝不辞金盌侧醉归争㸔玉鞭长锦囊诗草勤收拾莫遣鸡林得夜光次韵钱穆父王仲至同赏田曹梅花寒㕔不知春独立耿玉雪闭门愁永夜置酒及明发忽惊庭戸晓未受烟雨没浮光风宛转照影水方折鬓霜未易扫睂斧真自伐惟当此花前醉卧黄昬月送襄阳从事李友谅归钱塘居杭积五嵗自意本杭人故山归无家欲卜西湖隣良田不难买静士谁当亲髯张既超然老潜亦絶伦李子氷玉姿文行两清淳归从三人㳺便足了此身公堤不改作姥岭行开新幽夣随子去松花落衣巾次韵吴传正枯木歌天公水墨自竒絶瘦竹枯松写残月梦回踈影在东窓惊怪霜枝连夜发生成变坏一弹指乃知造物初无物古来画师非俗士妙想实与诗同出龙眠居士本诗人能使龙池飞霹雳君虽不作丹青手诗眼亦自工识㧞龙眠胸中有千驷不独画肉兼画骨但当与作少陵诗或自与君拈秃笔东南山水相招唿万象入我摩尼珠尽将书画散朋友独与长铗归来乎送黄师是赴两浙宪世久无此士我晚得王孙宁非叔度家岂出次公门白首沈下吏绿衣有公言哀哉吴越人久为江湖吞官自倒帑廪饱不及黎元近闻海上港渐出水底村愿君五袴手招此半菽魂一见刺史天稍忘狱吏尊㑹稽入吾手镜湖小于盆比我东来时无复疮痍存送范中济经畧侍郎分韵赋诗轼得先字且赠以鱼枕盃四马箠一梁李久乐祸自焚岂非天两䑕鬬穴中一胜亦偶然谋初要百虑善后乃万全庙堂选世将范氏真多贤仁风被宿麦緑浪摇秦川号令耸毛羽先声落虚弦我家天一方去路城西偏投竿困障日卖劒行归田赠君荆鱼盃副以蜀马鞭一醉可以起毋令祖生先书晁説之考牧图后我昔在田间但知羊与牛川平牛背稳如驾百斛舟舟行无人岸自移我卧读书牛不知前有百尾羊听我鞭声如鼓鼙我鞭不妄发视其后者而鞭之泽中草木长草长病牛羊寻山跨坑谷腾趠筋骨强烟蓑雨笠长林下老去而今空见画世间马耳射东风悔不长作多牛翁吕与叔学士挽词言中谋猷行中经闗西人物数清英欲过叔度留终日未识鲁山空此生论议凋零三益友功名分付二难兄老来尚有忧时叹此涕无从何处倾丹元子示诗飘飘然有谪仙风气吴传正继作复次其韵飞仙亦偶然脱命瞬息中惟诗不可拟如写天日容梦中哦七言玉丹已入怀一语遭绰虐失身堕蓬莱蓬莱至今空护短不养才上界足官府谪仙应退休可怜吴与苏肮脏雪满头雪满头终当却与丹元子笑指东海乗桴浮次王定国韵书丹元子宁极斋仙人与吾軰寓迹同一尘何曾五浆餽但有争席人宁极无常居此斋自随身人那识郗鉴天不留封伦误落世网中俗物愁我神先生忽扣戸夜唿祁孔賔便欲随子去着书未絶麟愿挂神武冠往卜饮马邻王郎濯纨绮意与陋巷亲南㳺苦不蚤傥及莼鲈新王仲至侍郎见惠穉栝种之礼曹北垣下今百余日矣蔚然有生意喜而作诗翠栝东南美近生神岳隂惜哉不可致霜根络云岑仙风振髙标香实陨平林偶随樗栎生不为樵牧侵忽惊黄茅岭稍出青玉鍼好事虽力取王城少知音岂无换鵞手但知覔来禽髙懐独夫子一见捐槖金得之喜不寐赠我意殊深公堂开后合凡木愧华簮栽培一寸根寄子百年心常恐樊笼中摧我鸾鹤襟谁知积雨后寒芒晓森森恨我迫归老不见汝十寻苍皮䕶玉骨旦莫视古今何人风雨夜卧听饥龙吟次韵钱穆父马上寄蒋颍叔二首玉关不用一丸泥自有长城鸟䑕西剩与故人寻土物腊糟红麴寄驼蹄多买黄封作洗泥使君来自陇山西髙才得兎人人羡争欲寻踪覔旧蹄表弟程徳孺生日仗下千官散紫庭时闻小语说苏程长身自昔传甥舅夀骨遥知是弟兄曽活万人宁望报祇求五亩却归耕四朝遗老凋零尽鹤髪他年几箇迎七年九月自广陵召还复馆于浴室东堂八年六月乞会稽将去汶公乞诗乃复用前韵三首乞郡三章字半斜庙堂传笑眼昬花上人问我迟留意待赐头纲八饼茶梦绕呉山却月廊白梅卢橘觉犹香会稽且作须臾意从此归田策最良东南此去几时归倦鸟孤飞岂有期断送一生消底物三年光景六篇诗吴子野将出家赠以扇山枕屏峩峩扇中山絶壁信天剖谁施大圆镜衡霍入戸牖得之老月师画者一醉叟常疑若人胸自有云梦薮千巖在掌握用舍弹指久低昻不自知恨寄儿女手短屏虽曲折髙枕谢奔走出家非今日法水洗无垢浮㳺云释峤燕坐柳生肘忘怀紫翠间相与到白首东府雨中别子由庭下梧桐树三年三见汝前年适汝阴见汝鸣秋雨去年秋雨时我自广陵归今年中山去白首归无期客去莫叹息主人亦是客对牀定悠悠夜雨空萧瑟起折梧桐枝赠㳊千里行重来知健否莫忘此时情谢仲适坐上送王敏仲北使冲风振河朔飞雾失太行相逢不相识下马须睂黄洗眼忽惊笑见此玉节郎喜有贤主人共此残烛光聚散一梦中人北鴈南翔吾生如寄耳送老天一方幸子遇明主陈经入西厢归期不可缓倚相宜在傍书丹元子所示李太白真天人几何同一沤谪仙非谪乃其㳺麾斥八极隘九州化为两鸟鸣相酬一鸣一止三千秋开元有道为少留縻之不可矧肯求西望太白横峨岷眼髙四海空无人大儿汾阳中令君小儿天台坐忘真生年不知髙将军手污吾足乃敢瞋作诗一笑君应闻次韵曾仲钖承议食蜜渍生荔支代北寒虀𢷬韭萍竒苞零落似晨星逢盐久已成枯腊得蜜犹应是薄刑欲就左慈求拄杖便随李白跨沧溟攀条与立新名字儿女称唿恐不经大行太皇太后挽词二首至矣吾三后功髙汉已还复推元祐冠盖得永昭全有作犹非圣无私乃是天侍臣谈要道家法信家传却狄安诸夏先王社稷臣固应祠百世何止活千人定䇿天知我忘家帝念亲万方何以报得疾为勤民再和曽仲钖荔支柳花着水万浮萍荔实周天两嵗星本自玉肌非鹄浴至今丹殻似猩刑侍郎赋咏穷三崃妃子烟尘动四溟莫遣诗人説功过且随香草附骚经次韵滕大夫三首雪浪石太行西来万马屯势与岱岳争雄尊飞狐上党天下嵴半掩落日先黄昬削成山东二百郡气压代北三家村千峯右巻矗牙帐崩崖凿断开土门朅来城下作飞石一礮惊落天骄魂承平百年烽燧冷此物僵卧枯榆根画师争摹雪浪势天工不见雷斧痕离堆四而绕江水坐无蜀士谁与论老翁儿戏作飞雨把酒坐㸔珠跳盆此身自幻孰非梦故园山水聊心存同前我顷三章乞越州欲寻万壑㸔交流且慿造物开山骨已见天吴出浪头履道凿池虽可致玉川巻地若为收洛阳泉石今谁主莫学痴人李与牛沉香石壁立孤峰倚砚长共疑沉水得顽苍欲随楚客纫兰佩谁信吴儿是木肠山下曾逢化松石玉中还有辟邪香早知百和俱灰烬未信人言弱胜强石芝诗予昔梦食石芝作诗记之今乃真得石芝于海上子由和前诗见寄予顷在京师有凿井得如小儿手以献者臂指皆具肤理若生予闻之隐者曰此肉芝也与子由烹而食之追记其事复次前韵土中一掌婴儿新爪指良是肌骨匀见之怖走谁敢食天赐我尔不及賔旌阳逺㳺同一许长史玉斧皆门戸我家韦布三百年祗有阴功不知数跪陈八簋加六瑚化人视之真块苏肉芝烹熟石芝老笑唾熊掌嚬雕胡老蚕作蠒何时脱梦想至人空激烈古来大药不可求真契当如磁石铁鹤叹园中有鹤驯可唿我欲唿之立坐隅鹤有难色侧睨予岂欲臆对如鵩乎我生如寄良畸孤三尺长胫阁瘦躯俛啄少许便有余何至以身为子娱驱之上堂立斯须投以饼饵视若无戛然长鸣乃下趋难进易退我不如送曾仲钖通判如京师边城嵗暮多风雪强压春醪与君别玉帐夜谈霜月苦铁骑晓出氷河裂断蓬飞叶巻黄沙祗有千林䰒松花应为王孙朝上国珠幢玉节与排衙左援公孝右孟博我居其间啸且诺仆夫为我催归来要与北海春水争先回和钱穆父送别并求顿递酒聮镳接武两长身鹓鹭行中语笑亲九子羡君门戸壮八州怜我往来频伫闻东府开賔阁便乞西湖洗塞尘更向青齐觅消息要知从事是何人东坡全集巻二十一东坡全集卷二十二钦定四库全书东坡全集巻二十二宋苏轼撰诗六十九首刘丑厮诗刘生望都民病羸寄空窑有子曰丑厮十二行操瓢墦间得余粒雪中拾堕樵饥饱共生死水火同焚漂病翁恃一褐度此积雪宵哀哉二暴客掣去如饥鸮翁既死于寒客亦易此龆﨑岖走亭长不惮雪径遥我仇祝与苑物色同遮邀行路为出涕二客竟就枭譊譊诉我庭慷慨惊吾僚曰此可名寄追配郴之荛恨我非柳子击节为尔謡官赐二万钱无家可归娇为媾他日妇婉然初垂髫洗沐作小史裹头束其腰笔砚耕学苑戈矛战天骄壮大随所好忠孝福可徼相国有折脇封侯或吹箫人事岂易料勿轻此僬侥题毛女真雾鬓风鬟木叶衣山川良是昔人非祇应门过商颜老独自吹箫月下归寄馏合刷缾与子由老人心事日摧頽宿火通红手自焙小甑短缾良具足穉儿娇女共燔煨寄居东合闲烝栗知我空堂坐画灰约束家僮好收拾故山棃枣待翁来次韵子由清汶老龙珠丹天公不解防痴龙玉函寳方出龙宫雷霆下索无处避逃入先生衣袂中先生不作金椎袖玩世徜徉隐屠酒夜光明月空自投一锻何劳纬萧手黄门寡好心易足荆棘不生梨枣熟𤣥珠白璧两无求无胫金丹来入腹区区分别笑乐天那知空门不是仙次韵子由书清汶老所传秦湘二女图春风消冰失瑶玉我本无身安有触羊生得妇如得风握手一笑未为辱先生室中无天逰佩环何处鸣风瓯随魔未必皆魔女但与分灯遣归去胡为写真传世人更要维摩一转语丹元茅茨祇三间太极老人时往还㸃检凡心早除拂方平神鞭常使物紫团参寄王定国谽谺土门口突兀太行顶岂惟团紫云实自俯倒景刚风被草木真气入苕颍旧闻人衔芝生此羊肠岭纎㩥虎豹鬛蹙缩龙蛇瘿蚕头试小嚼龟息变方骋矧予明真子巳造浮玉境清宵月挂戸半夜珠落井灰心宁复然汗喘久已静东坡犹故目北药致遗秉欲持三桠根往侑九转鼎为予置齿颊岂不贤酒茗次韵刘焘抚句蜜渍荔支时新满座闻名字别久何人记色香叶似杨梅蒸雾雨花如卢橘傲风霜每怜莼菜下盐豉肯与蒲萄压酒浆回首惊尘巻飞雪诗情真合与君尝立春日小集呈李端叔白髪已十载青春无一堪不惊新嵗换聊与故人谈牛健民声喜鸦娇雪意酣霏微不到地和暖要冝蚕嵗月斜川似风流曲水慙行吟老燕代坐睡梦江潭丞掾颇哀援歌唿谁怕参衰怀久灰藁习气尚馋贪白啖本河朔红消真劒南辛盘得青韭腊酒是黄柑归卧灯残帐醒闻叶打庵须烦李居士重説后三三次韵曾仲钖元日见寄萧索东风两鬓华年年幡胜翦宫花愁闻塞曲吹芦管喜见春盘得蓼芽吾国旧供云泽米君家新致雪坑茶燕南异事真堪记三寸黄柑擘永嘉子由生日以檀香观音像及新合印香银篆槃为夀栴檀婆律海外芬西山老脐柏所薰香螺脱黡来相羣能结缥𦕈风中云一灯如萤起㣲焚何时度尽缪篆纹缭绕无穷合复分緜緜浮空㪚氤氲东坡持是夀卯君君少与我师皇坟旁资老𥅆释迦文共厄中年㸃蝇蚊晚遇斯须何足云君方论道承华勋我亦旗鼓严中军国恩当报敢不勤但愿不为世所醺尔来白髪不可耘问君何时返乡枌收拾散亡理放纷此心实与香俱焄闻思大士应已闻次韵李端叔送保倅翟安常赴阙兼寄子由中山保塞两穷边卧治雍容己百年顾我迂愚分竹使与君谈笑用蒲鞭松荒三径思元亮草合平池忆惠连白发归心慿説与古来谁似两疏贤中山松醪寄雄王引进郁郁苍髯千嵗姿肯来盃酒作儿嬉流芳不待龟巢叶扫白聊烦鹤踏枝醉里便成欹雪舞醒时与作啸风辞马军走送非无意玉帐人闲合有诗次韵李端叔谢送牛戬鸳鸯竹石图闻君谈西戎废食忘早晚王师本不陈贼垒何足刬守边在得士此语要而简知君论将口似我识画眼笑指尘壁间此是老牛戬平生师衞玠非意常理遣诉君定何人未用市朝显置之勿复道世俗固多舛归去亦何须单车渡殽渑如虫得羽化已脱安用蠒家书空万轴凉曝困舒巻念当扫长物闭息黙自煖此画聊付君幽处得小展新诗勿纵笔羣吠惊邑犬时来未可知妙斵待轮扁次韵聪上人见寄前身本同社宿业独临边一悟镜空老始知圆泽贤归心忘犊佩生术寄羊鞭不似欧阳子空留六一泉次韵王雄州还朝留别老李威名八十年壁间精悍见遗颜自闻出守风流似稍觉承平气象还但遣诗人歌杕杜不妨侍女唱阳闗内朝接武知何日白髪羞归供奉班三月二十日多叶杏盛开零露泫月蘃温风㪚晴葩春工了不睡连夜开此花芳心谁翦刻天质自清华恼客香有无弄粧影横斜中山古战国杀气浮髙牙丛台余袨服易水雄悲笳自从此花开玉肌洗尘沙坐令游侠窟化作温柔家我老念江海不饮空咨嗟明年花开时举酒望三巴三月二十日开园三首雪髯霜鬓语伧狞澹荡园林取次行要识将军不凡意从来祇啜小人羮西园牡籥夜沉沉尚有㳺人卧柳阴鹤睡觉时风露下落花飞絮满衣襟郁郁苍髯真道友丝丝红萼是乡人何时翠竹江村路送我柴门月色新次韵王雄州送侍其泾州威声又数中兴年二虏行当一矢联闻道名城得真将故应惊羽落空弦追锋归去雄三衞授钺重来定十连别酒回头便陈迹号呶端合发初筵临城道中作予初赴中山连日风埃未尝了了见太行也今将适岭表颇以是为恨过临城内丘天气忽清彻西望太行草木可数冈峦北走崖谷秀杰忽悟叹曰吾南迁其速返乎退之衡山之祥也书以付迈使志之逐客何人着眼㸔太行千里送征鞍未应愚谷能留柳可独衡山解识韩过汤阴市得踠豆大麦粥示三儿子朔野方赤地河壖但黄尘秋霖暗豆漆夏旱臞麦人逆旅唱晨粥行庖得时珍青班照匕筯脆响鸣牙龈玉食谢故吏风餐便逐臣漂零竟何适浩荡寄此身争劝加餐食实无负吏民何当万里客归及三年新子由新修汝州龙兴寺吴画壁丹青久衰工不蓻人物尤难到今世每摹市井作公卿画手悬知是徒𨽻吴生已与不传死那复典刑留近嵗人间几处变西方尽作波涛翻海势细观手面分转侧妙算毫釐得天契始知真放本精微不比狂花生客慧似闻遗墨留汝海古壁蜗涎可垂涕力捐金帛扶栋宇错落浮云巻新霁使君坐歗清梦余几叠衣纹数襟袂他年弔古知有人姓名聊记东坡弟过髙邮寄孙君孚过淮风气清一洗尘埃容水木渐幽茂菰蒲杂㳺龙可怜夜合花青枝散红茸美人㳺不归一笑当谁供故园在何处已偃手种松我行忽失路归梦山千重闻君有负郭二顷收横从巻野毕秋获殷牀闻夜舂乐哉何所忧社酒粥面醲宦㳺岂不好毋令到千钟仆所至未尝出逰过长芦闻复禅师病甚不可不一问既见则有间矣明日阻风复留见之作三絶句呈闻复并请转呈参寥子各赋数首亦知壶子不死敢问老𥅆所㳺瑟瑟寒松露骨眈眈病虎垂头莫言西蜀万里且到南华一㳺扶病江边送客杖挐浦口回头老去此生一诀兴来明日重㳺卧闻三老白事半夜南风打头六月七日泊金陵阻风得钟山泉公书寄诗为谢今日江头天色恶礮车云起风欲作独望钟山唤寳公林间白塔如孤鹤寳公骨冷唤不闻却有老泉来唤人电眸虎齿霹雳舌为予吹散千峰云南行万里亦何事一酌曹谿知水味他年若画蒋山图为作泉公唤居士赠清凉寺和长老代北初辞没马尘江南来见卧云人问禅不契前三语施佛空留丈六身老去山林徒梦想雨余钟鼓更清新㑹须一洗黄茅瘴未用深藏白㲲巾予前后守倅余杭凡五年夏秋之间蒸热不可过独中和堂东南颊下瞰海门洞视万里三伏常萧然也绍圣元年六月舟行赴岭外热甚忽忆此处而作是诗忠孝王家千柱宫东坡作吏五年中中和堂上东南颊独有人间万里风慈湖夹阻风五首捍索桅竿立啸空篙师酣寝浪花中故应菅蒯知心腹弱缆能争万里风此生归路愈茫然无数青山水拍天犹有小船来卖饼喜闻墟落在山前我行都是退之诗真有人家水半扉千顷桑麻在船底空余石髪挂鱼衣月轮亭午汗珠融谁识南讹长养功暴雨过云聊一快未妨明月却当空卧㸔落月横千丈起唤清风得半帆且并水村欹侧过人间何处不巉巗过庐山下予过庐山下云物腾涌黙有祷焉未午衆峰凛然故作是诗乱云欲霾山势与飘风南羣隮相应和勇往争骖驔可怜荟蔚中时出紫翠岚鴈没失东岭龙腾见西龛一时供坐笑百态变立谈暴雨破坱圠清颷扫浑酣廓然归何处陋矣安足戡亭亭紫霄峰窈窈白石庵五老数松雪双谿落天潭虽云黙祷应顾有移文慙江西江西山水真吾邦白沙翠竹石底江舟行十里磨九泷篙声荦确相舂撞醉卧欲醒闻淙淙真欲一口吸老庞何人得儁窥鱼矼举义絶呌尺鲤双秧马歌过庐陵见宣徳郎致仕曾君安止出所作禾谱文既温雅事亦详实惜其有所缺不谱农噐也予昔㳺武昌见农夫皆骑秧马以榆枣为腹欲其滑以楸桐为背欲其轻腹如小舟昻其首尾背如覆瓦以便两髀雀跃于泥中系束藁其首以缚秧日行千畦较之伛偻而作者劳佚相絶矣史记禹乗四载泥行乘橇解者曰橇形如箕擿行泥上岂秧马之类乎作秧马歌一首附于禾谱之末云春云蒙蒙雨凄凄春秧欲老翠剡齐嗟我妇子行水泥朝分一壠暮千畦腰如箜篌首啄鸡筋烦骨殆声酸嘶我有桐马手自提头尻轩昻腹脇低背如覆瓦去角圭以我两足为四蹄耸踊滑汰如凫鹥纎纎束藁亦可赍何用繁缨与月题朅从畦东走畦西山城欲闭闻鼓鼙忽作的卢跃檀溪归来挂壁从髙栖了无刍秣饥不啼少壮骑汝逮老黧何曾蹶轶防颠挤锦韀公子朝金闺笑我一生蹋牛犂不知自有木駃騠八月七日初入贑过惶恐滩七千里外二毛人十八滩头一叶身山忆喜欢劳逺梦地名惶恐泣孤臣长风送客添帆腹积雨扶舟减石鳞便合与官充水手此生何止畧知津郁孤台八境见图画郁孤如旧㳺山为翠浪涌水作玉虹流日丽崆峒晓风酣章贡秋丹青未变叶鳞甲欲生洲岚气昬城树滩声入市楼烟云侵岭路草木半炎州故国千峰外髙台十日留他年三宿处准拟系归舟廉泉水性故自清不清或挠之君㸔此廉泉五色烂摩尼廉者为我廉我以此名为有廉则有贪有慧则有痴谁为柳宗元孰是吴隐之渔父足岂洁许由耳何淄纷然立名字此水了不知毁誉有时尽不知无尽时朅来廉泉上捋须㸔鬓睂好在水中人到处相娱嬉尘外亭楚山澹无尘赣水清可厉散筞尘外㳺麾手谢此世山髙惜人力十步辄一憇却立浮云端俯视万井丽幽人宴坐处龙虎为斩薙马驹独何疑岂堕山鬼计夜垣非助我谬敬欲其逝戏留一转语千载起攘袂天竺寺予年十二先君自䖍州归为予言近城山中天竺寺有乐天亲书诗云一山门作两山门两寺元从一寺分东涧水流西涧水南山云起北山云前台花发后台见上界钟清下界闻遥想吾师行道处天香桂子落纷纷笔势竒逸墨迹如新今四十七年矣予来访之则诗已亡有刻石存耳感涕不己而作是诗香山居士留遗迹天竺禅师有故家空咏连珠吟叠壁已亡飞鸟失惊蛇林深野桂寒无子雨浥山姜病有花四十七年真一梦天涯流落涕横斜过大庾岭一念失垢污身心洞清净浩然天地间惟我独也正今日岭上行身世永相忘仙人拊我顶结髪授长生宿建封寺晓登尽善亭望韶石三首双阙浮空照短亭至今猿鸟歗青荧君王自此西巡狩再使鱼龙舞洞庭蜀人文赋楚人辞尧在崇山舜九疑圣主若非真得道南来万里亦何为岭海东南月窟西功成天巳钖𤣥圭此方定是神仙宅禹亦东来隐㑹稽月华寺天公胡为不自怜结土融石为铜山万人探斵富媪泣祇有金帛资豪奸脱身献佛意可料一瓦坐待千金还月华三火岂天意至今苃舍依榛菅僧言此地本龙象兴废反掌曾何艰髙巖夜吐金碧气晓得异石青斓斑坑流窟发钱涌地莫施百镒朝千锾此山出寳以自贼地脉已断天应悭我愿铜山化南亩烂漫黍麦苏惸鳏道人修道要底物破铛煑饭茆三间南华寺云何见祖师要识本来面亭亭塔中人问我何所见可怜明上座万法了一电饮水既自知指月无复眩我本修行人三世积精练中间一念失受此百年谴抠衣礼真相感动泪雨霰借师钖端泉洗我绮语砚碧落洞槎牙乱峰合晃荡絶壁横遥知紫翠间古来仙释并阳崖射朝日髙处连玉京阴谷扣白月梦中㳺化城果然石门开中有银河倾幽龛入窈窕别戸穿虚明泉流下珠琲乳盖交缦缨我行畏人知恐为仙者迎小语辄响荅空山自雷惊策杖归去来冶具烦方平崃山寺天开清逺崃地转凝碧湾我行无迟速摄衣步孱颜山僧本幽独乞食况未还云碓水自舂松门风为闗石泉解娯客琴筑鸣空山佳人劒翁孙㳺戏暂人间忽忆啸云侣赋诗留玉环林空不可见雾雨霾髻鬟舟行至清逺县见顾秀才极谈惠州风物之美到处聚观香案吏此邦宜着玉堂仙江云漠漠桂花湿海雨翛翛荔子然闻道黄柑常抵鹊不容朱橘更论钱恰从神武来𢎞景便向罗浮觅稚川广州蒲涧寺不用山僧导我前自寻云外出山泉千章古木临无地百尺飞涛泻漏天旧日菖蒲方士宅后来薝卜祖师禅而今祇有花含笑笑道秦皇欲学仙赠蒲涧信长老优钵昙花岂有花问师此曲唱谁家已从子美得桃竹不向安期觅枣𤓰燕坐林间时有虎髙眠粥后不闻鸦胜㳺自古兼支许为採松肪寄一车发广州朝市日已逺此身良自如三杯软饱后一枕黑甜余蒲涧踈钟外黄湾落木初天涯未觉逺处处各樵渔浴日亭劒气峥嵘夜挿天瑞光明灭到黄湾坐㸔旸谷浮金晕遥想钱塘涌雪山已觉沧凉苏病骨更烦沆瀣洗衰颜忽惊鸟动行人起飞上千峰紫翠间㳺罗浮山一首示儿子过人间有此白玉京罗浮见日鸡一鸣南楼未必齐日观郁仪自欲朝朱明东坡之师抱朴老真契蚤巳交前生玉堂金马久流落寸田尺宅今归耕道华亦尝啖一枣契虚正欲仇三彭铁桥石柱连空横杖藜欲趂飞猱轻云谿夜逢瘖虎伏斗坛昼出铜龙狞小儿少年有竒志中宵起坐存黄庭近者戏作凌云赋笔势髣髴离骚经负书从我盍归去羣仙正草新宫铭汝应奴𨽻蔡少霞我亦季孟山𤣥卿还须略报老同叔赢粮万里寻初平十月二日初到惠州髣髴曾㳺岂梦中欣然鸡犬识新丰吏民惊怪坐何事父老相携迎此翁苏武岂知还漠北管宁自欲老辽东岭南万戸皆春色㑹有幽人客寓公寓居合江楼海上葱昽气佳哉二江合处朱楼开蓬莱方丈应不逺肯为苏子浮江来江风初凉睡正美楼上啼鸦唿我起我今身世两相违西流白日东流水楼中老人日清新天上岂有痴仙人三山咫尺不归去一盃付与罗浮春白水山佛迹巖何人守蓬莱夜半失左股浮山若鹏蹲忽展垂天羽根株互连络崖峤争呑吐神工自炉鞴融液相缀补至今余隙罅流出千斛乳方其欲合时天匠麾月斧帝觞分余沥山骨醉后土峯峦尚开阖涧谷犹唿舞海风吹未凝古佛来布武当时汪罔氏投足不盖拇青莲虽不见千古落花雨双谿汇九折万马腾一鼓奔雷溅玉雪潭洞开水府潜鳞有饥蛟掉尾取渴虎我来方醉后濯足聊戏侮回风巻飞雹掠面过强弩山灵莫恶剧微命安足赌此山吾欲老慎勿厌求取谿流变春酒与我相賔主当连青竹竿下灌黄精圃咏汤泉积火焚大槐蓄油灾武库惊然丞相井疑浣将军布自怜耳目隘未测阴阳故郁攸火山烈觱沸汤泉注岂惟渴兽骇坐使痴儿怖安能长鱼鼈仅可燖狐兎山中惟木客戸外时芒屦虽无倾城浴幸免亡国污自笑子石如琢玉逺烟真削黳入我病风手𤣥云渰凄凄是中有何好而我喜欲迷既似蜡屐阮又如锻柳嵇醉笔得天全宛宛天投霓多谢中书君伴我此幽栖朝云诗世谓乐天有粥骆马放杨柳枝词嘉其主老病不忍去也然梦得有诗云春尽絮飞留不得随风好去落谁家乐天亦云病与乐天相伴住春随樊子一时归则是樊素竟去也予家有数妾四五年相继辞去独朝云者随予南迁因读乐天集戏作此诗朝云姓王氏钱塘人尝有子曰干儿未朞而夭云不似杨枝别乐天恰如通徳伴伶𤣥阿奴络秀不同老天女维摩总解禅经巻药炉新活计舞衫歌扇旧因縁丹成逐我三山去不作巫阳云雨仙寄虎儿独倚桄榔树闲挑荜拨根谋生㸔拙否送老此蛮村十一月二十六日松风亭下梅花盛开春风岭上淮南村昔年梅花曾断魂岂知流落复相见蛮风蜒雨愁黄昏长条半落荔支浦卧树独秀桄榔园岂惟幽光留夜色直恐冷艳排冬温松风亭下荆棘里两株玉蕋明朝暾海南仙云娇堕砌月下缟衣来扣门酒醒梦觉起绕树妙意有在终无言先生独饮勿叹息幸有落月窥清樽再用前韵罗浮山下梅花村玉雪为骨氷为魂纷纷初疑月挂树耿耿独与参横昬先生索居江海上悄如病鹤栖荒园天香国艶肯相顾知我酒熟诗清温蓬莱宫中花鸟使绿衣倒挂扶桑暾抱丛窥我方醉卧故遣啄木先敲门麻姑过君急洒扫鸟能歌舞花能言酒醒人散山寂寂惟有落蕋粘空樽新酿桂酒𢷬香筛辣入缾盆盎盎春谿带雨浑收拾小山藏社瓮招唿明月到芳樽酒材已遣门生致菜把仍叨地主恩烂煑葵羮斟桂醑风流可惜在蛮村惠守詹君见和复次韵已破谁能惜甑盆頽然醉里得全浑欲求公瑾一囷米试满庄生五石樽三盃卯困忘家事万戸春浓感国恩刺史不须邀半道蓝舆未暇走山村花落复次前韵玉妃谪堕烟雨村先生作诗与招魂人间草木非我对奔月偶挂成幽昬闇香入戸寻短梦青子缀枝留小园披衣连夜唤客饮雪肤满地聊相温松明照坐愁不睡井花入腹清而暾先生年来六十化道眼已入不二门多情好事余习气惜花未忍终无言留连一物吾过矣笑领百罚空罍樽东坡全集巻二十二东坡全集卷二十三钦定四库全书东坡全集巻二十三宋苏轼撰诗六十七首江郊惠州归善县治之北数百步抵江少西有盘石小潭可以垂钓作江郊诗云江郊葱眬云水蒨绚碕岸斗入洄潭轮转先生悦之布席闲燕初日下照潜鳞俯见意钓忘鱼乐此竿线优哉悠哉玩物之变詹守携酒见过用前韵作诗聊复和之箕踞狂歌老瓦盆燎毛燔肉似羌浑传唿草市来携客洒扫渔矶共置樽山下黄童争看舞江干白骨已衔恩孤云落日西南望长羡归鸦自识村寄邓道士罗浮山有野人相传葛穉川之𨽻也邓道士守安山中有道者也尝于庵前见其足迹长二尺许绍圣二年正月十日予偶读韦苏州寄全椒山中道士诗云今朝郡斋冷忽念山中客涧底束荆薪归来煑白石遥持一樽酒逺慰风雨夕落叶满空山何处寻行迹乃以酒一壶仍依苏州韵作诗寄之云一盃罗浮春逺饷採薇客遥知独酌罢醉卧松下石幽人不可见清啸闻月夕聊戯庵中人空飞本无迹上元夜前年侍玉辇端门万枝灯璧月挂罘罳珠星缀觚稜去年中山府老病亦宵兴牙旗穿夜市铁马响春冰今年江海上云房寄山僧亦复举膏火松间见层层散筞桄榔林林疎月鬅鬙使君置酒罢箫鼓转松陵狂生来索酒一举辄数升浩歌出门去我亦归瞢腾正月二十四日与儿子过赖仙芝玉原秀才僧昙颕行全道士何宗一同㳺罗浮道院及栖禅精舍过作诗和其韵寄迈迨断桥隔胜践脱屦欣小憇瘴花已繁红官柳犹疎细斜川二三子悼叹吾年逝凄凉罗浮馆风壁頽雨砌黄冠常苦饥迎客羞破袂仙山在何许归鹤时堕毳崎岖拾松黄欲救齿发弊坐令禅客笑一梦等千嵗栖禅晚置酒蛮果粲蕉荔斋厨釡无羮野饷篮有蕙嬉逰趂时节俯仰了此世犹当洗业障更作临水禊寄书阳羡儿并语长头弟门户各努力先期毕租税正月二十六日偶与数客野步嘉祐僧舍东南野人家杂花盛开扣门求观主人林氏媪出应白发青裙少寡独居三十年矣感叹之余作诗记之缥蔕缃枝出绛房緑阴青子送春忙涓涓泣露紫含笑焰焰烧空红佛桑落日孤烟知客恨短篱破屋为谁香主人白发青裙袂子美诗中黄四娘龙尾石砚寄犹子逺皎皎穿云月青青出水荷文章工㸃忠义老研磨伟节何须怒寛饶要少和吾衰此无用寄与小东坡赠王子直秀才万里云山一破裘杖端闲挂百钱㳺五车书已留儿读二顷田应为鹤谋水底笙歌蛙两部山中奴婢橘千头幅巾我欲相随去海上何人识故侯次韵表兄程正辅江行见桃花曲士赋怀沙草木伤莽莽徳人无荆棘坐失岭峤阻我兄瑚琏姿流落瘴江浦净眼见桃花纷纷堕红雨萧然振衣裓笑问散花女我观解语花粉色如黄土一言破千偈况尔初不语可怜一转话他日如何举故复此微吟聊和鸥鸦橹江边闲草木闲客当为主尔来子美瘦正坐作诗苦袖手焚笔砚淸篇真漫与愿兄理北辕六辔去如组上林桃花开水暖鸿北翥追饯正辅表兄至博罗赋诗为别孤臣南㳺堕黄菅君亦何事来牧蛮舣舟蜑戸龙冈窟置酒椰叶桄榔间高谈已笑衰语陋杰句尤觉清诗孱博罗小县僧舍古我不忍去君忘还君应囘望秦与楚梦渉汉水愁秦关我亦坐念高安客神㳺黄蘗㕘洞山何时旷荡洗瑕谪与君归驾相追攀梨花寒食隔江路两山遥对双烟鬟归耕不用一钱物惟要两脚飞孱颜玉牀丹镞记分我助我金鼎光斓斑再用前韵赋乐天霜鬓如霜菅始知谢遣素与蛮我兄緑发蔚如故已了梦幻齐人间蛾眉劝酒聊尔耳处仲太忍茂𢎞孱三盃径醉便归卧海上知复几往还连娟六么趂蹋鞠杳𦕈三叠萦阳关酒醒梦断何所有落花流水空靑山忽惊铙鼓发半夜明月不许幽人攀赠行无物惟一语莫遣瘴雾侵云鬟罗浮道人一倾葢欲系白日留君颜应知我是香案吏他年许缀蓬莱班真一酒米麦水三一而已此东坡先生真一酒也拨雪披云得乳泓蜜蠭又欲醉先生稻垂麦仰阴阳足器洁泉新表里清晓日着颜红有晕春风入髓散无声人间真一东坡老与作青州从事名游博罗香积寺寺去县七里三山犬牙夹道皆美田麦禾甚茂寺下谿水可作碓磨若筑塘百步闸而落之可转两轮举四杵也以属县令林抃使督成之二年流落鼃鱼乡朝来喜见麦吐芒东风摇波舞净緑初日泫露酣娇黄汪汪春泥已没膝剡剡秋谷初分秧谁言万里出无友见此二美喜欲狂三山屛拥僧舍小一谿雷转松阴凉要令水力供硙磨与相地脉增隄防霏霏落雪㸔收麫隐隐叠鼓闻舂糠散流一啜云子白炊裂十字琼肌香岂惟牢九荐古味要使真一流仙浆诗成捧腹便絶倒书生説食真膏肓次韵定慧钦长老见寄八首苏州定慧长老守钦使其徒卓契顺来惠州问予安否且寄拟寒山十颂语有璨忍之通而诗无岛可之寒吾甚嘉之为和八首左角㸔破楚南柯闻长滕钩帘归乳燕穴纸出痴蝇为䑕常留饭怜蛾不㸃灯崎岖真可笑我是小乘僧铁桥本无柱石楼岂有门舞空五色羽吠云千嵗根松花酿仙酒木客餽山飱我醉君且去陶云吾亦云罗浮高万仞下看扶桑卑黙坐朱明洞玉池自生肥从来性坦率醉语漏天机相逢莫相问我不记吾谁幽人白骨观大士甘露灭根尘各清净心境两奇絶真源未纯熟习气余陋劣譬如已放鹰中夜时掣绁谁言穷巷士乃窃造物权所见皆我有安居受其全戏作一篇书千古发争端儒墨起相杀予初本无言闲居蓄百毒救彼跛与盲依山作陶穴掩此暴骨横区区効一溉岂能济含生力恶不已出时哉非汝争少壮欲及物老闲余此心微生山海间坐受瘴雾侵可怜邓道士摄衣问呻吟覆舟却私渡㫁桥费千金净名毘耶中妙喜恒沙外初无往来相二土同一在云何定慧师尚欠行脚债请判维摩慿一到东坡界二月十九日携白酒鲈鱼过詹使君食槐叶冷淘枇杷巳熟粲金珠桑落初尝滟玉蛆暂借垂莲十分琖一浇空腹五车书青浮卵盌槐芽饼红㸃冰槃藿叶鱼醉饱高眠真事业此生有味在三余江涨用过韵草木生故墟牛羊满空渎春江围草市夜浪浮竹屋巳连涨海白尚带霍山緑坎离更休王鱼鼈横陵陆得非崑崙囚欲报陆浑衂行㸔北风竞来救南国蹙长驱连山烧一扫含沙毒孤吟愍造化何时停倚伏当怜水旱氓不作舟车蓄江流傥席巻社酒期茆缩连雨江涨二首越井冈头云出山牂牁江上水如天牀牀避漏幽人屋浦浦移家蜒子船龙巻鱼鰕并雨落人随鸡犬上墻眠祗应楼下平堦水长记先生过岭年急雨萧萧作晚凉卧闻榕叶响长廊微明灯火耿残梦半湿帘帷浥旧香高浪隐牀吹罋盎闇风惊树摆琳琅先生不出晴无用留向空堦滴夜长四月十一日初食荔支南村诸杨北村卢白花青叶冬不枯垂黄缀紫烟雨里特与荔支为先驱海山仙人绛罗襦红纱中单白玉肤不须更待妃子笑风骨自是倾城姝不知天公有意无遣此尤物生海隅云山得伴松桧老霜雪自困樝梨麄先生洗琖酌桂醑氷槃荐此赪虬珠似闻江鳐斫玉柱更洗河豚烹腹腴我生涉世本为口一官久巳轻莼鲈人间何者非梦幻南来万里真良图桄榔杖寄张文潜一首时初闻黄鲁直迁黔南范淳父九疑也睡起风清酒在亡身随残梦两茫茫江边曵杖桄榔瘦林下寻苖荜拨香独步傥逢勾漏令逺来莫恨曲江张遥知鲁国真男子独忆平生盛孝章荅周循州蔬饭藜牀破衲衣扫除习气不吟诗前生似是卢行者后学过唿韩退之未敢叩门求夜话时叨送米续晨炊知君清俸难多辍且觅黄精与疗饥次韵程正辅㳺碧落洞空山不难到絶境未易名何时谪仙人来作钧天声胸中几云梦余地方恢宏长庚与北斗错落缀冠缨黄公献紫芝赤松餽青精谿山久寂寞请续离骚经抱枝寒蜩咽绕耳飞蚊清谪仙拊掌笑笑此羽皇铭我顷尝独㳺自适孤云情君今又继往雾雨愁青㝠感君兄弟意寻羊问初平玉牀分箭镞不忍独长生诗成辄寄我妙絶陶谢并孤鸿方避弋老骥犹在垧鸟兽如可羣永寄藁木形何山不堪隐饮水自修龄六月十二日酒醒歩月理发而寝羽虫见月争翾飜我亦散发虚明轩千梳冷快肌骨醒风露气入霜蓬根起舞三人漫相属停盃一问终无言曲肱薤簟有佳处梦觉琼楼空㫁魂荔支叹十里一置飞尘灰五里一候兵火催颠坑仆谷相枕借知是荔支龙眼来飞车跨山鹘横海风枝露叶如新採宫中美人一破颜惊尘溅血流千载永元荔支来交州天寳嵗贡取之涪至今欲食林甫肉无人举觞酹伯㳺我愿天公怜赤子莫生尤物为疮痏君不见武夷谿边粟粒芽前丁后蔡相笼加争新买宠各出意今年鬪品充官茶吾君所乏岂此物致养口体何陋耶洛阳相君忠孝家可怜亦进姚黄花江月五首岭南气候不常吾尝云菊花开时乃重阳凉天佳月即中秋不须以日月为断也今嵗九月残暑方退既望之后月出愈迟然予尝夜起登合江楼或与客逰丰湖入栖禅寺叩罗浮道院登逍遥堂逮晓乃归杜子美云四更山吐月残夜水明楼此殆古今絶唱也因其句作五首仍以残夜水明楼为韵一更山吐月玉塔卧微澜正似西湖上涌金门外㸔冰轮横海阔香雾入楼寒停鞭且莫上照我一盃残二更山吐月幽人方独夜可怜人与月夜夜江楼下风枝夕未停露草不可借归来掩关卧唧唧虫夜话三更山吐月栖鸟亦惊起起寻梦中㳺清絶正如此驱云扫衆宿俯仰迷空水幸可饮我牛不须违洗耳四更山吐月皎皎为谁明幽人赴我约坐待玉䋲横野桥多断板山寺有微行今夕定何夕梦中㳺化城五更山吐月窓逈室幽幽玉钩还挂户江练却明楼星河澹欲晓鼓角冷知秋不眠飜五咏清切变蛮讴闻正辅表兄将至以诗迎之生逢尧舜仁得作岭海㳺虽懐跫然喜岂免跕堕忧暮雨侵重膇晓烟腾郁攸朝槃见蜜唧夜枕闻鸺鹠几欲烹郁屈固尝馔钩辀舌音渐獠变而汗尝骍羞赖我存黄庭有时仍丹丘目听不任耳踵息殆废喉稍欣素月夜遂度黄茆秋我兄清庙器持节瘴海头萧然三家步横此万斛舟人言得汉吏天遣活楚囚惠然再过我乐哉十日留但恨参语贤忽潜九原幽万里傥同归两鳏当对耰强歌非真达何必师庄周正辅既见和复次前韵慰皷盆劝学佛稚川真长生少从郑公游孝章偶不死免为文举忧余龄㑹有适独往岂相攸由来警露鹤不羡撮蚤鹠愿加视后鞭同驾躅空辀宁飱堕齿堇勿忆齐眉羞何时遂纵壑归路同首丘东冈松柏老西岭橘柚秋着意寻弥明长颈髙结喉无心逐定逺燕颔飞虎头君方卒功名一泛范蠡舟我亦霑沛渥渐解钟仪囚宁须张子房万户自择留犹胜嵇叔夜孤愤甘长幽南牕可寄傲北山早归耰此语君勿疑老彭跨商周同正辅表兄㳺白水山伟哉造物真豪纵攫土抟沙为此弄擘开翠崃走云雷截破奔流作潭洞因随化人履巨迹得与仙兄蹑飞鞚曵杖不知巖谷深穿云但觉衣裘重坐㸔惊鸟投霜叶知有老蛟蟠石瓮金沙玉砾粲可数古镜寳奁寒不动念兄独立与世疎絶境难到惟我共永辞角上两蛮触一洗胸中九云梦浮来山高囘望失武陵路絶无人送筠篮撷翠爪甲香素绠分碧银缾冻归路霏霏汤谷暗野堂活活神泉涌觧衣浴此无垢人身轻可试云间凤与正辅㳺香积寺越山少松竹常苦野火厄此峯独苍然感荷佛祖力茯苓无人採千嵗化琥珀幽光发中夜见者惟木客我岂无长鑱真赝苦难识灵苖与毒草疑似在毫发把玩竟不食弃置长太息山僧类有道辛苦常谷汲我慙作机舂凿破混沌穴幽寻恐不继书板记嵗月次韵正辅同㳺白水山祗知楚越为天涯不知肝胆非一家此身如线自萦绕左旋右转随缫车误抛山林入朝市平地咫尺千褒斜欲从穉川隐罗浮先与灵运开永嘉首参虞舜欵韶石次谒六祖登南华仙山一见五色羽雪树两摘南枝花赤鱼白蟹筯屡下黄柑緑橘笾常加糖霜不待蜀客寄荔支莫信闽人夸恣倾白蜜收五稜细斸黄土栽三桠朱明洞里得灵草翩然放杖凌苍霞岂无轩车驾熟鹿亦有鼓吹号寒蛙仙人劝酒不用勺石上自有樽罍洼径从此路朝玉阙千里莫遣毫釐差故人日夜望我归相迎欲到长风沙岂知乘槎天女侧独倚云机㸔织纱世间谁似老兄弟笃爱不复相疵瑕相携行到水穷处庶几一见留子嗟千年枸杞常夜吠无数草棘工藏遮但令凡心一洗濯神人仙药不我遐山中归来万想灭岂复囘顾双云鸦辙有白发近二十年矣然止百余茎不增不减䖍州道人王正彦教令拔去以真水火养之恐不复更生从其言巳数月而白发不出更年嵗不见岂真不生耶子曕兄示我月中梳头诗戯次来韵言拔白之验水上有车车自飜悬流如线垂前轩霜蓬已枯不再緑有客劝我抽其根根根一去紫茸茁珎重已试幽人言纷纷华发不足道当返六十过去魂和夏畦流膏白雨翻北窓幽人卧羲轩风轮晓入春笋节露珠夜上秋禾根从来白发有公道始信丹经非妄言此身法报本无二他年妙絶兼形魂十一月九日夜梦与人论神仙道术因作一诗八句既觉颇记其语録呈子由弟后四句不甚明了今足成之耳析尘妙质本来空更积微阳一线功照夜一灯长耿耿闭门千息自蒙蒙养成丹灶无烟火㸃尽人间有晕铜寄语山神停伎俩不闻不见我何穷章质夫送酒六壶书至而酒不达戯作小诗问之白衣送酒舞渊明急扫风轩洗破觥岂意青州六从事化为乌有一先生空烦左手持新蟹漫绕东篱齅落英南海使君今北海定分百榼饷春耕小圃五咏人参上党天下嵴辽东真井底𤣥泉倾海腴白露洒天醴灵苖此孕毓肩肢或具体移根到罗浮越水灌清泚地殊风雨隔臭味终祖祢青桠缀紫萼圆实堕红米穷年生意足黄土手自启上药无炮炙龁啮尽根柢开心定魂魄忧恚何足洗糜身辅吾生既食首重稽地黄地黄饲老马可使光鉴人吾闻乐天语喻马施之身我衰正伏枥垂耳气不振移栽附沃壤蕃茂争新春沈水得穉根重汤养陈薪投以东阿清和以兆海醇崖蜜助甘冷山姜发芳辛融为寒食饧嚥作瑞露珍丹田自宿火渇肺还生津愿饷内热子一洗胸中尘枸杞神药不自閟罗生满山泽日有牛羊忧嵗有野火厄越俗不好事过眼等茨棘青荑春自长绛珠烂莫摘短篱护新植紫笋生卧节根茎与花实收拾无弃物大将𤣥吾鬓小则饷我客似闻朱明洞中有千嵗质灵厖或夜吠可见不可索仙人傥许我借杖扶衰疾甘菊越山春始寒霜菊晚愈好朝来出细粟稍觉芳嵗老孤根荫长松独秀无衆草晨光虽照耀秋雨半摧倒先生卧不出黄叶纷可扫无人送酒壶空腹嚼珠寳香风入牙颊楚些发天藻新荑蔚已满宿根寒不藁扬扬弄芳蝶生死何足道颇讶昌黎翁恨尔生不蚤薏苡伏波饭薏苡御瘴传神良能除五谿毒不救谗言伤谗言风雨过瘴疠久亦亡两俱不足治但爱草木长草木各有宜珍产骈南荒绛囊悬荔支雪粉剖桄榔不谓蓬荻姿中有药与粮舂为芡珠圆炊作菰米香子美拾橡栗黄精诳空肠今吾独何者玉粒照座光雨后行菜梦囘闻雨声喜我菜甲长平明江路湿并岸飞两桨天公真富有膏乳泻黄壤霜根一蕃滋风叶渐俯仰未任筐筥载已作盃案想艰难生理窄一味敢专飨小摘饭山僧清安寄真赏芥蓝如蕈脆美牙颊响白菘类羔豚冒土出蹯掌谁能视火候小灶当自养残腊独出二首幽寻本无事独往意自长钓鱼丰乐桥採杞逍遥堂罗浮春欲动云日有清光处处野梅开家家腊酒香路逢𦕈道士疑是左元放我欲从之语恐复化为羊江边偶㣲行诘曲背城市平湖春草合步到栖禅寺堂空不见人老穉掩闗睡所营在一食食已宁复事客来岂无得施子净扫地风松独不静送我作鼓吹新年五首晓雨暗人日春愁连上元水生挑菜渚烟湿落梅村小市人归尽孤舟鹤蹋翻犹堪慰寂寞渔火乱黄昬北渚集羣鹭新年何所之尽归乔木寺分占结巢枝生物㑹有役谋身各及时何当禁毕弋㸔引雪衣儿海国空自暖春山无限清氷谿结瘴雨雪菌到江城更待轻雷发先催冻笋生丰湖有藤菜似可敌莼羮小邑浮桥外青山石岸东茶枪烧后有麦浪水前空万户不禁酒三年真识翁结茆来此住嵗晚有谁同荔子几时熟花头今已繁探春先拣树买夏欲论园居士常携客参军许扣门明年更有味怀抱带诸孙二月八日与黄焘僧昙颕过逍遥堂何道士宗一问疾安心守𤣥牝闭眼觅黄庭问疾来三士浇愁有半缾风松时落蘂病鹤不梳翎樽空我归去山月照君醒次韵高要令刘湜崃山寺见寄新闻妙无多旧学闲可束犹当隐季主未遽逃梅福空肠吐余思静似蚕缀簇寸田结初果秀若铜生緑荆棘扫诚尽梨枣忧不熟高人宁铸金下士乃服玉君㸔岭峤隘我欲巾笥蓄曾攀罗浮顶亦到朱明谷旋观真厯块归卧甘破屋故人老犹仕世味薄如縠偶从越女笑不怕蛮江浴惊闻尺书到喜有新诗辱应怜五管客曾作八州督骨销䜛口铄胆破狱吏酷壠云不易寄江月乃可掬遥知清逺寺不称空洞腹蹇驴步武碎短瑟絃柱促仰㸔泉落珮俯听石响毂千峰泻清驶一往无囘躅狂雷失晤语过电不容目要知僧长饥正坐山少肉人间无南北蜗角空出缩仇池九十九嵩山三十六天人同一梦仙凡无两録陋邦真可老生理亦粗足便囘爇天熖长作照海烛食荔支二首惠州太守东堂祠故相陈文惠公堂下有公手植荔支一株郡人谓将军树今嵗大熟赏啖之余下逮吏卒其高不可致者纵猿取之丞相祠堂下将军大树旁炎云骈火实瑞露酌天浆烂紫垂先熟高红挂逺扬分甘徧铃下也到黒衣郎罗浮山下四时春卢橘杨梅次第新日啖荔支三百颗不妨长作岭南人和子由盆中石菖蒲忽生九花春荑秋荚两须㬰神药人间果有无无鼻何由识薝卜有花今始信菖蒲芳心未饱两蛱蝶寒意知鸣几蟪蛄记取明年十二节小儿休更籋霜须迁居吾绍圣元年十月二日至惠州寓合江楼是月十八日迁于嘉祐寺二年三月十九日复迁于合江楼三年四月二十日复归于嘉祐寺时方卜筑白鹤峰之上新居成庶几其少安乎前年家水东囘首夕阳丽去年家水西湿面春雨细东西两无择縁尽我辄逝今年复东徙旧馆聊一憇已买白鹤峰规作终老计长江在北户雪浪舞吾砌青山满墻头䰀鬌几云髻虽慙抱朴子金鼎陋蝉蜕犹贤柳柳州庙爼荐丹荔吾生本无待俯仰了此世念念自成劫尘尘谷有际下观生物息相吹等蚊蚋两桥诗惠州之东江谿合流有桥多废坏以小舟渡罗浮道士邓守安始作浮桥以四十舟为二十舫铁销石矴随水涨落榜曰东新桥州西丰湖上有长桥屡作屡坏栖禅院僧希固筑进两岸为飞阁九间尽用石盐木坚若铁石榜曰西新桥皆以绍圣三年六月毕工作二诗落之东新桥羣鲸贯铁索背负横空霓首摇飜雪江尾挿崩云谿机牙任信缩涨落随高低辘轳巻巨索青蛟挂长堤奔舟免狂触脱筏防撞挤一桥何足云讙传广东西父老有不识喜笑争攀跻鱼龙亦惊逃雷雹生马嗟此病涉久公私困留稽奸民食此险出没如凫鹥似卖失船壶如去登楼梯不知百年来几人陨沙泥岂知涛澜上安若堂与闺往来无晨夜醉病休扶携使君饮我言妙割无牛鸡不云二子劳叹我捐腰犀我亦夀使君一言听扶藜常当修未坏勿使后噬脐西新桥昔桥本千柱挂湖如断霓浮梁陷积淖破板随奔谿笑看逺岸没坐觉孤城低聊因三农隙稍进百步堤炎州无坚植潦水轻推挤千年谁在者铁柱罗浮西独有石盐木白蚁不敢跻似开铜駞峰如凿铁马号岌岌类鞭石山川非㑹稽嗟我久阁笔不书纸尾鹥萧然无尺箠欲构飞空梯百夫下一杙㭬此百尺泥探囊赖故侯寳钱出金闺父老喜云集箪壶无空携三日饮不散杀尽西村鸡似闻百嵗前海近湖有犀那知陵谷变枯渎生茭藜后来勿忘今冬涉水过脐悼朝云诗绍圣元年十一月戏作朝云诗三年七月五日朝云病亡于惠州塟之栖禅寺松林中东南直大圣塔子既铭其墓且和前诗以自解朝云始不识字晚忽学书粗有楷法葢尝从泗上比丘尼义冲学佛亦略闻大义且死诵金刚经四句偈而絶苖而不秀岂其天不使童乌与我𤣥驻景恨无千嵗药赠行唯有小乘禅伤心一念偿前债弹指三生断后縁归卧竹根无逺近夜灯勤礼塔中仙东坡全集巻二十三东坡全集卷二十四钦定四库全书东坡全集巻二十四宋苏轼撰诗六十八首丙子重九二首三年瘴海上越峤真我家登山作重九蛮菊秋未花唯有黄茆根堆壠生坳窊蜒酒糵衆毒酸甜如梨樝何以侑一罇隣翁餽鼃蛇亦复强取醉欢谣杂悲嗟今年吁恶岁僵仆如乱麻此㑹我虽健狂风巻朝霞使我如霜月孤光挂天涯西湖不欲徃墓树号寒鸦穷涂不择友过眼如乱云余子谁复数坐閲两使君共饮去年堂俯㸔秋水纹此水与此人相追两沄沄老去各休息造物嗟长勤佳哉此令节不惜与子分何以娯我客游鱼在清濆水师三百指铁网欲掩羣获多虽一快买放尤可欣此乐真不朽明年我归耘白鹤峰新居欲成夜过西隣翟秀才二首林行婆家初闭戸翟夫子舍尚留关连娟缺月黄昬后缥缈新居紫翠间系闷岂无罗带水割愁还有剑铓山中原北望无归日邻火村舂自往还罋间毕卓防偷酒壁后匡衡不㸃灯待凿平江百尺井要分清署一壶氷佐卿恐是归来鹤次律宁非过去僧他日莫寻王粲宅梦中来往本何曾次韵子由所居六咏堂前种山丹错落马脑盘堂后种秋菊碎金收辟寒草木如有情慰此芳岁阑幽人正独乐不知行路难诗人故多感花发忆两京石榴有正色玉树真虚名粲粲秋菊花卓为霜中英萸槃照重九缬蕋两鲜明幽居有古意义井分西墙谁言三伏热止须一盃凉先生坐忍渴羣嚣自披猖衆散徐酌饮逡巡味尤长先生饭土塯无物与刘义何以娯醉客时齅砌下花井水分西邻竹隂借东家萧然行脚僧一身寄天涯东斋手种栢今复几尺长知有桓司马榛茆为遮藏近闻南台松新枝出余僵年来此怀抱岂复惊凢亡新居巳覆瓦无复风雨忧桤栽与笼竹小诗亦可求尚欲烦贰师刺山出飞流应须凿百尺两绠载一牛呉子野絶粒不睡过作诗戯之芝上人陆道士皆和予亦次其韵聊为不死五通仙终了无生一大縁独鹤有声知半夜老蚕不食巳三眠怜君解比人间梦许我时逃醉后禅㑹与江山成故事不妨诗酒乐新年又次韵二守同访新居二首数亩蓬蒿古县隂晓窻清快夜堂深也知卜筑非真宅聊欲跏趺㸔此心闻道携壶问竒字更因登木助㣲音相娯北戸江千顷直下都无地可临此生真欲老墙隂却扫都忘岁月深㧞薤已观贤守政折蔬聊慰故人心风流贺监常呉语憔悴钟仪独楚音治状两邦俱第一颍川归去肯重临循守临行出小鬟复用前韵学语雏鸎在栁隂临行唿出翠帷深通家不隔同年面得路方知异日心趂着春衫游上苑要求国手教新音岭梅不用催归骑截镫须防旧所临种茶松间旅生茶巳与松俱瘦茨棘尚未容䝉翳争交构天公所遗弃百岁仍穉㓜紫笋虽不长孤根乃独夀移栽白鹤岭土软春雨后弥旬得连隂似许晩遂茂能忘流转若戢戢出鸟咮未任供臼磨且作资摘嗅千团输大官百饼衒私鬬何如此一啜有味出吾囿白鹤山新居凿井四十尺遇盘石石尽乃得泉海国困蒸溽新居利高寒以彼陟降劳易此寝处干但苦江路峻常慙汲腰酸矻矻烦四夫硗硗斵层峦弥旬得寻丈下有青石磐终日但迸火何时见飞澜丰我粲与醪利汝椎与鑚山石有时尽我意殊未䦨今朝僮仆喜黄土复可抟晨缾得雪乳莫罋渟氷湍我生类如此何适不艰难一勺亦天赐曲肱有余欢三月二十九日二首南岭过云开紫翠北江飞雨送凄凉酒醒梦囘春尽日闭门隐几坐烧香门外橘花犹的皪墻头荔子已斓斑树暗草深人静处巻帘欹枕卧㸔山吾谪海南子由雷州被命即行了不相知至梧乃闻其尚在藤也旦夕当追及作此诗示之九疑聨緜属衡湘苍梧独在天一方孤城吹角烟树里落月未落江苍茫幽人拊枕坐叹息我行忽至舜所藏江边父老能説子白须红颊如君长莫嫌琼雷隔云海圣恩尚许遥相望平生学道真实意岂与穷达俱存亡天其以我为箕子要使此意留要荒他年谁作舆地志海南万里真吾乡行琼儋间肩舆坐睡梦中得句云千山动鳞甲万谷酣笙钟觉而遇清风急雨戯作此数句四州环一岛百洞蟠其中我行西北隅如度月半弓登高望中原但见积水空此生当安归四顾真途穷眇观大瀛海坐咏谈天翁茫茫太仓中一米谁雌雄幽怀忽破散永啸来天风千山动鳞甲万谷酣笙钟安知非羣仙钧天宴未终喜我归有期举酒属青童急雨岂无意催诗走羣龙梦云忽变色笑电亦改容应怪东坡老颜衰语徒工久矣此妙声不闻蓬莱宫次前韵寄子由我少即多难邅囘一生中百年不易满寸寸弯强弓老矣复何言荣辱今两空泥丸尚一路所向余皆穷似闻崆峒西仇池迎此翁胡为适南海复驾埀天雄下视九万里浩浩皆积风囘望古合州属此琉璃钟离别何足道我生岂有终渡海十年归方镜照两童还乡亦何有暂假壶公龙峩眉向我笑锦水为君容天人巧相胜不独数子工指㸃昔游处蒿莱生故宫安期生安期生世知其为仙者也然太史公曰蒯通善齐人安期生生尝以䇿干项羽羽不能用羽欲封此两人两人终不肯受亡去予毎读此未尝不废书而叹嗟乎仙者非斯人而谁为之故意战国之士如鲁连虞卿皆得道者欤安期本䇿士平日交蒯通尝干重瞳子不见隆凖公应如鲁仲连抵掌吐长虹难堪踞牀洗宁挹扛鼎雄事既两大缪飘然籋遗风乃知经世士出世或乘龙岂比山泽臞忍饥啖柏松纵使偶不死正堪为仆僮茂陵秋风客望祀犹蚁蠭海上如𤓰枣可闻不可逢夜梦七月十三日至儋州十余日矣澹然无一事学道未至静极生愁夜梦如此不免以书自怡夜梦嬉游童子如父师检责惊走书计功当毕春秋余今乃始及桓荘初怛然悸寤心不舒起坐有如挂钩鱼我生纷纷婴百縁气固多习独此偏弃书事君四十年仕不顾留书绕纒自视汝与丘孰贤易韦三絶丘犹然如我当以犀革编迁居之夕闻邻舍儿诵书欣然而作幽居乱蛙黾生理半人禽跫然已可喜况闻弦诵音儿声自圆美谁家两青衿且欣习齐咻未敢笑越吟九龄起韶石姜子家日南吾道无南北安知不生今海濶尚挂斗天高欲横参荆榛短墙缺灯火破屋深引书与相和置酒仍独斟可以侑我醉琅然如玉琴闻子由瘦五日一见花猪肉十日一遇黄鸡粥土人顿顿食藷芋荐以熏鼠烧蝙蝠旧闻蜜唧尝呕吐稍近虾蟇縁习俗十年京国厌肥羜日日烝花压红玉从来此腹负将军今者固宜安脱粟人言天下无正味蝍蛆未遽贤麋鹿海康别驾复何为㡌寛带落惊僮仆相㸔㑹作两臞仙还乡定可骑黄鹄客俎经旬无肉又子由劝不读书萧然清坐乃无一事病怯鯹醎不买鱼尔来心腹一时虚使君不复怜乌攫属国方将掘鼠余老去独收人所弃㳺哉时到物之初从今免被孙郎笑绛帕䝉头读道书宥老楮我墙东北隅张王维老谷树先樗栎大叶等桑柘沃流膏马乳涨堕子杨梅熟胡为寻丈地养此不材木蹶之得舆薪规以种松菊静言求其用略数得五六肤为蔡侯纸子入桐君録黄缯练成素黝面颒作玉灌洒烝生菌腐余光吐烛虽无傲霜节幸免狂酲毒孤根信微陋生理有倚伏投斧为赋诗徳怨聊相赎观棊予素不解棋尝独㳺庐山白鹤观观中人皆阖户昼寝独闻棋声于古松流水之间意欣然喜之自尔欲学然终不解也儿子过乃粗能者儋守张中日从之戏予亦隅坐竟日不以为厌也五老峰前白鹤遗趾长松䕃庭风日清美我时独㳺不逢一士谁欤棋者戸外屦二不闻人声时闻落子纹枰坐对谁究此味空钩意钓岂在鲂鲤小儿近道剥啄信指胜固欣然败亦可喜优哉㳺哉聊复尔耳籴米籴米买束薪百物资之市不縁耕樵得饱食殊少味再拜请邦君愿受一廛地知非笑昨梦食力免内愧春秧几时花夏稗忽已穟怅焉抚耒耜谁复识此意入寺曳杖入寺门辑杖挹世尊我是玊堂仙谪来海南村多生宿业尽一气中夜存旦随老鸦起饥食扶桑暾光圆摩尼珠照耀玻璃盆来从佛印可稍觉魔忙奔闲㸔树转午坐到钟鸣昏敛收平生心耿耿聊自温次韵子由三首东亭仙山佛国本同归世路𤣥关两背驰到处不妨闲卜筑流年自可数期頥遥知小槛临廛市定有新松长棘茨谁道茆檐劣容膝海天风雨㸔纷披东楼白髪苍颜自照盆董生端合是前身独栖高阁多辞客为着新书未絶麟小醉易醒风力软安眠无梦雨声新长歌自誷真堪笑㡳处人间是所欣椰子冠天教日饮欲全丝美酒生林不待仪自漉疎巾邀醉客更将空殻付冠师规摹简古人争㸔簪导轻安髪不知更着短檐高屋㡌东坡何事不违时次韵子由月季花再生幽芳本长春暂瘁如蚀月且当付造物未易料枯枿也知宿根深便作紫笋茁乘时出婉娩为我暖栗冽先生蚤贵重庙论推英㧞如今城东𤓰不记召南茇陋居有逺寄小圃无濶蹑还为久处计坐待行年匝腊果缀梅枝春盃浮竹叶谁言一萌动已觉万木活聊将玊蕋新挿向纶巾折次韵子由浴罢理髪千梳浄风晞胜汤沐闭息万窍通雾散名干浴頽然语黙丧静见天地复时令具薪水漫欲濯腰腹陶匠不可求盆斛何由足老鸡卧粪土振羽双瞑目倦马𩥇风沙奋鬛一喷玉垢浄各殊性快惬聊自沃云母透蜀纱琉璃莹蕲竹稍能梦中觉渐使生处熟楞严在牀头妙偈时仰读返流归照性独立遗所瞩未知仰山禅已就季主卜安心㑹自得助长毋相督借前韵贺子由生第四孙斗老今日散幽忧弹冠及新沐况闻万里孙巳报三日浴朋来四男子大壮泰临复开书喜见面未饮春生腹无官一身轻有子万事足举家传吉梦殊相惊凢目烂烂开眼电硗硗峙头玊但令强筋骨可以耕衍沃不须富文章端解耗纸竹君归定何日我计久已熟长留五车书要使九子读箪瓢有内乐轩冕无流瞩人言适似我穷达已可卜蚤谋二顷田莫待八州督独觉瘴雾三年恬不怪反畏北风生体疥朝来缩颈似寒鸦焰火生薪聊一快红波飜屋春风起先生黙坐春风里浮空眼缬散云霞无数心花发桃李翛然独觉午窻明欲觉犹闻醉鼾声囘首向来萧瑟处也无风雨也无晴十二月十七日夜坐达晓寄子由灯烬不挑垂暗蕋炉灰重拨尚余薫清风欲发鸦翻树缺月初升犬吠云闭眼此心新活计随身孤影旧知闻雷州别驾应危坐跨海幽光与子分谪居三适三首旦起理髪安眠海自运浩浩潮黄宫日出露未晞郁郁蒙霜松老栉从我久齿疎含清风一洗耳目明习习万窍通少年苦嗜睡朝谒常忽怱爬搔未云足已困冠巾重何异服辕马沙尘满风騣琱鞍响珂月实与杻械同解放不可期枯栁岂易逢谁能书此乐献与腰金翁午窻坐睡蒲团盘两膝竹几阁双肘此间道路熟径到无何有身心两不见息息安且久睡蛇本亦无何用钩与手神凝疑夜禅体适剧夘酒我生有定数禄尽空余夀枯杨下飞花膏泽囘衰朽谓我此为觉物至了不受谓我今方梦此心初不垢非梦亦非觉请问希夷叟夜卧濯足长安大雪年束薪抱衾裯云安市无井斗水寛百忧今我逃空谷孤城啸鸺鹠得米如得珠食菜不敢留况有松风声釡鬵鸣飕飕瓦盎深及膝时复冷暖投明灯一爪翦快若鹰辞鞴天低瘴云重地薄海气浮土无重膇药独以薪水瘳谁能更包裹冠履装沐猴子由生日上天不难知好恶与我一方其未定间人力破隂骘少忍待其定报应真可必季氏生而仁观过见其实端如栁下惠焉往不三黜天有时而定夀考未易毕儿孙七男子次第皆逢吉遥知设罗门独掩悬罄室囘思十年事无愧箧中笔但愿白髪兄年年作生日以黄子木拄杖为子由生日之夀灵夀扶孔光菊潭饮伯始虽云闲草木岂乐䝉此耻一时偶收用千载相瘢疻海南无嘉植野果名黄子坚瘦多节目天材任操倚嗟我始剪裁世用或縁此贵从老夫手往配先生几相从归故山不愧仙人杞过于海舶得迈寄书酒作诗逺和之皆粲然可观子由有书相庆也因用其韵赋一篇并寄诸子姪我似老牛鞭不动雨滑泥深四蹄重汝如黄犊走却来海濶山高百程送庶几门戸有八慈不恨居邻无二仲他年汝曹笏满牀中夜起舞踏破瓮㑹当洗眼㸔腾跃莫指痴腹笑空洞誉儿虽是两翁癖积徳已自三世种岂惟万一许生还尚恐九十烦珍从六子晨耕箪瓢出衆妇夜绩灯火共春秋古史乃家法诗笔离骚亦时用但令文字还照世粪土腐余安足梦上元夜过赴儋守召独坐有感使君置酒莫相违守舍何妨独掩扉静㸔月窻盘蜥蝪卧闻风幔落蛜蝛灯花结尽吾犹梦香篆消时汝欲归搔首凄凉十年事传柑归遗满朝衣海南人不作寒食而以上已上冢予携一瓢酒寻诸生皆出矣独老符秀才在因与饮至醉符盖儋人之安贫守静者也老鸦衘肉纸飞灰万里家山安在哉苍耳林中太白过鹿门山下徳公囘管宁投老终归去王式当年本不来记取城南上巳日木棉花落刺桐开新居朝阳入北林竹树散疎影短篱寻丈间寄我无穷境旧居无一席逐客犹遭屏结茅得兹地翳翳村巷永数朝风雨凉畦菊发新颖俯仰可卒岁何必谋二顷五色雀海南有五色雀常以两绛者为长进止必随焉俗谓之鳯皇云久旱而见辄雨潦则反是吾卜居儋耳城南尝一至庭下今日又见之进士黎子云及其弟威家既去吾举酒祝之曰若为吾来者当再集也已而果然乃为赋诗粲粲五色羽炎方鳯之徒青黄缟𤣥服翼衞两绂朱仁心知闵农常告雨霁符我穷惟四壁破屋无瞻乌惠然此粲者来集竹与梧锵鸣如玉佩意欲相嬉娯寂寞两黎生食菜真臞儒小圃散春物野桃陈雪肤举杯得一笑见此红鸾雏高情如飞仙未易握粟唿胡为去复来眷眷岂属吾囘翔天壤间何必怀此都倦夜倦枕厌长夜小窻终未明孤村一犬吠残月几人行衰鬓久已白旅怀空自清荒园有络纬虚织竟何成用过韵冬至与诸生饮酒小酒生黎法干糟瓦盎中芳辛知有毒滴沥取无穷冻醴寒初泫春醅暖更饛华夷两樽合醉笑一欢同里闬峩山北田园震泽东归期那敢説安讯不曾通鹤鬓惊全白犀围尚半红愁颜解符老夀耳鬭呉翁得糓鹅初饱亡猫鼠益丰黄姜收土芋苍耳斫霜丛儿瘦縁储药奴肥为种松频频非窃食数数尚乘风河伯方夸若灵娲自舞冯归途䧟泥淖炬火燎茅蓬膝上王文度家传张长公和诗仍醉墨戏海乱羣鸿纵笔三首寂寂东坡一病翁白须萧散满霜风小儿悞喜朱颜在一笑那知是酒红父老争㸔乌角巾应縁曾现宰官身谿边古路三义口独立斜阳数过人北船不到米如珠醉饱萧条半月无明日东家知祀灶只鸡斗酒定膰吾贫家浄扫地贫家浄扫地贫女好梳头下士晩闻道聊以拙自修扣门有嘉客一饭相邀留舂炊勿草草此客未易媮慎勿用劳薪感我如薫莸徳人抱衡石铢黍安可廋次韵子由赠呉子野先生二絶句马迹车轮满四方苦为闭暑小茆堂仙心欲捉左元放痴疾还同顾长康江令苍苔围故宅谢家语燕集华堂先生笑説江南事祇有青山绕建康被酒独行徧至子云威徽先觉四黎之舍三首半醒半醉问诸黎竹刺藤梢步步迷但寻牛矢觅归路家在牛栏西复西总角黎家三小童口吹葱叶送迎翁莫作天涯万里意谿边自有舞雩风符老风情奈老何朱颜减尽鬓丝多投梭毎困东邻女换扇唯逢春梦婆夜烧松明火岁暮风雨交客舍凄薄寒夜烧松明火照室红龙鸾快焰初煌煌碧烟稍团团幽人忽富贵繐帐芬椒兰珠煤缀屋稍香流铜槃坐㸔十八公俯仰灰烬残齐奴朝爨蜡莱公夜长叹海康无此物烛尽更未䦨庚辰岁人日作时闻黄河已复北流老臣旧数论此今斯言乃验老去仍栖隔海村梦中时见作诗孙天涯巳惯逢人日归路犹欣过鬼门三策巳应思贾让孤忠终未赦虞翻典衣剩买河源米屈指新篘作上元不用长愁挂月村槟榔生子竹生孙新巢语燕还窥砚旧雨来人不到门春水芦根㸔鹤立夕阳枫叶见鸦翻此生念念随泡影莫认家山作本元庚辰岁正月十二日天门冬酒熟予自漉之且漉且尝遂以大醉二首自拨牀头一罋云幽人先巳醉浓芬天门冬熟新年喜麴米春香并舍闻菜圃渐疎花漠漠竹扉斜掩雨纷纷拥裘睡觉知何处吹面东风散缬纹载酒无人过子云年来家醖有竒芬醉乡杳杳谁同梦睡息齁齁得自闻口业向诗犹小小眼花因酒尚纷纷㸃灯更试淮南语汎溢东风有縠纹追和戊寅岁上元春鸿社燕巧相违白鹤峯头白板扉石建方欣洗牏厠姜龎不解叹蟏蝛一龛京口嗟春梦万炬钱塘忆夜归合浦卖珠无复有当年笑我泣牛衣题过所画枯木竹石三首老可能为竹冩真小坡今与石传神山僧自觉菩提长心境都将付卧轮散木支离得自全交柯蚴蟉欲相纒不须更説能鸣雁要以空中得尽年倦㸔澁勒暗蛮村乱棘孤藤束瘴根唯有长身六君子依依犹得似淇园真一酒歌布算以步五星不如仰观之捷吹律以求中声不如耳齐之审鈆汞以为药䇿易以候火不如天造之真也是故神宅空乐出虚蹋踘者以气升孰能推是理以求天造之药乎于此有物其名曰真一逺游先生方治此道不饮不食而饮此酒食此药居此堂予亦窃其一二故作真一之歌其词曰空中细茎挿天芒不生沮泽生陵冈涉閲四气更六阳森然不受螟与蝗飞龙御月作秋凉苍波改色屯云黄天旋雷动玉尘香起搜十裂照坐光跏趺牛噍安且详动摇天关出琼浆壬公飞空丁女藏三伏遇井了不尝酿为真一和而庄三杯俨如侍君王湛然寂照非楚狂终身不入无功乡东坡全集巻二十四东坡全集卷二十五钦定四库全书东坡全集巻二十五宋苏轼撰诗八十六首汲江煎茶活水还须活火烹自临钓石取深清大瓢贮月归春罋小杓分江入夜缾茶雨已翻煎处脚松风忽作㵼时声枯肠未易禁三盌坐数荒村长短更予来儋耳得吠狗曰乌觜甚勐而驯随予迁合浦过澄迈泅而济路人皆惊戏为作此诗乌喙本海獒幸我为之主食余巳瓠肥终不忧鼎俎昼驯识賔客夜悍为门戸知我当北还掉尾喜欲舞跳踉趂僮仆吐舌喘汗雨长桥不肯蹑径度清深浦拍浮似鵞鸭登岸剧虓虎盗肉亦小疵鞭箠当贳汝再拜谢恩厚天不遣言语何当寄家书黄耳定乃祖澄迈驿通潮阁二首倦客愁闻归路遥眼明飞阁俯长桥贪㸔白鹭横秋浦不觉青林没晩潮余生欲老海南村帝遣巫阳招我魂杳杳天低鹘没处青山一髪是中原泂酌亭诗琼山郡东衆泉觱发然皆冽而不食丁丑岁六月轼南迁过琼始得双泉之甘于城之东北隅以告其人自是汲者常满泉相去咫尺而异味庚辰岁六月十七日迁于合浦复过之太守承议郎陆公求泉上之亭名与诗名之曰泂酌其诗曰泂酌彼两泉挹彼注兹一缾之中有渑有淄以瀹以烹衆喊莫齐自江徂海浩然无私岂弟君子江海是仪既味我泉亦哜我诗六月二十日夜渡海参横斗转欲三更苦雨终风也解晴云散月明谁㸃缀天容海色本澄清空余鲁叟乘桴意粗识轩辕奏乐声九死南荒吾不恨兹游竒絶冠平生自雷适亷宿于兴亷村浄行院荒凉海南北佛舍如鸡栖忽此榕林中跨空飞栱枅当门冽碧井洗我两足泥高堂磨新甎洞戸分角圭倒牀便甘寝鼻息如虹霓僮仆不肯去我为半日稽晨登一叶舟醉兀十里谿醒来知何处归路老更迷亷州龙眼质味殊絶可敌茘支龙眼与茘支异出同父祖端如柑与橘未易相可否异哉西海濵琪树罗𤣥圃累累似桃李一一流膏乳坐疑星陨空又恐珠还浦图经未尝説玉食远莫数独使皴皮生弄色映琱俎蛮荒非汝辱幸免妃子污合浦愈上人以诗名岭外将访道南岳留诗壁上云闲伴孤云自在飞东坡居士过其精舍戏和其韵孤云出岫岂求伴钖杖凌空自要飞为问庭松尚西指不知老壮几年归梅圣俞之客欧阳晦夫使工画茅庵已居其中一琴横牀而巳曹子方作诗四韵仆和之云寂寞王子猷囘舩剡溪路迢遥戴安道雪夕谁与度倒披王恭氅半掩袁安戸应调折絃琴自和捻须句欧阳晦夫惠琴枕中郎不眠仰㸔屋得此古椽围尺竹轮囷濩落非笛材剖作袖琴徽轸足流传几处到渊明卧枕纶巾酒新漉孤鸾别鹄谁复闻鼻息齁齁自成曲留别亷守编萑以苴猪墐涂以涂之小饼如嚼月中有酥与饴悬知合浦人长诵东坡诗好在真一酒为我醉宗资缾笙诗庚辰八月二十八日刘几仲饯饮东坡中觞闻笙箫声杳杳若在云霄间抑扬往返粗中音节徐而察之则出于双缾水火相得自然吟啸盖食顷乃已坐客惊叹得未曾有请作缾笙诗记之孤松吟风细泠泠独蠒长缫女娲笙陋哉石鼎逢弥明丘蚓窍作苍蝇声缾中宫商自相赓昭文无亏亦无成东坡醉熟唿不醒但云作劳吾耳鸣欧阳晦夫遗接䍦琴枕戏作此诗谢之携儿过岭今七年晩涂更着黎衣冠白头穿林要藤㡌赤脚渡水须花缦不愁故人惊絶倒但使俚俗相恬安见君合浦如梦寐挽须握手俱汍澜妻缝接䍦雾縠细儿送琴枕氷徽寒无絃且寄陶令意倒载犹作山公㸔我怀汝隂六一老眉宇秀发如春峦羽衣鹤氅古仙伯岌岌两柱扶霜纨至今画像作此服凛如退之加渥丹尔来前辈皆鬼録我亦带脱巾欹寛作诗颇似六一语往往亦带梅公酸次韵王郁林晩涂流落不堪言海上春泥手自翻汉使节空余皓首故侯𤓰在有頽垣平生多难非天意此去残年尽主恩误辱使君相抆拭宁闻老鹤更乘轩藤州江下夜起对月赠邵道士江月照我心江水洗我肝端如径寸珠堕此白玉盘我心本如此月满江不湍起舞者谁欤莫作三人㸔峤南瘴毒地有此江月寒乃知天壤间何人不清安牀头有白酒盎若白露漙独醉还独醒夜气清漫漫仍唿邵道士取琴月下弹相将乘一叶夜下苍梧滩徐元用使君与其子端常邀仆与小儿过同游东山浮金堂戏作此诗昔与徐使君共赏钱塘春爱此小天竺时来中圣人松如迁客老酒似使君醇系舟藤城下弄月镡江滨江月夜夜好云山朝朝新使君有令子真是石麒麟我子乃散材有如木轮囷二老白接䍦两郎乌角巾醉卧松下石扶归江上津浮桥半没水揭此碧鳞鳞送鲜于都曹归灌口旧居籋尽霜须照碧铜依然春雪在长松朝行犀浦催收芋夜渡绳桥㸔伏龙莫叹倦游无驷马要将老健敌千钟子云三世惟身在为向西南説病容送邵道士彦肃还都峤乞得纷纷扰扰身结茆都峤与仙隣少而寡慾颜常好老不求名语益真许迈有妻还学道陶潜无酒亦从人相随十日还归去万刼清游结此因书韩干二马赤髯碧眼老鲜卑囘䇿如萦独善骑赭白紫骝俱絶世马中岳湛有妍姿将至广州用过韵寄迈迨二子皇天遣出家临老乃学道比归为儿子破戒堪一笑披云见天眼囘首失海潦蛮唱与黎歌余音犹杳杳大儿牧衆穉四岁守孤峤次子病学医三折乃粗晓小儿耕且养得暇为书绕我亦困诗酒去道愈茫渺纷纷何时定所至皆可老莫学栁仪曹诗书教氓獠亦莫事登陟谿山有何好安居与我游闭戸浄洒扫赠郑清叟秀才风涛战扶胥海贼横泥子胡为犯二怖慱此一笑喜问君奚所欲欲谈仁义耳我才不逮人所有聊足已安能相付予过听君误矣霜风扫瘴毒冬日稍清美年来万事足所欠惟一死澹欲两无求滑浄空棐几和孙叔静兄弟李端叔唱和病骨瘦欲折霜髯籋更疎喜闻新国政兼得故人书秉烛真如梦倾盃不敢余天涯老兄弟怀抱几时摅广倅萧大夫借前韵见赠复和答之坐还粗胜虞早退不如疎垂死初闻道平生误信书风涛惊夜半疾病送灾余赖有萧夫子幽怀得少摅心闲诗自放笔老语翻疎赠我皆强韵知君得异书滔滔沮叟是绰绰孟生余一笑沧溟侧应无愤可摅王晋叔所藏画跋尾五首徐熙杏花江左风流王谢家尽携书画到天涯却因梅雨丹青暗洗出徐熙落墨花赵昌四季芍药倚竹佳人翠袖长天寒犹着薄罗裳扬州近日红千叶自是风流时世粧踯躅枫林翠壁楚江边踯躅千层不忍㸔开巻便知归路近剑南樵叟为施丹寒菊轻肌弱骨散幽葩真是青裙两髻丫便有佳名配黄菊应縁霜后苦无花山茶逰蜂掠尽粉丝黄落蕋犹收蜜露香待得春风几枝在年来杀菽有飞霜和黄秀才鉴空阁明月本自明无心孰为境挂空如水鉴冩此山河影我观大瀛海巨浸与天永九州居其间无异蛇盘镜空水两无质相照但耿耿妄云桂兔蟇俗説皆可屏我游鉴空阁缺月正凄冷黄子寒无衣对月句愈警借君方诸泪一沐管城颖谁言小丛林清絶冠五岭韦偃牧马图神工妙技帝所收江都曹韩逝莫留人间画马唯韦侯当年为谁扫骅骝至今霜蹏踏长楸圉人困卧沙壠头沙苑茫茫蒺藜秋风鬉雾鬛寒飕飕龙种尚与驽骀游长稭短荳岂我羞八銮六辔非马谋古来西山与东丘题灵峯寺壁灵峯山上寳陀寺白髪东坡又到来前世徳云今我是依希犹记妙高台衆妙堂湛然无观古真人我独观此衆妙门夫物芸芸各归根衆中得一道乃存道人晨起开东轩趺坐一醉扶桑暾余光照我玻璃盆倒射窻几清而温欲收月魄餐日魂我自日月谁使吞题冯通直明月湖诗后老衍清篇墨未枯小冯新作语尤殊唿儿浄洗涵星砚为子赓歌堕月湖闻道䍧江空抱珥年来合浦自还珠请君多酿莲花酒凖拟王乔下履凫次韵郑介夫二首一落泥涂迹愈深尺薪如桂米如金长庚到晓空陪月太岁今年合守心相与啮氊持汉节何妨振履出商音孤云倦鸟空来往自要闲飞不作霖一生忧患萃残年心似惊蚕未易眠海上偶来期汗漫苇间犹得见延縁良医自要经三折老将何妨败两甄收取桑榆种梨枣祝君眉夀似増川昔在九江与蘓伯固唱和其略曰我梦扁舟浮震泽雪浪横江千顷白觉来满眼是庐山倚天无数开青壁盖实梦也昨日又梦伯固手持乳香婴儿示予觉而思之盖南华赐物也岂复与伯固相见于此耶今得来书已在南华相待数日矣感叹不已故先寄此诗扁舟震泽定何时满眼庐山觉又非春草池塘惠连梦上林鸿雁子卿归水香知是曹谿口眼浄同㸔古佛衣不向南华结香火此生何处是真依次韵韶守狄大夫见赠二首华髪萧萧老遂良一身萍挂海中央无钱种菜为家业有病安心是药方才疎正类孔文举痴絶还同顾长康万里归来空泣血七年供奉殿西廊森森画㦸拥朱轮坐咏梁公觉有神白傅闲游空诵句拾遗穷老敢论亲东海莫怀疎受意西风幸免庾公尘为公过岭传新唱催发寒梅一信春次韵韶倅李通直二首一篇泷吏可书绅莫向长沮更问津老去常忧伴新鬼归来且喜是陈人曽陪令尹苍髯古又见郎君白髪新囘首天涯一惆怅却登梅岭望枫宸青山只在古城隅万里归来卜筑初㑹见四山朝鹤驾更㸔二李控鲸鱼欲从抱朴传家学应怪中郎得异书待我丹成驭风去借君琼佩与霞裾狄韶州煮蔓菁芦菔羮我昔在田间寒庖有珍烹常支折脚鼎自煮花蔓菁中年失此味想像如隔生谁知南岳老解作东坡羮中有芦菔根尚含晓露清勿语贵公子从渠醉羶腥李伯时画其弟亮功旧宅图乐天蚤退今安有摩诘长闲古亦无五亩自栽池上竹十年空㸔辋川图近闻陶令开三径应许扬雄借一区晩岁与君同活计如云鵞鸭散平湖赠龙光长老斫得龙光竹两竿持归岭北万人㸔竹中一滴曹溪水涨起西江十八滩赠岭上老人鹤骨霜髯心已灰青松合抱手亲栽问翁大庾岭头住曾见南迁几箇囘赠岭上梅梅花开尽百花开过尽行人君不来不趂青梅尝煮酒要㸔细雨熟黄梅予昔过岭而南题诗龙泉钟上今复过而北次前韵秋风巻黄落朝雨洗緑浄人贪归路好节近中原正下岭独徐行艰崄未敢忘遥知叔孙子已致鲁诸生过岭暂着南冠不到头却随北鴈与归休平生不作兔三窟今古何殊貉一丘当日无人送临贺至今有庙祀潮州剑关西望七千里乘兴真为玉局游留题显圣寺𣺌𣺌疎林集晩鸦孤村烟火梵王家幽人自种千头橘逺客来寻百结花浮石已干霜后水焦坑闲试雨前茶祇疑归梦西南去翠竹江村遶白沙予初谪岭南过田氏水阁东南一峯丰下锐上俚人谓鸡笼山予更名独秀峰今复过之戯留一絶倚天巉絶玊浮屠肯与彭郎作小姑独秀江南知有意要三二别四三壶乞数珠一首赠南禅湜老从君覔数珠老境仗消遣未敢转千佛且从千佛转儒生推变化干䇿数大衍道士守𤣥牝龙虎㸔舒巻我老安能为万刼付一喘黙坐閲尘界往来八十反区区我所寄蹙缩蚕在蠒适从海上囘蓬莱又清浅郁孤台吾生如寄耳岭外亦闲游赣石三百里寒江尺五流楚山㣲有霰越瘴久无秋望㫁横云峤魂飞咤雪洲晓钟时出寺暮鼓各鸣楼归路迷千嶂劳生閲百州不随猿鹤化甘作贾胡留祇有貂裘在犹堪买钓舟䖍守霍大夫监郡许朝奉见和此诗复次前韵大邦安静治小院得闲游赣水雨已涨亷泉春水流同烹贡茗雪一洗瘴茅秋秋思生莼鲙寒衣待橘州扬雄未有宅王粲且登楼老景无多日归心梦几州敢因逃酒去端为和诗留旧箧藏新语清风自满舟赠䖍州术士谢君属国新从海外归君平且莫下帘帷前生恐是卢行者后学过唿韩退之死后人传戒定慧生时宿直斗牛箕凭君为筭行年㸔便数生时到死时䖍州景徳寺荣师湛然堂卓然精明念不起兀然灰藁照不灭方定之时慧在定定慧寂照非两法妙湛总持不动尊黙然真入不二门语息则黙非对语此话要将周易论诸方人人把雷电不容细㸔真头面欲知妙湛与总持更问江东三语掾和阳行先室空惟法喜心定有天游摩诘元无病须洹不入流苦嫌寻直枉坐待寸田秋虽未麒麟阁巳逃鹦鹉洲酒醒风动竹梦㫁月窥楼衆谓元徳秀自称阳道州抜葵终相鲁辟糓㑹封留用舍俱无碍飘然不系舟用数珠韵赠湜长老嗣宗虽不言叔寳犹理遣东坡但熟睡一夕一展转南迁昔虞翻却扫今冯衍古佛既手提诸方皆席巻当年清隐老鹤瘦龟不喘和我弹丸诗百发亦百反耆年日凋䘮但有犊角蠒时来窥方丈共笑虎毛浅和犹子迟赠孙志举轩裳大炉韛陶冶一世人从衡落模范谁复甘饥贫可怜方囘痴初不疑嘉賔颇念怀祖黠瞋儿与兵姻失身堕浩渺投老无涯垠囘㸔十年旧谁似数子真孙郎表独立霜㦸交重闉深居不汝觌岂问亲与隣连枝皆秀杰英气推伯仁我从海外归喜及崆峒春新年得异书西郭有逸民小孙又过我欢若平生亲清诗五百言句句皆絶伦养火虽未伏要是丹砂银我家六男子朴学非时新诗词各璀璨老语徒周谆愿言敦夙好永与竹林均六子岂可忘从我屡厄陈南禅长老和诗不巳故作六虫篇答之鳯凰览徳辉逺引不待遣鷾鸸恋庭宇倐忽来千转那将坐井蛙而比谈天衍蠧鱼着文字藁死犹遭巻老牛疲耕作见月亦妄喘东坡方三问南禅巳五反老人但目击侍者方足蠒最后六虫篇深寄恨语浅明日南禅和诗不到故重赋数珠篇以督之二首未来不可招已过那容遣中间现在心一一风轮转自从一生二巧厯莫能衍不如袖手坐六用都怀巻风雷生謦欬万窍自号喘诗人思无邪孟子内自反大珠分一月细绠合两蠒累然挂禅牀妙用夫岂浅朝来取饭化乃是维摩遣全锋虽未露半藏已曾转説有陋裴頠谈无笑王衍㸔经聊尔耳遮眼初不巻三咤故自醒一吷何由喘请归视故椟静夜珠当反安居三十年古衲磨山蠒持珠尚黙坐岂是功用浅用前韵再和霍大夫文字先生饮江山清献游典刑传父老尊俎继风流度岭逢梅雨还家指麦秋自惭鸿鴈侣争集稻粱洲野濶横双练城坚耸百楼行㸔鳯尾诏却下虎头州君意巳呉越我行无去留归涂应食粥乞米使君舟用前韵再和许朝奉高门元世旧客路晩追逰清絶闻诗语疎通岂法流传家有衣钵㫁狱尽春秋邂逅陪车马寻芳谢朓洲凄凉望乡国得句仲宣楼恨赋投湘水悲歌祀栁州如何五字律相与一樽畱更约登尘外归时月满舟用前韵再和孙志举人衆者胜天天定亦胜人邓通岂不富郭解安得贫惊飞贺厦燕走散入幕賔醉眠中山酒梦结南柯姻宠辱能几何悲欢浩无垠囘视人间世了无一事真洒扫古玉局香火通帝闉我室思无邪我堂徳有隣所至为乡里事贤友其仁之子富经术蔚如井大春蜿蟺楚南极淑气生此民唱高和自寡非我谁当亲譬彼嶰谷竹剪裁待伶伦俗学吁可鄙纸缯配刍银聊将调痴鬼亦复争华新愿子事笃实浮言扫谵谆穷通付造物得䘮理本均期子如太仓㑹当发陈陈崔文学甲携文见过萧然有出尘之姿问之则孙介夫之甥也故复用前韵赋一篇示志举象服盛簪珥岂是邢夫人弊衣破冠履可怜范叔贫君㸔崔员外晩就观国賔当年颇赫赫翁媪争为姻蹭蹬阻风水横斜挂边垠青衫映白髪今似梅子眞道存百无害甘守呉市闉自言总角岁慈母为择隣邦人惊似舅矫矫恶不仁诗文非他师家法乃富春岂非空同秀为国产儁民挺然齐鲁生近出姬姜亲为文不在多一颂了伯伦清诗要锻鍊乃得铅中银自我迁岭外七见槐火新着书已絶笔一黙含千谆蒉桴和苇籥天节非人均时时自娯嬉岂为俗子陈画车诗二首何人画此只轮车便是当年欹器图上易下难须审细左提右挈免疎虞九衢歌舞颂王明谁恻寒泉独自清赖有千车能散福化为膏雨满重城䖍州吕倚承奉年八十三读书作诗不已好收古今帖贫甚至食不足扬雄老无子冯衍终不遇不识孔方兄但有灵照女家藏古今帖墨色照箱筥饥来据空案一字不堪煮枯肠五千巻磊落相撑拄吟为蜩蛩声时有岛可句为语里长者徳齿敬已古如翁有几人薄少可时助王子直去歳送子由北归往反百舍今又相逢赣上戏用旧韵作诗留别米尽无人典破裘送行万里一邹游解舟又欲携君去归舍聊须与妇谋闻道年来丹伏火不愁老去雪盈头剩买山田添鹤口庙堂新拜富民侯次韵江晦叔二首人老家何在龙眠雨未惊酒船囘太白穉子候渊明幸与登仙郭同依坐啸成小楼㸔月上剧饮到参横钟皷江南岸归来梦自惊浮云世事改孤月此心明雨已倾盆落诗仍翻水成二江争送客木杪㸔桥横次韵江晦叔兼呈器之横空初不跨鹏鳌但觉胡牀步步高一枕昼眠春有梦扁舟夜渡海无涛归来又见颠茶陆多病仍逢止酒陶笑説南荒㡳处所祇今榕叶下亭皋寒食与器之游南塔寺寂照堂城南钟鼓鬬清新端为投荒洗瘴尘总是镜空堂上客谁为寂照境中人红英扫地风惊晓緑叶成隂雨洗春记取明年作寒食杏花曾与此翁隣器之好谈禅不喜㳺山山中笋出戯语器之可同参玉版长老作此诗丛林真百丈法嗣有横枝不怕石头路来参玉版师聊凭柏树子与问箨龙儿瓦砾犹能説此君那不知永和清都观谢道士童颜鬒髪问其年生于丙子盖与予同求此诗镜湖勅赐老江东未似西归玉局翁羇枕未容春梦㫁清都宛在黙存中毎逢佳境携儿去试问流年与我同自笑余生消底物半篙清涨百滩空赠诗僧道通雄豪而妙苦而腴祇有琴聪与蜜殊语带烟霞从古少气含蔬笋到公无香林乍喜闻檐卜古井惟愁㫁辘轳为报韩公莫轻许从今岛可是诗奴张竞辰永康所居万巻堂君家四壁如相如巻藏天禄吞石渠岂惟邺侯三万轴家有世南行祕书儿童拍手笑何事笑人空腹谈经义未许中郎得异书且共扬雄説竒字清江萦出碧玉环下有老龙千古闲知君好事家有酒化为老人夜扣关留侯之孙书满腹玉函寳方何用读濠梁空复五车多圯上从来一篇足刘壮舆长官是是堂闲燕言仁义是非安可无非非义之属是是仁之徒非非近乎讪是是近乎谀当为感麟翁善恶分锱铢抑为阮嗣宗臧否两含煳刘君有家学三世道益孤陈古以刺今䌷史行天诛皎如大明镜百陋逢一姝鹗立时四顾何由扰羣狐作堂名是是自説行坦途孜孜称善人不善自逺徂愿君置座右此语禹所谟予昔作壶中九华诗其后八年复过湖口则石巳为好事者取去乃和前韵以自解云江边阵马走千峰问讯方知冀北空尤物巳随清梦㫁真形犹在画图中归来晩岁同元亮却扫何人伴敬通赖有铜盆修石供仇池玉色自璁珑次韵郭功甫二首蚤知臭腐即神竒海北天南总是归九万里风安税驾云鹏今悔不卑飞可怜倦鸟不知时空羡骑鲸得所归玉局西南天一角万人沙苑㸔孤飞次韵法芝举旧诗春来何处不归鸿非复羸牛踏旧踪但愿老师真似月谁家瓮里不相逢次韵赠清凉长老过淮入洛地多尘举扇西风欲污人但怪云山不改色岂知江月解分身安心有道年颜好遇物无情句法新送我长芦舟一叶笑㸔雪浪满衣巾睡起闻米元章到东园送麦门冬饮子一枕清风直万钱无人肯买北窻眠开心暖胃门冬饮知是东坡手自煎梦中作寄朱行中舜不作六器谁知贵玙璠哀哉楚狂士抱璞号空山相如起睨柱头壁相与还何如郑子产有礼国自闲虽微韩宣子鄙夫亦辞环至今不贪寳凛然照尘寰答径山琳长老与君皆丙子各已三万日一日一千偈电往那容诘大患縁有身无身则无疾平生笑罗什神呪真浪出东坡全集巻二十五东坡全集卷二十六钦定四库全书东坡全集巻二十六宋苏轼撰诗七十七首灵上访道人不遇花光红满栏草色緑无岸不逢青眼人长歌白石涧送淡公二首燕本氷雪骨越淡莲花风五言双寳刀聨响高飞鸿翰苑钱舍人诗韵铿雷公识本不识淡仰咏嗟无穷清韵生物表朗玉倾壶中常于冷竹坐相语道意沖崧洛兴不薄稽江事难同明日若不来我作黄石翁何以兀其心为君学虚空坐重青草公意合沧海滨渺渺独见水悠悠不闻人镜浪洗手渌剡花入心春虽然防外触眼前遶衣新行当译文字慰此吟慇懃上韩持国韩氏三虎秉枢极中有一虎似伟节端居隐几学无心夙驾入朝常正色犯时独行太㟪囘天不忌真药石辇致归来荷二圣推排使至有衆力吾侪小人但饱饭不有君子何能国西湖醉卧春水船如何为人作丰年送别鸭头春水浓如染水面桃花弄春脸衰翁送客水边行沙衬马蹄乌帽㸃昻头问客几时归客道秋风落叶飞系马緑杨开口笑傍山依约见斜晖琴枕清眸作金徽素齿为玉轸响泉竟何用金带常苦窘斓斑渍珠泪宛转堆云鬒君若安七絃应弹卓氏引黄州南山一尺雪雪尽山苍然涧谷深自暖梅花应已繁使君厌骑从车马留山前行歌招野叟共步青林间长松得高䕃盘石堪醉眠祇乐听山鸟携琴写幽泉爱之欲忘返但苦世俗牵归来始觉逺明月高峰颠常山赠刘镃刘侯年少日骏马拊便面援弓鴈自落不待白羽贯古风精神洞元化白日昇高旻俯仰凌倒景龙行逸如神半道过紫府弭节聊逡巡金牀设寳几璀璨明月珍仙者二三子眷然骨肉亲饮我霞石盃放盃恍如春遂朝玉虚上冠剑班列真无端拜失仪放弃令自新云霄难遽返下土多埃尘淮南守天庖嗟我复何人逰杭州山山平村坞迷野寺钟相答晩隂失林莽落日犹在塔行招两社僧共步青山月送客渡石桥迎客出林樾幽寻本真性往事听徐説钱王方壮年此邦事轻侠乡人鄙贫贱异类识英杰立石像兴王遗址今岌嶪功勲三呉定富贵四海甲归来父老藏崇高畏倾压诗人工讥病此欲恣挑抉流传后世人谈笑资口舌是非今已矣兴废何仓卒持归问禅翁笑指浮沤没逰三游洞游洞之日有亭吏乞诗旣为留三絶句于洞之石壁明日至崃州吏又至意若未足乃复以此授之一径遶山翠萦纡去似蛇忽惊溪水急争㸔洞门呀滑磴攀秋蔓飞桥踏古槎三扉迎北吹一穴向西斜叹息烟云去追思岁月遐唐人昔未到古俗此为家洞暖无风雪山深富鹿猳相逢衣尽草环坐髻应髽灶突依巖黒樽罍就石洼洪荒无传记想像在牺娲此事今安有遗踪我独嗟山翁劝留句强为写槎牙穆父新凉家居妻儿号出仕猿鹤怨未能逐什一安敢抟九万常恐樗栎身坐纒冠盖蔓受恩如负债粗报乃焚劵但知眠牛衣宁免刺虎圏清风来既雨新稻香可饭紫螯应已肥白酒谁能劝君今崔蔡手政比张赵健三公行可致一语自先献幸推江湖心适我鱼鸟愿无题引手攀红樱红樱落如线仰首㸔红日红日走如箭年光与时景顷刻互衰变何当血肉身安得常强健人心苦执迷富贵忧贫贱忧色常在眉欢容不上面吾今头半白把镜非不见惟应花下盃更待他人劝十一月三日与几先自竹西来访庆老不见独与君卿供奉蟾知客东阁道话久之惠州追録巻巻长廊走黄叶席帘埀地香烟歇主人待来终不来火红销尽灰如雪古意儿曹鞭笞学官府翁怜儿痴旁笑侮翁出坐曹鞭复呵贤于羣儿能几何儿曹鞭人以为戏公怒鞭人血流地等为戏剧谁能先我笑谓翁儿更贤用定国韵赠二十姪震衡门老苔藓行柏千兵屯开樽邀落日未对乌鸟言清风举吹籁散乱书帙翻传唿一何急人马从车奔贫居少宾客隣妇窥篱藩墙头过春酒緑泛田家盆比来伏青蒲坐捉白兽樽王猷修润色亦有簿领烦朝廷贵二陆屡闻天语温犹能整笔阵媿我非韩孙闻潮阳呉子野出家子昔少年日气盖里闾侠自言似剧孟叩门知缓急千金已散尽白首空四壁烈士叹暮年老骥悲伏枥妻孥真弊屣脱弃何足惜四大犹幻座衣冠矧外物一朝发无上顾老灵山宅世事子如何禅心久空寂世间出世间此道无两得故应入枯藁习气要除拂丈夫生岂易趣舍志匪石当为师子吼佛法无南北补唐文宗栁公权聨句宋玉对楚王此独大王之雄风也庶人安得而共之讥楚王知已而不知人也栁公权小子与文宗聨句有美而无箴故为足成其篇云人皆苦炎热我爱夏日长薫风自南来殿阁生㣲凉一为居所移苦乐永相忘愿言均此施清隂分四方食槟榔月照无枝林夜栋立万础眇眇云间扇䕃此九月暑上有垂房子下绕綘刺御风欺紫鳯卵雨暗苍龙乳裂包一堕地还以皮自煮北客初未谙劝食俗难阻中虚畏泄气始嚼或半吐吸津得㣲甘着齿随亦苦面目太严冷滋味絶媚妩诛彭勲可䇿推毂勇宜贾瘴风作坚顽导利时有补药储固可尔果録讵用许先生失膏粱便腹委败鼓日啖过一粒肠胃为所侮蛰雷殷脐肾藜藿腐亭午书灯㸔膏尽钲漏歴歴数老眼怕少睡竟使赤眦努渴思梅林嚥饥念黄独举奈何农经中收此困羇旅牛舌不饷人一斛肯多与乃知见本偏但可酬恶语古离别送苏伯固三度别君来此别真迟暮白尽老髭须明日淮南去酒罢月随人泪湿花如雾后夜逐君还梦遶湖边路次韵鲁直书伯时画王摩诘前身陶彭泽后身韦苏州欲覔王右丞还向五字求诗人与画手兰菊芳春秋又恐两皆是分身来入流雷州八首白髪坐钩党南迁濒海州灌园以餬口身自杂苍头篱落秋暑中碧花蔓牵牛谁知把锄人旧日东陵侯茘子无几何黄柑遽如许迁臣不惜日恣意移寒暑层巢俯云木信美非吾土草芳自有时鶗鴂何关汝下居近流水小巢依岭岑终日数椽间但闻鸟遗音炉香入幽梦海月明孤斟鹪鹩一枝足所恨非故林培塿无松柏驾言此焉㳺读书与意㑹却扫可忘忧尺蠖以时屈其伸亦非求得归良不恶未归且淹留粤岭风俗殊有疾时勿药束带趋房祀用史巫纷若絃歌荐茧栗奴至洽觞酌呻吟殊未央更把鸡骨灼粤女市无常所至辄成区一日三四迁处处售鰕鱼青裙脚不韈臭味猿与狙孰云风土恶白洲生緑珠海康腊已酉不论冬孟仲杀牛挝鼓祭城郭为倾动虽非尧颁厯自我先人用苦笑荆楚人嘉平腊云梦旧时日南郡野女出成羣此去尚应远东风已如云蚩氓託丝布相就通殷懃可怜秋胡子不遇卓文君妬佳月狂云妬佳月怒飞千里黒佳月了不嗔曾何污洁白爰有谪仙人举酒为三客今夕偶不见汍澜念风伯毋烦风伯来彼也易灭没支頥少待之寒空浄无迹粲粲黄金盘独照一天碧玉绳惨无辉玉露洗秋色浩瀚玻璃琖和光入胸臆使我能永延约君为莫逆追和沈辽项赠南华诗善哉彼上人了知明镜台欢然不我厌肯致逺公材莞尔无心云胡为出岫来一堂安寂灭卒岁扄苍苔梦雪残盃失春温破被生夜悄开门千山白俯仰同一照虽时出圭角固自絶瑕窍儿童勿惊怪调汝得一笑雪林砚屏率鲁直同赋西山无时春巉巖鎻顽隂分明倚天壁㸃缀无风林物固为人出兴谁于此深穷竒真自蠧诗句且娯心南屏谦师妙于茶事自云得之于心应之于手非可以言传学到者十月二十七日闻轼游夀星寺逺来设茶作此诗赠之道人晓出南屏山来试㸃茶三昧手忽惊午琖兔毫斑打作春瓮鹅儿酒天台乳花世不见玉川风腋今安有东坡有意续茶经㑹使老谦名不朽申王画马图天寳诸王爱名马千金争致华轩下当时不独玉花骢飞电流云絶潇洒两坊岐薛宁与申慿陵内廐多清新肉騣汗血尽龙种紫袍玉带真天人骊山射猎包原隰御前急诏穿围入扬鞭一蹙破霜蹄万骑如风不能及雁飞兔走惊弦开翠华按辔从天囘五家锦绣变山谷百里舄珥遗纎埃青骡蜀栈两超忽高凖浓蛾散荆棘囘首追风趂日飞五陵佳气春萧瑟奉和成伯大雨中㑹客解嘲乐事难并真实语坐排用意多乖误兴来取次或成懽瓦钩却胜黄金注我生祸患久不择肯为一时风雨阻天公变化岂有常明月行㸔照归路和公济饮湖上昨夜醉归还独寝晓来宿雨鸣孤枕扁舟小棹截湖来正见青山駮云锦须知老人兴不浅莫学公荣不共饮与君歌鼓乐丰年唤取千夫食陈廪赠僧道人自嫌三世将弃家十年今始壮玉骨犹含富贵余漆瞳巳照人天上去年相见古长干衆中矫矫如翔鸾今年过我江西寺病瘦已作霜松寒朱颜不办供岁月风中蒿火汤中雪好问君家面黄翁乞得摩尼照生灭莫学王郎与支遁臂鹰走马怜神骏还君圗画君自收不如木人骑土牛周教授索枸杞因以诗赠録呈广倅萧大夫邺侯藏书手不触嗟我嗜书终日读短檠照字细如毛怪㡳眼花悬两目扶衰赖有王母杖名字于今挂仙録荒城古堑草露寒碧叶丛低红菽粟春根夏苗秋着子尽付天随耻充腹兰伤桂折縁有用尔独何损丹其族赠君慎勿比薏苡採之终日不盈掬外泽中干非尔俦歛藏更借秋阳曝鸡壅桔梗一称帝堇也虽尊等臣仆时复论功不汝遗异时谨事东篱菊次韵董夷仲茶磨前人初用茗饮时煮之无问叶与骨寖穷厥味臼始用复计其初碾方出计尽功极至于磨信哉智者能创物破槽折杵向墙角亦其遭遇有伸屈岁久讲求知处所佳者出自衡山窟巴蜀石工强镌凿理疎性软良可咄予家江陵逺莫致尘土何人为披拂送公为游淮南负米万里縁其亲运甓无度忧其身读书莫学流麦士挟䇿莫比亡羊人廼翁辛苦到白首汝今强勉当青春昔时管鲍以君霸此两士贾宁非贫谢苏自之惠酒高士例须怜麴蘖此语尝闻退之説我今有説殆不然麴糵未必高士怜醉者坠车庄生言全酒未若全于天达人本自不亏缺何暇更求全处全景山沈迷阮籍傲毕卓盗窃刘伶颠贪狂嗜怪无足取世俗喜异矜其贤杜陵诗客尤可笑罗列八子参羣仙流涎露顶置不説为问㡳处能逃禅我今不饮非不饮心月皎皎长孤圆有时客至亦为酌琴虽未去聊忘絃吾宗先生有真意百里双罂逺将寄且言不饮固亦高举世皆同吾独异不如同异两俱㝠得鹿亡羊等嬉戏决须饮此勿复辞何用区区较醒醉西山戏题武昌王居士予往在武昌西山九曲亭上有题一句𤣥鸿横号黄槲岘九曲亭即呉王岘山一山皆槲叶其旁即元结陂湖也荷花极盛因为对云皓鹤下浴红荷湖坐客皆笑同请赋此诗江干高居坚关扄犍耕躬稼角挂经篙竿系舸菰茭隔笳鼓过军鸡狗惊解襟顾景各箕踞击剑赓歌几举觥荆笄供脍愧搅聒干锅更戛甘𤓰羮戯和正甫一字韵故居剑阁隔锦官柑果姜蕨交荆菅竒孤甘挂汲古绠侥觊敢揭钩金竿已归耕稼供藁桔公贵干蛊高巾冠改更句格各蹇吃姑因狡狯加间关池上二首小池新凿㑹天雨一部鼓吹从何来有蟾正碧乱草色时泅出没东南隈井干跳梁亦足乐洞庭鱼龙何有哉能歌徳声莫入月清池与尔俱忘囘不作太白梦日边还同乐天赋池上池上新年有荷叶细雨鱼儿噞轻浪男儿学易不应举幽人一友吾得尚此池便可当长江欲榜茅斋来荡漾赠仲素寺丞致仕归隐潜山潜山隐君七十四绀瞳緑髪方谢事腹中灵腋变丹砂江上幽居连福地彭城为我驻三日明月满舟同一醉丹书细字口传诀顾我沉迷真弃耳年来四十髪苍苍始欲求方救憔悴他年若访潜山居慎勿逃人改名字鲁直以诗餽双井茶次韵为谢江夏无双种竒茗汝隂六一夸新书磨成不敢付僮仆自㸔汤雪生玑珠列仙之儒瘠不腴只有病渴同相如明年我欲东南去画舫何妨宿太湖扬州以土物寄少游鲜鲫经年秘醽醁团脐紫蟹脂填腹后春莼茁活如酥先社姜芽肥胜肉鸟子累累何足道㸃缀盘餐亦时欲淮南风俗事瓶甖方法相传竟留蓄且同千里寄鹅毛何用孜孜饮麋鹿赠昙秀白云出山初无心栖鸟何必恋山林道人偶爱山水故纵步不知湖岭深空巖已礼百千相曹溪更欲瞻遗像要知水味孰冷暖始信梦时非幻妄袖中忽出贝叶书中有璧月缀星珠人间胜絶略已遍匡庐南岭并西湖西湖北望三千里大堤冉冉横秋水诵师佳句説南屏瘴云应逐秋风靡胡为只作十日欢杖䇿复寻归路难留师笋蕨不足道怅望茘子何时丹再过泗上二首眼明初见淮南树十客相逢九呉语旅程已付夜帆风客睡不妨背船雨黄柑紫蟹见江海红稻白鱼饱儿女慇懃买酒谢船师千里劳君勤转橹系舟淮北雨折轴系舟淮南风㫁桥客行有期日月疾岁事欲晚霜雪骄山根浪头作雷吼缩手敢试舟师篙不用燃犀照幽怪要须㧞剑斩长蛟赠李兕彦威秀才魏王大瓠实五石种成濩落将安适可怜公子持十牛海上三年竟何得先生少负不羁才从军数到单于台天山直欲三箭取白衣将军何人哉夜逢怪石曾饮羽戏中㦸枝何足数誓将马革裹尸还肯学班超苦儿女封侯衞霍知几许老矣先生困羇旅酒酣聊复説平生结袜犹堪一再鼔弃书捐剑学万人纨袴儒冠皆误身穷途政似不龟手与世羞为西子颦如今惟有谈天口云梦胸中吞八九世间万事寄黄粱且与先生説乌有次韵谢子高读渊明传枯木嵌空㣲黯淡古器虽在无古絃袖中正有南风手谁为听之谁为传风流岂落正始后甲子不数义熙前一山黄菊平生事无酒令人意缺然庞公襄阳庞公少检束白髪不髠亦不俗世所奔趋我独弃我已有余彼不足鹿门有月树下行虎溪无风舟上宿不识当年捕鱼客但爱长康画金粟杜口如今不复言庞公为人不曲局东西有人问老翁为道明灯照华屋五言七言正儿戯三行五行亦偶尔我性不饮只解醉正如春风弄羣卉四十年来同幻事老去何须别愚智古人不住亦不灭我今不作亦不止寄语悠悠世上人浪生浪死一埃尘洗墨无池笔无象聊尔作戯悦吾神送吕行甫司门倅河阳结交不在久倾盖如平生识子今几日送别亦有情子生公相家高义久峥嵘天才既超诣世故亦屡更譬如追风骥岂免羁与缨念我山中人久与麋鹿并误出挂世网举动俗所惊归田虽未果已觉去就轻河阳岂云逺出处恐异程便当从此别有酒无徒倾食雉雄雉曳脩尾惊飞向日斜空中纷格鬬綵羽落如花喧唿勇不顾投网复谁嗟百钱得一双新味时所佳烹煎杂鸡鹜爪距漫槎牙谁知化为蜃海上落飞鵶双凫观王乔古仙子时出观人寰常为汉郎吏厌世去无还双凫偶为戏聊以惊世顽不然神仙迹罗网安能攀纷纷尘埃中铜印纡青纶安知无隐者窃笑彼愚奸郭纶河西勐士无人识日暮津亭閲过船路人但觉骢马瘦不知鐡槊大如椽因言西方久不战截髪愿作万骑先我当慿轼与寓目㸔君飞矢射蛮氊初发嘉州朝发鼓阗阗西风猎画旃故乡飘已逺往意浩无边锦水细不见蛮江清更鲜奔腾过佛脚旷荡造平川野市有禅客钓台寻暮烟相期定先到久立水潺潺犍为王氏书楼树林幽翠满山谷楼观突兀起江滨云是昔人藏书处磊落万巻今生尘江边日出红雾散绮窻画阁青氛氲山猿悲啸谷泉响野鸟嘐戛巗花春借问生人今何在被甲逺戍长苦辛先登抟战事斩级区区何者为三坟书生古亦有战阵葛巾羽扇挥三军古人不见悲世俗囘首苍山空白云过宜宾见夷中乱山江寒晴不知逺见山上日朦胧含高峰晃荡射峭壁横云忽飘散翠树纷歴歴行人挹孤光飞鸟投逺碧蛮荒谁复爱秾秀安可适岂无避世士高隐鍊精魄谁能从之逰路有豺虎迹夜泊牛口日落江雾生系舟宿牛口居民偶相聚三四依古栁负薪出深谷见客喜且售煮蔬为夜餐安识肉与酒朔风吹茅屋破壁见星斗儿女自咿嚘亦足乐且久人生本无事苦为世味诱富贵耀吾前贫贱独难守谁知深山子甘与麋鹿友置身落蛮荒生意不自陋今子独何者汲汲强奔走牛口见月掩窻寂巳睡月脚埀孤光披衣起周览飞露洒我裳山川同一色浩若渉大荒幽怀耿不寐四顾独彷徨忽忆丙申年京邑大雨霶蔡河中夜决横浸国南方车马无复见纷纷操栰郎新秋忽已晴九陌尚汪洋龙津观夜市灯火亦煌煌新月皎如昼疎星弄寒芒不知京国喧是谓江湖乡今来牛口渚见月重凄凉郄思旧游处满陌沙尘黄舟中听大人弹琴弹琴江浦夜漏永歛袵窃听独激昂风松瀑布已清絶更爱玉佩声琅珰自从郑衞乱雅乐古器残缺世已忘千年寥落独琴在有如老仙不死閲兴亡世人不容独反古强以新曲求铿锵微音淡弄忽变转数声浮脆如笙簧无情枯木今尚尔何况古意堕渺茫江空月出人响絶夜䦨更请弹文王泊南牛口期任遵圣长官到晚不及见复来江上有㣲径深榛烟雨埋﨑岖欲取别不见又重来下马未及语固已慰长懐江湖涉浩𣺌安得与之偕江上㸔山船上㸔山如走马倐忽过去数百羣前山槎牙忽变态后岭杂沓如惊奔仰㸔㣲迳斜缭绕上有行人高缥缈舟中举手欲与言孤㠶南去如飞鸟留题仙都观山前江水流浩浩山上苍苍松栢老舟中行客去纷纷古今换易如秋草空山楼观何峥嵘真人王逺隂长生飞符御气朝百灵悟道不复诵黄庭龙车虎驾来下迎去如旋风抟紫清真人厌世不囘顾世间生死如朝暮学仙度世岂无人餐霞絶粒长辛苦安得独从逍遥君泠然乘风驾浮云超世无有我独行屈原塔楚人悲屈原千岁意未歇精魂飘何处父老空哽咽至今沧江上投饭救饥渴遗风成竞渡猿叫楚山裂屈原古壮士就死意甚烈世俗安得知眷眷不忍决南賨旧属楚山上有遗塔应是奉佛人恐子就沦灭此事虽无慿此意固已切古人谁不死何必较考折名声实无穷富贵亦暂热大夫知此理所以持死节西山诗和者三十余人再次前韵为谢朱颜发过如春醅胸中梨枣初未栽丹砂未易扫白髪赤松却欲参黄梅寒溪本自逺公社白莲翠竹依崔嵬当时石泉照金像神光夜发如五台饮泉鉴面得真意坐视万物皆浮埃欲收暮景返田里逺溯江水穷离堆还朝岂独羞老病自叹才尽倾空罍诸公渠渠若夏屋吞吐风月清隅隈我如废井久不食古甃缺落生隂苔数诗往复相感发汲新除旧寒光开遥知二月春江阔雪浪倒巻云峯摧石中无声水亦静云何觧转空山雷欲就诸公评此句要识忧喜何从来愿求南宗一勺水往与屈贾湔余哀新滩扁舟转山曲未至已先惊白浪横江起槎牙似雪城畨畨从高来一一投涧坑大鱼不能上暴鬛滩下横小鱼散复合瀺灂如遭烹鸬鹚不敢下飞过两翅轻白鹭夸瘦捷揷脚还欹倾区区舟上人薄技安敢呈只应滩头庙赖此牛酒盈新滩阻风北风吹寒江来自两山口初闻似摇扇渐觉平沙走飞云满嵓谷舞电穿窻牖滩下三日留识尽滩前叟孤舟倦鵶轧短缆困牵揉尝闻不终朝今此何其久只应留逺人此意固亦厚吾今幸无事闭戸为饮酒昭君村昭君本楚人艳色照江水楚人不敢娶谓是汉妃子谁知去乡国万里为胡鬼人言生女作门楣昭君当时忧色衰古来人事尽如此反覆纵横安可知黄牛庙江边石壁高无路上有黄牛不服箱庙前行客拜且舞击鼓吹箫屠白羊山下耕牛苦硗确两角磨崖四蹄湿青刍半束长苦饥仰㸔黄牛安可及虾蟇培蟇背似覆盂蟇頥如偃月谓是月中蟇开口吐月液根源来甚逺百尺苍崖裂当时龙破山此水随龙出入江江水浊犹作深碧色禀受苦洁清独与凡水隔岂惟煮茶好酿酒应无敌留题崃州甘泉寺轻舟横江来弔古悲纯孝逶迤寻逺迹婉娈见遗貌清泉不可挹涸尽空石窖古人飘何之唯有风竹閙行行翫村落户户悬网罩民风坦和平开戸夜无钞丛林富笋茹平野絶虎豹嗟哉此乐乡无乃姜子教寄题清溪寺口舌安足恃韩非死説难自知不可用鬼谷乃真奸遗书今未亡小数不足观秦仪固新学见利不知患嗟时无桓文使彼二子颠死败无足怪夫子固使然君㸔巧更穷不若愚自安遗宫若有神颔首然吾言荆门惠泉泉源从高来走下随石脉纷纷白沫乱隐隐苍崖坼萦囘成曲沼清澈见肝膈衆泻为长溪奔驶荡蛙蝈初开不容椀渐去已如帛传闻此山中神物懒遭谪不能致雷雨灔灔吐寒碧遂令山前人千古灌稻麦东坡全集巻二十六东坡全集卷二十七钦定四库全书东坡全集巻二十七宋苏轼撰诗六十六首次韵荅荆门张都官维见和恵泉诗楚人少井饮地气常不洩蓄之为恵泉坌若有所拆泉源本无情岂问浊与澈贪愚彼二水终古耻莫雪只应所处然遂使语异别泉旁地平衍泉上山嵽嵲君子慎所居此义安可阙古人贵言赠敢用况髙节不为冬霜干肯畏夏日烈泠泠但不已海逺要当彻浰阳早发富贵本先定世人自荣枯嚣嚣好名心嗟我岂独无不能便退缩但使进少徐我行念西国巳分田园芜南来竟何事碌碌随商车自进苟无补乃是懒且愚人生重意气出处夫岂徒永怀江阳叟种藕春满湖夜行观星天髙夜气严列宿森就位大星光相射小星闹若沸天人不相干嗟彼本何事世俗强指擿一一立名字南箕与北斗乃是家人器天亦岂有之无乃遂自谓迫观知何如逺想偶有以茫茫不可晓使我长叹喟汉水舍棹忽逾月沙尘困逺行襄阳逢汉水偶似蜀江清蜀江固浩荡中有蛟与鲸汉水亦云广欲涉安敢轻文王化南国游女俨如卿洲中浣沙子环珮锵锵鸣古风随世变寒水空泠泠过之不敢慢伫立整冠缨万山西行度连山北出临汉水汉水蹙成潭旋转山之趾禅房乆已坏古甃含清泚下有仲宣栏绠刻深容指回头望西北隐隐龟背起传云古隆中万树桑柘美月烱转山曲山上见洲尾緑水带平沙盘盘如抱珥山川近且秀不到懒成耻问之安能详画地费簪箠隆中诸葛来西国千年爱未衰今朝游故里蜀客不胜悲谁言襄阳野生此万乘师山中有遗貌矫矫龙之姿龙蟠山水秀龙去渊潭移空余蜿蜒迹使我寒涕垂竹叶酒楚人汲汉水酿酒古宜城春风吹酒熟犹似汉江清耆旧何人在丘坟应巳平惟余竹叶在留此千古情鳊鱼晓日照江水游鱼似玉瓶谁言解缩项贪饵每遭烹杜老当年意临流忆孟生吾今又悲子辍筯涕纵横望夫台山头孤石逺亭亭江转船回石似屛可怜千古长如昨船去船来自不停浩浩长江赴沧海纷纷过客似浮萍谁能坐待山月出照见寒影髙伶俜永安宫千古陵谷变故宫安得存徘徊问耆老惟有永安门游人杂楚蜀车马晚喧喧不见重楼好谁知昔日尊吁嗟蜀先主兵败此亡魂只应法正死使公去遭燔八阵碛平沙何茫茫髣髴见石蕝纵横满江上嵗岁沙水啮孔明死已乆谁复辨行列神兵非学到自古不留诀至人已心悟后世徒妄说自从汉道衰蜂起尽奸杰英雄不相下祸难乆连结驱民市无烟战野江流血万人赌一掷杀尽如沃雪不为乆逺计草草常无法孔明最后起意欲扫羣孽﨑岖事节制隐忍乆不决志大遂成迂嵗月去如瞥六师纷未整一旦英气折唯余八阵图千古壮䕫崃诸葛盐井五行水本醎安择江与井如何不相入此意复谁省人心固难足物理偶相逞犹嫌取未多井上无闲绠颍大夫庙人情难强回天性可微感世人争曲直苦语费摇撼大夫言何柔㬥主意自惨荒祠旁孤塜古隧有残坎千年惟茅焦世亦贵其胆不解此微言脱衣徒勇敢许州西湖西湖小雨晴滟滟春渠长来从古城角夜半传新响使君欲春游浚沼役千掌纷纭具畚锸闹若蚁运壤夭桃弄春色生意寒犹怏唯有落残梅标格若矜爽游人坌已集挈榼三且两醉客卧道傍扶起尚偃仰池台信宏丽贵与民同赏但恐城市欢不知田野怆颍川七不登野气长苍莽谁知万里客湖上独长想江上值雪效欧阳体限不以盐玉鹤鹭絮蝶飞舞之类为比仍不使皓白洁素等字缩颈夜眠如冻龟雪来唯有客先知江边晓起浩无际树杪风多寒更吹青山有似少年子一夕变尽沧浪髭方知阳气在流水沙上盈尺江无澌随风颠倒纷不择下满坑谷髙陵危江空野阔落不见入户但觉轻丝丝沾裳细看若刻镂岂有一一天工为霍然一麾遍九野吁此权柄谁执持世间苦乐知有几今我幸免沾肤肌山夫只见压樵担岂知带酒飘歌儿天王临轩喜有麦宰相献寿嘉及时冻吟书生笔欲折夜织贫女寒无帏髙人着履踏冷冽飘拂巾帽真仙姿野僧斫路出门去寒液满鼻清淋漓洒袍入袖湿靴底亦有执版趋堦墀舟中行客何所爱愿得猎骑当风披草中咻咻有寒兔孤隼下击千夫驰冰煑鹿最可乐我虽不饮强倒巵楚人自古好弋猎谁能徃者我欲随纷纭旋转从满面马上操笔为赋之渚宫渚宫寂寞依古郢楚地荒茫非故基二王台阁巳卤莽何况逺问纵横时楚王猎罢击灵鼓勐士操舟张水嬉钓鱼不复数鱼鼈大鼎千石烹蛟螭当时郢人架宫殿意思絶妙般与倕飞楼百尺照湖水上有燕赵千蛾眉临风扬扬意自得长使宋玉作楚词秦兵西来取钟簴故宫禾黍秋离离千年壮观不可复今之存者盖已卑池空野逈楼阁小惟有深竹藏狐狸台中绛帐谁复见台下野水浮清漪緑牕朱户春昼闭想见深屋弹朱丝腐儒亦解爱声色何用白首谈孔姬沙泉半涸草堂在破窻无纸风飔飔陈公踪迹最未逺七瑞寥落今何之百年人事知几变直恐荒废成空陂谁能为我访遗迹草中应有湘东碑出崃入崃喜巉嵓出崃爱平旷吾心淡无累遇境即安畅东西径千里胜处颇屡访幽寻逺无厌髙絶每先上前诗尚遗略不録乆恐忘忆从巫庙囘中路寒泉涨汲归真可爱翠碧光满盎忽惊巫崃尾巖腹有穿圹仰见天苍苍石室开南向宣尼古庙宇丛木作帏帐鐡楯横半空俯瞰不计丈古人谁架构下有不测浪石窦见天囷瓦棺悲古葬新滩阻风雪村落去携杖亦到龙马溪茒屋沽村酿玉虚悔不至实为舟人诳闻道石最竒寤寐见怪状崃山富竒伟得一知几丧苦恨不知名厯厯但想像今朝脱重险楚水渺平荡鱼多客庖足风顺行意王追思偶成篇聊助舟人唱神女庙大江从西来上有千仭山江山自环拥恢诡富神姦深渊鼍鼈横巨壑蛇龙顽旌阳斩长蛟雷雨移苍湾蜀守降老蹇至今带连环纵横若无主荡逸侵人寰上帝降瑶姬来处荆巫间神仙岂在勐玉座幽且闲飘萧驾风驭弭节朝天闗倐忽巡四方不知道里艰古粧具法服邃殿罗烟鬟百神自奔走杂㳫来趋班云兴灵怪聚云散鬼神还茫茫夜潭静皎皎秋月弯还应摇玉珮来聴水潺潺巫山瞿塘迤逦尽巫崃峥嵘起连峯稍可怪石色变苍翠天工运神巧渐欲作竒伟坱轧势方深结构意未遂旁观不暇瞬步步造幽䆳苍崖忽相逼絶壁凛可悸仰观八九顶俊爽凌颢气晃荡天宇髙崩腾江水沸孤超兀不让直拔勇无畏攀縁见神宇憇坐就石位巉巉隔江波一一问庙吏遥观神女石绰约诚有以俯首见斜鬟拖霞弄脩帔人心随物变逺觉含深意野老笑吾旁少年尝屡至去随猿猱上反以绳索试石笋倚孤峰突兀殊不类世人喜神怪论说惊幼稚楚赋亦虚传神仙安有是次问扫坛竹云此今尚尔翠叶纷下垂婆娑緑鳯尾风来自偃仰若为神物使絶顶有三碑诘曲古篆字老人那解读偶见不能记穷探到峰背採斫黄杨子黄杨生石上坚瘦纹如绮贪心去不顾涧谷千寻缒山髙虎狼絶深入坦无忌洪蒙草树密䓗蒨云霞腻石窦有洪泉甘滑如流髓终朝自盥潄冷冽清心胃浣衣挂树梢磨斧就石鼻徘徊云日晚归意念城市不到今十年衰老筋力惫当时伐残木牙蘖已如臂忽闻老人说终日为叹喟神仙固有之难在忘势利贫贱尔何爱弃去如脱屣嗟尔苦无还絶粮应不死观大水望朝阳巖作朝阳巖前不结庐下眺江水百步余春泉溅溅出乳窦青莎白石半洿涂不到津头二三日谁知江水涨天墟遥望横盃不敢济巖口正有人罾鱼沧洲亭怀古湘水悠悠天际来夹江古木抱山回城中人物若可数日晏市散多苍苔九嶷巉天古云埋遥想帝子龙车回心衰目极何可望九歌寂寂令人哀栢家渡栢家渡西日欲落青山上下猿鸟乐欲因新月望呉云遥看北斗挂南岳一梦愔愔四十秋古人不死终未休草舍萧条谁与语香风欲过白苹洲清逺舟中寄耘老小寒初渡梅花岭万壑千巖背人境清逺聊为泛宅行一梦分明堕乡井觉来满眼是湖山鸭緑波摇鳯凰影海陵居士无云梯嵗晚结庐颍水湄山腰自悬苍玉珮野马不受黄金羁门前车盖猎猎走笑倚清流数鬓丝汀洲相见春风起白苹吹花散烟水万里飘蓬未得归目断沧浪泪如洗北雁南来遗素书苦言大浸没我庐清斋十日不燃鼎曲突徃徃巢龟鱼今年玉粒贱如水青铜欲买囊已虚人生百年如寄尔七十朱颜能有几有子休论贤与愚倪生枉却带经锄天南看取东坡叟可是平生废读书书堂屿苍山古木书堂屿北出湘水百余步谁为徃来亏世界至今人指安禅处岂无惊蛇与飞鸟后来那复知其趣不知我身今是否空记名称作常住醉睡者有道难行不如醉有口难言不如睡先生醉卧此石间万古无人知此意戏咏子舟画两竹两鸜鹆风晴日暖摇双竹竹间对语双鸜鹆鸜鹆之肉不可食人生不才果为福子舟之笔利如锥千变万化皆天机未知笔下鸜鹆语何似梦中蝴蝶飞老翁井井中老翁悞年华白沙翠石公之家公来无踪去无迹井面团圆水生花翁今与世两何与无事纷纷惊牧竖改颜易服与世同无使世人知有翁赠山谷子黄童三尺世无双笔头衮衮悬秋江不忧老子难为父平生崛强今心降我来喜共阿戎语应敌纵横如急雨生子还如孙仲谋豚犬谩多何足数黄家小儿名拾得眉如长松眼如漆只今数嵗已动人老人留眼看他日笑君老蚌生明珠自笑此物吾家无君当置酒我当贺有儿传业更何须观子玉郎中草圣柳侯运笔如电闪子云寒悴羊欣俭百斛明珠便可扛此书非我谁能双鳆鱼行渐台人散长弓射初噉鳆鱼人未识西陵衰老繐帐空肯向北河亲馈食两雄一律盗汉家嗜好亦若肩相差食每对之先太息不因噎呕縁疮痂中间霸据闗梁隔一枚何啻千金直百年南北鲑菜通徃徃残余饱臧获东随海舶号倭螺异方珍宝来更多磨沙瀹沈成大胾剖作脯分余波君不闻蓬莱阁下駞碁岛八月边风备胡獠舶船跋浪鼋鼍震长鑱铲处崖谷倒膳夫善治荐华堂坐令雕俎生辉光肉芝石耳不足数醋芼鱼皮真倚墻中都贵人珍此味糟浥油藏能逺致割肥方厌万钱厨决眦可醒千日醉三韩使者金鼎来方奁馈送烦舆台辽东太守逺自献临菑掾吏谁为材吾生东归收一斛包苴未肯钻华屋分送羮材作眼明却取细书防老读次韵水官诗净因大觉琏师以阎立本画水官遗编礼公公既报之以诗谓某汝亦作某顿首再拜次韵仍録二诗为一巻以献水官骑苍龙龙行欲上天手攀时且住浩若乘风船不知几何长足尾犹在渊下有二从臣左右乘鱼鼋矍铄相顾视风举衣袂翻女子侍君侧白颊垂双鬟手执雉尾扇容如未开莲从者八九人非鬼非戎蛮出水未成列先登扬旗旜长刀拥旁牌白羽注强弮虽服甲与裳状貌犹鲸鳣水兽不得从仰面以手扳空虚走雷霆雨雹晦九川风师黑虎囊面目昏尘烟翼从三神人万里朝天闗我从大觉师得此诡怪编画者古阎子于今三百年见者谁不爱予者诚已难在我犹在子此理宁非禅报之以好词何必画在前髙人岂学画用笔乃其天譬如善游人一一能操船阎子本逢掖畴昔慕云渊丹青偶为戏染指初尝鼋爱之不自已笔势如风翻传闻贞观中左袵解椎鬟南夷羞白雉佛国贡青莲诏令拟王㑹别殿写戎蛮熊冠金络额豹袖拥旛旜传入应门内俯伏脱劒弮夭姿俨龙鳯杂㳫朝鹏鳣神功与絶迹后世两莫扳自从李氏亡羣盗窃山川长安三日火至宝随飞烟尚有脱身者漂流出东闗三官岂容独得此今已编吁嗟至神物㑹合当有年京城诸权贵欲取百计难赠以玉如意岂能动髙禅信应一篇诗皎若画在前弔徐徳占余初不识徳占但闻其初为吕恵卿所荐以处士用元丰五年三月偶以事至蕲水徳占闻余在传舎惠然见访与之语有过人者是嵗十月闻其遇祸作诗弔之美人种松栢欲使低暎门栽培虽易长流恶病其根哀哉嵗寒姿肮脏谁与伦竟为明所悞不免刀斧痕一遭儿女汚始觉山林尊从来覔栋梁未免傍篱藩南山隔秦岭千树龙蛇奔大厦若果倾万牛何足言不然老巖壑合抱枝生孙死者不可悔吾将遗后昆题李伯时渊明东篱图彼哉嵇阮曹终以明自膏靖节固昭旷归来侣蓬蒿新霜着疎栁大风起江涛东篱理黄华意不在芳醪白衣挈壶至径醉还游遨悠然见南山意与秋气髙李白谪仙诗我居青空里君隐黄埃中声形不相弔心事难形容欲乘明月光访君开素怀天盃饮清露展翼登蓬莱佳人持玉尺度君多少才玉尺不可尽君才无时休对面一笑语共蹑金鳌头绛宫楼阙百千仭霞衣谁与云烟浮数日前梦一僧出二镜求诗僧以镜置日中其影甚异其一如芭蕉其一如莲花梦中与作诗君家有二镜光景如湛卢或长如芭蕉或圆如芙蕖飞电着子壁明月入我庐月下合三壁日月跳明珠问子是非我我是非文殊饮酒四首我观人间世无如醉中真虚空为销殒况乃百忧身惜哉知此晚坐令华髪新圣人骤难得日且致贤人左手持蟹螯举觞瞩云汉天生此神物为我洗忧患山川同恍惚鱼鸟共萧散客至壶自倾欲去不得闲有客逺方来酌我一瓯茗我醉方不啜强啜忽复醒既凿浑沌氏遂逺华胥境操戈逐儒生举觞还酩酊雷觞淡于水经年不濡唇爰有扰龙裔为造英灵春英灵韵甚髙蒲萄难与邻他年血食汝当配杜康神大雪独留尉氏古驿无人雪满庭有客冒雪来自北纷纷笠上巳盈寸下马登堂面苍黑苦寒有酒不能饮见之何必问相识我酌徐徐不满觥看客倒尽不留湿千门昼闭行路絶相与笑语不知夕醉中不复问姓名上马忽去横短策阮籍啸台阮生古狂达遁世黙无言犹余胸中气长啸独轩轩髙情遗万物不与世俗论登临偶自写激越荡干坤醒为啸所发饮为醉所昏谁能与之较乱世足自存留别叔通元弼坦夫田三昔同寮向我每倾倒当年或龃龉反覆看愈好冦三我部民孝悌化邻保有如袁伯业苦学到裒老石生吾邑子劲立风中草宦游甑生尘菽水媚翁媪我穷交旧絶计拙集枯藁三子尤见存徃复纷纻缟迎我淮水北送我睢阳道愿存金石契凛凛贯华皓余归自道场何山遇大风因憇耘老溪亭命官奴秉烛捧砚写风竹一枝题诗云更将掀舞势把烛画风篠美人为破颜怜此腰肢袅和寄天选长官寓形宇宙间佚我方以老流光安足恃百嵗同过鸟顷子萦网罗文采縁自表自古山林人何曾识机巧但记寒巖翁论心秋月皎黄香十年旧禅学㕘衆妙虚怀养天和肯狥奔走闹官居职事理晨起何用早桐隂满西斋叱吏供洒扫眷予东南来野饭煮芹蓼葆光既清尚令尹亦髙蹈相将古寺行软语頽晚照公家有畸人虚縁能自保卜筑嵩山阳何当从结好中山饶胜景一览未易饱何时命巾车共陟云外峤翻然筋力疲不复追踊跳公诗拟南山雄拔千丈峭形容逼天真邂逅识其要藩篱吾未窥敢议穷阃奥昭陵六马唐文皇战马也琢石象之立昭陵前客有持此石本示予为赋之天将刬隋乱帝遣六龙来森然风云姿飒爽毛骨开飇驰不及视山川俨莫回长鸣视八表扰扰万驽骀秦王龙鳯姿鲁鸟不足摧腰间大白羽中物如风雷区区数竖子搏取若提孩手持扫天帚六合如尘埃艰难济大业一一非常才维时六骥足绩与英卫陪功成锵八鸾玉辂行天街荒凉昭陵阙古石埋苍苔颜阖颜阖古有道躬耕自衣食区区鲁小邦不足隐明徳轺轩来我门聘币继金璧山门应使者耕稼不谋国但疑误将命非敢惮行役使者反钖命户庭空履迹薄俗狥世荣截趾履之适所重易所轻隋珠弹飞翼伊人畏照影独往就隂息鼎俎荐忠贤谁能死燔炙念彼藏皮冠安知获尧客送朱世昌使蜀七首蔼蔼青城云娟娟峨嵋月随我西北来照我光不灭我在尘土中白云唿我归我游江湖上明月湿我衣岷峨天一方云月在我侧谓是山中人相望了不隔梦寻西南路黙数长短亭似闻嘉陵江跳波吹枕屏送君无一物清江饮君马路穿慈竹林父老拜马下不用惊去装使者我友生聴讼如家人细说为汝评若逢山中友问我归何日为话腰脚轻犹堪弄泉石赠狄崇班季子狄生臂鹰来见客不㑹揖踞床咤得隽借筯数禽入短后掬豹裘犹溅猩血湿指唿索酒尝快把长鲸吸半酣论刀槊怒髪欲起立北方老猘子狂突尚不絷要须此慓悍气压边烽急夜走追锋车生斩活离级持归献天王封侯穏可拾何为走猎师日使羣毛泣题卢鸿学士堂图昔为太室花卢巖在东麓直上登封坛一夜蠒生足径归不复徃蛮壑空在目安知有千老舒巻不盈轴一处一卢生裘褐䕃乔木方为世外人行止何须録百年入箧笥犬马同一束嗟予缚世累归未有茒屋江干百畆田清泉映脩竹尚欲逃世名岂须上图轴寄周安孺茶大哉天宇内植物知几族灵品独标竒逈超凡草木名从姬旦始渐播桐君録赋咏谁最先厥传惟杜育唐人未知好论着始于陆常李亦清流当年慕髙躅遂使天下士嗜此偶于俗岂但中土珍兼之异邦鬻鹿门有佳士博览无不瞩邂逅天随翁篇章互赓续开园頥山下屛迹松江曲有兴即挥毫灿然存简牍伊予素寡爱嗜好本不笃粤自少年时低回客京毂虽非曳裾者庇䕃或华屋颇见绮纨中齿牙厌粱肉小龙得屡试粪土视珠玉团鳯与葵花碔砆杂鱼目贵人自矜惜捧玩且缄椟未数日注卑定知双井辱于兹自研讨至味识五六自尔入江湖寻僧访幽独髙人固多暇探究亦颇熟闻道早春时擕籯赴初旭惊雷未破蕾采采不盈掬旋洗玉泉蒸芳馨岂停宿须臾布轻缕火候谨盈缩不惮顷间劳经时废藏蓄髹筒浄无染箬笼匀且复苦畏梅润侵暖须人气燠有如刚耿性不受纎芥触又若㢘夫心难将微秽渎晴天敞虚府石碾破轻緑永日遇闲宾乳泉发新馥香浓夺兰露色嫩欺秋菊闽俗竞传夸丰腴面如粥自云叶家白颇胜中山醁好是一杯深午牕春睡足清风击两腋去欲凌鸿鹄嗟我乐何深水经亦屡读子咤中泠泉次乃康王谷䗫培顷曽尝瓶罂走僮仆如今老且懒细事百不欲美恶两俱忘谁能强追逐姜盐拌白土稍稍从吾蜀尚欲外形体安能徇心腹由来薄滋味日饭止脱粟外慕既已矣胡为此羁束昨日散幽步偶上天峰麓山圃正春风䝉茸万旗簇唿儿为佳客採制聊亦复地僻谁我从包藏置厨簏何尝较优劣但喜破睡速况此夏日长人间正炎毒幽人无一事午饭饱蔬菽困卧北牕风风㣲动牕竹乳瓯十分满人世真局促意爽飘欲仙头轻快如沐昔人固多癖我癖良可赎为问刘伯伦胡然枕糟麴余自城中还道中云气自山巾来如羣马奔突以手掇开笼收其中归家云盈笼开而放之作攓云篇物役㑹有时星言从髙驾道逢南山云歘吸如电过竟谁使令之衮衮从空下龙移相排拶鳯舞或頽亚散为东郊雾冻作枯树稼或飞入吾车偪仄人肘胯抟取置笥中提擕反茅舍开缄乃放之掣去仍变化云兮汝归山无使达官怕游山呈通判承议写寄参寥师煌煌世胄余夫子非碌碌由来有诗书所以能絶俗得官本河朔𤓰期未易促扁舟下南来逸驾追鸣鹄遇胜即徜徉风餐兼露宿嗟予偶倾盖一笑外羁束杖策毎过从相携访山谷东风披鲜云绣错出林麓松门有时尽幽景无断续崖转闻钟声林疎见华屋衔山余落景归迹犹踯躅谁云邺下欢徃事不可复吾曹二三事取乐亦云足愿公寄新诗一一能见録船头行北归囊橐有美玉尘埃京洛人亦与洗心目和郭功父韵送芝道人游隐静观音妙智力应感随縁度芝师访东坡宁辞万里步道义偶相契十年同去住行穷半世间又欲浮盃渡我愿焚囊钵不作陈俗具㑹取却归时只是而今路次韵鲁直戏赠昨夜试微凉汗衾初退红我愿随秋风随身入房栊君王不好事只作好惊鸿细看巻虿尾我家真栗蓬夜坐与迈聨句清风来无边明月翳复吐松声满虚空竹影侵半户暗枝有惊鹊坏壁鸣饥䑕露叶耿髙梧风萤落空庑微凉感团扇古意歌白纻乐哉今夕游复此陪杖屦传家诗律细已自过宗武短诗膝上成聊以慰懐祖寄傲轩先生英妙年一扫千兔秃仕进固有余不肯践埸屋通阛何所傲傲名非傲俗定知轩冕中享荣不偿辱岂无自安计得失犹转毂先生独扬扬忧患莫能渎得如虎挟乙失若龟藏六茅檐聊寄寓俛仰亦自足东坡无边春方寸尽藏蓄醉哦傍若无独侑一樽醁床头车马道残月挂疎木朝客纷扰时先生睡方熟榆我行汴堤上厌见榆隂緑千株不盈畆斩伐同一束及居幽囚中亦复见此木蠧皮熘秋雨病叶埋墻曲谁言霜雪苦生意殊未足坐待春风至飞英覆空屋槐忆我初来时草木向衰歇髙槐虽经秋晚蝉犹抱叶淹留未云几离离见疎筴栖鸦寒不去哀呌饱啄雪破巢带空枝疎影挂残月岂无两翅羽伴我此愁絶竹今日南风来吹乱庭前竹低昂中音㑹甲刃纷相触萧然风雪意可折不可辱风霁竹巳回猗猗散青玉故山今何有秋雨荒篱菊此君知健否归扫南轩緑栢故园多珎木翠栢如蒲苇幽囚无与乐百日看不已时来拾流胶未忍践落子当年谁所种少长与我齿仰视苍苍榦所阅固多矣应见李将军胆落温御史东坡全集巻二十七东坡全集卷二十八钦定四库全书东坡全集巻二十八宋苏轼撰诗一百十首问渊明子知神非形何复异人天岂惟三才中所在靡不然我引而髙之则为星斗悬我散而卑之宁非山与川三皇虽云没至今在我前八百要有终彭祖非永年皇皇谋一醉发此露槿妍有酒不辞醉无酒斯饮泉立善求我誉饥人食馋涎委运忧伤生忧去生亦还纵浪大化中正为化所纒应尽便须尽宁复事此言题云龙草堂石磬折为督邮腰悬作山人室殊非濮上音信是泗滨石朱亥墓昔日朱公子雄豪不可追今来游故国大塜屈称儿平日轻公相千金弃若遗梁人不好事名字寄当时鲁史盗齐豹求名谁复知慎无怨世俗犹不遭仲尼严颜碑先主反刘璋兵意颇不义孔明古豪杰何乃为此事刘璋固庸主谁为死不二严子独何贤谈笑傲碪儿国亡君已执嗟子死谁为何人刻山石使我空涕泪吁嗟断头将千古为病悸岘山逺客来自南游尘昏岘首过闗无百步旷荡吞楚薮登髙忽惆怅千载意有偶所忧谁复知嗟我生苦后团团山上桧嵗嵗阅榆栁大才固已殊安得同永乆可怜山前客倐忽星过霤贤愚未及分来者当自剖骊山君门如天深几重君王如帝坐法宫人生难处是安穏何为来此骊山中复道凌云接金阙楼观隐烟横翠空林深雾暗迷八骏朝东暮西劳六龙六龙西幸峨眉栈悲风便入华清院霓裳萧㪚羽衣空麋鹿来游猿鹤怨我上朝元春半老满地落花无人扫羯鼔楼髙挂夕阳长生殿古生青草可怜吴楚两醯鸡筑台未就已堪悲长杨五柞汉幸免江都楼成隋自迷由来留连多丧国晏安酖毒因奢惑三风十愆古所戒不必骊山可亡国和子由除日见寄薄官驱我西逺别不容惜方愁后㑹逺未暇忧嵗夕强欢虽有酒冷酌不成席秦烹惟羊羮陇馔有熊腊念为儿童嵗屈指已成昔徃事今何追忽若箭已释感时嗟事变所得不偿失府卒来驱傩矍铄惊逺客愁来岂有魔烦汝为攘磔寒梅与冻杏嫩萼初似麦攀条为惆怅玉蕊何时拆不忧春艳晚行见弃夏覈人生行乐耳安用声名借胡为独多感不见膏自炙诗来苦相寛子意逺可射依依见其面疑子在咫尺兄今虽小官幸忝佐方伯北池近所凿中有汧水碧临池饮美酒尚可消永日但恐诗力弱鬬徤未免馘诗成十日到谁谓千里隔一月寄一篇忧愁何足掷过巴东县不泊闻颇有莱公遗迹莱公昔未遇寂寞在巴东闻道山中树犹余手种松江山养豪俊礼数困英雄执版迎官长趋尘拜下风当年谁刺史应未识三公白帝庙朔风催入崃惨惨去何之共指苍山路来朝白帝祠荒城秋草满古树野藤垂浩荡荆江逺凄凉蜀客悲迟囘问风俗涕泗闵兴衰故国依然在遗民岂复知一方称警跸万乘拥旌旗逺畧初吞汉雄心岂在䕫﨑岖来野庙闵黙愧常时破甑蒸山麦长歌唱竹枝荆邯真壮士呉柱本经师失计虽无及图王固已竒君余帝王号皎皎在门楣戎州乱山围古郡市易带羣蛮庾岭春耕少孤城夜漏闲徃时边有警征马去无还自顷方从化年来亦款闗颇能贪汉布但未脱金镮何足争强弱吾民尽玉颜孔周翰尝令仙源中秋以事留东武时陈君荣右王君建中皆在郡后十七年中秋周翰持节过郡二君己亡感时懐旧留诗于壁又五年中秋轼与客饮超然台闻周翰乞此郡客有诵其诗者乃次其韵二篇以为他日一笑屈指从来十七年交情零落一澘然婵娟再见中秋月依旧清辉照客眠坏壁题诗巳五年故人风物两依然定知来嵗中秋月又照先生枕麴眠更邀明月説明年记取孤吟孟浩然此去宦游如传舍拣枝惊鹊几时眠获果荘二十二韵青唐有逋冦白首已穷妖窃据临洮郡潜通讲渚桥庙谋周召虎边帅汉班超坚垒千兵破连航一炬烧擒姦从窟穴奏捷上烟霄诡异人图像驩娱路载谣干诛非一事伐叛自先朝取道经陵寝前期告庙祧西来闻几日面缚见今朝二圣临云陛千官溢海潮载囚车轣辘失主马萧条横拜如蹲犬胡装尚衣貂理卿辞具服译长舌初调缓死恩殊厚求生尾屡摇慈仁逢太母寛厚戴唐尧赤手真擒虎和羮未赐枭藁街虚授首东市偶全腰困兽何须杀遗雏或可招威声西振夏武节北通辽帝道有强弱天时或长消羌情防报复军胜忌矜骄慎重闗西将竒功勿再要光禄庵二首文章恨不见文园礼乐方将访石泉何事庵中着光禄枉敎闲处笔如椽城中太守的何人林下先生非我身若向庵中覔光禄雪中履迹镜中真过木枥观石壁髙千尺微踪逺欲无飞檐如劒寺古栢似仙都许子尝髙遁行舟悔不迂斩蛟闻勐烈提劒想﨑岖寂寞棺犹在脩崇世已愚隐居人不识化去俗争吁洞府烟霞逺人间爪髪枯飘飘乘倒景谁复顾遗躯观开西湖次呉左丞韵伟人谋议不求多事定纷纷自唯阿尽放龟鱼还緑浄肯容萧苇障前坡一朝美事谁能纪百尺苍崕尚可磨天上列星当亦喜月明时下浴明波荆州十首游人出三崃楚地尽平川北客随南贾吴樯间蜀船江侵平野断风卷白沙旋欲问兴亡意重城自古坚南方旧战国惨澹意犹存慷慨因刘表凄凉为屈原废城犹带井古姓聚成村亦解观形胜昇平不敢论楚地阔无边苍茫万顷连耕牛未尝汗投种去如捐农事谁当劝民愚亦可怜平生事游惰那得怨凶年朱槛城东角髙王此望沙江山非一国烽火畏三巴战骨沦秋草危楼倚断霞百年豪杰尽扰扰见鱼虾沙头烟漠漠来徃厌喧卑野市分麞閙官帆过渡迟游人多问卜伧叟尽携龟日暮江天静无人唱楚词太守王夫子山东老俊髦壮年闻勐烈白首见雄豪食雁君应厌驱车我正劳中书有安石慎勿赋离骚残腊多风雪荆人重嵗时客心何草草里巷自嬉嬉爆竹惊邻鬼驱傩逐小儿故人应念我相望各天涯江水深成窟潜鱼大似犀赤鳞如琥珀老枕胜玻瓈上客举雕俎佳人摇翠箆登庖更作器何以免屠刲北雁来南国依依似旅人纵横遭折翼感恻为沾巾平日谁能挹髙飞不可驯故人持赠我三嗅若为珍栁门京国道驱马及春阳野火烧枯草东风动緑芒北行连许邓南去极衡湘楚境横天下懐王信弱王渝州寄王道祖曽闻五月到渝州水泊长亭砌下流唯有梦魂长缭绕莫论唐史更绸缪舟经故国嵗时改霜落寒江波浪收归梦不成冬夜永厌闻船上报更筹过安乐山闻山上木叶有文如道士篆符云此山乃张道陵所寓二首天师化去知何在玉印相传世共珍故国子孙今尚死满山秋叶岂能神真人已不死外慕堕空虚犹余好名意满树写天书涪州得山胡终日锁筠笼回头惜翠茸谁知声㗲㗲亦自意重重夜宿烟生浦朝鸣日上峯故巢何足恋鹰隼岂能容巫山庙上下数十里有乌鸢无数取食于行舟之上舟人神之故亦不敢害羣飞来去噪行人得食无忧便可驯江上饥乌无足怪野鹰何事亦频频夷陵县欧阳永叔至喜堂夷陵虽小邑自古控荆呉形胜今无用英雄乆巳无谁知有文伯逺谪自王都人去年年改堂倾嵗嵗扶追思犹咎吕感叹亦怜朱旧种孤楠老新霜一橘枯清篇留崃洞醉墨写邦图故老问行客长官今白须着书多念虑许国减欢娱寄语公知否还须数倒壶入崃自昔怀幽赏今兹得纵探长江连楚蜀万派泻东南合水来如电黔波緑似蓝余流细不数逺势竞相㕘入崃初无路连山忽似龛萦迂收浩𣺌蹙缩作渊潭风过如唿吸云生似吐含坠崖鸣窣窣垂蔓緑毶毶冷翠多崕竹孤生有石楠飞泉飘乱雪怪石走惊骖絶涧知深浅樵童忽两三人言偶逢郭沙岸可乘篮野戍荒州县邦君古子男放衙鸣晚鼔留客荐霜柑闻道黄精草丛生緑玉篸尽应充食饮不见有彭𥅆气候冬犹暖星河夜半涵遗民悲昶衍旧俗接鱼蚕版屋漫无瓦嵓居窄似庵伐薪常冒崄得米不盈甔叹息生何陋劬劳不自慙叶舟轻逺泝大浪固尝谙矍铄空相视呕哑莫与谈蛮荒安可驻幽䆳信难妉独爱孤栖鹘髙超百尺岚横飞应自得逺飏似无贪振翮游霄汉无心顾雀䳺尘劳世方病局束我何堪尽解林泉好多为富贵酣试看飞鸟乐髙遁此心甘题赠田辨之琴姬流水随絃滑清风入指寒坐中有狂客莫近绣帘弹四十年前元夕与故人夜游得此句午夜胧胧淡月黄梦囘犹有暗尘香纵横满地霜槐影寂寞莲灯半在亡戏孙公素投扇昔年笑温峤握刀晚嵗战刘郎不须戚戚如冯衍便与时时说李阳南康望湖亭八月渡长湖萧条万象疎秋风片帆急暮霭一山孤许国心犹在康时术已虚岷峨家万里投老得归无半山亭登岭势巍巍莲峯太华齐凭栏红日早回首白云低松柏月中老猿猴物外啼禅师吟絶后千古指人迷儋耳山突兀隘空虚他山总不如君看道傍石尽是补天余次韵闻复上人前身本同社宿业独临邉一悟镜空老始知圆泽贤归心忘犊佩生术寄羊鞭不似欧阳子空留六一泉宋复古画潇湘晚景图三首西征忆南国堂上画潇湘照眼云山出浮空野水长旧游心自省信手笔都忘㑹有衡阳客来看意𣺌茫落落君怀抱山川自屈蟠经营初有适挥洒不应难江市人家少烟村古木攒知君有幽意细细为寻看咫尺殊非少隂晴自不齐径蟠趋后崦水㑹赴前溪自说非人意曽经是马蹄他年宦游处应话劒山西儋州二首小邑浮桥外青山石岸东茶枪烧后出麦浪水前空万户不禁酒三年真识翁结茅来此住嵗晚有谁同荔子几时熟花头今巳繁探春先拣树买夏欲论园居士常携客㕘军许扣门明年更有味怀抱闹诸孙海上道人传以神守气诀但向起时作还于作处收蛟龙莫放睡雷雨直须休要㑹无穷火尝观未尽油夜深人散后惟有一灯留曹溪夜观传灯録灯花落一僧字上口占山堂夜岑寂灯下看传灯不觉灯花落茶毗一个僧赠包安静先生三首皓色生瓯面堪称雪见羞东坡调诗腹今夜睡应休建茶三十片不审味如何奉赠色居士僧房战睡魔野菜初出珍又珍送与安静病酒人便须起来和热喫不消洗面裹头巾杭州次周焘韵游天竺观激水道眼转丹青常于寂处鸣早知雨是水不作两般声过海得子由书经过废来久有弟忽相求门外三竿日江闗一叶秋萧疎悲白髪漫浪散穷愁世事江声外吾生幸且休去嵗与子野游逍遥堂日欲没因并西山叩罗浮道院至已二鼔矣遂宿于西堂今嵗索居儋耳子野复来相见作诗赠之徃嵗追欢地寒牕梦不成笑谈惊半夜风雨暗长檠鸡唱山椒晓钟鸣霜外声只今那复见髣髴似三生元祐五年十二月十二日同景文义伯圣途次元伯固仲䝉游七宝寺题竹上结根岂殊衆脩柯独出林孤髙不可恃嵗晩霜风侵泗州过仓中刘景文老兄戏赠一絶既聚伏波米还数魏舒筹应笑苏夫子侥倖得湖州戏题巫山县用杜子美韵巴俗深留客呉侬但忆归直知难共语不是故相违东县闻铜臭江陵换裌衣丁宁巫崃雨慎莫暗朝晖初贬英州过杞赠马梦得万古他池穴归心负雪堂殷勤竹林咏犹得比山王荅晁以道索书阅世真难记如公自不㤀其于书太简正以懒相妨大老寺竹间阁子残花带叶暗新笋出林香但见竹隂緑不知汧水黄树髙倾陇鸟池浚落河鲂栽种良辛苦孤僧瘦欲尫和庐山上人竹轩洞外复空中千千万万同劳师向竹颂清是阿谁风款塞来享蠢尔氐羌国天诛亦久稽既能知面内不复议征西斥堠销烽火边城息鼔鼙输忠脩贡职弃过为黔黎雪满流沙静云沉太白低巍巍二圣治盛徳古难齐观台三界无所住一台聊自宁尘劳付白骨寂照起黄庭残磬风中袅孤灯雪后青须防童子戏投瓦犯清泠呉江岸晓色兼秋色蝉声杂鸟声壮怀销铄尽囘首尚心惊嘲子由堆几尽埃简攻之如蠧虫谁知圣人意不在古书中无题六秩行当启区中縁更疎不贪为我宝安步当君车故国多乔木先人有弊庐誓将闲散好不着一行书元祐九年立春熊白来山北猪红削劔南春盘得青韭腊酒寄黄柑扶风天和寺逺望若可爱朱栏碧瓦沟聊为一驻足且慰百回头水落见山石尘髙昏市楼临风莫长啸遗涕浩难收再赠常州报恩长老荐福老怀真巧便净慈两本更尖新凭师为作鐡门限凖备人间请话人闻洮西捷报汉家将军一丈佛诏赐天池八尺龙露布朝驰玉闗塞捷书夜到甘泉宫似闻指挥筑上郡已觉谈笑无西戎牧臣不见天颜喜但惊草木放春容三萼牡丹风雨何年别留真向此邦至今遗恨在巧过不成双已未十月十五日狱中恭闻太皇太后不豫有赦作诗庭柏隂隂昼掩门乌知有赦闹黄昏汉宫自种三生福楚客还招九死魂纵有锄犂及田畆已无面目见丘园只应圣主如尧舜犹许先生作正言题李景元画闻说神仙郭恕先醉中狂笔势澜翻百年寥落何人在只有华亭李景元谢人惠云巾方舄二首燕尾称唿理未便剪裁云叶却天然无心只是青山物覆顶宜归紫府仙转觉周家新样俗未容陶令旧名传鹿门佳士勤相赠黑雾𤣥霜合比肩胡鞾短靿格麄疎古雅无如此様殊妙手不劳盘作鳯轻身只欲化为凫魏风褊俭堪羞葛楚客豪华可笑珠拟学粱家名解脱便于禅坐作跏趺谢宋汉杰恵李承晏墨老松烧尽结轻花妙法来从北李家翠色冷光何所似墻东鬒髪堕寒鸦被命南迁涂中寄定武同僚人事千头及万头得时何喜失时忧只知紫绶三公贵不觉黄粱一梦游适见恩纶临定武忽遭分职赴英州南行若到江干侧休宿浔阳旧酒楼李委吹笛元符五年十二月十九日东坡生日也置酒赤壁矶下踞髙峰俯鹊巢酒酣笛声起于江上客有郭石二生颇知音谓坡曰笛声有新意非俗工也使人问之则进士李委闻坡生日作新曲曰鹤南飞以献唿之使前则青巾紫裘要笛而已既奏新曲又快作数弄嘹然有穿云裂石之声坐客皆引满醉倒委袖出嘉纸一幅曰吾无求于公得一絶句足矣坡笑而从之山头孤鹤向南飞载我南游到九嶷下界何人也吹笛可怜时复犯龟兹书黄筌画翎毛花蝶图二首短翎长喙喜喧卑曳练双翔亦自竒赖有黄鹂鬬嬛好独依藓石立多时緑隂青子已愁人忍见中庭燕麦新惆怅刘郎今白首时来看巻覔余春次韵王定国得晋卿酒相留夜饮短衫压手气横秋更着仙人紫绮裘使我有名全是酒从他作病且㤀忧诗无定律君应将醉有真乡我可侯且倒余樽尽今夕睡蛇已死不须钩偶于龙井辨才处得歙砚甚竒作小诗罗细无文角浪平半丸犀壁浦云泓午牕睡起人初静时聴西风拉瑟声秋晚客兴草满池塘霜送梅疎林野色近楼台天围故越侵云尽潮上孤城带月回客梦冷随枫叶断愁心低逐雁声来流年又喜经重九可意黄花是处开陈伯比和囘字复次韵下里冯生宁屑去湖海陈侯犹肯来诗书好在家四壁蒲栁蓊然城一隈骑上下山亦疎矣儵从容出何为哉市桥十步即尘土晚雨潇潇殊未囘广陵后园题申公扇子露叶风枝晓自匀緑隂青子净无尘闲吟遶屋扶疎句须信渊明是可人山光寺囘次芝上人韵闹里清游借隙光醉时真境发天藏梦囘拾得吹来句十里南风草木香与道源游西庄遇齐道人同徃草堂为齐书此桑麻巳零落藻荇复销沉园宅在人境嵗时伤我心强穿南埭路遥望北山岑欲与道人语跨鞍聊一寻寒食夜漏声透入碧牕纱人静秋千影半斜沉麝不烧金鸭冷淡云笼月照梨花荅子勉三首君不登郎省还应上諌坡才髙殊未识嵗晚幸无他枥马羸难出邻鸡冻不歌寒炉余几火灰里拨隂何惊人得佳句或以傲王公处士还清节滑稽安足雄深沉似康乐简逺到安丰一㸃无俗气相期林下风欲舞腰身栁一窠小梅催拍大梅歌舞余片片棃花落争奈当涂风物何送杨奉礼谱牒推闗右风流出靖恭时情任险陂家法故雍容南去河千顷余惟酒一钟更谁哀老子令得放疎慵别东武流杯莫笑官居如传舍故应人世等浮云百年父老知谁在唯有双松识使君走笔谢吕行甫恵子鱼卧沙细肋吾方厌通印长鱼谁肯分好事东平贵公子贵人不与与苏君访詹使君食槐芽冷淘枇杷已熟粲金珠桑落初尝滟玉蛆暂借垂莲十分盏来浇空腹五车书青浮卵盌槐芽餠红㸃冰盘藿叶鱼醉饱髙眠真事业此生有味在三余赠䖍州慈云寺鉴老居士无尘堪洗沐道人有句借宣扬牕间但见蝇钻纸门外唯闻佛放光徧界难藏真薄相一丝不挂且逢埸却须重说圆通偈千眼薰笼是法王和方南圭寄迓周文之三首共惜相从一寸隂酒盃虽浅意殊深且同月下三人影聊豁天涯万里心东岭旧开松竹径南堂初絶斧斤音知君善颂如张老犹望携壶更一临数畆蓬蒿古县隂小牕明快夜堂深也知卜筑非真宅聊欲跏趺看此心闻道携壶问竒字更宜登木助徽音相娯比户江千顷直下都无地可临此生真欲老墻隂却扫都忘嵗月深拔薤已观贤守政摘蔬聊慰故人心风流贺监常呉语憔悴钟仪独楚音治状两邦俱第一颍川归去肯重临壶中九华诗湖口人李正臣蓄异石九峰玲珑宛转若牕然余欲以百金买之与仇池石为偶方南迁未暇也名之曰壶中九华且以诗识之我家岷蜀最髙峰梦里犹惊翠扫空五岭莫愁千嶂外九华今在一壶中天池水落层层见玉女牕明处处通念我仇池太孤絶百金归买小玲珑留别登州举人身世相㤀久自知此行闲看古黄腄自非北海孔文举谁识东莱太史慈落笔已吞云梦客抱寒欲访水仙师莫嫌五日怱怱守归去先传乐职诗过海参横斗落转三更苦雨终风也解晴云散月明谁㸃缀天宫海色本澄清空余鲁叟乘桴意无复轩皇奏乐声九死南荒吾不恨兹游竒絶冠平生过岭寄子由三首七年来徃我何堪又试曹溪一勺甘梦里似曽迁海外醉中不觉到江南波生濯足鸣空涧雾遶征衣滴翠岚谁遣山鸡忽惊起半巖花雨落毶毶投章献策谩多谈能雪寃忠死亦甘一片丹心天日下数行清泪岭云南光荣归佩呈佳瑞瘴疠幽居弄晚岚从此西风庾梅谢却迎谁与马毶毶山林瘴雾老难堪归去中原荼亦甘有命谁怜终反北无心却笑亦巢南蛮音惯习疑伧语脾病萦纒带岭岚赖有祖师清净水尘埃一洗落毶毶歇白塔舖甘山庐阜郁长望林隙依稀漏日光吴国晚蚕初断叶占城早稻欲移秧迢迢涧水随人急冉冉巖花扑马香望眼尽从飞鸟逺白云深处是吾乡西蜀杨耆二十年前见之甚贫今见之亦贫所异于昔者苍颜华髪耳女无美恶富者姸士无贤不肖贫者鄙使其逢时遇合岂减当世之士哉顷宿长安驿舍闻泣者甚怨问之乃昔富而今贫者乃作一诗今以赠杨君孤村渐雨逐秋凉逆旅愁人怨夜长不寐相看唯枥马愁吟互答有寒螀天寒滞穂犹横畆嵗晚空机尚倚墻劝尔一杯聊复睡人间贫富海茫茫赠人别后休论信息疎仙凡自古亦殊途蓬山路逺人难到霜栢威髙道转孤旧赏未应亡楚国新诗闻巳满皇都谁怜泽畔行吟者目断长安貌欲枯赵成伯家有姝丽仆忝乡人不肯开樽徒吟春雪谨依元韵以当一笑绣帘朱户未曽开谁见梅花落镜台试问髙吟三十韵何如低唱两三杯莫嫌衰鬓聊相映须得纎腰与共回知道文君隔青锁梁园赋客敢言才东坡全集巻二十八东坡全集卷二十九钦定四库全书东坡全集巻二十九宋苏轼撰诗一百一十六首观湖二首乘槎逺引神仙客万里清风上海涛回首不知沙界小飘衣犹觉色尘髙须弥有顶低垂日兠率无根下戴鳌释梵茫然齐刼火飞云不觉醉陶陶朝阳照水红光开玉涛银浪相徘徊山分宿雾尽寛逺云驾髙风驰送来昇霞影色欹残火及物气燄明纎埃可怜极大不知已浮生野马悠悠哉寄髙令满地春风扫落花几畨曽醉长官衙诗成锦绣开胸臆论极冰霜绕齿牙别后与谁同把酒客中无日不思家田园知有儿孙委早晚扁舟到海涯狱中寄子由二首圣主如天万物春小臣愚暗自忘身百年未满先偿债十口无归更累人是处青山可埋骨他年夜雨独伤神与君世世为兄弟更结人间未了因栢台霜气夜凄凄风动琅珰月向低梦遶云山心似鹿䰟飞汤火命如鸡眼中犀角真吾子身后牛衣愧老妻百嵗神游定何处桐乡知葬浙江西出狱次前韵二首百日归期恰及春残生乐事最闗身出门便旋风吹面走马聨翩鹊啅人却对酒杯浑是梦试拈诗笔已如神此灾何必深追咎窃禄从来岂有因平生文字为吾累此去声名不厌低塞上纵归他日马城中不鬬少年鸡休官彭泽贫无酒隐几维摩病有妻堪笑睢阳老从事为余投檄向江西寄子由厌暑多应一向慵银钩秀句益疎通也知堆案文书满未暇开轩砚墨中湖面新荷空照水城头髙栁谩摇风吏曹不是尊贤事谁把前言语化工诗送交代仲达少卿此身无用且东来赖有江山慰不才旧尹未嫌衰废乆清尊犹许再三开满城遗爱知谁继极目扁舟挽不回归去青云还记否交游胜絶古城隈次韵马元宾流落江湖万里归相逢自慰巳差池初闻好句惊人倒悔过东庭识面迟握手宁知无贺监结交谁复许袁丝塞鸿正欲摩天去垂老追攀岂可期第五桥白露凄风洗瘴烟梦回相对两凄然雀罗廷尉非当日鸠杖先生愈少年世事饱谙思缩手主恩未报耻归田谁怜第五桥东水独照台州老郑䖍次韵完夫再赠之什某巳卜居毘陵与完夫有庐里之约云栁絮飞时笋箨斑风流二老对开闗雪芽为我求阳羡乳水君应饷恵山竹簟水风眠昼永玉堂制草落人间应容缓急烦闾里桑柘聊同十畆闲和林子中待制两翁留滞各皤然人笑迂疎老更坚共把鵞儿一樽酒相逢卵色五湖天江边遗爱啼斑白海上先声入管絃早晚渊明赋归去浩歌长笑老斜川九日袁公济有诗次其韵古来静治得清闲我愧真常也一班举酒东荣挹江海回樽落日劝湖山平生倾盖悲欢里早晚抽身簿领间笑指西南是归路倦飞弱羽乆知还和吴安持使者迎驾小雪疎烟杂瑞光清波寒引御沟长曈曈日色笼丹禁杳杳鞭声出建章鹓鹭偶叨陪下列天阍聊启望中央归来喜气倾新句满座疑闻锦绣香鹿鸣宴连骑怱怱画鼓喧喜君新夺锦标还金罍浮菊催开宴红蕊将春待入闗他日曽陪探禹穴白头重见赋南山何时共乐昇平事风月笙箫一夜间次韵张甥棠美昼眠炎歊五月北牕凉更觉甘如饭稻粱宰我粪墻讥敢避孝先经笥谑兼忘忧虞心谢知时雁安稳身同挂角羊要识熈熈不争竞华胥别是一仙乡真兴寺阁祷雨太守亲从千骑祷神翁逺借一盃清云隂黯黯将嘘遍雨意昏昏欲醖成已觉微风吹袂冷不堪残日傍山明今年秋熟君知否应向江南饱食稉恵州近城数小山类蜀道春与进士许毅野步㑹意处饮之且醉作诗以记适参寥专使欲归使持此以示西湖之上诸友庶使知余未尝一日忘湖山也夕阳飞絮乱平芜万里春前一酒壶鐡化双鱼沉逺素劔分二岭隔中区花曽识面香仍好鸟不知名声自唿梦想平生消未尽满林烟月到西湖送蜀僧去尘十年读易费膏火尽日吟诗愁肺肝不解丹青追世好欲将芹芷荐君盘谁为善相宁嫌瘦复有知音可废弹拄杖挂经须倍道故乡春蕨已阑干曽元恕游龙山吕穆仲不至青春不觉老朱颜强半销磨簿领间愁客倦吟花以酒佳人休唱日衔山共知寒食明朝过且赴僧牕半日闲命驾吕安邀不至浴沂曽㸃暮方还黄河活活何人见混茫崑崙气脉本来黄浊流若解汚清济惊浪应须动太行帝假一源神禹迹世流三患梗尧乡灵槎果有仙家事试问青天路短长壬寅重九不预㑹独游普门寺僧阁有懐子由花开酒美盍不归来看南山冷翠微忆弟泪如云不散望乡心与雁南飞明年纵健人应老昨日追欢意正违不问秋风强吹帽秦人不笑楚人讥小饮公瑾舟中青泥赤日午相烘走访船牕柳影中辍我东坡无限睡赏君南浦不赀风坐观邸报谈迂叟闲说滁山忆醉翁此去澄江三万顷只应明月照还空和子由次王巩韵如囊之句可为一噱平生未省为人忙贫贱安闲气味长粗免趋时头似葆稍能忍事腹如囊简书见迫身今老樽酒闻唿首一昂欲挹天河聊自洗尘埃满面鬓眉黄儋耳霹雳收威莫雨开独凭栏槛倚崔嵬垂天雌霓云端下快意雄风海上来野老已歌丰嵗语除书欲放逐臣回残年饱饭东坡老一壑能专万事灰荅李端叔若人如马亦如班笑履壶头出玉闗已入西羌度沙碛又来东海看涛山识君小异千人里慰我长思十载间西省怜君时邂逅相逢有味是偷闲立春日病中邀安国仍请率禹功同来仆虽不能饮当请成伯主㑹某当杖策倚几于其间观诸公醉笑以拨滞闷也孤灯照影夜漫漫拈得花枝不忍看白髪欹簪羞彩胜黄耆煮粥荐春盘东方烹狗阳初动南陌争牛卧作团老子从来兴不浅向隅谁有满堂欢斋居卧病禁烟前辜负名花已一年此日使君不强喜新春风物为谁姸青衫公子家千里白首先生杖百钱曷不相将来问病巳敎唿取散花天和参寥见寄黄楼南畔马台宫云月娟娟正㸃空欲共幽人洗笔砚要传流水入丝桐且随侍者寻西谷莫学山僧老祝融待我西湖借君去一杯汤餠泼油䓗东园岑寂东园可散愁胶胶扰扰梦神州万竿苦竹旌旗巻一部鸣蛙鼓吹收雨后月前天欲冷身闲心逺地偏幽杜门谢客恐生谤且作人间鹏鷃游奉和陈贤良不学孙呉与六韬敢将驽马并英豪望穷海表天还逺倾尽葵心日愈髙身外浮名休琐琐梦中归思已滔滔三山旧是神仙地引手东来一钓鳌秋兴三首野鸟游鱼信徃还此身同寄水云间谁家晚吹残红叶一夜归心满旧山可慰摧頽仍健食此生通脱屡酡颜年华岂是催人老双鬓无端只自斑故里依然一梦前相携重上钓鱼船尝陪大幙今陈迹谬忝承明愧昔年报国无成空白首退耕何处有名田黄鸡白酒云山约此计当时已浩然浴鳯池边星斗光宴余香满上书囊楼前夜月低韦曲云里车声出未央去国何年双鬓雪黄花重见一枝霜伤心无限厌厌梦长似秋宵一倍长夜直秘阁呈王敏甫蓬瀛宫阙隔埃氛帝乐天香似许闻瓦弄寒蟾鸳卧月楼生晴霭鳯盘云共谁交臂论今古只有闲心对此君大隐本来无境界北山猿鹤谩移文题永叔㑹老堂三朝出处共雍容嵗晚交情见二公乘兴不辞千里逺放怀还喜一樽同嘉谋定国垂青史盛事传家有素风自顾缨尘犹未濯九霄终日羡㝠鸿次韵参寥寄少游巖栖木石已皤然交旧何人慰眼前素与昼公心印合每思秦子意珠圆当年步月来幽谷拄杖穿云冒夕烟台阁山林本无异故应文字不离禅谢曹子方恵新茶陈植文华斗石髙景公诗句复称豪数竒不得封龙额禄仕何妨有马曹囊简久藏科斗字铦锋新莹䴙鹈膏南州山水能为助更有英辞胜广骚题潭州徐氏春晖亭曈昽晓日上三竿客向东风竟倚栏穿竹鸟声惊步武入檐花影落盃盘勿嫌步月临𤣥圃冷笑乗槎向海滩胜槩直应吟不尽凭君寄与画圗看赠仲勉子文雨昏南浦曽相对雪满荆州喜再逢有子才如不羁马知君心似后凋松闲看书册应多味老傍人门想更慵何日晴轩观笔砚一杯相属更从容讲武台南有感山城九月冒朝寒讲武台南路屈盘驺子雨中乘马去村童烟外倚墻看鵶啼冡木秋风急鹭立渔船夜水干花似去年堪折赠挿花人去泪阑干题宝鸡县斯飞阁西南归路逺萧条倚槛魂飞不可招野阔牛羊同雁鹜天长草树接云霄昏昏水气浮山麓汎汎春风弄麦苖谁使爱官轻去国此身无计老渔樵重游终南子由以诗见寄次韵去年新栁报春回今日残花覆緑苔溪上有堂还独宿谁人无事肯重来古琴弹罢风吹座山阁醒时月照盃嬾不作诗君错料旧逋应许过时陪次韵和子由欲得骊山沉泥砚举世争称邺瓦坚一枚不换百金颁岂知好事王夫子自採临潼绣领山经火尚含泉脉暖弔秦应有泪痕澘封题寄去吾无用近日从戎拟学班次韵子由弹琴琴上遗声久不弹琴中古意本长存苦心欲记常逃旧信指如归自着痕应有仙人依树聴空教瘦鹤舞风骞谁知千里溪堂夜时引惊猿撼竹轩和晁美叔反观皆自直相诋竞谁谀事过始堪笑梦中今了无珍材尚空谷疲马正长途未识造化意茫然同一炉再次前韵春机满织回文锦粉涙挥残露井桐人逺寄情书字小栁丝低目晚庭空红牋短写空深恨锦句新翻欲断肠风叶落残惊梦蝶戍边回雁寄情郎羞云歛惨伤春暮细缕诗成织意深头伴枕屛山掩恨日昏尘暗玉牕琴和人回文五首红牕小泣低声怨永夕春寒斗帐空中酒落花飞絮乱晓莺啼破梦怱怱同谁更倚闲牕绣落日红扉小院深东复西流分水岭恨无愁续断絃琴寒信风飘霜叶黄冷灯残月照空牀看君寄意传文锦字字萦愁写断肠前堂画烛夜凝泪半夜清香荔惹衾烟锁竹枝寒宿鸟水沉天色霁横参蛾翠敛时闻燕语泪珠弹处见鸿归多情妾似风花乱薄倖郎如露草晞次韵参寥咏雪朝来处处白氊铺楼阁山川尽一如总是烂银幷白玉不知竒货有谁居嵇绍似康王凌谓贾充曰汝非贾梁道之子耶乃欲以国与人由此观之梁道之忠于魏也久矣司马景王既执凌而归过梁道庙凌大唿曰我大魏之忠臣也及司马景王病见凌与梁道守而杀之二人者可谓忠义之至精贯于幽明矣然梁道之灵独不能已其子充之姦至使首发成济之事此又理之不可晓者也故余尝戏作小诗云嵇绍似康为有子郗超叛鉴似无孙如今更恨贾梁道不杀公闾杀子元移合浦郭功甫见寄君恩浩荡似阳春合浦何如在海滨莫趂明珠㺯明月夜深无数採珠人过太行始余赴中山连日风埃未尝了了见太行也意颇以为恨今将适岭表过临城道中天气肃然西山草木皆可数忽悟笑曰余南迁其必返乎此退之衡山之祥也乃作小诗逐客何人着眼看太行千里送征鞍未应愚谷能留栁可独衡山解识韩恵州一絶罗浮山下四时春卢橘杨梅次第新日啖荔枝三百颗不妨长作岭南人送佛面杖与罗浮长老十方三界世尊面都在东坡掌握中送与罗浮徳长老携归万窍总号风过子忽出新意以山芋作玉糁羮色香味皆竒絶天上酥陀则不可知人间决无此味也香似龙涎仍酽白味如牛乳更全清莫将北海金虀鲙轻比东坡玉糁羮次韵功父观余画雪鹊有感二首早知臭腐即神竒海北天南总是归九万里风安税驾云鹏今悔不卑飞可怜倦鸟不知时空羡骑鲸得所归玉局西南天一角万人沙苑看孤飞追忆郭功父观余旧画雪鹊复作二韵寄之时在恵州平生才力信瑰竒今在穷荒岂易归正似雪林楼上画羽翰虽好不能飞复官北归再次前韵秋霜春雨不同时万里今从海外归巳出网罗毛羽在却寻云迹帖天飞蜀僧明操思归龙丘子书壁更厌劳生能几日莫将归思扰衰年片云㑹得无心否南北东西只一天武昌酌菩萨泉送王子立送行无酒亦无钱劝尔一杯菩萨泉何处低头不见我四方同此水中天举旧诗次今韵呈昙秀春风何处不归鸿非复羸牛踏旧踪但愿老师真似月谁家瓮里不相逢答海上翁山翁不复见新诗疑是河南石壁曦海水岂容鲸饮尽然犀何处覔琼枝占山亭二首尚父提封海岱间南征惟到穆陵闗谁知海上诗狂客占得胶西一半山我是胶西旧使君此山仍占与君分故应窃比山中相时作新诗寄白云题怀素草帖人人送酒不曽沽终日松间挂一壶草圣无成狂饮发真堪画作醉僧圗雨中明庆赏牡丹霏霏雨露作清妍烁烁明灯照欲然明日春隂花未老故应未忍着酥煎与王郎夜饮井水呉兴六月水泉温千顷荷花聚暗蚊此井独能深一丈源龙如故亦如君赠僧思谊㵼汤旧得茶三昧覔句近窥诗一斑清夜漫漫困披览斋肠那得许悭顽子玉以诗见邀同刁丈游金山君年甲子未相逢难向君前说老翁更有方瞳八十一奋衣矍铄走山中次韵致逺长笑右军称草圣不如东野以诗鸣乐天自欲吟淮月怀祖无劳聴角声次韵景文山堂聴筝三首忽忆韩公二妙姝琵琶筝韵落空无犹胜江左狂灵运空鬬东昏百草须马上胡琴塞上姝郑中丞后有人无诗成画烛飘金烬八尺英公欲燎须荻花枫叶忆秦姝切切么絃细欲无莫把胡琴挑醉客回看霜㦸褚公须成伯家宴造坐无由辄欲效颦而酒已尽入夜不欲烦扰戏作小诗求数酌而巳道士令严难继和僧伽帽小却空回隔篱不唤邻翁饮抱瓮须防吏部来成伯席上赠所出妓川人杨姐坐来真箇好相宜深注脣儿浅画眉须信杨家佳丽种洛川自有浴妃池又答氊帐卧病经旬减带围清樽㤀却故人期莫嫌雪里闲氊帐作事由来未合时徃年宿瓜步梦中得小诗録示民师呉塞蒹葭空碧海隋宫杨栁只金堤春风自恨无情水吹得东流竟日西送范徳孺渐觉东风料峭寒青蒿黄韭试春盘遥想庆州千嶂里暮云衰草雪漫漫陆莲庵何妨红粉唱迎仙来伴山僧到处禅陆地生花安足怪而今更有火中莲仆年三十九在润州道上过除夜作此诗又二十年在惠州録之以付过寺官官小未朝㕘红日半牕春睡酣为报邻鸡莫惊觉更容残梦到江南钓艇归时菖叶雨缲车鸣处楝花风长江昔日经游地尽在如今梦寐中寿阳岸下街东街西翠幄成池南池北緑钱生幽人独来带残酒偶聴黄鹂第一声戏荅王都尉传柑侍史传柑玉座傍人间草木尽天浆寄与维摩三十颗不知薝卜是余香万州太守髙公宿约游岑公洞而夜雨连明戏赠二小诗肩舆欲到岑公洞正怯冲泥傍险行定是岑公閟清境春江一夜雨连明蓬牕髙枕雨如绳恰似糟牀压酒声今日岑公不能饮吾侪犹健可频倾游中峯盃泉石眼盃泉举世无要知杯度是凡夫可怜狡狯维摩老戏取江湖入钵盂憩寂圗东坡虽是湖州派竹石风流各一时前世画师今姓李不妨还作辋川诗送栁宜归折脚铛边煨淡粥曲枝桑下饮离盃书生不是南迁客魑魅惊人须早回寒具纎手搓来玉数寻碧油轻蘸嫩黄深夜来春睡浓于酒压褊佳人纒臂金参寥惠杨梅新居未换一根椽只有杨梅不直钱莫共金家鬬甘苦参寥不是老婆禅雨夜宿净行院芒鞋不踏利名埸一叶轻舟寄𣺌茫林下对牀聴夜雨静无灯火照凄凉送惠州监押一声鸣雁破江云万叶梧桐巻露银我自飘零是羇旅更堪秋晩送行人过黎君郊居半园荒草没佳蔬煮得占禾半是藷万事思量都是错不如还叩仲尼居赠王觏何人生得宁馨子今夜初逢掣笔郎莫怪围碁忘瓜葛已能作赋继灵光太夫人以无咎生日置酒书壁一絶夀樽余沥到朋簪要与郎君夜语深敢问阿婆开后合井中车辖任浮沉余旧在钱塘伯固开西湖今方请越戏谓固可复来开镜湖伯固有诗因次韵已分江湖送此生㑹稽行复得岑成镜湖席巻八百里坐啸因君又得名召伯梵行寺山茶山茶相对阿谁栽细雨无人我独来说似与君君不㑹烂红如火雪中开奉和成伯兼戏禹功金钱石竹道傍秋翠带红裙马上讴无限小儿齐拍手山公又作习池游洗儿人皆养子望聪明我被聪明悞一生惟愿孩儿愚且鲁无灾无难到公卿病后醉中病为兀兀安身物酒作蓬蓬入脑声堪笑钱塘十万户官家付与老书生刘监仓家煎米粉作餠子余云为甚酥潘邠老家造逡巡酒余饮之莫作醋错着水来否后数日余携家饮郊外因作小试戏刘公求之二首一杯连坐两髯棋数片深红入座飞十分㶑滟君休诉且看桃花好面皮野饮花间百物无杖头惟挂一葫芦已倾潘子错着水更覔君家为甚酥梦中絶句楸树髙花欲挿天暖风迟日共茫然落英满地君方见惆怅春光又一年元翰少卿宠惠谷帘水一器龙团二枚仍以新诗为贶叹味不已次韵奉和巖垂疋练千丝落雷起双龙万物春此水此茶俱第一共成三絶景中人藏春坞三首退之身外无穷事子美生前有尽花更有多情君未识不随栁絮落人家莫寻羣玉峯头路莫看𤣥都观里花但解闭门留我住主人休问是谁家朱阁前头露井多碧桃枝下美人过寒泉未必能如此奈有银牀素绠何东坡全集巻二十九东坡全集卷三十钦定四库全书东坡全集巻三十宋苏轼撰诗一百十首谢都事惠米平生忍慾今忍贫闭口逢人不少陈俸薄身轻赵都事也能作意向诗人撷菜吾借王㕘军地种菜不及半畆而吾与过子终年饱菜夜半饮醉无以解酒辄撷菜煑之味含土膏气饱风露虽粱肉不能及也人生须底物而更贪耶乃作四句秋来霜露满东园芦菔生儿芥有孙我与何曽同一饱不知何苦食鸡豚别公择黍离不复闵宗周何暇雷塘弔一丘若问西来祖师意竹西歌吹是扬州絶句春来濯濯江边栁秋后离离湖上花不羡千金买歌舞一篇珠玉是生涯书寄韵已将镜镊投诸地喜见苍头白髪新厯数三朝轩冕客色声谁是独完人游灵隐寺戏僧开轩李居士推倒垣墻也不难一轩复作两轩看若教从此成千里巧厯如今也被漫常州太平寺薝卜亭六花薝卜林间佛九节菖蒲石上仙何似东坡鐡拄杖一时惊起野狐禅过文觉显公房斓斑碎玉养菖蒲一勺清泉满石盂净几明牕书小楷便同尔雅注虫鱼惠州灵惠院壁间画一仰面向天醉僧云是蜀僧隐峦所作题诗于其下直视无前气吐虹五湖三岛在胸中相逢莫怪不相揖只见山僧不见公同状元行老学士秉道先辈游太平寺凈土院观牡丹中有淡黄一朶特竒为作醉中眼缬自斓斑天雨曼陀照玉盘一朶淡黄微拂掠鞓红魏紫不须看此君轩云幢烟节十洲人犀甲檀枪百万军蘙荟发生何足道此君真是此君君观子美病中作嗟叹不足次韵百尺长松涧下摧知君此意为谁来霜枝半折孤根出尚有狂风急雨催谒敦诗先生因留一絶凛凛人言君似雪我言凛凛雪如君时人尽怪苏司业不解将钱与广文余将赴文登过广陵而择老移住石塔相送竹西亭下留诗为别竹西失却上方老石塔还逢惠照师我亦化身东海去姓名莫遣世人知絶句三首松栢萧森溪水南道人只作两团菴市区收罢豚鱼税来与弥陀共一龛此身分付一蒲团静对萧萧竹数竿偶为老僧煎茗粥自携脩绠汲清泉天风吹月入阑干乌鹊无声夜向阑织女明星来枕上乃知身不在人间呈定国旧病应逢医口药新粧渐画入时眉信知诗是穷人物近觉王郎不作诗絶句二首峩峩叠石立何孤赖有萧萧翠竹俱日暮无人鸥鸟散空留逺水伴寒芦漠漠秋髙露气清新蒲倚石近溪生夜来雨后西风急静向牕前似有声破琴诗后余作破琴诗求得宋复古画邢和璞于栁仲逺仲逺以此本託王晋卿临写为短轴名为邢房悟前生图作诗题其上此身何处不堪为逆旅浮云自不知偶见一张闲故纸便疑身是永禅师送栁子玉至灵山此事方艰便勐回此心未老已先灰何时梦入真君殿也学传唿观主来次韵章子厚飞英留题款段曾陪马少游而今人在鳯麟洲黄公酒肆如重过杳杳白苹天尽头赠江州景徳长老白足髙僧解达观安排春事满幽栏不须天女来相试总把空花眼里看杂诗二首窻摇细浪鱼吹沫手弄黄花蝶遶衣不觉春风吹酒醒空教明月照人归昔日双鵶照浅眉如今妸娜緑云垂蓬莱老守明朝去肠断帘间蟋蟀悲元祐癸酉八月二十七日于建隆章净馆书赠王觏海上东风犯雪来腊前先折镜湖梅遥思禁苑青春夜坐待宫人画诏回元祐元年二月八日朝退独在起居院读汉书儒林传感申公故事作小诗一絶寂寞申公谢客时自言已见穆生几绾臧下吏明堂废又作龙钟病免归闻捷元丰四年十月二十二日谒王文父齐愈于江南坐上得陈季常书报是月四日种谔领兵深入破杀西夏六万余人获马五千匹衆喜抃各饮一巨觥闻说将军取乞誾将军旗鼓捷如神故知无定河边栁得共中原雪絮春睡起杮叶满庭红颗秋薰炉沉水度春篝松风梦与故人遇自驾飞鸿跨九州秋思寄子由黄叶山川知晚秋小虫催女献功裘老松阅世卧云壑挽着苍江无万牛碣石菴戏赠湛菴主保康桥上夜观灯碣石巖前夏饮冰莫把山林笑朝市老夫手里有乌藤散郎亭法花下有散郎亭老树苍崖如有情欢戚已随时事去壁间只有古人名侯滩江边皎皎过侯滩更上山腰看打盘百岁老儿亲击鼓城中忧患不相干春夜春宵一刻值千金花有清香月有隂歌管楼台声细细秋千院落夜沉沉火星巖火星巖下石凌壁阁上相㤀止一僧莫问人间兴废事门前流水几前灯读开元天宝遗事三首姚宋亡来事事兴一官铢重万人轻朔方老将风流在不取西蕃石堡城潭里春船百倍多广陵铜器越溪罗三郎官爵如泥土争唱𢎞农得宝歌琵琶絃急衮梁州羯鼓声髙舞臂鞲破费八姨三百万大唐天子要纒头过泗上喜见张嘉父二首眉间冰玉照淮明笔下波澜老欲平直得全生如许妙不知形谍巳多名空翠娯人意自还明窻一榻共秋闲㑹知名利不到处定把清觞属此山谢惠猫儿头笋长沙一日煨笾笋鹦鹉洲前人未知走送烦公助汤饼猫儿突兀鼠穿篱题净因壁瞑倚蒲团卧钵囊半窻疎箔度微凉蕉心不展待时雨葵叶为谁倾夕阳同景文咏莲塘塘上钩帘对晚香不知斜日已侵牀江妃自借凌波韈长在髙荷扇影凉睡起食罢茶瓯未要深清风一榻直千金腹摇鼻息庭花落还尽平生未足心书望洪亭壁河涨平来出旧洪山城都在水光中忽然归壑无寻处千里禾麻一半空子美召公择饮偶以病不及徃公择有诗次韵樊素阿蛮皆已出使君应作玉筝歌可怜病士西窻下一夜丹田手自摩和㕘寥芥舟只合在坳堂纸帐心期老孟光不道山人今忽去晓猿啼处月茫茫醉题信老方丈鹤作精神松作筋堦庭兰玉一时春愿君且住三千嵗长与东坡作主人常州太平寺观牡丹武林千叶照观空别后湖山几信风自笑眼花红緑眩还将白首看鞓红竹枝词自过鬼门闗外天命同人鲊瓮头船北人堕泪南人笑青嶂无梯问杜鹃寄欧叔弼昔葬衣冠今在否近来消息不须疑曽闻圯上逢黄石乆矣留侯不见欺题净因院门外黄尘不见山箇中草木亦常闲履声如渡薄冰过催粥华鲸吼夜阑絶句柴桑春晚思依依屋角鸣鸠雨欲飞昨日已收寒食火吹花风起却添衣和黄龙清老三首万山不隔中秋月一雁能传寄逺书深密伽陀枯战笔真诚相见问何如风前橄榄星宿落月下桄榔羽扇开静嘿堂中有相忆清江或遣化人来骑驴覔驴真可笑以马喻马亦成痴一天月色为谁好二老风流各自知过土山寨南风日日纵篙撑时喜北风将我行汤饼一杯银线乱蒌蒿如筯玉簪横书辨才白云堂壁不辞清晓叩松扉却值支公乆不归山鸟不鸣天欲雪巻帘惟见白云飞琴诗若言琴上有琴声放在匣中何不鸣若言声在指头上何不于君指上聴韩康公坐上侍儿求书扇一一窻扉面水开更于何处覔蓬莱天香满袂人知否曽到旃檀小殿来骊山絶句三首功成虽欲善持盈可叹前王恃太平辛苦骊山山下土阿房才废又华清几变雕墻几变灰举烽指鹿事悠哉上皇不念前车戒却怨骊山是祸胎海中方士覔三山万古明知去不还咫尺秦陵是商监朝元何必苦跻攀短桥谁能铺白簟永日卧朱桥树影栏边转波光板底摇轩窻东邻多白杨夜作雨声急窻下独无眠秋虫见灯入曲槛流水照朱栏青红乱明鑑谁见槛上人无言观物泛双池泝流入城郭亹亹渡千家不见双池水长漂十里花荷华田田抗朝阳节节卧春水平铺乱萍叶屡动报鱼子鱼湖上移鱼子初生不畏人自从识钩饵欲见更无因牡丹花好常患稀花多信佳否未有四十枝枝枝大如斗桃花争开不待叶密缀欲无条傍沼人窥鑑惊鱼水溅桥李不及梨英软应惭梅萼红西园有千叶淡伫更纎秾杏开花送余寒结子及新火闗中幸无梅汝彊充鼎和梨霜降红梨熟柔柯已不胜未尝蠲夏渴长见助冬冰枣居人几畨老枣树未成槎汝长才堪轴吾归巳及瓜樱桃独遶樱桃树酒醒喉肺干莫除枝上露从向口中漙石榴风流意不尽独自送残芳色作裙腰染名随酒琖狂樗自昔为神树空闻蜩鵙鸣社公烦见辍为尔致羊羮槐採撷殊未厌忽然已成隂蝉鸣看不见鹤立赴还深松彊致南山树来经渭水滩生成未有意鸦鹊莫相干桧依依古仙子郁郁緑毛身每长须成节明年渐庇人栁今年手自栽问我何年去他年我复来摇落伤人思跋姜君弼课册云兴天际歘若车盖凝矑未瞬弥漫霮䨴惊雷出火乔木糜碎殷地爇空万夫皆废霤绠四坠日中见沬移晷而收野无完块忆江南寄纯如五首楚水别来十载蜀山望断千重毕竟拟为伧父凭君说与呉侬湖目也堪供眼木奴自足为生若话三呉胜事不惟千里莼羮人在画屛中住客依明月边游未卜柴桑旧宅须乘五马扁舟生计曾无聚沬孤踪谩有清风治产犹嫌范蠡携孥颇笑梁鸿弱累已偿俗尽老身将伴僧居未许季鹰髙洁秋风直为鲈鱼数日前梦人示余一巻文字大畧若谕马者用吃蹶两字梦中甚赏之觉而忘其余戏作数语足之天骥虽老举鞭脱逸交驰蚁封步中衡石旁睨驽骀丰肉灭节徐行方轨动辄吃蹶天资相絶未易致诘惠崇芦鴈惠崇烟雨芦鴈坐我潇湘洞庭欲买扁舟归去故人云是丹青竹枝歌竹枝歌本楚声幽怨恻怛若有所深悲者岂亦徃者之所见有足怨者欤夫伤二妃而哀屈原思怀王而怜项羽此亦楚人之意相传而然者且其山川风俗鄙野懃苦之态固已见于前人之作与今子由之诗故特縁楚人畴昔之意为一篇九章以补其所未道者苍梧山髙湘水深中原北望度千岑帝子南游飘不返惟有苍苍枫桂林枫叶萧萧桂叶碧万里逺来超莫及乘龙上天去无踪草木无情空寄泣水滨击鼓何喧阗相将扣水求屈原屈原已死今千载满船哀唱似当年海滨长鲸径千尺食人为粮安可入招君不归海水深海鱼岂解哀忠直吁嗟忠直死无人可惜怀王西入秦秦闗己闭无归日章华不复见车轮君王去时箫鼓咽父老送君车轴折千里逃归迷故乡南公哀痛弹长铗三户亡秦信不虚一朝兵起尽讙唿当时项羽年最少提劔本是耕田夫横行天下竟何事弃马乌江自垂涕项王巳死无故人首入汉庭身委地富贵荣华岂足多至今唯有塜嵯峨故国凄凉人事改楚乡千古为悲歌山坡陁行山坡陁兮下属江势崖絶兮游波所荡如頽墻松茀律兮百尺旁抜此惊葛藟之上不见日兮下可依吾曳杖兮吾僮亦吾之书随藐余望兮水中泜颀然而长者黄冠而羽衣干頥坦腹盘石箕坐兮亦有趾安不危四无人兮可忘饥仙人偓佺自言其居瑶之圃一日一夜飞相徃来不可数使其开口言兮岂惟河汉无极惊余心黙不言兮蹇昭氏之不鼓琴憺将山河与日月长在昔有人兮梦中仇池我归路此非小有兮噫乎何以乐此而不去昔余游于葛天兮身非陶氏犹与偕乗𣺌茫良未果兮仆夫悲余马懐聊逍遥兮容与晞余髪兮兰之渚余论世兮千载一人犹并时余行诘曲兮欲知余者稀峨峨洋洋余方乐兮譬余系舟于水鱼潜鸟举亦不知何必每念辄得应余若响坐有如此兮人子期鸣泉思思君子也君子抱道且殆而时始弗与民咸思之鸣泉故基堙圮殆尽眉山苏公搔首踟蹰作鸣泉思以思之鸣泉鸣泉经云而潺湲作其毛骨者脩竹蒸为云气者霏烟山䕫莫能隐其怪野翟讵敢藏其妍茅芦萧萧昔有人焉其髙如山其清如水其心金与玉其道砥与絃执徳没世落月入地英名皎然阳曦丽天旧隐寂寂新篁娟娟思彼君子我心若悬谷鸟在上巖花炫前鸣泉鸣泉能使我宛结而华颠辘轳歌新系青丝百尺绳心在君家辘轳上我心皎洁君不知辘轳一转一惆怅何处春风吹晓幕江南緑水通珠阁美人二八颜如花泣向花前畏花落临春风聴春鸟别时多见时少愁人一夜不得眠瑶井玉绳相对晓美哉一首送韦城主簿欧阳君美哉水洋洋乎我怀先生送之子于城隅洋洋乎美哉水送之子至于新渡念彼嵩雒眷焉西顾之子于迈至于白马白马旧邦其构惟新邦人流涕画舫之孙相其口髯尚克似之先生遗民之子徃字辨道歌北方正气名袪邪东郊西应归中华离南为室坎为家光凝白雪生黄芽黄河流驾紫河车水精池产红莲花赤龙腾霄惊盘蛇姹女含笑婴儿呀十二楼瞰灵泉䨟华池玉液隂交加子驰午前无停差三田聚宝真生涯龟精鳯髓填谽谺天地骇有鬼神嗟一丹休别内外砂长脩乆饵须叔遐肠中澄结无余柤俗骨变换颜如葩哀哉世人争齿牙指伪为真正为哇轻肥甘美形骄奢谲诡诈妄言矜夸游鱼在网兔在罝一气顿尽犹呕哑余生所託诚栖槎九原枯髀如乱麻胡不割衆如镆鎁空与利名交掌拏胡不让霜如文騧可惜贪爱相漫涂真心道意非不嘉飡金闲话非虚譁何须横议相疵瑕衆口并发鸣羣鸦安知聚散同鱼虾自纒如茧居如蜗日怀嗔喜甘笼笯其去死地犹猎豭吾恨尔见有所遮海波或至惊井蛙乌轮即晚蟾影斜吾时俱覩超云霞与叶淳老侯敦夫张秉道同相视新河秉道有诗次韵二首君不见元帅府前罗万㦸涛头未顺千弩射至今鳯凰山下路长借一箭开两翼我凿西湖还旧观一眼已尽西南碧又将回夺浮山险千艘夜下无南北坐陈三策本人谋惟留一诺待我画老病思归真暂寓功名如幻终何得从来自笑画蛇足此事何殊食鸡肋怜君嗜好更迂阔得我新诗喜折屐江湖粗了我径归余事后来当润色一菴闲挂洞霄宫井有丹砂水长赤荆溪父老愁三害下斩长蛟本无頼平生倔强韩退之识字犹为鳄鱼戒石门之役万金耳首鼠不为吾已隘江湖开塞古有数两鹄飞来告成坏劝农使者非常人一言已破黎民骇上饶使君更超逸坐睨浮山如累块髯张乃我结袜生诗酒淋漓出狂怪我作水衡生作丞他日归朝同此拜陈守道一气混沦生复生有形有心即有情共见利欲饮食事各有爪牙头角争争时怒发霹雳火险处直在嵌巖坑人伪相加有余怨天真丧尽无纯诚徒自取先用极力谁知所得皆空名少微处士松柏寒蓬莱真人冰玉清山是心兮海为腹阳为神兮隂为精渴饮灵泉水饥食玉树枝白虎化坎青龙离锁禁姹女闗婴儿楼台十二红玻璃木公金母相东西纯铅真汞星光辉乌升兔降无年期停颜郄老只如此哀哉世人迷不迷老人行有一老翁老无齿处处无人问年纪白髪如丝向下垂一双眸子碧如水不裹头又无履相识虽多少知已问翁毕竟何所止笑言只在红尘里秋风猎猎行云飞老人此意无人㑹目注云归心自知黄口小儿莫相笑老人旧日曽年少浪迹常如不系舟地角天涯知自跳亦曽乐半夜传筹醉朱阁美人如花弄絃索只恨樽前明月落亦曽忧羇旅他乡迫暮秋故国日边无信息断鸿空逐水长流或安贫或安富或爵通侯封万户一任秋霜换鬓毛本来面目长如故水有苹兮山有芝人意虽存事巳非有时却忆经由处都似茫茫春梦归迩来尤解安贫贱不为公卿强陪面皎如明月在秋潭动着依前还不见还不见可奈何空使逺人増眷恋但祗从他随物转青楼黄阁长相见若相见莫慇懃却是翁家旧主人襄阳乐府三篇野鹰来野鹰来万山下荒山无食鹰苦饥飞来为尔系綵丝北原有兔老且白年年养子秋食菽我欲击之不可得年深兔老鹰力弱野鹰来城东有台髙崔嵬台中公子着皮袖东望万里心悠哉鹰何在嗟尔公子归无劳使鹰可唿亦凡曹天隂月黑狐夜嘷上堵吟台上有客吟秋风悲声萧㪚飘入宫台边游女来窃聴欲学声同意不同君悲竟何事千里金城两稚子白马为塞鳯为闗山川无人空且闲我悲亦何苦江水冬更深鳊鱼冷难捕悠悠江上聴歌人不知我意徒悲辛襄阳乐使君未来襄阳愁提戈入市裹氊裘自从氊裘南渡沔襄阳无事多春游襄阳春游乐何许岘山之阳汉江浦使君朱斾来翻翻人道使君似羊杜道边逢人问洛阳中原苦战春田荒北人闻道襄阳乐目送飞鸿应断肠仙都山鹿老泉诗序云至丰都县将游仙都观见知县李长官云固知君之将至也此山有鹿甚老而勐兽猎人终莫能害将有客来游鹿辄夜鸣故常以此候之而未尝失余闻而异之乃为作诗日月何促促尘世苦局束仙子去无踪故山遗白鹿仙人已去鹿无家孤栖怅望层城霞至今闻有游洞客夜来江市呌平沙长松千树风萧瑟仙宫去人无咫尺夜鸣白鹿安在哉满山秋草无行迹白鹤吟留钟山觉海白鹤声可怜红鹤声可恶白鹤招不来红鹤挥不去长松受秽死乃以红鹤故北山道人曰美者自美吾何为而喜恶者自恶吾何为而怒去自去耳吾何驶而追来自来耳吾何妨而拒吾岂厌喧而求静吾岂好丹而非素汝谓松死吾无依焉吾方舍隂而坐露虚飘飘三首虚飘飘画檐蛛结网银汉鹊成桥尘渍雨桐叶霜飞风栁条露凝残㸃见红日星曳余光横碧霄虚飘飘比浮名利犹坚牢虚飘飘花飞不到地虹起谩成桥入梦云千叠游空丝万条蜃楼百尺横苍海雁字一行书绛霄虚飘飘比人身世犹坚牢虚飘飘风寒吹絮浪春水暖冰桥势缓垂线声干叶下条雨中沤㸃随流水风里綵云横碧霄虚飘飘比时富贵犹坚牢次韵张甥棠美述志仲子甘心织屦避万钟渊明不肯折腰为五斗一年鸿雁识来徃终日沐猴谁去取知甥诗意慕两君读书要在存心乆平生所谈性命奥长弃不忧金石朽我今已习鹙子定犹复晨朝怖头走刳心先拟射声名不作羊邹悲岘首云梯雨矢集无方我已中灰同墨守恐甥自是禹门鳞未可潜逃入吾薮琢磨晚觉孟光贤畏我放言时被肘甥能鉏我青门瓜正午时来休老手东坡全集巻三十东坡全集卷三十一钦定四库全书东坡全集巻三十一宋苏轼撰和陶诗七十八首追和陶渊明诗引东坡先生谪居儋耳寘家罗浮之下独与㓜子过负担度海葺茅竹而居之日啗藷芋而华屋玉食之念不存于胸中平生无所嗜好以图史为园囿文章为鼓吹至是亦皆罢去独犹喜为诗精深华妙不见老人衰惫之气是时辙亦迁海康书来告曰古之诗人有拟古之作矣未有追和古人者也追和古人则始于吾吾于诗人无所甚好独好渊明之诗渊明作诗不多然其诗质而实绮癯而实腴自曹刘鲍谢李杜诸人皆莫及也吾前后和其诗凡一百有九篇至其得意自谓不甚愧渊明今将集而併録之以遗后之君子其为我志之然吾于渊明岂独好其诗也哉如其为人实有感焉渊明临终疏告俨等吾少而穷苦每以家弊东西游走性刚才拙与物多忤自量为已必贻俗患黾勉辞世使汝等㓜而饥寒渊明此语盖实録也吾真有此病而不早自知平生出仕以犯世患此所以深愧渊明欲以晚节师范其万一也嗟乎渊明不肯为五斗米一束带见乡里小児而子瞻出仕三十余年为狱吏所折困终不能悛以陷大难乃欲以桑榆之末景自托于渊明其谁肯信之虽然子瞻之仕其出处进退犹可考也后之君子其必有以处之矣孔子曰述而不作信而好古窃比于我老彭孟子曰曽子子思同道区区之迹盖未足以论士也辙少而无师子瞻既冠而学成先君命辙师焉子瞻尝称辙诗有古人之风自以为不若也然自其斥居东坡其学日进沛然如川之方至其诗比李太白杜子美有余遂与渊明比辙虽驰骤从之而常出其后其和渊明辙继之者亦一二焉丁丑十二月海康城南东斋引和时运四首丁丑二月十四日白鹤峯新居成自嘉祐寺迁入咏渊明时运诗云斯晨斯夕言息其庐似为余发也乃次其韵长子迈与余别三年矣挈携诸孙万里逺至老朽忧患之余不能无欣然我卜我居居非一朝龟不吾欺食此江郊废井已塞乔木干霄昔人伊何谁其裔苖下有碧潭可饮可濯江山千里供我遐瞩木固无胫瓦岂有足陶匠自至啸歌相乐我视此邦如洙如沂邦人劝我老矣安归自我幽独倚门或挥岂无亲友云散莫追旦朝丁丁谁欵我庐子孙逺至笑语纷如剪髪垂髻覆此瓠壶三年一梦乃复见余和劝农六首海南多荒田俗以贸香为业所产秔稌不足于食乃以藷芋杂米作粥糜以取饱余既哀之乃和渊明劝农诗以告其有知者咨尔汉黎均是一民鄙夷不训夫岂其真怨忿刼质寻戈相因欺谩莫诉曲自我人天祸尔土不麦不稷民无用物怪珍是殖播厥薫木腐余是穯贪夫汚吏鹰鸷狼食岂无良田膴膴平陆兽踪交缔鸟喙谐穆惊麏朝射勐狶夜逐芋羮藷糜以饱耆宿听我苦言其福永乆利尔鉏耜好尔邻偶斩艾蓬藋南东其亩父兄搢梃以抶游手天不假易亦不汝匮春无遗勤秋有厚兾云举雨决妇姑毕至我良孝爱袒跣何愧逸谚戱侮博奕顽鄙投之生黎俾勿冠履霜降稻实千箱一轨大作尔社一醉醇美和停云四首自立冬以来风雨无虚日海道断絶不得子由书乃和渊明停云诗以寄停云在空黯其将雨嗟我懐人道脩且阻眷此区区俛仰再抚良辰过鸟逝不我伫飓作海浑天水溟蒙云屯九河雪立三江我不出门寤寐北忩念彼海康神驰徃从澟然清癯落其骄荣餽奠化之廓兮忘情万里迟子晨兴宵征逺虎在侧以宁先生对奕未终摧然斧柯再游兰亭黙数永和梦幻去来谁少谁多弹指太息浮云㡬何和归田园居六首三月四日游白水山佛迹巖沐浴于汤泉晞髪于悬瀑之下浩歌而归肩舆却行以与客言不觉至水北荔枝浦上晚日葱昽竹隂萧然时荔子累累如芡实矣有父老年八十五指以告余曰及是可食公能携酒来游乎意忻然许之归卧既觉闻儿子过诵渊明归田园居诗六首乃悉次其韵始余在广陵和渊明饮酒二十首今复为此要当尽和其诗乃已耳今书以寄妙总大士参寥子环州多白水际海皆苍山以彼无尽景寓我有限年东家着孔丘西家着颜渊市为不二价农为不争田周公与管蔡恨不茅三间我饱一饭足薇蕨补食前门生餽薪米救我厨无烟斗酒与只鸡酣歌饯华颠禽鱼岂知道我适物自闲悠悠未必尔聊乐我所然穷猿既投林疲马初解鞅心空饱新得境熟梦余想江鸥渐驯集蜑叟已还徃南池緑钱生北岭紫笋长提壶岂解饮好语时见广春江有佳句我醉堕𣺌莽新浴觉身轻新沐感髪稀风乎悬瀑下却行咏而归仰观江摇山俯见月在衣歩从父老语有约吾敢违老人八十余不识城市娯造物偶遗漏同侪尽丘墟平生不渡江水北有幽居手挿荔枝子合抱三百株莫言陈家紫甘冷恐不如君来坐树下饱食携其余归舍遗儿子懐抱不可虚有酒持饮我不问钱有无坐倚朱藤杖行歌紫芝曲不逢商山翁见此野老足愿同荔枝社长作鸡黍局教我同光尘月固不胜烛霜飈散氛祲廓然似朝旭昔我在广陵怅望柴桑陌长吟饮酒诗颇获一笑适当时已放浪朝坐夕不夕矧今长闲人一劫展过隙江山互隠见出没为我役斜川追渊明东臯友王绩诗成竟何为六博本无益五月旦日作和戴主簿海南无冬夏安知歳将穷时时小摇落荣瘁俛仰中上天信包荒佳植无由丰鉏耰代肃杀有择非霜风手栽兰与菊侑我清宴终撷芳眼已明饮酒腹尚冲草去土自隤井深墻愈隆勿笑一亩园蚁垤齐衡嵩酬刘柴桑红藷与紫芋逺挿墻四周且放幽兰春莫争霜菊秋穷冬出瓮盎磊落胜农畴淇上白玉延能复过此不一饱忘故山不思马少游与殷晋安别孤生知永弃末路嗟长勤乆安儋耳陋日与雕题亲海国此竒士官居我东邻卯酒无虚日夜棊有逹晨小瓮多自酿一瓢时见分仍将对牀梦伴我五更春暂聚水上萍忽散风中云恐无再见日笑谈来生因空吟清诗送不救归装贫和王抚军座送客胸中有佳处海瘴不能腓三年无所愧十口今同归汝去莫相怜我生本无依相从大块中㡬合㡬分违莫作徃来相而生爱见悲悠悠含山日烱烱留清晖悬知冬夜长不恨晨光迟梦中无与别作诗记忘遗和荅龎参军留灯坐逹晓要与影晤言下帷对古人何暇复窥园使君本学武少诵十三篇颇能口击贼戈㦸亦森然才智谁不如功名叹无縁独来向我说愤懑当奚宣一见胜百闻徃鏖臯兰山白衣挟三矢趂此征辽年形赠影天地有常运日月无闲时孰居无事中作止推行之细察我与汝相因以成兹忽焉乘物化岂与生灭期梦时我方寂偃然无所思胡为有哀乐辄复随涟洏我舞汝凌乱相应不少疑还将醉时语荅我梦中辞影荅形丹青写君容常恐画师拙我依月灯出相肖两竒絶姸媸本在君我岂相媚悦君如火上烟火尽君乃别我如镜中像镜坏我不灭虽云附隂晴了不受寒热无心但因物万变岂有竭醉醒皆梦尔未用议优劣神释二子本无我其初因物着岂惟老变衰念念不如故知君非金石安足长託附莫从老君言亦莫用佛语仙山与佛国终恐无是处甚欲随陶翁移家酒中住醉醒要有尽未易逃诸数平生逐儿戱处处余作具所至人聚观指目生毁誉如今一弄火好恶都焚去既无负载劳又无冦攘惧仲尼晚乃觉天下何思虑怨诗楚调示龎主簿邓治中当欢有余乐在戚亦頽然渊明得此理安处故有年嗟我与先生所赋良竒偏人间少宜适惟有归耘田我昔堕轩冕毫釐真市㕓困来卧重裀忧愧自不眠如今破茅屋一夕或三迁风雨睡不知黄叶满枕前宁当出怨句惨惨如孤烟但恨不早悟犹推渊明贤九日闲居明日重九雨甚展转不能寐起坐索酒和渊明一篇醉熟昏然殆不能佳也九日独何日欣然惬平生四时靡不佳乐此古所名龙山忆孟子栗里懐渊明鲜鲜霜菊艶熘熘糟牀声闲居知令节乐事满余龄登髙望云海醉觉三山倾长歌振履商起舞带索荣坎轲识天意淹留见人情但愿饱秔稌年年乐秋成和移居二首余去歳三月自水东嘉祐寺迁居合江楼迨今一年多病寡欢颇懐水东之乐也得归善县后隙地数亩父老云古白鹤观也意欣然欲居之乃和此诗昔我初来时水东有幽宅晨与乌鹊朝暮与牛羊夕谁令迁近市日有造请役歌唿杂闾巷鼔角鸣枕席出门无所诣乐事非宿昔病瘦独弥年束薪谁与析洄潭转碕岸我作江郊诗今为一㕓氓此地乃得之葺为无邪斋思我无所思古观废已乆白鹤归何时我岂丁令威千嵗复还兹江山朝福地古人不吾欺嵗暮作和张常侍十二月二十五日酒尽取米欲酿米亦竭时呉逺游陆道士客于余因读渊明嵗暮和张常侍亦以无酒为叹乃用其韵赠二子我生有天禄𤣥膺流玉泉何事陶彭泽乏酒每形言仙人与道士自养岂在繁但使荆棘除不忧梨枣愆我年六十一頽景薄西山嵗暮似有得稍觉散亡还有如千丈松常苦弱蔓纒养我嵗寒枝㑹有解脱年米尽初不知但怪饥䑕迁二子真我客不醉亦陶然和郭主簿二首清明日闻过诵书声节闲美感念少时怅然追懐先君宫师之遗意且念淮徳二㓜孙无以自遣乃和渊明二篇随意所寓无复伦次也今日复何日髙槐布初隂良辰非虚名清和盈我襟孺子巻书坐诵诗如鼔琴却念四十年玉颜如汝今闭戸未尝出出为邻里钦家世事酌古百史手自斟当年二老人喜我作此音淮徳入我梦角羁未胜簪孺子笑问我君何念之深雀鷇含淳音竹萌抱静节诵我先君诗肝肺为澄澈犹为鸣鹤和未作获麟絶愿因骑鲸李追此御风列丈夫贵出世功名岂人杰家书三万巻独取服食诀地行即空飞何必挟日月示周掾祖谢和城东学舍作闻有古学舍窃懐渊明欣摄衣造两塾窥戸无一人邦风方杞夷庙貎犹殷因先生馔已缺弟子散莫臻忍饥坐谈道嗟我亦晚闻永言百世祀未补平生勤今此复何国岂与陈蔡隣永愧虞仲翔弦歌沧海濵和荅龎参军六首周循州彦质在郡二年书问无虚日罢归过惠为余留半月既别和此诗送之我见异人且得异书挟书从人何适不娯罗浮之趾卜我新居而非𤣥徳三顾我庐㫖酒荔蕉絶甘分珍虽云晚接数面自亲海隅一笑岂云无人无酒酤我或乞其隣将行复止眷言孜孜茍有于中倾倒出之奕奕千言粲焉陈诗觞行笔落了不容思丱妙侍侧两髦了分歌舞寿我永为欢欣曲终悽然仰视浮云此曲此声何时复闻击鼓其镗船开艣鸣顾我而言雨泣载零子卿白首当还西京辽东万里亦归管宁感子至意託辞西风吾生一尘寓形空中愿言谦亨君子有终功名在子何异我躬和连雨独饮二首吾谪海南尽卖酒器以供衣食独有一荷叶盃工制美妙留以自娯乃和渊明连雨独饮平生我与我举意辄自然岂止磁石鍼虽合犹有间此外一子由出处同偏僊晚景最可惜分飞海南天紏纒不吾欺宁此忧患先顾影一杯酒谁谓无徃还寄语海北人今日为何年醉里有独觉梦中无杂言阿堵不解醉谁欤此頺然误入无功乡掉臂嵇阮间饮中八仙人与我俱得仙渊明岂知道醉语忽谈天偶见此物真遂超天地先醉醒可还酒此觉无所还清风洗徂暑连雨催丰年牀头伯雅君此子可与言和赠羊长史得郑㑹嘉靖老书欲于海舶载书千余巻见借因读渊明赠羊长史诗云愚生三季后慨然念黄虞得知千载事上頼古人书次其韵以谢郑君我非皇甫谧门人如挚虞不持两鸱酒肯借一车书欲令海外士观经似鸿都结髪事文史俯仰六十余老马不耐放长鸣思服舆故知根尘在未免病药俱念君千里足歴块犹踟蹰好学真伯业比肩可相如此书乆已熟救我今荒芜顾慙桑榆迫岂厌诗酒娯奏赋病未能草𤣥老更踈犹当距杨墨稍欲惩荆舒和乞食庄周昔贷粟犹欲舂脱之鲁公亦乞米炊煑尚不辞渊明端乞食亦不避嗟来呜唿天下士死生寄一杯斗水何所直逺汲苦姜诗幸有余薪米养此老不才至味乆不壊可为子孙贻和胡西曹示顾贼曹长春如稚女飘摇倚轻飔卯酒晕玉颊红绡巻生衣低颜香自歛含睇意颇㣲宁当娣黄菊未肯姒戎葵谁言此弱质閲嵗观盛衰頩然疑薄怒沃盥未可挥瘴雨吹蛮风凋零岂容迟老人不解饮短句余清悲和游斜川正月五日与儿子过出游作谪居澹无事何异老且休虽过靖节年未失斜川游春江緑未波人卧船自流我本无所适汎汎随鸣鸥中流遇洑洄舍舟歩曽丘有口可与饮何必逢我俦过子诗似翁我唱而辄酬未知陶彭泽颇有此乐不问㸃尔何如不与圣同忧问翁何所笑不为由与求和已酉歳九月九日十月初吉菊始开乃与客作重九因次韵渊明已酉嵗九月九日一首胡广饮菊潭水而寿然李固传賛云其视胡广赵戒犹粪土也今日我重九谁谓秋冬交黄花与我期草中实后凋香余白露干色映青松髙怅望南阳野古潭霏庆霄伯始真粪土平生夏畦劳饮此亦何益内热中自焦持我万家春一酹五桞陶夕英幸可掇继此木兰朝和癸卯歳始春懐古田舍儋人黎子云兄弟居城东南躬农圃之劳偶与军使张中同访之居临大池水木幽茂坐客欲为醵钱作屋余亦欣然许之名其屋曰载酒堂用渊明始春懐古田舍韵作二首退居有成言垂老竟未践何曽渊明归屡作敬通免休闲等一味妄想生愧腼聊将自知明稍积在家善城东两黎子室迩人自逺唿我钓其池人鱼两忘返使君亦命驾恨子林塘浅茅茨破不补嗟子乃尔贫菜肥人愈瘦灶闲井常勤我欲致薄少解衣劝坐人临池作虚堂雨急瓦声新客来有美载果熟多幽欣丹荔破玉肤黄柑溢芳津借我三亩地结茅为子邻鴂舌傥可学化为黎母民和饮酒二十首吾饮酒至少常以把杯为乐徃徃颓然坐睡人见其醉而吾中了然盖莫能名其为醉为醒也在扬州时饮酒过午辄罢客去解衣盘礴终日欢不足而适有余因和渊明饮酒二十首庶以髣髴其不可名者示舍弟子由晁无咎学士我不如陶生世事纒绵之云何得一适亦有如生时寸田无荆棘佳处正在兹纵心与事徃所遇无复疑偶得酒中趣空杯亦常持二豪诋醉客气涌胸中山漼然忽氷释亦复在一言啬气实其腹云当享长年少饮得径醉此祕君勿传道䘮士失已出语辄不情江左风流人醉中亦求名渊明独清真谈笑得此生身如受风竹掩冉衆叶惊俯仰各有态得酒诗自成蠢蠕食叶虫仰空慕髙飞一朝傅两趐乃得粘网悲啁啾厌巢雀沮泽疑可依赴水生两殻遭闭何时归二虫竟谁是一笑百念衰幸此未化间有酒君莫违小舟真一叶下有暗浪喧夜棹醉中发不知枕几偏天明问前路已度千金山嗟我亦何为此道常徃还未来宁早计既徃复何言百年六十化念念竟非是是身如虚空谁受誉与毁得酒未举杯䘮我固忘尔倒牀自甘寝不择菅与绮顷者大雪年海波飜玉英有士常痛饮饥寒见真情牀头有败榼孤坐时一倾未能平体粟且复浇肠鸣脱衣裹冻酒毎醉念此生我坐华堂上不改麋鹿姿时来蜀冈头喜见霜松枝心知百尺底已结千歳竒煌煌凌霄花纒绕复何为举觞酹其根无事莫相羁芙蓉在秋水时节自阖开清风亦何意入我芝兰懐一随採折去永与江湖乖断丝不复续斗水何足栖不如玉井莲结根天池泥感此每自慰吾事幸不谐醉中有归路了了初不迷乘流且复逝抵曲吾当回篮舆兀醉守路转古城隅酒力如过雨清风消半途前山正可数后骑且勿驱我縁在东南徃寄白髪余遥知万松岭下有三亩居民劳吏无徳嵗美天有道暑雨避麦秋温风送蚕老三咽初有闻一溉未濡藁诏书寛积欠父老颜色好再拜贺吾君获此不贪寳颓然笑阮籍醉儿书谢表我梦入小学自谓总角时不谓有白髪犹诵论语辞人间本儿戱颠倒略似兹惟有醉时真空洞了无疑坠车终无伤庄叟不吾欺唿儿具纸笔醉语辄録之醉中虽可乐犹是生灭境云何得此身不醉亦不醒痴如景升牛莫保尻与领黠如东郭㕙束缚作毛颕乃知嵇叔夜非坐虎文炳我家小冯君天性颇纯至清坐不饮酒而能容我醉归休要相依谢病当以次岂知山林士肮脏乃尔贵乞身当念早过是恐少味去乡三十年风雨荒旧宅惟存一束书寄食无定迹每用愧渊明尚取禾三百颀然六男子粗可传清白于吾岂不多何事复叹惜哓哓六男子絃诵各一经复生五丈夫戢戢丁欲成归田了门戸与国充践更普儿初学语玉骨开天庭淮老如鹤雏破殻已能鸣举酒属千里一欢愧凢情淮海虽故楚无复轻扬风斋厨圣贤杂无事时一中谁言大道逺正頼三杯通使君不夕坐衙门散刀弓何人筑东台一郡坐可得亭亭古浮图独立表衆惑芜城閲兴废雷塘几开塞明年起华堂置酒弔亡国无令竹西路歌吹久寂黙晁子天麒麟结交及未仕髙才固难及雅志或类已各懐伯业能共有丘明耻歌唿时就君指我醉乡里呉公门下客贾谊独见纪请作鵩鸟赋我亦得坎止行乐当及时緑髪不可恃盖公偶谈道齐相独适真颓然不事事客至先饮醇当时刘项罢四海创痍新三杯洗战国一斗销彊秦寂寥千载后阳公嗣前尘醉卧客懐中言笑徒多勤我时閲旧史独与三人亲未暇餐脱粟苦心学平津草书亦何用醉墨淋衣巾一挥三十幅持去听坐人和止酒丁丑歳余谪海南子由亦贬雷州五月十一日相遇于藤同行至雷六月十一日相别渡海余时病痔呻吟子由亦终夕不寐因诵渊明诗劝余止酒乃和元韵因以赠别庶㡬真止矣时来与物逝路穷非我止与子各意行同落百蛮里萧然两别驾各携一稚子子室有孟光我室惟法喜相逢山谷间一月同卧起茫茫海南北粗亦足生理劝我师渊明力薄且为已㣲痾坐杯勺止酒则瘳矣望道虽未济隠约见津涘从今东坡室不立杜康祀和还旧居梦归惠州白鹤山居作痿人常念起夫我岂忘归不敢梦故山恐兴坟墓悲生世本暂寓此身念念非鵞城亦何有偶拾鹤毳遗穷鱼守故沼聚沫犹相依大儿当门户时节供丁推梦与邻翁言悯然怜我衰徃来付造物未用相招麾和始经曲阿虞人非其招欲徃畏简书穆生责醴酒先见我不如江左古弱国强臣擅天衢渊明堕诗酒遂与功名踈我生值良时朱金义当纡天命适如此幸収废弃余独有愧此翁大名难乆居不思牺牛龟兼取熊掌鱼北郊有大赉南冠解囚拘眷言罗浮下白鹤返故庐和庚戌嵗九月中于西田获早稻蓬头三獠奴谁谓愿且端晨兴洒扫罢饱食不自安愿治此圃畦少资主游观昼功不自觉夜气乃潜还早韭欲争春晚菘先破寒人间无正味美好出艰难早知农圃乐岂有非意干尚恨不持鉏未免骍我颜此心苟未降何适不间关休去复歇去菜食何所叹和丙辰嵗八月中于下潠田舍获聚粪西垣下凿泉东垣隈劳辱何时休宴安不可懐天公岂相喜雨霁与意谐黄菘养土羔老楮生树鸡未忍便烹煑绕观日百回跨海得逺信氷盘鸣玉哀茵陈㸃脍缕照坐如花开一与蜑叟辞苍颜两摧頽齿根日浮动自与粱肉乖食菜岂不足唿儿拆鸡栖和乙酉嵗三月为建威参军使都经钱溪乔木巻苍藤浩浩崩云积谢家堂前燕对语悲宿昔仰看桄榔树𤣥鹤舞长翮新年结荔子主人黄壌隔溪隂宜馆我稍省薪水役相如卖车骑五亩亦可易但恐鵩鸟来此生还荡析谁能挿篱槿䕶此残竹栢辛丑七月赴假还江陵夜作途中作口号缺月不蚤出长林踏青㝠犬吠主人怒愧此闾里情怪我夜不归茜袂窥柴荆云间与地上待我两友生惊鹊再三起树端已㣲明白露浄原野始觉丘陵平暗蛩方夜绩孤萤亦宵征归来闭戸坐寸田且黙耕莫赴花月期免为诗酒萦诗人如布谷聒聒常自名东坡全集巻三十一东坡全集卷三十二钦定四库全书东坡全集巻三十二宋苏轼撰和陶诗五十七首和咏二疏二疏事汉时迹寓心已去许侯何足道宁识此髙趣可怜魏丞相免冠谢陋举中兴多名臣有道独两傅世途方毂击谁肯行此路是身如委蜕未蜕何所顾已蜕则两忘身后谁毁誉所以遗子孙买田岂先务我甞游东海所歴若有素神交乆从君屡梦今乃悟渊明作诗意妙想非俗虑庶㡬二大夫见㣲而知着和咏三良此生太山重忽作鸿毛遗三子死一言所死良已㣲贤哉晏平仲事君不以私我岂犬马哉从君求盖帷杀身固有道大节要不亏君为社稷死我则同其归顾命有治乱臣子得从违魏颗真孝爱三良安足希仕宦岂不荣有时纒忧悲所以靖节翁服此黔娄衣和咏荆轲秦如马后牛吕氏非复嬴天欲厚其毒假手李客卿功成志自满积悪如陵京灭身㑹有时徐观可安行沙丘一狼狈笑落冠与缨太子不少忍顾非万人英魏韩裂智伯肘足本无声胡为弃成谋託国此狂生荆轲不足说田子老可惊燕赵多竒士惜哉亦虚名杀父囚其母此岂容天庭亡秦只三戸况我数十城渐离虽不伤陛㦸加周营至今天下人愍燕欲其成废书一太息可见千古情和读山海经十三首陶渊明读山海经十三首其七首皆仙语余读抱朴子有所感用其韵赋之今日天始霜衆木歛以踈幽人掩关卧明景翻空庐开心无良友寓眼得竒书建徳有遗民道逺我无车无粮食自足岂谓谷与蔬愧此稚川翁千载与我俱画我与渊明可作三士图学道虽恨晚赋诗岂不如稚川虽独善爱物均孔颜欲使蟪蛄流知有龟鹤年辛勤破封蛰苦语剧移山博哉无穷利千载食此言渊明虽中寿雅志仍丹丘逺矣无懐民超然邈无俦竒文出纩息岂复生死流我欲作九原异世为三游子政信竒逸妙算穷隂阳淮南枕中诀养练歳月长岂伊臭浊中争此顷刻光安知青藜火丈人非中黄乱离弃弱女破冡割恩怜宁知効龟息三歳号穷山长生定可学当信仲弓言支牀竟不死抱一无穷年三山在咫尺灵药非草木𤣥芝生太元黄精出长谷仙都浩如海岂不供一浴何当从山火束緼分寸烛蜀士李八百穴居呉山隂黙坐但形语从者纷如林其后有李寛鸡鹄非同音口耳固多伪识真要在心黄华冐甘谷灵根固深长葛井窖丹砂红泉涌寻常二女戏口耳松膏以为粮闻此不能寐起坐夜未央谈道鄙俗儒逺自太史走仲尼实不死于圣亦何负紫文出呉宫丹雀本无有辽哉广桑君独显三季后金丹不可成安期𣺌云海谁谓黄门妻至道乃近在尸解竟不传化去空余悔丹成亦安用御气本无待郑君故多方𤣥翁所亲指竒文二百篇了未出生死素书在黄石岂敢辞跪履万法等成坏金丹差可恃古强本妄庸蔡诞亦夸士曼都斥仙人谒帝轻举止学道未有得自欺谁不尔稚川亦隘人疏録此庸子东坡信畸人渉世真散材仇池有归路罗浮岂徒来践蛇及茹蛊心空了无猜携手葛与陶归哉复归哉和杂诗十一首斜日照孤隙始知空有尘㣲风动衆窍谁信我忘身一笑问儿子与汝定何亲从我来海南幽絶无四邻耿耿如缺月独与长庚晨此道固应尔不当怨尤人故山不可到飞梦隔五岭真㳺有黄庭闭目寓两景室空无可照火灭膏自冷披衣起视夜海阔河汉永西忩半明月散乱梧楸影良辰不可系逝水无由骋我苖期后枯持此一念静真人有妙观俗子多妄量区区劝粒食此岂知子房我非徒跣相终老懐未央兎死缚淮隂狗功指平阳哀哉亦可羞世路皆羊肠相如偶一官嗤鄙蜀父老不记犊鼻时涤器混佣保着书曽㡬许渴肺灰土燥琴台有遗魄笑我归不早作书遗故人皎皎我懐抱余生幸无愧可与君平道孟徳黠老狐姦言嗾鸿豫哀哉䘮乱世枭鸾各腾翥逝者知㡬人文举独不去天方斵汉室岂计一郗虑昆虫正相啮乃比蔺相如我知公所坐大名难久住细徳方险㣲岂有容公处既徃不可悔庶为来者惧博大古真人老𥅆关尹喜独立万物表长生乃余事稚川差可近傥有接物意我顷登罗浮物色恐相值徘徊朱明洞沙水自清驶满把菖蒲根叹息复弃置蓝桥近得道常苦世褊迫西游王屋山不践长安陌尔来宁复见鸟道度太白昔与呉逺游同藏一瓢窄潮阳隔云海晚歳傥见客代薪供养火看作栖凤宅南荣晚闻道未肯化庚桑陶顽铸强犷枉费尘与糠越子古成之韩生教休粮参同得灵钥九鎻启伯阳鵞城见诸孙贫苦我为伤空余焦先室不传元化方遗像似李白一奠临江觞余龄难把玩妙解寄笔端常恐抱永叹不及丘明迁亲友复劝我放心饯华颠虚名非我有至味知谁餐思我无所思安能观诸縁已矣复何叹旧说易两篇申韩本自圣陋古不复稽巨君纵独慾借经作巖崖遂令青衿子珠璧人人懐凿齿井蛙耳信谓天可弥大道乆分裂破碎日愈离我如终不言谁悟角与羇吾琴岂得已昭氏有成亏我昔登朐山出日观沧凉欲济东海县恨无石桥梁今兹黎母国何异于公乡蚝浦既黏山暑路亦飞霜所欣非自罔不怨道里长和拟古九首有客叩我门系马门前桞庭空鸟雀散门闭客立乆主人枕书卧梦我平生友忽闻剥啄声惊散一杯酒倒裳起谢客梦觉两愧负坐谈杂今古不荅颜愈厚问我何处来我来无何有酒尽君可起我歌已三终由来竹林人不数涛与戎有酒从孟公慎勿从扬雄﨑岖颂沙麓尘埃污西风昔我未甞逹今者亦安穷穷逹不到处我在阿堵中客去室幽幽鵩鸟来坐隅引吭伸两翮太息意不舒吾生如寄耳何者为我庐去此复何之少安与汝居夜中闻长啸月露荒榛芜无问亦无荅吉凶两何如少年好逺游荡志隘八荒九夷为藩篱四海环我堂卢生与若士何足期𣺌茫稍喜海南州自古无战埸竒峯望黎母何异嵩与邙飞泉泻万仞舞鹤双低昻分㳅未入海膏泽弥此方芋魁傥可饱无肉亦奚伤冯洗古烈妇翁媪国于兹策勋梁武后开府隋文时三世更险易一心无磷缁锦繖平积乱犀渠破余疑庙貌空复存碑板漫无辞我欲作铭志慰此父老思遗民不可问偻句莫余欺犦牲菌鸡卜我当一访之铜鼓壶卢笙歌此迎送诗沉香作庭燎甲煎纷相和岂若注㣲火萦烟袅清歌贪人无饥饱胡椒亦求多朱刘两狂子陨队如风荷本欲竭泽渔奈此明年何鸡窠养鹤发及与唐人游来孙亦垂白颇识李崖州再逢卢与丁閲世真东流斯人今在亡未遽掩一丘我师呉季子守节到晚周一见春秋末𣺌焉不可求城南有荒池𤨏细谁复採幽姿小芙蕖香色独未改欲为中州信浩荡絶云海遥知玉井莲落蕋不相待攀跻及少壮已矣那容悔黎山有幽子形藁神独完负薪入城市笑我儒衣冠生不闻诗书岂知有孔颜翛然独徃来荣辱未易关日暮鸟兽散家在孤云端问荅了不通叹息指屡弹似言君贵人草莽栖龙鸾遗我吉贝布海风今歳寒和东方有一士缾居本近危甑坠知不完梦求亡楚弓笑解适越冠忽然反自照识我本来颜归路在脚底殽潼失重关屡从渊明游云山出毫端借君无絃物寓我非指弹岂惟舞独鹤便可蹑飞鸾还将岭茅瘴一洗月阙寒集归去来诗十首命驾欲何向忻忻春木荣世人无徃复乡老有逢迎云外流泉逺风前飞鸟轻相携就衡宇酌酒话交情渉世恨形役吿休成老夫良欣就归路不复向迷途去去径有菊行行田欲芜情亲有还徃清酒引罇壶与世不相入膝琴聊自欢风光归笑傲云物寄游观言话审无勌心懐良独安东臯清有趣植杖日盘桓世事非吾事驾言归路寻向时迷有命今日悟无心庭内菊归酒忩前风入琴寓形知已老犹未倦登临云岫不知逺巾车行复前仆夫寻老木童子引清泉矫首独傲世委心还乐天农夫告春事扶老向良田富贵良非愿乡关归去休携琴已寻壑载酒复经丘翳翳景将入涓涓泉欲流农夫人不乐我独与之游觞酒命童仆言归无复留轻车寻絶壑孤棹入清流乘化欲安命息交还絶游琴书乐三径老矣亦何求归去复归去帝乡安可期鸟还知已倦云出欲何之入室还携㓜临流亦赋诗春风吹独立不是傲亲知役役倦人事来归车载奔征夫问前路稚子候衡门入息亦诗䇿出游常酒樽交亲书已絶云壑自相存寄傲疑今是求荣感昨非聊欣樽有酒不恨室无衣丘壑世情逺田园生事㣲柯庭还独盼时有鸟归飞和贫士七首余迁恵州一年衣食渐窘重九将近樽爼萧然乃和渊明贫士诗七首以寄许下髙安宜兴诸子姪并令过同作长庚与残月耿耿如相依以我旦暮心惜此须臾晖青天无今古谁知织乌飞我欲作九原独与渊明归俗子不自悼顾忧斯人饥堂堂谁有此千驷良可悲夷齐耻周粟髙歌诵虞轩产禄彼何人能致绮与园古来避世士死灰或余烟末路益可羞朱墨手自硏渊明初亦仕絃歌本诚言不乐乃径归视世差独贤谁谓渊明贫尚有一素琴心闲手自适寄此无穷音佳辰爱重九芳菊起自寻踈巾叹虚漉尘爵笑空斟忽饷二万钱颜生良足钦急送酒家保勿违故人心人皆有耳目夫子旷与娄弱毫写万象水镜无停酬闲居惜重九感此歳月周端如孔北海只有尊空忧二子不并世髙风两无俦我后五百年清梦未易求芙蓉杂金菊枝叶长䦨干遥怜退朝人餻酒出太官岂知江海上落英亦可餐典衣作重九徂歳惨将寒无衣粟我肤无酒颦我颜贫居真可叹二事长相关老詹亦白髪相对垂霜蓬赋诗殊有味渉世非所工杖藜山谷间状类渤海龚半道要我饮意与王𢎞同有酒我自至不须遣龎通门生与儿子杖屦聊相从我家六儿子流落三四州辛苦更不识今与农圃俦买田帯脩竹筑室依清流未能遣一力分汝薪水忧坐念北归日此劳未易酬我独遗以安鹿门有前修和桃花源诗世传桃源事多过其实考渊明所记止言先世避秦乱来此则渔人所见似是其子孙非秦人不死者也又云杀鸡作食岂有仙而杀者乎旧说南阳有菊水水甘而芳民居三十余家饮其水皆寿或至百二三十歳蜀青城山老人村有见五世孙者道极险逺生不识盐醯而溪中多枸杞根如龙蛇饮其水故寿近歳道稍通渐能致五味而寿亦益衰桃源盖此比也欤使武陵太守得而至焉则已化为争夺之塲乆矣甞思天壤之间若此者甚衆不独桃源余在颍州梦至一官府人物与俗间无异而山川清逺有足乐者顾视堂上榜曰仇池觉而念之仇池武都氐故地杨难当所保余何为居之明日以问客客有赵令畤徳麟者曰公何为问此此乃福地小有洞天之附庸也杜子美盖云万古仇池穴潜通小有天神鱼人不见福地语真传近接西南境长懐十九泉何时一茅屋送老白云边他日工部侍郎王钦臣仲至谓余曰吾甞奉使过仇池有九十九泉万山环之可以避世如桃源也凡圣无异居清浊共此世心闲偶自见念起忽已逝欲知真一处要使六用废桃源信不逺藜杖可小憩躬耕任地力絶学抱天艺臂鸡有时鸣尻驾无可税苓龟亦晨吸杞狗或夜吠耘樵得甘芳龁啮谢炮制子骥虽形隔渊明已心诣髙山不难越浅水何足厉不知我仇池髙举复㡬歳从来一生死近又算痴慧蒲涧安期境罗浮稚川界梦徃从之游神交发吾蔽桃花满庭下流水在户外却笑逃秦人有畏非真契和归去来兮辞子瞻谪居昌化追和渊明归去来辞盖以无何有之乡为家虽在海外未甞不归云尔归去来兮吾方南迁安得归卧江海之澒洞弔鼓角之悽悲迹泥蟠而愈深时电徃而莫追懐西南之归路梦良是而觉非悟此生之何常犹寒暑之异衣岂袭裘而念葛盖得觕而䘮㣲我归甚易匪驰匪奔俯仰还家下车阖门藩垣虽阙堂室故存挹我天醴注之洼樽饮月露以洗心餐朝霞而眩颜混客主以为一俾妇姑之相安知盗窃之何有乃掊门而折关廓圜镜以外照纳万象而中观治废井以晨汲滃百泉之夜还守静极以自作时爵跃而鲵桓归去来兮请终老于斯游我先人之弊庐复舍此而焉求均海南与漠北挈徃来而无忧畸人告余以一言非八卦与九畴方饥须粮已济无舟忽人牛之皆䘮但乔木与髙丘惊六用之无成自一根之反流望故家而求息曷中道而三休已矣乎吾生有命归有时我初无行亦无留驾言随子听所之岂以师南华而废从安期谓汤稼之终枯遂不溉而不耔师渊明之雅放和百篇之新诗赋归来之清引我其后身盖无疑和刘柴桑万刼互起灭百年一踟躇漂流四十年今乃言卜居且喜天壤间一席亦吾庐稍理兰桂藂尽平狐兎墟黄橼出旧枿紫茗抽新畬我本早衰人不谓老更劬邦君助畚锸邻里通有无竹屋从低深山忩自明踈一饱便终日髙眠忘百须自笑四壁空无妻老相如词九首太白词五首岐下频年大旱祷于太白山辄应故作迎送神词一篇五章云阗阗山昼晦风振野神将驾载云䍐从玉虬旱既甚蹷徃救道阻脩兮旌旗翻疑有无日惨变神在涂飞赤篆诉阊阖走隂符行羽檄万灵集兮风为幄云为盖满堂烂神既至纷醉饱钖以雨百川溢施沟渠歌且舞兮骑裔裔车班班鼓箫悲神欲还轰振凯隠林谷执妖厉归献馘千里肃兮神之来怅何晚山重复路幽逺神之去飘莫追徳未报民之思永万祀兮上清辞君胡为乎山之幽顾宫殿兮乆淹留又曷为一朝去此而不顾兮悲此空山之人也来不可得而知兮去固不可得而讯也君之来兮天门空从千骑兮驾飞龙𨽻辰星兮役太歳俨昼降兮雷隆隆朝发轸兮帝庭夕弭节兮山宫懭有妖兮虐下土精为星兮气为虹爱流血之滂沛兮又嗜疟疠与螟虫啸盲风而涕淫雨兮时又吐旱火之爞融衔帝命以下讨兮建千仞之脩锋乘飞霆而追逸景兮歙砉扫灭而无踪忽崩播其来㑹兮走海岳之神公龙车兽鬼不知其数兮旗纛晻霭而㝠䝉渐俯伛以旅进兮锵劒佩之相砻司杀生之必信兮知上帝之不汝容既约束以反职兮退战慄而愈恭泽充塞于四海兮独澹然其无功君之职兮天门开欵阊阖兮朝玉台羣仙迎兮塞云汉俨前导兮纷后陪歴玉阶兮帝迎劳君良苦兮马豗頽闵人世兮迫隘陈下土兮帝所哀返琼宫之嵯峨兮役万灵之喧豗黙清静以无为兮时节狩于斗魁诣通明而献黜陟兮詄荡荡其无回忽表里之焕霍兮光下烛于九陔时游目以下覧兮五岳为豆四溟为盃俯故宫之千柱兮若毫端之集埃来非以为乐兮去非以为悲谓神君之既返兮曽颜咫尺之不违陞祕殿以内悸兮魂凛凛而上驰忽寤寐以有得兮敢沐浴而献辞是邪非邪臣不可得而知也归来引归去来兮世不汝求胡不归汹北望之横流兮𣺌西顾之尘霏纷野马之决骤兮幸余首之未鞿出彭城而南骛兮眷丘壠而増欷乱清淮而俯鉴兮惊昔容之是非念东坡之遗老兮轻千里而欵余扉共雪堂之清夜兮揽明月之余辉曽鸡黍之未熟兮叹空室之蛜蝛我挽袖而莫留兮仆夫在门歌式㣲归去来兮路𣺌𣺌其何极将税驾于何许兮北江之南南江之北于此有人兮俨峩峩其丰硕孰居约而尔肥兮非糠覈其何食久抱一而不试兮愈温温而自克吾居世之荒浪兮视昏昏而听黙黙非子之莫振吾过兮久不见恐自贼吾欲徃而道无由兮子何畏而不即将以彼为玉人兮以子为之璞也黄泥坂辞出临臯而东骛兮并藂祠而北转走雪堂之坡陀兮歴黄泥之长坂大江汹以左缭兮𣺌云涛之舒巻草木层累而右附兮蔚柯丘之葱蒨余旦徃而夕还兮歩徙倚而盘桓虽信美不可居兮茍娯余于一盼余㓜好此竒服兮袭前人之诡幻老更变而自哂兮悟惊俗之来患释寳璐而被缯絮兮杂市人而无辨路悠悠其莫徃来兮守一席而穷年时游歩而逺览兮路穷尽而旋反朝嬉黄泥之白云兮莫宿雪堂之青烟喜鱼鸟之莫余惊兮幸樵苏之我嫚初被酒以行歌兮忽放杖而醉偃草为茵而块为枕兮穆华堂之清晏纷坠露之湿衣兮升素月之团团感父老之唿觉兮恐牛羊之予践于是蹶然而起起而歌曰月明兮星稀迎余徃兮饯余归歳既晏兮草木腓归来归来兮黄泥不可以乆嬉清溪辞大江南兮九华西泛秋浦兮乱清溪水𣺌𣺌兮山无蹊路重复兮居者迷烂青红兮粲髙低松十里兮稻千畦山无人兮云朝挂蔼蒙蒙兮渰凄凄啸林谷兮号水泥走鼪鼯兮下凫鹥忽孤垒兮隠重堤杳㝠茫兮闻犬鸡郁万瓦兮鸟翼齐浮轩楹兮飞栱枅鴈南归兮寒蜩嘶弄秋水兮挹玻瓈朝市合兮杂耄齯挟单瓢兮佩锄犂鸟兽散兮相扶携隠惊雷兮骛长霓望翠㣲兮古招提跻木杪兮翔云梯若有人兮怅幽栖石为门兮云为闺块虚堂兮法喜妻唿猿狙兮子鹿麛我欲徃兮奉杖藜独长啸兮谢阮嵇琴操一首醉翁引琅邪幽谷山水竒丽泉鸣空涧若中音㑹醉翁喜之把酒临听辄欣然忘归既去十余年而好竒之士沈遵闻之徃游以琴写其声曰醉翁操节奏踈宕而音指华畅知琴者以为絶伦然有其声而无其辞翁虽为作歌而与琴声不合又依楚辞作醉翁引好事者亦倚其辞以制曲虽粗合均度而琴声为辞所䋲约非天成也后三十余年翁既捐馆舍而遵亦没乆矣有庐山玉涧道人崔闲特妙于琴恨此曲之无辞乃谱其声而请于东坡居士以补之云琅然清圜谁弹响空山无言惟翁醉中知其天月明风露娟娟人未眠荷蒉过山前曰有心也哉此贤醉翁啸咏声和流泉醉翁去后空有朝吟夜怨山有时而童巅水有时而回川思翁无歳年翁今为飞仙此意在人间试听徽外三两絃东坡全集巻三十二东坡全集卷三十三钦定四库全书东坡全集巻三十三宋苏轼撰赋十七首延和殿奏新赋皇帝践阼之三载也治道旁达王功告成御延和之髙拱奏元祐之新声翕然便坐之前初观击拊允也徳音之作皆效和平自昔钟律不调工师失职郑卫之声既盛雅颂之音殆息时有作者仅存遗则于魏则大乐令䕫在汉则河间王徳俾后世之有考頼斯人之用力时移事改嗟制作之各殊昔是今非知髙下之孰得爰有耆徳适丁盛时以谓乐之作也臣甞学之顾近世之所用校古人而失宜岘下朴律犹有大髙之弊瑗改照尺不知同失于斯是用稽周官之旧法而均其分寸騐太府之见尺而审其毫釐铸噐而成庶㡬改数以正度具书以献孰谓体知而无师时惟帝俞眷兹元老虽退身而安逸未忘心于论讨铿然钟磬之调适灿然虡业之华好聊即便安之所奏黄钟而歌大成行咏文明之章荐英祖而享神考尔乃停法部之役而衆工莫与肄太常之业而迩臣必陪天听聪明而下就时风和协以徐回歌曲既登将叹贯珠之美韶音可合庶观仪凤之来斯盖世格文明俗跻仁寿天地之合既应金石之乐可奏延英旁瞩念故老之不来讲武前临消羣慝之交构然则律制既立治功日新号令皆发而中节磬筦无闻于夺伦上以导和气于宫掖下以胥悦豫于臣隣以清浊任意而相讥何忧工玉谓宫商各谐而自遂无愧音臣呜唿赵铎固中于宫商周尺仍分于清浊道欲详解事资学博傥非䕫旷之徒孰能正一代之乐明君可与为忠言赋臣不难諌君先自明智既审乎情伪言可竭其忠诚虚已以求览羣言于止水昌言而告恃至信于平衡君子道大而不回言出而为则事父能孝故可以事君谋身必忠而况于谋国然而言之虽易听之实难论者虽切闻者多惑苟非开懐用善若转丸之易从则投人以言有按劒之莫测国有大议人方异词佞者莫能自直昧者有所不知虽有智者孰令听之皎如日月之照临罔有遁形之蔽虽复药石之瞑眩曽何苦口之疑盖疑言不听故确论必行大功可成故衆患自逺上之人闻危言而不忌下之士推赤心而无损岂㣲忠之能致有至明而为本是以伊尹丑有夏而归亳大贤固择所从百里愚于虞而智秦一身非故相反噫言悦于目前者不见跬歩之外论难于耳顺者有以百年而兴茍其聪明蔽于嗜好智虑溺于爱憎因其所喜而为善虽有愿忠而孰能心茍无邪既坐瞻于百里人思其效将或钖之十朋彼非谓之贤而欲违知其忠而莫受目有眯则视白为黒心有蔽则以薄为厚遂使谀臣乘隙以彚进智士知㣲而出走仲尼不谏惧将困于妇言叔孙诡辞畏不免于虎口故明王审逊志之非道知拂心之谓忠不求耳目之便毎要社稷之功有汉宣之贤充国得尽破羌之计有魏明之察许允获伸选吏之公大哉事君之难非忠何报虽曰伸于知巳而无自辱于善道诗不云乎哲人顺徳之行可以受话言之告秋阳赋越王之孙有贤公子宅于不土之里而咏无言之诗以告东坡居士曰吾心皎然如秋阳之明吾气肃然如秋阳之清吾好善而欲成之如秋阳之坚百谷吾恶恶而欲刑之如秋阳之陨羣木夫是以乐而赋之子以为何如居士笑曰公子何自知秋阳哉生于华屋之下而长游于朝廷之上出拥大盖入侍帏幄暑至于温寒至于凉而已矣何自知秋阳哉若予者乃真知之方夏潦之滛也云蒸雨泄雷电发越江湖为一后土冒没舟行城郭鱼龙入室菌衣生于用噐蛙蚓行于几席夜违湿而五迁昼燎衣而三易是犹未足病也畊于三呉有田一廛禾已实而生耳稻方秀而泥蟠沟塍交通墻壁頽穿面垢落塈之涂目泫湿薪之烟釜甑其空四隣消然鹳鹤鸣于戸庭妇宵兴而永叹计有食其㡬何矧无衣于穷年忽釜星之杂出又灯花之双悬清风西来鼓钟其镗奴婢喜而吿余此雨止之祥也蚤作而占之则长庚澹其不芒矣浴于旸谷升于扶桑曽未转盼而倒景飞于屋梁矣方是时也如醉而醒如瘖而鸣如痿而起行如还故乡初见父兄公子亦有此乐乎公子笑曰善哉吾虽不身履而可以意知也居士曰日行于天南北异宜赫然而炎非其虐穆然而温非其慈且今之温者昔之炎者也云何以夏为盾而以冬为衰乎吾侪小人轻愠易喜彼冬夏之畏爱乃羣狙之三四自今知之可以无惑居不墐戸出不仰笠暑不言病以无忘秋阳之徳公子拊掌一笑而作快哉此风赋时与呉彦律舒尧文郑彦能各赋两韵子瞻作第一第五韵占风字为韵余皆不録贤者之乐快哉此风虽庶民之不共眷佳客以攸同穆如其来既偃小人之徳飒然而至岂独大王之雄若夫鹢退宋都之上云飞泗水之湄寥寥南郭怒号于万窍飒飒东海鼔舞于四维固以陋晋人一吷之小笑玉川两腋之卑野马相吹抟羽毛于汗漫应龙所处作鳞甲以参差灔滪堆赋世以瞿唐崃口滟滪堆为天下之至险凢覆舟者皆归咎于此石以余观之盖有功于斯人者夫蜀江㑹百水而至于䕫弥漫浩汗横放于大野而崃之大小曽不及其十一茍先无以龃龉于其间则江之逺来奔腾迅快尽锐于瞿唐之口则其险悍可畏当不啻于今耳因为之赋以待好事者试观而思之天下之至信者唯水而已江河之大与海之深而可以意揣唯其不自为形而因物以赋形是故千变万化而有必然之理掀腾勃怒万夫不敢前兮宛然听命惟圣人之所使予泊舟乎瞿唐之口而观乎滟滪之崔嵬然后知其所以开崃而不去者固有以也蜀江逺来兮浩漫漫之平沙行千里而未甞龃龉兮其意骄逞而不可摧忽崃口之逼窄兮纳万顷于一盃方其未知有崃也而战乎滟滪之下喧豗震掉尽力以与石鬬勃乎若万骑之西来忽孤城之当道钩援临冲毕至于其下兮城坚而不可取矢尽劒折兮迤逦循城而东去于是滔滔汩汩相与入崃安行而不敢怒嗟夫物固有以安而生变兮亦有以用危而求安得吾说而推之兮亦足以知物理之固然屈原庙赋浮扁舟以适楚兮过屈原之遗宫览江上之重山兮曰惟子之故乡伊昔放逐兮渡江涛而南迁去家千里兮生无所归而死无以为坟悲夫人固有一死兮处死之为难徘徊江上欲去而未决兮俯千仞之惊湍赋懐沙以自伤兮嗟子独何以为心忽终章之惨烈兮逝将去此而沉吟吾岂不能髙举而逺游兮又岂不能退黙而深居独嗷嗷其怨慕兮恐君臣之愈疎生既不能力争而强谏兮死犹冀其感发而改行茍宗国之颠覆兮吾亦独何爱于乆生託江神以告寃兮冯夷教之以上诉歴九关而见帝兮帝亦悲伤而不能救懐瑾佩兰而无所归兮独惸惸乎中浦崃山髙兮崔嵬故居废兮行人哀子孙散兮安在况复见兮髙台自子之逝今千载兮世愈狭而难存贤者畏讥而改度兮随俗变化斵方以为圆黾勉于乱世而不能去兮又或为之臣佐变丹青于玉莹兮彼乃谓子为非智惟髙节之不可以企及兮宜夫人之不与吾违国去俗死而不顾兮岂不足以免于后世呜唿君子之道岂必全兮全身逺害亦或然兮嗟子区区独为其难兮虽不适中要以为贤兮夫我何悲子所安兮昆阳城赋淡平野之霭霭忽孤城之如块风吹沙以苍莽怅楼橹之安在横门豁以四达故道宛其未改彼野人之何知方伛偻而畦菜嗟夫昆阳之战屠百万于斯须旷千古而一快想寻邑之来阵兀若驱云而拥海勐士扶轮以䝉茸虎豹杂沓而横溃罄天下于一战谓此举之不再方其乞降而未获固已变色而惊悔忽千骑之独出犯初锋于未艾始凭轼而大笑旋弃鼓而投械纷纷籍籍死于沟壑者不知其㡬何人或金章而玉佩彼狂童之僣窃盖已旋踵而将败岂豪杰之能得尽市井之无頼贡符献瑞一朝而成羣兮纷就死之何怪独悲伤于严生懐长才而自凂岂不知其必䘮独徘徊其安待过故城而一弔増志士之永慨后杞菊赋天随生自言常食杞菊及夏五月枝叶老硬气味苦澁犹食不已因作赋以自广始余甞疑之以为士不遇穷约可也至于饥饿嚼啮草木则过矣而余仕宦十有九年家日益贫衣食之奉殆不如昔者及移守胶西意且一饱而斋厨索然不堪其忧日与通守刘君廷式循古城废圃求杞菊食之扪腹而笑然后知天随之言可信不缪作后杞菊赋以自嘲且解之云吁嗟先生谁使汝坐堂上称太守前賔客之造请后掾属之趋走朝衙达午夕坐过酉曽杯酒之不设揽草木以诳口对案颦蹙举箸噎呕昔隂将军设麦饭与葱叶井丹推去而不齅怪先生之眷眷岂故山之无有先生听然而笑曰人生一世如屈伸肘何者为贫何者为富何者为美何者为陋或糠覈而瓠肥或粱肉而墨瘦何侯方丈庾郎三九较丰约于梦寐卒同归于一朽吾方以杞为粮以菊为糗春食苖夏食叶秋食花实而冬食根庶㡬乎西河南阳之寿服胡麻赋始余甞服茯苓久之良有益也梦道士谓余茯苓燥当杂胡麻食之梦中问道士何者为胡麻道士言脂麻是也既而读本草云胡麻一名狗蝨一名方茎黒者为巨胜其油正可作食则胡麻之为脂麻信矣又云性与茯苓相宜于是始异斯梦方将以其说食之而子由赋茯苓以示余乃作服胡麻赋以荅之世间人闻服脂麻以致神仙必大笑求胡麻而不可得则取山苗野草之实以当之此古所谓道在迩而求诸逺者欤其词曰我梦羽人颀而长兮惠而告我药之良兮乔松千尺老不僵兮流膏入土龟蛇藏兮得而食之寿莫量兮于此有草衆所甞兮状如狗蝨其茎方兮夜炊昼曝乆乃藏兮茯苓为君此其相兮我兴发书若合符兮乃瀹乃蒸丼且腴兮补填骨髓流髪肤兮是身如云我何居兮长生不死道之余兮神药如蓬生尔庐兮世人不信空自劬兮搜抉异物出怪迂兮藁死空山固其所兮至阳赫赫发自坤兮至隂肃肃跻于干兮寂然反照珠在渊兮沃之不灭又不燔兮长虹流电光烛天兮嗟此区区何与于其间兮譬之膏油火之所传而已耶赤壁赋壬戌之秋七月既望苏子与客泛舟游于赤壁之下清风徐来水波不兴举酒属客诵明月之诗歌窈窕之章少焉月出于东山之上徘徊于斗牛之间白露横江水光接天纵一苇之所如凌万顷之茫然浩浩乎如冯虚御风而不知其所止飘飘乎如遗世独立羽化而登仙于是饮酒乐甚扣舷而歌之歌曰桂棹兮兰桨击空明兮泝流光𣺌𣺌兮予懐望美人兮天一方客有吹洞箫者倚歌而和之其声乌乌然如怨如慕如泣如诉余音袅袅不絶如缕舞幽壑之潜蛟泣孤舟之嫠妇苏子愀然正襟危坐而问客曰何为其然也客曰月明星稀乌鹊南飞此非曹孟徳之诗乎西望夏口东望武昌山川相缪郁乎苍苍此非孟徳之困于周郎者乎方其破荆州下江陵顺流而东也舳舻千里旌旗蔽空酾酒临江横槊赋诗固一世之雄也而今安在哉况吾与子渔樵于江渚之上侣鱼鰕而友麋鹿驾一叶之扁舟举匏尊以相属寄蜉蝣于天地𦕈沧海之一粟哀吾生之须臾羡长江之无穷挟飞仙以遨游抱明月而长终知不可乎骤得託遗响于悲风苏子曰客亦知夫水与月乎逝者如斯而未甞徃也盈虚者如彼而卒莫消长也盖将自其变者而观之则天地曽不能以一瞬自其不变者而观之则物与我皆无尽也而又何羡乎且夫天地之间物各有主茍非吾之所有虽一毫而莫取惟江上之清风与山间之明月耳得之而为声目遇之而成色取之无禁用之不竭是造物者之无尽藏也而吾与子之所共适客喜而笑洗盏更酌肴核既尽杯盘狼籍相与枕借乎舟中不知东方之既白后赤壁赋是歳十月之望歩自雪堂将归于临臯二客从予过黄泥之坂霜露既降木叶尽脱人影在地仰见明月顾而乐之行歌相荅已而叹曰有客无酒有酒无肴月白风清如此良夜何客曰今者薄暮举网得鱼巨口细鳞状如松江之鲈顾安所得酒乎归而谋诸妇妇曰我有斗酒藏之乆矣以待子不时之须于是携酒与鱼复游于赤壁之下江流有声断岸千尺山髙月小水落石出曽日月之㡬何而江山不可复识矣予乃摄衣而上履巉巖披䝉茸踞虎豹登虬龙攀栖鹘之危巢俯冯夷之幽宫盖二客不能从焉划然长啸草木震动山鸣谷应风起水涌予亦悄然而悲肃然而恐凛乎其不可留也反而登舟放乎中流听其所止而休焉时夜将半四顾寂寥适有孤鹤横江东来翅如车轮𤣥裳缟衣戛然长鸣掠予舟而西也须臾客去予亦就睡梦一道士羽衣翩跹过临臯之下揖予而言曰赤壁之游乐乎问其姓名俛而不荅呜唿噫嘻我知之矣畴昔之夜飞鸣而过我者非子也耶道士顾笑予亦惊悟开戸视之不见其处天庆观乳泉赋隂阳之相化天一为水六者其壮而一者其穉也夫物老死于坤而萌芽于复故水者物之终始也意水之在人寰也如山川之蓄云草木之含滋漠然无形而为徃来之气也为气者水之生而有形者其死也死者咸而生者甘甘者能徃能来而咸者一出而不复返此隂阳之理也吾何以知之盖甞求之于身而得其说凡水之在人者为汗为涕为洟为血为溲为矢为涎为沫此数者皆水之去人而外骛然后肇形于有物皆咸而不能返故咸者九而甘者一一者何也唯华池之真液下涌于舌底而上流于牙颊甘而不坏白而不浊宜古之仙者以是为金丹之祖长生不死之药也今夫水之在天地之间者下则为江湖井泉上则为雨露霜雪皆同一味之甘是以变化徃来有逝而无竭故海洲之泉必甘而海云之雨不咸者如泾渭之不相乱河济之不相渉也若夫四海之水与凡出盐之泉皆天地之死气也故能杀而不能生能藁而不能浃也岂不然哉吾谪居儋耳卜筑城南隣于司命之宫百井皆咸而醪醴湩乳独发于宫中给吾饮食酒茗之用盖沛然而无穷吾甞中夜而起挈瓶而东有落月之相随无一人之我同汲者未动夜气方归锵琼珮之落谷滟玉池之生肥吾三嚥而遄返惧守神之诃讥却五味以谢六尘悟一真而失百非信飞仙之有药中无主而何依𣺌松乔之安在犹想像于庶㡬洞庭春色赋安定郡王以黄柑酿酒名之曰洞庭春色其犹子徳麟得之以饷余戱作赋曰吾闻橘中之乐不减商山岂霜余之不食而四老人者游戯于其间悟此世之泡幻藏千里于一斑举枣叶之有余纳芥子其何艰宜贤王之达观寄逸想于人寰袅袅兮春风泛天宇兮清闲吹洞庭之白浪涨北渚之苍湾携佳人而徃游勒雾鬓与风鬟命黄头之千奴巻震泽而与俱还糅以二米之禾借以三嵴之菅忽云蒸而氷解旋珠零而涕澘翠勺银罂紫络青纶随属车之鸱夷欵木门之铜镮分帝觞之余沥幸公子之破悭我洗盏而起甞散腰足之痺顽尽三江于一吸呑鱼龙之神姦醉梦纷纭始如髦蛮鼓巴山之桂楫扣林屋之琼关卧松风之瑟缩掲春熘之淙潺追范蠡于𣺌茫弔夫差之惸鳏属此觞于西子洗亡国之愁颜惊罗袜之尘飞失舞袖之弓弯觉而赋之以授公子曰乌乎噫嘻吾言夸矣公子其为我删之中山松醪赋始余宵济于衡漳车徒渉而夜号燧松明而识浅散星宿于亭臯郁风中之香雾若诉予以不遭岂千歳之妙质而死斤斧于鸿毛效区区之寸明曽何异于束蒿烂文章之纠纒惊节解而流膏嗟构厦其已逺尚药石之可曹収薄用于桑榆制中山之松醪救尔灰烬之中免尔萤爝之劳取通明于盘错出肪泽于烹熬与黍麦而皆熟沸舂声之嘈嘈味甘余而小苦叹幽姿之独髙知甘酸之易壊笑凉州之蒲萄似玉池之生肥非内府之蒸羔酌以瘿藤之纹樽荐以石蟹之霜螯曽日饮之㡬何觉天刑之可逃投拄杖而起行罢儿童之抑搔望西山之咫尺欲褰裳以游遨跨超峰之奔鹿接挂壁之飞猱遂从此而入海渺飜天之云涛使夫嵇阮之伦与八仙之羣豪或骑麟而翳凤争榼挈而瓢操颠倒白纶巾淋漓宫锦袍追东坡而不可及归餔歠其醨糟潄松风于齿牙犹足以赋逺游而续离骚也沉香山子赋古者以芸为香以兰为芬以郁鬯为祼以脂萧为焚以椒为涂以蕙为薰杜衡带屈菖蒲荐文麝多忌而本羶苏合若芗而实荤嗟吾知之㡬何为六入之所分方根尘之起灭常颠倒其天君每求似于髣髴或鼻劳而妄闻独沉水为近正可以配薝卜而并云矧儋崖之异产实超然而不羣既金坚而玉润亦鹤骨而龙筋惟膏液之内足故把握而兼斤顾占城之枯朽宜㸑釜而燎蚊宛彼小山巉然可欣如太华之倚天象小孤之挿云徃寿子之生朝以写我之老懃子方面壁以终日岂亦归田而自耘幸置此于几席养幽芳于帨帉无一徃之发烈有无穷之氤氲盖非独以饮东坡之寿亦所以食黎人之芹也穉酒赋南方酿酒未大熟取其膏液谓之酒子率得十一既熟则反之醅中而潮人王介石泉人许珏乃以是饷余宁其醅之漓以蕲予一醉此意岂可忘哉乃为赋之米为母麴其父蒸羔豚出髓乳怜二子自节口饷滑甘辅衰朽先生醉二子舞归瀹其糟饮其友先生既醉而醒醒而歌之曰吾观穉酒之初泫兮若婴儿之未孩及其溢流而走空兮又若时女之方笄割玉脾于蠭室兮氄雏鵞之毰毸味盎盎其春融兮气凛冽而秋凄自我皤腹之瓜罂兮入我凹中之荷杯暾朝霞于霜谷兮蒙夜稻于露畦吾饮少而辄醉兮与百榼其均齐游物初而神凝兮反实际而形开顾无以酢二子之勤兮出妙语为琼瑰归懐璧且握珠兮挟所有以傲厥妻遂讽诵以忘食兮殷空肠之转雷浊醪有妙理赋酒勿嫌浊人当取醇失忧心于昨梦信妙理之疑神浑盎盎以无声始从味入杳㝠㝠其似道径得天真伊人之生以酒为命常因既醉之适方识此心之正稻米无知岂解穷理麴糵有毒安能发性乃知神物之自然盖与天工而相并得时行道我则师齐相之饮醇逺害全身我则学徐公之中圣湛若秋露穆如春风疑宿云之解駮漏朝日之暾红初体粟之失去旋眼花之扫空酷爱孟生知其中之有趣犹嫌白老不颂徳而言功兀尔坐忘浩然天纵如如不动而体无碍了了常知而心不用坐中客满惟忧百榼之空身后名轻但觉一杯之重今夫明月之珠不可以𥜗夜光之璧不可以餔刍豢饱我而不我觉布帛燠我而不我娯惟此君独游万物之表盖天下不可一日而无在醉常醒孰是狂人之药得意忘味始知至道之腴又何必一石亦醉罔间州闾五斗解酲不问妻妾结袜庭中观廷尉之度量脱鞾殿上夸讁仙之敏捷佯醉逿地常陋王式之褊呜歌仰天每讥杨恽之侠我欲眠而君且去有客何嫌人皆劝而我不闻其谁敢接殊不知人之齐圣匪昏之如古者晤语必旅之于独醒者汨罗之道也屡舞者髙阳之徒欤恶蒋济而射木人又何狷浅杀王敦而取金印亦自狂踈故我内全其天外寓于酒浊者以饮吾仆清者以酌吾友吾方畊于𣺌莽之野而汲于清泠之渊以酿此醪然后举洼樽而属吾口老饕赋庖丁鼓刀易牙烹熬水欲新而釜欲洁火恶陈而薪恶劳九蒸暴而日燥百上下而汤鏖甞项上之一脔嚼霜前之两螯烂樱珠之煎蜜滃杏酪之蒸羔蛤半熟而含酒蟹㣲生而带糟盖聚物之夭美以养吾之老饕婉彼姫姜颜如李桃弹湘妃之玉瑟鼓帝子之云璈命仙人之萼緑华舞古曲之郁轮袍引南海之玻黎酌凉州之蒲萄愿先生之耆寿分余沥于两髦候红潮于玉颊惊煖响于檀槽忽累珠之妙唱抽独蠒之长缲闵手倦而少休疑吻燥而当膏倒一缸之雪乳列百柂之琼艘各眼滟于秋水咸骨醉于春醪美人告去已而云散先生方兀然而禅逃响松风于蟹眼浮雪花于兔毫先生一笑而起𣺌海阔而天髙菜羮赋东坡先生卜居南山之下服食噐用称家之有无水陆之味贫不能致煑蔓菁芦菔苦荠而食之其法不用醯酱而有自然之味盖易而可常享乃为之赋辞曰嗟余生之褊迫如脱兎其何因殷诗肠之转雷聊御饿而食陈无刍豢以适口荷邻蔬之见分汲幽泉以操濯博露叶与琼根㸑铏锜以膏油泫融液而流津适汤蒙如松风投糁豆而谐匀覆陶瓯之穹崇罢揽触之烦勤屏醯酱之厚味却椒桂之芳辛水耗初而釜治火増壮而力均滃嘈杂而亷清信浄美而甘分登盘盂而荐之具匕筴而晨飱助生肥于玉池与五鼎其齐珍鄙易牙之效技超傅说而荣勋沮彭尸之爽惑调灶鬼之嫌嗔嗟丘嫂其自隘陋乐羊而匪人先生心平而气和故虽老而体胖忘口腹之为累似不杀而成仁窃比余于谁欤葛天氏之遗民飓风赋南越志熈安间多飓风飓者具四方之气也常以五六月发未至时鸡犬为之不鸣又岭表録云秋夏间有晕如虹者谓之飓母必有飘风仲秋之夕客有叩门指云物而告余曰海氛甚恶非祲非祥断霓饮海而北指赤云夹日而南翔此飓之渐也子盖备之语未卒庭戸肃然藁叶蔌蔌惊鸟疾唿怖兽辟易忽野马之决骤矫退飞之六鹢袭土囊而暴怒掠衆窍之叱吸余乃入室而坐歛袵变容客曰未也此飓风之先驱尔少焉排戸破牖陨瓦擗屋礧击巨石揉㧞乔木势翻渤澥响振坤轴疑屏翳之赫怒执阳侯而将戮鼓千尺之清澜翻百仞之陵谷呑泥沙于一巻落崩崖之再触列万马而并骛溃千车而争逐虎豹詟骇鲸鲵犇蹙类鉅鹿之战殷声唿之动地似昆阳之役举百万于一覆余亦为之股慄毛耸索气侧足夜拊榻而九徙昼命龟而三卜盖三日而后息也父老来唁酒浆罗列劳来僮仆惧定而说理草木之既偃辑轩槛之已折补茅屋之罅漏塞墻垣之隤缺已而山林寂然海波不兴动者自止鸣者自停湛天宇之苍苍流孤月之荧荧忽悟且叹莫知所营呜唿小大出于相形忧喜出于相遇昔之飘然者若为巨耶吹万不同果足怖耶蚁之縁也吹则坠蚋之集也呵则举夫嘘呵曽不能以振物而施之二虫则甚惧鹏水击而三千抟扶摇而九万彼视吾之惴慄亦尔汝之相筦均大块之噫气奚巨细之足辩陋耳目之不广为外物之所变且夫万象起灭衆怪耀眩求髣髴于过耳视空中之飞电则向之所谓可惧者实耶虚耶惜吾知之晚也黠䑕赋苏子夜坐有䑕方啮拊牀而止之既止复作使童子烛之有槖中空嘐嘐聱聱声在槖中曰噫此䑕之见闭而不得去者也发而视之寂无所有举烛而索中有死䑕童子惊曰是方啮也而遽死耶向为何声岂其鬼耶覆而出之堕地乃走虽有敏者莫措其手苏子叹曰异哉是䑕之黠也闭于槖中槖坚而不可穴也故不啮而啮以声致人不死而死以形求脱也吾闻有生莫智于人扰龙伐蛟登龟狩麟役万物而君之卒见使于一䑕堕此虫之计中惊脱兔于处女乌在其为智也坐而假寐私念其故若有告余者曰汝为多学而识之望道而未见也不一于汝而二于物故一䑕之啮而为之变也人能碎千金之璧而不能无失声于破釜能抟勐虎不能无变色于蜂虿此不一之患也言出于汝而忘之耶余俛而笑仰而觉使童子执笔记余之怍复改科赋新天子兮继体承干老相国兮更张孰先悯科塲之积弊复诗赋以求贤探经义之渊源是非纷若考辞章之声律去取昭然原夫诗之作也始于虞舜之朝赋之兴也本于两京之世迤逦陈齐之代绵邈隋唐之裔故遒人狥路为察治之本歴代用之为取士之制近古不易髙风未替祖宗百年而用此号曰得人朝廷一旦而革之不胜其弊谓専门足以造圣域谓变古足以为大儒事吟哦者皆童子为雕篆者非壮夫殊不知採摭英华也蔟之如绵绣较量轻重也等之如锱铢韵韵合璧聨聨贯珠稽诸古其来尚矣考诸旧不亦宜乎特令可畏之后生心潜六义伫见大成之君子名振三都莫不吟咏五字之章铺陈八韵之㫖字应周天之日兮运而无积句合一歳之月兮终而复始过之者成疣赘之患不及者贻缺折之毁曲尽古人之意乃全天下之美遭逢日月忻欢者诸子百家抖擞歴图快活者九经三史议夫赋曷可已义何足非彼文辞汛滥也无所统纪此声律切当也有所指归巧拙由一字之可见美恶混千人而莫违正方圆者必借于䋲墨定櫽括者必在于枢机所以不用孔门惜扬雄之未逹其逢汉帝嘉司马之知㣲噫昔元丰之新经未颁临川之字说不作止戈为武兮曽试于京国通天为王兮必舒于禁籥孰不能成始成终谁不道或详或略秋闱较艺终期李广之双鵰紫殿唱名果中祢衡之一鹗大凢法既乆而必弊士贻患而益深谓罢于开封则逺方之隘者空自韫玉取诸太学则不肖之富者私于懐金虽负凌云之志未酧题柱之心三舍既兴贿赂公行于庠序一年为限孤寒半老于山林自是愤愧者莫不颦眉公正者为之切齿思罢者而未免欲改之而未止羽翼成商山之父讴歌归吾君之子諌必行言必听焉此道飘飘而后起思子台赋余先君宫师之友史君讳经臣字彦辅眉山人与其弟沆子凝皆竒士博学能文慕李文饶之为人而举其议论彦辅举贤良不中第子凝以进士得官止着作佐郎皆早死且无子有文数百篇皆亡之余少时常见彦辅所作思子台赋上援秦皇下逮晋惠反复哀切有补于世盖记其意而亡其辞乃命过作补亡之篇庶㡬君子犹得见斯人胸懐髣髴也客有自蜀游梁傃关而东覧河华之形胜兮访秦汉之遗宫得岿然之頽基兮并湖城之西墉弔汉武之暴怒兮悼戾园之悯凶闻父老之哀叹兮犹有归来望思之遗恫吁犬台之才颊兮实咀毒而衔锋败赵国于俛仰兮又将覆刘氏之宗间汉武之多忌兮谓左右之皆戎杀杨石而未厌兮又瘗祸于宫中狃君王之好杀兮视人命犹昆虫死者㡬何人兮岂问骨肉与王公惑狂傅之浅谋兮不忍忿忿而杀充上曽不鉴余之无聊兮实有豕心负此名而欲亡兮天下其孰吾容茍逭死于泉鸠兮兾稍乆而自理遘大患于仓猝兮懐孤愤于永已念君老而孰图兮嗟肉食其多鄙独三老与千秋兮懐爱君之眷眷犯雷霆之方怒兮消积祸于一言既沉寃之无告兮戮谗人其已晚幸曽孙之无恙兮或慰夫九原虽筑台其何救兮固知已矣之不谏魂㷀㷀乎其归来兮盖庶㡬于复见也昔秦之亡也祸始于扶苏眇斯髙之羸豕兮视其君犹乳虎曽纩息之未定兮乃敢探其穴而啗其雏在晋四世有君不惠孽妇晨雊彊王定制惟愍懐之遭离兮实追踪于汉戾顾孱后之何知兮亦号唿于既逝写余哀于江陵兮发故臣之幽契仍筑台以望思兮盖援武以自例呜唿噫嘻可弔而不可哂兮亦各其子也彼茂陵之雄杰兮系九戎而鞭百蛮笑尧禹而陋汤武兮盖将与黄帝俱仙及其失道于㡬㣲兮狐鬼生于左臂如婴儿之未孩兮易耳目而不知甘泉咫尺而不通兮与式干其何异既上配于秦皇兮又下比于晋惠君子是以知狂圣之本同而聪明之不可恃也覧观古初孰哲孰愚皆知指笑乎前人而莫知后之视余方汉武之盛也肯自比于骊山之朽骨而况于金墉之独夫乎自今观之三后一律皆以信谗而杀子暱姦而败国吾筑䑓以寄哀信同名而齐实彼昏庸者固不足告也吾将以为明王之龟䇿自建元以来张汤主父偃之流与两丞相三长史之徒皆以无罪而夷灭一言以就诛曽无兴哀于既徃一洗其无辜独于㨿也悲歌慷慨泣涕踌躇呜唿哀哉莫有以楚灵王之言告者曰人之爱其子也亦如余乎天道好还以徳为符惟孟徳之鸷忍兮亦嗜杀以为娯彼杨公之爱脩兮岂减吾之苍舒恨元化之不可作兮然后知䑕軰之果无同舐犊于晚歳兮又何怨于老臞吾将以嗜杀为戒也故于末而并书东坡全集巻三十三东坡全集卷三十四钦定四库全书东坡全集巻三十四宋苏轼撰叙二十五首南行前集叙夫昔之为文者非能为之为工乃不能不为之为工也山川之有云草木之有华实充满勃郁而见于外夫虽欲无有其可得耶自少闻家君之论文以为古之圣人有所不能自巳而作者故轼与弟辙为文至多而未尝敢有作文之意已亥之嵗侍行适楚舟中无事愽奕饮酒非所以为闺门之欢而山川之秀美风俗之朴陋贤人君子之遗迹与凢耳目之所接者杂然有触于中而发于咏叹盖家君之作与弟辙之文皆在凢一百篇谓之南行集将以识一时之事为他日之所寻绎且以为得于谈笑之间而非勉强所为之文也时十二月八日江陵驿书送章子平诗叙观进士登科録自天圣初讫于嘉祐之末凢四千五百一十有七人其贵且贤以名闻于世者盖不可胜数数其上之三人凢三十有九而不至于公卿者五人而巳可谓盛矣诗曰诞后稷之穑有相之道我仁祖之于士也亦然较之以声律取之以煳名而异人岀焉是何术哉目之所阅手之所厯口之所及其人未有不硕大光明秀杰者也此岂人力乎天相之也天之相人君莫大于以人遗之其在位之三十五年进士盖十举矣而得吾子平以为首子平以文章之美经术之富政事之敏守之以正行之以谦此功名富贵之所迫逐而不赦者也虽㣲举首其孰能加之然且困踬而不信十年于此矣意者任重道逺必老而后大成欤不然我仁祖之明而天相之遗之人以任其事而岂徒然哉熈宁三年冬子平自右司谏直集贤院岀牧郑州士大夫知其将用也十月丁未会于观音之佛舍相与赋诗以饯之余于子平为同年友衆以为宜为此文也故不得辞牡丹记叙熈宁五年三月二十三日余从太守沈公观花于吉祥寺僧守璘之圃圃中花千本其品以百数酒酣乐作州人大集金槃綵篮以献于坐者五十有三人饮酒乐甚素不饮者皆醉自舆台皂𨽻皆挿花以从观者数万人明日公出所集牡丹记十巻以示客凢牡丹之见于传记与栽植接养剥治之方古今咏歌诗赋下至怪竒小说皆在余既观花之极盛与州人共逰之乐又得观此书之精究愽备以为三者皆可纪而公又求余文以冠于篇盖此花见重于世三百余年穷妖极丽以擅天下之观美而近嵗尤复变态百出务为新竒以追逐时好者不可胜纪此草木之智巧便佞者也今公自耆老重德而余又愚蠢迂濶举世莫与为比则其于此书无乃皆非其人乎然鹿门子常怪宋广平之为人意其鐡心石肠而为梅花赋则清便艶发得南朝徐庾体今以余观之凢託于椎陋以眩世者又岂足信哉余虽非其人强为公纪之公家书二万巻愽览强记遇事成书非独牡丹也送杭州进士诗叙右登彼公堂四章章四句太守陈公之词也苏子曰士之求仕也志于得也仕而不志于得者伪也苟志于得而不以其道视时上下而变其学曰吾期得而巳矣则凢可以得者无不为也而可乎昔者齐景公田招虞人以旌不至孔子善之曰招虞人以皮冠夫旌与皮冠于义未有损益也然且不可而况使之弃其所学而学非其道欤熈宁五年钱塘之士贡于礼部者九人十月乙酉燕于中和堂公作是诗以勉之曰流而不返者水也不以时迁者松栢也言水而及松栢于其动者欲其难进也万世不移者山也时飞时止者鸿鴈也言山而及鸿鴈于其静者欲其及时也公之于士也可谓周矣诗曰无言不醻无德不报二三子何以报公乎邵茂诚诗集叙贵贱寿天天也贤者必贵仁者必寿人之所欲也人之所欲适与天相值实难譬如匠庆之山而得成虡岂可常也哉因其适相值而责之以常然此人之所以多怨而不通也至于文人其穷也固宜劳心以耗神盛气以忤物未老而衰病无恶而得罪鲜不以文者天人之相值既难而人又自贼如此虽欲不困得乎茂诚讳迎姓邵氏与余同年登进士第十有五年而见之于吴兴孙莘老之座上岀其诗数百篇余读之弥月不厌其文清和妙丽如晋宋间人而诗尤可爱咀嚼有味杂以江左唐人之风其为人笃学强记恭俭孝友而贯穿法律敏于吏事其状若不胜衣语言气息仅属余固哀其任衆难以瘁其身且疑其将病也踰年而茂诚卒又明年余过高邮则其䘮在焉入哭之败帏瓦灯尘埃萧然为之出涕太息夫原宪之贫颜回之短命扬雄之无子冯衍之不遇皇甫士安之笃疾彼遇其一而人哀之至今而茂诚兼之岂非命也哉余是以録其文哀而不怨亦茂诚之意也钱塘勤上人诗集叙昔翟公罢廷尉賔客无一人至者其后复用賔客欲往翟公大书其门曰一死一生乃知交情一贫一富乃知交态一贵一贱交情乃见世以为口实然余尝薄其为人以为客则陋矣而公之所以待客者独不为小哉故太子少师欧阳公好士为天下第一士有一言中于道不逺千里而求之甚于士之求公以故尽致天下豪俊自庸衆人以显于世者固多矣然士之负公者亦时有盖尝慨然太息以人之难知为好士者之戒意公之于士自是少倦而其退老于颍水之上余往见之则犹论士之贤者唯恐其不闻于世也至于负已者则曰是罪在我非其过翟公之客负之于死生贵贱之间而公之士叛公于瞬息俄顷之际翟公罪客而公罪已与士益厚贤于古人逺矣公不喜佛老其徒有治诗书学仁义之说者必引而进之佛者惠勤从公游三十余年公常称之为聡明才智有学问者尤长于诗公薨于汝隂余哭之于其室其后见之语及于公未尝不涕泣也勤固无求于世而公又非有德于勤者其所以涕泣不忘岂为利也哉余然后益知勤之贤使其得列于士大夫之间而从事于功名其不负公也审矣熈宁七年余自钱塘将赴高宻勤出其诗若干篇求余文以传于世余以为诗非待文而传者也若其为人之大畧则非斯文莫之传也晁君成诗集叙逹贤者有后张汤是也张汤宜无后者也无其实而窃其名者无后扬雄是也扬雄宜有后者也逹贤者有后吾是以知蔽贤者之无后也无其实而窃其名者无后吾是以知有其实而辞其名者之有后也贤者民之所以生也而蔽之是絶民也名者古今之逹尊也重于富贵而窃之是欺天也絶民欺天其无后不亦宜乎故曰逹贤者与有其实而辞其名者皆有后吾常诵之云尔乃者官于杭杭之新城令晁君君成讳端友者君子人也吾与之游三年知其为君子而不知其能文与诗而君亦未尝有一语及此者其后君既殁于京师其子补之岀君之诗三百六十篇读之而惊曰嗟夫诗之指虽㣲然其美恶高下犹有可以言传而指见者至于人之贤不肖其深逺茫昧难知盖甚于诗今吾尚不能知君之能诗则其所谓知君之为君子者果能尽知之乎君以进士得官所至民安乐之惟恐其去然未尝以一言求于人凢从仕二十有三年而后改官以没由此观之非独吾不知举世莫之知也君之诗清厚静深如其为人而每篇辄岀新意竒语宜为人所共爱其势非君深自覆匿人必知之而其子补之于文无所不能博辩俊伟絶人逺甚将必显于世吾是以益知有其实而辞其名者之必有后也昔李郃为汉中候吏和帝遣二使者㣲服入蜀馆于郃郃以星知之后三年使者为汉中守而郃犹为候吏人莫知之者其博学隐德之报在其子固诗曰岂弟君子神所劳矣凫绎先生诗集叙孔子曰吾犹及史之阙文也有马者借人乗之今亡矣夫史之不阙文与马之不借人也岂有损益于世也哉然且识之以为世之君子长者日以逺矣后生不复见其流风遗俗是以日趋于智巧便佞而莫之止是二者虽不足以损益而君子长者之泽在焉则孔子识之而况其足以损益于世者乎昔吾先君适京师与卿士大夫游归以语轼曰自今以往文章其日工而道将散矣士慕逺而忽近贵华而贱实吾已见其兆矣以鲁人凫绎先生之诗文十余篇示轼曰小子识之后数十年天下无复为斯文者也先生之诗文皆有为而作精悍确苦言必中当世之过凿凿乎如五谷必可以疗饥断断乎如药石必可以伐病其游谈以为高枝词以为观美者先生无一言焉其后二十余年先君既没而其言存士之为文者莫不超然出于形器之表㣲言高论既已鄙陋汉唐而其反复论难正言不讳如先生之文者世莫之贵矣轼是以悲于孔子之言而懐先君之遗训益求先生之文而得之于其子复乃録而藏之先生讳太初字醇之姓颜氏先师兖公之四十七世孙云徐州鹿鸣燕赋诗叙余闻之德行兴贤太高而不可考射御选士巳卑而不足行永惟三代以来莫如吾宋之盛始于乡举率用韦平之一经终于廷䇿庶几晁董之三道眷此房心之野实惟孝秀之渊元丰元年三郡之士皆举于徐九月辛丑晦会于黄楼修旧事也庭实旅百贡先前列之龟工歌拜三义取食野之鹿是日也天高气清水落石出仰观四山之晻暧俯听二洪之怒号眷焉顾之有足乐者于是讲废礼放郑声部刺史劝驾乡先生在位羣贤毕集逸民来会以谓古者于旅也语而君子会友以文爰赋笔札以侑樽爼载色载笑有同于泮水一觞一咏无愧于山隂真礼义之遗风而太平之盛节也大夫庶士不鄙谓余属为斯文以举是礼余于嘉祐之末以进士入官偶俪之文畴昔所事扬雄虽悔于少作钟仪敢废于南音贻诸故人必不我诮也王定国诗集叙太史公论诗以为国风好色而不淫小雅怨诽而不乱以余观之是特识变风变雅耳乌覩诗之正乎昔先王之泽衰然后变风发乎情虽衰而未竭是以犹止于礼义以为贤于无所止者而巳若夫发于情止于忠孝者其诗岂可同日而语哉古今诗人衆矣而杜子美为首岂非以其流落饥寒终身不用而一饭未尝忘君也欤今定国以余故得罪贬海上三年一子死贬所一子死于家定国亦病几死余意其怨我甚不敢以书相闻而定国归至江西以其岭外所作诗数百首寄余皆清平丰融蔼然有治世之音其言与志得道行者无异幽忧愤叹之作盖亦有之矣特恐死岭外而天子之恩不及报以忝其父祖耳孔子曰不怨天不尤人定国且不我怨而肯怨天乎余然后废巻而叹自恨其人之浅也又念昔者定国过余于彭城留十日往返作诗几百余篇余苦其多畏其敏而服其工也一日定国与颜复长道游泗水登桓山吹笛饮酒乘月而归余亦置酒黄楼上以待之曰李太白死世无此乐三百年矣今余老不复作诗又以病止酒闭门不岀门外数歩即大江经月不至江上眊眊焉真一老农夫也而定国诗益工饮酒不衰所至穷山水之胜不以厄穷衰老改其度今而后余之所畏服于定国者不独其诗也圣散子叙昔尝览千金方三建散云风冷痰饮症癖㾬疟无所不治而孙思邈特为着论以谓此方用药节度不近人情至于救急其验特异乃知神物效灵不拘常制至理开惑智不能知今仆所蓄圣散子殆此类耶自古论病惟伤寒最为危急其表里虚实日数证候应汗应下之类差之毫釐辄至不救而用圣散子者一切不问凢隂阳二毒男女相易状至危急者连饮数剂即汗岀气通饮食稍进神宇完复更不用诸药连服取差其余轻者心额㣲汗止尔无恙药性㣲热而阳毒发狂之类服之即觉清凉此殆不可以常理诘也若时疫流行平旦于大釜中煑之不问老少良贱各服一大盏即时气不入其门平居无疾能空腹一服则饮食倍常百疾不生真济世之具卫家之寳也其方不知所从岀得之于眉山人巢君谷谷多学好方祕惜此方不传其子余苦求得之谪居黄州比年时疫合此药散之所活不可胜数巢初授余约不传人指江水为盟余窃隘之乃以传蕲水人龎君安时安时以善医闻于世又善着书欲以传后故以授之亦使巢君之名与此方同不朽也田表圣奏议叙故谏议大夫赠司徒田公表圣奏议十篇呜唿田公古之遗直也其尽言不讳盖自敌以下受之有不能堪者而况于人主乎吾是以知二宗之圣也自太平兴国以来至于咸平可谓天下大治千载一时矣而田公之言常若有不测之忧近在朝夕者何哉古之君子必忧治世而危明主明主有絶人之资而治世无可畏之防夫有絶人之资必轻其臣无可畏之防必易其民此君子之所甚惧也方汉文时刑措不用兵革不试而贾谊之言曰天下有可长太息者有可流涕者有可痛哭者后世不以是少汉文亦不以是甚贾谊由此观之君子之遇治世而事明主法当如是也谊虽不遇而其所言畧巳施行不幸早世功烈不着于时然谊尝建言使诸侯王子孙各以次受分地文帝未及用厯孝景至武帝而主父偃举行之汉室以安今公之言十未用五六也安知来世不有若偃者举而行之欤愿广其书于世必有与公合者此亦忠臣孝子之志也乐全先生文集叙孔北海志大而论高功烈不见于世然英伟豪杰之气自为一时所宗其论盛孝章郗鸿豫书慨然有烈丈夫之风诸葛孔明不以文章自名而开物成务之姿综练名实之意自见于言语至岀师表简而尽直而不肆大哉言乎与伊训说命相表里非秦汉以来以事君为恱者所能至也常恨二人之文不见其全今吾乐全先生张公安道其庶几乎呜唿士不以天下之重自任乆矣言语非不工也政事文学非不敏且博也然至于临大事鲜不忘其故失其守者其器小也公为布衣则颀然已有公辅之望自少岀仕至老而归未尝以言狥物以色假人虽对人主必同而后言毁誉不动得䘮若一真孔子所谓大臣以道事君者世逺道散虽志士仁人或少贬以求用公独以迈往之气行正大之言曰用之则行舍之则藏上不求合于人主故虽贵而不用用而不尽下不求合于士大夫故恱公者寡不恱者衆然至言天下伟人则必以公为首公尽性知命体乎自然而行乎不得巳非蕲以文字名世者也然自庆厯以来讫元丰四十余年所与人主论天下事见于章疏者多矣或用或不用而皆本于礼义合于人情是非有考于前而成败有验于后及其他诗文皆清逺雄丽读者可以想见其为人信乎其有似于孔北海诸葛孔明也轼年二十以诸生见公成都公一见待以国士今三十余年所以开发成就之者至矣而轼终无所效尺寸于公者独求其文集手校而家藏之且论其大畧以待后世之君子昔曾鲁公尝为轼言公在人主前论大事他人终日反覆不能尽者公必数言而决粲然成文皆可书而诵也言虽不尽用然庆厯以来名臣为人主所敬莫如公者公今年八十一杜门却扫终日危坐将与造物者游于无何有之乡言且不可得闻而况其文乎凢为文若干巻若干首范文正公文集叙庆厯三年轼始総角入乡校士有自京师来者以鲁人石守道所作庆厯圣德诗示乡先生轼从旁窃观则能诵习其词问先生以所颂十一人者何人也先生曰童子何用知之轼曰此天人也耶则不敢知若亦人耳何为其不可先生竒轼言尽以告之且曰韩范富欧阳此四人者人杰也时虽未尽了则巳私识之矣嘉祐二年始举进士至京师则范公殁既葬而墓碑出读之至流涕曰吾得其为人盖十有五年而不一见其面岂非命也欤是嵗登第始见知于欧阳公因公以识韩富皆以国士待轼曰恨子不识范文正公其后三年过许始识公之仲子今丞相尧夫又六年始见其叔彛叟京师又十一年遂与其季德孺同僚于徐皆一见如旧且以公遗藳见属为叙又十三年乃克为之呜唿公之功德盖不待文而显其文亦不待叙而传然不敢辞者自以八嵗知敬爱公今四十七年矣彼三杰者皆得从之游而公独不识以为平生之恨若获挂名其文字中以自托于门下士之末岂非畴昔之愿也哉古之君子如伊尹太公管仲乐毅之流其王霸之畧皆定于畎亩中非仕而后学者也淮隂侯见高帝于汉中论刘项短长画取三秦如指诸掌及佐帝定天下汉中之言无一不酬者诸葛孔明卧草庐中与先主䇿曹操孙权规取刘璋因蜀之资以争天下终身不易其言此岂口传耳受尝试为之而侥倖其或成者哉公在天圣中居太夫人忧则已有忧天下致太平之意故为万言书以遗宰相天下传诵至用为将擢为执政考其平生所为无出此书者今其集二十巻为诗赋二百六十八为文一百六十五其于仁义礼乐忠信孝弟盖如饥渴之于饮食欲须臾忘而不可得如火之热如水之湿盖其天性有不得不然者虽弄翰戱语率然而作必归于此故天下信其诚争师尊之孔子曰有德者必有言非有言也德之发于口者也又曰我战则克祭则受福非能战也德之见于怒者也元祐四年四月十一日六一居士集叙夫言有大而非夸逹者信之衆人疑焉孔子曰天之将䘮斯文也后死者不得与于斯文也孟子曰禹抑洪水孔子作春秋而予距杨墨盖以是配禹也文章之得䘮何与于天而禹之功与天地并孔子孟子以空言配之不已夸乎自春秋作而乱臣贼子惧孟子之言行而杨墨之道废天下以为是固然而不知其功孟子既没有申商韩非之学违道而趣利残民以厚主其说至陋也而士以是罔其上上之人侥倖一切之功靡然从之而世无大人先生如孔子孟子者推其本末权其祸福之轻重以救其惑故其学遂行秦以是䘮天下陵夷至于胜广刘项之祸死者十八九天下萧然洪水之患盖不至此也方秦之未得志也使复有一孟子则申韩为空言作于其心害于其事作于其事害于其政者必不至若是烈也使杨墨得志于天下其祸岂减于申韩哉由此言之虽以孟子配禹可也太史公曰盖公言黄老贾谊晁错明申韩错不足道也而谊亦为之余以是知邪说之移人虽豪杰之士有不免者况衆人乎自汉以来道术不岀于孔氏而乱天下者多矣晋以老庄亡梁以佛亡莫或正之五百余年而后得韩愈学者以愈配孟子盖庶几焉愈之后三百有余年而后得欧阳子其学推韩愈孟子以逹于孔氏着礼乐仁义之实以合于大道其言简而明信而通引物连类折之于至理以服人心故天下翕然师尊之自欧阳子之存世之不说者譁而攻之能折困其身而不能屈其言士无贤不肖不谋而同曰欧阳子今之韩愈也宋兴七十余年民不知兵富而敎之至天圣景祐极矣而斯文终有愧于古士亦因陋守旧论卑而气弱自欧阳子出天下争自濯磨以通经学古为高以救时行道为贤以犯颜纳谏为忠长育成就至嘉祐末号称多士欧阳子之功为多呜唿此岂人力也哉非天其孰能使之欧阳子没十有余年士始为新学以佛老之似乱周孔之真识者忧之頼天子明圣诏修取士法风厉学者专治孔氏黜异端然后风俗一变考论师友渊源所自复知诵习欧阳子之书予得其诗文七百六十六篇于其子棐乃次而论之曰欧阳子论大道似韩愈论事似陆贽记事似司马迁诗赋似李白此非余言也天下之言也欧阳子讳修字永叔既老自谓六一居士云八境图后序南康江水嵗嵗壊城孔君宗翰为守始作石城至今頼之某为胶西守孔君实见代临行出八境图求文与诗以遗南康人使刻诸石其后十七年某南迁过郡得遍览所谓八境者则前诗未能道其万一也南康士大夫相与请于某曰诗文昔尝刻石或持以去今亡矣愿复书而刻之时孔君既没不忍违其请绍圣元年八月十九日圣散子后叙圣散子主疾功效非一去年春杭之民病得此药全活者不可胜数所用皆中下品药畧计每千钱即得千服所济已及千人由此积之其利甚博凢人欲施惠而力能自办者犹有所止若合衆力则人有善利其行可乆今募信士就楞严院修制自立春后起施直至来年春夏之交有入名者径以施送本院昔薄拘罗尊者以诃梨勒施一病比丘故获报身身常无衆疾施无多寡随力助縁疾病必相扶持功德岂有限量仁者恻隐当崇善因吴郡陆广秀才施此方并药得之于智藏主禅月大师寳泽乃乡僧也其陆广见在京施方并药在麦麴巷居住送人叙士之不能自成其患在于俗学俗学之患枉人之材窒人之耳目诵其师传造字之语从俗之文才数万言其为士之业尽此矣夫学以明礼文以述志思以通其学气以逹其文古之人道其聡明广其闻见所以学也正志完气所以言也王氏之学正如脱椠案其形模而出之不待脩饰而成器耳求为桓璧彛器其可乎送水丘秀才叙水丘仙夫治六经百家说为歌诗与扬州豪杰交游头骨硗然有古丈夫风其岀词吐气亦往往惊世俗予知其必有用也仙夫其自惜哉今之读书取官者皆屈折拳曲以合规绳曾不得自伸其喙仙夫耻不得为将厯瑯琊之会稽浮沅湘遡瞿塘登高以望逺摇桨以泳深以自适其适也过予而语行予谓古之君子有絶俗而高有择地而泰者顾其心常足而巳坐于庙堂君臣赓歌与夫据藁梧击朽枝而声犂然不知其心之乐奚以异也其在穷也能知舍其在通也能知用予以是卜仙夫之还也仙夫勉矣哉若夫习而不试往即而独后则仙夫之屐可以南矣猎会诗叙雷胜陇西人以勇敢应募得官为京东第二将武力絶人骑射敏妙按阅于徐徐人欲观其能为小猎城西又有殿直郑亮借职缪进者皆骑而从弓矢刀槊无不精习而驻泊黄宗闵举止如诸生戎装轻骑出驰絶衆客皆惊笑乐甚是日小雨甫晴土润风和观者数千人曹子桓云建安十年始定冀州濊貊贡良弓燕代献名马时嵗之春勾芒司节和风扇物弓燥手柔草茂兽肥与兄子丹猎于邺西手获獐鹿九狐兔三十驰骋之乐边人武吏日以为常如曹氏父子横槊赋诗以传于世乃可喜耳衆客既各自写其诗因书其末以为异日一笑讲田友直字叙韩城田益字迁之黄庭坚以谓不足以配名更之曰友直予曰益者三友何独取诸此某曰夫直者刚者之长也千夫诺诺不如一士之谔谔诚得直士与居彼不资吾子之过切磋琢磨成子金玉使子日知不足虽然取直友犹有四物有直而脩于直者有直而陷于曲者有曲而盗名直者有曲而遂其直者邦有道无道如矢此直而脩于直者也其父攘羊而子证之此直而陷于曲者也或乞醯焉乞诸其隣此曲而盗名直者也子为父隐此曲而遂其直者也其二端可愿其二端不可愿为吾子择益友也尝以是观之送张道士叙古者赠人以言彼虽不吾乞犹将发药也盖未有不吾乞而亦有待发药者以吾友之贤兹又奚乞虽然我反乞之曰与吾友心肺之识几三年矣非同顷暂也今乃别去遂黙黙而巳乎抑不足教乎岂无事于教乎将周旋终始笼络盖遮有所惜乎嗟仆之才陋甚也而吾友每过爱岂信然乎止于此可乎抑容有未至当勉乎自念明于处巳暗于接物其不可至死以不喜故讥骂随之抑足恤乎将从从然与之合乎身且老矣家且穷矣与物日忤而取途且逺矣将明灭如草上之萤乎浮沉如水中之鱼乎陶者能圆而不能方矢者能直而不能曲将为陶乎将为矢乎山有蕨薇可羮也野有麋鹿可脯也一丝可衣也一瓦可居也诗书可乐也父子兄弟妻孥可游衍也将谢世路而适吾所自适乎抑富贵声名以偷夣幻之快乎行乎止乎迟乎速乎吾友其可敎也黙黙而已非所以望吾友也江子静字叙友人江君以其名存之求字于予予字之曰子静夫人之动以静为主神以静舍心以静充志以静宁虑以静明其静有道得已则静逐物则动以一人之身昼夜之气唿吸出入未尝异也然而或存或亡者是其动静殊也后之学者始学也既累于仕其仕也又累于进得之则乐失之则忧是忧乐系于进矣平旦而起日与事交合我则喜忤我则怒是喜怒系于事矣耳恱五声目恱五色口恱五味鼻恱芬臭是爱欲系于物矣以𦕈然之身而所系如此行流转徙日迁月化则平日之所养尚能存耶䘮其所存尚安明其已之是非与夫在物之真伪哉故君子学以辨道道以求性正则静静则定定则虚虚则明物之来也吾无所增物之去也吾无所亏岂复为之欣喜爱恶而累其真欤君齿少才锐学以待仕方且岀而应物所谓静以存性不可不念也能得吾性不失其在已则何往而不适哉送钱塘僧思聡归孤山叙天以一生水地以六成之一六合而水可见虽有神禹不能知其孰为一孰为六也子思子曰自诚明谓之性自明诚谓之教诚则明矣明则诚矣诚明合而道可见虽有黄帝孔丘不能知其孰为诚孰为明也佛者曰戒生定定生慧慧独不生定乎伶𤣥有言慧则通通则流是乌知真慧哉醉而狂醒而止慧之生定通之不流也审矣故夫有目而自行则褰裳疾走常得大道无目而随人则扶轮曵踵常仆坑穽慧之生定速于定之生慧也钱唐僧思聡七嵗善弹琴十二舍琴而学书书既工十五舍书而学诗诗有竒语云烟葱胧珠玑的皪识者以为画师之流聡又不巳遂读华严诸经入法界海慧今年二十有九老师宿儒皆敬爱之秦少游取楞严文殊语字之曰闻复使聡日进不止自闻思脩以至于道则华严法界海慧尽为蘧庐而况书诗与琴乎虽然古之学道无自虚空入者轮扁斵轮伛偻承蜩苟可以发其巧智物无陋者聡若得道琴与书皆与有力诗其尤也聡能如水镜以一含万则书与诗当益竒吾将观焉以为聡得道浅深之候观宋复古画叙旧闻房琯开元中尝宰卢氏与道士邢和璞出游过夏口村入废佛寺坐古松下和璞使人凿地得瓮中所藏娄师德与永禅师书笑谓琯曰颇忆此耶琯因怅然悟前生之为永禅师也故人栁子玉寳此画曰是唐本宋复古所临者元祐六年三月十九日余自杭还朝宿吴松江夣长老仲殊挟琴过余弹之有异声熟视琴颇损而有十三絃余叹息不巳殊曰虽损尚可修曰奈十三絃何殊不答诵诗曰度数形名岂偶然破琴今有十三絃此生若遇邢和璞方信秦筝是响泉余梦中了然识其所谓既觉而忘之明日昼卧复梦殊来理前言再诵其诗方惊觉而殊适至意其非梦也问之殊盖不知是嵗六月见子玉之子子文于京师求得其画乃作诗并书所梦其上子玉名瑾善作诗及行草书复古名廸画山水草木盖妙絶一时仲殊本书生弃家学佛通脱无所着皆竒士也诗曰破琴虽未修中有琴意足谁云十三絃音节如佩玉新絃虽高张丝声不附木宛然七絃筝动与世好逐陋矣房次律因循堕流俗悬知董庭兰不识无絃曲东坡全集巻三十四东坡全集卷三十五钦定四库全书东坡全集巻三十五宋蘓轼撰记十三首清风阁记文慧大师应符居成都玉谿上为阁曰清风以书来求文为记五返而益勤余不能巳戏为浮屠语以问之曰符而所谓身者汝之所寄也而所谓阁者汝之所以寄所寄也身与阁汝不得有而名乌乎施名将无所施而安用记乎虽然吾为汝放心遗形而强言之汝亦放心遗形而强聼之木生于山水流于渊山与渊且不得有而人以为巳有不亦惑欤天地之相磨虚空与有物之相推而风于是焉生执之而不可得也逐之而不可及也汝为居室而以名之吾又为汝记之不亦大惑欤虽然世之所谓巳有而不惑者其与是奚辨若是而可以为有邪则虽汝之有是风可也虽为居室而以名之吾又为汝记之可也非惑也风起于苍茫之间彷徨乎山泽激越乎城郭道路虚徐演漾以汎汝之轩忩栏楯幔帷而不去也汝隠几而观之其亦有得乎力生于所激而不自为力故不劳形生于所遇而不自为形故不穷尝试以是观之喜雨亭记亭以雨名志喜也古者有喜则以名物示不忘也周公得禾以名其书汉武得鼎以名其年叔孙胜狄以名其子喜之大小不齐其示不忘一也余至扶风之明年始治官舍为亭于堂之北而凿池其南引流种树以为休息之所是嵗之春雨麦于岐山之阳其占为有年旣而弥月不雨民方以为忧越三月乙卯乃雨甲子又雨民以为未足丁卯大雨三日乃止官吏相与庆于庭商贾相与歌于市农夫相与抃于野忧者以乐病者以愈而吾亭适成于是举酒于亭上以属客而告之曰五日不雨可乎曰五日不雨则无麦十日不雨可乎曰十日不雨则无禾无麦无禾嵗且荐饥狱讼繁兴而盗益滋炽则吾与二三子虽欲优㳺以乐于此亭其可得耶今天不遗斯民始旱而赐之以雨使吾与二三子得相与优㳺而乐于此亭者皆雨之赐也其又可忘耶旣以名亭又从而歌之曰使天而雨珠寒者不得以为襦使天而雨玉饥者不得以为粟一雨三日繄谁之力民曰太守太守不有归之天子天子曰不然归之造物造物不自以为功归之太空太空㝠㝠不可得而名吾以名吾亭鳯鸣驿记始余丙申嵗举进士过扶风求舍于馆人旣入不可居而出次于逆旅其后六年为府从事至数日谒客于馆视客之所居与其凢所资用如官府如庙观如数世富人之宅四方之至者如归其家皆乐而忘去将去既驾虽马亦顾其皁而嘶余召馆吏而问焉吏曰今太守宋公之所新也自辛丑八月而公始至旣至逾月而兴功五十有五日而成用夫三万六千木以根计竹以竿计瓦甓坯钉各以枚计稭以石计者二十一万四千七百二十有八而民未始有知者余闻而心善之其明年县令胡允文具石请书其事余以为有足书者乃书曰古之君子不择居而安安则乐乐则喜从事使人而皆喜从事则天下何足治欤后之君子常有所不屑则躁否则惰躁则妄惰则废旣妄且废则天下之所以不治者常出于此而不足怪今夫宋公计其所歴而累其勤使无龃龉于世则今且何为矣而犹为此官哉然而未尝有不屑之心其治扶风也视其卼臲者而安植之求其䝉茸者而疏理之非特传舍而巳事复有小于传舍者公未尝不尽心也尝食刍豢者难于食菜尝衣锦者难于衣布尝为其大者不屑为其小此天下之通患也诗曰岂弟君子民之父母所贵乎岂弟者岂非以其不择居而安安而乐乐而喜从事欤夫修传舍诚无足书者以传舍之修而见公之不择居而安安而乐乐而喜从事者则是真足书也凌虚台记台因于南山之下宜若起居饮食与山接也四方之山莫髙于终南而都邑之丽山者莫近于扶风以至近求最髙其势必得而太守之居未尝知有山焉虽非事之所以损益而物理有不当然者此凌虚之所为筑也方其未筑也太守陈公杖屦逍遥于其下见山之出于林木之上者累累如人之旅行于墻外而见其髻也曰是必有异使工凿其前为方池以其土筑台出于屋之檐而止然后人之至于其上者怳然不知台之髙而以为山之踊跃奋迅而出也公曰是宜名凌虚以告其从事苏轼而求文以为记轼复于公曰物之废兴成毁不可得而知也昔者荒草野田霜露之所䝉翳狐虺之所窜伏方是时岂知有凌虚台耶废兴成毁相寻于无穷则台之复为荒草野田皆不可知也尝试与公登台而望其东则秦穆之祈年槖泉也其南则汉武之长杨五柞而其北则隋之仁寿唐之九成也计其一时之盛宏杰诡丽坚固而不可动者岂特百倍于台而已哉然而数世之后欲求其髣髴而破瓦頺垣无复存者旣已化为禾黍荆棘丘墟陇畆矣而况于此台欤夫台犹不足恃以长久而况于人事之得䘮忽徃而忽来者欤而或者欲以夸世而自足则过矣盖世有足恃者而不在乎台之存亡也旣已言于公退而为之记中和胜相院记佛之道难成言之使人悲酸愁苦其始学之皆入山林践荆棘虵虺袒裸雪霜或刲割屠脍燔烧烹煑以肉饲虎豹鸟乌蚊蚋无所不至茹苦含辛更百千万亿年而后成其不能此者犹弃絶骨肉衣麻布食草木之实昼日力作以给薪水粪除暮夜持膏火薫香事其师如生务苦瘠其身自身口意莫不有禁其畧十其详无数终身念之寝食见之如是仅可以称沙门比丘虽名为不耕而食然其劳苦卑辱则过于农工逺矣计其利害非侥倖小民之所乐今何其弃家毁服壊毛髪者之多也意亦有所便欤寒耕暑耘官乂召而役作之凢民之所患苦者我皆免焉吾师之所谓戒者为愚夫未逹者设也若我何用是为剟其患专取其利不如是而已又爱其名治其荒唐之説摄衣升坐问荅自若谓之长老吾尝究其语矣大抵务为不可知设械以应敌匿形以备败窘则推堕滉漾中不可捕捉如是而巳矣吾逰四方见辄反覆折困之度其所从遁而逆闭其涂徃徃面颈发赤然业已为是道势不得以恶声相反则笑曰是外道魔人也吾之于僧慢侮不信如此今寳月大师惟简乃以其所居院之本末求吾文为记岂不谬哉然吾昔者始逰成都见文雅大师惟度器宇落落可爱浑厚人也能言唐末五代事传记所不载者因是与之逰甚熟惟简则其同门友也其为人精敏过人事佛齐衆谨严如官府二僧皆吾之所爱而此院又有唐僖宗皇帝像及其从官文武七十五人其奔走失国与其所以将亡而不遂灭者旣足以感慨太息而画又皆精妙冠世有足称者故强为记之始居此者京兆人广寂大师希让传六世至度与简简姓苏氏眉山人吾逺宗子也今主是院而度亡矣四菩萨阁记始吾先君于物无所好燕居如斋言笑有时顾尝嗜画弟子门人无以悦之则争致其所嗜庶几一解其颜故虽为布衣而致画与公卿等长安有故藏经龛唐明皇帝所建其门四逹八版皆呉道子画阳为菩萨隂为天王凢十六躯广明之乱为贼所焚有僧忘其名于兵火中拔其四版以逃旣重不可负又廹于贼恐不能全遂窍其两版以受荷西奔于岐而寄死于乌牙之僧舍板留于是百八十年矣客有以钱十万得之以示轼者轼归其直而取之以献诸先君先君之所嗜百有余品一旦以是四板为甲治平四年先君没于京师轼自汴入淮泝于江载是四版以归旣免䘮所尝与徃来浮屠人惟简诵其师之言教轼为先君舍施必所甚爱与所不忍舍者轼用其说思先君之所甚爱轼之所不忍舍者莫若是版故遂以与之且告之曰此明皇帝之所不能守而焚于贼者也而况于余乎余视天下之蓄此者多矣有能及三世者乎其始求之若不及旣得惟恐失之而其子孙不以易衣食者鲜矣余惟自度不能长守此也是以与子子将何以守之简曰吾以身守之吾眼可霍吾足可斮吾画不可夺若是足以守之欤轼曰未也足以终子之世而巳简曰又盟于佛而以鬼守之凢取是者与凢以是予人者其罪如律若是足以守之欤轼曰未也世有无佛而蔑鬼者然则何以守之曰轼之以是予子者凢以为先君舍也天下岂有无父之人欤其谁忍取之若其闻是而不悛不惟一观而巳将必取之然后为快则其人之贤愚与广明之焚此者一也全其子孙难矣而况能久有此乎且夫不可取者存乎子取不取者存乎人子勉之矣为子之不可取者而巳又何知焉旣以予简简以钱百万度为大阁以藏之且画先君像其上轼助钱二十之一期以明年冬阁成熈宁元年十月二十六日记墨君堂记凢人相与号唿者贵之则曰公贤之则曰君自其下则尔汝之虽公卿之贵天下貌畏而心不服则进而君公退而尔汝者多矣独王子猷谓竹君天下从而君之无异辞今与可又能以墨象君之形容作堂以居君而属余为文以颂君徳则与可之于君信厚矣与可之为人也端静而文明哲而忠士之脩洁博习朝夕磨治洗濯以求交于与可者非一人也而独厚君如此君又疎简抗劲无声色臭味可以娯恱人之耳目鼻口则与可之厚君也其必有以贤君矣世之能寒燠人者其气燄亦未至若雪霜风雨之切于肌肤也而士鲜不以为欣戚䘮其所守自植物而言之四时之变亦大矣而君独不顾虽㣲与可天下其孰不贤之然与可独能得君之深而知君之所以贤雍容谈笑挥洒奋迅而尽君之徳稚壮枯老之容披折偃仰之势风雪凌厉以观其操崖石荦确以致其节得志遂茂而不骄不得志瘁瘠而不辱羣居不倚独立不惧与可之于君可谓得其情而尽其性矣余虽不足以知君愿从与可求君之昆弟子孙族属朋友之象而藏于吾室以为君之别馆云净因院画记余尝论画以为人禽宫室器用皆有常形至于山石竹木水波烟云虽无常形而有常理常形之失人皆知之常理之不当虽晓画者有不知故凢可以欺世而取名者必託于无常形者也虽然常形之失止于所失而不能病其全若常理之不当则举废之矣以其形之无常是以其理不可不谨也世之工人或能曲尽其形而至于其理非髙人逸才不能辨与可之于竹石枯木真可谓得其理者矣如是而生如是而死如是而挛拳瘠蹙如是而条逹遂茂根茎节叶牙角脉缕千变万化未始相袭而各当其处合于天造厌于人意盖逹士之所寓也欤昔嵗尝画两丛竹于净因之方丈其后出守陵阳而西也余与之偕别长老道臻师又画两竹梢一枯木于其东斋臻方治四壁于法堂而请于与可与可旣许之矣故余并为记之必有明于理而深观之者然后知余言之不妄墨妙亭记熈宁四年十一月髙邮孙莘老自广徳移守呉兴其明年二月作墨妙亭于府第之北逍遥堂之东取凢境内自汉以来古文遗刻以实之呉兴自东晋为善地号为山水清逺其民足于鱼稻蒲莲之利寡求而不争賔客非特有事于其地者不至焉故凢守都者率以风流啸咏投壶饮酒为事自莘老之至而嵗适大水上田皆不登湖人大饥将相率亡去莘老大振廪劝分躬自抚循劳来出于至诚富有余者皆争出谷以佐官所活至不可胜计当是时朝廷方更化立法使者旁午以为莘老当日夜治文书赴期㑹不能复雍容自得如故事而莘老益喜賔客赋诗饮酒为乐又以其余暇网罗遗逸得前人赋咏数百篇为呉兴新集其刻画尚存而僵仆断缺于荒陂野草之间者又皆集于此亭是嵗十二月余以事至湖周览叹息而莘老求文为记或以谓余凢有物必归于尽而恃形以为固者尤不可长虽金石之坚俄而变壊至于功名文章其传世垂后犹为差久今乃以此託于彼是久存者反求助于速壊此旣昔人之惑而莘老又将深檐大屋以锢留之推是意也其无乃几于不知命也夫余以为知命者必尽人事然后理足而无憾物之有成必有壊譬如人之有生必有死而国之有兴必有亡也虽知其然而君子之飬身也凢可以久生而缓死者无不用其治国也凢可以存存而救亡者无不为至于不可奈何而后巳此之谓知命是亭之作否无足争者而其理则不可以不辨故具载其说而列其名物于左云墨寳堂记世人之所共嗜者美饮食华衣服好声色而巳有人焉自以为髙而笑之弹琴奕棊蓄古法书图画客至出而夸观之自以为至矣则又有笑之者曰古之人所以自表见于后世者以有言语文章也是恶足好而豪杰之士又相与笑之以为士当以功名闻于世若乃施之空言而不见于行事此不得已者之所为也而其所谓功名者自知效一官等而上之至于伊吕稷契之所营刘项汤武之所争极矣而或者犹未免乎笑曰是区区者曾何足言而许由辞之以为难孔丘知之以为博由此言之世之相笑岂有既乎士方志于其所欲得虽小物有弃躯忘亲而驰之者故有好书而不得其法则拊心呕血几死而仅存至于剖冢斵棺而求之是岂有声色臭味足以移人哉方其乐之也虽其口不能自言而况他人乎人特以已之不好笑人之好则过矣毗陵人张君希元家世好书所蓄古今人遗迹至多尽刻诸石筑室而藏之属余为记余蜀人也蜀之谚曰学书者纸费学医者人费此言虽小可以喻大世有好功名者以其未试之学而骤出之于政其费人岂特医者之比乎今张君以兼人之能而位不称其才优游终嵗无所役其心智则以书自娯然以余观之君岂久闲者蓄极而通必将大发之于政君知政之费人也甚于医则愿以余之所言者为鉴钱塘六井记潮水避钱塘而东击西陵所从来逺矣沮洳斥卤化为桑麻之区而久乃为城邑聚落凢今州之平陆皆江之故地其水苦恶惟负山凿井乃得丼泉而所及不广唐宰相李公长源始作六井引西湖水以足民用其后刺史白公乐天治湖浚井刻石湖上至于今頼之始长源六井其最大者在清湖中为相国井其西为西井少西而北为金牛池又北而西附城为方井为白龟池又北而东至钱塘县治之南为小方井而金牛之废久矣嘉祐中太守沈公文通又于六井之南絶河而东至美俗坊为南井出涌金门并湖而北有水闸三注以石沟贯城而东者南井相国方井之所从出也若西井则相国之派别者也而白龟池小方井皆为匿沟湖底无所用闸此六井之大畧也熈宁五年秋太守陈公述古始至问民之所病皆曰六井不治民不给于水南井沟庳而井髙水行地中率常不应公曰嘻甚矣吾在此可使民求水而不得乎乃命僧仲文子珪办其事仲文子珪又引其徒如正思坦以自助凢出力以佐官者二十余人于是发沟易甃完缉罅漏而相国之水大至坎满溢流南注于河千艘更载瞬息百斛以方井为近于浊恶而迁之少西不能五步而得其故基父老惊曰此古方井也民李甲迁之于此六十年矣疏涌金池为上中下使澣衣浴马不及于上池而列二闸于门外其一赴三池而决之河其一纳之石槛比竹为五管以出之并河而东絶三桥以入于石沟注于南井水之所从来髙则南井常厌水矣凢为水闸四皆垣墻扄鐍以䕶之明年春六井毕脩而嵗适大旱自江淮至浙右井皆竭民至以罂缶贮水相饷如酒醴而钱塘之民肩足所任舟楫所及南出龙山北至长河盐官海上皆以饮牛马给沐浴方是时汲者皆诵佛以祝公余以为水者人之所甚急而旱至于井竭非嵗之所常有也以其不常有而忽其所甚急此天下之通患也岂独水哉故详其语以告后之人使虽至于久逺废壊而犹有考也仁宗皇帝御飞白记问世之治乱必观其人问人之贤不肖必以世考之孟子曰诵其诗读其书不知其人可乎是以论其世也合抱之木不生于步仭之丘千金之子不出于二家之市臣尝逮事仁宗皇帝其愚不足以测知圣徳之所至独私窃览观四十余年之间左右前后之人其大者固巳光明儁伟深厚雄杰不可窥较而其小者犹能敦朴恺悌靖恭持重号称长者当是之时天人和同上下驩心才智不用而道徳有余功业难名而福禄无穷升遐以来十有二年若臣若子罔有内外下至深山穷谷老妇稚子外薄四海裔夷君长见当时之人闻当时之事未有不流涕稽首者也此岂独上之泽欤凢在廷者与有力焉太子少傅安简王公讳举正臣不及见其人矣而识其为人其流风遗俗可得而称者以世考之也熈宁六年冬以事至姑苏其子诲出庆厯中所赐公端敏字二飞白笔一以示臣且谓臣记之将刻石而传诸世臣官在太常职在太史于法得书且以为抱乌号之弓不若藏此笔寳曲阜之履不若传此书考追蠡以论音声不若推㸃画以究观其所用之意存昌歜以追嗜好不若因褒贬以想见其所与之人或藏于名山或流于四方凢见此者皆当耸然而作如望旄头之尘而聴属车之音相与勉为忠厚而耻为浮薄或由此也夫大悲阁记羊豕以为羞五味以为和秫稻以为酒麴糵以作之天下之所同也其材同其水火之齐均其寒煖燥湿之候一也而二人为之则美恶不齐岂其所以美者不可以数取欤然古之为方者未尝遗数也能者即数以得妙不能者循数以得其畧其出一也有能有不能而精粗见焉人见其二也则求精于数外而弃迹以逐妙曰我知酒食之所以美也而畧其分齐舍其度数以为不在是也而一以意造则其不为人之所呕弃者寡矣今吾学者之病亦然天文地理音乐律厯宫庙服器冠昏䘮纪之法春秋之所去取礼之所可刑之所禁歴代之所以废兴与其人之贤不肖此学者之所宜尽力也曰是皆不足学学其不可载于书而传于口者子夏曰日知其所亡月无忘其所能可谓好学也巳古之学者其所亡与其所能皆可以一二数而日月见也如今世之学其所亡者果何物而所能者果何事欤孔子曰吾尝终日不食终夜不寝以思无益不如学也由是观之废学而徒思者孔子之所禁而今世之所上也岂惟吾学者至于为佛者亦然斋戒持律讲诵其书而崇饰塔庙此佛之所以日夜教人者也而其徒或者以为斋戒持律不如无心讲诵其书不如无言崇饰塔庙不如无为其中无心其口无言其身无为则饱食而嬉而巳是为大以欺佛者也杭州盐官安国寺僧居则自九嵗出家十年而得恶疾且死自誓于佛愿持律终身且造千手眼观世音像而诵其名千万遍巳而力不给则缩衣节口三十余年铢积寸累以迄于成其髙九仞为大屋四重以居之而求文以为记余尝以斯言告东南之士矣盖仅有从者独喜则之勤苦从事于有为笃志守节老而不衰异夫为大以欺佛者故为记之且以风吾党之士云东坡全集巻三十五东坡全集卷三十六钦定四库全书东坡全集巻三十六宋蘓轼撰记十四首超然台记凡物皆有可观苟有可观皆有可乐非必怪竒玮丽者也餔糟啜漓皆可以醉果蔬草木皆可以饱推此类也吾安徃而不乐夫所为求福而辞祸者以福可喜而祸可悲也人之所欲无穷而物之可以足吾欲者有尽羙恶之辨战乎中而去取之择交乎前则可乐者常少而可悲者常多是谓求祸而辞福夫求祸而辞福岂人之情也哉物有以盖之矣彼逰于物之内而不逰于物之外物非有大小也自其内而观之未有不髙且大者也彼挟其髙大以临我则我常眩乱反覆如隙中之观鬬又乌知胜负之所在是以美恶横生而忧乐出焉可不大哀乎余自钱塘移守胶西释舟楫之安而服车马之劳去雕墻之美而庇采椽之居背湖山之观而行桑麻之野始至之日歳比不登盗贼满野狱讼充斥而斋厨索然日食杞菊人固疑余之不乐也处之朞年而貌加丰髪之白者日以反黑余既乐其风俗之淳而其吏民亦安予之拙也于是治其园圃洁其庭宇伐安丘髙密之木以脩补破败为苟完之计而园之北因城以爲台者旧矣稍葺而新之时相与登览放意肆志焉南望马耳常山出没隠见若近若逺庻几有隠君子乎而其东则卢山秦人卢敖之所从遁也西望穆陵隠然如城郭师尚父齐桓公之遗烈犹有存者北俯潍水慨然太息思淮隂之功而弔其不终台髙而安深而明夏凉而冬温雨雪之朝风月之夕余未尝不在客未尝不从撷园蔬取池鱼酿秫酒㵸脱粟而食之曰乐哉游乎方是时余弟子由适在济南闻而赋之且名其台曰超然以见余之无所徃而不乐者盖逰于物之外也雩泉记常山在东武郡治之南二十里不甚髙大而下临城中如在山下雉堞楼观髣髴可数自城中望之如在城上起居寝食无徃而不见山者其神食于斯民固宜也东武濵海多风而沟渎不留故率常苦旱祷于兹山未尝不应民以其可信而恃盖有常徳者故谓之常山熈宁八年春夏旱轼再祷焉皆应如响乃新其庙庙门之西南十五歩有泉汪洋折旋如车轮清凉滑甘冬夏若一余流溢去逹于山下兹山之所以能常其徳出云为雨以信于斯民者意其在此而号称不立除治不严农民易之乃琢石为井其深七尺广三之二作亭于其上而名之曰雩泉古者谓吁嗟而求雨曰雩今民吁嗟其所不获而呻吟其所疾痛亦多矣吏有能闻而哀之荅其所求如常山雩泉之可信而恃者乎轼以是愧于神乃作吁嗟之诗以遗东武之民使歌以祀神而勉吏云吁嗟常山东武之望匪石巖巖惟徳之常吁嗟雩泉维山之滋维水作聪我民所噫我歌云汉于泉之侧谁其尸之涌溢赴节堂堂在位有号不闻我愧于中何以吁神神尸其昧我职其着各率尔职神不汝弃酌山之泉言採其蔬跪以荐神神其吐之醉白堂记故魏国忠献韩公作堂于私第之池上名之曰醉白取乐天池上之诗以为醉白堂之歌意若有羡于乐天而不及者天下之士闻而疑之以爲公既已无愧于伊周矣而犹有羡于乐天何哉轼闻而笑曰公岂独有羡于乐天而巳乎方且愿为寻常无闻之人而不可得者天之生是人也将使任天下之重则寒者求衣饥者求食凡不获者求得苟有以与之将不胜其求是以终身处乎忧患之域而行乎利害之涂岂其所欲哉夫忠献公既已相三帝安天下矣浩然将归老于家而天下共挽而留之莫释也当是时其有羡于乐天无足怪者然以乐天之平生而求之于公较其所得之厚薄浅深孰有孰无则后世之论有不可欺者矣文致太平武定乱畧谋安宗庙而不自以为功急贤才轻爵禄而士不知其恩杀伐果敢而六军安之四夷八蛮想闻其风采而天下以其身为安危此公之所有而乐天之所无也乞身于强健之时退居十有五年日与其朋友赋诗饮酒尽山水园池之乐府有余帛廪有余粟而家有声伎之奉此乐天之所有而公之所无也忠言嘉谋效于当时而文采表于后世死生穷逹不易其操而道徳髙于古人此公与乐天之所同也公既不以其所有自多亦不以其所无自少将推其同者而自託焉方其寓形于一醉也齐得䘮忘祸福混贵贱等贤愚同乎万物而与造物者逰非独自比于乐天而已古之君子其处已也厚其取名也亷是以实浮于名而世诵其美不厌以孔子之圣而自比于老彭自同于丘明自以为不如颜渊后之君子实则不至而皆有侈心焉臧武仲自以为圣白圭自以为禹司马长卿自以为相如扬雄自以为孟轲崔浩自以为子房然世终莫之许也由此观之忠献公之贤于人也逺矣昔公尝告其子忠彦将求文于轼以为记而未果既葬忠彦以告轼以为义不得辞也乃泣而书之盖公堂记始吾居乡有病寒而欬者问诸医医以为蛊不治且杀人取其百金而治之饮以蛊药攻伐其肾肠烧灼其体肤禁切其饮食之美者朞月而百疾作内热恶寒而欬不已累然真蛊者也又求于医医以为热授之以寒药旦朝吐之暮夜下之于是始不能食惧而反之则钟乳乌啄杂然并进而瘭疽痈疥眩瞀之状无所不至三易医而疾愈甚里老父教之曰是医之辠药之过也子何疾之有人之生也以气为主食为辅今子终日药不释口臭味乱于外而百毒战于内劳其主隔其辅是以病也子退而休之谢医却药而进所嗜气完而食美矣则夫药之良者可以一饮而效从之朞月而病良已昔之为国者亦然吾观夫秦自孝公以来至于始皇立法更制以镌磨锻鍊其民可谓极矣萧何曹参亲见其斵䘮之祸而收其民于百战之余知其厌苦憔悴无聊而不可与有为也是以一切与之休息而天下安始参为齐相召长老请先生问所以安集百姓而齐故诸儒以百数言人人殊参未知所定闻胶西有盖公善治黄老言使人请之盖公为言治道贵清净而民自定推此类具言之参于是避正堂以舍盖公用其言而齐大治其后以其所以治齐者治天下天下至今称贤焉吾为胶西守知公之为邦人也求其坟墓子孙而不可得慨然懐之师其言想见其为人庻几复见如公者治新寝于黄堂之北易其弊陋逹其壅蔽重门洞开尽城之南北相望如引绳名之曰盖公堂时从宾客僚吏逰息其间而不敢居以待如公者焉夫曹参为汉宗臣而盖公爲之师可谓盛矣而史不记其所终岂非古之至人得道而不死者欤胶西东并海南放于九仙北属之牢山其中多隠君子可闻而不可见可见而不可致安知盖公不徃来其间乎吾何足以见之李氏山房藏书记象犀珠玉怪珍之物有悦于人之耳目而不适于用金石草木丝麻五糓六材有适于用而用之则弊取之则竭恱于人之耳目而适于用用之而不弊取之而不竭贤不肖之所得各因其才仁智之所见各随其分才分不同而求无不获者惟书乎自孔子圣人其学必始于观书当是时惟周之柱下史聃为多书韩宣子适鲁然后见易象与鲁春秋季札聘于上国然后得闻诗之风雅颂而楚独有左史倚相能读三坟五典八索九丘士之生于是时得见六经者盖无几其学可谓难矣而皆习于礼乐深于道徳非后世君子所及自秦汉以来作者益衆纸与字画日趋于简便而书益多世莫不有然学者益以苟简何哉余犹及见老儒先生自言其少时欲求史记汉书而不可得幸而得之皆手自书日夜诵读惟恐不及近歳市人转相摹刻诸子百家之书日传万纸学者之于书多且易致如此其文词学术当倍蓰于昔人而后生科举之士皆束书不观逰谈无根此又何也余友李公择少时读书于庐山五老峯下白石庵之僧舍公择既去而山中之人思之指其所居为李氏山房藏书凢九千余巻公择既已渉其流探其源採剥其华实而咀嚼其膏味以为巳有发于文词见于行事以闻名于当世矣而书固自如也未尝少损将以遗来者供其无穷之求而各足其才分之所当得是以不藏于家而藏于其所故居之僧舍此仁者之心也余既衰且病无所用于世惟得数年之间尽读其所未见之书而庐山固所愿逰而不得者盖将老焉尽发公择之藏拾其余弃以自补庶有益乎而公择求余文以为记乃为一言使来者知昔之君子见书之难而今之学者有书而不读为可惜也寳绘堂记君子可以寓意于物而不可以留意于物寓意于物虽微物足以为乐虽尤物不足以为病留意于物虽微物足以为病虽尤物不足以为乐老子曰五色令人目盲五音令人耳聋五味令人口爽驰骋田猎令人心发狂然圣人未尝废此四者亦聊以寓意焉耳刘备之雄才也而好结氂嵇康之逹也而好锻鍊阮孚之放也而好蜡屐此岂有声色臭味也哉而乐之终身不厌凢物之可喜足以悦人而不足以移人者莫若书与画然至其留意而不释则其祸有不可胜言者钟繇至以此呕血发塜宋孝武王僧䖍至以此相忌桓𤣥之走舸王涯之复壁皆以儿戯害其国凶其身此留意之祸也始吾少时尝好此二者家之所有惟恐其失之人之所有惟恐其不吾予也既而自笑曰吾薄富贵而厚于书轻死生而重画岂不颠倒错缪失其本心也哉自是不复好见可喜者虽时复蓄之然为人取去亦不复惜也譬之烟云之过眼百鸟之感耳岂不欣然接之去而不复念也于是乎二物者常为吾乐而不能为吾病驸马都尉王君晋卿虽在戚里而其被服礼义学问诗书常与寒士角平居攘去膏梁屏逺声色而从事于书画作寳绘堂于私第之东以蓄其所有而求文以为记恐其不幸而类吾少时之所好故以是告之庶几全其乐而逺其病也熈宁十年七月二十二日记眉州逺景楼记吾州之俗有近古者三其士大夫贵经术而重氏族其民尊吏而畏法其农夫合耦以相助盖有三代汉唐之遗风而他郡之所莫及也始朝廷以声律取士而天圣以前学者犹袭五代文弊独吾州之士通经学古以西汉文词为宗师方是时四方指以为迂阔至于郡县胥史皆挟经载笔应对进退有足观者而大家显人以门族相上推次甲乙皆有定品谓之江乡非此族也虽贵且富不通婚姻其民事太守县令如古君臣既去辄画像事之而其贤者则记録其行事以为口实至四五十年不忘富商小民常储善物而别异之以待官吏之求家藏律令徃徃通念而不以为非虽薄刑小罪终身有不敢犯者歳二月农事始作四月初吉糓稚而草壮耘者毕出数十百人为曹立表下漏鸣鼓以致衆择其徒为衆所畏信者二人一人掌鼓一人掌漏进退作止惟二人之聴鼓之而不至至而不力皆有罚量田计功终事而㑹之田多而丁少则出钱以偿衆七月既望谷艾而草衰则仆鼓决漏取罚金与偿衆之钱买羊豕酒醴以祀田祖作乐饮食醉饱而去歳以为常其风俗盖如此故其民皆聪明才智务本而力作易治而难服守令始至视其言语动作辄了其为人其明且能者不复以事试终日寂然苟不以其道则陈义秉法以讥切之故不知者以为难治今太守黎侯希声轼先君子之友人也简而文刚而仁明而不苛衆以为易事既满将代不忍其去相率而留之上不夺其请既留三年民益信遂以无事因守居之北墉而增筑之作逺景楼日与賔客僚吏㳺处其上轼方为徐州吾州之人以书相徃来未尝不道黎侯之善而求文以为记嗟夫轼之去乡久矣所谓逺景楼者虽想见其处而不能道其详矣然州人之所以乐斯楼之成而欲记焉者岂非上有易事之长而下有易治之俗也哉孔子曰吾犹及史之阙文也有马者借人乘之今亡巳夫是二者于道未有大损益也然且录之今吾州近古之俗独能累世而不迁盖耆老昔人岂弟之泽而贤守令抚循教诲不倦之力也可不录乎若夫登临览观之乐山川风物之美轼将归老于故丘布衣幅巾从邦君于其上酒酣乐作援笔而赋之以颂黎侯之遗爱尚未晩也元丰元年七月十五日记滕县公堂记君子之仕也以其才易天下之养也才有大小故养有厚薄苟有益于人虽厉民以自养不为泰是故饮食必丰车服必安宫室必壮使令之人必给则人轻去其家而重去其国如使衣食菲恶不如吾私宫室弊陋不如吾庐使令之人朴野不足不如吾僮奴虽君子安之无不可者然人之情所以去父母捐坟墓而逺㳺者岂厌安逸而思劳苦也哉至于宫室盖有所从受而传之无穷非独以自养也今日不治后日之费必倍而比年以来所在务为俭陋尤讳土木营造之功欹仄腐壊转以相付不敢擅易一椽此何义也滕古邑也在宋鲁之间号为难治庭宇陋甚莫有葺者非惟不敢亦不暇自天圣元年县令太常博士张君太素实始改作凢五十有二年而賛善大夫范君纯粹自公府掾谪为令复一新之公堂吏舍凡百一十有六间髙明硕大称子男邦君之居而寝室未治范君非嫌于奉已也曰吾力有所未暇而已昔毛孝先崔季珪用事士皆变易车服以求名而徐公不改其常故天下以为泰其后世俗日以奢靡而徐公固自若也故天下以为啬君子之度一也时自二耳元丰元年七月二十二日尚书祠部员外郎直史舘权知徐州军事苏轼记庄子祠堂记庄子䝉人也尝为䝉漆园吏没千余歳而䝉未有祀之者县令祕书丞王兢始作祠堂求文以为记谨按史记庄子与梁恵王齐宣王同时其学无所不闚然要本归于老子之言故其着书十余万言大抵率寓言也作渔父盗跖胠箧以诋訾孔子之徒以明老子之术此知庄子之粗者余以为庄子盖助孔子者要不可以为法耳楚公子微服出亡而门者难之其仆操箠而骂曰𨽻也不力门者出之事固有倒行而逆施者以仆为不爱公子则不可以为事公子之法亦不可故庄子之言皆实予而文不予阳挤而隂助之其正言盖无几至于诋訾孔子未尝不微见其意其论天下道术自墨翟禽滑釐彭䝉慎到田骈闗尹老聃之徒以至于其身皆以为一家而孔子不与其尊之也至矣然余尝疑盗跖渔父则若真诋孔子者至于让王説劒皆浅陋不入于道反复观之得其寓言之意终曰阳子居西逰于秦遇老子老子曰而睢睢而盱盱而谁与居太白若辱盛徳若不足阳子居蹵然变容其徃也舍者将迎其家公执席妻执巾栉舍者避席炀者避灶其反也舍者与之争席矣去其让王説劔渔父盗跖四篇以合于列御寇之篇曰列御寇之齐中道而反曰吾惊焉吾食于十浆而五浆先餽然后悟而笑曰是固一章也庄子之言未终而昩者勦之以入其言余不可以不辨凢分章名篇皆出于世俗非庄子本意元丰元年十一月十九日记放鹤亭记熈宁十年秋彭城大水云龙山人张君之草堂水及其半扉明年春水落迁于故居之东东山之麓升髙而望得异境焉作亭于其上彭城之山冈岭四合隠然如大环独缺其西南面而山人之亭适当其缺春夏之交草木际天秋冬雪月千里一色风雨晦明之间俯仰百变山人有二鹤甚驯而善飞旦则望西山之缺而放焉纵其所如或立于陂田或翔于云表莫则傃东山而归故名之曰放鹤亭郡守苏轼时从賔客僚吏徃见山人饮酒于斯亭而乐之揖山人而告之曰子知隠居之乐乎虽南面之君未可与易也易曰鸣鹤在隂其子和之诗曰鹤鸣于九臯声闻于天盖其为物清逺闲放超然于尘垢之外故易诗人以比贤人君子隠徳之士狎而玩之宜若有益而无损者然卫懿公好鹤则亡其国周公作酒诰卫武公作抑戒以为荒惑败乱无若酒者而刘伶阮籍之徒以此全其真而名后世嗟夫南面之君虽清逺闲放如鹤者犹不得好好之则亡其国而山林遁世之士虽荒惑败乱如酒者犹不能为害而况于鹤乎由此观之其为乐未可以同日而语也山人忻然而笑曰有是哉乃作放鹤招鹤之歌曰鹤飞去兮西山之缺髙翔而下览兮择所适翻然歛翼婉将集兮忽何所见矫然而复击独终日于涧谷之间兮琢苍苔而履白石鹤归来兮东山之隂其下有人兮黄冠草履葛衣而鼓琴躬耕而食兮其余以汝饱归来归来兮西山不可以久留元丰元年十一月初八日记思堂记建安章质夫筑室于公堂之西名之曰思曰吾将朝夕于是凡吾之所为必思而后行子为我记之嗟夫余天下之无思虑者也遇事则发不暇思也未发而思之则未至已发而思之则无及以此终身不知所思言发于心而冲余口吐之则逆人茹之则逆余以为宁逆人也故卒吐之君子之于善也如好好色其于不善也如恶恶臭岂复临事而后思计议其美恶而避就之哉是故临义而思利则义必不果临战而思生则战必不力若夫穷逹得䘮死生祸福则吾有命矣少时遇隠者曰孺子近道少思寡欲曰思与欲若是均乎曰甚于欲庭有二盎以畜水隠者指之曰是有蚁漏是日取一升而弃之孰先竭曰必蚁漏者思虑之贼人也微而无间隠者之言有㑹于余心余行之且夫不思之乐不可名也虚而明一而通安而不懈不处而静不饮酒而醉不闭目而睡将以是记思堂不亦缪乎虽然言各有当也万物并育而不相害道并行而不相悖以质夫之贤其所谓思者岂世俗之营营于思虑者乎易曰无思也无为也我愿学焉诗曰思无邪质夫以之元丰元年正月二十四日记㳺桓山记元丰二年正月已亥晦春服既成从二三子㳺于泗之上登桓山入石室使道士戴日祥鼓雷氏之琴操履霜之遗音曰噫嘻悲夫此宋司马桓魋之墓也或曰鼓琴于墓礼欤曰礼也季武子之䘮曾㸃倚其门而歌仲尼日月也而魋以为可得而害也且死为石椁三年不成古之愚人也余将弔其藏而其骨毛爪齿既已化为飞尘荡为冷风矣而况于椁乎况于从死之臣妾饭含之贝玉乎使魋而无知也余虽鼓琴而歌可也使魋而有知也闻余鼓琴而歌知哀乐之不可常物化之无日也其愚岂不少瘳乎二三子喟然而叹乃歌曰桓山之上维石嵯峨兮司马之恶与石不磨兮桓山之下维水弥弥兮司马之藏与水皆逝兮歌阕而去从㳺者八人毕仲孙舒焕㓂昌朝王适王遹王肄轼之子迈焕之子彦举灵壁张氏园亭记道京师而东水浮浊流陆走黄尘陂田苍莽行者勌厌凢八百里始得灵壁张氏之园于汴之阳其外脩竹森然以髙乔木蓊然以深其中因汴之余浸以为陂池取山之怪石以为巖阜蒲苇莲芡有江湖之思椅桐桧栢有山林之气竒花美草有京洛之态华堂厦屋有呉蜀之巧其深可以隠其富可以养果蔬可以饱隣里鱼鼈笋茹可以餽四方之賔客余自彭城移守呉兴由宋登舟三宿而至其下肩舆叩门见张氏之子硕硕求余文以记之维张氏世有显人自其伯父殿中君与其先人通判府君始家灵壁而为此园作兰臯之亭以养其亲其后出仕于朝名闻一时推其余力日增治之于今五十余年矣其木皆十围岸谷隠然凢园之百物无一不可人意者信其用力之多且久也古之君子不必仕不必不仕必仕则忘其身必不仕则忘其君譬之饮食适于饥饱而已然士罕能蹈其义赴其节处者安于故而难出出者狃于利而忘返于是有违亲絶俗之讥懐禄苟安之弊今张氏之先君所以为其子孙之计虑者逺且周是故筑室蓺园于汴泗之间舟车冠盖之冲凢朝夕之奉燕逰之乐不求而足使其子孙开门而出仕则跬歩市朝之上闭门而归隠则俯仰山林之下于以养生治性行义求志无适而不可故其子孙仕者皆有循吏良能之称处者皆有节士亷退之行盖其先君子之泽也余为彭城二年乐其土风将去不忍而彭城之父老亦莫余厌也将买田于泗水之上而老焉南望灵壁鸡犬之声相闻幅巾杖屦歳时徃来于张氏之园以与其子孙逰将必有日矣元丰二年三月二十七日记文与可画篔筜谷偃竹记竹之始生一寸之萌耳而节叶具焉自蜩腹虵蚹以至于剑拔十寻者生而有之也今画者乃节节而为之叶叶而累之岂复有竹乎故画竹必先得成竹于胸中执笔熟视乃见其所欲画者急起从之振笔直遂以追其所见如兎起鹘落少纵则逝矣与可之教予如此予不能然也而心识其所以然夫既心识其所以然而不能然者内外不一心手不相应不学之过也故凢有见于中而操之不熟者平居自视了然而临事忽焉䘮之岂独竹乎子由为墨竹赋以遗与可曰庖丁解牛者也而养生者取之轮扁斵轮者也而读书者与之今夫夫子之託于斯竹也而予以为有道者则非耶子由未尝画也故得其意而已若予者岂独得其意并得其法与可画竹初不自贵重四方之人持缣素而请者足相蹑于其门与可厌之投诸地而骂曰吾将以为韈士大夫传之以为口实及与可自洋州还而余为徐州与可以书遗余曰近语士大夫吾墨竹一派近在彭城可徃求之韈材当萃于子矣书尾复写一诗其畧曰拟将一段鵞谿绢扫取寒稍万尺长予谓与可竹长万尺当用绢二百五十匹知公倦于笔砚愿得此绢而已与可无以荅则曰吾言妄矣世岂有万尺竹哉余因而实之荅其诗曰世间亦有千寻竹月落庭空影许长与可笑曰苏子辩则辩矣然二百五十匹吾将买田而归老焉因以所画篔筜谷偃竹遗予曰此竹数尺耳而有万尺之势篔筜谷在洋州与可尝令予作洋州三十咏篔筜谷其一也予诗云汉川修竹贱如蓬斤斧何曾赦箨龙料得清贫馋太守渭滨千畆在胸中与可是日与其妻㳺谷中烧笋晩食发函得诗失笑喷饭满案元丰二年正月二十日与可没于陈州是歳七月七日予在湖州曝书画见此竹废巻而哭失声昔曹孟徳祭桥公文有车过腹痛之语而予亦载与可畴昔戏笑之言者以见与可于予亲厚无间如此也东坡全集巻三十六东坡全集卷三十七钦定四库全书东坡全集巻三十七宋蘓轼撰记十三首胜相院经藏记元丰三年歳在庚申有大比丘惟简号曰寳月修行如幻三摩钵提在蜀成都大圣慈寺故中和院赐名胜相以无量寳黄金丹砂琉璃真珠旃檀衆香庄严佛语及菩萨语作大寳藏涌起于海有大天龙背负而出及诸小龙纠结环绕诸化菩萨及䕶法神镇守其门天魔鬼神各执其物以御不祥是诸衆寳及诸佛子光色声香自相磨激璀璨芳郁玲珑宛转生出诸相变化无穷不假言语自然显见苦空无我无量妙义凡见闻者随其根性各有所得如衆饥人入于太仓虽未得食已有饱意又如病人逰于药市闻衆药香病自衰减更能取米作无碍饭恣食取饱自然不饥又能取药以疗衆病衆病有尽而药无穷须臾之间无病可疗以是因缘度无量衆时见闻者皆争舍施富者出财壮者出力巧者出技皆舍所爱及诸结习而作佛事求脱烦恼浊恶苦海有一居士其先蜀人与是比丘有大因缘去国流浪在江淮间闻是比丘作是佛事即欲随衆舍所爱习周视其身及其室庐求可舍者了无一物如焦糓芽如石女儿乃至无有毫髪可舍私自念言我今惟有无始已来结习口业妄言绮语论説古今是非成败以是业故所出言语犹如钟磬黼黻文章悦可耳目如人善博日胜日负自云是巧不知是业今舍此业作寳藏偈愿我今世作是偈已尽未来世永断诸业客尘妄想及诸理障一切世间无取无舍无憎无爱无可无不可时此居士稽首西望而説偈言我逰衆寳山见山不见寳巖谷及草木虎豹诸龙蛇虽知寳所在欲取不可得复有求寳者自言已得寳见寳不见山亦未得寳故譬如梦中人未尝知是梦既知是梦已所梦即变灭见我不见梦因以我爲觉不知真觉者觉梦两无有我观大寳藏如以蜜説甜衆生未谕故复以甜説蜜甜蜜更相説千刼无穷尽自蜜及甘蔗查梨与橘柚説甜而得酸以及咸辛苦忽然反自味舌根有甜相我尔黙自知不烦更相説我今説此偈于道亦云逺如眼根自见是眼非我有当有无耳人听此非舌言于一弹指顷洗我千刼罪䖍州崇庆禅院新经藏记如来得阿耨多罗三藐三菩提曰以无所得故而得舍利弗得阿罗汉道亦曰以无所得故而得如来与舍利弗若是同乎曰何独舍利弗至于百工贱技承蜩意钩履狶画墁未有不同者也夫道之大小虽至于大菩萨其视如来犹若天渊然及其以无所得故而得则承蜩意钩履狶画墁未有不与如来同者也以吾之所知推至其所不知婴儿生而导之言稍长而教之书口必至于忘声而后能言手必至于忘笔而后能书此吾之所知也口不能忘声则语言难于属文手不能忘笔则字画难于刻琱及其相忘之至也则形容心术酧酢万物之变忽然而不自知也自不能者而观之其神智妙逹不既超然与如来同乎故金刚经曰一切圣贤皆以无爲法而有差别以是为技则技疑神以是为道则道疑圣古之人与人皆学而独至于是其必有道矣吾非学佛者不知其所自来独闻之孔子曰诗三百一言以蔽之曰思无邪夫有思皆邪也善恶同而无思则土木也云何能使有思而无邪无思而非土木乎乌乎吾老矣安得数年之暇託于佛僧之宇尽发其书以无所思心㑹如来意庶几于无所得故而得者谪居惠州终歳无事宜若得行其志而州之僧舍无所谓经藏者独榜其所居室曰思无邪斋而铭之致其志焉始吾南迁过䖍州与通守奉议郎俞君括㳺一日访亷泉入崇庆院观寳轮藏君曰是于江南壮丽爲第一其费二千余万前长老昙秀始作之几于成而寂今长老惟湜嗣成之奔走二老之间劝导经营铢积寸累十有六年而成者僧知钖也子能愍此三士之劳为一言记之乎盖吾心许之俞君博学能文敏于从政而恬于进取数与吾书欲弃官相从学道自䖍罢归道病卒于庐陵䖍之士民有巷哭者吾亦爲出涕故作此文以遗湜钖并论孔子思无邪之意与吾有志无书之叹使刻于石且与俞君结未来之因乎绍圣二年五月二十七日记宻州通判㕔题名记始尚书郎赵君成伯爲眉之丹稜令邑人至今称之余其隣邑人也故知之爲详君既罢丹稜而余适还眉于是始识君其后余出官于杭而君亦通守临淮同日上谒辞相见于殿门外握手相与语已而见君于临淮剧饮大醉于先春亭上而别及移守胶西未一年而君来倅是邦余性不慎语言与人无亲疎輙输写腑脏有所不尽如茹物不下必吐出乃已而人或记疏以爲怨咎以此尤不可与深中而多数者处君既故人而简易疎逹表里洞然余固甚乐之而君又勤于吏职视官事如家事余得少休焉君曰吾㕔事未有壁记乃集前人之姓名以属于余余未暇作也及爲彭城君每书来輙以爲言且曰吾将託子以不朽昔羊叔子登岘山谓从事邹湛曰自有宇宙而有此山登此逺望如我与卿者多矣皆湮灭无闻使人悲伤湛曰公之名当与此山俱传若湛辈乃当如公言耳夫使天下至今有邹湛者羊叔子之贤也今余顽鄙自放而且老矣然无以自表见于后世自计且不足而况能及于子乎虽然不可以不一言使数百年之后得此文于頺垣废井之间者茫然长思而一叹也秦太虚题名记元丰二年中秋后一日余自呉兴道杭东还㑹稽龙井有辩才大师以事邀余入山比出郭日夕已航湖至普宁遇道人参寥问龙井所遣篮舆则曰以不时至去矣是夕天宇开霁林间月明可数毫髪遂弃舟从参寥杖䇿并湖而行出雷峰度南屏濯足于恵因涧入灵石坞得支径上风篁领憇于龙井亭酌泉据石而饮之自普宁凡经佛寺十五皆寂不闻人声道傍庐舍或灯火隠显草木深郁流水止激悲鸣殆非人间之境行二鼓矣始至夀圣院谒辩才于潮音堂明日乃还髙邮秦观题览太虚题名皆予昔时游行处闭目想之了然可数始予与辩才别五年乃自徐州迁于湖至髙邮见太虚参寥遂载与俱辩才闻予至欲扁舟相过以结夏未果太虚参寥又相与适越云秋尽当还而予仓卒去郡遂不复见明年予谪居黄州辩才参寥遣人致问且以题名相示时去中秋不十日秋潦方涨水面千里月出房心间风露浩然所居去江无十歩独与儿子迈棹小舟至赤壁西望武昌山谷乔木苍然云涛际天因録以寄参寥使以示辩才有便至髙邮亦可录以寄太虚也奖谕勅记勅苏某省京东东路安抚使司转运司奏昨黄河水至徐州城下汝亲率官吏驱督兵夫救䕶城壁一城生齿并仓库庐舍得免漂没之害遂得完固事河之为中国患久矣乃者堤溃东注衍及徐方而民人保居城郭增固徒得汝以安也使者屡以言朕甚嘉之熈宁十年七月十七日河决澶州曹村埽八月二十一日水及徐州城下至九月二十一日凡二丈八尺九寸东西北触山而上皆清水无复浊流水髙于城中平地有至一丈九寸者而外小城东南隅不沉者三版父老云天禧中尝筑二堤一自小市门外絶壕而南少西以属于戏马䑓之麓一自新墻门外絶壕而西折以属于城下南京门之北遂起急夫五千人与武卫奉化牢城之士昼夜杂作堤堤成之明日水自东南隅入遇堤而止水牎六先水未至以薪刍爲囊自城外塞之水至而后自城中塞者皆不足恃城中有故取土大坑十五皆与外水相应井有溢者三方皆积化无所取土取于州之南亚夫塜之东自城中附城爲长堤壮其址长九百八十四丈髙一丈阔倍之公私船数百以风浪不敢行分䌫城下以杀河之怒至十月五日水渐退城以全明年二月有㫖赐钱二千四百一十万起夫四千二十三人又以发常平钱六百三十四万米一千八百余斛募夫三千二十人改筑外小城创木岸四一在天王堂之西一在彭城楼之下一在上洪门之西北一在大城之东南隅大坑十五皆塞已而澶州灵千归成水不复至臣某以谓黄河率常五六十年一决而徐州最处汴泗下流上下二百余里皆阻山水尤深悍难落不与他郡等恐久逺仓卒吏民不复究知故因上之所赐诏书而记其大畧并刻诸石若其详则藏于有司谓之熙宁防河录云石氏画苑记石康伯字㓜安眉之眉山人故紫薇舍人昌言之㓜子也举进士不第即弃去当以䕃得官亦不就读书作诗以自娯而巳不求人知独好法书名画古器异物遇有所见脱衣辍食求之不问有无居京师四十年出入闾巷未尝骑马在稠人中耳目谡谡然専求其所好长七尺髯而黑如世所画道人剑客而徒歩尘埃中若有所营不知者以爲异人也又善滑稽巧发微中旁人抵掌絶倒而㓜安淡然不变色与人逰知其急难甚于为已有客于京师而病者輙舁置其家亲饮食之死则棺敛之无难色凡识㓜安者皆知其如此而余独深知之㓜安识虑甚逺独口不言耳今年六十二状貌如四十许人湏三尺郁然无一茎白者此岂徒然者哉爲亳州职官与富郑公俱得罪者其子夷庚也其家书画数百轴取其毫末杂碎者以册编之谓之石氏画苑㓜安与文与可游如兄弟故得其画为多而余亦善画古木丛竹因以遗之使置之苑中子由尝言所贵于画者为其似也似犹可贵况其真者吾行都邑田野所见人物皆吾画笥也所不见者独鬼神耳当頼画而识然人亦何用见鬼此言真有理今㓜安好画乃其一病无足録者独着其为人之大畧云尔元丰三年十二月二十日黄州安国寺记元丰二年十二月余自呉兴守得罪上不忍诛以为黄州团练副使使思过而自新焉其明年二月至黄舍舘粗定衣食稍给闭门却扫收召魂魄退伏思念求所以自新之方反观从来举意动作皆不中道非独今之所以得罪者也欲新其一恐失其二触类而求之有不可胜悔者于是喟然叹曰道不足以御气性不足以胜习不锄其本而耘其末今虽改之后必复作盍归诚佛僧求一洗之得城南精舍曰安国寺有茂林修竹陂池亭榭间一二日輙徃焚香黙坐深自省察则物我想忘身心皆空求罪垢所从生而不可得一念清净染污自落表里翛然无所附丽私窃乐之旦徃而暮还者五年于此矣寺僧曰继连为僧首七年得赐衣又七年当赐号欲谢去其徒与父老相率留之连笑曰知足不辱知止不殆卒谢去余是以媿其人七年余将有临汝之行连曰寺未有记具石请记之余不得辞寺立于伪唐保大二年始名䕶国嘉祐八年赐今名堂宇斋合连皆易新之严丽深穏悦可人意至者忘归歳正月男女万人㑹庭中饮食作乐且祠瘟神江淮旧俗也四月六日汝州团练副使眉山苏轼记石钟山记水经云彭蠡之口有石钟山焉郦元以为下临深潭微风皷浪水石相搏声如洪钟是説也人常疑之今以钟磬置水中虽大风浪不能鸣也而况石乎至唐李渤始访其遗踪得双石于潭上扣而聆之南声函胡北音清越枹止响腾余韵徐歇自以为得之矣然是説也余尤疑之石之铿然有声者所在皆是也而此独以钟鸣何哉元丰七年六月丁丑余自齐安舟行适临汝而长子迈将赴饶之徳兴尉送之至湖口因得观所谓石钟者寺僧使小童持斧于乱石间择其一二扣之硿硿焉余固笑而不信也至其夜月明独与迈乘小舟至絶壁下大石侧立千仞如勐兽竒鬼森然欲搏人而山上栖鹘闻人声亦惊起磔磔云霄间又有若老人欬且笑于山谷中者或曰此鹳鹤也余方心动欲还而大声发于水上噌吰如钟皷不絶舟人大恐徐而察之则山下皆石穴罅不知其浅深微波入焉涵澹澎湃而为此也舟廻至两山间将入港口有大石当中流可坐百人空中而多窍与风水相吞吐有窽坎镗鞳之声与向之噌吰者相应如乐作焉因笑谓迈曰汝识之乎噌吰者周景王之无射也窽坎镗鞳者魏献子之歌钟也古之人不余欺也事不目见耳闻而臆断其有无可乎郦元之所见闻殆与余同而言之不详士大夫终不肯以小舟夜泊絶壁之下故莫能知而渔工水师虽知而不能言此世所以不传也而陋者乃以斧斤考击而求之自以为得其实余是以记之盖叹郦元之简而笑李渤之陋也李太白碑隂记李太白狂士也又尝失节于永王璘此岂济世之人哉而毕文简公以王佐期之不亦过乎曰士固有大言而无实虚名不适于用者然不可以此料天下士士以气为主方髙力士用事公卿大夫争事之而太白使脱鞾殿上固已气盖天下矣使之得志必不肯附权倖以取容其肯从君于昏乎夏侯湛賛东方生云开济明豁包含宏大陵轹卿相嘲哂豪杰笼罩靡前跆借贵势出不休显贱不忧戚戏万乗若僚友视俦列如草芥雄节迈伦髙气盖世可谓拔乎其萃游方之外者也吾于太白亦云太白之从永王璘当由迫胁不然璘之狂肆寝陋虽庸人知其必败也太白识郭子仪之为人杰而不能知璘之无成此理之必不然者也吾不可以不辩荐诚禅院五百罗汉记熈宁十年余方守徐州闻河决澶渊入巨野首灌东平吏民恟惧不知所为有僧应言建䇿凿清泠口道积水北入于古废河又北东入于海吏方持其议言彊力辩口慨然论河决状甚明吏不能夺卒以其言决之水所入如其言东平以安言有力焉衆欲为请赏言笑谢去余固异其人后二年移守湖州而言自郓来见余于宋曰吾郓人也少为僧以讲为事始钱公子飞使吾创精舍于郓之东阿北新桥镇且造铁浮屠十有三级髙百二十尺既成而赵公叔平请诸朝名吾院曰荐诚歳度僧以守之今将造五百罗汉像于钱塘而载以归度用钱五百万自丞相潞公以降皆吾檀越也余于是益知言真有过人者又六年余自黄州迁于汝过宋而言适在焉曰像已成请为我记之呜唿士以功名为贵然论事易作事难作事易成事难使天下士皆如言论必作作必成者其功名岂少哉其可不为一言方丈记年月日住持传法沙门惟谨重建方丈上祝天子万夀永作神主敛时五福敷钖庻民地狱天宫同为净土有性无性齐成佛道野吏亭记故相陈文惠公建立此亭榜曰野吏盖孔子所谓先进于礼乐者公在政府独眷眷此邦然庭宇日就圯缺凡九十七年太守朝奉郎方侯子容南圭复完新之南安军学记古之为国者四井田也肉刑也封建也学校也今亡矣独学校仅存耳古之为学者四其大者则取士论政而其小者则絃诵也今亡矣直诵而已舜之言曰庻顽谗説若不在时侯以明之挞以记之书用识哉欲并生哉工以纳言时而飏之格则承之庸之否则威之格之言改也论语曰有耻且格承之言荐也春秋传曰奉承齐犠庻顽谗説不率是教者舜皆有以待之夫化恶莫若进善故择其可进者以射侯之礼举之其不率教甚者则挞之小则书其罪以记之非疾之也欲与之并生而同忧乐也此士之有罪而未可终弃者故使乐工採其讴謡讽议之言而飏之以观其心其改过者则荐之且用之其不悛者则威之屏之僰之寄之类是也此舜之学政也射之中否何与于善恶而曰侯以明之何也曰射所以致衆而论士也衆一而后论定孔子射于矍相之圃盖观者如堵使弟子扬觯而叙黜者三则仅有存者由此观之以射致衆衆集而后论士盖所从来逺矣诗曰在泮献囚又曰在泮献馘礼曰受成于学郑人㳺乡校以议执政或谓子产毁乡校何如子产曰不可善者吾行之不善者吾改之是吾师也孔子闻之谓子产仁古之取士论政者必于学有学而不取士不论政犹无学也学莫盛于东汉士数万人嘘枯吹生自三公九卿皆折节下之三府辟召常出其口其取士议政可谓近古然卒为党锢之祸何也曰此王政也王者不作而士自以私意行之于下其祸败固宜朝廷自庆厯熈宁绍圣以来三致意于学矣虽荒服郡县必有学况南安江西之南境儒术之富与闽蜀等而太守朝奉郎曹侯登以治郡显所至必建学故南安之学甲于江西侯仁人也而勇于义其建是学也以身任其责不择剧易期于必成士以此感奋不劝而力费于官者为钱九万三千而助者不赀为屋百二十间礼殿讲堂视大邦君之居凡学之用莫不严具又以其余增置廪给食数百人始于绍圣二年之冬而成于四年之春学成而后去今为潮州轼自海南遂过南安见闻其事为详士既徳侯不已乃具列本末赢粮而从轼者三百余里愿纪其实夫学王者事也故首以舜之学政告之然舜逺矣不可以庻几有贤太守犹可以为郑子产也学者勉之无愧于古人而已建中靖国元年三月四日眉山苏轼书东坡全集巻三十七东坡全集卷三十八钦定四库全书东坡全集巻三十八宋蘓轼撰记十九首衆妙堂记眉山道士张易简教小学常百人予㓜时亦与焉居天庆观北极院予盖从之三年谪居海南一日梦至其处见张道士如平昔汛治庭宇若有所待者曰老先生且至其徒有诵老子者曰𤣥之又𤣥衆妙之门予曰妙一而已容有衆乎道士笑曰一已陋矣何妙之有若审妙也虽衆可也因指洒水薙艹者曰是各一妙也予复视之则二人者手若风雨而歩中规矩盖焕然雾除霍然云消予惊叹曰妙盖至此乎庖丁之理解郢人之鼻斵信矣二人者释技而上曰子未覩真妙庖郢非其人也是技与道相半习与空相㑹非无挟而径造者也子亦见夫蜩与鸡乎夫蜩登木而号不知止也夫鸡俯首而啄不知仰也其固也如此然至蜕与伏也则无视无聴无饥无渇黙化于荒忽之中候伺于毫髪之间虽圣知不及也是岂技与习之助乎二人者出道士曰子少安须老先生至而问焉二人者顾曰老先生未必知也子徃见蜩与鸡而问之可以养生可以长年广州道士崇道大师何徳顺学道而至于妙者也故榜其堂曰衆妙书来海南求文以记之因以梦中语爲记绍圣六年三月十五日蜀人苏某书遗爱亭记何武所至无赫赫名去而人思之此之谓遗爱夫君子循理而动理穷而止应物而作物去而复夫何赫赫名之有哉东海徐君猷以朝散郎为黄州未尝怒也而民不犯未尝察也而吏不欺终日无事啸咏而已毎歳之春与睂阳子瞻游于安国寺饮酒于竹间亭撷亭下之茶烹而食之公既去郡寺僧继连请名子瞻名之曰遗爱时糓自蜀来客于子瞻因子瞻以见公公命糓记之糓愚朴羁旅人也何足以知公採道路之言质之于子瞻以爲之记南华长老题名记学者以成佛爲难乎累土画沙童子戏也皆足以成佛以爲易乎受记得道如菩萨大弟子皆不任问疾是义安在方其迷乱颠倒流浪苦海之中一念正真万法皆具及其勤苦功用爲山九仞之后毫釐差失千刼不复呜唿道固如是也岂独佛乎子思子曰夫妇之不肖可以能行焉及其至也虽圣人亦有所不能焉孟子则以爲圣人之道始于不爲穿窬而穿窬之恶成于言不言人未有欲爲穿窬者虽穿窬亦不欲也自其不欲爲之心而求之则穿窬足以爲圣人可以言而不言不可以言而言虽贤人君子有不能免也因其不能免之过而遂之则贤人君子有时而爲盗是二法者相反而相爲用儒与释皆然南华长老明公其始盖学于子思孟子者其后弃家爲浮屠氏不知者以爲逃儒归佛不知其犹儒也南华自六祖大鉴示灭其传法得眼者散而之四方故南华爲律寺至吾宋天僖三年始有诏以智度禅师普遂住持至今明公盖十一世矣明公告东坡居士曰宰官行世间法沙门行出世间法世间即出世间等无有二今宰官传授皆有题名壁记而沙门独无有矧吾道塲实补佛祖处其可不严其传子爲我记之居士曰诺乃爲论儒释不谋而同者以爲记建中靖国元年正月一日记琼州惠通井记禹贡济水入于河溢爲荥河南曰荥阳河北曰荥泽沱潜本梁州二水亦见于荆州水行地中出没数千里外虽河海不能絶也唐相李文饶好饮惠山泉置驿以取水有僧言长安昊天观井水与恵山泉通杂以他水十余缶试之僧独指其一曰此惠山泉也文饶爲罢水驿琼州之东五十里曰三山菴菴下有泉味类恵山东坡居士过琼菴僧惟徳以水饷焉而求爲之名名之曰惠通元符三年六月十七日记传神记传神之难在目顾虎头云传形写影都在阿堵中其次在颧颊吾尝于灯下顾自见颊影使人就壁模之不作眉目见者皆失笑知其爲吾也目与颧颊似余无不似者眉与鼻口可以增减取似也传神与相一道欲得其人之天法当于衆中隂察之今乃使人具衣冠坐注视一物彼方敛容自持岂复见其天乎凡人意思各有所在或在眉目或在鼻口虎头云颊上加三毛觉精采殊胜则此人意思盖在须颊间也优孟学孙叔敖抵掌谈笑至使人欲死者复生此岂举体皆似亦得其意思所在而已使画者悟此理则人人可以爲顾陆吾尝见僧惟真画曾鲁公初不甚似一日徃见公归而喜甚曰吾得之矣乃于眉后加三纹隠约可见作俛首仰视眉扬而頞蹙者遂大似南都程懐立衆称其能于传吾神大得其全懐立举止如诸生萧然有意于笔墨之外者也故以吾所闻助发云顺济王庙新获石砮记建中靖国元年四月甲午某自儋耳北归舣舟呉城山顺济龙王祠下既进谒而还逍遥江上得古箭镞槊锋而劒嵴其廉可刿而其质则石也曰异哉此孔子所谓楛矢石砮肃慎氏之物也何爲而至此哉传观左右失手坠于江中乃祷于神愿复得之当藏之庙中爲徃来者骇心动目诡异之观既祷则使没人求之一探而获谨按禹贡荆州贡砺砥砮丹惟箘簵楛梁州贡璆铁银镂砮磬则楛矢石砮自禹以来贡之矣然至春秋时隼集于陈廷楛矢贯之石砮长尺有咫时人莫能知而问于孔子孔子不近取之荆梁而逺取之肃慎则荆梁之不贡此久矣颜师古曰楛木堪爲笴今豳以北皆用之以此考之用楛爲矢至唐犹然而用石爲砮则自春秋以来莫识矣可不谓异物乎兑之戈和之弓垂之竹矢陈于路寝孔子履藏于武库皆以古见寳此矢独非寳乎顺济王之威灵南放于洞庭北被于淮泗乃特爲出此寳某不敢私有而留之庙中与好古博雅君子共之以昭示王之神圣英烈不可不敬者如此熈宁手诏记杨绘累奏罢谏职兼求外补及乞明加黜责盖绘未深究朕意绘疎迹逺人立朝寡识不畏强御知无不爲始一见之便知其忠直可信故翌日即擢置言职知任亦甚笃矣今日降命盖谓难与曾公亮两立于轻重之间故当且避之卿可喻朕此意令早承命或示朕此札亦不妨熈宁元年故翰林学士杨绘以知制诰知谏院上疏论故相曾公亮事先帝直其言然未欲遽行也故除公兼侍读公力辞不已乃以手诏赐今龙图阁学士滕公元发使以手诏赐公公卒不受命而诏遂藏于家是歳四月复除公知谏院以毋忧去官其后二十年公没于杭州䘮过京师其子久中以手诏相示且请记之谨按先帝临御之初公与滕公皆䝉国士之知凡所以开心见诚相期于度外者类皆如此未究其用为小人所诬故困于外十有余年先帝谨于用法故未即起公然知之未少衰也使先帝尚在公岂流落而不用终身者哉悲夫应梦罗汉记元丰四年正月二十一日予将徃岐亭宿于团封梦一僧破面流血若有所诉明日至岐亭过一庙中有阿罗汉像左龙右虎仪制甚古而面爲人所壊顾之惘然庶几畴昔所见乎遂载以归完新而龛之设于安国寺四月八日先妣武阳君忌日饭僧于寺乃记之责授黄州团练使眉山苏某记观妙堂记不忧道人谓欢喜子曰来我所居室汝知之乎沉寂湛然无有喧争嗒然其中死灰藁木以异而同我既名爲观妙矣汝其爲我记之欢喜子曰是室云何而求我况乎妙事了无可观既无可观亦无可説欲求少分可以观者如石女儿世终无有欲求多分可以説者如虚空花究竟非实不説不观了逹无碍超出三界入智慧门虽然如是置之不可执偏强生分别以一味语断之无疑譬用筌蹄以得鱼兎及施灯烛以照丘坑获鱼兎矣筌蹄了忘知丘坑处灯烛何施今此居室孰爲妙与萧然是非行住坐卧饮食语黙具足衆妙无不现前览之不有都之不无倐知觉知要妙如此当持是言普示来者入此室时作如是观法云寺礼拜石记夫供养之具最爲佛事先其法不一他山之石平不容垢横展如席愿为一座具之用晨夕礼佛以此皈依当敬礼无所观时运心广博无所不在天上人间以至地下悉触智光闻我佛修道时刍尼巢顶霑佛气分后皆受报则礼佛也其心实重有徳者至是礼也愿一拜一起无过父母乘此愿力不堕三涂佛力不可尽石不可尽愿力不可尽三者既不可尽二亲获福生生世世亦不可尽今对佛宣白惟佛实临之元祐八年七月中旬内殿崇班马惟寛舍醉乡记醉乡去中国不知其几千里也其土旷然无涯无丘陵坂险其气和平一揆无晦明寒暑其俗大同无邑居聚落其人甚精无爱憎喜怒吸风饮露不食五糓其寝于于其行徐徐鸟兽鱼鼈杂居不知有舟车器械之用昔者黄帝氏尝获游其都归而窅然䘮其天下以爲结绳之政已薄矣降及尧舜作爲千钟百榼之献因姑射神人以假道盖至其邉鄙终身太平禹汤立法礼繁乐杂数十代与醉乡隔其臣羲和弃甲子而逃冀臻其乡失路而道夭故天下遂不宁至乎末孙桀纣怒而升其糟丘阶级迂伊南向而望不见醉乡武王氏得志于世乃命周公旦立酒人氏之职典司五齐拓土五千里仅与醉乡逹焉三十年刑措不用下逮幽厉迄于秦汉中国丧乱遂与醉乡絶而臣下之受道者徃徃而至焉阮嗣宗陶渊明等数十人并游醉乡没身不返死塟其壤中国以爲酒仙嗟乎醉乡氏之俗岂古华胥氏之国乎何其淳寂也如是予将游焉故爲之记睡乡记睡乡之境盖与齐州接而齐州之民无知者其政甚淳其俗甚均其土平夷广大无东西南北其人安恬舒适无疾痛札疠昏然不生七情茫然不交万事荡然不知天地日月不丝不糓佚卧而自足不舟不车极意而逺游冬而絺夏而纩不知其有寒暑得而悲失而喜不知其有利害以谓凡其所目见者皆妄也昔黄帝闻而乐之闲居斋心服形三月弗获其治疲而睡盖至其乡既寝厌其国之多事也召二臣而告之凡二十有八年而天下大治似睡乡焉降及尧舜无爲世以爲睡乡之俗也禹汤股无胈胫无毛剪爪爲牲以救天灾不暇与睡乡徃来武王克商还周日夜不寝曰吾未定大业周公夜以继日坐以待旦爲王作礼乐伐鼓扣钟鸡人号于右则睡乡之邉徼屡警矣其孙穆王慕黄帝之事因西方化人而神游焉腾虚空乘云雾卒莫覩所谓睡乡也至孔子时有宰予者亦弃其学而游焉不得其涂大迷谬而返战国秦汉之君悲愁伤生内穷于长夜之饮外累于攻战之具于是睡乡始丘墟矣而䝉漆园吏庄周者始过之化爲蝴蝶翩翩其间䝉人弗觉也其后山人处士之慕道者犹徃徃而至至则嚣然乐而忘归从以爲之徒云嗟夫予也㓜而勤行长而竞时卒不能至岂不迂哉因夫斯人之问津也故记静常斋记虚而一直而正万物之生芸芸此独漠然而自定吾其命之曰静泛而出渺而藏万物之逝滔滔此独介然而不忘吾其命之曰常无古无今无生无死无终无始无后无先无我无人无能无否无离无着无证无修即是以观非愚则痴舍是以求非病则狂昏昏黙黙了不可得混混沌沌茫不可论虽有至人亦不可闻闻爲真闻亦不可知知爲真知是犹在闻知之域而不足以髣髴况缘迹逐响以希其至不亦难哉既以是爲吾号又以是爲吾室则有名之累吾何所逃然亦趋寂之指南而求道之鞭影乎赵先生舍利记赵先生棠本蜀人孟氏节度使廷隠之后今爲南海人仕至幕职官南海有潘冕者阳狂不测人谓之潘盎南海俚人谓心风爲盎盎尝与京师言法华偈颂徃来言云盎日光佛也先生弃官从盎游盎以谓尽得我道盎既隠去不知其所终而先生亦坐化焚其衣得舍利数升我与先生之子昶游故得此舍利四十八粒盎与先生异迹极多张安道作先生墓志具载其事昶今爲大理寺丞知藤州元丰三年十一月十五日以舍利授寳月大师之孙悟清使持归本院供养巴郡苏某记北海十二石记登州下临大海目力所及沙门鼍矶车牛大竹小竹凡五岛惟沙门最近兀然焦枯其余皆紫翠巉絶出没涛中真神仙所宅也上生石芝草木皆竒玮多不识名者又多美石五采斑斓或作金色熈宁已酉歳李天章为登守呉子野徃从之游时解贰卿致政退居于登使人入诸岛取石得十二株皆秀色粲然适有舶在岸下将转海至潮子野请于解公尽得十二石以归置所居歳寒堂下近世好事能致石者多矣未有取北海而置南海者也元祐八年八月十五日东坡居士苏某记紫姑神记元丰三年正月朔日予始去京师来黄州二月朔至郡至之明年进士潘丙谓予曰异哉公之始受命黄人未知也有神降于州之侨人郭氏之第与人言如响且善赋诗曰苏公将至而吾不及见也已而公以是日至而神以是日去其明年正月丙又曰神复降于郭氏予徃观之则衣草木为妇人而寘筯手中二小童子扶焉以筯画字曰妾夀阳人也姓何氏名媚字丽卿自㓜知读书属文为伶人妇唐垂拱中夀阳刺史害妾夫纳妾爲侍妾而其妻妬悍甚见杀于厠妾虽死不敢诉也而天使见之爲直其寃且使有所识于人间盖世所谓子姑神者其类甚衆然未有如妾之卓然者也公少留儿爲赋诗且舞以娯公诗数十篇敏㨗立成皆有妙思杂以嘲笑问神仙鬼佛变化之理其荅皆出于人意外坐客抚掌作道调梁州神起舞中节曲终再拜以请曰公文名于天下何惜方寸之纸不使世人知有妾乎予观何氏之生见掠于酷吏而遇害于悍妻其怨深矣而终不指言刺史之姓名似有礼者客至逆知其平生而终不言人之隂私与休咎可谓知矣又知好文字而耻无闻于世皆可贤者粗为录之荅其意焉天篆记江淮间俗尚鬼歳正月必衣服箕箒为子姑神或能数数画字黄州郭氏神最异予去歳作何氏録以记之今年黄人汪若谷家神尤竒以箸爲口置笔口中与人问答如响曰吾天人也名全字徳通姓李氏以若谷再世爲人吾是以降焉着篆字笔势竒妙而字不可识曰此天篆也与予篆三十字云是天蓬呪使以𨽻字释之不可见黄之进士张炳曰久濶无恙炳问安所识荅曰子独不记刘苞乎吾即苞也因道炳昔与苞起居语言状甚详炳大惊告予曰昔尝识苞京师青巾布裘文身而嗜酒自言齐州人今不知其所在岂真天人乎或曰天人岂肯附箕箒为子姑神从汪若谷游哉予亦以爲不然全爲鬼爲仙固不可知然未可以其所托之陋疑之也彼诚有道视王宫豕牢一也其字虽不可识而意趣简古非虚落间窃食愚鬼所能爲者昔长陵女子以乳死见神于先后宛若民多徃祠其后汉武帝亦祠之谓之神君震动天下若疑其所托又陋于全矣世人所见常少所不见常多奚必于区区耳目之所及度量世外事乎姑藏其书以待知者大悲阁记大悲者观世音之变也观世音由闻而觉始于闻而能无所闻始于无所闻而能无所不闻能无所闻虽无身可也能无所不闻虽千万亿身可也而况于手与目乎虽然非无身无以举千万亿身之衆非千万亿身无以示无身之至故散而爲千万亿身聚而为八万四千母陁罗臂八万四千清净寳目其道一尔昔吾尝观于此吾头髪不可胜数而身毛孔亦不可胜数牵一髪而头爲之动拔一毛而身为之变然则髪皆吾头而毛孔皆吾身也彼皆吾头而不能为头之用彼皆吾身而不能具身之智则物有以乱之矣吾将使世人左手运斤而右手执削目数飞鴈而耳节鸣皷首肯傍人而足识梯级虽有智者有所不暇矣而况千手异执而千目各视乎及吾燕坐寂然心念凝黙湛然如大明镜人鬼鸟兽杂陈乎吾前色声香味交遘乎吾体心虽不起而物无不接接必有道即千手之出千目之运虽未可得见而理则具矣彼佛菩萨亦然虽一身不成二佛而一佛能遍河沙诸国非有它也触而不乱至而能应理有必至而何独疑于大悲乎成都西南大都㑹也佛事最胜而大悲之像未覩其杰有法师敏行者能读内外教博通其义欲以如幻三昧爲一方首乃以大旃檀作菩萨像端严妙丽具慈愍性手臂错出开合捧执指弹摩拊千态具备手各有目无妄举者复作大阁以覆菩萨雄伟壮峙工与像称都人作礼因敬生悟余游于四方二十余年矣虽未得归而想见其处敏行使其徒法震乞文爲道其所以然者且颂之曰吾观世间人两目两手臂物至不能应狂惑失所措其有欲应者颠倒作思虑思虑非真实无异无手目菩萨千手目与一手目同物至心亦至曾不作思虑随其所当应无不得其当引弓挟白羽劒盾诸械器经巻及香华盂水青杨枝珊瑚大寳炬白拂朱藤杖所遇无不执所执无有疑缘何得无疑以我无心故若犹有心者千手当千心一人而千心内自相攫攘何暇能应物千手无一心手手得其处稽首大悲尊愿度一切衆皆证无心法皆具千手目广州东莞县资福禅寺罗汉阁记衆生以爱故入生死由于爱境有逆有顺而生喜怒造种种业展转六趣至千万刼本所从来唯有一爱更无余病佛大医王对病爲药唯有一舍更无余药常以此药而治此病如水救火应手当灭云何衆生不灭此病是导师过非衆生咎何以故衆生所爱无过身体父母有疾割肉刺血初无难色若复邻人从其求乞一爪一髪终不可得有二导师其一清净不入诸相能知衆生生死之本能使衆生了然见知不生不灭出轮囘处是处安乐堪永依怙无异父母支体可舍而况财物其一导师以有为心行有为法纵不求利即自求名譬如邻人求乞爪髪终不可得而况肌肉以此观之爱吝不舍是导师过设如有人无故取米投坑穽中见者皆恨若以此米施诸鸟雀见者皆喜鸟雀无知受我此施何异坑穽而人自然有喜有愠如使导师有心有为则此施者与弃无异以此观之爱吝不舍非衆生咎四方之民皆以勤苦而得衣食所得毫末其苦无量独此南越岭海之民贸迁重寳坐获富乐得之也易享之也愧是故其人以愧故舍海道幽险死生之间曾不容髪而况飘墯罗刹鬼国唿号神天佛菩萨僧以脱须臾当此之时身非已有而况财物实同粪土是故其人以惧故舍愧惧二法助发善心是故越人轻施乐舍甲于四方东莞古邑资福禅寺有老比丘祖堂其名未尝戒也而律自严未尝求也而人自施人之施堂如物在衡损益铢黍了然觉知堂之受施如水涵影虽千万过无一留者堂以是故创作五百大阿罗汉严净宝阁涌地千柱浮空三成壮丽之极实冠南越东坡居士见闻随喜而説偈言五百大士栖此城南珠大贝皆东倾衆心囘春栢再荣铁林东来阁乃成宝骨未到先通灵赤蛇白璧珠夜明三卜袭吉谁敢争层檐飞空俯日星海波不摇飓无声天风徐来韵流铃一洗瘴雾氷雪清人无南北夀且宁东坡全集巻三十八东坡全集卷三十九钦定四库全书东坡全集巻三十九宋蘓轼撰传十首陈公弼传公讳希亮字公弼姓陈氏眉之青神人其先京兆人也唐广明中始迁于眉曾祖延禄祖琼父显忠皆不仕公㓜孤好学年十六将从师其兄难之使治息钱三十余万公悉召取钱者焚其劵而去学成乃召其兄之子庸谕使学遂与俱中天圣八年进士第里人表其闾曰三儁坊始为长沙县浮屠有海印国师者交通权贵人肆为姦利人莫敢正视公捕寘诸法一县大耸去为雩都老吏曾腆侮法粥狱以公少年易之公视事之日首得其重罪腆叩头出血愿自新公戒而舍之㑹公筑县学腆以家财助官悉遣子弟入学卒为善吏而子弟有登进士第者巫觋歳敛民财祭鬼谓之春斋否则有火灾民讹言有绯衣三老人行火公禁之民不敢犯火亦不作毁淫祠数百区勒巫爲农者七十余家及罢去父老送之出境遣去不可皆泣曰公舍我去绯衣老人复出矣以母老乞归蜀得劒州临津以母忧去官服除为开封府司录福胜塔火官欲更造度用钱三万万公言陜西方用兵愿以此餽军诏罢之先赵元昊未反青州民赵禹上书论事且言元昊必反宰相以禹为狂言徙建州而元昊果反禹自建州逃还京师上书自理宰相怒下禹开封府狱公言禹可赏不可罪与宰相争不巳上卒用公言以禹爲徐州推官且欲以公爲御史㑹外戚沈氏子以姦盗杀人事下狱未服公一问得其情惊仆立死沈氏诉之诏御史劾公及诸掾史公曰杀此贼者独我耳遂自引罪坐废朞年盗起京西杀守令富丞相荐公可用起知房州州素无兵备民凛凛欲亡去公以牢城卒杂山河户得数百人日夜部勒声振山南民恃以安盗不敢入境而殿侍雷甲以兵百余人逐盗至竹山甲不能戢士所至为暴或告有大盗入境且及门公自勒兵阻水拒之身居前行命士持满无得发士皆植立如偶人甲射之不动乃下马拜请死曰初不知公官军也吏士请斩甲以狥公不可独治爲暴者十余人劳其余而遣之使甲以捕盗自赎时剧贼党军子方张转运使使供奉官崔徳赟捕之徳赟既失党军子则以兵围竹山民贼所尝舍者曰向氏杀其父子三人枭首南阳市曰此党军子也公察其寃下徳赟狱未服而党军子获于商州诏赐向民帛复其家流徳赟通州或言华隂人张元走夏州为元昊谋臣诏徙其族百余口于房讥察出入饥寒且死公曰元事虚实不可知使诚有之为国者终不顾家徒坚其爲贼耳此又皆其疎属无罪乃宻以闻诏释之老㓜哭庭下曰今当还故乡然奈何去父母乎至今张氏画像祠焉代还执政欲以为大理少卿公曰法吏守文非所愿愿得一郡以自效乃以爲宿州州跨汴为桥水与桥争率常壊舟公始作飞桥无柱至今㳂汴皆飞桥移滑州奏事殿上仁宗皇帝劳之曰知卿疾恶无惩沈氏子事未行诏提举河北便籴都转运使魏瓘劾奏公擅增损物价已而瓘除龙图阁学士知开封府公乞廷辩既对上直公夺瓘职知越州且欲用公公言臣与转运使不和不得为无罪力请还滑㑹河溢鱼池埽且决公发禁兵捍之庐于所当决吏民涕泣更谏公坚卧不动水亦渐去人比之王尊是歳盗起宛句执濮州通判井渊上以为忧问执政可用者未及对上曰吾得之矣乃以公爲曹州不逾月悉禽其党淮南饥安抚转运使皆言夀春守王正民不任职正民坐免诏公乘传徃代之转运使调里胥米而蠲其役凡十三万石谓之折役米米翔贵民益饥公至则除之且表其事旁郡皆得除又言正民无罪职事办治诏复以正民爲鄂州徙知庐州虎翼军士屯夀春者以谋反诛而迁其余不反者数百人于庐士方自疑不安一日有窃入府舍将为不利者公笑曰此必醉耳贷而流之尽以其余给左右使令且以守仓库人为公惧公益亲信之士皆指心誓为公死提㸃刑狱江东又移河北入爲开封府判官改判三司户部勾院又兼开拆司荥州煑盐凢十八井歳久渐竭而有司责课如初民破产籍没者三百一十五家公爲言还其所籍歳蠲三十余万斤三司簿书不治其滞留者自天禧以来朱帐六百有四明道以来生事二百一十二万公日夜课吏凢九月而去其三之二㑹接伴契丹使还自请补外乃以爲京西转运使石塘河役兵叛其首周元自称周大王震动汝洛间公闻之即日轻骑出按吏请以兵从公不许贼见公轻出意色闲和不能测则相与列诉道周公徐问其所苦命一老兵押之曰以是付叶县聴吾命既至令曰汝已自首皆无罪然必有首谋者衆不敢隠乃斩元以狥而流军校一人其余悉遣赴役如初迁京东转运使维州参军王康赴官道博平博平大猾有号截道虎者殴康及其女几死吏不敢问博平𨽻河北公移捕甚急卒流之海岛而劾吏故纵坐免者数人山东羣盗为是屏息徐州守陈昭素以酷闻民不堪命他使者不敢按公发其事徐人至今徳之移知凤翔仓粟支十二年主者以腐败爲忧歳饥公发十二万石以贷有司忧恐公以身任之是歳大熟以新易陈官民皆便之于阗使者入朝过秦州经畧使以客礼享之使者骄甚留月余壊传舍什物无数其徒入市掠饮食人户画闭公闻之谓其僚曰吾尝主契丹使得其情其人初不敢暴横皆译者教之吾痛绳以法译者惧则自不敢动矣况此小国乎乃使教练使持符告译者曰入吾境有秋毫不如法吾且斩若取军令状以还使者亦素闻公威名至则罗拜庭下公命坐两廊饮食之䕶出诸境无一人譁者始州郡以酒相饷例皆私有之而法不可公以遗㳺士之贫者既而曰此亦私也以家财偿之且上书自劾求去不已坐是分司西京未几致仕卒享年六十四仕至太常少卿赠工部侍郎娶程氏子四人忱今为度支郎中恪卒于滑州推官恂今为大理寺丞慥未仕公善着书尤长于易有集十巻制器尚象论十二篇辨钩隠图五十四篇爲人清劲寡欲长不逾中人面瘦黒目光如冰平生不假人以色自王公贵人皆严惮之见义勇发不计祸福必极其志而后已所至姦民猾吏易心改行不改者必诛然实出于仁恕故严而不残以教学养士为急轻财好施笃于恩义少与蜀人宋辅㳺辅卒于京师母老子少公养其母终身而以女妻其孤端平使与诸子㳺学卒与忱同登进士第当䕃补子弟辄先其族人卒不及其子慥公于轼之先君子爲丈人行而轼官于凤翔实从公二年方是时年少气盛愚不更事屡与公争议至形于言色已而悔之窃尝以爲古之遗直而恨其不甚用无大功名独当时士大夫能言其所为公没十有四年故人长老日以衰少恐遂就湮没欲私记其行事而恨不能详得范景仁所爲公墓志又以所闻见补之爲公传轼平生不爲行状墓碑而独为此文后有君子得以考览焉賛曰闻之诸公长者陈公弼面目严冷语言确讱好面折人士大夫相与燕㳺闻公弼至则语笑寡味饮酒不乐坐人稍稍引去其天资如此然所立有絶人者谏大夫郑昌有言山有勐兽藜藿为之不採淮南王谋反论公孙丞相若发䝉耳所惮独汲黯使公弼端委立于朝其威折冲于千里之外矣方山子传方山子光黄间隠人也少时慕朱家郭解为人闾里之侠皆宗之稍壮折节读书欲以此驰骋当世然终不遇晩乃遯于光黄间曰岐亭菴居蔬食不与世相闻弃车马毁冠服徒歩徃来山中人莫识也见其所着帽方耸而髙曰此岂古方山冠之遗像乎因谓之方山子余讁居于黄过岐亭适见焉曰呜唿此吾故人陈慥季常也何为而在此方山子亦矍然问余所以至此者余告之故俯而不荅仰而笑唿余宿其家环堵萧然而妻子奴婢皆有自得之意余既耸然异之独念方山子少时使酒好劒用财如粪土前十有九年余在岐下见方山子从两骑挟二矢㳺西山鹊起于前使骑逐而射之不获方山子怒马独出一发得之因与余马上论用兵及古今成败自谓一世豪士今几时耳精悍之色犹见于眉间而岂山中之人哉然方山子世有勲阀当得官使从事于其间今已显闻而其家在洛阳园宅壮丽与公侯等河北有田歳得帛千匹亦足以富乐皆弃不取独来穷山中此岂无得而然哉余闻光黄间多异人徃徃阳狂垢污不可得而见方山子傥见之与率子廉传率子廉衡山农夫也愚朴不逊衆谓之率牛晩𨽻南岳观爲道士观西南七里有紫虚阁故魏夫人坛也道士以荒寂莫肯居者惟子廉乐居之端黙而已人莫见其所爲然颇嗜酒徃徃醉卧山林间虽大风雨至不知虎狼过其前亦莫害也故礼部侍郎王公祜出守长沙奉诏祷南岳访魏夫人坛子廉方醉不能起直视公曰村道士爱酒不能常得得辄径醉官人恕之公察其异载与俱归居月余落漠无所言复送还山曰尊师韬光内映老夫所不测也当以诗奉赠既而忘之一日昼寝梦子亷来索诗乃作二絶句书板置阁上衆道士惊曰率牛何以得此太平兴国五年六月十七日忽使谓观中人曰吾将有所适阁不可无人当速遣继我者衆道士自得王公诗稍异之矣及是惊曰天暑如此率牛安徃狼狈徃视则死矣衆始大异之曰率牛乃知死日耶葬之岳下未几有南台寺僧守澄自京师还见子亷南薰门外神气清逸守澄问何故出山笑曰闲逰耳寄书与山中人澄归乃知其死验其书则死日也发其塜杖屦而已东坡居士曰士中有所挟虽小技不轻出也况至人乎至人固不可得识至人者岂易得哉王公非得道不能知率牛之异也居士尝作三槐堂记意谓公非独庆流其子孙庶几身得道者及见率子亷事益信其然公诗不见全篇书以遗其曾孙巩使求之家集而补之或刻石置紫虚阁上云僧圆泽传洛师惠林寺故光禄卿李憕居第禄山䧟东都憕以居守死之子源少时以贵㳺子豪侈善歌闻于时及憕死悲愤自誓不仕不娶不食肉居寺中五十余年寺有僧圆泽富而知音源与之㳺甚宻促膝交语竟日人莫能测一日相约㳺蜀青城峩眉山源欲自荆州泝崃泽欲取长安斜谷路源不可曰吾已絶世事岂可复道京师哉泽黙然久之曰行止固不由人遂自荆州路舟次南浦见妇人锦裆负甖而汲者泽望而泣曰吾不欲由此者为是也源惊问之泽曰妇人姓王氏吾当为之子孕三歳矣吾不来故不得乳今既见无可逃者公当以符咒助我速生三日浴儿时愿公临我以笑为信后十三年中秋月夜杭州天竺寺外当与公相见源悲悔而爲具沐浴易服至暮泽亡而妇乳三日徃视之儿见源果笑具以语王氏出家财葬泽山下源遂不果行反寺中问其徒则既有治命矣后十三年自洛适呉赴其约至所约闻葛洪川畔有牧童扣牛角而歌之曰三生石上旧精魂赏月吟风不要论慙愧情人逺相访此身虽异性长存唿问泽公健否荅曰李公真信士然俗缘未尽慎勿相近惟勤脩不堕乃复相见又歌曰身前身后事茫茫欲话因缘恐断肠呉越山川寻已遍却回烟棹上瞿塘遂去不知所之后二年李徳裕奏源忠臣子笃孝拜谏议大夫不就竟死寺中年八十杜处士传杜仲郁里人也天资厚朴而有逺志闻黄环名从之㳺因陈曰愿辅子半夏幸仁悯焉使得旋复自古扬㩁环曰子言匪实宜蚤休少从容将诃子矣仲曰人之相仁虽不百合亦自然同况吐新意以前乎吾闻夫子雌黄冠衆故求决明于子今子微衔吾为其非侪乎曰吾如贫者食无余粮独活久矣子今屑就何以充蔚子乎苟迹子之素狂若所请亦大激矣试闻子之志也曰敢问士何以益智行何以非亷先王不留行者何事也曰此匪子解也夫得所託者犹之射干临于层城也居非地者犹之困于蒺藜也今子宛如易之所谓井渫不食也非扬淘之而欲其中空清是坐恒山而望扶桑耳势不可及已使投垢熟艾以求别当世则与之无名异矣某䝉甚愿子白之曰吾自通微预知子髙良故谩矜子以短而欲乱子言子能详微意知所激刺亦无患子矣虽然泽兰必馨今王明苟起子为赤车使者且将封子子甘从之乎曰吾大则欲伏神以安息小者吾殊于衆而已矣虽登文石摩螭头不愿也古人有三聘而起松萝者迫实用也余将杜衡门以居之爲一白头翁虽五加皮币于我如水萍耳岂当归之哉环曰然世有隂险以求石斛之禄者五味子之言可也虽吾亦续随子矣或斥之曰船破须筎酒成于麴犹君之录英才也彼贪禄角进者可诮之也若夫踯躅而还乡甘遂意于丁沉则吾之所谓独行之民可使君子懐宝乌久居此为哉余爱仲善依人而嘉环能发其心故录之爲传万石君罗文传罗文歙人也其上世常隠龙尾山未尝出爲世用自秦弃诗书不用儒学汉兴萧何軰又以刀笔吏取将相天下靡然效之争以刀笔进虽有竒产不暇推择也以故罗氏未有显人及文资质温润缜宻可喜隠居自晦有终焉之意里人石工猎龙尾山因窟入见文块然居其间熟视之笑曰此所谓邦之彦也岂得自弃于岩穴耶乃相与定交磨砻成就之使从诸生学因得与士大夫㳺见者咸爱重焉武帝方向学喜文翰得毛颕之后毛纯爲中书舍人纯一日奏曰臣幸得收录以备任使然以臣之愚不能独大用今臣同事皆小器顽滑不足以置左右愿得召臣友人罗文以相助诏使随计吏入贡䝉召见文徳殿上望见异焉因玩弄之曰卿久居荒土得被漏泉之泽涵濡浸渍久矣不自枯藁也上复叩击之其音铿铿可听上喜曰古所谓玉质而金声者子真是也使待诏中书久之拜舍人是时墨卿楮先生皆以能文得幸而四人同心相得欢甚时人以爲文苑四贵毎有诏命典䇿皆四人谋之其大约虽出于上意必使文润色之然后琢磨以墨卿谋画以毛纯成以授楮先生使行之四方逺夷无不逹焉上尝叹曰是四人者皆国宝也然重厚坚贞行无瑕玷自二十石至百石吏皆无如文者命尚方以金作室以蜀文锦为荐褥赐之其后于阗进美玉上使以玉作小屏风赐之并赐髙丽所献铜瓶为饮器亲爱日厚如纯軰不敢望也上得羣才用之遂内更制度脩律厯讲郊祀治刑狱外征伐四夷诏书符檄礼文之事皆文等预焉上思其功制诏丞相御史曰盖闻议法者常失于太深论功者常失于太薄有功而赏不及虽唐虞不能以相劝中书舍人罗文久典书籍助成文治厥功茂焉其以歙之祁门三百户封文号万石君世世勿絶文为人有廉隅不可犯然搏击非其任喜与老成知书者㳺常曰吾与儿軰处每虑有玷缺之患其自爱如此以是小人多轻疾之或谗于上曰文性贪墨无洁白称上曰吾用文掌书翰取其便事耳虽贪墨吾固知不如是亦何以见其才自是左右不敢复言文体有寒疾每冬月侍书辄面冰不可运笔上时赐之酒然后能书元狩中诏举贤良方正淮南王安举端紫以对䇿髙第待诏翰林超拜尚书仆射与文并用事紫虽乏文采而令色尤可喜以故常在左右文浸不用上幸甘泉祠河东廵朔方紫常扈从而文留守长安禁中上还见文尘垢面目颇怜之文因进曰陛下用人诚如汲黯之言后来者居上耳上曰吾非不念尔以尔年老不能无少圆缺故也左右闻之以爲上意不悦因不复顾省文乞骸骨伏地上诏使驸马都尉金日磾翼起之日磾初不知书素恶文所为因是挤之殿下颠仆而卒上悯之令宦者瘗于南山下子坚嗣坚资性温润文采缜宻不减文而器局差小起家为文林郎侍书东宫昭帝立以旧恩见宠帝春秋益壮喜寛大博厚者顾坚器小斥不用坚亦以落落难合于世自视与瓦砾同昭帝崩大将军霍光以帝平生玩好器用后宫美人置之平陵坚自以有旧恩乞守陵拜陵寝郎后死葬平陵自文生时宗族分散四方髙才竒特者王公贵人以金帛聘取为从事舍人其下亦与巫医书筭之人㳺皆有益于其业或因以致富焉赞曰罗氏之先无所见岂左氏所称罗国哉考其国邑在江汉之间为楚所灭子孙疑有散居黟歙间者呜唿国既破亡而后世犹以知书见用至今不絶人岂可以无学术哉江瑶柱传生姓江名瑶柱字子美其先南海人十四代祖媚川避合浦之乱徙家闽越闽越素多士人闻媚川之来甚喜朝夕相与探讨又从而镌琢之媚川深自晦匿尝喟然谓其孙子曰匹夫懐宝吾知其罪矣尚子平何人哉遂弃其孥浪迹泥途中潜徳不耀人莫知其所终媚川生二子长曰添丁次曰马颊始来鄞江今为明州奉化人瑶柱世孙也性温平外悫而内淳稍长去襮颣颀长而白晳圆直如柱无丝髪附丽态父友庖公异之且曰吾閲人多矣昔人梦资质之美有如玉川者是儿亦可谓瑶柱矣因以名之生寡欲然极好滋味合口不论人是非人亦甘心焉独与峨嵋洞车公清溪遐丘子望湖门章举先生善出处大畧相似所至一坐尽倾然三人者亦自下之以谓不可及也生亦自养名声动天下乡闾尤爱重之凢歳时节序冠婚庆贺合亲戚燕朋友必延爲上客一不至则慊然皆云无江生不乐生颇厌苦之间或逃避于寂寞之濵好事者虽解衣求之不惮也至于中朝逹官名人㳺宦东南者徃徃指四明为善地亦屡属意于江生惟扶风马太守不甚礼之生浸不恱跳身武林道感温风得中干疾为亲友强起置酒髙㑹座中有合氏子亦江淮间名士也辄坐生上衆口叹美之曰闻客名旧矣盖乡曲之誉不可尽信韩子所谓面目可憎语言无味者非客耶客第归人且不爱客而弃之海上遇逐臭之夫则客归矣尚何与合氏子争乎生不能对大惭而归语其友人曰吾弃先祖之戒不能深藏海上而薄㳺樽爼间又无馨徳发闻惟腥宜见摈于合氏子而府公贬我固当从吾子㳺于水下苟不得志虽粉身亦何憾吾去子矣已而果然其后族人复盛于四明然声誉稍减云太史公曰里谚有云果蓏失地则不荣鱼龙失水则不神物固且然人亦有之嗟乎瑶柱诚美士乎方其为席上之珍风味蔼然虽龙肝凤髓有不及者一旦出非其时而䘮其真衆人且掩鼻而过之士大夫有识者亦为品藻而置之下士之出处不可不慎也悲夫黄甘陆吉传黄甘陆吉者楚之二髙士也黄隠于泥山陆隠于萧山楚王闻其名遣使召之陆吉先至赐爵左庶长封洞庭君尊宠在羣臣右久之黄甘始来一见拜温尹平阳侯班视令尹吉起隠士与甘齐名入朝久尊贵用事一旦甘位居上吉心衔之羣臣皆疑之㑹秦遣苏轸钟离意使楚楚召燕章华台羣臣皆与甘坐上坐吉咈然谓之曰请与子论事甘曰唯唯吉曰齐楚约西击秦吾引兵踰闗身犯霜露与枳棘最下者同甘苦率家奴千人战季洲之上拓地至汉南而归子功孰与甘曰不如也曰神农氏之有天下也吾剥肤剖肝怡颜下气以固蔕之术献上上喜之命注记官陶𢎞景状其方畧以付国史出爲九江守宣上徳泽使童儿亦懐之子才孰与甘曰不如也吉曰是二者皆出吾下而位吾上何也甘徐应之曰君何见之晩也毎歳太守劝驾乘传入金门上玉堂与虞荔申梠梅福枣嵩之徒列侍上前使数子者口呿舌缩不复上齿牙间当此之时属之于子乎属之于我乎吉黙然良久曰属之于子矣甘曰此吾之所以居子之上也于是羣臣皆服歳终吉以疾免更封甘子为穰侯吉之子爲下邳侯穰侯遂废不显下邳以美汤药官至陈州治平太史公曰田文论相呉起説相如回车廉颇屈姪欲弊衣尹姬悔甘吉亦然传曰女无好丑入宫见妬士无贤不肖入朝见嫉此之谓也虽美恶之相辽嗜好之不齐亦焉可胜道哉叶嘉传叶嘉闽人也其先处上谷曾祖茂先养髙不仕好㳺名山至武夷悦之遂家焉尝曰吾植功种徳不爲时採然遗香后世吾子孙必盛于中土当饮其惠矣茂先𦵏郝源子孙遂为郝源民至嘉少植节操或劝之业武曰吾当爲天下英武之精一枪一旗岂吾事哉因而㳺见陆先生先生竒之爲着其行录传于时方汉帝嗜阅经史时建安人爲谒者侍上上读其行录而善之曰吾独不得与此人同时哉曰臣邑人叶嘉风味恬淡清白可爱颇负其名有济世之才虽羽知犹未详也上惊勅建安太守召嘉给传遣诣京师郡守始令採访嘉所在命赍书示之嘉未就遣使臣督促郡守曰叶先生方闭门制作研味经史志图挺立必不屑进未可促之亲至山中爲之劝驾始行登车遇相者揖之曰先生容质异常矫然有龙凤之姿后当大贵嘉以皂囊上封事天子见之曰吾久饫卿名但未知其实尔我其试哉因顾谓侍臣曰视嘉容貌如铁资质刚劲难以遽用必槌提顿挫之乃可遂以言恐嘉曰碪斧在前鼎镬在后将以烹子子视之如何嘉勃然吐气曰臣山薮猥士幸惟陛下採择至此可以利生虽粉身碎骨臣不辞也上笑命以名曹处之又加枢要之务焉因诫小黄门监之有顷报曰嘉之所为犹若粗疎然上曰吾知其才第以独学未经师耳嘉爲之屑屑就师顷刻就事已精熟矣上乃勅御史欧阳髙金紫光禄大夫郑当时甘泉侯陈平三人与之同事欧阳疾嘉初进有宠曰吾属且为之下矣计欲倾之㑹天子御延英促召四人欧但热中而已当时以足击嘉而平亦以口侵陵之嘉虽见侮为之起立颜色不变欧阳悔曰陛下以叶嘉见託吾軰亦不可忽之也因同见帝阳称嘉美而隂以轻浮訿之嘉亦诉于上上爲责欧阳怜嘉视其颜色久之曰叶嘉真清白之士也其气飘然若浮云矣遂引而宴之少选间上鼓舌欣然曰始吾见嘉未甚好也久味其言令人爱之朕之精魄不觉洒然而醒书曰启乃心沃朕心嘉之谓也于是封嘉鉅合侯位尚书曰尚书朕喉舌之任也由是宠爱日加朝廷賔客遇㑹宴享未始不推于嘉上日引对至于再三后因侍宴苑中上饮踰度嘉辄苦谏上不悦曰卿司朕喉舌而以苦辞逆我余岂堪哉遂唾之命左右仆于地嘉正色曰陛下必欲甘辞利口然后爱耶臣虽言苦久则有效陛下亦尝试之岂不知乎上顾左右曰始吾言嘉刚劲难用今果见矣因含容之然亦以是疎嘉嘉既不得志退去闽中既而曰吾末如之何也已矣上以不见嘉月余劳于万几神薾思困颇思嘉因命召至喜甚以手抚嘉曰吾渴见卿久也遂恩遇如故上方欲南诛两越东击朝鲜北逐匃奴西伐大宛以兵革为事而大司农奏计国用不足上深患之以问嘉嘉为进三䇿其一曰㩁天下之利山海之资一切籍于县官行之一年财用丰赡上大悦兵兴有功而还上利其财故㩁法不罢管山海之利自嘉始也居一年嘉告老上曰鉅合侯其忠可谓尽矣遂得爵其子又令郡守择其宗支之艮者毎歳贡焉嘉子二人长曰抟有父风故以袭爵次子挺抱黄白之术比于抟其志尤淡泊也尝散其资拯乡闾之困人皆徳之故乡人以春伐鼓大㑹山中求之以为常赞曰今叶氏散居天下皆不喜城邑惟乐山居氏于闽中者盖嘉之苖裔也天下叶氏虽伙然风味徳馨为世所贵皆不及闽闽之居者又多而郝源之族为甲嘉以布衣遇天子爵彻侯位八座可谓荣矣然其正色苦谏竭力许国不为身计盖有以取之夫先王用于国有节取于民有制至于山林川泽之利一切与民嘉为䇿以㩁之虽救一时之急非先王之举也君子讥之或云管山海之利始于盐铁丞孔仅桑𢎞羊之谋也嘉之䇿未行于时至唐赵賛始举而用之温陶君传石中美字信美中牟人也本姓麦氏既破随母罗氏去其夫而适石氏因冒其姓始中美之生也其父太卜氏以连山筮之遇师䷆之爻是谓师之革䷰曰生乎土成乎水而变乎火坎以輮之坤以布之釡以熟之口以内之腹以藏之美在其中而畅于四支能者乐之以爲大腹不能者伤之以爲心病衆所説也善孰大焉故因以名字之中美㓜轻躁疎散与物不合得其乡人储子之意因使从滏水汤先生㳺既熟遂陶而成之爲人白晳而长温厚柔忍在诸石中最有名储子因秦故司马错李斯子由赵髙阎乐并荐于秦王得与圃田蔡甲肥乡羊奭内黄韩音子俱召见是时王方省览文书日未食见之甚喜曰卿等向者安在何相见之晩耶未见君子惄如调饥卿等之谓也由是皆得进见充上心腹赐爵土更上食典御旦夕召对所献纳时或粗疎上未尝不尽善也秦王以嫪毐事出文信侯而迁太后怒恚数日不食中美赐爵彻侯食温定陶二县号温陶君中美既被任用凢有造作自丞相以下莫不是之其为人柔和有以塞谗人之口故也他日秦王坐朝日旰意有所思亟召中美将虚以纳之中美不熟计以进其説颇刚鲠志不快之者累日有博士单轸説上曰爲其所伤矣宜有以下之即无患因进其弟子已升元华于上上意稍平然自是遂疎中美不得为尚食矣中美曰吾为尚食日夕自谓不素餐兮者今吾与羊生軰皆不得进纵复有用者将诛辱乎昔也得充心腹而今也遽不信是有不善我之心虽使时或思我彼将不尽矣遂称疾以侯就第其后子孙生郡郭者散居四方自号浑氏扈氏索氏石氏爲四族云东坡全集巻三十九东坡全集卷四十钦定四库全书东坡全集巻四十宋蘓轼撰论十二首省试刑赏忠厚之至论论曰尧舜禹汤文武成康之际何其爱民之深忧民之切而待天下以君子长者之道也有一善从而赏之又从而咏歌嗟叹之所以乐其始而勉其终有一不善从而罚之又从而哀矜惩创之所以弃其旧而开其新故其吁俞之声欢休惨戚见于虞夏商周之书成康既没穆王立而周道始衰然犹命其臣吕侯而告之以祥刑其言忧而不伤威而不怒慈爱而能断恻然有哀怜无辜之心故孔子犹有取焉传曰赏疑从与所以广恩也罚疑从去所以慎刑也当尧之时臯陶为士将杀人臯陶曰杀之三尧曰宥之三故天下畏臯陶执法之坚而乐尧用刑之寛四岳曰鲧可用尧曰不可鲧方命圮族既而曰试之何尧之不听臯陶之杀人而从四岳之用鲧也然则圣人之意盖亦可见矣书曰罪疑惟轻功疑惟重与其杀不辜宁失不经呜唿尽之矣可以赏可以无赏赏之过乎仁可以罚可以无罚罚之过乎义过乎仁不失为君子过乎义则流而入于忍人故仁可过也义不可过也古者赏不以爵禄刑不以刀锯赏以爵禄是赏之道行于爵禄之所加而不行于爵禄之所不加也刑以刀锯是刑之威施于刀锯之所及而不施于刀锯之所不及也先王知天下之善不胜赏而爵禄不足以劝也知天下之恶不胜刑而刀锯不足以裁也是故疑则举而归之于仁以君子长者之道待天下使天下相率而归于君子长者之道故曰忠厚之至也诗曰君子如祉乱庶遄已君子如怒乱庶遄沮夫君子之已乱岂有异术哉时其喜怒而无失乎仁而已矣春秋之义立法贵严而责人贵寛因其褒贬之义以制赏罚亦忠厚之至也谨论御试重巽申命论论曰昔圣人之始画卦也皆有以配乎物者也巽之配于风者以其发而有所动也配于木者以其仁且顺也夫发而有所动者不仁则不可以乆不顺则不可以行故发而仁动而顺而巽之道备矣圣人以为不重则不可以变故因而重之使之动而能变变而不穷故曰重巽以申命言天子之号令如此而后可也天地之化育有可以指而言者有不可以求而得之者今夫日皆知其所以为煖雨皆知其所以为润雷霆皆知其所以为震雪霜皆知其所以为杀至于风悠然布于天地之间来不知其所自去不知其所入嘘而炎吹而冷大而鼓乎泰山乔岳之上细而入乎窍空蔀屋之下发达万物而天下不以为德摧败草木而天下不以为怒故曰天地之化育有不可求而得者此圣人之所法以令天下之术也圣人在上天下之民各得其职士者皆曰吾学而仕农者皆曰吾耕而食工者皆曰吾作而用贾者皆曰吾负而贩不知圣人之制命令以鼓舞通变其道而使之安乎此也圣人之在上也天下可由而不可知可言而不可议盖得乎巽之道也易者圣人之动而卦者动之时也蛊之彖曰先甲三日后甲三日而巽之九五亦曰先庚三日后庚三日而説者谓甲庚皆所以申命而先后者慎之至也圣人悯斯民之愚而不忍使之遽陷于罪戾也故先三日而令之后三日而申之不从而后诛盖其用心之慎也以至神之化令天下使天下不测其端以至详之法晓天下使天下明知其所避天下不测其端而明知其所避故靡然相率而不敢议也上令而下不议下从而上不诛顺之至也故重巽之道上下顺也谨论学士院试孔子从先进论论曰君子之欲有为于天下莫重乎其始进也始进以正犹且以不正继之况以不正进者乎古之人有欲以其君王者也有欲以其君霸者也有欲强其国者也是三者其志不同故其术有浅深而其成功有巨细虽其终身之所为不可逆知而其大节必见于其始进之日何者其中素定也未有进以强国而能霸者也未有进以霸而能王者也伊尹之耕于有莘之野也其心固曰使吾君为尧舜之君而吾民为尧舜之民也以伊尹为以滋味説汤者此战国之䇿士以已度伊尹也君子疾之管仲见桓公于累囚之中其所言者固欲合诸侯攘夷狄也管仲度桓公足以霸度其身足以为霸者之佐是故上无侈説下无卑论古之人其自知明也如此商鞅之见孝公也三説而后合甚矣鞅之懐诈挟术以欺其君也彼岂不自知其不足以帝且王哉顾其刑名惨刻之学恐孝公之不能从是故设为髙论以衒之君既不能是矣则举其国惟吾之所欲为不然岂其负帝王之畧而每见辄变以徇人乎商鞅之不终于秦也是以进之不正也圣人则不然其志愈大故其道愈髙其道愈髙故其合愈难圣人视天下之不治如赤子之在水火也其欲得君以行道可谓急矣然未尝以难合之故而少贬焉者知其始于少贬而其渐必至陵迟而大坏也故曰先进于礼乐野人也后进于礼乐君子也如用之则吾从先进孔子之世其诸侯卿大夫视先王之礼乐犹方圎冰炭之不相入也进而先之以礼乐其不合必矣是人也以道言之则圣人以世言之则野人也若夫君子之急于有功者则不然其未合也先之以世俗之所好而其既合也则继以先王之礼乐其心则然然其进不正未有能继以正者也故孔子不从而孟子亦曰枉尺直寻者以利言也如以利则枉寻直尺而利亦可为与君子之得其君也既度其君又度其身君能之而我不能不敢进也我能之而君不能不可为也不敢进而进是易其君不可为而为是轻其身是二人者皆有罪焉故君子之始进也曰君苟用我矣我且为是君曰能之则安受而不辞君曰不能天下其独无人乎至于人君亦然将用是人也则告之以已所欲为要其能否而责成焉其曰姑用之而试观之者皆过也后之君子其进也无所不至惟恐其不合也曰我将权以济道既而道卒不行焉则曰吾君不足以尽我也始不正其身终以谤其君是人也自以为君子而孟子之所谓贼其君者也谨论学士院试春秋定天下之邪正论论曰为谷梁者曰成天下之事业定天下之邪正莫善于春秋请因其説而极言之夫春秋者礼之见于事业者也孔子论三代之盛必归于礼之大成而其衰必本于礼之渐废君臣父子上下莫不由礼而定其位至以为有礼则生无礼则死故孔子自少至老未尝一日不学礼而不治其他以之出入周旋乱臣强君莫能加焉知天下莫之能用也退而治其纪纲条目以遗后世之君子则又以为不得亲见于行事有其具而无其施设措置之方于是因鲁史记为春秋一断于礼凡春秋之所褒者礼之所与也其所贬者礼之所否也记曰礼者所以别嫌明疑定犹豫也而春秋一取断焉故凡天下之邪正君子之所疑而不能决者皆至于春秋而定非定于春秋定于礼也故太史公曰春秋者礼义之大宗也为人君父而不知春秋者前有谗而不见后有贼而不知为人臣子而不知春秋者守经事而不知其宜遭变事而不知其权夫礼义之失至于君不君臣不臣父不父子不子其意皆以善为之而不知其义是以被之空言而不敢辞夫邪正之不同也不啻若黑白使天下凡为君子者皆如颜渊凡为小人者皆如桀跖虽㣲春秋天下其孰疑之天下之所疑者邪正之间也其情则邪而其迹若正者有之矣其情以为正而不知其义以陷于邪者有之矣此春秋之所以丁宁反复于其间也宋襄公疑于仁者也晋荀息疑于忠者也襄公不修德而疲弊其民以求诸侯彼其心岂汤武之心也哉独至于战则曰不禽二毛不鼓不成列非有仁者之素而欲一旦窃取其名以欺后世苟春秋不为正之则世之为仁者相率而为伪也故其书曰冬十一月乙巳朔宋公及楚人战于泓宋师败绩春秋之书战未有若此其详也君子以为其败固宜而无有隠讳不忍之辞焉荀息之事君也君存不能正其违没又成其邪志而死焉荀息而为忠则凡忠于盗贼死于私暱者皆忠也而可乎故其书曰及其大夫荀息不然则荀息孔父之徒也而可名哉谨论儒者可与守成论圣人之于天下也无意于取也譬之江海百谷赴焉譬之麟鳯鸟兽萃焉虽欲辞之岂可得哉禹治洪水排万世之患使沟壑之地疏为桑麻鱼鼈之民化为衣冠契为司徒而五敎行弃为后稷而蒸民粒世济其德至于汤武拯涂炭之民而置之于仁寿之域故天下相率而朝之此三圣人者盖推之而不可去逃之而不能免者也于是益修其政明其敎因其民不易其俗以是得之以是守之传数十世而民不叛岂有二道哉周室既衰诸侯并起力征争夺者天下皆是也德既无以相过则智胜而已矣智既无以相倾则力夺而已矣至秦之乱则天下荡然无复知有仁义矣汉髙帝以三尺劒起布衣五年而併天下虽稍辅于仁义然所用之人常先于智勇所行之䇿常主于权谋是以战必胜攻必取天下既平思所以享其成功而安于无事以为子孙无穷之谋而武夫谋臣举非其人莫与为者故陆贾讥之曰陛下以马上得之岂可以马上治之叔孙通亦曰儒者难与进取可与守成于是酌古今之宜与礼乐之中取其简而易知近而易行者以为朝觐㑹同冠昏丧祭一代之法虽足以传数百年上下相安然不若三代圣人取守一道源深而流长也夫武夫谋臣譬之药石可以伐病而不可以养生儒者譬之五谷可以养生而不可以伐病宋襄公争诸侯不禽二毛不鼓不成列以败于泓身夷而国蹙此以五谷伐病者也秦始皇焚诗书杀豪杰东城临洮北筑辽水民不得休息传之二世宗庙芜灭此以药石养生者也善夫贾生之论曰仁义不施攻守之势异也夫世俗不察直以攻守为二道故具论三代以来所以取守之术使知文武禹汤之威德亦儒者之极功而陆贾叔孙通之流盖儒术之粗也物不可以苟合论论曰昔者圣人之将欲有为也其始必先有所甚难而其终也至于乆逺而不废其成之也难故其败之也不易其得之也重故其失之也不轻其合之也迟故其散之也不速夫圣人之所为详于其始者非为其始之不足以成而忧其终之易败也非为其始之不足以得而忧其终之易失也非为其始之不足以合而忧其终之易散也天下之事如是足以成矣如是足以得矣如是足以合矣而必曰未也又从而节文之绸缪委曲而为之表饰是以至于今不废及其后世求速成之功而倦于迟乆故其欲成也止于其足以成欲得也止于其足以得欲合也止于其足以合而其甚者又不能待其足其始不详其终将不胜弊呜唿此天下治乱享国长短之所出欤圣人之始制为君臣父子夫妇朋友也坐而治政奔走而执事此足以为君臣矣圣人惧其相易而至于相陵也于是为之车服采章以别之朝觐位着以严之名非不相闻也而见必以賛心非不相信也而出入必以籍此所以乆而不相易也杖屦以为安饮食以为养此足以为父子矣圣人惧其相䙝而至于相怨也于是制为朝夕问省之礼左右佩服之饰族居之为欢而异宫以为别合食之为乐而异膳以为尊此所以乆而不相䙝也生以居于室死以葬于野此足以为夫妇矣圣人惧其相狎而至于相离也于是先之以币帛重之以媒妁不告于庙而终身以为妾昼居于内而君子问其疾此所以乆而不相狎也安居以为党急难以相救此足以为朋友矣圣人惧其相渎而至于相侮也于是戒其羣居嬉游之乐而严其射享饮食之节足非不能行也而待摈相之诏礼口非不能言也而待绍介之传命此所以乆而不相凟也天下之祸莫大于苟可以为而止夫苟可以为而止则君臣之相陵父子之相怨夫妇之相离朋友之相侮乆矣圣人忧焉是故多为之饰易曰借用白茅无咎苟错诸地而可矣借之用茅何咎之有此古之圣人所以长有天下而后世之所谓迂阔也又曰嗑者合也物不可以苟合故受之以贲尽矣王者不治夷狄论论曰夷狄不可以中国之治治也求其大治必至于大乱先王知其然是故以不治治之治之以不治者乃所以深治之也春秋书公㑹戎于潜何休曰王者不治夷狄録戎来者不拒去者不追也夫天下之至严而用法之至详者莫过于春秋凡春秋之书公书侯书字书名其君得为诸侯其臣得为大夫者举皆齐晋也不然则齐晋之与国也其书州书国书氏书人其君不得为诸侯其臣不得为大夫者举皆秦楚也不然则秦楚之与国也夫齐晋之君所以治其国家拥卫天子而爱养百姓者岂能尽如古法哉盖亦出于诈力而参之以仁义是亦未能纯为中国也秦楚者亦非独贪冒无耻肆行而不顾也盖亦有秉道行义之君焉是秦楚亦未至于纯为夷狄也齐晋之君不能纯为中国而春秋之所予者常向焉有善则汲汲而书之惟恐其不得闻于后世有过则多方而开赦之惟恐其不得为君子秦楚之君未至于纯为夷狄而春秋之所不予者常在焉有善则累而后进有恶则略而不録以为不足録也是非独私于齐晋而偏疾于秦楚也以见中国之不可以一日背而夷狄之不可以一日向也其不纯者足以寄其褒贬则其纯者可知矣故曰天下之至严而用法之至详者莫如春秋夫戎者岂特如秦楚之流入于戎狄而己哉然而春秋书之曰公㑹戎于潜公无所贬而戎为可会是独何欤夫戎之不能以㑹礼㑹公亦明矣此学者之所以深疑而求其説也故曰王者不治夷狄録戎来者不拒去者不追也夫以戎之不可以化诲懐服也彼其不悍然执兵以与我从事于边鄙则已幸矣又况乎知有所谓会者而欲行之是岂不足以深嘉其意乎不然将深责其礼彼将有所不堪而发其愤怒则其祸大矣仲尼深忧之故因其来而书之以会曰若是足矣是将以不治深治之也由是观之春秋之疾戎狄者非疾纯戎狄也疾夫以中国而流入于戎狄者也谨论刘恺丁鸿孰贤论论曰君子之为善非特以适已自便而已其取于人也必度其人之可以与我也其予人也必度其人之可以受于我也我可以取之而其人不可以与我君子不取我可以予之而其人不可受君子不予既为已虑之又为人谋之取之必可予予之必可受若已为君子而使人为小人是亦去小人无几耳东汉刘恺让其弟荆而诏听之丁鸿亦以阳狂让其弟而其友人鲍骏责之以义鸿乃就封其始自以为义而行之其终也知其不义而复之以其能复之知其始之所行非诈也此范氏之所以贤鸿而下恺也其论称太伯伯夷未始有其让也故太伯称至德伯夷称贤人及后世徇其名而昧其致于是诡激之行兴矣若刘恺之徒让其弟使弟受非服而已受其名不已过乎丁鸿之心主于忠爱何其终悟而从义也范氏之所贤者固已得之矣而其未尽者请得毕其説夫先王之制立长所以明宗明宗所以防乱非有意私其长而沮其少也天子与诸侯皆有太祖其有天下有一国皆受之太祖而非已之所得専有也天子不敢以其太祖之天下与人诸侯不敢以其太祖之国与人天下之通义也夫刘恺丁鸿之国不知二子所自致邪将亦受之其先祖邪受之其先祖而传之于所不当立之人虽其弟之亲与涂人均耳夫呉太伯伯夷非所以为法也太伯将以成周之王业而伯夷将以训天下之让而为是诡时特异之行皆非所以为法也今刘恺举国而让其弟非独使弟受非服之为过也将以坏先王防乱之法轻其先祖之国而独为是非常之行考之以礼绳之以法而恺之罪大矣然汉世士大夫多以此为名者安顺桓灵之世士皆反道矫情以盗一时之名盖其弊始于西汉之世韦𤣥成以侯让其弟而为世主所贤天下髙之故渐以成俗履常而蹈易者世以为无能而摈之则丁鸿之复于中道尤可以深嘉而屡叹也谨论礼义信足以成德论论曰有大人之事有小人之事愈大则身愈逸而责愈重愈小则身愈劳而责愈轻綦大而至天子綦小而至农夫各有其分不可乱也责重者不可以不逸不逸则无以任天下之重责轻者不可以不劳不劳则无以逸夫责重者二者譬如心之思虑于内而手足之动作步趋于外也是故不耕而食不蚕而衣君子不以为愧者所职大也自尧舜以来未之有改后世学衰而道弛诸子之智不足以见其大而窃见其小者之一偏以为有国者皆当恶衣粝食与农夫并耕而治一人之身而自为百工盖孔子之时则有是説矣夫樊迟亲受业于圣人而犹惑于是説是以区区焉欲学稼于孔子孔子知是説之将蔓延于天下也故极言其失而深折其词以为上好礼则民莫敢不敬上好义则民莫敢不服上好信则民莫敢不用情夫如是则四方之民襁负其子而至矣安用稼而解者以为礼义与信足以成德夫樊迟之所为汲汲于学稼者何也是非以谷食不足而民有苟且之心以慢其上为忧乎是非以人君独享其安荣而使民劳苦独贤为忧乎是非以人君不身亲之则空言不足劝课百姓为忧乎是三忧者皆世俗之私忧过计也君子以礼治天下之分使尊者习为尊卑者安为卑则夫民之慢上者非所忧也君子以义处天下之宜使禄之一国者不自以为多抱关击柝者不自以为寡则夫民之劳苦独贤者又非所忧也君子以信一天下之惑使作于中者必形于外循其名者必得其实则夫空言不足以劝课者又非所忧也此三者足以成德矣故曰三忧者皆世俗之私忧过计也谨论形势不如德论论曰传有之天时不如地利地利不如人和此言形势之不如德也而呉起亦云在德不在险太史公以为形势虽强要以仁义为本儒者之言兵未尝不以借其口矣请拾其遗説而备论之凡形势之説有二有以人为形势者三代之封诸侯是也天子之所以系于天下者至㣲且危也懽然而合合而不去则为君臣其善可得而赏其恶可得而罚其谷米可得而食其功力可得而役使当此之时君臣之势甚固及其一旦溃然而去去而不返则为寇雠强者起而见攻智者起而见谋彷徨四顾而不知其所恃当是时君臣之势甚危先王知其固之不足恃而危之不可以忽也故大封诸侯错置亲贤以示天下形势刘颂所谓善为国者任势而不任人郡县之察小政理而大势危诸侯为邦近多违而逺虑固此以人为形势者也然周之衰也诸侯肆行而莫之禁自平王以下其去亡无几也是则德衰而人之形势不足以救也以地为形势者秦汉之建都是也秦之取天下非天下心服而臣之也较之以富搏之以力而犹不服又以诈囚其君掳其将然后仅得之今之臣服而朝贡皆昔之暴骨于原野之子孙也则吾安得泰然而长有之汉之取天下虽不若秦之暴然要皆不本于仁义也当此之时不大封诸侯则无以答功臣之望诸侯大而京师不安则其势不得不以关中之固而临之此虽尧舜汤武亦不能使其德一日而信于天下荀卿所谓合其参者此以地为形势者也然及其衰也皆以大臣専命危自内起而关中之形势曾不及施此亦德衰而地之形势不能救也夫三代秦汉之君虑其后世而为之备患者不可谓不至矣然至其亡也常出于其所不虑此岂形势不如德之明效欤易曰神而明之存乎其人人存则德存德存则无诸侯而安无障塞而固矣谨论礼以养人为本论论曰三代之衰至于今且数千岁豪杰有意之主博学多识之臣不可以胜数矣然而礼废乐坠则相与咨嗟发愤而卒于无成者何也是非其才之不逮学之不至过于论之太详畏之太甚也夫礼之初始诸人情因其所安者而为之节文凡人情之所安而有节者举皆礼也则是礼未始有定论也然而不可以出于人情之所不安则亦未始无定论也执其无定以为定论则涂之人皆可以为礼今儒者之论则不然以为礼者圣人之所独尊而天下之事最难成者也牵于繁文而拘于小説有毫毛之差则终身以为不可论明堂者惑于考工吕令之説议郊庙者泥于郑氏王肃之学纷纷交错者累岁而不决或因而遂罢未尝有一人果断而决行之此皆论之太详而畏之太甚之过也夫礼之大意存乎明天下之分严君臣笃父子形孝弟而显仁义也今不幸去圣人逺有如毫毛不合于三代之法固未害其为明天下之分也所以严君臣笃父子形孝弟而显仁义者犹在也今使礼废而不修则君臣不严父子不笃孝弟不形仁义不显反不足重乎昔者西汉之书始于仲舒而至于刘向悼礼乐之不兴故其言曰礼以养人为本如有过差是过而养人也刑罚之过或至杀伤今吏议法笔则笔削则削而至礼乐则不敢是敢于杀人而不敢于养人也而范晔以为乐非夔襄而新音代作律谢臯苏而法令亟易而至于礼独何难欤夫法者末也又加以惨毒繁难而天下常以为急礼者本也又加以和平简易而天下常以为缓如此而不治则又从而尤之曰是法未至也则因而急之甚矣人之惑也平居治气养生宣故而纳新其行之甚易其过也无大患然皆难之而不为悍药毒石以搏去其疾则皆为之此天下之公患也呜唿王者得斯説而通之礼乐之兴庶乎有日矣谨论既醉备五福论论曰君子之所以大过人者非以其智能知之彊能行之也以其功兴而民劳与之同劳功成而民乐与之同乐如是而已矣富贵安逸者天下之所同好也然而君子独享焉享之而安天下以为当然者何也天下知其所以富贵安逸者凡以庇覆我也贫贱劳苦者天下之所同恶也而小人独居焉居之而安天下以为当然者何也天下知其所以贫贱劳苦者凡以生全我也夫然故独享天下之大利而不忧使天下为已劳苦而不怍耳听天下之备声目视天下之备色而民犹以为未也相与祷祠而祈祝曰使吾君长有吾国也又相与咏歌而称颂之被于金石溢于竹帛使其万世而不忘也呜唿彼君子者独何修而得此于民哉岂非始之以至诚中之以不欲速而终之以不懈欤视民如视其身待其至愚者如其至贤者是谓至诚至诚无近效要在于自信而不惑是谓不欲速不欲速则能乆乆则功成功成则易懈君子济之以恭是谓不懈行此三者所以得之于民也三代之盛不能加毫末于此矣既醉者成王之诗也其序曰既醉太平也醉酒饱德人有士君子之行焉而説者以为是诗也实具五福其诗曰君子万年寿也介尔景福富也室家之壸康宁也髙明有融攸好德也髙朗令终考终命也凡言此者非美其有是五福也美其全享是福兼有是乐而天下安之以为当然也夫诗者不可以言语求而得必将深观其意焉故其讥刺是人也不言其所为之恶而言其爵位之尊车服之美而民疾之以见其不堪也君子偕老副笄六珈赫赫师尹民具尔瞻是也其颂美是人也不言其所为之善而言其冠佩之华容貌之盛而民安之以见其无媿也缁衣之宜兮敝予又改为兮服其命服朱芾斯皇是也故既醉者非徒享是五福而已必将有以致之不然民将盻盻焉疾视而不能平又安能独乐乎是以孟子言王道不言其他而独言民之闻其作乐见其田猎而欣欣者此可谓知本矣谨论东坡全集巻四十东坡全集卷四十一钦定四库全书东坡全集巻四十一宋蘓轼撰论一十九首易论易者卜筮之书也挟䇿布卦以分隂阳而明吉凶此日者之事而非圣人之道也圣人之道存乎其爻之辞而不在其数数非圣人之所尽心也然易始于八卦至于六十四此其为书未离乎用数也而世之人皆耻其言易之数或者言而不得其要纷纭迂阔而不可解此髙论之士所以不言欤夫易本于卜筮而圣人开言于其间以尽天下之人情使其为数纷乱而不可考则圣人岂肯以其有用之言而託之无用之数哉今夫易之所谓九六者老隂老阳之数也九为老阳而七为少阳六为老隂而八为少隂此四数者天下莫知其所为如此者也或者以为阳之数极于九而其次极于七故七为少而九为老至于老隂苟以为以极者而言也则老隂当十而少隂当八今少隂八而老隂反当其下之六则又为之説曰隂不可以有加于阳故抑而处之于下使隂果不可以有加于阳也而曷不曰老隂八而少隂六且夫隂阳之数此天地之所为也而圣人岂得与于其间而制其予夺哉此其尤不可者也夫隂阳之有老少此未尝见于他书也而见于易易之所以或为老或为少者为夫揲蓍之故也故夫説者宜于其揲蓍焉而求之揲蓍之法曰挂一归竒三揲之余而以四数之得九而以为老阳得八而以为少隂得七而以为少阳得六而以为老隂然而隂阳之所以为老少者不在乎七八九六也七八九六徒以为识焉耳老者隂阳之纯也少者隂阳之杂而不纯者也阳数皆竒而隂数皆偶故干以一为之爻而坤以二天下之物以少为主故干之子皆二隂而坤之女皆二阳老阳老隂者干坤是也少隂少阳者干坤之子是也揲蓍者其一揲也少者五而多者九其二其三少者四而多者八多少者竒偶之象也一爻而三揲蓍譬如一卦而三爻也隂阳之老少于卦见之于爻而于爻见之于揲使其果有取于七八九六则夫此三揲者区区焉分其多少而各为处果何以为也今夫三揲而皆少此无以异于干之三爻而皆竒也三揲而皆多此无以异于坤之三爻而皆偶也三揲而少者一此无以异于震坎艮之一竒而二偶也三揲而多者一此无以异于巽离兊之一偶而二竒也若夫七八九六此乃取以为识而非其义之所在不可以彊为之説也书论愚读史记商君列传观其改法易令变更秦国之风俗诛秦民之议令者以数千人黥太子之师杀太子之传而后法令大行盖未尝不壮其勇而有决也曰嗟夫世俗之人不可以虑始而可乐成也使天下之人各陈其所知而守其所学以议天子之事则事将有格而不得成者然及观三代之书至其将有以矫拂世俗之际则其所以告谕天下者常丁宁激切亹亹而不倦务使天下尽知其君之心而又从而折其不服之意使天下皆信以为如此而后从事其言回曲宛转譬如平人自相议论而诘其是非愚始读而疑之以为近于濡滞迂逺而无决然其使天下乐从而无黾勉不得已之意其事既发而无纷纭异同之论此则王者之意也故常以为当尧舜之时其君臣相得之心欢然乐而无间相与吁俞嗟叹唯诺于朝廷之中不啻若朋友之亲虽其有所相是非论辨以求曲直之际当亦无足怪者及至汤武征伐之际周旋反覆自述其用兵之意以明晓天下此又其势然也惟其天下既安君民之势阔逺而不同天子有所欲为而其匹夫匹妇私有异论于天下以龃龉其上之画䇿令之而不肯听当此之时刑驱而势胁之天下夫谁敢不听从而上之人优㳺而徐譬之使之信之而后从此非王者之心谁能处而待之而不倦欤盖盘庚之迁天下皆咨嗟而不悦盘庚为之称其先王盛德明圣而犹五迁以至于今今不承于古恐天之断弃汝命不救汝死既又恐其不从也则又曰汝罔暨余同心我先后将降尔罪暨乃祖乃父亦将告我髙后曰作大戮于朕孙盖其所以开其不悟之心而谕之以其所以当然者如此其详也若夫商君则不然以为要使汝获其利而何䘏乎吾之所为故无所求于衆人之论而亦无以告谕天下然其事亦终于有成是以后世之论以为三代之治柔懦不决然此乃王霸之所以为异也夫三代之君惟不忍鄙其民而欺之故天下有故而其议及于百姓以观其意之所向及其不可听也则又反覆而谕之以穷极其説而服其不然之心是以其民亲而爱之呜唿此王霸之所为不同也哉诗论自仲尼之亡六经之道遂散而不可解盖其患在于责其义之太深而求其法之太切夫六经之道惟其近于人情是以乆传而不废而世之迂学乃皆曲为之説虽其义之不至于此者必彊牵合以为如此故其论委曲而莫通也夫圣人之为经惟其礼与春秋合然后无一言之虚而莫不可考然犹未尝不近于人情至于书出于一时言语之间而易之文为卜筮而作故时亦有所不可前定之説此其于法度已不如春秋之严矣而况诗者天下之人匹夫匹妇羁臣贱𨽻悲忧愉佚之所为作也夫天下之人自伤其贫贱困苦之忧而自述其丰美盛大之乐上及于君臣父子天下兴亡治乱之迹而下及于饮食牀笫昆虫草木之类盖其中无所不具而尚何以绳墨法度区区而求诸其间哉此亦足以见其志之无不通矣夫圣人之于诗以为其终要入于仁义而不责其一言之无当是以其意可观而其言可通也今之诗传曰殷其雷在南山之阳出自北门忧心殷殷扬之水白石凿凿终朝采緑不盈一掬瞻彼洛矣维水泱泱若此者皆兴也而至于关关雎鸠在河之洲南有樛木葛藟累之南有乔木不可休息维鹊有巢维鸠居之喓喓草虫趯趯阜螽若此者又皆兴也其意以为兴者有所象乎天下之物以自见其事故凡诗之为此事而作其言有及于是物者则必彊为是物之説以求合其事盖其为学亦已劳矣且彼不知夫诗之体固有比也而皆合之以为兴夫兴之为言犹曰其意云尔意有所触乎当时时已去而不可知故其类可以意推而不可以言解也殷其雷在南山之阳此非有所取乎雷也盖必其当时之所见而有动乎其意故后之人不可以求得其説此其所以为兴也嗟夫天下之人欲观于诗其必先知比兴若夫关关雎鸠在河之洲是诚有取于其挚而有别是以谓之比而非兴也嗟夫天下之人欲观于诗其必先知夫兴之不可与比同而无彊为之説以求合其当时之事则夫诗之意庶乎可以意晓而无劳矣礼论昔者商周之际何其为礼之易也其在宗庙朝廷之中笾豆簠簋牛羊酒醴之荐交于堂上而天子诸侯大夫卿士周旋揖让献酬百拜乐作于下礼行于上雍容和穆终日而不乱夫古之人何其知礼而行之不劳也当此之时天下之人惟其习惯而无疑衣服器皿冠冕佩玉皆其所常用也是以其人入于其间耳目聪明而手足无所忤其身安于礼之曲折而其心不乱以能深思礼乐之意故其亷耻退让之节睟然见于面而盎然发于其躬夫是以能使天下观其行事而忘其暴戾鄙野之气至于后世风俗变易更数千年以至于今天下之事已大异矣然天下之人尚皆记録三代礼乐之名详其节目而习其俯仰冠古之冠服古之服而御古之器皿伛偻拳曲劳苦于宗庙朝廷之中区区而莫得其纪交错纷乱而不中节此无足怪也其所用者非其素所习也而彊使焉甚矣夫后世之好古也昔者上古之世盖尝有巢居穴处污樽抔饮燔黍捭豚蒉桴土鼓而以为是足以养生送死而无以加之者矣及其后世圣人以为不足以大利于天下是故易之以宫室新之以笾豆鼎俎之器以济天下之所不足而尽去太古之法惟其祭祀以交于鬼神乃始荐其血毛豚解而腥之体解而爓之以为是不忘本而非以为后世之礼不足用也是以退而体其犬豕牛羊实其簠簋笾豆铏羮以极今世之美未闻其牵于上古之説巽愞而不决也且方今之人佩玉服韨冕而垂旒拱手而不知所为而天下之人亦且见而笑之是何所复望于其有以感发天下之心哉且又有所大不安者宗庙之祭圣人所以追求先祖之神灵庶几得而享之以安䘏孝子之志者也是以思其平生起居饮食之际而设其器用荐其酒食皆从其生以冀其来而安之而后世宗庙之祭皆用三代之器则是先祖终莫得而安也盖三代之时席地而食是以其器用各因其所便而为之髙下大小之制今世之礼坐于牀而食于牀上是以其器不得不有所变虽正使三代之圣人生于今而用之亦将以为便安故夫三代之视上古犹今之视三代也三代之器不可复用矣而其制礼之意尚可依倣以为法也宗庙之祭荐之以血毛重之以体荐有以存古之遗风矣而其余者可以易三代之器而用今世之所便以从鬼神之所安惟其春秋社稷释奠释菜凡所以享古之鬼神者则皆从其器盖周人之祭蜡与田祖也吹苇籥击土鼓此亦各从其所安耳嗟夫天下之礼宏阔而难言自非圣人而何以处此故夫推之而不明讲之而不详则愚实有罪焉唯其近于正而易行庶几天下之安而从之是则有取焉耳春秋论事有以拂乎吾心则吾言忿然而不平有以顺适乎吾意则吾言优柔而不怒天下之人其喜怒哀乐之情可以一言而知也喜之言岂可以为怒之言耶此天下之人皆能辨之而至于圣人其言丁宁反覆布于方册者甚多而其喜怒好恶之所在者又甚明而易知也然天下之人常患求而莫得其意之所主此其故何也天下之人以为圣人之文章非复天下之言也而求之太过是以圣人之言更为深逺而不可晓且天下何不以已推之也将以喜夫其人而加之以怒之之言则天下且以为病狂而圣人岂有以异乎人哉不知其好恶之情而不求其言之喜怒是所谓大惑也昔者仲尼删诗于衰周之末上自商周之盛王至于幽厉失道之际而下讫于陈灵自诗人以来至于仲尼之世盖已数百余年矣愚尝怪大雅小雅之诗当幽厉之时而称道文武成康之盛德及其终篇又不见幽厉之暴虐此谁知其为幽厉之诗而非文武成康之诗者盖察其辞气有幽忧不乐之意是以系之幽厉而无疑也若夫春秋二百四十二年之间天下之是非杂然而触乎其心见恶而怒见善而喜则求其是非之际又可以求诸其言之喜怒之间矣今夫人之于事有喜而言之者有怒而言之者有怨而言之者喜而言之则其言和而无伤怒而言之则其言厉而不温怨而言之则其言深而不洩此其大凡也春秋之于仲孙湫之来曰齐仲孙来于季友之归曰季子来归此所谓喜之之言也于鲁郑之易田曰郑伯以璧假许田于晋文之召王曰天王狩于河阳此所谓怒之之言也于叔牙之杀曰公子牙卒于庆父之奔曰公子庆父如齐此所谓怨之之言也夫喜之而和怒之而厉怨之而深此三者无以加矣至于公羊谷梁之传则不然日月土地皆所以为训也夫日月之不知土地之不详何足以为喜而何足以为怒此喜怒之所不在也春秋书曰戎伐凡伯于楚丘而以为卫伐凡伯春秋书曰齐仲孙来而以为呉仲孙怒而至于变人之国此又喜怒之所不及也愚故曰春秋者亦人之言而已而人之言亦观其辞气之所向而已矣中庸论上甚矣道之难明也论其着者鄙滞而不通论其㣲者汗漫不可考其弊始于昔之儒者求为圣人之道而无所得于是务为不可知之文庶几乎后世之以我为深知之也后之儒者见其难知而不知其空虚无有以为将有所深造乎道者而自耻其不能则从而和之曰然相欺以为髙相习以为深而圣人之道日以逺矣自子思作中庸儒者皆祖之以为性命之説嗟夫子思者岂亦斯人之徒欤盖尝试论之夫中庸者孔氏之遗书而不完者也其要有三而已矣三者是周公孔子之所从以为圣人而其虚词蔓延是儒者之所以为文也是故去其虚词而取其三其始论诚明之所入其次论圣人之道所从始推而至于其所终极而其卒乃始内之于中庸盖以为圣人之道略见于此矣记曰自诚明谓之性自明诚谓之敎诚则明矣明则诚矣夫诚者何也乐之之谓也乐之则自信故曰诚夫明者何也知之之谓也知之则逹故曰明夫惟圣人知之者未至而乐之者先入先入者为主而待其余则是乐之者为主也若夫贤人乐之者未至而知之者先入先入者为主而待其余则是知之者为主也乐之者为主是故有所不知知之未尝不行知之者为主是故虽无所不知而有所不能行子曰知之者不如好之者好之者不如乐之者知之者与乐之者是贤人圣人之辨也好之者是贤人之所由以求诚者也君子之为学慎乎其始何则其所先入者重也知之多而未能乐焉则是不如不知之愈也人好恶莫如好色而恶臭是人之性也好善如好色恶恶如恶臭是圣人之诚也故曰自诚明谓之性孔子盖长而好学适周观礼问于老耼师襄之徒而后明于礼乐五十而后读易盖亦有晚而后知者然其所先得于圣人者是乐之而已孔子厄于陈蔡之间问于子路子贡二子不悦而子贡又欲少贬焉是二子者非不知也其所以乐之者未至也且夫子路能死于卫而不能不愠于陈蔡是岂其知之罪也故夫弟子之所为从孔子㳺者非専以求闻其所未闻盖将以求乐其所有也明而不诚虽挟其所有伥伥乎不知所以安之苟不知所以安之则是可与居安而未可与居忧患也夫惟忧患之至而后诚明之辨乃可以见由此观之君子安可以不诚哉中庸论中君子之欲诚也莫若以明夫圣人之道自本而观之则皆出于人情不循其本而逆观之于其末则以为圣人有所勉强力行而非人情之所乐者夫如是则虽欲诚之其道无由故曰莫若以明使吾心晓然知其当然而求其乐今夫五常之敎惟礼为若强人者何则人情莫不好逸豫而恶劳苦今吾必也使之不敢箕踞而罄折百拜以为礼人情莫不乐富贵而羞贫贱今吾必也使之不敢自尊而卑让退抑以为礼用器之为便而祭器之为贵䙝衣之为便而衮冕之为贵哀欲其速已而伸之三年乐欲其不已而不得终日此礼之所以为强人而观之于其末者之过也盍亦反其本而思之今吾以为罄折不如立之安也而将惟安之求则立不如坐坐不如箕踞箕踞不如偃仆偃仆而不已则将裸袒而不顾苟为裸袒而不顾则吾无乃亦将病之夫岂独吾病之天下之匹夫匹妇莫不病之也苟为病之则是其势将必至于罄折而百拜由此言之则是罄折而百拜者生于不欲裸袒之间而已也夫岂惟罄折百拜将天下之所谓强人者其皆必有所从生也辨其所从生而推之至于其所终极是之谓明故记曰君子之道费而隠夫妇之愚可以与知焉及其至也虽圣人有所不知焉夫妇之不肖可以能行焉及其至也虽圣人有所不能焉君子之道推其所从生而言之则其言约约则明推其逆而观之故其言费费则隠君子欲其不隠是故起于夫妇之有余而推之至于圣人之所不及举天下之至易而通之于至难使天下之安其至难者与其至易无以异也孟子曰箪食豆羮得之则生不得则死嘑尔而与之行道之人弗受蹴尔而与之乞人不屑也万钟则不辨礼义而受之万钟于我何加焉向为身死而不受今为朋友妻妾之奉而为之此之谓失其本心且万钟之不受是王公大人之所难而以行道乞人之所不屑而较其轻重是何以异于匹夫匹妇之所能行通而至于圣人之所不及故凡为此説者皆以求安其至难而务欲诚之者也天下之人莫不欲诚而不得其説故凡此者诚之説也中庸论下夫君子虽能乐之而不知中庸则其道必穷记曰君子遵道而行半途而废吾弗能已矣君子非其信道之不笃也非其力行之不至也得其偏而忘其中不得终日安行乎通涂夫虽欲不废其可得耶记曰道之不行也我知之矣贤者过之不肖者不及也以为过者之难欤复之中者之难欤宜若过者之难也然天下有能过而未有能中则是复之中者之难也记曰天下国家可均也爵禄可辞也白刃可蹈也中庸不可能也既不可过又不可不及如斯而已乎曰未也孟子曰执中为近执中无权犹执一也书曰不协于极不罹于咎皇则受之又曰㑹其有极归其有极而记曰君子之中庸也君子而时中皇极者有所不极而㑹于极时中者有所不中而归于中吾见中庸之至于此而尤难也是有小人之中庸焉有所不中而归于中是道也君子之所以为时中而小人之所以为无忌惮记曰小人之中庸也小人而无忌惮也嗟夫道之难言也有小人焉因其近似而窃其名圣人忧思恐惧是故反覆而言之不厌何则是道也固小人之所窃以自便者也君子见危则能死勉而不死以求合于中庸见利则能辞勉而不辞以求合于中庸小人贪利而苟免而亦欲以中庸之名私自便也此孔子孟子之所为恶乡原也一乡皆称原人焉无所往而不为原人同乎流俗合乎污世曰古之人行何为踽踽凉凉生斯世也善斯可矣以古之人为迂而以今世之所善为足以已矣则是不亦近似于中庸邪故曰恶紫恐其乱朱也恶莠恐其乱苗也何则恶其似也信矣中庸之难言也君子之欲从事乎此无循其迹而求其味则几矣记曰人莫不饮食也鲜能知味也论好德钖之福昔圣人既陈五常之道而病天下不能万世而常行也故为之大中之敎曰贤者无所过愚者无所不及是之谓皇极极之于人也犹方之有矩也犹圆之有规也皆有以绳乎物者也圣人安焉而入乎其中贤者俛而就之愚者跂而及之圣人以为俛与跂者皆非其自然而犹有以强之者故于皇极之中又为之言曰苟有过与不及而要其终可以归皇极之道者是皇极而已矣故洪范曰凡厥庶民有猷有为有守汝则念之不协于极不罹于咎皇则受之又悲天下有为善之心而不得为善之利也有求中之志而不知求中之道也故又为之言曰而康而色曰予攸好德汝则钖之福时人斯其惟皇之极圣人之待天下如此其广也其诱天下之人不忍使之至于罪戾如此其勤且备也天下未有好德之实而自言曰予攸好德圣人以为是亦有好德之心矣故受而爵禄之天下之为善而未协于中也则受而敎诲之又恐夫民之愚而不我从也故逊其言卑其色以下之如是而不从然后知其终不可以敎诲矣故又为之言曰凡厥正人既富方谷汝弗能使有好于而家时人斯其辜于其无好德汝虽钖之福其作汝用咎且夫其始也恐天下之人有可以至于皇极之道而上之人不诱而敎诲之也故曰予攸好德汝则钖之福其终也恐天下之以虚言而取其爵禄也故曰于其无好德汝虽钖之福其作汝用咎盖圣人之用心忧其始之不幸而惧其终之至于侥倖也故其言如此之详备夫君子小人不可以一道待也故皇极之中有待小人之道不协于极而犹受之至于待君子之道何其责之深也曰无偏无党无反无侧无有作好无有作恶而后可以合于皇极然则先王御天下之术盖用此欤论郑伯克段于鄢春秋之所深讥圣人之所哀伤而不忍言者三晋赵鞅帅师纳衞世子蒯瞶于戚齐国夏衞石曼姑帅师围戚而父子之恩絶公与夫人姜氏遂如齐而夫妇之道丧郑伯克段于鄢而兄弟之义亡此三者天下之大戚也夫子伤之而思其所以至此之由故其言尤为深且逺也且夫蒯聩之得罪于灵公逐之可也逐之而立其子是召乱之道也使辄上之不得从王父之言下之不得从父之令者灵公也故书曰晋赵鞅帅师纳衞世子蒯聩于戚蒯聩之不去世子者是灵公不得乎逐之之道灵公何以不得乎逐之之道逐之而立其子也鲁桓公千乘之君而陷于一妇人之手夫子以为文姜之不足讥而伤乎桓公制之不以渐也故书曰公与夫人姜氏遂如齐言其祸自公作也段之祸生于爱郑庄公之爱其弟也足以杀之耳孟子曰舜封象于有庳使之源源而来不及以政孰知夫舜之爱其弟之深而郑庄公贼之也当太叔之据京城取廪延以为已邑虽舜复生不能全兄弟之好故书曰郑伯克段于鄢而不曰郑伯杀其弟段以为当斯时虽圣人亦杀之而已矣夫妇父子兄弟之亲天下之至情也而相残之祸至如此夫岂一日之故哉谷梁曰克能也能杀也不言杀见段之有徒衆也段不称弟不称公子贱段而甚郑伯也于鄢逺也犹曰取之其母之懐中而杀之云尔甚之也然则为郑伯宜奈何缓追逸贼亲亲之道也呜唿以兄弟之亲至交兵而战固亲亲之道絶已乆矣虽缓追逸贼而其存者几何故曰于斯时也虽圣人亦杀之而已矣然而圣人固不使至此也公羊传曰母欲立之已杀之如勿与而已矣而又区区于当国内外之言是何思之不逺也左氏以为段不弟故不称弟如二君故曰克称郑伯讥失敎求圣人之意若左氏可以有取焉论郑伯以璧假许田郑伯以璧假许田先儒之论多矣而未得其正也先儒皆知夫春秋立法之严而不知其甚寛且恕也皆知其讥不义而不知其讥不义之所由起也郑伯以璧假许田者讥隠而不讥桓也始其谋以周公之许田而易泰山之祊者谁也受泰山之祊而入之者谁也隠既已与人谋而易之又受泰山之祊而入之然则为桓公者不亦难乎夫子知桓公之无以辞于郑也故讥隠而不讥桓何以言之隠八年书曰郑伯使宛来归祊又曰庚寅我入祊入祊云者见鲁之果入泰山之祊也则是隠公之罪既成而不可变矣故桓元年书曰郑伯以璧假许田而已夫许田之入郑犹祊之入鲁也书鲁之入祊而不书郑之入许田是不可以不求其説也郑伯使宛来归祊庚寅我入祊见郑之来归而鲁之入之也郑伯以璧假许田者见郑之来请不见鲁之与之也见郑之来请而不见鲁之与之者见桓公之无以辞于郑也呜唿作而不义使后世无以辞焉则夫子之罪隠深矣夫善观春秋者观其意之所向而得之故虽夫子之复生而无以易之也公羊曰曷为系之许近许也讳取周田也谷梁曰假不言以以非假也非假而曰假讳易地也春秋之所为讳者三为尊者讳敌为亲者讳败为贤者讳过鲁亲者也非败之为讳而取易之为讳是夫子之私鲁也论取郜大鼎于宋孔子何为而作春秋哉举三代全盛之法以治侥倖苟且之风而归之于至正而已矣三代之盛时天子秉至公之义而制诸侯之予夺故勇者无所加乎怯弱者无所畏乎强匹夫怀璧而千乘之君莫之敢取焉此王道之所由兴也周衰诸侯相并而强有力者制其予夺邾莒滕薛之君惴惴焉保其首领之不暇而齐晋秦楚有吞诸侯之心孔子慨然叹曰乆矣诸侯之恣行也后世将有王者作而不遇焉命也故春秋之法皆所以待后世王者之作而举行之也钟鼎龟玉天子之所以分诸侯使诸侯相传而世守也桓二年取郜大鼎于宋戊申纳于太庙且夫鼎也不幸使齐挈而有之是齐鼎也是百传而不易未可知也仲尼曰不然是鼎也何为而在鲁之太庙曰取之宋宋安得之曰取之郜故书曰郜鼎郜之得是鼎也得之天子宋以不义取之而又以与鲁也后世有王者作举春秋之法而行之鲁将归之宋宋将归之郜而后已也昔者子路问孔子所以为政之先子曰必也正名乎故春秋之法尤谨于正名至于一鼎之㣲而不敢忽焉圣人之用意盖深如此夫以区区之鲁无故而得器是召天下之争也楚王求鼎于周王曰周不爱鼎恐天下以器雠楚也鼎入宋而为宋入鲁而为鲁安知夫秦晋齐楚之不动其心哉故书曰郜鼎明鲁之不得有以塞天下之争也谷梁传曰纳者内弗受也以为周公不受也又曰号从中国名从主人而左氏记臧哀伯之谏愚于公羊有取焉曰器从名地从主人宋始以不义取之故谓之郜鼎至于地之与人则不然俄而可以为其有矣善乎斯言吾有取之论齐侯衞侯胥命于蒲荀卿有言曰春秋善胥命诗非屡盟其心一也敢试论之谨按桓三年书齐侯衞侯胥命于蒲説春秋者钧曰近正所谓近正者以其近古之正也古者相命而信约言而退未尝有㰱血之盟也今二国之君诚信协同约言而㑹可谓近古之正者已何以言之春秋之时诸侯竞骛争夺日寻拂违王命糜烂生聚前日之和好后日之战攻曽何正之尚也观二国之君胥命于蒲自时厥后不相侵伐岂与夫前日之和好后日之战攻者班也故圣人于春秋止一书胥命而已荀卿谓之善者取诸此也然则齐也衞也圣人果善之乎曰非善也直讥尔曷讥尔讥其非正也周礼大宗伯掌六礼以诸侯见王为文乃有春朝夏宗秋觐冬遇时会衆同之法言诸侯非此六礼罔得踰境而出矣不识齐衞之君以春朝相命而出耶以夏宗相命而出耶或以秋觐相命而出耶以冬遇相命而出耶或以时㑹相命而出耶衆同相命而出耶非春朝夏宗秋觐冬遇时㑹衆同而出则私相为㑹耳私相为㑹匹夫之举也以匹夫之举而谓之正其可得乎宜乎圣人大一王之法而诛之也然而圣人之意岂独诛齐衞之君而已哉所以正万世也荀卿不原圣人书经之法而徒信传者之説以谓春秋善胥命失之逺矣且春秋二百四十二年间诸侯之贤者固亦鲜矣奚特于齐衞之君而善其胥命耶信斯言也则姦人得以劝也未尝闻圣人作春秋而劝姦人也论禘于太庙用致夫人甚哉去圣之乆逺三传纷纷之不同而莫或折之也禘于太庙用致夫人左氏曰禘而致哀姜非礼也凡夫人不薨于寝不殡于庙不赴于同不祔于姑则弗致也公羊曰夫人何以不氏讥以妾为妻也盖聘于楚而胁于齐媵女之先至者也谷梁曰成风也言夫人而不言氏姓非夫人也立妾之词非正也夫人之我可以不夫人乎夫人卒葬之我可以不卒葬之乎一则以宗庙临之而后贬焉一则以外之弗夫人而见正焉三家之説左氏踈矣夫人与公一体也有曰公曰夫人既葬公以谥配公夫人以谥配氏此其不易之例也盖有既葬称谥而不称夫人者矣天王使宰咺来归恵公仲子之赗秦人来归僖公成风之襚而未有不称谥而称夫人也公羊之説又非人情无以信于后世以齐楚之彊齐能胁鲁使以其媵妾为夫人而楚乃肯安然使其女降为妾哉此甚可怪也且夫成风之为夫人非正也春秋以为非正而不可以废焉故与之不足之文而已矣方其存也不可以不称夫人而去其氏及其没也不可以不称谥而去其夫人皆所以示不足于成风也况乎禘周公而用致焉则其罪固已不容于贬矣故公羊曰用者不宜用者也致者不宜致者也禘用致夫人非礼也论闰月不告朔犹朝于庙春秋之文同其所以为文异者君子观其意之所在而已矣先儒之论闰月不告朔者牵乎犹朝于庙之説而莫能以自解也春秋之所以书犹者二曰如此而犹如此者甚之之词也辛巳有事于太庙仲遂卒于垂壬午犹绎是也曰不如此而犹如此者幸之之词也不郊犹三望闰月不告朔犹朝于庙是也夫子伤周道之残缺而礼乐文章之坏也故区区焉掇拾其遗亡以为其全不可得而见矣得见一二斯可矣故书曰犹朝于庙者伤其不告朔而幸其犹朝于庙也夫子之时告朔之礼亡矣而有饩羊者存焉夫子犹不忍去以志周公之典则其朝于庙者乃不如饩羊之足存欤公羊传曰曷为不言告朔天无是月也谷梁传曰闰月者附月之余日也天子不以告朔而丧事不数也而皆曰犹者可以已也是以其幸之之词而为甚之之词宜其为此异端之説也且夫天子诸侯之所为告朔听政者以为天欤为民欤天无是月而民无是月欤彼其孝子之心不欲因闰月以废丧纪而人君乃欲假此以废政事欤夫周礼乐之衰岂一日之故有人焉开其端而莫之禁故其渐遂至于扫地而不可救文十六年夏六月公四不视朔公羊传曰公有疾也何言乎公有疾不视朔自是公无疾不视朔也故夫有疾而不视朔者无疾而不视朔之原也闰月而不告朔者常月而不告朔之端也圣人忧焉故谨而书之所以记礼之所由废也左氏传曰闰以正时时以作事事以厚生生民之道于是乎在不告闰朔弃时政也何以为民而杜预以为虽朝于庙则如勿朝以释经之所书犹之意是亦曲而不通矣论用郊先儒之论或曰鲁郊僣也春秋讥焉非也鲁郊僣也而春秋之所讥者当其罪也赐鲁以天子之礼乐者成王也受天子之礼乐者伯禽也春秋之讥鲁郊也上则讥成王次则讥伯禽成王伯禽不见于春秋而夫子无所致其讥也无所致其讥而不讥者春秋之所以求信于天下也夫以鲁而僣天子之郊其罪恶如此之着也夫子以为无所致其讥而不讥焉则其讥之者固天下之所用而信之也郊之书于春秋者其类有三书卜郊不从乃免牲者讥卜常祀而不讥郊也鼷䑕食郊牛角郊牛之口伤改卜牛者讥养牲之不谨而不讥郊也书四月五月九月郊者讥郊之不时而不讥郊也非卜常祀非养牲之不谨非郊之不时则不书不书则不讥也禘于太庙者为致夫人而书也有事于太庙者为仲遂卒而书也春秋之书郊者犹此而已故曰不讥郊也郊祀者先王之大典而夫子不得见之于周也故因鲁之所有天子之礼乐而记郊之变焉耳成十七年九月辛丑用郊公羊传曰用者不宜用者也九月非所用郊也谷梁传曰夏之始犹可以承春以秋之末承春之始盖不可矣且夫郊未有至九月者也曰用者着其不时之甚也杜预以为用郊从史文或説用然后郊者皆无取焉论㑹于澶渊宋灾故春秋之时忠信之道缺大国无厌而小国屡叛朝战而夕盟朝盟而夕㑹夫子盖厌之矣观周之盛时大宗伯所制朝觐㑹同之礼各有逺近之差逺不至于疎而相忘近不至于数而相渎春秋之际何其乱也故曰春秋之盟无信盟也春秋之㑹无义㑹也虽然纷纷者天下皆是也夫子将讥之而以为不可以胜讥之也故择其甚者而讥焉桓二年㑹于稷以成宋乱襄三十年㑹于澶渊宋灾故皆以深讥而切责之也春秋之书㑹多矣书其所㑹而不书其所以㑹书其所以㑹桓之稷襄之澶渊而已矣宋督之乱诸侯将讨之桓公平之不义孰甚焉宋之灾诸侯之大夫㑹以谋归其财既而无归不信孰甚焉非不义不信之甚春秋之讥不至于此也左氏之论得其正矣皆诸侯之大夫而书曰某人某人㑹于澶渊宋灾故尤之也不书鲁大夫讳之也且夫见邻国之灾匍匐而救之者仁人君子之心也既言而忘之既约而背之委巷小人之事也故书其始之为君子仁人之心而后可以见后之为委巷小人之事春秋之意盖明白如此而公羊传曰㑹未有言其所为者此言其所为何録伯姬也且春秋为女子之不得其所而死区区焉为人之死録之是何夫子之志不广也谷梁曰不言灾故则无以见其为善澶渊之㑹中国不侵夷狄夷狄不入中国无侵伐八年善之也晋赵武楚屈建之力也如谷梁之説宋之盟可谓善矣其不曰息兵故何也呜唿左氏得其正矣论黑肱以滥来奔诸侯之义守先君之封土而不敢有失也守天子之疆界而不敢有过也故夫以力而相夺以兵而相侵者春秋之所谓暴君也侵之虽不以兵夺之虽不以力而得之不义者春秋之所谓污君也郑伯以璧假许田晋侯使韩穿来言汶阳之田归之于齐此诸侯之以不义而取鲁田者也邾庶其以漆闾丘来奔莒牟夷以防兹来奔黑肱以滥来奔此鲁之以不义而取诸侯之田者也诸侯以不义而取鲁田鲁以不义而取诸侯之田皆不容于春秋者也夫子之于庶其牟夷黒肱也责之薄而于鲁也罪之深彼其窃邑叛君为穿窬之事市人屠沽且羞言之而安足以重辱君子之讥哉夫鲁周公之后守天子之东藩招聚小国叛亡之臣与之为盗窃之事孔子悲伤而悼痛之故于三叛之人具文直书而无隠讳之词盖其罪鲁之深也先儒之説区区于叛人之过恶其论固已狭矣且夫春秋岂为穿窬窃盗之人而作哉使天下之诸侯皆莫肯容夫如此之人而穿窬盗窃之事将不禁而自絶此春秋之所以用意于其本也左氏曰或求名而不得或欲盖而名彰书齐豹盗三叛人名而公羊之説最为疎谬以为叔术之后而通滥于天下故不系黒肱于邾呜唿谁谓孔子而贤叔术耶盖尝论之黒肱之不系邾也意其若栾盈之不系于晋欤栾盈既奔齐而还入曲沃以叛故书曰栾盈入于晋黒肱或者既絶于邾而归窃其邑以叛欤当时之简牍既亡其详不可得而闻矣然以类而求之或亦然欤谷梁曰不言邾别乎邾也不言滥子非天子之所封也此尤迂阔而不可用矣论春秋变周之文三家之传迂诞竒怪之説公羊为多而何休又从而附成之后之言春秋者黜周王鲁之学与夫䜟纬之书者皆祖公羊公羊无明文何休因其近似而附成之愚以为何休公羊之罪人也凡所谓春秋变周之文从商之质者皆出于何氏愚未尝观焉滕侯薛侯来朝齐侯使其弟年来聘何休曰质家亲亲故先滕侯而加録齐侯之母弟且夫亲亲者周道也先宗盟而后异姓者周制也郑忽出奔衞公羊传曰忽何以名春秋伯子男一也词无所贬何休曰商爵三等春秋变周五等之爵而从焉记曰诸侯失地名而文十二年郕伯来奔公羊亦曰何以不名兄弟词也忽之出奔其为失国岂不甚明而春秋独无贬哉虽然公羊何为而为此説也春秋未踰年之君皆称子而忽独不然此公羊之所以为此説也且春秋之书夫岂一槩衞宣未葬而嗣子称侯以出㑹书曰及宋公衞侯燕人战郑忽外之无援内之无党一夫作难奔走无告郑人贱之故赴以名书曰郑忽出奔衞衞侯未踰年之君也郑忽亦未踰年之君也因其自侯而侯之因其自名而名之皆所以变常而示讥也且夫以例而求春秋者乃愚儒之事也孔子行夏之时乘殷之辂服周之冕又曰郁郁乎文哉吾从周由此观之夫子皆有取于三代而周居多焉况乎採周公之集以作春秋而曰变周之文者吾不信也东坡全集巻四十一东坡全集卷四十二钦定四库全书东坡全集巻四十二宋蘓轼撰论一十首宋襄公论鲁僖公二十二年冬十有一月已巳朔宋公及楚人战于泓宋师败绩春秋书战未有若此之严而尽也曰宋公天子之上公宋先代之后于周为客天子有事膰焉有丧拜焉非列国诸侯之所敢敌也而曰及楚人战于泓楚夷狄之国人㣲者之称以天子之上公而当夷狄之㣲者至于败绩宋公之罪盖可见矣而谷梁之传以为文王之师不过是学者疑焉故不可以不辨宋襄公非独行仁义而不终者也以不仁之资盗仁者之名尔齐宣有牵牛而过堂下者曰牛何之曰将以衅钟王曰舍之吾不忍其觳觫若无罪而就死地夫舍一牛于德未有所损益者而孟子与之以王所谓以不忍人之心行不忍人之政三代之所共也而宋襄公执鄫子用于次睢之社君子杀一牛犹不忍而宋公戕一国君若犬豕然而忍为之天下孰有不忍者耶泓之役身败国衂乃欲以不重伤不禽二毛欺诸侯人能紾其兄之臂以取食而能忍饥于壶餐者天下知其不情也襄公能忍于鄫子而不忍于重伤二毛此岂可谓其情也哉桓文之师存亡继絶犹不齿于仲尼之门况用人于夷鬼以求霸而谓王者之师可乎使鄫子有罪而讨之虽声于诸侯而戮于社天下不以为过若以喜怒兴师则秦穆公获晋侯且犹释之而况敢用诸淫昏之鬼乎以愚观之宋襄公王莽之流襄公以诸侯为可以名得王莽以天下为可以文取也其得丧小大不同其不能欺天下则同也其不鼔不成列不能损襄公之虐其抱孺子而泣不能盖王莽之篡使莽无成则宋襄公襄公得志亦一莽也古人有言图王不成其弊犹足以霸襄公行王者之事犹足以当桓公之师一战之余救死扶伤不暇此独妄庸耳齐桓晋文得管仲子犯而兴襄公有一子鱼不能用岂可同日而语哉自古失道之君如是者多矣死而论定未有如襄公之欺于后世者也秦始皇帝论昔者生民之初不知所以养生之具击搏挽裂与禽兽争一旦之命惴惴焉朝不谋夕忧死之不给是故巧诈不生而民无知然圣人恶其无别而忧其无以生也是以作为器用耒耜弓矢舟车网罟之类莫不备至使民乐生便利役御万物而适其情而民始有以极其口腹耳目之欲器利用便而巧诈生求得欲从而心志广圣人又忧其桀猾变诈而难治也是故制礼以反其初礼者所以反本复始也圣人非不知箕踞而坐不揖而食便于人情而适于四体之安也将必使之习为迂阔难行之节寛衣博带佩玉履舄所以回翔容与而不可以驰骤上自朝廷而下至于民其所以视听其耳目者莫不近于迂阔其衣以黼黻文章其食以笾豆簠簋其耕以井田其进取选举以学校其治民以诸侯嫁娶死丧莫不有法严之以鬼神而重之以四时所以使民自尊而不轻为姦故曰礼之近于人情者非其至也周公孔子所以区区于升降揖让之间丁宁反覆而不敢失坠者世俗之所谓迂阔而不知夫圣人之权固在于此也自五帝三代相承而不敢破至秦有天下始皇帝以诈力而并诸侯自以为智术之有余而禹汤文武之不知出此也于是废诸侯破井田凡所以治天下者一切出于便利而不耻于无礼决坏圣人之藩墻而以利器明示天下故自秦以来天下惟知所以求生避死之具以礼者为无用赘疣之物何者其意以为生之无事乎礼也苟生之无事乎礼则凡可以得生者无所不为矣呜唿此秦之祸所以至今而未息欤昔者始有书契以科斗为文而其后始有规矩摹画之迹盖今所谓大小篆者至秦而更以𨽻其后日以变革贵于速成而从其易又创为纸以易简䇿是以天下簿书符檄繁多委压而吏不能究姦人有以措其手足如使今世而尚用古之篆书简䇿则虽欲繁多其势无由由此观之则凡所以便利天下者是开诈伪之端也嗟夫秦既不可及矣苟后之君子欲治天下而惟便之求则是引民而日趋于诈也悲夫汉髙帝论有进説于君者因其君之资而为之説则用力寡矣人唯好善而求名是故仁义可以诱而进不义可以刼而退若汉髙帝起于草莽之中徒手奋唿而得天下彼知天下之利害与兵之胜负而已安知所谓仁义者哉观其天资固亦有合于仁义者而不喜仁义之説此如小人终日为不义而至以不义説之则亦怫然而怒故当时之善説者未尝敢言仁义与三代礼乐之敎亦惟曰如此而为利如此而为害如此而可如此而不可然后髙帝择其利与可者而从之盖亦未尝迟疑天下既平以爱故欲易太子大臣叔孙通周昌之徒力争之不能得用留侯计仅得之盖读其书至此未尝不太息以为髙帝最易晓者苟有以当其心彼无所不从盍亦告之以吕后太子从帝起于布衣以至于定天下天下望以为君虽不肖而大臣心欲之如百岁后谁肻北面事戚姬子乎所谓爱之者祗以祸之嗟夫无有以奚齐卓子之所以死为髙帝言者欤叔孙通之徒不足以知天下之大计独有废嫡立庶之説而欲持此以却之此固髙帝之所轻为也人固有所不平使如意为天子恵帝为臣绛灌之徒圜视而起如意安得而有之孰与其全安而不失为王之利也如意之为王而不免于死则亦髙帝之过矣不少抑逺之以泄吕后不平之气而又厚封焉其为计不已踈乎或曰吕后强悍髙帝恐其为变故欲立赵王此又不然自髙帝之时而言之计吕后之年当死于恵帝之手吕后虽悍亦不忍夺之其子以与姪恵帝既死而吕后始有邪谋此出于无聊耳而髙帝安得逆知之且夫事君者不能使其心知其所以然而乐从吾説而欲以势夺之亦已危矣如留侯之计髙帝顾戚姬悲歌而不忍特以其势不得不从是以犹欲区区为赵王计使周昌相之此其心犹未悟以为一强项之周昌足以抗吕氏而捍赵王不知周昌激其怒而速之死耳古之善原人情而深识天下之势者无如髙帝然至此而惑亦无有以告之者悲夫魏武帝论世之所谓知者知天下之利害而审乎计之得失如斯而已矣此其为知犹有所穷唯见天下之利而为之唯其害而不为则是有时而穷焉亦不能尽天下之利古之所谓大智者知天下利害得失之计而权之以人是故有所犯天下之至危而卒以成大功者此以其人权之轻敌者败重敌者无成功何者天下未尝有百全之利也举事而待其百全则必有所格是故知吾之所以胜人而人不知其所以胜我者天下莫能敌之昔者晋荀息知虢公必不能用宫之竒齐鲍叔知鲁君必不能用施伯薛公知黥布必不出于上䇿此三者皆危道也而直犯之彼不知用其所长又不知出吾之所忌是故可以冒害而就利自三代之亡天下以诈力相并其道术政敎无以相过而能者得之当汉氏之衰豪杰并起而图天下二袁董吕争为强暴而孙权刘备又已区区于一隅其用兵制胜固不足以敌曹氏然天下终于分裂讫魏之世而不能一盖尝试论之魏武长于料事而不长于料人是故有所重发而丧其功有所轻为而至于败刘备有盖世之才而无应卒之机方其新破刘璋蜀人未附一日而四五惊斩之不能禁释此时不取而其后遂至于不敢加兵者终其身孙权勇而有谋此不可以声势恐喝取也魏武不用中原之长而与之争于舟楫之间一日一夜行三百里以争利犯此二败以攻孙权是以丧师于赤壁以成呉之强且夫刘备可以急取而不可以缓图方其危疑之间巻甲而趋之虽兵法之所忌可以得志孙权者可以计取而不可以势破也而欲以荆州新附之卒乘胜而取之彼非不知其难特欲侥倖于权之不敢抗也此用之于新造之蜀乃可以逞故夫魏武重发于刘备而丧其功轻为于孙权而至于败此不亦长于料事而不长于料人之过欤嗟夫事之利害计之得失天下之能者举知之而不能权之以人则亦纷纷焉或胜或负争为雄强而未见其能一也伊尹论办天下之大事者有天下之大节者也立天下之大节者狭天下者也夫以天下之大而不足以动其心则天下之大节有不足立而大事有不足办者矣今夫匹夫匹妇皆知洁亷忠信之为美也使其果洁亷而忠信则其知虑未始不如王公大人之能也惟其所争者止于箪食豆羮而箪食豆羮足以动其心则宜其智虑之不出乎此也箪食豆羮非其道不取则一乡之人莫敢以不正犯之矣一乡之人莫敢以不正犯之而不能办一乡之事者未之有也推此而上其不取者愈大则其所办者愈逺矣让天下与让箪食豆羮无以异也治天下与治一乡亦无以异也然而不能者有所蔽也天下之富是箪食豆羮之积也天下之大是一乡之推也非千金之子不能运千金之资贩夫贩妇得一金而不知其所措非智不若所居之卑也孟子曰伊尹耕于有莘之野非其道也非其义也虽禄之天下弗受也夫天下不能动其心是故其才全以其全才而制天下是故临大事而不乱古之君子必有髙世之行非苟求为异而已卿相之位千金之富有所不屑将以自广其心使穷逹利害不能为之芥蔕以全其才而欲有所为耳后之君子盖亦尝有其志矣得失乱其中而荣辱夺其外是以役役至于老死而不暇亦足悲矣孔子叙书至于舜禹臯陶相让之际盖未尝不太息也夫以朝廷之尊而行匹夫之让孔子安取哉取其不汲汲于富贵有以大服天下之心焉耳夫太甲之废天下未尝有是而伊尹始行之天下不以为惊以臣放君天下不以为僣既放而复立太甲不以为専何则其素所不屑者足以取信于天下也彼其视天下眇然不足以动其心而岂忍以废放其君求利也哉后之君子蹈常而习故惴惴焉惧不免于天下一为希阔之行则天下羣起而诮之不知求其素而以为古今之变时有所不可者矣亦已过矣夫周公论论周公者多异説何也周公居礼之变而处圣人之不幸宜乎説者之异也凡周公之所为亦不得已而已矣若得已而不已则周公安得而为之成王㓜不能为政周公执其权以王命赏罚天下是周公不得已者如此而已今儒者曰周公践天子之位称王而朝诸侯则是岂不可以已耶书曰周公位冢宰正百工羣叔流言又曰召公为保周公为师相成王为左右召公不説又曰周公曰王若曰则是周公未尝践天子之位而称王也周公称王则成王宜何称将亦称王也将不称耶不称则是废也称王则是二王也而周公何以安之孔子曰必也正名乎儒者之患患在于名实之不正故亦有以文王为称王者是以圣人为后世之僣君急于为王者耶天下虽乱有王者在而已自王虽圣人不能以服天下昔髙帝击灭项籍统一四海诸侯大臣相率而帝之然且辞以不德惟陈胜呉广乃嚣嚣乎急于自王而谓文王亦为之耶武王伐商师渡孟津会于牧野其所以称先君之命命于诸侯者盖犹曰文考而已至于武成既以柴望告天百工奔走受命于周而后其称曰我文考文王克成厥勲由此观之则是武王不敢一日妄尊其先君而况于文王之自王乎诗曰虞芮质厥成文王蹶厥生是亦追称而已矣史记曰妪乎采芑归乎田成子夫田常之时安知其为成子而称之故凡以文王周公为称王者皆过也是资后世之篡君而为之借也陈贾问于孟子曰周公使管叔监商管叔以商叛知而使之是不仁不知是不知孟子曰周公弟也管叔兄也周公之过不亦宜乎从孟子之説则是周公未免于有过也夫管蔡之叛非逆也是其智不足以深知周公而已矣周公之诛非疾之也其势不得不诛也故管蔡非所谓大恶也兄弟之亲而非有大恶则其道不得不封管蔡之封在武王之世也武王之世未知有周公成王之事苟无周公成王之事则管蔡何从而叛周公何从而诛之故曰周公居礼之变而处圣人之不幸也管仲论尝读周官司马法得军旅什伍之数其后读管夷吾书又得管子所以变周之制盖王者之兵出于不得已而非以求胜敌也故其为法要以不可败而已至于桓文非决胜无以定霸故其法在必胜繁而曲者所以为不可败也简而直者所以为必胜也周之制万二千五百人而为军万之有二千二千之有五百其数竒而不齐唯其竒而不齐是以知其所以为繁且曲也今夫天度三百六十均之十二辰辰得三十者此其正也五日四分之一者此其竒也使天度而无竒则千载之日虽妇人孺子皆可以坐而计唯其竒而不齐是故巧厯有所不能尽也圣人知其然故为之章㑹统元以尽其数以极其变司马法曰五人为伍五伍为两万二千五百人而为队二百五十十取三焉而为竒其余七以为正四竒四正而八阵生焉夫以万二千五百人而均之八阵之中宜其有竒而不齐者是以多为之曲折以尽其数以极其变钩联蟠踞各有条理故三代之兴治其兵农军赋皆数十百年而后得志于天下自周之亡秦汉阵法不复三代其后诸葛孔明独识其遗制以为可用以取天下然相持数岁魏人不敢决战而孔明亦卒无尺寸之功岂八阵者先王所以为不可败而非以逐利争胜者邪若夫管仲之制其兵可谓截然而易晓矣三分其国以为三军五家为轨轨有长十轨为里里有司四里为连连有长十连为乡乡有乡良人五乡一帅万人而为一军公将其一髙子国子将其二三军三万人如贯绳如画碁局踈畅洞逹虽有智者无所施其巧故其法令简一而民有余力以致其死昔者尝读左氏春秋以为丘明最好兵法盖三代之制至于列国犹有存者以区区之郑而鱼丽鵞鹳之阵见于其书及至管仲相桓公南伐楚北伐孤竹九合诸侯威震天下而其军垒阵法不少槩见者何哉盖管仲欲以岁月服天下故变古司马法而为是简略速胜之兵是以莫得而见其法也其后呉晋争长于黄池王孙雄敎夫差以三万人压晋垒而阵百人为行百行为阵阵皆彻行无有隠蔽援桴而鼓之勇怯尽应三军皆譁晋师大骇卒以得志由此观之不简而直不可以决胜深惟后世不逹繁简之宜以取败亡而三代什伍之数与管子所以治齐之兵者虽不可尽用而其近于繁而曲者以之固守近于简而直者以之决战则庶乎其不可败而有所必胜矣士燮论料敌势强弱而知师之胜负此将帅之能也不求一时之功爱君以德而全其宗嗣此社稷之臣也鄢陵之役楚晨压晋师而陈诸将请从之范文子独不欲战晋卒败楚楚子伤目子反殒命范文子疑若懦而无谋者矣然不及一年三郄诛厉公弑胥童死栾书中行偃几不免于祸晋国大乱鄢陵之功实使之然也有非常之人然后有非常之功非常之功圣人所甚惧也夜光之珠明月之璧无因而至前匹夫犹或按劒而况非常之功乎故圣人必自反曰此天之所以厚于我乎抑天之祸余也故虽有大功而不忘戒惧中常之人鋭于立事忽于天戒日寻干戈而残民以逞天欲全之则必折其萌芽挫其锋芒使知其所悔天欲亡之则必先之以美利诱之以得志使之有功以骄士玩于寇雠而侮其民人至于亡国杀身而不悟者天絶之也呜唿小民之家一朝而获千金非有大福必有大咎何则彼之所获者终日勤劳不过数金耳所得者㣲故所用狭无故而得千金岂不骄其志而丧其所守哉由是言之一天下者得之艰难则失之不易得之既易则失之亦然汉髙皇帝之得天下亲冒矢石与秦楚争转战五年未尝得志既定天下复有平城之围故终其身不事逺略民亦不劳继之文景不言兵唐太宗举晋阳之师破窦建德掳王世充所过者下易于破竹然天下始定外攘四夷伐髙昌破突厥终其身师旅不解几至于乱者以其亲见取天下之易也故兵之胜负足以为国之强弱而国之强弱足以为治乱之兆盖有胜而亡有败而兴者矣㑹稽之栖而勾践以霸黄池之㑹而夫差以亡有以使之也夫虢公败戎于桑田晋卜偃知其必亡曰是天夺之鉴而益其疾也晋果灭虢此范文子所以不得不谏谏而不纳而又有功敢逃其死哉使其不死则厉公逞志必先图于范氏赵盾之事可见矣赵盾虽免于死而不免于恶名则范文子之智过于赵宣子也逺矣孙武论上古之言兵者无出于孙子矣利害之相权竒正之相生战守攻围之法盖以百数虽欲加之而不知所以加之矣然其所短者智有余而未知其所以用智此岂非其所大阙欤夫兵无常形而逆为之形胜无常处而多为之地是以其説屡变而不同纵横委曲期于避害而就利杂然举之而听用者之自择也是故不难于用而难于择择之为难者何也鋭于西而忘于东见其利而不见其所穷得其一説而不知其又有一説也此岂非用智之难欤夫智本非所以敎人以智而敎人者是君子之急于有功也变诈汩其外而无守于其中则是五尺童子皆欲为之使人勇而不自知贪而不顾以陷于难则有之矣深山大泽有天地之宝无意于宝者得之操舟于河舟之逆顺与水之曲折忘于水者见之是故惟天下之至亷为能贪惟天下之至静为能勇惟天下之至信为能诈何者不役于利也夫不役于利则其见之也明见之也明则其发之也果古之善用兵者见其害而后见其利见其败而后见其成其心闲而无事是以若此明也不然兵未交而先志于得则将临事而惑虽有大利尚安得而见之若夫圣人则不然居天下于贪而自居于亷则天下之贪者皆可得而用居天下于勇而自居于静故天下之勇者皆可得而役居天下于诈而自居于信故天下之诈者皆可得而使天下之人欲有功于此而即以此自居则功不可得而成是故君子居晦以御明则明者毕见居隂以御阳则阳者毕赴夫然后孙子之智可得而用也易曰介于石不终日贞吉君子方其未发也介然如石之坚若将终身焉者及其发也不终日而作故曰不役于利则其见之也明见之也明则其发之也果今夫世俗之论则不然曰兵者诡道也非贪无以取非勇无以得非诈无以成亷静而信者无用于兵者也嗟夫世俗之説行则天下纷纷乎如鸟兽相搏婴儿之相击强者伤弱者废而天下之乱何从而已乎孙武论下夫武战国之将也知为呉虑而已矣是故以将用之则可以君用之则不可今其书十三篇小至部曲营垒刍粮器械之间而大不过于攻城拔国用间之际盖亦尽于此矣天子之兵天下之势武未及也其书曰将能而君不御者胜为君而言者有此而已窃以为天子之兵莫大于御将天下之势莫大于使天下乐战而不好战夫天下之患不在于寇贼亦不在于敌国患在于将帅之不力而以寇贼敌国之势内邀其君是故将帅多而敌国愈强兵加而寇贼愈坚敌国愈强而寇贼愈坚则将帅之权愈重将帅之权愈重则爵赏不得不加夫如此则是盗贼为君之患而将帅利之敌国为君之讐而将帅幸之举百倍之势而立毫芒之功以借其口而邀利于其上如此而天下不亡者特有所待耳昔唐之乱始于明皇自肃宗复两京而不能乘胜并力尽取河北之盗德宗收洺博㡬定魏地而不能斩田恱于孤穷之中至于宪宗天下略平矣而其余孽之存者终不能尽去夫唐之所以屡兴而终莫之振者何也将帅之臣养寇以自封也故曰天子之兵莫大于御将御将之术开之以其所利而授之以其所忌如良医之用药乌喙蝮蝎皆得自効于前而不敢肆其毒何者授之以其所畏也宪宗将讨刘辟以为非髙崇文则莫可用而刘澭者崇文之所忌也故告之曰辟之不克将澭实汝代是以崇文决战不旋踵擒刘辟此天子御将之法也夫使天下乐战而不好战者何也天下不乐战则不可与从事于危好战则不可与从事于安昔秦人之法使吏士自为战战胜而利归于民所得于敌者即以有之使民之所以养生送死者非杀敌无由取也故其民以好战并天下而亦以亡夫始皇虽已堕名城杀豪杰销锋镝而民之好战之心嚣然其未已也是故不可与休息而至于亡若夫王者之兵要在于使之知爱其上而讐其敌使之知其上之所以驱之于战者凡皆以为我也是以乐其战而甘其死至于其战也务胜敌而不务得财其赏也发公室而行之于庙使其利不在于杀人是故其民不志于好战夫然后可以作之于安居之中而休之于争夺之际可与安可与危而不可与乱此天下之势也子思论昔者夫子之文章非有意于为文是以未尝立论也所可得而言者唯其归于至当斯以为圣人而已矣夫子之道可由而不可知可言而不可议此其不争为区区之论以开是非之端是以独得不废以与天下后世为仁义礼乐之主夫子既没诸子之欲为书以传于后世者其意皆存乎为文汲汲乎惟恐其汩没而莫吾知也是故皆喜立论论立而争起自孟子之后至于荀卿扬雄皆务为相攻之説其余不足数者纷纭于天下嗟夫夫子之道不幸而有老耼庄周杨朱墨翟田骈慎到申不害韩非之徒各持其私説以攻乎其外天下方将惑之而未知其所适从奈何其弟子门人又内自相攻而不决千载之后学者愈衆而夫子之道益晦而不明者由此之故欤昔三子之争起于孟子孟子曰人之性善是以荀子曰人之性恶而扬子又曰人之性善恶混孟子既已据其善是故荀子不得不出于恶人之性有善恶而已二子既以据之是以扬子亦不得不出于善恶混也为论不求其精而务以为异于人则纷纷之説未可以知其所止且夫夫子未尝言性也盖亦尝言之矣而未有必然之论也孟子之所谓性善者皆出于其师子思之书子思之书皆圣人之微言笃论孟子得之而不善用之能言其道而不知其所以为言之名举天下之大而必之以性善之论昭昭乎自以为的于天下使天下之过者莫不欲援弓而射之故夫二子之为异论者皆孟子之过也若夫子思之论则不然曰夫妇之愚可以与知焉及其至也虽圣人亦有所不知焉夫妇之不肖可以能行焉及其至也虽圣人亦有所不能焉圣人之道造端乎夫妇之所能行而极乎圣人之所不能知造端乎夫妇之所能行是以天下无不可学而极乎圣人之所不能知是以学者不知其所穷夫如是则恻隠足以为仁而仁不止于恻隠羞恶足以为义而义不止于羞恶此不亦孟子之所以为性善之论欤子思论圣人之道出于天下之所能行而孟子论天下之人皆可以行圣人之道此无以异者而子思取必于圣人之道孟子取必于天下之人故夫后世之异议皆出于孟子而子思之论天下同是而莫或非焉然后知子思之善为论也东坡全集巻四十二东坡全集卷四十三钦定四库全书东坡全集巻四十三宋蘓轼撰论十一首孟轲论昔者仲尼自衞反鲁网罗三代之旧闻盖经礼三百曲礼三千终年不能究其説夫子谓子贡曰赐尔以吾为多学而识之者欤非也予一以贯之天下苦其难而莫之能用也不知夫子之有以贯之也是故尧舜禹汤文武周公之法度礼乐刑政与当世之贤人君子百氏之书百工之技艺九州之内四海之外九夷八蛮之事荒忽诞谩而不可考者杂然皆列乎胷中而有卓然不可乱者此固有以一之也是以博学而不乱深思而不惑非天下之至精其孰能与于此盖尝求之于六经至于诗与春秋之际而后知圣人之道始终本末各有条理夫王化之本始于天下之易行天下固知有父子也父子不相贼而足以为孝矣天下固知有兄弟也兄弟不相夺而足以为悌矣孝悌足而王道备此固非有深逺而难见勤苦而难行者也故诗之为敎也使人歌舞佚乐无所不至要在于不失正焉而已矣虽然圣人固有所甚畏也一失容者礼之所由废也一失言者义之所由亡也君臣之相攘上下之相残天下大乱未尝不始于此道是故春秋力争于毫釐之间而深明乎疑似之际截然其有所必不可为也不观于诗无以见王道之易不观于春秋无以知王政之难自孔子没诸子各以所闻着书而皆不得其源流故其言无有统要若孟子可谓深于诗而长于春秋者矣其道始于至粗而极于至精充乎天地放乎四海而毫釐有所必计至寛而不可犯至宻而可乐者此其中必有所守而后世或未之见也且孟子尝有言矣人能充其无欲害人之心而仁不可胜用也人能充其无欲为穿窬之心而义不可胜用也士未可以言而言是以言餂之也可以言而不言是以不言餂之也是皆穿窬之类也唯其不为穿窬也而义至于不可胜用唯其未可以言而言可以言而不言也而其罪遂至于穿窬故曰其道始于至粗而极于至精充乎天地放乎四海而毫釐有所必计呜唿此其所以为孟子欤后之观孟子者无观之他亦观诸此而已矣乐毅论自知其可以王而王者三王也自知其不可以王而霸者五霸也或者之论曰图王不成其弊犹可以霸呜唿使齐桓晋文而行汤武之事将求亡之不暇虽欲霸可得乎夫王道者不可以小用也大用则王小用则亡昔者徐偃王宋襄公尝行仁义矣然终以亡其身丧其国者何哉其所施者未足以充其所求也故夫有可以得天下之道而无取天下之心乃可与言王矣范蠡留侯虽非汤武之佐然亦可谓刚毅果敢卓然不惑而能有所必为者也观呉王困于姑苏之上而求哀请命于勾践勾践欲赦之彼范蠡者独以为不可援桴进兵卒刎其颈项籍之解而东髙帝亦欲罢兵归国留侯谏曰此天亡也急击勿失此二人者以为区区之仁义不足以易吾之大计也嗟夫乐毅战国之雄未知大道而窃尝闻之则足以亡其身而已矣论者以为燕恵王不肖用反间以骑刼代将卒走乐生此其所以无成者出于不幸而非用兵之罪然当时使昭王尚在反间不得行乐毅终亦必败何者燕之并齐非秦楚三晋之利今以百万之师攻两城之残寇而数岁不决师老于外此必有乗其虚者矣诸侯乘之于内齐击之于外当此时虽太公穰苴不能无败然乐毅以百倍之衆数岁而不能下两城者非其智力不足盖欲以仁义服齐之民故不忍急攻而至于此也夫以齐人苦愍王之彊暴乐毅苟退而休兵治其政令寛其赋役反其田里安其老幼使齐人无复鬭志则田单者独谁与战哉奈何以百万之师相持而不决此固所以使齐人得徐而为之谋也当战国时兵彊相吞者岂独在我以燕齐之衆压其城而急攻之可灭此而后食其谁曰不可呜唿欲王则王不王则审所处无使两失焉而为天下笑也荀卿论尝读孔子世家观其言语文章循循莫不有规矩不敢放言髙论言必称先王然后知圣人忧天下之深也茫乎不知其畔岸而非逺也浩乎不知其津涯而非深也其所言者匹夫匹妇之所共知而所行者圣人有所不能尽也呜唿是亦足矣使后世有能尽吾説者虽为圣人无难而不能者不失为寡过而已矣子路之勇子贡之辩冉有之智此三者皆天下之所谓难能而可贵者也然三子者每不为夫子之所恱颜渊黙然不见其所能若无以异于衆人者而夫子亟称之且夫学圣人者岂必其言之云尔哉亦观其意之所向而已夫子以为后世必有不能行其説者矣必有窃其説而为不义者矣是故其言平易正直而不敢为非常可喜之论要在于不可易也昔者常怪李斯事荀卿既而焚灭其书大变古先圣王之法于其师之道不啻若寇讐及今观荀卿之书然后知李斯之所以事秦者皆出于荀卿而不足怪也荀卿者喜为异説而不让敢为髙论而不顾者也其言愚人之所惊小人之所喜也子思孟轲世之所谓贤人君子也荀卿独曰乱天下者子思孟轲也天下之人如此其衆也仁人义士如此其多也荀卿独曰人性恶桀纣性也尧舜伪也由是观之意其为人必也刚愎不逊而自许太过彼李斯者又特甚者耳今夫小人之为不善犹必有所顾忌是以夏商之亡桀纣之残暴而先王之法度礼乐刑政犹未至于絶灭而不可考者是桀纣犹有所存而不敢尽废也彼李斯者独能奋而不顾焚烧夫子之六经烹灭三代之诸侯破坏周公之井田此亦必有所恃者矣彼见其师歴诋天下之贤人自是其愚以为古先圣王皆无足法者不知荀卿特以快一时之论而荀卿亦不知其祸之至于此也其父杀人报仇其子必且行刼荀卿明王道述礼乐而李斯以其学乱天下其髙谈异论有以激之也孔孟之论未尝异也而天下卒无有及者苟天下果无有及者则尚安以求异为哉韩非论圣人之所为恶夫异端尽力而排之者非异端之能乱天下而天下之乱所由出也昔周之衰有老耼庄周列御寇之徒更为虚无淡泊之言而治其猖狂浮游之説纷纭颠倒而卒归于无有由其道者荡然莫得其当是以忘乎富贵之乐而齐乎死生之分此不得志于天下髙世逺举之人所以放心而无忧虽非圣人之道而其用意固亦无恶于天下自老耼之死百余年有商鞅韩非着书言治天下无若刑名之贤及秦用之终于胜广之乱敎化不足而法有余秦以不祀而天下被其毒后世之学者知申韩之罪而不知老耼庄周之使然何者仁义之道起于夫妇父子兄弟相爱之间而礼法刑政之原出于君臣上下相忌之际相爱则有所不忍相忌则有所不敢夫不敢与不忍之心合而后圣人之道得存乎其中今老耼庄周论君臣父子之间汎汎乎若萍浮于江湖而适相值也夫是以父不足爱而君不足忌不忌其君不爱其父则仁不足以怀义不足以劝礼乐不足以化此四者皆不足用而欲置天下于无有夫无有岂诚足以治天下哉商鞅韩非求为其説而不得得其所以轻天下而齐万物之术是以敢为残忍而无疑今夫不忍杀人而不足以为仁而仁亦不足以治民则是杀人不足以为不仁而不仁亦不足以乱天下如此则举天下唯吾之所为刀锯斧钺何施而不可昔者夫子未尝一日敢易其言虽天下之小物亦莫不有所畏今其视天下眇然若不足为者此其所以轻杀人欤太史迁曰申子卑卑施于名实韩子引绳墨切事情明是非其极惨覈少恩皆原于道德之意尝读而思之事固有不相谋而相感者庄老之后其祸为申韩由三代之衰至于今凡所以乱圣人之道者其弊固已多矣而未知其所终奈何其不为之所也留侯论古之所谓豪杰之士者必有过人之节人情有所不能忍者匹夫见辱拔劒而起挺身而鬬此不足为勇也天下有大勇者卒然临之而不惊无故加之而不怒此其所挟持者甚大而其志甚逺也夫子房受书于圯上之老人也其事甚怪然亦安知其非秦之世有隠君子者出而试之观其所以㣲见其意者皆圣贤相与警戒之意而世不察以为鬼物亦已过矣且其意不在书当韩之亡秦之方盛也以刀锯鼎镬待天下之士其平居无罪夷灭者不可胜数虽有贲育无所复施夫持法太急者其锋不可犯而其势未可乘子房不忍忿忿之心以匹夫之力而逞于一击之间当此之时子房之不死者其间不能容髪葢亦已危矣千金之子不死于盗贼何者其身之可爱而盗贼之不足以死也子房以盖世之才不为伊尹太公之谋而特出于荆轲聂政之计以侥倖于不死此圯上之老人所为深惜者也是故倨傲鲜腆而深折之彼其能有所忍也然后可以就大事故曰孺子可敎也楚庄王伐郑郑伯肉袒牵羊以逆庄王曰其君能下人必能信用其民矣遂舍之勾践之困于㑹稽而归臣妾于呉者三年而不倦且夫有报人之志而不能下人者是匹夫之刚也夫老人者以为子房才有余而忧其度量之不足故深折其少年刚鋭之气使之忍小忿而就大谋何则非有生平之素卒然相遇于草野之间而命以仆妾之役油然而不怪者此固秦皇之所不能惊而项籍之所不能怒也观夫髙祖之所以胜而项籍之所以败者在能忍与不能忍之间而已矣项籍唯不能忍是以百战百胜而轻用其锋髙祖忍之养其全锋而待其毙此子房敎之也当淮隂破齐而欲自王髙祖发怒见于词色由此观之犹有刚强不忍之气非子房其谁全之太史公疑子房以为魁梧竒伟而其状貌乃如妇人女子不称其志气呜唿此其所以为子房欤贾谊论非才之难所以自用者实难惜乎贾生王者之佐而不能自用其才也夫君子之所取者逺则必有所待所就者大则必有所忍古之贤人皆有可致之才而卒不能行其万一者未必皆其时君之罪或者其自取也愚观贾生之论如其所言虽三代何以逺过得君如汉文犹且以不用死然则是天下无尧舜终不可以有所为耶仲尼圣人歴试于天下苟非大无道之国皆欲勉强扶持庶㡬一日得行其道将之荆先之以子夏申之以冉有君子之欲得其君如此其勤也孟子去齐三宿而后出昼犹曰王其庶㡬召我君子之不忍弃其君如此其厚也公孙丑问曰夫子何为不豫孟子曰方今天下舍我其谁哉而吾何为不豫君子之爱其身如此其至也夫如此而不用然后知天下之果不足与有为而可以无憾矣若贾生者非汉文之不用生生之不能用汉文也夫绛侯亲握天子玺而授之文帝灌婴连兵数十万以决刘吕之雄雌又皆髙帝之旧将此其君臣相得之分岂特父子骨肉手足哉贾生洛阳之少年欲使其一朝之间尽弃其旧而谋其新亦已难矣为贾生者上得其君下得其大臣如绛灌之属优游浸渍而深交之使天子不疑大臣不忌然后举天下而唯吾之所欲为不过十年可以得志安有立谈之间而遽为人痛哭哉观其过湘为赋以弔屈原纡郁愤闷趯然有逺举之志其后卒以自伤哭泣至于夭絶是亦不善处穷者也夫谋之一不见用安知终不复用也不知黙黙以待其变而自残至此呜唿贾生志大而量小才有余而识不足也古之人有髙世之才必有遗俗之累是故非聪明睿哲不惑之主则不能全其用古今称苻坚得王勐于草茅之中一朝尽斥去其旧臣而与之谋彼其匹夫略有天下之半以此哉愚深悲贾生之志故备论之亦使人君得如贾谊之臣则知其有狷介之操一不见用则忧伤病沮不能复振而为贾生者亦慎其所发哉鼌错论天下之患最不可为者名为治平无事而其实有不测之忧坐观其变而不为之所则恐至于不可救起而强为之则天下狃于治平之安而不吾信唯仁人君子豪杰之士为能出身为天下犯大难以求成大功此固非勉强期月之间而苟以求名者之所能也天下治平无故而发大难之端吾发之吾能收之然后能免难于天下事至而循循焉欲去之使他人任其责则天下之祸必集于我昔者鼌错尽忠为汉谋弱山东之诸侯诸侯竝起以诛错为名而天子不察以错为説天下悲错之以忠而受祸而不知错之有以取之也古之立大事者不唯有超世之才亦必有坚忍不拔之志昔禹之治水凿龙门决大河而放之海方其功之未成也盖亦有溃冒冲突可畏之患唯能前知其当然事至不惧而徐为之所是以得至于成功夫以七国之彊而骤削之其为变岂足怪哉错不于此时捐其身为天下当大难之冲而制呉楚之命乃为自全之计欲使天子自将而已居守且夫发七国之难者谁乎已欲求其名安所逃其患以自将之至危与居守之至安已为难首择其至安而遗天子以其至危此忠臣义士所以愤惋而不平者也当此之时虽无袁盎错亦不免于祸何者已欲居守而使人主自将以情而言天子固已难之矣而重违其议是以袁盎之説得行于其间使呉楚反错以身任其危日夜淬砺东向而待之使不至于累其君则天子将恃之以为无恐虽有百袁盎可得而间哉嗟夫世之君子欲求非常之功则无务为自全之计使错自将而击呉楚未必无功唯其欲自固其身而天子不悦姦臣得以乗其隙错之所以自全者乃其所以自祸欤霍光论古之人惟汉武帝号知人盖其平生所用文武将帅郡国边鄙之臣左右侍从隂阳律厯博学之士以至钱谷小吏治刑狱使絶域者莫不获尽其才而各当其处然犹有所试其功效着见天下之所共知而信者至于霍光先无尺寸之功而才气数术又非有以大过于羣臣而武帝擢之于稠人之中付以天下后世之事而霍光又能忘身一心以辅㓜主处于废立之际其举措甚闲而不乱此其故何也夫欲有所立于天下击搏进取以求非常之功者则必有卓然可见之才而后可以有望于其成至于捍社稷託幼子此其难者不在乎才而在乎节不在乎节而在乎气天下固有能办其事者矣然才髙而位重则有侥倖之心以一时之功而易万世之患故曰不在乎才而在乎节古之人有失之者司马仲逹是也天下亦有忠义之士可託以死生之间而不忍负者矣然狷介亷洁不为不义则轻死而无谋能杀其身而不能全其国故曰不在乎节而在乎气古之人有失之者晋荀息是也夫霍光者才不足而气节有余此武帝之所为取也书曰如有一介臣断断猗无他技其心休休焉其如有容人之有技若已有之人之彦圣其心好之不啻如自其口出是能容之以保我子孙黎民嗟夫此霍光之谓欤使霍光而有他技则其心安能休休焉容天下之才而乐天下之彦圣不忌不克若自已出哉才者争之端也夫惟圣人在上驱天下之人各走其职而争用其所长苟以人臣之势而居于廊庙之上以捍卫㓜冲之君而以其区区之才与天下争能则姦臣小人有以乗其隙而夺其权矣霍光以匹夫之㣲而操生杀之柄威盖人主而贵震于天下其所以歴事三主而终其身天下莫与争者以其无他技而武帝亦以此取之欤扬雄论昔之为性论者多矣而不能定于一始孟子以为善而荀子以为恶扬子以为善恶混而韩愈者又取夫三子之説而折之以孔子之论离性以为三品曰中人可以上下而上智与下愚不移以为三子者皆出乎其中而遗其上下而天下之所是者于愈之説多焉嗟夫是未知乎所谓性者而以夫才者言之夫性与才相近而不同其别不啻若白黒之异也圣人之所与小人共之而皆不能逃焉是真所谓性也而其才固将有所不同今夫木得土而后生雨露风气之所养畅然而遂茂者木之所同也性也而至于坚者为毂柔者为轮大者为楹小者为桷桷之不可以为楹轮之不可以为毂是岂其性之罪邪天下之言性者皆杂乎才而言之是以纷纷而不能一也孔子所谓中人可以上下而上智与下愚不移者是论其才也而至于言性则未尝断其善恶曰性相近也习相逺也而已韩愈之説则又有甚者离性以为情而合才以为性是故其论终莫能通彼以为性者果泊然而无为耶则不当复有善恶之説苟性而有善恶也则夫所谓情者乃吾所谓性也人生而莫不有饥寒之患牝牡之欲今告乎人曰饥而食渴而饮男女之欲不出于人之性也可乎是天下知其不可也圣人无是无由以为圣而小人无是无由以为恶圣人以其喜怒哀惧爱恶欲七者御之而之乎善小人以是七者御之而之乎恶由此观之则夫善恶者性之所能之而非性之所能有也且夫言性者安以其善恶为哉虽然扬雄之论则固已近之曰人之性善恶混修其善则为善人修其恶则为恶人此其所以为异者唯其不知性之不能以有夫善恶而以为善恶之皆出乎性也而已夫太古之初本非有善恶之论唯天下之所同安者圣人指以为善而一人之所独乐者则名以为恶天下之人固将即其所乐而行之孰知夫圣人唯其一人之独乐不能胜天下之所同安是以有善恶之辨而诸子之意将以善恶为圣人之私説不已踈乎而韩愈又欲以书传之所闻昔人之事迹而折夫三子之论区区乎以后稷之岐嶷文王之不勤瞽鲧管蔡之迹而明之圣人之论性也将以尽万物之理与衆人之所共知者以折天下之疑而韩愈欲以一人之才定天下之性且其言曰今之言性者皆杂乎佛老愈之説以为性之无与乎情而喜怒哀乐皆非性者是愈流入于佛老而不自知也诸葛亮论取之以仁义守之以仁义者周也取之以诈力守之以诈力者秦也以秦之所以取取之以周之所以守守之者汉也仁义诈力杂用以取天下者此孔明之所以失也曹操因衰乗危得逞其姦孔明耻之欲信大义于天下当此时曹公威震四海东据许兖南收荆豫孔明之恃以胜之者独以其区区之忠信有以激天下之心耳夫天下亷隅节槩慷慨死义之士固非心服曹氏也特以威刼而彊臣之闻孔明之风宜其千里之外有响应者如此则虽无措足之地而天下固为之用矣且夫杀一不义而得天下有所不为而后天下忠臣义士乐为之死刘表之丧先主在荆州孔明欲袭杀其孤先主不忍也其后刘璋以好逆之至蜀不数月扼其吭拊其背而夺之国此其与曹操异者几希矣曹刘之不敌天下之所知也言兵不若曹操之多言地不若曹操之广言战不若曹操之能而有以一胜之者区区之忠信也孔明迁刘璋既已失天下义士之望乃始治兵振旅为仁义之师东向长驱而欲天下向应盖亦难矣曹操既死子丕代立当此之时可以计破也何者操之临终召丕而属之植未尝不以谭尚为戒也而丕与植终于相残如此此其父子兄弟且为寇讐而况能以得天下英雄之心哉此可间之势不过捐数十万金使其大臣骨肉内自相残然后举兵而伐之此髙祖所以灭项籍也孔明既不能全其信义以服天下之心又不能奋其智谋以絶曹氏之手足宜其屡战而屡却哉故夫敌有可间之势而不间者汤武行之为大义非汤武而行之为失机此仁人君子之大患也吕温以为孔明承桓灵之后不可彊民以思汉欲其播告天下之民且曰曹氏利汝吾事之害汝吾诛之不知蜀之与魏果有以大过之乎苟无以大过之而又决不能事魏则天下安肯以空言竦动哉呜唿此书生之论可言而不可用也韩愈论圣人之道有趋其名而好之者有安其实而乐之者珠玑犀象天下莫不好奔走悉力争鬬夺取其好之不可谓不至也然不知其所以好之之实至于粟米蔬肉桑麻布帛天下之人内之于口而知其所以为美被之于身而知其所以为安此非有所役乎其名也韩愈之于圣人之道盖亦知好其名矣而未能乐其实何者其为论甚髙其待孔子孟轲甚尊而拒杨墨佛老甚严此其用力亦不可谓不至也然其论至于理而不精支离荡佚往往自叛其説而不知昔者宰我子贡有若更称其师以为生民以来未有如夫子之盛虽尧舜之贤亦所不及其尊道好学亦已至矣然而君子不以为贵曰宰我子贡有若智足以知圣人之污而已矣若夫颜渊岂亦云尔哉盖亦曰夫子循循焉善诱人由此观之圣人之道果不在于张而大之也韩愈者知好其名而未能乐其实者也愈之原人曰天者日月星辰之主也地者山川草木之主也人者夷狄禽兽之主也主而暴之不得其为主之道矣是故圣人一视而同仁笃近而举逺夫圣人之所为异乎墨者以其有别焉耳今愈之言曰一视而同仁则是以待人之道待夷狄待夷狄之道待禽兽也而可乎敎之使有能化之使有知是待人之仁也薄其礼而致其情不责其去而厚其来是待夷狄之仁也杀之以时而用之有节是待禽兽之仁也若之何其一之儒墨之相戾不啻若胡越而其疑似之间相去不能以髪宜乎愈之以为一也孔子曰汎爱衆而亲仁仁者之为亲则是孔子不兼爱也祭如在祭神如神在神不可知而祭者之心以为如其存焉则是孔子不明鬼也儒者之患患在于论性以为喜怒哀乐皆出于情而非性之所有夫有喜有怒而后有仁义有哀有乐而后有礼乐以为仁义礼乐皆出于情而非性则是相率而叛圣人之敎也老子曰能婴儿乎喜怒哀乐苟不出乎性而出乎情则是相率而为老子之婴儿也儒者或曰老易夫易岂老子之徒欤而儒者至有以老子説易则是离性以为情者其弊固至此也嗟夫君子之为学知其人之所长而不知其蔽岂可谓善学邪东坡全集巻四十三东坡全集卷四十四钦定四库全书东坡全集巻四十四宋蘓轼撰论十一首思治论方今天下何病哉其始不立其卒不成惟其不成是以厌之而愈不立也凡人之情一举而无功则疑再则倦三则去之矣今世之士所以相顾而莫肻为者非其无有忠义慷慨之志也又非其才术谟虑不若人也患在苦其难成而不复立不知其所以不成者罪在于不立也今立而成矣今世有三患而终莫能去其所从起者则五六十年矣自宫室祷祠之役兴钱币茶盐之法坏加之以师旅而天下常患无财五六十年之间下之所以游谈聚议而上之所以变政易令以求丰财者不可胜数矣而财终不可丰自澶渊之役北边虽求和而终不得其要领其后重之以西羌之变而边陲不宁二国益骄以战则不胜以守则不固而天下常患无兵五六十年之间下之所以游谈聚议而上之所以变政易令以求强兵者不可胜数矣而兵终不可强自选举之格严而吏拘于法不志于功名考功课吏之法坏而贤者无所劝不肖者无所惧而天下常患无吏五六十年之间下之所以游谈聚议而上之所以变政易令以求择吏者不可胜数矣而吏终不可择财之不可丰兵之不可强吏之不可择是岂真不可邪故曰其始不立其卒不成惟其不成是以厌之而愈不立也夫所贵于立者以其规摹先定也古之君子先定其规摹而后从事故其应也有候而其成也有形衆人以为是汗漫不可知而君子以为理之必然如炊之无不熟种之无不生也是故其用力省而成功速昔者子太叔问政于子产子产曰政如农功日夜以思之思其始而图其终朝夕而行之行无越思如农之有畔子产以为不思而行与凡行而出于思之外者如农之无畔也其始虽勤而终必弃之今夫富人之营宫室也必先料其赀财之丰约以制宫室之大小既内决于心然后择工之良者而用一人焉必告之曰吾将为屋若干度用材㡬何役夫㡬人㡬日而成土石材苇吾于何取之其工之良者必告之曰某所有木某所有石用材役夫若干某日而成主人率以听焉及期而成既成而不失富则规摹之先定也今治天下则不然百官有司不知上之所欲为也而人各有心好大者欲王好权者欲霸而媮者欲休息文吏之所至则治刑狱而聚敛之臣则以货财为急民不知其所适从也及其发一政则曰姑试行之而已其济与否固未可知也前之政未见其利害而后之政复发矣凡今之所谓新政者听其始之论议岂不甚美而可乐哉然而布出于天下而卒不知其所终何则其规摹不先定也用舍系于好恶而废兴决于衆寡故万全之利以小不便而废者有之矣百世之患以小利而不顾者有之矣所用之人无常责而所发之政无成效此犹适千里不赍粮而假丐于涂人治病不知其所当用之药而百药皆试以侥倖于一物之中欲三患之去不可得也昔者太公治齐周公治鲁至于数十世之后子孙之强弱风俗之好恶皆可得而逆知之何者其所施専一则其势固有以使之也管仲相桓公自始为政而至于霸其所施设皆有方法及其成功皆知其所以然至今可覆也咎犯之在晋范蠡之在越文公勾践尝欲用其民而二臣皆以为未可及其以为可用也则破楚灭呉如寄诸其邻而取之此无他见之明而䇿之熟也夫今之世亦与明者熟䇿之而已士争言曰如是而财可丰如是而兵可强如是而吏可择吾从其可行者而规摹之发之以勇守之以専达之以强日夜以求合于其所规摹之内而无务出于其所规摹之外其人専其政一然而不成者未之有也财之不丰兵之不强吏之不择此三者存亡之所从出而天下之大事也夫以天下之大事而有一人焉独擅而兼言之则其所以治此三者之术其得失固未可知也虽不可知而此三者决不可不治者可知也是故不可以无术其术非难知而难听非难听而难行非难行而难收孔子曰好谋而成使好谋而不成不如无谋盖世有好劒者聚天下之良金铸之三年而成以为吾劒天下莫敌也劒成而狼戾缺折不可用何者是知铸而不知收也今世之举事者虽其甚小而欲成之者常不过数人欲坏之者常不可胜数可成之功常难形若不可成之状常先见上之人方且眩瞀而不自信又何暇及于收哉古之人有犯其至难而图其至逺者彼独何术也且非特圣人而已商君之变秦法也撄万人之怒排举国之説势如此其逆也苏秦之为从也合天下之异以为同联六姓之踈以为亲计如此其迂也淮隂侯请于髙帝求三万人愿以北举燕赵东撃齐南絶楚之粮道而西㑹于荥阳耿弇亦言于世祖欲先定渔阳取涿郡还收富平而东下齐世祖以为落落难合此皆越人之都邑而谋人国功如此其踈也然而四子者行之若易然出于其口成于其手以为既已许吾君则亲挈而还之今吾以自有之天下而行吾所得为之事其事又非有所拂逆于天下之意也非有所待于人而后具也如有财而自用之有子而自敎之耳然而政出于天下有出而无成者五六十年于此矣是何也意者知出而不知收欤非不知收意者汗漫而无所收欤故为之説曰先定其规摹而后从事先定者可以谋人不先定者自谋常不给而况于谋人乎且今之世俗则有所可患者士大夫所以信服于朝廷者不笃而皆好议论以务非其上使人眩于是非而不知其所从从之则事举无可为者不从则其所行者常多故而易败夫所以多故而易败者人各持其私意以贼之议论胜于下而幸其无功者衆也富人之谋利也常获世以为福非也彼富人者信于人素深而服于人素厚所为而莫或害之所欲而莫或非之事未成而衆已先成之矣夫事之行也有势其成也有气富人者乗其势而袭其气也欲事之易成则先治其所以信服天下者天下之士不可以力胜力不可胜则莫若从衆从衆者非从衆多之口而从其所不言而同然者是真从衆也衆多之口非果衆也特闻于吾耳而接于吾前未有非其私説者也于吾为衆于天下为寡彼衆之所不言而同然者衆多之口举不乐也以衆多之口所不乐而弃衆之所不言而同然则乐者寡而不乐者衆矣古之人常以从衆得天下之心而世之君子常以从衆失之不知夫古之人其所从者非从其口而从其所同然也何以明之世之所谓逆衆敛怨而不可行者莫若减任子然不顾而行之者五六年矣而天下未尝有一言何则彼其口之所不乐而心之所同然也从其所同然而行之若犹有言者则可以勿䘏矣故为之説曰发之以勇守之以専达之以强苟知此三者非独为吾国而已虽北取契丹可也正统论三首总论一正统者何邪名邪实邪正统之説曰正者所以正天下之不正也统者所以合天下之不一也不幸有天子之实而无其位有天子之名而无其德是二人者立于天下天下何正何一而正统之论决矣正统之为言犹曰有天下云尔人之得此名而又有此实也夫何议天下固有无其实而得其名者圣人于此不得已焉而不以实伤名而名卒不能伤实故名轻而实重不以实伤名故天下不争名轻而实重故天下趋于实天下有不肖而曰吾贤者矣未有贱而曰吾贵者也天下之争自贤不肖始圣人忧焉不敢以乱贵贱故天下知贤之不能夺贵天下之贵者圣人莫不贵之恃有贤不肖存焉轻以与人贵而重以与人贤天下然后知贵之不如贤知贤之不能夺贵故不争知贵之不如贤故趋于实使天下不争而趋于实是亦足矣正统者名之所在焉而已名之所在而不能有益乎其人而后名轻名轻而后实重吾欲重天下之实于是乎名轻正统听其自得者十曰尧舜夏商周秦汉晋隋唐予其可得者六以存敎曰魏梁后唐晋汉周使夫尧舜三代之所以为贤于后世之君者皆不在乎正统故后世之君不以其道而得者亦无以为尧舜三代之比于是乎实重辩论二正统之论起于欧阳子而霸统之説起于章子二子之论吾与欧阳子故不得不与章子辨以全欧阳子欧阳子之説全而吾之説又因以明章子之説曰进晋梁失而未善也进魏非也是章子未知夫名实之所在也夫所谓正统者犹曰有天下云尔名耳正统者果名也又焉实之知视天下之所同君而加之又焉知其他章子以为魏不能一天下不当与之统夫魏虽不能一天下而天下亦无有如魏之强者呉虽存非两立之势奈何不与之统章子之不絶五代也亦徒以为天下无有与之敌者而已今也絶魏魏安得无辞哉正统者恶夫天下之无君而作也故天下虽不合于一而未至乎两立者则君子不忍絶之于无君且夫德同而力均不臣焉可也今以天下不幸而不合于一德既无以相过而弱者又不肻臣乎强于是焉而不与之统亦见其重天下之不幸而助夫不臣者也章子曰乡人且耻与盗者偶圣人岂得与篡君同名哉吾将曰是乡人与是为盗者民则皆民也士则皆士也大夫则皆大夫也则亦与之皆坐乎苟其势不得不与之皆坐则乡人何耻邪圣人得天下篡君亦得天下顾其势不得不与之同名圣人何耻邪吾将以圣人耻夫篡君而篡君又焉能耻圣人哉章子曰君子大居正而以不正人居之是正不正之相去未能相逺也且章子之所谓正者何也以一身之正为正邪以天下有君为正邪一身之正是天下之私正也天下有君是天下之公正也吾无取乎私正也天下无君篡君出而制天下汤武既没吾安所取正哉故篡君者亦当时之正而已章子曰祖与孙虽百岁而子五十则子不得为寿汉与晋虽得天下而魏不能一则魏不得为有统吾将曰其兄四十而死则其弟五十为寿弟为寿乎其兄魏为有统乎当时而已章子比之妇谓舅嬖妾为姑吾将曰舅则以为妻而妇独奈何不以为姑乎以妾为妻者舅之过也妇谓之姑盖非妇罪也举天下而受之魏晋是亦汉魏之过而已矣与之统者独何罪乎虽然欧阳子之论犹有异乎吾説者欧阳子之所与者吾之所与也欧阳子之所以与之非吾所以与之也欧阳子重与之而吾轻与之且其言曰秦汉而下正统屡絶而得之者少以其得之者少故其为名甚尊而重也呜唿吾不善夫少也幸而得之者少故有以尊重其名不幸而皆得欧阳子其敢有所不与邪且其重之则其施于篡君也诚若过然故章子有以启其説夫以文王而终身不得以魏晋梁而得之果其为重也则文王将有愧于魏晋梁焉必也使夫正统者不得为圣人之盛节则得之为无益得之为无益故虽举而加之篡君而不为过使夫文王之所不得而魏晋梁之所得者皆吾之所轻者也然后魏晋梁无以愧文王而文王亦无所愧于魏晋梁焉辩论三始终得其正天下合于一是二者必以其道得之邪亦或不以其道得之邪病乎或者之不以其道得之也于是乎举而归之名欧阳子曰皆正统是以名言者也章子曰正统又曰霸统是以实言者也欧阳子以名言而纯乎名章子以实言而不尽乎实章子之意以霸统重其实而不知实之轻自霸统始使天下之名皆不得过乎实者固章子意也天下之名果不过乎实也则吾以章子为过乎圣人圣人不得已则不能以实伤名而章子则能之且吾岂不知居得其正之为正不如至公大义之为正也哉盖亦有不得已焉耳如章子之説吾将求其备尧舜以德三代以德与功汉唐以功秦隋后唐晋汉周以力晋梁以弑以实言之则徳与功不如徳功不如徳与功力不如功弑不如力是尧舜而下得统者凡更四不如而后至于晋梁焉而章子以为天下之实尽于其正统霸统之间矣欧阳子纯乎名故不知实之所止章子杂乎实故虽晋梁弑君之罪天下所不容之恶而其实反不过乎霸彼其初得正统之虚名而不测其实罪之所至也章子则告之曰尔霸者也夫以弑君得天下而不失为霸则章子之説固便乎篡者也夫章子岂曰弑君者其实止乎霸也哉盖已举其实而着之名虽欲复加之辠而不可得也夫王者没而霸者有功于天下吾以为在汉唐为宜必不得已而秦隋后唐晋汉周得之吾犹有憾焉奈何其举而加之弑君之人乎呜唿吾不惜乎名而惜乎实也霸之于王也犹兄之于父也闻天下之父尝有曰尧者而曰必尧而后父少不若尧而降为兄则瞽鲧惧至仆妾焉天下将有降父而至于仆妾者无怪也从章子之説者其弊固至乎此也故曰莫若纯乎名纯乎名故晋梁之得天下其名曰正统而其弑君之实惟天下后世之所加而吾不为之齐量焉于是乎晋梁之恶不胜诛于天下实于此反不重乎章子曰尧舜曰帝三代曰王夏曰氏商周曰人古之人轻重其君有是也以为其霸统之説夫执圣人之一端以借其口夫何説而不可吾亦将曰孔子删书而虞夏商周皆曰书汤武王伯禽秦穆公皆曰誓以为吾皆曰正统之説其谁曰不可圣人之于实也不伤其名而后从之帝亦天子也王亦天子也氏亦人也人亦氏也夫何名之伤若章子之所谓霸统也伤乎名而丧乎实者也大臣论上以义正君而无害于国可谓大臣矣天下不幸而无明君使小人执其权当此之时天下之忠臣义士莫不欲奋臂而击之夫小人者必先得于其君而自固于天下是故法不可击击之而不胜身死其祸止于一身击之而胜君臣不相安天下必亡是以春秋之法不待君命而诛其侧之恶人谓之叛晋赵鞅入于晋阳以叛是也世之君子将有志于天下欲扶其衰而救其危者必先计其后而为可居之功其济不济则命也是故成功而天下安之今夫小人君不诛而吾诛之则是侵君之权而不可居之功也夫既以侵君之权而能北面就人臣之位使君不吾疑者天下未尝有也国之有小人犹人之有瘿人之瘿必生于颈而附于咽是以不可去有贱丈夫者不胜其忿而决去之夫是以去疾而得死汉之亡唐之灭由此之故也自桓灵之后至于献帝天下之权归于内竖贤人君子进不容于朝退不容于野天下之怒可谓极矣当此之时议者以为天下之患独在宦官宦官去则天下无事然窦武何进之徒击之不胜止于身死袁绍击之而胜汉遂以亡唐之衰也其迹亦大类此自辅国元振之后天子之废立听于宦官当此之时士大夫之论亦惟宦官之为去也然而李训郑注元载之徒击之不胜止于身死至于崔昌遐击之而胜唐亦以亡方其未去也是累然者瘿而已矣及其既去则溃裂四出而继之以死何者此侵君之权而不可居之功也且为人臣而不顾其君捐其身于一决以快天下之望亦已危矣故其成则为袁为崔败则为何窦为训注然则忠臣义士亦奚取于此哉夫窦武何进之亡天下悲之以为不幸然亦幸而不成使其成也二子者将何以居之故曰以义正君而无害于国可谓大臣矣大臣论下天下之权在于小人君子之欲击之也不亡其身则亡其君然则是小人者终不可去乎闻之曰迫人者其智浅迫于人者其智深非才有不同所居之势然也古之为兵者围师勿遏穷寇勿追诚恐其知死而致力则虽有衆无所用之故曰同舟而遇风则胡越可使相救如左右手小人之心自知其负天下之怨而君子之莫吾赦也则将日夜为计以备一旦卒然不可测之患今君子又从而疾恶之是以其谋不得不深其交不得不合交合而谋深则其致毒也忿戾而不可解故凡天下之患起于小人而成于君子之速之也小人在内君子在外君子为客小人为主主未发而客先焉则小人之词直而君子之势近于不顺直则可以欺衆而不顺则难以令其下故昔之举事者常以中道而衆散以至于败则其理岂不甚明哉若夫智者则不然内以自固其君子之交而厚集其势外以阳浮而不逆于小人之意以待其间寛之使不吾疾狃之使不吾虑啖之以利以昬其智顺适其意以杀其怒然后待其发而乗其隙推其坠而挽其絶故其用力也约而无后患莫敢为之先故君不怒而势不偪如此者功成而天下安之今夫小人急之则合寛之则散是从古以然也见利不能不争见患不能不避无信不能不相诈无礼不能不相渎是故其交易间其党易破也而君子不务寛之以待其变而急之以合其交亦已过矣君子小人杂居而未决为君子之计者莫若深交而无为苟不能深交而无为则小人倒持其柄而乗吾隙昔汉髙之亡以天下属平勃及髙后临朝擅王诸吕废黜刘氏平日纵酒无一言及用陆贾计以千金交欢绛侯卒以此诛诸吕定刘氏使此二人者而不相能则是将相相攻之不暇而何暇及于刘吕之存亡哉故其説曰将相和调则士豫附士豫附则天下虽有变而权不分呜唿知此其足以为大臣矣夫续欧阳子朋党论欧阳子曰小人欲空人之国必进朋党之説呜唿国之将亡此其征欤祸莫大于权之移人而君莫危于国之有党有党则必争争则小人者必胜而权之所归也君安得不危哉何以言之君子以道事君人主必敬之而踈小人唯予言而莫予违人主必狎之而亲踈者易间而亲者难暌也而君子不得志则奉身而退乐道不仕小人者不得志则徼倖复用唯怨之报此其所以必胜也盖尝论之君子如嘉禾也封殖之甚难而去之甚易小人如恶草也不种而生去之复蕃世未有小人不除而治者也然去之为最难斥其一则援之者衆尽其类则衆之致怨也深小者复用而肆威大者得志而窃国善人为之扫地世主为之屏息譬㫁蛇不死刺虎不毙其伤人则愈多矣齐田氏鲁季孙是已齐鲁之执事莫非田季之党也歴数君不忘其诛而卒之简公弑昭哀失国小人之党其不可除也如此而汉党锢之狱唐白马之祸忠义之士斥死无余君子之党其易尽也如此使世主知易尽者之可戒而不可除者之可惧则有瘳矣且夫君子者世无若是之多也小人者亦无若是之衆也凡才智之士鋭于功名而嗜于进取者随所用耳孔子曰仁者安仁智者利仁未必皆君子也冉有従夫子则为门人之选従季氏则为聚敛之臣唐柳宗元刘禹钖使不陷叔文之党其髙才絶学亦足以为唐名臣矣昔栾懐子得罪于晋其党皆出奔乐王鲋谓范宣子曰盍反州绰邢蒯勇士也宣子曰彼栾氏之勇也余何获焉王鲋曰子为彼栾氏乃子之勇也呜唿宣子蚤従王鲋之言岂独获二子之勇且安有曲沃之变哉愚以谓治道去太甚耳苟黜其首恶而贷其余使才者不失富贵不才者无所致憾将为吾用之不暇又何怨之报乎人之所以为盗者衣食不足耳农夫市人焉保其不为盗而衣食既足盗岂有不能返农夫市人也哉故善除盗者开其衣食之门使复其业善除小人者诱以富贵之道使隳其党以力取威胜者盖未尝不反为所噬也曹参之治齐曰慎无扰狱市狱市姦人之所容也知此亦庶㡬于善治矣姦固不可长而亦不可不容也若姦无所容君子岂乆安之道哉牛李之党徧天下而李徳裕以一夫之力欲穷其类而致之必死此其所以不旋踵罹仇人之祸也姦臣复炽忠义益衰以力取威胜者果不可耶愚是以续欧阳子之説而为君子小人之戒屈到嗜芰论屈到嗜芰有疾召其宗老而属之曰祭我必以芰及祥宗老将荐芰屈建命去之君子曰不违而道唐柳宗元非之曰屈子以礼之末忍絶其父将死之言且礼有斋之日思其所乐思其所嗜子木去芰安得为道甚矣柳子之陋也子木楚卿之贤者也夫岂不知为人子之道事死如事生况于将死丁宁之言弃而不用人情之所忍乎是必有大不忍于此者而夺其情也夫死生之际圣人严之薨于路寝不死于妇人之手至于结冠缨启手足之末不敢不勉其于死生之变亦重矣父子平日之言可以恩掩义至于死生至严之际岂容以私害公乎曾子有疾称君子之所贵乎道者三孟僖子卒使其子学礼于仲尼管仲病劝桓公去三竖夫数君子之言或主社稷或勤于道德或训其子孙虽所趣不同然皆笃于大义不私其躬也如此今赫赫楚国若敖氏之贤闻于诸侯身为正卿死不在民而口腹是忧其为陋亦甚矣使子木行之国人诵之太史书之天下后世不知夫子之贤而唯陋是闻子木其忍为此乎故曰是必有大不忍者而夺其情也然礼之所谓思其所乐思其所嗜此言人子追思之道也曾晳嗜羊枣而曽子不忍食父没而不能读父之书母没而不能执母之器皆人子之情自然也岂待父母之命耶今荐芰之事若出于子则可自其父母则为陋耳岂可以饮食之故而成父莫大之陋乎曾子寝疾曾元难于易箦曾子曰君子之爱人也以德细人之爱人也以姑息若以柳子之言为然是曽元为孝子而曽子顾礼之末易箦于病革之中为不仁之甚也中行偃死视不可含范宣子盟而抚之曰事呉敢不如事主犹视栾懐子曰主苟终所不嗣事于齐者有如河乃瞑呜唿范宣子知事呉为忠于主而不知报齐以成夫子忧国之美其为忠则大矣古人以爱恶比之美疢药石曰石犹生我疢之美者其毒滋多由是观之柳子之爱屈到是疢之美子木之违父命药石也哉龙虎铅汞论人之所以生死未有不自坎离者坎离交则生分则死必然之道也离为心坎为肾心之所然未有不正虽桀跖亦然其所以为桀跖者以内轻而外重故常行其所不然者尔肾强而溢则有欲念虽尧颜亦然其所以为尧颜者以内重而外轻故常行其所然者尔由是观之心之性法而正肾之性淫而邪水火之德固如是也子产曰火烈人望而畏之水弱人狎而玩之达者未有不知此者也龙水汞也精也血也出于肾而肝藏之坎之物也虎火者铅也气也力也岀于心而肺主之离之物也心动则气随之而作肾溢则精血随之而流如火之之有烟熖未有复反于薪者也世之不学道者其龙常出于水故龙飞而汞轻其虎常出于火故虎走而铅枯此生人之常理也顺此者死逆此者僊故真人之言曰顺行则为人逆行则为道又曰五行颠倒术龙従火里出五行不顺行虎向水中生有隠者敎余曰人能正坐瞑目调息握固心定息㣲则徐闭之虽无所念而卓然精明毅然刚烈如火之不可犯息极则小通之微则复闭之为之推数以多为贤以乆为功不过十日则丹田湿而水上行愈乆愈温㡬至如烹上行之水蓊然如云烝于泥丸盖离者丽也着物而见火之性也吾目引于色耳引于声口引于味鼻引于香火辄随而丽之今吾寂然无所引于外火无所丽则将安往水者其所妃也势必従之坎者陷也物至则受水之性也而况其配乎水火合则火不炎而水自上则所谓龙従火里出也龙出于火则龙不飞而汞不干旬日之外脑满而腰足轻方闭息时常巻舌而上以䑛悬癕虽不能到而意到焉乆则能也如是不已则汞下入口方调息时则潄而烹之须满口而后嚥仍以空气送至丹田常以意养之乆则化而为铅此所谓虎向水中生也此论竒而通妙而简决为可信者然吾有大患平生发此志愿百十回矣皆谬悠无成意此道非捐躯以赴之刳心以受之尽命以守之不能成也吾今年已六十名位破败兄弟隔絶父子离散身居蛮夷北归无日区区世味亦可知矣若复谬悠于此真不如人矣故数日来别发誓愿譬如古人避难穷山或使絶域啮草㗖雪彼何人哉已令造一禅榻两大案明忩之下日専欲治此并已作干烝饼百枚自二月一日为首尽絶人事饥则食此饼不饮汤水不㗖他物细嚼以致津液或饮少酒而已午后畧睡一更卧三更乃起坐以达旦有日采日有月采月余时非数息炼隂则行今所论龙虎诀尔如此百日或有所成不读书不着文且一时束起以待异日不游山水除见道人外不接客不㑹饮皆无益也深恐易流之性不能终践此言故先作书以报庶㡬他日有慙于弟而不敢变也此事大难不知其果能不慙否此书既以自坚又欲以及弟也巻舌以砥悬癕近得此法初甚秘惜云此禅家所得向上一路千金不传人之所见如此虽可笑然极有验也但行之数日间舌下筋㣲急痛当以渐驯致若舌尖果能及悬癕则致华池之水莫捷于此也又言此法名洪鑪上一㸃雪宜且秘之上张安道养生诀论近来颇留意养生读书延纳方士多矣其法数百择其简而易行者间或为之辄验今此法特竒妙乃知神仙长生不死非虚语也其效初亦不甚觉但积累百余日功用不可量比之服药其力百倍乆欲献之左右其妙处非言语文字所能形容然可道其大略若信而行之必有大益其状如左每夜以子后披衣起面东若南盘足叩齿三十六通握固闭息内观五脏肺白肝青脾黄心赤肾黒次想心为炎火光明洞彻下入丹田中待腹满气极即徐出气惟出入均调即以舌接脣齿内外漱鍊精液未得嚥复前法闭息内观纳心丹田调息漱津皆依前法如此者三津液满口即低头嚥下以气送入丹田须用意精勐令津与气谷谷然有声径入丹田又依前法为之凡九闭息三嚥津而止然后以左右手热摩两脚心及脐下腰嵴间皆令热彻次以两手摩熨眼面耳项皆令极热仍案捉鼻梁左右五七下梳头百余梳而卧熟寝至明右其法至简易在常乆不废而有深功且试行一二十日精神自已不同觉脐下实热腰脚轻快乆而不已去仙不逺但当习闭息使渐能持乆以脉候之五至为一息近来闭得渐乆每闭百二十至而开盖已闭得二十余息也又不可强闭多时使气错乱或奔突而出反为之害慎之慎之又须常节晩食令腹中寛虚气得回转昼日无事亦时时闭目内观潄鍊津液嚥之摩熨耳目以助真气盖清净専一即易见功矣神仙至术有不可学者一忿躁二隂险三贪慾公雅量清德无此三疾窃谓可学故献其区区笃信力行他日相见复陈其妙者文章书口诀多枝辞隐语卒不见下手径路今且直指精要可谓至言不烦长生之根本也幸深加宝秘勿使庸妄窥之以泄至道也续养生论郑子产曰火烈人望而畏之水弱人狎而玩之翼奉论六情十二律其论水火也曰北方之情好也好行贪狠南方之情恶也恶行亷贞亷贞故为君子贪狠故为小人予参二人之学而为之説曰火烈而水弱烈生正弱生邪火为心水为肾故五藏之性心正而肾邪肾无不邪者虽上智之肾亦邪然上智常不淫者心之官正而肾听命也心无不正者虽下愚之心亦正然下愚常淫者心不官而肾为政也知此则知铅汞龙虎之説矣何谓铅凡气之谓铅或趋或蹶或唿或吸或执或击凡动者皆铅也肺实出纳之肺为金为白虎故曰铅又曰虎何谓汞凡水之谓汞唾涕浓血精汗便利凡湿者皆汞也肝实宿藏之肝为木为青龙故曰汞又曰龙古之真人论内丹者曰五行颠倒术龙从火里出五行不顺行虎向水中生世未有知其説者也方五行之顺行也则龙出于水虎出于火皆死之道也心不官而肾为政声色外诱邪淫内发壬癸之英下流为人或为腐坏是汞龙之出于水者也喜怒哀乐皆出于心者也喜则攫拏随之怒则殴击随之哀则擗踊随之乐则抃舞随之心动于内而气应于外是铅虎之出于火者也汞龙之出于水铅虎之出于火有能岀而复返者乎故曰皆死之道也真人敎之以逆行曰龙当使从火出虎当使从水生也其説若何孔子曰思无邪凡有思皆邪也而无思则土木也孰能使有思而非邪无思而非土木乎盖必有无思之思焉夫无思之思端正庄栗如临君师未尝一念放逸然卒无所思如龟毛兔角非作故无本性无故是之谓戒戒生定定则出入息自住出入息住则心火不复炎上火在易为离离丽也必有所丽未尝独立而水其妃也既不炎上则従其妃矣水火合则壬癸之英上流于脑而益于𤣥膺若鼻液而不咸非肾出故也此汞龙之自火出者也长生之药内丹之萌无过此者矣隂阳之始交天一为水凡人之始造形皆水也故五行一曰水得暖气而后生故二曰火生而后有骨故三曰木故生而日坚凡物之坚壮者皆金气也故四曰金骨坚而后肉生焉土为肉故五曰土人之在母也母唿亦唿母吸亦吸口鼻皆闭而以脐达故脐者生之根也汞龙之出于火流于脑溢于𤣥膺必归于根心火不炎上必従其妃是火常在根也故壬癸之英得火而日坚达于四支浃于肌肤而日壮究其极则金刚之体也此铅虎之自水生者也龙虎生而内丹成矣故曰顺行则为人逆行则为道道则未也亦可谓长生不死之术矣东坡全集巻四十四东坡全集卷四十五钦定四库全书东坡全集巻四十五宋蘓轼撰制䇿二首御试制科䇿皇帝若曰朕承祖宗之大统先帝之休烈深惟寡昧未烛于理志勤道逺治不加进夙兴夜寐于兹三纪朕徳有所未至教有所未孚阙政尚多和气或盭田野虽辟民多亡聊边境虽安兵不得撤利入巳浚浮费弥广军冗而未练官冗而未澄庠序比兴礼乐未具戸罕可封之俗士忽胥让之节此所以讼未息于虞芮刑未措于成康意在位者不以教化为心治民者多以文法为拘禁防繁多民不知避叙法寛滥吏不知惧累系者衆愁叹者多仍歳以来灾异数见六月壬子日食于朔淫雨过节煗气不效江河溃决百川腾溢永思厥咎深切在予变不虚生縁政而起五事之失六沴之作刘向所传吕氏所纪五行何修而得其性四时何行而顺其令非正阳之月伐鼔救变其合于经乎方盛夏之时论囚报重其考于古乎京师诸夏之根本王教之渊源百工淫巧无禁豪右僣差不度治当先内或曰何以为京师政在擿姦或曰不可挠狱市推寻前世孝文尚老子而天下富殖孝武用儒术而海内虚耗道非有弊治奚不同王政所由形于诗道周公豳诗王业也而系之国风宣王北伐大事也而载之小雅周以冢宰制国用唐以宰相兼度支钱谷大计也兵师大衆也何陈平之对谓当责之内史韦贤之言不宜兼于宰相钱货之制轻重之相权命秩之差虚实之相养水旱蓄积之备边陲守御之方圜法有九府之名乐语有五均之义富人强国尊君重朝弭灾致祥改薄从厚此皆前世之急政而当今之要务子大夫其悉意以陈母悼后害臣谨对曰臣闻天下无事则公卿之言轻于鸿毛天下有事则匹夫之言重于泰山非智有所不能而明有所不察缓急之势异也方其无事也虽齐桓之深信其臣管仲之深得其君以握手丁宁之问将死深悲之言而不能去其区区之三竖及其有事且急也虽唐代宗之庸程元振之用事栁伉之贱且疎而一言以入之不终朝而去其腹心之疾夫言之于无事之世者足以有所改为而常患于不信言之于有事之世者易以见信而常患于不及改为此忠臣志士之所以深悲天下之所以乱亡相寻而世主之所以不悟也今陛下处积安之时乘不拔之势拱手垂裳而天下向风动容变色而海内震恐虽有一事之失常一物之不获固未足以忧陛下也所为亲䇿贤良之士者以应故事而已岂以臣言为真足以有感于陛下耶虽然君以名求之臣以实应之陛下为是名也臣敢不为是实也伏惟制䇿有念祖宗先帝大业之重而自处于寡昧以为志勤道逺治不加进臣窃以为陛下即位以来歳歴三纪更于事变审于情伪不为不熟矣而治不加进虽臣亦疑之然以为志勤道逺则虽臣至愚亦未敢以明诏为然也夫志有不勤而道无逺陛下苟知勤矣则天下之事粲然无不毕举又安以访臣为哉今也犹以道逺为叹则是陛下未知勤也臣请言勤之説夫天以日运故健日月以日行故明水以日流故不竭人之四肢以日动故无疾器以日用故不蠧天下者大器也久置而不用则委靡废放日趋于弊而已矣陛下深居法宫之中其忧勤而不息邪臣不得而知也其宴安而无为邪臣不得而知也然所以知道逺之叹由陛下之不勤者诚见陛下以天下之大欲轻赋税则财不足欲威四夷则兵不强欲兴利除害则无其人欲敦世厉俗则无其具大臣不过遵用故事小臣不过谨守簿书上下相安以苟歳月此臣所以妄论陛下之不勤也臣又窃闻之自顷歳以来大臣奏事陛下无所诘问直可之而已臣始闻而大惧以为不信及退而观其效见则臣亦不敢谓不信也何则人君之言与士庶不同言脱于口而四方传之捷于风雨故太祖太宗之世天下皆讽诵其言语以为耸动之具今陛下之所震怒而赐谴者何人也合于圣意诱而进之者何人也所与朝夕论议深言者何人也越次躐等召而问讯之者何人也四者臣皆未之闻焉此臣所以妄论陛下之不勤也臣愿陛下条天下之事其大者有几可用之人有几某事未治某人未用鸡鸣而起曰吾今日为某事用某人他日又曰吾所为某事其事果济矣乎所用某人其人果才矣乎如是孜孜焉不违于心屏去声色放远善柔亲近贤达逺览古今凡此者勤之实也而道何逺乎伏惟制䇿有夙兴夜寐于今三纪徳有所未至教有所未孚阙政尚多和气或盭田野虽辟民多亡聊边境虽安兵不得撤利入已浚浮费弥广军冗而未练官冗而未澄庠序比兴礼乐未具戸罕可封之俗士忽胥让之节此所以讼未息于虞芮刑未措于成康意在位者不以教化为心治民者多以文法为拘禁防繁多民不知避叙法寛滥吏不知惧累系者衆愁叹者多凡此陛下之所忧数十条者臣皆能为陛下歴数而备言之然而未敢为陛下道也何者陛下诚得御臣之术而固执之则向之所忧数十条者皆可以捐之大臣而巳不与今陛下区区以向之数十条为已忧者则是陛下未得御臣之术也天下所谓贤者陛下既得而用之矣方其未用也常若有余而其既用也则不足是岂其才之有变乎古之用人者日夜提䇿之武王用太公其相与问答百余万言今之六韬是也桓公用管仲其相与问答亦百余万言今之管子是也古之人君其所以反覆穷究其臣者若此今陛下黙黙而听其所为则夫向之所忧数十条者无时而举矣古之忠臣其受任也必先自度曰吾能办是矣乎度能办是也则又曰吾君能忘已而任我乎能无以小人间我乎度其能㤀已而任我也能无以小人间我也然后受之既已受之矣则以身任天下之责而不辞享天下之利而不愧今也内不度已外不度君而轻受之受之而衆不与也则引身而求去陛下又为美辞而遣之加之重禄而慰之夫引身而求退者非果㢘节而有让也是邀君以自固也是自明其非我之欲留以逃谤也是不能办其事而以其患遗后人也陛下奈何听之臣故曰陛下未得御臣之术也若夫徳有所未至教有所未孚者此实不至也徳之必有以着其徳之之形教之必有以显其教之之状徳之之形莫着于轻赋教之之状莫显于去杀此二者今皆未能焉故曰实不至也夫以选举之重而不取才行官吏之衆而不行考课农末之相倾而平籴之法不立贫富之相役而占田之数无限天下之阙政则莫大乎此而和气安得不盭乎田野辟者民之所以富足之道也其所以无聊则吏政之过也然臣闻天下之民常偏聚而不均吴蜀有可耕之人而无其地荆襄有可耕之地而无其人由此观之则田野亦未可谓尽辟也夫以吴蜀荆襄之相形而饥寒之民终不能去狭而就寛者世以为怀土而重迁非也行者无以相羣则不能行居者无以相友则不能居若軰徙饥寒之民则无不听矣边境巳安而兵不得撤者有安之名而无安之实也臣欲小言之则自以为愧大言之则世俗以为笑臣请略言之古之制北方者未始不通西域今之所以不能通者是夏人为之障也朝廷置灵武于度外几百年矣议者以为絶域异方曾不敢近而况于取之乎然臣以为事势有不可不取者不取灵武则无以通西域西域不通则契丹之强未有艾也然灵武之所以不可取者非以数郡之能抗吾中国吾中国自困而不能举也其所以自困而不能举者以不生不息之财养不耕不战之兵块然如巨人之病膇非不枵然大矣而手足不能以自举欲去是疾也则莫若捐秦以委之使秦人断然如战国之世不待中国之援而中国亦未始有秦者有战国之全利而无战国之患则夏人举矣其便莫如稍徙縁边之民不能战守者于空闲之地而以其地益募民为屯田屯田之兵稍益则向之戍卒可以稍减使数歳之后縁边之民尽为耕战之夫然后数出兵以苦之要以使之厌战而不能支则折而归吾矣如此而契丹始有可制之渐中国始有息肩之所不然将济师之不暇而又何撤乎所谓利入巳浚而浮费弥广者臣窃以为外有不得已之劲敌内有得已而不已之后宫后宫之费不下一敌国金玉锦绣之工日作而不息朝成夕毁务以相新主帑之吏日夜储其精金良帛而别异之以待仓卒之命其为费岂可胜计哉今不务去此等而欲广求利之门臣知所得之不如所丧也军冗而未练者臣尝论之曰此将不足恃之过也然以其不足恃之故而拥之以多兵不蒐去其无用则多兵适所以为败也官冗而未澄者臣尝论之曰此审官吏部与职司无法之过也夫审官吏部是古考绩黜陟之所也而特以日月为断今纵未能复古可略分其郡县不以逺近为差而以难易为等第其人之所堪而别异之才者常为其难而不才者常为其易及其当迁也难者常速而易者常久然而为此者固有待也使审官吏部与外之职司常相闗通而为职司者不惟举有罪察有功而已必使尽第其属吏之所堪以诏审官吏部审官吏部常从内等其任使之难易职司常从外第其人之优劣才者常用不才者常闲则冗官可澄矣庠序兴而礼乐未具者臣盖以为庠序者礼乐既兴之所用非所以兴礼乐也今礼乐鄙野而未完则庠序不知所以为教又何以兴礼乐乎如此而求其可封责其胥让将以息讼而措刑者是却行而求前也夫上之所向者下之所趋也而况从而赏之乎上之所背者下之所去也而况从而罚之乎陛下责在位者不务教化而治民者多拘文法臣不知朝廷所以为赏罚者何也无乃或以教化得罪而多以文法受赏欤夫禁防未至于繁多而民不知避者吏以为市也叙法不为寛滥而吏不知惧者不论其能否而论其久近也累系者衆愁叹者多凡以此也伏惟制䇿有仍歳以来灾异数见乃六月壬子日食于朔淫雨过节煗气不效江河溃决百川腾溢永思厥咎深切在予变不虚生縁政而起此岂非陛下厌闻诸儒牵合之论而欲闻其自然之説乎臣不敢复取洪范传五行志以为对直以意推之夫日食者是阳气不能履险也何谓阳气不能履险臣闻五月二十三分月之二十是为一交交当朔则食交者是行道之险者也然而或食或不食则阳气之有强弱也今有二人并行而犯雾露其疾者必其弱者其不疾者必其强者也道之险一也而阳气之强弱异故夫日之食非食之日而后为食其亏也久矣特遇险而见焉陛下勿以其未食也为无灾而其既食而复也为免咎臣以为未也特出于险耳夫淫雨大水者是阳气融液汗漫而不能收也诸儒或以为隂盛臣请得以理折之夫阳动而外其于人也为嘘嘘之气温然而为湿隂动而内其于人也为噏噏之气冷然而为燥以一人推天地天地可见故春夏者其一嘘也秋冬者其一噏也夏则川泽洋溢冬则水泉收缩此燥湿之效也是故阳气汗漫融液而不能收则常为淫雨大水犹人之嘘而不能噏也今陛下以至仁柔天下兵骄而益厚其赐邻敌桀傲而益加其礼荡然与天下为咻呴温煖之政万事惰壊而终无威刑以坚凝之亦如人之嘘而不能噏此淫雨大水之所由作也天地告戒之意隂阳消复之理殆无以易此矣而制䇿又有五事之失六沴之作刘向所传吕氏所纪五行何修而得其性四时何行而顺其令非正阳之月伐鼓救变其合于经乎方盛夏之时论囚报重其考于古乎此陛下畏天恐惧求端之过而流入于迂儒之説此皆愚臣之所学于师而不取者也夫五行之相沴本不至于六六沴者起于诸儒欲以六极分配五行于是始以皇极附益而为六夫皇极者五事皆得不极者五事皆失非所以与五事并列而别为一者也是故有眊而又有䝉有极而无福曰五福皆应此亦自知其疎也吕氏之时令则栁宗元之论备矣以为有可行者有不可行者其可行者皆天事也其不可行者皆人事也若夫禜社伐鼔本非有益于救灾特致其尊阳之意而已书曰乃季秋月朔辰弗集于房瞽奏鼓啬夫驰庻人走由此言之则亦何必正阳之月而后伐鼓救变如左氏之説乎盛夏报囚先儒固已论之以为仲尼诛齐优之月固君子之所无疑也伏惟制䇿有京师诸夏之根本王教之渊源百工淫巧无禁豪右僣差不度此在陛下身率之耳后宫有大练之饰则天下以罗纨为羞大臣有脱粟之节则四方以膏粱为污虽无禁令又何忧乎惟制䇿有治当先内或曰何以为京师政在擿姦或曰不可挠狱市此皆一偏之説不可以不察也夫见其一偏而輙举以为説则天下之説不可以胜举矣自通人而言之则曰治内所以为京师也不挠狱市所以为擿姦也如使不挠狱市而害其为擿姦则夫曹参者是为逋逃主也伏惟制䇿有推寻前世深观治迹孝文尚老子而天下富殖孝武用儒术而海内虚耗道非有弊治奚不同臣窃以为不然孝文之所以为得者是儒术略用也其所以得而未尽者是用儒之未纯也而其所以为失者是用老也何以言之孝文得贾谊之説然后待大臣有礼御诸侯有术而至于兴礼乐系单于则曰未暇故曰儒术略用而未纯也若夫用老之失则有之矣始以区区之仁壊三代之肉刑而易之以髠笞髠笞不足以惩中罪则又从而杀之用老之失岂不过甚矣哉且夫孝武亦不可谓用儒之主也博延方士而多兴妖祠大兴宫室而甘心逺略此岂儒者教之今夫有国者徒知狥其名而不考其实见孝文之富殖而以为老子之功见孝武之虚耗而以为儒者之罪则过矣此唐明皇之所以溺于宴安彻去禁防而为天宝之乱也伏惟制䇿有王政所由形于诗道周公豳诗王业也而系之国风宣王北伐大事也而载之小雅臣窃闻豳诗言后稷公刘所以致王业之艰难者也其后累世而至文王文王之时则王业既已大成矣而其诗为二南二南之诗犹列于国风而至于豳独何怪乎昔季札观周乐以为大雅曲而有直体小雅思而不贰怨而不言夫曲而有直体者寛而不流也思而不贰怨而不言者狭而不迫也由此观之则大雅小雅之所以异者取其辞之广狭非取其事之大小也伏惟制䇿有周以冢宰制国用唐以宰相兼度支钱谷大计也兵师大衆也何陈平之对谓当责之内史韦贤之言不宜兼于宰相臣以为宰相虽不亲细务至于钱谷兵师固当制其赢虚利害陈平所谓责之内史者特以宰相不当治其簿书多少之数耳昔唐之初以郎官领度攴而职事以治及兵兴之后始立使额参佐既衆簿书益繁百弊之源自此而始其后裴延龄皇甫镈皆以剥下媚上至于希世用事以宰相兼之诚得防姦之要而韦贤之议特以其权过重欤故李徳裕以为贱臣不当议令臣常以为有宰相之风矣伏惟制䇿有钱货之制轻重之相权命秩之差虚实之相养水旱蓄积之备边陲守御之方圜法有九府之名乐语有五均之义此六者亦方今之所当论也昔召穆公曰民患轻则多作重以行之若不堪重则多作轻以行之亦不废重轻可改而重不可废不幸而过宁失于重此制钱货之本意也命者人君之所擅出于口而无穷秩者民力之所供取于府而有限以无穷养有限此虚实之相养也水旱蓄积之备则莫若复隋唐之义仓边陲守御之方则莫若依秦汉之更卒周官有大府天府泉府玉府内府外府职内职金职币是谓九府太公之所行以致富古者天子取诸侯之士以为国均则市不二价四民常均是谓五均献王之所致以为法皆所以均民而富国也凡陛下之所以䇿臣者大略如此而于其末复䇿之曰富人强国尊君重朝弭灾致祥改薄从厚此皆前世之急政而当今之要务此臣有以知陛下之圣意以为向之所以䇿臣者各指其事恐臣不得尽其辞是以复举其大体而槩问焉又恐其不能切至也故又诏之曰悉意以陈而无悼后害臣是以敢复进其猖狂之説夫天下者非君有也天下使君主之耳陛下念祖宗之重思百姓之可畏欲进一人当同天下之所欲进欲退一人当同天下之所欲退今者毎进一人则人相与诽曰是进于某也是某之所欲也毎退一人则又相与诽曰是出于某也是某之所恶也臣非敢以此为举信也然而致此言者则必有由矣今无知之人相与谤于道曰圣人在上而天下之所以不尽被其泽者便嬖小人附于左右而女谒盛于内也为此言者固妄矣然而天下或以为信者何也徒见谏官御史之言矻矻乎难入以为必有间之者也徒见蜀之美锦越之奇器不由方贡而入于官也如此而向之所谓急政要务者陛下何暇行之臣不胜愤懑谨复列之于末惟陛下寛其万死幸甚幸甚谨对拟进士对御试䇿右臣准宣命差赴集英殿编排举人试巻窃见陛下始革旧制以䇿试多士厌闻诗赋无益之语将求山林朴直之论圣听广大中外欢喜而所试举人不能推原上意皆以得失为虑不敢指陈阙政而阿䛕顺㫖者又卒据上第陛下之所以求于人至深切矣而下之报上者如此臣窃深悲之夫科埸之文风俗所系所收者天下莫不以为法所弃者天下莫不以为戒昔祖宗之朝崇尚辞律则诗赋之工曲尽其巧自嘉祐以来以古文为贵则䇿论盛行于世而诗赋几至于熄何者利之所在人无不化今始以䇿取士而士之在甲科者多以謟䛕得之天下观望谁敢不然臣恐自今已往相师成风虽直言之科亦无敢以直言进者风俗一变不可复返正人衰微则国随之非复诗赋䇿论迭兴迭废之比也是以不胜愤懑退而拟进士对御试䇿一道学术浅陋不能尽知当世之切务直载所闻上将以推广圣言庶有补于万一下将以开示四方使知陛下本不讳恶切直之言风俗虽壊犹可以少救其所撰䇿谨缮写投进干冒天威臣无任战恐待罪之至问朕徳不类託于士民之上所与待天下之治者惟万方黎献之求详延于廷诹以世务岂特考子大夫之所学且以博朕之所闻葢圣王之御天下也百官得其职万事得其序有所不为为之而无不成有所不革革之而无不服田畴辟沟洫治草木畅茂鸟兽鱼鼈无不得其性其富足以备礼其和足以广乐其治足以致刑子大夫以谓何施而可以臻此方今之弊可谓衆矣救之之术必有本末所施之宜必有先后子大夫之所宜知也生民以来所谓至治必曰唐虞成周之时诗书所称其迹可见以至后世贤明之君忠智之臣相与忧勤以营一代之业虽未尽善要其所以成就亦必有可言者其详着之朕将亲览焉对臣伏见陛下发徳音下明诏以天下安危之至计谋及于布衣之士其求之不可谓不切其好之不可谓不笃矣然臣私有所忧者不知陛下有以受之欤礼曰甘受和白受采故臣愿陛下先治其心使虚一而静然后忠言至计可得而入也今臣窃恐陛下先入之言已实其中邪正之党已贰其听功利之説已动其欲则虽有臯陶益稷之谋亦无自入矣而况于疎逺愚陋者乎此臣之所以大惧也若乃尽言以招过触讳以忘躯则非臣之所恤也圣䇿曰圣王之御天下也百官得其职万事得其序臣以为陛下未知此也是以颠倒失序如此苟诚知之曷不尊其所闻而行其所知欤百官之所以得其职者岂圣王人人而督责之万事之所以得其序者岂圣王事事而整齐之哉亦因能以任职因职以任事而已官有常守谓之职施有先后谓之序今陛下使两府大臣侵三司财利之权常平使者乱职司守令之治刑狱旧法不以付有司而取决于执政之意边鄙大虑不以责帅臣而听计于小吏之口百官可谓失其职矣王者之所宜先者徳也所宜后者刑也所宜先者义也所宜后者利也而陛下易之万事可谓失其序矣然此犹其小者其大者则中书失其政也宰相之职古者所以论道经邦今陛下但使奉行条例司文书而已昔邴吉为丞相萧望之为御史大夫望之言隂阳不和咎在臣等而宣帝以为意轻丞相终身薄之今政事堂忿争相诟流传都邑以为口实使天下何观焉故臣愿陛下首还中书之政则百官之职万事之序以次而得矣圣䇿曰有所不为为之而无不成有所不革革之而无不服陛下之及此言是天下之福也今日之患正在于未成而为之未服而革之耳夫成事在理不在势服人以诚不以言理之所在以为则成以禁则止以赏则劝以言则信古之人所以鼔舞天下绥之斯来动之斯和者盖循理而已今为政不务循理而欲以人主之势赏罚之威刼而成之夫以斧析薪可谓必克矣然不循其理则斧可缺薪不可破是以不论尊卑不计强弱理之所在则成理所不在则不成可必也今陛下使农民举息与商贾争利岂理也哉而何怪其不成乎礼曰微之显诚之不可掩也如此夫陛下苟诚心乎为民则虽或谤之而人不信苟诚心乎为利则虽自解释而人不服且事有决不可欺者吏受贿枉法人必谓之赃非其有而取之人必谓之盗苟有其实不敢辞其名今青苗有二分之息而不谓之放债取利可乎凡人为善不自誉而人誉之为恶不自毁而人毁之如使为善者必须自言而后信则尧舜周孔亦劳矣今天下以为利陛下以为义天下以为害陛下以为仁天下以为贪陛下以为亷不胜其纷纭也则使二三臣者极其巧辩以解答千万人之口附㑹经典造为文书以晓告四方之人四方之人岂如婴儿鸟兽而可以小数眩之哉且夫未成而为之则其弊必至于不敢为未服而革之则其弊必至于不敢革盖世有好走马者一为坠伤则终身徒行何者慎重则必成轻发则多败此理之必然也陛下若出于慎重则屡作屡成不惟人信之陛下亦自信而日以勇矣若出于轻发则毎举毎败不惟人不信陛下亦自不信而日以怯矣文宗始用训注其志岂浅也哉而一经大变则忧沮丧气不能复振文宗亦非有失徳徒以好作而寡谋也慎重者始若怯终必勇轻发者始若勇终必怯廼者横山之人未尝一日而忘汉虽五尺之童子知其可取然自庆厯以来莫之敢发者诚未有以善其后也近者边臣不计其后而遽发之一发不中则内帑之费以数百万计而闗辅之民困于飞輓者三年而未已虽天下之勇者敢复为之欤为之固不可敢复言之欤由此观之则横山之功是欲速而壊之也近者青苖之政助役之法均输之䇿併军蒐卒之令卒然轻发又甚于前日矣虽陛下不䘏人言持之益坚而势穷事碍终亦必变他日虽有良法美政陛下能复自信乎人君之患在于乐因循而重改作今陛下春秋鼎盛天钖勇智此万世一时也而羣臣不能济之以慎重养之以敦朴譬如乘轻车驭骏马冒险夜行而仆夫又从后鞭之岂不殆哉臣愿陛下解辔秣马以须东方之明而徐行于九轨之道甚未晩也圣䇿曰田畴辟沟洫治草木畅茂鸟兽鱼鼈莫不各得其性者此百工有司之事也曾何足以累陛下陛下操其要治其本恭已无为而物莫不尽其理以生以死若夫百工有司之事自宰相不屑为之而况于陛下乎圣䇿曰其富足以备礼其和足以广乐其治足以致刑何施而可以臻此孔子曰百姓足君孰与不足兔首瓠叶可以行礼扫地而祭可以事天礼之不备非贫之罪也管子曰仓廪实而知礼节臣不知陛下所谓富者富民欤抑富国欤陆贾曰将相和调则士豫附刘向曰衆贤和于朝则万物和于野今朝廷可谓不和矣其咎安在陛下不返求其本而欲以力胜之力之不能胜衆也久矣古者刀锯在前鼎镬在后而士犹犯之今陛下躬蹈尧舜未尝诛一无罪欲弭衆言不过斥逐异议之臣而更用人必不忍行亡秦偶语之禁起东汉党锢之狱多士何畏而不言哉臣恐逐者不巳而争者益多烦言交攻愈甚于今日矣欲望致和而广乐岂不疎哉古之求治者将以措刑也今陛下求治则欲致刑此又羣臣误陛下也臣知其説矣是出于荀卿荀卿喜为异论至以人性为恶则其言治世刑重亦宜矣而説者又以为书称唐虞之隆刑故无小而周之盛时羣饮者杀臣请有以诘之夏禹之时大辟二百周公之时大辟五百岂可谓周治而禹乱耶秦为法及三族汉除肉刑岂可谓秦治而汉乱耶致之言极也天下幸而未治使一日治安陛下将变今之刑而用其极欤天下几何其不叛也徒闻其语而惧者巳衆矣臣不意异端邪説惑误陛下至于如此且夫宥过无大刑故无小此用刑之常理也至于今守之岂独唐虞之隆而周之盛时哉所以诛羣饮者意其非独羣饮而已如今之法所谓夜聚晓散者使后世不知其详而徒闻其语则凡夜相过者皆执而杀之可乎夫人相与饮酒而辄杀之虽桀纣之暴不至于此而谓周公行之欤圣䇿曰方今之弊可谓衆矣救之之术必有本末所施之宜必有先后臣请论其本与其所宜先者而陛下择焉方今救弊之道必先立事立事之本在于知人则所施之宜当先观大臣之知人与否耳古之欲立非常之功者必有知人之明苟无知人之明则循规矩蹈绳墨以求寡过二者皆审于自知而安于才分者也道可以讲习而知徳可以勉强而能惟知人之明不可学必出于天资如萧何之识韩信此岂有法而可传者哉以诸葛孔明之贤而知人之明则其所短是以失之于马谡而孔明亦审于自知是以终身不敢用魏延我仁祖之在位也事无大小一付之于法人无贤不肖一付之于公议事巳效而后行人巳试而后用终不求非常之功者诚以当时大臣不足以与于知人之明也古之为医者聆音察色洞视五脏则其治疾也有剖胸决脾洗濯胃肾之变苟无其术不敢行其事今无知人之明而欲立非常之功解纵绳墨以慕古人则是未能察脉而欲试华佗之方其异于操刀而杀人者几希矣房琯之称刘秩闗播之用李元平是也至今以为笑矣陛下观今之大臣为知人欤为不知人欤乃者推用衆才皆其造室握手之人要结审固而后敢用葢以为其人可与勠力同心共致太平曾未安席而交口攻之者如猬毛而起陛下以此验之其不知人也亦审矣幸今天下无事异同之论不过渎乱圣听而已若边隅有警盗贼窃发俯仰成败唿吸变动而所用之人皆如今日乍合乍散临事解体不可复知则无乃误社稷欤华佗不世出天下未尝废医萧何不世出天下未尝废治陛下必欲立非常之功请待知人之佐若犹未也则亦诏左右之臣安分守法而已圣䇿曰生民以来称至治者必曰唐虞成周之世诗书所称其迹可见以至后世贤明之君忠智之臣相与忧勤以营一代之业虽未尽善然要其所成就亦必有可言者其详着之臣以为此不可胜言也其施设之方各随其时而不可知其所可知者必畏天必从衆必法祖宗故其言曰戒之戒之天惟显思命不易哉又曰稽于衆舎已从人又曰丕显哉文王谟丕承哉武王烈诗书所称大略如此未甞言天命不足畏衆言不足从祖宗之法不足用也苻坚用王勐而樊世仇腾席宝不悦魏郑公劝太宗以仁义而封伦不信凡今之人欲陛下违衆而自用者必以此借口而陛下所谓贤明忠智者岂非意在于此等欤臣愿考二人之所行而求之于今王勐岂甞设官而牟利魏郑公岂甞贷钱而取息欤且其不悦者不过数人固不害天下之信且服也今天下有心者怨有口者谤古之君臣相与忧勤以营一代之业者似不如此古语曰百人之聚未有不公而况天下乎今天下非之而陛下不囘臣不知所税驾矣诗曰譬彼舟流不知所届心之忧矣不遑假寐区区之忠惟陛下察之臣谨昧死上对东坡全集巻四十五东坡全集卷四十六钦定四库全书东坡全集巻四十六宋蘓轼撰䇿略五首䇿略一臣闻有意而言意尽而言止者天下之至言也盖有以一言而兴邦者有三日言而不辍者一言而兴邦不以为少而加之毫毛三日言而不辍不以为多而损之一辞古之言者尽意而不求于言信巳而不役于人三代之衰学校废缺圣人之道不眀而其所以犹贤于后世者士未知有科举之利故战国之际其言语文章虽不能尽通于圣人而皆卓然近于可用出于其意之所谓诚然者自汉以来世之儒者忘巳以狥人务射䇿决科之学其言虽不叛于圣人而皆泛滥于辞章不适于用臣尝以为鼌董公孙之流皆有科举之累故言有浮于其意而意有不尽于其言今陛下承百王之弊立于极文之世而以空言取天下之士绳之以法度考之于有司臣愚不肖诚恐天下之士不获自尽故尝深思极虑率其意之所欲言者为二十五篇曰略曰别曰断虽无足取者而臣之区区以为自始而行之以次至于终篇既明其略而治其别然后断之于终庶几有益于当世臣闻天下治乱皆有常势是以天下虽乱而圣人以为无难者其应之有术也水旱盗贼人民流离是安之而巳也乱臣割剧四分五裂是伐之而巳也权臣专制擅作威福是诛之而巳也四夷交侵边鄙不宁是攘之而巳也凡此数者其于害民蠧国为不浅矣然其所以为害者有状是故其所以救之者有方也天下之患莫大于不知其然而然不知其然而然者是拱手而待乱也国家无大兵革几百年矣天下有治平之名而无治平之实有可忧之势而无可忧之形此其有未测者也方今天下非有水旱盗贼人民流离之祸而咨嗟怨愤常若不安其生非有乱臣割据四分五裂之忧而休养生息常若不足于用非有权臣专制擅作威福之弊而上下不交君臣不亲非有四夷交侵边鄙不宁之灾而中国皇皇常有外忧此臣之所以大惑也今夫医之治病切脉观色听其声音而知病之所由起曰此寒也此热也或曰此寒热之相搏也及其他无不可为者今且有人怳然而不乐问其所苦且不能自言则其受病有深而不可测者矣其言语饮食起居动作固无以异于常人此庸医之所以为无足忧而扁鹊仓公之所望而惊也其病之所由起者深则其所以治之者固非卤莽因循苟且之所能去也而天下之士方且掇拾三代之遗文补葺汉唐之故事以为区区之论可以济世不巳疎乎方今之世苟不能涤荡振刷而卓然有所立未见其可也臣尝观西汉之衰其君皆非有暴鸷淫虐之行特以怠惰弛废溺于宴安畏朞月之劳而忘千载之患是以日趋于亡而不自知也夫君者天也仲尼賛易称天之徳曰天行健君子以自强不息由此观之天之所以刚健而不屈者以其动而不息也惟其动而不息是以万物杂然各得其职而不乱其光为日月其文为星辰其威为雷霆其泽为雨露皆生于动者也使天而不知动则其块然者将腐壊而不能自持况能以御万物哉苟天子一日赫然奋其刚健之威使天下明知人主欲有所立则智者愿効其谋勇者乐致其死纵横颠倒无所施而不可苟人主不先自断于中羣臣虽有伊吕稷契无如之何故臣特以人主自断而欲有所立为先而后论所以为立之要云䇿略二天下无事久矣以天子之仁圣其欲有所立以为子孙万世之计至切也特以为发而不中节则天下或受其病当宁而太息者几年于此矣葢自近歳始柄用二三大臣而天下皆洗心涤虑以听朝廷之所为然而数年之间卒未有以大慰天下之望此其故何也二敌之大忧未去而天下之治终不可为也闻之师曰应敌不暇不可以自完自完不暇不可以有所立自古创业之君皆有敌国相持之忧命将出师兵交于外而中不失其所以为国者故其兵可败而其国不可动其力可屈而其气不可夺今天下一家西北且未动也而吾君吾相终日皇皇焉应接之不暇亦窃为执事者不敢也昔者大臣之议不为长久之计而用最下之䇿是以歳出金缯数十百万以资邻敌此其既往之咎不可追之悔也而议者方将深罪当时之失而不求后日之计亦无益矣臣虽不肖窃论当今之弊葢古之为国者不患有所费而患费之无名不患费之无名而患事之不立今一歳而费千万是千万而已事之不立四海且不可保而奚千万之足云哉今者西北不折一矢不遗一镞走一介之使驱数乘之传所过骚然居人为之不宁大抵皆有非常之辞无厌之求难塞之请以观吾之所答于是朝廷汹然大臣㑹议既而去未数月边邮且复告至矣由此观之西北之使未絶则中国未知息肩之所而况能有所立哉臣故曰二敌之大忧未去则天下之治终不可为也中书者王政之所由出天子之所与宰相论道经邦而不知其他者也非至逸无以待天下之劳非至静无以制天下之动故古之圣人虽有大兵役大兴作百官奔走各执其事而中书之务不至于纷纭今者曾不得歳月之暇则夫礼乐刑政教化之源所以使天下回心而向道者何时而议也千金之家久而不治使贩夫竖子皆得执劵以诛其所负苟一朝发愤倾囷倒廪以偿之然后更为之计则一日之资亦足以富何遽至于皇皇哉臣尝读吴越世家观勾践困于㑹稽之上而行成于呉凡金玉女子所以为赂者不可胜计既反国而吴之百役无不从者使大夫女女于大夫士女女于士春秋贡献不絶于吴府尝窃怪其以蛮夷之国承败亡之后救死扶伤之余而赂遗费耗又不可胜计如此然卒以灭呉则为国之患果不在费也彼其内外不相扰是以能有所立使范蠡大夫种二人分国而制之范蠡曰四封之外种不如蠡使蠡主之凡四封之外所以待呉者种不知也四封之内蠡不如种使种主之凡四封之内所以强国富民者蠡不知也二人者各专其能各致其力是以不劳而灭吴其所以赂遗于吴者甚厚而有节也是以财不匮其所以听役于吴者甚劳而有时也是以本不摇然后勾践得以安意肆志焉而呉国固在其指掌中矣今以天下之大而中书常有蛮夷之忧宜其内治有不办者故臣以为治天下不若清中书之务中书之务清则天下之事不足办也今夫天下之财举归之司农天下之狱举归之廷尉天下之兵举归之枢宻而宰相特持其大纲听其治要而责成焉耳夫此三者岂少于蛮夷哉诚以为不足以累中书也今之所以待二敌失在于过重古者有行人之官掌四方宾客之政当周之盛时诸侯四朝蛮夷戎狄莫不来享故行人之官治其登降揖让之节牲刍委积之数而已至于周衰诸侯争强而行人之职为难且重春秋时秦聘于晋叔向命召行人子员子朱曰朱也当御叔向曰秦晋不和久矣今日之事幸而集秦晋赖之不集三军暴骨其后楚伍员奔吴为吴行人以谋楚而卒以入郢西刘之兴有典属国故贾谊曰陛下试以臣为属国请必系单于之颈而制其命伏中行説而笞其背举匈奴之衆惟上所令今若依倣行人属国特建一官重任而厚责之使宰相于两制之中举其可用者而勿夺其权使大司农以每歳所以餽于二敌者限其常数而豫为之备其余者朝廷不与知也凡吾所以遣使于敌与吾所以馆其使者皆得以自择而其非常之辞无厌之求难塞之请亦得以自答使其议不及于朝廷而其闲暇则收罗天下之俊才治其攻战守御之䇿兼听博採以周知敌国之虚实凡事闗于境外者皆以付之如此则天子与宰相特因其能否而定其黜陟其实不亦甚简欤今自宰相以下百官汎汎焉莫任其责今举一人而捐之使日夜思所以待二敌宜无不济者然后得以安居静虑求天下之大计唯所欲为将无不可者䇿略三臣闻圣王之治天下使天下之事各当其处而不相乱天下之人各安其分而不相躐也然后天子得优游无为而制其上今也不然强敌抗衡本非中国之大患而每每以累朝廷是以徘徊扰攘卒不能有所立今委任而责成使西北不过为未賔之国则中国固吾之中国岂有所不可为哉于此之时臣知天下之不足治也请言当今之势夫天下有二患有立法之弊有任人之失二者疑似而难明此天下之所以乱也当立法之弊也其君必曰吾用某也而天下不治是某不可用也又从而易之不知法之弊而移咎于其人及其用人之失也又从而尤其法法之变未有已也如此则虽至于覆败死亡相继而不悟岂足怪哉昔者汉兴因秦以为治刑法峻急礼义消亡天下荡然恐后世无所执守故贾谊董仲舒咨嗟叹息以立法更制为事后世见二子之论以为圣人治天下凡皆如此是以腐儒小生皆欲妄有所变改以惑乱世主臣窃以为当今之患法令虽有所未安而天下之所以不大治者失在于任人而非法制之罪也国家法令凡几变矣天下之不大治其咎果安在哉曩者大臣之议患天下之士其进不以道而取之不精也故为之法曰中年而举取旧数之半而复明经之科患天下之吏无功而迁取髙位而不让也故为之法曰当迁者有司以闻而自陈者为有罪此二者其名甚美而其实非大有益也而议者欲以此等致天下于大治臣窃以为过矣夫法之于人犹五声六律之于乐也法之不能无姦犹五声六律之不能无淫乐也先王知其然故存其大略而付之于人苟不至于害民而不可不去者皆不变也故曰失在任人而巳夫有人而不用与用而不行其言行其言而不尽其心其失一也古之兴王一人而已汤以伊尹武以太公皆捐天下以与之而后伊吕得捐其一身以经营天下君不疑其臣功成而无后患是以知无不言言无不行其所欲用虽其亲爱可也其所欲诛虽其雠隙可也使其心无所顾忌故能尽其才而责其成功及至后世之君始用区区之小数以绳天下之豪俊故虽有国士而莫为之用夫贤人君子之欲有所树立以着不朽于后世者甚于人君顾恐功未及成而有所夺秪以速天下之乱耳鼌错之事断可见矣夫奋不顾一时之祸决然徒欲以身试人主之威者是亦其所挟者不甚大也斯固未足与有为而沉毅果敢之士又必有待而后发苟人主不先自去其不可测而示其可信则彼孰从而发哉庆厯中天子急于求治擢用元老天下日夜望其成功方其深思逺虑而未有所发也虽天子亦迟之至其一旦发愤条天下之利害百未及一二而举朝諠譁以至于逐去曽不旋踵此天下之士所以相戒而不敢深言也居今之世而欲纳天下于至治非大有所矫拂于世俗不可以有成也何者天下独患柔弱而不振怠惰而不肃苟且偷安而不知长久之计臣以为宜如诸葛亮之治蜀王勐之治秦使天下悚然人人不敢饰非务尽其诚凡此者皆庸人之所大恶而谗言之所由兴也是故先主拒闗张之间而后孔明得以尽其才符坚斩樊世逐仇腾黜席宝而后王勐得以毕其功夫天下未尝无二子之才也而人主思治又如此之勤相须甚急而相合甚难者独患君不信其臣臣不测其君而已矣惟天子一日慨然明告执政之臣所以欲为者使知人主之深知之也而内为之地然后敢有所发于外而不顾不然虽得贤臣千万一日百变法天下益不可治歳复一歳而终无以大慰天下之望岂不亦甚可惜哉䇿略四天子与执政之大臣既已相得而无疑可以尽其所懐直已而行道则夫当今之所宜先者莫如破庸人之论以开功名之门而后天下可为也治天下譬如治水方其奔冲溃决腾涌漂荡而不可禁止也虽欲尽人力之所至以求杀其尺寸之势而不可得及其既衰且退也骎骎乎若不足以终日故夫善治水者不惟有难杀之忧而又有易衰之患导之有方决之有渐疏其故而纳其新使不至于壅闭腐败而无用嗟夫人知江河之有水患也而以为沼沚之可以无忧是乌知舟楫灌溉之利哉夫天下之未平英雄豪杰之士务以其所长角奔而争利惟恐天下一日无事也是以人人各尽其材虽不肖者亦自淬厉而不至于怠废故其勇者相吞智者相贼使天下不安其生为天下者知夫大乱之本起于智勇之士争利而无厌是故天下既平则削去其具抑逺天下刚健好名之士而奖用柔懦谨畏之人不过数十年天下靡然无复往时之喜事也于是能者不自激发而无以见其能不能者益以弛废而无用当是之时人君欲有所为而左右前后皆无足使者是以纪纲日壊而不自知此其为患岂特英雄豪杰之士趦趄而已哉圣人则不然当其久安于逸乐也则以术起之使天下之心翘翘然常自喜于为善是故能安而不衰且夫人君之所恃以为天下者天下皆为而已不为夫使天下皆为而已不为者开其利害之端而辨其荣辱之等使之踊跃奔走皆为我役而不自知夫是以坐而收其功也如使天下皆欲不为而得则天子谁与共天下哉今者治平之日久矣天下之患正在于此臣故曰破庸人之论开功名之门而后天下可为也今夫庸人之论有二其上之人务为寛深不测之量而下之士好言中庸之道此二者皆庸人相与议论举先贤之言而猎取其近似者以自解説其无能而巳矣夫寛深不测之量古人所以临大事而不乱有以镇世俗之躁盖非以隔絶上下之情养尊而自安也誉之则劝非之则沮闻善则喜见恶则怒此三代圣人之所共也而后之君子必曰誉之不劝非之不沮闻善不喜见恶不怒斯以为不测之量不巳过乎夫有劝有沮有喜有怒然后有间而可入有间而可入然后智者得为之谋才者得为之用后之君子务为无间夫天下谁能入之古之所谓中庸者尽万物之理而不过故亦曰皇极夫极尽也后之所谓中庸者循循焉为衆人之所能为斯以为中庸矣此孔子孟子之所谓乡原也一乡皆称原人焉无所往而不为原人同乎流俗合乎污世曰古之人何为踽踽凉凉生斯世也为斯世也善斯可矣谓其近于中庸而非故曰徳之贼也孔子孟轲恶乡原之贼夫徳也欲得狂者而见之狂者又不可见欲得狷者而见之曰狂者进取狷者有所不为也今日之患惟不取于狂者狷者而皆取于乡原是以若此靡靡不立也若孔子子思之所从受中庸者也孟子子思所授以中庸者也然皆欲得狂者狷者而与之然则淬励天下而作其怠惰莫如狂者狷者之贤也臣故曰破庸人之论开功名之门而后天下可为也䇿略五其次莫若深结天下之心臣闻天子者以其一身寄之乎巍巍之上以其一心运之乎茫茫之中安而为太山危而为累卵其间不容毫釐是故古之圣王不恃其有可畏之资而恃其有可爱之实不恃其有不可拔之势而恃其有不忍叛之心何则其所居者天下之至危也天子恃公卿以有其天下公卿大夫士以至于民转相属也以有其富贵苟不得其心而欲羁之以区区之名控之以不足恃之势者其平居无事犹有以相制一旦有急是皆行道之人掉臂而去尚安得而用之哉古之失天下者皆非一日之故其君臣之权去巳久矣适㑹其变是以一散而不可复收方其未也天子甚尊大夫士甚贱奔走万里无敢后先俨然南面以临其臣曰天何言哉百官俯首就位歛足而退竞竞惟恐有罪羣臣相率为苟安之计贤者既无所施其才而愚者亦有所容其不肖举天下之事听其自为而巳及乎事出于非常变起于不测视天下莫与同其患虽欲分国以与人而且不及矣秦二世唐徳宗盖用此术以至于颠沛而不悟岂不悲哉天下者器也天子者有此器者也器久不用而置诸箧笥则器与人不相习是以扞格而难操良工者使手习知其器而器亦习知其手手与器相信而不相疑夫是故所为而成也天下之患非经营祸乱之足忧而养安无事之可畏何者惧其一旦至于扞格而难操也昔之有天下者日夜淬厉其百官抚摩其人民为之朝聘㑹同燕享以交诸侯之欢歳时月朔致民读法饮酒蜡腊以遂万民之情有大事自庶人以上皆得至于外朝以尽其词然犹以为未也而五载一巡狩朝诸侯于方岳之下亲见其耆老贤士大夫以周知其天下风俗凡此者非为苟劳而已将以驯致服习天下之心使不至于扞格而难操也及至后世壊先王之法安于逸乐而恶闻其过是以养尊而自髙务为深严使天下拱手以貌相承而心不服其老生腐儒又出而为之説曰天子不可以妄有言也史且书之后世且以为讥使其君臣相视而不相知如此则偶人而已矣天下之心既已去而伥伥然抱其空器不知英雄豪杰已议其后臣尝观西汉之初髙祖创业之际事变之兴亦已繁矣而髙祖以项氏创残之余而又与布信之徒角驰于中原此六七公者皆以絶人之姿据有土地甲兵之衆其势足以乱然天下终以不摇卒定于汉传十数世矣而至于元成哀平四夷向风兵革不试而王莽一竖子乃举而移之不用寸兵尺鐡而天下屏息莫敢或争此其故何也创业之君出于布衣其大臣将相皆握手之懽凡在朝廷者皆其尝试哜啜以知其才之短长彼其视天下如一身苟有疾痛其手足不期而自救当此之时虽有近忧而无远患及其子孙生于深宫之中而狃于富贵之势尊卑阔絶而上下之情疎礼节繁多而君臣之义薄是故不为近忧而常为逺患及其一旦固已不可救矣圣人知其然是以去苛礼而务至诚黜虚名而求实效不爱髙位重禄以致山林之士而欲闻切直不隐之言者凡皆以通上下之情也昔我太祖太宗既有天下法令简约不为崖岸当时大臣将相皆得从容终日欢如平生下至士庶人亦得以自效故天下诵其言至今非有文采縁饰而开心见诚有以入人之深者此英主之奇术御天下之大权也方今治平之日乆矣臣愚以为宜日新盛徳以激昻天下久安怠惰之气故陈其五事以备採择其一曰将相之臣天子所恃以为治者宜日夜召论天下之大计且以熟观其为人其二曰太守刺史天子所寄以逺方之民者其罢归皆当问其所以为政民情风俗之所安亦以揣知其才之所堪其三曰左右扈从侍读侍讲之臣本以论説古今兴衰之大要非以应故事备数而已经籍之外苟有以访之无伤也其四曰吏民上书苟少有可观者宜皆召问优慰以养其敢言之气其五曰天下之吏自一命巳上虽其至贱无以自通于朝廷然人主之为岂有所不可哉察其善者卒然召见之使不知其所从来如此则逺方之贱吏亦务自激发为善不以位卑禄薄无由自通于上而不修饰使天下习知天子乐善亲贤䘏民之心孜孜不勌如此翕然皆有所感发知爱于君而不可与为不善亦将贤人衆多而姦吏衰少刑法之外有以大慰天下之心焉耳东坡全集巻四十六东坡全集卷四十七钦定四库全书东坡全集巻四十七宋蘓轼撰䇿别十七首䇿别一臣闻为治有先后有本末向之所论者当今之所宜先而为治之大凡也若夫事之利害计之得失臣请得列而言之盖其总四其别十七一曰课百官二曰安万民三曰厚货财四曰训兵旅课百官者其别有六一曰厉法禁昔者圣人制为刑赏知天下之乐乎赏而畏乎刑也是故施其所乐者自下而上民有一介之善不终朝而赏随之是以上之为善者足以知其无有不赏也施其所畏者自上而下公卿大臣有毫发之罪不终朝而罚随之是以下之为不善者亦足以知其无有不罚也诗曰刚亦不吐柔亦不茹夫天下之所谓权豪贵显而难令者此乃圣人之所借以狥天下也舜诛四凶而天下服何也此四族者天下之大族也夫惟圣人为能击天下之大族以服小民之心故其刑罚至于措而不用周之衰也商鞅韩非峻刑酷法以督责天下然其所以为得者用法始于贵戚大臣而后及于疎贱故能以其国霸由此观之商鞅韩非之刑非舜之刑而所以用刑者舜之术也后之庸人不深原其本末而猥以舜之用刑之术与商鞅韩非同类而弃之法禁之不行姦宄之不止由此其故也今州县之吏受赇而鬻狱其罪至于除名而其官不足以赎则至于婴木索受笞箠此亦天下之至辱也而士大夫或冒行之何者其心有所不服也今夫大吏之为不善非特簿书米盐出入之间也其位愈尊则其所害愈大其权愈重则其下愈不敢言幸而有不畏彊御之士出力而排之又幸而不为上下之所抑以遂成其罪则其官之所减者至于罚金葢无几矣夫过恶暴着于天下而罚不伤其毫毛卤莽于公卿之间而纎悉于州县之小吏用法如此宜其天下之不心服也用法而不服其心虽刀锯斧钺犹将有所不避而况于木索笞箠哉方今法令至繁观其所以防姦之具一举足且入其中而大吏犯之不至于可畏其故何也天下之议者曰古者之制刑不上大夫大臣不可以法加也嗟夫刑不上大夫者岂曰大夫以上有罪而不刑欤古之人君责其公卿大臣至重而待其士庶人至轻也责之至重故其所以约束之者愈寛待之至轻故其所以隄防之者甚宻夫所贵乎大臣惟不待约束而后免于罪戾也是故约束愈寛而大臣益以畏法何者其心以为人君之不我疑而不忍欺也苟幸不疑而轻犯法则固巳不容于诛矣故夫大夫以上有罪不从于讯鞫论报如士庶人之法斯以为刑不上大夫而巳矣天下之吏自一命以上其涖官临民苟有罪皆书于其所谓厯者而至于馆阁之臣出为郡县者则遂罢去此真圣人之意欲有以重责之也奈何其与士庶人较罪之轻重而又以其爵减耶夫律有罪而得以首免者所以开盗贼小人自新之涂而今之卿大夫有罪亦得以首免是以盗贼小人待之欤天下惟无罪也是以罚不可得而加如知其有罪而特免其罚则何以令天下今夫大臣有不法或者既以举之而诏曰勿推此何为者也圣人为天下岂容有此暧昧而不决故曰厉法禁自大臣始则小臣不犯矣䇿别二其二曰抑侥倖夫所贵乎人君者予夺自我而不牵于衆人之论也天下之学者莫不欲仕仕者莫不欲贵如从其欲则举天下皆贵而后可惟其不可从也是故仕不可以轻得而贵不可以易致此非有所吝也爵禄出乎我者也我以为可予而予之我以为可夺而夺之彼虽有言者不足畏也天下有可畏者赋歛不可以不均刑罚不可以不平守令不可以不择此诚足以致天下之安危而可畏者也我欲慎爵赏爱名器而嚣嚣者以为不可是乌足䘏哉国家自近歳以来吏多而阙少率一官而三人共之居者一人去者一人而伺之者又一人是一官而有二人者无事而食也且其涖官之日浅而闲居之日长以其涖官之所得而为闲居仰给之资是以贪吏常多而不可禁此用人之大弊也古之用人者取之至寛而用之至狭取之至寛故贤者不隔用之至狭故不肖者无所容记曰司马辨论官材论进士之贤者以吿于王而定其论论定然后官之任官然后爵之位定然后禄之然则是取之者未必用也今之进士自二人以下者皆试官夫试之者岂一定之谓哉固将有所废置焉耳国家取人有制䇿有进士有明经有词科有任子有府史杂流凡此者虽衆无害也其终身进退之决在乎召见改官之日此尤不可以不爱惜慎重者也今之议者不过曰多其资考而责之以举官之数且彼有勉强而巳资考既足而举官之数亦以及格则将执文墨以取必于我虽千百为辈莫敢不尽与臣窃以为今之患正在于任文太过是以为一定之制使天下可以歳月必得甚可惜也方今之便莫若使吏六考以上皆得以名闻于吏部吏部以其资考之逺近举官之衆寡而次第其名然后使一二大臣杂治之参之以其才器之优劣而定其等歳终而奏之以诏天子废置度天下之吏毎歳以物故罪免者几人而増损其数以所奏之等补之及数而止使其予夺亦杂出于贤不肖之间而无有一定之制则天下之吏不敢有必得之心将自奋厉磨淬以求闻于时而向之所谓用人之大弊者将不劳而自去然而议者必曰法不一定而以才之优劣为差则是好恶之私有以启之也臣以为不然夫法者本以存其大纲而其出入变化固将付之于人昔者唐有天下举进士者羣至于有司之门唐之制惟有司之信也是故有司得以搜罗天下之贤俊而习知其为人至于一日之试则固巳不取也唐之得人于斯为盛今以名闻于吏部者毎歳不过数十百人使一二大臣得以访问参考其才虽有失者葢巳寡矣如必曰任法而不任人天下之人必不可信则夫一定之制臣未知其果不可以为姦也䇿别三其三曰决壅蔽所贵乎朝廷清明而天下治平者何也天下不诉而无寃不谒而得其所欲此尧舜之盛也其次不能无诉诉而必见察不能无谒谒而必见省使逺方之贱吏不知朝廷之髙而一介之小民不识官府之难而后天下治今夫一人之身有一心两手而巳疾痛疴痒动于百体之中虽其甚微不足以为患而手随至夫手之至岂其一一而听之心哉心之所以素爱其身者深而手之所以素听于心者熟是故不待使令而卒然以自至圣人之治天下亦如此而已百官之衆四海之广使其闗节脉理相通为一叩之而必闻触之而必应夫是以天下可使为一身天子之贵士民之贱可使相爱忧患可使同缓急可使救今也不然天下有不幸而诉其寃如诉之于天有不得巳而谒其所欲如谒之于鬼神公卿大臣不能究其详悉而付之于胥吏故凡贿赂先至者朝请而夕得徒手而来者终年而不获至于故常之事人之所当得而无疑者莫不务为留滞以待请属举天下一毫之事非金钱无以行之昔者汉唐之弊患法不明而用之不宻使吏得以空虚无据之法而绳天下故小人得以无法为姦今也法令明具而用之至宻举天下惟法之知所欲排者有小不如法而可指以为瑕所欲与者虽有所乖戾而可借法以为解故小人以法为姦今天下所为多事者岂事之诚多耶吏欲有所鬻而未得则新故相仍纷然而不决此王化之所以壅遏而不行也昔桓文之霸百官承职不待教令而办四方之宾至不求有司王勐之治秦事至纎悉莫不尽举而人不以为烦盖史之所记麻思还冀州请于勐勐曰速装行矣至暮而符下及出闗郡县皆巳被符其令行禁止而无留事者至于纎悉莫不皆然苻坚以戎狄之种至为霸王兵强国富垂及升平者勐之所为固宜其然也今天下治安大吏奉法不敢顾私而府史之属招权鬻法长吏心知而不问以为当然此其弊有二而巳事繁而官不勤故权在胥吏欲去其弊也莫如省事而厉精省事莫如任人厉精莫如自上率之今之所谓至繁天下之事闗于其中诉者之多而谒者之衆莫如中书与三司天下之事分于百官而中书听其治要郡县钱币制于转运使而三司受其㑹计此宜若不至于繁多然中书不待奏课以定其黜陟而闗预其事则是不任有司也三司之吏推析赢虚至于毫毛以绳郡县则是不任转运使也故曰省事莫如任人古之圣王爱日以求治辨色而视朝苟少安焉而至于日出则终日为之不给以少而言之一日而废一事一月则可知也一岁则事之积者不可胜数矣欲事之无繁则必劳于始而逸于终晨兴而晏罢天子未退则宰相不敢归安于私第宰相日昃而不退则百官莫不震悚尽力于王事而不敢宴㳺如此则纎悉隠微莫不举矣天子求治之勤过于先王而议者不称王季之晏朝而称舜之无为不论文王之日昃而论始皇之量书此何以率天下之怠耶臣故曰厉精莫如自上率之则壅蔽决矣䇿别四其四曰专任使夫吏之与民犹工人之操器易器而操之其始莫不龃龉而不相得是故虽有长材异能之士朝夕而去则不如庸人之久且便也自汉至今言吏治者皆推孝文之时以为任人不可以仓卒而责其成效又其三歳一迁吏不为长逺之计则其所施设一切出于苟简此天下之士争以为言而臣知其未可以卒行也夫天下之吏惟其病多而未有以处也是以扰扰在此如使五六年或七八年而后迁则将有十年不得调者矣朝廷方将减任子清冗官则其行之当有所待而臣以为当今之弊有甚不可者夫京兆府天下之所观望而化王政之所由始也四方之冲两河之交舟车商贾之所聚金玉锦绣之所积故其民不知有耕稼织絍之劳富贵之所移货利之所眩故其民不知有恭俭亷退之风以书数为终身之能以府史贱吏为乡党之荣故其民不知有儒学讲习之贤夫是以狱讼繁滋而姦不可止为治者益以苟且而不暇及于教化四方观之使风俗日以薄恶未始不由此也今夫为京兆者戴星而出见烛而入案牍笞箠交乎其前拱手而待命者足相蹑乎其庭持词而来诉者肩相摩乎其门憧憧焉不知其为谁一讯而去得罪者不知其得罪之由而无罪者亦不知其无罪之实如此则刑之不服赦之不悛狱讼之繁未有巳也夫大司农者天下之所以赢虚外计之所从受命也其财赋之出入簿书之交错纵横变化足以为姦而不可推究上之人不能尽知而付吏吏分职乎其中者以数十百人其耳目足以及吾之所不及是以能者不过粗举其大纲而不能者惟吏之听贿赂交乎其门四方之有求者聚乎其家天下之大弊无过此二者臣窃以为省府之重其择人宜精其任人宜久凡今之弊皆不精不久之故何则天下之贤者不可以多得而贤者之中求其治繁者又不可以人人而能也幸而有一人焉又不久而去夫世之君子苟有志于天下而欲为长逺之计者则其效不可以朝夕见其始若迂阔而其终必将有所可观今朞月不报政则朝廷以为是无能为者不待其成而去之而其翕然见称于人者又以为有功而擢为两府然则是为省府者能与不能皆不得久也夫以省府之繁终歳不得休息朝廷既以汲汲而去之而其人亦莫不汲汲而求去夫吏胥者皆老于其局长子孙于其中以汲汲求去之人而御长子孙之吏此其相视如客主之势宜其姦弊不可得而去也省府之位不为卑矣苟有能者而老于此不为不用矣古之用人者知其久劳于位则时有以赐予劝奖之以厉其心不闻其骤迁以夺其成効今天下之吏纵未能一槩久而不迁至于省府亦不可以仓卒而去吏知其久居而不去也则其欺诈固巳少衰矣而其人亦得深思熟虑周旋于其间不过十年将必有卓然可观者也䇿别五其五曰无责难无责难者将有所深责也昔者圣人之立法使人可以过而不可以不及何则其所求于人者衆人之所能也天下有能为衆人之所不能者固无以加矣而不能者不至于犯法夫如此而犹有犯者然后可以深惩而决去之由此而言则圣人之所以不责人之所不能者将以深责乎人之所能也后之立法者异于是责人以其所不能而其所能者不深责也是以其法不行而其事不立夫事不可以两立也圣人知其然是故有所取必有所舍有所禁必有所寛寛之则其禁必止舍之则其取必得今夫天下之吏不可以人人而知也故使长吏举之又恐其举之以私而不得其人也故使长吏任之他日有败事则以连坐其过恶重者其罚均且夫人之难知自尧舜病之矣今日为善而明日为恶犹不可保况于十数年之后其幼者已壮其壮者已老而犹执其一时之言使同被其罪不已过乎天下之人仕而未得志也莫不勉强为善以求举惟其既已改官而无忧是故荡然无所不至方其在州县之中长吏亲见其亷谨勤干之节则其势不可以不举而又安知其终身之所为哉故曰今之法责人以其所不能者谓此也一县之长察一县之属一郡之长察一郡之属职司者察其属郡者也此三者其属无几耳其贪其亷其寛勐其能与不能不可谓不知也今且有人牧牛羊者而不知其肥瘠是可复以为牧人欤夫为长而属之不知则此固可以罢免而无足惜者今其属官有罪而其长不即以闻他日有以告者则其长不过为失察而去官者又以不坐夫失察天下之微罪也职司察其属郡郡县各察其属此非人之所不能而罚之甚轻亦可怪也今之世所以重发赃吏者何也夫吏之贪者其始必诈亷以求举举者皆王公贵人其下者亦卿大夫之列以身任之居官者莫不爱其同类等夷之人故其树根牢固而不可动连坐者常六七人甚者至十余人此如盗贼质刼良民以求苟免耳为法之弊至于如此亦可变矣如臣之䇿以职司守令之罪罪举官以举官之罪罪职司守令今使举官与所举之罪均纵又加之举官亦无如之何终不能逆知终身之亷者而后举特推之于幸不幸而已苟以其罪罪职司守令彼其势诚有以督察之臣知贪吏小人无容足之地又何必于举官而难之䇿别六其六曰无沮善昔者先王之为天下必使天下欣欣然常有无穷之心力行不倦而无自弃之意夫惟自弃之人则其为恶也甚毒而不可解是以圣人畏之设为髙位重禄以待能者使天下皆得踊跃自奋扳援而来惟其才之不逮力之不足是以终不能至于其间而非圣人塞其门絶其途也夫然故一介之贱吏闾阎之匹夫莫不奔走于善至于老死而不知休息此圣人以术驱之也天下苟有甚恶而不可忍也圣人既已絶之则屏之逺方终身不齿此非独不仁也以为既已絶之彼将一旦肆其忿毒以残害吾民是故絶之则不用用之则不絶既已絶之又复用之则是驱之于不善而又假之以其具也无所望而为善无所爱惜而不为恶者天下一人而已矣以无所望之人而责其为善以无所爱惜之人而求其不为恶又付之以人民则天下知其不可也世之贤者何常之有或出于贾竖贱人甚者至于盗贼往往而是而儒生贵族世之所望为君子者或至于放肆不轨小民之不若圣人知其然是故不逆定于其始进之时而徐观其所试之效使天下无必得之心亦无必不可得之道天下知其不可以必得也然后勉强于功名而不敢侥倖知其不至于必不可得而可勉也然后有以自慰其心久而不懈嗟夫圣人之所以鼔舞天下之人日化而不自知者此其为术欤后之为政者则不然与人以必得而絶之以必不可得此其意以为进贤而退不肖然天下之弊莫甚于此今夫制䇿之及等进士之髙第皆以一日之间而决取终身之富贵此虽一时之文而未知其临事之能否则其用之不巳太遽乎天下有用人而絶之者三州县之吏苟非有大过而不可复用则其他犯法皆可使竭力为善以自赎而今世之法一䧟于罪戾则终身不迁使之不自聊赖而疾视其民肆意妄行而无所顾惜此其初未必小人也不幸而䧟于其中途穷而无所入则遂以自弃府史贱吏为国者知其不可阙也是故岁久则补以外官以其所从来之卑也而限其所至则其中虽有出羣之才终亦不得齿于士大夫之列夫人出身而仕者将以求贵也贵不可得而至矣则将惟富之求此其势然也如是则虽至于鞭笞戮辱而不足以禁其贪故夫此二者苟不可以遂弃则宜有以少假之也入赀而仕者皆得补郡县之吏彼知其终不得迁亦将逞其一时之欲无所不至夫此诚不可以迁也则是用之之过而巳臣故曰絶之则不用用之则不絶此三者之谓也䇿别七安万民者其别有六一曰敦教化夫圣人之于天下所恃以为牢固不拔者在乎天下之民可与为善而不可与为恶也昔者三代之民见危而授命见利而不忘义此非必有爵赏劝乎其前而刑罚驱乎其后也其心安于为善而忸怩于不义是故有所不为夫民知有所不为则天下不可以敌甲兵不可以威利禄不可以诱可杀可辱可饥可寒而不可与叛此三代之所以享国长久而不拔也及至秦汉之世其民见利而忘义见危而不能授命法禁之所不及则巧伪变诈无所不为疾视其长上而幸其灾因之以水旱加之以盗贼则天下荡然无复天子之民矣世之儒者常有言曰三代之时其所以教民之具甚详且宻也学校之制射飨之节冠昬丧祭之礼粲然莫不有法及至后世教化之道衰而尽废其具是以若此无耻也然世之儒者葢亦尝试以此等教天下之民矣而卒以无效使民好文而益媮饰诈而相髙则有之矣此亦儒者之过也臣愚以为若此者皆好古而无术知有教化而不知名实之所存者也实者所以信其名而名者所以求其实也有名而无实则其名不行有实而无名则其实不长凡今儒者之所论皆其名也昔武王既克商散财发粟使天下知其不贪礼下贤俊使天下知其不骄封先圣之后使天下知其仁诛飞亷恶来使天下知其义如此则其教化天下之实固巳立矣天下耸然皆有忠信㢘耻之心然后文之以礼乐教之以学校观之以射飨而谨之以冠昬丧祭民是以目击而心谕安行而自得也及至秦汉之世专用法吏以督责其民至于今千有余年而民日以贪冒嗜利而无耻儒者乃始以三代之礼所谓名者而绳之彼其见登降揖让盘辟俯偻之容则掩口而窃笑闻钟皷管磬希夷啴缓之音则惊顾而不乐如此而欲望其迁善远罪不巳难乎臣愚以为宜先其实而后其名择其近于人情者而先之今夫民不知信则不可与久居于安民不知义则不可与同处于危平居则欺其吏而有急则叛其君此教化之实不至天下之所以无变者幸也欲民之知信则莫若务实其言欲民之知义则莫若务去其贪往者河西用兵而家人子弟皆籍以为军其始也官告以权时之宜非久役者事巳当复尔业少焉皆刺其额无一人得免自宝元以来诸道以兵兴为辞而増赋者至今皆不为除去夫如是将何以禁小民之诈欺哉夫所贵乎县官之尊者为其恃于四海之富而不争于锥刀之末也其与民也优其取利也缓古之圣人不得已而取则时有所置以明其不贪何者小民不知其説而惟贪之知今鸡鸣而起百工杂作匹夫入市操挟尺寸吏且随而税之扼吭拊背以收丝毫之利古之设官者求以裕民今之设官者求以胜民赋歛有常限而以先期为贤出纳有常数而以羡息为能天地之间苟可以取者莫不有禁求利太广而用法太宻故民日趋于贪臣愚以为难行之言当有所必行而可取之利当有所不取以教民信而示之义若曰国用不足而未可以行则臣恐其失之多于得也䇿别八其二曰劝亲睦夫民相与亲睦者王道之始也昔三代之制画为井田使其比闾族党各相亲爱有急相赒有喜相庆死丧相恤疾病相养故其民安居无事则往来欢欣而狱讼不生有寇而战则同心并力而缓急不离自秦汉以来法令峻急使民乖其亲爱欢欣之心而为隣里告讦之俗富人子壮则出居贫人子壮则出赘一国之俗而家各有法一家之法而人各有心纷纷乎散乱而不相属是以礼让之风息而争鬬之狱繁天下无事则务为欺诈相倾以自成天下有变则流徙涣散相弃以自存嗟夫秦汉以下天下何其多故而难治也此无他民不爱其身故轻犯法轻犯法则王政不行欲民之爱其身则莫若使其父子亲兄弟和妻子相好夫民仰以事父母旁以睦兄弟而俯以䘏妻子则其所赖于生者重而不忍以其身轻犯法三代之政莫尚于此矣今欲教民和亲则其道必始于宗族臣欲复古之小宗以收天下不相亲属之心古者有大宗小宗故礼曰别子为祖继别为宗继祢者为小宗有百世不迁之宗有五世则迁之宗百世不迁者别子之后也宗其继别子之所自出者百世不迁者也宗其继髙祖者五世则迁者也古者诸侯之子弟异姓之卿大夫始其家者不敢祢其父而自使其嫡子后之则为大宗族人宗之虽百世而宗子死则为之服齐衰九月故曰宗其继别子之所自出者百世不迁者也别子之庶子又不得祢别子而自使其嫡子为后则为小宗小宗五世之外则无服其继祢者亲兄弟为之服其继祖者从兄弟为之服其继曾祖者再从兄弟为之服其继髙祖者三从兄弟为之服其服大功九月而髙祖以外亲尽则易宗故曰宗其继髙祖者五世则迁者也小宗四有继髙祖者有继曾祖者有继祖者有继祢者与大宗为五此所谓五宗也古者立宗之道嫡子既为宗则其庶子之嫡子又各为其庶子之宗其法止于四而其实无穷自秦汉以来天下无世卿大宗之法不可以复立而其可以收合天下之亲者有小宗之法存而莫之行此甚可惜也今夫天下所以不重族者有族而无宗也有族而无宗则族不可合族不可合则虽欲亲之而无由也族人而不相亲则忘其祖矣今世之公卿大臣贤人君子之后所以不能世其家如古之久逺者其族散而忘其祖也故莫若复小宗使族人相率而尊其宗子宗子死则为之加服犯之则以其服坐贫贱不敢轻而富贵不敢以加之冠昬必告丧葬必赴此非有所难行也今夫良民之家士大夫之族亦未必无孝弟相亲之心而族无宗子莫为之纠率其势不得相亲是以世之人有亲未尽而不相往来冠昬不相告死不相赴而无知之民遂至于父子异居而兄弟相讼然则王道何从而兴乎呜唿世人之患在于不务逺见古之圣人合族之法近于迂阔而行之朞月则望其有益故夫小宗之法非行之难而在乎久而不怠也天下之民欲其忠厚和柔而易治其必自小宗始矣䇿别九其三曰均戸口夫中国之地足以食中国之民有余也而民常病于不足何哉地无变迁而民有聚散聚则争于不足之中而散则弃于有余之外是故天下常有遗利而民用不足昔者三代之制度地以居民民各以其夫家之衆寡而受田于官一夫而百亩民不可以多得尺寸之地而地亦不可以多得一介之民故其民均而地有余当周之时四海之内地方千里者九而京师居其一有田百同而为九百万夫之地山陵林麓川泽沟渎城郭宫室涂巷三分去一为六百万夫之地又以上中下田三等而通之以再易为率则王畿之内足以食三百万之衆以九州言之则是二千七百万夫之地也而计之以下农夫一夫之地而食五人则是万有三千五百万人可以仰给于其中当成康刑措之后其民极盛之时九州之籍不过千三万四千有余夫地以十倍而民居其一故谷常有余而地力不耗何者均之有术也自井田废而天下之民转徙无常惟其所乐则聚以成市侧肩蹑踵以争寻常挈妻负子以分升合虽有丰年而民无余蓄一遇水旱则弱者转于沟壑而强者聚为盗贼地非不足而民非加多也盖亦不得均民之术而已夫民之不均其弊有二上之人贱农而贵末忽故而重新则民不均夫民之为农者莫不重迁其坟墓庐舎桑麻果蔬牛羊耒耜皆为子孙百年之计惟其百工技艺无事树蓺游手浮食之民然后可以懐轻资而极其所往是故上之人贱农而贵末则其民释其耒耜而游于四方择其所乐而居之其弊一也凡人之情怠于久安而谨于新集水旱之后盗贼之余则莫不轻刑罚薄税歛省力役以怀逋逃之民而其久安而无变者则不肯无故而加䘏是故上之人忽故而重新则其民稍稍引去聚于其所重之地以至于衆多而不能容其弊二也臣欲去其二弊而开其二利以均斯民昔者圣人之兴作也必因人之情故易为功必因时之势故易为力今欲无故而迁徙安居之民分多而益寡则怨谤之门盗贼之端必起于此未享其利而先被其害臣愚以为民之情莫不懐土而重去惟士大夫出身而仕者狃于迁徙之乐而忘其乡昔汉之制吏二千石皆徙诸陵为今之计可使天下之吏仕至某者皆徙荆襄唐邓许汝陈蔡之间今士大夫无不乐居于此者顾恐独往而不能济彼见其侪类等夷之人莫不在焉则其去惟恐后耳此所谓因人之情夫天下不能歳歳而丰也则必有饥馑流亡之所民方其困急时父子且不能相顾又安知去乡之为戚哉当此之时募其乐徙者而使所过廪之费不甚厚而民乐行此所谓因时之势然此二者皆授其田贷其耕耘之具而缓其租然后可以固其意夫如是天下之民其庶乎有息肩之渐也䇿别十其四曰较赋役自两税之兴因地之广狭瘠腴而制赋因赋之多少而制役其初葢甚均也责之厚赋则其财足以供责之重役则其力足以堪何者其轻重厚薄一出于地而不可易也戸无常赋视地以为赋人无常役视赋以为役是故贫者鬻田则赋轻而富者加地则役重此所以度民力之所胜亦所以破兼并之门而塞侥倖之源也及其后世歳月既乆则小民稍稍为姦度官吏耳目之所不及则虽有法禁公行而不忌今夫一戸之赋官知其为赋之多少而不知其为地之几何也如此则増损出入惟其意之所为官吏虽明法禁虽严而其势无由以止絶且其为姦常起于贸易之际夫鬻田者必穷迫之人而所从役者必富厚有余之家富者恃其有余而邀之贫者迫于饥寒而欲其速售是故多取其地而少入其赋有田者方其贫困之中苟可以缓一时之急则不暇计其他日之利害故富者地日以益而赋不加多贫者地日以削而赋不加少又其姦民欲以计免于赋役者割数亩之地加之以数倍之赋而收其少半之直或者亦贪其直之微而取焉是以数十年来天下之赋大抵淆乱有兼并之族而赋甚轻有贫弱之家而不免于重役以至于破败流移而不知其所往其赋存而其人亡者天下皆是也夫天下不可以有侥倖也天下有一人焉侥倖而免则亦必有一人焉不幸而受其弊今天下侥倖者如此之衆则其不幸而受其弊者从可知矣三代之赋以什一为轻今之法本不至于什一而取然天下嗷嗷然以赋敛为病者岂其歳久而奸生偏重而不均以至于此欤虽然天下皆知其为患而不能去何者势不可也今欲按行其地之广狭瘠腴而更制其赋之多寡则姦吏因縁为贿赂之门其广狭瘠腴亦将一切出于其意之喜怒则患益深是故士大夫畏之而不敢议而臣以为此最易见者顾弗之察耳夫易田者必有契契必有所直之数其所直之数必得其广狭瘠腴之实而官必据其所直之数而收其易田之税是故欲知其地之广狭瘠腴可以其税推也乆逺者不可复知矣其数十年之间皆足以推较求之故府犹可得而见苟其税多者则知其直多其直多者则知其田多且美也如此而其赋少其役轻则夫人亡而赋存者可以有均矣鬻田者皆以其直之多少而诘其赋重为之禁而使不敢以不实之直而书之契则夫自今以往者贸易之际为姦者其少息矣要以知凡地之所直与凡赋之所宜多少而以税参之如此则一持筹之吏坐于帐中足以周知四境之虚实不过数月而民得以少苏不然十数年之后将不胜其弊重者日以轻而轻者日以重而未知其所终也䇿别十一其五曰教战守夫当今生民之患果安在哉在于知安而不知危能逸而不能劳此其患不见于今而将见于他日今不为之计其后将有所不可救者昔者先王知兵之不可去也是故天下虽平不敢忘战秋冬之隙致民田猎以讲武教之以进退坐作之方使其耳目习于钟皷旌旗之间而不乱使其心志安于斩刈杀伐之际而不慑是以虽有盗贼之变而民不至于惊溃及至后世用迂儒之议以去兵为王者之盛节天下既定则巻甲而藏之数十年之后甲兵顿弊而人民日以安于佚乐卒有盗贼之警则相与恐惧讹言不战而走开元天宝之际天下岂不大治惟其民安于太平之乐酣豢于游戏酒食之间其刚心勇气消耗钝眊痿蹶而不复振是以区区之禄山一出而乘之四方之民兽奔鸟窜乞为囚虏之不暇天下分裂而唐室因以微矣葢尝试论之天下之势譬如一身王公贵人所以养其身者岂不至哉而其平居常苦于多疾至于农夫小民终歳劳苦而未甞告疾此其故何也夫风雨霜露寒暑之变此疾之所由生也农夫小民盛夏力作而穷冬暴露其筋骸之所冲犯肌肤之所浸渍轻霜露而狎风雨是故寒暑不能为之毒今王公贵人处于重屋之下出则乘舆风则袭裘雨则御葢凡所以虑患之具莫不备至畏之太甚而养之太过小不如意则寒暑入之矣是故善养身者使之能逸而能劳步趋动作使其四体狃于寒暑之变然后可以刚健强力涉险而不伤夫民亦然今者治平之日久天下之人骄惰脆弱如妇人孺子不出于闺门论战鬬之事则缩颈而股慄闻盗贼之名则掩耳而不愿听而士大夫亦未尝言兵以为生事扰民渐不可长此不亦畏之太甚而养之太过欤且夫天下固有意外之患也愚者见四方之无事则以为变故无自而有此亦不然矣今国家所以奉西北二边者歳以百万计奉之者有限而求之者无厌此其势必至于战战者必然之势也不先于我则先于彼不出于西则出于北所不可知者有迟速逺近而要以不能免也天下苟不免于用兵而用之不以渐使民于安乐无事之中一日出身而蹈死地则其为患必有所不测故曰天下之民知安而不知危能逸而不能劳此臣所谓大患也臣欲使士大夫尊尚武勇讲习兵法庶人之在官者教以行阵之节役民之司盗者授以击刺之术每歳终则聚之郡府如古都试之法有胜负有赏罚而行之既久则又以军法从事然议者必以为无故而动民又悚以军法则民将不安而臣以为此所以安民也天下果未能去兵则其一旦将以不教之民而驱之战夫无故而动民虽有小恐然孰与夫一旦之危哉今天下屯聚之兵骄豪而多怨陵压百姓而邀其上者何故此其心以为天下之知战者惟我而已如使平民皆习于兵彼知有所敌则固已破其姦谋而折其骄气利害之际岂不亦甚明欤䇿别十二其六曰去姦民自昔天下之乱必生于治平之日休养生息而姦民得容于其间蓄而不发以待天下之衅至于时有所激势有所乘则溃裂四出不终朝而毒流于天下圣人知其然是故严法禁督官吏以司察天下之姦民而去之夫大乱之本必起于小姦惟其小而不足畏是故其发也常至于乱天下今夫世人之所忧以为可畏者必曰豪侠大盗此不知变者之説也天下无小姦则豪侠大盗无以为资且其治平无事之时虽欲为大盗将安所容其身而其残忍贪暴之心无所发洩则亦时出为盗贼聚为博奕羣饮于市肆而叫号于郊野小者唿鸡逐狗大者椎牛发冢无所不至捐父母弃妻孥而相与嬉逰凡此者举非小盗也天下有衅鉏耰棘矜相率而剽夺者皆向之小盗也昔三代之圣王果断而不疑诛除击去无有遗类所以拥䕶良民而使安其居及至后世刑法日以深严而去姦之法乃不及于三代何者待其败露自入于刑而后去也夫为恶而不入于刑者固巳衆矣有终身为不义而其罪不可指名以附于法者有巧为规避持吏短长而不可诘者又有因縁幸㑹而免者如必待其自入于刑则其所去者葢无几耳昔周之制民有罪恶未丽于法而害于州里者桎梏而坐诸嘉石重罪役之朞以次轻之其下罪三月役使州里任之然后宥而舎之其化之不从威之不格患苦其乡之民而未入于五刑者谓之罢民凡罢民不使冠带而加明刑任之以事而不齿于乡党由是观之则周之盛时日夜整齐其人民而锄去其不善譬如猎人终日驰驱践蹂于草茅之中搜求伏兔而搏之不待其自投于网罗而后取也夫然故小恶不容于乡大恶不容于国礼乐之所以易化而法禁之所以易行者由此之故也今天下久安天子以仁恕为心而士大夫一切以寛厚为称上意而懦夫庸人又有所侥倖务出罪人外以邀雪寃之赏而内以待隂徳之报臣是以知天下颇有不诛之姦将为子孙忧宜明敕天下之吏使以歳时纠察凶民而徙其尤无良者不必待其自入于刑而间则命使出按郡县有子不孝有弟不悌好讼而数犯法者皆诛无赦诛一乡之姦则一乡之人悦诛一国之姦则一国之人悦要以诛寡而悦衆则虽尧舜亦如此而巳矣天下有三大患而蛮夷之忧不与焉有内大臣之变有外诸侯之叛有匹夫羣起之祸此三者其势常相持内大臣有权则外诸侯不叛外诸侯强则匹夫羣起之祸不作今者内无权臣外无强诸侯而万世之后其或可忧者姦民也臣故曰去姦民以为安民之终云䇿别十三厚货财者其别有二一曰省费用夫天下未尝无财也昔周之兴文王武王之国不过百里当其受命四方之君长交至于其廷军旅四出以征伐不义之诸侯而未尝患无财方此之时闗市无征山泽不禁取于民者不过什一而财有余及其衰也内食千里之租外收千八百国之贡而不足于用由此观之夫财岂有多少哉人君之于天下俯巳就人则易为功仰人以援巳则难为力是故广取以给用不如节用以㢘取之为易也臣请得以小民之家而推之夫民方其穷困时所望不过十金之资计其衣食之费妻子之奉出入于十金之中寛然而有余及其一旦稍稍畜聚衣食既足则心意之欲日以渐广所入益衆而所欲益以不给不知罪其用之不节而以为求之未至也是以富而愈贪求愈多而财愈不供此其为惑未可以知其所终也盍亦反其始而思之夫向者岂能寒而不衣饥而不食乎今天下汲汲乎以财之不足为病何以异此国家创业之初四方割据中国之地至狭也然歳歳出师以诛讨僣乱之国南取荆楚西平巴蜀而东下并潞其费用之衆又百倍于今可知也然天下之士未尝思其始而惴惴焉患今世之不足则亦甚惑矣夫为国有三计有万世之计有一时之计有不终月之计古者三年耕必有一年之蓄以三十年之通计则可以九年无饥也歳之所入足用而有余是以九年之蓄常闲而无用卒有水旱之变盗贼之忧则官可以自办而民不知若此者天不能使之灾地不能使之贫四夷盗贼不能使之困此万世之计也而其不能者一歳之入才足以为一歳之出天下之产仅足以供天下之用其平居虽不至于虐取其民而有急则不免于厚赋故其国可静而不可动可逸而不可劳此亦一时之计也至于最下而无谋者量出以为入用之不给则取之益多天下晏然无大患难而尽用衰世苟且之法不知有急则将何以加之此所谓不终月之计也今天下之利莫不尽取山陵林麓莫不有禁闗有征市有租盐鐡有𣙜酒有课茶有筭则凡衰世苟且之法莫不尽用矣譬之于人其少壮之时丰健勇武然后可以望其无疾以至于寿考今未五六十而衰老之候具见而无遗若八九十者将何以待其后耶然天下之人方且穷思竭虑以广求利之门且人而不急则以为费用不可复省使天下而无盐鐡酒茗之税将不为国乎臣有以知其不然也天下之费固有去之甚易而无损存之甚难而无益者矣臣不能尽知请举其所闻而其余可以类求焉夫无益之费名重而实轻以不急之实而被之以莫大之名是以疑而不敢去三歳而郊郊而赦赦而赏此县官有不得巳者天下吏士数日而待赐此诚不可以卒去至于大吏所谓股肱耳目与县官同其忧乐者此岂亦不得已而有所畏耶天子有七庙今又饰老佛之宫而为之祠固巳过矣又使大臣以使领之歳给以巨万计此何为者也天下之吏为不少矣将患未得其人苟得其人则凡民之利莫不备举而其患莫不尽去今河水为患不使滨河州郡之吏亲行其灾而责之以救灾之术顾为都水监夫四方之水患岂其一人坐筹于京师而尽其利害天下有转运使足矣今江淮之间又有发运禄赐之厚徒兵之衆其为费岂可胜计哉葢尝闻之里有畜马者患牧人欺之而盗其刍菽也又使一人焉为之廐长廐长立而马益癯今为政不求其本而治其末自是而推之天下无益之费不为不多矣臣以为凡若此者日求而去之自毫釐以往莫不有益惟无轻其毫釐而积之则天下庶乎少息也䇿别十四其二曰定军制自三代之衰井田废兵农异处兵不得休而为民民不得息肩而无事于兵者千有余年而未有如今日之极者也三代之制不可复追矣至于汉唐犹有可得而言者夫兵无事而食则不可使聚聚则不可使无事而食此二者相胜而不可并行其势然也今夫有百顷之闲田则足以牧马千驷而不知其费聚千驷之马而输百顷之刍则其费百倍此易晓也昔汉之制有践更之卒而无营田之兵虽皆出于农夫而方其为兵也不知农夫之事是故郡县无常屯之兵而京师亦不过有南北军期门羽林而已边境有事诸侯有变皆以虎符调发郡国之兵至于事巳而兵休则涣然各复其故是以其兵虽不知农而天下不至于弊者未尝聚也唐有天下置十六卫府兵天下之府八百余所而屯于闗中者至有五百然皆无事则力耕而积谷不惟以自赡养而又有以广县官之储是以兵虽聚于京师而天下亦不至于弊者未尝无事而食也今天下之兵不耕而聚于京畿三辅者以数十万计皆仰给于县官有汉唐之患而无汉唐之利择其偏而兼用之是以兼受其弊而莫之分也天下之财近自淮甸而逺至于吴蜀凡舟车所至人力所及莫不尽取以归于京师晏然无事而赋歛之厚至于不可复加而三司之用犹苦不给其弊皆起于不耕之兵聚于内而食四方之贡赋非特如此而巳又有循环往来屯戍于郡县者昔建国之初所在分裂拥兵而不服太祖太宗躬擐甲胄力战而取之既降其君而籍其疆土矣然其故基余孽犹有存者上之人见天下之难合而恐其复发也于是出禁兵以戍之大自藩府而小至于县镇往往皆有京师之兵由此观之则是天下之地一尺一寸皆天子自为守也而可以长乆而不变乎费莫大于养兵养兵之费莫大于征行今出禁兵而戍郡县逺者或数千里其月廪歳给之外又日供其刍粮三歳而一迁往者纷纷来者累累虽不过数百为軰而要其归无以异于数十万之兵三歳而一出征也农夫之力安得不竭餽运之卒安得不疲且今天下未尝有战鬬之事武夫悍卒非有劳伐可以邀其上之人然皆不得为休息闲居无用之兵者其意以为为天子出戍也是故美衣丰食开府库辇金帛若有所负一逆其意则欲羣起而噪唿此何为者也天下一家且数十百年矣民之戴君至于海隅无以异于畿甸亦不必举疑四方之兵而专信禁兵也曩者蜀之有妖贼与近歳贝州之乱未必非禁兵致之臣愚以为郡县之土兵可以渐训而隂夺其权则禁兵可以渐省而无用天下武健岂有常所哉山川之所习风气之所咻四方之民一也昔者战国尝用之矣蜀人之怯懦吴人之短小皆尝以抗衡于上国夫安得禁兵而用之今之土兵所以钝弊劣弱而不振者彼见郡县皆有禁兵而待之异等是以自弃于贱𨽻役夫之间而将吏亦莫之训也苟禁兵渐省而以其资粮益优郡县之土兵则彼固以欢欣踊跃出于意外戴上之恩而愿效其力又何遽不如禁兵耶夫土兵日以多禁兵日以少天子扈从捍城之外无所复用如此则内无屯聚仰给之费而外无迁徙供亿之劳费之省者又巳过半矣䇿别十五训兵旅者其别有三一曰蓄材用夫今之所患兵弱而不振者岂士卒寡少而不足使欤器械钝弊而不足用欤抑为城郭不足守欤廪食不足给欤此数者皆非也然所以弱而不振则是无材用也夫国之有材譬如山泽之有勐兽江河之有蛟龙伏乎其中而威见乎其外悚然有所不可狎者至于鳅蚖之所蟠䍧豚之所牧虽千仞之山百寻之溪而人易之何则其见于外者不可欺也天下之大不可谓无人朝廷之尊百官之富不可谓无才然以区区之二敌举数州之衆以临中国抗天子之威犯天下之怒而其气未尝少衰其词未尝少挫则是其心无所畏也主忧则臣辱主辱则臣死今朝廷之上不能无忧而大臣恬然未尝有拒絶之义非不欲絶也而未有以待之则是朝廷无所恃也縁边之民西顾而战慄牧马之士不敢弯弓而北向吏士未战而先期于败则是民轻其上也外之蛮夷无所畏内之朝廷无所恃而民又自轻其上此犹足以为有人乎天下未尝无才患所以求才之道不至古之圣人以无益之名而致天下之实以可见之实而较天下之虚名二者相为用而不可废是故其始也天下莫不纷然奔走从事于其间而要之以其终不肖者无以欺其上此无他先名而后实也不先其名而唯实之求则来者寡来者寡则不可以有所择以一旦之急而用不择之人则是不先名之过也天下之所向天下之所奔也今夫孙呉之书其读之者未必能战也多言之士喜论兵者未必能用也进之以武举而试之以骑射天下之奇才未必至也然将以求天下之实则非此三者不可以致以为未必然而弃之则是其必然者终不可得而见也往者西师之兴其先也惟不以虚名多致天下之才而择之以待一旦之用故其兵兴之际四顾惶惑而不知所措于是设武举购方略收勇悍之士而开猖狂之言不爱髙爵重赏以求强兵之术当此之时天下嚣然莫不自以为知兵也来者日多而其言益以无据至于临事终不可用执事之臣亦遂厌之而知其无益故兵休之日举从而废之今之论者以为武举方略之类适足以开侥倖之门而天下之实才终不可以求得此二者皆过也夫既以用天下之虚名而不较之以实至其弊也又举而废其名使天下之士不复以兵术进亦巳过矣天下之实才不可以求之于言语又不可以较之于武力独见之于战耳战不可得而试也是故见之于治兵子玉治兵于蒍终日而毕鞭七人贯三人耳蒍贾观之以为刚而无礼知其必败孙武始见试以妇人而犹足以取信于阖闾使知其可用故凡欲观将帅之才否莫如治兵之不可欺也今夫新募之兵骄而难令勇悍而不知战此真足以观天下之才也武举方略之类以来之新兵以试之观其颜色和易则足以见其气约束坚明则足以见其威坐作进退各得其所则足以见其能凡此者皆不可强也故曰先之以无益之虚名而较之以可见之实庶乎可得而用也䇿别十六其二曰练军实三代之兵不待择而精其故何也兵出于农有常数而无常人国有事要以一家而备一正卒如斯而巳矣是故老者得以养疾病者得以为闲民而役于官者莫不皆其壮子弟故其无事而田猎则未尝发老弱之民师行而餽粮则未尝食无用之卒使之足轻险阻而手易器械聦明足以赴旗皷之节强鋭足以犯死伤之地千乘之衆而人人足以自捍故杀人少而成功多费用省而兵卒强葢春秋之时诸侯相并天下百战其经传所见谓之败绩者如城濮鄢陵之役皆不过犯其偏师而猎其游卒歛兵而退未有僵尸百万流血于江河如后世之战者何也民各推其家之壮者以为兵则其势不可得而多杀也及至后世兵民既分兵不得复而为民于是始有老弱之卒夫既巳募民而为兵其妻子屋庐既巳託于营伍之中其姓名既巳书于官府之籍行不得为商居不得为农而仰食于官至于衰老而无归则其道诚不可以弃去是故无用之卒虽薄其资粮而皆廪之终身凡民之生自二十以上至于衰老不过四十余年之间勇鋭强力之气足以犯坚冒刃者不过二十余年今廪之终身则是一卒凡二十年无用而食于官也自此而推之养兵十万则是五万人可去也屯兵十年则是五年为无益之费也民者天下之本而财者民之所以生也有兵而不可使战是谓弃财不可使战而驱之战是谓弃民臣观秦汉之后天下何其残败之多耶其弊皆起于分民而为兵兵不得休使老弱不堪之卒拱手而就戮故有以百万之衆而见屠于数千之兵者有良将善用不过以为饵委之啖贼嗟夫三代之衰民之无罪而死者其不可胜数矣今天下募兵至多往者陜西之役举籍平民以为兵加以明道宝元之间天下旱蝗次及近歳青齐之饥与河朔之水灾民急而为兵者日以益衆举籍而按之近世以来募兵之多无如今日然皆老弱不教不能当古之十五而衣食之费百倍于古此甚非所以长久而不变者也凡民之为兵者其类多非良民方其少壮之时博奕饮酒不安于家而后能捐其身至其少衰而气沮盖亦有悔而不可复者矣臣以谓五十已上愿复而为民者宜听自今以往民之愿为兵者皆三十已下则收限以十年而除其籍民三十而为兵十年而复归其精力思虑犹可以养生送死为终身之计使其应募之日心知其不出十年而为十年之计则除其籍而不怨以无用之兵终身坐食之费而为重募则应者必衆如此县官长无老弱之兵而民之不任战者不至于无罪而死彼皆知其不过十年而复为平民则自爱其身而重犯法不至于叫唿无赖以自弃于凶人今夫天下之患在于民不知兵故兵常骄悍而民常怯盗贼攻之而不能御戎狄掠之而不能抗今使民得更代而为兵兵得复还而为民则天下之知兵者衆而盗贼戎狄将有所畏然犹有言者将以为十年而代故者巳去而新者未教则缓急有所不济夫所谓十年而代者岂举军而并去之有始至者有既久者有将去者有当代者新故杂居而教之则缓急可以无忧矣䇿别十七其三曰倡勇敢臣闻战以勇为主以气为决天子无皆勇之将而将军无皆勇之士是故致勇有术致勇莫先乎倡倡莫善乎私此二者兵之微权英雄豪杰之士所以隂用而不言于人而人亦莫之识也臣请得以备言之夫倡者何也气之先也有人人之勇怯有三军之勇怯人人而较之则勇怯之相去若莛与楹至于三军之勇怯则一也出于反覆之间而差于毫釐之际故其权在将与君人固有暴勐兽而不操兵出入于白刃之中而色不变者有见虺蜴而却走闻钟皷之声而战慄者是勇怯之不齐至于如此然闾阎之小民争鬬戏笑卒然之间而或至于杀人当其发也其心翻然其色勃然若不可以巳者虽天下之勇夫无以过之及其退而思其身顾其妻子未始不恻然悔也此非必勇者也气之所乘则夺其性而忘其故故古之善用兵者用其翻然勃然于未悔之间而其不善者沮其翻然勃然之心而开其自悔之意则是不战而先自败也故曰致勇有术致勇莫先乎倡均是人也皆食其食皆任其事天下有急而有一人焉奋而争先而致其死则翻然者衆矣弓矢相及剑楯相搏胜负之势未有所决而三军之士属目于一夫之先登则勃然者相继矣天下之大可以名刼也三军之衆可以气使也谚曰一人善射百夫决拾苟有以发之及其翻然勃然之间而用其锋是之谓倡倡莫善乎私天下之人怯者居其百勇者居其一是勇者难得也捐其妻子弃其身以蹈白刃是勇者难能也以难得之人行难能之事此必有难报之恩者矣天子必有所私之将将军必有所私之士视其勇者而隂厚之人之有异材者虽未有功而其心莫不自异自异而上不异之则缓急不可以望其为倡故凡缓急而肯为倡者必其上之所异也昔汉武帝欲观兵于四夷以逞其无厌之求不爱通侯之赏以招勇士风告天下以求奋击之人然卒无有应者于是严刑峻法致之死地而听其以深入赎罪使勉强不得巳之人驰骤于万死之地是故其将降而兵破败而天下几至于不测何者先无所异之人而望其为倡不巳难乎私者天下之所恶也然而为巳而私之则私不可用为其贤于人而私之则非私无以济葢有无功而可赏有罪而可赦者凡所以媿其心而责其为倡也天下之祸莫大于上作而下不应上作而下不应则上亦将穷而自止方西戎之叛也天子非不欲赫然诛之而将帅之臣谨守封略外视内顾莫有一人先奋而致命而士卒亦循循焉莫肯尽力不得巳而出争先而归故西戎得以肆其猖狂而吾无以应则其势不得不重赂而求和其患起于天子无同忧患之臣而将军无心腹之士西师之休十有余年矣用法益宻而进人益艰贤者不见异勇者不见私天下务为奉法循令要以如式而止臣不知其缓急将谁为之倡哉东坡全集巻四十七东坡全集卷四十八钦定四库全书东坡全集巻四十八宋蘓轼撰䇿断三首䇿断上二边为中国患至深逺也天下谋臣勐将豪杰之士欲有所逞于西北者久矣闻之兵法曰先为不可胜以待敌之可胜向者臣愚以为西北虽有可胜之形而中国未有不可胜之备故窃尝以为可特设一官使独任其责而执政之臣得以专治内事苟天下之弊莫不尽去纪纲修明食足而兵强百姓乐业知爱其君卓然有不可胜之备如此则臣固将备论而极言之夫天下将兴其积必有源天下将亡其发必有门圣人者唯知其门而塞之古之亡天下者四而天子无道不与焉葢有以诸侯强偪而至于亡者周唐是也有以匹夫横行而至于亡者秦是也有以大臣执权而至于亡者汉魏是也有以蛮夷内侵而至于亡者二晋是也使此七代之君皆能逆知其所由亡之门而塞之则至于今可以不废惟其讳亡而不为之备或备之而不得其门故祸发而不救夫天子之势蟠于天下而结于民心者甚厚故其亡也必有大隙焉而日溃之其窥之甚难其取之甚宻旷日持久然后可得而间盖非有一日卒然不救之患也是故圣人必于其全安甚盛之时而塞所由亡之门盖臣以为当今之患外之可畏者西北二边而内之可畏者天子之民也西北二边不足以为中国大忧而其动也有以召内之祸内之民实执存亡之权而不能独起其发也必将待外之变先之以边患而继之以吾民臣之所谓可畏者在此而巳昔者敌国之患起于多求而不供供者有倦而求者无厌以有倦供无厌而能乆安于无事者天下未尝有也故夫二边之患特有逺近耳而要以必至于战敢问今之所以战者何也其无乃出于仓卒而备于一时乎且夫兵不素定而出于一时当其危疑扰攘之间而吾不能自必则权在敌国权在敌国则吾欲战不能欲休不可进不能战而退不能休则其计将出于求和求和而自我则其所以为媾者必重军旅之后而继之以重媾则国用不足国用不足则加赋于民加赋而不巳则凡暴取豪夺之法不得不施于今之世矣天下一动变生无方国之大忧将必在此葢尝闻之用兵有权权之所在其国乃胜是故国无小大兵无强弱有小国弱兵而见畏于天下者权在焉耳千钧之牛制于三尺之童弭耳而下之曾不如狙猿之奋掷于山林此其故何也权在人也我欲则战不欲则守战则天下莫能支守则天下莫能窥昔者秦尝用此矣开闗出兵以攻诸侯则诸侯莫不愿割地而求和诸侯割地而求和于秦秦人未尝急于割地之利若不得已而后应故诸侯常欲和而秦常欲战如此则权固在秦矣且秦非能强于天下之诸侯秦惟能自必而诸侯不能是以天下百变而卒归于秦诸侯之利固在从也朝闻陈轸之説而合为从暮闻张仪之计而散为横秦则不然横人之欲为横从人之欲为从皆使其自择而审处之诸侯相顾而终莫能自必则权之在秦不亦宜乎向者宝元庆厯之间河西之役可以见矣其始也不得已而后战其终也逆探其意而与之和又从而厚餽之惟恐其一日复战也如此则敌常欲战而我常欲和敌非能常战也特持其欲战之形以乘吾欲和之势敌屡用而屡得志是以中国之大而权不在焉欲天下之安则莫若使权在中国欲权之在中国则莫若先发而后罢示之以不惮形之以好战而后天下之权有所归矣今夫庸人之论则曰勿为祸始古之英雄之君岂其乐祸而好杀唐太宗既平天下而又歳歳出师以从事于边徼盖晩而不倦暴露于千里之外亲击髙丽者再焉凡此者皆所以争先而处强也当时羣臣不能深明其意以为敌国无衅而我则发之夫为国者使人备已则权在我而使已备人则权在人当太宗之时四夷狼顾以备中国故中国之权重苟不先之则彼或以执其权矣而我又鳃鳃焉恶战而乐罢使敌国知吾之所忌而以是取必于吾如此则虽有天下吾安得而为之唐之衰也惟其厌兵而畏战一有败衂则兢兢焉缩首而去之是故姦臣执其权以要天子及至宪宗奋而不顾虽小挫而不为之沮当此之时天下之权在于朝廷伐之则足以为威舎之则足以为恩臣故曰先发而后罢则权在我矣䇿断中臣闻用兵有可以逆为数十年之计者有朝不可以谋夕者攻守之方战鬬之术一日百变犹以为拙若此者朝不可以谋夕者也古之欲谋人之国者必有一定之计勾践之取吴秦之取诸侯髙祖之取项籍皆得其至计而固执之是故有利有不利有进有退百变而不同而其一定之计未始易也勾践之取呉是骄之而巳秦之取诸侯是散其从而已髙祖之取项籍是间疎其君臣而已此其至计不可易者虽百年可知也今天下晏然未有用兵之形而臣以为必至于战则其攻守之方战鬬之术固未可以豫论而臆断也然至于用兵之大计所以固执而不变者臣请得以豫言之夫西北二边皆为中国之患而西边之患小北边之患大此天下之所明知也管仲曰攻坚则瑕者坚攻瑕则坚者瑕故二者皆所以为忧而臣以为兵之所加宜先于西故先论所以制御西戎之大略今夫邹与鲁战则天下莫不以为鲁胜大小之势异也然而势有所激则大者失其所以为小而大者忘其所以为小故有以邹胜鲁者矣夫大有所短小有所长地广而备多备多而力分小国聚而大国分则强弱之势将有所反大国之人譬如千金之子自重而多疑小国之人计穷而无所恃则致死而不顾是以小国常勇而大国常怯恃大而不戒则轻战而屡败知小而自畏则深谋而必克此又其理然也夫民之所以守战至死而不去者以其君臣上下懽欣相得之际也国大则君尊而上下不交将军贵而吏士不亲法令繁而民无所措其手足若夫小国之民截然其若一家也有忧则相䘏有急则相赴凡此数者是小国之所长而大国之所短也大国而不用其所长使小国常出于其所短虽百战而百屈岂足怪哉且夫大国则固有所长矣长于战而不长于守夫守者出于不足而已譬之于物大而不用则易以腐败故凡击搏进取所以用大也孙武之法十则围之五则攻之倍则分之敌则能战之少则能逃之不若则能避之自敌以上者未尝有不战也自敌以上而不战则是以有余而用不足之计固已失其所长矣凡大国之所恃吾能分兵而彼不能分吾能数出而彼不能应譬如千金之家日出其财以罔市利而贩夫小民终莫能与之竞者非智不若其财少也是故贩夫小民虽有桀黠之才过人之智而其势不得不折而入于千金之家何则其所长者不可以与较也西戎之于中国可谓小国矣向者惟不用其所长是以聚兵连年而终莫能服今欲用吾之所长则莫若数出数出莫若分兵臣之所谓分兵者非分屯之谓也分其居者与行者而已今河西之戍卒惟患其多而莫之适用故其便莫若分兵使其十一而行则一歳可以十出十二而行则一歳可以五出十一而十出十二而五出则是一人而歳一出也吾一歳而一出彼一歳而十被兵焉则衆寡之不侔劳逸之不敌亦已明矣夫用兵必出于敌人之所不能我大而敌小是故我能分而彼不能此呉之所以肄楚而隋之所以狃陈欤夫御戎之术不可以逆知其详而其大略臣未见有过此者矣䇿断下其次请论北方之势古者匈奴之衆不过汉一大县然所以能敌之者其国无君臣上下朝觐㑹同之节其民无谷米丝麻耕作织絍之劳其法令以言语为约故无文书符传之繁其居处以逐水草为常故无城郭邑居聚落守望之助其旃裘肉酪足以为养生送死之具故战则人人自鬬败则驱牛羊逺徙不可得而破盖非独古圣人法度之所不加亦天性之所安者犹狙猿之不可使冠带虎豹之不可被以羁绁也故中行説教单于无爱汉物所得缯絮皆以驰草棘中使衣袴弊裂以示不如旃裘之坚善也得汉食物皆去之以示不如湩酪之便美也由此观之中国以法胜而匈奴以无法胜圣人知其然是故精修其法而谨守之筑为城郭堑为沟池大仓廪实府库明烽燧逺斥堠使民知金鼔进退坐作之节胜不相先败不相后此其所以谨守其法而不敢失也一失其法则不如无法之为便也故夫各辅其性而安其生则南人北人本不能相犯惟其不然是故皆有以相制匈奴之不可从中国之法犹中国之不可从匈奴之无法也今夫佩玉服韨冕而垂旒者此宗庙之服所以登降揖让折旋俯仰为容者也而不可以骑射今夫蛮夷而用中国之法岂能尽如中国哉苟不能尽如中国而杂用其法则是佩玉服韨冕垂旒而欲骑射也昔吴之先断髪文身与鱼鼈龙蛇居者数十世而诸侯不敢窥也其后楚申公巫臣始教以乘车射御使出兵侵楚而阖庐夫差又逞其无厌之求阙沟通水遂与齐晋争强黄池之㑹强自冠带吴人不胜其弊卒臣于越夫呉之所以强者乃其所以亡也何者以蛮夷之资而贪中国之美宜其可得而图之哉西晋之亡也匈奴鲜卑氐羌之类纷纭中国而其豪杰间起为之君长如刘元海苻坚石勒慕容隽之俦皆以絶异之姿驱驾一时之贤俊其强者至有天下大半然终于覆亡相继逺者不过一传再传而灭何也其心固安于无法也而束缚于中国之法中国之人固安于法也而苦其无法君臣相戾上下相厌是以虽建都邑立宗庙而其心岌岌然常若寄居于其间而安能乆乎且人而弃其所得于天之分未有不亡者也契丹自五代南侵乘石晋之乱奄至京邑覩中原之富丽庙社宫阙之壮而悦之知不可以留也故归而窃习焉山前诸郡既为所并则中国士大夫有立其朝者矣故其朝廷之仪百官之号文武选举之法都邑郡县之制以至于衣服饮食皆杂取中国之象然其父子聚居贵壮而贱老贪得而忘失胜不相让败不相救者犹在也其中未能革其本来自适之性而外牵于华人之法此其所以自投于䧟穽网罗之中而中国之人犹曰今之匈奴非古也其措置规画皆不复蛮夷之心以为不可得而图之亦过计矣且夫天下固有沈谋隂计之士也昔先王欲图大事立竒功则非斯人莫足与共秦之尉缭汉之陈平皆以樽俎之间而制敌国之命此亦王者之心期以纾天下之患而已彼契丹者有可乘之势三而中国未之思焉则亦足惜矣臣观其朝廷百官之衆而中国士大夫交错于其间固亦有贤俊慷慨不屈之士而诟辱及于公卿鞭扑行于殿陛贵为将相而不免囚徒之耻宜其有惋愤郁结而思变者特未有路耳凡此皆可以致其心虽不为吾用亦以间疎其君臣此由余之所以入秦也幽燕之地自古号多雄杰名于图史者往往而是自宋之兴所在贤俊云合响应无有逺迩皆欲洗濯磨淬以观上国之光而此一方独陷于域外昔太宗皇帝亲征幽州未克而班师闻之谍者曰幽州士民谋欲执其帅以城降者闻銮舆之还无不泣下且在彼以为诸郡之民非其族类故厚歛而虐使之则其思内附之心岂待深计哉此又足为之谋也使其上下相猜君民相疑然后可攻也语有之曰䑕不容穴衔窭薮也彼僣立四都分置守宰仓廪府库莫不备具有一旦之急适足以自累守之不能弃之不忍南北杂居易以生变如此则中国之长足以有所施矣然非特如此而已也中国不能谨守其法彼慕中国之法而不能纯用是以胜负相持而未有决也夫蛮夷者以力攻以力守以力战顾力不能则逃中国则不然其守以形其攻以势其战以气故百战而力有余形者有所不守而敌人莫不忌也势者有所不攻而敌人莫不备也气者有所不战而敌人莫不慑也苟去此三者而角之于力则中国固不敌矣尚何云乎惟国家留意其大者而为之计其小者臣未敢言焉杂䇿五首禹之所以通水之法自禹而下至于秦千有余年滨河之民班白而不识濡足之患自汉而下至于今数千年河之为患緜緜而不絶岂圣人之功烈至汉而熄哉方战国之用兵国于河之壖者三晋为多而魏文侯时白圭治水最为有功而孟子讥其以邻国为壑自是之后或决以攻或沟以守新防交兴而故道旋失然圣人之迹尚可以访之于耆老秦不亟治而遗患于汉汉之法又不足守夫禹之时四渎唯河最难治以难治之水而用不足守之法故歴数千年而莫能以止也圣人哀怜生民谋诸廊庙之上左右辅弼之臣又访诸布衣之间苟有所懐孰敢不尽盖陆人不能舟而没人未尝见舟而便操之亲被其患知之宜详当今莫若访之海滨之老民而兴天下之水学古者将有决塞之事必使通知经术之臣计其利害又使水工行视地势不得其工不可以济也故夫三十余年之间而无一人能兴水利者其学亡也禹贡之説非其详矣然而髙下之势先后之次水之大小与其蓄洩之宜而致力之多少亦可以槩见大抵先其髙而后低下始于北之冀州而东至于青徐南至于荆扬而西讫于梁雍之间江河淮泗既平而衡漳洚水伊洛瀍涧之属亦从而治濬畎浍导九州潴大野陂九泽而蓄洩之势便兖州作十三载而嵎夷既略故其用力各有多少之宜此其凡也孟子曰禹之治水也水由地中行此禹之所以通其法也愚窃以为治河之要宜推其理而酌之以人情河水湍悍虽其性然非堤防激而作之其势不至如此古者河之侧无居民弃其地以为水委今也堤之而庐民其上所谓爱尺寸而忘千里也故曰堤防省而水患衰其理然也修废官举逸民古者民羣而归君君择臣而教其民其初盖甚简也唐虞以来颇可见矣歴夏啇至周法令日滋而官亦随益故其数三百六十盖亦有不得已也书曰唐虞稽古建官惟百又曰夏商官倍亦克用乂言其官虽多于古而天下亦以治也周之衰也宣王振之号为中兴而重黎之后失其守而为司马氏陵迟至孔子之时周公之典盖壊矣卿世卿大夫世大夫而贤者无以进孔子慨然而叹欲修废官举逸民以归天下之心行四方之政而春秋亦讥世禄之臣葢伤时之至也自秦更三代之制官秩一变汉循其旧往往増置歴世沿袭以至于今遂为大备愚恐冗局之耗民而未知废官之可举也然古之官其名存其实亡者多矣司农卿不责以金谷之虚赢尚书令不问以百官之殿最此岂非事体之重欤国家自天圣中诏天下以经术古文为事自是博学之君子莫不羣进于有司然所以待之之礼未尽故洁㢘难合之士尚未尽出今优其礼而天下之逸民至矣且夫山巖林谷之士虽有豪杰之才固未知有簿书吏事也而刚毅讦直不识讳忌故先王置之拾遗补阙之间此其属任之方也噫自孔子没世之君子安其富贵而不复思念天下有废而不修之官逸而不举之民今明䇿丁宁而求之以发孔子千载之长忧此天下之幸也天子六军之制周礼之言田赋夫家车徒之数圣王之制也其言五等之君封国之大小非圣人之制也战国所増之文也何以言之按郑氏説武王之时周地狭小故诸侯之封及百里而止周公征伐不服斥大中国故大封诸侯而诸公之地至五百里不知武王之时何国不服而周公之所征伐者谁也东征之役见于诗书岂其廓地千里而史不载耶此甚可疑也周之初诸侯八百春秋之世存者无数十郑子产有言古者大国百里今晋楚千乘若无侵小何以至此子产之博物其言宜可信先儒或以周礼为战国隂谋之书亦有以也王制公侯百里伯七十里子男五十里而孟子之説亦如此此三代之通法鲁之车千乘僣也春秋大蒐大閲皆以讥书言其车之多徒之衆非鲁之所宜有故曰大也夫周之制四丘为甸甸出长毂一乘鲁之无千甸之封亦明矣然公车千乘之见于诗何也孟子曰説诗者不以文害辞不以辞害意天子之马止于十二闲而诗有騋牝三千美其富不讥其僣不害其为诗也夫千乘之积虽为七万五千人而有羡卒处其半焉故三万者公徒而已鲁襄公之十一年初作三军僖公之世未至于三万愚又疑夫诗人张而大之也休兵久矣而国益困中国之有边警之患犹人之有手足之疾也不忍药石之苦针砭之伤一旦流而入于骨体则愚恐其苦之不止于药石而伤之不止于针砭也中国以二边之不靖故每歳啖以厚利使就羁绁圣人之爱中国而不欲残民之心古未尝有矣然贪惏无厌渐不可启日富日骄久亦难制故自宝元以来赋歛日繁虽休兵十有余年而民适以困者潜削而不知也昔先皇帝振怒举大兵问罪边庭师不踰时而塞下就盟西夏之役边臣治兵振旅不及数年旋亦解甲彼其时之费与今无已之赂不可以同日而语矣天子㳟俭过于文景百官奉法无敢踰僣而二边者实残吾民此天下雄俊英伟之士所以搤腕而太息也且夫举天下之大而诛数县之衆故上下交足而内外莫不驩欣弃有限之财而塞无厌之心故取于民者愈多而藏于国者愈急此天下之所明知而易达之理惟上之人实图之闗陇游民私铸钱与江淮漕卒为盗之由三代之所以养民者备矣农力耕而食工作器而用商贾资焉而通之于天下其食无不义之食也其器无不养之器也商贾通之而不以不义资之也夫以饮食器用之利而皆以义得焉使民之所以要利者非义无由也后之世赋取无度货币无法义穷而诈胜夫三代之民非诚好义也使天下之利皆出于义而民莫不好也后之所以使民要利非诈无由也是故法令日滋而弊益烦刑禁甚严而姦不可止呜唿久矣其如此也治其本朝令而夕从救其末百世不改也私铸之弊始于钱轻使钱之直若金之直虽赏之不为也今秦蜀之中又裂纸以为币符信一加化土芥以为金玉奈何其使民不奔而效之也夫乐生而恶死者天下之至情也我且以死拘之然犹相继而赴于市者饥寒驱其中而无以自生也曰等死耳而或免焉漕卒之愆生于穷乏而无告家乎舟楫之上长子孙乎江淮之间布褐不完藜藿不给大冬积雪水之至涸而龟手烂足者累歳不得代不为盗贼无所逞志若稍优其给而代其劳宜亦衰息耳夫见利而不动者伯夷叔齐之事也穷困而不为不义者颜渊之事也以伯夷叔齐颜渊之事而求之无知之民亦已过矣故夫廷尉大农之所患者非民之罪也非兵之罪也上之人之过也东坡全集巻四十八东坡全集卷四十九钦定四库全书东坡全集巻四十九宋蘓轼撰䇿问二十三首私试䇿问八首问人主莫不欲安存而恶危亡然而其国常至于不可救者何也所忧者非其所以乱与亡而其所以乱与亡者常出于其所不忧也请借汉以言之昔者髙帝之世天下既平矣当时之所忧者韩彭英卢而已此四王者皆不能终髙帝之世相继仆灭而不复续及至吕氏之祸则犹异姓也吕氏既已灭矣而吴楚之忧几至于亡国方韩彭吕氏之祸惟恐同姓之不蕃炽昌大也然至其为变则又过于异姓逺矣文景之世以为诸侯分裂破弱则汉可以百世而无忧至于武帝诸侯之艰少衰而匈奴之患方炽则又以为天下之忧止于此矣及昭宣元成之世诸侯王既已无足忧者而匈奴又破灭臣事于汉然其所以卒至于中絶而不救则其所不虑之王氏也世祖既立上惩韩彭之难中鉴七国之变而下悼王氏之祸于是尽侯诸将而不任以事裁减同姓之封而黜三公之权以为前世之弊尽去矣及其衰也宦官之权盛而党锢之难起士大夫相与搤腕而游谈者以为天子一日诛宦官而解党锢则天下犹可以无事于是外召诸将而内胁其君宦官既诛无遗类而董卓曹操之徒亦因以亡汉汉之所忧者凡六变而其乱与亡辄出于其所不忧而终不可备由此观之治乱存亡之势其皆有以取之欤抑将不可推如江河之徙移其势自有以相激而不自知欤其亦可以理推力救而莫之为也今将使事至而应之患至而为之谋则天下之患不可以胜防而政化不可以胜变矣则亦将朝文而莫质忽寛而骤勐欤意者亦有可以长守而不变虽有小患而不足䘏者欤愿因论汉而极言其所以然问昔三代之际公卿有生而为之者士有至老而不迁者官有常人而人有常心故为周之公卿者非周召毛原则王之子弟也发于畎畆起于匹夫而至于公相则盖亦有几人而已士之勤苦终身于学讲肄道艺而脩其廉隅以邀乡里之名者不过以望乡大夫贤能之书其选举而上不过以为一命之士其杰异者至于大夫极矣夫周之世诸侯为政之卿皆其世臣之子孙则夫布衣之士其进盖亦有所止也当是之时士皆安其习而乐其分不倦于小官而乐为之故其民事脩而世务举及其后世不然使天下旅进而更为之虽布衣之贤得以骤进于朝廷而士始有无厌之心矣官事之不脩民事之不缉非其不能不屑为之也先王之用人欲其人人自喜终老而不倦是以能尽其才今以凡人之才而又加之以既倦之意其为弊可胜言乎今夫州县之吏有故而不得改官者盘桓于州县而不能去久者不过以为职官令録仕而逹者自县宰为郡之通守自郡之通守以至郡守为郡守而无他才能则盘桓于太守而不得去由此观之是职官令録与郡守四者为国家弃材之委而仕不逹者之所盘桓而无聊也夫以太守之重职官令録之近于民而用弃材焉使不逹者盘桓于其职此岂先王所以使人不倦之意欤嗟夫盖亦有不得已也居今之世何以使天下之士各安其分而无轻于小官何以使此四者流徙不倦而无不自聊赖之意其悉书于篇问古者师出受成于学兵固学者之所宜知也今关中之事又诸君之所亲履而目见者昔者六国之世秦尽有今关中之地地不加广也而东备齐南备楚近则备韩魏逺则备燕赵有敌国之忧而无中原之助然而当是时也攘却西戎至千余里今也天下为一独以关中之地西备羌戎三方无敌国之忧而又内引百郡以为助惴惴焉自固之不暇以百倍之势而无昔人分毫之功此不可不论也古之为兵者戍其地则用其地之民战其野则食其野之粟守其国则乘其国之马是以外被兵而内不知此所以百战而不殆也今则不然戍边用东北之人籴粮用郡之钱骑战用西羌之马是以一郡用兵而百郡骚然此又不可不论也昔者卫为狄所灭齐桓公以车三十乘封文公于楚丘及其末年至三百乘故其诗曰匪直也人秉心塞渊騋牝三千以为资之四夷则卫之所近者莫若狄当是时也狄与卫为仇雠其势必不以马与卫然则卫独以何术而能致马如此之多邪今欲使被兵之郡自用其民自食其粟自乘其马而不得其术故愿闻其详问三代之祭礼其存者几希矣其全固不可以一日而复然今天下郡县通祀社稷孔子风伯雨师与凡山川古圣贤之庙此其礼尤急而不可阙者也武王伐商师渡盟津有宗庙有将舟将舟社主在焉则是社稷有主也古者师行载迁庙之主无迁庙则以币玉为庙不可一日虚主也一日虚主犹不可若无主而为庙可乎是凡庙皆当有主也今郡县所祭未尝有主而皆有土木之像夫像安出哉古者祭莫不有尸诗有灵星之尸则祭无所不用尸也祭而不用尸者是始死之奠也不然则是祭殇也今也举不用尸则如勿祭而已矣儒者治礼至其变尤谨严而详今之变主为像与祭而无尸者果谁始也古者坐于席故笾豆之长短簠簋之髙下适与人均今土木之像既已巍然于上而列器皿于地使鬼神不享则不可知若其享之则是俯伏匍匐而就也鬼神不能谆谆与人接也故使尸嘏主人今也无尸而受胙于虚位不亦鄙野可笑矣夫今欲使庙皆有主祭皆有尸不知何道而可愿从诸君讲求其遗制合于古而便于今者问易之为书要以不可为必然可指之论也其始有画而无文后世圣人始为之辞盖亦微见其端而其或为仁或为义或小或大则付之后世学者之分然世益久逺则学者或入于邪説故凡孔子之所为賛易者特以防闲其邪説使之从横旁午要不失正而非以为必然可指之论也是故其用意广而其辞约窃尝深观之孔子盖有因爻辞而申言之若无所损益于其辞之义者甚衆比之初六有孚比之无咎有孚盈缶终来有它吉象曰比之初六有它吉也小畜之初九复自道何其咎吉象曰复自道其义吉也损之六四损其疾使遄有喜象曰损其疾亦可喜也大有之上九自天祐之吉无不利象曰大有上吉自天祐也夫既已言之矣而孔子又申言之使无所损益于其辞之义则孔子固多言也乃孔子则有不胜言者故愿与诸君论之问古之为爵赏所以待有功也以为有功而后爵天下必有遗善是故无功而爵者六德六行以兴贤人是也古之为刑罚所以待有罪也以为有罪而后罚则天下必有遗恶是故有无罪而罚者行伪而坚言伪而辨学非而博顺非而泽以疑衆杀是也夫人之难知自尧舜病之惟幸其有功故有以为赏之之名惟因其有罪故有以为罚之之状而天下不争今使无功之人名之以某德而爵之无罪之人状之以某恶而诛之则天下不知其所从而上亦将眊乱而䘮其所守然则古之人将何以处此欤方今法令眀具政若画一然犹有冒昧以侥倖巧诋以出入者又况无功而赏无罪而罚欤古之人必将有以处此也问圣人之言各有方也苟为不达执其一方而辄以为常则天下之惑者不可以胜原矣昔者孔子以为䘮欲速贫死欲速朽而有子以为非君子之言乃孔子则有所由发也善乎有子之知孔子也语曰禘自既灌而往者吾不欲观之易曰观盥而不荐语曰吾岂匏𤓰也哉安能系而不食易曰以杞匏𤓰有陨自天是二者其言则同而其所以言者可得为同欤王弼之于易可以为深矣然因其言之适同遂以为训使学者不得不惑亦不可不辨问古之作者苟非圣人皆有所偏狥其偏则已流废其长则已苛二者皆非所谓善学也君子以其身之正知人之不正以人之不正知其身之有所未正也既以正人又反以正已此所以寡过而成名也昔者韩子论荀扬之疵而韩子之疵有甚于荀扬荀卿讥六子之蔽而荀卿之蔽不下于六子班固之论子长也以为是非谬于圣人而范晔之论班固也以为目见毫毛而不见睫自今而观之不知范氏之书其果逃于目睫之论也欤其未也而莫或正之故愿闻数子之得失非务以相髙而求胜盖亦乐夫儒者之以道相正也永兴军秋试举人䇿问问昔汉受天下于秦因秦之制而不害为汉唐受天下于隋因隋之制而不害为唐汉之与秦唐之与隋其治乱安危至相逺也然而卒无所改易又况于积安久治其道固不事变也世之君子以为善人为邦百年可以胜残去杀病其説之不效急于有功而归咎于法制是以频年遣使冠盖相望于道以求民之所患苦罢去茶禁归之于民不以刑狱委任武吏至于考功取士皆有所损益行之数年卒未见其成而纷纭之议争以为不便嗟乎此特其小者耳事之可变将复有大于此者今欲尽易天下之骄卒以为府兵尽驱天下之异教以为齐民尽覈天下之惰吏以为考课尽率天下之游士以为农桑其为拂世厉俗非特如今之所行也行其小者且不能办则其大者又安敢议然则是终不可变欤将变之不得其术欤将已得其术而纷纭之议不足䘏欤无乃其道可变而不在其迹欤所谓胜残去杀者其卒无效欤愿条其説国学秋试䇿问二首问所贵乎学士大夫者以其通古今而考成败也昔之人尝有以是成者我必袭之尝有以是败者我必反之如是其可乎昔之为人君者患不能勤然而或勤以治亦或以乱文王之日昃汉宣之厉精始皇之程书隋文之传餐其为勤一也昔之为人君者患不能断然而或断以兴亦或以衰晋武之平吴宪宗之征蔡苻坚之南伐宋文之北侵其为断一也昔之为人君者患不信其臣然而或信以安亦或以危秦穆之于孟明汉昭之于霍光燕哙之于子之徳宗之于卢杞其为信一也此三者皆人君之所难有志之士所尝咨嗟慕望旷世而不获者也然考此数君者治乱兴衰安危之效相反如此岂可不求其故欤夫贪慕其成功而为之与惩其败而不为此二者皆过也学者将何取焉按其已然之迹而诋之也易推其未然之理而辨之也难是以未及见其成功则文王之勤无以异于始皇而方其未败也苻坚之断与晋武何辨请举此数君者得失之源所以相反之故将详观焉问古者以民之多寡为国之贫富故管仲以隂谋倾鲁梁之民而商鞅亦招三晋之人以并诸侯当周之盛时其民物之数登于王府者盖拜而受之自汉以来丁口之蕃息与仓廪府库之盛莫如隋其贡赋输籍之法必有可观者然学者以其得天下不以道乂不过再世而亡是以鄙之而无传焉孔子曰不以人废言而况可以废一代之良法乎文帝之初有戸三百六十余万平陈所得又五十万至大业之始不及二十年而増至八百九十余万者何也方是时布帛之积至于无所容资储之在天下者至不可胜数及其败亡涂地而洛口诸仓犹足以致百万之衆其法岂可少哉国家承平百年戸口之衆有过于隋然以今之法观之特便于徭役而巳国之贫富何与焉非徒无益于富又且以多为患生之者寡食之者衆是以公私枵然而百弊并生夫立法创制将以逺迹三代而曽隋氏之不及此岂可不论其故哉试馆职䇿题三首问传曰秦失之强周失之弱昔周公治鲁亲亲而尊尊至其后世有寖㣲之忧太公治齐举贤而上功歴代之所共也而齐鲁行之皆不免于衰乱其故何哉国家承平百年六圣相授为治不同同归于仁今朝廷欲师仁祖之忠厚而患百官有司不举其职或至于媮欲法神考之励精而恐监司守令不识其意流入于刻夫使忠厚而不媮励精而不刻亦必有道矣昔汉文寛仁长者至于朝廷之间耻言人过而不闻其有怠废不举之病宣帝综核名实至于文理之士咸精其能而不闻其有督责过甚之失何修何营可以及此愿深明所以然之故而条具所当行之事悉着于篇以备採择问古之君子见礼而知俗闻乐而知政于以论兴亡之先后考古以证今盖学士大夫之职而人主与羣臣之所欲闻也请借汉而论之西汉十二世而有道之君六虽成哀失德祸不及民宜其立国之势强固不拔而王莽以斗筲穿窬之才谈笑而取之东汉自安顺以降日趋于衰乱而桓灵之虐甚于三季其势宜易动而董吕二袁皆以絶人之姿欲取而不敢曹操功盖天下其才百倍王莽尽其智力终身莫能得夫治乱相絶而安危之效相反如此愿考其政察其俗悉陈其所以然者问国家及闲暇无事时辟三馆以储士既命丞弼之臣各举其所知又诏有司发策而访焉非独以观子大夫之能抑欲闻天下之要务决当今之滞论也官冗之弊久矣而近歳尤甚文武之吏待次于都下者几数千人坐视而不救欤则下有食贫失职之叹裁损入流减削任子以救之欤则上有伤恩失士之忧河朔之民不安其居久矣一遇水旱则扶老携幼转徙而南下令而禁之欤则民违死而趋生令必不行听其南而不禁欤则河朔渐空而流民聚于南方有足忧者河自近歳屡决而西听其西而不塞欤则汎滥千里农民失业塞而归之故道欤则水未必听或至于啮壊都邑此三者皆安危之所系利害相持而未决者也子大夫讲之熟矣愿闻其説省试策问三首问孟子曰君仁莫不仁君义莫不义君正莫不正一正君而国定君子之至于斯也亦可谓用力省而成功博矣陛下嗣位于今四年未言而民信之无为而天助之虽羣臣有司不足以识知盛德之所在然窃意其万一殆专以仁孝礼义好生纳谏治天下也子大夫生于此时而又以德行道艺賔兴于庭将必有意于孟子之言正君而国定愿闻所谓一言而兴邦脩身而天下服者夫尧舜尚矣学者无所复议自汉以来道德纯备未有如文帝者也今考其行事而可疑者三上林令吏之不才而虎圈啬夫才之过人者也才者见而不録不才者置而不问则事之不废壊者有几然则兵偃刑措何从而致之南越不臣宠以使者吴王不朝赐以几杖此与唐之陵夷藩镇自立以邀旄钺者何异不几于姑息苟简之政欤传曰三王臣主俱贤五霸不及其臣文帝不见贾生自以为过之既见不如也文帝岂霸者欤帝自以为不如而魏文帝乃以为过之此又何也抑过之为贤欤将自谓不如为贤欤汉文之所以为文殆以是三者而可疑如此故愿与子大夫论之以待上问而发焉问易曰神而明之存乎其人诗曰无竞惟人四方其训之文武之功未有不以得人而成者也仲尼旅人也而门人可使南面重耳亡公子也而从者足以相国汉之得人盛于武宣皆拔之刍牧之中而表之公卿之上世主不以为疑士大夫不以为嫌者风俗厚而论议正也宋蔡廓为吏部尚书黄散以下皆得自用而廓以为薄已今自宰相不得专选举一命以上皆付之定法此何道也昔常衮当国虽尽公守法而贤愚同滞天下讥之及崔贻孙相不及一年除吏八百多其亲旧号称得人故建中之政几同贞观夫使宰相守法如常衮则不免于贤愚同滞之讥用人如贻孙则必有威福下移之谤欲望得人于微陋之中而成功于绳墨之外岂不难哉子大夫学优而求用者也当何施于今而免于斯二者愿极言之问歴观前世天下初定民始休息下既厌乱而思静上亦虚心而无作是以公私富溢刑罚清省及其久安无变则夸者喜名智者贪功生事以为乐无病而自灸则天下骚然财屈力殚而民始病矣自汉以来鲜不由此汉初置郡不过六十而文景之化几致刑措及唐中叶列三百州为千四百县而政益荒是时宿兵八十余万民去为商贾度为佛老杂入科役率常十五天下常以劳苦之人三奉坐待衣食之人七流弊之极至元和中乃命段平仲韦贯之许孟容李绛一切蠲减凡省冗官八百员吏千四百员民以少纾而上下相安无刻核之怨今朝廷无事百有余年虽六圣相授求治如不及而吏惰民劳盖不胜弊今者骄兵冗官之费宗室贵戚之奉边鄙将吏之给盖十倍于往日矣安视而不䘏欤则有民穷无告之忧以义而裁之欤则有拂逆人情之患夫元和之世彼四子者何独能之子大夫虽未仕其详有所不知而救此之道当讲其要愿悉着于篇省试宗室策问问昔周之盛时其卿士皆周召毛原非王之伯叔父则其子弟也至两汉问若歆向世不乏人而唐之宗室最近而易考武略如道宗孝恭文章如白与贺者不可以一二数而以宰相进者有九人焉呜唿何其盛也建隆以来不以吏事责宗子虽有文武异才终身不试先帝独见逺覧恩义并用増修教养之法肇开选举之路盖十有余年矣罢朝请而走郡县释膏粱而治簿书者固不为少然名字暴着可以追配古人者盖未之见焉意者谦畏慎黙而不自献欤将教养选举之法有所缺而未明欤其悉着于篇以俟採择策问三首昔人有言邹鲁守经学齐楚多辨智韩魏时有竒节自汉以来豪杰之士多出山东山西国家承平有年文武并用所以辅成人才者可谓至矣而五路学者尚未逮古岂山川气俗有今昔之殊将教养课试之法未得其要各以所习之经闻于师者着于篇古者有劝农之官力田之科与孝弟同而自汉以来率用戸口登耗黜陟守宰今民去南亩而游市井者官不禁载耒耜而适四方者关不讥也戸口盈缩无复赏罚此岂治世所当然耶今欲依古义为农桑之政计户口而为考课之法而议者或以为毋益有扰有司惑焉当何施而可古者礼刑相为表里礼之所去刑之所取诗曰淑问如臯陶在泮献囚而汉之盛时儒者皆以春秋㫁狱今世因人以立事因事以立法事无穷而法日新则唐之律令有失于本矣而况礼与春秋儒者之论乎夫欲追世俗而忘返则教化日微泥经术而为㫁则人情不安愿闻所以折衷于斯二者私试策问问任人而不任法则法简而人重任法而不任人则法繁而人轻法简而人重其弊也请谒公行而威势下移法繁而人轻其弊也人得苟免而贤不肖均此古今之通患也夫欲人法并用轻重相持当安所折衷使近古而宜今有益而无损乎今举于礼部者皆用煳名易书之法选于吏部者皆用长守不易之格六卿之长不得一用其意而胥吏姦人皆出没其间此岂治世之法哉如使有司皆若唐以前得自以其意进退天下士大夫官吏恣擅流言纷纭之害将何以止之夫古之人何修而免于此夫岂无术不讲故也愿闻其详拟殿试策问皇帝若曰呜唿维天佑民实相乃后钖以多士咸造在廷顾朕不德何以致此永惟子大夫释畎亩之安轻千里之逺而从朕游者夫岂为利禄哉闻之于师而欲献之于君修之于家而欲刑之于国者子大夫之本意也朕愿闻之朕即位改元于今三年纵未及孔子之有成犹当庶几于子路之言有勇且知方者而风俗未厚刑政未清隂阳未和厥咎安在朕虚心忘已以来衆言而朝廷阙失之政斯民利害之实有所未闻含垢藏疾以待四夷而边庭未叙兵不得觧施舍己责捐利与民而农民未安商旅不行此三者朕之所疑日夜以思而未获者也其悉言之无有所隐朕将亲览焉东坡全集巻四十九东坡全集卷五十钦定四库全书东坡全集巻五十宋蘓轼撰南省説书十道左传三道问供养三徳为善对易者圣人所以尽人情之变而非所以求神于卜筮也自孔子没学者惑乎异端之説而左丘明之论尤为可怪使夫伏羲文王孔子之所尽心焉者流而入于卜筮之事甚可悯也若夫季友竖牛之事若亲见而指言之固君子之所不取矣虽然南蒯之説颇为近正其卦遇坤之比而其繇曰黄裳元吉黄者中之色也裳者下之饰也元者善之长也夫以中庸之道守之以谦抑之心而行之以体仁之徳以为文王之兆无以过此矣虽然君子视其人观其徳而吉㓙生焉故南蒯之筮也遇坤之比而不祥莫大焉且夫负贩之夫朝而作暮而息其望不过一金之储使之无故而得千金则狂惑而丧志夫以南蒯而得文王之兆安得不狂惑而丧志哉故曰供养三徳为善又曰参成可筮而南蒯无以胜之所以使后世知夫卜筮之不可恃也穆姜筮于东宫遇艮之八史曰是谓艮之随其繇曰元亨利贞而穆姜亦知其无以当之故左氏之论易唯南蒯穆姜之事为近正而其余者君子之所不取也杜预之论得之矣以为洪范稽疑之説通龟筮以同卿士之数学者观夫左氏之书而正之以杜氏之説庶乎其可也谨对问小雅周之衰对诗之中唯周最备而周之兴废于诗为详盖其道始于闺门父子之间而施及乎君臣之际以被冒乎天下者存乎二南后稷公刘文武创业之艰难而幽厉失道之渐存乎二雅成王纂承文武之烈而礼乐文章之备存乎颂其愈削而至夷于诸侯者在乎王黍离盖周道之盛衰可以备见于此矣小雅者言王政之小而兼陈乎其盛衰之际者也夫周虽衰文武之业未坠而宣王又从而中兴之故虽怨刺并兴而未列于国风者以为犹有王政存焉故曰小雅者兼乎周之盛衰者也昔之言者皆得其偏而未备也季札观周乐歌小雅曰其周之衰乎文中子曰小雅乌乎衰其周之盛乎札之所谓衰者葢其当时亲见周之衰而不覩乎文武成康之盛也文中子之所谓盛者言文武之余烈歴数百年而未忘虽其子孙之微而天下犹或宗周也故曰二子者皆得其偏而未备也太史公曰国风好色而不滛小雅怨诽而不乱当周之衰虽君子不能无怨要在不至于乱而已文中子以为周之全盛不已过乎故通乎二子之説而小雅之道备矣谨对问君子能补过对甚哉圣人待天下之通且恕也朝而为盗跖莫而为伯夷圣人不弃也孟僖子之过也其悔亦晩矣虽然圣人不弃也曰犹愈乎卒而不知悔者也孟僖子之过可悲也已仲尼之少也贱天下莫知其为圣人鲁人曰此吾东家丘也又曰此邹人之子也楚之子西齐之晏婴皆当时之所谓贤人君子也其言曰孔丘之道迂濶而不可用况夫三桓之间而孰知夫有僖子之贤哉僖子之病也告其子曰孔丘圣人之后也其先正考甫三命益恭而弗父何以有宋而授厉公华父督之乱无罪絶于宋其后必有圣人今孔丘博学而好礼殆其是与尔必往师之以学礼呜唿孔丘用于鲁三月而齐人畏其覇以僖子之贤而知夫子之为圣人也使之未亾而授之以政则鲁作东周矣故曰孟僖子之过可悲也已虽然夫子之道充乎天下者自僖子始懿子学乎仲尼请于鲁君而与之车使适周而观礼焉而圣人之业然后大备僖子之功虽不能用之于未亡之前而犹能救之于已没之后左丘明惧后世不知夫僖子之功也故丁宁而称之以为补过之君子昔仲虺言汤之徳曰改过不吝夫以圣人而不称其无过之为能而称其改之为善然则补过者圣人之徒欤孟僖子者圣人之徒也谨对糓梁四首问侵伐土地分民何以明正对三传侵伐之例非正也左氏有钟鼓曰伐无曰侵公羊觕曰侵精曰伐糓梁包人民驱牛马曰侵斩树木坏宫室曰伐愚以谓有隙曰侵有辞曰伐齐桓公侵蔡隙也蔡溃遂伐楚辞也司马九伐之法负固不服则侵之贼贤害民则伐之然则负固不服者近乎隙贼贤害民者近乎辞周之衰也诸侯相吞而先王之疆理城郭盖坏矣故侵伐之间夫子尤谨而书之盖古者有分土而无分民诸侯之侵地者犹不容于春秋而况包人民驱牛马哉桓公侵蔡不书所侵之地者侵之无辞也楚子入陈乡取一人谓之夏州春秋略而不书以谓驱民之非正也呜唿春秋之际非独诸侯之相侵也晋侯取汶阳之田而阳樊之人不服愚又知春秋之不忍书乎此也谨对问鲁犹三望对先儒论书犹之义者可以已也愚以为不然春秋之所以书犹者二曰如此而犹如此者甚之之辞也公子遂如齐至黄乃复辛巳有事于太庙仲遂卒于垂壬午犹绎万入去籥是也曰不如此而犹如此者幸之之辞也闰月不告月犹朝于庙不郊犹三望是也夫子伤周道之衰礼乐文章之壊而莫或救之也故区区焉掇拾其遗亾以为其全不可得而见矣得见一二斯可矣故闰月不告月犹朝于庙者悯其不告月而幸其犹朝于庙也不郊犹三望者伤其不郊而幸其犹三望也夫郊祀者先王之大典而夫子不得亲见之于周也故因鲁之所行郊祀之礼而备言之耳春秋之书三望者皆为不郊而书也或卜郊不从乃免牲犹三望或郊牛之口伤改卜牛牛死乃不郊犹三望谷梁传曰乃者亡乎人之辞也犹者可以已之辞也且夫鲁虽不郊而犹有三望者存焉此夫子之所以存周之遗典也若曰可以已则是周之遗典絶矣或曰鲁郊僣也而夫子何存焉曰鲁郊僣也而夫子不讥夫子之所讥者当其罪也赐鲁以天子之礼乐者成王也受天子之礼乐者伯禽也春秋而讥鲁郊也上则讥成王次则讥伯禽成王伯禽不见于经而夫子何讥焉故曰犹三望者所以存周之遗典也范寗以三望为海岱淮公羊以为太山河海而杜预之説最备曰分野之星及国中山川皆因郊而望祭之此説宜可用谨对问鲁作丘甲对先王之为天下也不求民以其所不为不强民以其所不能故其民优㳺而乐易周之盛时其所以赋取于民者莫不有法故民不告劳而上不阙用及其衰也诸侯恣行其所以赋取于民者唯其所欲而刑罸随之故其民至于穷而无告夫民之为农而责之以工也是犹居山者而责之以舟楫也鲁成公作丘甲而春秋讥焉谷梁传曰古者农工各有职甲非人人之所能为也丘作甲非正也而杜预以为古者四丘为甸甸出长毂一乘戎马四匹牛十二头甲士三人步卒七十二人而鲁使丘出之也夫四丘而后为甸鲁虽重歛安至于四倍而取之哉哀公用田赋曰二吾犹不足而夫子讥其残民之甚未有四倍而取者也且夫变古易常者春秋之所讥也故书作三军舍中军初税畆作丘甲用田赋者皆所以讥政令之所由变也而谷梁杜氏之説如此之相戾安得不辩其失而归之正哉故愚曰糓梁之説是谨对问雩月何以为正对雩者先王所以存夫爱民之心而已也天之应乎人君者以其徳不其言也人君修其徳使之无愧乎其中而又何祷也虽然当嵗之旱也圣人不忍安坐而视民无告故为之雩雩者先王之所以存夫爱人之心而已也为传者不逹乎此而为是非纷纷之论亦可笑矣糓梁传曰月雩正也秋大雩非正也冬大雩非正也月雩之为正何也其时穷人力尽是月不雨则无及矣雩之必待其时穷人力尽何也雩者为旱请也古人之重请以为非让也呜唿为民之父母安视其急而曰毛泽未尽人力未竭以行其区区之让哉愚以为凡书雩者记旱也一月之旱故雩书月一时之旱故雩书时书雩之例时月而不日唯昭公之末年八月上辛大雩季辛又雩而昭公之雩非旱雩也公羊以为又雩者聚衆以逐季氏然则旱雩之例亦可见矣传例曰凢灾异歴日者月歴月者时歴时者加日又雩记旱也旱记灾也故愚以此为例谨对公羊三道问大夫无遂事对春秋之书遂一也而有善恶存焉君子观其当时之实而已矣利害出于一时而制之于千里之外当此之时而不遂君子以为固上之不足以利国下之不足以利民可以复命而后请当此之时而遂君子以为専専者固所贬也而固者亦所讥也故曰春秋之书遂一也而有善恶存焉君子观其当时之实而已矣公子结媵陈人之妇于鄄遂及齐侯宋公盟公羊传曰媵不书此何以书以其有遂事书大夫无遂事此其言遂何大夫出疆有可以安国家利社稷则専之可也公子遂如周遂如晋公羊亦曰大夫无遂事此其言遂何公不得为政也其书遂一也而善恶如此之相逺岂可以不察其实哉春秋者后世所以学为臣之法也谓遂之不讥则愚恐后之为臣者流而为専谓遂之皆讥则愚恐后之为臣者执而为固故曰观乎当时之实而已矣西汉之法有矫诏之罪而当时之名臣皆引此以为据若汲黯开仓以赈饥民陈汤发兵以诛郅支若此者専之可也不然获罪于春秋矣谨对问定何以无正月对始终授受之际春秋之所甚谨也无事而书首时事在二月而书王二月事在三月而书王三月者例也至于公之始年虽有二月三月之书而又特书正月隠元年春王正月三月公及邾仪父盟于蔑庄元年春王正月二月夫人孙于齐所以掲天子之正朔而正诸侯之始也公羊传曰縁民臣之心不可一日无君縁始终之义一年不二君不可旷年无君故诸侯皆踰年即位而书正月定公元年书曰王三月晋人执宋仲㡬于京师先儒疑焉而未得其当也尝试论之春秋十有二公其得终始之正而备即位之礼者四文公成公襄公哀公也摄而立不得备即位之礼者一隠公也先君不以其道终而已不得备即位之礼者六桓公庄公闵公僖公宣公昭公也先君不以其道终而又在外者二庄公定公也在外踰年而后至者一定公也且夫先君虽在外不以其道终然未尝有踰年而后至者则是二百四十二年未尝一日无君而定公之元年鲁之统絶者自正月至于六月而后续也正月者正其君也昭公未至定公未立季氏当国而天子之正朔将谁正耶此定之所以无正月也公羊传曰正月者正即位也定无正月者即位后也定哀多㣲辞而何休以为昭公出奔国当絶而定公又不得继体奉正故讳为㣲词呜唿昭公絶而定公又不得立是鲁遂无君矣糓梁以为昭无正终故定无正始观庄公元年书正则不言而知其妄矣谨对问初税畆对古者公田曰籍籍借也言其借民力以治此也诗曰雨我公田遂及我私言民之必先公田也传曰私田稼不善则非吏公田稼不善则非民言上之必䘏私稼也民先其公而上䘏其私故民不劳而上足用也宣也无恩信于民民不肯尽力于公田故按行择其善畆而税之公羊传曰税畆者何履畆而税也夫民不尽力于公田者上之过也宣公不责已悔过择其善畆而税之宜其民之谤讟而灾异之作也税畆之明年冬蝝生公羊传曰蝝生不书此何以书幸之也犹曰受之云尔上变古易常应是而有天灾其诸则宜于此焉变矣何休以为宣公惧灾复古故其后大有年愚以为非也按春秋书作三军后又书舍中军书跻僖公后又书从祀先公事之复正未尝不书宣公而果复古也春秋当有不税畆之书故何休之説愚不信也谨对迩英进读八首汉髙祖赦季布唐屈突通不降髙祖轼以谓汉髙祖唐髙祖皆创业之贤君季布屈突通皆一时之烈丈夫惟烈丈夫故能以身殉主有死无二惟贤君故能推至公之心不以私怨杀士此可以为万世臣主之法汉宣帝诘责杜延年治郡不进轼以谓古者贤君用人无内外轻重之异故虽杜延年名卿不免出为边吏治效不进则诘责之既进则褒赏之所以歴试人才考覈事功盖如此孝宣之治优于孝文者以此也马周谏唐太宗亦以为言治天下者不可不知也叔孙通不能致二生轼以谓叔孙通制礼虽不能如三代然亦因时施宜有补于世者鲁二生非之其言未必皆当通以谓不知时变亦宜矣然谨按扬子法言昔齐鲁有大臣史失其名或曰如何其大也曰叔孙通欲制君臣之仪聘先生于齐鲁所不能致者二人由此观之大臣以道事君不可则止然后可以托六尺之孤寄百里之命若与时上下随人俛仰虽或适用于一时何足谓之大臣为社稷之卫哉狄山论匈奴和亲轼谨按汉制博士秩皆六百石耳然朝廷有大事必与丞相御史九卿列侯同议可否盖亲儒臣尊经术不以小臣而废其言故狄山得与张汤争议上前此人臣之所甚难而人主之所欲闻也温颜以来之虚怀以受之犹恐不敢言又况如武帝作色凭怒致之于死乎故汤之用事至使盗贼半天下而汉室㡬乱盖起于狄山之不容也唐太宗梦虞世南轼谓古之贤君知直臣之难得忠言之难闻故生则尽其用殁则思其言想见其人形于梦寐可谓乐贤好徳之主矣汉武帝雄才大畧不减太宗汲黯之贤过于世南世南已死太宗思之汲黯尚存而武帝厌之故太宗之治㡬于刑措而武帝之政盗贼半天下由此也夫文宗访郑公后得魏謩轼观唐文宗览贞观事而思魏郑公之后亦有意于善治矣虽然唐室凌迟未易兴起非高才伟人无足以图之而信训注之狂谋㡬陨宗社良可叹已至于奖魏謩之极谏愿处于无过之地亦贤君之用心也张九龄不肯用张守珪牛仙客轼窃谓士大夫砥砺名节正色立朝不务雷同以固禄位非独人臣之私义乃天下国家所恃以安者也若名节一衰忠信不闻乱亡随之捷如影响西汉之末敢言者惟王章朱云二人而已而云废则公卿持禄保妻子如张禹孔光之流耳故王莽以斗筲穿窬之才恣取神器如反掌唐开元之末大臣守正不囘惟张九龄一人九龄既已忤㫖罢相明皇不复闻其过以致禄山之乱治乱之机可不慎哉颜真卿守平原以抗禄山轼以谓古者任人无内外轻重之异故虽汉宣之急贤萧望之之得君犹更出治民然后大用非独以歴试人材亦所以维持四方均内外之势也唐开元天寳间重内轻外当时公卿名臣非以罪责不出守郡虽藩镇帅守自以为不如寺监之僚佐故郡县多不得人禄山之乱河北二十四郡一朝降贼独有一颜真卿而明皇初不识也此重内轻外之弊可以为鉴东坡全集巻五十东坡全集卷五十一钦定四库全书东坡全集巻五十一宋蘓轼撰奏议四首议学校贡举状熈宁四年正月日殿中丞直史馆判官苏轼具议状闻奏者右臣伏以得人之道在于知人知人之法在于责实使君相有知人之才朝廷有责实之政则胥史皂𨽻未尝无人而况于学校贡举乎虽因今之法臣以为有余使君相无知人之才朝廷无责实之政则公卿侍从常患无人况学校贡举乎虽复古之制臣以为不足矣夫时有可否物有废兴方其所安虽暴君不能废及其既厌虽圣人不能复故风俗之变法制随之譬如江河徙移顺其所欲行而治之则易为功强其所不欲而复之则难为力使三代圣人复生于今其选举养才亦必有道矣何必由学且天下固尝立教矣庆厯之间以为太平可待至于今日惟有空名仅存今陛下必欲求徳行道艺之士责九年大成之业则将变今之礼易今之俗又当发民力以治宫室敛民财以食游士百里之内置官立师狱讼聼于是军旅谋于是又当以时简不率教者屛之逺方终身不齿则无乃徒为纷乱以患苦天下耶若乃无大变改而望有益于时则与庆厯之际何异故臣以为今之学校特可因循旧制使先王之旧物不废于吾世足矣至于贡举之法行之百年治乱盛衰初不由此陛下视祖宗之世贡举之法与今为孰精言语文章与今为孰优所得文武长才与今为孰多天下之事与今为孰办较此四者而长短之议决矣今议者所欲变改不过数端或曰乡举徳行而畧文章或曰专取策论而罢诗赋或欲举唐室故事兼採誉望而罢弥封或欲罢经生朴学不用贴墨而攷大义此数者皆知其一不知其二者也臣请歴言之夫欲兴徳行在于君人者修身以格物审好恶以表俗孟子所谓君仁莫不仁君义莫不义君之所向天下趋焉若欲设科立名以取之则是教天下相率而为伪也上以孝取人则勇者割股怯者庐墓上以亷取人则弊车羸马恶衣菲食凡可以中人意无所不至矣徳行之弊一至于此乎自文章而言之则䇿论为有用诗赋为无益自政事言之则诗赋䇿论均为无用矣虽知其无用然自祖宗以来莫之废者以为设法取士不过如此也岂独吾祖宗自古尧舜亦然书曰敷奏以言眀试以功自古尧舜以来进人何尝不以言试人何尝不以功乎议者必欲以策论定贤愚能否臣请有以质之近世士大夫文章华靡者莫如杨亿使杨亿尚在则忠清鲠亮之士也岂得以华靡少之通经学古者莫如孙复石介使孙复石介尚在则迂濶矫诞之士也又可施之于政事之间乎自唐至今以诗赋为名臣者不可胜数何负于天下而必欲废之近世士人纂类经史缀缉时务谓之策括待问条目搜抉略尽临时剽窃窜易首尾以眩有司有司莫能辨也且其为文也无规矩凖绳故学之易成无声病对偶故考之难精以易学之士付难攷之吏其弊有甚于诗赋者矣唐之通牓故是弊法虽没以名取人厌伏衆论之美亦有贿赂公行权要请托之害一使恩去王室权归私门降及中叶结为朋党之论通牓取人又岂足尚哉诸科举取人多出三路能文者既已变而为进士晓义者又皆去以为眀经其余皆朴鲁不化者也至于人才则有定分施之有政能否自彰今进士日夜治经传子史贯穿驰骛可谓博矣至于临政曷尝用其一二顾视旧学已为虚器而欲使此等分别注䟽粗识大义而望其才能増长亦已䟽矣臣故曰此数者皆知其一而不知其二也特愿陛下留意其逺者大者必欲登俊良黜庸回緫览衆才经畧世务则在陛下与二三大臣下至诸路职司与良二千石耳区区之法何预焉然臣窃有私忧过计者敢不以告昔王衍好老庄天下皆师之风俗凌夷以至南渡王晋好佛舍人事而修异教大厯之政至今为笑故孔子罕言命则为知者少也子贡曰夫子之文章可得而闻也夫子之言性与天道不可得而闻也夫性命之说自子贡不得闻而今之学者耻不言性命此可信也哉今士大夫至以佛老为圣人粥书于市者非老庄之书不售也读其文浩然无当而不可穷观其貌超然无着而不可挹岂此真能然哉盖中人之性安于放而乐于诞耳使天下之士能如庄周齐死生一毁誉富贵安贫贱则人主之名器爵禄所以励世摩钝者废矣陛下亦安用之而况其实不能而窃取其言以欺世者哉臣愿陛下眀勅有司试之以法言取之以实学博通经术者虽朴不废稍渉浮诞者虽工必黜则风俗稍厚学术近正庻几得忠实之士不至蹈衰季之风则天下幸甚谨録奏闻伏候勅㫖諌买浙灯状熈寕四年正月某日殿中丞直史馆判官告院权开封府推官苏轼状奏右臣向䝉召对便殿亲奉徳音以为凡在馆阁皆当深思治乱指陈得失无有所隠者自是以来臣每见同列未尝不为道陛下此语非独以称颂盛徳亦欲朝廷之间如臣等辈皆知陛下不以疎贱间废其言共献所闻以辅成天下之功业然窃谓空言率人不如有实而人自劝欲知陛下能受其言之实莫如以臣试之故臣愿以身先天下试其小者上以补助圣明之万一以为贤者卜其可否虽以此获罪万死无悔臣伏见中使传宣下府市司买浙灯四千余盏有司具实直以闻陛下又令减价収买以尽数拘收禁止私买以湏上令臣始闻之惊愕不信咨嗟累日何者窃为陛下惜此举动也臣虽至愚亦知陛下游心经术动法尧舜穷天下之嗜慾不足以易其乐尽天下之玩好不足以觧其忧而岂以灯为恱者哉此不过以奉二宫之欢而极天下之养耳然大孝在乎养志百姓不可户晓皆谓陛下以耳目不急之玩而夺其口体必用之资卖灯之民例非豪民举债出息畜之弥年衣食之计望此旬日陛下为民父母唯可添价贵买岂可减价贱酬此事至小体则甚大凡陛下所以减价者非欲以与此小民争此毫末岂以其无用而厚费也如知其无用何必更索恶其厚费则如勿买且内庭故事每遇放灯不过令内东门杂物务临时收买数目既少又无拘收督廹之严费用不多民亦无憾故臣愿追还前命凡悉如旧京城百姓不惯侵扰恩徳已厚怨讟易生可不慎与可不畏与近日小人妄造非语士人有展年科埸之说商贾有京城𣙜酒之议吏忧减俸兵忧减廪虽此数事朝廷所决无而此纷纷亦有以见陛下勤恤之徳未信于下而有司聚歛之意或形于民方当责已自求以消䜛慝之口而台官又劝陛下以严刑悍吏捕而戮之亏损圣徳莫大于此而又重以买灯之事使得因縁以为口实臣实惜之方今百冗未除物力凋弊陛下纵出内帑财物不用大司农钱而内帑所储孰非民力与其平时耗于不急之用曷若留贮以待乏絶之供故臣愿陛下将来放灯与凡游观花囿宴好赐予之类皆饬有司务从俭约顷者诏㫖裁减皇族恩例此实陛下至眀至断所以深计逺虑割爱为民然窃揆其间不能无少望于陛下惟当痛自刻损以身先之使知人主且犹若此而况于吾徒哉非惟省费亦且弭怨昔唐太宗遣使往凉州讽李大亮献其名鹰大亮不可太宗深喜之诏曰有臣若此朕复何忧眀皇遣使江南採䴔䴖汴州刺史倪若水论之为反其使又令益州织半臂背子琵琶捍拨镂牙合子等苏许公不奉诏李徳裕在浙西诏造银盝子妆具二十事织绫二千匹徳裕上疏极论亦为罢之使陛下内之台谏有如此数人者则买灯之事必须力言外之有司有如此数人者则买灯之事必不奉诏陛下聪眀睿圣追迹尧舜而羣臣不以唐太宗明皇事陛下窃尝深咎之臣忝备府寮亲见其事若又不言臣罪大矣陛下若赦之不诛则臣又有非职之言大于此者忍不为陛下尽之若不赦亦臣之分也谨此奏闻伏候勅下上皇帝书熈宁四年二月某日殿中丞直史馆判官告院权开封府推官苏轼谨昧万死再拜上书皇帝陛下臣近者不度愚贱輙上封章言买灯事自知渎犯天威罪在不赦席藁私室以待斧钺之诛而侧听逾旬威命不至问之府司则买灯之事寻巳停罢乃知陛下不惟赦之又能听之惊喜过望以至感泣何者改过不吝从善如流此尧舜禹汤之所勉强而力行秦汉以来之所絶无而仅有顾此买灯毫发之失岂能上累日月之眀而陛下飜然改命曾不移刻则所谓智出天下而听于至愚威加四海而屈于匹夫臣今知陛下可与为尧舜可与为汤武可与富民而措刑可与强兵而伏戎狄矣有君如此其忍负之惟当披露腹心捐弃肝脑尽力所至不知其它乃者臣亦知天下之事有大于买灯者矣而独区区以此为先者盖未信而諌圣人不与交浅言深君子所戒是以试论其小者而其大者固将有待而后言今陛下果赦而不诛则是既已许之矣许而不言臣则有罪是以愿终言之臣之所欲言者三愿陛下结人心厚风俗存纪纲而已人莫不有所恃人臣恃陛下之命故能役使小民恃陛下之法故能胜服强暴至于人主所恃者谁与书曰予临兆民凛乎若朽索之驭六马言天下莫危于人主也聚则为君民散则为仇讐聚散之间不容毫釐故天下归往谓之王人各有心谓之独夫由此观之人主之所恃者人心而已人心之于人主也如木之有根如灯之有膏如鱼之有水如农夫之有田如商贾之有财木无根则稿灯无膏则灭鱼无水则死农无田则饥商贾无财则贫人主失人心则亡此理之必然不可逭之灾也其为可畏从古以然茍非乐祸好亡狂易丧志则孰敢肆其胸臆轻犯人心昔子产焚载书以弭衆言赂伯石以安巨室以为衆怒难犯专欲难成而孔子亦曰信而后劳其民未信则以为厉已也惟商鞅变法不顾人心虽能骤至富彊亦以召怨天下使其民知利而不知义见刑而不见徳虽得天下旋踵而失也至于其身亦卒不免负罪出走而诸侯不纳车裂以狥而秦人莫哀君臣之间岂愿如此宋襄公虽行仁义失衆而亡田常虽不义得衆而强是以君子未论行事之是非先观衆心之向背谢安之用诸桓未必是而衆之所乐则国以乂安庾亮之召苏峻未必非而势有不可则反为危辱自古及今未有和易同衆而不安刚果自用而不危者也今陛下亦知人心之不悦矣中外之人无贤不肖皆言祖宗以来治财用者不过三司使副判官经今百年未尝阙事今者无故又创一司号曰制置三司条例使六七少年日夜讲求于内使者四十余辈分行营干于外造端宏大民实惊疑创法新竒吏皆惶惑贤者则求其説而不可得未免于忧小人则以其意度朝廷遂以为谤谓陛下以万乗之主而言利谓执政以天子之宰而治财商贾不行物价腾踊近自淮甸逺及川蜀喧传万口论説百端或言京师正店议置监官夔路深山当行酒禁拘收僧尼常住减刻兵吏廪禄如此等类不可胜言而甚者至以为欲复肉刑斯言一出民且狼顾陛下与二三大臣亦闻其语矣然而莫之顾者徒曰我无其事又无其意何恤于人言夫人言虽未必皆然而疑似则有以致谤人必贪财也而后人疑其盗人必好色也而后人疑其淫何者未置此司则无其谤岂去嵗之人皆忠厚今嵗之人皆虚浮孔子曰工欲善其事必先利其器又曰必也正名乎今陛下操其器而讳其事有其名而辞其意虽家置一喙以自解市列千金以购人人必不信谤亦不止夫制置三司条例司求利之名也六七少年与使者四十余辈求利之器也驱鹰犬而赴林薮语人曰我非猎也不如放鹰犬而兽自驯操网罟而入江湖语人曰我非渔也不如捐网罟而人自信故臣以为消谗慝以召和气复人心而安国本则莫若罢制置三司条例司夫陛下之所以创此司者不过以兴利除害也使罢之而利不兴害不除则勿罢罢之而天下悦人心安兴利除害无所不可则何苦而不罢陛下欲去积弊而立法必使宰相熟议而后行事若不由中书则是乱世之法圣君贤相夫岂其然必若立法不免由中书熟议不免使宰相此司之设无乃冗长而无名智者所国贵于无迹汉之文景纪无可书之事唐之房杜传无可载之功而天下之言治者与文景言贤者与房杜盖事已立而迹不见功已成而人不知故曰善用兵者无赫赫之功岂惟用兵事莫不然今所图者万分未获其一也而迹之布于天下者若泥中之鬬兽亦可谓拙谋矣陛下诚欲富国择三司官属与漕运使副而陛下与二三大臣孜孜讲求磨以岁月则积弊自去而人不知但恐立志不坚中道而废孟轲有言其进鋭者其退速若有始有卒自可徐徐十年之后何事不立孔子曰欲速则不逹见小利则大事不成使孔子而非圣人则此言亦不可用书曰谋及卿士至于庶人翕然大同乃底元吉若违多而从少则静吉而作㓙今上自宰相大臣既已辞免不为则外之议论断亦可知宰相人臣也且不欲以此自污而陛下独安受其名而不辞非臣愚之所识也君臣宵旰几一年矣而富国之效茫如捕风徒闻内帑出数百万缗祠部度五千余人耳以此为术其谁不能且遣使纵横本非令典汉武遣绣衣直指桓帝遣八使皆以守宰狼籍盗贼公行出于无术行此下策宋文帝元嘉之政比于文景当时责成郡县未尝遣使至孝武以为郡县迟缓始命台使督之以至萧齐此弊不革故景陵王子良上䟽极言其事以为此等朝辞禁门情态即异暮宿村县威福便行驱廹邮传折辱守宰公私劳扰民不聊生唐开元中宇文融奏置劝农判官使裴寛等二十九人并摄御史分行天下招携户口检责漏田时张说杨玚皇甫璟杨相如皆以为不便而相继罢黜虽得户八十余万皆州县希㫖以主为客以少为多及使百官集议都省而公卿以下惧融威势不敢异辞陛下读之观其所行为是为否近者均税寛恤冠盖相望朝廷亦旋觉其非而天下至今以为谤曽未数岁是非较然臣恐后之视今亦犹今之视昔且其所遣尤不适宜事少而贠多人轻而权重夫人轻而权重则人多不服或致侮慢以兴争事少而贠多则无以为功必须生事以塞责陛下虽严赐约束不许邀功然人臣事君之常情不从其令而从其意今朝廷之意好动而恶静好同而恶异指趣所在谁敢不从臣恐陛下赤子自此无宁岁矣至于所行之事行路皆知其难何者汴水浊流自生民以来不以种稻秦人之歌曰泾水一石其泥数斗且溉且粪长我禾黍何尝言长我粳稻耶今欲陂而清之万顷之稻必用千顷之陂一岁一淤三岁而满矣陛下遽信其说即使相视地形万一官吏茍且顺从真谓陛下有意兴作上縻帑廪下夺农时隄防一开水失故道虽食议者之肉何补于民天下久平民物滋息四方遗利盖畧尽矣今欲凿空访寻水利所谓即鹿无虞岂惟徒劳必大烦扰凡有擘画不问何人小则随事酬劳大则量才録用若官私格沮并行黜降不以赦原若才力不办兴修便许申奏替换赏可谓重罚可谓轻然并终不言诸色人妄有申陈或官私悞兴功役当得何罪如此则妄庸轻剽浮浪姦人自此争言水利矣成功则有赏败事则无诛官司虽知其疎岂可便行抑退所在追集老少相视可否吏卒所过鸡犬一空若非灼然难行必须且为兴役何则格沮之罪重而悞兴之过轻人多爱身势必如此且古陂废堰多为侧近冒耕岁月既深巳同永业茍欲兴复必尽追收人心或摇甚非善政又有好讼之党多怨之人妄言某处可作陂渠规壊所怨田产或指人旧业以为官陂冒田之讼必倍今日臣不知朝廷本无一事何苦而行此哉自古役人必用乡户犹食之必用五谷衣之必用丝麻济川之必用舟楫行地之必用牛马虽其间或有以他物充代然终非天下所可常行今者徒闻江浙之间数郡雇役而欲措之天下是犹见燕晋之枣栗岷蜀之蹲鸱而欲以废五谷岂不难哉又欲官卖所在房场以充衙前雇直虽有长役更无酬劳长役所得既㣲自此必渐衰散则州郡事体憔悴可知士大夫捐亲戚弃坟墓以从官于四方者用力之余亦欲取乐此人之至情也若彫弊太甚厨传萧然则似危邦之陋风恐非太平之盛观陛下诚虑及此必不肯为且今法令莫严于御军军法莫严于逃窜禁军三犯厢军五犯大率处死然逃军常半天下不知雇人为役与厢军何异若有逃者何以罪之其势必轻于逃军则其逃必甚于今日为其官长不亦难乎近者虽使乡户颇得雇人然至于所雇逃亡乡戸犹任其责今遂欲于两税之外别立一科谓之庸钱以备官雇则雇人之责官所自任矣自唐杨炎废租庸调以为两税取大厯十四年应干赋敛之数以定两税之额则是租调与庸两税既兼之矣今两税如故奈何复欲取庸圣人之立法必虑后世岂可于两税之外生出科名万一后世不幸有多欲之君辅之以聚敛之臣庸钱不除差役仍旧使天下怨毒推所从来则必有任其咎者矣又欲使坊郭等第之民与乡户均役品官形势之家与齐民并事其説曰周礼田不耕者出屋粟宅不毛者有里布而汉世宰相之子不免戍边此其所以借口也古者官飬民今者民飬官给之以田而不耕劝之以农而不力于是有里布屋粟夫家之征而民无所为生去为商贾事势当尔何名役之且一岁之戍不过三日三日之雇其直三百今世三大戸之役自公卿以降毋得免者其费岂特三百而已大抵事若可行不必皆有故事若民所不悦俗所不安纵有经典明文无补于怨若行此二者必怨无疑女户单丁盖天民之穷者也古之王者首务恤此而今陛下首欲役之此等茍非戸将絶而未亡则是家有丁而尚幼若假之数岁则必成丁而就役老死而没官富有四海忍不加恤孟子曰始作俑者其无后乎春秋书作丘甲用田赋皆重其始为民患也青苖放钱自昔有禁今陛下始立成法每岁常行虽云不许抑配而数世之后暴君污吏陛下能保之与异日天下恨之国史记之曰青苖钱自陛下始岂不惜哉东南买绢本用见钱陜西粮草不许折兊朝廷既有着令职司又每举行然而买绢未尝不折盐粮草未尝不折钞乃知青苖不许抑配之说亦是空文只如治平之初拣刺义勇当时诏㫖慰谕眀言永不戍边着在简书有如盟约于今几日议论已摇或以代还东军或欲抵换弓手约束难恃岂不明哉纵使此令决行果不抑配计其间愿请之户必皆孤贫不济之人家若自有嬴余何至与官交易此等鞭挞巳急则继之逃亡逃亡之余则均之邻保势有必至理有固然且夫常平之为法也可谓至矣所守者约而所及者广借使万家之邑巳有千斛而糓贵之际千斛在市物价自平一市之价既平一邦之民自足无专㪷乞匄之弊无里正催驱之劳今若变为青苖家贷一斛则千户之外孰救其饥且常平官钱常患其少若尽数收籴则无借贷若留充借贷则所籴几何乃知常平青苖其势不能两立壊彼成此所丧愈多亏官害民虽悔何逮臣窃计陛下欲考其实必然问人人知陛下方欲力行必谓此法有利无害以臣愚见恐未可慿何以明之臣在陜西见刺义勇提举诸县臣常亲行愁怨之民哭声振野当时奉使还者皆言民尽乐为希合取容自古如此不然则山东之盗二世何縁不觉南诏之败眀皇何縁不知今虽未至于此亦望陛下审聼而已昔汉武之世财力匮竭用贾人桑羊之説买贱卖贵谓之均输于时商贾不行盗贼滋炽几至于乱孝昭既立学者争排其説霍光顺民所欲从而予之天下归心遂以无事不意今者此论复兴立法之初其説尚浅徒言徙贵就贱用近易逺然而广置官属多出缗钱豪商大贾皆疑而不敢动以为虽不明言贩卖然既已许之变易变易既行而不与商贾争利未之闻也夫商贾之事曲折难行其买也先期而与钱其卖也后期而取直多方相济委曲相通倍称之息由此而得今官买是物必先设官置吏簿书廪禄为费已厚非良不售非贿不行是以官买之价比民必贵及其卖也弊复如前商贾之利何縁而得朝廷不知虑此乃捐五百万缗以予之此钱一出恐不可复纵使其间薄有所获而征商之额所损必多今有人为其主牧牛羊不告其主而以一牛易五羊一牛之失则隠而不言五羊之获则指为劳绩陛下以为壊常平而言青苖之功亏商税而取均输之利何以异此陛下天机洞照圣畧如神此事至眀岂有不晓必谓已行之事不欲中变恐天下以为执徳不一用人不终是以迟留岁月庶几万一臣窃以为过矣古之英主无出汉髙郦生谋挠楚权欲复六国髙祖曰善趣刻印及闻留侯之言吐哺而骂曰趣销印夫称善未几继之以骂刻印销印有同儿嬉何尝累髙祖之知人适足明圣人之无我陛下以为可而行之知其不可而罢之至圣至明无以加此议者必谓民可与乐成难与虑始故陛下坚执不顾期于必行此乃战国贪功之人行险侥倖之説陛下若信而用之则是狥髙论而逆至情持空名而邀实祸未及乐成而怨已起矣臣之所愿结人心者此之谓也士之进言者为不少矣亦尝有以国家之所以存亡厯数之所以长短告陛下者乎国家之所以存亡者在道徳之浅深不在乎强与弱厯数之所以长短者在风俗之厚薄不在乎富与贫道徳诚深风俗诚厚虽贫且弱不害于长而存道徳诚浅风俗诚薄虽强且富不救于短而亡人主知此则知所轻重矣是以古之贤君不以弱而忘道徳不以贫而伤风俗而智者观人之国亦以此而察之齐至强也周公知其后有篡弑之臣卫至弱也季子知其后亡吴破楚入郢而陈大夫逢滑知楚之必复晋武既平吴何曾知其将乱隋文既平陈房乔知其不乆元帝斩郅支朝唿韩功多于武宣矣偷安而王氏之衅生宣宗収燕赵复河湟力强于宪武矣销兵而龎勋之乱起故臣愿陛下务崇道徳而厚风俗不愿陛下急于有功而贪富强使陛下富如隋强如秦西取灵武北取燕蓟谓之有功可也而国之长短则不在此夫国之长短如人之寿夭人之寿夭在元气国之长短在风俗世有尫羸而寿考亦有盛壮而暴亡若元气犹存则尫羸而无害及其巳耗则盛壮而愈危是以善养生者慎起居节饮食道引关节吐故纳新不得已而用药则择其品之上性之良可以乆服而无害则五脏和平而寿命长不善养生者薄节慎之功迟吐纳之效厌上药而用下品伐真气而助强阳根本已空僵仆无日天下之势与此无殊故臣愿陛下爱惜风俗如䕶元气古之圣人非不知深刻之法可以齐衆勇悍之夫可以集事忠厚近于迂濶老成初若迟钝然终不肯以彼易此者知其所得小而所丧大也曹参贤相也曰慎无扰狱市黄覇循吏也曰治道去太甚或讥谢安以清谈废事安笑曰秦用法吏二世而亡刘晏为度支专用果鋭少年务在急速集事好利之党相师成风徳宗初即位擢崔祐甫为相以道徳寛大推广上意故建中之政其声蔼然天下相望庶几贞观及卢杞为相讽上以刑名整齐天下驯致浇薄以及播迁我仁祖之驭天下也持法至寛用人有叙专务掩覆过失未尝轻改旧章然考其成功则曰未至以言乎用兵则十出而九败以言乎府库则仅足而无余徒以徳泽在人风俗知义是以升遐之日天下如丧考妣社稷长逺终必頼之则仁祖可谓知本矣今议者不察徒见其末年吏多因循事不振举乃欲矫之以苛察齐之以智能招来新进勇鋭之人以图一切速成之效未享其利浇风已成且天时不齐人谁无过国君含垢至察无徒若陛下多方包容则人材取次可用必欲广置耳目务求瑕疵则人不自安各图茍免恐非朝廷之福亦岂陛下所愿哉汉文欲拜虎圈啬夫释之以为利口伤俗今若以口舌㨗给而取士以应对迟钝而退人以虚诞无实为能文以矫激不仕为有徳则先王之泽遂将散㣲自古用人必须歴试诸难有卓异之器必有已成之功一则使其更变而知难事不轻作一则待其功高而望重人自无辞昔先主以黄忠为后将军而诸葛亮忧其不可以为忠之名望素非关张之伦若班爵遽同则必不恱其后关侯果以为言以黄忠豪勇之资以先主君臣之契尚须虑此况其他乎世尝谓汉文不用贾生以为深恨臣尝推究其㫖窃谓不然贾生固天下之奇才所言亦一时之良䇿然请为属国欲以系单于则是处士之大言少年之鋭气昔髙祖以三十万衆困于平城当时将相羣臣岂无贾生之比三表五饵人知其踈而欲以困中行说尤不可信矣兵凶器也而易言之正如赵括之轻秦李信之易楚若文帝亟用其説则天下殆将不安使贾生尝歴艰难亦必自悔其説用之晚成其术必精不幸丧亡非意所及不然文帝岂弃材之主绛灌岂蔽贤之士至于晁错尤号刻薄文帝之世止于太子家令而景帝既立以为御史大夫申屠贤相发愤而死纷更政令天下骚然及至七国发难而错之术亦穷矣文景优劣于斯可见大抵名器爵禄人所奔趋必使积劳而后迁以眀持乆而难得则人各安其分不敢躁求今若多开骤进之门使有意外之得公卿侍从跬歩可图其得者既不肯以侥倖自名则其不得者必皆以沉沦为叹使天下常调举生妄心耻不若人何所不至欲望风俗之厚岂可得哉选人之改京官常须十年以上荐更险阻计析毫釐其间一事声牙常至终身沦弃今乃以一人之荐举而与之犹恐未称章服随至使积劳久次而得者何以厌服哉夫常调之人非守则令贠多阙少久已患之不可复开多门以待巧者若巧者侵夺已甚则拙者廹隘无聊利害相形不得不察故近岁朴拙之人愈少巧进之士益多惟陛下重之惜之哀之救之如近日三司献言使天下郡选一人催驱三司文字许之先次指射以酧其劳则数年之后审官吏部又有三百余人得先占阙常调待次不其愈难此外勾当发运均输按行农田水利巳振监司之体各懐进用之心转对者望以称㫖而骤迁奏课者求为优等而速化相胜以力相髙以言而名实乱矣惟陛下以简易为法以清浄为心使姦无所縁而民徳归厚臣之所愿厚风俗者此之谓也古者建国使内外相制轻重相权如周如唐则外重而内轻如秦如魏则外轻而内重内重之末必有姦臣指鹿之患外重之弊必有大国问鼎之忧圣人方盛而虑衰常先立法以救弊我国家租赋籍于计省重兵聚于京师以古揆今则似内重恭惟祖宗所以深计而预虑固非小臣所能臆度而周知然其委任台谏之一端则是圣人过防之至计歴观秦汉以及五代諌争而死盖数百人而自建隆以来未尝罪一言者纵有薄责旋即超升许以风闻而无官长风采所系不问尊卑言及乘舆则天子改容事关廊庙则宰相待罪故仁宗之世议者讥宰相但奉行台諌风㫖而已圣人深意流俗岂知台谏固未必皆贤所言亦未必皆是然湏养其鋭气而借之重权者岂徒然哉将以折姦臣之萌而救内重之弊也夫姦臣之始以台諌折之而有余及其既成以干戈取之而不足今法令严宻朝廷清眀所谓姦臣万无此理然而养猫以去䑕不可以无䑕而养不捕之猫畜狗以防姦不可以无姦而畜不吠之狗陛下得不上念祖宗设此官之意下为子孙立万世之防朝廷纪纲孰大于此臣自㓜小所记及闻长老之谈皆谓台諌所言常随天下公议公议所与台諌亦与之公议所击台諌亦击之及至英庙之初始建称亲之议本非人主大过亦无礼典眀文徒以衆心未安公议不允当时台諌以死争之今者物论沸腾怨讟交至公议所在亦可知矣而相顾不发中外失望夫弹劾积威之后虽庸人亦可奋扬风采消委之余虽豪杰有所不能振起臣恐自兹以徃习惯成风尽为执政私人以致人主孤立纪纲一废何事不生孔子曰鄙夫可与事君也与哉其未得之也患得之既得之患失之茍患失之无所不至矣臣始读此书疑其太过以为鄙夫之患失不过备位而茍容及观李斯忧䝉恬之夺其权则立二世以亡秦卢杞忧懐光之数其恶则误徳宗以再乱其心本生于患失而其患乃至于丧邦孔子之言良不为过是以知为国者平居必有亡躯犯颜之士则临难庻几有徇义守死之臣若平居尚不能一言则临难何以责其死节人臣苟皆如此天下亦曰殆哉君子和而不同小人同而不和和如和羮同如济水孙宝有言周公大圣召公大贤犹不相悦着于经典晋之王导可谓元臣每与客言举坐称善而述不悦以为人非尧舜安得每事尽善导亦歛袵谢之若使言无不同意无不合更唱迭和何者非贤万一有小人居其间则人主何縁得以知觉臣之所愿存纪纲者此之谓也臣非敢歴诋新政茍无异论如近日裁减皇族恩例刋定任子条式修完器械閲习鼓旗皆陛下神筭之至明干刚之必断物议既允臣敢有词至于所献之三言则非臣之私见中外所病其谁不知昔禹戒舜曰无若丹朱傲惟慢游是好舜岂有是哉周公戒成王曰毋若商王受之迷乱酗于酒徳成王岂有是哉周昌以汉髙为桀纣刘毅以晋武为桓灵当时人君曾莫之罪书之史册以为美谈使臣所献三言皆朝廷未尝有此则天下之幸臣与有焉若有万一似之则陛下安可不察然而臣之为计可谓愚矣以蝼蚁之命试雷霆之威积其狂愚岂可数赦大则身首异处破壊家门小则削籍投荒流离道路虽然陛下必不为此何哉臣天赐至愚笃于自信向者与议学校贡举首违大臣本意巳期窜逐敢意自全而陛下独然其言曲赐召对从容乆之至谓臣曰方今政令得失安在虽朕过失指陈可也臣即对曰陛下生知之性天纵文武不患不眀不患不勤不患不断但患求治太速进人太鋭聼言太广又俾具述所以然之状陛下颔之曰卿所献三言朕当熟思之臣之狂愚非独今日陛下容之乆矣岂其容之于始而不赦之于终恃此而言所以不惧臣之所惧者讥刺既衆怨仇实多必将诋臣以深文中臣以危法使陛下虽欲赦臣而不得岂不殆哉死亡不辞但恐天下以臣为戒无复言者是以思之经月夜以继昼表成复毁至于再三感陛下聼其一言懐不能巳卒进其说惟陛下怜其愚忠而卒赦之不胜俯伏待罪忧恐之至再上皇帝书熙宁四年三月某日殿中丞直史馆判官告院权开封府推官臣苏轼谨昧万死再拜上书皇帝陛下臣闻之益戒于禹曰任贤勿贰去邪勿疑仲虺言汤之徳曰用人惟已改过不吝秦穆丧师于崤悔痛自誓孔子録之自古聪眀豪杰之主如汉髙帝唐太宗皆以受諌如流改过不吝号为秦汉以来百王之冠也孔子曰君子之过如日月食焉过也人皆见之更也人皆仰之圣贤举动眀白正直不当如是邪所用之人有邪有正所作之事有是有非是非邪正两言而足正则用之邪则去之是则行之非则破之此理甚明犹饥之必食渴之必饮岂有别生义理曲加粉饰而能欺天下哉书曰与治同道罔不兴与乱同事罔不亡陛下自去岁以来所行新政皆不与治同道立条例司遣青苖使敛助役钱行均输法四海骚动行路怨咨自宰相以下皆知其非而不敢争臣愚惷不识忌讳廼者上䟽论之详矣而学术浅陋不足以感动圣眀近者故相旧臣藩镇侍从杂然争言不便以至台諌二三人本其所与缔交唱和表里之人也然犹不免一言其非者岂非物议沸腾事势廹切而不可止与自非见利忘义居之不疑者孰肯终始胶固不自湔洗如吴师孟乞免提举胡宗愈不愿检详如逃垢秽惟恐不脱之人情畏恶一至于此近者中外讙言陛下已有悔悟意道路相庆如䝉大赉实望陛下于旬日之间涣发徳音洗荡乖僻追还使者而罢条例司今者侧聼所为盖不过使监司体量抑配而已比之未悟所较几何此孟子所谓知兄臂之不可紾而姑劝以徐知邻鸡之不可攘而月取其一帝王改过岂如是哉臣又闻陛下以为此法且可试之三路臣以为此法譬之医者之用毒药以人之死生试其未效之方三路之民岂非陛下赤子而可试以毒乎今日之政小用则小败大用则大败若力行而不已则乱亡随之臣非敢过为危论以耸动陛下也自古存亡之所寄者四人而已一曰民二曰军三曰吏四曰士此四人者一失其心足以生变今陛下一举而兼犯之青苖助役之法成则农不安均输之令出则商贾不行而民始忧矣併省诸军廹逐老病至使戍兵之妻与士卒杂处其间贬杀军分有同降配迁徙淮甸仅若流放年近五十人人懐忧而军始怨矣内则不取谋于元臣侍从而专用新进小生外则不责成于守令监司而専用青苖使者多置闲局以摈老成而吏始解体矣陛下临轩选士天下谓之龙飞牓而进士一人首削旧恩示不复用所削者一人而已然士莫不怅恨者以陛下有厌薄其徒之意也今用事者又欲渐消进士纯取眀经虽未有成法而小人招权自以为功更相扇摇以谓必行而士始失望矣今进士半天下自二十以上便不能诵记注义为明经之学若法令一行则士各懐废弃之忧而人材短长终不在此昔秦楚挟书而诸生皆抱其业以归胜广相与出力而亡秦者岂有它哉亦以失业而亡所归也故臣愿陛下勿复言此民忧而军怨吏解体而士失望祸乱之源有大于此者乎今未见也一旦有急则致命之士必寡矣方是之时不知希合茍容之徒能为陛下收板荡止土崩乎去嵗诸军之始併也左右之人皆以士心乐併告陛下近者放停军人李兴告虎翼吏率钱行赂以求不併则士卒不乐可知矣夫謟谀之人茍务合意不惮欺罔者类皆如此故凡言百姓乐请青苗钱乐出助役钱者皆不可信陛下以为青苗抑配果可禁乎不惟不可禁迺不当禁也何以言之若此钱放而不收则州县官吏不免责罚若此钱果不抑配则愿请之戸后必难收而前有抑配之禁后有失陷之罚为陛下官吏不亦难乎故臣以为既行青苗使不当禁抑配其势然也人皆谓陛下圣明神武必徙义修慝以致太平而近日之事乃有文过遂非之风此臣所以愤懑太息而不能已也昔贾充用事天下忧恐而庾纯任恺戮力排之及充出镇秦凉忠臣义士莫不相庆屈指数日以望维新之化而冯紞之徒更相告语曰贾公逺放吾等失势矣于是相与献谋而充复留则晋氏之乱成于此矣自古惟小人为难去何则去一人而其党破壊是以为之计谋游説者衆也今天下贤者亦将以此观陛下为进退之决或再失望则知几之士相率而逝矣岂皆如臣等辈偷安懐禄而不忍去哉猖狂不逊忤陛下多矣不敢复望寛恩俯伏引领以待诛殛臣轼诚惶诚恐顿首顿首谨言东坡全集巻五十一东坡全集卷五十二钦定四库全书东坡全集巻五十二宋蘓轼撰奏议六首论河北京东盗贼状熈宁七年月苏轼奏臣伏见河北京东比年以来蝗旱相仍盗贼渐炽今又不雨自秋至冬方数千里麦不入土窃料明年春夏之际寇攘为患甚于今日是以辄陈狂瞽庶补万一谨按山东自上世以来为腹心根本之地其与中原离合常系社稷安危昔秦并天下首收三晋则其余强敌相继灭亡汉髙祖杀陈余走田横则项氏不支光武亦自渔阳上谷发突骑席巻以并天下魏武帝破杀袁氏父子收冀州然后四方莫敢敌宋武帝以英雄絶人之资用武歴年而不能并中原者以不得河北也隋文帝以庸夫穿窬之智窃位数年而一海内者以得河北也故杜牧之论以为山东之地王者得之以为王霸者得之以为霸猾贼得之以为乱天下自唐天寳以后奸臣僣峙于山东更十一世竭天下之力终不能取以至于亡近世贺徳伦挈魏博降后唐而梁亡周髙祖自邺都入京师而汉亡由此观之天下存亡之权在河北无疑也陛下即位以来北方之民流移相属天灾谴告亦甚于四方五六年间未有以塞大异者至于京东虽号无事亦当常使其民安逸富强缓急足以灌输河北缾竭则罍耻脣亡则齿寒而近年以来公私匮乏民不堪命今流离饥馑议者不过欲散卖常平之粟劝诱蓄积之家盗贼纵横议者不过欲增开告赏之门申严缉捕之法皆未见其益也常平之粟累经振发所存无㡬矣而饥寒之民所在皆是人得升合官费丘山蓄积之家例皆困乏贫者未䝉其利富者先被其灾昔季康子患盗问于孔子对曰茍子之不欲虽赏之不窃乃知上不尽利则民有以为生茍有以为生亦何苦而为盗其间凶残之党乐祸不悛则须敕法以峻刑诛一以警百今中民以下举皆阙食冒法而为盗则死畏法而不盗则饥饥寒之与弃市均是死亡而赊死之与忍饥祸有迟速相率为盗正理之常虽日杀百人势必不止茍非陛下至明至圣至仁至慈较得丧之孰多权祸福之孰重特于财利少有所捐衣食之门一开骨髓之恩皆徧然后信赏必罚以威克恩不以侥倖废刑不以灾伤挠法如此而人心不革盗贼不衰者未之有也谨条其事画一如左一臣所领宻州自今嵗秋旱种麦不得直至十月十三日方得数寸雨雪而地冷难种虽种无生比常年十分中只种得二三窃闻河北京东例皆如此寻常检放灾伤依法须是检行根苗以定所放分数今来二麦元不曾种即根苗可检官吏守法无縁直放若夏税一例不放则人户必至逃移寻常逃移犹有逐熟去处今数千里无麦去将安往但恐良民举为盗矣且天上无雨地下无麦有眼者共见有耳者共闻决非欺㒺朝廷岂可坐观不放欲乞河北京东逐路选差臣僚一员体量放税更不检视若未欲如此施行即乞将夏税斛㪷取今日以前五年酌中一年实直令三等已上人户取便纳见钱或正色其四等以下且行倚阁縁今来麦田空闲若春雨调匀却可以广种秋稼候至秋熟并将秋色折纳夏税若是已种苗麦委有灾伤仍与依条检放其阙麦去处官吏诸军请受且支白米或支见钱所贵小民不致大段失所一河北京东自来官不𣙜盐小民仰以为生近日臣僚上章辄欲禁𣙜頼朝廷体察不行其言两路官民无不相庆然臣勘㑹近年盐课日增元本两路祖额三十三万二千余贯至熈宁六年增至四十九万九千余贯七年亦至四十三万五千余贯显见刑法日峻告捕日繁是致小民愈难兴贩朝廷本为此两路根本之地而煮海之利天以养活小民是以不忍尽取其利济恵鳏寡隂销盗贼旧时孤贫无业惟务贩盐所以五六年前盗贼稀少是时吿捕之赏未尝破省钱惟是犯人催纳役人量出今盐课浩大告讦如麻贫民贩盐不过一两贯钱本偷税则赏重纳税则利轻欲为农夫又值凶嵗若不为盗惟有忍饥所以五六年来课利日增盗贼日衆臣勘㑹宻州盐税去年一年比祖额增二万贯却支捉贼赏钱一万一千余贯其余未获贼人尚多以此较之利害得失断可见矣欲乞特敕两路应贩盐小客截自三百斤以下并与权免收税仍官给印本空头闗子与灶户及长引大客令上厯破使逐旋书填月日姓名斤两与小客限十日更不行用如敢借人为人影带分减盐货许诸人陈告重立赏罚候将来秋熟日仍旧并元降敕牓明言出自圣意令所在雕印散牓乡村人非木石宁不感动一饮一食皆诵圣恩以至旧来贫贱之民近日饥寒之党不待驱率一归于盐奔走争先何暇为盗人情不逺必不肯舍安穏衣食之门而趋冒法危亡之地也议者必谓今用度不足若行此法则盐税大亏必致阙事臣以为不然凡小客本少力微不过行得三两程若三两程外须借大商兴贩决非三百斤以下小客所能行运无縁大段走失且平时大商所苦以盐迟而无人买小民之病以僻逺而难得盐今小商不出税钱则所在争来分买大商既不积滞则轮流贩卖收税必多而乡村僻逺无不食盐所卖亦广损益相补必无大亏之理纵使亏失不过却只得祖额元钱当时官司有何阙用茍朝廷捐十万贯钱买此两路之人不为盗贼所获多矣今使朝廷为此两路饥馑特出一二十万贯见钱散与人户人得一贯只及二十万人而一贯见钱亦未能济其性命若特放三百斤以下盐税半年则两路之民人人受赐贫民有衣食之路富民无盗贼之忧其利岂可胜言哉若使小民无以为生举为盗贼则朝廷之忧恐非十万贯钱所能了办又况所支捉贼赏钱未必少于所失盐课臣所谓较得丧之孰多权祸福之孰重者为此也一勘㑹诸处盗贼大半是按问减等灾伤免死之人走还旧处挟恨报雠为害最甚盗贼自知不死既轻犯法而人户亦忧其复来不敢吿捕是致盗贼公行切详按问自言皆是词穷理屈势必不免本无改过自新之意有何可改独使从轻同党之中独不免死其灾伤勅虽不下与行不同而盗贼小民无不知者但不伤变主免死无疑且不伤变主情理未必轻于偶伤变主之人或多聚徒衆或广置兵仗或摽异服饰或质劫变主或驱掳平人或赂遗贫民令作耳目或书写道店恐动官私如此之类虽偶不伤人情理至重非止阙食之人茍营糇粮而已欲乞今后盗贼赃证未明但已经考掠方始承认者并不为按问减等其灾伤地分委自长吏相度情理轻重内情理重者依法施行所贵凶民稍有畏忌而良民敢于捕告臣所谓衣食之门一开骨髓之恩皆徧然后信赏必罚以威克恩不以儌倖废刑不以灾伤挠法者为此也右谨具如前自古立法制刑皆以盗贼为急盗窃不已必为强劫强劫不已必至战攻或为豪杰之资而致胜广之渐而况东京之贫富系河北之休戚河北之治乱系天下之安危识者共知非臣私见愿陛下深察此事至重所捐小利至轻断自圣心决行此䇿臣闻天圣中蔡齐知宻州是时东方饥馑齐乞放行监禁先帝从之一方之人不觉饥寒臣愚且贱虽不敢望于蔡齐而陛下圣明度越尧禹岂不能行此事有愧先朝所以越职献言不敢自外伏望圣慈察其区区之意赦其狂僣之诛臣无任悚怀待罪之至谨伏候敇㫖上皇帝书元丰元年十月某日尚书祠部员外郎直史馆权知徐州军州事臣苏轼谨昧万死再拜上书皇帝陛下臣以庸材备员册府出守两郡皆东方要地私窃以为守法令治文书赴期㑹不足以报塞万一辄伏思念东方之要务陛下之所宜知者得其一二草具以闻而陛下择焉臣前任宻州建言自古河北与中原离合常系社稷存亡而京东之地所以灌输河北缾竭则罍耻脣亡则齿寒而其民喜为盗贼为患最甚因为陛下画所以待盗贼之策及移守徐州览观山川之形势察其风俗之所上而考之于载籍然后又知徐州为南北之襟要而京东诸郡安危所寄也昔项羽入闗既烧咸阳而东归则都彭城夫以羽之雄畧舍咸阳而取彭城则彭城之险固形便足以得志于诸侯者可知矣臣观其地三面被山独其西平川数百里西走梁宋使楚人开闗而延敌材官驺发突骑云纵真若屋上建瓴水也地宜宿麦一熟而饱数嵗其城三面阻水楼堞之下以汴泗为池独其南可通车马而戏马台在焉其髙十仞广袤百步若用武之世屯千人其上聚櫑木砲石凡战守之具以与城相表里而积三年粮于城中虽用十万人不易取也其民皆长大胆力絶人喜为剽掠小不适意则有飞扬跋扈之心未止为盗而已汉髙祖沛人也项羽宿迁人也刘裕彭城人也朱全忠砀山人也皆在今徐州数百里间耳其人以此自负凶桀之气积以成俗魏太武以三十万人攻彭城不能下而王智兴以卒伍庸材恣睢于徐朝廷亦不能讨岂非以其地形便利人卒勇悍故耶州之东北七十余里即利国监自古为鐡官商贾所聚其民富乐凡三十六冶冶户皆大家藏镪巨万常为盗贼所窥而兵卫寡弱有同儿戏臣中夜以思即为寒心使剧贼致死者十余人白昼入市则守者皆弃而走耳地既产精鐡而民皆善锻散冶户之财以啸召无頼则乌合之衆数千人之仗可以一夕具也顺流南下辰发已至而徐有不守之忧矣不幸而贼有过人之才如吕布刘备之徒得徐而逞其志则京东之安危未可知也近者河北转运司奏乞禁止利国监鐡不许入河北朝廷从之昔楚人亡弓不能忘楚孔子犹小之况天下一家东北二冶皆为国兴利而夺彼与此不已隘乎自鐡不北行冶户皆有失业之忧诣臣而诉者数矣臣欲因此以征冶户为利国监之捍屏今三十六冶冶各百余人採矿伐炭多饥寒亡命强力鸷忍之民也臣欲使冶户毎冶各择有才力而忠谨者保任十人籍其名于官授以郄刄刀槊教之击刺毎月两衙集于知监之庭而閲试之藏其刄于官以待大盗不得役使犯者以违制论冶户为盗所拟乆矣民皆知之使冶出十人以自卫民所乐也而官又为除近日之禁使鐡得北行则冶户皆悦而聴命奸猾破胆而不敢谋矣徐城虽险固而楼橹敝恶又城大而兵少缓急不可守今战兵千人耳臣欲乞移南京新招骑射两指挥于徐此故徐人也尝屯于徐营垒材石既具矣而迁于南京异时转运使分东西路畏餽饷之劳而移之西耳今两路为一其去来无所损益而足以为徐之重城下数里颇产精石无穷而奉化厢军见阙数百人臣愿募石工以足之聴不差出使此数百人者常採石以甃城数年之后举为金汤之固要使利国监不可窥则徐无事徐无事则京东无虞矣沂州山谷重阻为逋逃渊薮盗贼毎入徐州界中陛下若採臣言不以臣为不肖愿复三年守徐州得领沂州兵甲巡检公事必有以自効京东恶盗多出逃军逃军为盗民则望风畏之何也技精而法重也技精则难敌法重则致死其势然也自陛下置将官修军政士皆精鋭而不免于逃者臣甞考其所由葢自近嵗以来部送罪人配军者皆不使役人而使禁军军士当部送者受牒即行往返常不下十日道路之费非取息钱不能办百姓畏法不敢贷贷亦不可复得惟所部将校乃敢出息钱与之归而刻其粮赐以上下相持军政不修博奕饮酒无所不至穷苦无聊则逃去为盗臣自至徐即取不系省钱百余千别储之当部送者量逺近裁取以三月刻纳不取其息将吏有敢贷息钱者痛以法治之然后严军政禁酒博比朞年士皆饱暖练熟技艺等第为诸郡之冠陛下遣勅赐按閲所具见也臣愿下其法诸郡推此行之则军政脩而逃者衰亦去盗之一端也臣闻之汉相王嘉曰孝文帝时二千石长吏安官乐职上下相望莫有茍且之意其后稍稍变易公卿以下转相促急司𨽻部刺史发扬隂私或居官数月而退二千石益轻贱吏民慢易之知其易危小失意则有离畔之心前山阳亡徒苏令从横吏士临难莫肯仗节死义者以守相威权素夺故也国家有急取办于二千石尊重难危乃能使下以王嘉之言而考之于今郡守之威权可谓素夺矣上有监司伺其过失下有吏民持其短长未及按问而差替之命已下矣欲督捕盗贼法外求一钱以使人且不得得盗贼凶人情重而法轻者守臣辄配流之则使所在法司覆按其状劾以失入惴惴如此何以得吏士死力而破奸人之党乎由此观之盗贼所以滋炽者以陛下守臣权太轻故也臣愿陛下稍重其权责以大纲濶畧其小过凡京东多盗之郡自青郓以降如徐沂齐曹之类皆慎择守臣聴法外处置强盗颇赐緍钱使得以布设耳目畜养爪牙然緍钱多赐则难常少又不足于用臣以为每郡可嵗别给一二百千使以酿酒凡使人缉捕盗贼得以酒予之敢以为他用者坐赃论赏格之外嵗得酒数百亦足以使人矣此又治盗之一术也然此皆其小者其大者非臣之所当言欲黙而不发则又私自念遭值陛下英圣特达如此若有所不尽非忠臣之义故昧死复言之昔者以诗赋取士今陛下以经术用人名虽不同然皆以文词进耳考其所得多吴楚闽蜀之人至于京东西河北河东陜西五路葢自古豪杰之埸其人沈鸷勇悍可任以事然欲使治声律读经义以与吴楚闽蜀之人争得失于毫釐之间则彼有不仕而已故其得人常少夫惟忠孝礼义之士虽不得志不失为君子若徳不足而才有余者困于无门则无所不至矣故臣愿陛下特为五路之士别开仕进之门汉法郡县秀民推择为吏考行察亷以次迁补或至二千石入为公卿古者不専以文词取人故得士为多黄霸起于卒吏薛宣奋于书佐朱邑选于啬夫邴吉出于狱吏其余名臣循吏由此而进者不可胜数唐自中叶以后方镇皆选列校以掌牙兵是时四方豪杰不能以科举自达者皆争为之往往积功以取旄钺虽老奸巨盗或出其中而名卿贤将如髙仙芝封常清李光弼来瑱李抱玉段秀实之流所得亦已多矣王者之用人如江河江河所趋百川赴焉蛟龙生之及其去而之他则鱼鼈无所还其体而鲵鳅为之制今世胥吏牙校皆奴仆庸人者无他以陛下不用也今欲用胥吏牙校而胥吏行文书治刑狱钱谷其势不可废鞭挞鞭挞一行则豪杰不出于其间故凡士之刑者不可用用者不可刑故臣愿陛下採唐之旧使五路监司郡守共选土人以补牙职皆取人材心力有足过人而不能从事于科举者禄之以今之庸钱而课之镇税场务督捕盗贼之类自公罪杖以下聴赎依将校法使长吏得荐其才者第其功阀书其嵗月使得出仕比任子而不以流外限其所至朝廷察其尤异者擢用数人则豪杰英伟之士渐出于此途而奸猾之党可得而笼取也其条目委曲臣未敢尽言惟陛下留神省察昔晋武平吴之后诏天下罢军役州郡悉去武备惟山涛论其不可帝见之曰天下名言也而不能用及永宁之后盗贼蠭起郡国皆以无备不能制其言乃验今臣于无事之时屡以盗贼为言其私忧过计亦已甚矣陛下纵能容之必为议者所笑使天下无事而臣获笑可也不然事至而图之则已晩矣干犯天威罪在不赦臣轼诚惶诚恐顿首顿首谨言乞医疗病囚状元丰二年正月某日尚书祠部员外郎直史馆权知徐州军州事苏轼状奏右臣闻汉宣帝地节四年诏曰令甲死者不可生刑者不可息此先帝之所重而吏未称今系者或以掠辜若饥寒瘐死狱中何用心逆人道也朕甚痛之其令郡国嵗上系囚以掠笞若瘐死者所坐名县爵里丞相御史课殿最以闻此汉之盛时宣帝之善政也朝廷重惜人命哀矜庶狱可谓至矣囚以掠笞死者法甚重惟病死者无法官吏上下莫有任其责者茍以时言上检视无他故虽累百人不坐其饮食失时药不当病而死者何可胜数若本罪应死犹不足深哀其以轻罪系而死者与杀之何异积其寃痛足以感伤隂阳之和是以治平四年十二月二十四日手诏曰狱者民命之所系也比闻有司嵗考天下之奏而瘐死者甚多窃惧乎狱吏与犯法者旁縁为奸检视或有不明使吾元元横罹其害良可悯焉书不云乎与其杀不辜宁失不经其具为令后诸处军巡州司理院所禁罪人一嵗内在狱病死及两人者推司狱子并从杖六十科罪毎增一名加罪一等至杖一百止如系五县以上州毎院嵗死及三人开封府府司军巡院嵗死及七人即依上项死两人法科罪加等亦如之典狱之官推狱经两犯即坐本官仍从违制失入其县狱亦依上条若三万户以上即依五县以上州军条其有养疗之不依条贯者自依本法仍仰开封府及诸路提㸃刑狱毎至嵗终㑹聚死者之数以闻委中书门下㸃检或死者过多官吏虽已行罚当议更加黜责行之未及数年而中外臣僚争言其不便至熈宁四年十月二日中书札子详定编勅所状令衆官㕘详狱囚不因病死及不给医药饮食以至非理惨虐或谋害致死者有逐一条贯及至捕伤格鬬实縁病死则非狱官之罪况有不幸遭遇瘴疫死者或衆而使狱官滥被黜罚未为允当今请只行旧条外其上件狱囚病死条贯更不行用奉圣㫖依所申臣窃惟治平四年十二月二十四日手诏乃陛下好生之徳逺同汉宣方当推之无穷而郡县俗吏不能深晓圣意因其小不通辄为驳议有司不能修其缺通其碍乃举而废之岂不过甚矣哉臣愚以为狱囚病死者狱官坐之诚为未安何者狱囚死生非人所能必责吏以其所不能必吏自惧罪多方以求免囚中有疾则责保门留不复疗治茍无亲属与虽有而在逺者其捐瘠致死者必甚在狱臣谨案周礼医师嵗终则稽其医事以制其食十全为上十失一次之十失二次之十失三次之十失四为下臣愚欲乞军巡院及天下州司理院各选差衙前一名医人一名毎县各选差曹司一名医人一名専掌医疗病囚不得更充他役以一周年为界量本州县囚系多少立定佣钱以免役寛剰钱或坊场钱充仍于三分中先给其一俟界满比较除罪人拒捕及鬬致死者不计数外毎十人失一以上为上等失二为中等失三为下等失四以上为下下上等全支中等支二分下等不支下下科罪自杖六十至杖一百止仍不分首从其上中等医人界满愿再管勾者聴人给厯子以书等第若医博士助教有阙则比较累嵗等第最优者补充如此则人人用心若疗治其家人縁此得活者必衆且人命至重朝廷所甚惜而寛剩役钱与坊埸钱所在山积其费甚微而可以全活无辜之人至不可胜数感人心合天意无善于此者矣独有一弊若死者稍衆则所差衙前曹司医人与狱子同情使囚诈称疾病以张人数臣以谓此法责罚不及狱官县令则狱官县令无縁肯与此等同情欺㒺欲乞毎有病囚令狱官县令具保明以申州委医官及本辖干系官吏吏觉察如诈称病狱官县令皆科杖六十分故失为公私罪伏望朝廷详酌早赐施行谨録奏闻伏候勅㫖登州召还议水军状元丰八年十二月某日朝奉郎前知登州军州事苏轼状奉右臣窃见登州地近东北号为极边塞外山川隠约可见便风一㠶奄至城下自国朝以来常屯重兵教习水战旦暮传烽以通警急毎嵗四月遣兵戍駞基岛至八月方还以备不虞自景徳以后屯兵常不下四五千人除本州诸军外更于京师南京济郓兖单等州差拨兵马屯驻至庆厯二年知州郭志髙为诸处差来兵马头项不一军政不肃擘画奏乞创置澄海水军弩手两指挥并旧有平海两指挥并用教习水军以备警急为京东一路捍屏敌知有备故未甞有警议者见其乆安便谓无事近嵗始差平海六十人分屯宻州信阳板桥涛洛三处去年本路安抚司人更差澄海一百人往莱州一百人往宻州屯驻检㑹景徳三年五月十二日圣㫖指挥今后宣命抽差本城兵士往诸处只于威边等指挥内差拨即不得抽差平海兵士其平海兵士虽无不许差出指挥葢縁元初创置本为抵替诸州差来兵马岂有却许差往诸处之理显是不合差拨不惟兵势分弱以起戎心而此四指挥更畨差出无处学习水战武艺惰废有误缓急伏乞朝廷详酌明降指挥今后登州平海澄海四指挥兵士并不得差往别州屯驻谨録奏闻伏候勅㫖乞罢登州𣙜盐状元丰八年十二月某日朝奉郎前知登州军州事苏轼状奏右臣窃闻议者谓近嵗京东𣙜盐既获厚利而无甚害以谓可行以臣观之葢比之河北淮浙用刑稀少因以为便不知旧日京东贩盐小客无以为生大半去为贼盗然非臣职事所当言者故不敢以闻独臣所领登州计入海中三百里地瘠民贫商贾不至所在盐货只是居民喫用今来既𣙜入官官买价钱比之灶户卖与百姓三不及一灶户失业渐以逃亡其害一也居民咫尺大海而令顿食贵盐深山穷谷遂至食淡其害二也商贾不来盐积不散有入无出所在官舍皆满至于露积若行配卖即与福建江西之患无异若不配卖即一二年间举为粪土坐弃官本官吏被责专副破家其害三也官无一毫之利而民受三害决可废罢窃闻莱州亦是元无客旅兴贩事体与此同欲乞朝廷相度不用行臣所言只乞出自圣意先罢登莱两州𣙜盐依旧令灶户卖与百姓官收盐税其余州军更委有司详讲利害施行谨録奏闻伏候勅㫖论给田募役状元丰八年十二月某日朝奉郎礼部郎中苏轼状奏右臣窃见先帝初行役法取寛剰钱不得过二以备灾伤而有司奉行过当通计天下乃十四五然行之㡬十六七年常积而不用至三千余万贯石先帝圣意固自有在而愚民无知因谓朝廷以免役为名实欲重敛斯言流闻不可以示天下后世臣谓此钱本出民力理当还为民用不幸先帝升遐圣所欲行者民不知也徒见其其积未见其散此乃今日太皇太后陛下皇帝陛下所当追探其意还于役法中散之以塞愚民无知之词以兴长世无穷之利臣伏见熈宁中尝行给田募役法其法亦系官田及用寛剩钱买民田以募役人大畧如边郡弓箭手臣知宻州亲行其法先募弓手民甚便之曾未半年此法复罢臣闻之道路本出先帝圣意而左右大臣意在速成且利寛剰钱以为它用故更相驳难遂不果行臣谓此法行之葢有正利朝廷若依旧行免役法则毎募一名省得一名雇钱因积所省益买益募要之数年雇钱无㡬则役钱可以大减若行差役法则毎募一名省得一名色役色役既减农民自寛其利一也应募之民正与弓箭手无异举家衣食出于官田平时重犯法缓急不逃亡其利二也今者谷贱伤农农民卖田常苦不售若官与买则田谷皆重农可小纾其利三也钱积于官常苦币重若散以买田则货币稍均其利四也此法既行民享其利追悟先帝所以取寛剩钱者凡以为我用耳疑谤消释恩徳显白其利五也独有二弊贪吏狡胥与民为奸以瘠薄田中官雇一浮浪人蹔出应役一年半嵗即弃而走此一弊也愚民寡虑见利忘患闻官中买田募役即争以田中官以身充役业不离主既初无所失而骤得官钱必争为之充役之后永无休歇患及子孙此二弊也但当设法以防二弊而先帝之法决不可废今日既欲尽罢寛剩钱将来无继而系官田地数目不多见在寛剩钱虽有三千万贯石而兵兴以来借支㡬半臣今擘画欲于内帑钱帛中支还兵兴以来所借钱斛复完三千万贯石上于河北河东陜西被邉三路行给田家役法使五七年间役减大半农民完富以备缓急此无穷之利也今弓箭手有甲马者给田二顷半以躯命偿官且犹可募则其余色役召募不难臣谓良田二顷可募一弓手一顷可募一散从官则三千万贯石可以足用谨具合行事件画一如左一给田募役更不出租依旧纳两税免支移折变一今来虽有一顷二顷为率若所在田不甚良即临时相度添展亩数务令召募得行但役人所获稍优则其法坚乆不坏一今若立法便令三路官吏推行若无赏罚则官吏不任其责缪悠灭裂有名无实若有赏罚则官吏有所趋避或抑勒买田或召募浮浪或多买瘠薄或取办一时不顾后患臣今擘画欲选才干朴厚知州三人令自辟属县令毎路一州先次推行令一年终畧成伦理一州既成伦理一路便可推行仍委转运提刑常切提举若不切推行或推行乖方朝廷觉察重赐行遣一应募役人大抵多是州县百姓所买官田去州县太逺即乆逺难募召募欲乞所买田并即去州若干里去县若干里一出牓告示百姓卖田如系所限去州县里数内仍及所定顷亩即须先申官令佐亲自相验委是良田方得收买如官价低小即聴卖与其余人户不得抑勒如买瘠薄田致乆逺召募不行即官吏并科违制分故失定㫁仍不以去官赦降原减一预先具给田顷亩数出牓召人投名应役第二等已上人户许充弓手仍依旧条拣选人材第三等以上许充散从官以下色役更不用保如等第不及即召第一等一戸或第二等两户委保如充役七年内逃亡即勒元委保人承佃充役一毎买到田未得交钱先召投名人承佃充役方得支钱仍不得抑勒一卖田入官须得交业与应募人不许本户内人丁承佃充役一募役人老病走死者犯徒以上罪即须先勒本戸人丁充役如无丁方别召募一应募人交业承佃后给假半年令葺理田业一退摊户絶没纳等系官田地今后不许出卖更不限去州县里数仍以肥瘠髙下品定顷亩务令召募得行一系官田若是人户见佃者先问见佃人如无丁可以应募或自不愿充役者方得别行召募右所陈五利二弊及合行事件一十二条伏乞朝廷详议施行然议者必有二説一谓召募不行二谓欲留寛剩钱斛以备它用臣谓有以应之富民之家以三十二亩田中分其利役属佃户有同仆𨽻今官以两顷一顷良田有税无租而人不应召岂有此理又弓箭手已有成法无可疑者寛剩役钱本非经赋常入亦非国用所待而后足者今付有司逐旋支费终不能卓然立一大事建无穷之利如火铄薪日减日亡若用买田募役譬如私家变金银为田产乃是长乆万全之策深愿朝廷及此钱未散立此一事数年之后钱尽而事不立深可痛惜臣闻孝子者善继人之志善述人之事者也周公所以见称于万世者徒以能行文王之志也昔苏绰为魏立征税之法号为烦重已而叹曰此犹张弓也后之君子谁能解之其子威侍侧闻之慨然以为已任及威事隋文帝为民部尚书奏减赋役如绰之言天下便之威为人臣尚能成父之道今给田募役真先帝本意陛下当优为武王周公之事而况苏威区区人臣之孝何足道哉臣荷先帝之遇保全之恩又䝉陛下非次拔擢思慕感涕不知所报冒昧进计伏惟哀怜裁幸谨録奏闻伏候勅㫖东坡全集巻五十二东坡全集卷五十三钦定四库全书东坡全集巻五十三宋蘓轼撰奏议二十七首缴词头奏状六首范子渊元祐元年二月八日朝奉郎试中书舍人苏轼状奏今月八日准吏房送到词头一道司农少卿范子渊知兖州者右臣谨按子渊见为殿中侍御史吕陶弹奏为修堤开河糜费巨万及䕶堤压埽之人溺死无数自元丰六年兴役七年而功用不成其罪甚于吴居厚蹇周辅乞行废放今来差知兖州臣欲作责词又縁吕陶奏状已进呈讫别无行遣其兖州又是节镇自来系监司以上差遣即非责降有罪去处臣欲不为责词又縁子渊无故罢司农少卿出领外郡似縁上件弹奏有此疑惑乞明降指挥合与不合作责词谨録奏闻伏候勅㫖吴荀元祐元年三月十六日朝奉郎试中书舍人苏轼状奏今月十六日准吏房送到词头一道朝散郎吴荀可广东运判者右臣闻孟子曰观逺臣以其所主近日朝廷进监司全用举主如吴荀者名迹无闻而举主三人乃吕恵卿杨汲黄履履之为人朝论不以正人待之如恵卿汲穷姦积恶不待臣言而知今乃擢其所举使临按一道臣实未晓其説所有告词臣未敢撰谨録奏闻伏候勅㫖沈起元祐元年三月二十二日朝奉郎试中书舍人苏轼状奏今月二十二日准刑房送到词头一道三省同奉圣㫖沈起与叙朝散郎监岳庙者右臣伏见熈宁以来王安石用事始求边功构隙四夷王韶以熈河进章惇以五溪用熊本以泸夷奋沈起刘彞闻而效之结怨交蛮兵连祸结死者数十万人苏缄一家坐受屠灭至今二广创痍未复先帝始欲戮此二人以谢天下而王安石等曲加庇䕶得全首领巳为至幸元丰六年三月二十四日圣㫖沈起所犯深重永不叙用天下传诵以为至当此乃先帝不刋之语非今日以即位之恩所得赦也沈起与彞各负天下生灵数十万性命虽废锢终身犹未塞责近者只因稍用刘彞起不自量辄敢披诉妄以罪衅併归于彞攀援把持期于必得臣谓安南之役起实造端而彞继之法有首从而彞吏干学术犹有可取如起人材猥下素行憸崄庆州兵叛起守永兴流言始闻披甲乗城惊动三辅㡬致大变所至治状人以为笑知杭州日措置为乖方致灾伤之民死倍他郡与张靓等违法燕饮交私靡所不至朝廷用彞既不允公议而况于起万无可赦之理今以一朝散郎监岳庙诚不足计较窃哀先帝至明至当不刋之语轻就改易诚不忍下笔草词遂使四方羣小隂相庆幸吕恵卿沈括之流亦有可起之渐为害不细伏望圣明深念先帝永不叙用之诏未可改易而数十万人性命之寃亦未可忽忘明诏有司今后有敢为起等辈乞叙用者坐之所有告词臣未敢撰谨録奏闻伏候勅㫖陈绎元祐元年四月二十三日朝奉郎试中书舍人苏轼同朝请大夫试中书舍人范百禄状奏今月二十二日准吏房送到词头内知建昌军陈绎奉圣㫖差知兖州者右臣等勘㑹陈绎知广州日私自取索用市舶库乳香斤两至多本犯极重以元勘不尽至薄其罪外买生羊寄屠行令供肉计亏价钱三十七贯有余州宅元供养檀木观音一尊绎别造杪木胎者货易入巳计亏官钱二贯文系自盗赃一匹二丈合准例除名纵男役将下禁军织造坐褥不令赴教纵男与道士何徳顺游从绎曲庇何徳顺弟何迪偷税金四百两事不㫁抽罚不觉察公使库破男并随行助教供给食钱以公使谷养白鷴系窃盗自守不尽赃罪杖其余罪犯难以悉陈奉勅陈绎落职降官知建昌军其词畧曰蔽罪至于除名论赃至于自盗臣等谨按绎资性倾险士行鄙恶当时所犯自合除名建昌之命已犯公议岂宜收録复典大邦非惟必致人言亦恐奸邪复用其渐可畏所有诰命不敢依撰词谨録奏闻伏候勅㫖贴黄再详陈绎元犯若依法㫁自盗除名虽后来累该需恩登极大赦其叙法止于散官即与其他赃犯不同既以贷其除名今复与之大郡将使贪墨无耻复蠧兖民非朝廷为民设官慎选守长之意张诚一元祐元年五月十八日朝奉郎试中书舍人苏轼同范百禄状奏今月十八日准本省刑房送到词头一道奉圣㫖张诚一邪险害政有亏孝行追观察使遥郡防御团练使刺史依旧客省使提举江州太平观发赴本任者右臣等看详张诚一无故多年不𦵏亲母既非身任逺官又非事力不及冒宠忘亲清议所弃犹获提举宫观已骇物聴况谏官本言诚一开父棺椁掠取财物使诚有之虽肆诸市朝犹不为过使诚无之亦当为诚一辨明縁事系恶逆不道非同寻常罪犯可以不尽根究今既体量未见归着即合置司推鞠尽理施行所有告命臣等未敢撰词谨録奏闻伏候勅㫖贴黄据京西提刑司体量文字称诚一取父排方犀腰带縁𦵏埋嵗乆须令工匠重行装钉是时诚一任宻院副都承㫖当直人从皆可考验及虑棺柩内更有贼人盗不尽物为诚一等私窃收藏其族人当有知者臣等欲乞详酌依上件事理根究施行李定元祐元年五月十八日朝奉郎试中书舍人苏轼同范百禄状奏今月十八日准本省刑房送到词头一道奉圣㫖李定备位侍从终不言母为谁氏强颜匿志冒荣自欺落龙图阁直学士守本官分司南京许于扬州居住者右臣等看详李定所犯若初无人言即止是身负大恶今既言者如此朝廷勘㑹得实而使无毋不孝之人犹得以通议大夫分司南京即是朝廷亦许如此等类得据髙位伤败风教为害不浅兼勘㑹定乞侍养时父年八十九嵗于礼自不当从定若不乞必致人言获罪不轻岂可便将侍养折当心丧考之礼法须合勒令追服所有告命臣等未敢撰词谨録奏闻伏候勅㫖贴黄准律诸父母丧匿不举哀者流二千里今定所犯非独匿而不举又因人言遂不认其所生若举轻明重即定所坐难议于流二千里已下定㫁乞罢详定役法札子元祐元年五月二十五日朝奉郎试中书舍人苏轼札子奏臣近奏为论招差衙前利害所见偏执乞罢详定役法寻奉圣㫖依所乞今来给事中胡宗愈却封还上件圣㫖切縁圣㫖本縁臣自知偏执乞罢即非朝廷以臣异议罢臣胡宗愈不知悞有论奏重念臣前来议论委是踈濶又况衙前招之与差所系利害至重非止是役法中一事臣既不同决难随衆签书伏乞依前降指挥早赐罢免取进止申省乞罢详定役法状元祐元年五月某日朝奉郎试中书舍人苏轼状申右轼近奏言招差衙门利害葢縁所见偏执是致所议不同理当黜责若朝廷察其愚忠非是固立异议即乞早赐罢免详定役法差遣所贵议论归一谨具申三省伏候指挥荐朱长文札子元祐元年六月二十五日朝奉郎试中书舍人苏轼同邓温伯胡宗愈孙觉范百禄等札子奏臣等伏见前许州司戸㕘军苏州居住朱长文经明行脩嘉祐四年乙科登第堕马伤足隠居不仕今三十年不以势利动其心不以穷约易其介安贫乐道阖门着书孝友之诚风动闾里亷髙之行着于东南本路监司本州长吏前后累奏称其士行经术乞朝廷旌擢差充苏州州学教授未䝉施行近奉诏中外臣僚自监察御史已上并举堪充内外学官二人此实朝廷博求人方广育士类之意如长文者诚不可多得其人行年五十余昔苦足疾今亦能履臣等欲望圣慈褒难进之节收乆废之材量能而使之特赐就差充苏州州学教授非惟禄饩赒养一乡之善士实使道义模范彼州之秀民取进止贴黄伏乞特赐检㑹新除楚州州学教授徐积体例施行论桩管坊场役钱札子元祐元年六月某日朝奉郎试中书舍人苏轼白札子应坊场河渡钱及方郭人户乡村单丁女户官户寺观所出役钱及量添酒钱并作一处桩管通谓之坊场等钱并用支酬衙前召募纲运官吏接送雇人及应縁衙役人诸般支使如本州不足即申本路于别州移用如本路不足即申户部于别路移用如府县即县申提㸃司提㸃司申戸部其有余去处不得为见有余分外支破其不足去处亦不得为见不足将合召募人却行差拨乞详酌指挥论诸处色役轻重不同札子元祐元年六月某日朝奉郎试中书舍人苏轼白札子勘㑹逐处色役各随本处土俗事宜轻重不同借如盗贼多处以弓手耆长为重赋税难催处以户长为重士人不闲书算处以曹司为重难以限定等第一槩立法今来若是衙前召募得足即须将以次重役于第一等户内差拨欲乞立下项条贯诸处色役委本路监司与逐处官吏同共相度立本处色役轻重髙下次第将最重役从上差拨乞详酌指挥议富弼配享状元祐元年六月某日朝奉郎试中书舍人苏轼同孙永李常韩忠彦王存邓温伯刘摰陆佃傅尧俞赵瞻赵彦若崔合符王克臣谢景温胡宗愈孙觉范百禄鲜于侁梁焘顾临何洵直孔文仲范祖禹辛公祐吕希纯周秩颜复江公着状奏近准勅节文中书省尚书省送礼部状本部勘㑹英宗配享所有神宗皇帝庙后降勅以韩琦曾公亮配享所有神宗皇帝神主祔庙所议配享功臣今乞待制以上及秘书省长贰着作与礼部郎官并太常寺博士以上同议奉圣㫖依右臣等谨按商书兹予大享于先王尔祖其从与享之周官凢有功者名书于王之太常祭于大烝司勲诏之国朝祖宗以来皆以名臣侑食清庙歴选勲徳实难其人神宗皇帝以上圣之资恢累圣之业尊礼故老共图大治辅相之臣有若司徒赠太尉谥文忠富弼秉心直谅操术闳逺歴事三世计安宗社熈宁访落眷遇特隆匪躬正色进退以道爱君之志虽没不忘以配享神宗皇帝庙廷实为宜称谨録奏闻伏候勅㫖再乞罢详定役法状元祐元年七月二日朝奉郎试中书舍人苏轼状奏右臣先曾奏论衙前一役只当招募不当定差执政不以为然臣等奏乞罢免臣详定役法奉圣㫖不许经今月余前所论奏并不䝉施行而臣愚惷终执所见近又窃见吏部尚书孙永奏驳臣所论葢是臣愚闇无状上与执政不同下与本局异议若不罢免即执政亦欲立法无縁得成况今来季限已满诸路立法文字节次到局全借通晓协同之人共力裁定如臣乖异必害成法乞早赐指挥罢免所有臣固违圣㫖之罪亦乞施行谨録奏闻伏候勅㫖申省乞不定夺役法议状元祐元年七月某日朝奉郎中书舍人苏轼状申轼近奏乞罢详定役法已奉圣㫖依奏窃见孙给事奏缴前件圣㫖乞取孙尚书及轼所议付台谏给舍郎官定其是否然后罢其不可者须至申乞指挥右轼前后所论役法事轼已自知疎缪决难施行所有是否更无可定夺只乞依前降指挥行下轼自今月已后更不敢赴详定所签书公事伏乞早赐施行谨具申中书省伏候指挥乞留刘攽状元祐元年七月二十三日朝奉郎试中书舍人苏轼同胡宗愈孙觉范百禄等状奏右臣等伏见朝议大夫直龙图阁刘攽近自襄阳召还祕省旋以病乞出守蔡州自受命以来日就痊损假以数月必复康强谨按攽名闻一时身兼数器文章尔雅博学强记政事之美如古循吏流离困踬守道不囘此皆朝廷之所知不待臣等区区诵説但以人才之难古今所病旧臣日已衰老而新进长育未成如攽成材反在外服此有志之士所宜为朝廷惜也欲望圣慈留攽京师更赐数月之告稍加任使必有过人臣等备员侍从怀不能已冒昧陈论伏候诛谴谨録奏闻伏候勅㫖缴楚建中户部侍郎词头状元祐元年七月十九日朝奉郎试中书舍人苏轼等状奏今月二十八日准中书吏房送到词头一道正议大夫充天章阁待制致仕楚建中可户部侍郎者右臣窃惟七十致政古今通义非独人臣有始终进退之分亦在朝廷为礼义亷耻之风若起之于既谢之年待之以不次之任即须国家有非常之政而其人有絶俗之资才望既隆中外自服近者起文彦博天下属目四夷革心岂有凢才之流亦尘盛徳之举如建中軰决非其人窃料除目一传必致羣言交上幸其未布可以追囘所有前件告词臣未敢撰谨録奏闻伏候勅㫖乞不给青苗钱斛状元祐元年八月四日朝奉郎试中书舍人苏轼状奏准中书録黄先朝初散青苗本为利民故当时指挥并取人户情愿不得抑配自后因提举官速要见功务求多散讽胁州县废格诏书名为情愿其实抑配或举县勾集或排门抄札亦有无頼子弟谩昧尊长钱不入家亦有他人冒名诈请莫知为谁及至追催皆归本户朝廷深知其弊故悉罢提举官不复立额考校访闻人情安便昨于四月二十六日有勅令给常平钱斛限二月或正月只为人戸欲借请者及时得用又令半留仓库半出给者只为所给不得辄过此数至于取人户情愿亦不得抑配一遵先朝本意虑恐州县不晓朝廷本意将为朝廷复欲多散青苖钱谷广收利息勾集抑配督责严急一如向日置提举官时八月二日三省同奉圣㫖令诸路提㸃刑狱司告示州县并须候人户自执状结保赴县乞请常平钱谷之时方得勘㑹依条支给不得依前勾集抄札强行抑配仍仰提㸃刑狱常切觉察如有官吏似此违法骚扰者即时取勘施行若提㸃刑狱不切觉察委转运安抚司觉察闻奏仍先次施行者右臣伏见熈宁以来行青苗免役二法至今二十余年法日益弊民日益贫刑日益烦盗日益炽田日益贱谷帛日益轻细数其害有不可胜言者今廊庙大臣皆异时痛心疾首流涕太息欲巳其法而不可得者况二圣恭已惟善是从免役之法已尽革去而青苗一事乃独因旧稍加损益欲行紾臂徐徐月攘一鸡之道如人服药病日益增体日益羸饮食益减而终不言此药之不可服但损其分剂变其汤使而服之可乎熈宁之法本不许抑配而其害至此今虽复禁其抑配其害故在也农民之家量入为出缩衣节口虽贫亦足若令分外得钱则费用自广何所不至况子弟欺谩父兄人户冒名诈请如诏书所云以此之类本非抑勒所致昔者州县并行仓法而给纳之际十费二三今既罢仓法不免乞取则十费五六必然之势也又官吏无状于给散之际必令酒务设鼔乐倡优或闗扑卖酒牌子农民至有徒手而归者但毎散青苗即酒课暴增此臣所亲见而为流涕者也二十年间因欠青苗至卖田宅雇妻女投水自缢者不可胜数朝廷复忍行之欤臣谓四月二十六日指挥以散及一半为额与熈宁之法初无小异而今月二日指挥犹许人户情愿请领未勉于设法纲民使快一时非理之用而不虑后日催纳之患二者皆非良法相去无㡬也今者已行常平粜籴之法恵民之外官亦稍利如此足矣何用二分之息以贾无穷之怨或云议者以为帑廪不足欲假此法以赡边用臣不知此言虚实若果有之乃是小人之邪説不可不察昔汉宣帝世西羌反议者欲使民入谷边郡以免罪萧望之以为古者藏于民不足则取有余则与西边之役虽户赋口敛以瞻其乏古之通义民不以为非岂可遂开利路以伤既成之化仁宗之世西师不解葢十余年不行青苗有何妨阙况二圣恭俭清心省事不求边功数年之后帑廪自溢有何危急而以万乗君父之尊负放债取利之谤锥刀之末所得㡬何臣虽至愚深为朝廷惜之欲乞特降指挥青苗钱斛今后更不给散所有已请过钱斛候丰熟日分作五年十料随二税送纳或乞圣慈念其累嵗出息巳多自第四等以下人户并与放免庶使农民自此息肩亦免后世有所讥议兼近日谪降吕恵卿告示云首建青苗力行助役若不尽去其法必致奸臣有词流传四方所损不细所有上件録黄臣未敢书名行下谨録奏闻伏候勅㫖论毎事降诏约束状元祐元年九月某日翰林学士朝奉郎知制诏苏轼状奏右臣闻之孔子曰天何言哉四时行焉百物生焉天何言哉天子法天恭已正南面守法度信赏罚而天下治三代令王莫不由此若天下大事安危所系心之精微法令有不能尽则天子乃言在三代为训诰誓命自汉以下为制诏皆所以鼔舞天下不轻用也若毎行事立法之外必以王言随而丁宁之则是朝廷自轻其法以为不丁宁则未必行也言既屡出虽复丁宁人亦不信今者十科之举乃朝廷政令之一耳况已立法或不如所举举主从贡举非其人律犯正入已赃举主减三等坐之若受贿徇私罪名重者自从重虽见为执政亦降官示罚臣谓立法不为不重若以为未足又从而降诏不胜降矣臣请畧举今年朝廷所行荐举之法举之法凢有七事举转运提刑一也举馆职二也举通判三也举学官四也举重法县令五也举经明行脩六也与十科为七七事轻重畧等若十科当降诏则六事不可不降今后一事一诏则䙝慢王言莫甚于此若但取諌官之意或降或否则其义安在臣愿戒勅执政但守法度信赏罚重惜王言以待大事而发则天下耸然敢不敬应所有前件降诏臣不敢撰谨録奏闻伏候勅㫖乞加张方平恩礼札子元祐元年十月某日翰林学士朝奉郎知制诰苏轼札子奏臣伏见太子太保致仕张方平以髙才絶识博学雄文出入中外四十余年号称名臣仁宗皇帝眷遇至重特以受性刚简论髙寡合故龃龉于世然赵元昊反西方用兵累嵗不解公私疲极方平首建和戎之策仁宗从之民以息肩书之国史又于熈宁之初首论王安石不可用及新法之行方平皆逆陈其害大节如此其余政事文学有补于世未易悉数神宗皇帝知人之明擢为执政㑹丁忧服除为安石等不悦而方平亦不为少屈故不复用今已退老南都以患眼不出灰心藁行与世相忘臣窃以为国之元老歴事四朝耄期称道为天下所服者独文彦博与方平范镇三人而已今彦博在廷镇亦复用方平虽老杜门难以召致犹当加恩劳问表异其人以示二圣贵老尊贤之义今独置而不问有识共疑以为阙典愿因大礼之后以向者召陪祠不至特出圣意少加恩礼或遣使就问国事覩其所论必有过人臣忝备禁近不敢自外冒昧陈列战越待罪取进止论冗官札子元祐元年十月二十三日翰林学士朝奉郎知制诰苏轼札子奏臣伏见近日言者以吏部员多阙少欲清入仕之源救官冗之弊裁减任子及进士累举之恩流外入官之数巳有㫖下吏部礼部与给舍详议臣窃谓此数者行之则人情不悦不行则积弊不去要当求其分义务适厥中使国有去弊之实人无失职之叹然后为得也欲乞应任子及进士累举免解恩例并一切如旧只行下项一奏䕃文官人毎遇科场依进士法试大义策论如系武官即试弓马或试法并三人中解一人仍年及二十五已上方得出官内已举进士得解者免试如三试不中年及二十五已上亦许出官应试大义策论及试法者在京随进士赴国学在外赴转运司试弓马者在京随武举人赴武学在外转运司差官一进士累举免解合推恩者并约嘉祐以前内中数目立为定额如所试优长系额内人数即等第推恩并许出官如系额外即并与一不出官名衔一流外入官人除近已有㫖裁减三省恩例外其余六曹寺监等处及州郡监司人吏出职者并委官取索文字看详有无侥倖定夺酌中恩例右若行此数者则任子虽有三试滞留之艰而无终身絶望之叹亦使人人务学文臣知经术时务武臣闲弓马法律皆有益于事而进士累举有词学人自得出官若无所能得虚名一官免为白丁亦无所恨如有可採乞降下与前文字一处详议取进止辩试馆职策问札子二首元祐元年十二月十八日翰林学士朝奉郎知制诰苏轼札子奏臣窃闻谏官言臣近所撰试馆职人策问有涉讽议先朝之语臣退伏思念其畧曰今朝廷欲师仁祖之忠厚而患百官有司不举其职或至于媮欲法神考之励精而恐监司守令不识其意流入于刻臣之所谓媮与刻者専指今之百官有司及监司守令不能奉行恐致此病于二帝何与焉至于前论周公太公后论文帝宣帝皆是为文引证之常亦无比拟二帝之意况此策问第一第二首邵伯温之词末篇乃臣所撰三首皆臣亲书进入䝉御笔㸃用第三首臣之愚意岂逃圣鉴若有毫发讽议先朝则臣死有余罪伏愿少回天日之照使臣孤忠不为衆口所铄臣无任伏地待罪战恐之至取进止又元祐二年正月十七日翰林学士朝奉郎知制诰苏轼札子奏臣近以试馆职策问为台諌所言臣初不敢深辩葢以自辩而求去是不欲去也今者窃闻明诏已察其实而臣四上章四不允臣子之义身非已有词穷理尽不敢求去是以区区复一自言臣所撰䇿问首引周公太公之治齐鲁后世皆不免衰乱者以明子孙不能奉行则虽大圣大贤之法不免于有弊也后引文帝宣帝仁厚而事不废核实而政不苛者以明臣子若奉行得其理无观望希合之心则虽文帝宣帝足以无弊也中间又言六圣相受为治不同同归于仁其所谓媮与刻者専谓今之百官有司及监司守令不识朝廷所以师法先帝之本意或至于此也文理甚明粲若黑白何甞有毫髪疑似议及先帝非独朝廷知臣无罪可放臣亦自知无罪可谢也然臣闻之古人曰人之至信者心目也相亲者母子也不惑者圣贤也然至于窃斧而知心目之可乱于投杼而知母子之可疑于拾煤而知圣贤之可惑今言臣者不止三人交章累上不啻数十而圣㫁确然深明其无罪则是过于心目之相信母子之相亲圣贤之相知逺矣徳音一出天下颂之史册书之自耳目所闻见明智特达洞照情伪未有如陛下者非独微臣区区欲以一死上报凢天下之为臣子者闻之莫不欲碎首糜躯効忠义于陛下也不然者亦非独臣受暧昧之谤凢天下之为臣子者闻之莫不以臣为戒崇尚忌讳畏避形迹观望雷同以求茍免岂朝廷之福哉臣自闻命以来一食三叹一夕九兴身口相谋未知死所然臣所撰䇿问实亦有罪若不尽言是欺陛下也臣闻圣人之治天下也寛勐相资君臣之间可否相济若上之所可不问其是非下亦可之上之所否不问其曲直下亦否之则是晏子所谓以水济水谁能食之孔子所谓惟予言而莫子违足以丧邦者也臣昔于仁宗朝举制科所进策论及所答圣问大抵皆劝仁宗励精庶政督察百官果㫁而力行也及事神宗䝉召对访问退而上书数万言大抵皆劝神宗忠恕仁厚含垢纳污屈已以裕人也臣之区区不自量度常欲希慕古贤可否相济葢如此也伏观二圣临御已来圣政日新一出忠厚大率多行仁宗故事天下翕然衔戴恩徳固无可议者然臣私忧过计常恐百官有司矫枉过直或至于媮而神宗励精核实之政渐致惰坏深虑数年之后驭吏之法渐寛理财之政渐疎备边之计渐弛则意外之忧有不可胜言者虽陛下广开言路无所讳忌而台谏所击不过先朝之臣所非不过先朝之法正是以水济水臣窃忧之故辄用此意撰上件策问实以讥讽今之朝廷及宰相台谏之流欲陛下览之有以感动圣意庶㡬兼行二帝忠厚励精之政也台谏若以此言臣朝廷若以此罪臣则斧钺之诛其甘如荠今乃以为讥讽先朝则亦疎而不近矣且非独此䇿问而已今者不避烦凟尽陈本末臣前嵗自登州召还始见故相司马光光即与臣论当今要务条其所欲行者臣即答言公所欲行者诸事皆上合天心下合人望无可疑者惟役法一事未可轻议何则差役免役各有利害免役之害掊敛民财十室九空钱聚于上而下有钱荒之患差役之害民常在官不得専力于农而贪吏猾胥得縁为奸此二害轻重葢畧相等今以彼易此民未必乐光闻之愕然曰若如君言计将安出臣即答言法相因则事易成事有渐则民不惊昔三代之法兵农为一至秦始分为二及唐中叶尽变府兵为长征之卒自尔以来民不知兵兵不知农农出谷帛以养兵兵出性命以卫农天下便之虽圣人复起不能易也今免役之法实大类此公欲骤罢免役而行差役正如罢长征而复民兵葢未易也先帝本意使民戸率出钱专力于农虽有贪吏滑胥无所施其虐坊场河渡官自出卖而以其钱雇募衙前民不知有仓库纲运破家之祸此万世之利也决不可变独有二弊多以供他用实封取寛剰役钱争买坊埸河渡以长不实之价此乃王安石吕恵卿之隂谋非先帝本意也公若尽去二弊而不变其法则民悦而事易成今寛剰钱名为十分取二通计天下乃及十五而其实一钱无用公若尽去此五分又使民得从其便以布帛谷米折纳役钱而官亦以为雇直则钱荒之弊亦可尽去如此而天下便之则公又何求若其未也徐更议之亦未晩也光闻臣言大以为不然臣又与光言熈宁中常行给田募役法其法以系官田及以寛剰役钱买民田以募役人大畧如边郡弓箭手臣时知宻州推行其法先募弓手民甚便之此本先帝圣意所建推行未㡬为左右异议而罢今畧计天下寛剰钱斛约三千万贯石兵兴支用仅耗其半此本民力当复为民用今内帑山积公若力言于上索还此钱复完三千万贯石而推行先帝买田募役法于河北河东陜西三路数年之后三路役人可减大半优裕民力以待边鄙缓急之用此万世之利社稷之福也光尤以为不可此三事臣自别有画一利害文字甚详今此不敢备言及去年二月六日勅下始行光言复差役法时臣弟辙为谏官上疏具论乞将见在寛剰役钱雇募役人以一年为期令中外详议然后立法又言衙前一役可即用旧人仍一依旧数支月给重难钱以坊场河渡钱总计诸路通融支给皆不䝉施行及䝉差臣详定役法臣因得伸弟辙前议先与本局官吏孙永傅尧俞之流论难反复次于西府及政事堂中与执政商议皆不见从遂上疏极言衙前可雇不可差先帝此法可守不可变之意因乞罢详定役法当此之时台谏相视皆无一言决其是非今者差役利害未易一二遽言而弓手不许雇人天下之所同患也朝廷知之已变法许雇天下皆以为便而台谏犹累疏力争由此观之是其意専欲变熈宁之法不复校量利害参用所长也臣为中书舍人刑部大理寺列上熈宁已来不该赦降去官法凢数十条尽欲删去臣与执政屡争之以谓先帝于此葢有深意不可尽改因此得存留者甚多臣毎行监司守令告词皆以奉守先帝约束毋敢弛废为戒文案具在皆可复按由此观之臣岂谤议先朝者哉所以一一屡陈者非独以自明诚见士大夫好同恶异冺然成俗深恐陛下深居法宫之中不得尽闻天下利害之实也愿因臣此言警策在位救其所偏损所有余补所不足天下幸甚若以其狂妄不识忌讳虽赐诛戮死且不朽臣无任感恩思报激切战恐之至取进止缴进给田募役议札子元祐二年二月一日翰林学士朝奉郎知制诰苏轼札子奏臣前年十二月自登州召还草此奏状而未果上近因论事巳具奏闻其畧窃谓今日尚可推行辄备録前状缴进申奏臣前年过郓州本与京东转运使范纯粹同建此议纯粹令臣发之已当继之已而闻执政议不合故不复言然纯粹讲此事尤为精详臣所不及若朝廷看详此状可以施行即乞更下纯粹令具利害条奏取进止论改定受册手诏乞罢札子元祐二年二月七日翰林学士朝奉郎知制诰苏轼札子奏臣近被㫖撰太皇太后将来只于崇政殿受册手诏臣愚亦恐有是今非昔之嫌故其畧云朝廷损益之文各从宜称所以推广圣明谦抑退托之意言此文徳受册之礼于今为过于昔为称也不悟文词鄙浅未尽圣意致烦改定谨按故事凢词命有所改易为不称职皆当罢去伏望圣慈察其衰病废学特赐解职以安微分臣无任待罪之至取进止乞録用郑侠王斿状元祐二年三月日翰林学士朝奉郎知制诰苏轼状奏右臣闻国之兴衰繋于习俗若风节不竞则朝廷自卑故古之贤君必励士气当务求难合自重之士以养成礼义亷耻之风臣等伏见英州别驾郑侠向以小官触犯权要冒死不顾以献直言而祕阁校理王安国以布衣为先皇帝所知擢至馆阁召对便殿而兄安石为相若少加附㑹可立至富贵而安国挺然不屈不独纳忠于先帝亦尝以苦言至计规戒其兄竟坐与侠游从同时被罪吕惠卿首兴大狱邓绾舒亶之徒构成其罪必欲置此人于死頼先帝仁圣止加窜逐曾未数年逐惠卿而起安国今来朝廷赦侠之罪复其旧官经今踰年而侠终不赴吏部参选考其始终出处之大节合于古之君子杀身成仁难进易退之义朝廷若不少加优异则臣等恐侠浩然江湖往而不返若溘先朝露则有识必为朝廷兴失士之叹至于安国不幸短命尤为忠臣义士之所哀惜臣等甞识其少子斿敏而笃学直而好义颇有安国之风养成其才必有可用欲望圣慈召侠赴阙及考察斿行实与侠并赐録用不独旌直臣于九泉之下亦所以作士气于当代也谨録奏闻伏候勅㫖荐布衣陈师道状元祐二年四月十九日翰林学士朝奉郎知制诰苏轼同傅尧俞孙觉状奏右臣等伏见徐州布衣陈师道文词髙古度越流辈安贫守道若将终身茍非其人义不往见过壮未仕实为遗才欲望圣慈特赐録用以奖士类兼臣轼臣尧俞皆曾以十科荐师道伏乞检㑹前奏一处施行谨録奏闻伏候勅㫖乞留顾临状元祐二年四月二十日翰林学士朝奉郎知制诰苏轼同李常王存邵伯温孙觉胡宗愈状奏右臣等窃见给事中顾临资性方正学有根本慷慨中立无所阿挠自供职以来封驳议论凛然有古人之风侥倖之流侧目畏惮近闻除天章阁待制充河北都转运使逺去朝廷衆所嗟惜方今二圣临御肃正纪纲如临等辈正当置之左右以辅阙遗或者谓縁黄河辍临干治临之所学实有大于治河治河之才固有出临之上者欲望朝廷别选深知河事者以使河北且留临在朝廷以尽忠亮补益之节臣等备位侍从怀有所见不敢不尽谨録奏闻伏候勅㫖东坡全集巻五十三东坡全集卷五十四钦定四库全书东坡全集巻五十四宋蘓轼撰奏议一十八首论擒获果庄称贺太速札子元祐二年八月二十七日翰林学士朝奉郎知制诰兼侍读蘓轼札子奏臣窃闻熈河经畧司奏生擒西藩首领果庄宰相欲以明日称贺臣愚以谓偏师独克固亦可庆然行于明日臣谓太速如闻本路出兵非一见有一将方指青塘此乃阿里库巢穴若更待三五日间必续有奏报贺亦未晚今者俘获劲敌功诚不细赏功劝后固不应轻然朝廷方欲缉治边防整肃骄慢若捷奏朝至举朝夕贺则边臣闻之自谓不世之奇功或恩礼太过则将骄卒惰后无以使臣愿朝廷镇之以静示之以不可测昔谢安破苻坚书至安与客围棋不辍曰小儿辈巳遂破贼安亦非矫情葢万目观望事体应尔所有明日称贺乞更详酌指挥臣受恩至深不敢不尽出位妄言罪当万死取进止因擒果庄论西羌夏人事宜札子元祐二年苏轼奏臣窃见近者熈河路奏生擒果庄百官称贺中外同庆臣愚无知窃谓安危之机正在今日若应之有道处之有术则安边息民必自是始不然将骄卒惰以胜为灾亦不足怪故臣区区欲乞陈前后致寇之由次论当今待敌之要虽狂愚无取亦臣子之常分昔先帝用兵累年虽中国靡弊然夏人困折亦几于亡横山之地沿边七八百里不敢耕者至二百余里歳赐既罢和市亦絶彼中匹帛至五十余千其余老弱转徙牛羊堕壊所失葢不可胜数饥羸之余乃始欵塞当时执政大臣谋之不深因中国厌兵遂纳其使每一使赐予贸易无虑得绢五万余匹归鬻之其民匹五六千民大恱一使所获率不下二十万缗使五六至而累年所罢歳赐可以坐复既使敌因吾资以徳其民且饱而思奋又使其窥我厌兵欲和之意以为欲战欲和权皆在我以故轻犯边陲利则进否则复求和无不可者若当时大臣因彼之请受其词不纳其使且诏边臣与之徃返商议所获新疆取舍在我俟其词意屈服约束坚明然后纳之则彼虽背恩反覆亦不至如今日之速也敌虽有易我意然不得西蕃解仇结好亦未敢动夫阿里库栋戬之贼臣也挟契丹公主以弑其君之二妻栋戬死匿䘮不发逾年衆定乃诈称嗣子伪书果庄温钖沁等名以请于朝当时执政若且令边臣审问果庄等以阿里库当立不立若朝廷従汝请遂授节钺阿里库真汝主矣汝能臣之如栋戬乎若此等无词则是诸羌心服既立之后必能统一都部吾又何求若其不服则衅端自彼爵命未下曲不在吾彼既一国三公则吾分其恩礼各以一近上使额命之果庄等各得所欲宜亦无患当时执政不深虑此专以省事为安因为妄请便授节钺阿里库自知不当立而忧果庄之讨也故欲借力于西夏以自重于是始有解仇结好之谋而果庄亦不平朝廷之以贼臣君我也故怒而盗边夏人知诸羌之叛也故起而和之此臣所谓前后致寇之由明主不可以不知者也虽既徃不咎然可以为方来之鉴元昊本懐大志长于用兵亮祚天付凶狂轻用其衆故其为边患皆歴年而后定今梁氏专国素与人多不协方内自相图其能以创残呻吟之余乆与中国敌乎料其姦谋葢非元昊亮祚之比矣意谓二圣在位恭黙守成仁恕之心着于逺迩必无用武之意可肆无厌之求兰会诸城鄜延五寨好请不获势胁必従猖狂之后求无不获计不过此耳今者窃闻朝廷降诏诸路敕励战守深明逆顺曲直之理此固当今之急务而诏书之中亦许夏人之自新臣窃以谓开之太急纳之太速曾未一战而厌兵欲和之意已见乎外此复蹈前日之失矣臣甚惜之今欲闻果荘之捷或渐有欵塞之谋必将为恭狠相半之词而继之以无厌之请若朝廷复纳其使则是欲战欲和权皆在彼有求必获不获必叛虽媮一时之安必起无穷之衅故臣愿明主断之于中深诏大臣宻勅诸将若夏人欵塞当受其词而却其使然后明勅边臣以夏人受恩不赀无故犯顺今虽欵塞反覆难保若实改心向化当且与边臣商议茍词意未甚屈服约束未甚坚明则且却之以示吾虽不逆其善意亦不汲汲求和也彼若心服而来吾虽未纳其使必不于徃返商议之间遽复盗边若非心服则吾虽荡然开懐待之如旧能必其不叛乎今歳泾原之入岂吾待之不至邪但使吾兵练士饱斥候精明彼无大获不过数年必自折困今虽小劳后必坚定此臣所谓当今待敌之要亦明主不可以不知者也今朝廷意在息民不惮屈已而臣献言乃欲艰难其请不急于和似与圣意异者然古之圣贤欲行其意必有以曲成之未尝直情而径行也将欲翕之必固张之将欲取之必固予之夫直情而径行未有获其意者也若权其利害究其所至则臣之愚计于安边息民必乆而固与圣意初无小异然臣窃度朝廷之间似欲以畏事为无事者臣窃以为过矣夫为国不可以生事亦不可以畏事畏事之弊与生事均譬如无病而服药与有病而不服药皆可以杀人夫生事者无病而服药也畏事者有病而不服药也乃者阿里库之请人人知其不当予而朝廷予之以求无事然事之起乃至于此不几于有病而不服药乎今又欲遽纳夏人之使则是病未除而药先止其与几何臣于侍従之中受恩至深其于委曲保全与衆独异故敢出位先事而言不胜恐悚待罪之至取进止乞诏边吏无进取及论果庄事宜札子元祐二年九月二十七日翰林学士朝奉郎知制诰兼侍读苏轼札子奏臣闻善用兵者先服其心次屈其力则兵易解而功易成若不服其心惟力是恃则战胜而寇愈深况不胜乎功成而兵不解况不成乎顷者西方用兵累年先帝之意全在弔伐而贪功生事之臣惟务杀人争地得尺寸之土不问利害先筑城堡置州县使四夷争畏中国以谓朝廷专欲得地非尽灭我族类不止是以併力致死莫有服者今虽朝廷好生恶杀不务逺畧而此心未信憎畏未衰心既不服惟有鬬力力屈情见胜负未可知也今日新获果庄威震中外边臣贾勇争欲立功以为河南之地指顾可得正使得之不免筑城堡屯兵置吏积粟而守之则中国何时息肩乎乃者王韶取熈河全师独克使韶有逺虑诛其叛者乃以忠顺即用其豪酋而已则今复何事其所以兵连祸结罢弊中国者以郡县其地故也徃者既不可悔而来者又不以为戒今又欲取讲武城曰此要害地不可不取方唐盛时安西都䕶去长安万里若论要害自此以西无不可取者使诸羌知中国有进取不巳之意则寇愈深而兵不解其祸岂可量哉臣愿陛下深诏边吏叛则讨之服则安之自今以徃无取尺寸之地无焚庐舍无杀老弱如此朞年诸羌可传檄而定然朝廷至意亦自难喻将帅未必従也虽日行文书终恐无益宜驿召陜西转运使一员赴阙面勅戒之使归以喻将帅而察其不如诏者臣又窃闻朝论谓果庄犯顺罪当诛死然譬之鸟兽不足深责其子孙部族犹足以陆梁于边全其首领以累其心以为重质庶获其用此实当今之良䇿然臣窃料果庄凶豪素贵老病垂死必不能甘于困辱为乆生之计自知生存终不得归徒使其臣子首䑕顾忌不敢复雠必将不食求死以发其衆之怒就使不然老病愁愤自非乆生之道果庄若死则其臣子専意复雠必与阿里库合而北交于夏人此正胡越同舟遇顺风之势其交必坚而温钖沁介于阿里库夏人之间地狭力弱其势必危若见并而吾不能救使二敌合三面以窥熈河则其患未可以一二数也如臣愚计可诏边臣与果庄约若能使其部族讨阿里库而纳赵纯忠者当放汝生还质之天地示以必信果庄若従则稍富贵之使其信臣而喻至意焉果庄既有生还之望不为求死之计其衆必従以果庄之衆与温钖沁合而讨阿里库其势必克既克而纳纯忠虽放还果庄可以无患此必然之势也西羌本与夏人世仇而果庄本与阿里库不协若许以生还其衆必相攻縦未能诛阿里库亦足以使二人相疑而不合也昔太史慈与孙䇿战几杀䇿䇿后得慈释不诛放还豫章卒立竒功李愬得吴元济将李祐解缚用之与同卧起卒擒元济非豪杰名将不能行此度外事也议者或谓果庄之获兼用近界酋豪力战而得之仇怨已深若放生还此等必无全理臣以为不然若果庄死于中国其衆雠此等必深若其生还其雠之亦浅此等依中国为援足以自全自古西羌之患惟恐解仇结盟若所在为雠敌正中国之利无可疑者臣出位言事不胜恐悚待罪之至取进止乞约果庄讨阿里库札子元祐二年十月七日翰林学士朝奉郎知制诰兼侍读苏轼札子奏臣近者窃见刘舜卿贺表具言阿里库罪状又窃闻舜卿乞削阿里库官爵又窃闻阿里库上章请命议者或欲许其自新以臣愚虑二者之说皆未为得何者阿里库凶狡反覆必无革面洗心之理今闻其女已嫁梁乞逋之子度其乆逺必须协力致死共为边患今来上章请命葢是部族新破衆叛亲离恐吾乘胜致讨力未能支故匿情忍诟以就大事若得休息数年蓄力养锐假吾爵命以威脇诸羌诛不附已者羽翼既成西北相应必为中原之忧非独一方之病也且夏贼逆天犯顺本因轻料朝廷以为必不能讨巳今若便従阿里库之请则其所料良不为过西蕃小丑朝为叛逆暮许通和则夏国之请理无不许二冦滔天自若欲战欲和无不可者则西方之忧无时而止矣然遂従舜卿之请削夺官爵即须发兵深入致讨彼新丧大首领举国戒惧我师深入茍无他竒恐难以得志臣愚以谓当使边将发厚币遣辩士以离其腹心坏其羽翼今闻温钖沁等诸族已为所质势未能动而森摩凌戬在其肘腋迹同而心异若用臣前计使边臣与果庄约若能使其部族与温钖沁敛氊等合而讨阿里库纳赵纯忠即许以生还此政所谓以敌人攻敌人计无出此者若朝廷便许阿里库通和即须推示赤心待之如旧不可复用计谋以图此贼数年之后必自飞扬此所谓养虎自遗患者也故臣愿朝廷既不纳其通和之请又不削夺其官爵存而勿论置之度外隂使边臣以计图之似为得䇿臣屡渎天聴罪当诛死取进止参定叶祖洽廷试䇿状二首元祐二年十月二十一日翰林学士朝奉郎知制诰兼侍读苏轼同苏辙刘攽状奏准元祐二年十月十一日尚书省札子节文臣寮上言近闻兵部郎中叶祖洽改礼部郎中给事中赵君钖封驳以为不当兼论祖洽廷试对䇿有讪及宗庙之语臣愚今详君钖所驳极未为允臣取祖洽印本试䇿寻究即无讥讪之言不知君钖何以见其讥讪也伏望陛下令君钖条具祖洽讥讪之言下近臣参定以明枉直庶使䇿试之士谋议之臣悉心不回毋悼后害三省同奉圣㫖令翰林学士中书舍人谏议大夫同共参定闻奏者右臣等窃谓先帝亲䇿贡士本欲人人尽言无所回忌士之论事必欲究极始末其语或及祖宗事有是非义难隠讳但当考其所言当否以为进退不可一一指为谤讪取到叶祖洽所试䇿巻子看其畧云祖宗以来至于今纪纲法度茍简因循而不举者诚不为少又云与忠智豪杰之臣合谋而鼎新之臣等以谓祖宗拨乱反正承平百年纪纲法度最为明备縦使时异事变理合小有损益亦不当谓之因循茍简便欲朝廷与大臣合谋而鼎新之详此显是祖洽学术浅暗议论乖缪若谓之讥讪宗庙则亦不可谨録奏闻伏候勅㫖贴黄臣等准朝㫖与谏议大夫同共参定闻奏今据左谏议大夫孔文仲牒已别状奏陈更不连书又贴黄叶祖洽及第日臣轼系编排官曾奏乞行黜落今已具事实别状奏去讫又元祐二年十月二十二日翰林学士朝奉郎知制诰兼侍读苏轼状奏右臣近奉圣㫖参定叶祖洽所试䇿臣已与刘攽等定夺奏闻去讫臣今看详元降臣寮上言有云凡在朝廷大臣率多当时考试之官信有此语安敢擢在第一臣等今来定夺得叶祖洽显是学术浅暗议论乖谬縁祖洽及第时臣系编排官据初考官吕惠卿等定祖洽为第三等中合在甲科覆考官宋敏求等定祖洽为第五等中合是黜落臣曾具事由闻奏乞行黜落兼据祖洽元试䇿巻子云祖宗以来至于今纪纲法度因循苟简而不举者诚为不少今来祖洽上章自辩却减落上件言语只云祖宗已来至于今纪纲制度比之前古亦有因循未举之处显见祖洽心知茍简之语为不可故行减落谨録奏闻伏候勅㫖大雪乞省试展限兼乞御试不分初覆考札子元祐三年正月某日翰林学士朝奉郎知制诰兼侍读苏轼札子奏臣窃见近者大雪方数千里道路艰塞四方举人赴省试者三分中未有二分到阙朝廷虽议展限然迫于三月放榜所展日数不多至时若隔下三五百人趂试不及即恐孤寒举子转见失所亦非朝廷急才喜士之意欲乞自今日已徃更展半月方始差官仍令礼部疾速雕印出榜晓示旁近州郡但未试以前到者并许投保引试若虑放榜迟延恐趂三月内不及即乞省试添差小试官十人却促限五七日出榜臣又窃见自来御试差官分为初考覆考编排详定四处日限既迫考官又少以此多不暇精详又縁初覆考官不敢候巻子齐足方定等第只是逐旋据誊録所关到巻子三十五十巻便定等第以此前后不相照所定髙下或寄于幸与不幸深为不便不若只依南省条式聚衆考官为一处通用日限候巻子齐足衆人共定其等第不惟精详寡失又御试放榜亦可以速了臣窃意祖宗之法所以分考官为四处者葢是当时未有封弥誊録故须分别以防弊倖今来既有封弥誊録縦欲循私其势无由若只依南省条格委无妨碍乞赐详酌指挥取进止大雪论差役不便札子元祐三年二月九日翰林学士朝奉郎知制诰兼侍读苏轼札子奏臣伏见陛下发徳音下明诏以大雪过常煖气不效农夫失业商旅不行引咎在躬涣汗之泽覃及方外而诏下之夕雪作不已臣备位近侍诚窃感愤废食而叹退伏思念陛下即位以来发政施仁无一不合人心顺天意者当获丰年刑措之报凤凰景星之瑞而水旱作沴常寒为罚殆无虚日此岂理之当然者哉臣诚愚惷不识忌讳试论其近似者而陛下择焉臣闻差役之法天下以为未便独台谏官数人者主其议以为不可改磨砺四顾以待言者故人畏之而不敢发耳近闻疎逺小臣张行者力言其弊而谏官韩川深诋之至欲重行编窜此等亦无他意方司马光在时则欲希合光意及其既没则妄意陛下以为主光之言殊不知光至诚尽公本不求人希合而陛下虚心无我亦岂有所主哉使光无恙至今见其法稍弊则更之久矣臣每见吕公着安焘吕大防范纯仁皆言差役不便但为已行之令不欲轻变兼恐台谏分争卒难调和愿陛下问公着等令指陈差雇二法各有若干利害昔日雇役中等人户歳出钱几何今者差役歳费钱几何及几年一次差役皆可以折长补短约见其数以此计筭利害灼然而况农民在官贪利狡胥百端蚕食比之雇人苦乐十倍又五路百姓例皆朴拙差充手分须至转雇惯习人尤为患苦其费不赀民穷无告监司守令观望不言若非此一事则何以感伤隂阳之和至于如此虽责躬肆𤯝彻膳祷祠而此事不变终恐无益今侍従之中受恩至深无如小臣臣而不言谁当言者然臣前歳因详定役法与台谏异论遂为其徒所疾屡遭口语今来所言若不合圣意即乞便行责降以戒妄言若万一少有可采即乞留中只作圣意行下庶几上荅天戒下全小臣不胜恐栗待罪之至取进止贡院札子四首奏巡铺郑永崇举觉不当乞差晓事使臣交替元祐三年二月某日翰林学士朝奉郎知制诰苏轼同孙觉孔文仲札子奏贡院今月三日据巡铺官郑永崇领戒到进士王太初王博雅称是传义问得举人各称被巡铺官诬执寻令巡铺官宣徳郎王厚将逐人巻子与衆官㸃对得逐人试巻内有一十九字同即不成片段本院检准条贯惟经学不许传义口授者同至于进士须是懐挟代笔方令扶出今来逐人试巻㸃对得只有一十九字偶同别无违碍显是巡铺官郑永崇举觉不当兼两日内巡铺内臣屡将暧昧单词令本院扶出举人本院未敢施行见奏取㫖及有巡铺所手分杨观作过本院依法区分其巡铺内臣并来帘前告属坚要放免本院亦不敢依随以此挟恨罗织举人必欲求胜今来进士尚有两甲诸利尚有一十五场未曽引试若信令巡铺官内臣挟情罗织即举人无由存济欲望圣慈速赐指挥或且勾回石君召郑永崇两人却差晓事使臣交替所贵不致非理生事取进止奏劾巡铺内臣陈慥元祐三年二月某日翰林学士朝奉郎知制诰苏轼同孙觉孔文仲札子奏贡院今月三日据巡铺官捉到懐挟进士共三人依条扶出逐次巡铺官并令兵士髙声唱叫至今月十一日扶出进士蒋立时约有兵士三五十人齐声大叫在院官吏公人无不惊骇在埸举人亦皆恐悚不安寻取到虎翼节级李及等状称是巡铺内臣陈慥指挥令衆人唱叫窃详朝廷取士之法动以礼义举人懐挟自有条法而内臣陈慥乃敢号令衆卒齐声唱叫务欲摧辱举人以立威势伤动士心损坏国体本院无由指约伏望圣慈特赐行遣取进止申明举人卢君修王灿等元祐三年二月某日翰林学士朝奉郎知制诰苏轼同孙觉孔文仲札子奏贡院今月三日据巡铺官押领到进士卢君修王灿称是传义却问得举人称是卢君修来就王灿问道不知耿邓之洪烈为复是洪烈为复是洪勲其王灿别无应对当院看详若将问字便作传义未为允当已一面且令逐人就试乞早降指挥合与不合一例考校取进止论特奏名元祐三年二月二十九日翰林学士朝奉郎知制诰苏轼同孙觉孔文仲札子奏臣等伏见従来天下之患无过官冗人人能言其弊而不能去其害惟徃年韩琦富弼等独能裁减任子及展年磨勘发议之初士大夫相顾莫敢以身当之者以为必致谤议而琦等不顾既立成法天下肃然无一人非之者何则私欲不可以胜公议故也流弊之极至于今日一官之阙率四五人守之争夺纷纭亷耻道尽中材小官阙逺食贫到官之后求取渔利靡所不为而民病矣今日之弊譬如羸病之人负千钧之重縦未能分减岂忍更添臣等自入贡院四方免解举人投状称今来是龙飞榜乞为敷奏法外推恩者不可胜数臣等一切不行兼不注有经朝省下状䝉送下本院只是坐条告示近准圣㫖依逐举体例下第举人各以举数特奏名已约计四百五十人今日又准尚书省札子取前来圣㫖特奏名外各递减一举人数若依此数则又添数百人虽未知朝廷作何行遣不当先事建言但恐朝命巳行即论奏不及臣等伏见恩榜得官之人布在州县例皆垂老别无进望惟务黩货以为归计贪冒不职十人而九朝廷所放恩榜几千人矣何曾见一人能自奋励有闻于时而残民败官者不可胜数以此知其无益有损不言可知今之议者不过谓即位之初宜广恩泽茍以恱此侥倖无厌数百人者而不知吏部以有限之官待无穷之吏户部以有限之财禄无穷之人而所至州县举罹其害乃即位之初有此过举谓之恩泽非臣所识也伏乞断自圣意明勅大臣特奏名举人只依近日圣㫖指挥仍诏殿试考官精加考较量取一二十人委有学问词理优长者即许出官其余皆补文学长史之类不理选限免使积弊之极増重不已臣等非不知言出怨生既忝近臣理难缄黙取进止贴黄臣觉见备贠吏部亲见其害阙每一出争者至一二十人虽川广福建烟瘴之地不问日月逺近惟欲争先注授臣窃怪之隂以访问以为授官之后即请雇钱多者至五七十千又既授逺阙许先借料钱逺者许借三月又得四十余千以贪惏无知之人又以衰老到官之后望其持廉奉法尽公治民不可得也省试放榜后札子三首乞裁减巡铺兵士重赏元祐三年三月某日翰林学士朝奉郎知制诰苏轼同孙觉札子奏臣等近奉勅权知贡举窃谓朝廷待士之意本于礼义而辅以文法虽有懐挟传义之禁然事皆付之主司终不以此多辱士类亏损国体近年縁练亨父为试官非理凌忽举人遂致喧竞因此多差巡铺兵士南省至一百人诃察严细如防盗贼而恩赏至重官贠使臣减年磨勘指射差遣诸色人支钱多至六百贯若非理罗织却无指定深重刑名縁此小人贪功希赏搜探懐袖衆证以成其罪其间不免寃滥近者内臣石君召郑永崇陈慥非理搜检臣等已具论奏寻䝉朝廷取问行遣讫欲乞下有司立法裁减重赏及减定巡铺兵士人数如非理罗织举人即重行责罚以称朝廷待士之意取进止乞不分经取士元祐三年三月某日翰林学士朝奉郎知制诰苏轼同孙觉札子奏臣等近奉勅权知贡举窃见自来条贯分经取士既于逐经中纽定分数取人或一经中合格者少即取词理浅谬卷子以足其数如合格者多则虽优长亦须落下显是弊法将来兼用诗赋不专经义欲乞今后更不分经专以工拙为去取取进止乞不分差经义诗赋试官元祐三年三月某日翰林学士朝奉郎知制诰苏轼同孙觉札子奏臣等近奏为将来科埸既复诗赋乞更不分经取人已奉圣㫖依奏今来却见礼部新立条贯将来科场如差试官三贠者以二贠经义一贠词赋两贠者各差一贠臣等窃谓既复诗赋与经义䇿论通考举人尚不分经而试官乃分而为二甚无谓也凡差试官务在有词学者而已若得其人则治易及第不害其能问春秋经义入官不害其能考诗赋若不得人虽用本科不免乖错须自声律变为经义则诗赋之士便充试官何曽别求经义及第之人然后取士若必用本科各考所试则经义䇿论诗赋四场文理不同亦须各差试官一人而后可此本议者私忧过计而有司不察便为创立此条使一试院中有两头项试官自有科场以来无此故事自来试官患在争竞不一又分为两党试经义者主虚浮之文考诗赋者主声病之学纷纭争竞理在不疑举人闻之必兴词讼为害如此了无所益今来朝廷既复诗赋又立此条深恐天下监司妄意朝廷必欲用诗赋之人为试官不问有无词学一例差充其间乆离科场之人或已废学若用虚名差使显不如经义及第有文之人人之有材何施不可经义诗赋等是文词而议者便为治经之人不可使考诗赋何其待天下士大夫之薄也欲乞特赐指挥今后差试官不拘曽应经义诗赋举者专务选择有词学人充其礼部近日所立条贯更不施行取进止御试札子二首奏乞御试放榜馆职皆侍殿上元祐三年三月某日翰林学士朝奉郎知制诰苏轼同孙觉札子奏臣等近奉勅权知贡举窃见自来御试放榜日馆职皆在殿上祗候乃是祖宗旧法以彰王国多士之美熈宁中因合门偶失检举不令上殿自此遂为定制欲乞检会治平以前故事施行取进止放榜后论贡举合行事件元祐三年三月某日翰林学士朝奉郎知制诰苏轼札子奏臣近领贡举侍立殿上祗候放榜伏见举人程试有犯皇帝旧名者有㫖特许依本等赐第又有犯真宗旧名者执政亦乞依例收録而陛下亲发徳音以谓此人犯祖宗庙讳不可不降等已而又有犯僖宗庙讳者有㫖押出在廷之人无不稽首欣服臣与同列退相告语非独以见圣人卑躬尊祖之意亦足以知陛下严于取士之法不好小惠以求虚名臣备位禁近固当推广圣意将顺其美而补其所未备谨具贡举合行事件画一如左一伏见祖宗旧制过省举人一经殿试黜落不少既以慎重取人又以见名器威福专在人主至嘉祐中始尽赐出身然犹不取杂犯而近歳流弊之极杂犯亦或收録遂使过省举人便同及第縦使纰缪亦玷科举恩泽既滥名器自轻非祖宗本意也自来过省举人限年累举积日持乆方该特奏名恩今来一次过省殿试不合格当年便得进士出身此何义也伏乞下省司立法将来殿试除放合格人外其余并皆黜落或乞以分数立额取人所贵上无姑息下絶侥倖之心如闻已有去取二分指挥然有法不行与无法同如已有法即乞申明仍告喻天下将来殿试依法去取一自来释褐举人惟南省榜首或本场第一人唱名近下者或有㫖升一甲然皆出自圣意初无着令今者南省十人已上及别试第一人国学开封解元武举第一人经明行修举人与凡该特奏名人正及第者皆着令升一甲纷然并进士不复以升甲为荣而法在有司恩不归于人主甚无谓也窃谓累奏举名已是滥恩而经明行修尤是弊法其间权势请托无所不有侵夺解额崇奖虚名有何功能复令升甲人主所以砺世磨钝正在科举等级升降荣辱之闲今乃轻以与人不复爱惜臣所未喻伏望圣慈更与大臣详议前件着令乞赐刋削今后殿试唱名除南省逐场第一人临时取㫖外其余更不升甲所贵进退之权专在人主其经明行修一科亦乞详议早行废罢一臣近在贡院与孙觉孔文仲同入札子论特奏名人恩泽太滥未䝉施行伏乞检会前奏降付有司详议裁减仍乞立法应特奏名人授文学长史之类今后南郊赦书更不许召保出官一伏见近日礼部立法今后科场差试官三人者一人诗赋二人经义差两人者诗赋经义各一人臣谓此法不可施行凢差试官务在选择能文之士若得其人则治易及第不害其能问春秋经义入官不害其能考诗赋若不得人正用本科不免错缪须自声律变为经义则诗赋之士便充试官何曽别求经义及第之人然后取士若必用本科各考所试则经义诗赋策论四埸文理不同亦须各差试官一人而后可此本言者私忧过计而有司不察便为生出此条自有科场以来无此故事今后每一试院分两头项试官问经义者则主虚浮之文考诗赋者则贵声病之学纷纭争竞理在不疑自此科场日有词讼为害不小了无所益今来朝廷既复诗赋又立此条深恐天下监司妄意朝廷必欲用作诗赋之人为试官不问有无词学一例差充其间乆离场屋之人或已废学若用虚名差使显不如经义及第有文之人欲乞特赐指挥今后差试官不拘经义诗赋专务选择有词学之人其礼部近日所立条贯更不施行右取进止乞罢学士除闲慢差遣札子元祐三年三月某日翰林学士朝奉郎知制诰兼侍读苏轼札子奏臣近因宣召面奉圣㫖何故屡入文字乞郡臣具以疾病之状对又䝉宣谕岂以台谏有言故耶兄弟孤立自来进用皆是皇帝与太皇太后主张不因他人今来但安心勿恤人言不用更入文字求去臣退伏思念顷自登州召还至备贠中书舍人以前初无人言只従参议役法及䝉擢为学士后便为朱光庭王巖叟贾易韩川赵挺之等攻击不已以至罗织语言巧加醖酿谓之诽谤未入试院先言任意取人虽䝉圣主知臣无罪然臣窃自惟葢縁臣赋性刚拙议论不随而宠禄过分地势侵迫故致纷纭亦理之当然也臣只欲坚乞一郡则是孤负圣知上违恩㫖欲黙而不乞则是与台谏为敌不避其锋势必不安伏念臣多难早衰无心进取得归丘壑以养余年其甘如荠今既未许请郡臣亦不敢逺去左右只乞解罢学士除臣一京师闲慢差遣如祕书监国子祭酒之类或乞只经筵供职庶免衆人侧目可以少安取进止东坡全集卷五十四东坡全集卷五十五钦定四库全书东坡全集卷五十五宋蘓轼撰奏议一十二首转对条上三事状元祐三年五月一日侍读蘓轼状奏准御史台牒五月一日文徳殿视朝臣次当转对虽愚无知备位禁林懐有所见不敢不尽谨条上三事如左一谨按唐太宗着司门令式云其有无门籍人有急奏者皆令监门司与仗家引奏不许关碍臣以此知明主务广视聴深防蔽塞虽无门籍人犹得非时引见祖宗之制自两省两制近臣六曹寺监长贰有所欲言及典大藩镇奉使一路出入辞见皆得奏事殿上其余小臣布衣亦时特赐召问非独以通下情知外事亦以考察羣臣能否情伪非茍而已臣伏见陛下嗣位以来惟执政日得上殿外其余独许台谏官及开封知府上殿不过十余人天下之广事物之变决非十余人者所能尽若此十余人者不幸而非其人民之利病不以实告则陛下便谓天下太平无事可言岂不殆哉其余臣僚虽许上书言事而书入禁中如在天上不加反复诘问何以尽利害之实而况天下事有不可以书载者心之精微口不能尽而况书乎恭惟太皇太后以盛徳在位每事抑损以谦逊不居为美虽然明目逹聪以防壅塞此乃社稷大计岂可以谦逊之故而遂不与羣臣接哉方今天下多事饥馑盗贼四夷之变民劳官冗将骄卒惰财用匮乏之弊不可胜数而政出帷箔决之庙堂大臣尤宜开兼聴广览之路而避专断壅塞之嫌非细故也伏望圣慈更与大臣商议除台谏开封知府已许上殿外其余臣僚旧制许请间奏事及出入辞见许上殿者皆复祖宗故事则天下幸甚一凡为天下国家当爱惜名器慎重刑罚若爱惜名器则斗升之禄足以鼔舞豪杰慎重刑罚则笞杖之法足以震詟顽狡若不爱惜慎重则虽日拜卿相而人不劝动行诛戮而人不惧此安危之机人主之操术也自祖宗以来用刑至慎习以成风故虽展年磨勘差替冲替之类皆足以惩警在位独于名器爵禄则出之太易每一次科场放进士诸科及特奏名约八九百人一次郊礼奏补子弟约二三百人而军职转补杂色入流皇族外戚之荐不与自近世以来取人之多得官之易未有如本朝者也今吏部一官阙率常五七人守之争夺纷纭亷耻道尽中材小官阙逺食贫到官之后侵渔求取靡所不为自本朝以来官冗之弊未有如今日者也伏见祖宗旧制过省举人御试黜落不少既以慎重取人又以见名器威福专在人主至嘉祐末年始尽赐出身虽文理纰缪亦玷科举而近歳流弊之极至于杂犯亦免黜落皆非祖宗本意又进士升甲本为南省第一人唱名近下方有特㫖皆是临时出于圣断今来南省第十人以上别试第一人国子开封解元武举第一人经明行修举人与凡该特奏名人正及第者皆着令升一甲纷然并进人不复以升甲为荣而法在有司恩不归于人主甚无谓也特奏名人除近上十余人文词稍可观外其余皆词学无取年迫桑榆进无所望退无所归使之临政其害民必矣欲望圣慈特奏名出官格式务在精覈以艺取人不行小惠以收虚誉其着令升甲指挥乞今后更不施行昔诸葛亮与法正论治道其畧曰刑政不肃君臣之道渐以陵替宠之以位位极则贱顺之以恩恩竭则慢吾今威之以法法行则知恩限之以爵爵加则知荣恩荣并济上下有节为治之要也唐徳宗䝉尘山南当时事势可谓危急少行姑息亦理之常而沿路进𤓰果人欲与一试官陆贽力言以为不可今天下晏然朝廷清明何所畏避而行姑息之政故臣愿陛下常以诸葛亮陆贽之言为法则天下幸甚一臣于前年十月内曽上言其畧曰议者欲减任子以救官冗之弊此事行之则人情不恱不行则积弊不去要当求其分义务适厥中使国有去弊之实人无失职之叹欲乞应奏䕃文官人毎遇科场随进士考试武官即随武举或试法人考试并三人中解一人仍年及二十五以上方得出官内已曽举进士得解者免试如三试不中年及三十五已上亦许出官虽有三试留滞之艰而无终身絶望之叹亦使人人务学不坠其家为益不小后来不䝉降出施行窃虑当时圣意必谓改元之初不欲首行约损之政今者即位已四年矣官冗之病有増而无损财用之乏有损而无増数年之后当有不胜其弊者若朝廷恬不为怪当使谁任其忧及今讲求臣恐其已晚矣伏乞检㑹前奏早赐施行右谨録奏闻伏候勅㫖论魏王在殡乞罢秋燕札子元祐三年八月二十一日翰林学士朝奉郎知制诰兼侍读苏轼札子奏臣近准钤辖教坊所关到撰秋燕致语等文字臣谨按春秋左氏传昭公九年晋荀盈如齐卒于戏阳殡于绛未葬晋平公饮酒乐膳宰屠蒯趋入酌以饮工曰汝为君耳将司聪也辰在子卯谓之疾日君彻燕乐学人舍业为疾故也君之卿佐是谓股肱股肱或亏何痛如之汝弗闻而乐是不聪也公说彻乐又按昭公十五年晋荀跞如周葬穆后既葬除丧周景王以宾燕叔向讥之谓之乐忧夫晋平公之于荀盈葢无服也周景王之于穆后葢期丧也无服者未葬而乐屠蒯讥之朞丧者已葬而燕叔向讥之书之史册至今以为非仁宗皇帝以宰相富弼母在殡为罢春燕传之天下至今以为宜今魏王之丧未及卒哭而礼部太常寺皆以为天子絶期不妨燕乐臣窃非之若絶期可以燕乐则春秋何为讥晋平公周景王乎魏王之亲孰与卿佐逺比荀盈近比富弼之母轻重亦有间矣魏王之葬既以隂阳拘忌别择年月则当准礼以诸侯五月为葬期自今年十一月以前皆为未葬之月不当燕乐不可以权宜郊殡便同已葬也臣窃意皇帝陛下笃于仁孝必罢秋燕不待臣言但至今未奉指挥縁上件教坊致语等文字准令合于燕前一月进呈臣既未敢撰亦不敢稽延伏乞详酌如以为当罢只乞自皇帝陛下圣意施行更不降出臣文字臣忝备侍従叨陪讲读不欲使人以丝毫议及圣明故不敢不奏取进止述灾沴论赏罚及修河事缴进欧阳修议状札子元祐三年九月五日翰林学士朝奉郎知制诰兼侍读苏轼札子奏臣今日迩英进读寳训及雍熈淳化间事太宗皇帝毎见时和歳丰雨雪应时喜不自胜举酒以属羣臣又是日荧惑与日同度太史奏言当旱既而雨足歳丰臣读至此因进言水旱虽天数然人君修徳可以转灾为福故宋景公一言荧惑退三舍元丰八年荧惑守心逆行犯房又逆而西垂欲犯氐氐四星后妃之象也方是时二圣在位发政施仁惟恐不及臣视荧惑退舍甚速如有所畏不敢复西以此知天人之应捷于影响太宗皇帝亲致太平而每遇丰年若获非常之福喜乐如此者岂非水旱不作自是朝廷难得之事乎书曰天聪明自我民聪明匹夫匹妇有不获其所犹能致水旱而况政令之失小及一方大及四海其为灾沴理在不疑自二圣嗣位于今四年恭俭慈孝至仁至公可谓尽矣而四年之中非水则旱日月薄蚀五星相凌淫雨大雪常寒乆隂之类殆无虚月岂盛徳之报也哉臣愚无知窃谓陛下身修而政未修故监司守令多不得人百姓失职无所告诉謡怨上逹以伤隂阳之和所以致此者盖由朝廷赏罚不明举措不当之咎也臣请畧而言之去年熈河诸将力战以获果庄此竒功也故増秩赐金泾原诸将闭门自守使贼大掠而去若涉无人之境此罪人也亦增秩赐金赏罚如此何以使人广东妖贼岑探反围新州差将官童政救之政贼杀平民数千其害甚于岑探朝廷使江西提刑傅燮体量其事燮畏避权势归罪于新州官吏又言新州官吏却有守城之功乞以功过相除愚弄上下有同儿戏然卒不问岑探聚衆构谋经年乃发而所部官吏茫不觉知使一方赤子肝脑涂地然亦止于薄罚童政凶狡贪残非一日之积而监司乃令将兵讨贼以致千人无辜就死亦止降一差遣近日温杲诱杀平民十九人寃酷之状所不忍闻而杲止于降官监当蔡州捕盗吏卒亦杀平民一家五六人皆妇女无辜屠割形体以为丈夫首级欲以请赏而守倅不按监司不问以至臣僚上言及行下本路乃云杀时可与不可辨认白日杀人不辨男女岂有此理乃是预为凶人开茍免之路事如此者非一臣不敢尽言特举其甚者耳如此不过恩庇得无状小人十数人正使此等歌咏爱戴不知有何补益而纪纲頽弛媮惰成风则千万人受其害此得为仁乎大抵为国要在分别是非以行赏罚然后善人有所恃頼平人有所告诉若不穷究曲直惟务两平则君子无告小人得志天下之乱可坐而待此臣所谓赏罚不明之咎也黄河自天禧已来故道渐以淤塞每决而西以就下耳熈宁中决于曹村先帝尽力塞之不及数年遂决小吴先帝圣神知河之欲西北行也乆矣今强塞之縦获目前之安而旋踵复决必然之势也故不复塞今都水使者王孝先乃欲于北京南开孙村河欲夺河身以复故道此岂独一方之安危天下之休戚也古者举大事谋及庶人上下佥同然犹有意外之患今内自工部侍郎都水属官外至安抚转运使及外监丞皆以为故道髙仰势若登屋功必无成而患有不可测者以至河北吏民无贤愚贵贱皆以为然独一孝先以为可作臣闻自孙村至海口旧管堤埽四十五所役兵万五千人勾当使臣五十贠歳支物料五百余万自小吴之决故道诸埽皆废不治堤上榆栁并根掘取残零物料变卖无余官吏役兵仅有存者使孙村之役不能夺过河身则官私财力举为虚弃若幸而复行故道则四十五埽皆以废壊横流之灾必倍于今孝先建议之初畧不及此近因人言沸腾方牒北外郡丞司云四十五埽并属北外监丞司地分令一面相度枝梧又云因检计桩料便令计置今来欲兴修四十五处已壊隄埽准备河水复行故道此莫大之役不赀之费也孝先当于建议之初首论其事待朝廷上下熟议而行今孝先便将此役作常程熟事行与北外监丞司令一面管认意望败事之后归罪他人其为欺罔实骇羣聴其余患害未易悉数但臣採察衆论以为此役不可不罢若今歳罢役不过枉费九百万物料虚役二万兵工若更接续兴修则来歳当役数十万人仍费三千余万此外民劳之极变故横生嗟怨之声足以复致水旱若将三千万物料钱作数年因水所欲行之地稍立隄防増卑培薄数年之后必渐安流何苦徇一夫之私计逆万人之公论以兴必不可行之役乎此臣所谓措置不当之咎也臣窃见仁宗朝名臣欧阳修为学士日有修河议状二篇虽当时事宜而其所画利害措置方畧颇切今日之事臣以为可用故辄缮写进呈自祖宗以来除委任执政外仍以侍従近臣为耳目请间论事殆无虚日今自垂帘以来除执政台谏开封尹外更无人得对惟有迩英讲读犹获亲近清光若复瘖黙不言则是耳目殆废臣受恩深重不敢观望上下茍为身谋谨备録今日进读之言上陈圣鉴臣无任恐慄待罪之至取进止贴黄臣为衰病眼昏所言机宻又不敢令别人写録书字不谨伏望圣慈特赐寛赦乞郡札子元祐三年十月十七日翰林学士朝奉郎知制诰兼侍读苏轼札子奏臣近以左臂不仁两目昏暗有失仪旷职之忧坚乞一郡伏䝉圣慈降诏不允遣使存问赐告养疾恩礼之重万死莫酬以臣子大义言之病未及死皆当勉强虽有失仪旷职之罚亦不当辞然臣终未敢起就职事者实亦有故言之则触忤权要得罪不轻不言则欺罔君父诛罚尤大故卒言之臣闻之易曰君子安其身而后动又曰君不宻则失臣臣不宻则失身以此知事君之义虽以报国为先而报国之道当以安身为本若上下相忌身自不安则危亡是忧国何由报恭惟陛下践祚之始收臣于九死之余半年之间擢臣为两制之首方将致命岂敢告劳特以臣拙于谋身鋭于报国致使台谏例为怨仇臣与故相司马光虽贤愚不同而交契最厚光既大用臣亦骤迁在于人情岂肯异论但以光所建差役一事臣实以为未便不免力争而台谏诸人皆希合光意以求进用及光既殁则又妄意陛下以为主光之言结党横身以排异议有言不便约共攻之曽不知光至诚为民本不求人希合而陛下虚心无我亦岂有所主哉其后又因刑部侍郎范百禄与门下侍郎韩维争议刑名欲守祖宗故事不敢以疑法杀人而谏官吕陶又论维専权用事臣本蜀人与此两人实是知旧因此韩氏之党一例疾臣指为川党御史赵挺之在元丰末通判徳州而着作黄庭坚方监本州徳安镇挺之希合提举官杨景棻意欲于本镇行市易法而庭坚以谓镇小民贫不堪诛求若行市易必致星散公文徃来士人传笑其后挺之以大臣荐召试馆职臣实对衆言挺之聚敛小人学行无取岂堪此选又挺之妻父郭槩为西蜀提刑时本路提举官韩玠违法虐民朝㫖委槩体量而槩附㑹隠庇臣弟辙为谏官劾奏其事玠槩并行黜责以此挺之疾臣尤出死力臣二年之中四遭口语发䇿草麻皆谓之诽谤未出省榜先言其失士以至臣所荐士例加诬蔑所言利害不许相见近日王觌言胡宗愈指臣为党孙觉言丁隲云是臣亲家臣与此两人有何干渉而于意外巧构曲成以积臣罪欲使臣桡椎于十夫之手而使陛下投杼于三至之言中外之人具晓此意谓臣若不早去必致倾危臣非不知圣主天縦聪明察臣无罪但以台谏气㷔震动朝廷上自执政大臣次及侍従百官外至监司守令皆畏避其锋奉行其意意所欲去势无复全天下知之独陛下深居法宫之中无由知耳臣窃观三代以下号称明主莫如汉宣帝唐太宗然宣帝杀盖寛饶太宗杀刘洎皆信用谗言死非其罪至今哀之宣帝初知盖寛饶忠直不畏强御自候司马擢为太中大夫司𨽻校尉不可谓不知之深矣而盖寛饶上书有云五帝官天下三王家天下而当时谗人乃谓寛饶欲求禅位宣帝不察致使寛饶自刭北阙下太宗信用刘洎言无不従尝比之魏文贞公亦不可谓不知之深矣而太宗征辽患痈洎泣曰圣体不康甚可忧惧而当时谗人乃谓洎欲行伊霍之事太宗不察赐洎自尽二主非不明也二臣之受知非不深也恃明主之深知不避谗人积毁以至身首异处为天下笑今臣自度受知于陛下不过如盖寛饶之于汉宣帝刘洎之于唐太宗也而谗臣者乃十倍于当时虽陛下明哲寛仁度越二主然臣亦岂敢恃此不去以卒蹈二臣之覆辙哉且二臣之死天下后世皆言二主信谗邪而害忠良以为圣徳之累使此二臣者识几畏渐先事求去岂不身名俱泰臣主两全哉臣縦不自爱独不念一旦得罪之后使天下后世有以议吾君乎昔先帝召臣上殿访问古今勅臣今后遇事即言其后臣屡论事未䝉施行乃复作为诗文寓物托讽庶几流传上逹感悟圣意而李定舒亶何正臣三人因此言臣诽谤遂得罪然犹有近似者以讽谏为诽谤也今臣草麻词有云民亦劳止而赵挺之以为诽谤先帝则是以白为黒以西为东殊无近似者臣以此知挺之崄毒甚于李定舒亶何正臣而臣之被谗甚于盖寛饶刘洎也古人有言曰为君难为臣不易臣欲依违茍且雷同衆人则内愧本心上负明主若不改其操知无不言则恐怨仇交攻不死即废伏望圣慈念为臣之不易哀臣处此之至难始终保全措之不争之地特赐指挥检㑹前奏早赐施行臣无任感恩知罪祈天请命激切战恐之至取进止贴黄郭槩人材凡猥衆所共知既以附㑹小人得罪近复擢为监司者盖畏挺之之口欲以茍恱其意正如向时王巖叟在言路时擢用其父荀龙知澶州妻父梁焘为谏议天下知其为巖叟也又贴黄臣所举自代人黄庭坚欧阳棐十科人王巩制科人秦观皆诬以过恶了无事实臣又曽建言乞行给田募役法吕大防范纯仁皆深以为便方行下相度而台谏争言其不可更不得相度至今臣毎见大防纯仁皆咨嗟太息惜此法之不行但畏台谏不敢行下耳又贴黄中外臣寮畏避台谏附㑹其言以欺朝廷者皆有实状但以事不关臣故不敢一一奏陈耳又贴黄陛下若谓臣此言狂妄即乞付外核实其事显加黜责若以为然即乞留中省览臣当别具札子乞郡付外施行辨举王巩札子元祐三年十一月十五日翰林学士朝奉郎知制诰兼侍读苏轼札子奏臣近举宗正寺丞王巩充节操方正可备献纳科窃闻台谏官言巩姦邪及离间宗室因謟事臣以获荐举奉圣㫖除巩西京通判谨按巩好学有文强力敢言不畏彊御此其所长也年壮气盛鋭于进取好论人物多致怨憎此其所短也顷者窜逐万里偶获生还而容貌如故志气逾厉此亦有过人者故相司马光深知之待以国士与之往返论议不一臣以为所短不足以废所长故为国收才以备选用去歳以来吏民上书盖数千人朝廷委司马光看详择其可用者得十五人又于十五人中独称奖二人孔宗翰与巩是也巩縁此得减二年磨勘仍擢为宗正寺丞则臣之称荐与光之擢用其事正同若果是姦邪台谏当此时何不论奏巩上疏论宗室之疏逺者不当称皇叔皇伯虽未必中理然不过欲尊君抑臣务合古礼而已何名为离间哉况巩此议执政多以为非独司马光深然之故下礼部详议又兵部侍郎赵彦若亦曽建言若果是离间光亦离间也彦若亦离间也方行下有司时台谏初无一言及光没之后乃有姦邪离间之说则是巩之邪正系光之存亡非公论也巩与臣世旧幼小相知従臣为学何名谄事三者之论了无一实上赖圣明不以此罪巩亦不以此责臣止除外官以厌塞言者之意臣复何所辨论但痛司马光死未数月而所贤之士变为姦邪又伤言者本欲中臣而累及巩诬罔之渐惧者甚衆是以冒昧一言伏深战越取进止贴黄臣曽亲闻司马光称巩忠义及见光亲书简帖与巩往复议论政事及有手简与李清臣称巩之贤真迹见在论周穜擅议配享自劾札子二首元祐三年十二月二十一日翰林学士朝奉郎知制诰兼侍读苏轼札子奏臣先任中书舍人日劾举学官曽举江宁府右司理参军周穜䝉朝廷差充郓州州学教授近者窃闻穜上疏言朝廷当以故相王安石配享神宗皇帝谨按汉律擅议宗庙者弃市自髙后至文景武宣皆行此法以尊宗庙重朝廷防微杜渐盖有深意本朝自祖宗以来推择元勲重望始终全徳之人以配食列圣盖自天子所不敢専必命都省集议其人非天下公议所属不在此选既上诏云恭依册告宗庙然后敢行其严如此岂有既行之后复请疏逺小臣各出私意以议所配若置而不问则宗庙不严而朝廷轻矣窃以安石平生所为是非邪正中外具知难逃圣鉴先帝盖亦知之故置之闲散终不复用今已改青苗等法而废退安石党人吕恵卿李定之徒至于学校贡举亦已罢斥佛老禁止字学大议已定行之数年而先帝配享已定用富弼天下翕然以为至当穜复何人敢建此议意欲以此尝试朝廷渐进邪説隂唱羣小此孔子所谓行险侥倖居之不疑者也而臣忝备侍従谬于知人至引此人以污学校若又隠而不言则罔上党奸其罪愈大谨自劾以待罪伏望圣慈特勅有司议臣妄举之罪重赐责降以儆在位取进止又元祐三年十二月日翰林学士朝奉郎知制诰兼侍读苏轼札子奏臣近上言以所举学官周穜擅议先帝配享欲以尝试朝廷渐进邪说隂唱羣小乞下有司议臣妄举之罪重行责降以警在位至今累日未奉指挥窃以为国之本在于明赏罚辨邪正二者不立乱亡随之易曰大君有命开国承家小人勿用象曰大君有命以正功也小人勿用必乱邦也昔郭公善善恶恶而不免于亡者以善善而不能用恶恶而不能去也臣观二圣嗣位以来斥逐小人如吕惠卿李定蔡确张诚一吴居厚崔台符杨汲王孝先何正臣卢秉蹇周辅王子京陆师闵赵济中官李宪宋用臣之流或首开边隙使兵连祸结或渔利𣙜财为国敛怨或倡起大狱以倾陷善良其为姦恶未易悉数而王安石实为之首今其人死亡之外虽巳退处闲散而其腹心羽翼布在中外懐其私恩冀其复用为之经营游说者甚衆皆矫情匿迹有同鬼其党甚坚其心甚一而明主不知臣实忧之夫君子之难致如麟凤色斯举矣翔而后集况可麾而却之乎小人之易进如蛆蝇腥羶所聚瞬息千万况可招而来之乎朝廷日近稍寛此等如李宪乞于近地居住王安礼抗拒恩诏蔡确乞放还其弟皆即聴许崔台符王孝先之流不旋踵进用杨汲亦渐牵复吕惠卿窥见此意故敢乞居苏州此等皆民之大贼国之巨蠧得全首领以为至幸岂可与寻常一眚之臣计日累月洗雪复用哉今既稍寛之后必渐用之如此不已则惠卿蔡确之流必有时而用青苗市易等法必有时而复何以言之将作监丞李士京者邪佞小人衆所嗤鄙而大臣不察稍稍引用以汗寺监犹能建开壕之议为修城之渐其䇿既行遂唱言于衆欲次复用臣茶磨之法由此观之惠卿蔡确之流何忧不用青苗市易等法何忧不复哉昔卢杞责降既久经涉累赦徳宗欲与一小郡举朝忧恐而宰相李勉给事中袁高谏官赵需裴佶宇文炫卢景亮张荐常侍李泌等皆以死争之勉等非惜一郡也知杞得郡不已必将复用一炬有燎原之忧而滥觞有滔天之祸故也今周穜草芥之微而敢建此议葢有以启之矣昔淮南王谋反所惮独汲黯以谓説公孙丞相若发䝉耳今穜虮蝨小臣而敢为大姦愚弄朝廷若无人然不幸而有淮南王当复谁惮乎臣不敢逺引古人但使执政之中有如富弼韩琦䑓谏之中有如包拯吕诲或司马光尚在此䑕軰敢尔哉昔王安石在仁宗英宗朝矫诈百端妄窃大名或以为可用惟韩琦独识其姦终不肯进使琦不去位安石何由得志以此知辨人物之邪正消祸患于未萌真宰相事也臣数日以来窃闻执政之议多欲薄臣之责而寛穜之罪若果如此则是使今后近臣轻引小人而惠卿之流有以卜朝廷之轻重事关消长忧及治乱伏望特出宸断深诏有司议臣与穜之罪不可轻恕縦使朝廷察臣本无邪心止是暗缪亦乞借臣以立法则臣上荷知遇虽云得罪实同被赏若䝉寛贷则是私臣之身而废天下之法臣之愧耻若挞于市不胜愤懑忧国之心意切言惷伏俟诛谴取进止贴黄周穜州县小吏意在寸进而已今忽猖狂首建大议此必有人居中隂主其事不然者穜岂敢出位犯分以摇天聴乎此臣所以不得不再三论列也论边将隠匿败亡宪司体量不实札子元祐三年闰十二月四日翰林学士知制诰兼侍读苏轼札子奏臣近以目昏臂痛坚乞一郡盖亦自知受性刚褊黒白太明难以处衆伏䝉圣慈降诏不许两遣使者存问慰安天恩深厚沦入骨髓臣谓此恩当以死报不当更计身之安危故复起就职而职事清闲未知死所每因进读之闲事有切于今日者輙复尽言庶补万一昨日所读寳训有云淳化二年上谓侍臣诸州牧监马多瘦死盖养饲失时枉致病毙近令取十数槽寘殿庭下视其刍秣教之养疗庶革此弊臣因进言马所以病盖将吏不职致圉人盗减刍粟且不䘏其饥饱劳逸故也马不能言无由申诉故太宗至仁深哀怜之寘之殿庭亲加督视民之于马轻重不同若官吏不得其人人虽能言上下隔絶不能自诉无异于马马之饥瘦劳苦则有毙踣奔逸之忧民之困穷无聊则有沟壑盗贼之患然而四海之衆非如养马可以寘之殿庭惟当广任忠贤以为耳目若忠贤疎逺謟佞在傍则民之疾苦无由上逹秦二世时陈胜吴广已屠三川杀李由而二世不知陈后主时隋兵已渡江而后主不知此皆昏主不足道如唐明皇亲致太平可谓明主而张九龄死李林甫杨国忠用事鲜于仲通以二十万人没于云南不奏一人反更告捷明皇不问以至上下相䝉禄山之乱兵已过河而明皇不知也今朝廷虽无此事然臣闻去歳夏贼犯镇戎所杀掠不可胜数或云至万余人而边将乃奏云野无所掠其后朝廷访闻委提刑司体量而提刑孙路止奏十余人乞朝廷先赐放罪然后体量实数至今迁延二年终未结絶闻奏凡死事之家官所当䘏若隠而不奏则生死衔寃何以使人此岂小事而路为耳目之司既不随事奏闻朝廷既行䝉蔽又乞放罪迁延侮玩一至于此臣谓此风渐不可长驯致其患何所不有此臣之所深忧也臣非不知陛下必已厌臣之多言左右必已厌臣之多事然受恩深重不敢自同衆人若以此获罪亦无所憾取进止荐何宗元十议状元祐三年闰十二月十九日翰林学士朝奉郎知制诰兼侍读苏轼状奏右臣伏见朝廷近制川崃四路员缺并归吏部注拟臣窃原圣意葢为蜀道险逺人材衆多若就本路差除则士皆懐土重迁老死乡邑可用之人朝廷莫得而器使也士虽在逺亦识此意闻命忻然皆有不逺千里观光求用之心然法行数年未见朝廷非次擢用一人此乃如臣等辈不举所闻之过也伏见蜀人朝奉郎新差通判延州事何宗元吏道详明士行修饰学古着文颇适于用近以所着十议示臣文词雅健议论审当臣愚不肖谓可试之以事观其所至谨缮写十议上进伏望圣慈降付三省详看如有可採乞随才録用非独以广育材之道亦以慰荅逺方多士求用之意也谨録奏闻伏候勅㫖举何去非换文资状元祐四年正月某日翰林学士朝奉郎知制诰兼侍读苏轼状奏右臣伏见左侍禁何去非本以进士六举到省元丰五年以特奏名就御庭唱名先帝见其所对䇿词理优赡长于论兵因问去非愿与不愿武臣官去非不敢违圣意遂除右班殿直武学教授后迁博士今已八年尝见其所着述材力有余识度髙逺其论歴代所以废兴成败皆出人意表有补于世去非虽喜论兵然本儒者不乐为武吏又其他文章无施不宜欲望圣慈特与换一文资仍令充太学博士以率励学者稍振文律庶几近古若后不如所举臣等甘伏朝典谨録奏闻伏候勅㫖论行遣蔡确札子元祐四年四月十一日龙图阁学士朝奉郎新知杭州苏轼札子奏臣近䝉圣恩哀臣疾病特许补外臣窃自惟受恩深重不敢以出入之故便同衆人有所闻见而不尽言窃闻臣寮有缴进蔡确诗言谤讟者臣与确元非知旧实自恶其为人今来非敢为确开说但以所系国体至重天下观望二圣所为若行遣失当所损不小臣为侍従合具奏论若朝廷薄确之罪则天下必谓皇帝陛下见人毁谤圣母不加忿疾其于孝治所害不浅若深罪之则议者亦或以谓太皇太后陛下圣量寛大与天地等而不能容受一小人谤怨之言亦于仁政不为无累臣欲望皇帝陛下降勅令有司置狱追确根勘然后太皇太后内出手诏云吾之不徳常欲闻谤以自儆今若罪确何以来天下异同之言矧确尝为辅臣当知臣子大义今所缴进未必真是确诗其一切勿问仍牓朝堂如此处置则二圣仁孝之道实为两得天下有识自然心服臣不胜爱君忧国之心出位僣言谨伏诛殛取进止乞将台谏官章疏降付有司根治札子元祐四年四月十七日龙图阁学士朝奉郎新知杭州苏轼札子奏臣近以臂疾坚乞一郡巳䝉圣恩差知杭州臣初不知其他但谓朝廷哀怜衰疾许従私便及出朝参乃闻班列中纷然皆言近日䑓官论奏臣罪状甚多而陛下曲庇小臣不肯降出故许臣外补本畏满盈力求间退既获所欲岂更区区自辨但窃不平数年以来亲见陛下以至公无私治天下今乃以臣之故使人上议圣明以谓抑塞䑓官私庇近侍其于君父所损不小此臣之所以不得不辨也臣平生愚拙罪戾固多至于非义之事自保必无只因任中书舍人日行吕惠卿等告词极数其凶慝而弟辙为谏官深论蔡确等姦回确与惠卿之党布列中外共讐疾臣近日复因臣言郓州教授周穜以小臣而为大姦故党人共出死力构造言语无所不至使臣诚有之则朝廷何惜窜逐以示至公若其无之臣亦安能以皎然之身而受此暧昧之谤也人主之职在于察毁誉辨邪正亦不易辨惟有坦然虚心而聴其言显然公行而考其实则真妄自见谗构不行若隠受其言不考其实献言者既不䝉聴用而被谤者亦不为辨明则小人习知其然利在隂中浸润肤受日进日深则公卿百官谁敢自保惧者甚衆岂惟小臣此又臣非独为一身而言也伏望圣慈尽将䑓谏官章疏降付有司令尽理根治依法施行所贵天下晓然知臣有罪无罪自有正法不是陛下屈法庇臣则臣虽死无所恨矣夫君子之所重者名节也故有舍生取义杀身成仁可杀不可辱之语而爵位利禄葢古者有志之士所谓鸿毛敝屣也人臣知此然后可与事君父言忠孝矣今陛下不肯降出䑓官章疏不过为爱惜臣子恐其万一实有此事不免降黜而不念臣元无一事空受诬蔑圣明在上瘖呜无告重壊臣爵位而轻壊臣名节臣窃痛之意切言尽伏候诛殛取进止贴黄臣所闻䑓官论臣罪状亦未知虚实但以议及圣明故不得不辨若䑓官元无此疏则臣妄言之罪亦乞施行又贴黄臣今方逺去阙庭欲望圣慈察臣孤立今后有言臣罪状者必乞付外施行东坡全集巻五十五东坡全集卷五十六钦定四库全书东坡全集巻五十六宋蘓轼撰奏议一十首乞赐州学书板状元祐四年八月某日龙图阁学士朝奉郎知杭州苏轼状奏右臣伏见本州学见管生员二百余人及入学参假之流日益不已葢见朝廷尊用儒术更定贡举条法渐复祖宗之旧人人慕义学者日衆若学粮不继使至者无归稍稍引去甚非朝廷乐育之意前知州熊本曽奏乞用废罢市易务书板赐与州学印赁收钱以助学粮或乞卖与州学限十年还钱今䝉都省指挥只限五年见今转运司差官重行估价约计一千四百六贯九百八十三文若依限送纳即州学歳纳二百八十一贯三百九十七文五年之间深为不易学者旦夕阙食而望利于五年之后何补于事而朝廷歳得二百八十一贯三百九十七文如江海之中増损㳙滴了无所觉徒使一方士民以谓朝廷既已捐利与民废罢市易所放欠负动以万计农商小民衔荷圣泽莫知纪极而独于此饥寒儒素之士惜毫末之费犹欲于此追收市易之息流传四方为损不小此乃有司出纳之吝非朝廷寛大之政也臣以侍従备位守臣懐有所见不敢不尽伏望圣慈特出宸断尽以市易书板赐与州学更不估价收钱所贵稍服士心以全国体谨録奏闻伏候勅㫖贴黄臣勘㑹市易务元造书板用钱一千九百五十一贯四百六十九文自今日以前所收净利已计一千八百八十九贯九百五十七文今若赐与州学除已收净利外只是实破官本六十一贯五百一十二文伏乞详酌施行奏为法外刺配罪人待罪状元祐四年八月某日龙图阁学士朝奉郎知杭州苏轼状奏右臣自入境以来访闻两浙诸郡近年民闲例织轻疎煳药䌷绢以备送纳和买夏税官吏欲行拣择而姦猾人户及揽纳人逓相扇和不纳好绢致使官吏无由拣择期限既迫不免受纳歳歳如此习以成风故京师官吏军人但请两浙衣赐皆不堪好上京纲运歳有估剥日以滋多去年估剥至九千余贯元纳专典枷鏁鞭挞典卖竭产有不能偿姑息之弊一至于此臣自到郡欲渐革此弊即指挥受纳官吏稍行拣择至七月二十七日有百姓二百余人于受纳场前大叫数声官吏军民并皆辟易遂相率入州衙诣臣喧诉臣以理喻遣方稍引去臣知此数百人必非齐同发意当有凶奸之人为首纠率宻行葺探当日据受纳官仁和县丞陈皓状申有人户颜巽男颜章颜益纳和买绢五疋并是轻疎煳药丈尺短少以此拣退其逐人却将専典拑撮及与揽纳人等数百人对监官髙声叫噉奔走前去臣即时差人捉到颜章颜益二人枷送右司理院禁勘只明日人户一时送纳好绢更无一人敢行喧閙续据右司理院勘到颜章颜益招为本家有和买䌷绢共三十七疋章等为见逓年例只是将轻疎煳药䌷绢纳官今年本州为纲运估剥数多以此指挥要纳好绢章等既请和买官钱每疋一贯不合将低价收买昌化县轻疎煳药短绢纳官其颜章又不合与兄颜益商量若或拣退即湏拑撮専拣扇摇衆戸叫噉投州吓脇官吏令只依逓年受纳不堪䌷绢寻将买到轻疎煳药短绢五疋付拣子家人翁诚纳官寻被翁诚覆本官拣退章等既见衆户亦有似此轻疎短绢多被拣退寻拑撮翁诚叫屈颜益在后用手推翁诚令颜章拑去投州即便走出三门前叫屈二声跳出栏干将两手擡起唤衆户扇摇叫噉称一时投州去来衆户约二百余人因此亦一时叫噉相随投州衙喧诉臣寻体访得颜章颜益系第一等豪户颜巽之子巽先充书手因受赃虚消税赋刺配本州牢城寻即用倖计构胥吏医人託患放停又为诈将产业重叠当出官盐刺配滁州牢城依前託患放停归乡父子奸凶衆所畏恶下狱之日闾里称快谨按颜益颜章以匹夫之微令行于衆举手一唿数百人従之欲以衆多之势脇制官吏必欲今后常纳恶绢不容臣等大革前弊情理巨蠧实难含忍本州既已依法决讫臣独判云颜章颜益家传凶狡气葢乡闾故能奋臂一唿従者数百欲以摇动长吏脇制监官蠧害之深难従常法已刺配本州牢城去讫仍以散行晓示乡村城郭人户今后更不得织造轻疎煳药䌷绢以备纳官庶几明年全革此弊伏望朝廷详酌备録臣此状下本路转运司遍行约束晓示所贵今后京师及本路官吏军人皆得堪好衣赐及受纳専副不至破家陪填所有臣法外刺配颜章颜益二人亦乞重行朝典谨録奏闻伏候勅㫖贴黄勘㑹本州去年发和买夏税物帛计一十四纲今来只估剥到四纲已及九千余贯乞下左藏库方见估剥数目浩大乞赐度牒修廨宇状元祐四年九月某日龙图阁学士朝奉郎知杭州苏轼状奏右臣伏见杭州地气蒸润当钱氏有国日皆为连楼复阁以藏衣甲物帛及其余官屋皆珍材巨木号称雄丽自后百余年闲官司既无力修换又不忍拆为小屋风雨腐壊日就頽毁中间虽有心长吏果于营造如孙沔作中和堂梅挚作有美堂蔡襄作清暑堂之类皆务创新不肯修旧其余率皆因循支撑以茍歳月而近年监司急于财用尤讳修造自十千以上不许擅支以故官舍日壊使前人遗构鞠为朽壤深可叹惜臣自熈宁中通判本州已见在州屋宇例皆倾邪日有覆压之惧今又十五六年其壊可知到任之日见使宅楼庑欹仄罅缝但用小木横斜撑拄每过其下慄然寒心未尝敢安步徐行及问得通判职官等皆云每遇大风雨不敢安寝正堂之上至于军资甲仗库尤为损壊今年六月内使院屋倒压伤手分书手二人八月内皷角楼摧压死皷角匠一家四口内有孕妇一人因此之后不惟官吏家属日负忧恐至于吏卒徃来无不狼顾臣以此不敢坐观寻差官检计到官舍城门楼橹仓库二十七处皆系大段隳壊湏至修完共计使钱四万余贯已具状闻奏乞支赐度牒二百道及且权依旧数支公使钱五百贯以了明年一年监修官吏供给及下诸州刬刷兵匠应副去讫臣非不知破用钱数浩大朝廷未必信従深欲减节以就约省而上件屋宇皆钱氏所构规摹髙大无由裁樽使为小屋若顿行毁拆改造低小则目前萧然便成衰陋非惟军民不恱亦非太平美事窃谓仁圣在上忧爱臣子存恤逺方必不忍使官吏胥徒日以躯命侥倖茍安于腐栋頺墻之下兼恐弊漏之极不即修完三五年间必遂大壊至时改作又非二百道度牒所能办集伏望圣慈特出宸断尽赐允従如䝉朝廷体访得不合如此修完臣伏欺罔之罪谨録奏门伏候勅㫖乞诗赋经义各以分数取人将来只许诗赋兼经状元祐四年十月十八日龙图阁学士朝奉郎知杭州苏轼状奏右臣今月五日据本州进士汪溉等一百四十人诣臣陈状称准元祐四年四月十九日勅诗赋经义各五分取人朝廷以谓学者久传经义一旦添改诗赋习者尚少遂以五分立法是欲优待诗赋勉进词学之人然天下学者寅夜竞习诗赋举业率皆成就虽降平分取人之法縁业已习熟不愿再有改更兼学者亦以朝廷追复祖宗取士故事以词学为优故士人皆以不能诗赋为耻比来専习经义者十无二三见今本土及州学生员数従诗赋他郡亦然若平分解名委是有亏诗赋进士难使捐已习之诗赋抑令就经义之科或习经义多少各以分数发解乞据状敷奏者臣曩者备员侍従实见朝廷更用诗赋本末葢谓经义取人以来学者争尚浮虚文字止用一律程试之日工拙无辨既去取髙下不厌外论而已得之后所学文词不施于用以故更用祖宗故事兼取诗赋而横议之人欲收姑息之誉争言天下学者不乐诗赋朝廷重失士心故为改法各取五分然臣在都下见太学生习诗赋者十人而七臣本蜀人闻蜀中进士习诗赋者十人而九及出守东南亲歴十郡及多见江湖福建士人皆争作诗赋其间工者已自追继前人専习经义士以为耻以此知前言天下学者不乐诗赋皆妄也惟河北河东进士初改声律恐未甚工然其经义文词亦自比他路为拙非独诗赋也朝廷于五路进士自许礼部贡院分数取人必无偏遗一路士人之理今臣所据前件进士汪溉等状不敢不奏亦料诸处似此申明者非一欲乞朝廷参详衆意特许将来一举随诗赋经义人数多少各纽分数发解如经义零分不及一人许併入诗赋额中仍除将来一举外今后并只许应诗赋进士举所贵学者不至疑惑専一従学谨録奏闻伏候勅㫖贴黄诗赋进士亦自兼经非废经义也论髙丽进奉状元祐四年十一月三日龙图阁学士朝奉郎知杭州苏轼状奏臣伏见熈宁以来髙丽人屡入朝贡至元丰之末十六七年间馆待赐予之费不可胜数两浙淮南京东三路筑城造船建立停馆调发农工侵渔商贾所在骚然公私告病朝廷无丝毫之益而夷虏获不赀之利使者所至图画山川购买书籍议者以为所得赐予大半归之契丹虽虚实不可明而契丹之彊足以祸福髙丽若不隂相计构则髙丽岂敢公然入朝中国有识之士以为深忧自二圣嗣位髙丽数年不至淮浙京东吏民有息肩之喜唯福建一路多以海商为业其间凶险之人犹敢交通引惹以希厚利臣稍闻其事方欲觉察行遣今月三日准秀州差人押到泉州百姓徐戬擅于海舶内载到髙丽僧统义天手下侍者僧夀介继常颍流院子金保裴善等五人及赍到本国礼宾省牒云奉本国王㫖令夀介等赍义天祭文来祭奠杭州僧源阇黎臣已指挥本州送承天寺安下选差职员二人兵级十人常切照管不许出入接客及选有行止经论僧伴话量行供给不令失所外已具事由画一奏禀朝㫖去讫又据髙丽僧夀介有状称临发日奉国母指挥令赍金塔二所祝延皇帝太皇太后圣夀臣窃观其意盖为二圣嗣位数年不敢轻来入贡顿失厚利欲复遣使又未测圣意故以祭奠源阇棃为名因献金塔欲以尝试朝廷测知所以待之之意轻重厚薄不然者岂有欲献金塔为夀而不遣使奉表止因祭奠亡僧遂致国母之意葢疑中国不受故为此茍简之礼以卜朝廷若朝廷待之稍重则贪心复启朝贡纷然必为无穷之患待其已至然后拒之则又伤恩恭惟圣明灼见情状庙堂之议固有以处之臣忝备侍従出使一路懐有所见不敢不尽以备採择谨具画一如左一福建狡商専擅交通髙丽引惹牟利如徐戬者甚衆访闻徐戬先受髙丽钱物于杭州彫造夹注华严经费用浩汗印板既成公然于海舶载去交纳却受本国厚赏官私无一人知觉者臣谓此风岂可滋长若驯致其弊敌国奸细何所不至兼今来引致髙丽僧人必是徐戬本谋臣已枷送左司理院根勘即当具案闻奏乞法外重行以戒一路奸民猾商次一髙丽僧夀介有状称临发日国母令赍金塔祝夀臣以谓髙丽因祭奠亡僧遂致国母之意茍简无礼莫斯为甚若朝廷受而不报或报之轻则夷虏得以为词若受而厚报之则是以重币荅其茍简无礼之餽也臣已一面令管勾职员退还其状云朝廷清严守臣不敢専擅奏闻臣料此僧势不肯已必云本国遣其来献夀今若不奏归国得罪不轻臣欲于此僧状后判云州司不奉朝㫖本国又无来文难议投进执状归国照㑹如此处置只是臣一面指挥非朝廷拒絶其献颇似穏便如以为可乞赐指挥施行一髙丽僧夀介赍到本国礼宾省牒云祭奠源阇黎仍诸处寻师学法臣谓夀介等只是义天手下侍者非国王亲属其来乃致私奠本非国事待之轻重当与义天殊絶欲乞只许致奠之外其余寻师学法出入游览之类并不许仍与限日却差船送至明州令搭附因便海舶归国更不差人船津送如有买卖许量辨归装不得广作商贩右谨件如前若如此处置使无厚利以絶其来意上免朝廷帑廪无益之费下免淮浙京东公私靡弊之患臣不胜区区谨録奏闻伏侯勅㫖乞赈济浙西七州状元祐四年十一月初四日两浙西路兵马钤辖龙图阁学士朝奉郎苏轼状奏勘㑹浙西七州军冬春积水不种早稲及五六月水退方挿晚秧又遭干旱早晚俱损髙下并伤民之艰食无甚今歳见今米㪷九十足钱小民方冬已有饥者两浙水乡种麦絶少来歳之熟指秋为期而熟不熟又未可知深恐来年春夏之交必有饥馑盗贼之忧本司除已与提转商量多方擘画准备外有合申奏事件谨具画一如左一转运司来年合发上供额斛及补填旧欠共一百六十余万硕本路钱物大抵空匮刬刷变转不行官吏急于趂办务在免责催迫赋租督促欠负钳束私酒漏税之类必倍于平日饥贫之民无路逃死必将聚为盗贼又縁上供额斛数目至广都未有备见今逐州广行收籴指挥严紧官吏不免遮拦米谷添价贵籴以此斛㪷涌贵小民乏食欲望圣慈愍此一方遭罹熈宁中饥疫人死大半至今城市寂寥少欠官私逋负十人而九若不痛加赈恤则一方余民必在沟壑今来亦不敢望朝廷别赐钱米但祗寛得转运司上供年额钱斛则官吏自然不行迫急之政而民自受赐矣乞出自宸断来年本路上觧钱斛且起一半或三分之二其余候丰熟日分作二年随年额上供钱物起发所贵公私稍获通济又恐官吏为见明年既得寛减侥倖替移更不尽心擘画收拾以备补填年额乞特赐指挥须管依年分收簇数足若遇移替其所簇到数交割与后政承认不得出违年限一见今逐州和籴常平斛㪷及省仓军粮又籴封桩钱上供米名目不一官吏各务趂办争夺相倾以此米价益贵伏望圣慈速赐勘㑹如在京诸仓不待此米支用即令提转疾速契勘逐州如省仓不阙军粮常平籴散有备外更不得收籴所贵米价稍平小民不至失所浙中自来号称钱荒今者尤甚百姓持银绢丝绵入市莫有顾者质库人户徃徃昼闭若得官钱三二千万散在民间如水救火欲乞指挥提转令将合上供钱散在诸州税户令买金银䌷绢充年额起发一自来浙中奸民结为羣党兴贩私盐急则为盗近来朝廷痛减盐价最为仁政然结集兴贩犹未甚衰深恐饥馑之民散流江海之上羣党愈衆或为深患欲乞朝廷指挥盗贼情理重者及私盐结聚羣党皆许申钤辖司权于法外行遣候丰熟日依旧所贵弹压奸愚有所畏肃右谨件如前勘㑹熈宁中两浙饥馑是时米㪷二百人死大半父老至今言之流涕今来米㪷已及九十日长炎炎其势未巳深可忧虑伏望仁圣哀怜早行赈恤今来所奏一一并是诣实伏乞详酌速赐指挥谨録奏闻伏候勅㫖论役法差雇利害起请画一状元祐四年十一月十日龙图阁学士朝奉郎知杭州苏轼状奏臣自熈宁以来従事郡县推行役事及元祐改法臣忝详定今又出守躬行其法考问吏民备见雇役差役利害不敢不言雇役之法自第二等以上人户歳出役钱至多行之数年钱愈重谷帛愈轻田宅愈贱以至破散化为下等请以熈宁以前第一第二等户逐路逐州都数而较之元丰之末则多少相絶较然可知此雇役之法害上户者一也第四等巳下旧本无役不过差充壮丁无所陪备而雇役法例出役钱虽所取不多而贫下之人无故出三五百钱未办之间吏卒至门非百钱不能解免官钱未纳此费已重故皆化为游手聚为盗贼当时议者亦欲蠲免此等而户数至广积少成多役钱待此而足若皆蠲免则所丧大半雇法无由施行此雇役之法害下户者二也今改行差役则二害皆去天下幸甚独有第三等人户方雇役时每户歳出钱多者不过三四千而今应一役为费少者日不下百钱二年一替当费七十余千而休闲逺者不过六年则是八年之中昔者徐出三十余千而今者併出七十余千苦乐可知也而况农民在官贪吏狡胥恣为蚕食其费又不可以一二数此则差役之法害于中等户者一也今之议者或欲専行差役或欲复行雇法皆偏词过论也臣愚以谓朝廷既取六色钱许用雇役以代中等人户颇除一害以全二利此最良法可久行者但元祐二年十二月二十四日敕合役空闲人户不及三畨处许以六色钱雇州手分散従官承符人此法未为允当何者百姓出钱本为免役今乃限以畨次不许尽用留钱在官其名不正又所雇者少未足以纾中等人户之劳法不简径使奸吏小人得以伸缩臣到杭州㸃检诸县雇役皆不应法钱唐仁和富实县分则皆雇人新城昌化将为贫薄反不得雇葢转运司特于法外创立式様今诸县不得将逐等人户都数通比其贫下县分第一第二等人户例皆稀少至第三等则户数猥多以此涨起人户皆及三畨然第三等户岂可承当第一等色役则知通计三等乃俗吏之巧薄非朝廷立法之本意也臣方一面改正施行次旋准元祐四年八月十八日勅诸州衙前投名不足处见役年满乡差衙前并行替放且依旧条差役更不支钱又诸州役除吏人衙前外依条定差如空闲未及三年即以助役钱支募此法既下吏民相顾皆所未晓比于前来三畨之法尤为不通前史称萧何为法讲若画一葢谓简径易晓虽山邑小吏穷乡野人皆能别白遵守然后为不刋之法也臣身为侍従又忝长民不可不言谨具前件条贯不便事状及臣愚见所欲起请者画一如左一前件勅节文云看详衙前自降招募指挥仅及一年诸州路军尚有招募投名不足去处其应役年满衙前虽依旧支与支酬勒令在役然非乡户情愿充应若后更无人愿募即乡户衙前卒无替期乃是勒令长者祗应显于人情未便今欲将诸州衙前投名不足去处见役年满乡差衙门并行替放且依旧条差役更不支钱如愿投充长名及向去招募到人其雇食支酬钱即全行支给却罢差充仍除乡差年限未满人户依条理当本户色役外其投募长名之人并与免本户役钱二十贯文如所纳数少不系出纳役钱之人即许㑹六色合纳役钱之人依数免放并仰逐处监司相度见役衙前如有虚占窠名可以省併出处裁减人额却将减下钱数添搭入重难支酬施行臣今看详前件勅条深为未便凡长名衙前所以招募不足者特以支钱亏少故也自元丰前不闻天下有阙额衙前者岂常抑勤差充直以重难月给可以足用故也当时奉使之人如李承之沈括吴雍之类每一使至辄以减刻为功至元丰之末衙前支酬可谓仅足而无余矣而元祐改法之初又行减削多是不支月给以故招募不行今不反循其本乃欲重困乡差全不支钱而应募之人尽数支给又放免役钱二十贯欲以诱胁尽令应募然而歳免役钱二十千许计㑹六色人户放免则是应募自増六色钱日减也若天下投名衙前并免此二十千即六色钱存者无几若只是阙额招募到人方得免放则均是投名厚薄顿殊其理安在朝廷既许歳免二十千则是明知支酬亏少以此补足何如直添重难月给令招募得行所谓计㑹六色人户者葢令衷私商量取钱若遇顽猾人户抵赖不还或将诸物髙价准折讼之于官经涉歳月乃肯备偿则衙前所获无几何如官支二十千朝请暮获岂不简径易晓故臣愚以谓上件勅条必难乆行议者多谓官若添钱招募则奸民观望未肯投名以待多添钱数今来计㑹六色人户放免役钱正与添钱无异虽巧作名目其实一般大抵支钱既足万无招募不行之理自熈宁以来无一人阙额岂有今日顿不应募臣今起请欲乞行下诸路监司守令应阙额长名衙前须管限日招募数足如不足即具元丰以前因何招募得行今来因何不足事由申奏如合添钱雇募即与本路监司商议一面施行讫具委无大破保明闻奏若限满无故招募不足即行勘干系官吏施行如此不过半年天下必无阙额长名衙前而所添钱数未必人人歳添二十千兼止用坊埸河渡钱非如今法计会放免侵用六色钱也一前件敕节文云看详乡差人户物力厚薄等第髙下丁口进减放不常定恐难限以番次召募不若约空闲之年以定差法立役次轻重雇募役人显见均当兼可以将寛剩役钱裁减无丁及女户所出钱数欲诸州役除吏人衙前外依条定差如空闲未及三年即据未及之户以助役钱支募候有户罢支已募之人各依本役年限候满日差罢今后遇有支遣准此及以一路助役钱除依条量留一分准备外据余剩钱数却于无丁及女户所出役钱内量行裁减具数奏闻所有先降雇募州役及分畨指挥更不许臣今看详诸役以二年为一畨向来指挥如空闲人户不及三畨则令雇募是圣恩本欲百姓空闲六年也今来无故忽减作三年吏民无不愕然以谓中等人户方苦差役正望朝廷别加寛恤而六色钱幸有余剩正可加添畨数而乃减作三年农民皆纷然相告云向来差役虽甚劳苦然朝廷犹许我辈闲了六年今来只许闲得三年必是朝廷别要此钱使用方二圣躬行仁厚天下归心忽有此言布闻逺迩深为可惜虽云量留一分准备外据余剰数却于无丁及女户所出役钱内量行裁减此乃空言无实止是建议之人假为此名以济其说臣请为朝廷诘之人户差役年月人人不同本县有户无户日日不同加以税产开收丁口进退虽有圣智莫能前知当雇当差临事乃定如何于一年前预知来年合用钱数见得寛剩便行减放臣知此法必无由施行但空言而已若今来寛剩已行减放来年不足又湏却増减纷然簿书淆乱百弊横生有不可胜言者矣方今中等人户正以应役为苦而六色人户犹以出钱为乐苦者更减三年乐者又行减放其理安在大抵六色钱本役免役理当尽用雇人除量留准备外一文不合桩留然后事简而法意通名正而人心服惟有一事不得不加周虑葢逐州逐县六色钱多少不同若尽用雇人则苦乐不齐钱多之处役户太优与六色人户相形反为不易臣今起请欲乞今后六色钱常桩留一年准备及约度诸般合用钱外其余委自提刑转运与守令商议将逐州逐县人户贫富色役多少预行品配以一路六色钱通融分给令州县尽用雇人以本处色役轻重为先后如此则事简而易行钱均而无弊雇人稍广中外渐苏则差役良法可以乆行而不变矣贴黄若行此法今后空闲三年人户官吏隠庇不差却行雇募无由㸃检縦许人告自非多事好讼之人谁肯告诉若有本等已上闲及三年未委専以空间先后为断为复参用物力髙下定差既无果决条贯今后词讼必多右谨件如前朝廷改法数年至今民心纷然未定臣在外服目所亲见正为此数事耳伏望圣慈与执政大臣早定此法果断而行之若还付有司则出纳之吝必无成议日复一日农民凋弊所忧不小臣干犯天威谨俟斧钺之诛谨録奏闻伏候勅㫖论髙丽进奉第二状元祐四年十一月十三日龙图阁学士朝奉郎知杭州苏轼状奏右臣近奏为髙丽僧夀介状称临发日奉国母指挥将金塔二所附夀介前来祝延皇帝太皇太后圣夀臣已一面退还其状仍令本州所差伴话僧思义只作已意体问所献金塔次第其髙丽僧夀介知臣不为闻奏方始将出僧统义天付身文字以示思义乃是欲将金塔二所舍入杭州恵因院等处祝延圣夀仍云随身收管不可擅动元封俟续有疏文到日方可施纳以此显见髙丽人将此金塔尝探中国意度臣既退还其状将来必是自将此塔舍在惠因等院既是衷私舍施僧院即朝廷难为回赐若受而不报夷虏性贪或生怨望伏望朝廷捡㑹臣前奏早赐指挥如夀介等将上件金塔舍施亦乞只作臣意度一面荅不奉朝㫖不敢令僧院收留所贵稍絶后患谨録奏闻伏候勅㫖贴黄臣体问得惠因院亡僧净源本是庸人只因多与徃还致商人等于髙丽国中妄有谈说是致义天逺来従学因此本院厚获施利而淮浙官私遍遭扰乱今来又访闻得还是本院行者姓颜人赍持净源真影舍利随舶船过海是致义天复差人祭奠臣见令所司根勘候见诣实奏闻次今来若许惠因院收留金塔乃是庸人奸猾自图厚利为国生事深为不可乞令髙丽僧従泉州归国状元祐四年十二月三日龙图阁学士朝奉郎知杭州苏轼状奏臣近为泉州商客徐戬带领髙丽国僧统义天手下侍者僧夀介等到来杭州致祭亡僧净源因便带到金塔二所遂具画一事由闻奏已准朝㫖许令夀介等致祭亡僧浄源毕差人船送到明州附因便海舶归国如浄源徒弟愿与回赠物色即量度回赠本州已依准指挥许令夀介等致祭净源了毕其徒弟量将土仪回赠夀介等收受所有带到金塔二所据夀介等令监伴职员前来告臣云恐带回本国得罪不轻臣已依元奏词语判状付逐僧执归本国照㑹及本州即时差拨人船乘载夀介等亦将米面蜡烛之类随宜饯送逐僧于十一月三十日起发前去外访闻明州近日少有因便商客入髙丽国窃恐久滞逐僧在彼不便窃闻泉州多有海舶入髙丽徃来买卖除已牒明州契勘如夀介等到来年卒无因便舶船即一面申奏乞发徃泉州附船归国外湏至奏闻者右伏乞朝廷特降指挥下明州疾速契勘依此施行所贵不至住滞谨録奏闻伏候勅㫖乞降度牒召人入中斛㪷出粜济饥等状元祐五年二月十四日龙图阁学士朝奉郎知杭州苏轼状奏右臣近指挥本州令在州并倚郭两县粜常平米一千石及外七县大县日粜百石小县五十石约计日粜五百余石自二月至六月终将见管里外常平米均匀兊拨除本州倚郭略已足用外其余七县见阙三万余石虽䝉朝廷赐上供米一十万石于出路出粜已准转运司牒报于越睦州拨三万石与杭州然本州年计见阙军粮六万余石越睦州米尚不了兊充军粮更无縁出卖以此外县出粜实阙三万余石臣已一面指挥诸县那移般运开埸出粜以平米价庶几深山穷谷小民不至大段失所然约度见管米数恐只至四五月间必然粜尽若秋谷未登粜埸不继即民间顿然阙食深可忧虑臣勘㑹诸州例皆阙米縦使督迫转运提刑司必是无处擘画那移应副惟有一䇿恐可济办縁臣去歳曽奏乞度牒二百道脩完本州廨宇未䝉施行臣于十二月末曽作书与太师文彦博以下执政八人乞早奏陈特许给上件度牒二百道臣欲权将上件度牒召募苏湖常秀人户令于本州阙米县分入中斛㪷以优价入中减价出卖约可得二万五千石粜得一万五千贯访闻苏湖常秀虽其灾伤富民却薄有蓄积若以度牒召募必肯入中却以此钱脩完廨宇庶几先济饥殍之民后完乆坏屋宇两事皆济则吏民荷徳无穷臣发此书已四十余日至今无报不免干冒朝廷上渎圣聴伏乞圣慈深哀本州外邑溪谷之民将坠沟壑特发宸断速赐允従臣无任惶恐战慄待罪之至谨録奏闻伏候勅㫖论叶温叟分擘度牒不公状元祐五年二月十八日龙图阁学士左朝奉郎知杭州苏轼状奏今月十七日准转运使叶温叟牒杭州准尚书礼部符准元祐五年正月二十六日勅勘㑹两浙淮南路见系灾伤民间谷价涌贵虽已降指挥减拨上供斛㪷出粜及依条赈恤外窃虑所用斛㪷数多不能周足牒奉勅各出给空名度牒三百道付逐路转运提刑钤辖司分擘与灾伤州军召人入纳斛㪷或见钱籴入官司封桩及诸色斛㪷添助赈济支用者省部今依准勅命指挥出给到空名度牒三百道并封皮湏至符送者符当司主者候到一依前项勅命指挥及照㑹元祐勅令疾速施行仍关提刑钤辖司及合属去处不管稍有违悞者当司契勘杭越苏湖常秀润衢婺台等州灾伤放税除衢州放税只及二釐不至灾伤更不拨外今将杭越等九州放税钱数衮纽每州合得道数湏至行遣数内杭州三十道者臣看详上件勅㫖为两浙淮南路灾伤各出给空名度牒三百道付逐路转运提刑钤辖司分擘与灾伤州军转运司既受上件敕㫖即合与提刑及浙东西两路钤辖司商量分擘仍湏参州郡大小户口衆寡及灾伤分数品配合得道数依公分擘今来转运使叶温叟因出巡苏秀等州在路受得上件敕㫖便敢公然违戾更不计㑹提刑及两路钤辖司亦不与转运判官张璹商议便一面擅行分擘内杭州只得三十道窃縁杭州城内生齿不可胜数约计四五十万人里外九县主客户口共三十余万今来检放水旱虽只计一分六釐又縁杭州自来土产米谷不多全仰苏湖常秀等州般运斛㪷接济若数州不熟即杭州虽十分丰稔亦不免为饥年自去歳十月以后米价涌长至每㪷九十足钱近歳浙中难得见钱每㪷九十便比熈宁以前百四五十因籴常平米每日不下五六万人争籴方免饿殍今来圣恩优恤一路委自提转及两路钤辖司分擘度牒而温叟独出私意只分与杭州三十道内润州人户比杭州十分才及一二却分得一百道其余多少任情未易悉数致杭州百姓例皆咨怨将谓圣恩偏厚润州不及杭州不知自是温叟公违敕㫖任情分擘湏至奏陈者右臣先于二月四日奏为杭州诸县出粜官米自二月至六月终阙三万余石乞特赐度牒二百道召人入中米外县吏民日夜企望朝廷施行虽大旱望雨执热思濯未喻其急度奏状未到间已䝉朝廷施行乃是圣明洞照数千里外事有如目覩今乃为转运使叶温叟自出私意多少任情以杭州衆大甲于两路只分与三十道吏民惊骇莫晓其意臣窃原圣意葢谓提刑专主赈济钤辖司专管灾伤盗贼故令转运司与两司同共相度分擘今温叟并不计㑹两司及转运判官直自一面任意分擘牒送诸州更不关报钤辖司臣忝为侍従出使一路温叟似此凌蔑肆行臣若不言必无人更敢论列况杭州见今里外一十九处开场粜米籴者如云虽寄居待阙官员亦行差请杭人素来骄奢本以籴官米为耻若非饥急岂肯来籴此皆温叟与诸监司所共目覩今来只分三十道深骇物聴窃縁度牒三百道约直钱五万余贯所在商贾富民为之奔走汹动而温叟一面任意分擘更不计㑹逐司岂得稳便兼臣访闻去歳诸郡检放税赋多有不实不尽只如苏州积水弥望衆所共见今来放歳分数反不及润州葢是检放官吏观望漕司意指及各随本州长吏用意厚薄未必皆是的实今来温叟専用放税分数为断深为未允縦使检放得实而州郡大小户口多寡不同亦合参酌品配従逐司公共相度分擘方得允当今来但系温叟所定赈济州郡即多得度牒应系别人地分例皆靳惜不与显见全然不公臣已牒转运司请细详上件朝㫖计㑹提刑钤辖司依公分擘去讫深虑温叟未肯聴従縦肯聴従不过量添三二十道亦是支用不足伏望圣慈体念杭州元奏阙米三万石本乞度牒二百道方稍足用今来不敢更望上件数目只乞特赐指挥于三百道内支一百五十道与杭州况其余州军元无奏请阙米去处将其余一百五十道分与亦无阙事伏乞早赐指挥所贵灾伤之民均受圣泽不至以一夫私意専制多少谨録奏闻伏候敕㫖贴黄杭州元奏阙米三万石乞度牒二百道今来转运使只与三十道润州元不奏阙米显是常平钱米足用今来却与一百道深骇物聴乞朝廷详酌诸州元无奏请阙米去处若依臣所奏分与一百五十道已出望外杭州若得一百五十道犹未足用乞自圣㫖分噼施行若只下本路其转运使叶温叟必是遂非不肯应副东坡全集巻五十六东坡全集卷五十七钦定四库全书东坡全集巻五十七宋蘓轼撰奏议六首杭州乞度牒开西湖状元祐五年四月二十九日龙图阁学士左朝奉郎知杭州蘓轼状奏右臣闻天下所在陂湖河渠之利废兴成毁皆若有数惟圣人在上则兴利除害易成而难废昔西汉之末翟方进为丞相始决壊汝南鸿隙陂父老怨之歌曰壊陂谁翟子威饭我豆食羮芋魁反乎覆陂当复谁言者两黄鹄葢民心之所欲而託之天以为有神下告我也孙皓时吴郡上言临平湖自汉末草秽壅塞今忽开通长老相传此湖开天下平皓以为已瑞已而晋武帝平吴由此观之陂湖河渠之类久废复开事关兴运虽天道难知而民心所欲天必従之杭州之有西湖如人之有眉目葢不可废也唐长庆中白居易为刺史方是时湖溉田千余顷及钱氏有国置撩湖兵士千人日夜开浚自国初以来稍废不治水涸草生渐成葑田熈宁中臣通判本州则湖之葑合葢十二三耳至今才十六七年之间遂堙塞其半父老皆言十年以来水浅葑合如云翳空倐忽便满更二十年无西湖矣使杭州而无西湖如人去其眉目岂复为人乎臣愚无知窃谓西湖有不可废者五天禧中故相王钦若始奏以西湖为放生池禁捕鱼鸟为人主祈福自是以来每歳四月八日郡人数万㑹于湖上所活羽毛鳞介以百万数皆西北向稽首仰祝千万嵗夀若一旦堙塞使蛟龙鱼鼈同为涸辙之鲋臣子坐观亦何心哉此西湖之不可废者一也杭之为州本江海故地水泉咸苦居民零落自唐李泌始引湖水作六井然后民足于水井邑日富百万生聚待此而后食今湖狭水浅六井渐壊若二十年之后尽为葑田则举城之人复饮咸苦其势必自耗散此西湖之不可废者二也白居易作西湖石函记云放水溉田每减一寸可溉十五顷每一伏时可溉五十顷若蓄洩及时则濒河千顷可无凶歳今歳不及千顷而下湖数十里间茭菱谷米所获不赀此西湖之不可废者三也西湖深濶则运河可以取足于湖水若湖水不足则必取足于江潮潮之所过泥沙浑浊一石五斗不出三歳辄调兵夫十余万工开浚而河行市井中葢十余里吏卒搔扰泥水狼借为居民莫大之患此西湖之不可废者四也天下酒税之盛未有如杭者也歳课二十余万緍而水泉之用仰给于湖若湖渐浅狭水不应沟则当劳人逺取山泉歳不下二十万工此西湖之不可废者五也臣以侍従出膺宠寄日覩西湖有必废之渐有五不可废之忧岂得苟安歳月不任其责辄已差官打量湖上葑田计二十五万余文度用夫二十余万工近者伏䝉皇帝陛下太皇太后陛下以本路饥馑特寛转运司上供额斛五十余万石出粜常平米亦数十万石约勅诸路不取五谷力胜税钱东南之民所活不可胜计今又特赐本路度牒三百而杭独得百道臣谨以圣意増价召入中米减价出卖以济饥民而増减耗折之余尚得钱米约共一万余贯石臣辄以此钱米募民开湖度可得十万工自今月二十八日兴工农民父老縦观太息以谓二圣既捐利与民活此一方而又以其余弃兴乆废无穷之利使数千人得食其力以度此凶歳葢有泣下者臣伏见民情如此而钱米有限所募未广葑合之地尚存大半若来者不嗣则前功复弃深可痛惜若更得度牒百道则一举募民除去净尽不复遗患矣伏望皇帝陛下太皇太后陛下少赐详览察臣所论西湖五不可废之状利害较然特出圣断别赐臣度牒五十道仍勅转运提刑司于前来所赐诸州度牒二百道内契勘赈济支用不尽者更拨五十道价钱与臣通成一百道使臣得尽力毕志半年之间目见西湖复唐之旧环三十里际山为岸则农民父老与羽毛鳞介同泳圣泽无有穷巳臣不胜大愿谨録奏闻伏候勅㫖贴黄目下浙中梅雨葑根浮动易为除去及六七月大雨时行利以杀草芟夷藴崇使不复滋蔓又浙中农民皆言八月断葑根则死不复生伏乞圣慈早赐开允及此良时兴工不胜幸甚又贴黄本州自去年至今开浚运河引西湖水灌注其中今来开除葑田逐一利害臣不敢一一烦渎天聴别具状申三省去讫申三省起请开湖六条状元祐五年五月初五日龙图阁学士左朝奉郎知杭州苏轼状申轼于熈宁中通判杭州访问民间疾苦父老皆云惟苦运河淤塞逺则五年近则三年率常一开后不独劳役兵民而运河自州前至北郭穿阛阓中葢十四五里每将兴工市肆汹动公私骚然自胥吏壕寨兵级等皆能恐喝人户或云当于某处置土某处过泥水则居者皆有失业之忧既得重赂又转而之他及工役既毕则房廊邸店作践狼借园囿隙地例成丘阜积雨荡濯复入河中居民患厌未易悉数若三五年失开则公私壅滞以尺寸水欲行数百斛舟人牛力尽跬步千里虽监司使命有数日不能出郭者其余艰阻固不待言问其所以频开屡塞之由皆云龙山浙江两闸日纳潮水泥沙浑浊一汛一淤积日稍乆便及四五尺其势当然不足怪也轼又问言潮水淤塞非独近歳若自唐以来如此则城中皆为丘阜无复平田今验所在堆叠泥沙不过三五十年所积耳其故何也父老皆言钱氏有国时郡城之东有小堰门既云小堰则容有大者昔人以大小二堰隔截江水不放入城则城中诸河専用西湖水水既清彻无由淤塞而余杭门外地名半道洪者亦有堰名为清河意似爱惜湖水不令走下自天禧中故相王钦若知杭州始壊此堰以快目下舟楫往来今七十余年矣以意度之必自此后湖水不足于用而取足于江潮又况今者西湖日就堙塞昔之水面半为葑田霖潦之际无所潴畜流溢害田而旱干之月湖自减涸不能复及运河谨按唐长庆中刺史白居易浚治西湖作石函记其畧曰自钱塘至盐官界应溉夹河田者皆放湖入河自河入田每减一寸可溉十五顷每一伏时可溉五十顷若堤防如法蓄泄及时则濒湖千顷无凶年矣由此观之西湖之水尚能自运河入田以溉千顷则运河足用可知也轼于是时虽知此利害而讲求其方未得要便今者䝉恩出典此州自去年七月到任首见运河干浅使客出入艰苦万状谷米薪蒭亦縁此暴贵寻刬刷捍江兵士及诸色厢军得千余人自十月兴工至今年四月终开浚茆山盐桥二河各十余里皆有水八尺以上见今公私舟船通利父老皆言自三十年以来开河未有若此深快者也然潮水日至淤填如旧则三五年间前功复弃轼方讲问其䇿而临濮县主簿监在城商税苏坚建议曰江潮灌注城中诸河歳月己久若遽用钱氏故事以堰闸却之令自城外转过不惟事体稍大而湖面葑合积水不多虽引入城未可全恃宜参酌古今且用中䇿今城中运河有二其一曰茆山河南抵龙山浙江闸口而北出天宗门其一曰盐桥河南至州前碧波亭下东合茆山河而北出余杭门余杭天宗二门东西相望不及三百步二河合于门外以北抵长河堰下今宜于钤辖司前创置一闸每遇潮上则暂闭此闸令龙山浙江潮水径従茆山河出天宗门候一两时辰潮平水清然后开闸则盐桥一河过阛阓中者永无潮水淤塞开淘搔扰之患而茆山河縦复淤填乃在人户稀少村落相半之中虽不免开淘而泥土有可堆积不为人患潮水自茆山河行十余里至梅家桥下始与盐桥河相通潮已行逺泥沙澄坠虽入盐桥河亦不淤填茆山河既日受潮水无縁涸竭而盐桥河底低茆山河底四尺则盐桥河亦无涸竭之理然犹当过虑以备乏水今西湖水贯城以入于清湖河者大小凡五道皆自清湖河而下以北出余杭门不复与城中运河相灌输此最可惜宜于涌金门内小河中置一小堰使暗门涌金门二道所引湖水皆入法慧寺东沟中南行九十一丈则凿为新沟二十六丈以东逹于承天寺东之沟又南行九十丈复凿为新沟一百有七丈以东入于猫儿桥河口自猫儿桥河口入新水门以入于盐桥河则咫尺之近矣此河下流则江潮清水之所入上流则西湖活水之所注永无乏絶之忧矣而湖水所过皆阛阓曲折之间颇作石柜贮水使民得汲用澣濯且以备火灾其利甚博此所谓参酌古今而用中䇿也轼寻以坚之言使通直郎知仁和县事黄僎相度可否及率僚吏躬亲验视一一皆如坚言可成无疑也谨以四月二十日兴工开导及作堰闸且以余力修完六井皆不过数月可以成就而本州父老农民覩此利便相率诣轼陈状凡一百一十五人皆言西湖之利上自运河下及民田亿万生聚饮食所资非止为游观之美而近年以来堙塞几半水面日减茭葑日滋更二十年无西湖矣劝轼因此尽力开之轼既深愧其言而患兵工寡少费用之资无所従出父老皆言窃闻朝廷近赐度牒一百道每道一百七十贯为钱一万七千贯本州既髙估米价召人入中减价出粜以济饥民消折之余尚有米钱约共一万贯石若支用此亦足以集事矣适㑹钱塘县尉许敦仁建言西湖可开状其畧曰议者欲开西湖久矣自太守郑公戬以来茍有志于民者莫不以此为急然皆用工灭裂又无以善其后葢西湖水浅茭葑壮勐虽尽力开撩而三二年间人工不继则随手葑合与不开同窃见吴人种菱每歳之春芟除涝漉寸草不遗然后下种若将葑田变为菱荡永无茭草堙塞之患今乞用上件钱米雇人开湖候开成湖面即给与人户量出课利作菱荡租佃获利既厚歳歳加工若稍不除治微生茭葑即许人刬赁但使人户常忧刬夺自然尽力永无后患今有钱米一万贯石度所雇得十万工每工约开葑一丈亦可添得十万丈水面不为小补轼寻以敦厚之䇿参考衆议皆谓允当已一面牒本州依敦仁擘画支上件钱米雇人仍差捍江船务楼店务兵士共五百人般载葑草于四月二十八日兴工去讫今来有合行起请事件谨具画一如左一今来所创置钤辖司前一闸虽每遇潮上闭闸一两时辰而公私舟船欲出入闸者自湏先期出入必不肯端坐以待闭闸兼更有茅山一河自可通行以此实无阻滞之患而能隔截江潮径自茅山河出天宗门至盐桥一河永无堙塞开淘搔扰之患为利不小恐来者不知本末以阻滞为言轻有变改积以歳月旧患复作今来起请新置钤辖司前一闸遇潮上闭讫方得开龙山浙江闸候潮平水清方得却开钤辖司前闸一盐桥运河岸上有治平四年提刑元积中所立石刻为人户屋舍侵占牵路巳行除拆外具载阔狭丈尺今方二十余年而两岸人户复侵占牵路葢屋数千间却于屋外别作牵路以致河道日就浅窄准此据理并合拆除本州方行相度而人户相率经州乞遽逐人家后丈尺各作木岸以䕶河堤仍据所侵占地量出赁钱官为桩管准备修补木岸乞免拆除屋舍本州已依状施行去讫今来起请应占牵路人户所出赁钱并送通判㕔收管准备修补河岸不得别将支用如违并科违制一自来西湖水面不许人租佃惟茭葑之地方许请赁种植今来既将葑田开成水面湏至给与人户请佃种菱深虑歳久人户日渐侵占旧来水面种植官司无由觉察巳指挥本州候开湖了日于今来新开界上立小石塔三五所相望为界亦湏至立条约束今来起请应石塔以内水面不得请射及侵占种植如违许人告每丈支赏钱五贯文省以犯人家财充一湖上种菱人户自来脔割葑地如田塍状以为疆界縁此即渐葑合不可不禁今来起请应种菱人户只得标挿竹木为四至不得以脔葑为界如违亦许人刬赁一本州公使库自来收西湖菱草荡课利钱四百五十四贯充公使今来既开草葑尽变为菱荡给与人户租佃即今后课利亦必稍増若拨入公使库未为穏便今来起请欲乞应西湖上新旧菱荡课利并委自本州量立课额今后永不得増添如人戸不切除治致少有草葑即许人刬赁其到赁人特与权免三年课利所有新旧菱荡课利钱尽送钱塘县尉司收管谓之开湖司公使库更不得支用以备逐年雇人开葑撩浅如敢别将支用并科违制一钱塘县尉廨宇在西湖上今来起请今后差钱塘县尉衔位内带管勾开湖司公事常切㸃检才有茭葑即依法施行或支开湖司钱物雇人开撩替日委后政㸃检交割如有茭葑不切除治即申所属㸃检申吏部理为违制以上六条并刻石置知州及钱塘县尉上常㕔切㸃检右谨件如前勘㑹西湖葑田共二十五万余丈合用人夫二十余万工上件钱米约可雇十万工只开得一半轼已具状奏闻乞别赐度牒五十道通成一百道充开湖费用外所有逐一子细利害不敢一一紊烦天聴伏乞仆射相公门下侍郎中书侍郎尚书左丞尚书右丞特赐详览前件所陈利害及起请六事逐一敷奏立为本州条贯早赐降下依禀施行兼画成地图一面随状纳上谨具状申三省谨状奏户部拘收度牒状元祐五年五月二十七日龙图阁学士左朝奉郎知杭州苏轼状奏右臣近者伏见二圣遇灾而惧忧劳四方所以拯救饥民者可谓至矣两浙淮南䝉赐度牒六百道而杭扬二州各得百道吏民鼔舞歌咏圣泽曽未数日而淮西提刑申户部本路常平斛㪷足用不湏上件度牒两浙转运提刑亦申本路今年丰熟别无流民是致户部申都省却乞拘收度牒钱斛以备别时支用都省更不奏禀圣㫖便行下本路提刑司依户部所申施行臣勘㑹自来圣恩以灾伤特赐钱物赈济即无似此中变却自都省行下追收体例深骇物聴淮浙两路去歳灾伤之甚行路备知便使今年秋谷大稔犹恐未补疮痍而况春夏之交稻秧未了未委逐路提转如何见得今年秋熟便申丰稔显是小臣无意䘏民専务献謟而户部都省乐闻其言即时施行追寝二圣已行之泽百姓闻之皆谓朝廷不惜饥民而惜此数百纸度牒中路翻悔为惠不终臣忝备禁従受恩至深不忍小臣惑误执政屯膏反汗亏污圣徳惜毫毛之费致丘山之损是以冒昧献言伏望圣慈察臣孤忠留中省览更不降出只作圣意访闻戒饬执政令速降指挥更不得拘收一依前降圣㫖尽用赈济所贵艰食之民始终被惠亦免二圣已行恩命反覆追收失信天下臣不胜区区谨録奏闻伏候勅㫖贴黄臣近有状奏乞更赐度牒五十道用开西湖葑田仍以一面指挥本州将前来度牒变转赈济外所余钱米召募艰食之民兴工开淘今来才及一月渐以见功吏民踊跃従事农工父老无不感恱忽䝉都省拘收钱米自指挥到日更不敢支动吏民失望前功併弃深可痛惜伏乞出自圣意指挥三省检㑹前奏早赐施行臣自以受恩深重每有所见不敢不尽今者上忤执政下忤户部临司伏望圣慈愍臣孤忠不避仇怨特乞留中不出以全臣子应诏论四事状元祐五年六月初九日龙图阁学士左朝奉郎知杭州苏轼状奏臣近者伏覩邸报以诸路旱灾内出手诏两道其畧曰岂政治失当事之害物者尚多上下厄塞情之不通者非一刑或不称其罪用或不当其人又曰意者政令寛弛吏或为害而莫知赋役失当民病于事而莫察忠言有壅而未逹贤材有抑而未用臣伏读至此感愤涕泣而言曰呜唿陛下即位改元于今五年三出此言矣虽禹汤之圣不惜罪已而臣子之心诚不忍闻思有以少补圣政助成应天之实使尧舜之仁名言皆行心迹相应庶几天人感通灾沴不作免使君父数出此言不胜拳拳孤忠而志虑短浅又以出守外服不能尽知朝政得失独以目所亲见民之疾苦州县官吏日夜奉行残伤其肌体离散其父子破壊其生业为国敛怨而了无丝毫上助国用者四事昧死献言谨具条件如左一伏见元祐四年八月十九日勅节文应见欠市易人户籍纳拘收产业自来所收课利及估卖到诸般物色钱已及官本别无失䧟除巳有人承买交业外并特给还未足者许贴纳收赎仍不限年四方闻之莫不鼔舞歌咏以谓圣恩深厚烛知民隠诚三王推本人情之政也寻契勘杭州共有一百一十二户合该上项勅条方且次第施行次忽准尚书户部符据苏州申明如何谓之折纳如何谓之籍纳本部已依条估覆供认伏定入官折还欠钱谓之折纳己经估覆三估不伏定即以所估髙价籍定者谓之籍纳惟籍纳产业方许给还用此契勘遂无一户可以应得指挥至有已给再追者于是百姓讙然出诉于庭以谓某等自失业已来父母妻子离散转在沟壑久无所归伏幸仁圣在上昭恤如此命下之初如䝉更生今者有司沿文生意又复壅隔虽有惠泽葢与无同臣即看详元初立法本为兴置市易已来凡异时民间生财自养之道一切收之公上小民既无他业不免与官中首尾胶固以至供通物产召保立限増价出息赊贷转变以苟趋目前之急及至限满不能填偿又理一重息罚歳月益久逋欠愈多科决监锢以逮妻孥市易官吏方且计较功赏巧为文词致许人户愿以屋业及田土折纳还官各以差官检估取伏定文状了日理作季限放免息罚召人添价收买方人户在系累之时州县督责严急如有产业田土岂复自能为主检估伏认势湏在官虽名情愿实只空文唯是顽狡之人或能抵拒以至三估未肯供状及其既纳皆是折还欠钱并籍在官有何不同圣恩寛大特为立法以救前日之弊所称籍纳只是临时立文出于偶尔而有司执阂妄意分别若果如申明即是善良畏事之人不䝉优恤元初恃顽狡狯与官为竞之民却被惠泽事理如此岂不倒置不惟元条无此明文实恐非朝廷绥养穷困之意及检㑹元祐四年三月二十六日勅人户欠市易官钱将楼店屋产折纳在官并将所收房课充折别无少欠亦许给还亦不曽分别折纳籍纳以此推攷显无可疑自是苏州官吏巧薄以刻为忠曲有申明而户部吝于出纳以害仁政伏乞特加详察不以折纳籍纳并依元条施行所贵失业之人均被圣恩一伏见元祐元年九月八日勅尚书户部状据提㸃两浙刑狱公事乔执中奏熈宁四年以后至元丰三年以前新法积欠盐钱及有均摊等人陪填见今贫乏无可送纳已累经赦恩比类市易等钱只令送纳产盐埸监官本价钱其余并乞除放等事本部勘当欲并依乔执中所奏前项事理施行仍连状奉圣㫖依及准提刑司备坐元奏积欠盐钱前后官司催纳仅及六年催到贯万不少今来所欠并是下等贫困之人无可送纳已累经赦恩及逐节事理遂具状申奏今准省符前项指挥请详朝㫖施行本州契勘上件年分计有四百四十五户自承朝㫖已来迨今首尾五年才放得二十三户臣窃怪之以为东南盐法久为民患原其造端葢自两浙流衍散漫遂及江南福建流弊之末人不堪命故诏令之下如救水火今者五年之乆民之疾苦依然尚在朝廷徳泽十不行一何也推考其故葢提举盐事司执文害意谓非贫乏不在此数而州县吏人因縁为姦以市贿赂故乆而不决窃详元奏之意本谓积欠歳乆前后官司催纳到贯万不少今来所欠并是贫困之人既以累经赦恩比类市易只乞与纳官本价钱本部勘当以此并乞依奏仍连状奉圣㫖施行即是执中所奏欠户自是贫困之人皆当释放矣省部行下务従文省止是节畧元奏为其已涉六年见今贫乏无可送纳非为更行勘㑹湏得委是贫乏方可施行至元祐二年本州再以元丰四年已后至八年登极大赦以前积欠盐户奏乞除放省部看详方始立文如委是贫乏即依元祐元年九月十八日已降朝㫖施行以显执中当时所奏并谓见今贫乏无可送纳合行一例除放及节次本州与转运司各曽申明省符与元奏词语不同省部亦巳开析縁元系连状并依前项所奏施行事理甚明而主事坚执至今疑惑至使州县吏人户户行遣一一较量计构官司买嘱隣里尚复多方指擿以肆规求待其充欲然后保明遂致其间一百四十九户巳放而复行勘㑹一百六十五户申省见勘㑹而未圆二十五户巳圆而申禀监司及有一户二户旋申省部如此反复多方留难即五年之久未足为怪也伏惟仁圣在上忧民疾苦寤寐不忘惠泽之下宜如置邮传命今乃中道废格以开奸吏乞取之路反使朝廷之恩独与夺于州县庸人之手省部既不钩察官吏亦恬不为虑甚非所以仰称仁圣焦劳爱民之意也伏乞昭示徳音申饬有司更不勘㑹是与不是贫乏无俾奸吏执文害意以壅隔朝廷大惠不然或断以第三等以下并依上件朝㫖施行则法令易简一言自足矣葢等第素定贫富较然朝行夕至奸吏无所措意也所有元丰四年以后及至八年大赦以前所欠盐户亦乞依此施行贴黄契勘熈宁四年以后止元丰八年登极大赦以前人户积欠共计五万三百余贯若谓非贫乏有可送纳即自元祐元年至今并不曽纳到分文显见有司空留帐籍虚数以害朝廷实惠一伏见熈宁中天下以新法従事凡利源所在皆归之常平使者而转运司歳入之计惟田赋与酒税而已方是时民财窘亟酒税例皆减耗诸路既已经费不足上下督责益急故酒务官吏至有与庸保杂作州县受官视事去处亦或为小民諠譁羣饮之肆又不能售往往茍逃罪戾巧为文致诱导无知之民以䧟欠负破荡之祸如许人供通自已或借他人产业当酒是也臣近契勘杭州自承上件指挥以来以产当酒者计一千四百三十三户计钱一十四万二千九百余贯前后官司催督监锢继以鞭笞拘当在官使之离业又自收其租利中间以至系累犴狱公与私皆扰人与产俱亡十余年间除已催到一十二万九千四百余贯计千二十九户外尚有余欠一万三千四百余贯计四百四户歳月既乆终不能填偿岂非并是困穷无有之人乎寻检㑹元丰四年五月二十一日勅酒务留当产业依盐钱例拘收以其盐与酒事同体一故也今者盐钱欠户已准元祐元年九月十六日及二年九月十八日朝㫖许纳场监地头官本价钱余并除放独酒欠至今未䝉如此施行岂容事同体一拘收则同而除放则异此无他葢有司不能推广朝廷徳意故也臣愚欲乞将元丰八年登极大赦以前酒欠人户并依所欠盐钱已得朝㫖并今来前项申明更不勘㑹贫乏或断自第三等以下事理施行不惟海隅细民并䝉休泽实亦无偏无党皇极之道也一伏见元丰四年杭州合发和买绢二十三万一千疋准朝㫖拨转运司钱于余杭等县委官置埸一十一处收买寻以数内拣下不堪上供五万七千八百九十疋计钱五万五千余贯却勒逐场变转是时钱重物轻一日併出既声言行滥不受于官又湏元价以兾偿足捐之市中莫有顾者于是官吏惶骇莫知所为不免一切賖贷及假借官势抑配在民往往其间浮浪小人与无赖子弟诡冒姓名朋欺上下元买官吏茍得虚数还之有司以缓目前之祸其后督责严急必于取偿奏立近期専委强吏十余年间如捕寇盗除催到四万六千余贯外余欠八千二百余贯共二百八十二户并是贫民下户无所従出与诡冒逃移不知头主及干系均纳之人连延至今终不能足惟有簿书以资奸吏追扰遗害未已今者伏准元祐五年四月初九日勅诸处见欠蚕盐和预买青苗钱物元是冒名无可催理或全家逃移隣里抱认或元无头主均及干系人以此积年未能了絶虽系元请官本况内有已该元丰八年登极大赦者依圣㫖并特放欢声播传和气充塞臣于此时仰知圣徳广大正使尧汤水旱亦不足虑也然政有体事有数体虽备而数不能悉言虽不及而意在是者葢非俗吏所能知也臣辄不避僣妄窃详和买之法以钱与民而收绢是犹补助耕敛之意公私两有之利元丰官吏以绢与民而收钱又皆行滥弃捐之余取偿倍称不实之直赊贷抑配以茍免一时失䧟之责即是利専自为害専在民也事理人情轻重可见圣恩矜恤宜在所先臣愚以谓元丰四年退卖物帛既同是和买之名又有非法病民之实自合依今年四月九日朝㫖施行外伏望朝廷深念前项弊害止是出于一时官吏私意非如蚕盐和预买青苗天下公共之法更赐加察告示矜寛不以有无头主是与不是冒名及隣里抱认与均及干系人并特与除放是亦称物平施天之道也右所有四事伏望圣慈特察臣孤忠志在爱君别无情弊更赐清问左右大臣如无异论便乞出勅施行若后稍有一事一件不如所言臣甘伏罔上误朝之罪若复行下有司反复勘㑹必是巧为驳难无由施行臣縁此得罪万死无悔但恨仁圣之心本不如此天降甘雨为物所隔终不到地可为痛惜而况前件四事钱物数目虽多皆是空文必难催索徒使胥吏小人縁而为奸威福平民故臣敢谓放之则损虚名而收实惠不放则存虚数而受实祸利害较然伏望圣明特出宸断天下幸甚臣愚惷少虑言语粗疎干犯天威伏俟斧锧谨録奏闻伏候勅㫖贴黄臣伏见四方百姓皆知二圣恤民之心无异父母但臣子不能推行致泽不下流日近以苏州官吏妄有申明折纳籍纳一事户部従而立法致已给还产业却行追收人户诣臣哀诉皆云黄纸放了白纸却收有泣下者臣窃深悲之自二圣嗣位已来恩贷指挥多被有司巧为艰阂故四方皆有黄纸放而白纸收之语虽民知其实止怨有司然陛下亦未尝峻发徳音戒勅大臣令尽理推行则亦非独有司之过也况臣所论四事钱物虽多皆是虚数必难催理除是复用小人如吴居厚卢秉之类假以事权济其威虐则五七年间或能索及三五分若官吏只循常法何縁索得三五年后人户竭产伍保散亡势穷理尽不得不放当此之时亦不谓之圣恩矣伏见坤成节在近天下臣子皆以放生为忠度僧为福臣愚无知不识大体辄敢以此四事为献望留神省览指挥执政便与施行导迎天休以益圣算其贤于放生度僧亦逺矣若陛下不少留神执政只作常程文字行下一落胥吏庸人之手则茫然如堕海中民复何望矣臣言狂意切必遭衆怒伏乞圣慈只行出前件奏状留此贴黄一纸更不降出以全孤危庶使愚臣今后每有所闻得尽论列以报二圣知遇之恩万分之一也臣不胜大愿奏浙西灾伤第一状元祐五年七月十五日龙图阁学士左朝奉郎知杭州苏轼状奏右臣闻事豫则立不豫则废此古今不刋之语也至于救灾恤患尤当在早若灾伤之民救之于未饥则用物约而所及广不过寛减上供粜卖常平官无大失而人人受赐今歳之事是也若救之于已饥则用物博而所及㣲至于耗散省仓亏损课利官为一困而己饥之民终于死亡熈宁之事是也熈宁之灾伤本縁天旱米贵而沈起张靓之流不先事奏闻但务立赏闭粜富民皆争藏谷小民无所得食流殍既作然后朝廷知之始勅运江西及截本路上供米一百二十三万石济之巡门俵米拦街散粥终不能救饥馑既成继之以疾疫本路死者五十余万人城郭萧条田野丘墟两税课利皆失其旧勘㑹熈宁八年本路放税米一百三十万石酒课亏减六十七万余贯畧计所失共计三百二十余万贯石其余耗散不可悉数至今转运司贫乏不能举手此无它不先事处置之过也去年浙西数郡先水后旱灾伤不减熈宁然二圣仁智聪明于去年十一月中首发徳音截拨本路上供斛㪷二十万石赈济又于十二月中寛减转运司元祐四年上供额斛三分之一为米五十余万斛尽用其钱买银绢上供了无一毫亏损县官而命下之日所在欢唿官既住籴米价自落又自正月开仓粜常平米仍免数路税务所收五谷力胜钱且赐度牒三百道以助赈济本路帖然遂无一人饿殍者此无它先事处置之力也由此观之事豫则立不豫则废其祸福相絶如此恭惟二圣天地父母之心见民疾苦匐匍救之本不计较费用多少而臣愚鲁无识但知权利害之轻重计得丧之大小以谓譬如民庶之家置庄田招佃客本望租课非行仁义然犹至水旱之歳必湏放免欠负借贷种粮者其心诚恐客散而田荒后日之失必倍于今故也而况有天下子万姓而不计其后乎臣自去歳以来区区献言屡渎天聴者实恐陛下客散而田荒也去歳杭州米价每㪷至八九十自今歳正月以来日渐减落至五六月间浙西数郡大雨不止太湖泛溢所在害稼六月初闲米价复长至七月初㪷及百钱足陌见今新米已出而常平官米不敢住粜灾伤之势恐甚于去年何者去年之灾如人初病今歳之灾如病再发病状虽同气力衰耗恐难支持又縁春夏之交雨水调匀浙人喜于丰歳家家典卖举债出息以事田作车水筑圩髙下殆遍计本已重指日待熟而淫雨风涛一举害之民之穷苦实倍去歳近者将官刘季孙往苏州按教臣宻令季孙沿路体访季孙还为臣言此数州不独淫雨为害又多大风驾起潮浪堤堰圩垾率皆破损湖州水入城中民家皆尺余此去歳所无有也而转运判官张璹自常润还所言畧同云亲见吴江平望八尺闻有举家田苗没在深水底父子聚哭以船栰捞摝云半米犹堪炒喫青穟且以喂牛正使自今雨止已非丰歳而况止不止又未可知则来嵗之忧非复今年之比矣何以言之去年杭州管常平米二十三万石今年已粜过十五万石虽余八万石而粜卖未已又縁去年灾伤放税及和籴不行省仓阙数所有上件常平米八万石只了兊拨充军粮更无见在惟有粜常平米钱近八万贯而钱非救饥之物若来年米益贵钱益轻虽积钱如山终无所用熈宁中两浙市易出钱百万缗民无贫富皆得取用而米不可得故曳罗䊵带金玉横尸道上者不可胜计今来浙东西大抵皆粜过常平米见在絶数少熈宁之忧凛凛在人眼中矣臣材力短浅加之衰病而一路生齿忧责在臣受恩既深不敢别乞闲郡日夜思虑求来年救饥之术别无长䇿惟有秋冬之间不惜髙价多粜常平米以备来年出粜今来浙西数州米既不熟而转运司又管上供年额斛斗一百五十余万石若两司争籴米必大贵饥馑愈迫和籴不行来年青黄不交之际常平有钱无米官吏拱手坐视人死而山海之间接连瓯闽盗贼结集或生意外之患则诛殛臣等何补于败以此湏至具实闻奏伏望圣慈备録臣奏行下户部及本路转运提刑两路钤辖司疾早相度来年合与不合准备常平斛㪷出粜救饥如合准备即具逐州合用数目臣已约度杭州合用二十万石仍委逐司擘画合如何措置令米价不至大段翔涌收籴得足如逐司以谓不湏准备出粜救济即令各具保明来年委得不至饥殍流亡结罪闻奏縁今来巳是入秋去和籴月日无几比及相度往复取㫖深虑不及于事伏乞详察速赐指挥臣屡犯天威无任战慄待罪之至谨録奏闻伏候勅㫖贴黄臣闻之道路闽中灾伤尤甚盗贼颇衆或云邵武军有强贼人数不少恐是廖思余党转运司见令衢州官吏就近体访虽未知虚实然恐万一有之不可不豫虑也又贴黄臣谨按唐史宪宗谓宰臣曰卿等累言吴越去年水旱昨有御史自江淮按察回言不至为灾此事信否李绛对曰臣见淮南浙江东西道状皆云水旱且方隅授任皆朝廷信重之臣茍非事实岂敢上陈此固非虚说也御史官卑选择非其人奏报之间或容希媚况推诚之道君人大本苟一方不稔当即日救济其饥贫况可疑之耶帝曰向者不思而有此问朕言过矣绛等稽首再拜帝曰今后诸道被荒之处速宜蠲贷之又按本朝㑹要太宗尝语宰臣曰国家储蓄最是急务葢以备凶年救人命昨者江南数州微有灾旱朕闻之急遣使往彼分路赈贷果闻不至流亡兼无饥殍亦无盗贼之患茍无积粟何以拯救饥民臣近者每观邸报诸路监司多是于三四月间先奏雨水匀调苗稼丰茂及至灾伤湏待饿殍流亡然后奏知此有司之常态古今之通患也丰熟不须先知人人争奏灾伤正合豫备相顾不言若非朝廷广加採察则逺方之民何所告奏浙西灾伤第二状元祐五年七月二十五日龙图阁学士左朝奉郎知杭州苏轼状奏右臣近奏为浙西数郡淫雨风涛为害恐灾伤之势甚于去年而常平斛㪷例皆出粜见在数少恐来年民间阙食无可赈济乞备録臣奏下户部及本路提转钤辖司相度合如何擘画收籴准备出粜未䝉施行今月二十一日二十二日二十三日皆连昼夜大风雨二十四日雨稍止至夜复大雨窃料苏湖等州风涛所损必加于前若不早作擘画广行收籴常平斛㪷准备则来歳必有流殍之忧伏惟圣慈早赐愍救检㑹前奏速赐施行臣别无材术惟知屡奏喧渎圣聴罪当万死谨録奏闻伏候勅㫖东坡全集巻五十七东坡全集卷五十八钦定四库全书东坡全集巻五十八宋蘓轼撰奏议一十二首乞禁商旅过外国状元祐五年八月十五日龙圗阁学士左朝奉郎知杭州苏轼状奏检会杭州去年十一月二十三日奏泉州百姓徐戬公案为徐戬不合专擅为高丽国雕造经板二千九百余片公然载往彼国却受酬荅银三千两公私并不知觉因此搆合宻熟遂专擅受载彼国僧寿介前来以祭奠亡僧浄源为名欲献金塔及欲住此寻师学法显是徐戬不畏公法冒求厚利以致招来本僧搔扰州郡况髙丽臣属契丹情伪难测其徐戬公然交通略无畏忌乞法外重行以警闽浙之民杜絶姦细奉圣㫖徐戬特送千里外州军编管至今年七月十七日杭州市舶司准宻州关报据临海军状申准髙丽国礼宾院牒据泉州纲首徐成状称有商客王应昇等冒请往髙丽国公慿却发船入大辽国买卖寻捉到王应昇等二十人及船中行货并是大辽国南挺银丝钱物并有过海祈平安将入大辽国愿子二道本司㸔详显见闽浙商贾因往髙丽遂通契丹嵗久迹熟必为莫大之患方欲具事由闻奏乞禁止近又扵今月初十日㨿转运司牒准明州申报髙丽人使李资义等二百六十九人相次到州仍是客人李球于去年六月内请杭州市舶司公慿往髙丽国经纪因此与高丽国先带到实封文字一角及寄搭松子四十余布袋前来本司㸔详显是客人李球因往彼国交搆宻熟为之乡导以希厚利正与去年所奏徐戬情理一同见今两浙淮南公私骚然文符交错官吏疲于应荅须索假借行市为之忧恐而自明及润七州旧例约费二万四千六百余贯未论淮南京东两路及京师馆待赐予之费度不下十余万贯若以此钱赈济浙西饥民不知全活㡬万人矣不惟公私劳费深可痛惜而交通契丹之患其渐可忧皆由闽浙姦民因縁商贩为国生事除已具处置画一利害闻奏外勘会熈宁以前编勅客旅商贩不得往高丽新罗及登莱州界违者并徒二年船物皆没入官窃原祖宗立法之意正为深防姦细因縁与契丹交通自熈宁四年发运使罗拯始遣人招来髙丽一生厉阶至今为梗熈宁编勑稍稍改更庆厯嘉祐之法至元丰八年九月十七日勑惟禁往大辽及登莱州其余皆不禁又许诸蕃愿附船入贡或商贩者听元祐编勅亦只禁往新罗所以奸民猾商争请公慿往来如织公然乘载外国人使附搭入贡搔扰所在若不特降指挥将前后条贯㸔详别加删定严立约束则奸民猾商往来无穷必为意外之患谨具前后条贯画一如左一庆厯编勅客旅于海路商贩者不得往髙丽新罗及登莱州界若往余州并须于发地州军先经官司投状开坐所载行货名件欲往某州军出卖许召本土有物力居民三名结罪保明委不夹帯违禁及堪造军器物色不至过越所禁地分官司即为出给公慿如有违条约及海船无公慿许诸色人告捉船物并没官仍估物价钱支一半与告人充赏犯人科违制之罪一嘉祐编勅客旅于海道商贩者不得往髙丽新罗及至登莱州界若往余州并须于发地州军先经官司投状开坐所载行货名件欲往某州军出卖许召本土有物力居民三名结罪保明委不夹帯违禁及堪造军器物色不至越过所禁地分官司即为出给公慿如有违条约及海船无公慿许诸色人告捉船物并没官仍估纳物价钱支一半与告人充赏犯人以违制论一熈宁编勅诸客旅于海道商贩于起发州投状开坐所载行货名件往某处出卖召本土有物力户三人结罪保明委不夹带禁物亦不过越所禁地分官司即为出给公慿仍备録船货先牒所往地头候到日㸃检批凿公慿讫却报元发牒州即乘船自海道入界河及往北界髙丽新罗并登莱界商贩者各徒二年一元丰三年八月二十三日中书札子节文诸非广州市船司輙发过南蕃纲舶船非明州市舶司而发过日本髙丽者以违制论不以赦降去官原减一元丰八年九月十七日勅节文诸非杭明广州而辄发海商舶船者以违制论不以去官赦降原减诸商贾由海道贩诸蕃惟不得至大辽国及登莱州即诸蕃愿附船入贡或商贩者听一元祐编勅诸商贾许由海道往外蕃兴贩并具人船物货名数所诣去处申所在州仍召本土有物力户三人委保物货内不夹帯兵器若违禁以堪造军器物并不越过所禁地分州为验实牒送愿发舶州置簿抄上仍给公㨿方听候回日许于合发舶州住舶公㨿纳市舶司即不请公㨿而擅行或乘船自海道入界河及往新罗登莱州界者徒二年五百里编管右谨件如前勘会元丰八年九月十七日指挥最为害事将祖宗以来禁人往髙丽新罗条贯一时削去又许商贾得擅带诸蕃附船入贡因此致前件商人徐戬王应昇李球之流得行其姦今来不可不改乞三省宻院相度裁定一依庆厯嘉祐编勅施行不惟免使髙丽因縁猾商时来朝贡搔扰中国实免中国奸细因往髙丽遂通契丹之患谨録奏闻伏候勅㫖申明户部符节略赈济状元祐五年八月二十五日龙圗阁学士左朝奉郎知杭州苏轼状奏臣近以今年浙西数郡大雨不止太湖泛溢所在害稼寻实七月十五日具状奏闻乞下户部及本路转运提刑两路钤辖司疾早相度来年合与不合凖备常平斛㪷出粜救饥如合准备即具诸州合用数目臣巳约度杭州合用二十万石仍委逐司擘画合如何措置令米价不至大段翔涌收籴得足如逐司以谓不须凖备出粜救济即令各具保明来年委得不至饥殍流亡结罪闻奏今准尚书户部符本路转运提刑钤辖司准都省批送下八月四日勅中书省知杭州充两浙西路兵马钤辖苏轼奏勘会今年五六月间浙西数郡大雨不止太湖泛溢所在害稼灾伤之势恐甚于去年伏望下户部及本路转运提刑及两路钤辖司相度来年合如何凖备救济候勅㫖八月四日三省同奉圣㫖依奏奉勅如右牒到奉行都省批八月五日辰时送户部施行内相度仍限半月者右臣窃详户部符内止是节略行下既奉圣㫖依奏即未审元初并依臣所奏系有司节略为复只依今来户部符下一节事理切縁臣前奏所乞如逐司以谓不须准备出粜救济即令各具保明来年委得不至饥殍流亡结罪闻奏之意盖欲逐司官吏依寔相度不敢灭裂须至再具申明伏乞朝廷检㑹臣前奏逐节事理特赐明降指挥施行谨録奏闻伏候勅㫖相度准备赈济第一状元祐五年九月七日龙图阁学士左朝奉郎知杭州苏轼状奏准尚书户部符准勅知杭州两浙西路兵马钤辖苏轼奏勘㑹今年五六月浙西数郡大雨不止太湖泛溢所在害稼灾伤之势恐甚于去年伏望下户部及本路转运提刑两路钤辖司相度来年合如何凖备救济奉圣㫖依奏都省批内相度限半月本司今相度到准备救济事件如左一本司勘㑹去年八九月间杭州在市米价每㪷六十足至十一月足长至九十五足其势方踊贵间因朝㫖寛减转运司上供额斛三分之一即时米价减落及本州正月内便行出粜常平米至七月终共粜一十八万余石以此米价无由増长人免流殍今来在市米见今巳是七十五文足至冬间转运司收籴上供额斛及检放秋税军粮恐有阙少亦须和籴取足又本州须籴常平米二十余万石诸州亦各收买似此争籴必须踊贵纵使大破官钱收籴得足亦恐来年阙食小民必不办髙价收买官米至时若米贵人饥本司必须奏乞减价出卖窃料仁圣在上必不忍坐视人饥不许减价约度浙西诸郡今年必须和籴常平米五十余万石凖备来年出粜若价髙本重至时每㪷只减十文亦须坐失五万余贯而况饥馑已成流殍不巳则朝廷所以救恤之者其费岂止五万贯而巳哉欲乞圣慈特许寛减转运司今来上供额斛一半仍依去年例令折价钱置场收买金银䌷绢上供则朝廷无所耗失而浙中米价稍平常平收籴得足来年不至大段减价出卖耗折常平本钱一路之人得免流殍为惠不小勘㑹去年本司亦乞寛减上供额斛一半准勅只许寛减三分之一今来灾伤及检放秋税次第皆甚扵去年又縁连年灾伤民力愈耗合倍加存卹所以须奏乞寛减一半伏望圣慈怜愍一方特依所乞尽数寛减一勘㑹熈宁八年两浙饥馑朝㫖截拨江西及本路上供斛㪷一百二十五万石赐本路赈济只縁本路奏乞后时不及于事卒死五十万人去嵗十一月二十九日圣㫖令发运司拨上供斛㪷二十万石赐本路减价出粜所费只及熈宁六分之一然及时济用仓廪有备米不腾踊人免流殍本司今来勘会苏湖常秀等州频年灾伤人户披诉巳倍去嵗检放苗米亦必加倍不惟人户阙食亦恐军粮不足欲乞检㑹去年体例更赐加数特与截拨本路或发运司上供斛㪷三十万石令本路减价出粜或用补军粮之阙伏望圣慈愍念一路军民特与尽数应副右谨件如前本司巳具上项事件关牒本路转运提刑司照会相度施行去讫深虑转运司官吏职在供餽所有寛减额斛难于自言伏望圣明以一方生灵为心非为茍寛官吏之责特赐过虑及早施行又况所乞数目虽广如所耗损钱数不多若待饥馑巳成然后垂救则所费十倍无及于事伏乞决自圣意指挥三省更不下有司往复勘当施行谨録奏闻伏候勅㫖相度凖备赈济第二状元祐五年九月十七日龙圗阁学士左朝奉郎知杭州苏轼状奏近准朝㫖令本司及转运司提刑司相度凖备来年被灾阙食人户本司巳具二事闻奏乞寛减转运司上供额斛一半截拨上供米三十万石凖备及补军粮之阙未䝉回降指挥本司再相度来年凖备大计全在广籴常平斛㪷于正月以后便行出粜平凖在市管价以免流殍之灾此外更无长䇿今来选差官吏开仓和籴优估米价戒约专㪷不得乞觅非不严切然经今一月并无一人赴仓入中体问得盖是苏湖常秀大叚灾伤兼自八月半间至今隂雨不止灾伤之余所收无㡬又少遇晴干已熟者不得刈已刈者不得舂有谷无米日就腐壊见今访闻苏秀州在市米价已是九十五文足添长之势炎炎未已本司欲便令杭州添价收籴不惟助长米价为小民目下之患又官本既贵来年难为出粜若不添钱又恐终是收籴不行来年春夏间阙米出粜必有流殍之忧窃料至时难以讳言灾伤官吏亦须畧具事实闻奏仁圣在上理无不救必须多方于邻路擘画斛㪷赈济若不预为之防则恐隣路无备临时擘画不行须至先事奏乞者右本司勘㑹去嵗朝㫖寛减转运司上供额斛三分之一却令将折斛钱买银绢上供又今年本司亦奏乞寛减额斛一半如蒙施行即转运司折斛钱万数不少又勘会提刑司今年诸州粜常平米至多所管常平司官钱万数不少但有钱无米坐视饥殍为忧不细欲乞圣慈过为防虑特勅发运司相度擘画钱本于江淮近便丰熟州军差官置场和籴白米五十万石严赐指挥须管数足仍搬运至真扬州桩管若令来春本路阙常平米出粜即令发运司拨发于逐州下卸仍以本路常平钱充还若至时本路常平米有备不须搬运上件米出粜即就拨充本路转运司上供额斛却以寛减折斛钱充还如此即于朝省钱物无所耗损而于本路生灵亿万性命稍免沟壑之忧谨録奏闻伏候勅㫖贴黄今年灾伤实倍去年但官吏上下皆不乐检放讳言灾伤只如近日秀州嘉兴县因不受诉灾伤词状致踏死四十余人大率所在官吏皆同此意但此一处以踏死人多独彰露耳若朝廷只㨿逐处申奏及检放秋税分数即无由尽见灾伤之寔又臣轼切见转运提刑司所奏灾伤皆无廹切至之语朝论必以臣为过当然臣实见连年灾伤父老皆言事势不减熈宁民间有钱尚困无米饿死四十万人况今民间絶无见钱若又无米则流殍之灾未易度量伏望圣慈深为防虑若来年人户元不阙食不须如此擘画则臣不合过当张皇之罪所不敢辞纵被诛谴终贤于有灾无备坐视人死而不能救也乞检㑹应诏所论四事行下状元祐五年九月二十七日龙图阁学士左朝奉郎知杭州苏轼状奏右臣今年六月九日輙具朝廷至仁寛贷宿逋已行之命为有司所格沮使王泽不得下流者四事其一曰见欠市易籍纳产业圣恩并许给还或贴纳收赎而有司妄出新意创为籍纳折纳之法使十有八九不该给赎其二曰积欠盐钱圣㤙巳许只纳产场盐监官本价钱其余并与除放而提举盐事司执文害意谓非贫乏不在此数其三曰登极大赦以前人户以产当酒见欠者亦合依盐当钱法只纳官本其四曰元丰四年杭州拣下不堪上供和买绢五万七千八百九十疋并抑勒配卖与民不住鞭笞催纳至今尚欠八千二百余贯并合依今年四月九日圣㫖除放然臣具此奏论经今一百八日不䝉回降指挥及检会前奏四事早赐行下谨録奏闻伏候勅㫖尚书省取会到诸处称不曾承受到上件奏状仍连元状十二月十八日三省同奉圣㫖令苏轼别具闻奏仍仰户部指挥根究前奏申尚书省进何去非备论状元祐五年十月十八日龙图阁学士左朝奉郎知杭州苏轼状奏右臣自揣虚薄叨尘侍从常求胜巳以为报国恭惟先皇帝道配周孔言成典谟云汉之章藻饰万物而臣子莫副其意盖尝当食不御有才难之叹伏见承奉郎徐州州学教授何去非文章议论实有过人笔势雄健得秦汉间风力元丰五年以累举免解答䇿廷中极论用兵利害先帝览而异之特授右班殿直使教授武学不乆遂为博士臣窃揆圣意必将长育成就以待其用岂特以一博士期去非而巳哉而去非立志强毅不苟合于当时公卿故莫为一言推毂成就之者臣任翰林学士日尝具以此奏闻乞换文资置之太学虽䝉㤙换承奉郎而今者乃出为徐州教授比于博士乃似左迁非独臣人微言轻不足取信亦恐朝廷不见其文章议论无以较量其人谨缮写去非所着备论二十八篇附逓进上乞降付三省执政考览如臣言不缪乞除一馆职非独以收罗逸才风晓士类亦以彰先帝知人之明一经题品决无虚士书之史册足为光华若不如所举甘伏朝典谨録奏闻伏候勅㫖相度凖备赈济第三状元祐五年十月二十一日龙圗阁学士左朝奉郎知杭州苏轼状奏右臣近奉朝㫖相度凖备来年赈济阙食人户寻具画一事件闻奏内多籴常平以备来年出粜平凖市价一事最为要切见今浙西诸郡米价虽贵然亦不过七十足窃度来年青黄不交之际米价必无一百以下至时若依元价出粜犹可以平压翔踊之患终胜于官无斛㪷坐视流殍而提刑司専务靳惜两三钱遍行文字减勒官估臣巳指麾杭州不得减价依旧作七十收籴见今亦不过籴得三万余石其余诸郡不敢有违访闻苏秀最系出米地分见今不过籴得二三万石而湖州一处灾伤为甚提刑司已指麾本州住籴却令苏州拨常平米五万石与湖州又令秀州拨十万石与杭州若湖得五万石犹恐未足扵用而苏秀拨十五万石深虑逐州不免妨阙若新籴不多即是两头阙事而般运水脚兵稍有偷盗耗失之费亦与所减两三钱不争若使来年官米数少不䏸平压市价致有流殍更烦朝廷截拨斛㪷散与饥民则为十倍之费乃是所减毫毛而所捐丘山大为非䇿访闻诸郡富民皆知来年必是米贵各欲广行收籴以规厚利若官估稍优则农民米货尽归于官此等无由乗时射利吞併贫弱故造作言语以摇官吏皆言多破官钱深为可惜若便为减价住籴正堕其计况今来巳是十月下旬不过更一二十日即无收籴纵却添价亦不及事恐有悞来年出粜大事所以须至别作擘画仰诉朝廷縁臣先于九月十七日曽奏乞下发运司于丰熟近便州军和籴五十万石以备常平米不足般取出粜却以本路常平钱还发运司若常平米足用即充本路转运司上供米仍以额斛钱拨还兼勘㑹淮南大熟扬州髙邮军米价甚平若行此策显无妨害伏望圣慈检㑹前奏速赐施行与此一方连年被灾之民广作凖备谨録奏闻伏候勅㫖相度凖备赈济第四状元祐五年十一月二十一日龙图阁学士左朝奉郎知杭州苏轼状奏右臣勘㑹今年本路风水之灾倍于去年本司累具合行救济事件闻奏伏料仁圣在上必已矜察见今苏湖杭秀等州米价日长杭州所籴粗米以备出粜每㪷不下六十七至七十足钱犹自收籴不行恐须至更添钱招买方稍足用窃计开春米价必是翔踊若依条不亏元价出粜则官本已重小民艰扵收籴无以救济贫下平凖市价若奏乞减价出粜又恐耗失常平官本亦非长䇿须至奏闻又勘㑹杭州里外见管义仓米四万余石凖条灾伤之年并许俵散赈济本州相度若待饥馑巳成方将上件义仓尽行俵散亦未能尽济饥民惟是开春巳后才见在市米价増长即便将义仓常平米贱价出粜但市价不长则一郡之民人人受赐今来起请欲乞将常平米除系三年以上依条合减价外其余并每㪷减五文足内系今年贵价收籴者每㪷减二十文足出粜仍将义仓米随色额估定贱价一处出粜所収钱并用填还常平所亏官本钱如填还足外尚有剩数亦许拨填本路别州常平米所亏官本钱仍下浙西诸郡依此体例施行所贵本路明年饥民普得贱米喫用全活亿万性命其利至博而其实止于耗却义仓元不破官本米货十余万石况自有条灾伤之嵗许将义仓米俵散但俵散之所及者狭不如出粜之利所及者广伏望圣慈特出宸断早赐施行谨録奏闻伏候勅㫖贴黄常平钱米丰凶之际平凖物价以救民命所系利害至重本司已累次奏乞指挥诸路专行籴粜不得别有他用如召募饥民兴土工水利之类有出无入即渐耗散伏乞留意今来启请只是权宜一时施行别不冲改前后条贯又贴黄本司相度来年艰食之势深可忧畏若候饥馑已成疾疫已作仁圣在上必须广作擘画钱米救济其费必相倍蓰若行本司所奏开春便行出粜则米价不长亿万生聚自然䝉赐所费不多今来巳是十一月末乞速赐施行所贵正月内便得开仓出粜乞擢用刘季孙状元祐五年十一月日龙圗阁学士左朝奉郎知杭州苏轼状奏右臣自少闻赵元昊㓂延州危急环庆将官刘平以孤军来援奸臣不救平遂战没竟骂贼不食而死平有数子皆才用絶人不幸早世今臣所与同僚西京左藏库副使刘季孙则平之少子笃志力学博通史传工诗䏻文轻利重义虽文臣亦未易得而其练达武经讲习边政乃其家学至于奋不顾身临难守节以臣度之必不减平今平诸子独有季孙在而年巳五十有八虽备位将领未尽其用伏望朝廷特赐採察权置边庭要害之地观其设施别加陞进不独为忠义之劝亦以广文武之用如䝉朝廷擢用后犯入已赃及不如所举臣甘伏朝典谨録奏闻伏候勅㫖乞子珪师号状元祐五年十二月日龙圗阁学士左朝奉郎知杭州苏轼状奏勘㑹杭州平陆本江海故地惟附山乃有甘泉其余井皆咸苦唐刺史李泌始引西湖水作六井其后白居易亦治湖浚井以足民用嘉祐中知州沈遘増置一大井在美俗坊今谓之沈公井最得要地四逺取汲而创始灭裂水尝不应至熈宁中六井与沈公井例皆废壊知州陈襄选差僧仲文子珪如正思坦四人董治其事修完既毕嵗适大旱民足于水为利甚博臣为通判亲见其事经今十八年沈公井复坏终嵗枯涸居民去水逺者率以七八钱买水一斛而军营尤以为苦臣寻访求熈宁中修井四僧而三人巳亡独子珪在年已七十精力不衰问沈公井复坏之由子珪云熈宁中虽巳修完然不免以竹为管易致废坏遂擘画用瓦筒盛以石槽底盖坚厚锢捍周宻水既足用永无坏理又于六井中控引余波至仁和门外及威果雄节等指挥五营之间创为二井皆自来去井最逺难得水处西湖甘水殆遍一城军民相庆若非子珪心力才干无縁成就縁子珪先已䝉㤙赐紫欲乞特赐一师号以旌其能者右臣体问得灵石多福院僧子珪委有戒行自熈宁中及今两次选差脩井营干劳苦不避风雨显有成効如䝉圣㤙赐一师号即乞以惠迁为号取易所谓井居其所而迁之义谨録奏闻伏候勅㫖缴进应诏所论四事状元祐六年正月九日龙圗阁学士左朝奉郎知杭州苏轼状奏右臣去年六月具状奏闻乞申明给还市易折纳产业及除放积欠盐钱并人户欠买退绢钱四事未䝉回降指挥今月五日准元祐五年十二月十九日尚书省札子㑹到诸处称不曽承受到上件奏状十二月十八日三省同奉圣㫖令臣别具闻奏者今重具到元奏状缴连在前谨録奏闻伏候勅㫖贴黄臣窃见浙中州县市井人烟比二十年前不及四五所在酒税课利亏欠只如杭州酒务课利昔年三十余万贯今来只及二十余万贯其他大率类此朝廷力行仁政不为不乆而公私凋耗终不少苏盖是商贾物货元未通行故也自来民间买卖例少见钱惟借所在有富实人户可倚信者赊买而去嵗嵗往来常买新货却索旧钱以此行商坐贾两获其利今浙中州县所理私债大半系欠官钱人户官钱尚不䏸足私债更无由催以此商旅不行公私受害若行此四事则官之所失止是虚数而人户一苏三二年间商旅必复通行酒税课利渐可复旧所补不小乞桩管钱氏地利房钱修表忠观及坟庙状元祐六年二月二十八日龙圗阁学士左朝奉郎知杭州苏轼状奏检准熈宁十年十月十一日中书札子节文资政殿大学士右谏议大夫知杭州赵抃奏伏见故吴越国王钱氏有坟庙在本州界欲乞两县应管钱氏诸坟庙每县选委僧道一名专切主管内钱塘县界文穆王元瓘等二十六处坟庙勘会当州天庆观道正通教大师钱自然本钱氏直下子孙欲令钱自然永逺住持并临安县界武肃王镠等坟庙一十一处今召到本县浄土寺赐紫僧道微乞依钱自然例主管又勘会得文穆王元瓘坟庙并忠献王仁佐坟并在龙山界其侧有香火妙因院本钱氏建造见是道正钱自然权令徒弟道士在彼㸔守欲望改赐观额令钱自然巳下徒弟永逺住持渐次修葺兼得就便照管坟庙不致荒废奉勅依奏其钱塘妙因院特改赐表忠观为额并临安浄土寺令尚书祠部每遇同天节各特与披剃童行一名又准元丰五年三月十八日中书札子节文皇城使庆州防御使钱晖等奏臣等先臣祠庙在杭越二州者五所坟壠在钱塘临安两县者六十余处独临安有田园房廊嵗收一千三百四十贯有竒太平兴国已后寄纳本县至大中祥符间本处申明䝉朝㫖令杭州楼店务于军资库作臣家钱寄纳日后不曽请领近嵗先臣祠庙例皆摧塌私家无力修葺前项寄纳钱数虽多切縁年嵗深逺不敢更乞支给今只乞降指挥下杭州许将临安县旧田园房廊拨还臣家庶收嵗课渐次完补坟庙谨録奏闻伏候勅㫖右奉圣㫖宜令杭州每年特支钱五百贯与表忠观置簿拘管只得修葺坟庙不得别将支用札付杭州准此者臣检会熈宁十年七月二十六日据管内道正钱自然状乞将临安县祖先置到产业每年收掠赁钱一千三百五十四贯修葺诸处坟庙此时差官检计到钱塘临安县所管钱氏坟庙委是造来年深木植朽损共合用工料价钱一万二千八百九十贯九百九十九文及临安县勘会到管内钱氏归官房廊田产等赁钱年纳一千三百五十四贯三百四十文省送纳军资库寻系本州申奏乞将临安县管催上件赁钱支拨脩葺约计九年方得完备直至元丰五年内因皇城使钱晖等奏乞方准当年三月十八日中书札子奉圣㫖每年特支钱五百贯与表忠观修葺坟庙不得别将支用自后至元祐五年虽支得四千五百贯省盖为庙宇旧屋间架元造广大一百余年不曾修治例皆损塌须得一起脩葺稍可完补若每年只支得五百贯虽逐旋修得大段倒损去处又为连接屋宇数多随手损塌自熈宁十年检计止今又及一十四年寻于去年再差官重行检计到两县坟庙巳脩再损未及修屋宇神像等共合用工料价钱内临安县四千三百五十八贯一百四十四文省钱塘县一万二千五百二十贯五百九十一文省两县共合用工料价钱计一万六千八百七十八贯七百三十五文省须至奏陈者右臣窃惟钱氏之忠着扵甲令朝野共知不待臣言而坟庙荒毁行路嗟伤就使朝廷特赐钱物为之修完犹不为过而况本家自有地利房钱可以支用岂忍利此毫末归之有司恭惟神宗皇帝深念钱氏之忠特改妙因院赐名表忠观仍使其裔孙道士钱自然住持而有司不能推明圣意奏乞尽数拨还地利房钱以助修完经今十四年表忠观既未成就而诸处坟庙依前荒毁使先帝表显忠臣之意徒为空言臣愚欲望圣慈特许每年临安县所收地利房钱一千三百五十四贯三百四十文省令表忠观每遇修本观及杭越州诸坟庙即具所修名件及合用钱数赴州请领仍候修造了差官检计具委无大破保明申州所贵事体稍正毋使小民窃议谨録奏闻伏候勅㫖贴黄如䝉朝廷依奏即乞指挥本州将逐年所收到上件地利房钱令须桩管只得充修造表忠观及钱氏坟庙使用官私不得别行支借使用东坡全集巻五十八东坡全集卷五十九钦定四库全书东坡全集巻五十九宋蘓轼撰奏议六首乞相度开石门河状元符六年三月日龙圗阁学士左朝奉郎知杭州苏轼状奏右臣谨按史记秦始皇三十七年东㳺至钱塘临浙江水波恶乃西百二十里从狭中渡始皇帝以天下之力狥其意意之所欲出赭山桥海无难而独畏浙江水波恶不敢径渡以此知钱塘江天下之崄无出其右者臣昔通守此邦今又沗郡寄二十年间亲见覆溺无数自温台明越往来者皆由西兴径渡不渉浮山之崄时有覆舟然尚希少自衢睦处婺宣歙饶信及福建路八州往来者皆出入龙山㳂泝此江江水滩浅必乘潮而行潮自海门东来势若雷霆而浮山峙于江中与鱼浦诸山相望犬牙错入以乱潮水洄洑激射其怒自倍沙碛转移状如鬼神往往于渊潭中涌出陵阜十数里旦夕之间又复失去虽舟师没人不能前知其深浅以故公私坐视覆溺无如之何老弱叫号求救于湍沙之间声未及终已为潮水巻去行路为之流涕而已纵有勇悍敢往之人又多是盗贼利其财物或因而挤之能自全者百无一二性命之外公私亡失不知一嵗凡㡬千万而衢睦等州人衆地狭所产五谷不足于食嵗常漕苏秀米至桐庐散入诸郡钱塘亿万生齿待上江薪炭而活以浮山之崄覆溺留碍之故此数州薪米常贵又衢婺睦歙等州及杭之富阳新城二邑公私所食盐取足于杭秀诸场以浮山之崄覆溺留碍之故官给脚钱甚厚其所亡失与依託风水以侵盗者不可胜数此最其大者其余公私利害未可以一二遽数臣伏见宣德郎前权知信州军州事侯临因𦵏所生母于杭州之南荡往来江濵相视地形访闻父老参之舟人反复讲求具得其寔建议自浙江上流地名石门并山而东或因斥卤弃地凿为运河引浙江及谿谷诸水凡二十二里有奇以达于江又并江为岸度潮水所向则用石所不向则用竹大凡八里有奇以达于龙山之大慈浦自大慈浦北折抵小岭下凿岭六十五丈以达于岭东之古河因古河稍加浚治东南行四里有奇以达于今龙山之运河以避浮山之崄度用钱十五万贯用捍江兵及诸郡厢军三千人二年而成臣与前转运使叶温叟转运判官张璹躬往按视皆如临言凡福建两浙士民闻臣与临欲奏开此河万口同声以为莫大无穷之利臣縦欲不言巳为衆论所廹势不得黙巳臣闻之父老章献皇后临朝日以江水有皇天荡之崄内出钱数十万贯筑长芦起僧舍以拯溺者又见先帝以长淮之崄赐钱十万贯米十万石起夫九万二千人以开龟山河今浮山之崄非特长芦龟山之比而二圣仁慈视民如伤必将捐十五万缗以平此积崄也谨昧死上临所陈开石门河利害事状一本及臣所差观察推官董华用临之説约度功料及合用钱物料状一本并地圗一面伏乞降付三省㸔详或召临赴省面加质问仍乞下本路监司或更特差官同共相视若臣与临言不妄乞自朝廷擘画支赐钱物施行臣观古今之事非知之难言之亦易难在成之而已临之才干衆所共知臣谓此河非临不成伏望圣慈特赐访问左右近臣必有知临者乞专差临监督此役不惟救活无穷之性命完惜不赀之财物又使数州薪米流通田野市井咏歌圣泽子孙不忘臣不胜大愿谨録奏闻伏候勅㫖贴黄今建此议不知者必有二难其一不过谓浙江浮山之崄经厯古今贤哲多矣若可平治必不至今日如此乃巷议臆度不足取信只如龟山新河易长淮为安流近日吕梁之崄窃闻亦已平治岂可谓古人偶未经意便谓今人不可复作其二不过谓并江作岸为潮水所冲啮必不能经乆今浙江石岸亦有成规自古本用木㟁转运使张夏始易以石自龙山以东江水溢深石岸立于涨沙之上又潮头为西陵石矶所射正战于岸下而四五十年隠然不动虽时有缺坏随即修完人不告劳官无所费今自大慈浦以西江水皆露出石脚而潮头自龙山转向西南则㟁之易成而难坏非张夏所建东堤之比也再乞发运司应副浙西米状元祐六年三月二十三日龙圗阁学士左朝奉郎前知杭州苏轼状奏右臣近䝉恩诏召赴阙庭窃以浙西二年水灾苏湖为甚虽访闻已详而百闻不如一见故自下塘路由湖入苏目覩积水未退下田固已没于深水今嵗必恐无望而中上田亦自渺漫妇女老弱日夜车救而淫雨不止退寸进尺见今春晚并未下种乡村阙食者衆至以糟糠杂芹蒪食之又为积水占压薪刍难得食糟饮冷多至胀死并是臣亲见即非传闻春夏之间流殍疾疫必起逐州去年所籴常平米虽粗有备见今州县出卖米价不甚翔踊但乡村逺处饥羸之民不能赴城市收籴官吏欲差船载米下乡散粜即所须数目浩瀚恐不能足用夏秋之间必大乏絶又自今已往若得淫雨稍止即农民须趂初夏秧种车水耕耘之劳十倍常嵗全借粮米接济见今已自阙食至时必难施功纵使天假之年亦无所望公私狼狈理在必然臣去嵗奏乞下发运司于江东淮南丰熟近便处籴米五十万石凖备浙西灾伤州军般运兊拨出粜赈济寻䝉圣恩行下云巳降指挥令发运司兊拨合起上供并封桩等钱一百万贯趂时籴买斛㪷封桩凖偹移用送户部依巳得指挥余依浙西钤辖司所奏施行圣㫖既下本路具闻农民欣戴始有生意而发运司官吏全不上体仁圣恤民之意奏称淮南江东米价髙贵不肯收籴勘㑹浙西去嵗米价例皆髙贵杭州亦是七十足钱收籴一㪷虽是贵籴犹胜于无米坐视民死今来发运司官吏亲被圣㫖全不依应施行只以米贵为词更不收籴使圣主已行之命顿成空言饥民待哺之心中途失望却使指凖前年朝㫖所拨上供米二十万石与本路内出粜不尽米一十六万七千石有零充填今来五十万石数目外只乞于上供米内更截拨二十万石与本路相兼出粜切縁上件出粜不尽米一十六万七千余石久巳桩在本路臣元奏乞于发运司籴五十万石之时已是指凖上件米数支用外合更要五十万石今来运司却将前件圣恩折充今年所赐吏民闻之何由心服臣已累具执奏未奉朝㫖今来亲见数州水灾如此饥殍之势极可忧畏既沗近侍理合奏闻岂敢为已去官遗患后人更不任责伏望圣慈察臣微诚垂愍一方特赐指挥发运司依元降指挥除已截拨二十万石外更兊拨三十万石与浙西诸州充出粜借贷如发运司去年元不收籴无可兑拨即乞一面截留上供米充满五十万石数目却令发运司将封桩一百万贯钱候今年秋熟日收籴填还若朝廷不以臣言为然待饥馑疾疫大作方行赈济即恐须于别路运致钱米虽累百万亦恐不及于事谨録奏闻伏候勅㫖贴黄发运司奏云淮南宿亳等州灾伤米价高处七十七文江东米价髙处七十文切縁臣元奏乞于丰熟近便处收籴访闻杨楚之间谷熟米贱今来发运司却引宿亳等州米价最高处以拒塞朝㫖显非仁圣勤恤及臣元奏乞本意又贴黄若依发运司所奏将出粜不尽一十六万七千有余石充数外犹合拨三十四万石方满五十万数今来只拨二十万石显亏元降圣㫖一十四万石而况上件出粜不尽米已系前年圣恩所赐发运司不合指凖充数显亏三十万石又贴黄如䝉施行乞下转运司多拨数目与苏湖州如合赈济更不拘去年放税分数施行又贴黄若行下有司反覆往滞必不及事只乞断自圣心速降指挥杭州召还乞郡状元祐六年五月十九日龙圗阁学士左朝奉郎前知杭州苏轼状奏右臣近奉诏书及圣㫖札子不允臣辞免翰林学士承㫖恩命及乞郡事臣已第三次奏乞除臣扬越陈蔡一郡去讫窃虑区区之诚未能遽回天意须至尽露本心重干圣听惶恐死罪惶恐死罪臣昔于治平中自凤翔职官得替入朝首被英宗皇帝知遇欲骤用臣当时宰相韩琦以臣年少资浅未经试用故且与馆职亦会臣丁父忧去官及服阕入觐便䝉神宗皇帝召对面赐奨激许臣职外言事自惟羇旅之臣未应得此岂非以英宗皇帝知臣有素故耶是时王安石新得政变易法度臣若少加附㑹进用可必自惟逺人䝉二帝非常之知不忍欺天负心欲具论安石所为不可施行状以裨万一然未测圣意待臣深浅因上元有㫖买灯四千椀有司无状亏减市价臣即上书论奏先帝大喜即时施行臣以此卜知先帝圣明能受尽言上疏六千余言极论新法不便后复因考试进士拟对御试䇿进上并言安石不知人不可大用先帝虽未听从然亦嘉臣愚直初不谴问而安石大怒其党无不切齿争欲倾臣御史知杂谢景温首出死力弹奏臣丁忧归乡日舟中曽贩私盐遂下诸路体量追捕当时梢工篙手等考掠取证但以寔无其事故锻鍊不成而止臣縁此惧祸乞出连三任外补而先帝眷臣不衰时因贺谢表章即对左右称道党人疑臣复用而李定何正臣舒亶三人构造飞语醖醸百端必欲致臣于死先帝初亦不听而此三人执奏不巳故臣得罪下狱定等选差悍吏皇遵将带吏卒就湖州追摄如捕㓂贼臣即与妻子诀别留书与弟辙处置后事自期必死过扬子江便欲自投江中而吏卒监守不果到狱即欲不食求死而先帝遣使就狱有所约敕故狱吏不敢别加非横臣亦觉知先帝无意杀臣故复留残喘得至今日及窜责黄州每有表疏先帝复对左右称道哀怜奨激意欲复用而左右固争以为不可臣虽在逺亦具闻之古人有言聚蚊成雷积羽沉舟言寡不胜衆也以先帝知臣特达如此而臣终不免于患难者以左右疾臣者衆也及陛下即位起臣于贬所不及一年备位禁林遭遇之异古今无比臣每自惟昆虫草木之微无以仰报天地生成之徳惟有独立不倚知无不言可以少报万一始论衙前差顾利害与孙永傅尧俞韩维争议因亦与司马光异论光初不以此怒臣而台谏诸人逆探光意遂与臣为仇臣又素疾程頥之姦未尝假以色词故頥之党人无不侧目自朝廷废黜大姦数人而其余党犹在要近阴为之地特未敢发尔小臣周穜乃敢上疏乞用王安石配享以尝试朝廷臣窃料穜草芥之微敢建此议必有阴主其事者是以上书逆折其姦锋乞重赐行遣以破小人之谋因此党人尤加忿疾其后又于经筵极论黄河不可回夺利害且上疏争之遂大失执政意积此数事恐别致祸患又缘臂痛目昏所以累章力求补外窃伏思念自沗禁近三年之间台谏言臣者数四只因发䇿草麻罗织语言以为谤讪本无疑似白加诬执其间暧昧譛愬陛下察其无寔而不降出者又不知其㡬何矣若非二圣仁明洞照肝膈则臣为党人所倾首领不保岂敢望如先帝之赦臣乎自出知杭州二年粗免人言中间法外刺配颜章颜益二人盖攻积弊事不获巳陛下亦已赦臣而言者不赦论奏不巳其意岂为颜章等哉以此知党人之意未尝一日不在倾臣洗垢求瑕止得此事今者忽䝉圣恩召还擢用又除臣弟辙为执政此二事皆非大臣本意窃计党人必大猜忌磨厉以须势必如此闻命悸恐以福为灾即日上章辞免乞郡行至中路果闻弟辙为台谏所攻般出廨宇待罪又䝉陛下委曲照见情状方获保全臣之刚𥚹衆所共知党人嫌忌甚于弟辙岂敢以衰病之余复犯其锋虽自知无罪可言而今之言者岂问是非曲直窃谓人主之待臣子不过公道以相知党人之报怨嫌必为巧发而阴中臣岂敢恃二圣公道之知而傲党人阴中之祸所以不避烦渎自陈入仕以来进退本末欲陛下知臣危言危行独立不回以犯衆怒者所从来逺矣又欲陛下知臣平生冒渉患难危崄如此今余年无㡬不免有逺祸全身之意再三辞逊实非矫饰栁下惠有言直道而事人焉往而不三黜臣若贪得患失随世俛仰改其常度则陛下亦安所用臣若守其初心始终不变则羣小侧目必无安理虽䝉二圣深知亦恐终不胜衆所以反覆计虑莫若求去非不怀恋天地父母之㤙而衰老之余耻复与羣小计较短长曲直为世间髙人长者所笑伏望圣慈察臣至诚特赐指挥执政检㑹累奏只作亲嫌囘避早除一郡所有今来奏状乞留中不出以保全臣子臣不胜大愿若朝廷不以臣不才犹欲驱使或除一重难边郡臣不敢辞避报国之心死而后已惟不愿在禁近使党人猜疑别加阴中也干犯天威谨俟斧锧臣不任祈天请命战恐陨越之至谨録奏闻伏候勅㫖贴黄臣受圣知最深故敢披露肝肺尽言无隠必致当途怨怒愈为身灾君臣不宻周易所戒故亲书奏状眼昏字大又渉不恭进退惟谷伏望圣慈寛赦臣不胜战恐之至撰上清储祥宫碑奏请状元祐六年六月二十六日翰林学士承㫖左朝奉郎知制诰兼侍读苏轼状奏近准敕修盖上清储祥宫将欲了毕合用修宫记差臣撰文并书石今有下项事合奏请者一窃见上清宫元系太宗皇帝剏建于庆厯中遗火焚荡今欲见元建及遗火年月乞下史院检会降下一今来上清储祥宫系神宗皇帝赐名方议修盖至元祐中䝉内出钱物修盖成就今欲见先朝所赐钱物并今来内出钱物数目及系是何库钱支拨或系太皇太后皇帝本殿钱物并乞检会降下一今欲见神宗皇帝赐名修宫因依及二圣赐钱修盖成就意指乞赐颁示一臣窃见朝廷自来修建寺观多是立碑仍有铭文于体为宜若只作记即更无铭未委今来为碑为记乞降指挥一准敕差臣书石合书篆额人衔位姓名乞检㑹降下右谨録奏闻伏候敕㫖进单锷吴中水利书状元祐六年七月二日翰林学士承㫖左朝奉郎知制诰兼侍读苏轼状奏右臣窃闻议者多谓吴中本江海大湖故地鱼龙之宅而居民与水争尺寸以故常被水患盖理之当然不可复以人力疏治是殆不然臣到吴中二年虽为多雨亦未至过甚而苏湖常三州皆大水害稼至十七八今年虽为淫雨过常三州之水遂合为一太湖松江与海𣺌然无辨者盖因二年不退之水非今年积雨所能独致也父老皆言此患所从来未逺不过四五十年耳而近嵗特甚盖人事不脩之积非特天时之罪也三吴之水潴为太湖太湖之水溢为松江以入海海水日两潮潮浊而江清潮水常欲淤塞江路而江水清驶随辄涤去海口常通故吴中少水患昔苏州以东官私船舫皆以篙行无陆挽者古人非不知为挽路以松江入海太湖之咽喉不敢鲠塞故也自庆厯以来松江始大筑挽路建长桥植千柱水中宜不甚碍而夏秋涨水之时桥上水常高尺余况数十里积石壅土筑为挽路乎自长桥挽路之成公私漕运便之日葺不巳而松江始艰噎不快江水不快软缓而无力则海之泥沙随潮而上日积不巳故海口湮灭而吴中多水患近日议者但欲发民浚治海口而不知江水艰噎虽暂通快不过嵗余泥沙复积水患如故今欲治其本长桥挽路固不可去惟有凿挽路于旧桥外别为千桥桥谼各二丈千桥之积为二千丈水道松江宜加迅驶然后官私出力以浚海口海口既浚而江水有力则泥沙不复积水患可以少衰臣之所闻大畧如此而未得其详旧闻常州宜兴县进士单锷有水学故召问之出所着吴中水利书一巻且口陈其曲折则臣言止得十二三耳臣与知水者考论其书疑可施用谨缮写一本缴连进上伏望圣慈深念两浙之富国用所恃嵗漕都下米百五十万石其他财赋供餽不可悉数而十年九涝公私凋弊深可愍惜乞下臣言与锷书委本路监司躬亲按行或差强干知水官吏考寔其言圗上利害臣不胜区区谨録奏闻伏候敕㫖録单锷吴中水利书切观三州之水为患滋乆较旧赋之入十常减其五六以日月指之则水为害于三州逾五十年矣所谓三州者苏常湖也朝廷屡责监司监司每督州县又间出使者寻按旧迹使讲明利害之原然而西州之官求东州之利目未尝厯览地形之髙下耳未尝讲闻湍流之所从来州县惮其经营百姓厌其出力钧曰水之患天数也按行者驾轻舟于汪洋之陂视之茫然犹擿埴索途以为不可治也间有忠于国志于民深求而力究之然有知其一而不知其二知其末而不知其本详于此而略于彼故有曰三州之水咸注之震泽震泽之水东入于松江由松江以至于海自庆厯以来呉江筑长堤横截江流由是震泽之水常溢而不泄以至壅灌三州之田此知其一偏者也或又曰由宜兴而西溧阳县之上有五堰者古所以节宣歙金陵九阳江之衆水由分水银林二堰直趋太平州芜湖后之商人由宣歙贩卖木东入二浙以五堰为艰阻因相为之谋㒺绐官中以废去五堰五堰既废则宣歙金陵九阳江之水或遇五六月山水暴涨则皆入于宜兴之荆溪由荆溪而入震泽盖上三州之水东灌苏常湖也此又知其一偏者耳或又曰宜兴之有百渎古之所以洩荆溪之水东入二震泽也今已堙塞而所存者四十九条疏此百渎则宜兴之水自然无患此亦知其一偏者也三者之论未尝参究得之既不详攻之则易破以锷视其迹自西五堰东至吴江岸犹之一身也五堰则首也荆溪则咽喉也百渎则心也震泽则腹也傍通太湖衆渎则络脉衆窍也吴江则足也今上废五堰之固而宣歙池九阳江之水不入芜湖反东注震泽下又有吴江岸之阻而震泽之水积而不洩是犹有人焉桎其手缚其足塞其衆窍以水沃其口沃而不已腹满而气絶视者恬然犹不谓之已死今不治吴江岸不䟽诸渎以泄震泽之水是犹沃水于人不去其手桎不解其足缚不除其窍塞恬然安视而已诚何心哉然而百渎非不可治五堰非不可复吴江岸非不可去盖治之有先后且未筑吴江岸已前五堰其废已乆然而三州之田尚十年之间熟有五六五堰犹未为大患自吴江筑㟁巳后十年之间熟无一二欲具验之閲三州嵗赋所入之数则可见矣且以宜兴百渎言之古者所以泄西来衆水入震泽而终归于海盖震泽吐纳衆水今纳而不吐锷窃视熈宁八年时虽大旱然连百渎之田皆鱼逰鼈处之地低污之甚也其田去百渎无多逺而田之苗是时亦皆旱死何哉盖百渎及傍穿小港渎厯年不遇旱皆为泥沙堙塞与平地无异矣虽去震泽甚迩民力难以私举时官又无留意疏导者苗卒归乎藁死自熈宁八年迄今十四载其田即未有可畊之日嵗嵗诉潦民益憔悴昔嘉祐中邑尉阮洪深明宜兴水利方是时吴中水洪屡上书监司乞开通百渎监司允其请遂鸠工于食利之民疏导四十九条是年大熟此百渎之騐嵗水旱皆不可不开也宜兴所利非止百渎而已东则有蠡河横亘荆溪东北透湛渎东南接罨画溪昔范蠡所凿与宜兴之西蠡运河皆以昔贤名唿其蠡河遇大旱则浅淀中旱则通流又有孟泾泄滆湖之水入震泽其他沟渎淀塞其名不可缕举夫吴江岸界于吴松江震泽之间岸东则江岸西则震泽江之东则大海也百川莫不趋海自西五堰之上衆川由荆溪入震泽注于江由江归于海地倾东南其势然也自庆厯二年欲便粮运遂筑北隄横截江流五六十里遂致震泽之水常溢而不泄浸灌三州之田每至五六月之间湍流峻急之时视之则吴江岸之东水常低岸西之水不下一二尺此隄岸阻水之迹自可览也又覩岸东江尾与海相接之处污淀茭芦丛生沙泥涨塞而又江岸之东自筑㟁以来沙涨成一村昔为湍流奔涌之地今为民居民田桑枣场圃吴江县由是嵗増旧赋不少虽然増一邑之赋反损三州之赋不知㡬百倍耶夫江尾昔无茭芦壅障流水今何致此盖未筑㟁之前源流东下峻急筑㟁之后水势迟缓无以涤荡泥沙以至增积而茭芦生茭芦生则水道狭水道狭则流洩不快虽欲震泽之水不积其可得耶今欲洩震泽之水莫若先开江尾茭芦之地迁沙村之民运其所涨之泥然后以吴江岸凿其土为木桥千所以通粮运每桥用耐水土木棒二条各长二丈五尺横梁三条各长六尺柱六条各长二丈除首尾占阁外可得二丈余谼道每一里计三百六十歩一里为桥十所计除占阁外可开水面二十三丈每三十歩一桥也一千条桥共开水面二千丈计一十一里四十歩也随桥谼开茭芦为港走水仍于下流开白蚬安亭二江使太湖水由华亭青龙入海则一州水患必大衰减常州运河之北偏乃江阴县也其地势自河而渐低上自丹阳下至无钖运河之北偏古有泄水入江渎一十四条曰孟渎曰黄汀堰渎曰东函港曰北戚氏港曰五卸堰港曰梨溶港曰蒋渎曰欧渎曰魏渎泾曰支子港曰蠡渎曰牌泾皆以古人名或以姓称之昔皆以泄衆水入运河立㪷门又北泄下江阴之江今名存而寔亡今存者无㡬二浙之粮船不过五百石运河止可常存五六尺之水足可以胜五百石之舟以其一十四处立为石碶㪷门每渎于岸北先筑隄岸则制水入江若无隄防则水泛溢而不制将见灌浸江阴之民田民居矣昔熈宁中有提举沈披者辄去五卸堰走运河之水北下江中遂害江阴之民田为百姓所讼即罢提举亦尝被罪始欲以为利而适足以害之此未达古人之智以至败事也切见近日钱塘进士余黙两进三州水利徒能备陈功力𤨏细之事殊不知本末惟有言得常州运河晋陵至无钖一十四处置㪷门泄水北下江阴大江虽三尺童子亦知如此可以为利然余黙虽能言㪷门一事合锷鄙䇿奈何无法度以制入江之水行之则又岂止为一沈披耶又覩主簿张寔进状言吴江岸为阻水之患泾函不通其言然则然矣虽言吴江岸而不言措置水之术盖古之所创泾函在运河之下用长梓木为之中用铜轮力水冲之则草可刈也置在运河底下暗走水入江今常州有东西二函地名者乃此也昔治平中提刑元积中开运河尝开见函管但函管之中皆泥沙以谓功力甚大非可易复遂已今先开凿江湖海故道堙塞之处泄得积水他日治函管则可若未能开故道而先治函管是知末而不知本也切见常州运河之北偏皆江阴低下之田常患积水难以耕植今河上为㪷门河下筑堤防以管水入江百姓由是縁此河隄可以作田围此泄水利田之两端也宜兴县西有夹苎干渎在金坛宜兴武进三县之界东至滆湖及武进县界西南至宜兴北至金坛通接长塘湖西接五堰茅山薛歩山水直入宜兴之荆溪其夹苎干盖古之人亦所以泄长塘湖东入滆湖泄滆湖之水入大吴渎塘口渎白鱼湾髙梅渎四渎及白鹤溪而北入常州之运河由运河而入一十四条之港北入大江今一十四条之港皆名存而寔亡累有知利便者献议朝廷欲依古开通北入运河以注大江自滆湖长塘湖两首各开三分之二为彼田户皆豪民不知利便惟恐开凿巳田隂搆胥吏皆泥而不行元丰之间金坛令曾长官奏请乞开朝廷又降指挥委江东及两浙两路监司相度及近县官员相视又为彼豪民计搆不行傥开夹苎干通流则由来他州入震泽之水可以杀其势深利于三州之田也锷熈宁八年嵗遇大旱切观震泽水退数里清泉乡湖干数里而其地皆有昔日丘墓街井枯木之根在数里之间信知昔为民田今为太湖也太湖即震泽也以是推之太湖寛广逾于昔时昔云有三万六千顷自筑吴江岸及诸港渎堙塞积水不泄又不知其愈广㡬多顷也锷又尝见低下之田昔人争售之今人争弃之盖积年之水十无一熟积空头之税或遇频年不収则饥饿丐殍鬻妻子以偿王租或置其田舍其庐而逋至于酒坊处在水乡沽卖不行以致败阙者比年尤甚皆縁水伤下田不收故也锷又尝逰下乡切见陂啽之间亦多丘墓皆为鱼鼈之宅且古之葬者不即髙山则于平原陆野之间岂即水穴以危亡魂耶尝得唐埋铭于水穴之中今犹存焉信夫昔为髙原今为污泽今之水不泄如古也昨熈宁间捡正张谔命属吏殿丞刘悫相视苏秀二州海口诸浦渎为沙泥壅塞将欲疏凿以快流水悫相视回申以谓若开海口诸浦则东风驾海水倒注反灌民田谔谓悫曰地倾东南百川归海古人闻诸海浦所以通百川也若反灌民田古人何为置诸浦耶百川东流则有常西流则有时因东风虽致西流风息则其流亦复归于海其势然也凡江湖诸浦港势亦一同悫虽信其如此然犹有説盖以昔视诸浦无倒注之患而今乃有之盖昔无吴江岸之阻诸浦虽暂有泥沙之壅然百川湍流浩急泥沙自然涤荡随流以下今吴江岸阻絶百川湍流缓慢缓慢则其势难以荡涤沙泥设使今日开之明日复合又闻秀州青龙镇入海诸浦古有七十二㑹盖古之人以为七十二㑹曲折宛转者盖有深意以谓水随地势东倾入海虽曲折宛转无害东流也若遇东风驾起海潮汹涌倒注则于曲折之间有所回激而泥沙不深入也后人不明古人之意而一皆直之故或遇东风海潮倒注则泥沙随流直上不复有阻凡临江湖海诸港浦势皆如此所谓今日开之明日复合者此也今海浦昔日曲折宛转之势不可不复也夫利害挂扵眉睫之间而人有所不知今欲泄三州之水先开江尾去其泥沙茭芦迁沙上之民次疏吴江岸为千桥次置常州运河一十四处之㪷门石碶隄防管水入江次开导临江湖海诸县一切港渎及开通茜泾水既泄矣方诱民以筑田围昨郏亶尝欲使民就深水之中疉成围岸夫水行于地中未能泄积水而先成田围以狭水道当春夏满流浩急之时则水当涌行扵田围之上非止坏田围且淹浸庐舍矣此不智之甚也欲乞朝廷指挥下两浙转运司择智力了干官员分布诸县则不越数月其工可毕所有创桥疏通河港置㪷门利便制度不在规规而言也今所画三州江湖溪海图一本但可观其大略港渎之名亦布其一二耳欲见其详莫若下苏常湖诸县各画溪河沟港圗一本各言某河某渎通某县某处俟其悉上合而为一圗则纎悉若视于指掌之间也锷又覩秀州青龙镇有安亭江一条自吴江东至青龙由青龙泄水入海昔因监司相视恐走透商税遂塞此一江其江通华亭及青龙夫笼截商税利国能有㡬耶堰塞湍流其害寔大又况措置商税不为难事窃闻近日华亭青龙人户相率陈状情愿出钱乞开安亭江见有状在本县官吏未与施行近又访得宜兴西滆湖有二渎一名白鱼湾一名大吴渎泄滆湖之水入运河由运河入一十四处㪷门下江其二渎在塘口渎之南又有一渎名髙梅渎亦泄滆湖之水入运河由运河入㪷门在吴渎之南近闻知苏州王觌奏请开海口诸浦锷切谓海口诸浦不可开今开之不逾日或遇东风则泥沙又合矣尝观考工记曰善沟者水囓之善防者水滛之盖谓上水湍流峻急则自然下水泥沙囓去矣今若俟开江尾及疏吴江岸为桥与海口诸浦同时兴功则自然上流东下囓去诸浦沙泥矣凡欲疏通必自下而上先治下则上之水无不流若先治上则水皆趋下漫灭下道而不可施功力其理势然也故今治三州之水必先自江尾海口诸浦疏凿吴江岸及置常州一十四处之㪷门筑堤制水入江比与吴江两处分泄积水最为先务也然锷观合开三州诸沟渎不必全借官钱盖三州之民憔悴之久人人乐开故半可以资食利户之力也今略举其一二若开江尾疏吴江岸为桥迁吴江岸东一村之民开地复为昔日之江置一十四处之㪷门并筑一十四条堤制水入江开夹苎干白鹤溪白鱼湾大吴渎塘口渎宜兴东蠡河已上非官钱不可开也若宜兴之横塘百渎苏州之海口诸浦安亭江江阴之季子港春申港下港黄田港利港宜兴之塘头渎及诸县凡有自古泄水诸沟港濵渎尽可资食利戸之力也莫若先下三州及诸县抄録诸道江湖海一切诸港渎沟濵自古有名者及供上丈尺料之工力之费或系官钱或系食利私力期之以施工日月同日开凿同日疏放若或放水有先后则上水奔涌东下冲损在下开未毕沟港以故须同日决放也或者有谓昔人创望亭吕城奔牛三堰盖为丹阳下至无钖苏州地形东倾古人创三堰所以虑运河之水东下不制是以创堰以节之以通漕运自熈宁治平间废去望亭吕城二堰然亦不放纲运何耶锷曰昔之太湖及西来衆水无吴江岸之阻又一切通江湖海故道未尝堙塞故运河之水尝虑走泄入于江湖之间是以置堰以节之今自庆厯以来筑置吴江岸及诸港浦一切堙塞是以三州之水常溢而不泄二堰虽废水亦常溢去堰若无害今若泄江湖之水则二堰尤宜先复不复则运河将见涸而粮运不可行此灼然之利害也又若宜兴创市桥去西津堰盖嘉祐中邑尉阮洪上言监司就长桥东市邑中创一桥使运河南通荆溪初开凿市街乃见昔日桥柱尚存泥中咸谓古为桥于此也又运河之西口有古西津堰今已废去久矣且古之废桥置堰以防走透运河之水今也置桥废堰以通荆溪则溪水常倒注入运河之内今之与古何利害之相反耶锷以谓古无吴江岸衆水不积运河髙于荆溪是以塞桥置堰以防泄运河之水也今因吴江岸之阻衆水积而常溢倒注运河之内是以创桥废堰见利而不见害也今若治吴江岸泄衆水则运河之水再防走泄当于北门之外创一堰可也其利害盖如此也或又曰切观诸县髙原陆野之乡皆有塘圩或三百畆或五百畆为一圩盖古之人停滀水以灌溉民田以今视之其塘之外皆水塘之中未尝滀水又未尝植苗徒牧养牛羊畜放凫鴈而已塘之所创有何益耶锷曰塘之为塘是犹堰之为堰也昔日置塘滀水以防旱嵗今自三州之水乆溢而不泄则置而为无用之地若决吴江岸泄三州之水则塘亦不可不开以滀诸水犹堰之不可不复也此亦灼然之利害矣茍堰与塘为无益则古人奚为之耶盖古之贤人君子大智经营莫不除害兴利出于人之未到后人之浅谋管见不达古人之大智颠倒穿凿徒见其害而莫见其利也若吴江岸止知欲便粮道而不知遏三州之水反以为害又若废青龙安亭江徒知不漏商旅之税又不知反狭水道以遏百川今之人所以不如古者凡如此也锷切观无钖县城内运河之南偏有小桥由桥而南下则有小渎渎南透梁溪渎有小堰名曰单将军堰自桥至梁溪其渎不越百歩堰虽有亦不渡船筏梁溪即接太湖昔所以为此堰者恐泄运河之水昔熈宁八年是嵗大旱运河皆旱涸不通舟楫是时锷自武林过无钖固见将军堰既不渡船筏而开是渎者古人岂无意乎因语与邑宰焦千之曰今运河不通舟楫切覩将军堰接运河去梁溪无百歩之逺古人置此堰渎意欲取梁溪之水以灌运河千之始则以锷言为狂终则然之遂率民车四十二管车梁溪之水以灌运河五日河水通流舟楫往来信夫古人经营利害凢一沟渎皆有㣲意而今人昧之也尝见苏州之茜泾昔范仲淹命工开导以泄积水以入于海当时谏官不知苏州患在积水不泄咸上疏言仲淹走泄姑苏之水盖不知其利而反以为害今茜泾自仲淹之后未复开凿亦乆堙塞锷存心三州水利凡三十年矣每覩一沟一渎未尝不明古人之微意其间曲折宛转皆非徒然也锷今日之议未始増广一沟一渎其言与圗符合若非观地之势明水之性则无以见古人之意今并圗以献惟执事者上之朝廷则庶㡬三州憔悴之民有望于今日也贴黄其圗画得草略未敢进上乞下有司计会单锷别画一先开吴江县江尾茭芦地一先迁吴江沙上居民及开白蚬江通青龙镇又开青龙镇安亭江通海一先去呉江土为千桥一先置常州运河㪷门一十四所用石碶并筑堤管水入江一次开夹苎干白鹤溪白鱼湾塘口渎大吴渎令长塘湖滆湖相连走泄西水入运河下㪷门入江一次开宜兴百渎见今只有四十九条东入太湖一次开苏州茜泾白茅七鸦福山梅里诸浦及茜泾一次开江阴下港黄田春申季子灶子诸港一次开宜兴东西蠡河一次根究诸临江湖海诸县凡泄水诸港渎并皆疏凿伍堰水利昔钱舍人公辅为守金陵常究伍堰之利虽知伍堰之利而不知伍堰以东三州之利害锷知三州之水利而未究伍堰以西之利害一日钱公辅以世之所为伍堰之利害与锷参究方知始末利害之议完也公辅以为伍堰者自春秋时吴王阖闾用伍子胥之谋伐楚始创此河以为漕运春冬载二百石舟而东则通太湖西则入长江自后相传未始有废至李氏时亦常通运而置牛于堰上挽拽船筏于固城湖之侧又尝设监官置廨宇以收往来之税自是河道淀塞堰埭低狭虚务添置者十有一堰往来舟筏莫䏻通行而水势遂不复西及遇春夏大水江湖泛涨则园头王母龙潭三涧合为一道而奔冲东来河之不治愈可见也今若开深故道而存留银林分水二堰则诸堰尽可去矣所欲存二堰者盖本处地势自银林堰以西地形从东迤逦西下自分水堰以东地形从西迤逦东下而其河自西坝至东坝十六里有余开淘之际须随逐处地形之髙下以濬之然后江东两浙可以无大水之患然银林堰南则通建平广徳北则通溧水江宁又当增修髙广以俟商旅舟船往还之多可以置官收税如前之利此五堰所以不可不复也今莫若治五堰使上之水不入于荆溪而由分水银林二堰直归太平之芜湖下治吴江之岸为千桥使太湖之水东入于海中治百渎之故道与夫苏常湖三州之有故道旁穿于太湖者虽不可缕举而概可以迹究也难者曰虽复五堰奈何五堰之侧山水东下乎复堰无益也锷荅曰由五堰而东注太湖则有宣歙池广徳溧水之水茍复堰使上之水不入于荆溪自余山涧之水宁有㡬耶北之未复十须杀其六七耳难者乃服东坡全集巻五十九东坡全集卷六十钦定四库全书东坡全集巻六十宋蘓轼撰奏议一十三首辞免撰赵瞻神道碑状元祐六年七月日翰林学士承㫖左朝奉郎知制诰兼侍读苏轼状奏准勅差撰故中散大夫同知枢宻院赵瞻神道碑并书者右臣平生不为人撰行状埋铭墓碑士大夫所共知近日撰司马光行状葢为光曾为亡母程氏撰埋铭又为范镇撰墓志葢为镇与先臣洵平生交契至深不可不撰及奉诏撰司马光富弼等墓碑不敢固辞然终非本意况臣危病废学文辞鄙陋不称人子所以欲显扬其亲之意伏望圣慈别择能者特许辞免谨录奏闻伏候勅㫖再乞郡札子元祐六年七月六日翰林学士承㫖左朝奉郎知制诰兼侍读苏轼札子奏臣闻朝廷以安静为福人臣以和睦为忠若喜怒爱憎互相攻撃则其初为朋党之患而其末乃治乱之机甚可惧也臣自被命入觐屡以血恳频干一郡非独顾衰命为保全之计实深为朝廷求安静之理而事有难尽言者臣与贾易本无嫌怨只因臣素疾程頥之姦形于言色此臣刚褊之罪也而贾易颐之死党专欲与颐报怨因颐教诱孔文仲令以其私意论事为文仲所奏颐既得罪易亦坐去而易乃于谢表中诬臣弟辙漏泄宻命缘此再贬知广徳军故怨臣兄弟最深臣多难早衰无心进取岂复有意记忆小怨而易志在必报未尝一日忘臣其后召为台官又论臣不合刺配杭州凶人颜章等以此见易于臣不报不巳今既擢贰风宪付以雄权升沉进退在其口吻臣之绵劣岂劳排撃观其意趣不久必须言臣并及弟辙辙既备位执政进退之间事关国体则易必须扇结党与再三论奏烦渎圣聴朝廷无由安静皆臣愚惷不早回避所致若不早赐施行使臣终不免被人言而去则臣虽自顾无罪中无所愧而于二圣眷待奖与之意则似不终窃惟天地父母之爱亦必悔之伏乞检㑹前奏速除一郡此疏即乞留中庶以保全臣子取进止贴黄臣前在南京所奏乞留中一状亦乞更赐详览施行又贴黄臣从来进用不缘他人中外明知独受圣眷乞赐保全令得以理进退若不早与一郡使臣不免被人言而出天下必谓臣因䝉圣知故遭破壊所损不细矣又贴黄臣未请杭州以前言官数人造作谤议皆言屡有章疏言臣二圣曲庇不肯降出臣寻有奏状乞赐施行遂䝉付外考其所言皆是罗织以无为有只如经筵进朱云故事云是离间大臣之类中外传笑以为圣世乃有此风今臣若更少留必须捃拾似此等事虽圣明洞照有无如党与既衆执奏不巳则朝廷终亦难违其意纵未责降亦须出臣势必如此何如今日因臣亲嫌之请便与一郡以全二圣始终之恩若圣慈于臣眷眷不巳不行其言则必须腾谤以谓二圣私臣曲行庇葢臣既未能补报万一而使浮议上及圣明死有余罪矣伏乞痛赐闵察早除一郡乞将上供封桩斛㪷应副浙西诸郡接续粜米札子元祐六年七月十二日翰林学士承㫖左朝奉郎知制诰兼侍读苏轼札子奏臣伏见浙西诸郡二年灾伤而今嵗大水苏湖常三郡水通为一农民栖于丘墓舟栰行于市井父老皆言耳目未曽闻见流殍之势甚于熙宁臣闻熙宁中杭州死者五十余万苏州三十余万未数他郡今既秋田不种正使来嵗丰稔亦须七月方见新谷其间饥馑变故未易度量呉人虽号柔弱不为大盗而宣歙之民勇悍者多以贩盐为业百十为羣往来浙中以兵杖䕶送私盐官司以其不为他盗故略而不问今人既无食不暇贩盐则此等失业聚而为盗或得豪猾为之首帅则非复巡检县尉所能辨也恭惟二圣视民如子茍有可救无所吝惜凡守臣监司所乞一一应副可谓仁圣勤恤之至矣然臣在浙中二年亲行荒政只用出粜常平米一事更不施行余䇿而米价不踊卒免流殍葢缘官物有限饥民无穷若兼行借贷俵散则力必不及中路阙絶大悞饥民不免拱手而视亿万之死也不如併力一意专务粜米若粜不絶则市价平和人人受赐纵有贫民无钱可籴不免流殍葢亦有限量矣臣昨日得杭州监税苏坚书报臣云杭州日粜三千石过七月无米可粜人情汹汹朝不谋夕但官埸一旦米尽则市价倍踊死者不可胜数变故之生恐不可复以常理度矣欲乞圣慈速降指挥令两浙运司限一两日内约度浙西诸郡合粜米斛酌中数目直至来年七月终除见在外合用若干石入急逓奏闻候到即指挥发运司官吏于辖下诸路封桩及年计上供钱斛内擘画应副须管接续起发赴浙西诸郡粜卖不管少有阙絶仍只依地头元价及量添水脚钱出卖及卖到米脚钱并用收买金银还充上供及封桩钱物所贵钱货流通不至钱荒所有借贷俵散之类候出粜有余方得施行似此计置虽是数日浩瀚然止于粜卖不失官本似易应副但令浙西官埸粜米不絶直至来年七月终则虽天灾流行亦不能尽害陛下赤子也如䝉施行即乞先降手诏令监司出榜晓谕军民令一路晓然知朝廷巳有指挥令发运司将上供封桩斛㪷应副浙西诸郡粜米直至明年七月中不惟安慰人心破姦雄之谋亦使蓄积之家知不久官米大至自然趂时出卖所济不少惟望圣明深愍一方危急早赐施行取进止贴黄臣去嵗奏乞下发运司于丰熟近便州军籴米五十万石䝉圣慈依奏施行仍赐封桩钱一百万贯令籴米而发运司以本路米贵为词不肯收籴去年若用贵价收籴不过每㪷七十足钱尽数收籴犹可得百余万石则今年出粜所济不少其发运司官吏不切遵禀之罪朝廷未尝责问习玩号令事无由集今来若行臣言即乞严切指挥发运司稍有阙悞必行重责所贵一方之民得被实惠所下号令不为空言乞擢用程遵彦状元祐六年七月日翰林学士承㫖左朝奉郎知制诰兼侍读苏轼状奏右臣窃谓朝廷用人以行实为先以才用为急二者难兼故常不免偏取而端静之士虽有过人之行应务之才又皆藏器待时耻于自献朝廷莫得而知之如臣等辈固当各举所闻以助乐育之意伏见左朝散郎前佥书杭州节度判官㕔公事程遵彦吏事周敏学问该洽文词雅丽三者皆有可观而事母孝谨有絶人者母性甚严遵彦甚宜其妻而母不恱遵彦出之妻既被出孝爱不衰嵗时伏腊所以事姑者如未出而母卒不恱遵彦亦不再娶十五年矣身为仆妾之役以事其母虽前史所传孝友之士殆不能过臣与之同僚二年备得其实今替还都下未有差遣碌碌衆中未尝求人臣窃惜之伏望圣慈特赐採察量材录用非独广搜贤之路亦以敦厉孝悌激扬风俗若后不如所举臣甘伏朝典谨录奏闻伏候勅㫖乞外补回避贾易札子元祐六年七月二十八日翰林学士承㫖左朝奉郎知制诰兼侍读苏轼札子奏臣自杭州召还以来七上封章乞除一郡又曾两具札子乞留中省览倾肝胆不为不至而天聴髙逺不䝉回照退伏思念不寒而慄然臣计之巳熟若干忤天威得罪分明不避权要获谴暧昧臣今来甘被分明之罪不愿受暧昧之谴臣闻贾易购求臣罪未有所获只有法外刺配颜章颜益一事必欲收拾砌累以成臣罪易前者乞放颜益巳䝉施行今又乞放颜章以此见易之心未尝一日不在倾臣只如浙西水灾臣在杭州及替还中路并到阙以来累次奏论词意恳切寻䝉圣慈採纳施行而易扇揺台官安鼎杨畏并入文字以谓回邪之人眩惑朝廷乞加考验治其尤者宰相以下心知其非然畏易之狠不敢不行赖给事中封駮谏官论奏方持其议易等但务快其私忿茍可以倾臣即不顾一方生灵坠其沟壑若非给事中范祖禹谏官郑雍姚勔偶非其党犹肯为陛下腹心耳目依公论奏则行下其言浙中官吏承望风㫖更不敢以实奏灾伤则亿万性命流亡冦贼意外之患何所不至陛下指挥执政擘划救济非不丁宁而易等方欲行遣官吏言灾伤者与圣意大异而执政相顾不言僶俛行下显是威势巳成上下慑服宁违二圣指挥莫违贾易意㫖臣是何人敢不回避若不早去不过数日必为易等所倾一身不足顾惜但恐倾臣之后朋党益衆羽翼成就非细故也不如今日令臣以亲嫌善去中外观望于朝廷事体未有所害臣之大意止是乞出若前来早赐施行臣本不敢尽言只为累章不允计穷事迫须至尽述本心不敢有隐毫末伏望圣明察其至诚止是欲得外补即非无故论说是非特赐留中省览以保全臣子不胜幸甚取进止辨贾易弹奏待罪札子元祐六年八月初四日翰林学士承㫖左朝奉郎知制诰兼侍读苏轼札子奏臣今月三日见弟尚书右丞辙为臣言御史中丞赵君钖言秦观来见君钖称被贾易言观私事及臣令亲情王遹往见君钖言台谏等互论两浙灾伤及贾易言秦观事乞赐推究臣愚惷无状常不自揆窃懐忧国爱民之意自为小官即好僭议朝政屡以此获罪然受性于天不能尽改臣与赵君钖以道义交游每相见论天下事初无疑间近日臣召赴阙见君钖崇政殿门即与臣言老缪非才当此言责切望朋友教诲臣自后两次见君钖凡所与言皆忧国爱民之事乞问君钖若有一句及私臣为㒺上君钖寻有手简谢臣其略云车骑临过获闻诲益谆谆开诱莫非师保之训铭镂肝肺何日忘之臣既见君钖从来倾心以忠义相许故敢以士君子朋友之义尽言无隐又秦观自少年从臣学文词采绚发议论锋起臣实爱重其人与之宻熟近于七月末间因弟辙与臣言贾易等论浙西灾伤乞考验虚实行遣其尤甚者意令本处官吏观望风㫖必不敢实奏行下却为给事中封駮谏官论奏臣因问弟辙云汝既备位执政因何行此文字辙云此事衆人心知其非然台官文字自来不敢不行若不行即须羣起力争喧渎圣聴又弟辙因言秦观言赵君钖荐举得正字今又为贾易所言臣缘新自两浙来亲见水灾实状及到京后得交代林希提刑马瑊及属吏苏坚等书皆极言灾伤之状甚于臣所自见臣以此数次奏论虽䝉圣恩极力拯救犹恐去熟日逺物力不足未免必致流殍若更行下贾易等所言则官吏畏惧台官更不敢以实言灾伤致朝廷不复尽力救济则亿万生齿便有沟壑之忧适㑹秦观访臣遂因议论及之又实告以贾易所言观私事欲其力辞恩命以全进退即不知秦观往见君钖更言何事又是日王遹亦来见臣云有少事谒中丞臣知遹与君钖亲自来宻熟因令传语君钖大略云台谏给事中互论灾伤公为中丞坐视一方生灵陷于沟壑略无一言乎臣又语遹说与君钖公所举秦观巳为贾易言了此人文学议论过人宜为朝廷惜之臣所令王遹与赵君钖言事及与秦观所言止于此矣二人具在可覆按也臣本为见上件事皆非国家机宻不过行出数日无人不知故因宻熟相知议论及之又欲以忠告君钖欲其一言以救两浙亿万生齿不为触忤君钖遂致于此此外别无情理者右臣既备位从官弟辙以臣是亲兄又忝论思之地不免时时语及国事臣不合辄与人言至烦弹奏见巳家居待罪乞赐重行朝典取进止辨题诗札子元祐六年八月初八日翰林学士承㫖左朝奉郎知制诰兼侍读苏轼札子奏臣今月七日见臣弟辙与臣言赵君钖贾易言臣于元丰八年五月一日题诗扬州僧寺有欣幸先帝上仙之意臣今省忆此诗自有因依合具陈述臣于是嵗三月六日在南京闻先帝遗诏举哀挂服了当迤逦往常州是时新经大变臣子之心孰不忧惧至五月初间因往扬州竹西寺见百姓父老十数人相与道旁语笑其间一人以两手加额云见说好个少年官家其言虽鄙俗不典然臣实喜闻百姓讴歌吾君之子出于至诚又是时臣初得请归耕常州葢将老焉而淮浙间所在丰熟因作诗云此生巳觉都无事今嵗仍逢大有年山寺归来闻好语野花啼鸟亦欣然葢喜闻此语故窃记之于诗书之当途僧舍壁上臣若稍有不善之意岂敢复书壁上以示人乎又其时去先帝上仙巳及两月决非山寺归来始闻之语事理明白无人不知而君钖等辄敢挟情公然诬罔伏乞付外施行稍正国法所贵今后臣子不为仇人无故加以恶逆之罪取进止奏状元祐六年八月八日翰林学士承㫖左朝奉郎知制诰兼侍读苏轼状奏准尚书省札子苏轼元丰八年五月一日于扬州僧寺留题诗一首八月八日三省同奉圣㫖令苏轼具留题因依实封闻奏右臣所有前件诗留题因依臣已于今日早具札子奏闻讫乞检㑹降付三省施行谨录奏闻伏候勅㫖申省论八丈沟利害二首元祐六年九月日龙图阁学士左朝奉郎知颍州苏轼状申右轼今看详前件李义修所陈划一事中内三件系欲开太康县枯河及开陈州明河并不涉颍州地分无由相度可否利害外有一件欲乞自下蔡县界以东江陂镇以西地颇卑下之处难为开淘者平地筑㟁如汴河例不纳衆流免致沟中满溢横出之患所是田间横贯沟港两下自有归头去处间或于要㑹处如次河口之类可置㪷门遇田间有积水临时启闭甚无妨也轼今看详八丈沟首尾有横贯大小沟渎极多并系自来地势南倾流入颍河别无两下归头去处遇夏秋涨溢虽至小者亦有无穷之水虽下愚人亦知其不可塞今义修乃欲筑㟁如汴河不纳衆流显是大段狂妄又一见云八丈沟首尾三百余里当往来道路岂能尽致桥梁欲乞于合该县镇济要去处创立津渡小立课额积久少助堤㟁之费轼今看详议者欲兴大役劳力费国公私汹汹未见其可而义修先欲置津渡立课额以网小利所见猥下无足观採其余议论虽多并只是罗提刑李宻学意度更加枝蔓粉饰扶㑹其说而巳别无可考论其八丈沟利害轼见子细相验打量地势具的确事件申奏次谨具申尚书省谨状又元祐六年九月日龙图阁学士左朝奉郎知颍州苏轼状申右轼体访得万夀汝隂颍上三县惟有古陂塘顷畆不少见今皆为民田或巳起移为永业或租佃耕种动皆五六十年以上与产业无异若一旦收取尽为陂塘则三县之民失业者衆人情骚动为害不小看详陈州水患本缘罗朝散于府界疏道积水所致今来进士皇维清既知修复陂塘可以弭横流之患何不乞于府界元有积水久来不堪耕种之地多作陂塘不惟所占田地元系积水占压之处人户别无词说兼亦陂塘既修之后陈州水患自然衰减更不消糜弊公私开三百五十四里沟渠今来维清既欲依罗朝散擘画起夫十八万人用钱米三十七万贯石开沟之后又别夺万夀等三县农民产业不知凡㡬千百顷又别破人夫钱米以兴陂塘是附㑹罗朝散议论有害无利必难施行轼自承领得上件省司文字访闻得民间巳稍惊疑若更行下逐县勘㑹古陂顷畆及起税请佃年月则三县农民必大惊扰其事既决难施行所以更不敢行下勘㑹其李宻学罗朝散等所欲㑹议利害轼见行相验别具利害申奏次谨具申尚书省谨状奏论八丈沟不可开状元祐六年十月日龙图阁学士左朝奉郎知颍州苏轼状奏臣先奉朝㫖令知陈州李承之府界提刑罗适都水监所差官及本路提刑转运同至颍州与臣㑹议开八丈沟利害臣以到任之初未知利害之详难以㑹议寻申尚书省乞指挥逐官未得前来候到任见得的确利害别具申省方可指挥逐官前来㑹议进呈奉圣㫖依所乞臣今来到任巳两月体问得颍州境内诸水但遇淮水涨溢颍河下口壅遏不行则皆横流为害下冒田庐上逼城郭厯旬弥月不减尺寸但淮水朝落则颍河暮退数日之间千沟百港一时收缩以此验之若淮水不涨则一颍河泄之足矣若淮不免涨则虽复旁开百沟亦须下入于淮淮水一涨百沟皆壅无益于事而况一八丈沟乎且陈之积水非陈之旧也乃是罗适创引府界积水以为陈患今又欲移之于颍纵使朝廷䘏陈而不䘏颍欲使颍人代陈受患则彼此均是王民臣亦不敢深诉但恐颍州巳被淮水逆流之患而陈州但受府界下流之灾若上下水併在颍州则颍之受患必倍于陈田庐城郭官私皆被其害恐非朝廷之本意也又况颍州北高南下今颍河行于南八丈沟行于北逺者数百里近者五七十里皆自北泻下贯八丈沟而南其势皆可以夺併沟水入于颍河其间二水最大一名次河一名江陂水道深濶势若建瓴南倾入颍河而罗适欲以八丈沟夺併而东此犹欲用五丈河夺汴河虽至愚知其不可而罗适与臣书乃云若疑之只塞次河江陂勿令南流可也何足为虑虽儿童之见不至于此纵使臣愚暗全不晓事与适相附㑹以兴大役虽复起夫百万糜费钱米至巨万亿亦无由成而况十八万人与三十七万贯石乎臣厯观数年以来诸人议论胡宗愈罗适崔公度李承之以为可开曾肇陆佃朱勃以为不可开然皆不曾差壕寨用水平打量见地形的实髙下丈尺是致臆度利害口争胜负久而不决臣巳选差教练使史昱等令管押壕寨自蔡口至淮上计㑹本州逐县官吏子细打量每二十五步立一竿每竿用水平量见髙下尺寸凡五千八百一十一竿然后地面髙下沟身深浅淮之涨水髙低沟之下口有无壅遏可得而见也并取到逐县官吏保明文状讫所有逐竿细帐见在本州使案收管更不敢上渎圣聴只具史昱等相验到逐节事状缴连申奏并略具下项要切利害一臣到任之初便取问得汝隂万夀颍上三县官吏文状称罗适崔公度当初相度八丈沟时只是经马行过不曽差壕寨用水平打量地面髙下是实切详适等建议起夫一十八万人用钱米三十七万贯石元不知地面髙下未委如何见得利害可否及如何计料得夫功钱粮数目显是全然疎谬兼看详罗适所上文字称八丈沟上口㟁至水面直深二丈五尺至黄堆口与淮水面约至深十丈有畸即是陈州水面下比夀州淮河水面髙七丈五尺又云淮水面约濶二十余里又云淮水大涨不过四丈适只以此便定八丈沟下口必无壅遏臣窃详适若曾用水平打量见的实丈尺必不谓之约量显是臆度髙下难为慿信今据史昱等打量自蔡口至黄堆口至淮上熘分丈尺及验得每年淮水涨痕髙下将熘分折除外尚有涨水八尺五寸折除不尽其势必须从八丈沟内逆流而上行三百里与地面平而后止显见将来八丈沟遇淮水涨大时临到淮三百里内壅遏不行二水相值横流于数百里间但五七日不退则颍州苗稼无遗类矣罗适云淮水面濶二十余里今量濶处不过三里适又云淮水涨不过四丈今验得涨痕五丈三尺适又云黄堆口至淮面直深十丈有畸今量得四丈五尺三事皆虚乃是适意欲淮面之濶与熘分之多则以意增之欲涨水之小则以意减之此皆有实状不可移易适犹以意増损其他利害不见于目前者适固不肯以实言也一江陂次河深濶髙下丈尺其势必夺八丈沟水南入颍河及其余沟水如泥沟瓦沟之类皆可以回夺八丈沟不令东流实状巳具史昱等状内臣体验得每年颍河涨溢水痕直至州城门脚下公私危惧若八丈沟不能东流却为次河江陂等水所夺南入颍河则是颍河于常年分外更受陈州一带积水稍加数尺必为州城深患而罗适胡宗愈等皆云自天地有水巳来万折必东必无回夺之理既云万折必东则是水有时而行于西南北但卒归于东耳非谓不折而常东也水之就下儿童知之适等不必其就下而必其常东此岂足信哉适又云方水涨时颍河亦自涨满不能受水则次河江陂安能夺八丈沟而南臣谓八丈沟比颍河大小不相侔八丈沟必常先颍河而涨后颍河而落方颍河之不受水也则八丈沟巳先涨矣安能夺诸沟而东及八丈沟稍落而能行水则颍河巳先落矣安得不夺八丈沟而南此必然之理也一据史昱等打量到罗适回易八丈沟利开六处计取民田二十七顷八畆合给还价钱或系官田地虽数目不多而罗适未曾计入钱粮数内又看验得地性疎恶合用稍桩土薄水浅地脉沮洳开未及元料丈尺间必有水泉又难为倒填车水兴功并地形髙下不等而沟底须合取令慢平沟身既深沟面随濶则适所计料全未是实数其一十八万人夫及三十七万贯石钱米必是使用不足右八丈沟利害大略具上件三事其余更有不便事节未易悉数兼巳略见于本路转运判官朱勃申省状内及考之前史邓艾本为陈颍间田良水少而开八丈沟正与今日厌水患多之意不同勃巳论之详矣伏望圣慈指挥将朱勃申状与臣所奏一处看详即见八丈沟不可开事理实状了然明白乞早赐果决不开指挥以安颍夀之间百姓惊疑之心不胜区区谨录奏闻伏候勅㫖贴黄胡宗愈罗适等皆言八丈沟成恐商贾舟船不复过颍州故州城里居民豪户妄生异议今勘㑹蔡河水涨每年中无一两月其余月分皆系水小据罗适图序云八丈沟上口㟁去蔡河水面二丈五尺而八丈沟止于地面上开深八尺除大水涨时沟口方与蔡河相通至水落时沟口去蔡河水面乃髙一丈七尺颍人何缘过忧舟船不入城下显是巧说厚诬颍人以伸其私意奏淮南闭籴状二首元祐六年十一月日龙图阁学士左朝奉郎知颍州苏轼状奏据汝隂县百姓朱宪状伏为今年旱伤稻苗全无往淮南籴得晩稻一十六石于九月二十八日到固始县朱臯镇有望河栏头所由等栏住宪稻种不肯放过河来当时寄在陈二郎舖内当来牓内只说栏截籴埸粳米不得过淮河并不曾声说栏截稻种今来不甘被望河栏头所由等栏截稻种有悞向春布种申乞施行臣寻备录来宪状及检坐敕条牒淮南路监司及光州固始县并朱臯镇等处请依条放行斛㪷不得栏截至今未有施行回报兼体问得本州今年系秋田灾伤检放税赋百姓例阙谷种见今在市絶少斛㪷米价翔贵本州见阙军粮亦是贵价收籴不行寻勾到斛㪷行人杨佶等取问在市少米因依其杨佶等供状称问得船车客旅等称说是淮南官埸收籴出立赏钱不得津般粳米过淮南界是致在市少米须至奏乞指挥者右检㑹编敕诸兴贩斛㪷虽遇灾伤官司不得禁止又条诸兴贩斛㪷及以柴炭草木博籴粮食者并免纳力胜税钱注云旧收税处依旧即灾伤地分虽有旧例亦免臣顷在杭州亲见秀州等处为官籴上供粳米违条禁止贩卖及灾伤地分并不依条免纳力胜税钱于官并无所益依旧收籴不行徒使百姓惊疑各务藏蓄斛㪷不肯出籴致饿损人户为害不少今来淮南官吏又袭此流弊违条立赏行闭籴之政致本州城市阙米农民阙种若非朝廷严赐指挥即人户必致失所伏乞备录臣奏及开坐敕条指挥淮西转运提刑司行下逐州县不得更似日前违条禁止兴贩斛㪷过淮并勘㑹辖下如系灾伤地分不得违条收纳米谷力胜税钱所贵逐路官司稍获均济仍乞速赐行下使灾伤农民早行耕种谨录奏闻伏候敕㫖又元祐六年十一月日龙图阁学士左朝奉郎知颍州苏轼状奏臣近为光州固始县朱臯镇官吏违条禁止本州汝隂县百姓朱宪收籴稻种不令过淮及取到行人杨佶等状称是淮南官埸籴米立赏禁止米斛过淮致本州收籴军粮不行及农民阙种城市阙食巳具事由奏闻乞严赐指挥淮南监司不得违条禁止贩卖米斛仍乞勘㑹如系灾伤地分不得违条收五谷力胜去讫仍巳令本州一面移牒淮南提转及光州固始县朱臯镇等处放行斛㪷其提转州县并不回报依应施行惟朱臯镇官吏坐到本州县牒所准淮南西路提刑司指挥出榜云如有细民过度回运米斛不满一硕即勒白日任便渡载外有一硕以上满一席者并仰地分捉拽赴官依法施行犯人备赏钱一贯每一席加赏钱一贯若或夜间过渡一硕以下犯人出赏钱一贯每一席加一贯其所捉到米数却勾栏前来于本县元籴处出粜若系他人捉到其经厯地方勾当人并勾追勘断以此致本镇不敢放过米斛又于今月十五日据汝隂县百姓杨懐状为本庄不熟遂典田土得钱于淮南收籴到纳税及供家喫用米四硕被朱臯镇立赏勾栏不令过淮臣又亲自体问得本州寄居官户皆言有田在光州界内今年为颍州米贵各令人于本庄取米纳税供家并被本处官司立赏禁止不放前来切详逐州县镇若非监司公然违背朝廷敕条明出牓示禁絶隣路糇粮即逐处官吏亦未敢似此肆行乖戾之政须至再奏乞赐指挥者右臣窃见近年诸路监司每遇米贵多是违条立赏闭籴惊动人户激成灾伤之势熙宁中张能沈起首行此事致浙中饿死百余万人臣任杭州日累乞朝廷指挥亦䝉施行今来淮西提刑既欲收籴官米自合依市直立定优价则人户岂有不赴官中卖之理今乃明出牓示严刑重赏令人提拽勾栏收籴显是强买人物为国歛怨无甚如此况提刑司明知编勅虽遇灾伤不得禁止贩卖斛㪷乃敢公出牓示立赏禁絶淮南京西均是王民而独絶其糇粮禁其布种以至官户本家庄课亦不得般取喫用违法害物未之前闻其逐州县镇官吏亦明知有上条及臣巳坐条关牒并不施行宁违朝廷编敕条贯不敢违监司乖戾指挥伏望圣慈详酌早赐取问施行少免官吏恣行农民无告谨录奏闻伏候敕㫖东坡全集巻六十东坡全集卷六十一钦定四库全书东坡全集巻六十一宋蘓轼撰奏议五首乞赐度牒籴斛㪷准备赈济淮浙流民状元祐六年十二月二十五日龙图阁学士左朝奉郎知颍州苏轼状奏臣近因出城市中时有挟挈襁褓如流民者问之皆云自夀州来寻取问得城门守把者亦云时有此色人见淮西提刑司出牓立赏不许米斛过淮北因此体问得士人南来者皆云今秋庐濠夀等州皆饥见今农民已煎榆皮及用糠麸杂马齿苋煑食兼夀州盗贼已渐昌炽安丰县木埸镇打劫施助教家霍邱县善乡镇打劫谢解元家六安县故镇打劫魏家贼徒皆十余人或云二三十人颇有骑马者器仗甚备每处赃皆数千贯申报官司多不尽实亦有不申报者兼颍州界亦有恶贼尹遇陈兴子郑饶李松等数人皆老姦逋宼私立名号与官吏鬬敌方欲结集规相应和近日虽已败获深恐淮南羣盗不止流入颍河界纵不能为大害但饥民附之徒党稍衆如王冲管三之流便不易捕获臣又闻淮南自秋至今雨雪不足麦熟不熟葢未可知若麦不熟必大有饥民浙西江东既非丰熟地分势必流徙北来则颍州首被其患若流民至颍而官无以济之则横尸布路盗贼羣起必然之势也所以须至先事奏乞若至时元无此事臣不敢避张皇过当之罪若隠而不言仓卒无备别成意外之虞其罪大矣臣日夜计虑势不可缓谨具条件如左一勘㑹本州常平斛㪷见管粳米三万四千余石通纽元籴价每㪷计一百一十八文有畸菉豆一万三千余石通纽元籴价每㪷计七十二文有畸小麦二万五千余石通纽元籴价每㪷计五十四文有畸上件三色并系元籴髙价纵依条量减出籴亦未能大段平减市价兼流民转徙失所必无钱收买官米虽依条许借贷人戸又縁流民既非土着将来无縁催索又条许常平斛㪷召募饥民工役及许依乞丐人给米斛不得过所限之数两倍臣今相度不惟饥民羸弱聚散不常难为工役又縁常平斛㪷本法元只用粜籴以准平市价若将召募工役及依乞丐人例给与则是有出无收今后常平本钱日耗不已有时而尽臣知杭州日为见浙西饥馑全赖常平粜米所救活不可胜数以此知常平官本只可令増不可令耗屡曽奏乞立法常平钱米只许粜籴外不得支用虽䝉施行所有本州见管常平斛㪷臣终不敢以流民之故辄乞费用留以准备来春斛㪷翔贵时出籴以济本州百姓贴黄若䝉行下戸部不过检坐常平条贯量减价出粜及召募饥民工役并依乞丐人给米之数行下皆是空文无益实事乞自朝廷详酌特赐裁处又贴黄元丰以前常用常平钱米召募饥民工役虽有减耗却将官剰息钱补填今来常平官本有出无收若不立法禁止杂支则数日而尽深为可惜乞检㑹臣前奏施行一勘㑹本州见管封椿陜西军兵请受又禁军阙额粳米三千七百余石估定每㪷八十文小麦三万三千余石估定每㪷六十文菉豆二千一百余石估定每㪷五十五文粟米三百余石估定每豆九十文豌豆五千一百余石估定每㪷六十文淮条许估定价例出粜除勘㑹本州军粮粳米年计不足今将转运司钱兊籴上件封椿粳米充军粮外其余小麦菉豆粟米豌豆可以奏请擘画钱物尽数兊籴准备赈流流民贴黄所有逐色估定价例并是在市实直如䝉施行乞依今来估定价例兊买右臣伏望圣慈愍念淮浙累嵗灾伤来年春夏必有流民而颍州正当南北孔道万一扶老擕幼坌集境内理难斥遣若饥毙道路臭秽薫蒸民同被灾疫之害弱者既转沟壑则彊者必聚为寇盗欲乞特赐度牒一百道委臣出卖将钱兊买前件小麦粟米菉豆豌豆四色封椿斛㪷候有流民到州逐放支给赈济如至时却无流民自当封椿度牒价钱别聼朝廷指挥谨録奏闻伏候勅㫖贴黄臣若不预作擘画陈乞则仓卒之间必难应办若不密切奏论至此声先驰则恐引惹饥民倂来本州官物有限中路阙絶则死者必衆反为深害所以今来亲书奏状贵免泄漏臣以目昏书写不谨伏乞恕罪如䝉施行乞作不下司文字付臣措置又贴黄臣所奏濠夀等州灾伤盗贼次第问得皆有本末非是风传道路之言深虑本路及逐州各有检放赋税元未奏陈致朝廷不信臣言臣在杭州日亲见监司州县例皆讳言灾伤只如今年苏湖水灾可为至甚而台官贾易等犹欲根究其事行遣言者苏州积水未退尚土城门而知州黄履已奏秋种有望似此䝉蔽习以成风伏望圣慈试採臣言过作准备则一方幸甚乞将合转一官与李直方酬奖状元祐七年正月日龙图阁学士左朝奉郎知颍州苏轼状奏臣自到任以来访闻得本州旧出恶贼自元祐二三年间管三等啸聚为寇已而又有陈钦邹立尹荣尹遇等亦是羣党劫杀累至以捕盗官吏鬬敌是时朝廷访闻以名捕此等数人寻以捉获凌迟处斩惟尹遇一名漏网得脱不改前非结集陈钦之弟陈兴郑饶李松等数人不住惊刼人戸尹遇自称大大王陈兴称二大王郑饶称侥三李松称管四乡村畏摄不敢言及纵被劫杀不敢申报以致被杀之家父母妻子不敢声张举哀百姓蔡贵莫諲董安三人只因偶然言及遇等即时被杀内董安仍更用尖刀割断脚筋其余割取头髪及杀伤者不可胜数每次打劫皆用金贴纸甲其余兵仗弓弩并全累次与捕盗官吏鬬敌内一次射杀弓手兼近日夀州界内强贼甚多打刼魏家谢解元施助教等家皆一二十人白昼骑马于镇市中刼人其尹遇等闻之即欲商量应和居民忧惧臣度事势迫切即差职员监勒捕盗官吏责限收捕其汝阴县尉李直方素有才干自出家财募人告缉知得逐贼窟穴去处内陈兴郑饶李松等见住夀州霍邱县开顺埸尹遇一名在夀州霍邱县成家步比陈兴等去处更逺二百里直方以谓衆贼之中唯尹遇最为桀黠难捕又其窟穴离州界最逺遂分布弓手捕捉衆贼而直方亲领弓手五人径往成家步捉杀尹遇直方母年九十六只有直方一子临去之时母子泣别往返五百余里骑杀一马直方步行百余里装作贩牛小客既至地头衆皆畏惧不前独弓手节级程玉等二人与直方持鎗大唿排戸而入尹遇惊起彀弓驾箭欲发直方径前亲手刺倒衆弓手皆入方始就擒直方本与弓手分头捕捉衆贼内陈典郑饶李松三人以地近故先九日获独尹遇一名以地逺难捕直方亲行故后九日获既获之后逺近喜快有城廓乡村人戸六百一十七人诣臣陈状备说逐贼凶恶多年为害人不敢言若不尽法根勘万一减死刺配即须走囬啸聚为害转甚以此知逐贼桀黠之甚衆所忧畏若不以时捕获因之以饥馑必为王冲管三之流而直方以进士及第母子二人相须为命而能以忠义奋激亲手击刺以除一方之患比之寻常捕盗官偶然掩获十数饥寒之民号为刼贼者不可同日而语矣彼皆坐该赏典而直方不䝉旌异则忠义胆决方略之臣无所劝激矣须至奏陈者右检准编敇节文诸官员躬亲帅衆获盗一半以上能分遣人于三十日内获余党者通计人数同躬亲法今来李直方为见衆贼之中唯尹遇最为宿奸老寇窟穴深逺衆不敢近须至躬亲出界捕捉是致后获既是尹遇须至躬行则陈典等三人须至差人无由躬亲若使直方先为身谋即须躬亲先往近处捕陈兴等三人然后多遣弓手续于三十日内捕尹遇一名即却应得上条同躬亲法只縁直方忠义激发以除恶为先务而不暇计较恩赏故躬亲出界专捕尹遇一名以致所差弓手却先获陈兴等三人遂与上条不应于赏格有碍考之法意显是该说不尽伏望朝廷详酌只縁直方先公后私致得先后捕获之数不尽应法欲乞比附上条通计人数许同躬亲法为第三等若下刑部定夺则有司须至执文计析毫釐直方无由该得第三等恩赏惟望圣恩体念尹遇等若不以时捕获必为啸聚羣寇而直方儒者能捐躯奋命忠义可嘉特赐指挥臣又虑朝廷惜此恩例恐今后妄有攀援勘㑹臣见今如法合转朝散郎情愿乞不改转将此恩例与直方循资酬奖縁直方母年九十余只有一子因臣督迫泣别而行若万一为贼所害使其老母失所臣岂不愧见僚吏以此将臣合转一官与直方充赏不惟少酬其劳亦使臣今后有以使人不为空言无实者于臣亦为莫大之幸且免后人援例庶朝廷易为施行臣不胜大愿谨録奏闻伏候勅㫖贴黄臣所论奏皆有实状可以覆按本合候尹遇等结案了奏闻又恐朝廷未尽以臣言为信更当行下监司体问逐贼凶恶之实与直方捐躯奋激之状故及逐贼未死闻奏庶可以覆按施行侥三是管三火中有名强贼人管四是管三弟此二贼欲得逺近畏服故诈称二人姓名又贴黄奏为汝阴县尉李直方捕获强恶贼人乞依编敇第三等酬赏候敇㫖乞赐光梵寺额状元祐七年二月日龙图阁学士左朝奉郎知颍州苏轼状奏臣伏见本州颍上县白马村有梵僧佛陀波利真身塔院舍约四五十间元无敇额父老相传佛陀波利本西域僧唐仪凤中逰五台礼文殊师利见老人令复还西域取佛顶尊胜陀罗尼经佛陀波利用其言往返数万里以永淳中取经而还至今流布而佛陀波利于颍上亡没里俗相与漆塑其身造塔供养时有光景颇着灵验不敢具述臣于诸处见唐人所立尊胜石幢刋记本末与所闻父老之言颇合今年正月大雪过度农民冻馁无所祈祷境内诸庙未应闻父老以佛陀波利为言臣即遣人赍香祷请登时开霁人情翕然归向诣臣陈状愿乞敷奏乞一勅额庶几永逺不致废壊须至奏乞者右谨具如前欲望圣慈曲从民欲特赐本院一勅额如䝉开允以光梵为额谨録奏闻伏候勅㫖荐宗室令畤状元祐七年五月初五日龙图阁学士左朝奉郎知颍州苏轼状奏右臣闻之诗曰怀徳为宁宗子维城宗室之有人邦家之光社稷之卫也周之盛时其卿士皆周召毛原非王之伯叔父则其子弟也逮至两汉河间东平之徳歆向之文天下以为口实而唐之宗室武略如道宗孝恭文章如白与贺者不可以一二数而以功名至宰相者有九人焉自建隆以来累圣执谦不私其亲干国治民不及宗子虽有文武异才终身不试神宗皇帝实始慨然欲出其英髦与天下共之故増立教养选举之法行之二十年出入中外渐就器使而未见有卓然显闻称先帝意者夫岂无人葢朝廷未有以大耸劝之耳臣伏见承议郎佥书颍州节度判官㕔公事令畤事亲笃孝内行纯备博学经史手不释巻吏事通敏文采俊丽志节端亮议论英发体兼衆器无适不宜臣甞见其所着述笔力雅健博贯子史葢清庙之瑚琏明堂之杞梓也使其生于幽逺犹当擢用而况近託肺腑已䝉试用者乎伏望圣慈特赐考察召致馆阁养其髙才而遂其逺业以风动宗室劝示海内成先帝之意不以臣人微言轻而废其请也若后不如所举臣甘伏朝典谨録奏闻伏候勅㫖论积欠六事并乞检㑹应诏四事一处行下状元祐七年五月十六日龙图阁学士左朝奉郎知扬州苏轼状奏臣闻之孔子曰善人教民七年亦可以即戎矣夫民既富而教然后可以即戎古之所谓善人者其不及圣人逺甚今二圣临御八年于兹仁孝慈俭可谓至矣而帑廪日益困农民日益贫商贾不行水旱相继以上圣之资而无善人之効臣窃痛之所至访问耆老有识之士阴求其所以皆曰方今民荷寛政无它疾苦但为积欠所压如负千钧而行免于僵仆则幸矣何暇举首奋臂以营求于一饱之外哉今大姓富家昔日号为无比戸者皆为市易所破十无一二矣其余自小民已上大率皆有积欠监司督守令守令督吏卒文符日至其门鞭笞日加其身虽有白圭猗顿亦化为筚门圭窦矣自祖宗已来每有赦令必曰凡欠官物无侵欺盗用及虽有侵盗而本家及伍保人无家业者并与除放祖宗亦不知官物失陷姦民幸免之弊特以民既乏竭无以为生虽加鞭挞终无所得缓之则为姦吏之所蚕食急之则为盗贼之所凭借故举而放之则天下恱服虽有水旱盗贼民不思乱此为捐虚名而收实利也自二圣临御以来每以施舍已责为先务登极赦令每次郊赦或随事指挥皆从寛厚凡今所催欠负十有六七皆圣恩所贷矣而官吏刻薄与圣意异舞文巧诋使不该放监司以催欠为职业守令上为监司之所迫下为胥吏之所使大率县有监催千百家则县中胥徒举欣欣然当日有所得而一旦除放则此等皆寂寥无获矣自非有力之家纳赂请赇谁肯举行恩贷而积欠之人皆隣于寒饿何赂之有其间贫困扫地无可蚕食者则县胥教令通指平人或云𠂻私擅买抵当物业或虽非𠂻私而云买不当价似此之类蔓延追扰自甲及乙自乙及丙无有穷已每限皆空身到官或三五限得一二百钱谓之破限官之所得至微而胥徒所取葢无虚日俗谓此等为县胥食邑戸嗟乎圣人在上使民不得为陛下赤子而皆为姦吏食邑戸此何道也商贾贩卖例无现钱若用现钱则无利息须今年索去年所卖明年索今年所賖然后计算得行彼此通济今富戸先已残破中民又有积欠谁敢賖卖物货则商贾自然不行此酒税课利所以日亏城市房廊所以日空也诸路连年水旱上下共知而转运司窘于财用例不肯放税纵放亦不尽实虽无明文指挥而以喜怒风晓官吏孰敢违者所以逐县例皆拖欠两税较其所欠与依实检放无异于官了无所益而民有追扰鞭挞之苦近日诏㫖凡积欠皆分为十料催纳通计五年而足圣恩隆厚何以加此而有司以谓有㫖倚阁者方得依十料指挥余皆併催纵使尽依十料吏卒乞覔必不肯分料少取人戸既未纳足则追扰常在纵分百料与一料同臣顷知杭州又知颍州今知扬州亲见两浙京西淮南三路之民皆为积欠所压日就穷䠞死亡过半而欠籍不除以至亏欠两税走陷课利农末皆病公私并困以此推之天下大率皆然矣臣自颍移扬州过濠夀楚泗等州所至麻麦如云臣毎屏去吏卒亲入村落访问父老皆有忧色云丰年不如凶年天灾流行民虽乏食缩衣节口犹可以生若丰年举催积欠胥徒在门枷棒在身则人戸求死不得言讫泪下臣亦不觉流涕又所至城邑多有流民官吏皆云以夏麦既熟举催积欠故流民不敢归乡臣闻之孔子曰苛政勐于虎昔常不信其言以今观之殆有甚者水旱杀人百倍于虎而人畏催欠乃甚于水旱臣窃度之毎州催欠吏卒不下五百人以天下言之是常有二十余万虎狼散在民间百姓何由安生朝廷仁政何由得成乎臣自到任以来日以检察本州积欠为事内已有条贯除放而官吏不肯举行者臣即指挥本州一面除放去讫其于理合放而于条未有明文者即且令本州权住催理聼候指挥其于理合放而于条有碍者臣亦未敢住催各具利害奏取圣㫖谨件如左一准元祐五年五月十四日勅节文应实封投状承买埸务第五界已后见欠未纳浄利过日钱亦许比第四界以前三界内一界小数催促上件条贯止为过界有人承买埸务可以分界见得最小一界钱数豁除见欠其间界满无人承买埸务只勒见开沽人认纳过日钱数者即无由分界得见小数所以不该上条除放朝廷为见无人承买埸务比之有人承买者尤为败阙不易送纳反不该上条除放于理不均故于元祐六年春颁条贯内别立一条诸埸务界满未交割者且令依旧认纳课例及过日钱若委因事败阙或一年无人投状承买经县自陈申州本州差官限二十日体量减定浄利钱数令承认送纳仍具减定钱数出榜限一季召人承买无人投状本州再差官减定出榜限满又无人投状依前再减出榜若减及五分以上无人投状申提刑司差官与本州县官同共相度再减节次依前出榜如减八分以上无人投状承买委是难以出纳净利钱即所差官与本州县保明申提刑司审察保明权倚阁讫奏臣今看详朝廷立此两条圣恩寛厚敇语详备应有人无人承买埸务皆合依条就小送纳无可疑惑只縁官吏多以刻薄聚敛为心又不细详条贯所以请处元只施行逐界通比就小催纳指挥其界满无人承买只依减定浄利钱数送纳条贯多不施行臣细详上条既云自界满至停闭日见开沽人只依减定浄利钱数送纳即是分明指定合依临停闭日减定最小钱数送纳虽逐次减定钱数不同縁皆未有人承买不免更减终非定数既已见得临停闭日所减定数岂可却更追用逐次虚数为定臣已指挥本州行下属县应界满败阙无人承买埸务系是开沽人承认送纳者并依上条只将临停闭日所定最小钱数为额催纳内未停闭已前有人承买即依上条各以当限所减定钱数为额催纳以上如有欠负即将已前剰纳过钱数豁除如已纳过无欠负者即给还所剰本州已依应施行讫深虑诸路亦有似此施行未尽处乞圣㫖备録行下一准元祐五年四月九日朝㫖应大赦以前见欠蚕盐和买青苗钱物元是冐名无可催理或全家逃移隣里抱认或元无头主均及干系人者并特与除放今勘㑹江都县人戸积欠青苖钱斛二万四千九百二十贯石内四十九贯石系大赦已前欠负逃移臣已指挥本州依上件朝㫖除放去讫一千五百二十五贯石虽系大赦前欠负却系大赦后逃移未有明文除放见今无处催理不免逐时行下乡村勘㑹虚有搔扰臣已指挥本州更不行下欲乞圣㫖指挥应大赦前欠负蚕盐和买青苖钱但见今逃移无处催理者本县官吏保明并与除放贴黄勘㑹上件朝㫖经隔二年不为除放臣今来方始施行深虑诸州军亦有似此大赦前欠蚕盐和买青苗钱逃移人戸合依圣㫖除放而官吏不为施行者乞更赐行下免罪改正一检准熙宁编敕诸主持仓库欠折官物买扑埸务少欠课利元无欺弊者其产业虽已估计陪纳入官许以所收子利纽计还元欠官钱数足即给还或贴纳所欠钱数相兼收赎如过十年不赎依填欠田宅条施行系十保干系人产业虽欠人有欺弊亦准此此乃祖宗令典虽熙宁新法亦许准折欠数数足便还只因元丰四年十二月内两浙转运司奏买扑之人多是作弊拖欠合纳课利须至官司催逼𦂳急却便乞依条将产业在官拘收子例折还系元抵田产物业逐年所出花利微细卒填所欠官钱不足看详买扑埸务并系人戸情愿实封投状抱认句当其课利依条自合逐月送纳即与公人主持仓库欠折官物陪填事体不同今相度欲乞于编敕内删去买扑埸务少欠课利八字因此立法诸主持官物欠折无欺弊者其产业估纳入官以所收子利准折欠数候足给还或贴纳钱收赎如过十年不赎依填欠田宅法系十保干系人产业虽元欠有欺弊仍以所估纳抵产子利准折欠数通计赏足给还抵产其以前欠负并准此内剰纳过钱数仍给还所剰一准元丰三年九月二十八日明堂赦书节文开封府界及诸路人戸见欠元丰元年以前夏秋租税并㳂纳不以分数及二年以前误支雇食水利罚夫买扑埸务出限罚钱并免役及常平息钱并特与除放是时转运司申中书称见欠丁口盐钱及盐博绢米及和预买䌷绢并系人戸以请官本不合一例除放中书批状云勘㑹赦书内即无见欠丁口盐钱并盐博绢米及和预买䌷绢已请官本除放之文因此州县却行催理至元丰八年登极赦书亦是除放两税㳂纳钱物后来尚书戸部仍举行元丰四年中书批状指挥逐年蚕盐钱绢和预买纳绢等系已请官本并不除放臣今看详内蚕盐钱绢一事盐本至轻所折钱绢至重只如江都县毎支盐六两折绢一尺盐六两元价钱一十文五分足绢一尺价钱二十八文一分足其支盐纳钱者毎盐五斤五两纳钱三百三十一文八分足北元价买盐毎斤二十八文足已多一百八十三文足又将钱折麦所估麦价至低又有仓省加耗及脚乘之类一文至纳四五文今来既不除放即须催纳绢麦折色所以人戸愈觉困苦臣今看详丁口盐钱绢既为有官本难议除放即合据所支盐斤两实直价钱催纳岂可将折色绢麦上増起钱数尽作官本显是于理合放于条未有明文臣已指挥本州应登极赦前见欠丁口盐钱及盐博绢米之类只据当时所支官物实直为官本催纳其因折色増起钱数并权住催理聼候朝㫖伏望圣慈特赐指挥依此除放一准元祐元年九月六日明堂赦书应内外欠市易钱人戸见欠钱二百贯以下并特与除放续准元祐二年二月七日都省批状知郑州张璪札子奏臣伏覩明堂赦书节文诸路人戸见欠市易钱二百贯以下并特与除放臣自到州契勘得本州旧系开封府界管城县日本县市易抵当所于元丰二年五月以后节次准市易上界牒准太府寺牒支降到疋帛散茶令搭息出卖其本州自合依条许人戸用物货等抵请及见钱变易本所却賖卖与人戸仍不曽结保致有二百九十八戸除纳外共拖欠下官钱计一千九百余贯文虽契勘得逐戸名下见欠各只是二百贯以下本州为是元管句官司违法賖散不依太府寺搭息出卖指挥致人戸亦不曽用物货抵请即与市易旧法许人结保賖请金银物帛见欠官本事体不同以此未敢引用赦敕除放系上件人戸所欠物帛价钱本因官吏违法賖过其人戸元不知有此违碍伏望圣慈矜䘏特许依赦除放庶使贫民均被圣泽戸部看详住罢賖请后来违法賖散过钱物并府界县分人戸抵当亏本糯米各与未罢已前依条賖请事体不同今勘当难以依赦除放都省批状依戸部所申文续准元祐三年十月二十七日勅勘㑹内外见欠市易非违法賖请人戸已降指挥二百贯文已下除放其外路系违法者即不该除放切縁本因官司违法賖卖今来人戸若不量与蠲放显见独不霑恩须议指挥十月二十五日奉圣㫖令戸部指挥诸路契勘官私违法除放人戸许将息罚充折外见欠钱二十贯文已下者并与除放又续准元祐四年正月初十日转运司牒准尚书戸部符据淮南转运司状契勘本路市易欠钱除依条賖借并元系经官司违法賖欠已依上项赦敇朝㫖施行外縁有未承元丰四年五月十九日朝㫖住罢賖借以前并以后有人戸于市易务差出计置变易句当人等头下賖借钱物见欠不及二百贯及二十贯以下今详所降元祐元年九月六日明堂赦敕止言市易欠钱人戸见欠二百贯文以下除放并元祐三年十月二十七日朝㫖亦止言官司违法賖借见欠二十贯文以下险放今来前项人戸从初径于市易差出句当人等头下賖欠本司疑虑未敢一例除放申部者本部看详明堂赦云内外欠市易钱人戸见欠二百贯以下除放及近降朝㫖亦止云官私违法私放人戸许将息罚充折外见欠二十贯以下除放即无似此窠名明文今据所申符本司主者详此一依前后所降朝㫖施行无至违误臣今看详元祐元年九月六日明堂赦书止言应内外欠市易务钱二百贯以下并与除放赦文简易明白元不分别人戸于官司请领或径于句当人名下分请亦不拘限官司依条賖卖或违法俵散及有无抵当结保搭息不搭息之类但系欠市易务钱二百贯以下者便合依赦除放更无疑虑切原圣意葢为市易务钱本縁奸臣贪功希赏设法陷民赤子无知为利所罔故于即位改元躬祀明堂始见上帝之日亲发徳音特与除放皇天后土实闻此言当时有识已恨所放不寛既知小民为官法所陷何惜不与尽放更立二百贯之限然是时欠负穷民无不鼓舞涕泣衘荷恩徳曽未半年已有刻薄臣寮强生支节析文破敕妄作申请致有上项续降圣㫖及都省批状指挥应官司违法賖借者止放二十贯以下其于差出句当人名下賖请者并不除放一文使宗祀赦文反为虚语非独失信于民亦为失信于上帝矣所系至大而俗吏小人曽不为朝廷惜此但知计析锥刀之末实可痛愍臣窃仰料二圣至仁至明己发徳音除放二百贯以下岂有却诈刻薄臣寮出意阻难追改不行之理必是当时议者以为欠钱之人诈立私下賖买人姓名分破钱数令不满二百贯侥倖除放以此更烦朝省别立上项条约以防情弊一时指挥不为无理今来嵗月已久人戸各䝉监催枷锢鞭挞困苦理极若非本身实欠岂肯七年被监不求诉免以此观之凡今日欠戸并是实欠必非私相计㑹为人分减之人明矣伏望圣慈特与举行元祐元年九月六日赦书应内外欠市易钱人戸见欠钱二百贯以下不以官私违法不违法及人戸于官司请领或径于句当人名下分请者并与除放所贵复收穷困垂死之民稍实宗祀赦书之语以荅天人之意一准元祐六年五月二十六日圣㫖将府界诸路人戸应见欠诸般欠负以十分为率毎年随夏秋料各带纳一分所有前后累降催纳欠负分料展阁指挥更不施行臣今看详上项指挥明言应见欠诸般欠负并分十料催纳元不曽分别系与不系因灾伤分料展阁之数圣恩寛大诏语分明但系欠负无不该者只因戸部出纳之吝别生支节谓之申明其略云本部看详人戸见催逐年拖欠下夏秋租税赃赏课利省房没官等钱物若不系因灾伤许分料展阁理纳之数自不该上条致尚书省八月三日批状指挥依所申施行即不曽别取圣㫖臣甞谓二圣即位已来所行寛大之政多被有司巧说事理务为艰阂使已出之令不尽施行屯膏反汗皆此类也兼检㑹元祐敇节文诸灾伤倚阁租税至丰熟日分作二年四料送纳若纳未足而又遇灾伤者权住催理今来元祐六年五月二十五日圣㫖指挥虽分为十料比旧稍寛又却冲改前后分料展阁指挥即虽遇灾伤亦须催纳水旱之民当年租赋尚不能输岂能更纳旧欠显是縁此指挥反更不易欲望特降圣㫖应诸般欠负并只依元祐五年五月二十六日圣㫖指挥分十料施行仍遇灾伤依元祐敇权住催理内人戸拖欠两税不系灾伤倚阁者亦分二年作四料送纳未足而遇灾伤者亦许权住催理所有戸部申明都省批状指挥乞不施行贴黄议者必谓若如此施行今后百姓皆不肯依限送纳两税侥倖分料臣以谓不然编敇明有催税末限不足分数官吏等第责罚令佐至冲替録事司戸与小处差遣典押勒停孔目管押官降资条贯至重谁敢违慢若非灾伤之嵗检放不尽实者何縁过有拖欠若朝廷不恤须得併催则人戸惟有逃移必无纳足之理一臣先知杭州日于元祐五年九月奏臣先曽具奏朝廷至仁寛贷宿逋已行之命为有司所格沮使王泽不得下流者四事其一曰见欠市易籍纳产业圣恩并许给还或贴纳收赎而有司妄出新意创为籍纳折纳之法使十有八九不该给赎其二曰积欠盐钱圣㫖已许止纳产盐埸监官本价钱其余并与除放而提举盐事司执文害意谓非贫乏不在此数其三曰登极犬赦以前人戸以产当酒见欠者亦合依盐当钱法只纳官本其四曰元丰四年杭州拣下不堪上供和买绢五万八千二百九十疋并抑勒配卖与民不住鞭笞催纳至今尚欠八千二百余贯并合依今年四月九日圣㫖除放然臣具此论奏经今一百八日不䝉回降指挥乞检㑹前奏四事早赐行下尚书省取㑹到诸处称不曽承受到上件奏状十二月八日三省同奉圣㫖令苏轼别具闻奏臣已于元祐六年正月九日备録元状乞检㑹前奏一处行下右谨件如前今所陈六事及前所陈四事止是杨州杭州所见窃计天下之大如此六事四事者多矣若今日不治数年之后百姓愈困愈急流亡盗贼之患有不可胜言者伏望特留圣意深诏左右大臣早赐果决行下臣伏见所在转运提刑皆以催欠为先务不复以恤民为意葢函矢异业所居使然臣愚欲乞备録今状及元祐六年正月九日所奏四事行下逐路安抚钤辖司委自逐司选差辖下官僚一两人不妨本职置司取索逐州见催诸般欠负利名戸眼及元欠因依限一月内具委无漏落保明供申仍备録应系见行欠负敇条出榜晓示如州县不与依条除放许诣逐司自陈限逐司于一季内看详了絶内依条合放而州县有失举行者与免罪改正讫奏其于理合放而未有明条或于条有碍者并权住催理奏取敇裁仍乞朝廷差官三五人置局看详立限结絶如此则朞年之间疲民尚有生望富室完复商贾渐通酒税増羡公私寛泰必自此始也臣身逺言深罪当万死感恩狥义不能黙已谨録奏闻伏候勅㫖贴黄本州近准转运司牒坐准戸部符臣寮上言去嵗灾伤人戸农事初兴生意稍还正当恵养助之苏息伏望圣慈许将去年检放不尽秋税元只收三二分已下者系本戸已是七八分灾伤今来若纳钱尚有欠必是送纳不前乞特与除放其余纳钱见欠人戸亦乞特与减免三分外若犹有欠并上二等户如不可一例减放则并乞特与展限候今年秋熟随秋料送纳其言至切寻䝉圣恩送下户部本部却只检坐元祐三年七月二十四日敇节文灾伤带纳欠负条贯应破诏㫖其臣寮所乞放免寛减事件元不相度可否显是圣慈欲行其言而戸部不欲虽䝉行下与不行下同臣今来所论若非朝廷特赐指挥即戸部必无施行之理又贴黄臣今所言六事及旧所言四事并系民心邦本事闗安危兼其间逐节利害甚多伏望圣慈少辍清闲之顷特赐详览又贴黄准条检放灾伤税租只是本州差官计㑹令佐同检即无转运司更别差官覆按指挥臣在颍州见逐州检放之后转运司更隔州差官覆按虚实显是于法外施行使官吏畏惮不敢尽实检放近日淮南转运司为见所在流民倍多而所放灾伤多不及五分支破贫粮有限恐人情未安故奏乞法外支给若使尽实检放流民不应如此之多与其法外拯济于既流之后曷若依法检放于未流之前此道路共知事之不可欺者也臣忝侍从不敢不具实闻奏又贴黄京司所置局因今看详畿内欠负东坡全集巻六十一东坡全集卷六十二钦定四库全书东坡全集巻六十二宋蘓轼撰奏议八首再论积欠六事四事札子元祐七年六月十六日龙图阁学士左朝奉郎知扬州苏轼札子奏臣已具积欠六事及旧所论四事上奏臣闻之孟子曰以不忍人之心行不忍人之政若陛下初无此心则臣亦不敢必望此政屡言而屡不聴亦可以止矣然臣犹孜孜强聒不已者葢由陛下实有此心而为臣子所格沮也窃观即位之始发政施仁天下耸然望太平于朞月今者八年而民益贫此何道也愿陛下深思其故若非积欠所压自古至今岂有行仁政八年而民不苏者哉臣前所论四事不为不切而经百余日畧不施行臣既论奏不巳执政乃始奏云初不见臣此疏遂奉圣㫖令臣别録闻奏意谓此奏朝上而夕行今又二年于此矣以此知欠积之事大臣未欲施行也若非陛下畱意痛与指挥只作常程文字降出仍却作熟事进呈依例送户部详看则万无施行之理臣人㣲言轻不足计较所惜陛下赤子日困日急无复生理也臣又窃料大臣必云今日西边用兵急于财利未可行此臣谓积欠之在戸部者其数不赀实似可惜若实计州县催到数目经涉嵗月积欠之在戸部者累毫何足以助经费之万一臣愿圣主特出英断早赐施行臣访闻浙西饥疫大作苏湖秀三州人死过半虽积水稍退露出泥田然皆无土可作田塍有田无人有人无粮有粮无种有种无牛殍死之余人如鬼腊臣窃度此三州之民朝廷加意惠养仍须官吏得人十年之后庶可完复书曰制治于未乱保邦于未危浙西灾患若于一二年前上下疚心同方拯济其劳费残弊必不至若今之甚也臣知杭州日预先奏乞下发运司多籴米斛以备来年拯济饥民圣明垂察支赐缗钱百万收籴而发运使王觌坚称米贵不籴是年米虽稍贵而比之次年春夏犹为甚贱纵使贵籴尚胜于无而觌执所见终不肯收籴颗粒是致次年拯济失备上下共知而不诘问小人浅见只为朝廷惜钱不为君父惜民类皆如此淮南东西诸郡累嵗灾伤近者十年逺者十五六年矣今来夏田一熟民于百死之中㣲有生意而监司争言催欠使民反思凶年怨嗟之气必复致水旱欲望圣慈救之于可救之前莫待如浙西救之于不可救之后也臣敢昧死请内降手诏云访闻淮浙积欠最多累嵗灾伤流殍相属今来淮南始获一麦浙西未保丰凶应淮南东西浙西诸般欠负不问新旧有无官本并特与权住催理一年使久困之民稍知一饱之乐仍更别赐指挥行下臣所言六事四事令诸路安抚钤辖司推类讲求与天下疲民一洗疮痏则犹可望太平于数年之后也臣伏覩诏书以五月十六日册立皇后本枝百世天下大庆孟子有言诗曰古公亶父来朝走马率西水浒至于岐下爰及姜女聿来胥宇当是时也内无怨女外无旷夫此周之所以王也今陛下膺此大庆犹不念积欠之民流离道路室家不保鬻田质子以输官者乎若亲发徳音力行此事所全活者不知几千万人天监不逺必为子孙无疆之福臣不胜拳拳孤忠昧死一言取进止论仓法札子元祐七年七月二十七日龙图阁学士左朝奉郎知扬州苏轼札子奏臣窃谓仓法者一时权宜指挥天下之所骇古今之所无圣代之勐政也自陛下即位首寛此法但其间有要剧之司胥吏仰重禄为生者朝廷不欲遽夺其请受故且因循至今葢不得已而存畱非谓此勐政可恃以为治也自有刑罚以来皆称罪立法譬之权衡轻重相报未有百姓造铢两之罪而人主报以钧石之刑也今仓法不满百钱入徒满十贯刺配沙门岛岂非以钧石报铢两乎天道报应不可欺罔当非社稷之利凡为臣子皆当为陛下重惜此事岂可以小小利害而轻为之哉臣窃见仓法已罢者如转运提刑司人吏之类近日稍稍复行若监司得人胥吏谁敢作过若不得人虽行军令作过愈甚今执政不畱意于拣择监司而独行仓法是谓此法可恃以为治也耶今者又令真扬楚泗转般仓㪷子行仓法纲运败坏执政终不肯选择一强明发运使以办集其事但信仓部小吏妄有陈请便行仓法臣所未喻也今来所奏只是申明元祐编敕不过嵗捐转运司违法所收粮纲税钱一万贯而能使六百万石上供斛㪷不大失䧟又能全活六路纲梢数千牵驾兵士数万人免䧟深刑而押纲人员使臣数百人保全身计以至商贾通行京师富庶事理明甚无可疑者但恐执政不乐臣以踈外輙议已行之政必须却送戸部或却令本路监司相度多方沮难决无行理臣材术短浅老病日侵常恐大恩不报衔恨入地故贪及未死之间时进瞽言但可以上益圣徳下济苍生者臣虽以此得罪万死无悔若陛下以臣言为是即乞将此札子畱中省览特发徳音主张施行若以臣言为妄即乞并此札子降出议臣之罪取进止论纲稍欠折利害状元祐七年七月二十七日龙图阁学士左朝奉郎知扬州苏轼状奏臣闻唐代宗时刘晏为江淮转运使始于扬州造转运船每船载二千石十船为一纲扬州差军将押赴河隂每造一船破钱一千贯而实费不及五百贯或讥其枉费晏曰大国不可以小道理凡所剏置须谋经乆船埸既兴执事者非一须有余剰衣食养活衆人私用不窘则官物牢固乃于扬子县置十船埸差专知官十人不数年间皆致富赡凡五十余年船埸既无破败餽运亦不阙絶至咸通末有杜侍御者始以一千石船分造五百石船二只船始败坏而吴尧卿者为扬子院官始勘㑹每船合用物料实数估给其钱无复寛剰专知官十家即时冻馁而船埸遂破餽运不继不久遂有黄巢之乱刘晏以千贯造船破五百贯为干系人欺隐之资以今之君子寡见浅闻者论之可谓疏缪之极矣然晏运四十万石当用船四百只五年而一更造是嵗造八十只也每只剰破五百贯是嵗失四万贯也而吴尧卿不过为朝廷嵗寛四万贯耳得失至㣲而餽运不继以贻天下之大祸臣以此知天下之大计未尝不成于大度之士而败于寒陋之小人也国家财用大事安危所出愿常不与寒陋小人谋之则可以经久不败矣臣窃见嘉祐中张方平为三司使上论京师军储云今之京师古所谓陈畱四通八达之地非如雍洛有山河之险足恃也特恃重兵以立国耳兵恃食食恃漕运漕运一亏朝廷无所措手足因画十四䇿内一项云粮纲到京每嵗少欠不下六七万石皆以折㑹偿填发运司不复抱认非祖宗之旧也臣以此知嘉祐以前嵗运六百万石而以欠折六七万石为多访闻去嵗止运四百五十余万石而欠折之多约至三十余万石运法之坏一至于此又臣到任未几而所断粮纲欠折干系人徒流不可胜数衣粮罄于折㑹船车尽于折卖质妻鬻子饥瘦伶俜聚为乞丐散为盗贼窃计京师及縁河诸郡例皆如此朝廷之大计生民之大病如臣等辈岂可坐观而不救耶輙问之于吏乃金部便敢私意创立此条不取圣㫖公然行下不惟非理刻剥败坏祖宗法度而人臣私意乃能废格制敕监司州郡靡然奉行莫敢谁何此岂小事哉谨按一纲三十只船而税务监官不过一员未委如何随船㸃检得三十只船一时皆遍而不勒畱住岸一船㸃检即二十九只船皆须住岸伺候显是违条舞法析文破敕茍以随船为名公然勒畱㸃检与儿戏无异访闻得诸州多是元祐三年以来始行㸃检收税行之数年其弊乃出纲梢既皆赤露妻子流离性命不保虽加刀锯亦不能禁其攘窃此弊不革臣恐今后欠折不止三十余万石京师军储不继其患岂可胜言扬州税务自元祐三年十月始行㸃检收税至六年终凡三年间共收粮纲税钱四千七百余贯折长补短每嵗不过收钱一千六百贯耳以淮南一路言之真扬髙邮楚泗宿六州军所得不过万缗而所在税务专拦因金部转运司许令㸃检縁此为姦邀难乞取十倍于官遂致纲梢皆穷困骨立亦无复富商大贾肯以物货委令搭载以此专仰攘取官米无复限量拆卖船板动使浄尽事败入狱以命偿官显是金部与转运司违条刻剥得粮纲税钱一万贯而令朝廷失䧟纲运米三十万余石利害皎然今来仓部并不体访纲运致欠之因却言縁仓司㪷子乞览纲梢钱物以致欠折遂立法令真扬楚泗转般仓并行仓法其逐处㪷子仍只存畱一半命下之日扬州转般仓㪷子四十人皆诣臣陈状尽乞归农臣虽且多方抑按晓喻退还其状然相度得此法必行则见今㪷子必致星散虽别行召募未必无人然皆是浮浪轻生不畏重法之人所支钱米决不能赡养其家不免乞取既冒深法必须重赂轻赍宻行交付其押纲纲梢等知专㪷若不受赂必无寛剰㪷面决难了纳即须多方宻行重赂不待求乞而后行用此必然之理也臣细观近日仓部所立条约皆是枝叶小节非利害之大本何者自熙宁以前中外并无仓法亦无今来仓部所立条约而嵗运六百万石欠折不过六七万石葢是朝廷捐商税之小利以养活纲梢而縁路官司遵守编敕法度不敢违条㸃检收税以致纲梢饱暖爱惜身命保全官物事理灼然臣已取责得本州税务状称随船㸃检不过检得一船其余二十九船不免住岸伺候显有违碍臣寻已备坐元祐编敕晓示今后更不得以随船为名违条勒令住岸㸃检去讫其税务官吏为准本州及仓部发运转运司指挥非是自擅为条未敢便行取勘其诸州军税务非臣所管无由一例行下欲乞朝廷申明元祐编敕不得勒令住岸条贯严赐约束行下并乞废罢近日仓部起请仓法仍取问金部官吏不取圣㫖擅立随船一法刻剥兵梢败坏纲运以误国计及发运转运司官吏依随情罪施行庶使今后刻薄之吏不敢擅行胸臆取小而害大得一而丧百臣闻东南餽运所系国计至大故祖宗以来特置发运司专任其责选用既重威令自行如昔时许元辈皆能约束诸路主张纲运其监司州郡及诸埸务岂敢非理刻剥邀难但发运使得人稍假事权东南大计自然办集岂假朝廷更行仓法此事最为简要独在朝廷畱意而已谨具元祐编敕及金部擅行随船㸃检指挥如左一准元祐编敕诸纲运船栰到岸检纳税钱毋有违限如限内无故稽畱及非理搜检并约喝无名税钱者各徒二年诸新钱纲及粮纲縁路不得勒令住岸㸃检虽有透漏违禁之物其经歴处更不问罪至京下鏁通津门准此一准元祐五年十一月十九日尚书金部符省部看详监粮纲运虽不得勒畱住岸若是随船㸃检得委有税物名件自合依例饶润收纳税钱即无不许纳税钱事理若或别无税物自不得依例喝貌税钱事理甚明右谨件如前者若朝廷尽行臣言必有五利纲梢饱暖惜身畏法运餽不大䧟失一利也省徒配之刑消流亡贼盗之患二利也梢工衣食既足人人自重以船为家既免拆卖又常修完省逐处船埸之费三利也押纲纲梢既与客旅附载物货官不㸃检专拦无由乞取然梢工自须赴务量纳税钱以防告讦积少成多所获未必减于今日四利也自元丰之末罢市易务导洛司堆垜场议者以为商贾必渐通行而今八年畧无丝毫之效京师酒税课利皆亏房廊邸店皆空何也葢祖宗以来通许纲运揽载物货既免徴税而脚钱又轻故物货通流縁路虽失商税而京师坐获富庶自导洛司废而淮南转运司隂收其利数年以来官用窘逼转运司督迫诸处税务日急一日故商贾全然不行京师坐至枯涸今若行臣此䇿东南商贾久闭乍通其来必倍则京师公私数年之后必复旧观此五利也臣窃见近日官私例皆轻玩国法习以成风若朝廷以臣言为非臣不敢避妄言之罪乞赐重行责罚若以臣言为是即乞尽理施行少有违戾必罚无赦则所陈五利可以朝行而夕见也谨録奏闻伏候勅㫖贴黄本州巳具转般仓㪷子二十人不足于用必致阙误事理申乞依旧存畱四十人去讫其㪷子所行仓法臣又体访得深知纲运次第人皆云行仓法后欠折愈多若㪷子果不取钱则装发更无㪷面兵梢未免偷盗则欠折必甚于今若㪷子不免取钱则旧日行用一贯者须取三两贯方肯收受然不敢当面乞取势须宛转託人减刻隔落为害滋深伏乞朝廷详酌早赐废罢且依旧法又贴黄臣今看详仓部今来起请条约所行仓法支用钱米不少又添差监门小使臣支与驿劵又许诸色人告捉构合乞取之人先支官钱五十贯为赏又支系省上供钱二万贯召募纲梢如此之类费用浩大然皆不得利害之要行之数年必无所补臣今所乞不过减却淮南转运司违条收税一万贯使纲梢饱暖官物自完其利甚大乞罢转般仓㪷子仓法状元祐七年八月一日龙图阁学士左朝奉郎知扬州苏轼状奏右臣近于七月二十七日具状奏论纲梢欠折利害内一事乞罢真扬楚泗转般仓㪷子仓法并乞扬州转般仓㪷子依旧存畱四十人今来扬州转般仓㪷子四十人并曾诣臣投状乞一时归农臣虽且抑按晓喻退还其状然体访得衆情未安惟欲逃窜兼访闻泗州转般仓㪷子已窜却一十二人深虑逐州转般仓㪷子渐次星散别行召募必是费力兼恐多是浮浪轻犯重法之人愈见败坏纲运其逐一利害巳具前状只乞朝廷详酌先次施行废罢转般仓㪷子仓法及扬州依旧存畱转般仓㪷子四十人为额仍乞入急逓行下贵免㪷子星散住滞纲运谨録奏闻伏候敕㫖乞罢税务嵗终赏格状元祐七年八月初五日龙图阁学士左朝奉郎知扬州苏轼状奏准元祐三年八月二十三日敕陜西转运司奏准敕节文卖盐并酒税务增剰监专等赏钱更不支给本司相度欲且依旧条支给所贵各肯用心趂办课利戸部状欲依本司所乞并从元丰赏格依旧施行检㑹元丰七年六月二十四日敕卖盐及税务监官年终课利增额计所增数给一釐卖盐务专副秤子税务专拦年终课利增额计所增数给半釐及检㑹元丰赏格酒务盐官年终课利增额计所增数给二釐酒务专匠年终课利增额计所增数给一釐者右臣闻之管仲礼义亷耻国之四维四维不张国乃灭亡今盐酒税务监官虽为卑贱然缙绅士人公卿胄子未尝不由此进若使此等不顾亷耻决坏四维掊歛刻剥与专拦枰匠一处分钱民何观焉所得毫末之利而所败者天下风俗朝廷纲维此有识之所共惜臣至淮南体访得诸处税务自数年来刻虐日甚商旅为之不行其间课利虽巳不亏或巳有增剰而官吏刻虐不为少衰详究厥由不独以财用窘急转运司督迫所致葢縁有上件给钱充赏条贯故人人务为刻虐以希嵗终之赏显是借闗市之法以蓄聚私家之囊槖若朝廷悯救风俗全养士节即乞尽罢上件嵗终支赏条贯仍乞详察上件条贯于税务施行尤为害物先赐废罢况祖宗以来元无此格所立埸务增亏赏罚各巳明备不待此条方为劝奖臣窃见今年四月二十七日敕废罢诸路人户买扑土产税埸命下之日天下歌舞以致深山穷谷之民皆免虐害臣既亲被诏㫖辄敢仰縁徳音推广圣意具论利害以候敕裁谨録奏闻伏候敕㫖乞嵗运额斛以到京定殿最状元祐七年八月五日龙图阁学士左朝奉郎知扬州苏轼状奏右臣近者论奏江淮粮纲运欠折利害窃谓欠折之本出于纲梢贫困贫困之由起于违法收税若痛行此一事则朞年之间公私所害十去七八此利害之根源而其他皆枝叶小节也若朝廷每闻一事辄立一法法出姦生有损无益则仓部前日所立㪷子仓法及其余条约是矣臣愚欲乞尽赐寝罢只乞明诏发运使责以亏赢而为之赏罚假以事权而助其耳目则餽运大计可得而办也何谓责以亏赢而为之赏罚葢发运使嵗课当以到京之数为额不当以起发之数为额也今者折欠尽以折㑹偿填而发运使不复抱认其数但得起发数足则在路虽有万般踈虞发运使不任其责矣今诸路转运司嵗运斛㪷皆以到发运司实数为额而发运司独不以到京及府界实数为额此何义也臣欲乞立法今后发运司嵗运额斛计到京欠折分毫以定殿罚则发运司自然竭力㸃检矣凡纲运弊害其略有五一曰发运司人吏作弊取受交装不公二曰诸仓专㪷作弊出入㪷器三曰诸埸务排岸司作弊㸃检附搭住滞四曰诸押纲使臣人员作弊减刻雇夫钱米五曰在京及府界诸仓作弊多量剰取非理曝扬如此之类皆可得而去也纵未尽去亦贤于立空法而人不行者逺矣何谓假以事权而助其耳目葢运路千余里而发运使二人止在真泗二州其间诸色人作弊侵欺纲梢于百里之外则此等必不能去离纲运而逺赴诉也况千里乎臣欲乞朝廷选差或令发运使举辟京朝官两员为勾当纲运自真州至京徃来㸃检逐州住不得过五日至京及本司住不得过十日以船为廨宇常在道路专切㸃检诸色人作弊杖以下罪许决徒以上罪送所属施行使纲梢使臣人员等常有所赴诉而诸色人常有所畏忌不敢公然作弊以嵗运到京数足及欠折分毫为赏罚行此二者则所谓人存政举必有大益伏望朝廷畱念餽运事大特赐检㑹前奏一处详酌施行臣忝备侍从怀有所见不敢不尽屡渎天威无任战恐待罪之至谨録奏闻伏候勅㫖贴黄臣前奏乞举行元祐编敕钱粮纲不得㸃检指挥窃虑议者必谓钱粮纲既不㸃检今后东南物货尽入纲船揽载则商税所失多矣臣以谓不然自祖宗以来编敕皆不许㸃检当时不闻商税有亏只因导洛司既废而转运司隂收其利又自元祐三年十月后来始于法外擅立随船㸃检一条自此商贾不行公私为害今若依编勅放行不惟纲梢自须投务纳税如前状所论而商贾坌集于京师囘路货物无由复入空纲揽载所获商税必倍此必然之理也申明扬州公使钱状元祐七年八月初六日龙图阁学士左朝奉郎知扬州苏轼状奏右臣勘㑹本州公使额钱每年五千贯文除正赐六百贯诸杂收簇一千九百贯外二千五百贯并系卖醋钱检㑹当日初定额钱日本州醋务系百姓纳净利课利钱承买其钱并归转运司当日以卖醋钱二千五百贯入额钱即亦是拨系省官钱充数后来公使库方始依新条认纳百姓净利课利等钱承买逐年趂办上项额钱二千五百贯检准编敕诸州公使库许以本库酒糟造醋沽卖即系官监醋务本库愿认纳元额诸般课净钱承买者聴其所收醋息钱并聴额外收使今契勘醋库每年酤卖到钱外除糟米本分并认纳买扑浄利课利钱外实得息钱每年只收到一千六七百贯至二千贯以来常不及元立额钱二千五百贯之数更岂有额外收使之理如此即显是敕条虽许公使库买扑醋务而扬州独无额外得钱之实窃以扬于东南实为都㑹八路舟车无不由此使客杂沓餽送相望三年之间八易守臣将迎之费相继不絶方之他州天下所无每年公使额钱只与真泗等列郡一般比之楚州少七百贯况今现行例册元修定日造酒糯米每㪷不过五十文足自元祐四年后来每㪷不下八九十文足本州之费一切用酒准折又难为将例册随米价髙下逐年增减兼复累年接送知州实为频数用度不赀是致积年诸般逋欠约计七八千贯若不申明嵗月愈深积数逾多隐而不言则州郡负违法之责创有陈乞则朝廷有生例之难虽天下诸郡比之扬州实难攀援今来亦不敢辄乞增添额钱及蠲放欠负只乞检㑹见行条贯并当日元定额钱因依既是于系省官醋务钱内拨二千五百贯元额钱即乞逐年更不送纳买扑净利课利钱及更不用钱收买官糟庶得卖醋钱相添支用如此即积年欠负渐可还偿㑹藩事体不致大段衰削谨録奏闻伏候敕㫖贴黄勘㑹本州与杭州事体一般本州当八路口使客数倍于杭州杭州公使钱七千贯而本州止有五千贯显是支使不足又贴黄准条虽许公使库收遗利縁本州委无遗利可收须至奏乞乞罢宿州修城状元祐七年九月日龙图阁学士左朝奉郎新除兵部尚书苏轼状奏臣近自淮南东路钤辖被召过所部宿州体访得本州见将零壁镇改作零壁县及本州见准朝㫖展筑外城两事各有利害既系臣前任部内公事而改镇作县又系兵部所管所以须至奏陈谨具条件如后一零壁镇人戸靳淙等先经本路及朝省陈状乞改零壁镇为县却准转运使赵偁状称看详得元只是本镇官有势力人户意欲置县增添诸般营运妄有陈状寻准敕依奏依旧为镇后来有转运使张修等及知州周秩别行奏请却欲置县仍取得本镇人户状称所有置县费用情愿自备钱物致朝廷信慿许令置县臣今体访得零壁人戸出办上件钱物深为不易元料置县用钱四千五十余贯至今年八月终已纳二千八百五十余贯其余未纳钱数认是催纳不行纵使尽行催纳亦恐使用不足看详始议置县只为本镇居民曾被惊刼及人户输纳词讼去县稍逺然未置县时本镇巳有守把兵士八十人及京朝官一员专领本镇烟火盗贼别有监务官一员又巳移虹县尉一员弓手六十人在本镇足以弹压盗贼而本镇去虹县六十里至符离县一百二十里至蕲县一百里即非地逺又至符离县各系水路本不须添置一县委只是本镇豪民靳琮等私自为计却使近下人户一时出钱深为不便一宿州自唐以来罗城狭小居民多在城外本朝承平百余年人户安堵不以城小为病兼诸处似此城小人多散在城外谓之草市者甚衆岂可一一展筑外城近年周秩奏论过为危语以动朝廷意谓恐有盗贼窃据以断运路遂奏乞展筑外城一十一里有余役兵及雇夫共五十七万有余工每夫用七十省钱召募雇夫及物料合用钱一万九千余贯约五年毕工已䝉朝廷支赐抵当息钱一万贯欲取来年春兴工臣体访得元只是宿州豪民多有园宅在外扇摇此説官吏不察遂与奏请况宿州土脉踈恶若不用砖砌甃随即頺毁若待五年毕工则东城未了西城已坏或更用砖其费不赀又七十省钱亦恐召募不行官吏避罪必行差雇搔扰不细其间一事深害仁政縁今来踏逐外城基地合起遣人户大坟墓六千九百所小者犹不在数不知本州有何急切利害而使居民六千九百家暴露父祖骸骨费耗擘画改葬若家贫无力便致弃捐劳费公私痛伤存殁已上并有公案可以覆验右臣今相度上件改镇作县事系已行之命兼构筑廨宇略巳见功恐难中辍而展城一事有大害而无小利兼未曾下手犹可止罢欲乞速赐指挥更不展筑却于已支赐一万贯钱内量新置县合用数目特与支拨修盖了当其人户未纳到钱数均乞与放免谨録奏闻伏候敕㫖东坡全集巻六十二东坡全集卷六十三钦定四库全书东坡全集卷六十三宋蘓轼撰奏议一十三首乞擢用林豫札子元祐七年十月日龙图阁学士左朝奉郎守兵部尚书蘓轼札子奏臣窃谓才难之病古今所同朝廷每欲治财赋除盗贼干边鄙兴利除害常有临事乏人之叹古人有言寛则宠名誉之人急则用介胄之士所用非所养所养非所用此古今之通患也臣伏见承议郎监东排岸司林豫自为布衣已有竒节及其从事所至有声其在涟水屏除羣盗尤着方略其人勇于立事当有为国捐躯之意试之盘错之地必显利器伏望圣慈特与量材擢用若后不如所举臣等甘伏朝典取进止乞赙赠刘季孙状元祐七年十月日龙图阁学士左朝奉郎守兵部尚书苏轼状奏臣等窃闻仁宗朝赵元昊寇延州危急环庆将官刘平以孤军来援衆寡不敌姦臣不救平遂战殁竟骂贼不食而死诏赠侍中赐大第官其诸子庆孙贻孙宜孙昌孙孝孙保孙季孙等七人诸子颇有异材而皆不寿卒无显者家事狼狈赐第易主独季孙仕至文思副使年至六十笃志好学博通史传工诗能文轻利重义练达军政至于忠义勇烈识者以为有平之风性好异书古文石刻仕宦四十余年所得禄赐尽于藏书之费近䝉朝廷擢知隰州今年五月卒于官所家无甔石妻子寒饿行路伤嗟今者寄食晋州旅榇无归臣等实与季孙相知既哀其才气如此死未半年而妻子流落又哀其父平以忠义死事声迹相接四十年间而子孙沦替不䝉收録岂朝廷之意哉今执政侍从多知季孙者如加访问必得其实欲望朝廷特诏有司优与赙赠以振其妻子朝夕饥寒之忧亦使人知忠义死事之子孙虽跨歴嵗月朝廷犹赐存恤于奖劝之道不为小补季孙之子三班借职璨见在京师乞早赐指挥谨録奏闻伏候勅㫖贴黄季孙身亡合得送还人为般擎女婿两房并已死尽其丧柩见在晋州无由般归京师欲乞指挥晋州候本家欲扶䕶归葬日即与差得力厢军三十人节级一人般至京师再论李直方捕贼功効乞别与推恩札子元祐七年十一月初四日龙图阁学士左朝奉郎守兵部尚书苏轼札子奏臣先知颍州日为有剧贼尹遇陈兴郑饶李松等皆宿姦大恶为一方之患而汝隂县尉李直方本以进士及第母年九十余只有直方一子相须为命而能奋不顾身躬亲持刃刺倒尹遇又能多出家财缉知余党所在分遣弓手前后捕获功効显着直方先公后私致所差人先获陈兴等三人而直方躬亲后获尹遇一名与赏格小有不应臣寻具事由闻奏乞以臣合转朝散郎一官特与直方比附第三等循资酧奖后来朝㫖只与直方免试窃縁选人免试恩例至轻其间以毫髪㣲劳得者甚多恐非所以激劝捐躯除患之士伏望圣慈特赐检㑹前奏别与推恩仍乞许臣更不磨勘转朝散郎一官所贵余人难为援例取进止乞免五谷力胜税钱札子元祐七年十一月初七日龙图阁学士左朝奉郎守兵部尚书兼侍读苏轼札子奏臣闻谷太贱则伤农太贵则伤末是以法不税五谷使丰熟之乡商贾争籴以起太贱之价灾伤之地舟车辐辏以压太贵之直自先王以来未之有改也而近嵗法令始有五谷力胜税钱使商贾不行农末皆病废百王不刋之令典而行自古所无之弊法使百世之下书之青史曰收五谷力胜钱自皇宋某年始也臣窃为圣世病之臣顷在黄州亲见累嵗谷熟农夫连车载米入市不了盐酪之费而蓄积之家日夜祷祠愿逢饥荒又在浙西累嵗亲见水灾中民之家有钱无谷被服珠金饿死于市此皆官收五谷力胜税钱致商贾不行之咎也臣闻以物与人物尽而止以法活人法行无穷今陛下每遇灾伤捐金帛散仓廪自元祐以来葢所费数千万贯石而饿殍流亡不为少衰只如去年浙西水灾陛下使江西湖北雇船运米以救苏湖之民葢百余万石又计籴本水脚官费不赀而客船被差雇者皆失业破产无所告诉与其官司费耗为害如此何似削去近日所立五谷力胜税钱一条只行天圣附令免税指挥则丰凶相济农末皆利纵有水旱无大饥荒虽目下稍失课利而灾伤之地不必尽烦陛下出捐钱谷如近嵗之多也今元祐编敕虽云灾伤地分虽有例亦免而谷所从来必自丰熟地分所过不免收税则商贾亦自不行议者或欲立法如一路灾伤则隣路免税一州灾伤则隣州亦然虽比今之法小为通疎而隔一路一州之外丰凶不能相救未为良法须是尽削近嵗弊法专用天圣附令指挥乃为通济谨具逐条如后天圣附令诸商贩斛㪷及柴炭草木博籴粮食者并免力胜税钱诸卖旧屋材柴草米面之物及木铁为农具者并免收税其买诸色布帛不及疋而将出城及陂池取鱼而非贩易者并准此元丰令诸商贩谷及以柴草木博籴粮食者并免力胜税钱诸买旧材植或柴草谷面及木铁为农具者并免税布帛不及端疋并捕鱼非货易者准此元祐勅诸兴贩斛㪷及以柴炭草木博籴粮食者并免纳力胜税钱诸卖旧材植或柴草斛㪷并面及木铁为农具者并免收税布帛不及端疋并捕鱼非货易者准此右臣窃谓若行臣言税钱亦必不至大段失䧟何也五谷无税商贾必大通流不载见钱必有回货见钱回货自皆有税所得未必减于力胜而灾伤之地有无相通易为振救官司省费其利不可胜计今肆赦甚近若得于赦书带下益见圣徳收结民心实无穷之利取进止奏内中车子争道乱行札子元祐七年十一月十三日南郊卤簿使龙图阁学士左朝奉郎守兵部尚书兼侍读苏轼札子奏臣谨按汉成帝郊祠甘泉泰畤汾隂后土而赵昭仪常从在属车间时扬雄待诏承明奏赋以讽其略曰想西王母欣然而上寿兮屏玉女而却虙妃言妇女不当与斋祠之间也臣今备位夏官职在卤簿准故事郊祀既成乘舆还斋宫改服通天冠綘纱袍教坊钧容作乐还内然后后妃之属中道迎谒已非典礼而况方当祀事未毕而中宫掖庭得在勾陈豹尾之间乎窃见二圣崇奉大祀严恭寅畏度越古今四方来观莫不悦服今车驾方宿斋太庙而内中车子不避仗卫争道乱行臣愚窃恐于观望有损不敢不奏乞赐约束仍乞取问随行合干勾当人施行取进止再荐宗室令畤札子元祐七年十二月二十二日龙图阁学士左朝奉郎守兵部尚书兼侍读苏轼札子奏臣前任颍州日曾论荐本州佥判承议郎赵令畤儒学吏术皆有过人恭俭笃行若出寒素意望朝廷特赐进擢以风晓宗室成先帝教育之志至今未䝉施行令畤今已得替在京若依前与外任差遣臣窃惜之欲乞检㑹前奏详酌施行取进止论髙丽买书利害札子三首元祐八年二月初一日端明殿学士兼翰林侍读学士左朝奉郎礼部尚书苏轼札子奏臣近准都省批送下国子监状准舘伴髙丽人使所牒称人使要买国子监文字请详批印造供赴当所交割本监检准元祐令诸蕃国进奉人买书具名件申尚书省今来未敢支卖䝉都省送礼部看详臣寻指挥本部令申都省除可令收买名件外其䇿府元龟歴代史太学敕式本部未敢便令收买伏乞朝廷详酌指挥寻准都省批状云勘㑹前次髙丽人使到闗已曾许买䇿府元龟并北史今本部并不检㑹体例所有人使乞买书籍正月二十七日送礼部指挥许收买其当行人吏上簿者臣伏见髙丽人使每一次入贡朝廷及淮浙两路赐予餽送燕劳之费约十余万贯而修饰亭馆骚动行市调发人船之费不在焉除官吏得少餽遗外并无丝毫之利而有五害不可不陈也所得贡献皆是玩好无用之物而所费皆是帑廪之实民之膏血此一害也所至差借人马什物搅挠行市修饰亭馆民力暗有陪填此二害也髙丽所得赐予若不分遗契丹则契丹安肯聴其来贡显是借寇兵而资盗粮此三害也髙丽名为慕义来朝其实为利度其本心终必为契丹用何也彼足以制其死命而我不能故也今使者所至图画山川形胜窥测虚实岂复有善意哉此四害也庆厯中契丹欲渝盟先以增置塘泊为中国之曲今乃招来其与国使频嵗入贡其曲甚于塘泊幸今契丹恭顺不敢生事万一异日有桀黠之人以此借口不知朝廷何以答之此五害也臣心知此五害所以熈宁中通判杭州日因其餽送书中不称本朝正朔却退其物待其改书称用年号然后受之仍催促进发不令住滞及近嵗出知杭州却其所进金塔不为奏闻及画一处置沿途接待事件不令过当仍奏乞编配狡商猾僧并乞依祖宗编敕杭明州并不许发舶徃髙丽违者徒二年没入财货充赏并乞删除元丰八年九月内创立许舶客专擅附带外夷入贡及商贩一条已上事并䝉朝廷一一施行皆是臣素意欲稍稍裁节其事庶几渐次不来为朝廷消久逺之害今既备员礼曹乃是职事近者因见馆伴中书舍人陈轩等申乞尽数差勒相国寺行舖入馆铺设以待人使买卖不惟移市动衆奉小国之陪臣有损国体兼亦抑勒在京行舖以资吏人广行乞取弊害不小所以具申都省乞不施行其乖方作弊官吏并不䝉都省略行取问今来只因陈轩等不待申请直牒国子监收买诸般文字内有䇿府元龟歴代史及敕式国子监知其不便申禀都省送下礼部看详臣谨按汉书东平王宇来朝上疏求诸子及太史公书当时大臣以谓诸侯朝聘考文章正法度非理不言今东平王幸得来朝不思制节谨度以防违失而求诸书非朝聘之义也诸子书或反经术非圣人或明鬼神信物怪太史公书有战国纵横权谲之谋汉兴之初谋臣竒䇿天官灾异地形阨塞皆不宜在诸侯王家不可予诏从之臣窃以谓东平王骨肉至亲特以备位藩臣犹不得赐而况海外之裔夷契丹之心腹者乎臣闻河北𣙜埸禁出文书其法甚严徒以契丹故也今髙丽与契丹何异若髙丽可与即𣙜埸之法亦可废兼窃闻昔年髙丽使乞赐太平御览先帝诏令馆伴以东平王故事为词却之近日复乞诏又以先帝遗㫖不与今歴代史䇿府元龟及北史窃以谓前次本不当与若便以为例即上乖先帝遗㫖下与今来不赐御览圣㫖异同深为不便故申都省止是乞赐详酌指挥未为过当便䝉行遣吏人上簿书罪臣窃谓无罪可书虽上簿薄责至为末事于臣又无丝毫之损臣非为此奏论所惜者无厌小国事必曲从官吏茍循其意虽动衆害物不以为罪稍有裁节之意便行诘责今后无人敢逆其请使意得志满其来愈数其患愈深所以须至极论仍具今来合处置数事如后一臣任杭州日奏乞明州杭州今后并不得发舶徃髙丽䝉已立条行下今来髙丽使却搭附闽商徐积舶船入贡及行根究即称是条前发舶臣窃谓立条已经数年海外无不闻知而徐积犹执前条公慿影庇私商徃来海外虽有条贯实与无同欲乞特降指挥出榜福建两浙沿海州县与限半年内令缴纳条前所发公慿如限满不纳敢有执用并许人告捕依法施行贴黄据陈轩所奏语录即是髙丽知此条今来髙丽使所欲买歴代史䇿府元龟及敕式乞并不许收买贴黄准都省批状指挥人使所买书籍内有敕式若令外夷收买事体不便㸔详都省本为䇿府元龟及北史前次已有体例故以礼部并不检㑹为罪未委敕式有何体例一槩令买一近日馆伴所申乞为髙丽使买金薄一百贯欲于杭州妆佛臣未敢许巳申禀都省窃虑都省复以为罪窃縁金薄本是禁物人使欲以妆佛为名久住杭州搔扰公私窃闻近嵗西蕃阿里库乞买金薄朝廷重难其事节次量与应副今来髙丽使朝辞日数巳迫乞指挥馆伴令以打造不出为词更不令收买一近据馆伴所申乞与髙丽使抄写曲谱臣谓郑卫之声流行海外非所以观徳若画朝㫖特为抄写尤为不便其状臣已收住不行贴黄臣前任杭州不受髙丽所进金塔虽曾宻奏闻元只作臣私意拒絶兼自来馆伴使臣若有所求请不可应副即须一面説谕不行或其事体大即候拒讫宻奏今陈轩等事事曲从便为申请若不施行即显是朝廷不许令使臣悦已而怨朝廷甚非馆伴之体右所申都省状其歴代史䇿府元龟及敕式乞详酌指挥事并出臣意不干僚属及吏人之事若朝廷以为有罪则臣乞独当责罚所有吏人乞不上簿取进止贴黄臣谨按春秋晋盟主也郑小国也而晋之执政韩起欲买玉环于郑商人子产终不与曰大国之求若无礼以节之是鄙我也又晋平公使其臣范昭观政于齐昭请齐景公之觞为寿晏子不与又欲奏成周之乐太师不许昭归谓晋侯曰齐未可伐也臣欲乱其礼而晏子知之欲乱其乐而太师知之今髙丽使契丹之党而我之陪臣也乃敢干朝廷求买违禁物传写郑卫曲子谱䙝慢甚矣安知非契丹欲设此事以尝探朝廷深浅难易乎而陈轩等事事为请惟恐失其意臣窃惑之又据轩等语录云髙丽使言海商擅徃契丹本国王捉送上国乞更赐约束恐不穏便而轩乃答云风讯不顺飘过乃是与闽中狡商巧説词理许令过界窃縁私徃北界条禁至重海外陪臣犹知遵禀而轩乃为归咎于风以薄其罪岂不乖戾倒置之甚乎臣忝备侍从事闗利害不敢不奏又元祐八年二月十五日端明殿学士兼翰林侍读学士左朝奉郎守礼部尚书苏轼札子奏臣近奏论髙丽使所买书籍及金薄等事准尚书省札子二月十二日三省枢宻院同奉圣㫖所买书籍曾经收买者许依例收买金薄特许收买余依奏吏人免上簿者臣所以区区论奏者本为髙丽契丹之与国不可假以书籍非止为吏人上簿也今来吏人独免上簿而书薄仍许收买臣窃惑之检会元祐编敕诸以熟铁及文字禁物与外国使人交易罪轻者徒二年看详此条但系文字不问有无妨害便徒二年则法意亦可见矣以谓文字流入诸国有害无利故立此重法以防意外之患前来许买䇿府元龟及北史已是失错古人有言一之谓甚其可再乎今乃废见行编敕之法而用一时失错之例后日复来例愈成熟虽买千百部有司不敢复执则中国书籍山积于髙丽而云布于契丹矣臣不知此事于中国得为穏便乎昔齐景公田招虞人以旌不至曰招虞人以皮冠孔子韪之曰守道不如守官夫旌与皮冠于事未有害也然且守之今买书利害如此编敕条贯如彼比之皮冠与旌亦有间矣臣当谨守前议不避再三论奏伏望圣慈早赐指挥取进止贴黄臣㸃检得馆伴使公案内有行下承受所收买文字数内有一项所买䇿府元龟敕式虽不曾卖与然髙丽之意亦可见矣又贴黄臣已令本部备録编敕条贯符下髙丽人使所过州郡约束施行去讫亦合奏知又元祐八年二月二十六日端明殿学士兼翰林侍读学士左朝奉郎守礼部尚书苏轼札子奏臣近再具札子奏论髙丽买书事今准敕节文检㑹国朝㑹要淳化四年大中祥符九年天禧五年曾赐髙丽九经书史记两汉书三国志晋书诸子厯日圣惠方隂阳地理书等奉圣㫖依前降指挥臣前所论奏髙丽入贡为朝廷五害事理灼然非复细故近又检坐见行编敕再具论奏并不䝉朝廷详酌利害及编敕法意施行但检坐国朝㑹要已曾赐予便为收买窃縁臣所论奏所计利害不轻本非为有例无例而发也事诚无害虽无例亦可若其有害虽百例不可用也而况㑹要之为书朝廷以备检閲非如编敕一一皆当施行也臣只乞朝廷详论此事当遵行编敕耶为当检行㑹要而已臣所忧者文书积于髙丽而流于契丹使北人周知山川崄要边防利害为患至大虽曾赐予乃是前日之失自今止之犹贤于接续许买荡然无禁也又髙丽人入朝动获所欲频嵗数来驯致五害如此之类皆不䝉朝廷省察深虑髙丽人复来遂成定例所以须至再三论奏兼今来髙丽人已发无可施行取进止贴黄今来朝㫖止为髙丽巳曾赐予此书复许接续收买譬编敕禁以熟铁与人使交易岂是外国都未有熟铁耶谓其已有反不复禁此大不可也缴进免五谷力胜税钱议札子元祐八年三月十三日端明殿学士兼翰林侍读学士左朝奉郎守礼部尚书苏轼札子奏臣闻应天以实不以文动民以行不以言去嵗扈从南郊亲见百姓父老瞻望圣颜欢唿鼓舞或至感泣皆云不意今日复见仁宗皇帝臣寻与范祖禹具奏其状矣窃揆圣心必有下酌民言上继祖武之意兼奉圣㫖催促祖禹所编仁宗故事寻以上进讫臣愚窃谓陛下既欲祖述仁庙即须行其实事乃可动民去嵗十一月七日曾奏乞放免五谷力胜税钱葢谓此事出于天圣附令乃仁宗一代盛徳之事入人至深及物至广望陛下主张决事寻䝉降付三省遂送戸部下转运司相度必无行理谨昩万死再录前来札子缴连进呈伏愿圣慈特赐详览若谓所捐者小所济者大可以追复仁宗圣政慰答民心即乞只作圣意批出施行若谓不然即乞留中更不降出免烦勘当取进止贴黄臣所乞放免五谷力胜税钱万一上合圣意有可施行欲乞内出指挥大意若曰祖宗旧法本不收五谷力胜税钱近乃着令许依例收税是致商贾无利有无不通丰年则谷贱伤农凶年则遂成饥馑宜令今后不问有无旧例并不得收五谷力胜税钱仍于课内除豁此一项臣昩死以闻无任战汗待罪之至上圆丘合祭六议札子元祐八年三月日端明殿学士兼翰林侍读学士左朝奉郎守礼部尚书苏轼札子奏臣伏见九月二十二日诏书节文俟郊礼毕集官详议祠皇地祗事及郊祀之嵗庙飨典礼闻奏者臣恭覩陛下近者至日亲祀郊庙神祗飨答实䝉休应然则圆丘合祭允当天地之心不宜复有改更臣窃惟议者欲变祖宗之旧圆丘祀天而不祀地不过以谓冬至祀天于南郊阳时阳位也夏至祀地于北郊隂时隂位也以类求神则阳时阳位不可以求隂也是大不然冬至南郊既祀上帝则天地百神莫不从也古者秋分夕月于西郊亦可谓隂位矣至于从祀上帝则以冬至而祀月于南郊议者不以为疑今皇地祗亦从上帝而合祭于圆丘独以为不可则过矣书曰肆类于上帝禋于六宗望于山川徧于羣神舜之受禅也自上帝六宗山川羣神莫不毕告而独不告地祗岂有此理哉武王克商庚戌柴望柴祭上帝也望祭山川也一日之间自上帝而及山川必无南北郊之别也而独略地祗岂有此理哉臣以知古者祀上帝则并祀地祗矣何以明之诗之序曰昊天有成命郊祀天地也此乃合祭天地经之明文而説者乃以比之丰年秋冬报也曰秋冬各报而皆歌丰年则天地各祀而皆歌昊天有成命也是大不然丰年之诗曰丰年多黍多稌亦有髙廪万亿及秭为酒为醴烝畀祖妣以洽百礼降福孔皆歌于秋可也歌于冬亦可也昊天有成命之诗曰昊天有成命二后受之成王不敢康夙夜基命宥宻于缉熙单厥心肆其靖之终篇言天而不及地颂所以告神明也未有歌其所不祭祭其所不歌也今祭地于北郊歌天而不歌地岂有此理也臣以此知周之世祀上帝则地祗在焉歌天而不歌地所以尊上帝故其序曰郊祀天地也春秋书不郊犹三望左氏传曰望郊之细也説者曰三望太山河海或曰淮海也又或曰分野之星及山川也鲁诸侯也故郊之细及其分野山川而巳周有天下则郊之细独不及五岳四渎乎岳渎犹得从祀而地祗独不得合祭乎秦燔诗书经籍散亡学者各以意推类而已王郑贾服之流未必皆得其真臣以诗书春秋考之则天地合祭久矣议者乃谓合祭天地始于王莽以为不足法臣窃谓礼当论其是非不当以人废光武皇帝亲诛莽者也尚采用元始合祭故事谨按后汉书郊祀志建武二年初制郊兆于洛阳为圆坛八陛中又为重坛天地位其上皆南乡西上此则汉世合祭天地之明验也又按水经注伊水东北至洛阳县圆丘东大魏郊天之所凖汉故事为圆坛八陛中又为重坛天地位其上此则魏世合祭天地之明验也唐睿宗将有事于南郊贾曾议曰有虞氏褅黄帝而郊喾夏后氏禘黄帝而郊鲧郊之与庙皆有褅褅于庙则祖宗合食于太祖禘于郊则地祗羣望皆合于圆丘以始祖配享葢有事祭非常祀也三辅故事祭于圆丘上帝后土位皆南面则汉尝合祭矣时褚无量郭山恽等皆以曾言为然明皇天寳元年二月敕曰凡所祠享必在躬亲朕不亲祭礼将有阙其皇地祗宜如南郊合祭是月二十日合祭天地于南郊自后有事于圆丘皆合祭此则唐世合祭天地之明验也今议者欲冬至祀天夏至祀地葢以为用周礼也臣请言周礼与今礼之别古者一嵗祀天者三明堂飨帝者一四时迎气者五祭地者二飨宗庙者四凡此十五者皆天子亲祭也而又朝日夕月四望山川社稷五祀及羣小祀之类亦皆亲祭此周礼也太祖皇帝受天眷命肇造宋室建隆初郊先飨宗庙并祀天地自真宗以来三嵗一郊必先有事景灵徧飨太庙乃祀天地此国朝之礼也夫周之礼亲祭如彼其多而嵗行之不以为难今之礼亲祭如此其少而三嵗一行不以为易其故何也古者天子出入仪物不繁兵卫甚简用财有节而宗庙在大门之内朝诸侯出爵赏必于太庙不止时祭而已天子所治不过王畿千里唯以齐祭礼乐为政事能守此则天下服矣是故嵗嵗行之率以为常至于后世海内为一四方万里皆聴命于上几务之繁亿万倍于古日力有不能给自秦汉以来天子仪物日以滋多有加无损以至于今非复如古之简易也今所行皆非周礼三年一郊非周礼也先郊二日而告原庙一日而祭太庙非周礼也郊而肆赦非周礼也优赏诸军非周礼也自后妃以下至文武官皆得䕃补亲属非周礼也自宰相宗室以下至百官皆有赐赉非周礼也此皆不改而独于地祗则曰周礼不当祭于圆丘此何义也议者必曰今之寒暑与古无异而宣王薄伐玁狁六月出师则夏至之日何为不可祭乎臣将应之曰舜一嵗而廵四岳五月方暑而南至衡山十一月方寒而北至常山亦今之寒暑也后世人主能行之乎周所以十二嵗一廵者唯不能如舜也夫周已不能行舜之礼而谓今可以行周之礼乎天之寒暑虽同而礼之繁简则异是以有虞氏之礼夏商有所不能行夏商之礼周有所不能用时不同故也宣王以六月出师驱逐玁狁葢非得巳且吉父为将王不亲行也今欲定一代之礼为三嵗常行之法岂可以六月出师为比乎议者必又曰夏至不能行礼则遣官摄祭祀亦有故事此非臣之所知也周礼大宗伯若王不与则摄位郑氏注曰王有故则代行其祭事贾公彦疏曰有故谓王有疾及哀惨皆是也然则摄事非安吉之礼也后世人主不能嵗嵗亲祭故命有司行事其所从来久矣若亲郊之嵗遣官摄事是无故而用有故之礼也议者必又曰省去繁文末节则一嵗可以再郊臣将应之曰古者以亲郊为常理故无繁文今世以亲郊为大礼则繁文有不能省也若帷城幔屋盛夏则有风雨之虞陛下自宫入庙出郊冠通天乗大辂日中而舍百官卫兵暴露于道铠甲具装人马喘汗皆非夏至所能堪也王者父事天母事地不可偏也事天则备事地则简是于父母有隆杀也岂得以为繁文末节而一切欲省去乎国家养兵异于前世自唐之时未有军赏犹不能嵗嵗亲祠天子出郊兵卫不可简省大辂一动必有赏给今三年一郊倾竭帑藏犹恐不足郊赉之外岂可复加若一年再赏国力将何以给分而与之人情岂不失望议者必又曰三年一祀天又三年一祭地此又非臣之所知也三年一郊已为疏阔若独祭地而不祭天是因事地而愈䟽于事天自古未有六年一祀天者如此则典礼愈坏欲复古而背古益逺神祗必不顾飨非所以为礼也议者必又曰当郊之嵗以十月神州之祭易夏至方泽之祀则可以免方暑举事之患此又非臣之所知也夫所以议此者为欲举从周礼也今以十月易夏至以神州代方泽不知此周礼之经耶抑变礼之权也若变礼从权而可则合祭圆丘何独不可十月亲祭地十一月亲祭天先地后天古无是礼而一嵗再郊军国劳费之患尚未免也议者必又曰当郊之嵗以夏至祀地祗于方泽上不亲郊而通爟火天子于禁中望祀此又非臣之所知也书之望秩周礼之四望春秋之三望皆谓山川在境内而不在四郊者故逺望而祭也今所在之处俛则见地而云望祭是为京师不见地乎此六议者合祭可不之决也夫汉之郊礼尤与古戾唐亦不能如古本朝祖宗钦崇祭祀儒臣礼官讲求损益非不知圆丘方泽皆亲祭之为是也葢以时不可行是故参酌古今上合典礼下合时宜较其所得已多于汉唐矣天地宗庙之祭皆当嵗徧今不能嵗徧是故徧于三年当郊之嵗又不能于一嵗之中再举大礼是故徧于三日此皆因时制宜虽圣人复起不能易也今并祀不失亲祭而北郊则必不能亲徃二者孰为重乎若一年再郊而遣官摄事是长不亲事地也三年间郊当行郊地之嵗而暑雨不可亲行遣官摄事则是天地皆不亲祭也夫分祀天地决非今世之所能行议者不过欲于当郊之嵗祀天地宗庙分而为三耳分而为三有三不可夏至之日不可以动大衆举大礼一也军赏不可复加二也自有国以来天地宗庙唯飨此祭累圣相承唯用此礼此乃神祗所歆祖宗所安不可轻动动之则有吉凶祸福不可不虑三也凡此三者臣熟计之无一可行之理伏请从旧为便昔西汉之衰元帝纳贡禹之言毁宗庙成帝用丞相衡之议改郊位皆有殃咎着于史䇿徃鉴甚明可为寒心伏望陛下详览臣此章则知合祭天地乃是古今正礼本非权宜不独初郊之嵗所当施行实为无穷不刋之典愿陛下谨守太祖建隆神宗熙宁之礼无更改易郊祀庙飨以敉宁上下神祗仍乞下臣此章付有司集议如有异论即须画一解破臣所陈六议使皆屈伏上合周礼下不为当今军国之患不可固执更不论当今可与不可施行所贵严祀大典蚤以时定取进止贴黄唐制将有事于南郊则先朝献太清宫朝享太庙亦如今礼先二日告原庙先一日享太庙然议者或亦以为非三代之礼臣谨按武王克商丁未祀周庙庚戌柴望相去三日则先庙后郊亦三代之礼也请诘难圆丘六议札子元祐八年三月二十二日端明殿学士兼翰林侍读学士左朝奉郎守礼部尚书苏轼札子奏臣近奏论圆丘合祭天地非独适时之宜亦自然上合三代六经为万世不刋之典然臣不敢必以为是故发六议以开异同之端欲望圣㫖行下令议者与臣反覆诘难尽此六议之是非而取其通者则其论可得而定也今奉圣㫖但云令集议官集议闻奏窃虑议者各伸其意不相诘难则是非可否终莫之决虽圣明必有所择而人各自为一议但欲遂其前説岂圣朝考礼之本意哉臣今欲乞集议之日若所见不同即须画一难臣六议明着可否之状不得但持一説不相诘难臣非敢自是而求胜也葢欲从长而取通也若议不通敢不废前説以从衆论取进止乞改居丧婚娶条状元祐八年三月日端明殿学士兼翰林侍读学士左朝奉郎守礼部尚书苏轼状奏臣伏见元祐五年秋颁条贯诸民庶之家祖父母父母老疾无人供侍子孙居丧者聴尊长自陈验实婚娶右臣伏以人子居父母丧不得嫁娶人伦之正王道之本也孟子论礼色之轻重不以所重徇所轻丧三年为二十五月使嫁娶有二十五月之迟此色之轻者也释丧而婚㑹邻于禽犊此礼之重者也先王之政亦有适时从宜者矣然不立居丧嫁娶之法者所害大也近世始立女居父母丧及夫丧而贫乏不能自存并聴百日外嫁娶之法既已害礼伤教矣然犹或可以从权而冒行者以女弱不能自立恐有流落不虞之患也今又使男子为之此何义也哉男年至于可娶虽无兼侍亦足以养父母矣今使之释丧而婚㑹是直使民以色废礼耳岂不过甚矣哉春秋礼经记礼之变必曰自某人始使秉直笔者书曰男子居父母丧得娶妻自元祐始岂不为当世之病乎臣谨按此法本因邛州官吏妄有起请当时法官有失考论便为立法臣备位秩宗前日又因迩英进读论及此事不敢不奏伏望圣慈特降指挥削去上条稍正礼俗谨录奏闻伏候勅㫖东坡全集巻六十三东坡全集卷六十四钦定四库全书东坡全集巻六十四宋蘓轼撰奏议一十首奏马澈不当屏出学状元祐八年四月日端明殿学士兼翰林侍读学士左朝奉郎守礼部尚书苏轼状奏准太学条三学生凡有进献文字及书启贽有位并先经长贰看详可否违者出学右本部看详诸色人茍有所见公私利害皆得进状许直于所属官司投下即无更令官吏看详可否方得投进之文所以达聪明防壅蔽古今不易之道也本因国子监生员独縁本监起请遂立上条曲生防禁至于投献书启文字求知公卿此正举人常事今乃使本监长贰先行看详违者皆屏出学若论列朝政得失使其言当理固人主所欲闻也若不当理亦人主所当容也今乃先令有司看详去取甚非子产不毁乡校魏相去副封之意也去年九月内太学内舍生马澈进状论礼部韵畧有疎畧未尽事件䝉朝廷送下本部谨按澈所论文指雅驯考验经史皆有援据此乃内舍生员之优者教养之官所当爱惜而其所论亦当下有司详议增损施行本部寻下本监勘当准囘申巳于十二月内检举上条其马澈已屏出学以此显见上条无益有害欲乞朝廷详酌特与删除不行仍乞依旧令马澈充内舍生其所进状乞行下有司看详如有可采乞赐施行谨録奏闻伏候敕㫖乞校正陆贽奏议上进札子元祐八年五月七日端明殿学士兼翰林侍读学士左朝奉郎守礼部尚书苏轼同吕希哲吴安诗丰稷赵彦若范祖禹顾临札子奏臣等猥以空疎备员讲读圣明天纵学问日新臣等才有限而道无穷心欲言而口不逮以此自愧莫知所为窃谓人臣之纳忠譬如医者之用药药虽进于医手方多传于古人若已经效于世间不必皆从于巳出伏见唐宰相陆贽才本王佐学为帝师论深切于事情言不离于道徳智如子房而文则过辩如贾谊而术不疎上以格君心之非下以通天下之志三代以还一人而巳但其不幸仕不遇时徳宗以苛刻为能而贽谏之以忠厚徳宗以猜疑为术而贽劝之以推诚徳宗好用兵而贽以消兵为先徳宗好聚财而贽以散财为急至于用人听言之法治边驭将之方罪巳以收人心改过以应天道去小人以除民患惜名器以待有功如此之流未易悉数可谓进苦口之药石鍼害身之膏肓使徳宗尽用其言则贞观可得而复臣等每退自西合即私相告言以陛下圣明必喜贽议论但使圣贤之相契即如臣主之同时昔冯唐论颇牧之贤则汉文为之太息魏相条鼌董之对则孝宣以致中兴若陛下能自得师莫若近取诸贽夫六经三史诸子百家非无可观皆足为治但圣言幽逺末学支离譬如山海之崇深难以一二而推择如贽之论开巻了然聚古今之精英实治乱之龟鑑臣等欲取其奏议稍加校正缮写进呈愿陛下置之坐隅如见贽面反覆熟读如与贽言必能发圣性之髙明成治功于嵗月臣等不胜区区之意取进止辨黄庆基弹劾札子元祐八年五月十九日端明殿学士兼翰林侍读学士左朝奉郎守礼部尚书苏轼札子奏臣自少年从仕以来以刚褊疾恶尽言孤立为累朝人主所知然亦以此见疾于羣小其来乆矣自熈宁元丰间为李定舒亶辈所谗及元祐以来朱光庭赵挺之贾易之流皆以诽谤之罪诬臣前后相传专用此术朝廷上下所共明知然小人非此无以深入臣罪故其计须至出此今者又闻台官黄庆基复祖述李定朱光庭贾易等旧说亦以此诬臣并言臣有妄用颍州官钱失入尹真死罪及强买姓曹人田等虽知朝廷巳察其姦罢黜其人矣然其间有关臣子之大节者于义不可不辨谨具画一如左一臣先任中书舍人日适值朝廷窜逐大奸数人所行告词皆是元降词头所述罪状非臣私意所敢增损内吕惠卿自前执政责授散官安置诛罚至重当时䝉朝㫖节録台谏所言惠卿罪恶降下既是词头所有则臣安敢减落然臣子之意以为事涉先朝不无所忌故特于告词内分别解说令天下晓然知是惠卿之奸而非先朝盛徳之累至于窜逐之意则巳见于先朝其畧曰先皇帝求贤若不及从善如转圜始以帝尧之心姑试伯鲧终然孔子之圣不信宰予发其宿奸谪之辅郡尚疑改过稍畀重权复陈罔上之言继有砀山之贬反覆教戒恶心不悛躁轻矫诬徳音犹在臣之愚意以谓古今如鲧为尧之大臣而不害尧之仁宰予为孔子髙弟而不害孔子之圣又况再加贬黜深恶其人皆先朝本意则臣区区之忠盖自谓无负矣今庆基乃反指以为诽谤指斥不亦矫诬之甚乎其余所言李之纯苏颂刘谊唐义问等告词皆是庆基文致附㑹以成臣罪只如其间有劳来安集四字便云是厉王之乱若一一似此罗织人言则天下之人更不敢开口动笔矣孔子作孝经曰如临深渊如履薄氷此幽王之诗也不知孔子诽谤指斥何人乎此风萌于朱光庭盛于赵挺之而极于贾易今庆基复宗师之臣恐隂中之害渐不可长非独为臣而言也一庆基所言臣行陆师闵告词云侵渔百端怨讟四作亦谓之谤讪指斥此词元不是臣行中书案底必自有主名可以覆验显是当时掌诰之臣凡有窜逐之人皆似此罪状其事非独臣也所谓侵渔怨讟者意亦指言师闵而巳何名为谤讪指斥乎庆基以他人之词移为臣罪其欺罔类皆如此一庆基所言臣妄用颍州官钱此事见䝉尚书省勘㑹次然所用皆是法外支赏令人告捕强恶贼人及逐急将还前知州任内公使库所少贫下行人钱物情理如此皆可覆验一庆基所言臣强买常州宜兴县姓曹人田地八年州县方与断还此事元系臣任团练副使日罪废之中託亲识投状依条买得姓曹人一契田地后来姓曹人却来臣处昬赖争夺臣即时牒本路转运司令依公尽理根勘仍便具状申尚书省后来转运司差官勘得姓曹人招服非理昬赖依法决讫其田依旧合是臣为主牒臣照㑹臣愍见小民无知意在得财臣既备位侍从不欲与之计较曲直故于招服断遣之后却许姓曹人将元价收赎仍亦申尚书省及牒本路施行今庆基乃言是本县断还本人显是诬罔今来公案见在户部可以取索案验一庆基所言臣在颍州失入尹真死罪此事巳经刑部定夺不是失入却是提刑蒋之翰妄有按举公案具在刑部可以覆验右臣窃料庆基所以诬臣者非一臣既不能尽知又今来朝廷巳知其姦妄而罢黜其人臣不当一一辩论但人臣之义以名节为重须至上烦天听取进止谢宣谕札子元祐八年五月二十四日端明殿学士兼翰林院侍读学士左朝奉郎守礼部尚书苏轼札子奏臣伏准今月二十二日弟门下侍郎辙奉宣圣㫖縁近来衆人正相捃拾令臣且须省事者天慈深厚如训子孙委曲保全如爱肢体感恩之涕不觉自零伏念臣才短数竒性疎少虑半生犯患垂老困谗非二圣之深知虽百死而何赎伏见东汉孔融才疏意广负气不屈是以遭路粹之寃西晋嵇康才多识寡好善闇人是以遇钟㑹之祸当时为之扼腕千古为之流涕臣本无二子之长而兼有昔人之短若非陛下至公而行之以恕至仁而照之以明察消长之徃来辩利害于疑似则臣已下从二子游乆矣岂复有今日哉谨当奉以周旋不敢失坠便须刻骨岂独书绅庶全蝼蚁之躯以报丘山之徳臣无任感天荷圣激切屏营之至谨奏奏乞增广贡举出题札子元祐八年五月二十六日端明殿学士兼翰林侍读学士左朝奉郎守礼部尚书苏轼札子奏臣伏见元祐贡举敕诸诗赋论题于子史书出如于经书出而不犯见试举人所治之经者亦听臣窃谓自来诗赋论题杂出于九经孝经论语注中文字浩博有可选择乆而不穷今详上条止得于子史书出所取者狭虽听于经书出又须不犯见试举人所治之经如是在京试院分经引试可以就别经出题至如外州军只作一埸引试即须囘避只如子史中出恐非经乆之法臣今相度欲乞诗赋论题许于九经孝经论语子史并九经论语注中杂出更不避见试举人所治之经但须于所给印纸题目下备録上下全文并注疏不得漏落则本经与非本经举人所记均一更无可避兼足以称朝廷待士之意本只以工拙为去取不以不全之文掩其所不知以为进退于忠厚之风不为无补取进止申省议读汉唐正史状元祐八年八月十九日端明殿学士兼翰林侍读学士左朝奉郎守礼部尚书苏轼同顾临赵彦若状申昨准内降宰臣吕大防札子奏臣每旬获侍经筵窃见进读五朝寳训将欲了毕自来多用前代正史进读窃谓其间有不足上烦圣览者欲乞指挥讲读官同将汉唐正史内可以进读事迹钞节成篇遇读日进呈敷演庶裨圣治取进止奉御寳批依奏右轼等今巳钞节缮写稍成巻秩于将来开讲日进读即未审与五朝寳训并进为复间日一读谨具申尚书省伏候指挥朝辞赴定州论事状元祐八年九月二十六日端明殿学士兼翰林侍读学士左朝奉郎新知定州苏轼状奏右臣闻天下治乱出于下情之通塞至治之极至于小民皆能自通大乱之极至于近臣不能自达易曰天地交泰其词曰上下交而其志同又曰天地不交否其词曰上下不交而天下无邦夫无邦者亡国之谓也上下不交则虽有朝廷君臣而亡国之形巳具矣可不畏哉臣不敢复引衰世昬主之事只如唐明皇中兴刑措之君也而天寳之末小人在位下情不通则鲜于仲通以二十万人全军䧟没于泸南明皇不知驯致其事至安禄山反兵巳过河而明皇犹以为忠臣此无他下情不通耳目壅蔽则其渐至于此也臣在经筵数论此事陛下为政九年除执政台谏外未尝与羣臣接然天下不以为非者以谓垂帘之际不得不尔也今者祥除之后听政之初当以通下情除壅蔽为急务臣虽不肖䝉陛下擢为河北西路安抚使沿边重地此为首冠臣当悉心论奏陛下亦当垂意听纳祖宗之法边帅当上殿面辞而陛下独以本任阙官迎接人衆为词降㫖拒臣不令上殿此何义也臣若伺侯上殿不过更留十日本任阙官自有转运使权摄无所阙事迎接人衆不过更支十日粮有何不可而使听政之初将帅不得一面天颜而去有识之士皆谓陛下厌闻人言意轻边事其兆见于此矣臣备位讲读日侍帷幄前后五年可谓亲近方当戍边不得一见而行况疎逺小臣欲求自通亦难矣易曰天行健君子以自强不息又曰帝出乎震相见乎离夫圣人作而万物覩今陛下听政之初不行乘干出震见离之道废祖宗临遣将帅故事而袭行垂帘不得巳之政此朝廷有识所以惊疑而忧虑也臣不得上殿于臣之私别无利害而于听政之始天下属目之际所损圣徳不小臣巳于今月二十七日出门非敢求登对然臣始者本俟上殿欲少效愚忠今来不敢以不得对之故便废此言惟陛下察臣诚心少加採纳古之圣人将有为也必先处晦而观光处静而观动则万物之情毕陈于前不过数年自然知利害之真识邪正之实然后应物而作故作无不成臣敢以小事譬之夫操舟者常患不见水道之曲折而水滨之立观者常见之何则操舟者身寄于动而立观者常静故也奕碁者胜负之形虽国工有所不尽而袖手旁观者常尽之何则奕者有意于争而旁观者无心故也若人主常静而无心天下其孰能欺之汉景帝即位之初首用鼌错更易法令黜削诸侯遂成七国之变景帝徃来两宫间寒心者数月终身不敢复言兵武帝即位未几遂欲用兵鞭挞四夷兵连祸结三十余年然后下哀痛诏封宰相为富民侯臣以此知古者英睿之君勇于立事未有不悔者也景帝之悔速故变而复安武帝之悔迟故几至于乱虽迟速安危小异然比之常静无心终始不悔如孝文帝者不可同年而语矣今陛下圣智絶人春秋鼎盛臣愿虚心循理一切未有所为黙观庶事之利害与羣臣之邪正以三年为期俟得利害之真邪正之实然后应物而作使既作之后天下无恨陛下亦无悔上下同享太平之利则虽尽南山之竹不足以纪圣功兼三宗之寿不足以报圣徳由此观之陛下之有为惟忧太早不患稍迟亦已明矣臣又闻为政如用药方今天下虽未大治实无大病古人云有病不治常得中医虽未能尽除小疾然贤于误服恶药觊万一之利而得不救之祸者逺矣臣恐急进好利之臣辄劝陛下轻有改变故辄进此说敢望陛下深信古语且守中医安稳万全之䇿勿为恶药所误实社稷宗庙之利天下幸甚臣不胜忘身忧国之心冒死进言谨録奏闻伏候敕㫖乞降度牒修定州禁军营房状元祐八年十月日端明殿学士兼翰林侍读学士左朝奉郎知定州苏轼状奏臣伏见定州近嵗军政不严边备小弛事不可悉数请举一二如甲仗库子军人张全一年之间持仗入库前后盗铜锣十二面监官明知并不申举又有帐设什物库子军人田平等二年之间盗帐设什物八百余件银二百五十余两恣意典卖军城寨人户採斫禁山开耕为田公然起税住坐者一百八十余家城中有开柜坊人百余户明出牌牓召军民赌博若此之类未易悉数是致法令不行禁军日有逃亡聚为盗贼民不安居臣到任以来备见其事然不欲骤行峻治但因事行法无所贷舍其上件张全田平等皆以付狱按治侵斫禁山人逐次举觉依法勘断张徳等九人其多年侵耕巳成永业者别作擘划处置申枢宻院次开柜坊人出榜召人告捉有王京等四十家陈首改业其余并走出州界军民自此稍知有朝廷法令逃军衰少贼盗亦稀臣近令所辟幕官李之仪孙敏行徧徃诸营㸃检据逐官囘申营房大段损壊不庇风雨非惟乆不修葺盖是元初创造材植怯弱人工因循多是两椽小屋偷地盖造椽柱腐烂大半无瓦一牀一灶之外转动不得之仪等又㸃检得诸营军号例皆暗敝妻子冻馁十有五六臣寻体问得盖是将校不法乞取歛掠坐放债负身既不正难以戢下是致诸军公然饮博踰滥三事不禁虽上禁军无不贫困轻生犯法靡所不至若不按发其太甚者无以警衆革弊巳体量得云翼指挥使孙贵到营四箇月前后歛掠一十一度计入巳赃九十八贯八百文巳送司理院枷项限勘去讫臣既目覩媮弊理合葺治犯法之人丝毫无贷即须恤其有无同其苦乐岂可身居大厦而使士卒终年处于偷地破屋之中上漏下湿不安其家辄巳差将官李巽钱春卿刘世孙将带人匠徧诣诸营逐一检计合修去处具合用材料人工估见的确钱数仍差本司凖备勾当供奉官石异躬亲再行覆检到除与逐将所检合修营房间架材木等并同外又据本官检料到更合修盖营房一十六间谨具画一奏闻如后一河北第一将检计到本将下所管定州住营马步禁军八指挥合行修盖营房共四千一百一十七间据合用材植物料纽估到计使价钱一万七千六百九贯六百八十文省一河北第二将检计到本将下所管定州住营马步禁军八指挥合行修盖营房共三千七百二十间据合用材植物料纽估到计使价钱一万五千五贯二百八十一文省一检计到不𨽻将下所管定州营步军振武第四十五指挥合行修盖营房一百一十八间并合添井眼据合用材植物料纽估到计使价钱五百五十八贯一百六十七文省一本司准备勾当供奉官石异检料更合修盖第一第二将下诸军营房共一十六间据合用材植物料纽估到计使价钱七十四贯六百一十二文省右谨件如前臣窃谓上件合用钱数虽当破系省钱又縁河北转运司近年财赋窘迫必难支破伏望圣慈深念河朔为诸路要重而定武控扼强隣又为河北屏捍所屯兵马理当加意葺治其上件营房不可不于今年秋冬便行修盖欲乞特出圣断支赐空名度牒一百七十一道委本司召人出卖一面置埸和买材料烧造砖瓦和雇人匠节次不住修盖施行所有逐将及本司准备勾当官石异检计到诸军合盖营房间架材植物料等细数文状四本缴进在前谨録奏闻伏候勅㫖贴黄勘㑹度牒一百七十一道系将前项检计到的确物料钱数契勘合用道数外计剰钱五十二贯二百五十八文欲乞就整支降乞增修弓箭社条约状二首元祐八年十一月十一日端明殿学士兼翰林院侍读学士左朝奉郎知定州苏轼状奏臣窃见契丹乆和河朔无事沿边诸郡军政少弛将骄卒惰缓急恐不可用武艺军装皆不逮陜西河东逺甚虽据即目边防事势三五年间必无警急然居安虑危有国之常备事不素讲难以应猝今者河朔沿边诸军未尝出征终年坐食理合富强臣近遣所辟幕官李之仪孙敏行亲入诸营按视曲折审知禁军大率贫窘妻子赤露饥寒十有六七屋舍大壊不庇风雨体问其故盖是将校不肃歛掠乞取坐放债负习以成风将校既先违法不公则军政无縁修举所以军人例皆饮博踰滥三事不止虽是禁军不免寒饿既轻犯法动辄逃亡此岂乆安之道臣自到任渐次申严军法逃军盗贼已觉衰少年嵗之间庶革此风然臣窃谓沿边禁军缓急终不可用何也骄惰既乆胆力耗惫虽近戍短使辄与妻孥泣别被甲持兵行数十里即便喘汗臣若严加训练昼夜勤习驰骤坐作使耐辛苦则此声先驰契丹疑畏或致生事臣观祖宗以来沿边要害屯聚重兵止以壮国威而消敌谋盖所谓先声后实形格势禁之道耳若进取深入交锋两阵犹当杂用禁旅至于平日保境备御小事即须专用极边土人此古今不易之论也鼌错与汉文帝画备边䇿不过二事其一曰徙逺方以实广虚其二曰制边县以备敌寳元庆厯中赵元昊反屯兵四十余万招刺宣毅保捷二十五万人皆不得其用卒无成功范仲淹刘沪种世衡等专务整缉蕃汉熟户弓箭手所以封殖其家砥砺其人者非一道藩篱既成贼来无所得故元昊复臣今河朔西路被边州军自澶渊讲和以来百姓自相团结为弓箭社不论家业髙下户出一人又自相推择家资武艺衆所服者为社头社副録事谓之头目带弓而锄佩剑而樵出入山坂饮食长技与契丹同私立赏罚严于官府分畨廵逻铺屋相望若透漏北人及本土强盗不获其当畨人皆有重罚遇有𦂳急击皷集衆顷刻可致千人器甲鞍马常若有警盖亲戚坟墓所在人自为战敌甚畏之体问得元丰二年北界羣贼一火约二十余人在两界首不住打劫为患乆不败获有北平军大悲村本社头目冉万冉昇及长行冉捷等部领社人与北贼鬬敌赶趂捉杀直至北界地名北当山峪内被冉万射中贼头徐徳冉捷赶上斫获首级并冉昇亦斫到第二贼头贾贵本路保明申奏朝廷并巳于班行内安排以此知弓箭社人户骁勇敢战缓急可用先朝名臣帅定州者如韩琦龎籍皆加意拊循其人以为爪牙耳目之用而籍又增损其约束赏罚奏得仁宗皇帝圣㫖见今具存昨于熈宁六年行保甲法凖当年十二月四日圣㫖强壮弓箭社并行废罢又至熈宁七年再准正月十九日中书札子圣㫖应两地供输人戸除元有弓箭社强壮义勇之类并依旧存留外更不编排保甲看详上件两次圣㫖除两地供输村分方许依旧置弓箭社其余并合废罢虽有上件指挥公私相承元不废罢只是令弓箭社两丁以上人户兼充保甲以致逐捕本界及化外盗贼并皆驱使弓箭社人戸向前用命捉杀见今州县委实全借此等寅夜防把显见弓箭社实为边防要用其势决不可废但以兼充保甲之故召集追唿劳费失业今虽名目具存责其实用不逮徃日臣窃谓陜西河东弓箭手官给良田以备甲马今河朔沿边弓箭社皆是人户祖业田产官无丝毫之给而捐躯捍边器甲鞍马与陜西河东无异苦乐相辽未尽其用近日覇州文安县及真定府北寨皆有北人惊劫人户捕盗官吏拱手相视无如之何以验禁军弓手皆不得力向使州县逐处皆有弓箭社人戸致命尽力则北人岂敢轻犯边塞如入无人之境臣巳戒饬本路将吏申严赏罚加意拊循其人去讫辄复拾用龎籍旧奏约束稍加增损别立条目欲乞朝廷立法少赐优异明设赏罚以示惩劝今巳宻切取㑹到本路极边定保两州安肃广信顺安三军边面七县一寨内管自来团结弓箭社五百八十八村六百五十一火共计三万一千四百一十一人若朝廷以为可行立法之后更敕将吏常加拊循使三万余人分畨昼夜巡逻盗边小冦来即擒获不至忸憷以生戎心而事皆循旧无所改作敌不疑畏无由生事有利无害较然可见谨具所乞立法事件画一如左一看详嘉祐四年龎籍起请巳获朝㫖事件除见可施行外有当时事体与今来稍有不同须至少有增损今参详到下项弓箭社人戸但系乆来团结地分并依见今巳行体例不拘物产髙下丁口衆寡并每戸选择强壮一丁充弓箭手贴黄髙强人戸与下等各出一丁虽似不均縁行之巳乆下等人戸无词乞具一切仍旧若上戸添差人数即恐行法之初人心不安又縁保甲法虽上户亦止一丁所以今来不敢增损每社置社长社副社録事各一名为头目并选有物力或好人材事艺衆所推服者方得差补农事余暇委头目常切提举阅习武艺务令精熟齐整如无盗贼非时不得勾集每社及百人以上选少壮者三人不满百人者选二人不满五十人者选一人充急脚子并轮畨一月一替专令探报盗贼如探报不实及稽留后时有误捕捉者并申官乞行严断逐社各置皷一面如有事故及盗贼并须声皷勾集若寻常社内声皷不到者每次罚钱一百如社内一两村共为一火地理稍逺不闻皷声去处即火急差急脚子勾唤若强盗入村声皷勾唤不到及到而不入贼者并罚钱三贯如三经罚钱一百一经罚钱三贯而各再犯者并送所属严断如能捉获强盗一名除依条支赏外更支钱二十贯如两次捉获依前支赏外仍与免户下一年差徭如三次以上更免一年无差徭可免者各更支钱十贯折充如获窃盗一名除依条支赏外更支钱二贯以上钱用社内罚钱充如不足并社衆拘备逐社各人置弓一张箭三十只刀一口内单丁及贫不及办者许置鎗及桿棒一条内一件不足者罚钱五百弓箭不堪施放器械虽有而不精并罚钱二百若全然不置者即申送所属乞行勘断逐社每夜轮差一十人于地分内徃来廵覻仍本县每季给厯一道委本社头目抄上当巡人姓名有不到者罚钱二百如本地分失贼其当巡人委本社监勒依条限捕捉限满不获送官量事行遣其所给厯除每季纳换及知佐下乡因便㸃检外不得非时取索弓箭社人户遇出入经宿以上须告报本社头目及隣近同保之人违者罚钱三百文社内遇捉杀贼盗因鬬致死除依条官给绢外更给钱一十贯付其家被伤重者减半并以系省钱充社内所纳罚钱令社长等同共封记主管须遇社㑹合行酬赏者方得对衆支给破使即不得衷私别作支用社内遇丰熟年只得春秋二社聚㑹因便㸃集器械非时不得乱有纠集搔扰已上并是龎籍起请已获朝㫖事件自熈宁六年圣㫖废罢后来民间依旧衷私施行今参详增损修定一弓箭社人户为与契丹为邻各自守䕶骨肉坟墓晓夜不住巡逻探伺以此巡检县尉全借此人为耳目肘臂之用每遇冬教内有本社弓箭人户见系保甲人数者即须勾上一月教阅其称捕盗官司不敢放心以至化外贼盗既知逐社人勾上村堡空虚即皆生心窥伺公私忧恐又人户勾集弥月诸般费用不少深为患苦臣窃谓保甲人户每年冬教本为恐其因循武艺生疎缓急难用今来弓箭社人户既处边塞与北人气俗相似以战鬭为生寝食起居不释弓马出入守望常带器械其势无由生疎欲乞应弓箭人户今后更不充保甲仍免冬教显无妨碍而使人户稍免无益之费专心守御又免教集之月村堡空虚以生戎心公私安枕为利不浅其减罢保正长并却令充本社守阙头目一弓箭社人户既任透漏失贼之责动辄罚钱科罪及均出赏钱显见与其余人戸苦乐不同理合稍加优异欲乞应弓箭社人戸并免两税折变科配今已取㑹到本路州军所免折科钱物数目比之和买价例每嵗剰费钱七千九百九十八贯五十六文所获精锐可用民兵三万余人费小利大可行无疑一弓箭社头目并是乡村有物力心胆之人责以齐衆保境亦须别加旌劝欲乞立定年限每勾当及三年如无透漏及私罪情重者委本县令佐及捕盗官保明申安抚司给与公据公罪杖以下听赎又及三年无上件过犯仍与保明给公据与免本户差徭内别有功劳者委自安抚司相度如委是卓然显效虽未及上件年限亦与比类施行若更有大段劳绩难以常格论赏者即委自本司奏乞録用一弓箭社地分本系人戸私下情愿自相团结皆是縁边之人衆共相约要害防把之处行之已乆契丹不疑所以龎籍奏请并是因旧畧加约束今来不可更有移易地分及增添团结去处永逺只以今来所管五百八十八村为定所贵事事循旧不至张皇生事如本地分内人戸分烟析生即各据户眼定差或外来人户典买到本社田地亦许收入差充弓箭社戸若两处有田产者不得縁此带免别处折变委所属官司常切觉察贴黄弓箭社五百八十八村内有八十九村系两地供输人户勘㑹上件人户元是有些小虚名税赋自来北界差人过来计㑹本县收衆戸抱脚供输其人戸并是一心捍边可信之人切虑朝廷欲知其实一今来既立法整齐弓箭社人户及免冬教即须委自安抚司逐时差官按视内有武艺胆力出衆之人即须与例物激赏不惟使人户竞劝亦所以致朝廷及将帅恩意缓急易为驱使今取㑹到辖下两州三军弓箭社人户兼充保甲者每年冬教按赏合用钱一千五百八十二贯七百八十八文今来既免冬教即保甲司却合出备上件钱数与安抚司为上件激赏之用但人数既多上件钱数微少支用不足欲乞每年破五千贯除上件钱数外其余并以本路囘易库见在钱贴支右谨件如前臣窃见西山之下定保之间山开川平无陂塘之险澶渊之役敌自是深入见今本路只有战兵二万五千九百余人分屯八州军若有警急尚不足于守而况战乎论者或以保甲之衆缓急可恃臣窃谓保甲皆齐民也集教止是一月武艺无縁精熟又平时无丝毫之利有得于官每嵗所获按赏例物不偿集教一月之费一旦驱之于战守死地恐未可保惟弓箭社人户所处皆必争之地世世相传结髪与敌战若朝廷许依臣所乞少有以优异其人既免折科间复赎罪免役嵗以五十缗赏其尤异者深致朝廷将帅恩意则此三万余人真乆逺可恃者也今録白到嘉祐四年龎籍奏获圣㫖事件兼取㑹到本路两州三军弓箭社火人数及免折科每年和买费用钱数并免冬教所省按赏例物数目缴连在前仍画到地图一面帖出接连边面及逐社住坐去处随状进呈伏望圣慈详酌施行谨録奏闻伏候敕㫖贴黄所乞免折科却行和买剰费钱七千九百九十八贯五十六文所乞以囘易库钱贴支保甲按赏钱为五千贯令安抚司支用计费钱三千四百一十七贯二百一十二文共计钱一万一千四百一十五贯二百六十八文所乞至微恐不赡于用未足以起士气但臣不敢多乞耳若朝廷深念北边事大此三万余人乆逺必大段得力更赐擘画钱物应副成就或于近里州军䟎那寛剰免役六色钱与本路被边州军添雇诸色役人其弓箭社人戸并与免役则人情翕然归戴愿效死而不可得矣更乞朝廷详酌又今来所乞事件先巳宻切下本路近地州军官吏相度利害寻皆供到有利无害经乆可行保明文状在本司讫又元祐八年十一月日端明殿学士兼翰林侍读学士左朝奉郎知定州苏轼状奏右臣近奏乞脩完极边弓箭社条约已详具利害于今月十一日入递去讫臣自到任以来不住令主管衙前引到北人访问事宜虽虚实难明然前后参验亦可见其畧大抵契丹近嵗多为小国塔坦珠保之类所叛破军杀将非一近据北人契丹四格探报北界为差发兵马及人戸家丁徃招州以来收杀珠保等国及为近年不熟是致朔易武州皆有强贼兼燕京东北白浮图碇东恶山内有强贼一火约百五十人不住打劫及又据北平军申据勾当事人李坚等体探得北界昨差徃西北路去者兵士并百姓等近有逃背落草四十余人马二十匹见在狼山西头君市等村乞食窃虑来南界别作过犯虽未见的实然去嵗之冬霸州文安县被北军杀人刼物朝廷已知其详及真定府北寨于去年八月今年二月两次被北军羣衆打劫近又访闻代州胡谷寨莎泉堡有北军六七十人劫掠本堡居人财物杀伤弓箭手及妇女七八人及至捕盗官㑹贼已去矣临去说与铺兵我只在你地分里待更来打赤岸村以此数事参验显见契丹见今兵困于小国调发频併民不堪命聚为盗贼虽邻境多故实中国之利必无渝盟之忧然盗贼充斥彼自不能制其余波末流必延及吾境若边臣坐观不先事设备则边民无由安居亦恐更生意外之患若督迫捕盗官吏带领兵甲晓夜出入巡逻则贼未必获而居民先受其扰又或縁此引惹生事臣再三思虑惟有整葺弓箭社一事名不张皇其实可用若早获朝㫖施行令臣更加意拊循激励其人决可使外贼望风知畏不敢于地分内作过伏乞圣明特赐详酌检㑹前奏早降指挥谨録奏闻伏候敕㫖东坡全集巻六十四东坡全集卷六十五钦定四库全书东坡全集巻六十五宋蘓轼撰奏议一十七首乞减价粜常平米赈济状绍圣元年正月日端明殿学士兼翰林侍读学士左朝奉郎知定州苏轼状奏勘㑹元祐八年河北诸路并系灾伤内定州一路虽只是雨水为害然其实亦及五分以上只縁有司出纳之吝不与尽实检放秋税内定州只放二分自臣到任后累有人户披诉乞倚阁又縁巳过条限致难施行今体问得春夏之交人户委是阙食既非河水灾伤即每事只依编敕指挥欲坐观不救恐非朝廷仁圣本意臣欲便将常平斛㪷借贷虽巳有成法不烦奏请又体问得河北沿边人户为见朝廷昔年遣使赈济不问人戸髙下愿与不愿借请一例散贷后来节次倚阁放免以此愚民生心侥倖每有借贷例不肯及时还纳多是拖欠指望倚阁放免既烦鞭挞追唿使吏卒因縁为奸毕竟不免失䧟官物兼约度得本州自第四等以下每户贷两石官破十万石不过济得五万戸人戸请纳耗费房店宿食不过得一石五㪷入口未必能济活一家而五万户之外人戸更不沾惠鞭挞驱催若得健吏亦不过收得十七其失䧟三万石可必也又欲抄札饥贫奏乞法外赈济不惟所费浩大有出无收而此声一布饥贫云集盗贼疾疫客主俱毙又况准条边郡不得聚集饥民以上二事既皆不便只有依条将常平斛㪷依价出粜即官司简便不劳抄札勘㑹给纳烦费但得数万石斛㪷在市自然压下物价境内百姓人人受赐古今之法莫良于此但以本州见管常平米二十七万余石每㪷衮纽到元本一百四文比在市实直尚多二十二文以此无人收籴若不别作奏请专守本条不与减价出粜深恐今年春夏新陈不接之际必致大段流殍伏望圣慈愍念比之本州将十万石常平米依条借贷必须失䧟三万余石非惟所给不广而给纳驱催之弊亦多特许将本路诸州军见管常平米契勘在市实直知委是价髙出粜不行即许每㪷于衮纽价钱上减钱出粜不得减过十分之二仍给与贫民厯头令每日零买不得令近上人戸顿买兴贩仍限不得粜过本州县见管常平数目三分之一约度定州合粜得九万石若每㪷各减钱十分之二即本州纽计亏元本官钱一万八千七十二贯文比之借贷失䧟犹为省费而本州里外出九万石米在市则一境生灵皆荷圣恩全活又却得钱凖备将来丰熟物贱却行收籴兼利农未为惠不小者右伏乞朝廷详酌早赐施行如以为便即乞行下本司约束觉察辖下官吏所贵人沾实惠谨録奏闻伏候敕㫖贴黄契勘在市米价日长正是二月间合行出粜伏乞速赐指挥入急递行下乞将损弱米贷与上戸令赈济佃客状绍圣元年二月日端明殿学士兼翰林侍读学士左朝奉郎知定州苏轼状奏右臣契勘本路州军灾伤阙食人户虽巳奏准朝㫖于法外减价出粜常平白米赈济访闻民间阙乏少得见钱籴买尚有饥困之人今㸃检得定州省仓有专副杲荣赵昇界熈宁八年籴到军粮白米及专副梁俭刘受界元丰三年米皆为年深夹杂损弱不堪就整充厢军人粮支遣每月只充厢军次米带支今契勘得逐次止带支五百石比至支絶更须三五年间显见转至陈恶兼闻本州管下村坊客戸见今实阙糇粮其上等人户虽各有田业縁值灾伤亦甚阙食难以赈济况客戸乃主戸之本若客户阙食流散主户亦须荒废田土矣今相度欲望朝廷详酌特降指挥下定州将两界见在陈损白米二万余石分给借贷与乡村第一等第二等主户喫用令上件两等人户据客户人数不限石㪷依此保借候向去丰熟日依元籴例并令送纳十分好白米入官不惟乘此饥年人户阙食优加赈济又使官中却得新好白米充军粮支遣及免年深转至损壊尽为土壤如以为便即乞速赐指挥行下谨録奏闻伏候勅㫖贴黄今来巳是春深正当春夏青黄不交之际可以发脱上件陈米斛㪷公私俱便若失此时则人户必不愿请不免守支积年化为粪壤乞断自朝廷早赐指挥入急递行下更不下有司徃复勘㑹今来所乞借贷皆是臣与官吏体问上戸愿得此米以济佃戸将来必无失䧟与寻常赈贷一例支与贫下戸人催纳费力事体不同乞早赐行下乞降度牒脩北岳庙状绍圣元年三月日端明殿学士兼翰林侍读学士左朝奉郎知定州苏轼状奏右臣伏见定州曲阳县北岳安天元圣帝庙建造年深屋宇頽弊自熈宁间因守臣薛向奏请止曾完葺正殿自余诸殿及廊庑门宇墻垣乆巳疎漏破损前后累有守臣监司奏陈乞给赐钱或降度牒修完皆准省符止令依条以施利钱物充用縁近嵗民间屡值灾歉施利微薄只了得递年逐旋些小修补后来刘奉世又乞依薛向例于安抚司囘易息钱内支钱三千贯助修岳庙亦不䝉朝廷允许深虑摧壊日多为费滋大今据定州申检计到合用工料价钱三千三百余贯乞降空名度牒一十五道卖钱支用如朝廷不许降度牒即本庙有银器一千三百余两别无使用欲乞依令出卖收买材植臣契勘上件银器元系朝廷给赐以备供神之物若行出卖恐于事体有损况所费钱数不多欲望圣慈特依定州所乞数目给降度牒付本州出卖应副修造庶得庙宇稍完不致破壊仍令本州通判两员更互到彼提举催促务要早令了毕上副朝廷崇奉之意谨録奏闻伏候敕㫖贴黄臣伏以朝廷崇奉五岳礼极严备凢有祈祷多获感应今北岳庙见弊陋理当完葺盖所用度牒道数至少伏望特赐指挥施行庶称朝廷尊事岳庙之意上皇帝书臣轼谨昧死再拜皇帝陛下臣伏以今月初五日南至文武百僚入贺所以贺一阳来复也谨按易复卦雷在地中复先王以至日闭关商旅不行后不省方说易者曰干六阳之气也为十一月为十二月为正月为二月为三月为四月而干之阳复矣阳极则隂生隂生则夏至矣坤六隂之气也为五月为六月为七月为八月为九月为十月而坤之隂极矣隂极则阳生阳生则冬至矣自太极分为二仪二仪分为四象四象分为十二月十二月分为三百六十五日五日为一候分为七十二候三候为一气分为二十四气上为日月星辰下为山川草木鸟兽虫鱼不出此隂阳之气升降而已惟人也全天地十干之气十月而成形故能天能地能人一消一息一唿一吸昼夜与天地相通差舛毫忽则邪沴之气干之矣故于冬至一阳之生也五隂在上五阳在伏而一阳初生于伏之下其气至微其兆絪緼可以静而不动可以啬养而不可以发宣故干之初九爻曰濳龙勿用孔子曰阳在下也言阳气方濳于下未可以用也先王于是日闭关商旅不行后不省方关者门戸所由以阖辟也商旅者动以利心也后者凢居人上者谓之羣后所以治事者也方者事也门户不开则微阳闭而不出也利心不动则外物感而不应也方事不省则视听收而不发也先王奉若天道如此之宻用之于国则安静而不劳用之于身则沖和而不竭昔者伏羲神农黄帝尧舜皆得此道臣敢因至日以献伏乞圣慈留神省览实社稷无彊之福任兵部尚书乞外郡札子臣向在扬州䝉恩除臣今任臣于本州及沿路附递入文字辞免准圣㫖札子指挥为已差充卤簿使大礼日迫不许迁延臣以此不敢坚辞寻于南京附递奏乞候过南郊依前除臣一郡今来已过郊礼伏乞检㑹累次奏状除臣知越州一次取进止辞两职并乞郡札子臣近奏乞越州伏䝉圣恩降诏不允续准合门告报已除臣端明殿学士兼翰林侍读学士守礼部尚书闻命悸恐不知所措臣本以宠禄过分衰病有加故求外补实欲自便而荣名骤进两职荐加不独于臣有非据之羞亦恐朝廷无以待有劳之士岂徒内愧必致人言伏望圣慈特赐追寝仍乞检㑹前奏除臣一郡若越州无阙乞自朝廷除授取进止第二札子臣近奏乞辞免端明殿学士兼翰林侍读学士守礼部尚书恩命仍乞检㑹前奏除臣一郡䝉降诏不允圣恩隆厚天㫖丁宁顾臣何人敢守微意但本縁请外更䝉陞擢兼带两职近嵗所无有何劳能被此光宠欲乞追寝新命令臣且依旧供职则臣更不敢请郡若朝廷必欲臣受此职名即乞除臣一重难边郡令臣尽力报称犹可少安臣非敢自谓知兵若朝廷有开边伐国之谋求深入敢战之帅则非臣所能办若欲保境安民宣布威信使吏士用命无所失亡则承乏之际犹可备数伏望朝廷于此二者择一以处臣非独在臣分义当然亦朝廷名器不为虚授取进止辞免兼侍读札子臣近准合门告报已降告命除臣兼侍读者臣以迂愚本无学术出从吏役益复空疎窃位禁林巳难乆处而况天纵之学已集大成非臣孱微所可仰望伏望圣慈追寝成命以授能者所有告命未敢祗受取进止赴英州乞舟行状臣轼言近准诰命落两职追一官谪守岭南小郡臣寻火急治装星夜上道今已行次濠州而自闻命已来忧悸成疾两目昏障仅分道路左手不仁右臂缓弱六十之年头童齿豁疾病如此理不乆长而所负罪名至重上孤恩义下愧平生悸伤血气忧隔饮食所以疾病有加无瘳加以素来不善治生禄赐所得随手耗尽道路之费囊槖巳空臣本作陆行日夜奔驰速于赴任而疾病若此资用不继英州接人卒未能至定州送人不肯前去雇人买马之资无所从出道尽涂穷譬如中流失舟抱一浮木恃此为命而木将沉臣之哀危亦云极矣窃伏思念得罪以来三改谪命圣恩保全终付一郡岂期圣主至仁至明尚念八年经筵之旧臣意欲全其性命乎臣若强衰病之余生犯三伏之毒暑陆走灾荒四千余里则僵仆中途死于逆旅之下理在不疑虽罪累之重不足多惜而死非其道则非仁圣不杀全育之意也辄已分散骨肉令长子带徃近地躬耕就食臣只带家属数人前去汴泗之间乘舟泛江倍道而行至南康军出陵赴任所贵医药粥食不至大段失所臣窃揣自身多病早衰气息仅属必无生还之道然尚延晷刻于舟中毕余生于治所虽以瘴疠死于岭表亦所甘心比之陆行毙于中道藁葬路隅常为羁鬼则犹有间矣恭惟圣主之徳下及昆虫以臣曾经亲近任使必不欲置之死地所以辄为舟行之计敢望天慈少加悯恻臣无任乞越州札子臣自去嵗䝉恩召还即时奏乞越州盖为臣从仕以来三任浙中麄知土俗所宜易于为政又以老病日加切于归休旧有薄田在常州宜兴县乆荒不治欲因赴任到彼少加完葺以为归计越虽僻陋在臣安便及近者䝉恩知定州虽宠眷隆异而自早衰多难心力疲耗实非所堪但以求州得州若便辞免是有拣择所以勉强拜命今复念定虽重镇了无边警事权雄重禄赐优厚若辞定乞越于义无嫌伏望圣慈察臣至情特赐改差臣越州一次则公私皆便臣不胜幸甚取进止再荐赵徳麟状右臣昨知颍州曾荐佥书本州节度判官㕔公事赵令畤乞置之馆阁至今未䝉施行其人近已替罢旦夕赴阙朝见计其所养必不肯同衆人奔走干谒恐政府大臣无縁得知其所学今缮写赵某平日与臣诗文三轴进呈伏望圣慈清宴之暇一赐观览必有可取然后付之三省近臣考其人才亦足以副神考教养宗子之意谨具奏闻论浙西闭籴状本路今嵗不熟初水后旱早晩俱伤髙下并损巳具事由闻奏去讫勘㑹本路唯苏湖常秀等州出米浩瀚常饱数路漕输京师自杭睦以东衢婺等州谓之上乡所产微薄不了本土所食里谚云上乡熟不抵下乡一锅粥盖全仰苏秀等州商旅贩运以足官私之用今来虽一例灾伤而苏秀等州所产终是滂沛访闻逐州例皆闭籴严立赏罚不许米斛出境是致杭州常平省仓籴买不行民亦阙食见今粳米已至八九十足钱寻具牒苏秀等州不得闭籴访问逐州虽承受本司指挥依旧闭籴寻差识字公人陈宥徃秀州抄録到所出榜示二本其大畧云如有诸色人擡价买米贩徃别州许人告提立定赏多者至五十贯兼取问得杭州米行人状称因逐州见今立赏告捉私贩全无米船到州认是逐州官吏坚意闭籴本司无縁止絶若商旅不行米贵不已公私窘乏贼盗之类何所不有以此合系本司知管除已牒转运提刑司外须至奏闻者右本司访闻得浙中父老皆言熈宁七八年两浙灾伤人死太半当时虽系天时不熟亦是本路监司郡守如张靓沈起之流处置乖方助成灾变既无方畧赈济惟务所在闭籴苏秀等州米斛既不到杭杭州又禁米不得过浙东是致人心惊危有停塌之家亦皆深藏固惜不肯出粜民有衣被罗纨戴佩珠金而米不可得毙于道路不可胜数流殍之变古今罕闻伏望仁圣痛加哀怜曲赐过虑体念今来浙中虽未是大段凶年只恐官吏有失措置渐成灾患所忧不小若商旅不行米贵不巳农夫阙食春夏之交无力种则明年灾伤公私并竭不知何以待之伏望圣慈深以熈宁之事为鑑严赐指挥本路监司多方擘画安之于未动救之于未危仍乞指挥速行止絶逐州闭籴所贵杭睦衢婺等州不至全然乏食谨録奏闻伏候勅㫖再论闭籴状本路灾伤本司巳两次奏闻窃见比年以来京东河北淮南等处灾伤并䝉朝廷支赐钱米或于他路截拨斛斗赈救数目至广今来本路灾伤不敢便望支赐截拨只乞稍寛转运司年额上供使得转换擘画多方救卹巳于十一月十日奏乞至今未奉指挥数内一事苏湖常秀等州见今米商全不通行不唯逐州立赏闭粜亦为逐处税务承例违条收米斛力胜税钱是致商旅筭计脚钱本重无由兴贩检㑹元祐编勅诸兴贩斛㪷及以柴炭草木博粮食者并免纳力胜税钱注云旧收税处依旧例即灾伤地分虽有旧例亦免本司看详本路见今灾伤正合施行上条巳牒诸州施行仍散牓辖下城郭乡村外深虑逐处税务自来收米斛力胜处指为课额今来虽系灾伤合依上条放免至年终比较日转运司不容如此分说有亏欠例遭责罚须至奏请者右伏望圣慈愍念本路灾伤及前件放免力胜条贯系今来合行事件特赐指挥转运司将来年终比较日除米斛力胜一项税额权免比较科罚候将来丰熟日依旧所贵商旅通行埸务亦免罪责谨録奏闻伏候勅㫖乞允文彦博等辞避免拜札子臣近奉圣㫖撰赐文彦博吕公着今后入朝免拜诏书今又准内降指挥撰不允彦博辞避免拜批答臣谨按礼经八十拜君命一坐再至所谓拜君命者传命而拜非朝见也然且不免周天子赐齐桓公胙曰伯父耋老无下拜公曰天威不违颜咫尺下拜登受所谓无下拜者拜于堂上非不拜也然且不敢钟繇以足疾乘车就坐疑若不拜然亦无明文君前乘车岂足为法而马燧延英不拜盖是临时优礼无今后遂不复拜之文祖宗旧例如吕端之流以老病进对亦止于临时传宣不拜今来彦博公着今后免拜指挥自是朝廷优贤贵老度越古今无可议者但臣是有司合守典礼兼恐彦博公着终不敢当以臣愚见不若允其所请若圣恩优闵老臣眷眷不已遇其朝见间或传宣不拜足以为非常之恩臣忝备侍从懐有所见不敢不尽所有不允批答臣未敢撰取进止乞允安焘辞免转官札子臣今月八日凖内批安焘辞免转右光禄大夫札子降诏不许臣窃谓人主之驭羣臣专以礼义㢘耻若使受无名之宠则为待臣子之轻今朝廷岂以执政六人五人进用故加迁秩以慰其心焘位冠西枢委寄至重岂肯见人擢用即以介懐既无授受之名仅似姑息之政纵有先朝故事亦是一时误恩今焘力辞正为知义臣欲奉命草诏不知所以为词伏望圣慈从其所请若除受别有縁故即乞明降指挥茍于义稍安敢不撰进取进止乞允宗晟辞免起复恩命札子臣今日凖中书省批送到宗晟辞免起复恩命札子奉圣㫖送学士院降诏不允谨按宗晟饬行有素持丧中礼所辞恩命已四不允而宗晟确然固守其辞愈哀且曰念臣执丧报亲之日短致命狥国之日长出于至诚可谓纯孝臣谓宗晟未经祥练之变且无金革之虞孝治之朝宜听所守因以风厉宗室庶皆守礼笃亲顾不美哉若以宗正之任恐难其人亦当差官权摄须其从吉复以命之臣忝备禁从不敢不言所有不允诏书臣未敢撰取进止乞致仕表臣轼先自端明殿学士兼翰林侍读学士朝奉郎定州路安抚使䝉恩落职降授承议郎知英州遂贬宁逺军节度副使惠州安置经涉四年䝉恩责授琼州别驾昌化军安置又三年半该陛下登极大赦量移亷州安置又经皇子赦恩移舒州团练使永州居住臣以老病乆伏瘴毒顿仆道涂未至永州特䝉圣恩复授臣朝奉郎提举成都府玉局观外州军任便居住臣素有薄田在常州宜兴县粗了饘粥所以﨑岖万里奔归常州以尽余年而臣人微罪重骨寒命薄难以受陛下再生之赐于五月间行至真州瘴毒大作乘船至润州昏不知人者累日今已至常州百病横生四肢肿满渴痟唾血全不能食者二十余日矣自料必死臣今行年六十有六死亦何恨但草木昆虫贪生之意尚复留恋圣世以辞此宠禄或可茍延嵗月欲望朝廷哀怜特许臣守本官致仕臣无任东坡全集巻六十五东坡全集卷六十六钦定四库全书东坡全集巻六十六宋蘓轼撰奏议九首代张方平谏用兵书臣闻好兵犹好色也伤生之事非一而好色者必死贼民之事非一而好兵者必亡此理之必然者也夫惟圣人之兵皆出于不得已故其胜也享安全之福其不胜也必无意外之患后世用兵皆得已而不已故其胜也则变迟而祸大其不胜也则变速而祸小是以圣人不计胜负之功而深戒用兵之祸何者兴师十万日费千金内外骚动殆于道路者七十万家内则府库空虚外则百姓穷匮饥寒逼迫其后必有盗贼之忧死伤愁怨其终必致水旱之报上则将帅拥衆有跋扈之心下则士衆乆役有溃叛之志变故百出皆由用兵至于兴事首议之人㝠谪尤重盖以平民无故縁兵而死怨气充积必有任其咎者是以圣人畏之重之非不得已不敢用也自古人主好动干戈由败而亡者不可胜数臣今不敢复言请为陛下言其胜者秦始皇既平六国复事呉越戍役之患被于四海虽拓地千里逺过三代而坟土未干天下怨叛二世被害子婴就擒灭亡之酷自古所未尝有也汉武帝承文景富溢之余首挑匈奴兵连不解遂使侵寻及于诸国岁岁调发所向成功建元之间兵祸始作是时蚩尤旗出长与天等其春戾太子生自是师行三十余年死者无数及巫蛊事起京师流血僵尸数万太子父子皆败班固以为太子生长于兵与之终始帝虽悔悟自克而殁身之恨已无及矣隋文帝既下江南继事夷狄炀帝嗣位此志不衰皆能诛灭强国威震万里然而民怨盗起亡不旋踵唐太宗神武无敌尤喜用兵既已破灭突厥髙昌吐谷浑等犹且未厌亲驾辽东皆志在立功非不得已而用其后武氏之难唐室凌迟不絶如线盖用兵之祸物理难逃不然太宗仁圣寛厚克已裕人㡬至刑措而一传之后子孙涂炭此岂为善之报也哉由此观之汉唐用兵于寛仁之后故其胜而仅存秦隋用兵于残暴之余故其胜而遂灭臣每读书至此未尝不掩巻流涕伤其计之过也若使此四君者方其用兵之初随即败衂惕然戒惧知用兵之难则祸败之兴当不至此不幸每举辄胜故使狃于功利虑患不深臣故曰胜则变迟而祸大不胜则变速而祸小不可不察也昔仁宗皇帝覆育天下无意于兵将士惰偷兵革朽钝元昊乘间窃发西鄙延安泾原麟府之间败者三四所丧动以万计而海内晏然兵休事已而民无怨言国无遗患何者天下臣庶知其无好兵之心天地鬼神谅其有不得已之实故也今陛下天钖勇智意在富彊即位以来缮甲治兵伺候邻国羣臣百寮窥见此指多言用兵其始也弼臣执国命者无忧深思逺之心枢臣当国论者无虑害持难之识在台谏之职者无献替纳忠之议从㣲至着遂成厉阶既而薛向为横山之谋韩绛効深入之计陈升之吕公弼等隂与之协力师徒丧败财用耗屈较之宝元庆厯之败不及十一然而天怒人怨边兵背叛京师骚然陛下为之旰食者累月何者用兵之端陛下作之是以吏士无怒敌之意而不直陛下也尚赖祖宗积累之厚皇天保佑之深故使兵出无功感悟圣意然浅见之士方且以败为耻力欲求胜以称上心于是王韶构祸于熙河章惇造衅于横山熊本发难于渝泸然此等皆戕贼已降俘累老弱困弊腹心而取空虚无用之地以为武功使陛下受此虚名而忽于实祸勉强砥砺奋于功名故沈起刘彛复发于安南使十余万人暴露瘴毒死者十而五六道路之人毙于输送赀粮器械不见敌而尽以为用兵之意必且少衰而李宪之师复出于洮州矣今师徒克捷鋭气方盛陛下喜于一胜必有轻视四夷凌侮敌国之意天意难测臣实畏之且夫战胜之后陛下可得而知者凯旋捷奏拜表称贺赫然耳目之观耳至于逺方之民肝脑屠于白刃筋骨絶于餽饷流离破产鬻卖男女薫眼折臂自经之状陛下必不得而见也慈父孝子孤臣寡妇之哭声陛下必不得而闻也譬犹屠杀牛羊刳脔鱼鼈以为饍馐食者甚美见食者甚苦使陛下见其号唿于挺刃之下宛转于刀几之间虽八珍之美必将投筯而不忍食而况用人之命以为耳目之观乎且使陛下将卒精强府库充实如秦汉隋唐之君既胜之后祸乱方兴尚不可救而况所在将吏罢软凡庸较之古人万万不逮而数年以来公私窘乏内府累世之积扫地无余州郡征税之储上供殆尽百官廪俸仅而能继南郊赏给乆而未办以此举动虽有智者无以善其后矣且饥役之后所在盗贼蠭起京东河北尤不可言若军事一兴横敛随作民穷而无告其势不为大盗无以自全边事方深内患复起则胜广之形将在于此此老臣所以终夜不寐临食而叹至于恸哭而不能自止也且臣闻之凡举大事必顺天心天之所向以之举事必成天之所背以之举事必败盖天心向背之迹见于灾祥丰歉之间今自近岁日蚀星变地震山崩水旱疠疫连年不解民死将半天心之向背可以见矣而陛下方且断然不顾兴事不已譬如人子得过于父母惟有恭顺静思引咎自责庶㡬可解今乃纷然诘责奴婢恣行箠楚以此事亲未有见赦于父母者故臣愿陛下逺览前世兴亡之迹深察天心向背之理絶意兵革之事保疆睦邻安静无为固社稷长乆之计上以安二宫朝夕之养下以济四方亿兆之命则臣虽老死沟壑瞑目于地下矣昔汉祖破灭羣雄遂有天下光武百战百胜祀汉配天然至白登被围则讲和亲之议西域请吏则出谢絶之言此二帝者非不知兵也盖经变既多则虑患深逺今陛下深居九重而轻议讨伐老臣庸懦私窃以为过矣然人臣纳説于君因其既厌而止之则易为力迎其方鋭而折之则难为功凡有血气之伦皆有好胜之意方其气之盛也虽布衣贱士有不可夺自非智识特达度量过人未有能于勇鋭奋发之中舍已从人惟义是听者也今陛下盛气于用武势不可回臣非不知而献言不已者诚见陛下圣德寛大听纳不疑故不敢以衆人好胜之常心望于陛下且意陛下他日亲见用兵之害必将哀痛悔恨而追咎左右大臣未尝一言臣亦将老且死见先帝于地下亦有以借口矣惟陛下哀而察之代滕甫论西夏书臣素无学术老不读书每欲披竭愚忠上补圣明万一而肝肺枯涸卒无可言近者因病求医偶悟一事推之有政似可施行惟陛下财幸臣近患积聚医云据病当下一月而愈若不下半年而愈然中年以后一下一衰积衰之患终身之忧也臣私计之终不以一月之快而易终身之忧遂用其言以善药磨治半年而愈初不伤气体力益完因悟近日臣僚献言欲用兵西方皆是医人欲下一月而愈者也其势亦未必不成然终非臣子深爱君父欲出万全之道也以陛下圣明将贤士勇何往不克而臣尚以为非万全者俗言彭祖观井自系大木之上以车轮覆井而后敢观此言虽鄙而切于事陛下爱民忧国非特如彭祖之爱身而兵者凶器动有存亡其陷人可畏有甚于井故臣愿陛下之用兵如彭祖之观井然后为得也臣窃观自古用兵者莫如曹操其破灭袁氏最有巧思请试为陛下论之袁绍以十倍之衆大败于官渡仅以身免而操歛兵不追者何也所以缓绍而乱其国也绍归国益骄忠贤就戮嫡庶并争不及八年而袁氏无遗种矣向使操急之绍既未可以一举荡灭若惧而修政用田丰而立袁谭则成败未可知也其后北征乌丸讨袁尚袁熙尚熙走辽东或劝操遂平之操曰彼素畏尚等吾今急之则合缓之则自相图其势然也遂引兵还曰吾方使公孙康斩送其首已而果然若操者可谓巧于灭国矣灭国大事也不可以速譬如小儿之毁齿以渐摇撼之则齿脱而小儿不知若不以渐一拔而得齿则毁齿可以杀儿故臣愿陛下之取西夏如曹操之取袁氏也方元昊强时谋臣勐将尽其智力十年而不敢近今者主弱臣强其国内乱陛下使偏师一出斩名王掳伪公主筑兰会等州此真千载一时天以此贼授陛下之秋也兵法有之同舟而遇风则胡越相救如左右手今秉常虽为母族所篡以意度之其世家大族亦未肻俯首连臂为此族用也今乃合而为一坚壁清野以抗王师如左右手此正同舟遇风之势也法当缓之今天威已震臣愿陛下选用大臣宿将素为贼所畏服者使兼帅五路聚重兵境上号称百万蒐乗补卒牛酒日至金鼓之声闻于数百里间外为必讨之势而实不出境多出金币遣间使辩士离坏其党与且下令曰尺土吾不爱一民吾不有也其有能以地与衆降者即以封之有敢攘其地掠其人者皆斩不出一年必有权均力敌内自相疑者人情不逺各欲求全及王师之未出争为先降以邀重赏陛下因而分裂之即用其酋豪命以爵秩棊布错峙务使相仇如汉封唿韩邪通西域故事不过于要害处筑一城屯数千人置一将以䕶诸部可使数百年面内保境不烦城守餽运岂非万全之至计哉臣愿陛下断之于中深虑而逺计之夫为人臣计与为人主计不同人臣非攘地效首掳无以为功为陛下计惟天下安社稷固否耳陛下神圣冠古动容举意皆是功德但能措泰山之安与天地等寿则竹帛不可胜纪而尧舜禹汤不足过也议者不知出此争欲急于功名履危犯难以劳圣虑臣窃不取古人有言省功不如省事省事不如清心刘洎谏唐太宗曰皇天以不言为贵圣人以不言为德老子称大辩若讷庄子言至道无文且多记则损心多言则耗气心气内损形神外劳初虽不觉后必为累须为社稷自爱人臣爱君未有如洎之深至者也臣窃慕之虽谪守在外不当妄言然自念旧臣譬之老马虽筋力已衰不堪致逺而经涉险阻粗识道路惟陛下哀愍其愚而怜其意不胜幸甚代滕甫辨谤乞郡状臣闻人情不问贤愚莫不畏天而严父然而疾痛则唿父穷窘则号天盖情发于中言无所择岂以号唿之故谓无严畏之心今臣之所患不止于疾痛而所忧有甚于穷窘若不号唿于君父更将趋赴于何人伏望圣慈少加怜察中谢臣本无学术亦无材能惟有忠义之心生而自许昔季孙有言见有礼于其君者事之如孝子之养父母也见无礼于其君者诛之如鹰鹯之逐鸟雀也臣虽不肖允蹈斯言但信道直前谓人如已既䝉深知于圣主肻复借交于衆人任其惷愚积成仇怨一自离去左右十有二年浸润之言何所不有至谓臣隂党反者故纵罪人若快斯言死未塞责窃伏思宣帝汉之英主也以片言而诛杨恽太宗唐之兴王也以单词而杀刘洎自古忠臣烈士遭时得君而不免于祸者何可胜数而臣独䝉皇帝陛下始终照察爱惜保全则陛下圣度已过于宣帝太宗而臣之遭逢亦古人所未有日月在上更何忧虞但念世之憎臣者多而臣之赋命至薄积毁消骨巧言铄金市虎成于三人投杼起于屡至傥因疑似复至人言至时虽欲自明陛下亦难屡赦是以及今无事之日少陈危苦之词晋王导乃王敦之弟也而不害其为元臣崔造源休之甥也而不废其为宰相臣与反者义同路人独于寛大之朝为臣终身之累亦可悲矣凡今游宦之士稍与贵近之人有葭莩之新半面之旧则所至便䝉异待人亦不敢交攻况臣受知于陛下中兴之初効力于衆人未遇之日而乃毁訾不忌践踏无严臣何足言有辱天眷此臣所以涕泣而自伤者也今臣既安善地又忝清班非敢别有侥求更思録用但患难之后积忧伤心风波之间怖畏成疾敢望陛下悯余生之无㡬究前日之异恩或乞移臣淮浙间一小郡稍近坟墓渐谋归休异日复得以枯朽之余仰瞻天日之表然后退伏田野自称老臣追叙始终之遭逢以诧乡邻之父老区区志愿永毕于斯伏愿陛下怜其志察其愚而赦其罪臣无任感恩知罪激切屛营之至代李宗论京东盗贼状右臣伏见自来河北京东常苦盗贼而京东尤甚不独穿窬袪箧椎埋发塜之奸至有飞扬跋扈割据僣拟之志近者李逢徒党青徐妖贼皆在京东凶愚之民殆已成俗自昔大盗之发必有衅端今朝廷清明四方无虞而此等常有不轨之意者殆土地风气习俗使然不可不察也汉髙帝沛人项羽宿迁人刘裕彭城人黄巢宛胊人朱全忠砀山人其余歴代豪杰出于京东者不可胜数故凶愚之人常以此借口而其材力心胆实亦过人加以近年改更贡举条制扫除腐烂専取学术其秀民善士既以改业而其朴鲁强悍难化之流抱其无用之书各懐不逞之意朝廷虽敕有司别立字号以收三路举人而此等自以世传朴学无由复践场屋老死田里不入彀中私出怨言幸灾伺隙臣每虑及此即为寒心扬雄有言御得其道则天下狙诈咸作使御失其道则天下狙诈咸作敌而班固亦论剧孟郭解之流皆有絶异之姿而惜其不入于道德茍放纵于末流是知人之善恶本无常性若御得其道则向之奸猾尽是忠良故许子将谓曹操曰子治朝之能臣乱世之奸雄使韩彭不遇汉髙亦与盗贼何异臣窃尝为朝廷计以为穷其党而去之不如因其材而用之何者其党不可胜去而其材自有可用昔汉武尝遣绣衣直指督捕盗贼所去以军兴从事斩二千石以下可谓急矣而盗贼不为少衰者其党固不可尽也若朝廷因其材而用之则盗贼自消而豪杰之士可得而使请以唐事明之自天宝以后河北诸镇相继僣乱虽宪宗英武亦不能平观其主帅皆卒伍庸材而能于六七十年间与朝廷相抗者徒以好乱乐祸之人背公死党之士相与出力而辅之也至穆宗之初刘总入朝而河北始平总知河北之乱权在此辈于是尽籍军中宿将名豪如朱克融之流荐于朝兾厚与爵位使北方之人羡慕向进革其乱心而宰相崔植杜元颍皆庸人无逺虑以为河北既平天下无事克融辈乆留京师终不録用饥寒无告怨忿思乱㑹张洪靖赴镇遂遣还幽州而克融等作乱复失河朔今陛下鑑唐室既往之咎当收京东河北豪杰之心臣伏见近日沂州百姓程棐告获妖贼郭进等窃闻棐之弟岳乃是李逢之党配在桂州豪侠武健又过于棐京东州郡如棐岳者不可胜数此等弃而不用即作贼收而用之即捉贼其理甚明臣愿陛下精选青郓两帅京东东西职司及徐沂兖单潍宻淄齐曹濮知州谕以此意使隂求部内豪猾之士或有武力或多权谋或通知术数而晓兵或家富于财而好施如此之类皆召而劝奖使以告捕自効籍其姓名以闻于朝所获盗贼量轻重酧赏若获真盗大奸随即録用若只是寻常刼贼即累其人数酧以一官使此辈歆艳其利以为进身之资但能拔擢数人则一路自然竞劝贡举之外别设此科则向之遗材皆为我用纵有奸雄啸聚亦自无徒但每州搜罗得一二十人即耳目徧地盗贼无容足之处矣歴观自古竒伟之士如周处戴渊之流皆出于羣盗改恶修善不害为贤而况以捉贼出身有何不可若朝廷随材试用异日攘戎狄立功名未必不由此涂出也非陛下神圣英武不能决行此䇿臣虽非职事而受恩至深有所见闻不敢瘖黙谨録奏闻伏候敕旨代吕大防乞録用吕诲子孙札子臣窃见故御史中丞吕诲忠于先朝极陈谠论致忤时宰继死外藩臣等皆尝与之同官备闻论议一切出于至诚而有不挠不回之节虽处散地未尝一日有忘朝廷之意忧伤愤疾以致殒没临终之日召司马光面託后事无一言及其家私惟云朝廷事犹可救愿公更且竭力歴观前后议臣忠勤忘身少见其比今其家甚贫诸子仕于常调欲望圣慈特赐矜悯优加赠典録用诸子之才者以旌名臣之后取进止代吕申公上初即位论治道二首道德人君以至诚为道以至仁为德守此二言终身不易尧舜之主也至诚之外更行他道皆为非道至仁之外更作他德皆为非德何谓至诚上自大臣下至小民内自亲戚外至四夷皆推赤心以待之不可以丝毫伪也如此则四海之内亲之如父子信之如心眼未有父子相图心眼相欺者如此而天下之不治未之有也丝毫之伪一萌于心如人有病先见于脉如人饮酒先见于色声色动于㡬㣲之间而猜阻行于千里之外强者为敌弱者为怨四海之内如盗贼之憎主人鸟兽之畏弋猎则人主孤立而危亡至矣何谓至仁视臣如手足视民如赤子戢兵省刑时使薄敛行此六事而已矣祸莫逆于好用兵怨莫大于好起狱灾莫深于兴土功毒莫深于夺民利此四者陷民之坑穽而伐国之斧钺也去此四者行彼六者而仁不可胜用矣传曰至诚如神又曰至仁无敌审能行之当获四种福以人事言之则主逸而国安以天道言之则享年永而卜世长此必然之理古今己试之效也去圣益逺邪説滋炽厌常道而求异术文奸言以济暴行为申商之学者则曰人主不可以不学术数人主天下之父也为人父而用术于其子可乎为庄老之学者则曰圣人不仁以百姓为刍狗欲穷兵黩武则曰吾以威四夷而安中国欲烦刑多杀则曰吾以禁奸慝而全善人欲虐使厚敛则曰吾以强兵革而诛暴乱虽若不仁而卒归于仁此皆亡国之言也秦二世王莽尝用之矣皆以经术附㑹其説书曰惟辟作福惟辟作威此言威福不可移于臣下也欲威福不移于臣下则莫若舍已而从衆衆之所是我则与之衆之所非我则去之夫衆未有不公而人君者天下公议之主也如此则威福将安归乎今之説者则不然曰人主不可以不作威福于是违衆而用已已之耳目终不能徧天下要必资之于人爱憎喜怒各行其私而浸润肤受之説行矣然后从而赏罚之虽名为人主之威福而其实左右之私意也奸人窃吾威福而卖之于外则权与人主侔矣书曰威克厥爱允济爱克厥威允罔功威者畏威之谓也爱者懐私之谓也管仲曰畏威如疾民之上也从懐如流民之下也畏威之心胜于懐私则事无不成今之説者则不然曰人君当使威刑胜于恵爱如是则予不如夺生不如杀尧不如桀而幽厉桓灵之君长有天下此不可不辨也刑政书曰临下以简御衆以寛此百世不易之道也昔汉髙帝约法三章萧何定律九篇而已至于文景刑措不用歴魏至晋条目滋章断罪所用至二万六千二百七十二条而奸益不胜民无所措手足唐及五代止用律令国初加以註疏情文备矣今编敕续降动若牛毛人之耳目所不能周思虑所不能照而法病矣臣愚谓当熟议而少寛之人主前旒蔽明黈纩塞耳耳目所及尚不敢尽而况察人于耳目之外乎今御史六察専务钩考簿书责发细㣲自三公九卿救过不暇夫详于小必畧于大其文宻者其实必踈故近歳以来水旱盗贼四民流亡边鄙不宁皆不以责宰相而尚书诸曹文牍繁重穷日之力书纸尾不暇此皆苛察之过也不可以不变易曰理财正辞禁民为非曰义先王之理财也必继之以正辞其辞正则其取之也义三代之君食租衣税而已是以辞正而民服自汉以来盐铁酒茗之禁贷𣙜易之利皆心知其非而冒行之故辞曲而民为盗今欲严刑妄赏以去盗不若捐利以予民衣食足而盗贼自止夫兴利以聚财者人臣之利也非社稷之福省费以养财者社稷之福也非人臣之利何以言之民者国之本而刑者民之贼兴利以聚财必先烦刑以贼民国本摇矣而言利之臣先受其赏近岁宫室城池之役南蛮西夏之师车服器械之资略计其费不下五千万缗求其所补䘚亦安在若以此积粮则沿边皆有九年之蓄西夷北边望而不敢近矣赵充国有言湟中谷斛八钱吾谓籴三百万斛羌人不敢动矣不待烦刑贼民而边鄙以安然为人臣之计则无功可赏故凡人臣欲兴利而不欲省费者皆为身谋非为社稷计也人主不察乃以社稷之深忧而徇人臣之私计岂不过甚矣哉代宋选奏乞封太白山神状伏见当府郿县太白山雄镇一方载在祀典案唐天宝八年诏封山神为神应公迨至皇朝始改封侯而加以济民之号自去岁九月不雨徂冬及春农民拱手以待饥馑粒食将絶盗贼且兴臣採之道涂得于父老咸谓此山旧有湫水试加祷请必获响应寻令择日斋戒差官莅取臣与百姓数千人待于郊外风色惨变従东南来隆隆猎猎若有驱导既至之日隂威凛然油云蔚兴始如车盖既日不散遂弥四方化为大雨罔不周饫破骄阳于鼎盛起二麦于垂枯鬼神虽幽报答甚着臣窃以为功效至大封爵未充使其昔公而今侯是为自我而左降揆以人意殊为不安且此山崇髙足亚五岳若赐公爵尚虚王称校其有功实未为过伏乞朝廷更下所司详酌可否特赐指挥东坡全集巻六十六东坡全集卷六十七钦定四库全书东坡全集巻六十七宋蘓轼撰表状三十三首宻州谢上表臣轼言昨奉勅差知宻州军州事已于今月三日到任上讫草芥贱㣲敢干洪造干坤广大曲遂私诚受命抚躬已自知于不称入境问俗又复过于所期臣轼中谢伏念臣家世至寒性资甚下学虽笃志本先朝进士篆刻之文论不适时皆老生常谈陈腐之説分于圣世处以散材一自离去阙庭屡更岁籥尘埃笔砚渐忘旧学之渊源奔走簿书麄识小人之情伪欲自试于民社庶有助于涓涘以为公朝不废私愿携孥上国预忧桂玉之不充请郡东方实欲弟昆之相近自惟何幸动获所求虽父兄所以处臣其侥倖不过如此虽云疎外有此遭逢此盖伏遇皇帝陛下躬上圣之资建太平之业以为人无贤愚皆有可用故虽如臣等辈犹未尽捐臣敢不仰酬至恩益坚素守推广中和之政抚绥疲瘵之民要使民之安臣则为臣之报国臣无任瞻天荷圣激切屏营之至徐州谢上表臣轼言分符髙宻已窃名邦改命东徐复尘督府荷恩深厚抚已兢慙臣轼中谢伏念臣奋身农亩託迹书林信道直前曽无坎井之避立朝寡助谁为先后之容向者屡献瞽言仰尘圣鍳岂有意于为异盖笃信其所闻顾慙迂阔之言虽多而无益惟有朴忠之素既乆而犹坚逺不忘君未忍改其常度言之无罪实深恃于至仁知臣者谓臣爱君不知臣者谓臣多事空懐此意谁复见明伏惟皇帝陛下日月照临干坤覆帱察孤危之易毁谅拙直之无他安全陋躯畀付善地民淳讼简殊无施设之方食足身闲仰愧生成之赐顾力报之无所懐孤忠而自怜徐州谢奖谕表臣轼言伏奉今月四日勅以臣去岁修城捍水麄免疎虞特赐奖谕者奔走服勤人臣之常事褒称劳勉学者之至荣自惟何人乃辱斯语臣轼诚惶诚恐稽首顿首伏念臣学无师法才与世疎经术既已不深吏事又其所短累忝优寄卒无异称寛如定逺之言平平无取拙比道州之政下下宜然乃者河决澶渊毒流淮泗百堵皆作盖僚吏之劬劳三板不沈本朝廷之威德而臣下掠衆美上贪天功独窃玺书之荣以为私室之宝此盖伏遇皇帝陛下天覆四海子养万民哀无辜之遭罹特遣使以存问既蠲免其赋调又饮食其饥寒所以録臣之㣲劳盖将责臣之来效臣敢不躬亲畚筑益修今岁之防安集流亡尽复平时之业庶殚朽钝少补丝毫臣无任徐州贺河平表臣轼言窃闻黄河决口已遂闭塞者圣谟独运天眷莫违庶邦子来民罔告病万杵雷动役不逾时遂消东北莫大之忧然后麦禾可得而食人无后患喜若再生臣轼中谢伏以大河为灾歴世所病禹治兖州之野十有三载乃同汉筑宣房之宫二十余年而定未有收狂澜于既溃复故道于将堙俛仰而成神速若此恭惟皇帝陛下至仁博施神智无方达四聪以来衆言广大孝以安宗庙水当润下河不溢流属岁乆之无虞故患生于所忽方其决也本吏失其防而非天意及其复也盖天助有德而非人功振古所无溥天同庆维丰沛之大泽实汴泗之所钟伊昔横流凛孤城之若块迨兹平定蔚秋稼以如云害既广则利多忧独深而喜倍虽官守有限不获趋外庭以称觞而民意所同亦能抒下情而作颂臣无任湖州谢上表臣轼言䝉恩就移前件差遣已于今月二十日到任上讫者风俗阜安在东南号为无事山水清逺本朝廷所以优贤顾惟何人亦与兹选臣轼中谢伏念臣性资顽鄙名迹堙㣲议论阔疎文学浅陋凡人必有一得而臣独无寸长荷先帝之误恩擢寘三馆䝉陛下之过听付以两州非不欲痛自激昂少酧恩造而才分所局有过无功法令具存虽勤何补罪固多矣臣犹知之夫何越次之名邦更许借资而显受顾惟无状岂不知恩此盖伏遇皇帝陛下天覆羣生海涵万族用人不求其备嘉善而矜不能知其愚不适时难以追陪新进察其老不生事或能牧养小民而臣顷在钱塘乐其风土鱼鸟之性既自得于江湖呉越之人亦安臣之敎令敢不奉法勤职息讼平刑上以广朝廷之仁下以慰父老之望臣无任到黄州谢表臣轼言去岁十二月二十九日凖勅责授臣检校尚书水部员外郎充黄州团练副使本州安置不得佥书公事臣已于今月一日到本所讫者狂愚冒犯固有常刑仁圣矜怜特从轻典赦其必死许以自新祗服训辞惟知感涕中谢伏念臣早縁科第误忝缙绅亲逢睿哲之兴遂有功名之意亦尝召对便殿考其所学之言试守三州观其所行之实而臣用意过当日趋于迷赋命衰穷天夺其魄叛违义理辜负恩私茫如醉梦之中不知言语之出虽至仁屡赦而衆议不容案罪责情固宜伏斧锧于两观推恩屈法犹当御魑魅于三危岂谓尚玷散贠更叨善地投畀麏鼯之野保全樗栎之生臣虽至愚岂不知幸此盖伏遇皇帝陛下徳刑并用善恶兼容欲使法行而知恩是用小惩而大戒天地能覆载之而不能容之于度外父母能生育之而不能出之于死中伏惟此恩何以为报惟当蔬食没齿杜门思愆深悟积年之非永为多士之戒贪恋圣世不敢杀身庶㡬余生未为弃物若获尽力鞭箠之下必将捐躯矢石之间指天誓心有死无易臣无任谢失觉察妖贼放罪表臣轼言去年十二月十五日准淮南转运司牒奉圣旨差官取勘臣前任知徐州日不觉察百姓李铎郭进等谋反事臣寻具析在任日曾选差沂州百姓程棐令缉捕凶逆贼人致棐告获前件妖贼因依乞勘㑹施行至今年七月二日复准转运司牒坐准尚书刑部牒奉圣旨苏轼送尚书刑部更不取勘盗发所临守臣固当重责罪疑则赦圣主所以广恩自惊废逐之余犹在愍怜之数臣轼诚惶诚恐顿首顿首伏念臣早䝉殊遇擢领大邦上不能以道化民达忠孝于所部下不能以刑齐物消姦宄于未萌致使妄庸敢图僣逆原其不职夫岂胜诛况兹沟渎之中重遇雷霆之谴无官可削抚已知危至于捕斩羣盗之功乃是隣近一夫之力靖言其始偶出于臣虽为国督奸常懐此志而因人成事岂足言劳勉自列于涓埃庶少寛于斧钺岂谓荡然之泽许以勿推收惊魄于散亡假余生之晷刻退思所自为幸何多此盖伏遇皇帝陛下舞虞舜之干示人不杀祝成汤之网与物求生其间用刑本不得已稍有可赦无不从寛务在考实而原情何尝记过而忘善益悟向时之所坐皆是㣲臣之自贻感愧终身论报无地布衣蔬食或未死于饥寒石心木肠誓不忘于忠义臣无任谢量移汝州表臣轼言伏奉正月二十五日诰命特授臣汝州团练副使本州安置不得佥书公事者稍从内迁示不终弃罪已甘于万死恩实出于再生祗服训辞惟知感涕臣轼诚惶诚恐顿首顿首伏念臣向者名过其实食浮于人兄弟并窃于贤科衣冠或以为盛事旋从册府出领郡符既无片善可纪于丝毫而以重罪当膏于斧钺虽䝉恩贷有愧平生只影自怜命寄江湖之上惊魂未定梦游缧绁之中憔悴非人章狂失志妻孥之所窃笑亲友至于絶交疾病连年人皆相传为已死饥寒併日臣亦自厌其余生岂谓草芥之贱㣲尚烦朝廷之纪録开其恫悔许以甄收此盖伏遇皇帝陛下汤德日新尧仁天覆建原庙以安祖考正六宫而修典型百废具兴多士爰集弹冠结绶共欣千载之逢掩面向隅不忍一夫之泣故推㳙滴以及焦枯顾惟效死之无门杀身何益更欲唿天而自列尚口乃穷徒有此心期于异日臣无任乞常州居住表臣轼言臣闻圣人之行法也如雷霆之震草木威怒虽甚而归于欲其生人主之罪人也如父母之谴子孙鞭挞甚严而不忍致之死臣漂流弃物枯藁余生泣血书词唿天请命愿回日月之照一明葵藿之心此言朝闻夕死无憾臣轼诚惶诚恐顿首顿首臣昔者尝对便殿亲闻德音似䝉圣知不在人后而狂狷妄发上负恩私既有司皆以为可诛虽明主不得而独赦一从吏议坐废五年积忧薫心惊齿髪之先变抱恨刻骨伤皮肉之仅存近者䝉恩量移汝州伏读训词有人材实难弗忍终弃之语岂独知免于缧绁亦将有望于桑榆但未死亡终见天日岂敢复以迟暮为叹更生侥觊之心但以禄廪乆空衣食不继累重道逺不免舟行自离黄州风涛惊恐举家重病一子丧亡今虽已至泗州而赀用罄竭去汝尚逺难于陆行无屋可居无田可食二十余口不知所归饥寒之忧近在朝夕与其强颜忍耻干求于衆人不若归命投诚控告于君父臣有薄田在常州宜兴县麄给饘粥欲望圣慈许于常州居住又恐罪戾至重未可听従便安辄叙㣲劳庶䝉恩贷臣先任徐州日以河水浸城㡬至沦陷臣日夜守捍偶获安全曾䝉朝廷降勅奖谕又尝选用沂州百姓程棐令构捕凶党致获谋反妖贼李铎郭进等一十七人亦䝉圣恩保明放罪皆臣子之常分无涓埃之可言冒昧自陈出于穷迫庶㡬因縁侥倖功过相除稍出羁囚得従所便重念臣受性刚褊赋命竒穷既获罪于天又无助于下怨仇交集罪恶横生羣言或起于爱憎孤忠遂陷于疑似中虽无愧不敢自明向非人主独赐保全则臣之㣲生岂有今日伏惟皇帝陛下圣神天縦文武生知得天下之英才已全三乐跻斯民于仁寿不弃一夫勃然中兴可谓尽善而臣抱百年之永叹悼一饱之无时贫病交攻死生莫保虽凫鴈飞集何足计于江湖而犬马盖帷犹有求于君父敢祈仁圣少赐矜怜臣见一面前去至南京以来听候朝㫖干冒天威臣无任到常州谢表二首臣轼言先䝉恩授汝州团练副使本州安置寻上表乞于常州居住奉圣旨依所乞臣已于今月二十二日到常州讫者积衅难磨未经洗涤至仁易感许即便安祗荷宠灵惟知感涕中谢伏念臣所犯罪戾本合诛夷向非先帝之至明岂有余生于今日衔恩未报有志不従已分没身寄残骸于魑魅敢期择地收暮景于桑榆此盖伏遇皇帝陛下仁孝生知聪明天縦寅奉上帝之眷命述修累圣之成谋念此菅蒯之㣲庶㡬簮履之旧俾安田亩稍出缧囚饱食无思但日陶于新化杜门自省当益念于往愆臣无任又臣轼言先䝉恩授汝州团练副使本州安置寻上表乞于常州居住奉圣旨依所乞臣已于今月二十二日到常州讫者罪大人㣲自甘永弃食贫口衆未免求安忽奉俞音出于独断仰衔恩施不觉涕零中谢伏念臣猥以凡材早尘仕籍生逢有作之圣独抱不移之愚废弃六年已忘形于田野泝沿万里偶脱命于江潭岂谓此生得従所便此盖伏遇太皇太后陛下厚德载物至仁代天春生秋成本无心于草木风行雷动自有信于虫鱼致此幽顽亦叨恩宥耕田凿井得渐齿于平民碎首刳肝尚未知其死所臣无任登州谢上表二首臣轼言伏奉告命授臣朝奉郎知登州军州事臣已于今月十五日到任上讫者登虽小郡地号极边自惊缧绁之余忽有民社之寄拜恩不次陨涕何言中谢臣闻臣不宻则失身而臣无周身之智人不可以无学而臣有不学之愚积此两愆本当万死坐受六年之谪甘如五鼎之珍击鼓登闻止求自便买田阳羡誓毕此生岂期枯朽之中有此遭逢之异收召魂魄复为平人洗濯瑕疵尽还旧物此盖伏遇皇帝陛下内行曾闵之孝外发禹汤之仁日将旦而四海明天方春而万物作于其党而观过谓臣或出于爱君就所短而求长知臣稍习于治郡致兹异宠骤及非才恭惟先帝全臣于衆怒必死之中陛下起臣于散官永弃之地没身难报碎首为期臣无任又臣轼言伏奉告命授臣朝奉郎知登州军州事臣已于今月十五日到任上讫者宠命过优训词尤厚非臣愚惷所克承当臣轼诚惶诚恐顿首顿首臣所领州下临涨海人淳事简地瘠民贫入境问农首见父老戴白扶杖争来马前皆云枯朽之余死亡无日虽在田野亦有识知恭闻圣母至明而慈嗣皇至仁而孝每下号令人皆涕流愿忍垂死之年以待惟新之政言虽甚拙意则可知见朝廷擢臣于乆废之中谓臣愚必有以少塞其责或能推广上意恵康小民而臣天资钝顽学问寡浅心已耗于多难才不周其一身将何以上答圣知下慰民愿伏惟太皇太后陛下以任姒之位行尧舜之仁勤邦俭家永为百王之令典时使薄敛故得万国之欢心岂烦爝火之㣲更助日月之照但知奉法不敢求名臣无任辞免起居舍人第一状右轼准合门告报已降告命除臣依前官守起居舍人者臣受材浅薄临事迂疎起于罪废之中未有丝毫之效骤陞清职必致烦言愿回虚授之恩庶免素餐之愧所有告身不敢祗受辞免起居舍人第二状右臣近奏乞辞免起居舍人恩命准尚书省札子奉圣旨不许辞免者天威在颜不违咫尺父命于子惟所东西况兹乆废之余敢有不回之意伏念臣受性褊狷赋命竒穷既早窃于贤科复滥登于册府多取天下之公器又处衆人之所争若此而全従来未有今者出于九死之地始有再生之心危迹粗安惊魂未返若骤膺非分之宠恐别生意外之忧縦无人灾必有鬼责伏望圣慈廓天地包函之量推父母爱怜之心知其实出于至诚止欲自处于无过追还新命更选异材使之识分以安身孰与包羞而冒宠再伸㣲恳伏俟重诛所有告身臣不敢祗受辞免中书舍人状右臣准合门告报已降告命除臣试中书舍人者伏念臣顷自贬所起知登州到州五日而召以省郎到省半月而擢为右史欲自勉强少酧恩私而才无他长职有常守出入禁闼三月有余考论事功一毫无取今又冒荣直授躐衆骤迁非次之陞既难以处不试而用尤非所安愿回异恩免速官谤所有告身臣不敢祗受谢中书舍人表二首臣轼言伏奉制命授臣试中书舍人仍改赐章服者右史记言已尘髙选西垣视草复玷近班皆儒者之至荣岂平生之所望臣轼诚感诚惧顿首顿首窃以词命之职古今所难非独取之于文盖将试之以事至于机务亦或与闻虽四户擅权非当时之公议而五花判事亦前代之美谈及夫三字之除乃是一切之政但谓内朝之法従安知宰相之属官既任止于训词故权移于胥吏恬不知怪习为故常先皇帝道冠百王法垂万世建六官而修故事辟三省以待异人典章一新名实皆正遂申明于四禁俾分领于六曹逺则追直阁之司近则通检正之任虽未闻政而闻事盖须有德而有言如臣之愚无一而可草创润色既非郑国之材除书德音又乏唐人之誉忽当此选莫测其由此盖伏遇皇帝陛下将圣与仁能哲而恵虽在三年不言之际已有十日并照之光而臣日侍迩英亲闻访道仰天威之甚近知圣鉴之难逃谓臣尝受先朝之知实无左右之助弃瑕往昔责效将来臣敢不益励素心无忘旧学上体周公烦悉之诰助成汉家深厚之文茍无旷官其敢言报臣无任又臣轼言伏奉制命授臣试中书舍人仍改赐章服者圣神独断出成命于省中衰病增光溢虚名于朝右训词之重士论所荣臣轼诚感诚惧顿首顿首臣闻有言逆心此古人所以颠沛积毁消骨非圣主莫能保全臣本受知于裕陵亦尝见待以国士嘉其好直许以能文虽窜谪流离之余决无可用而哀怜收拾之意终不少衰抱弓劒以长号分簮履之永弃岂期晩遇又过初心矧外制之深严极西垣之清要在唐之盛以马周岑文本为得人近世所传有杨亿欧阳修之故事不试而用于今㡬人遂超同列之先逺继前修之末夫何顽钝有此遭逢此盖伏遇太皇太后陛下忧国忘家爱民如子忧深故任其事者重爱极故为之虑也长敷求哲人以遗嗣圣所以兼收而并用庶㡬有得于其间臣敢不尽其所能期于无愧始终自誓故常以道而事君夷崄不同则必见危而授命臣无任辞免翰林学士第一状右臣准合门告报已降告命除臣翰林学士知制诰者臣窃谓自从西掖直迁内制虽祖宗故事而近岁以来少有此比非髙材重德雅望不在此选臣自量三者皆不迨人骤当殊擢实不自安伏望圣慈察臣至诚非茍辞避追还异恩以厌公论谨録奏辞免翰林学士第二状右臣近者奏乞辞免翰林学士知制诰恩命伏䝉降诏不允者天地之恩义无所谢父母之训理不可违而臣至愚尚守所见再倾㣲恳不避重诛非独以学问荒唐文词鄙浅已试无效如前所陈实以劳旧尚多必有积薪之诮兄弟并进岂无连茹之嫌诚不自安非敢矫饰伏望圣慈亮其悃愊特许追还庶免人言俾得自効所有告命臣不敢祗受谨録奏闻谢宣召入院状二首右臣今月日西头供奉官充待诏董士隆至臣所居奉宣圣旨召臣入院充学士者诏语春温再命而偻使华天降一节以趋在故事以尝闻岂平生之敢望省循非称愧汗交深窃以视草之官自唐为盛虽职亲事秘号为北门学士之荣而禄薄地寒至有京兆掾曹之请岂如圣代一振儒风非徒好爵之縻兼享大烹之养玉堂赐篆仰淳化之弥文宝带重金佩元丰之新渥既厚其礼愈难其人而臣以空疎冗散之材衰病流离之后生还万里坐閲三迁不縁左右之容躐处贤豪之上此盖伏遇皇帝陛下生资文武天祚圣神虽亮隂不言尚隠髙宗之德而访落求助已唘成王之心首择辅臣次求法従知人材之难得采虚名而用臣敢不益励初心力图后効才不逮古虽慙内相之名志常在民庶免私人之诮臣无任又右臣今月日西头供奉官充待诏董士隆至臣所居奉宣圣旨召臣入院充学士者里巷传唿亲临诏使私庭望拜恭被德音人言稽古之荣臣有素餐之愧恳词虽至成命莫回伏以朝论所髙禁林为重非徒翰墨之选乃是将相之储礼絶同僚叹裴李于座上功成异域得颇牧于禁中宜有异人来膺此选而臣颛愚自信狂直不回先帝怜其孤忠欲召而未果陛下出于独断决用而无疑曾未周岁而閲三官试以百为而无一可保全已幸擢用何名此盖伏遇太皇太后陛下德协天人心存社稷受圣子之託天下抱神孙而朝诸侯巍巍其有成功不见治迹断断而无他技専用老成推其类以及臣顾何能而在此忠义之报死生不移臣无任谢翰林学士表二首臣轼言䝉恩除臣翰林学士知制诰者名㣲不称宠至若惊伏念臣经术空疎吏能短浅少年自守无用于作新去国生还适逢于求旧初何云补遽辱甄收此盖伏遇皇帝陛下文武生知聪明天縦法干坤之广运体日月之照㣲过採虚名使陈薄技敢不激昂晚节砥砺初心虽洪造之难酧尽㣲生而后已臣无任又臣轼言䝉恩除臣翰林学士知制诰者宠光逾分荣愧交中伏念臣本以疎愚起于遐陋学虽笃志皆塲屋之空文言不适时岂朝廷之通论老于忧患望絶缙绅此盖伏遇太皇太后陛下总览政纲灼知治体恢复祖宗之旧兼收文武之资过録愚忠以敦薄俗敢不临宠而惧职思其忧非敢有意于功名庶几少逃于罪悔臣无任谢对衣金带马表二首臣轼言伏䝉圣慈以臣入院特赐衣一对金腰带一条金镀银鞍辔马一疋被三品之服章君子所以昭令德分六闲之驵骏朝廷所以旌有功顾惟何人亦与兹宠拜恩俯偻流汗交并臣轼中谢伏念臣人㣲地寒性迂才短袭布韦而自荐偶忝搢绅驾欵段以言归终安畎畆岂谓便蕃之钖萃于衰病之躯此盖伏遇皇帝陛下总览衆工财成大化至诚乐与有缁衣之好贤俊民用章无白驹于空谷不违寒陋亦被光华揽佩以思遂识断金之义举鞭自誓敢忘希骥之心臣无任又臣轼言伏䝉圣慈以臣入院特赐衣一对金腰带一条金镀银鞍辔马一匹命服出笥荣动搢绅左骖在廷光生徒驭德不称物愧无所容臣轼中谢伏念臣衰朽无功惷愚不学已分鹈梁之刺敢逃负乗之讥再惟此恩何自而至此盖伏遇太皇太后陛下至神广运盛德兼容躬周公之勤劳而逸于委任宝老氏之慈俭而侈于礼贤致此光荣下及㣲陋慨然揽辔敢有意于澄清束以立朝尚可言于賔客臣无任笏记二首禁林之选多士所荣非独文章之工俾専翰墨当属典刑之老以重朝廷如臣空疎岂宜尘冒此盖伏遇皇帝陛下刚健纯粹缉熙光明曲搜已弃之材将建无穷之业顾慙浅陋将何补于圣明惟有朴忠誓不回于生死臣无任又西掖代言已愧一时之髙选北门视草又忝诸生之极荣岂伊衰朽之余有此遭逢之异此盖伏遇太皇太后陛下坤元利正天造无私靡求备于一人将曲成于万物文章小技纵有效于涓埃草木㣲生终难酧于雨露臣无任辞免侍读状右臣今月二十六日准合门告报䝉恩除臣兼侍读者入侍迩英其选至重非独分摘章句实以仰备顾问臣学术浅陋恐非其人况臣待罪禁林初无吏责又加廪赐之厚益负尸素之忧伏望圣慈察其诚心追回新命以授能者谨録奏闻伏候勅㫖谢除侍读表二首臣轼言今月一日䝉恩除臣兼侍读者学术本疎老复加于謇讷官联愈近职専在于讨论退省其愚莫知所措中谢伏以天威咫尺顾末技以何施圣敬日跻岂羣臣之可望非张禹寛中之笃学寂量懐素之懿文则何以奉天子五学之㳺求王人多闻之益如臣愚暗何与选抡此盖伏遇皇帝陛下卓然生知附以好学方髙宗恭黙之后正宣帝励精之初衆论并陈悉洞照其情伪陈编一览已周知于废兴察臣衰病而无求庶可亲近而寡过故兹拔用骤及疲驽臣敢不温故知新麄办有司之职见危致命更输异日之忠臣无任又臣轼言今月一日䝉恩除臣兼侍读者北门视草已叨儒者之极荣西学上贤复玷侍臣之髙选省循非称愧汗交懐中谢窃惟讲读之臣止以言语为职考功课吏无殿最之可书陈善闭邪有膏泽之潜润岂臣愚陋亦所克堪此盖伏遇太皇太后陛下忧思深长德业乆大受先帝投艰之託为神孙经逺之谋故选左右前后之人罔非吉士使知兴亡治乱之效莫若多闻谓臣虽无大过人之才知臣麄有不欺君之实故使朝夕与于讨论奉永日之清闲未知所报毕㣲生于尽瘁终致此心臣无任谢赐御书诗表臣轼言今月十五日赐宴东宫伏䝉圣恩差中使就赐臣御书诗一首者玉斚金尊霈若云天之泽寳章宸翰焕乎奎璧之文喜溢心颜光生懐袖臣轼诚感诚惧顿首顿首伏念臣猥縁末技获玷清流早岁数竒已老江湖之上余生何幸得依日月之光入侍燕闲与闻讲学卒桓荣之业因人而成登刘洎之牀则臣岂敢夫何珍赐亦及㣲躯此盖伏遇皇帝陛下道本生知才惟天縦文不数于游夏书已逼于钟王心慕手追陋文皇之由学笔縦字大笑宋武之未工知臣遭遇之难欲以显荣其老镂之金石庶传玩于人人付与子孙俾输忠于世世臣无任谢三伏早出院表臣轼言君逸臣劳固上下之分金伏火见亦消长之常乃縁异恩而许夙退中谢伏念臣等误縁末技待罪禁林戴星而朝虽粗输其勤拙穷日之力卒无补于丝毫遽䝉假借之私得遂委蛇之乐此盖伏遇太皇太后陛下严于恭巳恕以驭臣事既省于清心日自长于化国朝而不夕前追静治之风伏当早归下遂疎愚之性臣无任东坡全集巻六十七东坡全集卷六十八钦定四库全书东坡全集巻六十八宋蘓轼撰表状四十二首谢除龙图阁学士表二首臣轼言伏䝉圣恩以臣累章请郡特除臣龙图阁学士知杭州者中禁宝储上应奎璧之象先朝谟训逺同河洛之符𨽻职其间省躬非据臣轼诚惶诚恐顿首顿首伏念臣学非有得愚至不移虽叨过实之名卒无适用之器少时妄意盖尝有志于事功晩岁积忧但欲归安于田畆属圣神之履运荷识拔之非常犹冀桑榆之收遽迫犬马之疾力求闲散庶免颠隮岂谓皇帝陛下圣度包荒天慈委照察其才有所短不欲强置之禁严知其进不由人故特保全其终始遂加此职以贲其行臣敢不仰縁末光益励素守往何之而不可中无愧之为安但未死亡必期报塞臣无任感天荷圣激切屏营之至又臣轼言伏䝉圣恩以臣累章请郡特除臣龙图阁学士知杭州者北扉清宻乆愧素餐内阁深严复膺殊宠以荣为惧有腼在颜臣轼诚惶诚恐顿首顿首伏念臣赋命数竒与人多忤遭遇仁祖忝窃贤科继䝉英庙之深知尤荷裕陵之见器而流离若此穷薄可知晩亲日月之光常恐缾罍之溢故求闲散以避灾迍岂谓太皇太后陛下天髙听卑坤厚载物爱惜臣下固无异于子孙委任官师本不分于中外致兹衰病不失清华然臣辞宠而益荣求闲而得剧虽云稍逺于争地尚恐终非其乆安敢不磨钝自修履冰知戒庶全孤节少答殊私臣无任谢赐对衣金带马表二首臣轼言伏䝉圣慈特赐衣一对金腰带一条金镀银鞍辔一副马一匹者出笥之珍已华朽质解骖之赐益耀衆观顾惟何人亦被兹宠臣轼诚惶诚恐顿首顿首伏念臣少而拙讷老益疎愚山野之姿非文绣之所及疲驽之质虽鞭䇿以何加方祈冗散之安更忝便蕃之钖此盖伏遇皇帝陛下缉熙儒术网罗人材不爱车服宠数之章使为吏民瞻望之美据鞍有愧束袵知荣敢不奉以牧民永思去害之指施之大邑庶无学制之伤臣无任又臣轼言伏䝉圣恩特赐衣一对金腰带一条金镀银鞍辔一副马一匹者命服斯皇诗咏周宣之德康侯用钖易称王母之仁恵泽所加臣工知劝臣轼诚惶诚恐顿首顿首伏念臣资材朽钝学术空疎矧兹衰病之余岂复光华之羡荷宠章之蕃庶人以为荣顾形影之支离臣惟自愧此盖伏遇太皇太后陛下知人尧哲徧物舜仁时遣拾遗补过之臣出为承流宣化之任子衣安吉不待请而得之我马虺隤盖知劳而赐者敢不勉思忠荩务报恩勤永惟廏库之珍莫非民力无忘狱市之寄以副上心臣无任笏记二首臣轼言𨽻职宸居承流阃寄自知衰朽有玷宠光此盖伏遇皇帝陛下总揽羣材靡遗片善曲收顽钝迭处清华徒倾草木之心莫报干坤之施臣无任又既尘美职复玷名藩荣宠过情省循知愧此盖伏遇太皇太后陛下仁均动植明烛幽㣲特示宠章以旌眷遇恩勤莫报生死难忘臣无任杭州谢上表二首臣轼言伏奉制书除臣龙图阁学士知杭州臣已于今月三日到任上讫者始衰而病岂非满溢之灾乞越得杭又过平生之望臣轼诚惶诚恐顿首顿首伏念臣起自废黜骤登禁严毕命驱驰未偿万一懐安退缩岂所当然盖散材不任于斧斤而病马空糜于刍粟故求外补以尽余年岂期避宠而益荣求闲而得剧此盖伏遇皇帝陛下刚健中正缉熙光明无为盖虞舜之仁笃学有仲尼之智而臣猥以末技日奉讲帷凛然威光近在咫尺惟古人责难之意每不自量方陛下好问之初遽以疾去推之理数可谓竒穷荷眷遇之不移窃恩荣而愈重虽雨露之施初不择物而犬马之报期于杀身臣无任又臣轼言伏奉制书除臣龙图阁学士知杭州臣已于今月三日到任上讫者入奉荣严出膺方面皆人臣之殊选在儒者以尤荣臣轼诚惶诚恐顿首顿首伏念臣受宠逾涯积忧成疾既思退就于安养又欲少逃于满盈仰荷至仁曲従㣲愿江山故国所至如归父老遗民与臣相问知朝廷辍近侍为太守盖圣主视天下如一家鞭扑未施争讼几絶臣之厚幸岂易名言此盖伏遇太皇太后陛下天地之仁贤愚兼取日月之照邪正自分每包函其惷迂欲保全其终始兄弟孤立尝亲奉于徳音死生不移更誓坚于晚节臣无任杭州谢放罪表二首臣轼言臣近以法外刺配本州百姓颜章颜益二人上章符罪奉圣旨特放罪者职在承宣当遵三尺之约束事关利害辄従一切之便宜曲荷天慈不従吏议臣轼诚惶诚恐顿首顿首伏念臣早縁刚拙屡致忧虞用之朝廷则逆耳之奏形于言施之郡县则疾恶之心见于政虽知难每以为戒而临事不能自回茍非日月之明肝胆必照则臣岂惟获罪于今日乆已见倾于衆言恭惟皇帝陛下睿哲生知清明旁达委任羣下退託于不能爱养成材惟恐其有过知臣欲去一方之积弊须除二猾以示民特屈宪章以全器使臣敢不省循过咎祗服简书眷此善良自不犯于汉法时有贷舍用益广于尧仁臣无任又乱羣之诛不请而决盖恩威之无素致奸猾之敢行方俟谴诃岂期寛宥臣轼诚惶诚恐顿首顿首伏以法吏网宻盖出于近年守臣权轻无甚于今日观祖宗信任之意以州郡责成于人岂有不择师帅之良但知绳墨之驭若平居仅能守法则缓急何以使民顾臣不才难以议此恭惟太皇太后陛下寛仁従衆信顺得天推一身之至公纳万方于无罪而臣始终被遇中外䝉恩谓事有専而合宜情无他而可恕故加贷舍以示宠绥朝廷之明粗以臣为可信吏民自服当不令而率従臣无任贺明堂赦书表二首臣轼言宗祀告成修累朝之盛典端门肆眚答万宇之欢心凡有识知举増抃跃臣轼诚欢诚喜顿首顿首窃谓祖宗恩信之所被譬如天地寒暑之不差将推作解之仁必在当郊之岁恭惟皇帝陛下宪章六圣左右三灵上帝眷而风雨时壬人去而蛮夷服讲明大礼对越昊天懐柔百神向用五福大河脩复奏轨道于东流藩邸顾懐钖鸿名于西府臣备贠法従待罪守臣想闻路寝之鼓钟曾叨奉引嘉与海隅之草木同被恩私臣无任又臣轼言严配礼成民心知孝好生德洽天下归仁凡䝉一洗之恩举有惟新之喜臣轼诚欢诚忭顿首顿首伏以功存庙社而辞其礼德及草木而讳其名此圣人之所难幸㣲生之亲见恭惟太皇太后陛下勲髙任姒道配唐虞顾惟致治于和平孰不归心于保佑合宫均福毕脩累圣之文㑹庆告成不居先后之位臣职叨禁従身逺阙庭既欣涣汗之私溥霑动植更喜谦光之美独冠古今臣无任谢赐厯日诏书表二首臣轼言伏䝉圣恩特赐臣诏书并元祐五年厯日一巻者论道调元虽大臣之职授时赋政亦郡守之常而臣供奉内朝使指一道居则代言而颁令出则劝民以务农䝉此恩荣敢忘奉顺臣轼中谢恭惟皇帝陛下文明宪古睿哲先天厯象教民本尧舜之智水旱罪已葢禹汤之仁固将推广其诚心岂特奉行于故事爰因嵗首已宣布于王言孰谓民愚咸识知于帝力臣无任又臣轼言伏䝉圣恩特赐臣诏书并元祐五年厯日一巻者窃惟稽古之君必以授时为急底日不失日官既有常先时不失时罚在无赦申以丁宁之诏致其恻怛之诚习见颁行止谓有司之故事考其情实则本圣人之用心臣轼中谢恭惟太皇太后陛下元功在天盛徳冠古顺帝之则虽并用于恩威与物为春盖同归于仁厚而臣入奉讲学出牧农民恭布诏书悉传闾里庶徳音之昭格致嗣嵗之丰穰臣无任贺兴龙节表臣轼言天佑民而作君惟徳是辅帝生商而立子有开必先纳富夀于方来实兆基于兹日臣轼中贺恭惟皇帝陛下文思天纵圣敬日跻以若稽古之心上遵王路行不忍人之政下酌民言神听靖共天夀平格臣久尘法从出领郡符奉万年之觞虽阻陪于下列接千嵗之统犹及见于昇平草木之情日月所照臣无任贺坤成节表臣轼言仁惟天助夀不假于祷祈泽在民心言自成于雅颂恭临诞月仰祝圣期虽凢庶之何知亦臣子之常分中谢恭惟太皇太后陛下储神天地託国祖宗元勲本自于无心神智实生于至静同守大器于兹六年放亿万之羽毛未若消兵以全赤子饭无数之缁褐岂如散廪以活饥民臣躬领郡符目覩兹事载瞻象阙阻奉瑶觞嘉与海隅之人同庆华封之祝臣无任辞免翰林学士承旨第一状右臣今月二十八日奉勅已除臣翰林学士承旨左朝奉郎知制诰诏书到日可依条交割公事讫乗递马疾速发来赴阙臣已于当日依条交割公事讫伏念臣顷以两目昏暗左臂不仁坚辞禁林得请便郡庶縁静退少养衰残二年于兹一事无补才有限而难强病不减而益増但以东南连被灾伤不敢陈乞别求安便敢谓仁圣尚赐恩怜召还故官复加新宠不惟朝廷公议未允实亦衰病勉强不前兼窃覩邸报臣弟辙已除尚书右丞兄居禁林弟为执政在公朝既合回避于私门实惧满盈计此误恩必难安处伏望圣慈除臣一郡以息多言臣见起发前去至宿泗间听候指挥谨録奏闻伏候勅㫖第二状右臣近䝉恩除翰林学士承旨臣以衰病不才难居禁近兼以弟辙忝与执政理合回避奏乞除臣一郡今奉诏书未赐开允恩威之重霈若雷雨岂臣孱陋所敢固违伏念臣自去阙庭日加衰白故疾不愈旧学已荒更冒宠荣必速颠踬而况清要之地衆所奔趋兄弟递居势难安处正使縁力辞而获谴犹贤于忝冒而致灾伏望圣慈察臣诚恳特赐除臣知扬越陈蔡一郡臣今已到扬州迤逦前去南京以来听候指挥干冒天威臣无任战恐待罪之至谨録奏闻伏候勅㫖第三状右臣近䝉恩除翰林学士承旨臣以衰病不才难居禁近兼以弟辙备位执政理合回避寻两次奏乞除臣一郡凖尚书省札子三省同奉圣旨依前降诏书不允者臣之愚虑终以弟辙亲嫌于义未安窃见仁宗朝王洙为学士以其从子尧臣参知政事故罢臣今来欲乞依王洙故事回避仍乞检㑹前奏除臣扬越陈蔡一郡屡犯天威臣无任战恐待罪之至谨録奏闻伏候勅旨乞候坤成节上夀讫复遂前请状右臣近奏乞依王洙故事罢翰林学士承旨仍乞一郡奉圣旨依累降指挥不允者衔戴恩慈憷迫威命已经三却其敢固违已于今月二十九日赴合门祇受告命讫然臣衰病日加心力难强亲嫌之避愚守不移伏见坤成节在近欲候上夀讫复遂前请勉强供职庶表见臣子恭顺之心逡巡力辞盖终存典刑分义之守谨録奏闻谨奏谢宣召再入学士院状二首右臣今月十一日翰林待诏梁迪至臣所居奉宣圣旨召臣入院充学士承旨使星下烛生蓬荜之光华天泽旁流失桑榆之枯藁国有用儒之盛士知稽古之荣伏以翰墨之林号称内相文章之外不取他才至于用人可以观政文武并用或成颇牧之功邪正杂居至有伾文之患惟贵且近故难其人而况金銮玉堂亲被丝纶之宻北㕔东合独称年徳之高必有异人以齐衆口而臣本縁衰病出守江湖以一方凋弊之余当二年水潦之厄戴星而治仅免流离及𤓰而还怳如梦寐交亲迎劳都邑聚观惊华髪之半空笑丹心之未折宜投闲散以养衰残岂期过採于虚名复使荣加于旧物此葢伏遇皇帝陛下徳如干健明配日中既祖述于尧仁复躬行于舜孝才难之叹人诵斯言縁先帝之徳音收孤臣于散地言虽直而无罪身愈逺而益亲委曲保全始终録用臣敢不更磨朽钝少补涓埃难得者时未有捐躯之㑹勿欺而犯誓无患失之心臣无任又右臣今月十一日翰林待诏梁迪至臣所居奉宣圣旨召臣入院充学士承旨者衰迟无用宠既溢于当年眷待有加恩复隆于晚节使华临贲天语丁宁耸里巷之惊观叹朝廷之用旧伏以禁林分直法本六人帝语亲承旧惟一老不縁名次之先后断自上心之简求冠内朝供奉之班极儒者遭逢之盛凡膺此选宜得异材而臣本以愚忠累尘器使初无已试之效但有过实之名千里阙庭二年江海忧深投杼岂无三至之言诏复赐环不待一人之誉此盖伏遇太皇太后陛下道无私载公生至明以七年之照临观羣臣之邪正知臣刚褊自用虽有寛饶之狂察臣招麾不移庶几长孺之守故还旧物益茂新恩臣敢不早夜以思死生不易虽桑榆之景已迫残年而犬马之心犹思后效谢赐对衣金带马状二首右臣伏䝉圣慈以臣入院特赐衣一对金腰带一条并鱼袋镀金银鞍辔马一匹者汉官三服已分宻丽之珍唐监八坊复下权竒之骏拜嘉甚宠省已何功伏念臣受材迂疎赋命寒蹇幼师季路止服緼袍长慕少游欲乘下泽目眩重金之耀神惊四牡之良俛仰自惟周章失次此盖伏遇皇帝陛下忧勤黎庶寤寐儁贤故损廏库之储以广英雄之彀致兹孱陋亦被宠光臣敢不求称于衷益鞭其后薄徳盛服当戒维鹈之篇强力安邦庶几有駜之颂臣无任又右臣伏䝉圣慈以臣入院特赐衣一对金腰带一条并鱼袋金镀银鞍辔马一匹者镂钖金轭示有驰驱之劳寳带袭衣岂无约束之义上既循名而责实下当因物以贡诚伏念臣少则贱贫长而困阨仲卿龙具追晏子之一裘伯厚鸡栖陋景公之千驷无功拜赐服宠汗颜顾惟何人膺此异数此盖伏遇太皇太后陛下躬行慈俭徳贯天人约于奉已而侈于养贤严于私亲而寛于驭衆怜其朽钝借以光华臣敢不衣被训词服勤鞭箠惟徳其物永观不易之言思马斯徂更厉无邪之志笏记二首臣䝉恩授翰林学士承旨知制诰兼侍读者出膺阃寄入长禁林皆儒者之极荣岂驽材之所称此盖伏遇皇帝陛下法天凝命稽古象贤总揽羣英兼收小器欲效涓尘之报未知糜陨之期臣无任又臣䝉恩授翰林学士承旨知制诰兼侍读者出守无功方期窜逐召还何幸复玷清华此盖伏遇太皇太后坤载沈潜母慈均一既陶甄于顽鑛复封植于散材誓卒余生少图来效臣无任谢兼侍读表二首臣轼言今月四日伏奉告命除臣兼侍读者用非其分宠至若惊满溢之忧逡巡莫避臣轼诚惶诚恐顿首顿首伏念臣与弟辙同登进士并擢贤科内外分掌于制书先后迭居于翰苑今臣以经史入侍司言行于中辙以丞辖立朝督纲条于外恭承明诏不许固辞以为兄弟之同升自是朝廷之盛事承明三入仅比古人大雅一门无慙旧史人非木石恩重丘山恭惟太皇太后陛下明极照临忧深付託欲为社稷之卫莫如臣仆之贤以帝尧之哲而甚畏于壬人以孔子之圣而思见于狷者致兹选擢骤及迂愚臣敢不淬励初心激昻晚嵗誓坚必死之节少报不赀之恩臣无任感天荷圣激切屏营之至谨奉表称谢以闻臣轼诚惶诚恐顿首谨言又臣轼言今月四日伏奉告命除臣兼侍读者叨承新命祇服训词薄技已穷旧恩未替臣轼诚惶诚恐顿首顿首伏念臣志大而才短论迂而性刚以自用不回之心处衆人必争之地不早退缩安能保全是以三年翰墨之林屡遭飞语再嵗江湖之上粗免烦言岂此身愚智之殊盖所居闲剧之致臣之自处何者为宜而况讲读之司帷幄最近分章摘句则何以报非常之知因事献言又必贻前日之患虽仰恃天日之照实常负氷渊之虞恭惟皇帝陛下大徳庇民小心顺帝虽天覆地载以圣不可知为神而日就月将以学而不厌为智曲收旧物以广多闻臣敢不职思其忧本无分于中外欲报之徳誓不易于死生臣无任谢三伏早休表二首大火既中三庚云伏炎熹之病贵贱所同忽䝉退食之恩遂失流金之酷恭惟皇帝陛下仁均动植明烛幽微上有无逸之勤下无独贤之叹臣等逢时多暇窃禄安居共扬扇暍之风以安黎庶更励饮冰之节少答生成臣等无任又星火见而金㣲日方可畏朝气鋭而昼惰恩获少休上既知劳下皆忘暑恭惟太皇太后陛下劳谦恭已内恕及人虽天地无一物之私而父母有至诚之爱臣等仰䝉寛假动获便安未明无颠倒之衣省循何幸夙退有委蛇之食歌咏而归臣等无任谢除龙图阁学士知颍州表二首臣轼言伏䝉圣恩以臣累章乞郡除臣龙图阁学士知颍州者引嫌求避顾旧典之甚明易职宠行荷新恩之至厚踈愚自省慙悚交并中谢伏念臣学陋无闻性迂难合受四朝之知遇窃五郡之蕃宣呉㑹二年但坐糜于廪禄禁林数月曾未补于丝毫敢兾殊私复还旧物恭惟太皇太后陛下仁涵动植明烛幽㣲知臣独受于圣知欲使曲全于晚节怜其无用许以少安凡力请八章而后従使不为一乞而遽去在臣进退可谓光荣虽老病懐归已功名之无望而衷诚思报尚生死之不移臣无任又臣轼言伏䝉圣恩以臣累章乞郡除臣龙图阁学士知颍州者备员经席幸依日月之光引避亲嫌实有简书之畏恩还旧职宠寄近蕃衰朽增华省循知愧中谢伏念臣生无他技天与愚忠虽所向之竒穷独受知于仁圣力求便郡盖常懐老退之心伏读训词有不为朕留之语殊私难报危涕自零恭惟皇帝陛下缉熙光明刚健笃实方收文王之四友以集孔子之大成而臣茍念余生之安莫伸一割之用桑榆暮齿恐遂赍志而莫偿犬马㣲心犹惧盖棺而后定臣无任谢赐对衣金带马状二首右臣伏䝉圣慈特赐臣对衣一袭金腰带一条银鞍辔马一匹者钖之上驷敢忘致逺之劳佩以良金无复忘腰之适执鞭请事顾影知慙恭惟皇帝陛下禹俭中脩尧文外焕长辔以御率皆四牡之良所寳惟贤岂徒三品之贵出捐车服收辑事功而臣衰不待年宠常过分枯羸之质匪伊垂之而带有余敛退之心非敢后也而马不进徒坚晩节难报深恩臣无任又右臣伏䝉圣慈特赐臣对衣一袭金腰带一条银鞍辔马一匹者出笥之珍以旌有德在垧之驷岂及无功而臣首尾四年叨尘三钖省躬内灼服宠汗流恭惟太皇太后陛下慈俭自居龙光四达德被海宇岂惟一袭之衣恩结华夷何止十围之带羣贤在驭六辔自调而臣顷以衰羸止求安便奉宣德意庶几五袴之谣收敛壮心无复千里之志更期力报有愧空言臣无任颍州谢到任表二首臣轼言伏䝉圣恩除臣龙图阁学士知颍州臣已于今月二十二日到任讫者避嫌引疾慙无国士之风揣分知难粗守人臣之节曲䝉温诏遂假名邦已见吏民惟知感怍臣某中谢伏念臣早縁多难无意轩裳晩以虚名偶尘侍従虽云时可每与愿违既未决于归田故力求于治郡慈母爱子但怜其无能明君知臣终护其所短自欣投老渐获安身此盖伏遇太皇太后陛下慈俭临民刚柔布政参天地而有信喜怒不陈体水镜之无心忠邪自辨致兹愚直亦克保全虽任职居官无过人者而见危授命盖有志焉臣无任又臣轼言伏䝉圣恩除臣龙图阁学士知颍州臣已于今月二十二日到任讫者支郡责轻未即满盈于小器丰年事简非徒饱煖于一家览几席之溪湖杂簿书于鱼鸟平生所乐临老获従臣某诚惶诚恐顿首顿首伏以汝颍为州邦畿称首土风备于南北人物推于古今賔主俱贤盖宗资范孟博之旧治文献相续有晏殊欧阳修之遗风顾臣何人亦与兹选此盖伏遇皇帝陛下丕承六圣总揽羣英生知仁孝之全学识文武之大谓臣簮履之旧物尝忝帷幄之近臣奉事七年﨑岖一节意其忠义许国故暂召还察其老病畏人复许补外置之安地养此散材更少勉于桑榆誓不忘于畎畆臣无任上清储祥宫成贺德音表二首臣轼言伏覩九月二十七日德音以上清储祥宫成减决四京及诸道见禁罪人者灵光下烛庆新宫之落成霈泽旁流洗庶狱之多罪散为和气坐致丰年臣某诚欢诚忭顿首顿首臣闻舜禹之心以奉先为孝本释老之道以损已为福田永惟坤作之成每辞天下之养卑宫何陋大练为安故能捐万金之资以成二圣之意为国迎祥而国无所费与民祈福而民不知劳銮辂亲临神灵昭格覩士女之和㑹既同其休念囹圄之幽囚或非其罪用孚大号以达恵心恭惟太皇太后陛下恭俭以仁明哲作则爱惜帑廪不供浮费之私重慎典刑每存数赦之戒一寛汤网衆识尧心臣以従官出临近甸率吏民而拜庆助父老之欢谣永望阙庭实同咫尺臣无任又臣轼言伏覩九月二十七日德音以上清储祥宫成减决四京及诸道见禁罪人者琳馆告成神人交庆纶音下霈过故尽除臣某诚欢诚忭顿首顿首臣闻汉武筑通天之台魏明作凌云之观皆厉民而私已或秘祝以蕲年然犹形于咏歌被之金石而况文孙继志神母考祥追六圣之心本枝百世均万方之庆囹圄一空岂惟洗濯于丹书固已光华于青史恭惟皇帝陛下知人尧哲克已禹勤积德之宫以文章为藻饰庇民之厦以仁义为基扄眷朴斵之成能亦圣神之余事臣乆参法従夙侍经帏乐石铭诗虽幸执太史之笔大圭荐祼不获践属车之尘徒与吏民共兹庆泽臣无任贺兴龙节表臣轼言天佑我邦祥开是日山川贡瑞日月增华臣某诚欢诚忭顿首顿首伏以上圣所储有慈俭不争之宝舆情共献盖忧勤无逸之龟不待祷祠而来自然天人之应恭惟皇帝陛下尧仁舜孝禹勤汤寛德莫大于好生故以不杀为神武道莫尊于问学故以所闻为髙明钖厥庶民向用五福臣备贠内阁出守近畿虽违咫尺天威乃身在外而上千万嵗寿此意则同臣无任贺驾幸太学表二首臣轼言恭闻十月十五日驾幸太学者辇回原庙既崇广孝之风幄次儒宫复示右文之化礼行一日风动四方臣某诚欢诚忭顿首顿首臣闻五学之临三代所共盖天子不敢自圣而盛德必有达尊在汉永平始举是礼虽临雍拜老有先王之规而正坐自讲非人主之事岂如允哲退託不能奠爵伏兴意黙通于先圣横经问难言各尽于诸儒恭惟皇帝陛下文武宪邦聪明齐圣大度同符于艺祖至仁追配于昭陵故举旧章以兴盛节臣早尘法従乆侍经帏永矣驰诚想闻合语于东序斐然作颂行观献馘于西戎臣无任又臣轼言恭闻十月十五日皇帝驾幸太学者济济多士灵承上帝之休雍雍在宫服膺文母之敎风传海宇庆溢臣工臣某诚欢诚忭顿首顿首臣闻学校太平之文而以得士为实经术致治之具而以爱民为心心既立而具乃行实先充而文斯应永惟坤载之厚辅成天縦之能惟使文子文孙莫不仁故于先圣先师无所愧恭惟太皇太后陛下忧深祖构德燕孙谋黄裳之文斧藻万物青衿之政长育羣材岂惟鼔舞于士夫实亦光华于史册臣冒荣滋乆被遇最深外告成功行喜鸮音之革中修潜德孰知麟趾之风臣无任谢赐厯日表二首迎日推筴虽曰百王之常后天奉时惟我二后之德伏读诏旨灼知圣心中谢伏以嗣岁将兴旧章毕举三朝受海内之图籍七月陈王业之艰难冬有祁寒知民言之可畏阳居大夏识天道之至仁故于颁朔之初更下布新之诏恭惟太皇太后陛下视民如子以国为家振廪劝分人自忘于艰岁消兵去杀天必报之丰年臣敢不省事清心贵农时之不夺思患预备期岁计之有余庶竭㣲诚少裨洪造臣无任又岁颁正朔盖春秋綂始之经郡赐玺书亦汉家寛大之诏实为令典岂是空文臣某诚惶诚惧顿首顿首伏以望岁者生民之至情畏天者人君之大戒所以常言报应而不言时数每奏水旱而不奏嘉祥上有消复之心下有燮调之道固资共理同底纯熙恭惟皇帝陛下祗敬三灵忧勤万宇为仁一日自然天下之归敎民七年岂无善人之效臣敢不仰遵尧典寅奉夏时谨隄防沟洫之脩行劳来安定之政庶殚緜力少助至仁臣无任东坡全集巻六十八东坡全集卷六十九钦定四库全书东坡全集巻六十九宋蘓轼撰表状四十二首扬州谢到任表二首臣轼言伏䝉圣恩除臣知扬州臣已于今月二十六日到任讫者支郡养疴裁能免咎通都移牧自愧何功屡玷恩荣实深慙汗臣某中谢伏念臣早縁窃禄稍习治民在先帝日已歴三朝近八年间复忝四郡平生所愿满足无余志大才踈信天命而自遂人㣲地重恃圣眷以少安恭惟太皇太后陛下子恵万民器使多士以谓朝廷之德泽付于郡县与监司乃眷江淮之间乆罹水旱之苦隣封二浙饥疫相薫积欠十年丰凶皆病臣敢不上推仁圣之意下尽疲驽之心庶复流亡少寛忧轸臣无任又一麾出守方愧媮安十国为连复膺宠寄恩荣既溢慙汗靡宁臣某中谢伏念臣本以鲰生冒居禁从顷縁多病力求颍尾之行曾未半年复有广陵之请盖以鱼鸟之质老于江湖之间习与性成乐居其旧天从民欲许择所安恭惟皇帝陛下钦明文思刚健纯粹天功黙运灼知万化之情人材并收各取一长之用如臣衰朽尚未遐遗命至蹇而禄已盈每懐忧惧志虽大而才不副莫报恩私臣无任谢赐䘏刑诏书表二首臣轼言伏䝉圣恩赐臣钦䘏刑狱诏书一道者时令举行虽云故事天心恻怛本出至诚德既洽于好生民虽死而无憾臣某诚惶诚惧顿首顿首伏以刻木画地志士不居铄石流金平人犹病宜轸圣神之念实为哀敬之先训诰丁宁吏民感动恭惟皇帝陛下禹汤罪已尧舜性仁以不忍人之心行若稽古之政岂止缓狱实期无刑臣敢不推广上恩厚风俗于无犯申严法意消盗贼于未萌少假岁时庶空囹圄臣无任又暑雨其咨既轸小民之病麦秋已至复虞轻系之淹祗服训词灼知天意臣某中谢伏以仁圣之德哀矜为先常内恕以及人故深居而念逺斋戒处掩则知暴露之勤紾絺袢延不忘累绁之苦吏既罔懈民知无寃恭惟太皇太后陛下事法祖宗德参天地凯风养物散为扇暍之凉灵雨应时同沾执热之濯臣敢不尽其哀敬济以寛明奉汉律之严毋令瘐死推慈母之意务在平反庶竭愚忠少行德意臣无任贺立皇后表二首臣轼言伏覩制书今月十六日皇后受册礼成者缵女维莘俔天之妺事关庙社喜溢人神中贺臣闻三代之兴皆有内助二南之化实本人伦维关雎正始之风具既醉太平之福民有所恃邦其永昌恭惟皇帝陛下自诚而明惟睿作圣辑宁夷夏德既茂于治朝辅顺隂阳政兼修于内职既膺大庆益广至仁下逮海隅夫妇无有愁叹上符天造日月为之光明受禄无疆与民同乐臣无任又吉日既涓柔仪允正谷珪往聘象服来朝中贺臣闻周姜任姒之贤位非皆极汉隂马邓之贵德或有慙盛哉六礼之陈袭此三宫之庆恭惟太皇太后陛下任付託之重躬保佑之劳公天下不私其亲配宸极必先以德徽音不坠嗣成慈孝之风仁寿无疆坐享云来之养臣限以官守不获躬诣阙庭臣无任贺坤成节表臣轼言岁复六壬袭嘉祥于太史火流七月纪令节于诗人尽海宇之含生举欣荣于兹日臣某中贺臣闻君以民为心体天用民为聪明未有心胖而体不纾民悦而天不应故好生恶杀是为仁寿之基捐利与民斯获丰年之庆恭惟太皇太后陛下恭俭一德勤劳百为推天覆地载之心阜成民物尽父敎母怜之道诲养臣隣共知难报之恩必享无疆之福臣以出守淮海无由躬诣阙庭臣无任谢除兵部尚书赐对衣金带马状二首䝉恩赐臣衣一对金带一条并鱼袋金镀银鞍辔马一匹者盛服在躬无复曳娄之叹名驹出廏遂忘奔走之劳施重丘山身轻毫末伏念臣少贱而鄙性椎少文衣敝緼袍未尝有耻乗欵段马自以为安岂意晩年屡膺此宠此盖伏遇皇帝陛下绍隆景命总揽羣英无竞维人势已加于九鼎惟德其物恩有重于千金臣敢不上体眷懐勉思报称赠绕朝之䇿愧不能谋振屈原之衣期于自洁臣无任又伏以在笥之珍本出于民力脱骖之赐以结于士心顾臣何人屡膺此宠伏念臣学本为已材不适时乗伯厚之车虽云疾恶束公西之带愧不能言而二年之间三拜是赐此盖伏遇太皇太后陛下心存社稷德协天人以长䇿驾驭四方以盛德藩饰多士故令衰朽犹玷光华岂曰无衣盖独求于安吉慨然揽辔敢有志于澄清臣无任谢兼侍读表二首伏奉制书除臣守兵部尚书兼侍读者重地隆名不择所付清资厚禄以养不才中谢伏念臣以草木之㣲当天地之泽七典名郡再入翰林两除尚书三忝侍读虽当世之豪杰犹未易居矧如臣之孤危其何能副恭惟皇帝陛下圣神格物文武宪邦重离继明何烦爝火之助大厦既构尚求一木之支而臣白首复来丹心已折望西清之帷幄乆立徬徨闻长乐之鼓钟怳如梦寐莫报丘山之施犹贪顷刻之荣臣无任又流汗恩荣再辞莫获强颜衰朽一节以趋臣轼中谢恭惟先帝复六卿之名本欲后人识三代之旧古今殊制闲剧异宜武选𨽻于天官兵政总于枢辅故司马之职独省文书而师氏之官职在论説命臣兼领圣意可知恭惟太皇太后陛下约已裕民忘家忧国知先王之兵必本于道德故以儒臣为七兵知人主之学必通于民情故目郡守为五学而臣迂踈不可强合早縁衰病难以乆居终当自効于所长之间或可报恩于未死之日臣无任进郊祀庆成诗表伏覩今月十四日郊祀礼成者亲奠璧琮始见天地兼陈祖宗六庙之典参用汉唐三代之文夷夏来同人神允答臣某中贺恭惟皇帝陛下聿追来孝对越在天外修神考之文章内服文母之慈俭四方观礼百辟宅心雪止风恬验神祗之来飨云黄岁美知丰凶之在天臣以艺文入侍帷幄考事而知天意陈诗以达民言虽无足观亦各其志臣无任瞻天望圣惭惧屏营之至所撰郊祀庆成诗一首谨缮写陈表上进以闻谢除两职守礼部尚书表伏䝉圣恩除臣端明殿学士兼翰林侍读学士守礼部尚书者衰年自引乆抱此心异数併加实为非意辞不获命愧何以堪臣轼中谢窃惟以殿命官本縁麟趾之旧因时脩废近正金华之名厯代所荣于今为甚自元丰之末官制以来若非身兼数器之人未有名冠两职之重而况秩宗之任邦礼是司岂臣迂愚所当兼领此盖伏遇太皇太后陛下忧深社稷虑极安危求忠臣于愚直之中论治道于文字之外知臣难进而易退或非患失之鄙夫故授以礼乐清闲之司使専于论説琢磨之事此恩难报愿轮岁月之勤度己所宜终遂江湖之请臣无任又备贠西学已愧空疎易职东班尤惊忝冒遂领宗卿之事併为儒者之荣臣轼中谢始臣之学也以适用为本而耻空言故其仕也以及民为心而慙尸禄乃者屡请治郡兼乞守边欲及残年少施实効而有志莫遂负愧何言今乃以文字为官常语言为职业下无所见其能否上无所考其幽明循省初心有腼面目故于拜恩之日少陈有益之言孔子曰一言可以兴邦而孟子亦曰一正君而天下定昔汉文帝悦张释之长者之言则以德化民辅成刑措之功而孝景帝入晁错数术之语则以智驭物驯致七国之祸乃知为国安危之本祗在听言得失之间恭惟皇帝陛下即位以来学如不及问道八年寒暑不废讲读之官谈王而不谈霸言义而不言利八年之间指陈文理何啻千万虽所论不同然其要不出六事一曰慈二曰俭三曰勤四曰慎五曰诚六曰明慈者谓好生恶杀不喜兵刑俭者谓约已省费不伤民财勤者谓躬亲庶政不迩声色慎者谓畏天法祖不轻人言诚者谓推心待下不用智数明者谓専信君子不杂小人此六者皆先王之陈迹老生之常谈言无新竒人所忽易譬之饮膳则为谷米羊豕虽非异味而有益于人譬之药石则为耆术参苓虽无近効而有益于命若陛下信受此言如御饮膳如服药石则天人自应福禄难量而臣等所学先王之道亦不为无补于世若陛下听而不受受而不信信而不行如闻春禽之声秋虫之鸣过耳而已则臣等虽三尺之喙日诵五车之书反不如医卜执技之流簿书奔走之吏其为尸素死有余诛伏望陛下一览臣言少留圣意天下幸甚谢赐对衣金带马状二首䝉恩赐衣一对金带一条并鱼袋金镀银鞍辔马一匹服官奠篚响动佩章圉士効牵光生韀䇿伏以三赐之重莫隆于车马五采之贵兼施于衣裳汝必有功服之无斁而臣衰年弱干固难强于驰驱枯木朽株本不愿于文绣宠加意外愧溢颜间此盖伏遇皇帝陛下因能任官称物平施操名器以励士上有诚心正衔勒以驭人下无遗力臣敢不思称其服益励厥躬虽愧立朝乏能言之近用犹希辨道输老智于暮年臣无任又䝉恩赐衣一对金带一条并鱼袋金镀银鞍辔马一匹服章在笥贲及衰残衔勒过庭喜先徒御伏以物生有待天施无穷草木何知冒庆云之渥采鱼鰕至陋借沧海之荣光虽若可观终非其有妻孥相顾惊屡致于匪颁道路窃窥或反增于指目此盖伏遇太皇太后陛下聪明齐圣陈钖载周含垢匿瑕而察于求贤卑宫菲食而侈于养士士岂轻于千里念非其人言有重于兼金当思所报臣无任笏记二首荣兼两职宠与六卿岂伊衰朽之余有此遭逢之异此盖伏遇太皇太后陛下坤元利正天造无私靡求备于一人将曲成于万物文章小技縦有效于涓埃草木㣲生终难酧于雨露又陞荣祕殿列职西清併此光华付之衰朽此盖伏遇皇帝陛下刚健纯粹缉熙光明曲搜已弃之材将建无穷之业顾慙浅陋将何补于圣明惟有朴忠誓不回于生死臣无任定州谢到任表兵民重寄本御侮以折冲疆埸乆安但坐啸而画诺才㣲禄厚恩重命轻臣轼中谢伏念臣一去阙庭三换符竹坐席未暖召节已行筋力疲于往来日月逝于道路未经周岁复典两曹朝廷非不用臣愚惷自不安位所宜窜逐更冒宠荣此盖伏遇皇帝陛下离明正中干健独运追述东朝之遗意收此散材眷言西学之旧臣付之善地致此衰朽尚未弃捐臣敢不勤䘏民劳宻修边备茍无大过以及朞年渐还鱼鸟之乡以毕桑榆之景臣无任慰正旦表嗣岁将兴虽有作新之庆旧谷既没共深追逺之思凡在照临举增懐慕臣轼中谢恭惟皇帝陛下道跻尧禹行比骞参方受图于二朝明发不寐念御帘于双日孝思奈何幸寛㒺极之哀少副有生之望臣限以官守不获躬诣阙庭臣无任谢赐厯日表夙颁温诏宠拜新书吏得承宣民知早晩臣轼中谢臣闻言天道者有数故闰以正时训农事者在人则王无罪岁岂独典常之旧必存忠利之心恭惟皇帝陛下辅相财成聪明时宪居德刑于冬夏意与天同暨声敎于朔南责在臣等敢不时使薄敛思患预防勤䘏鳏孤幸流亡之尽复兼明威恵庶戎夏以皆安臣无任慰宣仁圣烈皇后山陵礼毕表恭闻今月七日大行宣仁圣烈太皇太后山陵礼毕者日月有时义当即逺雨露既降思则无穷遥知穆穆之光尚起皇皇之望臣轼中谢恭惟皇帝陛下道循祖德德契天心大哉孔子之仁泫然流涕至矣显宗之孝梦若平生愿寛舜慕之心少副尧封之祝臣限以官守不获躬诣阙庭无任瞻天望圣激切屏营之至慰宣仁圣烈皇后祔庙礼毕表恭闻今月十七日宣仁圣烈皇后升祔礼毕者反寝而虞既尽饰终之典宅神于庙益隆追逺之思凡在照临举增悲慕臣轼中谢窃以六朝继圣并传家法之余三后御帘髙出古人之右逮此登配廓然永懐恭惟皇帝陛下奉顺母慈表章坤德四谥哀荣之诏简䇿有光数诗挽饯之音道涂垂涕日月云遂典礼告成愿寛无益之悲少副有生之望臣限以官守不获躬诣阙庭无任瞻天望圣激切屏营之至谢赐衣袄表十一月九日翰林医官王宗古至伏䝉圣慈传宣存问赐臣等勅及初冬衣袄者齐官三服已寛卒岁之忧汉札十行更佩先春之煖恩均吏士声动华夷臣轼中谢伏以礼着始裘诗歌无褐边陲更戍本为臣子之常朔易早寒特轸圣神之念惟德其物岂曰无衣恭惟皇帝陛下广运聪明力行恭俭威风旁振方战栗于天骄温诏下融遂流澌于河冻既无功而坐食实有愧于解衣敢不推广朝廷之仁益收冻馁申严祖宗之法少肃惰媮庶收汗马之劳以解濡鹈之诮臣无任到恵州谢表先奉告命落两职追一官以承义郎知英州军州事续奉告命责授臣宁逺军节度副使恵州安置已于今月二日到恵州公参讫者仁圣曲全本欲畀之民社羣言交击必将致之死亡尚荷寛恩止投荒服臣轼中谢伏念臣性资褊浅学术荒唐但信不移之愚遂成难赦之咎迹其狂妄乆合诛夷方尚口乃穷之时盖擢髪莫数其罪岂谓天幸得存此生此盖伏遇皇帝陛下以大有为之资行不忍人之政汤网开其三面舜干舞于两阶念臣奉事有年少加怜愍知臣老死无日不足诛锄明降德音许全余息故使豗尵之马犹获盖帷觳觫之牛得违刀几臣敢不服膺严训託命至仁洗心自新没齿无怨但以瘴疠之地魑魅为隣衰疾交攻无复首丘之望精诚未冺空余结草之忠臣无任到昌化军谢表今年四月十七日奉被告命责授臣琼州别驾昌化军安置臣寻于当月十九日起离恵州至七月二日已至昌化军讫者并鬼门而东骛浮瘴海以南迁生无还期死有余责臣轼中谢伏念臣顷縁际㑹偶窃宠荣曽无毫发之能而有丘山之罪宜三黜而未已跨万里以独来恩重命轻咎深责浅此盖伏遇皇帝陛下尧文炳焕汤德寛仁赫日月之照临廓天地之覆育譬之蠕动稍赐矜怜俾就穷途以安余命而臣孤老无託瘴疠交攻子孙恸哭于江边已为死别魑魅逢迎于海上宁许生还念报德之何时悼此心之永已俯伏流涕不知所云臣无任提举玉局观谢表臣先自昌化军贬所奉勅移亷州安置又自亷州奉勅授臣舒州团练副使永州居住今行至英州又奉勅授臣朝奉郎提举成都府玉局观在外州军任便居住者七年逺谪不自意全万里生还适有天幸骤従缧绁复齿缙绅臣轼中谢伏念臣才不逮人性多忤物刚褊自用可谓小忠猖狂妄行乃蹈大难皆臣自取不敢怨尤㑹真人之勃兴与万物而更始而臣独在幽逺最为㝠顽迨兹起废之初倍费生成之力终䝉记録不遂弃捐此盖伏遇皇帝陛下正位龙飞对时虎变神武不杀岂非受命之符清净无为坐获消兵之福聪明不作邪正自分使臣得同草木之㣲共霑雷雨之解臣敢不益坚素守深念往愆没齿何求不厌饭蔬之陋盖棺未已犹懐结草之忠臣无任慰皇太后上仙表伏覩正月十四日大行皇太后遗诰者恸发六宫悲纒九土奉讳哀殒不知所云臣轼中谢大行皇太后德冠三朝化行四海独决大䇿措天下于泰山之安退避东朝复明辟为万世之法奄终寿禄莫晓天心恭惟皇帝陛下仁孝自天哀伤过礼惟圣达节岂复行曾闵之难以民为心则当法舜禹之大愿少寛于追慕庶下答于臣民臣以外郡居住不获奔赴阙庭无任哀痛陨越之至代普宁王贺冬表七日来复阳既进而岁功成八风不姦乐已调而君道得惟圣在御与天合符恭惟皇帝陛下嗣守洪基丕承先志法小毖以求助期既醉之太平渊黙临朝顺阳道之消长清净为治俾物类以昭苏受福无疆成功不宰臣猥以暗弱仰荷诲怜敢先百辟之朝以祝万年之寿谢御膳表臣伏䝉圣恩特赐寛假将理今月七日又再䝉中使临赐御膳问其治疗之增损督以朝参之日辰臣下履渊冰上负芒刺蹄涔虽小能延两耀之光寸草何知莫报三春之泽正使豚鱼幽陋木石坚顽亦将激励忘躯奔走赴职而臣尚有无厌之请敢守不移之愚在法当诛原情可悯实以负薪之疾积有岁时勿药之祥恐非旦夕终愿江淮之一郡以安犬马之余生尚兾此身未填沟壑期于异日别効涓涘代滕达道景灵宫奉安表衣冠出㳺巍乎宫阙之盛祖考来格灿然日月之明新礼光前弥文范后继以作解之雷雨仍收绘像之子孙耸观华夷沦浃枯朽窃以祀无丰踈祭不欲昵自仁率亲故同宫而合享惟圣作则实考古而便今庶民子来五福交应蔚山河之増气纷岳渎以来朝仙木蟠根五圣既联于龙衮灵芝擢秀九茎复出于斋房皇帝陛下舜孝格天尧文冠古损益汉唐之典故润色祖宗之规摹寿考万年永作人神之主本支百世共承宗庙之休臣出守逺方阻观盛礼㑹祠坛下莫覩烨然之光留滞周南窃兴命也之叹代滕达道湖州谢上表郡压五湖城交二水既先世旧居之地亦年少初仕之邦父老縦观不谓㣲臣之尚在吏民感涕共知洪造之难酬中谢臣闻忠臣可使死封疆而不能受无根之谤议志士本不求富贵而不能安有道之贱贫况臣早䝉希世之恩常有捐躯之意岂容暧昧略不辨明然疑似之难知实古今之通患汉文帝贤君也而不能信贾生之屈尹吉甫慈父也而不能雪伯竒之寃此小人譛夫所以得志而欺天忠臣孝子所以抱恨而入地况臣结累朝之深怨无半面之先容而诉章朝闻恩诏夕下歴数千载唯臣一人此盖伏遇皇帝陛下妙物言神睿思作圣谓天盖逺以穷唿而必闻如日之明虽浸润而不受念兹七年之阨收之九死之余臣敢不更励初心驯图后効老当益壮未甘结草之幽途死且不辞尚欲据鞍于前殿同天节功德䟽表伏以累圣储休上天垂祐乃逢纯干之月肇兴出震之祥恭惟皇帝陛下以尧舜生知之资承祖宗积治之庆大有上吉天人之助已明既醉太平圣贤之福诚备至于臣子之私愿是为草木之㣲情幸同海表之民共罄封人之祝上皇帝贺正表东方发律气迎万物之新南面受图礼勤三朝之始惟圣时宪自天降康恭惟皇帝陛下文武生知圣神天縦旧邦新命既光启于前人大德小心以昭事于上帝臣乆尘従槖外领藩符敢倾葵藿之心仰献松椿之寿杭州贺冬表二首月临天统首冠于三正气应黄钟复来于七日君道浸长阳德光亨恭惟皇帝陛下清明在躬仁孝徧物垂衣南面天何言而四时成问孝西清日将旦而羣隂伏蛮夷奔走年谷顺成岂惟四海之欢心自识三灵之隂賛臣祗膺诏命恪守郡符身虽在于江湖颜不忘于咫尺敢同率土惟祝后天又消长有时候㣲阳之来复贤愚同庆知君子之彚征德化所加神人并应恭惟太皇太后陛下睿明天縦慈俭身先振海岳以不倾地无私载顺隂阳之自化天且不违成功已陋于汉唐论德盖髙于任姒黄云可望共沾至治之祥彤史何知莫賛无为之德臣备贠法従祗役海隅东合拜章阻陪于百辟南山献寿徒颂于万年上皇帝贺冬表易称来复盖知天地之心礼戒无为以待隂阳之定恭惟皇帝陛下尧仁冠古舜孝通神种德兆民躬行文景之俭㳺心六艺灼知周孔之情人既和而岁自丰天不违而寿无极臣乆縁衰病待罪江湖莫瞻北极之光但罄南山之祝上太皇太后贺正表尧厯授时夏正建统气迎交泰之㑹祥应重明之朝恭惟太皇太后陛下道无能名德博而化天人所助本羲易之益谦慈俭不居得老氏之三宝时逢吉旦福集清宫臣职守江湖心驰象魏天威咫尺想闻清跸之音眉寿万年逺奉称觞之庆举黄庭坚自代状䝉恩除臣翰林学士伏见某官黄某孝友之行追配古人瑰玮之文妙絶当世举以自代实允公议英州谢上表罪盈义絶诛九族以犹轻威震怒行寘一州而大幸惊魂方散感涕徒零伏念臣草芥贱儒岷峨冷族袭先人之素业借一第以窃名虽㓜岁勤劳实学圣人之大道而终身穷薄常为天下之罪人先帝念臣于衆怒必死之中陛下起臣于散官永弃之地恩深报蔑每忧天地之难欺福眇祸多是亦古今之罕有自悲弃物犹欲吁天惟上圣纂宗庙之图方太母听帘帷之政招延俊乂登进老成何期章句之謏才使掌丝纶之要职凡一时黜陟进退之衆皆两宫威祸赏福之公既在代言敢思逃责茍不能敷扬上意尊朝廷于日月之明则何以耸动四方鼓号令于雷霆之震固当昭陈功罚直喻正邪岂臣愚敢有于私心盖王言不可以匿㫖当昔之天夺其魄但谓守官今日之臣肆其言期于必戮赖父母之深悯免子弟之偕诛罪虽骇于听闻怒终归于寛宥不独再生于东市犹令尸禄于南州累岁宠荣固已太过此时窜责诚所宜然瘴疠炎陬去若清凉之地苍颜素发谁怜衰暮之年恩重丘山感藏骨髓此盖伏遇皇帝陛下知惟天钖行自生知巍巍继大圣之神休孜孜尽二宫之孝养深原心迹曲示哀矜臣实何人恩常异衆在先朝偶脱其诛戮故此日复烦于典刑顽戾如斯生存何面臣敢不噬脐悔过吞舌知非革再三不改之愆庶万一善终之望杀身莫喻敢懐穷困之忧守土非轻尚畀遐荒之俗傥沐先朝之化永惟结草之忠臣无任移亷州谢上表使命逺临初闻丧胆诏词温厚亟返惊魂拜望阙庭喜溢颜面否极泰遇虽物理之常然昔弃今收岂罪余之敢望伏膺知幸挥涕无従中谢伏念臣倾以狂愚遽遭谴责荷先帝之厚德寛萧律之重诛投彼遐荒幸逃鼎镬风波万里叹衰病以何堪烟瘴五年赖喘息之犹在怜之者谓之己甚嫉之者恨其太轻考图经止曰海隅其风土疑非人世食有併日衣无御冬凄凉百端颠踬万状恍若醉梦已无意于生还岂谓优容许承恩而近徙虽云侥倖实有夤縁此盖伏遇皇帝陛下道本生知性由天縦旧劳于外爰及小人之依堪家多艰鍳于先帝之德奉圣母之慈训择正人而与居凡有嘉谋出于睿断悯臣以孤忠援寡察臣以衆忌获愆许以更新庶使改过天地有造化之大不能使人之再生父母有鞠育之恩不能全身于必死报期碎首言岂渝心濯于淤泥已有遭逢之便扩开云日复观于变之时此生敢更求荣处世但知缄黙臣无任谢复赐㸔坟寺表名书罪籍惭负明时思念私茔特还旧刹九泉受赐荒陇生光伏念臣早以空疎叨居近宻始终无补愚不自量恩礼误加骤及既往一被党人之目上遗先臣之忧旧恩已移没齿何觊岂谓诏书一出旧物复还山陇絶刍牧之虞松槚变焦枯之色骨肉感涕里巷咨嗟伏遇皇帝陛下性仁无私圣孝不匮览二帝初潜之地动一夫失所之懐号令所加存殁咸赖臣衰病已乆报国之日不长子孙在前敎忠之心未替东坡全集巻六十九东坡全集卷七十钦定四库全书东坡全集巻七十宋蘓轼撰启四十三首谢馆职启试言无取钖命过优进贻朋友之讥退有简书之畏腼颜就列抚已若惊国家取士之门至多而制举号为首冠育才之地非一而册府处其最髙观其所以待之盖亦可谓至矣知寳玉璠玙难得而易毁故箧椟以养其全知楩楠豫章积嵗而后成故封殖以待其长施等天地恩均父师恭惟先帝临御以来四十二载所擢贤良方正之士十有五人其志莫不欲举明主于三代之隆其言莫不欲措天下于泰山之固大则欲兴礼乐以范来世小则欲操数术以驭四夷然而进有后先名有隠显命有穷达时有重轻或已践庙堂之崇或已登侍从之列或反流落于逺郡或尚滞留于小官或死生之乖暌已为陈迹或摈斥于罪戾仅齿平民虽曰功名富贵所由之涂亦为毁誉得䘮必争之地名重则于实难副论髙则与世常疎故虽絶异之资犹有不任之惧轼之内顾岂不自知性任已以直前学师心而无法自始操笔知不适时㑹宗伯之选抡疾时文之靡弊擢居异等以风四方不知满溢之忧复玷良能之举负贤者所难之任争四海欲得之求其为惷愚可为危慄是以一参賔幕辄蹈危机已尝名挂于深文不自意全于今日而况大明继照百度惟新理财训兵有鞭笞戎狄之志信赏必罚有追述祖宗之风凡用人歴试其能茍败事必诛无赦此太平可待之日岂不肖兼容之时而乃度越贤豪曲収微贱纵不能力辞而就下亦当知非分以自慙此盖伏遇某官志在斯民仁为已任欲办大事务兼寸尺之长将求多闻故引涓埃之助致此忝冐有踰等伦欲报无縁将何望于顽鄙遇宠知惧庶不至于惰媮贺韩丞相启右轼启伏审诞膺策命首冠辅臣四方耸观万口同庆天下幸甚天下幸甚自古在昔治少乱多夫天将欲措世于大安必有异人之间出使民莫不回心而向道类非俗吏之所能方陋汉唐将追尧舜洪惟上圣之后眷求一徳之臣谓莫如公遂授以政付八音于师旷孰敢争能捐六辔于王良坐将致逺引领以望惟日为年恭以昭文相公全徳难名巨才不器亹亹申伯之望堂堂汉相之风出入三朝险夷一节蕞尔种羌之叛命慨然当宁以请行威声所加膻秽自屏淮蔡既定而裴度相徐方不回而召虎归纵复遗种龙荒游魂沙海譬之癣疥岂足爬搔必将训兵择帅而授之规摹积谷坚城而磨以嵗月破斧之恶四国实愿周公之亟还折箠以鞭赤眉无烦邓禹之乆外天下是望岂惟一人即日边徼苦寒台候何似伏冀为国善调寝兴谨奉启起居荅曾学士启伏审祗奉诏恩荣升册府允厌朝论増辉士林伏惟庆慰恭以圣神在御政化惟新顾吁俊之无方岂拔贤而待次贱如莘野犹为席上之珎逺若傅巖尽入彀中之选而况圭璋之质近生阀阅之家固宜首膺寤寐之求于以助成肃雍之化府判学士天资粹美儒术讲明向屈处于下僚盖避嫌而自晦属文子之请老察少翁之最贤抚念老成聿求义训岂独褒崇之盛典固将乐育于英才自顾庸虚获联斋舎忽捧书词之辱益知谦徳之光喜愧于心踧踖无措贺欧阳少师致仕启伏审抗章得谢释位言还天眷虽隆莫夺已行之志士流太息共髙难继之风凡在庇庥共増庆慰伏以懐安天下之公患去就君子之所难世靡不知人更相笑而道不胜欲私于为身君臣之恩系縻之于前妻子之计推荷之于后至于山林之士犹有降志于垂老而况庙堂之旧欲使辞禄于当年有其言而无其心有其心而无其决愚智共蔽古今一涂是以用舍行藏仲尼独许于颜子存亡进退周易不及于贤人自非智足以周知仁足以自爱道足以忘物之得䘮志足以一气之盛衰则孰能见几祸福之先脱屣尘垢之外常恐兹世不见其人伏惟致政观文少师全徳难名巨材不器事业三朝之望文章百世之师功存社稷而人不知躬履艰难而节乃见纵使耄期笃老犹当就见质疑而乃力辞于未及之年退託以不能而止大勇若怯大智如愚至贵无轩冕而荣至仁不𨗳引而寿较其所得孰与昔多轼受知最深闻道有自虽外为天下惜老成之去而私喜明哲得保身之全伏暑向阑台候何似伏冀为时自重少慰舆情贺韩丞相再入启伏覩诏书登庸旧徳传闻四海欢喜一辞窃以君臣之间古今异道任法而不任人则责轻而忧浅庸人之所安任人而不任法则责重而忧深贤者之所乐凡吾君所以推心忘已一切不问而聴其所为盖其后必将责报収功三年有成而底于至治自非量足以容物智足以知人强足以济艰难勇足以断取舎则何以首膺民望力报主知恭惟史馆相公忠诚在天徳望冠世如干之中正挺然而纯粹精如坤之六二隤然而直方大更练三朝之用舎出入四方之险夷疲民系心有识引领必将发其藴蓄以次施行始缓狱以裕民终措刑而隆礼轼登门最旧荷顾亦深喜忭之懐实倍伦等宻州到任谢执政启䝉恩授前件差遣已于今月三日赴任讫帯山负海号为持节之邦多病无功乆在散材之目授非所称愧靡自任矧兹愿治之辰方以求贤为急宜得敏鋭兼人之器以副厉精更化之懐如轼者天与愚忠家传朴学议论止于污俗交逰谓之陈人出佐郡条荐更嵗籥虽仅脱网罗之患然卒无毫髪之称岂伊宠荣偶及衰钝此盖伏遇某官股肱元圣师表万邦欲隆太平极治之风故开兼収并採之路重使一夫之不获特捐支郡以见収荷恩至深论报何所谨当镌磨朽钝箠䇿疲驽虽无望于功名庶少逃于罪戾过此以往未知所裁荅杨屯田启二首伏承枉顾宠示长书礼数过隆既匪妄庸之称文词深厚足为衰拙之光反复䆒观愧汗交集伏惟通判屯田学深经术名重荐绅顷者劒外屈临百里之间已是部中受赐一人之数岂伊幸㑹复此逢迎听其言信仁人之溥哉居是邦盖大夫之贤者欲报琼瑶之贶适苦簿书之烦言之不文永以为好又向者不遗特䝉枉顾愧无琴瑟㫖酒以乐我嘉賔但喜直亮多闻真古之益友谓将继此而得见岂意阙然而有行伏读诲音惟知感叹伏惟通判屯田才猷通敏学术深纯非独东州杞梓之珍将为清庙璠玙之寳蹔临边服行履要津而轼早以空疎加之衰病不縁旷官而罢去则当引分以归耕自兹恐遂有出处之疎故临纸不能无怅惘之意惟祈自重少副下情谢监司荐举启猥以庸虚过䝉知遇既免尤谴复加荐论自省孤危加之衰病生而赋朴野之性愚不识祸福之机但知任已以直前不复周防而虑后动触时忌言为身灾挤而去之则为有功引而进之亦或招悔自非不以利禄为意而以仁厚为心顾兹钝顽谁肯收録伏惟某官时望至重主知已深方将长育于羣材专务掩覆于小过怜其谋身之甚拙进絶望而退无归知其为政之虽迂嵗有余而日不足特矫世俗借之齿牙轼敢不祗畏简书益自修饬岂云报徳茍不辱知过此以还未知所措徐州谢两府启移守河中已愧超陞之异改临泗上仍叨藩镇之雄既见吏民周览风俗地形襟要当东南水陆之冲民食艰难正春夏旱蝗之际宜得一时之循吏以安千里之疲民如轼者才不逮人学非适用冒尘䇿府自知拙直之难安屡乞守符意谓茍全之善计然自往来三郡首尾七年足蹈危机仅説风波之险心存吏役都忘学术之源既未决于归耕敢复求于善地伏遇某官权衡万物髙下一心顽矿悍坚实费陶镕之力散材踈恶徒施封殖之恩谨当箠䇿疲驽镌磨朽钝上酬天造次答已知贺吕副枢启伏审近膺告命入总枢机中外耸观朝廷増重伏惟庆慰窃以古之为国权在用人徳厚者辅其才而名益隆望重者无所为而人自服是以淮南叛国先止谋于长孺汾阳元老尚改观于公权樽爼可以折冲藜藿为之不採哀此风流之莫继乆矣寂寥而无闻天亦厌于凡才上复思于旧徳恭惟枢宻侍郎性资仁义世济忠嘉岂惟清节以镇浮固已直言而中病出领数郡若将终身小人谓之失时君子意其复用迨兹显拜夫岂偶然然而荷三朝两世之恩当春秋贤者之责推之不去凛乎其难进伯玉而退子瑖人皆望于门下烹桑羊而斩樊哙公无愧于古人莫若尽行畴昔之言庶几大慰天下之望轼登门最旧称庆无縁踊跃之懐实倍伦等贺赵大资致仕启伏审抗章得谢奉册言还搢绅耸观闾里相庆窃谓富贵不为至乐功名非有甚难乐莫乐于还故乡难莫难于全大节歴数当今之卿相或寓他邦䆒观自古之忠贤少有完传锦衣而夜行者多矣狐裘而羔袖者有之至若百行浑圆五福纯备当世所羡非公而谁恭惟致政大资少保道心精㣲徳望宏逺无施不可尤高台谏之风所临有声最宜吴蜀之政才不䆒于大用命乃系于生民与时偕行不可则止见故人而一笑绰有余欢念平生之百为一无可恨方将深入不二独逰无何黙追粲可之风坐致乔松之寿轼荷知有素贪禄忘归慕鸾鹄之高翔眷樊笼而永叹倾颂之素敷写莫穷答陈斋郎启伏审祗膺宠命荣践亨涂拜庆庭闱溢欢声于观者驰书士友掞华藻之灿然顾此衰羸实难当捧伏惟斋郎天资深茂学术淹通经行两纯穷达一操乆困有司之尺度退从老圃于丘园陋彼素餐是闻也非达也凛然遗直惟有之则似之假道一官权舆千里幅巾藜杖愿为二老之风流甲第高门坐看诸郎之富贵欣颂之至笔舌难周贺文太尉启伏审孚号扬庭临轩遣使出节少府授钺斋坛夷夏耸观兵民交庆盖功业盛大则极名器而后称惟徳度宏逺故举富贵而若无蔚为三世之宗臣岂独一时之盛事恭惟留守文太尉道本天合徳为人师信及三川之豚鱼威加两河之草木身任休戚言为重轻始若留侯弱冠而遇高祖晚同尚父黄髪而亮武王既奉册书益新民听方将威懐北虏系颈长缨约束河公轨流故道然后入调伊傅之鼎归蹑松乔之游舆论所期斯言可必轼谪官有限趋侍无縁踊跃之心宣写难尽登州谢两府启右轼启䝉恩授前件官已于今月十五日到任上讫者迂愚之守没齿不移废逐之余归田已幸岂谓承宣之寄忽为枯朽之荣眷此东州下临北徼俗习齐鲁之厚迹皆秦汉之陈賔出日于丽谯山川炳焕传夕烽于海峤鼓角清闲顾静乐之难名笑妄庸之窃㨿此盖伏遇某官股肱元圣师保万民才全而徳不形任重而道愈逺谓使功不如使过而观过足以知仁特借齿牙曲成羽翼轼敢不服勤簿领祗畏简书䇿蹇磨铅少荅非常之遇息黥补劓渐收无用之身过此以还未知所措谢中书舎人启右轼启䝉恩授前件官者起于贬所未及朞年擢置周行遽参法从省躬无有被宠若惊窃惟人材进退之间实为风俗隆替之渐必欲致治在于积贤虽一薛居州齐言不能移楚而用范武子晋盗可使奔秦崔琰进而亷俭成风杨绾用而淫侈改度诚国是之先定虽民散而可收拔茅茹者以彚而征附马栈者必先其直用舎既见好恶自明人知所趋势有必至今朝廷方讲当世之务力追前代之隆虽改定法令足以便事而未足以安民寛弛赋役足以安民而未足以成俗是以登进耆老搜求隽良将使士知向方民亦有耻如轼者山林下士轩冕弃材少而学文本声律雕虫之技出而从仕有狂狷婴鳞之愚沟中不愿于青黄㸑下无心于宫徴误䝉收拾已出优恩荐履禁严殊非素望此盖伏遇某官徳配前哲望隆本朝名重圭璋上助庙堂之用言为蓍蔡下同卿士之谋余论所加虚名増重知丹心之尚在怜白首之无归特借宠光以寛衰病任隆才下恩重报轻直道而行恐非所以安愚不肖之分充位而已又不足以解卿大夫之忧蚤夜以思进退惟谷恐惧战越不知所裁谢翰学士启叨奉宠恩擢居禁近任逾器表忧与愧并内自顾于衰迟宜退安于冗散岂期晚节伏与英逰此盖伏遇某官徳配先民望隆多士至诚乐与共推人物之评雅量兼容曲借齿牙之末致兹朽钝亦践高华方修问之未遑遽移书之见及其为感佩难尽敷陈答试馆职人启伏承射䇿玉堂方观笔阵校文天禄遂秀儒林党友増华缙绅共庆国家求贤之道必于闲暇无事之时贤者报国之功乃在缓急有为之际养之无素则一旦欲用而何由待以非常则临事欲辞而不可故纳之于英俊相从之地观之以世俗不见之书非独使之业广而材成抑将待其资深而望重某官学优而仕行浮于名词令从容议论慷慨追还正始文章为之一新传写都城纸墨几于骤贵得士之喜非我敢私轼衰病侵寻文思荒落职在翰苑当发䇿而莫辞识非通儒惧品藻之不称过烦临贶宠以书词永为巾笥之珍愧乏琼瑶之报答李寳文启伏审祗奉异恩逺临全蜀奎文寳训方入直于禁严井络提封旋出分于忧顾风猷所暨謡颂率同恭惟知府寳文望重搢绅材宜廊庙譬之金石盖闇然而日彰浩若江河固穷之而益逺西南之俗信服已深民物子来气复岷峨之旧舟车云集惠通秦楚之商曽未下车已闻报政轼倦㳺滋乆寤寐懐归空咏甘棠之思莫展维桑之敬怅焉永望言不写心答王钦臣启伏审祗奉明缗特膺异选以高才望册府以令徳正仆臣侧闻除书大慰舆论伏惟太仆学士文鸣早嵗学配前人豫章虽老于中林瑚琏终升于清庙万事不理问伯始而可知三箧虽亡得安世而何患清涂方践逺业难量愧修庆之未皇辱移书之见及感佩之至但切下懐答彭舎人启伏审显膺宸命进直掖垣除目播腾舆情欣属国家董正百官之治聿追三代之隆用事考言因名责实然而宪台省闼无预于文词儒馆学宫不关于政理惟此六押之任要须二者之长非该通经术则不足以代王言非晓达吏方则不足以分省事是为文士之极任岂止时人之美谈果有真才来应妙选伏惟某官道师古始识造精㣲学穷游夏之渊源文列马班之伯仲自期甚厚所得实多射䇿决科尝魁天下之士犯颜逆指有古名臣之风粤从言动之司亟掌丝纶之美璠玙美质岂独一时宗庙之华杞梓异材固为后日栋梁之用轼备员法从窃庇余光聊陈舆诵之言少答函封之辱其为欣佩莫䆒颂言谢贾朝奉启右轼启自蜀徂京几四千里㩦孥去国盖二十年侧闻松楸已中梁柱过而下马空瞻董相之陵酹以只鸡谁副桥公之约宦游嵗晚坐念涕流未报不赀之恩敢懐盍归之意常恐樵牧不禁行有雍门之悲雨露既濡空引太行之望岂谓通判某官政先慈孝义笃友朋首隆学校之师儒次访里闾之耆旧自嗟来暮不闻拔薤之规尚意神交特致生刍之奠父老感叹桑梓光华深衣练冠莫克垂洟于墓道昔襦今袴尚能鼓舞于民謡仰佩之深力占难尽贺范端明启右轼启恭承明诏追録旧勲名陞祕殿之严实遂安车之养仍惟余泽以及后昆闻命以还有识相庆窃谓死生之事圣贤有不能了父子之际古今以为难言方其犯雷霆于一时岂意收功名于今日惟天知我絶口不言伟事发之相重非人谋之所及恭惟致政端明学士至诚格物隠徳在人弼亮四世如毕公寿考百年如卫武独立不惧舎之则藏惟有青蒲之言尚在金縢之匮白日一照浮云自开坐使遗民复观盛事子孙归沐下万石之里门君相乞言授三老之几杖更延眉寿永作元龟轼无任欢喜颂咏激切之至答范端明启伏审参稽古乐追述新书琢石铸金成之有数立均出度施及无穷搢绅云集于奉常端冕天临于便座伟兹壮观自我元臣窃以乐之盛衰寄于人之存否秦汉以下郑卫律行虽喜三雍之成旋遘五胡之乱平陈之后粗获雅音天寳之中遂杂胡部道䘮乆矣孰能起之独求三代之遗声允属四朝之旧徳恭惟致政端明丈人耄期称道直亮多闻进不谋安昔既以身而徇义退犹忧国今推所学以及人岂惟尽力于考音至复倾家而制器盖事关于治忽必幽賛于神明得商颂十二篇于周太师虽贤者之事也获古磬十六枚于犍为郡岂偶然而已哉轼本非知音之人空荷移书之辱䆒观累日喜愧兼懐徒诵咏于再三岂发明于万一杭州谢执政启右轼启小器易盈宜处不争之地大恩难报终为有愧之人到郡浃旬汗颜数四湖山如旧鱼鸟亦怪其衰残争讼稍稀吏民习知其迟钝虽尚婴于宠剧庶渐即于安闲顾此惷愚亦䝉徼倖此盖伏遇某官辅世以徳事君以仁嘉善而矜不能与人不求其备故令狂直得保始终措歩武于夷途收桑榆之暮景轼敢不钦承令徳推本上心政拙催科自占阳城之考姦容狱市敢师齐相之言庶寡悔尤少偿知遇答杭州交代启右轼启罢直禁中本縁衰病分符浙右更窃宠荣既寻少壮之旧逰复继老成之前躅养痾卧治之所䝉成坐啸之余顾此钝顽实为忝昩伏惟知府待制宏才纬俗雅望镇浮神驰方切于望尘心照已先于倾盖借之余润成此虚名滕大夫之才岂堪治剧楚令尹之政或许告新望见有期瞻依愈切答莫提刑启右轼启得请江湖虽适平生之愿剸烦狱市岂堪老病之余赖兹徳大而有容愍其心劳而愈拙故于始至借以一言此盖伏遇提刑某官威肃列城徳懐雅俗虽在按临之属部不忘宿昔之交情岂独敦忠厚之风抑以増衰朽之重其为感怍未易名言答王明州启伏审奉诏牧民㳙辰莅事教条清简曾无頥指之劳吏下肃承皆有心服之敬风声所暨隣境为先伏惟知府龙图廸哲而文刚中莫屈大辩若讷耻为利口之言小智自私谁识仁人之勇道不容于羣枉身乃获于退安回观争夺之涂日有荣枯之变坐啸之乐勿以语人强食自頥犹当为国谢生日诗启一首蓬矢之祥虽世俗之所尚蓼莪之感迨衰老而不忘岂谓某官意重琼瑶文成黼黻推仁心而钖类出妙语以嘘枯摄提正于孟陬已光初度月宿直于南斗更借虚名永惟难报之珍但结无穷之好贺林待制启一首伏审图旧圣时陞华法从佥言谐允有识叹咨万木嵗寒配乔松于巨栢衆星夜艾凛明月与长庚斧藻昌朝领袖后进传闻四逺欢喜一词恭惟某官名重弱龄望高晚节文章尔雅盖西汉之余风悃愊无华亦东京之循吏凡閲四朝而后用独为三馆之老臣着书已成特未写之琬琰立功何晚㑹当收之桑榆轼交旧最深慰喜良甚尺书为贺鄙志莫宣贺蒋发运启伏审上计入觐拜恩言还拥节东南上寄一方之休戚考图广内示将大用之权舆凡在庇庥举增忭跃恭惟某官受材秀杰秉徳纯忠蔚然西汉之文深厚尔雅展矣东京之吏悃愊无华虽已得正法眼藏于大祖师犹有一大事因縁于当来世固将入践卿相坐致功名以斯道而结主知随所寓而作佛事某窜流已乆衰病相仍方称庆之未皇忽移书之见及欣感之幸笔舌难宣谢制科启右轼启今月某日䝉恩授前件官者临轩䇿士方搜絶异之材随问献言误占乆虚之等忽从佐县擢与评刑内自顾于无堪凛不知其所措恭惟制治之要惟有取人之难用法者畏有司之不公故舎其平生而论其一日通变者恐人才之未尽故详于採听而畧于临时兹二者之相形顾两全而未有一之于考试而掩之于仓卒所以为无私也然而才行之迹无由而深知委之于察举而要之于乆长所以为无失也然而请属之风或因而滋长此隋唐进士之所以为有弊魏晋中正之所以为多姦惟是贤良茂异之科兼用考试察举之法每中年辄下明诏使两制各举所闻在家者能孝而恭在官者能亷而慎临之以患难而能不变邀之以宠利而能不回既已得其行已之大方然后责其当世之要用学博者又须守约而后取文丽者或以用寡而见尤特于万人之中求其百全之美凡与中书之召命已为天下之选人而又有不可测知之论以观其黙识之能无所不问之䇿以效其博通之实至于此而不去则其人之可知然犹使御史得以求其疵谏官得以考其素一䧟清议辄为废人是以始由察举而无请谒公行之私终用考试而无仓卒不审之患盖其取人也如此之宻则夫不肖者安得而容轼才不迨人少而自信治经独传于家学为文不愿于世知特以饥寒之忧出求斗升之禄不谓诸公之过听使与羣豪而并游始不自量欲行其志遂窃俊良之举不知气力之微论事迂阔而不能动人读书疎畧而无以应敌取之甚愧得而益慙此盖伏遇某官徳为世之望人位为时之显处声称所被四方莫不奔趋议论一加多士以为进退致兹庸末亦与甄收然而志卑处高徳薄宠厚歴观前辈由此为致君之资敢以微躯自今为许国之始过此以往未知所裁贺杨龙图启右轼启伏审新改直职擢司谏垣传闻迩遐竦动观听咸谓国家之鉅福乃用谏诤之真才必能深言以补大化方今朝廷之上号为无讳而太平之美终不能全台谏之列嵗不乏人而衆弊之原犹或未去岂聴之者徒能容而不能用言之者但为名而不为功厯观古人之效忠皆因当世而用智不务过直期于必行右尹子革因坟典而道祈招之诗左师触龙语饘粥而及长安之质徒尽拳拳之意不求赫赫之名此仁人及物之休功忠臣爱君之至分伏自顷嵗所更几人席未暖而辄迁踵相蹑而继去一身之讥固足以免矣而积嵗之病当使谁去之恐习惯以为常遂因循而不振虽在僻陋顾常隠忧以为必得朴忠忧国之人而又加以辩智得君之术言茍获用国其庶几伏惟谏院龙图才雄于世而常若不胜节过于人而未尝自异素练边事深知兵骄顷持铨衡实识官冗必将举大体而不论小事务实效而不为虚名轼最䝉深知愧无少补方倾耳以听愿续书谏苑之篇若有待而言或能着争臣之论阻以在外无由至门踊跃之懐实倍伦等鳯翔到任谢执政启右轼启违去轩屏忽已改嵗向风瞻恋何翅饥渇前月十四日到任翌日寻已交割讫轼本凡材缪承选取忽从州县便与賔佐扪躬自省岂不媿幸伏自到任已来日夜厉精虽无过人庶几寡过伏惟昭文相公素所奖庇曲加搜扬既䝉最深之知遂有自重之意所任佥署一局兼掌五曹文书内有衙司最为要事编木栰竹东下河渭飞刍輓粟西赴边陲大河有每嵗之防贩务有不蠲之课破荡民业忽如春氷于今虽有优轻酬奖之名其实不及所费百分之一救之无术坐以自慙惟有署置之必均姑使服劳而无怨过此以往未知所裁贺吴副枢启顷闻休命擢领上都曽安坐之未皇已欢声之布出即欲裁问少通勤拳以为不乆当有非常之闻是以未敢轻为率尔之贺逮兹未几果已如言释府事之喧繁总兵权于禁宻传闻四逺欢喜一词伏惟某官机畧足以应无方而有朴忠沉厚之量文华足以表当世而有简素质直之风置之于都㑹则其为效也速而所及者亷委之于枢机则其成功也迟而所被者广深惟贤者之处世皆以得时为至难幸而得之或已老矣今以明公之至盛正如大川之方増天下方将以未获之事尽付于明公明公宜爱此不赀之躯以毕其能事区区之意言不能胜答许状元启右轼启伏以贤俊之士固将有以挟持富贵之来岂能为之损益昔者在贫贱之辱所有无以异于今一朝居豪杰之先而人然后知其贵伏惟状元佥判廷评以粹美之质负杰异之才自逺方而游上都以一日而盖天下士既望风而知不敌人皆敛袵而谓当然茍非素与交游之流安敢轻为贺问之礼不期谦抑过録庸虚忽承牋牍之临皆自听闻之误礼非所称媿靡自任先皇帝未明求衣乆已格于至治洮盥慿几尚不忘于选贤庸登哲民以遗后圣虽喜车旌之召旋兴弓劒之悲臣子之心逺迩若一即日承已拜命计将就涂念展谒之何时徒向风而永望谨奉启陈谢不宣谢秋赋试官启伏以圣人设文章之教本以御民君子在野田之间亦学为政故知礼乐者可与言化通春秋者长于治人盖三代之所常行于六经可以备见事为之制曲为之防使学者皆能明其心则天下可以运诸掌降及近世析为二涂凡王政皆出于刑书故儒术不通于吏事惟其所以治民者固不本于学而其所以为学者亦无施于民游庠校者忘朝廷读法律者捐诗赋埸屋后进挟声技以相夸王公大人顾雕虫而自笑旧学无用古风遂忘终始之意曽不相沿贵贱之间亦因遂阔下之士有学古之志而无学古之功上之人有用儒之名而无用儒之实顾兹媮弊常窃悯嗟茍非当世之大贤孰拯先王之坠典伏惟某官才出间世志存生民曩在布衣能通天下之务旋居要职又为儒者之宗明习政事而皆有本原守持经术而不为迂阔世之系望上所深知辍自朝聮付之文柄命题甚易而不肖者无所兼容用法至寛而犯令者未尝茍免观其发问于䇿足以尽人之材讲求先圣之心考其诗义深悲古学之废讯以厯书条任子之便宜访成均之故事不泥于古不牵于今非有苛碎难知之文将观磊落不羁之士使天下知文章诚可以制治知声律不足以入官失之者固因而自新得之者不至于捐旧畴昔所欲于今遂忘轼才无他长学以自守为文病拙不能当世俗之心奏籍有名大惧辱贤材之举翻然如畀之羽翼追逸翮以并游沛然如假之舟航临长川而获济偶縁大庇粗遂一名方将区区于簿书米盐之间碌碌于尘埃箠楚之地虽识恩之所自顾力报之末由感惧之懐不知所措谢韩舎人启右轼启轼闻古者至治之世天子推恩以收天下之望有司执法以绳天下之媮盖不推恩则无所兼容不执法则有所侥倖有司推恩而求名则侵君之权天子执法而责实则失民之望为君者常病于察为臣者又失之寛古之明天子信其臣而不惑于多言故有司执法而无所忌古之良有司忧其君而不䘏于私计故天下归怨而不敢辞况欲选材而置官是将教民而图任唯所利国岂容树恩今圣上推不忍之心使贤愚皆遂其所欲而大臣用至明之法使工拙不至于相淆向者哀怜老儒故为特奏之令悯恻连坐又开别试之涂此天下所以咏謌至仁鼓舞盛徳君臣之体夫岂同条伏惟舎人执事为时求材忧国忘已所图甚逺将深计于安危自信至明曾不牵于毁誉变茍且依违之俗去浮伪嚣譁之文罢黜俗儒动以千计讲通经术得者九人顾兹小才偶在殊选惟天子推恩如此之厚惟大人执法如此之坚将天下实被其休功岂一夫独遂其私愿感荷激切不能自胜谢王内翰启右轼启窃以取士之道古难其全欲求倜傥超拔之才则惧其放荡而或至于无度欲求规矩尺寸之士则病其龌龊而不能有所为进士之科昔称浮剽本朝更制渐复古风博观䇿论以开天下豪俊之涂精取诗赋以折天下英雄之气使龌龊者望而不敢进放荡者退而有所裁此圣人所以罔罗天下之逸民追复先王之旧迹元臣大老皆出此涂伏惟内翰执事天材俊丽神气横溢竒文高论大或出于绳检比声协句小亦合于方圆盖天下望为权衡故明主委之黜陟轼之不肖与在下风顾惟山野之见闻安识朝廷之忌讳轼亦恃有执事之英鉴以为小节之何拘执事亦将收天下之遗才观其大纲之所在骤置殊等寔闻四方使知大国之选材非顾当时之所悦𦕈然陋器虽不能胜多士之喧言卓尔大贤自足以破万人之浮议方将奔走厥职厉精乃心茍庶几无朝夕之愆以辱知已亦万一有毛髪之效少答至仁感惧之懐不知所措颍州到任谢执政启入参两禁每玷北扉之荣出典二邦輙为西湖之长皆縁天幸岂复人谋惟汝水之名邦乃裕陵之故国人醇事简地壤泉甘岂惟暂养于不才抑亦此生之可老恭惟某官嘉猷经世茂徳范时元老庙堂自有权衡之信余生江海得同品物之安感佩之私笔舌难既定州到任谢执政启燕南赵北昔称谋帅之难尺短寸长今以乏人而授幸此四夷之守忘其一障之乗坐食何功扪心知愧伏念轼愚忠自信朴学无华孔融意广才踈讫无成效嵇康性𥚹伤物频致怨憎叨逢圣世之休明未分昔人之忧患故求散地以养衰年终成命之莫回悼此心之未亮伏惟某官躬行周孔力致唐虞燮和天人方遂万物之性虚受海宇固容一介之微眷此余生实无他望老如安国既倦北平之迁惷比方回终有㑹稽之请归依之至笔舌奚周上执政谢奖谕启事有服勤此实守臣之职功无可録遽膺褒诏之荣闻命惟惊反身自愧伏自河失故道遗患及于东方徐居下流受害甲于他郡比縁衆力获保孤城洒沈澹灾无补洪源之塞増卑培薄仅循下䇿之施敢图天听之卑乃辱玺书之赐兹盖伏遇某官左右元圣师保万民方以一夫不获为已羞故衆人皆乐以善告遂縁过听致此曲恩某敢不祗服训词益修吏职深自策其驽钝庶有补于涓埃过此以还罔知所措上留守宣徽启右某启少年游学方成都乐职之秋壮嵗效官复淮阳卧理之日矧留都之清净眷幙府之优闲再枉辟书重收孤迹哀怜废弃之乆谁复肯然绸缪樽爼之欢亦非偶尔伏惟留守宣徽太尉才高一世望重屡朝体河岳之兼容纳涓尘而不间衣食有奉已寛尽室之忧道徳照人况复终身之幸其为感激难尽敷陈东坡全集巻七十东坡全集卷七十一钦定四库全书东坡全集巻七十一宋蘓轼撰启六十四首谢制科启轼以薄材亲承大问论议羣起予夺相乘不意圣恩之曲加犹获从吏之殊宠伏读告命重积震惶嘉其爱君之心期以克终之誉辞不获命媿无以堪某生于逺方性有愚直幼承父兄之余训教以强已而力行虽为朝廷之直臣常欲挺身而许国位卑力薄自许过深言发谴生事势宜尔追寻䇿问之㣲意实皆安危之大端自谓不及则曰志勤道逺开其不讳则曰无悼后害窃以制䇿之及此又念科目之谓何罄其平时之所懐犹惧不足以仰对言多迂阔罪岂容诛伏以国家取人之科惟是刚柔适中之士太刚则恶其猖狂不审太柔则畏其选懦不胜将求二者之中属之以事固非一介之贱所或能当某之不才过乃由此然而讦切愤悱为知士之所不许因循卤莽又有国之所乐闻使举世将以从容而自居则天下谁当以奋发而为意此盖某官羽翼盛时冠冕多士思尽刍荛之议以明寛厚之风羇危之所恃以为无忧纷纭之所恃以为定论顾惟无似尚辱甄收感恩至深求报无所昔者西汉之盛莫如文景孝武之贤制䇿所兴世称晁董公孙之对然而数子者颂咏徳美而不及其讥刺故三帝者好爱文字而无闻于寛容岂其时君不可为之深言抑其羣臣亦将有所不悦某才虽不逮时或见容非懐爵禄之荣窃喜幸㑹之至答杭州交代林待制启伏审知府钤辖待制新易节旄光临督府旧政已孚于千里先声坐振于七州轼偶以庸虚适相前后愧无毫髪之善可纪斯民惟有凋瘵之余以遗君子即谐瞻奉尤切咏思答馆职启伏审奉诏明廷陞华册府国有得贤之庆士知稽古之荣虎观石渠极诸儒之妙选鳌宫金阙笑方士之逺求自喜衰年获观盛事某官学本自得道惟造深温故为君子之儒多闻推益者之友竒字可学知子云之苦心亡书复存赖安世之黙识不试而用知贤则深轼方此赐环遽承枉驾沐诲音之已厚愧驰谒之未遑与颍州运使刘昱启衰病倦游乆懐归意圣神寛假特乞守符条教阔疎溪湖清逺但坐糜于廪禄顾难继于贤豪所幸仁明曲垂存抚特先䝉于顾盼使増重于吏民伏惟运使郎中才简上心名高省闼暂屈外台之寄一苏右辅之民日望车尘按临封部少奉诲言之末足为衰朽之光感佩之私笔舌难既扬州到任谢执政启择地而来本非臣子之逹节有求必获足见庙堂之兼容释汝颍之清闲当江淮之冲要旧㳺所乐习俗相谙巳见吏民具述朝廷之意不为条教自然狱市之清此盖伏遇某官师保斯民蓍龟当代折冲御侮巳获万人之英补隙辅疎更收一木之用轼敢不益求民瘼勉尽鄙才但未归田之须臾犹思报国之万一答晁发运及诸郡启衰病交攻巳安僻壤宠光荐及复付名邦虽见吏民敢违条教尚縁大庇使获少安此盖伏遇某官忠厚有容髙明毕照乐善忘势稍霁外台之威讲旧论心曲敦同牓之好余人某官忠厚有容通明毕照朝髙雅望流风采之耸闻士诵徳言借光华于枯朽致兹疎拙粗免旷瘝愧展奉之未皇但缄藏之无斁贺彭发运启伏审拜诏十行观风六路允符公论克振先声恭承曩契之隆得与属城之末瞻依有素感慰居多伏惟发运吏部年兄士耸英风时推旧徳用久淹而未尽才厯试而愈髙船满潭中行奏韦坚之课钱流地上伫观刘晏之能喜抃之深力占难尽答杜侍郎启伏审荐膺天宠荣贰卿曹士友喜于彚征朝廷为之増重伏惟兵部侍郎温文亮达宏逺清通直道不回贯今昔而无愧处躬自厚蹈世俗之所难事愈练而益明用虽晚而必济自闻休命实起懦衷遽承问讯之先益佩谦光之过谢本路监司启多病早衰屡有江湖之请误恩过听遂分疆埸之忧才无取于折冲愧已深于卧镇敢縁厚徳尚许兼容伏惟某官名重缙绅望隆中外承宣帝泽民忘流殍之灾肃振台风吏若亲临之畏顾惟朽钝得奉教条但交欣悚之懐莫罄瞻依之颂上监司谢礼启燕南赵北昔为百战之塲地利人和今乃四夷之守观累朝之命帅皆一代之名臣岂谓宠荣曲加疲陋顾吏民之易治幸衰拙之少安此盖伏遇某官硕徳庇民宏才纬世余膏所烛常分无尽之光䝉雾而行坐获不知之润眷言朽钝未遂颠挤勉加䇿励之勤少答吹扬之赐贺邻帅及监司冬至启月临天统首冠于三正气兆黄宫复来于七日候㣲阳之协应知君子之彚征伏惟某官硕徳庇民杰才经世践扬中外之寄益推望实之隆既醉太平实具周诗之福大有上吉允符羲易之占轼限以守边未遑称庆徒云善颂莫罄鄙懐贺隣帅及监司正旦启新厯既颁盖履端归余之嵗羣情交泰正賛阳出滞之辰恭惟某官厚徳镇浮高名华国非独畴咨之用已简上心更膺难老之祥以符民望官守所限展庆无由欣颂之深敷陈罔既答丁连州朝奉启七年逺谪不知骨肉之存亡万里生还自笑音容之改易乆恬飓雾稍习蛙蛇自疑本儋崖之人难复见鲁卫之士而况清时雅望令徳高标固已闻名而自慙盖欲通书而未敢岂谓知郡朝奉仁无择物义有逢时每怜迁客之无归独振孤风而愈厉固无心于集菀而有力于嘘枯逺移一纸之书何啻百朋之钖过情之誉虽知无其实而愧于中起废之文犹欲借此言以华其老穷途易感永好难忘答陈提刑启乆窜岛夷偶未书于鬼録逃归空谷固喜闻于足音况清庙瑚琏之姿为明堂杞梓之用欲闻名而未敢岂流问之或先恭惟提刑刑部才高一时望重多士鲁诸儒之徳业縁饰政刑汉循吏之风流本源经术暂屈云霄之歩来苏岭峤之民怜迁客之无归坠尺书而起废助其羽翼借以齿牙但忧枯朽之余难副吹嘘之力既感且怍不知所云答彭贺州启窜流海国脱身羁鬼之林洒扫真祠拜赐散人之号喜归田之有渐悼报国之无期方自愧于心颜敢闻名于左右岂谓某官曲敦雅好深轸穷途赐以尺书借之余论温词曲尽贤于十部之见临陋质増华果已五浆之先餽但慙衰朽虚辱品题敬佩至言永以为好答临江军知军王承议启泮水受成缪膺桑梓之敬海邦画诺又观枳棘之栖多难百罹流年半世怳如昨梦复见故人伏惟知郡承议居以才称进由徳选渊源师友旧仰郑公之高歌咏风流近传邵父之继不忘畴昔曲赐拊存岂独怜衰朽而借余光盖将敦风义以励流俗感佩之至笔舌难周答王幼安宣徳启俯仰十年忽焉如昨间关百罹何所不有顷者海外澹乎盖将终焉偶然生还置之勿复道也方将求田问舎为三百指之养杜门靣壁观六十年之非岂独江湖之相忘盖已寂寥而䘮我不谓某官讲修旧好收録陈人粲然云汉之章被此枯朽之质欲其洗濯宿负激昂晚节粗行平生之志少慰朋友之望此意厚矣我心悠哉如焦谷芽如伏枥马非吹嘘之所及纵鞭䇿以何加藏之不忘永以为好求婚启结褵早嵗已聨昆弟之姻亲垂白南荒尚念子孙之嫁娶敢凭良妁徃欵高闳轼长子某之第二子符天质下中生有蓬麻之陋祖风绵邈庶几弓冶之余伏承故令弟子立先辈之爱女第十四小娘子禀粹徳门教成家庙中郎坟典之付岂在他人太真姑舅之婚复见今日仰縁夙契祗听俞音定州到状得请近藩假涂治境即谐披奉预切忻愉谢交代赵祠部启近审新命屈领此邦名实所加吏民交庆夫何驽蹇之歩偶兹糠粃之先虽甚内慙实为大幸恭惟某官清名肃物雅望在人以博学而济雄文以高才而行直道乆试萧生于冯翊犹烦长孺于淮阳眷此东原几为大泽尚呻吟之未复岂罢陋之所堪望公之来以日为嵗祝颂之素写述难周贺孙枢宻启伏审对扬纶綍进领枢机道不虚行必赖股肱之力人惟求旧允符夷夏之瞻恭惟某官徳充山甫之将明气备孟轲之刚大声华倾于衆望功业见乎有为拥节常山逺过长城之备剸繁京兆遂令鸣鼓之稀公议益崇贵名愈白用致非常之命以图保大之勲惟时运筹既壮王猷之塞伫观秉轴更増帝载之熈某限以郡符阻趣墻仞欣抃之至徒切下懐回列郡守倅启祗奉诏恩出临边寄愧非才之难强託余庇以少安岂谓仁私过形存问感佩之至宣写莫周贺列郡知通贺冬启日旋南极气兆黄宫窃惟视履之祥宜拥自天之祐未遑驰问先辱惠音感佩之诚敷述罔既回列郡守倅贺年启新厯既颁羣情交泰过䝉流问祗服宠光永惟嗣嵗之兴必享宜民之禄徒深颂咏莫罄敷陈谢监司启二首近审下车辄尝进记徒欲闻名于将命未遑尽意以占词不图谦光遽钖褒宠感铭既切愧惕并深恭惟某官以旧徳之贤当圣朝之选恩足以济法义足以理财先声所临公议同庆凡繄属部实有赖于庇庥惟是孤踪更曲䝉于优借此为过幸岂复胜言又伏念倾盖若故虽自慰于宿心尽言非书故未纾于诚意即膺宠复实佩谦光退属纷萦遂疎上记遽叨荣问徒益厚颜恭惟某官造道惟深养气以直理财不愆于义行法不失其恩窃聆下风倍仰厚徳不图幸㑹遽𨽻属封吏畏民懐既仰安于明哲心劳政拙庶粗免于谴诃喜抃至深敷陈莫罄烦歊尚炽参对未期伏兾精頥别即迅召贺高阳王待制启伏审显奉恩纶荣更帅阃镇武垣之冲要聨内阁之高华公议交俞贵名愈白恭惟某官膺天大任于时有为发挥才谋更厯事任道能济而不过事虽难而不辞简在圣心遂益柄任峻登祕近之直重易关防之雄有恩有威方结东人之爱允文允武更纡北顾之忧即观成功进陟近辅贺青州陈龙图启伏审光奉诏书往司留宪汉恩予告暂优三最之勤商梦懐人方徯巨川之济于公自计为喜可量伏惟某官文武宪邦忠嘉致主衆谓老成之託孰逾旧学之贤而乃力谋退安示有疾病挥金故里虽荣疏傅之归雅意本朝日望萧公之入无由追饯徒切瞻依谢惠生日诗启伏䝉某官以某生辰特贻佳什允也风人之作灿然华衮之荣自省庸虚惟知愧汗虽大人占斯干之梦喜获嘉言而弟子废蓼莪之篇难忘永慕感佩之素敷染莫周谢求婚启敢议婚姻盖恃乡闾之末遂忘门阀亦縁声气之同龟筮既从祖考咸喜伏承令子弟二小娘子庆闱擢秀岂独卫公之五长而某第二子某驽质少文庶几南容之三复恭驰不腆之币永结无穷之欢悚抃于懐敷述罔既贺正启伏以物壮则老肃役所以成嵗功否终必倾反复然后知天意凡在含生之类休有向荣之心恭惟某官履信体仁秉徳直义才无施而不可道得时而愈隆方当彚征元吉之辰宜享既醉太平之福某限居官守阻候门墻瞻颂之深敷宣罔既贺冬启伏以候缇室之清宫瞽告以日卜台观之黄祲史书有年共安消长之来以待隂阳之定恭惟某官才猷杰异道徳深醇靖共正直之休顺获天人之助某恪守官次阻称寿觞坐驰倾向之心莫罄安荣之遇贺正启伏以苇桃在尸磔攘以饯余寒椒柏称觞燔烈以兴嗣嵗在时为泰与物咸新恭惟某官徳治斯民才高当世迹难淹于外补望已隆于本朝庆此朋来之辰必有彚征之福某官守所系展谒无阶颂咏之深敷写难尽谢孙舎人启拜命中宸代言西掖耸闻中外交庆士夫窃惟二圣之心盖以多士为急灭烽仆鼓而以将帅为籓垣抵璧捐金而以公卿为帑廪盖樽爼有折冲之恃则藜藿无见採之忧某官瑚琏之才杞梓其用学不专于为已才已效于临民穆如清风草木皆靡炳然白日霰雪自消兹为收拾之储岂特丝纶之任不遗衰朽过辱缄封永敦为好之懐深负难酬之作谢吕学士启文学之选人才所难迩无世禄之嫌逺絶茅衡之弃矧此国家养贤之地岂为儒者窃禄之私某官学古入官修身以道志本为已行浮于名直谅多闻固可追于益友文史足用曾不愧于古人果膺选抡益登清要未遑驰问先辱惠音答新苏州黄龙图启伏审光膺诏函移牧吴㑹先声所被惠政已孚自顾妄庸敢论畴昔既聮法从之末又窃邻光之余金华玉堂帝左右之高选武林茂苑江东南之要籓虽才分阔絶于贤愚而歩武差池于先后其为喜幸宜倍等流伏惟某官文秀士林才任国器学已试而可用望乆养而益隆偃息均劳叔度莫窥于万顷治行称首次公行践于三槐润泽所加迂愚有託辱移书之周厚实借宠于衰迟铭感之深笔舌难喻贺提刑马宣徳启奉命按刑捧节入境吏民相庆已戴二天之仁衰病自私独先一日之雅恭承荣问有激懦衷伏惟某官才映士林望高朝论治行耸闻于中外家声洋溢于缙绅眷三吴之疲民困连年之积潦畴咨明哲宣布厚恩匪惟凋瘵之获苏抑亦庸虚之知勉其为喜幸岂易名言答曾舎人启伏审显膺制命荣进掖垣风声所加中外同庆伏以取才之道自昔为难惟君子之所为固衆人之莫识奢俭异俗不害徐公之有常用舎皆天孰知令尹之无喜某官异材秀出博学名家世以文鸣逺继父兄之业早縁徳进简在裕陵之心今乃援而进之论者惜其晚矣训词一出皆丹青润色之文老拙自降有糠粃在前之叹过䝉宠顾辱示华牋恨无酬徳之言徒有得贤之庆感忭之素写述难周答秀州胡朝奉启伏审初见吏民首行条教邻封甚迩欣謡颂之蔼然缄牍先䝉愧劳谦之过矣某官望推朝论才映士林用已试于盘根所居见纪政方观于余地不令而行某待罪江湖茍安衰病眷言一郡幸击柝之相闻矜式百为知伐柯之不逺其为欣咏难尽名言上虢州太守启伏审光奉宸恩宠分郡寄惟此山河之胜宜膺师帅之权凡在庇庥莫不欣抃切以𢎞农故地虢国旧邦周分同姓之亲唐以本支为尹富庶雅高于二陜莺花不谢于三川韩公三十一篇风光咸在贾岛五十六字景色如初有洪淄灌溉之饶被女郎云雨之施四时无旱百物常丰寳产金铜充仞诸邑良材松栢赡给中都至于事简讼稀潇洒有道山之况鱼肥鹤浴依稀同泽国之风自匪巨贤不轻假守故来者未尝淹乆而优恩已见迁除非总一路之转输则入六曹而侍从前人可考新命何疑伏惟御府某官学造渊源道升堂奥精祲尽天人之藴高明穷性命之㣲中外屡更功名茂着铜虎暂淹于百里朱轓聊寄于三堂仰望旌麾俯临民社共徯星言而夙驾思承道化乎其民某仕版寒踪賔僚俗吏乆仰圭璋之望素钦星斗之名岂谓此时获依巨庇惟良作牧已兴来暮之歌謡有陨自天惟恐别膺于纶綍无任丹恳倍切驰情贺年启二首效五物以观云咸知嵗美备八能而合乐益验人和伏惟某官进徳及时宜民受禄肇履三阳之应求膺百顺之归未遂披承徒増欣咏又三阳应律万寳向荣永惟视履之祥宜获自天之祐未遑展庆徒切颂言高丽大使逺迎启伏审观光魏阙自忘浮海之勤授馆吴都将有披云之幸过承谦徳先枉华缄感荷之深诵言莫既副使启伏审祇率邦常来修方贡适此海隅之守得瞻使节之华首辱缄縢过形谦抑其为感怍难尽名言谢大使土物启伏审扬舲造朝弭节就舎归时事于宰旅方劳逺勤发私币于公卿亦䝉见及莫遑辞避但切感铭谢管设大使启鸣鹿食野方主礼之粗陈骊驹在门叹賔欢之莫尽遽辱移书之重益慙为具之疎即遂愿言徒増铭佩副使启伏审舎馆初定徒驭少休粗接賔欢方愧饩牵之陋曲敦私好特班琛贡之余感佩于懐愧怍无量谢副使启伏以裴回弭节必忘靡盬之勤笑语飞觞深懐不腆之愧过承荣问益荷谦勤感佩于衷笔舌难尽罢登州谢杜宿州启桑榆晚景忽䝉收録之恩山海名邦得窃须臾之乐自非明哲少借余光内自顾其空踈必难逃于旷败某官高风肃物雅望应时既恺悌以宜民亦儒雅而饰吏每假齿牙之论曲成羽翼之私感佩良深敷述奚既杭州到状得请支郡备员属城幸兹衰病之余託在庇庥之末即谐瞻奉预切欣愉贺王发运启伏审荣膺制检总领漕权惨舒六路之民表里大农之政风声所暨忻悚交并恭惟某官学术过人忠嘉许国暂屈分符之寄已膺侧席之思乃眷东南欲少苏于疲瘵无心内外当益罄于谋维凡在庇庥岂胜欢慰贺新运使张大夫启伏承抗旌入境揆日临民方一节之风驰已列城之云靡矧惟雅故尤激懽悰伏惟某官早以异材着闻美绩议法造令乆禆于庙谋宣化承流益试之民事自闻新命实慰舆情再惟衰朽之余得荷寛明之庇其为厚幸未易䆒陈答乔舎人启某闻人才以智术为后而以识度为先文章以华采为末而以体用为本国之将兴也贵其本而贱其末道之将废也取其后而弃其先用舎之间安危攸寄故议论慨慷则东汉多徇义之夫学术夸浮则西晋无可用之士兴言及此太息随之元祐以来真人在位并兴多士以出异材眷惟淮海之英乆屈江湖之上迨兹显擢实慰舆情伏惟某官名重儒林才为国器深厚尔雅非近世之时文直谅多闻葢古人之益友代言未几华国着称岂惟台省之光抑亦邦家之庆过䝉疏示深服撝谦顾慙衰病之余莫究欣承之意谢右史启比者误被圣恩轸及弃物起于贬所付以名藩牧养疲民曽未施于薄效跻攀近侍已再被于宠光禄既多则功不可㣲职既崇而责犹当重顾恳辞之莫获念图报之未能方以为忧敢辱见庆此盖某官徳惟乐善志务达人重縁姻好之私贲以文词之美捧读数四退増愧慙属春候之向和宜福禄之益固未遂披奉但切倾懐贺时宰启伏审光膺考慎峻陟宰司孚号扬廷士识上心之所尚置邮传命人知圣泽之将流靡不欣愉至于鼓舞恭以某官直方以大广博而良进以正而正邦异乎求以求政贯六经百子之学焕三代两汉之词昴禀自殊伟萧侯之八尺斗南莫竞凛梁公之一人加以絶识见微旷度举逺清心省事则法可使复结绳之约强本节用则货可使若流泉之长材无不可范而成也譬泥之在钧俗无不可易而善也犹风之靡草是皆还至而有效安见为事而无功盖神考贻谋已完具而可按故成王纉要宜纎悉以勿加此大雅兼持而不移矧清衷图任之愈笃岂繄疎逖所独咏歌惟民罔知合语则圣凡有诏令率先惠慈固已遐迩争传室家胥庆顾此民逢此日之何幸谓吾相劝吾君以爱人欢声格于九天乖气消于万彚在昔小国如彼景公损已一言退星三舎又况以禹汤大信之诰有䕫契同寅之言蠢尔凭生犹知助顺赫然在上岂不降康某愚有赤心老无佞舌辄忘犯分顾欲输诚然有难言是在精智盖无交则莫与茍好谋则必成不恶而严匪怒伊教终成大赖岂曰自私伏念某遭时休明赋命衰薄蚤粗䝉于遴选比乆幸于退藏天雨何私笑流行之木偶沧溟不改叹自荡之波臣重以倾嵗周旋窃尝撰屦末涂流落无复扫门岂赖补息劓黥彫杇粪朽出蔀见日去盆望天怅末力之将殚愧明恩之莫报乃利用安身之何有傥奉法循理之可为民社非轻犹承宣而惴惴天渊靡外亦戾跃以欣欣某限以在外不获躬诣省庭预百执事贺钧屏下情无任下财启夙縁契好获讲婚姻顾门阀之虽㣲恃臭味之不逺敬陈纳币之礼以行奠鴈之仪庶徼福于前人永交欢于二姓答求亲启藐尔诸孤虽本轩裳之后闵然衰绪莫闲纂组之功伏承某人儒术饬修乡评茂着许敦兄弟之好永结琴瑟之欢瞻望高门获接登龙之峻恪勤中馈庶几数马之恭与迈求亲启里闬之㳺笃于早嵗交朋之分重以世姻某长子迈天资朴鲁近凭游艺之师传贤小娘子姆训夙成逺有万石之家法聊申不腆之币愿结无穷之欢徐州谢邻郡陈彦升启受代胶西甫违仁庇分符泗上复託恩私祗见吏民布宣条教郡有溪山之乐庭无争讼之烦曽何妄庸获此侥倖此盖某官纪纲千里仪表一方议论信于中朝予夺公于多士衰罢无术既常荷于兼容勉厉自将或无忝于知遇感惧之素敷染难宣湖州上监司先状弭棹江郊耸闻风采驰神徳守若奉诲音欣抃之深敷宣莫究东坡全集巻七十一东坡全集卷七十二钦定四库全书东坡全集巻七十二宋蘓轼撰书十一首上梅直讲书某官执事某每读诗至鸱鸮读书至君奭常窃悲周公之不遇及观史见孔子厄于陈蔡之间而絃歌之声不絶颜渊仲由之徒相与问答夫子曰匪兕匪虎率彼旷野吾道非邪吾何为于此颜渊曰夫子之道至大故天下莫能容虽然不容何病不容然后见君子夫子油然而笑曰回使尔多财吾为尔宰夫天下虽不能容而其徒自足以相乐如此乃今知周公之富贵有不如夫子之贫贱夫以召公之贤以管蔡之亲而不知其心则周公谁与乐其富贵而夫子之所与共贫贱者皆天下之贤才则亦足与乐乎此矣轼七八嵗时始知读书闻今天下有欧阳公者其为人如古孟轲韩愈之徒而又有梅公者从之逰而与之上下其议论其后益壮始能读其文词想见其为人意其飘然脱去世俗之乐而自乐其乐也方学为对偶声律之文求斗升之禄自度无以进见于诸公之间来京师逾年未尝窥其门今年春天下之士羣至于礼部执事与欧阳公实亲试之诚不自意获在第二既而闻之人执事爱其文以为有孟轲之风而欧阳公亦以其能不为世俗之文也而取焉是以在此非左右为之先容非亲旧为之请属而向之十余年间闻其名而不得见者一朝为知巳退而思之人不可以茍富贵亦不可以徒贫贱有大贤焉而为其徒则亦足恃矣茍其侥一时之幸从车骑数十人使闾巷小民聚观而賛叹之亦何以易此乐也传曰不怨天不尤人盖优哉㳺哉可以卒嵗执事名满天下而位不过五品其容色温然而不怒其文章寛厚敦朴而无怨言此必有所乐乎斯道也轼愿与闻焉上韩太尉书轼生二十有二年矣自七八嵗知读书及壮大不能晓习时事独好观前世盛衰之迹与其一时风俗之变自三代以来颇能论着以为西汉之衰其大臣守寻常不务大畧东汉之末士大夫多竒节而不循正道元成之间天下无事公卿将相安其禄位顾其子孙各欲树私恩买田宅为不可动之计低回畏避以苟嵗月而皆依倣儒术六经之言而取其近似者以为口实孔子曰恶居下流而讪上恶讦以为直刘歆谷永之徒又相与弥缝其阙而縁饰之故其衰也靡然如蛟龙释其风云之势而安于豢畜之乐终以不悟使其肩披股裂登于匹夫之爼岂不悲哉其后桓灵之君惩往昔之弊而欲树人主之威权故颇用严刑以督责臣下忠臣义士不容于朝廷故羣起于草野相与力为险怪惊世之行使天下豪俊奔走于其门得为之执鞭而其自喜不啻若卿相之荣于是天下之士嚣然皆有无用之虚名而不适于实效故其亡也如人之病狂不知堂宇宫室之为安而号唿奔走以自颠仆昔者太公治齐举贤而尚功周公曰后世必有簒弑之臣周公治鲁亲亲而尊尊太公曰后世浸㣲矣汉之事迹诚大类此岂其当时公卿士大夫之行与其风俗之刚柔各有以致之邪古之君子刚毅正直而守之以寛忠恕仁厚而发之以义故其在朝廷则士大夫皆自洗濯磨淬戮力于王事而不敢为非常可怪之行此三代王政之所由兴也曾子曰上失其道民散乆矣天下之人幸而有不为阿附苟容之事者则务为倜傥矫异求如东汉之君子惟恐不及可悲也已轼自幼时闻富公与太尉皆号为寛厚长者然终不可犯以非义及来京师而二公同时在两府愚不能知其心窃于道涂望其容貌寛然如有容见恶不怒见善不喜岂古所谓大臣者欤夫循循者固不能有所为而翘翘者又非圣人之中道是以愿见太尉得闻一言足矣太尉与大人最厚而又尝辱问其姓名此尤不可以不见今已后矣不宣轼再拜上富丞相书轼闻之进説于人者必其人之有间而可入则其説易行战国之人贪天下之士因其贪而説之危国之人惧天下之士因其惧而説之是故其説易行古之人一説而合至有立谈之间而取公相者未尝不始于战国危国何则有间而可入也居今之世而欲进説于明公之前不得其间而求入焉则亦可谓天下之至愚无知者矣地方万里而制于一姓极天下之尊而尽天下之富不可以有加矣而明公为之宰四夷不作兵革不试是明公无贪于得而无惧于失也方西戎之炽也敌人乘间以跨吾北中国之大不畏而畏明公之一词是明公之勇冠于天下也明公居于山东而倾河朔之流人父弃其子夫弃其妻而自归于明公者百余万明公人人而食之旦旦而抚之此百万人者出于沟壑之中而免于乌鸢豺狼之患生得以养其父母而祭其祖考死得以使其子孙塟埋祭祀不失其故常是明公之仁及于百世也勇冠于天下而仁及于百世士之生于世如此亦足矣今也处于至足之势则是明公无复有所羡慕于天下之功名也五帝三代之事百家之书莫不尽读礼乐刑政之大小兵农财赋之盛衰四海之内地理之逺近山川之险易物土之所宜莫不尽知当世之贤人君子与夫姦伪崄诈之徒莫不尽究至于曲学小数茫昩戃怳而不可知者皆猎其华而咀其英泛其流而渉其源虽自谓当世之辩不能傲之以其所不知则是明公无复有所畏惮于天下之博学也名为天下之贤人而贵为天子之宰无贪于得而无惧于失无羡于功名而无畏于博学是其果无间而可入也天下之士果不可以进説也轼也闻之楚左史倚相曰昔卫武公年九十有五犹日箴儆于国曰自卿以下至于官师茍在朝者无谓我老耄而舎我朝夕以交戒我犹以为未也而作诗以自戒其诗曰抑抑威仪惟徳之隅夫卫武公惟居于至足而日以为不足故其没也谥之曰睿圣武公嗟夫明公岂以其至足而无间以拒天下之士则士之进説者亦何必其间之入哉不然轼将诵其所闻而明公试观之夫天下之小人所为奔走辐辏于大人之门而为之用者何也大人得其全小人得其偏大人得其全故能兼受而独制小人得其偏是以聚而求合于大人之门古之圣人惟其聚天下之偏而各收其用以为非偏则莫肯聚也是故不以其全而责其偏夫惟全者之不可以多有也故天下之偏者惟全之求今以其全而责其偏夫彼若能全将亦为我而已矣又何求焉昔者夫子亷洁而不为异衆之行勇敢而不为过物之操孝而不徇其亲忠而不犯其君凡此者是夫子之全也原宪亷而至于贫公良孺勇而至于鬬曽子孝而徇其亲子路忠而犯其君凡此者是数子之偏也夫子居其全而收天下之偏是以若此巍巍也若夫明公其亦可谓天下之全矣亷而天下不以为介直而天下不以为讦刚徤而不为强敦厚而不为弱此明公之所得之于天而天下之所不可望于明公者也明公居其全天下效其偏其谁曰不可异时士大夫皆喜为卓越之行而世亦贵狡悍之才自明公执政而朝廷之间习为中道而务循于规矩士之矫饰力行为异者衆必共笑之夫卓越之行非至行也而有取于世狡悍之才非真才也而有用于天下此古之全人所以坐而收其功也今天下卓越之行狡悍之才举不敢至于明公之门惧以其不纯而获罪于门下轼之不肖窃以为天下之未大治兵之未振财之未丰天下之有望于明公而未获者其或由此也欤昔范公收天下之士不考其素茍可用者莫不咸在虽其狂獧无行之徒亦自效于下风而范公亦躬为诡特之操以震之夫范公之取人者是也其自为者非也伏惟明公以天下之全而自居去其短而袭其长以收功于无穷轼也西南之匹夫求斗升之禄而至于京师翰林欧阳公不知其不肖使与于制举之末而发其猖狂之论是以辄进説于左右以为明公必能容之所进䇿论五十篇贫不能尽写而致其半观其大略幸甚上曾丞相书轼闻之将有求于人而其説不诚则难以望其有合矣世之竒特之士其处也莫不为异衆之行而其出也莫不为怪诡之词比物引类以摇撼当世理不可化则欲以势刼之将以术售其身古之君子有韩子者其为説曰王公大人不可以无贫贱之士居其下风而推其后大其声名而乆其传虽其贵贱之阔絶而其相须之急不啻若左右手呜唿果其用是説也则夫世之君子所为老死而不遇者无足怪矣今夫扣之者急则应之者疑其辞夸则其实必有所不副今吾以为王公大人不可以一日而无吾也彼将退而考其实则亦无乃未至于此耶昔者汉高未尝喜儒而不失为明君卫霍未尝荐士而不失为贤公卿吾将以吾之説而彼将以彼之説彼是相拒而不得其欢心故贵贱之间终不可以合而道终不可以行何者其扣之急而其词夸也鬻千金之璧者不之于肆而愿观者塞其门观者叹息而主人无言焉非不能言知言之无加也今也不幸而坐于五达之衢又呶呶焉自以为希世之珍过者不顾执其裾而强观之则其所鬻者可知矣王公大人其无意于天下后世者亦安以求为也茍其不然则士之过于其前而有动于其目者彼将褰裳疾行而搂取之故凡皇皇汲汲者举非吾事也昔者尝闻明公之风矣以大臣之子孙而取天下之高第才足以过人而自视缺然常若不足安于小官而乐于恬淡方其在太学之中衣缯饭糗若将终身至于徳发而不可掩名高而不可抑贵为天子之少宰而其自视不加于其旧之锱铢其度量宏逹至于如此此其尤不可以夸词而急扣者也轼不佞自为学至今十有五年以为凡学之难者难于无私无私之难者难于通万物之理故不通乎万物之理虽欲无私不可得也已好则好之已恶则恶之以是自信则惑也是故幽居黙处而观万物之变尽其自然之理而断之于中其所不然者虽古之所谓贤人之説亦有所不取虽以此自信而亦以此自知其不悦于世也故其言语文章未尝辄至于公相之门今也天子举直谏之士而两制过听谬以其名闻窃以为与于此者皆有求于吾君吾相者也故辄有献其文凡十篇而书为之先惟所裁择幸甚应制举上两制书轼闻古者有贵贱之际有圣贤之分二者相胜而不可以相参其势然也治其贵贱之际则不知圣贤之为高行其圣贤之分则不知贵贱之为差昔者子思孟轲之徒不见诸侯而耕于野比闾小吏一唿于其门则摄衣而从之至于齐鲁千乘之君操币执贽因门人以愿交于下风则闭门而不纳此非茍以为异而已将以明乎圣贤之分而不参于贵贱之际故其摄衣而从之也君子不以为畏而其闭门而拒之也君子不以为傲何则其分定也士之贤不肖固有之矣子思孟轲不可以人人而求之然而贵贱之际圣贤之分二者要以不可不知也世衰道䘮不能深明于斯二者而错行之施之不得其处故其道两亡今夫轼朝生于草茅尘土之中而夕与于州县之小吏其官爵势力不足较于世亦明矣而诸公之贵至与人主揖譲周旋而无间大车驷马至于门者逡巡而不敢入轼也非有公事而辄至于庭求以賔客之礼见于下执事固已获罪于贵贱之际矣虽然当世之君子不以其愚陋而使与于制举之末朝廷之上不以其疎贱而使奏其猖狂之论轼亦自忘其不肖而以为是两汉之主所孜孜而求之亲降色辞而问之政者也其才虽不足以庶几于圣贤之间而学其道治其言则所守者其分也是故踽踽然而来仰不知明公之尊而俯不知其身之贱不由绍介不待辞譲而直言当世之故无所委曲者以为贵贱之际非所以施于此也轼闻治事不若治人治人不若治法治法不若治时时者国之所以存亡天下之所最重也周之衰也时人莫不茍媮而不立周虽欲其立而不可得也故周亡秦之衰也时人莫不贪利而不仁秦虽欲其仁而不可得也故秦亡西汉之衰也时人莫不柔懦而谨畏故君臣相䝉而至于危东汉之衰也时人莫不矫激而奋厉故贤不肖不相容以至于乱夫时者岂其所自为邪王公大人实为之轼将论其时之病而以为其权在诸公诸公之所好天下莫不好诸公之所恶天下莫不恶故轼敢以今之所患二者告于下执事其一曰用法太宻而不求情其二曰好名太高而不适实此二者时之大患也何谓用法太宻而不求情昔者天下未平而法不立则人行其私意仁者遂其仁勇者致其勇君子小人莫不以其意从事而不困于䋲墨之间故易以有功而亦易以乱及其治也天下莫不趋于法不敢用其私意而惟法之知故虽贤者所为要以如法而止不敢于法律之外有所措意夫人胜法则法为虚器法胜人则人为备位人与法并行而不相胜则天下安今自一命以上至于宰相皆以奉法循令为称其职拱手而任法曰吾岂得自由哉法既大行故人为备位其成也其败也其治也其乱也天下皆曰非我也法也法之弊岂不亦甚矣哉昔者汉高之时留侯为太子少傅位于叔孙之后而周昌亦自御史大夫为诸侯相天下有缓急则功臣左迁而不怨此亦知其君臣之懽不以法而相持也今天下所以任法者何也任法生于自疑自疑生于多私惟天下之无私则能于法律之外有以效其智何则其自信明也夫唐永泰之间姦臣执政政以贿成徳宗发愤而用常衮衮一切用法四方奏请莫有获者然天下否塞贤愚不分君子不以为能也崔祐甫为相不至朞年而除吏八百多其亲旧或者以为讥祐甫曰不然非亲与旧则安得而知之顾其所用如何尔君子以为善用法今天下泛泛焉莫有深思逺虑者皆任法之过也何谓好名太高而不适实昔者圣人之为天下使人各致其能以相济也不一则不专不专则不能自尧舜之时而伯夷后䕫稷契之伦皆不过名一艺办一职以尽其能至于子孙世守其业而不迁䕫不敢自与于知礼而契不敢自任于播种至于三代之际亦各输其才而安其习以不相犯躐凡书传所载者自非圣人皆止于名一艺办一职故其艺未尝不精而其职未尝不举后世之所希望而不可及者由此故也下而至于汉其君子各务其所长以相左右故史之所记武宣之际自公孙魏邴以下皆不过以一能称于当世夫人各有才才各有小大大者安其大而无忽于小小者乐其小而无慕于大是以各适其用而不丧其所长及至后世上失其道而天下之士皆有侈心耻以一艺自名而欲尽天下之能事是故丧其所长而至于无用今之士大夫其实病此也仕者莫不谈王道述礼乐皆欲复三代追尧舜终于不可行而世务因以不举学者莫不论天人推性命终于不可䆒而世教因以不明自许太高而措意太广太高则无用太广则无功是故贤人君子布于天下而事不立聼其言则侈大而可乐责其效则汗漫而无当此皆好名之过深惟古之圣贤建功立业兴利捍患至于百工小民之事皆有可观不若今世之因循卤莽其故出于此二者欤伏惟明公才略之宏伟度量之寛厚学术之广博声名之炜烨冠于一时而振于百世百世之所望而正者意有所向则天下奔走而趋之则其愍时忧世之心或有取于斯言也轼将有深于此者而未敢言焉不宣轼再拜上刘侍读书轼闻天下之所少者非才也才满于天下而事不立天下之所少者非才也气也何谓气曰是不可名者也若有鬼神焉而隂相之今夫事之利害计之得失天下之能者举知之而不能办能办其小而不能办其大则气有所不足也夫气之所加则已大而物小于是乎受其至大而不为之惊纳其至繁而不为之乱任其至难而不为之忧享其至乐而不为之荡是气也受之于天得之于不可知之间杰然有以盖天下之人而出万物之上非有君长之位杀夺施与之权而天下环向而归之此必有所得者矣多才而败者世之所谓不幸者也若无能焉而每以成者世之所谓天幸者也夫幸与不幸君子之论不施于成败之间而施于穷逹之际故凡所以成者其气也其所以败者其才也气不能守其才则焉往而不败世之所以多败者皆知求其才而不知论其气也若夫明公其亦有所得矣轼非敢以虚辞而曲説诚有所见焉耳夫天下有分得其分则安非其分而以一毫取于人则羣起而争之天下有无穷之利自一命以上至于公相其利可爱其涂甚夷设为科条而待天下之择取然天下之人翘足企首而羣望之逡巡而不敢进者何也其分有所止也天下有无功而迁一级者则衆指之矣迁者不容于下迁之者不容于上而况其甚者乎明公起于徒歩之中执五寸之翰书方尺之简而列于士大夫之上横翔㨗出冠压百吏而为之表犹以为未也而加之师友之职付之全秦之地地方千里则古之方伯连帅所不能有也东障崤渑北跨河渭南倚巴蜀西控戎夏则古之秦昭王商君白起之徒所以殣身残民百战而有之者也奋臂而取两制不十余年而天下不以为速非有汗马之劳米盐之能以擅富贵之美而天下不以为无功抗颜高议自以无前而天下不以为无譲此其气固有以大服于天下矣天下无大事也天下而有大事非其气之过人者则谁实办之轼逺方之鄙人游于京师闻明公之风幸其未至于公相而犹可以诵其才气之盛美而庶几于知言惜其将遂西去而不得从也故请间于门下以愿望见其风采不宣轼再拜上韩魏公论塲务书轼再拜献书昭文相公执事轼得从宦于西尝以为当今制置西事其大者未便非痛整齐之其势不足以乆安未可以随欹而拄随壊而补也然而其事宏阔浩汗非可以仓卒轻言者今之所论特欲救一时之急觧朝夕之患耳往者寳元以前秦人之富强可知也中户不可以畆计而计以顷上戸不可以顷计而计以赋耕于野者不愿为公侯藏于民家者多于府库也然而一经元昊之变氷消火燎十不存三四今之所谓富民者向之仆𨽻也今之所谓蓄聚者向之残弃也然而不知昊贼之遗种其将永世而臣伏邪其亦有时而不臣也以向之民力坚完百倍而不能支以今之伤残之余而能办者轼所不识也夫平安无事之时不务多方优裕其民使其气力浑厚足以胜任县官权时一切之政而欲一旦纳之于患难轼恐外忧未去而内忧乘之也鳯翔京兆此两郡者陜西之囊槖也今使有变则縁边被兵之郡知战守而已战而无食则北守而无财则散使战不北守不散其权固在此两郡也轼官于鳯翔见民之所最畏者莫若衙前之役自其家之瓮盎釜甑以上计之长役及十千乡戸及二十千皆占役一分所谓一分者名为糜钱十千可办而其实皆十五六千至二十千而多者至不可胜计也科役之法虽始于上戸然至于不足则逓取其次最下至于家赀及二百千者于法皆可科自近嵗以来凡所科者鲜有能大过二百千者也夫为王民自瓮盎釜甑以上计之而不能满二百千则何以为民今也及二百千则不免焉民之穷困亦可知矣然而县官之事嵗以二千四百分为计所谓优轻而可以偿其劳也不能六百分而捕获强恶者愿入焉擿发赃弊者愿入焉是二千四百分者衙前之所独任而六百分者未能纯被于衙前也民之穷困又可知矣今之最便惟重难日损优轻日増则民尚可以生此轼之所为区区议以官𣙜与民也其详固已具于府之所録以闻者从轼之説而尽以予民失钱之以贯计者轼尝粗较之嵗不过二万失之于酒课而偿之于税缗是二万者未得为全失也就使为全失二万均多补少要以共足此一转运使之所办也如使民日益困穷而无告异日无以待仓卒意外之患则虽复嵗得千万无益于败此贤将帅之所畏也轼以为陛下新御宇内方求所以为千万年之计者必不肯以一转运使之所能办而易贤将帅之所畏况于相公才略冠世不牵于俗人之论乃者变易茶法至今以为不便者十人而九相公尚不顾行之益坚今此事至小一言可决去嵗赦书使官自买木关中之民始知有生意向非相公果断而力行必且下三司三司固不许幸而许必且下本路本路下诸郡或以为可或以为不可然而监司类聚其説而参酌之比复于朝廷固已朞嵗矣其行不行又未可知也如此而民何望乎方今山陵事起日费千金轼乃于此时议以官𣙜与民其为迂阔取笑可知矣然窃以为古人之所以大过人者惟能于扰攘急廹之中行寛大闲暇乆长之政此天下所以不测而大服也朝廷自数十年以来取之无术用之无度是以民日困官日贫一旦有大故则政出一切不复有所择此从来不革之过今日之所宜深惩而永虑也山陵之功不过嵗终一切之政当讫事而罢明年之春则陛下逾年即位改元之嵗必将首行王道以风天下及今使郡吏议之减定其数当复以闻则言之今其时矣伏惟相公留意千万幸甚上蔡省主纶放欠书轼于门下踪迹絶疎然私自揆度亦似见知于明公者寻常无因縁固不敢造次致书今既有所欲言而又黙黙拘于流俗人之议以为迹疎不当干説则是谓明公亦如凡人拘于疎密之分者窃以为不然故辄有所言不顾惟少留听轼于府中实掌理欠自今嵗麦熟以来日与小民结为嫌恨鞭笞鏁系与县官日得千百钱固不敢惮也彼实侵盗欺官而不以时偿虽日挞无愧然其间有甚足悲者或管押竹木风水之所漂或主持粮斛嵗乆之所壊或布帛恶弱估剥以为亏官或糟滓溃烂纽计以为实欠或未输之赃责于当时主典之吏或败折之课均于保任干系之家官吏上下举知其非辜而哀其不幸迫于条宪势不得释朝廷亦深知其无告也是以每赦必及焉凡今之所追唿鞭挞日夜不得休息者皆更数赦逺者六七赦矣问其所以不得释之状则皆曰吾无钱以与三司之曹吏以为不信而考诸蒨籍则有事同而先释者矣曰此有钱者也嗟夫天下之人以为言出而莫敢逆者莫若天子之诏书也今诏书且已许之而三司之曹吏独不许是犹可忍邪伏惟明公在上必不容此辈故敢以告凡四十六条二百二十五人钱七万四百五十九千粟米三千八百三十斛其余炭铁器用材木冗杂之物甚衆皆经监司选吏详定灼然可放者轼已具列闻于本府府当以奏奏且下三司议者皆曰必不报虽报必无决然了絶之命轼以为不然往年韩中丞详定放欠以为赦书所放必待其家业荡尽以至于干系保人亦无孑遗可偿者又当计赦后月日以为放数如此则所及甚少不称天子一切寛贷之意自今茍无所隠欺者一切除免不问其他以此知今之所奏者皆可放无疑也伏惟明公独断而力行之使此二百二十五家皆得归安其藜糗养其老幼日晏而起吏不至门以歌咏明公之徳亦使赦书不为空言而无信者干冐威重退增恐悚答安师孟书辱书为贶过厚吾子自以美才积学取荣名于当时所宜徳者平生之师友朝夕相与讲学者也如轼何与焉然吾子之于轼其得失休戚轼所宜知何者其势足以相及也向也闻七子者之失怳然如轼之有失也既乃闻吾子之得则亦如轼之有得也今吾子书来以为自为喜者少而为轼喜者多甚矣吾子之见爱也然彼七子者岂以一失为戚哉彼将退治其所有益广而新之则吾犹有望焉若吾子既得不骄而日知其所不足则轼之所得又将有大者也与曾子固书轼叩头泣血言轼负罪至大茍生朝夕不自屏窜辄通书问于朋友故旧之门者伏念轼逮事祖父祖父之没轼年十二矣尚能记忆其为人又尝见先君欲求人为撰墓碣虽不指言所属然私揣其意欲得子固之文也京师人事扰扰而先君亦不自料止于此呜唿轼尚忍言之今年四月轼既护䘮还家未葬偶与弟辙閲家中旧书见先君子自疏録祖父事迹数纸似欲为行状未成者知其意未尝不在于此也因自思念恐亦一旦卒然则先君之意永已不遂谨即其遗书粗加整齐为行状以授同年兄邓君文约以告于下执事伏惟哀怜而幸诺之岂惟罪逆遗孤之幸抑先君有知实宠绥之轼不任哀祈恳切之至上韩魏公乞葬董传书轼再拜近得秦中故人书报进士董传三月中病死轼往嵗官岐下始识传至今七八年知之熟矣其为人不通晓世事然酷嗜读书其文字萧然有出尘之姿至诗与楚词则求之于世可与传比者不过数人此固不待轼言公自知之然传尝望公不为力致一官轼私心以为公非有所爱也知传所禀付至薄不任官耳今年正月轼过岐下而传居䘮二曲使人问讯其家而传径至长安见轼于传舎道其饥寒穷苦之状以为几死者数矣赖公而存又且荐我于朝吾平生无妻近有彭驾部者闻公荐我许嫁我其妹若免䘮得一官又且有妻不虚作一世人皆公之赐轼既为传喜且私忧之此二事生人之常理而在传则为非常之福恐不能就今传果死悲夫书生之穷薄至于如此其极耶夫传之才器固不通于世用然譬之象犀珠玉虽无补于饥寒要不可使在涂泥中此公所以终荐传也今父子暴骨僧寺中孀母弱弟自谋口腹不暇决不能葬轼与之故旧在京师者数人相与出钱赙其家而气力㣲薄不能有所济甚可悯笑公若犹怜之不敢望其他度可以葬传者足矣陈绎学士当往泾州而宋廸度支在岐下公若有以赐之轼且敛衆人之赙并以予陈而致之宋使葬之有余以予其家传平生所为文当使人就其家取之若获当献诸公干冐左右无任战越东坡全集巻七十二东坡全集卷七十三钦定四库全书东坡全集巻七十三宋蘓轼撰书十首上韩丞相论灾伤手实书史馆相公执事轼到郡二十余日矣民物椎鲁过客稀少真愚拙所宜乆处也然灾伤之余民既病矣自入境见民以蒿蔓裹蝗虫而瘗之道左累累相望者二百余里捕杀之数闻于官者几三万斛然吏皆言蝗不为灾甚者或言为民除草使蝗果为民除草民将祝而来之岂忍杀乎轼近在钱塘见飞蝗自西北来声乱浙江之涛上翳日月下掩草木遇其所落弥望萧然此京东余波及淮浙者耳而京东独言蝗不为灾将以谁欺乎郡已上章详论之矣愿公少信其言特与量蠲秋税或与倚阁青苖钱疎逺小臣腰领不足以荐鈇钺岂敢以非灾之蝗上罔朝廷乎若必不信方且重复检按则饥羸之民索之于沟壑间矣且民非独病旱蝗也方田均税之患行道之人举知之税之不均也乆矣然而民安其旧无所归怨今乃用一切之法成于朞月之间夺甲与乙其不均又甚于昔者而民之怨始有所归矣今又行手实之法虽其条目委曲不一然大抵恃告讦耳昔之为天下者恶告讦之乱俗也故有不干巳之法非盗及强姦不得捕告其后稍稍失前人之意渐开告讦之门而今之法掲赏以求人过者十常八九夫告讦之人未有非凶姦无良者异时州县所共疾恶多方去之然后良民乃得而安今乃以厚赏招而用之岂吾君敦化相公行道之本意欤凡为此者欲以均出役钱耳免役之法其经乆利病轼所不敢言也朝廷必欲推而行之尚可择其简易为害不深者轼以为定簿便当即用五等古法惟第四等五等分上中下昔之定簿者为役役未至虽有不当民不争也役至而后诉耳故簿不可用今之定簿者为钱民知当戸出钱也则不容有大缪矣其名次细别或未尽其详然至于等第盖已略得其实轼以为如是足矣但当先定役钱所须几何预为至少之数以赋其下五等其余委自令佐度三等以上民力之所任者而分与之夫三等以上钱物之数虽其亲戚不能周知至于物力之厚薄则令佐之稍有才者可以意度也借如某县第一等凡若干戸度其力共可以出钱若干则悉召之庭以其数予之不戸别也令民自相差择以次分占尽数而已第二等则逐乡分之凡某乡之第二等若干戸度其力可以共出钱若干召而分之如第一等第三等亦如之彼其族居相望贫富相悉利害相形不容独有侥倖者也相推相诘不一二日自定矣若析戸则均分役钱典卖则着所割役钱于契要使其子孙与买者各以其名附旧戸供官至三年造簿则不复用举从其新如此而朝廷又何求乎所谓浮财者决不能知其数凡告者亦意之而已意之而中其赏不赀不中杖六十至八十极矣小人何畏而不为乎近者军器监须牛皮亦用告赏农民䘮牛甚于䘮子老弱妇女之家报官稍缓则挞而责之钱数十千以与浮浪之人其归为牛皮而已何至是乎轼在钱塘毎执笔断犯盐者未尝不流涕也自到京东见官不卖盐狱中无盐囚道上无迁乡配流之民私窃喜幸近者复得漕檄令相度所谓王伯瑜者欲变京东河北盐法置市易盐务利害不觉慨然太息也宻州之盐嵗收税钱二千八百余万为盐一百九十余万秤此特一郡之数耳所谓市易盐务者度能尽买此乎茍不能尽民肯舍而不煎煎而不私卖乎顷者两浙之民以盐得罪者嵗万七千人终不能禁京东之民悍于两浙逺甚恐非独万七千人而已纵使官能尽买又须尽卖而后可茍不能尽其存者与粪土何异其害又未可以一二言也愿公救之于未行若已行其孰能已之轼不敢论事乆矣今者守郡民之利病其势有以见及又闻自京师来者举言公深有拯救斯民为社稷长计逺虑之意故不自揆复发其狂言可则行之否则置之愿无闻于人使孤危衰废之踪重得罪于世也干冐威重不胜战慄上文侍中论强盗赏钱书轼再拜轼备员偏州民事甚简但风俗武悍特好强刼加以比嵗荐饥椎剽之姦殆无虚日自轼至此明立购赏随获随给人用竞劝盗亦敛迹凖法获强盗一人至死者给五十千流以下半之近有㫖灾伤之嵗皆降一等既降一等则当复减半自流以下得十二千五百而已凡获一贼告与捕者率常不下四五人不胜则为盗所害幸而胜则凡为盗者举讐之其难如此而使四五人者分十二千五百以损其躯命可乎朝廷所以深恶强盗者为其志不善张而不已可以驯致胜广之资也由此言之五十千岂足道哉夫灾伤之嵗尤宜急于盗贼今嵗之民上戸皆阙食冬春之交恐必有流亡之忧若又踪盗而不捕则郡县之忧非不肖所能任也欲具以闻上而人微言轻恐不见省向见报明公所言无不立从东武之民虽非所部明公以天下为度必不间也故敢以告比来士大夫好轻议旧法皆未习事之人知其一不知其二者也常窃怪司农寺所行文书措置郡县事多出于本寺官吏一时之意遂与制勅并行近者令诸郡守根䆒衙前重难应縁此毁弃官文书者皆科违制且不用赦降原免考其前后初不被㫖谨按律文毁弃官文书重害者徒一年今科违制即是増损旧律令也不用赦降原免即是冲改新制书也岂有増损旧律令冲改新制书而天子不知三公不与有司得专之者今监司郡县皆恬然受而行之莫敢辨此轼之所深不识也昔袁绍不肯迎天子以谓若迎天子以自近则每事表闻从之则权轻不从则拒命非计之善也夫不请而行袁绍之所难也而况守职奉上者乎今圣人在上朝廷清明虽万无此虞司农所行意其出于偶然或已尝被㫖而失于开坐皆不可知但不请而行其渐不可开耳轼愚惷无状孤危之迹自以岌岌夙䝉明公奖与过分窃懐忧国之心聊复一发于左右犹幸明公宻之无重其罪戾也上文侍中论𣙜盐书留守侍中执事当今天下勲徳俱高为主上所倚信华实兼隆为士民所责望受恩三世宜与社稷同忧皆无如明公者今虽在外事有关于安危而非职之所忧者犹当尽力争之而况其事关本职而忧及生民者乎窃意明公必已言之而人不知若犹未也则愿效其愚顷者三司使章惇建言乞𣙜河北京东盐朝廷遣使案视召周革入觐已有成议矣惇之言曰河北与陜西皆为边防而河北独不𣙜盐此祖宗一时之误恩也轼以为陜西之盐与京东河北不同觧池广袤不过数十里既不可捐以予民而官亦易以笼取青盐至自敌中有可禁止之道然犹法存而实不行城门之外公食青盐今东北循海皆盐也其欲笼而取之正与淮南两浙无异轼在余杭时见两浙之民以犯盐得罪者一嵗至万七千人而莫能止姦民以兵仗䕶送吏士不敢近者常以数百人为辈特不为他盗故上下通知而不以闻耳东北之人悍于淮浙逺甚平居椎剽之姦常甲于他路一旦𣙜盐则其祸未易以一二数也由此观之祖宗以来独不𣙜河北盐者正事之适宜耳何名为误哉且𣙜盐虽有故事然要以为非王政也陜西淮浙既未能罢又欲使京东河北随之此犹患风痺人曰吾左臂既病矣右臂何为独完则以酒色伐之可乎今议者曰吾之法与淮浙不同淮浙之民所以不免于私贩而灶戸所以不免于私卖者以官之买价贱而卖价贵耳今吾贱买而贱卖借如每斤官以三钱得之则以四钱出之盐商私买于灶戸利其贱耳贱不能减三钱灶戸均为得三钱也宁以予官乎将以予私商而犯法乎此必不犯之道也此无异于儿童之见东海皆盐也茍民力之所及未有舍而不煎煎而不卖者也而近嵗官钱常若窘廹遇其急时百用横生以有限之钱买无穷之盐灶戸有朝夕薪米之忧而官钱在朞月之后则其利必归于私贩无疑也食之于盐非若饥之于五糓也五糓之乏至于节口并日而况盐乎故私贩法重而官盐贵则民之贫而懦者或不食盐往在浙中见山谷之人有数月食无盐者今将𣙜之东北之俗必不如往日之嗜咸也而望官课之不亏疎矣且淮浙官盐本轻而利重虽有积滞官未病也今以三钱为本一钱为利自禄吏购赏修筑厫庾之外所获无几矣一有积滞不行官之所䘮可胜计哉失民而得财明者不为况民财两失者乎且祸莫大于作始作俑之渐至于用人今两路未有盐禁也故变之难遣使㑹议经年而未果自古作事欲速而不取衆议未有如今日者也然犹迟乆如此以明作始之难也今既已𣙜之矣则他日国用不足添价贵卖有司以为熟事行半纸文书而决矣且明公能必其不添乎非独明公不能也今之执政能自必乎茍不可必则两路之祸自今日始夫东北之蚕衣被天下蚕不可无盐而议者轻欲夺之是病天下也明公可不深哀而速救之欤或者以为朝廷既有成议矣虽争之必不从窃以为不然乃者手实造簿方赫然行法之际轼甞论其不可以告今太原韩公公时在政府莫之行也而手实卒罢民赖以少安凡今执政所欲必行者青苖助役市易保甲而已其他犹可以庶几万一或者又以为明公将老矣若犹有所争则其请老也难此又轼之所不识也使明公之言幸而听屈已少留以全两路之民何所不可不幸而不听是议不中意其于退也尤易矣愿少留意轼一郡守也犹以为职之所当忧而冐闻于左右明公其得已乎干渎威重俯伏待罪而已答舒焕书轼顿首轼天资懒慢自少年筋力有余时已不喜应接人事其于酬酢往反盖尝和矣而未尝敢倡也近日加之衰病向所谓和者又不能给虽知其势必为人所怪怒但弛废之心不能自克闻足下之贤乆矣又知守官不甚相逺加之往来者具道足下虽未相识而相与之意甚厚亦欲作一书相闻然操笔复止者数矣因与贾君饮出足下送行一絶句其语有见及者醉中率尔和答醒后不复记忆其中道何等语也忽辱手示乃知有公沙之语惘然如梦中事愧赧不已足下文章之美固已超轶世俗而追配古人矣岂仆荒唐无实横得声名者所得眩乎何其称述之过也其词则信美矣岂效邹衍相如髙谈驰骛不顾其实茍欲託仆以发其宏丽新语耶欧阳公天人也恐未易过非独不肖所不敢当也天之生斯人意其甚难非且使之休息千百年恐未能复生斯人也世人或自以为似之或至以为过之非狂则愚而已何縁㑹面一笑为乐朱支使行怱遽裁谢草草答黄鲁直书轼顿首再拜鲁直教授长官足下轼始见足下诗文于孙莘老之坐上耸然异之以为非今世之人也莘老言此人人知之者尚少子可为称扬其名轼笑曰此人如精金美玉不即人而人即之将逃名而不可得何以我称扬为然观其文以求其为人必轻外物而自重者今之君子莫能用也其后过李公择于济南则见足下之诗文愈多而得其为人益详意其超逸絶尘独立万物之表驭风骑气以与造物者逰非独今世之君子所不能用虽如轼之放浪自弃与世阔疎者亦莫得而友也今者辱书词累幅执礼恭甚如见所畏者何哉轼方以此求交于足下而惧其不可得岂意得此于足下乎喜愧之懐殆不可胜然自入夏以来家人辈更卧病怱怱至今裁答甚缓想未深讶也古风二首託物引类真得古诗人之风而轼非其人也聊复次韵以为一笑秋暑不审起居何如未由㑹见万万以时自重答宋寺丞书轼自假守彭城即欲为一书以问左右乆苦多事竟为足下所先惭悚不可言也来书称道过当皆非无状所能髣髴自少小为学不过以记诵篆刻追世俗之好真所谓浅见寡闻者也年大以来虽所谓寡浅者亦复废忘至于吏道法令民事簿书期㑹尤非所长素又不喜从事于此以不喜之心强其所不长其荒唐谬悠可知也而彭城自汉以来号为重地朝廷过采其虚名不知其实无有也而轻以畀之自到郡以来夏旱秋潦继之以横流之灾札瘥之余百役毛起公私骚然未巳也计其不治之声闻于左右者多矣仁人君子不指其过教其所不迨而更誉之何也孔子曰居是邦也事其大夫之贤者友其士之仁者自今与足下往来相闻知不徒为好而已当有以告我者不胜大愿适㑹夫役起无顷刻闲暇书不能尽意惟深察之黄州上文潞公书轼再拜孟夏渐热恭惟留守太尉执事台候万福承以元功正位兵府备物典册首冠三公虽曾孙之遇絶口不言而金縢之书因事自显真古今之异事圣朝之光华也有自京师来转示所赐书教一通行草烂然使破甑敝帚复増九鼎之重轼始得罪仓皇出狱死生未分六亲不相保然私心所念不暇及他但顾平生所存名义至重不知今日所犯为已见絶于圣贤不得复为君子乎抑虽有罪不可赦而犹可改也伏念五六日至于旬时终莫能决辄复强颜忍耻饰鄙陋之词道畴昔之眷以卜于左右遽辱还答恩礼有加岂非察其无他而恕其不及亦如圣天子所以贷而不杀之意乎伏读洒然知其不肖之躯未死之间犹可以洗濯磨治复入于道徳之塲追申徒而谢子产也轼始就逮赴狱有一子稍长徒歩相随其余守舎皆妇女幼稚至宿州御史符下就家取文书州郡望风遣吏发卒围船搜取老幼几怖死既去妇女恚骂曰是好着书书成何所得而怖我如此悉取烧之比事定重复寻理十亡其七八矣到黄州无所用心辄复覃思于易论语端居深念若有所得遂因先子之学作易传九巻又自以意作论语説五巻穷苦多难寿命不可期恐此书一旦复沦没不传意欲写数本留人间念新以文字得罪人必以为凶衰不祥之书莫肯收藏又自非一代伟人不足託以必传者莫若献之明公而易传文多未有力装写独致论语説五巻公退闲暇一为读之就使无取亦足见其穷不忘道老而能学也轼在徐州时见诸郡盗贼为患而察其人多凶侠不逊因之以饥馑恐其忧不止于窃攘剽杀也辄草具其事上之㑹有㫖移湖州而止家所藏书既多亡轶而此书本以为故纸煳笼箧独得不烧笼破见之不觉惘然如梦中事辄録其本以献轼废逐至此岂敢复言天下事但惜此事粗有益于世既不复施行犹欲公知之此则宿昔之心扫除未尽者也公一读讫即烧之而已黄州食物贱风土稍可安既未得去去亦无所归必老于此拜见无期临纸于邑惟冀以时为国自重谢张太保撰先人墓碣书轼顿首再拜伏䝉再示先人墓表特载辨姦一篇恭览涕泗不知所云窃惟先人早嵗汩没晚乃有闻虽当时学者知师尊之然于其言语文章犹不能尽而况其中之不可形者乎所谓知之尽而信其然者举世惟公一人虽若不幸然知我者希正老氏之所贵辨姦之始作也自轼与舎弟皆有嘻其甚矣之谏不论他人独明公一见以为与我意合公固已论之先朝载之史册今虽容有不知后世决不可没而先人之言非公表而出之则人未必信信不信何足深计然使斯人用区区小数以欺天下天下莫觉莫知恐后世必有秦无人之叹此墓表之所以作而轼之所以流涕再拜而谢也黄叔度澹然无作郭林宗一言至今以为颜子林宗于人材小大毕取所贤非一人而叔度之贤无一见于外者而后世犹信徒以林宗之重也今公之重不减林宗所贤惟先人而其心迹粗若可见其信于后世必矣多言何足为谢聊发一二与章子厚书子厚参政谏议执事春初辱书寻逓中裁谢不审得达否比日机务之暇起居万福轼䝉恩如昨顾以罪废之余人所鄙恶虽公不见弃亦不欲频通姓名今兹复陈区区诚义有不可已者轼在徐州日闻沂州丞县界有贼何九郎者谋欲刼利国监又有阚温秦平者皆猾贼往来沂兖间欲使人缉捕无可使者闻沂州葛墟村有程棐者家富有心胆其弟岳坐与李逢往还配桂州牢城棐虽小人而笃于兄弟常欲为岳洗雪而无由窃意其人可使因令本州支使孟易唿至郡喻使自效以刷门戸垢污茍有成绩当为奏乞放免其弟棐愿尽力因出帖付与不逾月轼移湖州棐相送出境云公更留两月棐必有以自效今已去奈何轼语棐但尽力不可以轼去而废也茍有所获当速以相报不以逺近所在仍为奏乞如前约也是嵗七月二十七日棐使人至湖州见报云已告捕获妖贼郭先生等及得徐州孔目官以下状申告捕妖贼事如棐言不谬轼方欲具始末奏陈棐所以尽力者为其弟也乞勘㑹其弟岳所犯如只是与李逢往还本不与其谋者乞赐放免以劝有功草具未上而轼就逮赴诏狱遂不果发今者棐又遣人至黄州见报云郭先生等皆已鞫治得实行法乆矣䝉恩授殿直且録其告捕始末以相示原棐之意所以孜孜于轼者凡为其弟以曩言见望也轼固不可以复有言矣然独念愚夫小人以一言感发犹能奋身不顾以遂其言而轼乃以罪废之故不为一言以负其初心独不愧乎且其弟岳亦豪健絶人者也徐沂间人鸷勇如棐岳类甚衆若不收拾驱使令捕贼即作贼耳谓宜因事劝奖使皆歆艶捕告之利惩创为盗之祸庶几少变其俗今棐必在京师参班公可自以意召问其始末特为一言放免其弟岳或与一名目牙校镇将之类付京东监司驱使缉捕其才用当复过于棐也此事至微末公执政大臣岂复治此但棐于轼本非所部吏民而能自效者以轼为不食言也今既不可言于朝廷又不一言于公是终不言矣以此愧于心不能自已可否在公独愿秘其事毋使轼重得罪也徐州南北襟要自昔用武之地而利国监去州七十里土豪百余家金帛山积三十六冶器械所产而兵卫㣲寡不幸有猾贼十许人一唿其间吏兵皆弃而走耳散其金帛以啸召无赖乌合之衆可一日得也轼在郡时常令三十六冶每戸㸃集冶夫数十人持却刃枪每月两衙于知监之庭以示有备而已此地盖常为京东豪猾之所拟公所宜知因程棐事辄复及之秋冷伏冀为国自重答李端叔书一首轼顿首再拜闻足下名乆矣又于相识处往往见所作诗文虽不多亦足以髣髴其为人矣寻常不通书问怠慢之罪犹可阔畧及足下斩然在疚亦不能以一字奉慰舎弟子由至先䝉惠书又复懒不即答顽钝废礼一至于此而足下终不弃絶逓中再辱手书待遇益隆览之面热汗下也足下才高识明不应轻许与人得非用黄鲁直秦太虚辈语真以为然耶不肖为人所憎而二子独喜见誉如人嗜昌歜羊枣未易诘其所以然者以二子为妄则不可遂欲以移之衆口又大不可也轼少年时读书作文专为应举而已既及进士第贪得不已又举制䇿其实何所有而其科号为直言极谏故每纷然诵説古今考论是非以应其名耳人苦不自知既以此得因以为实能之故譊譊至今坐此得罪几死所谓齐虏以口舌得官真可笑也然世人遂以轼为欲立异同则过矣妄论利害搀説得失此正制科人习气譬之候虫时鸟自鸣自已何足为损益轼每怪时人待轼过重而足下又复称説如此愈非其实得罪以来深自闭塞扁舟草履放浪山水间与樵渔杂处往往为醉人所推骂辄自喜渐不为人识平生亲友无一字见及有书与之亦不答自幸庶几免矣足下又复创相推与甚非所望木有瘿石有晕犀有通以取妍于人皆物之病也讁居无事黙自观省回视三十年以来所为多其病者足下所见皆故我非今我也无乃闻其声不考其情取其华而遗其实乎抑将又有取于此也此事非相见不能尽自得罪后不敢作文字此书虽非文然信笔书意不觉累幅亦不须示人必喻此意嵗行尽寒苦惟万万节哀强食不次东坡全集巻七十三东坡全集卷七十四钦定四库全书东坡全集巻七十四宋蘓轼撰书九首答秦太虚书轼启五月末舍弟来得手书劳问甚厚日欲裁谢因循至今递中复辱教感愧益甚比日履兹初寒起居何如轼寓居粗遣但舍弟初到筠州即丧一女子而轼亦丧一老乳母悼念未衰又得乡信堂兄中舍九月中逝去异乡衰病触目悽感念人命脆弱如此又承见喻中间得疾不轻且喜复健吾侪渐衰不可复作少年调度当速用道书方士之言厚自养鍊谪居无事颇窥其一二已借得本州大庆观道堂三间冬至后当入此室四十九日乃出自非废放安得就此太虚他日一为仕官所縻欲求四十九日闲岂可复得耶当及今为之但择平时所谓简要易行者日夜为之寝食之外不治他事但满此期根本立矣此后纵复出从人事事已则心返自不能废矣此书到日恐已不及然亦不须用冬至也寄示诗文皆超然胜絶亹亹焉来逼人矣如我辈亦不劳逼也太虚未免求禄仕方应举求之应举不可必窃为君谋宜多着书如所示论兵及盗贼等数篇但似此得数十首当卓然有可用之实者不须及时事也但旋作此书亦不可废应举此书若成聊复相示当有知君者想喻此意也公择近过此相聚数日説太虚不离口莘老未尝得书知未暇通问程公辟须其子履中哀词轼本自求作今岂可食言但得罪以来不复作文字自持颇严若复一作则决壊藩墻今后仍复衮衮多言矣初到黄廪入既絶人口不少私甚忧之但痛自节俭日用不得过百五十毎月朔便取四千五百钱断为三十块挂屋梁上平旦用画乂挑取一块即藏去乂仍以大竹筒别贮用不尽者以待賔客此贾耘老法也度囊中尚可支一嵗有余至时别作经画水到渠成不湏预虑以此胸中都无一事所居对岸武昌山水佳絶有蜀人王生在邑中徃徃为风涛所隔不能即归则王生能为杀鸡炊黍至数日不厌又有潘生者作酒店樊口棹小舟径至店下村酒亦自醇酽柑橘椑柹极多大芋长尺余不减蜀中外县米斗二十有水路可致羊肉如北方猪牛麞鹿如土鱼蟹不论钱岐亭监酒胡定之载书万巻随行喜借人看黄州曹官数人皆家善庖馔喜作㑹太虚视此数事吾事岂不旣济矣乎欲与太虚言者无穷但纸尽耳展读至此想见掀髯一笑也子骏固吾所畏其子亦可喜曽与相见否此中有黄冈少府张舜臣者其兄尧臣皆云与太虚相熟儿子每䝉批问适㑹葬老乳母今勾当作坟未暇拜书嵗晚苦寒惟万万自重李端叔一书託为逹之夜中㣲被酒书不成字不罪不罪不宣轼再拜答李琮书轼启奉别忽然半年思仰无穷近闻公有闺门之戚即欲作书奉慰旣罕遇的便又以为书未必能开释左右徃徃更益悽怅用是稍缓今辱手敎慙负不巳窃计髙怀逺度必已超然此等情累随手扫灭犹恐不脱若更反覆寻绎便纒绕人矣望深以明识照之轼凡百如昨愚暗少虑辄复随縁自娱自夏至后杜门不出恶热不可过所居又向西多劝迁居迁居非月余不能定而热向衰矣亦复不果如闻公以职事当湏一赴阙不知果然否承问及王天常奉职所言边事天常父齐雄结髪与西南夷战夷人信畏之天常㓜随其父入夷中近嵗王中正入蜀亦令天常招抚近界诸夷夷人以其齐雄子亦信用其言向尝与轼言泸州事所以致甫望乞弟作过如此者皆有条理可听然皆已徃之事虽知之无补又似言人长短故不复録呈独论今日事势揣量夷人情伪似有本末天常正月中与轼言播州首领杨贵迁者俗谓之杨通判最近乌蛮而枭武可用又有宋大郎者乞弟之死党㓙猾有谋略若官中见委説杨贵迁令杀宋大郎必可得也数日前有从蜀中来者言贵迁巳杀宋大郎纳其首级与银三千两以此推之天常之言殆不妄也天常言晏州六县水路十二村诸夷世与乞弟为仇向者熊察访诱杀十二村首领及近嵗韩存寳讨杀罗狗姓诸夷皆有唇齿之忧貌畏而心贰去年乞弟领兵至罗介牟屯杀害兵官王宣等十二人其地去宁逺安夷寨至近渉歴诸夷族帐不少自来自去殊无留难若诸夷不心与之其势必不能如此也今欲讨乞弟必先有以怀结近界诸夷得其心腹而后可今韩存寳等诸军既不敢与乞弟战但翺翔于近界百余里间多杀不作过熟戸老弱而厚以金帛遗乞弟且遣四人为质然后得乞弟遣人送一封空降书便与约誓即日班师与运司诸君皆上表称贺上深照其实已降手诏械存寳狱中逺人无不欢快以谓虽汉光武唐太宗料敌察情于万里之外不能过也今虽巳械存寳而后来者亦未见有精巧必胜之术但言乞弟不过有兵三千而官军无虑三万何徃而不克此正如千钧车弩可以洞犀象而不可以得鼠耳今粮运止于江安县自江安至乞弟住坐处犹湏十二三程吏士以糗饵行其势不能过一月乞弟但能深自避匿四五十日则免矣而山谷幽险林木沮洳贼于溪谷间依丛木自蔽以药箭射人血濡缕立死战士数万人知深入未为万全而将吏不敢复稽留此间事不可不深虑天常言国之用兵正如私家之造屋凡屋若干材石之费糓米之用为钱若干布筭而定无所赢缩矣工徒入门斧斤之声铿然而百用毛起不可复计此虑不素定之过也既作而复聚粮既斵而复求材其费必十倍其工必不坚故王者之兵当如富人之造屋其虑周其规摹素定其取材积粮皆有方故其经营之常迟而其作之常速计日而成不愆于素费半他人而工必倍之今日之䇿可且罢诸将兵独精选一转运使及一泸州知府许法外行事与二年限令经画处置他人更不得与多出钱物茶綵于沿边博买夷人粮米其费必减仓卒夫运之半使辨士招説十州五团晏州六县水路十二村罗氏鬼主播州杨贵迁之类作五六头项更畨出兵以蹂践乞弟族帐使春不得耕秋不得获又嘉戎泸渝四州皆有土豪为把截将自来雇一私兵入界用银七百两每得一畨人头用银三十两买之把截将自以为功今可召募此四州人每得二十级即与补一三班差使如不及二十级即每级官与绢三十匹出入山谷耐辛苦瘴毒见利则云合败则鸟兽散此本蛮夷之所长而中原之所无奈何也今若召募诸夷及四州把截将私兵使更出迭入则蛮夷之所长我反用之但能积日累月戕杀其丁壮且使终年释耒而操兵不及二年其族帐必杀乞弟以䧏如其未也则乞朝廷差三五千人将下选兵三路入界西路自江安县进兵先积粮于宁逺寨以十州五团等诸夷为先锋以施黔戎泸四州药箭弩手继之中路自纳溪寨进兵先积粮于本寨亦以诸夷为先锋以将下兵马继之三路中惟此路稍平可以用官军东路自合江县进兵先积粮于安溪寨亦以诸夷为先锋以嘉戎泸渝四州召募人继之可以一举而荡灭也天常此䇿虽若不快以蕞尔小丑二年而后定然王者之兵必出于万全不可以侥倖淮南王安有言厮舆之卒有一不备而归者虽得越王之首臣犹窃为大汉羞之今乞弟譬犹蚤蝨也克之未足以威四夷万一不克岂不爲卿大夫之辱也哉赵充国征先零邓训征羌及月支胡皆以计磨之数年乃克唐明皇欲取石堡城王忠嗣不奉诏以谓非杀二万人不可取方唐之盛二万人岂足道哉而贤将谋国终不肯出此者图万全也又汉永和中交趾反议者欲发荆扬兖豫四万人讨之独李固以谓四州之人逺赴万里无有还期诏书廹促必致叛亡南州瘟瘴死者必多士卒疲劳比至岭南不复堪鬭前中郎将尹就讨益州叛羌益州谚曰虏来尚可尹来杀我后以兵付刺史张乔因其将吏旬月之间破殄冦虏此发将无益州郡可任之明效也今可募蛮夷使自相攻转输金帛以为其资有能反间致头首者许以封侯之赏因举祝良为九真太守张乔为交趾刺史由此岭外悉平今观其説乃与天常之言若合符节但天常不学言不能起意耳天常又言乌蛮药箭中者立死无脱理然不能及逺非三十歩内不发发无不中今与乌蛮战当于百歩以下五六十歩以上强弓劲弩射之若稍近则短兵径进于五七歩内相格则其长技皆废今乞弟亦未是正乌蛮也诸如此巧便非一不能尽録略举一二以见天常之练习疑可驱使耳又有一图子虽不甚详宻然大略具是矣按图以考其説差若易了故以奉呈㸔讫可却付去人见还也此非公职事然孜孜寻访如此以见忠臣体国知无不为之义也轼其可以罪废不当言而止乎虽然亦不可使不知我者见以为诟病也知荆公见称经藏文是未离妄语也便䝉印可何哉圆觉经纸示及得暇为写下巻令公择冩上巻秦太虚维扬胜士固知公喜之无乃亦可令荆公一见之欤子骏初见报夺一官耳不知其罢郡能不郁郁否有一书不知其今安在敢烦左右逹之江水比去年甚大郡中不为患见説沙湖镇颇浸居民亦江淮间常事耳临臯港旣开徃来䝉利无穷而居民贸易之入亦不赀但不免少有淤填议者谓嵗发少春夫淘之甚易承问辄及之未縁展奉惟冀以时自重谨奉手启起居热甚幸恕不谨轼顿首再拜荅陈师仲书轼顿首再拜钱塘主簿陈君足下曩在徐州得一再见及见颜长道辈皆言足下文词卓伟志节髙亮固欲朝夕相从适㑹讼诉偶有相关及者遂不复徃来此自足下门中不幸亦岂为吏者所乐哉想彼此有以相照已而轼又负罪逺窜流离契阔益不复相闻今者䝉书敎累幅相属之厚又甚于昔者知足下释然果不以前事介意幸甚幸甚自得罪后虽平生厚善有不敢通问者足下独犯衆人之所忌何哉及读所惠诗文不数篇辄拊掌太息此自世间竒男子岂可以世俗趣舍量其心乎诗文皆竒丽所寄不齐而皆归合于大道轼又何言者其间十常有四五见及或及舍弟何相爱之深也处世龃龉每深自嫌恶不论他人及见足下辈犹如此辄亦少自赦诗能穷人所从来尚矣而于轼特甚今足下独不信建言诗不能穷人为之益力其诗日巳工其穷殆未可量然亦在所用而巳不龟手之药或以封安知足下不以此逹乎人生如朝露意所乐则为之何暇计议穷达云能穷人者固缪云不能穷人者亦未免有意于畏穷也江淮间人好食河豚每与人争河豚本不杀人尝戏之性命自子有美则食之何与我事今复以此戏足下想复千里为我一笑也先吏部诗幸得一观辄题数字继诸公之末见为编述超然黄楼二集为赐尤重从来不曽编次纵有一二在者得罪日皆为家人妇女辈焚毁尽矣不知今乃在足下处当为删去其不合道理者乃可存耳轼于钱塘人有何恩意而其人至今见念轼亦一嵗率常四五梦至西湖上此殆世俗所谓前縁者在杭州尝逰寿星院入门便悟曽到能言其院后堂殿山石处故诗中尝有前生巳到之语足下主簿于法得出入当复纵㳺如轼在彼时也山水穷絶处徃徃有轼题字想复题其后足下所至诗但不择古律以日月次之异日观之便是行记有便以一二见寄慰此惘惘其余慎疾自重不宣轼顿首再拜荅毕仲举书轼启奉别忽十余年愚瞽顿仆不复自比于朋友不谓故人尚尔记録逺枉手敎存问甚厚且审比来起居佳胜感慰不可言罗山素号善地不应有瘴疠岂嵗时适尔既无所失亡而有得于齐宠辱忘得䘮者是天相子也仆既以任意直前不用长者所敎以触罪罟然祸福要不可推避初不论巧拙也黄州濵江带山既适耳目之好而生事百须亦不难致早寝晩起又不知所谓祸福果安在哉偶读战国䇿见处士颜蠋之语晩食以当肉欣然而笑若蠋者可谓巧于居贫者也菜羮菽黍差饥而食其味与八珍等而旣饱之余刍豢满前惟恐其不持去也美恶在我何与于物所云读佛书及合药救人二事以为闲居之赐甚厚佛书旧亦尝看但闇塞不能通其妙独时取其粗浅假説以自洗濯若农夫之去草旋去旋生虽若无益然终愈于不去也若世之君子所谓超然𤣥悟者仆不识也徃时陈述古好论禅自以为至矣而鄙仆所言为浅陋仆尝语述古公之所谈譬之饮食龙肉也而仆之所学猪肉也猪之与龙则有间矣然公终日説龙肉不如仆之食猪肉实美而真饱也不知君所得于佛书者果何耶为出生死超三乘遂作佛乎抑尚与仆辈俯仰也学佛老者本期于静而逹静似懒逹似放学者或未至其所期而先得其所似不为无害仆常以此自疑故亦以为献来书云处世得安穏无病粗衣饱饭不造寃业乃为至足三复斯言感叹无穷世人所作举足动念无非是业不必刑杀无罪取非其有然后为寃业也无縁面论以当一笑而已与朱鄂州书轼启近逓中奉书必逹比日春寒起居何似昨日武昌寄居王殿直天麟见过偶説一事闻之酸辛为食不下念非吾康叔之贤莫足告语故专遣此人俗人区区了眼前事救过不暇岂有余力及此度外事乎天麟言岳鄂间田野小人例只养二男一女过此辄杀之尤讳养女以故民间少女多鳏夫初生辄以冷水浸杀其父母亦不忍率常闭目背面以手按之水盆中咿嘤良乆乃死有神山乡百姓石揆者连杀两子去嵗夏中其妻一产四子楚毒不可堪忍母子皆毙报应如此而愚人不知创艾天麟毎闻其侧近有此辄驰救之量与衣服饮食全活者非一既旬日有无子息人欲乞其子者辄亦不肯以此知其父子之爱天性故在特牵于习俗耳闻鄂人有秦光亨者今巳及第为安州司法方其在母也其舅陈遵梦一小儿挽其衣若有所诉比两夕辄见之其状甚急遵独念其姊有娠将产而意不乐多子岂其应是乎驰徃省之则儿巳在水盆中矣救之得免鄂人戸知之凖律故杀子孙徒二年此长吏所得按举愿公明以告诸邑令佐使召诸保正告以法律谕以祸福约以必行使归转以相语仍録条粉壁晓示且立赏召人告官赏钱以犯人及隣保家财充若客户则及其地主妇人怀孕经渉嵗月隣保地主无不知者若后杀之其势足相举觉容而不告使出赏固宜若依律行遣数人此风便革公更使令佐各以至意诱谕地主豪户若实贫甚不能举子者薄有以赒之人非木石亦必乐从但得初生数日不杀后虽劝之使杀亦不肯矣自今以徃縁公而得活者岂可胜计哉佛言杀生之罪以杀胎卵为最重六畜犹尔而况于人俗谓小儿病为无辜此真可谓无辜矣悼耄杀人犹不死况无罪而杀之乎公能生之于万死中其隂徳十倍于雪活壮夫也昔王濬为巴郡太守巴人生子皆不举濬严其科条寛其徭役所活数千人及后伐吴所活者皆堪为兵其父母戒之曰王府君生汝汝必死之古之循吏如此类者非一居今之世而有古循吏之风者非公而谁此事特未知耳轼向在宻州遇饥年民多弃子因盘量劝诱米得出剰数百石别储之专以收养弃儿月给六斗比朞年养者与儿皆有父母之爱遂不失所所活亦数十人此等事在公如反手耳恃深契故不自外不罪不罪此外惟为民自重不宣轼再顿首荅李昭玘书轼启向得王子中兄弟书具道足下毎相见语辄见及意相予甚厚即欲作书以道区区又念方以罪垢废放平生不相识而相向如此此人必有以不肖欺左右者轼所以得罪正坐名过实耳年大以来平日所好恶忧畏皆衰矣独畏过实之名如畏虎也以此未敢相闻今获来书累幅首尾句句皆所畏者谨再拜辞避不敢当然少年好文字虽自不能工喜诵他人之工者今虽老余习尚在得所示书反复不知厌所称道虽不然然观其笔势俯仰亦足以粗得足下为人之一二也幸甚幸甚比日履兹春和起居何似轼䝉庇粗遣毎念处世穷困所向辄值墻谷无一遂者独于文人胜士多获所欲如黄庭坚鲁直晁补之无咎秦观太虚张来文潜之流皆世未之知而轼独先知之今足下又不见鄙欲相从㳺岂造物者专欲以此乐见厚也耶然此数子者挟其有余之资而骛于无涯之知必极其所如徃而后已则亦将安所归宿哉惟明者念有以反之鲁直旣䘮妻絶嗜好蔬食饮水此最勇决舍弟子由亦云学道三十余年今始粗闻道考其言行则信与昔者有间矣独轼伥伥焉未有所得也徐守莘老毎有书来亦以此见敎想时相从有以发明王子中兄弟得相依甚幸子敏虽失解乃得乆处左右想遂磨琢成其妙质也徐州城外有王陵母刘子政二坟向欲为作祠堂竟不暇此为遗恨近以告莘老不知有意作否若果作当有记文莘老若不自作者足下当为作也无由面言临书惘惘惟顺时自爱谨奉手启为谢不宣轼再拜荅李廌书轼顿首先辈李君足下别后逓中得二书皆未果荅专人来又辱长笺且审比日孝履无恙感慰深矣惠示古赋近诗词气卓越意趣不凡甚可喜也但㣲伤冗后当稍收歛之今未可也足下之文正如川之方増当极其所至霜降水落自见涯涘然不可不知也録示孙之翰唐论仆不识之翰今见此书凛然得其为人至论褚遂良不譛刘洎太子瑛之废縁张説张巡之败縁房琯李光弼不当图史思明宣宗有小善而无人君大略皆旧史所不及议论英发暗与人意合者甚多又读欧阳文忠公志文司马君实跋尾益复慨然然足下欲仆别书此文入石以为之翰不朽之託何也之翰所立于世者虽无欧阳公之文可也而况欲託字画之工以求信于后世不以陋乎足下相待甚厚而见誉过当非所以为厚也近日士大夫皆有僣侈无涯之心动辄欲人以周孔誉巳自孟轲以下者皆怃然不满也此风殆不可长又仆细思所以得患祸者皆由名过其实造物者所不能堪与无功而受千钟者其罪均也深不愿人造作言语务相粉饰以益其疾足下所与㳺者元聿读其诗知其为超然竒逸人也縁足下以得元君为赐大矣唐论文字不少过烦诸君写録又以见足下所与㳺者皆好学喜事甚善甚善独所谓未得名世之士为志文则未葬者恐于礼未安司徒文子问于子思䘮服既除然后葬其服何服子思曰三年之䘮未葬服不变除何有焉昔晋温峤以未葬不得调古之君子有故不得巳而未葬则服不变官不调今足下未葬岂有不得巳之事乎他日有名世者既𦵏而表其墓何患焉辱见厚不敢不尽冬寒惟节哀自重荅张文潜书轼顿首文潜县丞张君足下乆别思仰到京公私纷然未暇奉书忽辱手敎且审起居佳胜至慰至慰惠示文编三复感叹甚矣君之似子由也子由之文实胜仆而世俗不知乃以为不如其为人深不愿人知之其文如其为人故汪洋澹泊有一唱三叹之声而其秀杰之气终不可没作黄楼赋乃稍自振厉若欲以警发愦愦者而或者便谓仆代作此尤可笑是殆见吾善者机也文字之衰未有如今日者也其源实出于王氏王氏之文未必不善也而患在于好使人同已自孔子不能使人同颜渊之仁子路之勇不能以相移而王氏欲以其学同天下地之美者同于生物不同于所生惟荒瘠斥卤之地弥望皆黄茅白苇此则王氏之同也近见章子厚言先帝晩年甚患文字之陋欲稍变取士法特未暇耳议者欲稍复诗赋立春秋学官甚美仆老矣使后生犹得见古人之大全者正赖黄鲁直秦少㳺晁无咎陈履常与君等数人耳如闻君作太学博士愿益勉之德輶如毛民鲜克举之我仪图之爱莫助之此外千万善爱偶饮卯酒醉来人求书不能覼缕答毛滂书轼启比日酷暑不审起居何如顷承示长牋及诗文一轴日欲裁谢因循至今悚息今时为文者至多可喜者亦衆然求如足下闲暇自得清美可口者实少也敬佩厚赐不敢独飨当出之知者世间唯名实不可欺文章如金玉各有定价先后进相汲引因其言以信于世则有之矣至其品目髙下盖付之衆口决非一夫所能抑扬轼于黄鲁直张文潜辈数子特先识之耳始诵其文盖疑信者相半乆乃自定翕然称之轼岂能为之轻重哉非独轼如此虽向之前辈亦不过如此也而况外物之进退此在造物者非轼事辱见贶之重不敢不尽承不乆出都尚得一见否东坡全集巻七十四东坡全集卷七十五钦定四库全书东坡全集巻七十五宋蘓轼撰书二十首谢欧阳内翰书轼窃以天下之事难于改为自昔五代之余文教衰落风俗靡靡日以涂地圣上慨然太息思有以澄其源疏其流明诏天下晓谕厥㫖于是招来雄俊魁伟敦厚朴直之士罢去浮巧轻媚丛错采绣之文将以追两汉之余而渐复三代之故士大夫不深明天子之心用意过当求深者或至于迂务竒者怪僻而不可读余风未殄新弊复作大者镂之金石以传久逺小者转相摹写号称古文纷纷肆行莫之或禁盖唐之古文自韩愈始其后学韩而不至者为皇甫湜学皇甫湜而不至者为孙樵自樵以降无足观矣伏惟内翰执事天之所付以收拾先王之遗文天下之所待以觉悟学者恭承王命亲执文柄意其必得天下之竒士以塞明诏轼也逺方之鄙人家居碌碌无所称道及来京师久不知名将治行西归不意执事擢在第二惟其素所蓄积无以慰士大夫之心是以羣嘲而聚骂者动满千百亦惟恃有执事之知与衆君子之议论故恬然不以动其心犹幸御试不为有司之所排使得搢笏跪起谢恩于门下闻之古人士无贤愚惟其所遇盖乐毅去燕不复一战而范蠡去越亦终不能有所为轼愿长在下风与宾客之末使其区区之心长有所发夫岂惟轼之幸亦执事将有取一二焉不宣谢梅龙图书轼闻古之君子欲知是人也则观之以言言之不足以尽也则使之赋诗以观其志春秋之世士大夫皆用此以卜其人之休咎死生之间而其应若影响符节之宻夫以终身之事而决于一诗岂其诚发于中而不能以自蔽邪传曰登髙能赋可以为大夫矣古之所以取人者何其简且约也后之世风俗薄恶渐不可信孔子曰今吾于人也听其言而观其行知诗赋之不足以决其终身也故试之论以观其所以是非于古之人试之䇿以观其所以措置于今之世而诗赋者或以穷其所不能䇿论者或以掩其所不知差之毫毛辄以摈落后之所以取人者何其详且难也夫惟简且约故天下之士皆敦朴而忠厚详且难故天下之士虚浮而矫激伏惟龙图执事骨鲠大臣朝之元老忧䘏天下慨然有复古之心亲较多士存其大体诗赋将以观其志而非以穷其所不能䇿论将以观其才而非以掩其所不知使士大夫皆得寛然以尽其心而无有一日之间仓皇扰乱偶得偶失之叹故君子以为近古轼长于草野不学时文词语甚朴无所藻饰意者执事欲抑浮剽之文故宁取此以矫其弊人之幸遇乃有如此感荷悚息不知所裁谢范舍人书轼闻之古人民无常性虽土地风气之所禀而其好恶则存乎其上之人文章之风惟汉为盛而贵显暴着者蜀人为多盖相如唱其前而王褒继其后峩冠曳佩大车驷马徜徉乎乡闾之中而蜀人始有好文之意絃歌之声与邹鲁比然而二子者不闻其能有所荐达岂其身之富贵而遂忘其徒耶尝闻之老人自孟氏入朝民始息肩救死扶伤不暇故数十年间学校衰息天圣中伯父觧褐西归乡人叹嗟观者塞涂其后执事与诸公相继登于朝以文章功业闻于天下于是释耒耜而执笔砚者十室而九比之西刘又以逺过且蜀之郡数十轼不敢逺引其他盖通义蜀之小州而眉山又其一县去嵗举于礼部者凡四五十人而执事与梅公亲执权衡而较之得者十有三人焉则其他可知矣夫君子之用心于天下固无所私爱而于其父母之邦茍有得之者其与之喜乐岂如行道之人漠然而已哉执事与梅公之于蜀人其始风动诱掖使闻先王之道其终度量裁置使观天子之光与相如王褒又甚逺矣轼也在十三人之中谨因阍吏进拜于庭以谢万一又以贺执事之乡人得者之多也上王兵部书荆州南北之交而士大夫徃来之冲也执事以髙才盛名作牧如此盖亦尝有以相马之説告于左右者乎闻之曰骐骥之马一日行千里而不殆其嵴如不动其足如无所着升髙而不轾走下而不轩其伎艺卓絶而效见明着至于如此而天下莫有识者何也不知其相而责其技也夫马者有昻目而丰臆方蹄而宻睫㨗乎若深山之虎旷乎若秋后之兔逺望目若视日而志不存乎刍粟若是者飘忽腾踔去而不知所止是故古之善相者立于五逹之衢一目而眄之闻其一鸣顾而循其色马之技尽矣何者其相溢于外而不可蔽也士之贤不肖见于面颜而发泄于辞气卓然其有以存乎耳目之间而必曰乆居而后察则亦名相士者之过矣夫轼西州之鄙人而荆之过客也其足迹偶然而至于执事之门其平生之所治以求闻于后世者又无所挟持以至于左右盖亦易疎而难合也然自蜀至于楚舟行六十日过郡十一县三十有六取所见郡县之吏数十百人莫不孜孜论执事之贤而敎之以求通于下吏且执事何修而得此称也轼非敢以求知而望其所以先后于仕进之门者亦徒以为执事立于五逹之衢而庻几乎一目之眄或有以信其平生尔夫今之世岂惟王公择士士亦有所择轼将自楚游魏自魏无所不游恐他日以不见执事为恨也是以不敢不进不宣轼再拜与刘宜翁书轼顿首宜翁使君先生阁下秋暑窃惟尊体起居万福轼乆别因循不通问左右死罪死罪愚闇刚𥚹仕不知止白首投荒深愧朋友然定命要不可逃置之勿复道也惟有一事欲谒之先生出于迫切深可悯笑古之学者不惮断臂刳眼以求道今若但畏一笑而止则过矣轼龆齓好道本不欲婚宦为父兄所强一落世网不能自逭然未尝一念忘此心也今逺窜荒服负罪至重无复归望杜门屏居寝饭之外更无一事胷中廓然实无荆棘窃谓可以受先生之道故託里人任德公亲致死恳古之至人本不恡惜道术但以人无受道之质故不敢轻付之轼虽不肖窃自谓有受道之质三谨令德公口陈其详伏料先生知之有素今尤哀之想见闻此欣然拊掌尽发其秘也幸不惜辞费详作一书付德公以授程徳孺表弟令专遣人至惠州路逺难于徃返咨问幸与轼尽载首尾勿留后段以俟愤悱也或有外丹已成可助成梨枣者亦望不惜分惠迫切之诚真可悯笑矣夫心之精㣲口不能尽而况书乎然先生笔端有口足以形容难言之妙而轼亦眼中无障必能洞视不传之意也但恨身在谪籍不能千里踵门北面抠衣耳昔葛稚川以丹砂之故求句嵝令先生党有意乎峤南山水竒絶多异人神药先生不畏岚瘴可复谈笑一游则小人当奉杖屦以从矣昨夜梦人为作易卦得大有上九及觉而占之乃郭景纯为许迈筮有元吉自天祐之之语遽作此书庶几似之其余非书所能尽惟祝万万以时自重不宣上王刑部书轼今日得于州吏伏审执事移使湖北窃以江陵之地实楚之故国巴蜀瓯越三吴之出入者皆取道于是为一都会其山川之胜盖厯代所尝用武焉其间吴蜀魏氏尤悉力争之宋有天下王师平髙继冲至于降孟昶下周保权又皆出此其人才之秀风物之美有屈宋伍襧之赋咏存焉建节旄而使者专有是土其见倚之重为吏之乐岂细也哉然执事处之则未足贺诚以执事之材力地望宜进任于时不宜任此或者以谓蛮反南方用兵湖北邻也宜择人抚之故以属执事使诚有是议当出于庙堂非愚所得知所不敢臆定所敢伏思者人患材不足施或不得施岂以位之彼此大小为择哉于执事之心当亦若是肆吾力充吾职而巳岂以位之彼此大小动吾意哉固执事之所务也不宣轼再拜与佛印禅老书轼启归宗化主来辱书方欲裁谢栖贤迁师处又得手敎眷与益勤感怍无量数日大热缅想山门方适清和法体安穏云居事迹已领冠世絶境大士所庐已难下笔而龙居笔势巳自超然老拙何以加之幸稍寛假使得欵曲抒思也昔人一渉世事便为山灵勒回俗驾今仆䝉犯尘垢垂三十年困而后知返岂敢便㸃涴名山而山中髙人皆未相识而迎许之何以得此岂非宿縁也哉向热顺时自爱不宣轼再拜收得美石数百枚戏作怪石供一篇以发一笑开却此例山中斋粥今后何忧想复大笑也更有野人于墓中得铜盆一枚买得以盛怪石并送上结縁也上荆公书轼顿首再拜特进大观文相公执事近者经由屡获请见存抚敎诲恩意甚厚别来切计台候万福轼始欲买田金陵庶几得陪杖屦老于钟山之下既已不遂今来仪真又二十余日日以求田为事然成否未可知也若幸而成扁舟徃来见公不难也向屡言髙邮进士秦观太虚公亦粗知其人今得其诗文数十首拜呈词格髙下固已无逃于左右独其行义修饬才敏过人有志于忠义者其请以身任之此外博综史传通晓佛书讲集医药明练法律若此类未易一一数也才难之叹古今共之如观等辈实不易得愿公少借齿牙使増重于世其他无所望也秋气日佳㣲疾想已失去伏冀顺时候为国自重上韩枢宻书轼顿首上枢宻侍郎阁下轼受知门下似稍异于寻常人盖尝深言不讳矣明公不以为过其在钱塘时亦䝉以书见及语意亲甚自尔不复通问者七年于兹矣顷闻明公入西府门前书生为作贺启数百言轼辄裂去曰明公岂少此哉要当有辅于左右者昔侯霸为司徒其故人严子陵以书遗之曰君房足下位至台鼎甚善懐仁辅义天下悦阿谀顺㫖要领絶世以子陵为狂以轼观之非狂也方是时光武以布衣取天下功成志满有轻人臣之心躬亲吏事所以待三公者甚薄霸为司徒奉法循职而巳故子陵有以感发之今陛下之圣不止光武而明公之贤亦逺过侯霸轼虽不用然有位于朝未若子陵之独善也其得尽言于左右良不为过今者贪功侥倖之臣劝上用兵于西北使斯言无有则天下之幸孰大于此不幸有之大臣所宜必争也古今兵不可用明者计之详矣明公亦必然之轼不敢复言独有一事以为臣子之忠孝莫大于爱君爱君之深者饮食必祝之曰使吾君子孙多长有天下此岂非臣子之愿欤古之人君好用兵者多矣出而无功与有功而君不贤者皆不足道也其贤而有功者莫若汉武帝唐太宗武帝建元元年蚩尤旗见其长亘天后遂命将出师畧取河南地建置朔方其春戾太子生自是之后师行盖十余年兵所诛夷屠灭死者不可胜数巫蛊事起京师流血僵尸数万太子父子皆败故班固以为太子生长于兵与之终始唐太宗旣平海内破灭突厥髙昌吐谷浑等且犹未厌亲驾征辽东当时大臣房魏辈皆力争不从使无辜之民身膏草野于万里之外其后太子承干齐王祐吴王恪皆继相诛死其余遭武氏之祸残杀殆尽武帝好古崇儒求贤如不及号称世宗太宗克已求治几致刑措而其子孙遭罹如此岂为善之报也哉由此言之好兵始祸者既足以为后嗣之累则凡忍耻含垢以全人命其为子孙之福审矣轼既无状窃谓人主宜闻此言而明公宜言此此言一闻岂惟朝廷无疆之福将明公子孙实世享其报轼怀此欲陈乆矣恐未信而谏则以为谤不胜区区之忠故移致之明公虽以此获罪不愧不悔皇天后土宜闻此言上吕相公书轼昨日面论邢䕫事愚意本谓刑鼻是平人邢䕫妄意其为盗杀之若用犯时不知勿论法深恐今后欲杀人者皆因其疑似而杀但云我意汝是盗即免矣公言此自是谋杀若不勘出此情安用勘司轼归而念公言既心服矣然念近者西京奏秦课儿于大醉不省记中打杀南贵就縳至醒取衆证为定作可悯奏已得㫖贷命而门下别取㫖断死窃闻舆议亦恐贷之启奸若杀人者得以醉免为害大矣轼始者亦以为然固已书过録黄再用公昨日之言思之若今后实醉不醒而杀其情可悯可以原贷若託醉而杀自是谋杀有勘司在邢䕫犯时不知秦课儿醉不省记皆在可悯之科而邢䕫臀杖编管秦课儿决杀似轻重相逺情有未安人命至重若公以为然文字尚在尚书省可追改也与章子厚书轼顿首再拜子厚参政谏议执事去嵗吴兴谓当再获接奉不意仓卒就逮遂以至今即日不审台候何似轼自得罪以来不敢复与人事虽骨肉至亲未肯有一字徃来忽䝉赐书存问甚厚忧爱深切感叹不可言也㳟闻拜命与议大政士无贤不肖所共庆快然轼始见公长安则语相识云子厚竒伟絶世自是一代异人至于功名将相乃其余事方是时应轼者皆怃然今日不独为足下喜朝之得人亦自喜其言之不妄也轼所以得罪其过恶未易以一二数也平时惟子厚与子由极口见戒反覆甚苦而轼强狠自用不以为然及在囹圄中追悔无路谓必死矣不意圣主寛大复遣视息人间若不改者轼真非人也来书所云若痛自追悔徃咎清时终不以一𤯝见废此乃有才之人朝廷所惜如轼正复洗濯瑕垢刻磨朽钝亦当安所施用但深自感悔一日百省庶几天地之仁不念旧恶使保首领以从先大夫于九原足矣轼昔年粗亦受知于圣主使少循理安分岂有今日追思所犯真无义理与病狂之人蹈河入海者无异方其病作不自觉知亦穷命所迫似有物使及至狂定之日但有惭耳而公乃疑其再犯岂有此理哉然异时相识但过相称誉以成吾过一旦有患难无复有相哀者惟子厚平居遗我以药石及困急又有以収恤之真与世俗异矣黄州僻陋多雨气象昏昏也鱼稻薪炭颇贱甚与穷者相宜然轼平生未尝作活计子厚所知之俸入所得随手辄尽而子由有七女债负山积贱累皆在渠处未知何日到此见寓僧舍布衣蔬食随僧一餐差为简便以此畏其到也穷逹得䘮粗了其理但禄廪相絶恐年载间遂有饥寒之忧不能不少念然俗所谓水到渠成至时亦必自有处置安能预为之愁煎乎初到一见太守自余杜门不出闲居未免㸔书惟佛经以遣日不复近笔砚矣㑹见无期临纸惘然冀千万以时为国自重荅刘巨济书轼启人来辱书累幅承起居无恙审比来忧患相仍情怀牢落此诚难堪然君在侍下加以少年美才当深计逺虑不应戚戚狥无已之悲贤兄文格竒拔诚如所云不幸早世其不朽当以累足下见其手书旧文不觉出涕诗及新文爱玩不巳都下相知惟司马君实刘贡父当以示之恨仆声势低弱不能力为发扬然足下岂待人者哉与吴秀才书论佛大善近时士人多学谈理空性以追世好然不足深取时以此取之不得不尔耳仆老拙百无堪向在科塲时不得已作应用文不幸为人传冩深可羞愧以此得虚名天下近世进人以名平居虽孔孟无异一经试用鲜不为笑以此益羞为文自一二年来絶不复为今足下不察犹以所羞者誉之过矣舍弟差入贡院更月余方出家孟侯虽不得解却用徃年衣服不赴南省得免解其兄安国亦然勤国亦捷州解皆在此因风时惠问以慰饥渴何时㑹合临纸怅然惟强饭自重与孙运勾书轼启脾能母养余脏故养生家谓之黄婆司马子㣲着天隐子独教人存黄气入泥丸能致长生太仓公言安谷过期不安谷不及期以此知脾胃完固百疾不生近见江南老人年七十二状貌气力如四五十人问其所得初无异术但云平生习不饮汤水耳常人日饮数升吾日减一合今但沾唇而巳脾胃恶湿饮少胃强气盛液行自然不湿虽冒暑逺行亦不念水此可谓至言不繁闻曼叔比得肿疾皆以利水药去之中年以后一利一衰岂可数乎当及今无病时力养胃气若土能制水病何由生陈彦升云少时得此病服商陆防已之类皆不效服金液丹灸脐下乃愈此亦固胃助阳之意也但火力外物不如江南老人之术耳姜橘辣药例能张肺多为肿媒不可服有书以告之为佳也与王庠书三首轼启逺蒙差人致书问安否辅以药物眷意甚厚自二月二十五日至七月十三日凡一百三十余日乃至水陆盖万余里矣罪戾逺黜既为亲友忧又使此两人者跋涉万里比其还家几尽此嵗此君爱我之过而重其罪也但喜比来侍奉多暇起居佳胜轼罪大责薄居此固宜无足言者瘴疠之邦僵仆者相属于前然亦有以取之非寒暖失宜则饥饱过度茍不犯此者亦未遽病也若大期至固不可逃又非南北之故矣以此居之泰然不烦深念前后所示着述文字皆有古作者风力大畧能道意所欲言者孔子曰辞达而已矣辞至于达止矣不可以有加矣经説一篇诚哉是言也西汉以来以文设科而文始衰自贾谊司马迁其文已不逮先秦古书况其下者文章犹尔况所谓道德者乎若所论周勃则恐不然平勃未尝一日忘汉陆贾为之谋至矣彼视禄产犹几上肉但将相和调则大计自定若如君言先事经营则吕后觉悟诛两人而汉亡矣轼少时好议论古人既老涉世更变往往悔其言之过故乐以此告君也儒者之病多空文而少实用贾谊陆贽之学殆不传于世老病且死独欲以此教子弟岂意婣亲中乃有王郎乎三复来贶喜抃不已应举者志于得而巳今程试文字千人一律考官亦厌之未必得也如君自信不囘必不为时所弃也又况得失有命决不可移乎勉守所学以卒逺业相见无期万万自重而已人还谨奉手启少谢万一又轼启二卒逺来承手书两幅问劳教诲忧爱备尽仍审侍奉多暇起居万福感愧深矣轼罪责至重上不忍诛止窜岭海感恩念咎之外不知其他来书开説过当非亲朋相爱保全之道悚息悚息寄示髙文新诗词气比旧益见奇伟粲然如珠贝溢目非独乡闾世不乏人为喜又幸珍材异产近出姻戚数日读不释手每执以告人曰此吾家王郎之文也老朽废学久矣近日尤不近笔砚见少时所作文如隔世事他人文也足下犹欲使议论其间是顾千里于伏枥也轼少时本欲逃窜山林父兄不许迫以婚宦故汩没至今南迁以来便自处置生事萧然无一物大畧似行脚僧也近日又苦痔疾呻吟几百日縁此断荤血盐酪日食淡面一斤而已非独以愈疾实务自枯藁以求寂灭之乐耳初欲独赴贬所儿女辈涕泣求行故与㓜子过一人来余分寓许下浙中散就衣食既不在目前便与之相忘如本无有也足下过相爱乃遣万里相问无状自取既为亲友忧及又使此两人者蒙犯瘴雾﨑岖往来吾罪大矣寄遗药物并方皆此中无有芎尤奇味得日食以御瘴也轼为旧患痔今颇发作外无他故不烦深念㑹晤无期惟万万以时保练又轼启前后所寄髙文无不达者每见増叹伏但恨老拙无以少答来贶又流落海隅不能少助声名于当时然格力自天要自有公论虽欲不显扬不可得也程夫子尚困塲屋王贤良屈于州县皆造物有不可晓者海隅风土甚恶亦有佳山水而无佳寺院无士人无医无药杜门食淡不饮酒亦粗有味也目昏倦作书又此信发书极多不能尽察之答陈季常书轼启恵兵还辱得季常手书累幅审知近日尊候安胜择括等三鳯毛皆安为学日益喜慰无量轼罪大责薄圣恩不赀知幸念咎之外了无丝发挂心置之不足复道也自当涂闻命便遣骨肉还阳羡独与㓜子过及老云并二老婢共吾过岭到恵将半年风土食物不恶吏民相待甚厚孔子云虽蛮貊之邦行矣岂欺我哉自数年来颇知内外丹要处冒昧厚禄负荷重寄决无成理自失官后便觉三山跬步云汉咫尺此未易遽言也所以云云者欲季常安心家居勿轻出入老劣不烦过虑决须幅巾草屦相从于林下也亦莫遣人来彼此须髯如㦸莫作儿女态也在定日作松醪赋一首今写寄择等庶以发后生妙思着鞭一跃当撞破烟楼也长子迈作吏颇有父风二子作诗骚殊胜咄咄皆有跨灶之兴想季常读此捧腹絶倒也今日游白水佛迹山山上布水三十仞雷辊电散未易名状大畧如项羽破章邯时也自山中归来灯下裁答信笔而书纸尽乃巳託郡中作皮筒送去想黄人见轼书必不沈坠也子由在筠极安处此者与轼无异也书云老躯极健度去死逺在读之三复喜可知也吾侪但㫁却少年时无状一事诚是然他未及子由见人説颜状如四十嵗人信此事不辜负人也不宣轼再拜与谢民师推官书轼启近奉违亟辱问讯具审起居佳胜感慰深矣轼受性刚简学迂材下坐废累年不敢复齿缙绅自还海北见平生亲旧惘然如隔世人况与左右无一日之雅而敢求交乎数赐见临倾盖如故幸甚过望不可言也所示书教及诗赋杂文观之熟矣大畧如行云流水初无定质但常行于所当行常止于不可不止文理自然姿态横生孔子曰言之不文行之不逺又曰辞达而已矣夫言止于达意疑若不文是大不然求物之妙如系风捕影能使是物了然于心者盖千万人而不一遇也而况能使了然于口与手者乎是之谓辞达辞至于能达则文不可胜用矣扬雄好为艰深之词以文浅易之説若正言之则人人知之矣此正所谓雕虫篆刻者其太𤣥法言皆是类也而独悔于赋何哉终身雕虫而独变其音节便谓之经可乎屈原作离骚经盖风雅之再变者虽与日月争光可也可以其似赋而谓之雕虫乎使贾谊见孔子升堂有余矣而乃以赋鄙之至与司马相如同科雄之陋如此比者甚衆可与知者道难与俗人言也因论文偶及之耳欧阳文忠公言文章如精金美玉市有定价非人所能以口舌定贵贱也纷纷多言岂能有益于左右愧悚不已所须恵力法雨堂字轼本不善作大字强作终不佳又舟中局迫难冩未能如教然轼方过临江当往游焉或僧有所欲记録当作数句留院中慰左右念亲之意今日已至崃山寺少留即去愈逺惟万万以时自爱不宣与孙知损运使书文安北城如涉无人之境其渐可虞庙堂巳留意兵久骄惰自合警䇿之数年乃见効惟极邉弓箭社射生极得力虏所畏惮公必旧知之矣以数勾集一月村堡几虚公私惴惴北贼亦多相时生心社人亦苦勾集劳费此出入守望与虏长技同亲戚坟墓所在人自为战不忧其不闲习也宜与永免冬教又当有以优异劝奨之巳条上其事更月余可发此事行之边臣无赫赫之功然经久实事无如此者觇者多云可汗老疾欲传雏雏为人猜忌好兵边人尽知之此岂可不留意愿公痛为一言心之精意所不能言上书岂能尽也虏浸德泽久矣其势亦未遽渝盟但恐雏儿鸷忍其下必有不忠贪功好利之人谋之必先使北贼小小盗边託为不知若不折其萌芽狃于小利张而不已必开边隙备御之䇿惟安养弓箭社及稍加优异使当淬砺以待小冦䇿无良于此者矣所条上数事亦甚穏帖不至张皇惟乞免人户折变所费不多及立闲名目奨社人头首又乞复囘易収息时遣机宜僚属费少钱粮就地头赏其髙强者耳与王定国书罪大责轻得此巳幸未尝戚戚但知识数人縁我得罪而定国为已所累尤深流落荒服亲爱隔絶每念至此觉心肺间便有汤火芒刺今得来教既不见弃絶而能以道自遣无丝发芥蔕然后知公真可人而不肖他日犹得以衰颜白发厠賔客之末也扬州有侍其太保官于烟瘴地十余年比归面红润无一㸃瘴气只是用磨脚心法此法定国自知之更请加功不废每日饮少酒调食令胃气壮健安道软朱砂膏轼在湖亲服数两甚觉有益利可久服子由昨来陈相别面色殊清润目光烱然夜中行气脐腹间隆隆如雷声其所行持亦吾辈所常论者但此君有志节能力行耳粉白黛緑者俱是火宅中狐狸射干之流愿公以道眼照破此外又有事须少俭啬勿轻用钱物一是逺地恐万一阙乏不继一是灾难中用贬恶消厄致福之一端也又递中领手教知到官无恙自处泰然顿慰悬想知摄二千石风声震于殊俗一叚奇事也轼近颇知养生亦自觉薄有所得见者皆言道貌与往日殊别更相濶数年索我阆风之上矣兼画得寒林墨竹巳入神品行草尤工只是诗笔殊退也不知何故昨所寄临江军书久已収得二书反覆议论及处忧患者甚详既以解忧又以洗我昏蒙所得不少也然所谓非茍知之亦允蹈之者愿公常诵此语也杜子美困厄中一饮一食未尝忘君诗人以来一人而已今见定国每有书皆有感恩念咎之语甚得诗人之本意仆虽不肖亦当髣髴于庶几也近有人恵大丹砂少许光彩甚奇固不敢服然其人教以养火观其变化聊以悦神度日賔去桂不甚逺朱砂差易致或为置数两因寄及稍难即罢非急用也穷荒之中恐有一奇事但以冷眼隂求之大抵道士非金丹不能羽化而丹材多在南荒故葛稚川求勾漏令竟化于亷州不可不留意也陈璨一月前直往筠州㸔子由亦粗传要妙云非久当此来此人不唯有道术其与人有情义久要不忘如此亦自可重道术多方难得其要然轼观之唯能静心闭目以渐习之似觉有功幸信此语使气流行体中痒痛安能近人也迩来江淮间酷暑殆非人所堪况于岭外唯道德清旷必有以解烦释闷者入秋来翛然清逺计尊候安胜君学术日益如川之方増幸更着鞭多读史书仍手自抄为妙造次造次轼自谪居以来可了得易传九巻论语説五巻今又下手作书传迂拙之学聊以娱老且以为子孙藏耳子由亦了得诗传又成春秋集传想知之为一笑耳辱恵书并新诗妙曲大慰所懐河冻胶舟咫尺千里意思牢落可知得此佳作终日喜快滞闷氷释幸甚幸甚近在常置得一小庄子嵗可得百石似可足食非不知扬州之美穷猿投林不暇择木也东坡全集巻七十五东坡全集卷七十六钦定四库全书东坡全集巻七十六宋蘓轼撰书十六首与李方叔书轼顿首方叔先辈足下屡获来教因循不一裁答悚息不已比日履兹秋暑起居佳胜録示子骏行状及数诗辞意整暇有加于前得之极喜慰累书见责以不相荐引读之甚愧然其説不可不尽君子之知人务相勉于道不务相引于利也足下之文过人处不少如李氏墓表及子骏行状之类笔势翩翩有可以追古作者之道至若前所示兵鑑则读之终篇莫知所谓意者足下未甚有得于中而张其外者不然则老病昏惑不识其趣也以此私意犹兾足下积学不倦落其华而成其实深愿足下为礼义君子不愿足下丰于才而亷于徳也若进退之际不甚慎静则于定命不能有毫发増益而于道徳有丘山之损矣古之君子贵贱相因先后相援固多矣轼非敢废此道平生相知心所谓贤者则于稠人中誉之或因其言以考其实实至则名随之名不可掩其自为世用理势固然非力致也陈履常居都下逾年未尝一至贵人之门章子厚欲一见终不可得中丞傅钦之侍郎孙莘老荐之轼亦挂名其间㑹朝廷多知履常者故得一官轼孤立言轻未尝独荐人也爵禄砥世人主所専宰相犹不敢必而欲责于轼可乎东汉处士私相谥非古也殆似丘明为素臣当得罪于孔门矣孟生贞曜盖亦蹈袭流弊不足法而况近相名字乎甚不愿足下此等也轼于足下非爱之深期之逺定不及此犹能察其意否近秦少游有书来亦论足下近文益奇明主求人如不及岂有终汩没之理足下但信道自守当不求自至若不深自重恐丧失所有言切而尽临纸悚息未即㑹见千万保爱近夜眼昏不一不一轼顿首上知府王龙图书执事自轩车之来曽未期月蜀之士大夫举欣欣然相庆以为近之所无有下至闾巷小民虽不足以识知君子之用心亦能懽欣踊跃转相告语諠譁纷纭洋溢布出而不可掩虽户给之粟帛而人赐之爵其喜乐不如是之甚也伏惟明公何术以致此哉轼也安足以议虽然请得以僣言之盖明公之于蜀人所以深结其心而纳之安居无事以养生送死者有所甚易而亦有所至难夫海滨之人轻游于江河何则其所见者大也昔先魏公宰天下十有八年闻其言语而被其教诲者皆足以为贤人而况于公乎度其视区区之一方不啻户庭之小且公为定州内以养民殖财而外震威武以待不臣之胡为之三年而四方称之况于实非有难办之事是以公至之日不劳而自成也此其所以为易者一也自近嵗以来蜀人不知有勤恤之加擢筋割骨以奉其上而不免于刑罚有田者不敢望以为饱有财者不敢望以为富惴惴焉恐死之无所然皆闻见所熟以为当然不知天下复有仁人君子也自公始至释其重荷而出之于陷穽之中方其困急时箪瓢之馈愈于千金是故莫不懽忻鼓舞之至此其所以为易者二也虽然亦有所至难何者国家蓄兵以卫民而赋民以养兵此二者不可以有所厚薄也然而薄于养兵者其患近而易除厚于赋民者其忧逺而难救故夫庚子之小变起于兵离而甲午之大乱出于民怨由此观之固有本末也而为政者徒知畏其易除之近患而不知畏其难救之逺忧而有志于民者则或因以生事非当世大贤孰能使之两存而皆济此其所以为难者一也蜀人之为怯自昔而然矣民有抑鬰至此而不能以告者且天下未尝无贪暴之吏惟幸其上之明而可以诉是以犹有所恃今民怯而不敢诉其诉者又不见省幸而获省者指目以为㐫民隂中其祸嗟夫明天子在上方伯连帅之职执民之权而不能为之地哉夫惟天下之贤者则民望之深而责之备若夫庸人谁复求之自顷数公其来也莫不有誉其去也莫不有毁夫岂其民望之深责之备而所以塞之者未至耶今之饥者待公而食寒者待公而衣凡民之失其所者待公而安倾耳耸听愿闻盛德日新而不替此其所以为难者二也伏惟明公以髙世之才何施而不可惟无忽其所以为易而深思其所难者而稍加意焉将天下被其泽而何蜀之足云轼负罪居丧不敢辄至贵人之门妄有所称述诚不胜惓惓之心敢以告诸左右旧所为文十五篇政事之余凭几一笑亦或有可观耳与叶进叔书进叔足下仆狷介寡合之人也足下望其貌而壮其气聆其语而知其心握手见情素交论古今欢然若将与之忘年焉仆不自知何为而得此于足下也前日南归草草不能道一辞到家秋气巳髙牕户萧然思与足下谭笑之乐恍乎若相从于梦中既觉而不知卧于虚榻也行日尝辱赠言意勤辞直读之使人恻恻动心足下之所以知仆心者至矣所以责善于朋友者亦至矣而又凡所以为至之中有所不至者仆得以尽之焉仆闻有自知之明者乃所以知人有自达之聪者乃所以达物自知矣可以无疑矣而徇人则疑于人自达矣可以无蔽矣而徇物则蔽于物今足下自知自达而无可疑可蔽矣岂仆所以得人与物之説耶至以谓仆之交不能把臂服膺以示无间凡此者非疑非蔽也乃仆所以为狷介寡合者足下顾不亮乎夫投规于矩虽公输不能使之合何则方圆者殊也杂宫以羽虽师旷不能使之一何则缓急者异也对辩以讷遇刚以柔虽君子不能以无争何则所性所操之不同也足下聪明过人无世事不通独不知物理之有参差者乎昔张籍遗韩愈之书责愈以商论文字不能下气夫以退之而未免矧其下者乎虽然亦思而改之耳恐足下未审此聊复以书答范景山书自离东武不复拜书疎怠之罪宜获谴于左右矣两辱手教存抚愈厚感愧不可言即日起居佳胜知局事劳冗殊甚景山虽去轩冕避津要所欲闲耳而不可得乃知吾道艰难之际仁人君子拾衆人所弃犹不可得然忧喜劳逸无非命者出办此身与之浮沉则亦安往而不适也轼始到彭城幸甚无事而河水一至遂有为鱼之忧近日虽巳减耗而来嵗之患方未可知法令周密公私匮乏举动尤难直俟逐去耳久不闻余论顽鄙无所镌发恐遂汩没于流俗矣子由在南都亦多苦事近诗一轴拜呈冗迫无佳意思但堪供笑耳近斋居内观于生术似有所得子由尤为造入景山有异书秘诀倘可见教乎余非面莫尽惟乞万万自重答参寥书去嵗仓卒离湖亦以不一别太虚参寥为恨留语于僧官不识能道否到黄巳半年朋游常少思念公不去心懒且无便故不奏书逺承差人致问殷勤累幅所以开谕奨勉者至矣仆罪大责轻谪居以来杜门念旧而巳虽平生亲识亦㫁往还理固宜尔而释老数公反复千里致问情义之厚有加于平日以此知道德高风果在世外也见寄数诗及近编诗集详味洒然如接清颜听软语也比巳焚笔砚㫁作诗故无縁属和然时复一开以慰孤寂幸甚笔力愈老徤清熟过于向之所见此于至道殊不相妨何为废之邪更当磨揉以追配彭泽未间自爱答李康年书向承宠访教语甚厚因循未及裁谢复枉专使辱书累幅意愈勤重且获所着通言三篇及新诗碑刻废学之人徒知爱其文之工妙而不能究极其意之所至钦味反覆不能释手幸甚幸甚比日起居何如窃想着书讲道驰骋百氏而游于艺学有以自娱忘其穷约也通言畧获披味所发明者多矣谨且借留得为究观他书岂敢辄留他日别为小字写草书见恵不必心经乃大赐也要跋尾谩写数字不称妙笔答舒尧文书轼启午睡昬昬使者及门授教及诗振衣起观顿尔醒快若清风之来得当之也大抵词律荘重叙事精致要非嚣浮之作昔先零侵汉西疆而赵充国请行吐谷浑不贡于唐而文皇临朝叹息思起李靖为将乃知老将自不同也晋师一胜城濮则屹然而霸虽齐陈大国莫不服焉今日鲁直之于诗是巳公自于彼乞盟可也奈何欲为两属之国则牺牲玉帛焉得而给诸不敢当即承来命少资嗢答陆道士书轼启别来嵗月乃尔许也涉世不巳再罹忧患但知自哂耳感君不遗手书殷勤如此且审道体安休喜慰之极恵州凡百不恶杜门养痾所念君弃家求道二十余年不见异人当得异书见许今春相访果然能践言何喜如之旧过庐山见蜀道士马希言似有所知今为何在曽与之言否黄君髙人与世相忘者如轼与舍弟何足以致若得一见子由砻错其所未至则轼可以受赐愿因足下致恳当可得否韩朴主事多从傅同年游近傅得汉东漕幕遂帯得来此否因见亦道意罗浮有一邓道士名守安専静有守皆世外良友世外之道金丹为上仪隣次之服食草木又次之胎息三住为本殆无出此者嵇中散曰守之以一养之以和和理日济同乎大顺然后承以灵芝润以醴泉晞以朝阳绥以五絃不用其他举以中散为师矣适饮桂酒一盃醺然径醉作书奉答真不勒字数矣桂酒乃仙方也酿桂而成盎然玉色非人间物也足下端为此酒一来有何不可但恐足下拘戒箓不饮道家少饮和神非破戒也余惟善爱答孙志康书自春末闻讣悲愕不巳自惟不肖得交公父子间有年矣即欲奉疏少道哀诚不独海上无便又闻志康从西路迎䕶莫知往还的耗故因循至今遂辱専使手书累幅愧荷深矣窃承巳毕大事营办勤苦何以堪任即日孝履支持预慰所望志文实録读之感噎自闻变故即欲譔哀辞以表契义万一不知爵里之详今复覩此文旦夕当下笔然不愿传出虽志康亦不以相示藏之家笥须不肖启手足日乃出之也自惟无状百无所益于故旧惟文字庶几不与草木同腐故决意为之然决不敢相示也志康必识此意千万勿来索看也师是此文甚奇斯人亦可人也哉轼谪居巳逾年诸况粗遣祸福苦乐念念迁逝无足留胸中者又自省罪戾久积理应如此实甘受之今者北归无日因遂自谓恵人渐作久居计正使终焉亦何所不可志康闻此言可以不深念也玳瑁药合见遗乃吾介夫遗意谨炷香拜受志康所恵布蜜药果等一一捧领感怍无量海上穷陋又谪居贫病乃无少物报谢慙负无量见戒勿轻与人诗文谨佩至言如见报出都日所闻虚实不可不知勿以告人也舍弟筠州甚安时得书儿姪辈或在陈或在许下两儿子在宜兴轼与幼子过在兹明年长子迈当挈他一房来此指射差遣因般过房下来见爱之深恐要知其详示谕开嵗来此相聚虽为厚幸然窜逐中唯欲亲故谢絶为孤寂可怜者则孤老犹可以粗安若志康人所指目者而乃不逺千里相求此重増轼罪戾也千万寝之切告切告李泰伯前辈不相交往然敬爱其人欲作集引亦终不传出也承谕世膺可为聚其前后文集异日示及当与志康商议少加删定乃传世也斯人既无后吾辈当与留意李文叔书巳领诸儿子为学颇长迨自宜兴寄诗文来甚可观此等辱雅游最旧故辄以奉闻然不敢令拜状无益徒烦报答也㑹见无期千万节哀自重上执政乞度牒赈济因修廨宇书轼顿首上书门下仆射相公阁下去年浙中冬雷发洪太湖水溢春又积雨苏湖常秀皆水民就高田秧稻以待水退及五六月稍稍分种十不及四五而又继之以旱以故早晚皆伤高下竝损自元丰以来民之艰食未有如今嵗者也轼巳三奏其事至今未报盖人微言轻理自当尔然亦恐监司诸郡不尽以实奏而庙堂所访问往来之人或揣所乐闻不尽以实告故朝廷以轼言为过耳不然岂有仁圣在上羣贤并用而肯恬不为意乎入冬以来縁诸郡闭籴而税务用例违条収五糓力胜钱故米价斗至八九十衢睦等州至百余钱皆足钱炎炎可畏轼用印板出榜千余道止絶此两事自半月来米糓通流价亦稍平然浙中无麦青黄之交当在来秋而熟不熟又未可知民惩熈宁流殍之祸上户有米者皆靳惜不肯出其势非大出官米不能救此患自正月至七月本州里外九县日粜官米千五百石乃可以平价救饥计当用米三十一万五千石今本州常平除兑充军粮外止有十七万石漕司许于邻郡致三万石尚少十一万五千石计穷理迫须至控告轼近以本州廨宇弊壊奏乞度牒二百道修完未蒙开允意欲以此度牒募人于诸县纳米度可得二万五千石然后减价出卖每斗六十度可得钱万五千贯且以此钱修完廨宇虽不及元计钱数且修完𦂳要处亦粗可足用则是此度牒一出而两利也伏望相公深念本州廨宇弊壊已甚不可不修及今完葺所费尚少后日大壊其费必倍又因以募人纳米出粜救饥设使不因修完廨宇朝廷以饥民之故特出圣恩乞与二百道度牒犹不为过而况救饥修屋两用而并济乎轼愚惷少虑仰恃庙堂诸公仁贤䘏民必不忍拒此请意此度牒可以必得以此不候囘降指挥辄巳一面告喻商旅令储峙米斛具水陆脚乗以须度牒之至深望果㫁不疑于一两日内降付急递日与吏民延颈企踵虽大旱望云执热思濯未喻其急也若不蒙哀察则是使轼失信商旅坐视流殍其为慙惶狼狈未易遽言至时朝廷虽加诛殛何补于事兼轼近者奏为本路转运司今年合起年额米斛百六十万乞特许且起一半或三分之二其余候丰熟日随年额起发未蒙恩许今年漕司窘迫实倍常嵗异时预买䌷绢钱常于嵗前散絶今尚阙太半刬刷之急盖不遗余力矣若非朝廷少加矜察则督迫之极害必及民近蒙朝廷许辍上供二十万石出粜此大恵也然望更辍留三十万石若无米可粜秪乞以此钱収买银绢上供虽无补于饥民而散币在民少解钱荒之患亦良䇿也此外秪有劝诱富民出谷助官赈贷及用常平钱米募民工役二事然皆难行劝诱之利未及贫民而诛求之祸先及上户浙中富民欠官钱者十人而九决无可劝诱之理至于募民工役亦非实恵若散募饥贫不堪工役鸟兽聚散得钱便走熈宁中尝行此事名为召募其实不免于等第上差科官支钱米尽入役夫而本户又须贴钱雇人㐫年人户重有此扰皆虚名无实利少害多惟有多粜官米一事简而易行米价既低民无贫富均享其利惟望相公留意则一路幸甚轼拙于言语不能尽写忧危之状以晓左右惟有发书之日西向再拜扣头黙祷庶几区区丹诚可以感动万一也不宣上吕仆射论浙西灾伤书轼顿首上书门下仆射相公阁下轼近上章论浙西淫雨飓风之灾伏蒙恩㫖使与监司诸人议所以为来嵗之备者谨巳条上二事轼才术浅短御灾无䇿但知呌号朝廷乞寛减额米截赐上供言狂计拙死罪死罪然三吴风俗自古浮薄而钱塘为甚虽室宇华好被服粲然而家无宿舂之储者盖十室而九自经熈宁饥疫之灾与新法聚歛之害平时富民残破略尽家家有市易之欠人人有盐酒之债田宅在官房廊倾倒商贾不行市井萧然譬如衰羸久病之人平时仅自支持更遭风寒暑湿之变便自委顿仁人君子当意外将䕶未可以壮夫常理期也今年钱塘卖常平米十八万石得米者皆叩头诵佛云官家将十八万石米于乌鸢狐狸口中夺出数十万人此恩不可忘也夫以区区战国公子尚知焚券市义今以十八万石米易钱九万九千缗而能活数十万人此岂下䇿也哉窃惟仁圣在上辅以贤哲一闻此言理无不行但恐世俗謟薄成风揣所乐闻与所忌讳不以仁人君子期左右争言无灾或言有灾而不甚积衆口之騐以惑聪明此轼之所私忧过虑也八月之末秀州数千人诉风灾吏以为法有诉水旱而无诉风灾拒闭不纳老幼相腾践死者十一人方按其事由此言之吏不喜言灾者盖十人而九不可不察也轼既条上二事且以闗白漕宪两司官吏皆来见轼曰此固当今之至计也然恐朝廷疑公为漕司地奈何轼曰吾为数十万人性命言也岂䘏此小小悔吝哉去年秋冬诸郡闭粜商贾不行轼既劾奏通之又举行灾伤法约束本路不得収五糓力胜钱三郡米大至施及浙东而漕司官吏縁此愠怒几不见容文符往来僚吏恐悚以轼之私意其不为漕司地也审矣力胜之免去嵗已有成法然今嵗未敢举行者实恐再忤漕司怨咎愈深此则轼之疲懦畏人不免小有囘屈之罪也伏望相公一言检举成法自朝廷行下使五糓通流公私皆济上以明君相之恩下以安孤危之迹不胜幸甚去嵗朝㫖免力胜钱止于四月浙中无麦须七月初间见新糓故自五月以来米价复増轼亦曽奏乞展限至六月终不报今者若蒙施行则乞以六月为限去嵗恩㫖寛减上供额米三分之一而户部必欲得见钱浙中遂有钱荒之忧轼奏乞以钱和买银绢上供三请而后可今者若蒙施行即乞一时行下轼窃度事势若不且用愚计来嵗恐有流殍盗贼之忧或以其狂浅过计事难施用即乞别除一小郡仍选才术有余可以坐消灾沴者使任一路之责幸甚幸甚干冒台重伏纸慄战不宣扬州上吕相书轼再拜伏䝉手书见谓勇于为义不当在外奨饰过分悚息之至轼窃谓士在用不用不在内外也自揣所宜在外不惟身安耳静至于束吏养民亦粗似所便又不自量每有所建请蒙相公主张施行使轼常在外为朝廷採摭四方利病而相公择其可行者行之岂非学道者平生之至愿也哉顷者所论积欠蒙示谕巳有定议此殆一洗天下疮痏也近复建言纲运折欠利害乞申明编敕严赐约束行下而罢真杨楚泗转般仓斗子仓法必以闗览此事若行不过嵗失淮南商税万缗而数年之后所得必却过之但纲梢饱暖餽运办集必无三十万石之欠而能使六路运卒保完背颊使臣人员千百人保完身计此岂小事乎其余纲运弊害小小枝叶亦不住讲求续上其事又轼自入淮南界闻二三年来诸郡税务刻急日甚行路咨怨商贾几于不行有税物者既无脱遗其无税物及虽有不多者皆不与㸃检但多喝税钱商旅不肯认纳则苛留十日半月人船既衆赀用坐竭则所喝唯命州郡转运司皆力主此辈无所告诉窃闻东南物货全不通行京师坐致枯涸若不及相公在位救解此患恐遂滋长至于不可救矣祗如扬州税额已増不亏而数小吏为虐不巳原其情盖为有条许酒税监官分请増剰赏钱此元丰中一小人建议羞汚士风莫此为甚如酒务行此法虽士人所耻犹无大害若税务行之则既増之外刻剥不巳行路被其虐矣轼旦夕欲上此奏乞罢之亦望相公留念轼巳买田阳羡归计已成纷纷多言深可悯笑但贪及相公在位求治绳墨之外故时効区区庶小有益于世耳不宣答䖍倅俞括奉议书轼顿首资深使君阁下前日辱访宠示长牋及诗文一编伏读数日废巻拊掌有起予之叹孔子曰辞达而巳矣物固有是理患不知知之患不能达之于口与手所谓文者能达是而巳文人之盛莫如近世然私所敬慕者独陆宣公一人家有公奏议善本顷侍讲读尝缮写进御区区之忠自谓庶几于孟轲之敬王且欲推此学于天下使家藏此方人挟此药以待世之病者岂非仁人君子之至情也哉今观所示议论自东汉以下十篇皆欲酌古以驭今有意于济世之用而不志于耳目之观美此正平生所望于朋友与凡学道之君子也然去嵗在都下见一医工颇艺而穷慨然谓仆曰人所以服药端为病耳若欲以适口则莫如刍豢何以药为今孙氏刘氏皆以药显孙氏期于治病不择甘苦而刘氏専务适口病者宜安所去取而刘氏富倍孙氏此何理也使君斯文未必售于世然售不售岂吾侪所当挂口哉聊以发一笑耳进宣公奏议有一表辄録呈不须示人也余俟面谢不宣答吴秀才书轼启逺辱专人恵教具审比来起居佳胜感慰之至与子野先生游几二十年矣始以李六丈待制师中之言知其为人李公人豪也于世少所屈伏独与子野书云白云在天引领何及而子野一见仆便谕出世间法以长生不死为余事而以练气服药为土苴也仆虽未能行然喜诵其言尝作论养生一篇为子野出也近者南迁过真杨间见子野无一语及得丧休戚事独谓仆曰邯郸之梦犹足以破妄而归真子今目见而身履之亦可以少悟矣夫南方虽号为瘴疠地然死生有命初不由南北也且许过我而归自到此日夜望之忽得来教乃知子野尚在北不逺当来赴约也长书称道过实读之赧然所论孟杨申韩诸子皆有理词气翛然又以喜子野之有佳子弟也然昆仲以子野之故虽未识面悬相喜者则附递一书足矣何至使人蠒足逺来又致酒麪海物荔子等仆岂以口腹之故千里劳人哉感愧厚意无以云谕过广州买得檀香数斤定居之后杜门烧香闭目清坐深念五十九年之非耳今分一半非以为往复之礼但欲昆仲知仆汛扫身心澡瀹神气兀然灰藁之大畧也有书与子野更督其南归相过少留为仆印可其巳得而诃䇿其所未至也此外万万自爱答刘沔都曹书轼顿首都曹刘君足下蒙示书教及编録拙诗文二十巻轼平生以言语文字见知于世亦以此取疾于人得失相补不如不作之安也以此常欲焚弃笔砚为瘖黙人而习气宿业未能尽去亦谓随手云散鸟没矣不知足下黙随其后掇拾编缀畧无遗者览之慙汗可为多言之戒然世之蓄轼诗文者多矣率真伪相半又多为俗子所改窜读之使人不平然亦不足怪识真者少盖从古所病梁萧统集文选世以为工以轼观之拙于文而陋于识者莫统若也宋玉赋高唐神女其初畧陈所梦之因如子虚亡是公相与问答皆赋矣而统谓之叙此与儿童之见何异李陵苏武赠别长安而诗有江汉之语及陵与武书词句儇浅正齐梁间小儿所拟作决非西汉文而统不悟刘子𤣥独知之范晔作蔡琰传载其二诗亦非是董卓已死琰乃流落方卓之乱伯喈尚无恙也而其诗乃云以卓乱故流入于胡此岂真琰语哉其笔势乃效建安七子者非东汉诗也李太白韩退之白乐天诗文皆为庸俗所乱可为太息今足下所示二十巻无一篇伪者又少谬误及所示书词清婉雅奥有作者风气知足下致力于斯文久矣轼穷困本坐文字盖愿刳形去智而不可得者然幼子过文益竒在海外孤寂无聊过时出一篇见娱则为数日喜寝食有味以此知文章如金玉珠贝未易鄙弃也见足下词学如此又喜吾同年兄龙图公之有后也故勉作报书匆匆不宣答王庠书别纸累幅过当老病废忘岂堪英俊如此责望也少年应科目时记録名数沿革及题目等大畧与近嵗应举者同尔亦有节目文字才尘沗后便被举主取去今日皆无有然亦无用也实无捷径必得之术但如君高材强力积学数年自有可得之道而其实皆命但卑意欲少年为学者每读书皆作数过尽之书富如入海百货皆有之人之精力不能兼収尽取但得其所欲求者耳故愿学者每次作一意求之如欲求古人兴亡治乱圣贤作用但作此意求之勿生余念又别作一次求事迹故实典章文物之类亦如之他皆倣此此虽迂钝而他日学成八面受敌与渉猎者不可同日而语也甚非速化之术可笑可笑东坡全集巻七十六东坡全集卷七十七钦定四库全书东坡全集巻七十七宋蘓轼撰尺牍六十六首与李方叔四首久不奉书问为愧递中辱手书劳勉益厚无状何以致足下拳拳之不忘如此比日起居何如今嵗暑毒十倍常年雨昼夜不止病夫气息而已想足下闭门着述自有乐事间从诸英唱和谈论此可羡也何时得㑹合惟万万自重不宣又秋试时不审从吉未若可下文字须望鼎甲之捷也暑中既不饮酒无縁作字时有一二辄为人取去无以塞好事之意亦不愿足下如此僻好也近获一铜镜如漆色光明冷彻背有铭云汉有善铜出白阳取为镜清如明左龙右虎俌之字体杂篆𨽻真汉时字也白阳不知所在岂南阳白水阳乎如字应作而字使耳左月左日皆未甚晓更闲为考之又顷年于稠人中骤得张秦黄晁及方叔履常意谓天不爱寳其获盖未艾也比来经渉世故间闗四方更欲求其似邈不可得以此知人决不徒出不有立于先必有觉于后也如方叔飘然布衣亦几不免淳甫少游又安所获罪遂断弃其命言之何益付之清议而已忧患虽巳过更宜慎口以安晩节又承示谕长安君偶患臂痛不能举某于钱昌武朝议处传得一方云其初本施渥寺丞者因寓居京师甜水巷见乞儿两足拳㮏屐子行渥常以钱物饮食遗之凡期年不衰寻赴任数年而还复僦曩居则乞儿巳不见矣一日见于相国寺前行走如飞渥就问之则曰遇人传两药方服一料已能走耳服之立効其后已传数人皆神妙但手足上疾皆可服不拘男子妇人秘之秘之其方元只是王氏博济方中方但人不知耳博济误以虎胫为虎脑便请长安君合服必騐朝云者死于恵州久矣别后学书颇有楷法亦学佛法临去诵六如偈以絶塟之恵州栖禅寺僧作亭覆之榜曰六如亭最荷夫人垂顾故详及之与陈公密三首途中喜见令子得闻动止之详继领专使手书且审即日尊体清胜感慰无量差借白直兠乘担索一一仰烦神用孤旅获济荷徳之心未易云喻来日晩方达蒙里即如所教出陆至南华南华留半月即造宇下一吐区区预深欣跃又行役艰羁託庇以济分贶丹剂拯其衰疾此意岂可忘哉其余言谢莫尽令子昆仲比辱书示未暇修书悚息悚息曹三班亷干非常逺送愧感二絶句发一笑又穷途栖屑获见君子开懐抵掌为乐未央公既王事靡宁某亦归心所薄怱遽就别如何可言别后亟辱恵书词㫖増重且审起居佳胜感慰深矣某已度岭巳脱问鵩之忧行有见蝎之喜但逺德惘惘未忘于情新春保练以需驿召与徐仲车昨日既蒙言赠今日又荷心送盎然有得载之而南矣辱手教极甚厚爱孔子所谓忠焉能勿诲乎当书诸绅寝食不忘也与吴秀才某启相闻久矣独未得披写相尽常若有所负罪废沦落屏迹郊野初不意舟从便道有失脩敬不谓过予冲冒大热间闗榛莽曲赐临顾一见洒然遂见平生之懽典刑所钟既深叹仰而大篇璀璨徤论抑扬盖自去中州未始得此胜侣也钦佩俯求衰晩何以为对送别堤下恍然如梦觉陈迹具存岂有所遇而然耶留示珠玉正快如九鼎之珍徒咀嚼一脔宛转而不忍下咽也未知舟从定作几日计早晩过金陵当得欵奉与彦正判官古琴当与响泉韵磬并为当世之寳而铿金瑟瑟遂蒙辍恵报赐之间赧汗不巳又不敢逺逆来意谨当传示子孙永以为好也然某素不觧弹适纪老枉道见过令其侍者快作数曲拂歴铿然正如若人之语也试以一偈问之若言琴上有琴声放在匣中何不鸣若言声在指头上何不于君指上听録以奉呈以发千里一笑也寄恵佳纸名荈重烦厚意一一捧领讫感怍不已适有他冗书不周谨与毛泽民推官三首公素人来得书累幅既闻起居之详又获新诗一篇及公素寄示双石记居夷久矣不意复闻韶濩之余音喜慰之极无以云喻久废笔砚不敢继和必识此意㑹合无期临书惘惘秋暑万万以时自厚又寓居粗遣本带一㓜子来今者长子又授韶州仁化令冬中当挈家至此某巳买得数畆地在白鹤峰上古白鹤观基也巳令斫木陶瓦作屋三十许间今冬成去七十无几矧未必能至耶更欲何之以此神气粗定他更无足为故人念者圣主方设科求宏词公傥有意乎又新居在大江上风云百变足娱老人也有一书斋名思无邪闲知之寄示奇茗极精而丰南来未始得也亦时复有山僧逸民可与同赏此外但缄而藏之耳佩荷厚德永以为好秋兴之作追配骚人矣不肖何足以窥其粗遇不遇自有定数然非厄穷无聊何以发此奇思以自表于世耶敬佩来贶传之知音感愧之极数日适苦壅嗽殆不可堪强作报灭裂死罪与陈辅之某启昨日承访及病倦不及起见愧仰深矣热甚起居何如万里海表不死归宿田里得疾遂有不起之忧岂非命耶若得少驻复与故人一笑此又望外也力疾书此数字与司马温公春末景仁丈自洛还复辱赐教副以超然雄篇喜抃累日寻以出京无暇比到官随分纷紏久稽裁谢悚怍无巳比日不审台候何如某强颜沗窃中所愧于左右者多矣未涯瞻奉惟冀为国自重谨奉启问某再启超然之作不惟不肖附託以为宠遂使东方陋州为不朽之盛事然所以奨与则过矣久不见公新文忽领独乐园记诵味不巳辄不自揆作一诗聊发一笑耳彭城嘉山水鱼蟹争讼寂然盗贼衰少聊可藏拙但朋游濶逺舍弟非久赴任益岑寂矣谪居穷僻如在井底杳不知京洛之耗不审迩日寝食何如某以愚暗获罪咎自已招无足言者但波及左右为恨殊深虽髙风伟度非此细故所能尘垢然某思之不啻芒背尔寓居去江无十步风涛烟雨晓夕百变江南诸山在几席此幸未始有也虽有窘乏之忧亦布褐藜藿而已瞻晤无期临书惘然伏乞以时善加调䕶与鲁直二首晁君寄骚细看甚奇信其家多异材耶然有少意欲鲁直以巳意微箴之凡人文字务使平和至足余溢为奇怪盖出于不得巳也晁文奇怪似差早然不可直云耳非谓避讳也恐伤其迈往之气当为朋友讲磨之语乃宜不知公谓然否又某启方恵州遣人致所恵书承中涂相见尊候甚安即日想已达黔中不审起居何似云大率似长沙审尔亦不甚恶也恵州久巳安之矣度黔亦无不可处之道也闻行囊中无一钱涂中颇有好事者能相济给否某虽未至此然亦凛凛然水到渠成不烦预忧但数日苦痔病百药不瘳遂断肉菜五味日食淡麫两椀胡蔴茯苓麨数盃其戒又严于鲁直虽未能作文自誓且日戒一日庶几能终之非特愈痔所得多矣子由得书甚能有益于枯藁也文潜在南极安少游谪居甚自得淳甫亦然皆可喜独元老淹忽为之流涕病剧久矣想非由逺适也幽絶书问难继惟倍万保重不宣有姪婿王郎名庠荣州人文行皆超然笔力有余出语不凡可収为吾党也自蜀遣人来恵云鲁直在黔决当往见求书为先容嘉其有奇操故为作书然旧闻太夫人多病未易逺去谩为一言眉山有程道晦者亦奇士文益老王郎盖师之此两人者有致穷之具而与不肖又欲往求鲁直其穷殆未易瘳也与陈𫝊道五首某启久不接奉思仰不可言辱专人以书为贶礼意兼重捧领惕然且审比来起居佳胜某以衰病难于供职故坚乞一闲郡不谓更得繁剧然巳得请不敢更有所择但有废旷不治之忧耳而来书乃有遇不遇之説甚非所以安全不肖也某凡百无取入为侍从出为方面此而不遇复以何者为遇乎来使力告囘区区百不尽一乍逺千万自爱又衰朽何取而传道昆弟过听相厚如此数日前履常谒告自徐来宋相别王八子安偕来方同舟不信宿而归久承传道亦欲至灵壁以部役沂上不果佩荷此意何时敢忘又承以近诗一册为赐笔老而思深蕲配古人非求合于世俗者也幸甚幸甚钱塘诗皆率然信笔一一烦収録祗以暴其短耳又某方病市人逐利好刋某拙文欲毁其板矧欲更令人刋邪当俟稍暇尽取旧诗文存其不甚恶者为一集以公过取其言当令録一本奉寄今所示者不惟有脱悞其间亦有他人文也知日课一诗甚善此技虽髙才非甚习不能工也圣俞昔尝如此某近絶不作诗盖有以非面莫究独神道碑墓志数篇耳碑盖被㫖作而志文以景仁丈世契不得辞欲写呈文多无暇闻都下巳刋板想即见之也某顷伴虏使颇能诵某文以此知虏中皆有中原文字故为此碑欲使虏知通好用兵利害之所在也昔年在南京有问仆此事故终之李公文集引得闲当作向所示集古文留子由处有书令检送也又久不上问愧负深矣忽枉手讯劳来甚勤夙昔之好不替有加兼审比来起居佳胜感慰兼集新旧诸诗幸得敬览不意余生复见斯作古人日逺俗学衰陋作者风气犹存君家伯仲间近见报履常作正字伯仲介特之操处穷益励时流孰知之者用是占之知公议稍伸耶传道岂久筦库者未由面谈惟冀厚自爱重而已又来诗欲和数首以速欲发此价故未暇闲居有少述作何日见公昆仲当出相示宫观之命已过忝矣此外只有归田为急承见教想识此懐履常未及拜书因家信道区区与龎安常端居静念思五脏皆止一而肾独二盖万物之所钟始生之所出死之所入也故太𤣥罔直蒙酋冥罔为冬直为春蒙为夏酋为秋㝠复为冬则此理也人之四肢九窍凡两者皆水属也两肾两足两外肾两手两目两鼻皆水之升降出入也手足外肾旧説固与肾相表里而鼻与目皆古未之言也岂亦有之而仆观书少不见耶以理推之此两者其液皆咸非水而何仆以为不得此理则内丹不成此又未易以笔墨究也古人作明目方皆先养肾水而以心火暖之以脾固之脾气盛则水不下泄心气下则水上行水不下泄而上行目安得不明哉孙思邈用磁石为主而以朱砂神曲佐之岂此理也夫安常博极羣书而善穷物理当为仆思之是否一报某书与王敏仲八首某垂老投荒无复生还之望昨已与长子迈诀巳处置后事矣今到海南首当作棺次便作墓仍留手疏与诸子死即塟于海外庶几延陵季子嬴博之义父既可施之子子独不可施之父乎生不挈家死不扶柩此亦东坡之家风也此外燕坐寂照而巳所云途中邂逅意谓不如其巳所欲言者岂有过此者乎故覼缕此纸以代面别又某启得郡既谢即不敢久留故人事有不周方欲奉启告别遽辱恵问且审起居佳胜宠喻过实深荷奨借旦夕遂行益逺万万以时自重不宣又罗浮山道士邓守安字道立山野拙讷然道行过人广恵间敬爱之好为勤身济物之事尝与某言广州一城人好饮咸苦水春夏疾疫时所损多矣惟官员及有力者得饮刘王山井水贫下何由得惟蒲涧山有滴水岩水所从来髙可引入城盖二十里以下耳若于巖下作大石槽以五管大竹续处以蔴绳漆涂之随地髙下直入城中又为一大石槽以受之又以五管分引散流城中为小石槽以便汲者不过用大竹万余竿及二十里间用葵茆苫盖大约不过费百千数可成然须于循州置少良田令嵗可得租课五七千者令嵗买大筋竹万竿作竹栰下广州以备不住抽换又须于广州城中置得少房钱可以日掠二百以备抽换之费专差兵匠数人廵觑修葺则一城贫富同饮甘凉其利便不在言也自有广州以来以此为患若人户知有此作其欣愿可知喜舍之心料非复塔庙之比矣然非道士至诚不欺精力勤干不能成也敏仲见访及物之事敢以此献更苦直望仙耳世间贪爱无丝毫也可以无疑从来帅漕诸公亦多请与语某喜公济物之事故详以告可否更在熟筹慎勿令人知出于不肖也又某再启示喻津遣孤孀救药病厉政无急于此者矣非敏仲莫能行之幸甚广州商旅所聚疾疫作客先僵仆因薫染居者事与杭相类莫可擘划一病院要须有嵗入课利供之乃长久之利试留意来喻以此等各仕宦快意目前美哉此言谁肯然者循州周守治状过人议论可听想蒙顾盼也又某又有少恳见人説舍弟赴容州路自英韶间舟行由端康等州而往公能与监司诸公言辍一舟与之否今有一家书欲告差人赍往岭上与之罪大罚轻数年行遣不下屡当患祸老矣何以堪此恃公旧眷必能兴哀悚恐悚恐又闻遂作管引蒲涧水甚善每竿上须鑚一小眼如菉豆大以小竹针窒之以验通塞道逺日久无不塞之理若无以騐之则一竿之塞辄累百竿矣仍愿公擘画少钱令嵗入五十余竿竹不住抽换永不废僣言必不讶也又富公碑词甚愧不工公更加粉饰岂至是哉舟中病暑疲倦不谨恕之又某再启林医遂蒙补授于旅泊处衰病非小补也又工小儿产科㓜累将至且留调理渠欲往谢未令去也乞不罪治瘴止用姜葱豉三物浓煑热呷无不効者而土人不知作豉入此州无黒豆闻五羊颇有之便乞为致三石得为作豉散饮病者不罪不罪与郑靖老二首某启到雷州见张君俞首获公手书累幅欣慰之极不可云喻到亷亷守乃云公巳离邕矣方怅然欲求问从者所在少通区区忽得来教释然又得新诗皆秀杰语幸甚幸甚别来百罹不可胜言置之不足道也志林竟未成但草得书传十三巻甚赖公两借书籍检閲也向不知公所存又不敢带行封作一笼寄迈处令访寻归纳如未有便且寄广州何道士处巳深嘱之必不敢坠某留此过中秋或至月末乃行至北流作竹筏下水歴容藤至梧与迈约令般家至梧相㑹中子迨亦至恵矣却顾舟泝贺江而上水陆数节方至永老业可奈何奈何未㑹间以时自重不宣又某见张君俞乃始知公中间亦为小人所捃摭令史以下固不知退之讳辩也而卿贰等亦尔耶进退有命岂此辈所制知公奇伟必不经懐也某须髪尽白然体力原不减旧或不即死圣泽汪洋更一赦或许归农则带月之锄可以对秉也本意専欲归蜀不知能遂此计否蜀若不归即以杭州为家朱邑有言子孙奉祠我不如桐乡之民不肖亦云然外物不可必当更临事随宜但不即死归田可必也公欲相从于溪山间想是真诚之愿水到渠成亦不须预虑也此生真同露电岂通把玩耶某顿首上韩昭文某启违逺旌棨忽巳数月改嵗缅想台候胜常边徼往还从者殊劳目望马首但迂拙动成罪戾恐不能及见公之还而去耳余寒伏冀为国自重因李秘校行谨奉启恭候不宣与李廷评某启经由特辱枉访适以卧病数日及连日㑹集殊无少暇治行怱遽不及一谢明日解维遂尔违阔岂胜愧负与黄敷言二首某启叠辱宠访感慰兼集晩来起居佳胜承来晨启行以衰疾畏寒不果往别悚怍深矣冲涉雨霰万万保练谨令儿子候违不宣又少事干烦一书与恵州李念四秀才告为到广州日専遣人达之不罪交代民师且为再三致意某再拜不宣又与陆固朝奉某启久留属疾不敢造请负愧巳深兹者启行又不往别悚怍之至谨奉手启代违与谢民师推官二首某启衰病枯藁百念巳忘缁衣之心尚余此耳蒙不鄙弃赠以瑰玮藏之巾笥永以为好今日遂行不果走别愧负千万谨奉手启代违又某蒙録示近报若果得免湖外之行衰羸之幸可胜言哉此去不住许下则归阳羡民师还朝受任或相近得再见幸矣儿子辈并沐宠问及览所赐过诗何以克当然句法有以发小子矣感荷感荷旅次不尽与黄洞秀才二首某启经过幸一再见人来辱书甚荷存记兼审比来起居佳胜为慰未由欵奉千万保啬又寄示石刻感愧雅意求书字固不惜但寻常因事㸃笔随即为人取去今却于此中相识处覔得三纸付去蓬僊因降致区区之意某再启与滕达道二十四首某到此时见荆公甚喜时诵诗説佛也公莫略往一见和甫否余非面莫能尽某近到筠见子由他亦得㫖指射近地差遣想今巳得替矣吴兴风物足慰雅懐郡人有贾収耘老者有行义极能诗公择子厚皆礼异之某尤与之熟愿公时顾慰其牢落也近过文肃公楼徘徊懐想风度不能去某至楚泗间欲入一文字乞于常州住若幸得请则扁舟谒公有期矣又某启别后不意遽闻国故哀号追慕迨今未巳惟公忠孝体国受恩尤异悲苦之懐必万常人比日起居何如某旦夕过江径往毗陵相去益近时得上问也为时自重不宣又某再启承差人送到定国书所报未必是实也都下喜妄传事而此君又不审乃四月十七日发来邸报至今不説是可疑也一夫进退何足道所喜保马户导洛堆垜皆罢茶盐之类亦有的耗矣二圣之德日新可贺可贺令子各安胜未及报状也又某启耘老至又辱手书及耘老道起居之详感慰不可言某留家仪真独来常以河未通致公见思之深又有旧约便当往见而家无壮子弟须却逺般挈定居后一日可到也惟深察近日京口时有差除或云当时亦未是实计当先起老镐仆或得连茹耶恵贶三十壶携归饷妇矣余耘老能道不宣某顿首又闻张郎巳授得发勾春中赴上安道必与之俱来某若得㫖当与之同舟于南穷困之中一叚乐事古人罕有也不知遂此意否秦太虚言公有意拆却逍遥堂横廊切谓宜且留之想未必尔聊且言之明年见公当馆于此公雅度宏伟欲其轩豁卑意又欲其窈窕深密也如何不罪四声可罢之万一浮沈反为患也幸深思之不罪又某再启前者恵建茗甚奇醉中裁谢不及悚愧之极本州见阙不敢久住逺接人到便行㑹合邈未有期不免惆怅舍弟召命盖虚传耳君实恩礼既异责望又重不易不易某旧有独乐园诗云儿童诵君实走卒知司马持此将安归造物不我舍今日类诗䜟矣见报中宪言玉汝右揆当世见在告必知之京东有干幸示谕又许为置朱红累子不知曽令作否若得之携以北行幸甚如不及巳亦非急务不罪又某干求累子巳蒙佳恵又为别造朱红尤为奇少物意两重何以克当捧领讫感愧无量旧者昨寄在常州令子由带入京俟到不日便持上也又鳆鱼三百枚黒金棋子一副天麻煎一部聊为土物不罪浼触令子思渴冗中不及别启又某晩生蒙不鄙与名又令与立字似涉僣易愿公自命却示及作字説乃宠幸也某顿首又近得安道公及张郎书甚安徤子由想巳过矣青州资深相见极欢今日赴其盛㑹也闲恐要知惟不罪幸幸又屡枉专使感愧无量兼审比来尊体胜常以慰下情某近絶佳徤见教如元素黜罢薄有所悟遂絶此事仍不复念方知中有无量乐囘顾未絶乃无量苦辱公厚念故尽以奉闻也晩景若不打疉此事则大错虽二十四州铁打不就矣既欲发一笑且欲少补左右耳不罪不罪又公解印入觐当过岐亭故县预以书见约轻骑走见极不难慎勿枉道见过想深识此意乍冷万乞自重又承差人借示李成十幅图遂得纵观幸甚幸甚且蹔借留令李明者用公所教法试摹看只恐多累笔耳此本真奇絶月十日后当于徐守处借入赍内令专爱护也又某闲废无所用心专治经书一二年间欲了却论语书易舍弟亦了却春秋诗虽拙学自谓颇正古今之误粗有益于世瞑目无憾往往又笑不㑹取快活是措大余业闻令子手笔甚髙见其写字想见其人超然者也又某启知前事尚未巳言既非实终当别白但目前纷纷衆所共悉也然平生学道专以待外物之变非意之来正须理遣耳若縁此得蹔休逸乃公之雅意也黄当江路过往不絶语言之间人情难测不若称病不见为良计二年不知出此今始行之耳西事得其详乎虽废弃未忘为国家虑也此信的可示其畧否书不能尽区区又示喻宜甫梦遇于传无有某闻见不广何足以质然冷暖自知殆未可以前人之有无为证也自闻此事而士大夫多异论意谓中途必一见得相参扣竟不果此意衆生流浪火宅纒遶爱贼故为饥火所烧然其间自有烧不着处一念清静便不服食亦理之常无足怪者方其不食不可强使食犹其方食不可强使之不食也此间何必生异论乎愿公以食不食为旦暮以仕不仕为寒暑此外黙而识之若以不食为胜解则与异论者相去无几矣偶蒙下问辄此奉广而巳不罪又少恳干闻不罪某好携具野饮欲问公求朱红累子两卓二十四隔者极为左右费然遂成借草之乐为不浅也有便望颁示悚息悚息某感时气卧疾逾月今已全安但㓜累更卧尚纷纷也措道人名世昌緜竹人多艺然可闲考騐亦足以遣懑也留此几一年与之稍熟恐要知又某欲面见一言者盖谓吾侪新法之初辄守偏见至有同异之论虽此心耿耿归于忧国而所言差谬少有中理者今圣德日新衆化大成囘视向之所执益觉疎矣若变志易守以求进取固所不敢若哓哓不已则忧患愈深公此行尚深示知非静退意但以老病衰晚旧臣之心欲一望清光而巳如此恐必获一对公之至意无乃出于此乎辄恃深眷信笔直突千万恕之死罪安道公殆是一代异人示谕极慰喜慰喜又某再启近在扬州入一文字乞常州住如向所面议若未有报至南都当再一入也承郡事颇繁齐整想亦期月之劳尔微疾虽无大患然愿公无忽之常作勐兽毒药血盆脓嚢观乃可勿孤吾党之望而快羣小之志也情切言尽恕其拙幸甚所有二赋稍晴写得寄上次只有近寄潘谷求墨一诗録呈可以发笑也衲衣寻得不用更寻累卓感留意悚怍之甚甘子巳拜赐矣北方有干幸示谕又某屏居如昨舍弟子由得安问此外不烦逺念久不朝觐縁此得望见清光想足慰公至意其他无足云者贵眷令子各计安胜月中前急足逺寄必已収得略示谕又某启一别十四年流离契濶不谓复得见公执手恍然不觉涕下风俗日恶忠义寂寥见公使人差増气也别来情懐不佳忽得来教甚解郁郁且审起居佳胜为慰某以少事更数日方北去宜兴田已问去若得稍佳者当扁舟径往视之遂一至湖见公固所愿然事有可虑者恐未能往也若得请居常则固当至治下搅扰公数月也未间惟万万为时自重又某再启别谕具感知爱之深一一佩刻董田已遣人去问宜兴亲情若果尔当乗舟径往成之然公欲某到吴兴则恐难为不欲尽谈唯深察之到南都欲一状申礼曹凡刋行文字皆先毁板如所教也又有监酒髙侍禁永康者与之外姻闻亦甚谨干望略照庇如察其可以剪拂又幸也东坡全集巻七十七东坡全集卷七十八钦定四库全书东坡全集巻七十八宋蘓轼撰尺牍一百九首与朱康叔十七首某启専使至复领手教契爱愈深可量感服仍审比日起居佳胜为慰舍弟巳部贱累到此平安皆出余庇不烦念及珍惠双壶遂与子由累醉公之徳也隆暑万万以时自重行膺殊相人还上谢又令子归侍左右日有庭闱之乐恨未际见不敢辄奉书近见提举司荐章稍慰舆议可喜可喜作墨竹人近为少闲暇俟宛转求得当续置之呵呵酒极醇美必是故人特遣下㕔也某再拜又某再拜近奉书并舍弟书想必达胡掾至领手教具审起居佳胜兼承以舍弟及贱累至特有厚贶羊面酒果一捧领讫但有惭怍舍弟离此数日来教寻附洪州递与之已迁居江上临臯亭甚清旷风晨月夕杖履野步酌江水饮之皆公恩庇之余波想味风义以慰孤寂寻得去年六月所写诗一轴寄去以为一笑酷暑万乞保练又某启酷暑不可过百事堕废稍疎上问想不深讶比日伏想尊履佳胜别乘过郡承赐教及恵新酒到此如新出瓮极为竒珍感愧不可言因与二三佳士㑹同饮盛徳也秋热更望保练行膺峻陟又胡掾与语如公之言佳士佳士渠方寄家齐安时得与之相见也令子必且盘桓侍下中前示谕姻亲事可留示年月日恐求亲者欲知之造次造次又某启因循稍疎上问不审近日尊候何如某蒙庇如昨秋色益佳郡事稀少想有游乐无縁展奉但积思念乍冷万冀以时自重郭寺丞一书乞指挥送与其人甚有文雅必䝉清顾也闻其坠马伤手不至甚乎又某启近附黄冈县递拜书必达专人过此领手教具审起居佳胜凄冷此嵗行尽㑹合何时以増怅然唯祈善保敷文宅计此月末方离陈南河浅澁想五六月间方到此荷公忧恤之深其家固贫甚然乡中亦有一小庄子且随分过也归老之説恐未能如雅志又修理积弊已就伦次监司朝廷岂有遽令放闲耶问及物食天渐热难久停恐空烦费也海味亦不若食既忝雅契自当一一奉白又示谕亲情事専在下懐然此中殊少士族若有所得当立上闻也写字俟少闲续纳上墨竹如可尊意当取次致左右画者在此不逺必可求也呵呵某启近王察推至辱书承起居佳胜方欲裁谢又枉教勅益増感愧数日来偶伤风百事皆废今日㣲减尚未有力区区之懐未能尽也乍暄惟冀以时珍摄稍健当别上问次又阁名乆思未获佳者更乞详阁之所向及侧近故事迹为幸董义夫相聚多日甚欢未尝一日不谈公美也旧好诵陶潜归去来常患其不入音律近輙微加増损作般涉调哨遍虽微改其词而不改其意请以文选及本传考之方知字字皆非创入也谨小楷一本寄上却求为书抛砖之谓也亦请録一本与元弼为病勌不及别作书也数日前饮醉后作顽石乱篠一纸私甚惜之念公笃好故以奉献幸检至又令子必在左右计安胜不敢奉书舍弟已到官传闻筠州大水城内丈余不知虚的也屏賛砚铭无用之物公好事之过不敢不写装成送去乞一览少事不免上干闻有潘原秀才以买仆事被禁某与其兄潘丙觧元至熟最有文行原自是佳士有举业望赐全庇暑月得早出为此人父母皆笃老闻之忧恐万端公以仁孝名世能哀之否恃旧干凟不敢逃罪天觉出蓝之作本以为公家寳而公乃轻以与人谨収藏以镇箧笥然寻常不揆以乱道尘献想公亦随手将与人耳呵呵又某启武昌传到手教继辱専使堕简感服併深比日尊体佳胜节物清和江山秀美府事整办日有胜逰恨不得陪従耳双壶珍贶一洗旅愁甚幸甚幸佳果収藏有法可爱可爱拙疾乍到不谙土风所致今已复常矣子由尚未到其寸步千里也未由展奉尚冀以时自重又与可船旦夕到此为之泫然想公亦尔子由到此须留也住五七日恐知之前曽録国史补一纸不知到否因书略示谕生细酒四器正济所乏珍感生酒暑中不易调停极清然闵仲叔不以口腹累人某毎䝉公眷念逺致珍物劳人重费岂不肖所安耶所问凌翠至今虚位云乃权发遣耳何足挂齿牙呵呵冯君方想如所谕极烦留念又䝉传示秘诀何以当此寒月得暇当试之天觉亦不得书此君信意简率乃其常态未可以疎数为厚薄也酒法是用菉豆为曲者耶亦曽见説来不曽録得方如果佳録示亦幸又叠䝉寄恵酒醋面等一一收检愧荷不可言不得即时裁谢想仁明必能恕察老媳妇得疾初不轻今已安矣不烦留念食隔已纳武昌呉尉处矣适少冗不敢稽留来使少间别奉状次又见天觉书中言当世云冯君有一学服朱砂法甚竒惟康叔可以得之不知曽得未若果得不知能见传否想扵不肖不惜也又今日偶读国史见杜羔一事颇与公相类嗟叹不足故书以奉寄然幸勿示人恐有嫌者江令乃尔深可罪然犹望公怜其才短不逮而已屡有干凟䝉不怪幸甚幸甚其令章宪今日恐到此知之杜羔有至性其父河北一尉而卒母非嫡经乱不知所之会堂兄兼为泽潞判官尝鞫狱扵私第有老妇辩对见羔出入窃语人曰此少年状类吾夫讯之乃羔母也自此迎侍而归又往访先人之墓邑中故老已尽不知所在馆扵佛寺日夜悲泣忽视屋柱煤烟之下见数行书拂而视之乃父遗迹云我子孙若求吾墓当于某村家问之羔哭而往果有老父年八十余指其丘陇因得归𦵏羔官至工部尚书致仕此出唐李肇国史补近偶观书叹其事颇与朱康叔同相似因书以遗之元丰三年九月二十五日记又近日随例纷冗有疎上问不审起居何如两日来武昌如闻公在告何也岂尊候小不佳乎无由躬间左右但有驰系冬深寒澁尤宜慎䕶又章质夫求琵琶歌词不敢不寄呈安行言有一既济鼎様在公处若铸造时幸亦见为作一枚不用甚大者不罪不罪前日人还曽附古木丛竹两纸必已到今已写得经藏碑附上令子推官侍下计安胜何时赴任未敢拜书也与胡深夫五首某启自闻下车日欲作书纷冗衰病因循至今叠辱书诲感愧交集比日起居佳胜未縁瞻奉伏望以时保练又乍到整葺想劳神用浙西数郡例被霪雨飓风之患而秀之官吏独以为无灾以故纷纷至此公下车倍加绥抚不惜髙价广籴以为嗣岁之备宪司行文欲収籴米此最良䇿而㩁户専斗所不乐故妄造言语聪明所照必不摇也病中手字不谨又某乆与周知録兄弟逰其文行才器实有过人不幸遭䘮生计索然未能东归九江託迹治下窃谓仁明必有以安之不在多言今託栁令咨白冗中不尽区区又彦霖之政光絶前后君复为僚可喜船斩新辍借知之冗中不一又某以衰病纷冗裁书不谨惟恕察王京兆因会幸致区区乆不发都下朋旧书必不罪也朱行中舍人四首某启别后两奉状想一一闻逹比日履兹春和台候胜常某留滞贑上以待春水至此月末乃发瞻望惋怅南海虽外然雅量固有以处之矣诗酒之乐恨不日陪接也更冀若时为国保练不宣某再拜又某已得舟尚在贑石之下若月末不至当乘小舟往就之买公用人以节级持所赍钱窜去又以疾疫气多死亡以此求还亦官舟无用多人故悉遣回皆以指挥严切甚得力乞知之适少冗驰问不尽区区某再拜又少事不当上烦东筦资福长老祖堂者建五百罗汉阁极宏丽营之十年今成矣某近为作记公必见之涂中为告文安国篆额甚妙今封附去人公若欲观拆开不妨却乞差一公人赍附祖堂者不罪某再拜又某启蒙眷厚借搬行李人感愧不在言也但节级朱立者无状侵渔不已又遂窜去林聪者又欧平人㡬死见禁幸所欧者渐安决不死耳此中多言于法有碍不可带去故辄牒䖍云得明公书令某遣还多难畏事想必识此心也买公用人于法无碍故仍旧带去此二十余人皆谨力不作过望不赐罪穷途作事皆此类慙怍不可言得二座船不失所幸不贻念陋句数首端欲发一笑耳某再拜与李之仪五首某年六十五矣体力毛髪正与年相称或得复与公相见亦未可知也前者皆梦已后者独非梦乎置之不足道也所喜者在海南了得易书论语传数十巻似有益扵骨朽后人耳目也少逰遂卒于道路哀哉痛哉世岂复有斯人乎端叔亦老矣迨云须发已皓然然颜极丹且渥仆亦正如此各宜閟啬庻㡬复见也儿姪軰在治下频与教督一书幸送与某大醉中不成字不罪不罪又某启契濶八年岂谓复有见日渐近中原辱书尤数喜出望外比日起居佳胜某已得舟决归许如所教而长子迈遽舍去深以为恨报除辇运似亦不恶近日除目时有如人所料者此后端叔必已信安矣但老境少安余皆不足道乍热万万以时自爱某再拜又某以囊装罄尽而子由亦久困无余故欲就食淮浙已而深念老境知有㡬日不可复作两处又得子由书及教语尤切已决归许下矣但须少留仪真令儿子往宜兴刮制变转往还须月余约至许下巳七月矣去岁在㢘州託孙叔静寄书及小诗达否叔静云端叔一生坎坷晚节益牢落正赖渔轩贤徳能委曲相顺适以忘百忧此岂细事不尔人生岂复有佳味乎叔静相友想得其详故辄以奉庆忝契不罪又近孙叔静奉书逺递得达否比来尊体如何眷聚各安胜某䝉恩领真祠世间美任复有过此者乎伏惟君恩之重不可量数遥知朋友为我喜而不寐也今已到䖍即往淮浙间居处多在毗陵也子由闻已归许秉烛相对非梦而何一书乞便与余惟万万自爱某再拜又某启辱书多矣无不达者然不一荅非特衰病简懒之过实以罪垢深重不忍更以无益寒温之问玷累知交然竟不免累公慙负不可言比日承以赴颍昌伏惟起居佳胜眷聚各安庆某移永州过五羊度大庾至吉出陆由长沙至永荷叔静拏舟相送数十里大浪中作此书上问无他祝惟保爱之外酌酒与妇饮尚胜俗侣对梅二丈诗云耳与冯祖仁四首某慰疏言伏承艰疚退居久矣日月逾迈衰痛理极未尝获陈区区少解思慕万一实以漂寓穷荒人事断絶非敢慢也比辱手疏且审孝履支持廓然逾逺追痛何及伏惟俯礼适变寛中强食谨奉慰疏不次又蒙示长牋粲然累幅光彩下烛衰朽增华但以未拜告命不敢具启荅谢感怍不可言喻老瘁不复畴昔但偶未死耳水道间关寸进更二十余日方至曲江首当诣宇下区区非面不既乏人写大状不罪手拙简略不次又昨日辱逺迓喜慰难名客散己夜不能造门蚤来又闻已走松楸未敢上谒领手教愧悚无地至节想惟孝思难堪奈何来日当往谒慰节晨蒙惠羊边酒壶仁者之餽谨以荐先感佩不可言也又两日不果诣见伏计孝履如宜欲告借前日盛会包子厨人一日告白朝散絶早遣至不罪不罪家人軰欲逰南山祖仁若无事可能同到彼闲行否与黄师是行计屡改近者㓜累舟中皆伏暑自愍一年在道路矣不堪复入汴出陆又闻子由亦窘用不忍更以三百指诿之已决意旦夕渡江过毗陵矣荷忧爱至深故及之子由一书政为报此事乞蚤与达之尘埃风叶满室随扫随有然不可废扫以为贤于不扫也若知本无一物又何加焉有诗録呈帘巻牕穿户不扄隙尘风叶任縦横幽人睡足谁唿觉欹枕牀前有月明一笑一笑某再拜与广西宪曹司勲五首某启奉别忽二载犇走南北不暇附书申问子由转附到天门冬煎故人于我至矣日夜服食㡬月遂尽之到惠州又递中领手书懒废已放不即裁谢死罪死罪又某启専人辱书仰服眷厚仍审比来起居清胜至慰至慰长子未得耗小儿数日前往河源独干筑室极为劳冗承恵芽蕉数品有未尝识者幸得徧尝感愧不已怱怱奉谢又某启数日稍稍清冷伏惟起居佳胜构架之劳少休暇思企清论日积滞念尚冀保衞区区之至因吴子野行附启不宣又某启専人至赐教累幅慰拊周至且审比来起居佳胜感慰兼至某得罪几二年矣愚陋贪生辄縁圣主寛贷之慈灰心藁形以尽天年即目殊健也公别后微疾尽去想今益康佳养生亦无他术安寝无念神气自复知吕公读华严有得固所望于斯人也居闲偶念一事非吾子方莫可告者故崇仪陈侯忠勇絶世死非其罪庙食西路威灵肃然愿公与程之邵议之或同一陈乞载祀典使此侯英魄少信眉于地中如何如何然慎勿令人知不肖有言也陈侯有一子在髙邮白首颇有立知之蒙恵竒茗丹砂乌药敬饵之矣西路洞丁足制交人而近岁绥驭少方殆不可用愿为朝廷熟讲之此外惟万万自重又公劝某不作诗又却索近作闲中习气不免有一二然未尝传出也今録三首奉呈看毕便毁之切祝千万恵州风土差厚山水秀邃食物粗有但少药耳近报有永不叙复指挥正坐穏处亦且任运也子由频得书甚安某惟少子随侍余皆在宜兴见今全是一行脚僧但吃些酒肉耳此书此诗只可令之邵一閲余人勿视也与晦夫某启辱荅教感服风月之约敢不敬诺庾公南楼所谓老子于此兴复不浅便当携被往也与范夣得八首某启一别俯仰十五年所喜君子渐用足为吾道之庆比日起居何如某旦夕南迁后会无期不能无怅惘也过扬见东平公极安行复见之矣新着必多无縁借观为耿耿耳乍暄惟顺候自重因李豸秀才行附启上问不宣又某启辱教字起居佳胜郊外路逺不当更烦屈临可且寝处耳有事以书垂喻可也界纸望示及来日自不出只在舟中静坐恵贶凤团感眷意之厚热甚不谨又某启辱教承台候康胜为恵得请知幸以未谢尚稽诣见竦息竦息子功复旧物甚慰衆望来日方往浴室也人还怱卒不宣又某启不肖所得寡薄惟公爱念以道义相期眷予无穷既承感恋不可言乍寒不审起居休否某已次陈桥瞻望益逺惟万万以时自重又今日谒告不克往见辱教伏承文体佳胜杨君举家人服其药多効亦觉其穏审然近见王定国云张安道书云曽下疎药数日不能食又谢之不满意然不知果尔否有闻不敢不尽又某启辱手柬且审起居佳胜为慰和篇髙絶木与种者皆被光华矣幸甚幸甚旧句竒伟试当强勉继作怱怱不宣又某启违逺二年瞻仰为劳辱书承起居佳胜慰喜可量觐罢当往造门併道区区又某启昨日方叔处领手诲今又辱书备増感慰乍冷台候胜常未由诣见但有钦仰怱怱上启与李无悔某启久留浙中过辱存顾最为亲厚既去又承追饯最逺自惟衰拙衆所鄙弃自非风义之笃何以至此既别但有思咏两辱书教具审起居佳胜今岁科举闻且就乡里承示喻进取之意甚倦盛时美才何遽如此且勉之决取为望新文不惜见寄未縁集会惟万万自重不宣与李公择某启两日连见怱怱竟何言暄和起居何如夷中送王徐州诗有见及语方是时人以相识为讳欲一见面道此为笑竟不见可太息也适所白是宗人棫雅州幕不一一与陈懐立昨日辱访感怍不已经宿起居佳胜蒙借示子明传神笔势精妙髣髴莫辨恐更有别本愿得一轴使观者动心骇目也岭海濶絶不谓生还复得瞻奉慰幸之极比日履此秋凉起居佳胜少选到岸即伏谒以尽区区与孙叔静七首昨日辱临顾夙昔之好不替有加感叹深矣属饮药汗后不可以风未即诣谢又枉使旌重增悚惕捧手教且审尊体佳胜旦夕造谒以究所懐又辱手教伏审晚来起居佳胜恵示珠揽顷所未见非独下视沙塘矣应当一笑羊麫酒醋为恵礼意兼厚敬己拜赐感佩之极又前日辱下顾尚未走谢悚息不己捧手教承起居佳胜卑体尚未清快坐阻谈论为怅惘也惠示妙剂及方获之幸甚従此衰疾有瘳矣又已别瞻企不去心辱手教且审佳胜感慰之极早来风起舟不敢觧故复少留因来浄惠与惠州三道人语耳无縁重诣临纸惋怅又令子重承访及不暇往别为愧深矣珍恵菜膳增感怍也河源藤己领衰疾可恃矣又睂山人有巢谷者字元修曾应进士武举皆无成笃于风义已七十余矣闻某谪海南徒歩万里来相劳问至新兴病亡官为藁殡録其遗物于官库元修有子蒙在里中某已使人唿蒙来迎䘮颇助其路费仍约过永而南当更资之但未到耳旅殡无人照管或毁壊暴露愿公愍其不幸因廵检至其所特为一言于彼守令得稍修治其殡常戒主者保䕶之以须其子之至则恩及存亡耳死罪死罪又去徳弥月思仰萦懐比日履此新阳起居増胜行路百阻至英方再宿矣少留数日此去尤艰阂借舟未知能达韶否流行坎止辄复任縁不烦深念也后会未卜惟万万为国自重荅刘贡父二首乆濶暂聚复此违异怅惘至今公私纷纷有失驰问辱书感怍无量字画妍㓗及问来使云尊貌比初下车时晢且泽矣闻之喜甚比来起居想益佳何日归觐慰士大夫之望未间万万为时自重不宣又某忝冒过甚出于素奨然迂拙多忤而处争地不敢作乆安计兄当有以教督之血指汗颜旁观之説奈何奈何举官之事有司逃失行之罪归咎于兄清明在上岂可容此小子何与焉茯苓松脂虽乏近効而岁计有余未可弃也黙坐反照瞑目数息当记别时语耶荅曽子宣三首某启流落江湖晚复叨遇惟公知炤如一日也孤愚寡与日亲髙谊谓可永乆不谓尚烦藩翰之寄违濶以来思仰日深辱书教伏审履兹秋凉台候万福欣慰之极二圣思治求人如不及公岂久外惟千万为国顺时自爱又自公之西有识日望诏还岂独契爱之末邉落宁肃公岂乆外哉示谕塔记久不驰纳愧恐之极乞少寛之秋凉下笔也亲家柳子良宣徳赴潞幕获在属城知幸知幸谨奉手启冗廹不尽区区又某启辱教伏承台候万福为慰塔记非敢慢盖供职数日职事如麻归则为词头所廹卒以夜半乃息五更复起实未有余暇乞限一月所敢食言者有如河硕公一笑而恕之旦夕当卜一邂逅而别与李公择秋色佳哉想有以为乐人生惟寒食重九慎不可虚掷四时之变无如此节者近有潮州人寄一物其上云扶劣膏不言何物状似羊脂而坚盛竹筒中公识此物否味其名必佳物也若识之当详以示可分去或问习海者子由近作栖贤僧堂记读之惨凛觉崩崖飞瀑逼人寒栗与姜唐佐秀才六首某启特辱逺访意贶甚重衰朽废放何以获此悚汗不已经宿起居佳胜长笺词义兼美穷陋增光病卧不能裁荅聊奉手启又某启昨日辱夜话甚慰孤寂示字承起居佳胜竒荈佳恵感服至意当同啜也适睡不即荅悚息某顿首又今日霁色尤可喜食已当取天庆观乳泉泼建茶之精者念非君莫与共之然早来市无肉当相与啖菜饭耳不嫌可只今相过某启上又适写此简得来示知廵检有会更不敢邀请会若散早可来啜茗否酒麫等承佳惠感愧来旦必如诺十月十五日白又某启别来数辱问讯感怍至意毒暑具喜起居佳胜堂上嘉庆甚慰所望也知非久适五羊益广学问以卒逺业区区之祷此外万万自重不宣又某已得合浦文字见治装不过六月初离此只従石排或澄迈渡海无縁更到琼会见也此懐甚惘惘因见二车略道下恳有一书至儿子迈处従者往五羊时为带去转託何崇道附达为幸儿子治装冗甚不及奉启所借烟萝子两巻吴志四册会要两册并驰纳与傅维巖秘校四首某启専人至承不鄙罪废长笺见及援证古今陈义甚髙伏读愧感仍审比来起居佳胜至慰至慰守局海徼淹屈才美然仕无髙下但能随事及物中无所愧即为达也伏暑万万自爱不宣又衰病裁荅草草不讶知不乆美解即获会见至喜至喜掩骼之事知甚留意旦夕再遣冯何二士面禀亦有钱物在二士处此不覼缕曽城荔子一篮附去人持上不罪不罪某又上又某启逺䝉惠书非眷念之厚何以及此仍审比来起居佳胜感慰兼集老病之余复此穷独岂有再见之期尚冀勉进学问以究逺业余万万自爱不宣又官事有暇得为学不辍否有可与往还者乎此间百事不类海北但杜门面壁而已彼中如有粗药治病者为致少许此间如苍术橘皮之类皆不可得但不嫌粗贱为相度致数品不罪不罪与林天和长官二十三首某启近辱手书冗中不果即荅悚息悚息春寒想体中佳胜火后凢百想劳神用勤民之意计不倦也末由披奉万万自爱不宣又某启専人辱书具审起居佳胜为慰春物益妍时复寻赏否想亦以雨轸懐也末由往见万万若时加摄不宣又儿子往循已数日矣贱累闰月初可到此新居旦夕毕工承问及感感不已领书又惠笋蕨益用愧刻闻相度移邑果尔否又某启辱手教伏承起居佳胜甚慰驰仰承问贱累正月末已到贑上矣闰月上旬必到此也考室劳费乃老业也旦夕迁入末由会见万万以时自重不宣又花木栽感留意恵贶鹿肉尤増惭荷某又上又某启近数奉书想皆达雨后清和起居佳胜花木悉佳品又根拨不伤遂成幽居之趣荷雅意无穷未即面谢为媿耳人还怱怱不宣又某启昨辱访别尤荷厚眷恨老病龙钟不果诣达愧负多矣经宿起居何如果成行未忘已为民谁如君者愿益进此道譬之农夫不以水旱而废藨蓘也此外万万自爱不宣又某启比日蒸热体中佳否承恵杨梅感佩之至闻山姜花欲出録梦得诗去庶致此餽也呵呵丰乐桥数木匠请假暂归多日不至敢烦㫖麾勾押送来为幸草草奉启不罪又某启人来辱书具审比日尊体佳胜甚慰所望出意加减秧马曲尽其用非拊字究心何以得此具白太守矣乍热万万以时加啬不宣又某启人来辱手教具审起居佳胜吏民恵爱謡颂布闻甚慰所望秧马聊助美政万一耳何足云乎承示喻愧悚之至僧磨已成秋凉当往观也毒热万万为民自爱不宣又某启辱教承微疾已平起居清胜甚慰驰仰暑雨不常官事疲勚摄衞为难惟加意节调以时休息为佳也怱怱不宣又某启多日不奉书思仰之至伏暑尊体何如惠贶荔子极佳郡中絶少得与数客同饮幸甚幸甚未由会合万万以时自爱某再拜又某启辱手教承起居佳胜乆以冗率有阙驰问愧企深矣承恵龙眼牙蕉皆郡中所乏感怍之至未由瞻奉万万以时自重不宣又髙君一卧遂化深可伤念其家不失所否瘴疫横流僵仆者不可胜计奈何奈何某亦旬日之间䘮两女使谪居牢落又有此狼狈想闻之亦为之抚然也某再启又某启近日辱书伏承别后起居佳胜甚慰驰仰数夕月色清絶恨不同赏想亦对景独酌而已未即披奉万万自重人还布启不宣又某启近辱过访病中恨不欵奉人来枉手教具审起居佳胜至慰至慰旦夕中秋想复佳风月莫由陪接増怅仰也乍凉万万自重不宣又某启人还奉书必达即候渐凉起居佳否叠烦頥㫖感怍交深未縁面谢惟祝若时自重不宣又某启秋髙气爽伏计尊候清胜公宇已就想日有佳思未縁披奉万万以时珍啬不宣又某启前日人回裁谢必逹比日履兹薄冷起居佳否未縁展奉但有翘想尚冀保衞区区之至不宣又某启近奉状知入山未还即日想已还治起居佳否往来冲冒然胜游计不为劳也未瞻奉间更乞若时自重不宣又某启辱书伏承起居佳胜示谕㓜累己到城流寓中一喜然老穉纷纷口衆食贫向之孤寂未必不佳也可以一笑蒸郁未解万万以时自重不宣骨肉逺至重为左右费羊麫鲈鱼已拜赐矣感怍之至又某启従者往还见过皆不欵奉愧仰何胜辱书承起居清胜闻还邑以来老穉鼓舞数日调治想服清暇矣岁莫万万加爱不宣又某启昨日江干邂逅未尽所懐来日欲奉屈早膳庶少欵曲阙人不获躬诣不罪与张朝请五首某启兄弟流落同造治下蒙不鄙遗眷待有加感服髙谊悚佩不已别来未㡬思仰日深比来起居何如某已到琼过海无虞皆託余庇旦夕西去回望逾逺后会无期惟万万以时自重慰此区区途次裁谢草草不宣又海南风物与治下略相似至余食物人烟萧条之甚去海康逺矣到后杜门黙坐喧寂一致也蒙差人津送极得力感感舍弟居止处若得蚤成令渠获一定居遗物离人而逰于独乃公之厚赐也儿子干事未暇上状不罪某上启又某再启闻已有诏命甚慰舆议想旦夕登途也当别具贺幅某阙人写启状止用手书乞加恕也子由荷存庇深矣不易一二言谢也新书海上啸咏之余有足乐者岛中孤寂春色所不到也某再拜又某启乆不上状想察其衰疾多畏非简慢也新军使来捧教字且审比日起居佳胜感慰兼极某到此数卧病今幸少间久逃空谷日就灰稿而已因书瞻望又复怅然尚冀若时自厚区区之余意也不宣又新酿四壶开尝如宿昔香味醇冽有京洛之风逐客何幸得此但举杯属影而已海错亦珍絶此虽岛外人不收此得之又一段竒事也眷意之厚感怍无已荅汉卿某启辱教承起居佳胜为慰知不乆入城遂当一见何幸如之地黄煎已领感怍适自局中还热甚懑塞奉书地黄煎蒙寄恵极佳姜蜜之剂甚适宜也仰烦神用愧感不可言东坡全集巻七十八东坡全集卷七十九钦定四库全书东坡全集巻七十九宋蘓轼撰尺牍八十三首谢吕龙图三首龙图阁老执事某西蜀之鄙人幼承家训长知义方麤识名教遂坚晚节两登进士举一中茂材科故当世名公巨卿亦尝赐其提挈爱怜之意故欧公引之于其始韩公荐之于其中今又阁下举之于其后自惟末学辱大贤者之知出自天幸然君子之心以公而取士其小人之志终贸恩以归心但空省循何由论报比者上以片言只字谢徳于门下而其诚之所加意有所不能尽意之所至言有所不能宣故其见于笔舌者止此而已惟高明有以容而亮之又前以拙纳上尘听览方惧获罪于门下而无以容其诛又辱荅教言辞欵宻礼遇优隆而褒扬之句有加于前日此不肖所以且喜且惧而莫知所措也珍函已捧受讫谨藏之于家以为子孙之美观蔀屋之陋复生光彩陈根之朽再出英华乃阁下暖然之春有以妪育成就之故也择日斋沐再诣阁下临纸澁纳情不能宣伏惟恕其愚又某久以局事汩没殊不获觏止窃惟应得踈絶之罪于左右不意寛仁含垢察其俗状之常情恕其简略之小过光降书辞曲加劳问拜贶之际益増厚颜旦夕诣賔次盛暑伏惟为朝廷自爱上副注倚之心下慰舆人之望与杨济甫为别忽已半岁倾想之懐逺而益甚即日起居何如贵眷各安不自离家至荆南数次奉书计并闻达前月半已至京一行无恙得腊月中所恵书甚慰逺意见在西岗赁一宅子居住恐要知悉春暄未縁会见千万珍重珍重荅王龙圗辱简承孝履如宜新诗宠行甚幸但称道太过非所以安不肖也余所谕谨在意与杨济甫奉别三更岁律思渴日深即日履此新春起居多胜贵聚各嘉安某前月十四日到凤翔十五日已交割讫人事纷纷乆稽裁问想自尊君㐮事后来渐获闲静营干诸事必且济办某此与贱累如常今因范元归奉书闻露气候渐和更希珍重与蒲城之六首某启闻轩马已至多时而性懒作书不因使赍手教来虽有倾渴之心终不能致一字左右也悚愧悚愧盛热殊不可过承起居佳裕甚喜甚喜某此并无恙京师得信亦安但近得山南书报伯母于六月十日倾背伯父之丧未及一年而灾祸仍重如此何以为心家兄惟三哥在左右大哥二哥必取次一人归山南谋扶匶还乡也人生患难至有如此极者烦恼烦恼知郡事颇简足以寻绎旧学也同僚中有可与相处而乐者否新牧倅皆在此常相见恐知悉残暑更冀顺时珍重又近闻员秘丞言闻于诚之韩益州欲令诚之替某若得情固所喜幸也然某尽今岁方及二年不知朝廷肯令某成资解去否若必俟三考则于诚之为太淹缓安用也向经由时甚恨不欵曲今若因此得从容接奉何喜如之陈文日日见甚安又近递中辱书方欲附问人来又承手教审闻起居佳胜差慰瞻望新命必已下伏増欣庆茍相知岂必为交代但奉见稍逺耳承又须归觐奔波良不易也秋冷千万善爱又闻车骑已在二曲即见风采喜慰可知冒寒行李不易乆此僻左获奉清游幸甚也又今日比欲更接清话少顷而人事纷纷至今不得暂息欲奉谒次闻府官尽出接张省簉须至旦出城恐讶不来走此闻逹又长安之别忽然改岁伏计履兹新春起居増庆某明日至府谒见预増欣抃然不免有少事千聒为本府带得接新戎兵士数十人比谓到京却中途逢本官行李颇阙事欲告于贵府添差防䕶厢军十余人昨本有防䕶二十人为华州减却十人但只依元数亦差较也告早为擘画某更不住后日絶早发去也恃眷契喋喋喧黩幸为留念与杨济甫冬寒逺想起居佳胜此去替不两月更不能归乡且入京去逾逺依黯近得王道矩书云朝夕一来此相看告便如递中恵一书贵知道矩㡬日起发此干告早及某只十二月十七八间离岐下也荅杨济甫二首某近领腊下教墨感服眷厚兼审起居佳胜某此与贱累如常舍弟差入贡院更半月可出都下春色已盛但块然独处无与为乐所居㕔前有小花圃课童种菜亦少有佳趣傍宜秋门皆髙槐古栁一似山居颇便野性也渐暖惟千万珍重又递中屡得数书知尊体佳胜贵眷欠安示及发递引自契勘得并到但乡亲书皆五六十日不独济甫也府推之命只是暂权发遣更月余正官到即仍旧管官诰院也府中冗绊非拙者所乐恐知都下所须示及与杨济甫近领来书喜知眠食佳安某此与贱累皆安陈州舍弟并安不烦念及久客都下桂玉所迫囊装并竭今冬积雪四五尺僦居弊陋殊无聊惟日望一差遣出去耳未由披奉千万珍重荅寳月大师二首久不奉书盖冗惰相因必未讶也史厚秀才及蔡子华处领来书知法体佳胜此中并安请补外䝉恩除杭倅旦夕出京且往陈州相聚至九月初方行逾逺乡里曷胜依黯累示及瑜隆紫衣师号近为干得王诜驸马奏瑜为海慧大师文字更旬日方出圆觉经云法界海慧照了诸相文潞公亦许奏隆紫衣然须俟来年遇圣节方可奏已差祠部吏人到王附马宅计会瑜师文字才得便入递次莫更一两月方得勅出此事自难得偶成此二事也临行草草书不尽此懐惟千万珍重又屡䝉寄纸一一愧荷附马都尉王晋卿画山水寒林冠絶一时非画工能髣髴得一古松帐子奉寄非吾兄别识不寄去也幸秘藏之亦使蜀中工者见长意思也他甚珍惜不妄与人与大觉禅师琏公人至辱书伏承法候安裕倾向倾向昨奉闻欲舍禅月罗汉非有他也先君爱此画私心以为舍施莫如舍所甚爱而先君所与厚善者莫如公又此画颇似灵异累有所觉于梦寐不欲尽谈嫌渉怪尔以此益不欲于俗家收藏意只如此而来书乃见疑欲换金水罗汉开书不觉失笑近世士风薄恶动有可疑不谓世外之人犹复尔也请勿复谈此某比乏人可令赍卡兵卒之类又不足分付告吾师差一谨干小师赍笼仗来迎取并古佛一轴亦同舍也钱塘景物乐之忘归舍弟今自陈州得替当受东南幕官冬初恐到此亦未甚的诗笔计益老健或借得数首一观良幸到此亦有拙恶百十首闲暇当録寄也答范梦得二首乆以事牵不遑奉书深以为愧中间安上处及递中捧来教具审起居佳胜某旅宦粗遣春夏间殊少事近日併觉冗坌盗贼狱讼常满盖新法方行故也疲薾无状馆中清佚至为福地然知平日交游皆不在何以为乐某旬日来被差本州监试得闲二十余日在中和堂望海楼闲坐渐觉快适有诗数首寄去以发一笑又久不奉书愧负不可言不审比辰起居佳否某此粗遣但亲友疎濶旅懐牢落尔屡得蜀公书知佳徤二家兄书云毎去辄留食食倍于我軰此大庆也频得潞公手笔皆详悉精好富公必时见之闻其似四十许人信否君实固甚清安得此数公无恙差慰人意无縁言面惟顺时自爱与郭功父五首昨日承顾访殊慰久濶经夕起居佳否某出院本欲往见以下痢乏力未果想未讶也略奉启布谢万一又瞻奉喜慰可量既以不出又数日卧病遂起居佳否某下痢虽止尚羸薾也谨奉启布谢又儿子归来别无可为土物御笔一双赐墨一圭新茶两饼皆得之大臣家真物也不罪凂凟又辱访临感怍独以怱遽为恨廹行不往谢惟寛恕乍热万万自重不宣又别来瞻仰无穷风雪凝寒从者勤矣辱书承起居甚佳为使者即至必且暂还惟万万自重与康公操都管三首某稔闻才业之美尚淹擢用向承非罪被移衆论可怪贤者处之想恬适也希声乆不得书承示谕方知得蜀州应甚慰意二浙处处佳山水守官殊可乐乡人之至此者絶少举目无亲故而杭又多事时投余隙辄出访览亦自可卒岁也东阳自昔胜处见刘梦得有三伏生秋之句此境犹在否未知会晤之日但有企咏又所索诗非敢以浅陋为辞但希世絶境衆贤所共咏叹不敢草草为寄也幸恕察又向辱教乆欲裁谢值出入纷纷无定因循至今即日履兹春和起居佳适向承寄示圗记及时实深慰仰此真得贤者之乐虽鄙拙亦欲勉作歌诗庶㡬附託髙人絶境以传永久适会纷纷未暇更旬日当寄上也答杨君素久不奉书递中领来教欣承起居佳胜眷爱各无恙奉别忽四年薄廪维绊归计未成懐想亲旧可胜惋叹吾丈优游自得心恬体舒必享龟鹤之夀劣姪与时龃龉终当舍去相从林下也与杨济甫久不奉书亦少领来信思念不去心不审即日起居佳胜眷爱各无恙某此安健官满本欲还乡又为舍弟在京东不忍连年与之逺别已乞得宻州风土事体皆佳又得与齐州相近可以时得治牒相见私愿任便之但归期又须更数年瞻望坟墓懐想亲旧不觉澘然未縁会面惟冀顺时自重与周开祖某忝命皆出奨借寻自杭至吴兴见公择而元素子野孝叔令举皆在湖燕集甚盛深以开祖不在坐为恨别后每到佳山水处未尝不懐想谈笑出京北去风俗既椎鲁而游従诗酒如开祖者岂可复得乃知向者之乐不可得而继也令举特来钱塘相别遂见送至湖久在吴中别去真作数日恶然诗人不在大家省得三五十首唱酬亦非细事与何浩然人还辱书且喜起居佳胜写真竒妙见者皆言十分形神甚夺真也非故人倍常用意何以及此感服之至所要诗稍暇作写去双幅已令蜀中织造至便寄纳未即会见千万珍重答水陆通长老五首近过苏䑓不得一见而别深为耿耿専人来辱书且喜法履清胜某到此旬日郡僻事少足养衰拙然城中无山水寺宇朴陋僧麄野复求苏杭湖山之游无复髣髴矣何日会集慰此牢落惟万万自重又三瑞堂诗已作了纳去恶诗竟何用是家求之如此其切不敢不作也恵及温柑甚竒此中未尝识也枣子两不足为报但此中所有只此耳单君贶必常相见路中屡有书去久望来书且请附宻州递寄数字告为速达此意又别后一向冗忙有疎奉问叠辱手教愧悚良深仍审履兹初凉法体増胜为慰承开堂未㡬学者日増吾师久安闲独廹于衆意无乃少劳然以济物为心应不计劳逸也未縁会合千万珍重人还布谢又姚君笃善好事其意极可佳然不须以物见遗也惠香十八罐却託还之已领其厚意与収留无异实为他相识所恵皆不留故也切为多致此恳又且説与姚君勿疑讶只为自来不受非亲旧之餽恐他人却见怪也元伯昆仲因见各为致恳乍到未及奉书答陈履常二首吴中屡得瞻见时以余弃洗濯䝉鄙别来仰伫日深递中首辱教尺感服良厚即日履兹酷暑起居何如贵眷令子各佳胜披奉杳然临纸怅惘惟冀为时调䕶又逺承寄贶诗刻读之洒然如闻玉音何幸获此荣观不独以见作者之格且足以知风政之多暇而髙躅之难继也辄和光禄菴二絶聊以寄钦羡之懐一笑投之可也所须接骨丹方谨録呈髙宻连年旱蝗应副朔方百须纷然疲薾日俟汰逐企仰仙馆如在云汉矣因风不吝诲字答程彛仲二首某启奉别积年因循不修书问毎以为愧递中辱手书劳问甚厚感戴不可言也承以科诏入都跋履之余起居佳否老兄循道既乆文行逾粹决无终否不振之理更少贬以就绳墨即当俯拾也未縁披奉惟冀以时自重谨因乡人李君行奉启布问又得圣此行得失必且西归计无縁过我而东武任满当在来岁冬杪亦无縁及见于京师矣此任满日舍弟亦解罢当求乡里一任与之西还近制既得连任蜀中遂可归老守死坟墓也心貌衰老不复往日惟念斗酒只鸡与亲旧相从耳星桥别业比来更増葺否因便无惜一两字与王庆源二首陵州递中辱书及诗如接风论忽不知万里之逺也即日履兹秋暑尊候何似某此粗遣虽有江山风物之美而新法严宻风波险恶况味如不佳退之所谓居闲食不足从官力难任两事皆害性一生常苦心正此谓矣知叔丈年来颇窘此事有定分但兄以安健无事多子孙为乐亦可自遣何时归休得相从田里但言此心已驰于瑞草桥之西南矣秋暑更冀以时珍重又髙宻风土食物稍佳但省租公库减削索然贫俭始至值岁饥人豪剽刼无虚日凢督捕姦兇五七十人近始肃然鬬讼颇简稍葺治园亭居之亦粗可乐但时登髙西南引领即怅然终日近稍能饮酒终日可饮十五银盏他日粗可奉陪于瑞草桥路上放歌倒载也答金山寳觉禅师去岁赴官廹于程限不能枉舟一别中流纵望云山杳然有不可及之叹既渡江遂䝉轻舟见饯复得笑语一饷之乐暂荷之懐殆不可胜言别来因循未及修书专人至辱教累幅慰喻反覆读之爽然如对妙论仍审比来法履佳胜某此粗遣但未有会见之期临纸惘然惟万万自重至游堂记即当下笔逓中寄去近有后杞菊赋一首写寄以当一笑荅富道人承録示秘方及寄遗药具感厚意然此事本林下无以遣日聊用适意可也若待以为生则为造物者所恶矣仆方茍禄出仕岂暇为此谨却驰纳且寄之左右异日归田却咨请感愧之至答周开祖逓中辱书教累幅如接笑语即日逺想起居佳胜某此无恙已被㫖移河中府候替人十二月上旬中行想去益逺矣往日相从湖山之景何縁复有别后百事纷纷皆不足道惟令举逝去令人不复有意于兹世细思此公所以不夀者而不可得不免为之出涕读所示记文述略尽其美甚善其家能入石否亦欲作一首哀词未暇也当作寄去开祖笔力颇长魏武所谓老而能学惟予与袁伯业真难得也寄示山圗欲寻善本而不可得者新诗清絶辄和两首取笑浩然亭欲续和寄去今日大雪与客饮于玉山堂适遣人往舍弟处遂作此书手冷殊不成字惟冀自重而已答蜀僧几演几演大士䝉恵蟠龙集向已尽读数册迺诗迺文笔力竒健深増叹服仆尝观贯休齐己诗尤多凢陋而遇知得名赫奕如此盖时文凋弊故使此二僧为雄强今吾师老于吟咏精敏豪放而汩没流俗岂亦有幸不幸耶然此道固亦澹泊寂寞非以蕲人知而鼓誉也但鸣一代之风雅而已既承厚贶聊奉广耳与人违去门下已八年愚鲁罢殆人事废书疏缺然怠慢之罪宜在谴絶比承柄用又不以时随衆修贺盖疎懒愧缩日复一日不知复怜恕之否即日履兹寒凝台候万福某去替止数月而贫困难以赴阙相次乞江浙一郡君幸得之拜见未可期惟冀为国自重答张主簿改岁无縁展庆伏惟履兹新春百福来集旬日前辱教感服眷厚不即驰答悚怍悚怍向日披奉但有驰仰余寒冀以时自重与人二首浙右之别遂不上问至今想必察其情也特枉书问感慰兼集比日起居何如渉海恬然继以题擢衆论翕然知忠信之可恃名实之相副也雅故之末忻慰可量又前日使车道由郡下虽展接颜表殊慰瞻傃之懐惟是礼劳不腆实深愧悚逮兹违间吏役绊撄未皇奉书以伸缱绻之情特䝉髙明逺贶珍牍披绎数四感仰交懐初暑微热窃承跋履之余动止佳胜未縁会集临纸増慨与梅守黎希声三首倾向己乆展奉无由窃计比日履兹酷暑起居佳胜某占籍部中不获俯伏门下一修桑梓之仪瞻望铃斋岂胜懐仰伏顺时为民自爱又去岁王秀才西归奉状必达即日逺想起居佳胜承朝廷俯狥民欲有㫖借留虽滞留髙歩士论未厌而乡闾之庆特以自私而己然山水之秀园亭之胜士人之衆多食物之便美计公亦自乐之忘归也某久去坟墓贪禄忘家念之辄面热但差使南北不敢自择尔何时复得一笑为乐尚冀为时自重又向自宻将赴河中至陈桥受命改差彭城便欲赴任以儿子娶妇暂留城东景仁园中旦夕自汴东去逾逺风问可胜怅然坟墓毎烦戒敕惟増感噎堂兄欲葬祖坟为诸房衆多某既不敢果决恐衆意难允也乞知之答李秀才元热甚竟不再别怅仰殊深辱教承起居佳胜宠恵皆竒笔雅制刻荷无已仁者之恵诚足慰彼黎庶然不知者以为见教以是摇之呵呵安道舍弟当具道盛意乍逺万乞保重即复显用以慰士望答范蜀公前日辱书并新诗累幅词格清美钦味不释手属使者交至纷纷无暇裁答后时再领手教愧悚无地比日起居何如未由披奉万万以时自重答晁叔美二首自别两辱存问荷眷契之厚无以为喻日欲裁谢而拙钝懒放因循至今计明哲雅量不深讉过而自讼亦乆矣即日不审尊履何如某此无恙但奉行新政多不如法勘劾相寻日竢汰谴耳若得放归过淮必遂候见未间为国自重又向承出按淮甸不即具贺幅者以吾兄素性亮直而此职多有可愧者计非所乐耳然仁者于此时力行寛大之政少舒吏民于网罗中亦所益不小此中常赋之外征歛杂出而盐禁繁宻急于兵火民既无告吏亦仅且免罪益茍简矣向闻吾兄议论颇与时軰不合今兹躬履其事必有可观者矣令兄佳士久淹诸君亦自知之与蒲廷渊河中永洛出枣道家所贵事见真诰唐有道士侯道华尝得无核者三食之后竟窃邓太主药上昇君到彼试求之但恐得之不偶然非力求所能致耳与晁君成苦寒审尊履佳胜新文极为精妙久不见之甚慰喜庄子用志不分乃疑于神古语以疑为似耳如易隂疑于阳世俗不知乃改作凝不敢不告人还草草与范子丰六首伏审子丰南宫殊健庆抃可量即日想已唱第必在髙等期集之暇起居佳胜某更五七日泝汴愈逺左右临书怅然惟祈慎重别膺亨宠又小事拜闻欲乞东南一郡闻四明明年四月成资尚未除人託为问看回书一报前所託殊不䝉留意恐非久东南遂请逾难望矣无乃求备之过乎然亦慎不可汎爱轻取也人还且略示谕又近专人奉状达否即日起居何如贵眷各安局事渐清简否某幸无恙水旱相继流亡盗贼并起决口未塞河水日増劳苦纷纷何时定乎近乞四明不知可得否不尔但得江淮间一小郡皆所乐更不敢有择也子丰能为一言于诸公间乎试留意人还仍乞一报幸甚未见无期惟万万以时自重又稍不通问伏想起居佳胜侍郎丈必在郊外过夏台候必更康安某此与㓜累如常八月九月间秋水既过彭城城下彻备髙丽使已还四明可以易守当更理前请也会合杳未有涯万万自重又南方夏热殊非中原之比入秋稍得清凉然夏田旱损七八盐法更变课入不登虽闲局不免以此为累自余麤如常也子中子老顷在左右今已赴官未何时参候北望不胜驰情又新珠想日长进爱壻无恙甚望丈人髙等待乞利市也纳银一笏託用买圆熟珠子二千枚少钱告那出便纳上婚嫁所须不可奈何甚非情愿幸留意承问似叔颇长成毎日作诗读史但蒙拙少训督耳内孙想亦聪淑诸郎娘亦计安也答王庆源久以官冗不暇奉问忽辱手讯喜知车从己达辇下起居佳胜即日南宫必榜出矣沦屈已久必遂了当欣荷良深来书谦抑过当四方赴者甚衆岂独吾叔元昆劝驾良合事宜恨此拘系无縁于东华门外奉接京师一别二十余年岂惟吾侪衰老可叹至于都城风物事体索然无复往时矣东南守官极可乐而民间蹙廹不聊生懐抱殊不佳深愿庆源了当后千万一来相从数月少慰平生幸勿以他事为辞至恳至恳与参寥别来思企不可言毎至逍遥堂未尝不怅然也为书勤勤不忘如此仍审比来法体康佳感服兼至三诗皆清妙读之不释手且和一篇为答所要真賛尚未作来人又不敢乆留甚愧知且伴太虚为汤泉之游甚善甚善某开春乞江浙一郡候见去处当以书奉约也要墨纳两笏皆品佳也余惟为法自重适有数客逺来相看陪接少暇奉启不尽意与文与可三首与可抱才不试遁道弥乆尚未闻大用公议不厌计当在即然廊庙间谁为䘏公议者乎老兄既不计较但乍失为郡之乐而有桂玉之困又却不见使者嘴面得失相乘除亦略相当也彭门无事甚可乐但未知今夏得免水患否子由频得书甚安示谕秋冬过亲甚幸甚幸令嗣昆仲各计安胜为学想皆成就矣又离浙中已四年向亦有少浙物久已分散零落矣有药王船两只献上恰好吻酌不通客矣呵呵杭州故人颇多致之不难当续营之但恐得后不肯将盛作见借也又近屡于相识处见与可近作墨竹惟劣弟只得一竿未説字説润笔只到处作记作賛备员火下亦合剰得几纸専令此人去请幸毋乆秘不尔不惟到处乱画题云与可笔亦当执所恵絶句过状索二百五十疋也呵呵与鲜于子骏三首久不奉状方深愧悚逓中伏辱手教并新文石刻等疾读善快无量即辰起居佳否公文学徳度宜在朝廷久此外逺何也然闻一路蒙被仁政不尔吏民皆在倒悬中也况乡井坟墓在焉计居之甚以为乐某到郡正一年诸况粗遣岁凶民贫力所无如之何者多矣然在己者未尝敢行所愧也如此而已忝厚眷故及末縁瞻奉惟冀以时自重不宣又忝厚眷不敢用启状必不深讶所恵诗文皆萧然有逺古风味然此风之亡也久矣欲以求合世俗之耳目则疎矣但时独于闲处开看末尝以示人盖知爱之者絶少也所索拙诗岂敢措手然不可不作特未暇耳近作小词虽无栁七郎风味亦自是一家呵呵数日前猎于郊外所获颇多作得一阕令东州壮士抵掌顿足而歌之吹笛击鼓以为节颇壮观也写呈取笑又故人刘格字道纯故友刘恕道原之亲弟读书强记辨博文词粲然可观而立节强鲠吏事亦健君实颇知之余人未识也欲告子骏与一差遣收置门下公若可以踏逐辟召幸先之敢保称职也旦夕归南康军待阙公若有以处之他必愿就也某非私之也为时惜才也与何正道教授三首忝命假手出于奨比礼当诣谢以衰疾疲曳不给于力愧悚无已乍热起居佳胜登舟遽迫不果造别益増仰恋又辱书承起居佳胜乡校淹留然使徐之士子识文章瑰玮之气非小补也某又复西上纷纷无补甚愧朋友矣又张圣途来稍闻动止为慰退之所难乃今见之大匠旁观愧汗深矣行役匆匆不尽区区与欧阳仲纯五首去岁城东屡获陪从䝉益既多乐亦无量既别日苦贱事不克驰问慙负不可言即日起居何如见报除审簿信否殊不知即日从者所在徒有仰咏某䝉庇粗遣彭门本无一事足以藏拙河水一至事无不有中间㡬殆者数矣必亦闻之今方稍安而夏秋之患未可量盖命穷所至感召此何时复得一笑之乐也近诗数首聊以破颜余寒万万以时自重又伯仲叔弼昆仲各计安胜杨掾行速未及拜书乞道下恳子由在南都时得书无恙彭城最处下流水患甲于东北奏乞钱与夫为夏秋之备数章皆不报曹河若可塞固大善不尔仓卒之间不免调急夫使系省钱岂暇复禀命乎所费必多而为备不如先事之精也人微言轻信命而己仲纯知我之深者聊复及之又去春寄舍国门屡辱临顾喜慰无量别来逾年奔走俗状未尝通问瞻企徒深即日履此烦暑起居何如眷爱各安否传闻车马已到宛丘相去甚近书问自此可时相及矣千万顺时珍重又崔度者顷年在陈与之甚熟今作过海之行妻子仍在陈学幸略与垂顾又伯仲兄闻监西岸已视事未叔弼近託孙元忠附书季黙今安在因风无惜恵问宛丘谁与往还有可与语者否东坡全集巻七十九东坡全集卷八十钦定四库全书东坡全集巻八十宋蘓轼撰尺牍七十九首答周开祖二首久别思渴不言可知一路候问来耗忽辱教喜慰良深乍寒起居佳胜承脱湖北之行而得乐清正如舍鱼而取能掌甚可贺也某忝命甚便其私即遂面话此不尽懐又长篇竒妙无状每䝉存録如此之厚但赐多而报寡故人知其慙拙必不罪也今辄和一首少谢不敏且资一笑惠及海味珍感来人遽还未有以报但愧怍无穷到郡不见令举此恨何极尝奠其殡不觉一恸有刻石必见之更不録呈有干一一示及李无悔近见访留此旬余亦许秋凉再过也答吕熙道二首平时企咏贤者独恨隔阂耳既至治下谓当朝夕继见而病与人事夺之又迫于行怱遽舍去可胜叹耶别来方欲上问先辱手教益増悚怍比日起居何如后㑹不可期惟万万以时自重又南都住半月恍然如一梦耳思企徳义每以怅然舍弟朴讷寡徒非长者轻势重道谁肯相厚者湖州江山风物不类人间加以事少睡足真拙者之庆有干不外答范纯夫向者深望轩从一来而还领手教知径赴治实増怅惘比日起居佳胜日对五老想有佳思此间湖山信美而衰病不堪烦但有归蜀之兴耳未由㑹集千万以时自爱与道甫昨日特䝉不外鄙拙袖出盛文相示辞赡格老览之令人亹亹忘倦非大手笔未及至此受教良多不敢擅为巾笥之藏谨令人归纳文府伏乞视至未审从人何日成行亦须示谕与孙子思七首奉别未㡬思企己深比日起居佳胜闻轩从及境即遂披对岂胜慰喜又事冗有疎上谒思企之深不审起居佳否来日辄邀从者同宪车议少事本欲躬诣为公择见访不果幸赐临顾又屡辱垂访尚稽走谒经宿起居佳否借示诸刻一清心目又足见雅尚之不凢也谨却驰纳又过辱枉顾知事务冗廹不敢乆留语纸轴纳去余空纸两幅留与五百年后人跋尾也呵呵耘叟诗亦佳又叠辱车骑往谢甚疎惟故人深照不以为谴也经宿尊候佳胜书四纸并药方驰上须面授其秘也并砚不一一又近辱轩从虽屡接奉既别思仰无穷人事衮衮未遑上问先枉宠讯伏审起居佳胜感慰兼深仲通来知在府中计与子由軰游従甚乐未縁再会惟万万以时自重又比来新诗必多无縁借观岂胜渇仰示谕诸公处敢不出力但恐言轻不能有益耳与程得胜秘校二首近省榜到郡首承髙过欢慰可量沉困累年行业充富乡曲荣耀交游喜快甚休甚休春风暄和奉计即日起居安胜御试必更在上等盘桓都下为况何如惟顺时珍爱又某去秋因乡人自髙宻过此託致手书不知达否奉违累岁无縁一接谈笑倾仰殊甚榜中乡人所识惟吾兄一人其余岂尽新俊耶车马必稍留都下因风无惜恵问与人託庇隣封每荷存记特辱荣讯愧汗可量即日履兹霜候起居佳胜未縁参见惟日瞻企尚冀以时珍衞区区与乐推官叠辱临访欲少欵奉多事因循继以卧病愧负深矣数日起居佳否知明日启行无縁面别尚冀保练慰此区区答李昭玘无便乆不奉书王子中来且出所惠书益知动止之详为慰无量比日尊体何如既拜赐雪堂新诗又获观负日轩诸诗文耳目眩骇不能窥其浅深矣老病废学已久而此心犹在观足下新制及鲁直无咎明略等诸人唱和于拙者便可格笔不复措辞近有李豸者阳翟人虽狂气未除而笔墨澜翻已有漂沙走石之势尝识之否子中殊少进皆左右之赐也何时一笑未间惟万万自重答范蜀公四首李成伯长官至辱书承起居佳胜甚慰驰仰新居已成池圃胜絶朋旧子舍皆在人间之乐复有过此者乎某凢百粗遣春夏间多疮患及赤目杜门谢客而传者遂云物故以为左右忧闻李长官説以为一笑平生所得毁誉殆皆此类也何时获奉几杖临书惘惘又䝉示谕欲为卜隣此平生之至愿也寄身函丈之侧旦夕闻道又况忝姻戚之末而风物之美足以终老幸甚幸甚但囊中止有数百千己令儿子持往荆渚买一小庄子矣恨闻命之后然京师尚有少房缗若果许为指挥从者干当卖此业可得八百余千不识可纳左右否所赐手书小字如芒知公目益明此大庆也某早衰多病近日亦能屏去百事澹泊自持亦便佳健异日必能陪从也又承别纸示谕麴蘖有毒平地生出醉乡土偶作祟眼前妄见佛国公欲哀而救之问所以救者小子何人固不敢不对公方立仁义以为城池操诗书以为干楯则舟中之人尽为敌国虽公盛徳小子亦未知胜负所在愿公宴坐静室常作是念当观彼能惑之性安所从生又观公欲救之心作何形段此犹不立彼复何依虽黄面瞿昙亦须歛袵而况学之者耶聊复信笔以发公千里一笑而已又颠仆罪戾世所鄙逺而丈人独收録欲令撰先府君墓碑至为荣幸复何可否之间而不肖平生不作墓志及碑者非特执守私意盖有先戒也反覆计虑愧汗而已仁明洞照必深识其意所赐五体书谨为子孙之藏幸甚幸甚无縁躬伏门下道所以然者皇恐之至答言上人去岁吴兴仓卒为别至今耿耿谴居穷陋往还断尽逺辱不遗尺书见及感怍殊深比日法体佳胜扎翰愈精健诗必称是不䝉见示何也雪斋清境发于梦想此间但有荒山大江修竹古木每饮村酒醉后曳杖放脚不知逺近亦旷然天真与武林旧游未见议优劣也何时会合一笑惟万万自爱答通禅师谪居穷僻懒且无便书问旷絶故人不遗两辱手教具审比来法体甚轻安感慰深至仆晚闻道照物不明䧟于吏议愧我道友所幸圣恩寛大不即诛殛想亦大善知识法力㝠助也禄廪既絶困而布衣蔬食于穷苦寂淡之中却粗有所得未必不是晚节微福两书开谕周至常置座右也未縁展谒万万以时自重答道源秘校谪居穷陋首见故人释然无复有流落之叹衰病竒拙所向累人自非卓然独见不以进退为意者谁肯辱与往还每惟此意何时可忘别来又复初夏思企不可言逺想即日尊候佳胜两辱手书懒不即答计已获罪左右然惟故人能知其性气盖懒作书者有素中实无他也更望寛之知到官又复对换想髙懐处之无适而不可江令竟不肯少留健决非庸人所及也无由面见以时自重与王庆源窜逐以来日欲作书为问旧既懒惰加以闲废百事不举但慙怍而已即日体中何如眷爱各佳某㓜累并安但初到此䘮一老乳母七十二矣悼念乆之近亦不复置懐寓居官亭俯迫大江几席之下云涛接天扁舟草履放浪山水间客至多辞以不在往来书疏如山不复答也此味甚佳生来未尝有此适知之免忧近文郎行寄纸笔与丛郎到甚迟也未縁会面惟万万自爱答李寺丞二首久别渴咏逓中辱书且审起居清胜至慰至慰某谪居粗遣废弃之人每自嫌鄙况于他人君独收䘏有加平素风义之厚足以愧激頽靡也未縁会见万万以时自爱又逺䝉分辍清俸二千极愧厚意然长者清贫㒒所知也此不敢请又重违至意辄请至年终来春即纳上感愧不可言也仆虽遭忧患狼狈然匹如当初不及第即诸事易了荷忧念之深故以解悬虑与陈季常九首近因往螺师店看田既至境上潘尉与龎医来相会因视臂肿云非风气乃药石毒也非鍼去之恐作疮乃已遂相率往麻桥龎家住数日鍼疗寻如其言得愈矣归家领所恵书及药併荷忧爱之深至仍审比来起居佳安曽青老翁须传灯録皆已领一一感佩五代史亦收得所看田乃不甚佳且罢之蕲水溪山乃尔秀邃耶龎医熟接之乃竒士知新屋近撰本草尔雅见刘颂具説深欲走观近得公择书云四月中乃到此想季常未遽北行当与之偕往耳非乆太守处借人遣赍家传去别细奉书又柴炭已领感怍感怍东坡昨日立木殊耽耽也又王家人力来及専人并获二缄及承雄篇賛咏异梦证成仙果甚喜幸也某虽窃食灵芝而君为国铸造药力縦在君前隂功必在君后也呵呵但累书聴流言以诬平人不得无所损也悬弧之日请一书示谕当作贺诗切祝切祝比日起居佳否何日决可一游郡城企望日深矣临皋虽有一室可憇从者但西日可畏承天极相近或门前一大舸亦可居到后相度未间万万以时自重又欲借易家文字及史记索隠正义如许告季长为带来季常未尝为王公屈今乃特欲为我入州州中士大夫闻之耸然使不肖増重矣不知果能命驾否春瓮但不惜不须更为恨也又郑廵检到领手诲具审到家尊履康胜羁孤结恋之懐至今未平也数日前率然与道源过江游寒溪西山竒胜殆过于所闻独以坐无狂先生为深憾耳呵呵示谕武昌田曲尽利害非老成人吾岂得闻此送还人诸物已领易义须更半年功夫练之乃可出想秋末相见必得拜呈也近得李长吉二诗録去幸秘之目疾必已差茂木清隂自可愈此余惟万万顺时自重又示谕武昌一䇿不劳营为坐减半费此真上䇿也然某所虑又恐好事君子便加粉饰云擅去安置所而居于别路传闻京师非细事也虽复往来无常然多言何所不至若大霈之后恩㫖稍寛或可图此更希为深虑之仍且宻之为上又稍不奉书渇仰殊深辱书承起居佳胜新居渐毕工甚慰想望数日得君字韵诗茫然不知醉中拜书道何等语也老媳妇云一絶乞秀英君大为愧悚真所谓醉时是醒时语也䝉不深罪甚幸虽知来篇非实语犹且収执庻㡬万一莫更要写嵴记否呵呵栁簿云某奉讶者不知得之于谁安有此理来书雄冠之语亦无人见但有答栁二书云陈季常要写嵴记欲与写云文武寀寮常居禄位亦如与季常书作戏耳何名为讶哉想公必不以介意不答最妙日夜望季常入州但可惜公择将至若不争数日而吾三人者不一相聚剧饮数日为可惜耳有人往舒五七日必回可见其的若不来续以书布闻茶臼更留作様㡬日近日新阕甚多篇篇皆竒迟公来此口以传授余惟万万自爱又叠辱来贶且喜尊体已全康复然不受尽言遂欲闻公何也公养生之效岁有成绩今又示病弥月虽使皋陶聴之未易平反公之养生正如小子之圆觉可谓害脚法师鹦鹉禅五通气毬黄门妾也至祷又孙巨源之姪甚佳士兼甚仰盛徳云当去请见某告以季常不蓄乌巾十余年矣又不欲便裹帽奉谒他必自去见公也镇中得一好官人亦非细事叔亶书已附去西方多事此君却了得莫遂奋起否见报赵二罢相州取勘他称病乞不下狱不知为何事私甚忧之公闻某详否又报舒亶乞郡闲知之答吴子野四首济南境上为别便至今矣其间何所不有置之不足道也専人来忽得书且喜居乡安穏尊体康健某到黄已一年半处穷约故是宿昔所能比来又加便习自惟罪大罚轻余生所得君父之赐也躬耕渔樵真有余乐承故人千里问讯忧䘏之深故详言之何时会合临纸惘惘又承三年卢墓𦵏事诚尽又以余力葺治园亭教养子弟此皆古人之事业所望于子野也复览诸公诗文益増愧叹介夫素不识之笔力乃尔竒逸耶仆所恨近日不复作诗文无縁少述髙致但梦想其处而已子由不住得书无恙寄示墓志及诸刻珍感虞直讲一帖不类近世笔迹可爱可爱近日始解畏口慎事虽已迟犹胜不悛也奉寄书简且告勿入石至恳至恳某再拜又寄恵建茗数品皆佳絶彼土自难得更䝉辍恵慙悚惭悚沙鱼赤鲤皆珍物感怍不可言扶劣膏不识其为何物但珍藏之莫测所用因书幸详以示谕也近有李明者画山水新有名颇用墨不俗辄求得一横巻颇长可用木牀绕屏附来人纳上江郡乃无一物为回信惭悚之至儿子无恙承问及又每念李六丈之死使人不复有处世意复一览其诗为涕下也黄州风物可乐供家之物亦易致所居江上俯临断岸几席之下即是风涛掀天对岸即武昌诸山时时扁舟独往若子野北行能迂路一两程即可相见也与李公择二首知治行窘用不易仆行年五十始知作活大要是悭尔而文以美名谓之俭素然吾侪为之则不类俗人真可谓淡而有味者又诗云不戢不难受福不那口体之欲何穷之有每加节俭亦是惜福延夀之道此似鄙吝且出之不得已也然自谓长䇿不敢独用故献之左右住京师尤冝用此䇿也一笑又示及新诗皆有逺别惘然之意虽兄之爱我厚然仆本以鐡心石肠待公何乃尔耶吾侪虽老且穷而道理贯心肝忠义填骨髓直须谈笑死生之际若见仆困穷便相怜则与不学道者大不相逺矣兄造道深中必不尔出于相爱好之笃而已然朋友之义专务规諌辄以狂言广兄之意尔虽懐坎壈于时遇事有可尊主泽民者便忘躯为之祸福得䘮付与造物非兄仆岂发此看讫便火之不知者以为诟病也答湖守刁景纯二首因循不奉书不觉岁月乃尔乆耶过辱不遗逺赐存问感激不可言也比日窃惟镇抚多暇起居胜常吴兴风物梦想见之啸咏之乐恨不得相陪闻风謡蔼然足慰所望夏暄万万自重又旧诗过烦镌刻及墨竹桥字併䝉寄恵感愧兼集呉兴自晋以来贤守风流相望而不肖独以罪去垢累溪山景纯相爱之深特与洗饰此意何可忘耶在郡虽不乆亦作诗数十首久皆忘之独忆四首録呈为一笑耘老病而贫必赐清顾幸甚答苏子平先辈二首违别滋乆思咏不忘中间累辱书教乆不答知罪知罪逺烦専使手书劳问且审比日起居佳安感慰殊甚书词华润字法精美以见穷居笃学日有得也某凢百粗遣厄困既乆遂能安之昔时浮念杂好扫地尽矣何时会合慰此又逺烦遣仆手书足矣更䝉厚恵足下困约中何力致此愧灼不可言也一一依数领讫感怍而已儿子令往荆南干少事未还还即令答教也所要先丈哀词去岁因梦见作一篇无便寄去今以奉呈无令不相知者见若入石则切不可也至祝至祝与蔡景繁十四首自闻车马出使私幸得託迹部中欲少布区区又念以重罪废斥不敢复自比数于士友间但愧缩而已岂意仁人矜悯尚赐记録手书存问不替畴昔感悚不可言也比日履兹烦暑尊体何如无縁少奉教诲临书怅惘尚冀以时保頥少慰拳拳又近奉书想必达比日不审履兹隆暑尊体何如某卧病半年终未清快近复以风毒攻右目几至失明信是罪重责轻召灾未己杜门僧斋百想灰灭登览游従之适一切罢矣和爱之深辄以布闻何日少获瞻望前尘惟万万为时自重又某谪居幽陋每辱存问漂落之余恃以少安今者又遂一见慰幸多矣冲寒起居何如区区之素即获面既又颁示新词此古人长短句诗也得之惊喜试勉继之晚即面呈又违濶数日悽恋不去心窃惟顾爱之厚想时亦反顾也比来跋履之暇起居何如某䝉庇如昨度公能复来当在明年秋矣某杜门谢客以寂黙为乐耳乍逺万乞为国自重又凢百如常至后杜门观壁虽妻子无几见况他人也然云蓝小袖者近辄生一子想闻之拊掌也惠及人参感感海上竒观恨不与公同游东海县一㠶可到闻益竒伟曩恨不一往也公尝往否大篇或可追赋果寄示幸甚幸甚又前日亲见许少张暴卒数日间又闻董义夫化去人命脆促真在唿吸间耶益令人厌薄世故也少张徒歩奔䘮死之日囊槖磬然殆无以歛其弟麻城令尤贫云无寸壠可归想公闻之悽恻也料朝廷亦怜之如公言重可为一言否辄此僣言不深谴否又特承寄恵竒篇伏读惊耸李白自言名章俊语络绎间起正如此耳谨已和一首并藏笥中为不肖光宠异日当奉呈也坐废已来不惟人言私亦自鄙不谓公顾待如此当何以为报冬至后便杜门谢客斋居小室气味深美坐念公行役之劳以増永叹春间行部若果至此当有少要事面闻近见一僧甚异其所得深逺矣非书所能一一又承爱女微疾今已必全安矣某病咳逾月不已虽无可忧之状而无憀甚矣临皋南畔竟添却屋三间极虚敞便夏䝉赐不浅胊山临海石室信如所谕前某尝携家一游时家有胡琴婢就室中作濩索凉州凛然有兵车铁马之声婢去乆矣因公复起一念果若游此当有新篇果尔者亦当戒奉和也呵呵又近専人还奉状必达忽复中夏永日杜门无如思渇仰何不审履兹薄热起居何似向虽画扇比已絶笔昨日忽饮数酌醉甚正如公传舍中见饮时状也不觉书画十扇皆遍笔迹粗略大不佳真壊却也适会人便寄去为一笑耳又黄陂新令李吁到未几其声蔼然与之语格韵殊髙比来所见小有才多俗吏俦辈如此人殆难得公好人物故辄不自外耳近葺小屋强名南堂暑月少舒䝉徳殊厚小诗五絶乞不示人又辱书伏承尊体佳胜惊闻爱女遽弃左右窃惟悲悼之切痛割难堪奈何奈何情爱着人如黐胶油腻急手解雪尚为沾染若又反覆寻绎便纒绕人矣区区愿公深照一付维摩庄周令处置为佳也劣弟久病终未甚清快或传已物故故人皆有书惊问真尔犹不恤况慢传耶无由面谈为耿耿耳何时当复迎谒未间惟万万为国自重又近来颇佳健一病半年无所不有今又一时失去无分毫在者足明忧喜浮幻举非真实因此颇知衞生之经平日妄念杂好扫地尽矣公比来诸况何如刬刷之来不少劳乎思渇之至非笔墨所能尽也又西阁诗不敢不作然未敢便写板上也阁名亦思之未有佳者蔡谟蔡廓名父子也晋宋间第一流辄以仰比公家不知可否徐秀才前会面闻留此书令请见此人有心胆重气义试收録之异日或有用也公许宻石砚若有余者可辍即付徐可也与吴子野二首少时在册府尝及接见先侍讲下风死生契濶俯仰一世乃与君相遇江湖感叹不已辱访山中殊不尽欵意数日起居佳否以拙疾畏风不果上谒解去渐逺万万以时自重又令子秀才辱长笺之赐辞㫖清婉家法凛然钦味不已老拙何以为谢但有愧负与几道宣义久放江湖务自屏逺书问之废无足深讶比日侍奉之暇起居何如某凢百如旧向者以公择在舒时䝉相过既去索然无复往还每思槛泉之游宛在目前闻河决阳武歴下得无有曩日之患乎得暇遣数字慰此穷独与江惇礼秀才五首罪废屏居忽辱示问累幅粲然览之茫然自失比日侍奉外起居无恙仆虽晚生犹及见君之王父也追想一时风流贤达岂可复梦见哉得所恵书词章温雅指趣近道庶几昔人三复甚喜独恨所称道过当举非其实想由相爱之深不觉云耳自是可略之也久不得贡父翁书因家信略为道意无縁面言临纸惘惘又向示非国语论鄙意素不然之但未暇为书尔乃示甚善栁子之学大率以礼乐为虚器以天人为不相知云云虽多皆此类耳此所谓小人无忌惮者君正之大善至于时令断刑贞符四维之类皆非是前书论之稍详今冗廹粗陈其略须见乃尽言然迂学违世不敢自是因君意合偶复云尔又所示徐君为朝中知之者亦衆不肖固尝爱仰然老朽无状岂能为之増重向者亦获従诸公之后时挂一名以发扬遗士而近者不许连名此事便不继然所示亦当在心有问焉固当以此告也又叠辱临顾感怍无量録示神告得闻前人伟蹟固后生之幸然事体不小未敢辄作文字非面莫究也又十论十二説已一再读矣不独叹文辞之美亦以见存诚求道之至也科举数不利想各有时箕裘不废半年可必也曾过江游寒溪西山否见邑人王文甫兄弟为致意近有书必达之矣与徐司封适辱车骑宠存感怍无穷晚来尊体佳胜某与陈君略出至安国遂觉拙疾稍作欲告明日少休后日恭与盛集可否无状慙负多矣幸甚答湖守滕逹道忽复中夏永日杜门思仰无穷比来起居何如张奉议来稍获闻问甚慰所望府第已成雄冠荆楚足使来者想见公之风度无縁一寓目但有企想答陈季常三首侯马铺行奉书未达间领来诲具审起居佳胜至慰至慰答京洛书过当过当此何足称先生笃于风义至自割瘦胫以啖我可谓至矣然以化不为鹭鸶者则恐未能也彼不相知者视仆之饥饱如观越人之肥瘠耳虽象未易化也乡谚有云缺口镊子者公识之乎想当拊掌絶倒知过节入州甚幸末间万万自重又别后凢四辱书一一领厚意具审起居佳胜为慰又恵新词句句警拔诗人之雄非小词也但豪放太过恐造物者不容人如此快活一枕无碍睡辄亦得之耳公无多奈我何呵呵所要谢章寄去闻车马早晚北来恐此书到日已在道矣故不覼缕又置中叠辱手示并恵果羞感愧増极酒隠堂诗当涂中抒思不敢草草作公是大坛越岂复持牌也一笑与钱世雄久不奉书盖无便亦懒怠之罪未深讶否比日起居何如某与贱累如常曽託施宣徳附书及遗教经跋尾必逹也吴江宦况如何僚有佳士否垂虹闻已复旧信否旅寓不觉岁复尽江上久居益可乐但终未有少田生事漂浮无根耳儿子明年二月赴徳兴人口渐少当稍息肩余无可虑会合何时万万自爱因便往三衢奉启答任徳翁自蒲老行后一向冗懒不作书子姪来领手教感愧无量仍审尊体佳胜为慰昆仲首㨗闻之欣快起我衰病矣当遂冠天下士蔡州未足云也陈季常归又得动止之详小四乃能尔师中不死矣此间凢事可问小大更不覼缕未期会晤万万自爱与周主簿罪废衰朽过辱临顾増愧汗也晚来起居佳胜甚欲诣谢巾褐草野不敢造门幸加矜恕与知郡朝散前日辱降屈业已不出无縁造谢信宿尊体万福筠州茶芽少许谩纳上并利心肺药方拜呈范医昨唿与语本学之外又通星厯甚可嘉也与文郎不审荼毒以来气力何似变故如昨两易晦朔追慕无穷奈何奈何中前人还辱书重増哽咽吾亲孝诚深笃若不少节哀摧惟意所及不以后事为念何以仰慰堂上之心惟万万寛中强食东坡全集巻八十东坡全集卷八十一钦定四库全书东坡全集巻八十一宋蘓轼撰尺牍八十六首与杨元素八首近两辱手教以多病不即裁谢愧悚殊深比日仰惟履兹溽暑台候清胜某病后百事灰心无复世乐然内外廓然皆获轻安何时瞻奉略道所以然者未间伏惟为时自重又涉暑疲勌书问稍缺愧仰无量比日起居胜常近领手诲承小疾尽去体力加健此大庆也更望倍加保啬侧听严召以慰舆论又承令弟见访岸下无泊处又苦风雨怱怱别去至今不足示论田事方忧见罪乃䝉留念如此感幸不可言某都不知彼中事但公意所可无不便者军屯之东三百石者便为下状甚佳李教授之兄又云官务相近有一庄大佳此彭寺丞见报亦闲与问看今日章质夫之子过此已託于舟中载二百千省上纳到乞与留下果䝉公见念令有归老之资异日公为苍生复起当却为公葺治田园以报今日之赐也适新旧守到发冗甚不一一又示谕秀才唐君许为留念兼令干人久逺干之幸甚幸甚某未能去此间更无人可以往干必须至奉烦唐君也未尝相识便䝉开许必以元素之故也深欲作书为谢适冗甚非久别附问且乞道区区天觉彭寺丞皆䝉书示亦未及奉启乞致下恳又递中领手教伏审台候胜常为慰某凢百如旧近又大霈庶得归农乎公决起典郡无疑也近嘉州魏秀才兄弟行附手问不审得达否嵗行尽伏冀顺时为人自重又笔冻写不成字不罪不罪舍弟近得书无恙不知相去几里但递中书须半月乃至也竒方承録示感戴不可言固当珍秘也近一相识録得公明所编本事曲子足广竒闻以为闲居之鼓吹也然窃谓宜更广之但嘱知识间令各记所闻即所载日益广矣辄献三事更乞㨂择传到百四十许曲不知传得足否又近于城中葺一荒园手种菜菓以自娯陈季常者近在州界百四十里住时复来往伯诚亲弟近问之云不曽参拜其人甚竒伟得其一词以助本事又承示谕定襄胡家田公与唐彦议之必无遗䇿小子坐享成熟知幸知幸近答唐君书并和红字韵诗必皆逹矣胡田先垫后买所谓抱桥澡浴把䌫放船也呵呵凢事既不免干凟左右乞一面裁之不须问某也尚有二百千省若须使乞示喻来便附去见陈季常慥云京师见任郎中其孚之子欲卖荆南头湖荘子去五六十里有田五百来石厥直六百千先只要二百来千余可迤逦还不知信否又见乐宣徳言此田甚好但税稍重告为问看彭寺丞之流近日更不敢託他也凂乱尊聴负荆不了也答上官长官二首専人至辱书及诗文二册捧领惊喜莫知所从得伏观书词博雅纯健有味其言次观古律诗周思深妙有意于古作者卒读庄子论笔势浩然所寄深矣非浅学所能到自惟无状罪戾汩没不縁半面获此三贶幸甚幸甚老谬荒废不近笔砚忽已数年顾视索然无以为报但藏之巾笥永以为好而已适病中人还草率又诗篇多写洞庭君山景物读之超然神驰于彼矣见教作诗既才思拙陋又多难畏人不作一字者已三年矣所居临大江望武昌诸山如咫尺时复叶舟縦游其间风雨云月隂晴蚤暮态状千万恨无一语略写其彷彿耳会面未由惟万万以时珍重何时美解当一过我耶与人示谕燕子楼记某于公契义如此岂复有所惜况得託附老兄与此胜境岂非不肖之幸但困踬之甚出口落笔为见憎者所笺注儿子自京师归言之详矣意谓不如牢闭口莫把笔庻几免矣虽託云向前所作好事者岂论前后即异日稍出灾厄不甚为人所憎当为公作耳千万哀察与巢元修日日望归今日得文甫书乃云昨日始与君瑞成行东坡荒废春笋渐老饼餤已入末限闻此当伺驾耶老兄别后想健某五七日来苦壅𠻳殊甚饮食语言殆废矧有乐事今日渐住近日牢城失火烧荡十九雪堂亦危潘家皆奔避堂中飞熖已燎檐矣幸而先生两瓢无恙四栢亦吐芽矣与千乘姪念二秀才别来又复春深相念不去心迈自北还得手书及见数诗慰喜不可言日月不居奄已除服哀念忽忽如何可言乆不知乡书想诸叔以下各安子明微累想免矣因书略报大舅书中甚相称更在勉力副尊长意家门凋落逝者不可复如老叔固已无望而子明子由亦已潦倒头颅可知正望姪辈振起耳念此不可不加意末由会合千万自爱与蒲𫝊正千乘姪屡言大舅全不作活计多买书画竒物常典钱使欲老弟苦劝公卑意亦深以为然归老之计不可不及今办治退居之后决不能食淡衣麄杜门絶客贫亲知相干决不能不应副此数事岂可无备不可但言我有好儿子不消与营产业也书画竒物老弟近年视之不啻如粪土也纵不以鄙言为然且看公亡甥面少留意也与子明兄兄才气何适不可而数滞留蜀中此回必免冲替何似一入来寄家荆南单骑入京因带少物来遂谋江淮一住计亦是一䇿试思之他日子孙应举宦游皆便也弟亦欲如是但先人坟墓无人照管又不忍与子由作两处兄自有三哥一房乡居莫可作此䇿否又只恐亦不忍与三哥作两处也吾兄弟俱老矣当以时自娯世事万端皆不足介意所谓自娯者亦非世俗之乐但胸中廓然无一物即天壤之内山川草木鱼虫之类皆是供吾家乐事也如何如何记得应举时见兄能讴歌甚妙弟虽不会然常令人唱为作词近作得归去来引一首寄呈请歌之送长安君一盏呵呵醉中不罪与子安兄近于城中得荒地十数畆躬耕其中作草屋数间谓之东坡雪堂种蔬接菓聊以忘老有一大曲寄呈为一笑为书角大逺路恐被拆更不作四小哥二哥及诸亲知书各为致下恳巢三见在东坡安下依旧似虎风节愈坚师授某两小儿极严常亲自煑猪头灌血精作姜豉菜羮宛有太安滋味此书到日相次岁猪鸣矣老兄嫂团坐火炉头环列儿女坟墓咫尺亲眷满目便是人间第一等好事更何所羡可转此纸呈子明也近购获先伯父亲写谢蒋希鲁及第启一通躬亲褾背题跋寄与念二令寄还二哥因书问取与王元直黄州真在井底杳不闻乡国信息不审比日起居何如郎娘各安否此中凢百粗遣江边弄水挑菜便过一日每见一邸报须数人下狱得罪方朝廷综核名实虽才者犹不堪其任况仆顽钝如此其废弃固宜但有少望或圣恩许归田里得欵段一仆与子衆丈杨宗文之流往还瑞草桥夜还何村与君对坐庄门喫𤓰子炒豆不知当复有此日否存道奄忽使我至今酸辛其家亦安在人还详示数字余惟万万保爱答圆通秀禅师闻名之久而得之详莫如鲁直亦如所喻也自惟潦倒迟暮五十终不闻道区区持其所有欲以求合于世且不可得而况世外之人想望而不之见耶不谓逺枉音问推予过当岂非医门多病息黥补劓恃有良药乎未脱罪籍身非吾有无縁顶谒山门异日圣恩许归田当毕此意也答寳月禅师三首近逓中两奉书必逹新岁想法体康胜无縁集会怅望可量屡要经藏碑本以近日断作文字不欲作既逺书丁宁又悟清日夜煎督遂与作得寄去如不嫌罪废即请入石碑额见令悟清持书往安州于滕元发大字不知得否其碑不用花草栏界只镌书字一味已有大字额向下小字但直写文词更不须写大藏经碑一行及撰人写人姓名即古雅不俗切祝切祝又有小字行书一本若有工夫更入一小横石亦佳黄州无一物可充信建茶一角子勿讶尘凂余惟万万保练适冗中清师行奉启草草又此间诸事但问清师即详也清又游礼练事多能可喜可喜海恵及隆大师各计安胜每念乡舍神爽飞去然近来颇常斋居养气自觉神凝身轻他日天恩放停幅巾杖履尚可放浪于岷峨间也知吾兄亦清健发不白更请自爱晚岁为道侣也余附清师口陈此不覼缕又有吴道子绢上画释迦佛一轴虽颇损烂然妙迹如生意欲送院中供养如欲得之请示一书即为作记并求的便附去可装在板子上仍作一龛子此画与前来菩萨天王无异但人物小而多耳答赵昶晦之四首性喜写字而怕作书亲知书问动盈箧笥而终岁不答对之太息而已乃知剖符南徼贤者处之固不择逺近剧易矧风土旧谙习而兵兴多事适足以发明利器但恨愚暗何时复得攀接耳又南事方兴计贵郡亦非静处长者固自有处之矣闻庙略必欲郡县荒服就使必克正是添一熈河屯守餽饷中原无复宁岁况其不然忧患未易言也履险渉难可以济者其惟迈徳寡怨之君子乎又示谕处患难不戚戚只是愚人无心肝耳与鹿豕木石何异所谓道者何曽梦见旧收得蜀人蒲永昇山水四轴亦近岁名笔其人已亡矣聊致斋阁不罪凂凟藤既美风土又少诉讼优游卒岁又复何求某亦甚乐此安土忘懐如一黄人元不出仕而已又久不奉状懒慢之过逺辱信使惭愧交懐承被命再任逺徼不足久留贤者然彼人受赐多矣晦之风绩素闻使者交章伫闻进擢以为交游故人光宠与蹇序辰四首欲一奉见岂徒然哉深有所欲陈者而竟不遂可胜叹耶子由在部下甚幸但去替不逺耳辄有一书及少信烦从吏甚不当尔恃眷必不深责季常可劝之一起深欲圗其见坐处也一噱又前日已奉书昨日食后垂欲上马赴约忽儿妇眩倒不知人者久之救疗至今虽稍愈尚昏昏也小儿辈未更事义难舍去遂成失信想仁明必恕其不得已也然愧负深矣乍暖起居何如闲废之人径往一见谓必得之乃尔龃龉人事真不可必也后会何可复期惟万万为国自重又江上一别今岁余矣不谓尚䝉存记手书见及感愧不可言冲渉薄寒起居佳安甚慰所望承奉使江表乡闾之末亦窃以为宠但罪废之余不可复自比数故旧书词过重只益惶悚旦夕欲遂一见惟冀顺候自重又不得一见而别私情甚不足人常蔽于安佚而达于忧患愿深照此理况美才令闻岂久弃者耶答濠州陈章朝请二首钱塘一别如梦中事尔后契濶何所不有置之不足道也独中间述古捐馆有识相弔矧故人僚吏相爱之深者然终无一字以解左右盖罪废穷竒动辄累人故往还杜絶至今思之慙负无量昨逺辱书问便欲裁谢而春夏以来卧病几百日今尚苦目病再枉手教喜知尊体康胜贵眷各佳安罪废屏居交游皆断絶纵复通问不过相劳愍而已孰知如公逺发药石以振吾过者哉已往者布出不可复掩矣期于不复作而已无縁一见临纸耿耿万万以时自重又每辱不遗时枉书问感愧深矣比日起居佳胜某自窜逐以来不复作诗与文字所谕四望起废固宿志所愿但多难畏人遂不敢尔其中虽无所云而好事者巧以醖酿便生出无穷事也窃望怜察示谕学琴足以自娯私亦欲耳但老懒不能复劳心耳有庐山崔闲者极能此逺来见客且留之时令作一弄也江倅递中辱书此人回欲裁谢适苦寒𠻳而此人又告去甚急故未果且为道此其子文格甚髙议论与世俗异也可畏刘宗古近过此甚安健絶无迁谪意江亲亦可与言与徐得之十首适辱手简具审起居佳胜知当少留雪堂所需字诗欵曲为之此兴国书可便遣也又数日相従遽别情悰惘然晚来起居佳胜后会未可期惟万万以时自重又十一郎昆仲不及再别惟节哀慎重为祷葬期不逺想途中不复滞留凢事禀议大阮为佳仍恕造次又昨日已别情悰惘然辱教喜起居佳胜风雨如此淮浪如山舟中揺撼不可存济亦无由上岸但阖戸拥衾耳想来日亦未能行若再访幸甚又逾年相従情均骨肉乍此逺别怅恋可知辱书承起居佳胜为慰来日离此水甚悭澁不知趂得十五日上否得之亦宜早发勉此岁月间早遂定居为佳也余万万自重又小儿䝉下问未暇上状不罪宗人过望皆公之赐也叨慁叨慁公不能无愧更为多致谢恳也又承舟御不逺数百里相从风义之重感慰何极经宿起居何如郡中虽留数日竟少暇陪接又不得一候馆舍遂尔逺别可量怅惘又得之晚得子闻之喜慰可知不敢以俗物为贺所用石砚一枚送上须是学书时矣知似太早计然俯仰间便自见其成立但催促吾侪日益潦倒尔恐得之惜别又复前去家中阙人抱孩儿深为不遑呵呵又别后所辱手教一一皆领罕遇信便不克裁谢甚愧负也再到旧游不见故人深为惘惘然喜久客牢落得遂归计也比日已还侍下起居佳胜会合何时临书怅然又定省之暇稍葺闲轩箪瓢鸡黍有以自娯想无所慕于外也闽中多异人隠屠钓得之不为簮组所縻倘得见斯人乎仆亦衰老强颜少留如传舍耳因风时恵问答程彛仲推官二首濶别永久多难流落百事废弛不复通问吾兄不忘畴昔时枉逺书感怍不可言仍审比来起居佳胜又读别纸所寄山水园亭之胜废巻闭目如到其间幸甚幸甚吾兄潜徳晚遇当遂光大惟厚自爱慰朋友之望又某与㓜累皆安子由频得书无恙元修去已久矣今必还家所要亭记岂敢于吾兄有所惜但多难畏人不复作文字惟时作僧佛语耳千万体察非推辞也逺书不欲尽言所示自是一篇髙文大似把饭叫饥聊发千里一笑会合无期临书悽然答君瑞殿直春来未尝一日闲欲去奉谒遂成食言愧愧辱书承起居佳胜为慰君猷知四月末乃行犹可一见否乍暄惟万万自重与景倩昨日辱访大慰久渇经宿起居佳胜食已本欲奉谒适陈季常来故且已衆客颇懐公髙论可能只今一访否礼不当尔意公期我于度外也与赵仲修二首疮病不往见而仁人敦旧屡承车马感愧不可言雨凉窃惟起居佳胜旦夕当获面谢又公清贫更烦辍惠羊邉谨以拜赐使我有数日之饱公亦乃无浃旬蔬食耶一噱与人二首两日疮痛殊甚不果见辱简且喜佳胜二诗髙妙读之喜慰幸甚病中裁谢草草又两日疮痛不出思渇思渇今犹楚痛未已钟乳丸更求数服吐血者复作也不罪不罪与孟亨之今日斋素食麦饭笋脯有余味意谓不减刍豢念非吾亨之莫识此味故饷一合并建茗两片食已可与道媪对啜也与何圣可辱示朱先生所着书诗词义深矣浅学曽不足以窥其万一结发求道笃老不衰世间有几人而匏系于此不得一望其履幕慨叹不已久废笔砚无以报此嘉贶益増愧赧与毛维瞻岁行尽矣风雨凄然纸窓竹屋灯火青荧时于此间得少佳趣无由持献独享为愧想当一笑也与刘器之辱书极论内外丹亊劣弟初不及此受赐多矣輙拜呈方丈铭一首更告与敲琢看唐彦道处亦有一賛并为看过因家兄龟年行奉启半醉中书字不谨代夫人与福应真大师久不闻法音驰仰殊深即日逺想起居安穏儿从夫逺谪百念灰灭持诵之余幸无恙何时复见一洗岭瘴春寒千万为法自重不宣旌徳县君王氏儿再拜答开元明座主二首久别思企不忘辱书具审法履安胜为慰贤上人前年来此寻往金山多时不得消息不知今安在也石桥用工初不灭裂云何一水便尔败壊无乃亦是不肖穷蹇所累耶何时复相见千万保爱又开元大殿非吾师学行人神响应安能便成可喜可喜此书附圣传涂中更不封勿讶勿讶与无释老师吾师要写大字特为饮酒数杯只用寻常小笔作二额八字者可入石六字可上碑两旁刻年月日及官位姓名字小不称大伽蓝示及大笔皆市人用者不可使也恵及竒菽感服之至与清隠老师二首黄长生人来辱书承起居佳胜为慰示及黄君佳篇及山中圗刻欲令有所记述结縁浄境此宿所愿也但多病久废笔砚里中故人屡有求诗文者皆未能副其请也千万勿讶又浄因之会茫然如隔生矣名言絶境寤寐不忘何日得脱缨绊一闻笑语思渇思渇与人辱书承起居佳胜竒墨吾侪共寳併䝉辍恵慙悚之甚敬佩厚意也与金山佛印禅师辱书伏承道体安佳甚慰驰仰见约游山固所愿也方廹往筠州未即走见还日如约怱怱布谢与王文甫数日不审尊候何如前䝉恩量移汝州比欲乞依旧黄州住细思罪大责轻君恩至厚不可不奔赴数日念之行计决矣见己射得一舟不出此月下旬起发沿流入淮泝汴至雍丘陈留间出陆至汝劳费百端势不得已本意终老江湖与公扁舟往来而事与心违何胜慨叹计公闻之亦凄然也甚有事欲面话治行殊未集冗廹之甚公能两三日间特一见访乎至望至望元弼药并书乞便与送达三五日间买得瓷器更烦差人得否与王庆源穷僻少便久不上状窃惟退居以来尊体胜常黒头谢事古今所共贤二疎师傅渊明县令均为髙退昔人初不为优劣也谨以此为贺二子学术成就瑞草桥果木成隂卧想数年出仕无一可愧者此又有余味矣除却虚名外物不知文太师何以加此想当一笑也某䝉恩量移汝州回念坟墓心目断絶方作舟行何时复到汝到后又须营办生事此身漂然奉羡何及乍热惟万万顺时自重与杨元素二首陈主簿人还领手教伏承比日台候万福深慰驰仰人物丰盛池馆清丽足供啸咏之乐数日来人皆云公移徐州虽未是实语然理当如此惟汲汲行复迁擢矣某本欲秋间往见而汝州之行度不可免见治装舟行自洛阳出陆百八十里至汝虽缭绕邅回然久困资用殆尽决不能陆行耳无縁诣别惟望顺时为国自重又城南有亚父冢然非也冢在居巢城北有刘子政墓昔欲为起一祠堂以水大不果公若有余力为成之亦佳城西有楚元王墓曽出猎至其下石佛山亦佳观与胡道士昨日起离中途逆风吹往北岸几葬鱼腹知之二诗録寄到后幸一两字附逓至他州贵知逹玉芝善守䕶无为有力者所取余惟保爱与人久不奉书叠承枉教字慰感良深比日起居佳胜汝郡务简儒师清闲于此相从岂非甚幸区区非面莫究令兄不敢别状乞道恳与佛印禅师三首専人来辱书累幅劳问备至感怍不己腊雪应时山中苦寒法体清康一水之隔无縁躬诣道塲少闻謦欬但深驰仰又梦想髙风忽复披奉欣慰可知但累日烦扰为愧耳重承人船相送益用感怍别来法体何如后会不逺万万保练又専人来复书教并偈捧读慰喜且审比日法体安穏幸甚幸甚今闻秀老赴召为衆望公来长庐如何如何某方议买刘氏田成否未可知须臾留数日携家入山决矣殇子之戚亦不复经营惟感觉老忧爱之深也太虚已去知之答贾耘老四首乆不奉书尚䝉记録逺枉手教且审比日动止佳胜感慰兼集寄示石刻足见故人风义之深具与世异趣也新诗不䝉録示数篇何也贫固诗人之常齿落目昏当是为双荷叶所困未可专咎诗也某发少加白耳余如故未縁往见万万自爱又仆已买田阳羡当告圣主哀怜余生许于此安置幸而许者遂筑室于荆溪之上而老矣仆当闭戸不出公当扁舟过我也醉甚不成字不罪见滕公且告为卑末送相子来扬州又久放江湖不见伟人昨在金山滕元发以扁舟破巨浪来相见出船巍然使人神耸好箇没兴底张镐相公见时且为致意别后酒狂甚长进也老杜云张公一生江海客身长九尺须眉苍谓张镐也萧嵩荐之云用之则为帝王师不用则穷谷一病叟耳又今日舟中无他事十指如悬槌适有人致嘉酒遂独饮一杯醺然径醉念贾处士贫甚无以慰其意乃为作怪石古木一纸每遇饥时辄以开看还能饱人否若吴兴有好事者能为君月致米三石酒二㪷终君之世者便以赠之不尔者可令双荷叶收掌须添丁长以付之也与千之姪必强姪近在泗州得书喜知安乐房眷子孙各无恙秋试又不利老叔甚失望然慎勿动心益务积学而已人茍知道无适而不可初不计得失也闻姪欲暂还乡信否叔舟行几一年近于阳羡买得少田意欲老焉寻奏乞居常见邸报己许文字必在南都此行略到彼葬却老妳二姨住二十来日却乗舟还阳羡姪能来南都一相见否叔甚欲一往见𫝊正自惟罪废之余动辄累人故不果尔甚有欲与姪言者非面不尽想不惮数舍之逺也寒暖不定万万自爱与潘彦明别来思念不去心逺想起居佳安眷爱各无恙不见黄榜未敢驰贺想必髙㨗也某两曽奉书逹否屡梦东坡笑语觉后惘然也已买得宜兴一小庄且乞居彼遂为常人矣公必已赴省试谩发此书不复覼缕惟千万保爱与开元明师五首奉别累年舟过境上懐想不忘遣人恵书知法体安穏感慰兼集咫尺无由往见万万自爱又石桥之壊毎为怅然吾师经营非不坚尽当由穷蹇之人所向无成累此桥耶知尚未有涯但勿废此志岁丰人纾会当成耳仆已得请居常州暂至南京即还南也知之又中前经过幸闻清论深欲还日再上谒以数相知约在栖贤且自徳安径赴之遂成食言悚息不巳比日法体何如拙诗一首聊以寄一时之事耳不须示人切祝切祝又久复一见甚以为慰泥雨逺烦瓶钖不克欵语但有感怍乍逺千万保爱又近过南都见致政太保张公公以所藏禅月罗汉十六轴见授云衰老无复玩好而私家畜画像乏香灯供养可择名蓝髙僧施之今吾师逺来相别岂此罗汉契縁在彼乎敬以奉赠亦太保公之本意也答王定国三首辱恵书并新诗妙曲大慰所懐河冻胶舟咫尺千里意思牢落可知得此佳作终日喜快滞闷氷释幸甚近在常置一小庄子岁可得百石似可足食非不知扬州之美穷猿投林不暇择木也承欲一相见固鄙懐至愿但不如彼此省事之为愈也又御瘴之术惟絶慾练气一事本自衰晚当然初不为瘴而作也其余坦然无疑鸡猪鱼蒜遇着便吃生老病死符到奉行此法差似简径也君实常云定国瘴烟窟里五年面如红玉不知道能如此否老人知道则不如尔顽愚即过之先帝升遐天下所共哀慕而不肖与公䝉恩尤深固宜作挽词少陈万一然有所不敢者耳必深察此意无状罪废衆欲置之死而先帝独哀之而今而后谁复出我于沟壑者归耕没齿而己矣又近絶少过临賔客知其衰懒不能与人为轻重见顾者渐少殊觉自幸昨日偶见子华嗟叹老弟之逺外䝉嘱闻过必相告吾弟大节过人而小事亦不经意正如作诗髙处可以追配古人而失处亦受嗤于拙目薄俗正好㸃检人小疵不可不留意也答灵鹫遵老二首前日壁间一见新偈便向泥土上识君今日复䝉古藤奇句益知前言之不妄也然既传之诸祖何不自家留使既己倒持辄当逆化呵呵又叠辱手教且审法体佳胜扇子妙句开发良多本欲攀和恐久立大衆呵呵东坡全集巻八十一东坡全集卷八十二钦定四库全书东坡全集巻八十二宋蘓轼撰尺牍九十八首荅杨元素专人至辱长笺为贶礼意两过契故不浅乃尔见疎悚息悚息比日起居何如登州谢章未上不敢致启事近所传葢非实也未由合并千万顺时保爱人还适在𤓰州道中裁谢不如礼与杨康公两日大风孤舟掀舞雪浪中但阖户拥衾瞑目块坐耳杨次公惠法醖一器小酌径醉醉中与公作得醉道士石诗托楚守寄去一笑某有三儿其次者十六嵗矣颇知作诗今日忽吟淮口遇风一篇粗有可观戏为和之并以奉呈子由过彼可出示之令一笑也答姚秀才三首过苏首辱垂访到官又枉教字皆未克陈谢又烦专使惠问勤厚如此可量感愧比日起居何如寄示诗编石刻良为珍玩以见好事之深笃也溽暑未解万万以时保练又近专人还奉书必达入秋差凉体中佳否咫尺披奉无由尚冀保练慰此想念又昨惠及千字荷雅意之厚法书固人所共好而某方欲省缘除长物旧有者犹欲去之又况复收耶谨附封纳不讶荅王庆源二首近辱书并寄新诗伏读感慰不已属多事未及继和不审比来尊体何如贵眷各均安某凡百如昨梦想归路如痿人之不忘起也溽暑向隆万乞以时保重又令子两先辈必大富学术非久腾踔矣五五哥五七哥及十六郎临行冗迫不果拜书因见道意登州下临瘴海枕簟之下天水相连蓬莱三山彷彿可见春夏间常见海市状如烟云为楼观人物之象数日前偶见之有一诗録呈为笑也史三儒长老近䝉书冗中未及荅因见乞道区区海市诗可转呈也京师有干乞示下荅潘彦明二首行役无定久不奉书至登州领所惠书承起居佳胜甚慰思企到郡席不暖复䝉诏追勉强奔走愧叹不已缅懐旧逰殆不胜情承太夫人尊候如昨昌言令兄亦䝉惠书冗甚未及荅且申意毅甫兴宗公頥各为致区区余万万自重又少事奉闻呉待制谪居于彼想不免牢落望诸君一徃见之诸事与照管某向者流落非诸君相伴何以度日雪堂如要偃息且与打揲相伴使忘迁谪之意亦诸君风义也不罪不罪与子安兄二首拜违十八年终未有省侍之期嵗行尽但有懐仰即日履兹寒凝尊体康胜姪男女各长成东茔毎烦照管感涕不可言某到不旬日又有起居舍人之命方力辞免年嵗间当请一乡郡归去渐谋退省耳未即瞻奉万乞以时自重又子由亦有司谏之命想不久到京东茔芟松甚烦照管如更合芟间告兄与杨五哥略徃覰当分明数㸃根槎交付佃户免致辄便偷斫也不然与出榜立赏召人告偷斫者亦佳一切告留意相度阿胶半斤真阿井水煎者青州贡枣五斤充信而已京师有干乞示及与乡人某去乡十八年老人半去后生皆不识面坟墓手种木已径尺矣此心岂甞一日忘归哉久放山泽乍入朝市张皇失次触目非所好也但久与子由别乍得一处不为喜幸然此郎君乃作谏官岂敢望久留者相知之深故详及一二与杨元素三首奉别忽将二载未甞定居到阙以来人事衮衮不皇上问愧仰深矣比日切想起居佳胜近闻小人辄黩左右此何品类也乃敢如此信知困中无种不有想以道眼观之何啻蚊蝱一笑可也知故旧皆已还朝坐念老兄独在江湖未免慨叹也更冀顺时为国自重冗迫不及详又忝命过分皆出素奨碌碌无补日忧愧耳舍弟适患赤目未能上状又适有乡信堂兄承议䘮亡悲痛中不能尽区区恕之恕之都下有干示及又陈佥主簿闻公已荐之感戴之懐如亲受赐也幸为始终成之此人实无他肠可保信也不罪与陈季常某局事虽清简而京辇之下岂有闲人不觉刼劫过日劳而无补颜发苍然见必笑也子由同省日夕相对此为厚幸公小疾虽平不可忽善言不离口善药不离手此乃古人之要言可书之座右也药物有彼中难得须此干置者千万不外如闻公有意入京不知几时可来如得一㑹何幸如之栁一已在此一访值出未见也僦居在蒲池寺去此稍逺数日颇有新事左揆已出陈州君实代之蹇老知和州授之庐签余不能尽报去刘莘老中丞旦夕授也黄安中龙直知越州静菴不管闲事最妙最妙与潘彦明四首辱书喜承起居佳胜眷聚各佳某老病还朝不为久计已乞郡矣何时扁舟还乡一过旧栖溷乱故人旬日而去言之怅然大热千万保爱又久不闻问方増渴仰忽领手字方知丈丈倾逝闻之悲怛不可言比日追慕之余孝履且支持否某衰病懐归梦想江上又闻耆旧凋䘮可胜悽惋未由徃慰惟冀节哀自重以毕后事又东坡甚烦葺治乳媪坟亦䝉留意感戴不可言令子各计安宝儿想见颀然矣郭兴宗旧疾必全平愈酒坊果如意否韩氏园亭曽与葺乎若果有亭榭佳者可以小图示及当为作名写牌然非华事者则不足名也张医博计安胜一塲灾患且喜无事风颠不少减否何亲必安竹园复増葺否以上诸人各为再三申意仆暂出茍禄耳终不久客尘间东坡不可令荒茀终当作主与诸君游如昔日也愿遍致此意又近附黄兵书必达比日孝履何如刘全父来颇闻动止殊慰想念京尘衮衮无佳想缅懐昔游怅惘而已昌言及诸故人皆未及书必察其少暇伸意伸意乍暄千万节哀自重与王庆源二首久不奉状愧仰増积即日逺想起居佳胜叔丈脱屣缙绅放懐田里絶人逺矣某罪废流落今复强颜周行有愧而已若圣恩怜其老钝年嵗间乞与一乡郡归陪杖屦复讲昔日江上携壶借草之乐只是不得拽脚相送先发遣酒壶归瑞草桥于义俭矣记得否呵呵何幸如之未间惟望厚自頥养以享无疆之寿又逺沐寄示老手髙风咏叹不已甚欲和谢公私纷纷少暇竟未果悚悚七八两秀才各计安为学想日益早奋埸屋慰亲意也知宅醖甚竒日与蔡子华阳君素聚㑹毎念此即致仕之兴愈浓也示谕要画酒后信手岂能复佳寄一扇一小轴去作笑耳答佛印禅师经年不闻法音经术荒澁无与锄治忽致手教累幅稍觉洒然仍审比来起居佳胜行役二年水陆万里近方弛担老病不复徃日而都下人事十倍于外吁可畏也复欲如去年相对溪上闻八万四千偈岂可得哉南望山门临书悽断苦寒为衆自重与王文甫多时不奉书思仰不去心比日履兹酷暑体中佳胜数日以伏暑下府初安乏力而潘二丈速行略奉此数字殊不尽意西山诗一册当今能文之士多在其间并拙诗亲冩与邓圣求诗同纳上或能为入石安溪亦佳不然写放壁中可也与运判应之多日不接奉渴仰殊深大热伏想起居佳胜承旦夕启行无缘徃别乡里何幸被䝉岂弟之政但贤者逺去有识所叹也冲犯酷暑千万自爱与范子功二首违濶嵗月书问不继自咎之深殆无所容伏惟盛徳雅度有以容之比日切计镇抚之暇台候万福某䝉庇粗遣骤迁过分备员无补惟雅眷有以教督之乃幸毒热伏冀顺时为国自重又久疎上问愧仰増剧承轩斾将至起居佳胜欣慰不已暂还旧席即膺柄用舆议所属小子得少託余庇尤为厚幸区区即遂面究与知县十首纷冗久疎上问辱书感愧比日履兹春温起居何如末由展奉徒深渴仰尚冀保练以慰区区又近屡辱书数裁谢但苦冗中不尽意耳比日起居何如惠笋已拜赐新竒之味逺能分惠感愧无已又频示诲感服勤眷乍暄伏计尊体佳胜前去当入府果尔否又近者叠辱临访纷冗中不尽所懐枉手教具审起居佳胜感慰兼集何日复入城得少款聚未间万万自重又近辱回教感慰深矣比日履兹伏暑起居清胜咫尺莫由㑹遇引领来尘庶几少尽区区未间万万自重又人来辱手教承比日起居佳胜思企髙义未缘款奉临书怅惘示谕书醉公石固佳但目昏罢倦毎书过百十字辄意阑恐旦夕少暇耳毒热万万以时自重又近日虽获一再见终不尽区区辱书告别又不即裁答可量愧悚宿昔稍凉起居胜常景物渐嘉邑事多暇想有以为乐此外万万自重又叠辱手教感慰兼集邑事清简起居胜常小儿䝉不鄙外荷徳殊深矣未由接奉千万以时自重又儿子遂获託庇知幸鲁钝多不及事惟痛与督励也切祝切祝晋卿相见殿门外惘然如梦中人也人世何者非梦耶亦不足多谈但喜其容貌蔚然如故非有过人能如是耶又昨日辱示佳篇词韵髙絶非此句无以发扬醉公也雨冷起居佳否二碑纳上与人二首辱教伏承尊体康胜某以拘文不克造请初不知微恙今闻已安愈甚慰驰仰然犹当倍加保爱也又违濶忽复周嵗思仰日深冲涉薄冷起居清胜即获瞻奉下情欣跃区区併遂面尽与张正巳特承访别愧企良深晴寒起居佳胜宝月书信并念二姪一书烦从者附行不讶不讶正寒冲冐千万加爱答李方叔承示新文如子骏行状丰容隽状甚可贵也有文如此何忧不达相知之久当与朋友共之至于富贵则有命矣非绵力所能必致姑务安贫守道使志业益充自当有获鄙言拙直久乃信耳幸照察答毛滂再辱示手教伏审酷热起居清胜见谕某何敢当徐思之当不尔非足下相期之逺某安得闻此言感愧深矣体中微不佳奉答草草与王庆源三首久不上状愧仰増积即日退居多暇尊体胜常某进职北扉皆出奨庇自顷流落江湖日欲还乡追陪杖屦为江路借草之游梦想见之今日国恩深重忧责殊大报塞愈难退居何日西望惋怅殆不胜懐想叔丈与丈人及诸姪嵗时相遇乐不可名虽清贫难堪然熬波之余必及鸰原应不甚寂寞也嵗晚苦寒伏乞保重又近奉慰疏必达比日尊体何如某与幼弱凡百粗遣人生悲乐过眼如梦幻不足追惟以时自娱为上䇿也某名位过分日负忧责惟得幅巾还乡平生之愿足矣幸公千万保爱得为江边携壶借草之游乐如之何又向要红带今寄一条去却是小儿子辈闻翁要此颇尽功勾当钉造不知称尊意否拙诗一首并黄秦二君皆当今以诗文名世者各赋一首写作黄素经一巻并託孙子发宣徳寄上京师有所须但请示及答刘贡父某江湖之人久留辇下如在樊笼岂复佳思也人情责重百端而衰病不能应副动是罪戾故人知我想复见怜耶后会未可期临书怅惘禅理气术比来加进否世间关身事特有此耳愿更着鞭区区之祷也与范蜀公六首日望旌斾之至不敢复上问不谓髙懐超然不屑世故坚卧莫致有识怅惘然孤风凛然足以下激頺靡虽非赫赫可指之功其于二圣忠厚之治所补多矣比日履兹寒凝台候何如未由瞻奉伏冀万万为国自重又某碌碌无补久窃非据又舍弟继进皆以疎愚处必争之地公议未厌岂可久安非逺当乞一郡以自効或得过谒少闻诲语大幸也始者窃意丈夫絶意轩冕然犹当强到阙一见嗣圣今乃确然如此殊乖素望然士大夫甚髙此举也冗中不尽区区又伏承归政得请恩礼优异伏惟庆慰公孤风亮节久信天下而有识今日尤复归心勉强蹔起以慰二圣大望幡然复退以安无穷之福出处之间雍容自得真可为后世法矣官守所縻不获躬诣谨奉手启区区万一又今晩忽得报承子丰承事遽至大故闻之悲痛殆不可言美才懿行期之逺到今乃止此士友所共痛惜而况姻戚之厚悲惋可量丈丈髙年罹此苦毒有识忧悬伏惟髙明痛以理遣割难忍之爱上为朝廷下为子孙亲友自重不胜缕缕又近者子丰携长子承务见过见其风骨秀整闻向下二子甚竒死生寿夭皆常事惟有后可以少慰丈丈意幸以此自遣又子功淳父皆欲谒告省觐某恨不同徃晓解左右临书悽怆与杨元素二首向驰贺缄及因李教授行附问各巳达否比日履兹微凉台候何似某䝉庇粗遣如闻公欲一谒元老果否不若遂游庐阜况职当按行他日世事一复奉诿欲为此行岂可得哉余惟万万为人自重又某近数章请郡未允数日来杜门待命期于必得耳公必闻其畧葢为台谏所不容也昔之君子惟荆是师今之君子惟温是随所随不同其为随一也老弟与温相知至深始终无间然多不随耳致此烦言葢始于此然进退得䘮齐之久矣皆不足道老兄相知之深恐愿闻之不须为人言也令子必得信计安与张太保安道某以不善俯仰屡致纷纷想已闻其详近者凡四请郡杜门待命几二十日文母英圣深照情伪徳音琅然中外耸服几至有所行遣而诸公燮和之数日有㫖与言者数君皆促供职明日皆当见葢不敢兼卧嫌若复伸前请尔䝉知爱之深不敢不尽幸为察之褊浅多忤有愧教诲之素临书悒悒与李端伯寳文三首自附启河朔尔后纷纷不获继问左右比日伏审镇抚之暇台候万福蜀中本易治而或者扰之公既深得民情而民亦素服公政切想下车以来笑谈无事行春之乐无由託后乘陪賔客之末但深想望舍弟锁宿殿庐未及奉状又张君房助教陵井人本治儒术巳而为医有过人者识病通变而性极厚恐欲知之某宠禄过分碌碌无补久以为愧近屡请郡未获若得归扫坟墓遂得望见岂胜厚幸但恐政成促召在旦暮尔冗中不尽区区又邑子每来稔闻岂弟之政西南泰然不肖与受赐多矣幸甚幸甚小姪千之初官得在麾下想䝉教诲成就也曽拜闻眉士程遵诲者文词气节皆有可取不知曽请见否答吕元钧三首适辱教值局中不即答悚息悚息热甚尊体佳安隆暑冲冐何不少待秋凉必亮此意非面莫尽香不欲附去恐损其人之髙节纷纷之议未闻其详可否示谕余俟朝中可既又中间承进职虽少慰人望然公当在庙堂此岂足贺也此间语言纷纷比来尤甚士大夫相顾避罪而已何暇及中外利害大计乎示谕但闵然而已非久季常人行当尽区区又屡与令子语钦爱才美但尚屈太官未厌公论耳季常近得书亦见黄州人言体气颇安壮但口眼微动耳来求药物已寄去余具令子口白答史彦明主簿二首别后冗懒相因不果上问愧企増剧逺辱书教感服深矣比日起居何如衰病懐归请郡未获何时展奉少道宛结嵗晚厚爱少慰区区又新宁想未赴上前所欲发书至时可示谕也程懿叔去后旅思牢落闻已到郡矣寄惠秋石极感留意新春龙鹤菜根有味举箸想复见忆耶与千之姪独立不惧者惟司马君实与叔兄弟耳万事委命直道而行纵以此窜逐所获多矣因风寄书此外勤学自爱近来史学凋废去嵗作试官问史传中事无一两人详者可读史书为益不少也与杨君素二首奉别忽二十年思仰日深书问不继每日以为愧比日动止何似子姪十九兄弟逺来得闻尊体康健异常不胜庆慰知骑驴出入步履如飞能登木自採茘枝此希世竒事也虽寿考自天亦是身心空闲自然得道也某衰倦早白日夜懐归会见之期想亦不逺更望顺时自重少慰区区因孙宣徳归附手启上问又某去乡二十一年里中尊宿零落殆尽惟公龟鹤不老松柏益茂此大庆也无以表意辄送暖脚铜缶一枚每夜热汤注满密塞其口仍以布单褁之可以达旦不冷也道气想不假此聊致区区之意而已令子三七秀才及外甥十一郎各计安与黄州故人某宠禄过分忧责自重颜衰鬓秃不复江上形容也屡乞郡未得但懐想曩游发于梦想也洗眼揩牙药得之幸甚切望挂意覆盆子必已採得望多寄也都下有干示及十二十三两先辈各致区区忙甚未及书艾清臣亦然京师冗迫殊不款曲也答龎安常二首久不为问思企日深过辱存记逺枉书教具闻起居佳胜感慰兼集惠示伤寒论真得古圣贤救人之意岂独为传世不朽之资葢已义贯幽明矣谨当为作题首一篇寄去方苦多事故未能便付去人然亦不久作也老倦甚矣秋初决当求去未知何日㑹见临书惘惘惟万万以时自爱又人生浮脆何者为可恃如君能着书传后有几念此便当为作数百字仍欲送杭州开板也知之答程懿叔人来辱书喜知起居佳胜眷爱各万福郡政清暇稍有乐事处以无心强梗自服甚善甚善所望于吾弟也某凡百如昨但碎累各病医人不离门劳费百端日有外补之兴行先尚未到亦不闻逺近之耗未缘㑹合新春保练别膺殊渥答李方叔三首叠辱手教愧荷不已雪寒起居佳胜示谕固识孝心深至然某从来不独不作不书铭志但缘子孙欲追述祖考而作者皆未甞措手也近日与温公作行状书墓志者独以公甞为先妣墓铭不可不报耳其他决不为所辞者衆矣不可独应命想必获罪左右然公度某无他意意尽于此矣悚息悚息又承遂举三十䘮哀劳极矣此古人事复见于今恨不能兼助耳不易不易阡表与墓志异名而同实固难如教不罪不罪某暮归困甚来人又立行不复覼缕又某以虚名过实士大夫不察责望逾涯朽钝不能副其求复致纷纷欲自致省静寡过之地以饯余年不知果得此愿否故人见爱以徳不应更虚华粉餙以重其不幸承示谕但有愧汗耳与王定国数日卧病在告不审起居佳否知今日㑹两壻清虚隂森正好剧饮坐无狂客冰玉相对得无少澹否扶病暂起见与子由简大骂书尺徃还正是扰人可憎之物公乃以此为喜怒乎仙人王逺云得此书当复剧口大骂之固应尔然而不可以徒骂也知公澹甚徃发一笑张十七必在坐幸仰意与李端叔辱书并示伯时所画地藏某本无此学安能知其所得于古者为谁何但知其为轶妙而造神能于道子之外探顾陆古意耳公与伯时想皆期我于度数之表故特相示耶有近评呉画百十字辄封呈并画纳上与李伯时辱手示及惠新醖感愧殊深即日起居佳胜洗玉池铭更写得小字一本比之大字者稍精请用陈伯修之说更刻于石柱上为家人还奉谢与范纯父三辱示谕鄙意不移公休之餽人子之心也不肖之辞夙昔之分也某已领其意而辞其物物有齐量意岂有穷哉昔人已聘还圭璋庶几此义与辩才禅师三首久不奉书愧仰増深比日切惟法履佳休某忝冐过分碌碌无补日望东南一小郡庶几临老复闻法音尚冀以时为衆自爱又某尚与儿子竺僧名迨于观音前剃落权寄缁褐去嵗明堂恩已奏授承务郎谨与买得度牒一道以赎此子今附赵君赍纳取老师意剃度一人仍吿于观音前略祝愿过悚息悚息又某有少㣲愿须至仰烦切料慈照必不见罪某与舍弟某舍绢一百疋奉为先君霸州文安县主簿累赠中大夫先妣武昌郡太君程氏造地藏菩萨一尊并座及侍者二人菩萨身之大小如中形人所费尽以此绢而巳若钱少即省缕刻之工可也乞为指挥选匠便造造成示及专求便船迎取欲京师寺中供养也烦劳神用愧悚不已与浴室用公去乡久不复相闻知得来示及退翁书乃审公正信法子而吾先友史彦辅十三丈之甥也又承寄示正信偈颂塔铭感叹不可言比日法体胜常知长讲起信自讲入禅把揽放船甚善甚善辄题数句塔铭后以补阙逸未即相见千万为法自重大雪后手冻不复成字与张元明二首数日起居佳否有一诠秘大师者与之久故患痢后肠滑甚困欲烦一徃视疗之可否在兴国寺戒坛院此一髙行僧也便同作福田呵呵又数日起居佳胜适在院中得王郎简帖如此今封呈切告辍忙一徃他必不敢苛留且请周念副此人友爱急难之心切望切望与家复礼前日辱访别怅恋不巳隂寒起居佳否送行诗别写得一本都胜前日书者复纳去逺道万万自重答刘元忠三首专人辱书承昆仲逺寄诗文读之喜慰殆不可言喜谏议公之有子也比日雪寒起居佳否诗文皆大佳然法曹君所制尤佳也为之不已何所不至辄出一诗为谢取笑取笑未由披奉千万节哀自重又闻爱弟倾逝手足之痛如何可言奈何奈何盛徳之后何乃止此寿夭黙定非追悼所及千万寛中自爱而已无由面慰临纸哽塞又先公传久欲作以官事衮衮未暇成当即寄去也所要白云居士字不知足下自谓耶抑为他人求也既不识其人不欲便写若乃是自谓则未愿足下为此名号也必亮此言黄素却写一絶句纳去不讶答王庆源久不奉书愧仰兼极令姪元直逺访首出教字感慰之懐未易尽陈比日履兹春和尊体何如某为郡粗遣衰病懐归日欲致仕既忝侍从理难骤去须自藩镇乞小郡自小郡乞宫观然后可得也自数年日夜营此近已乞越虽未可知而经营不已会当得之致仕有期则拜见不逺矣惟望倍加保啬庶归乡日犹能陪侍杖屦上下山谷间也楮冠玳簮聊表逺意玳簮已七八十年物阅数名公矣幸服用之与引伴髙丽练承议三首辱回教感服不已数日极寒徒御良苦切惟起居佳胜早潮不知应否想不出今晚必渡引望饥渴专人候问又来日若晚渡酒五行已夜矣本州旧例虽夜已深人使犹秉烛复谒当夜下书请次日大排不知如何又二十日正是国忌若待二十一日大排又过三日勅限不知可打散不坐否乞一一示谕得以预备也又中使已到三十里若髙丽使只今来辞酒罢却可迎中使老业未尽有此苍忙望公慈造一言得只今上马为幸与潘彦明二首久不奉书切惟起居佳胜老拙凡百如旧出守旧治颇得湖山之乐但嵗灾伤拯救劳弊无复齐安放懐自得之娯也彦明与故人诸公颇见念否何时㑹合临纸惘惘新春万万自重又两儿子新妇各为老乳母任氏作烧化衣服几件敢烦长者丁嘱一干人令剰买纸钱数束仍厚铺新刍于坟前一酹而烧之勿触动为佳恃眷念之深必不罪干凂悚息悚息与程懿叔二首稍不闻问思企増剧比日起居何如贵眷各安胜广东近亦得书甚安子由使虏亦还矣某近忽苦腰痛在假数日今虽强出视事尚未全健已乞宣城或宫观去此虽暂病亦欲渐为退休之计耳吾弟治绩逺闻当即召用少慰公议又承拜命移漕巴峡薄慰衆望方欲奉书使至辱教字且审起居清胜懿叔才地治状当召还清近此何足道得一省坟墓仍见亲知为可贺耳衰病疲厌何时北趋归路仰羡而已知在江上咫尺莫缘一见临纸惘惘答闻复上人辱书并诗诵味不释手感慰之极比日起居何如示谕欲以髙丈发明儒释固所望于左右也某数日病在告今日颇快来旦欲出视事然尚少力粗和得来诗未能尽意花瓷不难得但去人已负重后信当致也诗中似欲之故及未相见间万万自爱与赵徳麟二首候吏来特承书教礼意兼重感怍不已比日起居何如养痾便郡得亲宗彦幸甚行役迫遽裁谢草略想䝉恕察又明守一书託为致之育王大觉禅师仁庙旧所礼遇甞见御笔赐偈颂其略云伏覩大觉禅师其敬之如此今闻其困于小人之言几不安其居可叹可叹太守聪明老成必能安全之愿公因语欵曲一言正使凡僧犹当以仁庙之故加礼而况其人道徳文采雅重一时乎此老今年八十二若不安全当使何往恐朝廷闻之亦未必喜也某方与撰宸奎阁记旦夕附去公若见此老当为致意东坡全集巻八十二东坡全集卷八十三钦定四库全书东坡全集巻八十三宋蘓轼撰尺牍一百十一首与大觉禅师琏公二首奉别二十五年几一世矣㑹见无时此懐可知到此日欲奉书因循至今辱书具审起居安稳南方耆旧彫落惟明有老师杭有辩才道俗所共依仰葢一时盛事比来时得从辩才游老病昏塞颇有所警发恨不得一见老师更与鑚磨也嵗暮山中寒苦千万为衆自重又要作宸奎阁碑谨以撰成衰朽废学不知堪上石否见参寥説禅师出京日英庙赐手诏其畧云任性住持者不知果有否如有窃请録示全文欲添入此一节窃望仔细録到即便添入仍大字写一本付侍者赍归上石也惟速为妙碑上别作一碑首如唐以前制度刻字额十五字仍刻二龙夹之碑身上更不冩题自古制如此最后方写年月撰人衔位姓名更不用着立石人及在任人名衔此乃近世俗气极不典也下为龟趺承之请令知事僧依此与大别才老三首专人来辱书伏承法体清胜甚慰想望山门虚寂长夏安隠燕坐湛然得无所得无缘面话惟万万自重又昨日辱访冗迫未遑诣谢领手教具审法履胜常为慰语録䝉借开发䝉鄙为惠甚厚又衰疾无状衆所鄙逺禅师超然絶俗乃肯惠顾此意之厚如何可忘还山以来道体何如相见杳未有期日深驰仰寒凝为衆自重与承天明老五首近辱临访纷冗不遂欵接愧企无量比日道体何如法涌赴阙道俗一意皆欲公嗣此道塲缘契已定想便屈临副此诚仰余非面莫究又人还辱书䝉峻拒不识道眼有何採择深所未谕也衆意坚甚计虽百却不已幸早戒途比日起居何如即见不复覼缕又衆诣漕台敦请已许为行下相次新太守过此当力求之想亦必劝行吾师岂能尽违之耶至时不免来此不如今日赴衰病之请却非世情也又法涌始者甚不欲赴法云而张都尉之请既坚遂不能违亦云契缘在彼非力辞可免法涌既不得免则吾师今者亦必无缘辞避幸便副衆心毋烦再三也钦企钦企又适辱书知不违衆愿即当西渡喜慰之至比日法履康胜某虽被㫖去郡犹能少留及见升堂闻第一义也与佛印禅师三首治行草草不复上问忽奉手笔旷若发䝉且审比日戒体轻安又承退席云卧尤仰髙风也未缘展晤引跂尤剧又久不奉书忽辱惠教具审徂暑戒体轻安承有金山之召应便领徒东来丛林法席得公临之与长芦对峙名压淮右岂不盛哉渴闻至论当复咨叩惟早趣装途中善爱又尘劳衮衮忽得来书读之如蓬蒿藜藋之迳而闻謦欬之音可胜慰恱且审即日法履轻安又重以慰也某䝉恩擢寘词林进陪经幄是为儒者之极荣实出禅师之善祷也余热千万自重与孙正孺二首数日前因来人奉书必达比日伏想履兹余热起居佳胜某已八上章乞郡旦夕必有指麾且辍忙为公作得送行诗跋尾以先祖讳故不欲作冠篇也未由㑹合千万保爱又某顽健稍胜昔日老兄眠食不衰否濶逺无他嘱惟倍万保啬而已勿将作汎汎常语过耳也千万千万入石时莫用边花栏界之类古碑惟石上有书字耳少着花草栏界便俗状也不罪不罪偶与子由饮半盏酒便大醉不成字与王元直别久思咏春深不审起居佳否眷爱各康胜某与二十七娘甚安小添寄叔并无恙新珠必甚长成诸亲各安旅宦寡悰思归末由岂胜恨恨某为权倖所疾久矣然捃摭无获徒劳掀搅取笑四方耳不烦逺忧未缘㑹聚惟冀以时珍卫答王圣美昨日庭中望见喜慰久渴辱教伏承尊体佳胜无缘造门尚冀邂逅复少须臾人还布谢草草答青州张秘校承携长笺下访不克迎奉为愧经宿伏惟尊履佳胜示谕乃宰物者之事非不肖所能致也幸赐亮与王庆源之子某自去嵗闻宣义叔丈倾逝寻逓中奉慰疏必已闻达尔后纷冗少暇继以行役不定久阙书问愧悚不已叔丈平昔以文行着称乡闾于塲屋晩乃少遂终不振显惟望昆仲力学砥砺以显扬不坠为心乃未戚区区之望也因信惠一二字与王正夫朝奉三首逓中辱书人至复枉手示併増感慰即日起居如宜襄事薄遽哀苦至矣无由助执绋临纸惋叹尚冀寛中毋毁以就逺业又大年哀词恨拙讷不尽盛徳聊塞孝心万一何日西行倾想之极曹子方因㑹致区区又惠示志文伏读感叹拙词何足刻石媿媿子方见过闻动止为慰余非面莫究答杨礼先三首新嵗日欲徃见纷纷未由辱简承尊体已安复感慰兼集厚贶狨皮石砚蜡烛物意两重不敢违命但有媿灼又话别草草惘然不已信宿起居佳胜明日果成行否拙诗聊发一笑又久濶违聚喜慰不可言但苦都下纷纷不尽欵意别来思仰増剧亟辱手教承已到郡起居康福眷爱各无恙寄示石刻暴扬鄙拙极为悚怍衰病懐归又复嵗暮牢落可知切想坐颍之余日与知旧徃还此乐可羡也与潮守王朝请涤二首承寄示士民所投牒及韩公庙图此古之贤守留意于教化者所为非簿书俗吏之所及也顾不肖何足以记此公意既尔衆复过聴亦不敢固辞但迫行冗甚未暇成之愿稍寛假逓中附徃也子野诚有过人公能礼之甚善向䝉宠惠髙文钦味不已但老懒废学无以塞盛意悚怍而已又承谕欲撰韩公庙碑万里逺意不敢复以浅陋为词谨以撰成付来价其一已先遁矣巻中者乃某手书碑様止令书史録去请依碑様止摹刻手书碑首既有大书十字碑中不用再冩题目及碑中既有太守姓名碑后更不用冩诸官衔位此古碑制度不须狥流俗之意也但一切依此様仍不用周回及碑首花草拦界之类只于浄石上模字不着一物为佳也若公已替即告封此简与呉道人勾当也与呉子野文公庙碑近已寄去潮州自文公未到则已有文行之士如赵徳者葢风俗之美久矣先伯父与陈文惠公相知公在政府未甞一日忘潮也云潮人虽小民亦知礼义信如子野言也碑中已具论矣然谓瓦屋始于文公者则恐不然甞见文惠公与伯父书云岭外瓦屋始于宋广平自尔延及支郡而潮尤盛鱼鳞鸟翼信如张燕公之言也以文惠书考之则文公前已有瓦屋矣传莫若实故碑中不欲书此也察之荅龟山长老四首忽辱书感慰无量此日法履佳否名为实賔学者之意师何用此重烦示谕过当未缘展晤千万为衆自重又张君予都尉闻是旧檀越为奏海照之号今託林承议附纳勑牒请作一书致君予贵知到也本欲为书海照堂大字作牌纳去屡冩皆不佳不可用非久待告文安国为作篆字也又奉别忽半年思仰无穷比日履兹余寒法体何如侧闻居山渐久道俗向服新命既下想慰衆意未瞻奉间千万以时自重又前者过谒虽不欵留然开慰巳多矣辱书审闻别后法履清胜山门久隳经始为劳然龙象所在淮山巳自改观矣未期㑹集幸为衆自爱与佛印禅师二首阻濶忽复嵗暮忽枉教翰具审法履佳胜久不至京只衰疾倦于游从无有㑹晤之日惟冀良食自爱烦置白挂甚愧厚意赐茶五角聊以将意余冀倍万保练又人至承诲示知俶装取道㑹见不逺岂胜欣慰向冷跋涉自爱答王定国二首辱书感慰谤焰已熄端居委命甚善然所云百念灰灭万事懒作则亦过矣丈夫功名在晚节者甚多定国岂愧古人哉某未甞求事但事来即不以大小为之在杭所施亦何足道但无愧怍而已过䝉示谕慙汗若使定国居此所为当更惊人亦岂特止此而已本州职官董华宻人能具道政事叹服不已但恨公命未通尔静以待之勿令中途龃龉自然获济如国手棊不须大段用意终局便须赢也又张公卧病不胜忧悬急要文集不敢不附去在任二年到京数月无顷刻暇时公属我文集当有所删润虽不肖岂敢知此然公知我之深举世无比安敢复有形迹实愿倾副公万一故不敢草草编録到颍方有少暇正欲编次而遽索之且乞定国一言检阅仍以相付幸也与赵徳麟二首数日不接思渴之至冲冒风雪起居何如端居者知愧矣佛陁波利之虐一至此耶乃知退之排斥不为无理也呵呵酒二壶迎劳惟加鞭又昨日幸接笑语今日知举挂闻之后时不及徃慰悚息悚息三日臂痛今日幸减録旧诗一篇奉呈闻公亦欲借示诗藁幸付去人上清宫成而有徳音意谓守臣当有贺表如何如何谋之于公幸略垂示与辩才禅师别来思仰日深比日道体何如某幸于閙中抽头得此闲郡虽未能超然逺引亦退老之渐也思企呉越诸道友及江山之胜不去心或更送老请㑹稽一次老师必能为此一郡道俗少留山中勿便归安养不肖更得少接清游何幸如之惟千万保爱答参寥二首两得手书具审法体佳胜辩才遂化去虽来去本无而情钟我辈不免悽怆也今有奠文一首并银二两託为致茶果一奠之颍师得书且喜进道纸尾待得闲冩去余惟万万自重又某在颍一味适其自得也承惠家园新茗珍感之至紫衣脚色已付钱今冬必得已託王晋卿取附逓至智果也四公子亭他辈非吝但近日人言尤可畏薄恶之甚故未可也必深悉此颍上人道业必进託为传语聪公病懒不冩书不讶不讶迈已赴河间来书续附去次少游近致一塲閙皆羣小忌其超拔也今且无事闲知之与汪道济二首专使至辱书感服存记且审比来起居佳胜甚慰驰仰未卜㑹见惟祈保练又某见报移汶上而勅未下老病不堪寄任方欲力辞未知得免否令子日夕相见甚安知之与范纯父侍郎二首到颍半年始此上问懒慢之罪踧踖无地中间辱书及承拜命贰卿亦深庆慰然公议望公在禁林想即有此拜也春暖起居何如某移广陵甚幸舍弟欲某一到都下乞见而行路既稍近而老病务省事且自颍入淮矣不克一别临书惘惘又某衰病日侵而使客旁午髙丽复至公私劳弊殆不能堪但以连嵗灾伤不敢别乞小郡然来年阙食之忧未知攸济日俟罪谴而已李唐夫一宅甚安沉酣江山旬日忘归非久赴任也与明父权府提刑到官半嵗依庇徳宇获遂解去感服深矣临行宠饯再三益愧眷厚别后切想起居佳胜某已达泗上迎送人等谨遣还府今日留一飰晩遂发去逾逺左右回望怅然尚冀保练以须显拜与孔毅父二首到扬吏事清暇而人事十倍于杭甚非老拙所堪也熟观所厯数路民皆积欠为大患仁圣抚养八年而民未苏者正坐此事耳方欲出力理会谁肯少助我者乎此间去公咫尺耳而过往妄造言语者或云公欲括田而招兵近问得皆虚想出于欲邀功赏而不愿公来者乎事之济否皆天也君子尽心而已无由面见临纸惘惘又到此得所赐书即于逓中上谢岂不达耶续䝉示谕王景寻文集某犹及从其人游当依所教然近日士大夫以某不作铭志故变文为集引耳已屡辞之今恐未可遽作也不罪不罪前日得舍弟书报志公婢偶伤火汤初甚惊惋连得书巳全安无痕矣恐要知在京数日见其慧利长进无病后母抚之如己出也除夜纷纷奉启不谨与范纯夫四首别后不一奉书懒慢之罪未有以解然别时亦先自陈矣比日履兹初冬起居佳胜切闻屡进拜喜抃无量与子功同侍迩英此最缙绅之所荣慕又闻有㫖许讲罢奏事想日有补正也未缘㑹合千万自重又奉书不数愧仰可知辱手教且审起居佳胜为慰某凡百粗遣闻天官之除老病有加那复堪此即当力辞乞闲郡尔侧聆大用以快羣望未间千万以时自重不宣又忠文公碑固所愿託附但平生本不为此中间数公葢不得已不欲卒负初心自出都后更不作不冩已辞数家矣如大观其一也今不可复冩千万亮察鲁直日㑹且致区区两辱书皆未答直懒尔别无说然鲁直不容我谁复能容我者又前日见报知新拜即欲奉书为贺又恐草草念行役间迫猝未能便如礼故不免发数字想不深讶不寐之喜岂独以乐正好善之故耶更不必尽谈公议所属想公有以处之矣私意但望公不力辞若又力辞乃似辞难矣余亦见子由书中乍热起居何如乍逺千万为道自爱答赵徳麟二首人来辱书伏审履兹畏暑起居佳胜为慰见念之深正如懐仰之意不肖独赖晁无咎在此方忧其去若果得徳麟为代真天假老拙也既未欲来此寄居常令为于髙邮寻安下处续当驰报也未间万万自重又别后思仰不可言窃计起居佳胜得舍弟书奉太夫人久服药近已康复伏惟懽庆到郡两月公私劳冗有稽上问想未深责㑹合未期惟冀侍奉外千万保重与人三首钦服下风为日久矣迟暮相从倾葢如故非气类自然抑宿昔缘契也人来辱手教得闻起居胜常堂上康福感慰深矣某凡百如故又得无咎切磨知幸又久别思咏日深衰疾多故人事弛废过䝉手书存録益用愧负比日起居佳胜如闻已有召命想即超用以慰公论未间万万为国自重又出守幸获相聚每得见翛然忘归为益多矣别来起居何如到扬人事纷纷坐想清游可复得哉乍热千万保重与范子功四首见舍弟说知得雍信幼孙夭逝闻之怛然便欲往见从者已𣪚去窃想慈念之深不能无动然竟亦何益惟千万以理照遣旦夕面究又辱教承晚来起居佳胜团茶及匣子香药夹等已领珍感珍感栗子之求不太亷乎便不得更送一箇笓篱耶呵呵又宿来起居佳胜巳驰简邀伯扬来日会启圣公能枉辔甚幸子由明日奠酹后便徃启圣公可到彼早食也某畧到押赐处便徃又广严之会谨如教计必请陈四也分惠佳茒感感独饮一杯遂醉书不成字答李方叔六首别后音问缺然忽承惠教愧仰何胜秋暑未过起居何如未由会面万万顺时珍重又专人辱启事长书及手简累幅意贶甚厚非所敢当又䝉教以不逮非君子直亮期人之逺何以及此然衰病之余岂任此责愧悚之极比日起居佳胜惠示狨皮等物皆所不敢当礼曹之传葢妄也信元不发却付来人葢近日亲知所寄示一切辞之非独于左右也千万恕察知非久入京见访幸甚未间千万珍重不宣又前日所贶髙文极为竒丽但过相粉饰深非所望殆是益其疾耳无由徃谢悚汗不已又近日虽获屡见迫于多故不尽区区别来辱书且喜体中佳胜某方杜门请郡章四上未允方更请耳会见未可期千万顺时自爱至祷又前日辱访客衆不及欵话两三日又无缘接奉思企不可言手教为贶慙感无量苦寒诸况何如常日不独以禁令不得瞻奉又以差馆伴纷纷殊不暇也衰病疲曳欲脱而不可得可胜叹耶人还不一又连日殿门祇候不果致问辱简承起居佳胜来日行香罢又须一弔康公晚乃归方叔能枉访夜话为别甚幸余留面话荅潘彦明辱书感慰无量比日起居何如别来不觉九年衰病有加归休何日徃来纷纷徒有愧叹知东坡甚葺治故人仍复徃还其间否㑹合无期临纸怅惘与鞠持正二首两日薄有秋气伏想起居佳胜蜀人蒲永昇临孙知㣲水图四面颇为雄爽杜子美所谓白波吹素壁者愿挂公斋中真可以一洗残暑也近晚上谒次又知腹疾㣲作想即平愈文登虽稍逺百事可乐岛中出一药名白石芝者香味初若嚼茶久之甚美闻甚益人不可不白公知也白石芝状如石耳而有香味惟此为辨秘之秘之答赵徳麟三首累辱手教感慰无量比日起居佳胜大礼日近随分冗迫未得即见贤者深増怅惘也乍寒万万以时自重又纷纷尚未暇徃见思企之极隂寒起居佳胜否甘酿佳贶辄践前言作赋可转呈安定否无事见临幸甚又辱教承台候佳胜拙疾犹未退尚潮热恶寒也来日必赴盛会未得后日犹恐当谒告也辱意甚宠适㑹如此非所愿幸千万加恕子由固当驰赴也穆公且喜渐安卧病书此不谨与人三首吏役徃还得见风采为幸已多重承存録延顾极厚感佩无量自别来一向冗迫不即裁谢慙负可知令子斋郎至领手教且审起居佳胜乍此暌隔翘想日深尚冀珍调少慰鄙愿又辱示长笺词㫖过重适少冗迫来使不敢久稽未及占词为答想知照未甚讶也惶恐惶恐叠䝉惠长松以扶老病感佩不可言天觉临别时亦许寄来因到彼可为督之药名品方状精详之极非故人留意之深何以及此未有以答厚意但积悲感都下委示及余面究又叠辱临访欲少欵奉多事因循继以卧病负愧深矣知明日启行无缘面别尚冀保练与王贤良近辱临访连日纷冗不及欵奉窃惟起居佳胜宠示新作感服至意答杨济甫久以私挠不作书累䝉惠问且审起居佳胜为慰衰年责咎移殃家室此月一日以疾不起痛悼之深非老人所堪奈何奈何又以受命出帅定武累辞不获须至勉强北行家事寥落懐抱可知因见青神王十六秀才亦为道此会合何时临书凄断惟千万顺时自爱与子安兄四首十九郎兄弟逺至特䝉手诲恭审比来尊体佳胜甚慰系望骨肉久别乍聚问讯亲旧但有感叹知兄杜门守道为乡里推爱弟久客倦游情懐常不佳日望归扫坟墓陪侍左右耳方暑敢冀以时自重又徃䝉示先伯父事迹但有感涕专在卑懐重承诲谕惶悚之至正冗迫中不敢久留来使未暇冩诸亲知书乞为致意非久徧发也又墓表又于行状外寻访得好事皆参验的实石上除字外幸不用花草及栏界之类才着栏界便不古花草尤俗状也唐以前碑文皆无告照管模刻仔细为佳不罪不罪又毎闻乡人言四九五九两姪为学勤谨事举业尤有功审如此吾兄不亡矣惟深念负荷之重益自修饬乃是颜闵之孝贤于毁顿逺矣此间五郎六郎乍失母毁痛难堪亦以此戒之矣吾兄清贫遭此固不易处某亦为一年两丧困于医药殡敛未有以相助且只令杨济甫送二千为一奠余俟少暇也与圣用弟三首圣用小二秀才弟别后冗迫不即奉书想未讶也比日体中佳安今日榜出且喜小十捷解喜慰之极此郎君为学勤至文词成就来春必殊等也前贺无疑向闻弟当复入来想必成行也小十甚安健日夕相见不用忧未相㑹间千万保爱子由为朝陵去未及奉书又十郎司理不及别作书初官但事事遵禀小二叔教诲官事勿茍简公勤静恕勿急求举主曹事办集上官必不汝遗刘漕行父叔与之契旧因见但道此意俟到定州欵曲作书也余惟侍奉外多爱夜中目昏不成字勿讶勿讶又方叔兄未及拜书且为致意子安三哥近有书未及再上状因见亦为致恳与子由某为迫行事冗不及作孙子发书乞为致意近者奏辟吏部胥子初妄执言本官系合入逺人碍辟举条及反覆诘之廼始伏云若今年九月二十七日本官成资后别无遗阙即不该入逺可以奉辟某寻有公文申部乞㑹问本州即见得成资已前有无遗阙凡争数日乃肯据状㑹同请与孙子发言略说与本州官员言早与果决分明回一成资无遗阙文字来免为猾胥妄生枝节或更孙宣徳与一愿就及本州官员及所填替非有服亲一状尤佳京师大扺官不事事而吏横也与参寥吴子野至出颍沙弥行草书潇然有尘外意决知不日脱颕而出不可复没矣可喜可喜近逓中附吕丞相所奏妙总师号牒去必已披受讫即日起居何如某来日出城赴定州南北当又暌隔然请㑹稽之意终未已也当更俟年嵗间耳未会间千万善爱荅范纯父所示连日入问圣候极是极是见说执政逐日入问宗室亦逐日问候也已将简报钱尹令府中差人徧报诸公矣与孙子发二首专人来辱书承近日尊体佳胜䝉许就辟慰浣深矣奏捡附呈已发讫某行期不过九月半间会见不逺更祈顺时自重又贵眷各计安胜公宇已令粗葺什物粗陋然亦粗足更有干示喻涂中幸不滞留早到慰勤迟幸也与钱济明二首别后至今遂不上问想察其家私忧患也逺辱专使手书且审侍奉起居康胜感慰兼极老妻奄忽今巳半年衰病岂复以此自纒但晚景牢落亦人情之不免重烦慰谕铭佩至意然公亦自有爱女之戚初不知奉疏后时慙负不已出守中山谓有缓带之乐而边政頽壊不堪开眼颇费锄治近日逃军衰止盗贼皆出疆矣幕客得李端叔极有助闻两浙连熟呻吟疮痍遂一洗耳何时会合临书惘惘又寄惠洞庭珍苞塞上所不识分饷将吏并戴嘉贶也无以为报亲书松醪一赋为信想发一笑也近得单季隠书云公有一癎药方极神竒某长孙有此病多年不差可见传否如许幸逓中示及与孙子发二首人还辱教具审别后起居佳胜贵眷各康宁至慰至慰某到邢甚健忝乡且亲平时不为不知公因此行观公举措方恨前此知公未尽勉进此道为朋友光宠余惟万万以时自爱又子发以古人自期信道深笃虽穷达在天未可前定然必有闻于时而传于后也幸益自爱重以究逺业临行不尽区区与开元明师二首辱简并惠扇碑及借示木石等皆佳妙但去长物为陆行计无所置之谨留笔一束以领雅意余回纳不讶不讶又辱书具审法履佳胜且知从者甞至符离见待久之感愧深矣借示跋尾石刻足见存诚笃至却附来人纳上元本未㑹集间千万珍重与任徳翁半月不面思企深剧辱书承孝履如宜金陵虽久驻奉伺不至知亦留滞如此某在磁湖夹阻风已累日今日风亦不苦顺且寸进前去恐亦未能逺也不知徳翁今晚能到此否倾渴之至与张元明二首前日承追饯南都又送子由至筠风义之厚以増感慨比日具审起居佳胜万里之别后㑹杳未有期伏乞善加保练又逺辱专人惠书辅以药物极济所乏衰疾有赖矣感刻感刻不知何时还蜀中自此音问遂隔曷胜惘惘与黄元翁某垂老投荒衆所鄙逺见孙提㸃言独有存恤孤旅之意感激不已到治下当作陆行必留数日欵见也答刘无言此行但有感恩知罪省分絶欲守此四言行之终身庶保余年得还田亩但未知有无后命尔与孙子发二首别来思企不可言比日尊体何如某䝉庇粗遣旦夕离南都如闻言者尚纷纷英州之命未保无改也凡百委顺而已幸不深虑愈逺万万以时自重又郡中诸公未能一一奉状因见各为致意过真定见杨采朝议此人有实学隠徳河朔似此者以一二数矣其子廸简亦善吏某已举之矣欲告提刑大夫来年一京削敢烦子发为道此恳或持此简呈宪使又幸一起写书十六七封不能复谨勿罪勿罪与程徳孺在定辱书未裁荅间仓猝南来遂以至今比日窃惟起居佳胜老兄罪大责薄未塞公议再有此命兄弟俱窜家属流离污辱亲旧然业已如此但随缘委命而已任徳翁同行月余其见老兄处忧患次第可具问更不详书也懿叔赴阙今何在因书道区区后㑹无期临书惘惘余热万万以时珍重答钱济明三首专人逺辱书存问加厚感悚无已比日郡事余暇起居何如某到贬所阖门省愆之外无一事也瘴乡风土不问可知少年或可久居老者殊畏之惟絶嗜欲节饮食可以不死此言已书诸绅矣余则信命而已近来亲友书问已絶理势应尔济明独加厚于旧髙义凛然固出天资但愧不肖何以得此会合无期临纸怆恨又近在呉子野处领手教尚稽答谢愧悚之至逺䝉差人固佩荷契义而卓契顺者又可竒也无以答其意与写数纸公可取一阅也寄惠白术极所欲得也牋格甚髙想见风裁回信惟有紫团参一枚疑可以奉亲故不可以微鲜为愧也两儿子曽拜见否凡百想有以训之幼子过相随甚干事且不废学䝉令子惠书回答简率一一封纳必不罪也又岭南家家造酒近得一桂酒法酿成不减王晋卿家碧香亦谪居一喜事也有一颂亲作小字録成切勿示人千万千万答张嘉父久不奉书过辱下遗逺枉教尺具审起居佳胜感慰交集着述想日益富示谕治春秋学此学者本务又何疑焉此书自有妙用学者罕能理㑹若求之绳约中乃近法家者流苛细缴绕竟益何用惟丘明识其妙用然不肯尽谈微见端兆欲使学者自见之故仆以为难葢甞悔少作矣未敢轻论也凡人为文至老多有所悔仆甞悔其少矣然着成一家之言则不容有所悔当且博观而约取如富人之筑大第储其材用既足而后成之然后为得也愚意如此是否夜寒笔冻眼昏不罪不罪荅徐得之二首张君来辱书存问周至感激不已即日哀慕之余孝履如宜某到惠已半年凡百粗遣既习其水土风气絶欲息念之外浩然无疑殊觉安健也儿子过颇了事寝食之余百不知管过亦颇力学长进也子由频得书甚安一家今作四处住惠筠许常也然皆无恙得之见爱之深故详及之不须语人也瞻企邈然临书惘惘乍热惟万万节哀顺变自重又詹使君仁厚君子也极䝉他照管仍不辍携具来相就极与君猷相善每言及相对悽然君猷诸子得耗否十四郎后来修学如何荅呉秀才人来领书且喜尊体佳胜并示归凤赋兴寄逺妙词亦清丽玩味爽然然仆方杜门念咎不愿相知过有粉饰以重其罪此赋自别有所寄则善不肖决不敢当幸察之察之东坡全集巻八十三东坡全集卷八十四钦定四库全书东坡全集巻八十四宋蘓轼撰尺牍八十四首答参寥三首専人逺来辱手书并示近诗如获一笑之乐数日喜慰忘味也某到贬所半年凡百麄遣更不能细説大畧秪似灵隠天竺和尚退院后却在一箇小村院子折足铛中罨糙米饭喫便过一生也得其余瘴疠病人北方何尝不病是病皆死得人何必瘴气但苦无医药京师国医手里死汉尤多参寥闻此一笑当不复忧我也故人相知者即以此语之余人不足与道也未㑹合间千万为道善爱自重又颍沙弥书迹巉耸可畏他日真妙总门下龙象也老夫不复止以诗句字画期之矣老师年纪不少尚留情诗句字画间为儿戏事耶然此回示诗超然真游戏三昧也居闲不免时时弄笔见索书字要楷法辄往数篇终不甚楷也秪一读了付颍师收勿示余人也雪浪斋诗尤竒伟感激感激转海相访一段竒事但闻海船遇风如在高山上坠深谷中非愚无知与至人皆不可处胥靡遗生恐吾辈不可学若是至人无一事冒此崄做什么千万勿萌此意颍师喜于得预乗桴之游耳所谓无所取裁者其言不可听切切相知之深不可不尽道其实耳自揣余生必须相见公但记此言非妄语也又浄慧琳老及诸僧知因见致恳知为黙祷于佛令亟还中州甚荷至意自揣省事以来亦粗为知道者但道心屡起数为世乐所移夺恐是诸佛知其难化故以万里之行相调伏耳少游不忧其不了此境但得他老儿不动懐其余不足云也俞承务知为少游展力此大不凡可喜可喜今有一书与之告専一人与转逹仍有书令儿子辈准备信物令送去俞处託求穏当舶主附与广州何道士也见说自有斤重脚钱数目体例甚熟答南华辩禅师五首窜逐流离愧见方外人之旧达观一视延馆加厚洗心归休得见祖师幸甚幸甚人来辱书具审法体佳胜感慰兼集某到恵巳二百日杜门养疴凡百粗遣不烦留意念又专人逺来获手教累幅具审法履佳胜感慰兼极又䝉逺致筠州书信流落羇寓每烦净衆愧佩深矣承惠及罂粟咸豆等益荷厚意泉铭模刻甚精某此凡百如宜不烦念及未由瞻谒怀想不巳热甚惟万万为衆自爱又所要写栁碑大是山中阙典不可不立石巳辍忙挥汗写出仍作一小记成此一事小生结縁于祖师不浅矣荒州无一物可寄只有桄榔杖一枚木韧而坚似可采勿笑勿笑舍弟及总师等书信领足比有人去巳发书矣张恵䝉去嵗为令看船不得礼拜祖师及衣钵甚不足今因来人令相照管一往不讶喧聒此子多病来时告令一得力庄客送囘也留住五七日可矣又浄人来辱书具审法体胜常深慰驰仰至此二年再涉寒暑麄免甚病行馆僧舍皆非久居之地已置园筑室为苟完之计方斫木陶瓦其成当在冬中也又近苦痔疾极无聊看书笔砚之类殆皆废也所要写王维刘禹钖碑未有意思下笔又观二碑格力浅陋非子厚之比也答王商彦忝亲戚之末未尝脩问左右又方得罪屏居敢望记及之专人逺来辱牋教累幅称述过重慰劳加等幸甚即日履兹秋暑尊体何如某仕不知止临老窜逐罪垢増积玷汚亲友足下昆仲曲敦风义万里遣人问安否此意何可忘书词雅健陈义甚高但非不肖所称也蜀粤相望天末何时㑹合临书惘惘未审受任何地来嵗科诏竚闻峻擢以慰愿望未间更冀若时自重与程天侔七首去嵗过治下幸获接奉别后有阙上问过沐省记逺辱手教且审起居佳胜感慰兼集长牋见宠礼意过当非衰废所宜承当伏读愧汗而已未由㑹见万万以时自重又乏人写公状幸恕简略示喻固合如命但罪废闲冷衆所鄙逺决无响应之理近发书多不答未欲频渎也幸矜察又至后福履増胜辱访不果见悚怍无量宠惠羊酒纸茗极荷厚意答谢稽缓不罪不罪又适辱访别岂胜怅仰晚来起居佳胜为饯蔡守遂不得诣违尚丐珍练又少事干烦过河源日告伸意仙尉差一人押木匠作头王臯暂到郡外令计料数间屋材惟速为妙为家私纷冗不及写书千万勿罪幸甚又江君访别本欲作书醉熟手软不能多书独遣此纸而已老拙慕道空能诵楞严之语而实无所见贤者得之便能发明如此诵语精妙过辱开示感怍无巳龙眼晚实愈佳特䝉分恵感怍之至钱数封呈烦聒増悚又白鹤峰新居成当从天侔求数色果木太大则难活太小则老人不能待当酌中者又须土碪稍大不伤根者为佳不罪不罪与程正辅提刑二十四首近闻使斾少留番禺方欲上问侯长官来伏承传诲意㫖甚厚感怍深矣比日履兹新春起居佳胜知车骑不久东按傥获一见慰幸可量未间伏冀以时自重又窜逐海上诸况可知闻老兄来颇有佳思昔人以三十年为一世今吾老兄弟不相从四十二年矣念此令人悽断不知兄果能为弟一来否然亦有少拜闻某获谴至重自到此旬日外便杜门自屏虽本郡守亦不往拜其辱良以近臣得罪省躬念咎不得不尔老兄到此恐亦不敢出迎若以骨肉之爱不责末礼而屈临之余生之幸非所敢望也其余区区殆非纸墨所能尽惟千万照悉而巳徳孺懿叔久不闻耗想频得安问八郎九郎亦然令子几人侍行若巡按必同行因得一见又幸舍弟近得书云在湖口见令子新妇亦具道尊意感服不可言又专人至承赐教累幅感慰兼极比日履兹春阳尊体佳胜知春夏间方按行此邦岂胜系望韶州风物甚美园亭徳孺所治但不知有可与为乐者否未披奉间更冀若时保练又老兄近日酒量如何弟终日把盏积计不过五银盏耳然近得一酿法絶竒色香味皆疑于官法矣使斾来此有期当预醖也向在中山创作松醪有一赋闲録呈以发一笑又数日闻使斾来此喜慰不可言方欲遣人奉状遽捧手教感慰兼至比日涉履风涛起居佳胜旦夕瞻奉併陈区区又某深欲出迎郊外业已杜门知兄知爱之深必不责此然愧悚甚矣专令小儿走舟次也知十秀才侍行喜得㑹见不及别奉书又昨日辱承欵语倾尽感慰深矣经宿起居佳胜所贶皆珍竒物意两重敢不拜赐少顷面谢又谪居穷寂谁复顾者兄不惜数舍之劳以成十日之㑹惟此恩意如何可忘别后不免数日牢落切惟尊怀亦怅然也但凝望沛泽北归得复㑹见尔到广少留否比日起居何如某到家无恙不烦念及未㕘候间万万若时自重又河源事上下缪悠而巳有一信箧并书欲附至子由处辄以上干然不须专差人但与寻便附达或转託洪吉间相识达之其中乃是子由生日香合等他是二月二十日生得前此到为佳也不罪不罪又两甥相聚多日备见孝义之诚深慰所望未暇别书悉之悉之儿子适令干少事未及拜状辄已和得白水山诗録呈为笑并乱做得香积数句同附上前本併纳去䃁字辄用桠字盖攀例也呵呵又近检法行奉书未达间伏䝉赐教并寄恵柑子此中虽有然似此佳者即不识也十有一二壊耳谨如教略尝不多啖也比日还府以来起居佳胜某与儿子如昨不烦念及大郎三郎有近耗未嵗暮无縁㑹合惟若时珍练又和示香积诗真得渊明体也某喜用陶韵作诗盖有四五十首不知老兄要録何者待稍闲编成一轴附上也只告不示人耳桥钱必不足用学钱且告老兄留取切告切告前所问者巳得实状本州必已申去盖亦只止是矣又近乡僧法舟行奉书必达惠州急足还辱手教且审起居佳胜感慰兼集宠示诗域醉乡二首格力益清妙深欲继作不惟髙韵难攀又子由及诸相识皆有书痛戒作诗其言切甚不可不遵用空被来贶但慙汗而已兄欲写陶体诗不敢奉违今写在扬州日二十首寄上亦乞不示人也未由㑹合日听除音而已余惟万万若时自重又承服温胃药旧疾失去伏惟庆慰反复寻究此至言也拙恙亦当服温平行气药耳徳孺书信巳领尚未闻所授岂当到阙乎兄亦归觐耳何用更求外补惠及佳麪感怍适有河源干菌少许并香篆一枚颇大谩纳去作笑有肉苁容因便寄示少许无即巳也侯晋叔实佳士颇有文采气节恐兄不久归阙此人疑不当遗也故略为记之不罪又少恳冒闻向所见海㑹长老甚不易得院子亦渐兴葺巳建法堂甚宏壮某亦助施三千缗足令起寝堂嵗终当圆备也院旁有一陂诘曲羣山间长一里有余意欲买此陂属百姓见说数十千可得稍加葺筑作一放生池嚢中巳罄辄欲縁化老兄及子由各出十五千足某亦竭力共成此一事所活鳞介嵗有万数矣老大没用处犹欲作少有为功徳不知兄意如何可便乞附至不罪不罪又此中鱼湖之利下塘常为启闭之所嵗终竭泽而取略无脱者今若作放生池但牢筑下塘永不开江水涨冒即听其自在出入则所活不赀矣又广州多松脂闳甫尝买用桑皮灰练得甚精因话告求数斤仍告正辅与买生者十斤因便寄示舶上硫黄如不难得亦告为买通明者数斤欲以合药散铁炉可作时罗夹子者亦告为致一副中様者三物皆此中无有不罪又某前者留博罗一日再见邓道士所闻别无异者方欲邀来郡中欵问也续寄丹砂巳领感愧之极某于大丹未明了直欲以此砂试煑炼万一伏火亦恐成药耳成否当续布闻比日得七哥书逓中已附谢也六郎十郎各计安未及别书所要书字墨竹固不惜徐寄去也外曽祖遗事録呈又蜜极佳荔枝䝉颁赐谨附谢恳苏州钱倅差一般家人又借惠力院一行者契顺与宜兴通问万里劳人甚愧其意因令附此书或畧赐照管幸甚卒子与借请少许甚幸甚幸又忽复残腊㑹合无縁不能无天末流离之念也急足回辱书具审尊体康胜仍示佳句五章字字新竒叹咏不已老嫂奄隔更此徂嵗想加悽㫁然终无益惟日逺日忘为得理也某近苦痔殊无聊杜门谢客兀然坐忘尔新春为国自爱早膺北归殊宠又某覩近事巳絶北归之望然中心甚安之未话妙理达观但譬如元是惠州秀才累举不第有何不可知之免忧诗屡欲和韵崄又巳更老手五𢋫殆难措辞也亦苦痔无情思耳惠黄雀感愧感愧子由一书告蚤入皮筒幸甚幸甚又河南兄弟已归左右想哀慕之极切希为亲自寛也近有慰疏未暇别纸又残腊只数日感念聚散不能无异乡之叹不审兄诸况何如子舍到否新年不获奉觞惟祝早膺召命未间更乞为时自重又人来辱书伏䝉履兹新春起居佳胜至孝通直已还左右感慰良深且闻有北辕之耗尤副卑望咏史等诗髙絶每篇迺是一论屈滞它作絶句也前后惠诗皆未和非敢懒也盖子由近有书深戒作诗其言切至当焚砚弃笔不但作而不出也不忍违其忧爱之意所以遂不作一字惟深察吾兄近诗益工孟徳有言老而能学惟余与袁伯业此事不独今人不能古人亦自少也未拜命间频示数字慰此牢落余惟万万为时自重与广东提举萧大夫二首春和切惟起居佳胜某罪谴得託迹麾下幸甚到惠即欲上问杜门省咎人事俱废以故后时想不深讶未縁瞻奉伏冀为时自重又伏审使斾巡按至惠得遂际见何幸如之某始寓僧舍凡百不便近因正辅至郡许假馆行衙不及面禀辄巳迁入悚侧不已想仁爱顾恤不深讶也答王敏仲四首再辱手教感戴深矣仍审比日台候康胜至慰至慰某凡百如昨新居旦夕毕工即迁入长子迈自浙中般挈由循州径路来闰月可至此渐似无事可以却扫安居矣新政岂弟已穆然岭海间矣更䝉下访粗识仁人之用心也欣慰之极未縁面尽临纸惋结又浮玉闻遂化去殊不知异事可闻其畧乎其母今安在谤者之言何足信也丹元事亦告尽録示决不示人也起居之语未晓亦告指示近颇觉养生事絶不用求新竒惟老生常谈便是妙诀嚥真纳息真丹头仍须用寻常所闻般运泝流法令积久透彻乃效也孟子曰事在易而求诸难道在迩而求诸逺董生云尊其所闻则髙明矣行其所知则光大矣又春候清穆切惟抚驭多暇起居百福甘雨应期逺迩滋洽助喜慰也某凡百粗适迁新居已浃日小窗疎篱颇有幽趣贱累亦不久到矣未期瞻奉万万为国自重又两䝉赐教感慰深至曽因周循州行奉状想已尘览即日台候何如越人事嬉逰盛于春时髙怀俯就想复与衆同之天色澄穆亦惟此时也莫縁陪后乗西望増慨与范纯夫某谓居瘴乡惟静絶欲念为万金之良药公久已尔不在多祝也子由极安常燕坐胎息而巳有一书附纳长子迈自宜兴挈两房来巳到循州一行并安过近往迎之得耗旦夕到此某见独守舍耳次子迨在许下子由长子名迟者官满来筠省觐亦不久到恐要知六妇与二孙并安健过去日留一书并数品药在此今附何秀才去如闻公目疾尚未平幸勿过服凉药暗室瞑坐数息药功何縁及此两承惠钖器极荷重意丹霞观张天师遗迹傥有良药异事乎令子不及别书侍奉外多慰子功之丧忽巳除祥哀哉奈何诸子想各巳之官某孙妇甚长旦夕到此矣与萧朝奉近得见令兄提举稍闻动止之详为慰少事辄冒闻幸恕率易儿子迈般挈数房贱累自䖍易小舟由龙南江至方口出陆至循州下水到恵贱官重累敢望矜恤特为于郡中诸公醵借白直数十人送至方口计未逺出州界切望垂念已于循州擘画得数十人至方口迎之也流落困苦想加愍察荅王庄叔二首逺辱教书具道三十年前都下与先人往还伏读感涕仁人念旧手简见及足矣书辞累幅礼意庄重此何过也伏审斩焉在疚哀慕之余起居如宜某罪废逺屏有玷知识重䝉奖饰衰朽増光㑹合未期尚冀节哀自重又某多病杜门人事都絶懒习巳成笔砚殆废承长牋宠贶裁谢茍简愧负深矣黄茒海瘴正作于秋蒸暑麾汗不能尽意恕之与循守周文之二首近日屡获教音及林増城至又得闻动止之详併深感慰桃荔米酒诸信皆达矣荷佩厚眷难以尽喻今嵗荔子不熟土产早者既酸且少而増城晚者不至方有空寓岭表之叹忽信使至坐有五客人食百枚饱外又以归遗皆云其香如练家紫但差小耳二广未尝有此异哉又使人健行八百枚无一损者此尤异也林令竒士幸此少留公所与者故自不凡也蒸暑异常万万以时珍啬又郑君知其俊敏笃问学观所为诗文非止科场手段也人去忙作书不及相见且致此意李公弼亦再三传语承许逺访何幸如之海州穷独见人即喜况君佳士乎林行婆当健有香与之到日告便送去也八郎房下不幸伤悼与封守朱朝请二首前日䝉示所藏诸书使末学稍窥家传之秘幸甚幸甚恕先所训尤为近古某方治此书得之颇有所开益拜赐之重若获珠贝又重烦令子运笔益用愧悚老朽不揆辄立训传尚未必工异日当以奉呈也新说方炽古学崩坏言之伤心区区所欲陈未易究也临纸慨然又公于春秋发明固多矣舍弟颇治此学异日相见当出其书互相考也然此书近遭废锢尚未䝉牵复公尚敢言及耶想当一噱与李大夫近奉状巳达比日伏计起居佳胜旱势如此抚字之怀想极焦劳旧见太平广记云以虎头骨缒之有龙湫中能致雨仍须以长绠系之雨足乃取出不尔雨不止在徐与黄试之皆验敢以告与周文之二首近䝉寄示画图及新堂面势仍求榜名岭南无大寒甚暑秋冬之交勾萌盗发春夏之际柯叶潜改四时之运黙化而人不知民居其间衣食之奉终嵗一律寡求而易安有足乐者若吏治不烦即其所安而与之俱化岂非牧养之妙手乎文之治循巳用此道故以黙化名此堂如何可用便请题榜也又闻公服何首乌是否此药温厚无毒李习之𫝊正尔嗳之无炮制今人乃用枣或黒豆之类蒸熟皆损其力仆亦服此药但採得阴干便捣罗为末枣肉或炼熯和入臼中万杵乃丸服极有力无毒恐未得此法故以奉白与人累日欲上谒竟未暇辱教承足疾未平不胜驰系足疾惟葳灵仙牛膝二味为末蜜丸空心服必效之药也但葳灵仙难得真者俗医所用多藁本之细者尔其验以味极苦而色紫黒如胡黄连状且脆而不韧折之有细尘起向明示之㫁处有黒白晕俗谓之有鸲鹆眼此数者备然后为真服之有竒验肿痛拘挛皆可巳久乃有走及奔马之效二物当等分或视脏气虚实酌饮牛膝酒及熟水皆可下独忌茶耳犯之不复有效若常服此即每嵗收櫰皁荚芽之极嫩者如造草茶法贮之以代茗饮此效屡尝目击知君疾苦故详以奉白元素书巳作稍暇诣见与惠州都监君南来清节干誉为有识所称皆曰此东坡弟子由门下客也两汉之士多起于游徼卒史至公卿者多矣愿君益广学问以期逺到与史氏太君嫂某谪海南狼狈广州知时姪及第流落中尤为庆乃知三哥平生孝义亷静自守嫂贤明教诲有方天不虚报也明日当度大海聊致此书嫂知意而巳与林济甫二首眉兵至承惠书具审尊体佳胜眷爱各安某与幼子过南来余皆留惠州生事狼狈劳苦万状然胸中亦自有翛然处也今日到海岸地名递角塲明日顺风即过矣囘望乡国真在天末留书为别未间逺惟以时自重又某兄弟不善处世并遭逺窜坟墓单外念之感涕惟济甫以久要之契始终留意死生不忘厚徳答刘元忠近别伏惟起居安胜短牋不尽意察之栁伯通因㑹为致区区欧阳秀才寘谈道甚妙可与闲逰怀思文忠公爱其屋上乌况族子弟之佳者乎余惟万万若时自重答王敏仲儿子还辱手书具审起居佳胜感慰兼极舟行至扶胥急足示问乃知有袁州之命叹惋而巳行止孰非天者复何言哉道眼所照知已平适但治行忽遽亦少劳神矣答程全父推官六首别遽逾年海外穷独人事㫁絶莫由通问舶到忽枉教音喜慰不可言仍审起居清安眷爱各佳某与儿子粗无病但黎蜑杂居无复人理资养所急求辄无有初至僦官屋数椽近复遭迫逐不免买地结茅仅免露处而囊为一空困厄之中何所不有置之不足道聊为一笑而巳平生交旧岂复梦见怀想清逰时诵佳句以解牢落此外万万以时自重舶回悤悤布谢又合下才气秀发当为时用久矣遐荒安可淹驻想益辅以学以昌其诗乎仆焚毁笔砚已五年尚寄味此学随行有陶渊明集陶写伊郁正赖此耳有新作递中示数篇迺珍惠也山川风气能清佳否孰与惠州比此间海气蒸溽不可言引领素秋以日为嵗也寄贶佳酒岂惟海南所无殆二广未尝见也副以糖水精麪等物一一感铭非眷存至厚何以得此悚怍之至此间纸不堪覆瓿擕来者已竭有便可寄百十枚否不必甚佳者又便舟来辱书问讯既厚矣又惠近诗一轴为赐尤重流转海外如逃深谷既无与晤语者又书籍举无有惟陶渊明一集栁子厚诗文数册常置左右目为二友今又辱来贶清深温丽与陶栁真为三矣此道比来几熄海北亦岂有语此者耶新春伏想起居佳胜某与儿子亦麄遣穷困日甚亲友皆疎絶矣公独收卹如旧此古人所难也感怍不可言惟万万以时自爱又令子先辈辱书及新诗感慰弥甚笔力益进家有哲匠矣何复下问乎老病百事皆废尤倦写书故止附此纸不别缄也不罪不罪又儿子比抄得唐书一部又借得前汉欲抄若了此二书便是穷儿暴富也呵呵老拙亦欲为此而目昏心疲不能自苦故乐以此告壮者尔纸茗佳惠感怍感怍丈丈惠药米酱姜盐糖等皆巳拜赐矣江君先辈辱书深欲裁谢连写数书倦甚且为多谢不敏也又久不得毗陵信如闻浙中去嵗不甚熟曽得家信否彼土出药否有易致者不拘名物为寄少许此间举无有得者即为希竒也间或有麄药以授病者入口如神盖未尝识耳答程天侔三首去嵗僧舍屡㑹当时岂知为乐今者海外无复梦见聚散忧乐如反覆手幸而此身尚健得来讯喜侍奉清安知有爱子之戚襁褓泡幻不须深留恋也仆离惠州后大儿子房下亦失一男孙悲怆久之今则巳矣此间食无肉病无药居无室出无友冬无炭夏无寒泉然亦未易悉数大率皆无尔惟有一幸无甚瘴也近与儿子结茅屋数椽居之仅庇风雨然劳费巳不赀矣赖十数学生助工作躬泥水之役愧之不可言也尚有此身付与造物听其运转流行坎止无不可者故人知之免忧夏热万万自爱又近得子野书甚安陆道士竟以疾不起葬于河源矣前㑹岂非一梦耶仆既病倦不出然亦无与往还者阖门面壁而巳新居在军城南极湫隘麄有竹树烟雨蒙晦真蜑坞獠洞也惠酒絶佳旧在惠州以梅醖为冠此又逺过之牢落中得一醉之适非小补也又新诗过䝉宠示格律深妙非浅学所能彷彿叹诵不巳老拙无以答厚意但藏之永以为好尔与郑嘉二首舶人回奉状必达比日起居佳胜贵眷令子各安某与过亦幸如昨初赁官屋数间居之既不佳又不欲与官员相交涉近买地起屋五间一龟头在南污池之侧茂林之下亦萧然可以杜门面壁少休也但劳费贫窘耳此中枯寂殆非人世然居之甚安况诸史满前甚可与语者也着书则未日与小儿编排齐整之以须异日归之左右也小客王介石者有士君子之趣起屋一行介石躬其劳辱甚于家𨽻然无丝髪之求也顾某念之有可以照庇之者幸不惜也死罪死罪柯仲常旧有契因见道区区又迈后来相见否久不得其书闻过房下卧病正月尚未得耗亦忧之公为取一书求琼州海舶或来人之便封题与琼倅黄宣义託转达甚幸也见说琼州不论时节有人船便也衆妙堂记一本寄上本不欲作适有此梦梦中语皆有妙理皆实云尔仆不更一字也不欲隠没之又皆养生事无可醖酿者故出之与僧隆贤二首某慰疏言不意寳月大师宗古老兄捐衆示化切惟孝诚深至攀慕涕泗久而不忘仍承巳毕大事忽复更嵗触物感动奈何奈何某谪居辽夐无由往奠追想宗契之深悲怆不巳惟昆仲节哀自重以副逺诚谨奉疏慰不次谨疏正月日赵郡苏某慰疏上又舟荣二大士逺来极感至意舟又冒涉岭海尤为愧荷也寳月塔铭本以罪废流落恐玷髙风不敢辄作而舟师哀请诚切故勉为之也海隅漂泊无复归望追怀畴昔永望悽㫁与杨济甫二首寳月师孙来得所恵书喜知尊体佳胜眷聚各清安至慰至慰某凡百粗遣北归未有期信命且过不烦念及惟闻坟墓安靖非济甫风义之笃何以得此感荷不可言舟师云当一到眉此中诸事可问其详也逺祝惟若时珍重而巳又逺䝉厚恵蜀纸药物等一一如数领讫感怍之至人行速无佳物充信谩寄腰帯一条俗物増愧不罪不罪与元老姪孙四首元老姪孙秀才屡得书感慰十九郎墓表本是老人欲作今岂推辞向者犹作寳月志文况此文义当作但以日近忧畏愈深饮食语黙百虑而后动想喻此意也若不死终当作耳近来须鬓雪白加瘦但健及啖啜如故耳相见无期惟当勉力进道起门户为亲荣老人僵仆海外亦不恨也又姪孙元老秀才久不闻问不识即日体中佳否蜀中骨肉想不住得安信老人住海外如昨但近来多病瘦悴不复往日不知余年复得相见否循恵不得书久矣旅况牢落不言可知又海南连嵗不熟饮食百物艰难又泉广海舶絶不至药物酱酢等皆无厄穷至此委命而巳老人与过子相对如两苦行僧耳然胸中亦超然自得不改其度知之免忧所要志文但数年不死便作不食言也姪孙既是东坡骨肉人所觑看往京凡百倍加周防切祝切祝今有书与许下诸子又恐陈浩秀才不过许只令送与姪孙切速为求便寄达余惟千万自重又姪孙近来为学何如恐不免趋时然亦须多读书史务令文字华实相副期于适用乃佳勿令得一第后所学便为弃物也海外亦麄有书籍六郎亦不废学虽不解对义然作文极俊壮有家法二郎五郎见说亦长进曽见他文字否姪孙宜熟看前后汉史及韩栁文有便寄近文一两首来慰海外老人意也又赵先辈儋人此中凡百可问而知也乡里出百药煎如收得可寄一二斤赵还时可附也无即巳东坡全集巻八十四东坡全集卷八十五钦定四库全书东坡全集巻八十五宋蘓轼撰尺牍九十五首与范元长八首某慰疏言不意㐫变先公内翰遽捐馆舍闻讣痛絶天之丧予一至于是生意尽矣伏惟至孝承务元长昆仲孝诚深至追慕罔极何辜于天罹此祸酷荼毒如昨奄易寒暑哀毁日深奈何奈何某谪籍所拘莫由往弔永望长号此懐难谕谨奉手疏上慰不次谨疏又流离僵仆九死之余又闻淳夫先公倾逝痛毒之深不可云谕久欲奉疏不遇便人又举动艰碍忧畏日深今兹书问亦未必达且畧致区区耳又先公已矣惟望昆仲自立不坠门户千万留意其逺者大者勿徇一至之哀致无益之毁与先公相照谁复如某者此非相劝勉而已切深体此意余不敢尽言又先公论往古事着述多矣想一一寳藏此岂复待鄙言耶某当遣人致奠海外穷苦不能如意不敢作奠文想䝉哀恕也归葬知未得请苦痛之极惟千万寛中顺受此中百事逺不及雷化百忧所集然亦强自遣也又圣善郡君不及拜慰状侍次乞致区区沉香少许望于内翰灵几焚之表末友一恸之意而已又孙行者至辱书承孝履如宜阖宅皆安感慰之极所谕传初不待君言心许吾亡友久矣平生不作负心事未死要不食言然今则不可九死之余忧畏百端想䝉矜察不即副来意临纸哀噎海外麄闻新政有识感涕灵几傥遂北辕乎未间千万节哀自重又圣善郡君承起居佳适因侍次致下悃乞为骨肉保爱寛怀以待北归也子进诸舅曽得安信否又毒暑逺惟孝履如宜海外相闻近事南来诸人恐有北辕之渐而吾友翰林公独隔幽显言之痛裂忘生矧昆仲纯笃之性感恸摧割如何可言奈何奈何老朽一言非苟以相寛者先公清徳絶识髙文博学非独今世所无古人亦罕有能兼者岂世间混混生死流转之人哉其超然世表如千佛之所云必矣况其平生自有表见于无穷者岂必区区较量顷刻之寿否耶此意卓然唯昆弟深自爱得归亦勿亟遽俟秋稍凉而行为佳某深欲一见左右赴合浦不惜数舍之迂但再三思虑不敢尔必深察临行必预有书相报热甚万万节哀自重与秦少游某巳封书讫乃得移亷之命故复作此纸治装十日可办但须得泉人许九船即牢穏可恃余蜑舟多不堪而许见在外邑未还须至少留待之约此二十五六间可登舟并海岸行一日至石排相风色过渡一日至逓角塲但相风难刻日尔巳有书託吴君雇二十壮夫来逓角塲相等但请雇下未要发来至渡海前一两日当别遣人去报若得及见少㳺即大幸也今有一书与唐君内有儿子书託渠转附去料舍弟巳行矣余非面莫究与杨子微二首某与尊公济甫半生濶别彼此髪须雪白而相见无期言之悽断尊公乃令阁下万里逺来海外访其生死此乃古人难事闻之感叹不巳辱书具审起居佳安尊公巳下各得安胜至慰之极某七月中必达颍昌矣囬驭少留一须欵见余况若时自重又某与舍弟流落天涯坟墓免于樵牧者尊公之赐也承示谕感愧不可言闻井水尝竭而复溢信否见今如何因见细喻与范元长六首到雷获所留书承车従盘桓此邦以须一见而某滞留不时至遂尔逺别且不获一恸几筵之前者非爱数舍之劳也以厄困为畏故尔此老缪之罪想矜察比日孝履如宜否方此炎毒万万扶护哀苦劳艰如何可言忝亲友之末不能匍匐赴救巳矣不复云也独前所见委文字不敢不留意今託少游议其详惟节哀自重某不敢拜状郡君惟千万俯为存没寛心自重乞呈此纸又某如闻有移黄之命若果尔当自梧而广须恵州骨肉到同往计公昆仲扶䕶舟行当过黄又恐公自湖南路行不由江西即不过黄不知某能及公之前到黄乎漂零江海身非巳有未知归宿之地其敢必㑹见之日耶惟昆仲金石廼心困而不折庶几先公之风没而不忘也临纸哽塞言不尽意又过雷州奉书必达到容南知昆仲皆苦瘴痢又闻寻已痊损不知即日如何扶护哀苦又须勉强开解卑心忧悬书不能尽奉嘱之意唯深察此心哀哉少游痛哉少㳺遂丧此杰耶赖昆仲之力不至狼狈某日夜前去十六七间可到梧若少留一见尤幸某到梧当留以待恵州人至同泝贺江也速遣此人达书不谨千万恕察又永州人来辱书承孝履粗遣甚慰思望比谓至梧州追及又将相従泝贺巳而水干无舟遂有番禺之行遂与公隔絶不得一拜先公及少㳺之灵为大恨也同贬先逝者十人圣政日新天下归仁惟逝者不可返如先公及少㳺真为冀北之空也徒存仆辈何用言之痛陨何及某即度庾岭欲径归许昌与舍弟处必遂一见昆仲未间惟万万强食自重又某忽有玉局之除可为归田之渐矣痛哲人之亡诵殄瘁之章如何可言早收拾事迹编次着譔相见日以授也处素因为多方勉之以不坠门户为急监司无与相知者及毛君亦不识未敢发书前路问人有可宛转为言者専在意也漂流江湖未能赴救以为慙负有银五两与少㳺斋僧乞转与处素也又承中间郡君服药疾势不轻且喜安复侍次致恳千万寛中保卫为请与孙叔静三首辱手教具审尊体佳胜甚慰驰仰拙疾亦渐平矣明日当出请见烧羊䝉珍恵下逮童孺矣又累嵗濶别不意相逢海上握手一笑岂偶然哉亟辱専使教笔具审起居佳胜感慰兼集玉局之除巳有训词似不忘也得免湖外之行余生厚幸至英当求人至永请告勅遂度岭过赣归阳羡或归颍昌老兄弟相守过此生矣乍逺万万为国自重又久留治下辱眷待之厚既过重矣而爱念之意拳拳不巳更勤従者逺至金刹自惟衰朽何以获此比来数日思渴不巳长至俯迩不克展庆此心南骛矣令子烦逺饯不及别状惟侍外珍爱与朱行中舎人六首违濶滋久向往徒勤比日履兹寒凝起居佳胜承旌驭至巳即欲走谒谨奉手启上问区区又某谪居嵗久未尝冠帻比日又苦小不能巾裹欲服帽请见先令咨禀如许乃敢前诣幸不深责又真阳一见大慰夙昔怱遽就别怅惘可知行役纷纷且未有便尚稽驰问専使辱书具审下车以来台候康健感慰兼集某䝉被如昨更五六日离韶愈逺左右伏冀为国自重又前䝉借示新诗久矣不见斯作也然世俗识真者少独唱谁和帐勾谢民师公若不以位貌为间亦庶几于班斤郢斵也老拙百念灰寂独一觞一咏亦未能忘陋句数首録寄以为一笑手启上谢恃知照不深责也又某再拜般家人䝉辍借行计遂办非眷念特达何以及此言谢不尽悚息而巳又近因还使上问必巳闻达连雨凝隂逺想台候康胜某䝉庇粗遣已达䖍州少留须水渡更半月行也南海静治有足乐者想闻妙唱自南而北也后㑹未期万万若时为国自重与欧阳晦夫愁霖终日坐企谈晤不审尊候佳否地狱变相巳䟦其后可详味之似有补于世者并字数纸纳去某所苦巳平无忧闻少㳺恶耗两日为之食不下然来卒说得灭裂未足全信非久唐簿必有书来言旦夕话别次仁人之餽固当捧领但以离海南修人争致赡遗受之则若饕餮然所以一路俱不受若至此独拜宠赐则见罪者必衆谨令驰纳千万恕察仍寝来耗幸甚幸甚答陈承务二首倾盖一笑慰喜殊深奉违信宿怀想不巳亟辱手教且喜起居佳胜巳到䝉里承丈丈借差人轿孤旅获济感幸不可言愈逺万万若时自重又孤拙困踣言无足采足下独悦之少年敏鋭所存如此实増钦叹然此事以临利害不变为难也答南华明老三首衰病复还南华深欲一别祖师因见仁者遽辱専使恵手书何慰如之即日履此薄寒法履佳胜旦夕离英但江路方欲寸进不即㑹见企望之极惟万万为衆自重又流浪臭浊久矣道眼多可倾盖如旧清游累日一洗无余幸甚幸甚専使恵手书具闻别后法体安穏为慰久留赣上待水犹更旬日南望山门驰神杳霭更祈若时为衆保练又某以促装登舟冗甚作书极草草宠示四韵可谓竒特聊答四句想大笑也石刻已领感感潘生果作墨否如成寄一丸伯固念亲怀归甚矣道话解之答钱济明二首去嵗海南得所寄异士大彤清中丹一丸即时服之下田休休焉盖数日后又得迨所赍来手书今又领教诲及清诗数篇髙妙絶俗想见谪居以来探道着书云升川増可慕可畏可叹可贺也及録示训词诲以所不及此曽子所谓爱人以徳者敬遵用不敢忘幸甚幸甚又已到䖍州二月十间方离此此行决往常州居住不知郡中有屋可得以典买者否如无可居即欲往舒州真州皆可如闻常州东门外有裴氏宅出卖䖍士霍子侔大夫言告公令一干事人与问当若果可居为问其直几何度力所及即径往议之俟至金陵当别遣人咨禀也若遂此事与公杖履往还乐此余年践哀词中始愿也张嘉父今安在想日益不止涂中见秦少㳺奄忽为天下惜此人物哀痛至今闻鲁直无咎辈皆起而公独为猘子所啮尚栖迟田间圣主天縦幽蔀毕照公岂久废者惟万万寛中自厚又某忽又闻公有闺门之戚悲惋不巳贤淑令人久同忧患乍失内助哀独何堪然人生此苦十人而九结髪偕老殆无而仅有也惟深照痛遣勿留胸次令子哀疚难堪惟当勉为亲庭节减摧慕本欲作慰疏适旅中有少纷扰灯下倦怠不能及也千万恕察某若住常即自与公相聚若常不可居亦须到润与程徳孺相见公若枉驾一至金山又幸也答苏伯固三首人至辱书承别后起居佳胜感慰深矣念亲懐旧之心何时可以易此顾未有以为计当且少安之神眀知公心如此当自有感应非久见师是当谋之某留䖍州巳四十日虽得舟犹在赣外更五七日乃乗小舫往即之劳费百端又到此长少卧病幸而皆愈仆卒死者六人可骇住处非舒则常老病唯退为上䇿子由闻巳归至颍昌矣㑹合何日万万保啬又某凡百如昨但抚视易书论语三书即觉此生不虚过如来书所谕其他何足道三复诲语钦诵不巳寄恵钟乳及檀香大济要用乳巳足剰不烦更寄也感愧之至江晦叔已到霍子侔往太和听命三儿子皆促装登舟未暇上状春晖亭记亦以忙未暇作少间当为作也令子疾知减退可喜可喜又住计龙舒为多大盆如命取去为暑中浮𤓰沉李之一快也论语说得暇当録呈源脩二老行当见之并道所谕也到䖍州日往诸刹逰览始见中原气象泰然不肉而肥矣何时得与公久聚尽发所藴相分付耶龙舒闻有一官庄可买已託人问之若遂则一生足食杜门矣灯下倦书不尽所怀与钱志仲三首两日不见渴仰兼怀窃惟起居佳胜昨日水东寻幽访古颇有所得恐欲知之药方巳领感感又流落晚涂始获瞻奉顾遇之重有过平生幸甚幸甚别来伏惟起居佳胜涨水遂失赣险不觉到吉皆徳庇所及其余未易一一道谢也日逺后㑹未期岂免怅恋又某去此不复滞留至安居处当缕细驰问不敢外辄用手启恃深眷也乌丝当用写道书一篇非久纳上恶诗不足録也事简客稀髙堂清风有足乐者想时复见念耶吉州幕栁致与之久故知其吏干过人不能和衆多获嫌忌然其实无他也憔悴将老矣念非大度盛徳孰能收而用之试以衆难必有可观者药有毒乃能巳疾马不蹄啮多拙于行惟深念才难勿责全也若公遂成就之此子极有可採必为门下用恃明照僣言死罪死罪与刘器之志仲本以乌丝栏求某録杂诗耳某自出意欲与写广成子解篇舟中热倦遂忘之然此意终在也今岂可食言哉病不能作志仲书乞封此纸去与冦君经宿雨凉起居佳胜昨辱迂顾稍闻余论退想忠愍之英烈有慨乎中衰病不出无縁上谒少选解去惟万万自重与人二首逺枉书教存问甚厚兼审比来起居佳胜慰感兼集寄示石刻仰佩至意何时㑹合少发所怀临书但有慨叹又某日望归蜀耳终当过岐雍间徜徉少留以偿宿昔之意君自名臣子才美渐着岂复久浮沉里中宜及今为乐异时一为世故所縻求此闲适岂可复得耶偶记旧与彭年一诗读之盖泪下也斯人有才而病废故常多感慨可念可念聊复録此奉呈想亦为之惘然也与宋汉杰二首某初仕即佐先公䝉顾遇之厚何时可忘流落濶逺不闻昆仲息耗每以惋叹辱书累幅话及畴昔良复慨然三十余年矣如隔晨耳而前人彫丧略尽仆亦仅能生还人世一大梦俛仰百变无足怪者唐辅令兄今复何在未及奉书因信略道区区某只候水来即行矣余留面尽又前日裁谢草略重烦问讯眷意愈厚感愧不巳仍审起居佳胜宠赐新诗词格甚美伏读慰喜但恨衰晚无以当此嘉贶也与胡郎仁脩三首某慰疏言不意变故奄罹艰疚伏惟孝诚深笃追慕痛裂荼毒难堪奈何奈何比日攀号愈逺摧毁何及伏惟顺变従礼以全纯孝某未获躬诣灵帏临书哽噎谨奉慰疏不次又某得彭城书知太夫人捐馆闻问哀痛不巳行役无便未果奉疏人至忽辱手书伏审攀慕之余孝履粗遣至慰至慰某本欲居常得舍弟书促归许下甚力今巳决计泝汴至陈留陆行归许矣旦夕到仪真暂留令迈一到常可以欵见矣又小二娘知持服不易且得无恙伯翁一行甚安健得翁翁二月书及三月内许州相识书皆言一宅康安亦得九郎书书字极长进今巳到太平州相次须一到润州金山寺但无由至常州看小二娘有所干所阙一一早道来万万自爱与外生栁闳展如外生人来得书知奉太夫人康宁新妇外孙各无恙北归万里无足言者独不见我令妹贤妹夫此心如割介夫何负亦早世念之痛不去心数年岂贤隽厄㑹耶相见当一恸以写之兹不一一与人二首岭海濶絶不谓生还复得瞻奉慰幸之极比日履此秋凉起居佳福少选到岸即遂伏谒又某疲病加乏使令辄用手启通问恃公雅度濶略细谨耳然亦皇恐不可言也答䖍人王正彦先生辱教承起居佳胜沐馈遗重増感灼茗布领抺皆珍物巳捧领讫今日与家人辈逰东禅及景徳如相访就彼亦可与程徳孺运使三首近䝉専使至䖍逺致时服寝衣之餽寻附启布谢必达比日起居佳胜眷爱各康健某候水过贑今方达南康军约程四月末间到真州当遣儿子迈往宜兴取行李某当泊船𤓰洲以待之不知徳孺可因巡按至常润相约同逰金山否患难之余老兄弟复一相聚旷世竒事也可不略喻及余万万自重又某此行本欲居淮浙间近得子由书苦劝来颍昌相聚不忍违之已决従此计泝汴至陈留出陆也今有一状干漕司一坐船乞早为差下令且在常州岸下候迈到彼乗来切望留意早早得之免滞留为幸懿叔必常得信令子新先辈必巳赴任未及书因家信道区区又告为买杭州程奕笔百枝及越州纸二千幅常使及展手者各半不罪不罪正辅知巳到京非久上状次乞因信致恳答清凉长老昨辱佳颂见贶足为衰朽之光未縁面谢答钱济明三首人来领手教及二诗乃信北归灾退併获此佳宠幸甚幸甚又知诗人穷而后工然诗语朗练无衰气如季札者聴亦有以知君之晩节也比日起居佳胜某此去不住滞然风水难必期公闲居难以逺涉须某到真遣人奉约与徳孺同来金山迺幸也所怀未易尽言併俟面陈唯万万自重又某得来书乃知廖明略复官参寥落髪张嘉父春秋博士皆一时庆幸独吾济明尚未何也想必在旦夕因见参寥复服恨定慧钦老早化然彼视世梦幻安以复为儿子迨道其化于寿州时甚竒特想必闻其详乃知小人能害其衣服尔至于其不可坏者乃当縁厄而愈胜尔旧有诗八首寄之巳写付卓契顺临发乃取而燔之盖亦知其必厄于此等也今録呈济明可为写放旧居挂劒徐君之墓也钦诗乃极佳寻本末获有法嗣否当载之其语録中契顺又不知安在矣吾济明刻舟求剑皆可笑也又居常之计本久定矣为子由书来苦劝归许以此胷中殊未定待面议决之所示孙君宅子甚感其厚意且为多谢上元令姪行见之矣王范二君处皆当力言也刘道人若能同济眀来㑹深所望未敢奉书且为致此意答廖眀略二首逺去左右俯仰十年相与更此百罹非复人事置之勿汚笔墨可也所幸平安复见天日彼数子者何辜独先朝露吾侪皆可庆宁复戚戚于既往哉公议皎然荣辱竟安在其余梦幻去来何啻蚊虻之过目前也矧公才学过人逺甚虽欲忘世而世不我忘晚节功名直恐不免尔老朽欲屏归田里犹或得见蜂蚁之微寻以变灭终不足道区区仰念有以广公之意者切欲启事上答冗迫不能就惟深亮之又衰陋之甚惟有归田杜门面壁更无余事示谕极过当读之悚汗毗陵异政謡颂蔼然至今不忘为民除秽以至虿尾吴越户知之此非特儿子能言也圣主明如日月行遂展庆衆论如此目昏不能多书悚怍不巳答孔毅夫二首久不通问计识其无它北归所过皆公之旧迹或见清诗以増感叹忽辱手书及子由家讯穷涂一笑岂易得哉比日起居佳安眷聚各康宁仙舟想非久到阙某当老江淮间矣㑹合未期万万自重又中间常父倾逝不能一奉慰疏但荒徼一慨而巳惭负至今承谕子由不甚觉老闻公亦蔚然如昔不肖虽皤然亦无苦恙刘器之乃是铁人但逝者数子百身莫赎奈何江上微雨饮酒薄醉书不能谨答苏伯固辱书劳问愈厚实増感慨兼审尊体佳胜今日到金山寺下虽极艰涩然尚可寸进则且乗大舟以便幼累必不可前则固不可辞小艇也余生未知所归宿且一切信任乗流得坎行止非我也离英州日巳得玉局敕感恩之外实荷余庇得来示又知少游乃至如此某全躯得还非天幸而何但益痛少游无穷巳也同贬死去大半最可惜者范纯父及少游当为天下惜之奈何奈何子由想巳在巴陵得宫观指挥计便沿流还颍昌某行无縁追及昨在途中风闻公下痢想安复矣答王幼安三首索居八年未尝一通问每以惭负屡得许下儿姪书云比来亲族或㫁往来唯幼安昆仲待遇加厚闻之感激人来辱书累幅陈义慨然如接古人语信王谢风气传之有自也老病强答不复成语不罪不罪又某初欲就食宜兴今得子由书苦劝归颍昌巳决意従之矣舟巳至庐山下不久当获造谒未间冀若时保啬又䝉示谕过重虽爱念如此然忧患之余未忘忧畏朋友当思有以保全之者过实之誉愿为掩讳之也许暂假大第幸甚幸甚非所敢望也得託庇偏庑谨不敢薫汚稍定居当求数亩荒隙结茅而老焉若未即填沟壑及见伯仲功成而归为乡里房舍伏腊相劳问何乐如之余非面莫究答胡道师再过庐阜俯仰十九年陵谷草木皆失故态栖贤开先之胜殆忘其半幻景虚妄理固当尔独山中道友契好如昔道在世外良非虚语道师又不逺数百里负笈相従秉烛相对恍若梦寐秋声宿云了然在吾目中矣幸甚幸甚乍别逺枉専使手书且审巳还旧隠起居胜常明日解舟愈逺万万以时自重与李公择逆风数日为左右滞留而孤旅䝉幸多矣但以久别得一见风度亦不复以别去为戚也比日伏惟起居佳胜小舟汎汎风浪声中此怀又费照遣矣古铁纳上余万万善爱与黄师是三首比归江淮间䝉四遣人坠教且致家信非眷念特深何以及此比日履兹畏暑起居清胜少御之除未满公论但朝廷正欲君子在内耳行别展庆未间万万若时自重又子厚得雷闻之惊叹弥日海康地虽逺无瘴疠舎弟居之一年甚安穏望以此开譬太夫人也又人来两捧教赐具审起居康胜仲子之戚惟当日逺日忘想痛割肠何所及中年以后出涕能令目闇此最可惜用鄙言慎勿出一滴也儿子之爱虽深比之自爱其目岂不有间幸深念之余惟万万为国自重与子由二首子由弟得黄师是遣人赍来四月二十二日书喜知近日安胜兄在真州与一家亦健行计南北凡几变矣遭值如此可叹可笑兄已决计従弟之言向居颍昌行有日矣适值程徳孺过金山住㑹之并一二亲故皆在坐颇闻北方事有决不可往颍昌近地居者事皆可信人所报大抵相忌安排攻击者北行渐近决不静尔今巳决计居常州借得一孙家宅极佳浙人相喜决不失所也更留真十数日便渡江往常逾年行役且此休息恨不得老境兄弟相聚此天也吾其如天何亦不知天果于兄弟终不相聚乎士君子作事但只于省力处行此行不遂相聚非本意甚省力避害也候到定叠一两月方遣迈去注官迨去般家过则不离左右也葬地弟请一面果决八郎妇可用吾无不可用也更破十緍买地何如留作葬事千万莫徇俗也林子中病伤寒十余日便卒所获几何遗恨无穷哀哉兄万有一稍起之命便具所苦疾状力辞之与迨过闭户治田养性而巳千万勿相念今託师是致此书又程徳孺言弟令出银二百星见借兄度手下尚未须如此已辞之矣徳孺兄弟意极佳感他感他数日热甚舟中挥汗写此不及作诸姪书且伸意夫人晚年且更慎䕶勿令小有疾副子孙意五郎妇更与照管慰安之便令五郎般挈也八郎续亲极好但吾侪难自言可託人与说今师是已除太仆卿恐遂北行兄不能见又恐来省母苏州若见当令探其意也少留真欲缉房缗令整齐也五娘七娘近皆得书与孙皆安胡郎亦有书来甚安行见之矣与冯祖仁三首昨日奉辞瞻恋殊甚旦来孝履佳否先什辄巳题䟦鹤鹿马三轴追行不暇题谨同纳上祖仁方在疚更不烦逺出昨所云金山之行可罢也乍逺保重又辱囬教及䝉以巖砚法醑嘉蔬珍果等为饷巳捧领讫顾无以当之适苦嗽昏倦裁谢草草又辱牋教累幅文义粲然礼意兼重非老朽所敢当藏之巾笥以为光宠幸甚幸甚比日孝履何如到韶累日疲于人事又苦河鱼之疾少留调理乃行益逺愈増瞻系也嵗莫惟更节哀自重与郭功甫二首昨辱宠临久不闻语殊出意表盖所谓得未尝有也经宿起居佳胜闲居致厚餽拜赐慙感只今上谒次一面足矣幸不置酒又某今日私忌未敢上谒辱诗和呈为一笑青皮一片不以饷公则无与尝者矣答孔毅父日至阳长仁者履之百顺萃止病废掩闗负暄独坐醺然自得恨不同此佳味也呵呵诲谕过重乏人修写迺以手简为谢悚息答毕先辈适辱従者临贶书教礼意兼重殆非不肖所堪书词髙妙伏读増叹病不能冠带遂不果见愧悚无地与米元章九首岭海八年亲友旷絶亦未尝闗念独念吾元章迈往凌云之气清雄絶世之文超妙入神之字何时见之以洗我积嵗瘴毒耶今真见之矣余无足云者又两日来疾有増无减虽迁闸外风气稍清但虚乏不能食口殆不能言也儿子于何处得寳月观赋琅然诵之老夫卧聴之未半蹶然而起恨二十年相従知元章不尽若此赋当过古人不论今世也天下岂常如我辈瞶瞶耶公不久当自有大名不劳我辈说也若欲与公谈则实未能想当更后数日耶又某昨日归卧遂夜海外久无此热殆不能堪栁子厚所谓意象非中国人也宗相遂弃世当为天下惜也余非面莫究又某两日病不能动口亦不欲言但困卧耳承示太宗草圣及谢帖皆不敢于病中草草题䟦谨具驰纳俟小愈也河水汚浊下流薫蒸益病今日当迁往通济停泊虽不当逺去左右且就快风活水一洗病滞稍健当奉谈笑也又昨日诗发一笑耳慎勿刻石太师雄篇巳领夹轴且留下又数日不闻来音谓不我顾复渡江矣辱教即承起居佳胜感慰倍常匆匆布谢又某昨日啖冷过度夜暴下旦复疲甚食黄耆粥甚美卧阅四印竒古失病所在明日㑹食乞且罢需稍健或雨过翛然时也印却纳又某食则胀不食则羸甚昨夜通旦不交睫端坐饱蚊子耳不知今夕云何度示及古文幸甚谢帖未敢轻䟦欲书数句了无意思正坐老谬耳眠食皆未佳无縁遂东当续拜简又某一病几不相见今日始觉有丝毫之减然未能作书也与钱济明三首一夜发热不可言齿间出血如蚯蚓者无数迨晓乃止惫甚细察疾状専是热毒根源不浅当専用清凉药巳令用人参麦门冬茯苓三味煑浓汁渴即少啜之余药皆罢也庄生闻在宥天下未闻治天下也如此而不愈则天也非吾过矣杨评事与一来亦佳到此诸亲知所饷一无留者独拜蒸作之饷切望只此而巳又家有黄筌画龙抜起两山间隂威凛然旧作郡时以祈雨有应今夕具香灯试祷之济明虽家居必不废闵雨意可来燔一炷香否又䝉示谕昨日所得过矣思无邪吾子自有老拙何为者神药希代之寳理贯幽明未敢轻议少留谛观俟従者见临乃面论也妙啜见分幸甚所问巳得其端通缓颊否不倦日烈见顾为望与径山长老惟琳二首卧病五十日日以増剧巳頽然待尽矣两日始微有生意亦未可必也适睡觉忽见刺字惊叹久之暑毒如此岂耆年者出山旅次时耶不审比来眠食何如某扶行不过数步亦不能久坐老师能相对卧谈少顷即告晚凉更一访又岭南万里不能死而归宿田野遂有不起之忧岂非命也夫然生死亦细故耳无足道者惟为佛为法为衆生自重东坡全集巻八十五东坡全集卷八十六钦定四库全书东坡全集巻八十六宋苏轼撰碑一十首表忠观碑熈宁十年十月戊子资政殿大学士右谏议大夫知杭州军州事臣抃言故吴越国王钱氏坟庙及其父祖妃夫人子孙之坟在钱塘者二十有六在临安者十有一皆芜废不治父老过之有流涕者谨按故武肃王镠始以乡兵破走黄巢名闻江淮复以八都兵讨刘汉宏并越州以奉董昌而自居于杭及昌以越叛则诛昌而并越尽有浙东西之地传其子文穆王元瓘至其孙忠显王仁佐遂破李景兵取福州而仁佐之弟忠懿王俶又大出兵攻景以迎周世宗之师其后卒以国入觐三世四王与五代相终始天下大乱豪杰蜂起方是时以数州之地盗名字者不可胜数既覆其族延及于无辜之民罔有孑遗而呉越地方千里带甲十万铸山煑海象犀珠玉之富甲于天下然终不失臣节贡献相望于道是以其民至于老死不识兵革四时嬉逰歌鼓之声相闻至于今不废其有徳于斯民甚厚皇宋受命四方僣乱以次削平而蜀江南负其崄逺兵至城下力屈势穷然后束手而河东刘氏百战守死以抗王师积骸为城酾血为池竭天下之力仅乃克之独吴越不待告命封府库籍郡县请吏于朝视去其国如去传舍其有功于朝廷甚大昔窦融以河西归汉光武诏右扶风修理其祖父坟茔祠以大牢今钱氏功徳殆过于融而未及百年坟庙不治行道伤嗟甚非所以劝奖忠臣慰答民心之义也臣愿以龙山废佛祠曰妙因院者为观使钱氏之孙为道士曰自然者居之凢坟庙之在钱塘者以付自然其在临安者以付其县之净土寺僧曰道微嵗各度其徒一人使世掌之籍其地之所入以时修其祠宇封殖其草木有不治者县令丞察之甚者易其人庻几永终不坠以称朝廷待钱氏之意臣抃昧死以闻制曰可其妙因院改赐名曰表忠观铭曰天目之山苕水出焉龙飞鳯舞萃于临安笃生异人絶类离羣奋挺大唿从者如云仰天誓江月星晦䝉强弩射潮江海为东杀宏诛昌奄有吴越金劵玉册虎符龙节大城其居包络山川左江右湖控引岛峦嵗时归休以燕父老晔如神人玉带毬马四十一年寅畏小心厥篚相望大贝南金五朝昏乱罔堪託国三王相承以待有徳既获所归弗谋弗咨先王之志我维行之天胙忠孝世有爵邑允文允武子孙千亿帝谓守臣治其祠坟母俾樵牧愧其后昆龙山之阳岿焉新宫匪私于钱唯以劝忠非忠无君非孝无亲凢百有位视此刻文宸奎阁碑皇祐中有诏庐山僧怀琏住京师十方浄因禅院召对化成殿问佛法大意奏对称㫖赐号大觉禅师是时北方之为佛者皆留于名相囿于因果以故士之聪明超轶者皆鄙其言诋为蛮夷下俚之说琏独指其妙与孔老合者其言文而真其行峻而通故一时士大夫喜从之㳺遇休沐日琏未盥漱而戸外之屦满矣仁宗皇帝以天纵之能不由师傅自然得道与琏问答亲书颂诗以赐之凡十有七篇至和中上书乞归老山中上曰山即如如体也将安归乎不许治平中再乞坚甚英宗皇帝留之不可赐诏许自便琏既渡江少留于金山西湖遂归老于四明之阿育王山广利寺四明之人相与出力建大阁藏所赐颂诗榜之曰宸奎时京师始建寳文阁诏取其副本藏焉且命嵗度僧一人琏归山二十有三年年八十有三臣留守杭州其徒使来告曰宸奎阁未有铭君逮事昭陵而与吾师㳺㝡旧其可以辞臣谨按古之人君号知佛者必曰汉明梁武其徒盖常以籍口而绘其像于壁者汉明以察为明而梁武以弱为仁皆縁名失实去佛逺甚恭惟仁宗皇帝在位四十二年未尝广度僧尼崇侈寺庙干戈斧质未尝有所私贷而升遐之日天下归仁焉此所谓得佛心法者古今一人而已琏虽以出世法度人而持律严甚上尝赐以龙脑钵盂琏对使者焚之曰吾法以坏色衣以瓦铁食此钵非法使者归奏上嘉叹久之铭曰巍巍仁皇体合自然神耀得道非有师传维道人琏逍遥自在禅律并行不相留碍于穆颂诗我既其文惟佛与佛乃识其真咨尔东南山君海王时节来朝以谨其藏上清储祥宫碑元祐六年六月丙午制诏臣轼上清储祥宫成当书其事于石臣轼拜手稽首言曰臣以书命待罪北门记事之成职也然臣愚不知宫之所以废兴与凡材用之所从出敢昧死请乃命有司具其事以诏臣轼始太宗皇帝以圣文神武佐太祖定天下既即位尽以太祖所赐金帛作上清宫朝阳门之内旌兴王之功且为五代兵革之余遗民赤子请命上帝以至道元年正月宫成民不知劳天下颂之至庆歴三年十二月有司不戒于火一夕而烬自是为荆棘瓦砾之埸凡三十七年元丰二年二月神宗皇帝始命道士王太初居宫之故地以法箓符水为民禳禬民趋归之稍以其力修复祠宇诏用日者言以宫之所在为国家子孙地乃赐名上清储祥宫且赐度牒与佛庙神祠之遗利为钱一千七百四十七万又以官田十四顷给之刻玉如汉张道陵所用印及所被冠佩劒履以赐太初所以宠之者甚备宫未成者十八而太初卒太皇太后闻之喟然叹曰民不可劳也兵不可役也大司徒钱不可发也而先帝之意不可以不成乃勑禁中供奉之物务从约损斥卖珠玉以巨万计凡所谓以天下养者悉归之储祥积㑹所赐为钱一万七千六百二十八万而宫乃成内出白金六千三百余两以为香火𤓰华之用召道士刘应真嗣行太初之法命入内供奉官陈衍典领其事起四年之春讫六年之秋为三门两庑中大殿三旁小殿九钟经楼二石坛一建斋殿于东以待临幸筑道馆于西以居其徒凢七百余间雄丽靖深为天下伟观而民不知有司不与焉呜唿其可谓至徳也巳矣臣谨按道家者流本出于黄帝老子其道以清浄无为为宗以虚明应物为用以慈俭不争为行合于周易何思何虑论语仁者静寿之说如是而已自秦汉以来始用方士言乃有飞仙变化之术黄庭大洞之法太上天真木公金母之号延康赤明龙汉开皇之纪天皇太一紫微北极之祀下至于丹药竒技符箓小数皆归于道家学者不能必其有无然臣尝窃论之黄帝老子之道本也方士之言末也修其本而末自应故仁义不施则韶濩之乐不能以䧏天神忠信不立则射乡之礼不能以致刑措汉兴盖公治黄老而曹参师其言以谓治道贵清静而民自定以此为政天下歌之曰萧何为法顜若画一曹参代之守而勿失载其清静民以宁壹其后文景之治大率依本黄老清心省事薄歛缓狱不言兵而天下冨臣观上与太皇太后所以治天下者可谓至矣检身以律物故不怒而威捐利以予民故不藏而富屈已以消兵故不战而胜虚心以观世故不察而明虽黄帝老子其何以加此本既立矣则又恶衣菲食卑宫室陋器用斥其赢余以成此宫上以终先帝未究之志下以为子孙无疆之福宫成之日民大和㑹鼓舞讴歌声闻于天天地喜答神祇来格祝史无求福禄自至时万时亿永作神主故曰修其本而末自应岂不然哉臣既书其事皇帝若曰大哉太祖之功太宗之徳神宗之志而圣母成之汝作铭诗而朕书其首曰上清储祥宫碑臣轼拜手稽首献铭曰天之苍苍正色非耶其视下也亦若斯耶我作上清储祥之宫无以来之其肯我从元祐之政媚于上下何修何营曰是四者民怀其仁吏服其㢘鬼畏其正神予其谦帝既子民维子之视云何事帝而瘠其子允哲文母以公灭私作宫千柱人初不知于皇祖宗在帝左右风马云车从帝来狩阅视新宫察民之言佑我文母及其孝孙孝孙来飨左右耆耉无竞惟人以燕我后多士为祥文母所培我膺受之笃其成材千石之钟万石之簴相以铭诗震于四海昭灵侯庙碑昭灵侯南阳张公讳路斯隋之初家于颍上县仁社村年十六中明经第唐景龙中为宣城令以才能称夫人石氏生九子自宣城罢归常钓于焦氏台之隂一日顾见钓处有宫室楼殿遂入居之自是夜出旦归归辄体寒而湿夫人惊问之公曰我龙也蓼人郑祥逺者亦龙也与我争此居明日当战使九子助我领有綘绡者我也青绡者郑也明日九子以弓矢射青绡者中之怒而去公亦逐之所过为谿谷以达于淮而青绡者投于合淝之西山以死为龙穴山九子皆化为龙而石氏葬闗洲公之兄为马歩使者子孙散居颍上其墓皆存焉事见于唐布衣赵耕之文而传于淮颍间父老之口载于欧阳文忠公之集古録云自景龙以来颍人世祠之于焦氏台干宁中刺史王敬荛始大其庙有宋干徳中蔡州大旱其刺史司超闻公之灵筑祠于蔡既雨翰林学士承㫖陶谷为记其事葢自淮南至于蔡许陈汝皆奔走奉祠景徳中諌议大夫张秉奉诏益新颍上祠宇而熈宁中司封郎中张徽奏乞爵号诏封公昭灵侯石氏柔应夫人庙有穴五往往见变异出云雨或投器穴中则见于池而近嵗有得蜕骨于池者金声玉质轻重不常今藏庙中元祐六年秋旱甚郡守龙图阁学士左朝奉郎苏轼迎致其骨于西湖之行祠与吏民祷焉其应如响乃益治其庙作碑而铭之铭曰维古至人冷然乘风变化往来不私其躬道本于仁仁故能勇有杀有生以仁为终相彼幻身何适不通地行为人天飞为龙惠于有生我则从之淮颍之间笃生张公跨歴隋唐显于有宋上帝宠之先帝封之昭于一方万灵宗之哀我颍民处瘠而穷地倾东南潦水所钟忽焉归壑千里一空公居其间拯溺吊凶救疗疾疠驱攘螟虫开阖抑扬孰知其功坎坎击鼓巫师老农斗酒只鸡四簋其饛度公之居贝阙珠宫揆公之食琼醴玉饔何以称之我愧于中公之所飨惟诚与㳟诚在平格无伤农工恭不在外洗濯厥胷以此事神神听则聪敢有不然上帝之恫潮州韩文公庙碑匹夫而为百世师一言而为天下法是皆有以参天地之化闗盛衰之运其生也有自来其逝也有所为矣故申吕自岳降而传说为列星古今所传不可诬也孟子曰吾善养吾浩然之气是气也寓于寻常之中而塞乎天地之间卒然遇之则王公失其贵晋楚失其富良平失其智贲育失其勇仪秦失其辩是孰使之然哉其必有不依形而立不恃力而行不待生而存不随死而亡者矣故在天为星辰在地为河岳幽则为鬼神而明则复为人此理之常无足恠者自东汉以来道䘮文弊异端并起歴唐正观开元之盛辅以房杜姚宋而不能救独韩文公起布衣谈笑而麾之天下靡然从公复归于正葢三百年于此矣文起八代之衰而道济天下之溺忠犯人主之怒而勇夺三军之帅岂非参天地闗盛衰浩然而独存者乎盖尝论天人之辨以谓人无所不至惟天不容伪智可以欺王公不可以欺豚鱼力可以得天下不可以得匹夫匹妇之心故公之精诚能开衡山之云而不能回宪宗之惑能驯鳄鱼之暴而不能弭皇甫镈李逢吉之谤能信于南海之民庙食百世而不能使其身一日安于朝廷之上盖公之所能者天也所不能者人也始潮人未知学公命进士赵徳为之师自是潮之士皆笃于文行延及齐民至于今号称易治信乎孔子之言君子学道则爱人而小人学道则易使也潮人之事公也饮食必祭水旱疾疫凡有求必祷焉而庙在刺史公堂之后民以出入为艰前守欲请诸朝作新庙不果元祐五年朝散郎王君涤来守是邦凡所以养士治民者一以公为师民既恱服则出令曰愿新公庙者听民讙趋之卜地于州城之南七里朞年而庙成或曰公去国万里而谪于潮不能一嵗而归没而有知其不眷恋于潮审矣轼曰不然公之神在天下者如水之在地中无所往而不在也而潮人独信之深思之至焄蒿悽怆若或见之譬如凿井得泉而曰水专在是岂理也哉元丰七年诏封公昌黎伯故榜曰昌黎伯韩文公之庙潮人请书其事于石因作诗以遗之使歌以祀公其词曰公昔骑龙白云乡手抉云汉分天章天孙为织云锦裳飘然乘风来帝旁下与浊世扫粃糠西㳺咸池畧扶桑草木衣被昭回光追逐李杜参翺翔汗流籍湜走且僵灭没倒景不可望作书诋佛讥君王要观南海窥衡湘歴舜九疑弔英皇祝融先驱海若藏约束蛟鳄如驱羊钧天无人帝悲伤讴吟下招遣巫阳犦牲鸡卜羞我觞于粲荔丹与蕉黄公不少留我涕滂翩然被髪下大荒峻灵王庙碑古者王室及大诸侯国皆有寳周有琬琰大玉鲁有夏后氏之璜皆所以守其社稷镇抚其人民也唐代宗之世有比丘尼若梦怳惚见上帝者得八寳以献诸朝且传帝命曰中原兵久不解腥闻于天故以此寳镇之则改元寳应以是知天亦分寳以镇世也自徐闻渡海歴琼至儋又西至昌化县西北二十里有山秀峙海上石峰巉然若巨人冠㡌西南向而坐者俚人谓之山胳膊而伪汉之世封山神为镇海广徳王五代之末南夷有知望气者曰是山有寳气上达于天舣舟其下斵山发石以求之夜半大风浪驾其舟空中碎之石峰下夷皆溺死儋之父老犹有及见败舟山上者今独有矴石存焉耳天地之寳非人所得睥睨者晋张华使其客雷焕发酆城狱取寳劒佩之华终以忠遇旤坐此也夫今此山之上上帝赐寳以奠南极而贪冐无知之夷欲以力取而已有之其诛死宜哉皇宋元丰五年七月诏封山神为峻灵王用部使者承议郎彭次云之请也绍圣四年七月琼州别驾苏轼以罪谴于儋至元符三年五月有诏徙㢘州自念谪居海南三嵗饮咸食腥陵暴飓雾而得还者山川之神实相之再拜稽首西向而辞焉且书其事碑而铭之山有石池产紫鳞鱼民莫敢犯石峯之侧多荔支黄柑得就食持去则有风雹之变其铭曰琼崖千里块海中民夷错居古相䝉方壶蓬莱此别宫峻灵独立秀且雄为帝守寳甚严恭庇廕嘉谷嵗屡丰小大逍遥逺鰕龙鶢鶋安栖不避风我浮而西今复东铭碑晔然照无穷伏波将军庙碑汉有两伏波皆有功徳于岭南之民前伏波邳离路侯也后伏波新息马侯也南越自三代不能有秦虽稍通置吏旋复为夷邳离始伐灭其国开九郡然至东汉二女子侧贰反岭南震动六十余城世祖初平天下民劳厌兵方闭玉闗谢西域况南荒何足以辱王师非新息苦战则九郡左袵至今矣由此论之两伏波庙食于岭南者均也古今所传莫能定于一自徐闻渡海适朱崖南望连山若有若无杳杳一髪耳舣舟将济眩栗䘮魄海上有伏波祠元丰中诏封忠显王凡济海者必卜焉曰某日可济乎必吉而后敢济使人信之如度量衡石必不吾欺者呜唿非盛徳其孰能然自汉以来朱崖儋耳或置或否扬雄有言朱崖之弃捐之之力也否则介鳞易我衣裳此言施于当时可也自汉末至五代中原避乱之人多家于此今衣冠礼乐盖斑斑然矣其可复言弃乎四州之人以徐闻为咽喉南北之济者以伏波为指南事神其敢不恭轼以罪谪儋耳三年今乃获迁海北往返皆顺风念无以答神贶者乃碑而铭之铭曰至崄莫测海与风至幽不仁此鱼龙至信可恃汉两公寄命一叶万仞中自此而南洗汝胸抚循民夷必清通自此而北端汝躬屈信穷达常正忠生为人英没愈雄神虽无言意我同淮隂侯庙碑应龙之所以为神者以其善变化而能屈伸也夏则天飞效其灵也冬则泥蟠避其害也当嬴氏刑惨网宻毒流海内销锋镝诛豪俊将军乃辱身污节避世用晦志在鹊起豹变食全楚之租故受馈于漂母抱王霸之畧蓄英雄之壮图志轻六合气葢万夫故忍耻跨下洎乎山鬼反璧天亡秦族遇知已之英主陈不世之竒策崛起蜀汉席卷闗辅战必胜攻必尅扫强楚灭暴秦平齐七十城破赵二十万乞食受辱恶足累大丈夫之功名哉然使水行未殒火流犹潜将军则与草木同朽麋鹿俱死安能持太阿之柄云飞龙骧起徒歩而取侯王噫自古英雄之士不遇机㑹委身草泽名堙灭而无称者可胜道哉乃碑而铭之铭曰书轨新邦英雄旧里海雾朝翻山烟暮起宅临旧楚庙枕清淮枯松折栢废井荒台我停单车思人望古淮隂少年有目无睹不知将军用之如虎司马温公神道碑上即位之三年朝廷清明百揆时叙民安其生风俗一变异时薄夫鄙人皆洗心易徳务为忠厚人人自重耻言人过中国无事四夷稽首请命惟西羗夏人叛服不常懐毒自疑数入为冦上命诸将按兵不战示以形势不数月生致大首领果荘青宜结阙下夏人十数万冦泾原至镇戎城下五日无所得一夕遁去而西羗兀征声延以其族万人来䧏黄河始决曹村既筑灵平复决小吴横流五年朔方骚然而今嵗之秋积雨弥月河不大溢及冬水入地益深有北流赴海复禹旧迹之势凡上所欲不求而获而其所恶不麾而去天下晓然知天意与上合庶几复见至治之成家给人足刑措不用如咸平景徳间也或以问臣轼上与太皇太后安所施设而及此臣轼对曰在易大有上九自天祐之吉无不利孔子曰天之所助者顺也人之所助者信也履信思乎顺又以尚贤也是以自天祐之吉无不利今二圣躬信顺以先天下而用司马公以致天下士应是三徳矣且以臣观之公仁人也天相之矣何以知其然也曰公以文章名于世而以忠义自结人主朝廷知之可也四方之人何自知之士大夫知之可也农商走卒何自知之中国知之可也九夷八蛮何自知之方其退居于洛𦕈然如颜子之在陋巷累然如屈原之在陂泽其与民相忘也久矣而名震天下如雷霆如河汉如家至而日见之闻其名者虽愚无知如妇人孺子勇悍难化如军伍夷狄以至于姦邪小人虽恶其害已仇而疾之者莫不歛袵变色咨嗟太息或至于流涕也元丰之末臣自登州入朝过八州以至京师民知其与公善也所在数千人聚而号唿于马首曰寄谢司马丞相慎毋去朝廷厚自爱以活百姓如是者盖千余里不絶至京师闻士大夫言公初入朝民拥其马至不得行卫士见公擎跽流涕者不可胜数公惧而归洛辽人夏人遣使入朝与吾使至虏中者虏必问公起居而辽人敇其邉吏曰中国相司马矣慎母生事开邉隙其后公薨京师之民罢市而往弔鬻衣以致奠巷哭以过车者葢以千万数上命戸部侍郎赵瞻内侍省押班冯宗道护其䘮归葬瞻等既葬皆言民哭公哀甚如哭其私亲四方来㑹葬者葢数万人而岭南封州父老相率致祭且作佛事以荐公者其词尤哀炷芗于手顶以送公葬者凡百余人而画像以祠公者天下皆是也此岂人力也哉天相之也匹夫而能动天亦必有道矣非至诚一徳其孰能使之记曰惟天下之至诚为能尽其性能尽其性则能尽人之性能尽人之性则能尽物之性能尽物之性则可以赞天地之化育矣书曰惟尹躬暨汤咸有一徳克享天心又曰徳惟一动罔不吉徳二三动罔不凶或以千金与人而人不喜或以一言使人而人死之者诚与不诚故也稽天之潦不能终朝而一线之熘可以达石者一与不一故也诚而一古之圣人不能加毫末于此矣而况公乎故臣论公之徳至于感人心动天地巍巍如此而蔽之以二言曰诚曰一公讳光字君实其先河内人晋安平献王孚之后王之裔孙征东大将军阳始葬今陜州夏县洓水乡子孙因家焉曽祖讳政以五代衰乱不仕赠太子太保祖讳炫举进士试秘书省校书郎终于耀州富平县令赠太子太傅考讳池寳元庆歴间名臣终于兵部郎中天章阁待制赠太师温国公曽祖妣薛氏祖妣皇甫氏妣聂氏皆封温国太夫人公始以进士甲科事仁宗皇帝至天章阁待制知諌院始发大议乞立宗子为后以安宗庙宰相韩琦等因其言遂定大计事英宗皇帝为谏议大夫龙图阁直学士论陜西刺义勇为民患及内侍任守忠姦蠧乞斩以谢天下守忠竟以谴死又论濮安懿王当凖先朝封赠期亲尊属故事天下韪之事神宗皇帝为翰林学士御史中丞西戎部将嵬名山欲以横山之衆䧏公极论其不可纳后必为邉患已而果然劝帝不受尊号遂为万世法及王安石为相始行青苗助役农田水利谓之新法公首言其害以身争之当时士大夫不附安石言新法不便者皆倚公为重帝以公为枢宻副使公以言不行不受命乃以为端明殿学士出知永兴军遂以留司御史台及提举崇福宫退居于洛十有五年及上即位太皇太后摄政起公为门下侍郎迁正议大夫遂拜左仆射公首更诏书以开言路分别邪正进退其甚者十余人旋罢保甲保马市易及诸道新行盐铁茶法最后遂罢助役青苖方议取士择守令监司以养民期于富而教之凛凛乎向至治矣而公卧病以元祐元年九月丙辰朔甍于位享年六十八太皇太后闻之恸上亦感涕不已时方祀明堂礼成不贺二圣皆临其䘮哭之哀甚辍视朝赠太师温国公襚以一品礼服谥曰文正官其亲属十人公娶张氏礼部尚书存之女封清河郡君先公卒追封温国夫人子三人童唐皆早亡康今为秘书省校书郎孙二人植桓皆承奉郎以元祐二年正月辛酉葬于陜之夏县凁水南原之晁村上以御篆表其墓道曰忠清粹徳之碑而其文以命臣轼臣葢尝为公行状而端明殿学士范镇取以志其墓矣故其详不复再见而独论其大槩议者徒见上与太皇太后进公之速用公之尽而不知神宗皇帝知公之深也自士庶人至于卿大夫相与为宾师朋友道足以相信而权不足以相休戚然犹同巳则亲之异已则疎之未有闻过而喜受诲而不怒者也而况于君臣之间乎方熈宁中朝廷政事与公所言无一不相违者书数十上皆尽言不讳盖自敌以下所不能堪而先帝安受之非特不怒而巳乃欲以为左右辅弼之臣至为叙其所着书读之于迩英阁不深知公而能如是乎二圣之知公也知之于既同而先帝之知公也知之于方异故臣以先帝为难昔齐神武皇帝寝疾告其子世宗曰侯景专制河南十四年矣诸将皆莫能敌惟慕容绍宗可以制之我故不贵留以遗汝而唐太宗亦谓髙宗汝于李勣无恩我今责出之汝当授以仆射乃出勣为叠州都督夫齐神武唐太宗虽未足以比隆先帝而绍宗与勣亦非公之流然古之人君所以为其子孙长计逺虑者类皆如此宁其身亡受知人之名而使其子孙专享得贤之利先帝知公如此而卒不尽用安知其意不出于此乎臣既书其事乃拜稽首而作诗曰于皇上帝子惠我民孰堪顾天惟圣与仁圣子受命如尧之初神母诏之匪亟匪徐圣神无心孰左右之民自择相我兴授之其相惟何太师温公公来自西一马二童万人环之如渴赴泉孰不见公莫如我先二圣忘已惟公是式公亦无我惟民是度民曰乐哉既相司马尔贾于途我耕于野士曰时哉既用君实我后子先时不可失公如麟鳯不鸷不搏羽毛毕朝雄狡率服为政一年疾病半之功则多矣百年之思知公于异识公于微匪公之思神考是怀天子万年四夷来同荐于清庙神考之功赵清献公神道碑故太子少师清献赵公既薨之三年其子㞦除䘮来吿于朝曰先臣既葬而墓隧之碑无名与文无以昭示来世敢以请天子曰嘻兹予先正以惠术扰民如郑子产以忠言摩上如晋叔向乃以爱直名其碑而又命臣轼为之文臣轼逮事仁宗皇帝葢尝窃观天地之盛徳而窥日月之末光矣未尝行也而万事莫不毕举未尝视也而万物莫不毕见非有他术也善于用人而已惟清献公擢自御史是时将用諌官御史必取天下第一流非学术才行备具为一世所髙者不与用之至重故言行计从有不十年而为近臣者言不当有不旋踵而黜者是非明辨而赏罚必信故士居其官者少妄而天子穆然无为坐视其成功姦宄消亡而忠良全安此则清献公与其僚之功也公讳抃字阅道其先京兆奉天人唐徳宗世植为岭南节度使植生隠为中书侍郎隠生光逢光裔并掌内外制皆为唐闻人五代之乱徙家于越公则植之十世从孙也曽祖讳昙深州司戸参军祖讳湘庐州庐江尉始家于衢遂为西安人考讳亚才广州南海主簿公既贵赠曾祖太子太保妣陈氏安国太夫人祖司徒妣袁氏崇国太夫人俞氏光国太夫人考开府仪同三司封荣国公妣徐氏魏国太夫人徐氏越国太夫人公少孤且贫刻意力学中景祐元年进士乙科为武安军节度推官民有伪造印者吏皆以为当死公独曰造在赦前而用在赦后赦前不用赦后不造法皆不死遂以疑谳之卒免死一府皆服阅嵗举监潭之粮料嵗满改着作佐郎知建州崇安徒通判宜州卒有杀人当死者方系狱病痈未溃公使医疗之得不瘦死㑹赦以免公爱人之周类如此未几以越国䘮庐于墓三年不宿于家县榜其所居里为孝第处士孙处为作孝子传终䘮起知泰州海陵复知蜀州江原还通判泗州泗守昬不事事监司欲罢遣之公独左右其政而晦其所以然使若权不已出者守得以善去濠守以廪赐不如法士卒谋欲为变或以告守恐怖日未夕辄闭门不出转运使徙公治濠公至从容如平日濠以无事曽公亮为翰林学士未识公而以台官荐召为殿中侍御史弹劾不避权幸京师号公铁面御史其言常欲朝廷别白君子小人以谓小人虽小过当力排而絶之后乃无患君子不幸而有诖误当保持爱惜以成就其徳故言事虽切而人不厌温成皇后方葬始命参知政事刘沆监护其役及沆为相而领事如故公论其当罢以全国体复言宰相陈执中不学无术且多过失章十二上执中卒罢去王拱辰奉使契丹还为宣徽使公言拱辰平生所为及奉使不如法事命遂寝复言枢宻使王徳用翰林学士李淑不称职皆罢去是时邵必为开封推官以前任常州失入徒罪自举遇赦而犹罢监邵武酒税吴充鞠真卿发礼院吏代书事吏以赎论而充真卿皆出知军吕景初马遵吴中复弹奏梁适适以罢相而景初等随亦被逐冯京言吴充鞠真卿刁约不当以无罪黜而京亦夺修起居注公皆力言其非是必以复职知军充真卿约景初遵皆召还京中复皆许补故阙先是吕秦出守徐蔡襄守泉吴奎守寿韩綘守河阳已而欧阳修乞蔡贾黯乞荆南公即上言近日正人贤士纷纷引去忧国之士为之寒心侍从之贤如修軰无几今皆欲请郡者以正色立朝不能謟事权要伤之者衆耳修等由此不去一时名臣頼之以安仁宗晚嵗不豫而太子未定中外恟惧及上既康复公请择宗室贤子弟教育于宫中封建任使以示天下大本巳而求郡得睦睦嵗为杭市羊公为移文却之民籍有茶税而无茶地公为奏蠲之民至今称焉移充梓州路转运使未几移益两蜀地逺而民弱吏恣为不法州郡以酒食相馈饷衙前治厨传破家相属也公身帅以俭不从者请以违制坐之蜀风为之一变穷城小邑民或生而不识使者公行部无所不至父老惊喜相慰姦吏亦竦以右司谏召论事不折如前入内副都知邓保信引退兵董吉以烧錬出入禁中公言汉文成五利唐普思静能李训郑注多依宦官以结主假药术以市姦者也其渐不可启宋庠为枢宻使选用武臣多不如旧法至有诉于上前者公陈其不可陈升之除枢宻副使公与唐介吕诲范师道同言升之交结宦官进不以道章二十余上不省即居家待罪诏强起之乃乞补外二人皆相次去位公与言者亦罢公得䖍州地逺而民好讼人谓公不乐公欣然过家上冢而去既至遇吏民简易严而不苛悉召诸县令吿之为令当自任事勿以事诿郡苟事办而民恱吾一无所问令皆喜争尽力䖍事为少狱以屡空改修盐法疎凿灨石民頼其利䖍当二广之冲行者常自䖍易舟而北公间取余材造舟得百艘移二广诸郡曰仕宦之家有父兄没而不能归者皆移文以遣当具舟载之至者既悉授以舟复量给公使物归者相继于道朝廷闻公治有余力召知御史杂事不阅月为度支副使英宗即位奉使契丹还未至除天章阁待制河北都转运使时贾昌朝以使相判大名府公欲按视府库昌朝遣其属来告曰前此监司未有按视吾事者公虽欲举职恐事有不应法柰何公曰舍大名则列郡不服矣即徃视之昌朝初不说也前此有诏募义勇过期不足者徒二年州郡不时办官吏当坐者八百余人公被㫖督其事奏言河朔频嵗丰熟故募不如数请寛其罪以俟农隙从之坐者得免而募亦随足昌朝乃愧服曰名不虚得矣旋除龙图阁直学士知成都公以寛治蜀蜀人安之初公为转运使言蜀人有以妖祀聚衆为不法者其首既死其为从者宜特黥配及为成都适有此狱其人皆惧意公必尽用法公察其无他曰是特坐樽酒至此耳刑其为首者余皆释去蜀人愈爱之㑹荣諲除转运使陛辞上面谕曰赵某为成都中和之政也神宗即位召知谏院故事近臣自成都还将大用必更省府不为谏官大臣为言上曰用赵某为谏官頼其言耳苟欲用之何伤及谢上谓曰闻卿匹马入蜀以一琴一龟自随为政简易亦称是耶公知上意将用其言即上疏论吕诲傅尧俞范纯仁吕大防赵瞻赵鼎马黙皆骨鯾敢言久谴不复无以慰缙绅之望上纳其说郭逵除签书枢宻院事公议不允公力言之即罢居三月擢右諌议大夫参知政事感激思奋面议政事有不尽者辄宻启闻上手诏嘉之公与富弼曽公亮唐介同心辅政率以公议为主㑹王安石用事议论不恊既而司马光辞枢宻副使台諌侍从多以言事求去公言朝廷事有轻重体有大小财利于事为轻而民心得失为重青苗使者于体为小而禁近耳目之臣用舍为大今不罢财利而轻失民心不罢青苗使者而轻弃禁近耳目去重而取轻失大而得小非宗庙社稷之福臣恐天下自此不安矣言入即求去四上章不许熈宁三年四月复五上章除资政殿学士知杭州公素号寛厚杭之无頼子弟以此逆公皆骈聚为恶公知其意择重犯者率黥配他州恶党相帅遁去未几徙青州因其俗朴厚临以清浄时山东旱蝗青独多麦蝗自淄齐来及境遇风退飞堕水而尽五年成都以戍卒为忧朝廷择遣大臣为蜀人所爱信者皆莫如公遂以大学士知成都然意公必辞及见上曰近嵗无自政府复往者卿能为我行乎公曰陛下有言即法也岂顾有例哉上大喜公乞以便宜行事即日辞去至蜀黙为经畧而燕劳闲暇如他日兵民晏然一日坐堂上有卒长在堂下公好谕之曰吾与汝年相若也吾以一身入蜀为天子抚一方汝亦宜清慎畏戢以帅衆比戍还得余赀持归为室家计可也人知公有善意转相告语莫敢复为非者劒州民李孝忠集衆二百余人私造符牒度人为僧或以谋逆告狱具公不畀法吏以意决之处孝忠以私造度牒余皆得不死喧传京师谓公脱逆党朝廷取具狱阅之卒无以易也茂州蕃部鹿明玉等蠭聚境上肆为剽掠公亟遣部将帅兵讨之夷人惊溃乞䧏愿杀婢以盟公使喻之曰人不可用三牲可也使至已絷婢引弓将射心取血闻公命讙唿以听事讫不杀一人居二嵗乞守东南为归老计得越州吴越大饥民死者过半公尽所以救荒之术发廪劝分而以家赀先之民乐从焉生者得食病者得药死者得藏下令修城使民食其力故越人虽饥而不怨复徙治杭杭旱与越等其民尤病既而朝廷议欲筑其城公曰民未可劳也罢之钱氏纳国未及百年而坟庙堙圯杭人哀之公奏因其所在嵗度僧道士各一人收其田租为嵗时献享营缮之费从之且改妙因院为表忠观公年未七十告老于朝不许请之不已元丰二年二月加太子少保致仕时年七十二矣退居于衢有溪石松竹之胜东南髙士多从之㳺朝廷有事郊庙再起公侍祠不至㞦通判温州从公㳺天台鴈荡吴越间荣之㞦代还得见上顾问公甚厚以㞦提举浙东西常平以便其养㞦复待公㳺杭始公自杭致仕杭人留公不得行公曰六年当复来至是适六嵗矣杭人徳公逆者如见父母以疾还衢有大星陨焉二日而公薨实七年八月癸巳也讣闻天子辍视朝一日赠太子少师十二月乙酉葬于西安莲华山谥曰清献公娶徐氏东头供奉官度之女封东平郡夫人先公十年卒子二人长曰岏终杭州于潜县令次即㞦也今为尚书考功贠外郎公平生不治产业嫁兄弟之女以十数皆如已女在官为人嫁孤女二十余人居乡葬暴骨及贫无以歛且葬者施棺给薪不知其数少育于长兄振振既没思报其徳将迁侍御史乞不迁以赠振大理评事公为人和易温厚周旋曲宻谨绳墨蹈䂓矩与人言如恐伤之平生不畜声伎晚嵗习为养气安心之术翛然有髙举意将薨晨起如平时㞦侍侧公与之诀词色不乱安坐而终不知者以为无意于世也然至论朝廷事分别邪正慨然不可夺宰相韩琦尝称赵公真世人标表葢以为不可及也公为吏诚心爱人所至崇学校礼师儒民有可与与之狱有可出出之治䖍与成都尤为世所称道神宗凡拟二郡守必曰昔赵某治此最得其术冯京相继守成都事循其旧亦曰赵公所为不可改也要之以惠利为本然至于治杭诛锄强恶姦民屏迹不敢犯葢其学道清心遇物而应有过人者矣铭曰萧望之为太傅近古社稷臣其为冯翊民未有闻黄霸为颕川治行第一其为丞相名不迨昔孰如清献公无适不宜邦之司直民之父师其在官守不专于寛时出勐政严而不残其在言责不专于直为国爱人掩其疵疾葢东郭顺子之清孟献子之贤郑子产之政晋叔向之言公兼而有之不几于全乎东坡全集巻八十六东坡全集卷八十七钦定四库全书东坡全集巻八十七宋苏轼撰碑二首富郑公神道碑宋兴百三十年四方无虞人物嵗滋盖自秦汉以来未有若此之盛者虽所以致之非一道而其要在于兵不用用不久常使智者谋之而仁者守之虽至于无穷可也契丹自晋天福以来践有幽蓟北鄙之警畧无宁嵗凡六十有九年至景徳元年举国来冦攻定武围髙阳不克遂陷徳清以犯天雄真宗皇帝用宰相冦凖计决策亲征既次澶渊诸道兵大㑹行在敌既震动兵始接射杀其骁将顺国王达兰敌惧遂请和时诸将皆请以兵㑹畧河上邀其归徐以精甲蹑其后殱之敌惧求哀于上上曰契丹幽蓟皆吾民也何多以杀为遂诏诸将按兵勿伐纵契丹归国敌自是通好守约不复盗边者三十有九年及赵元昊叛西方转战连年兵久不决契丹之臣有贪而喜功者以我为怯且厌兵遂教其主设词以动我欲得晋髙祖所与闗南十县庆厯二年聚重兵境上遣其臣萧英刘六符来聘兵既压境而使来非时中外忿之仁宗皇帝曰契丹吾兄弟之国未可弃也其有以大镇抚之命宰相择报聘者时敌情不可测羣臣皆莫敢行宰相举右正言知制诰富公公即入对便殿叩头曰主忧臣辱臣不敢爱其死上为动色乃以公为接伴英等入境上遣中使劳之英託足疾不拜公曰吾尝使北病卧车中闻命辄起拜今中使至而公不起此何礼也英矍然起拜公开怀与语不以外臣待之英等见公倾尽亦不复隠其情遂去左右宻以其主所欲得者告公且曰可从从之不可从更以一事塞之公具以闻上命御史中丞贾昌朝馆伴不许割地而许増嵗币且命公报聘既至六符馆之徃反十数皆论割地必不可状及见敌主问故敌主曰南朝违约塞鴈门増塘水治城隍籍民兵此何意也羣臣请举兵而南寡人以谓不若遣使求地求而不获举兵未晩也公曰北朝忘章圣皇帝之大徳乎澶渊之役若从诸将言北兵无得脱者凡北朝与中国通好则人主专其利而臣下无所获若用兵则利归臣下而人主任其旤故北朝诸臣争劝用兵者此皆其身谋非国计也北主惊曰何谓也公曰晋髙祖欺天叛君而求助于北末帝昬乱神人弃之是时中国狭小上下离叛故契丹全师独克虽多获金币充牣诸臣之家而壮士徤马物故太半此谁任其旤者今中国提封万里所在精兵以百万计法令修明上下一心北朝欲用兵能保其必胜乎曰不能公曰胜负未可知就使其胜所亡士马羣臣当之欤抑人主当之欤若通好不絶嵗币尽归人主臣下所得止奉使者嵗一二人耳羣臣何利焉北主大悟首肯者久之公又曰塞鴈门者以备元昊也塘水始于何承矩事在通好前地卑水聚势不得不増城隍皆修旧民兵亦旧籍特补其缺耳非违约也晋髙祖以卢龙一道赂契丹周世宗复伐取闗南皆异代事宋兴已九十年若各欲求异代故地岂北朝之利也哉本朝皇帝之命使臣则有词矣曰朕为祖宗守国必不敢以其地与人北朝所欲不过利其租赋耳朕不欲以地故多杀两朝赤子故屈巳増币以代赋入若北朝必欲得地是志在败盟假此为词耳朕亦安得独避用兵乎澶渊之盟天地鬼神实临之今北朝首发兵端过不在朕天地鬼神岂可欺也哉敌大感悟遂欲求婚公曰婚姻易以生隙人命修短不可知不若嵗币之坚久也本朝长公主出降赍送不过十万缗岂若嵗币无穷之获哉北主曰卿且归矣再来当择一授之卿其遂以誓书来公归复命再聘受书及口传之词于政府既行次乐寿谓其副曰吾为使者而不见国书万一书词与口传者异则吾事败矣发书视之果不同乃驰还都以晡入见宿学士院一夕易书而行既至北不复求婚专欲増币曰南朝遗我书当曰献否则曰纳公争不可北主曰南朝既惧我矣何惜此二字若我拥兵而南得无悔乎公曰本朝皇帝兼爱南北之民不忍使蹈锋镝故屈已増币何名为惧哉若不得已而至于用兵则南北敌国当以曲直为胜负非使臣之所忧也北主曰卿勿固执自古亦有之公曰惟唐髙祖借兵于突厥故臣事之当时所遗或称献纳则不可知其后颉利为太宗所擒岂复有此礼哉公声色俱厉敌知不可夺曰吾当自遣人议之于是留所许増币誓书复使耶律仁先及六符以其国誓书来且求为献纳公奏曰臣既以死拒之敌气折矣可勿复许敌无能为也上从之増币二十万而契丹平北方无事盖又四十八年矣契丹君臣至今诵其语守其约不忍败者以其心晓然知通好用兵利害之所在也故臣尝窃论之百余年间兵不大用者真宗仁宗之徳而冦凖与公之功也公讳弼字彦国河南人曽大父内黄今讳处谦大父商州马歩使讳令荀考尚书都官员外郎讳言皆以公贵赠太师中书令尚书令封邓韩秦三国公曽祖母刘氏祖母赵氏母韩氏封鲁韩秦三国太夫人公㓜笃学有大度范仲淹见而识之曰此王佐才也怀其文以示王曽晏殊殊即以女妻之仁宗复制科仲淹谓公子当以是进天圣八年公以茂材异等中第授将作监丞知河南府长水县用李迪辟签书河阳节度判官事丁秦国公忧服除㑹郭后废范仲淹争之贬知睦州公上言朝廷一举而获二过纵不能复后宜还仲淹以来忠言通判綘州景祐四年召试馆职迁太子中允直集贤院从王曽辟通判郓州寳元初赵元昊反公上疏陈八事且言元昊遣使求割地邀金帛使者部从仪物如契丹而词甚倨此必元昊腹心谋臣自请行者宜出其不意斩之都市又言夏守赟庸人也平时犹不当用而况艰难之际可为枢宻乎议者以为有宰相气召还为开封府推官擢知谏院康定元年日食正旦公言请罢燕彻乐虽北使在馆亦冝就赐饮食而已执政以为不可公曰万一北朝行之为朝廷羞后使北还者云北朝罢燕如公言仁宗深悔之初宰相恶闻忠言下令禁越职言事公因论日食以谓应天变莫若通下情遂除其禁元昊冦鄜延杀二万人破金明擒李士斌延帅范雍钤辖卢守懃闭门不救中贵人黄徳和引兵先走刘平石元孙战死而雍守懃归罪于通判计章用都监李康伯皆窜岭南徳和诬奏平䧏贼诏以兵围守其家公言平自环庆引兵来援以姦臣不救故败竟骂贼不食而死宜卹其家守懃徳和皆中官怙势诬人冀以自免宜竟其狱枢宻院奏方用兵狱不可遂公言大臣附下罔上狱不可不竟时守懃男昭序为御药公奏乞罢之徳和竟坐腰斩延州民二十人诣阙告急上召问具得诸将败亡状执政恶之命邉郡禁民擅赴阙者公言此非陛下意宰相恶上知四方有败耳民有急不得诉之朝则西走元昊北走契丹矣夏守赟为陜西都总管又以入内都知王守忠为都钤辖公言用守赟既为天下笑而守忠钤辖乃与唐中官监军无异将吏必怨惧卢守懃黄徳和覆车之辙可复蹈乎诏罢守忠时又用观察使魏昭昞为同州郑守忠为殿前都指挥使髙化为歩军都指挥使公言昭昞乳臭儿必败事守忠与化故亲事官皆奴才小人不可用诏遣侍御史陈洎徃陜西督修城且城潼关公言天子守在四夷今城潼闗自闗以西为弃之耶语皆侵执政自用兵以来吏民上书者甚衆初不省用公言知制诰本中书属官可选二人置局中书考其所言可用用之宰相以付学士公言此宰相偷安欲以天下是非尽付他人乞与廷辩又言邉事系国安危不当专委枢宻院用宰相魏仁浦兼枢宻使国初范质王溥亦以宰相参知枢宻院事今兵兴宜使宰相以故事兼领仁宗曰军国之务当尽归中书枢宻非古官然未欲遽废内䧏令中书同议枢宻院事且书其检宰相以内䧏纳上前曰恐枢宻院谓臣夺权公曰此宰相避事耳非畏夺权也时西夏首领吹同乞砂吹同乞山各称伪将相来䧏补借奉职羁置荆湖公言二人之䧏其家已族矣当厚赏以劝来者上命以所言送中书公见宰相论之宰相初不知也公叹曰此岂小事而宰相不知耶更极论之上从公言以宰相兼枢宻使除盐铁判官迁太常丞史馆修撰奉使契丹二年改右正言知制诰纠察在京刑狱时有用伪牒为僧者事觉乃堂吏为之开封按余人而不及吏公白执政请以吏付狱执政指其坐曰公即居此无为近名公正色不受其言曰必得吏乃止执政滋不恱故荐公使契丹欲因事罪之欧阳修上书引颜真卿使李希烈事留公不报使还除吏部郎中枢宻直学士恳辞不受始受命闻一女卒再受命闻一男生皆不顾而行得家书不发而焚之曰徒乱人意寻迁翰林学士公见上力辞曰増嵗币非臣本志也特以朝廷方讨元昊未暇与北角故不敢以死争其敢受乎庆歴三年三月遂命公为枢宻副使辞之愈力改授资政殿学士兼翰林侍读学士七月复除枢宻副使公言北既通好议者便谓无事邉备渐弛北万一败盟臣死且有罪非独臣不敢受亦愿陛下思强敌轻侮中原之耻坐薪尝胆不忘修政因以告纳上前而罢逾月复除前命时元昊使辞羣臣班紫宸殿门上俟公缀枢宻院班乃坐且使宰相章徳象谕公曰此朝廷特用非以使北故也公不得已乃受时晏殊为相范仲淹为参知政事杜衍为枢宻使韩琦与公副之欧阳修余靖王素蔡襄为谏官皆天下之望鲁人石介作庆歴圣徳诗歴颂羣臣皆得其实曰维仲淹弼一䕫一契天下不以为过公既以社稷自任而仁宗责成于公与仲淹望太平于朞月之间数以手诏督公等条具其事又开天章阁召公等坐且给笔札使书其所欲为者遣中使二人更徃督之且命仲淹主西事公主北事公遂与仲淹各上当世之务十余条又自上河北安邉十三策大畧以进贤退不肖止侥倖去宿弊为本欲渐易诸路监司之不才者使澄汰所部吏于是小人始不恱矣元昊遣使以书来称男而不臣公言契丹臣元昊而我不臣则契丹为无敌于天下不可许乃却其使卒臣之四年七月契丹来告举兵讨元昊十二月诏册元昊为夏国主使将行而止之以俟北使公曰若北使未至而行则事自我出既至则恩归契丹矣从之是嵗契丹受礼云中且发兵㑹元昊伐呆儿族于河东为近上问公曰北得无与元昊袭我乎公曰北自得幽蓟不复由河东入冦者以河北平易富饶而河东崄瘠且虞我出镇定擣燕蓟之虚也今兵出无名契丹大国决不为此就使妄动当出我不意不应先言受礼云中也元昊本与契丹约相左右以困中国今契丹背约结好于我独获重币元昊有怨言故北筑威塞州以备之呆儿屡杀威塞人北疑元昊使之故为是役安能合而冦我哉或请调发为备公曰北虽不来犹欲以虚声困我若调发正堕其计臣请任之北若入冦臣为罔上且误国上乃止北卒不动公谓契丹异日作难必于河朔既上十三策又请守一郡行其事小人怨公不已而大臣亦有以飞语谗公者上虽不信公惧因保州贼平求为河北宣抚使以避之使将还除资政殿学士知郓州兼京东西路安抚使谗者不已罢安抚使嵗余谗不验加给事中移知青州兼京东东路安抚使河朔大水民流京东公择所部丰稔者五州劝民出粟得十五万斛益以官廪随所在贮之得公私庐舍十余万区散处其人以便薪水官吏自前资待阙寄居者皆给其禄使即民所聚选老弱病瘠者廪之山林河泊之利有可取以为生者听流民取之其主不得禁官吏皆书其劳约为奏请使他日得以次受赏于朝率五日辄遣人以酒肉糗饭劳之出于至诚人人为尽力流民死者为大冡葬之谓之丛冡自为文祭之明年麦大熟流民各以逺近受粮而归凡活五十余万人募而为兵者又万余人上闻之遣使劳公即拜礼部侍郎公曰救灾守臣职也辞不受前此救灾者皆聚民城郭中煑粥食之饥民聚为疾疫及相蹈籍死或待次数日不食得粥皆僵仆名为救之而实杀之自公立法简便周至天下传以为法至于今不知所活者几千万人矣王则据贝州叛齐州禁兵马逹张青与姦民张握等得劒印于妖师欲以其衆叛将屠城以应则握之壻杨俊诣公告之齐非公所部恐事泄变生时中贵人张从训衔命至青公度从训可使即以事付从训使驰至郡发吏卒取之无得脱者且自劾擅遣中使罪仁宗嘉之再除礼部侍郎公又恳词不受迁资政殿大学士以明堂恩除礼部侍郎徙知郑州又徙蔡州加观文殿学士知河阳迁戸部侍郎除宣徽南院使判并州兼河东经畧安抚使至和二年召拜同中书门下平章事集贤殿大学士与文彦博并命宣制之日士大夫相庆于朝仁宗宻觇知之欧阳修奏事殿上上具以语修且曰古之求相者或得于梦卜今朕用二相人情如此岂不贤于梦卜也哉修顿首称贺仁宗弗豫大臣不得见中外忧恐文彦博与公等直入问疾内侍止之不可因以监视禳祷为名乞留宿内殿事皆闗白而后行禁中肃然嘉祐三年加礼部尚书昭文馆大学士监修国史公之为相守格法行故事而附以公议无心于其间故百官任职天下无事以所在民力困弊赋役不均遣使分道相视裁减谓之寛卹民力又弛茶禁以通商贾省刑狱天下便之六年丁秦国太夫人忧诏为罢春燕故事执政遇䘮皆起复公以谓金革变礼不可用于平世仁宗待公而为政五遣使起之卒不从命天下称焉英宗即位拜枢宻使同中书门下平章事迁戸部尚书逾年以足疾求解机务章二十上拜镇海军节度使同中书门下平章事判河阳封祈国公公五上章辞使相且言真宗以前不轻以此授人仁宗即位之初执政欲自为地故开此例终仁宗之世宰相枢宻使罢者皆除使相有不称职有罪者亦然天下非之今陛下初即位愿立法自臣始不从神宗即位改镇武宁军进封郑国公公又乞罢使相乃以为尚书左仆射观文殿大学士集禧观使召赴阙公以足疾固辞复判河阳熈宁元年移汝州且诏入觐以公足疾许肩舆至殿门上特为御内东门小殿见之令男绍隆入扶且命无拜坐语从容至日昃赐绍隆五品服再对上欲留公为集禧观使力辞赴郡明年二月除司空兼侍中昭文馆大学士赐甲第一区皆辞不受复拜左仆射门下侍郎同中书门下平章事公既至未见有于上前言灾异皆天数非人事得失所致者公闻之叹曰人君所畏惟天若不畏天何事不可为者去乱亡无几矣此必姦臣欲进邪说故先导上以无所畏使辅拂谏诤之臣无所复施其力此治乱之机也吾不可以不速救即上书数千言杂引春秋洪范及古今传记人情物理以明其决不然者羣臣请上尊号及作乐上以久旱不许羣臣固请作乐公又言故事有灾变皆彻乐恐上以同天节北使当上寿故未断其请臣以为此盛徳事正当以示强敌乞并罢上寿从之即日而雨公又上疏愿益畏天戒逺姦佞近忠良上亲书答诏曰义忠言亲理正文直苟非意在爱君志存王室何以臻此敢不置之枕席铭诸肺腑终老是戒更愿公不替今日之志则天灾不难弭太平可立俟也公既上疏谢复申戒不已愿陛下待羣臣不以同异为喜怒不以喜怒为用舍公始见上上问邉事公曰陛下即位之始当布徳行惠愿二十年口不言兵因以九事为戒八月以疾辞位拜武宁军节度使同中书门下平章事判河南复以老请改毫州时方行青苗息钱法公以谓此法行则财聚于上人散于下且富民不愿请愿请者皆贫民后不可复得故持之不行而提举常平仓赵济劾公以大臣格新法行当自贵近者始若置而不问无以令天下乃除左仆射判汝州公言新法臣所不晓不可以复治郡愿归洛养疾许之寻请老拜司空复武宁节度及平章事进封韩国公致仕公虽居家而朝廷有大利害知无不言交趾叛诏郭逵等讨之公言海峤崄逺不可以责其必进愿诏逵等择利进退以全王师契丹来争河东地界上手诏问公公言熈河诸郡皆不足守而河东地界决不可许元丰三年官制行改授开府仪同三司是嵗故参知政事王尧臣之子同老上言至和三年仁宗弗豫其父尧臣尝与文彦愽刘沆及公同决大策乞立诸嗣仁宗许之㑹翊日有瘳故缓其事人无复知者以其父尧臣所撰诏草上之上以问彦博彦博言与同老合上嘉公等勲绩如此而终不自言下诏以公为司徒且以其子绍京为阁门祇侯六年闰六月丙申薨于洛阳私第之正寝享年八十手封遗表使其子上之世莫知其所言者上闻讣震悼为辍视朝内出祭文遣使致奠所以赙卹其家者甚厚赠太尉谥曰文忠十一月庚申葬于河南府河南县金谷乡南张里公之配曰周国夫人晏氏后公四年卒子男三人曰绍庭朝奉郎曰绍京供备库副使后公十月卒曰绍隆光禄寺丞早卒女四人长适保宁军节度使北京留守冯京卒又以其次继室封安化郡夫人次适承议郎范大琮次适宣徳郎范大珪孙男三人定方承事郎直清承奉郎直亮假承务郎公性至孝恭俭好礼与人言虽㓜贱必尽敬气色穆然终身不见喜愠然以单车入不测之虏廷诘其君臣折其口而服其心无一语少屈所谓大勇者乎其好善疾恶葢出于天资常言君子小人如氷炭决不可以同器若兼收并用则小人必胜薫莸杂处终必为臭其为宰相及判河阳最后请老家居凡三上章皆言天子无职事惟辨君子小人而进退之此天子之职也君子与小人并处其势必不胜君子不胜则奉身而退乐道无闷小人不胜则交结构扇千跂万辙必胜而后已小人复胜必遂肆毒于善良无所不为求天下不乱不可得也其为文章辩而不华质而不俚有文集八十巻天圣应诏集十一巻谏垣集三巻制草五巻奏议十三巻表章三十巻河北安邉策一巻奉使録四巻青州振济策三巻平生所荐甚衆尤知名者十余人如王质与其弟素余靖张瓌石介孙复吴奎韩维陈襄王鼎张昷之杜杞陈希亮之流皆有闻于世世以为知人元祐元年六月有诏以公配享神宗皇帝庙廷明年以明堂恩加赠太师绍庭请于朝曰先臣墓碑未立愿有以宠绥之上为亲篆其首曰显忠尚徳之碑且命臣轼撰次其事谨拜手稽首而献言曰世未尝无贤也自尧舜三代以至于今有是君则有是臣故仁宗英宗至于神考咸有一徳克享天心则天畀以人光明伟杰有如公者观公之行事而味其平生则三宗之盛徳可不问而知也古之人臣功髙则身危名重则谤生故命世之士罕能以功名终始者臣观三宗所以待公全其功名而保其终始葢可谓至矣方契丹求割地上命宰相歴问近臣孰能为朕使北者皆以事辞免公独慨然请行使事既毕上欲用公公逡廵退避不敢居而向之辞免者自耻其不行则惟公之怨比而谗公无所不至及石介为庆歴圣徳诗天下传诵则大臣疾公如仇构以飞语必欲致之死地仁宗徐而察之尽辨其诬卒以公为相及英宗神宗之世公已老矣勲在史官徳在生民天子虚已聼公外服人民视公进退以为中国轻重然一赵济敢摇之惟神宗日月之明知公愈深公虽请老有大政事必手诏访问又追论定策之勲以告天下宠及其子孙然后小人不敢复议雍容进退卒为宗臣古人有言曰为君难为臣不易岂不然哉公既配食清庙宜有颂诗以昭示来世其词曰五代八姓十有二君四十四年如丝之棼以人为嬉以杀为儇兵交两河腥闻于天上帝憎之命我祖宗畀尔鑪锤徃销其锋孰谓民逺我闻其呻宁尔小忍无残我民六圣受命惟一其心敇其后人帝命是承勿劓刵人矧敢好兵百三十年讳兵与刑惟彼北敌谓帝我骄帝闻其言折其萌芽笃生莱公尺箠笞之既服既驯则扰绥之堂堂韩公与莱相望再聘于燕北方以宁景徳元禩始盟契丹公生是嵗天命则然公之在母秦国寤惊旌旗鹤鴈降充其庭云有天赦已而生公天欲赦民公启其𠂻北至燕然南至于河亿万维生公手抚摩水潦荐饥散流而东五十万人仰哺于公公之在内自泉流濒其在四方自叶流根百官维人百度惟贞相我三宗重华恊明帝谓公来陨星其堂有坟其公岂是藏维岳降神今归不留臣轼作颂以配崧髙赵康靖公神道碑宋有天下百二十有五年六圣相师专用一道曰仁不杂他术刑以不杀为能兵以不用为功财以不聚为富人以不作聪明为贤虽有絶人之材而徳不至终不大用六圣一心守之不移故自建隆以来至于今卿相大臣号多长者记人之功忘人之过含垢匿瑕犯而不校以为常徳是以四方乂安兵革不试民之戴宋有死无二自汉以来未有如今日之盛者此六圣之徳而衆长者之助也易曰师贞丈人吉诗曰虽无老成人尚有典刑书曰如有一介臣断断猗无他技其心休休焉其如有容人之有技若已有之人之彦圣其心好之不啻若自其口出是能容之以保我子孙黎民故太子少师赵公服事三朝四十余年其徳合于易之所谓丈人诗之所谓老成书之所谓一介臣者公讳槩字叔平其先河朔人也徙于宋之虞城七世矣曽祖着后唐国子毛诗博士赠太师中书令妣刘氏楚国太夫人祖惠宋州楚令赠太师中书令兼尚书令韩国公妣李氏燕国太夫人父干尚书驾部员外郎赠太师中书令兼尚书令鲁国公妣张氏鲁国太夫人髙氏唐国太夫人公七嵗而孤笃学自力年十七举进士当时闻人刘筠戚纶黄宗旦皆称其文词必显于时而其器识宏逺则皆自以为不及当赴礼部试楚守胡令仪醵黄金以赠之公不受天圣五年擢进士第三人授将作监丞通判海州归见父老故人幅巾徒歩人人至其家召试学士院除着作郎集贤校理出知涟水军公为进士时邓余庆守涟水馆公于官舍以教其子余庆所为多不法公谢去数月余庆以赃败及公为守将至或榜其所馆曰豹隠堂赋者三十余人嵗饥公劝诱冨民得米万石所活不可胜数涟水有鱼池利入公帑嵗杀鱼十余万公始罢之作放生碑池上移守通州入为开封府推官奏事殿中赐五品服且欲以为直集贤院宰相以例不可出知洪州属吏有郑陶饶奭者挟持郡事肆为不法前守莫能制州有归化兵皆故盗贼配流巳而选充者奭与郡人胡顺之共造飞语以动公曰归化兵得廪米陈恶有怨言不更给善米且有变公笑不答㑹归化卒有自容州戍所逃还犯夜者公即斩以狥收陶下狱得其姦赃且奏徒奭歙州一郡股栗城西南隅当大江之冲水嵗为民患公建为石堤髙丈五尺长二百丈用石九千叚取之有方民不以为劳明年夏堤成而水大至度与城平恃堤以全至于今頼之迁刑部员外郎同知宗正寺出知青州改直集贤院赋税未入中限敇县不得辄催科是嵗夏税先一月办坐失举张诰夺官罢归起监宻州酒徙楚州粮料院以郊赦还官职知滁州山东大贼李小二过境上告人曰我东人也公尝为青州东人爱之如父母我不忍犯遂冦庐寿犬牙不入境召修起居注朝廷欲用修玉牒久之除欧阳修起居注朝廷欲骤用修而难于躐公公闻之乃请郡自便以为天章阁待制赐三品服紏察在京刑狱迁兵部员外郎遂知制诰勾当三班院㑹郊礼当进阶封且任一子京官乞以母封郡太君宰相谓公学士拟封不久矣公曰母年八十二朝夕不可期愿及今以为荣许之后遂以为例改知审官院判祕阁与髙若讷同判流内铨若讷言徃尝知贡举闻母病不得出几不能生公矍然即请郡以便亲宰相谓公曰旦夕为学士可少待也公不听遂除苏州明年丁母忧服除召入翰林为学士知贡举馆伴契丹泛使遂报聘焉㑹猎于兴云山之西请公赋诗诗成契丹主亲酌玉盃以劝公且以素扇授其近臣刘六符写公诗置之怀䄂使还加侍读学士歴右司郎中中书舍人提举在京诸司库务姦人冷清诈称皇子迁之江南公曰清言不妄不可迁若诈亦不可不诛诏公与包拯杂治之得其实乃诛清李叅为河北转运使职事办治进秩二等且官其一子郭申钖为谏官争之曰参职事所当办无功不可赏上怒欲罪申钖公言陛下始面谕申钖毋面从吾过今黜之何以示天下乃止以龙图阁学士礼部侍郎知郓州徙南京留守拜御史中丞中官邓保吉引剰员董士烧银禁中公力言其不可遂出之又言张茂实不宜典兵卫未行㑹公拜枢宻副使复言之乃出茂实知曹州拜参知政事方是时皇嗣未立天下以为忧仁宗始命英宗领宗正公言宗正未足为重遂与执政建言宜立为皇太子从之英宗即位迁戸部侍郎又迁吏部熈宁初迁左丞公年七十矣求去位不许章数上乃以为观文殿学士吏部尚书知徐州遂请老不巳以太子少师致仕居睢阳十五年犹以读书着文忧国爱君为事集古今谏争为諌林一百二十巻奏之上甚喜赐诏曰士大夫请老而去者皆以声问不至朝廷为髙得卿所奏书知有志爱君之士虽退休山林未尝一日忘也当置坐右以时省阅上祠南郊明堂率尝召公陪祀毎辞以老疾间尝一至都下亦以足疾辞不入见诏中贵人抚问二府就所馆宴劳之累阶至特进勲上柱国封天水郡开国公赐号推忠保徳翊戴功臣元丰初省功臣号三年官制改解特进六年正月十五日薨于永安坊里第享年八十八辍视朝一日赠太师谥康靖前作遗范以戒子孙纎悉必具以某年月日葬于宋城县天廵乡地与日皆公所自卜也娶李氏封汝隂郡夫人先公二十五年卒于郓州子荣绪殿中丞郭绪将作监主簿皆早亡元绪宣徳郎公绪校书郎女二人长适光禄寺丞王力臣㓜适朝奉大夫程嗣恭孙男四人嗣徽通直郎嗣真宣徳郎嗣贤试校书郎嗣光未命曽孙男六人韡太庙斋郎余未名公为人乐易深中恢然伟人也平生与人实无所怨怒非特不形于色而已专务掩恶扬善以徳报怨出于至诚非勉强者天下称之庶几汉刘寛唐娄师徳之徒云始欧阳修躐公为知制诰人意公不能平及修坐累对诏狱人莫敢为言公独抗章言修无罪为仇人所中伤陛下不可以天下法为仇人报怨上感悟修以故得全公既老修亦退居汝南公自睢阳徃从之㳺乐饮旬日苏舜钦为进奏院以羣饮得罪公言与㑹者皆一时名人若举而弃之失士大夫望非朝廷福张诰以赃败窜海上公坐贬累年而怜诰终不衰间使人至海上劳问赒给之代冯浩为郓州吏举按浩侵用公使钱三十万当以浩职田租偿官公曰浩吾同年也且知其贫不可以已俸偿之公所为大畧如此至于敦尚义旧葬死养孤葢不可胜数余于公为里人少相善也退而老于乡日从公㳺葢知之详矣元绪以墓碑为请义不可以辞铭曰维古仁人仁义是图仁近于弱义近于迂课其功利嵗计有余在汉孝文发政之初欲以利口登进啬夫有臣释之实矢厥谟世谓长者綘侯相如皆讷于言有口若无岂效此子喋喋巧谀帝用感悟老成是亲清浄无为鉴于暴秦歴祀四百世载其仁赫赫我宋以圣继神于穆仁宗如嵗之春招延朴忠屏逺佞人岂独左右刑于庶民维时赵公含徳不发如圭如璧如金如钖置之不愠用之不怿帝识其心长者之杰遂授以政歴佐三叶济于艰难不㚄不䟦公在朝廷靖恭寡言不忮不求孰知其贤望其容貌有耻而悛薄夫以敦鄙夫以寛今其亡矣吾谁与存作此铭诗以诏后昆东坡全集巻八十七东坡全集卷八十八钦定四库全书东坡全集巻八十八宋苏轼撰墓志铭二首范景仁墓志铭熈宁元丰间士大夫论天下贤者必曰君实景仁其道徳风流足以师表当世其议论可否足以荣辱天下二公盖相得欢甚皆自以为莫及曰吾与子生同志死当同传而天下之人亦无敢优劣之者二公既约更相为传而后死者则志其墓故君实为景仁传其畧曰吕献可之先见景仁之勇决皆予所不及也轼幸得游二公间知其平生为详盖其用舍大节皆不谋而同如仁宗时论立皇嗣英宗时论濮安懿王称号神宗时论新法其言若出一人相先后如左右手故君实常谓人曰吾与景仁兄弟也但姓不同耳然至于论钟律则反复相非终身不能相一君子是以知二公非苟同者君实之没轼既状其行事以授景仁景仁志其墓而轼表其墓道今景仁之墓其子孙皆以为君实既没非子谁当志之且吾先君子之益友也其可以辞公姓范氏讳镇字景仁其先自长安徙蜀六世祖隆始葬成都之华阳曽祖讳昌祐妣索氏祖讳璲妣张氏累世皆不仕考讳度赠开府仪同三司妣李氏赠荣国太夫人龎氏赠昌国太夫人开府以文艺节行为蜀守张咏所知有子三人长曰镃终陇城令次曰锴终卫尉寺丞公其季也四嵗而孤从二兄为学薛奎守蜀道遇镃求士可客者镃以公对公时年十八奎与语竒之曰大范恐不寿其季廊庙人也还朝与公俱或问奎入蜀所得曰得一伟人当以文学名于世时故相宋庠与弟祁名重一时见公称之祁与为布衣交由是名动埸屋举进士为礼部第一故事殿廷唱第过三人则礼部第一人者必越次抗声自陈因擢置上第公不肯自言至第七十九人乃出拜退就列无一言廷中皆异之释褐为新安主簿宋绶留守西京召置国子监使教诸生秩满又荐诸朝为东宫直讲用参知政事王举正荐召试学士院除馆阁校勘充编修唐书官当迁校理宰相龎籍言公有异材恬于进取特除直袐阁为开封府推官擢起居舍人知谏院兼管句国子监上疏论民力困弊谓约祖宗以来官吏兵数酌取其中为定制以今赋入之数十七为经费而储其三以备水早非常又言古者冡宰制国用唐以宰相兼盐铁转运或判戸部度支今中书主民枢宻主兵三司主财各不相知故财已匮而枢宻益兵无穷民已困而三司取财不巳请使中书枢宻通知兵民财利大计与三司同制国用葬温成皇后太常议礼前谓之园后谓之园陵宰相刘沆前为监䕶使后为园陵使公言尝闻法吏舞法矣未闻礼官舞礼也请诘问前后议异同状又请罢焚瘗锦绣珠玉以纾国用从之时有敇凡内䧏不如律令者令中书枢宻院及所属执奏未及一月而内臣无故改官者一日至五六人公乞正大臣被诏故违不执奏之罪石全斌以䕶温成葬除观察使凡治葬事者皆迁两官公言章献章懿章惠三太后之葬推恩皆无此比乞追还全斌等告敇文彦愽富弼入相百官郊迎时两制不得诣宰相居第百官不得间见公言隆之以虚礼不若开之以至诚乞罢郊迎而除谒禁以通天下之情议减任子及毎嵗取士皆公发之又乞令宗室属疎者补外官仁宗曰卿言是也顾恐天下谓朕不能睦族耳公曰陛下甄别其贤者显用之不没其能乃所以睦族也虽不行至熈宁初卒如公言仁宗性寛容言事者务讦以为名或诬人隂私公独引大体畧细故时陈执中为相公尝论其无学术非宰相器及执中嬖妾笞杀婢御史劾奏欲逐去之公言今隂阳不和财匮民困盗贼滋炽狱犴充斥执中当任其咎闺门之私非所以责宰相识者韪之仁宗即位三十五年未有继嗣嘉祐初得疾中外危恐不知所为公独奋曰天下事尚有大于此者乎即上疏曰太祖舍其子而立太宗此天下之大公也周王既薨真宗取宗室子养之宫中此天下之大虑也愿陛下以太祖之心行真宗故事择宗室贤者异其礼物而试之政事以系天下心章累上不报因阖门请罪㑹有星变其占为急兵公言国本未立若变起仓卒祸不可以前料兵孰急于此者乎今陛下得臣疏不以留中而付中书是欲使大臣奉行也臣两至中书大臣皆设辞以拒臣是陛下欲为宗庙社稷计而大臣不欲也臣窃原其意特恐行之而陛下中变耳中变之祸不过于死而国本不立万一有如天象所告急兵之忧则其祸岂独一死而已哉夫中变之祸死而无愧急兵之忧死且有罪愿以此示大臣使自择而审处焉闻者为之股栗除兼侍御史知杂事公以言不从固辞不受执政谓公上之不豫大臣尝建此䇿矣今间言巳入为之甚难公复移书执政曰事当论其是非不当问其难易速则济缓则不及此圣贤所以贵机㑹也诸公言今日难于前日安知他日不难于今日乎凡见上面陈者三公泣上亦泣曰朕知卿忠卿言是也当更俟三二年凡章十九上待罪百余日须髪为白朝廷不能夺乃罢知谏院改集贤殿修撰判流内铨修起居注除知制诰公虽罢言职而无嵗不言储嗣事以仁宗春秋益髙每因事及之冀以感动上心及为知制诰正谢上殿面论之曰陛下许臣今复三年矣愿早定大计明年又因祫享献赋以讽其后韩琦卒定策立英宗迁翰林学士充史馆修撰改右谏议大夫英宗即位迁给事中充仁宗山陵礼仪使坐误迁宰臣官改翰林侍读学士复为翰林学士中书奏请追尊濮安懿王下两制议以为宜称皇伯髙官大国极其尊荣非执政意更下尚书省集议已而台谏争言其不可乃下诏罢议令礼官检详典礼以闻公时判太常寺率礼官上言汉宣帝于昭帝为孙光武于平帝为祖则其父容可以称皇考然议者犹非之谓其以小宗而合太宗之统也今陛下既考仁宗又考濮安懿王则其失非特汉宣光武之比矣凡称帝若皇若皇考立寝庙论昭穆皆非是于是具列仪礼及汉儒论议魏明帝诏为五篇奏之以翰林侍读学士出知陈州陈饥公至三日发库廪三万贯石以贷不及奏监司绳之急公上书自劾诏原之是嵗大熟所贷悉还陈人至今思之神宗即位迁礼部侍郎召还复为翰林学士兼侍读羣牧使句当三班院知通进银台司公言故事门下封駮制敇省审章奏紏举违滞着于所授敇其后刋去故职寖废请复之使知所守从之紏察在京刑狱王安石为政始变更法令改常平为青苗法公上疏曰常平之法始于汉之盛时视谷贵贱发歛以便农末最为近古不可改而青苗行于唐之衰乱不足法且陛下疾富民之多取而少取之此正百步与五十步之间耳今有二人坐市贸易一人下其直以相倾夺则人皆知恶之其可以朝廷而行市道之所恶乎疏三上不报迩英合进读与吕惠卿争论上前因论旧法预买䌷绢亦青苗之比公曰预买亦敝法也若陛下躬节俭府库有余当并预买去之奈何更以为比乎韩琦上疏极论新法之害安石使送条例司疏駮之谏官李常乞罢青苗钱安石令常分折公皆封还其诏诏五下公执如初司马光除枢宻副使光以所言不行不敢就职诏许辞免公再封还之上知公不可夺以诏直付光不由门下公奏由臣不才使陛下废法有司失职乞解银台司许之㑹有诏举諌官公以轼应诏而御史知杂谢景温弹奏轼罪公又举孔文仲为贤良文仲对策极论新法之害安石怒罢文仲归故官公上疏争之不报时年六十三即上言臣言不行无颜复立于朝请致仕疏五上最后指言安石以喜怒赏罚事曰陛下有纳谏之资大臣进拒谏之计陛下有爱民之性大臣用残民之术安石大怒自草制极口诋公落翰林学士以本官致仕闻者皆为公惧公上表谢其畧曰虽曰乞身而去敢忘忧国之心又曰望陛下集羣议为耳目以除壅蔽之姦任老成为腹心以养和平之福天下闻而壮之安石虽诋之深人更以为荣焉公既退居专以读书赋诗自娱客至輙置酒尽欢或劝公称疾杜门公曰死生祸福天也吾其如天何同天节乞随班上寿许之遂着为令乆之归蜀与亲旧乐饮赈施其贫者朞年而后还轼得罪下御史台狱索公与轼徃来书疏文字甚急公犹上书救轼不已朝廷有大事輙言之官制行改正议大夫今上即位迁光禄大夫初英宗即位祔仁宗主而迁僖祖及神宗即位复还僖祖而迁顺祖公上言太祖起宋州有天下与汉髙祖同僖祖不当复还乞下百官议不报及上即位公又言乞迁僖祖正太祖东向之位时年几八十矣韩维上言公在仁宗朝首开建储之议其后大臣继有论奏先帝追録其言存没皆推恩而镇未尝以语人人亦莫为言者虽颜子不伐善介之推不言禄不能过也悉以公十九疏上之拜端明殿学士特诏长子清平县令百揆改宣徳郎且起公兼侍读提举中太一宫诏语有曰西伯善养二老来归汉室卑词四臣入侍为我强起无或惮勤公固辞不起天下益髙之改提举嵩山崇福宫公仲兄之孙祖禹为着作郎谒告省公于许因复赐诏及龙茶一合存问甚厚数月复告老进银青光禄大夫再致仕初仁宗命李照改定大乐下王朴乐三律皇祐中又使胡瑗等考正公与司马光皆与公上疏论律尺之法又与光徃复论难凡数万言自以为独得于心元丰三年神宗语公与刘凡定乐公曰定乐当先正律上曰然虽有师旷之聪不以六律不能正五音公作律尺龠合升斗豆区鬴斛欲图上之又乞访求真黍以定黄钟而刘凡即用李照乐加用四清声而奏乐成诏罢局赐赉有加公谢曰此刘凡乐也臣何与焉及提举崇福宫欲造乐献之自以为嫌乃先请致仕既得谢请太府铜为之逾年乃成比李照乐下一律有竒二圣御延和殿召执政同观赐诏嘉奖以乐下太常诏三省侍从台阁之臣皆徃观焉时公已属疾乐奏三日而薨实元祐二年闰十二月癸卯朔享年八十一讣闻辍视朝一日赠右金紫光禄大夫谥曰忠文公虽以上寿贵显考终于家无所憾者而士大夫惜其以道徳事明主阅三世皆以刚方难合故虽用而不尽及上即位求人如不及厚礼以起公而公已老无意于世矣故闻其䘮哭之皆衰公清明坦夷表里洞达遇人以诚恭俭慎黙口不言人过及临大节决大议色和而语壮常欲继之以死虽在万乘前无所屈笃于行义奏补先族人而后子孙乡人有不克婚葬者輙为主之客其家者常十余人虽僦居陋巷席地而坐饮食必均兄镃率于陇城无子闻其有遗腹子在外公时未仕徒歩求之两蜀间二年乃得之曰吾兄异于人体有四乳是儿亦必然已而果然名之曰百常以公䕃今为承议郎公少受学于乡先生龎直温直温之子昉卒于京师公娶其女为孙妇养其妻子终身其学本于六经仁义口不道佛老申韩异端之说其文清丽简逺学者以为师法凡二入翰林知嘉祐二年六年八年及治平二年贡举门生满天下贵显者不可胜数诏修唐书仁宗实録玉牒日歴类篇凡朝廷有大述作大议论未尝不与契丹髙丽皆知诵公文赋少时尝赋长啸却胡骑及奉使契丹虏相目曰此长啸公也其后兄子百禄亦使虏虏首问公安否有文集一百巻谏垣集十巻内制集三十巻外制集十巻正言三巻乐书三巻国朝韵对三巻国朝事始一巻东斋记事十巻刀笔八巻积勲柱国累封蜀郡开国公食邑加至二千六百戸实封五百戸娶张氏追封清河郡君再娶李氏封长安郡君子男五人长曰燕孙未名而卒次百揆宣徳郎监中岳庙次百嘉承务郎先公一年卒次百嵗太康主簿先公六年卒次百虑承务郎女一人尝适左司谏吴安诗复归以卒孙男十人祖直襄州司戸参军祖朴长杜主簿祖野祖平假承务郎祖封右承奉郎祖耕承务郎祖淳祖舒祖京祖恩孙女六人曽孙女三人公晚家于许许人爱而敬之其薨也里人皆出涕以元祐四年八月已未葬于汝之襄城县汝安乡推贤里夫人李氏祔公始以诗赋为名进士及为馆阁侍从以文学称虽屡谏争及论储嗣事朝廷信其忠然事颇祕世亦未尽知也其后议濮安懿王称号守礼不回而名益重及论熈宁新法与王安石吕惠卿辨论至废黜不用然后天下翕然师尊之无贵贱贤愚谓之景仁而不敢名有为不义必畏公知之公既得谢轼徃贺之曰公虽退而名益重矣公愀然不乐曰君子言聴计从消患于未萌使天下隂受其赐无智名无勇功吾独不得为此命也夫使天下受其害而吾享其名吾何心哉轼以是愧公铭曰凡物之生莫累于名人顾趋之以累为荣神人无名欲知者希人顾忧之以希为悲熈宁以来孰擅兹器嗟嗟先生名所不置君实在洛公在颕昌皆欲忘民民不汝忘君实既来遁归于洛絷而维之莫之胜脱为天相君为君牧民道逺年徂卒狥以身公独坚卧三诏不起遂解天刑竟以乐死世皆谓公贵身贱名孰知其功圣人之清贪夫以㢘懦夫以立不尸其功无䘮无得君实之用出而时施如彼水火宁除渴饥公虽不用亦相其行如彼山川出云相望公维蜀人乃葬于汝子孙不忘尚告来者张文定公墓志铭仁宗皇帝在位四十二年蒐揽天下豪杰不可胜数既自以为股肱心膂敬用其言以致太平而其任重道逺者又留以为三世子孙百年之用至于今頼之孔子曰惟天为大惟尧则之天下未尝一日无士而仁宗之世独为多士者以其大也贾谊叹细徳之崄微知鳯鸟之不下闵沟渎之寻常知吞舟之不容伤时无是大者以容巳也故尝窃论之天下大器也非力兼万人其孰能举之非仁宗之大其孰能容此万人之英乎葢即位八年而以制策取士一举而得富弼再举而得公公姓张氏讳方平字安道其先宋人也后徙扬州髙祖克唐末为毫州刺史曽祖文熈毫州军事推官赠太师娶苏氏追封武功郡太夫人祖峤以进士及第太宗尝召对选知郓州赐亲扎给全俸终于尚书都官员外郎娶刘氏追封沛国太夫人考尧卿生而端黙寡言有出世间意以父命勉娶非其意也父没遂居一室家人莫得见其面者十有七年与祖考皆赠太师开府仪同三司皆封魏国公娶稽氏追封谯国太夫人公年十三入应天府学颕悟絶人家贫无书尝就人借三史旬日輙归之曰吾已得其详矣凡书皆一阅终身不再读属文未尝起草宋绶蔡齐见之曰天下竒材也与范讽皆以茂材异等荐之以景祐元年中选授校书郎知崑山县蒋堂为苏州得公所着刍荛论五十篇上之以贤良方正能直言极谏荐公射策优等迁着作佐郎通判睦州时赵元昊欲叛而未有以发则为嫚书求大名以怒朝廷规得谴絶以激使其衆公以谓朝廷自景徳以来既与契丹盟天下忘备将不知兵士不知战民不知劳盖三十年矣若骤用之必有䘮师蹶将之忧兵连民疲必有盗贼意外之患当含垢匿瑕顺适其意使未有以发得嵗月之顷以其间选将厉士坚城除器为不可胜以待之虽元昊终于必叛而兵出无名吏士不直其上难以决胜小国用兵三年而不见胜负不折则破我以全制其后必胜之道也是时士大夫见天下全盛而元昊小丑皆欲发兵诛之惟公与吴育同议议者不深察以二人之论为出于姑息遂决用兵天下骚动公献平戎十策大畧以邉城千里我分而贼专虽屯兵数十万然贼至常以一击十必败之道也既败而图之则老师费财不可为已宜及民力之完屯重兵河东示以形势贼入冦必自延渭而兴州巢穴之守必虚我师自麟府渡河不十日可至此所谓攻其所必救形格势禁之道也宰相吕夷简见之谓宋绶曰君能为国得人矣然不果用其策召对赐五品服直集贤院迁太常丞知谏院首论祖宗以来虽分中书枢宻院而三圣英武独运断归于一今陛下谦徳仰成二府不可以不合仁宗嘉之㑹富弼亦论此遂命宰相兼枢宻使方元昊之叛也禁兵皆西而诸路守兵多拣赴阙郡县无备命调额外弓手公在睦州条上利害八事及是有㫖遣使于陜西河东京西四路刺弓手为宣毅保捷指挥公连上疏争之甚力不从宣毅十四万人保捷九万人皆市人不可用而宣毅骄甚所在为冦自是民力大困国用一空识者以不从公言为恨时夏竦并䕶四路刘平石元孙任福之败皆贬主帅而竦独不问贼围麟府诏竦出兵牵制竦逗留不出使贼平丰州夷灵逺而去公极言之诏罢竦节制自是四路各得专达人人自効邉备修完贼至无所得及庆歴元年西方用兵葢六年矣上既厌兵而贼亦困弊不得耕牧休息贼中匹布至十余千元昊欲自通其道无由公慨然上疏曰陛下犹天地父母也岂与此犬豖豺狼较胜负乎愿因今嵗郊赦引咎示信开其自新之路申敇邉吏勿絶其善意若犹不悛亦足以怒我而怠彼虽天地鬼神必将诛之仁宗喜曰是吾心也命公以疏付中书吕夷简读之拱手曰公之及此是杜稷之福也是嵗赦书开谕如公意明年元昊始请降自元昊叛公谋无遗策虽不尽用然西师解严公有力焉修起居注假起居舍人知制诰使契丹北主雅闻公名与其母后族人微行观公于范阳门外及燕亲诣前酌玉巵以饮公顾左右曰有臣如此佳哉骑而击毬于公前以其所乘马赐公朝廷知之自是北使挟事至者輙命公馆之寻召试知制诰迁右正言赐三品服诰命简严四方诵之兼史馆修撰章得象监国史以日歴自干兴至庆歴废不修以属公于是粲然复完权知开封府府事至繁为尹者皆书板以记事公独不用黙记数百人以次决遣不遗毫釐吏民大惊以为神不敢复欺拜翰林学士领羣牧使牧事乆不治公始整齐之元昊遣使求通已在境上而契丹与元昊搆隙使来约我请拒絶其使时议者欲遂纳元昊故为答书曰元昊若尽如约束则理难拒絶仁宗以书示公与宋祁公上议曰书词如此是拒契丹而纳元昊得新附之小羗失乆和之强敌也若巳封册元昊而契丹之使再至能终不听乎若不听契丹之怨必自是始听而絶之则中国无复信义永断招怀之理矣是一举而失二敌也宜赐元昊诏曰朝廷纳卿诚欵本縁契丹之请今闻卿招诱契丹邉戸失舅甥之欢契丹遣使为言卿宜审处其事但嫌隙朝除则封册暮行矣如此于西北为两得时人伏其精识拜谏议大夫为御史中丞中外之事知无不言至于宫妾宦官滥恩横赐皆力争裁抑之寻知贡举士方以游词崄语为髙公上疏以谓文章之变实闗盛衰不可长也诏以公言晓谕学者宰相贾昌朝与叅知政事吴育忿争上前公将对昌朝使人约公当以代育公怒叱遣曰此言何为至于我哉既对极论二人邪正曲直然育卒罢髙若讷代之时当郊而费用未具中外以为忧宰相欲以是危公复拜翰林学士为三司使公领使未几以办闻仁宗大喜至于今计司先郊告办葢自公始前三司使王拱辰请𣙜河北盐既立法矣而未下公见上问曰河北再𣙜盐何也仁宗惊曰始立法非再也公曰周世宗𣙜河北盐犯辄处死世宗北伐父老遮道泣诉愿以盐课均之两税钱而弛其禁世宗许之今两税盐钱是也岂非再𣙜乎且今未𣙜也而契丹常盗贩不巳若𣙜之则盐贵北盐益售是为我歛怨而北获福乎北盐滋多非用兵莫能禁也邉隙一开所获利能补用兵之费乎仁宗大悟曰卿与宰相立罢之公曰法虽未下民已戸知之当直以手诏罢不可自有司出也仁宗大喜命公宻撰手诏下之河朔父老相率拜迎于澶州为佛老㑹七日以报上恩且刻诏书比京至今父老过其下必稽首流涕南京鸿庆宫成奉安三圣像当遣柄臣特命公为礼仪使乡党荣之仁宗遂欲用公而公以目疾求去甚力乃加端明殿学士归院判尚书都省兼领银台司审刑院太常寺事庆歴中卫士夜逾宫垣为变仁宗旦语二府以贵妃张氏有扈跸之功枢宻使夏竦倡言宜讲求所以尊异贵妃之礼宰相陈执中不知所为公见执中言汉冯婕妤身当勐兽不闻有所尊异且皇后在尊贵妃古无是礼若果行之天下谤议必大萃于公终身不可雪也执中耸然敬从公言而罢修宗正寺玉牒补缀失亡为书数百巻自陜右用兵公私困乏士大夫争言丰财省费之道然多不得其要公自为谏官御史中丞三司使皆为上精言之一日仁宗御资政殿召两府侍从赐坐手诏问天下事公退直禁林是日有㫖鎻院公既草制书又条对所问数千言夜半与制书皆上仁宗惊异又手诏独䇿公明日复出数千言大畧以谓太祖定天下用兵不过十五万今百余万而更言不足自祥符以来万事堕㢮务为姑息渐失祖宗之旧取士任子磨勘迁补之法既坏而任将养兵皆非旧律国用既窘则政出一切大商姦民乗隙射利而茶盐香矾之法乱矣此治乱盛衰之本不可以不急治公既明习歴代损益又周知祖宗法度悉陈其本末赢虚所以然之状及当今所宜救治施行之畧而其末乃论古今治乱在上下离合之间比年已来朝廷颇引轻崄之人布之言路违道干誉利口为贤内则台谏外则监司下至胥吏僮奴皆可以搆危其上自将相公卿宿贵之人皆争屈体以收礼后辈有不然者则谤毁随之惴惴焉惟恐不免何暇展布心体为国立事哉此风不革天下无时而治也上益异之书文儒二字以赐月余御迎阳门召两制近侍复赐问目曰朕之阙失国之姦蠧朝之憸䛕皆直言其状独引公近御榻宻访之且有大用语公叹曰暴人之私迫人于崄而攘之我不为也终无所言公既刚简自信不䘏毁誉故小人思有以中之㑹三司判官杨仪以请求得罪公坐与仪厚善遂罢职出知滁州不数月上悟还端明殿学士知江宁府明年加龙图阁学士迁给事中知杭州公平生学道虚一而静故所至皆不言而治既去人必思之自杭丁太夫人忧服除以旧职还朝判流内铨建言几内税重非所以示天下是嵗郊赦减畿内税三分遂为定制秦州叛羗断古渭路帅张昪发兵讨贼而副总管刘涣不受命皆罢之拜公侍读学士知秦州公力辞不拜曰涣与昪有阶级今互言而两罢帅不可为也昪以故得不罢以公为礼部侍郎知滑州改戸部侍郎移镇西蜀始李顺以甲午嵗叛蜀人记之至是方以为忧而转运使摄守事西南夷有卭部川首领者妄言蛮贼侬智髙在南诏欲来冦蜀摄守妄人也闻之大惊移兵屯邉郡益调额外弓手发民筑城日夜不得休息民大惊扰争迁居城中男女昏㑹不复以年贱粥谷帛市金银埋之地中朝廷闻之发陜西歩骑戍蜀兵仗络绎相望于道诏促公行且许以便宜从事公言南诏去蜀二千余里道崄不通其间皆杂种不相役属安能举大兵为智髙冦我哉此必妄也臣当以静镇之道遇戍卒兵仗辄遣还入境下令卭部川曰冦来吾自当之妄言者斩悉归屯邉兵散遣弓手罢筑城之役㑹上元观灯城门皆通夕不闭蜀遂大安已而得卭部川之译人始为此谋者斩之枭首境上而配流其余党于湖南西南夷大震先是朝廷获智髙母子留不杀欲以招智髙至是乃伏法复以三司使召还奏罢蜀横赋四十万减铸铁钱十余万蜀人至今纪之初主计京师有三年粮而马粟倍之至是马粟仅足一嵗而粮亦减半因建言今之京师古所谓陈留天下四通五达之郊非如雍洛有山河形胜足恃也特依重兵以立国耳兵恃食食恃漕运汴河控引江淮利尽南海天圣以前嵗发民浚之故河行地中有张君平者以疏导京东积水始辍用汴夫其后浅妄者争以裁减费役为功河日以堙塞今仰而望河非祖宗之旧也遂画漕运十四策宰相富弼读公奏上前昼漏尽十刻侍卫皆跛倚仁宗太息称善弼曰此国计大本非常奏也悉如所启施行退谓公曰自庆歴以来公论食货详矣朝廷毎有所损益必以公奏为议本凡除主计未尝敢先公也其后未期年而京师有五年之蓄迁吏部侍郎复以目疾请郡迁尚书左丞知南京未几以工部尚书知秦州时亮祚方骄僣阅士马筑堡筚篥城之西压秦境上属戸皆逃匿山林公即料简将士声言出塞实按军不动贼既不至言者因论公无贼而轻举宰相曽公亮昌言于朝曰兵不出塞何名为轻举张公岂轻者哉贼所以不至者以有备故也有备而贼不至则以轻举罪之邉臣自是不敢为先事之备也议者乃服初命公秦州有㫖再任当除宣徽使议者欲以是沮挠之公笑曰吾于死生祸福未尝择也宣徽使于我何有哉力请解复知南京封清河郡公英宗即位迁礼部尚书知陈州过都留判尚书都省请知郓州陛辞论天下事英宗叹曰学士其可以去朝廷哉公力请行加侍读学士徙定州乞归养改徐州英宗屡欲君还而左右无助公者一日谓执政曰吾在藩邸时见其刍荛论及所对策近者代言之臣未尝副吾意若使居典诰之任亦国华也执政乃始奉诏拜翰林学士承㫖问治道体要公以简易诚明为对言近而指逺不觉前席曰吾昔奉朝请望侍从大臣以谓皆天下选人今乃不然闻学士之言始知有人矣胡宿罢枢宻副使上欲以公代之而执政请用郭逵英宗以语公公曰自庆歴以后擢任二府必参之中书臣知事君而巳迁刑部尚书英宗不豫学士王珪当直不召召公赴福宁殿上慿几不言赐公坐出书一幅八字曰来日降诏立皇太子公抗声曰必颍王也嫡长而贤请书其名上力疾书以付公公既草制寻充册立皇太子礼仪使神宗即位召见侧门公曰仁宗崩厚葬过礼公私骚然请损之上曰奉先可损乎公曰遗制固云以先志行之天子之孝也上叹曰是吾心也公又奏百官迁秩恩已过厚若钖赉复用嘉祐近比恐国力不能支乞追用干兴例足矣从之省费十七八迁戸部尚书御史中丞王陶击宰相参知政事吴奎与之辨上欲罢奎公适对上曰奎罢当以卿代公力辞上曰卿歴三朝无所阿附左右莫为先容可谓独立杰出矣先帝已欲用卿今复何辞公曰韩琦乆在告意保全奎奎免必不复起琦勲在王室愿陛下复奎位手诏谕琦以全始终之分上嗟叹乆之继出小纸曰奎位执政而击中司谓朕手诏为内批持之三日不下不去可乎公复论如初上从之赐琦诏如公言乆之琦求去坚甚夜召公议公复申前论上曰琦志不可夺也公遂建议宜宠以两镇节钺且虚府以示复用从之面命公为参知政事以亲疾辞上曰受命以慰亲意庻有瘳也是夕复召知制诰郑獬内东门别殿谕以用公意制词皆出上㫖制出公以亲疾在告召对押赴中书御史中丞缺曽公亮欲用王安石公极论安石不可用不数日魏公捐馆上叹息不巳命近珰及内司宾存问日至虚位以待公寻诏起复四上章乃免服除以安石不恱拜观文殿学士留守西京入觐请南京留台上欲以为宣徽使修国史不可则欲以为提举集禧观判都省所以留公者百方公皆力词遂知陈州时方置条例司行新法太率欲丰财而强兵公因陛辞极论其害皆深言危语曰水所以载舟亦所以覆舟兵犹火也不戢当自焚若行新法不已其极必有覆舟自焚之忧上雅敬公不甚其言曰能复少留乎公曰退即行矣上亦怅然至陈陜西方用兵卒叛庆州声摇闗辅京西漕檄捕盗官以兵㑹所属州白刃横野民大惶骇公收其檄不行而奏之上谓执政曰守臣不当尔耶临事乃见人诏京西兵各归其旧吏方以苛察为能小不中意辄置司推治一州至数狱追逮数千里死者甚衆公以事闻诏立条约下诸路时监司皆新进趋时兴利长吏初不与闻公曰吾衰矣雅不能事人归欤以全吾志即力请留台而归未几复知陈州暇日坐西轩闻外板筑喧甚曰民筑嘉应侯张大尉庙公曰巢贼乱天下赵犨以孤城力战保此邦捍大患者也此而不祀张侯何为者哉命夷其庙立赵侯祠佛舍中未几改南京且命入觐不待次对前殿曰先帝尝言卿不立交党退朝掩闗终日无一客命坐赐茶寻拜宣徽北院使检校太尉判应天府公曰宣徽使非寄任不除臣求乡郡自便而得之恐启侥倖路上曰朕未之思改判青州告免延和殿赐坐问祖宗御戎之策孰长公曰太祖不勤逺畧如夏州李彛兴灵武冯晖河西折御卿皆因其酋豪许以世袭故邉圉无事董遵诲捍环州郭进守西山李汉超保闗南皆十余年优其禄赐寛其文法而少遣兵诸将财力丰而威令行间谍精审吏士用命贼所入輙先知併兵御之战无不克故以十五万人而获百万之用终太祖之世邉鄙不耸天下安乐及太宗平并州欲遂取燕蓟自是嵗有契丹之虞曹彬刘廷谦傅潜等数十战各亡士卒十余万又内徙李彛兴冯晖之族继迁之变三邉皆扰而朝廷始旰食矣真宗之世赵徳明纳欵及澶渊之克遂与契丹盟至今人不识兵革可谓盛徳大业祖宗之事大畧如此亦可以鉴矣近嵗邉臣建开拓之议皆行崄侥倖之人欲以天下安危试之一掷事成则身䝉其利不成则陛下任其患不可听也上曰庆歴以来卿知之乎元昊初臣何以待之公曰臣时为学士誓诏封册皆臣所草具言本末上惊曰尔时已为学士可谓旧徳矣时契丹遣泛使萧禧来上问北意安在公曰北自与中国通好安于豢养吏士骄惰实不欲用兵昔萧英刘六符来仁宗命二府置酒殿庐与语英颇泄其情六符色目之英归竟以此得罪今禧狡诈愿如故事令大臣与议无屈帝尊与之交口上曰朕念庆歴再和之后中国不复为善后之备故修戎事为应兵耳公曰应兵者兵祸之已成者也消变于未成善之善者也公毎辞去上輙迁延之三易其期遂诏公归院供职萧禧至以河东疆事为辞上复以问公公曰嘉祐二年北使萧扈尝言之朝廷讨论之详矣命馆伴王洙诘之扈不能对録其条目付扈以归因以藁上之禧当辞偃蹇卧驿中不起执政未知为言公班次二府因朝谓枢宻使吴充曰禧不即行使主者日致馈而勿问且使邉吏以其故檄北朝可也充启用其说禧即日行除中太一宫使进对礼秩凡皆与执政同公在朝虽不任职然多建明上数欲废易汴渠公曰此祖宗建国之本不可轻议饷道一鲠兵安所仰食则朝廷无置足之地矣非老臣谁敢言此自王安石为政始罢铜禁姦民日销钱为器邉闗海舶不复讥钱之出故中国钱日耗而西南北三敌皆山积公极论其害请诘问安石举累朝之令典所以保国便民者一旦削而除之其意安在有星孛于轸诏求直言公上疏论所以致变之故人皆为恐慄上皆优容之求去愈力上曰卿在朝岂有所好恶者欤何欲去之速也公曰臣平生未尝与人交恶但欲归老耳上知不可留乃以为宣徽南院使检校太傅判应天府上曰朕初欲卿与韩綘共事而卿论政不同又欲除枢宻使而卿论兵复异卿受先帝末命卒无以副朕意乎因泫然泣下赐带如尝任宰相者髙丽使过南京长吏当送迎公言臣班视二府不可为陪臣屈诏独遣少尹使者见公恐慄不敢仰视师征安南公以谓举西北壮士从马弃之南方其患有不可胜言者若社稷之福则老师费财无功而还因论交阯气俗与诸夷不类自建隆以来吴昌文丁部黎桓李公緼四易姓矣皆以大校簒立有唐末五代藩镇倾夺之风此可以计破者也遂条上九事习知蛮事者皆服其精鍊师还如公言新法既粥坊埸河渡司农又并祠庙粥之官既得钱听民为贾区庙中邉侮秽践无所不至公言宋王业所基也而以火王阏伯封于商丘以主大火微子为宋始封二祠者独不可免于鬻乎上震怒批出曰慢神辱国理甚于斯于是天下祠庙皆不得鬻公自念将老无以报上论事益切至于论兵起狱尤为反复深言曰老臣且死见先帝地下有以籍口矣上为感动至永乐之败颇思其言公请老不已拜东太一宫使就第章数十上拜太子少师以宣徽使致仕官制行罢宣徽院独命公领使如旧今上即位执政輙罢公使以太子太保致仕元祐六年诏复置宣徽使乃命公复南院章四上不拜玺书嘉之以其年十二月二日薨享年八十五讣闻辍视朝一日特赠司空制服苑中官其亲属五人太皇太后对辅臣嗟叹其忠正公遗令不请谥尚书右丞苏辙为请诏有司议谥曰文定娶马氏太常少卿綘之女追封永嘉郡夫人四子邦彦大理评事邦直邦杰太常寺太祝皆先公卒恕今为右朝散郎通判应天府信厚敦敏笃学朝廷数欲用之以公老不忍去左右诏听之三女长适殿中丞蔡天申次适右朝奉郎王巩其季已嫁而复归孙男四人钦咨钦亮钦弼钦宪孙女三人并㓜公晚自谓乐全居士有乐全集四十巻玉堂集二十巻注仁宗乐书一巻神宗尝赐亲扎曰卿文章典雅焕然有三代之风书之典诰无以加焉西汉所不及也所与交者范仲淹吴育宋祁三人皆敬惮之曰不动如山安道有焉晚与轼先大夫游论古今治乱及一时人物皆不谋而同轼与弟辙以是皆得出入门下轼尝论次其文曰孔北海志大而论髙功烈不见于世然英伟豪杰之气自为一时所宗其论盛孝章郗鸿豫书慨然有烈丈夫之风诸葛孔明不以文章自名而开物成务之姿总练名实之意自见于言语至出师表简而尽直而不肆大哉言乎与伊训说命相表里非秦汉已来以事君为说者所能至也常恨二人之文不见其全公其庻几乎乌乎士不以天下之重自任久矣言语非不工也政事文学非不敏且博也然至于临大事鲜不忘其故失其守者其器小也公为布衣则颀然已有公辅之望自少出仕至老而归未尝以言狥物以色假人虽对人主必同而后言毁誉不动得䘮若一真孔子所谓大臣以道事君者世逺道散虽志士仁人或少贬以求用公独以迈徃之气行正大之言曰用之则行舍之则藏上不求合于人主故虽贵而不用用而不尽下不求合于士大夫故恱公者寡不恱公者衆然至言天下伟人则必以公为首世以轼为知言公始为谏官荐刘䕫王质自代即日擢用及贝州军叛上欲遣公出征举明镐自代即以为将而贝州平熈宁中轼将徃见公于陈宰相曽公亮谓轼曰吾受知张公所以至此者公恩也轼以问公公怅然乆之曰吾宻荐公亮人无知者岂仁宗以语之乎轼以是知公虽不偶于世而人主信之盖如此公性与道合得佛老之妙属纩之日凛然如平生有星陨于北牗及薨赤气自寝而升里人望惊焉以七年八月九日庚申葬于宋城县永安乡仁孝里其子恕使以王巩之状来求铭铭曰大道之行士贵其身维人求我匪我求人秦汉以来士贱君肆区区仆臣以得为喜功利之趍谤毁是逃我观其身夏畦之劳纷纭丛脞千载一律帝闵下俗异人乃出是生我公龙章鳯姿翔于千仞世挽留之浩然直前有碍则止放为江河汇为沼沚穆穆三圣如天如渊前席惟谊见黯必冠岂不用公道有不契出其绪余则已惊世公之所能我不敢知乘云驭风与汗漫期噫天何时复生此杰我作铭诗以诏王国东坡全集巻八十八东坡全集卷八十九钦定四库全书东坡全集巻八十九宋苏轼撰墓志铭十二首故龙图阁学士滕公墓志铭神宗英文烈武圣孝皇帝初临海内厉精为治旁求天下以出异人得英伟大度之士滕公元发始见知于英祖而未及用书其姓名藏于禁中帝以是知之既见公姿度雄爽问天下所以治乱不思而对曰治乱之道如黒白东西所以变色易位者朋党乱之也帝曰卿知君子小人之党乎公曰君子无党譬之草木绸缪相附者必蔓草非松栢也朝廷无朋党虽中主可以济不然虽上圣不治帝太息曰天下名言也遂以右正言知制诰谏院开封府拜御史中丞翰林学士且大用矣而公性疎达不疑在帝前论事如家人父子言无文饰洞见肝鬲帝知其诚尽事无鉅细人无亲疎辄以问公或中夜降手诏使者旁午公随事解答不自嫌外而执政方立新法天下汹汹恐公有言而帝信之故相与造事谤公帝虽不疑然亦出公于外以翰林侍读学士知郓州移定与青留守南都徙齐邓二州用公之意盖未衰也而公之妻党有犯法至大不道者小人因是出力挤公必欲杀之帝知其无罪落职知池州徙蔡未行改安州既罢入朝未对而左右不恱者又中以飞语复贬筠州士大夫为公危慄或以为且有后命公谈笑自若曰天知吾直上知吾忠吾何忧哉乃上书自明帝览之释然即以为湖州方且复用而帝升遐公读遗诏僵仆顿絶乆之乃苏曰巳矣吾无所自尽矣今上即位徒公为苏扬二州除公龙图阁直学士复以为郓州徙真定河东治邉凛然威行西北号称名将而宦官为走马者诬公病不任职诏徙许州御史论公守邉竒伟之状且言其不病诏复留河东而公已老葢年七十有一矣即力求淮南上不得已乃以龙图阁学士知扬州未至而薨葢元祐五年十月二十四日也方平歴事三宗逮与天圣景祐间贤公卿游公虽为晚进而开济之资迈徃之气葢有前人风度以先帝神武英断知公如此而终不大用毎进小人輙谗之公尝上章自讼有曰乐羊无功谤书满箧即墨何罪毁言日闻天下闻而悲之呜唿命也夫公讳甫字元发其后避髙鲁王讳以字为名而字逹道东阳人也滕氏出周文王之子错封于滕所谓滕叔绣者十一代祖令琮为唐国子司业令琮生太常博士翼翼生赠戸部侍郎伉伉生赠礼部侍郎葢葢生戸部侍郎赠右仆射珦珦生太中大夫睦州刺使迈迈生越州观察推官生祠部郎中文规文规生公之曽祖讳仁俊为温州永嘉令祖讳鉴不仕皇考讳髙赠中大夫曽祖母祖母皆范氏继祖母陈氏皇妣王氏追封太原郡君生公之夕梦虎行月中而堕其室九嵗能赋敏捷过人范希文皇考舅也见公而竒之教以为文希文为苏州而安定胡先生瑗居于苏公徃从之门人以千数第其文公常为首尝举进士试于庭宋子京竒其文擢为第三人而以声韵不中法罢之其后八年复中第第三授大理评事通判湖州时孙元规守钱塘一见公曰名臣也后当为贤将授以治剧守邉之要召试学士院充集贤校理判吏部南曹除开封府推官三司盐铁戸部判官同修起居注判戸部勾院公在馆阁未尝就第见执政故宰相不恱不迁者十年既遇知神宗为谏官知无不言然御史中丞王陶论宰相不押班为䟦扈上以问公公曰宰相固有罪然以为䟦扈则臣为欺天䧟人矣为开封府三狱皆满公视事之日理出数百人决遣殆尽京师翕然称之为御史中丞中书宻院议邉事多不合赵明与西人战中书赏功而宻院䧏约束郭逵修堡枢宻院方诘之而中书已下褒诏矣公言战守大事也安危所寄今中书欲战宻院欲守何以令天下愿敇大臣凡战守除帅议同而后下上善之谏官杨绘言宰相不当以其子判鼓院上曰绘不习朝廷事鼓院传达而巳何与于事公曰人有诉宰相者使其子传达之可乎且天下见宰相子在是岂敢复诉事上悟为罢之种谔擅筑绥州且与薛向发诸路兵环庆保安皆出剽掠西人复诱杀将官杨定公上疏极言亮祚巳纳欵不当失信邉隙一开兵连民疲必为内忧京师郡国地震公三上疏指陈致灾之由大臣不恱出公知秦州上面谓曰秦州非朕意也留不遣诏馆伴契丹使前此馆伴非其人使者议神塔子事徃复纷然是嵗契丹遣萧林牙扬兴公来聘朝廷忧之公见兴公开怀与语问其家世父祖事委曲详尽兴公惊且喜不复论去嵗事将去与公马上泣别林牙谓兴公曰君与滕公善岂将留此乎上闻之大喜因公奏事殿中叹曰朕欲擢卿执政卿逾月不对而大臣力荐用唐介矣公曰臣恨未有死所报陛下知遇岂爱官职者唐淑问孙觉言公短上不信悉以其言示公所以慰劳公者甚厚公顿首曰陛下无所疑臣无所愧足矣河朔地大震涌沙出水坏城池庐舍命公为安抚使官吏皆幄寝居民恐惧弃家而苃舍公独卧屋下曰民恃吾以生屋摧民死吾当以身同之民始归安其室乃命葬死者食饥者除田税察惰吏修堤防缮甲兵督盗贼河朔遂安使还大臣将除公并州上复留公开封府民有王颍者为邻妇隠其金阅数尹不能辨颍愤闷至病伛杖而诉于公公唿邻妇一问得其情取金还颍奋身仰谢失伛所在投杖而出一府大骇除翰林学士夏国王秉常被簒公言继迁死时李氏几不立矣当时大臣不能分建诸豪乃以全地王之至今为患今秉常失位诸将争权天以此遗陛下若再失此时悔将无及请择一贤将假以重权使经营分裂之可不劳而定百年之计也上竒其策然不果用欲以公为三司使力辞已而除公瀛州安抚使公入顿首曰臣知事陛下而已不能事党人愿陛下少回昔日之眷无使臣为党人所快则天下皆知事君为得而事党人为无益矣上为改容公以皇考讳辞髙阳开乃除郓州治盗有方不独用威勐时有所纵舍盗为屛息移定州许入觐力言新法之害曰臣始以意度其不可耳今为郡守亲见其害民者具道所以然之状至定州以上已宴郊外有报契丹入冦邉民来逃者将吏大骇请起治兵公笑曰非尔所知也益置酒作乐遣人谕逃者曰吾在此虏不敢动使各归业明日问之果妄诸将以是服公韩忠彦使契丹杨兴公迎劳问公所在且曰滕公可谓开口见心矣忠彦归奏上喜进公礼部侍郎使再任诏曰寛严有体邉人安焉公因作堂以安邉名之公去国既久而心在王室着书五篇一曰尊主势二曰本圣心三曰校人品四曰破朋党五曰賛治道上之其畧曰陛下圣神文武自足以斡运六合譬之青天白日不必㸃缀自然清明识者韪其言天下大旱诏求直言公上疏曰新法害民者陛下既知之矣但下一手诏应熈宁二年以来所行新法有不便者悉罢则民气和而天意解矣富彦国之守青州也尝置教阅马歩军九指挥彦国既去军稍缺不补公至青复完之至溢额数千其后朝廷屡发诸路兵或䘮失不还惟青州兵至今为盛其谪守池安皆以静治闻饮酒赋诗未尝有迁谪意侍郎韩丕旅于安五十年矣学士郑獬安人也既没十年贫不克葬公皆葬之着作佐郎木炎居䘮以毁卒公既助其葬又为买田赒之敇使谢諲市物于安因縁为姦民被其毒公宻疏姦状上为罢黜諲自安定先生之亡公常割俸以赒其子及为湖州祭其墓哭之恸东南之士归心焉自扬徒郓嵗方饥乞淮南米二十万石为备郓有剧贼数人公悉知其所舍遣吏掩捕皆获吏民不知所出郡学生食不给民有争公田二十年不决者公曰学无食而以良田饱顽民乎乃请以为学田遂絶其讼学者作新田诗以美之时淮南京东皆大饥公独有所乞米为备召城中富民与约曰流民且至无以处之则疾疫起并及汝矣吾得城外废营地欲为席屋以待之民曰诺为屋二千五百间一夕而成流民至以次授地井灶器用皆具以兵法部勒少者炊壮者樵妇女汲老者休民至如归上遣工部郎中王古按视之庐舍道巷引绳棋布肃然如营阵古大惊图上其事有诏褒美葢活五万人云徙真定乞以便宜除盗许之然讫公之去无一人死法外者秋大熟积饥之民方頼以生而有司争籴谷贵公奏邉廪有余请罢籴二年从之徙知太原府河东兵劳民贫而土豪将吏皆利于有警故喜作邉事民不堪命公始至蕃族来贺令曰谨斥侯无开邉隙有冦而失备与无冦而生事者皆斩自军司马㳂邉安抚以下皆勒以军法西人猎境上河外请益兵公曰冦来则死之吾不出一兵也河东十二将其四以备北其八以备西八将更休为上下畨是嵗八月邉郡称有警请八将皆上谓之防秋公曰贼若并兵犯我虽八将不敌也若其不来四将足矣卒遣更休而将吏惧甚扣合争之公指其颈曰吾已舍此矣颈可断兵不可出卒无冦省刍粟十五万河东之所患者盐与和籴也公稍更其法明着税额而通盐商配率粮草视物力髙下而不以占田多少为差民以为便阳曲县旧治城西汾决徙城中县废为荒田公奏还之使县治堤防如黄河民复成市诸将驻列城者长吏或不悦捃诬以事有至死者公奏立法将有罪徙他郡讯验诸将闻之喜曰公保吾生当报以死西夏请复故地诏赐以四寨而葭芦𨽻河东公曰取城易弃城难昔弃啰凡西人袭我不备䘮金帛不赀且为夷狄笑乃命部将訾虎萧士元以兵䕶迁号令严整冦不敢近无一瓦之失将赐寨公请先画界而后弃不从西人已得地则请凡画界以绥徳城为法从之公曰若法绥徳以二十里为界则吴堡去葭芦百二十里为失百里矣兵家以进退尺寸为强弱今一举而失百里不可力争之巳而谍者得西人之谋曰吾将出劲兵于义吴二寨之间刼汉使不得出兵则二寨亦弃矣公遂复前议章九上至数万言议者谓近世名将无及公者公为文与诗英发妙丽毎出一篇学者争诵之笃于行义事父母抚诸弟以孝友闻临大事决大议毅然不计死生至于已私则小心庄栗惟恐有过其事上及与人交驭将吏待妻子奴婢一以至诚仕自大理评事至右光禄大夫职至龙图阁学士勲至上柱国爵至南阳郡开国侯食邑至一千六百戸实封至八百戸赠银青光禄大夫有文集二十巻娶李氏唐御史大夫栖筠之后晋卿之女累封建安郡君先公卒赠永宁郡君子三人祐祁皆承奉郎裕尚㓜女五人长适朝请郎知楚州何洵直次适宣徳郎袐书省正字王炳早卒次适宣徳郎太学慱士王涣之次复适王炳季适方平之子朝散郎南京通判恕孙男六人将以元祐七年八月二十二日癸酉葬于苏州长洲县彭华乡阳山之栗坞铭曰天之降材千夫一人人之逢时千载一君生之既难得之岂易而彼谗人曽不少置昔在帝尧甚畏巧言谗説震惊虽尧亦然伟哉滕公廊庙之具帝欲用公将起輙仆赖帝之明虽仆复兴小试于邉戎狄是膺日月逝矣嵗不我与老成云亡吾谁与处若古有训无竞维人公之治邉折冲精神勐虎在山藜藿茂遂及其既亡樵牧所易公官三品以寿考终我铭之悲夫岂为公王子立墓志铭子立讳适赵郡临城人也始予为徐州子立为州学生知其贤而有文喜怒不见得䘮若一曰是有类子由者故以其子妻之与其弟遹子敏皆从余于吴兴学道日进东南之士称之余得罪于吴兴亲戚故人皆惊散独两王子不去送余出郊曰死生祸福天也公其如天何返取余家致之南都而子立又从子由谪于髙安绩溪同其有无赋诗絃歌讲道着书于席门茅屋之下者五年未尝有愠色余与子由有六男子皆以童子从子立游学文有师法人人自重不敢嬉宕子立实使然元祐四年冬自京师将适济南未至卒于奉髙之传舍葢十月二十五日也享年三十五曽祖讳璘赠中书令妣田氏楚国夫人祖鬷工部侍郎知枢宻院赠太尉谥忠穆妣宋氏仁寿郡夫人考讳正路比部郎中知濮州赠光禄大夫妣李氏夀安县君一女初伏有遗腹子裔文集十五巻其学长于礼服子由谓其文朱絃疏越一唱而三叹者也七年十一月五日其兄蘧子开葬于临城龙门乡两口村先莹之侧铭曰知性以为存不寿非其怨也知义以为荣不贵非其羡也而未能忘于文则犹有意于传也呜唿百世之后其姓名与我皆隐显也寳月大师塔铭寳月大师惟简字宗古姓苏氏眉之眉山人于余为无服兄九嵗事成都中和胜相院慧悟大师十九得度二十九赐紫三十六赐号其同门友文雅大师惟庆为成都僧统所治万余人鞭笞不用中外肃伏庆博学通古今善为诗至于持律总衆酬酢事物则师宻相之也凡三十余年人莫知其出于师者师清亮敏达综练万事端身以律物劳已以裕人人皆髙其才服其心凡所欲为趋成之更新其精舍之在成都与郫者凡一百七十三间经藏一卢舍那阿弥陀弥勒大悲像四塼桥二十七皆谈笑而成其坚致可支一世师于佛事虽若有为譬之农夫畦而种之待其自成不数数然也故余尝以为修三摩钵提者蜀守与使者皆一时名公卿人人与师善然师常罕见寡言务自却逺葢不可得而亲疎者喜施药所活不可胜数少时瘠黒如𣑽僧既老而晳若复少者或曰是有隂徳发于面夀未可涯也绍圣二年六月九日始得微疾即以书告于往来者勑其子孙皆佛法大事无一语私其身至二十二日集其徒问日蚤莫及辰曰吾行矣遂化年八十四是月二十六日归骨于城东智福院之夀塔弟子三人海慧大师士瑜先亡次士隆次绍贤为成都副僧统孙十四人悟迁悟清悟文悟真悟縁悟深悟微悟开悟通悟诚悟益悟权悟缄曽孙三人法舟法荣法原以家法严故多有闻者师少与蜀人张隠君少愚善吾先君宫师亦深知之曰此子才用不减澄观若事当有立于世为僧亦无出其右者已而果然余谪居惠州舟实来请铭铭曰大师寳月古字简名出赵郡苏东坡之兄自少洁齐老而弥刚领袖万僧名闻四方夀八十四腊六十五莹然摩尼归真于土锦城之东松栢森然子孙如林蔽芾其隂陆道士墓志铭道士陆惟忠字子厚眉山人家世为黄冠师子厚独狷洁精苦不容于其徒去之逺游始见余黄州出所作诗论内外丹指畧葢自以为决不死者然余尝吿之曰子神清而骨寒其清可以仙其寒亦足以死其后十五年复来见余惠州则得瘦疾骨见衣表然诗益工论内外丹益精曰吾真坐寒而死矣每从事于养生辄有以败之类物有害吾生者余曰然子若死必复为道士以究此志余时适得美石如黒玉曰当以是志子墓子厚笑曰幸甚乆之子厚去余之河源开元观客于县令冯祖仁而余亦谪海南是嵗五月十九日竟以疾卒年五十祖仁葬之观后葢绍圣四年也铭曰呜唿多艺此黄冠诗棊医卜内外丹无求于世宜坚完龟饥鹤瘦终难安哀哉六巧坐一寒祝子复来少宏寛毋复清诗助痟酸龙虎尤成无或奸往驾赤螭骖青鸾惠州官葬暴骨铭有宋绍圣二年官葬暴骨于是是岂无主仁人君子斯其主矣东坡居士铭其藏曰人耶天耶随念而徂有未能然宅此枯颅后有君子无废此心陵谷变坏复棺衾之李太师墓志李氏之先世有徳人使皆好学忠信而文则其成材五季得之﨑岖兵间亦何所为世养于䝉以待承平允文太师发迹于经人知诵之公蹈用之其言皆经其行中之仁致麟鳯自不覆巢使公逢时鳯鸣其郊公为狱官遇囚如子视囚出入如已生死以徳报怨世有或然任其不叛仁人所难是心惟㣲实闻于帝无疆之休以来本世笃生三子其㓜益隆如谊仲舒乌阳是逢始葬于魏物不称徳河流墓改襚以冕服公之令闻追配太丘子孙公卿有进无羞安安之原太行之麓有或兆之匪筮匪卜朱亥墓志崔嵬髙丘其下为谁惟魏烈士朱亥是依时惟布衣不震不惊晋鄙在师孔严不孤进承其頥视如豚猳昔其在屠谁养其威鼓刀市人谁者畏之世之勇夫杀人如蒿及其所难或失其刀惟是贫贱无以自豪是谓真勇士之布衣其亦在养有或不养临事而恐惟是屠者其养可取刘夫人墓志铭夫人姓刘氏开封人曽大父处士讳巖大父大理寺丞讳惟吉考赠右金吾卫将军讳达夫人年十七归于武功苏才翁翁讳舜元参知政亊讳易简之孙赠工部侍郎讳耆之子也少与弟子美圣辟皆有盛名苏氏既大家而姑王夫人太尉文正公之息女也严重有识素贤其子自为择妇甚难之乆乃得夫人夫人事其姑能委曲顺其意尝侍疾不解衣累月凡姑所欲不求而获所不欲无一至前者既愈谓家人曰微是妇吾不起矣命诸女拜之而弗答也子美圣辟皆早世夫人待二姒抚诸孤恩礼甚厚子美正献杜公婿也杜公闻而喜之曰可以为女师夫人既老二子㳙澥更守寿春已而㳙守襄阳澥复按本道刑狱夫人皆就养焉及㳙徙平阳道京师子注为尚书郎拜觐门外士大夫荣之㳙侍夫人至管城以疾不起注逆以归京师夫人悼㳙不已后㳙四十五日元丰八年十月五日以疾卒于私第享年八十一夫人孝友慈俭薄于奉身而厚于施人严于教子而寛于御下姻族中有悍妬者见之輙慙而化性不蓄财浣衣菲食以终其身㳙自蜀还以重锦二十两以献夫人夫人喜曰可以适吾意之所欲与者命刀尺以亲疎散之一日而尽好诵佛书受五戒预为送终具甚备至疾革怡然不乱始封隆徳县君后为彭城县太君改仁夀县太君才翁既显于世矣而位不充其志仕至尚书郎赠光禄大夫而子男七人皆以才显㳙朝奉大夫知潞州澥朝请郎京西提㸃刑狱注朝散郎尚书司勲郎中洞右賛善大夫将作监丞洪洎汶皆举进士女二人长适进士虞大䝉次适承议郎郭逢原孙男十三人之颜无为军判官之闵早卒之冉汝州梁县尉之孟之偃之友之恂之悌之邵之杨之南之烈之㸃孙女十三人曽孙男七人开宪洁商若赤仕曽孙女五人澥将以元丰八年十二月二十四日葬夫人于润州丹徒县五老山下才翁之茔使求乞铭才翁于余为从母子而余娶于苏氏故知夫人为详铭曰孝友慈俭行为女师笃于教也轻财乐施属纩不乱几于道也夀考康宁子孙多贤不虚报也我铭孔约无有愧辞以信告也亡妻王氏墓志铭治平二年五月丁亥赵郡苏轼之妻王氏卒于京师六月甲午殡于京城之西其明年六月壬午葬于眉之东北彭山县安镇乡可龙里先君先夫人墓之西北八歩轼铭其墓曰君讳弗眉之青神人乡贡进士方之女生十有六年而归于轼有子迈君之未嫁事父母既嫁事吾先君先夫人皆以谨肃闻其始未尝自言其知书也见轼读书则终日不去亦不知其能通也其后轼有所忘君輙能记之问其他书则皆畧知之由是始知其敏而静也从轼官于鳯翔轼有所为于外君未尝不问知其详曰子去亲逺不可以不慎日以先君之所以戒轼者相语也轼与客言于外君立屏间听之退必反覆其言曰某人也言輙持两端惟子意之所向子何用与是人言有来求与轼亲厚甚者君曰恐不能乆其与人锐其去人必速已而果然将死之嵗其言多可听类有识者其死也葢年二十有七而已始死先君命轼曰妇从汝于艰难不可忘也他日汝必葬诸其姑之侧未期年而先君没轼谨以遗令葬之铭曰君得从先夫人于九原余不能呜唿哀哉余永无所依怙君虽没其有与为妇何伤乎呜唿哀哉乳母任氏墓志铭赵郡蘓轼子瞻之乳母任氏名採莲眉之眉山人父遂母李氏事先夫人三十有五年工巧勤俭至老不衰乳亡姊八娘与轼养视轼之子迈迨过皆有恩劳从轼官于杭宻徐湖谪于黄元丰三年八月壬寅卒于黄之临臯亭享年七十有二十月壬午葬于黄之东阜黄冈县之北铭曰生有以养之不必其子也死有以葬之不必其里也我祭其从与享之其魂气无不之也保母杨氏墓志铭先夫人之妾杨氏名金蝉眉山人年三十始𨽻苏氏頽然顺善也为弟辙子由保母年六十八熈宁十年六月已丑卒于徐州属纩不乱子由官于宋载其柩殡于开元寺后八年轼自黄迁汝过宋葬之于宋东南三里广夀院之西实元丰八年二月壬午也铭曰百世之后陵谷易位知其为苏子之保母尚勿毁也朝云墓志铭东坡先生侍妾曰朝云字子霞姓王氏钱塘人敏而好义事先生二十有三年忠敬若一绍圣三年七月壬辰卒于惠州年三十四八月庚申葬之丰湖之上栖禅山寺之东南生子遯未期而夭葢常从比丘尼义冲学佛法亦粗识大意且死诵金刚经四句偈以絶铭曰浮屠是瞻伽蓝是依如汝宿心惟佛之归东坡全集巻八十九东坡全集卷九十钦定四库全书东坡全集巻九十宋蘓轼撰行状二首司马温公行状曽祖政赠太子太保曽祖母薛氏赠温国太夫人祖炫试秘书省校书郎知耀州富平县事赠太子太傅祖母皇甫氏赠温国太夫人父池尚书吏部郎中充天章阁待制赠太师追封温国公母聂氏赠温国太夫人公讳光字君实其先河内人晋安平献王孚之后王之裔孙征东大将军阳始葬今陜州夏县涑水乡子孙因家焉自高祖曽祖皆以五代衰乱不仕富平府君始举进士没于县令皆以气节闻于乡里而天章公以文学行义事真宗仁宗为转运使御史知杂事三司副使歴知凤翔河中同杭虢晋六州以清直仁厚闻于天下号称一时名臣公自儿童凛然如成人七嵗闻讲左氏春秋大爱之退为家人讲即了其大义自是手不释书至不知饥渇寒暑年十五书无所不通文辞醇深有西汉风天章公当任子次及公公推与二从兄然后受补郊社斋郎再奏将作监主簿年二十举进士甲科改奉礼郎以天章公在杭辞所迁官求佥书蘓州判官事以便亲许之未上丁太夫人忧未除丁天章公忧执丧累年毁瘠如礼服除佥书武成军判官事改大理评事为国子直讲迁本寺丞故相龎籍名知人始与天章公游见公而竒之及是为枢宻使荐公召试馆阁校勘同知太常礼院中官麦允言死诏以允言有军功特给卤簿公言孔子不以名器假人繁缨以朝且犹不可允言近习之臣非有元勲大劳而赠以三公之官给以一品卤簿其为繁缨不亦大乎故相夏竦卒诏赐谥文正公言谥之美者极于文正竦何人可以当此书再上改谥文荘迁殿中丞除史馆检讨修日厯改集贤校理龎籍为郓州徙并州皆辟公通判州事公感籍知已为尽力时赵元昊始臣河东贫甚官苦贵籴而民疲于逺输麟州窟野河西多良田皆故汉地公私杂耕天圣中始禁田河西者敌乃得稍蚕食其地俯窥麟州为河东忧籍请公按视公为画五䇿宜因州中旧兵益禁兵三千箱兵五百筑二堡河西可使堡外三十里敌不敢田则州西六十里无虞矣募民有能耕麟州闲田者复其税役十五年能耕窟野河西者长复之耕者必衆官虽无所得而籴自贱可以渐纾河东之民籍移麟州如公言而官兵郭恩勇且狂夜开城门引千余人渡河载酒食不为战备遇敌死之议者归罪于籍罢节度使知青州公守阙三上书乞独坐其事不报籍初不以此望公而公深以自咎籍既没升堂拜其妻如母抚其子如昆弟时人两贤之改太常博士祠部员外郎直秘阁判吏部南曹迁开封府推官赐五品服交趾贡异兽谓之麟公言真伪不可知使其真非自然而至不足为瑞若伪为逺夷笑愿厚赐其使而还其兽因奏赋以讽迁度支员外郎判句院擢修起居注五辞而后受判礼部有司奏六月朔日当食公言故事食不满分或京师不见皆贺臣以为日食四方见京师不见天意人君为隂邪所蔽天下皆知而朝廷独不知其为灾当益甚皆不当贺诏从之后遂以为常迁起居舍人同知谏院苏辙举直言䇿入第四等而考官以为不当収公言辙于同科四人中言最切直有爱君忧国之心不可不収时宰相亦以为当黜仁宗不许曰求直言以直弃之天下其谓朕何公遂与谏官王陶同上疏愿为宗庙社稷自重却罢燕饮安养神气后宫嫔御进见有度左右小臣赐予有节厚味腊毒无益奉养者皆不宜数御上嘉纳之初至和三年仁宗始不豫国嗣未立天下寒心而不敢言惟谏官范镇首发其议公时为并州通判闻而继之上疏言礼大宗无子则小宗为之后者为之子也愿陛下择宗室贤者使摄储贰以待皇嗣之生退居藩服不然则典宿衞尹京邑亦足以系天下之望疏三上其一留中其二付中书公又与镇书此大事不言则巳言一出岂可复反愿公以死争之于是镇言之益力及公为谏官复上疏且面言臣昔为并州通判所上三章愿陛下果断而力行之时仁宗简黙不言虽执政奏事首肯而已闻公言沈思久之曰得非欲选宗室为继嗣者乎此忠臣之言但人不敢及耳公曰臣言此自谓必死不意陛下开纳上曰此何害古今皆有之因令公以所言付中书公曰不可愿陛下自以意喻宰相是日公复言江淮盐事诣中书白之宰相韩琦问公今日复何所言公黙计此大事不可不使琦知思所以广上意者即曰所言宗庙社稷大计也琦喻意不复言后十余日有㫖令公与御史里行陈洙同详定行戸利害洙与公屏语曰日者大飨明堂韩公摄太尉洙为监祭公从容谓洙闻君与司马君实善君实近建言立嗣事恨不以所言送中书欲发此议无自发之行戸利害非所以烦公也欲洙见公达此意耳时嘉祐六年闰八月也至九月公复上疏面言臣向者进説陛下欣然无难意谓即行矣今寂无所闻此必有小人言陛下春秋鼎盛子孙当千亿何遽为此不祥之事小人无逺虑特欲仓猝之际援立其所厚善者耳唐自文宗以后立嗣皆出于左右之意至有称定䇿国老门生天子者此祸岂可胜言哉上大感悟曰送中书公至中书见琦等曰诸公不及今定议异日夜半禁中出寸纸以某人为嗣则天下莫敢违琦等皆唯唯曰敢不尽力后月余诏英宗判宗正寺固辞不就职明年遂立为皇太子称疾不入公复上疏言凡人争丝毫之利至相争夺今皇子辞不赀之富至三百余日不受命其贤于人逺矣有识闻之足以知陛下之圣能为天下得人然臣闻父召无诺君命召不俟驾而礼使者受命不受辞皇子不当辞避使者不当徒反凡召皇子内臣皆乞责降且以臣子大义责皇子宜必入英宗遂受命兖国公主下嫁李玮以骄恣闻公上疏言太宗时姚坦为兖王翊善有过必谏左右教王诈疾踰月太宗召王乳母入问起居状母曰王无疾以姚坦故郁郁成疾耳太宗怒曰王年少不知为此汝辈教之杖乳母数十召坦慰勉之齐国献穆大长公主太宗之子真宗之妹陛下之姑而谦恭率礼天下称其贤愿陛下教子以太宗为法公主事夫以献穆为法巳而公主不安于李氏诏玮出知卫州公主入居禁中而玮母杨归其兄璋散遣其家人公言陛下追念章懿皇后故使玮尚主今乃母子离析家事流落陛下独无雨露之感悽恻之心乎玮既责降公主亦不得无罪上感悟诏公主降封沂国待李氏恩礼不衰判检院权判国子监除知制诰力辞至八九改授天章阁待制兼侍讲赐三品服仍知谏院上疏言经畧安抚使以便宜从事出于兵兴权制非永世法及将相大臣典州者多以贵倨自恃凌忽转运使使不得举职朝廷务省事専行姑息之政至于胥吏讙譁而逐御史中丞辇官悖慢而退宰相衞士㐫逆而狱不穷姦泽加于旧军人詈三司使而法官以为非犯堦级于用法疑其余有一夫流言于道路而为之变法推恩者多矣皆陵迟之渐不可以不正充媛董氏薨追赠婉仪又赠淑妃辍朝成服百官奉慰定谥行册礼葬给卤簿公言董氏秩本微病革之日方拜充媛古者妇人无谥近制惟皇后有之卤簿本以赏军功未尝施于妇人惟唐平阳公主有举兵佐髙祖定天下之功乃得给至韦庶人始令妃主𦵏日皆给鼓吹非令典不足法时有司新定后宫封赠法皇后与妃皆赠三代公言别嫌明㣲妃不当与后同袁盎引却慎夫人坐正为此耳天圣亲郊太妃止赠二代而况妃乎知嘉祐八年贡举仁宗崩英宗以哀毁致疾慈圣光献太后同听政公首上疏言章献明肃太后保佑先帝进贤退姦有大功于赵氏特以亲用外戚小人故负谤天下今太后初摄大政大臣忠厚如王曽清纯如张知白刚正如鲁宗道质直如薛奎者当信用之鄙猥如马季良谗谄如罗崇勲者当疎逺之则天下服又上疏英宗言汉宣帝为昭帝后终不追尊衞太子史皇孙光武起布衣得天下自以为后元帝亦不追尊鉅鹿都尉南顿君惟哀安桓灵皆自旁亲入继大统追尊其父祖天下非之愿以为戒时公所得仁宗遗赐珠金直百余万率同列三上章言国有大忧中外窘乏不可专用干兴故事若遗赐不可辞则宜许侍从以上进金钱佐山陵费不许公乃以所得珠为谏院公使钱金以遗其舅氏义不藏于家英宗疾既平皇太后还政公上疏言治身莫先于孝治国莫先于公其言切至皆母子间人所难言者时有司立法皇太后有所取用有司奏覆得御寳乃供公极论以为不可当直下合同司移所属立供如上所取巳乃具数奏太后以防矫伪曹佾除使相两府皆迁公言佾无功而得使相陛下以慰母心耳今两府皆迁无名若以还政为功则宿卫将帅内侍小臣必有觊望巳而都知任守忠等皆迁公复争之因论守忠大姦陛下为皇子非守忠意沮壊大䇿离间百端赖先帝不听及陛下嗣位反覆革面交构两宫国之大贼人之巨蠧乞斩于都市以谢天下诏以守忠为节度副使蕲州安置天下快之时有诏陜西刺民兵号义勇公上疏极论其害云康定庆厯间籍陜西民为乡弓手巳而刺为保捷指挥民被其毒兵终不可用遇敌先北正兵随之毎致崩溃县官知其坐食无用汰遣归农而惰游之人不能复反南亩彊者为盗弱者转死父老至今流涕也今义勇何以异此章六上不从乞罢谏官不许王广渊除直集贤院公言广渊姦邪不可近昔汉景帝为太子召上左右饮卫绾独称疾不行及即位待绾有加周世宗镇澶渊张美为三司吏掌州之钱谷世宗私有求假美悉力应之及即位薄其为人不用今广渊当仁宗之世私自结于陛下岂忠臣哉愿黜之以厉天下执政建言濮安懿王德盛位隆宜有尊礼诏太常礼院与两制议翰林学士王珪等相顾不敢先公独奋笔立议曰为之后者为之子不敢复顾其私亲今日所以崇奉濮安懿王典礼宜一准先朝封赠期亲尊属故事髙官大爵极其尊荣议成珪即敕吏以公手藁为案至今存焉时中外讻讻御史吕诲傅尧俞范纯仁吕大防赵鼎赵瞻等皆争之相继降黜公上疏乞留之不可则乞与之皆贬初西戎遣使致祭而延州指使髙宜押伴傲其使者侮其国主使者诉于朝公与吕诲乞加宜罪不从明年西戎犯邉杀畧吏士赵滋为雄州专以勐悍治邉公亦论其不可至是契丹之民有捕鱼界河伐柳白沟之南者朝廷以知雄州李中祐为不材选将代之公言国家当外国附顺时好与之计较末节及其桀骜又从而姑息之近者西戎之祸生于髙宜北边之隙起于赵滋朝廷方贤此二人故边臣皆以生事为能今若选将代中祐则来者必以滋为法而以中祐为戒渐不可长宜敕边吏疆场细故徐以文檄往反若轻以矢刃相加者坐之京师大水公上疏论三事皆尽言无所隠讳除龙图阁直学士判流内铨改右谏议大夫知治平四年贡举神宗即位首擢公为翰林学士公力辞不许上面谕公古之君子或学而不文或文而不学惟董仲舒扬雄兼之卿有文学何辞为公曰臣不能为四六上曰如两汉制诏可也公曰本朝故事不可上曰卿能举进士取髙等而云不能四六何也公趋出上遣内臣至阁门强公受告拜而不受趣公入谢曰上坐以待公公入至廷中以告置公懐中不得巳乃受遂为御史中丞初中丞王陶论宰相不押常朝班为不臣宰相不从陶争之力遂罢公既继之言宰相不押班细故也陶言之过然爱礼存羊则不可巳自顷宰相权重今陶复以言宰相罢则中丞不可复为臣愿候宰相押班然后就职上曰可陶既出知陈州谢章诋宰相不巳执政议再贬陶公言陶诚可罪然陛下欲广言路屈己受陶而宰相独不能容乎乃巳公上疏论修心之要三曰仁曰明曰武治国之要三曰官人曰信赏曰必罚其説甚备且曰臣昔为谏官即以此六言献仁宗其后以献英宗今以献陛下平生力学所得尽在是矣公在英宗时与吕诲同论祖宗之制勾当御药院常用供奉官以下至内殿崇班则出近岁居此位者皆暗理官资食其廪给非祖宗大意又故事年未五十不得为内侍省押班今除张茂则止四十八不可至是又言之因论髙居简姦邪乞加逺窜章五上上为尽罢寄资内臣居简亦补外未㡬复留陈承礼刘有方二人公复争之又言近者王中正往陜西知泾州刘涣等谄事中正而鄜延钤辖呉舜臣违失其意巳而涣等进擢舜臣降黜权归中正谤归陛下是去一居简得一居简上手诏问公所从知公曰臣得之宾客非一人言事之有无惟陛下知之若无臣不敢避妄言之罪万一有之不可不察诏用宫邸直省官郭昭选等四人为阁门祗候公言国初草创天歩尚艰故即位之始必以左右旧人为腹心耳目谓之随龙非平日法也阁门祗候在文臣为馆职岂可使厮役为之英宗山陵公为仪仗使赐金五十两银合三百两三上章辞从之邉吏上言西戎部将嵬名山欲以横山之衆取谅祚以降诏邉臣招纳其衆公上疏极论以为名山之衆未必能制谅祚幸而胜之灭一谅祚生一谅祚何利之有若其不胜必引衆归我不知何以待之臣恐朝廷不独失信于谅祚又将失信于名山矣若名山余衆尚多还北不可入南不受穷无所归必将突据邉城以救其命陛下独不见侯景之事乎上不听遣将种谔发兵迎之取绥州费六十万万西方用兵盖自是始矣兼翰林侍读学士登州有不成婚妇谋杀其夫伤而不死者吏疑问即承知州事许遵谳之有司当妇绞而诏贷之遵上议准律因犯杀伤而自首者得免所因之罪妇当减二等不当绞诏公与王安石议之安石是遵议公言谋杀犹故杀也皆一事不可分为二若谋为所因与杀为二则故与杀亦可为二邪自宰相文彦博以下皆附公议然卒用安石言至今天下非之权知审官院百官上尊号公当答诏上疏言先帝亲郊不受尊号天下莫不称颂末年有建言者国家与契丹有往来书信彼有尊号而我独无以为深耻于是羣臣复以非时上尊号昔汉文帝时单于自称天地所生日月所置匈奴大单于不闻文帝复为大名以加之也愿陛下追用先帝本意不受此名上大悦手诏答公非卿朕不闻此言善为答词使中外晓然知朕至诚非欺衆邀名者遂终身不复受尊号执政以河朔灾伤国用不足乞今岁亲郊两府不赐金帛送学士院取㫖公言两府所赐以匹两计止二万未足以救灾宜自文臣两省武臣宗室刺吏以上皆减半公与学士王珪王安石同对公言救灾节用宜自贵近始可听两府辞赐安石曰常衮辞赐馔时议以为衮自知不能当辞位不当辞禄且国用不足非当今之急务也公曰衮辞禄犹贤于持禄固位者国用不足真急务安石言非是安石曰不足者以未得善理财者故也公曰善理财者不过头㑹箕敛以尽民财民穷为盗非国之福安石曰不然善理财者不加赋而上用足公曰天下安有此理天地所生财货百物止有此数不在民则在官譬如雨泽夏涝则秋旱不加赋而上用足不过设法阴夺民利其害甚于加赋此乃桑羊欺汉武帝之言太史公书之以见武帝不明耳至其末年盗贼蠭起几至于乱若武帝不悔祸昭帝不变法则汉几亡争议不巳王珪进曰救灾节用宜自贵近始司马光言是也然所费无㡬恐伤国体王安石言亦是惟明主裁择上曰朕意与光同然姑以不允答之㑹安石当制遂引常衮事责两府两府亦不复辞兼史馆修撰上问公可为谏官者公荐吕诲诲以天章阁待制知谏院诏公与张茂则同相视二股河及生堤利害公用都水监丞宋昌言䇿乞于二股之西置上约约水东流若东流日深北流自浅薪刍渐备乃塞其北放出御河胡卢河下流以纾恩冀深瀛以西之患时议者多不同公于上前反覆论难甚苦卒从之后皆如公言赐诏奨谕王安石始为政创立制置三司条例司建为青苗助役水利均输之政置提举官四十余员行其法于天下谓之新法公上疏逆陈其利害日后当如是行之十余年无一不如公言者天下传诵以公为真宰相虽田父野老皆号公司马相公而妇人孺子知其为君实也迩英进读至萧何曹参事公曰参不变何法得守成之道故孝惠髙后时天下晏然衣食滋殖上曰汉守萧何之法不变可乎公曰何独汉也使三代之君常守禹汤文武之法虽至今存可也武王克商曰乃反商政政由旧然则虽周亦用商政也书曰无作聪明乱旧章汉武帝用张汤言取髙帝法纷更之盗贼半天下元帝改宣帝之政而汉始衰由此言之祖宗之法不可变也后数日吕惠卿进讲因言先王之法有一年而变者正月始和布法象魏是也有五年一变者巡狩考制度是也有三十年一变者刑罚世轻世重是也有百年不变者父慈子孝兄友弟恭是也前日光言非是其意以讽朝廷且讥臣为条例司官耳上问公惠卿言何如公曰布法象魏布旧法也何名为变若四孟月朔属民读法为时变月变耶诸侯有变礼易乐者王巡狩则诛之王不自变也刑新国用轻典乱国用重典平国用中典是为世轻世重非变也且治天下譬如居室敝则修之非大壊不更造也大壊而更造非得良匠美材不成今二者皆无有臣恐风雨之不庇也公卿侍从皆在此愿陛下问之三司使掌天下财不才而黜可也不可使两府侵其事今为制置三司条例司何也宰相以道佐人主安用例苟用例则胥吏足矣今为㸔详中书条例司何也惠卿不能对则诋公曰光为侍从何不言言而不从何不去公作而答曰是臣之罪也上曰相与论是非耳何至是讲毕赐坐戸外将出上命徙坐戸内左右皆避去上曰朝廷毎更一事举朝讻讻何也王珪曰臣疎贱在阙门之外朝廷之事不能尽知借使闻之道路又不知其虚实也上曰闻则言之公曰青苗出息平民为之尚能以蚕食下戸至饥寒流离况县官法令之威乎惠卿曰青苗法愿取则与之不愿不强也公曰愚民知取债之利不知还债之害非独县官不强富民亦不强也臣闻作法于凉其弊犹贪作法于贪弊将若之何昔太宗平河东立和籴法时米㪷十余草束八钱民乐与官为市其后物贵而和籴不解遂为河东世世患臣恐异日之青苗犹河东之和籴也上曰陜西行之久矣民不以为病公曰臣陜西人也见其病不见其利朝廷初不许也而有司尚能以病民况立法许之乎上曰坐仓籴米何如坐者皆起曰不便上巳罢之幸甚上曰未罢也公曰京师有七年之储而钱常乏若坐仓钱益乏米益陈奈何惠卿曰坐仓得米百万斛则省东南百万之漕以其钱供京师何患无钱公曰东南钱荒而米狼戾今不籴米而漕钱弃其有余取其所无农末皆病矣侍讲呉申起曰光言至论也公曰此皆细事不足烦人主但当择人而任之有功则赏有罪则罚此则陛下职也上曰然文王罔攸兼于庶言庶狱庶慎惟有司之牧夫公趋出上曰卿得无以惠卿之言不乐乎公曰不敢韩琦上疏论青苗之害上感悟欲罢其法安石称疾求去㑹拜公枢宻副使公上章力辞至六七曰上诚能罢制置条例司追还提举官不行青苗助役等法虽不用臣臣受赐多矣不然终不敢受命上遣人谓公枢宻兵事也官各有职不当以他事为词公言臣未受命则犹侍从也于事无不可言者安石起视事青苗法卒不罢公亦卒不受命则以书喻安石三往反开喻苦至犹幸安石之聴而改也且曰巧言令色鲜矣仁彼忠信之士于公当路时虽龃龉可憎后必徐得其力谄䛕之人于今诚有顺适之快一旦失势必有卖公以自售者意谓吕惠卿对賔客輙指言之曰覆王氏者必惠卿也小人本以利合势倾利移何所不至其后六年而惠卿叛安石上书告其罪苟可以覆王氏者靡不为也由是天下服公先知公求补外上犹欲用公公不可以端明殿学士出知永兴军朝辞进对犹乞免本路青苗助役宣抚使下令分义勇四番欲以更戍邉选诸军骁勇募闾里恶少为竒兵调民为干粮麨饭虽内郡不被邉皆修城池楼橹如邉郡且遣兵就粮长安河中邠三辅骚然公上疏极言方㓙岁公私困弊不可举事而永兴一路城池楼橹皆不急干粮麨饭昔尝造后无用腐弃之宣抚司令臣皆未敢从若乏军兴臣坐之于是一路独得免顷之诏移之许州不赴遂乞判西京留司御史台以归自是絶口不论事以祀明堂恩加上柱国至熈宁七年上以天下旱蝗诏求直言公读诏泣下欲黙不忍乃复陈六事一青苗二免役三市易四邉事五保甲六水利此尤病民者宜先罢又以书责宰相呉充天子仁圣如此而公不言何也元丰五年公忽得语澁疾自疑当中风乃豫作遗表大畧如六事加详尽感慨亲书缄封置卧内且死当以授所善范纯仁范祖禹使上之凡居洛十五年再任留司御史台四任提举崇福宫官制行改太中大夫加资政殿学士神宗崩公赴阙临衞士见公入皆以手加额曰此司马相公也民遮道唿曰公无归洛留相天子活百姓所在数千人聚观之公惧㑹放辞谢遂径归洛太皇太后闻之诘问主者遣使劳公问所当先者公言近岁士大夫以言为讳闾阎愁苦于下而上不知明主忧懃于上而下无所诉此罪在羣臣而愚民无知归怨先帝宜下诏首开言路从之下诏牓朝堂而当时有不欲者于诏语中设六事以禁切言者曰若阴有所懐犯非其分或扇摇机事之重或迎合巳行之令上以观望朝廷之意以侥倖希进下以眩惑流俗之情以干取虚誉若此者必罚无赦太皇太后封诏草以问公公曰此非求谏乃拒谏也人臣惟不言言则入六事矣时太府少卿宋彭年水部员外郎王谔皆应诏言事有欲借此二人以惩天下言者皆以非职而言赎铜三十斤公具论其情且请改赐诏书行之天下从之于是四方吏民言新法不便者数千人公方草具所当行者而太皇太后巳有㫖散遣修京城役夫罢减皇城内觇者止御前工作出近侍之无状者三十余人戒勅中外无敢苛刻暴敛废导洛司物货塲及民所养戸马寛保马限皆从中出大臣不与公上䟽谢当今急务陛下畧巳行之矣小臣稽慢罪当万死诏除公知陈州且过阙入见使者劳问相望于道至则拜门下侍郎公力辞不许数赐手诏先帝新弃天下天子沖㓜此何时而君辞位耶公不敢复辞以覃恩迁通议大夫初神宗皇帝以英伟絶人之资励精求治凛凛乎汉宣帝唐太宗之上矣而宰相王安石用心过当急于功利小人得乘间而入吕惠卿之流以此得志后者慕之争先相髙而天下病矣先帝明圣独见其非出安石金陵天下欣然意法必变虽安石亦自悔恨其去而复用也欲稍自改而惠卿之流恐法变身危持之不肯改然先帝终疑之遂退安石八年不复召而惠卿亦再逐不用元丰之末天下多故及二圣嗣位民日夜引领以观新政而进説者以为三年无改于父之道欲稍损其甚者毛举数事以塞人言公慨然争之曰先帝之法其善者虽百世不可变也若安石惠卿等所建为天下害非先帝本意者改之当如救焚拯溺犹恐不及昔汉文帝除肉刑斩右趾者弃市笞五百者多死景帝元年即改之武帝作盐铁𣙜酤均输等法昭帝罢之唐代宗纵宦官公求赂遗置客省拘滞四方之人德宗立未三月罢之德宗晚年为官市五坊小儿暴横盐铁使月进羡余顺宗即位罢之当时悦服后世称颂未有或非之者也况太皇太后以母改子非子改父衆议乃定公以为治乱之机在于用人邪正一分则消长之势自定每论事必以人物为先凡所进退皆天下所谓当然者然后朝廷清明人主始得闻天下利害之实遂罢保甲团教依义勇法岁一閲保马不复买见在者还监牧给诸军废市易法所储物皆鬻之不取息而民所欠钱皆除其息京东铸铁钱河北江西福建湖南盐及福建茶法皆复其旧独川陜茶以邉用未即罢遣使相视去其甚者户部左右曹钱谷皆领之尚书凡昔之三司使事有散𨽻五曹及寺监者皆归戸部使尚书周知其数量入以为出于是天下释然曰此先帝本意也非吾君之子不能行吾君之意时独免役青苗将官之法犹在而西戎之议未决也山陵毕迁公正议大夫公自以不与顾命不敢当诏不许元祐元年正月公始得疾诏公与尚书左丞吕公着朝㑹与执政异班再拜而已不舞蹈公疾益甚叹曰四患未除吾死不瞑目矣乃力疾上疏论免役五害乞直降勅罢之率用熙宁以前法有未便州县监司节级以闻为一路一州一县法诏即日行之又论西戎大畧以和戎为便用兵为非时异议者甚衆公持之益坚其后太师文彦博议与公合衆不能夺又论将官之害诏诸将兵皆𨽻州县军政委守令通决之又乞废提举常平司以其事归之转运使及提㸃刑狱公谓监司多新进少年务为刻急天下病之乞自太中大夫待制以上于郡守中举转运使提㸃刑狱于通判中举转运判官又以文学德行吏事武畧等为十科以求天下遗才命文臣升朝以上岁举经明行修一人以为进士髙选皆从之拜左仆射疾稍间将起视事诏免朝觐许以肩舆三日一入都堂或门下尚书省公不敢当曰不见君不可以视事诏公肩舆至内东门子康扶入对小殿且曰毋拜公惶恐入对延和殿再拜遂罢青苗钱专行常平粜籴法以岁上中下熟为三等谷贱及下等则增价籴贵及上等则减价粜惟中等则否及下等而不籴及上等而不粜皆坐之时二圣恭俭慈孝视民如伤虚已以听公公知无不为以身任天下之责数月复病以九月丙辰朔薨于西府享年六十八太皇太后闻之恸上亦感涕不巳时方躬祀明堂礼成不贺二圣皆临其丧哭之哀甚辍视朝三日赠太师温国公襚以一品礼服赙银三千两绢四千匹赐龙脑水银以敛命戸部侍郎赵瞻入内内侍省押班冯宗道䕶其丧归𦵏夏县官其亲族十人公忠信孝友恭俭正直出于天性自少及老语未尝妄其好学如饥之嗜食于财利纷华如恶恶臭诚心自然天下信之退居于洛往来陜郊陜洛间皆化其德师其学法其俭有不善曰君实得无知之乎博学无所不通音乐律厯天文书数皆极其妙晚节尤好礼为冠婚丧祭法适古今之宜不喜释老曰其㣲言不能出吾书其诞吾不信不事生产买第洛中仅庇风雨有田三顷丧其夫人质田以𦵏恶衣菲食以终其身自以遭遇圣明言听计从欲以身徇天下躬亲庶务不舍昼夜賔客见其体羸曰诸葛孔明二十罚以上皆亲之以此致疾公不可以不戒公曰死生命也为之益力病革谆谆不复自觉如梦中语然皆朝廷天下事也既没其家得遗奏八纸上之皆手札论当世要务京师民画其像刻印鬻之家置一本饮食必祝焉四方皆遣人购之京师时画工有致富者有文集八十巻资治通鑑三百二十四巻考异三十巻歴年图七巻通厯八十巻稽古录二十巻本朝百官公卿表六巻翰林词草三巻注古文孝经一巻易説三巻注系辞二巻注老子道德经二巻集注太𤣥经八巻大学中庸义一巻集注扬子十三巻文中子传一卷河外谘目三卷书仪八巻家范四巻续诗话一巻游山行记十二巻医问七篇其文如金玉谷帛药石也必有适于用无益之文未尝一语及之初公患歴代史繁重学者不能综况于人主遂约战国至秦二世如左氏体为通志八巻以进英宗悦之命公续其书置局秘阁以其素所贤者刘攽刘恕范祖禹为属官凡十九年而成起周威烈王讫五代上下一千三百六十二载其是非疑似之间皆有辨论一事而数説者必考合异同而归之一作考异以志之神宗尤重其书以为贤于荀悦亲为制叙赐名资治通鑑诏迩英读其书赐颍邸旧书二千四百二巻书成拜资政殿学士赐金帛甚厚娶张氏礼部尚书存之女封清河郡君先公卒追封温国夫人子三人童唐皆早亡康今为秘书省校书郎孙二人植桓皆承务郎公歴事四朝皆为人主所敬然神宗知公最深公思有以报之常摘孟子之言曰责难于君谓之恭陈善闭邪谓之敬吾君不能谓之贼故虽议论违忤而神宗识其意待之愈厚及拜资政殿学士盖有意复用公也夫复用公者岂徒然哉将必行其所言公亦识其意故为政之日自信而不疑呜唿若先帝可谓知人矣其知之也深公可谓不负所知矣其报之也大轼从公逰二十年知公平生为详故录其大者为行状其余非天下所以治乱安危者皆不载谨状苏廷评行状公讳序字仲先眉州眉山人其先盖赵郡城人也曽祖讳釿祖讳祐父讳果三世不仕皆有隠德自皇考行义好施始有闻于乡里至公而益着然皆自以为不及其父祖矣皇祖生于唐末而卒于周显德是时王氏孟氏相继王蜀皇祖终不肯仕尝以事游成都有道士见之屏语曰少年有纯德非我莫知子我能以药变化百物世方乱可以此自全因以面为蜡皇祖笑曰吾不愿学也道士曰吾行天下未尝以此语人自以为至矣子又不能学其过我逺甚遂去不复见公幼疎达不羁读书畧知其大义即弃去谦而好施急于患难甚于为己衣食稍有余輙费用或以予人立尽以此穷困厄于饥寒者数矣然终不悔旋复有余则曰吾固知此不能果困人也益不复爱惜凶年鬻其田以济饥者既丰人将偿之公曰吾固自有以鬻之非尔故也人不问知与不知径与欢笑造极输发府藏小人或欺侮之公卒不惩人亦莫能测也李顺反攻围眉州公年二十有二日操兵乘城㑹皇考病没而贼围愈急居人相视涕泣无复生意而公独治丧执礼尽哀如平日太夫人忧甚公强施施解之曰朝廷终不弃蜀贼行破矣庆厯中始有诏州郡立学士驩言朝廷且以此取人争愿效职学中公笑曰此好事卿相以为美观耳戒子孙无与人争入学郡吏素暴苛缘是大扰公作诗并讥之以子涣登朝授大理评事庆厯七年五月十一日终于家享年七十有五以八年二月某日葬于眉山县修文乡安道里先茔之侧累赠职方员外郎娶史氏夫人先公十五年而卒追封蓬莱县太君生三子长曰澹不仕亦先公卒次曰涣以进士得官所至有美称及去人常思之或以比汉循吏终于都官郎中利州路提㸃刑狱季则轼之先人讳洵终于霸州文安县主簿涣尝为䦘州公往视其规画措置良善为留数日见其父老贤士大夫阆人亦喜之晚好为诗能自道敏捷立成不求甚工有所欲言一发于诗比没得数千首女二人长适杜垂裕幼适石扬言孙七人位份不欺不疑不危轼辙闻之自五代崩乱蜀之学者衰少又皆懐慕亲戚乡党不肯出仕公始命其子涣就学所以劝导成就者无所不至及涣以进士得官西归父老纵观以为荣教其子孙者皆法苏氏自是眉之学者日益至千余人然轼之先人少时独不学巳壮犹不知书公未尝问或以为言公不答久之曰吾儿当忧其不学邪既而果自愤发力学卒显于世公之精识逺量施于家闻于乡闾者如此使少获从事于世者其功名岂少哉不幸汩没老死无闻于时然古之贤人君子亦有无功名而传者特以世有知之者耳公之无传非独其僻逺自放终身亦其子孙不以告人之过也故条录其始终行事大畧以告当世之君子谨状东坡全集巻九十东坡全集卷九十一钦定四库全书东坡全集巻九十一宋蘓轼撰祭文四十一首祭欧阳文忠公文呜唿哀哉公之生于世六十有六年民有父母国有蓍龟斯文有传学者有师君子有所恃而不恐小人有所畏而不为譬如大川乔岳不见其运动而功利之及于物者盖不可以数计而周知今公之没也赤子无所仰芘朝廷无所稽疑斯文化为异端而学者至于用夷君子以为无为为善而小人沛然自以为得时譬如深渊大泽龙亡而虎逝则变怪杂出舞䲡鱓而号狐狸昔其未用也天下以为病而其既用也则又以为迟及其释位而去也莫不冀其复用至其请老而归也莫不惆怅失望而犹庶几于万一者幸公之未衰孰谓公无复有意于斯世也奄一去而莫予遗岂厌世溷浊絜身而逝乎将民之无禄而天莫之遗昔我先君懐寳遁世非公则莫能致而不肖无状因縁出入受教于门下者十有六年于兹闻公之丧义当匍匐往救而懐禄不去愧古人以忸怩缄词千里以寓一哀而已矣盖上以为天下恸而下以哭其私呜唿哀哉尚飨祭魏国韩令公文天生元圣必作之配有神司之不约而㑹既生尧舜禹稷自至仁宗龙飞公举进士妙龄秀发秉笔入侍公于是时仲舒贾谊方将登庸盗起西夏四方骚然帝用不赦授公鈇钺往督西旅公于是时方叔召虎入賛兵政出殿大邦恩威并行春雨秋霜兵练民安四夷屈降公于是时临淮汾阳帝在明堂欲行王政羣后奏功罔底于成召自北方付之枢衡公于是时萧曹魏邴二帝山陵天下悸恼唿吸之间有雷有风有存有亡有兵有戎公于是时伊尹周公功成而退三镇偃息天下嗷然曷日而复毕公在外心在王室房公且死征辽是䘏呜唿哀哉六月甲寅人之无禄丧我宗臣我有黎民谁与教之我有子孙谁与保之巍巍堂堂宁复有之公之云亡我无日矣恸哭涕流何嗟及矣昔我先子没于东京公为二诗以祖其行文追典诰论极皇王公言一出孰敢改评施及不肖待以国士非我自知公实见谓父子昆弟并出公门公不责报我岂懐恩惟此涕泣实哀斯人有肉在俎有酒在樽公归在天宁闻我言呜唿哀哉尚飨祭栁子玉文猗欤子玉南国之秀甚敏而文声发自幼从横武库炳蔚文囿独以诗鸣天钖雄咮元轻白俗郊寒岛瘦嘹然一吟衆作卑陋凡今卿相伊昔朋旧平视青云可到宁骤孰云坎轲白髪垂脰才髙絶俗性疎来诟谪居穷山遂侣猩狖夜衾不絮朝甑絶馏慨然懐归投弃缨绶潜山之麓往事神后道味自饴世芬莫齅凡世所欲有避无就谓当乘除併畀之寿云何不淑命也谁咎顷在钱塘惠然我觏相从半岁日饮醇酎朝游南屏莫宿灵鹫雪窓饥坐清阕间奏沙河夜归霜月如昼纶巾鹤氅惊笑呉妇㑹合之难如次组绣翻然失去覆水何救维子耆老名德俱茂嗟我后来匪友惟媾子有令子将大子后颀然二孙则谓我舅念子永归涕如悬霤歌此奠诗一樽往侑尚飨祭单君贶文呜唿维君笃孝自天展如闵子人莫间言内齐于家外敏于官民谓父兄吏莫容姦信于朋友人得其驩博学工诗数术精研人渉其一君有其全寿考富贵人谁不然君独何辜所向竒偏志不一遂怅莫归怨念我孤甥生逢百艰既嫔于君谓永百年云何不弔衔痛重泉何以慰君千里一樽人生如梦何促何延厄穷何陋宦达何妍命也奈何追配牛颜呜唿哀哉尚飨祭胡执中郎中文胡君执中之灵君少在蜀从先府君凡蜀之士事贤友仁我之知君固不待见从事于岐始识君靣相从之欢倾盖百年见其孺子驹骏雏鹓非罪失官君则先去我徂华州见君逆旅淫雨弥旬道淖没车他人为泣君乐有余其后七年君掾计省虽获一笑欢不逾顷又复七年我守北徐君从其子徐狱是书雏鶱而翔驹亦千里惟我与君宛其老矣老人无徒相见益亲凡昔在岐今存几人谓君仁人虽疾当寿云何而然命也难究呜唿执中人谁不死如君之贤不云止此百鍊之刚日脍千牛匣而不用非我之羞孺子肖君世有令问送君一觞永归无恨尚飨祭任钤辖文嗟君结髪从事于兵四十余年公侯干城更尝世故练达物情佐我治军既严且平吏士肃然时靡有争汴泗横流郛堞圮倾风埃雾露奔走经营舆疾而归犹莫敢宁奄忽不救闻者叹惊子孙如林布褐藜羮生知其勤死知其清酹觞告诀与涕俱零尚飨祭欧阳仲纯父文仲纯父之灵曰呜唿哀哉文忠公之盛德子孙千亿与宋无极人惟曰不足仲纯父之贤寿考百年一岁九迁人惟曰当然奈何官止于一命寿不登四十谁其尸之百不偿一呜唿哀哉此不足云也仲纯父之生也不以进退得丧有望于人岂其死也乃以死生寿夭有责于神人徒知其文章之世其家操行之称其门而不知其志气之豪健议论之刚果使之临大事立大节不难于杀身以成仁则夫造物者之挟其死生之权也岂能病君也哉虽然往者见君于颍水之上去嵗君来见我于国门之东携被夜语达旦不穷凡所以谋道忧世而教我以保身逺祸者凛乎其有似于文忠今也奄兮忽焉而不复见也能不长号而屡恸乎道之难行盖难其人岂无其人利害易之如仲纯父不畏不慕独立不惧则死及之呜唿哀哉尚飨祭王君钖丈人文公之皇祖孝着闾里迨兹百年世济其美少相弟长老相慈诲肃雍无间施及娣姒颀然四人厥德罔二轼始婚媾公之犹子允有令德夭阏莫遂惟公幼女嗣执罍篚恩厚义重宜有以报云何不淑契阔生死敛不拊棺𦵏不亲襚岂不懐归眷此㣲仕缄词望哭以致奠餽惟此哀诚一念千里尚飨祭文与可文从表弟苏轼致祭于故湖州文府君与可学士兄之灵曰呜唿哀哉与可能复饮此酒也夫能复赋诗以自乐鼓琴以自侑也夫呜唿哀哉余尚忍言之气噎悒而填胸泪疾下而淋衣忽収泪以自问非夫人之为恸而谁为乎道之不行哀我无徒岂无友朋逝莫告余惟余与可匪亟匪徐招之不来麾之不去不可得而亲其可得而疎之耶呜唿哀哉孰能惇德秉义如与可之和而正乎孰能养民厚俗如与可之寛而明乎孰能为诗与楚词如与可之婉而清乎孰能齐宠辱忘得丧如与可之安而轻乎呜唿哀哉余闻讣之三日夜不眠而坐喟梦相从而惊觉满茵蓆之濡泪念有生之归尽虽百年其必至惟有文为不朽与有子为不死虽富贵寿考之人未必皆有此二者也然余尝闻与可之言是身如浮云无去无来无亡无存则夫所谓不朽与不死者亦何足云乎呜唿哀哉尚飨祭刁景纯墓文嗟我少君四十二嵗君不我少谓我昆弟今我巳老鬓须苍然君之永归不为无年我独何憾过期而哭人之云亡哀此风俗渉江而东宛其山川顾瞻万松蔚乎苍芊尚想松下幅巾杖屦迎我于门抵掌笑语岂其忽焉敛兹一坟俛仰空山草木再春平生故人㡬半天下纷然日中掉臂莫夜我非至人心有往来斗酒只鸡聊写我哀尚飨祭张子野文子野郎中张丈之灵曰仕而忘归人所共蔽有志不果日月其逝惟余子野归及强鋭优游故乡若复一世遇人坦率真古恺悌厖然老成又敏且艺清诗絶俗甚典而丽搜研物情刮发幽翳微词宛转盖诗之裔坐此而穷盐米不继歗歌自得有酒辄诣我官于杭始获拥篲欢欣忘年脱畧苛细送我北归屈指黙计死生一诀流涕挽袂我来故国实五周岁不我少须一病遽蜕堂有遗像室无留嬖人亡琴废帐空鹤泪酹觞再拜泪溢两眦尚飨祭陈令举文呜唿哀哉天之生令举初若有意厚其学术而多其才能盖巳兼百人之器既发之以科举又辅之以令名使取重于天下者若将畀之以位而令举亦能因天之所予而日新之慨然将以身任天下之事夫岂独其自任将世之士大夫识与不识莫不望其如是是何一奋而不顾以至于斥一斥而不复以至于死呜唿哀哉天之所付为偶然而无意耶将亦有意而人之所以周旋委曲辅成其天者不至耶将天既生之以畀斯人而人不用故天复夺之而自使耶不然令举之贤何为而不立何立而不遂使少见其毫末而出其余弃必有惊世而絶类者矣予与令举别二年而令举没既没三年而予乃始一哭其殡而弔其子也呜唿哀哉尚飨祭任师中文年月日眉阳陈慥苏轼犍爲王齐愈弟齐万黄州进士潘丙古耕道致祭于故泸州太守任大夫师中之灵曰允义大夫维蜀之珍诗之老成易之丈人去我十年其德日新庶一见之遽没元身惟慥与轼匪友则亲自丙以降昔惟州民旅哭于庭恻焉酸辛祸福之来孰知其因自寿自夭自屈自信天莫为之矧凡鬼神生荣死哀自昔所难持此令名归于九原尚飨祭堂兄子正文弟轼谨以家馔昭吿于故子正中舍大兄之灵昔我先伯父内行饰修闾里之师不刚不柔允武且文喜愠莫窥歴官十一民到于今涕泣懐思遇其所立仁者之勇雷霆不移笃生我兄和优而毅甚似不衰与人之周肃雍谨絜喜见于眉人各有心酸醎异嗜丹素相訾穆穆我兄尊贤容衆无适不宜天若不僣富贵寿考舍兄畀谁云何不淑而止于是命也可疑我迁于南老与病㑹归耕无期敛不抚棺𦵏不执绋永恨何追寤寐东山两茔相望拱木参差诸父父子平生之好相从岁时兄死而同我生而异斯言孔悲千里一樽兄实临我尚釂勿辞呜唿哀哉尚飨黄州再祭文与可文从表弟苏轼昭告于亡友湖州府君与可学士文兄之灵呜唿哀哉我官于岐实始识君甚口秀眉忠信而文志气方刚谈词如云一别五年君誉日闻道德为膏以自濯薫艺学之多蔚如秋蕡脱口成章粲莫可耘驰骋百家错落纷纭使我羞叹笔砚为焚再见京师黙无所云杳兮清深落其华芬昔艺我黍今熟其饙啜漓歌唿得淳而醺天力自然不施胶筋坐了万事气回三军笑我皇皇独违垢纷俯仰三州眷恋桑枌仁施草木信及䴥麇昻然来归独立无羣俛焉复去初无戚欣大哉死生悽怆蒿焄君没谈笑大钧徒勤丧之西归我窜江濵何以荐君採江之芹相彼日月有朝必曛我在茫茫凡几合分尽此一觞归安于坟呜唿哀哉尚飨祭徐君猷文徐公君猷之灵惟公早厌绮纨富以三冬之学晩分符竹蔼然两郡之声家世名臣始终循吏追继襄阳之耆旧绰有建安之风流无鬼髙谈常倾满坐有功阴德何止一人轼以惷愚自贻放逐妻孥之所窃笑亲友㡬于絶交争席满前无复十浆而五餽中流获济实赖一壶之千金曽报德之未皇巳兴哀于永诀平生髣髴尚陈中圣之觞厚夜𣺌茫徒挂初心之劒拊棺一恸呜唿哀哉尚飨祭陈君式文故致政大夫君式之灵猗欤大夫匪直也人矫然不随以屈莫信大夫安之有命在天十年躬耕以娯其亲亲亡泣血几以丧明免丧复仕哀哉为贫从政于黄急吏缓民食黄之薇饮其水泉我以重罪窜于江濵亲旧摈疎我亦自憎君独愿交日造我门我不自爱恐子垢纷君笑絶缨陋哉斯言忧患之至期与子均示我数诗萧然絶尘去黄而归即安丘园澹然无求抱洁没身猗欤大夫有死有生如影之随如环之循富贵贫贱忽如浮云孰皆有子如二子贤千里一觞侑以斯文尚飨祭蔡景繁文呜唿哀哉子之为人清厉孤峻经以仁义纬以忠信才兼百夫敛以静顺子之事君悃款倾尽挺然不倚视退如进持其本心不负尧舜子之从政果艺清慎缓民急吏不肃而震纷纭满前理解迎刃子之为文秀整明润工于造语耻就余馂诗尤所长锵然玉振寿以配德天亦何吝有如子贤五十而尽我迁于黄衆所逺摈惟子之故不我籍辚孰云此来乃拊其榇万生扰扰寄此一瞬富贵无能俯仰埃尽子有贤子汗血之骏幼亦颀然颕发龆龀天哀子穷以是餽赆我困于旅愧莫子赈歌此奠诗以和虞殡呜唿哀哉祭欧阳伯和父文呜唿哀哉文忠之子譬之孔门则其髙弟其材不同而皆有得公之一体惟伯和父得公之学甚敏且艺㒺罗幽荒掎摭遗逸驰骋百世有求则应取之左右不择鉅细如汉伯喈如晋茂先余子莫继公薨一纪门人凋丧我老又废退而讲论放失旧闻日月其逝欲操简牍从伯和父解发疑蔽今其亡矣谁助我者投笔掩袂斯文日化蹑风系景安所止戾子独确然求之度数断以凡例抱其孤学将以安适凿不谋枘归从文忠与仲纯父孰曰非计而我何为寓词千里继以泣涕呜唿哀哉祭石幼安文嗟我去蜀十有八年梦还故乡亲爱满前觉而无有泪下迸泉窜流江湖只影自怜闻人蜀音囘首粲然矧如夫子又戚且贤忧乐同之义不我捐我行过宿子病巳纒顾我而笑自谓少痊念子仁人寿骨隠颧携手同归相视华颠孰云此来拊膺号天同驱并驰俯仰而迁行即此路皇分后先哀哉若人令德世传才子文孙森然比肩天不吾欺后将蝉联永归无憾举我一笾呜唿哀哉祭司马君实文左仆射赠太师温公之灵呜唿百世一人千载一时惟时与人鲜偶常竒公事仁宗百未一施独发大议惟天我知厚陵之初先事而亲帝欲得民一尊无私母子之间莫如孝慈人所难言我则易之神宗知公敬如蓍龟专谈仁义辅以书诗枉尺直寻愿公少卑公曰天子舜禹之姿我若言利非天谁欺退居于洛四海是仪化及豚鱼名闻乳儿二圣见公曰予得师付以衡石惟公所为公亦何为视民所宜有莠则锄有疾则医问疾所生师老民疲和戎上䇿决用无疑此计一定太平可基譬如农夫既辟既菑投种未粒矧获而炊賔客满门公以疾辞不见十日入哭其帷天为雨泣路人垂洟画像于家饮食必祠矧我衆僚左右畴咨共载一舟丧其楫维终天之诀宁复来思歌此奠章以侑一巵呜唿哀哉尚飨祭王宜甫文故比部郎中赠光禄大夫王公宜甫亲家翁之灵呜唿宜父笃厚寛中德世其家而位莫充非不能充知有天命直己而行不充何病三公之子所乏非财风雨散之如振浮埃百年梦幻其究何获不与偕亡令名令德公虽耆旧我尚同时不识其人想见其姿婚姻之好义贯黄壤有愧古人不祖其往往谓赵人子孙其昌莳其墓槚我言不忘呜唿哀哉祭范蜀公文呜唿仁宗在位四十二年畦而种之有得皆贤既歴三世悉为名臣今如晨星存者几人孰如我公硕大光明导日而昇灿焉长庚死生契阔公独寿考天实耆之以殿诸老二圣嗣位仁义是施公昔所言略行无遗维乐未和公寝不宁乐成而薨公往则瞑凡百君子愿公无极胡不万年以重王国责难之忠爱莫助之嗟我后来谁复似之吾先君子秉德不耀与公弟兄一日之少穷达不齐欢则无间岂以闾里忠义则然先君之终公时在陈宵梦告行晨起讣闻先友尽矣我亦白髪闻公之丧方食哽噎堂堂我公岂其云亡望公凛然犹举我觞祭黄几道文几道大夫年兄之灵呜唿几道孝友烝烝人无间言如闵与曾天若成之付以百能超然骥德风骛云腾入为御史以直自绳身为玉雪不污青蝇出按百城不缓不絙姦民惰吏实畏靡憎帝亦知之因事屡称谋之左右有问莫应君闻不悛与道降升吾岂羽毛为人所鹰抱黙以老终然不矜环堵萧然大布疎缯妻子脱粟玉食友朋我迁淮南秋谷五登坐閲百吏锥刀相仍有斐君子传车是乘穆如春风解此阴凌尚有典刑紫髯垂膺鲁无君子斯人安承纳币请昏义均股肱别我而东衣袂仅胜一卧永已我将安凭寿夭在天虽圣莫増君赵魏老老于薛滕天亦愧之其世必兴举我一觞归安丘陵祭欧阳文忠公夫人文呜唿文忠之薨十有八年士无所归散而自贤我是用惧日登师门既友诸子入拜夫人望之愀然有穆其言简肃之肃文忠之文虽无老成典刑则存何以嗣之使世不忘诸子惟迨好学而刚夫人实使兄弟吾孙徼福文忠及我先君出守东南往违其颜病不能见卒以讣闻自敛及𦵏餽奠莫亲匪愧于今有腼昔人寓词千里侑此一樽尚飨祭大觉禅师文维年月日具位苏轼谨以香茶蔬果致奠故大觉禅师器之之灵于穆仁祖威神在天山陵之成二十九年当时遗老存者㡬人矧如禅师方外之臣颂诗往来月璧星珠昭囘之光下烛海隅昔本无生今亦无灭人懐昭陵涕泗哽噎我在壮岁屡亲法筵餽奠示别岂免悽然尚飨祭欧阳文忠公夫人文维元祐六年岁次辛未九月丙戌朔从表姪具位苏轼谨以清酌肴果之奠昭告于故太师兖国文忠公安康郡夫人之灵呜唿轼自龆龀以学为嬉童子何知谓公我师昼诵其文夜梦见之十有五年乃克见公公为拊掌欢笑改容此我辈人余子莫羣我老将休付子斯文再拜稽首过矣公言虽知其过不敢不勉契阔艰难见公汝阴多士方譁而我独南公曰子来实获我心我所谓文必与道俱见利而迁则非我徒又拜稽首有死无易公虽云亡言如皎日元祐之初起自南迁叔季在朝如见公颜入拜夫人罗列诸孙敢以中子请婚叔氏夫人曰然师友之义凡二十年再升公堂深衣庙门垂涕失声白髪苍颜复见颍人颍人思公曰此门生虽无以报不辱其门清颍洋洋东注于淮我懐先生岂有涯哉尚飨祭张文定公文三首维元祐六年嵗次辛未十二月乙夘朔八月壬戌门生龙图阁学士左朝奉郎知颍州军州事兼管内劝农使轻车都尉赐紫金鱼袋苏轼谨以清酌庶羞之奠昭告于故太子太保乐全先生张公之灵呜唿道大如天见存乎人小智自私莫识其真公生而悟得其全淳久乃妙物凛然凝神初如龙凤不可扰驯游于帝郊尚以其仁可望可见而不可亲师心而行自屈自信八十五年以没元身我先大夫古之天民被褐懐宝陆沈峩岷公曰惜哉王国之珍此太史公笔回千钧独置一榻不延余賔时我兄弟尚未冠绅得交于公先子是因我晚闻道困于垢尘毎从公谈弃故服新顷独怪公倒廪倾囷尽发其秘有懐毕陈曰再见子恐无复辰出戸迟迟黙焉衔辛穆穆昭陵二三元臣惟公终始髙节迈伦一恸永巳山摧川堙公视富贵如贱与贫公视生死如夕与晨老不惰媮疾不嚬呻有化非亡有隠非沦我独何为涕流于巾呜唿哀哉尚飨轼于天下未尝志墓独铭五人皆盛德故伟欤我公实浮于声知公者天宁俟此铭今公永归我留淮海寓辞千里濡袂有漼尚飨我㳺门下三十八年如俯仰中十五年间六过南都而五见公升堂入室问道学礼靡求不供有契于心如水倾海如槖鼓风风水之合岂特无异将初无同孰云此来恸哭不闻髙堂莫空敛不拊棺𦵏不执绋我愧于胸公知我深我岂不知公之所从生不求人没不求天自与天通天不吾欺寿考之余报施亦丰一子四孙鸾鹄在庭以华其终自我先子逮今三世为好无穷以我此心与此一觞达于幽宫尚飨祭龙井辩才文呜唿孔老异门儒释分宫又于其间禅律相攻我见大海西北南东江河虽殊其至则同维大法师自戒定通律无持破垢浄皆空讲无辩讷事理皆融如不动山如常撞钟如一月水如万窍风八十一年生虽有终遇物而应施则无穷我初适呉尚见五公讲有辩臻禅有琏嵩后二十年独余此翁今又往矣后生谁宗道俗欷歔山泽改容谁持一盃往弔井龙我去杭时白叟黄童要我复来巳许于中山无此老去将安从噫参寥子往奠必躬岂无他人莫写我胷祭亡妻同安郡君文维元祐八年嵗次癸酉八月丙午朔初二日丁未具位苏轼谨以家馔酒果致奠于亡妻同安郡君王氏二十七娘之灵呜唿昔通义君没不待年嗣为兄弟莫如君贤妇职既修母仪甚敦三子如一爱出于天我从南行菽水欣然汤沐两郡喜不见颜我曰归哉行返丘园曽不少须弃我而先孰迎我门孰餽我田巳矣奈何泪尽目干旅殡国门我实少恩惟有同穴尚蹈此言呜唿哀哉尚飨祭韩忠献公文维元祐八年岁次癸酉十一月初一日乙亥端明殿学士兼翰林侍读学士左朝奉郎定州路安抚使兼马步军都总管知定州军州事上轻车都尉赐紫金鱼袋苏轼谨以清酌庶羞之奠昭告于魏国忠献公之灵呜唿我生虽晩尚及昔人堂堂魏公河岳之神四十余年其徳日新钟鼎有尽竹帛莫陈惟其大节蔽以一言忠以事君允也上臣我与弟辙来自峨岷公罔罗之若获凤麟契阔艰难手书见存勿以大匠笑彼汗颜援手拯溺期我于仁岂知无用既老益顽意广才疎将归丘园上未忍弃畀之中山公治此邦没食其民我独何幸敬践后尘公惟人杰而不自贤堂名閲古以古律身况我小生罕见寡闻敢不师公治民与军虽无以报不辱其门尚飨大行太皇太后灵驾发引文因山告成同轨毕至玉衣永閟风驭莫追万国山河尚凭于坤载四方老穉遽失于母慈欲强名言难形德化积此九年之泽辅成百世之安乃眷中山控临朔野华戎异服涕慕同声目断东朝永絶帘帷之望神驰西洛想闻笳鼓之音臣等各守邉垂莫亲馈奠徒因僚吏以致攀号尚飨祭滕大夫母杨夫人文维元祐九年嵗次甲戌三月壬申朔端明殿学士兼翰林侍读学士左朝奉郎知定州军州事苏轼谨以清酌庶羞之奠昭告于近故长安县太君杨氏之灵呜唿士盛庆厯如汉武宣用兵西方故西多贤惟时滕公实显于西文武殿邦尹范是齐功名不终有命有义我时童子知为公喟四十余年墓木十围乃识其子倾盖不疑忠厚且文前人是似秉心平反慈训则尔仰止德人如冈如陵升堂而拜我愧未能岂其㣲疾一恸永巳胡不百年以慰其子寿禄在天考终非亡鹊巢之应子孙其昌尚飨惠州祭枯骨文尔等暴骨于野莫知何年非兵则民皆吾赤子恭惟朝廷法令有掩骼之文监司举行无吝财之意是用一新此宅永安厥居所恨犬豕伤残蝼蚁穿穴但为藂冢罕致全躯幸杂居而靡争义同兄弟或解脱而无恋超生人天祭亡妹德化县君文呜唿宫傅之孙十有六人契阔死生四人仅存维我令妹慈孝温文事姑如母敬夫如賔玉立二甥实华我门一秀不实何辜于神谓当百年观此腾振云何俯仰一嚬再呻救药靡及奄为空云万里海涯百日讣闻拊棺何在梦泪濡茵长号北风寓此一樽祭栁仲逺文二首呜唿哀哉我生多故愈老愈艰亲朋㡬人日化日迁逝者如风讣来逾年一恸海徼摧胷破肝痛我令妹天独与贤德如召南寿甫见孙矧我仲逺孝友恭温天若成之从致有闻富以学术又昌以言久而不试理岂其然﨑岖有求凡以为亲虽不负米实劳且勤知止于此不如归闲哀我孤甥孝如闵颜衔痛逺诉谁抚谁存逝者巳矣存者何寃慎勿致毁以全汝门以慰我仲远永归之䰟呜唿哀哉尚飨我厄于南天降罪疾方之古人百死有溢天不我亾亡其朋戚如栁氏妹夫妇连璧云何两逝不憗遗一我归自南宿草再易哭堕其目泉壤咫尺闳也有立气贯金石我穷且老似舅何益易其墓侧可置万室天定胜人此语其必尚飨祭呉子野文呜唿子野道与世违寂黙自求阖门垂帏兀尔坐忘有似子㣲或似壶子杜气发机徧交公卿靡所求希志人缓己忘其渇饥道路为家惟义是归卒老于行终不自非送我北还中道弊衣有疾不药但却甘肥问以后事一笑而麾飘然脱去云散露晞我独何为感叹歔欷一酧告诀逝舟东飞尚飨徐州祭枯骨文嗟尔亡者昔惟何人兵耶氓耶谁其子孙虽不可知孰非吾民暴骨累累见之酸辛为卜广宅陶穴寛温相从归安各反其真尚飨哀词六首李仲䝉哀词河南李君仲䝉以司封郎直史馆为记室岐王府熈宁二年七月丙戌终于京师家贫丧不时举其僚相与赙之既敛而归十月丙申葬于缑氏柏岯山西其孤吁使来告轼曰呜唿吾先友人也哭之其可无词昔吾先君始仕于太常君以博士朝夕往来相好先君于人少所与独称君为长者君为人敦朴恺悌学博而通长于毛氏诗司马氏史善与人交虽见犯不报尝有与君为姻者无故决去闻者为之不平君恬不以为意先君以是称其难始举进士甲科为亳润邠三郡职官后为应天府録曹勤力趋事长吏有不喜者欲以事困之而不能既为博士议礼据正不屈晩入政府以经术辅导笃实不阿其言多验于后君讳育其先河内人自髙祖徙于缑氏没时年五十辞曰中心乐易气淑均兮内外絶一言可信兮无怨无恶善友人兮学诗达礼敏而文兮翶翔王藩仕弗振兮宜寿黄耉陨中身兮两不一获归怨神兮我懐先君涕酸辛兮顾嗟衆人诞失真兮矫矫荦荦自贵珍兮欺世幻俗内弗安兮久而不堪厌则遁兮惑者冰解明者哂兮嗟卒不悟惟彼贤兮浑朴简易弃弗申兮往者不还我思君兮钱君倚哀词大江之南兮震泽之北吾行四方而无归兮逝将此焉止息岂其土之不足食兮将其人之难偶非有食无人之为病兮吾何适而不可独裴回而不去兮眷此邦之多君子有美一人兮了然而清颀然而瘦亮直多闻兮古之益友带规矩而蹈绳墨兮佩芝兰而服明月载而之世之人兮世捍坚而不答虽不答其何丧兮超方扬而自得吾将观子之进退以自卜兮相行止以效清浊子奄忽而不返兮世混混吾焉则升空堂而挹遗像兮弔凝尘于几席苟律我者之信亡兮吾居此其何益行徬徨而无徒兮悼舍此而奚向岂存者之举无其人兮辽辽如晨星之相望吾比年而三哭兮堂堂皆国之英苟处世之恃友兮㡬如是而吾不亡临大江而长叹兮吾不济其有命伤春词去岁十二月虞部郎吕君文甫丧其妻安氏二月以书遗余曰安氏甚美而有贤行念之不忘思有以为不朽之託者愿求一言以弔之余悲其意乃为作伤春词云佳人与嵗皆逝兮嵗既复而不返付新春于居者兮独安适而愈逺昼昏昏其如醉兮夜耿耿而不眠居兀兀不自觉兮纷过前之物变雪霜尽而鸟鸣兮陂塘泫其流暖步荒园而访遗迹兮蓊百草之生满风泛泛而㣲度兮日迟迟而愈妍𦕈飞絮之无穷兮烂夭桃之欲然燕哓哓而稚娇兮鸠谷谷其老怨蝶羣飞而相值兮蜂抱蘂而更讙善万物之得时兮痛伊人之罹此寃衆族出而侣㳺兮独向壁而永叹泪荧荧而栖睫兮花摇月而増眩昼出门而不敢归兮畏空室之漫漫忽入门而欲语兮嗟犹意其今存役魂魄于宵梦兮追髣髴而无縁访临邛之道士兮从稠桑之老人纵可得而复见兮恐荒忽而非真求余文以写哀兮余亦怆恨而不能言夫既其身之不顾兮尚安用于斯文苏世美哀词有美一人长而髯兮廞欹歴落进趋檐兮达于从政敏而廉兮如求与由艺果兼兮魁然丈夫色悍严兮奋须抵几走羣纎兮闻名见像巳疠痁兮敬事友生小心谦兮诲养贫弱语和甜兮刚柔适中畏爱佥兮孤直无依衆枉嫌兮何辜于神寿复殱兮死无儋石突不黔兮孰为故人孰视怗兮我窜于黄嵗将淹兮于后八年梦复觇兮曰吾子钧甘虀盐兮冬月负薪衣不缣兮觉而长吁涕流沾兮永言告钧守穷潜兮苦心危肠自磨磏兮天不吾欺有速淹兮岂若人子老闾阎兮生欢死忘我言砭兮王大年哀词嘉祐末予从事岐下而太原王君讳彭字大年监府诸军居相隣日相从也时太守陈公弼驭下严甚威震旁郡僚吏不敢仰视君独偘偘自若未尝降色词公弼亦敬焉予始异之问于知君者皆曰此故武宁军节度使讳全斌之曽孙而武胜军节度观察留后讳凯之子也少时从父讨贼甘陵搏战城下所部斩七十余级手射杀二人而奏功不赏或劝君自言君笑曰吾为君父战岂为赏哉予闻而贤之始与论交君博学精练书无所不通尤喜予文毎为出一篇辄拊掌欢然终日予始未知佛法君为言大畧皆推见至隠以自证耳使人不疑予尤喜佛书盖自君发之其后君为将日有闻乞自试于邉而韩魏公文潞公皆以为可用先帝方欲尽其才而君以病卒其子谠以文学议论有闻于世亦从予㳺予既悲君之不遇而喜其有子于其葬也作相挽之诗以饯之其词曰君之为将允武且仁甚似其父而辅以文君之为士涵咏书诗议论慨然其子似之奔走四方豪杰是友没而无闻朋友之咎骥堕地走虎生而斑视其父子以考我言钟子翼哀词轼年始十二先君宫师归自江南曰吾南㳺至䖍有隠君子钟君与其弟槩从吾游同登马祖巖入天竺寺观乐天墨迹吾不饮酒君尝置醴焉方是时先君未为时所知旅游万里舍者常争席而君独知敬异之其后五十有五年轼自海南还过贑上访先君遗迹而故老皆无在者君之没盖三十有一年矣见其子志仁志行志逺相持而泣念无以致其哀者乃追作此词君讳棐字子翼博学笃行为江南之秀欧阳永叔尹师鲁余安道曽子固皆知之然卒不遇以没侬智髙叛岭南声摇江西䖍守曹观欲籍民财为战守备谋之于君君曰智髙必不能过岭无事而籍民民惧且走观曰如缓急何君曰同舟遇风胡越可使为左右手况吾民乎不幸而至于急则官与民为一家夫孰非吾财者何以籍为观悟而止䖍人以安其词曰崆峒摩天章贡激石致两确髙深相临悍坚相排汹岳岳是故其民勇而尚气巧砻斵而其君子抗志砺节敏于学矫矫钟君泳于德渊自澡濯贫不怨天困不求人老愈悫嘉言一发排难解纷巳残剥吾先君子南游万里道阻邈如金未镕木未绳墨玉未琢君于衆中一见定交陈礼乐曰子不饮我醪甚甘酾此浊览观江山扣歴泉石步荦确先君北归君老于䖍望南朔我来易世池台既平墓木握三子有立移书问道过我数我亦白首感伤薰心陨涕渥是身虚空俯仰变灭过电雹何以寓哀追颂德人诏后觉东坡全集巻九十一东坡全集卷九十二钦定四库全书东坡全集巻九十二宋蘓轼撰解一首易解四营为一变三变而一爻六爻为十八变也三变之余四数之得九为老阳得六为老隂得七为少阳得八为少隂故干之䇿二百一十有六坤之䇿百四十有四取老而言也凡九六为老七八为少其説未之闻也或曰阳极于九其次则七也极者为老其次为少则当老于十而少于八也曰隂不可加于阳故十不用十不用犹当老于八而少于六也则又曰阳顺而上其成数极于九隂逆而下其成数极于六自下而上阴阳均也穉于子午而壮于已亥始于复垢而终于干坤者阴犹阳也曷尝有进阳而退阴与逆顺之别乎且夫自然而然者天地且不能知而圣人岂得与于其间而制其予夺哉惟唐一行之学则不然以为易固言之矣十有八变而成卦八卦而小成则十八变之间有八卦焉人莫之思也变之初有多少其一变也不五则九其二与三也不四则八八与九为多五与四为少多少者竒耦之象也三变皆少则干之象也干所以为老阳而四数其余得九故以九名之三变皆多则坤之象也坤所以为老阴而四数其余得六故以六名之三变而少者一则震坎艮之象也震坎艮所以为少阳而四数其余得七故以七名之三变而多者一则巽离兑之象也巽离兑所以为少隂而四数其余得八故以八名之故七八九六者因余数以名隂阳而阴阳之所以为老少者不在是而在乎三变之间八卦之象也此唐一行之学也説七首仁説孟子曰仁者如射发而不中反求诸身吾尝学射矣始也常志于中目存乎鹄手往从之十发而九失其一中者幸也有善射者教吾反求诸身手持权衡足蹈规矩四肢百体皆有法焉一法不修一病随之病尽而法完则心不期中目不存鹄十发十中矣四肢百体一不如法差于此者在毫釐之内而失于彼者在寻丈之外矣故曰孟子之所谓仁者如射则孔子之所谓克己复礼也君子之于仁尽力而求之有不获焉退而求之身莫若自克自克而反于礼一日足矣何也凡害于仁者尽也害于仁者尽而仁不可胜用故曰非礼勿视非礼勿听非礼勿言非礼勿动一不如礼在我者甚㣲而民有不得其死者矣非礼之害甚于杀不辜不仁之祸无大于此故也刚説孔子曰刚毅木讷近仁又曰巧言令色鲜矣仁所好夫刚者非好其刚也好其仁也所恶夫佞者非恶其佞也恶其不仁也吾平生多难常以身试之凡免我于厄者皆平日可畏人也挤我于崄者皆异时可喜人也吾是以知刚者之必仁佞者之必不仁也建中靖国之初吾归自海南见故人问存没追论平生所见刚者或不幸死矣若孙君介夫讳立节者真可谓刚者也始吾弟子由为条例司属官以议不合引去王荆公谓君曰吾条例司当得开敏如子者君笑曰公过矣当求胜我者若我辈人则亦不肯为条例司矣公不答径起入戸君亦趋出君为镇江军书记吾时通守钱塘往来常润间见君京口方新法之初监司皆新进少年驭吏如束湿不复以礼遇士大夫而独敬惮君曰是抗丞相不肯为条例司者谢麟经制溪洞事宜州守王竒与蛮战死君为桂州节度判官被㫖鞠吏士有罪者麟因収大小使臣十二人付君并按且尽斩之君持不可麟以语侵君君曰狱当论情吏当守法逗挠不进诸将罪也既伏其辜矣余人可尽戮乎若必欲以非法斩人则经制司自为之我何与焉麟奏君抗拒君亦奏麟侵狱事刑部定如君言十二人皆不死或以迁官吾以是益知刚者之必仁也不仁而能以一言活十二人于必死乎方孔子时可谓多君子而曰未见刚者以明其难得如此而世乃曰太刚则折士患不刚耳长养成就犹恐不足当忧其太刚而惧之以折耶折不折天也非刚之罪为此论者鄙夫患失者也君平生可纪者甚多独书此二事遗其子勰勴明刚者之必仁以信孔子之説稼説盍尝观于富人之稼乎其田美而多其食足而有余其田美而多则可以更休而地力得完其食足而有余则种之常不后时而敛之常及其熟故富人之稼常美少秕而多实久藏而不腐今吾十口之家而共百亩之田寸寸而取之日夜而望之锄耰铚艾相寻于其上者如鱼鳞而地力竭矣种之常不及时而敛之常不待其熟此岂能复有美稼哉古之人其才非有以大过今之人也其平居所以自养而不敢轻用以待其成者闵闵焉如婴儿之望长也弱者养之以至于刚虚者养之以至于充三十而后仕五十而后爵信于久屈之中而用于至足之后流于既溢之余而发于持满之末此古之人所以大过人而今之君子所以不及也吾少也有志于学不幸而早得与吾子同年吾子之得亦不可谓不早也吾今虽欲自以为不足而衆且妄推之矣呜唿吾子其去此而务学也哉博观而约取厚积而薄发吾告子止于此矣子归过京师而问焉有曰辙子由者吾弟也其亦以是语之文与可字説乡人皆好之何如曰未可也乡人皆恶之何如曰未可也不如乡人之善者好之其不善者恶之善者好之不善者恶之足以为君子乎曰未也孔子为问者言也以为贤于所问者而巳君子之居乡也善者以劝不善者以耻夫何恶之有君子不恶人亦不恶于人子夏之于人也可者与之其不可者拒之子张曰君子尊贤而容衆嘉善而矜不能我之大贤欤于人何所不容我之不贤欤人将拒我如之何其拒人也子张之意岂不曰与其可者而不可者自逺乎使不可者而果逺也则其为拒也甚矣而子张何恶于拒也曰恶其有意于拒也夫苟有意于拒则天下相率而去之吾谁与居然则孔子之于孺悲也非拒欤曰孔子以不屑教诲者也非拒也夫苟无意于拒则可者与之虽孔子子张皆然吾友文君名同字与可或曰为子夏者欤曰非也取其与不取其拒为子张者也与可之为人也守道而忘势行义而忘利修德而忘名与为不义虽禄之千乘不顾也虽然未尝有恶于人人亦莫之恶也故曰与可为子张者也杨荐字説杨君以其所名荐请字于余余字之尊己而告之曰古之君子佩玉而服韨戴冕而垂旒一献之礼宾主百拜俯偻而后食夫所为饮食者为饱也所为衣服者为暖也若直曰饱暖而巳则夫古之君子其无乃为纷纷而无益迂阔而过当邪盖君子小人之分生于足与不足之间若是足以巳矣而必为之节文故其所以养其身者甚周而其所以自居者甚髙而可畏凛乎其若处女之在闺也兢兢乎其若懐千金之璧而行也夫是以不仁者不敢至于其墙不义者不敢过其门惟其所为者止于足以巳矣之间则人亦狎之而轻加之以不义由此观之凡世之所谓纷纷而无益迂阔而过当者皆君子之所以自尊也易曰借用白茅无咎孔子曰苟错诸地而可矣借之用茅何咎之有地非不足错也而必茅之为借是君子之过以自尊也予欲杨君之过以自尊故因其名荐而取诸易以为之字杨君有俊才聪明果敢有过于人而余独忧其所以自爱重者不至而巳矣张厚之忠甫字説张厚之忠甫乐全先生子也美才而好学信道而笃志先生名之曰恕而其客蘓轼子瞻和仲推先生之意字之曰厚之又曰忠甫且告之曰事有近而用逺言有约而义博者渇必饮饥必食食必五谷饮必水此夫妇之愚所共知而圣人之智所不能易也一言而可以终身行之者恕也仁者得之而后仁知者得之而后智施于君臣父子夫妇朋友之间无所适而不可是饥渇饮食之道也故曾子曰夫子之道忠恕而巳矣而孔子亦曰如有周公之才之美使骄且吝其余不足观也巳夫骄且吝岂非不恕而巳乎人而能恕也虽孔子可庶几人而不能恕虽周公不足观也先生之所以遗子者至矣吾不能加毫末于此矣然而曾子谓之忠恕诗人谓之忠厚以吾观之忠与恕与厚是三言者圣人之所谓一道也或谓之谷或谓之米或谓之饭此岂二物也哉然谓谷米谓米饭则不可故吾愿子贯三言而并佩之将有为也将有言也必反而求之曰吾未恕乎未厚乎未忠乎自反而恕矣厚矣忠矣然后从之此孔子曾子诗人之意也先生之意也赵德麟字说宋有天下百余年所与分天工治民事者皆取之疎逺侧㣲而不私其亲故宗室之贤未有以勲名闻者神宗皇帝实始慨然欲出其英才与天下共之増立教养选举之法所以封植而琢磨之者甚备行之二十年而文武之器彬彬稍见焉元祐六年予自禁林出守汝南始与越王之孙华原公之子佥书君令畤游得其为人博学而文笃行而刚信于为道而敏于为政予以为有杞梓之用瑚琏之贵将必显闻于天下非特佳公子而巳昔汉武帝幸雍祠五畤获白麟以荐上帝作白麟之歌而司马迁班固书曰获一角兽盖麟云盖之为言疑之也夫兽而一角固麟矣二子何疑焉岂求之武帝而未见所以致麟者欤汉有一汲黯而武帝不能用乃以白麟赤鴈为祥二子非疑之盖陋之也今先帝立法以出宗室之贤而主上虚已尽下求人如不及四方之符瑞皆抑而不闻此真获麟者也麟固不求获不幸而有是德与是形此麟之所病也今君学道观妙澹泊自守以富贵为浮云而文章议论载其令名而驰之既有麟之病矣又可得逃乎敬字君德麟而为之説评史四十六首尧不诛四凶史记本纪舜归而言于帝请流共工于幽陵以变北狄放驩兠于崇山以变南蛮迁三苗于三危以变西戎殛鲧于羽山以变东夷太史公多见先秦古书故其言时有可考以正自汉以来儒者失之四族者若皆穷姦极恶则必见诛于尧之世不待舜而后诛明矣屈原有云鲧婞直以亡身则鲧盖刚而犯上者耳若四族者诚皆小人也则安能用之以变四夷之俗哉由此观之则四族之诛皆非诛死亦不废弃但迁之逺方为要荒之君耳如左氏之所言皆后世流传之过若尧之世有大姦在朝而不能去则尧不足为尧矣伊尹五就桀圣人之所能有絶人者不可以常情疑其有无孔子为鲁司寇堕郈堕费三桓不疑其害己非孔子能之乎伊尹去亳适夏既丑有夏复归于亳伊尹为政于商既贰于夏矣以桀之暴戾处其执政而不疑往来两国之间而商人父师之非圣人能如是乎是以废太甲太甲不怨复其位太甲不疑皆不可以常情断其有无也后世惟诸葛亮近之𤣥德将死之言乃真实语也使孔明据刘禅位蜀人岂有异辞哉读栁宗元五就桀賛终篇皆言伊尹往来两国之间岂其有意教诲桀而全其国耶不然汤之当王也久矣伊尹何疑焉桀能改过而免于诛可庶㡬也能用伊尹而得志于天下虽至愚知其不然矣宗元意欲以此自解其从王叔文之罪也曾参曰唯孔子曰参乎吾道一以贯之曾子曰唯子出门人问曰何谓也曰夫子之道忠恕而巳矣师弟子答问未尝不唯而曾子之唯独记于论语一唯之外口耳俱丧而门人方欲问其所谓此系风捕影之流何足实告哉宰我不叛李斯上书谏二世其略曰田常为简公臣布惠施德下得百姓上得羣臣隂取齐国杀宰予于庭是宰予不从田常乱而灭其族太史公载宰我为临淄大夫与田常作乱以夷其族孔子耻之李斯事荀卿去孔子不逺宜知其实弟子传妄也予病太史公言宰我与田常作乱夷其族使吾先师之门乃有叛臣焉天下通祀者容叛臣其间岂非千载不蠲之惑也耶近令儿子迈考閲旧书究其所因则宰我不叛其验甚明太史公因陋承疑使宰我负寃千载而吾师与䝉其诟自兹一洗亦古今之一快也管仲分君谤宋君夺民时以为台而民非之无忠臣以掩其过也子罕释相而为司空民非子罕而善其君齐桓公宫中七市女闾七百国人非之管仲故为三归之家以掩公此战国䇿之言也苏子曰管仲仁人也战国䇿之言庶㡬是乎然世未有以为然者也虽然管仲之爱其君亦陋矣不谏其过而务分谤焉或曰管仲不可谏也苏子曰用之则行舍之则藏谏而不聴不用而巳矣故孔子曰管仲之器小哉管仲无后左氏云管仲之世祀也宜哉谓其有礼也而管子之后不复见于齐者予读其书大抵以鱼盐富齐耳然后知管子所以无后于齐者孔子曰管仲相桓公九合诸侯一匡天下微管仲吾其被髪左袵矣又曰桓公九合诸侯不以兵车管仲之力也如其仁如其仁夫以孔子称其仁丘明称其有礼然不救其无后利之不可与民争也如此桑𢎞羊灭族韦坚王鉷杨慎矜王涯之徒皆不免于祸孔循诛死有以也夫楚子玉以兵多败蔿贾论子玉过三百乘必败而郄克自谓不如先大夫请八百乘将以用寡为胜抑以将多为贤也如淮隂侯言多多益办是用衆亦不易古人以兵多败者不可胜数如王寻苻坚哥舒翰者多矣子玉刚而无礼少与之兵或能戒惧而不败耶司马穰苴史记司马穰苴齐景公时人也其事至伟而左氏不载予尝疑之战国䇿司马穰苴为政者也闵王杀之大臣不亲则其去景公也逺矣太史公取战国䇿作史记当以战国䇿为信凡史记所书大事而左氏无有者皆可疑如程婴杵臼之类是也穰苴之事不可诬抑不在春秋之世当更徐考之商君功罪商君之法使民务本力农勇于公战怯于私鬬食足兵强以成帝业然其民见刑而不见德知利而不知义卒以此亡故帝秦者商君也亾秦者亦商君也其生有南面之福既足以报其帝秦之功矣而死有车裂之祸盖仅足以偿其亡秦之罚理势自然无足怪者后之君子有商君之罪而无商君之功飨商君之福而未受其祸者吾为之惧矣元丰三年九月十五日读战国䇿书王翦用兵善用兵者破敌国当如小儿毁齿以渐摇撼而后取之虽小痛而能堪也若不以渐一拔而得齿则取齿适足以杀儿王翦以六十万人取荆此一拔取齿之道也秦亦惫矣二世而败坐此也夫孟尝君宾礼狗盗孟尝君所宾礼者至于狗盗皆以客礼食之其取士亦陋矣然㣲此二人㡬不脱于死当是时虽道德礼义之士无所用之然道德礼义之士当救之于未危亦无用此士也田单火牛田单使人食必祭以致乌鸢又设为神师皆近儿戏无益于事盖先以疑似置齐人心中则夜见火牛龙文足以骇动取一时之胜此其本意也歴代世变秦以暴虐焚诗书而亡汉兴鉴其弊必尚寛徳崇经术之士故儒者多虽未知圣人然学宗经师有识义理者衆故王莽之乱多守节之士世祖继起不得不废经术褒尚名节之士故东汉之士多名节知名节而不能节之以礼遂至于苦节苦节之士有视死如归者苦节既极故晋魏之士变而为旷荡尚浮虚而亡礼法礼法既亡与夷狄同故五胡乱华夷狄之乱巳甚必有英雄出而平之故隋唐混天下隋不可谓一天下第能驱除尔唐有天下如贞观开元间虽号治平然亦有夷狄之风三纲不正无父子君臣夫妇其原始于太宗也故其后世子孙皆不可使𤣥宗才使肃宗便叛肃宗才使永王璘便反君不君臣不臣故藩镇不宾权臣跋扈陵夷有五代之乱汉之治过于唐汉有纲纪因问十世可知遂推此数论秦穆公汉武帝杞子自郑使告于秦曰郑人使我掌其北门之管若潜师以来国可得也穆公访诸蹇叔蹇叔曰劳师以袭逺非所闻也师劳力竭逺主备之勤而无所必有悖心且行千里其谁不知公辞焉召孟明西乞白乙使出师于东门之外蹇叔哭之曰孟子吾见师之出而不见其入也公使谓之曰尔何知中寿尔墓之木拱矣蹇叔之子与师哭而遣之曰晋人御师必于殽殽有二陵焉其南陵夏后臯之墓也其北陵文王之所避风雨也必死是间吾収尔骨焉汉武帝违安国而用王恢然卒杀恢是有秦穆公违蹇叔之罪而无用孟明之德也汉武帝巫蛊事汉武帝讳巫蛊之事疾如仇讐盖夫妇君臣父子之间嗷嗷然不聊生矣然史记封禅书云丁夫人雒阳虞初等以方祠诅匈奴大宛已且为巫蛊之魁何以责其下此最可笑云穆生去楚王戊楚元王敬礼穆生每置酒常为穆生设醴及王戊即位常设后忘设焉穆生退曰可以逝矣醴酒不设王之意怠楚人将钳我于市称疾卧申公与白生强起之曰独不念先王之德欤今王一旦失小礼何足至此穆生曰君子见㡬而作不俟终日先王所以礼吾三人者为道之存故也今而忽之是亡道也亡道之人胡可与久处岂为区区之礼哉遂谢病去申公白生独留王戊稍淫暴与呉通谋二人谏不聴衣之赭衣使杵臼舂于市申公愧之归鲁教授不出门已而赵绾王臧言于武帝复以安车蒲轮召卒坐臧事病免穆生逺引于未萌之前而申公眷恋于既悔之后谓祸福皆天不可避就者未必然也可书之座右为士君子终身之戒郦寄幸免班固有言当孝文时天下以郦寄为卖友夫卖友者谓见利而忘义也若寄父为功臣而又执刼摧吕禄以安社稷义存君亲可也予曰当是时寄不得不卖友也罪在于寄以功臣子而与国贼游且相厚善也石碏之子厚与州吁游碏禁之不从卒杀之君子无所讥曰大义灭亲郦商之贤不及石碏故寄得免于死古之幸人也而固又为洗卖友之秽固之于义陋矣司马相如创开西南夷路司马长卿始以汚行不齿于蜀人既而以赋得幸天子未能有所建明立丝毫之善以自赎也而创开西南夷逢君之恶以患苦其父母之邦乃复矜其车服节旄之美使邦君负弩先驱岂诗人致恭桑梓万石君父子下里门之义乎卓王孙暴富迁虏也故眩而喜耳鲁多君子何喜之有司马相如之谄死而不巳司马相如归临邛令王吉谬为恭敬日往朝相如相如称病使使谢吉及卓氏为具相如又称病不往吉自往迎相如观吉意欲与相如为率钱之㑹耳而相如遂窃妻以逃大可笑其谕蜀父老云以讽天子以今观之不独不能讽㡬殆于劝矣谄䛕之意死而不巳犹作封禅书相如真可谓小人也哉司马相如谄事汉武开西南夷之隙及病且死犹草封禅书此可谓死而不巳者耶列仙之儒居山泽间形容甚臞此殆得道人也而相如鄙之作大人赋不过欲以侈言汉武帝意也夫所谓大人者相如孺子何足以知之若贾生鵩赋真知大人者也庚辰八月二十日窦婴田蚡窦婴田蚡俱好儒雅推毂赵绾王臧迎鲁申公欲设明堂令列侯就国除闗以礼为服制欲以兴太平㑹太后不悦绾臧下吏婴蚡皆罢观婴蚡所为其名亦善矣然婴既沾沾自喜蚡又专为姦利太平岂可以文致力成哉申公始不能用穆生言为楚人所辱亦可以少惩矣晩乃为婴蚡起又可以一笑凤凰翔于千仞乌鸢弹射不去诚非虚语也王韩论兵王恢与韩安国论击匈奴上前至三乃复安国初持不可击甚坚后乃云意者有他谬巧可以擒之则臣不可知也安国揣知上意所向故自屈其议以信恢尔不然安国所论殆天下所以存亡者岂计于谬巧哉安国少贬其论兵连祸结至汉㡬亡可以为后世君子之戒霍光疏昌邑王之罪观昌邑王与张敞语真风狂不慧者尔乌能为恶废则巳矣何至诛其从官二百余人以吾观之其中从官必有谋光者光知之故立废贺非专以淫乱故也二百人方诛号唿于市曰当断不断反受其乱此其有谋明矣特其事秘宻无縁得之着此者亦欲后人㣲见其意也武王数纣之罪孔子犹且疑之光等疏贺之恶可尽信耶赵充国用心可重始予观充国䇿先零匈奴情伪曰何其明也又观遣彫车行羌中告谕阻辛武贤先攻罕开守便宜不出师画屯田十二利专务以恩信积谷招降以谓此从容以义用兵与夫逞诈谖疲人于一战者絶殊最末观其语将校曰诸君皆便文自营尔非为公家忠计也语中郎曰是何言之不忠也吾固以死争之语浩星赐曰吾老矣岂嫌伐一时事以欺明主哉老臣不以余命为陛下言之卒死谁当复言之卒以其意白上云呜唿使有位君子皆用其心如充国则古今天下岂有不治者哉尝观于内公卿士大夫之议曰法当然奈何观于外将之议曰诏如是不当违诏也凡在我一入一出未有止障也脱有能言一事其言不用则矜语于人曰某事吾尝言之上不我用也我则无负终不更犯颜色往复论也况于以死守而不欺岂复有哉而以余命受禄位者併肩立也岂特才不及充国忠又不如可叹也夫充国之用心人臣常道尔然与充国同时在汉廷人未闻皆然而充国独然故可重也噫今之人不及往时逺矣则充国益可重也予既观充国而感今之人又观宣帝与之上下议而格排羣疑用之遂无劳兵下羌寇不知其能功名亦遇主然也噫宣帝充国可重也况三代君臣间哉下其肯有欺上上其容有间然乎而观扬子云賛不及此区区论功尔功古今岂无大者哉不若原其心以励事君也班固又不出语山东气俗故着云尔直不疑买金偿亡曾子曰自吾母而不用吾情吾安所用其情故不情者君子之所甚恶也虽若孝弟者犹所不与以德报怨行之美者也然孔子不取者以其不情也直不疑买金偿亡不辨盗嫂亦士之髙行矣然非人情其所以䝉垢受诬非不求名也求名之至者也太史公窥见之故其賛曰塞侯㣲巧周仁处谄君子讥之为其近于佞也不疑䝉垢以求名周仁秽迹以求利均以为佞佞之为言知也太史公之论后世莫晓者吾是以疏解之扬雄言许由巢由不受尧禅尧舜不害为至德夷齐不食周粟汤武不害为至仁故孔子不废是説曰武尽美矣未尽善也扬雄者独何人乃敢废此曰允哲尧禅舜之重则不轻于由矣陋哉斯言使夷齐不经孔子雄亦且废之矣世主诚知揖逊之水尚污牛腹则干戈之粟岂可溷夷齐之口哉于此知圣人以位为械以天下为牢庶乎其不骄士矣西汉风俗谄媚西汉风俗谄媚不为流俗所移唯汲长儒耳司马迁至伉简然作卫青传不名青但谓之大将军贾谊何等人也而云爱幸于河南太守呉公此等语甚可鄙而迁不知习俗使然也本朝太宗时士大夫亦有此风至今未衰吾尝发䇿学士院问两汉所以亡者难易相反意在此也而答者不能尽吾亦尝于上前论之两汉用刑轻重不同汉仍秦法至重髙祖固非虐主然习所见以为常不知其重也至孝文始罢肉刑参夷之诛景帝复孥戮鼌错武帝罪戾有增无损宣帝治尚严因武之旧至王嘉为相始轻减法律遂至东京因而不改班固不记其事事见梁统传固可谓疎畧矣嘉贤相也轻刑又其盛德之事可不记乎统乃言髙惠文景以重法兴哀平以轻法衰因上书乞增重律法赖当时不从其议此如人年少时不节酒色而安老后虽节而病见此便谓酒色可以延年可乎统亦东京名臣一出此言遂获罪于天其子松竦皆死非命冀卒灭族呜唿悲夫戒哉疎而不漏可不惧乎邳彤汉之元臣王郎反河北独鉅鹿信都为世祖坚守世祖既得二郡议者以谓可因二郡兵自送还长安惟邳彤不可以为若行此䇿岂徒空失河北必更惊动三辅公若无复征战之意则虽信都之兵犹难㑹也何者公既西则邯郸之兵不肯捐父母背城主而千里送公其离散逃亡可必也世祖感其言而止苏子曰此东汉兴亡之决邳彤可谓汉之元臣也景德契丹之役羣臣皆欲避敌江南西蜀莱公不可武臣中独髙琼与莱公意同耳公既争之力上曰卿文臣岂能尽用兵之利莱公曰请召髙琼琼至乃言避敌为便公大惊以琼为悔也巳而徐言避敌固为安全但恐扈驾之士中路逃亡无与俱西南者耳上乃大惊始决北征琼之言大畧似邳彤皆一代之雄杰也朱晖非张林均输东汉肃宗时谷贵经用不足尚书张林请以布帛为租官自煮盐且行均输独朱晖文季以为不可事既寝陈事者复以为可行帝颇然之晖复独奏曰王制天子不言有无诸侯不言多寡食禄之家不与百姓争利今均输之法与贾贩无异盐利归官则下人穷怨布帛为租则吏多姦盗皆非明主所当行帝方以林言为然发怒切责诸尚书晖等系狱三日诏出之曰国家乐闻駮议黄髪无愆诏书过也何故自系晖等因称病笃尚书令以下惶怖谓晖曰今林得谴奈何称病其祸不细晖曰行年八十䝉恩得在机宻当以死报若心知不可而顺指雷同负臣子之义今耳目无所闻见伏待死命遂闭口不复言诸尚书不知所为乃共劾奏晖帝意解寝其事后数日诏使直事郎问晖起居状太医视疾太官赐食晖乃起元祐七年七月二十一日偶读后汉书朱文季传感叹不巳肃宗号称长者诏书既巳引罪而谢文季矣诸尚书何怖之甚也文季于此时强立不足多贵而诸尚书为可笑也云其祸不细不知以何等为祸盖以帝不悦后不甚进用为莫大之祸也悲夫曹袁兴亡魏武帝既胜乌桓曰吾所以胜者幸也前谏我者万全之计也乃赏谏者曰后勿难言袁绍既败于官渡曰诸人闻吾败必相哀惟田别驾不然幸其言之中也乃杀丰为明主谋而不忠不惟无罪乃有赏为庸主谋而忠赏固不可得而祸随之今吾知孟德本初所以兴亡者周瑜雅量曹公闻周瑜年少有美才谓可游説动也乃宻下杨州遣九江蒋干往见瑜干有仪容以才辩见称独步江淮之间乃布衣褐巾自託私行诣瑜瑜出迎之立谓干曰子翼良苦逺涉江湖为曹公作説客也干曰吾与足下州里中间隔别遥闻芳烈故来叙濶并观雅规而云説客无乃逆诈矣乎瑜曰吾虽不及夔旷闻絃赏音足知雅曲后三日瑜请干同观营中行视仓库军资器仗讫还饮燕示之侍者服饰珍玩之物因谓干曰丈夫处世遇知已之主外託君臣之义内结骨肉之恩言行计从祸福共之假使苏张更生郦叟复出犹将抚其背而折其辞岂足下小生所能移乎干笑而不言遂称瑜雅量髙致非言辞所间中州之士以此多之苏子曰曹孟德所用皆为人役者也以子房待文若然终不免杀之岂能用公瑾之流度外之士哉管幼安贤于荀孔曹操既得志士人靡然归之荀文若盛名犹为之经营谋虑一旦小异便为谋杀程昱郭嘉之流不足数也孔文举竒逸博闻志大而才疎每所论建辄中操意况肯为用然终亦不免桓温谓孟嘉曰人不可以无势我能驾驭卿夫温之才百倍于嘉所以云尔者自知其阴贼险狠不为髙人胜士所比数耳管幼安懐寳遯世就闲海表其视曹操父子真穿窬斗筲而巳终身不屈即不得而杀予以谓贤于文若文举逺矣唐彬唐彬与王濬伐呉为先驱所至皆下度孙皓必降未至建邺二百里许称疾不行巳而先到者争财后到者争功当时有识者莫不髙彬此举予读晋书至此未尝不废巻太息也然本传云武帝欲以彬及杨宗为监军以问文立立云彬多财欲而宗嗜酒帝曰财欲可足酒不可改遂用彬此言进退无据岂有人如唐彬而贪财者使诚贪财乃逺不如嗜酒何可用也文立者独何人斯安知非蔽贤者耶阮籍世之所谓君子者惟法是修惟礼是克手执圭璧足履绳墨行欲为目前检言欲为无穷则少称乡党长闻隣国上欲图三公下不失九州牧独不见夫羣虱之处裈中乎逃乎深缝匿乎败絮自以为吉宅也行不敢离缝际动不敢出裈裆自以为得绳墨也然炎丘火流焦邑灭都羣虱处于裈中不能出也君子之处域内何异夫虱之处裈中乎此阮籍之胷懐本趣也籍未尝臧否人物口不及世事然礼法之士疾之如仇雠独赖司马景王保持之尔其去死无㡬以此论之亦虱之出入往来于衣裈中间者也安能笑裈中之藏乎吾故书之为将来君子一笑戊寅冬至日孟嘉与谢安石相若晋士浮虚无实用然其间亦有不然者如孟嘉平生无一事然桓温谓嘉曰人不可以无势我乃能驾驭卿桓温平生轻殷浩岂妄许人者哉乃知孟嘉若遇当作谢安谢安不遇不过如孟嘉也庾亮不从孔坦陶囘言庾亮召苏峻孔坦与陶回共説王导及峻未至宜急断阜陵之界守江西当利诸口彼少我衆一战决矣若峻未来可往逼其城今不先往峻必先入有夺人之心导然之亮以为峻若径来是袭朝廷虚也不从及峻将至回又説亮峻知石头有重戍不敢直下必向小丹阳南道步来若以伏兵邀之可一战而擒亮又不从峻果由小丹阳经秣陵迷失道逢郡人执以为向导夜行无部分亮闻之深悔吾以为召峻固失计然若从二人言犹不至覆国㡬于灭亡也晁错削七国大类此亚夫犹速驰行入梁楚之郊故汉不败吾尝谓晁错能容忍七国待事发而发固上䇿若不能忍决欲发者自可召王濞入朝仍发大兵随之呉若不朝便可进讨则疾雷不及掩耳呉破则诸侯服矣又当独罪状呉而不及余国如李文饶辅车之诏或分遣使者发其兵诸国虽疑亦不能一旦合从俱反也错知呉必反不先未削为反备既备反而后调兵食此真儿戏也又一旦而削七国以合诸侯之交此妄庸人也郄方囘郄嘉宾父子事郄嘉宾既死留其所与桓温宻谋之书一箧属其门生曰若吾家君眠食大减即出此书方回见之曰是儿死巳晩矣乃不复念予读而悲之曰士之所甚好者名也而爱莫加于父子今嘉宾以父之故而暴其恶名方回以君之故而不念其子嘉宾可谓孝子方回可谓忠臣也悲夫或曰嘉宾与桓温谋叛而子以孝子称之可乎曰采葑采菲无以下体嘉宾之不忠不待诛絶而明者其孝可废乎王述之子坦之欲以女与桓温述怒排坦之曰汝真痴也乃欲以女与兵坦之是以不与桓温之祸使郄氏父子能如此吾无间然者矣晋宋之君与臣下争善人君不得与臣下争善同列争善犹以为妬可以君父而妬臣子乎晋宋间人主率与臣下争作诗写字故鲍昭多累句王僧䖍用拙笔以避祸悲夫一至于此哉汉文帝言久不见贾生自以为过之今乃不及非独无损于文帝乃所以为文帝之盛徳也而魏明乃不能堪遂作汉文胜贾生之论此非独求胜其臣乃与异代之臣争善岂惟无人君之度正如妬妇不独禁其夫乃妬人之妾也齐髙帝欲等金土之价齐髙帝云吾当使金土同价意则善矣然物岂有此理者哉孟子曰物之不齐物之情也巨屦小屦同价人岂为之哉而孟子亦自忘其言为菽粟如水火之论金之不可使贱如土犹土之不可使贵如金也尧之民比屋可封桀之民比屋可诛信此説则尧时诸侯满天下桀时大辟徧四海也王景文宋明帝诏答王景文其畧曰有心于避祸不若无心于任运千仞之木既摧于斧斤一寸之草亦悴于践蹋晋将毕万七战皆获死于牖下蜀将费袆从容坐谈毙于刺客故甘心于履危未必逢祸从意于处安未必全福此言近于达者然明帝竟杀景文哀哉哀哉景文之死也诏言朕不谓卿有罪然吾不能独死请子先之诏至景文正与客棊竟歛子纳奁中徐谓客曰有诏见赐以死酒至未饮门生焦度在侧倾酒抵地曰丈夫安能坐受死州中文武可以一奋景文曰知卿至心若见念者为我百口计乃谓客曰此酒不可相劝乃仰饮之苏子曰死生亦大矣而景文安之岂贪权窃国者乎明帝可谓不知人者矣唐太宗借隋吏以杀兄弟唐髙祖起兵汾晋间时子建成元吉楚哀王智云皆留河东䕶家髙祖起兵乃宻召之隋购之急建成元吉能间道赴太原智云幼不能逃为吏所诛髙祖以父子之故不能少缓义师数日以须建成等至乎以此知为秦王所逼髙祖逼于裴寂乱宫之事不暇复为三子性命计矣太宗本谋于是时借隋吏以杀兄弟其意甚明新旧史皆曲为太宗润饰杀兄弟事然难以欺后世矣建成元吉之恶亦孔子所谓下愚之归也欤褚遂良以飞雉入宫为祥唐太宗时飞雉数集宫中上以问褚遂良良曰昔秦文公时童子化为雉雌鸣陈仓雄鸣南阳童子曰得雄者王得雌者霸文公得其雌遂雄诸侯光武得其雄起南阳有四海陛下本封秦故雌雄并见以告明徳上悦曰人不可以无学遂良所谓多识君子哉予以谓秦雉陈寳也岂常雉乎今见雉即谓之寳犹得白鱼便自比武王此谄佞之甚愚瞽其君者而太宗喜之史不讥焉野鸟无故数入宫中此正灾异使魏征在必以髙宗鼎耳之祥諌也遂良非不知此舍鼎耳而取陈寳非忠臣也李靖李勣为唐腹心之病昔袁盎论绛侯功臣非社稷臣此固有为而言也然功臣社稷之辨不可不察也汉之称社稷臣者如周勃汲黯萧望之之流三人者非有长才也勃以重厚安刘氏黯以忠义弭淮南之谋望之确然不夺于恭显孔子所谓大臣以道事君者耶仆尝谓社稷之臣如腹心功臣如手足人有断一指与一足未及于死也腹心之病则为膏肓不可为也李靖李勣可谓功臣终始为唐之元勲也然其所为止卫霍韩彭之流尔疆埸之事夷狄内侮能以少击衆使敌人望而畏之此固任之有余矣若社稷之寄存亡之㡬此两人者盖懵不知焉太宗欲伐髙丽靖已老矣而自请将兵以坚太宗黩武之志㡬成不戢自焚之祸髙宗立武后勣以陛下家事无问外人武氏之祸戮及襁褓唐室不絶如线则二人者为腹心之病大矣张释之戒啬夫之辨使文帝终身为长者魏元成折封伦之论使太宗不失行仁义孔子所谓有一言而可以兴邦一言而可以丧邦者不其然乎白乐天不欲伐淮蔡呉元济以蔡叛犯许汝以惊东都此岂可不讨者也当时议者欲置之固为非䇿然不得武裴二杰士事亦未易办也白乐天岂庸人哉然其议论亦似欲置之者其诗有海图屏风者可见其意且注云时方讨淮蔡叛吾以是知仁人君子之于兵盖不忍轻用如此淮蔡且欲以徳懐况欲弊所恃以勤无用乎悲夫此未易与俗士谈也韩愈优于扬雄韩愈亦近世豪杰之士如原道中言语虽有疵病然自孟子之后能将许大见识寻求古人亦自难得观其断曰孟子醇乎醇荀扬择焉而不精语焉而不详若不是他有见识岂千余年后便断得如此分明如扬雄谓老子之言道德则有取焉尔至于搥提仁义絶灭礼乐为无取若以老子剖斗折衡而民不争圣人不起为救时反本之言为无取尚可恕如老子言失道而后德失徳而后仁失仁而后义失义而后礼则不识道巳不成言语却言其言道德则有取扬子亦自不见此其与韩愈相去逺矣刘禹钖文过不悛刘禹钖既败为书自解言王叔文实工言治道能以口辩移人既得用所施为人不以为当太上久疾宰相及用事者不得对宫掖事秘建桓立顺功归贵臣由是及贬后汉宦者传论云孙程定立顺之功曹腾参建桓之䇿腾与梁冀比舍清河而立蠡吾此汉之所以亡也与广陵王监国事岂可同日而语哉禹钖乃敢以为比如小人为姦虽巳败犹不悛也其可覆置之要地乎因读禹钖传有所感书此评文选四首文选去取失当舟中读文选恨其编次无法去取失当齐梁文章衰陋而萧綂尤为卑弱文选引斯可见矣如李陵书苏武五言皆伪而不能辨今观渊明集可喜者甚多而独取数首以知其余人忽遗者多矣渊明作闲情赋所谓国风好色而不淫正使不及周南与屈宋所陈何异而綂大讥之此乃小儿彊作解事者刘子𤣥辨文选刘子𤣥辨文选所载李陵与苏武书非西汉文盖齐梁间文士拟作者也吾因悟陵与蘓武赠答五言亦后人所拟今日读列女传蔡琰二诗其词明白感慨颇类世所传木兰花诗东京无此格也建安七子犹含养圭角不尽发见况伯喈女乎又琰之流离为在父没之后董卓既诛伯喈乃遇祸今此诗乃云为董卓所驱掳入胡尤知其非真也盖拟作者疏畧而范晔荒浅遂载之本传可以一笑也李善注文选李善注文选本末详备极可喜所谓五臣者真俚儒之荒陋者也而世以为胜善亦谬矣谢瞻张子房诗云苛慝暴三殇此礼所谓上中下殇言暴秦无道戮及孥稚也而乃引苛政勐于暴虎吾父吾子吾夫皆死于是谓夫与父为殇此岂非俚儒之荒陋者乎诸如此类甚多不足言故不言五臣注文选五臣注文选盖荒陋愚儒也今日偶读嵇中散琴赋云间辽故音痺絃长故㣲鸣所谓痺者犹今俗云㪇声也两絃之间逺则有㪇故曰间辽㣲鸣云者今之所谓泛声也絃虚而不接乃可按故云絃长而㣲鸣也五臣皆不晓妄注又云广陵止息东武大山飞龙鹿鸣鵾鸡游絃中散作广陵散一名止息此特一曲尔而注云八曲其他浅妄可笑者极多以其不足道故略之聊举此使后之学者勿凭此愚儒也五臣既陋甚至于萧綂亦其流尔宋玉髙唐神女赋自王曰唯唯以前皆赋也而统谓之序大可笑也相如赋首有子虚乌有亡是三人论难岂亦序耶其余谬陋不一亦聊举其一尔东坡全集巻九十二东坡全集卷九十三钦定四库全书东坡全集巻九十三宋蘓轼撰书后二十八首书王奥所藏太宗御书后日行于天委照万物之上光气所及或流为庆云结为丹砂初岂有意哉太宗皇帝以武功定祸乱以文徳致太平天纵之能溢于笔墨摛藻尺素之上弄翰团扇之中散流人间者几何矣而三槐王氏得之为多子孙世守之遂为希代之寳文正之孙懿敏之子奥出以示臣轼敬拜手稽首书其后书诸公送周梓州诗后予自元祐之初备位从官日与正孺游三年予既有江海之意而正孺亦慨然有归欤之叹遂请梓州得之予时以诗送行有扫棠隂踵画像之语旋出领杭州二年还朝老病日加方上章请郡曰正孺已及𤓰矣盍往代之遂归老眉山乎或曰不可梓人之安正孺甚矣其去正孺如去父母子其忍夺之乃止不敢乞梓人愿复借留正孺数年诏许之而大丞相吕公典领实录见熙宁中正孺为御史时所言事叹曰君子哉斯人也因言于上除正孺直秘阁士大夫以才能论议取合一时可也使人于十年之后徐观其所为心服而无异议我亦无愧难矣正孺有书来欲刻诸公送行诗于石求予为跋尾乃记所闻以遗之且使梓人知予前诗卒章之意未始一日忘也书孟德传后子由书孟德事见寄余既闻而异之以为虎畏不惧已者其理似可信然世未有见虎而不惧者则斯言之有无终无所试之然曩余闻忠万云安多虎有妇人昼日置二小儿沙上而浣衣于水者虎自山上驰来妇人仓皇沈水避之二小儿戏沙上自若虎熟视久之至以首觝触庶㡬其一惧而儿痴竟不知怪虎亦卒去意虎之食人先被之以威而不惧之人威无所从施欤有言虎不食醉人必坐守之以俟其醒俟其惧也有人夜自外归见有物蹲其门以为猪狗类也以杖击之即逸去至山下月明处则虎也是人非有以胜虎而气巳盖之矣使人之不惧皆如婴儿醉人与其未及知之时则虎畏之无足怪者故书其末以信子由之説书六一居士传后苏子曰居士可谓有道者也或曰居士非有道者也有道者无所挟而安居士之于五物捐世俗之所争而拾其所弃者也乌得为有道乎苏子曰不然挟五物而后安者惑也释五物而后安者又惑也且物未始能累人也轩裳圭组且不能为累而况此五物乎物之所以能累人者以吾有之也吾与物俱不得巳而受形于天地之间其孰能有之而或者以为巳有得之则喜丧之则悲今居士自谓六一是其身均与五物为一也不知其有物耶物有之也居士与物均为不能有其孰能置得丧于其间故曰居士可谓有道者也虽然自一观五居士犹可见也与五为六居士不可见也居士殆将隠矣书瑯琊篆后秦始皇帝二十六年初并天下二十八年亲巡东方海上登瑯琊台观出日乐之忘归徙黔首三万家台下刻石颂秦徳焉二世元年复刻诏书其旁今颂诗亡矣其从臣姓名仅有存者而二世诏书具在自始皇帝二十八年嵗在壬午至今熙宁九年丙辰凡千二百九十五年而蜀人苏轼来守髙宻得旧纸本于民间比今所见犹为完好知其存者磨灭无日矣而庐江文勋适以事至宻勋好古善篆得李斯用笔意乃摹诸石置之超然台上夫秦虽无道然所立有絶人者文字之工世亦莫及皆不可废后有君子得以览观焉正月七日甲子记书鲜于子骏楚词后鲜于子骏作楚词九诵以示轼轼读之茫然而思喟然而叹曰嗟乎此声之不作也久矣虽欲作之而聴者谁乎譬之于乐变乱之极而至于今凡世俗之所用皆夷声夷器也求所谓郑卫者且不可得而况于雅音乎学者方欲陈六代之物絃匏三百五篇犂然如戛釜灶撞罋盎未有不坐睡窃笑者也好之而欲学者无其师知之而欲传者无其徒可不悲哉今子骏独行吟坐思寤寐于千载之上追古屈原宋玉及其人于㝠寞续微学之将坠可谓至矣而览者不知其贵盖亦无足怪者彼必尝从事于此而后知其难且工其不学者以为苟然而巳元丰元年四月九日赵郡苏轼书书逰汤泉诗后余之所闻汤泉七其五则今三子之所逰与秦君之赋所谓匡庐汝水尉氏骊山其二则余之所见凤翔之骆谷与渝州之陈氏山居也皆弃于穷山之中山僧野人之所浴麋鹿猿猱之所饮惟骊山当往来之冲华堂玉甃独为胜絶然坐明皇之累为杨李禄山所汚使口舌之士援笔唾骂以为亡国之余辱莫大焉今惠济之泉独为三子者咏叹如此岂非所寄僻逺不为当涂者所慁而后得为髙人逸士与世异趣者之所乐乎或曰明皇之累杨李禄山之污泉岂知恶之然则幽逺僻陋之叹亦非泉之所病也泉固无知于荣辱特以人意推之可以为抱器适用而不择所处者之戒书欧阳公黄牛庙诗后右欧阳文忠公为崃州夷陵令日所作黄牛庙诗也轼尝闻之于公予昔以西京留守推官为馆阁较勘时同年丁寳臣元珍适来京师梦与予同舟泝江入一庙中拜谒堂下予班元珍下元珍固辞予不可方拜时神像为起鞠躬堂下且使人邀予上耳语久之元珍私念神亦如世俗待馆阁乃尔异礼耶既出门见一马只耳觉而语予固莫识也不数日元珍除崃州判官巳而余亦贬夷陵令日与元珍处不复记前梦云一日与元珍泝崃谒黄牛庙入门惘然皆梦中所见予为县令固班元珍下而门外镌石为马缺一耳相视大惊乃留诗庙中有石马系祠门之句盖私识其事也元丰五年轼谪居黄州宜都令朱君嗣先见过因语崃中山水偶及之朱君请书其事与诗当刻石于庙使人知进退出处皆非人力如石马一耳何与公事而亦前定况其大者公既为神所礼而犹谓之淫祀以见其直气不阿如此感其言有味故为录之正月二日眉山苏轼书书蒲永昇画后古今画水多作平远细皱其善者不过能为波头起伏使人至以手扪之谓有洼隆以为至妙矣然其品格特与印板水纸争工拙于毫釐间耳唐广明中处士孙位始出新意画奔湍巨浪与山石曲折随物赋形尽水之变号称神逸其后蜀人黄筌孙知㣲皆得其笔法始知微欲于大慈寺寿宁院壁作湖滩水石四堵营度经嵗终不肯下笔一日仓皇入寺索笔墨甚急奋袂如风须臾而成作轮泻跳蹙之势汹汹欲崩屋也知㣲既死笔法中絶五十余年近嵗成都人蒲永昇嗜酒放浪性与画㑹始作活水得二孙本意自黄居寀兄弟李懐衮之流皆不及也王公富人或以势力使之永昇辄嘻笑舍去遇其欲画不择贵贱顷刻而成尝与余临寿宁院水作二十四幅每夏日挂之髙堂素壁即隂风袭人毛发为立永昇今老矣画亦难得而世之识真者亦少如往时董羽近日常州戚氏画水世或传寳之如董戚之流可谓死水未可与永昇同年而语也元丰三年十二月十八日夜黄州临臯亭西斋戏书书乐毅论后魏氏春秋云夏侯𤣥着乐毅张良及本无肉刑论辞㫖通逺传于世然以余观之燕师之伐齐犹未及桓文之举也而以为㡬汤武岂不过甚矣乎初𤣥好老庄道德之言与何晏等皆有盛名然卒陷曹爽党中𤣥亦不免李丰之祸晏目𤣥以易之所谓深者而𤣥目晏以神及其遇祸深与神皆安在乎羣儿妄作名字自相刻画类皆如此可以发千载之一笑书韩魏公黄州诗后黄州山水清逺土风厚善其民寡求而不争其士静而文朴而不陋虽闾巷小民知尊爱贤者曰吾州虽逺小然王元之韩魏公尝辱居焉以夸于四方之人元之自黄迁蕲州没于蕲然世之称元之者必曰黄州而黄人亦曰吾元之也魏公去黄四十余年而思之不忘至以为诗夫贤人君子天之所以遗斯民天下之所共有而黄人独私以为宠岂其尊德乐道独异于他邦也欤抑二公与此州之人有宿昔之契不可知也元之为郡守有德于民民懐之不忘也固宜魏公以家艰从其兄居耳民何自知之诗云有匪君子如金如钖如圭如璧金钖圭璧之所在瓦石草木被其光泽矣何必施于用奉议郎孙贲公素黄人也而客于公公知之深盖所谓教授书记者也而轼亦公之门人谪居于黄五年治东坡筑雪堂盖将老焉则亦黄人也于是相与募公之诗而刻之石以为黄人无穷之思而吾二人者亦庶几託此以不忘乎元丰七年十月二十六日汝州团练副使苏轼记书李伯时山庄图后或曰龙眠居士作山庄图使后来入山者信足而行自得道路如见所梦如悟前世见山中泉石草木不问而知其名遇山中渔樵隠逸不名而识其人此岂强记不㤀者乎曰非也画日者常疑饼非忘日也醉中不以鼻饮梦中不以趾捉天机之所合不强而自记也居士之在山也不留于一物故其神与万物交其智与百工通虽然有道有艺有道而不艺则物虽形于心不形于手吾尝见居士作华严相皆以意造而与佛合佛菩萨言之居士画之若出一人况自画其所见者乎书唐氏六家书后永禅师书骨气深穏体兼衆妙精能之至反造疎淡如观陶彭泽诗初若散缓不収反覆不巳乃识其竒趣今法帖中有云不具释智永白者误収在逸少部中然亦非禅师书也云谨此代申此乃唐末五代流俗之语耳而书亦不工欧阳率更书妍𦂳拔羣尤工于小楷髙丽遣使购其书髙祖叹曰彼观其书以为魁梧竒伟人也此非知书者凡书象其为人率更貌寒寝敏悟絶人今观其书劲崄刻厉正称其貌耳褚河南书清逺萧散㣲杂𨽻体古之论书者兼论其平生茍非其人虽工不贵也河南固忠臣但有谮杀刘洎一事使人怏怏然余尝考其实恐刘洎末年褊忿实有伊霍之语非谮也若不然马周明其无此语太宗独诛洎而不问周何哉此殆天后朝许李所诬而史官不能辨也张长史草书頽然天放略有㸃画处而意态自足号称神逸今世称善草书者或不能真行此大妄也真生行行生草真如立行如行草如走未有未能行立而能走者也今长安犹有长史真书郎官石柱记作字简逺如晋宋间人颜鲁公书雄秀独出一变古法如杜子美诗格力天纵奄有汉魏晋宋以来风流后之作者殆难复措手栁少师书本出于颜而能自出新意一字百金非虚语也其言心正则笔正者非独讽谏理固然也世之小人书字虽工而其神情终有睢盱侧媚之态不知人情随想而见如韩子所谓窃斧者乎抑真尔也然至使人见其书而犹憎之则其人可知矣余谪居黄州唐林夫自湖口以书遗余云吾家有此六人书子为我略评之而书其后林夫之书过我逺矣而反求于予何哉此又未可晓也元丰四年五月十一日眉山蘓轼书书篆髓后荥阳郑惇方字希道作篆髓六巻字义一篇凡古今字説班扬贾许二李二徐之学其精者皆在间有未尽傅以新意然皆有所考本不用意断曲説其疑者盖阙焉凡学术之邪正视其为人郑君信厚君子也其言宜可信余尝论学者之有説文如医之有本草虽草木金石各有本性而医者用之所配不同则寒温补泻之效随用各别而自汉以来学者多以一字考经字同义异皆欲一之彫刻采绘必成其説是以六经不胜异説而学者疑焉孔子曰夫闻也者色取仁而行违居之不疑则闻为小人而诗曰允矣君子展也大成之子于征有闻无声则闻为君子又曰君子周而不比则比为恶而易曰地上有水比以建万国亲诸侯则比为善有子曰知和而和不以礼节之亦不可行也则所谓和者同而巳矣而孔子曰君子和而不同若此者多矣丧欲速贫死欲速朽此以八字成文然犹不可一曰言各有当也而况欲以一字一之耶余爱郑君之学简而通故私附其后书呉道子画后知者创物能者述焉非一人而成也君子之于学百工之于技自三代歴汉至唐而备矣故诗至于杜子美文至于韩退之书至于颜鲁公画至于呉道子而古今之变天下之能事毕矣道子画人物如以灯取影逆来顺往旁见侧出横斜平直各相乘除得自然之数不差毫末出新意于法度之中寄妙理于豪放之外所谓逰刃余地运斤成风盖古今一人而巳余于他画或不能必其主名至于道子望而知其真伪也然世罕有真者如史全叔所藏平生盖一二见而巳元丰八年十一月七日书书朱象先画后松陵人朱君象先能文而不求举善画而不求售曰文以达吾心画以适吾意而巳昔阎立本始以文学进身卒䝉画师之耻或者以是为君病余以谓不然谢安石欲使王子敬书太极殿榜以韦仲将事讽之子敬曰仲将魏之大臣理必不尔若然者有以知魏德之不长也使立本如子敬之髙其谁敢以画师使之阮千里善弹琴无贵贱长幼皆为弹神气沖和不知向人所在内兄潘岳使弹终日达夜无忤色识者知其不可荣辱也使立本如千里之达其谁能以画师辱之今朱君无求于世虽王公贵人其何道使之遇其解衣盘礴虽余亦得攫攘其旁也元祐五年九月十八日东坡居士书书楞伽经后楞伽阿跋多罗寳经先佛所説微妙第一真实了义故谓之佛语心品祖师达磨以付二祖曰吾观震旦所有经教惟楞伽四巻可以印心祖祖相受以为心法如医之有难经句句皆理字字皆法后世达者神而明之如槃走珠如珠走槃无不可者若出新意而弃旧学以为无用非愚无知则狂而巳近岁学者各宗其师务从简便得一句一偈自谓了证至使妇人孺子抵掌嬉笑争谈禅悦髙者为名下者为利余波末流无所不至而佛法㣲矣譬如俚俗医师不由经论直授方药以之疗病非不或中至于遇病辄应悬断死生则与知经学古者不可同日语矣世人徒见其有一至之功或捷于古人因谓难经不学而可岂不误哉楞伽义趣幽𦕈文字简古读者或不能句而况遗文以得义忘义以了心者乎此其所以寂寥于是㡬废而仅存也太子太保乐全先生张公安道以广大心得清净觉庆厯中尝为滁州至一僧舍偶见此经入手悦然如获旧物开巻未终夙障冰解细视笔画手迹宛然悲喜太息从是悟入常以经首四偈发明心要轼游于公之门三十年矣今年二月过南都见公于私第公时年七十九幻灭都尽惠光浑圜而轼亦老于忧患百念灰冷公以为可教者乃授此经且以钱三十万使印施于江淮间而金山长老佛印大师了元曰印施有尽若书而刻之则无尽轼乃为书之而元使其侍者晓机走钱塘求善工刻之板遂以为金山常住元丰八年九月日朝奉郎新差知登州军州兼管内劝农事骑都尉借绯苏轼书书黄鲁直李氏传后无所厌离何从出世无所欣慕何从入道欣慕之至亡子见父厌离之极燖鸡出汤不极不至心地不净如饭中沙与饭皆熟若不含煳与饭俱嚥即湏吐出与沙俱弃善哉佛子作清净饭淘米去沙终不能尽不如即用本所自种元无沙米此米无沙亦不受沙非不受也无受处故书正信和尚塔铭后太安杨氏世出名僧正信表公兄弟三人其一曰仁庆故眉僧正其一曰元俊故极乐院主今太安治平院也皆有髙行而表公行解超然晩以静觉三人皆与吾先大父职方公吾先君中大夫游相善也熈宁初轼以服除将入朝表公适卧病入室告别霜髪寸余目光了然骨尽出如画湏菩提像可畏也轼盘桓不忍去表曰行矣何处不相见轼曰公能不逺千里相从乎表笑曰佛言生正信家千里从公无不可者然吾盖未也巳而果无恙至六年乃寂是嵗轼在钱塘梦表若告别者又十五年其徒法用以其所作偈颂及塔记相示乃书其末书晁无咎所作杜舆子师字説后易曰君子得舆民所载也小人剥庐终不可用也夫君子得舆下完而上未具也小人剥庐上壮而下挠也下完而上未具吾安寝其中民将载之上壮而下挠疾走不顾犹惧压焉今君学修于身行修于家而禄未及既完其下矣故予以是名字之与无咎意初无异者而其文约其义近不足以发夫人之志若无咎者可谓富于言而妙于理者也书东臯子传后予饮酒终日不过五合天下之不能饮无在予下者然喜人饮酒见客举盃徐引则予胸中为之浩浩焉落落焉酣适之味乃过于客闲居未尝一日无客客至未尝不置酒天下之好饮亦无在予上者常以谓人之至乐莫若身无病而心无忧我则无是二者矣然人之有是者接于予前则予安得全其乐乎故所至当蓄善药有求者则与之而尤喜酿酒以饮客或曰子无病而多蓄药不饮而多酿酒劳己以为人何也予笑曰病者得药吾为之体轻饮者困于酒吾为之酣适盖专以自为也东臯子待诏门下省日给酒三升其弟静问曰待诏乐乎曰待诏何所乐但美醖三升殊可恋耳今岭南法不禁酒予既得自酿月用米一斛得酒六斗而南雄广惠循梅五太守间复以酒遗予略计其所获殆过于东臯子矣然东臯子自谓五斗先生则日给三升救口不暇安能及客乎若予者乃日有二升五合入野人道士腹中矣东臯子与仲长子光游好养性服食预刻死日自为墓志予盖友其人于千载或庶㡬焉书黄子思诗集后予尝论书以谓钟王之迹萧散简逺妙在笔画之外至唐颜栁始集古今笔法而尽发之极书之变天下翕然以为宗师而钟王之法益微至于诗亦然苏李之天成曹刘之自得陶谢之超然盖亦至矣而李太白杜子美以英玮絶世之姿凌跨百代古今诗人尽废然魏晋以来髙风絶尘亦少衰矣李杜之后诗人继作虽间有逺韵而才不逮意独韦应物栁宗元发纎秾于简古寄至味于澹泊非余子所及也唐末司空图﨑岖兵乱之间而诗文髙雅犹有承平之遗风其论诗曰梅止于酸盐止于咸饮食不可无盐梅而其美常在咸酸之外盖自列其诗之有得于文字之表者二十四韵恨当时不识其妙予三复其言而悲之闽人黄子思庆厯皇祐间号能文者予尝闻前辈诵其诗每得佳句妙语反复数四乃识其所谓信乎表圣之言美在咸酸之外可以一唱而三叹也予既与其子几道其孙师是游得窥其家集而子思笃行髙志为吏有异材见于墓志详矣予不复论独评其诗如此书栁子厚牛赋后岭外俗皆恬杀牛而海南为甚客自髙化载牛渡海百尾一舟遇风不顺渴饥相倚以死者无数牛登舟皆哀鸣出涕既至海南耕者与屠者常相半病不饮药但杀牛以祷富者至杀十数牛死者不复云幸而不死即归德于巫以巫为医以牛为药间有饮药者巫輙云神怒病不可复治亲戚皆为却药禁医不得入门人牛皆死而后巳地产沈水香香必以牛易之黎黎人得牛皆以祭鬼无脱者中国人以沈水香供佛燎帝求福此皆烧牛肉也何福之能得哀哉予莫能救故书栁子厚牛赋以遗琼州僧道赟使以晓喻其乡人之有知者庶㡬其少衰乎庚辰三月十五日记书若逵所书经后楚懐比丘示我若逵所书二经经为㡬品品为㡬偈偈为㡬句句为㡬字字为㡬画其数无量而此字画平等若一无有髙下轻重大小云何能一以忘我故若不㤀我一画之中巳现二相而况多画如海上沙是谁磋磨自然匀平无有麄细如空中雨是谁挥洒自然萧散无有疎宻咨尔楚逵若能一念了是法门于刹那顷转八十藏无有忘失一句一偈东坡居士説是法巳复还其经书孙元忠所书华严经后余闻世间凡富贵人及诸天龙鬼神具大威力者修无上道难造种种福业易所发菩提心旋发旋忘如饱满人厌弃饮飡所作福业举意便成如一滴水流入世间即为江河是故佛説此等真可畏怖一念差失万劫堕壊一切龙服地行天飞佛在依佛佛成依僧皆以是故维镇阳平山子龙灵变莫测常依觉实二大比丘有大檀越孙温靖公实能致龙与相宾友曰雨曰霁惟公所欲公之与此二大比丘及此二龙必同事佛皆受佛记故能于未来世各以愿力而作佛事观公奏疏本欲为龙作庙又恐血食与龙増业故上乞度僧以奉祠宇公之爱龙如爱其身秪令作福不令造业若推此心以及世间待物如我待我如物予知此人与佛无二觉既圆寂公亦弃世其子元忠为公亲书华严经八十巻累万字无有一㸃一画见怠惰相人能摄心一念专静便有无量应感而元忠此心尽八十巻终始若一予知诸佛悉巳见闻若以此经置此山中则公与二士若龙在在处处皆当相见共度衆生无有穷尽而元忠与予亦当与焉书栁子厚大鉴禅师碑后释迦以文教其译于中国必託于儒之能言者然后传逺故大乘诸经至楞严则委曲精尽胜妙独出者以房融笔授故也柳子厚南迁始究佛法作曹谿南岳诸碑妙絶古今而南华今无刻石者长老重辩师儒释兼通道学纯备以谓自唐至今颂述祖师者多矣未有通亮简正如子厚者盖推本其言与孟轲氏合其可不使学者昼见而夜诵之故具石请予书其文唐史元和中马总自䖍州刺史迁安南都䕶徙桂管经畧观察使入为刑部侍郎今以碑考之盖自安南迁南海非桂管也韩退之祭马公文亦云自交州抗节番禺曹谿谥号决非桂帅所当请以是知唐史之误当以碑为正绍圣三年六月九日书金光明经后轼之幼子过其母同安郡君王氏讳闰之字季章享年四十有六以元祐八年八月一日卒于京师殡于城西惠济院过未免丧而从轼迁于惠州日以逺去其母之殡为恨也念将祥除无以申罔极之痛故亲书金光明经四巻手自装治送䖍州崇庆禅院新经藏中欲以资其母之往生也泣而言于轼曰书经之劳㣲矣不足以望丰报要当口诵而心通手书而身履之乃能感通佛祖升济神明而小子愚㝠不知此经皆真实语耶抑寓言也当云何见云何行轼曰善哉问也吾常闻之张文定公安道曰佛乘无大小言亦非虚实顾我所见如何耳万法一致也我若有见寓言即是实语若无所见实寓皆非故楞严经云若一衆生未成佛终不于此取涅槃若诸菩萨急于度人不急于成佛尽三界衆生皆成佛已我乃涅槃若诸菩萨觉知此身无始以来皆衆生相寃亲拒受内外障䕶即卵生相壊彼成此损人益巳即胎生相爱染留连附记有无即湿生相一切勿变为己主宰即化生相此四衆生相者与我流转不觉不知勤苦修行幻力成就则此四相伏我诸根为涅槃相以此成佛无有是处此二菩萨皆是正见乃知佛语非寓非实今汝若能为流水长者以大愿力象取无碍法水以救汝流浪渇涸之鱼又能观诸世间虽甚可爱而虚幻无实终非我有者汝即舍离如萨埵王子舍身虽甚可恶而业所驱迫深可怜悯者汝即布施如萨埵王子施虎行此舍施如饥就食如渇求饮则道可得佛可成母可拔也过再拜稽首愿书其末绍圣二年八月一日金刚经跋尾闻昔有人受持诸经摄心专妙常以手指作捉笔状于虚空中写诸经法是人去后此写经处自然严净雨不能湿凡见闻者孰不賛叹此希有事有一比丘独拊掌言惜此藏经止有半藏乃知此法有一念在即为尘劳而况可以声求色见今此长者谭君文初以念亲故示入诸相取黄金屑书金刚经以四句偈悟入本心灌流诸根六尘清净方此之时不见有经而况其字字不可见何者为金我观谭君孝慈忠信内行纯备以是衆善荘严此经色相之外炳然焕发诸世间眼不具正见使此经法缺陷不全是故我説应如是见东坡居士説是法巳复还其经书事四首书刘庭式事予昔为宻州殿中丞刘庭式为通判庭式齐人也而子由为齐州掌书记得其乡闾之言以告予曰庭式通礼学究未及第时议娶其乡人之女既约而未纳币也庭式及第其女以疾两目皆盲女家躬耕贫甚不敢复言或劝纳其幼女庭式笑曰吾心巳许之矣虽盲岂负吾初心哉卒娶盲女与之偕老盲女死于宻庭式丧之逾年而哀不衰不肯复娶予偶问之哀生于爱爱生于色子娶盲女与之偕老义也爱从何生哀从何出乎庭式曰吾知丧吾妻而巳有目亦吾妻也无目亦吾妻也吾若縁色而生爱縁爱而生哀色衰爱弛吾哀亦忘则凡扬袂倚市目挑而心招者皆可以为妻也耶予深感其言曰子功名富贵人也或笑予言之过予曰不然昔羊叔子娶夏侯霸女霸叛入蜀亲友皆告絶而叔子独安其室恩礼有加焉君子是以知叔子之贵也其后卒为晋元臣今庭式亦庶㡬焉若不贵必且得道时坐客皆怃然不信也昨日有人自庐山来云庭式今在山中监太平观面目奕奕有紫光步上下峻坂往复六十里如飞絶粒不食巳数年矣此岂无得而然哉闻之喜甚自以吾言之不妄也乃书以寄宻人赵杲卿杲卿与庭式善且皆尝闻余言者庭式字得之今为朝请郎杲卿字明叔乡贡进士亦有行义元丰六年七月十五日东坡居士书书狄武襄事狄武襄公者本农家子年十六时其兄素与里人失其姓名号铁罗汉者鬬于水滨至溺救之保伍方缚素公适饷田见之曰杀罗汉者我也人皆释素而缚公公曰我不逃死然待我救罗汉庶㡬复活若决死者缚我未晩也衆从之公黙祝曰我若贵罗汉当苏乃举其尸出水数斗而活其后人无知者公薨其子谘咏䕶丧归𦵏西河父老为言此元祐元年十二月五日与咏同馆北客夜话及之眉山苏轼记外曾祖程公逸事公讳仁霸眉山人以仁厚信于乡里蜀平中朝士大夫惮逺宦官阙选土人有行义者摄公摄录参军眉山尉有得盗芦菔根者实窃而所持刃误中主人尉幸赏以劫闻狱掾受赇掠成之太守将虑囚囚坐庑下泣涕衣尽湿公适过之知其寃咋谓盗曰汝寃盍自言吾为汝直之盗果称寃移狱公既直其事而尉掾争不巳复移狱竟杀盗公坐逸囚罢归不及月尉掾皆暴卒后三十余年公昼日见盗拜庭下曰尉掾未伏待公而决前此地府欲召公暂对我叩头争之曰不可以我故惊公是以至今公寿尽今日我为公荷担而往暂对即生人天子孙寿禄朱紫满门矣公具以语家人沐浴衣冠就寝而卒轼幼时闻此语巳而外祖父寿九十舅氏始贵显寿八十五曾孙皆仕有声同时为监司者三人𤣥孙宦学益盛而尉掾之子孙㣲矣或谓盗德公之深不忍烦公暂对可也而狱久不决岂主者亦因以苦尉掾也欤绍圣二年三月九日轼在惠州读陶潜所作外祖孟嘉传云凯风寒泉之思实钟厥心意悽然悲之乃记公之逸事以遗程氏庶㡬渊明之心也南华长老重辩师逸事契嵩禅师常瞋人未尝见其笑海月慧辩师常喜人未尝见其怒予在钱塘亲见二人皆趺坐而化嵩既茶毗火不能壊益薪炽火有终不壊者五海月比葬面如生且㣲笑乃知二人以瞋喜作佛事也世人视身如金玉不旋踵为粪土至人反是予以是知一切法以爱故壊以舍故常在岂不然哉予迁岭南始识南华重辩长老语终日知其有道也予自海南还则辩巳寂久矣过南华弔其衆问塔墓所在衆曰我师昔作寿塔南华之东数里有不悦师者𦵏之别墓既七百余日矣今长老明公独奋不顾发而归之寿塔改棺易衣举体如生衣皆鲜芳衆乃大服东坡居士曰辩视身为何物弃之尸陀林以饲鸟乌何有安以寿塔为明公知辩者特欲以化服同异而巳乃以茗果奠其塔而书其事以遗其上足南华塔主可兴师时元符三年十二月十九日东坡全集巻九十三东坡全集卷九十四钦定四库全书东坡全集巻九十四宋蘓轼撰赞三十七首延州来季子赞鲁襄公十二年吴子夀梦卒延州来季子其少子也以让国闻于诸侯则非童子矣至哀公十年冬楚令尹子期伐陈季子救陈谓子期曰二君不务德而力争诸侯民何罪焉我请退以为子名务德而安民乃还时去夀梦卒盖七十七年矣而能千里将兵季子何其夀而康也然其卒不书于春秋哀公之元年吴王夫差败越于夫椒句践使大夫种因太宰嚭以行成于吴吴王许之子胥谏不听则吴之亡形成矣季子观乐于鲁知列国之废兴于百年之前方其救陈也去吴之亡十三年耳而谓季子不知可乎阖庐之自立也曰季子虽至不吾废也是季子德信于吴人而言行于其国也且帅师救陈不战而去之以为敌国名则季子之于吴盖亦少专矣救陈之明年而子胥死季子知国之必亡而终无一言于夫差知言之无益也夫子胥以阖庐霸而夫差杀之如皂𨽻岂独难于季子乎乌乎悲夫吾是以知夫差之不道至于使季子不敢言也苏子曰延州来季子张子房皆不死者也江左诸人好谈子房季札之贤有以也夫此可与知者论难与俗人言也作延州来季子赞曰泰伯之德钟于先生弃国如遗委蜕而行坐阅春秋几五之二古之真人有化无死孔北海赞文举以英伟冠世之资师表海内意所予夺天下从之此人中龙也而曹操阴贼险狠特鬼蜮之雄者尔其势决不两立非公诛操则操害公此理之常而前史乃谓公负其高气志在靖难而才疎意广讫无成功此盖当时奴婢小人论公之语公之无成天也使天未欲亡汉公诛操如杀狐兔何足道哉世之称人豪者才气各有高卑然皆以临难不惧谈笑就死为雄操以病亡子孙满前而咿嘤涕泣留连妾妇分香卖履区处衣物平生姦伪死见真性世以成败论人物故操得在英雄之列而公见谓才疎意广岂不悲哉操平生畏刘备而备以公知天下有已为喜天若祚汉公使备诛操无难也予读公所作杨四公赞叹曰方操害公复有鲁国一男子慨然争之公庶几不死乃作孔北海赞曰晋有羯奴盗贼之靡欺孤如操又羯所耻我书春秋与齐豹齿文举在天虽亡不死我宗若人尚友千祀祀公如龙视操如鬼王元之画像赞传曰不有君子其能国乎余尝三复斯言未尝不流涕太息也如汉汲黯萧望之李固吴张昭唐魏郑公狄仁杰皆以身狥义招之不来麾之不去正色而立于朝则豺狼狐狸自相吞噬故能消祸于未形救危于将亡使皆如公孙丞相张禹胡广虽累千百缓急岂可望哉故翰林王公元之以雄文直道独立当世足以追配此六君子者方是时朝廷清明无大姦慝然公犹不容于中耿然如秋霜夏日不可狎玩至于三黜以死有如不幸而处于衆邪之间安危之际则公之所为必将惊世絶俗使斗筲穿窬之流心破胆裂岂特如此而已乎始余过苏州虎丘寺见公之画像想其遗风余烈愿为执鞭而不可得其后为徐州而公之曾孙汾为兖州以公墓碑示余乃追为之赞以附其家传云维昔圣贤患莫已知公遇太宗允也其时帝欲用公公不少贬三黜穷山之死靡憾咸平以来独为名臣一时之屈万世之信纷纷鄙夫亦拜公像何以占之有泚其颡公能泚之不能已之茫茫九原爱莫起之王仲仪真赞孟子曰所谓故国者非谓有乔木之谓也有世臣之谓也又曰为政不难不得罪于巨室巨室之所慕一国慕之一国之所慕天下慕之夫所谓世臣者岂特世禄之人而巨室者岂特侈富之家也哉盖功烈已着于时德望已信于人譬之乔木封殖爱养自拱把以至于合抱者非一日之故也平居无事商功利课殿最诚不如新进之士至于缓急之际决大策安大衆唿之则来挥之则散者惟世臣巨室为能余嘉祐中始识懿敏王公于成都其后从事于岐而公自许州移镇平凉方是时虏大举犯边转运使摄帅事与副总管议不合军无纪律边人大恐声摇三辅及闻公来吏士踊跃传唿旗斾精明鼓角讙亮虏即日解去公至燕劳将佐而已余然后知老臣宿将其功用盖如此使新进之士当之虽有韩白之勇良平之奇岂能坐胜黙成如此之㨗乎熙宁四年秋余将往钱塘见公于私第佚老堂饮酒至暮论及当世事曰吾老矣恐不复见子厚自爱无忘吾言既去二年而公薨又六年乃作公之真赞以遗其子巩词曰堂堂魏公配命召祖显允懿敏维周之虎魏公在朝百度维正懿敏在外有闻无声高明广大宜公宜相如木百围宜宫宜堂天既厚之又贵富之如山如河维安有之彼窭人子既陋且寒终劳永忧莫知其贤曷不观此佩玉劒履晋公之孙魏公之子王定国真赞温然而泽者道人之腴也凛然而清者诗人之臞也雍容委蛇者贵介之公子而短小精悍者游侠之徒也人何足以知之此皆其肤也若人者泰不骄困不挠而老不枯也秦少游真赞以君为将仕也其服野其行方以君为将隐也其言文其神昌置而不求君不即即而求之君不藏以为将仕将隐者皆不知君者也盖将挈所有而乘所遇以游于世而卒反于其乡者乎参寥子真赞东坡居士曰维参寥子身寒而道富辩于文而讷于口外尫柔而中健武与人无竞而好刺讥朋友之过枯形灰心而喜为感时玩物不能忘情之语此余所谓参寥子有不可晓者五也徐大正真赞贤哉徐子温文而毅儒不乱法侠不犯忌求之古人尚论其世登唐灭汉三国之士我非北海安识子义愿观伯符擥㦸为戏文与可画墨竹屏风赞与可之文其德之糟粕与可之诗其文之毫末诗不能尽溢而为书变而为画皆诗之余其诗与文好者益寡有好其德如好其画者乎悲夫戒坛院文与可画墨竹赞风梢雨箨上傲冰雹霜根雪节下贯金铁谁为此君与可姓文惟其有之是以好之石室先生画竹赞与可文翁之后也蜀人犹以石室名其家而与可自谓笑笑先生盖可谓与道皆逝不留于物者也顾尝好画竹客有赞之者曰先生闲居独笑不已问安所笑笑我非尔物之相物我尔一也先生又笑笑所笑者笑笑之余以竹发妙竹亦得风天然而笑文与可飞白赞呜唿哀哉与可岂其多好好奇也欤抑其不试故艺也始余见其诗与文又得见其行草篆𨽻也以为止此矣既没不可得而复见其飞白美哉多乎其尽万物之态也霏霏乎其若轻云之蔽月飜飜乎其若长风之巻斾也猗猗乎其若游丝之萦栁絮褭褭乎其若流水之舞荇带也离离乎其逺而相属缩缩乎其近而不隘也其工至于如此而余乃今知之则余之知与可者固无几而其所不知者盖不可胜计也鸣唿哀哉郭忠恕画赞右张梦得所藏郭忠恕画山水屋木一幅忠恕字恕先以字行洛阳人少善属文及史书小学通九经七岁举童子汉湘阴公辟从事与记室董裔争事谢去周祖召为周易博士国初与监察御史符昭文争忿朝堂贬干州司戸秩满遂不仕放旷岐雍陜洛间逢人无贵贱口称猫遇佳山水辄留旬日或絶粒不食盛夏暴日中无汗大寒凿冰而浴尤善画妙于山水屋木有求者必怒而去意欲画即自为之郭从义镇岐下延止山亭设绢素粉墨于坐经数月忽乗醉就图之一角作逺山数峯而已郭氏亦宝之岐有富人子喜画日给淳酒待之甚厚乆乃以情言且致匹素恕先为画小童持线车放风鸢引线数丈满之富家子大怒遂絶时与役夫小民入市肆饮食曰吾所与游皆子类也太宗闻其名召赴阙馆于内侍省押班窦神兴舍恕先长髯而美忽尽去之神兴惊问其故曰聊以效颦神兴大怒除国子监主簿出馆于太学益纵酒肆言时政颇有谤讟语闻决杖配流登州至齐州临清谓部送吏曰我逝矣因掊地为穴度可容面俯窥焉而卒藁葬道左后数月故人欲改葬但衣衾存焉盖尸解也赞曰长松搀天苍壁揷水凭栏飞观缥缈谁子空䝉寂歴烟雨灭没恕先在焉唿之或出黄庭经赞余既书黄庭内景以赠葆光道师而龙眠居士复为作经相其前而画余二人像其后笔势俊妙遂为希世之宝嗟叹不足故复赞之曰太上虚皇出灵篇黄庭真人舞胎仙髯耆两卿相后前丱妙夹侍清且妍十有二神服锐坚巍巍堂堂人中天问我何脩果此縁是心朝空夕了然恐非其人世莫传殿以二士苍鹄鶱南随道师歴山渊山人迎笑喜我还问谁遣化老龙眠韩干画马赞韩干之马四其一在陆骧首奋鬛若有所望顿足而长鸣其一欲渉凥高首下择所由济跼踳而未成其二在水前者反顾若以鼻语后者不应欲饮而留行以为廐马也则前无羁络后无箠策以为野马也则隅目耸耳丰臆细尾皆中度程萧然如贤大夫贵公子相与解带脱㡌临水而濯缨遂欲高举逺引友麋鹿而终天年则不可得矣盖优哉游哉聊以卒岁而无营胶西盖公堂照壁画赞陆探微画师子在润州甘露寺李卫公镇浙西所留者笔法竒古絶不类近世予为甘露寺诗有云破板陆生画青猊戏盘跚上有二天人挥手如翔鸾笔墨虽欲尽典刑垂不刋者也熙宁九年十一月十五日命工摹置胶西盖公堂中且赞之云高其目仰其鼻奋髯吐舌威见齿舞其足前其耳左顾右盼喜见尾虽勐而和盖其戏置之高堂䕶燕几啼唿颠沛走百鬼嗟乎妙哉古陆子石菖蒲赞本草菖蒲味辛温无毒开心补五脏通九窍明耳目乆服轻身不忘延年益心智高志不老注云生石碛上九节者良生下湿地大根者乃是昌阳不可服韩退之进学解云訾医师以昌阳引年欲进其豨苓不知退之即以昌阳为菖蒲耶抑谓其似是而非不可以引年也凡草木之生石上者必须微土以附其根如石韦石斛之类虽不待土然去其本处辄藁死惟石菖蒲并石取之濯去泥土渍以清水置盆中可数十年不枯虽不甚茂而节叶坚瘦根须连络苍然于几案间乆而益可喜也其轻身延年之功既非昌阳之所能及至于忍寒苦安澹泊与清泉白石为伍不待泥土而生者亦岂昌阳之所能髣髴哉余游慈湖山中得数本以石盆养之置舟中间以文石石英璀璨芬郁意甚爱焉顾恐陆行不能致也乃以遗九江道士胡洞微使善视之余复过此将问其安否赞曰清且泚惟石与水託于一器养非其地瘠而不死夫孰知其理不如此何以辅五藏而坚髪齿九马图赞长安薛君绍彭家藏曹将军九马图杜子美所为作诗者也拳毛师子二骏在焉作九马赞牧者万岁绘者惟霸甫为作诵伟哉九马姚宋庙堂李郭治兵帝下毛龙以驭羣英我思开元今为几日筋骨应图至三万疋云何寂寥跬步山川负盐挽磨泪湿九泉牝牡骊黄自以为至駮其一毛弃我千里蹏啮是乗脂蜡其鞭道阻且长喟其永叹顾恺之画黄初平牧羊图赞先生养生如牧羊放之无何有之乡止者自止行者行先生超然坐其旁挟策读书羊不亡化而为石起复僵流涎磨牙笑虎狼先生指唿羊服箱号称雨工行四方莫随上林芒屩郎齅门䑛地寻盐汤二疏图赞惟天为健而不干时沈潜刚克以燮和之于赫汉高以智力王凛然君臣师友道䘮孝宣中兴以法驭人杀盖韩杨盖三良臣先生怜之振袂脱屣使知区区不足骄士此意莫陈千载于今我观画图涕下沾襟偃松屏赞余为中山守始食北岳松膏为天下冠其木理坚密瘠而不瘁信植物之英烈也谪居罗浮山下地暖多松而不识霜雪如高才胜人生绮纨家与孤臣孽子有间矣士践忧患安知非福幼子过从我南来画寒松偃盖为护首小屏为之赞曰燕南赵北大茂之麓天僵雪峰地裂冰谷凛然孤清不能无生生此伟奇北方之精苍皮玉骨硗硗齾齾方春不知沍寒秀发孺子介刚从我炎荒霜中之英以洗我瘴三马图赞元祐初上方闭玉门关谢遣诸将太师文彦博宰相吕大防范纯仁建遣诸生游师雄行边敇武备师雄至熙河蕃官包顺请以所部熟戸除边患师雄许之遂擒猾羌大首领果荘青宜结以献百官皆贺旦遣使告永裕陵时西域贡马首高八尺龙颅而鳯膺虎嵴而豹章出东华门入天驷监振鬛长鸣万马皆瘖父老纵观以为未始见也然上方恭黙思道八骏在廷未尝一顾其后圉人起居不以时马有毙者上亦不问明年羌温钖沁有良马不敢进请于边吏愿以餽太师潞国公诏许之蒋之奇为熙河帅西蕃有贡骏马汗血者有司以非入贡岁月留其使与马于边之奇为请乞不以时入事下礼部轼时为宗伯判其状云朝廷方却走马以粪正复汗血亦何所用事遂寝于时兵革不用海内小康马则不遇矣而人少安轼尝私请于承议郎李公麟画当时三骏马之状而使果荘青宜结校之藏于家绍圣四年三月十四日轼在惠州谪居无事阅旧书画追思一时之事而叹三马之神骏乃为之赞曰吁果荘世悍骄奔贰师走嫖姚今在廷服虎貂效天骥立内朝八尺龙神超遥若将西燕昆瑶帝念民乃下招籋归云逝房妖李潭六马图赞六马异态以似为妍画师何从得所以然相彼痒者举脣见咽方其痒时藁木万钱络以金玉非马所便乌乎各适其适以全吾天乎李伯时画李端叔真赞龙眠居士画李端叔东坡老人赞之曰须髪之拳然眉宇之渊然披胸腹之掀然以为可得而见欤则漠乎其无言以为不可得而见欤则已见画于龙眠矣呜唿将为既琢之玉以役其天乎其将为不雨之云以抱其全乎抑将游戏此世而时出于两者之间也三笑图赞彼三士者得意忘言卢胡一笑其乐也天嗟此小童麋鹿狙猿尔各何知亦复粲然万生纷纶何鄙何妍各笑其笑未知孰贤李西平画赞以吾观西平王提孤军自北方赴行在走怀光斩朱泚如反掌及其后帅鳯翔与陇右瞰河湟兵益振谋既臧终不能取寻常堕贼计困平凉卒罢兵仆三将谁之咎在庙堂斩马劒诛延赏为葅醢不足偿览遗像涕泗滂醉吟先生画赞黄金㪷碧玉壶足踏东流水目送西飞凫拥髻顾影者真子干之侍妾奋髯直眎者非列仙之臞儒梦作司马相如求画赞夜梦严君平司马相如扬子云合席而坐子云曰长卿乆欲求公作画赞余辞以罪戾之余乆废笔砚子云恳祈不获已为之既成子云戏余曰三赋果足以重赵乎余曰三赋足以重赵则子之太𤣥果足以重赵乎为之一笑而散长卿有意慕蔺之勇言还故乡闾里是耸景星鳯凰以见为宠煌煌三赋可使赵重题三国名臣赞西汉之士多智谋薄于名义东京之士尚风节短于权略兼之者三国名臣也而孔明巍然三代王者之佐未易以世论忠懿王赞文武忠懿堂堂如春中有樗里不以示人雷行八区震惊听闻提十五州共为帝民送君者自崖而返以安乐其子孙九万里则风斯在下矣眇大物而成仁李伯时所画沐猴马赞吾观沐猴以马为戏至使此马窃衔诡辔沐猴宜马真虚言尔文与可枯木赞怪木在廷枯柯北走穷猿投壁惊雀入牖居者蒲氏画者文叟赞者苏子观者如流救月图赞痴蟇脔肉睥睨天目伟哉黑龙见此蛇服蟇死月明龙反其族乘云游天雨我百谷捕鱼图赞荇秀水暖龟鱼出戏怒蛙无朋寂寞鼓吹孰谓鱼乐强羸相屠去是哆口以完长须思无邪斋赞饮食之精草木之华集我丹田我丹所家我丹伊何铅汞丹砂客主相守如巢养鵶培以戊已耕以赤蛇化以丙丁滋以河车乃根乃株乃实乃华昼炼于日赫然丹霞夜浴于月皓然素葩金丹自成曰思无邪此赞信笔直书不加㸃定殆是天成非以意造也绍圣元年十月二十日六观堂赞我观衆生念念为人昼不见心夜不见身佛言如梦非想非因梦中常觉孰为形神我观衆生终日疑怖土偶不然无罣碍故佛言如幻永离爱恶饥餐画饼无有是处我观衆生起灭不停以是为故乃有死生佛言如泡泡本无成能坏能成虽佛不能我观衆生颠倒已乆以光为无以影为有佛言光影我亦举手从此永断日中狂走我观衆生同游露中对面不见衣沾眼䝉佛言如露一照而通䝉者既灭照者亦空我观衆生神通自在于电光中建立世界佛言如电言发意㑹佛与衆生了无杂坏垂慈老人尝作是观自一至六六生千万生故无穷一故不乱东坡无口孰为此赞元华子真赞方口而髯秀眉覆颧示我其华我识其元我来从之目击道存我有陋室茅茨采椽洒扫庭戸牕牖廓然虚空无人愿受予言东坡全集巻九十四东坡全集卷九十五钦定四库全书东坡全集巻九十五宋蘓轼撰赞八十首僧伽赞盲人有眼不自知忽然见日喜而舞非谓日月有在亡实自庆我眼根在泗滨大士谁不见而有熟视不见者彼岂无眼业障故以知见者皆希有若能便作希有见从此成佛如反掌传摹世间千万亿皆自大士法身出麻田供养东坡赞见者无数悉成佛阿弥陀佛赞苏轼之妻王氏名闰之字季章年四十六元祐八年八月一日卒于京师临终之夕遗言舍所受用使其子迈迨过为画阿弥陀像绍圣元年六月九日像成奉安于金陵清凉寺赞曰佛子在时百忧绕临行一念何由了口诵南无阿弥陀如日出地万国晓何况自舍所受用画此圆明天日表见闻随喜悉成佛不择人天与虫鸟但当常作平等观本无忧乐与夀夭丈六全身不为大方寸千佛夫岂小此心平处是西方闭眼便到无魔娆药师琉璃光佛赞佛弟子苏籥与其妹德孙病乆不愈其父过母范氏供养祈祷药师琉璃光佛遂获痊损其大父轼特为造画尊像敬拜稽首为之赞曰我佛出现时衆生无病恼世界悉琉璃大地皆药草我今衆穉孺仰佛如翁媪面頥既圆平风末亦除扫弟子籥与德前世衲衣老敬造世尊像夀命仗佛保傅大士赞善慧执板南泉作舞借我门槌为君打鼓应梦观音赞稽首观音宴坐宝石忽忽梦中应我空寂观音不来我亦不往水在盆中月在天上静安县君许氏绣观音赞太岳之裔邑于静安学道求心妙湛自观观观世音凛不违颜三年之后心法自圆闻思脩王如日现前心识其容口莫能言发于六用以所能传自手达鍼自鍼达线为鍼几何巧歴莫算鍼若是佛佛当千万若其非佛此相曷縁孰融此二为不二门拜手敬赞东坡老人绣佛赞凡作佛事各以所有富者以财壮者以力巧者以技辩者以言若无所有各以其心见闻随喜礼拜赞叹曾未及彼一鍼之劳而其获报等无有二若复縁此得度成佛则此绣者乃是导师题王霭画如来出山相赞头鬅鬙耳卓朔适从何处来碧色眼有角明星未出万家闲外道天魔犹奏乐错不错安得无上菩提成等正觉东林第一代广惠禅师真赞忠臣不畏死故能立天下之大事勇士不顾生故能立天下之大名是人于道亦未也特以义重而身轻然犹所立如此而况于出三界了万法不生不老不病不死应物而无情者乎堂堂总公僧中之龙唿吸为云噫欠为风且置是事聊观其一戏盖将拊掌谈笑不起于坐而使庐山之下化为梵释龙天之宫兴国寺浴室院六祖画赞予嘉祐初举进士馆于兴国浴室老僧德香之院浴室之南有古屋东西壁画六祖像其东刻木为楼阁堂宇以障之不见其全而西壁三师皆神宇靖深中空外夷意非知是道者不能为此书其上曰蜀僧令宗笔予初不闻宗名而家有伪蜀待诏丘文播笔画相似殆不可辨曰宗岂师播者耶已而问诸蜀父老曰文播汉州人弟曰文晓而令宗其异父弟或曰其表弟也皆善画山水人物竹石其品在黄筌句龙爽之间而文播之子仁庆尤长于花实羽毛蜀人赵昌所师者予去三十一年而中书舍人彭君器资亦馆于是予往见之则院中人无复识予者独主僧惠汶盖当时堂上侍者然亦老矣导予观令宗画则三祖依然尚在荫翳间余与器资相顾太息汶曰嘻去是也何有乃徙置所谓楼阁堂宇者北向而出之六师相亲如言如笑如以法相授都人闻之观者日衆汶乃作栏楯以䕶之而器资请予为赞之曰少林傃壁不以为碍弥天同辈不以为㤗稽首六师昔晦今明不去不来何损何增俯仰屈信三十一年我虽日化其孰能迁之观音赞兴国浴室院法真大师慧汶传宝禅月大师贯休所画十六大阿罗汉左朝散郎集贤校理欧阳棐为其女为轼子妇者舍所服用装新之轼亦家藏庆州小孟画观世音舍为中尊各作赞一首为亡者追福灭罪衆生堕八难身心俱䘮失惟有一念在能唿观世音火坑与刀山勐兽诸毒药衆苦萃一身唿者常不痛唿者若自痛则必不能唿若其了不痛何用唿菩萨当自救痛者不烦观音力衆生以二故一身受衆苦若能真不二则是观世音八万四千人同时俱赴救罗汉赞十六首第一尊者正坐歛眉扼腕立拂问此大士为言为黙黙如雷霆言如墻壁非言非黙百祖是式第二尊者㫋檀非烟火亦无香是从何生俯仰在亡弹指赞叹善思念之是一炷香是天人师第三尊者我观西方度无量国诸佛陀耶在我掌握右顾晔然汝则皆西随我所印识道不迷第四尊者袖手不言跏趺终日两眉虽举六用皆寂寂不为身动不为人天作时雨山川出云第五尊者掌中浮图舍利所宅放大光明照十方刹椟而藏之了无见闻衆所发心与佛皆存第六尊者手中竹根所指如意云何不动无意可指食已宴坐便腹果然是中空洞以受世间第七尊者梵书旁行俛首注视不知有经而况字义佛子云何饱食昼眠勤苦功用诸佛亦然第八尊者衆生颠倒为物所转我转是珠以一贯万过现不住未则未来举珠示人孰为转回第九尊者柏子庭际正觉妙慧悟最上乗了第一义为大摩尼传鸡足衣示现虚寂端坐俛眉第十尊者半肩磨衲为谁缓颊彼以诚叩此縁问答佛意𤣥微有觉无为肉眼执着捧函捕龟第十一尊者幻体有累法身无着幻法两忘圆明寥廓以大愿力援诸有情见闻悉入真妄一真第十二尊者长江皎洁可鑑毛髪师心水心一般奇絶目寓波中意若扰龙真机掣电微妙元通第十三尊者黙坐无说是名妙说月槃芹献花开子结宝钖一枝中含真机悟此机者处土泉飞第十四尊者摄衣跏趺观此烟穗与我定香本无内外贝叶琅函三乘指南胡人捧立云谁启缄第十五尊者何去何从叩应感通如响答声声寂还空诉者谁衅皆有佛性去尔嗔恚随处清净第十六尊者一般心眼两般见解将人我矿烹炼沙汰廓然圆明超悟上乘示现慈悲援诸有情自海南归过清逺崃宝林寺敬赞禅月所画十八大阿罗汉第一宾度罗跋啰堕尊者白㲲在膝贝多在巾目视超然忘经与人面颅百皱不受刀籋无心扫除留此残雪第二迦诺迦代蹉尊者耆年何老粲然复少我知其心佛不妄笑瞋喜虽幻笑则非真施此无忧与无量人第三迦诺迦跋梨随闇尊者扬眉注目抚膝横拂问此大士为言为黙黙如雷霆言如墻壁非言非黙百祖是式第四苏频陀尊者聃耳属肩绮眉覆颧佛在世时见此耆年开口诵经四十余齿时闻雷雹出一弹指第五诺矩罗尊者善心为男其室法喜背痒孰爬有木童子高下适当轻重得宜使真童子能如兹乎第六跋陀罗尊者美狠恶婉自昔所闻不圆其辅有圆者存现六极相代衆生报使诸佛子具佛相好第七迦理迦尊者佛子三毛髪眉与须既去其二一则有余因以示衆物无两遂既得无生则无生死第八代闇罗弗多尊者两眼方用两手自寂用者注经寂者寄膝二法相忘亦不相捐是四句偈在我指端第九戒博迦尊者一刼七日刹那三世何念之勤屈指黙计屈者已徃信者未然孰能住此屈伸之间第十半託迦尊者垂头没肩俛目注视不知有经而况字义佛子云何饱食昼眠勤苦功用诸佛亦然第十一罗怙罗尊者面门月满瞳子电烂示和勐容作威喜观龙象之姿鱼鸟所惊以是幻身为护法城第十二那迦犀那尊者以恶辘物如火自爇以信入佛如水自湿垂眉捧手为谁䖍恭大师无德水火无功第十三因掲陀尊者捧经持珠杖则倚肩植杖而起经珠乃闲不行不立不坐不卧问师此时经杖何在第十四伐那婆斯尊者六尘既空出入息灭松摧石陨路迷草合逐兽于原得箭忘弓偶然汲水忽然相逢第十五阿氏多尊者劳我者晳休我者黔如晏如岳鲜不僻淫是哀骀它澹台灭明各妍于心得法眼正第十六注半託迦尊者以口说法法不可说以手示人手去法灭生灭之中自然真常是故我法不离色声第十七庆友尊者以口诵经以手叹法是二道塲各自起灭孰知毛窍八万四千皆作佛事说法炽然第十八賔头卢尊者右手持杖左手拊石为手持杖为杖持手宴坐石上安以杖为无用之用世人莫知罗汉赞左手持经右手引带为巻为开是义安在已读则巻未读则开我无所疑其音如雷水陆法像赞盖闻净名之钵属餍万口宝积之盖徧覆十方若知法界本造于心则虽凡夫皆具此理昔在梁武皇帝始作水陆道塲以十六名尽三千界用狭而施博事约而理详后生莫知随世增广若使一二而悉数虽至千万而靡周惟我蜀人颇存古法观其像设犹有典刑䖍召请于三时分上下者八位但能起一念于慈悲之上自然抚四海于俛仰之间轼敬发愿心具严绘事而大檀越张侯敦礼乐闻其事共结胜縁请法云寺法涌禅师善本差择其徒脩营此㑹永为无碍之施同守不刋之仪轼拜手稽首各为之赞凡十六首上八位一切常住佛陀耶衆谓此为佛是事理障谓此非佛是断灭相事理既融断灭亦空佛自现前如日之中一切常住达摩耶衆以意为根是谓法尘以佛为体是谓法身风止浪静非有别水放为江河汇为沼沚一切常住僧伽耶衆佛既强名法亦非真神而明之存乎其人惟佛法僧非三非一如云出雨如水现日一切常住大菩萨衆神智无方解脱无碍以何因縁得大自在障尽愿满反于自然无始以来亡者复存一切常住大辟支迦衆现无佛处脩第二乘如日入时膏火为灯我说三乗如应病药敬礼辟支即大圆觉一切常住大阿罗汉衆大不可知山随线移小入无间澡身军持我虽不能能设此供知一切人具此妙用一切五通神仙衆孰云飞仙高举违世湛然神凝物不疵疠为同为异本自无同契我无生长生之宗一切䕶法龙神衆外道坏法如刀截风坏者既妄护者亦空伟兹龙神威而不怒示有四友佛之御侮下八位一切官寮吏从衆至难者君至忧者臣以衆生故现宰官身以难为易以忧为乐乐兼万人祸倍衆恶一切天衆苦极则脩乐极则流祸福无穷纠纒相求遂超欲色至非非想不如一念真法无上一切阿脩罗衆正念淳想则为飞行毫釐之差遂堕战争以此为道宂胷陨首是真作家当师子吼一切人衆地狱天官同一念顷涅槃生死同一法性抱宝号穷钻穴索空今夕何夕当选大雄一切地狱衆汝一念起业火炽然非人燔汝乃汝自燔观法界性起灭电速知惟心造是破地狱一切饿鬼衆说食无味涎流妄嚥真食无火中虚妄见美从妄生恶亦幻成知幻即离既饱且宁一切畜生衆欲人不知心则有负此念未成角尾已具集我道塲一洗濯之尽未来刼愧者勿为一切六道外者衆陋劣之极荡于𦕈㝠胎卵湿化莫从而生闻吾法音飈起雷动如梦觉人不复见梦磨衲赞长老佛印大师了元游京师天子闻其名以高丽所贡磨衲赐之客有见而叹曰呜唿善哉未曾有也尝试与子摄其齐衽循其钩络举而振之则东尽嵎夷西及昩谷南放交趾北属幽都纷然在吾鍼孔线蹊之中矣佛印听然而笑曰甚矣子言之陋也吾以法眼视之一一鍼孔有无量世界满中衆生所有毛窍所衣之衣鍼孔线蹊悉为世界如是展转经八十反吾佛光明之所照与吾君圣德之所被如以大海注一毛窍如以大地塞一鍼孔曾何嵎夷昩谷交趾幽都之足云乎当知此衲非大非小非短非长非重非轻非薄非厚非色非空一切世间折胶堕指此衲不寒烁石流金此衲不热五浊流浪此衲不垢刼火洞然此衲不坏云何以有思惟心生下劣想于是蜀人苏轼闻而赞之曰匣而藏之见衲而不见师衣而不匣见师而不见衲惟师与衲非一非两𦕈而视之虮蝨龙象小篆般若心经赞草𨽻用世今千载少而习之手所安如舌于言无拣择终日应对惟所问忽然使作大小篆如正行走值墻壁纵复学之能粗通操笔欲下仰寻索譬如鹦鹉学人语所习则能否则黙心存形声与㸃画何暇复求字外意世人初不离世间而欲学出世间法举足动念皆尘垢而以俄顷作禅律禅律若可以作得所不作处安得禅善哉李子小篆字其间无篆亦无𨽻心忘其手手忘笔笔自落纸非我使正使匆匆不少暇倐忽千百初无难稽首般若多心经请观何处非般若金山长老宝觉师真赞望之俨然即之也温是惟宝觉大士之像因是识师是则非师因师识道道亦如是资福白长老真赞是是是是资福白老子身如空我如尔无一事长欢喜东坡有老居士见此真欲拟议未开口落第二有一语畧相似门如市心如水光道人真赞海口山颧犀颅鸖肩定眼水止秀眉月弦自一而两至百亿千即妄而真是真晏然净因净照臻老真赞净故能照为照故净亦如是身孰知其正四大是假此反为真从古圣贤所莫能分视彼如此凡贼皆子喜甲怒乙虽子犹贼人方自我物固相物是故东坡即此为实马祖龎公真赞南岳坐下一马四蹄踏杀天下马后复一老龎一口吸尽西江天下是老师脚西江即渠侬口不知谁踏谁杀何縁自吸自受玉巖隐居阳行先真赞道不二德不孤无人所有有人所无世之所争者五天啬其三而畀其二是以日计之不足岁计之有余也葆光法师真赞嗟乎法师行年四十有四而不知牝牡之欲身居京邑而不营利欲之私体无威容口无文词头如蓬荜性如鹿麋意之所向虽金石莫隔而鬼神莫逆此所以陟降天门睥睨帝所而终莫能疑者耶醴泉观真靖崇教大师真赞北方有神君出内罔与㝠被髪拊劒驭两灵国之东南福其庭注然天醪涌其泠汰选妙士守籥扃翛然真靖有典刑眉间三出杳而清何必控鲤浮南溟东莞资福堂老柏再生赞生石首肯奘松肘回是心茍真金石为开堂上栢枯其留复生此栢无我谁为枯荣方其枯时不枯者存一枯一荣皆方便门人皆不闻瓦砾说法今闻此栢炽然常说湜长老真赞道与之貌天与之形虽同乎人而实无情彼真清隠何殊丹青日照月明雷动风行夫孰非幻忽然而成此画清隠可谒雨晴海月辩公真赞钱塘佛者之盛盖甲天下道德才智之士与夫妄庸巧伪之人杂处其间号为难齐故于僧职正副之外别补都僧正一员簿帐案牒奔走将迎之劳专责正副以下而都师总领要畧实以行解表衆而已然亦通号为僧官故高居逺引山栖絶俗之士不屑为之惟清通端雅外涉世而中遗物者乃任其事盖亦难矣余通守钱塘时海月大师惠辩者实在此位神宇澄穆不见愠喜而缁素悦服予固喜从之游时东南多事吏治少暇而余方年壮气盛不安厥官每往见师清坐相对时闻一言则百忧冰解形神俱泰因悟庄周所言东郭顺子之为人人貌而天虚縁而葆真清而容物物无道正容以悟之使人之意也消盖师之谓也欤一日师卧席使人请余入山适有所未暇旬余乃往则师之化四日矣遗言须余至乃阖棺趺坐如生顶尚温也余在黄州梦至西湖上有大殿榜曰弥勒下生而故人辩才海月之流皆行道其间师没后二十一年余谪居惠州天竺净惠师属参寥子以书遗余曰檀越许与海月作真赞乆不偿此愿何也余矍然而起为说赞曰人皆趋世出世者谁人皆遗世世谁为之爰有大士处此两间非浊非清非律非禅惟是海月都师之式庶复见之衆缚自脱我梦西湖天宫化城见两天竺宛如平生云披月满遗像在此谁其赞之惟东坡子清都谢道士真赞谢道士生丙子真一存长不死欲识清都面目一江春水东流滔滔直入沧海大至蓬莱顶头李伯时作老子新沐图遗道士蹇拱辰赵郡苏某见而赞之老耼新沐晞髪于庭其心淡然若忘其形夫子与回见之而惊入而问之强使自名曰岂有已哉夫人皆然惟役于人而䘮其天其人茍忘其天则全四肢百骸孰为吾纒死生终始孰为吾迁彼赫赫者将为吾温彼肃肃者将为吾寒一温一寒交而万物生焉物皆赖之而况吾身乎温为吾和寒为吾坚忽乎不知而更千万年葆光志之夫非养生之根乎辩才大师真赞余顷年尝闻妙法于辩才老师今见其画像乃以所闻者赞之即之浮云无穷去之明月皆同欲知明月所在在汝唾雾之中无名和尚传赞道无分成佛无灭生如影外光孰在孰亡如井中空孰虚孰盈无名和尚盖名无名髑髅赞黄沙枯髑髅本是桃李面而今不忍看当时恨不见业风相鼓转巧色美倩盼无师无眼禅看便成一片东坡全集巻九十五东坡全集卷九十六钦定四库全书东坡全集巻九十六宋蘓轼撰铭五十七首却䑕刀铭野人有刀不爱遗余长不满尺劒钺之余文如连环上下相缪错之则见或漫如无昔所从得戒以自随畜之无害暴䑕是除有穴于垣侵堂及室跳牀撼幕终夕窣窣叱诃不去啖囓枣栗掀盃䑛缶去不遗粒不择道路仰行蹑壁家为两门窘则旁出轻趫捷猾忽不可执吾刀入门是去无迹又有甚者聚为怪妖昼出羣鬬相视睢盱舞于端门与主杂居猫见不噬又乳于家狃于永氏谓世皆然亟磨吾刀槃水致前炊未及熟肃然无踪物岂有是以为不诚试之弥旬为凛以惊夫猫鸷禽昼巡夜伺拳腰弭耳目不及顾须摇于穴走赴如雾碎首屠肠终不能去是独何为宛然尺刀匣而不用无有爪牙彼孰为畏相率以逃呜唿嗟夫吾茍有之不言而谕是亦何劳玉堂砚铭文同与可将赴陵州孙洙巨源以玉堂大砚赠之与可属苏轼子瞻为之铭曰坡陀弥漫天濶海浅巨源之砚淋漓荡潏神没鬼出与可之笔烬南山之松为煤无余涸陵阳之水维以濡之鼎砚铭鼎无耳槃有趾鑑幽无见几不倚旸虫陨羿䘮厥喙羽渊之化帝祝尾不周偾裂东南圮黝然而深维水委谁乎为此昔未始戏铭其臀加幻诡王平甫砚铭玉德金声而寓于斯中和所熏不水而滋正直所冰不寒而澌平甫之砚而轼铭之邓公砚铭王巩魏国文正公之孙也得其外祖张邓公之砚求铭于轼铭曰邓公之砚魏公之孙允也其物展也其人思我魏公文而厚思我邓公德而夀三复吾铭以究令名端砚铭千夫挽绠百夫运斤篝火下缒以出斯珍一嘘而泫岁乆愈新谁其似之我怀斯人孔毅甫龙尾砚铭澁不留笔滑不拒墨爪肤而縠理金声而玉德厚而坚足以阅人于古今朴而重不能随人以南北孔毅甫鳯咮石砚铭昔余得之鳯凰山下龙焙之间今君得之劒浦之上黯黮之滩如乐之和如金之坚如玉之有润如舌之有泉此其大凡也为然为不然然也虽胡越同名犹可不然徒与此石谿而产何异于九鹏而一鹯鳯咮砚铭北苑龙焙山如翔鳯下饮之状当其咮有石苍黑致如玉熙宁中太原王頥以为砚余名之曰鳯咮然其产不富或以黯黮滩石为之状酷类而多拒墨时方为易传铭曰陶土涂凿山石𤣥之蠧颍之贼涵清泉閟重谷声如铜色如铁性滑坚善凝墨弃不取长太息招伏羲揖西伯发秘藏与有力非相待为谁出鳯咮砚铭帝规武夷作茶囿山为孤鳯翔且嗅下集芝田啄琼玖玉乳金沙发灵窦残璋断璧泽而黝治为书砚美无有至珍惊世初莫售黑眉黄眼争妍陋苏子一见名鳯咮坐令龙尾羞牛后米黻石钟山砚铭有盗不御探奇发瑰攘于彭蠡斲钟取追有米楚狂惟盗之隐因山作砚其词如霣黼砚铭龙尾黼砚章圣皇帝所尝御也干兴升遐以赐外戚刘氏而永年以遗其舅王齐愈臣轼得之以遗臣宗孟且铭之曰黟歙之珍匪斯石也黼形而縠理金声而玉色也云蒸露湛祥符之泽也二臣更宝之见者必作也丹石砚铭唐林父遗予丹石砚粲然如芙蕖之出水杀墨而宜笔尽砚之美唐氏谱天下砚而独不知兹石之所出余盖知之铭曰彤池紫渊出日所浴蒸为赤霓以贯旸谷是生斯珍非石非玉因材制用璧水环复耕予中洲蓺我𤣥粟投种则获不炊而熟王仲仪砚铭汲郑蚤闻颇牧晚用谏草风生羽檄雷动人亡器存质小任重施易何常明哲所共端石砚铭苏坚伯固之子庠字养直妙龄而有异才赠以端砚且铭之曰我友三益取溪之石寒松为煤孤竹为笔蓬麻效纸仲泉致滴斩几信钩以全吾直端砚铭与墨为入玉灵之食与水为出阴鑑之液懿矣兹石君子之侧匪以玩物维以观德黄鲁直铜雀砚铭漳滨之埴陶氏我厄受成不化以与真隔人亡台废得反天宅遇发丘陇复为麟获累然黄子𤣥岂尚白天实命我使与其蹟陈公密子石砚铭公密躬自採石巖下获黄卵剖之得紫砚铭曰孰形无情石亦卵生黄胞白络孕此黝頳已器不死可候雨晴天畀夫子瑞其家庭龙尾石月砚铭萋萋兮雾縠石宛宛兮黑白月其受水也哉生明而运墨也旁死魄忽𤣥云之霮䨴观玉兔之沐浴集幽光于毫端散妙迹于简册照千古其如在耿此月之不没迈砚铭以此进道常若渴以此求道常若惊以此治财常思予以此书狱常思生迨砚铭有尽石无已求生阴壑閟重湫得之艰岂轻投旌苦学畀长头卵砚铭东坡砚龙尾石开鹄卵见苍璧与居士同出入更崄夷无燥湿今何者独先逸从参寥老空寂唐陆鲁望砚铭噫先生隐唐余甘杞菊老樵渔是器宝实相予为散人出丛书周文炳瓢砚铭以汝为砚罂肖而瓢质以汝为瓢砚剖而腹实饮西江之水吾以汝砺齿悬河之辩其以尔借面不即不离孰曰非道人之应器王定国砚铭二首石出西山之西北山之北戎以发劒予以试墨劒止一夫敌墨以万世则吾以是知天下之才皆可以纳诸圣贤之域又月之从星时则风雨汪洋翰墨将此是似黑云浮空漫不见天风起云移星月凛然鲁直所惠洮河石砚铭洗之砺发金铁琢而泓坚密泽郡洮岷至中国弃予劒参笔墨岁丙寅斗南北归予者黄鲁直故人王頥有自然端砚砚之成于片石上稍稍加磨治而已铭曰其色马肝其声磬其文水中月真宝石也而其德则正其形天合其于人也畧是故可使而不可役也天石砚铭轼年十二时于所居纱縠行宅隙地中与羣儿凿地为戏得异石如鱼肤温莹作浅碧色表里皆细银星扣之铿然试以为砚甚发墨无贮水处先君曰是天砚也有砚之德而不足于形耳因以赐轼曰是文字之祥也轼宝而用之且为铭曰一受其成而不可更或主于德或全于形均是二者顾予安取仰唇俯足世固多有元丰二年秋七月予得罪下狱家属流离书籍散乱明年至黄州求砚不复得以为失之矣七年七月舟行至当涂发书笥忽复见之甚喜以付迨过其匣虽不工先君手刻其受砚处而使工人就成之者不可易也汉鼎铭禹铸九鼎用器也初不以为宝象物以饰之亦非所以使民逺不若也武王迁之洛邑盖已见笑于伯夷叔齐矣方周之盛也鼎为宗庙之观美而已及其衰也为周之患有不可胜言者匹夫无罪怀璧其罪周之衰也与匹夫何异嗟夫孰知九鼎之为周之角齿也哉自春秋时楚庄王以问其轻重大小而战国之际秦与齐楚皆欲之周人惴惴焉视三虎之垂涎而睨已也絶周之祀不足以致冦裂周之地不足以肥国然三国之君未尝一日而忘周者以宝在焉故也三国争之周人莫知所适与得鼎者未必能存周而不得者必碎之此九鼎之所以亡也周显王之四十二年宋太丘社亡而鼎沦没于泗水此周人毁鼎以缓祸而假之神妖以为之说也秦始皇汉武帝乃始万方以出鼎此与儿童之见无异善夫吾丘夀王之说也曰汾阴之鼎汉鼎也非周鼎夫周有鼎汉亦有鼎此易所谓正位凝命者岂三趾两耳之谓哉恨夀王小子方以谀进不能究其义余故作汉鼎铭以遗后世君子其铭曰惟五帝三代及秦汉以来受命之君靡不有兹鼎鼎存而昌鼎亡而亡盖鼎必先坏而国随之岂有易姓而犹传者乎不宝此器而拳拳于一物孺子之智妇人之仁乌乎悲矣石鼎铭张安道以遗子由子由以为轼生日之餽铭曰石在洛书盖𨽻从革矢砮医砭皆金之职有坚而忍为釜为鬲居焚不炎允有三德大觉鼎铭乐全先生遗我鼎甗我复以饷大觉老禅在昔宋鲁取之以兵书曰郜鼎以器从名乐全东坡予之以义书曰大觉之鼎以名从器挹山之泉烹以其薪为苦为甘咨尔学人文与可琴铭攫之幽然如水赴谷醳之萧然如叶脱木按之噫然应指而长言者似君置之枵然遗形而不言者似仆十二琴铭震陵孤桐震陵孤桐下阳岑音如涧泉响深林二圣元祐岁丁卯器巧名之张益老香林八节河渭之水多土其声厚以沉江汉之水多石其声激而清香林八节是谓天地之中山水之阴号钟薄则播厚则石侈则哆弇则郁长甬则震无此五疾则鸣而中律是谓号钟之实玉磬其清越以长者玉也听万物之秋者磬也宝如是中藜藿不再食以是乐饥不以告籴松风忽乎青苹之末而生有极于万窍号怒而实无夫其荡枝蟠叶霎而脱其枯风鸣松耶松鸣风耶古娲黄炼石补天之年截匏比竹之音虽不可得见吾知古之犹今木声犂然当于人心非参寥者孰钩其深南风声歌南风舜作则欲报父母天罔极归鹤琴声三叠舞胎仙肉飞不到梦所传白鹤归来见曾𤣥陇头松风入朱絃秋风秋风度而草木先惊感秋者絃直而志不平揽变衰之色为可怜之声不战者善将伤手者代匠悲莫悲于湘滨乐莫乐于濠上渔桹袯襫大须萧然于万物之表藁项黄馘闯然于一苇之杭与鸥鸬而物化发山水之天光惊潜鱼而出听是谓鱼桹九州璜钓鱼得九州之璜避纣得九州之王湮沉乎射鲋之谷委蛇乎鳯凰之堂其音不爽惟德之常天球天球至意合以人力作者七人传以华国有蔚者桐僵于下阳之庭奏刀而玉质成器而金声山川畀之耶其天性之耶杨次公家浮磬铭清而直朴而一虽有郑卫无自而入以託于君子之室法云寺钟铭元丰七年十月有诏大长老圜通禅法师秀住法云寺寺成而未有钟大檀越驸马都尉武胜军节度观察留后张敦礼与冀国大长公主唱之从而和者若干人元祐元年四月钟成万斤东坡居士苏轼为之铭曰有钟谁为撞有撞谁撞之三合而后鸣闻所闻为五阙一不可得汝则安能闻汝闻竟安在耳视目可听当知所闻者鸣寂寂时鸣大圜空中师独处高广座卧士无所着人引非引人二俱无所说而说无说法法法虽无尽问则应曰三汝应如是闻不应如是听邵伯埭钟铭邵伯埭之东寺僧子康募千人为千斤铜钟蜀人苏轼为之铭曰无量智慧火烧此无明铜戒定以为模铸成无漏钟以汝平等手执彼慈悲撞声从无有出遍满无边空徐州莲花漏铭故龙图阁直学士礼部侍郎燕公肃以创物之智闻于天下作莲花漏世服其精凡公所临必为之今州郡往往而在虽有巧者莫敢损益而徐州独用瞽人卫朴所造废法而任意有壶而无箭自以无目而废天下之视使守者伺其满则决之而更注人莫不笑之国子博士傅君杨公之外曾孙得其法为详其通守是邦也实始改作而请铭于轼铭曰人之所信者手足耳目也目识多寡手知重轻然人未有以手量而目计者必付之于度量与权衡岂不自信而信物盖以为无意无我然后得万物之情故天地之寒暑日月之晦明昆仑旁薄于三十八万七千里之外而不能逃于三尺之箭五斗之缾虽疾雷霾风雨雪昼晦而迟速有度不加亏赢使凡为吏者如缾之受水不过其量如水之浮箭不失其平如箭之升降也视时之上下降不为辱升不为荣则民将靡然心服而寄我以死生矣文勋篆铭世人篆字𨽻体不除如浙人语终老带吴安国用笔意在𨽻前汲冢鲁壁周鼓秦山裙靴铭予在黄州时梦神考召入小殿赐宴乃令作宫人裙铭又令作御靴铭百叠漪漪风皱六铢縰縰云轻独立含风广殿微闻环珮来声寒女之丝铢积寸累天步所临云蒸雷起金星洞铭宝山南麓鳯左翅惊雷划石逋虬起凝阴嘘竖出怪玮是生神草肖苍虺离离赤志挟嵴尾飞流丹石决癕痏金星非实特取似施及山石亦见谓凡名相因皆此比洗玉池铭世忽不践以用为急秦汉以还龟玉道熄六器仅存五瑞莫辑赵璧妇玩鲁璜盗窃䑕乱郑璞鹊抵晋棘维伯时父弔古啜泣道逢玉人解骖推食劒璏鏚柲错落其室晚获拱宝遂空四壁哀此命世乆就沦蛰时节沐浴以幸斯石孰推是心施及王国如伯时父琅然环玦援手之劳终睨莫拾得䘮在我匪玉欣戚仲和父铭之维以咏德菩萨泉铭陶侃为广州刺史有渔人每夕见神光海上以白侃侃使迹之得金像视其款识阿育王所铸文殊师利像也初送武昌寒溪寺及侃迁荆州欲以像行人力不能动益以牛车三十乘乃能至船船复没遂以还寺其后惠逺法师迎像归庐山了无艰碍山中世以二僧守之㑹昌中诏毁天下寺二僧藏像锦绣谷比释教复兴求像不可得而谷中至今有光景往往发见如峩眉五台所见盖逺师文集载处士张文逸之文及山中父老所传如此今寒溪少西数百步别为西山寺有泉出于嵌窦间色白而甘号菩萨泉人莫知其本末建昌李常谓余岂昔像之所在乎且属余为铭铭曰像在庐阜宵光烛天旦朝视之寥寥空山谁谓寒溪尚有斯泉盍往鉴之文殊了然六一泉铭欧阳文忠公将老自谓六一居士予昔通守钱塘见公于汝阴而南公曰西湖僧惠勤甚文而长于诗吾昔为山中乐三章以赠之子间于民事求人于湖山间而不可得则往从勤乎予到官三日访勤于孤山之下抵掌而论人物曰公天人也人见其暂寓人间而不知其乘云驭风歴五岳而跨沧海也此邦之人以公不一来为恨公麾斤八极何所不至虽江山之胜莫适为主而奇丽秀絶之气常为能文者用故吾以谓西湖盖公几案间一物耳勤语虽幻怪而理有实然者明年公薨予哭于勤舍又十八年予为钱塘守则勤亦化去乆矣访其旧居则弟子二仲在焉画公与勤之像事之如生舍下旧无泉予未至数月泉出讲堂之后孤山之趾汪然溢流甚白而甘即其地凿巖架石为室二仲谓余师闻公来出泉以相劳苦公可无言乎乃取勤旧语推本其意名之曰六一泉且铭之曰泉之出也去公数千里后公之没十有八年而名之曰六一不几于诞乎曰君子之泽岂独五世而已盖得其人则可至于百传尝试与子登孤山而望吴越歌山中之乐而饮此水则公之遗风余烈亦或见于斯泉也卓钖泉铭六祖初往曹溪卓钖泉涌清凉滑甘赡足大衆逮今数百年矣或时小竭则衆汲于山下今长老辨公住山四岁泉日涌溢闻知嗟异为作铭曰祖师无心心外无学有来扣者云涌泉落问何从来初无所从若有从处来则有穷初住南华集衆须水水性融㑹岂有无理引钖指名寒泉自洌衆渴得饮如我说法云何至今有溢有枯泉无溢枯盖其人乎辨来四年泉水洋洋烹煮濯溉饮及牛羊手不病汲肩不病负匏勺瓦盂莫知其故我不求水水则许我讯于祖师其亦可哉参寥泉铭余谪居黄参寥子不逺数千里从余于东城留期年尝与同游武昌之西山梦相与赋诗有寒食清明石泉槐火之句语甚美而不知其所谓其后七年余出守钱塘参寥子在焉明年卜智果精舍居之又明年新居成而余以寒食去郡实来告行舍下旧有泉出石间是月又凿石得泉加洌参寥子撷新茶钻火煮泉而瀹之笑曰是见于梦九年卫公之为灵也乆矣坐人皆怅然太息有知命无求之意乃名之参寥泉为之铭曰在天雨露在地江湖皆我四大滋相所濡伟哉参寥弹指八极退守斯泉一谦四益余晚闻道梦幻是身真即是梦梦即是真石泉槐火九年而信夫求何伸实敝汝神东坡全集巻九十六东坡全集卷九十七钦定四库全书东坡全集巻九十七宋蘓轼撰铭二十五首何公桥铭天壤之间水居其多人之往来如鹈在河顺水而行云驶鸟疾维水之利千里咫尺乱流而渉过膝则止维水之害咫尺千里沔彼滥觞蛙跳鯈游溢而懐山神禹所忧岂无一木支此大壊舞于盘涡氷坼雷解坐使此邦画为两州鸡犬相闻秦越莫救允毅何公甚勇于仁始作石梁其艰其勤将作复止更此百难公心如石匪铁则坚公以身先民以悦使老壮负石如负其子䟽为玉虹隐为金堤直栏横槛百贾所栖我来与公同载而出讙唿阗道抱其马足我叹而言视此滔滔未见刚者孰为此桥愿公千歳与桥寿考持节复来以慰父老如朱仲卿食于桐乡我作铭诗子孙不忘九成台铭韶阳太守狄咸新作九成台玉局散吏苏轼为之铭曰自秦并天下灭礼乐韶之不作葢千三百一十有三年其器存其人亡则韶既巳隐矣而况于人器两亡而不传虽然韶则亡矣而有不亡者存葢常与日月寒暑晦明风雨竝行于天地之间世无南郭子綦则耳未尝闻地籁也而况得闻其天使耳闻天籁则凡有形有声者皆吾羽旄干戚管磬匏絃尝试与子登夫韶石之上舜峰之下望苍梧之𦕈莽九疑之联緜览观江山之吐吞草木之俯仰鸟兽之鸣号衆窍之唿吸往来唱和非有度数而均节自成者非韶之大全乎上方立极以安天下人和而气应气应而乐作则夫所谓箫韶九成来凤鸟而舞百兽者既巳粲然毕陈于前矣建中靖国元年正月一日逺游庵铭呉复古子野吾不知其何人也徒见其出入人间若有求者而不见其所求不喜不忧不刚不柔不惰不修吾不知其何人也昔司马相如有言列仙之儒居山泽间形容甚癯意甚鄙之乃取屈原远游作大人赋其言宏妙不遣而放今子野行于四方十余年矣而归于南海之上必将俯仰百世奄忽万里有得于屈原之远游者故以名其庵而铭之曰悲哉世俗之廹隘也愿从子而远游子归不来而吾不徃使罔象乎相求问道于屈原借车于相如忽焉不自知歴九疑而过崇丘宛兮相逢乎南海之上踞龟殻而食蛤梨者必子也庶㡬为我一笑而少留乎苏程庵铭程公庵南华长老辩公为吾表弟程德孺作也吾南迁过之更其名曰蘓程且铭之曰辩作庵寳林南程取之不为贪蘓后到住者三苏既住程则去一弹指三世具如我説无是处百千灯同一光一尘中两道塲齐説法不相妨本无通安有碍程不去蘓亦在各遍满无雑坏谷庵铭孔公之堂名虚白蘓子堂后作圆屋堂虽白矣庵自黒知白守黒名曰谷谷庵之中空无物非独无应亦无荅洞然神光照毫髪夕庵铭与昼皆作雾散毛脉夜气既归肝胆是宅我铭夕庵惟以照寂八万四千忽然而一桄榔庵铭东坡居士谪于儋耳无地可居偃息于桄榔林中摘叶书铭以记其处九山一区帝为方舆神尻以游孰非吾居百柱赑屃万瓦披敷上栋下宇不烦兵夫海氛瘴雾吞吐吸唿蝮蛇魑魅出怒入娯习居堂奥杂处童奴东坡居士强安四隅以动寓止以实託虚放此四大还于一如东坡非名岷峨非庐须发不改示现毗卢无作无止无欠无余生谓之宅死谓之墟三十六年吾其舍此跨汗漫而游鸿蒙之都乎三槐堂铭天可必乎贤者不必贵仁者不必寿天不可必乎仁者必有后二者将安取衷哉吾闻之申包胥曰人衆者胜天天定亦能胜人世之论天者皆不待其定而求之故以天为茫茫善者以怠恶者以肆盗跖之寿孔颜之厄此皆天之未定者也松栢生于山林其始也困于蓬蒿厄于牛羊而其终也贯四时閲千岁而不改者其天定也善恶之报至于子孙而其定也久矣吾以所见所闻所传闻考之而其可必也审矣国之将兴必有世德之臣厚施而不食其报然后其子孙能与守文太平之主共天下之福故兵部侍郎晋国王公显于汉周之际歴事太祖太宗文武忠孝天下望以为相而公卒以直道不容于时葢尝手植三槐于庭曰吾子孙必有为三公者巳而其子魏国文正公相真宗皇帝于景德祥符之间朝廷清明天下无事之时享其福禄荣名者十有八年今夫寓物于人明日而取之有得有否而晋公修徳于身责报于天取必于数十年之后如持左劵交手相付吾是以知天之果可必也吾不及见魏公而见其子懿敏公以直谏事仁宗皇帝出入侍从将帅三十余年位不满其德天将复兴王氏也欤何其子孙之多贤也世有以晋公比李栖筠者其雄才直气真不相上下而栖筠之子吉甫其孙德裕功名富贵略与王氏等而忠信仁厚不及魏公父子由此观之王氏之福葢未艾也懿敏公之子巩与吾游好德而文以世其家吾是以録之铭曰呜唿休哉魏公之业与槐俱萌封植之勤必世乃成既相真宗四方砥平归视其家槐隂满庭吾侪小人朝不及夕相时射利皇䘏厥德庶几侥倖不种而获不有君子其何能国王城之东晋公所庐鬰鬰三槐惟德之符呜唿休哉山堂铭熈宁九年夏六月大雨野人来告故东武城中沟渎圮坏出乱石无数取而储之因守居之北墉为山五成列植松栢桃李其上且开新堂北向以游心寓意焉其铭曰谁裒斯坚土伯所储潦流发之神以畀予因庑为堂践城为山有乔苍苍俯仰百年德威堂铭元祐之初诏起太师潞公于洛命以重事公惟仁宗英宗神考三圣眷倚之重不敢以既老为辞杖而造朝期年乃求去诏曰昔西伯善飬老而太公自至鲁穆公无人子思之侧则长者去之公自为谋则善矣独不为朝廷惜乎又曰唐太宗以干戈之事尚能起李靖于既老而穆宗文宗以燕安之际不能用裴度于未病治乱之效于斯可见公读诏耸然不敢言去葢复留四年天下无事朝廷奠安乃力请而归公之在朝也契丹使耶律永昌刘霄来聘轼奉诏馆客与使者入觐望见公殿门外却立改容曰此潞公也耶所谓以德服人者问其年曰何壮也轼曰使者见其容未闻其语其综理庶务酬酢事物虽精练少年有不如贯穿古今洽闻强记虽专门名家有不逮使者拱手曰天下异人也公既归洛西羌首领有温钖沁者请于边吏愿献良马于公边吏以闻诏听之公心服天下至于四夷书曰德威惟畏德明惟明世所以守伯夷之典用臯陶之法者以其德也若夫非德之威虽勐而人不畏非德之明虽察而人不服公修德于几席之上而其威折冲于万里之外退居于家而人望之如在廊庙可不谓德威乎公之子及为河阳守公将往临之吏民喜甚自洛至三城欢唿之声相属及作堂以待公而请铭于轼乃榜之曰德威而铭之曰德威惟畏德明惟明惟师潞公展也大成公在洛师崧洛有光驾言三城河流不扬愿公百年子孙千亿家于两河日见颜色西戎来朝秪慄公门岂惟两河四方其训之清隐堂铭巳去清隐而老崇庆崇庆亦非何者为正清者其行隐者其言非彼非此亦非中间在清隐时念念不住今既情忘本无住处八万四千刼火洞然但随他去何处不然四达斋铭髙邮使君赵晦之作斋东园戸牗四达因以名之眉山蘓轼过而为之铭曰有藏于中必谍于外惟慢与谨皆盗之诲孰如此间空洞无物戸牗阖开廓焉四达击去盗易使无盗难我无可攘以守则完赵侯无心得法赤谿四出其斋以达民迷雪浪斋铭予于中山后圃得黒石白脉如蜀孙位孙知㣲所画石间奔流尽水之变又得白石曲阳为大盆以盛之激水其上名其室曰雪浪斋云尽水之变蜀两孙与不传者归九原异哉駮石雪浪飜石中乃有此理存玉井芙蓉丈八盆伏流飞空潄其根东坡作铭岂多言四月辛酉绍圣元思无邪斋铭东坡居士问法于子由子由报以佛语曰本觉必明无明明觉居士欣然有得于孔子之言曰诗三百一言以蔽之曰思无邪夫有思皆邪也无思则土木也吾何自得道其惟有思而无所思乎于是幅巾危坐终日不言明目直视而无所见摄心正念而无所觉于是得道乃名其斋曰思无邪而铭之曰大患縁有身无身则无病廓然自圜明镜镜非我镜如以水洗水二水同一净浩然天地间惟我独也正梦斋铭至人无梦或曰髙宗武王孔子皆梦佛亦梦梦不异觉觉不异梦梦即是觉觉即是梦此其所以为无梦也欤衞玠问梦于乐广广对以想曰形神不接而梦此岂想哉对曰因也或问因之説东坡居士曰世人之心依尘而有未尝独立也尘之生灭无一念住梦觉之间尘尘相授数传之后失其本矣则以为形神不接岂非因乎人有牧羊而寝者因羊而念马因马而念车因车而念盖遂梦曲盖鼓吹身为王公夫牧羊之与王公亦逺矣想之所因岂足怪乎居士始与芝相识于梦中旦以所梦求而得之今二十四年矣而五见之每见辄相视而笑不知是处之为何方今日之为何日我尔之为何人也题其所寓室曰梦斋而子由为之铭曰法身充满处处皆一幻身虚妄所至非实我观世人生非实中以寤为正以寐为梦忽寐所遇执寤所遭积执成坚如丘山髙若见法身寤寐皆非知其皆非寤寐无亏遨游四方斋则不遇南北东西法身本然广心斋铭细德险㣲爱争彼我君子广心物无不可心不运寸中积𤨏𤨏得之戚戚忿欲生火沃以远水井泉无波天下为量万物一家前圣后圣惠我光华谈妙斋铭南华老翁端静简洁浮云扫尽但挂孤月吾宗伯固通亮英发大圭不琢天骥超絶室空无有独设一榻空毗耶城奔走竭蹶二士共谈必説妙法弹指千偈卒无所説有言皆幻无起不灭问我何为镂氷琢雪人人造语一一説法孰知东坡非问非答澹轩铭以船撑船船不行以鼓打鼓鼓不鸣子欲察味而辨色何不坐于澹轩之上出澹语以问澹叟则味自味而色自形吾然后知澹叟之不澹葢将尽口眼之变而起无穷之争其自谓丛林之一害岂虚名也哉择胜亭铭维古颍城因颍为隍倚舟于门美哉洋洋如淮之甘如汉之苍如洛之温如浚之凉可侑我客可流我觞我欲即之为馆为堂近水而构夏潦所襄远水而筑邈焉相望乃作斯亭筵楹栾梁凿枘交设合散靡常赤油仰承青幄四张我所欲往一夫可将与水升降除地布牀可使杜康洗觯而扬可使庄周观鱼而忘可使逸少祓褉而祥可使太白泳月而狂既荠我荼亦醪我浆既濯我缨亦浣我裳岂独临水无适不臧春朝花郊秋夕月塲无胫而趋无翼而翔敝又改为其费易偿榜曰择胜名实允当维古至人不留一方虚白为室无何为乡神马尻舆孰为轮箱流行坎止虽触不伤居之无盗中靡所藏去之无恋如所宿桑岂如世人生短虑长尺宅不治寸田是荒钖瓦铜雀石门阿房俯仰变灭与生俱亡我铭斯亭以砭世盲恵州李氏潜珍阁铭袭九渊之神龙沕渊潜以自珍虽无心于求世亦择胜而栖神蔚鹅城之南麓擢仙李之芳根因石阜以庭宇跨饮江之鳌鼋岌飞檐与铁柱挿清江之奫沦眩古潭之百尺涵万象于瑶琨耿月魄以终夜湛天容之方春信苍苍之非色极深远而自然疑贝阙与珠官有玉函之老人予南征其万里友鱼鰕与蛭螾逝将去而反顾託江流以投文悼此江之独西叹妙意之不陈逮公子之东归寓此懐于一樽虽神龙之或杀终不杀之为仁真相院释迦舍利塔铭洞庭之南有阿育王塔分葬释迦如来舍利尝有作大施㑹出而浴之者缁素传捧涕泣作礼有比丘窃取其三色如含桃大如薏苡将寘之他方为衆生福田久而不能以授白衣方子明元丰三年轼之弟辙谪官髙安子明以畀之七年轼自齐安䝉恩徙临汝过而见之八年移守文登召为尚书礼部郎过济南长清真相院僧法泰方为塼塔十有三层峻峙蟠固人天鬼神所共瞻仰而未有以葬轼黙念曰予弟所寳释迦舍利意将止于此耶昔予先君文安主簿赠中大夫讳洵先夫人武昌太君程氏皆性仁行廉崇信三寳捐馆之日追述遗意舍所爱作佛事虽力有所止而志则无尽自顷忧患废而不举将二十年矣复广前事庶㡬在此泰闻踊跃明年来请于京师探箧中得金一两银六两使归求之衆人以具棺椁铭曰如来法身无有边化为舍利示人天伟哉有形斯有年紫金光聚飞为烟惟有坚固百亿千轮王阿育愿力坚役使空界鬼与仙分置衆刹奠山川棺椁十袭閟精圜神光昼夜发层巅谁其取此智且权佛身普现衆目前昬者坐受逺近迁㝠行黒月堕坎泉分身来化㑹有縁流转至此谁使然并包齐鲁穷海壖懭悍柔淑㝠愚贤愿持此福达我先生生世世离垢纒大别方丈铭闭目而视目之所见㝠㝠䝉䝉掩耳而听耳之所闻隐隐隆隆耳目虽废见闻不断以摇其中孰能开目而未尝视如鑑冩容孰能倾耳而未尝听如穴受风不视而见不聼而闻根在尘空湛然虚明遍照十方地狱天宫蹈冒水火出入金石无往不通我观大别三门之外大江方东东西万里千溪百谷为江所同我观大别方丈之内一灯常红门闭不开光出于隙晔如长虹问何为然笑而不答寄之盲聋但见龎然秀眉月面纯漆㸃瞳我作铭诗相其木鱼与其鼓钟石塔戒衣铭石塔得三昧初从戒定入是故常寳护登坛受戒衣吾闻得道人一物不可留云何此法衣补缉成百衲诸法念巳逝此衣非昔衣此法非生灭衣益无坏者振此无尘衣洗此无垢人坏则随他去是故终不壊南安军常乐院新作经藏铭佛以一口而説千法千佛千口则为㡬説我法不然非千非一如百千灯共照一室虽各徧满不相壊杂咨尔学者云何览閲自非正眼表里洞达巳受将受则相陵夺惟囘屡空无所不悦是名耳顺亦号莫逆以此转经有转无竭道人山居僻介楚越常乐我静一食破衲达磨耶藏勤苦建设我无一钱檀波罗宻施此法水以灌尔睫广东东莞县资福寺舍利塔铭自有生人以来人之所为见于世者何可胜道其鼓舞天下经纬万世有伟于造物者矣考其所从生实出于一念巍乎大哉是念也物复有烈于此者乎是以古之真人以心为法自一身至一世界自一世界至百千万亿世界于屈信臂顷作百千万亿变化如佛所言皆真实语无可疑者至于持身厉行练精飬志或乘风而仙或解形而去使枯藁之余化为金玉时出光景以作佛事者则多有矣其见伏去来皆有时㑹非偶然者予在惠州或示予以古舍利状若覆盂圆径五寸髙二寸重二斤二两外宻而中踈其理如芭蕉舍利生其中无数五色具备意必真人大士之遗体葢脑之在颅中颅亡而脑存者予曰是当以施僧与衆共之藏私家非是其人难之适有东莞资福长老祖堂来恵州见而请之曰吾方建五百罗汉阁壮丽甲于南海舍利当栖我阁上则以犀带易之有自京师至者得古玉璧试取以荐舍利若合符契堂喜遂并璧持去曰吾当以金银琉璃为窣堵波置阁上铭曰真人大士何所修心精妙明含九洲此身性海一浮沤委蜕如遗不自收戒光定力相烝休结为寳珠散若旒流行四方独此留带犀㣲矣何足酬璧来万里端相投我非予堂堂非求共作佛事知谁由瑞光一起三千秋永照南海通罗浮东坡全集巻九十七东坡全集卷九十八钦定四库全书东坡全集巻九十八宋蘓轼撰颂一十七首仁宗皇帝御书颂天禧中仁宗皇帝在东宫故太傅邓国张文懿公讳士逊为太子谕德帝亲书十二字以赐之曰寅亮天地弼余一人又曰日新其德公之曾孙假承务郎臣钦臣以属翰林学士臣苏轼为之颂二篇其一曰天地不言付之人君明其德刑物自秋春人君无心属之辅弼信其赏罚身为衡石惟天惟君与相为三孰能俛仰其德不惭于皇仁宗恭巳无为以天为心以民为师其相邓公履信思顺天下颂之以退为进寿考百年以没元身呜唿休哉寅亮天地弼余一人其一曰圣人如天时杀时生君子如水因物赋形天不违仁水不失平惟一故新惟新故一一故不流新故无斁伊尹暨汤咸有一德周虽旧邦其命维新孰知此言若出一人小臣稽首敬颂遗墨呜唿休哉日新其德英宗皇帝御书颂嘉祐中太常博士周秉以文行选为诸王记室宗室之贤者多爱敬之时英宗皇帝龙潜藩邸尝赐秉手书其家寳之臣过曲江见其孙袁州司法参军超出以示臣谨稽首再拜为之颂曰云汉之章融为庆云结为甘露融而不晞结而不散以焘冒其子孙东坡羮颂东坡羮盖东坡居士所煑菜羮也不用鱼肉五味有自然之甘其法以菘若蔓菁若芦菔若荠皆揉洗数过去辛苦汁先以生油少许涂釜縁及瓷盌下菜汤中入生米为糁及少生姜以油盌覆之不得触触则生油气至熟不除其上置甑炊饭如常法既不可遽覆须生菜气出尽乃覆之羮每沸涌遇油辄下又为盌所压故终不得上不尔羮上薄饭则气不得达而饭不熟矣饭熟羮亦烂可食若无菜用𤓰茄皆切破不揉洗入罨熟赤豆与稉米半为糁余如煑菜法应纯道人将适庐山求其法以遗山中好事者以颂问之甘苦尝从极处囘醎酸未必是盐梅问师此箇天真味根上来么尘上来桂酒颂礼曰䘮有疾饮酒食肉必有草木之滋焉姜桂之谓也古者非䘮食不彻姜桂楚辞曰奠桂酒兮椒浆是桂可以为酒也本草桂有小毒而菌桂牡桂皆无毒大畧皆主温中利肝肺气杀三虫轻身坚骨养神发色使常如童子疗心腹冷疾为百药先无所畏陶隐居云仙经服三桂以葱涕合云母蒸为水而孙思邈亦云久服可行水上此轻身之效也吾讁居海上法当数饮酒以御瘴而岭南无酒禁有隐者以桂酒方授吾酿成而玉色香味超然非人间物也东坡先生曰酒天禄也其成坏美恶世以兆主人之吉凶吾得此岂非天哉故为之颂以遗后之有道而居夷者其法葢刻石置之罗浮铁桥之下非忘世求道者莫至焉其词曰中原百国东南倾流膏输液归南溟祝融司方发其英沐日浴月百寳生水娠黄金山空青丹砂昼㬠珠夜明百卉甘辛角芳馨栴檀沈水乃公卿大夫芝兰士蕙蘅桂君独立冬鲜荣无所慑畏时靡争酿为我醪淳而清甘终不壊醉不酲辅安五神伐三彭肌肤渥丹身毛轻泠然风飞罔水行谁其传者疑方平教我常作醉中醒油水颂熈宁元年七月二十八日元叔设食嘉祐谒长老观佛牙赵郡苏某为之颂曰水在油中见火则起油水相搏水去油住湛然光明不知有火在火能寳内外浄故若不经火油水同定非真定故见火复起猪肉颂浄洗铛少着水柴头罨烟焰不起待他自熟莫催他火候足时他自羙黄州好猪肉价贱如泥土贵者不肯喫贫者不解煑早辰起来打两椀饱得自家君莫管食豆粥颂道人亲煑豆粥大衆齐念般若老夫试挑一口巳觉西家作马荅子由颂子由问黄檗长老疾云五藴皆非四大空身心河岳尽圆融病根何处容他住日夜还将药石攻不知黄檗如何荅老僧代云有病宜须着药攻寒时火烛热时风病根既是无容处药石还同四大空六月二十日禅戏颂巳熟之肉无复活理投在东坡无碍羮釜中有何不可问天下禅和子且道是肉是素喫得是喫不得是大竒大竒一盌羮勘破天下禅和子荅孔子君颂梦中投井入半而止出入不能本非住处我今何为自此作苦忽然梦觉身在牀上不知向来本元无井不应复作出入住想道无深浅亦无逺近见物失空空未尝灭物去空现亦未尝生应当正逺作如是观醉僧图颂人生得坐且穏坐劫劫地走覔什么今年且疴东禅屎明年去拽西林磨石恪画维摩颂我观衆工工一师人持一药疗一病风劳欲寒气欲暖肺肝胃肾更相克挟方储药如丘山卒无一药堪施用有大医王拊掌笑谢遣衆工病随愈问大医王以何药还是衆工所用者我观三十二菩萨各以意谈不二门而维摩诘黙无语三十二义一时堕我观此义亦不堕维摩初不离是説譬如油蜡作灯烛不以火㸃终不明忽见黙然无语处三十二説皆光焰佛子若读维摩经当作是念为正念我观维摩方丈室能受九百万菩萨三万二千师子坐皆悉容受不廹迮又能分布一钵饭餍饱十方无量衆断取妙喜佛世界如持鍼锋一枣叶云是菩萨不思议住大解脱神通力我观石子一处士麻鞋破㡌露两肘能使笔端出维摩神力又过维摩诘若云此画无实相毗耶城中亦非实佛子若见维摩像应作此观为正观阿弥陁佛颂钱塘圆照律师普劝道俗归命西方极乐世界阿弥陁佛眉山苏轼敬舍亡母蜀郡太君程氏遗留簪珥命工胡钖采画佛像以荐父母㝠福谨再拜稽首而献颂曰佛以大圆觉充满河沙界我以颠倒想出没生死中云何以一念得往生浄土我造无始业本从一念生既从一念生还从一念灭生灭灭尽处则我与佛同如投水海中如风中鼓槖虽有大圣智亦不能分别愿我先父母与一切衆生在处为西方所遇皆极乐人人无量寿无往亦无来鱼枕冠颂莹浄鱼枕冠细观初何物形气偶相值忽然而为鱼不幸遭网罟剖鱼而得枕方其得枕时是枕非复鱼汤火就模范巉然冠五岳方其为冠时是冠非复枕成坏无穷巳究竟亦非冠假使未变坏送与无髪人簮导无所施是名为何物我观此幻身巳作露电观而况身外物露电亦无有佛子慈闵故愿受我此冠若见冠非冠即知我非我五浊烦恼中清浄常欢喜释迦文佛颂端明殿学士兼翰林侍读学士苏轼为亡妻同安郡君王氏闰之请奉议郎李公麟敬画释迦文佛及十大弟子元祐八年十一月十一日设水陆道埸供养轼拜手稽首而作颂曰我愿世尊足指按地三千大千浄琉璃色其中衆生靡不解脱如日出时眠者皆作如雷震时蛰者皆动同证无上永不退转观世音菩萨颂金陵崇因禅院长老宗袭自以衣钵造观世音像极相好之妙余南迁过而祷焉曰吾北归当复过此而为之颂建中靖国元年五月日自海南归至金陵乃作颂曰慈近乎仁悲近乎义忍近乎勇忧近乎智四者似之而卒非是有大圆觉平等无二无寃故仁无亲故义无人故勇无我故智彼四虽近有作有止此四本无有取无匮有二长者皆乐檀施其一大富千金日费其一甚贫百钱而巳我説二人等无有异吁观世音净圣大士徧满空界挈携天地大解脱力非我敢议若其四无我亦如此十八大阿罗汉颂蜀金水张氏画十八大阿罗汉轼谪居儋耳得之民间海南荒陋不类人世此画何自至哉久逃空谷如见师友乃命过躬易其装标设灯涂香果以礼之张氏以画罗汉有名唐末盖世擅其艺今成都僧敏行其𤣥孙也梵相竒古学术渊博蜀人皆曰此罗汉化生其家也轼外祖父程公少时㳺京师还遇蜀乱絶粮不能归困卧旅舍有僧十六人往见之曰我公之邑人也各以钱二百贷之公以是得归竟不知僧所在公曰此阿罗汉也歳设大供四公年九十凡设二百余供今轼虽不亲覩至人而困厄九死之余鸟言卉服之间获此竒胜岂非希濶之遇也哉乃各即其体像而穷其思致以为之颂第一尊者结跏正坐蛮奴侧立有鬼使者稽颡于前侍者取其书通之颂曰月明星稀孰在孰亡煌煌东方惟有启明咨尔上座及阿阇梨代佛出世惟大弟子第二尊者合掌趺坐蛮奴捧牍于前老人发之中有琉璃器贮舍利十数颂曰佛无灭生通塞在人墙壁瓦砾谁非法身尊者敛手不起于坐示有敬耳起心则那第三尊者扶乌木养和正坐下有白沐猴献果侍者执盘受之颂曰我非标人人莫吾识是雪衣者岂具眼只方食知献何愧于猿为语栁子勿憎王孙第四尊者侧坐屈三指荅胡人之问下有蛮奴捧函童子戏捕龟者颂曰彼问云何计数以对为三为七莫有知者雷动风行屈信指间汝观明月在我指端第五尊者临渊涛抱膝而坐神女出水中蛮奴受其书颂曰形与道一道无不在天宫鬼府奚往而碍婉彼竒女跃于涛泷神马凥舆摄衣从之第六尊者右手支頥左手拊穉师子顾视侍者择𤓰而剖之颂曰手拊雏猊目视𤓰献甘芳之意若达于面六尘并入心亦徧知即此知者为大摩尼第七尊者临水侧坐有龙出焉吐珠其手中胡人持短钖杖蛮奴捧钵而立颂曰我以道眼为传法宗尔以愿力为䕶法龙道成愿满见佛不怍尽取玉函以畀思邈第八尊者并膝而坐加肘其上侍者汲水过前有神人涌出于地捧槃献寳颂曰尔以舍来我以慈受各获其心寳则谁有视我如尔取与则同我尔福德如四方空第九尊者食巳幞钵持数珠诵咒而坐下有童子构火具茶又有埋筒注水莲池中者颂曰饭食巳毕幞钵而坐童子茗供吹籥发火我作佛事渊乎妙哉空山无人水流花开第十尊者执经正坐有仙人侍女焚香于前颂曰飞仙玉洁侍女云𦕈稽首炷香敢问至道我道大同有觉无脩岂不长生非我所求第十一尊者趺坐焚香侍者拱手胡人捧函而立颂曰前圣后圣相喻以言口如布谷而意莫传鼻观寂如诸根自例孰知此香一炷千偈第十二尊者正坐入定枯木中其神腾出于上有大蟒出其下颂曰黙坐者形空飞者神二俱非是孰为此身佛子何为怀毒不巳愿解此相问谁缚尔第十三尊者倚杖垂足侧坐侍者捧函而立有虎过前有童子怖匿而窃窥之颂曰是与我同不噬其妃一念之差堕此髬髵导师悲愍为尔颦叹以尔勐烈复性不难第十四尊者持铃杵正坐诵咒侍者整衣于右胡人横短钖跪坐于左有虬一角若仰诉者颂曰彼髯而虬长跪自言特角亦来身移怨存以无言音诵无説法风止火灭无相仇者第十五尊者须眉皆白袖手趺坐胡人拜伏于前蛮奴手持挂杖侍者合掌而立颂曰闻法最先事佛亦久耄然衆中是大长老薪水井臼老矣不能摧伏魔军不战而胜第十六尊者横如意趺坐下有童子发香篆侍者注水花盆中颂曰盆花浮红篆烟缭青无问无答如意自横㸃瑟既希昭琴不鼔此间有曲可歌可舞第十七尊者临水侧坐仰观飞鹤其一既下集矣侍者以手拊之有童子提竹篮取果实投水中颂曰引之浩茫与鹤皆翔藏之幽深与鱼皆沉大阿罗汉入佛三昧俯仰之间再拊海外第十八尊者植拂支頥瞪目而坐下有二童子破石榴以献颂曰植拂支頥寂然跏趺尊者所㳺物之初耶闻之于佛及吾子思名不用处是未发时䟦尾佛灭度后阎浮提衆生刚狠自用莫肯信入故诸贤圣皆隐不现独以像设遗言提引未悟而峩眉五台庐山天台犹出光景变异使人了然见之轼家藏十六罗汉像每设茶供则化为白乳或凝为雪花桃李芍药仅可指名或云罗汉慈悲深重急于接物故多现神变傥其然乎今于海南得此十八罗汉像以授子由弟使以时修敬遇夫妇生日辄设供以祈年集福并以前所作颂寄之子由以二月二十日生其妇德阳郡夫人史氏以十一月十七日生是歳中元日题箴一首东交门箴汉武帝为窦太主置酒宣室使谒者引纳董偃东方朔以谓有斩罪三安得入宣室上为更置酒北宫而引偃从东司马门而前更无讥焉作东交门箴上所好恶民实趋之风俗厚薄君实驱之道之以正民俗罔中唱之以淫实烦有从帝于馆陶在齐文姜矧董外人于国乱常既不能戮反以为好予饮予燕宣室是傲伟彼臣朔辟㦸趋陛鬻拳是效刚而有礼改馆彻馔北宫东门虽曰从谏东交实存维藩维戚礼法遂恣延及齐民惟上所使昔在季孙赏盗以邑鲁遂多盗而罔敢诘矧兹王宫姦人是纳昭示来世有慙斯阖蒉也扬觯杜举得名殿槛勿辑直臣是旌人孰无过过而勿贰宣室东交实同名异䟽二首请浄慈法涌禅师入都䟽京师禅学之盛发于本秀二公本既还山秀复入寂驸马都尉张君子来聘法涌继扬宗风东坡居士适在钱塘实为敦劝太丘道广广则难周仲举性峻峻则少通法涌童子画沙巳具佛智维摩无语犹渉二门虽吾先师不异是説质之孔孟葢有成言不为穿窬仁义不可胜用博施济衆尧舜其犹病诸我愿法涌广大慈悲印宗仁得仁之侣深严峻峙诃未证谓证之人本自不然伏惟珍重重请戒长老住石塔䟽大士未曾説法谁作金毛之声衆生各自开堂何关石塔之事去无作相住亦随缘长老戒公开不二门施无尽藏念西湖之久别本是偶然为东坡而少留无不可者一时作礼重听白椎渡口船回依旧云山之色秋来雨过一新钟鼓之音青词七首凤翔醮土火星青词呜唿天之保佑下民罔不至所资以生罔不蕃育民既不知德天亦维不勌乃朝夕戕取以厚厥躬天既不我咎乃不恭畏于神祗不脩勅厥心骄淫矜夸以干上帝威命帝用不赦丕降罪疾于下则惟雨旸常以讫我黍稷禾菽麻麦我民用荡析陨越天亦终哀矜其忍翦弃其命罔孑遗今秦民既不获于秋乃十旬弗雨曰其尚克有夏走于山川鬼神亦罔不至既不获乃曰维荧惑镇星次于井秦民其亦应受多罪兹用即于斋宫为坛位以与百姓请命呜唿其庶几哀之俾克有夏亦克蓺厥秋民今其栗栗朝不谋夕徐州祈雨青词河失故道遗患及于东方徐居下流受害甲于他郡田庐漂荡父子流离饥寒顿仆于沟坑盗贼充盈于犴狱人穷计廹理极词危望二麦之一登救饥民于垂死而天未悔祸歳仍大荒水未落而旱巳成冬无雪而春不雨烟尘蓬勃草木焦枯今者麦巳过期获不偿种禾未入土忧及明年臣等恭循旧章并走羣望意水旱之有数非鬼神之得专是用稽首告哀吁天请命若其赋政多僻以谪见于隂阳事神不恭以获戾于上下臣实有罪罚其敢辞小民无知大命近止愿下雷霆之诏分勑山川之神朝隮寸云暮洽千里使歳中熟则民犹小康诸宫观等处祈雨青词饥馑之患民流者期年吁嗟之求词穷于是日仰惟至道之助推广上天之仁召唿羣龙时赐霈泽罔以不德而废其言醮北岳青词少年出仕本有志于救人晚节倦逰了无心于交物惷㝠多罪忧患再罹飘然流行靡所归宿仰止髙真之驭降于乔岳之阳稽首投诚斋心悔过庶一念之清浄洗千刼之尘劳妙用无方先解纒身之网灵光所烛幸逢出世之师誓此余生永依至道醮上帝青词三首臣闻报应如响天无妄降之灾恐惧自修人有可延之寿敢倾㣲恳仰凟大钧臣两遇祸灾皆由满溢早窃人间之美仕多收天下之虚名滥取三科叨临八郡少年多欲沉湎以自残𥚹性不容刚愎而好胜积为咎厉遘此艰屯臣今稽首投诚洗心归命誓除骄慢永断贪嗔幸不死于岭南得退归于林下少驻桑榆之暮景庶几松栢之后凋又切以洪覆至神固不期于报谢羣生多故实有赖于祈禳切输悃愊之私仰凟髙明之聼伏念某遭逢盛际䝉被余恩赋形宇宙之中殆将四纪窃禄江淮之上几及二年身虽曲尽于勤劳事岂举无于过误虑愆尤之浸广恐谴责之隂加粤自先朝当聿修于醮事及兹歳暮辄谨按于科文祗建坛场肃陈香火伏愿上真保佑列圣扶持宦路亨通无谤伤之横至私门安燕絶灾衅之潜生福逮亲闱庆延子舍又伏闻妙道渊㣲非尘凡之可测圆穹杳邈有诚信之能通辄伸悃愊之私上凟髙明之聼切念臣叨司三局从事六官勤劳更歴于嵗终脩省每恭于夙夜昨于正旦尝启愿心许大醮之祈禳乞灵庇之保护今逢诞日恭按科文集道侣于坛场顶晬容于香火仰囘圣驭曲享清羞伏望上帝垂慈列圣降祐延偏亲之寿考茂合族之禧祥三考书成祈有更代之庆百神来相俾无灾滞之虞䟽文一十四首兴龙节功德䟽文五首右伏以上帝垂休真人诞降干坤合契永为庆喜之辰草木何知举有欣荣之意矧惟遭遇获侍清闲不縁梵释之因曷致涓尘之効伏愿皇帝陛下受天之禄如川方增奄有汉唐之封疆倍万唐虞之寿考永均介福下及函生右伏以三王之乐固常与天下同四海之心莫不欲吾君寿以兹愿力叩彼佛乘仰惟无碍之慈副我必从之欲伏愿皇帝陛下配天而治如日之中安乐延年钖帝龄之无筭寅畏享福过周歴以常新下及海隅同跻寿域右伏以上帝立子将开太平之基下民归仁自享延鸿之寿不假龙天之㑹曷旌臣子之心伏愿皇帝陛下受禄无疆如川方至五兵不用同万国之车书多士克生达四门之耳目永均介福普及函生右伏以候嘉平之腊协气充流歌长发之祥羣心踊跃华夷交庆草木增荣矧惟扈从之私获在封疆之守敢縁愿力祗叩佛乘仰惟无碍之慈副我必从之欲伏愿皇帝陛下配天而治如日之中安乐延年钖帝龄之无算寅畏享福过周厯以常新下及海隅同跻寿域右伏以瑞乙来翔共纪生商之兆羣龙下集适同浴佛之辰爰崇胜因以荐多祉伏愿皇帝陛下立民之极先天不违福如南山之不骞寿等西方之无量集宁海宇永庇神天坤成节功德䟽文七首右伏以功存社稷庆钟髙宻之门泽及本枝天胙大任之德候西风之协应占南极之嘉祥特启真坛仰祈睿算顺帝之则固不待于祷求应地无疆亦难忘于祝颂臣无任恳祷激切之至右伏以慈俭之化无得而名保佑之功云何可报仰首云天之望倾心草木之㣲至哉坤元德既超于载籍养以天下福宜冠于古今敢兾神休永为民极臣无任右伏以寳俭与慈地无私载履信思顺天且不违眷惟江海之邦日蒙雨露之施民心所祝神聴必临祈万寿于无疆庶羣生之永赖臣无任右伏以上帝储休遗寳龟而降圣羣方仰德执瑞玉以来賔恪修臣子之诚䖍奉天人之祷供精蒲塞文演贝多致海衆之庄严广潮音之清净胜因所集睿算日隆恭惟太皇太后陛下伏愿大安大荣永对无穷之问时万时亿独观有道之长臣无任右伏以玉胜发祥金行正候合天人之寳运实华夏之昌辰巳格鸿休犹资善祷展祗园之净供发秘藏之真乘庶假良因益崇睿算恭惟太皇太后陛下伏愿威神有截尽龙象以瞻依寿考无疆等干坤之久大臣无任右伏以神圣在御天地无可报之恩臣子何知佛老有归诚之法敢縁净供仰祝遐龄太皇太后陛下伏愿日照月临海涵岳峙帝简好生之德钖寿无疆民衔既富之仁保邦何极臣无任右伏以星火西流方嵗功之平秩夕月既望昭隂德之致隆凡我有生归诚兹日佛身充满天监聪明太皇太后陛下伏愿享德三灵齐光两曜坐俟云来之养受禄无疆屡观甲子之周与民同乐臣无任太皇太后本命嵗功德䟽文右伏以天人合契辅成继照之明歳月袭祥允协重坤之象肇临正旦寅奉德音尽海宇之无疆集缁黄而来㑹旁推舜孝仰叩佛乘伏愿太皇太后陛下下顺民心仰膺天保配西方之无量与南山而不倾岂独五音六律之旋再临此歳将推三统九㑹之复以卜其年永与函生共兹介福谨䟽景灵宫祈福道场功德䟽文右伏以仁心浃物自然忧乐之同孝治格天宜尔感通之速庶殚精恳仰叩上真恭惟太皇太后陛下保佑圣神勤劳夙夜偶倦东朝之御未复太官之常爰即珠庭大陈妙供法音上达虽有假于云章民志下同自不劳于秘祝愿膺勿药之喜永保无疆之休东坡全集巻九十八东坡全集卷九十九钦定四库全书东坡全集巻九十九宋蘓轼撰祝文六十八首祷雨磻溪祝文岁秋矣物之几成者待雨而已穟者已秀待雨而实三日不雨则穟者不实矣荚者已孕待雨而秀五日不雨则荚者不秀矣野有余土室有闲民待雨而耕且种七日不雨则余土不耕闲民不种矣穟者不实荚者不秀余土不耕而闲民不种则守土之臣将有不任职之诛而山川鬼神将乏其祀兹用不敢宁居斋戒择日并走羣望而精诚不歆神不顾答吏民无所请命闻之曰虢有周文武之师大公其可以病告乃用大祲之礼祷而不祠谷梁子曰古之神人有应上公者通乎隂阳君亲帅诸大夫道之而以请焉夫生而为上公没而为神人非公其谁当之诗曰维师尚父时维鹰扬凉彼武王肆伐大商㑹朝清明公之仁且勇计其神灵无所不能为也吏民既以雨望公公亦当任其责敢布腹心公实图之尚飨鳯翔太白山祈雨祝文维西方挺特英伟之气结而为此山惟山之阴威润泽之气又聚而为湫潭缾罂罐勺可以雨天下而况于一方乎乃者自冬徂春雨雪不至西民之所恃以为生者麦禾而巳今旬不雨即为凶岁民食不继盗贼且起岂惟守土之臣所任以为忧亦非神之所当安坐而熟视也圣天子在上凡所以怀柔之礼莫不备至下至于愚夫小民奔走畏事者亦岂有他哉凡皆以为今日也神其盍亦鉴之上以无负圣天子之意下以无失愚夫小民之望尚飨告封太白山明应公祝文天作山川以镇四方俾食于民以雨以旸惟公聪明能率其职民以旱告应不踰夕帝谓守臣予嘉乃功惟新爵号往耀其躬在唐天宝亦赐今爵时惟术士探符访药谓为公荣实为公羞中原颠覆神不顾救今皇神圣惟民是忧民既饱溢皇无祷求衮衣煌煌赤舄绣裳舍旧即新以佑我民尚飨祈雨龙祠祝文神食于民吏食于君各思乃事食则无愧吏事农桑神事雨旸匪农不力雨则时啬召唿风霆来㑹我庭一勺之水肤寸千里尚飨祈雨吴山祝文杭之为邦山泽相半十日之雨则病水一月不雨则病旱故水旱之请黩神为甚今者止雨之祷未能踰月又以旱告矣吏以不德为愧神以不倦为德愿终其赐俾克有秋尚飨祈晴风伯祝文维神开阖隂阳鼔舞万类行巽之权直箕之次阴淫为霖神能散之下土垫涝神能暵之发轸西北弭节东南风反雨霁神亦不慙尚飨祈晴雨师祝文天以风雨寒暑付于神亦如人君之设官置吏以治刑政也人君未尝不欲民之安天亦何尝不欲岁之丰乎刑政之失中民惟吏之怨雨旸之不时民亦不能无望于神也今淫雨弥月农工告穷岁之丰凶决于朝夕而并走羣望莫肯顾答维天之所以畀于神神之所以食于民者庶其在此尚率厥职俾克有秋尚飨祈晴吴山祝文岁既大熟惟神之赐害于垂成匪神之意筑场为涂卧穟生耳农泣于野其忍安视生为楚英没为吴豪烈气不泯视此海涛反雨为旸何足告劳有洁斯醴匪神孰号尚飨奉诏祷雨诸庙祝文噫嗟艰岁胡閟斯雨念我东南餔饟中土迎秋饯伏农不再举有事郊庙万方毕助漕沟絶流庭实未旅下书哀痛超轶尧禹矧兹守臣废食悼惧民之祸福间不容缕今不愍救后诉无所天高莫谒神或可吁尚飨祷雨社神祝文噫我侯社我民所恃祭于北墉答阴之义阳亢不反自春徂秋迄冬不雨嗣岁之忧吏民嗷嗷谨以病告钖之雨雪民敢无报尚飨祷雨后土祝文神食于社盖数千年更歴圣王讫莫能迁源深流逺爱民宜厚雨不时应亦神之疚社稷惟神我神惟人去我不逺宜轸我民尚飨祷雨稷神祝文农民所病春夏之际旧谷告穷新谷未穟其间有麦如暍得凉如行千里弛担得浆今神何心毖此雨雪敢求其他尚悯此麦尚飨祷雨后稷祝文维神之生稼穑是力瘽身为民尚莫顾惜矧今在天与天同功召唿风云孰敢不从岂惟农田井竭无水我求于神亦云亟矣尚飨祭常山祝文五首密州洪惟上帝以斯民属于山川羣望亦如天子以斯民属于守土之臣惟吏与神其职惟通殄民废职其咎惟均哀我邦人遭此凶旱流殍之余其命如髪而飞蝗流毒遗种布野使其变跃飞腾则桑柘麦禾举罹其灾民其罔有孑遗吏将获罪神且乏祀兹用慄慄危惧谨以四月初吉斋居蔬食至于闰月辛丑若时雨沾洽蝗不能生当与吏民躬执牲币以答神休呜唿我州之望不在神乎父老谓神求无不获克有常德以名兹山其可不答以愧此名若曰岁之丰凶在天非神之所得专吏将亦曰民之休戚在朝廷我何知焉则谁任其责矣上帝与吾君爱民之心一也凡吏之可以请于朝者既不敢不尽则神之可以谒于帝者宜无所不为尚飨又峩峩兹山望我东国为帝司雨涵濡百物自我再祷应不旋毂迨兹有秋岁得中熟嗟此薄礼曷称其德陶匠并作新其楹桷岂以为报民茍不怍岁云徂矣麰麦未殖嗣岁之忧既谢且谒惠然雨我以永休烈尚飨又比年以来蝗旱相属中民以上举无岁蓄量日计口敛不待熟秋田未终引领新谷如行逺道百里一宿茍无舍馆行李夜哭有秋不雨霜露杀菽黄穈黑黍不满囷簏麦田未耕狼顾相目道之云逺饥肠谁续五日不雨民在坑谷猗嗟我侯灵应响速帝用嘉之惟新命服祈而不获厥愆在仆洗心祇载敢辞屡凟庶哀斯民朝夕濡足尚飨又天子有命闵兹旱暵俾我守臣并走羣望惟神聪明慈惠求无不获既再祷矣虽尝一雨不及肤寸吏实不德不足以䝉神之休导迎善气以致甘泽洪惟圣天子之意其可不答而饥羸之民将转于沟壑其可不一救之渎神之罚吏其敢辞尚飨又熙宁九年七月某日诏封常山神为润民侯十月某日具位苏轼谨以清酌少牢之奠昭告于侯之庙曰呜唿旱蝗之为虐也三年于兹矣东南至于江海西北被于河汉饥馑疾疫靡有遗矣我瞻四方大川乔岳食于斯民者甚衆而受宠于吾君者可谓巍巍矣诉之而必闻求之而必获思我农夫而救其灾沴不为倐云骤雨茍以应祷之虚名而有膏泽积润可以及民之实效卓然如侯者几希矣凡天子之爵命有德而致之则为荣无功而享之则为辱今侯泽此一郡而施及于四邻其受五等之爵而被七命之服也可谓无愧而有光辉矣愿侯益脩其实以充其名上以副天子之意而下以塞吏民之望民其奉事有进而无衰矣尚飨谢雪祝文天不吝泽神不忘职胡为水旱吏则不德失政召灾莫知自刻雨则号晴旱则谒雪神既不谴又满其欲四山暮霰万瓦晨白驱攘疫疠甲拆麰麦牲酒匪报维以告洁神食无愧吏则惭慄尚飨祭风伯雨师祝文自秋不雨以至于今夏田将空秋种不入天子命我祷于羣望云物既合风辄散之吏民皇皇不知所获罪敢以薄奠诉于有神风若不作雨则随至当以牲币报神之赐若格絶天泽弃民乏祀上帝临视神其不然尚飨谒文宣王庙祝文窃惟吏治以仁义为本教化为急故以视事之三日祇见于先圣先师问所当先于学其所从来尚矣敢忘其旧尚飨谒诸庙祝文轼猥以不肖来长此邦实与有神分职幽明谨以视事之三日祇见于庙惟神保佑斯民俾风雨时若疫疠屏息吏既免罪神亦不愧尚飨谒庙祝文轼以王命来守此邦事神养民敢不祇饬莅政之始见于祠下安静无事丰乐有年惟神相之使免罪戾尚飨谒文宣王庙祝文轼以诸生误䝉选擢昔自太史通守此邦今由禁林出使浙右莅事之始祇见儒宫圣神临之敢忘夙学尚飨祭英烈王祝文钦诵旧史仰瞻高风报楚为孝徇吴为忠忠孝之至实与天通开塞阴阳斡旋涛江保障斯民以食此邦嗟我惷愚所向奇穷岂以其诚有请辄从庚子之祷海若伏降完我岸闸千夫奏功牲酒薄陋报微施丰敬陈颂诗侑此一钟尚飨祈雨祝文杭州之为郡负山带江水泽不留逾旬不雨农有忧色挽州浚河公私告病吏既无术莫知所救不敢坐视惟神之求庶几闵民之穷赦吏之渎赐以一雨敢忘其报尚飨谢雨祝文旧谷不登陈廪已发稍失雨旸之节则怀沟壑之忧惟神至明有祷必应敢陈薄奠少答殊私愿推无倦之仁以毕有年之赐尚飨祈晴祝文大雪连日凝阴伤春闵惟艰食之民重此常寒之虐役兵堕指行旅摧辀老弱号唿吏既惭于无术阴阳舒巻神何惜而不为愿扫重云以昭灵贶使民奉事永岁益䖍尚飨谢晴祝文轼以忧寄出守此邦岁之不登实任其咎政虽无术心则在民惟神聪明其应如响雨不暴物晴不失时喜愧之心吏民所共式陈菲荐少答神休尚飨祈晴吴山庙祝文秋谷未登既食其陈嗣岁之虞当敛其新逮此秋旸载获载舂阴雨害之穑人罔功我发库泉以实高廪曷敇雨官遄止其淫既暵我场万杵皆作待此坻京援我沟壑英文烈武雨霁在余稽首告病其忍弗图尚飨谢晴祝文赏罚在朝吏申明之及其有愆吏得正之雨旸在天神奉行之及其不时神得请之惟吏与神各率其职有求必获则无虚食淫雨既止惟神之功肴酒匪报惟以告衷尚飨开湖祭祷吴山水仙五龙三庙祝文杭之西湖如神之有目湖生茭葑如目之有翳翳乆不治目亦将废河渠有胶舟之苦鳞介失解网之惠六池化为眢井而千顷无复丰岁矣是用因赈䘏之余资兴开凿之利势百日奏功所患者淫雨千夫在野所忧者疾疠庶神明之阴相与人谋而协济鱼龙前导以破坚菰苇解拆而迎锐复有唐之旧观尽四山而为际泽斯民于无穷宜事神之益励我将大合乐以为报岂徒用尊酒之薄祭也尚飨谢吴山水仙五龙三庙祝文西湖堙塞积岁之患坐閲百吏熟视而叹惟愚无知妄谓非难祷于有神阴假其便不愆于素咸出幽赞大堤云横老葑席巻歴时未几功已过半嗣事告终来哲所缮神卒相之罔咈民愿肴酒之报我愧不腆尚飨颍州谒文宣王庙祝文轼以诸生遭遇入侍帷幄出典民社涖事之始祇见于学先圣先师实临之敬行所闻敢忘其旧尚飨谒诸庙祝文轼以侍臣出守承宣上意以民为本祇敬事神所以芘民涖事之始祇见祠下尚飨德音到州祭诸庙祝文维年月日具位苏轼谨以清酌庶羞之奠敢昭告于某神上清储祥宫成敷宥四海均福于下有诏守臣凡在秩祀罔不祇荐维神导和却沴保民无疆以称朝廷至仁之意尚飨祈雨迎张龙公祝文维元祐六年岁次辛未十月丙辰朔二十五日庚辰龙图阁学士左朝奉郎知颍州军州事苏轼谨请州学教授陈师道并遣承务郎迨以清酌庶羞之奠敢昭告于昭灵侯张公之神稽首龙公民所祇威德博而化能潜能飞食于颍人淮颍是依受命天子命服有辉为国庇民凡请莫违岁旱夏秋秋谷既微冬又不雨麦稿而腓闵闵农夫望岁畏饥并走羣望莫哀我欷于赫遗蜕灵光照帏惠肯临我言从其妃翿舞雩咏荐其洁肥雨雪在天公执其机游戏俛仰千里一麾被及淮甸三辅王畿积润滂流浃日不晞我率吏民鼓钟旄旗拜送于郊以华其归尚飨送张龙公祝文维元祐六年岁次辛未十一月乙酉朔十日甲午龙图阁学士左朝奉郎知颍州军州事兼管内劝农使轻车都尉赐紫金鱼袋苏轼谨以清酌庶羞之奠敢昭告于昭灵侯张公之神赫赫龙公甚武且仁赴民之急如谋其身有不应祈惟汝不䖍我自洗濯斋居诚陈旱我之罪勿移于民公顾听之如与我言玉质金相其重千钧惠然肯来期者四人眷此行宫为留浃辰再雨一雪既洽且均何以报之榜铭皆新诏公之德千亿万年惟师道迨复饯公还咨尔庶邦益敬事神尚飨立春祭土牛祝文三阳既应庶草将兴爰出土牛以戒农事丹青设象盖惟风俗之常耕获待时必有阴阳之助仰惟灵德佑我穑人尚飨谢晴祝文吏既不德致灾病民一雨一霁辄号于神风回雪止农事并作神则有功吏亦知怍冻馁之苏其赐不赀嗟我吏民为报之微尚飨祈雨僧伽塔祝文维元祐七年岁次壬申三月甲申朔十二日乙未龙图阁学士左朝奉郎新知扬州军州事充淮南东路兵马钤辖苏轼谨以香烛茶果之供敢昭先于大圣普照王之塔淮东西连岁不稔农末皆病公私并竭重以浙右大荒无所仰食望此夏田以日为岁大麦已秀小麦已孕时雨不至垂将焦枯凶丰之决近在旬日轼移守广陵所部十郡民穷为盗职所当忧才短德薄救之无由伏愿大圣普照王以解脱力行平等慈噫欠云雷咳唾雨泽救焚拯溺不待崇朝敬沥肝胆尚鉴听之尚飨定州谒诸庙祝文惟皇上帝分命羣祀降釐下土惟我元后临遣近臣镇抚一方幽明虽殊保民惟均涖事之始祇见祠下若赋政疵颣敢逃其罚雨旸以时疾疫不作亦窃有望于神尚飨谒文宣王祝文轼以诸生进位于朝入叅侍从出典方面涖事之始祇见庙下居敬行简以临其民轼虽不敏请事斯语尚飨北岳祈雨祝文维元祐九年岁次甲戌四月壬寅朔十六日丁巳端明殿学士兼翰林侍读学士左朝奉郎定州路安抚使兼马步军都总管知定州军州及管内劝农使轻车都尉赐紫金鱼袋苏轼敢以制币茶果清酌之奠敢昭告于北岳安天元圣帝都城以北燕蓟之南既徂岁而不登又歴时而未雨公私并竭农末皆伤麦将藁而禾未生民既流而盗不止丰凶之决近在浃辰沟壑之忧上贻当宁仰止乔岳食于朔方巻舒云霓唿吸雨霁若其安视小民之急何以仰符上帝之仁轼以短才谬膺重寄傥有罪以致旱宁降罚于微躬今者得请于朝斋居以祷旦夕是望吁夏而求雨我夏田兼致西成之富实兹边廪少寛北顾之忧拜赐以时敢忘其报尚飨立春祭土牛祝文敢昭告于勾芒之神木铎传音官师相儆土牛示候稼穑将兴敢徼福于有神庶保民于卒岁无作水旱以登麦禾尚飨春祈北岳祝文西起太行东属碣石南至于河皆神所食吏谨刑政农毕其力风雨时若则神之职方此东作敬荐其洁钖之丰岁以昭灵德尚飨春祈诸庙祝文天既佑民必期于无害农惟望岁敢请于有神愿疾沴之不兴庶风雨之时若敢忘旧典以报丰年尚飨祈雨诸庙祝文某神之灵去岁之秋民苦饥馑望此一麦以日为岁不雨弥月敢以病告与其救之于已竭不若起之于未枯敢冀有神时赐甘泽丰登之报我其敢忘尚飨定州辞诸庙祝文轼得罪于朝将适岭表虽以谪去敢不告行区区之心神所鉴听尚飨告文宣王祝文嗟嗟元王三代之英言不钩用于一君而为无穷之遗教身不宠利于一时而有不朽之余荣嗟嗟元王以道而鸣肆笔成书吐辞为经炳然不渝言若丹青乆而愈盈声非雷霆瞽者可以使剔目以核视瞶者可以使抉耳以犇惊奈何辙环天下卒老于行载空言于典籍示后世之仪刑囘狂澜于既倒支大厦于将倾揭日月之昭昭破阴氛之㝠㝠嗟乎一气之委和与万物之至精或为淮夷之蠙珠或为云汉之华星虽光辉之成彩未离乎散聚以流形岂若王之道德愈乆而弥明晔晔而华涵涵而停融而在天者为云汉之文章结而在地者为山岳之元灵诡然如龙翔鳯跃纯乎玉振而金声嗟嗟元王德博难名某奉王命俯临边城亩有滞穗境无交兵鸣玉载道纷袍在庭有践笾豆有丰粢盛敢用昭荐飨于克诚尚飨告颜子祝文志不行于时而能驱世以归仁泽不加于民而能显道以终身德无穷通古难其人惟公能之絶世离伦富贵不义视之如云饮止一瓢不忧其贫受教孔子门人益亲血食万世配享惟神敢不昭荐公乎有闻告五岳祝文相天以育物者五方之帝也配地以作镇者五岳之神也天为真君帝为真宰五岳者三公之象也某叨受朝寄出守藩土神不虐罚民有丰岁敢用告诚以谢灵贶秋赛祝文二首惟神聪明为民依庇宜秩典祀钦奉灵祠况农事之肈兴赖神灵之降宥一拜䝉惠已膺风雨之时百里有严将享秋冬之报又惟神光昭祀典幽赞化功享庙食以惟严垂介福而无爽属兹丰岁爰举旧规式陈蠲洁之仪冀报有年之庆杭州祷观音祈晴祝文三吴之灾连岁不稔尚赖朝廷之泽大分仓廪之陈乃眷疲羸仅免流殍今者淫雨弥月秋成半空永惟嗣岁之忧将有流离之惧我大菩萨行平等慈覩此衆生皆同赤子反雨旸于指顾化丰歉于斯须虽某等不德而召灾念斯民无辜而可悯愿兴慈率一拯含生谢观音晴祝文民无常心固何知于帝力天作淫雨当有感于佛慈慧光照临阴沴消复拯农工于沟壑寛吏责于简书某等共衔不报之恩愿颂难名之德恭驰梵宇少荐微诚祈晴祝文常平之政覩岁美恶操其嬴虚以驭农末秋谷未登已食其陈嗣岁之虞当敛其新迨兹秋旸载获载舂阴雨害之穑人罔功我发库泉以实高廪盍勅雨官遄止其霪既暵我场万杵皆作待此坻京援我沟壑不显大神雨霁在予匪民焉依其忍弗图谢晴祝文天作淫雨害于粢盛䝉神之休犹得中蒸薄奠匪报式昭厥诚祈雨祝文六月不雨乃时之常或霖或霪于稼则伤稼将有秋民饥所望某也不德守此一方罪在守臣无俾民殃人不能神易雨而旸神其听之庶乎降康谢雨祝文窃以农事告成旱魃为沴寖罹焦烁之害遂稽收刈之勤自非降灵大庇羣俗以下膏泽之赐庶有丰盈之期实神助之使然岂愚诚之能致是用特临神宇再欵睟容辄倾涓洁之诚仰答灵威之佑祈雪雾猪泉祝文噫嘻我民何辜于天不水则旱于今二年天未悔祸百日不雨雪不敛尘麦不盖土天子命我祷于山川侧闻此山神龙之渊躬拜稽首敢丐一勺得雪盈尺牲酒是酢祈雪祝文水旱辄求惟吏之羞有求不倦惟神之休乙夘之雪肤寸而已如燔舆薪救以勺水嘉肴旨酒既谢且祈愿终其赐盈尺为期祭勾芒神祝文夫帝出乎震神实辅之兹日立春农事之始将平秩于东作先恭授于人时乃出土牛以示早晚惟神其祐之春律既应农事将作爰出土牛以为耕候维尔有神实左右之雨旸以时螟螣不作以克有年敢忘其报祭佛陀波利祝文积雪始消阴沴再作小民无辜弊于饥寒草木昆虫悉罹其虐并走羣望祈而未报意雨霁有数非神得专惟我大士含法分无为不入尘数愿以大解脱力作不可思议事愍此无生豁然开明尽二月晦雨雪不作大拯羸饿以发信根此大布施实无限量惟大士念之祭常山神祝文吏实不德无以导迎顺气消复灾沴惟神之求神亦闵其不才而嘉其勤凡有告请靡所不答乃者有谒乎神即退之三日时雨周洽去城百里而近蝗独不生凡我吏民孰不归德于神然而一雨之后弥月不继百里之外蝝生如初岂神之能应于前不能应于后能䘏其近不能䘏其逺盖吏不称职政刑失中戾于民心以不能终神之赐而我州之民比岁饥殍凋残之余不复堪命若又不熟则流离之祸其莫知所止矣神之聪明其忍以吏不称职之所致而不卒救之欤今夏麦垂登而秋谷将稿若时赐霈泽驱攘虫灾以完我西成之资岁秋九月当与吏民复走庙下祭泗州塔祝文淮南东西连岁不稔士农皆病公私并竭重以浙右大荒无所仰食望此夏苗以日为岁大麦已秀小麦初孕时雨不至垂将焦枯丰凶之决近在旬日某移牧广陵所部十郡民穷为盗吏职所忧才短德薄救之无术伏愿大圣普照王以解脱力行平等慈噫欠风雷咳唾雨泽救焚拯溺不待崇朝敬沥肝胆尚矜听之某上承府檄旁採民言供奉安舆愿登法座伏愿江海贡润龙天㑹朝布为三日之霖适副一邦之望祷龙水祝文云布多峯日有焚空之势雨无破块人怀暍虐之忧虽屡叩于明灵终未怀于通感府主舍人存心为国俯念舆民燃香霭以祷祈对龙湫而恳望伏愿明灵敷感使雨泽以旁滋圣化荐臻致田畴之益济祈晴祝文均籴之法着于甲令视岁丰凶以驭重轻岁且中熟雨则害之如此失时公私交病神食此土民命系焉无俾歉荒以作神羞偈二十首灵感观音偈或问居士佛无不在云何僧荣所常供养观世音像独称灵感居士答言譬如静夜天清无云我目无病未有举头而不见月今此画像方其画时工适清净又此僧荣方供养时秉心端严不入诸相无有我人衆生夀者则观世音廓然自现尔时居士作此言已心开形解随其所得而说偈言夫物芸芸各升其英为天苍苍为日月星无在不在容光则明矧我大士渊兮净神妙湛生光即光为形亭亭空中靡所倚凭眷此幻身如鬼如氓生则囿物轩昂权衡地所不载而能空行灭则荡空附离四生不可控抟矧此亭亭涕泪请救搏颊顿缨如月下照着心寒清不因脩为得法眼净碎身微尘莫报圣灵无名和尚颂观音偈我观诸佛及菩萨皆以六尘作佛事虽有妙智如观音根性亦自闻思复佛子流荡无始劫未空言语文字性譬如多财石季伦知财为害不早散手挥金宝弃沟壑不如施与贫病者累累三百五十珠持与观音作缨络送夀圣聪长老偈佛说作止任灭是谓四病如我所说亦是诸佛四妙法门我今亦作亦止亦任亦灭灭则无作作则无止止则无任任则无灭是四法门更相扫除火出木尽灰飞烟灭如佛所说不作不止不任不灭是则灭病否即任病如我所说亦作亦止亦任亦灭是则作病否即正病我与佛说既同是法亦同是病昔维摩诘黙然无语以对文殊而舍利佛亦复黙然以对天女此二人者有何差别我以是知茍非其人道不虚行时长老聪师自筠来黄复归于筠东坡居士为说偈言珍重夀圣师听我送行偈愿闵诸有情不断一切法人言眼睛上一物不可住我谓如虚空何物住不得我亦非然我而不然彼义然则两皆然否则无然者朱夀昌梁武懴赞偈我观世间诸得道者多因苦恼苦恼之极无所告诉则唿父母父母不闻仰而唿天天不能救则当归命于佛世尊佛以大悲方便开示令知诸苦以爱为本得爱则喜犯爱则怒失爱则悲伤爱则惧而此爱根何所从生展转观察爱尽苦灭得安乐处诸佛亦言爱别离苦父母离别其苦无量于离别中生离最苦有大长者曰朱夀昌生及七岁而母舍去长大怀思涕泣追求刺血写经礼佛忏悔四十余年乃见其母念报佛恩欲度衆苦观诸教门切近周至莫如梁武所说忏悔文既繁重旨亦渊秘一切衆生有不能了乃以韵语谐诸音律使一切人歌咏赞叹获福无量时有居士蜀人苏轼见闻随喜而说偈曰长者失母常自念言母本生我我生母去有我无母不如无我誓以此身出生入死母若不见我亦随尽在衆人中犹如狂人终日皇皇四十余年乃见其母我初不记母之长短大小肥瘠云何一见便知是母母子天性自然㝠契如磁石鍼不谋而合我未见母不求何获既见母已即无所求诸佛子等歌咏忏文既忏罪已当求佛道如我所说作求母观玉石偈嘻嘻呀呀三伏中草木生烟地生火遗君玉石百有八愿君置之白石盆注以碧芦井中泉遣君肝肺凉如水热恼既除心自定当观热相无去来寒至折胶热流金是我法身一唿吸寒人者冰热者火冰火初不自寒热一切世间我四大毕竟谁受寒热者愿以法水浸摩尼当观此石如瓦砾地狱变相偈我闻吴道子初作酆都变都人惧罪业两月罢屠宰此画无实相笔墨假合成譬如说食饱何从生怖汗乃知法界性一切惟心造若人了此言地狱自破碎十二时中偈十二时中常切觉察遮箇是什么十二月二十日自泗守席上回忽然梦得箇消息乃作偈曰百滚油铛里恣把心肝煠遮箇在其中不寒亦不热似则是似则未是不唯遮箇不寒热那箇也不寒热咄甚呌做遮箇那箇无相庵偈出庵见庵入庵见圆问此圆相何所因起非土非木亦非虚空求此圆相了不可得乃至无有无有亦无是中有相名大圆觉是佛心也是诸魔种送海印禅师偈海印禅师纪公将赴峨眉往别太子少保赵公于三衢公以三诗赠行复枉道过某于齐安亦求一偈公以元臣大老功成而归某以非才窃禄得罪而去禅师道眼了无分别迺知法界海惠照了万殊大小从横不相留碍直从巴崃逢僧晏道到东坡别纪公当时半破峨眉月还在平羌江水中请以此偈附于三诗之末南屏激水偈水激之高如所从来屈伸杓报尽而止止不先平于以观法观藏真画布袋和尚像偈拄杖指天布袋着地掉却数珠好一觉睡木峰偈元丰七年腊月朔日东坡居士过临淮谒普照王塔过襄师房观所藏佛骨舍利舍山木一峯供养乃说偈言枵然无根生意永断劫火洞然为君作炭寒热偈今岁大热八十余日物我同病是热非虚方其热时谓不复凉及其既凉热复安在凡此寒热更相显见热既无有凉从何立今我又复认此为凉后日更凉此还是热毕竟寒热为无为有如此分别皆是衆生客尘浮想以此为达无有是处使谓为迷则又不可如火烧木从木成炭从炭成灰为灰不已了无一物当以此偈更问子由仆在黄州戏书为江夏李乐道持去后七年复相见京师出此书茫然如梦中语也元祐戊辰六年三月三日佛心鑑偈轼第三子过蓄乌铜鑑圜径数寸光明洞澈元丰八年十一月二日游登州延洪禅院院僧文泰方造释迦文像乃舍为佛心鑑且说偈云鉴中面像热时炎无我无造无受者心花发明照十方还度如是常沙衆戏答佛印偈百千灯作一灯光尽是恒沙妙法王是故东坡不敢惜借君四大作禅牀养生偈闲邪存诚练气养精一存一明一练一清清明乃极丹元乃生坎离乃交梨枣乃成中夜危坐服此四药一药一至到极则处几费千息闲之廓然存之卓然养之郁然炼之赫然守之以一成之以乆功在一日何迟之有易曰闲邪存其诚详味此字知邪中有诚无非邪者闲亦邪也至于无所闲乃见其诚者幻灭灭故非幻不灭送僧应託偈苏夀明巢谷僧应託与东坡居士皆眉人也㑹于黄岗将之庐山作偈送之一般口眼两般肠肚认取乡人闻早归去王晋卿前生图偈王晋卿得破墨三昩又尝闻祖师第一义故画邢和璞房次律论前生图以寄其高趣东坡居士既作破琴诗记梦异矣复说偈言前梦后梦真是一此幻彼幻非有二正好长松水石间更忆前身后身事东坡居士过龙光求大竹作肩舆得两竿时南华珪首座方受请为此山长老乃留一偈院中须其至授之以为他时语録中第一问斫得龙光竹两竿持归岭北万人看竹中一滴曹溪水涨起西江十八滩南华长老宠示四颂事忙只还一偈宿业相纒四十年常行八棒十三禅今着衲衣归玉局可怜化作五通仙东坡全集巻九十九东坡全集卷一百钦定四库全书东坡全集巻一百宋蘓轼撰杂文一十八首明正世俗之患患在悲乐不以其正非不以其正其所取以为正者非也请借子以明其正子之失官有为子悲如子之自悲者乎有如子之父兄妻子之为子悲者乎子之所以悲者惑于得也父兄妻子之所以悲者惑于爱也惟不与于已者则不惑亦不悲夫惑则悲不惑则不悲人宜以惑者为正欤抑将以不惑者为正欤以不惑者为正则不悲者正也然子亦有所乐者曰吾之所以为吾者岂以是哉虽失是其所以为吾者犹存则吾犹可乐焉已而不乐又从而悲之则亦不忍夫天下之凡爱我者之悲而不释夫天下之凡恶我者之喜也夫爱我而悲恶我而喜是知我之粗也乐其所以为吾者存是自知之深也人不以自知之深为正而以知我之粗者为正是得为正也欤故吾愿为子言其正子将终身乐而不悲诗云优哉游哉聊以卒岁慎改窜近世人轻以意改书鄙浅之人好恶多同故从而和之者衆遂使古书日就讹舛深可忿疾孔子曰吾犹及史之阙文也自予少时见前軰皆不敢轻改书故蜀本大字书皆善本蜀本荘子云用志不分乃疑于神此与易隂疑于阳礼使人疑汝于夫子同今四方本皆作凝陶潜诗採菊东篱下悠然见南山採菊之次偶然见山初不用意而境与意㑹故可喜也今皆作望南山杜子美云白鸥没浩荡万里谁能驯葢灭没于烟波间耳而宋敏求谓予云鸥不善没改作波字二诗改两字便觉一篇神气索然也舍铜龟子文苏州报恩寺重造古塔诸公皆舍所藏舍利予无舍利可舍独舍盛舍利者敬为四恩三有舍之故人王頥为武功宰长安有脩古塔者发旧葬得之以遗予予以藏私印成壊者有形之所不免而以藏舍利则可以乆存藏私印或以速壊贵舍利而贱私印乐乆存而悲速壊物岂有是哉予其并舍之日喻生而眇者不识日问之有目者或告之曰日之状如铜槃扣槃而得其声他日闻钟以为日也或告之曰日之光如烛扪烛而得其形他日揣籥以为日也日之与钟籥亦逺矣而眇者不知其异以其未尝见而求之人也道之难见也甚于日而人之未逹也无以异于眇逹者告之虽有巧譬善导亦无以过于槃与烛也自槃而之钟自烛而之籥转而相之岂有既乎故世之言道者或即其所见而名之或莫之见而意之皆求道之过也然则道卒不可求欤苏子曰道可致而不可求何谓致孙武曰善战者致人不致于人子夏曰百工居肆以成其事君子学以致其道莫之求而自至斯以为致也欤南方多没人日与水居也七岁而能涉十岁而能浮十五而能没矣夫没者岂茍然哉必将有得于水之道者日与水居则十五而得其道生不识水则虽壮见舟而畏之故北方之勇者问于没人而求其所以没以其言试之河未有不溺者也故凡不学而务求道者北方之学没者也昔者以声律取士士杂学而不志于道今者以经术取士士求道而不务学渤海吴君彦律有志于学者也方求举于礼部作日喻以告之问养生余问养生于吴子得二言焉曰和曰安何谓和曰子不见天地之为寒暑乎寒暑之极至于折胶流金而物不以为病其变者微也寒暑之变昼与日俱逝夜与月并驰俯仰之间屡变而人不知者微之至和之极也使此二极者相寻而狎至则人之死乆矣何谓安曰吾尝自牢山浮海逹于淮遇大风焉舟中之人如附于桔橰而与之上下如蹈车轮而行反逆眩乱不可止而吾饮食起居如他日吾非有异术也惟莫与之争而听其所为故凡病我者举非物也食中有蛆人之见者必呕也其不见而食者未尝呕也请察其所从生论八珍者必嚥言粪秽者必唾二者未尝与我接也唾与嚥何从生哉果生于物乎果生于我乎知其生于我也则虽与之接而不变安之至也安则物之感我者轻和则我之应物者顺外轻内顺而生理备矣吴子古之静者也其观于物也审矣是以私识其言而时省观焉怪石供禹贡青州有铅松怪石觧者曰怪石石似玊者今齐安江上往往得美石与玉无辨多红黄白色其文如人指上螺清明可爱虽巧者以意绘画有不能及岂古所谓怪石者耶凡物之丑好生于相形吾未知其果安在也使世间石皆若此则今之凡石复为怪矣海外有形语之国口不能言而相喻以形其以形语也㨗于口使吾为之不已难乎故夫天机之动忽焉而成而人真以为巧也虽然自禹以来怪之矣齐安小儿浴于江时有得之者戏以饼饵易之既乆得二百九十有八枚大者兼寸小者如枣栗菱芡其一如虎豹首有口鼻眼处以为羣石之长又得古铜盆一枚以盛石挹水注之粲然而庐山归宗佛印禅师适有使至遂以为供禅师尝以道眼观一切世间混沦空洞了无一物虽夜光尺璧与瓦砾等而况此石虽然愿受此供灌以墨池水强为一笑使自今以往山僧野人欲供禅师而力不能办衣服饮食卧具者皆得以净水注石为供盖自苏子瞻始时元丰五年五月黄州东坡雪堂书后怪石供苏子既以怪石供佛印佛印以其言刻诸石苏子闻而笑曰是安所从来哉予以饼易诸小儿者也以可食易无用予既足笑矣彼又从而刻之今以饼供佛印佛印必不刻也石与饼何异参寥子曰然供者幻也受者亦幻也刻其言者亦幻也夫幻何适而不可举手而示苏子曰拱此而揖人人莫不喜㦸此而詈人人莫不怒同是手也而喜怒异世未有非之者也子诚知拱㦸之皆幻则喜虽存而根亡刻与不刻无不可者苏子大笑曰子欲之耶乃亦以供之凡二百五十并二石槃云太息送秦少章孔北海与曹公论盛孝章云孝章实丈夫之雄者也游谈之士依以成声今之少年喜谤前軰或讥评孝章孝章要为天下重名九牧之人所共称叹吾读至此未尝不废书太息也曰嗟乎英伟竒逸之士不容于世俗也乆矣虽然自今观之孔北海盛孝章犹在世而向之讥评者与草木同腐乆矣昔吾举进士试于礼部欧阳文忠公见吾文曰此我軰人也吾当避之方是时士以剽裂为文聚而见讪且讪公者所在成市曽未数年忽然若潦水之归壑无复见一人者此岂复待后世哉今吾衰老废学自视缺然而天下士不吾弃以为可以与于斯文者犹以文忠公之故也张文潜秦少游此两人者士之超逸絶尘者也非独吾云尔二三子亦自以为莫及也士骇于所未闻不能无异同故纷纷之言常及吾与二子吾䇿之审矣士如良金美玉市有定价岂可以爱憎口舌贵贱之欤少游之弟少章复从吾游不及朞年而论议日新若将施于用者欲归省其亲且不忍去呜唿子行矣归而求诸兄吾何加焉作太息一篇以饯其行使藏于家三年然后出之药诵嵇中散作幽愤诗知不免矣而卒章乃曰采嶶山阿散发巖岫永啸长吟頥性养夀者悼此志之不遂也司马景王既杀中散而悔使悔于未杀之前中散得免于死者吾知其扫迹灭景于人世如脱兔之投林也采薇散髪岂其所难哉孙真人着大风恶疾论曰神仙传有数十人皆因恶疾而得仙道何者割弃尘累懐颍阳之风所以因祸而取福也吾始得罪迁岭表不自意全既逾年无后命知不死矣然旧苦痔至是大作呻唿几百日地无医药有亦不效道士教吾去滋味絶薰血以清净胜之痔有虫馆于吾后滋味薰血既以自养亦以养虫自今日以往旦夕食淡麫四两犹复念食则以胡麻伏苓麨足之饮食之外不啖一物主人枯藁则客自弃去尚恐习性易流故取中散真人之言对病为药使人诵之日三曰东坡居士汝忘逾年之忧百日之苦乎使汝不幸而有中散之祸伯牛之疾虽欲採薇散发岂可得哉今食麻麦伏苓多矣居士则歌以荅之曰事无事之事百事治兮味无味之味五味备兮伏苓麻麦有时而匮兮有则食无则已者与我无既兮呜唿噫噫馆客不终以是为愧兮补龙山文丙子重九客有言桓温龙山之㑹风吹孟嘉帽落温遣孙盛嘲之嘉作觧嘲文辞超卓四坐叹伏恨今世不见此文予乃戏为补之曰征西天府重九令节驾言龙山燕凯羣哲壶歌雅奏缓带轻帢胡为中觞一笑粲发楩楠竞秀榆柳独脱骥騄交骛驽蹇先蹶楚狂醉乱陨帽莫觉戎服囚首枯颅茁发维明将军度量闳逹容此下士颠倒冠韈宰夫扬觯兕觥举罚请歌相䑕以侑此爵吾闻君子蹈常履素晦明风雨不改其度平生丘壑散髪箕踞坠车天全颠沛何惧腰适忘带足适忘履不知有我帽复奚数流水莫系浮云暂寓飘然随风非去非取我冠明月被服寳璐不缨而结不簮而附歌诗宁择请歌相䑕罚此陋人俾出童羖东坡酒经南方之氓以糯与粇杂以卉药而为饼嗅之香嚼之辣揣之枵然而轻此饼之良者也吾始取麫而起肥之和之以姜液烝之使十裂绳穿而风戾之愈乆而益悍此麴之精者也米五斗以为率而五分之为三斗者一为五升者四三斗者以酿五升者以投三投而止尚有五升之赢也始酿以四两之饼而每投以二两之麴皆泽以少水取足以散觧而匀停也酿者必瓮按而并泓之三日而并溢此吾酒之萌也酒之始萌也甚烈而微苦葢三投而后平也凡饼烈而麴和投者必屡尝而增损之以舌为权衡也既溢之三日乃投九日三投通十有五日而后定也既定乃注以斗水凡水必熟而冷者也凡酿与投必寒之而后下此炎州之令也既水五日乃篘得二斗有半此吾酒之正也先篘半日取所谓赢者为粥米一而水三之揉以饼麴凡四两二物并也投之糟中熟撋而再酿之五日压得斗有半此吾酒之少劲者也劲正合为四斗又五日而饮则和而力严而不勐也篘絶不旋踵而粥投之少留则糟枯中风而酒病也酿乆者酒醇而丰速者反是故吾酒三十日而成也罪言吾闻肉食之忧非藿食者所宜虑也府居之谋非巷居者所宜处也分之所不及义之所弗出也义之所弗出利之所不释也犯义者惑维卒不自克作罪言万夫之望万夫所依匪才尚之而量包之丘山之憾一笑可散芥蔕之讐千河不収呜唿宁汝容汝岂汝不可神之听之终和而同乎乘人之气决人易耳觧忮触猜是惟艰哉水激则旱其伤淫夷矢激则逺行将安追呜唿佐涉者湍佐鬬者唿柴不立其愚乃可以湏爱心之偏其辞溢妍恶心之厚其辞溢丑惟仁人之言爱恶两捐广大恬愉上通于天呜唿善言未升贫客瞰门曷以寿我公侯承之天道好还莫适后先人事喜复无常倚伏前之所是事定而偷今之所是后当焉如呜唿祸不在先亦不在人还隐其心有万其全疾恶过义美恶易位矫枉过直美恶同则如食宜饇餍则为度如酌孔取剧则荒舞呜唿乃隂乃阳神理所藏一弛一张人道之常论文吾文如万斛泉源不择地皆可出在平地滔滔汩汩虽一日千里无难及其与石山曲折随物赋形而不可知也所可知者常行于所当行常止于不可不止如是而己矣其他虽吾亦不能知也记讲筵秘书监侍讲傅尧俞始召赴资善堂对迩英阁尧俞致谢上遣人宣召曰卿以博学参预讲筵宜尊所闻以辅不逮尧俞讲毕曲谢上复遣人宣谕卿讲义渊博多所发挥良深嘉叹是日上读三朝寳训至天禧中有二人犯罪法当死真宗皇帝恻然怜之曰此等安知法杀之则不忍舍之则无以励衆乃使人持去笞而遣之以斩讫奏又祀汾隂日见一羊自掷道左怪问之曰今日尚食杀其羔真宗惨然不乐自是不杀羊羔资政殿学士韩维读毕因奏言此特真宗皇帝小善耳然推其心以及天下则仁不可胜用也真宗自澶渊之役却敌之后十九年不言兵天下富其源葢出于此昔孟子论齐王不忍杀觳觫之牛以为是心足以王今恩足以及禽兽而不及于百姓岂不能哉葢不为耳外人皆云皇帝陛下仁孝发于天性每行见昆虫蝼蚁违而过之且勅左右勿践履此亦仁术也臣愿陛不推此心以及百姓则天下幸甚某时为右史奏曰臣今月十五日侍迩英殿窃见资政殿学士韩维因读三朝寳训至真宗皇帝好生恶杀因论皇帝陛下在宫中不忍践履蝼蚁其言深切可以推明圣徳益增福寿臣沗备位右史谨书其事于册又録一本上进意望陛下采鉴无忘此心以广好生之徳臣无任大愿天华宫天华宫在罗浮山之西苏轼曰南汉主建有甘露羽盖等亭云华阁命中书舍人钟有章作记初南汉主梦神人指罗浮山之西去延祥寺西北有两峰相叠一洞对流可以为宫访之得其地又梦金龙起于宫所遂改为黄龙洞此地即葛仙西庵至宋朝革命四方僭叛以次诛服刘氏惧焉将欲潜遁罗浮为狡兎之穴又命于增江水口凿濠通山往来山洞仓卒为航舟之计开寳四年乃始归命则知刘氏为寳宫于山间无事则为临赏之乐警急则为逋逃之所其计窘矣钖杖泉钖杖泉在罗浮寳积寺即景泰禅师卓钖之地亦谓之卓钖泉苏轼曰予昔自汴入淮泛江泝汉归蜀饮江淮水葢弥年既至觉井水腥澁百余日然后安之以此知江之甘于井也审矣予来岭外自扬子江始饮江水及至南康江益清驶水益甘则又知南江贤于北江也近度岭入清逺崃水色如碧玉味亦益胜今日游罗浮酌景泰禅师钖杖泉则清逺水又在下矣岭外惟惠人喜鬬茶此水不虚出也白水山白水山在象头南苏轼曰罗浮之东麓也有悬泉百仞山八九折折处辄为潭深者缒石四五丈不能及旁有巨人数十谓之佛迹巖巖西故有院亦曰佛迹县榜先朝值边庭懐服兵革寖息而又体质㳟俭在位四十有二年宫室苑囿无所益故民无暴赋横徭而生齿岁登垦田日广至于法令则去苛惨尚寛简守令则进贤良退贪残牛酒以礼髙年粟帛以旌孝行广惠以廪惸独寛恤以省力役除身丁之筭弛盐榷之利故能道迎休祥年糓登衍其裕民之徳固已浃肌肤而沦骨髓矣然犹慊然忧下民之疾疹无良剂以全济于是诏太医集名方曰简要济衆凡五巻三䇿镂板模印以赐郡县俾人得传録用广拯疗意欲钖以康宁之福跻以仁夀之域己而县与律令同藏殆逾一纪穷逺之民或莫闻知圣泽壅而不宣吏之罪也乃书以方版揭之通㑹不独流传民间痊疴愈疾亦欲人人知上恩也后之君子傥不以是为诮嵗一检案之使无遗毁焉嘉祐七年正月日拟作二首代侯公说项羽辞汉与楚战败于彭城太公间走见获于楚项羽常置军中以为质汉王遣辩士陆贾説项羽请之不听后遣侯公羽许之遂归太公侯公之辩过陆生矣而史阙其所以説羽之辞遂探其事情以补之作代侯公説项羽辞汉王四年遣辩士陆贾东説项王请还太公项羽弗听贾还汉王不怿者累日左右计无所出侯公在军中而未知名乃超进而言曰秦为无道荼毒天下戮人之父刑人之子如刈草菅大王奋不顾身建大义除残贼为万民请命今秦氏已诛天下且定民之父子室家皆得保完以相守也其庆大矣宜与太公享万岁无穷之欢不幸太公拘于强雠以重大王夙夜之忧臣闻主忧臣辱主辱臣死大王诸臣未有输忠出竒以还太公之属车蹈义死节以折项羽之狼心者臣恐天下有以议汉为无人矣此臣等之罪也臣愿先即辱国之诛汉王嘻嚱曰吾惟不孝不武而太公暴露拘辱于楚者三年矣吾重念天下大计未获即死之此吾所以早夜痛心疾首东向而不忘也顾为之奈何侯公曰臣虽不敏愿大王假臣革车一乘骑卒十人臣朝驰至楚壁而暮与太公骖乘而归可乎汉王慢骂曰腐儒何言之易也夫陆贾天下之辩士吾前日遣之智穷辞屈抱头䑕窜颠狈而归仅以身免若何言之易也侯公曰待人以必能者不能则䘮气倚事之必集者不集则挫心大王前日之遣贾也恃之为必能之人望之有必集之事今贾乃困辱而归是大王气䘮而心挫也宜有以深鄙臣也且大王一失任于陆贾乃遂惩艾以为无足使令也者是大王示太公之无还期待天下为无事也汉王曰吾岂忘亲者耶顾若无足以办此且项王隂忮不仁徒触其锋与之俱靡耳侯公曰昔赵平原君苦秦之侵欲结楚从也求其可与从适楚者二十人葢择于门下也食客数千得十九焉其一人无得也最下客毛遂请行平原君不择而与之俱卒至强楚廷叱其王而定从于立谈之间者毛遂功也日者赵王武臣见获于燕以其臣陈余张耳之贤择人请王往者十軰无一返者终于养卒请行朝炊未终乃与赵王同载而归此大王之所知者臣乃今日愿为大王之毛遂养卒大王何慊不辱平原余耳之听哉汉王曰善即饬车十乘骑卒百人以遣侯公侯公至楚晨扣军门谒项王曰臣闻汉王之父太公为俘囚臣窃庆大王获所以胜于汉者前日汉王遣使请之而大王不与至将烹焉臣窃弔大王似不䘏楚矣项王嗔目大怒叱侯公曰若自荐死乃欲为而主行説以侥倖也且吾亲与人角而获其父固将甘心焉今乃言无䘏者何也侯公曰臣以区区之身备汉之使而有谒于大王故大王以臣为汉游説而忘忠楚也大王试幸听之使其言有可用则楚汉之大利两君之至欢岂臣之私幸也使其言无可用则臣徐蹈鼎镬以从太公之烹葢未晩也项王曰太公之不得归必矣若将何言侯公曰夫汉王失职怏怏而西因思归之士収豪杰之伍举梁汉之师下巴蜀之粟并三秦定齐魏日引而东以与大王决一旦之命大王视其志固将一天下朝诸侯建七庙定大号为万世基业耶抑将区区狥匹夫之节为曾参之孝而已者耶且连兵带垒与楚百战以决雌雄乃有天下三分之二大王军覆将死自救不暇凡所以运竒决敌为大王之勍敌者在汉王与诸将了事耶抑太公实为之也耶虽庸人孺子固知之然则太公独一亡似人耳不足为楚汉之轻重大王幸掳获之而祸福实系焉视其用之何如耳得所以用而用之者强失所以用而用之者亡茍为失其所用未若不获之为善也大王所以乆拘而不归者固以要之诚是也且要而能致之则权在我要而不能致则权在人权之所在以战必克则要者名也归者实也大王茍不得志于名当速収效于实无为两失而自遗其患是以臣窃为大王慎惜此举也大王固尝置之爼上而命之矣彼报之曰必欲烹之愿分羹焉且父子相爱之情岂相逺哉方汉王窘于彭城二子同载推堕捐之弗顾也安知其视父不与子同也太公之囚楚者三年矣彼诚笃于爱父固将捐兵解甲膝行顿颡楚之辕门为之请一旦之命今励士方力督战方急无一日而忘与楚从事此其志在天下无以亲为也大王今不归之以収其实将乆留之以执其名故曰似不䘏楚也项王怒气少息徐曰顾吾所雠者汉王尔其父何与耶且汉王亲以其身投吾掌握者数矣我常易而释之今乃曰东向必欲亡楚而后已故吾深雠之欲葅醢其父聊快于一时况与之归耶侯公曰辱大王幸赐听臣臣请言其不可者夫首建大义诛暴秦者惟楚世为贤明显名于天下者惟楚天下豪杰乐从而争赴者惟楚披坚执鋭为士卒先所向摧靡莫如大王兵强将武百战百胜莫如大王诸侯畏惧惟所号令莫如大王割地据国连城数十莫如大王大王持此数者以令天下朝诸侯建大号何待于今然而为之八年智穷兵败土疆日促反为汉雌大王尝自知其所以失乎项王曰吾诚每不自知如公言焉公试论吾所以失者侯公曰大王知夫博者事乎夫财均则气均气均则敌偶然后胜负之势决于一时今大王求与汉博方布席徒手未及投地而骤以已资推遗之己而财索气竭徒手而校之则大王之胜势去矣夫仁义礼智所以取天下之资而制敌之具也大王乃弃资委具以为无所事以故汉皆获而収执之此所以自引而东视大王如无也项王曰何谓弃资委具侯公曰夫秦民之不聊生乆矣汉王之入闗也秋毫无所犯觧秦之罟约法三章民大庆悦惟恐其不王秦也大王之至燔烧屠戮酷甚于秦秦人失望何以为仁大王始与诸侯受约懐王先入闗者王之汉王出万死不顾一生之计叩闗决战降俘其主以待大王而大王背约迁之南郑何以为信大王以世为楚将方举大义不立其后无以令天下遂共立懐王而禀听之及天下且定乃阳尊为帝而放杀之何以为义以范增之忠陈平之智韩信之勇皆人杰争天下者视此三人为之存亡然而增死于疑平信去而不用何以为智是以汉王于其入闗也天下归其仁其还定三秦也天下归其信为义帝缟素也天下归其义其用平信也天下归其智此四者大王素有之资可畜之具惟其委弃而不用故汉皆得而収执之是以大王未得所以税驾也方今之势汉王者髙资富室也大王者窭人也天下者市人也市人不趋窭人而趋髙资富室明矣然则大王今日之资恃有一太公尔天所以相楚也今不归之以伸区区之信义纾旦夕之急臣恐汉人怒气益奋战士倍我是大王又以其资遗汉且将索然而为穷人矣此臣所以为大王寒心也夫制人之与见制于人克人之与见克于人岂同日而语哉愿大王熟计之项王曰孤所以恩汉者亦至矣然去辄背我今其父在此犹日急鬬诚一旦归之徒益其气尔侯公曰不然臣闻懐敌者强怒敌者亡大王于汉有足懐而制之乃欲怒而鬬之臣意天溺大王之衷将遂孤楚矣大王诚惠辱一介之使䕶太公且致言汉王曰前日太公播越于外羇旅敝军获侍盥沐者三年于兹而君王方深督过之是以下国君臣未敢议太公之归今君王勅驾迎之孤恐乆稽君王旦暮问安侍膳之欢敢不承令敬遣下臣卫送太公之属车以还行宫孤亦愿自今之日与君王捐忿与瑕继平昔之欢君王有以报不谷者皇天后土实与闻之如此而汉不觧甲罢兵以荅大义则曲在彼矣大王因之号令士卒以趋汉王此秦所以获晋惠公也今大王不辱听臣臣无所受命而归汉王固将恸哭于军曰楚之雠我者深矣使者再返而太公不归矣且号为举大义除残贼拯万民终之有不共戴天之雠何面目以视天下今日之事有楚无汉有汉无楚吾将前死楚军不返顾矣汉王持此感怒士心整甲而趋楚军此伍子胥所以鞭平王之尸也项王曰善吾听公姑无烹公第还语而王令罢兵吾今归之矣侯公曰此又不可夫智贵乎早决勇贵乎必为早决者无后悔必为者无弃功王陵楚之骁将也一旦亡去汉大王拘执其母将以还陵也而其母慷慨对使者为陵陈去就之义勅陵无还遂伏剑而死故天下皆贤智其母而莫不哀其死也今太公幽囚郁抑于大王之军乆矣今闻使者再返而大王无意幸赦还之臣窃意其变生于无聊不胜恚辱之积一旦引决以蹈陵母之义则大王悔恐自失虽欲回汉军之锋不可得矣臣闻来而不可失者时也蹈而不可失者机也方今大王粮匮师老无以支汉而韩信之军乘胜之锋亦且至矣大王虽欲解而东归不可得矣臣愿大王因其时而用其机急归太公与汉王约中分天下割鸿沟以西为汉以东为楚大王解甲登坛建号东帝以抚东方之诸侯亦休兵储粟以待天下之变汉王老且厌兵尚何求哉固将世为西藩以事楚矣项王大悦听其计引侯生为上客召太公置酒髙㑹三日而归之太公吕后既至汉王大悦军皆称万岁即日封侯公平国君曰此天下辩士所居倾国者故号平国君焉拟孙权荅曹操书权白孟徳足下辱书开示祸福使之内杀子布外擒刘备以自効书辞勤欵若出至诚虽三尺童子亦晓然知利害所在矣然仆懐固陋敢略布昔田横齐之遗虏汉髙祖释郦生之憾遣使海岛谓横来大者王小者侯犹能以力自刭不肯以身辱于刘氏韩信以全齐之地束手于汉而不能死于牖下自古同功一体之人英雄豪杰之士世乱则借以剪伐承平则理必猜疑与其受韩信之诛岂若死田横之节也哉仆先将军破虏遭汉陵夷董卓僣乱焚烧宗庙发掘陵寝故依袁术以举义师所指城邑响应天下思得董卓而食之不厌不幸此志未遂而无禄早世先兄伯符嗣命驰驱锋镝周旋江汉岂有他哉上以雪天子之耻下以毕先将军之志耳不意袁术亦僭位号汚辱义师又闻诸君各盗名字伯符提偏师进无所归退无所守故资江东为之业耳不幸有荆轲舞阳之变不以权不肖使统士卒以卒先臣之志仆受遗以来卧薪尝胆悼日月之逾迈而叹功名之不立上负先臣未报之忠下沗伯符知人之明且权先世以徳显于吴权若效诸君有非常之志纵不䝉显戮岂不坠其家声耶汉自桓灵以来上失其道政出多门宦官之乱才息董卓之祸复兴傕汜未诛袁刘割据天下所恃惟权与公及刘备三人耳比闻卓已鲸鲵天子反正仆意公当扫除余孽同奖王室上助天子与宗庙社稷之灵退守藩国无失春秋朝觐之节而足下乃有欺孤之志威挟天子以令天下妄引厯数隂构符命昔笑王莽之愚今窃叹足下蹈覆车也仆与公有婚姻之旧加之同好相求然自闻求九钖纳椒房不惟同志失望天下甚籍籍也刘备之兵虽少然仆观其为人雄材大畧寛而有容拙于攻取巧于驭人有汉髙祖之余风辅以孔明未可量也且以忠义不替曩昔仆以为今海内所望惟我二人耳仆之有张昭正如备之孔明左提右挈以就大事国中文武之事尽以委之而见教杀昭与备仆岂病狂也哉古谚有之辅车相依唇亡齿寒仆与刘备实有唇齿相须之势足下所以不能取武昌又不能到成都者吴蜀皆存也今使仆取蜀是吴不得独存也蜀亡呉亦随之矣晋以垂棘屈产假道于虞以伐虢夫㓕虢是所以取虞虞以不知故及祸足下意何以异此古人有言曰白首如新倾葢如故言以身託人必择所安孟徳视仆岂惜此尺寸之土者哉特以公非所託故也荀文若与公共起艰危一旦劝公让九钖意便憾使卒忧死矧仆与公有赤壁之隙虽复尽释前憾然敢必公不食斯言乎今日归朝一匹夫耳何能为哉纵公不见害交锋两阵之间所杀过当今其父兄子弟实在公侧怨雠多矣其能安乎季布数窘汉王及即位犹下三族之令矧足下记人之过忘人之功不肯忘文若于九钖其肯赦仆于赤壁乎孔文举与杨徳祖海内竒士足下杀之如皂𨽻岂复有爱于权天下之才在公右者即害之矣一失江东岂容复悔耶甘言重币幸勿复再东坡全集巻一百东坡全集卷一百一钦定四库全书东坡全集巻一百一宋蘓轼撰志林五十五条记游余自海康适合浦连日大雨桥梁大壊水无津涯自兴廉村浄行院下乘小舟至官寨闻自此西皆涨水无复船或劝乘蜑并海即白石是日六月晦无月碇宿大海中天水相接星河满天起坐四顾太息吾何数乘此险也己济徐闻复厄于此乎稚子过在旁鼾睡唿不应所撰书易论语皆以自随而世未有别本抚之而叹曰天未欲使从是也吾軰必济已而果然七月四日合浦记时元符三年也到杭州一游龙井谒辨才遗像仍持宻云团为献龙井孤山下有石室室前有六一泉白而甘当往一酌湖上寿院竹极伟其傍智果院有参寥泉及新泉皆甘冷异常当时往一酌仍寻参寥子妙总师之遗迹见颕沙弥亦当致意灵隐寺后髙峰塔一上五里上有僧不下三十余年矣不知今在否亦可一往元丰六年十月十二日夜觧衣欲睡月色入戸欣然起行念无与乐者遂至承天寺寻张懐民亦未寝相与步于中庭庭下如积水空明水中藻荇交横葢竹栢影也何夜无月何处无竹但少闲人如吾两人耳黄州东南三十里为沙湖亦曰螺师店予买田其间因往相田得疾闻麻桥人龎安甞善医而聋遂往求疗安常虽聋而颕悟絶人以纸画字书不数字辄深了人意余戏之曰余以手为口君以眼为耳皆一时异人也疾愈与之同游清泉寺寺在蕲水郭门外二里许有王逸少洗笔泉水极甘下临兰溪溪水西流余作歌云山下兰芽短浸溪松间沙路浄无泥萧萧暮雨子规啼谁道人生无再少君看流水尚能西休将白发唱黄鸡是日剧饮而归吾昔自杭移髙宻与杨元素同舟而陈令举张子野皆从余过李公择于湖遂与刘孝叔俱至松江夜半月出置酒垂虹亭上子野年八十五以歌词闻于天下作定风波令其略云见説贤人聚吴分试问也应傍有老人星坐客懽甚有醉倒者此乐未甞忘也今七年耳子野孝叔令举皆为异物而松江桥亭今歳七月九日海风架潮平地丈余荡尽无复孑遗矣追思曩时真一梦耳元丰四年十二月十二日黄州临臯亭夜坐书绍圣元年十月十二日与㓜子过游白水佛迹院浴于汤池热甚其源殆可熟物循山而东少北有悬水百仞山八九折处辄为潭深者磓石五丈不得其所止雪溅雷怒可喜可畏水厓有巨人迹数十所谓佛迹也暮归倒行观山烧火甚俯仰度数谷至江山月出击汰中流掬弄珠璧到家二皷复与过饮酒食余甘煑菜顾影頺然不复甚寐书以付过东坡翁仆初入庐山山谷竒秀平生所未见殆应接不暇遂发意不欲作诗已而见山中僧俗皆云苏子瞻来矣不觉作一絶云芒鞵青竹杖自挂百钱游可怪深山里人人识故侯既自哂前言之谬又复作两絶云青山若无素偃蹇不相亲要识庐山面他年是故人又云自昔忆清赏初游杳霭间如今不是梦真箇是庐山是日有以陈令举庐山记见寄者且行且读见其中云徐凝李白之诗不觉失笑旋入门先寺主僧求诗因作一絶云帝遣银河一𣲖垂古来惟有谪仙辞飞流溅沫知多少不与徐洗恶诗往来山南地十余日以为胜絶不可胜谈择其尤者莫如漱玉亭三崃桥故作此二诗最后与总老同游西林又作一絶云横看成岭侧成峰到处㸔山了不同不识庐山真面目只縁身在此山中仆庐山诗尽于此矣余尝寓居惠州嘉祐寺纵步松风亭下足力疲乏思欲就林止息望亭宇尚在木末意谓是如何得到良乆忽曰此间有甚么歇不得处由是如挂钩之鱼忽得解脱若人悟此虽兵阵相接鼓声如雷霆进则死敌退则死法当甚么时也不妨熟歇已卯上元余在儋耳有老书生数人来过曰良月佳夜先生能一出乎予欣然从之歩城西入僧舍歴小巷民夷杂揉屠酤纷然归舍已三鼔矣舍中掩闗熟寝已再鼾矣放杖而笑孰为得失问先生何笑葢自笑也然亦笑韩退之钓鱼无得更欲逺去不知钓者未必得大鱼也仆在徐州王子立子敏皆馆于官舍而蜀人张师厚来过二王方年少吹洞箫饮酒杏花下明年余谪黄州对月独饮尝有诗云去年花落在徐州对月酣歌美清夜今日黄州见花发小院闭门风露下葢忆与二王饮时也张师厚乆已死今年子立复为古人哀哉吾故人黎錞字希声治春秋有家法欧阳文忠公喜之然为人质木迟缓刘贡父戏之为黎子以谓指其徳不知果木中真有是也一日聮骑出闻市人有唱是果鬻之者大笑几落马今吾谪海南所居有此霜实累累然二君皆入鬼録坐念故友之风味岂复可见刘固不泯于世者黎亦能文守道不茍随者也昔为鳯翔幕过长安见刘原父留吾剧饮数日酒酣谓吾曰昔陈季弼告陈元龙曰闻逺近之论谓明府骄而自矜元龙曰夫闺门雍穆有徳有行吾敬陈元方兄弟渊清玉洁有礼有法吾敬华子鱼清修疾恶有识有义吾敬赵元逹博闻强记竒逸卓荦吾敬孔文举雄姿杰出有王霸之略吾敬刘𤣥徳所敬如此何骄之有余子琐琐亦安足録哉因仰天太息此亦原父之雅趣也吾后在黄州作诗云平生我亦轻余子晩岁谁人念此翁葢记原父语也原父既没乆矣尚有贡父在每与语今复死矣何时复见此俊杰人乎悲夫懐古昔先友史经臣彦辅谓余阮籍登广武而叹曰时无英雄使竖子成其名岂谓沛公竖子乎余曰非也伤时无刘项也竖子指魏晋间人耳其后余游润州甘露寺有孔明孙权梁武李徳裕之遗迹余感之赋诗其略曰四雄皆龙虎遗迹俨未刓方其盛壮时争夺肯少安废兴属造化迁逝谁控抟况彼妄庸子而欲事所难聊兴广武叹不得雍门弹则犹此意也今日读李太白登古战塲诗云沈湎唿竖子狂言非至公廼知太白亦误认嗣宗语与先友之意无异也嗣宗虽放荡本有意于世以魏晋间多故故一放于酒何至以沛公为竖子乎王彭尝云涂巷中小儿薄劣其家所厌苦輙与钱令聚坐听说古话至説三国事闻刘𤣥徳败颦蹙有出涕者闻曹操败即喜唱快以是知君子小人之泽百世不斩彭恺之子辜式吏颇知文章余甞为作哀辞字大年修养已饥方食未饱先止散歩逍遥务令腹空当腹空时即便入室不拘昼夜坐卧自便惟在摄身使如木偶常自念言今我此身若少动揺如毛髪许便堕地狱如商君法如孙武令事在必行有犯无恕又用佛语及老聃语视鼻端白数出入息緜緜若存用之不勤数至数百此心寂然此身兀然与虚空等不烦禁制自然不动数至数千或不能数则有一法其名曰随与息俱出复与俱入或觉此息从毛窍中八万四千云蒸雾散无始以来诸病自除诸障渐灭自然明悟譬如肓人忽然有眼此时何用求人指路是故老人言尽于此时雨降多置器广庭中所得甘滑不可名以泼茶煑药皆美而有益正尔食之不辍可以长生其次井泉甘冷者皆良药也干以九二化坤之六二为坎故天一为水吾闻之道士人能服井花水其热与石硫黄钟乳等非其人而服之亦能发背脑为疽葢甞观之又分至日取井水储之有方后七日輙生物如云母状道士谓水中金可养炼为丹此固常见之者此至浅近世独不能为况所谓𤣥者乎任性逍遥随縁放旷但尽凡心别无胜解以我观之凡心尽处胜解卓然但此胜解不属有无不通言语故祖师教人到此便住如眼翳尽眼自有明医师只有除翳药何曾有求明乐明若可求即还是翳固不可于翳中求明即不可言翳外无明而世之昩者便将頺然无知认作佛地若如此是佛猫儿狗儿得饱熟睡腹揺鼻息与土木同当恁么时可谓无一毫思念岂谓猫狗已入佛地故凡学者观妄除爱自粗及细念念不忘㑹作一日得无所住弟所教我者是如此否因见二偈警䇿孔君不觉耸然更以闻之书至此墻外有悍妇与夫相殴詈声飞灰火如猪嘶狗嘷因念他一㸃圆明正在猪嘶狗嘷里靣譬如江河鉴物之性长在飞砂走石之中寻常静中推求常患不见今日閙里忽捉得些子元丰六年三月二十五日导引家云心不离田手不离宅此语极有理又云真人之心如珠在渊衆人之心如泡在水此善譬喻者赵贫子谓人曰子神不全其人不服曰吾僚友万乘蝼蚁三军糠粃富贵而昼夜生死何谓神不全乎贫子笑曰是血气所扶名义所激非神之功也明日问其人曰子父母在乎曰亡乆矣尝梦见乎曰多矣梦中知其亡乎抑以为存也曰皆有之贫子曰父母之存亡不待计议而知者也昼日问子则不思而对夜梦见之则以亡为存死生之于梦觉有间矣物之眩子而难知者甚于父母之存亡子自以神全而不学可忧也哉予尝与其语故録之昨日太守杨君采通判张公规邀余出游安国寺坐中论调气养生之事余云皆不足道难在去慾张云苏子卿啮雪啖氊缩背出血无一语少屈可谓了生死之际矣然不免为胡妇生子穷居海上而况洞房绮縠之下乎乃知此事不易消除衆客皆大笑余爱其语有理故为记之冬至后斋居常吸鼻液潄錬令甘乃嚥下丹田以三十瓷器皆有葢溺其中己随手葢之书识其上自一至三十置净室选谨朴者守之满三十日开视其上当结细砂如浮蚁状或黄或赤宻绢帕泸取新汲水净淘澄无度以秽气净为度净瓷瓶合贮之夏至后取细研枣肉丸如梧桐子大空心酒吞下不限丸数三五日后服尽夏至后仍依前法采取却冬至后服此名阳卉隂炼须清净絶慾若不絶慾其砂不结取首生男子之乳父母皆无疾恙者并养其子善饮食之日取其乳一升只半升己来亦可以朱砂银作鼎与匙如无朱砂银山泽银亦得慢火熬炼不住手搅如淡金色可丸即丸如桐子大空心酒吞下亦不限丸数此名隂丹阳炼世人亦知服秋石然皆非清净所结又此阳物也须复经火经火之余皆其糟粕与烧盐无异也世人亦知服乳乳隂物不经火炼则冷滑而漏精气也此阳丹隂炼隂丹阳炼葢道士灵智妙用沉机㨗法非其人不可轻泄慎之慎之乐天作庐山草堂葢亦烧丹也欲成而炉鼎败来日忠州刺史除书到廼知世间出世间事不两立也仆有此志乆矣而终无成者亦以世间事未败故也今日真败矣书曰民之所欲天必从也信而有徴张君持此纸求仆书且欲发药君当以何品吾闻战国中有一方吾服之有效故以奉传其药四味而已一曰无事以当贵二曰早寝以当富三曰安步以当车四曰晩食以当肉夫已饥而食蔬食有过于八珍而既饱之余虽刍豢满前惟恐其不持去也若此可谓善处穷者矣然而于道则未也安步自佚晚食为美安以当车与肉为哉车与肉犹存于胸中是以有此言也东坡居士自今日已往不过一爵一肉有尊客盛馔则三之可损不可增有召我者预以此先之主人不从而过是者乃止一曰安分以养福二曰寛胃以养气三曰省费以养财元符三年八月公昔遗余以㬉肚饼其直万钱我今报公亦以㬉肚饼其价不可言中空而无眼故不漏上直而无耳故不悬以活泼泼为内非汤非水以赤歴歴为外非铜非铅以念念不忘为项不解不缚以了了常知为腹不方不圆到希领取如不肯承当却以见还洛下有洞穴深不可测有人堕其中不能出饥甚见龟虵无数每旦輙引首东望吸初日光嚥之其人亦随其所向效之不已遂不复饥身轻力强后卒还家不食不知其所终此晋武帝时事辟谷之法以百数此为上法法止于此能服玉泉使铅汞具体去仙不逺矣此法甚易知易行天下莫能知知者莫能行何则虚一而静者世无有也元符二年儋耳米贵吾方有絶粮之忧欲与过子共行此法故书以授之四月十九日记医官张君𫝊服绢方真神仙上药也然绢本以御寒今乃以充服食至寒时当葢稻草席耳世言着衣喫饭今乃喫衣着饭耶元符三年岁次庚辰正月朔戊辰是日辰时则丙辰也三辰一戊四土㑹焉而加丙与庚丙土母而庚其子也土之富未有过于斯时也吾当以斯时肇养黄中之气过此又欲以时取薤姜蜜作粥以啖吾终日黙坐以守黄中非谪居海外安得此庆耶东坡居士记疾病余患赤目或言不可食脍余欲听之而口不可曰我与子为口彼与子为眼彼何厚我何薄以彼患而废我食不可子瞻不能决口谓眼曰他日我痁汝视物吾不禁也管仲有言畏威如疾民之上也从懐如流民之下也又曰燕安酖毒不可懐也礼曰君子庄敬日强安肆日偷此语乃当书诸绅故余以畏威如疾为私记云前日与欧阳叔弼晁无咎张文潜同在戒坛余病目昏将以热水洗之文潜曰目忌㸃洗目有病当存之齿有病当劳之不可同也又记鲁直语云眼恶剔决齿便漱洁治目当如治民治齿当如治军治民当如曹参之治齐治军当如商鞅之治秦颇有理故追録之梦寐昨夜梦参寥师携一轴诗见过觉而记其饮茶诗两句云寒食清明都过了石泉槐火一时新梦中问火固新矣泉何故新荅曰俗以清明淘井当续成诗以记其事轼初自蜀应举京师道过华清宫梦明皇令赋太真妃裙带词觉而记之今书赠何山潘大临邠老云百叠漪漪水皱六铢纵纵云轻植立含风广殿微闻环佩摇声元丰五年十月七日元丰八年正月旦日子由梦李士宁草草为具梦中赠一絶句云先生惠然肯见客旋买鸡豚旋烹炙人间饮酒未须嫌归去蓬莱却无喫明年闰二月六日为予道之书以遗过子明日兄之生日昨夜梦与弟同自眉入京行利州崃路见二僧其一僧须发皆深青与同行问其向去灾福荅云向去甚好无灾问其京师所需要好朱砂五六钱又手擎一小卯塔云中有舍利兄接得卯塔自开其中舍利灿然如花兄与弟请吞之僧遂分为三分僧先吞兄弟继吞之各一两细大不等皆明莹而白亦有飞迸空中者僧言本欲起塔却喫了弟云吾三人肩上各置一小塔便了兄言吾等三人便是三所无缝塔僧笑遂觉觉后胸中噎噎然微似含物梦中甚明故闲报为笑耳书遗子由元丰六年十二月二十七日天欲明梦数吏人持纸一幅其上题云请祭春牛文予取笔疾书其上云三阳既至庶草将兴爰出土牛以戒农事衣被丹青之好本出泥涂成毁须臾之间谁为喜愠吏微笑曰此两句复当有怒者旁一吏云不妨此是唤醒他元祐六年十一月十九日五更梦数人论左传云祈招之诗固善讽然未见所以感切穆王之心已其车辙马迹之意者有荅者曰以民力从王事当如饮酒适于饥饱之度而已若过于醉饱则民不堪命王不获没矣觉而念其言似有理故録之轼倅武林日梦神宗召入禁中宫女围侍一红衣女童捧红靴一只命轼铭之觉而记其一联云寒女之丝铢积寸累天歩所临云蒸雷起既毕进御上极叹其敏使宫女送出睇眎裙带间有六言诗一首云百叠漪漪风皱六铢纵纵云轻植立含风广殿微闻环珮摇声予尝梦客有携诗相过者觉而记其一诗云道恶贼其身忠先爱厥亲谁知畏九折亦自是忠臣文有数句若铭賛者云道之所以成不害其耕徳之所以脩不贼其牛予在黄州梦至西湖上梦中亦知其为梦也湖上有大殿三重其东一殿题其额云弥勒下生梦中云是仆昔年所书衆僧往来行道大半相识辨才海月皆在相见惊异仆散衫䇿杖谢诸人曰梦中来游不及冠带既觉忘之明日得芝上人信乃复理前梦因书以寄之宣徳郎广陵郡王完大小学教授眉山任伯雨徳公䘮其母吕夫人六十四日号踊稍间欲从事于佛或劝诵金光明经具言世所传本多误惟咸平六年刋行者最为善本又备载张居道再生事徳公欲访此本而不可得方苫卧柩前而外甥进士师续假寐于侧忽惊觉曰吾梦至相国寺东门有鬻姜者云有此经梦中问曰非咸平六年本乎曰然有居道传乎曰然此大非梦也徳公大惊即使续以梦求之而获覩鬻姜者之状则梦中所见也徳公舟行扶柩归𦵏于蜀余方贬岭外遇弔徳公楚泗间乃为之记昨日梦有人告我云如真飨佛寿识妄喫天厨予甚领其意或曰真即飨佛寿不妄喫天厨予曰真即是佛不妄即是天何但飨而喫之乎其人甚可予言元祐八年八月十一日将朝尚早假寐梦归谷行宅遍歴蔬圃中己而坐于南轩见庄客数人方运土塞小池土中得两芦菔根客喜食之予取笔作一篇文有数句云坐于南轩对修竹数百野鸟数千既觉惘然思之南轩先君名之曰来风者也有二措大相与言志一云我平生不足惟饭与睡耳他日得志当饱喫饭了便睡睡了又喫饭一云我则异于是当喫了又喫何暇复睡耶吾来庐山闻马道士嗜睡于睡中得妙然吾观之终不如彼措大得喫饭三昧也南岳李巖老好睡衆人食饱下碁巖老輙就枕閲数局乃一展转云君几局矣东坡曰巖老常用四脚碁盘只着一色黑子昔与边韶敌手今被陈抟饶先着时自有输嬴着了并无一物欧阳公诗云夜凉吹笛千山月路暗迷人百种花碁罢不知人换世酒䦨无奈客思家殆是类也学问顷岁孙莘老识欧阳文忠公尝乘间以文字问之云无他术惟勤读书而多为之自工世人患作文字少又嬾读书每一篇出即求过人如此少有至者疵病不必待人指摘多作自能见之此公以其尝试者告人故尤有味命分退之诗云我生之辰月宿直斗乃知退之磨蝎为身宫而仆乃以磨蝎为命平生多得谤誉殆是同病也马梦得与仆同岁月生少仆八日是岁生者无富贵人而仆与梦得为穷之冠即吾二人而观之当推梦得为首吾无求于世矣所须二顷田以足饘粥耳而所至访问终不可得岂吾道方艰难无适而可耶抑人生自有定分虽一饱亦如功名富贵不可轻得也送别子开将往河北相度河宁以冬至前一日被㫖过节遂行仆以节日来贺且别之留饮数盏頽然竟醉案上有此佳纸故为作草露书数纸迟其北还则又春矣当为我置酒蟹山药桃杏是时当复从公饮也昙秀来惠州见予将去予曰山中见公还必求一物何以与之秀曰鹅城清风鹤岭明月人人送与只恐他无着处予曰不如将几纸字去每人与一纸但向道此是言法华书里头有灾福绍圣元年十月三日始至惠州寓于嘉祐寺松风亭杖履所及鸡犬相识明年迁于合江之行馆得江楼豁彻之观忘幽谷窈窕之趣未见其所休戚峤南江北何以异也䖍州鹤田处士王原子直不逺千里访予于此留七十日而去东坡居士书石塔别东坡予云经过草草恨不一见石塔塔起立云遮着是塼浮图耶予云有缝塔塔云若无缝何以容世间蝼蚁予首肯之元符己卯闰九月琼本姜君来儋耳日与予相从庚辰三月乃归无以赠行书柳子厚饮酒读书二诗以见别意子归吾无以遣日独此二事日相与往还耳二十一日书仆以元丰三年二月一日至黄州时家在南都独与儿子迈来郡中无一人旧识者时时䇿杖在江上望云涛𣺌然亦不知有文甫兄弟在江南也居十余日有长髯者惠然见过乃文甫之弟子辩留语半日云廹寒食且归东湖仆送之江上微风细雨叶舟横江而去仆登夏燠尾髙丘以望之髣髴见舟及武昌步乃还尔后遂相往来及今四周岁相过殆百数遂欲买田而老焉然竟不遂近忽量移临汝念将复去而后期未可必感物悽然有不胜懐浮屠不三宿桑下者有以也哉七年三月九日东坡全集巻一百一东坡全集卷一百二钦定四库全书东坡全集巻一百二宋蘓轼撰志林五十七条祭祀八蜡三代之戏礼也岁终聚戏此人情之所不免也因附以礼义亦曰不徒戏而已矣祭必有尸无尸曰奠始死之奠与释奠是也今蜡谓之祭葢有尸也猫虎之尸谁当为之置鹿与女谁当为之非倡优而谁葛带榛杖以丧老物黄冠草笠以尊野服皆戏之道也子贡观蜡而不悦孔子譬之曰一张一弛文武之道葢为是也绍圣二年五月望日敬造真一法酒成请罗浮道士邓守安拜奠北斗真君将奠雨作已而清风肃然云气觧駮月星皆见魁标皆爽彻奠隂雨如初谨拜手稽首而记其事兵略匈奴围汉平城羣臣上言胡者全兵请令强弩傅两矢外乡徐行出围李竒注全兵云惟弓矛无杂仗也此説非是使胡有杂仗则傅矢外乡之䇿不得行欤且竒何以知匈奴无杂仗也匈奴特无弩耳全兵者言匈奴自战其地不致死不得与我行此危事也诸葛亮造八阵图于鱼复平沙之上垒石为八行相去二丈桓温征谯纵见之曰此常山蛇势也文武皆莫识吾尝过之自山上俯视百余丈凡八行为六十四蕝蕝正圜不见凹凸处如日中葢影予就视皆卵石漫漫不可辨甚可怪也时事儋耳进士黎子云言城北十五里许有唐村庄民之老曰允从者年七十余问子云言宰相何苦以青苖钱困我于官有益乎子云言官患民贫富不均富者逐什一益富贫者取倍称至鬻田质口不能偿故为是法以均之允从笑曰贫富之不齐自古已然虽天公不能齐也子欲齐之乎民之有贫富由器用之有厚薄也子欲磨其厚等其薄厚者未动而薄者先穴矣元符三年子云过予言此负薪能谈王道正谓允从軰耶元丰初白马县民有被杀者畏贼不敢告投匿名书于县弓手甲得之而不识字以示门子乙乙为读之甲以其言捕获贼而乙争其功吏以为法禁匿名书而贼以此发不敢处之死而投匿名者当流为情轻法重皆当奏苏子容为开封尹方废滑州白马为畿邑上殿论奏贼可减死而投匿名者可免罪上曰此情虽极轻而告讦之风不可长乃杖而抚之子容以为贼不干已者告捕而变主匿名本不足深过然先帝犹恐长告讦之风此所谓忠厚之至然熈宁元丰之间每立一法如手实禁盐牛皮之类皆立重赏以劝告讦者皆当时小人所为非先帝本意时范祖禹在坐曰当书之实録官职秘书监侍讲傅尧俞始召赴资善堂对迩英阁尧俞致谢上遣人宣召荅曰卿以博学参预经筵宜尊所闻以辅不逮尧俞讲毕曲谢上复遣人宣谕卿讲义渊博多所发挥良嘉深叹是日上读三朝寳训至天禧中有二人犯罪法当死真宗皇帝恻然怜之曰此等安知法杀之则不忍舍之无以励衆乃使人持去笞而遣之以斩讫奏又祀汾隂日见一羊自掷道左怪问之曰今日尚食杀其羔真宗惨然不乐自是不杀羊羔资政殿学士韩维读毕因奏言此特真宗皇帝小善耳然推其心以及天下则仁不可胜用也真宗自澶渊之役却敌之后十九年不言兵而天下富其源葢出于此昔孟子论齐王不忍杀觳觫之牛以为是心足以王今恩足以及禽兽而功不及于百姓岂不能哉葢不为耳外人皆云皇帝陛下仁孝发于天性每行见昆虫蝼蚁违而过之且勅左右勿践履此亦仁术也臣愿陛下推此心以及百姓则天下幸甚轼时为右史奏曰臣今月十五日侍迩英阁窃见资政殿学士韩维因读三朝寳训至真宗皇帝好生恶杀因论皇帝陛下在宫中不忍践履虫蚁其言深切可以推明圣徳益增福夀臣沗备位右史谨书其事于册又録一本上进意望陛下采览无忘此心以广好生之徳臣不胜大愿元祐元年余为中书舍人时执政患本省事多漏洩欲于舍人㕔后作露篱禁同省往来余曰诸公应湏简要清通何必栽篱揷棘诸公笑而止明年竟作之暇日读乐天集有云西省北院新构小亭种竹开牕东通骑省与李常侍牕下饮酒作诗乃知唐时得西掖作牕以通东省而今日本省不得往来可叹也盛度钱氏壻而不喜惟演葢邪正不相入也惟演建言二后并配御史中丞范讽发其姦落平章事以节度使知随州时度几七十为知制诰责词云三星之媾多戚里之家百两所迎皆权要之女葢惟演之姑嫁刘氏而其子娶于丁谓也人怪度老而笔力不衰或曰度作此词乆矣元祐三年十二月二十一日讲筵上未出立延和殿中时轼方论周穜擅议宗庙苏子容因道此乐天行张平叔戸部侍郎判度支制诰云吾坐而决事丞相以下不过四五而主计之臣在焉以此知唐制主计葢坐而论事也不知四五者悉何人平叔议盐法至为割剥事见退之集今乐天制诰亦云计能析秋毫吏畏如夏日其人必小人也致仕今年吾当请广陵暂与子由相别至广陵逾月遂往南郡自南郡诣梓州泝流归乡尽载家书而行迤逦致仕筑室种菓于眉以湏子由之归而老焉不知此愿遂否言之怅然也浮玉老师元公欲为吾买田京口要与浮玉之田相近者此意殆不可忘吾昔有诗云江山如此不归山山神见怪惊我顽我谢江神岂得已有田不归如江水今有田矣不归无乃食言于神也耶贺下不贺上此天下通语士人歴官一任得外无官谤中无所愧于心释肩而去如大热逺行虽未到家得清凉馆舍一解衣潄濯已足乐矣况于致仕而归脱冠珮访林泉顾平生一无可恨者其乐岂可胜言哉余出入文忠门最乆故见其欲释位归田可谓切矣他人或苟以借口公发于至情如饥者之念食也顾势有未可者耳观与仲仪书论可退之节三至欲以得罪病而去君子之欲退其难如此可以为进者之戒隐逸昔年过洛见李公简言真宗既东封访天下隐者得把人杨朴能诗及召对自言不能上问临行有人作诗送卿否朴曰惟臣妻有一首云更休落魄酖盃酒且莫猖狂爱咏诗今日捉将官里去这回断送老头皮上大笑放还山余在湖州坐作诗追赴诏狱妻子送余出门皆哭无以语之顾语妻曰独不能如杨子云处士妻作诗送我乎妻子不觉失笑余乃出张愈西蜀隐君子也与予先君游居岷山下白云溪自号白云居士本有经世志特以自重难合故老死草野非藁项黄馘盗名者也偶至西湖静轩见其遗句懐仰其人命寺僧刻之石释道近读六祖坛经指説法报化三身使人心开目明然尚少一喻试以眼喻见是法身能见是报身所见是化身何谓见是法身眼之见性非有非无无眼之人不免见黒眼枯睛亡见性不灭故云见是法身何谓能见是报身见性虽存眼根不具则不能见若能安养其根不为物障常使光明洞彻见性乃全故云能见是报身何谓所见是化身根性既全一弹指顷所见千万纵横变化俱是妙用故云所见是化身此喻既立三身愈明如此是否观音经云呪咀诸毒药所欲害身者念彼观音力还着于本人东坡居士曰观音慈悲者也今人遭呪咀念观音之力而使还着于本人则岂观音之心哉今改之曰呪咀诸毒药所欲害身者念彼观音力两家总没事东坡食肉诵经或云不诵坡取水漱口或云一盌水如何漱得坡云惭愧阇黎㑹得蒋仲甫闻之孙景修近岁有人凿山取银矿至深处闻有人诵经声发之得一人云吾亦取矿者以窟壊不能出居此不知几年平生诵金刚经自随每有饥渴之念即若有人自腋下以饼饵遗之殆此经变现也道家言守一若饥一与之粮若渴一与之浆此人于经中岂所谓得一者乎泗洲大圣僧伽传云和尚何国人也又世云莫知其所从来云不知何国人也近读隋史西域传乃有何国余在惠州忽被命责儋耳太守方子容自携告身来且弔余曰此固前定可无恨吾妻沈素事僧伽谨甚一夕梦和尚告别沈问所往荅曰当与苏子瞻同行后七十二日当有命今适七十二日矣岂非前定乎余以谓事之前定者不待梦而知然余何人也而和尚辱与同行得非夙世有少縁契乎袁宏汉纪曰浮屠佛也西域天竺国有佛道焉佛者汉言觉也将以觉悟羣生也其教也以修善慈心为主不杀生专务清净其精者为沙门沙门汉言息也葢息意去欲归于无为又以为人死精神不灭随复受形生时善恶皆有报应故贵行修善道以炼精神以至无生而得为佛也东坡居士曰此殆中国始知有佛时语也虽浅近大畧具足矣野人得鹿正尔煑食之耳其后卖与市人遂入公庖中馔之百方然鹿之所以美未有丝毫加于煑食时也耳如芭蕉心如莲花百节疏通万窍玲珑来时一去时八万四千此义出楞严世未有知之者也元符三年九月二十一日书赠都峤邵道士晋方技传有幸灵者父母使守稻牛食之灵见而不驱牛去乃埋其残乱者父母怒之灵曰物各欲食牛方食奈何驱之父母愈怒曰即如此何用理乱者为灵曰此稻又欲得生此言有理灵固有道者耶吕猗母足得痿痺病十余年灵疗之去须数步坐瞑目寂然有顷曰扶起夫人坐猗曰夫人得疾十年岂可仓卒令起耶灵曰且试扶起两人夹扶而立少顷去夹者遂能行学道养气者至足之余能以气与人都下道士李若之能之谓之布气吾中子迨少羸多疾若之相对坐为布气迨闻腹中如初日所照温温也葢若之曾遇得道异人于华岳下云元符三年八月余在合浦有老人苏佛儿来访年八十二不饮酒食肉两目烂然葢童子也自言十二岁斋居修行无妻子有兄弟三人皆持戒念道长者九十二次者九十与论生死事颇有所知居州城东南六七里佛儿尝卖菜之东坡见老人言即心是佛不在断肉余言勿作此念衆人难感易流老人大喜曰如是如是绍圣二年五月九日都下有道人坐相国寺卖诸禁方缄题其一曰卖赌钱不输方少年有愽者以千金得之归发视其方曰但止乞头道人亦鬻术矣戯语得千金然亦未尝欺少年也陆道士惟忠字子厚眉山人好丹药通术数能诗萧然有出尘之姿乆客江南无知之者予昔在齐安葢相从游因是谒子由髙安子由大赏其诗会吴逺之过彼遂与俱来惠州出此诗朱氏子出家少名照僧少丧父与其母尹皆愿出家照僧师守素乃参寥子弟子也照僧九岁举止如成人诵赤壁赋铿然鸾鹤声也不出十年名闻四方此参寥子之法孙东坡之门僧也钱塘夀禅师本北郭税务专知官每见鱼虾輙买而放以是破家后遂盗官钱为放生之用事发坐死领赴市矣吴越钱王使人视之若悲惧如常人即杀之否则舍之禅师淡然无异色乃舍之遂出家得法眼净禅师应以市曹得度故菩萨乃现市曹以度之学出生死法得向死地走之一遭抵三十年修行吾窜逐海上去死地稍近当于此证阿罗汉果杜牧集有炖煌郡僧正兼州学博士僧慧苑除临坛大徳制词葢宣宗复河湟时事也蕃僧最贵中国紫衣师号种世衡知青涧城无以使此等輙出牒补授君子予其权不责其专也苏台定惠院净人卓契顺不逺数千里陟岭渡海候无恙于东坡东坡问将甚么土物来顺展两手坡云可惜许数千里空手来顺作荷担势信步而去僧谓酒为般若汤谓鱼为水梭花鸡为鑚篱菜竟无所益但欺而已世常笑之人有为不义而文之以美名者与此何异哉稷下之盛胎骊山之祸太学三万人嘘枯吹生亦兆党锢之寃今吾闻本秀二僧皆以口耳区区奔走王公汹汹都邑安得而不败殆非浮屠氏之福也妙总师参寥子予友二十余年矣世所独知其诗文所不知者葢过于诗文也独好面折人过失然人知其无心如虚舟之触物葢未尝有怒者径山长老维琳行峻而通文丽而清始径山祖师有约后世止以甲乙住持予谓以适事之宜而废祖师之约当于山门选用有徳乃以琳嗣事衆初有不悦其人然终不能胜悦者之多且公也今则大定矣杭州圆照律师志行苦卓教法通洽昼夜行道二十余年矣无一念顷有作相自辨才归寂道俗皆宗之秀州本觉寺一长老少葢有名进士自文字言语悟入至今以笔研作佛事所与游皆一时文人净慈楚明长老自越州来始有㫖召小本禅师住法云寺杭人忧之曰本去则净慈衆散矣余乃以明嗣事衆不散加多益千余人苏州仲殊师利和尚能文善诗及歌词皆操笔立成不㸃窜一字予曰此僧胸中无一毫髪事故与之游苏州定慧长老守钦予初不识比至惠州钦使侍者卓契顺来问予安否且寄十诗予题其后曰此僧清逸絶俗语有璨忍之通而诗无岛可之寒予往来吴中乆矣而不识此僧何也下天竺净慧禅师思义学行甚高谙练世事高丽非时遣僧来予方请其事于朝使义馆之义日与讲佛法词辨蜂起夷僧莫能测又具得其情以告葢其才有过人者孤山思聪闻复师作诗清逺如画工而雅逸爱放而不流其为人称其诗祥符寺可久垂云清顺三阇黎皆予监郡日所与往还诗友也清介贫甚食仅足而久几于不足也然未尝有忧色老矣不知尚健否法颕沙弥参寥子之法孙也七八嵗事师如成人上元夜予作乐灭慧颕坐一夫肩上顾之予谓曰出家儿亦看灯耶颕愀然变色若无所容啼唿求去自尔不复出嬉游今六七年矣后当嗣参寥者予在惠州有永嘉罗汉院僧恵戒来谓曰明日当还浙东问所欲干者予无以答之独念吴越多名僧与予善者常十九偶録此数人以授惠戒使归见之致予意且谓道予居此起居饮食状以解其念也信笔书纸语无伦次又当尚有漏落者方醉不能详也绍圣二年东坡居士书异事王烈入山得石髓懐之以饷嵇叔夜叔夜视之则坚为石矣当时若杵碎或错落食之岂不贤于云母钟乳軰哉然神仙要有定分不可力求退之有言我能诘曲自世间安能从汝巢神仙如退之性气虽出世间人亦不能容叔夜婞直又甚于退之也道人徐问真自言潍州人嗜酒狂肆能啖生葱鲜鱼以指为鍼以土为药治病良有验欧阳文忠公为青州问真来从公游乆之乃求去闻公致仕复来汝南公常馆之使伯和父兄弟为之主公常有足疾状少异医莫能喻问真教公汲引气血自踵至顶公用其言病辄己忽一日求去甚力公留之不可曰我有罪我与公卿游我不复留公使人送之果有冠铁冠丈夫长八尺许立道周俟之问真出城顾村童使持药笥行数里童告之求去问真于髻中出小瓢如枣大再三覆之掌中得酒满掬者二以饮童子良酒也自尔不复知其存亡而童子径发狂亦莫知其所终轼过汝隂公具言如此其后贬黄州而黄冈县令周孝孙暴得重膇疾轼试以问真口诀授之七日而愈元祐六年十一月二日与叔弼父季黙父夜坐话其事事复有甚异者不欲尽书然问真要为异人也山不甚髙而夜见日此可异也山有二楼今延祥寺在南楼下朱明洞在冲虚观后云是蓬莱第一洞天唐永乐道士侯道华以食邓天师枣仙去永乐有无核枣人不可得道华得之余在岐下亦得食一枚云唐僧契虚遇人导游稚川仙府真人问曰汝絶三彭之仇乎虚不能荅冲虚观后有米真人朝斗坛近于坛上获铜龙六铜鱼一唐有梦铭云紫阳真人山𤣥卿撰又有蔡少霞者梦遣书牌题云五云阁吏蔡少霞书有官吏自罗浮都虚观游长寿中路覩见道室数十间有道士据槛坐见吏不起吏大怒使人诘之至则人室皆亡矣乃知罗浮凡圣杂处似此等异境平生修行人有不得见者吏何人乃独见之正使一凡道士见已不起何足怒吏无状如此得见此者必前縁也吾昔谪黄州曾子固居忧临川死焉人有妄传吾与子固同日化去且云如李长吉时事以上帝召他时先帝亦闻其语以问蜀人蒲宗孟且有叹息语今谪海南又有传吾得道乘小舟入海不复返者京师皆云儿子书来言之今日有从黄州来者云太守何述言吾在儋耳一日忽失所在独道服在耳葢上賔也吾平生遭口语无数葢生时与韩退之相似吾命在斗间而身宫在焉故其诗曰我生之辰月宿斗直且曰无善声以闻无恶声以扬今谤我者或云死或云仙退之之言良非虚尔䖍州布衣頼仙芝言连州有黄损仆射者五代时人仆射葢仕南汉也未老退归一日忽遁去莫知其所存亡子孙画像事之凡三十二年复归坐阼阶上唿家人其子适不在孙出见之索笔书壁云一别人间岁月多归来人事已消磨惟有门前鑑池水春风不改旧时波投笔竟去不可留子归问其状貌孙云甚似影堂老人也连人相传如此其后颇有禄仕者章詧字隐之本闽人迁于成都数世矣善属文不仕晚用太守王素荐赐号冲退处士一日梦有人寄书召之者云东岳道士书也明日与李士宁游青城濯足水中詧谓士宁曰脚踏西溪流去水士宁答曰手持东岳寄来书詧大惊不知其所自来也未几詧果死其子禩亦以逸民举仕一命乃死士宁蓬州人也语黙不常或以为得道者百岁乃死尝见余成都曰子甚贵当䇿举首已而果然司马相如謟事武帝开西南夷之隙及病且死犹草封禅书此所谓死而不已者耶列仙之隠居山泽间形容甚臞此殆四果人也而相如鄙之作大人赋不过欲以侈言广武帝意耳夫所谓大人者相如孺子何足以知之若贾生鵩鸟赋真大人者也庚辰八月二十二日东坡书秦太虚言寳应民有以嫁娶㑹客者酒半客一人竟起出门主人追之客若醉甚将赴水者主人急持之客曰妇人以诗招我其辞云长桥直下有兰舟破月冲烟任意游金玉满堂何所用争如年少去来休仓黄就之不知其为水也然客竟亦无他夜㑹説鬼参寥举此聊为之记戊寅十一月余在儋耳闻城西民李氏处子病卒两日复生余与进士何旻同往见其父问死生状云初昏若有人引去至官府幕下有言此误追庭下一吏云可且寄禁又一吏云此无罪当放还见狱在地窟中隧而出入系者皆儋人僧居十六七有一妪身皆黄毛如驴马械而坐处子识之葢儋僧之室也曰吾坐用檀越钱物己三易毛矣又一僧亦处子邻里死已二年矣其家方大祥有人持盘餐及钱数千云付某僧僧得钱分数百遗门者乃持饭入门去系者皆争取其饭僧饭所食无几又一僧至见者擎跪作礼僧曰此女可差人速送还送者以手擘墻壁使过复见一河有舟使登之送者以手推舟舟跃处子惊而寤是僧岂所谓地藏菩萨耶书此为世戒吾八岁入小学以道士张易简为师童子几百人师独称吾与陈太初者太初眉山市井人子也余稍长学日益遂第进士制䇿而太初乃为郡小吏其后余谪居黄州有眉山道士陆惟忠自蜀来云太初已尸解矣蜀人吴师道为汉州太守太初往客焉正岁旦见师道求衣食钱物且告别持所得尽与市人贫者反坐于㦸门下遂卒师道使卒舁往野外焚之卒骂曰何物道士使吾正旦舁死人太初微笑开目曰不复烦汝步自㦸门至金鴈桥下趺坐而逝焚之举城人见烟熖上𦕈𦕈焉有一陈道人也世有附语者多婢妾贱人否则衰病不乆当死者也其声音举止皆类死者又能知人宻事然皆非也意有竒鬼能为是耶昔人有逺行者欲观其妻于已厚薄取金钗藏之壁中忘以语之既行而病且死以告其仆既而不死忽闻空中有声真其夫也曰吾已死以为不信金钗在某处妻取得之遂丧其后夫归妻乃反以为鬼也尝有三老人相遇或问之年一人曰吾年不可记但忆少年时与盘古有旧一人曰海水变桑田时吾辄下一筹尔来吾筹己满十间屋一人曰吾所食蟠桃弃其核于崑崙山下今已与崑崙齐矣以余观之三子者与蜉蝣朝菌何以异哉世人有见古徳见桃花悟道者争颂桃花便将桃花作饭五十年转没交渉正如张长史见担夫与公主争路而得草书之气欲学长史书便日就担夫求之岂可得哉尔朱道士晩客于眉山故蜀人多记其事自言受记于师云汝后遇白石浮当飞仙去尔朱虽以此语人亦莫识所谓后去眉山乃客于涪州爱其所产丹砂虽锁细而皆矢镞状莹彻不杂土石遂止錬丹数年竟于涪州白石仙去乃知师所言不谬者闻长老道其事甚多然不记其名字可恨也本草言丹砂出符陵谷陶隠居云符陵是涪州今无复採者吾闻熟于涪者云採药者时复得之但时方贵辰锦砂故此不甚採尔读本草偶记之也东坡全集巻一百二东坡全集卷一百三钦定四库全书东坡全集巻一百三宋蘓轼撰志林四十二条异事芝上人言近有节度判官朱炎学禅乆之忽于楞严经若有所得者问讲僧义江曰此身死后此心何住江云此身未死此心何住炎良乆以偈答曰四大不湏先后觉六根还向用时空难将语黙呈师也只在寻常语黙中师可之炎后竟坐化真庙时人也契嵩禅师常瞋人未尝见其笑海月慧辨师常喜人未尝见其怒予在钱塘亲见二人皆趺坐而化嵩既茶毗火不能壊益薪炽火有终不壊者五海月比葬面如生且微笑乃知二人以瞋喜作佛事也世人视身如金玉不旋踵为粪土至人反是予以是知一切法以爱故壊以舍故常在岂不然哉予迁岭南始识南华重辨长老语终日知其有道也予自岭南还则辨己寂乆矣过南华弔其衆问塔墓所在衆曰我师昔作夀塔南华之东数里有不悦师者葬之别墓既七百余日矣今长老朗公独奋不顾发而归之寿塔改棺易衣举体如生衣皆鲜芳衆乃大服东坡居士曰辨视身为何物弃之尸陁林以饲乌鸢何有安以寿塔为朗公知辨者特欲以化服同异而已乃以茗果奠其塔而书其事以遗其上足南华塔主可兴师时元符三年十一月十九日富彦国在青社河北大饥民争归之有夫妇襁负一子未几廹于饥困不能皆全弃之道左空冢中而去岁定归乡过此冢欲収其骨则儿尚活肥健愈于未弃时见父母匍匐来就视冢中空无有惟有一窍滑易如蛇䑕出入有大蟾蜍如车轮气咻咻然出穴中意儿在冢中常唿吸此气故能不食而健自尔遂不食年六七岁肌肤如玉其父抱儿来京师以示小儿医张荆筐张曰物之有气者能蛰燕蛇虾之类是也能蛰则能不食不食则寿此千岁虾蟆也决不当与药若听其不食不娶长必得道父喜携去今不知所在张与余言葢嘉祐六年也石普好杀人以杀为娱未尝知暂悔也醉中缚一奴使其指使投之汴河指使哀而纵之既醒而悔指使畏其暴不敢以实告居乆之普病见奴为祟自以必死指使唿奴示之祟不复出普亦愈今年三月有书吏陈昱者暴死三日而苏云初见壁有孔有人自孔掷一物至地化为人乃其亡姊也携其手自孔中出曰𠖇吏追汝使我先见吏在旁昏黑如夜极望有明处空有桥榜曰㑹明人皆用泥钱桥极髙有行桥上者姊曰此生天也昱行桥下然犹有在桥下者或为鸟鹊所啄姊曰此网捕者也又见一桥曰阳明人皆用纸钱有吏坐曹十余人以状及纸乆至者吏輙刻除之如抽贯然已而见㝠官则陈襄述古也问昱何故杀乳母昱曰无之唿乳母至血被面抱婴儿熟视昱曰非此人也乃门下吏陈周官遂放昱还曰路逺当给竹马又使诸曹检已籍曹示之年六十九官左班殿直曰以平生不烧香故不甚寿又曰吾軰更此一报即不同矣意谓当超之昱还道见追陈周往既苏周果死有道士讲经茅山听者数百人中讲有自外入者长大肥黑大骂曰道士奴天正热聚衆造妖何为道士起谢曰居山养徒资用乏不得不尔骂者怒少解曰须钱不难何至作此乃取釜灶杵臼之类得百余斤以少药锻之皆为银乃去后数年道士复见此人从一老道士须髪如雪骑白驴此人腰揷一驴鞭从其后道士遥望叩头欲从之此人指老道士且摇手作惊畏状去如飞少顷即不见眉州青神县道侧有一小佛屋俗谓之猪母佛云百年前有牝猪伏于此化为泉有二鲤鱼在泉中云葢猪龙也蜀人谓牝猪为母而立佛堂其上故以名之泉出石上深不及二尺大旱不竭而二鲤莫有见者余一日偶见之以告妻兄王愿愿深疑意余之诞也余亦不平其见疑因与愿祷于泉上曰余若不诞者鱼当复见已而二鲤复出愿大惊再拜谢罪而去此地应为灵异青神文及者以父病求医夜过其侧有髽而负琴者邀至室及辞以父病不可留而其人苦留之欲晓乃遣去行未数里见道旁有劫贼所杀人赫然未冷也否则及亦未免耳泉在石佛镇南五里许青神二十五里黄州岐亭有王翊者家富而好善梦于水边见一人为人所欧伤几死见翊而号翊救之得免明日偶至水边见一鹿为猎人所得己中几鎗翊发悟以数千赎之鹿随翊起居未尝一步舍翊又翊所居后有茂林果木一日有村妇林中见一桃过熟而絶大独在木杪乃取而食之翊适见大惊妇人食已弃其核翊取而剖之得雄黄一块如桃仁及见而吞之甚甘美自是断薰肉斋居一食不复杀生亦可谓异事也东海徐则隐居天台絶粒养性太极真人徐君降之曰汝年出八十当为王者师然后得道晋王广闻其名往召之则谓门人曰吾年八十来召我徐君之言信矣遂诣扬州王请受道法辞以时日不利后数日而死支体如生道路皆见其徒步归云得放还山至旧居取经书分遗弟子乃去既而丧至以为徐生髙世之人义不为炀帝所汚故辞不肯传其道而死徐君之言岂聊以避祸岂所谓危行言逊者耶不然炀帝之行鬼所唾也而太极真人肯置之齿牙哉昔吾先君夫人僦宅于眉为纱縠行一日二婢子悬帛足䧟于地视之深数尺有大瓮覆以乌木板先夫人急命以土塞之瓮有物如人咳声凡一年乃已人以为此有宿藏物欲出也夫人之姪之问者闻之欲发焉㑹吾迁居之问遂僦此宅掘丈余不见瓮所在其后某官于岐下所居大柳下雪方尺不积雪晴地坟起数寸轼疑是古人藏丹药处欲发之亡妻崇徳君曰使吾先姑在必不发也轼愧而止吾昔为扶风从事岁大旱问父老境内可祷者云太白山至灵自昔有祷无不应近岁向传师少师为守奏封山神为济民侯自此祷不验亦莫测其故吾方思之偶取唐㑹要看云天寳十四年方士上言太白山金星洞有寳符灵药遣使取之而获诏封山为灵应公吾然后知神之所以不悦者即告太守遣使祷之若应当奏乞复公爵且以瓶取水归郡水未至风雾相纒旗幡飞舞髣髴若有所见遂大雨三日岁大熟吾作奏检具言其状诏封明应公吾复为文记之且修其庙祀之日有白䑕长尺余歴酒馔上嗅而不食父老云龙也是岁嘉祐七年李方叔言范蜀公将薨数日须发皆变苍郁然如画也公平生虚心养气数尽神往而血气不衰故发于外耶然范氏多四乳固与人异公又立徳如此其化也必不与万物同尽葢有不可知者也元符四年四月五日黄州故县张憨子行止如狂人见人辄骂云放火贼稍知书见纸辄书郑谷雪诗人使力作终日不辞时从人乞予之钱不受冬夏一布褐三十年不易然近之不觉有垢秽气其实如此至于土人所言则其甚异者固不可知也予顷在都下有传太白诗者其畧曰朝披梦泽云又云笠泽清茫茫此非世人语也葢有见太白在肆中而得此诗者神仙之道真不可以意度绍圣元年九月过广州访崇道大师何徳顺有神仙降于其室自言女仙也赋诗立成有超逸絶尘语或以其託于箕箒如世所谓紫姑神者疑之然味其言非紫姑所能至人有入狱鬼羣鸟兽者託于箕箒岂足怪哉崇道好事喜客多与贤士大夫为游其必有以致之也哉眉州人任逹为余言少时见人家蓄数百鱼深池中沿池砖甃四周皆屋舍环遶方丈间凡三十余年日加长一日天清无雷池中忽发大声如风雨鱼皆踊起羊角而上不知所往逹云旧説不以神守则为蛟龙所取此殆是尔余以为蛟龙必因风雨疑此鱼圈局三十余年日有腾拔之念精神不衰乆而自逹理自然尔眉之彭山进士有宋筹者与故参知政事孙抃梦得同赴举至华隂大雪天未明过华山下有牌堠云毛女峰者见一老姥坐堠下鬓如雪而无寒色时道上未有行者不知其所从来雪中亦无足迹孙与宋相去数百步宋相过之亦怪其异而莫之顾孙独留连与语有数百钱挂鞍尽与之既追及宋道其事宋悔复还求之已无所见是岁孙第三人及第而宋老死无成此事蜀人多知之者子由言有一人死而复生问𠖇官如何修身可以免罪荅曰子冝置一巻厯昼日之所为暮夜必记之但不记者是不可言不可作也无事静坐便觉一日似两日若能处置此生常似今日得至七十便是百四十岁人世间何药可能有此効既无反恶又省药钱此方人人収得但苦无好汤水多嚥不下晁无咎言司马温公有言吾无过人者但平生所为未尝有不可对人言者耳予亦记前軰有诗曰怕人知事莫萌心皆至言可终身守之技术近世医官仇鼎疗痈肿为当时第一鼎死未有继者今张君宜所能殆不减鼎然鼎性行不甚纯淑世或畏之今张君用心和平专以救人为事治过于鼎逺矣元丰七年四月七日男子之生也覆女之生也仰其死于水也亦然男子内阳而外隂女子反是故易曰坤至柔而动也刚书曰沈潜刚克世之逹者葢如此也秦医和曰天有六气淫为六疾阳淫热疾隂淫寒疾风淫末疾雨淫腹疾晦淫惑疾明淫心疾夫女阳物而晦时故淫则为内热蛊惑之疾女为蛊惑世之知者衆其为阳物而内热虽良医未之言也五劳七伤皆热中而蒸晦淫者不为蛊则中风皆热之所生也医和之语吾当表而出之读左氏书此欧阳文忠公尝言有患疾者医问其得疾之由曰乘船遇风惊而得之医取多年柂牙为柂工手汗所渍处刮末杂丹砂伏神之流饮之而愈今本草注别药性论云止汗用麻黄根节及故竹扇为末服之文忠因言医以意用药多此比初以儿戏然或有验殆未易致诘也予因谓公以笔墨烧灰饮学者当治昏惰耶推此而广之则饮伯夷之盟水可以疗贪食比干之馂余可以已佞䑛樊哙之盾可以治怯臭西子之珥可以疗恶疾矣公遂大笑元祐三年闰八月十七日舟行入颍州界坐念二十年前见文忠公于此偶记一时谈笑之语聊复识之龎安常为医不志于利得善书古画喜辄不自胜九江胡道士颇得其术与予用药无以酬之为作行草数纸而已且告之曰此安常故事不可废也参寥子病求医于胡自度无钱且不善书画求予甚急予戏之曰子粲可皎彻之徒何不下转语作两首诗乎龎胡二君与吾軰游不日索我于枯鱼之肆矣王斿元龙言钱子飞有治大风方极验常以施人一日梦人自云天使已以此病人君违天怒若施不已君当得此病药不能愈子飞惧遂不施仆以为天之所病不可疗耶则药不应服有効药有効者则是天不能病当是病之祟畏是药而假天以禁人耳晋侯之病为二竖子李子豫赤丸亦先见于梦葢有或使之者子飞不察为鬼所胁若余则不然苟病者得愈愿代受其苦家有一方能下腹中秽恶在黄州试之病良已今后当常以施人自省事以来闻世所谓道人有延年之术者如赵抱一徐登张元梦皆近百岁然竟死与常人无异及来黄州闻浮光有朱元经尤异公卿尊师之者甚衆然卒亦病死时中风搐搦但实能黄白有余药金皆入官不知世果无异人耶抑有而人不见此等举非耶不知古所记人虚实无乃与此等不大相逺而好事者縁餙之耶蜀人单骧者举进士不第顾以医闻其术虽本于难经素问而别出新意往往巧发竒中然未能十全也仁宗皇帝不豫诏孙兆与骧入侍有间赏赉不赀已而大渐二子皆坐诛頼皇太后仁圣察其非罪坐废数年今骧为朝官而兆已死矣予来黄州邻邑人龎安常者亦以医闻其术大类骧而加之以鍼术絶妙然患聋自不能愈而愈人之病如神此古人所以过人也元丰五年三月予偶患左手肿安常一鍼而愈聊为记之欧阳文忠公尝语少时有僧相我耳白于面名满天下唇不着齿无事得谤其言颇验耳白于面则衆所共见唇不着齿余亦不敢问公不知其何故也沖妙先生季君思聪所制观妙法象居士以忧患之余稽首洗心归命真寂自惟尘縁深重恐此志未遂敢以籖卜得吴真君第三籖云平生常无患见善其何乐执心既坚固见善勤修学敬再拜受教书庄子养生一篇致自厉之意不敢废坠真圣验之绍圣元年八月二十一日东坡居士南迁过䖍与王巖翁同谒祥符宫拜九天使者堂下观之妙象实同此言东坡居士迁于海南忧患之余戊寅九月晦游天庆观谒北极真圣探灵签以决余生之祸福吉㓙其辞曰道以信为合法以智为先二者不离析寿命乃得延览之竦然若有所得书而藏之以无忘信道法智二者不相离之意轼㳟书古之真人未有不以信入者子思则曰自诚明谓之性此之谓也孟子曰执中无权犹执一也法而不智则天下之死法也道不患不知患不凝法不患不立患不活以信合道则道凝以智先法则法活道凝而法活虽度世可也况延夀乎戊寅十月五日以乆不得子由书忧不去心以周易筮之遇涣之三爻初六变中孚其繇曰用拯马壮吉中孚之九二变为益其繇曰鸣鹤在隂其子和之我有好爵吾与尔靡之益之初六变为家人其繇曰益之用凶事无咎有孚中行告公用圭家人之繇曰家人利女贞象曰风自火出家人君子以言有物而行有恒也吾考此卦极精详口以授过又书而藏之至和二年成都人有费孝先者始来眉山云近游青城山访老人村壊其一竹牀孝先谢不敏且欲偿其直老人笑曰子视其下字云此牀以某年月日某造至某年月日为费孝先所壊成壊自有数子何以偿为孝先知其异乃留师事之老人授以易轨革卦之术前此未知有此学者后五六年孝先以致富今死矣然四方治其学者所在而有皆自託于孝先真伪不可知也聊复记之使后人知卦影之所自也王君善书符行天心正法为里人疗疾驱邪仆尝传此咒法当以传王君其辞曰汝是已死我我是未死汝汝若不吾祟吾亦不汝苦天上失星崔浩乃云当出东井已而果然所谓亿则屡中者耶汉十月五星聚东井金水甞附日不逺而十月日在箕尾此浩所以疑其妄以余度之十月为正葢十月乃今之八月尔八月而得七月节则日犹在翼轸间则金水聚于井亦不甚逺方是时沛公未得天下甘石何意謟之浩之説未足信也四民俗传书生入官库见钱不识或怪而问之生曰固知其为钱但怪其不在纸裹中耳予偶读渊明归去来词云㓜稚盈室瓶无储粟乃知俗传信而有徴使瓶有储粟亦甚微矣此翁平生只于瓶中见粟也耶马后夫人见大练以为异物晋惠帝问饥民何不食肉糜细思之皆一理也聊为好事者一笑永叔常言孟郊诗鬓边虽有丝不堪织寒衣纵使堪织能得多少梁民有贾于南者七年而后返茹杏实海藻唿吸山川之秀饮泉之香食土之洁泠泠风气如在其左右朔易强化磨去风瘤望之蝤蛴然葢项领也倦游以归顾视形影日有徳色徜徉旧都踌躇顾乎四邻意都之人与邻之人十九莫已若也入其闺登其堂视其妻反惊以走是何怪耶妻劳之则曰何闗于汝馈之浆则愤不饮举案而饲之则愤不食与之语则向墻而欷歔披巾栉而视之则唾而不顾谓其妻曰若何足以当我亟去之妻俯而怍仰而叹曰闻之居富贵者不易糟糠有姬姜者不弃憔悴子以无瘿归我以有瘿逐呜唿瘿耶非妾妇之罪也妻竟出于是贾归家三年乡之人憎其行不与婚而土地风气蒸变其毛脉啜菽饮水动摇其肌肤前之丑稍稍复故于是还其室敬相待如初君子谓是行也知贾之薄于礼义多矣居士曰贫易主贵易交不常其所守兹名教之罪人而不知学术者蹈而不知耻也交战乎利害之塲而相胜于是非之境往往以忠臣为敌国孝子为格虏前后纷纭何独梁贾哉梁工治丹灶有日矣或有自三峰来持淮南王书欲授枕中竒秘坎离生养之法隂阳九六之数子女南北之位或黄或白生生而不穷以是强兵以是绪余以博施济衆而其始也宻室为埸空地为炉外烬山木之上煑天一坏父鼎母养以既济风火絪緼而瓦铄化生方士未毕其説工悦之然以为尽之矣退试其术逾月破灶而黄金已芽矣于是谢方士方士曰子得予之方未得究其良知其一不知其二余弗邀利于子后日不成不以相仇则子之惠也工重谢之曰若之术殚于是矣予固知之矣岂若愚我者哉遂歌骊驹以遣送之束书在于腰长揖而去工日治其诀更增益剂量其贪婪无厌童东山之木汲西江之水夜火属月魄昼火属日光操之弥勤而其术愈疏为之不已而其费滋甚马牛销于铅汞室庐尽于钳鎚劵土田质妻子萧条缕而其效不进至老以死终不悟君子曰术之不慎学之不至者然也非师之罪也居士曰杇墻画墁天下之贱工而莫不有师问之不下思之不熟与无师同其师之不至杇墻画墁之不若也不至则欺其中亦以欺其外欺其中者已穷欺外者人穷如梁工葢自穷亦安能穷人哉女妾晋武帝欲为太子娶妇卫瓘曰贾氏有五不可青黑短妬而无子竟为羣臣所誉娶之竟以亡晋妇人黑白美恶人人知之而爱其子欲为娶妇且使多子者人人同也然至其惑于衆口则颠倒错缪如此俚语曰证龟成鼈此未足怪也以此观之当云证龟成蛇小人之移人也使龟蛇易位而况邪正之在其心利害之在岁月后者耶温成皇后乳母贾氏宫中谓之贾婆婆贾昌朝连结之谓之姑姑台諌论其姦吴春卿欲得其实而不可近侍有进对者曰近日台谏言事虚实相半如贾姑姑事岂有是哉上黙然乆之曰贾氏实曾荐昌朝非吾仁宗盛徳岂肯以实语臣下耶王敦至石崇家如厠脱故着新意色不怍厠中婢曰此客必能作贼也此婢能知人而崇乃令执事厠中殆是无所知也贼盗幸思顺金陵老儒也皇祐中沽酒江州人无贤愚皆喜之时劫江贼方炽有一官人舣舟酒垆下偶与思顺往来相善思顺以酒十壶饷之己而被劫于蕲黄间羣盗饮此酒惊曰此幸秀才酒耶官人识其意即绐曰仆与幸秀才亲旧贼相顾叹曰吾俦何为劫幸老所亲耶歛所劫还之且戒曰见幸慎勿言思顺年七十二日行二百里盛夏曝日中不渴葢尝啖物而不饮水云近日颇多贼两夜皆来入吾室吾近䕶魏王葬得数千缗畧已散去此梁上君子当是不知耳外域天圣中曹玮以节镇定州王唆口鬲为三司副使疏决河北囚徒至定州玮谓唆口鬲曰君相甚贵当为枢宻使然吾昔为秦州闻徳明岁使人以羊马货易于边课所获多少为赏罚时将以此杀人其子元昊年十三谏曰吾本以羊马为国今反以资中原所得皆茶綵轻浮之物适足以骄惰吾民今又欲以此戮人茶綵日增羊马日减吾国其削乎乃止不戮吾闻而异之使人图其形信竒伟若徳明死此子必为中国患其当君之为枢宻时乎盍自今学兵讲边事唆口鬲虽受教葢亦未必信也其后唆口鬲与张观陈执中在枢府元昊反杨义上书论土兵事上问三人皆不知遂皆罢之唆口鬲之孙为子由壻故知之昨日见泗倅陈敦固道言狲作人状折旋俯仰中度细观之其相侮慢也甚矣人言弄狲不知为狲所弄其言颇有理故为记之又见淮东提举黄实言见奉使髙丽人言所致赠作有假金银锭夷人皆坼壊使露胎素使者甚不乐夷云非敢慢也恐契丹有觇者以为真尔由此观之髙丽所得吾赐物契丹皆分之矣而或者不察谓契丹不知髙丽朝我或以为异时可使牵制契丹岂不误哉今日又见三佛齐朝贡者过泗州官吏妓乐纷然郊外而椎髻兽面睢盱船中遂记狲弄人语良有理故并记之元祐五年二月十七日见王伯虎炳之言昔为枢宻院礼房检详文字见髙丽公案殆因张诚一使契丹于彼帐中见髙丽人私语本国主向慕中国之意归而奏之先帝始有招徕之意枢宻使李公弼因而迎合亲书札子乞招致遂命发运使崔极遣商人招之天下知非极而不知罪公弼如诚一葢不足道也东坡全集巻一百三东坡全集卷一百四钦定四库全书东坡全集巻一百四宋苏轼撰志林四十六条古迹余旧过陈州留七十余日近城可游观者无不至栁湖旁有丘俗谓之铁墓云陈胡公墓也城濠水往啮其址见有铁锢之又有寺曰厄台云孔子厄于陈蔡所居者其说荒唐在不可信或曰东汉陈思王宠教弩台以控黄巾者此说为近之昨日读隋书地理志黄州乃永安郡今黄州东十五里许有永安城而俗谓之女王城其说甚鄙野而图经以为春申君故城亦非是春申君所都乃故吴国今无钖惠山上有春申庙庶几是乎汉时讲堂今犹在画固俨然丹青之古无复前比自余所居临臯亭下乱流而西泊于樊山为樊口或曰燔山歳旱燔之起龙致雨或曰樊氏居之不知孰是其上为卢洲孙仲谋汎江遇大风柂师请所之仲谋欲往卢洲其仆谷利以刀拟柂师使泊樊口遂自樊口凿山通路归武昌今犹谓之吴王岘有洞穴土紫色可以磨镜循山而南至寒谿寺上有曲山山顶即位坛九曲亭皆孙氏遗迹西山寺泉水白而甘名菩萨泉泉所出石如人垂手也山下有陶母庙陶公治武昌既病登舟而死于樊口寻绎故迹使人悽然仲谋猎于樊口得一豹见老母曰何不逮其尾忽然不见今山中有圣母庙予十五年前过之见彼板彷彿有得一豹三字今亡矣黄州守居之数百步为赤壁或言即周瑜破曹公处不知果是否㫁崖壁立江水深碧二鹘巢其上有二蛇或见之遇风浪静辄乗小舟至其下舍舟登岸入徐公洞非有洞穴也但山崦深邃耳图经云是徐邈不知何时人非魏之徐邈也岸多细石往往有温莹如玉者深浅红黄之色或细纹如人手指螺纹也既数游得二百七十枚大者如枣栗小者如芡实又得一古铜盆盛之注水粲然有一枚如虎豹首有口鼻眼处以为羣石之长玉石今世真玉甚少虽金铁不可近须沙碾而后成者世以为真玉矣然犹未也特珉之精者真玉须定州磁芒所不能伤者乃是云问后苑老玉工亦莫知其信否唐彦猷以青州红丝石为甲或云惟堪作骰盆盖亦不见佳者今观雪庵所藏乃知前人不妄许尔井河蜀去海逺取盐于井陵州井最古淯井富顺监亦久矣惟卭州蒲江县井乃祥符中民王鸾所开利入至厚自庆厯皇祐以来蜀始创筒井用圜刀凿如碗大深者数十丈以巨竹去节牝牡相衔为井以隔横入淡水则醎泉自上又以竹之差小者出入井中为桶无底而窍其上悬熟皮数寸出入水中气自唿吸而启闭之一筒致水数斗凡筒井皆同机械利之所在人无不知后汉书有水鞴此法惟蜀中铁冶用之大畧似盐井取水筒太子贤不识妄以意解非也数年前朝廷作汴河斗门以淤田识者皆以为不可竟为之然卒亦无功方樊山水盛时放斗门则河田坟墓庐舎皆被害及秋深水退而放则淤不能厚谓之蒸饼淤朝廷亦厌之而罢偶读白居易甲乙判有云得转运使以汴河水浅不通运请筑塞两河斗门节度使以当管营田悉在河次若斗门筑塞无以供军乃知唐时汴河两岸皆有营田斗门若运水不乏即可沃灌古有之而今不能何也当更问知者卜居栁仲举自共城来抟大官米作饭食我且言百泉之奇胜劝我卜邻此心飘然已在太行之麓矣元祐三年九月七日东坡居士书范蜀公唿我卜邻许下许下多公卿而我蓑衣篛笠放荡于东坡之上岂复能事公卿哉若人久放浪不觉有病或然持养百病皆作如州县久不治因循苟简亦曰无事忽遇能吏百弊纷然非数月不能清净也要且坚忍不退所谓一劳永逸也合江楼下秋碧浮空光摇几席之上而有茅店庐屋七八间横斜砌下今岁大水再至居人散避不暇岂无寸土可迁而乃眷眷不去常为人眼中沙乎元丰三年冬至过山阳登西阁时景繁出巡未归轼方乞归常州得请春中方当复过此故有阁欲名思之未有佳者蔡廓谟之子也晋宋间第一流辄以似公家不知可否亭堂临臯亭下八十数步便是大江其半是峨嵋雪水吾饮食沐浴皆取焉何必归乡哉江山风月本无常主闲者便是主人闻范子丰新第园池与此孰胜所以不如君子上无两税及助役钱尔陶靖节云倚南窓以寄傲审容膝之易安故常欲作小轩以容安名之慈湖陈氏草堂瀑流出两山间落于堂后如悬布崩雪如风中絮如羣鹤舞参寥子问主人乞此地养老主人许之东坡居士投名作供养主龙丘子欲作库头参寥不纳云待汝一口吸尽此水令汝作苏子得废园于东坡之胁筑而垣之作堂焉号其正曰雪堂堂以大雪中为因绘雪于四壁之间无容隙也起居偃仰环顾睥睨无非雪者苏子居之真得其所居者也苏子隠几而昼瞑栩栩然若有所适而方兴也未觉为物触而寤其适未厌也若有失焉以掌抵目以足就履曳于堂下客有至而问者曰子世之散人耶拘人耶散人也而未能拘人也而嗜慾深今似系马止也有得乎而有失乎苏子心若省而口未尝言徐思其应揖而进之堂上客曰嘻是矣子之欲为散人而未得者也子今告子以散人之道夫禹之行水庖丁之投刀避衆碍而散其智者也是故以至柔驰至刚故石有时以泐以至刚遇至柔故未尝见全牛也予能散也物固不能缚不能散也物固不能释子有惠矣用之于内可也今也如猬之在囊而时动其嵴胁见于外者不特一毛二毛而巳风不可抟影不可捕童子知之名之于人犹风之与影也子独留之故愚者视而惊智者起而轧吾固怪子为今日之晚也子之遇我幸矣吾今邀子为籓外之游可乎苏子曰予之于此自以为籓外久矣子又将安之乎客曰甚矣子之难晓也夫势利不足以为籓也名誉不足以为籓也隂阳不足以为籓也人道不足以为籓也所以籓予者特智也尔智存诸内发而为言则言有谓也形而为行则行有谓也使子欲嘿不欲嘿欲息不欲息如醉者之恚言如狂者之妄行虽掩其口执其臂犹且喑呜跼䠞之不巳则籓之于人抑又固矣人之为患以有身身之为患以有心是圃之构堂将以佚子之身也是堂之绘雪将以佚子之心也身待堂而安则形固不能释心以雪而警则神固不能凝子之和既焚而烬矣烬又复然则是堂之作也非徒无益而又重子蔽䝉也子见雪之白乎则恍然而目眩子见雪之寒乎则竦然而毛起五官之为害惟目为甚故圣人不为雪乎雪乎吾见子知为目也子其殆矣客又举杖而指诸壁曰此凹也此凸也方雪之杂下也均矣厉风过焉则凹者留而凸者散天岂私于凹凸哉势使然也势之所在天且不能违而况于人乎子之居此虽逺人也而圃有是堂堂有是名实碍人耳不犹雪之在凹者乎苏子曰予之所为适然而巳岂有心哉殆也奈何客曰子之适然也适有雨则将绘以雨乎适有风则将绘以风乎雨不可绘也观云气之汹涌则使子有怒心风不可绘也见草木之披靡则使子有惧意覩是雪也子之内亦不能无动矣苟有动焉丹青之有靡丽氷雪之有水石一也徳有心心有眼物之所袭岂有异哉苏子曰子之所言是也敢不闻命然未尽也予不能黙此正如与人讼者其理虽已屈犹未能絶辞者也子以为登春台与入雪堂有以异乎以雪观春则雪为静以台观堂则堂为静静则得动则失黄帝古之神也游乎赤水之北登乎崑崙之丘南望而还遗其𤣥珠焉游以适意也望以寓情也意适于游情寓于望则意畅情出而忘其本矣虽有良贵岂得而寳哉是以不免有遗珠之失也虽然意不久留情不再至必复其初而巳矣是又惊其遗而索之也余之此堂追其逺者近之收其近者内之求之眉睫之间是有八荒之趣人而有知也升是堂者将见其不遡而僾不寒而栗凄凛其肌肤洗涤其烦郁既无炙手之讥又免饮氷之疾彼其趦趄利害之徒猖狂忧患之域者何异探汤执热之俟濯乎子之所言者上也余之所言者下也我将能为子之所为而子不能为我之为矣譬之厌膏粱者与之糟糠则必有忿词衣文绣者被之以皮弁则必有愧色子之于道膏粱文绣之谓也得其上者耳我以子为师子以我为资犹人之于衣食缺一不可将其与子游今日之事姑置之以待后论予且为子作歌以道之歌曰雪堂之前后兮春草齐雪堂之左右兮斜径微雪堂之上兮有硕人之颀颀考槃于此兮芒鞋而葛衣挹清泉兮抱瓮而忘其机负顷筐兮行歌而采薇吾不知五十九年之非而今日之是又不知五十九年之是而今日之非吾不知天地之大也寒暑之变悟昔日之癯而今日之肥感子之言兮始也抑吾之纵而鞭吾之口终也释吾之缚而脱吾之鞿是堂之作也吾非取雪之势而取雪之意吾非逃世之事而逃世之机吾不知雪之为可观赏吾不知世之为可依违性之便意之适不在于他在于羣息巳动大明既升吾方辗转一观晓隙之尘飞子不弃兮我其子归客忻然而笑唯然而出苏子随之客顾而颔之曰有若人哉人物夫学者载籍极博犹信于六艺诗书虽阙然虞夏之文可知也尧将逊位让于虞舜舜禹之间岳牧咸荐乃试之于位典职数十年功用既兴然后授政示天下重器王者大统传天下若斯之难也而说者曰尧让天下于许由由不受耻之逃隠及夏之时有卞随务光者此何以称焉东坡先生曰士有以箪食豆羮见于色者自吾观之亦不信也髙祖微时尝避事时时与宾客过其丘嫂食嫂厌叔与客来阳为羮尽转釜客以故去巳而视其釡中有羮由是怨嫂及立齐代王而伯子独不侯太上皇以为言髙祖曰非敢忘之也为其母不长者封其子信为羮颉侯髙祖号为大度不记人过者然不置转釜之怨独不畏太上皇缘此记分杯之语乎汉武帝无道无足观者惟踞厠见衞青不冠不见汲长孺为可佳耳若青奴才雅宜䑛痔踞厠见之正其宜也楚孝王嚣疾成帝诏云夫子所痛蔑之命矣夫东平王不得于太后元帝诏曰诸侯在位不骄然后富贵离其身而社稷可保皆与今论语孝经小异离附离也今作不离于身疑为俗儒所増也三十余年家国数千里地山河几曽惯干戈一旦归为臣虏沈腰潘鬓消磨最是仓惶辞庙日教坊犹奏别离歌挥泪对宫娥后主既为樊若水所卖举国与人故当恸哭于九庙之外谢其民而后行顾乃挥泪宫娥聴教坊离曲真宗时或荐梅询可用者上曰李沆尝言其非君子时沆之没盖二十余年矣欧阳文忠公尝问苏子容曰宰相没二十年能使人主追信其言以何道子容言独以无心故尔轼因赞其语且言陈执中俗吏耳持至公犹能取信主上况如李公之才识而济之以无心耶时元祐三年兴龙节赐宴尚书省论此是日又见王巩云其父仲仪言陈执中罢相仁宗问谁可代卿者执中举吴育上即召赴阙㑹干元节侍宴偶醉坐睡忽惊顾拊牀唿其从者上愕然即除西京留台以此观之执中虽俗吏亦可贤也育之不相命矣夫然晚节有心疾亦难大用仁宗非弃材之主也孔子为鲁司冦七日而诛少正卯或以为太速此叟盖自知其头方命薄必不久在相位故汲汲及其未去发之使更迟疑两三日巳为少正卯所图矣颜回箪食瓢饮其为造物者废亦省矣然且不免于夭折使回更喫得两箪食半瓢饮当更不活得二十九岁然造物者辄支盗跖两日禄料足为回七十年粮矣但恐回不要耳荀卿云青出于蓝而青于蓝氷生于水而寒于水世之言弟子胜师者辄以此为口实此无异梦中语青即蓝也氷即水也酿米为酒杀羊豕以为膳羞曰酒甘于米膳羞美于羊虽儿童必笑之而荀卿以是为辨信其醉梦颠倒之言以至论人之性皆此类也颜蠋与齐王游食必太牢出必乗车妻子衣服丽都蠋辞去曰玉生于山制则破焉非不宝贵也然而太璞不完士生于鄙野推选则禄焉非不尊遂也然而形神不全蠋愿得归晚食以当肉安步以当车无罪以当贵清静贞正以自娱嗟乎战国之士未有如鲁连颜蠋之贤者也然而未闻道也晚食以当肉安步以当车是犹有意于肉与车也晚食自美安步自适取其美与适足矣何以当肉与车为哉虽然蠋可谓巧于居贫者也未饥而食虽八珍犹草木也使草木如八珍惟晚食为然蠋固巧矣然非我之久于贫不能知蠋之巧也张仪欺楚王以商于之地六百里既而曰臣有奉邑六里此与儿戏无异天下无不疾张子之诈而笑楚王之愚也夫六百里岂足道哉而张又非楚之臣为秦谋耳何足深过若后世之臣欺其君者曰行吾言天下举安四夷毕服礼乐兴而刑罚措其君之所欲得者非特六百里也而卒无丝毫之获岂特无所获丧已不胜言矣则其所以事君者乃不如张仪之事楚因读晁错论书此方与公谓周昌之吏赵尧年虽少奇士君必异之且代君昌笑曰尧刀笔吏耳何至是居顷之尧说髙祖为赵王贵强相独周昌为可髙祖用其策尧竟代昌为御史大夫吕后杀赵王昌亦无能为特谢病不朝耳由此观之尧特为此计代昌耳安能为髙祖谋哉吕后怨尧为此计亦抵尧罪尧非特不能为髙祖谋其自为谋亦不善矣昌谓之刀笔吏岂诬也哉吾先君友人史经臣彦辅豪伟人也尝言黄霸本尚教化庶几于富而教之者乃复用乌攫小数陋哉颍川鳯皇盖可疑也霸以鹖为神爵不知颍川之鳯以何物为之虽近于戏亦有理也汉仍秦法至重髙惠固非虐主然习所见以为常不知其重也至孝文始罢肉刑与参夷之诛景帝复孥戮晁错武帝暴戾有増无损宣帝治尚严因武之旧至王嘉为相始轻减法律遂至东京因而不改班固不记其事事见梁统𫝊固可谓疎畧矣嘉贤相也轻刑又其盛徳之事可不记乎统乃言髙惠文景以重法兴哀平以轻法衰因上书乞増重法律赖当时不从其议比如人年少时不节酒色而安老后虽节而病见此便谓酒可以延年可乎统亦东京名臣一出此言遂获罪于天其子松竦皆以非命而死冀卒灭族呜唿悲夫戒哉疎而不漏可不惧乎李邦直言周瑜二十四经畧中原今吾四十但多睡善饭贤愚相逺如此安上言吾子似快活未知孰贤与否与朱勃逊之㑹议于颍或言洛人善接花嵗出新枝而菊品尤多逊之曰菊当以黄为正余可鄙也昔叔向闻鬷蔑一言得其为人予于逊之亦云然刘聪闻当为须遮国王则不复惧死人之爱富贵有甚于生者月犯少微吴中髙士求死不得人之好名有甚于生者郗超虽为桓温腹心以其父愔忠于王室不令知之将死出一箱付门生曰本欲焚之恐公年尊必以相伤为毙我死后公若大损眠食可呈此箱不尔便烧之愔后果哀悼成疾门生依指呈之则悉与温往反密计愔大怒曰小子死晚矣更不复哭矣若方回者可谓忠臣矣当与石碏比然超谓之不孝可乎使超知君子之孝则不从温矣东坡先生曰超小人之孝也司马懿讨曹爽桓范往奔之懿谓蒋济曰智囊往矣济曰范则智矣驽马恋栈豆必不能用也范说爽移车驾幸许昌招外兵爽不从范曰所忧在兵食而大司农印在吾许爽不能用陈宫吕布既擒曹操谓宫曰公台平生自谓智有余今日何如宫曰此子不用宫言不然未可知也仆尝论此二人吕布曹爽何人也而为之用尚何言知臧武仲曰抑君似䑕此之谓智元祐三年九月十八日书温峤问郭文曰人皆有六亲相容先生弃之何乐文曰李行学道不谓遭世乱欲归无路耳又曰饥思食壮思室自然之理先生独无情乎曰情由忆生不忆故无情又问先生独处穷山死为乌鸢所食奈何曰埋藏者食于蝼蚁复何异又问勐虎害人先生独不畏耶曰人无害兽心则兽亦不害人又问世不宁则身不安先生不出济世乎曰非野人之所知也予尝监钱塘郡游余杭九镇山访大涤洞天即郭生之旧隠洞大有巨壑深不可测盖尝有勅使投龙简云戊寅九月七日书刘伯伦常以锸自随曰死即埋我苏子曰伯伦非达者也棺椁衣衾不害为达茍为不然死则巳矣何必更埋房次律败于陈涛斜杀四万人悲哉世之言兵者或取通典通典虽杜佑所集然其源出于刘秩陈涛之败秩有力焉次律云曳洛河虽多安能当我刘秩区区之辩以待曳洛河疎矣阮籍见张华鹪鹩赋叹曰此王佐才也观其意独欲自全于祸福之间耳何足为王佐乎华不从刘卞言竟与贾氏之祸畏八王之难而不免伦秀之虐此正求全之过失鹪鹩之本义王济以人乳蒸豚王恺使妓吹笛小失声韵便杀之使美人饮酒客饮不尽亦杀之时武帝在也而贵戚敢如此知晋室之乱也久矣王夷甫既降石勒自解无罪且劝僭号其女惠风为愍懐太子妃刘曜陷洛以惠风赐其将髙属将妻之惠风仗剑大骂而死乃知王夷甫之死非独慙见晋公卿乃当羞见其女也晋惠帝为太子衞瓘欲陈启废之策而未敢发㑹燕凌云台瓘托醉跪帝前曰臣欲有所启欲言之而止者三因拊牀曰此坐可惜帝意乃悟曰公真大醉贾后由是怨之此何等语乃于衆中言之岂所谓不密失身者耶以瓘之智不宜暗此殆邓艾之寃天夺其魄尔晋武帝探策岂亦如籖也耶惠帝不肖得一盖神以实告裴頠谄对士君子耻之而史以为美谈鄙哉惠懐愍皆不终牛系马后岂及二王乎梁史刘凝之为人认所着履即与之此人后得所失履送还不肯复取又沈麟士亦为邻人认所着履麟士笑曰是卿履耶即与之邻人得所失履送还麟士曰非卿履耶笑而受之此虽小事然处事当如麟士不当如凝之也桞宗元敢为诞妄居之不疑吕温为道州衡州及死二州之人哭之逾月客舟之过于此者必哌哌然虽子产不至此温何以得之其称温之弟恭亦贤豪絶人者又云恭之妻裴延龄之女也孰有士君子肯为裴延龄壻者乎栁宗元与伾叔文之交盖亦不羞与延龄姻也恭为延龄壻不见于史宜表而出之见宗元文集恭墓志云东坡全集巻一百四东坡全集卷一百五钦定四库全书东坡全集巻一百五宋苏轼撰志林十三条论古武王克殷以殷遗民封纣子武庚禄父使其弟管叔鲜蔡叔度相禄父治殷武王崩禄父与管蔡作乱成王命周公诛之而立微子于宋苏子曰武王非圣人也昔孔子葢罪汤武顾自以为殷之子孙而周人也故不敢然数致意焉曰大哉巍巍乎尧舜也禹吾无间然其不足于汤武也亦明矣曰武尽美矣未尽善也又曰三分天下有其二以服事殷周之徳其可谓至徳也巳矣伯夷叔齐之于武王也葢谓之弑君至耻之不食其粟而孔子予之其罪武王也甚矣此孔氏之家法也世之君子茍自孔氏必守此法国之存亡民之死生将于是乎在其孰敢不严而孟轲始乱之曰吾闻武王诛独夫纣未闻弑君也自是学者以汤武为圣人之正若当然者皆孔氏之罪人也使当时有良史如董狐者南巢之事必以叛书牧野之事必以弑书而汤武仁人也必将为法受恶周公作无逸曰殷王中宗及髙宗及祖甲及我周文王兹四人迪哲上不及汤下不及武王亦以是哉文王之时诸侯不求而自至是以受命称王行天子之事周之王不王不计纣之存亡也使文王在必不伐纣纣不见伐而以考终或死于乱殷人立君以事周命为二王后以祀殷君臣之道岂不两全也哉武王观兵于孟津而归纣若改过否则殷改立君武王之待殷亦若是而巳矣天下无王有圣人者出而天下归之圣人所以不得辞也而以兵取之而放之而杀之可乎汉末大乱豪杰并起荀文若圣人之徒也以为非曹操莫与定海内故起而佐之所以与操谋者皆王者之事也文若岂教操反者哉以仁义救天下天下既平神器自至将不得已而受之不至不取也此文王之道文若之心也及操谋九钖则文若死之故吾尝以文若为圣人之徒者以其才似张子房而道似伯夷也杀其父封其子其子非人也则可使其子而果人也则必死之楚人将杀令尹子南子南之子弃疾为王驭士王泣而告之既杀子南其徒曰行乎曰吾与杀吾父行将焉入然则臣王乎曰弃父事讐吾弗忍也遂缢而死武王亲以黄钺诛纣使武庚受封而不叛岂复人也哉故武庚之必叛不待智者而后知也武王之封盖亦有不得巳焉耳殷有天下六百年贤圣之君六七作纣虽无道其故家遗民未尽灭也三分天下有其二殷不伐周而周伐之诛其君夷其社稷诸侯必有不恱者故封武庚以慰之此岂文之意哉故曰武王非圣人也太史公曰学者皆称周伐纣居洛邑其实不然武王营之成王使召公卜居九鼎焉而周复都丰镐至犬戎败幽王周乃东徙于洛苏子曰周之失计未有如东迁之缪者也自平王至于亡非有大无道者也頿王之神圣诸侯服享然终以不振则东迁之过也昔武王克商迁九鼎于洛邑成王周公复増营之周公既没葢君陈毕公更居焉以重王室而巳非有意于迁也周公欲葬成周而成王葬之毕此岂有意于迁哉今夫富民之家所以遗其子孙者田宅而巳不幸而有败至于乞假以生可也然终不可议田宅今平王举文武成康之业而大弃之此一败而粥田宅者也夏商之王皆五六百年其先王之徳无以过周而后王之败亦不减幽厉然至于桀纣而后亡其未亡也天下宗之不如东周之名存而实亡也是何也则不粥田宅之效也盘庚之迁也复殷之旧也古公迁于岐方是时周人如狄人也逐水草而居岂所难哉衞文公东徙渡河恃齐而存耳齐迁临菑晋迁于绛于新田皆其盛时非有所畏也其余避冦而迁都未有不亡虽不即亡未有能复振者也春秋时楚大饥羣蛮叛之申息之北门不启楚人谋徙于坂髙蔿贾曰不可我能往冦亦能往于是乎以秦人巴人灭庸而楚始大苏峻之乱晋几亡矣宗庙宫室尽为灰烬温峤欲迁都豫章三吴之豪欲迁㑹稽将从之矣独王导不可曰金陵王者之都也王者不以丰俭移都若𢎞衞文大帛之冠何适而不可不然虽乐土为墟矣且北冦方强一旦示弱窜于蛮越望实皆丧矣乃不果迁而晋复安贤哉导也可谓能定大事矣嗟夫平王之初周虽不如楚之强顾不愈于东晋之微乎使平王有一王导定不迁之计收丰镐之遗民修文武成康之政以形势临东诸侯齐晋虽强未敢贰也而秦何自霸哉魏惠王畏秦迁于大梁楚昭王畏吴迁于鄀顷襄王畏秦迁于陈考烈王畏秦迁于寿春皆不复振有亡征焉东汉之末董卓刼帝迁于长安汉遂以亡近世李景迁于豫章亦亡故曰周之失计未有如东迁之缪者也秦始皇帝十八年取韩二十二年取魏二十五年取赵取楚二十六年取燕取齐初并天下苏子曰秦并天下非有道也特巧耳非幸也然吾以为巧于取齐而拙于取楚其不败于楚者幸也乌乎秦之巧亦创智伯而巳魏韩肘足接而智伯死秦知创智伯而诸侯终不知师韩魏秦并天下不亦宜乎齐愍王死法章立君王后佐之秦犹伐齐也法章死王建立六年而秦攻赵齐楚救之赵乏食请粟于齐而齐不予秦遂围邯郸几亡赵赵虽未亡而齐之亡形成矣秦人知之故不加兵于齐者四十余年夫以法章之才而秦伐之建之不才而秦不伐何也太史公曰君王后事秦谨故不被兵夫秦欲并天下耳岂以谨故置齐也哉吾故曰巧于取齐者所以慰齐之心而解三晋之交也齐秦不两立秦未尝须臾忘齐也而四十余年不加兵者岂其情乎齐人不悟而与秦合故秦得以其间取三晋三晋亡齐葢岌岌矣方是时犹有楚与燕也三国合犹足以拒秦秦大出兵伐燕而齐不救故二国亡而齐亦虏不阅岁如晋取虞虢也可不谓巧乎二国既灭齐乃发兵守西界不通秦使呜唿亦晚矣秦初遣李信以二十万人取楚不克乃使王翦以六十万攻之葢空国而战也使齐有中主具臣知亡之无日而扫境以伐秦以久安之齐而入厌兵空虚之秦覆秦如反掌也吾故曰拙于取楚然则奈何曰古之取国者必有数如取龆齿也必以渐故齿脱而儿不知今秦易楚以为是龆齿也可拔遂抉其口一拔而取之儿必伤吾指必啮故秦之不亡者幸也非数也吴为三军迭出以肄楚三年而入郢晋之平吴隋之平陈皆是物也惟苻坚不然使坚知出此以百倍之衆为迭出之计虽韩白不能支而况谢𤣥牢之之流乎吾以是知二秦之一律也始皇幸胜而坚不幸耳秦初并天下丞相绾等言燕齐荆地逺不置王无以镇之请立诸子始皇下其议羣臣皆以为便廷尉斯曰周文武所封子弟同姓甚衆然后属疎逺相攻击如仇讐诸侯更相诛伐天子不能禁止今海内赖陛下神灵一统皆为郡县诸子功臣公赋税重赏赐之甚足易制天下无异意则安宁之术也置诸侯不便始皇曰天下共苦战鬬不休以有侯王赖宗庙天下初定又复立国是树兵也而求其宁息岂不难哉廷尉议是分天下为三十六郡郡置守尉监苏子曰圣人不能为时亦不失时时非圣人之所能为也能不失时而巳三代之兴诸侯无罪不可夺削因而君之虽欲罢侯置守可得乎此所谓不能为时者也周衰诸侯相并齐晋秦楚皆千余里其势足以建侯树屏至于七国皆称王行天子之事然终不封诸侯不立强家世卿者以鲁三桓晋六卿齐田氏为戒也久矣世之畏诸侯之祸也非独李斯始皇知之始皇既并天下分郡邑置守宰理固当然如冬裘夏葛时之所宜非人之私智独见也所谓不失时者而学士大夫多非之汉髙帝欲立六国后张子房以为不可世未有非之者李斯之论与子房何异也特以成败为是非耳髙帝闻子房之言吐哺骂郦生知诸侯之不可复明矣然卒王韩彭英卢岂独髙帝子房亦与焉故栁宗元曰封建非圣人意也势也昔之论封建者曹元首陆机刘颂及唐太宗时魏徴李百药颜师古其后有刘秩杜佑栁宗元宗元之论出而诸子之论废矣虽圣人复起不能易也故吾取其说而附益之曰凡有血气必争争必以利利莫大于封建封建者争之端而乱之始也自书契以来臣弑其君子弑其父父子兄弟相贼杀有不出于袭封而争位者乎自三代圣人以礼乐教化天下至刑措不用然终不能已篡弑之祸至汉以来君臣父子相贼虐者皆诸侯王子孙其余卿大夫不世袭者葢未尝有也近世无复封建则此祸几絶仁人君子忍复开之欤故吾以为李斯始皇之言栁宗元之论当为万世法也越既灭吴范蠡以为勾践为人长颈乌喙可与共患难不可与共逸乐乃以其私徒属浮海而行至齐以书遗大夫种曰蜚鸟尽良弓藏狡兔死走狗烹子可以去矣苏子曰范蠡独知相其君而巳以吾相蠡蠡亦乌喙也夫好货天下贱士也以蠡之贤岂聚敛积实者何至耕于海滨父子力作以营千金屡散而复积此何为者哉岂非才有余而道不足故功成名遂身退而心终不能自放者乎使勾践有大度能始终用蠡蠡亦非清净无为以老于越者也故曰蠡亦乌喙也鲁仲连既退秦军平原君欲封连以千金为寿笑曰所贵于天下士者为人排难解纷而无所取也即有取是商贾之事连不忍为也遂去终身不复见逃隠于海上曰吾与富贵而诎于人宁贫贱而轻世肆志焉使范蠡之去如鲁连则去圣人不逺矣呜唿春秋以来用舎进退未有如蠡之全者也而不足于此吾是以累叹而深悲焉苏子曰子胥种蠡皆人杰而扬雄曲士也欲以区区之学疵瑕此三人者以三谏不去鞭尸籍馆为子胥之罪以不强谏勾践而栖之㑹稽为种蠡之过雄闻古有三諌当去之说即欲以律天下士岂不陋哉三谏而去为人臣交浅者言也如宫之奇洩冶乃可耳至如子胥吴之宗臣与国存亡者也去将安往哉百諌不聴继之以死可也孔子去鲁未尝一谏又安用三父受诛子复讐礼也生则斩首死则鞭尸发其至痛无所择也是以昔之君子皆哀而恕之雄独非人子乎至于籍馆阖闾与羣臣之罪非子胥意也勾践困于㑹稽乃能用二子若先战而强谏以死之则雄又当以子胥之罪罪之矣此皆儿童之见无足论者不忍三子之见诬故为一言鲁定公十三年孔子言于公曰臣无藏甲大夫无百雉之城使仲由为季氏宰将堕三都于是叔孙氏先堕郈季氏将堕费公山不狃叔孙辄率费人袭公公与二子入于季氏之宫孔子命申句须乐颀下伐之费人北二子奔齐遂堕费将堕成公敛处父以成叛公围成弗克或曰殆哉孔子之为政也亦危而难成矣孔融曰古者王畿千里寰内不以封建诸侯曹操疑其论建渐广遂杀融融特言之耳安能为哉操以为天子有千里之畿将不利巳故杀之不旋踵季氏亲逐昭公公死于外从公者皆不敢入虽子家羁亦亡季氏之忌刻忮害如此虽地势不及曹氏然君臣相猜葢不减操也孔子安能以是时堕其名都而出其藏甲也哉考于春秋方是时三桓虽若不悦然莫能违孔子也以为孔子用事于鲁得政与民而三桓畏之欤则季桓子之受女乐也孔子能却之矣彼妇之口可以出走是孔子畏季氏季氏不畏孔子也孔子盍姑修其政刑以俟三桓之隙也哉苏子曰此孔子之所以圣也葢田氏六卿不服则齐晋无不亡之道三桓不臣则鲁无可治之理孔子之用于世其政无急于此者矣彼晏婴者亦知之曰田氏之僭惟礼可以巳之在礼家施不及国大夫不收公利齐景公曰善哉吾今而后知礼之可以为国也婴能知之而不能为之婴非不贤也其浩然之气以直养而无害塞乎天地之间者不及孔孟也孔子以羇旅之臣得政期月而能举治世之礼以律亡国之臣堕名都出藏甲而三桓不疑其害已此必有不言而信不怒而威者矣孔子之圣见于行事至此为无疑也婴之用于齐也久于孔子景公之信其臣也愈于定公而田氏之祸不少衰吾是以知孔子之难也孔子以哀公十六年卒十四年陈恒弑其君孔子沐浴而朝告于哀公请讨之吾是以知孔子之欲治列国之君臣使如春秋之法者至于老且死而不忘也或曰孔子知哀公与三子之必不从而以礼告也欤曰否孔子实欲伐齐孔子既告哀公公曰鲁为齐弱久矣子之伐之将若之何对曰陈恒弑其君民之不予者半以鲁之衆加齐之半可克也此岂礼告而已哉哀公患三桓之偪尝欲以越伐鲁而去之夫以蛮夷伐国民不予也臯如出公之事㫁可见矣岂若从孔子而伐齐乎若从孔子而伐齐则凡所以胜齐之道孔子任之有余矣既克田氏则鲁之公室自张三桓不治而自服也此孔子之志也商鞅用于秦变法定令行之十年秦民大悦道不拾遗山无盗贼家给人足民勇于公战怯于私鬬秦人富强天子致胙于孝公诸侯毕贺苏子曰此皆战国之游士邪说诡论而司马迁闇于大道取以为史吾尝以为迁有大罪二其先黄老后六经退处士进姦雄盖其小小者耳所谓大罪二则论商鞅桑𢎞羊之功也自汉以来学者耻言商鞅桑𢎞羊而世主独甘心焉皆阳讳其名而隂用其实甚者则名实皆宗之庶几其成功此则司马迁之罪也秦固天下之强国而孝公亦有志之君也脩其政刑十年不为声色畋游之所败虽微商鞅有不富强乎秦之所以富强者孝公务本力穑之效非鞅流血刻骨之功也而秦之所以见疾于民如豺虎毒药一夫作难而子孙无遗种则鞅实使之至于桑𢎞羊斗筲之才穿窬之智无足言者而迁称之曰不加赋而上用足善乎司马光之言也曰天下安有此理天地所生财货百物止有此数不在民则在官譬如雨泽夏涝则秋旱不加赋而上用足不过设法侵夺民利其害甚于加赋也二子之名在天下者如蛆蝇粪秽也言之则污口舌书之则污简牍二子之术用于世者灭国残民覆族亡躯者相踵也而世主独甘心焉何哉乐其言之便已也夫尧舜禹世主之父师也諌臣拂士世主之药石也恭敬慈俭勤劳忧畏世主之绳约也今使世主日临父师而亲药石履绳约非其所乐也故为商鞅桑𢎞羊之术者必先鄙尧笑舜而陋禹也曰所谓贤主専以天下适已而巳此世主之所以人人甘心而不悟也世有食钟乳乌喙而纵酒色以求长年者盖始于何晏晏少而富贵故服寒食散以济其欲无足怪者彼其所为足以杀身灭族者日相继也得死于寒食散岂不幸哉而吾独何为效之世之服寒食散疽背呕血者相踵也用商鞅桑𢎞羊之术破国亡宗者皆是也然而终不悟者乐其言之美便而忘其祸之惨烈也汉用陈平计间疎楚君臣项羽疑范増与汉有私稍夺其权増大怒曰天下事大定矣君王自为之愿赐骸骨归卒伍归未至彭城疽发背死苏子曰増之去善矣不去羽必杀増独恨其不蚤耳然则当以何事去増劝羽杀沛公羽不聴终以此失天下当于是去耶曰否増之欲杀沛公人臣之分也羽之不杀犹有君人之度也増曷为以此去哉易曰知几其神乎诗曰相彼雨雪先集维霰増之去当以羽杀卿子冠军时也陈涉之得民也以项燕扶苏项氏之兴也以立楚懐王孙心而诸侯叛之也以弑义帝也且义帝之立増为谋主矣义帝之存亡岂独为楚之盛衰亦増之所以同祸福也未有义帝亡而増独能久存者也羽之杀卿子冠军也是弑义帝之兆也其弑义帝则疑増之本也岂必待陈平哉物必先腐也而后虫生之人必先疑也而后谗入之陈平虽智安能间无疑之主哉吾尝论之义帝天下之贤主也独遣沛公入闗而不遣项羽识卿子冠军于稠人之中而擢以为上将不贤而能如是乎羽既矫杀卿子冠军义帝必不能堪非羽弑帝则帝杀羽不待智者而后知也増始劝项梁立义帝诸侯以此服从中道而弑之非増之意也夫岂独非其意将必力争而不聴也不用其言杀其所立项羽之疑増必自是始矣方羽杀卿子冠军増与羽比肩而事义帝君臣之分未定也为増计者力能诛羽则诛之不能则去之岂不毅然大丈夫也哉増年巳七十合则留不合则去不以此时明去就之分而欲依羽以成功陋矣虽然増髙帝之所畏也増不去项羽不亡呜唿増亦人杰也哉春秋之末至于战国诸侯卿相皆争养士自谋夫说客谈天雕龙坚白同异之流下至击剑扛鼎鸡鸣狗盗之徒莫不宾礼靡衣玉食以馆于土者何可胜数越王勾践有君子六千人魏无忌齐田文赵胜黄歇吕不韦皆有客三千人而田文招致任侠姦人六万家于薛齐稷下谈者亦千人魏文侯燕昭王太子丹皆致客无数下至秦汉之间张耳陈余号多士宾客厮养皆天下豪杰而田横亦有士五百人其畧见于传记者如此度其余当倍官吏而半农夫也此皆姦民蠧国者民何以支而国何以堪乎苏子曰此先王之所不能免也国之有姦也犹鸟兽之有鸷勐昆虫之有毒螫也区处条理使各安其处则有之矣锄而尽去之则无是道也吾考之世变知六国之所以久存而秦之所以速亡者葢出于此不可以不察也夫智勇辩力此四者皆天民之秀杰者也类不能恶衣食以养人皆役人以自养者也故先王分天下之贵富与此四者共之此四者不失职则民靖矣四者虽异先王因俗设法使出于一三代以上出于学战国至秦出于客汉以后出于郡县吏魏晋以来出于九品中正隋唐至今出于科举虽不尽然取其多者论之六国之君虐用其民不减始皇二世然当是时百姓无一人叛者以凡民之秀杰者多以客养之不失职也其力耕以奉上皆椎鲁无能为者虽欲怨叛而莫为之先此其所以少安而不即亡也始皇初欲逐客因李斯之言而止既并天下则以客为无用于是任法而不任人谓民可以恃法而治谓吏不必才取能守吾法而巳故堕名城杀豪杰民之秀异者散而归田亩向之食于四公子吕不韦之徒者皆安归哉不知其能藁项黄馘以老死于布褐乎抑将辍耕太息以俟时也秦之乱虽成于二世然使始皇知畏此四人者有以处之使不失职秦之亡不至若是速也纵百万虎狼于山林而饥渴之不知其将噬人世以始皇为智吾不信也楚汉之祸生民尽矣豪杰宜无几而代相陈豨从车千乗萧曹为政莫之禁也至文景武之世法令至密然吴濞淮南梁王魏其武安之流皆争致宾客世主不问也岂惩秦之祸以为爵禄不能尽縻天下士故少寛之使得或出于此也耶若夫先王之政则不然曰君子学道则爱人小人学道则易使也呜唿此岂秦汉之所及也哉秦始皇帝时赵髙有罪䝉毅案之当死始皇赦而用之长子扶苏好直谏上怒使北监䝉恬兵于上郡始皇东游㑹稽并海走瑯琊少子胡亥李斯䝉毅赵髙从道病使䝉毅还祷山川未反而上崩李斯赵髙矫诏立胡亥杀扶苏䝉恬䝉毅卒以亡秦苏子曰始皇制天下轻重之势使内外相形以禁姦备乱者可谓密矣䝉恬将三十万人威振北方扶苏监其军而䝉毅侍帷幄为谋臣虽有大姦贼敢睥睨其间哉不幸道病祷祠山川尚有人也而遣䝉毅故髙斯得成其谋始皇之遣毅毅见始皇病太子未立而去左右皆不可以言智然天之亡人国其祸败必出于智所不及圣人为天下不恃智以防乱恃吾无致乱之道耳始皇致乱之道在用赵髙夫阉尹之祸如毒药勐兽未有不裂肝碎首者也自书契以来惟东汉吕强后唐张承业二人号称善良岂可望一二于千万以徼必亡之祸哉然世主皆甘心而不悔如汉桓灵唐肃代犹不足深怪始皇汉宣皆英主亦湛于赵高恭显之祸彼自以为聪明人杰也奴仆熏腐之余何能为及其亡国乱朝乃与庸主不异吾故表而出之以戒后世人主如始皇汉宣者或曰李斯佐始皇定天下不可谓不智扶苏亲始皇子秦人戴之久矣陈胜假其名犹足以乱天下而䝉恬持重兵在外使二人不即受诛而复请之则斯髙无遗类矣以斯之智而不虑此何哉苏子曰呜唿秦之失道有自来矣岂独始皇之罪自商鞅变法以殊死为轻典以参夷为常法人臣狼顾胁息以得死为幸何暇复请方其法之行也求无不获禁无不止鞅自以为轶尧舜而驾汤武矣及其出亡而无所舎然后知为法之弊夫岂独鞅悔之秦亦悔之矣荆轲之变持兵者熟视始皇环柱而走莫之救者以秦法重故也李斯之立胡亥不复忌二人者知威令之素行臣子不敢复请也二人之不敢请亦知始皇之鸷悍而不可回也岂料其伪也哉周公曰平易近民民必归之孔子曰有一言而可以终身行之其恕矣乎夫以忠恕为心而以平易为政则上易知而下易达虽有卖国之姦无所投其隙仓卒之变无自发焉然其令行禁止盖有不及商鞅者矣而圣人终不以彼易此商鞅立信于徙木立威于弃灰刑其亲戚师傅积威信之极以及始皇秦人视其君如雷电鬼神不可测也古者公族有罪三宥然后制刑今至使人矫杀其太子而不忌太子亦不敢请则威信之过也故夫以法毒天下者未有不反中其身及其子孙者也汉武与始皇皆果于杀者也故其子如扶苏之仁则宁死而不请如戾太子之悍则宁反而不诉知诉之必不察也戾太子岂欲反者哉计出于无聊也故为二君之子者有死与反而已李斯之智盖足以知扶苏之必不反也吾又表而出之以戒后世人主之果于杀者鲁隠公元年不书即位摄也公子翚请杀桓公公曰为其少故也吾将授之矣使营菟裘吾将老焉翚惧反谮公于桓而使贼杀公欧阳子曰隠公非摄也使隠而果摄也则春秋不书为公春秋书为公则隠非摄无疑也苏子曰非也春秋信史也隠摄而桓弑着于史也详矣周公摄而克复子者也以周公薨故不称王隠公摄而不克复子者也以鲁公薨故称公史有谥国有庙春秋独得不称公乎然则隠公之摄也礼欤曰礼也何自闻之曰闻之孔子曽子问曰君薨而世子生如之何孔子曰卿大夫士从摄主北面于西阶南何谓摄主曰古者天子诸侯卿大夫之世子未生而死则其弟若兄弟之子次当立者为摄主子生而女也则摄主立男也则摄主退此之谓摄主古之人有为之者季康子是也季桓子且死命其臣正常曰南孺子之子男也则以告而立之女也则肥也可桓子卒康子即位既葬康子在朝南氏生男正常载以如朝告曰夫子有遗言命其圉臣曰南氏生男则以告于君与大夫而立之今生矣男也敢告康子请退康子之谓摄主古之道也孔子行之自秦汉以来不修是礼也而以母后摄孔子曰惟女子与小人为难养也使与闻外事且不可牝鸡之晨惟家之索而况可使摄主而临天下乎女子为政而国安惟齐之君王后吾宋之曹髙向也盖亦千一矣自东汉马邓不能无讥而汉吕后魏胡武灵唐武氏之流盖不胜其乱王莽杨坚遂因以易姓由此观之岂若摄主之庶几乎使母后而可信也摄主亦可信也若均之不可信则摄主取之犹吾先君之子孙也不犹愈于异姓之取哉或曰君薨百官总巳以聴于冢宰三年安用摄主曰非此之谓也嗣天子长矣宅忧而未出令则以礼设冢宰若太子未生生而弱未能君也则三代之礼孔子之学决不以天下付异姓其付之摄主也夫岂非礼而周公行之欤故隠公亦摄主也郑𤣥儒之陋者也其传摄主也曰上卿代君聴政者也使子生而女则上卿岂继世者乎苏子曰摄主先王之令典孔子之法言也而世不知习见母后之摄也而以为当然故吾不可不论以待后世之君子公子翚请杀桓公以求太宰隠公曰为其少故也吾将授之矣使营菟裘吾将老焉翚惧反譛公于桓公而弑之苏子曰盗以兵拟人人必杀之夫岂独其所拟涂之人皆捕击之矣涂之人与盗非仇也以为不击则盗且并杀已也隠公之智曽不若是涂人也哀哉隠公惠公继室之子也其为非嫡与桓均耳而长于桓隠公追先君之志而授国焉可不谓仁人乎惜乎其不敏于智也使隠公诛翚而让桓虽夷齐何以尚兹骊姬欲杀申生而难里克则施优来之二世欲杀扶苏而难李斯则赵髙来之此二人之智若出一人而其受祸亦不少异里克不免于惠公之诛李斯不免于二世之戮皆无足哀者吾独表而出之以为世戒君子之为仁义也非有计于利害然君子之所为义利常兼而小人反是李斯聴赵髙之谋非其本意独畏䝉氏之夺其位故俛而聴髙使斯闻髙之言即召百官陈六师而斩之其徳于扶苏岂有既乎何䝉氏之足忧释此不为而具五刑于市非下愚而何呜唿乱臣贼子犹蝮蛇也其所螫草木犹足以杀人况其所噬啮者欤郑小同为髙贵乡公侍中尝诣司马师师有密疏未屏也如厮还问小同见吾疏乎曰不见师曰宁我负卿无卿负我遂酖之王允之从王敦夜饮辞醉先寝敦与钱鳯谋逆允之已醒悉闻其言虑敦疑己遂大吐衣面皆污敦果照视之见允之卧吐中乃已哀哉小同殆哉岌岌乎允之也孔子曰危邦不入乱邦不居有由也夫吾读史得鲁隠公晋里克秦李斯郑小同王允之五人感其所遇祸福如此故特书其事后之君子可以览观焉郑太子华言于齐桓公请去三族而以郑为内臣公将许之管仲不可公曰诸侯有讨于郑未捷苟有衅从之不亦可乎管仲曰君若绥之以徳加之以训辞而率诸侯以讨郑郑将覆亡之不暇岂敢不惧若总其罪人以临之郑有辞矣公辞子华郑伯乃受盟苏子曰大哉管仲之相桓公也辞子华之请而不违曹沫之盟皆盛徳之事也齐可以王矣恨其不学道不自诚意正身以刑其国使家有三归之病而国有六嬖之祸故桓公不王而孔子小之然其予之也亦至矣曰桓公九合诸侯不以兵车管仲之力也如其仁如其仁曰仲尼之徒无道桓文之事者孟子盖过矣吾读春秋以下史而得七人焉皆盛徳之事可以为万世法又得八人焉皆反是可以为万世戒故具论之太公之治齐也举贤而上功周公曰后世必有篡弑之臣天下诵之齐其知之矣田敬仲之始生也周史筮之其奔齐也齐懿氏卜之皆知其当有齐国也篡弑之疑盖萃于敬仲矣然桓公管仲不以是废之乃欲以为卿非盛徳能如此乎故吾以为楚成王知晋之必霸而不杀重耳汉髙祖知东南之必乱而不杀吴王濞晋武帝闻齐王攸之言而不杀刘元海苻坚信王勐而不杀慕容垂唐明皇用张九龄而不杀安禄山皆盛徳之事也而世之论者则以为此七人者皆失于不杀以启乱吾以谓不然七人者皆自有以致败亡非不杀之过也齐景公不繁刑重赋虽有田氏齐不可取楚成王不用子玉虽有晋文公兵不败汉景帝不害吴太子不用晁错虽有吴王濞无自发晋武帝不立孝惠虽有刘元海不能乱苻坚不贪江左虽有慕容垂不能叛明皇不用李林甫杨国忠虽有安禄山亦何能为秦之由余汉之金日磾唐之李光弼浑瑊之流皆蕃种也何负于中国哉而独杀元海禄山乎且夫自今而言之则元海禄山死有余罪自当时而言之则不免为杀无罪岂有天子杀无罪而不得罪于天者上失其道涂之人皆敌国也天下豪杰其可胜既乎汉景帝以鞅鞅而杀周亚夫曹操以名重而杀孔融晋文帝以卧龙而杀嵇康晋景帝亦以名重而杀夏侯𤣥宋明帝以族大而杀王彧齐后主以謡言而杀斛律光唐太宗以䜟而杀李君羡武后以謡言而杀裴炎世皆以为非也此八人者当时之虑岂非忧国备乱与忧元海禄山者同乎久矣世之以成败为是非也故夫嗜杀人者必以邓侯不杀楚子为口实以邓之微无故杀大国之君使楚人举国而仇之其亡不愈速乎吾以谓为天下如养生忧国备乱如服药养生者不过慎起居饮食节声色而巳节慎在未病之前而服药于巳病之后今吾忧寒疾而先服乌喙忧热疾而先服甘遂则病未作而药杀人矣彼八人者皆未病而服药者也东坡全集巻一百五东坡全集卷一百六钦定四库全书东坡全集巻一百六宋蘓轼撰外制制勅六十七首除吕公着特授守司空同平章军国事加食邑实封余如故制门下仁莫大于求旧智莫良于用衆既得天下之大老彼将安归以至国人皆曰贤夫然后用今朕一举仁智在焉宜告治朝以孚大号金紫光禄大夫守尚书右仆射兼中书侍郎上柱国东平郡开国公食邑七千一百戸食实封二千三百戸吕公着訏谟经逺精识造微非尧舜不谈昔闻其语以社稷为悦今见其心三年有成百揆时叙维乃烈考相于昭陵盖清净以宁民亦劳谦而得士凡我仪刑之老多其宾客之余在武丁时虽莫望于前烈作召公考固无易于象贤而乃屡贡封章力求退避朕重失此三益之友而闵劳以万几之烦是用迁平土之司释文昌之任毋废议论时游庙堂于戏大事虽咨于房乔非如晦莫能果㫁重徳无逾于郭令而裴度亦寄安危罔俾斯人専美唐世可特授司空同平章军国事加食邑七百戸食实封三百戸余如故仍一月三赴经筵二日一入朝因至都堂议军国事除吕大防特授太中大夫守尚书左仆射兼门下侍郎加上柱国食邑实封余如故制门下朕闻天子有道其徳不可得而名辅相有徳其才不可得而见故汉之文景纪无可书之事唐之房杜传无可载之勲当时安荣后世称颂予欲清心而省事不求智名与勇功天维显思将启承平之运民亦劳止愿闻休息之期眷予元臣咸有一徳咨尔百辟明聴朕言中大夫守中书侍郎柱国汲郡开国公食邑二千二百户食实封三百户赐紫金鱼袋吕大防造道纯深受才𢎞毅果艺以达有孔门三子之风直大而方得坤爻六二之动久践右闼蔚为名臣宜升左辅之崇兼综东台之务加赋进秩宠数益隆得位兴时忧责弥重于戏若古有训无竞维人崔公建中之风以除吏八百而致裴垍元和之政以荐士三十而能惟公乃心何逺之有可特授太中大夫守尚书左仆射兼门下侍郎加上柱国食邑七百戸食实封三百戸余如故除范纯仁特授太中大夫守尚书右仆射兼中书侍郎进封髙平郡开国侯加食邑实封余如故制门下朕惟朝廷之盛衰常以辅相为轻重若根本彊固则精神折冲故蔿吕臣奉已而不在民则晋文无复忧色汲长孺直谏而守死节则淮南为之寝谋朕思得其人付之以政使天下闻风而心服则人主无为而日尊咨尔在廷咸聴朕命中大夫同知枢密院事上柱国髙平郡开国伯食邑九百戸食实封二百戸赐紫金鱼袋范纯仁器逺任重才周识明进如孟子之敬王退若萧生之忧国朕览观仁祖之遗迹永懐庆厯之元臣强谏不忘喜臧孙之有后戎公是似命召虎以来宣虽兵政之与闻疑逺猷之未究坐论西省进贰文昌増秩益封兼隆异数于戏时难得而易失民难安而易危予欲守在四夷以汝为偃兵之姚宋予欲藏于百姓以汝为急民之萧曹勉思古人以称朕意可特授太中大夫守尚书右仆射兼中书侍郎进封髙平郡开国公加食邑七百戸实封三百戸余如故除苗授特授武泰军节度使殿前副都指挥使勲封食实封如故制门下出总元戎作先声于士气入为环尹寓军政于国容将伸阃外之威以迪师中之吉咨于尔衆朕得其人侍衞亲军步军副都指挥使威武军节度观察留后持节福州诸军事福州刺史上柱国济南郡开国公食邑二千八百戸食实封三百戸苗授早以异材见称武畧被服忠义有烈丈夫之风砥砺亷隅得士君子之槩荐扬边圉益着劳能抜自衆人既䝉先帝之遇遂拜大将无复一军之惊祗扈殿巖肃将齐钺予欲少长有礼而兵可用汝其夙夜在公而令必行于戏爱克厥威罔功兹为深戒师衆以顺为武古有成言惟懋乃衷毋忘朕训除皇伯祖宗晟特起复制门下曽闵之哀丧不贰事汉唐之旧礼有夺情矧予藩屏之亲实兼臣子之重虽闺门以恩掩义而公侯以国为家伯臣司宗职不可旷要绖服事古有成言非予尔私其聴朕命皇伯祖彰化军节度州管内观察处置等使检校司空开府仪同三司持节泾州诸军事泾州刺史判大宗正事上柱国髙密郡王食邑七千八百戸食实封二千四百戸宗晟天资纯茂徳履方严袭余庆于祖宗蹈格言于师保典司属籍克有令名郢客卒业于浮丘辟彊受知于先帝允釐厥位无愧昔人属此闵凶累然毁瘠嗟日月之逾迈重职业之久虚宜复宠名式从权制于戏出居官次非王事不谈退适倚庐读丧祭之礼则忠孝两得人无间言功名益隆亲有显誉勉服朕训光昭前闻给事中兼侍讲傅尧俞可吏部侍郎敕士以徳望进则风俗厚而朝廷尊以经术用则议论正而名器重此君子所以难合而朕亦难其人焉具官傅尧俞博学笃行久闻于世歴事四世挺然一节懐道不试十年于兹朕欲闻仁人之言置之讲席非尧舜之道盖未尝言给事黄门未究其用往贰太宰益修厥官董正治典以称先帝复古之意可太常少卿赵瞻可戸部侍郎敕理财正辞禁民为非曰义先王之论理财也必继之以正辞名正而言顺则财可得而理民可得而正自顷功利之臣言政而不及化言利而不及义中外纷然朕益厌之具官赵瞻明于吏事辅以儒术忠义之节白首不衰爰自秩宗擢贰邦计将使四方之人知予以耆老旧徳居此官者盖有盍彻之意焉可王克臣可工部侍郎依前龙图阁直学士敕朕承先帝之丕业居其宫室而服其器用常惧不称而何敢有加焉惟是军国之备凡仰于百工者乃以诿于冬官有事于斯当识朕意具官王克臣奋自儒术蔚为闻人歴帅诸藩尝佐事典才有余裕所居见称比由宛丘入奉朝谒而司空长贰艰于其人兹命尔以旧官仍兼内阁之重勉率厥职外以成尔缮治之劳内以全予恭俭之志可祥符知县李之纪可广西提刑具官李之纪近自畿甸逺至海隅朕视其地如戸庭视其民如一家尔赋政赤县而亷平之称达于朕聴是用命尔按刑岭表其一乃心毋或鄙夷其民如在朕侧往惟钦哉知楚州田待问可淮南转运判官敕具官田待问朝廷取材必始于治民异时吏或不更郡县而任刺举刚柔失中民以告病以尔端静敏恪悃愊无华试于剧郡吏民宜之其即本道以究尔才往悉乃心毋使厥声减于治郡可两浙转运副使孙昌龄可秘阁校理知福州敕具官孙昌龄尔奉使吴越而亷平之称达于朕聴七闽之㑹其民智巧易以理服难以力胜今命尔为守惟寛而明民乃宜之朕方复文馆之职以广育才之路遂以命尔往惟钦哉可知徐州马黙可司农少卿敕具官马黙尔以博学强记𢎞毅有守刚而不犯明而不苛歴试中外蔼然有闻朕方选择循吏入为卿佐凡尔所能巳试于外者其以告我而力行之往佐大农毋忽朕命两浙转运副使许懋可令再任敕具官许懋吴越之人凋敝久矣朕方蠲理烦碎以安养其衆非得循吏察视郡县均通有无则民何赖焉以尔儒术精通吏事详敏歴年于兹民便其政既信之俗必易为功庶无新故更代之劳而有上下相安之美勉脩前业无怠日新可新淮南转运判官蔡朦可两浙运判敕具官蔡朦以尔名臣之子进以儒术歴佐漕府治办有成东南富庶比于西蜀而机巧过之惟寛且静则民不媮可司农少卿范子渊可知兖州敕具官范子渊朕于士大夫未尝求备也将歴试以事而收其所长有司言汝治河无状耗国劳民积岁而功不成朕惟水土之政与郡县异其观汝于牧民尚勉来效以盖往愆可故枢密副使包拯男太常寺太祝繶之妻寿安县君崔氏可特封永嘉郡君仍封表门闾敕崔氏汝甲族之遗孤大臣之冢妇夫亡子夭惸然无归而能誓死不嫁抚养孤弱使我嘉祐名臣之后有立于世惟汝之功昔衞世子蚤死共姜自誓诗人歌之韩愈幼孤养于嫂郑愈丧之朞若崔氏者可谓兼之矣其改赐汤沐表异其所居以风晓郡国使薄于孝悌者有所愧焉可皇叔某赠婺州观察使追封东阳侯皇兄某赠蔡州观察使追封汝南侯敕生分竹符所以广恩于宗室没享茅社所以宠绥其子孙眷予盘石之宗夙被麟趾之化国有常典我其敢忘某等生于髙明克自抑畏恭俭寡过绰有士人之风忠孝着闻盖服祖宗之训属既尊于中外礼当极于哀荣命以亷车即封其地爰疏五等之贵以慰九原之思庶其有知服我休命士奫可西头供奉官敕具官士奫汝宗室子生于安逸而能诵习文法以求自试盖亦有志于士者朕何爱一官不以成其志乎可童湜可特叙内殿崇班敕具官童湜汝奉法不谨坐废歴年而能祗畏以盖前失既更大眚稍复汝旧往服厥官益敬无怠可谢卿材可直秘阁福建转运使敕具官谢卿材先王设官制禄非特以劝功兴事也将以观士之所守而进退之惟爱身者为能爱民惟知义者为能知利以尔临事有守信道不回治郡有方奉使不扰力行古人之事庶几循吏之风释此大邦付之一路仍进直于书府俾尊重于使权无轻逺人谨视贪吏政成民恱朕不汝忘可赵偁可淮南转运副使敕具官赵偁汝昔为文登守而海隅之民至今称之推文登之政达之齐鲁刑平赋简所部以安今淮南之人困于征役而重以饥馑汝往按视如京东之政以寛吾忧可吕温卿知饶州李元辅知绛州敇具官某等监司郡县其职不同其为养民一也夫安静之吏悃愊无华日计不足岁计有余今自部使者移治一郡其深念之服于朕训以永终誉可王诲知河中府敕具官王诲汝以名臣子老于治郡所至安静吏民宜之河东吾股肱郡方唐之盛世有贤守风流未逺图像具存勉思古人以绍前烈可邵刚通判泗州敕具官邵刚诗云淑问如臯陶在泮献囚狱讼之事固儒者之所学也汝官于上庠既习其说矣其往试之可荆王杨王所乞推恩八人敕具官某等或以方伎世其学或以岁月积其劳给事王官既勤且久増秩改授以旌其能往服休恩益敬无怠可西头供奉官张禧得三级转三官敕具官张禧疆塲之政以首虏计功所从来尚矣尔既应格则赏随之可鲜于侁可太常少卿敕具官鲜于侁奉常之职非特以治郊庙之度服器之数而巳国有大政事大议论必稽焉昔鲁秉周礼齐不敢谋而晏子太师折冲于樽俎之间国之典常君臣之名分上下守之有死不易则国安而民服朕选建卿士付之礼乐意在于此非我老成之人学足以通古才足以御今智足以应变强足以守官深于经术达于人情其孰宜之诗不云乎彼其之子邦之司直往修厥官无斁朕命可范祖禹可着作郎敕具官范祖禹左右起居东观着作皆史事也今左右史独书巳行之政有司之常事至于廊庙大议君臣相与之际所以兴壊治忽之由一归于东观则着作之任顾不重欤非得直亮多闻古之所谓益友者奋笔于其间则善恶瞀乱后世无所考信汝既任其事矣益进而専之朕苟有过犹当直书而况其余乎往祗厥官无旷乃职可孙觉可给事中敕朕闻明主在上凡侍从皆得言若其不明虽台谏亦失职朕以沖眇丕承祖宗未堪多难之忧常恐不闻其过下至执艺犹当尽规岂必谏臣而后论事矧兹封驳之重任参黄散之间知无不言职固当尔具官孙觉行不违道言不违仁处以孝闻出以忠显先帝所以遗朕天下谓之正人屡告嘉猷固非小补间自西省迁之东台而觉方进阳城之直词固懐萧生之雅意重违其请阅月于兹卒採羣言以遂前命以尔抗章伏阁之志施于还诏批敕之间其一乃心以称朕意皇伯祖克愉可赠忠正军节度使开府仪同三司敕国家䝉累圣之余泽眷宗室之多贤虽设官以董其私置傅以导其学而重以吏事责之懿亲青衿而服簪缨白首以奉朝请虽有间平之盛徳歆向之异材皆湮没而无传故叹息之何及尚赖本支之茂蔚为邦国之华不幸云亡恻然永悼具官克愉忠厚以为质礼敬以自文持满矜髙盖得诸侯之孝履信思顺合于大有之贤小心自将没齿无过方朕不言之际遽兹永逝之悲日月有时窀穸告具贲以旌旄之宠仍兼将相之荣岂独慰九泉之思亦将劝庶邦之义可蕃官兀埿常等十二人覃恩转官敕具官某等错居吾圉世济其忠矧兹临御之初岂有中外之异各从迁秩以广异恩祗服宠灵益坚守御可髙密郡王宗晟建安郡王宗绰所生母孙氏封康国太夫人敕母以子贵春秋之义也朕方因亲以教爱广爱以及民封节妇之闾以劝能贤赐髙年之爵以助养老而况属籍至近贤王笃生欲大慰于慈心宜特推于异数孙氏四徳纯备五福荐臻岂惟擢秀于闺门固巳流芳于宫阃举觞坐上有伯仁仲智之贤持节洛滨皆汝南琅琊之贵爰改封于乐土俾正位于小君服我休恩介尔眉寿可客省副使刘琯知恩州敕军国异容兵民异道治戎整旅以鸷勇为上承流宣化以忠厚为先尔久练武经本由才选屡更烦使克有成劳试于一州祗服朕训可皇叔叔曹赠洺州防御使封广平侯敕官至持节爵为通侯非我勲劳之臣则必亲贤之属岂云虚受维以饰终具官叔曹生于髙明力自修饬克有常德以没元身乃眷衡漳夙为重地爰假一麾之宠就分五等之封庶其有知服我休命可左侍禁李司可供奉官敕蠢尔裔夷凭崄窃发不时讨击何以惩艾尔能奋命破走靖边何爱一官以劝吏士可张汝贤可直龙图阁发运副使敕具官张汝贤朝廷于南方复置都漕者所以均节诸路之有无使岁课时入而巳非以求赢也至俗吏为之则多收羡财以幸恩宠而民受其病以尔昔为御史号称敢言奉使江表罪人斯得庶几知义利之分者是以命尔宠之新职往惟钦哉狄谘刘定各降一官敕具官某等奉使一路以䘏民奉法为先今乃不然烦酷之声溢于朕聴公肆其下曲法受赇收聚毫末与农圃争利使民无所致其忿至欲贼杀官吏朕以更赦置之闲局而公议未厌其削一官往思厥愆服我寛政可范子渊知崃州敕朝请大夫新差知兖州范子渊汝以有限之财兴必不可成之役驱无辜之民置之必死之地横费之财犹可以力补而既死之民不可以复生此议者所以不汝置而朕亦不得以赦原也夷陵虽小尚有民社朕有愧于民而于汝则厚矣可宣徳郎刘钖永父元年一百四岁可承事郎敕刘元年尚齿教民三代之义咨尔百年之故老乃吾六世之遗民自非吉人莫享上寿张苍事秦柱下而至汉孝景思邈生隋开皇而及唐永淳古有其人乃今亲见何爱一命慰其子孙可叔颇男旼之可三班借职敕旼之汝父无禄早世缘母之请以获一官其思所以克家事母者惟敬毋怠可鲍耆年京东运判张峋京西运判敕具官某等朕惟百姓之命寄于郡县而守令之贤不能人知其实独赖部使者为朕耳目而巳尔长一郡以才良闻进之漕属以究其用其使上无惰吏下无寃民以称朕意可李周可太仆少卿敕具官李周仆臣正厥后克正见于周书思无邪思马斯臧形于鲁颂朕命此职亦难其人以尔秉心不回临事有守通练世故灼知民情所以望尔者岂特车工马政而巳哉可范纯礼可吏部郎中敕具官范纯礼呜唿维乃显考克明徳秉哲以左右我仁宗俾配徳于尧舜天亦维相之使世有人以任我枢机将帅之事今汝独在外计朕惟瑚琏不可以䙝用骥騄不可以小试命以天官之属其少进之益观其能往钦哉可余希旦可知潍州敕具官余希旦尔本以才选坐累失职亦云久矣肆予大眚罔不更新北海名邦民朴而富往务忠厚以安其生可王晳可知衞州敕具官王晳凡我四朝之旧经徳秉哲笃老不衰者今几人哉以尔好学守节名在循吏而久不治民朕甚惜之太行之麓民朴讼简守以安静莫如汝宜可郭祥正覃恩转承议郎敕具官郭祥正朕丕承六朝陈钖四国覃及方外浃于有生矧余通籍之臣可无増秩之宠祗服休命永肩一心可王崇拯可遥郡刺史敕具官王崇拯刺史汉官秩六百石魏晋以来皆牧守之任今虽以为勇爵然非亲贤勲旧不在此选尔入直禁省出分虎符兵民所宜选寄滋重有司言尔累劳当迁益修厥官以应名实可潮州澄海第六指挥使谢皋可三班借职敕谢皋汝自什伍长积劳累迁至一旅极矣今乃以去恶之功获补武吏惟㢘与慎乃克有终可皇伯仲郃赠使相敕亲亲以藩王室贤贤以尊朝廷古之道也况于死生之际恩礼之重国有常典我其敢忘皇伯具官仲郃生于髙明克自祗畏出就外傅闻好礼之称退省其私有为善之乐云何不淑罹此闵凶慰我永懐岂无异数衮衣赤舄宠均三事之臣玉节牙璋坐享専征之器岂云虚授维以饰终庶几有知服我休命可士暇可右班殿直敕汝宗室子始名而禄得之非艰守之惟艰祗服朕训乃克终誉可克巩可遥郡防御使敕具官某朕于宗室无所爱也然犹不欲虚授以速人言得之惟艰乃罔后悔凡有进秩必付有司攷其岁月察其行义则朕与汝皆无愧岂不休哉刘奭阁门祗候敕具官某惟我神考笃于将帅生则厚其宠死则恤其孤将使识朝廷之仪习军旅之事无忝厥祖以世其家成汝之志可谓至矣将何以报之可王安石赠太傅敕朕式观古初灼见天意将有非常之大事必生希世之异人使其名髙一时学贯千载智足以达其道辩足以行其言瑰玮之文足以藻饰万物卓絶之行足以风动四方用能于期岁之间靡然变天下之俗故观文殿大学士守司空集禧观使王安石少学孔孟晚师瞿耼罔罗六艺之遗文㫁以巳意糠粃百家之陈迹作新斯人属熈宁之有为冠羣贤而首用信任之笃古今所无方需功业之成遽起山林之兴浮云何有脱屣如遗屡争席于渔樵不乱羣于麋鹿进退之际雍容可观朕方临御之初哀疚罔极乃眷三朝之老邈在大江之南究观规模想见风采岂谓告终之问在予谅闇之中胡不百年为之一涕于戏死生用舎之际孰能违天赠赙哀荣之文岂不在我是用宠以师臣之位蔚为儒者之光庶几有知服我休命可特赠守太傅杨绘知徐州敕朝散大夫知兴国军杨绘士有拙于谋身而巧于治民疎于防患而密于虑国其自为计则过矣而朕何病焉先帝龙兴首擢用尔置之台谏以直谅闻言虽无功效于今日简易轻信失之匪人坐废十年陶然自得诗人所谓岂弟君子者绘庶几焉彭城大邦吾股肱郡政成民悦朕不汝忘可依前官知徐州陈荐赠光禄大夫敕昔我英祖博求天下之士以辅翼我神考于东宫二十余年之间山陵既成人物改谢顾瞻在廷一二臣外罔有存者朕恻然伤之永懐其人具官陈荐刚毅木讷器逺任重密勿左右以责难为爱君周旋藩辅以䘏民为报国沦丧未几风烈如在虽死者不可复作而追荣之典犹足以宠绥其子孙且使朴忠守道之士知朕意之所予者可吕穆仲京东提刑唐义问河北西路提刑敕先帝立法更制所以约束监司守令使不得营私而害民者可谓至矣朕始罢赋泉之令复征徭之法凡先帝之约束当益申而严之使出力从政之民无所复病以尔穆仲等或端静有守敏于为政或直谅多闻志于仕道而京东河朔皆天下重地也往脩厥官称朕意焉可沈叔通知海州敕朕嗣位以来通商惠农施舎已责有不顺成荒政毕举而海滨之民羣聚剽掠此吏不称职备灾无素之过也今选命汝惟往安之非胜之也民苟有以生矣其肯自弃于恶可孙向保州通判敕孙向一郡之寄在汝守贰察姦举能既复其旧矣则达政之吏可以有为尔通练民事既试有劳其从所请以观来效可邓辟朝散郎敕具官邓辟瘴雾之乡上币所出累年于此勤亦至矣法当迁秩以荅久劳可荆王新妇王氏潭国夫人敕易称中馈为家人之正吉诗美羔羊盖鹊巢之功致妇徳有常含章不曜能使君子乐且有仪则内助之贤从可知矣王氏早服师傅习闻诗礼富贵而能恭俭俯仰极于孝慈令问蔼然刑于宗族其改封大国象服是宜以称我叔父之徳为内命妇之法岂不休哉可刘庠赠太中大夫敕国以求贤为先士以得时为急士既难进而易退时亦难得而易失日月逝矣岁不我与古人之叹复见于今故枢密直学士朝议大夫知渭州刘庠才备徳博器逺任重逮事三朝出入二纪英祖神考实知其人而刚毅朴忠率不少贬肆朕嗣位畴咨故老如庠等辈不过数人方当召用命不少假使九原而可作虽百身其何赎宠章异数有慰幽魂虽知无益以塞余哀可特赠太中大夫余如故李琮知吉州敕具官李琮汝以久逺无根之赋使畏威懐赏之吏均之于无辜之民民以病告闻之惕然使吏覆视皆如所闻既正其事矣而汝犹自言若无罪然朕惟更赦不汝深咎迁于一州往深念之庐陵之富甲于江外使民安汝朕则汝安可髙士良可文思副使敕髙士良汝阅习民兵技艺超等课以岁月于法当迁往服宠灵益思来效可皇叔叔遂可赠懐州防御使追封河内侯敕生于富贵而无骄逸之患终于禄位而有归全之美始终之义有足贤者具官叔遂性于忠孝文以礼乐盖䝉祖宗之泽而服师保之训克有令问以没元身是用爵之通侯官以持节上以惇劝于宗室下以宠绥其子孙可杨王子孝骞等二人荆王子孝治等七人并逺州圑练使敕某等先皇帝笃兄弟之好以恩胜义不许二叔出居于外葢武王待周召之意太皇太后严朝廷之礼以义制恩始从其请出就外宅得孔子逺其子之意二圣不同同归于道可以为万世法朕奉侍两宫按行新第顾瞻懐思潸然出涕昔汉明帝问东平王在家何等为乐王言为善最乐帝大其言因送列侯印十九枚诸子年五岁以上悉帯之着之简策天下不以为私今王诸子性于忠爱渐于礼义自胜衣以上颀然皆有成人之风朕甚嘉之其各进一官以助其为善之乐尚勉之哉毋忝父祖以为邦家光可吕公着妻鲁氏赠国夫人敕妇人之徳如玉在渊虽不可见必形诸外视其夫有羔羊之直相其子有麟趾之仁则内徳之茂从可知矣具官吕公着故妻鲁氏名臣之子元老之妇所资者深故志存乎仁所见者大故动协于礼环佩穆然闺门化之而降年不永禄不配徳其改封大国正位小君庶几为女史之光非独慰其夫子而巳可仲暹可遥郡防御使敇仲暹居贫贱而有闻易处富贵而无过难凡我宗室皆有位着虽不任以事无所施其才而刑于厥家有以攷其行日月其迈爵秩当迁朕不尔私服之无愧可东坡全集巻一百六东坡全集卷一百七钦定四库全书东坡全集巻一百七宋蘓轼撰外制制勅七十三首司马光三代曽祖政太子太保勅书曰臯陶迈种徳种之逺故其发也难发之难故其报也大古之君子有种徳于百年之前而待报于数世之后者昔闻其语今见其人具官某故曽祖某官某笃行有闻信于乡国懐道不试遗其子孙天不吾欺再世而显至于曽孙其徳日跻衮衣绣裳进位于朝退有事于家庙其致朕命诏于有神尚食其报以康乃后可曽祖母薛氏温国太夫人敕朕自通籍之臣皆有以宠绥其父母而自祖以上非予丞弼之家莫获襃显君子之孝至于尊祖以及其妣用邦君之礼以隆其家可谓至矣具官某故曽祖母某氏専静有守柔嘉维则经之以孝慈纬之以恭俭使清白之训不坠于子孙而隠徳之报可质于天地我有异数诏于幽穸翟茀副笄尚服享之可祖炫太子太傅敕朕有元臣以徳媚于上下民见其羽旄闻其车马之音则稽首而聚观之况其父祖坟墓之所在望其草木盖有流涕而拜者钖命之宠岂特以慰其家而巳哉具官某故祖父某官某笃学力行追配前人仕道难进止于一命无疆之庆在其子孙风流未逺英烈如在歆予宠章以慰民望可祖母皇甫氏温国太夫人敕夫天人之际若不可知而善恶之报各以其类凡今富贵寿考光显于世朕察其父母大父母未有不仁而得之者也具官某故祖母某氏令徳孝恭着于闺门好礼慈俭刑于姻族始生贤子以大其家而余泽方茂福禄未究再世之后莫之与京愍册追荣国有常典庶几幽壤服我宠灵可父池赠太师追封温国公敕朕闻盛徳之士必与天合考之古人而无疑质诸鬼神而不慙虽不当世必有达者具官某故父某官某徳为世范言为士则躬蹈险夷之节庶几颜闵之行事我仁祖为时名臣而儒术之用止于侍从徳泽之施极于方镇天厚其世笃生异人不求而名自章不言而人自信皆曰君子之子宜为天下之用朕既采民言俾秉国成而渊源之深推本所自命以师臣胙之大国使人知有道之士虽没有无疆之休可母聂氏温国太夫人敕古之烈妇着在史册非有忧患不见名节若夫令徳懿行秀于闺门而湮灭无传何可胜数独赖子孙之贤或以表见于世君子之欲得位行道岂非以显亲扬名之故欤具官某故母聂氏早以淑女嫔于徳人恭俭信顺以相其夫慈和严翼以成其子使朕得名世之士以济于艰难其遗风余泽葢有存者改封大国正位小君非独以报其徳庶几令名与子俱传于天下可故妻张氏温国夫人敕夫妇之好义同宾友懃瘁相成于艰难之中而死生契阔于安乐之后朕闻其事恻然伤之具官某故妻某氏少以女士不勤姆师归于徳门克有令问从我元老辞宠居约游神清净之庭守徳寂寞之宅始终之际无愧古人我有宠章慰其永逝其正名于大国以从姑于九原可张恕将作监丞敕具官张恕朕惟人材之难长育之无素事至而求有不可得是以访之元臣大老之家推择其子弟庶几似之以尔名臣之子笃学好礼敏于从政试之匠事以观其能尔克逺猷无忝乃父以称朕意可赵济知解州敕具官赵济古者官有常人士有定论雍也可使南面求也可使为百乘宰论定而官不浮则民服汝长西师歴年于此矣考之清议不曰汝宜尚畀一城以观来效敬之戒之毋失朕命可李承之知青州敕朕东望齐鲁之区河岱之间沃野千里生齿亿万商农阜通儒侠杂居可以大度长者服难以细谨法吏治也朝散郎前试戸部尚书李承之生于甲族世为名臣屡试有劳所见者大肆予命尔尹兹东土昔曹参为齐相问治于其师盖公公曰治道贵清净而民自定汝师其言则予汝嘉可特授依前官充枢密直学士差知青州充京东东路安抚使填见阙门下侍郎韩维三代曽祖处均燕国公敕汉诸袁之父子四世继出五公唐诸温之兄弟同时并列三省着在图史古无拟伦眷予世臣有若韩氏亿事仁祖始参大政笃生三子咸秉国政岂惟嗣世之贤实赖积善之报具官某曽祖赠太师荆国公某濳徳不耀久而自彰天祚厥家世济其美盛矣曽孙之贵蔚为三寿之朋逮予缵嗣之初继受艰难之託允文而靖既直且温旋观纯徳之全尚识遗风之自是用因上公之旧秩开北国之新封仰以増庙室之光华俯以慰烝尝之憷惕曽祖母李氏燕国太夫人敕朕惟公卿之家有能父子躬履一徳弼亮三世非其渊源深长外有羔羊谅直之贤内有鸤鸠均一之助亦安能奕世秉义久而不忘者乎具官某故曽祖母荆国太夫人某氏育徳名家作嫔良士珩璜之节动必以礼苹藻之荐钦而有仪用能使其后昆丞弼我国家以无斁于世今其莅政责任兹始余亦何爱大国不以易汤沐之旧祖保枢鲁国公敕朕方图任股肱之臣以光大祖宗之业用广斯志以及尔私人之念祖谁不如我是以推沛恩命襃显前人具官某故祖楚国公某躬履仁义着迹乡党积累深厚见于子孙或佐我仁祖之盛明或相我神考之休烈遗风未逺故史尚存逮兹缵承继用耆哲朕既恭黙思道垂拱责成与其宠禄厥躬不若尊大其祖上以报贻谋之徳下以励移孝之诚肇新曲阜之封増宠师臣之赠服我休命益大尔家祖母郭氏周氏敕古者妇人爵因其夫贵以其子虽有过人之才絶俗之行不得所託不表于世今余辅臣父子兄弟先后相望以师长我百辟愿推洪恩光显光烈维考维妣咸追钖休命肆予宠嘉之具官某故祖母楚国太夫人某氏某氏徳称闺闱化及宗党允蹈家人之正居有鹊巢之福翟衣之盛由子而获国封之贵及孙而大兹用钖尔周公之履以炽韩氏之祧庶其有知服我新命父亿冀国公敕朕闻仁宗在位之久有同成康得士之盛不减武宣如储药石以待疾病如植梓漆以备器用凡在左右文武之选率多庆厯嘉祐之人而况一时之老成与闻当年之大政徳业传于父老仪刑见于子孙名在国史像在原庙朕用慨然想见其人具官某故父参知政事赠太师秦国公某少禀异材进由直道出为循吏入为名卿福禄终身而人不疵富贵奕世而天不厌笃生三子翼辅两朝旌旄交驰棨㦸互设朕欲贲其家庙而贵巳穷于人爵改封大国益着隆名庶使昭陵之老成永为北土之藩辅母蒲氏王氏冀国太夫人敕慎终追逺仁也显亲扬名孝也得志行道泽可以及天下而富贵不能及其亲天也虽不能及而追荣之典可以贯幽明襃大之训可以表后世礼也呜唿此亦仁之至义之尽矣具官某故母秦国太夫人某氏某氏族为士望徳为女师恭俭以相其夫严敏以成其子使朕获老成之佐以济艰难之功宜推异恩以报旧徳故妻苏氏永嘉郡夫人敕妇人有徳行才智之能而不得施于事有言语文章之美而不得闻于人况夫仁而不寿贤而不禄者乎此诗人所以赋彤管而史氏所以传列女也具官某故妻南阳郡君某氏少以女士秀于闺门来嫔徳人动以礼法而不得与君子偕老翟茀以朝哀哉若人命之不淑其改赐汤沐宠以训词庶几采蘩之遗芳不与宿草而共尽妻张氏同安郡夫人敕朕登进元臣専以徳选退食委蛇省察其私有召南之风焉抑抑威仪惟徳之隅非内有相贰何以及此具官某妻仁寿郡君张氏生于冠族作配君子言有物则行应图史宜疏汤沐之封以称山河之象祗服明命佑我老臣俾无内顾之忧専任仰成之寄赵济落直龙图阁管勾中岳庙敕具官赵济有司言汝罪恶有状小人有不忍为而汝为之朕惟羞汗缙绅重置汝于理其退处散地以励风俗可王彭知婺州孙昌龄知苏州岑象求知果州敕具官某为吏莫不欲威而明威不可立也惟公则威明不可作也惟虚则明郡无大小民无刚柔事无繁简政无难易惟公而虚无适而不治以尔用法之久不失仁恕折狱之多滋识情伪其悉乃心施于有政不侮鳏寡毋扰狱市称朕意焉可王子韶主客郎中周尹考功郎中敕具官某等事有繁简才有所宜要之郎官天下之清选也朕有所择于其人而无所轻重于其间以尔子韶博闻彊记老而能学以尔尹果艺而达知无不为各率其职而用其长朕将观焉可蒋之奇天章阁待制知潭州敕三后在上遗文在下炳若云汉昭回于天乃眷藏书之府因为育材之地爰登秀杰以备顾问虽持节出使剖符分忧一挂名于其间遂増重于所莅且使民见侍从之出守知朝廷之念逺也具官蒋之奇少以异材辅之博学艺于从政敏而有功使之治剧于一方固当坐啸以终日勿谓湖湘之逺在余庭戸之间务安斯民以称朕意可皇伯祖宗胜赠太尉北海郡王敕夫以三公之位冠诸侯王之爵元勲盛徳有不能兼非我父兄亲贤之隆加之死生哀荣之极则朕岂以此授非其人哉具官宗胜生于髙明克自抑畏忠厚以为质礼敬以自文贵穷人爵而无骄佚之讥考终天命而有归全之美始终之际中外所贤日月有时窀穸告具备物典册以将余哀岂独慰九原之思盖将劝庶邦之义可刘有方可昭宣使依旧嘉州刺史内侍省内侍押班敕朕为天下父母推一心以驭百官内外虽异爱无差等皆欲其处无过之地受有名之赏则上下相安人无间言具官刘有方少知忠恪晚益详练砥砺亷隅有缙绅之风祗畏简书无戏怠之色歴岁滋久积劳当迁考之有司皆曰应法往服新宠朕不汝私可宋滋可右侍禁敕宋滋疆埸之臣所以奋不顾身义不旋踵者以朕为能䘏其孤也何爱一官不以慰死者之意且以为吏士之劝乎可鞠承之可秦州通判敕具官鞠承之自恢复西鄙秦为内郡宿兵之衆有损于前而逺输之劳至相倍蓰军政虽简民事为重监郡之职専在养民有司择材曰汝可使往办乃事无忝所知可文及可衞尉少卿敕具官文及汝三公子以才行闻擢置要剧衆以为宜而师臣执谦重违其请周庐宿衞职亲而务简虽未足以究观汝能而退食休沐下车里门澣衣子舎岂非缙绅之美谈而当世之荣观乎可李㫧卿可京西转运副使张公庠可广东转运副使楚潜可广西转运副使吴革可广东转运判官敕具官某朕即位以来发号施令务求厥中而寛者喜纵忘先帝之约束急者乐刻袭文吏之故态汝以才能治状达于朕聴其往视之夫治民如牧羊然视其后者而鞭之可童珪父参年一百二岁可承务郎致仕敕童珪父参古者天子巡守方岳之下问百年者就见之而绛县役老赵武讁其舆尉今汝黄发鲐背以上寿闻其可使与编戸齿乎往以忠孝教而子孙可单可度可三班借职出职敕单可度在官滋久更事亦多而无大过有足嘉者往祗宠命益务亷平可智诚知宜州敕具官智诚蠢尔裔夷譬之蜂蚁胜之不武不胜为患惟尔守臣威信两立胜之以不战消患于未萌则民受其赐予惟汝嘉可张仲可左班殿直敕张仲岁之不易盗贼屡作爰设勇爵以劝追胥尔能奋身以除民害必信之赏其可忘乎可张诚一责受左武衞将军分司南京敕具官张诚一孝治之极天下顺之不子之罚民不轻犯而贵近之间尚有诚一朕甚伤之乃者姦言诐行蠧国残民之状论者纷然方议其罪而悖徳隠恶达于朕聴攷实其状至不忍言诗不云乎行有死人尚或墐之礼曰父没而不能读父之书以为手泽存焉今汝之所为者何为至此极也纵朕不问汝亦何颜以处缙绅之列乎可陈侗知陜州敕朝奉大夫衞尉少卿陈侗士临利害之际而不失故常者鲜矣以尔出入册府几二十年安于分义不妄附丽以干进取死丧之威兄弟孔怀愿为一郡以䘏幼孤朕甚嘉之夫入为九卿贰出为二千石此亦缙绅之髙选也汝益勉之可特授依前官知陜州傅燮知郑州敕具官傅燮郑废为邑复为右辅经营缮完之劳民既告病而吏亦勤矣以尔乐易之政屡试有闻往任其事寛信以御民强敏以御吏称朕意焉可姚居简押木栰上京酧奖转三班借职敕姚居简不烦民力而办官事㑹其所运罕所失亡可贾种民吕升卿知军敕驾部员外郎贾种民吏部员外郎吕升卿天下有道士知分义流品清浊各有攸处如种民升卿亦不汝弃往服宠命益祗厥官种民可差知汉阳军升卿可差通判海州军州事张世矩再任镇戎军敕具官张世矩髙平故地夷汉杂处启以夏政疆以戎索惟威与信并行徳与法相济则种落内附民安其生以尔习知边情克有武畧赋政之美歴年于兹夫巳信之民易治已练之兵易使无改乃旧益观厥成可刘谊知韶州敕奉议郎刘谊汝昔为使者亲见民病尽言而不讳厄穷而不悔夫岂知有今日之报乎孔子曰巧言令色鲜矣仁夫能为朕牧养逺民惠鲜鳏寡者必刚毅不回之士也往服厥官益信汝言可特授依前官权发遣韶州仍借紫吕惠卿责授建宁军节度副使本州安置不得签书公事敕凶人在位民不奠居司冦失刑士有异论稍正滔天之罪永为垂世之规具官吕惠卿以斗筲之才挟穿窬之智谄事宰辅同升庙堂乐祸而贪功好兵而喜杀以聚敛为仁义以法律为诗书首建青苗次行助役均输之政自同商贾手实之祸下及鸡豚苟可蠧国以害民率皆攘臂而称首先皇帝求贤若不及从善如转圜始以帝尧之聪姑试伯鲧终然孔子之圣不信宰予发其宿姦讁之辅郡尚疑改过稍畀重权复陈罔上之言继有砀山之贬反覆教戒恶心不悛躁轻矫诬徳音犹在始与知已共为欺君喜则摩足以相懽怒则侧目以相噬连起大狱发其私书党与交攻几半天下姦赃狼籍横彼江东至于复用之年始倡西戎之隙妄出新意变乱旧章力引狂生之谋驯至永乐之祸兴言及此流涕何追迨予践阼之初首发安边之诏假我号令成汝诈谋不图涣汗之文止为款贼之具迷国不道从古罕闻尚寛两观之诛薄示三危之窜国有常典朕不敢私可许懋知福州敕两浙转运副使朝请大夫许懋七闽之㑹其民智巧吏得其人则靡然心服不劳而治不得其人则纷然力争虽劳不服以尔赋政东南民用不扰既久而信厥声蔼然肆余命尔长兹剧郡夫身在江海之上而职在魏阙之下民之瞻望顾不美欤可特授依前官充秘阁校理知福州兼福建路兵马钤辖填见阙乔执中两浙运副张安上提刑敕具官某等夫以䘏刑之道达之于主计则非聚敛之臣以牧民之意推之于䘏刑则非文法之吏以尔执中奉使东南吏服其明民懐其惠以尔安上赋政毗陵寛而有制严而不残是以命尔各祗厥服夫民新脱赋泉之弊以从力役之征其谨视贪吏以无害我成法可依云云宇文昌龄吏部郎祝庶刑部郎敕具官某等古之君子以人物掌选而士不滥进以经术㫁狱而民无怨言呜唿何修何饰而至此欤今吾一之以格律而不免于异议何哉昌龄以儒学进有闻于人庶以世家用能宿其业勉思古人以称朕意可依云云江东提刑侯利建可江东转运副使福建运判孙奕可福建路转运副使新差权发遣郑州傅燮可江东提刑知常州张安上可两浙提刑朝请郎刘士彦可福建转运判官敕具官某等朕姑罢赋泉之令复徭役之法使民出力以事其上不责其所无者冀以富之闵闵焉如农夫之望岁也而差发之际吏或缘为姦农民在官贪者动心焉若郡县御胥吏不严而监司察郡县不谨则南亩之民不困于县官而困于胥吏其与几何尔等以治行达于朕聴或已试之效或近臣之荐必能明识朕意以保民察吏为本谨视其亷贪仁暴勤惰明闇以诏赏罚朕亦将观汝所为而进退焉可依云云王续知太康县敕具官王续朕以天下为一家然畿甸之民号为根本若近者不悦四方何观焉尔以才选往服厥事驭吏以明保民以寛无失朕命可新差通判齐州张琬可衞尉寺丞衞尉丞韩敦立可通判齐州敕具官某等朕于士大夫苟便其私而无害于公者盖未尝不聴矧以养亲为词而求易地固朕之所乐闻也往服厥职各祗乃事可依云云乔执中可吏部郎敕具官乔执中士知爱身则知爱君知驭民则知驭吏故端静惠和之士施之内外无适不宜朕察汝久矣今自部使者入为天官属无易其守以称朕命可苏子元可权知新州敕具官苏子元呜唿交趾之变苏氏之祸十年于此矣朕念之不衰哀忘而愍存不忍以常法待汝畀之一郡以劝事君敬之哉思所以致此者可不敬欤可杨汲落待制知黄州崔台符王孝先各降一官台符知相州孝先知濮州敕国家临御百年哀矜庶狱好生恶杀视民如伤六圣一心简在上帝而市井无赖譛愬公行若廷尉治狱不苛秋官议法有守则仁圣在上姦宄自消岂有数年之间坐致万人之祸死者不复谁任其辜具官某以患失鄙夫之心而窃乘君子之器欲与羣小共分告织之功専务巧诬以成疑似之罪试加覆视寃状了然公议不容弹章交上聊从附下之罚少谢无辜之民服我寛恩益务循省可赵卨摩勘转朝议大夫敕赵充国冯奉世名臣也而老于为将娄师徳郭元振儒者也而乐于守边盖疆埸未宁则以外为重而忠义所激不择地而安具官赵卨少以异材辅之博学虚心大对方观晁董之文推毂西陲遂膺羊陆之寄恩威并着戎夏久安论岁月以稍迁姑从旧典收功名于不世勉及前人可赵思明知永静军敕具官赵思明武吏之进以守土扞城为髙选而戎垒之政以平徭决狱为余事汝以财用往分使符知髙选之未易得而余事之不可忽则寡过矣可鲜于侁大理卿敕具官鲜于侁儒者耻为文吏而廷尉不用仁人久矣流弊之末至于诵法而不知义附势而不知法罔罗纷张延及无辜朕益厌之尔徳惟一信道不回虽古于张何以逺过是以命尔庶几天下复无寃民不然者朕岂以刑狱之事累老成哉可吴处厚知汉阳军贾种民知通利军敕具官某等汉口黎阳控引江河久废为邑吏民不悦比诏有司修复故垒因旧而新务适厥中平徭均赋使民宜之明致朕意以慰父老可顾临直龙图阁河东转运使唐义问河北转运副使敕具官某等复差役之法黜聚敛之吏去薄从忠务以养民而寛厚之弊或至于媮夫外台按事以不失有罪为称职若下有幸免之吏则必有不幸之民民困于吏则归咎吾法朕甚忧之太原之民困于备边使者之任匪人可乎以尔儒林之选号称秀杰有能吏之才而不薄有长者之风而不媮其服新职以莅一道往任其责以寛吾忧可赵魏之地被边带河以尔直谅之节世其家声岂弟之心不忽民事必能深识朕意以肃吏靖民为本往任其责以寛吾忧可张问秘书监敕具官张问汝策名三朝宣力四方既有闻矣而笃老之年克已复礼称道不乱朕闻而嘉之起之乡闾列之朝㑹问国故事与民疾苦足矣不必劳以事也优游吾东观以为士大夫之表可范子奇将作监敕具官范子奇夫以百工之事较之一路之民为轻而自部刺史入居九卿为重尔久在外服奔走之劳按视之勤亦少休乎今宫室器用皆有常法守之勿失可以寡过往若予工毋废厥职可钱长卿比部郎邓义叔水部郎敕具官某等昔汉郎官出宰百里今自监郡以上乃与其选任益重矣非独为官求人以济无穷之务亦将为国储士以须不次之举虽㑹计沟洫有司之一事而驭吏捍灾朕将有取焉可林邵太仆丞何琬鸿胪丞敕具官某等尔向以才选出按常平之政官省而归复使治民盖将因能而任焉九寺之属近在辇毂才之所宜易以闻达毋旷厥官朕不汝遗可文保雍将作监丞敕具官文保雍朕仰成元老如涉得舟待以求济茍有以燕安之使乐从吾游而忘其老朕无爱焉大匠之属未足以尽汝才也而从政之余遂及尔私并事君亲岂不休哉可李南公知沧州穆珣知庐州王子韶知寿州赵扬润州敕具官某等刺史秩六百石以按列郡而治行卓然乃以二千石为郡守昔以责人者今以自责则物被其惠民无间言尔等皆尝奉使督察官吏公明之称达于朕聴董制江淮控临河海任亦重矣其益勉之无使风采减于平昔可髙公绘公纪并防御使敕邓训之徳盖活千人叔向之功尚宥十世矧先王却敌之勲而圣母负扆之託子孙贤者休戚同之具官某笃于忠孝文以礼乐袭故家仁厚之风蹈布衣恭俭之节以尔父士林早缘肺腑逮事厚陵没于中年爵不配徳故推余泽以及后昆抱能未施当俟可为之㑹临宠而惧庶保无疆之休公绘可特授秀州公纪可特授永州李之纯戸部侍郎敕保国犹保身药石不如养气御民犹御马鞭箠不如轻车故兴利以富民不如省事而民自富广求而丰国不如节用而国自丰朕嘉与庶工共行此志以尔中大夫直龙图阁知沧州李之纯屡试以事号称循良虽为有司不吝出纳宜膺躐等之用庶无虚受之讥服我训言以厌公议可穆衍可金部员外郎敕具官穆衍士能用其长以自表见者朕未尝不试也要之必观其始终然后能决其进退在此选者可不勉欤货币之入所以权轻重通有无而非以求富也往服朕训以永终誉可孙路可陜西运判敕具官孙路闗右之民困役伤财譬之七年之病而求三年之艾朕日夜以思庶几其民勇而知方以尔出入秦雍悉其利病往行所知以称朕意可苏颂刑部尚书敕朕闻帝尧之世伯夷以三礼折民西汉之隆仲舒以春秋决狱是知有道之士必使无讼为功乃者法病于烦官失其守盗贼多有狱市纷然敷求迪哲之人以清流弊之末光禄大夫前吏部侍郎苏颂温文而毅直亮不回仲由冉求果艺有从政之美子产叔向爱直兼古人之遗遭罹闵凶亦既祥禅特诏虚位以待老成与其遂曽闵之私哀顾懐坟墓曷若蹈威绰之前轨显扬君亲伫闻嘉猷以对休命可王公仪䕫州路转运使程髙夔州路转运判官敕具官某等役法既复民知息肩矣然在官者皆农末也三崃之民刀耕火耘与鹿豕杂居正赖良使者察其侵寃使政烦而吏贪者此等岂能逺诉乎朕以大臣荐故擢用尔若逺民无告非独汝咎将咎荐者可不勉哉可吕由庚太常寺太祝敕具官吕由庚先皇帝有贤执法朕不及见也思其人行其言用其平生所予者犹以为未足也而录其子呜唿亦可以识朕意也夫诗云惟其有之是以似之汝勉之哉朕不汝忘可杜䜣衞尉少卿钟离景伯少府少监敕具官某等朕登进耆老崇徳以靖民敷求隽良养材以待用非更练有素不轻用其人以尔䜣久服官箴善守家法以尔景伯既敏而艺有闻于时皆吾四世之良往服九卿之贰益固尔守将观厥成并可依云云辛押陀罗归徳将军敕具官辛押陀罗天日之光下被草木虽在幽逺靡不照临以尔尝诣阙庭躬陈琛币开导种落岁致梯航愿自比于内臣得均被于霈泽祗服新宠益思尽忠可髙子寿可三班借职敕髙子寿程力较技国有旧章命以一官勉思自効可李肩可殿中省尚药奉御直翰林医官敕具官李肩医虽一技益通妙物之神法有衆科以助好生之徳故縻好爵用劝良能无忘三世之传庶保十全之效可耿政可东头供奉官致仕敕具官耿政肇新霈泽爰及庶工虽请老以家居亦先朝之逮事各从迁秩以宠归休可乔执中可朝请郎尚书吏部郎中敕具官乔执中汉以郎官出宰百里今以郡守选属列曹任人之隆于古为重有司言尔资格当迁其即正员以茂逺业可东坡全集巻一百七东坡全集卷一百八钦定四库全书东坡全集巻一百八宋蘓轼撰外制制勅七十四首李之纯可集贤殿修撰河北都转运使敕乃者役钱贷息之弊民兵马政之劳萃于北方而天不靖民河溢为灾老㓜奔走流离道路十年于此矣呜唿其孰为朕劳来安集使复其旧乎以尔中大夫直龙图阁权知沧州李之纯治办之能尝见于用忠厚之质不移于势是用进秩书殿増重使指其徃抚疲瘵之俗察贪暴之吏无纵诡随以谨无良朕将酌民言以观汝政可不勉欤可吕大临太学博士敕具官吕大临大学礼义之所从出也不择人以为法而恃法以为治可乎汉之郭㤗符融唐之阳城韩愈士皆靡然化之其贤于法逺矣朕方诏有司䟽理学政而近侍之臣言汝可用必能于法禁之外使士有所愧而不为乃称朕意可罗适知开封县程之邵知祥符县敕某等赤县之衆甚于剧郡五方豪杰之林百贾盗贼之渊盖自平时号为难治而况市易始去逋负尚繁役法初复农民未信以尔适学行纯固有䘏民之心以尔之邵才力强敏无媮安之意各服乃事以观其能不患不已知求为可知者可杜纯可刑部员外郎敕具官杜纯用法如权衡权可以轻重移而衡不可以毫髪欺故司冦之职必有守道之长贰而辅之以守官之僚属汝昔为士师秉节不回独持正议以直羣枉徃服厥官无易汝守以不忍之心行无心之法则予汝嘉可刘霆知陈留县敕具官刘霆县剧而难治故有司艰于用人地近而易知故才者乐于自用临政以简决狱以明御吏以严去盗以武能此四者孰不汝知可皇伯仲煜可赠保宁军节度使东阳郡王敕祖宗之徳天地并隆施及子孙皆享民社胜衣有朝请之奉阖棺有茅土之封始终之间哀荣斯极具官仲晔寛厚寡过雍容有常生不勤于父师没见思于姻族既得考终之道可无追逺之恩豹尾神旗守臣之威命金玺盭绶诸侯之宠章服我宠光以贲窀穸可杜纮可右司郎中勅具官杜纮士一厯都司即践清要非一时名胜不在此选尔以文无害而宿其业徃服乃事益茂厥徳以称朕命可皇城使裴景知慈州荘宅副使郭逢知阶州西京左藏库副使王克询知顺安军敕具官某等朕铨择将吏视其才力彊敏可任以事者必试之治民茍不知爱民奉法驭吏而戢士虽智勇有闻朕无取焉尔等皆以考绩察㢘号称明练荐者交章故在此选徃服厥官无失朕命可依借职杨晟该吴奉云等各转一官敕某等向敕邉臣増葺城堡所以䕶安民夷各全其生尔能相率献田出力有足嘉者服我爵秩永保忠顺可吕大忠可发运副使敕具官吕大忠发运使按治六路所部㡬万里持节出使未有若此其重者也以尔更练世故果于从政屡试剧部厥声蔼然是以命尔均南北之有无权货币之轻重使农末俱利公私宜之以称朕意可蒋之竒可集贤殿脩撰知广州敕具官蒋之竒按治岭海统制南极声教所暨耸闻风采自唐以来不轻付予朕既择其人复宠以秘殿之职使民夷纵观知其辍自禁严以见朝廷重逺之意其于服従畏信岂不有助也哉可吴安持知苏州刘珵知滑州敕具官某等两河之俗朴其弊也悍而轻犯法三吴之俗巧其弊也流而不知止惟君子为能去其巳甚济其所不及故所居而民安之朕求二郡守访之左右咸曰汝宜徃服朕训因俗而治可依谢卿材可陕西转运使敕具官谢卿材治邉者不计财惟邉之所用治财者不䘏民惟财之为富此古今之通患也朕知汝才知可倚忠厚可信故以西方之政责成于汝往与帅守者谋之惟适厥中以民为本可李曼知果州敕具官李曼蜀之人治蜀知其好恶察其情伪宜若易然又况于寛而明和而毅如汝曼者乎乃者无实之诉朕既察之矣乗传西归平赋役省条教以慰父老之望可黎珣知南雄州敕具官黎珣岭海之逺吏轻为姦非良守令民无所赴告徃祗厥官如在近甸则予汝嘉可张赴再任干宁军敕具官张赴使者言汝为政有方民甚宜之当解而留以慰民望可不勉哉可皇伯仲婴可赠㤗国军节度使追封申国公敕祖宗之意仁孝为先孝故専笃于亲仁故闵劳以事虽丰功盛烈不见于宗室而令名美实克全于始终死丧之戚哀叹何及具官仲婴少而简素辅以温文既克已以归仁亦乐善而忘势信顺多助盖大有上吉之祥髙明令终真既醉太平之福建元戎之六纛钖上公之九章维以劝忠岂云虚授庶㡬幽壤服我宠灵可林郡开封推官敕具官林郡天府之剧古称难治非兼人之资有不能济今自逋负逃亡悉归之四厢宜若易办然夫办之易则责之详尔材敏素闻而以举用徃助乃长使治衆如治寡以称所举可邓羲叔可主客郎中王谔可水部郎中敕具官某等吏恶数易而事有不得已者通商惠农水政为急而招携柔逺賔客之事亦重矣各祗乃事为安官乐职之计可依王荀龙知棣州敕具官王荀龙平原厌次沃野千里桑麻之富衣被天下宜得老成循吏以辅安良民式遏姦慝访之左右咸曰汝宜徃悉乃心朕将观焉可黄宪章获贼可承事郎敕具官黄宪章劳能之赏不计日月爵禄之报必视首功宜从迁秩之劳以劝追胥之勇可御史中丞刘挚可兼侍读敕孟子有言君仁莫不仁君义莫不义一正君而天下定矣朕惟台諌言责之臣虽知无不言常救之于巳失而劝讲进读之士盖朝夕纳诲故日化而不知合于孟子正君之义非独有司之事也具官刘挚以道事君非法不言使朕日闻所不闻天下称焉宜因古今册书之成文取其兴壊治忽之要论言之于无事救之于未失使朕立于无过之地岂非汝争臣之大愿乎可处士王临可试太学録敕具官王临观近臣以其所为主观逺臣以其所主朕初不汝知也而光论汝可用其试之太学汝勉之矣朕既因光以知汝亦将考汝所为而观光焉可皇叔克眷可赠曹州观察使追封济隂侯敕先王建邦启土必先宗盟上自鲁卫下至应韩侧室之子莫不南面国家自仁率亲専于教爱故生无吏责而富以禄没享隆名而告诸幽忠怒之道可谓备矣具官克眷以茂美之质服信厚之化虽功名才业不见于用而恭俭孝悌刑于厥官命以㢘车即侯其地皆国之旧非朕敢私庶㡬有知服我休命可冦彦卿彦明左班殿直敕具官冦彦卿士不惜以身狥国朕独何爱一官不以收恤其家乎祗服朕命毋忘死者可驸马都尉张敦礼可节度观察留后敕轩冕之来徳量为称外无充诎之容可以观徳内若固有之安可以言量具官张敦礼少以经术秀于士林虽縁姻戚之选不失儒素之行日奉朝请既抱才而未试坐阅岁月亦久次而当迁进居两使之间増重诸倩之遇益砺士节以为国华可内人张氏可特封典賛敕张氏朕㓜学之初未就外傅命尔执业以待左右勤劳有年恭谨寡过进掌仪范以旌徽柔可故尚宫赵氏可特赠郡君敕赵氏先朝差择女士以辅隂教侍御左右罔匪淑人矧兹六尚之选必备四教之法奄焉沦丧宜极哀荣以尔名族之英掖廷之旧行应图史言中物则彤管有炜既传好徳之芳象服是宜无愧饰终之典庶㡬幽壤服我宠章可冯宗道可右骐骥使内侍省内侍押班梁惟简可文思副使内侍省内侍押班敕具官某等爵禄天下之公器也朕不敢以私暱之爱而轻用其赏亦不敢以近习之嫌而不録其功以尔等小心忠孝逮事列圣出入中外劬劳百为而宗道以藩邸攀附之勤惟简以东朝奉事之久各还所寄加重其任益励素丹以称异恩可依梁从吉可遥郡团练使入内内侍省副都知敕祖宗之化自家刑国故虽左右近习之臣莫不好善而知义彬彬然有士君子之风焉具官梁从吉荘重有守温良寡过给事宫省知无不为服勤邉徼克有成绩改钖戎团之命进助内宰之政益励素守以称异恩可刘有方可内侍省右班副都知敕祖宗之化自家刑国故虽左右近习之臣莫不好善而知义彬彬然有士君子之风焉具官刘有方温恭和毅勤强练宻进从王事以法令为师退安私室以图史为乐进领右珰之贰益亲中禁之严惟忠与敬乃称朕命可翟思知泉州周之纯知秀州沈季长知南康军敕具官某等朕惟四海之广一夫不获足以害教化之成伤隂阳之和故选建守长必以学士大夫为先孔子曰君子学道则爱人小人学道则易使也尔等皆以儒术进有闻于时矣其深识朕意徃行所闻钦哉可马𫝊正大理寺主簿敕具官马𫝊正哀敬折狱明启刑书理官之任也主簿虽卑亦有事于其间矣尔以选用其勉服此言可张之諌权知泾州康识权发遣鄜州敕具官某等邉郡之政兵食为先郡守之责文武兼综以尔等才力之选卓然有闻治办之效见于已试朕虽招携来逺不求邉功尔当积谷训兵常若冦至祗率厥服徃惟钦哉可依梁谞可供备库副使转出敕具官梁谞奉事之久累劳当陞求从外迁亦各其志进贰诸使徃齿外朝益务㢘平以答休宠可燕若古知渝州敕具官燕若古汝向以才选奉使东方官省而归因以得郡盖可谓异恩矣巴峡之崄邑居褊陋负山临谷以争寻常独渝为大州水土和易商农㑹通赋役争讼甲于旁近毋以僻逺鄙夷其民钦哉可删定官孙谔鲍朝賔并宣议郎敕具官某等廷见乃官法之所严也嵗月之课保任之数差若铢黍輙不得迁今于汝独畧之者岂非以制法定令汝与其议故欤祗服朕命以法自律无徒知之可王振可大理少卿敕具官王振任法而不任人则法有不通无以尽万变之情任人而不任法则人各有意无以定一成之论朕虚心以听人法兼用以尔出入中外敏于従政详平奏谳审于用律廷尉之事尔惟副之夫法出于礼本于仁成于义勉思古人以称朕命可李吁可宣徳郎敕具官李吁朕有大政令使近臣縂领其议民之休戚国之治乱成于其手可谓重任矣尔以儒术进以邑政选而为之官属亦岂轻哉二三臣者言尔当迁其服朕命益祗乃事可赵思明可西上合门副使敕具官赵思明国之宗臣义同休戚故文终之后配汉并隆而梁公之孙与唐无极国家佐命元老独髙韩王铭勲太常侑食清庙爰自近嵗叹其中微乃眷裔孙尚有遗烈宜因近侍之请进陞上合之贰勉蹈祖武副朕懐人追逺之心可李承祐可内殿崇班敕具官李承祐奉事兹久累劳当迁遂齿外朝缙绅之列益思忠荩毋忝恩荣可萧士元知隰州赵永宁知永静军敕具官某等文武异用而其道同军国异容而其情一尔以才选徃莅厥服惟少私寡欲则民自靖惟奉法循理则吏自畏祗率朕训钦哉可黄光瑞可内殿崇班敕黄光瑞朕覆养华夷义均臣子慎重爵赏必加有功以尔昔助王师逺获逋冦厯年滋久宜示异恩服我宠休永思忠荩可文贻庆可都官员外郎居中可宗正寺主簿敕具官某等昔江左二老王导谢安唐之元勲汾阳西平皆以积徳流庆子孙昌衍布列台省为邦之光今吾太师氏亦庶㡬焉尔等才行之美所资者深闻见之广不扶自直宜近而逺未称朕意其归服乃事同寅协恭以䆒事君亲之义可皇兄令夬可赠博州防御使博平侯敕爵齿之贵并隆于朝廷死丧之威莫先于兄弟礼有裒䘏义兼哀荣故具官令夬端厚有常靖恭寡过生不勤于保傅没见思于族姻宜分竹符就赐茅社服予惇叙之宠慰尔永归之魂可髙士永知文州敕具官髙士永自将为守非艺而果不在此选治兵欲严御吏欲明抚民欲寛守邉欲信汝勉之矣毋废朕命可太皇太后再从弟髙士缵髙士涺可并左班殿直文思副使梁惟简可皇城副使敕具官某等朕惟坤元成物之恩虽以天下养无足称其徳者故推余泽以及葭莩之亲左右奉事之臣虽天地之施无所报塞尚勉忠孝以荅万一可范百禄刑部侍郎敕朕哀敬五刑期协中道酷者志于杀惟杀之务则深刻而失情恕者志于生惟生之知则玩刑而废法朕欲情法两得生杀必中非俗吏之所能思古人而永叹爰试以事乃得其人具官范百禄少以异材辅之笃学昔奉大对有守礼忧国之言旋为争臣有责难爱君之意必能㕘用经术折中人情民自以为不寃汝当务致此者必也使无讼朕亦将庶㡬焉可朱光庭可左司諌王觌可右司諌敕具官某等惟善人能受尽言故昔之諌者常有不容之忧然有志之士犹且不顾忠义所激忧患可忘今朕恭巳无为虚心以听汝等所论盖无虚日朕亦有拒而不听听而不用者乎各服新命尽所欲言言而不从朕则有愧知而不言汝亦负朕可不勉哉可鲜于侁可左諌议大夫梁焘可右諌议大夫敕仲虺言汤之徳曰改过不吝孔子论一言而丧邦曰惟予言而莫予违呜唿天下之治乱安危有不出于此者乎朕夙兴夜寐思闻其过厥愆曰朕之愆不啻不敢含怒而况于左右辅弼之臣欤具官鲜于侁邦之老成乆试于外金石之节皓首不衰具官梁焘出入馆殿葢二十年守道笃志无所阿附皆吾争臣之选也朕之于事无必无我可则行之否则更之使天下晓然知朕乐闻其过书之史册足为美谈若乃进则诡词退则焚草衰世之事朕无取焉可王巖叟可侍御史敕具官某尔以御史论事称职擢居谏垣而能秉心不回忠言屡闻考其所争之义皆有可行之实予维宠嘉之兹复命尔往贰执法乐于从善朕志亦可见矣易曰大君有命开国承家小人勿用必乱邦也尔谨视中外毋纵诡随以成我纯一之政可钱勰可给事中敕朝廷之政根本于中书而枢机于门下出入考慎然后布之天下一成而不反后世有述焉虽用人惟均而至于封駮之任其选尤甚具官钱勰文学议论世其先人典章宪度博通前世词命之富多而愈工风力之忧烦而不乱其服新命益修厥官使为改者难于造令而承流者无所议法则惟汝贤可明堂执政加恩门下侍郎韩维敕朕于访落之初躬总章之祀追严烈考以侑上帝七政轨道四海来格礼乐具举天人并应非余一二大臣同徳比义爕和神民何以致此哉具官韩维全徳雅量外为师表忠言嘉谋入告帷幄望其容貎足以知朝廷之尊闻其风采足以立贪懦之志艰难之际垂拱仰成宜修旧典之常均被庆成之泽同底于道朕有赖焉中书侍郎张璪敕亲祠合宫昭事上帝明发不寐惕然有懐永惟神考之烈髙出百王之表选建群辟遗我后人济于艰难克有成绩具官张璪硕材不器俊徳自明卫上之忠悃欵四世应务之敏勤劳百为迨兹配飨之成宜均慈嘏之福服我明命永肩一心尚书左丞李清臣敕祗奉严禋肆行大赉诚通幽显泽被中外六成之乐上格于穹壤四簋之黍下浃于煇庖矧余元臣相成釐事神人所保霈泽宜先具官李清臣徳配先民才髙当世早以天人之学发为经纬之文左右先朝克有成绩属余访落之始共济艰难之中迨兹庆成均被慈告宜䟽井邑之赐以示臣工之荣永孚于休以称朕意知枢宻院事安焘敕于皇烈考属余大器夙夜祗惧若渉氷渊乃者飨帝合官风雨时若肆眚象魏讴歌聿归惟天人之应萃于𦕈躬葢左右之助实赖将相具官安焘奋自儒术为时名臣爕和兵戎无伤财害民之警持守法度有送往事居之忠迨兹庆成均被慈告井邑之赐国有旧章与民同休居宠无愧同知枢宻院事范纯仁敕朕出欵真室还祀合宫祗见昊天陟配文考礼乐具举华夷骏奔方恭黙无言之中繄辟公显相之赖率礼弗越肆予汝嘉具宫范纯仁庆厯名臣之家熈宁正谏之士着绩西鄙授任中枢谟猷靖深兵革消伏领使奉祠之日助成大享之勤降福孔多推恩宜广矧兹宥宻之地可无勲邑之加往服宠章益敬毋怠尚书右丞吕大防敕朕有事总章升侑神考四辅在位百工在廷鬷假无言各率乃职迨此釐事之毕匪我沖人之能思与羣公均受帝祉具官吕大防擢自英祖休有直声被遇裕陵益彰忠力入总文章之辖手䟽盘错之烦六事所瞻倚以为重三府之议于焉取平宜加勲伐之隆益増井赋之衍服我休命思勉厥终韩忠彦黄履并特转朝请郎敕考绩之法三代共由虽余左右之信臣犹以嵗月而叙进率循其旧示不尔私具官韩忠彦颀然异材奋以儒术典朕三礼识古人之大全歴事四朝有宗臣之余烈祇服新命益修厥官尚励有为之心以需不次之举可皇叔祖克爱皇叔仲虢并遥郡团练使敕朕不以亲废法亦不以义掩恩故宗室之英虽不任事而嵗月之考必付有司以尔具官克爱笃行有常率履如一以尔具官仲虢居宠而戒好徳不回既累日以当迁非无名而虚授益务忠敬以保厥家可王献可洛苑使敕具官王献传不云乎诗书义之府礼乐徳之则御侮扞城亦儒者之事也汝以词学进而以武干闻肆予虎臣谓汝可用往服新命以成汝志可陈次升可淮南提刑敕具官陈次升春秋书无麦禾葢病之也今吾淮甸之民夏旱秋水望熟于来嵗譬如负重渉逺未知所舍朕甚忧之汝自百里长以才能选为朕耳目其往按视省刑狱均力役督盗贼去姦吏使民忘其灾以称朕意可杜纯可大理少卿敕具官杜纯治狱得其道仁及幽显泽流子孙茍非其人灾及草木身任其祸朕敬而畏之乆难其人以尔用法平直守道纯固不以进退荣辱抑扬其心故在此选靡不有初终之实难可不勉哉可郭晙可开封府司録参军敕具官郭晙汝昔为狱官不挠于执事以䧟无辜之人坐失厥职秉义不回有足嘉者往𨽻天府总摄羣掾毋易汝守朕将观焉可林希可中书舍人敕文章之变与时盛衰譬如八音可以观政而况诰命之出学者所师号令以之重轻风俗因而厚薄本朝革五代积衰之气继两汉尔雅之文而大道中㣲异端所汩欲复祖宗之旧必以训词为先故难其人不以轻授具官林希博问强识笃学力行绰有建安之风流逮闻正始之议论径践外制为朝廷常润色其精微期配昔人使天下识典刑之髣髴务究所学朕将观焉可司马光左仆射追封温国公制敕执徳不回用安社稷为悦以死勤事坐致股肱或亏方予访落之初遽兴殄瘁之感其于䘏典岂限彛章具官司马光超轶絶尘应期降命蹈履九徳湛涵六经逮事仁宗以论思献纳任言责翊我英祖以安危治乱鉴古今粤惟先朝延登近弼方事献可而替否不肯枉尺而直寻䌷绎新书优㳺卒嵗乃心无不在王室不起何以慰苍生顾惟𦕈躬肇称毖祀虽未能求诸野而得傅説亦庻几选于衆而举臯陶激浊扬清方甄明于流品制法成治永振悳于黎元而慭遗之悲天不得于一老惴慄之叹人皆轻于百身兹大享于合寝仍不预于小歛师垣一品降之九原开国于温用旌直徳纳棺以禭式劝具僚念涕泗以无从想话言之犹在俯惟英爽歆此宠灵可特赠温国公张缋除宣徳郎制敕太学博士张缋祖宗设贤良文学之科以网罗天下之豪俊间得伟人尔繇是选而沈黙恬淡安于冗散学士邓温伯与东西省从官列上奏状朕嘉乃沖静特俾迁秩益务敦毖将有试焉可特授宣徳郎依旧太学博士孙觉除吏部侍郎制敕自国家还政文昌将以致治而天官四铨总覈人物澄清流品未见其人除拟之间贤愚同滞以尔朝请郎试给事中孙觉文学论议烛知本原諌省东台乆从践厯选抡之慎委寄益隆噫法之窒阂者更吏之不虔者逐赇文弗作甄序有伦服我训词尚有大用可特授依前官试吏部侍郎曹旦知南平军制敕供备库副使曹旦西南泸夷诸种部族散处藂篁谿谷之阻与鱼鸟羣卉服而居畬田而食乐生恶死情无甚异军摩邉戍备预不虞静而缓之彼自驯扰往服吾训以称人知可特授依前官权知南平军事吕和卿知台州制敕承议郎尚书金部员外郎吕和卿临海虽小邦而有民社之重朕岂轻之尔以仕优而学诚知戒夫墻靣之烦制锦之未易乎往钦用励毋忽吾训可依前官差权知台州陆佃礼部侍郎制敕文昌贰卿位次八座各有典司咸用専达天官之选目色实繁以尔朝奉郎试吏部侍郎陆佃方颁以先朝一代大典纉修笔削势难兼综春官宗伯事虽稀简目力可周而典章文物动闗国体益思明练以称恩休可特授依前官试礼部侍郎依旧充修实録院修撰官龙图阁直学士朝请大夫知定州蔡延庆朝请大夫试戸部尚书李常并磨勘转朝议大夫制三考而议黜陟古今所同积日而叙勤劳贵贱无间矧夫内与六官之长外总连帅之权均大计之盈虚司隣邦之动静厯年应格稽法当迁有司以言朕何敢后具官李常奋由踈逺深自刻修财赋所存纲目具举具官蔡延庆名臣之后吏治有余干城四方安静不扰咸以侍从之选而应股肱之良虽尺寸以迁未彰于异数而命秩之宠差慰于乆劳朝奉郎孙览除右司员外郎制奉使北方治河而备邉任亦重矣以为未足以尽其才也而寘之都司吾之所以责任尔者可见也夫分治六官事无鉅细毕陈于前若网在纲振之则举弛之则尽废尔昔既称治办矣勉既厥心以待来効朝奉大夫田待问淮南提刑制扬楚春旱秋水民艰于食渐起为盗遂使州县犴狱充满朕忧之未始一日忘也间起尔于山阳守参领漕事今又命尔按视刑辟徒以尔习其风俗知吏民所习苦夫察贪暴谨追扰均有无督盗贼此荒政之急也勉勤其职以称朕意朝散郎殿中侍御史林旦淮南运副制淮甸之民荐罹饥馑乃者诏发仓廪发吴楚之漕以拯其急犹以乏食流徙达于朕听朕惟救荒之政行之略尽惟得良使者因事施宜为若可赖尔由郎官以才任御史习于扬楚之俗其为朕往视之均徭薄歛禁暴戢姦无使斯人重被其困东坡全集巻一百八东坡全集卷一百九钦定四库全书东坡全集巻一百九宋蘓轼撰内制赦文三首明堂赦文门下圣人之徳无以加孝帝王之典莫大承天朕以𦕈𦕈之身㷀㷀在疚永惟置器之重惕若临渊之深承明继成思有以迪先王之烈绍志述事未足以慰天下之心仰系母慈总揽政体缉熈百度和乐四方頼帝贶临海㝢宁乂三垂之兵靡警万邦之年屡丰庶几大同光嗣成美深惟六圣之制必躬三嵗之祠维兹肇禋属予访落丧有以权而从变祭无以卑而废尊顾言总章古重宗祀以教诸侯之孝以得万国之心我享维天下武式文王之典大孝严父孔子谓周公其人追维前猷尝讲兹礼包举儒术咨诹缙绅刺六经放逸之文斥衆言淆乱之蔽嘉与四海灵承一天革显庆之兼尊隆永徽之专配成于独断畀予沖人遵遗教于前着成法于后涓选吉日裒辑上仪奉罍琳宫奠玉路寝神之弔矣燕及皇天谁其配之既右烈考于时夙斋辂之驾被衮冕之章备庶物之㣲追三牲之养灵㳺而风马下孝奏而日月光惕然履霜讵胜悽怆之意僾然出戸如闻叹息之声秩祜赉我思成侍臣助予恻楚既迄成于熈事敢专飨于闳休宜布洪恩以暨诸夏于戯汉庭祀帝着于即阼之踰年唐室施仁固以御门之吉日葢礼盛者文缛泽大者流长尚頼文武之英屏翰之隽恊恭致治以辅邦家西京奉安神宗皇帝御容礼毕西京徳音赦文门下朕以寡昧仰继圣神顾瞻山林未忘弓剑之慕益广宗庙以奉衣冠之㳺祗遣辅臣往严像设敞凤台之仙宇粲龟洛之仁祠睟表一临陪京増重山川改色方贡祥而効珎父老纵观或太息而流涕宜施雷雨之泽以答神人之心于戯好生育物既推文母之慈崇徳措刑终成神考之志资尔有衆宜体朕懐徳音赦文门下朕以眇躬获御大器仰圣后之慈训荷先烈之永图四载于兹渉道尚浅凛然祗惕若履渊氷思所以慰安人心奉若天道常虑一夫之失所以伤万物之太和蠲苛去烦夙夜愿治迺自去冬连月降雪异常今春已来乆隂不霁农民失职商贾不通比屋之间冻馁弥甚常寒之罚咎在朕躬惟日兢兢以图消复洁精致祷神眷未孚克已自持协气无应切虑四方狱犴寃滞尚多工役烦兴人咨胥怨郁成缪盭之变以干隂阳之和宜均涣恩以召善气于戯遇灾祗戒聿修信顺之诚正事布和庶获天人之助咨尔中外咸体朕懐内制诏敕九十七首集官详议亲祠北郊诏敕门下国家郊庙时祀祖宗以来命官摄事惟三嵗一亲郊则先飨清庙冬至合祭天地于圆丘元丰间有司援周制以合祭不应古义先帝乃诏定亲祠北郊之礼未及施行是嵗郊不设皇地袛位而宗庙之飨率如旧制朕以寡昧嗣承六圣休徳鸿绪今兹禋礼奠币上帝祼鬯庙室而地祗天神乆未亲祀矧朕方修郊见天地之始其冬至日南郊宜依熈宁十年故事设皇地祗位以答并贶之报仍令有司择日遣官奏告施行厥后躬行方泽之祀则修元丰六年五月之制俟郊祀毕依前降指挥集官详议亲祠北郊事及郊祀之嵗庙飨典礼闻奏故兹诏示想宜知悉太皇太后赐门下手诏敕门下皇帝嗣位于兹四年华夷来同天地并应而皇太妃以恭俭之徳鞠育之恩虽典册以时奉行而情文疑有未称皇帝以祖考之奉尊无二上而吾惟春秋之义母以子贵其推天下之养以慰人子之心宜下礼部太常寺讨寻如于典故有褒崇未尽事件令子细开具闻奏太皇太后赐门下手诏敕门下官冗之患所从来尚矣流弊之极实萃于今以阙计员至相倍蓰上有乆间失职之吏则下有受害无告之民故命大臣考求其本茍非裁损入流之数无以澄清取士之源吾今自以𦕈身率先天下永惟临御之始尝敕有司䕃补私亲旧无定限自惟薄徳敢配前人已诏家庭之恩止从母后之比今当又损以示必行夫以先帝顾託之深天下责望之重茍有利于社稷吾无爱于发肤矧此恩私实同毫末忠义之士当识此诚各忘内顾之心共成节约之制今后每遇圣节大礼生辰合得亲属恩泽并四分减一皇太后皇太妃准此赵州赐大辽贺兴龙节大使茶药诏敕卿肃将庆币逺渉川途风埃浩然徒驭勤止宜加宠钖以示眷懐赵州赐大辽贺兴龙节副使茶药诏敕卿将命夙兴犯寒逺渉驾言未息轸念殊深特致恩颁以嘉勤瘁赐皇叔祖建雄军节度观察留后同知太宗正事宗景上表辞恩命不允诏敕宗景朕初执珪币祗见上帝嘉与百辟徼福文考大赉四海始于亲贤皆神之休义不当避国有常典尔无固辞赐皇叔祖宗景上表辞恩命不许诏敕宗景览所上表辞免恩命事具悉国家有大祭祀必均庆赏邦甸侯卫煇炮翟阍无有逺迩毕䝉恵泽矧我懿亲实维显相祗率旧典毋烦固辞赐新除检校太保依前河西军节度使阿里库加恩制告诏敕阿里库朕涓选灵辰奉承宗祀肆均介福徧暨多方卿世抚侯封夙䖍朝命特加宠渥用奖忠嘉太皇太后赐故夏国主嗣子干顺诏惟我列圣眷尔有邦非徒极其宠荣葢亦同其忧患念尔哀疚恻然顾懐临遣行人往喻至意且致奠赙之礼以为存没之光赵州赐大辽贺正旦副使茶药诏敕卿抗旌出境夙驾在涂眷言䟦渉之劳宜适兴居之节式颁良剂以辅至和赵州赐大使茶药诏敕卿逺饬使轺讲修隣好䝉犯风雾䟦履山川宜颁钖于珍芳庶辅安于寝食赵州赐大辽国贺太皇太后正旦太使茶药诏敕卿恭讲隣欢逺勤轺驭言念驱驰之乆适丁寒沍之辰宜钖珍良式昭眷宠赵州赐副使茶药诏敕卿逺持使节来庆春朝方此沍寒良勤启处宜示眷懐之异式颁剂和之良赐镇江军节度使检校太傅开府仪同三司上柱国康国公判大名府韩绛上表乞致仕不许诏敕韩绛览所上表陈乞致仕事具悉卿四世元老国之长城端笏垂绅不动声气风采所及自然折冲轩冕丘园其实何异矧今艰难之际自有氷渊之虞黄髪在廷未敢言病岂宜独善遽欲即安尚分北顾之忧勿起退归之念强食自辅体我至懐赐韩绛上表乞致仕不允诏敕韩绛省所上表陈乞致仕事具悉功成身退人臣之常夀考康强有不得谢卿出入将相垂三十年岂一小郡尚勤元老徒得君重卧䕶一方使吏民瞻师尹之仪刑蛮夷识汉相之风采丘园之请朕未欲闻其省思虑时寝食亲近药饵以副中外之望赐金紫光禄大夫守尚书右仆射兼中书侍郎吕公着生日诏敕公着卿将相三世辅翼两朝方斯干献梦之辰有既醉太平之福宜膺庆赉永钖夀康赐新除依前中大夫守中书侍郎吕大防辞恩命不允诏敕大防卿敦大直方任重道逺擢贰西省蔽自朕心虽与闻政事为日未乆而厯试中外勤劳百为葢有年矣徳位惟允人无间言亟服新命毋烦朕训赐新除御史大夫傅尧俞辞免恩命不允诏敕尧俞诗云刚亦不吐柔亦不茹朕以卿有樊仲之风是以擢卿为中执法才华之叹古今共之岂以小嫌而废大任与其拘文以自疑不若直已而行义亟服乃事无烦固辞赐正议大夫同知枢宻院事安焘乞退不允诏敕安焘卿才当其位义不辞劳内之枢机之谋外之疆埸之议既当身任其责难以家事为词而况并奉君亲两全忠孝进无不得退以何名卿之所求固非矫激朕之不许亦岂空文亟还厥官无烦朕命赐韩绛上第二表乞致仕不允诏敕韩绛朕以𦕈躬求助诸老皆以艰难之际不辞中外之劳胡为累章确守归意岂朕不善西伯之养而无人子思之侧乎三复喟然未喻厥指朕意不易卿其少安赐韩绛上第三表乞致仕不许断来章诏敕韩绛君臣之义忧乐同之茍皆懐归谁任其事卿之髙识雅度轻轩冕而乐丘园天下所共知也独不念先帝託付之重乎勉狥大义勿复以言赐韩绛上第三表乞致仕不允断来章诏敕韩绛功成身退人臣之常礼至于非常之遇则必有无穷之报朕待卿于形器之表而卿自处于绳墨之内未为得也朕意不易卿无复辞赐新除依前光禄大夫刑部尚书苏颂辞恩命不允诏敕苏颂卿笃于仁心深于经术用心司㓂期于无刑朕惟孝处之深三年不夺其志又推才难之故千里以待其来卿而不能谁当能者亟服乃事毋烦力辞赐新除落致仕依前光禄大夫范镇赴阙诏敕范镇夫有徳君子以精神折冲譬之麟凤能服勐鸷朕虚懐前席以致诸老非敢必以事诿也茍得黄髪之叟皤然在位则朝廷尊严奸冗消伏卿虽笃老乃心王室毋惮数舍之劳以赴中外之望皇帝赐故夏国主嗣子干顺进奉贺正马駞回诏诏故夏国主嗣子干顺逺奉王正来归时事惟此充庭之实率皆任士之宜乃眷忠勤良深嘉叹太皇太后赐故夏国主嗣子干顺进奉贺正马駞回诏诏故夏国主嗣子干顺述职春朝归诚宰旅修此效牵之视致其乘服之良再閲来章式嘉忠节赐观文殿大学士知颍昌府韩缜上表辞免恩命不允诏敕韩缜朕躬祀总章始行严配推广帝亲之泽覃及中外之臣惟我老成逮受顾命均此介福非不敢私国之故常毋烦谦避赐镇江军节度使判大名府韩绛上第二表乞致仕不许诏敕韩绛为国无强于得人用人莫先于求旧虽已挂冠而谢事尚俾安车而造朝岂有体力未衰蕃宣所寄亟图自便遂欲言归矧卿徳望并隆神人所相焉有满盈之惧夫何倚伏之虞尚体至懐少安厥位赐观文殿学士正议大夫知河南府孙固乞致仕不许诏敕孙固视国如家忠臣可以忘老视民如子君子可以忘劳卿被遇三朝出入二府徳望并隆中外所服故起之词馆付以留籥使士有矜式民有依怙属任之意岂轻也哉释位谋安引年求避此踈逺小臣之事非所望于卿也尚体至意勿亟懐归赐观文殿学士正议大夫知河南府孙固乞致仕不允诏敕孙固卿英祖所擢以遗神考乃养旧学用之西枢宻院位二年未见君子毎惟图任旧人之意当有越在外服之叹矧欲辞位而去遂安丘园哉三川重镇务举大体簿书期㑹则有司存优㳺卒嵗可以忘老赐观文殿学士正议大夫知河南府孙固再乞致仕不允诏敕孙固廊庙之旧厯事三朝名徳并隆如卿者有几无故释位其谓朝廷何卿既自为谋亦为乃后谋之勉遵前诏以慰中外之望赐观文殿学士正议大夫知河南府孙固再乞致仕不允诏敕孙固朕永懐三宗追用其人所以尊礼慰借其意者自以为无失矣而卿浩然懐归若不可复留何哉勉狥大义毋违朕志赐新除枢宻直学士知定州韩忠彦乞改一偏州不允诏敕忠彦朕尝览閲古之图观宗臣之文俯仰今昔有槩于心㑹中山阙守差择循良卿庶几焉勉副朕意何以辞为赐枢宻直学士守兵部尚书王存乞知陈州不允诏敕王存卿出入四朝更渉夷崄金石之节终始惟一六卿之长所以倡九牧而厚风俗也岂以职事烦简为轻重哉君子出处朝廷之大事而风雨寒暑肤理之微疾也姑安厥位以称朕意赐尚书左丞李清臣生日诏敕清臣春之方中月复几望笃生王国之彦蔚为廊庙之华神既听于靖恭民亦宜于恺悌膺我庆赐永绥夀祺赐朝散大夫试御史中丞傅尧俞乞外郡不允诏敕尧俞负中外之望居得言之地朕方虚已乐闻嘉猷乃者水旱连嵗民流未止贼盗将炽财力靡敝卿既欲图实效以酬恩朕亦将考所言以责实偃息藩郡岂所望哉赐镇江军节度使充集禧观使韩绛茶药诏敕韩绛春夏之交寒燠相沴起居之节调适为难眷予元臣乆劳于外宜加存问且钖珍良勉蹈至和以符眷倚赐保宁军节度使冯京告敕茶药诏敕冯京卿以笃老乆勤外服留籥之重拥髦而东䝉犯氛埃徒御良苦宜省思虑近药物勉遵时令以副眷懐赐镇江军节度使充集禧观使韩绛赴阙诏敕韩绛卿擢自祖宗辅翼先帝徳望之重天下耸闻与其置之一方劳以民事不若归安阙下式瞻仪刑请老闲居固非所望嘉猷入告夫岂不能迟卿言还及此初夏赐镇江军节度使充集禧观使韩绛赴阙诏敕韩绛为天下计则贤者常劳为人臣谋则老者当逸今朝廷待卿之意酌处其中奉朝请于琳官所以系民望释负荷于留籥所以慰雅懐勉及清和亟还朝着赐尚书刑部侍郎范百禄乞外任不允诏敕百禄成王命君陈商民在辟予曰辟尔惟勿辟予曰宥尔惟勿宥惟厥中古之有司与天子相可否葢如此而况公卿之间议有异同而不尽其説哉例在中书与在有司固宜审处归于至当而卿遽欲以此去位非古之道也其益修厥官以称朕意赐龙图阁直学士新差知秦州吕公孺乞改授宫观小郡差遣不允诏敕公孺朕顾懐西方思得贤守使邉有备而民无扰以卿耆老练达徳宇渊静秦又旧治吏士服习卧䕶诸将无以易卿赐彰化军节度使开府仪同三司判大宗正事宗晟上表乞还职事不允诏敕宗晟书云孝乎惟孝友于兄弟施于有政是亦为政卿以膝下之养为宗人之法古之为政孰大于此而欲以亲辞职耶其益修厥官以称吾意赐彰化军节度使开府仪同大司判大宗正事宗晟上表乞还职事不允诏敕宗晟古者庻子之官设而邦国有伦所治虽简而所寄甚重卿为宗室祭酒徳度之美刑于中外朕方庆𤓰瓞之茂而欲观麟趾之应益励厥职无弃尔成赐故夏国主嗣子干顺进奉谢恩马駞回诏诏故夏国主嗣子干顺临弔之重以宠世臣思报之深复承来价载閲充庭之实备形述职之心乃眷忠勤不忘嘉叹赐故夏国主嗣子干顺进奉谢恩马駞回诏诏故夏国主嗣子干顺向遣行人往赙襄事继陈方物来奉谢章惟忠可以附民惟礼可以定国勉终诚节以副眷懐赐新除尚书左丞刘挚辞免恩命不允诏敕刘挚朕昔闻卿言今任以政已试之效见于事功廊庙阙人以次迁用宜其右不宜其左能于昔不能于今岂有是哉赐新除中大夫守尚书右丞王存辞免恩命不允诏敕王存朕厯选百辟试之以事惇厚而文刚毅而和更渉变故守徳不移无逾卿者夫享天下之利者任天下之患居天下之乐者同天下之忧朕非以是富贵卿也其何以辞赐集禧观使镇江军节度使开府仪同三司韩绛乞致仕不允诏敇韩绛向以宏才卧䕶北道凡斯民之利病葢一方之安危朕方虚懐以待元老冀疾病之有间得雍容而造朝时闻嘉言以辅不逮告老之请殊非朕心赐韩绛乞致仕不允诏敕韩绛元老在位邦之荣华徒以精神折冲非以筋力为礼㳺神道馆拥节家庭于卿图告老之安而国有贪贤之美勉自辅养期于少留赐新除试吏部侍郎范百禄辞免恩命不允诏敕百禄夫以天官之贰治夏卿之选簿书繁重条格纷委茍非其人则士之失职而无告者多矣朕难其材不以轻授卿有应务之敏而行之以勤有守官之亮而济以通往行其志何以辞为赐新除吏部侍郎傅尧俞辞免恩命乞知陈州不允诏敕尧俞连蹇三黜栖迟十年士无贤愚为国太息知珠玉之在泥土麟凤之在网罗朕所以㧞卿于乆废之中用卿于期年之内天下拭目欲观所为而乃引㣲疾以自言指便郡而求去岂独于卿有报国未遂之叹亦将使朕获用贤不终之讥勉复旧曹以全大节赐同知枢宻院事范纯仁生日诏敕纯仁卿天资文武世济勲劳载嘉诞日之临岂独私门之喜宜膺庆赐以介夀期赐新除知枢宻院安焘辞免恩命不允诏敕安焘人才之难从古所叹图任以旧为国之常卿以瓌异之资荷艰难之寄懃劳靡懈望实愈隆虽云超陞不改畴昔徒以任之既乆则责之宜専知无不为乃所望于卿者卑以自牧亦何补于国哉赐朝议大夫试戸部尚书李常乞除㳂邉一州不允诏敕李常在泮献馘亦儒者之常挺劒疾鬬葢孔门之事虽然义有轻重礼有后先与其自请捍邉已癣疥之疾曷若尽瘁事国干心膂之忧茍推是心何往非报虽愿受长缨而往者卿之本心然自以尺箠而鞭之吾有余力尚体此意姑安厥官赐太师平章军国重事文彦博宰相吕公着自今后入朝凡有拜礼宜并特与免拜诏敕彦博朕闻几杖以优贤着之典礼耋老无下拜书于春秋魏太傅钟繇以足疾乘车就坐自尔三公有疾以为故事而唐司徒马燧亦以老病自力对于延英诏使毋拜今吾耆老大臣四朝之旧徳隆而望重任大而忧深者惟卿与公着而已方资其蓍龟之告岂责以筋力之礼今后入朝凡有拜礼宜并特免卿其专有为之报畧无益之仪毋或固辞以称朕意赐新除兼侍读依前光禄大夫吏部尚书苏颂辞免恩命不允诏敕苏颂朕惟左右正人之求甚难其选以为直谅多闻之益宜莫如卿方虚懐于至言岂曲从于逊避亟服乃事毋烦固辞赐守司空开府仪同三司致仕韩绛乞受册礼毕随班称贺免赴诏敕韩绛卿脱屣轩冕頥神丘园不为絶俗之髙愈笃爱君之意喜闻册号请觐内廷在臣子之诚心卿为尽节顾筋骸之末礼吾所未安赐宰相吕公着乞罢免相位不允诏敕公着宰相之责绥靖四方羌人既俘士气益振长辔逺驭方资老谋卿不强起孰卒吾事近以二老之故削亟拜之礼而彦博执谦不回朕既从其请矣卿起就位复何疑哉赐前两府并侍制已上知州初冬衣袄诏敕元发嵗将墐戸工告始裘宜颁在笥之珍以示维藩之宠服之安燠体我眷懐赐太师文彦博乞致仕不允诏敕彦博卿求退之意着于士民执谦之心信于天地勉当委重之託初无懐禄之嫌大义茍安细故可畧朕命不再卿其少安赐太师文彦博乞致仕不许诏敕彦博论道则忘年卿不可以年既髙而为请称徳则鄙力卿不可以力不足而为词断之于中义有不易岂以屡请之故而为将成之功体君至懐以慰公议赐龙图阁直学士尚书工部侍郎蔡延庆乞知应天府不允诏敕延庆入侍禁近出殿藩服已试之效蔼然有声今若予工宜有余力夫㳺刃肯綮尚不辞难退食委蛇岂当告病肤理㣲疾行当自痊勉安厥官以称朕意赐尚书左丞刘挚生日诏敕刘挚律协应钟辰集析木实生俊辅休有令名应裁宠章以介眉夀赵州赐大辽皇帝贺兴龙节大使茶药诏敕卿隣欢载讲使节甚华永言邮传之勤适此风霜之候宜加宠赉以示眷存赵州赐大辽皇帝贺兴龙节副使茶药诏敕卿载驰逺道良苦祈寒岂无药物之嘉以辅寝兴之节宜膺宠钖尚体至懐赐太师文彦博生日诏敕彦博阳月载临刚辰恊吉笃生元老弼亮四朝允为廊庙之华岂独闺门之庆往膺宠数永钖夀祺赐资政殿学士大中大夫新知成都府王安礼乞知陈颍等一郡不允诏敕安礼朕惟西蜀地狭而赋重人懦而吏肆徭役新定农民在官驭之无方将不胜弊惟朕左右信臣明而不苛寛而有断必能肃遏慢吏扶养小弱卿虽㣲疾强为朕行时近药石勉事道路称朕意焉㳂路赐奉安神宗御容礼仪使吕大防银合茶药诏敕大防于赫神考如日在天虽光明无所不临而躔次必有所舍肆予命尔祗奉此行礼既告成勤亦良至感慕之外嘉叹不忘赐资政殿学士大中大夫新差知成都府王安礼银合茶药诏敕安礼朕求治如不及用人惟恐失之矧余良臣擢自神考出入中外厥声蔼然朕岂欲其逺去哉特以全蜀之寄甚难其选知卿笃于忠义当不以逺近为意也勉事道路慎疾自爱往安吾民以称朕意赵州赐大辽贺太皇太后正旦大使茶诏敕卿乆勤轺传逺犯风埃眷言行迈之劳良极轸懐之意往颁珍剂以辅至和赵州赐大辽贺太皇太后正旦副使茶诏敕卿乆乘使传来讲邻懽属此沍寒尚懃行役往知问劳式示眷懐赵州赐大辽贺皇帝正旦大使茶药诏敕卿逺庆春朝笃修隣好永惟使事之重遂忘行役之劳既极叹嘉宜申问劳赵州赐大辽贺皇帝正旦副使茶药诏敕徂嵗向晩修途苦寒方趋造于㑹朝未即安于舍馆往加恩钖増重使华赐宰相吕公着生日诏敕公着卿三世将相四朝耆老赉我良弼实惟兹辰茂膺维岳之灵永钖如陵之夀宜颁宠数以示眷懐赐新除龙图阁直学士李之纯辞恩命不允诏敕之纯祖宗之文章与典谟训诰并寳于世典领其事非有徳君子虽积劳乆次不以轻授蜀逺而人懦穷困抑塞至无所诉朕专欲以徳安之故内阁之命非独以宠卿抑将使蜀人知朕用卿葢以徳选也其深识此意勿复固辞赐太师文彦博乞致仕不许诏敕彦博卿自去嵗以来数苦小疾尚能勉留以辅不逮近者神明所相体力自康视听不衰歩趋加健乃欲求去耶今御戎之策未有定议京东西河朔荐饥公私枵然方与二三臣图之卿未可以即安也赐文彦博乞致仕不允诏敕彦博卿厯相三宗名闻四夷位极一品书考四十自载籍以来未之闻也固当以国为家以天下为身以安社稷为悦而不当以居丘园为乐也朕方待卿而为政请老之言所未欲闻赐外任臣寮进贺太皇太后受册马诏敕敕礼以正名国之旧典载閲充庭之实式将戴后之心朕眷忠勤良深嘉叹赐外任臣寮进奉贺皇太后皇太妃受册马诏敕敕典册告成宫闱之庆事君尽礼因物见诚乃眷忠勤不忘嘉叹赐保宁军节度使知大名府冯京进奉贺端午节马诏敕冯京受钺将坛剖符畿甸効充庭之骏足庆中火之良辰乃眷勤诚不忘嘉叹赐资政殿学士知邓州韩维进奉谢恩马诏敕韩维庙堂均逸逺不忘君驵骏在庭仪多于物载惟忠荩良极叹咨赐检校司空左武卫上将军郭逵进奉谢恩马诏敕郭逵惟卿耆老渐就退闲不忘戴主之诚逺效充庭之骏载嘉忠荩良极叹咨赐中大夫守尚书右丞王存生日诏敕王存卿以宏才与闻大政诞日之庆岂惟闺庭宠钖之隆庶延夀嘏赐试戸部侍郎赵瞻陈乞便郡不允诏敕赵瞻朕褒显耆旧取其宿望养育俊乂待其成材庶前后相继朝不乏人则堂陛自隆国有所恃方今在廷之士孰非华髪之良而卿以康强之年为逺引之计于义未可葢难曲从赐皇伯祖宗晟辞免起复恩命不许诏敕宗晟卿哀廹之至言不及文览之恻然欲从所请而宗子之衆才性各殊位不期骄禄不期侈非卿允蹈忠信力行礼义以身先之葢未易齐也少屈尔私以成吾志不亦可乎赐皇伯祖宗晟辞免起复恩命不允诏敕宗晟卿以强起就位为未便安而朕以狥私忘公为未尽美书云孝乎惟孝友于兄弟施于有政是亦为政夫圣人以孝弟为从政而卿以从政为非孝非所闻也勉从朕命勿复固辞赐皇伯祖宗晟辞免起复恩命不许诏敕宗晟卿致孝罔极守礼不回以鲁卫之亲而行曽闵之事吾深欲成人之美遂卿之私顾以宗臣治亲有国先务教以道艺时其冠昏奖察其贤能而训讁其骄惰非吾宗室之老孰当父兄之任其深明吾意往服厥官赐皇伯祖宗晟辞免起复恩命不允诏敕宗晟君子之于礼虽先王未之有可以义起而况汉唐之旧故事具存如翟方进房乔之流皆以儒术致身不免于释哀而谋国近嵗夏竦晁宗悫亦以近臣夺丧君子不以为过今宗正之事止于治亲譬犹父兄训敕子弟岂以衰麻之故而废闺门之政乎卿其勿疑亟服乃事赐保宁军节度使知大名府冯京进奉兴龙节并冬至正旦马诏敕冯京震夙之祥旅庭称庆嵗时之㑹因物効诚乃眷元臣实勤典礼多仪克举屡叹不忘赐外任臣寮进奉谢恩马诏敕敕衘恩思报因物致诚效兹乘服之良示有驱驰之志永言忠荩良极叹咨赐外任臣寮进奉兴龙节功徳疏诏敕敕诞弥之庆中外所同毕输卫上之诚来献后天之祝永言忠荩良极叹嘉赐新除守司空同平章军国事吕公着辞免恩命不允诏敕公着委重元老朕之本心归安丘园卿之素志今于二者酌处其中使卿获居劳逸之间而朕不失仰成之託于义两得夫复何辞赐新除大中大夫守尚书左仆射兼门下侍郎吕大防辞免恩命不允诏敕大防端揆黄门之任虚之乆矣以卿徳望兼重才术有余故授之不疑涣号已行佥言惟允务称朕命何以辞为赐新除大中大夫守尚书右仆射兼中书侍郎范纯仁辞免恩命不允诏敕纯仁国之安危寄于宰辅朕岂茍然而轻授也哉试之以事而不移断之于心而不贰成命已出岂容复回往修厥官以称朕意赐观文殿大学士光禄大夫知永兴军韩缜三上表乞致仕不许断来章诏敕韩缜夫任天下之责者无自营之私䝉国士之知者有非常之报矧卿徳望兼重体力犹强方资御侮之壮猷焉用引年之常礼宜安厥位毋复言归东坡全集巻一百九东坡全集卷一百十钦定四库全书东坡全集巻一百十宋蘓轼撰内制诏敕五十二首赐观文殿大学士光禄大夫知永兴军韩缜三上表陈乞致仕不允断来章诏敕韩缜朕体貌诸老仪刑四方假以方面之安畧其筋力之礼如卿屡请固无懐禄之嫌而朕固留宜有忘归之意今中外无事民物小康顾恐安居之荣未逾坐啸之乐朕命不易卿其少安赐新除大中大夫守尚书右仆射兼中书侍郎范纯仁再上札子辞免恩命不允诏敕纯仁卿奉事先帝义深爱君与政西枢论不阿世昔闻汲黯之不夺今有徐公之有常参以衆言蔽自朕志右宰之任非卿而谁屡执谦词殊非所望赐新除依前中大夫守中书侍郎刘挚辞免恩命不允诏敕刘挚朝廷设三省建丞弼虽所治不同至于因时立政昭徳塞违其实一也卿既任其事矣今以次迁无足辞者赐新除依前中大夫守尚书左丞王存辞免恩命不允诏敕王存卿学足以经邦才足以应务更练愈乆开益居多以积日而少迁顾佥言之咸允国之常典何以辞为赐新除中大夫守尚书左丞胡宗愈辞免恩命不允诏敕宗愈卿昔在谏垣首开正论出入滋乆操守不回雅望在人既非一日之积歴试而用亦自羣言之公往祗厥官毋替朕命赐新除依前中散大夫充枢宻直学士签书枢宻院事赵瞻辞免恩命不允诏敕赵瞻朕惟夲兵之地司命吾民矧羌戎叛服之无常实邉鄙安危之未决岂以此柄轻授其人以卿望重缙绅学兼文武歴试而用衆言允谐往践厥官勿违朕命赐新除门下侍郎孙固辞恩命不允诏敕孙固朕惟三朝老臣义同休戚先帝旧学存者几人意其风采之耸闻可使朝廷之増重矧卿徳望素着寄任已隆昔冠西枢今贰东省衆以为允义无足辞赐新除试御史中丞孙觉辞免恩命不允诏敕孙觉卿三居谏省皆以直闻盖尝遇事以建言志在行义以达道擢为执法实允佥言以卿直谅多闻而朕闻纳不讳固无观望难言之病岂有丧失名节之忧哉载閲来章甚非所望赐新除右光禄大夫依前知枢宻院事安焘辞恩命不允诏敕安焘卿谋国之重歴年于兹纪纲修明中外宁辑夫图任共政所忧者大则乆劳迁秩亦理之常虽固执于撝谦恐难回于成命往服休宠以彰眷懐赐新除中大夫守尚书右丞胡宗愈辞免恩命不允诏敕宗愈卿更渉夷险践敡中外出奉使指而民宜之入治天官而吏畏之非独能言者也书不云乎敷奏以言明试以功朕得之矣卿其勿辞赐新除依前中散大夫充枢宻直学士签书枢宻院事赵瞻辞免恩命不允诏敕赵瞻朕之进人可谓难矣自非耆老乆次悃愊无华则枢机之任不以轻授卿之自视何愧于斯祗服厥官思所以称而已赐新除翰林学士朝请大夫知制诰许将赴阙诏敕许将卿敏而好学达于从政出殿方国则脩儒术以饰吏事入备顾问则酌民言以广上聴待命北门号称内相虽于卿为旧物实当今之髙选亟践厥职伫闻嘉猷赐新除司空同平章军国事吕公着辞免册礼许诏敕公着多仪以隆辅弼国之彛典自损以信君父卿之美志再閲诚言之请益彰谦徳之光勉狥所陈不忘嘉叹赐正议大夫知枢宻院事安焘辞免迁官恩命允诏敕安焘卿国之隽辅位冠枢庭以时褒陞岂待功阀而能力辞宠命欲以身率羣臣使亷耻相先名噐益重勉从来请以笃此风赐新除中大夫守尚书右丞胡宗愈辞免恩命不允诏敕宗愈朕之用卿盖聴其言考其行事参之公议而断自朕心可谓审矣而卿固辞不已朕甚惑之夫小人以位为宠求之而不可得君子以宠为忧推之而莫能去自古以然卿何疑哉赐新除司空同平章军国事吕公着辞免册礼允诏敕公着册祝于庙惟周之典临朝亲拜亦汉之旧事大则礼重礼重则乐备古之道也今卿逊避不居自处以约勉从所乞以成其美赐许将辞免恩命不允诏敕许将进以经术当告我以安危来自西南固知民之利病渴闻谠论少副虚懐而乃退托无能力辞旧物既非所望其可曲从赐河西军节度使西蕃邈川首领阿里库进奉囘诏敕阿里库惟尔祖先世笃忠孝本与夏贼日寻干戈亦惟恃我朝廷爵秩之隆用能保尔子孙黎民之衆肆朕命尔嗣长乃师而承袭以来强酋外擅尔弗能禁恣其所为遂㨿逃城以犯王畧隂连夏贼约日盗邉朕愍属羌之无辜出偏师而问罪元恶俘获余党散亡山后底平河南绥服朕惟率酋豪而捍疆埸乃尔世功叛君父而从仇讐岂其夲意庻能改过未忍加兵果因物以贡诚愿洗心而効顺尔既知悔朕复何求已指挥熈河路更不出兵及除已招纳到部族外住罢招纳依旧许般次往来买卖及上京进奉尔宜约束种类共保邉陲期宠禄于有终知大恩之难再勿使来欵复为虚言赐新除依前朝散大夫守尚书吏部侍郎充龙图阁待制傅尧俞辞免恩命不允诏敕尧俞夙望所在旧疾既平及兹言旋慰我虗伫徒得君重虽暂屈于淮阳雅意本朝宁乆安于冯翊复求自便殊戻所期往修厥官务称朕命赐守尚书右丞胡宗愈乞除闲慢差遣不允诏敕宗愈朕开奨言路通来下情虽许风闻犹当核实岂以无根之语轻揺辅政之臣朕方驭衆以寛退人以礼加之美职付以大邦朕既无负于聴言卿亦何嫌而避位祗服乃事毋自为疑赐尚书右仆射兼中书侍郎范纯仁生日诏敕纯仁卿河岳之灵神明所相载更诞日永介寿祺体我眷懐受兹宠钖赐正议大夫守门下侍郎孙固生日诏敕孙固卿图任之旧缙绅所推难老之祥神人攸相载更良日益永寿祺申以宠章式隆眷遇赐正议大夫知枢宻院事安焘生日诏敕安焘桑弧告庆降哲辅于兹辰綵服拜嘉冠荣名于当代祗服朕命益寿乃亲赐龙圗阁学士河东路经畧使兼知太原府曾布乞除一闲慢州郡不允诏敕曾布将不乆任难以责成谋不素定难以应猝卿屡试剧郡所临有声而况二年于兹诸将所服事既即叙人谁易卿夫擣虗攻瑕兵家常势知难避整外国亦然卿若有以待之彼将望而去矣勉卒乃事毋忘朕言敕河西军节度使西蕃邈川首领阿里库进奉囘程诏敕阿里库卿屡欵塞垣愿终臣节爰因贡篚益着诚心再省忠勤良深嘉叹赐皇叔改封徐王颢上表辞免册礼允诏敕颢卿大雅不羣自得诗书之富为善最乐不知轩冕之荣既殿文邦宜膺盛礼而抑损之志逡廵不居虽莫称朕所以极褒崇之心而将使卿庻几获谦沖之福勉从其意嘉叹不忘赐皇叔改封徐王颢上表辞免册礼许诏敕颢钖山土田以昭令德备物典册葢有常仪而卿深惧满盈过形抑畏一谦四益当克永年三命滋㳟固将有后曲成美志以劝事君赐知渭州刘昌祚进奉兴龙节银诏敕昌祚卿御侮邉庭驰神魏阙㑹嘉辰之献夀纳贡篚以效珍载省忠勤不忘褒叹赐皇伯祖宗晟辞免起复恩命不许诏敕宗晟夫要绖服事出于孔门墨衰从政见于鲁史永惟狥国忘家之义非有食稻衣锦之嫌若非使卿居之而安则吾岂敢强所不欲勉从前诏往服厥官赐皇伯祖宗晟辞免起复恩命不允诏敕宗晟卿徳爵与齿皆天下达尊服属之隆为宗室祭酒任独髙于三世报冝异于常人故夺情非以私卿而服事所以狥国义无所愧何以辞为赐正议大夫知邓州蔡确乞量移弟硕允诏敕蔡确以义责备春秋有失教之讥以情内恕诗人有将母之念硕之得罪事在有司难以贵近之亲而废朝廷之典及观来请有槩予心重违兄弟急难之词以伤人子奉飬之意赐知渭州刘昌祚进奉谢恩并赐月俸公使及贺端午节马诏敕昌祚卿执德宏毅秉心恪恭拜新渥于公朝谨旧仪于令节抗章来上因物见诚再省忠勤良深嘉叹赐端明殿学士银青光禄大夫致仕范镇奖谕诏敕范镇朕惟春秋之后礼乐先亡秦汉以来韶武仅在散乐工于河海之上往而不还聘先生于齐鲁之间有莫能致魏晋以下曹郐无讥岂惟郑衞之音已杂华夏之器间有作者犹有典刑然铢黍之一差或宫商之易位惟我四朝之老独知五降之非审声知音以律生尺览诗书之来上閲虡之在廷君臣同观父老太息方诏学士大夫论其法工师有司考其声上追先帝移风易俗之心下慰老臣爱君忧国之志䆒观所作嘉叹不忘赐朝散大夫守尚书吏部侍郎充龙图阁待制傅尧俞乞外郡不允诏敇尧俞卿望重夲朝进由公议方卿大夫有为之际亦士君子难得之时而卿出领郡章入佐治典席未暖而輙去政何时而报成小疾行瘳姑安厥位赐保宁军节度使知大名府冯京进奉贺兴龙马一十匹并冬节马二匹诏敕冯京卿坐镇全魏隠若长城逺驰颂祷之心来効骖騑之贡眷言忠荩良极嘉叹赐泰宁军节度观察留后知相州李珣进奉贺冬马一匹诏敕李珣卿宣化近邦驰神北阙属兹阳月之吉逺效王闲之良言念忠勤不忘嘉叹赐中大夫守尚书左丞王存生日诏敕王存在易之泰与物皆春于时良臣生我王国宜膺宠赉以介寿祺赐龙圗阁直学士正议大夫权知开封府吕公着上表陈乞致仕不允诏敕公着朕鸡鸣而起志于求助鲐背之老未敢即安矧卿体力不衰髪齿犹壮遽有引年之讲殊乖圗笃之心宜安厥心以称朕意赐吕公着上表陈乞致仕不允诏敕吕公着卿将相三世凛乎正始之风出入四朝嶎然难老之状浩穣之治谈笑而成方观报政之能遽有归休之请公议未可卿其少安赐济阳郡王曹佾在朝假将百日特与寛假将理诏敕曹佾卿贤戚莫二德齿并隆眷言朝请之勤思见仪刑之老谢病既乆轸念良深推予赐告之恩期于勿药之喜赐光禄大夫守吏部尚书兼侍读苏颂上表乞致仕不允诏敕苏颂吾闻有志之士以身狥道而遗名有道之君使人乐用而忘老今卿不安其位岂吾有愧于古哉夫难进之士年仅及而輙退则已试之才吾莫得而尽用矣激扬多士方资崔毛之徳讲诵旧闻未卒楮马之业事非小补卿其少安赐蘓颂上表陈乞致仕不允诏敕苏颂卿歴事四朝允有一德徒论徐公之奢俭莫见子文之愠喜朕既寤寐哲士体貎元臣方贵德齿之达尊岂求筋力之常礼矧卿方膺难老之钖宜励益壮之心惜日有为古人所重引年求去公议未安勉为朕留以慰人望赐光禄大夫守吏部尚书兼侍读苏颂上第二表陈乞致仕不允诏敕苏颂夫天以多士宁王国而祖宗以成德遗后人方使寿考康彊以䆒其用而朕乃以引年而聴其去可乎矧卿钤综之精谈笑而办勉思职事以称朕心赐苏颂上第二表请乞致仕不许诏敇苏颂天官之任老成所冝坐执铨衡有山公晚年之故事簿书烦杂独萧俛一时之偏词卿其总揽纲条濶畧苛细委蛇退食以慰士心新除权礼部尚书梁焘辞免恩命不允诏敕梁焘卿出处以义进退以礼昔请补外朕不得已而聴其去今兹选用衆以为宜而恨其晩而卿又固辞岂朕所望成命不易其速造朝赐宣徽南院使充太一宫使冯京乞依职任官例祗赴六参不允诏敕冯京朕以卿耆老厚德重烦以庻事而卿笃恭尽礼自同于有司既朝朔望尚复懃请虽抑抑自警知卿有卫武之风而仆仆亟拜非朕待子思之意宜遵前命以副眷懐赐右正议大夫守尚书左仆射吕大防生日诏敕大防股肱之良与国为重家庭之庆亦朕所同适斯干献梦之辰均既醉太平之福膺予宠钖介尔寿祺赐翰林学士中大夫兼侍读赵彦若辞免国史脩撰不允诏敕彦若卿学世其家宜居载笔之地官宿其业巳奏杀青之书自託不能殊非所望祗膺成命毋复固辞赐河东节度使太师开府仪同三司太原尹致仕文彦博温钖沁马诏敕彦博惟我宗臣名震夷落狼心鴃舌知献厥诚朕以张奂拒羌之献不如旅昭德之致已敕邉吏荅赐所直其马今以赐卿至可领也赐夏国主进奉贺坤成节回诏敕节纪诞弥庆均临照眷守邦之虽逺亦执贽以来同嘉与朝臣咸称寿斚载惟忠恪宜有宠颁赐皇伯祖宗晟辞免恩命起复允终丧制诏敕宗晟朕寤寐隽贤爕和中外眷言释位之乆实有乏才之忧而三年未终五诏不起与其贪明哲之美以缉熈庻工不若执孝弟之纯以风励宗子俛从诚守良极叹咨赐皇伯祖宗晟辞免恩命起复允终丧制诏敕宗晟夫衰麻之哀达于上下损益之变权以重轻虽事君均于事亲而夺志难于夺帅俛聴终丧之守以成致孝之全言念笃诚实増屡叹内制勅书三十三首赐南平王李干德厯日敕书敕干德眷彼海隅被予声教宜有王正之赐以为农事之祥勤䘏逺民以开嗣嵗赐新除依前交趾郡王李干德加恩制诰敕书敕干徳朕躬执珪币大飨帝亲朌布湛恩徧暨诸夏卿世绥侯服钦顺朝廷冝钖徽章以昭异数赐外任臣寮厯日诏敕书敕韩绛朕申命日官逆推嗣嵗眷予共理颁此成书勉劭农功毋违时令赐侍卫亲军马军都虞侯刘昌祚进奉贺明堂礼毕马敕书敕刘昌祚大事告成多方同庆汝以分符之重特脩效马之仪载念勤诚不忘嘉叹赐外任臣寮进奉兴龙节马诏敕书敕韩缜诞弥之庆逺迩攸同眷惟外服之良来效右牵之礼言念诚恪不忘叹嘉赐溪洞蛮人彭允宗等进奉端午布敕书敕彭允宗等汝旌居裔壤心慕华风来脩任土之仪逺效充庭之实载惟懃悃良用叹嘉赐权陜府西路转运判官孙路银绢奨谕敕书敕孙路宣力计䑓悉心邉政相视衿要缮完保障讫用有成不愆于素使虏无可乗之便民有足恃之安乃眷忠勤不忘嘉叹赐知兰州王文郁银绢奨谕敕书敕王文郁汝以御侮之才当专城之寄百堵皆作三月而成非威服民夷身先士卒则安能以一时之役成无穷之利达于朕聴良用叹嘉赐新除依前静海军节度使进封南平王李干德制诰勅书敕朕子养兆姓囊括四荒譬之于天岂吝膏泽卿守藩滋乆事上益䖍髙爵隆名极其荣显庻縁大宠以服民心其思尽忠以称恩礼赐外任臣寮进奉坤成节银敕书敕刘昌祚汝承流外服雅意夲朝爰因载诞之辰逺致同寅之礼眷惟忠荩良极叹嘉赐西南罗藩进奉敕书敕汝世为要服时欵塞垣志慕华风来脩职贡载惟忠恪良用叹咨赐诸路知州职司等并总管钤辖至使臣初冬衣袄敕书敕冯洁已王事靡盬日月其除属霜露之戒寒待衣裘而卒嵗宜加宠钖以示眷懐赐诸路蕃官并溪洞蛮人初冬衣袄敕书敕瞎氊职在捍邉志常面内属此严凝之候宜均轻煖之恩服我宠颁益思忠报赐诸路屯驻驻洎就粮夲城诸贠寮等初冬衣袄都敕敕汝等乆勤外服属戒祈寒爰念捍城之劳普均挟纩之惠赐外任臣寮等进奉坤成节功德䟽诏敕书敕冯京职虽在外忠不忘君集胜妙之良因致寿康之善祷眷言诚尽良极叹嘉赐朝奉郎通判梓州赵君奭进奉坤成节无量寿佛敕书敕赵君奭相好妙严𠂻诚倾尽汝期乃后享无量之年吾欲斯民同极乐之世永言忠爱良用叹咨㳂路赐奉安神宗御容押班冯宗道并内臣等银合茶药敕书敕冯宗道逮事有年追逺不懈属祠官之告具骖日驭以遄征往复之间忠劳亦至特加存问尚体至懐赐五䑓山十寺僧正省竒等进奉兴龙节功德䟽等奖谕勅书敕省竒等清凉之域僊圣所游爰因弥月之辰来献后天之祝永言懃至良极叹咨赐外任臣寮厯日勅书勅韩缜朕肇修人纪祗畏天明钦若旧章式颁新厯凡我承流之寄共成平秩之功赐于阗国黒汗王进奉登位敕书敕卿守藩西极慕义中华逺闻践阼之新来致梯山之贡眷言忠恪良用叹咨赐于阗国黒汗王进奉示谕敕书敕卿逺驰信使来效贡琛载详重译之言深亮勤王之意益隆裒赐以荅忠诚赐外任臣寮进奉兴龙节马敕书敕刘永年汝职在蕃宣义均休戚旅庭称庆因物见诚乃眷忠勤不忘嘉叹赐溪洞彭儒武等进奉兴龙节溪布敕书敕彭儒武汝世能保境志在观光逺修任土之宜来备充庭之实载惟忠恪良极叹嘉赐保州团练使潞州总管王保进奉恋阙并到任马敕书敕王寳汝以选抡出分忧寄来效充庭之骏以将卫上之诚再省忠勤良深嘉叹赐知干宁军内殿承制张赴奖谕敕书敕张赴横流之灾所在䝉害惟吏得其人则公私頼之使者列上有司不以时闻嵗月既逺予犹汝嘉故兹奨谕想宜知悉赐于阗国黒汗王进奉示谕敕书敕卿恪居蕃守申遣使车来欵塞垣恭修壤贡忠诚逺达襃叹良深赐于阗国黒汗王进奉勅书敕卿守土西极驰诚中华璧马充庭尚识汉仪之旧织皮在篚聊观禹贡之余载省忠勤不忘嘉叹赐于阗国黒汗王男被令帝英进奉敕书敕汝世敦忠厚志慕声明逺附奏函亦驰贡篚载惟恭顺良极叹咨赐五䑓山十寺僧正省竒巳下奖谕敕书敕清凉之峯先圣所宅爰脩净供以庆诞辰再省恭勤不忘嘉叹示谕武泰军官吏军人僧道百姓等勅书勅朕以苖授赋材勇严驭衆整暇擢为宿卫之长宠以节旄之荣惟尔邦人当谕朕意赐殿前都虞侯宁州团练使知熈州刘舜卿进奉贺冬马勅书勅刘舜卿职在分忧忠存卫上属此秦正之旦逺输冀产之良再省忠勤不忘嘉叹赐外任臣寮进奉兴龙节马敕书敕刘舜卿汝忠于卫上逺不忘君爰因弥月之晨来效充庭之礼眷言勤笃良极嘉叹赐西南蕃莫世忍等进奉敕书敕莫世忍汝守土遐陬归诚北阙梯山修贡欵塞观光言念忠勤至于嘉叹赐五䑓山十寺僧正省竒等奖谕敕书敕异景灵光乆闻示化寳祠净供爰庆设弥念此恭勤至于嘉叹东坡全集巻一百十东坡全集卷一百十一钦定四库全书东坡全集巻一百十一宋蘓轼撰内制口宣一百四十一首雄州抚问大辽国贺兴龙节使副口宣有勑卿等逺犯风埃久勤轺传入疆兹始授馆少安申命抚存式昭眷奖赵州赐大辽贺兴龙节人使茶药口宣有勑卿等逺访使轺来陈庆币川途甚阻风雾可虞特示至恩往颁名剂赐正议大夫同知枢密院事安焘乞退不允批答口宣有勑卿被遇先帝勤劳有年逮于眇躬倚注弥重宜安厥位毋重力词赐宰臣吕公着生日礼物口宣有勑朕之元老生以兹辰实为邦国之华岂独闺门之庆故命尔息往宣余懐仍分廐库之良以助子孙之夀相州赐大辽国贺兴龙节使副御筵口宣有勑卿等逺驰信币来庆诞辰眷言四牡之劳宜享加笾之礼式颁宠数以示至恩赵州赐大辽国贺太皇太后正旦使副茶药口宣有勑卿等奉将邦币驰㑹嵗元眷言夙驾之勤方次中涂之馆宜颁灵剂以喻至懐赵州赐大辽国贺皇帝正旦使副茶药口宣有勑卿等逖修邻好方次州封言念沍寒想勒跋履特颁名剂以示眷懐雄州白沟驿赐大辽贺正旦人使御筵口宣有勑卿等逺驰使节来庆春朝属嵗律之凝严渉道涂之修阻宜颁宴衎以劳勤劬赐镇江军节度使判大名府韩绛诏书汤药口宣有勑卿徳望之隆中外所属诚请虽极舆论未安毋复懐归以勤北顾特颂良剂以辅至和赐镇江军节度使判大名府韩绛诏书汤药口宣有勑方面重寄无逾老成丘园归休难遂雅意特颁珍剂以示至懐方此沍寒益加调养赐新除依前中大夫守中书侍郎吕大防辞免恩命不允断来章批答口宣有勑大政所闗西台为重朕难其选无以易卿宜即钦承毋烦退避赐新除中大夫守尚书右丞刘挚辞恩命不允断来章批答口宣有勑卿嘉猷屡告清议所归授受之间臣主无愧速起视事副朕所期赐正议大夫同知枢密院事安焘乞外郡不允断来章批答口宣有勑卿职在枢要表仪百官进当以礼退当以义今兹求退其义安在亟还视事毋复固辞班荆馆赐大辽国兴龙节人使赴阙口宣有勑卿等抗旌逺道弭节近郊乃眷勤劳良深轸念特颁燕衎以示恵慈班荆馆赐大辽贺兴龙节人使到阙酒果口宣有勑卿等肃将信币来庆诞辰眷言行李之劳宜有燕休之赐受兹芳㫖体我眷懐雄州赐大辽贺正旦人使回程御筵口宣有勑卿等出疆继好巳事言还跋履氷霜憇休馆舍宜有燕私之宠以旌来往之勤赐河东路诸军来年春季银鞓兼传宣抚问臣寮将校口宣有勑卿等从事边陲服勤师律方践更于春令谅率履于天和特有匪颁以昭眷遇送伴正旦使副㳂路与贺北朝生辰并正旦使副相见传宣抚问口宣有勑卿等方冬出使涉春在涂逺犯风埃想勤跋履勉加鞭䇿即造㑹朝赐大辽贺正旦人使正月一日入贺毕就驿御筵口宣有勑卿等逺饬使轺来修旧好属此方春之旦宜均既醉之欢爰命燕胥以昭眷宠就驿赐大辽贺正旦人使银䤬锣唾盂盂子锦被褥等口宣有勑卿等逺持信币来庆春朝眷言行李之劳方兹舍馆之定宜加颁赉用示宠嘉班荆馆赐大辽贺正旦人使却囘御筵口宣有勑卿等逺达使辞载严归驷方改辕于北道暂弭节于都门益重眷懐往伸燕饯相州赐大辽贺正旦人使却囘御筵口宣有勑卿等嵗首奉觞礼成复命改辕之道弭节近藩宜钖宴私以彰眷宠就驿赐大辽贺兴龙节人使回程酒菓口宣有勑卿等抗旌旋复弭节少留风埃浩然徒驭徒止宜有珍芳之赐以昭眷宠之殊赐大辽贺正旦人使朝辞讫就驿御筵口宣有勑卿等来修旧好克备多仪既陛见以告辞将驾言而反命载嘉勤勚宜钖燕私班荆馆赐大辽贺正旦人使回程酒果口宣有勑卿等逺㑹春朝恪修邻好既卒聘事岂无燕私宜就钖于加笾盖式昭于异数抚问熈河兰㑹路臣寮口宣有勑卿等服勤疆埸赋政兵民言念劬劳实分忧顾特加存问以示眷懐抚问资政殿学士知杨州王安礼口宣有勑卿久去廊庙出临江淮绥懐流亡肃遏冦盗逺惟勤瘁特示抚存赐皇叔祖保信军节度使安康郡王宗隠生日礼物口宣有勑卿属尊望重徳厚庆隆方诞育之令辰有匪颁之故事克膺夀祉永服宠光赐皇叔祖昭信军节度使汉东郡王宗瑗生日礼物口宣有勑卿爵齿既隆徳望斯称载更诞日胥庆家庭式侑燕私以资夀祉寒节就驿赐于阗国进奉人御筵口宣有勑汝等观光上国述职遐方属兹改火之辰想有懐归之念宜颁燕衎以示恩私赐皇叔祖宁国军节度使华原郡王宗愈生日礼物口宣有勑卿望重宗盟徳隆藩服载协诞弥之旦光膺积庆之余特示宠颁永绥夀祉赐新除保宁军节度使冯京告勑诏书茶药口宣有勑全魏之寄旧徳为宜勉即征途以答民望往颁珍剂昭示眷懐赐镇江军节度使充集禧观使韩绛诏书茶药口宣有勑卿徳齿俱髙诚请弥确重以民事久劳元臣既饬还车宜颁珍剂尚加调养以副眷懐赐太师文彦博乞致仕不允批答口宣有勑卿徳望冠于累世风采闻于四夷方兹仰成倚以为重退老之请所未欲闻赐宰相吕公着乞退不允批答口宣有勑卿柱石本朝蓍龟当代方兹注意实所仰成宜体朕心姑安其位赐交州进奉人朝见讫就驿御筵口宣有勑汝等恭持方物来欵塞垣冐渉修途观光上国宜颁燕劳以示恩私白沟驿赐大辽贺坤成节人使御筵兼传宣抚问口宣有勑卿等肃将庆币逺渉修涂风埃浩然徒驭勤止宜颁燕衎以示眷懐赐尚书左丞李清臣乞退不允批答口宣有勑卿综辖枢机雍容廊庙义当体国谋岂先身往喻至懐少安旧服赐集禧观使镇江军节度使开府仪同三司韩绛到阙生饩口宣有勑卿力辞繁剧归即燕安想见老成渇闻嘉话特颁牢醴以劳骖騑班荆馆赐大辽国贺坤成节人使到阙御筵口宣有勑卿等肃将庆币垂及都门逺渉暑涂想懃行李式颁燕衎以示恩私赐护国军节度使检校太师济阳郡王曹佾生日礼物口宣有勑卿世济勲劳徳隆藩戚属此诞弥之日岂无燕喜之私膺我宠颁永増夀祉赐皇弟山南东道节度使开府仪同三司佖生日礼物口宣有勑卿以棣华之亲袭瓜瓞之庆载临诞日宜厚宠颁服我异恩永膺介福就驿赐大辽贺坤成节使副银䤬锣锦被褥等口宣有勑卿等还持庆币来讲邻欢徒驭少休舍馆既定首膺宠钖当体眷懐赐皇伯祖彰化军节度使髙密郡王宗晟生日礼物口宣有勑卿徳茂宗枝望隆公袠推本流长之庆有嘉震肃之辰宜是宠颁以绥夀祉赐知枢密院事安焘巳下罢散坤成节御筵口宣有等卿等忠存体国义切戴君结妙果于三乘祝慈闱之万夀宜膺宠钖以示眷存玉津园赐大辽贺坤成节人使射弓例物口宣有勑卿等致命寳邻出㳺禁籞爰敦射事以佐賔欢宜旌审固之能式厚珍良之赐赐大辽贺坤成节人使生饩口宣有勑卿等逺涉修涂来陈庆币舍馆初定徒驭实劳宜钖饩牵以昭宠数相州赐大辽贺坤成节人使却回御筵口宣有勑卿等逺渉归途再离秋暑驾言近郡少憇旋车宜示眷怀往颁燕俎瀛州赐大辽贺坤成节人使回程御筵口宣有勑卿等抗旌来聘巳事言还方次边城少休候馆宜颁燕俎以劳归骖赐大辽贺坤成节人使内中酒果口宣有勑卿等逺驰使传申讲邻欢既执贽以造廷亦展币而成礼宜加宠钖以示眷存赐太师文彦博巳下罢散坤成节道埸香酒果口宣有勑卿翊賛大猷倡先多士方慈闱之献夀严法㑹以荐诚宜有宠颁以昭殊眷赐知枢密院事安焘已下罢散坤成节道场香酒果口宣有勑卿等同协忠嘉助成孝治方慈闱之献夀严法㑹以荐诚宜有宠颁以昭殊眷坤成节就驿赐于阗国进奉人御筵口宣有勑汝等款塞观光趋庭效贡属诞弥之称庆均燕衎以示慈祗服宠嘉式旌忠恪赐殿前都指挥使燕达已下罢散坤成节道场香酒果口宣有勑卿等同罄纯忠力修胜果用祈慈夀既彻梵筵宜有宠颁以昭眷遇赐皇伯祖镇南军节度使开府仪同三司宗晖已下罢散坤成节道埸香酒果口宣有勑卿表率宗垣助成孝治祝延慈夀仰叩佛乘既毕梵筵宜加宠赉赐平海军节度使驸马都尉李玮已下罢散坤成节道场香酒果口宣有勑卿等乃心王室同输欲报之诚稽首佛乘共祝无疆之夀既成法㑹宜示宠颁赐皇叔杨王荆王醴泉观罢散坤成节道场香酒果口宣有勑卿等徳冠邦家义兼臣子修胜縁于西竺祈夀嘏于南山宜有宠颁以成法㑹雄州抚问大辽使副贺坤成节口宣有勑卿等抗旃修好驰传及疆逺涉暑途实劳骖驭特加存抚式示宠颁班荆馆赐大辽贺坤成节人使回程酒果口宣有勑卿等繗成聘礼归次都门复此少留逝将言迈宜颁饯斚以宠行骖赐皇叔杨王颢生日礼物口宣有勑卿属尊鲁卫徳重间平每临载育之辰永钖无穷之庆宜膺宠数以介夀祺赐安焘辞免恩命不允断来章批答口宣有勑卿以旧徳简在朕心成命既孚佥言咸穆宜即祗受毋烦固辞赐熈河秦凤路帅臣并沿边知州军臣寮茶银合兼传宣抚问口宣有勅卿等夙分边寄深识敌情属此盛秋劳于警备宜加宠赉以示眷懐赐熈河秦凤路提刑转运茶银合兼传宣抚问口宣有勑卿持节宣风乆分忧寄调兵足食想极贤劳宜有宠颁以彰眷遇赐观文殿大学士光禄大夫知永兴军韩缜茶银合兼传宣抚问口宣有勑卿释政庙堂均劳方靣兵民之重绥御实劳往谕至懐仍加宠赉赐皇弟武成军节度使祁国公偲生日礼物口宣有勑卿棣华袭庆桐叶分封载临震肃之辰特致夀康之祝其膺宠钖以介神休赐皇叔成徳荆南等军节度使守太尉开府仪同三司荆王頵生日礼物口宣有勑卿以名世之杰居叔父之亲乃眷良辰实钟余庆宜膺异数之礼永钖无疆之休赐宰相吕公着乞外任不允批答口宣有勑全徳之老朕所仰成大义未安卿当畏去纯忠所激微疾自除赐宰相吕公着乞罢相位不允断来章批答口宣有卿之在位为徳与民朕意不移徒烦屡请速起视事毋复固辞赐皇弟定武军节度使开府仪同三司咸宁郡王俣生日礼物口宣有勑眷予母弟诞庆兹辰载咏斯干之祥宜均既醉之福祗膺宠数永钖夀祺赐太师平章军国重事文彦博辞免免入朝拜礼允批答口宣有勑卿勲徳愈髙谦恭不伐尽事君之礼忘屈身之劳重违嘉言特寝前命熈河兰㑹路赐种谊已下银合茶药及抚问犒设汉蕃将校以下口宣有勑汝等受成元帅问罪种羌既俘凶渠备见忠力各加犒赐用示眷懐赐保静军节度使捡校司空开府仪同三司建安郡王宗绰生日礼物口宣有勑位隆将相徳重宗藩方秋律之既深纪门弧之多庆宜膺宠钖以介夀祺抚问刘舜卿兼赐银合茶药口宣有勑卿翰屛西服威懐种羌严兵盛秋得隽戎落往遗劳问仍示宠颁赐陜府西路转运判官孙路银合茶药口宣有勑汝以职事出按边防属此军兴想劳心计宜加宠钖以示眷懐赐陜府西路转运司勾当公事㳺师雄银合茶药口宣有勑汝以儒臣习知疆政王事靡盬周爰咨谋宜有宠颁以旌懃瘁赐泾原路经略使并应守城御城汉蕃使臣巳下银合茶药兼传宣抚问口宣有勑强敌窥边无故犯顺汝等忠义所激战守有方掎角相望示以形势旗辙自遁亭候无虞爰念勤劳不忘嘉叹赐大辽贺正旦人使白沟驿御筵并抚问口宣有勑卿等逺驰华节冐履薄寒眷言邮传之勤少乐燕嘉之赐往申宠问式示眷存赐太师文彦博乞致仕第一表不允批答口宣有勑朕上承慈训下酌民言秉国之成非卿莫可来请虽切朕意不移赐太师文彦博乞致仕不允断来章批答口宣有勑卿望重百辟威闻四夷进退之间轻重所寄毋烦屡请朕命不移白沟驿传宣抚问大辽贺兴龙节人使及赐御筵口宣有勑卿等逺驰信币来庆诞辰念此修涂喜于入境宜加燕劳以示眷存沿路抚问奉安神宗御容礼仪使吕大防巳下口宣郑州有勑卿等恭持使节祗事祠官逺渉邮途实劳启处特加存问以示眷懐巩县有勑卿等出使别都展仪原庙冲渉微凛勤劳逺涂体此眷懐宜加调卫西京有勑卿等暂去阙庭服勤陲传奉祠之重率礼为劳巳事遄归式符眷遇赐熈河路副总管姚兕等银合茶药口宣有勑卿以武略过人忠义思报焚荡敌境宣眀国威特示宠颁以观来效抚问秦凤等路臣寮口宣有勑卿等绥驭兵民布宣条教眷惟忠荩想极劬劳属此早寒各宜厚爱西京㑹圣官应天禅院奉安神宗御容礼毕押赐礼仪使已下御筵口宣有勑卿等既成原庙复奠神游乃眷元臣往严盛礼宜均燕衎以示眷存赐嗣濮王宗晖生日礼物口宣有勑流泽之深积庆之厚嘉此良日笃生贤王受兹多仪永钖难老赐皇弟镇宁军节度使开府仪同三司遂宁郡王佶生日礼物口宣有勑乃眷贤王惟予介弟笃生兹日流庆方来往致予言以为尔夀赵州赐大辽贺兴龙节使副茶药口宣有勑卿等乆懃轺传逺渉风埃既渐迩于中邦方少安于候馆往颁珍剂以示眷懐赐太师文彦博生日礼物口宣有勑卿勲在庙社名闻华夷允储河岳之灵宜享乔松之夀往颁宠数以庆佳辰沿路赐奉安神宗御容礼仪使吕大防押赐冯宗道并使臣已下银合药茶兼传宣抚问口宣有勑卿汝祗率宫常往严像设属此寒凝之候眷言往返之劳式示宠绥特加优钖接伴大辽贺兴龙节人使送伴回程与大辽贺正旦人使相逢抚问口宣有勑卿等并驾使轺逺敦邻好属风霜之凝冽歴川陆之阻修宜示眷懐特申问劳赵州赐大辽贺太皇太后正旦使副茶药口宣有勑卿等逺驰使传方次州封念此寒凝艰于渉履特申宠钖以示眷存赵州赐大辽贺皇帝正旦使副茶药口宣有勑卿等逺修聘事来㑹嵗元眷言夙驾之懃宜有中途之赐受兹珍品喻我至懐雄州抚问大辽贺兴龙节使副口宣有勑卿等恭修邻好逺庆诞辰眷惟授馆之初益喜造朝之近往申问劳式示眷存雄州抚问大辽贺正旦使副口宣有勑卿等逺㑹春朝笃修邻好言念乘轺之久欣闻入境之初式示眷存往申问劳赐诸路臣寮中冬衣袄口宣有勑霜露荐至衣褐未周念我逺臣何以卒嵗往均安燠之赐尚体眷懐之深赐宰相吕公着生日礼物口宣有勑卿仁以庇民忠以卫上诞弥之日庆慰良深往钖宠章以介眉夀冬季传宣抚问诸路沿边臣寮口宣有勑卿等守御边疆忧劳夙夜属兹寒沍想各康强特示眷懐往申劳问抚问知河南府张璪知永兴军韩缜口宣有勑卿辍自庙堂出为师帅劳于绥御寛我顾忧属此寒凝勉加頥飬冬季抚问陜西转运使副口宣有勑卿等嵗事将毕农工既休永言乗传之劳未遑退食之佚勉加辅养尚副眷懐冬季抚问诸路沿边臣寮口宣有勑卿等分忧乆外并塞早寒眷此勤劳形于轸念往加劳问式示眷存赐资政殿学士新差知成都府王安礼诏书银合茶药传宣抚问口宣有勑卿西南之寄古今所难葢自祖宗以来式辍钧衡之旧与衆同乐非卿执宜赐于阗国进奉人进发前一日御筵口宣有勑汝等奉琛来觐巳事言归式嘉慕义之诚宜有劳还之泽往颁燕衎祗服恩私班荆馆赐大辽贺正旦人使到阙御筵口宣有勑卿等夙抗使旌少休郊馆乃眷川途之邈载惟骖驭之劳特赐燕私以旌懃瘁班荆馆赐大辽贺兴龙节人使酒果口宣有勑卿等逺乘使传方造都门属此寒凝乆于冲渉宜膺就赐之礼以示劳来之恩班荆馆赐大辽贺兴龙节人使御筵口宣有勑卿等逺犯苦寒来修旧好载喜使华之近特申郊劳之仪服我恩私少留燕衎相州赐大辽贺正旦人使御筵口宣有勑卿等笃修旧好少憇近邦属氷雪之严凝念车徒之勤勚往加燕劳式示眷懐赐皇伯祖髙密郡王宗晟已下罢散兴龙节道场香酒果口宣有勑卿等以义重宗藩志存忠爱先期诞月归命佛乘逮兹法㑹之成宜有匪颁之宠赐知枢密院事安焘已下罢散兴龙节道塲酒果口宣有诞弥之庆绵宇所同矧我臣工方兹燕喜宜有柔嘉之赐以成岂弟之驩赐济阳郡王曹佾罢散兴龙节道塲酒果口宣有勑卿位重戚藩望隆耆徳归诚觉苑増祝夀山宜有宠颁以昭厚眷赐殿前都指挥使燕达已下罢散兴龙节道塲香酒果口宣有勑卿等志在爱君忠于卫上属诞弥之纪庆修净供以祈年宜有颁宠以旌勤意赐知枢密院事安焘巳下罢散兴龙节道塲香酒果口宣有勑弥月之祥敷天同庆协股肱之毕力延释梵以祈年申以宠颁助其恺乐赐太师文彦博已下罢散兴龙节酒果口宣有勑卿等以弼亮之重勤劳王家因诞庆之辰修崇法㑹宜颁芳㫖以示眷存赐大辽贺兴龙节前一日内中酒果口宣有勑卿等抗旌就馆已观车骑之华奉币造朝复叹威仪之美就加宠钖以示眷懃赐大辽贺兴龙节十日内中酒果口宣有勑卿等奉币讲欢造廷称夀嘉礼仪之闲习宜宠钖之便蕃受此珍甘以旌眷遇赐大辽贺兴龙节朝辞讫归驿御筵口宣有勑卿等使事既终陛辞而复少休賔馆将整归骖特示至懐更颁嘉燕赐大辽贺兴龙节瀛洲回程御筵口宣有勑卿等已修旧好复改北辕虽候馆之少休眷归途之尚邈往颁燕俎以示至懐相州赐大辽贺兴龙节使赴御筵口宣有勑卿等犯寒逺道弭节近邦少休夙驾之劳式示加笾之恵服我宠数以増使华相州赐大辽贺兴龙节使副却回御筵口宣有勑卿等聘事告成还车言迈改辕北道弭节近邦眷言行役之劳宜有燕私之宠赐大辽贺兴龙节人使射弓例物口宣有卿等懐四方之志挟五善之能终日射侯于是观礼冝申宠钖以佐賔欢班荆馆赐大辽贺兴龙节人使回程御筵口宣有敕卿等已事言旋改辕兹始冐寒逺渉轸念良深少憇近郊复陈燕豆赐诸路臣寮春季银鞋兼抚问口宣有勑卿等各竭乃心乆劳于外属此寒凝之候永惟绥驭之懃式示眷存往加劳问抚问知大名府冯京口宣有勑卿以元老卧䕶北门寛我顾忧想劳绥御属兹寒沍益务保頥赐大辽贺兴龙节人使朝辞归驿酒果口宣有勑卿等巳事言旋指期夙驾嵗寒逺道良用轸懐宜有宠颁以旌勤瘁赐大辽贺兴龙节人使班荆馆却回酒果口宣有卿等聘事已成征骖言迈往饯于馆以华其归仍有宠颁式昭厚眷班荆馆赐大辽贺正旦人使到阙酒果口宣有勑卿等逺修邻好来㑹嵗元乆涉氷涂少休郊馆宜颁芳㫖以劳骖騑就驿赐大辽贺兴龙节人使宴口宣有勑佳辰纪庆聘事告成申勑臣邻往就舍馆同兹衎乐服我恵慈就驿使大辽贺兴龙节人使宴花酒果口宣有勑卿等逺勤使传来庆诞辰临遣重臣往颁燕俎仍加宠钖以示至懐赐大辽贺正旦使副银䤬锣等口宣有勑卿等通两国之懽不逺千里驱一乘之传来庆三朝宜有宠颁以昭异眷相州赐大辽贺正旦人使却回御筵口宣有勑卿等复理归鞍少休辅郡念北辕之首路犯西陆之余寒往致恩勤宜留燕衎赐大辽贺正旦人使却回雄州御筵口宣有勑卿等逺勤邮传冐渉氷霜眷言往复之劳巳次封圻之上冝颁嘉燕以示至懐赐大辽贺兴龙节使副䤬锣等口宣有勑卿等解骖授馆方讲于邻欢遣使劳来宜敦于主礼往加优钖以示眷懐赐大辽正旦人使生饩口宣有勑卿等邮传逺勤舍馆既定宜敦主礼以犒驭徒往钖饩牵少纾劳瘁送伴正旦使副沿路与贺北朝生辰并正旦使副相逢传宣抚问口宣有勑卿等䘖命出使徂冬渉春适寒苦之倍常知勤劳之加旧勉驱邮传来造㑹朝赐大辽贺正旦入贺毕使副就驿酒果口宣有勑卿等既勤阙庭少安馆舍宜行庆赐以乐春朝往致甘芳式华觞豆赐大辽贺正旦入贺毕使副就驿御筵口宣有勑卿等逺抗使旃来陈庆币眷东风之协应嘉上日之同欢宜就驿亭往颁燕豆赐大辽贺正旦使副前一日内中酒果口宣有勑方兴嗣嵗既饯余寒嘉邻好之笃修念使华之少驻式颁珍异以示眷懐赐大辽贺正旦却回班荆馆御筵口宣有勑卿等聘事既成归途方启言念改辕之始少留帐饮之欢往推恩懃下及徒驭赐大辽贺正旦朝辞讫归驿御筵口宣有勑卿等寓馆乆勤趋事告去不假壶觞之乐曷为徒驭之华服我恩私少留宴衎赐大辽贺正旦朝辞讫归驿御筵酒果口宣有勑卿等聘事告成归车夙驾属此寒凝之末眷言往返之勤钖此珍芳以将宠遇东坡全集巻一百十一东坡全集卷一百十二钦定四库全书东坡全集巻一百十二宋蘓轼撰内制口宣一百二十二首赐大辽贺兴龙节人使雄州回程御筵口宣有敕卿等聘事旣成归途尚邈属此冰霜之候眷言来往之勤宜赐燕私少纾行役赐大辽贺正旦使副春幡胜口宣有敕剪刻之工风俗惟旧眷皇华之在馆属春阳之肇新宜有分颁以增贲饰赐大辽贺正旦使副射弓例物口宣有敕卿等出游禁籞观艺射侯弓矢旣均礼仪卒度宜加宠钖以侑燕欢瀛洲赐大辽贺正旦人使回程御筵口宣有敇卿等来脩旧好逺冒祁寒涉歴冬春服勤邮传式颁嘉燕以答久劳赐宰相吕公着上第二表乞致仕不允批答口宣有敕朕以冲𦕈垂拱仰成卿以耉老图任共政无故而去于义未安赐宰相吕公着乞致仕不允㫁来章批答口宣有敕卿望重缙绅义均休戚如左右手可须臾离虽屡形于恳词必难移于朕意阁门赐新除守司空同平章军国事吕公着诰口宣有敕卿正位三公具瞻多士式资坐论以副仰成体朕眷懐服此明命阁门赐新除宰相吕大防范纯仁诰口宣有敕朕稽参衆庶登用俊良并建宰司同陞揆路祗承明命仰副眷懐赐新除尚书左仆射吕大防尚书右仆射范纯仁辞免恩命不允批答口宣有敕卿望重缙绅才兼文武弼亮之选中外同然毋或固辞以称朕意赐吕公着辞恩命上第二表不允㫁来章批答口宣有敕卿以全德式符具瞻宜与师臣共为民表钦承明命伫聴嘉谟赐范纯仁吕大防辞恩命上第二表不允㫁来章批答口宣有敇卿以宏材久与大政擢升宰辅实慰具瞻宜速拜嘉毋烦谦避赐新除门下侍郎孙固辞免恩命不允㫁来章批答口宣有敇卿金华隽老西枢旧臣与政东台实慰舆议祗膺成命毋复固辞赐刘摰辞免恩命不允㫁来章批答口宣有敕稽参衆言蔽自朕志西台之贰无以逾卿亟践厥官毋烦固避赐王存辞免恩命不允㫁来章批答口宣有敕卿纯忠许国雅望在人官以次升义无足避其承休宠以副眷懐赐胡宗愈辞免恩命不允㫁来章批答口宣有敇卿雅望在人纯忠许国旣以彚进胡为力辞宜体至懐卽膺成命赐赵瞻辞免恩命不允㫁来章批答口宣有敕朝廷用人议论先定不次之举非卿孰宜亟服休恩毋烦固避赐河北西路诸军秋季银鞋兼传宣抚问臣寮将校口宣有敇卿等忧寄之深疆事靡盬眷言劳勚想各平宁体我至懐受兹时赐宣诏许内翰入院口宣有敕卿拔自循良老于文学禁林之命儒者所荣往祗厥司以究所藴白沟驿赐大辽贺坤成节人使御筵兼传宣抚问口宣有敇卿等逺涉暑途来陈庆币眷言徒御久犯风埃往赐燕娱少休行役赐大辽贺坤成节人使生饩口宣有敕卿等肃将邻好来庆诞辰徒驭久劳馆字初定宜颁委积以示宠章赐安焘乞退不允㫁来章批答口宣有敕卿以旧德首冠西枢雅望既隆仰成弥重宜安厥位以卒辅予赐北京恩冀等州修河官吏及都运运使运判监丞等银合茶药并兵级等夏药特支兼传宣抚问口宣有敇卿等夙夜河壖暴露野次兹属暑雨深轸予懐往示宠颁少慰劳苦抚问保宁军节度使知大名府冯京兼赐银合茶药口宣有敇河役方兴吏士在野暑雨之际绥御为劳膺此宠颁尚加慎䕶赐太中大夫守尚书左仆射兼门下侍郎吕大防生日礼物口宣有敇乃眷良辰笃生元辅岂独缙绅之望允为河华之英今遣尔甥往致朕命受兹休宠永介寿祺赐皇弟山南东道节度使开府仪同三司大宁郡王佖生日礼物口宣有敕乃眷贤王笃生兹日本枝之庆华萼相承宜分廐库之良以致乔松之寿赐大辽人使贺坤成节入见讫归驿御筵口宣有敕卿等初柅使车已陈庆币退安馆舍往钖燕觞式示眷懐且旌劳勚赐大辽人使贺坤成节入见讫归驿酒果口宣有敕卿等趋庭致命就馆即安少休行役之劳宜示眷懐之异式昭宠数往钖甘芳班荆馆赐大辽贺坤成节人使回程御筵口宣有敕卿等使事毕陈还车载启改辕而北弭节少留就钖燕嘉式昭礼遇玉津园赐大辽贺坤成节人使射弓例物口宣有敕卿等既陈庆币复展射侯岂独娱宾亦将观德宜有珍良之钖以旌审固之能赐殿前司罢散坤成节道塲香酒果口宣有敇卿忠存卫上义切戴君爰祝寿山克成梵供宜加宠钖以示眷懐赐宗室开府仪同三司以下罢散坤成节道塲香酒果口宣有敇卿以令德懿亲共输诚悃名蓝法供䖍祝寿祺既彻净筵宜加宠钖赐马步军司罢散坤成节道塲香酒果口宣有敇卿等共罄臣衷力祈慈寿爰脩法㑹亦既告成宜有宠颁以旌诚悫赐知枢密院事安焘已下罢散坤成节道塲香酒果口宣有敕卿等忠存庙社义笃君亲嘉法㑹之有成祝圣龄于无极宜加宠赉以示眷懐赐皇伯祖嗣濮王宗晖已下罢散坤成节道塲香酒果口宣有敕卿等为国懿亲助我孝治祝慈闱之永寿成法㑹于兹辰宜有宠颁以精忠悃赐皇叔杨王醴泉观罢散坤成节道塲香酒果口宣有敕卿等以周邵之亲躬任姒之眷力祈寿嘏祗扣佛乗既彻净筵宜膺宠赉赐太师文彦博已下罢散坤成节道塲香酒果口宣有敕元老在廷百官承式启法筵于梵宇祝寿嘏于慈闱宜有宠颁以助燕喜相州赐大辽贺坤成节人使却回御筵口宣有敇卿等逺饬征骖少休近郡载惟勤勚良极轸懐往钖宴觞以华归骑瀛洲赐大辽贺坤成节人使回程御筵口宣有敕卿等逺聘通欢言归复命改辕北道弭节边城宜钖燕觞少休行役赐䕶国军节度使济阳郡王曹脩罢散坤成节道塲香酒果口宣有敇卿以耆德首冠戚藩䖍祝寿祺告成法㑹宜加宠赉以助燕私班荆馆赐大辽贺坤成节人使回程酒果口宣有敇卿等致命言还改辕伊始暑雨方作徒驭实劳宜有宠颁以昭眷遇就驿赐大辽国贺坤成节人使宴口宣有敕卿等逺驰使传来㑹诞辰言念勤劳宜加旌宠特颁燕喜以示眷懐就驿赐大辽贺坤成节人使花酒果口宣有敕卿等肃将庆币来举寿觞临遣辅臣往颁燕豆仍加宠赉以示眷懐赐新除殿前副都指挥使武泰军节度使苗授辞免恩命第二表不允批答口宣有敕卿早练武经晚着边効进持帅节实允佥言矧以次迁无烦恳避抚问秦凤路臣寮口宣有敕卿等久以选抡出分忧寄疆塲之重绥御为劳宜示眷懐往宣指谕阁门赐新除徐王诰口宣有敇卿望隆尊属德冠宗藩改殿大邦实谐羣议往服朕命以为国华赐皇叔新封徐王上第二表辞免恩命不允㫁来章批答口宣有敕朕始升徐方以胙叔父庶几大彭之寿罔愧元王之贤毋复屡辞亟膺成命赐太师文彦博乞致仕不允㫁来章批答口宣有敇耆老在位华夷耸观若聴公归恐失民望朕命不再公其少留相州赐大辽贺兴龙节使副御筵口宣有敇卿等将命邻邦服勤邮传久薄风雾少休车徒宜体眷懐式同燕衎赐皇伯祖宗晟辞免起复恩命不允批答口宣有敇官不可旷礼有从权茍爱君如爱亲则王事为家事勉遵旧服少屈私诚赐皇伯祖宗晟辞免起复恩命不允㫁来章批答口宣有敕卿哀慕未衰恳辞弥切既寒暑之一变宜忠孝之两全勉从朕言起服乃事赐驸马都尉李玮已下罢散兴龙节道塲香酒果口宣有敕震夙纪辰迩遐同祝乃眷戚藩之重预修净供之严亦既告成宜膺宠钖赐殿前副都指挥使苗授已下罢散兴龙节道塲香酒果口宣有敕卿等以卫上之忠属诞弥之庆预严净㑹以荐寿祺及此告成宜加宠赉赐权管句马军司公事姚麟已下罢散兴龙节道塲酒果口宣有敕卿等率职周庐归诚梵宇共致延鸿之祝出于忠爱之深宜钖珍芳以助燕衎兴龙节尚书省赐知枢密院事安焘已下酒果口宣有敇卿等任重枢机忠存庙社属诞辰之荐寿脩法㑹以告成钖以珍芳助其燕喜赐大辽贺兴龙节人使生饩口宣有敕卿等逺持庆币申讲邻欢徒驭有华舍馆方定宜往饩牵之钖以旌邮传之勤赐济阳郡王曹脩罢散兴龙节道塲香酒果口宣有敕卿宠冠戚藩望隆旧德将祝无疆之寿故脩最上之乗既彻净筵宜膺宠钖赐皇伯祖嗣濮王宗晖已下罢散兴龙节道塲香酒果口宣有敕眷我宗英乃心王室脩彼龙天之供庆兹虹电之祥宜有颁分以成燕喜赐皇叔祖同知大宗正事宗景罢散兴龙节道塲香酒果口宣有敕乃眷宗英祗率藩服庆诞辰而荐寿脩净㑹以告成宜有分颁以助燕喜赐皇叔徐王罢散兴龙节道塲香酒果口宣有敕卿望隆周召德迈间平属诞庆之纪辰仗佛乗而荐祉助兹宴喜钖以柔嘉赐文太师已下罢散兴龙节道塲香酒果口宣有敇乃眷师臣身先百辟有严净供祗荐万龄宜有分颁以助燕喜赐枢密安焘以下罢散兴龙节道塲香酒果口宣有敇枢机之臣社稷是卫夙设人天之供共祈箕翼之祥宜膺宠颁式助燕喜班荆馆赐大辽贺兴龙节人使到阙御筵口宣有敇卿等逺将邻好至止都门属霜雾之严凝念车徒之勤瘁宜伸燕衎以示眷懐赐大辽贺兴龙节人使朝辞讫就驿酒果口宣有敕卿等毕事告旋指期言迈念征途之劳瘁迫徂岁之沍寒体我至懐膺兹宠钖赐大辽贺兴龙节人使朝辞讫归驿御筵口宣有敕卿等聘事告成陛辞言迈念归途之云逺复宾馆之少留体我眷懐共兹宴喜七日赐大辽贺兴龙节人使内中酒果口宣有敕卿等柅车就馆布币造廷既欣邻好之脩复叹使华之美就加宠赉式示眷存玉津园赐大辽贺兴龙节人使射弓御筵口宣有敕卿等使节有华邻欢载讲既娯宾于灵囿将观德于射侯宜有宠颁以旌命中相州赐大辽贺正旦人使御筵口宣有敕卿等春朝毕㑹邻聘交驰属徂岁之沍寒念逺勤于行李往颁燕衎以重使华班荆馆赐大辽贺兴龙节人使回程御筵口宣有敇卿等告辞中禁改乗北辕属晩岁之严凝念征途之悠缅往颁嘉燕可复少留十日赐大辽贺兴龙节人使内中酒果口宣有敕卿造廷称寿率礼可观岂惟邻好之脩亦见使华之美宜膺宠钖以示至恩班荆馆赐大辽贺兴龙节人使却回酒果口宣有敇卿等改辕北路供帐都门风埃浩然徒驭勤止宜膺宠钖以示恩华瀛洲赐大辽贺兴龙节人使回程御筵口宣有敕卿等回车北道弭节边亭使事已终归骖少憇往颁燕衎益厚眷存赐皇弟普宁郡王似生日礼物口宣有敕朕之介弟生以兹辰眷棣萼之相辉祝椿龄之难老宜同庆喜往致宠颁相州赐大辽贺兴龙节人使回程御筵口宣有敕卿等夙驾归轩少休旁郡眷言劳勚良极顾懐往钖燕嘉以旌恩眷赵州赐大辽贺正旦使副茶药口宣有敕卿等逺脩旧好属此沍寒载歴山川久䝉霜露宜有精良之赐式彰轸念之懐赵州赐大辽贺太皇太后正旦使副茶药口宣有敕卿等逺驰四牡来庆三朝属此岁寒劳于行役宜膺宠钖以示眷存兴龙节尚书省赐宰相已下酒果口宣有敕诞弥之庆中外所同眷我臣邻共兹燕喜宜加宠赉以示眷懐就驿赐大辽贺兴龙节使副钞锣等口宣有敕卿等肃将邻好逺涉寒涂眷言授馆之初宜有劳来之礼往加宠钖以示眷懐玉津园赐大辽贺正旦人使射弓例物口宣有敇射以娱賔抑将观德发而命中曾不出正宜旌审固之能膺受珍良之赐抚问知大名府冯京口宣有敇卿等夙分重寄言念久劳岁聿云周王事靡盬益加辅养以副眷懐冬季传宣抚问河北东路沿边臣寮口宣有敕疆塲之守职思其忧霜露既凝岁聿云暮宜加厚爱以副眷懐赐大辽贺正旦人使银钞锣唾盂子锦被等口宣有敇卿等逺将邻好来庆春朝眷言跋履之勤宜有珍华之钖受兹异宠体我至懐雄州抚问大辽贺正旦人使口宣有敇卿等肃将庆币来㑹春朝逺犯风埃实劳徒驭欣闻入境良慰眷懐赐大辽贺正旦人使正月一日就驿御筵口宣有敇使华逺至春律肇新即卿舍馆之安昭我惠慈之眷往陈燕豆以乐佳辰赐大辽贺正旦人使内中酒果口宣有敕卿等瑞车华轩来脩旧好醇醪珍实以荐新春膺此宠颁体予异眷班荆馆赐大辽贺正旦人回程御筵口宣有敕卿等使事告成旋车言迈方改辕于北道暂弭节于都门昭示眷懐少留宴衎赐于阗国进奉人正旦就驿御筵口宣有敕重驿逺来观光戾止属人正之改律乐天叙之发春宜示宠休式同燕喜雄州赐大辽国贺正旦人使回程御筵兼传宣抚问口宣有敕卿等已事告归柅车少憇眷言长道逺犯余寒宜赐燕嘉以旌劳勚瀛洲赐大辽贺正旦人使回程御筵口宣有敕卿等已聘言还犯寒逺迈方脂车于北道复弭节于边城宜赐宴嘉以旌劳勚班荆馆赐大辽贺正旦人使却回酒果口宣有敕卿等还璋言迈弭节少留念鞭辔之方勤涉冰霜之余凛宜陈燕爼以宠归轩正月六日朝辞讫就驿赐大辽贺正旦人使御筵口宣有敇卿等使事告成陛辞言迈命近臣之往劳庶逺道之少留体我眷懐共兹宴衎抚问鄜延路臣寮口宣有敇卿等分寄边陲辑宁吏士眷言勤勚良极轸懐往致朕言各宜尚慎抚问鄜延路臣寮口宣有敕卿等各膺器使祗服边陲眷兹靖安时乃忠力特加劳问以示顾懐赐右正议大夫守尚书左仆射吕大防生日礼物口宣有敕惟兹谷旦生我元臣爰分服食之良往助闺门之喜式为尔寿宜识朕心赐皇叔徐王颢生日礼物口宣有敕乃眷贤王实为社稷之卫载临诞日永集邦家之休临遣使车往致眉寿就驿赐大辽贺坤成节人使银锣等口宣有敕卿等逺勤使节展庆诞辰畏暑长途方即安于舍馆精金良币冝往致于私恩赐皇弟大宁郡王佖生日礼物口宣有敇桑蓬示喜复临载育之辰金币展亲往致友于之爱膺予宠赉俾尔寿昌班荆馆赐大辽贺坤成节国信使副到阙酒果口宣有敕卿等抗旃逺道解鞅近郊念馆舍之未安宜骖騑之少憇式颁芳㫖以示眷懐赐马步军太尉姚麟已下罢散坤成节道塲香酒果口宣有敕卿等诞辰祗庆法㑹告成嘉与函生同跻寿域往颁芳㫖以劳忠勤赐大辽坤成节使副生饩口宣有敕卿等抗旜暑路弭节驿亭眷惟行李之勤往致珍鲜之餽膺兹宠数明我眷懐雄州白沟驿赐大辽贺坤成节人使却回御筵兼传宣抚问口宣有敇卿等飞盖西风改辕北道喜山川之渐近忘徒御之久劳往致眷懐少留燕衎玉津园赐大辽贺坤成节人使射弓例物口宣有敇卿等圭璋致命既已讲欢弓矢娱宾亦将观德宜有珎华之赐以旌审固之能赐殿前都指挥使已下罢散坤成节道塲香酒果口宣有敇诞弥之庆海宇攸同嘉将帅之协恭设人天之妙果宜均宠钖以示褒优赐皇伯祖高密郡王宗晟已下罢散坤成节道塲香酒果口宣有敕眷我宗英志存忠报脩等慈之妙供祝难老之昌期嘉此精诚均其庆赐赐同知枢密院事韩忠彦已下罢散坤成节道塲香酒果口宣有敕嘉我枢臣义均一体脩兹净供庆续千龄不有宠颁曷旌忠报相州赐大辽贺坤成节人使却回御筵口宣有敇邻好旣成使华有耀眷邦畿之渐逺念邮传之方勤服我恩私少留燕喜赐大辽国贺坤成节使副时花酒果口宣有敇邻欢既展宾馆归休宜分醆斚之醇复致瓜华之侑少将至意其服茂恩赐平海军节度使驸马都尉李玮已下罢散坤成节道塲香酒果口宣有敕卿等义重戚藩志同忠报属诞辰之均庆嘉法㑹之告成宜示褒优特加宠赉坤成节尚书省赐宰相已下御筵酒果口宣有敇忠存柱石诚贯人天共欣诞日之临既毕祗园之㑹宜颁芳㫖以助燕私坤成节赐同知枢密院事韩忠彦已下尚书省御筵酒果口宣有敕脩佛胜因祈天永命既肃成于梵供益表见于忠诚宜有宠颁以同燕喜赐徐王罢散坤成节道塲香酒果口宣有敕卿亲贤莫二忠孝实兼馔蒲塞于祗园荐椿龄于崇庆喜成法㑹宜有宠颁赐大辽贺坤成节人使朝辞讫归驿御筵口宣有敕卿等已聘告归少休就馆即颁燕爼临遣辅臣式示异恩以荣回驭班荆馆赐大辽贺坤成节人使回程御筵口宣有敕卿等方事回辕聊兹弭葢念征途之尚永加秋暑之未衰往钖燕嘉少休徒驭赐宰相吕大防已下罢散坤成节道塲香酒果口宣有敕卿等竭诚卫上体国均休恪脩西竺之仪仰献南山之祝宜膺宠钖以示褒优赐大辽贺坤成节使副内中酒果口宣有敕卿等来陈庆币克讲邻欢载嘉逺聘之勤宜示宠绥之意颁兹芳㫖服我恩私赐大辽贺坤成节人使朝辞讫归驿酒果口宣有敕卿等逺敦使事率礼无违既上谒辞言还有日宜加颁钖益示宠荣坤成节就驿赐阿里库进奉人使御筵口宣有敕汝等来脩贡篚适遘诞辰宜均庆赐之恩共乐亨嘉之㑹往颁燕爼咸极欢心瀛洲赐大辽贺坤成节人使回程御筵口宣有敕鞭辔既劳封疆渐迩虽勤归念少憇暑途服我恩私式同燕喜坤成节就驿赐于阗国进奉人使御筵口宣有敕汝等奉琛逺至授馆少留适遘诞辰宜均庆泽钦承恩渥共乐燕私班荆馆赐大辽贺坤成节人使回程酒果口宣有敇卿等奉璋来聘弭节言还眷此暑途少留归驭往颁燕爼式示恩私赐新除守司空同平章军国事吕公着辞免不允批答口宣有敕朕图任元老以表四方以卿望在士民心存社稷勉膺异数式副佥言赐皇弟普宁郡王似生日礼物口宣有敕岁将更端月亦既望实以兹日笃生贤王宜厚宠颁以介多福班荆馆赐大辽贺坤成节人使回程香酒果口宣有敕卿等讲成聘礼归次都门复此少留逝将言迈宜颁饯斚以宠行骖东坡全集巻一百十二东坡全集表一百十三钦定四库全书东坡全集巻一百十三宋蘓轼撰内制批答七十六首赐正议大夫同知枢密院事安焘乞外郡不许批答览表具之卿以应务之才居本兵之地绥静中外人无间言何疑上章欲求去位未喻厥意闻之怃然夫荣亲莫大于功名养志不专于甘㫖而况魏阙之下父母之邦退食问安孰便于此勉循其旧以卒辅予赐安焘乞外郡不允批答省表具之夫事亲者不择地而安之孝之至也而况艰难之际一日万几冰渊之惧当务同济卿练达兵要灼知边情寄托之深义难引去亟求自便朕何赖焉赐新除中大夫守尚书右丞刘挚辞恩命不许断来章批答览表具之道有行藏时有用舍岁不我与难以智求道之将行岂容力避大言大利固当安而受之小行小廉非所望于卿者成命不再可无复辞赐刘挚辞免恩命不允㫁来章批答省表具之政如农耕以既获为能事言如药石以愈疾为成功若耕不获疾不愈朕何望焉所以用卿者非以富贵卿也勉卒成业何以辞为赐太师文彦博乞致仕不许批答卿出入四世师表万民无羡于功名而有厌于富贵其所以忘身狥国舍逸就劳者岂有求而然哉凡以先帝之恩生民之故也卿之在朝如玉在山如珠在渊光景不陈而草木自遂去就之际损益非轻昔西伯善养老而太公自至鲁穆公无人子思之侧而长者去之卿自为谋则善矣独不为朝廷惜乎药饵有间时游庙堂家居之乐何以异此赐太师文彦博乞致仕不允批答朕脩身以承六圣虚已以聴四辅而法度未定隂阳未和民未乐生吏未称职中夜以思方食而叹虽不敢以事诿元老实望其以身率百官卿犹未即于安孰敢不尽其力此圣母冲人之本意而天下有识之所望也昔唐太宗以干戈之事尚能起李靖于旣老而穆宗文宗以燕安之际不能用裴度于未病治乱之效于斯可见朕意如此卿其少安赐宰相吕公着乞退不许批答卿才全而徳备积厚而施博明亮笃诚坐屈羣策既以天下公议而用于此矣岂以卿之私意而聴其去哉水旱之灾不德所召卿当助我求所以消复之道不当求去我也诗不云乎大夫君子昭假无赢大命近止无弃尔成勉思厥职以答民望赐宰相吕公着乞退不允批答用贤之功必要之久逺日计不足岁计有余朕之用卿期于百姓之既富卿之自信亦岂一日而成功常䁑之灾天以警朕夙夜祗惧与卿同之朕若归过于股肱何以答天戒卿若释政而安逸何以塞民言各思其忧少安厥位赐尚书左丞李清臣乞退不允批答卿以方闻之举擢自厚陵禁林之选用于神考逮受顾命弼予冲人义既同于戚休身岂轻于出处遽欲引去闻之恻然姑安厥常以助予治赐尚书左丞李清臣乞退不许批答祥除之初念我圣祖所与共政不忘旧人而卿博学多闻通练古今小心畏慎不见过失力求引去为之惘然勉留辅予益祗厥服赐文武百寮文彦博以下上第一表请皇帝御正殿复常膳不允批答朕即位二年水旱继作致灾之故实惟冲人既延及于无辜复贻忧于文母是以坐不安席食不甘味实欲深念厥咎岂徒见之空言而雨不崇朝农犹告病欲狥来请惕然未宁其一乃心勉正厥事毋重朕之不德以答天之深戒赐文武百寮文彦博已下上第一表请太皇太后复常膳不许批答旱暵之罚自冬及夏天之降灾如此其久则夫致灾之道岂一日而然哉虽力行罪已之文尚恐非应天之实而卿等以肤寸之泽遽欲即安览之惕然未敢自赦其交脩不逮务尽厥诚期兹岁于有秋虽复常其未晩赐文武百寮文彦博已下上第五表请皇帝御正殿复常膳允批答朕以寡昧膺受多福常欲损上益下畏天之威矧兹旱灾咎在不德而卿等以雨泽既至封章屡上勉从其意甚愧于中夫天之有风雨雷霆犹朕之有号令赏罚朕不脩明其事何以责应于天永思其终无忘纳诲赐文武百寮文彦博以下上第五表请太皇太后复常膳许批答德积无素民罹其灾精诚莫通祷不时应虽䝉膏泽之报仅救焦枯之余勉狥来章犹虞后患其谨视盗贼懃䘏流亾益务交脩以裨不逮赐文武百寮太师文彦博已下上第一表请举乐不许批答先王之礼乐因情而立文君子之哀乐自中而形外夫有莫大之戚则有无穷之悲先皇帝天覆四方子养万物至今穷髪之表尚余流涕之民而况宫庭之间母子之爱粗毕三年之制遂讲八音之和所未忍闻非不欲作卿等谨于率礼笃于爱君徒欲亟举旧章顾未深明吾意三复太息难于黾从赐文武百寮太师文彦博以下上第一表请举乐不允批答礼之至者无文哀之深者无节故禫而不乐古人非以求名琴不成声君子以为知礼朕以宗庙之重勉蹈先帝之余履其位惕然而自惊用其物澘焉而出涕未报昊天罔极之德常懐终身不㤀之忧欲从衆言亟举备乐而金石丝竹乃悽耳之声干戚羽旄皆泫目之具哀既未泯乐何从生再閲来章徒増感慕赐文武百寮太师文彦博已下上第二表请举乐不许批答遏密之制虽尽于三年追懐之私岂论于岁月金石在御恻然未宁吾不以一身之忧废天下之乐今施之郊庙用之军旅州闾之㑹絃歌相闻独尽余哀止于中禁以为于义未害是故行之不疑赐文武百寮太师文彦博已下上第二表请举乐不允批答朕少遭闵凶仅毕祥禫虽俛就企及非以过制为贤而创巨痛深不能以礼自克观过其党圣人许之礼曰丧三年以为极亡则弗之忘矣诚重违国老之忠告姑欲尽人子之至情赐太师文彦博等请太皇太后受册第二表不许批答吾闻圣人以天下为忧未闻以位号为乐也损已裕物畏天检身此吾平日之本心非独遇灾而一发也孔子曰以约失之者鲜矣卿等以是辅我顾不美哉赐文武百寮太师文彦博已下上第四表请举乐不许批答吾之本性以清净寂寞为乐虽在平日无游观声技之念矧艰难之后哀疚之余中夜以兴方食而叹将不堪其忧者岂有意于乐哉虽欲勉从未能自克忠告屡却愧叹兼深赐文武百寮太师文彦博已下上第四表请举乐不允批答钟鼓以导和羽籥以饰喜譬之饮食之节适于口体之宜今衰麻之除莫敢逾制而琴瑟之御则有未安卿等忠诚确然开喻至矣惟反求诸心而弗得故欲行其言而未能推之人情当识朕意赐太师文彦博等上第三表请太皇太后受册许批答吾上顺帝则下酌民言处以无心期于寡过卿等以为协气既应羣谋佥同若固违典礼之常恐莫慰天人之望遇灾而惧昔者非以为谦闻义则迁吾亦岂敢自必勉从故事以副嘉言赐新除中大夫守尚书右丞王存辞免恩命不允㫁来章批答士有品目定于佥言器之庙堂蔽自朕志岂有佥言既穆朕志不移而用过谦之词反已成之命亟服乃事宜无复云赐新除中大夫守尚书右丞王存辞免恩命不许㫁来章批答为国不患于无人有人而不用之为患事君非难于辞宠居宠而无愧之为难吾之用卿计已审矣卿之自信又何疑哉赐新除知枢密院安焘辞免恩命不许㫁来章批答览表具之论材考德圣人所以公天下难进易退君子所以善一身权之以义孰为轻重训兵论将威懐逺人卿以是事上岂不贤于逡巡退避也哉赐新除知枢密院安焘辞免恩命不允㫁来章批答览表具之德称其服臣主俱荣食浮于人上下交病朕之为天下虑甚于卿之自为谋也思而后行有出无反成命不再卿毋复辞赐新除检校太尉守司空依前开府仪同三司致仕韩绛辞免恩命不允批答国家尊异耆老砥砺廉隅凢致为臣必厚其礼而况卿出入四世师表万民身任安危位兼将相永惟三宗眷遇之重宜极一品褒崇之荣成命既孚佥言惟允宜从中外之望罔狥谦冲之私赐韩绛辞免恩命不允批答朕惟耉老成人虽或谢事耄期称道终不忘君其在丘园岂殊廊庙嘉猷入告卿其不易此心大事就访朕亦敢㤀斯义命秩之数典册之文不如此无以慰朕心而答民望国有常典卿毋复辞赐太师文彦博辞免不拜恩命许批答卿义重股肱望隆堂陛陛廉逺则堂皇峻股肱逸而元首安故出异恩特镌苛礼而卿深执恭巽力守典刑确然自陈义不可夺勉从其意愧叹于中赐太师文彦博辞免不拜恩命允批答朕优礼师傅达德齿之尊以亟拜为可略古之道也卿谨严朝廷明君臣之分以不拜为未安礼之节也道并行而不悖义有重而难移勉循所陈不㤀嘉叹赐宰相吕公着乞罢相位不许㫁来章批答孔子曰茍有用我者朞月而已可也三年有成夫以圣人犹待三年而后成功况其下者今卿助我为治自以为既成矣乎其未也譬如玉人雕琢玉中道而易之岂复成器哉赐宰相吕公着乞罢相位不允㫁来章批答古者君臣之间率常千载一遇今圣母在位正身虚已仰成辅弼虽疎逺小臣犹欲毕命自效而卿乃以小疾求去纵无意于功名独不惜此时乎勉卒乃事使百姓富足四夷乂安然后谢事归老岂不臣主俱荣哉赐宰相吕公着乞罢相位除一外任不许批答夫以才御物才有尽而物无穷以道应物道无穷而物有尽凢今之患所乏非才以卿笃于爱君必能建长久之策澹然无我可以寄枉直之权二年于兹百度惟正事既就绪民亦小康至于微疾之屡攻此亦高年之常理卿其良食自辅为国少安譬如止水之在槃岂复劳心于鉴物心且不劳而况于力乎赐宰相吕公着乞罢相位除一外任不允批答朕以天下之大知为君之难有朽索驭六马之忧有抱火厝积薪之惧正赖多士协于一心朝夕以思弥缝其阙凢今中外执事膂力之毕陈视吾一二老臣进退以为节卿若无事而引去人皆相顾以自疑而况边鄙未宁兵民多故而予左右之老先自求于便安则夫疎逺之臣何以责其尽瘁勉辅不逮期于有成赐宰相吕公着辞免不拜恩命允批答卿执德惟一守礼不回不以坐论为安而以拜上为泰使朕不尽养老之意而卿得畏威之道勉从其志嘉叹不㤀赐宰相吕公着辞免不拜恩命许批答君之视臣譬之手足方责其大不强所难而卿深执谦恭力求避免深惟孔子事君尽礼之义曲从其请以儆惰媮赐太师文彦博上第一表乞致仕不允批答省表具之卿之求去葢数矣言不为不切而朕终莫之从朕之留卿亦至矣礼不为不尽而卿终莫之亮君臣之际情不相喻朕甚疑之夫乐丘园而厌轩冕亦古人之一节而非圣贤之髙致尊耆老以重朝廷葢天下之大计而非冲人之私欲与其使朕屈公议以从卿曷若卿少贬其私意以狥天下乎赐太师文彦博上第一表乞致仕不许批答览表具之卿之所以欲去者二疲于朝㑹劳于应物一也功成身退欲享其乐二也而吾之所以必留者三卿以英杰之资开物成务世不可阙一也弼亮四朝更涉变故谋无遗策二也名冠天下进退之间为国休戚三也吾方尽养老之道杀礼以优贤庙堂之上犹有足乐则夫卿之欲去者可回而吾之必留者葢不可易也赐太师文彦博乞致仕不许㫁来章批答览表具之为君难为臣不易非吾推诚无疑不能起卿于安佚非卿忘身狥国不能从我于艰难召用之初中外相庆搢绅莫不竞劝父老至于涕流中道而归其义安在宜思一身之乐轻于社稷毋使庶人之议及于朝廷赐太师文彦博乞致仕不允㫁来章批答省表具之君子安身崇徳如山岳之镇开物成务如江河之流若山岳之镇动摇不安江河之流行止自便则物将交病人亦何观朕之望卿无以异此宜守不移之志以成可大之功赐宰相吕公着上第一表乞致仕不允批答省表具之古者世臣譬之乔木粤自拱把至于栋梁杰然羣材之中夫岂一日之力卿擢自仁祖迨兹四朝光辅朕躬允有一德不独卿无心而事自定抑亦民既信而功易成方今布在朝廷岂无豪杰之士犹当养以岁月待其德望之隆卿虽欲归势未可去宜安厥位以副朕心赐宰相吕公着上第一表乞致仕不许批答览表具之卿三世将相一时蓍龟不求备以取人则房乔之比其经远而无竞有谢安之风用能宁辑我家靖共尔位政在元老人无异词胡为厌事而求归不复为国之长虑方今官冗财匮岁艰民贫天步难安国是未定若方勤于朴斵而遽易于工师人其谓何势必不可告老之请吾未欲闻赐宰相吕公着上第二表乞致仕不许㫁来章批答览表具之难进易退固君子之常节久劳思逸亦老者之至情然心存社稷则常节为轻身系安危则至情可夺惟卿体国岂待多言茍大义之未安虽百请而何益宜安厥位勿复此辞赐宰相吕公着上第二表乞致仕不允㫁来章批答覧表具之宰相不自用人主不自为予欲识人物之忠邪故以卿为水镜予欲知利害之轻重故以卿为权衡茍明此心虽老犹壮与其轻去轩冕独善其身孰若优游庙堂兼享其乐益敦此义勿复有云赐新除依前中大夫守中书侍郎刘挚辞免恩命不许㫁来章批答省表具之卿蹈道深逺守节淳固虽不留于傥来之物而有志于行可之仕乐告以善勇于敢为进不求当世之名退不叛平生之学未尝为枉尺直寻之事夫岂有见得忘义之嫌哉毋复过辞往践乃事赐刘挚辞免恩命不允㫁来章批答省表具之朕缵服之初卿言责是任歴陈治道之要以立太平之基朕欲行其言遂授以政岁月未㡬纲纪略陈欲究观心术之微宜擢居政本之地茍无愧于允蹈岂不贤于力辞往服官箴勿违朕命赐新除依前中大夫守尚书左丞王存辞免恩命不许㫁来章批答省表具之夫志大有逺略器博无近用以卿忠义开济何施不宜今以次迁何足辞也益坚无倦之意以观可久之业赐王存辞免恩命不允㫁来章批答省表具之夫陛帘之増所以隆堂奥位次有叙所以尊朝廷朕既乐得于英才复以时而迁用庶㡬华国非以宠卿祗率厥常毋废朕命赐新除守尚书右仆射兼中书侍郎范纯仁上第一表辞免恩命不允批答览表具之夫有乌获之力然后可以付千钧有和扁之功然后可以寄死生故宰相之任非所以宠人臣也无其德而当之为不智有其材而辞之为不仁若卿之才徳亦可谓称矣往思其忧以称天下之望赐范纯仁上第一表辞免恩命不许批答览表具之吾闻之乃烈考曰君子先天下之忧而忧后天下之乐而乐虽圣人复起不易斯言卿将书之绅铭之盘盂以为一言而可以终身行之者欤则今兹爰立之命乃所以委重投艰而已又何辞乎赐新除司空同平章军国事吕公着上第二表辞免恩命不许㫁来章批答省表具之夫国以得人为强如勐兽之卫藜藿以积贤为寳如珠玉之茂山川湛然无为物自䝉利故崔公发议则淄青慙服知朝廷之有人蜀使抗词则孙权回顾叹张昭之不在得失之效岂可同日而语哉朕之用卿意实在此国计之重可无复辞赐新除司空同平章军国事吕公着上第二表辞免恩命不允㫁来章批答省表具之周之诗曰无曰予小子召公是似唐之雅曰惟西平有子惟我有臣夫父子君臣之间光明盛大如此载之简策被之金石岂独闺门之宠足为邦国之华再省来章具陈先烈虽朕寡昧不敢庶几于仁祖而卿忠孝当念服勤于世官祗率厥常毋违朕命赐新除守尚书左仆射兼门下侍郎吕大防上第二表辞免恩命不许㫁来章批答省表具之卿有内忧外侮之虞仓廪礼乐之叹隂阳风雨之忧此三者诚当今之大计朕之所以中夜不寐辍食太息者正为此也孟子曰责难于君谓之恭夫既以责其君而不以身任之者非仁人也愿卿慨然当古人之重略世俗之谦务践斯言忧此三者赐吕大防上第二表辞免恩命不允㫁来章批答省表具之夫任贤使能天下之公义而辞大就小君子之自守也惟名器爵禄朕所不敢授以私则劳谦退避卿岂得必行其意所谓唐虞三代信任之至以致稷契伊吕德业之隆若卿之言朕敢不勉请事斯语永观厥成赐新除守尚书右仆射兼中书侍郎范纯仁上第二表辞免恩命不许㫁来章批答省表具之卿以明哲自託不能非独以见君子劳谦之光亦因以知前世用人之弊功烈无取诚如卿言夫次公减于为郡子元不如为将非独文献不足盖其才徳有偏如卿昔在朝廷首谈孟轲之仁义旋为帅守专行羊祜之威信慨有大志似其先人茍推此心施于有政则太平可望而小节可略矣赐范纯仁上第二表辞免恩命不允㫁来章批答省表具之自昔先帝之世屡叹才难及朕嗣位以来专用徳选虽爵禄名器出于独㫁而长育成就实在羣公长短不遗辅相之责茍无为国养人之意必有临事乏使之忧朕用慨然当食不御思得英隽之老共收文武之朋惟卿笃于忧国明于知人灼见朕心宜在此位往任天下之重毋事匹夫之廉赐新除依前正议大夫守门下侍郎孙固辞免恩命不许㫁来章批答省表具之卿奉事先帝有劝学之旧与闻机政有已试之功固非躐等之迁独恨用卿之晚勉循大义毋事小廉赐孙固辞免恩命不允㫁来章批答省表具之卿向自西枢出殿藩服顷由近辅入侍燕闲昔有未识之思今乃日闻其语既见君子无踰老臣当益励于初心尚何辞于新命赐新除中大夫守尚书右丞胡宗愈辞免恩命不许㫁来章批答省表具之卿自天官擢领风宪下有庇民之意上有爱君之忠度其不以利回是故可以大受丞辖之任非卿孰宜毋复固辞以就逺业赐胡宗愈辞免恩命不允㫁来章批答省表具之人才之难古今所病忠厚者多乏于用强济者或凉于德有德适用如卿㡬人方观卿谋国之良以成朕知人之美深体此意往祗厥官赐新除依前中散大夫充枢密直学士佥书枢密院事赵瞻辞免恩命不允㫁来章批答省表具之君子之仕也喜于知而乐于用如卿之言结发从仕而白首遇合则君子之用舍进退葢亦有时矣勉行其道无失斯时茍能遇事而必为则亦立功之未晚古人之事将见于卿赐赵瞻辞免恩命不允㫁来章批答省表具之卿挺然孤忠白首一节逝将力求于退避夫岂有意于进取哉特以雅望既隆公议所在方将度才而授任固难越卿以用人往践厥官毋违朕志赐正议大夫知枢密院事安焘乞退不允批答省表具之宥密之司安危所寄虽羌酋款塞少休烽燧之虞而夏童跳边犹烦箠策之驭翻然求去义有未安夫以朕大烹优贤之资岂不能助卿养志之具足以毋废子职而能兼为国谋岂不休哉赐正议大夫知枢密院事安焘乞退不许批答省表具之乃眷西枢实参大柄吾欲兵民兼利戎夏两安自非宿业更变之臣惧有伤财纵敌之患卿当念先朝委重之久未可以亲庭归养为词勉安厥官以副吾意赐新除殿前副都指挥使武泰军节度使苗授上第一表辞免恩命不许㫁来章批答省表具之试材已旧谋帅尤艰故以久次用人欲其深练于事而卿辞以锢疾岂所望哉速即乃官毋复退避赐新除殿前副都指挥使武泰军节度使苗授上第二表辞免恩命不允㫁来章批答览表具之环卫之严节制之重诞告多士以长万夫朕岂轻用其人哉确然固辞未喻厥指往祗朕命毋旷乃官赐太师平章军国重事文彦博上第一表乞致仕不许批答览表具之昔师尚父九十秉旄杖钺犹未告老此诸葛元逊所以屈张昭也而卫武公百年犹箴儆于国曰无以我老耄而舍我此左史倚相所以诲申公也今卿寿考康宁而退托衰病自引求去独不念天下之士有如彼二子者议其后乎姑安厥官以答公论赐太师文彦博上第一表乞致仕不允批答览表具之朕闻之成王之政周公在前召公在后毕公在左史佚在右四子挟而维之目见正色耳闻正言一日即位天下旷然未闻四子以老而求退亦未闻成王以老而聴其去也朕虽不德犹庶㡬成王之治卿虽老矣独不能以四子之心为心乎勉卒辅朕无愧前人赐新除守司空同平章事吕公着上第一表辞免恩命不允批答省表具之夫司空之官自唐以来虽无职事而孔子所谓天子有争臣七人者三公首当之朕欲闻仁人之要言与天下之大计非此元老将安取斯卿其省思虑慎寝食优游庙堂为朕谋其大者赐新除守尚书左仆射门下侍郎吕大防辞免恩命不允批答省表具之夫天以斯民付人主而人主付之宰相若不得人为慢天之所付朕敢乎哉如卿瑰姿伟望宏毅开济朕既用之不疑而卿自疑何也往脩厥官毋斁朕命赐新除尚书左仆射兼门下侍郎吕大防上第一表辞免恩命不许批答览表具之自英庙擢卿于言责而先帝用卿于西师则朝廷待卿之重盖出于祖宗之意矣孔子曰吾之于人也谁毁谁誉如有所誉其有所试若卿者可谓屡试矣卿而不宜其孰宜之赐新除守司空同平章事吕公着上表辞免不许批答览表具之天下之事使壮者治之老者谋之自尧舜以来未有易此者也今卿议政而不及事劳心而不及力吾自以为得养老之礼而不失用贤之实卿何辞之坚也生获果庄文武百寮称贺宣答词太皇太后种羌叛涣西鄙绎骚首出偏师遂擒元恶安边之喜与卿等同之皇帝凶狡就俘羌戎一震既増吏士之气亦寛戍守之劳靖寇息民与卿等同喜八月二十八日入内高班蔡克明传宣取批答宰臣以下贺生获果庄表太皇太后国家偃兵息民函养中外果庄无故犯顺神人弃之虽庙社无疆之休亦将相一心之助封章来上嘉叹不忘皇帝朕上承慈训下尽羣策务渐寛于民力本无意于边功既狂狡之就擒知休息之有日再閲来奏嘉叹于中东坡全集巻一百十三东坡全集卷一百十四钦定四库全书东坡全集巻一百十四宋蘓轼撰内制表本一十七首皇帝为冬节奏告永裕陵神宗皇帝表本伏以厯纪天正史书日至感舒长于测景增憷惕于履霜恭惟谥号皇帝德迈尧仁功恢禹迹游衣冠于原庙徒仰威神望松栢于桥山永懐悲慕皇太后殿夫人为冬节往永裕陵酌献神宗皇帝表本伏以一阳来复万物懐生空临观祲之辰无复称觞之庆恭惟谥号皇帝道齐覆载徳冒华夷从南狩于苍梧神游已邈望西陵于铜雀涕慕空深皇帝为十一月一日奏告永裕陵神宗皇帝旦表本伏以始饯余寒复兴嗣岁望寝园而增慕悼日月之不留恭惟谥号皇帝道贯百王泽涵万宇永瞻帝所之乐坐起尧墙之悲馈奠莫由驰诚罔极皇太后殿夫人为年节往永裕陵酌献神宗皇帝表本伏以苇桃在户徒讲三朝之仪椒栢称觞无复万年之寿恭惟谥号皇帝功施无外德洽有生随鼓漏于寝园莫亲馈奠望衣冠于原庙空极涕流皇帝为三月一日奏告神宗皇帝旦表本伏以既成春服时方禊洛之初祗谒寝园古有荐鲔之礼恭惟谥号皇帝配天立极如日载阳仰余泽之旁流致羣生之遂茂光灵愈逺涕慕空深皇帝为神宗皇帝大祥往永裕陵奏告表本伏以寝庙告成永动廓然之感栢城森列遽兴拱矣之悲恭惟谥号皇帝泽浸函生庆垂后裔配天无极奉谟训以长存示民有终怅神游之安在恭脩祥奠莫诉哀诚皇帝为神宗皇帝大祥内中奏告表本伏以追号罔极实抱终身之忧祥禫有期盖迫先王之礼恭惟谥号皇帝睿明照世神智自天虽清庙肃雍瞻之莫见而威颜咫尺凛然常存悲慕之深华夷所共皇太后殿夫人为神宗皇帝大祥往永裕陵酌献表本伏以飇驭上賔日以逺矣隙驹遄迈祥而廓然恭惟谥号皇帝道如家邦化形夷夏天地之运固代谢于隂阳草木何知徒兴悲于霜露莫亲馈奠惟极哀诚十月朔本殿夫人往永裕陵酌献神宗皇帝表本雨霜陨箨感闭塞于天时收潦涤塲思艰难于王业恭惟尊谥皇帝禹功纪地尧则惟天威加四夷尚余肃物之凛仁及万彚永同挟纩之温省奉无期瞻懐靡极永安永昌永熙永裕陵忌辰奏告宣祖太祖太宗神宗皇帝表本伏以卜年之永恩浃于华夷讳日之临感深于臣子恭惟谥号皇帝文武经世威灵在天每更不乐之辰尚有遗弓之慕山陵永望雨露増懐永安永昌永熙陵忌辰奏告昭宪孝惠孝明孝章淑德懿德明德元德章懐章穆章懿章惠章献明肃皇后表本伏以周南之化刑恭俭于多方渭北之游极望思于原庙恭惟谥号皇后道应图史德㕘圣神顾明发之永懐仰徽音之如在载瞻园寝想见衣冠皇太后殿内人为神宗皇帝忌辰朝永裕陵表本伏以百年之思化被于无疆终身之忧感深于不乐恭惟谥号皇帝德齐尧禹功陋汉唐道葢始于正家谋方贻于燕翼追攀罔极慨慕徒深永裕陵正月旦表本伏以賔出日于旸谷尧厯方颁朝计吏于原陵汉仪具举恭惟谥号皇帝功恢禹迹德迈汤仁虽岁月之屡迁想威神而如在载瞻园寝空极望思永裕陵二月旦表本伏以时方启蛰礼及献羔感清衎之协风憷懐思于濡露恭惟谥号皇帝文武纬世圣灵在天岱岳泥金永讲升中之礼荆山铸鼎遽成脱屣之游永望寝园徒増感慕永裕陵四月旦表本伏以日躔昴毕卦直干离物䝉长养之仁世载文明之化恭惟谥号皇帝功成不宰德范无穷执炎帝之衡莫追往躅秩南郊之政空守成规祗望寝园惟増感慕永裕陵十月旦表本伏以戒寒墐户倐及于秦正前晦行陵祗循于汉礼恭惟谥号皇帝懿文纬世厚德载时休老劳农追述养民之政厉兵讲武敢㤀经国之谋永望寝园益増感慕永裕陵十二月旦表本伏以商正纪厯大吕旋宫论时令以待来岁之宜献民力以共宗庙之祀恭惟谥号皇帝至仁无外全德难名文物声明但覩乗时之迹昆虫草木孰知成岁之功急景易迁永懐何极内制国书一十八首皇帝逹太皇太后贺大辽正旦书肇易岁元发新荣于万物仰遵慈诲修旧好于两朝逺饬使轺肃将礼币庶迎寿祉式副愿言皇帝贺大辽皇帝正旦书献岁发春共讲三朝之庆宝邻继好茂膺五福之祥申饬使车往陈信币永言欣颂曷罄谕陈皇帝达太皇太后回大辽皇帝贺正旦书百年之好既讲于春朝万岁之仪兼陈于幄殿恭因省侍具述来音感怿之懐言宣莫罄皇帝回大辽皇帝贺正旦书东风协应感徂岁之更新逺使交驰导欢言而如旧粲然礼币申以书词欣怿之深敷陈罔究皇帝达太皇太后回大辽皇帝贺坤成节书嘉月令辰笃生寿母珎函重币交庆寳邻已恭致于德音复钦传于慈㫖其为感怿未易名言皇帝回大辽皇帝问候书四牡载驰逺勤于使介尺书为问申讲于邻欢方履素秋克膺纯福益祈保䕶式副愿言皇帝达太皇太后贺大辽皇帝生辰书寒律既周诞辰载纪恭被慈闱之诲俾脩庆币之仪永介寿康式符颂祷更祈调卫以副愿言皇帝贺大辽皇帝生辰书太吕还宫摄提正丑载协诞弥之庆永膺寿考之祥临遣使轺往陈信币其为欣祷莫尽名言皇帝达太皇太后贺大辽皇帝正旦书岁聿肇新邻欢载讲恭被慈闱之诲逺通庆币之诚益冀保颐永绥寿嘏皇帝贺大辽皇帝正旦书三阳朋来庆二仪之交泰两朝继好纳万民于阜昌申勅使车肃将礼币愿符善祷永介纯釐皇帝回大辽皇帝贺兴龙节书诞日载临邻欢岁讲封疆虽逺晷刻不踰惟信睦之交脩识情文之两至益深雅好良极欣悰皇帝达太皇太后回大辽皇帝问候书嘉平纪月震夙惟时属兹庆使之来重以慈闱之问寻因省侍悉致诚言欣感之深敷陈罔究皇帝回大辽皇帝贺正旦书献岁发春方祝永年之庆睦邻敦好益修奕世之欢信币精华书词温缛再维雅契良极欣悰皇帝达太皇太后回大辽皇帝贺正旦书正岁履端逺勤于华使慈闱申庆重领于珎函省侍之余诚言已达永惟欣感莫究言宣皇帝回大辽皇帝贺兴龙节书世睦寳邻申以无穷之好岁驰华使及兹载夙之辰閲词币之兼隆识情文之备至愿言欣感难悉究陈皇帝达太皇太后回大辽皇帝问候书遣使为寿既欣邻好之脩因书见诚兼致慈闱之问侍言有次来意毕陈感怿之深敷陈罔既皇帝达太皇太后回大辽皇帝贺坤成节书星火西流庆慈闱之诞日皇华比至讲邻国之诚言既达来音俾脩报礼感铭之素敷述难周皇帝回大辽皇帝问候书轺车重币已脩交庆之仪尺素好音复讲久要之信属临素节允迪纯禧益冀保颐式符企咏内制朱表三首景灵宫宣光殿奉安神宗皇帝御容罢散朱表驭风云阙既㕘日月之光弭节琳宫尚答神民之望爰开法㑹庶款真庭愿推往圣之心永钖函生之福集禧观洪福殿罢散谢雨道塲朱表旱暵为灾祷求屡凟赖神之赐霈泽以时盖至道之无私岂不徳之能致载陈谢恳少答灵休中太一宫真室殿为太皇太后消灾集福罢散天皇九曜道塲朱表仁者必夀信惟天地之心孝无不通宜从臣子之欲䖍遵道范仰扣真廷庶同海宇之诚上集慈闱之福天威咫尺求聪明于我民圣夀万年定子孙于下地更推博施普及函生内制疏文十一首集禧观开启祈雪道塲疏文伏以麦将覆块雪未掩尘嗣嵗之忧下民安诉严严法㑹祇款閟宫仰冀同云溥滋新腊景灵宫宣光殿奉安神宗皇帝御容日开启道塲疏文伏以天鉴不逺诚感则通方寳构之肇新宜神游之降格具严法席髙咏灵篇内安清浄之居外钖烝黎之福集禧观开启祈雨道疏文洞渊龙王水府圣衆饥馑之患民流者朞年吁嗟之求词穷于是日乃眷隂灵之宅实为云雨之师涵濡之功指顾而办罔吝天泽以答民瞻集禧观洪福殿等处罢散谢雨道塲疏文徳有愧于动天敢辞屡请道无私而应物岂间微诚霈一雨以咸周起三农于既病仰承灵贶莫报深仁太皇太后皇太后皇太妃受册奏告景灵宫等处疏文伏以祗事亲闱庶几孝治配徳祖考既务极于推崇笃生眇冲亦敢忘于褒显将奉寳册率循旧章徼福于神先期以告神宗皇帝御容进发前一日奏告诸宫观等处疏文嵩洛之间山陵所在严道释之净宇奉衣冠之别祠恭择良辰启行仙驭敢徼福于羣圣庶流祉于含生仰叩真灵冀垂昭鉴隆祐宫设庆宫醮疏文伏以长乐告成光动紫宫之象清都下照诚通绛阙之仙祇设多仪肃陈菲荐永惟慈孝之本克享天人之心介万夀之无疆钖五福之纯备西岳庙开启祈雨道塲疏文伏以二华之尊作镇于西极兆人所急望嵗于秋成谷既日滋雨不时霈敢以病告于我有神闵兹将藁之苗赐以崇朝之泽惟神之徳非我敢忘中太一宫真室殿开启天皇九曜消灾集福道塲疏文臣以冲眇嗣承列圣之休济于艰难实赖文母之徳临莅四载勤劳百为畏天之威未尝终日而豫怠视民如子惟恐一夫之困穷伏愿上帝降祥衆真垂佑消禳灾沴永㡳夀康恭陈宝箓之科仰扣神游之馆敢祈昭鉴下察孝心皇太妃宫阁庆落成开启道塲疏文伏以良辰袭吉华构一新仰荷褒崇之私得伸鞠育之报落成告备法㑹有严请命上穹驰神真圣庶精诚之必达钖夀祉于无穷景灵宫罢散奉安神宗皇帝御容道塲功徳疏文伏以肇新寳构祇奉晬容脩妙供于珠庭结胜縁于净衆真游永奠法㑹告成普冀含生悉䝉余祉内制斋文十七首冬至福宁殿作水陆道塲资荐神宗皇帝斋文伏以圣神陟降释梵后先适更来复之辰茂荐往生之福䖍脩净供仰导真游正旦于福宁殿作水陆道塲资荐神宗皇帝斋文伏以弃黄屋以上賔莫追风驭抱乌号而永慕再歴春朝敢仗胜縁式开净供仰颂羲尧之徳永追梵释之游在京诸宫观开启神宗皇帝大祥道塲斋文伏以密音如昨新谷再升望仙驭于帝乡陈法筵于净宇人天来㑹共脩最胜之縁梵释同游永钖无疆之庆垂拱殿开启神宗皇帝大祥道塲斋文伏以丧期有数方叹于壑舟法海无边聊资于岸栰有严秘殿恭启净筵时御六龙徘徊宫阙永同千佛陟降人天内中福宁殿下寒节为神宗皇帝作水陆道塲斋文伏以甚雨疾风感春律之将变钻燧改火悼丧期之不留爰启净筵以资𡨕福愿登大觉永济函生景宁宫宣光殿奉安神宗皇帝御容日开启道塲斋文伏以祠宫夙启真室告成仗胜㑹于佛僧导灵游于梵释更推余祉旁及含生大相国寺开启祈雨道塲斋文伏以旱暵既久麦禾将空仰惟天人之师宜专云雨之施庶㡬慈愍寛我忧危郑州超化寺祈雨斋文伏以常旸为灾歴时愈炽秋谷未蓺夏苗将空天意未回佛慈所愍愿以不思议智力大解脱神通时兴法云普赐甘泽郑州超化寺谢雨斋文等慈应物不倦于祷求神智无方何难于膏泽旱沴既弭农民其康仰惟不宰之功岂特有为之报爰脩净供少达纯诚十月一日永裕陵下宫开启资荐神宗皇帝道塲斋文桥山永望莫瞻弓剑之余阳月载临徒増霜露之感招延净衆崇建梵筵庶集胜因仰资真驭西京㑹圣宫应天禅院奉安神宗皇帝御容礼毕开启道塲斋文原庙告成神游既奠虽圣灵之无碍对越在天从世法之有为归依于佛普愿幽明之域悉登净妙之庭集此胜因以资仙驭后苑瑶津亭开启祈雨道塲斋文六月徂夏方金火之争三农望秋乏雷雨之施嗟人何罪逢岁之艰自非妙觉之等慈孰极疲民于重困有严禁苑祗建净筵念我忧劳钖之膏泽非独起枯焦于田野抑将扫疾疫于里闾嘉与含生永均介福后苑瑶津亭开启祈雨道塲斋文伏以常旸之沴歴月于兹近自都畿逺及关辅岂独西成之害将为宿麦之忧仰止觉慈必垂善救普集山川之守来登梵释之筵罔吝膏濡以兴焦藁后苑瑶津亭开启谢雨道塲斋文伏以祗畏之心格人天于影响觉慈之力反水旱于屈伸周泽载濡农田告足既解藴隆之患庶无流潦之虞仰冀能仁曲垂昭鉴显圣寺寿圣禅院开启太皇太后消灾集福粉坛道塲斋文伏以躬俭节用本严房闼之风遗大投艰猥当庙社之寄常恐德之弗类以召灾于厥身敢即仁祠肆陈净供恭延梵释普施人天俾寿而康非独辅安于寡昧与民同利固将燕及于华夷仰冀能仁曲垂照鉴景灵宫宣光殿开启神宗皇帝忌辰道塲斋文伏以至徳难名已立配天之极孝思永慕葢有终身之忧惟是佛乗庶资㝠福属弓剑上賔之日就衣冠出游之庭䖍设净筵俾严胜果庶超真觉永庇含生奉宸库翻修圣字等库了毕安慰土地道塲斋文伏以货币所藏有壊必葺聪直之鉴既成乃安爰仗佛慈以绥神守庶期昭格永底纯熙内制祝文三十三首奏告天地社稷宗庙宫观寺院等处祈雨雪祝文伏以朞年以来水旱作沴迨兹徂岁复苦常旸疾疫将兴农末俱病方斋居而黙祷庶精意之登闻敢祈春腊之交沛然雨雪之赐愿均介福敷钖羣生五岳四渎等处祈雪祝文伏以歴冬不雪两岁之忧疾疠将兴麦麰就藁分命守土告于有神下民其咨天聴不逺母爱同云之泽以成盈尺之祥茍利于民敢忘其报内中添盖诸帝后神御殿告迁御容权奉安于慈氏殿祝文于皇神考肇启閟祠方增筑之未宁惧格思之有凟别严浄宇祗奉晬容式燕圣灵永绥慈嘏内中慈氏殿告迁神御于新添脩殿奉安祝文伏以增筑告成閟严有奂俨衣冠之来复忾叹息之疑闻昭格穆清永绥燕翼景灵宫奉安神宗皇帝御容祝文伏以恭承仙驭奄宅殊庭罄海宇以骏奔俨人天之景从愿回日月之照少答神民之心乃眷新宫永垂余庆天章阁权奉安神宗皇帝御容祝文伏以唐虞稽古虽絶名言文武重光已新崇构下慰华夷之望仰摹天日之容将往宅于灵宫永懐攀慕愿少安于秘殿无尽瞻依内中神御殿张挂奉安神宗皇帝御容祝文伏以祥祭告终圣灵改御僾如在位威不违颜虽天日之光固难形似而神人之奉永有瞻依悲慕愈深照临无极神宗皇帝大祥祭讫彻馔除灵座时皇帝躬亲扶神御别设一祭祝文伏以俛就终丧礼当即逺永瞻陵庙将彻几筵攀慕若疑追懐罔极景灵宫宣光殿奉安神宗皇帝御容毕皇太后亲诣行礼祝文伏以奕奕祠宫巍巍天像圣灵虽逺哲命维新仰瞻如在之威永钖无疆之庆敢祈昭鉴下烛微诚天地社稷宗庙神庙等处祈雨祝文惟徳弗类致常旸之灾斯民何辜有荐饥之惧旬浃不雨麦禾皆空循省再三夙夜祗慄引领云霓之望援手沟壑之余既穷之词其忍弗聴五岳四渎等处祈雨祝文期年以来水旱作沴振廪同食冠盖相望已责劝分公私并竭惟待一熟之麦以蘓垂死之民而冬不雨以徂春苗将秀而不实顾惟冲昧有失政刑感伤隂阳延及鳏寡既非下民之罪亦岂上帝之心惟神聪明毋爱膏泽则民有息肩之渐神无乏祀之忧五岳四渎等处祈雨祝文天人之交应若影响雨旸不顺咎在貌言失之户庭害及寰宇求治虽切不当天意之中聴言虽多未闻民病之实刑罚有过赋役未平一人之愆百姓何罪避坐彻膳犹当许其自脩悔祸转灾庶或救之将坠于神葢反掌之易而民免挤壑之忧仰瞻云霓待命旦夕五岳四渎等处谢雨祝文乃者常旸为灾歴时愈炽念咎责已宁丁我躬求哀吁天并走羣望果䝉膏泽之赐一拯流亾之余我愧于民敢废无灾之惧神终其赐愿必有年之祥神宗皇帝禫祭太皇太后亲行祝文寒暑之变忽焉再朞练祥之余复将三月勉从即吉之典莫遂无穷之哀神宗皇帝禫祭皇帝亲行祝文既祥之余徙月而吉迫于先王之礼徒有终身之忧瞻仰圣灵伏深感慕神宗皇帝禫祭皇太后亲行祝文丧期有数禫月告终哀虽未㤀礼弗敢过追慕之至中外所同永裕陵脩移角堠门户栢窠奏告神宗皇帝祝文园寝之奉巡行以时增植所宜卜云其吉先事而告亦礼之常永裕陵脩移角堠门户栢窠祭告土地祝文寝园之奉栽植以时惟尔有神实严所守敢祈昭鉴永底平宁景灵宫天兴殿开淘井眼祭告里域真官祝文神游之庭井泥不食日辰之吉浚治以时谂尔明灵庶无悔咎太皇太后皇太后皇太妃受册奏告太庙并诸陵祝文伏以祗事亲闱庶㡬孝治配德祖考既务极于推崇笃生𦕈冲亦敢忘于褒显将奉寳册率循旧章涓日甚良先期以告西京应天禅院㑹圣宫修神御帐座毕功告迁诸神御祝文顷诏有司恭脩幄座暂安别殿以作庶工既匠事之告成宜真游之来复愿垂昭鉴及此良辰西京应天禅院㑹圣宫脩神御帐座毕工奉安诸神御祝文幄座告成允协岁时之吉灵游永奠复瞻天日之光庶俾后人仰䝉余庆西京㑹圣宫应天禅院奉安神宗皇帝御容前一日奏告永裕陵祝文国家推本汉仪立郡国之庙㕘用唐制就佛老之祠乃眷洛都载瞻园寝并兴灵宇以奉神嬉闵惟冲人恭蹈成宪谨择良日临遣近臣庶回日月之光少答人天之望神宗皇帝御容至㑹圣宫并应天禅院前一日奏告诸帝祝文三灵眷命六圣在天崧洛之间仙释所馆惟兹吉禘之始当祔出游之庭念彼元臣昔皆侑食一新惟肖之像永陪如在之神敢冀威灵曲垂鉴照神宗皇帝御容进发前一日奏告天地社稷宗庙等处祝文祗畏天明率循祖武进衣冠之原庙镇嵩洛之灵祠恭择良辰启行仙驭分遣执事并告有神生擒西番果庄奏告永裕陵祝文大狝获禽必有指踪之自丰年高廪孰知耘耔之劳憬彼西戎古称右臂自嘉祐末木征扰边至熙宁中董氊方命于赫圣考恭行天诛非贪尺寸之疆葢为民除蟊贼遂建长久之策不以贼遗子孙而西番大首领果荘首犯南川北连拓拔申命诸将择利而行旋闻偏师无往不克吏士用命争酬未报之恩圣灵在天难逃不漏之网已于八月戊戌生获果庄颉利成擒初无渭水之耻郅支授首聊报谷吉之寃谨当推本圣心益脩戎略务在服近而来逺期于偃革以息民仰冀威神曲垂昭鉴西京㑹圣宫应天禅院奉安神宗皇帝御容奏告诸帝祝文于穆神考陟配在天有严祠宫从祀我祖时日协吉圣灵其安宠绥后人永钖纯嘏西京应天禅院㑹圣宫奉安神宗皇帝神御祝文于皇在天丕冒下土矧此山陵之近顾瞻两都宅于嵩洛之间上聫五圣有严浄宇祗奉晬颜愿追梵释之游永答人天之望太皇太后皇太后皇太妃受册礼毕奏谢天地社稷宗庙诸宫观并诸陵祝文至哉坤元政必先于治内养以天下孝莫大于尊亲昔首正于号名今复严于典册礼乐既具神人允谐分命迩臣恭致成事仰祈昭鉴永钖鸿休东太一宫翻修殿宇奏告十神太一真君祝文于穆祠宫有严春祀吏以时而按视工揆日以修完庶就絜新永绥灵御仰祈昭鉴大庇含生西路阙雨于济渎河渎淮渎庙祈雨祝文伏以水旱之事山川所司农服穑以有秋天密云而不雨愧我不德渎于有神愿为三日之霖大慰一方之望国有常报我其敢㤀永定院修盖舍屋奏告诸帝后祝文具严净宇祗奉寝园眷惟焚燎之余少缓増修之役仰祈昭鉴永底燕宁永定院修盖舍屋祭告土地祝文伏以向因遗烬延及净祠爰择良辰以兴衆役宜兹遣使诏示有神内制祭文一十四首太皇太后祭奠故夏国主祭文乃眷外臣嗣守西服袭累世之忠顺荷先朝之宠光惟天难忱钖命不永讣音遽至闵悼良深特遣使车往陈奠币庶此恩礼贯于幽明故皇叔祖昭信军节度使检校司空开府仪同三司汉东郡王宗瑗堂祭文惟王之生令徳孝恭云何不淑罹此闵凶无复㑹朝载恻予哀往奠其寝维以饰终故皇叔祖昭信军节度使检校司空开府仪同三司汉东郡王宗瑗下事祭文呜唿死生之变贤愚莫逃日月有时义当即逺哀荣之极礼以告终来举奠觞往安窀穸皇叔故魏王启殡祭文惟灵袭累朝之余庆兼天下之达尊祖送之仪哀荣斯极永惟宅兆之卜未逢岁月之良参酌时宜迁神郊馆启殡之始寓哀斯文皇叔故魏王外殡前一夕夜祭文惟王之生孝友仁慈既殁元身举国懐思矧予冲𦕈义兼父师天不我遗日月如驰出次近郊寓此仁祠亲奠莫及宁知我悲皇叔故魏王下事祭文惟灵出就外邸二年于兹一日不见企予望思矧此告终月逝日逺虽云近郊宁复旋返筑室祠宫既固既完虽非永归亦可少安呜唿哀哉故赠太师追封温国公司马光安𦵏祭文呜唿元丰之末天歩惟艰社稷之卫中外所属惟是一老屏予一人名高当世行满天下措国于泰山之安下令于流水之源岁月未周纲纪略定天若相之又复夺之殄瘁不哀古今所共知之者神考用之者圣母驯致其道太平可期长为宗臣以表后世往奠其𦵏庶知予懐故渭州防御使宗孺出殡一夕祭文惟灵饬躬寡过秉德不回莫克永年遂即长夜哀荣之典国有故常死丧之戚予惟恻怆故渭州防御使宗孺下事祭文呜唿宗枝之秀罹此降灾日月有时礼当即逺奄临窀穸肆设几筵往致予哀来歆此奠故聴宣刘氏堂祭文奉侍有年肃雍靡懈今其亾矣良用恻然没而有知来举兹奠故聴宣刘氏坟所祭文尽瘁内职归全近郊既掩诸幽往致斯奠贲其窀穸极尔哀荣故尚宫吴氏坟所祭文惟尔之生服勤乃事逢日之吉归全于郊式荣其终往致斯奠故尚服刘氏堂祭文惟灵选备禁廷服勤内职逮兹沦谢良用愍伤馈奠之仪哀荣兼至故尚服刘氏坟所祭文惟灵服勤有年罹命不淑窀穸之事日月有时念尔永归歆予一奠内制导引歌辞二首奉安神宗皇帝御容赴景灵宫导引歌词帝城父老三岁望尧心天逺玉楼深龙颜髣髴笙箫逺肠㫁属车音离宫春色琐瑶林云阙海沉沉遗民犹唱当时曲秋雁起汾隂迎奉神宗皇帝御容赴西京㑹圣宫应天禅院奉安导引歌词经文纬武十有九年中遗烈震羌戎渭桥夹道千君长犹是建元功西瞻温洛与神崧莲宇照琼宫人间俛仰成今古流泽自无穷东坡全集巻一百十四东坡全集卷一百十五钦定四库全书东坡全集巻一百十五宋蘓轼撰乐语十六章春贴子词皇帝合六首蔼蔼龙旂色琅琅木铎音数行寛大诏四海发生心旸谷賔初日清台告协风愿如风有信长与日俱中草木渐知春萌芽处处新从今八千岁合抱是灵椿圣主忧民未解颜天教瑞雪报丰年苍龙挂阙农祥正老穉相唿㸔借田昨夜东风入律新玉关知有受降人圣恩与解河湟冻得共中原草木春翰林职在明光里行乐诗成拜舞中不待惊开小桃杏始知天子是天公太皇太后合六首琱刻春何力欣荣物自知发生虽有象覆载本无私小殿黄金榜朱帘白玉钩一声双日跸春色满皇州仗下春朝散宫中昼漏稀两厢休侍御应下读书帷五日占云十日风忧懃终岁为三农春来有喜何人见好学神孙类祖宗共道十年无腊雪且欣三白压春田尽驱南畆扶犂手稍发中都朽贯钱不独清心能省事应縁克已自消兵传闻塞外千君长欲趂新年贺太平皇太后合六首宝册琼瑶重新庭松桂香雪消春未动碧瓦丽朝阳瑞日明天仗仙云拥夀山倚栏春昼永金母在人间朝罢金铺掩人闲宝瑟尘欲知慈俭徳书史乐青春仙家日月本长闲送腊迎春岂亦然翠管银罂传故事金花綵胜作新年彤史年来不絶书三朝徳化妇承姑宫中侍女减珠翠雪里贫民得袴襦边庭无事羽书稀闲遣词臣进小诗共助至尊歌喜事今年春日得春衣皇太妃合五首苇桃犹在户椒栢已称觞岁美风先应朝回日渐长甲观开千柱飞楼擢九层雪残乌鹊喜翔舞下稜孝心日奉东朝养俭德应师大练风太史新年瞻瑞气四星朗润紫宫中九门挂月未催班清禁风和玉漏闲崇庆早朝银烛下珮环声在五云间东风弱栁万丝垂的皪残梅尚一枝茧馆乍欣蚕浴后禖坛犹记燕来时夫人合四首綵胜镂新语酥槃滴小诗昇平多乐事应许外庭知细雨晓风柔春声入御沟已漂新荇没犹带㫁冰流扶桑初日映帘昇已觉铜瓶暖不冰七种共挑人日菜千枝先剪上元灯雪消鸳瓦已流澌风暖犀盘尚镇帷缥缈紫箫明月下壁门桂影夜㕘差端午贴子词皇帝合六首盛德初融后潜隂未妬时侍臣占易象明两作重离採秀撷羣芳争储百药良太医初荐艾庶草验蕃昌微凉生殿合习习满皇都试问吾民愠南风为解无西槛新来玉宇风侍臣茗盌得雍容庭槐似识天颜喜舞破清隂作两龙讲余交翟转回廊始觉深宫夏日长扬子江心空百鍊只将无逸鑑兴亾一扇清风洒面寒应縁飞白在冰纨坐知四海䝉膏泽沐浴君王徳似兰太皇太后合六首渐台通翠浪暑殿转清风帘卷东朝散金乌未遽中日永蚕收簇风高麦上塲朝来借田令菰黍献时芳舞羽诸羌伏销兵万彚蘓只应黄纸诰便是赤灵符令节陈诗岁岁新从臣何以寿吾君愿储医国三年艾不作沉湘九辨文忠臣谅节今千岁孝女孤风满四方不复巫阳占郢梦空余仲御扣河章长养恩深动植均只忧贪吏尚残民外廷已拜枭羮赐应助吾君去不仁皇太后合六首露簟琴书冷琱槃饵新深宫犹畏日应念暑耘人万寿菖蒲酒千金琥珀杯年年行乐处新月挂池台翠筒初窒栋芗黍复纒菰水殿开冰鑑琼浆冻玉壶秘殿扶疎夏木深雨余初有一蝉吟应将嬴女乗鸾扇更助南风长棘心上林珍木暗池台蜀产吴包万里来不独槃中见卢橘时于㯶里得杨梅闵楚遗风万古情湘沅旧俗到金明翠舆黄繖何时幸画鹢飞凫尽日横皇太妃合五首午景帘栊静薰风草木酣谁知恭俭德綵缕出亲蚕雨细方梅夏风高已麦秋应怜百花尽緑叶暗红榴辟兵已佩灵符小续命仍萦綵缕长不为祈禳得天助要随风俗乐时康玉盆沉李滟清泉金鸭嘘空袅细烟自有梧楸鄣畏日仍欣麦黍报丰年良辰乐事古难同绣茧朱丝奉两宫仁孝自应禳百沴艾人桃印本无功夫人合四首肃肃槐庭午沉沉玉漏稀皇恩乐佳节鬬草得珠玑节物荆吴旧嬉游禁掖闲仙风随画箑拜赐落人间五綵萦筒秫稻香千门结艾鬓髯张旋开寳典寻风物要及灵辰共祓禳欲晓铜瓶下井栏铿锽金殿发清寒似闻人世南风热日上墙东问几竿内中御侍以下贺冬至词语皇帝伏以月临天统首冠于三正气应黄宫复来于七日君道寖长阳德光亨恭惟皇帝陛下清明在躬仁孝遍物垂衣南面天何言而四时成学问西清日将旦而羣隂伏裔夷奔走年谷顺成岂惟四海之欢心自识三灵之隂赞如川方至受命无疆妾等待罪掖庭备员妇职共庆一阳之节敢陈万岁之觞太皇太后伏以消长有时候微阳之来复贤愚同庆知君子之彚征德化所加神人并应恭惟太皇太后陛下睿明天纵慈俭身先振河岳以不倾地无私载顺隂阳而自化天且不违成功已陋于汉唐论德盖高于任姒大有上吉方获助于三灵既醉太平当纯备于五福妾等职㕘长御心奉慈闱庆阳德之朋来愿夭寿之平格皇太后伏以蒙瞍奏功验人和于缇室日官占物效嵗美于黄云庆自宫庭泽均海宇恭惟皇太后殿下辅佐内治仪刑王家推美国风夙茂周南之化考祥羲易共成坤厚之功方迎日于三微敢称觞于万寿岂独宫闱之愿实同中外之欢妾等猥以微躯被䝉慈渥仰献冈陵之祝庶殚草木之诚内中御侍以下贺年节词语皇帝伏以齐七政于玑衡天人并应受三朝之图籍海宇来同恭惟皇帝陛下至仁无私神武不杀祖述尧帝厯象以授民时仪刑文王正家而齐天下方肇新于岁律宜向用于神休妾等幸侍禁严仰陶化育愿上万年之寿永膺百顺之祥太皇太后伏以太簇旋宫既赞阳而出滞勾芒司厯方布徳以缓刑恭惟太皇太后陛下化始六宫风行九有损财振廪救民沟壑之中求贤审官拔士茒茨之下方履端之资始膺景福于无疆妾等幸侍禁严粗供妇职愿献冈陵之寿少输草木之诚皇太后伏以三元资始磔禳以饯余寒万宝更新燔烈以兴嗣岁恭惟皇太后殿下道光沩汭德配周南辅导两朝孝慈格于上下仪刑九御恭俭闻于迩遐顺履三阳诞膺百禄妾等幸班禁掖久被余光莫报生成之恩但祝灵长之算内中御侍以下贺冬至词语皇帝伏以日合天统时推建子之正律中黄钟气验微阳之应德施自上惠均于民伏惟皇帝陛下道配皇王化行夷夏观其来复见乎天地之心静以无为待此隂阳之定云物告瑞宫声协和岂惟至治之祥自得上天之祐一人有庆万寿无疆妾等䝉被天光叨尘妇职敢献如山之祝庶同率土之欢太皇太后伏以书奏清台验厯象之䆳密日移黄道迎化国之舒长寰宇和平宫闱欢豫恭惟太皇太后陛下教隆隂礼位正坤仪嗣太任之徽音道光千古衣明德之大练俭化六宫体柔静以临朝配清明而烛物庆云可望共占至治之祥彤史何知莫赞无为之德妾等猥㕘女职仰奉慈颜因来复之一阳祝无疆之万寿皇太后伏以候气葭灰喜律筒之已应课功綵线知宫日之初长品物向荣掖庭胥悦恭惟皇太后殿下母临四海妇应东朝求贤审官但有忧勤之志躬俭节用岂㤀澣濯之衣宜福禄之日康乐宫闱之无事妾等滥尘女职获奉慈颜愿先栢酒以称觞更指椿年而献寿坤成节集英殿宴教坊词教坊致语臣闻视履考祥既占衷月之梦对时育物必有继天之功方大火之西流履隂灵之既望帝于是日诞降仁人意使斯民咸归寿域共庆千年之遇得生二圣之朝式宴示慈与民同乐恭惟皇帝陛下文思天纵睿哲生知力行禹汤之仁常恐一夫之不获躬蹈曽闵之孝故得万国之欢心恭惟太皇太后陛下道契天人德超载籍知人则哲盖帝尧之所难修已安民虽虞舜其犹病风云从而万物覩日月照而四时行自然动植之咸安莫知天地之何力三宫交庆羣后骏奔寳邻通四牡之欢航海致重译之賮洞庭九奏始识咸池之音灵岳三唿共献后天之祝臣等叨居法部辄採民言上渎宸聪敢陈口号口号三朝遗老九门前又见承平大有年文母忧勤初化俗曽孙仁孝已通天史书元祐三千牍乐奏坤成第一篇欲採蟠桃归献寿蓬莱清浅半桑田勾合曲秋风协应生殿角之微凉广乐具陈韵金丝而间作欲观鸟兽之率舞愿闻笙磬之同音上奉宸颜教坊合曲勾小儿队朱干玉戚本以象功白叟黄童皆知颂圣盍命髧髦之侣来陈舞勺之仪上侑皇欢教坊小儿入队队名愿同千岁乐长奏太平谣问小儿队镐京广燕方云集于缙绅沂水游童忽凫趋于庭庑虽云小技必有可观咫尺天颜悉言汝志小儿致语臣闻功存社稷庆钟高密之门泽及本枝天祚太任之德候西风之入律蔼瑞气之盈庭嘉与四方同称万寿恭惟皇帝陛下文思稽古濬哲在躬日奉东朝之欢率用家人之礼以谓慈俭之化无德而能名保佑之功如天之难报惟流传于歌舞庶髣髴其仪刑臣等虽在弱龄久陶孝治敢率垂髫之侣共陈振万之仪未敢自专伏取进止勾杂剧鸾旗日转雉扇云开暂回缀兆之文少进俳谐之技来陈善戏以佐欢声上乐天颜杂剧来欤放小儿队青衿旅进虽末技而毕陈黄屋天临知下情之无壅既成文于缀兆爰整袂以徘徊再拜天阶相将好去勾女童队彤壶漏箭随鸡唱以渐移绛节綵髦闻鳯箫而自举冝召散花之侣来陈回雪之姿上奉宸欢两军女童入队队名金风回翠袖玉琯倚清歌问女童队鳯歌谐律方资燕爼之欢鹭羽分庭忽集寿山之下低鬟有待振袂欲前密迩天阶悉陈来意女童致语妾闻涂山启夏来玉帛于万邦挚仲兴周胙本枝于百世嘉辰共乐壮观一新恭惟皇帝陛下舜孝自天尧仁浃物膺昊穹之成命席累圣之诒谋惟地势坤永载无疆之德以天下养躬持胥乐之觞六乐在庭百工奏技妾等亲逢盛旦获望严宸艺虽愧于惊鸿心已先于仪鳯愿陈舞缀上奉天颜未敢自専伏取进止勾杂剧风清羽盖日转槐庭欲资载笑之欢必有应谐之妙暂回舞缀少进诙辞上悦天颜杂剧来欤放女童队八音间作既成皦绎之文万舞毕陈曲尽囘翔之态望彤闱而却立歛翠袂以言归再拜天墀相将好去集英殿春宴教坊词教坊词语中和化育万寿排塲臣闻人和则气和故王道得而四时正今乐犹古乐故民心悦而八音平幸此圣朝陶然化国饬三农于保介维暮之春兴五福于太平既醉以酒恭惟皇帝陛下乗干有作出震无私宪章六圣之典谟斟酌百王之礼乐天方祚于舜孝人已诵于尧言故得彛伦叙而水土平北流轨道壬人退而蛮夷服西旅在庭稍寛中昊之忧一均湛露之泽方将曲蘖羣贤而恶㫖酒鼓吹六艺而放郑声虽白雪阳春莫致天颜之一笑而献芹负日各尽野人之寸心臣猥以贱工叨尘法部幸获望云之喜敢陈击壤之音不揆芜才上进口号口号万人歌舞乐芳辰长养恩深第四春令下风雷常有信时来草木岂知仁璇玑已正三阶泰玉琯初知九奏纯更欲年年同此乐故应相继得元臣勾合曲太平无象善万物之得时和气致祥喜八风之从律大合钧天之奏克谐治世之音上奉严宸教坊合曲勾小儿队斑白之老既无负戴之忧龆龀之童亦遂嬉游之乐行歌道路聫袂阙庭仰奉宸慈小儿入队队名初成暮春服来献太平谣问小儿队聚戏里闾岂识九重之奥成文缀兆忽随六乐之和宜近彤墀悉陈来意小儿致语臣闻春为阳中生物各遂其性乐以天下圣人岂私其身故饮食尽忠臣心而游豫为诸侯度方迟日之无事矧嗣岁之有年大启璧门肃陈燕豆恭惟皇帝陛下道隆而德备质文而性仁总揽羣才盖天受之神䇿澄清庶政故民献以宝符顾良辰乐事之难并宜羣臣嘉賔之并集广塲千步方山立于衆工大乐九成固海函于杂技臣等沐浴膏泽咏歌昇平幸以髧髦之微得㕘舞羽之末敢干宸聴伏俟俞音勾杂剧胪传已久陛楯将更宜资载笑之欢少进羣优之技缓调丝竹杂剧来欤放小儿队清歌屡奏葢曲尽于下情妙舞载陈示不遗于小物既毕沛风之和稍同沂水之归再拜天阶相将好去勾女童队燕私之乐下侍于臣工靡曼之观聊同于俚俗审音而作振袂稍前上奉宸欢两军女童入队队名瑞日明歌扇仙飇动舞衣问女童队工师奏技侍卫耸观顾游女之何施集彤庭而有待欲知来意宜悉敷陈女童致语妾闻圣人授民以时王者与衆同乐故仓庚鸣而蚕女出游鱼跃而灵沼春盖良辰岂易得哉亦贤者而后乐此伏惟皇帝陛下温恭允塞缉熙光明学无常师文武识其大者仁能济衆尧舜其犹病诸齐泰阶之六符走重译之万里天人并应礼乐将兴岂惟尘土之贱微敢度干坤之广大万舞九奏虽未象于成功间歌三终亦庶㡬于颂德欲殚末技少効寸诚勾杂剧风斜御栁既穷绮丽之观日转庭槐少进诙优之戏再调丝竹杂剧来欤放女童队翠袖风回已尽折旋之妙文茵霞巻尚观顾步之余再拜天墀相将好去集英殿秋宴教坊词教坊致语臣闻天无言而四时成圣有作而万物覩清净自化虽仰则于帝心恺悌不回亦俛同于衆乐属此九秋之候粲然万寳之成吾王不游何以劳农而休老君子如喜则必大亨以养贤恭惟皇帝陛下孝通神明仁及草木行尧禹之大道守成康之小心华夷来同天地并应以谓福莫大于无事瑞曷加于有年南极呈祥候秋分而老人见西夷慕义涉流沙而天马来嘉与臣工肃陈燕爼礼元侯于三夏谐庶尹于九成宣示御觞耸近臣之荣观胪传天语溢两庑之欢声臣等幸觏昌辰叨尘法部採谣言于击壤助蒙瞍之陈诗仰奉威颜敢进口号口号霜霏碧瓦尚生烟日泛彤庭已集仙蔼蔼四门多吉士熙熙万国屡丰年高秋爽气明宫殿元祐和声入管絃菊有芳兮兰有秀从臣谁和白云篇勾合曲西风入律间歌秋报之诗南籥在廷备举徳音之器絃匏一倡钟鼓毕陈上奉宸严教坊合曲勾小儿队皇慈下逮罄百执以均欢衆技毕陈示四方之同乐宜进垂髫之侣来脩秉翟之仪上奉威颜教坊小儿入队队名登歌依颂磬下管舞成童问小儿队大君有命肆陈管磬之音童子何知入造工师之末欲详来意宜悉奏陈小儿致语臣闻天行有信正得秋而万寳成君德无私日将旦而羣隂伏清风应律广乐在庭占岁事于金穰望天颜之玉粹沐浴膏泽咏歌升平恭惟皇帝陛下天纵聪明日跻圣知无一物之失所得万国之欢心虽击壤之民固何知于帝力而后天之祝亦各抒于下情臣等幸以龆龀之年得居仁寿之域咏舞雩于沂水久乐圣时唱铜鞮于汉濵空惭郢曲愿陈舞缀少奉宸欢未敢自专伏候进止勾杂剧朱絃玉管屡进清音华翟文竿少停逸缀宜进诙谐之技少资色笑之欢上悦天颜杂剧来欤放小儿队回翔丹陛已陈就日之诚合散广庭曲尽回风之妙歌钟告阕羽籥言旋再拜天阶相将好去勾女童队锦荐云舒来九成之丹凤霞衣鳞集隠三叠之灵鼍上奉宸严教坊女童入队队名香云浮绣扆花浪舞彤庭问女童队清禁深严方缙绅之云集仙音弹缓忽簪珥之星陈徐步香茵悉陈来意女童致语妾闻钧天广乐空传帝所之游阊阖清风理絶庶人之共夫何仙圣靡隔尘凡仰瞻八采之威目庆千龄之运恭惟皇帝陛下干健而粹离明而文规摹六圣之心人将自化仪刑文母之德天且不违乐兹大有之年申以宗慈之㑹虞韶既毕夏籥将兴妾等分缀以须审音而作愿俟工歌之阕少同率舞之欢未敢自专伏取进止勾杂剧絃匏迭奏干羽毕陈洽闻舜乐之和稍进齐谐之技金丝徐韵杂剧来欤放女童队羽觞湛湛方陈既醉之诗鼍鼓渊渊复奏言归之曲峩鬟伫立歛袂却行再拜天阶相将好去兴龙节集英殿宴教坊词教坊致语臣闻帝武造周已兆兴王之迹日符祚汉实开受命之祥非天私我有邦惟圣乃作神主仰止诞弥之庆集于建丑之正瑞玉旅庭爰讲比邻之好虎臣在泮复通西域之琛式燕示慈与人均福恭惟皇帝陛下睿思冠古濬哲自天焕乎有文日讲六经之训述而不作思齐累圣之仁夷夏宅心神人协德卜年七百方过厯以承天有臣三千咸一心而戴后彤庭振万玉座传觞诵干戈载戢之诗作君臣相悦之乐斯民何幸白首太平臣猥以微生亲逢盛旦始庆猗兰之㑹愿赓击壤之音下採民言上陈口号口号凛凛重瞳日月新四方惊喜识天人共知若木初升旦且种蟠桃莫计春请吏黒山归属国给扶黄髪拜严宸紫皇应在红云里试问清都侍从臣勾合曲祝尧之寿既罄于欢谣象舜之功愿观于备乐羽旄在列管磬同音上奉宸严教坊合曲勾小儿队鱼龙奏技毕陈诡异之观龆龀成童各效回旋之妙嘉其尚幼有此良心仰奉宸慈教坊小儿入队队名两阶陈羽籥万国走梯航问小儿队工师在列各懐自献之能侲子盈庭必有可观之技未知来意宜悉奏陈小儿致语臣闻生民以来未有祖宗之仁厚上帝所眷钖以圣神之子孙孚佑下民笃生我后瞻舜瞳之日月望尧颡之山河若帝之初达四聪于无外如川方至倾万宇以来同恭惟皇帝陛下齐圣广渊刚健笃实识文武之大者体仁孝于自然歌诗思齐见文王之所以圣诵书无逸法中宗之不敢康诞日载临舆情共祝神筴授万年之算洛书开五福之祥臣等嬉游天街沐浴皇化欲陈舞蹈之意不知手足之随未敢自专伏取进止勾杂剧金奏铿纯既度九韶之曲霓裳合散又陈八佾之仪舞缀暂停伶优间作再调丝竹杂剧来欤放小儿队游童率舞逐物性之熙怡小技毕陈识天慈之广大清歌既阕叠鼓屡催再拜天阶相将好去勾女童队垂鬟在列歛袂稍前岂知北里之微敢献南山之寿霓旌坌集金奏方谐上奉威颜两军女童入队队名君臣千载遇歌舞八方同问女童队掺挝屡作旌斾前临顾游女之何能造彤庭而献技欲知来意宜悉奏陈女童致语妾闻瑞乙来翔共纪生商之兆羣龙下集适同浴佛之辰佳气充庭和声载路辇出房而雷动扇交翟以云开喜动人天春还草木恭惟皇帝陛下凝神昭旷受命穆清三后在天宜兴王之世有四人迪哲知享国之无穷乃眷良辰欲均景福庭设九賔之礼乐歌四牡之章妾等幸觏昌期获瞻文陛虽乏流风之妙愿输率舞之诚未敢自专伏候进止勾杂剧清净自化虽莫测于宸心诙笑杂陈示俛同于衆乐金丝再举杂剧来欤放女童队分庭久立渐移爱日之隂振袂再成曲尽回风之态龙楼却望鼍鼓屡催再拜天阶相将好去紫宸殿正旦教坊词教坊致语臣闻行夏之时正莫加于人统採周之旧王方在于镐京惟吉月之布和休庶工而未作使华逺集邻好交脩萃簪笏于九门来车书于万里将兴嗣岁以乐太平恭惟皇帝陛下躬履至仁诞膺眷命法天地四时之运民日用而不知传祖宗六圣之心我无为而自化九德咸事三年有成始御八音之和以临元日之㑹人神相庆夷夏来同臣等忝与贱工得亲壮观知舆情之愿颂顾盛德之难形不度荒芜敢进口号口号九霄清跸一声雷万物欣荣意已开晓日自随天仗出春风不待斗杓回行㸔菖叶催耕耤共喜椒花映寿杯欲识太平全盛事振振鹓鹭满云台勾合曲东风应律南籥在庭饯腊迎春方庆三朝之㑹登歌下管愿闻九奏之和上悦天颜教坊合曲勾小儿队工师奏技咸踊跃以在庭穉孺闻音亦回翔而赴节方资其乐岂间微情上奉宸欢教坊小儿入队队名仙山来绛节云海戏羣鸿问小儿队六乐充庭九賔在列何彼垂髫之侣欲陈振袂之能必有来诚少前敷奏小儿致语臣闻正月上日万彚所以更新羣臣嘉賔四方于焉观礼雪方占于上瑞风已告于先春及此良辰设为高㑹恭惟皇帝陛下子来九有天覆兆民焕乎其有文章昭然若揭日月安西都䕶来输八国之琛南极老人出效万年之寿还圭璋于邻使受图籍于春朝击石枞金奏钧天之广乐跳毬舞索戏平乐之都塲臣等沐浴太平咏歌新岁鼓舞咸韶之韵跄扬鸟兽之间未敢自专伏候进止勾杂剧以雅以南既毕陈于衆技载色载笑期有悦于威颜舞缀暂停优词间作金丝徐韵杂剧来欤放小儿队酒阑金殿既均湛露之恩漏减铜壶曲尽流风之妙望彤墀而申祝整翠袖以言归再拜天阶相将好去兴龙节集英殿宴教坊词教坊致语臣闻天所眷命生而神灵惟三代受命之符萃于兹日实万世无疆之福延及我民候南极之祥辉交北邻之瑞节同趋燕镐争颂尧封恭惟皇帝陛下稽古温文乗干刚粹体生知而犹学藏妙用于何言故得六圣承休三灵眷佑德隆星晷齐六符而泰阶平河行地中钖九畴而彛伦正属诞弥之令旦履长发之嘉祥夙设九賔于廷遍舞六代之乐日无私于临照葵藿自倾天有信于发生勾萌必达臣等歴尘法部获造彤墀下採民言得三万里之谣颂登歌寿斚以八千岁为春秋不度芜音敢进口号口号风巻云舒合两班曈曈瑞日映天颜观书已获千秋镜积德长为万寿山腊雪未消三务起壬人不用五兵闲相逢父老争相贺却笑华胥是梦间勾合曲笙磬同音考中声于神鼓鸟兽率舞浃和气于敷天上奉宸欢教坊合曲勾小儿队衆技旅庭振欢声于无外游童颂圣陶至化于自然上奉皇威教坊小儿入队队名壤歌皆白髪象舞及青衿问小儿队跳踉广陌初疑竹马之游合散彤墀忽变惊鸿之状欲知来意宜悉敷陈小儿致语臣闻流虹启圣非人力所致之符湛露均恩与天下共享其乐旁行海宇外薄戎夷咸欣载夙之辰共献无疆之祝恭惟皇帝陛下神武不杀将圣多能天生德于予既禀狥齐之质人乐告以善辅成经纬之文法慈俭于东朝䌷诗书于西学载临诞日俛答舆情非为靡曼之观庶备太平之福臣等乐生龆龀学乐父师就列纷纭虽无殊于鸟兽赴音俛仰亦少效于涓尘未敢自专伏候进止勾杂剧乐且有仪乃古君之相悦张而不弛岂文武之常行欲佐欢声宜陈善谑金丝徐韵杂剧来欤放小儿队末技毕陈下情无壅既成文于缀兆犹歛袂以回翔再拜天阶相将好去勾女童队飞步寿山起香尘于罗袜散花御路泛回雪于锦茵上奉宸颜两军女童入队队名生商来瑞鳦浴佛降羣龙问女童队玉座天临虽仙凡之有隔翠鬟云合岂草木之无知密迩天阶悉陈来意女童致语妾闻千里一曲变澄澜于浊河万岁三称隠欢声于灵岳天人并应夷夏来同虽云北里之微敢献华封之祝恭惟皇帝陛下睿文冠古神智无方同尧舜之性仁而能济衆陋成康之刑措犹待积年共欣建丑之正再覩兴龙之㑹桑田东海倾寿斚而未干汗竹南山书颂声而无极妾等幸縁贱艺获望载颜振万于庭欲赴干旄之节间歌以雅庶谐笙磬之音未敢自专伏候进止勾杂剧舞缀暂停歌钟少阕必有应谐之妙以资载笑之欢上悦天颜杂剧来欤放女童队振袂再成曲尽回风之妙分庭久立渐移爱日之隂再拜天阶相将好去斋日致语口号旋复隂阳配五支于六干诞弥岁月与元旦为三申神后降庆于当年曽孙効诚于兹旦不烦巧厯自契真符道俗讙谣天人协应太皇太后陛下功高任姒德配唐虞上推顾托之心下布仰成之政寳慈与俭蹈光宪之成规却敌安邦袭烈武之余庆三朝顺履万寿维新虽绛县之老人难穷甲子如楚南之灵木莫计春秋臣贱等草茅心倾葵藿採民讴于击壤効乐语之陈诗娲皇得道自神仙金母长生不记年甲子㑹逢三朔旦岁星行㸔百周天消兵渐觉腰无犊种徳方知福有田彤管何人书后㑹椒花椿颂一时编黄楼致语口号百川返壑五稼登塲初成百尺之楼适及重阳之㑹高髙下下既休畚锸之劳岁岁年年共覩茱萸之美恭惟知府学士民人所恃忧乐以时度余力而取羡材因备灾而成胜事起东郊之壮观破西楚之淫名賔客如云来四方之豪杰鼓钟隠地竦万目之观瞻实与徐民长为佳话一新柱石壮严闉更值西风落帽辰不用游从夸燕子直将气焰压波臣山川尚遶当时国城郭犹飘广陌尘谁凭栏杆赏风月使君留意在斯民赵倅成伯母生日致语口号昔年占梦适当重九之佳辰今日献香愿祝大千之遐算庆妇姑之同日杂茱菊以称觞杀鸡已效于龎公剪髪敢资于陶母但某叨居乐部忝预年家不度芜材上尘口号今朝寿酒泛黄花郁郁葱葱气满家愿得唐儿舞一曲莫嫌国小向长沙王氏生子致语口号人中五日知织女之暂来海上三年喜花枝之未老事协紫衔之梦欢倾白髪之儿好人相逢一杯径醉伏以某人女郎苍梧仙裔南海贡余怜谢瑞之早孤潜炊相助叹张镐之没兴遇酒辄欢采杨梅而朝飞擘青莲而暮返长新玉女之年貌未厌金膏而扫除万里乗桴已慕仲尼而航海五丝绣鳯将从老子以俱仙东坡居士尊爼千峯笙簧万籁聊设三山之汤饼共倾九醖之仙醪寻香而来苒天风之引步此兴不浅炯江月之升楼罗浮山下已三春松笋穿阶昼掩门太白犹逃水仙洞紫箫来问玉华君天容水色聊同夜发泽肤光自鑑人万户春风为子寿坐㸔沧海起扬尘寒食宴提刑致语口号良辰易失四者难并故人相逢五斗径醉况中年离合之感正寒食清明之间时乎不可再来贤者而后乐此恭惟提刑学士才本天授学为人师事业存乎斯民文章葢其余事望之已试于冯翊翁子暂还于㑹稽知府学士接好邻邦缔交册府莫逆之契义等于天伦不腆之辞意勤于地主力讲两君之好可无七子之诗欲使异时争传盛事云间画鼓叠春雷千骑寻芳戏马台半道已逢山简醉万人争㸔谪仙来淮西按部威尤凛歴下懐仁首重回还把去年留客意折花临水更徘徊东坡全集巻一百十五