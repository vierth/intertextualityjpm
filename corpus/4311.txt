三元延寿参赞书正统道藏三家本五卷洞神部方法类三元延寿参赞书序深一达爲良相未达爲良医先正语也辅佐天子使膏泽沐于黎庶宰相之职体国惠民使疾苦转爲欢欣医者之事然苟德泽所加刀圭所济止于暂而不传于乆则不足以称良之名惟夫利用厚生天下自任制礼作乐布在方册千万世之下受其赐者如亲见皋夔稷契伊周明脉病证治而密知井俞荣经合而针具载方书千万世之下受其惠者如亲见雷公歧伯附俞仓扁此医相之所以爲良也欤余自福建道奉诏入觐远涂顿疾屡药未应至饶州石门闻池州建德有儒医李澄心疾驰以召至而诊曰可谓果一药愈他日论养生术曰已撰集三元延寿参赞书五卷救急方一集欲锓诸梓以爲天朝跻民寿域之助观其书则奇而法其用心活人如此可谓医之良者矣余嘉之就成其志以寿其传卫生者宜争先快睹云至元辛卯冬仲上澣荣禄大夫福建等处行尚书省平章政事唐兀䚟序夭寿不贰修身以俟之学者事也是编所载皆惩忿窒欲之类其亦修身之要欤锓之梓以广其传读者其勿以浅近而忽之至元四年戊寅良月望日亚中大夫嘉兴路总管兼管内劝农事和元杲跋余友李澄心曩寻母数百里外适母家多难以药活二十八人时未深乎医尝以幸爲慊求正于余余敬爱之爲无隐焉然其天性颖悟有言必觉又心不苟取不倦医以是活人也多皓首相逢曰医之功大矣然耳目所及焉得人人而济之伊欲咸知自卫使疾寡而不俟脉药可乎出书以示观之眞卫生寳也就爲校正勉以锓梓曰子自是遇矣谩记岁月至元辛卯良月日庐山近讷叶应和跋澄心老人作三元参赞书以示余观其自叙云他书可有也可无也此书可有也必不可无也初则疑焉及反复读之始如菽粟之甘非识正味者不嗜也自后世金丹吐纳熊经鸟伸之说行其视上古圣人所谓法于阴阳和于术数起居有常不妄作劳者漠然而不加省举世皆然也今是书之作传闻有异首以三元一定之数爲纲继以起居饮食之节爲目凡经书之要㫖传记之附载方书之禁忌卦画之图说条列章灼使人晓然于日用之间而每致夫戒愼之心使物欲之伐不行于内六气之沴不乗于外则心平气和盎然如四时之春薰陶涵养以求合乎古道之自然所谓三元之寿者庶可冀其髣髴也诗云遡洄从之道阻且长遡游从之宛在水中央则是书之谓矣所谓必不可无者岂妄言哉澄心求跋缀此数语于后云至元壬辰春既望竹居道人姚辙书三元延寿参赞书九华李澄心寻母之淮道遇至人所授者也既得其经乃几而传之以古圣贤神仙之语一是本诸人情以奉天道所谓愚不肖可以与能焉可以与行焉是则参赞之大者也爰赞厥志爲寿诸枣以惠圣天子之元元云至元壬辰季春上澣朝列大夫饶州路总管兼管内劝农事塔海序儒医澄心李君教人卫生而名其书曰参赞大哉言乎非取中庸所谓赞化育参天地者乎天地以生生爲心人能助天地之生生则可与天地并立而爲三此吾道大功用也天下固无二道然医家者流本无是言非儒而医者奚足以知之世俗业医名爲活人其实常欲其术之售或盼盼然惟恐衆生之不病今澄心之书顾乃切切然惟恐衆生之有病自今家有是书人用是说各自爱其天地父母之身则亦无所事于医矣衆人之医以医爲功澄心之医独以无病可医爲功切意神圣工巧虽若秦越人淳于意华佗褚澄辈论其用心犹恐未及于是仁矣哉澄心之爲心也书有诸公题跋乃复征于同府一语以模写其心事予不能作医家语辄以儒家语系其后至元甲午立冬豫意周天骥书黄帝问岐伯曰余闻上古之人春秋皆度百岁而动作不衰今时之人年至半百而动作皆衰时世异耶人将失之耶歧伯对曰上古之人其知道者法于阴阳和于术数食饮有节起居有常不妄作劳故能形与神俱而尽终其天年今时之人不然也以酒爲浆以妄爲常以慾竭其精以耗散其眞不知持满不时御神务快其心逆于生乐故半百而衰也又曰知之则强不知则老知则耳目聪明身体轻健老者复壮寿命与天地无穷此仆养生延寿之书所由作欤所谓养生者既非垆鼎之诀使惮于金石之费者不能爲又非吐纳之术使牵于事物之变者不暇爲郭橐驰有云驰非能使木寿且孳也以能顺木之天而致其性焉耳仆此书不过顺夫人之天皆日用而不可缺者故他书可有也可无也此书则可有也必不可无也仆生甫二周而生母迁于淮比壮失所在哀号奔走淮东西者凡三年天悯其衷见母于蕲之罗田自是岁一涉淮一日道出庞居士旧址遇一道人緑发童颜问其姓曰宫也问所之曰採药与语移日清越可喜同宿焉道人夜坐达旦问其齿九十余矣诘其所以寿曰子闻三元之说乎时匆匆不暇扣后十年戊辰试太学至礼部少憩飞来峰下忽复遇其人貌不减旧始异之携手同饮因诘向语道人曰此常理耳余稽首请之曰人之寿天元六十地元六十人元六十共一百八十岁不知戒愼则日加损焉精气不固则天元之寿减矣谋爲过当则地元之寿减矣饮食不节则人元之寿减矣当寳啬而不知所爱当禁忌而不知所避神日以耗病日以来而寿日以促矣其说皆具见于黄帝歧伯素问老聃庄周及名医书中其与孔孟无异子归以吾说求之无他术也复爲余细析其说且遗以二图余再拜谢蚤夜以思之前之所爲其可悔者多矣于是以其说搜诸书集而成编以自警焉仆年七十父年且九十一矣蒙恩免役侍奉他无以仰报明时愿锓诸梓与衆共之庶读者详焉不敢以父母遗体行殆安乐寿考以泳太平似于天朝好生之德不爲无补云时至元辛卯岁菊月吉旦九华澄心老人李鹏飞序三元延寿参赞书正统道藏三家本五卷洞神部方法类三元延寿参赞书卷之一九华澄心老人李鹏飞集人说天地之间人爲贵然囿于形而莫知其所以贵也头圆象天足方象地目象日月毛发肉骨象山林土石唿爲风呵爲露喜而景星庆云怒而震霆迅雷血液流润而江河淮海至于四肢之四时五脏之五行六腑之六律若是者吾身天地同流也岂不贵乎按藏教父母及子相感业神入胎地水火风衆縁和合渐得生长一七日如藕根二七日如稠酪三七日如鞋袜四七日如温石五七日有风触胎名摄提头及两臂胫五种相现六七日有风名旋转两手足四相现七七及八七日手足十指二十四相现九七日眼耳鼻口及下二穴大小便处九种相现十七日有风名普门吹令坚实及生五脏十一七日上下气通十二七日大小肠生十三七日渐知饥渴饮食滋味皆从脐入十四七日身前身后左右二边各生五十条脉十五七曰又生二十条脉一身之中共有八百吸气之脉至是皆具十六七日有风名甘露安置两眼通诸岀入息气十七七日有风名毛拂能令眼耳鼻口咽喉胸臆一切合入之处皆得通滑十八七日有风名无垢能令六根清净十九七日眼目鼻舌四根成就得三种报曰身命意二十七日有风名坚固二脚二手二十指节至一身二百大骨及诸小骨一切皆生二十一七日有风名生起能令生肉二十二七日有风名浮流能令生血二十三七日生皮二十四七日皮肤光悦二十五七日血肉滋润二十六七日发毛爪甲皆与脉通二十七七日发毛爪甲悉皆生就二十八七日生屋宇园池河等八想二十九七日各随自业或黧或白三十七日黧白相现三十一七日至三十四七日渐得增长三十五七日肢体具足三十六七日不乐住腹三十七七日生不净臭秽黑暗三想三十八七日有风名蓝花能令长伸两臂转身向下次有趋下风能令足上首下以向生门是时也万神必唱恭而生男万神必唱奉而生女至于五脏六腑筋骨髓脑皮肤血脉精脏水脏二万八千形影一万二千精光三万六千出入八万四千毛窍莫不各有其神以主之然则人身岂易得哉鞠育之恩又岂浅浅哉夫以天地父母之恩生此不易得之身至可贵至可寳者五福一曰寿而已既得其寿则富贵利达致君泽民光前振后凡所以掀揭宇宙者皆可爲也盖身者亲之身轻其身是轻其亲矣安可不知所守以全天与之寿而有以尽事亲之大乎或曰婴孺之流天眞未剖禁忌饮食又无所犯有至夭枉者何欤曰此父母之过也爲父母者或阳盛阴亏或阴盛阳亏或七情郁于内或八邪袭于外或母因胎寒而饵煖药或父以阴萎而饵丹药或胎元既充淫慾未已如花伤培结子不实既产之后禀赋怯弱调养又失其宜骄惜太过睡思既浓尚令咀嚼火合既煖犹令饮酌厚衾重覆且令衣着抚背拍衣风从内作指物爲虫惊因戏谑危坐放手我笑渠恶欲令喜笑肋胁指龊雷鸣击鼓且与掩耳眠卧过时不令早起饮食饱饫不与戒止睡卧当风恐吓神鬼如此等事不一而已斯言也演山省翁之至言也父母者因是而鉴之则后嗣流芳同此一寿岂不伟欤天元之寿精气不耗者得之男女居室人之大伦独阳不生独阴不成人道有不可废者庄周乃曰人之可畏者衽席之间不知戒者过也盖此身与造化同流左爲肾属水右爲命门属火阳生于子火实藏之犹北方之有龟蛇也膀胱爲左肾之腑三焦爲右肾之腑三焦有脂膜如掌大正与膀胱相对有二白脉自中而出夹嵴而上贯于脑上焦在膻中内应心中焦在中脘内应脾下焦在脐下即肾间动炁分布人身方其湛寂慾念不兴精炁散于三焦荣华百脉及慾想一起慾火炽然翕撮至焦精气流溢并从命门输写而去可畏哉嗟夫元炁有限人慾无涯火生于木祸发必尅尾闾不禁沧海以竭少之时血炁未定既不能守夫子在色之戒及其老也则当寡慾闲心又不能明列子养生之方吾不知其可也麻衣道人曰天地人等列三才人得中道可以学圣贤可以学神仙况人之数于天地万物之数但今之人不修人道贪爱嗜慾其数消减只与物同也所以有老病夭殇之患鉴于此必知所以自重而可以得天元之寿矣慾不可绝黄帝曰一阴一阳之谓道偏阴偏阳之谓疾又曰两者不和若春无秋若冬无夏因而和之是谓圣度圣人不絶和合之道但贵于闭密以守天眞也素女曰人年二十者四日一泄三十者八日一泄四十者十六日一泄五十者二十日一泄素女曰人年六十者当闭精勿泄若气力尚壮盛者亦不可强忍乆而不泄致生痈疾彭祖曰男不可无女女不可无男若念头眞正无可思者大佳长年也又曰人能一月再泄精一岁二十四泄得寿二百岁名医论曰思慾无穷所愿不得意淫于外爲白淫而下因是入房太甚宗筋纵驰书云男子以精爲主女子以血爲主故精盛则思室血盛则怀胎若孤阳絶阴独阴无阳慾心炽而不遂则阴阳交争乍寒乍热乆而爲劳慾不可早齐大夫褚澄曰羸女则养血宜及时而嫁弱男则节色宜待壮而婚书云男破阳太早则伤其精炁女破阴太早则伤其血脉书云精未通而御女以通其精则五体有不满之处异日有难状之疾书云未笄之女天癸始至已近男色阴气早泄未完而伤书云童男室女积想在心思虑过当多致苛损男则神色先散女则月水先闭慾不可纵黄庭经曰长生至愼房中急何爲死作令神泣彭祖曰上士异牀中士异被服药千里不如独卧老君曰情慾出于五内魂定魄静生也情慾出于胸臆精散神惑死也彭祖曰美色娇丽娇妾盈房以致虚损之祸知此可以长生阴符经曰淫声美色破骨之斧锯也世之人若不能秉灵烛以照迷情持慧剑以割爱慾则流浪生死之海害生于恩也全元起曰乐色不节则精耗轻用不止则精散圣人爱精重施髓满骨坚书云年高之时血气即弱觉阳事辄盛必愼而抑之不可纵心竭意一度不泄一度火灭一度火灭一度增油若不制而纵情则是膏火将灭更去其油庄子曰嗜慾深者其天机浅春秋秦医和视晋侯之疾曰是谓近女室非鬼非食惑以丧志公曰女不可近乎对曰节之玄枢曰元气者肾间动气也右肾爲命门精神之所舍爱惜保重荣卫周流神气不竭可与天地同寿元气论曰嗜慾之性固无穷也以有极之性命逐无涯之嗜慾亦自毙之甚矣仙经云无劳尔形无揺尔精归心静默可以长生经颂云道以精爲寳寳持宜秘宻施人则生人留己则生己结婴尚未可何况空废弃弃损不觉多衰老而命坠仙书云阴阳之道精液爲寳谨而守之后天而老书云声色动荡于中情爱牵缠心有念动有着昼想夜梦驰逐于无涯之慾百灵疲役而消散宅舍无寳而倾頽书云恣意极情不知自惜虚损生也譬如枯朽之木遇风则折将溃之岸值水先頽苟能爱惜节情亦得长寿也书云肾阴内属于耳中膀胱脉出于目眦目盲所视耳闭厥聪斯乃房之爲患也书云人寿夭在于撙节若将息得所长生不死恣其情则命同朝露书云慾多则损精人可保者命可惜者身可重者精肝精不固目眩无光肺精不交肌肉消瘦肾精不固神气减少脾精不坚齿发浮落若耗散眞精不已疾病随生死亡随至神仙可惜许歌曰可惜许可惜许可惜元阳宫无主一点既随浓色妒百神泣送精光去三尸喜七魄怒血败气衰将何补尺宅寸田属别人玉炉丹灶阿谁主劝世人休恋色峦色贪淫有何益一神去后百神离百神去后人不知几度待说说不得临时下口泄天机慾不可强素问曰因而强力肾气乃伤高骨乃坏注云强力入房也强力入房则精耗精耗则肾伤肾伤则髓气内枯腰痛不能俛仰黄庭经云急守精室勿妄泄闭而寳之可长活书云阴痿不能快慾强服丹石以助阳肾水枯竭心火如焚五脏干燥消渴立至书云强勉房劳者成精极体瘦尪羸惊悸梦泄遗沥便浊阴痿小腹里急面黑耳聋慾有所忌书云饱食过度房室劳损血气流溢渗入大肠时便清血腹痛病名肠癖书云大醉入房气竭肝伤丈夫则精液衰少阴痿不起女子则月事衰微恶血淹留生恶疮书云然烛行房终身之忌书云忿怒中尽力房事精虚气节发爲痈疽恐惧中入房阴阳偏虚发厥自汗盗汗积而成劳书云远行疲乏入房爲五劳虚损书云月事未絶而交接生白驳又冷气入内身面萎黄不产书云金疮未差而交会动于血气令疮败坏书云忍小便入房者得淋茎中痛面失血色或致胞转脐下急痛死书云或新病可而行房或少年而迷老世事不能节减妙药不能频服因兹致患岁月将深直待肉尽骨消返兔神鬼故因油尽灯灭髓竭人亡添油灯壮补髓人强何干鬼老来侵总是自招其祸书云交接输写必动三焦心脾肾也动则热而慾火炽因入水致中焦热郁发黄下焦气胜额黑上焦血走随瘀热行于大便黑溏男女同室而浴者多病此书云服脑麝入房者关窍开通具气走散本草云多食葫行房伤肝面无光书云入房汗出中风爲劳风书云赤目当忌房事免内瘴书云时病未复作者舌出数寸死慾有所避孙眞人曰大寒与大热且莫贪色慾书云凡大风大雨大雾雷电霹雳日月薄蚀虹霓地动天地昏冥日月星辰之下神庙寺观之中井灶圊厠之侧塜墓尸柩之傍皆所不可犯若犯女则损人神若此时受胎非止百倍损于父母生子不仁不孝多疾不寿唐魏证令人勿犯长命及诸神降日犯淫者促寿及保命诀所载朔日减一纪望日减十年晦日减一年初八上弦二十三下弦三元减五年二分二至二社各四年庚申甲子本命减二年正月初三万神都会十四十六三官降二月二日万神会三月初九牛鬼神降犯者百日中恶四月初四万佛善化犯之失瘖初八夜善恶童子降犯者血死五月三个五日六日七日爲九毒日犯者不过三年十月初十夜西天王降犯之一年死十一月一十五日掠剩大夫降犯之短命十二月初七夜犯之恶病死二十日天师相交行道犯之促寿每月二十八人神在阴四月十月阴阳纯用事已上日辰犯淫且不可况婚姻乎嗣续有方建平孝王妃姬等皆丽无子择良家未笄女入内又无子问褚澄曰求男有道乎澄曰合男女必当其年男虽十六而精通必三十而娶女虽十四而天癸至必二十而嫁皆欲阴阳完实然后交合合而孕孕而育育而子壮强寿今也不然此王之所以无子也王曰善未再期生六男书云丈夫劳伤过度肾经不暖精清如水精冷如冰精泄聚而不射皆令无子书云女人劳伤气血或月候愆期或赤白带下致阴阳之气不和又将理失宜食饮不节乗风取冷风冷之气乗其经血结于子脏皆令无子书云月候一日至三日子门开交则有子过四日则闭而无子又经后一日三日五曰受胎者皆男二日四日六日受胎者皆女过六日胎不成凌霄花凡居忌种此妇人闻其气不孕妊娠所忌产书云一月足厥阴肝养血不可纵怒疲极筋力冒触邪风二月足少阳胆合于肝不可惊动三月手心主右肾养精不可纵慾悲哀触冒寒冷四月手少阳三焦合肾不可劳逸五月足太阴脾养肉不可妄思饥饱触冒卑湿六月足阳明冑合脾不得杂食七月手太阴肺养皮毛不可忧郁叫唿八月手阳明大肠合肺以养气勿食燥物九月足少阴肾养骨不可怀恐房劳触冒生冷十月足太阳膀胱合肾以太阳爲诸阳主气使儿脉缕皆成六腑调畅与母分炁神炁各全俟时而生所以不说心者以心爲五脏主如帝王不可有爲也若将理得宜无伤胎脏又每月不可针灸其经如或恶食但以所思物与之食必愈所忌之物见食物门中太公胎教云母常居静室多听美言讲论诗书陈说礼乐不听恶言不视恶事不起邪念令生男女福寿敦厚忠孝两全演山翁云成胎后父母不能禁慾已爲不可又有临产行淫致其子头戴白被而出病夭之端也婴儿所忌书云儿未能行母更有娠儿妊乳必作魃病黄瘦骨立发热发落书云小儿多因缺乳喫物太早又母喜嚼食喂之致生病病羸瘦腹大发坚萎困养子直诀云喫热莫喫冷吃软莫吃硬喫少莫喫多书云母泪勿坠子目中令目破生翳锁碎録云小儿勿令指月生月蚀疮勿令就瓢及瓶中饮水令语讷又衣服不可夜露三元延夀参赞书卷之一三元延寿参赞书正统道藏三家本五卷洞神部方法类三元延寿参赞书卷之二深二九华澄心老人李鹏飞集地元之寿起居有常者得之人之身仙方以屋子名之耳眼口鼻其牕牖门户也手足肢节其栋梁榱桷也发毛体肤其壁瓦垣墻也曰气枢曰血室曰意舍曰仓廪玄府曰泥丸降宫曰紫房玉阙曰十二重楼曰贵门曰飞门曰玄牝等门盖不一也而有主之者焉今夫屋或爲暴风疾雨之所飘揺螫虫蚁蠹之所侵蚀或又爲鼠窃狗盗之所损坏苟听其自如而不之检则日积月累东倾西頽而不可处矣盖身者屋也心者居屋之主人也主人能常爲之主则所谓牕户栋榱垣壁皆完且固而地元之寿可得矣养生之道老子曰人生大期百年爲限节护之者可至千岁如膏之小炷与大耳衆人大言而我小语衆人多烦而我少记衆人悸暴而我不怒不以人事累意淡然无爲神气自满以爲不死之药庄子曰能尊生者虽富贵不以养伤身虽贫贱不以利累形今世之人居高年尊爵者皆重失之孙具人铭曰怒甚偏伤炁思多太损神神疲心易役气弱病相萦勿使悲欢极当令饮食均再三防夜醉第一戒晨嗔亥寝鸣云鼓晨兴漱玉津妖邪难犯己精气自全身若要无诸病常当节五辛安神宜悦乐惜气保和纯寿夭休论命修行本在人若能遵此理平地可朝眞书云末闻道者放逸其心逆于生乐以精神循智巧以忧畏循得失以劳苦循礼节以身世循财利四循不𡸽心爲之病矣陶隐居云万物惟人灵且贵百嵗光阴如旅寄自非留意修养中未免疾苦爲身累喜乐书云喜乐无极则伤魄魄伤则狂狂者意不存皮革焦书云喜怒不节生乃不固和喜怒以安居处邪僻不至长生乆视书云喜怒不测阴气不足阳气有余荣卫不行发爲痈疽聚书云喜则气和性达荣卫通行然大喜伤心积伤则损故曰少喜则神不劳准南子曰大喜坠阳唐柳公度喜摄生年八十余步履轻健或求其术曰吾无术但未尝以元气佐喜怒炁海常温耳东楼法语曰心喜则阳炁散是故仰喜以养阳气忿怒书云忿怒则气逆甚则呕血少怒则形佚悁涓忿恨则损寿怒目乆视曰月则损明书云大怒伤肝血不荣于筋而气激矣气激上逆呕血飧泄目暗使人薄厥书云切切忿怒当止之盛而不止志爲之伤喜忘前言腰背隐痛不可以俛仰屈伸书云多怒则百脉不定又多怒则鬓发焦筋萎爲劳卒不死俟五脏传遍终死矣药力不及苟能改心易志可以得生隐居云道家更有颐生㫖第一令人少嗔恚书云当食暴嗔令人神惊夜梦飞扬准南子曰大怒破阴名医叙论曰世人不终耆寿皆由不自爱惜忿争尽意聚毒攻神内伤骨髓外乏肌肉正气日衰邪气日盛不异举沧波以注爝火頽华岳以断涓流先贤诗曰怒气剧炎火焚和徒自伤触来勿与竞事过心清凉悲哀书云悲哀憔悴哭泣喘乏阴阳不交伤也故吊死问病则喜神散书云悲哀动中则伤魂魂伤则狂妄不精久而阴缩拘挛两胁痛不举书云悲哀太甚则胞络絶而阳炁内动发则心下溃溲数血也书云大悲伐性悲则心系急肺布叶举上焦不通荣卫不舒热气在中而气消又云悲哀则伤志毛悴色夭竭絶失生思虑黄帝曰外不劳形于事内无思想之患以恬愉爲务以自得爲功形体不敝精神不散可寿百数也彭祖曰凡人不可无思当渐渐除之人身虚无但有游气气息得理百病不生又曰道不在烦但能不思衣不思食不思声色不思胜负不思失得不思荣辱心不劳神不极但尔可得千岁庚桑楚曰全汝形抱汝生无使汝思虑营营灵枢曰思虑憷惕则伤神神伤则恐惧自失破悃脱肉毛悴色夭书云思忧过度恐虑无时郁而生涎涎与气搏升而不降爲忧气劳思食五噎之病书云思虑则心虚外邪从之喘而积气在中时害于食又云思虑伤心爲吐衂爲发焦书云谋爲过当食饮不敌养生之大患也张承节云劳经言瘵证有虫患者相继决无是理只譬如俗言昔有一不晓事人尝阴与一女人清密忽经别离念念不舍失寐忘飡便觉形容瘦悴不偿所愿竟爲沉疴士人有观书忘食一日有衣紫人立前曰公不可久思思则我死矣问其何人曰我谷神也于是絶思而食如故忧愁灵枢曰内伤于忧怒则气上逆上逆则六输不通温气不行凝血藴里而不散津液濇渗着而不去积遂成矣书云忧伤肺气闭塞而不行又云遇事而忧不止遂成肺劳胸膈逆满气从胸达背隐痛不已书云忧愁不解则伤意恍惚不宁四肢不耐书云当食而忧神爲之惊梦寐不安书云女人忧思哭泣令阴阳气结月水时少时多内热苦凝色恶肌体枯黑书云深忧重恚寝息失时伤也惊恐书云因事而有大惊恐不能自遣胆炁不壮神魂不安心虚烦闷自汗体浮食饮无味书云恐惧不解则精伤骨痠瘈瘲精时自下五脏失守阴虚气弱不耐书云惊则心无所倚神无所归虑无所定气乃乱矣书云大恐伤肾恐不除则志伤恍惚不乐非长生之道书云惊恐忧思内伤脏腑气逆于上则吐血也书云恐则精却却则上焦闭闭则气逆逆则下焦胀气乃不行书云临危冒险则魂飞戏狂禽异兽则神恐淮南子曰大怖生狂高逢辰表姪尝游惠山暮归遇一巨人醉卧寺门惊悸不解自是便溺日五六十次有朝贵坐寺中须臾雷击坐后柱且碎而神色不动又有使高丽者遇风樯折舟人大恐其人恬然读书如在斋阁憎爱老子曰甚爱必大费多藏必厚亡知足不辱知止不殆可以长久书云憎爱损性伤神心有所憎不用深憎常运心于物平等心有所爱不用深爱如觉偏颇寻即改正不然损性伤神书云多好则专迷不理多恶则惟悴无懽戕生之斧也淮南子曰好憎者使人心劳弗疾去则志气日耗所以不能终其寿视听老子曰五色令人目盲五音令人耳聋彭祖曰淫声哀音怡心悦耳以致荒耽之惑知此可以长生孔子曰非礼勿视非礼勿听孟子曰伯夷目不视恶色耳不听恶声孙眞人曰生食五辛接热食饮极目远视夜读註疏乆居烟火博奕不休饮酒不已热飱面食抄写多年雕镂细巧房室不节泣泪过多月下观书夜视星月刺指头出血多日没后读书数向日月轮看极目瞻视山川草木驰骋田猎冒涉风霜迎风追兽日夜不息皆丧明之由愼之书云心之神发乎目久视则伤心肾之精发乎耳乆听则伤肾书云耳耽淫声目好美色口嗜滋味则五脏揺动而不定血气流荡而不安精神飞驰而不守正气既散淫邪之炁乗此生疾叙书云乆视日月星辰损目路井莫顾损寿故井及水渎勿塞令人目盲耳聋玩杀看斗则气结书云五色皆损目惟皂煳屏风可养目力淮南子曰五色乱目使目不明五声晔耳使耳不聪又曰耳目曷能乆熏劳而不息乎有年八十余眸子了然夜读蝇头字云别不服药但自小不食畜兽肝人以本草羊肝明目而疑之疑惑书云疑惑不已心无所主正气不行外邪干之失寐忘飱沈沈默默气血以虚渐爲虚劳春秋晋侯有疾秦医和视之曰不可爲也疾如蛊赵孟曰何谓蛊对曰淫溺惑乱之所生也于文皿虫爲蛊在易女惑男风落山谓之蛊其卦巽下艮上巽爲长女爲风艮爲少男爲山少男而悦长女非匹故惑山木得风而落也国史补云常疑必爲心疾李蟠常疑遇毒锁井而饮心灵府也爲外物所中终身不痊多疑惑病之本也昔有饮广客酒者壁有雕弓影落杯中客疑其蛇也归而疾作复再饮其地始知其爲弓也遂愈又僧入暗室踏破生茄疑爲物命念念不释中夜有扣门索命者僧约明日蔫拔天明视之茄也疑之爲害如此谈笑老子曰塞其兑闭其门终身不勤开其兊济其事终身不救谓目不妄视口不妄言终身不勤苦若目视精慾又益其事则没身不可救矣书云谈笑以惜情炁爲本多笑则肾转腰疼书云多笑则神伤神伤则悒悒不乐恍惚不宁书云多笑则脏伤脏伤则脐腹痛乆爲气损眞人云人若不会将理者只是多说话戒多言损气以全其寿也书云唿叫过常辩争问答冒犯寒暄恣食咸苦肺爲之病矣书云行语令人失气语多须住乃语津唾眞人曰常习不唾地盖口中津液是金浆玉醴能终日不唾常含而嚥之令人精气常留面目有光书云养性者唾不至远远则精气俱损久成肺病手足重皮毛粗涩嵴痛咳嗽故曰远唾不如近唾近唾不如不唾书云唾者溢爲醴泉聚流爲华池府散爲津液降爲甘露溉脏润身宣通百脉化养万神肢节毛发坚固长春书云人骨节中有涎所以转动滑利中风则涎上潮咽喉衮响以药压下俾归骨节可也若吐其涎时间快意枯人手足纵活亦爲废人小儿惊风亦不可吐涎也有人喜唾液干而体枯遇至人教以回津之法久而体复润盖人身以滋液爲本在皮爲汗在肉爲血在肾爲精在口爲津伏脾爲痰在眼爲泪曰汗曰血曰泪曰精此既出则皆不可回惟津唾则独可回回则生意又续续矣滋液者吾身之寳金丹诀曰寳聚则爲富家翁寳散则爲孤贫客起居广成子曰无劳尔形无揺尔精乃可以畏生庄周曰人有畏影恶迹而走举足愈数而迹愈多走愈疾而影不离身自以爲尚迟疾走不休絶力而死不知处阴以休影处静以息迹愚亦甚矣书云勇于敢则杀勇于不敢则活盖敢于有爲即杀身不敢有爲则活其身也书云起居不节用力过度则络脉伤伤阳则衂伤阴则下书云起居不时食饮不节者阴受之而入五脏填满拍塞爲飱泄爲肠癖贼风虚邪者阳受之而入六腑身热不得卧上爲喘唿书云精者神之本气者神之主形者气之宅神太用则歇精太用则竭气太劳则絶书云甚劳则喘息汗出损血耗气行立书云乆行伤筋劳于肝乆立伤骨损于肾养生云行不疾步立不至疲立勿背日书云奔及走马大动其气气逆于膈未散而又饮水水搏于气爲上逆书云水有沙风处勿浴勿渡当随牛马急渡之不伤人水中又有水弩射人影即死以物打水令弩散急渡吉书云行汗勿跛牀悬脚久成血痹足痛腰疼具人曰夜行常啄齿杀鬼邪沈存中笔谈草间有黄花蜘蛛名天蛇遭其螫仍濡露则病如癞通身溃烂露涉者愼之书云大雾不宜远行行宜饮少酒以御雾瘴坐卧书云久坐伤肉久卧伤气坐勿背日勿当风湿成劳坐卧于冢墓之傍精神自散书云卧出而风吹之血凝于肤爲痹凝于脉爲血行不利凝于足爲厥书云烛灯而卧神魂不安卧宜侧身屈膝不损心气觉宜舒展精神不散舒卧招邪魅书云寝不得言语五脏如悬磬不悬不可发声书云卧勿以脚悬踏高处乆成肾水虚损足冷书云卧不可戏将笔墨画其面魂不归体书云卧魇不语是魂魄外游爲邪所执宜暗唤忌以火照照则神魂不入乃至死于灯前魇者本由明出不忌火并不宜近唤及急唤亦恐失神魂也书云卧处头边勿安火炉日乆引火气头重目赤鼻干发脑痈疮疖书云卧习闭口气不失邪不入若张口久成消渴失血色又夜卧勿覆头得长寿濯足而卧四肢无冷病又醉卧当风使人发瘖醉卧黍穰中发疮患大风眉堕又雷鸣时仰卧星月下倮卧当风中醉卧以人扇之皆不可也隐居云卧处须当傍虚歇烘焙衣衾常损人书云饱食即卧乆成气病腰痛百疴不消成积聚书云汗出不可露卧及浴使人身振寒热风疹书云坐卧处有隙风急避之尤不宜体虚年老之人沐浴洗面书云频沐者气壅于脑滞于中令形瘦体重乆而经络不通畅书云饱食沐发冷水洗头饮水沐头热泔洗头冷水濯足皆令人头风书云新沐发勿令当风勿湿萦髻勿湿头卧令人头风眩眼及生白屑发秃而黑齿痛耳聋书云女人月事来不可洗头或因感疾终不可治书云沐浴渍水而卧积气在小腹与阴成肾痹书云炊汤经宿洗体成癖洗面无光作甑哇疮书云频浴者血凝而气散体虽泽而气自损故有痈疽之疾者气不胜血神不胜形也书云时病新愈冷水洗浴损心胞书云因汗入水即成骨痹书云盛暑冲热冷水洗手尚令五脏干枯况沐浴乎书云远行触热逢河勿洗面生乌皯闲览云目疾切忌浴令人目盲栉发眞人曰发多栉去风明目不死之道也又曰头发梳百度陶隐居云饱则入浴饥则梳栉多浴少益心目眞人曰发宜多栉手宜在面齿宜数叩津宜常嚥气宜精炼安乐诗云发是血之余一日一次梳通血脉散风湿锁碎録云乱发藏卧房壁中久招不祥书云发落饮食中食之成瘕大小便书云忍尿不便成五淋膝冷成痹忍大便成五痔书云弩小便足膝冷唿气弩大便腰疼目澁书云或饮食或走马或疾走或爲寒热所迫令胞转脐下痛胞屈辟不小便致死书云大小二事勿强闭抑忍又勿失度或涩或滑皆伤气害生爲祸甚速锁碎録云对三光便溺及向西北并损人年寿衣着书云春冰未泮衣欲下厚上薄养阳收阴继世长生书云春天不可薄衣伤寒霍乱食不消头痛书云大汗能易衣佳或急洗亦好书云大汗偏脱衣得偏风半身不遂书云湿衣汗不可乆着发疮及风瘙二腑不利书云饮酒汗出脱衣靴袜当风取凉成脚气书云冬时绵衣毡褥之类急寒急着急换急脱陶隐居云绵衣不用顿加添稍暖又宜时暂脱锁碎録云若要安乐不脱不着北方语也若要安乐频脱频着南方语也天时避忌内经云阳出则出阳入则入无扰筋骨无见雾露违此三时形乃困薄经云大寒大热大风大雾勿冒之天之邪气感则害人五脏水谷寒热感则害人六腑地之湿气感则害人皮肉筋脉书云犯大寒而寒至骨髓主脑逆头痛齿亦痛又云不远热而热至则头痛身热肉痛生矣眞人曰在家在外忽逢大风暴雨震雷昏雾皆是诸龙鬼神经过宜入室烧香静坐以避之过后方出吉不尔杀人书忌云朔不可哭晦不可歌招凶四时调摄内经曰春三月此谓发陈夜卧早起生而勿杀逆之则伤肝夏爲寒变奉长者少又曰春伤于风夏必飧泄书云春夏之交阴雨卑湿或引饮过多令患风湿自汗体重转侧难小便不利内经曰夏三月此谓蕃秀夜卧早起使志无怒使气得泄逆之则伤心秋爲痎疟奉收者少陶隐居云四时惟夏难将息伏阴在内腹冷滑补肾汤剂不可无食物稍冷休哺啜书云夏冰止可隐映饮食不可打碎食之入腹冷热相搏成疾书云夏至以后迄秋分须愼肥腻饼霍油酥之属此物与酒浆瓜果极理相妨所以多疾者爲此也陶隐居云冷枕凉牀心勿喜书云夏不用露卧令皮肤厚成癣或作面风书云夏伤暑秋痎疟忽大寒勿受之患时病由此书云暑月日晒处有石不可便坐热生疮冷成疝书云盛热带汗当风不宜过自日中来勿用冷水沃面成目疾伏热者未得饮水及以冷物迫之杀人书云五六月泽中停水多有鱼鳖精饮之成瘕内经曰秋三月此谓容平早卧早起使志安宁逆之则伤肺冬爲飧泄奉藏者少书云秋伤于湿上逆而咳发爲痿厥又立秋日勿浴令皮肤麤燥因生白屑又八月一日后微火暖足勿令下冷内经曰冬三月此谓闭藏水冰地坼无扰乎阳早卧晚起必待日光去寒就温毋泄皮肤逆之则伤肾春爲痿厥奉生者少书云冬时忽大热勿受之患时病由此又曰冬伤于寒春必病温书云冬时天地闭血气藏作劳不宜汗出冷背书云冬寒虽近火不可令火气聚不须于火上烘炙若炙手暖则已不已损血令五心热书云大雪中跣足人不可便以热汤洗或随饮热酒足趾随堕又触寒来寒未解勿便饮汤食热物四气调神论曰夫四时阴阳者万物之根本也所以圣人春夏养阳秋冬养阴与万物沉浮于生长之门逆其根则伐其本坏其眞矣故阴阳四时者万物之终始死生之本也逆之则灾害生从之则苛疾不起是谓得道故天眞论曰有贤人者逆从阴阳分别四时将从上古合同于道亦可使益寿而有极时也旦暮避忌书云早出含煨生姜少许辟瘴开冑又旦起空腹不宜见尸臭气入鼻舌上白起口臭欲见宜饮少酒直人曰平明欲起时下牀先左脚一日无灾咎去邪兼辟恶如能七星步令人长寿乐又清旦常言善事闻恶事则向所来方三唾之吉又旦勿嗔恚暮无大醉勿远行经曰平旦人气生日中阳气隆日西阳气已虚气门乃闭是故暮而收拒无扰筋骨无见雾露违此三时形乃困薄书云夜行用手掠发则精邪不敢近常啄齿杀鬼邪又夜卧二足伸屈不并无梦泄眞人云夜梦恶不须说旦以水面东噀之咒曰恶梦着草木好梦成珠玉吉有教入广者曰朝不可虚暮不可实杂忌书云过神庙勿轻入入必恭谨不宜恣视吉书云忽见光怪变异之物强抑勿怪吉书云脂油燃灯人神不安在血光之下书云凡刀刃所伤切勿饮水令血不止而死若血不止急以布蘸热汤盦之或冷水浸之嚼寄生叶止血妙锁碎録云箫管挂壁取之勿便吹恐有蜈蚣书云凡古井及深穽中多毒气不可辄入五六月最甚先下鸡鸭毛试之若旋转不下是有毒便不可入又云山有孔穴採寳者惟三月九月余月山闭气交死也三元延寿参赞书卷之二三元延寿参赞书正统道藏三家本五卷洞神部方法类三元延寿参赞书卷之三深三九华澄心老人李鹏飞集人元之寿饮食有度者得之黄帝内经曰阴之所生本在五味阴之五宫伤在五味扁鹊曰安身之本必资于食不知食宜者不足以存生乡党一篇其载圣人饮食之节爲甚详后之人奔走于名利而饥饱失宜沉酣于富贵而肥甘之是务不顺四时不和五味而疾生焉戒乎此则人元之寿可得矣五味内经曰谨和五味骨正筋柔气血以流腠理以密长有天命准南子曰五味乱口使口爽伤陶隐居云五味偏多不益人恐随脏腑成殃咎酸多伤脾肉䐢而唇揭故春七十二日省酸增甘以养脾气醋过食损冑气及肌藏筋骨不益男子损颜色不与蛤同食相背也有云饮少热醋辟寒胜酒又心色赤宜食酸小豆犬肉李韭皆酸咸多伤心血凝泣而变色故冬七十二日省咸增苦以养心气盐过于咸则伤肺肤黑损筋力西北人食不耐咸多寿东南人食絶欲咸少寿病嗽及水气者全宜禁之又脾色黄宜食咸大豆豕肉栗藿皆咸甘多伤肾骨痛而齿落故季月各十八曰省甘增咸以养肾气蜜饧沙糖各见本条又肝色青宜食甘粳米牛肉枣葵皆甘苦多伤肺皮藁而毛落故夏七十二日省苦增辛以养肺气胆柏皮等又肺色白宜食苦麦羊肉杏薤皆苦辛多伤肝筋急而爪枯故秋七十二日省辛增酸以养肝气胡椒和气过多损肺令吐血红椒久食失明乏气合口者害人十月勿食椒损人心伤血脉多忘除湿温中益妇人又肾色黑宜食辛黄黍鸡肉桃葱皆辛饮食书云善养性者先渴而饮饮不过多多则损气渇则伤血先饥而食食不过饱饱则伤神饥则伤肾书云饮食务取益人者仍节俭爲佳若过多觉膨亨短气便成疾书云饮食于露天飞丝堕其中食之咽喉生泡书云饮食收器中宜下小而上大若覆之不密虫鼠欲盗食而不可环器堕涎食者得黄病通身如䗶针药不疗书云饮食以铜器盖之汗若入内食者发恶疮肉疽书云饮食生冷北人土厚水深禀赋坚实不损脾冑久居南方者宜忌之南人土薄水浅禀赋多虚不宜脾冑乆居北方者尤宜忌之书云饮食土蜂行住或猫犬吮破之水生病书云空心茶宜戒卯时酒申后饭宜少书云极饥而食且过饱结积聚极渴而饮且过多成痰癖日没后食讫便未须饮酒不干呕太宗谓宰相曰朕每日所爲自有常节饮食不过度行之已久甚觉有力老子云我命在我不在天全在人之调适卿等亦当加意毋自轻摄养也陶隐居云何必餐霞服大药妄意延年等龟鹤但于饮食嗜欲中去其甚者将安乐浆水按本草味甘酸微温无毒调中引气开冑止渴强力通关治霍乱泄痢消渴食解烦去睡调理脏腑治呕哕白人肤体如缯帛爲人常用故不齿其功紫苏汤令人朝暮饮之无益也芳草致豪贵之疾此有一焉本草云酒饮之体软神昏是其有毒也损益兼行扁鹊云乆饮常过腐肠烂冑溃髓蒸筋伤神损寿饮白酒食牛肉生虫酒浆照人无影不可饮不可合乳汁饮令人气结祭酒自耗者杀人酒后食芥辣物多则缓人筋骨卧黍穰食猪肉患大风凡中药毒及一切毒从酒得者难治酒性行血脉流遍身体也书云饮酒醉未醒大渴饮冷水又饮茶被酒引入肾脏爲停毒之水腰脚重膇膀胱冷痛兼患水肿消渴挛痹书云酒醉当风以扇扇之恶风成紫癜又醉酒吐罢便饮水作消渴神仙不禁酒以能行气壮神然不过饮也本草茶饮者宜热宜少不饮尤佳久食去人脂令人瘦下焦虚冷惟饱食后一二盏不妨消渴也饥则尤不宜令人不眠同韭食身重书云将盐点茶引贼入家恐伤肾也东坡茶说除烦去腻世固不可无茶然暗中损人不少吾有一法常自修之辄以浓茶漱口于食后烦腻既去而脾冑不知凡肉之在齿者得茶漱涤乃不觉脱去不烦挑剔也盖齿性便苦縁此渐坚牢而齿蠧旦日去矣书云饮多则肺布叶举气逆上奔书云阴池流泉六月行路勿饮之发疟书云饮宴于圣象之侧魂魄不安书云饮水勿急咽乆成气病书云形寒饮冷则伤肺上气咳嗽鼻鸣书云粥后饮白汤爲淋爲停湿陶隐居云食戒欲麤并欲速宁可少飡相接续莫教一饱顿充肠损气伤心非尔福养生云美食须熟嚼生肉不须吞又云食毕漱口数过齿不口不臭潄口忌热汤损牙又云食炙爆宜待冷不然伤血脉损齿书云食茅屋漏水堕脯肉成症瘕生恶疮书云人汗入肉食之作丁疮书云食诸兽自死肉生丁疮隐居云生冷粘腻筋韧物自死牲牢皆勿食馒头闭气莫过多生脍偏招脾胃疾鲊酱胎卵兼油腻陈臭淹藏尽阴类老人朝暮更餐之是借寇兵无以异书云食物以象牙金铜爲匙筋可以试毒书云食物以鱼魫器盛之有蛊毒辄裂破书云夜半之食宜戒申酉前晚食爲宜周礼乐以消食食物物之无益而有损者常人犹不可多食况病人当避忌者乎此书所载凡物之有益而无损者不书或损益相半者则书其损而不书其益果实生枣令人热渴气胀寒热羸瘦者弥不可多动脏腑损脾元与蜜同食损五脏软枣冷动宿疾发嗽与蟹相忌梅子坏齿生龙眼平沸汤内淖过不动脾生荔枝性热多食发虚热烦渴口干衂血樱桃寒热病不可多食发暗风伤筯骨呕吐小儿多食作热性热也冥楂不可多食损齿及筋乳柑大寒冷脾发痼疾利肠发轻汗脾冑冷人尤不可多诸柑性同橘柚多食口爽不知五味橙子温皮多食伤肝与槟榔同食头旋恶心生痰作疟杨梅多食发热损齿及筋杏实热多食伤筋骨杏酥生熟喫俱得半生半熟杀人杏仁久服目盲眉发须落动宿疾双仁者杀人可研细治夭伤桃实发丹石损冑多食有热饱食桃仁水浴成淋疾桃杏花本五出而六出者必双仁能杀人者失常故也李子平发疟疾多令虚热白密和食伤人五内不可临水上噉之及与雀肉同食李不沉水者毒其仁和鸡子食内结不消梨寒乳鹅梨紫花梨治心热此外生不益人多食寒中产妇金疮人勿食令萎困其性益齿而损脾冑正二月勿食佳藤梨名沐猴梨食多冷中林檎多食发热涩气好睡发冷疾生疮疖脉闭不行其子不可食令人烦石榴多食损肺及齿山石榴多无益澁气栗子温生治腰脚生即发气宜曝干蒸炒食多即气壅患风水气人不宜生栗可于灰火中煨令汗出杀其木气不得通热小儿生者多难化熟者多滞气柿子寒日干者性冷多食腹痛生者弥冷红柿与蟹同食吐红饮酒食红柿心痛至死亦易醉不解酒毒一种塔柿引痰日干多动风火干味不佳椑子性尤冷与蟹同食腹疼大泻蒲萄酒过昏人眼架下饮酒防虫屎伤人白果生引疳解酒熟食益人然不可多多食腹满有云满一千个者死此物二更开花三更结子当是阴毒之物菱芰也冷脏多利损阳令阴萎不益脾难化令胀满姜酒解之七月食生菱作蛲虫茨菰大寒动宿冷气腹胀满小儿秋食之脐下痛孕不可食吴人常食患脚气痈痪损齿失颜色勃荠性与茨菰同芡实生食动风冷气损脾难消却益精藕多食冷中能去疫气产后惟此不同生冷忌者破血故也甜瓜动痼疾多食阴下湿痒生疮发虚热破腹令人惙惙弱脚手无力少食则可不中暑多食未有不下贫下多食深秋下痢难治损阳故也患脚气食法永不除五月甜瓜沉水者杀人多食发黄疸动气解药力其双蒂者杀人与油饼同食发病西瓜甚解暑毒北人禀厚食惯南人禀薄不宜多至于霍乱冷病终身不除木瓜温皮薄微赤黄香甘酸不澁向里子头尖一面方是眞益脾而损齿若圆和子微黄蒂麤澁小圆味涩微咸伤人气多食损牙甘蔗多食衄血烧其滓烟入目则眼暗沙糖寒多食心痛鲫同食成疳葵同食生流癖笋同食成食瘕身重不能行小儿多食损齿及生蛲虫柰子多食胪胀不益人病人尤甚愠桲不可多食损齿伤筋松子多食发热毒胡桃平多食利小便脱人眉动风动痰恶心呕吐与酒同食过多咯血五月食未成果核发痈疖寒热秋夏果落地恶虫縁食之患九漏生果停留多日有损处食之伤人一切果核双仁者害人治诸果毒烧猪骨过爲末水服方寸七米谷粳米生者冷燔者热生不益脾过熟则佳苍耳同食卒心痛马肉同食发痼疾稻米糯米也妊娠与杂肉食之不利其子生寸白久食身软缓筋故也性寒壅经络气使人四肢不收昏闷多睡发风动气可少食秫米似黍而小亦可造酒动风不可常食黍米发宿病乆食昏五脏好睡小儿食不能行缓人筋骨絶血脉白黍乆食多热令人烦赤黍不可合蜜惟可作糜不可爲饭粘着难解五种黍米合葵食之成痼疾藏脯于中食之闭气肺病者宜此生米戏食乆爲米瘕肌疲如劳缺米则口吐清水饴糖进食健冑多食则动脾风麦占四时秋种夏收西北多霜雪麪无毒南方少雪有毒小麦性拥热小动风气治麪后觉中毒以酒嚥汉椒三五粒不爲疾大麦久食宜人带生则冷损人麦糵久食消肾不可多穬麦西川多种山东河北人正月方种先患冷气人不宜食荞麦性寒难消久食动风头眩和猪肉食八九次患热风脱眉须粟米食后勿食杏仁令人吐泻稷米穄也发三十六种病八谷之中最爲下不可同川附子服陈廪粟米秔米陈者性皆冷频食之自利藏脯腊于中满三月久不知而食之害人緑豆治病则皮不可去去皮食少壅气赤小豆行小便久食虚人令人黑瘦枯燥逐津液体重赤白豆合鱼鲊食之成消渴青小豆一名胡豆合鲤鱼鲊食之肝黄五年成干消黑白黄褐豆大小豆作豉极冷黄卷及酱皆平多食体重服大豆末者忌猪肉炒豆与一岁以上十岁以下食之即噉猪肉久当拥气死人有好食豆腐中毒不能治更医至中途遇作腐人家相争因问妻误将莱菔汤置锅中腐便不成医得其说以莱菔汤下药而愈酱当是豆爲者今以麪麦爲者食之多杀药力芝麻炒熟乗热压出生油但可点再煎炼方谓熟油可食油发冷疾滑骨髓困脾脏经宿即动气牙齿脾疾人不宜陈油饮食须逐日熬熟黑芝麻炒食之不生风疾风人日食之则步履端正语言不蹇白芝麻即胡麻休粮补益生则寒炒则热发霍乱抽人化山又别有胡麻味苦麻仁多食损血脉粗阳滑精发女人带疾菜蔬葵爲五菜主秋种早者至春作子名冬葵其心有毒伤人性冷热食之亦令热闷甚动风气葵冻者生食之动五种留饮甚则吐水和鲤鱼食之害人四季勿食生葵不化发人一切宿病百药忌食之发狂六咬吴葵一名蜀葵不可乆食钝人志性被病咬食之永不差戎葵并鸟肉食无颜色生葱食之即啖蜜下痢食烧葱啖蜜拥气死杂白犬肉食之九窍出血患气者多发气上充人五脏闭絶虚人冑开骨节正月食之发面上游风大抵功在发汗多则昏人神胡葱久食伤神损性多忘损目发痼疾胡臭慝齿人食之甚青鱼合食生虫韭俗唿草钟乳病人可食然多食昏神暗目酒后尤忌不可与蜜同食未出土爲韭黄不益人滞气花动风过清明勿食不利万人心腹痼冷者加剧霜韭不可食动宿饮必吐水五月食之损人滋味乏气力不可共牛肉食成瘕热病后十日不可食发困葱亦不宜薤肥健人生食引涕唾与牛肉食作瘕四月勿食薤及三冬生食多涕唾葫大蒜也乆食伤肝损目弱阳煮以合青鱼鲊发黄作虀噉鲙伐命惟生食不中煮暑毒烂嚼下咽即和仍禁冷水四月八月食之伤神损胆气喘悸气急腹内生疮肠肿成疝瘕多食葫行房伤肝面无光北方人禀厚食惯病少小蒜不可常食食而啖生鱼夺气阴核疼欲死三月勿食伤志时病差后与一切食竟入房病发必死胡荽荞子也乆食令人多忘胡臭口气慝齿脚气加剧根发痼疾蓼子是水浸令生芽而食之者多食令人吐水损阳少精心痛寒热损骨髓二月食之伤肾和生鱼食夺阴气核子痛欲死萱草一名法忧嫩时取以爲蔬食之动风令人昏昏然终日如醉因得其名菘发诸风冷有热人食之不发病性冷也芥多食动风气发丹石与兔肉同食成恶病芜菁蔓菁也根不可多食令气胀子作油涂头变蒜发莱菔力弱人不宜多食生者渗人血生青菜时病差后食之手足青肿一切菜五月五日勿食之变百病一切菜熟煮热食之但凡檐熘滴着者有毒十月被霜菜食者面无光目涩腰疼心疟发时足十指爪青萎困荠菜不宜麪同食令人督闷发病凡用甘草皆忌此苋菜多食动气烦闷冷中损腹共蕨及鳖食生瘕堇菜不宜久食令身重多肿只可一二顿芸台菜患腰脚人多食加剧损阳气发口疮齿痛生虫胡臭人忌之鹿角菜久食发宿疾损经络少颜色菠薐菜北人食肉麪即平南人食鱼米即冷多食冷大小肠久食脚弱腰痛莼菜多食性滑发痔引疫气上有水银故也七月蜡虫着上令霍乱勿食之芹菜生高田者宜人黑滑地名水芹赤色者害人性寒和醋食之损齿苦贾夏月食之以益心蚕妇忌食之莴苣冷乆食昏人目白莴苣冷气人食之腹冷产后不可食寒中共饴食生虫苦苣不可与蜜同食莙荙多食动气冷气人食之必破腹苜蓿利大小肠蜜食下痢多食瘦人蕨乆食脚弱无力弱阳眼暗多睡鼻塞发落小儿食之不行冷气食之腹胀生食成蛇瘕茄至冷五劳不可多发疮损人动气发痼疾熟者少食无忧患冷人不可食秋后食之损目黄瓜本名胡瓜不益人患脚气虚肿者毒永不除越瓜色白动气发疮脚弱不益小儿时病后勿食与乳酪鲊及空心食心痛青瓜令人多忘冬瓜多食阴湿生疮发黄疸九月勿食被霜瓜向冬发血寒热反恶病初食吐食竟心下停水或爲番胃有冷者食之瘦瓜能暗人眼尤不宜老人中其毒至秋爲疟利一切瓜苦者有毒两蒂两鼻害人瓠子冷气人食之病甚大耗食患脚气虚肿人食之毒水不除葫芦多食令人吐芋一名土芝有紫有白冬月食不发病他月不可食薯蓣亦有紫白颇胜芋有小而名山药者佳蒟蒻冷气人少食之竹笋多食动气发冷瘕茭笋滑中不宜多生姜九月九日勿食之伤神损寿干姜妊多食内消椿芽多食神昏榆仁多食发热心痛菌地生爲菌木生爲檽爲木耳爲蕈新蕈有毛者下无纹者夜有光者煮不熟者欲烂无虫者煮讫照人无影者春夏有恶虫毒蛇经过者皆杀人误食毒菌往往笑不止而死惟掘地爲坎投水搅取清者饮之木菌楮槐榆柳桑五木之耳可食冬春无毒木耳亦不宜多食如前所云者皆杀人又赤色仰而不覆者及生野田中者皆毒又发冷气风痔多睡无力甘露子不宜生食不可多食生寸白与鱼同食生番冑食茱萸六七月食之伤神气同蒿多食气满莳萝根曾有食者杀人飞禽鸡黄者宜老人乌者煖血产妇宜之具五色食者必狂六指玄鸡白头家鸡及野禽生子有八字文及死不伸足害人乌鸡合鲤鱼食生痈疽丙午日忌食鸡雉四月勿食暴鸡肉作疽腋漏男女虚劳乏气八月食之伤神气妊妇多食子患诸虫妊食鸡子多令子失音鸡子动风动气合鳖肉食害人合犬肝害人合犬肉泄痢合鱼汁肉汁成心瘕合獭肉遁尸鸡子白合葱蒜气短合生葱犬肉谷道流血疹食鸡鸭子眼翳鸡过宿收不密蜈蚣必集其中不再煮而食之爲害非轻雉离禽也损多益少久食瘦人春夏多食有毒九月至十一月稍补他月发痔及疮疥八月忌之益人神气丙午日不可食明主于火也四月勿食气逆和胡桃菌子同食下血有病疾者不宜和荞麦麪食生肥虫卵不与葱同食生寸白鹜鸭也六月勿食益神气黑鸭滑中发冷痢脚气人不可多食有毒妊娠多食令子倒生野鸭不可与胡桃木耳同食白鹅肉性冷多食霍乱发痼疾卵不可多食苍鹅发疮脓鹌鹑四月以前未可食与猪肝同食面生黑子与菌同食发痔鹧鸪此鸟天地之神每月取一只飨至尊自死者忌之山鸡顿食发五痔和荞麦食生疮竹鸡类也鸳鸯肉常食之患大风雀肉不与李同食合酱食妊娠所忌鹁鸽虽益人病者食之多减药力雄鹊妇人不可食烧毛纳水中沉者是雄乌鸦肉澁不中食燕肉食者必爲蛟龙所害杜鹃初鸣先闻者主别离学其声吐血厠上闻者不祥作犬声应之吉凡禽自死口不闭者杀人走兽猪肉之用最多然不宜人食之暴肥致风虚也闭血脉弱筋骨虚人肌病人金疮者尤甚食其肉饮酒不可卧秫穰中又白猪白蹄杂青者不可食猪肾理肾气多食肾虚乆食少子脂作灯目暗膏忌乌梅肝肺共鱼鲙或𥹋食之作痈疽共鲤鱼子食伤神八月勿食佳脑子损阳临房不能举令食者以盐酒是引贼也曾不思皮尚可消而不觉其毒耶头动风其觜尤毒风人不宜食者以竹叶烧烟撑口熏之得口鼻涎出则无害肉用良姜桑白皮皂角黄蜡各少许同煮食之不发风不得和鸡子同食令人满闷猪不姜食之中年气血衰面生黑䵟俞氏云猪肉生姜同食发疾风又云发大风野猪肉微动风青蹄不可食江猪多食体重羊肉性大热时病愈百日内不可食食则复令骨蒸和鲊食伤人心和生鱼酪食害人生脂宿有热者不可食蹄甲中有珠子白者名悬筋发人癫肝和猪肉及梅子小豆食之伤人心大病人妊娠食肝令子多厄一切羊肝共生椒食之破五脏伤心小儿弥忌之肚子病人共饭常食之久成番冑作噎病共甜粥食之多唾吐清水脑子男子食之损精少子欲食者研细醋和之猪脑亦然不食佳白羊黑头食其脑作肠痈饮酒后不得食羊豕脑大害人心有孔者杀人一角者杀人羖羊青羝羊也肉以水中柳木及白杨木不得于铜器内煮食之丈夫损阳女子絶阴暴下不止髓及骨汁合食烦热难退动利六月勿食以益神气青羊肝和小豆食之目少明羊不酱同食久而生癞发痼疾牛盛热时卒死者不堪食作肠痈下痢者必剧丑月食之伤神气患牛脚蹄中拒筋食之作肉刺共马肉食之身痒共猪肉食之生寸白肉用桑柴火炙食生寸白牛肉患冷人不宜食五脏各补人五脏沙牛肉常食发宿病马肉自死者害人甚者杀人不可食下痢人食者加剧肉多着水浸洗方煮得烂去血尽始可煮炙肥者亦然毒不出患丁肿肉只可煮余食难消不可多食妊不可食五月食之伤神气食肉而心烦闷者饮清酒则解浊酒则剧不与陈仓米同食卒得恶十死九姜同食生气嗽患痢食心闷血有毒饮美酒解白马玄蹄脑令人癫白马青蹄肉不可食黑嵴斑臂肉不可食鞍下黑色彻肉里者伤人五脏马头骨作枕令人不睡食死马勿食仓米发百病马汗气及毛不可偶入食中害人汗不可近阴先有疮不得近马汗及肉汁马气併毛等必杀人马筋肉非十二月採者宜火干马心下痢人不可食马蹄夜目五月以后勿食之肉不可与鹿膳同食驴肉病死者不堪骡驴马爲其十二月胎骡又不产妊不可食驴肉动风脂肥尤甚食肉愼不可饮酒致疾杀人尿稍毒服不过二合醍醐酥酪有益无损羊牛马酪食竟即食大酢变血澹尿血牛乳不可与酸物食成坚积驴乳冷不堪酪一切牛马乳及酪共生鱼食成鱼瘕乳酪煎鱼主霍乱犬肉炙食成消渴白犬自死不出舌者害人瘦者是病不堪食妊食犬儿无声九月禁食以养神气肉与蒜同食损人血食肉而去血不益人血和海鲉食之得恶病狂犬若鼻赤起与燥者此欲狂其肉不堪食鹿肉獐肉爲一不属十二辰也五月勿食之伤神豹文者杀人鹿茸不可以鼻嗅有小虫入鼻爲虫颡药不及也鹿肉痿人阴不可近白鹿肉和蒲白作羹发恶疮狸肉骨可治劳獐肉八月至十一月食之胜羊肉余月动气麂肉多食动痼疾以其食蛇所以毒麋肉不与野鸡及鰕生菜梅李果实同食皆病人兔肉妊食子缺唇兔产从口出忌之宜丹石人八月十一月可食多食损阳絶血脉令人萎黄豆疮食之大毒斑烂损人二月勿食养神气共獭肉肝食成遁尸鹅肉同食血气不行白鸡肝同食面失血色一年成疸共姜橘食心痛霍乱虎肉正月忌食以益寿药箭死者毒渍骨血间犹能伤人不可食狸豹同川山甲多食动旧风疾豺肉酸不可食消人脂肉令人瘦损精神獭肉只治热若冷气虚胀食之甚也消阳不益男子宜少食五脏及肉性寒惟肝湿治传尸劳象肉食之体重熊肉有痼疾者不可食终身不愈十月禁食脂不可作灯烟气入目失明不可近阴不起麝肉共鹄肉食作瘕此物夏月食蛇带其香日久透关成异疾不得近鼻有白虫入脑患白颡猿猴小儿近之伤志猬肉可食骨不得食能瘦人使人缩小肉汁在密器气不泄者禽畜肝青者兽赤足者有歧尾者煮熟不敛水者煮而不熟者生而敛者野兽自死北首伏地者祭肉无故自动者禽兽自死无伤处者犬悬蹄沾漏肉中有星如米者羊脯三月以后有虫如马尾者米瓮中肉脯久藏者皆杀人脯暴不燥火烧不动入腹不消自死肝脏不可食肉虽鲜似有息气损气伤脏肉及肝落地不粘尘不可食诸心损心诸血损血一切脑一切脾不可食皆能害人一切肉惟烂煮停冷食之食毕嗽口数过齿不踽食肉过度还饮肉汁即消禽畜五脏三月三日勿食吉鱼类鲩鱼有疮者不可食鲤鱼多发风热修理当去嵴上两筋及黑血沙石溪中者毒多在脑勿食其头山上水中有鲤不可食五月五日勿食鲤天行病后不可食再发死腹有瘕不可食与麦酱同食咽生疮与紫苏同食发痈疽鲤鲊不可合小豆藿食食桂竟食鲤成瘕鱼及子不可合猪肝食鲫亦然䱰鱼有疮者不可食鳜鱼背有十二鬛骨每月一骨毒能杀人宜尽去之白鱼泥人心疮疖人不可食甚发脓炎疮不发鲙食之乆食发病鲫鱼春不食其头中有虫也合猴雉肉猪肝食之不宜子合猪肉食不宜和蒜少热和姜酱少冷与麦门冬食杀人与芥菜同食水肿青鱼及鲊服术者忌之合生葫葵蒜麦酱食不宜黄鱼发气发疮动风不可多食合荞麦食失音黄颡鱼不可合荆芥食吐血犯者以地浆解时鱼味美稍发疳痼鲂鱼患疳痢者禁之鲇鱼勿食多赤目赤须者杀人合鹿肉及无鳃者仝鲟鱼味美而发诸药毒鲊虽世人所重不益人丹石人不可食令少气发疮疥动风气小儿食之多成瘦及嗽大人久食卒心痛合干笋食瘫痪鯸鮧鱼有毒不可食石首鱼不堪鲜食章鱼冷而不泄狗鱼煖而不补河㹠又名胡夷鱼味珍经云无毒实有大毒修治不如法杀人眼赤者害人肝有大毒中之立死鲈鱼不甚发病然多食能发痃癖及疮肿不可与乳酪同食鳅鳝不可合白犬肉血食之鳝鱼时病起食之复过则霍乱四月食之害神气腹下黄爲黄鳝又有白鳝稍麤二者皆动风气妊食之胎生疾凡头中无顋背有点并杀人茅亭客话云鳝鳖不可杀大者有毒杀人京师一郎官喜食鳝一日过度吐利大作几殆信不可多也鱓鱼肝生恶疮勿以盐炙乌贼鱼乆食主无子乌鱼水厌焚修者忌之鳗鲡虽有毒而治劳鲎鱼多食发嗽并疮癣小者谓之鬼鲎害人鱼鲊若有头发在内误食杀人黄鲿鱼食后食荆芥杀人凡一切鱼毒鱼油灯烟盲人眼诸禽兽油亦然无鳞恶荆芥无鳃发癫全鳃发痈无肠胆食之三年丈夫阴萎女人絶孕头有白色如连珠至嵴上者杀人白目白背黑点赤鳞目合并不可食有角食之发心惊目赤者作鲙成瘕作鲊害人共菜食作蛔蛲虫下痢者食鱼加剧难治一切鱼尾不益人多有勾骨着人咽鱼子共猪肝食不化成恶病妊食干鱼令子多疾鱼汁不可合鸬鹚肉食鱼鲙瓜忌同食三月庚寅勿食鱼鳖居水底性甚冷毒有劳气及症瘕人不宜食肉主聚甲主散凡制鳖者剉其甲同煮熟则去甲食之庶几性稍平目陷者赤足者肉下有王字形者三足者爲能并能杀人腹下有蛇盘纹者是蛇须看之合鸡子兔肉芥子酱食之损人妊食之令子项短六甲日忌食龟鳖及鳞甲害人心神薄荷煮鳖曾杀人合苋菜食腹中生鳖蟹未被霜者甚有毒云食水茛人中之不即疗多死背上有星点者脚不全者独螯者独目者两目相向者足斑目赤者并杀人中其毒者速以冬瓜汁紫苏汤或大黄汁灌之妊娠食之令子横生至八月蟹肠有眞稻芒长寸许向冬输与海神未输芒未可食十二月勿食以养神气食蟹即食红柿及荆芥动风縁黄下有风虫去之不妨与灰酒同食吐血海边又有彭蜞拥出似彭螖而大似蟹而小不可食蛙骨热食之小便淋甚苦妊食之令子寿夭蛙之小者亦令多小便闭脐下酸疼有至死者冷水擂车前草饮之鰕发风动气及疮癣冷积之疾无须者煮而色白者不可食鲊内有者大毒以热饭盛密器中作鲊毒人至死虾鲙共猪肉食之尝恶心多唾损颜色螺大寒不可常食螺蚌菜共食之心痛三日一发蚌着甲之物十二月勿食之蚶子每食后以饭压之不尔令人口干蛤蜊服丹石人食之腹中结痛淡菜多食烦闷目暗微利即止蚬多食发嗽并冷气消肾蛏天行后不可食龟黑者常啖蛇不中食其甲不可入药十一月勿食龟鳖发水病虫类蜜七月勿食生蜜发霍乱蜜瓶不可造鲊鲊瓶不可盛蜜及蜜煎损气白花蛇用之去头尾换酒浸三日弃酒不用火炙仍令去皮骨此物毒甚不可不防乌蛇生商洛今蕲黄有之皆不三稜色黑如漆性善不啮物多在芦丛嗅花气尾长能穿百钱者佳市者伪以他蛇烟燻货之不可不察嵴高世谓剑嵴乌楷蛇头不可以刀断必回伤人名蛇箭蛤蚧其毒在眼其功在尾尾全爲佳水蛭干者冬月猪脂煎令黄乃堪用腹有子去之此物极难死火炙经年得水犹活石蛭头尖腹大不可药用误用令人目中生烟不已渐致枯损不可不辨蜈蚣黄足者甚多不堪用鸡杀过宿收拾不密此虫必集其中不再煮而食之爲害非轻蚕沙煮酒色清味美能疗疾蜘蛛灰色大腹遗尿着人作疮癣花蜘蛛丝最毒能系瘤断牛尾人有小遗不幸而着阴缠而后已切宜愼之曾有断其阴者蚯蚓暑月履湿毒能中人三元延夀参赞书卷之三三元延寿参赞书卷之四三元延寿参赞书卷之四深四九华澄心老人李鹏飞集神仙救世却老还童眞诀三元之道所谓地元人元百二十岁之寿得其术则得其寿矣如迷涂一唿万里可彻然天元六十者固已失之东隅能不收之桑榆者乎归而求之又将与天地终始岂止六十而已哉乔松彭祖当歛在下风或曰此道神仙所秘也少火方炎强勉而行眞可一蹴而造仁寿之域奈之何道不易知也纵知之亦未易行也人年八八卦数已极汞少铅虚欲眞元之复殆渴而穿井不亦晚乎煮石爲粥曾不足以喻其难吁是岂知道也哉剥不穷则复不返也阴不极则阳不生也知是理可以制是数矣回眞人内景诀曰天不崩地不裂惟人有生死何也曰人昼夜动作施泄散失元炁不满天寿至六阳俱尽即是全阴之人易死也若遇明师指诀信心苦求则虽百二十岁犹可还干譬如树老用嫩枝再接方始得活人老用眞气还补即返老还少勤修一年元气添得二两便应复卦道书曰人者物之灵也寿本四万三千二百余日元阳眞气本重三百八十四铢内应乎干干者六阳具而未知动作施泄也迨十五至二十五施泄不止气亏四十八铢存者其应乎姤加十岁焉又亏四十八铢存者其应乎遯加十岁焉又亏四十八铢存者其应乎否至此乃天地之中炁又不知所养加五岁焉其亏七十二铢存者其应乎观加五岁焉其亏九十六铢存者其应乎剥剥之爲卦惟上九一阳爻而已仙书曰有一爻阳炁者不死倘又不知所觉则元气尽矣其应乎坤坤者纯阴也惟安谷而生名曰苟寿当此苟寿之时而不爲延寿之思惑矣天下无难事也马自然怕老怕死有六十四岁将谓休之叹汲汲求道遇刘海蟾传以长生之诀返老还婴遂得寿于无穷彼何人哉希之则是时在一觉顷耳苟能觉之体大易之复日积月累元气充畅复而临临而泰泰而大壮大壮而夫眞精纯粹干阳不难复矣箕畴五福之一微斯人吾谁与归虽然此道天之寳也有能觉之天不负道必将默佑于冥冥中当遇至人如刘海蟾者以尽启其秘滋补有药导引有法还元有图俱列于左滋补有药孙眞人曰人年四十以后美药当不离于身神仙日世事不能断絶妙药不能频服因兹致患岁月之久肉消骨弱彭祖曰使人丁壮房室不劳损莫过麋角也麋角末生附子右末合和每服方寸七酒调日三服昔成都府有緑须美颜道士酣醉酒楼歌曰尾闾不禁沧海竭九转丹砂都谩说惟有斑龙脑上珠能补玉堂关下血乃奇方也今名斑龙脑珠丹鹿角霜鹿角胶兔丝子柏子仁熟地黄右末以胶酒三四升煮煳杵一二千下丸如梧子大食前盐汤或酒吞下五六十丸导引有法夜半后生气时或五更睡觉或无事闲坐腹空时宽衣解带先微微呵出腹中浊气一九止或五六止定心闭目叩齿三十六通以集身神然后以大拇指背拭目大小九过兼按鼻左右七过次以两手摩令极热闭口鼻气然后摩面不以遍数又摩耳根耳轮不拘遍数人起居之法次以舌拄上腭漱口中内外津液满口作三嚥下之如此三度九嚥黄庭经曰潄咽灵液体不干是也便兀然放身心同太虚身若委衣万虑俱遣久久行之气血调畅自然延寿也又两足心涌泉二穴能以一手举足一手摩擦之百二十数疏风去湿健脚力还元有图乗之爲姤爲遯爲否爲观爲剥剥极而爲坤坤纯阴也阴极则主杀矣苟知所复则硕果不食阴极而阳静极而动生意又勃然矣坤阴也阴极阳复阴人慾也阳天理也以理制慾于是阳长阴消患迷复耳苟不迷焉复而临临而泰泰而大壮大壮而夬夬决也决则纯干可复行天之健与天同寿矣道心泯而人心胜则自望至晦之月也人慾尽而天理还则自旦至望之月也三元延寿参赞书卷之四三元延寿参赞书卷之五三元延寿参赞书卷之五神仙警世黄帝问气之盛衰歧伯对曰人生十岁五脏始定血气通眞气在下好走二十岁血气始盛肌肉方长好趋三十岁五脏大定肌肉坚固血脉盛满好步四十岁脏腑十二筋脉皆大盛以平定腠理始疏荣华頽落发颇斑白平盛不揺好坐五十岁肝气始衰肝叶始薄胆汁始灭目始不明六十岁心气始衰善忧悲血气懈惰好卧七十岁脾气虚皮肤枯八十岁肺气衰魄离故言善悟九十岁肾气焦四脏经脉虚百岁五脏皆虚神气乃去形骸独居经曰人年四十阴气倍五十肝气衰六十筋不能动精气少须当自愼自戒少知调和摄养宁不爲养生之本七十以上宜取性自养不可劳心苦形冒寒暑若能顺四时运气之和自然康健延年苟求贪得尚如壮岁不知其可洞神眞经曰养生以不损爲延年之术不损以有补爲卫生之经居安虑危防未萌也不以小恶爲无害而不去不以小善爲无益而不爲虽少年致损气弱体枯及晚景得悟防患补益气血有余而神自足矣自然长生也阴德延寿论一念之觉固所以得三元之寿考一德之修又所以培三元之寿脉甚矣念之不可以不觉而德之不可以不脩也老子曰我命在我不在天紫阳具人曰大药修之有易难也须由我也由天若非积行施阴德动有群魔作障縁是可以自信矣道人郭太史精于谈天者也应天有书后之星翁推步必来取法曰五行四柱曰星辰运限如是而富贵寿考如是而贫贱疾苦如是而凶恶夭折若镜烛影若契合符世之人似不能逃其数者及其究也合于书者固多其不合者亦不少是何欤岂人生宇宙间或囿于数或不囿于数欤盖尝考之其推玄究微既条列于前至其后则曰阴功可延其寿吉人依旧无凶又曰随时应物行方便纵犯凶星亦不虞是必有见矣不然寿夭休论命修行本在人孙思邈何以有此言欤大极眞人徐来勒尝遇南斗寿星问寿夭吉凶之事星君曰天道福善祸淫神明赏善罚逆人能刻意爲善静与道合动与福会如此则我命在我不爲司杀所执不求寿而自寿不求生而自生苟或隳纲纪违天地肆愚悖侮神明背仁慈亏忠孝明则刑纲理之幽则鬼神诛之是不知所积冥冥中夺其算而夭其寿者矣阴德如于公治狱子爲丞相徐卿积善衮衮公侯在所不论昔比丘得六神通与一沙弥同处林野比丘知沙弥七日当死因曰父母思汝可暂归八日复来沙弥八日果来比丘怪之入三味察其事乃沙弥于归路中脱袈裟壅水令不得入蚁穴得延寿一纪孙叔敖儿时见两头蛇恐他人又见杀而埋之母曰吾闻有阴德者天报之福汝不死也后爲楚令尹窦禹钧夜梦祖父谓曰汝年过无子又寿不永当早修阴德禹钧自是修德罔倦后又梦其祖父与曰天以汝阴德故延寿三纪赐五子荣显后居洞天之位范仲淹爲之记由是观之三元寿考固得于一念之觉三元寿脉又在于一德之修也或曰阴德曷从而修之曰凡可修者不以富贵贫贱拘亦不在强勉其所无但于水火盗贼饥寒疾苦刑狱逼迫逆旅狼狈险阻艰难至于飞潜动植于力到处种种方便则阴德无限量而受报如之矣善乎西山之记曰遇至人得眞法虽云修养所至是亦阴德之报也此予所以于参赞书后复作论曰阴德延寿函三爲一图歌天地人三元每元六十年三六百八十此寿得于天天本全付与于人或自偏全之有其法奈何世罕传函三爲一图妙探太极先外圆而内方一坤与一干定体凝坤象妙用周干圜寿年在其间得之本自然一岁加一点渐比乔彭肩未悟参赞法所点恐莫全此书神仙诀识者作寿仙颜朱鬓长緑髓满骨且坚岂特点尽图天地相周旋三元延寿参赞君卷之五