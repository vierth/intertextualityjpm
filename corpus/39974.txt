上序臣愚才拙器疎力小图大故尝狭陋汉唐之治思欲致身唐虞之朝恭遇陛下继统御极天纵性成真尧舜之主也千载一时益思自奋第愧诚意素薄不识献纳之宜言出祸随动与罪会仰赖陛下仁圣曲赐保全尚与衣冠之列昨自讲筵出佐延平延平实文献之邦杨罗李朱四贤之遗风犹在水土相宜职务易称臣颇得以读书向学每见先儒议论有功于大典礼大政事者手自札録未及三月又蒙陛下特超常资付以山西学政俾列宪臣增还旧秩非臣捐糜所能报也比至山西巡行之暇偶出旧编粗加诠次分为上下谨用缮写上尘乙览伏惟圣人之学贵得其要帝王之务在知所先傥事博览汎观殆非神明化育所以无声无臭之妙也颇恨时日有限文籍少随不免挂一而漏万譬如涓埃何益海岳然裒多益寡之志终存而万折必东之性难改窃伏自念臣本农家僻居江海之上兼有藏书可资考索衣食所余足备笔札之费傥蒙乞赐骸骨少假嵗时臣当部分首尾兼总条贯勒成一家之言庸为万几之助罔知可否若蹈渊冰不胜恐悚待罪之至臣谨序典常上臣深释曰典常经久之意上简帙之首也是编皆古人之成轨乃今时之急务第厥所由葢将以寓施为缓急之序而区区一得之愚亦因以附见于此欧阳修唐纪赞畧自古受命之君非有徳不王自夏后氏以来始传以世而有贤有不肖故其为世数亦或短或长司马光应诏论畧汉世国家有大典礼大刑狱大征伐必下公卿大夫博士议郎议其议者固不能一必有参差不齐者矣于是天子称制决之曰丞相议是或曰廷尉当是而羣下帖然无有不服者矣又曰古之帝王闻人之言则能识其是非故谓之聪观人之行则能察其邪正故谓之明是非既辨邪正既分姦不能惑佞不能移故谓之刚取是而舍非诛邪而用正确然无所疑故谓之断诛一不肖而天下不肖者皆惧故谓之威赏一有功而天下有功者皆喜故谓之福富弼邪正辨畧夫天子无官爵无职事但能辨别君子小人而进退之乃天子之职也自古称明王明君明后者无他惟能辨别君子小人而用舍之方为明矣至于烦思虑亲细故则非所以用明之要也欧阳修礼乐志畧由三代而上治出于一而礼乐达于天下由三代而下治出于二而礼乐为虚名古者宫室车舆以为居衣裳冕弁以为服尊爵爼豆以为器金石丝竹以为乐以适郊庙以临朝廷以事神而治民其嵗时聚会以为朝觐聘问懽欣交接以为射乡食飨合衆兴事以为师田学校下至里闾田亩吉凶哀乐凡民之事莫不一出于礼由之以敎其民为孝慈友悌忠信仁义者常不出于居处动作衣服饮食之间葢其朝夕从事者无非乎此也此所谓治出于一而礼乐达于天下使天下安习而行之不知所以迁善逺罪而成俗也及三代已亡遭秦变古后之有天下者自天子百官名号位序国家制度宫车服器一切用秦其间虽有欲治之主思所改作不能超然逺复三代之上而牵其时俗稍即以损益大抵安于苟简而已其朝夕从事则以簿书狱讼兵食为急曰此为政也所以治民至于三代礼乐具名物而藏于有司时出而用之郊庙朝廷曰此为礼也所以敎民此所谓治出于二而礼乐为虚名刘颜辅弼名对序畧昔者三王咸设四辅一曰师二曰保三曰疑四曰丞俾居左右前后各主训护论思又建三公以总百揆书曰梦帝赉予良弼又曰弼予一人是四辅三公九卿通谓之辅弼故西汉汲黯曰天子置公卿辅弼之臣宁令从谀承意陷主于不义乎则三公九卿通谓之辅弼明矣皆所以勗仁劝道补政益徳申朝廷之大义固社稷之长策致君上于无过措国家于不倾出入询谋言动献替者也是以持平守正审情切事中于时病合于物心一言之发足以广其聪明一语之行足以垂其法度此乃辅弼之臣应对之名者也徐积书郑綮传畧天下之所恃而为安危者谁乎曰宰相焉耳故自朝廷百执事至于州县之吏不幸而一非其人不过败其一局之事耳至于宰相者其人一非则天下殆矣虽亡宗赤族何益祸败葢天子之于天下也得其术则其道甚易宰相佐天子治天下以一身而当天下之责虽得其术其道甚难蔡襄送黄子思寺丞知咸阳序畧天子之尊下视民人逺絶不比然出政化行徳泽使之速致而均被者葢其所闗行有以始而终之者也恶乎始宰相以始之恶乎终县令以终之辅相天子施政化徳泽自朝廷下四方而至扵县令者承其上之所施然后周致于其民也近天子莫如相相必得贤故能辅其政化徳泽之施也近民莫如令令无良焉虽政敎之美徳泽之厚而民莫由致之也相近天子而令近于民其势固殊然其相与贯通以为本末是必动而相济者也民知所赖而相休养以业其生惟令而已令之于民察其土风井闾而别其善恶强弱富贫勤惰寃讐疾苦以条辨而均治之使咸得其平焉令之责岂轻也哉欧阳修请补馆职疏畧臣窃以治天下者用人非止一端故取士不以一路若夫知钱谷晓刑狱熟民事精吏干勤劳夙夜以办集为功者谓之才能之士明于仁义礼乐通于古今治乱其文章论议与之谋虑天下之事可以决疑定策论道经邦者谓之儒学之臣善用人者必使有才者竭其力有识者竭其谋故以才能之士布列中外分治百职使各办其事以儒学之臣置之左右与之日夕谋议求其要而行之而又于儒学之中择其尤者置之廊庙而付以大政使总治羣材衆职进退而赏罚之此用人大畧也刘摰分析助役论畧祖宗累朝之旧臣则镌刻鄙弃去者殆尽国家百年之成法则刬除废弃存者无几岂不怪天下所谓贤士大夫比嵗相引而去者凡几人矣亦当察此乎去旧臣则势位无所轧已而权可保也去异已者则凡要路皆可以用门下之人也去旧法则曰今所以制驭天下者是己之所为而必将久任以听其伸缩也臣深谨案摰此论葢当王安石变法之日然安石犹知畏名义创宫观以处异议而朝廷之体不失卒使宋社丘墟金人搆祸其源已兆于此摰之论可监已臣又案章内空白二字乃前朝臣子尊称君上之文义当避阙余倣此刘摰论人才疏畧臣窃以为治之道唯知人为难葢善恶者君子小人之分其实义利而已然君子为善非有心于善而惟义所在小人为恶颇能依真以售其伪而欲与善者淆故善与恶虽为君子小人之辨而常至于不明世之人徒见其须臾而不能覆其久也故君子常难进而小人常可以得志此不可不察也是故今天下有二人之论有安常习故乐于无事之论有变古更法喜于敢为之论二论各立一彼一此时以此为进退则人以此为去就臣尝求二者之意葢皆有所为而为非也乐无事者以为守祖宗成法独可以因人所利据旧而补其偏以驯致于治此其所得也至昧者则茍简怠惰便私胶习而不知变通之权此其所失也喜有为者以谓法烂道穷不大变化则不足以通物而成务此其所是也至凿者则作聪明弃理任智轻肆独用强民以从事此其所非也彼以此为乱常此以彼为流俗畏义者以竝进为可耻嗜利者以守道为无能二势如此士无归趋臣谓此风不可浸长唐制畧给事中得以封駮诏书封谓封还诏书而不行駮谓駮正诏书之所失孙觉论章疏畧凡人臣当谨宻者以君子小人消长之势未分言有漏泄或能致祸如其不宻则害于其身若遭值明主危言正论无所忌惮亦何谨宻之有乎惟有姦邪小人以枉为直惧为公论之所不容则唯恐其言之不宻若得此辈在位何所利乎臣深谨按易曰君不宻则失臣臣不宻则失身几事不宻则害成此宻説之所由始也窃详宻之为义葢具数端有缜宻有秘宻有隠宻有深宻有慎宻有微宻有机宻有茂宻若夫君臣事几之间大抵缜宻之意居多而非必専主于秘宻也语云有天徳便可行王道其要只在慎独慎独云者正宻之谓也何者有缜宻则秘宻该焉有秘宻而无缜宻此祸乱之所乗以起者也昔赵清献公昼之所为夜必焚香以告天不敢告者不敢为也乃所谓宻也究而言之其所谓宻者乃不敢为也非不敢告也宋祁庆厯兵録序畧世之言兵者縁井田作乗车即乡为军因田为蒐周法则然外制郡国内彊京师兵非虎符不得发汉法则然开府籍军混兵于农使士皆土着有格死无叛上唐制则然然晩周力分诸侯其弊弱者常分暴者常并故列国相轧而亡汉衰权假彊臣其弊势侔则疑力寡则随故僣邦鼎峙而立唐季乱生置帅其弊弱故羣不逞糜溃而争宋兴刬五代余乱一天下之权僣藩纳地梗帅婴法经武制衆罔不精明凡军有四一曰禁兵殿前马步三司隷焉卒之鋭而慓者充之或挽彊或塌张或戈船突骑或投石击刺故处则衞镇出则更戍二曰厢兵诸州隷焉卒之力而悍者募之天下已定不甚恃兵唯边蛮夷者时时与禁兵参屯故専于服劳间亦戍更三曰役兵羣有司隷焉人之游而惰者入之若牧置若漕輓若管库若工技业一事专故处而无更凡军有额居有营有常廪有横赐四曰民兵农之健而材者籍之视乡县大小而为之数有部曲无营壁阙者辄补嵗一閲焉非军兴不得擅行臣深谨案祁论厯代制兵甚有要约又断之曰始未尝不善而后稍陵迟亦深着鉴戒宋之后州郡兵弱竟成金人之祸又令人慨然于藩镇之不设也潘兴嗣通论畧昔者井法大坏而天下之民病矣然而智者一出则藏兵于民藏食于兵以全制胜坐而收功则谓之屯田者是也汉尝以数万之衆临氐羌氐羌固小矣而议者谓费而胜之不若以全制也于是以万人留田果无一矢一镞之费而虏平矣曹操出于扰攘之际忧不先于天下而忧食不出于兵也于是大兴屯田以示天下之形势势莫微于羌事莫急于操时顾必先此者葢不茍一切之便而以深久之利为虑也昔者兵赋之法大壊而天下之武备虚矣然而智者一出则兵有府府有帅帅有统唐尝以六十万之衆田于近辅之郊当四方有事时长戈利戟奋然而直往及其无事则偃兵以就农故天下之言武备者必先府兵今以数十万之衆宿于燕秦晋魏之地半天下之赋长毂巨轴逆险泝波而上不足以给奉养重商贾之利出内帑之金不足以佐费用无事之时顾且如此一旦有事则重以四方之兵倍数而益之岂惟费广而坐饲之骄不足以临敌也臣深闻之先师章文懿公懋懋至金陵时犹及见国初人道遇白须眉辄下马问遗事有告之曰太祖最留意屯田尝曰吾京师养兵百万要令不废百姓一粒米每以逺田三亩易城外民田一亩为屯田不足则移数衞于江北今江浦六合诸屯是已其法每一军拨田三十六亩嵗收一十八石为子粒除与月粮嵗十二石闰加一石余六石上仓其分畨宿衞上直并打差应役一应军人于数内支给口粮又余以充仓厫之费行之数年仓厫苫葢完备而储偫丰足自后屯田悉为势豪所侵其法渐废而江北诸屯荒芜者亦多今制民出力以养军军出力以衞民二分而后两弊沿边诸镇则嵗运府藏以给之骄兵债帅天下之民有不胜其困矣今日之屯田恐不可不讲也朱仲晦应诏封事畧今将帅之选率皆膏粱騃子厮役凡流徒以趋走应对为能苞苴结託为事物望素轻既不为军士所服而其所以得此差遣所费已是不赀以故到军之日惟务裒敛刻剥经营贾贩百种搜罗以偿债负债负既足则又别生希望愈肆诛求葢上所以奉权贵而求陞擢下所以饰子女而快巳私皆于此乎取之至于招收简閲训习抚摩凡军中之急务往往皆不暇及军士既已困于刻剥苦于役使而其有能者又不见优异无能者或反见亲宠怨怒郁积无所伸诉平时既皆悍然有不服之心一旦缓急何由可恃张齐贤谏北征畧自古疆场之难非尽由戎狄亦多边吏扰而致之若縁边诸寨抚御得人但使峻垒深沟畜力养鋭以逸自处宁我致人此李牧所以称良将于赵用此术也所谓择卒未如择将任力不及任人且戎狄之心固亦择利避害安肯投诸死地而为冦哉臣深始至山西巡行忻代之间因得以访问三闗事宜若诸边守此上策也但所谓边吏扰致之今则不然今日之弊乃在报功耳当大举入冦之时边将尽皆束手无策败衂则朝廷任其害冦既出境乃要利剷截幸得疲罢之余者数级则以奏捷要赏也苏辙上神宗书畧古者天子七庙三昭三穆与太祖而七以人子之爱其亲推而上之至于其祖由祖而上至于百世宜无所不爱无所不爱则宜无所不庙苟推其无穷之心则百世之外无非庙而后为称也圣人知其不可故为之制七世之外非有功徳则迭毁春秋之祭不与莫贵于天子莫尊于天子之祖而庙不加于七何者恩之所不能及也何独至于宗室而不然臣闻三代之间公族有以亲未絶而列于庶人者两汉之法帝之子为王王之庶子犹有为侯者自侯以降则庶子无复爵土葢有去而为民者有自为民而复仕于朝者至唐亦然故臣以为凡今宗室宜以亲疏贵贱为差以次出之使得从仕比于异姓择其可用而试之以渐凡其秩禄之数迁叙之等黜陟之制任子之令与异姓均临之以按察持之以寮吏威之以刑禁以时察之使其不才者不至于害民其贤者有以自効而其不任为吏者则出之于近郡官为庐舍而廪给之使得占田治生与士庶比今聚而养之厚之以不訾之禄尊之以莫贵之爵使其贤者老死郁郁而无所施不贤者居诸隘陋戚戚而无以为乐甚非计之得也昔唐武徳之初封从昆弟子自胜衣以上皆爵郡王太宗即位疑其不便以问大臣封徳彞曰爵命崇则力役多以天下为私奉非至公之法也于是疏属王者悉降为公夫自王以为公非人情之所乐也而犹且行之今使之爵禄如故而获治民虽有内外之异宜无所怨者然臣观朝廷之议未尝敢有及此何也以宗室之亲而布之于四方惧其启姦人之心而生意外之变也臣切以为不然古之帝王好疑而多防虽父子兄弟不得尺寸之柄幽囚禁锢齿于匹夫者莫如秦魏然秦魏皆数世而亡其所以亡者刘氏项氏与司马氏而非其宗室也故为国者苟失其道虽胡越之人皆得谋之苟无其衅虽宗室谁敢觊者惟荡然与之无疑使得以次居外如汉唐之故此亦去冗费之一端也臣深谨案王安石当熙丰之间亦尝裁减宋宗室一时宗学诸生拥马为之大閧安石立马从容谕之曰譬如祖宗亲尽而祧何况贤辈宗室并服其言而退斯亦天下之公议也固当不以人废马端临封建叙畧列侯不世袭始于唐亲王不世袭始于宋又曰古之帝王未尝以天下为己私古之诸侯亦未尝视封内为己物上下之际均一至公非如后世分疆书土争城争地必若是其截然也秦灭六国再传而灭西汉之初剿灭异代所封而以畀其功臣继而剿灭异姓诸侯而以畀其同宗又继而剿灭疏属刘氏王而以畀其子孙葢检制益宻而猜防益深矣周虽大封未闻成康而后复畏文武之族偪而必欲夷灭之以建置巳之子孙也汉魏而下每一易主则前帝之子孙歼焉而运祚卒以不永贾让治河奏畧治河有上中下策古者立国居民疆理土地必遗川泽之分度水势所不及大川无防小水得入陂障卑下以为污泽使秋水多得有所休息左右游波寛缓而不迫葢隄防之作近起战国壅防百川各以自利齐与赵魏以河为境赵魏濒山齐地卑下作隄去河二十五里河水东抵齐隄则西泛赵魏赵魏亦为隄去河二十五里虽非其正水尚有所游盪时至而去今隄防陿者去水数百步逺者数里迫阨如此不得安息今行上策徙民当水冲者泛滥自定今濒河十郡治隄嵗费且万万及其大决所残无数如出数年治河之费以业所徙之民遵古圣之法定山川之位使神人各处其所而不相奸且以大汉方制万里岂其与水争咫尺之地哉此功一立千载无患故谓之上策若乃多穿漕渠于冀州地使民得以溉田分杀水怒虽非圣人法亦救败术也通渠有三利不通有三害民常罢于救水半失作业水行地上凑润上彻民则病湿气木皆立枯卤不生谷决溢有败为鱼鼈食此三害也若有渠溉则盐卤下隰填淤加肥故种禾麦更为秔稻髙田五倍下田十倍转漕舟船之便此三利也今濒河隄吏卒一郡数千人伐买薪石之费嵗数千万足以通渠成水门又民利其溉灌相率治渠虽劳不罢民田适治河隄亦成此诚富国安民兴利除害支数百嵗故谓之中策若乃缮完故隄增卑培薄劳费无已数逢其害此最下策也臣深谨案河事要领无过于此奏故采其尤得要领者着于篇但古今所不同者让论自东北入海故为顺今日则障之南行入海故为逆以本朝定鼎燕都护运道故也臣家江河下流葢尝睹其入海之处江流视河尤盛然江害少而河患多何也大抵水分则力微併则势悍力微则为利势悍则滋害又河流或断而江流常行断则易淤而浅行则顺利而深其所达滞固然也况江源出崃则洞庭彭蠡为之潴科坎既明流止有制是故江患尝少河出洛阳行梁宋间土既疏而无所游泊併夷夏数十百之水而纵其所如安保其不为害也哉今日治河次第固自有所以让之论为不疎矣马端临户口序畧古之人方其为士则道问学及其为农则力稼穑及其为兵则善战阵投之所向无不如意是以千里之邦万家之聚皆足以世守其国而扞城其民民衆则其国彊民寡则其国弱光岳既分风气日漓民生其间才益乏而知益劣士拘于文墨而授之介胄则慙农安于犁锄而问之刀笔则废以至九流百工释老之徒食土之毛者日繁于是民之多寡不足为国家之盛衰髙钖劝农论畧劝农者古典也在于知其病而去之夫农之病者由制度隳也制度隳则下得以僣上是故宫室无常规服玩无常色器用无常宜饮食无常味四者偕作于是竒伎淫巧出焉浮薄浇诡骋焉业専于是货易于是者利甚厚于农矣凡民之情所急者利于今之农其利甚寡农家之利田与桑也田桑之所出者谷帛夫以垦之妇以蚕之力竭气衰方见谷帛谷帛之价轻重不常农家出则其价轻入则其价重轻重之弊起于时也时底于稔故有轻而出时遇于凶故有重而入稔既轻出凶又重入敢言利乎且务竒伎淫巧浮薄浇诡皆坐而获利焉谁肯勤于农哉若欲勤农先思举制制度举则下无以僣上上之宫室下不得宅焉上之服色下不得衣焉上之品用下不得举焉上之饮食下不得荐焉则竒伎淫巧浮薄浇诡者尽息矣农不劝而自劝也臣深谨案钖所论着颇尽伤农害农之故然于国家劝农之法制疎矣采其要者如此苏轼徐州上书畧徐州为南北之襟要而京东诸郡彭城所寄也昔项羽入闗既烧咸阳而东归则都彭城夫以羽之雄畧舍咸阳而取彭城则彭城之险固形便足以得志于诸侯者可知矣臣观其地三面被山独其西平川数百里西走梁宋使楚人开闗而延敌材官驺发突骑云纵真若屋上建瓴水也地宜菽麦一熟而饱数嵗其城三面阻水楼堞之下以汴泗为池独其南可通车马而戏马台在焉其髙十仞广袤百步若用武之世屯千人其上聚櫑木砲石凡战守之具以与城相表里而积三年粮于城中虽用十万人不易取也其民皆长大胆力絶人喜为剽掠小不适意则有飞扬跋扈之心非止为盗而已汉髙祖沛人也项羽宿迁人也刘裕彭城人也朱全忠砀山人也皆在今徐州数百里间耳其人以此自负凶桀之气积以成俗魏太武以三十万衆攻彭城不能下而王智兴以卒伍庸材恣雎于徐朝廷亦不能下岂非其地形便利人卒勇悍故耶臣深谨案宋都汴故彭城为左臂子瞻徐州形势为宋论也亦甚明切我朝都燕则徐州形势所系尤大葢以百物所输多从南上今日之喉襟也惜乎子瞻自守之策居多犹未尽彭城之利害也俨山外集卷二十八同异録下下臣深释曰道无精粗法有伦要故析为下篇并皆竒文奥义可以考见古今之物情习俗葢有神明之道焉各仍旧篇故曰论述杨时求仁斋记畧吾邑距中州数千里之逺舟车不通缙绅先生与一时懐徳秉义之士足以表世范俗者皆无自而至士之欲为君子者何所取资耶故后生晩学无所窥观游谈戏谑不闻箴规切磨之益同则嬉狎异则相訾至悖义踰礼而不悔虽英材异禀间时有之亦不过诵六艺之文百家之编为章句之儒钓声利而已一日衒鬻而不售则反视平昔所有皆陈腐剽剥无所用之往往转而易业者十尝六七此与廛夫贩父积百货坐市区逐什一之利流徙无常者何异耶予尝悼之又窃自悲其力之不足欲逃此而未能思得吾党之士柔不溺于随刚不愤于慾者相进于道庶几少激頽俗今吾子乃能经营于此以教学为事是真有志者哉臣深谨案杨时字中立宋徽宗时人世称龟山先生今之延平府将乐县人也程门髙第弟子赠将乐伯宋史有传我朝从祀夫子庙庭臣至延平访其遗文读之首録此文以寓世道之感朱熹余龙山文集序畧熹少时犹颇及见前辈而闻其余论覩其立心处已则以刚介质直为贤当官立事则以彊毅果断为得至其为文则又务为明白磊落指切事情而无含煳脔卷睢盱侧媚之态使读之者不过一再即晓然知其为论某事出某策而彼此无疑也近年以来风俗一变上自朝廷缙绅下及闾巷韦布相与传习一种议论制行立言专以醖借袭藏圆熟软美为尚使与之居者穷年而莫测其中之懐听其言终日而莫知其意之所乡回视四五十年之前风声气俗葢不啻寒暑朝夜之相反是孰使之然哉观于龙山余公之文者亦可以慨然而有感矣臣深闻之唐臣刘禹钖曰文章与时髙下岂不信哉今世论文章之弊者必曰晩宋晩宋云葢言文既弊而宋亦晩矣呜唿可不惧哉可不惧哉观于文公所称四五十年前正当龟山之时又观龟山前所云者习俗已自变矣宋之盛时可想见也臣于时事颇有所感故知文体所系大矣唐庚辨同论畧道至于圣人极矣岂容复有异乎然禹之措置如此汤之措置如此文武周公之措置则又如此使数圣人比肩而事主交臂而共政则论事之际吾意必有同异者矣宁能尽合乎是犹有辞焉曰时不同也若诸子之论性岂复系于时哉而孟子之説如此荀子扬子之説则又如此使数人者比肩而事主交臂而共政则论事之际吾意其必有同异者矣宁能尽合乎是亦有解焉曰师友有不同也若子夏子游曾子子张之徒则又将安所诿哉皆出于周末不可谓之异时皆受道于洙泗之间不得谓之异师讲业请益周旋出处奔走忧患葢无适而不同者凡数十年不得谓之异友而论交论学如黑白之相反方圆大小之不相及也此复何哉説者以为孔子殁学者无所统一使夫子在学者宜不至此然吾闻孔子行年六十而六十化始之所谓是卒而非之曰言岂一端而已夫各有所当也此一人耳而有所谓昔日之言有所谓今日之言者而况于衆口乎是以先王知羣言之不可一也因使人人得极其説而不以同异为诛赏公卿大夫之出于斯时者亦人人各荐其所闻而不以同异为喜愠何者闺门之内父子兄弟相与言而有可有不可筮人布蓍卜人引龟而叅之一从一不从故曰物之不齐物之情也宁可罪哉今为申商之学则不然以谓同心同徳者周人所以兴离心离徳者商人所以亡刑赏生杀足以整齐天下而不塞异议之口则非所以一道徳而同风俗噫古之所谓同心同徳者果谓此耶吾不忍闻是説矣周公之时朝廷之士不为少矣而东征之议书称十夫子翼则同者寡而有不同者衆矣岂皆小人耶岂皆诛之耶夫以周公之权而十人者助之其势足以诛锄羣臣之异巳者为有余矣鼻息所向天下其孰敢违然近于人情通于物理忠于王室而推至公于天下者终不肯为此何则驾驭羣臣正恐其雷同耳奴婢同则家道危臣下同则人主孤人主孤而天下之覆可胜讳哉古人所以贵和而贱同者虑此臣深谨案唐庚字子西盛宋时人而文亦雄健条畅臣每爱之殆不下苏氏兄弟也刘更生灾异封事畧臣闻舜命九官济济相让和之至也衆贤和于朝则万物和于野故箫韶九成而凤凰来仪百兽率舞四海之内靡不和宁文武周公崇推让之风诸侯和于下天应报于上幽厉之际朝廷不和自此之后天下大乱春秋之世灾异并起祸乱辄应弑君亡国不可胜数由此观之和气致祥乖气致异天地之常经古今之通谊也今开三代之业招文学之士优游寛容使得并进今贤不肖浑淆白黑不分邪正杂揉忠谗并进转相是非毁誉混乱所以荧惑耳目感移心意不可胜载分曹为党往往羣朋将同心以陷正臣正臣进者治之表也正臣陷者乱之机也乗治乱之机未知孰任而灾异数见此臣所以寒心者也夫乗权借势之人子弟丛集于朝羽翼阴附者衆辐辏于前毁誉将必用以终乖离之咎是以日月无光雪霜夏陨海水沸出陵谷易处列星失行皆怨气之所致也原其所以然者由上多疑心既已用贤人而行善政如或譛之则贤人退而善政还夫执狐疑之心者来谗贼之口持不断之意者开羣枉之门谗邪进则衆贤退羣枉盛则正士消故易有否泰否者闭而乱也泰者通而治也诗云雨雪麃麃见晛曰消与易同义昔者鲧共工驩兠与舜禹杂处尧朝周公与管蔡并居周位当是时迭进相毁流言相谤岂可胜道哉帝尧成王能贤舜禹周公而消共工管蔡故以大治荣华至今孔子与季孟偕仕于鲁李斯与叔孙俱宦于秦鲁君始皇贤季孟李斯而消孔子叔孙故以大乱污辱至今故治乱荣辱之端在所信任信任既贤在于坚固而不移诗云我心匪石不可转也言守善笃也易曰涣汗其大号言号令如汗汗出而不返者也今出善令未能踰时而反是反汗也用贤未能三旬而退是转石也论语曰见不善如探汤今二府奏佞讇不当在位歴年而不去故出令则如反汗用贤则如转石去佞则如拔山如此望阴阳之调不亦难乎昔孔子与颜渊子贡更相称誉不为朋党禹稷与臯陶传相汲引不为比周何则忠于为国无邪心也故贤人在上位则引其类易曰飞龙在天大人聚也在下位则思与其类俱进易曰拔茅茹以其彚征吉在上则引其类在下则推其类故汤用伊尹不仁者逺而衆贤至类相致也今佞邪与贤臣并交戟之内合党共谋违善依恶歙歙訿訿数设危险之言欲以倾移主上此天地之所以先戒灾异之所以重至者也自古明圣未有无诛而治者也故舜有四放之罚而孔子有两观之诛然后圣化可得而行今以明知诚深思天地之心迹察两观之诛览否泰之卦观雨雪之诗厯周唐之所进以为法原秦鲁之所消以为戒考祥应之福省灾异之祸以揆当世之变放逺邪佞之党壊散险诐之聚杜闭羣枉之门广开衆正之路决断狐疑分别犹豫使是非炳然可知则百异消灭而衆祥并至太平之基万世之利也臣深始至延平偶得汉书旧本一册读之因节此文并正家疏畧之自此已后则随所得入録矣匡衡论治性正家疏畧臣闻治乱安危之机在乎审所用心葢受命之王务在创业垂统传之无穷继体之君心存于承宣先王之徳而褒大其功昔者成王之嗣位思述文武之道以养其心休烈盛美皆归之二后而不敢专其名是以上天歆享鬼神祐焉其诗曰念我皇祖陟降庭止言成王常思祖考之业而鬼神祐助其治也圣徳天覆子爱海内然阴阳未和姦邪未禁者殆论议者未丕扬先帝之盛功争言制度不可用也务变更之所更或不可行而复复之是以羣下更相是非吏民无所信臣窃恨国家释乐成之业而虗为此纷纷也愿详览统业之事留神于遵制扬功以定羣下之心大雅曰无忝尔祖聿修厥徳孔子着之孝经首章葢至徳之本也传曰审好恶理情性而王道毕矣能尽其性然后能尽人物之性可以赞天地之化治性之道必审巳之所有余而彊其所不足葢聪明疏通者戒于太察寡闻少见者戒于壅蔽勇勐刚彊者戒于太暴仁爱温良者戒于无断湛静安舒者戒于后时广心浩大者戒于遗忘必审巳之所当戒而齐之以义然后中和之化应而巧伪之徒不敢比周而望进唯戒所以崇圣徳韩愈栁宗元墓志铭畧呜唿士穷乃见节义今夫平居里巷相慕悦酒食游戏相征逐诩诩彊笑语以相取下握手出肺肝相示指天日涕泣誓生死不相背负真若可信一旦临小利害仅如毛髪比反眼若不相识落陷穽不一引手救反挤之又下石焉者皆是也此宜禽兽夷狄所不忍为而其人自视以为得计闻子厚之风亦可以少愧矣富弼辞枢宻副使奏畧臣执性至愚惟道为务不是饰让亦非好名美禄髙官人之所欲但看事理有可受与不可受尔茍无后悔受之无疑祸若相随以死不受今北方虽暂通和向去事未可知臣若受赏恐他日复有变动朝廷责使人冒赏之罪臣断不敢避斧钺之诛设或朝廷谓使人只是干一时之事后来不可加责且恕重诛其如天下公论亦不肯放臣矣畏惧公论甚于斧钺臣所以累次不敢受赏功之命者实欲逃他日斧钺之责公论之逼也苏轼上神宗书畧臣之所欲言者三愿结人心厚风俗存纪纲而已人主之所恃者人心失人心则亡此必然之理是以君子未论行事之是非先观衆心之向背谢安之用诸桓未必是而衆之所乐则国以安庾亮之召苏峻未必非而势有不可则反为危辱自古及今未有和易同衆而不安刚果自用而不危者也国家之所以存亡者在道徳之浅深而不在乎彊与弱厯数之所以长短者在风俗之厚薄而不在乎富与贫道徳诚深风俗诚厚虽贫且弱不害于长而存道徳诚浅风俗诚薄虽彊且富不救于短而亡人君知此则知所轻重矣夫国之短长如人之夀夭人之夀夭在元气国之长短在风俗世有尫羸而夀考亦有盛壮而亡若元气犹存则尫羸而无害及其已耗则盛壮而愈危故臣愿爱惜风俗如护元气古之人非不知深刻之法可以齐衆勇悍之夫可以集事忠厚近于迂阔老成初若迟钝终不肯以彼而易此者顾其所得小而所丧大也自古用人必须厯试虽有卓异之器必有己试之效一则使其更变而知难事不轻作一则待其功髙而望重人自无辞大抵名器爵禄人所奔趋积劳而后迁则人各安分今若多开骤进之门使有意外之得公卿侍从跬步可图其得者既不肯以侥倖自名则不得者必皆以沈沦为恨使天下常调举生妄心耻不若人何所不至欲望风俗之厚岂可得哉自建隆以来未尝罪一言者纵有薄责旋即超升许以风闻而无官长风采所系不问尊卑言及乗舆则天子改容事闗廊庙则宰相待罪圣人深意流俗岂知葢台谏未必皆贤所言未必皆是然须养其鋭气而借之重权者岂徒然哉将以折姦臣之萌也夫姦臣之始以台谏折之而有余及其既成以干戈取之而不足臣自幼小所记及闻长老之谈皆谓台谏所言常随天下公议公议所与台谏亦与之公议所击台谏亦击之及至英庙之初始建称亲之议本非人主大过亦无典礼明文徒以衆心未安公议不允当时台谏以死争之今者物论沸腾人怨交至公议所在亦可知矣相顾不发中外失望夫弹劾积威之后虽庸人亦可以奋扬风采消委之余虽豪杰有所不能振起臣恐自兹以往习惯成风尽为执政私人以致人主孤立纪纲一废何事不生孔子曰鄙夫可与事君也与哉其未得之也患得之既得之患失之茍患失之无所不至矣臣始读此书疑其太过以为鄙夫之患失不过备位而苟容及观李斯忧蒙恬之夺其权则立二世以亡秦卢杞忧懐光之数其恶则误徳宗以再乱其心本生于患失其祸乃至于丧邦孔子之言良不为过是以知为国者平居必当有忘躯犯颜之士则临难庶几有徇义守死之臣陈瓘论蔡京疏畧自古为人臣者官无髙下干犯人主未必得祸一触权臣则破碎必矣或以为离间君臣或以为卖直归怨或託以他事阴中伤之或于已黜之后责其怨望此古之人所不免也苏辙快哉亭记畧士生于世使其中不自得将何往而非病使其中坦然不以物伤性将何适而非快刘挚分析助役论畧近嵗台谏官叠以言事罢免岂其言皆无补于事与岂皆愿为讦激险直之语以自为名而洁去与尝以谓欲言政府之事者其譬如治湍暴之水可以循理而渐导之不可以隄防激鬭而发其怒不惟难攻亦为患滋大故臣自就职以来切慕君子之中道欲其言直而不违于理辞顺而不屈其志庶几愚忠少悟天听而亦不敢悻然如浅丈夫以一言一事轻决去就致圣朝数数逐去言事者而无所裨补思以上全国体而下亦庶几能久其职业而成功名两月之间才十余疏其言及助役法者止三疏耳当天下多事之时而臣言简缓又不足以感悟则其负已多矣不意大臣之怒臣至如此张舜民史説畧韩退之潮阳之行齿髪衰矣不若少时之志壮也故以封禅之説迎宪宗又曰自今请改事观此言伤哉丈夫之操始非不坚誓于金石凌于雪霜既而憷于死生顾于妻孥罕不回心低首求免一时之难者退之是也退之非求富贵者也畏死尔故善为国者如农圃然初则养育其材勿使之夭折终则将就其美勿使之摧折君臣相成同底于道顾必使之至于尽欢竭忠之地亦何有哉唯乐天则不然知其不可为而一切舍之危行而放其言懐卷而同其尘可谓晦而明柔而立者也故终其身而不辱崔鶠杨嗣复论畧气类所合物莫能间君臣相与必有所谓合者君子不之察欲彊以口舌折姦人之锋势必不振此小人所以常胜君子所以常不胜一也人情逆之则怒顺之则喜毁之则怒誉之则喜小人性便谀佞志在诡随而君子任道直前有犯无隐此小人所以常胜君子所以常不胜二也君子正直是与不妄説人而小人窃爵禄以植朋党竭智力以市内援此小人所以常胜君子所以常不胜三也君子难进而易退小人易进而难退易进则常在上以制人难进则常在下而为人所制此小人所以常胜君子所以常不胜四也君子柔亦不茹刚亦不吐不虐幼贱不畏髙明而小人之于人失势则鼠伏以事之得势则虎步以陵之此小人所以常胜君子所以常不胜五也君子穷则以命自安而不尤人达则以恕存心而不害物小人在下则不安而懐毒以伺上居上则快意而肆虐以害人此小人所以常胜而君子所以常不胜六也君子一有不安于其心则畏君畏亲畏天畏人而小人欲济其姦则欺君欺亲欺天欺人无不可者此小人所以常胜君子所以常不胜七也君子励廉节崇名誉小人苟获其欲则天下贱之而不羞万世非之而不辱此小人所以常胜君子所以常不胜八也君子所言欲讷于行欲敏有过则改见义则服而小人矜利口以服人喜姦言而文过此小人所以常胜君子所以常不胜九也天下善人少不善人多故君子为国求人难于选拔而凶邪一啸则千百为羣此小人所以常胜君子所以常不胜十也君子不念旧恶以徳报怨而小人忘恩背义至以怨报徳此小人所以常胜君子所以常不胜十一也君子有若无实若虚有功不矜有善不伐而小人无而为有虚而为盈露巧而扬能矜功而卖善以惑时君以冀徼倖此小人所以常胜君子所以常不胜十二也君子小人之不敌亦明矣唐庚察言论畧古之人臣抵掌缓颊説人主以用兵者其言未尝不引义慷慨豪健俊伟使听者踊跃激发奋然而从之至考论其心则有为国计者有为身谋者是不可以不察也今夫战则除害于时不战则遗患于后此有必胜之势彼有必败之道思虑深熟利害之形了然于胷中知其决不误国而后为之若此者为国计非身谋也张华裴度是已天下既平谋臣宿将以侯就第杜门却扫无所用其竒则瞋目扼腕争为用兵之説庶几有以骋其智勇而舒其意气若此者为身谋非国计也臧宫马武是巳国家无事贪财嗜利之臣无所侥倖则必鼓倡兵端以求其所欲兵革一动则金钱货币玉帛子女何求而不得若此者为身谋非国计也陈汤甘延夀是已官崇禄厚无所羡慕惴惴然唯恐一日失势而不得保其所有则必建开边之议以中人主之欲以久其权若此者为身谋非国计也杨国忠是已前侯故将失职之臣负罪忧畏思有以撼动其君则争议边功以希复进若此者为身谋非国计也窦宪是已古之人臣逆节已萌而功效未着人心未服则未尝不因战伐之功以收天下之望若此者为身谋非国计也桓温刘裕是已