西升经集注正统道藏三家本六卷洞神部玉诀类西昇经集註序维一夫世道交丧慰愍沉纯圣人虽不处山林之中其德隐矣周之衰也老氏非伏其身而弗见也非闭其言而不出也非藏其智而不发也时命大谬也已而厌世去官将反以无迹且天地闭贤人隐其来乆矣当是时也关尹望气知有博大眞人西游乃齐庄遮道邀迎至舍请问乙密于是复爲着言若干其微言奥㫖出入五千文之间纪而成书名曰西昇记云道自然行者能得闻者能言能得者庸讵晓焉能言者庸讵知焉故藏身于身而不出也藏人于人而不见也至若虚无恍惚是有物之根万物共本是有物之元知之者去之欲之者离之近之者远之唯得之者在己不忘故藏其狂言而默然故今之传者非已陈之刍狗乎今之味者非古之糟粕乎然则爲道日损非忘行乎爲学日益非贵言乎故有得一万事毕无心留德而鬼神服者是知一与言爲二二与一爲三自此已往密行至言曼衍而无穷极也是故庄子多称其言有在于是者碧虚子闻其风而悦之搜遗编于藏室得注解者凡五家先校取经之是者后窜去注经之非者集成二篇依旧号曰老子西昇经将示同学使昭昭乎见古人之大体非徒因是因非蔽精神于蹇浅而忘太清寥廓者也西升经集注正统道藏三家本六卷洞神部玉诀类西昇经集註卷之一华阳韦处玄句曲徐道邈沖玄子任眞子李荣刘仁会註碧虚子集西昇章第一老子西昇冲曰首标尹公记事之由用明老君行化之意也开道竺干号古先生善入无爲李曰西昇者自东祖而也开道者老君迹处东周道行西极将开道彼土故云开导竺干者西极之国名也号古先生者谓元上大道先天而生故曰古先生即老君之别号也夫圣德广被无所不适知能照境虽明常昩体能起用虽动而常静故妙契于名理善入于独立凝湛于无爲所谓道常无爲而无不爲有物皆在在物皆无也不终不始永存绵绵李曰有生故有始有死故有终道既无死无生故云不终不始也眞常不动自古固存也是以昇就道经历关关令尹喜见炁李曰自兹春境适彼秋方演畅古先生之道成就长存之德经途所履由函谷关冲曰关即古桃林也关令尹喜见炁者盖尹喜着此经之首述相遇之由是时尹公于终南山下结草爲楼瞻星望炁见天理东行紫云西迈浮关之炁状若龙蛇之形西㡯天汉一月之内融风三至知有圣人度关之象求出爲关令以伺之故云见炁斋待遇賔徐曰积感玄应紫炁先浮清斋候待果遇圣賔爲说道德列以二篇李曰知机请长存之祕寳虚应疏灵妙之玄宗欲使理物归眞人皆得道列分也篇编也谓简编写之分爲两卷告子道要冲曰告者老君发言之初子者谓尹公也将告至道修眞之要用明登眞度世之因要者至妙之总言也云道自然李曰自然者内无自性外絶因待清虚玄寂莫测所由名曰自然不可以自他分其内外不可以有无定其形质不可以阴阳定其气象不可以因縁究其根叶所谓虚无自然之大道也行者能得闻者能言李曰代有封执曲士滞俗常流闻云道自然谓无修学致令行者入道无由故以此言劝令遵奉若能顺理而习依教而行可以成眞故云能得令闻道而行行皆得法以道而言言皆合理始曰能言知者不言言者不知冲曰既知妙道非形声法不可以言理名之以形声言道去道远矣李曰理本无言借言诠理理既玄悟自合忘言故曰知者不言滞教生迷执言爲是既不达理故云言者不知所以言者以音相闻李曰相闻是通达也既其知者不言言者不知云何圣人而作玄言本欲借言以通达于理而道本无言也是以故谈以言相然刘曰启悟未闻故须言告此言彼解是曰相然也不知道者以言相烦刘曰不会玄宗徒争名理不闻不言不知所由然冲曰了达之人无言无说自契眞常世俗之徒无说无闻不能悟道故不知大道修习之因由也李曰所由然者本迹理教眞伪善恶也若也圣人不言凡人不闻岂知善恶之罪福眞伪之邪正教化开不言之机縁始知未闻之至理方可达其所以知其所由言之所说利在于此譬如知音者识音以絃李曰音非虚发必自絃来理不独明终因言显心知其言口不能传冲曰知音之者因絃以辩其宫商习道之人因言以辩其㫖趣二者无形无色微妙玄深心则了之口不能述李曰心知音妙利口不足以宣传智体理微高辩焉能以穷究也道深微妙知者不言刘曰丝竹有声音解者尚不能说况道无形相知者岂复能言也徐曰微妙之道絶于言说故知者不言也识音声悲抑音内惟刘曰失亲得亲犹怀喜跃迷道悟道得不声悲抑音内惟者弃言思理也心令口言言者不知徐曰心能明道欲令口言言则成妄故曰不知也冲曰喻道难状如彼乐音唯心了知非口能述述而言之已乖道矣刘曰言犹心发也口不知心固忘言以求意也道深章第二老子曰道深甚奥虚无之渊韦曰奥者藏也深者极也夫道体虚无而包含万象故复谓之渊奥也徐曰其深也居宇宙之中其奥也爲万物府藏其虚也能包容天地其无也爲大有生无矣子虽闻说心不微丹冲曰恐尹公虽有问道之心而无精修之实欲爲显述故复戒之李曰此戒劝也微细也丹赤也言深奥之道虚无之理赤心微细犹尚难知浮意麤情如何可了必须行之以深信之以笃可以证也所以然者何书不尽言徐曰所以不能穷微尽妙如此者何邪由乎书不尽言言不尽意故也刘曰言以宣理书以写言理既无穷书何尽也着经处文学以相然徐曰着经处文书其㫖略而不具曲细是故不易明究欲令学者研精耽味原始要终覼缕微妙以相解悟如此也刘曰着经以宣理得理故相然子当寳之内念思惟刘曰保其教也思其理也自然之道不与子期刘曰道无今古勤修者得得者暗会不可预期喜则稽首再拜敢问学之奈何冲曰老君戒勅慇懃方将开演喜则恭敬拜受永冀宗修敢问爲学之方何门契道善爲章第三老子曰善爲书术者必绥其文徐曰爲犹修也缓安也学人若欲修灵书仙术存眞观妙爲于无爲者必须安心定志求其文意意得而后善修善修而后业成也沖曰夫文优则事顺事顺则理博文简则事当事当则理精既博而精可谓善其文矣善论达其事者必通其言冲曰文既精博言又该通着经之义于斯备矣勉而勤之得道矣冲曰文精言通勉励勤学得道之阶也刘曰学文者善书通言者能论勉勤者得道以此而言故知道可学矣爲正无处正自居之李曰夫修正道学无所学爲无所爲尚无正可正有何处可处故言爲正无处虽无心欲处于正而正自然归之不受于邪邪炁自去李曰邪者有爲之外事不作非道之事不作非爲之累故云邪炁自去所谓无爲道自然助冲曰举念皆正孰敢爲邪正存邪亡眞道爲助可谓爲无爲矣李曰无处于正正自臻之不受于邪邪自去之此是自然之道而爲福助不善于祠鬼神避之刘曰邪者求福淫祀鬼神鬼神恶姧嫉之梗甚正者无求敬而远之谦虚以居而鬼神避之不劳于神受命无期李曰养生者其身清修心者其神静静则不劳清则无染不劳不染与道同身身与道同命无期尽刘曰劳神养形出生入死不劳不养寿命自长无进无退谁与爲谋徐曰建德若偷进无进也进道若退退无退也和光不耀同尘无染与物同波人莫知识故邪魔不能干试利欲不能倾动虚空无心谁能爲谋害哉刘曰利害不怀何进何退推理任运何所虑谋爲是致是非自然哉徐曰是此也爲此无爲事此无事致此正道岂非自然哉李曰此结正也爲正正归远邪邪去此爲是致是也非自然哉者言是自然也刘曰金玉之质非有时而美至人之是非有时而爲喜则稽首今闻命矣刘曰重道尊师致敬受诲慎行章第四老子曰慎而行之寳而怀之徐曰慎违科戒勤行梵行寳道贵德怀眞抱一也刘曰诫约使修行也吾将远逝不期自会刘曰欲往竺干也同声相应岂待期乎尹喜受言诫深则于关称疾弃位独处空闲之室刘曰静乱殊途事不两济非弃名利求道良难恬淡思道臻志守一李曰清净无欲恬淡也疑想存眞思道也情不流荡故曰臻志心无分别故曰守一刘曰全无爲也极虚本无剖析乙密李曰虚无者道体也言尹生思极虚无之体穷本际之源也乙密者妙理也乙之言一密乃语也妙理惟一道心惟微晓了分判穷理尽性故云剖析乙密也覼缕妙言内意不出韦曰虽覼缕妙言以应羣生而心中寂然未始有言故曰内意不出也李曰妙言玄教也覼者大无不包缕者细无不入研寻大道穷究幽微畅此玄宗通斯教本唯法是务无复外想故云内意不出也刘曰乙密犹微密也探赜微言内以澄照不役神思向外追求也诵文万过精诚思彻徐曰精妙之极也诚眞之笃也彻通也言关尹诵经万过极精妙之理笃眞实之诚洞畅玄虚思通希微也按眞诰太极眞人云读道德五千文万过则云驾来迎以斯而论岂唯经道远妙亦由精诚思彻故能致云车羽盖也李曰积功于教玄悟于理非由散漫必在精诚理教鉴无不通境智照之皆洞故曰精诚思彻行眞臻身能通其玄徐曰修行眞素归身精耀留居故能通玄达妙也无极之源故能致神仙冲曰此关尹自述老君传道之后精诚修道之因託疾退身弃荣辞禄冥心虚室极志归眞以恬淡爲道枢以虚无爲道室阴修密鍊穷玄造微研诵二经精逾万遍遂得通源达要长生神仙证文始先生之阶登无上眞人之位也道象章第五老子曰道象无形端恍惚亡若存韦曰视之不见故无形寻之不得故无端恍惚者变化无兆之谓也欲言其无万象以之而列欲言其有寂漠不可得而睹故曰亡若存者也徐曰象法也似也道以精神气爲体虽有法象似形而无形但有光景炁象端正题首是无状之状无物之象恍有而无惚无而有故曰恍惚若亡若存者也譬如种木未生不见枝叶根徐曰木未生时不见枝叶根茎犹如道象未见则窈冥空无也刘曰木虽复不见枝叶不可言无道虽无象不得不有也合会地水火风四时炁往縁徐曰合会四大以成窠木四炁时往时来故有生成凋枯因縁聚散也譬如合会精神炁结化而爲道象若玄一未复周遍不成则有去来离合也炁爲生者地聚合凝稍坚冲曰天地山川万灵品物禀道柔和之炁成其坚大之质渐积聚合非百之功也李曰生必由炁故炁爲生地初凝尚脆乆聚始坚谓形已大也味异形不等甘苦辛咸酸冲曰因于五炁而生五味因于五行而生五神神以内资味以外养五行有衰盛故不齐等五炁有迁革故不并兴人能体而运之资而养之即上人生矣炁行有多少强弱果不均韦曰群生初受炁时有醇薄不等性行不同故强弱多少不均一也刘曰动植之类皆以炁始生之本至乎光大质性各异炁行亦偏所禀自别同出异名色各自生意因冲曰炁之相生同资于道随所禀受名色有异善恶强弱亦犹此也心之所生谓之意识之所受谓之因也李曰俱资于道成受于炁故言同出名氏既别色类亦殊故言异名色其心清者正而善其识浊者邪而恶立行既异志性不同故各自生意因刘曰凡有生者同出于道名号既别章綵又殊类聚羣分意因名异也从是异性行而有受形身李曰本性既殊爲行亦异爲善爲恶受福随形六道流转死生含养阴阳道随倚以爲亲倚亦作寄韦曰既爲阴阳所含寄胎和合而有其身物情迷惑不知同出于道故随所因寄各亲其亲也刘曰中智之下爰至昆虫但受其形倚而亲也故庄子云一受其形不忘以待尽生道非一类一切人非一李曰生化之道其数甚多人曰是人物曰非人万品不同故非一类也徐曰阴阳变通谓生之道二炁交和谓生之德德之所生道之所化万物万形种类非一一切种植人与非人皆禀道德而后生成也本出于虚无感激生精神徐曰虚无者道也言人物生化本出于道精炁和合更相感激遂生精神精神结化爲人身神以言虚能生实无能生有也冲曰天地之广万类之殷动植殊形飞沉异趣皆因无而化有自道而受生积炁爲神共宗化本也譬如起音者掇絃手动传刘曰絃本无声鼓之乃成乐由虚无本寂感激乃生精神官商角征羽口气唿吸元李曰掇拾也传手拾于絃而音始发以口唿吸于炁而声始鸣非口无以出声因絃方能振响故知口爲声本手爲音元况之于物非道不生也絃谓琴瑟筝筑口谓箫笛歌謡以此举喻也身口意爲本道出上首元本静在虚静故曰道自然李曰有生即具身口意身口意生从何而得必由于道以爲元首故曰道出上首元此合喻也沖曰口之所唿吸身之所运行皆起于意运意者神也生神者道也意澄净无爲即神安而契道意躁竞有欲即神丧而伤生虚静凝心乃合自然之道刘曰谓身口意本净无诸垢累穷其所以乃是道性自然五音所动揺遂与乐色连冲曰五音隐于玄默则体道恬愉五音流于律吕则感物哀乐此喻朴散而爲器淳散而爲浇也李曰前明自然之道本来清静无视无听非色非声斯乃至至洪源玄玄妙本今言受生之后逐欲纵情失虚静之理丧自然之道闻五音之摇动耳遂注焉见五色之青黄目便滞焉爲有爲之迷惑乃声色之所留连也散阳以爲明布炁成六根刘曰乐与色连生生不絶于是散阳和之炁爲情欲之明以成六根资身役用从是有生死道遂散布分李曰三业爲因六尘构染縁善恶之行受罪福之身流转三界往还五道一生一死或苦或乐无处不知故言布分刘曰六根资身翻爲身害嗜欲不节故生死相连神去形留自然分散也去本以就末散朴以浇淳徐曰去其本源就兹流末散素朴以爲仁义浇淳眞而爲伪薄离道以善险德以行也李曰散朴故言去本就末故曰浇淳失彼眞源沦兹俗境丧敦厚之行竞浇薄之风也道变示非常欲使归其眞冲曰内明者虚白其心外明者烦劳其虑因成妄想遂溺死生道炁散而不淳皆忘本而趣末役役流浪举世爲常大道之源无名之本革此常性使返朴还眞人能修之可证非常之道也刘曰示生死非常令归根复命西昇经集註卷之一西升经集注正统道藏三家本六卷洞神部玉诀类西昇经集註卷之二维二华阳韦处玄句曲徐道邈沖玄子任眞子李荣刘仁会註碧虚子集道生章第六老子曰告子生道本示子之自然李曰一炁之动万类罗生咸以自然爲宗至道爲本而逐末者衆归根者希告而示之令其敦本去兹有累入彼自然也至于万物生情行相结连冲曰生化妙本自然之道爲万物之父母天地之宗元欲令关尹敬而尊之重发此告也刘曰情发于内行之于外羁锁相缠绊何止相连如坏复成如灭复生李曰因縁轮转往还不絶如坏复成死此生彼如灭复生岀幽入明刘曰此坏彼成彼灭此生以成五行阴与阳并徐曰四炁分王以成五行五行相生相杀相坏相成阴并则灭坏阳并则生成冲曰五行有殊道炁惟一阴阳有异道炁无偏五行有灭有生即春秋代谢阴阳有成有坏则历劫推移道在五行二炁之间一而不变故能爲五行二炁之主绵绵常存也辗转变化遂爲物精韦曰五行一废一起阴阳一往一来亦犹人道一死一生变化辗转物精不絶也吾思是道本出窈冥李曰是道者是生死变化之道也物既有碍用实有穷资道得通始能无滞既本于道故曰本出窈冥道既不可思议有无难测不可分别寄曰窈冥非窈冥也刘曰皆自无形中来愚不别知自谓适生冲曰道之元生始于元始窈冥绵邈爲万物之根万物之生皆受道炁炁本精一物得而生愚者不知谓不由于道耳李曰愚者无知言适尔自生不由于道迷本也子无道眼安知生灵韦曰此明生死变化之道本出窈冥之中深不可识而愚人窃然自恋一生以爲适乐既非体道之人亦安知人得一以生鬼神得一以灵者哉李曰道眼者洞视无外照幽微也人者有生之灵也言迷者远不能知道近不能知身故言子无道眼安知生灵至如知人者智自知者明始是智慧明了之人无所不知也天地人物虚无囊盈徐曰二仪人物皆生虚无大囊之中盈满宇宙之内也冲曰天地万物道炁乃冲满其中一从无生同出异名李曰高天厚地人伦物类大小愚智无有自尔独化一切皆本虚无俱从道生故言同别性殊名故言异橐籥者举喻也橐中出气籥中有声虚无中有万象刘曰吹万不同其名亦异是亦本非在所用正刘曰事有逆顺理有变通是非无常执之者或时止则止时行则行在所用正勿穷其本也所字非字乃知其识冲曰是非有异道用无差不可以名字诠不可以是非辩至哉妙道唯一而已矣刘曰得意忘言信道斯笃当与明义勿与愚争李曰就明师依善友议得失知是非徒争外事之可否不明修身之损益勿取之羣小斗以无明虚劳辞费终无利益故言莫与愚争子取正教勿信邪听李曰忘言得理无爲契眞正教也有爲累眞逐欲伤性邪听也勿信者当收视反听勿邪见邪听也刘曰当机者正理僻者邪何以知邪子爲物倾徐曰情奔色欲之境身驰名利之途邪魔鬼物乱其神荣华富贵惑其志也刘曰不会眞趣爲物倾动何以知愚不察言情韦曰不知大道之自然而外物之所倾者皆邪人也不察道言之情实而大笑之者皆愚人也刘曰抱惑守愚几微不照爲道问道爲经问经韦曰知道爲眞问而行之是不邪也知经爲实问而思之是不愚也刘曰爲道者应用无方爲经者议其陈迹问不本末知愚冥冥李曰道理也经教也冥冥无明之徒暗而更暗也爲道问道访理须达理也爲经问经者请教须解教也今下士外不识教内不达理不知本也不识教不知末也本末理教俱悉不识如盲人暗行故曰冥冥刘曰本者道也经者末也拟议不知其本末者眞是愚冥者也但知求福不知罪婴李曰不知行正以立功而反信邪以求福斯须之福未来究竟之祸已至此是爲罪之所婴缠也但知养身不知戮形李曰以有爲滋味爱养此身生生之厚动之死地不自外来正由六根遇此刑害也刘曰愚者爲善以求福而复作恶以招罪方资衣食以养身而益侈美以丧命故断恶者福会弃欲者身存庄子云人皆求福己独曲全婴儿之姿贵养厚敦刘曰求福养身者当如婴之厚敦忽无就形知非常生韦曰厚醇也敦朴也就成也学道者当知婴儿之貌所贵养其醇朴之性忽然而自形而无心成其形也类然而自生而未始知其生也无履太白可令永存韦曰履行也太者存生之过厚也白者知见明了也无行此二事则同婴儿之醇朴近长存之道也有何妙意乃欲相倾李曰人皆去黑之白出暗入明今言无履太白有何妙意太白异俗爲俗所冤劝令混浊始得长乆意之妙也其在兹乎父子恩深不足相听李曰师资义重父子恩深子有不是之事必须从父之是弟有不善之行必须从师之善是故贵之以师父重之以训诲听复之者也勿复噭音叫嘅音慨远近笑人李曰噭嘅谓强梁諠譟也无义之弟不孝之子不从父之命不受师之令悖恶于上失子弟之礼故爲人笑也今言勿者戒令莫如此也掩恶扬善君子所宗徐曰宗尊也扬恶则恶匿扬善则善闻故君子所宗邪正章第七老子曰邪正教言悉应自然故有凶吉应行种根韦曰种根正者自然而正种根邪者自然而邪邪者行自凶正者行自吉岂非自然乎李曰言人心既有逆有顺爲行亦有善有恶行已乃尔教人亦然坦荡君子教人以正故曰正言嫉恶小人教人爲邪故云邪教爲邪虽不欲邪而邪自来爲正虽欲正而正自来报之如此故曰悉应自然而报邪者以凶应正者以吉应善恶无滥报对不差犹如种窠随根各别必然异也如有如受种核见分韦曰既受此生即受此形善恶吉凶各随所行如草木之生各从其种核而区分不同也刘曰正邪之行立之于前吉凶之报应之于后至于兆见赌效方知故如曰如有如受种核见分道别于是言有伪眞韦曰道体弘通本无眞伪眞伪之起由于言教伪道养形眞道养神李曰动皆合理爲之正举必乖眞请之邪邪是虚假故言伪正是究竟故言眞眞能入妙所以养神伪乃是麤所以养形养形者谓以滋味充身养神者谓以清净修心刘曰有爲有欲者养形无爲无欲者养神养形者爲灰爲土养神者能亡能存矣眞神通道能亡能存韦曰形不可留因欲养而留之故曰伪也无爲养神则寂然感通故曰眞也若然者死生齐度存亡等贯故不存其存是能亡也不亡其亡是能存也徐曰神与道通千变万化能死能生能亡能存也刘曰寂然不动感而遂通系累都尽出处无滞神能飞形并能移山韦曰唯神也不疾而速不行而至何所不能哉故能飞形而移山也形爲灰土其何识焉李曰形者生爲质碍本自无知死爲灰土复何所识刘曰养之虽厚终爲灰土事既不虚何用过泰耳目声色爲子留愆鼻口所喜香味是怨身爲恼本痛养寒温李曰有身有患非爲困声色苦于香味痛痒寒温皆爲恼本也刘曰丧命者声色爲疾者滋味有待之身无时而适也意爲形思愁毒忧恼吾拘于身知爲大患李曰身爲寒热所恼心爲忧愁所毒唯心与身内外俱患其致云何必须外忘于身内灰于心身心尚忘何患之有此劝舍有爲也刘曰能外其身则无忧也亦同于有累也观古视今谁能形完李曰远观往古近视当今爲变化之所流逐阴阳之所代谢谁得完存者耳刘曰彭祖殇子皆同灭亡况庸庸之夫哉吾尚白首衰老孰年李曰老君託神降迹尚见衰老犹自白首沉俗徒万境凉燠盛衰变化迁移讵得长久孰年亦老也吾本弃俗厌离世间李曰有爲纷杂人间秽漏不足可保厌而弃之抱元守一过度神仙李曰元一者道也怀道抱德存三字一位参上圣果曰高仙矣子未能守但坐荣官刘曰未能守一也夫关令在任尚称荣官明世禄赫奕之夫固无时得道眞也子能不动神灵得安刘曰不爲物之所动则神炁安也子能捐欲举事能全刘曰无欲者百事皆当也子能无爲知子志坚刘曰若守志无爲非坚操不可得而成也今爲子说露见敷陈散解剖判眞伪别分李曰露见显示也敷陈演说也散解开释也剖判决断也纵情爲伪去欲爲眞虑彼迷方未能玄悟是故分明开说令知善恶子当谛受重道殷勤刘曰道尊德贵不可轻也信不足有不信故须殷勤也道爲明出经爲学先李曰暗者不解求眞明人始能修道道非孤得必自由经故知入道之理经爲学先也刘曰非明无以见道非经无以可依授与能行不择富贫教化与乐非有疏亲韦曰心能行道者则道亦出而授之心乐学经者则经亦示而化之岂择贫富亲疏哉李曰道无分别不以贫富隔絶不以亲疏阻教务在行而闻化也取与能行文与其人李曰圣人虚应理在合机不信不行何教何授要在坚心奉法然后授与灵文刘曰无私之至学尔教尔不失道眞李曰尔汝也我教于汝汝宜学之必得成也不失道也天地章第八老子曰天地与人物本皆道之元冲曰言二仪人物本皆道之元炁也俱出于太素虚无之始端李曰元根本也太素清净洁白之道也虚无玄妙非有也三才虽大万物虽多莫不同以清净之道爲根元玄妙之理爲本始若非道爲端绪物不得生同皆如此故言俱出彷彿之精光微妙之上玄刘曰太素者气之始质也谓天地万物以道爲元出于太素之始入于虚无之端也万物既见其质彷佛乃有精光即微妙之玄体也譬如万里坑下有淡流泉视之甚浊微彻见底沙难刘曰道惟幽微难以闻见指事爲喻开悟有情也坑深万里目睹数寻水尚不窥孰云见底水有形质明白尚不能见道无体状暗默如何得知窈窈而冥冥不知所由然亦如终者去不见其灵魂刘曰精义入神以致用利用安身以崇德过此以往未之或知斯言信矣且魂气无所不之尚不能见往而况窈冥难测岂知所由然淳阴共和合阳不能显分刘曰阳生也阴死也死者无阳故云淳阴和合者虽有阳用之德不复分晓而能知也过往与甫来视譬以见前尚不能了理安能知亡存韦曰甫始也过去之与始来譬如视见前之事耳而愚者尚不能晓了见其理趣而况窈窈精微之道若存若亡者岂识之哉李曰过往过去也甫来未来也见前见在也以天眼智见未来事以宿命通知过去法以漏尽故知见在相今昏迷之士蒙蔽之徒不体三界之皆空未谢一身之俱寂至于吉凶祸福生死存亡都不能知此因縁如何可了眞道之妙趣也譬如瘖痖者不能传人言徐曰言道机妙不可言宣心知其意口不能言如瘖痖病人言尚不能传何能谈说妙道耳刘曰哑者不能传言犹盲者不能见道也爲聋弹宫商其人岂能闻刘曰愚者之闻至道犹聋者之听宫商才辩有其智受教如语传自谓通道情情衷不能丹才李刘本作自谓通其辞情猥不能宣李曰才辩始可传言聪慧方能宣法讷士自谓能传其言猥情鄙见未能宣叙下愚自谓玄教已偁而心暗昩至理不明也是故失生本焉能知道元李曰明道事资于法识本理由于智无智故失生本心暗岂达道元是以滞俗者多归道者少刘曰对教传言自谓通理不知猥昩失彼玄宗既失玄宗生本亦丧生本尚丧安知道元行道章第九老子曰子若行吾道当知上慧原智亦不独生皆须对因縁李曰慧以鉴空智以照有空有双照理无不洞故名智慧然慧原颇彻智本难穷穷之者必因于明师因縁不会智慧不起刘曰解道者名爲上慧也智无善恶非縁不起各有行宿本命禄之所关刘曰贤愚贵贱贫富寿夭皆宿植行本于前命禄关之于后同道道得之同德有德根李曰愚智明暗之殊贵贱善恶之异皆由本行并借宿命命有短长禄有丰俭必闻着于往昔始受报于当今是以善人同道故得道同德得德根恶人不同道故失道不同德失德根刘曰应报无差宿世不学问今复与世邻是以故得失不乐于道文李曰前生之时不好经法此宿代不学问也今身已来又无良师善友亲仁善邻类彼面墻犹斯触壁信其愚夫不乐经文故言是以故得失不乐于道文刘曰同于失者失亦乐得之夫丝无常染决习成性有教无类积习生常宿不学眞今何慕道终身役役常与失邻贪欲利荣宠受施念恩勤更以财相厚不衰下窭贫李曰同于上德本自虚无失于至道多生秽浊以荣华贵宠爲利遂则贪名以钱财施惠爲恩交相往还减贫与富故言相厚曾无少慈愍念窭贫宁有忠归眞向道也刘曰矜孤悯穷凡人所轻圣人所重也必复多瞋恚无所处定原徐曰处安也原本也谓心也夫心系荣利情存名实宠辱惊惧冰炭伤和瞋恚既多情性奔荡志操靡常无所安定其心也学不得明师焉能解疑难李曰狐疑未畅玄妙不通要在明师方能开悟守愚至死悬解良难刘曰迷道者寻岐莫之知返悟者难遇识者复希师既自迷焉能解惑惑若不解虽博非明故礼记云记问之学不足以爲人师也吾道如毫毛谁当能明分李曰内无自然之智外阙善诱之师毫毛小物不分不知大道之原不讲那解也刘曰言其细微难解上世始以来所更妙如沙尘徐曰更经也老君开辟以来混茫之中眇眇莽莽年劫遐广典借不载所经劫数如沙尘之多实非筭数譬喻所能知也动则有载劫自惟甚苦勤徐曰载年也言自开辟以来经历死生变动则有年劫不可筭数纪载自惟周游八冥登山宅海履兵火涉风尘教化衆生难卒备至甚苦甚勤也吾学无所学乃能明自然李曰爲俗学者日益则学有所学爲道学者日损则学无所学学有所学则暗于至理学无所学则明于自然故知自然者非爲而自然不爲而自然也前曰劝勤修此文戒志学也华要归其实茎叶如木根刘曰复命归根方明其实爲归道祖首以知始元端徐曰祖首皆始也爲道之体从流末及源本与太始合精终能会于常道以是方知无爲首上玄之又玄也刘曰爲俗处于有爲爲道趣无爲有者生死游魂无者湛然常存也子当无相启勿以有相关李曰若能行于无相则衆妙自开必也封在有爲则玄关斯闭刘曰无谓道也有谓俗也以道相关帝之悬解以俗相关生死系缠也西昇经集註卷之二西升经集注正统道藏三家本六卷洞神部玉诀类西昇经集註卷之三维三华阳韦处玄句曲徐道邈沖玄子任眞子李荣刘仁会註碧虚子集重告章第十老子曰吾重告子子当谛受李曰眞道难明故以重告必宜详审而奉受之道以无爲上德以仁爲主冲曰以太无爲上道以上仁爲五德主韦曰道无体无爲而无不爲故最爲天地人物之上首物有显然则不通得道以通之故德迹显物有不得因施之令得故仁迹章上仁禀德以爲主也刘曰宥物于无者道也仁物之性者德也礼以义爲谦施以恩爲友惠以利爲先信以俲爲首李曰子欲行道者以无爲爲上有爲非道也子欲立德者以仁慈爲主杀害非德也修折旋之礼者必须在于分义行之谦退无义无谦非礼也爲施之博者宜隆之于恩以恩爲亲友也不友于恩非施也存之于惠先在利人不利于人非惠也履之于信定有傚验爲先有名无实虚而不傚非谓信也能行此者可成道矣伪世亦有之虽有以相诱李曰道德之风无乎不仁义之化是处可行然则化有浇淳政有得失行之者六德皆具丧之者一道不成浇伪之时亦言有其道德备于仁义而不能实用假以虚行妄相诱引并非眞信也刘曰如上六事伪世亦行者爲有希求以相诱也非爲行道以利物也是以知世薄华饰以相拊李曰不存道德之实亦失仁义之眞唯有虚薄华辞更相拊拂刘曰视其所以观其所由华薄之情孰能隐蔽言处飞龙前行在跛鼈后韦曰伪世浮薄矫仁义以求利诈礼信以求名徒有其名而无其实故言在飞龙之前而行在跛鼈之后徒有空言而行之不可及也徐曰古之君子讷言敏行今之小人言疾行迟也李曰轻诺急言言在飞龙前也无实寡信行在跛鼈后也仁义礼信废道德荒亡腐不以道相稽反以财相辅韦曰徒诈称仁义礼信之名而无其实故曰废也世道交丧爲日乆矣故曰荒亡腐也稽致也然不能以道相招致而以才辩相辅助也徐曰稽启也启开悟也辅佐助也忽无就形背眞向伪华薄之甚以至于斯也李曰稽至也不能矣德往德来以道相至翻乃以财以货更相辅益志在有爲也譬如镜中影可见不可取言如响中应风声岂可绪伪世教若此如是迷来久绪李刘李本并作聚韦曰先圣之教如镜中之影声中之响随隐去来镜自常静随声大小响自常元而伪世迷执圣迹应物之影响矫以治物何由可取而绪用哉则知迷来乆矣李曰镜中之形取之实难风里之声聚之非易声之与形取必不得轻诺薄行有爲事业实知无益浇俗昏迷是以自远故云迷来乆矣天下之人物谁独爲常主迷迷以相传辗转相受与韦曰凡物云云皆自然而无有其主使其然者也而迷惑之徒谓道可以授人自然可以与人因相传授岂不大惑哉刘曰圣人夷俗与物同波神无死生形随变化教贻于后迷者相传以迷授迷故展转不絶也邪伪来入眞虚无象如有刘曰昩者不明爲邪所入巧伪乱眞像如有道自伪不别眞爲贪利往守徐曰迷师自伪不辩眞邪爲贪欲所缠殉俗逐利往而不返以此守身谁云长乆哉李曰邪伪有爲也入眞无爲也迷者将欲邪道以求正眞有爲而入无爲必竟不得也以此爲得是虚空有像而非眞有自着有爲之伪不识无爲之眞何以得然止爲贪欲财利以此相守遂失无爲眞道也非常正复亡痴盲持自咎刘曰守伪失眞正复亡灭痴盲所致欲咎何人如木自出火还复自烧腐刘曰火自木生还自烧木邪自身作还自灭身圣辞章第十一老子曰圣人之辞云道当以法观如有所生者故曰爲自然韦曰道法当何所观哉直以无法无观自然自冥耳道经曰常无欲以观其妙此之谓也如今所生者何以而生哉不爲生而自生耳故知道自然也刘曰凡是有生皆从于道眼见心爲动口则爲心言鼻爲通风气鼻口风气门李曰眼则视见外色心则动縁前境口既能宣言语鼻乃通传风气此则谁使之然耶皆不知所以然而然也气从鼻口爲风气之门刘曰引声色者耳目也通风气者鼻口也喘息爲宅命身寿立息端徐曰喘息促急貌也宅人所居託也立住也端首也人生迅速若白驹之过隙气息促急在于唿吸气聚则生气散则死故气爲生命之所居託也七尺之身百年之寿生死之去住以气息爲也刘曰命依气气依身气絶命亡身谢气散譬如谷草木四气时往縁刘曰草木资四气以生成形骸借喘息爲宅命气别生者死增减羸病勤韦曰别离也人全离气则死若气有增减则有羸病之勤苦也徐曰四气有盛衰四时有代谢故百谷草木有生成凋枯縁往则死縁来则生譬如人假四大而生四縁离别则死四縁和合则生阳并则增旺阴并则衰减故羸疾勤苦生老病死也以是生死有不如无爲安刘曰有爲有欲生死迁流无爲无欲常安不动无爲无所行何縁有咎愆韦曰夫无爲者无行无止无去无来无生无死变化惔然安之于命咎愆何縁而有哉子不贪身形不与有爲怨徐曰贪乐身形厚其生养恣六情所欲任三业所爲有爲有事致成生死怨仇也若知身非我有生是委和无生养过患又何怨贼之有哉五行不相尅万物悉可全刘曰夫七尺之身五行毕备有爲过当逆顺相攻若外智遗形付之自治各司其分阴阳顺序不相侵尅则百体俱全也万物无有常成者不乆完三光无明冥天地常照然韦曰有成必有毁无成则无毁自然之常道也是以圣人虽成不成故能无时而不成也夫天地无心故能常照三光无心故无明冥圣人无心故能常成也观诸章第十二老子曰观诸次爲道存神于想思李曰爲行之道多方修身之途非一前虽陈化道乃恐迷者未回今观爲学之徒修道之次第欲得长生不死唯有存神思道则智将道合存神则神与形同神与形同自入清虚之境智得道合默归智慧之源妙果斯成方爲道也刘曰观心次第令乱想不生以思要道也道气与三光念身中所治李曰道气者导引也三光者身中之三一神也修身之道必须导引和气令得致柔存三守一一不离身自当得道三一之神化在人身三宫之内念念不散其神自降神降则眞道成也刘曰内明外照天地气通澄神净虑纲维不散彷彿象梦寤神明忽往来李曰人能念道道自来归之若解存神其神自降忘情忘识如梦如寤彷彿神降罔象得眞神则出入无方故知往来不滞惔泊志无爲念思有想意徐曰惔当作憺恬憺无味虚静无爲志在思玄念眞逍遥无事而未能灰心藁形情忘爱染犹有思情念虑追縁之想贪欲之意也自谓定无欲不知持念异韦曰次当遣存神之心惔泊志于无爲此存神之思犹有相有意故当又遣之以定于无欲亦乃忘其思念故不知我之持心念神之异也徐曰言存神之人自谓安心定意无爱染之情而不知神有虑欲虽持戒闭空而邪念思想不觉已生也或气尚麤盛自知尚多事徐曰麤作粗学者未能弱志精行虚和保神或意气刚强好尚粗盛粗盛有爲之法事乖淡泊故自知所尚多事多患也李曰有想新生异念初起由细微也积念爲大增想成多纷纶有爲昏惑斯甚此惑尚粗盛也人间之代有爲万境六情系者触途皆染故曰多事事兴则形动动则外通谋徐曰物事滋兴则动用身形身形噪动则心智外通谋虑得失李曰外事既兴内心亦动心与事合共图有爲故曰通谋谋思危之首危者将不乆不乆将欲衰衰者将不寿徐曰不能静神内念而役智外谋谋虑既繁神劳志失此乃伤性之由縁危殆之端首危者不乆将致衰损也形弊于外神劳于内内外俱伤将恐不乆衰煞则神忘气散亦将不能享寿存生也李曰无思无虑则安有图有谋则危安则长存危则不乆不乆则伤夭故曰不寿以身观声名物事难可聚李曰身是内也名是外也内身犹爲空假外名故是虚花以此而观身尚不可乆存物亦不可乆聚何故以此一身扳縁万境并欲聚前有爲声色名利可欲皆聚一身戒有累勿令贪染也徐曰物事者财货之事也身爲道器名爲身贼故名成则身败身安则道隆以斯而观名声财货难可聚积也刘曰身爲名亡孰爲聚物以名声偁号必爲是所诱刘曰夫嗜欲肆情徇名贪利志重声色高尚侈靡者曷尝以爲非哉故曰必爲足所诱也徐曰言以高名令誉称号尊荣而爲是者以此货利爲心也既货利爲心是必爲名利之所诱引也皆坐于贪欲贪欲爲殃咎徐曰坐者罪之所由殃祸也咎罪也言重名誉者坐由贪欲无厌则爲三世之祸罪也李曰饕餮之徒贪婪之辈亡不以道自爲殃咎刘曰五刑之属三千条例唯坐贪欲被刑未有廉贞致辟贪欲既爲大祸人人何不戒之贪者爲大病习贪来已乆合会微渐渍非鍼艾所可愈徐曰贪爲三毒之首爲生死大病由其前身积习悭贪至于今世故云已乆也滋益也愈当作瘉病瘳也积习贪心其来乆远合会微细渐渐益多譬膏肓之病非鍼艾所瘳瘉也李曰贪可煞身故爲大病积习生常故云来乆微微而长渐渐而进自微至着从小至大患生于内病至膏盲难可救除故非鍼灸所瘉刘曰乆植根栽触类斯长病非形质岂鍼艾所可治也还身意所欲清净而自守李曰贪爲至病救所不除今欲除之其用何道但能无欲而贪自除若能忘身而害斯遣唯清唯静守道守眞端坐无爲翛然絶累也刘曰芸芸者归根复命者自守大圣之所行不慕人所主徐曰慕犹尚也圣人尚虚静无欲凡人尚名利有欲眞与俗反去取不同故不尚凡人之所主也李曰小人所履耳目注于声色心意住于贪欲反以此爲病不得成道大圣所以行清虚无欲心不主于有爲故无人间之累也刘曰彼我尚丧岂求主哉有常可使无无常可使有韦曰我本无身忽然而有常忘其有身同于未生之时此有常可使无常也不以生爲生故常生而不朽此无常可使有常也徐曰失道者有常使无得道者无常使有故庄子曰庸讵知吾所谓天之非人乎人之非天乎斯之谓矣李曰俗人之所慕但贪名利唯求情欲志在于有不肯于无今圣人内遗心识外絶名声非有非无能无能有不有能有可使有归于无不无而无可使无归于有无归于有无有不成有归于无有无不灭或隐或显变化自在也经诫章第十三老子曰经诫所言法义所推赫赫兴盛不如妙微李曰寻经诫所言依法义推究济济贵盛赫赫高门宠极则辱来乐往则哀集常婴得失而患兴衰不如怀道自安含眞善见退不枯藁进不荣华逍遥木鴈之间放广市朝之际存妙微质朴也刘曰赫赫者亡妙微者常以义推穷必至于此实不如虚数不如希刘曰心实无妄故致虚妙事烦多弊故不如希茂多卒夭疾不如迟徐曰卒急也邪教正言悉应自然故修习科法应急而易成祷鬼祈神多有卒验修爲正道应迟而难成难成而无败入于不死不生习学邪文易成而易败不免轮转生死故邪不如正疾不如迟也兴者必废盛者必衰刘曰万物皆然非止人事圣人絶智而爲无爲徐曰絶邪智去有爲明正智爲无爲也刘曰絶智故无兴盛无爲必无废衰也言无所言行无所施徐曰言于无言之理终何所言行于无事之事又奚所施乎刘曰冥然顺物与道同游丧偶亡怀行安将寄孰能知此偶不如奇韦曰道本无言应物而言故言无所言也道本无行应物而行故行无所施也偶者二也奇者一也能知无言无行者故当损二归一以趋道也刘曰身以偶神欲以偶身劳形者爲赡形骸丧身者爲多爱欲故遗形者神静弃欲者身安庄子云养志者忘形养形者忘利致道者忘心焉多不如寡孰贤难随徐曰寡少也随从也多方博学泛观衆流不如专精味道抱一守玄故曰多则惑少则得谁谓仁义贞廉以爲贤善然徇名荡德易生伪薄难以从德反道故曰仁可爲也义可亏也礼相伪也孰仁难可其义少依李曰无爲之行难行不二之心少悟谁有贤名之士仁善之人能以可于心而随其行仁贤尚爲难可蒙昩故非易行是故知幽玄妙义少能依者也能知无知道之枢机李曰若能随不言之教依无爲之理自然悟道智无不知虽无所不知而即无知能忘于知得道枢机今言得者得道要妙刘曰道以无知爲宗体之者得其枢要空灭成无何用仙飞徐李刘本作空虚灭无何用仙飞韦曰遣大贤仁义之名归大贤仁义之实则渐阶于道也枢者要也机者动之微吉之先见者也既渐近于道故能知道无知也此是道之机要也则知道体不可以有心期故复损机以至空损空以至无然后能飞仙矣仙者无生无死之名也夫眞人者通古今等变化与万物同体与造化同生故能无时而不生无往而非可乘虚履空贯金穿石何足爲难矣徐曰神人守精反眞空虚灭无仙人养神长生举形昇天有形不如无形故曰何用仙飞也刘曰去留离形随变任化旷然无时待飞仙何爲大道旷荡无不制围徐曰大道高远旷荡无边陶育万物制御于神范围天地无爲而无不爲者也李曰玄而远故言旷平而夷故言荡控御一切故言制也包罗万有故言围也若能明之是所反非李曰若能明之于大道至理无不通悟之于旷荡尘累无不净则知从来小见旧日俗情所善者非善所是者非是也经言审谛孰知能追李曰审谛眞实也夷心则照之于寂路虚已则达之于道原灭闻见于枢机絶是非于旷荡此爲玄妙之教眞实之言而迷俗逐欲者多忘情者少谁能随之刘曰道絶情虑理超言象隐显殊致固非浅识者所知也深妙章第十四老子曰道言深妙经戒乙密天地物类生皆从一徐曰天得一以清地得一以宁万物得一以生故曰生皆从一也李曰絶虑爲深不测爲妙一者玄也密者微也经法深逺诫律玄微所说之言极爲幽奥皆云天地人物俱从道生信而有征也子能明之爲知虚实李曰明之体解一爲物本知物从一生者爲实也言不从一生者爲虚也子若不照显之不别李曰我非汝说若不能照了我虽显示汝亦不能分别刘曰心若暗昩纵显现亦不别子志于有无爲所疾徐曰疾犹病也有是无爲之病劝去有归无也刘曰静以憎乱简以恶烦有爲多是无爲者疾爲有所婴亿载无毕李曰若能志在无爲则脩然证道恕存有欲以此婴绕千亿万载爲有爲系缚无由了毕刘曰得彼逐此羁锁相连爱心流注何时可毕道言微深子未能别撮取于略诫慎勿失韦曰子既未能别了道言微深妙远之㫖且可撮略其粗浅之诚言勿令心有放逸也徐曰衆妙难明撮略要诀保德守眞顺戒勿失李曰玄章秘典未可具明采取要略唯当顺从经戒舍恶从善出有入无终始常行莫令差失谓达经也先损诸欲勿令意逸徐曰持戒制情先损诸欲塞兊则尘境不入闭门则心意无逸也闲居静处精思斋室李曰无事即是闲居安心便爲静处专情乃曰精思洗心名爲斋室丹书万卷不如守一徐曰飞鍊八石鑪转九丹刀圭一奏上昇清天虽曰神妙犹是方术岂若正性眞根元一内法守而不失与天相毕故曰丹书万卷不如守一刘曰爲道日损不假繁文但能守一道自得之经非不达终有虚实言有必无子未能别言无必有子未能决徐曰经虽简略理非不达世教虚伪道文眞实实中有实是以有不定有还归于无无不定无还复生有有无相生未始有定尹子始学未能辨决李曰上言虚实其在此乎言无必有此乃虚爲实也言有必无此乃实爲虚也实而爲虚子当未能分别虚而爲实子亦未能决了能决能了知实知虚既达于经自保于道刘曰理有通变言有抑扬达文者丧其眞执教者乖其趣微言隐奥剖其良难体解内明方可玄会也但当按行次来次灭李曰但可依按经法奉而行之先舍于恶次忘于善先破有欲次灭无爲有爲无爲并忘若善若恶皆泯念念欲起次次荡除刘曰既不能决明幽㫖但当依教次第修行耳曰闻见不便寻思而生分别也道有眞伪福有吉凶刘曰乖宗者伪会理者眞无爲所致者吉有爲所致者凶故德经曰福兮祸所伏也罪有公私明者纤密刘曰爲道者公也爲俗者私也夫修道者不契玄宗情行尚起应物失当事或有违謇謇匪躬志在济物笃诚于道理异私怀义属中孚难过可亮也纤密犹麤细也占徃知来不如朴质李曰达于过去占往也明于未来知来也虽有智慧终始皆知而多败必有颠蹶唯当存之朴素敦之质眞可以立身可以事君可以养亲可以成道勤修也刘曰逆虑多忧知来近辱絶圣弃智纯素以居西昇经集註卷之三西升经集注正统道藏三家本六卷洞神部玉诀类西昇经集註卷之四维四华阳韦处玄句曲徐道邈沖玄子任眞子李荣刘仁会註碧虚子集虚无章第十五老子曰虚无生自然自然生道道生一一生万物徐李刘本并作道生天天生地地生万物韦曰虚无者无物也自然者亦无物也寄虚无生自然寄自然以生道皆明其自然耳一者即道之用也天地万物皆从道生莫有能离道者复谓之一一之布气二仪由之而分故曰一生二也万物莫不由天地氤氲之气而生故曰天地生万物也李曰此谓有像之物也自上生下次第相生也刘曰推穷生本以致虚无此乃名理相阶其实不知所以也万物抱一而成得微妙气化李本作化生韦曰天地万物皆微妙一气而化生也徐曰二仪万物皆一而成人独得微妙之气故能精灵变化也李曰天地人物并皆抱眞一之道受微妙之气所以方得化生是知一气者万物之本也人有长乆之寳不能守也而欲益尊荣者是谓去本生天地之道也徐曰长乆之寳一也人不能怀微妙之气守一以长生不保其所寳也而保人所寳增益情欲慕乐尊荣是谓去其本也生眞寳二仪之正道也刘曰长乆之寳谓眞性也夫贪益尊荣者丧其本生之性也恍惚章第十六老子曰虚无恍惚道之根万物共本道之元李曰至本空寂名曰虚无虚无即非空寂有无不定偁之恍惚云虚无生自然自然生道故知虚无者此即道之根本万物得生皆由于道是知道爲物之本元也在己不忘我默焉默韦本作异韦曰言一切万物莫不共道同其本源而羣生流荡不能自同于道是以轮回生死之波若能存道于我则其命不灭不亡矣衆人皆不能存道唯我独能存之故我异于衆人李曰道者物之元气者生之本失道则死丧气则亡若也不亡圣人默然不说今之广说至言大敷妙教而教其养气抱道复本归根人若能纳气于内抱道于怀水火之所不能灾生死之所不能害长存入道端坐成眞得意忘言故云默焉知而不默乃失之也生置章第十七老子曰生我于虚置我于无徐曰置者立也虚气和合变生我形精妙无物化立我神也刘曰实不生实生实者虚也有不容有容有者无也生我者神杀我者心韦曰生者存也我所以长生者心同于虚也我所以长存者形同于无也神无形兆故生我也心有所存故杀我也李曰形不自生得神始生身不自杀由心故杀心不爲恶足可长存也夫心意者我之所患也我即无心我何知乎韦曰夫有心有意则有所存故患害生焉若我无心则无所知又何患哉李曰心有分别之知能造有爲之过过成患我是实由心若也忘心无知自当无患念我未生时无有身也直以积气聚血成我身耳韦曰此遗形存神之方也徐曰厌我有身大患思念未生无身无累也及气血积聚成此肉身假借不足爲有而人贵重益成患累也我身乃神之车也神之舍也神之主人也徐曰夫马之运车如神之载形也神处人身若人居室舍舍全则人安身康则神乐故智士保身以养神运形而昇仙也李曰身能载神神能乘人故曰车也身能容神神以身爲屋故云舍也自外来寄于身故云主人也主人安静神即居之躁动神即去之徐曰身形静神即止其宫府也躁动有爲神即去其居馆即者言应用急也李曰车牢始能载物舍静方可安人爲主既也諠譁作客何能乆住必须坚守于身而神自乘之净洗于心神自正之内外安静神自居之若身有染秽心腹躁动神即离人故云去之刘曰神住曰生神去曰死生由静载死由躁危是以圣人无常心者欲归初始反未生也李曰爱染罪垢躁竞有爲是常人流俗之心也圣人清净捐欲无常俗之心也有心者逐末入于生死无心者反本归于眞道无复生死也刘曰寂然无物人未生时岂有身乎无身当何忧乎当何欲哉韦曰夫有欲有忧皆由存身生生之厚也若反未生则恶有身矣何忧患之有也李曰已生之后方可有形未生之前理无身也有身则百忧竞起五欲争兴无身则万累都捐千愁并尽尚无有身之患岂有身外之灾故外其身存其神者精耀留也道德一合与道通也韦曰精耀神明也夫外其身者则精耀不去其形也精常留则其道德自然与一合体与一合体则其道通同也徐曰疏外逆旅之形亲爱生我之神故虚心静形存神守素则玄精光耀留止宫室与道通一是谓无身之身也李曰营生之士学道之人必须外忘于身不得多养于味先宜内存于神志之于道恍惚精微智慧自归精彩光明无不照了故言精耀留若得智慧止乃将道德一合均之无德契以虚通故言与道通也爲道章第十八老子曰古之爲道者莫不由自然李曰古昔修道之士皆由有自然道德清虚无欲未待师教而自然修道无有不由自然也若强爲之则不然矣故其道常然矣强然之即不然矣刘曰非有心而作之强爲之则有心也是故不然矣李曰凝情合道无欲全眞行之有常常得自然之道若外不立行内不修心强令爲之道终不得夫何故哉以其有思念故与道反矣刘曰何故即不然盖道无思念有心者违是以橐籥之器在其用者徐曰籥有六孔如箎乐器也言器空虚在人所用喻圣人空虚无心有感必应在縁所用应物处方也虚实有无方圆大小长短广狭听人所爲不与人争李曰橐排橐籥管籥也橐能出气籥能出声皆悉无心任人所动气之大小声之长短若方若圆或广或狭从人所爲造不与人争此举喻也刘曰无心求用故不争也善人在于天下譬如橐籥乎非与万物交争其德常归焉刘曰应物而已声气之美常归橐籥无爲之德常归圣人以其虚空无欲故也韦曰天无心顺物者使万物各得其性天下莫不归之以爲主也李曰此合喻也善行君子立德淑人外则与物无竞内则无欲谦虚德自归身道当在己也欲者凶害之根无者天地之原莫知其根莫知其原李曰有欲则伤身故云凶害之根无欲则会道故云天地之原而凡情迷乱蒙昩无知不知有欲是凶害之根不知无欲爲福善之原故晓示也圣人者去欲入无以辅其身也李曰外去贪欲自守无爲唯有圣人方能以道辅翼此身可以长存若同流俗未免凶害然则大圣岂有安危亦无秽净今言去欲入无者亦教凡流以爲行也能依圣行可以成道矣刘曰不去欲者非辅身之道也声色章第十九老子曰人皆以声色滋味爲乐不知声色滋味祸之大朴李曰常俗之人爱之以声色悦之以滋味畅情适意故爲上乐然欲是害根声是聋原口以味爽眼爲色昏不由外来皆因内起刘曰桀纣以之丧国非祸朴之如何故圣人不欲以归于无欲也李曰唯有圣人能虚心无欲清静无爲灾害不生祸乱不作化致太平正当归道刘曰弃祸本归福原道虚章第二十老子曰道者虚无之物也若虚而爲实无而爲有也徐曰两而皆如也无体若虚如爲有实精妙无物如爲有状故有无体之体无状之状也天者受一气荡荡而致清也气下化生于万物而形各异焉徐曰天气下降地气上腾二气交和化生万物万物万形万形各异未如有同也李曰虚而爲实无而爲有即是虚无之中能判三才而生万物三才有象故言实万物有形故言有举大明小即言天受一气是知物禀元和天既荡荡清高无心分别不失于一人亦须勤勤强志清净无爲不失于道也气虽是一形乃不同故言各异也是以圣人者知道德混沌玄妙同也徐曰混沌无分别貌圣人体元一未分道德混沌玄一太妙本同一也亦知天地清静皆守一也徐曰天得玄玄之气故清高在上地得混黄之气故浊静在下二仪虽异守一同也故与天同心而无知徐曰心同玄无无知无欲也刘曰四时运行非有知也与道同身而无体徐曰身同虚无无身爲体也刘曰混同方妙故无体也而后天道盛矣刘曰弘道在人以制志意而还思虑者也李曰与人同心心无分别与道同身身无形假将天合德共道齐眞是名天道盛矣何以得同天道之盛制心意无意深还思虑去繁想始可得矣刘曰群品云谓无心者制去而不可逐留而不可遣刘曰应物之远留者其体长存徐曰随之后无故去不可逐无体之体故留不可遣也远者出于无极之外不能穷之刘曰旷然无际近在于已人不见之刘曰杳然无象是以君子终日不视不听不言不食内知而抱玄李曰怀道君子绌聪明絶视听慎言语不华绮节饮食断滋味虚心玄览故曰内知不失微妙称之抱玄夫欲视亦无所见欲听亦无所闻欲言亦无所道欲食亦无所味徐曰体空达妄即色非有情忘尘境又何所言未闻见乎李曰悟万境皆空心即俱静惔怕寂哉不可得而味也复归于无物韦曰外忘闻见则视听之欲絶内忘心口则言食之欲灭内外絶灭然后能惔怕寂然复归于无物也李曰躁竞浮动轮转有爲之内惔怕寂哉复归无物之道若常能清静无爲无自复也刘曰明得眞之者非云爲所致反于未生而无身也李曰内外无染故曰清净恬神息虑是曰无爲合气于漠反于未生体同自然而无其身无爲养身形骸全也徐曰清净无爲抱德养身和气已复故形骸保全也天地充实长保年也韦曰道气复归其身则忘身忘身则德合天地矣夫天地不自生故能长生若然者身不保而自全年不保而自生也徐曰天地精气充实我身寿同二仪故曰长保年也李曰无爲养身无事安人功格四表道溢六虚此谓充实也修身者年命长理国者鼎祚远此长保年也哀人章第二十一老子曰人哀人不如哀身徐曰哀悲愍也学人哀愍衆人沦俗忘反不如自悲已身不能养神守身也哀身不如爱神徐曰爱惜也神劳则去身去身则生亡若耽嗜六欲伤神损性也爱神不如含神李曰虽爱于神而未免劳役犹婴患害不及含神含神者外则不执不染内则无思无虑内外清净神自归之不出于身故曰含神含神不如守身李曰神虽至妙仍不自立要託于身方能运用今但含神不守于身身败形离神无所寄欲神长存先须守身守身者必净必清同道同德通幽洞微则与虚极不二存三守一乃共眞神合契也守身长乆长存也刘曰情欲所爲者人也若无情欲直是身耳人将安寄哀谓哀怜也爱神者爲爱子重母也含神者谓既贵矣而又深之含育光辉不令散失也守身者谓屋静人安主諠客散身爲神之舍故守身以安神也身不躁动神明静泰形神两全故得乆存夫客必不孤游不依主神不独化必借于身故客非主不依神非身不立然则身爲神本主爲客基故爱神者先须守身存客者必须爱主故曰含神不如守身也神生章第二十二老子曰神生形形成神沖曰神爲生形之用无用则形不生形爲养神之利无利则神不成也刘曰形非神不生也神非形不成也形不得神不能自生神不得形不能自成冲曰形假神以得生神含形以得成形神不合无由生成也刘曰随其神化以生形类故曰形不能自生随其形类以成神功故曰神不能自成形神合同更相生更相成冲曰利用相须更相生成刘曰形神虽异相借生成生成之道不合不得故曰形神合同夫神由形用形爲神生形用既彰神功所致则神生形也形由神生神由形用神功既着着乃由形则形生神也故曰更相生形不自兴必资神化神动形作功用乃成成由神生则神成形也神不独化动必资形形作神随神功乃见见由神用则形成神也故曰更相成神常爱人人不爱神李曰神既託人亦欲人不死人乃资神亦须神不离不离必须修身清心能修之者始是爱神今人多秽浊不肯修身身既不修是不爱神也刘曰神常爱人欲使安静人不爱神役用无涯故絶圣弃智归无知也李曰圣人无名名既无矣复何所絶大智若愚智乃如愚即是无知复何所弃今言弃絶谓圣有功名之累智有分别之机分别者劳心徇名者损身身心若损形离神散此是不爱于神不守于身有爲失道也劝令弃名絶虑以归无知此是爱神也常安章第二十三老子曰圣人常安与天地俱安而鬼神通李曰圣人内遣心识外丧形骸与冥寂合其眞虚玄同其体阴阳之所不能变盛衰之所不能移玄德常静故曰常安共天地均其覆载鬼神齐其正眞包大纳细通幽洞微无屯否之期絶困穷之日故曰与天地合其德鬼神将来舍也刘曰无事无爲幽冥通畅衆人皆安其所不安即不安矣韦曰得生以爲安者得死即不安矣得富贵以爲安者得贫贱即不安矣刘曰安于有爲有爲非常失待则困盖天道减盈满补虚空毁强盛益衰弱刘曰亏盈益谦其犹张弓也冲曰曰中则昃月满则亏阳盛则衰阴强则弱此天之道也圣人则天理物行平等之法损有余补不足抑高强举下弱也损思虑归童蒙塞邪智圣人之朴也冲曰蒙本作朦不明也思繁则巧制盛虑多则谋贼生奇物来于寇盗矫诬长于诳衒故令损之归于童蒙童蒙不明无爲膏火自煎不饰智以惊物闭塞斜智开明正慧则伪法不行眞道流布去邪取正圣化之本也刘曰惩忿窒欲养蒙以正分正外智都去者是圣人之质朴也是以天下尚存可谓养母常能爱母身乃乆长刘曰生身者神也无欲安神可以养母也无欲故神安神安则长乆李曰事亲者以孝爲先修身者以道爲本孝子善养扬名于后代学者能修成眞而不死养神存道故曰爱母身与道同故曰长乆西昇经集註卷之四西升经集注正统道藏三家本六卷洞神部玉诀类西昇经集註卷之五维五华阳韦处玄句曲徐道邈沖玄子任眞子李荣刘仁会註碧虚子集身心章第二十四老子曰身之虚也而万物至心之无也而和气归冲曰体与道合是身之虚也心与天同是心之无也身虚而万物自至心无而和气自归故虚无者无爲之至妙也故善养身者藏身于身而不出也藏人于人而不见也能冲曰藏身谓陆沉晦迹而不出其才能也藏人谓混俗同尘而不见其智德也故君子之治必先死于国刘曰死犹遗忘也夫遗忘其国者虽居物首不爲贵也富有四海不爲利也不爲利侈靡皆捐不爲贵则憍逸斯弃弃憍逸则力役不劳捐侈靡则财用不竭夫财用不竭则储积充力役不劳则苍生静苍生静则国安储积充则国实国实者则理之基也国安者则理之本也保夫至理之基本者其由遗忘国乎如违此道败忘立至稽诸故实讵俟断焉既死不亡其国盛也民不敢散更复充也刘曰遗而有之故不亡无爲而理故国盛矣及群生遂性乐俗安居甘食美服不相往来李曰死犹忘也修身之者体即身无身即人无人忘身而身存理国之者体同虚寂德并太空兼忘天下故云必先死于国既亡于国在宥天下薄赋轻徭兆人安乐故云既死不亡其国盛也政化太平人不流亡故曰不散国实人富积粟足兵故曰复充若能知常施行反也冲曰人能知素眞常存玄德大道凡所施行与俗皆反也刘曰能知常道者凡所施爲行事皆令归反其眞性也衆人欢乐用生生也动而失之寿命竭也韦曰死而不亡者寿之常也而行与俗殊故曰反也衆人以生生之厚故动而失生而命尽也冲曰衆人以百年爲常安身厚味爲乐用声色六欲以生生动则伤生失性致寿命竭尽也李曰衆人用有生之命持以生身放情极欲以爲欢乐而有害命伤身上既失道下亦失身故云动而失之寿命竭也夫天下大物哉甚绵绵也冥冥混沌不可知也徐曰夫大物者太极大道太极者天地之父母也道之奥也绵绵常存不断不絶冥冥幽深混沌无分别不可以智知难可以言论也知之者去之欲之者离之近之者远之李曰使智求之而不得故曰去之以欲取之而不得故曰离之不可以爲亲故曰逺之是以圣人非託于天下亦非託于鬼神亦非託于万物常以虚爲身亦以无爲心李曰託谓因假也圣人所以得道者显不因于天下幽不假于鬼神外无赖于万物常以虚爲身亦以无爲心而自然成道人若心忘有事志在虚无虽不欲成道而道自成也此两者同谓之无身之身无心之心可谓守神李曰两者虚无也以虚爲身此乃无身之身以无爲心此乃无心之心无心之心则无心无身之身则无身至无身心是谓守神虽曰守神可以虚无故神自归之故曰守神刘曰系累外絶神明内安守神之道也守神玄通是谓道同韦曰神不离形故曰守也神形相保则通玄而合道也李曰能以虚无守神神通虚无之妙身同于大道之体故曰玄通也无思章第二十五老子曰智士无思无虑之变韦曰大智之士以百姓心爲心故曰无思无虑之变也常空虚无爲恬静修其形体而万物育焉李曰无智之者必贪有欲有智之士未肯无爲是以滞凡庸少能归道圣人劝戒意在虚空故曰有智之士勿多生思虑好爲变诈常须空彼我端寂无爲身不躁竞爲恬心无浮动爲静内外清静是修其形体于物无害爲物所养故曰育焉变者贪天下之珍以快其情李曰积思虑好诡诈逐欲不止万境迁改爲变也夫难得之货是天下之珍怀贪无已纵欲畅心禽色荒乱此快其情也情快于前政败于后必然之理的如可见故举下文以示之也然后革兵四起祸生于内刘曰舟中之人皆爲敌国国动乱者而民劳疲也李曰以道济物以文柔远百姓日用而不知万国自然而欢泰少私寡欲贵粟贱金俗乐家安乐和礼洽此无爲之化也若肆情极欲奢淫好胜四郊多事五兵动作叠起箫墻祸生于内也君既昏乱臣不忠正国动乱也征役不止困于转输人劳疲也夫国以民爲本民劳去者国立废矣冲曰身以神气爲本神守气聚则长生也若有爲有事劳损神气神去气散则形废矣李曰爲国之本要在安人人安则逸人危则劳逸则人居劳则人去国之兴也寔在于人人既去焉是知国废理乱由道兴废在人以道爱人天长地乆矣刘曰民惟邦本本散国亡所谓出其无极之寳入贼利斧戟也冲曰斧戟兵器也生命贵重于万金神存气聚则生命无穷神亡气散则身殂命尽故曰岀其无极之寳也六贼外入三毒内兴攻伐甚于六军杀伤利于斧戟也李曰寳者无爲之道也贼者有爲之兵也我无爲而人自化此用无爲之道也若不用无爲之道是出其无极之寳如用有爲之兵也兵能害物日费千金甚于锋刃故云入贼利斧戟也是以圣人无爲无事欲安其国民也李曰不贪欲故无爲不好兵故无事贪欲则人损战伐则人劳无爲无事不损不劳百姓安宁圣人之化也故曰子能知一万事毕李曰无爲用道知一也功成事遂事毕也内明达于至道知一也行成德就从因证果得于眞道事毕也无心德留而鬼神伏矣徐曰一者眞一也德常德也知一者无一而不知故万事毕矣虚空无心常德留止故能官天地府万物威振千灵鬼神畏伏矣内解鬼者精也眞一一之至极常德德之至贵乃精神之根本道气之元先故精神臣伏万气归宗也李曰圣人无心不起贪欲道在于己德止于身故曰留也用道则道流遐迩怀德则德被幽明既爲人之所归依亦爲鬼神之所伏从也刘曰有心爲德德斯去矣故经云上德不德是以有德其鬼不神故曰伏之矣我命章第二十六老子曰我命在我不属天地李曰天地无私任物自化寿之长短岂使之哉但由人行有善有恶故命有穷通若能存之以道纳之以气气续则命不絶道在则寿自长故云不属天地我不视不听不知神不出身与道同乆李曰不视故不爲色所盲不听故不爲声所聋不知故不爲智所困絶声色而清净去分别而无爲神不离人故云不出于身身将神合命与道同故云长乆所言不属天地其行如是遂与道同刘曰耳目之用废心智之虑忘心神不出身契乎常道矣吾与天地分一气而治自守根本也韦曰天地与我俱禀自然一气之所生各是一物耳焉能生我命乎我但去心知絶耳目各守本根之一气则与道同乆矣庄子曰天地与我并生万物与我爲一此之谓也李曰万物俱资于大道三才同禀于一气而人皆逐末遂至伤生老君守本故能成道若能法圣人而爲行虚极自然可致也非效衆人行善非行仁义非行忠信非行恭敬非行爱欲万物即利来李曰爲善必近名爲恶必近刑圣人远之刑名故不学衆人行善仁者杀身以成人义者裁非而正己圣人修生故不杀亡邪故无正非行仁义也忠信者道之华圣人弃华取实不行忠信也孝非天性礼异至诚心狠貌恭故非妙行所以不行欲爲兇祸之根爱是烦恼之源爱欲在己身尚不安如何得道圣人清静非行爱欲也于物无害物利自来常惔怕无爲大道归也李曰上文行善及至爱欲皆是有爲之事也老君怀道抱德恬静无爲常行此行遂得成眞故云大道归也刘曰有益者物赴无爲者道归故神人无光圣人无名刘曰内明无光德隐群游李曰大道若归用无不可变化不测谓之神智无不通谓之圣人非有事神实无爲智照凝寂故无光隐形藏用故无名矣兵者章第二十七老子曰夫兵者天下之大凶事也非国之寳刘曰兵动害物丧国亡家祸莫大焉岂曰国寳寳之者而不用也韦曰守道无爲则天下各安其所安而兵不用矣此之谓大寳也安用此不祥之凶器哉刘曰国寳者不用兵用之者动有亡国失民之患也李曰克定祸乱义实由兵以慈用之其战自胜然兵既主杀杀爲凶事非国寳也好生恶杀重粟爱人无爲战兵爲国寳也故云寳之者不用用之者动有亡国失人之患此是凶之大也刘曰若用兵必至于此也夫安天下者当以无事况用兵乎不得以用之非乐然也是以圣人怀微妙抱质朴而不敢有爲与天下交争焉冲曰圣人空虚无爲怀道守德不敢趋竞有爲与天下之人交争名利也李曰存之要道怀微妙也无失淳风抱质朴也无爲去兵息于机战伐不与天下交争矣刘曰有爲有欲争者夺之无事无爲乐推不去虽有勐兽不能㨿也虽有蜂虿虫蛇不能螫也虽有兵刃不能害也李曰心存正道行移质朴恕已及物内无害心虽有外毒不能加也刘曰子虽凶顽不能害于慈父兽虽勐厉不能害于圣人以其积德玄通故也是以天下莫能害焉韦曰德冲六合玄通宇宙宇宙者将与万物爲一体与天地爲一心然则勐兽兵刃乃是我体之尘垢耳安能伤我哉柔弱章第二十八老子曰天下柔弱莫过于一气气莫柔弱于道刘曰气虽柔弱聚散有时道之爲物无时而积道之所以柔弱者包里天地贯穿万物韦曰天地在空玄之内夫空玄之空不能空道故包裹天地焉金石坚刚不能障道故贯穿万物焉刘曰若非柔弱岂能包裹贯穿哉夫柔之生刚弱之生强而天下莫能知其根本所以从生者乎韦曰柔弱者道与气也刚强者天地与万物也根本即自然之道也刘曰刚强之质从柔弱而生之物各有之不知其本所谓性与天道不可得而闻也是故有以无爲母无以虚爲母虚以道爲母自然者道之根本也李曰凡物有形必自无生故以无爲母元无所有以有有故遂乃有无无本空虚起无见者从虚而来故以虚爲母虚既空矣何能运行通而不壅必由于道故以道爲母道者非无非有非实非虚不来不去不始不终非物使之非人所造不知所以号曰自然道既自然而来自然即是道之根本此名无能生有次第互生欲结前能行柔弱则以生刚强也刘曰阶浅以至深至妙莫知所由故曰自然者也民之章第二十九老子曰民之所以轻命早终者民自令之耳非天地毁鬼神害韦曰天地之大者生也岂无故毁人命哉以道莅天下其鬼不神亦安得害我命哉以其有知以其形动故也韦曰用智逐欲劳动其身形废神竭故中道夭而不终也刘曰智生形动逐欲取败自贻伊岁鬼神何爲是故无有生有无形生形何况于成事而败之乎徐曰人未生时本无有身杂于恍惚之间变而有气气变而有形形变而有生不能清净无爲养神守身使长生乆视况复生养失理动爲罪咎败其成身善事致丧命早终乎刘曰心本无爲情欲斯起神体无象形色乃生无象无爲尚生形欲成事取败讵足怪哉人欲长乆断情去欲心意以索命爲反归之李曰纵欲伤身断情益寿絶有爲之想内外都尽心意以索也年非外情命在己身故曰反归之形神合同固能长乆刘曰夫欲保命长乆不令早终者当须除情去欲心意都尽命自归之更无他术索尽也谓俱无欲也李曰魂离于人则身死神将形合则命长也天下章第三十老子曰人虽在天下令意莫在天下人虽在国令意莫在国人虽在乡令意莫在乡人虽在家令意莫在家神虽在身令神莫在身是谓道人韦曰所在皆忘故能所在皆存刘曰涉远之賔谁留迎旅趣眞之士孰顾形体形骸尚忘况乎家国犹弃人天何爲意微章第三十一老子曰患生不意冲曰夫富贵之人自谓欢乐无忧不意二字者反爲我身累患也祸生丝微丝李刘本作私李曰患以累身祸爲破灭意不以爲患而患已来私不以爲祸而祸自至人知在生实畏祸患终日戒惧仍虑横来况公然行恶如何可免是以君子慎微爲之于未有也冲曰丝别本作私误也不畏丝微之恶致生纶着之祸故曰小罪不积则大罪不成是以经言民不畏威则大畏至矣善生于恶刘曰丧命之由爲贪善名利生于害刘曰吞钩者爲贪芳饵也大生于小刘曰合抱之木生于毫末难生于易李曰天下难事必作于易刘曰始乎履霜至于坚冰高生于下李曰九重之台起于垒土远生于近李曰千里之行始于足下外生于内李曰由内故有外也刘曰言出乎外行加乎民贵生于贱李曰因卑以至尊也刘曰贵以贱爲本动生于安李曰因静而有动也刘曰安其身而后动盛生于衰李曰热极则寒刘曰曰中则昃阴生于阳韦曰阴阳犹死生也夫天下同善而无恶同利而无害者则善之名无因而生然则善名由有恶而生利名由有害而生凡此上事皆是有欲有私之患也李曰静极则热刘曰命吕则律是故有无之相生虚实之相成李曰有生于无无生于有故曰相生虚者阴也实者阳也热极寒实成虚也静极躁虚成实也故曰相成刘曰有之以爲利无之以爲用是以有归有无归无也韦曰有善则有恶是有归有也无利则无害是无归无也刘曰本乎天者亲上本乎地者亲下西昇经集註卷之五西升经集注正统道藏三家本六卷洞神部玉诀类西昇经集註卷之六维六华阳韦处玄句曲徐道邈沖玄子任眞子李荣刘仁会註碧虚子集在道章第三十二老子曰人在道中道在人中李曰道则大无不包人则非道不生故知人在道中也道有细无不入物无不在是知道在人中也鱼在水中水在鱼中刘曰人之神气天地交通也方彼游鱼内外资水道去人死水干鱼终李曰此举喻也鱼之于水犹人之于道道在则人存道去则人亡水有则鱼生水无则鱼死人必须归道鱼定当归水故曰人相造乎道鱼相造乎水水之与道人之与鱼不可暂失矣故圣人自知反归未生捐弃憍奢絶除忧思韦曰捐弃憍奢然后絶除忧思忧思既除然后能反未生未生既反则道留而长存也李曰自知者不可思须失道也反归未生抱守于本捐弃憍奢去泰去甚絶除忧思无欲无愁以道赏心何忧之有是故形隐神留刘曰寂然不动天下归焉韦曰隐安也形能安神故神亦留止于形也冲曰同世之形託死隐变精神之身留世化物天下慕德皆来从归也李曰凝神九重故言形隐道在圣德故曰神留觇风而至慕道而来万方朝觐天下归焉刘曰归其静也无爲无事国实民富保道畜常是谓玄同李曰法令滋彰盗贼多有不用姧智名曰无爲不饰兵戈名曰无事不以有爲挠物常以无事安仁任用贤哲百姓繁昌国实却被走马以事桑田财足谷多故云民富守于眞正故云保道因循日新是曰畜常保道得道畜常得常达于常道故曰冥同也刘曰主上无爲群生安业储积充实而民富贵至理之道如此有国章第三十三老子曰有国者其根深也韦曰王叅四大继天理物当与道同根无爲也李曰以道爲根所得深矣天地覆载万物畜养金玉重寳不积留也韦曰天地无爲于覆载故常覆载是以藏金于山藏珠于渊则重寳无所逃其域矣奚假积留于府藏哉李曰夫有国者宜以道爲根德爲本德无不被道无不通爲天地之所覆载保其清宁万物之所养育获其长乆不须积聚金玉而金玉自然留止也刘曰天地自覆载万物自畜养圣人根深宁极金玉重寳一气所须是弃而不用也夫外天地者有天地外其身者而寿命存也李曰外遗忘也用之有爲而天下失行道之德而天下存故言有也以生爲有爱养伤生故其身亡也能忘于身身将道合寿命无极故其身存也刘曰夫遗天地者无事无事者则物归之遗形骸者无欲无欲者则命存矣夫天地形骸尚自外之金玉重寳何足留意也是以君子善人之所不善喜人之所不喜乐人之所不乐爲人之所不爲信人之所不信行人之所不行是以道德备矣李曰至学之士学人之所不能学立行之者爲人之所不能爲爲与不爲皆爲学与不学皆学教无不达理无不通故曰道德备矣细而言之常俗小人所好者有爲怀道君子所好者无爲此善人之所不善也人皆悦于声色我独悦于无声无色此喜人之所不喜也人皆爱于名利我独忘于名利此乐人之所不乐也人皆作憎爱我独作不憎不爱此爲人之所不爲也人皆信邪我独信正此信人之所不信也人皆行恶我独行善此行人之所不行也道与俗反志远功高事无不圆故云备矣刘曰善者善无情也喜者喜无事也乐者乐无味也爲者爲无爲也信者信无心也行者行道德也夫此六句亦有义焉解行不然也道德不备也皆有章第三十四老子曰道非独在我万物皆有之韦曰道无不在岂圣人独有而万物皆无哉庄子云道在屎溺屎溺犹有其道而况万物者乎刘曰所明道无不在修者得之万物不自知道自居之冲曰万物无知情均刍狗不知圣匠剖大混一朴散爲无穷之物不能自知生本由道气合生物道自居之刘曰藏诸用也衆人皆得神而生不自知神自生也韦曰但不自知又不知物则神道自然冥会也冲曰神爲生形之本衆皆得而生不自知生我者神神自生我也刘曰近在诸身而不能知君有德施于百姓百姓不自知受君之德也冲曰君有无爲之德施于百姓百姓得其自爲日用不知谓我自然不知受君之德也韦曰上不知下下不知上上下相忘乃爲道治也刘曰功成事遂百姓皆爲我自然也是故圣人藏神于内魄不出也冲曰圣人知生我者神故养神守身藏神形内炼形化魄合于眞神混而爲一不役魂魄又何出焉李曰魄寂也轻躁之徒其神自离圣人法道安静无爲神不离身寂然在内故云不出也刘曰静之至也守其母其子全李曰保道存神守其母也于身无害其子全也而民炽盛保其国也刘曰本固邦宁玄虚积充寿命长也冲曰玄虚者道也眞积妙气积充我身故能飞行空虚寿命长乆也人能徒知天地万物而不自知其所由生反命归本是大不知也韦曰命者自然也本者道也我都无知故能归一反于自然也李曰有灵之中人最爲智测之于景亲之于天察之于地通之物理无有不知是称爲智而不知身由道生归根反本而守愚至死信命将终是大不知也刘曰谓假学之流虽复穷教尽艺辩智多能奇伎异端规模圣轨而不悟生之所由反命归本之道而逐于外者于世虽得其美名于身是谓愚焉治身章第三十五老子曰治身之道先隐天地静居万物之始韦曰隐安也先安其身形如天地之无爲然后能心居万物之始始也者道也李曰修身之理必先忘于形形有既忘都无所见此隐于天地也然后息心归本居于万物之始也刘曰天地尚隐何所见焉居物之始何所有焉夫圣人通玄元混气思以守其身徐曰圣人常清静无爲故能通玄元之道混合神气思念眞神以此守眞故能长存乆视也刘曰开元通而不壅气思混而不乱以此守眞是圣人之道也俗人以情爱贪欲以守其身刘曰情爱深于溟渤贪欲重于丘山如此守身愚人之趣也此两者同有物而守其身其道德各异焉刘曰圣智愚情两行相反俱专事业爲用不同美恶二途功满则方效也道德章第三十六老子曰道德天地水火万物高山深渊各有所归之李曰道德是幽微之理天地已下是有形之事有象之物犹各有所归喻无形之道若能无心去欲道亦当自然而至夫道非欲于虚虚自归之德非欲于神神自归之李曰道既虚无德亦神妙虚无神妙必竟清静而人若能虚心无身自然归道抱神守妙自然归德也刘曰虚归于道神归于德道以虚往德亦神归天非欲于清清自归之刘曰轻清者上昇也地非欲于浊浊自归之刘曰重浊者下沉也湿非欲于水水自归之刘曰水流湿也燥非欲于火火自归之刘曰火就燥也万物非欲见于形形自见之刘曰无相者不能见也有形者不能隐也高山大泽非欲于飞鸟虎狼飞鸟虎狼自来归之刘曰羽族毛羣必归林薮深渊河海非欲于鱼鼈蛟龙鱼鼈蛟龙自来归之刘曰类聚羣分各有游处人能虚空无爲非欲于道道自归之刘曰有用者事窜无爲者道归由此观之物性岂非自然哉刘曰物类相感非由情割善恶章第三十七老子曰百姓行善者我不知也行恶者我不知也行忠信者我不知也徐曰四民皆有自然之性苟无根性难可化谕犹如乌黔鹤白非染浴之功也李曰圣人运慈悲之意开化导之方咸令舍恶业而建善因去虚妄而行忠信而迷途难晓失路不归各随生业任其颠倒不能虚忘罪福竞生善恶行善者致赏行恶者被刑忠信者则是贤臣谲诡者便爲狂贼并由行有善恶而名有是非本是衆生所爲非圣人所知者也此爲权教事至自悟故言不知耳是以积善善气至积恶恶气至李曰前以权法语曰不知任被愚情恐恶根未絶故将此实教勤勤晓示善不积不足以成名恶不积不足以灭身故知积善善至积恶恶来皎然非虚信之影响明言此者心欲舍恶归善也刘曰明圣人无心应物而已善恶自积孰知之哉是故圣人言我怀天下之始复守天下之母而万物益宗以活其身李曰我怀天下之始抱道也复守天下之母含德也道德在内爲人所尊故曰益宗物能归道道能济物人物得存故云以活其身刘曰洁源者流清守母者子赡吾意常不知刘曰知即非守母之道也安能知彼行善恶焉李曰圣人内忘于身则无人无我故云吾意常不知外忘于物亦无善无恶彼此并皆都忘何能知彼之行善恶也刘曰守母尚自不知安更知子所作积善神明辅成韦曰积善以感神明神明自然成辅亦我不知也天道犹祐于善人韦曰天道无亲常与善人天亦不知者也寂意章第三十八老子曰吾道惔怕寂韦曰死灰枯木之谓也意死者生静而复命也韦曰虽不失其生意同死人也故能无时不生以其意死寂然故能复其自然之命也冲曰意死犹灰心也生生积浸润滋酌留滞李曰静心息意以道生生故曰生生道流不絶乆润于身故云积浸玄津法水是谓滋汋流注己身有碍故名滞爲道所止故云留也刘曰积聚气血将以爲身生生之义如此玄冒沾洽刘曰玄冒谓覆被形骸也沾洽谓津汋通流开诸关脉也元气包之李曰息意有爲而生自存静心归道而命自复以能归道爲道所覆故曰玄冒灵液流润故曰沾洽人之受生本縁元气爱精保气气不离人人得气生爲气所裹故曰包之刘曰生者虽曰神功非气无以化育其根益深韦曰冒覆也言万物之生积浸和气之滋汋留结玄冒而沾洽也又有元气裹之故其根益深与道同本冲曰汋如人手足液也冒覆也学人抱元守一以其神气积充浸润一身滋液津汋留滞百骸玄道覆焘沾洽内外元始道气包裹我形万气长存眞神栖镇所以生根益深长生乆视也乃四固刘曰眞性绵邈形骸不亏中无心韦曰得地水大风故能坚固以成其身冲曰塞兊闭门耳曰口鼻四情坚固尘境不得入中心空无也故能致万物精华韦曰虽四物成其身而其中寂然同于无心是以万物精华莫不归之李曰玄道所覆元气所包道远气长故曰其根益深深根宁极身外则存四大不毁乃云四固忘情虚已内外清净湛然空寂名曰无心身心既忘絶诸羣有契虚无之境得杳冥之精故曰致万物精华也无极之物自然来归之冲曰学道之人精修行气故万物齐仙霞精光华玄景希夷微妙无极道无自来归也以其空虚无欲固也李曰有形之物并爲麤恶无极之物是曰精华无极精华是爲眞道来归已何以致然皆由清静空虚所以自然而生矣戒示章第三十九老子曰喜吾重告尔古先生者吾之身也冲曰老子十号一号古先生又应号记及显迹记并云上三皇时号古先生此即明老君之身历代行化当过关之时寓记此言以诫尹公故称开导竺干指言昇就及尹公师禀受道传授五千文付以九丹诀又授九室之要将化西土昇入太微欲重诀言以解其惑故却告言古先生者吾之身也所以祛尹公之疑示西化之兆矣后人妄改云古先生者吾之师也一何谬乎且帝王年代记所推老君文王受命之年太岁丁卯下爲周师昭王时宅关二十五年癸丑与尹公说经二十六年四月昇入太微二十九年尹公会蜀青羊肆重见老君遂化西国后人妄云平敬幽厉定王之时西入流沙亦皆谬耳何者尹公是周康王大夫至昭王时请出爲关令以候老君非平敬之时明矣今将返神还乎无名李曰无名者是寂境之常道也随机导物从眞起应名爲降德化縁既息摄迹归本故曰返神来则于无象而示有象还则自有名而返无名故曰还于无名絶身灭有绵绵长存冲曰神者灵妙之称也返灵妙之神还于玄虚归于空寂无名无形絶同世之身灭有形之体成无上道绵绵若存也李曰息化去应名曰絶身灭有法身不动眞道凝然是曰绵绵若存吾今逝矣亦返一原李曰逝往也老君从东往西故云逝矣眞法无一正道唯一从东而来还归于道是亦返一原矣忽焉不见刘曰存亡自在非常情所测斯须馆舍光炎五色玄黄冲曰馆舍莅事所归也老君在周和光世俗微迹征藏观化风尘藏人于人人莫之识欲息迹返原解形遯化是以忽焉不见斯须之间馆舍光明照曜内外五色玄黄惊骇视听也李曰斯须俄顷也老君神妙不测道力自然于有能不有则忽焉不见不有而能有则放光五色映照十方示以神变者令以戒受也喜出中庭叩头曰愿神人复一见授以一要得以守元冲曰既睹神变方知大圣是以出于庭中叩头顿颡唯愿神人重复一见虽蒙教诲㫖逺途多莫知所从故重一要得以抱一守元也即仰视睹悬身坐空中去地数十丈其状金人存亡恍惚老少无常李曰良愿既发玄圣非逺仰视天上即睹老君端坐虚空去地高邈容仪非彼皓首形状纯是金身或无或有故云存亡恍惚非大非小故曰老少无常曰吾重诫尔尔其守焉荣曰再数妙法观令保道除垢止念静心守一李曰有爲纷累人间秽浊浪生分别妄起爱憎皆染污人咸称曰垢制情忍色达有通无并悉荡之故言除也意无所繁故云止念内外弗着故爲静心凝神于道用志不分故名守一刘曰凡非眞性者皆是垢夫止念虑衆垢方除守一不动眞心乃静也衆垢除万事毕李曰百恶销曰除万善具曰毕吾道之要诫警竟即隐李曰前请抱元守一诫以除垢止念邪念息正业兴可以成眞可以得道可以理家可以化国事无不可故云毕玄元应物本在救人人依教行理无不济物济人度德克化给遯形入寂故云隐喜不知所之泣涕追慕退官託疾李曰圣师入妙莫测所之仰德故流涕思慕去于有事归以无爲故寄偁託疾也弃念守一万事毕矣李曰奉戒在心依经立行更不外縁是名守一有累之尘既尽无爲眞道自成智满德充万行皆备故云毕矣西昇经集註卷之六