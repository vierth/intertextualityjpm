天如惟则禅师语录X卍XXX师子林天如和尚语录叙世尊以正法眼藏付摩诃迦叶广令传授是为教外别传之宗也二十八传至菩提达磨向少林面壁安心其道始行于东土五传至岭南五传至河北又六传至湖南慈明圆公而益盛派衍枝分同一法印亦如贝玉金珠千奇万异一一自内府流出者也慈明直下十传至雪岩钦公将破沙盆一击百杂碎痛棒热喝用无疎亲又二传至普应国师本公坐断天目山法性波澜雷霆一世师往矣弟子之袭其风以弘其教者何往无之求其正宗一脉的的相承随变随机着着善应者惟师子林天如和尚是也余甞核所闻于四方禅徒而希慕正音亦巳久矣适可庭师来自林下以所携语录见示余疾读数则不觉终卷虽老眼昏花亦勇然精釆百倍若摩尼在室六窻明耀醍醐灌顶五内清凉其足以昭回季运力障狂澜丕振国师之化为百世光明幢者尽在是矣若其所谓如优昙花如铁蒺藜如热油铛如吹毛劒又在观是录者自具只眼余耄矣他日南归犹当扶䇿一造林间以慰倾渴至正九年岁在己丑四月八日翰林学士资善大夫知制诰同修国史长沙杨宗瑞拜序X天如禅师语录序昔中峰和尚倡道于杭之天目山学者云集既委世三十年能任其付授之重守其责望之言薶光铲釆久而愈章杰然而独立者吾庐陵天如则禅师也禅师既承密印诸大方争聘之遂隐于吴门师子林一室卧云泊然无意于当世然四方之欲求其道者惟禅师是归故其言不待结集而盛行于时其徒善遇稍录为七卷天台宗沙门炬师以其可以启悟来学廼刻之以传噫正法眼藏唯微咲者得之教外无可别传人心何劳直指曰别曰传曰直指者葢使其自得之也吾观禅师之言如鸟飞空如月印水纵横开合浅深俱应而超然无迹之可寻学者能因言以忘言不滞乎迹而得其指归然后知其杰然而独立者亦岂从人而得哉余甞以事道出吴中仰禅师之高风而未遑往见宜春嗣讵师因游五台山槖其书于蓟丘以示余乃得序其首蕳且以自庆夫法喜之遇云至正九年夏五月辛卯朔应奉翰林文字文林郎同知制诰兼国史院编修官临川危素序X天如禅师别录序天如禅师世居庐陵之永新为名族予家湘之茶陵去师所居仅二十余里且累以婚媾相往来故早得闻师名又辱与师之弟行远游故甞得师所为诗文读之当是时予方弱冠所以知者如是而止不知师之道果何如也及荡游淮浙间往往闻师名日盛知师之道益充业益广其所霑被者益众于是始以未及一见为恨近来吴下席未暖即造见师子林中当是时师巳弃绝笔墨不谈文字不与人事相接无由得见师之发挥倾写乃从其徒得师畴昔应酬诗文书翰别录一编翻阅数过不忍去手葢是编特其绪余耳微辞奥义固不在是然师之于人率随机开示在在呈露苟能由是而求之亦可以少窥师之为道矣况师所着楞严经会解与其精要语录皆巳刊布读者随其所见而有得焉则师之为道即此而在又何精粗本末之间哉予既早得闻师名晚乃得一见今又得是编而窃窥之故述而为之序至正九年岁在己丑十有二月朔承务郎前江浙等处儒学副提弟子李祁谨序X师子林别录序少林不立文字之学谓之直指得其指者虽三藏之文亦糟粕耳况夫世之所谓文与诗乎然其学至三祖乃有信心之铭至永嘉又有证道之歌此非自悖其宗旨耶识者曰不悖也葢有以助显其直指之道者也降是以往宗师提唱激扬不能无语矣从而源远流枝则曲学旁通之士相望以起其材思颖拔发而为文为诗者诗则诗矣文则文矣岂识者之所取哉今师子林天如和尚得法于普应国师中峰本公乃大鸣其道以正少林之宗而随机泛应靡所不有焉其徒集语录之外以诗文为别录凡六卷余窃窥其立言寄意皆足以发明直指之道夫岂世之所谓诗与文哉今天子即位之初甞有旨赐国师语录并其诗文刊板入藏并行于世而观者颇有所疑焉故余因序天如禅师之别录得摅鄙见使疑者知有助显之说云至正己丑夏翰林待制奉议大夫兼国史院编脩官无学野人远者图拜手叙X师子林天如和尚语录目录第一卷示众普说第二卷普说升座小参第三卷法语第四卷偈颂第五卷佛事佛祖赞赞诗第六卷序说记铭第七卷跋疏牓书问第八卷书问祭文第九卷宗乘要义目录X师子林天如和尚语录卷之一小师善遇编示众师既不住山故无上堂入室等语然或因僧请益或同参激扬或时节应酬或与客道话引证机缘或因事举古警发初学随所闻而录之不择次第总目之曰示众举世尊云吾有正法眼藏涅槃妙心付嘱摩诃迦叶广令传授师云今日不肖儿孙要问黄面老子者两件物你从那里得来诸方有海蠡禅海蚌禅銕刬禅老僧底却是水上葫芦禅触着便动捺着便转活鱍鱍地无你奈何处昨日一阳来复见说生根了也诸人为我提起看执法脩行如牛拽磨关西没头脑汉尽力道得一半不执法脩如磨拽牛山僧忍俊不禁也只道得一半休休以何法证以何法脩随流认得性无喜亦无忧不风流处也风流蓦拈主丈云叵耐云门大师又道观世音将钱买胡饼放下手却是馒头卓主丈不因X夜来鴈争见海门秋有时伸出佛手有时放出驴脚错有时拍禅床有时击香卓错有时舌生毛唇生醭主丈长年靠壁角临济德山鼻孔一时穿却错诸禅德向者三箇错处认得老僧请你喫无面䬪饦佛祖行不到处行取一步佛祖说不到处说取一句召众云一舖是九里三舖廿七里者箇是佛祖行不到处老僧行到今日初三明日初四后日初五者箇是佛祖说不到处老僧说到喝一喝宁与有智人𤺊骂莫与无智人说话马祖喝百丈黄檗惊吐舌不共戴天讐怨气深入骨虽然三度打临济明知彼此无干涉后来临济道箇无多子始觉棒头如銕橛从此逢人喝人政是忍疼不彻向人却道蒿枝拂又道再思一顿无人下手此意谁曾识如今满眼是儿孙箇箇会喝马喝牛门庭施设叵耐无人肯耳聋无人肯吐舌只有箇没髭须底胡子路见不平火蛇烧面通身热诸禅德屈屈赵州道箇无字开口见心肝因甚诸人自生障碍时有僧请益云蠢动含灵皆有佛性为甚么狗子独无师云莫说狗子直饶你问他释迦弥勒还有佛性也无他也道无僧云赵州禅在口唇边因甚只会道箇无字师云赵州见处只到者里僧云和尚不肯赵州那师云是僧云赵州是古佛和尚因甚不肯他师云赵州在那里随后便喝X南泉云我十八上便解作活计赵州云我十八上便解破家散宅师云谁知南泉活计政是破家散宅底山僧敢保老赵州不识南泉穷彻骨错疑活计是家私却道解破家散宅或者道赵州不错疑却是和尚错疑山僧遂抚掌呵呵向他道好好山僧错疑也好赵州不错疑更好临济云我者里是活祖师西来意一切临时要用便用师拈拂子摇曳示众云我者里也是活底要用便用一切临时且道与临济底是同是别击一击掷下云临济犹欠者一着在问话且止直饶问似云兴答如瓶泻只是閙热门庭在你诸人分上料掉没交涉岂不见道言无展事句不投机承言者丧滞句者迷拟心即差动念即乖不拟不动立地死汉故我祖师门下蓦札相逢无你转身处据令而行无你开口处跨一步去銕壁银山眨得眼来电光石火三世诸佛现前也只得望崖而退若是箇生銕铸就底汉等闲一掷抹过太虗直得南山鳖鼻吞却东海鲤鱼陜府銕牛撞倒嘉州大象三界拘系不得千圣罗笼不住从前万别千差当下七通八达一一现成一一圆妙方信道达磨元是老臊胡临济唤作白拈贼虽然恁么到狮林门下更须朝打三千暮打八百何故如此卓主丈云华岳连天秀黄河彻底清直指人心见性成佛纵横不是尘扑落非他物等是X空拳诳小儿究竟谁曾办端的徒成一犬吠虗千猱嘷实嘷到如今转见狼籍只落得锦鲤尾巴焦乌龟眼睛赤则上座眼底无筋腕头无力朽索御六马明知六马御不得捧土塞孟津明知孟津塞不得也要敲东篱打西壁风角鸟占说黄道黑惹得诸人气不平骂我假佛衣窃佛食是一枚无状村夫裨贩如来之贼如今事不得巳只得合掌低头遥谢诸人曰我不敢轻于汝等汝等皆当作佛万一不然老僧有箇师子林分付与当来弥勒任诸人狭路相逢一棒打与狗子喫遂拍掌呵呵大咲下座雪峰辊毬禾山打皷赵州道无云门道普贴秤麻三斤庭前栢树子古人垂示虽不同各各控你箇入处者里还有证据也无有赵王因好劒合国人带刀楚王好细腰宫人多饿死一叶落天下秋一尘起太地收源头截断无涓滴万派百川俱倒流时有僧问既是源头截断无涓滴那讨万派百川俱倒流来乃拍手咲而答之我是亲见底你是卜度底以拂子打圆相云十方三世一切佛堕在里许跳不出汝等既是勇勐汉尽力打箇𨁝跳看若跳得出堪与佛祖为师亦与老僧争气不然老僧也只得墯在里许酸醯瓮里多蚊蚋破驴嵴上足苍蝇我者里没咂噉没栖泊有扇打有烟熏贪生怕死汉不用上吾门X琉璃光法王子云观三千大千一世界内所有众生如一器中贮百蚊蚋啾啾乱鸣于分寸中皷发狂閙逢佛未几得无生忍老汉窃疑道大千世界众生圣凡同处其圣位中有佛有菩萨有善知识或说教或说律或说禅各有师承各分主伴各各提唱各各发明乃至向上向下全提半提照用交参机境纵夺总是破执荡迷革凡成圣之法因甚缁素不分一例比作蚊蚋一例唤作啾啾乱鸣鼓发狂閙琉璃光得与么生大我慢慢佛慢法慢诸贤圣慢业未除如何亦得无生法忍疑而未决偶尔瞌睡梦见琉璃光变作忿怒夜叉形打我一棒云你不见教中道诸佛出世悉皆如影有所说法悉皆如响你将说底作实法会邪若作实法会即是谤法若谤法即谤佛若谤佛即谤自已若谤自已即谤大地众生我底慢业可除你底谤罪难忏老汉方拟祗对被他一喝云你唤甚么作佛唤甚么作法唤甚么作自已唤甚么作众生语未绝又一喝等闲遭者一棒两喝不觉徧体汗流豁然眼醒亲到不疑之地诸禅德如今汗过清凉也熨斗煎茶进一杯举譬如牛过窓櫺头角四蹄都过了惟有尾巴过不得师云者箇是东山演祖不了事处老汉参方三十年也有两件不了底事是甚么两件事饥来要喫饭困来要打眠举南泉斩猫话乃呵呵大咲云南泉赵州人穷智短X相识满天下知心能几人僧问南泉斩猫意作么生答活底自活问赵州救得猫儿又作么生答死底自死问斩底是邪救底是邪答斩底救底与猫儿都没交涉僧云某甲不会答你若不会问取两堂首座纸屏风上画于菟两眼通红似火珠夜来突出一双角鬪杀杨岐三脚驴汝等诸人上床下地出门入户各自照管穷性命佛法本无玄妙只要汝诸人各各知道眼横鼻直便休今我现前一众有鼻皆直有眼皆横面面相对那箇不知乃至昼见日夜见星饥喫饭冷添衣灯笼与露柱交参厨库与三门鬪额者箇是你眼睛鼻孔里事诸人总知扇子𨁝跳上三十三天筑着帝释鼻孔盏子扑落地楪子成七片者箇是祖师拈弄底诸人也知知则许你知还曾得便休也未既是未得便休且莫等闲放过也须向冷地里勐着精神自家摸索看忽然摸着鼻直眼横却来露箇消息喝一喝老僧三十年妄谈般若死后当墯无间地狱昨夜十方诸佛生大哀愍同时现前情愿墯地狱代我受罪老僧厉声向他道者箇是我摩裩擦袴做得来自作自受底干你甚么事诸佛拟议被我一喝倒退三千里诸佛出世为一大事因缘欲以佛之知见开悟众生山僧亦有一大事因缘欲以众生知见开悟诸佛汝等还甘此话么贪恚愚痴是我亲庄严法报化三身众生度尽恒沙佛诸佛何曾度一人X生死事大诸禅德须是将生死两字贴在额头上始得有僧出云某甲不然只将不生不死四箇字贴在额头上师召众云者汉元来怕生死如何会得老僧禅遂拈主丈趂出跛者命在杖济者命在舟有来由没来由一身还有一身愁衲僧门下夺食駈牛拟着眼看便与闭却户牖拟开口道便与塞却咽喉夜廊无月不点火露柱从教撞破头江上渔翁得鱼而喜相向而歌曰栋子花开石首来填沟塞壑聚成堆任公徒费钓鳌饵日日海头空手回任公子闻之不觉手舞足蹈狂咲不休诸禅德你且道他咲箇甚么山僧自幼便知有参禅学道可惜不遇人殃殃祥祥弄了一二十年后来被中峯老师折挫一上又被灯笼冷咲一上忽觉脑门热发满面惭惶方自信参禅学道是错用心成佛作祖是错用心从此一放放下做箇无转智无出豁汉喫粥喫饭过听风听雨眠如今筭来又过二三十年了往往被人问着无以借口依旧将参禅学道四箇字劝发曰僧曰俗精进修行可谓自不修行令他修行无有是处自不精进令他精进无有是处既无是处合请诸人处断处断得公罚钱出院打杀也甘心处断不公汝诸人性命却在老僧手里工夫做到极则无把捉处譬如宰臣之家忽遭籍没X父母兄弟妻子眷属朋伴奴婢诛戮都尽一身万里居窜逐穷荒之地无一人相识无一人倚靠无一人商量平生受用境界机谋志气一时丧尽当万死一生之际自作转变忽然得箇顶天立地底活计方是男儿大丈夫咄各自鼻孔各自出气将谓人人似你工夫做到转身处不知不觉筑着磕着者塲痛快举似人不得譬如穷子久失慈母十字街头忽然撞见执手牵衣彼此双泪如雨当此之时只合欢咲因甚却哭不是苦心人不知僧请益万法归一话师云青州布衫重七斤赵州无一线遮身譬如赶狗入穷巷转过头来乱咬人青州布衫七斤重贼是临时相鼓笼如今见贼不见赃带累平民搜地孔师子林下幸自太平不许瞎驴趂队哄世尊一日升座众才集文殊白槌云谛观法王法法王法如是世尊便下座师云众中商量道世尊升座入林不动草文殊白槌入水不动波自然海晏河清风行草偃乃摇手呵呵大咲云错了也错了也且道是何道理掀翻海岳求知已拨转干坤致太平不知不觉忽拶透大地山河颠倒走水底火发烧虗空草木藂林尽作师子吼师云吾祖雪巖老和尚大惊小恠好一塲热乱顾左右云此事还端的也无待汝拶透来却向汝道云门云尽大地是箇解脱门枉作佛法会却何不见X山是山见水是水师云潦倒云门前言不应后语如今尽大地人见山何曾唤作水见水何曾唤作山既不作佛法会又唤甚么作解脱门我眼本正因师故邪邪师过谬非众生咎喝一喝东海鲤鱼打一棒雨似盆倾意作么生各请下一转语看良久自代云东海鲤鱼打一棒雨似盆倾临济云你一念心上清净光是你屋里法身佛你一念心上无分别光是你屋里报身佛你一念心上差别光是你屋里化身佛师云大小临济元来是箇弄光影底我当时若见便与一喝喝住掀倒禅床非惟坐断渠侬舌头亦免后代儿孙向光影里作活计慈悲不是佛忿怒不是魔明州布袋横拖竖拖人人自屎不觉臭净洁地上政好放疴金窠草窠相去几何岁寒落叶无人扫一任门前堆积多举宝公传语南岳思大和尚何不下山教化众生目视云汉作么思大云三世诸佛被我一口吞却更有甚么众生可化师云宝公思大一人拖泥带水一人歛手缩脚徐六担板遭人点检召大众云二大老即今在山僧主丈头上眉毛𤺊结共展神通还见么拈起一枝无孔笛临风丁倒两头吹天如老汉一箇呆僧争奈诸人认他不着道他卓卓巍巍他却藞藞苴苴道他藞藞苴苴他又卓卓巍巍或时做知识模样谈玄说妙或时现三头六臂发瞋发恶如是等处一一认他不着殊不知老汉不在诸X人眼睛里却在诸人鼻孔里诸人不信伸手摸看纵饶摸他不着也摸着自家鼻孔香严道一击亡所知更不假脩持灵云道自从一见桃花后直至如今更不疑师云见桃击竹悟天真莫向灯笼说悟因忽尔被伊开口咲直教无地可容身圣节示众云从龙风从虎圣人作而万物覩古人恁么赞掦也只见得一半当知道圣中有圣主中有主量括干坤寿超今古且如何是超今古底句虗空可量剎尘可数新年示众憍陈如坐堂禾山殷打鼓牛尾巴说禅乌楖𣗖下语说禅云腊月三十昨日去正月初一今日来下语云夜暗昼明去是谁去天高地阔来是谁来狮林好箇上堂被他抄前说了只落得打箇问讯烧香喫茶结夏示众今晨四月十五诸方浩浩谭禅不是结却布袋便是同泛銕船者里随缘度日谁能掘地觅天饥来喫饭困来打眠只有一事不得不向诸人道阎罗老子要打算饭钱老僧夜半得一梦开得眼来无处说尽力呌无人应尽力喝无人知当时诸人政在梦中今日诸人眼开老僧却当说梦第一不许作说梦会第二不许作实法会是什么床下泥猫儿咬破銕酸馅打鼓上堂入室据座举掦般若提唱宗乘且拈过一边着老僧从早起下床疴屎送尿洗面漱口拨火烧X香和南问讯喫粥喫饭唿童扫落叶临水看游鱼一语一默一动一静将诸人本命元辰恣意卖弄昼夜六时未尝间歇如今百亿须弥山聚在诸人眼睛里百亿香水海灌在诸人耳孔中诸人犹来者里嫌少在临济云我在黄檗先师处喫六十痛棒如蒿枝拂相似师云好箇顽皮癞骨不知痛痒底麤汉何似近代儿孙箇箇皮下有血动着他丝毫不得也奇哉即此用离此用马祖百丈少卖弄越格超宗有一机说甚么龙生龙凤生凤纵使掣开金殿鎻撞动玉楼钟也被端禅师道破弄到帝王前一场干打閧到恁么时还有举似处也无有金毛师子尾咤沙口缝未开干坤震动知见无见斯即涅槃师云明眼人前三尺暗宾中无主主无宾夜叉拈起吉橑棒打落松梢月一轮见见之时见非是见师云海底波斯失却金双盲婆子草中寻夜深摸得松毛剌走徧东村呌卖针释迦未生以前还有佛法也无达磨未来以前还有禅道也无傍有僧云和尚说法说禅尽是偷窃古人底岂不见法华举云释迦不出世达磨不西来佛法徧天下谈玄口不开师云低声低声法华举也是白拈白云端和尚云古人留下一言半句觑未透时銕壁相似一日觑透方知自已元是銕壁如今作么生銕壁銕壁师云白云被铁壁觑透打失一只眼睛竖拂子召众云万法归一一归何处拂子是万耶非X万耶是一耶非一耶自代云来说是非者便是是非人掷拂子下座老僧从十岁以来拍盲学坐将贪瞋痴当头按下后至天目山遭两场屈事第一遭人冷地咲破第二遭人捏住咽喉因此撞起贪瞋痴炽然发现捺不住如今年老成魔索性将错就错以主丈画一画多少人到者里不得多少人出者里不得他人爱底我也爱他人怕底我也怕也曾怒骂他人也受他人怒骂他人敲鸡卵寻骨头我也钻虗空觅缝罅虽然百事雷同却有一般希差以手槌胸云莫道无相识相识满天下诸人在者里讨甚么碗棒喝交驰接后昆诸方何处不开门老僧无这闲施设只是如常箇老僧临济一喝不作一喝用字经三写乌焉成马老僧一喝只作一喝用臭肉烂鲊卖与要者有过无过诸人试定当看喝一喝净发次示众殿前地是侧塼铺寸草年深根也无有箇师姑要还俗夜来剃却赤须胡韩信云狡兔死走狗烹高鸟尽良弓藏他虽是箇杀人不眨眼底大将军却也做得半箇禅和子初参蒯通不被人移换好次参高帝𢬵得大死一回亦好若更得绝后再甦一着天下人不奈他何嘘临济下儿孙都是白拈贼贼眼明如灯能见暗中物现前一众各守清规斋前参后不许开柜阿呵呵也X是过后张弓富嫌千口少贫恨一身多若是半贫半富底口数尚可酌量若是不贫不富底佛也处分不得须是打杀家长始得一手指天一手指地曰天上天下惟吾独尊师召众云者箇是谁语僧拟对蓦拈主丈云莫谤佛良久云莫谤老僧又良久云莫谤自已又良久卓主丈云三段不同收归上科舍得赤穷活计与你一场富贵乃长嘘一声云今人少信龙王留取夜明珠乞儿留取破蓆袋狗子佛性有狗子佛性无功德天与黑暗女一条主丈两人扶夜来齐发一咲咲道丹霞烧木佛院主墯眉须咄举拂子云只者些子不直半钱指挥佛祖号令人天即今分付诸人去也掷拂子喝一喝下座临江能藏主至示众径山龙王怒即好鬪骊珠搆得还他且免贪前失后掉臂出关清风满袖换却世间人眼睛自有临江军黑豆金刚圈被人透了栗棘蓬被人吞了老倒杨岐伎俩巳尽天如则不然禅客相逢只消道箇吽吽直教他透不得吞不得苏州百万仓前昨日二三十辈枷项杻手如柳穿鱼今朝米债巳还各自归家稳坐惟有长连床上客无绳自缚苦忧煎禅债至今还未得不知何日是归年X文殊普贤昨夜起佛见法见贬向二铁围山古人用处偏枯有前无后我者里家法又别直饶不起佛见法见也须贬向二铁围山何故赏则俱赏罚则俱罚三界无安犹如火宅昨日傍州有信来一火洞然成瓦砾谁知老僧者里全身坐在火中四面炽然臭烟蓬㶿诸人还能相救么若救得赏你大白牛车若救不得各家扫取门前雪镇州出大萝卜头宣州出好花木瓜相国寺里芭蕉树风吹雨打彷彿破袈裟诸方大有奇特事师子林下无足夸地炉烧栢子蒿汤当点茶老僧与诸人共一条性命生同生死同死乐同乐苦同苦丝毫无间隔顷刻不相离虽然如是大事为你不得小事各自支当棒如雨点喝似雷奔朝打三千暮打八百呵呵大笑云他家自閙我国晏然有般汉便道老和尚错了也钟须钟鸣鼓须鼓响无事无为是金鎻难老僧直得无言可对乃以手自掴口云只好喫现成粥饭什么人教你闲多管如何是佛麻三斤如何是佛干屎橛如何是佛殿里底三文大光钱买一箇油糍喫在肚皮里当下便不饥鲇鱼上竹竿胡孙入布袋衲僧面前一揑粉碎所以道不见一法即如来方得名为观自在僧问投子同和尚云一大藏教还有奇特事也无同云有僧云如何是奇特事同云演出一大藏教云巖X新和尚云演入一大藏教大慧杲和尚云演出演入则不无二大老若论奇特事三生六十劫未梦见在师云藂林商量都道大慧不肯二老若作恁么商量三生六十劫未梦见大慧在单单提一箇无字如靠一座须弥山击拂子云须弥山崩了也崩后如何看脚下山中何所有岭上多白云阿呵呵箇是众家之物谁敢私而有之虽然如是只可自怡悦不堪持赠君举百丈野狐因缘师云前云不落后云不昧引得野狐随羣逐队喝当时若下得者一喝前后五百生一时粉碎心是根法是尘两种犹如镜上痕召众云心法既是根尘且道镜是何物击拂子云打破来与汝相见主人嫌客客亦去客嫌主人客亦去莫若随家丰俭大家相聚喫茎虀何故曾为浪子家无小使释迦老子推不开达磨大师赶不出引得一畆之地三蛇九鼠尽道唿蛇易遣蛇难拍膝云有甚么难家有白泽之图必无如是妖恠起灭了无根本大似镬中汤滚上头搀水不如下头退火者箇譬喻还当得参学事么抚掌咲云若当得参学事饭头火工悟道多时也千尺丝纶不为盲龟跛鳖千钧强弩不为鼷鼠发机师子不食鵰残俊鹰不打卧兔从上尊宿都曾恁么说来老僧更说箇甚么X杀人须用杀人刀活人须用活人劒古人用处固是老汉者里不然活人须用杀人刀杀人须用活人劒伶俐衲僧一任疑着静时聒聒閙时悄悄小中现大大中现小一茎草丈六金身丈六金身一茎草饶君百巧千奇不如㘞地一声好喝一喝错会不少女子临出嫁时治家作活之法一一请教父母惟有生子养子不待教而自能所以俗书云未有学养子而后嫁者也诚哉近代宗门衲子则不然先学说法然后学做佛宁可不做得佛不可不会说法恠哉开浴次示众鹘臭布衫都脱尽一丝不挂见全身入门莫道无知识壁上灯笼解咲人世尊昔日拈一枝花迦叶破颜微咲老僧今日拈一炷香一众低头合掌今古事分明有何差异处因甚世尊大惊小恠却道吾有正法眼藏涅槃妙心付嘱摩诃迦叶潦倒瞿昙好不丈夫金色头陀好不丈夫遂成殃及儿孙未能尽绝人事乃以手左右相揖云喫茶去喫茶去隔江招手横趋望见剎竿回去知有般事便休何用伤锋犯手却咲老百丈遭逢马大师始则扭折鼻梁次则耳聋三日枉讨许多辛辣喫遂喝一喝云马大师来也口是祸门合取好雪中客至煨芋作供次示众懒残捉我芋头煨羡我深居似大梅有客无端来借问一花五叶几时开苏X州呆苏州呆门外雪成堆彻骨还他冻一回杭州新到僧请益次示众佛法下衰藂林秋晚贤圣隐伏邪法增炽咄是何言欤四五百条花柳巷二三千处管絃楼你信谁道苏州有常州有僧问云门如何是西来意门云长连床上有粥有饭师云跛脚大师只会现成受用不知稼穑艰难若问老僧却向他道元日人日未有不阴料想今年桃李贵不如井底种林檎人从江西来接得湖南状告报怀州牛喫禾益州马腹胀师子林下烧汤点茶闲看茶童三马九乱佛来也请居门外那有闲房着白云老僧者里不是不开门户不容物盖不欲与诸方搀行夺市你如今口喫诸方饭头戴诸方屋呈拂子云惟有鼻孔眼睛却在老僧者里诸禅流莫妄拟拟着是非蜂起差之毫厘失之千里掷拂子下座飞来峰顶猿不受人羁鎻我不敢望你息却喜风灭却瞋火但望你一饱忘百饥暂时无彼我识得淡中滋味长酸梨不换频婆果旧同行至示众透网金鳞何似不入好忽然会得箇入处不是同行也大难有时句到意不到有时意到句不到有时同中有别别中有同有时似同非同似别非别所以道举不顾即差互嫂嫂虽是大哥妻师姑却是女人做昨夜曼殊徧吉二大士诤论佛法不巳被我一喝云X住住听分付玉泉浩公着你在布裩带上国清寺里教你烧火扫地如今在我者里横草不拈竖草不捉喫了现成粥饭更要争闲气何不忖思来处于是二大士一咲而解见性成佛赚杀多少人都道成佛要紧见性不要紧成佛念头急见性念头宽其奈转宽转远转急转迟只贪饭好喫不信是米做山僧今日随机应变为他掇转话头改作见佛成性又不然改作成佛见性岂不快哉有箇汉却又骂我颠倒不顺理遂欵欵向他道君不闻圣性无不通顺逆皆方便也骂我不得也骂你不得且待明眼人断父母未生前与汝相见了也还识老僧么识与不识且过一边眼目定动噼胸一拳有箇汉识得破佛也不要做老僧大展三拜为他证明三世诸佛历代祖师天下老和尚有口只堪挂壁江陵周善宗为重建小飞虹桥示众小飞虹在狮林里桥下竹风凉似水旧虹飞去新虹来我跨虹飞从此始诸人一任往还两岸且无彼此脚踏实地如象王翻身一踯如师子诸方尊宿垂手不同有门外垂手底有门里垂手底或谓门外大奢门里大俭又谓门里大奢门外大俭一等是入草求人里外未免相咲相咲且莫问且唤甚么作门若道无门为法门又唤甚么作里外学者用尽气力贵图省力用力图省力错了也不用X力图省力又错了也且如何得不错去不许夜行投明须到诸人还知山僧立地处么仰面是天堂低头是地狱还知山僧落处么水里好打眠火里好洗浴国清寺里炙茄次维那被拾得打一竹串维那呌云看者风颠汉拾得云苍天苍天寒山问云你打他作么拾得云费却多少盐酱师云大树大皮褁小树小皮缠维那既受拾得点检拾得也合受人点检还知拾得合受点捡处么试道看衲僧门下有收有放放也春潮带雨晚来急收也野渡无人舟自横不收不放时如何不是弄潮人休入洪波里玉龙搅海千江涨巡海夜叉鞭铁棒惊起陜府銕牛吞却嘉州大象汝诸人揑定死蛇头不得动着动着便三十主丈承言者丧火里死水里葬滞句者迷上脚土下脚泥不承言不滞句大江东流夕阳西去蒋山藏主至示众全提半提全藏半藏十寸是一尺十尺是一丈尺有尺形剪有剪样拂子也用打圆相楖𣗖横挑不顾人志公岂是闲和尚觌面来时如何分付与典座有漏笊篱无漏木杓小乘钱贯大乘井索学得者般答话一日可答千万转转转不错及乎问着主人公却又不知下落灵龟只会灵他人未死遭人钻出殻X施主做木龛成示众生死与涅槃六六三十六无常等不来我且先瞑目诸禅德且道天如即今是死是活死却活天如活却天如死佛佛受轮回只为者些子依圆觉上期一百二十日掩室安居书偈于门示众平地牢关立一重佛来无路得相逢分明只在寻常处如隔千峰与万峰道友曾贯之为定水西原塔基示众我与诸佛祖同乐亦同苦同死同时埋同坑无异土虽然恁么就中也有些子不同处老僧今日预先分付下土掩圹时诸人着眼看伏死不伏埋从来是者汉因事示众以拂子击禅床左边云莫认错莫认错通身是病通身药击右边云莫错认莫错认通身是药通身病竖拂云如今药病两忘诸人还见么三钱卖却黑捞波打瓦鼓唱村歌随处萨婆诃掷拂子下座除夜示众欲达佛性义当观时节因缘旧时官历卖不直钱师子林下别有说焉过得腊月三十日明朝决定是新年普说结夏前十日远近禅侣共集立书记讵藏主请为普说师云压石取油敲氷觅火诸方大有不甘底卖水向河头教胡孙上树我者里也曾咲人如今事不得巳移高就低竿木随身逢场作戏若是久经行阵底不应袖手傍观出来递相鞭逼看僧问佛佛授手祖X祖相传毕竟传箇甚么师云脚未跨门与你三十了也问达磨不来东土二祖不往西天还有为人处也无师云有进云且如何是和尚为人处师云浴院里灯笼咲破半边口进云莫便是学人转身处么师云上天无路入地无门进云今日多幸得闻师子吼也师便喝僧礼拜师云拜即任拜者一喝不曾倒地在乃击拂子召众云声前一路千圣不传不离当处常湛然喝信手拈来万化千变觅即知君不可见喝且道者两喝是同是别若道同争奈是两喝若道别争奈只一般者里会去火𦦨不妨蚊蚋泊者里不会藕丝牵动銕崑崙你若是箇拗性汉不问会不会不问同不同将古人说底两句山僧喝底两喝同时飏在他方界外却看无依道人弄出神头鬼面有时吞却十方虗空教一切有情无情都无出头分有时放出山河大地任他森罗万象徧界纵横到者里唤作不离当处常湛然也不得唤作觅即知君不可见也不得分身两处看也不得併作一处看也不得取不得舍不得不可得中只么得还会么惟证乃知难可测诸禅德宗门下者一着子妙在自证自得其自证自得之妙乃是箇活脱无依底道理传不得教不得学不得拟不得智如鹙子思量他不得辩如满慈分别他不得自有宗门巳来都道有参有学谁知道自证自得底与参学料掉没交涉世之所谓学得底说得底尽是情识依通知见解会政是无量劫来生死根X本纵饶你宿熏智种不被情识所迁生具正因不遭知解所障体认得倜傥分明犹是死法望他活意万里崖州尽理言之纵饶你学得契佛契祖说得契佛契祖倘未到活脱无依田地未免都是死法所以临济大师道我者里是活祖师西来意要用便用一切临时前辈大达之士得者些子活脱道理随机应变逆行顺行誵誵讹讹千奇万恠谓之大用现前不存轨则直是无你凑泊处只如归宗赤眼禅师一日刬草次有座主僧来参偶见一蛇师即锄断之僧云久向归宗元来只是箇麤行沙门宗云你麤我麤者箇公案藂林把做誵讹看殊不知归宗老人坐在活脱无依处所以横拈倒用一切自由你若未见此老落处安知此老用处既未知此老用处争恠你唤作誵讹又如丹霞和尚至一村院值雪寒乃取木佛一尊烧火向院主恠问之霞曰烧取舍利主云木佛那讨舍利霞曰既无舍利更烧一尊主怒而诟之明日院主眉须墯落者箇公案更自誵讹据理论之安有我作他受之理既无此理毕竟如何凑泊后来真净和尚住归宗举赤眼因缘乃云大众只如赤眼斩蛇向其僧道你麤我麤且古人见处作么生遂举拂子云今日归宗举拂子与当时归宗斩蛇是同是别良久云人人有箇天真物妙用纵横总不知今日分明齐指出斩蛇举拂更由谁者箇老真净虽为赤眼善巧分疎争奈𦘕蛇添足转见誵讹又举丹霞烧木佛院X主眉须墯落蓦拈主丈云不是木佛便掷下云谁敢烧你拟即眉须墯落不拟又且如何遂高声呌行者拈起主丈此老可谓不惜自已眉须要与古人尽力包褁争奈湿纸裹大虫且道誵讹在甚么处诸禅德要见丹霞赤眼横拈倒用为人处直须亲到他活脱无依境界始得此话且止当知说箇活脱无依早是不得巳向无名字中强安箇名字彼自证自得底他也不知是活脱境界随机应变时他也不知是活脱妙用如今人闻箇活脱名字便准拟打箇𨁝跳指东划西胡挥乱霍将谓是活脱元来却是死法中之死法矣盖此活脱境界本无定方所以指示人不得前辈得之者亦无定法所以准拟凑泊他不得只如俱胝和尚住庵时有一尼戴箇竺子来绕他三帀三问云道得即放下笠子俱胝道不得尼便行俱胝云何不且住尼云道得即住俱胝又无语尼遂去俱胝深自愧叹后来举似天龙和尚天龙曰你问我我与你道俱胝曰道得即放下笠子天龙遂竖起一指俱胝忽然大悟自此凡有所问只竖一指常自谓我得天龙一指头禅一生受用不尽俱胝身畔有一供过童子每遇人问他事他也学竖指祗对俱胝闻之乃潜一刀在袖中唤童子近来问云闻你也会佛法是否云是俱胝遂问如何是佛童子便竖起指头俱胝即以刀断其指童子呌唤走去俱胝复唤童子童子回头俱胝再问如何是佛童子再将手起不见指头忽X然大悟诸禅德当初俱胝答尼话不得时不是不会佛法只是会得箇死法及见天龙竖指方悟得箇活脱底童子学竖指时也只学得箇死法及见无指头方悟得箇活脱底取要言之俱胝因见指头得箇活脱童子因不见指头得箇活脱看他两人得处自是两般何曾有定法既无定法你且准拟向谁边凑泊又如香严和尚昔在百丈会中问一答十问十答百后到沩山沩山向父母未生前拶他一语乃不能答既而徧搜平日所解所记竟无一语可酬遂求沩山说破山不肯说于是发愤尽弃所学直入南阳住菴一日因掷瓦砾击竹作声乃悟即说颂曰一击亡所知更不假脩持动容扬古路不墯悄然机云云诸禅德香严在百丈沩山会中时不可谓之不会佛法只缘会得底也是死法直待尽情放下放下到亡所知处忽尔得箇活脱便解道动容扬古路不墯悄然机你看香严得处又与俱胝两人不同此岂有定法而可凑泊者哉后人不晓将谓亡所知与枯木顽石相似便拟忘形死心去凑泊他如此凑泊政是能知所知炽然竞起要到亡所知处驴年也未梦见在后来大慧和尚为嫌学者妄拟凑泊皆是见境生情随语生解欲救此病乃曰俱胝得处不在指头上香严悟处不在击竹边大慧此语恰似向走盘珠上拨一拨愈不容其凑泊矣此话且止当知说箇得字说箇悟字又比之如大醉忽醒大梦忽觉亦是不得巳强立X对待之名且如不饮酒人本自无醉何消说箇醒字眼若不睡诸梦自除何劳说箇觉字若是不迷不失底人向他说箇得字悟字堪作何用岂不见祖师道迷时只迷悟底悟时只悟迷底迷悟两忘直下是甚么既知此说便当知佛法二字总是不得巳假立对待名句表显之谈应病之药耳你若坐在无依田地既不见有凡夫众生又不见有涅槃生死然则佛法二字于你分上有何用处故南阳忠国师云踏毗卢顶上行说甚么十身调御既知假立对待之说便当知曰佛曰法曰众生曰国土俱从无依建立是故临济和尚云无依道人是诸佛之母佛从无依生若悟无依佛亦无得所谓一剎那间游履三眼国土入诸佛世界入众生世界入诸魔世界乃至徧入一切真俗净秽等法界而不着不碍者总是自已无依道人翫弄神变游戏三昧放去收来得大自在处也因甚近时诸人抛却自已神通妙用却乃波波地向心外求佛心外求法外求有相佛与你不相似心外本无法求者转非真何况拖箇死尸上人门户求语言求知解以为参学苦哉屈哉祖师万不得巳向你道参须真参悟须实悟阎罗大王不怕多语此乃望你离却语言文字知见解会扣已自参以求自悟你既不肯扣已自参以求自悟却更外边运粪入𡎺满一肚皮自既不知臭秽又将吐出熏人岂不是大苦大屈者哉近代宗门称参学者十箇五双皆坐此病盖由X最初不具眼目错将表显方便之谈作实法会了不觉全身坐在佛法知见解会之中引得心里沸啾啾地口里水漉漉地说玄说妙说奇说怪非惟因此障却悟门亦且因此造无间业如来说为真可怜悯间有一种学者能向者里返省而知非幸而不遭佛法知见解会所障却又坐在无佛法知见解会之中开口动舌只管山是山水是水天晴地干雨落地湿如何是佛殿里底如何是道门外底一味平常盖覆打归无事甲中平地上死人死了活不得此亦名为真可怜悯又有一种学者能向者里返省前面二者俱非二俱远离单持正念幸而做到身心寂灭前后际断一念万年去却又坐在干净田地上自以为究竟于是祖师呵责之谓其被胜妙境界障住正悟不得现前此亦名为可怜悯者又有一种英俊上士能向者里透得过又能悬崖撒手绝后再甦实有所悟实有所见祖师亦复呵之谓其坐在解脱深坑见地不脱碍正知见纤毫未尽犹隔铁围雪巖和尚亦云政恁么时须见人坐在者里成法尘盲枷瞎棒打得脱要用便用无疎亲祖师重重逼拶之意无他惟恐你凡性虽尽圣见未忘不得到活脱无依田地信知宗门下者一着子大非容易何况今时有一种掠虗汉不曾见好人不曾做真实工夫脚下浮逼逼地面前黑漫漫地便尔拍盲胡说乱道于中亦有曾见好人曾做真实工夫底或因志气狭劣不耐长远而自退X者或因障难折磨不能坚忍而自屈者或因尘劳蹔息便以为是而自误者或因得箇入头便以为足而自画者或因师家错谬随邪倒见而自陷者或因藂林中以名位相骄势利相胜激发狂妄而打失初心者又或最初发心半真半假一半心要了生死一半心要做善知识急不能悟而假称悟者此等皆非真正种草病在好为人师急求恭敬供养从而学打口鼓妄谈般若乃至用棒下喝摇手竖拳杜撰狂言恠语颂话头颂公案说做处说悟由用冬瓜印子引惹一队邪神野鬼閙热门庭弟子与师魔魔相党甚至于揑合机缘编入语录安排名字插上祖图自谓瞒得一切人争奈有箇无面目汉不被你瞒留箇无间铁围待你来供养你在似者般盲盲相引误陷后昆底争恠得祖师道就粪扫堆头活埋却千箇万箇有甚罪过山僧从小年来闻有宗门下事也学坐禅惜乎不遇恶辣钳鎚未免也被一知半解所障又被一种速求开悟底心梗碍胸次自不知其是病及到天目依附幻住老和尚每每见他道老幻一生参禅不得开悟我心中窃有所疑后来方知老和尚具大人相不险不恠不矜不夸他平生不肯自说悟由得处而又严约参徒潜行密用者意在使今时未得谓得未证谓证妄称知识诳謼闾阎之徒知所羞媿知所畏惧此政是切救今时堕邪之病以为后学掠虗之戒者也宗师为人处局面时时新至此老又是一番X变局岂常情所能测哉山僧虽是依附多年要且一法无所得非但一法无所得更且和我从前所学所解底一时打失了以是之故自知恩大难酬因而索性放下山边水边做一箇萎萎随随无出豁汉但是此老平生讳忌底约束底不敢轻易动着如是者二三十年矣今日因人逼请普说不觉路见不平呕出许多狼借大似风邪恶犬不顾好人一例狂吠若论粪扫堆头活埋底少我一分不得今此现前一会禅德赖是纯真洁白未中杂毒之士于我如上所说底不许记箇元字脚但当信取自家有箇活脱无依底活鱍鱍地无所滞碍虽无形状无处所而能通贯十方徧入诸法一切神通三昧变现自在不少一丝毫六道神光昼夜未甞间歇不用安排不容拣择直下体取便是一念相应便是要得一念相应但放下世间出世间事休歇世间出世间心不得嫌事碍心不得将心避事你但一切时一切处于心无心于事无事自然左右逢原所以道直下便是天宽地平要用便用一切现成岂不省力岂不庆快平生万一不然别无方便且只短中求长单单守取箇所参底话却不得别起第二念穿凿註解不得听其自然打归懵懂袋里去不得撑眉努目强着气力克时限日速求开悟不得特地宽展程期待其自悟不得于境缘纷乱处仓皇失措不得于境缘寂静处放旷自如又不得尽依古人硬法度当知各人做处各各不同宜自X调停自作转变要在历历常现前步步不相离忽然守到无滋味处无倚靠处无可奈何处如堕坑壍之中进不得退不得那时政是好消息也切须紧把绳头拶将去拶到水穷山尽处自然有箇转身时你若不能直下体取又不甘守箇无义味话急要说禅说道舍此真参别求佛法知见解会愿作魔家眷属此亦随汝颠倒所欲一任学取传取一任高挥大抹只恐一气不来打箇筋斗撞着阎胡子不肯让人情横撑銕面皮佛也救不得若是真正丈夫即今便合勐省珍重冬至节觉义上人集诸禅友请普觉僧问如来一音说法众生随类各解未审和尚如何为人师云虾䗫𨁝跳上天蚯蚓蓦过东海进云恁么则超佛越祖去也师云你向那里见得进云今古应无坠分明在目前师云杜撰禅和退后一步僧云临济三问黄檗佛法的的大意三遭痛棒此意如何师云愁人莫向愁人说进云后被大愚点发却道元来黄檗佛法无多子此又如何师云愁人好向愁人说进云此是大愚分上黄檗分上师云你且自道看僧云龙得水时增意气虎逢山色长威狞师云此是黄檗分上大愚分上僧拟议师遂喝僧云临济儿孙天然有在便归众师乃云如来一音演说法众生随类各得解因其各解乃显普解因其普解乃显普说说若不普解亦不普是故说一字一字普说一句一句普说渐渐普X说顿顿普说事事普说理理普说而默默普默而说说普山僧早刻承诸人启请普说故借禅客所问略明普说之义此说且置只据目前孤明历历能听普说底是谁能解普说底是谁合掌问讯底是谁低头礼拜底是谁诸人各自点检看你莫强支吾便道能听能解底是我主人公我且问你主人公是长是短是大是小是甚面孔是甚模样是在甚处安身立命直饶你知得分明见得分明说得分明我更问你能知能见主人公底是谁能说是我主人公底是谁你争知说底见底如底和箇主人公都是假名字道是也不得道非也不得道亦是亦非也不得道非是非非也不得须是自悟始得岂不见祖师道即心是佛又道非心非佛又道不是心不是佛不是物你且道不是心不是佛不是物毕竟是箇甚么者里若非悟去便拟强说是我主人公得么所以山僧往年在净慈寺结夏秉拂有僧出问不是心不是佛不是物是箇甚么我乃随口答云不是心不是佛不是物是箇甚么僧云者箇是某甲问头何不别道一句我又答云不是心不是佛不是物是箇甚么别道了也僧罔措我便喝复顾左右云主丈在不在主丈若在则上座自合喫三十当时与么提掇可谓太煞直截者僧不瞥地也是箇瞎汉点检将来总是残羮馊饭不堪咬嚼如今在师子林中合为诸人别作供养诸人既识师子林还识老僧么老僧是箇无牙无爪底呆师X子也不曾𨁝跳也不曾哮吼多少人望风而退多少人过门不敢入或者疑信相半好恶相半赞毁相半老僧都不管只管闲闲地独行独坐怡怡然自咲自喜赖是无人识我若使人人识我我又堪作何用今日无端被汝诸人不顾身命撞在这里相挨相拶所谓狭路相逢不容回避若不将本分草料供养三十年后也道曾见老僧来岂不递相钝置适来禅客道临济儿孙天然有在老僧亦道诸人入此门者都是临济儿孙切不得自生退屈彼既丈夫我宁不尔临济眼横鼻直诸人鼻直眼横觅一丝毫异相了不可得觅一丝毫同相亦不可得既是吾门种草谁管是异是同灭却正法眼藏扶起临济正宗且临济正宗作么扶起扶起三玄三要邪扶起四料拣邪扶起四宾主邪扶起四喝邪且喝是粥饭气阿谁不会你看田夫使牛也喝祗候引马也喝樵子见蛇也喝乞儿赶狗也喝赌坊里攧钱也喝使长骂奴婢也喝总是一等粥饭臭气如何唤作临济正宗纵使道一喝分宾主照用一时行会得箇中意日午打三更者箇说话也只瞒得诸人瞒不得老僧诸人试验看良久喝一喝云此喝未形以前宾主照用是有邪是无邪此喝既消之后照用宾主是无邪是有邪正当喝时主宾照用在喝里邪在喝外邪在不里不外邪又喝一喝云者一喝却将箇中意一时说破了也也只瞒得自已瞒不得诸人诸人也须日午打三更始得据老X僧与么批判还扶得临济正宗起么既扶不起敢保临济正宗决定不在照用处不在宾主处不在四喝处不在四料拣三玄三要处总不在一切处既不在一切处毕竟在甚么处只在诸人自已分上诸人当知自已分上一着子烜天赫地三世诸佛历代祖师天下老和尚不敢正眼觑着只贵当人直下承当便了前辈尊宿为你不肯直下承当万不得巳曲垂方便教你参箇无义味话只如僧问赵州狗子还有佛性也无州云无早是和盘托出你既不能领略万不得巳作死马医又教你单单提一箇无字先将四大五蕴六根六尘六识乃至目前所见山河大地明暗色空万象森罗情无情等都卢併作一箇无字一提提起行也恁么提坐也恁么提睡梦也恁么提起居饮食皆恁么提绵绵密密提无间无断提提教凝然一片针札不入与银山铁壁相似忽尔不知不觉一拶拶透自已一着子不待承当而自然分晓矣者一着子既分晓父母未生前面目也分晓四大分散后落处也分晓日用中事也分晓老僧舌头瞒你处也分晓从上佛祖千差万别誵讹处也分晓既尔一一分晓即是扶起临济正宗底时节也当此之时世法佛法了无缝罅便见三玄三要四料拣四宾主四喝以至四大五蕴六根六尘六识山河大地万象森罗无一法不是临济正宗不待扶而自起也然后刬除也得建立也得与三世诸佛把手共行也得教三世X诸佛向我背后叉手也得是谓我为法王于法自在者也老僧今日事出急家门舌头拖地众中还有直下承当得底么若有试呈伎俩看若无莫恠老僧傍若无人开大口说大妄语灭却正法眼藏去也阿呵呵且莫错会好蓦拈主丈云毒药醍醐醍醐毒药错与不错吞却不如吐却卓主丈下座师子林天如和尚语录卷一天如惟则禅师语录X卍XXX师子林天如和尚语录卷之二小师善遇编慧庆禅寺请普说师云格外一机一大藏经收不得向上一着千七百人说不到作家门下擒纵自如佛来祖来结舌有分众中莫有超佛越祖底么出来露箇消息看问答毕乃云适来禅客问正法眼藏涅槃妙心山僧向他道咲杀狸奴白牯疑杀天下衲僧知他还曾会也无诸禅德正法眼藏涅槃妙心三世诸佛不知有狸奴白牯却知有且道知有底是不知有底是知与不知且莫问有之一字向何处安着既无着处唤甚么作正法眼藏涅槃妙心又唤甚么作三世诸佛狸奴白牯多少英灵汉向这里觑捕不见摸索不着拟议不来挨拶不入若不胡麻𤺊缴便是浑X仑吞枣后来临济大师见僧入门便喝德山见僧入门便棒这一棒一喝将正法眼藏涅槃妙心当场指出觌面提撕只图易见易晓争奈棒喝之间有纵有夺有照有用有生有杀有主有宾有时主宾各立有时宾主交参有时主宾互换有时宾主两忘只因省事成多事土上加泥又一重带累云门老子眼不耐见出来道云门扇子𨁝跳上三十三天筑着帝释鼻孔东海鲤鱼打一棒雨似盆倾此等语言又将涅槃妙心正法眼藏七花八裂分明註解了也虽然註解分明争奈依前难会若无实法会云门罪犯弥天若不作实法会云门搥胸呌屈只为分明极飜令所得迟殊不知佛祖一机一境一言一句本无誵讹亦无奇特又无深奥且无隐藏总是诸人日用常行底事所谓三世诸佛狸奴白牯者元来共一箇鼻孔出气这箇鼻孔在诸人分上现成元有底眼虽不见伸手也曾摸着何甞有毫发差殊你若自有主宰不被人瞒管取三世诸佛借你鼻孔出气放去也由你收来也由你左之右之无不由你你若自无主宰未免一箇鼻孔反被他人穿却一动一静总不自由故于佛祖机缘触处皆成障碍山僧恁么举扬众中还有不被障碍者么试更从头举看呈拂子云云门扇子即此便是喝一喝云临济之喝现在这里卓主丈云德山之棒亦在这里扇子棒喝一时见了闻了会了毕竟正法眼藏是何声响涅槃妙心是何面孔江北江X南问王老一狐疑了一狐疑不如划断葛藤别通一路去也以主丈划一划云诸禅德佛祖出世总不为他事单单只为汝诸人各各自已脚跟下有一段生死大事不曾了当曲垂方便令汝了却何谓生死事大生不知来处谓之生大死不知去处谓之死大如是生死不是等闲戏论譬如箇缦天网子尽大地人被他笼罩从古以来无有一人不被生死吞却且莫说从古只说汝有生以来回思十年二十年前亲戚朋友道伴相知死却多多少少曰身曰名与草木俱腐知他大夜茫茫向何处安身立命良可惜哉且莫说他人只说你自已现前四大色身妄认为我从朝至暮眼睛辘辘地口子吧吧地通身活鱍鱍地种种资养他种种爱护他他却念念迁谢新新不住如火成灰渐渐消殒不知不觉腊月三十日撞在面前当此之时点检平生所作所为一点也用不着徒尔尘劳衮衮业识茫茫喽喽啰啰波波挈挈成得箇甚么边事只乐得手忙脚乱与落汤螃蠏相似悔也悔不得了做也做不得了呜唿哀哉呜唿痛哉纵饶你官高一品富有万钟功盖干坤名喧朝野三寸气断一火洞然收得一撮冷灰埋向一堆黄土日暮狐狸眠冢上夜深儿女咲灯前平生英雄豪杰果安在哉所以古人道活计随分做生死如推磨一口气不来总是他人箇诚哉是言也又或一死之后三日五日形色变坏臭秽逼人虽有骨肉至亲亦不肯正眼觑着X平生恩爱情义又安在哉故我祖师道一息不来便同灰壤前路茫茫未知何往只恁么死了烧了早是可怜何况更有前路茫茫随业受报正是要紧事在何谓随业受报汝平生所作无不是业才有业便有报报之随业如影随形此身既死一箇识神或墯刀山劒树炉炭镬汤诸地狱中受无量苦又或撞入驴胎马腹饿鬼道中展转轮回受苦无量是故先师有云茶倾三奠复三奠一箇髑髅烧不干业识又钻皮袋去铁人闻也骨毛寒这箇是受报底境界那箇是生死业根业根者在汝即今一念间也汝无始以来因贪瞋痴无明烦恼妄想狂心触境遇缘随声逐色使得你七颠八倒无业不造即此便是生死业根者也思量生死事銕汉也灰心由是佛祖运大慈悲兴大哀悯广立言教教你参禅学道或教你提箇话头或教你念佛脩净土令汝扫除妄想狂心认取主人翁识取本来面目趂此眼光脚徤做箇洒洒落落清净解脱之士临命终时得他受用生死无碍去来自由这箇谓之了生脱死底大丈夫也由是观之诸佛诸祖于人有大恩德者也禅道佛法于人有大灵验者也嗟乎近来人心懈怠祖道荒凉虽有参禅问道之士而年久岁深不获灵验者其故何哉略而论之有三种病第一㝡初不遇真正善知识与之开发指示所以根脚不稳密趣向不端正做处有偏枯见处有差错谓之打头不遇作家到底飜成骨董第二不X能痛将生死事大为念既无勇勐精进之工夫又无久远不退之志气一暴十寒悠悠漾漾不觉打在无事甲中三二十年如钉桩摇艣如水浸石头相似永无醒动底时节第三或于世间虗名浮利上照不破放不下或于世间妄缘恶习上坐不断摆不脱每于境风扇动世波摇撼处不觉和身辊向业海中东飘西泊去了安得复有灵验哉故曰参禅无秘诀只要生死切若是真正道流痛念生死者岂肯恁么中道而废必须打翻旧窠窟抖擞旧精神提起旧话头奋发旧志愿入头不得处政要入头札脚不得时政要札脚当信祖师道毫𨤲系念三涂业因瞥尔情生万劫羁鎻参须真参悟须实悟阎罗大王不怕多语又当信祖师道杂念纷飞如何下手一箇话头如銕扫帚是也扫非也扫转扫转多转多转扫扫不得𢬵命扫忽然扫破太虗空万别千差一路通诸禅德努力今生须了却莫教永劫受余殃这箇是要紧话也又有出家在家诸佛子念佛脩净土者自疑念佛与参禅不同盖不知参禅念佛不同而同也参禅为了生死念佛亦为了生死参禅者直指人心见性成佛念佛者达惟心净土见本性弥陀既曰本性弥陀惟心净土岂有不同者哉经云譬如大城外有四门随方来者非止一路盖以入门虽异到城则同参禅念佛者亦各随其根器所宜而巳岂有异哉然而念佛之中亦有灵验不灵验者何以故伹以口念而心不念X者不灵验也口与心声声相应心与佛步步不离者有灵验也如今有一种人手搯数珠口称佛号一箇妄想狂心东走西走这箇是口念而心不念者徒费精神于事何益莫若以心忆佛以心念佛虽然口不出声却是真念佛也岂不见经中道十方如来怜念众生如母忆子众生墯在生死海中如儿子流落他乡外国佛如慈母常忆念之虽不开口向人说其忆念而其忆念之心自然切切无间断也子若忆念其母与母心同则母子相见有日矣故又云若众生心忆佛念佛现前当来必定见佛现前者现世也当来者来世也果能如是忆佛念佛敢保现世必定见佛也既曰现前见佛则与参禅悟道何所异哉幻住和尚有云参禅只为明生死念佛惟图了死生但向一边挨得入两条门路不多争门路虽不多争却不许互相兼带参禅者单单只是参禅念佛者单单只是念佛若是话分两头彼此都无成就古人有箇喻子云譬如脚踏两边船这边那边都不着两边不着尚无妨照顾和身都陷却记取记取勉之勉之比丘惟则学无所成自救不了兹蒙慧庆方丈若愚禅师及绝照讲主可庭藏主诸公请为四众普说既不容辞勉强奉命今此现前新学般若诸佛子当信如上所说皆是棒打石人头嚗曝论实事然所说者不过痛喻生死事大及参禅念佛两种法门而巳念佛者只是靠取阿弥陀佛四字话头别无他说若是初心参X禅者恐未有下手处未有趣向处然此亦无他说只是汝诸人各各有箇本来面目不曾认得这箇本来面目直下与诸佛同体你十二时中语默动静行住坐卧莫不承他恩力但于此密密体认即此便是下手处即此便是趣向处也便须直下承当切忌等闲蹉过发大勇勐起大精进要在箭锋相拄机筈相投古人云一不做二不休一拳拳倒黄鹤楼一踢踢飜鹦鹉洲有意气时添意气不风流处也风流果有古人如是作略则德山与临济与你是问参释迦与弥陀阿曾有两箇併将千七百则诸祖机缘与正法眼藏涅槃妙心穿作一串飏在一边然后独步大方普告诸人道丈夫自有通霄路不向如来行处行当此之时则上座望风展拜有分其或未然莫恠压良为贱再下一箇註脚世事茫茫没了期自家活计勐提撕落汤螃蠏人人见投火飞蛾箇箇知病到始怜身是苦死来惟有业相随浮光幻影须臾过火急脩行也是迟如人上山各自努力普达实立副使脱銕睦尔副使买奴海牙同知茫哥剌宣差冯总管等率众官士大夫来师子林设斋请普说师云参禅是向上一着要紧大事此事曰僧曰俗人人有分况是本来具足全体现成争奈世间人往往当面蹉过不曾去理会莫道不曾理会问也不曾问着正眼看来诚可怜悯今日诸公既发此问毕竟于此事上有大因缘然此事才拟说着便是生死X岸头境界便是痛心苦口之语望诸公洗心涤虑听之思之何谓参禅是向上要紧大事盖为要明心见性了生脱死生死未明谓之大事祖师道参禅只为了生死生死不了成徒劳王右军亦曰死生亦大矣岂不痛哉只为生死事大故以参禅为向上大事也何谓生死公等彼此有身在世此身既不是诸佛如来金刚不坏之身又不是纯钢打就生銕铸成底坚固之身乃是四大假合虗脆浮幻之身如水上泡如草头露看看发白齿摇皮枯面皱老病无常朝不保暮既有生必有死既有死还复生但不知这回生死落在甚么道中此为可痛者也佛说三界如火宅六道如苦轮汝等从无量劫以至于今向三界火宅中东走西走不知求出路在六道苦轮里东辊西辊无有暂停时若欲息苦轮出火宅须是了生死若欲了生死须是见佛性若欲见佛性须是大悟一回若欲大悟须是参禅是知无量法门参禅为第一要紧也何谓无量法门开而言之有八万四千种总而论之则有三宗曰教宗禅宗律宗也律者戒法也有在家白衣人戒法有出家比丘等戒法有小乘戒法有大乘戒法广至三千威仪八万细行皆是检束身心防非止恶故名律宗也教者广说大小顿渐脩证法门或说布施等六波罗蜜或说广种福田或说广脩德本等是教宗也若论禅宗却无许多事谓之不立文字教外别传直指人心见性成佛所以参禅者先将X平生所学所记所见所闻所知所解尽情飏在一壁又将平生名闻利养之事恩爱贪欲之心尽情拈向一边坐断千差扫空万虑单提正念勇往直前譬如百万军中单刀直入不顾危亡得失人我是非勐𢬵性命拶透佛祖牢关不历阶梯高登佛祖堂奥是谓禅宗也昔西天有一异见王甞问波罗提尊者如何是佛尊者云见性是佛王云性在甚么处尊者云性在作用处王曰作用凡有几处出现尊者云八处出现王曰何谓八处尊者云在胎曰身处世曰人在眼曰见在耳曰闻在鼻嗅香在舌谈论在手执捉在足运奔徧现则广周沙界收摄则藏在一尘悟者谓之佛性迷者谓者精魂王闻是言当下有省盖悟者谓之佛性则见闻知觉所作所为无非妙用既得妙用即出生死迷者谓之精魂则见闻知觉所作所为无非业识既成业识即墯生死何谓之迷迷者不见佛性既不见佛性则虽有妙用而不得其用非惟不得其用亦且不知其妙只如眼耳鼻口谓之七窍鼻有两窍何不闻声耳有两孔何不闻香这些妙用早是不能穷究何况通身无主宰随处有聱讹闻声随声走见色随色走既随色声妄走便被妄境缠缚从此杂念纷飞妄想颠倒如是等业识尘劳名为染习如是染习乃生死轮回之根本也呜唿同一佛性同一妙用毫𨤲有差天地悬隔然而迷悟无根妙在转处是以古者英俊丈夫向这里回光返照泝流穷源有X拨着便转闻着便悟者有多积工夫久久而后悟者又有穷年竟岁从少至老而未能悟者此无他由染习之有轻重耳染习轻者其悟速染习重者其悟迟也试举一二证之如昔者范冲左丞问旻禅师曰某甲不幸墯身于金紫行中去此事稍远旻即唿左丞之名左丞随应旻曰何远之有范公跃然而喜再乞指示旻拊膝一下范拟议旻曰此事见则便见拟议即差范公遂豁然开悟此非染习轻而悟之速者乎又如唐之于頔相公问紫玉山通禅师曰如何是佛通即唿于頔之名于公随应师曰即此便是更莫别求于公虽喜其言而未得开悟由是展转咨参昼夜不舍亦多时矣后来药山和尚闻而叹曰可惜于家汉活埋在紫玉山中于頔闻之径造药山求决依上问曰如何是佛药山亦唿于頔頔亦随应山曰是什么于公始得大悟以于頔较范冲便见有迟速之异矣省悟既有迟速悟处亦有浅深如张无尽居士徧参诸大老复参东林照觉和尚自谓脱略而禅宗机缘无不透彻时为江西运使按部至洪之分宁诸山迎谒之留坐逐一询问惟兜率悦禅师居末位问至兜率诸山代曰兜率悦和上也无尽乃欣然曰吾在京师时甞闻兜率颇善文章悦公正色厉声曰某学单传之道说甚文章我若对相公说文章恰如相公对我说禅无尽惊异之及诸山退即命驾趋访兜率夜话间悦问曰闻相公在东林时古今机缘无不透X彻是否公曰然惟德山托钵香严上树二处有疑悦怒曰我将谓是箇人物元来如此若是此二处有疑则从前悟得底皆未是也且请出去遂闭却方丈门无尽在客轩一夜睡不着至五皷忽有省即趍方丈扣门悦曰做甚么公曰捉得贼也悦曰捉得贼赃在甚么处公无语悦曰未在且去公疑团愈热在客轩中行坐俱不安方转身欲上床忽尔脱然复走上方丈时悦公预知其来备香烛开门接见乃曰且喜相公大事了毕相视一咲而巳方信禅师两眼对两眼不待开口而知方信宗门下悟处有浅深也如上所举数人悟之迟速悟之浅深虽由染习之轻重然亦系乎根器之有利钝不同耳根器者论其宿种也宿于善种有所熏脩则根器聪利而速于悟也宿于善种无所熏脩则根器昏钝而迟于悟也山僧往年在天目山中峰和尚侍傍见五六官客夜坐谈道中有一人忽叹息曰出家儿十指不点水百事不干怀三条椽下七尺单前昼三夜三单提独弄尚且十年二十年不得了悟我辈在仕涂中为国宣劳为民牧守十二时中无一饷静定而欲了办此事其可得哉和尚曰此说不然做官高低论根脚悟道迟速论根器譬如乡里小儿要做官人从小习文书学吏业向司县间做小吏起弄到老死搆不得九品八品如众相公出身便是五品四品亦有白身便是三品者较之小吏相去多少学道亦然何可以僧俗之异而自分X难易邪当时在座闻者皆悦服以为至理之言也今我副使诸公身历宪台法柄在手声光赫赫震耀海内同来会中亦有据要路而握政纲者有入帅阃而持军麾者有居幕府而司案牍者有任教官而为文章伯者皆是宿生曾向吾门履践故其正念炳然不为富贵功名之所掩乃复相率过我师子林咨决禅宗向上一着此岂偶然者哉然我者里别无指授之方但请各各参取箇无字话头却不妨向出司按部莅政牧民演武脩文处时时提掇密密觑捕忽然觑破话头眼空天下肯复让范冲于頔辈为了事汉哉古人云为治不在多言顾力行何如耳山僧今日巳是言语大多言多去道转远若是解听者只消向直截根源处会取且如何是直截根源处良久喝一喝下座前州路马迹山钱君祥请普说山河大地全露法王身草木藂林尽作师子吼与么则十方诸佛相好光明逼塞虗空满眼满耳三乘教藏无量法门昼夜六时炽然常说歌台酒榭无非清净讲堂劒树刀山总是宝花王座一处现身千处万处一切处同时出现一处说法千处万处一切处同时演说或于一身现多身或于多身现一身或以一法为万法或以万法为一法如帝网珠互相摄入如大圆镜影像交参其中地位菩萨缘觉声闻一切众生情无情等各各同时成佛了也这箇虽是平实商量现成道理未明言X外意疑杀天下人若据衲僧巴鼻向上提持坐断千差路头佛来也请居门外所以道不与万法为侣不与诸尘作对十方空索索全体露堂堂贪瞋痴从那里得来戒定慧向何处安着恁么见得便见无烦恼可除无菩提可证无众生可度无诸佛可成到这里更拟为人说法更拟教人参禅何异𦘕蛇添足取咲傍观带累老瞿昙面皮厚三寸其或未然山僧今日拖泥带水瞒汝诸人去也大众诸佛与众生本来同一体只因迷与悟凡圣有差殊同体者同此心也迷而为凡者迷此心也悟而为圣者悟此心也故曰迷之则生死始悟之则轮回息嗟乎众生与佛本来同体良由一悟一迷霄壤悬隔故我达磨大师不远十万里迢迢西来别立宗旨谓之参禅者要在直指其同体之心使其开悟而巳耳自宗旨流东以来宗门弟子与国王大臣长者居士于此廓然领悟得大总持了生脱死者不可胜数矣间有士大夫疑而不信者此无他迷妄太深而信心未发耳殊不思佛说生老病死昭昭只在目前汝诸人试自点检看从少至老从生至死与尘劳业识辊作一团打成一片毕竟如何结果毕竟有何了期那箇是回头一着那箇是转身一步忽尔三寸气消眼光落地百骸既散万事俱休一箇游魂随业受报岂不是虗生浪死甘受轮回者哉何不返观前辈士大夫尽向宗门下悟明心地拶透禅关大有机缘大有榜样试举一二言之退X食公堂自凭几不动不摇心似水霹雳一声透顶门惊起从前自家底此乃赵清献公拶透禅关之语也公事之余喜坐禅未曾将脇倒床眠虽然现出宰官相长老之名四海传此乃冯给事学道用工之语也又如张子韶侍郎久参径山大慧和尚每到径山或留一月两月参随虽久未得发明一日与大慧从容论道论及儒家致知格物大慧咲之曰汝但知格物未知物格子韶争之大慧曰吾之所谓物格者有妙理存焉非儒者之所能知也子韶疑之遂力请开示大慧曰此难言也请以喻明之唐玄宗时有一官人亡其名曾为蜀中阆州太守颇有德政及罢任阆人怀之塑其像立庙以祀之其人后与安禄山谋叛兵陷京师玄宗西奔入蜀至阆州庙见其像怒之拔劒斩其头当此之时其人在长安军中无故头自墯地此乃物格之妙也却不容拟议卜度但请就本参事上参究待其开悟此理自明子韶愈疑之从此极力提撕忽有省乃作偈曰子韶格物妙喜物格欲识一贯两箇伍伯大慧然之此乃是张侍郎发明已事之机缘也其他如裴公美白乐天柳子厚张无尽杨大年杨无为富郑公范文正公王荆公等皆是儒宗圣贤弟子文章事业表表在人尽在宗门中明心见性去也所以古人道佛法若无灵验圣贤那肯归依诚哉是言也今者毗陵马迹山君祥钱公宿熏善种生具信根既能于亲隣州里间排难解纷施恩布惠远X迩靡不悦服之矣近年以来又能徧历名山多见善知识能行他人之所不能行能舍他人之所不能舍非宿熏善种者能如是乎今复广开法会率现前一众求开示参禅法门其亦无媿于古人矣夫参禅学道本无他术只消痛念生死事发大勇勐心将自已胸中妄想妄念恶知恶觉尽底掀翻一刀两段直得净躶躶赤洒洒孤逈逈峭巍巍地然后将祖师一箇公案勐提提起教他常光现前壁立千仞行也如是坐也如是着衣喫饭也如是迎宾送客也如是今日也如是明日也如是如是如是捱到结角罗纹处行到水穷山尽时㘞地一声豁然开悟即此是发明大事时也发明之后更须就作家炉鞴本分钳鎚煅炼一回无丝毫渗漏方许得解粘去缚既得解粘去缚自然了生脱死既得了生脱死自然转凡成圣既得转凡成圣如人到家家权在手堂上一唿堂下百诺风行草偃水到渠成打开自已无尽宝藏取之无禁用之不竭始信山河大地当阳全露法王身草木藂林同时尽作师子吼横说竖说无所说而不通逆行顺行无所行而不到卷舒自在与夺自由乃至显大神通示大妙用向一手端吐出大海水将一芥子纳却须弥山总是寻常初非分外直下与诸佛祖同一证悟同一解脱同一受用同一自在种种相好种种庄严种种福德种种智慧一一具足一一现成一一无差一一平等去也山僧如是举扬大似预扇喜风X贪前失后𦘕饼不充饥说药不疗病也莫若且就脚跟下提取所参话认取主人公切不得随境流转向外驰求汝若一念回光主人公相去不远汝若舍已外求转不相应如今多说不知少说听取一偈一念回光路不多外边寻讨转蹉跎太湖三万六千顷月在天心不在波上海县费府请就真如菴满散藏经升座僧问始从鹿野苑终至䟦提河于是二中间未甞谈一字还端的也无师云将谓阇梨忘却进云恁么则世尊不说说迦叶不闻闻也师云一大藏经聻进云仁者见之谓之仁智者见之谓之智师云阇梨见之谓之甚么僧拟对师便喝僧云某甲有语在师云又道不说说不闻闻僧礼拜师乃召大众云世尊不说说迦叶不闻闻好箇现成一大藏教徧满恒沙界内散布百草头边夜暗昼明云门雨施风起水涌鹊噪鸦鸣乃至墻壁瓦砾等二六时中炽然演说无间无断无杂无坏各各有名有相有文有句或以一句演出千句万句而不见其为多或以万句千句演入一句而不见其为少所谓法无碍义无碍辞无碍乐说无碍总在里许政不待世尊说说迦叶闻闻而情与无情随类流通去也忽有箇无面目汉出来道不是不是平等真法界无佛无众生本无法可说亦无说法者若言有佛可成是名谤佛有法可说是名谤法岂不见道实际理地不受一尘一切佛世界犹如虗空花若作X有法会名为邪见人山僧到这里直是分踈不下道有也不得道无也不得道非有非无也不得直饶千佛出头有口只堪挂壁呈主丈云低声低声释迦老子来也现在主丈头上判断此事要知有法可说么以主丈卓左边云向这里荐取要知无法可说么卓右边云向这里荐取要知非有非无法么卓中间云向这里荐取荐则便荐不许停思如其不然却请主丈子划断两头别通一路划一划云诸大德心外无别法法外无别心此心若迷则说有说无千差万别此心若悟则说无说有事同一家不妨从理起事因事显理有体亦有用论实不论虗只如陶氏悟心居七曩从佛法中来出世便有灵变近年以来甞发一念直欲现宝王剎转大法轮于是打开自已宝藏运出自已家珍建造真如兰若示现一会灵山作种种庄严兴种种供养乃复命僧将释迦老子四十九年三百余会所说之法从一字一句一卷一函以至一大藏尽底掀翻其中曰权曰实曰顿曰渐曰偏曰圆曰半曰满曰信曰解曰脩曰证曰因果地位等无不宣扬如将这老子无量劫来所聚无量珍宝八字打开布施诸人去也是故地前地上诸菩萨二乘有学无学人承此法施各随所脩行门向有余无余涅槃随分证入诸大天龙夜叉八部尽法界内幽显圣凡承此法施增长大威德守护正法轮今我现前一众或受持读诵或随喜见闻或供给走使奉事执役之X人承此法施同发菩提心同入智慧海次则悟心居士父族陶氏母族童氏夫族费氏如是三族之中一切过化宗亲旁及乡党邻里与夫河沙佛子承此法施脱离生死苦轮超入如来境界然后居士得大总持得大受用业障报障烦恼障于此消除戒根定根智慧根于此增长正法眼藏于此发明涅槃妙心于此开悟从㝡初发念以来所趍所向所愿所求于此皆得具足圆满了也山僧今日高登此座举扬㝡初一念功德证明末后一段风光敢保从今以去至于生死岸头弹指圆成八万门一超直入如来地分身徧界广度众生如是等事皆得具足圆满无疑矣何以见得水须朝海去云定觅山归复举西堂百丈南泉随侍马祖翫月因缘乃云马祖道经入藏禅归海大似一箇铁浑仑觅他缝罅不可得从人将谓经自是经禅自是禅往往错会不少山僧今日也未免将错就错错註解去只如古德有云入息不居阴界出息不涉尘劳常转如是经百千万亿卷且道如是之经即今归在何处当知此经不在别处却在居士提话头做工夫处话头工夫也不在别处却在居士日用中着衣喫饭折旋俯仰行住坐卧应事接物处若向如是等处见得彻去方见马大师舌头落处山僧既是漏逗说到这里索性为他搭箇冬瓜印子以手拍禅床云日用工夫绝覆藏悟心言下好承当经禅藏海俱拈却涌出心花照十方X松江吕子润宅会诸山师德建七日华严胜会荐度徐氏了心居士逐日请师升座提唱华严大意第一日陞座僧问无边剎境自他不隔毫端既有自他因甚不隔师云怀州牛喫禾益州马腹胀问十世古今终始不离当念既有终始因甚不离师云天下觅医人灸猪左膊上进云此会翻宣教典毋劳说禅且望禅师直谈教义师云山僧何曾有两箇舌头问一真法界十种玄门还有自他终始也无师喝云那得许多骨董来进云既无许多骨董毕竟华严所说何义师云说华严问离却法界玄门华严经还在甚处师云现在诸人手里进云与么则见者闻者存者亡者皆得信受奉行去也师云赠汝三文买草鞋僧礼拜师乃云禅客问禅嘱山僧直谈教义山僧只有一箇舌头禅客却有两片耳朵如今曲顺人情举些现成说话大众一真法界无边世界以俱收十种玄门无量法门而总摄即事即理即性即相即俗即真即因即果即主即伴即圣即凡即正即依即多即一如帝网珠重重显现如香水海处处含容非神通使然乃法尔如是迷之者触途成滞悟之者当处全彰这箇是华严圆顿称性之谈也华严者吾世尊七处九会所谈之经也七处九会者㝡初菩提场第二普光明殿第三忉利天第四夜摩天第五兜率天第六他化天第七第八重会普光明殿第九逝多林也第一会说如来依报正报第二会说十信第三会说十住X第四会说十行第五会说十回向第六会说十地第七会说等觉妙觉如上七会并是次第而说谓之行布法门第八及第九两会普慧云兴二百问普贤瓶泻二千酬凡说一法则一切法总在里许谓之圆融法门行布如桃花李花先花后果圆融如莲花花果同时圆融又有二义一因该果海二果彻因源因该果海者举十信时十住十行十回向十地等觉妙觉都在里许果彻因源者举等觉妙觉时十地十回向十行十住十信亦都在里许所以道行布则教相差别圆融则性相无碍相是即性之相故行布不碍圆融性是即相之性故圆融不碍行布圆融不碍行布故则一为无量行布不碍圆融故则无量为一无量为一则融通隐隐一为无量则涉入重重如是九会之经共成八十卷也然此八十卷经分作四分谓之信解行证也㝡初有十一卷为众生开发信门其次有四十一卷为众生开发解门又其次有七卷为众生开发行门又其次有二十一卷为众生开发证门一部大经不出信解行证之四分四分所诠之义不出五周六相十玄门四法界也由信而解由解而行由行而证斯一经本末之大旨也一经大旨既巳昭然然则前所谓迷之者触途成滞此义何耶此即当时二乘在座有耳不闻圆顿教有眼不见舍那身者是也悟之者当处全彰此又何义耶此即现前诸山大德为徐氏子心居士指示十种玄门显扬一真法X界者是也岂不见道华藏世界所有尘一一尘中见法界诸人还见么拂子左击云十种玄门开了也右击云一真法界现了也恁么见得便见尽虗空徧法界无尽光明功德藏身现在这里佛剎微尘数菩萨海会亦在者里佛剎微尘数诸善知识天龙八部亦在者里佛剎微尘数宝座宝床宝网宝帐宝树宝莲宝华鬘缨络亦在者里佛剎微尘数香𦦨云花𦦨云灯𦦨云摩尼云师子幢云亦在者里问也在者里答也在者里圆融也在者里行布也在这里信也在者里解也在者里行也在者里证也在者里弥勒弹指开楼阁门也在者里文殊伸手摩善财顶也在者里乃至五周六相十玄门四法界都在者里此岂不是当处全彰者哉我今更为诸人向亲切简要处总而收之击拂云世尊七处我者里只一处世尊九会我者里只一会世尊说经八十卷我者里只一句诸人且道是那一句遂高声云了心复卓主丈云了则了矣毕竟诸人向何处与居士相见听取一偈了心心了了无心当处全彰义转深沥凟变为华藏海觉华开徧杂花林第二日升座毗卢华藏庄严海徧在一切处大方广佛华严经徧该一切法华藏海既徧一切处且道牛栏马廐酒肆婬坊劒树刀山镬汤炉炭等秽恶境界又向何处安着既无安着处便将炉炭镬汤刀山劒树唤作华藏海得么便将婬坊酒肆马廐牛栏唤作X华藏海得么若不唤作华藏海则不可谓之徧在一切处也华严经既该一切法且道神号鬼哭水响风声犬吠鸡啼驴鸣马呌等秽恶声音又向何处分别既无分别处便将马呌驴鸣鸡啼犬吠唤作华严经得么便将风声水响鬼哭神号唤作华严经得么若不唤作华严经则不可谓之徧该一切法也灵利丈夫英俊上士向者里指点不出分踈不过山僧今日为诸人指点去也无量无数浮幢香水海无量无数世界轮围山无量无数解脱菩提场无量无数摩尼宝光聚无量无数宫殿楼阁云无量无数莲华师子座无量无数变化庄严身无量无数国城善知识竖拂云即今在拂子头上同时显露了也教主遮那金口所说普贤愿王菩萨所说文殊大智菩萨所说七处九会诸菩萨当会所说四十一位法身大士一切大心众生天龙阿脩罗等众会所说地神说水神说火神说风神说山神林神树神道场神等所说乃至云台说宝网说尘说剎说炽然说卓主丈云即今向主丈脚底同时举扬了也且道主丈拂子因甚如此奇特若知他奇特处便知他变现融通处若知他变现融通处便知他徧在一切处徧该一切法也恁么知得方知神号鬼哭水响风声犬吠鸡啼驴鸣马呌等无一法不是华严经也牛栏马廐酒肆婬坊劒树刀山镬汤炉炭等无一处不是华藏海也此心未了则名相万殊此心既了则体用一致了心三昧能如X是不是了心人不知复卓主丈下座第三日升座知识五十三员在你眉毛眼睫上大经八十一卷在你鼻孔口唇边你若要向眉毛眼睫上求则千里万里蹉过了也你若要向鼻孔口唇边讨则千差万差打失了也岂不见道有大经卷在一尘中有一智人破此微尘出大经卷若见得者箇大经那八十一卷都成闲故纸又不见道真善知识不离自家道在已求不从他觅若见得者箇知识那五十三员总是路傍人你若未能恁么承当却又不许等闲放过八十一卷有始有终政好从头读去五十三员有前有后不妨逐位参来所以经中道善知识者长诸善根譬如雪山长诸药草善知识者是功德处譬如大海出生众宝善知识者不染世法譬如莲华不着于水善知识者不受诸恶譬如大海不宿死尸善知识者照明法界譬如盛日照四天下善知识者长菩萨身譬如父母养育儿子又云见善知识心不散乱见善知识破障碍山见善知识入大悲海救护众生见善知识得智慧光普照法界见善知识普能覩见十方佛海见善知识得见诸佛转于法轮又云由亲近善知识能勇勐勤脩一切智道由亲近善知识能速疾出生诸大愿海由亲近善知识能代一切众生受无量苦由亲近善知识能于一微尘中说法声徧法界由亲近善知识于念念中行菩萨行究竟安住一切智地由亲近善知识而能徧往十方国土X善哉善哉善知识者乃有如是之利益哉虽然如是要见善知识须有大因缘有因缘者千里相逢无因缘者当面蹉过优钵昙花容易见大善知识最难逢此语岂欺人哉唯此徐氏居士宿有大因缘多见善知识且如山僧固无长处居士也曾纳香问道求语筞进来如今四大幻身虽曰巳死而其求语问道之心昭昭灵灵明明了了两眼对两眼何曾有死生适来所谓真善知识不离自家既见外边知识来参取自家知识去居士还会么茫茫烟水百余城谁肯随人背后行脚未跨门相见了到家元不涉途程第四日升座若人欲了知三世一切佛应观法界性一切惟心造世出世间圣凡境界只此一偈包括无余所言法界者有四圣法界有六凡法界四圣六凡合成十法界也四圣者诸佛菩萨缘觉声闻也六凡者天人脩罗畜生饿鬼地狱也如是十法界本无自体本无自性亦无自种亦无自根皆惟一心之所造也所言心者如太虗空本来清净本来廓彻无方无所无状无形不灭不生不动不变不知何故而言法界惟心造哉原夫此心虽曰不变而亦随缘以其随缘故曰能造随缘者或因一念瞥生或因外境相触内外感触故曰因缘才有因缘便成法界且以譬喻明之心如水也法界如波也当其水体本静未有感触之时湛湛澄澄不摇不动及其偶遭风触则千波万浪随其所触而生焉故曰水能造波波因水而有X也心能造法界法界因心而有也然则一乘任运万德庄严者诸佛之法界也圆脩六度总摄万行者菩萨之法界也见局因缘证偏空理者缘觉之法界也功成四谛归小涅槃者声闻之法界也广脩戒善作有漏因者天道之法界也爱染不息杂诸善缘者人道之法界也纯执胜心常怀瞋鬪者脩罗之法界也爱见为根悭贪为业者饿鬼之法界也欲贪不息痴想横生者畜生之法界也造十习因受六交报者地狱之法界也若以广而论之则二十重华藏世界海依此心而变造也无边香水海依此心而流注也大小铁围山依此心而安住也日月星辰依此心而运行也诸宝行树依此心而生长也诸大莲花依此心而开敷也一切众生之所迷迷此心也三乘贤圣之所悟悟此心也一大藏教之所开导开导此心也历代宗师之所指示指示此心也三观者观此心也单传者传此心也累劫而脩脩此心也历位而证证此心也良由此心随缘变造故有种种之法界也若能一心不生了悟了证则种种法界随其所了而空也是故十习既断六交不生地狱之心了也欲贪既断痴想不生畜生之心了也爱见既断悭贪不生饿鬼之心了也胜心既断瞋鬪不生脩罗之心了也爱染既断正念现前人道之心了也舍有漏因脩无漏业天道之心了也不执四谛不守真空声闻之心了也不局因缘回心入大缘觉之心了也六度功成顿超X地位菩萨之心了也圆满菩提归无所得诸佛之心了也今我了心居士平生参究此心誓求了悟其于六凡法界之中必巳了悟而无所疑矣且道四圣法界之中所了之心落在甚么界喝一喝下座第五日升座若人欲识佛境界当净其意如虗空远离妄想及诸取令心所向皆无碍何谓佛境界耶空有迭彰理事无碍一多相即小大互容夫是之谓佛境界也由是观之一尘一毛皆佛境界一沙一滴皆佛境界一四天下一大千世界乃至佛剎微尘数华藏海皆佛境界也争奈汝诸人举手所指纵目所观高而盖者谓之天下而载者谓之地运而行者谓之日月列而布者谓之星辰静而住者谓之山动而流者谓之水有情者谓之人无情者谓之物森罗者谓之万象却将真佛境界当面讳却岂不大可怜哉此无他只是汝诸人意根下不曾清净故有种种妄想既有妄想乃有分别既有分别乃拘名相既为名相所拘于是见天只是天见地只是地见山水只是山水见人物只是人物矣又于名相之中妄生种种取着或取着山或取着水或取着人或取着物又于取着之中妄生种种障碍或被色碍或被声碍或被山水人物万象森罗之所障碍既是所向皆碍要见佛境界驴年更驴年虽然如是汝若端的要见也不难但将种种妄想种种取着种种障碍和盘掇转直教意根下清净如虗空向顶门上豁开正眼洞照世间X然后天也是佛境界地也是佛境界日月星辰也是佛境界山川人物也是佛境界一尘一毛一沙一滴乃至佛剎微尘数世界海无往而非佛境界也当此之时和箇妄想取着障碍直下皆是佛境界也如是境界也非有也非空也非理也非事也非一也非多也非小也非大也非迷也非悟也非脩他非证唤作佛境界也得不唤作佛境界也得如是微妙不可说如是圆融不可说如是自在不可说如是无碍不可说如是证悟不可说如是解脱不可说如是功德不可说如是利益不可说是名不可说又不可说之佛境界也恁么则徐氏某人平生所闻是佛境界平生所见是佛境界平生所乐是佛境界平生所参是佛境界且道于佛境界还曾亲到也无若也未到更听从头说破若人欲识佛境界头上安头当净其意如虗空谁曾染污远离妄想及诸取拨波求水令心所向皆无碍满目青山蓦拈主丈云说破了也不得错会卓一卓下座第六日升座世尊昔在摩竭陀国阿兰若法菩提场中初成正觉智入三世悉皆平等其身充满一切世间其音普顺十方国土譬如虗空具含众像于诸境界无所分别此是大开一口吞尽十方世界了也又复叹曰奇哉我今普见一切众生具有如来智慧德相伹以妄想执着而不证得此又将菩提场中所证所得底尽情分付诸人了也汝诸人现在菩提场中X人人头戴虗空箇箇脚踏实地而不成正觉者何耶妄想执着未除也菩提大心未发也迷则菩提为妄想悟则妄想为菩提梵语菩提此翻曰觉欲成正觉者须发菩提心故经云菩提心者犹如种子能生一切诸佛法故菩提心者犹如大地能持一切诸世间故菩提心者犹如净水能洗一切烦恼垢故菩提心者犹如大风普于世间无所碍故菩提心者犹如大车普能运载诸菩萨故菩提心者犹如大道普令得入大智城故菩提心者犹如舍宅安隐一切诸众生故菩提心者犹如园林于中游戏受法乐故菩提心者犹如慈父训导一切诸菩萨故菩提心者犹如慈母生长一切诸菩萨故菩提心者犹如莲华不染一切世间法故菩提心者犹如良药能治一切烦恼病故菩提心者如如意珠周给一切诸贫乏故菩提心者如如意树能雨一切庄严具故菩提心者如大施会能满一切众生心故菩提心者如佛支提一切世间应供养故善哉菩提心乃有如是之功德也既发菩提心当脩菩萨行行若不脩心成虗发岂不见善财童子每参知识必曰我巳先发阿耨多罗三藐三菩提心而我未知云何学菩萨行脩菩萨道我闻圣者善能诱诲愿为我说此乃善财发心脩行之样子也由是而知虽有多闻若不脩行与不闻等如人说食终不能饱故经云如人说美饍自饿而不食于法不脩行多闻亦如是如人善方药自疾不能救于法X不脩行多闻亦如是如人数他宝自无半钱分于法不脩行多闻亦如是如聋奏音乐悦彼不自闻于法不脩行多闻亦如是如盲绘众像示彼不自见于法不脩行多闻亦如是譬如海船师而于海中死于法不脩行多闻亦如是惟我某人则不然一生所发都是菩提心一生所脩都是菩萨行妄想执着念念远离智慧德相时时体究其于当来世中蒙佛授记坐道场成正觉决定少他一分不得且道有何凭据掷主丈下座第七日满散华严会升座僧问一法若有毗卢墯在凡夫万法若无普贤失其境界毕竟如何和会师云你在那里见他𤺊鬪来进云争奈前话何师便喝僧云某甲到者里有耳如聋有眼如盲师云更要和会箇甚么僧良久云某甲会也师云你作么生会僧云性空即是佛不可得思量师又喝云三十年后思量者一喝在乃云遮那净法身藏在一毛孔里普贤行愿海散在百草头边虽在一毛孔分明拄地撑天虽在百草头毕竟扫踪灭迹低声低声遮那与普贤来也诸人要见一毛孔么卓主丈云横亘十方竖穷三际诸人要见百草头么击拂子云石火电光不容眨眼有时一毛孔重重吞却百草头有时百草头各各现出诸毛孔有时一毛孔即是百草头有时百草头即是一毛孔直得遮那普贤辊作一片使无边开士大地众生讨头不着挨身不入用力不到札脚不牢X既无定体亦无定名有时唤作一真法界有时唤作大光明藏有时唤作法菩提场有时唤作妙庄严域有时唤作六相义有时唤作十玄门有时唤作一心三观有时唤作直指单传有时唤作故家田地有时唤作向上牢关或号金刚圈或名銕酸馅或称暗号子或曰本来人乃至用之为棒变之为喝放去收来千差万别及乎尽底掀翻从头勘破元来只是一箇自已这箇自已在天同天在地同地在人同人在物同物于自已分上或说本具或说本空或说悟迷或说脩证引起许多闲络索春色无高下花枝自短长只如徐氏了心居士宿有资熏不肯昧却自已所以一出母胎便自灵利虽现女人身同行世间事其不昧者终自了然指廪捐金不待劝而行矣诵经解义岂待教而通乎又能痛念死生大事力参无字话头日用工夫心心不间自已面目念念究明寿至五十八年临终端坐而逝既有贤夫贤子为之广作佛事又有孝女孝婿为之翻阅大经向普贤行愿海中满注八功德水就遮那净法身上庄严万行因华居士自已一着可谓美矣善矣如今满世间人皆不知有自已一着以其不知故不肯信以其不信故不能行只在富贵功名中酒色财气上干弄一生有何成就去死日不远犹自不回头岂不哀哉痛哉又有一等虽信自已虽曰参禅学道而用心不切不能勇勐精进也要口头胡说乱道腊月三十日到来十箇有五X双虗生浪死其视居士得无媿于心乎山僧六七日间将一把龟毛拂子搅翻华藏海曲顺孝家之情做箇座主模样牵经引教忉忉怛怛要与居士发扬自已一着而今看来发扬也发扬不着赞叹也赞叹不及徒尔闲言长语弄成满地葛藤且请主丈子出来自家收拾去也以主丈画一画记得善财童子参徧南方五十三员善知识末后遇普贤菩萨教发十种愿王引导往生乐土唤作一生参学事毕大小善财参方无眼目走得脚生疮带累后来人长年在途路争似徐氏了心不出门庭徧参知识不离华藏海亲见安乐邦不待往生何烦引导敢保善财童子羡慕不及也诸人还会么娑婆安养路无差了得心源共一家坐看重重香水海紫金光照白莲花华亭夏监运宅满散忏筵请升座师云觉性如虗空地狱天宫自何而有佛身徧法界傍生鬼趣那里得来任他满眼横陈总被当头觑破阎罗老子与菩提达磨鼻孔相连蝼蚁众生与释迦牟尼眉毛𤺊结若会者箇道理便见无造罪者无受罪者亦无断罪者亦无忏罪者一切处成等正觉一切时转大法轮若也未会却听山僧重下註脚诸法从心生诸法从心灭无有一法不从吾心而起灭者也何者谓之法世间万物人间万事皆法也以万物言之则天地山川昆虫草木但是有形有像有色有声者皆谓之法以万事言之则诸人从生至老日用之中所作所为或X善或恶亦皆谓之法也何者谓之心心在诸人分上唤作自已又唤作主人公十二时受他主使一切处听他差排顶天立地也是他负海擎山也是他使汝开口动舌也是他使汝举足动步也是他此心㝡广㝡微㝡灵㝡妙千变万化不可思议远则充塞天地近则常在目前争奈视之不见听之不闻着意求之转求转远颜子有云仰之弥高钻之弥坚瞻之在前忽焉在后也是者箇道理当其一念未生之际一真无妄之时皎皎然如古镜之光明无染无污昭昭然如止水之澄湛不动不摇胡来胡现汉来汉现照天照地鑑古鑑今无一丝毫隐蔽无一丝毫障碍者箇是诸佛诸祖境界及乎一念发生诸妄交扰如风动尘飞止遏不得如崖崩石裂把捉不牢如狂象无钩牵挽不住如𤠔猴得树唿唤不回如石火电光如神出鬼没无你着眼处若是大智慧底人秉回天转地之机用攫雾拏云之手一把把住一坐坐断放开也由我揑聚也由我者箇是诸佛诸祖妙用处其余凡夫众生勘不破把不住未免随他七颠八倒七纵八横去也孟子云出入无时莫知其乡放辟邪侈无不为巳便是者箇道理从此便有三障何谓三障业障报障烦恼障是也何谓烦恼障一念发生诸妄交扰者是也才有烦恼便有业障何谓业障杀生偷盗邪婬妄语绮语两舌恶口贪欲瞋恚愚痴等是也才有业障便有报障何谓报障生遭王难死墯地狱饿鬼X畜生三涂苦海之中受苦受罪者是也如此三障钩鎻连环相牵不断故谓之轮回也当此之时皎皎光明之古镜变而为尘垢矣昭昭澄湛之止水结而为寒氷矣既为尘垢则无鑑照之功既为寒氷则无应现之用矣然则三障本无因一念妄生而有地狱本空从一念妄兴而造所以道诸法从心生诸罪从心起也由是吾佛吾祖以大愿力誓度苦海众生广开忏悔之门特立忏悔之法使诸众生生大怖畏生大惭愧依此法门发露忏悔妄业既消妄心既灭三障永除一真独露便可与佛祖同一境界如以妙药磨去尘垢而重显古镜之光如借杲日销铄寒氷而复还止水之体所以道诸法从心灭诸罪从心亡也其理昭然如此而世间之人间有不信者第一不信有地狱苦报之事第二不信有忏悔之法殊不思如上所言三障分明现在目前且以世间之法言之即今朝廷张官置吏以治天下而世有兇狠强暴纵心作恶之徒或犯五逆十恶奸盗诈伪等官设牢狱枷鎻笞杖徒流以究治之重则明正典刑籍没家产以惩戒之纵心作恶等即烦恼障也奸盗诈伪等即业障也牢狱枷鎻等即报障也阳间事既如此地狱可不信哉何况阳间尚可行财计嘱用情隐蔽地狱则善恶影响毫发不容其私可不畏哉其不信忏悔之法者今亦以世间之法言之世有过犯者官许发露首告首告者与免本罪此非忏悔之法乎何况忏悔之X法承吾佛之大恩力既拔其苦复与其乐轻则生天重则生于佛国较之与免本罪何止霄壤悬殊由是而知忏悔法门大有利益于人不可不信也且如某人衣冠礼乐之臣族诗书文物之名家自先世以来广行孝义多积阴德以惠其子孙然则平生既无重大之业矣今日又承孝属代为熏脩忏法作种种佛事则又何罪而不灭何业而不消何福而不生何善而不长其所以随佛往生者决定无疑矣其所以彻见本来面目者决定无疑矣山僧不媿词冗重宣一偈以印之销氷为水水如常古镜妍磨再发光风不动兮尘不起本来面目露堂堂徐氏大夜小参僧问德山道今夜小参不答话问话者三十棒意作么生师云我者里不打禅客有问即答僧云无法可说是名说法又作么生师拈棒僧便走师云做贼人心虗乃云诸佛不会说法舌头才动平地是风波诸祖不会答禅口缝才开满眼是荆棘若道有说有闻固是敲空作响若道无问无答又成掩耳偷铃恁么则银山銕壁不恁么则銕壁银山恁么不恁么脚底有牢关山僧今日路见不平也要别通消息以拂子作打开势云银山銕壁八字打开了也击拂子云脚底牢关一击粉碎了也政好纵步于一毫端上擘开太华放出黄河露身于万象光中倒握须弥吸干东海使临济德山眉毛上出一口气使释迦弥勒鼻孔里放三寸光然后向他不会答禅X处答一语向他不会说法处说一句卓主丈云答了也说了也当知此法不可思议能大能小能有能无能悟能迷能凡能圣是故诸人得之灵于万物具乎五常十大夫得之脩身齐家治国平天下圣天子得之奄有四海恊和万邦阿罗汉得之具五神通证四果位辟支迦得之出无佛世度有缘人诸菩萨得之行愿相资智悲双运佛世尊得之演说一大藏教化度九界众生至如天台宗师谈具谈即谈空假中或谈折摄二门四种净土皆此法也华严宗师说毗卢性海说普贤行门说理法界事法界理事无碍法界事事无碍法界亦此法也达磨一宗说不立文字直指人心或说佛祖命灯或说本来面目总不外乎此法也恁么则含吐十虗该罗万有口口道着步步踏着因甚么百姓日用而不知饭箩边坐却嫌饥不知者且莫说只如古今以来多少聦明之士知有此法者却向文字上讲明义理中寻究讲也讲得明究也究得到争奈文字自是文字义理自是义理与你自家了无交涉说时似悟对境还迷盖为但能致知而不能力行也书曰非知之艰行之惟艰祖师道说得一丈不如行取一尺说得一尺不如行取一寸若不力行决无受用既无受用未免念虑纷纷是非扰扰颠倒错乱不得自由向醉乡梦境里辊过一生就利鎻名缰中担阁一世前途生死轮回且请自作自受去也此说且止只如吾宗门下真参实学之士昼三X夜三用尽伎俩尚且不奈何如水上捺葫芦如钉桩摇艣如走马看花如按牛喫草也要横说竖说东提西提到底半青半黄不能大了大当见人道箇诸佛不会说法诸祖不会答禅便乃七上八下处断不定岂不大可怜哉若是了心底人如久客到家如推门落臼任你说禅说教谈有谈空八面收来一串穿却不遭诸佛舌头瞒说与不说都是法不向诸祖口边讨答与不答都是禅拈主丈云者箇是主丈那箇是心那箇是了若道有心可了是名常见若道无心可了是名断见若道非了非不了亦了亦不了总不出断常诸见遂掷下云若向这里离四句绝百非领略得去却许与诸佛祖平等受用何故千峰势到岳边住万派声归海上消复举成都善女人范县君曾参昭觉圆悟和上令看不是心不是佛不是物是箇甚么县君久而不悟乃号哭而告圆悟曰话头稍长难于参究和上有何方便使我易会圆悟曰但看是箇甚么县君自此稍觉省力未几果有开悟乃曰元来恁么近那师云县君费尽苦工夫不知元来恁么近何似徐氏自幼便知有此事所以一生履践真实及乎临终恬然坐逝较之县君省力多少山僧今夜快便难逢当场为之证据心了即了心休即休体虽常住用乃周流潇潇松风出万壑杲杲春日行沧洲大平气象一网俱收了心境界只者是南北东西得自由X师子林天如和尚语录卷之二天如惟则禅师语录X卍XXX师子林天如和尚语录卷之三小师善遇编法语示用菴照上人佛法徧在一切处一切处不容寻讨举足下足菩提场认得分明还不是满眼满耳处没踪没由没踪没由处满眼满耳古人此等语言大似一手擡一手搦待汝自家瞥地庆快平生奈何千万人中求一箇半箇觌体承当了不可得此无他欲明恁么事须是恁么人若是越格丈夫有移天关转地轴底手段就银山銕壁里点开达磨眼睛向石火电光中烁破瞿昙面目拈起龟毛拂子吞却百亿苏迷卢倒转兔角杖头倾出无边香水海有时遇贱即贵迦叶粪扫衣价直百千万有时遇贵即贱轮王髻中宝不直半文钱到者里方有少分相应既得相应方知三世诸佛历代祖师与自已同一处安身立命既知佛祖落处方知佛祖用处既知佛祖用处方知宗门下神出鬼没敲东击西以句刬句以机夺机设平地牢关布缦天网子如金翅擘海如香象截流如师子教儿悬厓一拶乃至打草惊蛇据欵结案尽是将自得不传之妙X转作为人方便信手拈来当头觑破似空合空无一毫渗漏如镜照镜无半点誵讹如巨灵擘破太华山腕头不费纤毫力始可称为搂空如来藏拶碎祖师关底越格大丈夫也是则固是只如临济大师道有时先照后用有时先用后照有时照用同时有时照用不同时此四句中有一句指鹿为马有一句按牛喫草有一句鬼门上贴卦有一句口缝未开说破了也你还作么生定当若也定当不出切忌浑仑吞枣辜负先德埋没已灵且将如上许多闲络索拈向一边只就本参事上密切体究一切时一切处勐着精彩看他是箇甚么道理闲忙静閙动转施为毕竟承谁恩力政当体究之时不得墯古人窠臼不得受诸圣罗笼不得避喧求静不得舍事就理前辈斥云死水浸石头鬼窟作活计缘木求鱼拨波觅水乃学者之大病也须是具辨龙蛇之眼毫发不受人瞒用擒虎兕之手斯须不容放过勘辨既明把捉既定却不妨向尘劳世网中大抹高挥炽然作用亦不妨向语言文字上东咬西嚼传唱敷扬着着是你得力时头头有箇出身路岂不见道大道只在目前要且目前难覩欲识大道真体不离声色言语恁么提掇得行挨拶得去忽然洗面摸着鼻孔当知照用四句空拳吓小儿临济大师在汝脚跟下蹲坐吴门用菴照上人志明大法初苦咨参出纸求语不觉引起葛藤纸长未尽复说三偈以尽之一是句亦刬非亦刬临济X灭却正法眼拍盲曾筑大愚拳不识睦州会担板二老婆心是葛藤窠佛法从来也没多一揑虗空成粉碎眼前留得旧山河三真照无私用不亏同时先后不同时鬼家活计掀翻了气杀曹州小𤺊儿示能大拙长老蜀中归山拙到无可拙处谓之大拙纤毫拙不尽者到不得大拙田地此之大拙却非大巧若拙之拙亦非巧尽拙出之拙且非百不能百不会之拙仍非奴郎不辨菽麦不分之拙又非掘地觅天敲氷取火之拙者也今时大方宗匠为师为徒者一箇箇具大智慧具大机变拙之一字素不愿闻若望其一到大拙田地尽恒沙劫不可得矣且莫说今时只如从上诸佛也到不得历代诸祖也到不得天下老和尚也到不得凡诸学佛之流要悟禅悟道底尽其智能竭其伎俩都到不得则上座作此等批判具此等见解莫说到不得梦也梦不见在如今大拙能长老若必欲名实相应亲到者箇田地须是先将诸佛诸祖併许多到不得底老冻侬束作一束送向千山万山青松白云半间草屋之下深深掘箇地炉就冷灰底一窖埋却莫留丝毫影迹莫露丝毫气息却不妨向冷灰之上烧粪火煨芋头饥则噇教饱饱则信步行徤则盘膝坐困则伸脚眠拚取一生残性命只恁么绝学无为拙将去拙去拙来拙到无可拙处忽然蹉脚踏翻冷灰触着佛祖鼻孔同时打箇喷嚏起来道如今埋没我不X得也那时曰巧曰拙未免掩口一咲亦未免遥向三千里外痛骂老拙一顿在示如维那苦乐逆顺道在其中此乃龙门和尚赤心赤胆痛为学人警䇿之语也盖世间境缘非苦即乐非顺即逆尽大地人遭他笼罩无出头分故学道之士往往因此四种退失初心丧坏法体者亦不为不多矣原夫曰苦曰逆只是箇不如意底境界能使人起憎起嫉起怨起恶如值冤讐多方回避如遭系缚百计求脱引发种种烦恼将一片道心等闲飏却曰乐曰顺只是箇如意底因缘能使人起爱起贪起染起着如嗜醇酒不觉沉酣如贪宴寝不觉睡着转入转深将一片道心等闲忘却却不知乐是苦因顺为逆本四者相依互为出没皆世相变迁之常事耳不应遇顺乐则生欣逢逆苦则反欣为怨怨欣取舍钩鎻连环道念何从而在哉当思乐缘苦境亦不偶然总是宿业所招系乎定分不容苟求而得苟避而免也又当思遇苦遇乐虽属定分然亦浮幻不实暂有还无以智眼观之妄起妄灭如树头风如谷中响如空里华耳于吾道何所碍焉间有知是世相知为定分知属浮幻底向闲时冷处也说得圆融尽有主宰及乎真境现前依旧分踈不下摆拨不行总而言之只是见地未彻札脚未稳道念轻微故尔道念者何了生死明大法之念也其真实以是念横在胸次间者如握金X刚王宝劒万丈寒光威凛凛地圣来凡来恨不得一挥百杂碎当此之时处佛国天堂不见其顺乐居魔宫虎穴不见其逆苦又有甚么利便不利便如意不如意处可得而分别哉近时参玄上士虽于逆顺门头具得只眼又或被一种虗名声闲学解当头瞒却殊不知此等作为也是道在其中始得苟非道在其中直饶学解过人声名盖世亦未免遭先圣呵斥以为痴狂外边走埋没祖师心可不畏乎莫若屏绝外缘单存正念𢬵取穷彻骨苦到底守卑微于万人之下更𢬵取唇生醭舌生毛一丁不识百事不能只恁么捱将去异时蓦忽向垃圾堆头拈出一句半句惊天动地其声名腥芗自不容其掩矣倘或不然则依前被苦乐逆顺穿却鼻孔去也其中何道在之有哉示乐真居士吾佛世尊之道如杲日之在中天光无私照照无不覩初非恠诡僻异之术亦非险峻幽深之事盖其立言垂化原始要终无非教人为善而巳为善者何治心而巳治心者何舍邪从正而巳心也者从古逮今圣凡贵贱一切生灵之所共禀者也充而论之天地以之而建立阴阳以之而运行风雨晦明以之而变化草木万类以之而发生其于人也在眼为见在耳为闻在鼻为嗅在舌为甞乃至俯仰折旋行住坐卧一静一动一语一默喜怒哀乐之情取舍向背之行皆心之所为也穷其神妙如经所谓现宝剎于毛端X转法轮于尘里掷大千于方外纳须弥于芥中百千三昧靡不由之而变现也心体本一惟于应事接物之际或失主宰遂有邪正真妄之分焉真心者何本来清净无所污染本来解脱无所系碍妙应随缘纵横自在之谓也妄心者何由迷真觉随念变迁识想纷飞根尘胶扰而颠倒错乱靡所不至之谓也譬若镜焉本体明净胡来胡现汉来汉现妍𡟎万应毫发无差或不能护其本真而污以妄垢日积日厚则本明本净者隐矣既有妄心则所趋所为悉名妄业既有妄业则有妄报业报相随若形影之不相离然则三涂五苦生死轮回不可得而免矣究其背真向妄一至于此倘无治法则其害何穷是故吾佛思所以治之演出一大藏教曲垂种种方便者皆去妄就真之法也亦犹磨镜之方药焉使其日治日磨垢尽明现而后巳苟知治心如治镜则人皆可使为圣贤之归使人人为圣贤之归则吾佛治心之道岂恠诡僻异之术险峻幽深之事哉世之昧者或主乎先入之言局于一偏之见不能刮目佛书留心佛道既不知信而反见谤是犹盲者之谤日孰能加损于无私之照哉自佛法流东以来受其惠者盈天下尔后时殊事异法久弊生依文解义者多力行脩治者少是以达磨一来扫空陈弊直指人心不立文字贵在机先言外脱体承当谓之教外别传极其省要痛快者也自此别传之宗布满海内而名公鉅儒亦皆幡然从X之如裴相国张相国白侍郎柳剌史杨内翰杨次公赵清献公富郑公黄太史苏翰林辈皆不离富贵功名文章事业而能发明直指之道气吞佛祖声撼干坤岂非一生取办而千古庆快者哉今广平西村狄相公亦深信吾宗者泰定乙丑丙寅间余寓吴门幻住菴西村丁母忧庐墓于阊关外其孝行盛称于时余甞为撰庐墓序多引儒典之言而西村以佛法见问余乃许之曰他日为西村言之未晚也由是燕鸿南北旷不相闻者十有六年矣近余重到幻住而西村亦自京还年登五十富贵方来忽出长纸二幅求语进道举向来相许之言似索余之宿逋也然我宗无语句亦无一法与人惟在乎自参自悟自得耳其自参自悟之方先须照破世间虗名浮利恩爱豪华万境万缘同一梦幻次须痛念流光如箭时不待人生死岸头无本可据然后将宗门中省要处念念提撕政当提撕之时于脩身齐家听讼治狱礼乐刑政之宣行案牍简书之酬酢总不相妨总是下手得力处果能如是功不浪施念无虗弃蓦忽剖破藩篱摸着佛祖巴鼻岂复让于裴张苏黄辈哉今西村之索我者我巳偿其逋矣发明直指之道吾亦有望于西村他日重逢吾将索公之逋也公当力行之深造之示真殿主僧问赵州如何是佛州云殿里底此一转语轻若游空丝不费纤毫气力快若吹毛劒扫空万别千差从X上佛祖到者里石火电光把捉不住正法眼藏到者里瓦解氷消提掇不起十方空索索一法不当情无粘不解而无缚不除矣近代学语之流不识古人舌头落处见他道箇殿里底便乃横生拟议或谓佛是触目现成有情无情同一觉体或谓佛是惟心所造木雕泥塑能显法身或谓此是傍边指点声前意外别露真机或谓此是格外提持即相离相而非离非即点检将来都是错会既是错会未免粘上增粘缚上加缚带累古德灵妙之言翻成戏论岂不是屈事直饶离却如上错会别资一路意解得行争奈遇缘触境依旧透脱不过此无他只是自已分上不曾透顶透底脱略一回大似隔靴抓痒于事何济如今要脱略一回也无难事只消就本参亲切处勐着精神横看竖看忽尔看破方知殿里底话乃至如上四种横议一切处瞒你不得了也吴兴真禅人顽石和尚之子挂钖大乘充殿主之职其为众为已之心打成一片诚慕道衲子也传顽石之命过余求语于是示以前说而奉饶一偈云如何是佛殿里底三世如来眼花起灯笼露柱咲颜开咲破虗空半边觜咄示蜀中果讲主即文字之谓教离文字之谓禅禅非外教而禅教非外禅而教教乃有文字之禅禅乃无文字之教曰禅曰教名异实同盖同一治心之善权方便耳佛说一切法为度一切心我无一切心何用一切法亦如医X方万品为病证万差而设苟去其病则温凉虗实之剂何所施焉彼未达方便之理者乃各私其所宗教则以记持诵习依文解义为尚禅则以拍盲枯坐不涉义路为高各执一是彼此相非苟非彻悟自心亲见佛祖善权之意者其是非何自而息哉昔德山和尚以聪敏智辩讲贯金刚奥义气吞江海及乎出崃初见龙潭遽云龙又不现潭又不见早巳摸索不着矣至夜参吹灭纸烛处打失眼睛始肯道穷诸玄辩若一毫置于太虗竭世枢机似一滴投于巨壑由是拈一条白棒打风打雨此岂记持诵习依文解义之境界也哉又如圆悟和尚早味禅旨眼空诸方万里南来诸大老莫不叹异而首肯之既而见东山演祖备呈所解祖曰勤上座你说底是法座头禅济不得事圆悟不肯其说拂袖便行后至金山寺于热病中检点平生所解底并无得力处乃自省悔再参东山因闻频唿小玉之话有疑未几闻鸡声廓尔脱略始悟前非此又岂拍盲枯坐者所能至是哉夫此二老其初也自谓俊鹰快鹞不受罗笼赖遇本色宗匠以恶辣手与之揭开顶门正眼然后如象王摆脱羁鎻海上横行如狞龙奋迅于九霄兴云布雨等若游戏当是时也心法双泯药病两忘佛来祖来退步有分尚何教禅之足论哉蜀中果讲主前二大老之里人也舍教而禅笃志于进天目夏罢将理归楫求语为别举此似之脱或勇愤不禁脚蹉手跌触翻滟滪堆X踏断三巴路圆悟德山亦当望尘而拜尔其勉之示昱藏主佛祖无上妙道初非强生节目且非异端揑恠又非甚高难行之事只是你日用常行见成受用底强而名之唤作自性天真佛又唤作自已主人公近而言之你一切时一切处用释迦老子眼睛耳朵见色闻声用达磨大师舌根鼻孔出言吐气极而论之十方诸佛诸祖各各赤穷性命尽在你掌握之中揑聚放开无不由你你若果有者箇操略管取诸佛诸祖向你面前纳欵有分就你手里乞命无由你若未具超宗越格底眼目又无缚虎拏龙底手段未免一切处一切时见色被色碍闻声被声碍以至出言吐气皆是白日青天开眼𥧌语是故圆觉经云由有无始本起无明生已主宰一切众生生无慧目身心等性皆是无明诚哉是言也既自失其主宰又且听命于无明由是不能转物为物所转一箇娘生髑髅被他穿却一条死活命根被他管却你却甘心向黑暗稠林中粘手缀脚无自由分就滔天苦海里头出头没无解脱期教中说为真可怜愍劳他古佛世尊不忍坐视拖泥带水多设方便为你解粘去缚下而诸祖不惜眉毛示汝一机一境一挨一拶如击石火如闪电光如疾𦦨过风如奔流度刃如金刚圈如銕酸馅百种千般一一控你箇出身之路你若是箇铜头銕额汉拨着便转如师子儿向万仞悬厓一拶便解翻身X哮吼一声百兽脑裂始有少分衲僧气槩岂不见临济大师三度问黄檗佛法的的大意三遭痛棒后被大愚点着不觉打破漆桶却道元来黄檗佛法无多子者箇便是一拶翻身底样子从此海上横行作阴凉树子盖覆天下儿孙后来白云端和尚云一拳拳倒黄鹤楼一踢踢飜鹦鹉洲有意气时添意气不风流处也风流者箇是通身痛快不忝为临济儿孙底样子吾受业师孙昱藏主励志参禅果能奋发勇往莫道白云临济当知达磨大师释迦老子尽在你脚尖头切忌等闲蹉过示大休永菴主大休大歇乃佛祖力行亲到之处谓之大寂灭海谓之实际理地谓之绝学无为闲道人皆大休之异名也如是大休在乎悟证却非说了便休古者谓不学佛法惟务休心休得一分心学得一分佛法休心至于究竟即是学佛法至于究竟然则佛法别无可学惟以休心为学也原夫诸佛众生同具大心之体徧周沙界无动无迁如太虗空具含万象曰祖曰佛靡不由之而建立其孰能休之哉今夫所谓休者虗妄攀缘轮回生死之心耳旷古迨今驰求不息如灯𦦨𦦨似水涓涓此心不休则悟证之理绝矣休心之法须具顶门正眼照破尘劳业识然后尽情放下乃至放下又放下和箇放下也放下纵使根尘同消劳虑永息廓尔悟彻全体现前此犹是小休小歇之地直X待掀翻窠臼扫绝阶梯迷悟两忘与夺自在不守一途方便转身异类中行炽然作用而靡涉思惟不动真机而圆应法界夫如是始有大休分华亭永上人天目断厓和尚之徒也既以大休为号直须名也大休实也大休说也大休行也大休念念休步步休得休便休一休永休永休须是永大休不至大休誓不休示寿上人一大藏教挂网张风千七百则掉棒打月者箇说话为学者觌面全提最为的当倘非性燥衲僧打破娘生脑盖向无依倚处着得只眼者到者里承当不得未免返被葛藤教网缠绕脚跟触途成滞或将心意识领取一知半解粘皮缀骨障自悟门谓之杂毒入心如遭魔魅所魇又如认贼为子既为魔贼之所摄持乃向六根门头弄光弄影口里邪言崇语恼乱好人他日三寸气消非持似落汤螃蠏要且阎家老汉打筭饭钱毫𨤲不肯放过在且如宗门垂手机用不同其最痛快最直截者无如临济德山临济见僧入门便喝德山见僧入门便棒政是尽底掀翻和盘托出向他未喝未棒巳前直下领略早是劒去久矣何况当面蹉过却来背地搏量将一棒一喝唤作门庭施设又唤作随机应用又唤作一期方便塞断学者喉吻似此要见临济德山非但三生六十劫抑且使二老闻之槌胸有分矣大抵学者当以生死未了为X要紧大事其余恶知恶解如经蛊毒之乡水也莫沾他一滴只就所参话上彻头彻尾打成一片虽在广众中龙蛇混处魔佛交参戏咲怒骂逆顺纵横着着有箇转身处蓦忽黑漆桶子连底脱去等闲开口动舌盖天盖地总是自已胸襟流出却将一大藏教千七百则点检佛祖败阙方是衲僧奇特处岂肯墯他途辙效今时儱侗者哉广德东山寿上人銕山和尚之孙也倘依吾说而力行之则异时大振乃祖家声为不难矣示权藏主古德云参禅须是起疑情大疑大悟小疑小悟不疑不悟然此疑情初无指授亦无方便安排做作等事只为自已生死未明旷劫至今展转流浪生既不知来处死又不知去处此岂不是真切起疑情处乎从上佛祖虽不参公案话头惟切切于生死事上疑着疑之不巳自然情念消心路绝知解泯能所忘不觉不知忽然明得便是打破疑团透脱生死底时节也近代宗师为见学者不守正念不具正信反于生死之疑不真不切由是教参话头贵令放舍一切见闻觉知乃至世出世间诸缘杂务单单起大疑情参去离话头外别无生死离生死外别无话头话头既透生死亦明然则从上佛祖因疑生死悟道近代学人因疑话头悟道所疑虽似不同而所悟之道无不同也今之参禅不灵验者病在不起疑情处疑情不起X病在生死不切处因此不疑不切遂与话头日踈日远矣且如兜率道拨草瞻风只图见性即今上人性在甚处既见得性要脱生死眼光落地作么生脱脱得生死要知落处四大分离向甚处去如上三关还曾一一透得也无若也未透未免虗生浪死果能于此透得无一丝毫滞碍乃至参底疑底透底和箇话头打归自已更无一法当情亦无一法为了为不了方许亲到不疑之地示定上人衲僧自已衣单下一着子包括天地洞贯古今虽曰昭昭在前无一丝毫漏透争奈凑泊他不得扪摸他不着所以三世诸佛费尽口业横说竖说说不定历代诸祖用尽工夫逆行顺行行不定佛祖既定不得未免误赚学者心路转多话头转杂千差万别由此而生永无定当之日矣考夫佛祖之意岂肯特地赚人盖为者一着子不受人差排不受人指註你要恁么他却不恁么你不恁么他却恁么虽有百千神通要定定不得故其所说所行不过一期方便万不得巳而然耳然则诸佛言教诸祖机缘流布世间总是鬼神茶饭在学者自已分上有何交涉哉金陵定上人负大丈夫志誓欲定当者一着子其志诚可嘉也且佛祖说底行底犹自用不着何况近时藂林近时宗师近时榜样与夫山野之语其可取而用哉你若果有丈夫志气要定也不难但将从昔至今闲杂骨X董尽情扫向一壁揑定拳头咬定牙关立定脚头单单靠定自已向顶门上突出金刚正眼把他定不得底通上彻下密密觑捕忽然被你觑破当知佛祖说底行底总是自家活计由我横拈倒用说定也得说不定也得我为法王于法自在岂不是真大丈夫能了大丈大事而出类拔萃者哉你若离却自已别靠一着以求解会断断不敢相许示记禅人祖师道参须真参悟须实悟阎罗大王不怕多语又云毫釐系念三途业因瞥尔情生万劫羁鎻此巳是痛心苦口血滴滴地为你说警䇿了也又何待别有所求哉盖参禅要了生死要脱三界轮回要透诸祖玄关然后逆行顺化接物利生此岂等闲细事所以须真参而实悟也你若参而不真悟而不实未免大开两眼坐在鬼窟里引起一种邪见邪解说黄道黑非惟谤正法轮亦且于生死轮回根本上愈深愈重愈无解脱之时矣若是实悟底人如鱼饮水如哑子得梦呈似人不得说向人不得如斩一握丝一斩一切断又如十字街头撞着亲爷相似一见便见一识便识岂待开口问人然后定其是否哉今之学者但患其不真参毋患其不实悟设或久参而不获悟者但使其真参之心愈真愈实愈久愈不退转自然有箇消息来也善记禅者以见解差别来求警䇿我有四句你且牢牢记取参教透了悟教圆佛祖拈他向X一边莫学渠侬昧因果妄谈般若罪弥天示心源聚维那识心达本源故号为沙门吾佛垂训垂诫简要切当虽一大藏教泛引曲喻澜翻潮涌浩无边涯究其指归未有外乎此者也既为佛之徒心苟不识源苟不达能不愧于沙门之号乎性为心之源心为法之源历观诸器世间高下洪纤之万物苦乐逆顺之万事善恶无记之万念无一法不自心源变现譬若为江为河为湖为海皆谓之水而世岂有无源之水哉心源本空万法妄变故学者因念虑事物积妄成迷内外交奔流荡忘返求其知有心源者鲜矣夫欲识达心源别无奇术惟于念虑汹涌之际用截流机当头坐断向事物蔽交之时具透关眼彻底照破倐尔洞见心源如口唇边摸得鼻孔自然千稳百当不待问人矣政当恁么时前无释迦后无弥勒上无攀仰下绝已躬唤作心源早是描𦘕虗空更言识达何异重加五彩明眼人前不直一咲示信维那僧问归宗如何是佛归宗云向你道你还信否僧云和尚重言焉敢不信归宗云即你便是僧云如何保任归宗云一翳在目空花乱坠者僧可谓具大信力才闻举着便乃直下承当得大受用去也今时学者根器不齐于即你便是之谈人人知得人人解得人人说得只是承当不得及乎教他提话头话头提不X起教他做工夫工夫做不上病势转深药头转不灵验此无他正信之心不真不切故尔信为根本一切佛法由此发生信为门户一切圣贤由此趣入谓信者何信有三种第一须信自已与诸佛诸祖本同一体一切现成若非语证一回只是箇迷妄凡夫生死岸头决定不了第二须信佛祖留下一言半句灼然有箇悟处若非真参实究勇勐精进决定无自悟之理第三须信世间名利妄想攀缘政是障道之本若非和座掀翻扫踪灭迹决定无参学之分有能如是信得稳稳当当如一座铁山相似一切妄缘妄境穿凿不入摇撼不动管取日用自然得力而发明大事有日矣示孙养拙居士养拙居士置身于诸缘胶扰之间用心于八面应酬之际其正念不为物转日究楞严圆觉二经而以了义为问了义者非偏小权宜之教乃为圆顿上机称性而说推穷妄想开示真心极尽根源发扬秘奥一法无余之谓也楞严云一切众生从无始来生死相续皆由不知常住真心性净明体用诸妄想此想不真故有轮转盖妄想乃轮转生死之根本亦名攀缘心亦名颠倒想如是妄想只在诸人六根门头情境交接之处且如眼之见色随色起想耳之闻声随声起想皆由迷却常住真心随境而转境顺则爱境逆则憎由爱起贪由憎起瞋由此妄贪妄瞋熏成妄业X由此妄业招感妄报遂于三界之内七趣之中妄妄相因妄生妄死上从无始劫来下入尽未来际妄受轮转无有了期故吾佛七处征心者征此妄想之心也八还辨见者辨此妄想之见也巳而多方引喻种种发明自五阴六入十二处十八界至于七大广破因缘自然生灭等法无非穷其妄想示其真心必欲众生返妄归真顿悟佛性而后巳然真妄同源初无二体特因迷倒而有分别迷则依真起妄如结水以成冰悟则返妄归真犹消冰而为水也圆觉云一切众生种种幻化皆生如来圆觉妙心犹如空花从空而有幻花虽灭空性不坏众生幻心还依幻灭诸幻尽灭觉心不动其序亦云迷之则生死始悟之则轮回息二经所谈同一了义同一指趣其要在乎悟心耳故凡学道之士须求正悟倘得正悟即妄皆真触处融通随机解脱尽虗空徧法界山川草木日月烟云万法纵然法法皆楞严之妙体也声色藂中是非海里爱憎任性取舍随缘万念交驰念念皆圆觉之妙心也回观二经微言奥义以及一大藏教诸祖禅诠所有碍膺之事可一咲而释之矣况尔养拙二字亦一返妄归真之方也诚能去巧用拙存养功深则正悟之期可坐而待也山僧不惜舌长重说一偈以为悬记圆觉楞严示密因道人养拙契天真碍无碍境俱超越不历僧祇获法身示性空达禅人X妙圆觉性本自空寂平等清净廓若太虗非体状可以指陈非方所可以趣向非门路可以进入非五彩可以描摹寥寥乎无一物之可取荡荡乎无一法之可施超越古今离诸生灭莫可得而形容思议之也由业之所感缘之所会从毕竟无成毕竟有一物既立万法随生自是万境发现万象横陈大地山河微尘剎土靡不有焉其所有者非觉性之本有乃情识与缘业交遘而妄有也妄有者如梦幻影响如阳𦦨空花充塞世间乱生乱灭以目前观之不可谓无究其始终则非实有也盖情识从觉性转变而生情识如形缘业如影情识一生缘业即现未有形而不现影者未有影而不随形者吾之觉性虽能变现情识而不与情识俱变故曰觉性如虗空平等不动转亦如大圆镜体本净本空而妍丑诸像随至而彰虽诸像有妍丑有去来而镜体未甞随其妍丑去来夫是之谓性空也故十方如来体此性空成无上觉一切菩萨依此性空圆脩圣道无边众生迷此性空沉坠生死于生死中种种憎爱种种执着从情识而起缘业从缘业而动情识互相胶扰返覆缠绵积生积劫三界往还而不知有性空之解脱也于是诸佛菩萨世起而救之形于语言现于行事推明缘业于尘劳烦恼之中开示情识于见闻觉知之顷令其即妄明真共达性空之理耳能达是理者当机活脱正念炳然于法于尘无染无着不离觉知闻见转而为清净X智观不舍烦恼尘劳发而为神妙功用审如是则吾性空之道将与诸佛菩萨觌体无别矣岂止于能达而巳哉示西资会道友净土惟心心外无土此惟心之土其东无东其西无西四维上下含摄无余所谓十方微尘佛剎者吾净土中之剎也三世恒沙诸佛者吾净土中之佛也极乐世界弥陀世尊亦吾净土中之一剎一佛而巳诸法不有之谓净诸法不无之谓土即真即俗非一非多用常繁兴体自清净染而非染脩而非脩本无心念之可系往而非往生而非生亦何方所之可指哉由众生不达惟心局乎现量机根不等证悟悬殊故于一净土中标列四种曰常寂光曰实报曰方便曰同居同居又二曰秽曰净常寂为总余土为别常寂则一余土则多彼弥陀极乐则又同居净土之一耳而释迦世尊独指彼佛为系念之主偏指彼土为往生之方者以弥陀愿重偏接娑婆众生亦令众生系心一处想念易成近则可感同居净报远则可为上三土之因也由是一代时教中丁宁指示劝往者不知凡几矣如引六方诸佛广长舌赞则证其往生之信也如宝积经中印许净饭王及七万释种同生极乐则示其往生之验也又如华严末会普贤劝进善财及海会大众以大愿王导归安养至如观佛三昧经文殊自叙宿因谓得念佛法门常生净土则又主X伴助扬弘其往生之教也此皆信解圆宗之众超登地位之人尚愿託生彼国然则中根下器容不信且慕乎东土自匡庐远公及天台贤首历代圣师得承是教自行化他曰僧曰俗往生应验者传记纷然不可得而胜数矣惟禅学之士间有疑焉故永明寿禅师禀单传直指之道而亦兼以净土化人乃作四料拣偈其略曰有禅无净土十人九蹉路无禅有净土万脩万人去此岂自贬其禅耶盖随机设化或抑或扬亦且使禅者知净土之不必疑也至若天衣怀真歇了死心新长芦赜圆照本诸大禅老兼行净土之化不约而同是皆善达惟心不局乎禅者也今晦室彰公于天目西菴月建西资会会诸禅侣举百丈茶毗十念之规推广为三时系念佛事斯盖得于永明诸老之意者欤径山元叟和尚中竺一溪诸公各赠言以赞之余不获辞遂引惟心之说以相证云示周仲翔居士物有同类而不同其分者本乎一定之天也大鹏一举九万里翱翔云汉之表视九州为隘而斥鷃之飞不过寻丈翱翔乎蓬蒿之间而巳亦各极其力各尽其分耳在人亦然其富贵贫贱穷达得丧之分定于天毫发不容其损益也昧是分者或求荣而舍辱趋利而避害下则攀缘其上近则觊觎其远至于劳心焦思有终其生而不得遂其志者非惟不遂其志亦且增其业本也以是知天定之分非天定也乃吾业X力所致而定也业力感于前定分应于后业犹因也分犹果也由其业力之万差故分之优劣岂得而同哉业感之分固不能同其妙圆真觉之道则未甞不同也夫道也者包天地亘古今圣凡愚智靡不具有反而求之无所不达彼达道者尽其性以安其分处卑污贫贱恬如也无能移其守视富贵声利澹如也无所动其心既不为物欲之所诱故不为业力之所牵逍遥乎万物之初翱翔乎三界之外气类不足以拘之势分不足以齐之翔云汉而隘九州者又焉足以知此哉示止照长老由澄诸念静慧发生诸如来心于中显现是语也止照之谓欤夫万法同归之性海体合声消常澄常湛或受动于八境之风则情涛识浪汹涌万端非止无以澄其澄湛其湛也一性圆彰之法界见亡物泯常显常明稍蒙昏于二障之尘则惑雾迷云交参万态非照无以显其显明其明也群动既息一波不生万象昭然无杂无碍则照不离乎止中重昏既清一翳不起十方廓尔无动无摇则止不居乎照外止犹定也照犹慧也以止而照定为慧之发以照而止慧为定之依慧发不枯止足以资照之用定依不乏照足以成止之功止止而遗其照或墯为沉空滞寂之非照照而遗其止或流为察觉审观之弊盖止固止乎动亦乃动之根故遗照之止非墯空寂则散乱生焉X照固照乎昏亦乃昏之本故遗止之照非流觉观则沉迷现矣是故止照相须无容其偏废也然则是止也非本具之止依动静以彰其功是照也非自由之照假昏明以显其用既未离乎功用岂得谓之真止真照者哉若夫止功不立照用俱忘然后即动即静为真照之止即昏即明为真止之照真照之止混乎动静则百千诸佛入正定于情涛识浪之间而不害其为体合声消者也真止之照融乎昏明则八万行门昭正智于惑雾迷云之际而不碍其为见亡物泯者也至是则诸念不澄而澄静慧不生而生诸如来心不现而现矣虽欲以太虗之体千日之光喻之者又何翅霄壤也哉曲江真相鑑长老以止照须余语槩论及此鑑其择焉示曹妙净居士戒杀者劝人莫杀物命也物在性命不可杀也报偿之理如影随形杀之必受其报也裴公美曰血气之属必有知凡有知者必同体张横渠曰民吾同胞物吾与也历观古君子之言盖谓物之与人同禀灵知之性也物虽不若人之最灵然其爱身惜命之情畏死贪生之念则与人无少异也灵知既同情念又同故谓之同体也故谓之吾与也吾与者吾侪辈也既为同体之侪辈其可杀而食之乎奈何最灵之人不能禁口腹之欲不能推同体之思不顾其爱身之情不怜其畏死之念往往故杀而食之杀彼之身以养X我身害彼之命以活我命仁恕之心果安在哉孔子曰山梁雌雉时哉时哉子路共之三嗅而作朱晦菴引邢氏註曰时哉言雉之饮啄得其时子路不达以为时物而共具之孔子不食三嗅其气而起孔子之不食者盖有所不忍也孟子曰见其生不忍见其死闻其声不忍食其肉肉尚不忍食死尚不忍见其能忍于故杀之乎孔孟圣贤也圣贤仁恕之心于斯见矣老子曰驰骋田猎令人心发狂又曰射飞逐走发蛰惊栖纵暴杀伤非理烹宰如是等罪司命随其轻重夺其纪筭筭尽则死死有余责乃殃及子孙凡孔老二教之圣贤立法化世虽曰不同而好生恶杀之言无不同也至如吾佛世尊则又以业报因果生死轮回之事详示而严戒之佛之教曰造业为因受报为果死死生生随业受报互相酬偿如轮之回转也其言十善则以不杀生为最先其言十恶则以杀生为最重杀生之业死墯地狱地狱罪毕复墯饿鬼饿鬼罪毕复墯畜生于畜生中方还宿报杀害者还其杀害食噉者还其食噉还报既毕纵得人身或短命或多病乃至盲聋瘖痖疥癞㿈疽种种不如意事是皆杀业之余报也故经云假使百千劫所作业不亡因缘会遇时果报还自受此理昭然可鉴佛语岂欺人哉又曰若杀物命即如杀佛盖诸佛菩萨誓度众生以誓愿力随类化身故羽毛鳞甲之中皆有菩萨圣贤之身也何况一切生灵皆具佛性汝若杀之即X是杀佛杀圣贤也又曰若害物命即如害父母眷属何以言之汝从久远劫来受无量无数生死每一受生皆有父母兄弟姊妹眷属此无量无数之父母眷属轮回于生死之中未能解脱或作大身众生或作小身众生水陆飞行满眼皆是改头换面各不相识汝若害之即是害父母眷属也纵不自杀而令人代杀是亦令人以害吾眷属也哀哉痛哉既告以杀业轮回之报又喻以圣贤眷属之身可谓示之详而戒之严矣达是理者佛言可不信乎信是言者物命其可杀乎凡今之人或于血肉之贪未能顿断者且食三净之肉渐制其情渐减其业也三净者吾佛所谓不见杀不闻杀不疑为我杀如是三种名为净肉权许食之此乃为迷情太重贪欲太深者曲垂方便之言耳其余或在家或出家称为圣贤之弟子者当推仁恕之心当起慈悲之念血肉之贪理宜顿绝杀害之业理宜顿断然后可以顿空罪报顿脱轮回而顿造佛祖圣贤之域也古德云凡欲杀生者当作自身观自身不可杀物命无两般戒之哉戒之哉物命决不可杀也示慈护侍者师子无法教儿直向悬崖一拶要从拶处飜身死活不容眼眨此数语可喻吾宗参学之法也从上尊宿以峻机密用垂手接人往往绝其门路去其窠臼不容凑泊不许跻攀又如推落千丈井中不假寸绳令X他自出何甞有一法与人学者能如是自参自究自死自活方许他做得半箇参方问道底真正种草舍此之外或以和会机缘引人落草或以穿凿知解瞎人眼睛甚至半青半黄打入魔家眷属古人道醍醐上味为世所珍遇斯等人飜成毒药此宗门之大患学者当深防而严戒者也余受业寺师孙慈护侍者来师子林随群逐队将一年忽浩然有归志出是轴求䇿励之语因引前喻复示之偈曰老古锥没头脑一味随人颠倒也不会打草惊蛇也不会按牛喫草师子林中师子儿大者大兮小者小趂之不去招不来增亦非多减非少我无一法教渠教是外边之绕待渠万仞悬崖自解飜身便了地黑天昏吼一声珊瑚枝上日杲杲示同参道有同学禅有同参同参底是禅同学底是道且道先师意是同是别文字失于学问参究缺于悟明且道先师此语是褒是贬世尊三昧迦叶不知迦叶三昧阿难不知且道则上座鼻孔是横是直生不知来处死不知去处且道生死是何物受生死底是何人宗师家没奈何说箇生死早是无事生事又说参禅学道分明剜肉医疮指望你灵机自发自讨箇转身路你既自无机变未免累他伤锋犯手有时打破乞儿饭椀有时见你瞌睡送箇枕头有时用锥锥你有时用钩钩你有时以楔出楔有时以毒攻毒有时将X乌豆换你眼睛有时用砒礵活你性命尽是应变神机何曾有定法要在学者自识病根自知变证自生转智自得妙用善于用者老鼠屎胜过龙肝不善用者师子乳不如驴尿所以道烧却医书方做得卢医扁鹊因甚学者不参言外活意往往说生死着生死说禅道着禅道说参学着参学说佛祖着佛祖恰似箇黐胶团子东粘西惹转不干净宗师到此弓折箭尽却说达磨是老臊胡释迦老子是干屎橛十二分教是拭疮疣纸别无禅道可学有可学者尽落邪魔外道不如无事好学者闻之又向无事处堕坑落壍左也不得右也不得只道茆长短焉知地不平老汉一生参学遭却多少误赚曾经巴崃猿啼苦听着驴鸣也断肠今日没兴撞着你又来说生说死说迷说悟且如演若达多迷头狂走迷时头本不失悟时头非外得一悟一迷与头有甚交涉当知此事如太虗空丝毫增减他不得生死迷悟与他有甚相干纵饶你实证实悟倘丝毫证悟之见未忘政是地狱种子先师意未梦见在若遇咬猪狗底手脚痛棒打折你驴腰不为过分你如今要会先师意有甚么难但将生死迷悟等三檐两桶酸臭恶水尽底倾飜不留涓滴然后痛加精釆直下点检看一动一静一语一默一条性命毕竟在甚么人手里吽吽者里却不是戏处点检不出痛棒打折你驴腰点检得出痛棒打折你驴腰离此二句别有消息痛棒打折你驴腰为甚X如此为你未会先师意在且道先师意毕竟作么生咄师子林天如和尚语录卷之三天如惟则禅师语录X卍XXX师子林天如和尚语录卷之四小师善遇编偈颂闲人好歌有客为爱闲人好冷眼看人忙未了自言搆得闲家珍受用一生闲不少髑髅影子能几何去日巳远来无多利门名路苦不彻谁识我有闲娑婆闲来佛也无心做禅板蒲团何用过沙锅水暖沸松涛烂煑白云松粉和诸方浩浩夸谈玄我巳洗耳寒山泉只贪梦里好说梦睡着不怕三千年别有一闲不如此不遭十二时辰使伸拳放出虗空华触碎涅槃与生死便能掘地求青天逼拶佛祖成风颠驴胎马腹撞头入劒树铁网横身眠咲他枯坐忘昏晓外似闲闲中扰扰都缘不奈牯牛何蓦鼻牵来还入草宁知绝处有生机静却喧喧閙悄悄有时圆镜里藏形帝释散花无处讨有时閙市里挨肩銕壁银山但靠倒箇是吾侬格外闲离此别求吾未保庐陵亦有闲道人通X身自被闲围绕等闲一语忽相投为伊歌作闲人好绝照讲主弃教参禅经有经师论有论师大唐国里无禅师古人一掴一掌血是痛是痒谁曾知当时德山好箇汉明眼人前三尺暗纸灯灭处丧精魂经论把作冤讐看岂不见曹溪赚杀老永嘉破家散宅寻生涯葛藤露布摆不脱入海依前去筭沙禅与经论果何物有师无师谁辨的草鞋跟底金刚圈佛来祖来跳不出绝照座主生缘古荆无佛无祖海上横行有时问禅却答教彻骨穷来思古窖有时问教却答禅三箇胡孙夜簸钱有时又向诸人道教禅总是闲之绕待我吹起残纸灯照看龙潭德山面皮厚多少送翠巖藏主一大藏教是切脚那字何曾切得着向他问处一默酬总是颟顸懡㦬休既非一默又非语只贵点头自相许点头自许也不然担板禅和见一边这边那边不恰好若未到家俱不了翠巖禅者不受人瞒离却这箇别着眼看见成句子非心境门近洪崖千尺井非境非心作么参石桥分水绕松杉便恁么去成粘縳不恁么去难凑泊何如瞥转一机放教磊磊落落是甚么西山走入滕王阁赠天台宗无碍辨师尽十方是箇自已独露堂堂无可比恒河沙劫只在一弹指间三世如来只在一毛孔里等闲眨得眼来X早是白云万里地自地天自天山自山水自水本具者谁变造者谁你不似渠渠不似你曰心曰佛曰众生万别千差从此始累及黄面瞿昙只管粘头缀尾说实说权指事指理引得龙勐老汉论假论空达磨大师分皮分髓无端好肉剜成疮白日青天眼花起疑团栲栳钩鎻连环误赚来学胡跻乱攀进一步银山銕壁退一步銕壁银山不进不退平地牢关若是箇定动衲僧岂肯似瞎驴趂队如来禅与祖师禅信手拈来百杂碎理也无碍事也无碍谛境也无碍观智也无碍乃至辞无碍义无碍千差万别俱无碍无碍之无亦复无是名绝待真无碍到与么时更须点检王老师颔下眉毛在不在若于绝待处承当行人犹在千峯外存心室歌心不可存可存非心虗空背上钉木橛娑竭龙王痛不禁心无定所操之则存蚊蚋吸干东海水藕丝牵动銕崑崙格外之存不如是放之不行把不住一身普现一切身一处普摄一切处少林直指热椀鸣二祖求安揑恠生牛头观底是何物打失自家双眼睛道人作室天目顶以境示心心示境心境双存人不知如井觑驴驴觑井火聚刀林正法幢魔宫鬼国菩提场纷飞妄想入正定杂树变作旃檀香存与不存无不可众生心佛全包裹客来更拟定誵讹拈起橘皮唤作火耳里着得水眼里着得沙莫问是不是莫X问差不差有佛无佛莫乱走也莫将身藏北斗万仞崖头撒手时听取一声师子吼送安上人归庐陵跨牛菴庐陵米作么价乡人眼空四天下若唤作禅机钻头无缝罅若不唤作禅机早是逼龟成卦两头坐断解承当许你銕牛颠倒跨你是庐陵人我说庐陵话若言老汉有乡情三千里外遭人骂题了堂禅师松风堂图松而不风声不吐风而不松不成语谓渠有情渠不知谓渠无情渠不许声不孤起从缘生闻不自显因其声声闻究竟本同体物我孰辨情无情龙吟枯木怒潮走万鹤起舞仙珂鸣夜肃师行响金銕壮士劒吼神鬼惊或言入耳便心闲或言静听声愈好静喧截作两头机等是随尘性颠倒了堂松风独不同松堂摄归图𦘕中𦘕堂𦘕松默无语来者拨草徒瞻风风无形状谁曾识声相本空无起灭无起灭处眼能闻闲却一双新卷叶灵溪歌灵源浩渺无东西九渊之深比不齐乘机乘势忽发动流出一派为灵溪灵溪西来十万里决石排山谁敢拟奔湍泛滥过曹溪十八滩头俱涨起灵溪之湛也如含古镜之光照人面目难覆藏灵溪之鸣也如聚万鼓之发喧轰海岳声浪浪德山之棒震风雨激浊扬清未轻许临济之喝惊雷霆逐浪随波成错举X偃溪入处非真闻虎溪舌相尤妄传古渡打湿洞山脚浅滩飜却华亭船大地羣灵沤生沤灭三世诸佛头出头没急流勇退无先机淹浸何止千七百或谓溪无灵溪之恶毒难具陈或谓溪有灵溪之妙用如有神溪灵不灵吾不可以智知而识识君其问取松江江上灵溪源上人题金上人血书华严遮那身住虗空土垃圾堆头宝光聚普贤行海知识门万派百川同一源七处九会因行掉臂四分五周看楼打楼尘说剎说炽然说真佛现前难辨析海水为墨须弥笔从古至今书不得彼上人者别展神通了知行布不碍圆融摄遮那身土于十指头上含普贤境界于一毛孔中针锋一札文彩露血滴滴地谈圆宗紫云行空现楼阁雨染杂花春树红五十三人口挂壁风前疑杀善财童懒牛歌懒牛一生嬾入骨自是天然懒标格堂堂露地三十年头角峥嵘人未识既不入桃林羣队又岂受沩山鞭筞犯人苗稼久无心鼻孔撩天穿不得春山苍苍水茫茫烟莎露草春蹄香渴饮饥飡随分纳卷桐声外眠斜阳抖擞浑身空索索珍宝大车难系縳三界无家何用归平田识路俱成错五千四十八轴闲绳头惹着丝毫不自由一千七百箇未了汉牵犁拽杷何时休人言懒是偷安计我懒岂容人妄拟有时力X挽不回有时兴来自起触碎微尘剎土栏𣙢无门踏飜祖父田园虗空没底政恁么时不妨寄语老东山尾巴不在窓櫺里送道林训书记南匾头没伎俩疑着洞山三顿棒却来註解赵州婆道有道无争倔强殊不知万法根源只在一毫端上一毫端上见根源犹是众盲同摸象所以马大师一扭扭折百丈鼻梁一踏踏倒水潦和尚又道自从胡乱后三十年不少盐酱全放是收全收是放当时若会这一机莫道老慈明佛也难近傍山僧与么指点黄龙敢问道林书记是赞是谤若也缁素不行佛手驴脚生缘更下一分供养可庭歌可师立处一庭雪金刚脚跟冻欲裂觅心不得便心安敢保老兄犹未彻一方明月可中庭妄认浮光昧已灵未明光境俱亡话屋底窥天天杳冥别有可庭非此类以可为庭无向背万象交参齐点头谁道我宗无肯意有时揑聚轮围山浮幢王剎手可攀佛佛祖祖落阶级只在周遭檐庑间有时放开空索索十方洞然无壁落堂上一唿人不闻舜若多神随应诺黄叶飘飘砧杵中脩廊浩浩鸣松风生台得饭鸟声乐一一代我谈心宗今人未信吾言直门户万差难可测虗空落地巳多时栢树子不肯成佛却请盘龙讵可庭为他露箇真消息X中洲歌我闻毗卢华藏海海面涌出莲华王华中持地若洲潬其地坚厚皆金刚洲中复现海无数海复现华若云布一一华持地若洲各有剎种依洲住种中现剎数复多剎剎相依如蜜窠一剎一佛一众会各现相好光交罗又闻有说不如此于诸法相俱无取大海吞在一毛头诸佛安身无处所若执有相非作家天地之隔毫厘差海洲洲海本非实一切世界犹空华又闻非空亦非有拈得鼻孔失却口尽在当人一念间二由一有一莫守楚士有海禅家流因海得号为中洲我持如上三种义试问中洲会也不中洲曰恁么也不得不恁么也不得恁么不恁么总不得仰天一咲忽忘言云尽湘潭暮山出金陵行有一句㝡揑恠山围故国周遭在有一句㝡毯炎畏𣯧潮打空城寂寞回山是山水是水平地无端骨堆起水非水山非山五花猫子身无斑衲僧格外有一着道是道非都刬却也解拏空塞空也解将错就错汉来现汉胡来现胡释迦弥勒犹是他奴钵袋倾出四大海草鞋踢倒须弥卢非心非境非三昧绝照讲师知此意搂飜教窟与禅窠却道古人都未会第一要问牛头融第二要问鹰巢翁杖头鬬起金刚钻奋迅势若龙翔空我似大虫看水磨又如牛向窓櫺过虽然脚债还未清学得苏州呆打坐这箇这箇及那箇与X么与么不与么待君勘辨归来一一为吾说破吴门清上人游天台石桥那畔有一路只在转身下床处虗空踏得脚跟牢桥流水流谁暇顾华顶峯前有一关只在推门落臼间门里门外总莫问但见满目皆青山衲僧能舍亦能取大地撮来无寸土有时百亿阎浮提放开只在秋毫许此话虽灵信者难今人不受古人瞒山高水深路长短亲到一回心始安瀑龙吼空山欲动万雷急鼓犇相送浪花飞上蒸饼峯六月阴崖雪霜冻云鎻通玄路不通国师去后无遗踪头陀坐石𦘕难就明月在泉烟在松半千尊者何由见阳𦦨空花是宫殿点茶莫认茶中花花前认取娘生面兴䦨政在下山时山水丝毫不可移离闻离见得消息谁去谁来应自知有问石桥亡恙不那时切忌轻开口又问华顶今如何掉臂便行莫回首若问灵巖与虎丘不妨向道苏州有送净慈别流泾藏主归湖南为乃师銕牛和尚建塔铭我也不会说禅钉桩摇艣三十年禅也不会我说赤眼乌龟唤作鳖依稀南海老波斯牙齿生来半边缺拍盲烂嚼虗空渣吐作炎天三尺雪洞山麻三斤云门干屎橛拈来一处看不觉脑门裂何似别流机更别銕牛之子金骈胁蹉脚踏飜西子湖拔出摩尼藏中楔三世诸佛被渠横吞口缝才开雷奔电掣此行X归去灵云山要向悬崖峭壁上磨出先师金刚眼睛却把髑髅都屏叠临行求我下转语我无语千里万里一条銕无文奎藏主喫粥了洗钵盂去赵州死句是活句向他开口处承当者僧道悟何曾悟箇事本非悟得又非直下现成如密有砒绵有剌动着丝毫即祸生一大藏教臭肉烂鲊千七百则乌焉成马仰山解用藤条总是之乎也者我一手搦一手擡放之不去收不来且无一法系缀汝待汝他时眼自开眼开提起无文印万象森罗都印定印破空王銕面皮三世如来从乞命归去横推六字峰纳在蟭螟眼睫中拈一茎草打喷嚏万壑凛凛生清风有问吾侬着落向道无你摸索龙王吞却夜明珠海底泥牛鬪折角无等功藏主开口咬着舌洗面摸着鼻明明百草头明明祖师意当年黄檗有眼睛六十痛棒打临济打得临济掣风颠逢人吐出粥饭气大愚唤作老婆心丧尽衲僧穷活计击着南边动北边张公喫酒李公醉若是英灵大丈夫岂肯问人求解会阳𦦨空花撮聚来一揑虗空如粉碎却向自已胸中流出盖天盖地有时越格示一机搅得藂林成鼎沸蒺藜辊作百花毬横拈倒用如游戏是名无等等功勋亦名无等等三昧直饶达磨再来卖弄百千鬼伎只消摇手向他道老兄老X兄那里洎希云悦藏主云峰之悦眼见鬼精魂落在桶篐里指点他人药汞银破桶自家提不起希云虽与悦同名娘生鼻直双眼横顶天立地作活计一步不肯随他行曾向狮巖遭一拶机前学得飜身法倒握主丈江东西拍盲撞倒张三八石耳峰连马耳峰三唤如雷听若聋海藏摩尼都泼撒龙翔触拨僧中龙此行会我吴门路狭路相逢没回互挂起风霜銕面皮为他勘辨同参句塞却现成途辙搂空旧日生涯也解虗空揣出骨见佛见祖如冤家斩新号令超今古别有一机须荐取揭飜狗䑛热油铛打作藂林涂毒鼓寂上人游五台寂而常照照而常寂百亿毛头师子师子毛头百亿我真文殊无是文殊举着当机不荐目前远隔程途只如僧问台山路婆子向道蓦直去赵州勘破没来由古今疑杀人无数上人此去挽不留要勘文殊并赵州肩横楖慄徤如虎破衲价重千金裘清凉石上云似水六月寒风氷骨髓摄身光里见文殊随人拜倒随人起前三三与后三三见了文殊政好参若遇善财莫相咲牛头自北马头南用邵菴虞学士韵送楚石首座道人途路即家舍也曾三处度残夏邵菴居士识此机咲他坐破蒲团者大千揑聚一毛端万斛骊珠恣X挥洒铁蛇横路断人行破山怒雷吼春夜曾是毗耶诈病来现阴非取前非舍世人言下探浅深兔子渡河疑象马自称瞎汉眼生花佛亦被他瞒了也渠侬用处楚石知此去重登芘寒厦眉间拈出金刚王截断旧时长脚话赠洞山藏主东山道箇钵啰娘浑仑吞却一大藏云门飏下一片柴生銕蒺䔧难近傍谁知弄到如今飜成不了公案俊快衲僧当断即断会得㝡初一机便是末后一段没誵讹处却誵讹杀活临机无榜样岂不见慈明激发南匾头只消洞山三顿棒次篷字韵道林书记与立卓峰二三禅友用篷字韵一再唱和既巳成卷复于余言有所须随喜两篷聊当行赆船子不具眼度水寻鱼踪斫尽钓竿竹踏飜波面篷近年有锦鲤不落虀瓮中擘开龙门浪点额成点胸回头咲我懒坐杀残与融问我旧行路浆水钱谁供我聚百千海毛吞廓有容劳汝探深浅从西复过东古人用棒喝挂角羊无踪如经恶毒海艣棹随篙篷觌面一蹉过躲跟窠臼中漆桶既不快换手徒槌胸道林脱教网气压生肇融征我棒喝话屎肠无可供老大会魔说人情无少容北斗面南看瞿耶尼在东用月江和尚韵送一如藏主昨夜西风撼门扇鄮峰关棙深难见后二十载松月X翁为渠和臼重推转一如振钖甞造门栗棘便解浑仑吞捋勐虎须打𨁝跳就地踏飜风水轮去年喝石巖前路拈出东山切脚句万丈龙渊彻底干搆取骊珠下山去钵袋中藏蛊毒盂气吞佛祖诚非虗重来江上见松月下视龙象皆黔驴老鰕之屈为其子落草之谈不成语闽蜀同风话㝡灵此去逢人莫轻举送法眷顺菴归禾山白云峰坐卧非禅禅非坐卧口缝未开早成话堕六字峰头有一机祖父不曾轻说破累吾与汝向外驰求有佛无佛都走过二十年间两相见查查牙牙俱老大汝既知水涨船高我亦道饭是米做诸方浩浩今何为转大法轮水推磨水银不敌阿魏真巴歌将作阳春和若之何兮争奈何政与么时堪作么白云峰下汝当扫迹归来师子林中吾亦横身打坐莫随祖父脚跟卖弄陈年滞货岂不见道吾舞笏禾山打鼓尽是勾贼破家烧香惹祸三世诸佛一口吞千人万人箇半箇归善室歌太湖山上君祥钱作归善室栖吾禅入门一见眼卓朔坐久稍觉身安便人言善恶本无性取舍悉由情变迁舍恶取善曰归善恶去善存犹是偏善归极善善亦舍归至无归性始圆亦如设药以治病病止药除神自全山僧用处不如此善恶取舍无择焉见佛不欣魔不厌出生入死皆随缘主人共我室中坐我X坐既倦还复眠兴来曳杖出门去摩挲老眼湖山颠湖山倒压天在水天水水月光相连仰观俯察天地阔万象历历森吾前初疑湖山共一室又疑一室容大千大千廓尔徧法界徧界羣昏俱了然佛法无所用其说祖灯无所施其传两岸中流人不见山前闲却过湖船送玉磵首座礼祖达磨未来那一着独露干坤空索索无端觅心又觅罪重重钻破灵龟殻君不见破头山下栽松󰑁撞入祸胎扬丑恶至今浊港水横流两岸行人难凑泊又不见黄梅夜半神鬼喧坠腰石在无人传后来唤作銕酸馅满世有口谁能吞何况牛头之融鹤林之素横出一枝闲露布乱抛无孔生銕鎚击碎虗空重锢鏴承虗接响炽然异同正法既扫土满眼皆魔宗君亦浩气如秋虹早曾拶倒双峨峰此行为我拔魔垒手握主丈犹狞龙海门一关拦不住雷电鼓舞号天风石头城外打𨁝跳怒浪卷起长江空不然划断淮山路转身直上匡庐去坐看银河落九天南山起云北山雨托钵歌衲僧家无活计又无祖父闲田地靠箇随身黑钵盂饥来喫饭困来睡古佛弃却金轮王领徒乞食游城隍兜罗绵手捧钵出千二百众生威光钵盂唤作多宝藏逐日生涯无限量现成受用学无为佛与儿孙X为榜样钵盂唤作长熟庄古佛化饭吾化粮化粮随意作粥饭雨湿风寒都不妨钵盂只是一张口其量不过容一斗有时吞却太虗空千仓万仓无路走夜半曾将付老卢黄梅一众惊相唿曹溪降得恶龙住拍拍正令行江湖赵州喫粥洗钵去禅者疑团顿开悟德山托钵下堂来会得巖头末后句维摩取钵来上方饭颗如珠争炜煌百万大士同一饱毛孔七日犹生香钵盂灵妙说不尽佛祖仗他延慧命持来折我憍慢幢发汝施心生正信今年施了又明年年年来结饭僧缘我图成道故持钵道成为汝增福田此事有因还有果施少施多无不可你若悭囊不肯开是你无缘蹉过我我不作化疏亦不持饭箩聊将佛祖求道意写作长篇托钵歌有人指我歌中病咲我未空文字性言多道远佛难成钵盂何用重安柄我咲诸人病更多钵盂无柄却誵讹若还摸得柄在手成佛何消一剎那劝世十首有生有死大家知知不回头也是痴傀儡一棚看不厌可怜终有散场时驴事未了马事到钩鎻连环没断头只管今朝又明日等闲蹉过一生休蜣蜋负粪长嫌少老鼠搬金不怕多只道临终将得去临终却不奈他何病来便作死承当箇是单传秘密方你若目前无主X宰落汤螃蠏没商量得休休去便休休放去收来总自由毕竟劳生非久计休将妄想挂心头脩行如买世间物肯破悭囊事即圆只把口头闲议论恰如着价未还钱不知那箇是我性反覆看渠渠是谁蓦地相逢亲识破如鱼饮水自家知工夫一步紧一步銕铸牢关也拶开父母未生前面目还他亲见一回来密意从来在汝边通身都是祖师禅自家痒处忽抓着海底虾蟆飞上天一念不生成正觉古人开口见心肝机先若解承当得快便何消指一弹吴门送牧幻藏主之江陵十首会得云门六不收行藏无处觅踪由姑苏城外闻钟意却在江陵石马头八角磨盘生銕铸秋毫才动泰山倾那咤费尽腕头力拦不住时须放行苏州有与常州有湘北湘南谁道无酒好不论深巷里醋酸何必大葫芦龙潭灭烛口唇焦南岳磨砖臂骨劳牧幻道人闲不彻江陵水长看船高牧真牧幻绝商量满把摩尼解放光拈却盘山光境话佳声从此播诸方X丈六金身一茎草一茎草上现琼楼陈年公案忽灵验顽石闻风也点头三世如来一口吞古人事出急家门却将教化众生事千载相传累子孙白莲峰与白莲桥几度交参话寂寥一句现成曾举似銕牛背上刮龟毛碧眼相看两不疑屎肠抖擞见家私临行纵有堪持赠也是重添眼上眉不是冤家不聚头行人莫与路为讐淡交虽似水无力却也能胜万斛舟山居杂言十首拈得尖头小屋儿诸方公举两无疑有时地黑天昏去也被云来夺住持佛法文章一字无柴床对客觜卢都胸中流出盖天地老倒岩头牙齿踈忆在苏堤过六桥小番罗帽被风飘满头带得湖山雪几度骄阳晒不消齿摇面皴发星星眼里青黄不蹔停有箇不随他变底乡谈依旧是庐陵刬草分明错用心殿前回首翠林林工夫用在皮肤上根脚谁曾见浅深发生道我法财宽白纸相呈请破悭谁信山僧空好看剃头钱是别人还语言学解弄狐疑莫费光阴强记持多少英灵被埋X没白头忘却出家时野牛浪荡本无家才拟关拦事转差徧界是国王水草任他随分纳些些宾中主即主中宾逆顺纵横莫认真狭路相逢解回互閙篮政好着闲人鼻孔里有三寸气眉毛下有三寸光好箇西来祖师意问人都是错商量能上人回庐山省师旧日庐山旧眼看阿师有甚不平安放蝇莫打纸窓破风雨落花春政寒梦菴三世如来眼未醒昏沉妄想立门庭客来不把拳头竖寐语从他隔壁听玉圃凿开顽璞得此且子琼树瑶花种满林却咲祗园布金处近年荒草没头深天目纯上人归万峰菴瓦鼎煎茶嚥芋头万峰茅屋记同游开门赶出睡魔去放入松萝月一钩枯木岩前旧路头松花满地没人收藂林佛法无多子倒握乌藤归去休福首座礼文殊文殊相见福城东有语须防是脱空曾道南方有知识百城走杀善财童X灵头陀往五台都道文殊在五台几人亲到却空回头陀主丈有灵变为我一肩挑取来古关二千年外立宗风把定禅门第一重千七百人𢬵命拶至今归路不曾通观上人礼补陀补陀巖畔去何求不见观音誓不休见了观音当自咲元来胡饼是馒头隆上人回庐陵青原老汉得人憎惯用危机辨衲僧米价至今无倒断相逢莫说是庐陵无言演上人阅华严了心非法法非参勘破南方五十三烟水百城知已少低头各自打乡谈保宁銕舟首座归新罗保宁有箇金刚钻首座传来用处多变作无毛生銕鹞銕舟载取过新罗空菴里许洞然无一物能含法界也虗传赵州不具机前眼被箇拳头碍却船赠刘鹤心会读能消多少书㝡聪颜子却如愚丈夫莫被聪明使能使聪明是丈夫X尽大地人都病疟从生至死不曾闲一年一度发寒热汝疟明年五十番向闻遇风彭蠡湖大舟欲没神鬼唿惊魂脱死乱不定一夜白却三牙须如海比似沧溟纳众流沧溟元不是同俦世间何物能相似惟有虗空似一沤古耕威音王世垦荒丘留与儿孙种复收今代未知承佃法教人空手把锄头赠费子润费子润者松江上海县人也其父谦甫尝被盗里有念佛婆子累受谦甫周急之惠一日持金珠来卖乃甫被盗之物甫寞厚隐而不问家有宠妾谓婆曰汝卖贼赃事发不汝累乎婆始悟且惧遂自刎而死未几妾有娠将诞之夕梦刎婆入卧内妾叱之婆曰吾与谦甫有宿缘当为作子过五年汝当偿吾命及觉而诞子润是也生五年其母果卒子润今四十余岁矣生而颈有刎迹不脗以手按之则鲜血津津而出至今犹然余目击之其事恠甚因述三偈以赠令知报偿之说不诬而业力有不可思议者也婆子前身子润知报缘影响巧相随皮囊脱换名生死能死能生箇是谁谁死谁生认不真胞胎出入岂由人㝡怜业力难思X议刎迹相传到后身出胞胎又入胞胎百劫千生与么来谁解髑髅前照破摩醯眼在顶门开禅人以偈见呈索和凡三首纸上传来说得亲飜腔易调转尖新是人爱听人言语言语从来赚杀人长篇禅偈短篇诗我又如何敢措词倒腹倾膓无点墨看人文字眼如眉说甚全潮与一沤定盘星在秤无钩陈年滞货谁曾问羊店即今悬狗头送径山誾首座归住盘龙且勉其复出梦升兜率在凌霄梦觉和光把手招井底蓬尘飞一点龙峰增起插天高换一机来答问沤秤鎚落井也教浮盘龙三十六盘路须信盘盘有转头赠海上人挂角羚羊迹巳悬追风良马不容鞭脚头脚尾忽蹉过又隔途程万八千直下承当也不难通身庆快始心闲衲僧行履如游戏平地何曾有崄关示天目同参五首天目元无道可传神头鬼面认难全先师不具参方眼见得师翁鼻半边曲踛弯阑不是禅单传直指也徒然古人一度被蛇X咬三二十年疑井圈波斯腊月嚼寒氷灼艾眉间救齿疼今日思量当日错病源不在灸疮痕烂葛藤窠满道途诸方邪法愈难扶热油铛子掀飜看火性如今尚有无灯笼一咲口喃喃露柱横吞师子巖接得当时第三句老僧许你是同参水西原十首至正丙戌余年六十又一缁白诸禅友念余不知老之将至乃裒钱买山六七畞于虎丘之南二里许为余作归藏之计云今年丁亥秋九月戊申作门于水际榜曰水西原廿一日庚申预定葬所穴而甓之徒僧善遇手刻于石纳诸穴以志之曰师子林开山老人之寿藏也穴之上覆大石以为塔之基河西大师唆南献巧以图塔样高丈许塔之正体南为门而洞其中以安无量寿佛佛高一尺有六寸紫石琢而黄金涂使天人鬼神知所敬仰十一月九日塔按图而告成前为轩似舟扁曰山舟皆诸友之力成之也立卓峰买舟载余往观之舟自半塘而西过金氏圆觉菴又西过掠象寺不远水忽尽而舟及门矣入山行数百步路转而折万松间一塔出焉于是或循塔而行或乘高而望或倚松而立或踞石而坐或语或默皆作巳灭度想既而复自念曰生本无生吾其果有灭耶灭既无灭吾其果归乎此耶不觉随意颠倒冲X口而发说十偈以纪之噫古人有自祭者有自状其行者有自铭其塔者皆足以传诵于人而垂化于世也余敢望于古人哉自警自讣而巳大千世界水西原百亿须弥是土坟无位真人埋不定又添一穴累儿孙业债如山不可摧当死随业受轮廻是谁望我先成佛平地无端起骨堆胡孙树上挂心肝弄鬼精魂有两般未死先埋留活路龙睛虎眼不能看仙人礼骨鬼鞭尸恩怨难忘合共知珍重娘生皮袋子是吾弟子是吾师锹䦆随身不露踪虗空掘窟葬虗空虗空一夜生头角穿破白云千万重儿童好看活尸死行去扛来唤不譍唤不譍时当自悟活时元是假精灵钻天鹞子落黄泉脱殻乌龟飞上天半死道人浑不管自敲瓦砾筭流年曾从演若学狂来老大新添一种呆生死海中狂不尽安排狂上涅槃台山似排班水似朝万松绕座似儿曹相看一念万年去老子门庭未寂寥地涌浮图未足夸风流须出当行家髑髅眼里春风动徧界吹开五叶花师子林天如和尚语录卷之四X天如惟则禅师语录X卍XXX师子林天如和尚语录卷之五小师善遇编佛事宗上座鎻龛灯笼㳂壁上天台且道明甚么宗旨宗上座死却活句活却死句佛祖牢关鎻你不住让后堂火说法兜率宫让他第一座翻身涅槃岸夺得㝡初机离四句绝百非烈燄堆中更发挥能上座火拖箇死尸来鼻孔不对口能所两俱亡鰕跳不出斗掷火云如今跳出了也水底火发烧虗空藂林尽作师子吼报恩定长老中路转骨道吾迁塔就石霜知子莫若父报恩移骨归天目家富小儿骄虽然一种恩情争奈两家机轴抚骨云若不是定动衲僧狭路相逢放伊不过依维那火以火打圆相云云峰破桶篐依稀似者箇以火打破云一击百杂碎且道是甚么性火真空性空真火净首座火X清净妙法身本来无出没以火指龛云者箇聻不是心不是佛不是物假名无位真人唤作藂林表率劫火洞然烧他不得严都寺火天童家法不严都寺两箇灯盏南山知事得人直是一生担板要见严都寺担板处么死柴头上火通红现出摩醯三只眼大上座入塔尽大地是箇大上座尽大地是箇死髑髅尽大地是箇无缝塔且道门从那里入喝一喝赞首座火眉间挂劒可毁不可赞斩却猫儿可赞不可毁忽然赞毁双行毕竟是何道理火烧南海波斯觜瑞监寺火辉天鑑地一着子盏底漏油盛不起眉毛眨上火星飞砾破涅槃与生死举火云诸人还见么我见灯明佛本光瑞如此聪上座汤去聪黜明苦口良药衲僧有病在膏肓鎻断咽喉吞不落聪上座汝今药病两忘一任吞却吐却文监寺起龛不立文字不涉程途政与么时如何是文监寺出门句子一不得有二不得无倒跨杨岐三脚驴龙上座火X死水不藏龙汝还会也未汝若会试入火光三昧云壑石万户起骨生则封侯䇿战功死当庙食显神聪抚骨云更从者里翻身去佛国尘尘有路通某人英勇无敌沉静有谋武略文韬自任绿林之冯异忠肝义胆每怀赤壁之周瑜朋友推其贤士卒感其惠奉王命剪除猺撞奋不顾身握兵权威震蛮荒闻者丧气奏凯始传于天上归途忽厌于人间清湘院前打翻筋斗去吴松江上迎得骨函归天地为之改容山川为之堕泪功既成矣死何憾焉合国称为大丈夫三十四年从教似梦传家赖有奇男子百千万世可以流芳到者里勐着精神别通消息裂开烦恼网击破死生关幻形幻影有去有来似浮云之出壑真性真明不迁不变如皎月之当空即此是自已根源即此是故家田地即此是安身立命处即此是成佛作祖时是则固是且道即今起骨还有祥瑞也无有昨夜天风搅雪花为公洒扫西归路居竹曹公掩圹脱得生死要知落处落处既分明从空放下去放下后如何天开地辟见全身玉凤夜栖无影树某人梅渚参军之子守斋教授之孙远则武惠王以来历代传青史近则文恭公而下满门无白丁人皆羡其盛哉公不以为荣也小试教庠之任厌吴江枫冷而拂袖便归继承省檄之招爱蒸溪竹居而掉头弗起素X行富贵富贵不淫无意功名功名自至左干戈右爼豆固未忘曹氏家声朝诗酒暮琴书且愿效晋人风度亦尝刲股和羮以疗大父之病亦尝解衣推食以供寒士之需其待朋友也切切偲偲其待宗党也磊磊落落儒学子弟仰之为文章鉅公集贤缙绅号之以清逸处士平生万事巳足末后一机更高顶门露金刚眼睛着着见古人关棙笔底现法华宝藏头头显自已家珍文字语言一无所碍涅槃生死两不相妨从前只道出来出来速出来苦哉三界火宅到此方知归去归去好归去俨然一会灵山既曰知归争奈有箇将不去底既将不去合与覆藏既曰覆藏有何证据撒土云化城宝所无分别寸土元来是寸金自赞小师善遇请初参慧力海印叟学得面南看北斗及来天目见幻翁咲破灯笼半边口高悬钵袋三十年下视万峯如培塿诸方拖拽不肯动也不教人随我走如今面目露堂堂试问诸人相似否雷厉风飞见得亲满林尽作师子吼此话既行又何待三十年后无上人请焦败种草恶毒根苗佛也不要做呵佛祖如呵冤贼院也不要住避院子如避差徭见人脩行却会冷咲受人供养不呌难消如今𦘕影图形诸方皆认得向后檐枷带鎻那箇肯相饶既知有罪只得依条预将X口欵供成了准备阎罗王取招大拙能长老请临济喝得口破德山棒得手酸打草惊蛇大巧大拙证龟作鳖至易至难师子林下汉都没许多般三世诸佛一口吞却两眼照人肝胆寒江西护侍者请西江一吸无涓滴天目踏翻无影迹全身坐断师子林魔来佛来俱莫测描不得𦘕不得大用现前无轨则若言此是则天如顶上眼睛添一只卓峯立书记请菩提兰若树此树为树王我来树下坐因树成道场冬取暖夏取凉禅道佛法非所长撩天鼻孔有觉触枝枝叶叶旃檀香道友隋志义请树为宝盖石为床独占虗空作法堂祖父家传亲切句不曾漏泄到诸方贯之曾教授请道是天如早成差误道非天如又难遮护大圆镜里转头看万象光中全体露或问一以贯之又问一归何处向道东方既白时金鸡飞上珊瑚树徒弟某人请拂子好打蝇主丈好打狗一步不向人前一语不随人后行百丈未行之正令谁是同风显达磨未显之全机岂容开口者汉颇知之汝曹还会否山河大地X法王身草木藂林师子吼雷灯珠三禅人请师子巖前喫攧来姑苏城里坐如呆通身转智都忘却触着无明吼似雷不打诸方烂葛藤不将名字挂传灯菩提树下盘陀石白发苍颜箇老僧似天如不似天如似与不似无亲踈鼻头有窍眼有珠为佛为魔都是渠西川如山真讲主请谈经口似悬河答话机如掣电诸方皆有作为箇汉独无灵变长松偃蹇翠垂云恠石坡陀青泼淀闲拈麈尾坐如山百亿毛头师子现范氏净心居士请赵州勘破台山婆没誵讹处有誵讹圆悟激发范县君话头少处路头多净心𦘕我供养我且道赵州圆悟意旨如何这里下得一转语许你烧香供养他饭店苏居士请老子一生无背面逆行顺化皆方便三家村里持钵归十字街头开饭店是圣是凡人莫辨泉南蔡国祥居士请瞎驴趂队出庐陵天目山头中毒深灭却临济正法眼变他百丈古藂林虾䗫口吐一轮月师子毛生万两金此话即今瞒不得泉南佛国有知音云南尊讲主请X閙市山林异方人物煨铛煑铫箇闲窝塞户填门皆上客问梅合里着马祖勘辨参徒指栢轩中容赵州放开铺席老胡多意气大坐立雪堂呆汉少机锋安居卧云室从来无法与人自也不愿做佛扶持向上宗乘赖有许多知识无端再现身外身两主如何同住得送他无佛处称尊赠以一把龟毛拂高丽国古道长老请者汉拍盲无见解到处不曾轻纳败平生独恨老中峯屈我低头礼三拜触着无明噼面挥家传陷虎机犹在目视云汉三十年黄金未肯和沙卖如今坐在阖闾城尽底抖飜禅布袋不问南来与北来逢人便请还禅债说甚么千圣不传说甚么漆桶不快堂堂古道大家行传语诸方休揑恠临济寺的首座请有问如何是佛向道头上插笔从古机缘千七百今代又添者一则者一则的中的八面俱收群机自息夺人夺境喝如雷临济未是白拈贼高昌国无敌长老请生庐陵不知米价饥把心肝树头挂登天目徧体汗流鹘臭布衫都脱卸唳鹤滩头蘸笔锋义海扫空闲话杷师子林里开禅窝七佛唿来同结夏不将正眼视诸方一任诸方争怒骂以无所争为胜幢是名无敌于天下镇州秦上人请X担板汉没思筭既不谙古佛家风又未了先师公案弃却镇州萝卜头收取秦时𨍏轹钻只据一偏不容再勘赞他做灵利衲僧疑信相半骂他做儱侗禅和是否难判明知自体本天真假名字在人唿唤忽然唤作三脚驴也胡乱赞佛祖出山佛入山又出山久静还思动众生成道多时佛法一毫无用阿呵呵如今冷地思量枉受六年饥冻空鱼篮观音锦鳞卖尽手头轻捞摝江湖尚有情回首长沙沙上路腥风吹作夜潮声独坐观音鹦鹉净瓶无着处善财龙女不相随寥寥独坐闲如我政是众生界尽时达磨西来没行市跨水复逢羊直指少方便剜肉要医疮答梁武廓然无圣灸瘢上重添艾炷许神光汝得吾髓丧车后高挂药囊尽道熊耳峰埋没他不得谁知这老汉乡念未能忘赖有后人争气家丑不使外扬灭却正法眼藏一任山高水长师子林中立雪堂里佛也不着因甚着你不重你面壁八九年不重你西来十万里只重你心直口直不顺帝王情眼高气高不失宗师体坐断天下人舌头X一花五叶香风起布袋主丈横拖布囊斜倚当来下生都道是你十字街头等箇人伸脚元在缩脚里寒山转扫转多须放下自舒自卷看教亲通身是箇无师智不比诵苕忘帚人拾得随时拾得随时用里许空空实不空本是愿王无尽藏向人只说菜滓筒寒拾同轴曾共丰干枕虎眠又对赵州学牛鬪唤作文殊与普贤衲僧颔下双眉皱朝阳破处补教完工夫做成片红日上三竿为君通一线对月要了末后句点画甚分明莫因天上月打失双眼睛鬼扶过海罗汉肩背相挨航一苇观于海者难为水龙王鬪富我鬪贫不费一钱能使鬼僧繇𦘕宝公鹰巢大士面兜搜变现千差𦘕不侔近世宗师好颜色却无梁武诏僧繇应菴禅师X用虎口夺食之机恣行五逆展蛇头揩痒之手触拨诸方海涌峰前干戈卸却金轮峰顶妖恠潜藏视妙喜甘露门两强不下通杨岐正法脉五世其昌碧桃带雨春风湿吹作优昙徧界香高峰和尚黄金眼睛生銕面三尺竹篦如掣电坐断高峯立死关为人都道无方便有方便千闻不如一见中峰和尚这老汉无榜样主张大幻法门灭却现成公案祖意教意丝毫不许搏量山居水居影响那容近傍以绝言之言而演说喧轰白昼之雷霆住无位之位而独尊奔走诸方之龙象际遇圣天子称为普应国师引得大地人随处烧香供养断崖和尚㝡初一机撞破缦天网末后一着踏翻载月船大地山河雪消去西天目顶浪滔天天台智者大师尧眉舜目禹背汤肩谈性具于百界千如水是波波是水显相常于一心三观拳为掌掌为拳示圣贤同体之身不妨描貌肆佛祖无碍之辩亦可宣传若论其亲见一会灵山俨然未散吾无得而称焉师子林天如和尚语录小师善遇编X诗懒云窝异哉云兮变化不可测而浩荡不可羁其静似懒其动非懒动静若有神所司我观卧云于三千九百丈之天目兮东西二浙一白如海莫得其端倪又观行云于四万八千丈之天台兮卷海而起势若万马争奔驰或聚或散山颠水湄游僊翔鸾千恠万奇方其舒而行也天地为窝量犹隘及其卷而藏也离娄莫覩其毫丝西瑛公子作云窝懒云二字文其楣眼空湖海卧丘壑习懒拟与云相期我访懒云主历观懒云诗不知西瑛为懒云耶懒云为西瑛耶但觉秋阳射窓户四壁光陆离重为告曰瑛兮云兮至人不泥乎迹而能与物推移风雷吼百谷蛟龙舞天池亦将乘其势以济其时卷舒动静吾以无心而应之懒与非懒吾何知筚篥引西瑛懒云窝距余禅室半里许时相过从吹筚篥以为供复于余言有所需乃赋长歌以赠西瑛为我吹筚篥发我十年梦相忆钱唐月夜凤凰山曾听酸斋吹铁笛初吹一曲江风生余响入树秋呜咽再吹一曲江潮惊愁云忽低霜月黑坐中听者六七入半是江湖未归客欢者狂歌绕树行悲者埀头泪沾膝我时夺却酸斋笛歛襟共坐松根石脱略悲欢万念消悟声无性闻无迹西瑛筚篥且莫吹筚X篥从古称悲栗悲欢茫茫塞天地人情所感无今昔山僧尚赖双耳顽请为西瑛吐胸臆声闻相触妄情生闻尽声亡情自释尽闻莫谓闻无声机动籁鸣无间隔亡声莫谓声无闻去来历历明喧寂吹者之妙余莫知闻者之悟公莫测公归宴坐懒云窝心空自有真消息补之梅人皆谓补之画梅宫苑梅千树万树泼撒琼瑶堆天香国艶发乎本然之富贵非比踈枝冷蘂困蛮烟蜃雨之摧颓画成曾献羣仙府求者黄金贱如土仲谦山翁何处得两株照耀林壑见者惊相唿一若罗浮山下水南之独树气条无数华无数一若成都十丈偃蹇之卧龙身隔重云尾梢露玉甲鳞鳞水底明水面鸳鸯㗸落英上有飞来双白鹭疑是雪坡天夜睛山翁有时坐梅间摇麈拂寒日清辉射窓壁恍忽天人为法来满林新雨花狼籍吾然后知补之能为梅写真梅华又为翁传神翁比梅华更清绝眼光烁破珊瑚月东坡竹人皆谓东坡画竹翰林竹千竿万竿解散琅玕束渭川淇澳出乎浩荡之胸中非比寸土寸金不许破堦前之苔绿暮年徤笔尤可怜世有一二非真传仲谦山翁何处得四幅妙压与可不敢夸先鞭雨者带雾和烟空蒙翠欲滴似隔西湖见山色雪者堆盐积玉X势重如崩山强项暂低腰未折风者飘飘凤尾摇耳边彷彿声萧骚晴者扶踈净如洗亭亭玉立干云霄山翁有时坐竹间观笋稚老嫰生成非造次儿孙环列奉清欢俯仰折旋无不似吾然后知东坡能作此君图此君又似翁之徒吾道藂林有生意一日眼前何可无赠卫学古携墨入京松江学古卫先生家世业儒兼精制墨人谓学古得其传而尤精余甞求验其墨信人言之不诬故作短歌美之意其大有得于墨也吾闻李超之墨不易求建隆天子掠聚如山丘汴京僧寺用为漆库藏一扫难再收又闻潘谷之墨若圭璧蓬莱宫人玩未休大风卷土入沙漠岁久物化无能留卫君学古得古法潘李之外非其俦授书绛帐束高阁烟室坐拥缁衣裘月凉深夜杵胶熟翠饼入麝龙纹浮马肝石上吐云雾一点落纸光欲流玉堂操觚诸公借子为不朽金阙待贡子亦借是为豪游世人知好不知价会有造物知相酬造物果尔知相酬谁复羡玄香太守松滋侯送月维那归乡就寄哭师省母二书钟鸣南山兮日上西湖行子呌船催写书书成满纸如涂乌近日哭师双眼枯去心一动难须臾我以魂梦随程途五月六月能来无X海风吹云兮海天半赤越岸千峰万峰出潮头直到富阳城送上严滩只顷刻过时莫访陈蒲鞋我是三吴未归客故家西村北倚门白𩬊无朝夕故业西村西夜雨高堂有灵骨相寻时莫匇卒天涯一字良难得重来时莫匇卒天涯一字良难得赠道林训上人角鹰一侧目所视无穹苍臂鞲索饱非所长良马一振鬣所向无穷荒内闲待秣安可常丈夫心胆塞天地身与世道为低昂况从世外发高趣蓬蒿岂足夸翱翔我怜古道满荆棘岁晚狐兔争跳梁今年识君谷水傍爱君骏气如鹰扬愿君莫如我学步成踉跄愿君莫如我用拙甘六藏茅舍深居巳无马师问梅子木叶蔽膝尚有懒瓒知南阳九峯之外天茫茫寒梅欲花春在霜兴来拂袖谢丘壑阔视四海皆吾乡我有解缆歌一章如击瓦缶无宫商吴松江上为君歌一发怒潮卷雪天风狂吴松江观闸吴松江水急如箭昔见画图今识面百川应命争先趍东注海门如赴战海波怒发驱潮头战退吴松水倒流江潮一日两相闘万古不决犹𡨥讐江水清兮潮水浊江水不似潮水恶恶潮推出海中洲堆积江面成山丘官忧水害难䟽凿横江四闸同时作潮来下闸潮平开闸内不通潮往回潮波怒息卷底去闸X门又见江波怒闸上盘涡万阵分闸下狂澜万骑奔万雷吼兮万鼓发石走沙飞乱戈甲黄河冲破华山根徤瀑擘开青玉崃人言水性险且㐫不知水与人情同情涛识浪怒且愤不在江潮在方寸水险尚可避人险终难知人争额额罔昼夜水争尚有潮平时赠鍊师楼半云楼师作室名半云人谓室与云平分吾知楼师不如此室与半云寓言耳半云之室如太虗我与万物为同居半云为物半云我物我半云无不可以我之静应物之动我得物体物备吾用是吾与真宰者同游不逐世态为浮休试往观乎歌台舞榭曾不异乎玄圃沧洲苟舍是而求入半云之室半云为之横点头城南楼城南树尾花风晴城南树下渔舟行隔溪竹屋数家酒矮篱路转人纵横仙山石洞在眼底塔竿倒影沧波明相期待渡日巳晚坐看平野青烟生送甘茂实入京三首君莫羡天马驹亦有汗血牵盐车君莫咲涸辙鱼海翻会与蛟龙居丈夫出处系元运岂必似东门瓜圃南阳草庐君家太白山之东𦘕梁烟雨春蒙蒙上淮淝兮度五岭鬼门铜柱悲途穷归来江南六七郡杖劒落落随群公读书汶上少闲日结屋贑水多秋风父骨未藏母亦老布衣尘土行人同时乎时乎子岂终不遇乎X君亦善河洛书点画万象知盈虗君亦善长行歌势压李贺欺东坡朝吞霞气嚥沆𤅈夜坐北斗窥银河千金入手弄瓦砾万语出口翻春波平生一醉动三日仙徒将种疑曾识几回梦得仲连与公瑾并驰銕驷随天跸烂柯棊洞宾墨能事相逢俱辟易林兮林兮子岂终不用兮我不愿送君行爱君笔砚倾平生我不愿留君住男儿四十当强仕盛时天下文轨同万国轩裳满都市愿君走马燕山头一语动世旋封侯风叶兮飕飕江波兮悠悠丈夫万里更万里一饮百斗空离愁去兮去兮子岂非丈夫兮游三相台示甘杨诸友二首台乃姚崇牛僧孺刘沆读书处也我登三相台南望双巽峰俯视下界如凌空开元老树可百丈断崖尽日唿颠风甘郎攀果学𤠔挂杨子枕石飞泉中垂藤离地坐我稳袒跣长啸如乘龙呜唿昔人不再得台上土花几秋色前身不与后身期白云岂识萝衣客安得近代颜辉来画我石上惊风雷我闻楚公读书处手断云根种瑶树金鱼五马随飞烟朝市屡更树如故如今岂无呕血看长檠亦有挥金登要路致身未稳华𩬊生谁信有情难久住吾为子簪瑶花绕树长歌白日斜吾为子题瑶叶点染荒墟旧风物愿君闻此心眼开少年一去无重来X赠奕士高显卿吾将为显卿歌显卿去兮吾奈何商山不可招兮象山不可铸当代如卿亦难遇不须杀活谈兵围我以气色观神机秋鹰失兔草莾动断道夜雪行人稀丹还金鼎会龙虎海国破浪孤篷归太初一黑盪摩里万化白战搏空起何曾一路无死生观者纷纷少知此吾有刘君甘君狂且豪奕未过子兮材情高一展经纶试国手翻视楸枰复何有西来访古崑崙丘拔劒夜舞唿苍虬登白鹤兮问王屋汗漫长歌紫芝曲呜唿显卿兮安得闻此歌共咲人间残局多和送梁寿川之任南康医教君不见眼前病癖无全人又不见杏林种雨年年新岂如梁君小试医国手飘飘捧檄行青春行行东向庐江路星渚风烟彭蠡树双池看瀑九江晴五老闻钟乱山暮我怜民物疮痍深养生未必非其心元阳扶植起枯朽一草巳足酬千金莫辞印绶非君意虎溪未许陶公醉会看採药上蓬莱长裾曳破燕山翠真州送别悦希云长淮岸岸飘风沙沙根吹出青芦芽我行送君君送我咲语在眼心天涯三界如梦宅四大如沤花东来西去问归路不知何处真吾家欲别不别重相携别思巳逐寒云飞飞云一去不可得千村万落明斜晖回头望吴山满目青依依亦如送我望我去立尽风烟未忍归X年时度雪西峯颠蒲团永夜青灯前坐谈生死念如水銕石未比肝肠坚人事有迁谢散聚终随缘山川可弃友可别初心未可轻相捐藜羮粝饭山人禄望重身荣未为福词章满世金满床业累转深心转俗一息微如纟系宁肯长相续髑髅只有抔土缘莫把残生妄驰逐干坤旅舍暂时住脚跟不受纯钢铸我持天目黄精苗归种乡山㝡深处苔石昼眠云松炉夜煨芋他年有约未相忘相寻试举同参句送止照归古洪曲江莫云飞上钱王台乱峰蘸碧湖光开六桥秋色看政好之子不肯重裴回百年万事烟雨过乡井一念终难灰浩歌归去送归去梦断楚水何时来銮江镇上双江洲大船解缆荒洲头挂帆蔽空搥鼓发白浪卷雪风萧飕故山三日忽到眼恍忽天上飞骅骝向来归兴有如此今日送子心悠悠抖擞天目蒲花团摩挲铁嵴氷霜寒豪来意气隘湖海归思浩荡如奔湍樟阴楼殿曲江曲听钟听雨吟灯残此时会有会心处倾倒客路情怀看狮王一去挽不回秋满巖谷天风哀龙囦象薮亦多士济济熟视宗纲颓谁能共扫松下屋黄精黄独连门栽霜林月上芋香起指点深拨寒炉灰世缘味美如饮醇饮之不觉酣且沉獘囊一换即非我知有几许闲光阴男儿自负铁肝胆万变未肯忘X初心天涯相送复相赠苦口一语如千金入仙洞山入山隐隐如闻雷山鸡角角随人飞松风洗我市喧耳松露洒我青萝衣平生结习重幽赏会景会物情依依谁能歌紫芝我当歌釆薇招唿云外青鸾归松陵晚渡图夕阳兮在舂岁将晏兮江空平沙古树兮萧萧朔风高人曳禅筞兮招短篷赋归来兮青山碧云之故宫画者观者咸谓之松陵晚渡吾独念楚山万里峭拔而舂容初若扬澜在蠡见庐阜云屏之五老又若洞庭南岸望道林岳麓之羣峰呜唿吾岂无青山碧云之故宫浩歌归去兮吾谁同上海舟中即事乌溪出闸催双橹急趂回潮下黄浦午前期到上洋城生怕潮来近亭午夜潮巳落岸痕高风卷浪花翻雪卤渡头趂渡人如鸡水行泥行亦良苦西岸冲波远入村东岸涌沙作林圃岸上居民无定踪颇恠潮行无定所吾年五十游上洋今岁重来五十五岂无玉雪美少年向来一揖成千古亦有鸱张万石家势去一朝无寸土噫吁嘻人生幻化若浮云陵谷变迁何足数游宜兴张公洞洞门自山顶直下秉火横入行稍远乃有隙光投光而出即山下平地矣蓬莱沧洲何必远在海桃源武夷何必深在山张公X古洞仙一国只在人世非人间顶门梯空直下几千尺恍疑犯死投龙关阴崖石髓不知何代冻作玉磊磈瑶芝琼笋拔地争孱颜上如帝网之交罗兮宝幢珠盖氷雪老下若鲸鳌之怒鬪兮银涛鼓舞潮牙翻参差鬼物列万恠泥田药灶鈆花斑山童秉火急指点寻幽探赜心转顽路穷稍稍隙光发忽脱混沌归尘寰岩唿谷应寒籁起凤箫玉珮鸣珊珊我思身无生无意换仙骨亦无养生事底用丹九还了知心外无别法遇缘乘兴聊跻攀安得劳生离世网暂息一念观循环又安得扫空八万劫解脱仙与佛入生入死随吾闲示友人三首尘网苦多累暂闲如脱羁胡为尘外迹而乃东西驰聚谈每仓卒既远飜多思眼前失真宰身外何求知百骸如仆马势合聊相随气运忽迁谢一散无重期来日不可待去日不可追静缘当自保世故方无涯逝水不复返黄叶无重荣万物有终极浮生欲何成爱缘一染指智虑常纵横宁知昨日事转眼多变更圣人示欹器稍满还复倾及时不自惜时去空伤情萧萧墻头树靡靡墻下草繁茂曾几何巳复见枯藁人生无根源身世杂丑好自从堕地来万念日纷扰运化潜消磨容󱢴不知老如何百年间乐意常自少君看古来人心事谁独了登西林X沉郁难自居偶思散遐瞩主丈登西林断崕倚脩竹崖上藂花开飞禽自相逐崕下清川流水光泛嘉木四月风雨多平野一时绿长啸白日低烟云起空谷俯视万化间劳生亦何足夜坐闻蛩山人坐树阴树转月当午江市夜犹喧笙歌杂砧杵寒蛩亦何情唧唧如共语前声稍悲悽后声转哀苦人心汝莫知汝语人莫取万类各有私悲欢岂同趣茫茫元化中同一风气使何如悟天真随分乐生死游茅山云林清远之馆华阳有客似重来新见云林别馆开寒日半巖松鹤起腥风万壑雨龙回琴床流露滋瑶草丹鼎飞春上玉梅居者未知清且远人间咫尺望蓬莱次韵送古潜县宰解印遄归意若何山人长忆旧相过词锋稍见禅机孰案牍不如吟卷多花雨听莺春满酒柳风立马月摇波赏心乐事皆勋业留与溪翁溪女歌漕运万户某脱险于海因和韵唁之语未开辰巳改颜向来海运历多艰连樯影落蛟涎窟孤枕魂飞鬼骨山出匣劒龙惊怒吼传家珠虎幸生还黄金任积高于斗不博休官一日闲径山送瓖上人归吴门吴门长想是吾州城北城南半旧游佛塔分标林野寺客帆飞绕市河楼送君忽觉襟期动老我难忘脚X债酬七十二峰看橘柚买舟重约太湖秋送时无择维那归闽百计归难禁生缘乐未穷听钟榔叶雨欹枕荔花风吝久闽音化交深楚俗通片帆明日远云断海天空重登秋月楼病力甦新雨登楼看夕阳岸移江市远洲接柘园长村晚烟催暝水阴云送凉客中情味熟随地得相忘送乡僧昱晓林四首海雨吹花雪作堆那时敲我竹门开自怜水国三千里也有乡僧问路来风沙风叶搅征衣今日江头送汝归西望故乡何处是楚天漠漠片云飞乡梦乡愁我巳疎十年不见故乡书儿时聚首人如王老大不知今有无乡人问我几时还向道如今又入山一箇蒲团半间屋吴松江上九峯间登茅山天市坛四首天市危阑倚碧空两京山水见冥蒙东来十日风霜路只在寒岚一抹中白云剪作瑶坛雪寒旭蒸开玉洞花山北山南看更好炊烟朵朵是仙家一片松林又一宫开门面面看茅峰意行恍惚庐山路归饭僧分上下钟郭仙清夜扣舷时万籁秋笙月一池千载谁传灵凤X曲羽童吟作步虗词一峯云外菴和韵四景碧虹分两半山桥桥下春雷卷怒涛老衲定回推户看隔溪开尽野樱桃竹屋茶香满㵎烟绿杉深处响流泉目前有法谁能说落日微风一树蝉平田水语稻花香半解萝衣受晚凉景物双清秋政好乱山云外又斜阳衲被蒙头宿火红雪寒愁听上方钟开门忽恠山为海万叠银涛露一峯湖村菴即事三首日度斜塘水气昏石桥高柳对柴门霜风搅树叶如雨忽见一帆来远村竹根吠犬隔溪西湖鴈声高木叶飞近听始知双艣响一灯浮水夜船归开渠筑岸护低田坐听隣翁说去年卖却犁锄买渔网儿童荡桨到床前访仙洞山舟次大溪口窈窕仙家何处寻夕阳明灭乱云深大溪横断青山合一路风帆入树林赠弟仁远入京始余别家时仁远从弟年才十七今将四十矣须髯戟张言论有远志以湘南教官满考乘风为上国游舣舟维扬迂道来径山相寻梅雨中禅榻共X灯数夕既行赠偈四章以纪别思以戒其速归虬须銕面岸纶巾胆气麤豪语逼人二十三年不相见却疑年少是前身雨嶂烟峦翠欲流天开图𦘕万山头凌霄阁上凭阑意留与他年说旧游白云峯在夕阳边目送吴云入楚天汝到燕山却回首三千里外又三千锦袍花暎凤池明玉珮光摇紫府青富贵着人如醉梦倚门慈母眼长醒晓行吴松江朔风吹面雪花深船渡氷河似棘林却忆蒙头茅屋下地炉一暖直千金水转沙涂又一湾迎船孤塔出烟岚长江一道横风起两岸争飞上下帆师子林即景十六首鸟啼花咲屋西东栢子烟青芋火红人道我居城市里我疑身在万山中万竿绿玉绕禅房头角森森笋穉长坐起自携藤七尺穿林络绎似巡堂素壁光摇眼倍明隔帘风树弄新晴树根蛙皷鸣残雨恍惚南山水乐声指栢轩中六七僧坐忘忽恠异香生推窓日色暖如火薝卜花开雪一棚相君来扣少林宗官从盈门隘不通散入凤亭竹深X处石床分坐遶飞虹半檐落日晒寒衣一钵香羮野蕨肥春雨春烟二三子水西原上种松归鸦鹊争巢似愤兵怒鸣死鬬乱纵横可怜踏坏桫椤树满地落花无路行道人肩水灌畦蔬托钵船归粟有余饱饭禅和无一事绕池分食餧游鱼卧云室冷睡魔醒残漏声声促五更一梦又如过一世东方日出是来生西隣母鹤唳无休鹤意吾知为主忧养得鹤成骑鹤去杨州未必胜苏州灶儿深夜诵莲华月度墻西桧影斜经罢辘轳声忽动汲泉自试雨前茶林下禅关尽日开放人来看卧龙梅山僮莫厌门庭閙不是爱闲人不来斜梅势压石阑干花似垂头照影看白昼云阴天欲雪半池星斗逼人寒雪深三尺闭柴荆岁晚无心打葛藤立雪堂前人不见秀云峯似白头僧有客来求警筞歌歌成敛念入禅那茶童催我下楼去楼下新来客更多语默无心道自隆目前谁解显吾宗长长短短象牙竹恠恠奇奇师子峰师子林天如和尚语录卷之五X天如惟则禅师语录X卍XXX师子林天如和尚语录卷之六小师善遇编序照堂长老义感集序余友照堂寂长老至元丁丑三月廿一日卒于吴门之能仁菴其行义感于人人哀之不能巳发而为诗若辞散漫于三吴林壑间天台竹居可西堂裒而集之目之曰义感过松江请于余曰诗辞无以见出处授受之详公与照堂同参天目幸详之使观者有所考余曰照堂高昌名族之裔也其宗姻乡党之士去故国而布列于大朝都邑者皆达官其俗尚佛教好施与又好引援进取以相荣盖去国巳远见乡人虽疎亦亲故彼氏之为沙门者往往得厚施或得厚名位而照堂一无取焉唯道是嗜凡显密二宗大声实之士悉从事之尽其学未厌其志延祐间南来天目扣直指之学于幻住先师日有深造遂眷眷不忍弃去草衣蒲履氷檗相持者有年逮先师告寂始北归诸达官向其道争罗致之然犹兢兢洁已非诚求道者不与语非其人不与交与交必尽其义尝以幻住广录三十卷进上览之大悦赐入藏谥先师曰普应国师既间关X往复成其事复入天目愿守国师之塔以老焉及有疾同居者强其出山就药遂终于吴门云余所知者止此其他非所详虽然即是集而求之足以见照堂之素蓄足以见交际之深情又足以见竹居之尚义凡足以称于人传于世激厉乎时辈者尽在是矣又奚必他详哉铜佛赞颂序至正甲申夏钱唐照菴炬菩萨大会缁素于宝石山作佛事者四十八日以庆铜弥陀佛及观音势至像成亦以张其化使益广而益远也原其造像之始约化四十八人各施铜钱一而念佛千声以为例如是四十八人人各转化四十八人递递转化积四百八十万钱冶以范佛佛身长一丈六尺二大士称之相好纤悉具备既又梯山以登之营大殿以安奉之乃有今会于是四方士颂赞交集谓其可赞者有三钱唐佛剎巨细千万计而未始有铜像一也募施之法取少而化广异乎常二也合众善以为会高下之机普摄三也录颂成卷待余序余于三者之外容有说焉初像之未成也全佛是铜及其既成也全铜是佛曰佛曰铜二名一体盖佛不自佛从缘而生也推缘生而类通之令悟世间万物物物皆佛也此外复有说焉凡一人一念之兴一钱之施则其全体铜像巳随念而应之矣一念既尔多念亦然然则应念而成之佛又何止四百八十万哉此外犹有说焉以多人X念佛之心展转流布自今世后世以达乎无穷则佛随而应之亦复如是而无穷也横应之广既如是竖应之远又如是其数量可思议哉是由照菴宗性具之学而得其有将使人人同悟是心作佛是心是佛之说以至重重无尽互互无碍曰理曰事周法界无一而非佛故其一机之发一像之成遂能致广远之化者如是以余知照菴之化如是故序其赞颂之卷如是道林训上人游方序士有受道之器者不可不为大方游游足广所闻以致其道道成矣又足致美名厚位推已有以公乎众此古今类然不则没踵乡尘袭染庸下既无自以闻道能保不毁不丧其所有器哉以是知游无负于士也然又有老于游卒陷异学事口耳饰倨傲视其中阙然或多财以树名附势以苟位至危身抢攘反以贻乡井咲者非游咎也求道之志不确也以不确志激穷达之不平遂不急于道而急于名位而大方柄黜陟者既不能缓其所急又不能急其所不急故不容不墯时尚之獘獘岂今为然古有之惟确乎志者知名位不足急而得其所急得其所急则不足急者随之或道与时戾不幸而不达则又推已不达之达与古为徒为物作则其在名位之有无哉故士非器则巳是其器必确其志庶有以验夫游之不吾负也华亭训上人字道林器宏而材赡其状伟然足以致X道致达者将有行植钖而未发若于余言有所疑乃尽言以告曰余觇今之在位者登明选公皆急于得士以嗣其道孰肯以非道遇子顾子之所急者何如耳送才侍者归葬师序吾氏为出世之学必远父母而从师受业焉师者植之培之务材其成以为继述之託至恩深爱视父母无间然然其徒或翩然去之历参大方千万里未尝以为远少而出衰白而未归未尝以为久视受业如旅邸视其师犹众人虽老病且死不暇顾世俗观之悖本绝义甚矣而其心以为未始悖绝者盖有志于别传之道也使诚无媿乎道足以成已成物联芳佛祖曰师曰亲将被其益于无穷之世较里巷相守以养老奉襄为报者不霄壤乎故为之师者其意亦曰吾徒之在方外所从必名宿所友必端人所学所诣纵未足追躅先宗岂不足丰才茂德显芳誉以为故家之光者欤岁计之旦旦望之扶惫忍死庶几见之或不幸不见而死而其望之者未肯俱死也然则为之徒者苟不能以其师之心为心徒碌碌羣游羣居相习流下于道无足取者岂不相负也哉番易才侍者参方岁久将归葬其师求余言余之师死且葬久矣而未若才之能归也故书所不忍言与不忍不言者以为之赠血书法华经序X法华者吾自心之法华也外自心以求法华无有也迦文一代时教若播百糓而获在法华由其以佛知见开悟众生归于授记作佛而后巳授记之说不同有本有迹迹则为诸声闻开权显实本则为诸大会开近而显远譬犹抹诸世界以为微尘以尘为劫以劫计其成佛巳来之寿命至于后际而未穷其间说法授记者可胜计哉其远虽若此然亦未离乎数量也究夫曰生曰佛曰悟曰迷曰近远始终之数量其在吾之自心特一念随缘所现之影响耳是故一念之扩山毫海墨不足以书其少分一念之歛针窍毛孔函之而有余所谓非思量分别之所能解深固幽远无人能到者其旨在此陋庸之士足以语此哉可庭讵藏主受业袁州盘龙山显庆禅寺早挟筞为四方游至顺癸酉寺厄于火其师云峰峙禅师奋力兴复今又七年矣可庭寓吴门得受业书遂剌指血书法华经凡七卷复于是经一字一拜助其师祷于佛速寺之完令法久住其用心亦勤矣经成拟奉以还持示余余稽颡称赞且语之曰经不云乎若佛灭后闻是经典有能自书若教人书则为巳起僧坊作诸殿堂园林浴池经行禅窟一切乐具充满其中又云众生见劫尽大火所烧时我此土安隐天人常充满由是观之一毛之孔一缕之血一点一画之布置可以展化权可以树幢剎可以现诸佛之本光乃至宝所之归轮王髻珠之赐灵山一会之未散若天若人X奉宫殿床座花香幡盖以供养之悉在乎此子诚知此则吾自心法华之说亦当有以验乎此矣钱王铜塔诗卷序奇贵恠古之物必见重于人然所重有不同或以娱玩或以先世之遗又或取以为进脩之法观其所重其贤否善恶可知也禾兴春野先生吴越钱氏之后有堂曰慈寿以奉其先世忠懿王所造铜塔而旦夕跪稽颂祷徼福以寿其母母今年八十又四无恙大夫士为诗若文称美之余为序其由曰昔西域阿育王尝作宝塔八万四千贮释迦佛舍利散之四方使天人龙鬼借是以为善其在东土者有五今四明常宁之类是巳故忠懿得以效之其高尺许而其形与数皆如之散之宗党僧舍今慈寿堂之类是巳以阿育之圣明能不宝其宝而以为塔者盖知推善及人为至宝也若忠懿之聚铜能鉴其为盘为柱为驼为台之非善而以为塔是得阿育之心也至若春野克重先世之遗不墯娱玩之癖而又拳拳于善以感其朋游是又得忠懿之心者歛夫塔由舍利而作舍利岂外物哉吾佛推广其善以极乎大备之验者也大备之验佛岂得而私之乃人人之所能为而固有者余愿春野因塔以思舍利因舍利以思已固有进而脩之扩而充之以验夫大备之极斯又懿育之所未至者也春野学赡才敏为君子儒既不效儒之排佛而且事之故敢贡进脩之说以终其序云X湛碧轩序龙溪定光寺在豫章城南四十里余友悦希云故业也寺有池池上万竹玉立其师古道太公即池为轩清甚希云得奎章学士虞公大书湛碧以为扁诸名士亦想像而咏歌之将持以归重会余于吴余语之曰若知湛碧之说乎水止而澄曰湛水竹交暎曰碧碧不害其湛有而不有也湛不碍其碧不有而有也或不幸风动波兴潦汗杂入则湛碧逝矣吾心亦然诸尘消落当念澈然者湛也具含一切法性如随色摩尼者碧也居是轩者启窓凭阑因境会心则湛碧在我而不在彼矣然必深造而安居之然后知在彼有待而在我者无所待也诚无待矣则虽境风交扇情波怒摇吾湛碧自若也充是以周流异域混入异类无适而非湛碧也曩吾与子同参天目而最相知所谓在我者时至焉而居之未安别又十七年疑湛碧违子日远今幸子知归矣归求而得之有以验吾言矣千溪易名记后序劒林慧公易其寺之名千步为千溪余固得其易之之说矣盖寺之地广步不啻千而以千步名名不称实故以溪易之然则溪果千邪溪苟不千则实又不称其名矣夫不称一也名不称则易实不称则不易安乎余又察其步溪无病而病在乎千步既鄙千之少溪复媿千之多必併千易之然后为安也千之步X不获易于昔而待易于今溪之千不获易于今则必待易于其后与其待后之易孰若尽善于公之手乎然易步以溪累公千万言与玉堂诸公之鉅轴亦既勤且劳矣今复易千何余言之不惮烦也哉矧易千之义诸公未尝言之独余言之余言未足征也公请决诸升阴降阳者云五百尊者名号序世尊初以三乘诱引众生声闻乘其一也声闻见苦断集脩道证灭有四果四向之殊而以出三界为极证也虽曰出三界其实不离三界特以见思惑断诸有结空不随三界惑结受生故谓之出三界也三界虽出所证虽极然犹未知所以求佛道而度众生挍诸大乘政堕偏小故世尊复假弹斥使其回心至法华开权显实有汝等所行是菩萨道以佛道声令一切闻等语始得授记始契如来之本怀今夫所谓五百尊者隐显于石桥方广者疑皆得记之俦也吴门云隐菴清上人甞览胜于天台石桥复集五百名号为卷于其菴以备诵礼求叙其由于卷端余忝习禅于教莫之考向粗为小大之辨者意令学佛之流直趣上乘毋循偏小之辙耳然世尊初则诱引次而弹斥终乃开显其化之序若此今余作是说者于世尊反耶合耶机应随宜行者自择送德藏主序人莫不知学而莫知所以求道学不至乎道非学也X有世间之道有出世之道出世之道又有小有大有浅有深有权有实苟不至乎究竟之极非吾所谓道也故学者不患不诣其极患其志之不逮耳志逮矣又患不得其所师得师矣或未至所诣而中道相失则必转而他求他求而未至则又转转而他求焉是以古之人无常师无定方不至乎道不巳今夫困一隅而局于一师之所得者可谓求道哉清江灵峰寺德藏主温恪粹美有大志早从孤云高公通内外学辈类推服泰定甲子余自集云将复归天目过清江别孤云而始识之孤云卒德东游侍竺田翁于澹湖翁未几迁冷泉亦卒德遂谒金陵诸大老而司藏于钟山所从所得日益不少矣伯生学士虞公尝见而奇之昔孤云字之曰吾心虞公谓吾心似犯竺田讳乃大书道林以易之今年秋入浙访余松江万竹间考始识至今十有四年矣扣其学则非昔人矣而犹戚戚以忧其所未至诉师友之乖丧痛藂社之摇落询所往所至于余余曰子可谓善求道矣今子字道林以道为林何往而非藂社以林喻道何道不备于子矣子返而求之有余师首楞严经会解序首楞严经者诸佛之慧命众生之达道教网之宏纲禅门之要关也世尊成道以来五时设化无非为一大事因缘求其总摄化机直指心体发宣真胜义性简定真实圆通使人转物同如来弹指超无学者无X尚楞严矣释其名则一切事究竟坚固即所谓彻法底源无动无坏而如来密因菩萨万行靡不资始乎此而归极乎此耳考其所诠则谈圆理以明真性开圆行以示真脩其性也体用双彰其修也果因一契原始要终了义之说也良由诸修行人背真向妄不成无上菩提或爱念小乘得少为足或欲漏不除畜闻成过故阿难以多闻邪染为缘浚发大教而世尊首告之曰一切众生生死相续皆由不知常住真心性净明体用诸妄想此想不真故有轮转又曰有三摩提名大佛顶首楞严王具足万行十方如来一门超出妙庄严路斯一经理行之大本也欤由是破七处攀缘别二种根本因见显心因心显见虽心见互显而正显在心如以盲人瞩暗喻见非眼屈指飞光验见不动印观河之非变比垂手之无遗辨于八还择于诸物非舒无缩无是无非使悟净圆真心妄为色空及闻见耳既悟妄为尚疑混滥故又破自然因缘示见见之非见合别业同分指见妄之所生且以一人例多人以一国例诸国总显器界根身同一妄耳自浅而深自狭而广虽多方显妄而所显惟真则又举阴入处界广及七大融会入于如来藏性使悟物我同根是非一体妄无自性全体即是凡十界依正之相皆循业发现而巳既悟即真尚迷循发故又答山河大地之难深穷生起之由譬虗空不拒诸相发挥显真妙觉明圆照法界一多互应小大相容即X体即用非俗非真至于离即离非是即非即则藏心妙性不涉名言矣复引照镜狂走喻妄无因结责多闻劝脩无漏通而言之皆圆理也理解虽圆非行莫证故又明二决定义初审因地发心伏断无明为脩行之要次审烦恼根本意择圆根为发行之由于是定六根优劣令一门深入击钟验常绾巾示结陈二十五圣所证法门勑选耳根为初心方便而又教以摄心轨则安立道场遂闻四重律仪顶光神呪通而言之皆圆行也乃至由三增进成就五十五位真菩提路虽谈证位未尽行因下而戒业习于七趣情想防禅定于五阴魔邪无非行门之事必期于圆满菩提归无所得始得名为究竟坚固之证也然则依究竟坚固之理立究竟坚固之行脩究竟坚固之行证究竟坚固之理楞严教旨大抵如是是知教行理三悉号楞严了义之说莫此加矣科经者合理行为正宗离正宗为五分一见道二脩道三证果四结经五助道谓见道而后脩道脩道而后证果此常途之序固尔究论上根脩证如发明藏性之后谓不历僧祇获法身请入华屋之前谓疑惑销除心悟实相之类又岂局于常哉大哉教乎夫欲发真归元明心见性者于此宜尽心焉然是经无教不收无机不摄或言偏意圆或名同体异昧劣之士有所不达弘经者思所以达之从而为之解自唐而宋解者凡十余家始余见长水璇师孤山圆师温陵环师之说又阅吴兴X岳师之集併得资中沇真际节檇李敏兴福悫诸师之意无不大同惟所见或各从一长乃不能不小异致使行者泣岐莫辨良导则不达之患不在彼而在乎此矣今余会诸家要解以通大途异不公乎众者节之异而互通者互存之互为激扬者审其的据而取之间有隐略乖隔处则又附已意目为补註若合殊流同归于海故谓之会解噫道本无言非言不显佛不得巳而言矣言有不达道无以明则诸师之言亦不容其自已也言既多而不同去道转远则会解者又岂容其自已哉解既会矣庶几览者因会解以知人之言因人言以知佛之言佛言知矣究竟坚固者得矣曰行曰理曰教曰禅曰达道曰慧命皆剩语矣况所谓解与会哉时至正二年壬午佛成道日述于姑苏城中之师子林说石菴说松陵砥知客以石菴号征余说余恠而问之大随木菴刳木为菴也石头草菴结草为菴也子之石菴何谓耶坐列顽石如生公之讲台耶垒万石为环堵如石楼石堂石轩之类耶就石山而凿辟之为栋为宇为柱为壁为户为牖为床座器物皆石耶爱其坚顽非若草木之易坏耶然则攻坚击顽其成不难于草木耶不然则神力运为若饮光入定之石室耶又不然则天造地设若空生宴坐之巖屋耶砥咲而答曰X石菴岂若是哉吾习华严教观今吾石菴法界之异称也菴而石理法界也石而菴事法界也石即菴菴即石理事无碍法界也随所有物无一物而非石菴事事无碍法界也法界之旨既彰则总别异同成坏之义存焉达是义者指一尘一沙为石菴非狭也廓十方虗空为石菴非广也离羣而索居非一也三世如来无边开士下至仙人鬼畜林林然杂处其间非多也其一多相融广狭自在既非造作神力之所能致又非饮光空生之所能知石头大随可同年而语哉余闻而惊且喜遂笔是对以为石菴说焉诚菴说诚也者信之极也信而至于诚则大本有所立而道可成矣诚之极为至真为至纯为至常也真之至故无妄纯之至故无杂常之至故不息无妄者诚之存乎理体也无杂者诚之形乎事相也不息者诚之应乎妙用也以其理体之诚故大而天地细而尘毛罔不由之而建立以其事相之诚故虗空法界万象森罗交互而不碍以其妙用之诚故幻化往来始终生灭变现而无穷于是吾佛世尊体是诚而成等正觉十方菩萨推是诚于六度万行其世间法曰脩齐平治亦以意诚为大本也至是而诚之为义也博矣今以诚为菴则微尘剎海曰圣曰凡同一门而出处也以菴为诚则垦土诛茅运薪汲水竖拳竖指之类皆自性天真之道用也然则诚菴之称亦岂易得者哉X信上人其勉诸云海说余尝从幻住翁徙倚于狮巖之立玉亭是时也夏气清和朝阳如月俯视卧云一碧如海远近数峰出云上如落帽如浮履如虗舟纵柂于银涛之间相与叹曰异哉云海也未几卷地以起若万骑长駈复变而为奇峰为玉树为游龙舞凤又未几欲觅丝毫不可得矣有客趍进而言曰今吾观云海之幻始知万物之多天地之广皆一云海耳翁曰子知幻之为幻而未知非幻之幻知非幻之幻而未知所以为非幻者且聚而为海者云也变而为多物者亦云也其所以为云者何物邪客罔对退而赋云海一章余尝永歌而和之极一时领悟之胜也嗟乎时异事殊翁往矣余与客亦四方矣知余心之所感者几何人矣高昌沙门有字云海者解后吴台求一言以订其字因恻然引声以告之曰嵯峨万仞兮西峯金毛一踯岩穴空天荒地老影迹绝千崖万壑悲秋风向来谩走东西觅芒鞋踏断无消息岁晏江空道路寒狐兔纵横满荆棘谁能为我重登万仞之嵯峨松根共扫苔花石煨芋炉兮霜叶之烟沸凡铛兮雪眼之泉招海云于四野诵云海之陈篇海为云兮退藏于我室云为海兮遍覆乎山川道人晴雨总不管坐看云海变化而升迁佛法烂却不怕三千年断崖说X裂破虗空之谓断壁立万仞之谓崖飞鸟不敢度归云不能栖观者骇目闻者酸心此则巨灵擡手擘太华俱胝一喝开石巖之类是也一念不起之谓断卓尔独存之谓崖扫除见解直示根源通一线如陷虎机截羣疑若吹毛劒毫厘有差天地悬隔此则临济德山棒喝之机是也绝学无为之谓断跻攀无路之谓崖拶破死关透缦天网如师子子自解翻身不施棒喝机缘不墯语言涂辙使德山临济凑泊无由巨灵俱胝瞻望不及此又天目断崖翁之妙用是也翁甞举断崖之义以难余余将推是义以解之言至是翁遽起而却曰谤我也骂我也请止而勿言遂止清隐说昔者有客过余而言曰尘污之胶胶人境之扰扰何时巳耶仆将远累染踈交游以求清隐之归可乎因问之何谓清隐曰孤峯独宿茅舍深居一棹烟波万松云屋非古人之清隐乎余曰噫子泥其迹耳余所闻者异乎是请试论之有真空之清隐有幻有之清隐有绝待之清隐真空者不与诸尘作对不与万法为侣真如净境界一泯未甞存也幻有者譬诸镜像水月像之在镜外累不足以干之清也即镜求像像不可取隐也水月亦然斯二者虽无所着然犹有所待也绝待者空而不空不空而空有而不有不有而有清隐在其中矣子如知此则同流合污未甞非清也俨临万众未甞非隐也是之清隐尚不泥乎空有X况其迹乎客曰旨哉清隐吾闻命矣谢而退今海盐志禅人以清隐需余文余绝意文字久矣因举昔之语客者语之高泉说余与训道林游冷泉道经玉泉观鱼山雨忽至遂入灵峯寺寺僧弥上人字高泉留坐巘云深处引纸索高泉说因与议曰泉之在山者为奇在山而高出者尤奇高出而能流通足以惠世泽物者为全奇然在山之泉固多而求其全奇者常少冷泉玉泉非不奇也不幸而不高入西湖以载歌舞潴方池以泳鳞鬣斯岂足以尽其用哉谷帘之在匡庐非不高矣而陆子谓其宜茶酿泉之出琅瑘非不高矣而欧阳公谓其宜酒飞流直下三千尺李谪仙状高泉之形势也溪㵎岂能留得住唐先德指高泉之趣向也此二者一投于江一达于海皆未足以全其奇也吾氏法华有谓凿原求水者则又託高泉以喻求道之方而非实有其泉也今子高泉于是数者奚取焉弥曰乃所愿则在凿原也于是道林欣然语余全奇在是矣请书以遗之绝听说吾里人闻书记以绝听为别称庚辰秋会于径山请为着语余曰此方真教体清净在音闻听也其可绝乎众生迷本闻循声故流转听也其可不绝乎盖圣人以言显理俾闻者思而脩之徒畜闻而不务思脩X则迷本循声其过非小是有绝听之义焉绝听之义有浅有深其浅在脩其深在性脩有功用而性无功用也若夫旋闻脱声忘言入理一根返源六用休复斯则绝听在脩非若丹霞掩耳于戒百丈被喝而聋之绝听也根尘既销空觉圆净剎剎尘尘皆吾妙性而尘说剎说无一声不由性动无能听者无所听者斯则吾性本然自绝之听岂若鉄牛不怕狮吼石女不受雷惊之无情绝听哉虽然余又闻之昔大树紧那罗王絃歌一奏震撼大千须弥为之涌没然则无情亦能听邪无情能听其将何自而绝邪此非余敢僣言须当人自着一语英山说山类人其气质容表万异或恠或奇或嵌乖凹凸拥肿瘠削各随所禀而然耳以容表言之草木不生者曰童山生而芜秽者曰荒山有佳木异卉畅茂而泉幽石奇者曰秀曰华华而秀世或称为英山也英之禀乎天者其质必深厚其气必丰盈然后有以致之也山固类人而亦有所不能类者人有脩学之力存养之功充道德于其内则见乎外者睟面盎背而又文章刑仪日益着显是能自致其英者也苟不思自致而且戕其所禀则曰荒曰童者至焉是皆人而天也岂山之事哉宜兴秀上人闻是说乃再拜请曰愚号英山是有训焉幸惠愚以自儆故为之书无念说X云居思菴主以无念字义质于余余谓无念有三怒雷震地山岳惊泥牛之耳不掩白刃挥空鬼神泣木马之睛不摇此顽冥之无念也万仞崖头撒手铜沙锣里盛油把定要津风高水急扫除行迹路绝门悬此坐断攀缘之无念也一心不生万法俱息前后际断生死情忘此心空之无念也如是三者子将何所居思曰不然吾一念之间具含法界非心空也万有交参羣机并赴非坐断也木马舞三台泥牛鬪入海非顽冥也如月影之落江海浅深一无所择如莲花之出水泥垢净二俱不着寂而常照作而不为以是为无念可乎余乃竖拳示之复展手示之思罔措一咲而去春谷说道之在人犹春之在谷也然世有议邹衍吹律寒谷回春者或曰人心之所感或曰天时之偶然惟天与人莫之辨又议寸土含春性则曰谷吾体也春吾用也又议阳气发来无硬地则曰春为体也谷为用也惟体与用亦莫之辨余甞有偈云有脚阳和帀地行空山习习暖风生不知里许谁能听唿一声来应一声议者又曰此一多相即小大相容之春谷也如是春谷在一沙一石一草一木则草木沙石皆一春谷也充而至一国则一国春谷也徧而至于微尘剎土则微尘剎土为一春谷也其相即相容之义愈莫能辨也武林和维那字春谷余为之泛举若此和其辨X之文江说庐陵东下有水曰文江深广而宽平行四十里不屈折其上流则章贡二水出十八滩与永新太和诸州水会悍怒鬪激势不可御至是而始解澜波游扬不疾不徐有自得之貌夫是之谓文江也父老相传古之相地者谶曰文江深秀必世有道德之师忠良之士出焉余甞考自唐而宋禅林宗匠有青原思士有欧阳文忠公宋末则有文文山数百年间如是而巳何深秀之谶不多验耶然道德忠良之性根于人其谁不有异僧伟士亦何代而不生向之所云特举其杰出而名世者耳湖之道场山郁藏主与余同生庐陵而自号文江当藂社摇落之秋异乡解后因复举文江之谶以相勗云东洲说中吴有号东洲者海上人也余甞诘之曰环须弥山有四大洲其东曰胜身南曰贝善部而贝善部一洲西东广二十八万里计其间隔越而为小洲者不知其凡几也故洲之在东而国名震旦者是又南洲之东洲也今汝居是而以是为号乎曰否乃复诘曰积水之谓海海中可居之谓洲当涛山浪屋弥漫淘涌之际而能使济者得其所託居者得其所安则洲之于海为惠多矣以人心喻之其境风识浪交相扇鼓而舂撞激射之情漂荡沦溺之势险迫忧苦莫可具状必X有善济者济之使得其所然后忧者以喜苦者以乐险艰困迫之患无自而至矣今吾佛吾祖之教自西而东即其所安以济之其为惠也不既多乎然则汝之名非积水之海也自心之海也汝之号非胜身震旦之东洲也自心之东洲也汝之志必将思以自济然后思以济人以是之义而号东洲乎海曰唯余嘉其志故录是说以赠之令勿忘其所唯者焉记吴郡慧庆禅寺记姑苏城西五里许松林柳泾暎带如𦘕有重阁广殿飞出林杪与西山争高者慧庆禅寺也寺视他剎虽不古而化声借借缁白归之如市者普菴禅师之化也初普菴振化于袁之南泉山道场之盛甲天下没世虽久扬扬有灵凡官民旱潦病横与夫拘忌营搆之事咸祷之厥应如响皇元加赠大德慧庆禅师岁时香币与民施交委食无寸壤居徒常数千人江湘淮汉之间其化殆遍独未至于吴其至有待于时邪亦必待人而后行邪延祐甲寅春南康无瑕沙门宗𤧚访道至吴门诵寒山夜钟江枫渔火之句恻然有感于中乃谋结菴以延游钖且以奉禅师郡人金国宝首率财营地相其成户屦日满日持钵以饷之阊关驿道濵长河民苦泥淖𤧚募众以甓之桥之𡉏者新之凡利人之事靡不为为必徼灵于普菴江艘海舶有获冥应而脱风涛X者至则拜普菴为更生由是施者翕然遂建无量寿阁以祠佛及五百尊者像阁后为普光明殿普菴之像居焉殿后为大庄严阁像卢舍那佛及五十三参敞其下为演法之堂缮治方殷而𤧚告寂实至顺庚午七月一日也其徒法智继其志夙夜靡懈规制日益增广元统二年奉帝师法旨赐以今额众以寺未具体咸愿输力于是比丘法恢营三门达信营观音殿蜀人杨善卿作外门叠石岸河以接通衢松江府判官泽之曹公作轮藏之殿宣让王施银钞五千缗助建栖僧之堂从而虡钟之楼香积之厨旃榎林库堂行堂两庑方丈皆以众力次第成复创塔院于寺南之莲华峰榜曰归真中为三塔同室异竁僧俗皆得以藏焉寺之体至是具矣智请于余曰先师遗诫在延接凡百仰于施甲乙度徒而继席者从众所推不以其次进法智非才不足以继幸而有成普菴之赐也惧来者昧其本愿为我记之余谓世尊以正法眼藏涅槃妙心付摩诃迦叶凡廿八传至达磨又十传至临济临济十三传为普菴普菴以临济峻机大用陶鍊学徒不历阶梯深达佛祖堂奥此其化之大本者也彼弭灾救患应祷于有为功用者余事也今慧庆有其居矣有其众矣当务大本以率以训使人人发真归元同悟普菴之自性然后随方建化各显自性之普菴上以寿圣躬下以福黎庶则异时宗嗣之昌法幢之固化声X之大岂如是而巳哉善惠菴施茶田记吾佛之致满足菩提者以其不舍一法以其无一法非济人之行也故凡学佛之徒见一行足以济人必勇为之然行有鉅细济人有缓急架舟梁树宫剎舍头目髓脑其行固大矣有以一勺之汤一啖之茶活人于道路者功或倍之是盖济其急也吴郡阊关西濒河为路负者戴者辔者缆者奔蚁纵横于臂交趾接之冲每岁夏秋暑酷行尘𦦨飞河波沸溅焦渴瘏痡枕借而暍死者有之至大戊申善惠菴沙门慧持请于有力者作亭菴外凿井其下岁募茗药及是时汲清煑香手给其施由是德其惠者不可胜纪延祐间持没善达继焉迄今二十年矣忽语人曰吾铢求黍乞劳不敢恤嗣吾来者或惮其烦而废之将若何于是有感其言者欣然相率施以田若干且议曰田籍于菴米别贮毋公私互滥岁会其余积以备旱涝如是则用有恒产虽递千载无足虑属余文记诸余曰噫自济易济人难济人者推已之余易求诸人难求人以济人者暂易持久难今夫以茶汤济人虽一至微事然平生扣谒𤨏屑志不少衰既能守鲜终之戒又挈挈为悠久谋苟非具学佛知见其肯以无厌之劳不报之施累其身复累其后于无穷世乎后之览者知济人之行不可不为知满觉之道一法不可舍必有感于此而奋发于此故不辞为之记X普应国师舍利塔记至治癸亥秋先师中峰和尚寂于西天目山之师子巖弟子建塔于巖之西奉全身葬焉天历二年奎章阁学士虞集奉勑为塔铭名其塔曰法云元统甲戌今上皇帝赐号普应国师并赐语录入藏勑艺文监丞揭傒斯为之序其道行机辩宗法授受出处建化之迹累朝钖赉之重槩见于铭与序矣是年之冬杭州七宝山云居禅菴别为塔一成用藏遗发舍利即塔为祠巖肖像以供事之住菴沙门指月谋记其由于石谒余曰初国师不愿处俗父母患之邻有故宋宫人杨氏妙钖奉老子之教为女冠识师非凡器乃喻其父母令出家及祝发又助僧牒衣具而求其所祝之发少许贮以香函供之净室越数年有舍利生于发久而益多积至五十余颗五色晶荧观者骇异杨自是易所学以学佛既老遂以舍利託云居盖有意焉且云居之创也叨国师化力未有以报愿因杨氏之遗以纪灵瑞以告夫菴之子孙云余谓国师绍临济垂绝之宗大唱其道普应羣机薄海内外风驰霆震自吾徒以及异教上而王公士夫下而街童灶妇均佩其化相率跻于圣贤之域其应之普之大若此若杨氏以信慕之机而获舍利斯特冥应之一小验耳乌足记哉觇月之意将使来者观小验以发其大机是又不容其不记也灵云銕牛和尚行业记X师讳持定号銕牛生于吉安之太和州磻溪王氏故宋尚书户部侍郎贽九世孙也自幼绝荤茹清苦刚立有尘外志而世缘夺之咸淳庚午时年三十有一谒永新西峯寺肯菴勤禅师剪发闻别传之旨情累释然寻依仰山雪巖和尚居槽厂服杜多行巖示众有云兄弟家做工夫若也七日夜一念无间眼不交眨无箇入处斫取老僧头做舀屎杓师默有所领励精奋发巖令为众持净众患痢委身事之未几师亦有疾疾革医谓不可乃取一触桶就屏处危坐其上药粥浆饮一皆禁绝单持正念目不交睫者七日第七日夜将半忽觉山河大地草木藂林徧界如雪天明月下堂堂一身干坤包不得久之如闻击木声惊醒徧体汗流其疾亦愈踊跃自庆不巳实癸酉年六月廿四日也旦诣方丈举似巖巖举公案诘之酬答无滞复示偈曰昭昭灵灵是什么眨得眼来巳蹉过厕边筹子放光明直下元来只是我至元戊寅命为僧付衣偈曰无相福田衣我今付与汝悟明心地后如龙吐甘雨自是随大僧归堂脇不沾席者又六年一日闻上堂举亡僧死了烧了向甚么处去自代云山河及大地全露法王身言下疑情荡尽身如踊高丈许众退即诣方丈曰适来和尚举扬般若惊得法堂前石师子咲舞不巳巖云试道看师云劫外春回万物枯山河大地一尘无法身超出如何举咲倒西天碧眼胡巖敲面前卓子云山河大地一尘无这箇X是什么师作掀倒势巖咲曰一彩两赛及入室问曰亲切处道将一句来师云不道巖云为什么不道师拈起手中香合子云这箇得来不直半文钱巖云多口汉巡堂次师以楮被褁身而睡巖召至方丈厉声曰我巡堂汝打睡若道得即放过汝若道不得趂汝下山师随口答云銕牛无力懒畊田带索和犁就雪眠大地白银都盖覆德山无处下金鞭巖曰好箇銕牛也因以为号一时行辈靡不推服至元廿五年戊子游方至衡阳之酃县过桃源山爱其幽深乃有栖遯意山旧有寨顽悍之徒负其险而聚保之及遭兵变遗骸枕借蛇虎鬼魅纵横出没往往为民害行者凛凛畏避师束茆为庐与二三禅徒居之雨雾晦冥之夕鬼兽围绕嗥唿师举迷悟因缘谕之授以戒法羣恠遂息酃人素昧禅学闻者惊异县达鲁花赤伯颜公县尹陈公首相率入山拜跪问道从而贵豪暴慢之士皆屈膝执弟子礼四方禅笠踵至庐无以容桂芳尹公施地广其基德祥叚公父子倡众以建寺舍田以饭僧寺成榜曰灵云众益至师考鼓伐钟升堂入室大唱雪巖之道其说法也不尚奇峻务直截提警而巳其行百丈禅规也不及浮繁惧废学者之工程耳其励众也不事虗语以身率之勇于进而悟机将发者必昼夜陪坐以守待之及乎勘辨印可则痛棒热喝无少假借其真切为人也如此贫者助其浣纫病者手饷羮药虽庸夫愚妇必随机导诱各遂X其所求作屋寺西曰西菴后为普济塔拾林野遗骸聚藏焉乡邻死无所归者皆得以归之其弘慈利物又如此大德壬寅冬手书长偈示众其末曰尘世非久日销月磨桃源一脉三十年后流出一枝无孔笛吹起太平歌明年春将示寂侍僧求别众语师曰吾别众久矣恬然坐逝遗命火葬众弗忍函全身于陶具迎奉于西菴越三年启视坐如生爪发俱长泰定甲子塔于寺北三十里曰沙潭师生于嘉熈四年庚子八月十一日寂于大德七年癸卯正月十五日寿六十有四僧腊二十有六度徒弟正悟等八十余人嗣法匡徒者洪之般若世诚瑞之南山志清潭之皇庆克绍白鹿思念韶之南华智规江陵之资寿福越也师与陡崖戒公鲁山慧公生同里剪发剃发同师同得法为法昆季陡厓开山于永新之六字峰距灵云二百里化风交扇衲子奔趍往还时号二甘露门也师殁迄今巳三十六年其徒智泾走江浙将求当世名公铭其塔会余华亭示语录一卷及出处颠末命述其行余谢且逊曰陡厓和尚吾受业祖也师吾叔祖也尊卑之分悬殊何敢闻命泾公曰先世行业子孙显扬之礼也不可辞于是焚香顿首受而述之如前云铭上天竺寺如菴法师塔铭钱唐上天竺寺为天台教宗凡其宗之讲学规制与X夫禀法为大名德师表者悉繇之而出有事于会同迎谒则位在禅律诸宗之上又有观音大士扬灵以振其化是为江南第一胜道场非道德才智之师不称其位近代若如菴法师者厥惟称哉如菴华亭人受业化城永寿寺今化城住山景福其高弟也遣其孙师训来曰先师处方外五十余年四会说法至于上竺乃复归受业而终顾尚有意于其子孙邪襄奉粗毕惟塔未铭幸赐一言以铭之余阅其状师名净真字如菴族沈氏母朱梦明月从海而升墯于怀觉而有娠生而瑞光满室识者奇之曰此儿非凡器梦月升海者海月都师之再来耶九岁依化城明静法师志公出家授以法华历耳成诵十六为僧受具博究诸乘宿慧顿发毅然以性学自许首谒云梦法师泽公于广福及迁延庆迁演福皆从之典宾纲众服劳既久惟心法未尽底蕴时无极法师度公化声大振遂造其室朝夕咨扣尽其学众咸属望谓大教之託在是矣云梦卒柳塘权公继其席擢师为第二座大德间出主海盐德藏说法为度公嗣时寺几废师奋力扶树众之散者聚田之夺者归仍割已储营法华期忏事迄于今翕然至治改元迁华亭超果复捐长资募搆万佛阁泰定乙丑行省丞相脱驩公兼视宣政院事举住下天竺上章以营搆未备辞而疏币交至强其行诸大方麟凤争愿出席下居七年讲贯不倦得旨决者众矣寺之门旧临㵎㵎之南逼于巖X巖下之迳迂且小师命辟之高其门大书佛国山以揭之至顺辛未上竺湛堂澄公以老乞闲举师为代官命率诸山迎居之先是师以疾昼𥨊梦白衣大士持金瓶水灌其口曰汝勿忧非久当愈因扣以未来休咎复云汝却后二年当避喧于大树之下梦觉疾果愈窃自疑避喧树下非入灭之谶乎暨至上竺见寝堂西偏有大树堂有扁曰静处始悟前梦由是大开法会去来会学常数千人帝师闻而嘉之赐以金纹之衣佛心弘辩之号平章同同宪使邓公诸达官皆折节从之游时谓辩才法师后未之多见也师临众简严不妄言咲每夙兴默课法华暑寒不辍翰帖酬应运管若不经意人得片纸半椟輙秘之癸酉冬预知时至不以谕众命扁舟亟归受业未几示微疾留偈而逝十月二十二日也阇维得设利五色舌根顶骨不坏越二年乙亥十月某日奉遗骼于祖藏之侧而塔焉世寿七十有二僧腊五十有六嗣法若干人徒弟若干人乃为之铭曰天台鉅宗天竺盛集匪伊人兮孰造其极异哉如菴应化靡测海月辩才谁今谁昔虩虩法雷杲杲慧日何烛非幽何启非蛰归藏故丘是训是式子孙继之有永无斁松石轩铭高丽国无外式禅师作轩于松岳山鹄峰之下扁曰松石西游会余姑苏求为铭铭曰X轩依松石名松石爱松非声石非色石上之松说而默松下之石默而说当轩坐者无外式耳根久巳忘喧寂视我非我物非物即一而三三即一一三俱遣无离即无外无中两无迹枯木龙吟谁辨的天籁满空明历历点头自许机尤密劫波谁管仙衣拂取之不得舍不得今我铭之果何益为君隔海通消息珊瑚枝上扶桑日竹龟铭吴门隋义甫得一竹龟于市长四寸许观者奇之盖斵竹象龟得其绝似而有可恠者首尾四肢凡六物由六窍见于外皆圆活动转其腹则枵然反覆视之六物之贯于窍者两端俱大而无容出入验其体与龟身异固非就一身而斵出者又非有布髹假合之迹巧匠谛观莫知何从而纳诸可恠也龟之背负一竹架高不盈尺架惟二柱悉匾阔每柱为五窍贯以五物亦大其两端如骨辘焉架之顶为一小塔其机窍转活皆相似且不知其何所用者博物之士莫之考或疑仙术之戏耳义甫求余铭之余曰诸法从心生仙术不生于心乎生于心者其妙尚尔则心之本妙岂凡耳目之所能及而测识者哉然龟有知兆之灵今竹龟又一奇物得之者应有验于他日也铭曰斵竹为龟六用有机或曰仙戏非人所为法由心现其机万变妙入玄微世眼莫辨竹比君子以直以坚龟善灵应而享长年是皆吉征之召宜隋卿得之而X宝焉济川铭若济巨川用汝作舟楫此商高宗命传说之语谓其有济世之材也今华亭有字济川者栖迟丘壑不苟利禄且有志于出世之道余以是知济川之义不在彼而在乎此矣为之铭曰济川维何言载之舟其舟维何惟已是求彼揭彼厉彼泳彼游情波怒摇我心则忧嗟我怀人圣贤之俦自济济他为惠必周春潮雨急野渡风休无住无着两岸中流浦东西林海会寺钟铭五金入炉金性融体成大器流注空脱略模范超神功虡之百尺凌苍穹云林之西云浦东朝阳夜月天曈胧华鲸怒吼奔象龙声撼教海喧禅藂醉梦者醒聩者聦酸楚是停塞者通圣贤海会吾道隆施福山积民物丰八荒万岁歌尧风听松楼铭受业观山寺有楼曰听松吾孙中和请铭为之铭曰曾楼在山清籁在松玄洲夜瑟华岳秋钟客有善听燕坐其中善听维何匪聋匪聦声性本假起灭无从一根既拔六用俱空空有不二心法互融如是听者入妙圆通龙济禅寺友云禅师塔铭临济正脉自杨岐至圆悟大慧而愈昌既而大慧诸X子横翔捷出其最超绝者曰佛照佛照诸子最显者曰妙峯凡一门数世雄据大方化声交振而四海雷奔盛矣哉当是时独友云鍪禅师密领妙峰之旨退而韬晦于荒寂之濵刻苦以厉行乃若追复大梅懒瓒之遗风者何邪或者议曰夫名位化权之显赫由时缘际会之偶然不可强也然亦有所本焉道德本也化权末也惟友云患后之来者务齐其末而不揣其本于是去华就实躬行以范之故其所尚也高古其自律自奉也谨严而简淡其垂示机语也不险不峻而痛切肺腑凡所以抑扬化法激寤来学使厚其本者切莫大乎此矣余少时闻是言輙知慕敬及长拜禅师遗像于螺山求其言行之详而莫之考中抱缺如阅今四十年矣螺山宇郁藏主师之孙也慨禅师之塔未有铭访余吴门师子林求为文以铭之遂欣然读其状师讳宗鍪友云其自号也俗庐陵王氏宋嘉定戊辰八月三十日生自幼喜学禅坐世网不能羁年十二从宝寿院海室淙公出家授以经诵如素习十九薙发受具二十二参方夏坐青原山冬上袁之集云又二年由庐阜而淮而浙闻妙峰和尚阐化灵隐往依之峰峻拒以验其志久乃得参堂勇愤自誓越三白如一日端平乙未佛涅槃日妙峰上堂拈主丈云释迦老子来也诸人还见么微妙净法身具相三十二放下主丈云你诸人不会入涅槃去也师于言下豁然有所契悟矣后辞以归峰识其意乃X嘱曰深山里结箇茅菴去淳祐癸卯登吉水之东山佛顶峰扪萝披榛得脩山主古寺基扫虎狼狐兔之迹以居焉木食㵎饮夙夜危坐或雪寒无宿火啖昌歜数寸度日甞口占以自遣云山僧有分住烟萝无米无钱莫管他水似琉璃山似玉眼前尽有许来多继是稍疏泉垦荒为田以自给舂炊樵汲皆躬为之久则为法而问学者至焉顽慢阐提之服其化者至焉输财输粟为僧而堂为佛而殿者至焉日辟日葺不数年矗然一藂席矣因袭旧名榜之曰龙济清凉禅寺云石屏卢和尚自浙归妙峰寄法衣竹篦并其肖像以付师峰自题其像曰妙峰孤顶草离离横按竹篦三尺銕只许佛顶龙济知父子不传真秘诀其付授之的在是矣师甞书门以示来参曰除却眼耳鼻舌身意那箇是你自已若也道得许你亲见龙济来其或未然且居门外雪巖和尚见而问曰曾接得几人师曰山僧从来不会按牛头喫草有因岁暮而问曰腊月三十日到来时如何师曰门前无索债人其语似平易而意巳切至人有醉心浮华习为狂妄或穿凿机缘谬称证悟者一见则魂消意解盖师之冷严质确足以感人者率如此也郡东螺湖桥废师因父老之恳募架石以易之仍结菴以待云水螺山道场是也忽示疾复归佛顶缁白随之者数百人既集众嘱后事复弹指一声云只此是别众语也侍僧请留颂不答至夜漏将二皷遽索笔书云一灯在望X更无言说大地平沉虗空迸裂遂泊然而寂时至元丁亥七月二十七日也住世八十岁僧夏六十有一度徒继武等若干人以八月一日塔全身于峰之颠云余于是从容语郁曰末法精进幢天下思见久矣惜余不能文姑述其槩而系之以词以俟夫后之作者焉词曰济北之道痛快活脱大用现前机先一喝子孙嗣之化有隆污惟其道用隐显不殊伊昔妙喜象龙济济一传再传妙峰崛起迨兹友云雅趣高深大梅懒瓒千载同心末习竞趍波颓澜倒不有斯人孰识古道佛顶巖巖遗踪绝攀岿然一塔下瞰群山金刚眼睛如镜照像启之者谁一灯在望勒铭螺冈用显其光妙峰一脉吾将见其复昌师子林天如和尚语录卷之六天如惟则禅师语录X卍XXX师子林天如和尚语录卷之七小师善遇编䟦䟦护法论杲日丽乎中天通天下等受其照惟翳膜在眼者不及见既不见故生疑既生疑故谤且毁矣明眼者咲X而怜之怜其自谤自毁于日何加损焉世之人迷妄覆心未由醒悟反致疑谤于佛法者盖类此也昔无尽相国张公作是书今汉阳畊野刘居士复刊以传谓之护法论所谓获法者非护佛法也护世人疑谤之心也所谓论者非论也灭翳之神药刮膜之金錍也能服膺是说者虽生盲亦当了然䟦梵行品身无所取法无所住梵行其可得耶一切佛法疾得现前梵行果不可得耶了知境界如幻如梦梵行果有耶知一切法即心自性梵行果无耶当时法慧菩萨遭正念一问捩转鼻梁正念天子被法慈一答塞断㗋吻二三千年与夺未决迩者华亭祚上人求吾友良毒海书梵行一品而诵之倘能向未展卷前揭开顶门正眼照破得失有无非但成就慧身不由他悟亦且使古人鼻里喉里各各出得一口气䟦贤上人送行诗轴离文字之学一变而为语言再变而为音韵又变而至于诗极矣蜀中贤上人南询将归诗以赆者凡三十五人成大轴噫蜀至浙万里出而求者此欤得而归者此耶虽然余又闻圆悟见东山时闻举小艶诗半绝有省以半绝较是轴何啻百倍然则贤所闻过于圆悟者远矣又岂容槩作诗会䟦雪巖和尚主丈歌曾大父巖翁和尚居大仰时甞将主丈子鞭龙挞象X又甞为主丈子作歌纪其功烈没后三十年松雪居士见而书之今远山首座得而传之歌则任书任传主丈子却是吾家旧物不许诸人动着䟦幻住和尚法语延祐已未秋幻住师迫于沈王之命引起一路葛藤余与愚谷俱在听列越五年师没听者如失栖之鸟随风西东今又十三年存者无几矣忽愚谷访余九峯间相见如隔世阅是轴如梦语故述一偈以寓所感云幻师开口示心肝流落藂林作语看我亦当时曾错会至今闻着鼻头酸从古以来被箇禅字恼杀天下宗师走杀天下学者未透者被禅碍巳透者被禅缚近年禅社不古宗师学者相逢未甞蹉口道着及观幻住老人之偈有云门前剩得一堆禅此语是褒耶是贬耶谦禅人既宝之且请自道一句看老幻住三则没人情话一如涂毒鼓一如吹毛劒一如养由基箭鼓声中掩耳劒刃上翻身箭锋头囓镞总是衲僧余事就中别有一机却难回避且道是那一机树头飞起杨州鹤䟦钱舜举食叶蚕图蚕以茧化亦以茧累方其食叶之际思累乎思化乎大地一叶也黑头皆蚕也曰累曰化非余所知且不知其以何为茧也一食一眠当自勐省䟦庄子𦘕像赞轴X翘翘招招飘飘萧萧子昂笔下有庄子展两手兮游逍遥于于喁喁刁刁调调诸公言下有庄子集众妙兮成牛腰噫吁嘻当时若会展手意风一息兮万籁声消䟦文殊问疾图通身是病通身是药老倒维摩自无发落被人逼得口生胶却赖文殊添註脚谁知不二门语默皆成错展开图𦘕咲相看傀儡一棚无线索䟦补陀颂轴闻所闻尽觉所觉空空所空灭寂灭现前这箇是圆通大士全体出现处怿堂喜维那亲到补陀亲见大士面目未审这箇那箇同耶别耶同也好别也好同别俱非了了春光如梦过无踪满地落花人未扫䟦普说但有言说都无实义承言者丧滞句者迷观佛祖训诫若此言句于人奚益哉余因若愚长老率众劝请普说不容推避如虫御木偶尔成文何甞有实言实句实义者哉今若愚折纸为梵夹复命写出又有所不容推避者既谈于口复书于手虽非要誉亦孔之丑如上许多闲言长语盖一时迫于初机所请不得巳而应之耳希云既亲见亲闻自当相与掩丑何乃置此于行囊中是欲故扬之耶前途或遇作家夺𢌿炎火痛骂一上政是切心为我者也希云却不得面热X䟦墨书华严经华藏世界海微尘数佛剎尽在普贤大士一毛孔中出现如今诸佛剎海乃至天人众会宫殿床座云台宝网一切受用庄严等事却在夏居士一毫头上出现所现底既在目前能现底还在甚处于此着得只眼方许诸人与居士相见亦许居士与普贤相见䟦海粟学士吟卷尽道先师曾和海粟梅诗一百首海粟梅诗自吟未了未了先和有甚头脑先师无此语莫谤先师好䟦高昌公子按乐图声不在絃亦不在指絃指相因声生如子惟吾端卿深得妙理指絃与声𦘕以相示𦘕声维何非商非征声而非声其声无巳能以眼闻满眼皆是不是知音徒劳侧耳疏净慈濑翁住灵隐方外交疏惠远送脩静过虎溪神交方外妙喜招子韶来径坞机契室中悠悠古人实劳我思济济多士复见此老某人通身手眼贴骨爪牙斥宗教似是之非得佛心不传之妙一笔万言雄辩仲灵觉范愕尔于前五年三跨大方宝掌永明瞠乎其后利器别于盘错先鞭范以驰驱登见山堂诵东㵎诗脩乃祖盛时之旧好掬冷泉水洗许由耳振先民绝世之高风三转法轮一贯吾道X育王先藏主住常州文明诸山疏祖师说禅多见举常州有宗唱复古一变自横川来子孙能大其家宰相当授之位某人登凤台而择木蔑视鸟窠布毛搂龙藏以得珠光夺鄮峰舍利翔千仞兮久矣览三涡而下之得来既高用处自别横按玉櫑具震威在一喝之先竖起金刚幢决胜于千里之外愿观盛作以壮诸隣蕴首座住大慈贤首教寺江湖疏僧省有贤相轻重若持诸衡教苑无弃材大小各称其位如证杂华而顿尔富贵若决县水而沛然流通某人早入报恩之门惯看宾客晚分光福之座转教学徒当仁不让于师应世莫尊乎道毋守小节试兴大慈竖赤帜以摧邪招白龙而听法弹冠结绶肯随流俗以论交戴笠乘车且愿相逢而下揖普照智讲主住崇寿天台教寺山门疏天风吹去宝花聚新雨尤奇海月飞上珊瑚枝大光普照此杨林之有待若祗树之重荣某人道重云间宗非山外权实之智不二如珠走盘空假之观即中犹镜照像当蹑礼尊者鵾鹏化迹毋怀辩都师龙象故家彼座此座不动而升游戏去来无碍小乘大乘随宜而说兼但对带何妨坐道场佛法现前满我愿众望亦足荐严潜首座住练塘净慧诸山疏古人着草鞋住院进退常绰绰然此道如竿木随身X用舍活鱍鱍地公论既大行矣吾党忍安眠哉某人瀑布挂长川东海赤梢跃出柴片落平地南山白额惊翻与其压班于崑阜之阳曷若出世于练湖之上据方丈室墻壁瓦砾总是禅机登四顾亭草木藂林尽作狮吼去其积弊慰我同寅宝光隆讲主住宝幢江湖疏说经犹海纳万派华严宜擅圆宗登地如城有四门宝幢最为捷迳行由位显道在人弘某人所得既亲其传亦别金狮章广陈法喻风雷动口角之玄谈铜龟塔倒蘸虗空星斗露笔端之文彩幸膺公选合就乔迁前路匪遥毋恋觉城东际狂澜既倒当思砥柱中流华亭县劝济饥民疏官与民为牧任其牧者以时牧之人无食曰饥视其饥则犹已饥也盖今夏久淹于泛滥故凶年不免于死亡倾薄俸惠而不周劝大家济之必众犬马皆能有养可怜其父子弟兄蝼蚁尚且知恩况与尔隣里乡党念彼体肤之饿为谁仓廪之充受田百亩聚粟一家无贫者安有富者献米五千分钱十万岂今人不及古人悯穷无告当恻然见义不为无勇也松江盘龙塘重建马桥疏龙塘有若蛟龙窟渡舟屡厄于风涛马桥曾过驷马车题柱久沉于泥滓此两县官民共由之道亦四方商旅所出之途诸公运思济之心挥多金如土块小X子効作兴之力求大木成舆梁行将见长虹卧波谁复问惊潮拍岸东望乌溪西望鹤谷三飡而返犹果然南通鲸海北通燕都万里之行从此始浴院化柴疏浴皷雷轰热锅下更须添火化机风动施场里普请搬柴有能似云门抛一片来方许会雪窦饱藂林话水光中照破妄缘影子彻骨清凉肉团上摸着无位真人通身庆快天目山化僧堂疏作堂为我居僧天下记永安之故事立地要人成佛山中绍临济之正宗就悬崖扫去劫灰向閙市推开施藏听香严掷瓦砾总是家珍看赵州拽木头便成铺席托钵待鱼鲸互吼下床与龙象交参过禅板来过莆团来着着得知落处见灯笼咲见露柱咲重重打破疑团此话既行何事不办子庭柏首座别浙西朋旧归四明多宝寺疏过钱唐三十年敢道泊舡水浅望太白五百里终怜隔岸山多也曾将庭前柏树描写示人长自谓纸上葛藤卷舒在我脚债之偿既尽乡情之感难忘陈蒲鞋眼空天下衲僧谁能及者马簸箕气鼓溪边婆子我则不然谢行赆于诸公赋归来兮多宝小庐山翻盖佛殿疏小庐山有大奇特禅净土同此熏脩大雄殿非小因缘佛圣人得他受用岁久漏透时当掀翻遇骑鹤客X解缠腰之钱吾事济矣比牧牛儿舍盖头之笠厥功懋哉白鹤观金书道德经建玄帝殿疏白鹤横江东来此地卜神仙之宅青牛度关西去今吾传道德之经谋将募金以代墨卿借是搆殿以祠玄帝诸贤一诺二美俱成瑶坛展卷灿星华鸾凤交飞而光摇紫府皂纛拂檐垂斗柄龟蛇合兆而气转洪钧简在帝心介尔景福榜真如菴悟心居士看藏经榜经律论会归一藏海由深广而水乃混融谛缘度分授三乘花自短长而春无高下结集见五时之规范流通为万代之舟梁君看信手拈来无非至宝谁谓从门入者不是家珍在总持曰妙曰玄其功德难思难议说说是悟心之方便尘尘显即相之真如要从言外知归试向目前荐取文彩全彰而一字不立信吾宗无法与人神光独露而万象交参尽大地同时成佛费府六七荐母诵华严经榜浮幢王华藏海十方诸佛剎剎交光阿兰若菩提场一切众生时时成道金刚座普擎于大地宝网珠含摄于自心念吾母之捐躯今晨六七知游魂之託质何许三千宣七处九会称性之谈演四分五周列科之义伊蒲馔香浮甘灵杂华林春动慈风当净其意X如虗空远离妄想愿回大心入法界启悟真机秉善财童子之利根获摩耶夫人之深证理即事事即理而事理无碍正现依依现正而依正同源末参入普贤行愿门融会五十三人之见解正念往弥陀安养剎横超十万亿土之途程覩无量光受当来记法华经会榜如来教网将收照眉毫于万八千土弟子信根既熟翻口欵于四十二年为明大事因缘故现本光祥瑞表人人之性具彰佛佛之道同妙岂容言谈九旬而莫及法非易解融八教以同归莲标摄果在因华譬施因为果由是三周圆演从而七喻备陈若醍醐之注心乳酪二酥忘其味矣犹髻珠之入手金银七宝奚足珍焉虽开本迹之二门终显权实之一致高山幽谷日当亭午而等被照明败种焦芽岁遇有秋而咸蒙刈获念斯要不堪久默在今时合共弘传诵者听者结愿流通开之示之随机悟入是灭度非灭度尘尘现宝塔全身即见闻离见闻法法显灵山一会梁武忏会无遮榜一路涅槃门本无身心受生死十方法界性皆以爱欲成轮回由一念之自差历万苦而莫息今则示诸忏悔止黑风而业海波平济尔饥虗沾甘露而寒林春动切忌等闲蹉过势须勇勐提撕扑落虗空撒手悬崕上立踏飜窠窟分身异类中行X师子林天如和尚语录小师善遇编书问答义海禅友自狮巖大木既拔群栖既举随所飘而西东不复集矣余亦追踪船子至华亭延缘既久新识日多惟十年前山中故人相寻者绝少忽小庐山安友石来始见若不相识询其名乃喜且惊复出足下书又增惊喜问某人某人则皆为古人矣遂又为之叹且悲也岁月几何少者长老者亡吾与公年相若而幸未死则又拓落阻绝一见良难翻思天目云门草屋间拾枯松挑野菜煑泉坐石笑傲人世夜则青灯对床深入禅定悠然道聚之乐今如梦如响不可得而追矣审足下为乡井留涉世缘而不染此所谓佛法世法打成一片碍无碍境逈然超越岂小力量者所能及耶又审令徒远归则受业之檐可息肩矣但未知义海何时能扣吾门使吾喜且惊乎世缘虽曰不碍终以拨置为高古者云出得荆棘林还你是好手敢恃道术相忘临书三嘱又余向谓九峰地僻可以避喧绝缘奈何住久缘熟至有以銕枷见招者良费推托故自新年以来掩关谢俗不与诸人交接虽两厪足下扣扄而不敢延纳始则渴望而不至至则隔壁而不面交际深情谅不在X觌面相看处也幻住先师声光不能尽掩远达圣主之知谥以普应国师之号赐广录刊板入藏五月初同参弟兄率诸道俗排闼而入以编集校勘见属故又不容不顺情一出出则闻义海寓姑苏草菴锐然进道又闻禅学之徒与外教殊宗之士交相称庆曰三千九百丈天目又耸出云霄一头地矣独未审义海进道之志与天目俱耸否邪会晤有期故先以此奉问答刘鹤翁别愈久相望愈切消息愈疏惟其愈疏而愈不可疏者道与义也今度书来承为法出世之劝有谓归乡院子无大小云云此鹤翁交友之义也里闬相期之情也非余志也盖往岁笑隐和尚住中竺时甞因青原龙须二寺阙皆以贱名举于行院且周旋丁宁荐之甚力时余在苏有所闻急买舟併日至杭以苦情告笑隐如困乏之家告免恶役告再三而后获免笑隐怒连唿高僧以见讥乡曲或笑其騃或以嫌小疑是岂真知余哉鹤翁真知余者而亦未能绝此疑邪始余割亲友之爱飘然数千里者志在佛祖之道不在名位也苟志名位则原须之类何处不有又奚以数千里外为哉幻住师既寂之后余水乡山乡随所遇而休焉惟诸方有虗席见待者亦甞屡聘而屡却之盖以道德未备为已忧不敢以名位累其志然名位不可却亦不可求系乎一定之报缘惟当求其所X可求行其所当行者其出处隐显之迹听乎缘之所定何如耳足下天资纯粹友义深密或谓近年世故夺其静福余曰不然天地间林林总总从古逮今孰能无事而达人襟度廓若太虗具正眼于沤花露电之隙不拨一尘深造圣贤堂奥回观世故总是游戏妙用余所以相知相望于鹤翁者此也答无际藏主飘泊年深与公会别时处音声颜面皆在梦寐彷彿间矣比闻憩钖灵隐相距匪遥甚欲趣见而未由承示古鑑师叔语录谋以板行之意此固学徒当为然亦不易或校正或叙引倘非其人不可以託盖见未明者无足以取征无名位者不足以借重眷系之在卑者则又不当为凡此三者吾身备之况数年以来杜门守静文字应酬一皆禁绝果何所知何所见而敢当此责哉今灵隐和尚一代匠目公幸入其室宜以扣之去取必得其当併求数语于卷端则异时传之诸方可塞疑议之口石刻之文亦当求之于当代士大夫庶几有光于前而取信于后云与中菴长老比一见欢如平生以同参故语言无所忌惮不知见信见恠为何如邪别时承问楞严谓于先师或问处有疑今就所疑处略加勾提指其捷要矣先师甞有云教乃即文字之禅禅乃离文字之教惟教与禅名二而体一也吾谓足下先须向一门超出掉臂横行X无丝发滞碍乃至尘劳起处海印发光然后即文字离文字皆有超然独脱分以足下俊迈之资决不肯轻易凑泊近来世道多艰住院者困于院住菴者困于菴惟足下主一大方未甞经意而百顺满前此皆宿福所钟不可不自庆也然福为进道之资其分有尽可恬然坐享以待其尽乎今夏既一众相依凡所谓筞进勇往攻苦食淡者皆当以身先之期必至于独脱超然不疑之地而后巳庶几佛祖慧命之灯未烬而愈明相传而益广始可验无所忌惮之言不为无益于同参也答云冈长老客华亭五六年闻佳誉匪一朝夕恨不及造见然亦岂待造门而后为见哉十月十二吴江会形山知客得所惠书审报国营搆一新以住持事举及区区知感知媿此特云冈误于釆听而不加察故错举至是耳方藂社荒蓼之秋厚自奉者何限求其倾已橐开选佛场思与十方禅衲共者诚不易得非宿秉愿力树精进幢不足以致此寺之成既不易主之者尤不易盖欲行古法于新寺以为悠久成规苟非其人不惟败事亦有以负创始之盛心岂易事耶某佛法未梦见世法更踈离群索居日趋僻鄙既无力量以处众又安能以身率众哉以故决不敢拜命之辱望即改举毋复迟疑异时方丈得人当图走庆并致不恭之谢云X与海巖长老夏五圆侍者远来适余有他行不得从容延奉为欠事先幻师没又十二年矣承其荫享其赐者何往无之能不忘所自思致其道德声光于无穷世者远有照堂近有海巖数公而巳广录据鄙见勘校似无大误未审别遇老成重与细论否松江僻远往来者稀绝音耗又数月刊板成者不知几何惜不得亲预点对赖足下临事好谋意度周密所作必精敏无遗憾矣刊毕先望印寄一部更正刀误然后广行乍寒顺保不悉答顽石和尚四方宗唱不古憧憧禅笠惟报国是趋岁作一造化境树林水石宛然有古道颜色因窃自庆曰热油铛下火种尚存吾宗未至寂寥也又窃自慰曰天龙手眼不差推吾法兄一来则云冈父子向之怒我坚却者今当知所感于我矣风雨留丈函三日留有供行有赆礼意有不能忘者别后拟尺札致谢或谓飞钖在杭故未遣形山来乃承示教则致谢之机又落第二徒增媿感而巳寺记之喻非敢与闻矧云冈以愿力建法幢其丰功茂绩耀当世而垂永久者何在碑刻之有无哉然往者甞闻面命今书又谓砻石以待似不容以非才辞旦夕当纪实以呈以听可不答形山首座大雨雪雹之夜得高人在山山房夜无寒色至今禅X榻青灯恍焉如对忘其别巳半月余也碑文既不获辞且承云冈之命併用拙字今率尔撰写以纳千佛阁等来状谓云冈已资为之今不欲显言之者盖有二意焉一者全寺之功皆归云冈若独指一阁则其功有限矣二者既言已资恐后来难塞浮议之吻况文中有一节云计云冈所得无几而所用若此之广而无穷岂有他术哉盖廉而有谋才称厥智又能刻已以附益之耳此数语包含已资尽在其中天下后世作者见之朗然方丈现在阁之东文不言东而言后者为他日张本也字有笔力不到处更烦布置盖近者文成之时适有径山书记数客至雨窓下逼我落笔天时人事之乖不无老草失意处也足下才识深远用事精密应笑鄙言之𤨏𤨏然敬其事者必不厌其𤨏𤨏也与道林书记近承过我而不少留经载间绝之怀令祖迁化之故皆未能委悉致问至今怅然窃思如菴大法师握性具宗纲居崇极之位化声始盛而忽寂学者缺望然末后光明不以耀方外而以示子孙者非特见故山缘重亦以见继述之重不苟託也有子如此有孙如此横翔捷出踵武可期如菴之死为不死矣余于法师缔交未深而于足下诸公辱爱非浅丧筵慰拜当在人先属有不出之戒心迹相左甞拟寄祭奠微仪又自思其不䖍故屡遣屡止此特世情往反虗礼义X晖假萤爝之助哉惟高识远见必能察其至敬至望之心也无念尔祖聿脩厥德为子诵之跂余望之又书来知尚留故山殊慰所望昔玄沙不出飞鸢岭汾阳足迹半天下出处虽不同而道声德华喧耀千载一也盖出处在乎时缘道德在乎已躬方之内外岂足议哉如贱子荷一笠皇皇数千里栖栖大方之门者有年今而草屋半间涔视湖海者又有年矣其敢与时缘力争哉藂社萧条旧交摇落眼前相知相尚惟足下耳相距半舍许朝往暮还忽然平地上踢破脚指头笑不成哭不是道德时缘一时裂下却骂老汾阳舍迩求远此吾所谓慰所望者与禾山崇首座余居浙十八九年诸法眷无一人至者及前岁旨侍者来余适深闭禅扄杜绝人事故未能一见而故家故业消息皆罔闻知今寿侍者会间能言汝之动静历职两序处众以和无败事无犯分人不非议而且称道之此可喜也永新诸老不知余心乃欲举禾山之鼓以累我汝岂不知余者何乃亦在扛鼓之列使余解打鼓汝能安坐而静听乎即请放下话头为余历告诸山毋烦重举世故无穷人生有限今彼此四五十岁浮光幻影变在目前汝既是山中勤奋巳有一间闲房烧香煑茶静中观幻当自得一种真趣复当别有好消息来也X与石崖菴主长夏绝往来不能一字奉问七月闻杭有火至涌金门或谓火止柳洲寺八月旦云居僧至始言积庆亦被延燎吾谓公肺肝俱痛无可奈何然天地间万物变幻者理之常也数之定也石崖达士以道眼洞观理数亦足以不动其心然或犹有可喜者焉物不坏则无以见其成器不獘则无以召其新盖此精蓝当必更新于石崖之手也且公之志虑足以应不测之变才智足以有为而有成又或先幻师之冥祐诸檀之外资不幸中有大幸皆未可料自今而始壁不固者墻之基之未平未满者平而满之屋不在多在乎济用池南可以植竹屋后可以莳蔬大小伸缩随意展施规模景物咸胜于旧此非可喜而可庆者欤余往还湖山间十有五年相识虽多其忧患相关惟公而巳今火中既不能相救火后又不能相助忧患相关之谓何有哉谅相知有素必能深鑑其情而不责其世礼也答种桃翁曩归省不数日再出今又十年故山松栢屡形远梦癸酉春三月虗菴来获领教帖捧玩不忍释手时翁年七十有五询虗菴所见言貌则曰声撼风霆气沮金石因窃自谓吾宗典刑后进之矜式老夫慭遗之意未巳也承问参禅指诀此乃大丈夫末梢一段要紧事自有天地以来扰扰劳生茫茫业识成住坏空X相寻乎无穷士大夫能痛快领悟得其指归者白乐天苏东坡杨无为诸贤是巳吾叔翁能尽扫群疑䔍信斯旨则先鞭角勇岂让杨苏辈哉所云指诀者禅非世间之学故无指亦无诀也先师亦云参禅无秘诀只要生死切若生死之念痛切则三昧自然现前生死不切虽有百千指诀皆成戏具前辈尊宿无奈士大夫之不切何于是说机缘说譬喻说警筞说疑情说下手做工夫皆一期方便之语不得巳而然者今巳别幅条陈倘一过目而深思之勐省之据其要而痛筞之指诀在其中矣种桃翁序记等喻分卑未敢着语异时或可暂归当逐一侍教小弟中行懦孤不自振尚赖推犹子之爱扶植之护成之此某三千里外未能绝俗之心也西望拳拳答天目逆流和尚昔幻翁为大雄山人作活埋记指世尊掩室饮光入定为喻而深有发明时余目击操觚颇味其旨几欲以身试之而无其所如负宿愿今年春始得塞墐户牖依圆觉上期之限以酬之适六环飞下天目率山中龙象过余而不及会诵分明只在寻常处如隔千峰与万峰之句而去未几断崖和尚示寂讣音远至余亦靡所闻中夏出静始知则奔赴祭塟之礼皆巳后时矣因自咎掩室固佳揑恠亦不少既绝客又阙礼不亦世相之骂门乎遂疑佛祖处之必自别又疑幻翁记之或未详由是疑团不决颜甲不解者凡两X月忽起宗侍者持所赐书与崖翁遗嘱之惠偕来书不以骂而以赞以羡从而疑媿俱解谨西向熏香顿首祇承外仍约秋凉一造峰顶先拜法云之塔致掩室安居之谢然后次第展拜一以谢方丈一以谢云深老人答大拙首座自舞马之变至巖上吾焦腑如被焚者数月又念东冈幻庐金膝跪跽之地萋萋荒草诚可寒心岁晚泰侍者来闻山中诸老日就拮据又闻大拙弃屣西来为东冈汛扫吾然后幡然自庆曰幻庐有人矣狮巖兴可待矣余小隐九峰间虽无参谒之劳而应接亦不少何当从君于头陀松下诵白云酌流水以终残年为快也又记鹤滩大浸未退时有客隔水唿船过余万竹间传周千之所惠佳什及大拙高和良佩启发厥后甞奉一书为谢今记之隔年事也筞翁至始知未达因思癸亥春过小庐山阻大雪三日未及会千之及其入山又交臂相失至一书亦未果达世事相违每如此可笑也今正觉招隐之疏复辱千之过量题品所谓西江十八滩不供勐吸南溟九万里犹屈壮图去就之间盛衰攸寄者何从得此语哉区区之离天目忽十年承足下与筞翁屡举叶落归根之话实获我心然平生所至虽喫舀溪水不识舀溪杓乃正觉以杓X柄见招非其招也倘诸公无固必容我两峰之间巖上巖下曳一主丈白眼看青天此则不敢辞也然去就亦自有时姑俟之答弟行远壬申七月十二日得辛未冬观山所遣之书报吾宗死者独多为可伤然少者老老者死理之必然夫谁能免其遭时之难易逆顺涉世之苦乐修短是亦现业所招或宿业所感孰能致力于其间哉惟吾所谓可伤者虗生浪死耳且如先人一生世网中劳形役心殆无虗日何甞有一刻一息之顷念及来业来报边事吾忝学禅不能使父母发明生死大事成就道业此为可媿然窃观二老恐非禅学机器犹发药不对病则反病于药矣故甲子秋之归甞以系念法门为当机对证之良方也尔后日迁月化其操舍勤怠及临终得力与否皆非吾所能知今幸老母尚寿而岁将七十余景几何此又不容不再告者系念之法不拘行住坐卧不必出声损气惟务至诚默想默念念念相继心无间断敢许现生肉眼便能见佛或见光明或承摩顶等事又岂定在临终时哉此是一种捷径法门至简至要极灵极验故先德有云不信佛言何言可信不生净土何土可生倘使得生净土见佛闻法不患大事之不明生死之不了道业之不成矣其或不然则虗生浪死苦趣其能免邪请观诸巳死者平生所积无一物可将平生所为无一事可靠X平生所养子孙无一人可以相代长夜茫茫游魂靡託其可伤者不在兹乎烦吾弟具以前说详告慈母切不可以杂务关其怀抱须旦夕曲施巧便令得专心致虑倚靠者一着子如照夜之炬如过海之舟不可须臾离也诚能如此预备行缠功无虗弃则汝事亲之孝莫大于是矣又茫茫水国中宗远刘君忽至相见恍不相识十五年之别三千里外来彼此老朽可怜也收吾弟书报老母安徤此为第一喜汝能尽欢菽水又一喜也越十日实塔主亦自仰山来又收前岁所答之书二书所报及宗远话间乡中境况萧索槩可见矣今夏浙西有水苏湖杭秀之田皆在淹没而松江为独甚松江二县惟华亭素称富饶福善之邦每岁官粮自该八十余万石今乃一槩入水乡村不可居者散而之四方城中地稍卑者例遭沉浸官率有力之家绕城作坝昼夜车戽市民始得安居余之隐所在城北距城二里许居址林园虽高而绕围沃壤悉变为湖帆艣往来宛有西湖孤山风致但以波涛舂撞四望可畏故亦徙而避之入城寓居者凡数月宗远曾时尚在寓所九月半水势稍平复还旧隐自余来华亭今十载甞见已巳大旱庚午大水辛未饥疫民度苦劫以来疲困凋残六七年尚未甦醒不幸今戊寅之水其毒尤酷漳人之闹两浙间军马经过处鸡犬不得宁X赋徭纵横民亦良苦来岁丰凶安危俱未可卜是盖同业所感为之奈何兹因来书以乡中境况相告故复举浙中境况以相酬令知镬汤无冷处然亦有同劫不同受者惟当守分随缘脩身俟命而巳耳此外却有一种上紧说话乃是旧时公案未见证据不容不再检举者吾母于禅门直指之道既不能凑泊旧甞劝其精进念佛特未见其成功倘不见其成功唐劳何益当痛念人生七十古来稀今巳七十五六造物相待尽自不薄又当照破世间总是一场梦事苦也是梦乐也是梦富也是梦贫也是梦莫被梦境所惑起心造业误赚平生试观宗党亲隣死却多少他也劳劳扰扰波波挈挈一生做梦成得甚么边事前梦未了后梦又来莫教打箇筋斗梦向三途苦趣中去者伤生受不可说也当此之时亲父亲母救你不得的子的孙替你不得举眼看来有谁可靠惟有乐邦之佛能救度汝能摄受汝能保护汝能成就汝切须趂此眼光脚徤全身倚靠求哀乞怜夙夕恳祷不可斯须放舍你若靠他不稳未免等闲蹉过后悔难追当念残生如草上露水上沤风中烛石中火变灭无常匪朝即夕不可不上紧也此事非特吾母可行凡诸见者闻者皆当递相劝谏同使发心亦是一种大方便事宗远屡劝吾归吾于乡念无他惟省母未忘省母无他惟欲劝其努力进修耳倘吾弟深鑑吾心辅行吾言使不忘进修之劝信有乐邦之生则母X子弟兄之会可期矣乡井之归奚足念哉答云西曹道录廼者甞复书有主丈敲门之约既约复爽公其谓我何哉尚赖脱略知见索我于世礼之外可也去年令弟居竹翁惠顾小隐松阴待茶谈及所书法华因举一二语配吾禅以当酬酢翁怡然有领话之色出门揖别复相期曰勿迫未闻底蕴留以为后会余自是每语人曰深省哉是翁也天必假之以年以为士大夫方外标准不谓竟尔长往为可痛惜掩圹命下且曰遗命也因叹且感曰向之揖死生之别邪今之命后会之期邪是不可辞巳答元实孙教授枯坐莆床松籁四壁尚想高人过我清论之余音也想未既复辱书佳蔬双缶併至沙锅菜根得此旨蓄自怜枯淡舌头又被人瞒却了也呵呵与训书记五髻峰头一夏多岚雨而又藜粝荒寥淹屈相守非平昔交际之深情相忘道术孰能甘此哉出山之后旦暮望湖山城市草树烟云冥蒙万朵不知公在何许烟树间所至想皆适意曾不念峰头孤寂者乎不动轩主人似念余之孤寂累日招唿延遇缱绻忽自举其语曰碁盘石斫破你脑门钵盂池浸烂你脚板连举数返余亦随口应酬作佛法会时前堂启公在侧横点首而哂之退而语余曰莫作佛法会却老子X将分半院与公共住意在言外也乃窃思之余脚板有债未偿老头皮亦未肯轻易断送彼既言外我当机先焉能郁郁久于此以坐待其残毁乎徒遇来前先此微露数日后必相见于城余储既见倾倒答悟心居士三载两得解后足知留意吾道虽置身于世务稠林中而有逈然脱略之志是亦大丈夫之志也然参禅一事无口传之方亦非手授之法惟在当人领取话头于动静闲忙自作转变自究自参以求自证自悟耳来喻谓杂念纷飞不成片段此亦无足恠者居士既握一家之权诸缘满眼百虑关心安得便无杂念又况积劫以来被尘劳烦恼重重缠缚所以世缘太熟佛法太生今日要将生处放教熟熟处放教生是须愤发一种不顾身命底志气向世缘世念最熟处一刀两断连根刬除世念既空则佛法正念自成片段矣降此以往若必欲别求方便却望于治家办事之外待人接物之余深夜未睡之时清晨初起之际将俗务家权尽情拨退单单提起本参话头抖擞精神使之绵绵密密无丝毫间断话头既无间断杂念自然不生杂念不生即成片段要于片段之中覔一毫动相静相俱不可得久之忽然触发和箇片段尽底掀翻便是了悟时也古人云参禅无期限伹以悟心为期既悟其心则千经万论总是闲家具矣今居士既称悟心当因悟心之名以求悟心之实也X师子林天如和尚语录卷之七天如惟则禅师语录X卍XXX师子林天如和尚语录卷之八小师善遇编答木林和尚别时别处犹昨梦不可记每念同参几何死者过半存者东飘西泊落落晨星惟足下燕坐深山道俗归化余甞谓法云一宗未必便扫土者此也比辱教汗亹亹连幅铺叙二十年间往复离合之缘而过分赞美似非家里人说话余敢当此哉承索会解楞严此则劣者不了之公案也未偿之宿债也昔幻住老人语余曰楞严一经禅者多取以为准的吾甞就征心辨见处略加指点而全经大旨尚欠发明云云又命足下取武昌魏静复所寄新刊小本经一帙付余余亦默领其意当时此一段话独足下与闻之余谓足下忘之矣今忽见索是代老人刷稽迟邪催宿逋邪使余愧悚不巳然草创之本成巳多年特未暇删改故亦未敢以寄势须会面当持以共读云与义海都正江西受业二僧岁旦日至谓吾母年七十八望归省传族党诸弟兄亲隣朋友法属劝归之书堆满凡华亭诸公虽甚欲强吾留而不可因得乘兴一动及至X杭适漳宼败一路班师扰攘咸谓不可进迟延久之立卓峰又领径山书记之职念其二三十载死生忧患之伴一旦弃之不情故止西江之行登山相守秋未决意来访复因他事左牵至苏从而迁延不及见吾义海也世态如碁着着是变所在藂林不堪措足惟欲向青山碧云有水有竹处寻箇放莆团位苏人知余心惧余他适徧城里城外为寻之皆未敢轻就盖亦有归省之约未酬意拟轻包暂归而即出却来杭苏山水间倚松结茅相招义海柴床地炉煨芋酌水相娱以送残年此余念平生不可忘之道义而欲挽足下尽未来际常为法侣之愿也然行止去就俱未有的期兹因天目人回先布此意山川之远岁月之多问讯之踈想念之切与夫颜𩯭衰朽故旧凋残法社荒寒人情变迁之感凡缕缕欲言者皆在书外与物外长老顷甞共绝际翁扣关丈室寒炉夜灯煑茶听雪曰主曰宾同入物外机境今思之十五年前陈迹也眼中故人十丧八九世习日移愈趍愈下惟老师坐断荆溪照了诸相视随波逐流之辈果何如哉区区託隐唳鹤滩头者十有二稔泽国渺茫虽欲奉一状不可得也今夏偶出遇径而止九月会无碍居士询道履而未详十月抵吴门借幻室一榻为度寒计因希云藏主来始得遣是楮也希云别余十七载相见如隔生其受业有藏无经得得来扣蒋公大长者求四大X部以荣其归烦老师为之宛曲导请使法宝流布于大江之西则蒋氏法施之福物外成美之功希云得法之喜皆当与经同为不朽者也助人求法谅不避言答友云长老旧游张公洞宿留金鹅峰闻保安伊迩而未及到盖古寺残僧相知者少耳江山有待得足下一来寺之兴复可想见矣近代诸方建葺务以势利侈华相胜鲜克以行道接纳为心保社之衰病政在此吾意友云力弘祖道推诚以待衲子必自有神物助化使施者云合响应又岂在言语间哉余所寓半间草屋衲被蒙头其凝尘积灰埋笔砚者深数寸矣源西江来承委撰疏投我以双墨乃守待三日不容辞于是报之以数语耳答梅孝子久矣绝闻问忽得孝感诗文玩读不能巳闻者恻然有感欣然相传远迩唶唶称羡宇宙间谁无父母凡为人子者谁不思孝求其动天地感鬼神见称于人而人所敬服可以裨教化可以激流俗者一代之间曾几人哉足下孝心纯至故感灵异如此非特延母之寿其或增自已之福致子孙之显皆未可量也承索鄙作聊奉短序一章系之卷末未由瞻对以写我心不匮钖类之辞为君三诵答别流藏主X避影林壑间今十年绝交文字亦巳久矣比承下顾以銕牛师叔翁行述见喻万不获辞誊其实以为求铭之借手耳政恐不直大方揑鼻一笑古愚来乃枉书以言谢何至是哉窃谓老和尚飞声八纮取信千载者固不在文字间此盖孝子顺孙之心不忍不为者以足下用心之诚若此其所激发者何限亦何事而不集然世故日变时不待人惟勉之速之是所嘱也秋凉杖钖必动未知再见何处何时临楮怅怅又己卯春松江送别明年余亦别松江度夏双径又明年客吴门幻住会临川楚石首座谓与足下解逅于虞公之门因举塔铭一二语复举虞公问先有銕邪先有牛邪足下答云先师亲见仰山来虞笑曰吾试为汝模画之余闻是语甞有颂曰銕牛谁后复谁先口未开时欠一拳好本弄成模画去牵犂拽杷错流传所恨未见其详今壬午七月二十六日承书及所抄全文读之欣跃不巳以灵云老和尚真证实悟之道简编不待书金石不待勒而其昭䀿坚确举天下后世孰得而磨涅之哉然虞公为当代董狐得其随分发挥数语非特塔铭取重盖亦有补于化道也观其笔底余波激扬吾宗盛衰之迹有总有别或引或却明敲暗磕次第归重于灵云老人然后假老人榜样击筞来学吾以是知此老眼空诸方舌头拖地是亦吾门中在家说法之一善知识也刻而传之使闻X者有所感发其于化道之补岂小小者哉望速成之复示石本则幸甚松江地卑多水不复往矣今吴群东河有地数畞古树竹石如山中幽僻可爱遂以众施之力得之就树下作小屋数间正月作二月成三月入居之巳过一夏又秋矣二时粥饭仰给于施不足则持钵以补之诸方公选私举一皆谢绝日与同志之士收拾天目山萝卜头苋菜根东咬西嚼聊以自娱其不甘枯淡者过吾门而不敢入也自己卯至是凡四年出处趣向如是而巳其他不足言答费总管云间归时假道海上适骑从他出不及晤言以慰契濶得敏之西英数客共坐雪洞之中周游梅圃荷堤满眼皆主人风度虽不见犹见也比厪惠问良佩抚存而浮踪以无住而住栖隐阖闾城古桧高竹长夏如秋何时得公过我净洗人间筝笛耳偷半日闲说方外话亦一佳会也世味如酒能使人既醉且狂倘于未饮之先或半酣之隙冷眼觑破宁不悟醉者狂者之可怜哉答可庭藏主残年风雪中蒙衲枯坐有时恍忽江陵入我清梦有时大开两眼如见江陵点检将来初非人境迁讹又非识想变造盖只为江陵有未归之客耳因自笑参方三十余年视朋旧散聚之缘如飞花落絮无丝毫滞情与足下相识最晚相交又最浅何独若此之拳X拳哉盖亦以道义之怀相知颇至相念颇真相託者颇多而相聚之日独少故乃尔耳自五月别至十月凡三度遣书腊月领来翰知两书巳到惟第三书未达即日想亦达矣书中所报师子林禅室之营稍见就绪者大槩务从苟简以图速办而巳此外未办固多姑待他日每思三界往还同一旅邸劳生扰扰有甚了期而况二三子相依相从所图何事惟欲与之摄心宁处岂忍使其困于土木间哉奈何迩来时有信慕之士相率相过请法请戒而室隘无足容二三子又动东偏别筑之念既未有独力任办又不欲苟求人倘非足下与谋吾未保其能办兹事吴门诸道友每会必曰可庭别时谓江陵之事一语可决约在岁尽必再到吴可庭信士也义士也安有如此信义之士而肯妄语失约今之过期而不到者过在无催归之书也余意则曰筑室之谋固可宽道聚之念为最急以故今度之书专为催归而发今书既发则诸友之望日急而余之开眼作梦又有甚于前所云者矣足下其能忍于不重信义不急道聚而为江陵久淹之客乎又癸未十月末得所寄书殊慰想渴荆南人境事物历历如在眼前两浙高下皆熟连三载无水旱忧视他处气象颇殊林下一钵亦随分随量而巳八月复到上洋庆赞新佛受薄施归门外桧行之侧各作矮塼X墻开二小门入东西圃小池四岸叠以蛮石而青石盖之绕池石阑之外作小街道池南种竹数箇池北撤去旧篱古柏临池如盖树下洒扫列瓦鼓为数客坐处禅余饭罢尽有负暄散步之所矣此等皆𤨏𤨏微事何足言者盖足下甞同经始一木一石皆知来历故今日𤨏𤨏工役亦必具报云尔此来百务俱寝与众宴默同处俯仰攀缘悉非吾事门巷憧憧气味不相入者亦不敢扣吾关也况自四月以来文字应酬一皆杜绝甞谓近时学者不肯向无依倚处着工夫不肯就最险峻处放身命往往挨篱傍壁犹自不能动步病在一知半解粘手缀脚所以不得独脱自由何况宗师家不以本分草料待人偶尔狭路相逢便牵引烂葛藤窠没头罩却彼此缠绕无出头分先幻翁痛嫌此獘故一世费尽口业以言遣言大似灵龟曳尾无可奈何以区区视古人奚止天地悬隔今之所以杜绝应酬者且图自家省缘亦免引人入草笔便及此不自顾其丑也十一月西山间有愿闻法要者倡率成会余惧其劳扰乃往就之山东西远迩数百人一时皆发道意由是盘桓六七日方归此类应酬又在杜绝之外惟足下知余意也与普达实立副使偪仄禅窝甞辱绣衣临贲龙梅皎柏至今烨然有光当时小轩中炉香共坐语及肺腑即知是佛法中再来人也第以荣任日迫不得续奉清谈舟行之日又X不及追送江浒负此缺然近会明德教授审知惠政扬扬声撼荆楚楚人何多幸哉且廑屡书赐问自惭无似之人远劳垂念何感如之惟公素禀清明如止水如悬镜事物之来固不受丝𩬊之蔽尚望于应接纷扰之际毋起厌烦之心当念唐之裴公美宋之张无尽诸公皆不离功名富贵不舍政事文章而能成就佛祖无上妙道者也故庞老有云日用事无别惟吾自偶谐此其力行亲到之验而有是语然则扰扰尘缘政者佛法妙用处也兹因附书上谢故僣言及之然非知言则不敢僣也答白杨绝照和尚先白杨顺禅师数语示众而天下学者家喻户知视汗牛充栋之文不足多也阅今二百余年复得和尚振耀于兹山非特作兴其遗业亦乃鼓勇参徒力践其遗示以今视昔岂二人哉余虽不获亲奉追拂而幸得与令徒卓峰游故亦时时得举此话以私相庆耳今夏四月华侍者来承手毕并细葛之贶且感且媿及观与令徒促归之书因自念先师化去久矣虽无所省然亦恻然动念从而推已之念力勉其一归乃令徒正色对余曰吾师住白杨昔之示众即吾之家训也所谓染缘易就道业难成者政患学者率易凑泊或自画于中道小成而不能深诣远造也世之常情孰不畏难而好易此吾所以甘就难处东挨西拶纵使终其身晦韬困滞吾心无媿焉无憾焉今家X书促吾归者乃所以䇿吾进也吾能确守家训不移初心图远大之効以为师恩之报则虽数十年之别数千里之远而未甞一日不在吾师之侧又何待及门问讯然后为归省者哉其对余者如此若其父子之间真情密语当必详具他书非余得以尽知者也高帽一顶聊答先施未卜趍参望临汝玉立诸峰如在天外与卓峰书记离姑苏日阊关枫桥一路不忍别又同舟相送九十里宿无钖明日遂分以二十六年之道聚流行坎止顷刻未甞离死生相託休戚相关股肱骨肉之亲不足云喻乃一旦有数千里之别况此行是归乡省母母子弟兄恩义之桎梏老病死葬变故之牵缠秤鎚落井之说从古有焉又况长江天壍风涛之险恶转面隔生之虑彼此胸中有之语在唇吻而不忍发倘非旷达之怀处断素定者其孰能堪此哉分之日待君祥父子不到或谓在毗陵遂迫暮唿小艇夜行达旦追及之毗陵相知相闻者皆有请不暇赴止受曹士英一饭而行夜过奔牛越二日渡大江抵瓜州熊氏圃卉石台榭亦荒荒淮乡之所仅有者明日銮江登钱子明大舟一仓三榻琴书笔砚满前君祥寄长纸二幅求写今春普说因舟候风连日不发得满填其纸以答之忽大风起舟人擂鼓歌唿一日走数百里不减旧时天上飞骅骝之喻也自是或逆或顺然X亦无日不张帆不数日巳过小孤海门关矣晚泊关外乃自喜曰长江险恶巳落吾后矣庐山面目明发可相见矣但恨子明之舟趍武昌而不至湖口政拟投江州附船天赐其便适有庐陵大舟同泊遂欣然移行李就之复自喜曰到家消息在是矣水光月凉夜不能寐因思足下必为吾忧而莫知吾喜吾反忧汝之忧而莫由汝解问子明归期则曰归在余先遂挑灯作是书详具行程託以报平安也楞严会解想巳入梓幸夙夜靡懈以促其成遇徒之写道林之磨勘应念百千万本由此本出必各尽手眼神通以致其精敏也钱塘炬菩萨四十八日大会巳许其五月初旬说法满散此约决不可爽矣乡关转身之计吾亦筹之熟矣今度舟还必由常山小溪以达钱塘稳且顺矣秤鎚落井之疑转面隔生之虑是书既到可一笑而释诸答景深夏处士庚辰二月别令府谦斋公意谓非久即相见奈何行止不自由者若此今年省母西江往复八千里归则令府仙矣死生契濶之感可胜言哉区区瓣香致慰敢后于人而贱体以暑途感冒抱病者两月是以七月末先遣徒下代达此情期以体力稍苏即当躬唁苫次今辱书乃知襄事告严而有秉薪掩土之命夫复何辞惟招而后行愈重吾媿矣答妙空居士X师子林发地结茆屡枉惠顾草树竹石精釆百倍傅徒匪材荷玉成之赐石郝二侯复领外护之嘱秋七月承递至行院公文八月承寄所刊傅大士颂又见为法流通之心以居士内怀菩萨愿外现宰官身往往有气陵佛祖底作略如此根机如此力量要到佛祖不到之地亦何难哉特以工用未深而情累未忘耳兹审荣佩新除总握宪纲而风厉上下此虽居士平日常行之事然浙右之民引领而望者亦巳久矣今幸慰其所望靡不以手加额私相称庆惟山僧之意则不然尚望居士由今以去毋忘大法之念于未了未彻处时时勐省而力攻之忽尔时至缘熟公事私事世法佛法一了一切了然后总握吾道之纪纲风厉三界之群有此则宗门与天下之士同一引领而称庆者也地远天寒未能候谒公务之隙以道自强又两载不得相见悬悬此情比闻高踞台端虎视诸道其凛然肃然者不令而行矣林下一钵生涯之外宴默安居外恼不至皆余光之所照暎其敢一日忘邪窃甞谓当今贵公子身处显位而信慕佛法者固有之求如居士不肯以少自足直欲亲到大休大歇之地者几何人哉盖于般若分上夙有缘契以故世出世间昭昭不自昧也抑甞闻之大休大歇之地不在荒闲寂寞之濵政在功名事业炽然作用处所以道X百务纷纷万缘扰扰着着有个出身路倘能于缘务纷扰中炽然作用处着得眼出得身譬如百鍊精金攧扑不碎得其全体大用应变无穷较之守荒闲寂寞而局于一知半解者天地相辽矣古人云幻缘即实相烦恼即菩提妙在一翻翻转直下便是不遇盘根错节何以别利器不因尘劳业识何以显佛祖之妙用如昔者赵清献公退食公堂凭几之次忽然识得自家底张丞相在兜率山中一挨一拶一夜睡不着打破平日疑团范左丞因圆通长老唿其名一唿一诺之顷认得自已面目前辈往往如此就尘缘俗务中了办大事又何待致仕休官向水边林下闲居独处然后为参学哉今余观居士趣向之高远根器之深厚识见之弘博与前辈何异何别敢望于公事之余以醒眼看破醉梦急着精釆加鞭进步为佛祖出一口气此天下之至望者也又七八月间审闻独坐中书堂化声震动大江之右未几又闻拥万骑南征扫空宼穴吾祖云奋大勇勐如一人与万人敌手握金刚王宝劒全杀全活坐致太平此皆平昔惯闻之话今幸试而行之巳见灵验矣异时如法华所云用贤圣军与五阴诸魔共战破魔网出三界有大功勋得受轮王髻里宝珠者在居士分上皆不难矣兹承寄音故此奉答未由会面无任驰情此话且止且道五阴诸魔即今在甚么处若言X他是魔自已亦非佛若言他是佛自已却成魔政当佛魔两立人境交参毕竟谁是自已又若人境俱夺佛魔两忘自已还在甚么处参与受业寺昱藏主向者之归徧扰上下诸寮临别又各有所将曲尽未忘之情靡所不至因思甲子再出甲申再归才二十年而山中眷属消忘殆尽存者相见如再世世相迁流不容贬眼更二十年相见当又何如哉噫业风业火夙夜交煎十个五双半斤八两惟英俊之士不昧己灵者于此当发深省别后四月十八抵姑胥护侍者相随师子林住方熟忽龙山雪庭来引动乡念不可留矣因其归顾无以为法眷意适楞严会解刊成聊寄一部留之观山公界披阅此经直指人心备谈禅旨故禅者视如契劵二十年前余甞受先幻翁嘱累之命不敢违至近年始成之学者不可不细读读之不可不深思思之不可不力行既读既思而不行则白纸黑字而巳答道场竺远和尚昔圆鑑老人大唱慧朗之道追踪正续老祖于五髻峰头诚一世之龙门也出其门者固多惟和尚以疾足高才骎骎步武其故家青毡必不久属他人矣某忝联眷系而焦败无似老懒相持故不敢僣妄攀附由是走贺之礼贡问之状皆不敢轻举近在吴城营小窝为老病计日与竹石辈周旋笑傲不觉避喧求X静之毒愈中愈深矣隐首座来自几下辱二教增重媿悚因其再参布下忱如此惟大法在任毋倦应接是祷答盘龙云峰和尚泰定改元余归自浙甞造集云关非久复出斫额龙峰万松巃嵸出没云汉间而趼足困顿可望不可即始信三十六盘天上去岂寻常步骤所可及哉仰惟老师绍古佛之门风化洽中外者二三十载四方才俊咸愿处席下至若扫劫灰荡魔垒飞楼涌殿现于指顾之顷不思议解脱神力殆不是过人境之胜若此独余负瞻拜之欠中抱梗焉近数载得与上足可庭周旋吴会尔汝讨论间时时及家训一二深有起余继是复得无禅笑如二士相寻乎寂寞之濵虽未识公而识公诸子向之梗焉者日益消矣咲如自双径重来出所赐教并白苎两端媿感交集不审何从而辱此大法垂绝之秋尚幸老师宗纲在握学者日望其未倦又闻有为笑如举古潭返钖之话者此则父子一家机轴放行把住各适其宜非他人之所能知者也因其归乃敢贡数字西望遡风不胜悚仄答江陵性海长老往者可庭会间甞谈及性海能疏引南泉道脉布衍于荆南不待募而施者毕至无所劳而有作皆成余恨留滞三吴末由一见甞谓普庵老人古佛应世于达本情亡知心体合处示其悟迹远嗣临济正宗近X则以牧庵为父佛眼为祖承祖父遗风用宽平慈忍化物使学者如驾舟于恬风静浪间不犯惊险坐达彼岸此其垂手大机用也若夫救灾恤难应祷随缘者皆余事耳海内之士受其赐者固多而知其垂手者独少亦甞疑弘化者密其传而不务速说也欤惟吾性海当力弘大机使学者向情亡体合处亲见老人面目斯法门之厚幸者也与希云长老辛巳姑苏之会之别客櫩低回彼此不尽意甲申归省庐陵道经洪都问足下出处不得详又以同舟牵掣不自由故不能物色一见近闻说法东山美声籍籍而数千里外一书问贺无端便乃尔迟也足下平生厉精于学天不负才使得展其志试所学于出世不早不晚之年虽六藏巖壑与世相遗者亦为之助喜百倍也昔銮江送别五偈今二十三年忘之矣惟末后二句尚时时蹉口道着独不知足下颇能䌷绎之乎院子无大小众无多寡当力任古道先之率之进止崇卑一付定分慎莫循时辈患得患失之途辙也余老未死岂无再会之日以倾倒所欲言哉丰城真相长老住后甞有书来昨巳答附新淦僧还偶会更烦道讯与龙翔昙芳和尚追忆钟山方丈累日奉慈诲今巳四五闰矣比审携钟山登径坞挟径坞归龙河又拔双峨置于五髻之X间去去来来腕头不费丝毫力此皆旷古异闻也某数年来移茆舍入中吴盘旋草树之底而大方黜陟之事耳目不到是故舆从往还吴门皆不及奔走送迎者非敢慢也盖无所预闻也高明之见宽弘之量必照而恕之或谓龙河之雄丽视率陀天报境不殊昔笑隐翁竭力营之今昙翁高造而安居之异时挟外院以归内院促补处之佛下生而身与交代亦岂费腕头力哉呵呵参晤末由临风无任倾向答载之萧万户夏初栖凤亭前屡辱敲门看修竹每羡韬略兼济将种之真才也方勋名鼎兴之日而能与林下野逸相寻非世味澹泊者不足以语此旌麾去吴闽洞鼠閙谓必振旅南行辱书之来乃尚留天台山水间未舍苔卧绿沉之乐何哉天生英雄当念为时而出方外高谈他日相逢未晚也答太府监朵烈帖木儿卧龙梅边话别巳月余京口人来再领手帖谓即日渡江北归矣遥想神物护持驿车安徤归觐清光庆赏交集其到家之乐何乐如之独未审本参事上能念念着到否念念相应否能致其自庆自赏之乐否邪以足下居王孙公子之贵负英灵聪辩之资而能折节相从究心此事非宿植德本而何然此事妙在力行知而不行行而不力终无到家之理近时宰官士大夫学佛法者往往以聪明穿凿情识领X揽得一知半解自以为是殊不知政是迷妄根本惟足下才思不群志趣远大终不墯此等窠臼故余之所望足下者亲证亲悟亲到法王家与佛祖把手并行推恩群有而后巳岂肯侣浅根劣器随流掠虗之习者哉兹因冯总管别余入京乃得答此以致力行之勉云答湛书记七月廿五日早粥罢立卓峰送天台僧泰出门余方飞虹桥上解衣燕坐讵可庭自扫池上落叶忽然呌报有新事带露木犀开数枝于是移瓦鼓子环树而坐唿山僮小严汲氷壶井花烹武宁伊山喻子德磨头茶赏之以鼻香为缘深入无着无碍自在游戏闲不彻三昧未几乡人廸惠林来扣关二三子曰这场穷快活莫使他侬知遂散去延之入户即日恭惟后道湛书记传语送丘仲荣扇一把又出白纸一张求法语我无语亦无法只有些儿穷快活不堪持赠君答汴京月堂明戒师霜风吼寒落叶满路忽宣城澍法主来得书审别后尚留江左拟来岁借座黄教开坛放戒谬承见招为众普说以发明直指之道且谓宪府众官主盟斯会者咸望振钖一来巳议移文劝请此行不可得而辞也窃甞谓登坛受具乃诸宗顿渐大小之机共由之辙惜坛场废久学者无所持循此话果行末法受赐多矣惟普说之命则区区不敢与闻究论吾宗本以X单传心印直接上根道箇直指早是曲了岂容复有言说哉其后根器不齐宗师垂手处不得巳曲施巧便如黄檗痛棒临济临济见僧便喝此棒喝之机非三藏之所能收非识情之所能测而三千威仪八万细行以至五时之教却尽在棒喝之中其捷要者若此而无能领荷于是曲顺来机始有请益之说既而曲顺之至又有大请益而谓之普说者岂得巳哉然此普说非真正宗师不敢说是其师矣无其机不说有其机矣非信乐愤悱之切不说必若渴饥之极然后饮之食之则听者有领悟之益说者无失言之过否则门庭施设以图炫耀观瞻作者之不许也若某者自知无法可说亦非说法之师沙锅煑黄菜箕踞看白云昨甞两辱降访其冷淡退缩家风公所亲见此岂赴远招临广众而普说者哉抑甞闻摄心为戒拟心即犯月堂以此开示听徒令于拟处摄处见彻根源则直指在是矣抑又闻广教乃黄檗禅林今虽易讲而禅额仍旧来者升堂入室目击道存无往而非禅旨又何待他求普说哉幸体此情毋烦再命万一不然却烦转命于大方之家容我不动跬步遥瞻戒光此则真受其赐者也答仲温副使病中疑问北行别余之日官从林立睟然春姿独足下颇有晦色窃谓去家割爱无恠其然诘朝得报登舟忽疾作遂舣留关外既而留三日病不退遂不果行窃疑行X兴既阻病势必增复自解曰仲温达士也坎止流行素善处置况近年笃志闻道今父子兄弟别而复聚诸良医争愿纳诚以取効非久必平复岂料淹淹一至乎此可恠也足下才德粹美秉清要之权者十余任矣忠孝两全朝野交颂民无贵贱老少被其泽向其风者咸不愿其一日去官及闻有疾恨不能以身代之其得人之感戴慕望者若此勋业方兴乃缩缩退避以究吾宗别传之学每语人曰某之精神梦想无日不在师子林下今病既剧复取余向来勉励激筞切要之语书而揭之窻壁梁柱几榻屏帐之间使其坐立卧起俯仰皆在眼中旦夕二僮奉药粥外使嬖杂喧一皆屏绝此尤见处置有方而操守有力岂常流所可拟哉昨暮令尊平章公来再三致恳谓足下欲邀余一会余既久不出山且知病中亦厌喧杂纵草草一会奚益遂託平章公致意云不会最亲切今晨继领来命陈所疑问者凡数条因得彻见足下之底蕴而有以发余之所当告者焉来问诸经教中或说空或说有或说不空不有何者为的义邪当知吾佛常依二谛说法法说随机不守一途方便若彼众生为名相所迷而着于有者说空以破之或不着有而复着于空者说有以夺之偏空偏有固非实法不有不空亦非了义若夫直示一心妙圆性体应以四义明之四义者当处即空全体即有非空非有即空即有是也空则不动不变不立一X法有则随缘变现诸法宛然是以楞严经云非一切法即一切法离即离非是即非即非一切法者空也即一切法者有也离即是即等者配彼第三第四义也以真俗中道三谛配之真谛空也俗谛有也中道谛非真非俗即真即俗同彼双离空有双即空有者也应知离即不二一四互融举其一则四义具焉言其四则其体惟一此乃人人本具之性理也甞试研而究之前二义则空有对待尚涉名言后之二义则不容分别而不可凑泊矣不容分别则言语道断不可凑泊则心行处灭心行处灭则不可思矣言语道断则不可议矣是即一真法界如来藏心不可思议之妙者也如是妙理悟而证之者为圣人迷而背之者为凡夫为圣人者德相圆融应化无碍为凡夫者识情用事颠倒何穷于是圣人愍之思启其悟以革其迷乃依本具之性理以起修法而谓之教令依修法以立观行观行成则如理而证证其本具之理体而巳耳修法固多且以空假中三观论之空观观真谛假观观俗谛中观观中谛而中观有双遮空假双照空假之二义也遮照相须一心三观观智谛理理智一如是名性修不二圆妙之教法也原夫别传之学虽曰教外然亦未甞外乎教理特其功用趣向之稍别耳如昔者僧问禅师曰道以有心而求可邪曰不也以无心而求可邪曰不也以亦有亦无之心而求可邪曰不也以非有非无之心而求可邪曰不也X如是四答味其言外之旨则与性理四义教法四义脗然契合矣但禅者离其名言泯其行相不涉义路直截根源务令识谢情消忘心顿证而有一超直入如来地之说岂非圆妙之法者哉降此以往曰空曰有总是随宜说法故教外之传要在忘知解绝思惟超情见离能所独弄单提真参实悟断不许其粘枝带叶障自悟门苟不如此任将性理之文广资谈辩如谈美食终不疗饥非惟不疗其饥亦且愈增其炽然之饥火也吾仲温脚跟下自有一条通天活路只消蓦直向前更不必问其何者为的义也来问禅学之流有一闻而顿悟者有久参久修而不获悟证者其所闻所参之法有难易者耶又有谓时节既至其理自彰然则不劳参学但待其悟时之自至耶余甞闻教中道凡夫贤圣人平等无高下惟在心垢灭取证如反掌观其反掌之喻则取证容易论其心垢则非修不灭只者灭之一字易在剎那而难在累劫也当知法无难易难易在人在人者何由其污染有厚薄修治有勤怠垢灭有顿渐是故悟证有难易而时节有迟速远近之不同也所云时至理彰者是其参修功行既成则心垢既灭之时至而悟证之理自彰也非曰不参不修而有自悟之时至也以耕者譬之有种时有熟时有脱时种而至于熟熟而至于脱是其工作收成之时至也不种而望其熟不熟而望其脱其可得乎人徒见其一闻顿悟之易而X不知其未悟之先其功行亦未甞不难也人徒畏其久参久修之难而不知其总是刮磨心垢功不浪施之时也儒典亦云先难而后获苟不从事乎难而妄希其易则易者终不可得而难者愈觉其难矣是犹惰农废种而妄希熟脱不亦难乎望足下莫问心垢染污之厚薄莫计悟证时节之迟速伹就所参处加功进行颠沛造次必于是先办一种耐勤苦之心甘守其难不图速効则其顿悟之易不期至而蓦然至矣所以道不因汗马奔驰力安得全收盖代功来问病是众生良药吾巳识其内病矣病知前路资粮少吾亦深知而勐省矣奈何四大痛苦百忧现前虽曰坚持正念时加勐省或稍失照顾则被渠搅扰其将何筞以排遣之余详足下所谓识病者不过识其狂妄颠倒为内病耳谓深知者不过知其道业资粮之未充耳此知此识固佳争奈未除我相我相未除病根未拔则四大苦忧之境安有排遣之分哉应知我本非我生本无生身属不净身如幻化不净者如经云此身非旃檀亦复非莲华粪秽所长养但从尿道出从生至死曰里曰外皆不净也其初生时不应生取一枚必死底及其死时也只死却一枚本非我底生则为漏粪囊徒尔遭其负累死则如朽败木于我果何有哉幻化者如经云妄认四大为自身相六尘缘影为自心相譬彼病目见空中华空实无华病者妄执能作如是观者内外诸病皆空夫是之谓X安闲法也祖师云老僧自有安闲法八苦交煎总不妨八苦者生老病死爱别离怨憎会求不得五阴盛是也病特八苦中之一苦耳八苦交煎既不妨则可谓深得其安闲法矣然犹法在苦外对待未忘更须拨转目前关棙别显格外真机回观八苦之境总是安闲法方许药病两忘亲到纵横无碍解脱处也来问圭峰云散乱随情转临终被业牵醒悟不由情临终能转业古来了达之士固知落处分明然其坐脱立亡之际亦岂无处置之方如某者向道既晚情业未空倘无所醒悟又无所处置临终何所恃耶余闻生死岸头事不是临期处置底古德云预前若打不彻腊月三十日到来管取手忙脚乱所以古人尽是预前打彻其于未彻以前则不容不处置凡参方问法下手做工夫皆处置也既彻巳后生死涅槃视如昨梦随缘消旧业任运过时光世缘既尽摆手便行无所用其处置矣如兴化和尚一日鸣钟集众问曰还识老僧么众无对掷下拐子端坐而逝汾阳禅师因府尹李侯遣使请住院师辞以老病不出山使者强其往师曰必欲往则先后行使者许之师令馔饭且俶装曰吾先行矣停筯而化扬州陈尚书请孚上座讲涅槃经孚挥尺一下云如是我闻乃召尚书尚书应诺孚云一时佛在遂安然脱去归宗宣禅师因郡守责其不礼以非法窘之宣驰书与南昌尉郭功甫曰某尚有六年世缘未尽今日不奈抑逼何欲X託生君家望君相照乃化去功甫与师厚善得书惊喜不以示其妻妻中夜梦宣入卧内不觉失声云此不是和尚来处甫问其故妻答所见甫乃唿灯以书示之果有娠及生即名宣老人扣之记问如昔逮三岁白云端禅师往验之宣望见便唿云师姪来也端问云与和尚相别几年宣屈指曰四年也甚处相别曰白莲庄忽门外推车过端云什么声宣便作推车势端云过后如何宣曰平地一条沟后果六周无疾而化似此等来去自由不可测度岂是临期处置者乎今足下病既至此别无所恃请将大小家务尽情拨置併将自已身命尽情放舍任他成佛作祖也得永堕恶道也得一切得失是非付之不问却单单恃取箇本参公案丝毫不容其走漏生与同生死与同死忽尔悬崖撒手绝后再甦却不妨转一机来为汝别通消息答夏景深万竹山房招隐启偶地安居柳剌史识江华风度半山招隐王荆公结钟阜禅交何幸相遭自惭未称某人学诗学礼素有真传润屋润身视如常事广厦千间庇士吾巳见其胸襟义方三世教人孰不感其惠泽此邦家之望也岂闾里之荣哉讵期云水之踪与承顾念为卜林泉之筑许以栖迟锦牋芗瓣下临禅板莆团催动过竹院偷闲半日古人怜醉梦之无厌炙橘皮共语深更今我喜叨陪之有分X答石万户请为父起骨启星陨石而死诸葛英雄之泪满襟马踣地而塟夏侯忠烈之名动世寂寥千载今见而翁变化一机合资吾法某人堂堂将种咄咄父风书连屋树拂云千金之子总能文矣笏满床印如斗万石之君奚足道哉奈何志学之盛年当此送终之大事佳城见白日合一郡尽尔伤心素幙随朱幡来四方观其有礼乃待着语爰方启行玉芝瑶草芙蓉城未是大休歇处金池宝树莲华国为歌归去来辞率此占酬倚须造谢祭文祭天目幻住和尚济北阴凉大树历世久兮向衰至老雪而复盛盛三传而至师师秉大用应变随宜化声八达雷震风驰念余所出同本异支弃家忘返五载于兹巖巖天目既高且危石枯松老岚蒸雾炊甞自谓孤云野鹤何天不飞清水白米何处无之何不舍是而他适乃复守荒寒而自怡师即凹凸示之坦夷以瞬扬为棒喝以谈笑为针锥为人切处知者自知如反攻之药如变局之棋屈强兵于不战起绝命于悬丝去岁壬戌多士来归拔余首众众骇且疑授黑蚖之三尺警龙象以鞭笞尚赖护传枝之弱羽亦犹试反踯之狻猊师忽余弃余将孰依惟忍死以承命誓潜行而密施奈有言贵势不获辞鼓喉舌于牋翰代多士吐哀而诉悲貌太虗之妍丑酌沧海之盈亏知师者谁知余X者谁倘不任力行以图报纵眼枯膓断兮何裨祭父维至顺二年七月七日出家男某寓华亭得弟中行书知先考某人以是年四月初五没于江西庐陵之故家越六日为七月十三始克就所寓会诸僧作佛事设位致祭陈情以昭告曰不肖之罪有三此平生不欲言而今之不容不言者也早捐世业不待父母之命毁形而僧一也既业于僧复飘然远游以累父母之怀二也游既远且不能以时致父及闻讣又不能匍匐归葬三也呜唿不肖甞读世书稍谙时议其果忍于是哉盖由慕出世之法有大利于父母故从其大者忘其世之所谓孝也父云死矣脩阻奈何惟常勉事吾法以尽吾心父兮有灵死而不死苟沾吾法之利则知不肖之不孝非不孝也乃酌杯水诉情以文万里咫尺灵其鑑之祭九峰寿首座临终有偈云七十二年这边那边喫十方饭参达磨禅今朝一踯飜身去笑破傍观觜半边吾天目正宗之道固非文字之所能诠在当机脱略乎生死乃因言语以验其真传如吾九峰之末后句子亦足以振后而光前今吾招万象以共听为君下註脚而重宣七十二年赤脚波斯筭卦钱这边那边杖挑日月透金圈喫十方饭陈年佛法从教烂参达X磨禅正法眼藏野狐涎今朝一踯飜身去腕头迸断娘生袴笑破傍观觜半边若是同参则不然为甚么不然苍天苍天祭松江喜菩萨道不同不相为谋心相知者千里相求公始会吾于狮巖多士同参之室吾巳识公敦重木讷诚辅道之良俦狮吼既寂巖壑惊秋多士若凤麒之散漫诸方媿銕网之难收公操鈯斧于华亭蒲苇之隙吾乃闻公唤菩萨子踵芳躅于金牛祖道日丧俗习日浮慨同参之零落怀乘桴以海游公适移文以招隐吾亦乘兴釆船子拨棹之遗讴就蜗庐以容膝倣象骨而低头刮眼目以相视呕心肝以相酬岂无故山可以怀首丘岂无大方可以营菟裘胡为乎至是而淹留吾由感公忘年重义致交道之绸缪公且聚群材树广剎鬼输神运㵎抉林搜疲奔命于东酬西酢罔昼夜頟頟而忘休人或愳其积劳以致疾吾复爱公忘身利众行广而化周病魔忽作神剂莫投目不胜举气不禁抽尚指挥其职务戒群工之是鸠人或虑其临变而失守吾愈验公操持素定濒死而无忧体离生灭数踰短脩露法身于万象消觉海之一沤人或恸其千古之永诀吾独见公面目现在绝来去之踪由收彼涕眶禁彼哀喉歌吾楚些荐吾茗瓯吾其为公尽情于世礼公毋谓吾劒去而刻舟祭良毒海X兄我异乡而视兄犹股肱者同参之义也吁嗟兄兮才足以济用缘足以展化志足以任大法也昔幻翁之坐天目化机四出纷然百为兄服其劳众赖以逸逮翁寂而塔也飨有堂赡有壤兄任其责众借以安此兄之材缘足以尽兄之分矣至如遁迹池山单提独弄养痾卞坞密鍊潜鞭此兄之志有进而进不容自巳者胡为乎若是而巳焉彼苍者天与人必全既优其材复多其缘独啬其寿以夺其志者何哉呜唿万事落叶兮百年颓波兄不我待兮我将奈何送兄兮山之阿去日短兮来日多兄之志兮不可磨九峰插天兮青峩峩断崖翁祭幻住和尚先师门户壁立千仞惟我与兄刚犯严峻札脚死关飜身白刃妙契玄同兄唿弟应自是以来东西奔命我职化权兄持正令三二十年家声始振奈何委而弃之独乘化以归乎尽宗风既寒祖灯将烬愿兄既去而复来为法道同扶于末运毋厌难度之众生坚坐不起于那伽大定扶桑国众僧祭余家海东兮扶桑望中国兮水天渺茫惟师道化之无方兮殊邦异域咸仰其光故余慕真灯之一见兮向鲸涛万顷寄命于风樯天与不死获拜猊床沾法雨之霡霂息外走之痴狂既而世故之臬兀倚师如勇将之幢夫何法运之不昌乃不憗遗于法王使远X人有身而无託胡不先师而殒亡矢词熏香有涕其滂于以嗟旅途之寂寞于以恸藂社之凄凉先师将殡之夕率众法眷歌此章再祭三十年间师子絃希声震动乎大千余音一夜变为哭天地草木同悽然秋空萧萧下黄叶巖泉瑟瑟声呜咽我之哀兮无奈何寒𤠔呌落千峰月山苍苍兮水泱泱堂堂面目何曾藏酸心酸泪忍不得看水看山成断膓天台南岳师莫住夜摩覩史师莫留茫茫苦海风浪恶众生日夜怀慈舟祭如山首座君大江之西素称法窟而匡山番水之间英材尤盛数十年来诸大老飞烟过雨后进者无所矜式云颓波荡藂社萧然维公钟秀峙之气负颕脱之资透网东湖问津西浙造衲翁之堂奥承幻住之炉鎚者于兹有年矣其忧道也屡空不辞其语人也寸长不隐盖公有志于远大而人亦以远大望于公也天巧其逢一肺疾见攻而竟尔不起群飞剌天鸾鹄墯羽蔓草蔽野芝兰不春可不为之伤乎伤哉祭陆提举世波淘涌公其中流之砥柱乎寒士风雨公其广厦之栋梁乎里闬雪霜公其梓桑之乔木乎僧园斤斧公其佛法之坚城乎巳乎巳乎梁摧柱折木坏城毁不可得而见乎天地黤黕山川愁余闻而未识者亦将感叹而号唿况平生托其护而受其施者乎X祭杲山首座生死如幻其谁不知知幻即离死何足悲惟其有所感于人者人不得不悲而哀之嗟余杲山銕石之姿竖嵴梁危坐一室五十年寒暑不移富豪掷多金以施而掉头不纳凛然薄俗之风规宰臣虗大剎以招而掩耳不听岿然末法之刑仪求如兄兮当代曾几忽失兄兮高踪莫追世衰道丧朴散醇醨吾不为兄悲兮悲谁吾不为兄哀兮哀谁祭辽东深不真我关之西兄辽之东马牛之风不及舟车之迹不通由南来兮见知识参同堂兮入同室以燕赵齐鲁云南蓟北之士为一乡兮相友相扶谊如肉骨古铜兮一盂恠藤兮一筞破衲兮一衣并一身而为四物兄之于世澹然弃之固无足惜惟存者之无聊乃相向而失色客路兮土旷人稀乡音兮海断天隔道岸悬绝兮业流湾环少壮几时兮死生瞬息念无常不与人期非独为吾兄而惨塞祭某官脩短不齐一归乎尽纵天地之大亦不免也惟其人而有以异于人者虽尽不尽脩短奚足议哉如公之年未及知命声名昭于时恩泽布于下视富贵为倘来处生死如窹𥧌穷神致化与道为徒斯其可以尽乎而又袍笏有传才俊满眼此天之所以报公亦不薄矣然则公之短非短也公之亡非亡也惟我林谷X辱知已多犹恨遇公之晚而失公之速虽曰失公公未甞失又将见继继承承于公之子孙也祭凤德辉下丹凤于千仞兮覧德之辉巢鹪鹩于深林兮一枝相依惟君慕盘隐之李愿兮非徒爱其泉甘而土肥盖甞学逃禅于苏晋兮退藏就空寂而发挥遂开小迳以连松路兮时复扣竹房于翠微诫诸郎以继其志兮且助扬于化机方檀阴之日厚兮胡遽此而相违噫吁嘻鹪林之失护兮鹰隼飞凤缥缈而逝兮何当归望云翼之不可附兮徒惆怅于荒庭古竹之寒晖祭明诚处士公将为处士兮为闾里之辉光公将不为处士兮为邦国之祯祥乐天知命于诚之明兮妙大用而无方穷理尽性于明之诚兮应万变而有常谓其生之荣兮富既寿而且康谓其死无憾兮森芝兰玉树以流芳谓其不亡兮迷影像于荒唐谓其果亡兮体徧在而不藏俎白云于天目之颠兮逗明月于莫湖之傍谁谓公之不吾享兮吾其见公于天光野色之苍茫祭大庆长老銕钖响空云雷奔走万壑千巖作师子吼师之应公选慰舆情而来吾大庆也妬慢委心势权屈膝禅笠满门子筹盈室师之折贵宦走学徒而盛吾大庆也广堂翚翚两庑翼翼像设庄严错落金碧师之倾己X橐扫劫灰而成吾大庆也推枕方丈裹药行李西向秦溪片帆秋水师之抱微痾怀旧隐而去吾大庆也登林度㵎载瞻载思忽报以讣林号㵎悲此则大庆夙夜望师而师之永诀于大庆者也乌虖法眷祭毒海遗嘱撒骨有偈云太湖三万六千顷中有浮图绝正偏今日遗骸归去也碧天连水水连天昔幻住翁高蹈天目室无寄筹门不措足指我所师为兄法属谊重股肱情逾骨肉二十年中上下游从肺肝相示甘苦是同癸亥之哭眼枯泪空雨蚁零乱尔西我东世纷掣肘幻庐莫守堂堂西峰不忍擡首九华之山兄遁其间扶服千里抱病以还因循二年有怀隔绝一旦书来嘱以遗骨太湖三万六千顷我之恨兮不能洗碧天连水水连天我之泪兮多于水两序祭某人住持藂林之有职司犹郡邑之有吏曹也职司之待住持犹吏曹之待牧守也或怨或怒或感或慕视上之贤否为何如耳师自吴而来越吴士攀辕感慨而激烈师自越以还吴越人遮道恋慕而嗟唿师化事之将毕入三昧于无声天地为之黯惨𤠔鹤为之哀鸣师平昔行深而化密非吾徒可得而窥测以去来之迹而观之其道德不言而可知虗空为口雷霆为舌不足以颂师之盛业海水为墨须弥为碑不足以绝余X之去思江湖祭悟庵菩萨宗纲坠矣魔说炽然嗥狐狸于象薮舞鳅鳝于龙囦吴包楚笠水际山颠佳士耻齐竽之滥吹诸方喜陈榻之高悬惟师秉天目之鈯斧乃大开宿觉以延贤其分卫也以之为丹阳负米之具其思济也以之为华亭载月之船既息我劳复安我禅何禅栖之未稳倐化迹之云迁悲夫盛衰有数聚散随缘今吾率云水而奠别主宾如驿舍之离筵云焉水焉听吾所遇而休焉祭母坤厚载肓不可度思母氏劬劳恩或过之立身扬名事塟以礼子之报之尽分乃巳繄我有母克全母仪秉是懿德生于宋衰际时孔艰海桑烟雨绸缪拮据不遑宁处以慈以仁以俭以真创业树家睦亲善隣子女成立生植蕃息匪承母恩曷有今日我以懦庸弗振于宗显扬有媿甘旨靡供母寿遽终子分未尽殒可赎兮敢爱其命母觉真机佛乘是依西有乐国相期以归我不敢死忍兹哀苦誓将遵脩以尽孝慕慕岂终身报图永古孰知我心皇天后土祭凤凰山主吾哀世相兮轮云海桑吾哀藂社兮斧斤雪霜吾哀吾徒假衣服以裨贩劫夺兮犹捕蝉忘雀之螳蜋寄幻身于梦宅曾谁悟其无常既无常之未悟况复悟X其死而不亡唯兄悟无常于梦幻早游心于圆觉之场惟兄痛末法之流獘佩西传密印而不显其光开一方之化境见二子之联芳其不亡者在是纵万死兮何伤山兮苍苍如飞凤凰法身常住遍界莫藏吾犹为兄抚龛而痛哀者哀眷谊之荒凉祭了心居士心可了耶视之不见而探之莫穷心不可了耶堂堂独露而法法混融心非了而了非心耶犹迷者向西而覔东心即了而了即心耶惟悟者密契而冥同如眼对眼如镜照镜如水投水如空合空故居士得了心之三昧乃不为世网之罗笼其御下也慈其事上也恭其奉已也俭其待人也丰给僧之饷严佛之宫虽世出世间炽然其作用视之若游戏之神通始余以数千里外之游衲憩禅藤于吴松江上之青峰听江湖议在家而闻道靡不羡润斋之吕公又闻吕公之得贤配疑老庞夫妇再世而相逢比余因识润斋而遂识居士致礼问法殷勤尽见其心胸兹焉巳矣复见无从现女人身以化俗耶人固罔知其来处舍是身而复现他身耶人亦罔究其行踪今余所以祭了心而吊润斋者庶几见方外之流风祭照庵山主西山照庵余弟余兄以道以义託交死生死生之变太虗流电所託忽空孰忍闻见作哭西山余哀尚存今哭照庵黯然销魂照庵之照如日杲杲六户洞开X群幽顿晓照庵之庵法界包含十方圆现万象同参照庵之殁犹动而息风止波停性海澄寂生既无累死奚足怜余所怜者道与义焉祭史氏安人惟史与夏名家世姻夏而三世路义宅仁由安人之善赞佐故令德昭昭而日新敬以睦族惠以恤隣有子有孙如凤如麟由安人之善教育故美誉洋洋而在人前岁庆古稀之寿寿旦遇生年之戊辰人皆谓期颐之有兆岁寒见松栢之方春胡乃至是而遽往恍兮若御风而出尘由安人早厌其尘累故超然向觉海而问津视去来之变化如拳掌之屈伸既了生而达死是将返妄而归真惟其平生推诚以待物曾不间乎踈亲故今者踈亲不间相与悽惋而沾巾祭海道万户某相公公如天人世家高昌为秦国公之贤嗣生而见堆笏之满床材俊而敏气正而刚盛德日积令闻日章试历监于大郡于前烈而有光志勋业于昭代如杜如房留精神于内典如裴如张廊庙期之为柱石佛法倚之为金汤谬余一衲栖遁空荒甞沾余润林壑清凉抚民谣于石刻荫浓绿于甘棠记顷者谒公于漕府公语余浮海之相羊鼓一檛而雷吼风万舶而龙骧翫海市于紫云之气斥鲸鳌于黑水之洋指点张皇呌唿嗟讶至今闻者神思飞扬何大星之遽陨骇愁视于苍黄悲哉公将悟身世之沤花兮厌利禄之X粃糠驾玄鹤于仙列兮骖赤虬于帝傍追之不可及兮哀之徒伤茗鍊雪于甘泠兮些招魂于渺茫公其有知而来享兮见交情生死之未忘师子林天如和尚语录卷之八天如惟则禅师语录X卍XXX师子林天如和尚语录卷之九小师善遇编师之语录向巳刊行矣此集乃刊后续编其间开示宗乘者十有六段答净土脩法之问者二十六章今并录以传意在广被机宜各随所取于是离为二卷而别目之一曰宗乘要义一曰净土或问而又总名之曰剩语集焉剩语者非旧刊未尽之谓也乃欲览者得其旨于语言之外也宗乘要义师因众请开示五家宗旨升座僧问禅门一派分为五宗其间还有优劣也无师云五五二十五进云临济宗下徧地是儿孙毕竟他有何长处师云细鱼咬断鸬鹚脚白鹭惊飞上树梢僧云涅槃心易晓差别智难明五宗异同请师开示师云退身三步僧作礼师乃云觌面相呈一着子语默难依声色不到非离X非在无欠无余虽曰头头上明物物上显争奈取舍不得背触俱非如大火聚烈𦦨亘天不许正眼觑着觑着即燎却面门如吹毛劒寒光逼人谁敢丝毫动着动着即丧身失命惟有没量大人一味天真自在无思无为不识寰中有天子不治不乱不闻塞外有将军天自清地自宁乌自飞兔自走叶落花开神歌鬼舞尽十方剎海微尘共一箇太平风月无端被黄面老汉撞出头来刚道为物垂慈指出许多名相唤作心唤作法唤作佛唤作一切众生一波动万波随将本来一段好风光尽情抖乱了也者老汉明知是错左不得右不得无可奈何弄到拈花微笑达磨西来展转拖泥带水将错就错去也且达磨所传单单只是以心印心之一法耳后来流布既广支为五宗而宗各有旨究其指归则不离乎一法所以古德云万派千流皆渤澥七金五岳总须弥若以正眼看来一法犹是假名五宗复何本据大槩是师家垂手处不得巳放开一路曲顺机宜既涉乎语言作用则未免各立门庭不别而别矣前辈尊宿多曾辨来谓临济宗棒喝交驰雷奔电激夺人夺境照用并行或于一喝之中自具三玄三要二主二宾妙在打破罗笼搂空窠窟被人唤作白拈贼杀人不眨眼者此也沩仰宗父慈子孝上令下从暗合机轮混融境致大约忘机得体举缘明用如撼茶树推木枕插锹立举锹行之类是也曹洞宗就语接人随机应物示以偏正X五位功勋五位五臣五位王子五位辨明体用扫荡情尘使其物我双忘人法俱泯而巳法眼宗闻声悟道见色明心句里藏锋言中有响往往随顺器根调停化法亦犹相体裁衣对病施药者耳云门宗格外纵擒言前定夺称提三句关键拈掇一字机锋截断众流圣凡无路人咸谓其孤危耸峻难乎凑泊非上根利器不足以窥其彷彿故曰临济痛快沩仰谨严曹洞细密法眼详明而云门高古也或者谓五家宗派盛衰不齐盖由师家机用死活之不等耳后人因此一语遂将五宗言句逐一拣择谓某深某浅某异某同某死某活自以为能具择法眼而不知其错中之错矣误赚江湖求劒客刻舟痕上乱针锥岂不见牛之鼻绳马之口索系驴之橛搭象之钩此皆世间调伏之具不得巳随其所宜而用之驴牛象马倘驯良绳索橛钩皆弃物却来弃物上分拣死活同异岂不谬哉殊不知宗师家一言一句多是看孔着楔何甞有意于死活曰死曰活尽在学人分上学人见处用处死则俱死活则俱活不达此理者偏重活句譬如惯弄活蛇有何奇特死蛇弄得活方是作家多少人向活句下活了要死死不得反不如死句下死了却有箇活时纵是死句下活得活句下死得乃至有句无句死活自由也只在他人脚根下盘旋未是超宗种草不见道机前有路拟向即乖句下无私动成窠臼你若解向者里和座推飜不留朕迹自家别有X一路生机敢保五家宗师鼻孔被汝一串穿却且如临济示众云一句中具三玄一玄中具三要又道第一句中荐得堪与佛祖为师第二句中荐得堪与人天为师第三句中荐得自救不了及乎僧问如何是第一句却道三要印开朱点窄未容拟议主宾分平生捋虎须底胆志白拈贼底手脚一时俱露也会得者箇便会沩山问仰山即今事且置古来事作么生仰山叉手近前沩曰犹是即今事古来事作么生仰退后立沩曰汝屈我我屈汝仰山便礼拜父子一唱一酬伎俩巳尽会得者箇便会洞山与泰首座冬节喫果子次乃问有一物上拄天下拄地黑似漆常在动用中动用中收不得且道过在甚么处泰云过在动用中洞唤侍者掇退果卓彼此一场败阙会得者箇便会法眼问修山主毫厘有差天地悬隔汝作么生会修云毫厘有差天地悬隔法眼曰恁么会又争得修云和尚如何眼曰毫厘有差天地悬隔修便礼拜将谓有多少誵讹会得者箇便会云门示众云函盖干坤句目机铢两而不涉万缘汝作么生承当众无对自代云一镞破三关尽道云门气宇如王必有逸格底声调元来也是打鼓弄琵琶如上五家拈弄底皆略举其一端用有万殊体无二致恁么见得便见一切异同之法一切死活之机到你透脱分上事同一家覔一丝毫差别了不可得具此见者名为透关眼具此眼者灼见五宗别而不别尽大地人惑汝X不得也既是五家关键被汝逐一透了更须会取老僧拈弄底始得遂以拂子柄打箇圆相于中画一画随时道箇露字就喝一喝却云者箇是五家同时机用不先不后辊作一团就中依旧有同有异有深有浅有死有活有痛快有谨严有细密有详明有高古你作么生分拣分拣不出择法眼还在甚处当知具择法眼不如具透关眼具透关眼不如具超宗眼能具超宗眼目方见从上来不别而别别而不别如许多曲曲直直总是劒为不平离宝匣岂得巳哉诸禅德从前别与不别会与不会底普请拈过一边即今有箇觌面相呈一着子要汝诸人直下了取古者道本无迷悟人只要今日了不了目前万般差别你若目前了得方信万般差别即是觌面相呈一着子觌面相呈一着子即是空劫以前事空劫以前事即是没量大人没量大人即是你你到者箇田地方是千了百当底时节方自见释迦与达磨无地可容身更说甚么云门临济击拂子云吽吽直饶你甚么千了百当争奈金刚王未归宝匣在掷拂子下座释迦如来降诞之日缁白禅友集会请普说师拈主丈示众云顶门上有一窍露堂堂无所覆藏脚根下有一机活鱍鱍无所滞碍遂卓一下云十方诸佛皆从这里降生又卓一下云一大藏教尽从这里演出横拈倒用总自由放去收来无不可大众诸佛世出了也诸佛既出世主丈子合入涅槃主丈子既世出X诸佛却当灭度还委悉么只如教中道身口意清净名为佛出世芭蕉和尚云你有主丈子我与你主丈子山僧云美食不中饱人飡身口意不净名为佛灭度芭蕉云你无主丈子我夺你主丈子山僧云待他瞌睡送箇枕头教中恁么道芭蕉恁么道山僧又恁么道还谛当也无如其未委且请主丈子靠向一壁听山僧平实商量诸禅德佛出世佛灭度身口意清净则且置其不清净者何谓耶记得祖师道一切善恶都莫思量自然得入清净心体杂华经云一切众生具有如来智慧德相但以妄想执着而不证得即此善恶思量妄想执着名为不清净也妄想者何即汝诸人日用之中内无主宰恣纵虗妄浮心胡思乱想是也或想五欲因缘或想自他受用或思善或思恶或又随声逐色左攀右缘以其情绪多端乱起乱灭如尘如沙如烟如雾把你身口意根重重污染求一须臾清净不可得也所以云心想如𤠔猴无有暂停时一切业障海皆从妄想生因其妄想无暂停是故身口意不净因其身口意不净是故妄造诸恶业因其妄造诸恶业是故流转诸恶趣因其流转诸恶趣是故生死如轮廻泝流穷源悉由一念妄想而起于是吾宗门下贵向根源起处一截截断自然海宴河清如昔者黄梅会中明上座为追衣钵至大庾岭头偶于提不起处狂心折伏老卢遂语之曰不思善不思恶政恁么时如何是明上座本来面目明于言X下豁焉开悟便见十方清净无佛无众生亦无身口意更讨甚么涅槃生死始自信出世不出世总是假名字本无佛涅槃亦无涅槃佛后来学者既不能似此披襟领荷宗师家乃别转一机以棒喝用事学者又不能痛快承当于是复转一机示之以无义味话喻若浑仑铁酸饀要领须一咬百杂碎又如横握金刚王触目不容存一法学者于此不得其妙或执药成病或强生枝节或久久没奈何撇向闲田地上不复拈起于是又转一机方与说箇生死无常唤作警筞所谓无常杀鬼念念不停无常老病不与人期无常若也黄昏至终不留君到一更当信黄泉无老少当知定数不能迯当思日月似撺梭当念死生在唿吸如遭水火所逼如被冤贼所追如久困于狱囚如堕千尺井底念念求救念念求出又谓当勤精进如救头然譬如头上被火烧然则其速救之心不待劝而自发亦不暇思量拟议乃至饥不暇食渴不暇饮虽有大宾至门不暇迎接纵遇君主顾问不暇应醻直饶刀锯在前鼎镬在后魔鬼在傍悉不暇顾顷刻不容其少停唿吸不容其自安矣取喻至此岂非痛切之警筞者乎然此等警筞巳是下梢一着大似顽牛钝马助之鞭筞而巳鞭筞而又不行宗师伎俩尽矣今夫有志之士誓欲直截根源亲见本来面目与诸佛把臂并行也须是你自家做箇转变始得早刻诸禅侣共集师子林请为普说开示方便当知方便X尽在汝边老僧开示处别无方便纵有方便也是我底在汝分上总用不着莫道我说底用不着纵使你将芭蕉主丈子横挑一大藏教及十方诸佛一肩担荷绕须弥山走百千匝归来依旧水连天碧岂不见黄蘗示众云这些关捩子甚是容易自是你不肯去下死志做工夫只管道难了又难好教你知那得树上自生底木杓你也须自去做箇转变始得又云尘劳永脱事非常紧把绳头做一场不是一番寒彻骨争得梅花扑鼻香黄蘗此语可谓十分切当而今看来也是过后死语不足以活人山僧别用一机为他飜欵诸人试听取良久云要得梅花香扑鼻还他彻骨一番寒喝一喝下座中峰和尚忌日泉南菩萨戒弟子蔡普明设斋倡率四众请为普说师云祖意教意宗通说通接竹点月持索捕风何似山形主丈子狞似虎活如龙三十年前曾在天目山里吸干大海水撞倒须弥峰然后打箇𨁝跳藏在无阴阳地中天上天下覔无踪吽吽谁道覔无踪即今觌面相逢蓦呈主丈云莫便是这箇么依稀相似彷彿不同众中若有傍不甘底不妨夺取抝作两橛免向人前卖脱空若无其人放过一着留与夜行迷路者横挑日月作灯笼卓主丈召众云今日八月十四是普应国师中峰和尚涅槃之辰众中多有是他弟子曾得他开发来底惟其后一辈人未见未闻未得知其来历底试听略举这老和尚钱X塘人氏年二十四登天目山依高峰和尚出家究明生死大事大事既明宿慧顿发遂将所得法转化一切人是为临济派下第十八代传法宗师也观其二三十年作师子吼横说竖说言满天下者本无他意只为诸人自已脚根下有箇生死大事不曾明了不惜口业劝汝了却如今涅槃巳来又将三十年矣而我师子林年年此日为设高座张其遗像会诸人瞻礼一番者亦无他意盖欲诸人旧曾见他底再见如故重发道心今之新见新闻底亦使同发道心了却生死事汝若不会此意不发道心是你蹉过善知识是你不知生死事大也道你不知巳是屈你生死事那箇不知有生决定有死死后决定随业受报何况眼前常见他人死了烧了古教云我见他人死我心热如火不是热他人看看又到我似此等说话那箇不得知知则固知只是不肯修行道你不肯修行也是屈你现前诸大德多是久历江湖饱参知识下手做工夫来底只是未到千了百当田地过在甚么处过在不勇勐不精进不坚固不久长暂时发肯心未几又退了所以道佛法无多子久长难得人学道如初作佛有余始终不变真大丈夫如今能有几人始终不变往往十箇五双都是退道心底考其退道心底因缘盖亦各有所累而然也所累者何有三种累第一无问僧俗男女各各为身口所累其次有眷属者为眷属所累有家火者为家火所累这三种累累X杀天下人尽天下人遭这三种累忙了一世閙了一世苦了一世干弄了一世空过了一世何况又因这三种累起了无量贪嗔痴造了无量大小恶业由此业报堕落三涂八难苦海之中生死轮廻受了无量苦恼不得解脱虽遭无量苦恼只是始终不醒其不醒者因其不悟故也不悟者何不悟其身体眷属家火皆不是你底如今向道身体不是你底你尚未信山僧索性为你从头说破你㝡初来母腹中投胎之时单单只是一箇识神何曾有身体来此箇身体乃是父母赤白和合结成底一块顽肉本无知觉不知痛不知痒不知冷不知热不知饥不知饱不知苦不知乐因你一箇识神着在这一块顽肉之中从此知痛痒知冷热知饥饱知苦乐及乎出胎之后索性认着唤作我身向道身非我有决不肯信由是佛祖怜之又苦口向你道此非汝身此是精血结成底臭皮袋不属你管不由你差排以至生老病死皆不由你处分何以知其然耶且如你㝡初投胎之后住母胎中七日一变次第生长曰五脏六腑百骸九窍四肢六根筋骨皮肉渐渐成形乃至出胎皆是业风所吹业力所使你是不知不觉何曾由你差排既生之后长养至三四十岁他便发白齿摇面黄肌瘦渐渐变来渐渐老来老相现前从而病到病既到死便来如此等变坏一一不由你你本不愿如此争奈管他不下论你从生至死向这臭皮袋上用了多少恩爱情X义种种保养他种种护惜他种种医治安排他他却忘恩负义如此得人憎何况更有得人憎处只如盛夏炎蒸之月有一壮徤好汉忽于黄昏之际得箇急证死了死到二更半夜时分便觉臭秽逼人近傍不得急急用棺材盛却盖却等不到钟鸣天晓急急扛出烧了纵是至亲至爱底眷属也不容停留矣以此观之昨日晚间犹是一箇徤汉今日早起便做一撮骨灰知他一箇识神又向何处去了如此急变并不由你既是你身体合当由你管既不由你管如何妄认他是你身徒尔遭他所累退却道心你之眷属亦然彼此拖箇臭皮袋彼此不自由彼此管不下无常到来彼此替代不得平日眼前彼此被一种恩情缠绕唤作眷属眼光一闭之后彼此不相识了如何妄认他为眷属遭他所累退却道心你之家火亦然眼光脚徤之时计较经营悭吝守护将谓百千万年得他受用谁知一气不来一毫也将不去如何妄认是你家火遭他所累退却道心讨得许多生受其谁使之然耶今日诸人既闻此话便合回光照破痛自醒悟于此三种累上莫认着莫恋着莫贪着安其定分任运过时却须拨转念头向生死事上奋发勇勐精进讨箇分晓近时众中愚昧者多往往以狭劣心生断灭见将谓离此三种之外则空无所依所以目前𢬵舍不下岂不思悉达太子生在王宫身具三十二相以尊贵种族为眷属以富有天下为家火较之诸X人多少来去而悉达太子都无恋着一旦弃恩割爱断发毁形遁入雪山深处劳其筋骨饿其体肤苦行六年以求佛道道成之后果报随之遂于华严会中百宝庄严座上现起尊特自他受用无尽功德藏身者是其报身也四十一位位位各有无量微尘数法身大士围绕参随者是其眷属也重重无尽互互无碍无边华藏海世界者是其报土也以果推因因其早有醒悟发大勇勐弃却三种业累勒苦修行故能感此三种殊胜果报使其在王宫之时贪恋目前𢬵舍不下安得有如是殊胜庄严之果报哉此事人人有分人人可为𢬵得便做得不少一丝毫怕落空者当于此而深省焉则上座因先师忌辰众请普说辞不获巳借先师座为众举扬自愧匪才既不能拈颂古今机缘提持向上纲要却乃唠唠忉忉说出许多浅陋庸腐之语玷辱先师取笑作者虽然若是作者应不见笑一曲村田乐悲欢各自闻复举杨岐会和尚为慈明追忌因缘乃云大小杨岐与两堂首座互相揑恠不达时宜大似饭饱弄匙筯师子林则不然野菜黄虀家常茶饭一则为先师应箇时节一则使诸人知箇时节且道知箇甚么时节无口虾䗫飞上天波旬起舞亦堪怜神光独耀谁曾见夜近中秋月政圆众建法华胜会满散请普说师召众云诸法实相义巳为汝等说这箇是日月灯明如来瞒汝诸人处诸X人还知么且据目前所见天地日月草木丛林昆虫鸟兽万象森罗此等是诸法那箇是实相实相者离言说相离思惟相离名字相离能所相既离诸相其义作么生说虽云古佛随机舌头无骨点检将来贪前失后带累释家老子尽力为他飜欵出来道箇诸法寂灭相不可以言宣既不可以言宣七轴雄文道箇甚么前佛后佛互相抑扬互有短长分踈不过我这里政要搂飜如来藏勘破如来禅且看拂子有何伎俩呈拂云即此是实相击拂云即此是言宣甚么会得许你将一茎草作丈六金身将丈六金身作一茎草逆顺自由纵横自在既有如是见解当知草芥人畜天地山河法法皆名实相谷响溪声鸡啼犬吠头头总是言宣此所谓相而无相无相而相言而无言无言而言之第一义谛也诸佛于此成道转法轮诸天于此散花兴供养释迦分身于此来集多宝佛塔于此出兴权实于此开显本迹于此发明群儿于此登宝车穷子于此获宝藏高原于此得水醉客于此得珠无量损生菩萨诸大声闻弟子小善人天畜生龙女邪见妙庄严王恶逆提婆达多下及天龙八部人与非人但闻法华一偈一句一念随喜者各各于此授记去也大众如上所举如来禅瞒汝不得了也只如梁武帝问达磨祖师如何是圣谛第一义祖云廓然无圣帝曰对朕者谁祖云不识且道此意如何能大师曰心迷法华转心悟转法华此意又如何X要不被祖师禅瞒也须勘破一回始得茫哥剌宣差相公请普说师云道无言说法无形状有说是谤无言是诳敢问诸禅流作么生定当举拂子示众云曲顺来机事无一向今辰乃是菩萨戒弟子茫哥刺室利宣差相公为亡父翰林承旨学士朵儿赤相公讳日营斋延集诸山师德特命山僧举扬法要冀其父亲于冥冥之中因一言半句见彻生死根源得箇解脱自在安身立命处此其请普说之来意也以世法论之生事以礼死塟以礼以时思之以时祭之孝子奉亲之常情如是而巳今某官必欲乃父相公洞悟自心优入圣贤之域则又超出常情者远矣愚者或议曰人既死矣能听法者谁欤盖不知死则死矣有不死者存其承旨相公之昭昭灵灵能鉴能觉者何尝有幽明之隔死生之间哉以至理推之生本不生死亦非死生死去来本无自性亦无实法特由循业发现而有虗妄之相耳所以教中道因缘和合虗妄有生因缘别离虗妄名灭原其受生之初因父母巳三缘会遇谓之交遘发生吸引同业从而地水火风四大和合于是乎有身当此之际其昭昭灵灵能鉴能觉者存乎其间矣既有身相乃有六根就其身而推之外则发毛爪齿内则肝胆膓胃内外中间三十六物本无见闻亦无知觉因我六根与彼六尘相为对待从而眼色和合虗妄有见耳声和合虗妄有闻鼻香和合虗妄有嗅舌味和合虗妄有X甞身触和合虗妄有觉意法和合虗妄有知此见闻甞嗅觉知谓之六识而本无自性乃因昭昭灵灵鉴觉之物发现于根尘之中而妄有之也从此便有种种分别种种忆想种种染着种种攀缘内则随情变迁外则逐境流转情识交感展转发生起种种虗妄之惑造种种虗妄之业其三界二十五有之中苦乐升沉生死轮廻之报由是而无穷矣其四大幻身则念念迁谢少而老老而病病而死死亦四大分散而巳其昭昭灵灵者何尝有死哉古佛云身从无相中受生犹如幻出诸形象幻人心识本来无罪福皆空无所住是故有志之士才闻此话便能于六根六尘六识之中照破虗妄和合生死了知情境惑业如幻如梦如影如响亦如变化既能如此照破则不复随他颠倒而有返妄归真之分矣虽得如此又未免认着箇昭昭灵灵唤作自已保之守之如护命根丝毫𢬵舍不得乃不知三界二十五有之窠窟生死轮廻之根本实存乎此故祖师呵之云学道之人不识真只为从前认识神无量劫来生死本痴人唤作本来人须是勐𢬵性命撒手悬崖直下抖飜窠窟剿绝根本待其一念不生前后际断方许认得本地风光见得本来面目既见自已本来面目即见诸佛诸祖本来面目既见佛祖本来面目即见一切众生本来面目与自已非一非二无别无异共亦不杂离亦不分譬如千灯光照一室其光徧满无坏无杂既到者箇X境界犹疑圣见未忘圣见未忘未为究竟更须打箇𨁝跳抹过上头关踏着佛祖行不到处始是究竟不疑之地若到究竟不疑之地生也生你不得死也死你不得苦也苦你不得乐也乐你不得顺也顺你不得逆也逆你不得也无佛也无祖也无一切众生无凡无圣无净无秽无真无俗一切皆无是谓万法一如无动无变之大自在也体虽不变用乃随缘譬如虗空体非群相而不拒彼诸相发挥由是不变随缘故能为佛为祖为一切众生情无情等乃至为生死为涅槃为凡为圣为净为秽虽炽然有为而全体寂灭是谓缘起无生无着无碍之大自在也既到者里方信祖师道释迦弥勒犹是他奴又岂过分事哉喝一喝且莫错会好山僧年老成魔随人颠倒引出绕地葛藤递相缠缚罪犯弥天若遇着箇无面目汉便好掀倒禅床痛搥一顿亦使诸人知道强中更有强中手佛法何曾滞一边众中还有这箇人么如无则山僧向灸瘢上重添艾炷一与承旨相公据欵结案许其脱死超生得大受用一与现前大众撩头撮尾截断葛藤根解却彼此缠缚蓦拈主丈云生如寄死如归未契吾宗向上机离四句绝百非犹防语默涉离微大力量人元不动从教兔走与乌飞生来死去浑闲事大似着衣还脱衣卓主丈下座高丽猊长老请开示戒法普说师云央掘魔罗千指鬘声闻位里证涅槃提婆达多五逆罪法华会中得X授记波离结犯婬杀虽曰有条攀条问着维摩大士疑情日出霜消这一队喽啰汉美则美矣总不如千佛数内广额儿放下屠刀喝一喝云未在未在岂不见瞎驴担板灭却临济正法眼开遮持犯没相干是佛是魔俱一刬灵利汉这里会去无缚无脱贪嗔痴无路入来戒定慧无处安着方许你事事无碍得大自在手把猪头口诵净戒你若纤毫未尽如隔铁围拟心动念戒体即亏戒器不完妄希胜妙不堕阐提即落魔道贪观天上月失却掌中桡波罗夷罪不相饶诸禅德戒为六度之先锋万行之基址诸佛成道之本菩萨现行之法佛说无量法门百千妙义要其指归无非戒定慧故曰摄心为戒因戒生定因定发慧是则名为三无漏学三学之中戒是当头第一件事然我菩萨大戒却非今佛创说乃从上诸佛之本戒佛佛传诵而巳盖诸佛昔在菩萨位中因行此戒位满成佛及成佛时㝡初即诵此戒令诸菩萨知所修学非若声闻等戒因事渐制者也是故卢舍那世尊方坐莲华台即诵菩萨戒传与千百亿释迦千百亿释迦各坐菩提树半月半月自诵此戒令诸菩萨各各传诵至于一切有情皆许禀受如经云国王王子百官宰相比丘比丘尼十八梵天六欲天子庶民黄门婬男婬女奴婢八部鬼神金刚神畜生乃至变化人但解法师语尽受得戒皆名第一清净者上而诸大菩萨下而秽恶卑贱之流圣凡大小一网俱收X可谓广大之法门也或谓菩萨十重戒中首陈杀盗婬妄夫杀盗婬妄乃大小诸乘通禀之戒也如在家下愚所禀八关斋戒近事佛法所禀优婆塞戒出家初学所禀沙弥十戒声闻罗汉所禀萹聚等戒一一皆以杀盗婬妄为根本所禀之戒既同则何自而分小大耶殊不知戒无大小小大在机盖由其发心立愿之不同遂有大小诸乘之异也且如菩萨发心禀戒乃以三聚为宗佛果为趣三聚者第一摄律仪戒发广大心誓断一切恶第二摄善法戒发广大心誓修一切善第三饶益有情戒发广大心誓度一切众生故其所禀十重等戒非惟断恶且务修善凡所断恶修善皆以度生为先务也其所发四弘誓愿虽自已烦恼未断法门未学佛道未成亦必以度生为第一誓愿也故经云自未得度先度人者菩萨发心发是心者乃于一切时一切处慈悲一切众生怜愍一切众生爱念一切众生敬重一切众生救护一切众生劝发一切众生诱导一切众生教化一切众生摄受一切众生乃至成就度脱一切众生直欲令其登无上觉而后巳也其所发心非惟广大且复以久远自誓誓曰从今身至佛身尽未来际世世常行菩萨道也以其能发如此远大之心是谓菩萨心也依此心而发行是名菩萨行也用此心而持戒是为㝡上大乘菩萨戒也况谓恒沙戒品圆三聚而统收万行因门惟一念而具足今夫以三聚为宗者有理有事X事防三业使恶止而善行理御一心令惑亡而智立恶止善行则业障可破惑亡智立则惑障永离业障破则福圆惑障离则慧满此乃离二障成二严而得为究竟之宗趣也细而论之由宗三聚增长三学成就三贤十圣等位究竟令得三德三身无碍佛果也三德三身者一律仪离过以显断德法身二摄修万善以成智德报身三饶益有情以成恩德化身也教中有云初修大乘行菩萨戒者虽未成佛而先获五种功德八种殊胜其所利益不可思议故虽婬男婬女奴婢畜生等卑污薄贱之器或发大心求受菩萨戒者此心足以契诸佛之本怀足以合菩萨之本愿是以一念之间即感十方诸佛之所加被一切菩萨之所摄持八部天龙之所守护诸类鬼神之所敬仰以其一发大心稍沾戒益究竟必得成佛果故其或宿业不亡或因犯戒有过设堕地狱受罪轻微亦由上感加被之恩下承敬仰之力重罪既可减轻而恶道亦可速出也以喻言之如田野之家寒贱之子忽尔因缘际遇稍沾国王宠顾之恩一旦便有气势而彼久历仕途官长吏卒皆当刮目相待不敢慢而侮之偶有过犯拘系在官则其重罪减轻而禁囚速出者势之必然也以是而知发心禀戒多种不同而其感果亦乃逈异此岂声闻人天等戒可同年而语哉故凡出家在家曰男曰女无问贵贱贤愚皆当听受菩萨大戒纵使在缠在难障重迷深不能如法受持X者亦可许其随量禀承或随喜听诵结般若缘下菩提种其菩提大心种子纳在八识田中从生至生不坏不失蓦忽触境遇缘终有发现时也所以道坐受立破犹胜不受戒者宁可受而有犯不可不受而无犯有犯名菩萨有戒可犯故无犯名外道无戒可犯故薝葡花虽萎犹胜一切花破戒诸比丘犹胜于外道盖以外道邪见不受佛戒永沉恶道无有出期破戒比丘大心未失纵生恶趣皆为恶趣中王一念回光即得解脱是故古德云破戒受罪终登解脱之场不受不破永堕泥犁之苦璎珞经云若一切众生不受菩萨戒者不名有情识者畜生无异不名为人常离三宝海名为邪见名为外道智论云譬如无足欲行无翅欲飞无船欲渡是不可得若无净戒欲求妙果亦复如是若人弃舍此戒虽山居苦行食果服药与禽兽无异遗教经云汝等比丘于我灭后当尊重珍敬波罗提木叉如暗遇明如贫得宝当知此则是汝等大师若我住世无异此也吾佛世尊于此戒法痛切劝喻者既如此殷勤付嘱者又如此可谓切要矣嗟乎世尊灭度巳来二千三百余年矣如今政是五浊恶世末法之秋众生根器轻浮无正知见况值贤圣隐伏邪法增炽贤圣既巳隐伏则菩萨大戒谁是诸佛慧命法门正脉却乃无人演说正法既无人说邪师得以纵横说邪法行邪道示邪见传邪解惑乱愚蒙递相魔魅纵有聪利根机邪正不能自辨亦X不免随邪入邪毁谤正法虽曰邪师过谬非众生咎争奈一盲引众盲相牵入火坑此为大可哀痛者也近代天目山高峰中峰和尚父子相承乃是达磨正宗临济正派单提向上直指人心然每遇学者登门必先使其立誓受戒此乃知时别宜随机应变发明佛佛相传之意力救今时堕邪之病而大开甘露门者也则上座忝绍遗风不敢废坠今此现前一众皆具正信正解宿于佛法有大因缘故能来我师子林中如渴思饮如饥思食特发菩提大心听受菩萨大戒此非小可事也当生希有心当作难遭想当知成佛作祖决定有分既知有分不可迁延当念念护持谨洁无犯时时筞励勇勐精修假使热铁轮于我顶上旋终不以此苦退失菩提心亦如度海须到岸登山须到顶也其有久参夙学单提向上一着者既知三聚为所宗亦应知妙在用处政当断恶修善饶益众生之时莫作断修饶益之想亦莫作善恶众生之想要于善恶众生境上无着无碍于断修饶益事上无取无舍不着有为不住无为虽知诸法本空而不作空想虽泛应群机而栖心无寄是名无止无作无持无犯理事一如之自性戒也诚能如此奉戒则可与单提向上一着照用双行而互相筞发去也亦犹良马之遇康庄复加鞭筞勇往无前忽尔踏着故家田地方自信不历僧祇获法身一超直入如来地先圣之言不汝欺也到与么时更须知有末后句在且X如何是末后句夜叉打落珊瑚枝海底泥牛衔月走杭州净慈禅寺结夏节秉拂问答毕乃云有法可说是名谤法无法可说亦名谤法不见一法是大过患若见一法亦是过患恁么也不得不恁么也不得恁么不恁么总不得三世诸佛历代祖师到者里结舌有分只如道法非见闻觉知不离见闻觉知竖拂云还见么击拂云还闻么既闻了既见了毕竟是有法耶是无法耶喝一喝这里是甚么境界说有说无衲僧家向银山铁壁里突出金刚眼睛彻见佛祖肝膓无丝毫渗漏和他命根一拶拶断然后全主全宾全杀全活趂动南山白额吞却无毛大虫不妨鼻孔里听声眉毛上吐气恁么也得不恁么也得恁么不恁么总得是谓我为法王于法自在说甚安居禁足尅期取证大好无绳自缚去也者箇犹是作用边事若曰真正举扬且待上方主丈子出来露箇消息卓主丈云惊群须是英灵汉敌胜还他师子儿喜见禅庵浴佛日满散藏经升座周徧十方是箇大光明藏众生成道多时森罗万象常转微妙法轮诸佛义手有分所以道始从鹿野苑终至䟦提河平地无风辊白波于是二中间未尝谈一字有一字也无着处恁么举扬犹是压良为贱有首无尾底说话者里却不然要向权实双行体用兼济处请主丈子出来别道一句以主丈划一划云释迦如来四十九年三百余会以一圆音随机演唱或渐或顿或显或密X曰半曰满曰偏曰圆略而集之五千余卷广而计之恒河沙数虽云数等恒沙却在一微尘里今乃有一智慧之人破此微尘出大经卷有耳皆闻有眼皆见所见者何见三世诸佛如是出世如是成道如是说法如是度人又见一切众生读者诵者受者持者如饥得食如躶得衣如渡得船如病得药当此时节各发菩提心乘此因缘同达佛性义政所谓欲达佛性义当观时节因缘时节既至其理自彰是则固是且道即今收经散席是何时节因缘优钵花开劫外春释迦老子再出世也以何为验九天香雨飞甘露李心斋学士建梵剎设僧斋印施金刚经圆满请升座师云一毫端现宝王剎微尘里转大法轮黄面汉眼空四海气盖诸方放两抛三瞒憨卖峭祖师巴鼻则不然一毫端现金刚圈尽大地人透不过微尘里转铁酸饀尽大地人吞不下据实论来也是敲空作响争知道十方剎土无尽虗空悉在一毫端现三世诸佛十二类生尽在微尘里转敢问微尘一毫是箇甚么低声低声心斋居士总不论这箇却向土木塲中现宝王剎荆棘林里转大法轮又向印板文上脱出一字一句皆是金刚圈香积厨内运来一粒一团无非铁酸饀汝等诸人透也透了吞也吞了且心斋事无虗设用有恒心毕竟如何赞叹拍禅床云过去心不可得现在心不可得未来心不可得示众大道只在目前要且目前难覩欲识大道真体X不离色声言语古人恁么举扬虽则尽情分付争奈承言者丧滞句者迷谓言非道重重銕壁银山谓道是言忽忽电光石火进步既乖退步尤错不进不退自沉自埋所以向上全提当机直指不存一法不受一尘无万行可修无三界可出无众生可度无诸佛可成即之如大火轮不容凑泊婴之如吹毛劒孰敢承当大彻大悟对境还迷有见有闻触涂成滞声色之前领略巳落二机语言之后抟量早迟八刻与么则四十九年演说百千三昧流通天雨四花地摇六动检点将来总是色声言语毕竟以何为道若也坐断要津别通消息点出人天眼目洞照佛祖心肝如香象之渡河截流而过类金毛之出窟反掷自由头头上明是体即是用物物上显见色便见心与么则山光水影悉露真机马呌驴鸣咸宣至理举手所指纵目所观声色语言无往而非道也然后转山河为自已与众生觌体混融转自已归山河与诸佛随缘应现大众即今诸佛众生山河自已同时变作拂子去也急着眼看遂掷下拂子示众山河及大地全露法王身草木与丛林尽作师子吼举足下足入门出门这边那边筑着磕着好箇现成境界若到衲僧面前一点也用不着所以道语若迅雷不容掩耳机如掣电岂许停思八臂那叱搆不来千眼大悲覰不破捏得虗空粉碎依然逼塞干坤万里不挂片云青天政好喫棒千差坐断诸佛乞X命无由一线放开众生成佛有分这里领略得去方许庆快平生其或未然为汝别下註脚咄示众法无定相随念变迁佛无定形随机应化有时三世诸佛说法万象森罗侧耳闻有时万象森罗说法三世诸佛立地听有时都不恁么单单一箇无位真人占断十方世界要教万象森罗无容身之地三世诸佛无开口之分这箇境界即今现在目前山僧路见不平为他刬却拈主丈云看看无位真人堕地来也掷主丈下座浴佛日示众梅雨弄晴梅风吹湿悉达太子生也示拂云现在拂子头上目顾四方周行七步恼乱天下人尽从今日起吽吽莫道世无云门无人敢欺你恶水蓦头浇杓柄在老僧手里结夏示众护生须是杀罪犯弥天杀尽始安居狼借不少惟有生苕帚功不浪施扫断葛藤露布任诸人坐卧纵横十二箇时辰使教颠倒走与么则克期取证有何消息薰风自南来殿阁生微凉解夏示众以主丈击禅床云圆觉伽蓝一击百杂碎也四月十五结本无结七月十五解亦非解西天人验蜡人冰自成多事东土人验铁弹子惯弄虗头我者里一味朴实你有主丈子与你主丈子你无主丈子夺你主丈子僧请决择禅病师云我有箇秘方极其简易只教你放身舍命大死一回若得大死一回一切病根自绝X然后打箇𨁝跳依旧做箇活人那时却许你将此巳验之方徧医天下禅病去也僧拟议师乃喝云贪生怕死汉者里无你立分出去师子林天如和尚语录师子林菩提正宗寺记翰林学士承旨光禄大夫知制诰兼脩国史庐陵欧阳玄撰奉训大夫兵部员外郎临川危素书宣文阁授经郎儒林郎兼经筵译文官金华王余庆篆姑苏城中有林曰师子有寺曰菩提正宗天如禅师惟则之门人为其师创造者也林有竹万箇竹下多恠石有状如狻猊者故名师子林且师得法普应国师中峰本公中峰倡道天目山之师子岩又以识其授受之原也寺名菩提正宗者帝师法旨与以是頟也其地本前代贵家别业至正二年壬午师之门人相率出赀买地结屋以居其师而择胜于斯焉因地之隆阜者命之曰山因山有石而崛起者命之曰峰曰含晖曰吐月曰立玉曰昂霄者皆峰也其中最高状如狻猊是所谓师子峰其膺X有文以识其名也立玉峰之前有旧屋遗墌容石磴可坐六七人即其地作栖凤亭昂霄峰之前因地洼下濬为㵎作石梁跨之曰小飞虹他石或跂或蹲状狻猊者不一林之名亦以其多也寺左右前后竹与石居地太半故作屋不多然而崇佛之祠止僧之舍延宾之馆香积之厨出纳之所悉如藂林规制外门扁曰菩提兰若安禅之室曰卧云传法之堂曰立雪庭旧有柏者曰腾蛟今曰指柏之轩有梅者曰卧龙今曰问梅之合竹间结茅曰禅窝即方丈也上肖七佛下施禅坐间列八镜光相互摄期以普利见闻者也大槩林之占胜其位置虽出于天成其经营实由乎智巧究其所以然亦师之愿力所成就也师每说法参问多至数百随其悟解开导诱掖有所质疑剖析至当莫不虗往实归至于安众必择法器不泛然以容檀施与赀视师意向亦不强委师取共具财足即止诸行省平章若河南之图鲁江浙之道童江西之买住行宣政院使若岳叔木肃政使者若普达实立稽颡问道执弟子礼弥恭旁观异之师法施平等官资崇庳若罔知也寺成之十三年宜春比丘嗣谈以临川此丘克立所撰事状来京师谒余为记余闻师之名起敬日久既摭其事状述寺之胜槩而记之其师子名义则必有以复于其师与友也古有师子音佛有师子武佛言佛之威德能制诸魔也又言师子乳一滴可迸驴乳百斛言佛法之真实能破诸X妄也又若文殊之学得于智普贤之学得于行智之勇勐精进莫师子若故文殊之好乐在师子行之谨审静重莫象若故普贤之好乐在象后之肖二菩萨者以之莫诘所从也今天目之所谓岩姑苏之所谓林其取义必居一于是矣岂独以山石肖貌言之乎虽然物有禁格而后有伏降有比儗而后有真赝孰若物我两忘形势俱泯以师子还师子以石还石以林还林然后佛自还佛法自还法菩萨自还菩萨哉论至于是师必有以警䇿其徒矣余闻师所说法不设厓险不轻揄扬不自陈衒悟解缘由以启学人捷出蹊径其为学平实缜密鞭辟近里一时诸方之乍见乍闻而张磔旁午未证未得而棒喝生风者闻师所言皆噤故自中峰以来临济一宗化机局段为之一变焉师旧多论建有楞严会解若干卷有语录别录剩语若干卷行于世近乃一扫空言不尚文字于谈之请立之状余之记能无绮于兹乎师俗姓谭氏吉之永新人江浙诸名山屡请主席坚却不受遁迹松江之九峰间十有二年道价日振帝师与以佛心普济文慧大辩禅师之号兼与金襕僧伽梨衣至正十四年甲午五月癸未庐陵欧阳玄记