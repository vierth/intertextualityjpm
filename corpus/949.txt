明儒学案提要钦定四库全书史部七明儒学案传记𩔖三提要等谨案明儒学案六十二卷国朝黄宗羲撰初周汝登作圣学宗传孙奇逄又作理学宗传宗羲以其书未粹且多所缺遗因搜採明一代讲学诸人文集语録辨别宗派辑为此书凡河东学案二卷列薛瑄以下凡十五人三原学案一卷列王恕以下凡六人崇仁学案四卷列吴与弼以下凡十人白沙学案二卷列陈献章以下十二人姚江学案一卷列王守仁一人附録二人浙中相传学案五卷列徐爱以下十八人江右相传学案九卷列邹守益以下二十七人附録六人南中相传学案三卷列黄省曾以下十一人楚中学案一卷列蒋信等二人北方相传学案一卷列穆孔晖以下七人闽越相传学案一卷列薛侃等二人止修学案一卷列李材一人泰州学案五卷列王艮以下十八人甘泉学案六卷列湛若水以下十一人诸儒学案上四卷列方孝孺以下十五人诸儒学案中七卷列罗钦顺以下十人诸儒学案下五卷列李中以下十八人东林学案四卷列顾宪成以下十七人蕺山学案一卷列刘宗周一人而以师説一首冠之卷端列方孝孺以下十七人大抵朱陆分门以后至明而朱之传流为河东陆之传流为姚江其余或出或入总往来于二派之间宗羲生于姚江欲抑王尊薛则不甘欲抑薛尊王则不敢故于薛之徒阳为推重而隂致㣲词于王之徒外示击排而中存调䕶夫二家之学各有得失及其末流之弊议论多而是非起是非起而朋党立恩讐轇轕毁誉纠纷正嘉以还贤者不免蔓延及于明季而其祸遂中于国家讲学诸儒寔不能辞其责宗羲此书犹胜国门户之余风非専为讲学设也然于诸儒源流分合之故叙述颇详犹可考见其得失知当时党祸所由来是亦千古之炯鑑矣卷端仇兆鳌序及贾润所评皆持论得平不阿所好併録存之以备考镜焉干隆四十三年三月恭校上总纂官纪昀陆钖熊孙士毅总校官陆费墀原序明儒学案原序盈天地间皆心也人与天地万物为一体故穷天地万物之理即在吾心之中后之学者错㑹前贤之意以为此理悬空于天地万物之间吾从而穷之不几于义外乎此处一差则万殊不能归一夫茍工夫着到不离此心则万殊总为一致学术之不同正以见道体之无尽也奈何今之君子必欲出于一途勦其成説以衡量古今稍有异同即诋之为离经畔道时风衆势不免为黄芽白苇之归耳夫道犹海也江淮河汉以至泾渭蹄涔莫不昼夜曲折以趋之其各自为水者至于海而为一水矣使为海若者汰然自喜曰咨尔诸水导源而来不有缓急平险清浊远近之殊乎不可谓尽吾之族𩔖也盍各返尔故处如是则不待尾闾之洩而蓬莱有清浅之患矣今之好同恶异者何以异是有明事功文章未必能越前代至于讲学余妄谓过之诸先生学不一途师门宗㫖或析之为数家终身学术毎久之而一变二氏之学程朱辟之未必廓如而明儒身入其中轩豁呈露用毉家倒仓之法二氏之葛藤无乃为焦芽乎诸先生不肯以朦精神冐人糟粕虽浅深详畧之不同要不可谓无见于道者也余于是分其宗㫖别其源流与同门姜定庵董无休操其大要以着于篇聴学者从而自择中衢之罇持瓦瓯樿杓而往无不满腹而去者汤潜庵曰学案宗㫖杂越茍善读之未始非一贯也陈介睂曰学案如王㑹图洞心骇目始见天王之大总括宇宙书成于丙辰之后许酉山刻数卷而止万贞一又刻之而未毕壬申七月余病几革文字因缘一切屏除仇沧柱都中寓书言北地贾若水见学案而叹曰此明室数百岁之书也可聴之埋没乎亡何贾君亡其子醇庵承遗命刻之嗟乎余于贾君邈不相闻而精神所感不异同室把臂余则何能顾贾君之所以续慧命者其功伟矣黄宗羲序发凡明儒学案发凡从来理学之书前有周海门圣学宗传近有孙钟元理学宗传诸儒之説颇备然陶石篑与焦弱侯书云海门意谓身居山泽见闻狭陋尝愿博求文献广所未备非敢便称定本也且各家自有宗㫖而海门主张禅学扰金银铜铁为一器是海门一人之宗㫖非各家之宗㫖也钟元襍収不复甄别其批註所及未必得其要领而其闻见亦犹之海门也学者观羲是书而后知两家之疎略大凡学有宗㫖是其人之得力处亦是学者之入门处天下之义理无穷苟非定以一二字如何约之使其在我故讲学而无宗㫖即有嘉言是无头绪之乱丝也学者而不能得其人之宗㫖即读其书亦犹张骞初至大夏不能得月氐要领也是编分别宗㫖如灯取影杜牧之曰丸之走盘横斜圆直不可尽知其必可知者是知丸不能出于盘也夫宗㫖亦若是而已矣尝谓有明文章事功皆不及前代独于理学前代之所不及也牛毛蠒丝无不辨晰眞能发先儒之所未发程朱之辟释氏其説虽繁总是只在迹上其弥近理而乱眞者终是指他不出明儒于毫釐之际使无遁影陶石篑亦曰若以见解论当代诸公尽有高过者与羲言不期而合毎见钞先儒语录者荟撮数条不知去取之意谓何其人一生之精神未尝透露如何见其学术是编皆从全集纂要钩元未尝袭前人之旧本也儒者之学不同释氏之五宗必要贯串到青源南岳夫子既焉不学濂溪无待而兴象山不闻所受然其间程子之至何王金许数百年之后犹用高曾之规矩非如释氏之附会源流而已故此编以有所授受者分为各案其特起者后之学者不甚着名总列诸儒之案学问之道以各人自用得着者为眞凡倚门傍户依様葫芦者非流俗之士则经生之业也此编所列有一偏之见有相反之论学者于其不同处正宜着眼理㑹所谓一本而万殊也以水济水岂是学问胡季随从学晦翁晦翁使读孟子他日问季随至于心独无所同然乎季随以所见解晦翁以为非且谓其读书卤莽不思季随思之既苦因以致疾晦翁始言之古人之于学者其不轻授如此葢欲其自得之也即释氏亦最忌道破人便作光影玩弄耳此书未免风光狼籍学者徒增见解不作切实工夫则羲反以此书得罪于天下矣是书搜罗颇广然一人之闻见有限尚容陆续访求即羲所见而复失去者如朱布衣语录韩苑洛南瑞泉穆𤣥菴范栗齐诸公集皆不曾採入海内有斯文之责者其不吝教我此非末学一人之事也师説方正学孝孺神圣既逺祸乱相寻学士大夫有以生民为虑王道为心者絶少宋没益不可问先生禀絶世之资慨焉以斯文自任会有明启运千载一时深维上天所以生我之意与古圣贤之所讲求直欲排洪荒而开二帝去杂霸而见三王又推其余以淑来禩伊周孔孟合为一人将旦暮遇之此非学而有以见性分之大全不能也既而时命不偶遂以九死成就一个是完天下万世之责其扶持世教信乎不愧千秋正学者也考先生在当时已称程朱复出后之人反以一死抹过先生一生苦心谓节义与理学是两事出此者入彼至不得与扬雄呉草庐论次并称于是成仁取义之训为世大禁而乱臣贼子将接踵于天下矣悲夫或言先生之忠至矣而十族与殉无乃伤于激乎余曰先生只自办一死其激而及十族十族各办其一死耳普天之下莫非王土十族衆乎而不当死乎惟先生平日学问断断乎臣尽忠子尽孝一本于良心之所固有者率天下而趋之至数十年之久几于风移世变一日乃得透此一段精光不可掩遏葢至诚形着动变之理宜然而非人力之所几及也虽谓先生为中庸之道可也曹月川端先生之学不由师𫝊特从古册中翻出古人公案深有悟于造化之理而以月川体其撰反而求之吾心即心是极即心之动静是隂阳即心之日用酬酢是五行变合而一以事心为入道之路故其见虽彻而不𤣥学愈精而不襍虽谓先生为今之濂溪可也乃先生自谱其于斯道至四十而犹不胜其渺茫浩瀚之苦又十年怳然一悟始知天下无性外之物而性无不在焉所谓太极之理即此而是葢见道之难如此学者愼毋轻言悟也哉按先生门人彭大司马泽尝称我朝一代文明之盛经济之学莫盛于刘诚意宋学士至道统之传则断自渑池曹先生始上章请从祀孔子庙庭愚谓方正学而后斯道之絶而复续者实赖有先生一人薛文清亦闻先生之风而起者薛敬轩瑄愚按前辈论一代理学之儒惟先生无间言非以实践之儒欤然先生为御史在宣正两朝未尝铮铮一论事景皇易储先生时为大理亦无言或云先生方转饷贵州及于肃愍之狱系当朝第一案功罪是非而先生仅请从末减坐视忠良之死而不之救则将焉用彼相矣就事相提前日之不谏是则今日之谏非两者必居一于此而先生亦已憴不自得乞身去矣然先生于道于古人全体大用尽多缺陷特其始终进退之节有足称者则亦成其为文清而已閲先生读书录多兢兢检㸃言行间所谓学贵践履意葢如此或曰七十六年无一事此心惟觉性天通先生晚年闻道未可量也呉康斋与弼愚按先生所不满于当时者大抵在讼弟一事及为石亨跋族谱称门士而已张东白闻之有上告素王正名讨罪无得久窃虚名之语一时名流尽譁恐未免为羽毛起见者予则谓先生之过不特在讼弟之时而尤在不能喻弟于道之日特其不能喻弟于道而遂至于官且不难以囚服见有司絶无矫饰此则先生之过所谓揭日月而共见者也若族谱之跋自署门下士亦或宜然徐孺子于诸公推毂虽不应命及䘚必千里赴吊先生之意其犹行古之道乎后人以成败论人见亨他日以反诛便谓先生不当与作缘岂知先生之不与作缘已在应聘辞官之日矣不此之求而屑屑于称谓语言文字之间甚矣责人之无已也先生之学刻苦奋励多从五更枕上汗流泪下得来及夫得之而有以自乐则又不知足之蹈之手之舞之葢七十年如一日愤乐相生可谓独得圣人之心精者至于学之之道大要在涵养性情而以克已安贫为实地此正孔颜寻向上工夫故不事着述而契道眞言动之间悉归平澹晚年出处一节卓然世道羽仪而处之恬然圭角不露非有得于道其能如是记云澹如秋水贫中味和似春风静后功可为先生冩照充其所诣庶几依乎中庸遯世不见知而不悔气象余尝僭评一时诸公薛文清多困于流俗陈白沙犹激于声名惟先生醇乎醇云陈剰夫眞晟先生学方胡敬斋而涵养不逮气质用事晚年静坐一机疑是进步惜未窥先生全书周小泉蕙愚按非圣勿学惟圣斯学二语可谓直指心源而两人亦独超语言问答之外其学至乎圣人一日千里无疑也夫圣人之道反身而具足焉不假外求学之即是故先生亦止言学圣段先生云何为有大如天地湏信无穷自古今意先生已信及此非阿所好者是时关中之学皆自河东派来而一变至道陈白沙献章愚按前辈之论先生备矣今请再订之学术疑似之际先生学宗自然而要归于自得自得故资深逢源与鸢鱼同一活泼而还以握造化之枢机可谓独开门户超然不凡至问所谓得则曰静中养出端倪向求之典册累年无所得而一朝以静坐得之似与古人之言自得异孟子曰君子深造之以道欲其自得之也不闻其以自然得也静坐一机无乃浅尝而捷取之乎自然而得者不思而得不勉而中从容中道圣人也不闻其以静坐得也先生葢亦得其所得而已矣道本自然人不可以智力与才欲自然便不自然故曰会得的活泼泼地不㑹得的只是弄精魂静中养出端倪不知果是何物端倪云者心可得而拟口不可得而言毕竟不离精魄者近是今考先生証学诸语大都説一段自然工夫髙妙处不容凑泊终是精魂作弄处葢先生设趣近濂溪而穷理不逮学术𩔖康节而受用太早质之圣门难免欲速见小之病者也似禅非禅不必论矣陈克菴选愚按先生躬行粹洁卓然圣人之徒无疑其平生学力尽见于张聚一疏至诚而不动者未之有也通纪评理学未必尽当而推许先生也至矣文肃好古信道眞不愧先生友者罗一峯伦愚按一峯尝自言予性刚见刚者好之若饥渴之于饮食不能自喻于口者也求之不可得则尚友其人于古相与论其世如侍几杖而聆謦欬也而欷嘘企羡至为泣下予之好刚葢天性然也孔子曰吾未见刚者孟子曰我善养吾浩然之气至大至刚以塞乎天地之间富贵不能淫贫贱不能移威武不能屈此眞至刚至大丈夫哉孔孟之所谓刚予之所好者也此可为先生实录先生之学刚而正或拟之孔融非是又传先生既谪官过崇仁求谒康斋康斋不见意待再三而后见之先生怒投一诗去康斋之不见所以进先生之意深矣惜先生不悟也又当时张廷祥独不喜康斋故先生亦不喜之然康斋终不可及也蔡虚斋清先生闇修笃行不聚徒不讲学不由师承崛起希旷之后一以六经为入门四子为标准而反身用力本之静虚之地所谓眞道徳性命端向此中有得焉久之涵养深至日改而月以化庶几慥慥君子前辈称月湖过先生殊未然月湖之视先生犹子夏之于曾子玉夫清修劲力差可伯仲惜未底于成又先生尝友林见素考见素立朝卓然名徳又累疏荐罗整菴王阳明吕泾野陈白沙则其声气所感通可知俟再考以入王阳明守仁先生承絶学于词章训诂之后一反求诸心而得其所性之觉曰良知因示人以求端用力之要曰致良知良知为知见知不囿于闻见致良知为行见行不滞于方隅即知即行即心即物即动即静即体即用即工夫即本体即下即上无之不一以救学者支离眩骛务华而絶根之病可谓震霆启寐烈耀破迷自孔孟以来未有若此之深切着明者也特其与朱子之説不无牴牾而所极力表章者乃在陆象山遂疑其或出于禅禅则先生固尝迯之后乃觅其非而去之矣夫一者诚也天之道也诚之者明也人之道也致良知是也因明至诚以人合天之谓圣禅有乎哉即象山本心之説疑其为良知之所自来而求本心于良知指㸃更为亲切合致知于格物工夫确有循持较之象山混人道一心即本心而求悟者不犹有毫釐之辨乎先生之言曰良知只是独知时本非元妙后人强作元妙观故近禅殊非先生本㫖至其与朱子牴牾处总在大学一书朱子之解大学也先格致而后授之以诚意先生之解大学也即格致为诚意其于工夫似有分合之不同然详二先生所最喫𦂳处皆不越慎独一关则所谓因明至诚以进于圣人之道一也故先生又有朱子晚年定论之説夫大学之教一先一后阶级较然而实无先后之可言故八目总是一事先生命世人豪龙塲一悟得之天启亦自谓从五经印证过来其为廓然圣路无疑特其急于明道往往将向上一几轻于指㸃启后学猎等之弊有之天假之年尽融其高明踔絶之见而底于实地安知不更有晚年定论出于其间而先生且遂以优入圣域则范围朱陆而进退之又不待言矣先生属纩时尝自言曰我平生学问才做得数分惜不得与吾党共成之此数分者当是善信以上人明道而后未见其比先生门人徧天下自东廓先生而外诸君子其最着与然而源渊分合之故亦略可覩云邹东廓守益按邓文洁公称阳明必为圣学无疑及门之士概多矛盾其説而独有取于念菴然何独近遗东廓耶东廓以独知为良知以戒惧谨独为致良知之功此是师门本㫖而学焉者失之浸流入猖狂一路惟东廓斤斤以自体之便将此意做实落工夫卓然守圣矩无少畔援诸所论着皆不落他人训诂良知窠臼先生之教率赖以不敝可谓有功师门矣后来念菴収摄保聚之説实遡诸此王龙溪畿愚按四句教法考之阳明集中并不经见其説乃出于龙溪则阳明未定之见平日间尝有是言而未敢笔之于书以滋学者之惑至龙溪先生始云四有之説猥犯支离势必进之四无而后快既无善恶又何有心意知物终必进之无心无意无知无物而后𤣥如此则致良知三字着在何处先生独悟其所谓无者以为教外之别传而实亦併无是无有无不立善恶双冺任一㸃虚灵知觉之气从横自在头头明显不离着于一处几何而不蹈佛氏之坑堑也哉夫佛氏遗世累专理会生死一事无恶可去并无善可为止余真空性地以显真觉从此悟入是为宗门若吾儒日在世法中求性命吾慾薰染头出头没于是而言无善恶适为济恶之津梁耳先生孜孜学道八十年犹未讨归宿不免沿门持钵习心习境密制其命此时是善是恶只口中劳劳行脚仍不脱在家窠臼孤负一生无处根基惜哉王门有心斋龙溪学皆尊悟世称二王心斋言悟虽超旷不离师门宗㫖至龙溪直把良知作佛性看悬空期个悟终成玩弄光景虽谓之操戈入室可也罗整菴钦顺愚按先生之学始由禅入从庭前柏树子话头得悟一夕披衣通身汗下自怪其所得之易反而求之儒不合也始知佛氏以觉为性以心为本非吾儒穷理尽性至命之㫖乃本程朱格致之説而求之积二十年久始有见于所谓性与天道之端一口打并则曰性命之妙理一分殊而已矣又申言之曰此理在心目间由本而知末万象纷纭而不乱自末而归本一眞湛寂而无余因以自附于卓如之见如此亦可谓苦且难矣窃思先生所谓心目之间者不知实在处而其本之末末归本者又孰从而之之归之乎理之分殊即孔子一贯之㫖其要不离忠恕者是则道之不逺于人心亦从可决矣乃先生方断断以心性辨儒释直以求心一路归之禅门故宁舍置其心以言性而判然二之处理于不外不内之间另呈一心目之象终是泛观物理如此而所云之之归之者亦是聴其自知之而自归之于我无与焉则亦不自觉其堕于怳惚之见矣考先生所最得力处乃在以道心为性指未发而言人心为情指已发而言自谓独异于宋儒之见且云于此见得分明则无往而不合试以先生之言思之心与性情原只是一人不应危是心而微者非心止缘先生认定佛氏以觉为性谓觉属已发是情不是性即本之心亦只是惟危之心而无惟微之心遂以其微者拒之于心外而求之天地万物之表谓天下无性外之物格物致知本末一贯而后授之诚正以立天下之大本若是则几以性为外矣我故曰先生未尝见性以其外之也夫性果在外乎心果在内乎心性之名其不可混者犹之理与气而其终不可得而分者亦犹之乎理与气也先生既不与宋儒天命气质之説而蔽以理一分殊之一言谓理即是气之理是矣独不曰性即是心之性乎心即气之聚于人者而性即理之聚于人者理气是一则心性不得是二心性是一性情又不得是二使三者于一分一合之间终有二焉则理气是何物心与性情又是何物天地间既有箇合气之理又有箇离气之理既有箇离心之性又有箇离性之情又乌在其为一本也乎吾儒本天释氏本心自是古人铁案先生娓娓之言可为大有功于圣门要之善言天者正不妨其合于人善言心者自不至流而为释先生不免操因噎废食之见截得界限分明虽足以洞彼家之弊而实不免抛自身之藏考先生于格物一节几用却二三十年工夫迨其后即説心説性説理气一字不错亦只是説得是形容得着于坐下毫无受用若先生庄一静正徳行如浑金璞玉不愧圣人之徒自是生质之美非关学力先生尝与阳明先生书云如必以学不资于外求但当反观内省以为务则诚意正心四字亦何不尽之有何必于入门之际便困以格物一段工夫呜唿如先生者眞所谓困以格物一段工夫不特在入门且在终身者也不然以先生之质早寻向上而进之宜其优入圣域而惜也仅止于是虽其始之易悟者不免有毫釐之差而终之苦难一生扰扰到底者几乎千里之谬葢至是而程朱之学亦弊矣由其説将使学者终其身无入道之日困之以二三十年工夫而后得而得已无几视圣学几为絶徳此阳明氏所以作也吕泾野柟愚按关学世有渊源皆以躬行礼教为本而泾野先生实集其大成观其出处言动无一不规于道极之心术隠微无毫髪可疑卓然闵冉之徒无疑也异时阳明先生讲良知之学本以重躬行而学者误之反遗行而言知得先生尚行之㫖以救之可谓一髪千钧时先生讲席几与阳明氏中分其盛一时笃行自好之士多出先生之门孟云浦化鲤孟我彊秋张阳和元忭愚按二先生如冰壶秋水两相辉映以绍家传于不坠可称北地聨璧吾乡文恭张先生则所谓附骥尾而名益彰者乎读二孟行张文恭作可信也文恭又尝有壮哉行赠邹进士遣戍贵阳其为臭味如此君子哉若人于今吾不得而见之矣文恭与同乡罗文懿为笔砚友其后文懿为㑹试举主文恭自追友谊如昔亦不署门生文懿每憾之文恭不顾廷对系髙中元读卷后相见亦不署门生其矫矫自立如此文恭又与邓文洁交莫逆及其没也文洁祭以文称其好善若渴以天下为已任云罗念菴洪先赵大洲贞吉王塘南时槐邓定宇以赞按王门惟心斋氏盛传其説从不学不虑之㫖转而标之曰自然曰学乐末流衍蔓浸为小人之无忌惮罗先生后起有忧之特拈収摄保聚四字为致良知符决故其学专求之未发一机以主静无欲为宗㫖可为卫道苦心矣或曰先生之主静不疑禅欤曰古人主教皆权法王先生之后不可无先生吾取其足以扶持斯道于不坠而已况先生已洞其似是而出入之逃杨归儒视无忌惮者不犹近乎赵王邓三先生其犹先生之意欤邓先生精密尤甚其人品可伯仲先生罗近溪汝芳邓先生当土苴六经之后独发好古精心考先圣人之遗经稍稍补缀之端委纚然挽学者师心诬古之弊其功可谓大矣乃其学实本之东廓独闻戒惧谨独之㫖则虽谓先生为王门嫡传可也余尝闻江西诸名宿言先生学本修罗先生本悟两人龂龂争可否及晚年先生竟大服罗先生不觉席之前也考其祭罗先生文略见一班则罗先生之所养葢亦有大过人者余故择其喫𦂳眞切者载于篇令后之学莽荡者无得借口罗先生也李见罗材文成而后李先生又自出手眼谆谆以止修二字压倒良知亦自谓考孔曾俟后圣抗颜师席率天下而从之与文成同昔人谓良知醒而荡似不若止修二字有根据实也然亦只是寻将好题目做文章与坐下无与吾人若理会坐下更何良知止修分别之有先生气魄大以经世为学酷意学文成故所至以功名自喜微叩其归宿往往落求可求成一路何敢望文成后尘大学一书程朱説诚正阳明説致知心齐説格物盱江説明明徳钊江説修身至此其无余藴乎许敬菴孚逺余尝亲受业许师见师端凝敦大言动兢兢俨然儒矩其密缮身心纤悉不肯放过于天理人欲之辨三致意焉尝深夜与门人子弟辈窅然静坐辄追数平生酒色财气分数消长以自证其所学笃实如此明儒学案卷一钦定四库全书明儒学案卷一余姚黄宗羲撰河东学案河东之学悃愊无华恪守宋人矩矱故数传之后其议论设施不问而知其出于河东也若阳明门下亲炙弟子往往背其师説亦以其言之过髙也然河东有未见性之讥所谓此心始觉性天通者定非欺人语可见无事张皇耳文清薛敬轩先生瑄御史阎子与先生禹钖侍郎张自在先生鼎郡守段容思先生坚广文张黙斋先生杰文庄王凝斋先生鸿儒布衣周小泉先生蕙郡丞薛思菴先生敬之郡丞李介菴先生锦文简吕泾野先生柟司务吕愧轩先生潜张石谷先生节李正立先生挺郡守郭䝉泉先生郛举人杨天游先生应诏河东学案一文清薛敬轩先生瑄薛瑄字徳温号敬轩山西河津人母梦紫衣人入谒而生肤理如水晶五脏皆见家人怪之祖闻其啼声曰非常儿也自幼书史过目成诵父贞为荥阳教谕闻魏范二先生深于理学俾先生与之游处讲习濂洛诸书叹曰此问学正路也因尽弃其旧学父移教鄢陵先生补鄢陵诸生中河南永乐庚子乡试第一明年登进士第宣徳初授监察御史三杨欲识其面令人要之先生辞曰职司弹事岂敢私谒公卿三杨嗟叹焉差监湖广银塲手录性理大全通宵不寐遇有所得即便札记正统改元出为山东提学佥事先力行而后文艺人称为薛夫子时中官王振用事问三杨吾乡谁可大用者皆以先生对召为大理寺正卿三杨欲先生诣振谢不可又令李文达传语先生曰徳逺亦为是言乎拜爵公朝谢恩私室某所不能为也已遇振于东阁百官皆跪先生长揖不拜振大恨之会有狱夫病死妾欲出嫁妻弗聴妾遂谓夫之死妻有力焉先生发其诬都御史王文承振意劾为故出先生廷折文文言囚不服讯繋狱论死先生读易不辍覆奏将决振有老仆者山西人也泣于灶下振怪问之曰闻薛夫子将刑故泣耳振问若何以知有薛夫子曰乡人也具言其平生状振惘然立传旨戍边寻放还家景泰初起南京大理寺卿苏松饥民贷粟不得火有粟者之庐王文坐以谋叛先生抗疏辩之文谓人曰此老崛强犹昔中官金英奉使道出南京公卿饯于江上先生独不往英至京言于衆曰南京好官唯薛卿耳壬申秋以原官召入英庙复辟迁礼部右侍郎兼翰林学士入内阁于忠肃王宫保就刑先生谓同列曰此事人所共知各有子孙石亨奋然曰事已定不必多言上召阁臣入议先生言陛下复登宝位天也今三阳发生不可用重刑同列皆无言诏减一等先生退而叹曰杀人以为功仁者不为也一日召对便殿上衣冠未肃先生凝立不入上知之即改衣冠先生乃入上恶石亨专徐天全李文达许道中退朝谓耿都御史令御史劾之先生谓诸公曰易戒不密春秋讥漏言祸从此始矣未几诸公皆下诏狱上以先生学行老成甚重之一日奏对误称学生眷注遂衰先生亦知曹石用事非行道之时遂乞致仕临行岳季方请教先生曰英气太露最害事后季方败忆先生之言曰正乃先生之罪人也居家八年从学者甚衆天顺八年甲申六月十五日卒年七十有六留诗有七十六年无一事此心始觉性天通先生以复性为宗濂洛为鹄所着读书录大概为太极图説西铭正蒙之义疏然多重复杂出未经删削葢惟体验身心非欲成书也其谓理气无先后无无气之理亦无无理之气不可易矣又言气有聚散理无聚散以日光飞鸟喻之理如日光气如飞鸟理乘气机而动如日光载鸟背而飞鸟飞而日光虽不离其背实未尝与之俱往而有间断之处亦犹气动而理虽未尝与之暂离实未尝与之俱尽而有灭息之时羲窃谓理为气之理无气则无理若无飞鸟而有日光亦可无日光而有飞鸟不可为喻葢以大徳敦化者言之气无穷尽理无穷尽不特理无聚散气亦无聚散也以小徳川流者言之日新不已不以已往之气为方来之气亦不以已往之理为方来之理不特气有聚散理亦有聚散也先生谓水清则见毫毛心清则见天理喻理如物心如镜镜明则物无遁形心明则理无蔽迹羲窃谓仁人心也心之所以不得为理者由于昏也若反其清明之体即是理矣心清而见则犹二之也此是先生所言本领安得起而质之乎崔后渠言先生之佐大理王振引之也当时若辞而不往岂不愈于抗而得祸与于忠肃有社稷之功其受害也先生固争之矣争不得即以此事而去尤为光明俊伟正统四年南安知府林竿言比者提学薛瑄以生员有疾罢斥者追所给廪米臣以为不幸有疾罢之可也至于廪给糜费于累岁而追索于一朝固已难矣父兄不能保子弟之无疾今惩偿纳之苦孰肯令其就学上是之先生出处大节岂后学所敢轻议而尽美不能尽善所云连得间矣成化初谥文清隆庆五年诏从祀孔子庙庭称先儒薛子读书录统体一太极即万殊之一本各具一太极即一本之万殊统体者即大徳之敦化各具者即小徳之川流太极不可以动静言然舍动静亦无太极人心有一息之怠便与天地之化不相似为学之要莫切于动静动静合宜者便是天理不合宜者便是人欲人心一息之顷不在天理便在人欲未有不在天理人欲而中立者也易传曰易变易也变易以从道也如人之一动一静皆变易也而动静之合乎理者即道也所以隂阳变易者固理之所为而理则一定而不易所谓恒也少欲觉身轻心中无一物其大浩然无涯先儒曰在物为理处物为义如君之仁臣之敬父之慈子之孝之𩔖皆在物之理也于此处各得其宜乃处物之义也毎日所行之事必体认某事为仁某事为义某事为礼某事为智庶几久则见道分明为政以法律为师亦名言也既知律已又可治人二十年治一怒字尚未消磨得尽以是知克已最难性非特具于心者为是凡耳目口鼻手足动静之理皆是也非特耳目口鼻手足动静之理为是凡天地万物之理皆是也故曰天下无性外之物而性无不在凡圣贤之书所载者皆道理之名也至于天地万物所具者皆道理之实也书之所谓某道某理犹人之某名某姓也有是人之姓名则必实有是人有是道理之名则必有是道理之实学者当㑹于言意之表湖南靖州读论语坐久假寐既觉神气清甚心体浩然若天地之广大葢欲少则气定心清理明其妙难以语人无形而有理所谓无极而太极有理而无形所谓太极本无极形虽无而理则有理虽有而形则无此纯以理言故曰有无为一老氏谓无能生有则无以理言有以气言以无形之理生有形之气截有无为两段故曰有无为二天下无性外之物而性无不在君臣父子夫妇长幼朋友皆物也而其人伦之理即性也佛氏之学曰明心见性者彼既举人伦而外之矣安在其能明心见性乎若果明心见性则必知天下无性外之物而性无不在必不举人伦而外之也今既如此则偏于空寂而不能眞知心性体用之全审矣尽心工夫全在知性知天上葢性即理而天即理之所从出人能知性知天则天下之理无不明而此心之理无不贯茍不知性知天则一理不通而心即有碍又何以极其广大无穷之量乎是以知尽心工夫全在知性知天上博文是明此理约礼是行此理无欲非道入道自无欲始举目而物存物存而道在所谓形而下形而上是也诚不能动人当责诸已不能感人皆诚之未至太极一圈中虚无物葢有此理而实无形也常沈静则含畜义理而应事有力少言沈黙最妙厚重静定寛缓进徳之基无欲则所行自简敬则中虚无物处人之难处者正不必厉声色与之辩是非较短长才舒放即当収敛才言语便思简黙事已往不追最妙人能于言动事为之间不敢轻忽而事事处置合宜则浩然之气自生矣主静以立其本愼动以审其几心常主静物来应之费是隠之流行处隠是费之存主处体用一源显微无间如隂阳五行流行发生万物费也而其所以化生之机不可见者隠也矫轻警惰只当于心志言动上用力湏是尽去旧习从新做起张子曰濯去旧见以来新意余在辰州府五更忽念已徳所以不大进者正为旧习纒绕未能掉脱故为善而善未纯去恶而恶未尽自今当一刮旧习一言一行求合于道否则匪人矣若胸中无物殊觉寛平快乐一念之非即遏之一动之妄即改之心虚有内外合一之气象俯仰天地无穷知斯道之大觉四海之小矣工夫切要在夙夜饮食男女衣服动静语黙应事接物之间于此事事皆合天则则道不外是矣凡大小有形之物皆自理气至微至妙中生出来以至于成形而着张子曰其来也几微易简其至也广大坚固一念之差心即放才觉其差而心即正水清则见毫毛心清则见天理人性分而言之有五合而言之则一一不可见而五则因发见者可黙识也湏知已与物皆从隂阳造化中来则知天地万物为一体矣夫子所谓一即统体之太极也夫子之所为贯即各具之太极也主一则气象清明二三则昏昧矣将圣贤言语作一塲话説学者之通患志动气多为理气动志多为欲学至于心中无一物则有得矣言不谨者心不存也心存则言谨矣余于坐立方向器用安顿之𩔖稍有不正即不乐必正而后已非作意为之亦其性然言动举止至微至粗之事皆当合理一事不可苟先儒谓一事苟其余皆苟矣观太极中无一物则性善可知有不善者皆隂阳杂糅之渣滓也天之气一着地之气即成形如雪霜雨露天气也得地气即成形矣才敬便渣滓融化而不胜其大不敬则鄙吝即萌不胜其小矣知止所包者广就身言之如心之止徳目之止明耳之止聪手之止恭足之止重之𩔖皆是就物言之如子之止孝父之止慈君之止仁臣之止敬兄之止友弟之止恭之𩔖皆是葢止者止于事物当然之则则即至善之所在知止则静安虑得相次而见矣不能知止则耳目无所加手足无所措犹迷方之人摇摇而莫知所之也知止则动静各当乎理大事谨而小事不谨则天理即有欠缺间断程子性即理也之一言足以定千古论性之疑人恻然慈良之心即天地蔼然生物之心觉人诈而不形于言有余味心一操而羣邪退聴一放而群邪并兴才収敛身心便是居敬才寻思义理便是穷理二者交资而不可缺一也居敬有力则穷理愈精穷理有得则居敬愈固初学时见居敬穷理为二事为学之久则见得居敬时敬以存此理穷理时敬以察此理虽若二事而实则一矣人不持敬则心无顿放处人不主敬则此心一息之间驰骛出入莫知所止也不能克已者志不胜气也读书以防简此心犹服药以消磨此病病虽未除常使药力胜则病自衰心虽未定常得书味深则心自熟久则衰者尽而熟者化矣处事了不形之于言尤妙广大虚明气象无欲则见之当事务丛杂之中吾心当自有所主不可因彼之扰扰而迁易也心细密则见道心粗则行不着习不察学不进率由于因循事事不放过而皆欲合理则积久而业广矣究竟无言处方知是一源不识理名难识理湏知识理本无名为学时时处处是做工夫处虽至陋至鄙处皆当存谨畏之心而不可忽且如就枕时手足不敢妄动心不敢乱想这便是睡时做工夫以至无时无事不然工夫紧贴在身心做不可斯湏外离心一放即悠悠荡荡无所归着读前句如无后句读此书如无他书心乃有入下学学人事上达达天理也人事如父子君臣夫妇长幼之𩔖是也天理在人如仁义礼智之性在天如元亨利贞之命是也只是合当如是便是理理只在气中决不可分先后如太极动而生阳动前便是静静便是气岂可説理先而气后也心一収而万理咸至至非是外来也葢常在是而心存有以识其妙耳心一放而万理咸失失非向外驰也葢虽在是而心亡无以察其妙耳朱子曰聚散者气也若理只泊在气上初不是凝结自为一物但人分上合当然者便是理不可以聚散言也理既无形安得有尽有形者可以聚散言无形者不可以聚散言石壁上草木最可见生物自虚中来虚中则实气是也一切有形之物皆呈露出无形之理来所谓无非至教也人心皆有所安有所不安安者义理也不安者人欲也然私意胜而不能自克则以不安者为安矣心存则因器以识道看来学者不止应事处有差只小小言动之间差者多矣心无所止则一日之间四方上下安往而不至哉理如物心如镜镜明则物无遁形心明则理无蔽迹昏则反是释子不问贤愚善恶只顺已者便是理如日光气如飞鸟理乘气机而动如日光载鸟背而飞鸟飞而日光虽不离其背实未尝与之俱往而有间断之处亦犹气动而理虽未尝与之暂离实未尝与之俱尽而有灭息之时气有聚散理无聚散于此可见理如日月之光小大之物各得其光之一分物在则光在物物尽则光在光三代之治本诸道汉唐之治详于法细看植物亦似有心但主宰乎是使之展叶开花结实者即其心也略有与人计较短长意即是渣滓消融未尽人只于身内求道殊不知身外皆道浑合无间初无内外也不可将身外地面作虚空看葢身外无非眞实之理与身内之理浑合无间也圣人应物虽以此理应之其实理只在彼物上彼此元不移也圣人治人不是将自己道理分散与人只是物各付物只主于敬才有卓立不然东倒西歪卒无可立之地此理眞实无妄如天地日月风云雨露草木昆虫隂阳五行万物万事皆有常形定则亘古今而不易若非实理为之主则岁改而月不同矣方为一事即欲人知浅之尤者理明则心定顺理都无一事理明后见天地万物截然各安其分知言者书无不通理无不明之谓学至于约则有得矣天下无无理之物无无物之理凡所为当下即求合理勿曰今日姑如此明日改之一事苟其余无不苟矣心有毫髪所繋即不得其平气无涯而形有限故天大地小必使一言不妄发则庶乎寡过矣人只为耳目口鼻四肢百骸做得不是壊了仁义礼智信若耳目口鼻四肢百骸做得是便是仁义礼智信之性诗所谓有物有则孟子所谓践形者是也仁是嫩物譬如草木嫩则生老则枯知至至之穷理也知终终之尽性以至于命也博文知崇也约礼礼卑也分外之事一毫不可与言要缓行要徐手要恭立要端以至作事有节皆不暴其气之事怒至于过喜至于流皆暴其气也大而人伦小而言动皆理之当然才有有为之心虽所行合理亦是人欲絶谋利计功之念其心超然无系立得脚定却湏寛和以处之习于见闻之久则事之虽非者亦莫觉其非矣非礼勿视聴言动便是克已视聴言动之合礼处便是复礼知觉不可训仁所以能知觉者仁也教人言理太高使人无可依据四方上下往来古今实理实气无丝毫之空隙无一息之间断为学不实无可据之地人于实之一字当念念不忘随事随处省察于言动居处应事接物之间必使一念一事皆出于实斯有进徳之地心虚能涵万理继之者善化育之始流行而未已阳也成之者性人物禀受一定而不易隂也静坐中觉有杂念者不诚之本也惟圣人之心自然眞一虚静无一毫之杂念循理即率性也自一身之耳目口鼻手足百体各顺其则以至人伦庶事各得其宜皆循理也顺理心安身亦安矣事来则顺应之不可无故而先生事端常存心于义理久久渐明存心于闲事即于义理日昧矣凡涉于有为者皆气其无为者道体也心常存即黙识道理无物不有无时不然心苟不存茫无所识其所识者不过万物形体而已冲漠无朕而万象昭然已具葢才有理即有象初非悬空之理与象分而为二也学问实自静中有得不静则心既杂乱何由有得笃志力行而不知道终是浅涵飬省察虽是动静交致其力然必静中涵养之功多则动时省察之功易也在一心之理与在万事之理本无二致惟圣人一心之理能通万事之理者以其纯乎天理之公也名节至大不可妄交非𩔖以坏名节艮其背不获其身行其庭不见其人只是动静各止于理而不知有人我也物格是知逐事逐物各为一理知至是知万物万事通为一理孟子之知言即大学之物格知至也孟子之知性即大学之物格尽心即知至也道无处不在故当无处不谨天道流行命也命赋于人性也性与心俱生者也性体无为人心有觉故心统性情不责人即心无凝冰焦火之累天地间理无缝隙实不可分元者善之长亨利贞皆善也仁为善之长礼义智皆善也性命一理也有善而无恶也明矣中庸言明善不言明性善即性也杂虑少则渐近道心每有妄发以经书圣贤之言制之一息之运与古今之运同一尘之土与天地之土同一夫之心与亿兆之心同致知格物于读书得之者多论性不论气不备有二説专论性不论气则性亦无安泊处此不备也専论性不论气则虽知性之本善而不知气质有清浊之殊此不备也论气不论性不明亦有二説如告子以知觉运动之气为性而不知性之为理此不明也如论气质有清浊之殊而不知性之本善此不明也二之则不是葢理气虽不相杂亦不相离天下无无气之理亦无无理之气气外无性性外无气是不可二之也若分而二是有无气之性无性之气矣故曰二之则不是程子曰四端不言信者既有诚心为四端则信在其中矣愚谓若无诚心则四端亦无矣故学道以诚心为本鬼神者天地隂阳之灵魂魄者人身隂阳之灵御史阎子与先生禹钖阎禹钖字子与洛阳人年十九举正统甲子乡试明年授昌黎训导母丧庐墓诏旌于门闻薛文清讲学往从之游补开州训导遂以所受于文清者授其弟子人多化之李文达荐为国子学正转监丞干谒不行谪徽州府经歴寻复南京国子助教监丞超陞御史提督畿内学政励士以原本之学讲明太极图説通书使文清之学不失其传者先生之力也成化丙申卒所着有自信集或问先生与白良辅于文清文清曰洛阳似此两人也难得但恐后来立脚不定往别处走观先生所立虽未知所得深浅亦不负文清之所戒矣侍郎张自在先生鼎张鼎字大器陜之咸宁人成化丙戍进士授刑部主事迁员外郎出知太原府晋山西叅政仍署府事转河南按察使𢎞治改元擢右佥都御史巡抚保定等府入为户部右侍郎乙卯卒于家年六十五先生少从父之任蒲州得及薛文清之门终身恪守师説不敢少有踰越文清殁后其文集散漫不传先生搜辑较正凡数年始得成书郡守段容思先生坚段坚字可久号容思兰州人也年十四为诸生见陈缑山明伦堂上铭群居愼口独坐防心慨然有学圣之志于是动作不苟正统甲子领乡荐己巳英宗北狩应诏诣阙上书不报自齐鲁以至呉越寻访学问之人得阎禹钖白良辅以泝文清之㫖踰年而归学益有得登景泰甲戍进士第归而读书越五年出知福山县以絃诵变其风俗谓天下无不可化之人无不可变之俗六载而治行郁然可观李文达荐之擢知莱州府以忧去补南阳府建志学书院与人士讲习濂洛之书其童䝉则授以小学家礼祀烈女迸巫尼凡风教之事无不尽心八年而后归成化甲辰卒年六十六尝言学者主敬以致知格物知吾之心即天地之心吾之理即天地之理吾身可以参赞者在此其形于自得者诗云风清云浄雨初晴南亩东阡䇿杖行幽鸟似知行乐意绿杨烟外两三声先生虽未尝及文清之门而郡人陈祥赞之曰文清之统惟公是廓则固私淑而有得者也广文张黙斋先生杰张杰字立夫号黙斋陜之鳯翔人正统辛酉乡荐授赵城训导以讲学为事文清过赵城先生以所得质之文清为之证明由是其学益深丁外艰服阕遂以养母不出母丧毕为责躬诗曰年纪四十四此理未眞知昼夜不勤勉迁延到几时无复有仕进意其工夫以涵养湏用敬进学在致知二语为的用五经教授名重一时当道聘摄固城学事先生以乡党从游颇衆不能远及他方辞之段容思赠诗圣贤心学眞堪学何用奔驰此外寻先生答诗亦有今宵忘寝论収心之句学者争传诵焉有劝先生着书者曰吾年未艾犹可进也俟有所得为之未晚成化壬辰十月卒年五十二文庄王凝斋先生鸿儒王鸿儒字懋学号凝斋河南南阳人成化丁未进士授南户部主事出为山西提学佥事进副使孝宗与刘大夏论人才曰藩臬中如王鸿儒他日可大用大夏对曰此人才学不易得诚如圣谕正徳初致仕己巳起国子祭酒不数月忧去服除改南户部侍郎召入吏部时冡宰为陆完喜权术先生讽之曰惟诚与直能济国事趋名者亦趋利于社稷生民无益也未几完果败辛酉陞南户部尚书宸濠反武宗南巡勤劳王事疽发背卒先生书法端劲少未为人知里人有为府史者尝以其书置府中知府段坚偶见而竒之史对曰里中王生书也坚即召见曰子风神清彻岂尘埃人物遂収之门下故先生之学本之段氏凝斋笔语干道变化者五月一隂生干道变矣六月二隂生干道再变矣至十月则干道变极阳尽而纯隂以成坤卦所谓化也此正秋冬之时百谷草木各正性命保合太和干之利贞也大明终始六位时成时乘六龙以御天六位六虚位自子至已也六龙六阳爻自初九至上九也圣人大明干道之终始则见阳之六位以时而成自十一月一阳生则画一刚于初位是乘以一龙也十二月二阳生则画一刚于二位是乘以二龙也余四位四画凖此乘乃加乘之乘犹加载也天之六阳时序如此圣人加画干卦亦如此所以御天也大哉干乎刚徤中正纯粹精也此以七者赞干之徳刚言其不屈徤言其不息中言其无过不及正言其不偏不倚纯言其不二粹言其不杂精则进乎粹矣纯粹精譬如粳米中无粟米便是纯也粳米虽纯矣若颗粒有大小便是不粹一一匀称便是粹矣米虽匀称炊饭有不香者便是不精炊饭又香乃是精也愚尝以为刚徤中正纯粹精七者皆是赞干干初九文言曰确乎其不可拔潜龙也此言初九君子固守不屈之节然也拔者掣而出之如蛇龙属也蛇入穴人见其尾虽㧞之几断亦不肯出此亦可以证潜龙之确乎不拔也阳主笑隂主哭故同人号咷指六二笑指九五也撝谦行之谦也鸣谦言之谦也观雷出地奋豫则雷在地中可推矣不事王侯高尚其事蛊而治矣奉身而隠也泽中有雷雷之蛰也故君子体之向晦入宴息噬嗑震下离上彖曰雷电合而章始以雷电为一物谓电即雷之光也及观厯候八月雷始収声十月亡电则相去两月乃知非一物矣雷得电而声愈震电得雷而光愈熠故曰雷电合而章君子得舆小人剥庐阳为君子隂为小人皆就在上一位而言君子居之则为得舆上九之阳不动衆隂共载一阳也小人居之则为剥庐上九亦变而为隂羣隂失庇也五隂如舆一阳如庐大过彖栋桡本末弱也先儒所谓人主之职在论一相者信哉六十四卦者八卦之藴也八卦者两仪之藴也两仪者太极之藴也男女有别然后父子亲万世格言也下武自三后言之也三后在天武王在下故曰下武卫武公诸侯也其诗乃见于雅葢为王卿士时也载色载笑色怒也载色以怒而复载笑非怒也乃教也匪怒应载色伊教应载笑虞夏雍州贡道浮于积石至于龙门西河自今日观之则漕运当由北中行者千里由是知唐虞北边疆境尚逺在河外也左氏隠三年四月郑祭足帅师取温之麦按夏四月正麦熟之时故曰取温之麦若依赵氏谓时月皆改则此当为夏之二月岂可取麦者乎周之郊祀亦有迎尸以为迎后稷之尸也然据礼家説祭山川皆有尸则恐祭天亦有尸也或问周礼祀天神地示人鬼之乐何以无商音文公先生曰五音无一则不成乐非是无商音只是无商调先儒谓商调是杀声鬼神畏商调罍尊阳也在阼牺尊隂也在西堂上以阳为主也县皷阳也在西应鼓隂也在东堂下以隂为主也魏主嗣常密问崔浩曰属者日食赵代之分朕疾弥年不愈恐一旦不讳此以左氏载日食曰鲁卫当之者同是日食之灾诚有分野史弥逺虽非贤相犹置人才簿书贤士大夫姓名以待用今有若人乎宜贤才之日遗也见方虚谷撰吕午家传大学在亲民程子曰亲当作新愚按亲新古字通用观左氏石碏之言新间旧作亲间旧此可见矣孔子之谓集大成乐一变为一成尚非大成九成皆毕然后谓之大成孟子之学明在于事亲事长而幽极于知性知天上下本末一以贯之此所以为醇乎醇之儒也彼庄老者幽明二致首尾衡决世儒方且尊以为圣哲岂知道之论乎颜氏家训曰夫遥大之物宁可度量日为阳精月为隂精星为万物之精儒家所安也星坠为石精若是石不得有光性又质重何所繋焉星与日月形色同尔日月又当是石也石既牢密乌兔焉容石在气中岂能独运日月星辰若皆是气气体轻浮当与天合往来环转不得错违其间迟疾理宜一等何故日月五星二十八宿各有度数移动不均致堂辨曰考之六经惟春秋书陨石于宋不言星坠为石也既以星为石此皆推臆之説非圣人之言也愚谓日月星辰皆气之精而丽于天体如火光不能搏执其陨而为石者以得地气故耳非在天即石也有陨未至地而光气遂散者亦不为石也布衣周小泉先生蕙周蕙字廷芳号小泉山丹卫人徙居秦州年二十聴讲大学首章奋然感动始知读书问字为兰州戍卒闻段容思讲学时往聴之久之诸儒令坐聴既而与之坐讲容思曰非圣弗学先生曰惟圣斯学于是笃信力行以程朱自任又受学于安邑李㫤李㫤者景泰丙子举人授清水教谕文清之门人也恭顺侯呉瑾总兵于陜聘为子师先生固辞或问故先生曰总兵役某则某军士也召之不敢不往若使教子则某师也召之岂敢往哉瑾遂亲送二子于其家先生始纳贽焉肃藩乐人郑安郑宁皆乞除乐籍从周先生读书其感人如此成化戊子容思至小泉访之不遇留诗而去小泉泉水隔烟萝一濯冠缨一浩歌细细静涵洙泗源源动鼓洛川波风埃些子无由入寒玉一泓清更多老我未除尘俗病欲烦洗雪起沈疴白云封鏁万山林卜筑幽居深更深养道不干轩冕贵读书探取圣贤心何为有大如天地湏信无穷自古今欲鼓遗音絃絶后关闽濂洛待君寻先生以父游江南久之不返追寻江湖间至扬子而溺天下莫不悲之门人最着者渭南薛敬之秦州王爵敬之自有传爵字钖之以操存为学仕至保安州判同知薛思庵先生敬之薛敬之字显思号思庵陜之渭南人生而姿容秀美左膊有文字黑入肤内五岁即喜读书居止不同流俗乡人以道学唿之成化丙戍贡入太学时白沙亦在太学一时相与并称丙午谒选山西应州知州不三四岁积粟四万余石年饥民免流亡逋而归者三百余家南山有虎患倣昌黎之鳄鱼为文祭之旬日间虎死萧家寨平地暴水涌出几至沈陷亦为文祭告水即下洩声如雷鸣奏课为天下第一陞华府同知居二年致仕正徳戊辰卒年七十四先生从周小泉学常鸡鸣而起候门开洒扫设坐至则跪以请教故谓其弟子曰周先生躬行孝弟其学近于伊洛吾以为师陜州陈云逵忠信狷介凡事皆持敬吾以为友吾所以有今日者多此二人力也先生之论特详于理气其言未有无气质之性是矣而云一身皆是气惟心无气气中灵底便是心则又岐理气而二之也气未有不灵者气之行处皆是心不仅腔子内始是心也即腔子内亦未始不是气耳思庵野录心乘气以管摄万物而自为气之主犹天地乘气以生养万物而亦自为气之主一身皆是气惟心无气随气而为浮沈出入者是心也人皆是气气中灵底便是心故朱子曰心者气之精爽心本是个虚灵明透底物事所以都照管得到一有私欲便却昏蔽了连本体亦是昧塞如何能照管得物学者始学切须要识得此心是何物此气是何物心主得气是如何气役动心是如何方好着力进里面去千古圣贤非是天生底只是明得此心分晓天地间凡有盛衰强弱者皆气也而理无盛衰强弱之异先儒谓至诚贯金石则理足以驭气矣徳无个大小且指一物始根便是大徳发生条达千枝万柯都是那根上出来便是小徳接事多自能令气触动心敬则不能为之累否则鲜不为之累心之存如海水之不波不存如沙苑之扬汉仁则是心求仁非一方也但心有所存主处便是求仁观诸孔门问答可见师之教弟子之学都只是寻讨个正当底心心外无余事太极图明此性之全体西铭状此性之大用寂然不动感而遂通天下之故标贴出个心之体用来程子因而就説个体用一源显微无间包括这两句有朋自逺方来与天下归仁之㫖同活泼泼地只是活动指鸢鱼也便见得理气説得面前活动如颜子卓尔孟子跃如模様天地无万物非天地也人心无万事非人心也天地无物而自不能不物物人心无事而自不能事事而今天下只是一个名利关住扎了壅住多少俊才可胜叹哉气化然也气化人事不可岐而二之须相参而究之然后可以知天道消息世道隆替因天地而定干坤因卑高而位贵贱因动静而断刚柔因方𩔖物羣而生吉凶因天象地形而见变化此圣人原易之张本以示人故曰易与天地凖太极图虽説理亦不曾离了气先儒解太极二字最好谓象数未形而其理已具之称形器已具而其理无朕之目象数未形一句説了理形器已具一句却是説了气恁看理气何曾断隔了雨旸燠寒风之有无见得天无心处风雷变化气使然也天本无心以人为心圣人本无心以天处心其未至于圣人者可不尽希天之学乎何谓希天曰自敬始凡所作为动心只是操存之心未笃笃则心定外物不能夺虽有所为亦不能动此不易之理也在天之风霜雨露者阴阳之质也在地之草木水石者刚柔之质也在人之父子君臣者仁义之质也阴阳一刚柔也刚柔一仁义也隂阳气也离那质不得刚柔质也离那气不得仁义性也离那气质不得未有无气之质未有无质之气亦未有无气质之性偶观杏实㑹得一本万殊道理当时种得只是一本如今结了百千万个不亦殊乎一本万殊万殊一本有甚时了期就见得天命不已气象出来古来用智莫过大禹观治水一事只把一江一河便分割天地尧舜之世以徳相尚故无谶纬术数之可言汉唐以下伪学日滋故有谶纬术数之事古人之论处家有曰义有曰忍葢忍字无涯涘义字有正救独用忍不得独用义亦不得上下名分不得不用义出入日用不得不用忍义与忍相济而后处家之道备矣孔门优游涵泳只是调䕶个徳性好凡问政问仁问士问礼与行不过令气质不走作掘得活水出来夜气与浩然之气不同彼以全体言此以生息言但浩然章主于气牛山章主于性学者互相考之有以知性气之不相离也天高地下万物流行分明个礼乐自然郡丞李介庵先生锦李锦字在中号介庵陜之咸宁人受学于周小泉天顺壬午举于乡入太学司成邢让深器之让坐事下狱先生率六馆之士伏阙讼寃由是名动京师以主敬穷理为学故然诺辞受之间皆不敢茍居忧时巡抚余肃敏请教其子先生以齐衰不入公门固辞肃敏闻其丧不能举赙以二椁先生郄其一曰不可因丧为利也郡大夫赙米以状无俸字辞之成化甲辰谒选松江府同知后二年卒年五十一明儒学案卷一明儒学案卷二钦定四库全书明儒学案卷二余姚黄宗羲撰河东学案二文简吕泾野先生柟吕柟字仲木号泾野陜之髙陵人正徳戊辰举进士第一授翰林修撰逆瑾以乡人致贺却之瑾不説已请上还宫中御经筵亲政事益不为瑾所容遂引去瑾败起原官上疏劝学危言以动之干清宫灾应诏言六事一逐日临朝二还处宫寝三躬亲大祀四日朝两宫五遣去义子番僧边军六彻回镇守中官皆武宗之荒政不听复引去世庙即位起原官甲申以修省自劾语涉大礼下诏狱降解州判官不以迁客自解摄守事兴利除害若嗜欲移宗人府经歴陞南考功郎中尚寳司卿南太常寺少卿入为国子监祭酒转南礼部右侍郎公卿谒孝陵衣绯先生曰望墓生哀不宜吉服遂易素上将视显陵累疏谏止霍文敏与夏贵溪有隙文敏为南宗伯数短贵溪于先生先生曰大臣和衷宜规不宜谤也文敏疑其党贵溪已而先生入贺贵溪亦暴文敏之短先生曰霍君性少偏固天下才公为相当为天下惜才贵溪亦疑其党文敏㑹奉先殿灾九卿自陈贵溪遂准先生致仕壬寅七月朔卒年六十四赐谥文简先生师事薛思庵所至讲学未第时即与崔仲凫讲于宝卭寺正徳末家居筑东郭别墅以㑹四方学者别墅不能容又筑东林书屋鎭守廖奄张甚其使者过高陵必诫之曰吕公在汝不得作过也在解州建解梁书院选民间俊秀歌诗习礼九载南都与湛甘泉邹东郭共主讲席东南学者尽出其门尝道上党隠士仇栏遮道问学有梓人张提闻先生讲自悟其非曾妄取人物追还主者先生因为诗云岂有仁人能过化雄山村里似尧时朝鲜国闻先生名奏请其文为式国中先生之学以格物为穷理及先知而后行皆是儒生所习闻而先生所谓穷理不是泛常不切于身只在语黙作止处验之所谓知者即从闻见之知以通徳性之知但事事不放过耳大概工夫下手明白无从躱闪也先生议良知以为圣人教人毎因人变化未尝规规于一方也今不论其资禀造诣刻数字以必人之从不亦偏乎夫因人变化者言从人之工夫也良知是言本体本体无人不同岂得而变化耶非惟不知阳明并不知圣人矣吕泾野先生语录问长江之上大海之濵风波之险可畏也至于风恬浪息渔人出没其间鸥鸟飞鸣其中若相狎而玩者何也水忘机也渔人鸥鸟亦忘机也若乃吾人之宅心宜若平且易焉已矣而反有不可测者则其为风波之险莫大焉此庄生所谓险于山川者也是故机心忘而后可以进徳矣曰只看如何平易平易一差恐靡然矣问静时体认天理易动时体认天理难故君子存静之体认者以达乎动之泛应者则静亦定动亦定其为成徳孰御焉曰动时体认天理犹有持循处静却甚难能于静则于动沛然矣光祖曰物之遇雨或生或长其效甚速人遇教而不兴者何也先生曰只是中心未实如五谷之种或蠧或浥难乎其为苖矣问交友居家处世不能皆得善人甚难处先生曰此湏有怜悯之心方好能怜悯便会区处如妻妾之愚兄弟之不肖不可谓他不是也此仁知合一之道问今之讲学多有不同者如何曰不同乃所以讲学既同矣又安用讲耶故用人以治天下不可皆求同求同则䜛谄面谀之人至矣道通曰果然治天下只看所重轻问身甚弱若有作盗贼的量力改而为圣人方易先生曰作圣人不是用这等力量见得善处肯行便是力量溺于流俗物欲者乃弱也先生闻学者往来权贵门下乃曰人但伺候权倖之门便是丧其所守是以教人自甘贫做工夫立定脚根自不移问患交接人先生曰湏要寛绰些不可拘拘守秀才规矩见大人君子进退升降然诺语黙皆学先生曰陈白沙征到京吏部尚书问曰贵省官如何曰与天下省官同请对坐即坐无辞此尽朴实有所养罗一峯访康斋见起御聘牌坊乃谓其子云不必有此牌坊不见康斋而退此罗公髙处康斋孔门之原宪也而又有此乎先生曰昔者闻有一佥事求见王戅菴公云西来一件为黄河二件为华山三件为见先生王公云若做官不好纵见此三者亦不济事这般高不受人谄大器问动静不失其时曰正是仕止久速各当其可汝今且只于语黙作止处验也黄惟因问白沙在山中十年作何事先生曰用功不必山林市朝也做得昔终南僧用功三十年尽禅定也有僧曰汝习静久矣同去长安柳街一行及到见了妖丽之物粉白黛緑心遂动了一旦废了前三十年工夫可见亦要于繁华波荡中学故于动处用功佛家谓之消磨吾儒谓之克治应徳问观喜怒哀乐未发之前气象如何观先生曰只是虚静之时观字属知属动只是心上觉得然其前只好做戒愼恐惧工夫就可观也南昌裘汝中问闻见之知非徳性之知先生曰大舜闻一善言见一善行沛然莫之能御岂不是闻见岂不是徳性然则张子何以言不梏于见闻曰吾之知本是良的然被私欲迷蔽了必赖见闻开拓师友夹持而后可虽生知如伏羲亦必仰观俯察汝中曰多闻择其善而从之多见而识之乃是知之次也是以圣人将徳性之知不肯自居止谦为第二等工夫曰圣人且做第二等工夫吾辈工夫只做第二等的也罢殊不知徳性与闻见相通原无许多等第也许象先问乐在其中与不改其乐乐字有浅深否先生曰汝不要管他浅深今日只求自已一个乐耳大器曰然求之有道乎先生曰各人拣自己所累处一切尽除去则自然心广体胖然所谓累处者不必皆是声色货利粗恶的只于写字做诗凡嗜好一边皆是程子曰书札于儒者事最近然一向好着亦自丧志可见有一名公曰近日对某讲学者惟少某人耳先生笑曰程子説韩持国曰公当求人倒教人来求公邪若为这道讲湏下人去讲不然有道者他肯来寻公讲邪又曰某尸位未尝建得事业先生曰不然贤人君子在位不必拘拘如何是建功创业但一言一动皆根道理在位则僚属取法在下则军民畏服又使天下之人知某处有某公在卒然有急可恃有何不可其人曰若是不可不慎矣有一相当国其弟过陜西与对山曰某囘京与家兄説荐举起用对山笑曰某岂是在某人手里取功名的人先生曰此亦可谓慷慨之士或曰但欠中道耳曰士但有此气象亦是脱俗怎能勾便中庸也先生见林颖气象从容指谓大器曰人动静从容言语安详不惟天理合当如此且起观者敬爱就是学问也学者不可无此气象但湏要先有诸中矣时耀问収放心在何处先生曰湏于放的处去収则不逺而复矣先生谓诸生曰我欲仁斯仁至矣今讲学甚髙逺某与诸生相约从下学做起要随处见道理事父母这道理待兄弟妻子这道理待奴仆这道理可以质鬼神可以对日月可以开来学皆自切实处做来大器曰夫仁亦在乎熟之而已矣曰然问为学曰只要正已孔子曰上不怨天下不尤人知我者其天乎若求人知路头就狭了天从那处去寻只在得人得人就是得天书曰天视自我民视天聴自我民聴学者未省曰本之一心验之一身施之宗族推之乡党然后达之政事无徃不可凡事要仁有余而义不足则人无不得者诏问讲良知者如何先生曰圣人教人每因人变化如颜渊问仁夫子告以克已复礼仲弓则告以敬恕樊迟则告以居处恭执事敬与人忠葢随人之资质学力所到而进之未尝规规于一方也世之儒者诲人往往不论其资禀造诣刻数字以必人之从不亦偏乎问致良知先生曰阳明本孟子良知之説提掇教人非不警切但孟子便兼良能言之且人之知行自有先后必先知而后行不可一偏傅説曰非知之艰圣贤亦未尝即以知为行也纵使周子教人曰静曰诚程子教人曰敬张子以礼教人诸贤之言非不善也但亦各执其一端且如言静则人性偏于静者湏别求一个道理曰诚曰敬固学之要但未至于诚敬尤当有入手处如夫子鲁论之首便只曰学而时习言学则皆在其中矣论格物致知世之儒者辨论莫太高逺乎先生谓若事事物物皆要穷尽何时可了故谓只一坐立之间便可格物何也葢坐时须要格坐之理如尸是也立时须要格立之理如斋是也凡𩔖此者皆是如是则知可致而意可诚矣又曰先就身心所到事物所至者格久便自熟或以格为度量亦是先生谓诸生曰学者只隠显穷通始终不变方好今之人对显明广衆之前一人焉闲居独处之时又一人焉对富贵又一人焉贫贱又一人眼底交游所不变者惟何粹夫乎诏因辞谢久菴公与讲论阳明之学公谓朱子之道学岂后学所敢轻议但试举一二言之其性质亦是太褊昔唐仲友为台州太守陈同父同知台州二人各竞才能甚不相协时仲友为其母与弟妇同居官舍晦翁为浙东提举出按台州陈同父遂诬仲友以帷薄不修之事晦翁未察遂劾仲友王淮为之奏辨晦翁又劾王淮后仲友亦以帷薄不修之事诬论晦翁互相讦奏岂不是太褊乎诏闻此言归而问于先生先生曰讦奏事信有之但仲友虽负才名终是小人安得以此诬毁朱子是非毁誉初岂足凭久之便是明白朱先生劾仲友事见台寓录仲友诬朱先生事见仲友文集可知其是私也先生曰今世学者开口便説一贯不知所谓一贯者是行上説是言上説学到一贯地位多少工夫今又只説明心谓可以照得天下之事宇宙内事固与吾心相通使不一一理㑹于心何由致知所谓不理㑹而知者即所谓明心见性也非禅而何黄惟用曰学者不可将第一等事让别人做先生曰才説道不可将第一等事让与别人做不免自私这元是自家合做的又曰学到自家合做处则别人做第一等事虽拜而让之可也学者到怠惰放肆总是不仁仁则自是不息诗人于周公从步履上看便见得周公之圣故曰赤舄几几凡人内不足者或有䜛谤之言歩履必至错乱不能安详如谢安折屐岂能强制得住故古人只求诸已在已者定外边许大得失祸福皆不足动我是故烈风雷雨弗迷先生曰予癸未在㑹试塲见一举子对道学䇿欲将今之宗陆辨朱者诛其人焚其书甚有合于问目且经书论表俱可同事者欲取之予则谓之曰观此人于今日迎合主司他日出仕必知迎合权势乃弃而不取因语门人曰凡论前辈湏求至当亦宜存厚不可率意妄语问危微精一如何曰心一也有人道之别者就其发处言之耳危微皆是不好的字面何谓危此心发在形气上便荡情凿性丧身亡家无所不至故曰危何谓微徒守此义理之心不能扩充不发于四支不见于事业但隠然于念虑之间未甚显明故曰微惟精是察二者之不使混杂惟一是形气之所用也皆从道而出合为一片本泰问夜气曰有夜气有旦气有昼气昼气之后有夜气夜气之后为旦气旦气不梏于昼气则充长矣孟子此言气字即有性字在葢性字何处寻只在气上求但有本体与役于气之别耳非谓性自性气自气也彼恻隠是性发出来的情也能恻隠便是气做出来使无是气则无是恻隠矣先儒喻气犹舟也性犹人也气载乎性犹舟之载乎人则分性气为二矣试看人于今何性不从气发出来永年问配义与道先生曰言此气是搭合着道义説不然则见富贵也动见贫贱也动而馁矣问近读大禹谟得甚意思且不要説尧舜是一个至圣的帝王我是一个书生学他不得只这不虐无告不废困穷日用甚切如今人地步稍高者遇一人地步稍低者便不礼他虽有善亦不取他即是虐无告废困穷臯陶説九徳皆就气质行事上説至商周始有礼义性命之名宋人却专言性命谓之道学指行事为粗迹不知何也何廷仁言阳明子以良知教人于学者甚有益先生曰此是浑沦的説话若圣人教人则不如是人之资质有髙下工夫有生熟学问有浅深不可概以此语之是以圣人教人或因人病处説或因人不足处説或因人学术有偏处説未尝执定一言至于立成法诏后世则曰格物致知博学于文约之以礼葢浑沦之言可以立法不可因人而施或问朱子以诚意正心告君如何曰虽是正道亦未尽善人君生长深宫一下手就教他做这様工夫他如何做得我言如何能入得湏是或从他偏处一説或从他明处一説或从他好处一説然后以此告之则其言可入若一次聘来也执定此言二次三次聘来也执定此言如何教此言能入得告君湏要有一个活法如孟子不拒人君之好色好货便是问愼独工夫曰此只在于心上做如心有偏处如好欲处如好胜处但凡念虑不在天理处人不能知而已所独知此处当要知谨自省即便克去若从此渐渐积累至于极处自能勃然上进虽博厚髙明皆是此积问存心之説曰人于凡事皆当存一个心如事父母兄长不待言矣虽处卑㓜则存处卑幼之心处朋友则存处朋友之心至于外边处主人亦当存处主人之心以至奴仆亦要存一㸃心处之皆不可忽畧只如此便可下学上达易之理只是变易以生物故君子变易以生民东郭子曰圣人教人只是一个行如博学之审问之愼思之明辨之皆是行也笃行之者行此数者不已是也就如笃恭而天下平之笃先生曰这却不是圣人言学字有専以知言者有兼知行言者如学而时习之之学字则兼言之若博学之对笃行之而言分明只是知如何是行如好学近乎知力行近乎仁亦如是此笃恭之笃如云到博厚而无一毫人欲之私之𩔖若笃行之笃即笃志努力之𩔖如何相比得夫博学分明是格物致知的工夫如何是行东郭子曰大抵圣人言一学字则皆是行不是知知及之仁不能守之及之亦是行如日月至焉至字便是一般守之是守其及之者常不失也如孔门子路之徒是知及之者如颜子三月不违则是仁能守之者先生曰知及之分明只是知仁守之才是行如何将知及亦为行乎予之所未晓也东郭子曰程子谓大学乃孔氏之遗书谓之遗书正谓其言相似也然圣人未尝言之若以格物为穷理则与圣言不相似何以谓之遗书先生曰谓之遗书者指理而言非谓其言相似也且曰圣人未尝言之甚害事某也愚只将格物作穷理先从知止致知起夫知止致知首言之而曰未尝言之何也东郭子曰我初与阳明先生讲格物致知亦不肯信后来自家将论孟学庸之言各相比拟过来然后方信阳明之言先生曰君初不信阳明后将圣人之言比拟过方信此却唤做甚么莫不是穷理否东郭子笑而不对先生曰汝辈做工夫湏要有把柄然后才把捉得住不然鲜不倒了的故扠手不定便撒摆立脚不定便那移先生曰学者必是有定守然后不好的事不能来就我易曰鼎有实我仇有疾不我能即吉若我无实则这不好的事皆可以来即我也邦儒问近日朋友讲及大学毎欲贯诚意于格物之前葢谓以诚意去格物自无有不得其理者如何先生曰格致诚正虽是一时一串的工夫其间自有这湏节次且如佛子寂灭老子清静切切然惟恐做那仙佛不成其意可谓诚矣然大差至于如此正为无格致之功故也但格致之时固不可不着实去做格致之后诚意一段工夫亦是不可缺也吕潜问欲根在心何法可以一时拔得去先生曰这也难説一时要拔去得湏要积久工夫才得就且圣如孔子犹且十五志学必至三十方能立前此不免小出入时有之学者今日且于一言一行差处心中即便检制不可复使这等如或他日又有一言一行差处心中即又便如是检制此等处人皆不知已独知之检制不复萌便是愼独工夫积久熟后动静自与理俱而人欲不觉自消欲以一时一念的工夫望病根尽去却难也李乐初见先生问圣学工夫如何下手先生曰亦只在下学做去先生因问汝平日做甚工夫来和仲黙然良久不应先生曰看来圣学工夫只在无隠上亦可做得学者但于巳身有是不是处就説出来无所隠匿使吾心事常如青天白日才好不然久之积下种子便陷于有心了故司马温公谓平生无不可对人説得的言语就是到建诸天地不悖质之鬼神无疑也都从这里起先生曰邹东郭云圣贤教人只在行上如中庸首言天命之性率性之道便继之以戒愼不睹恐惧不闻并不説知上去予谓亦湏知得何者是人欲不然戒愼恐惧个甚么葢知皆为行不知则不能行也康恕问戒愼恐惧是静存愼独是动察否先生曰只是一个工夫静所以主动动所以合静不睹不闻静矣而戒愼恐惧便惺惺此便属动了如大易闲邪存其诚一般邪闲则诚便存故存养省察工夫只是一个更分不得章诏问格物先生曰这个物正如孟子云万物皆僃于我物字一般非是泛然不切于身的故凡身之所到事之所接念虑之所起皆是物皆是要格的葢无一处非物其功无一时可止息得的聂靳曰某夜睡来有所想像念头便觉萌动此处亦有物可格否先生曰怎么无物可格君子无终食之间违仁造次必于是颠沛必于是亦皆是格物章诏因曰先生格物之説切要是大有功于圣门先生曰也难如此説但这等説来觉明白些且汝辈好去下手做工夫矣先生曰圣贤每每説性命来诸生看还是一个是两个章诏曰自天赋与为命自人禀受为性先生曰此正是易一隂一阳之谓道一般子思説自天命便谓之性还只是一个朱子谓气以成形而理亦赋还未尽善天与人以隂阳五行之气理便在里面了説个亦字不得陈徳文因问夫子説性相近处是兼气质説否先生曰説兼亦不是却是两个了夫子此语与子思元是一般夫子説性元来是善的本相近但后来加着习染便逺了子思説性元是从命上来的须臾离了便不是但子思是恐人不识性的来歴故原之于初夫子因人堕于习染了故究之于后语意有正反之不同耳诏问修道之教如何先生曰修是修为的意思戒惧愼独便是修道之功教即是明诚谓之教一般圣人为法于天下学者取法于圣人皆是横渠不云糟粕煨烬无非教也他把这极粗处都看做天地教人的意思此理殊可观问戒惧愼独分作存天理遏人欲两件看恐还不是先生曰此只是一个工夫如易闲邪则诚自存但独处却广着不但未与事物接应时是独虽是应事接物时也有独处人怎么便知惟是自家知得这里工夫却要上紧做今日诸生聚讲一般我説得有不合处心下有未安或只是隠忍过去朋友中有説得不是处或亦是隠忍过去这等也不是愼独先生语意犹未毕何坚遽问喜怒哀乐前气象如何先生曰只此便不是愼独了我才説未曾了未审汝解得否若我就口答应亦只是空説此等处湏是要打㸃过未尝不是愼独的工夫坚由是澄思久之先生始曰若説喜怒哀乐前个气象便不是湏是先用过戒惧的工夫然后见得喜怒哀乐未发之中若平日不曾用过工夫来怎么便见得这中的气象问孟子説个仁义礼智子思但言喜怒哀乐谓何先生曰人之喜怒哀乐即是天之二气五行亦只是从天命之性上来的但仁义礼智隠于无形而喜怒哀乐显于有象且切紧好下手做工夫耳学者诚能养得此中了即当喜时体察这喜心不使或流怒时体察这怒心不使或暴哀乐亦然则工夫无一毫渗漏而发无不中节仁义礼智亦自在是矣叔节又问颜子到得发皆中节地位否先生曰观他怒便不迁乐便不改却是做过工夫来的诏云近日多人事恐或废学先生曰这便可就在人事上学今人把事做事学做学分做两様看了湏是即事即学即学即事方见心事合一体用一原的道理因问汝于人事上亦能发得出来否诏曰来见的亦未免有些俗人先生曰遇着俗人便即事即物把俗言语譬晓得他来亦未尝不可如舜在深山河濵皆俗人也诏顾语象先曰吾辈今日安得有这様度量先生语学者曰近日做甚工夫来曰只是做得个矜持的工夫于道却未有得处先生曰矜持亦未尝不好这便是君子终日干干夕惕若戒愼不睹恐惧不闻的工夫但恐这个心未免或有时间歇耳曰然有间歇的心只是忘了先生曰还是不知如知得身上寒必定要讨一件衣穿知得腹中饥必定要讨一盂饭喫使知得这道如饥寒之于衣食一般不道就罢了恁地看来学问思辩的工夫湏是要在戒愼恐惧之前方能别白的天理便做将去是人欲即便斩断然后能不间歇了故某常説圣门知字工夫是第一件要𦂳的虽欲不先不可得矣呉佑问人心下多是好名如何先生曰好名亦不妨但不知你心下好甚么名来若心下思稷只是个养民的名契只是个教民的名怎么便能千万世不冺把这个名之所以然上求则得之未尝不善若只是空空慕个名不肯下手去做却连名也无了何廷仁来见问宣之在京一年亦可谓有志者先生曰宣之甘得贫受得苦七月间其仆病且危宣之独处一室躬执㸑自劳筋骨未尝见其有愠色可以为难矣廷仁对曰孔明渊明非无才也而草庐田园之苦颜子非无才也而箪瓢陋巷之穷看来君子之学惟重乎内而已先生曰然古人做工夫亦从饮食衣服上做起故颜子之不改其乐孔明渊明之所以独处皆其志有所在食无求饱居无求安者耳某常云季氏八佾舞于庭三家以雍彻犯分不顾都只是耻恶衣恶食一念上起此处最要见得则能守得惟时问先生尝论尹彦明朱元晦不同者何先生曰得圣门之正传者尹子而已其行悫而直其言简而易若朱子大抵严毅处多至于谏君则不离格致诚正人或问之则曰平生所学惟此四字如此等説话人皆望而畏之何以见信于上耶因论后世谏议多不见信于人君者亦未免峻厉起之也顾问朱子与二程何如先生曰明道为人盎然阳春之可掬故虽安石辈亦闻其言而叹服至于正叔则启人伪学之议未必无严厉之过耳顷之叹曰凡与人言贵春温而贱秋杀春温多则人见之而必敬爱之而必亲故其言也感人易而入人深不求其信自无不信也秋杀多则人闻之而必畏畏之而必恶畏恶生则言之入人也难将欲取信而反不信也先生曰父母生身最难湏将圣人言行一一体贴在身上将此身换做一个圣贤的肢骸方是孝顺故今置身于礼乐规矩之中者是不负父母生身之意也问格物之格有説是格式之格谓致吾之良知在格物格字不要替他添出穷究字様来如何先生曰格物之义自伏羲以来未之有改也仰观天文俯察地理逺求诸物近取诸身其观察求取即是穷极之义格式之格恐不是孔子立言之意楷问求仁之要在放心上求否先生曰放心各人分上都不同或放心于货利或放心于饮食或放心于衣服或放心于宫室或放心于势位其放有不同人各随其放处収敛之便是为仁先生曰诸君求仁湏要见得天地万物皆与我同一气一草一木不得其所此心亦不安始得湏看伊尹谓一夫不获若已推而内之沟中是甚么様心王言曰此气象亦难今人于父母兄弟间或能尽得若见外人如何得有是心曰只是此心用不熟工夫只在积累如今在旅次处得主人停当惟恐伤了主人接朋友务尽恭敬唯恐伤了朋友处家不消説随事皆存此心数年后自觉得有天地万物为一体气象先生曰人能反已则四通八达皆坦途也若常以责人为心则举足皆荆棘也问无事时心清有事时心却不清曰此是心作主不定故厌事也如事不得已亦要理㑹教汝辈学礼犹隄防之于水若无礼以隄防其身则满腔一团私意纵横四出矣问尧舜气象曰求这气象不在髙逺便就汝一言一动处求之则满目皆此气象矣子贡言夫子之圣又多能也则以多能为圣之外夫子乃谓君子多乎哉不多也言不是多皆性分中事则多能又不在圣之外矣斯可见洒扫应对精义入神无二也问修辞立诚曰如所説的言语见得都是实理所当行不为势所挠不为物所累断然言之就是立诚处如行不得的言之即是伪也诸生有言及气运如何外边人事如何者曰此都是怨天尤人的心术但自家修为成得个片段若见用则百姓受些福假使不用与乡党朋友论些学术化得几人都是事业正所谓畅于四肢发于事业也何必有官做然后有事业司务吕愧轩先生潜吕潜字时见号愧轩陜之泾阳人师事吕泾野一言一动咸以为法举嘉靖丙午乡书卒业成均时朝绅有讲会先生于其间称眉目焉母病革欲识其妇面命之娶先生娶而不婚三年丧毕然后就室父应祥礼科都给事中既卒而封事不存先生走阙下录其原稿请铭于马文庄与郭䝉泉讲学谷口洞中从学者甚衆泾野之传海内推之荐授国子监学正举行泾野祭酒时学约调工部司务万厯戊寅卒年六十二张石谷先生节张节字介夫号石谷泾阳人初从湛甘泉游继受学于泾野泾野赠诗称其守道不回尝语学者先儒云黙坐澄心体认天理又云静中养出端倪吾辈湏理会得此方知一贯眞境不尔纵事事求合于道终难凑泊不成片段矣万厯壬午年八十卒李正立先生挺李挺字正立咸宁人正嘉间诸生从泾野学孤直不随时俯仰尝自诵云生湏肩大事还用读春秋往马谿田所讲学死于盗人皆惜之郡守郭蒙泉先生郛郭郛字惟藩号䝉泉泾阳人嘉靖戊午举于乡选获嘉教谕转国子助教陞户部主事出守马湖年八十八先生与吕愧轩同学愧轩之父其师也辛酉计偕因吕师会塟遂不行有古师弟之风其学以持敬为主自少至老一步不敢䙝越尝有诗云学道全凭敬作箴湏臾离敬道难寻常从独木桥边过惟愿无忘此际心又云近名终丧已无欲自通神识逺干坤濶心空意见新闭门只静坐自是出风尘举人杨天游先生应诏杨应诏号天游闽之建安人嘉靖辛卯举于乡卒业南雍时甘泉泾野诸公皆讲学先生独契泾野出其门下归作道宗堂于华阳山中祀濂溪以及泾野动止必焚香禀命当世讲学者无不与往复而于心斋龙谿为阳明之学者皆有微疵先生之学以寡欲正心为主本不愧天为归的一切清虚𤣥逺之言皆所不喜然其言多自夸大而雌黄过甚亦非有道气象如工夫即本体此言本自无弊乃谓本体光明犹镜也工夫刮磨此镜者也若工夫即本体谓刮磨之物即镜可乎此言似是而非夫镜也刮磨之物也二物也故不可以刮磨之物即镜若工夫本体同是一心非有二物如欲岐而二之则是有二心矣其説之不通也杨天游集圣人之所以能全其本体者不过能无欲耳吾人不能如圣人之无欲只当自寡欲入欲不独声色货利窠臼而已凡一种便安忻羡自私自利心皆是欲将此斩断方为寡欲则渐可进于无欲圣人亦岂逃人絶世始称无欲哉圣人所欲在天理上用事有欲与无欲同虽其有涉于向慕有涉于承当所欲处无一非天理天机之流行矣吾人之学不在求事物之侵扰我不侵扰我只在处事物道理能尽不能尽是故居处时则不免有居处事之侵扰然吾只在恭上做工夫即其侵扰亦天机之流行矣执事不免有执事之侵扰与人不免有与人之侵扰吾只在敬上忠上做工夫即其侵扰亦无非天机之流行矣从古圣贤处世处常处变其谁不自侵扰中来若恶其侵扰而生厌怠便非学也朱陆之所可辨所可议者其言也朱陆之不可辨不可议者其人也道之存于人不贵于言久矣茍不以人论学而以言论学不以人求朱陆而以言语求朱陆则今之纷纷无怪其然今之学者出处无朱陆三揖一辞之耿拔取予无朱陆裂石断金之果决义利不分声色不辨无朱陆青天白日之光明而所为黯阘垢浊自以为心传乎孔孟而胸次则鬼魅跖尤蝇营狗苟入仪秦申商之奸槖而反呶呶于朱陆之短长可悲也夫平生矻矻苦力于学固以収放心为事也然思索义理有未会心处或至忘寝忘食当食当寝亦不知所食何物所寝何地此皆过用其心而不觉至于诗文尤甚吾之心已放于诗之思索上去矣生平负性气毎触时艰不觉感叹不乐对友朋呶呶大言此皆出于一时感愤意气之私吾之心已放于世变意气上去矣今之学者不能实意以积义为事乃欲悬空去做一个勿忘勿助不能实意致中和戒惧乎不覩不闻乃欲悬空去看一个未发气象不能实意学孔颜之学乃欲悬空去寻孔颜之乐处外面求讨个滋味快乐来受用何异却行而求前者乎兹所谓舛也圣人之心如明镜止水故此心本体光明犹镜也工夫磨刮此镜者也谓工夫即本体谓磨刮之物即镜可乎镜光明不能不为尘垢所慁人心光明不能不为物欲所杂谓克治物欲还吾心之光明则可谓克治工夫即吾心之本体则不可谓刮磨尘垢还吾镜之光明则可谓磨刮工夫即吾镜之本体则不可何也工夫有积累之渐本体无积累之渐工夫有纯驳偏全不同本体无偏全无纯驳也龙溪曰学者只要悟余谓不解辩吾道禅説是非不算作眞悟龙溪曰学者只要个眞种子方得余谓不能透得声色货利两关不算作眞种子今世学者病于不能学颜子之学而先欲学曾㸃之狂自其入门下手处便差不解克已复礼便欲天下归仁不解事亲从兄便欲手舞足蹈不解造端夫妇便欲説鸢飞鱼跃不解衣锦尚絅便欲无声无臭不解下学上达便自谓知我者其天认一番轻率放逸为天机取其宴安磐乐者为眞趣岂不舛哉故余尝谓学者惟在日用平实伦纪处根求不在𤣥虚夸大门户处寻讨惟在动心忍性苦楚中着力不在摆脱矜肆洒落处铺张静坐者或流于禅定操存者或误于调息主敬者或妄以为惺惺格物穷理者或自溺于圆觉存心养性者或陷于即心见性明儒学案卷二明儒学案卷三钦定四库全书明儒学案卷三余姚黄宗羲撰三原学案关学大概宗薛氏三原又其别派也其门多以气节着风土之原而又加之学问者也端毅王石渠先生恕康僖王平川先生承裕光禄马谿田先生理恭简韩苑洛先生邦奇忠介杨斛山先生爵徴君王秦关先生之士三原学案端毅王石渠先生恕王恕字忠贯号介菴又号石渠陜之三原人正统戊辰进士选庶吉士先生志在经济出为左评事迁左寺副擢知扬州府嵗饥不待报而发粟民免沟壑超拜江西布政使转河南时以襄南地多险秦楚流民日出剽略于是特设治院以先生为副都御史领之累平刘千觔石和尚㓂乱榜谕流民各使复业母忧归起复廵抚河南转南京刑部左侍郎父忧归服除起刑部左侍郎治漕河改南京户部复改左副都御史廵抚云南而中人钱能横甚使其麾下指挥郭景私通安南为奸利先生遣人道执景景廹投井死尽发能贪暴诸状上遂撤能还安置南京进右都御史召掌留台迁南京兵部尚书参赞守备寻以部衔兼左副都御史廵抚南畿兴利除害三呉自设廵抚以来独周忱与先生耳中人王敬挟其千户王臣以妖术取中㫖收市图籍珍玩张皇声势先生列其罪状敬下锦衣狱臣论死二年而复还参赞钱能夤縁为守备与先生共事先生坦然不念前事能语人曰王公天人也吾惟敬事而已加太子少保林见素以劾妖僧继晓下狱先生救之得出先生益发舒言天下事天子不能无望意因批落太子少保以尚书致仕孝宗即位召用为吏部尚书加太子太保上释奠文庙先生请用太牢加币从之先生重礼风义之士故一时后进在朝者如庶吉士邹智御史汤鼐主事李文祥十余人皆慷慨喜事以先生为宗主先生侍经筵见上困于酷暑请暂辍讲鼐即言天子方向学奈何阻其进恕请非是先生惶恐待罪谓诸臣责臣是也然诸臣求治太急见朝廷待臣太重故责臣太深欲臣尽取朝事更张之如宋司马光毋论臣不敢望光今亦岂熙丰时也上优诏答之已而鼐劾阁臣万安刘吉尹直中官示以疏已留中鼐大言疏不出且併劾中官中官避匿亡何安直皆免鼐与文祥等日夜酣唿以为君子进小人退虽刘吉尚在不足忌也于是吉使门客徐鹏魏璋伺鼐鼐家夀州知州刘概与书尝梦一叟牵牛入水公引之而上牛近国姓此国势濒危赖公复安之兆也鼐大喜出书示客璋以此劾之鼐概皆下诏狱都御史马文升故为鼐所劾欲以妖言坐之先生力救事始得解凡中官倖人恩泽过当者先生辄为裁止虽上已许必固执也丘濬以礼部尚书故班先生下及直文渊阁先生自以前軰仍序尚书之次濬意弗善也毎有论奏阴抑之且使其私人太医院判刘文泰讦先生所刻传文详列不报之章为彰先帝之拒谏先生言臣传所载皆足以昭先帝纳谏之盛何名彰恶文泰无赖小人其逞此机巧深刻之辞非老于文学阴谋诡计者不能盍无追其主使之人乃下文泰锦衣狱则果丘濬所使也上以先生卖直沽名俾焚其传草文泰出而先生黜矣遂乞骸骨归又二岁濬卒文泰往弔其夫人叱之出曰汝搆王公于我相公憸人也何弔为闻者快之先生家居编集厯代名臣谏议録一百二十四卷又取经书传註有所疑滞再三体认行不去者以已意推之名曰石渠意见意见者乃意度之见耳未敢自以为是也葢年八十四而着意见八十六为拾遗八十八为补缺其耄而好学如此先生之学大抵推之事为之际以得其心安者故随地可以自见至于大本之所在或未之及也九十岁天子遣行人存问又三年卒赠特进左柱国太师谥端毅石渠意见戒慎恐惧二节天理人欲相为消长有天理即无人欲有人欲即无天理如何前一叚是天理之本然后一叚是遏人欲于将萌中和节中和乃人性情之德虽有动静之殊初非二物戒惧谨独皆是不敢忽之意岂有彼此如何自戒惧而约之止能致中自谨独而精之止能致和如何致中独能位天地致和独能育万物恐非子思之意鬼神章鬼神之为德鬼神葢言应祀之鬼神为德如生长万物福善祸淫其盛无以加矣以其无形也故视之而弗见以其无声也故听之而弗闻体物而不可遗言鬼神以物为体而无物不有如门有门神灶有灶神木主为鬼神之所栖是也然其有感必应是以使人敬畏而致祭祀如在其上如在其左右而不敢忽也谓之如在言非实有也集註以发见昭着释如在恐非是食无求饱章无求饱求安者志在敏事慎言也就有道而正者正其所言所行之是非是者行之非者改之葢古之学者皆以言行为学也动容貎章斯犹须也是用力的字动容貎须要逺暴慢正颜色须要近信出辞气须要逺鄙倍若以斯为自然未安兴于诗章诗本性情有邪有正读之可以兴其好善恶恶之心故曰兴于诗礼以谨节文曲礼经礼人能知之则敬慎威仪言动无失可以立于乡立于朝故曰立于礼乐以和神人用之于郊庙则祖考来格用之于燕享则宾主情洽不特此也事无大小非和不成故曰成于乐颜渊喟然章髙坚前后言已无定见非圣道之有髙坚前后也集註谓颜子深知夫子之道无穷尽无方体而叹之也若然则止仁止敬止慈止孝止信非道欤毁誉章今斯之民即三代之民而三代之民直道而行不妄毁誉人何今之民毁誉之过情也或问井田之法今可行乎意见以为不可曰何也曰今之时人稠地狭人人授田百亩其可得乎曰何必百亩或五十亩或七十亩使彼此均一即井田之意曰户口年年有消长茍欲均之必须年年助勘分授经画疆界若然则官民不胜其烦劳又且妨误农业受田之人必曰此田今年属我明年又不知属何人由是人怀苟且之心怠于耕作粪壅田必瘠矣曰十年一分可乎曰十年一分止可均一年其后户口有消长则又不均矣尽心章人能竭尽其心思而穷究之则能知其性之理葢性乃天之所命人之所受其理甚微非尽心而穷究之岂易知哉旣知其性则知天理之流行而付于物者亦不外是矣与下文存其心养其性所以事天也文势相同集註言知性乃能尽心不无颠倒春秋春秋者孔子因左丘明所作鲁史而修之也何为以左氏为传而以公羊谷梁并行谓之三传乎今观公谷传不过发明孔子笔削褒贬之意未尝外左氏所记之事而凿空为之说此左氏不可为传一也孔子言左丘明耻之丘亦耻之观此则知左丘明生乎孔子之前而为孔子之所敬信者也不应生乎后者为之经而生乎前者为之传以释经也此左氏不可为传二也中和天下之事处之得中则成不得中则不成故中为天下处事之大本天下之事行之以和则行不和则不行故和为天下行事之逹道道不逺人章己之能知能行人亦能之巳之不能人亦不能是己之道曷尝逺于人哉人之行道不能推己度物而以人之难知难行之事治人则是不近人情而逺人以为道也诚者自成章诚实也人之心无不实乃能自成其身而道之在我者自无不行矣註以诚与道对言以人与物为二事非也物之终始之物犹事也人之诚实者作事自然有始有终不诚实者则虽有所为始勤终怠所以成不得事故曰不诚无物饥渴章人能不以饥渴贫贱动其心则大本立而过人逺矣其他小事末节虽不及人不为忧矣进德修业爻忠信谓存诸心者无不诚也修辞立其诚谓出诸口者亦无不诚也忠信非德也所以进德者忠信也修辞立诚非业也所以居业者修辞立其诚也知至至之知德之所至而进以至之故可与几也知终终之知业之所终而修以终之故可以存义也以知行言之知至知终似知也至之终之似行也传谓知至至之致知也知终终之力行也不能无疑敛时五福用敷钖厥庶民五福在人若无礼乐法度则强凌弱衆暴寡富吞贫放僻邪侈自䧟于罪岂能安享五福惟人君建极有礼乐刑政是以天下之人不犯于有司得以安享五福则是人君收敛敷布以与之也无隐章夫子之适陈蔡楚衞诸国无行而不与二三子同行动静云为衆所共见共闻曷尝有所隐乎深则厉厉者严厉也水深可畏当止而不可渉也志至气次志之所至之处气即随之而至如帅所至之处卒徒亦随之而至也王者师节贡助彻是三代养民之法庠序学校是三代敎民之法后来有王者起必来取三代教养之法以为法是三代教养之法为后来王者之师也言性章天下人之言性只说已然之迹便是性不知已然之迹有善有恶顺理而善者为性之本不顺理而恶者非性之本故曰故者以利为本孟子末章无有乎尔者是反说之辞犹言岂无有也孟子之意以为孔门弟子克肖者七十二人岂无有见而知之者旣有见而知之者则今日岂无有闻而知之者观于此言则孟子隐然以闻知自任也康僖王平川先生承裕王承裕字天宇号平川冢宰之季子也𢎞治癸丑进士授兵科给事中迁吏掌科逆瑾恨其逺己又疏进君子退小人益恨之罚粟输边以外艰去瑾诛起原官歴太仆少卿正卿南太常卿宸濠反发留都之为内应者嘉靖初迁户部右侍郎晋南户部尚书致仕林居十年戊戌五月卒年七十四谥康僖十四五时从莆田萧某学萧令侍立三日一无所授先生归告端毅曰萧先生待某如此岂以某为不足敎耶端毅曰是即敎也真汝师矣登第后侍端毅归讲学于𢎞道书院弟子至不能容冠婚䘮祭必率礼而行三原士风民俗为之一变冯少墟以为先生之学皆本之家庭者也光禄马谿田先生理马理字伯循号谿田陜之三原人为孝廉时游太学与吕泾野崔后渠交相切劘名震都下髙丽使人亦知慕之录其文以归父母连䘮不与会试者两科安南贡使问礼部主事黄清曰关中马理先生何尚未登仕籍其名重外夷如此登正德甲戍进士第时以大学衍义为问先生对曰大学之书乃尧舜禹汤文武之道也传有克明峻德汤之盘铭尧舜帅天下以仁之语真氏所衍唐汉宋之事非大学本㫖也真氏所衍止于齐家不知治国平天下皆本于慎独工夫宋儒所造大率未精以此失问者之意故欲填首甲而降之授稽勲主事改文选与郎中不合引疾告归者三年戊寅值武庙将南廵与黄伯固等伏阙极谏杖于廷未几送嫡母还乡乃设敎于武安王祠藩臬为建嵯峨精舎以居生徒嫡母䘮毕起员外郎议大礼复杖于廷寻转考功郎中丙戍例当考察外官内阁冢宰各挟私忿欲去广东河南陜西三省提学先生昌言曰魏校萧鸣凤唐龙今有数人物若欲去此三人请先去理由是获免丁亥陞南通政过河池驿见其丞貎𩔖黄伯固问之乃其弟叔开也时伯固已死先生泫然泣下作诗赠之云六年复见先生面为过河池见叔开戊子引疾归辛卯起光禄卿莅事未几又归林下者十年癸卯复起南光禄至即引年致仕隐于商山书院又十年而卒嘉靖乙卯十二月也年八十二先生师事王康僖又得泾野后渠以为之友墨守主敬穷理之传尝谓见行可之仕唯孔子可以当之学圣人者当自量力故每出不一二年即归归必十数年而后起绰绰然于进退之间后渠称其爱道甚于爱官真不虚也恭简韩苑洛先生邦竒韩邦竒字汝节号苑洛陜之朝邑人正德戊辰进士授吏部考功主事转员外郎辛未考察都御史袖私帙视之先生夺去曰考覈公事有公籍在都御史为之逊谢调文选京师地震上疏论时政缺失谪平阳通判甲戍迁浙江按察佥事宸濠将谋反遣内䜿饭僧于天竺寺聚者数千人先生防其不测立散遣之又以仪宾进贡假道衢州先生不可曰贡使自当沿江而下奚俟假道于是袭浙之计穷寻为镇守中官诬奏逮繋夺官世宗即位起山东参议乞休甲申大同兵变起山西左参政分守大同先生单车入城人心始安廵抚蔡天祐至代州先生戎服谒之天祐惊曰公何为如此曰大同变后廵抚之威削甚今大同但知有某某降礼从事者使人知廵抚之不可轻也朝廷复遣胡瓒以总督出师时首恶业已正法而瓒再索不已先生止之不聼城中复变乆之乃定先生亦致仕去戊子起四川提学副使改右春坊右庶子兼翰林修撰其秋王试顺天以录序引用经语差误左迁南太仆寺丞再疏归寻起山东副使大理左少卿以左佥都御史廵抚宣府入佐院事又出廵抚山西再致仕甲辰荐起总理河道陞刑部右侍郎改吏部丁未掌留堂进南京兵部尚书参赞机务归七年乙卯地震而卒年七十七赠少保谥恭简门人白璧曰先生天禀髙明学问精到明于数学胸次洒落大𩔖尧夫而论道体乃独取横渠少负气节旣乃不欲为竒即一行涵养宏深持定坚定则又一薛敬轩也羲按先生着述其大者为志乐一书方其始刻之日九鹤飞舞于庭传其术者为杨椒山手制十二律管吹之而其声合今不可得其详然声气之元在黄钟之长短空围而又不能无疑者先生依律吕新书註中算法黄钟长九寸空围九分积八百一十分用圆田术三分益一得一十二以开方法除之得三分四釐六毫强为实径之数不尽二毫八丝四忽以径求积自相乘得十一分九釐七毫一丝六忽加入开方不尽之数得一十二分以管长九十分乘之得一千八十分为方积之数四分取三为圆积八百一十分葢蔡季通以管长九十为九十分故以面积九分乘管长得八百一十分其实用九无用十之理凡度长短之言十者皆分九为十以便算也今三呉程路尚以九计可知矣则黄钟长九寸者八十一分以面积九分乘之黄钟之积七百二十九分也忠介杨斛山先生爵杨爵字伯修号斛山陜之富平人幼贫苦挟册躬耕为兄所累系狱上书邑令辞意激烈令异之曰此竒士也出而加礼登嘉靖己丑进士第官行人考选御史母忧庐墓毕补原官辛丑上封事谓今日致危乱者五一则辅臣夏言习为欺罔翊国公郭勋为国巨蠧所当急去二则冻馁之民不忧恤而为方士修雷坛三则大小臣工弗覩朝仪宜慰其望四则名器滥及缁黄出入大内非制五则言事诸臣若杨最罗洪先等非死即斥所损国体不小疏入上大怒逮系镇抚司拷掠备至㭱鎻昼夜血肉淋漓死者数矣而先生气定故得再甦主事周天佐御史浦鋐俱以救先生箠死狱中于是防守益严上日使人侦先生一言一动皆籍记侦者苦于不得言以情告先生使多为善言先生曰有意而言便是欺也部郎钱绪山刘晴川给事周讷谿先后以事下狱相与讲学不辍绪山先释先生愿有以为别绪山曰静中收摄精神勿使游放则心体湛一髙明广大可驯致矣作圣之功其在此乎先生敬识之与晴川讷谿读书赋诗又如是者五年所着周易辨录中庸解若干卷乙巳八月上用箕神之言释先生三人而三人者犹取道潞水舟中讲学踰临清而别㑹上造箕台太宰熊浃骤谏上怒罢浃复逮三人时先生抵家甫十日闻命就道在狱又三年丁未十一月髙元殿灾上怳忽闻火中有唿三人姓名者次日释归归二年而卒己酉十月九日也年五十七隆庆初赠光禄寺少卿谥忠介初韩恭简讲学先生辈来往拜其门恭简异其气岸欲勿受已叩其学诧曰宿学老儒莫能过也吾几失人矣刚大之气百折不囘人与椒山并称谓之韩门二杨论学天命谓性天人一理也率性谓道动以天也修道谓敎求合乎天也戒惧慎独自修之功至于中与和也中和性命本然之则也能致之则动以天矣故其效至于天地位万物育道不可须叟离可离非道是言当戒惧之意莫见乎隐莫显乎微是言当谨独之意应酬是有睹有闻不睹不闻是无所应酬之际也如出门使民是有所应酬则有睹有闻或问程子未出使民之时当何如曰此俨若思时也俨若思即是戒慎恐惧之意为功夫尚未说到极至处故又提慎独二字使人虽在暗室屋漏之中一念发动之际凛然畏惧不可少怠不敢少息则天理常存私意不萌纯一不已而合乎天矣中和心之本体也未发之中万物皆备故为天下之大本已发之和大经大法所在而不可违故为天下之逹道怒与哀中节皆谓之和致中和止至善之云也天地之位我位之也万物之育我育之也君子之中庸中庸人理之常也小人反中庸岂人理哉时中者黙识其理而妙宰物之权也若非礼之礼非义之义岂时中之道哉小人则率意妄为而已天下之道至中庸而极理得其会同义至于入神非至明不能察其几非至健不能致其决故民鲜能之矣董常问文中子圣人有忧乎言天下皆忧吾何独不忧又谓乐天知命吾何忧何必如此说圣人固未易及然常人一念之发得其本心则与圣人之心无以异但圣人纯亦不已衆人则或存或亡而已忧乐皆人情之常而本于性也岂圣人独有乐而无忧乎若曰乐天知命吾何忧不成父母病圣人亦乐天知命而不忧乎岂人理也哉漫录夜初静坐少检㸃日间言行因司马温公论尽心行已之要自不妄言始夫不妄言所言必皆当理非心有定主岂能至此故轻躁鄙背及事务𤨏屑无益身心而信口谈论者皆妄言也因书以自戒作一好事必要向人称述使人知之此心不定也不知所作好事乃吾分所当为虽事皆中理才能免于过恶耳岂可自以为美才以为美便是矜心禹之不矜不伐颜渊无伐善无施劳此圣贤切己之学也与人论事辞气欠平乃客气也所论之事虽当于理即此客气之动便已流于恶矣可不戒哉书以自警予乆处狱中粗鄙忿戾略无贬损粗鄙忿戾乃刚恶也负以终身而不能变真可哀也因思横渠贫贱忧戚玉汝于成乃惕然警省俨然愧耻今日患难安和非皇天玉我进修之地乎不知省愆思咎而有怨尤之心是背天也背天之罪可不畏哉予繋此四十一月矣逻者日在侧觇予动作有甚厚予㩦壶酌以伸问者后一人来甚横逆予卧于旧门板上障之以席其人皆扯毁之谓予罪人不宜如此又往往发其厚予者使人知之曰某日某皆潜献某处者葢令其得罪以见己薄之为是有苏乔二人皆厚予者乃忿忿不平扬骂曰是固无伤也予非私交化外人虽得罪亦何憾予与刘子焕吾周子顺之同饭后因论人才各有所宜予谓二公自度宜何责任刘子曰吾为孟公绰可周子曰今日府州外任勉强几分予曰滕薛大夫圣人固不许公绰在春秋时欲尽其职亦非易事观于子产相郑可见然则孟公绰亦不可轻㸔一人因狂病迷谬入朝立御座上捕下法司拟重辟狱成未决其母击登闻鼓称寃顺之在吏科时直受鼓状遇此事未为准理顺之因问予使公遇此事当何如处之予曰当论其狂病误犯不可加罪但罪守门者失于防御则可矣刘子曰当封进鼓状使朝廷知其以病迷下法司从末减可也顺之曰此固皆是但如此为之必得罪以此小事得罪吾不欲也刘子谓论人无罪不当杀恐非小事予曰此皆论利害未说到义理处若论义理则当为即为当止即止岂计得罪顺之以为然好议论人长短亦学者之大病也若真有为己之心便惟日不足戒慎乎其所不睹恐惧乎其所不闻时时刻刻防检不暇岂暇论人学所以成性而已人有寸长取为己有于其所短且置勿论轻肆辩折而无疑难涵蓄之心谓之丧德可也此予之深患不能自克可愧可愧道心人心只以是与不是求之一念发动的不是则为人心道心极难体认扩充戒谨恐惧之功少有间断则蔽锢冺灭而存焉者寡矣故曰惟微人心一动即在㐫险路上行矣䘮德灭身亡国败家由于此故曰惟危所谓卿士有一于身家必䘮邦君有一于身国必亡内作色荒外作禽荒酣酒嗜音峻宇雕墻有一于此未或不亡则人心之危真可畏哉易谓险以説困而不失其所亨其惟君子乎予乆处困难亦时以此自慰但罪恶深重为世道之损者甚大仰愧于天俯怍于人襟怀滞碍郁抑不安之时常多心静则能知几方寸扰乱则安其危利其灾祸几昭着而不能察矣况于几乎几者动之微而吉㓙之先见者也所谓先见亦察吾动之是与不是而已所动者是吉即萌于此矣所动者不是㐫即萌于此矣意向少离于道则歩履反戾差之毫釐谬以千里矣故学者以慎独为贵予禀赋粗鄙动輙乖谬夜间静坐思此身过恶真不自堪真难自容可谓虚负此生矣年踰五十血气渐衰老景将至始自知过则已晚矣可胜叹哉尚幸残生未冺欲自克励求免于恶终耳书以自警颜孟二大贤虽气象不同而学则未始有异颜子之学在非礼勿视听言动不违仁不迁怒不贰过孟子之集义养气扩充四端求放心存心养性以事天则亦颜子克已复礼之学也天下万变真妄二字可以尽之偏蔽者妄也本体则真也学所以去偏蔽之妄全本体之真全则道本性性纯乎天立人之道始无愧矣天地亘古亘今但有此一箇大道理则亘古亘今之圣贤不容更有两様学问也见狱中或有警扰唿左右问何事乆而思之此动心也身居此地须要置生死于度外刀锯临之从容以受致命遂志可也此正是为学用功处因思刘元城鼾睡是何等胸懐可谓毅然大丈夫矣今日早起朗诵君子之所以异于人者一章即觉襟怀开洒心广体胖有西铭与物同体之气象此心易至昏惰须常以圣贤格言辅养之便日有进益士之处世须振㧞特立把持得定方能有为见得义理必直前为之不为利害所憷不为流俗所惑可也如子思辞鼎肉孟子却齐王之召刚毅气象今可想见真可为独立不惧者若曰事姑委曲我心自别即自欺也始或以小善放过且不可为小恶放过且可为之日渐月磨堕落俗坑必至变刚为柔刻方为圆大善或亦不为大恶或亦为之因循茍且可贱可耻卒以恶终而不知矣此由辨之不早持之不固也书以自戒泾野吕先生过某府太守侍坐太守子读书楼上声彻于楼下太守令止之曰当微诵恐损伤既又促左右以时进食曰勿令饥又戒之曰当为掖之恐或蹉跌先生谓太守曰公之爱子可谓至矣愿推此心以爱百姓可也遇顺德府太守饯于门外饯所近府养济院先生以馔食一卓令二吏送院中谓太守曰以公佳馔与无告者共之愿公体我此心以惠恤鳏寡可也讷溪周子述以告予予为叹息者乆之古人以离羣索居为深戒子贡问为仁孔子告以事其大夫之贤者友其士之仁者使志道君子常得与先生相亲焉获覩德容闻至论以自警省不患德之不修而政之不善也呜唿仁人君子之言其利溥哉智者自以为不足愚者自以为有余自以为不足则以虚受人进善其无穷矣自以为有余必无孜孜求进之心以一善自满而他善无可入之隙终亦必亡而已矣书之以自励焉平生所为得失相半求欲寡过而不可得幽囚坑乆静中颇觉省悟始有向学之心然残损余息血气渐减䇿励不前虚生人世与草木同腐矣可媿哉早起散歩圜阶日升东隅晴空万里鸢鸟交飞不觉襟怀开洒万虑皆空因思曾晳沂水气象亦是如此癸卯岁季冬十三日书古人立己甚严其责人甚恕今人立己甚恕其责人甚严孜孜为己不求人知方始是学夫子答颜渊为仁之功在非礼勿视听言动居髙位有髙位的视听言动居下位有下位的视听言动处患难有患难的视听言动临死时有临死的视听言动道无不在予与刘周二公倚圜墻北向坐一人觧于北墻下相去甚近二公讶之曰何不少避予曰此郑瞽人旋于宋朝之意葢谓我无所闻也因置一甎奠食碗置之未安之处此心不已必欲已安然后已将一个身心不会置之安稳之地如个无梢工之舟漂荡于风波之上东风来则西去西风来则东去是何道理则是置此身心不如置此甎之敬慎也六月初八日夜初寝梦一男子长身少须须间白唿爵相拜曰予王阳明也数谈论未尝自言其所学语未毕忽警寤予矍然曰是何先圣先贤来此以敎我乎或慷慨杀身于此地如刘忠愍之𩔖者相与邂遘于梦寐乎明早当焚香拜谢之俄而屋嵴坠一小甎块于卧傍木板上声震屋中守者惊起初九日早晨记初九日夜梦一庙中塑伏羲像所服甚古杂以洪荒草服一人讲易十三卦制器尚象之义于庙问之乃程先生也听有儒士二人予入狱中四十一月梦关义勇武王与予遇者三亦有无言时亦有数相语时连日天雨狱中木板皆湿予体弱少食因思小儿在外父子五年不能相见衣食不能相顾时张道全伍天俦二生皆在外候予与小儿同处数日消息未闻为之戚戚又思素患难行乎患难事至于此皆天命也当安受之陈少阳欧阳彻二公未尝传贽为臣以言语自任而杀其身况予论思之軄敢不尽臣子一日之心乎尽此心以求自慊则或死或生岂可逆料予居此四年逻者候予有言日必录予颇闻之毎见未尝一言相答有以予不言囘报者必笞之有以其言作予言以囘报者又以不似笞之于是逻者穷矣多以情相告求予言以免其笞且曰事闗于忠义者愿得数语予应之曰吾奏章数千言字字是忠义句句是忠义乃以为非所当言而深罪之今若以忠义腾口舌于尔辈之前是吾羞也一逻者求予有言情甚切至予应之曰予出于无心者公记去则予心无愧若出于有心是故为巧语转移天听以茍免罪难也予实羞为况一有此心是即机变之智巧举平生而尽弃之天必诛絶使即死于此其人惨然曰公之心如此予再不复求公言矣又一逻者告予曰今日好言语上之矣问之乃太甲篇天作孽犹可违自作孽不可活又继之曰我乃自作孽者故罪至于此予应之曰吾为言官天下事皆所当言往时一疏上为朝廷下为苍生宗庙社稷万万年深长之虑岂自作孽者其人黙然晴川刘公陞工部将之任冢宰罗整菴翁家居刘公辞行整菴赠之以诗既刘公下狱与予诵之予与绪山钱子皆依韵和之后人传其诗于整菴处近一士夫来京整菴公语相告曰向日得诗和答以具但欠推敲未可寄去予曰此非欠推敲也元老大臣家食十年未尝以书简通权贵乃以一诗交罪人可乎此老可以为法甲辰年六月十二日记癸卯年二月内马主政拯以事下狱马十九岁发觧广东二十举进士任工部主政器度识见人未易及告予曰闻近士夫言自古人主有本事者惟秦皇汉武两君而已予应之曰否自古人主有本事者惟尧舜文王而已尧在位百年万邦时雍治极当乱之时而子丹朱又不肖尧乃寻一个舜将天下分付与他愈至于治舜在位五十年四方风动亦治极当乱之时其子商均亦不肖舜乃寻一个禹将天下分付与他亦愈至于治文王深仁厚泽延周家之基业至八百年尧舜文王以天自处气运兴衰不在于天而在我所谓通其变使民不倦神而化之使民宜之者也其本事何大哉秦皇剪除六国焚弃诗书扫灭先王之迹而惟任一己之私一夫作难而七庙隳身死人手为天下笑汉武承文景之富庶若委任贤俊取法先王则礼乐可兴顾以多欲乱政穷兵黩武至于海内虚耗几致颠覆非有昭宣继之则汉之天下未可知也若二君之所为适足覆宗絶祀而已乌在其所谓有本事哉且使人主不法尧舜文王而法秦皇汉武是启其杀伐之心而欲以乱天下也其所言谬妄亦甚矣马出狱数月以病卒予甚悼之闲歩垣中井上日色惨淡光景寂寥下视井水湛然清澈因思井渫不食为我心恻为之戚然大人以治安之时为危乱小人以危乱之时为治安皆此人也有大人之向慕有小人之向慕有大人之识度有小人之识度有大人之作用有小人之作用此天地生物之不齐教化之施固有要而以宇宙间事为己责者不可不慎也乙巳年九月五日灯下书论文文章以理为主以气为辅所论纯是一叚义理是以理为主辞气充盛浑厚不觉较弱是以气为辅须胸中正大不以偏曲邪小之见乱其心又广读圣贤格言以充养之如此则举笔造语皆是胸中流出其吐辞立论愈出愈新而无穷也如取之左右逢其源也其腾滙洩蓄流转浑厚波澜汪洋如决江河沛然莫之能御也其光燄发扬照耀昭灼如日月中天深谷穷崖之幽花石草木之微靑者自靑白者自白仰之以生辉触之而成色也征君王秦关先生之士王之士字欲立号秦关陜之蓝田人嘉靖戊午举于乡既而屏弃帖括潜心理学作养心图定气说书之座右闭关不出者九年蒿床粝食尚友千古以为蓝田风俗之美由于吕氏今其乡约具在乃为十二会赴会者百余人洒扫应对冠婚丧祭一一润泽其条件行之惟谨美俗复兴又谓天下之学术不一非亲证之不能得其大同于是赴都门讲会与诸老先生相问难上阙里谒先师庙墓低回乆之南行入江右见章本清邓潜谷杨止菴浮浙水而下至吴兴问许敬菴学者闻先生至亦多从之万厯庚寅卒于家年六十三祭酒赵用贤疏荐诏授国子博士除目下而先生不及见矣明儒学案卷三明儒学案卷四钦定四库全书明儒学案卷四余姚黄宗羲撰崇仁学案康斋倡道小陂一禀宋人成説言心则以知觉与理爲二言工夫则静时存养动时省察故敬义夹持明诚两进而后爲学问之全功其相传一派虽一斋庄渠稍爲转手终不离此矩矱也白沙岀其门然自叙所得不关聘君当爲别派于戏椎轮爲大辂之始层氷爲积水所成微康斋焉得有后时之盛哉聘君吴康斋先生与弼文敬胡敬斋先生居仁教谕娄一斋先生谅谢西山先生复郑敬斋先生伉胡鳯仪先生九韶太常魏庄渠先生校侍郎余讱斋先生祐太仆夏东巖先生尚朴敎谕潘玉斋先生润崇仁学案一聘君吴康斋先生与弼吴与弼字子傅号康斋抚州之崇仁人也父国子司业溥先生生时祖梦有藤绕其先墓一老人指为扳辕藤故初名梦祥八九岁已负气岸十九岁觐亲于京师从洗马杨文定学读伊洛渊源录慨然有志于道谓程伯淳见猎心喜乃知圣贤犹夫人也孰云不可学而至哉遂弃举子业谢人事独处小楼玩四书五经诸儒语录体贴于身心不下楼者二年气质偏于刚忿至是觉之随下克之之功辛卯父命还乡授室长江遇风舟将覆先生正襟危坐事定问之曰守正以俟耳旣婚不入室复命于京师而后归先生往来粗衣敝履人不知其为司成之子也居乡躬耕食力弟子从游者甚衆先生谓娄谅确实杨杰淳雅周文勇迈雨中被簑笠负耒耜与诸生并耕谈干坤及坎离艮震兑㢲于所耕之耒耜可见归则觧犂饭粝蔬豆共食陈白沙自广来学晨光才辨先生手自簸谷白沙未起先生大声曰秀才若为懒惰即他日何从到伊川门下又何从到孟子门下一日刈禾镰伤厥指先生负痛曰何可为物所胜竟刈如初尝叹笺註之繁无益有害故不轻着述省郡交荐之不赴太息曰宦官释氏不除而欲天下之治难矣吾庸出为天顺初忠国公石亨汰甚知为上所疑门客谢昭效张觷之告蔡京徴先生以收人望亨谋之李文逹文逹为草疏上之上问文逹曰与弼何如人对曰与弼儒者髙蹈古昔明王莫不好贤下士皇上聘与弼即圣朝盛事遂遣行人曹隆至崇仁聘之先生应召将至上喜甚问文逹曰当以何官官与弼文逹曰今东宫讲学需老成儒者司其辅导宜莫如与弼上可谕德召对文华殿上曰闻髙义久矣特聘卿来烦辅东宫对曰臣少贱多病杜迹山林本无髙行徒以声闻过情误尘荐牍圣明过听束帛丘园臣实内愧力疾谢命不能供职上曰宫僚优闲不必固辞赐文币酒牢命侍人牛玉送之舘次上顾文逹曰人言此老迂不迂也时文逹首以宾师礼遇之公卿大夫士承其声名欵门求见而流俗多怪谤议蠭起中官见先生操古礼屹屹则羣聚而笑之或以为言者文逹为之觧曰凡为此者所以励风俗使奔竞干求乞哀之徒观之而有愧也先生三辞不得命称病笃不起上谕文逹曰与弼不受官者何故必欲归需秋凉而遣之禄之终身顾不可乎文逹传谕先生辞益坚上曰果尔亦难留乃允之先生因上十事上复召对赐玺书银币遣行人王惟善送归命有司月廪之葢先生知石亨必败故洁然髙蹈其南还也人问其故苐曰欲保性命而已己卯九月遣门生进谢表辛巳冬适楚拜杨文定之墓壬午春适闽问考亭以申愿学之志己丑十月十七日卒年七十有九先生上无所传而闻道最早身体力验只在走趋语黙之间出作入息刻刻不忘乆之自成片叚所谓敬义夹持诚明两进者也一切𤣥逺之言絶口不道学者依之真有途辙可循临川章衮谓其日录为一人之史皆自言已事非若他人以已意附成说以成说附已意泛言广论者比顾泾阳言先生一团元气可追太古之朴而世之议先生者多端以为先生之不受职因勅书以伊傅之礼聘之至而授以谕德失其所望故不受夫舜且厯试诸艰而后纳于百揆则伊傅亦岂初命为相即世俗妄人无如此校量官爵之法而况于先生乎此陈建通记拾世俗无根之谤耳而薛方山宪章录复仍其谬又谓与弟讼田裭冠蓬首短衣束裾跪讼府庭张廷祥有上告素王正名讨罪岂容久窃虚名之书刘先生言予于本朝极服康斋先生其弟不简私鬻祭田先生讼之遂囚服以质絶无矫餙之意非名誉心净尽曷克至此然考之杨端洁传易考先生自辞宫谕归絶不言官以民服力田抚守张璝因先生拒而不见璝知京贵有忌先生者欲坏其节行令人讼之久之无应者璝以严法令他人代弟讼之牒入即遣𨽻执牒拘之门人胡居仁等劝以官服往先生服民服从拘者至庭璝加慢侮方以礼遣先生无愠色亦心谅非弟意相好如初璝以此得内贵心张廷祥始亦信之后乃释然此为实录也又谓跋石亨族谱自称门下士顾泾凡论之曰此好事者为之也先生乐道安贫旷然自足真如鳯凰翔于千仞之上下视尘世曾不足过而览焉区区总戎一荐何关重轻乃遂不胜私门桃李之感而事之以世俗所事座主举主之礼乎且总戎之汰甚矣行路之人皆知其必败而况于先生先生所为坚辞谕德之命意葢若将凂焉惟恐其去之不速也况肯褰裳而赴自附于匪人之党乎此以知其必不然也吴康斋先生语人须整理心下使敎莹净常惺惺地方好此敬以直内工夫也嗟夫不敬则不直不直便昬昬倒了万事从此隳可不惧哉食后坐东窓四体舒泰神气清朗读书愈有进益数日趣同此必又透一关矣圣贤所言无非存天理去人欲圣贤所行亦然学圣贤者舎是何以哉日夜痛自㸃检且不暇岂有工夫㸃检他人邪责人密自治疎矣可不戒哉明德新民虽无二致然已德未明遽欲新民不惟失本末先后之序岂能有新民之效乎徒尔劳攘成私意也贫困中事务纷至兼以病疮不免时有愤躁徐整衣冠读书便觉意思通畅古人云不遇盘根错节无以别利器又云若要熟也须从这里过然诚难能只得小心宁耐做将去朱子云终不成处不去便放下㫖哉言也文公先生谓延平先生终日无疾言遽色与弼常叹何修而至此又自分虽终身不能学也文公先生又云李先生初间也是豪迈底人后来也是琢磨之功观此则李先生岂是生来便如此盖学力所致也然下愚末学苦不能克去血气之刚平居则慕心平气和与物皆春少不如意躁急之态形焉因思延平先生所与处者岂皆圣贤而能无疾言遽色者岂非成汤与人不求备检身若不及之功效欤而今而后吾知圣贤之必可学而学之必可至人性之本善而气质之可化也的然矣下学之功此去何如哉夜病卧思家务不免有所计虑心绪便乱气即不清徐思可以力致者德而已此外非所知也吾何求哉求厚吾德耳心于是乎定气于是乎清明日书以自勉南轩读孟子甚乐湛然虚明平旦之气略无所挠绿阴清昼薰风徐来而山林閴寂天地自濶日月自长邵子所谓心静方能知白日眼明始㑹识青天于斯可验与弼气质偏于刚忿永乐庚寅年二十从洗马杨先生学方始觉之春季归自先生官舎纡道访故人李原道于秦淮客舘相与㩦手淮畔共谈日新与弼深以刚忿为言始欲下克之之功原道寻以告吾父母二亲为之大喜原道吉安庐陵人吾母姨夫中允公从子也厥后克之之功虽时有之其如卤莾灭裂何十五六年之间猖狂自恣良心一发愤恨无所容身去冬今春用功甚力而日用之间觉得愈加辛苦疑下愚终不可以希圣贤之万一而小人之归无由可免矣五六月来觉气象渐好于是益加苦功遂日有进心气稍稍和平虽时当逆境不免少动于中寻即排遣而终无大害也二十日又一逆事排遣不下心愈不悦葢平日但制而不行未有抜去病根之意反覆观之而后知吾近日之病在于欲得心气和平而恶夫外物之逆以害吾中此非也心本太虚七情不可有所放物之相接甘辛咸苦万有不齐而吾恶其逆我者可乎但当于万有不齐之中详审其理以应之则善矣于是中心洒然此殆克己复礼之一端乎盖制而不行者硬苦以理处之则顺畅因思心气和平非絶无于往日但未如此八九日之无间断又往日家和平多无事之时今乃能于逆境摆脱惧学之不继也故特书于册冀日新又新读书穷理从事于敬恕之间渐进于克已复礼之地此吾志也效之遅速非所敢知澹如秋水贫中味和似春风静后功力除闲气固守清贫病体衰惫家务相纒不得专心致志于圣经贤传中心益以鄙诈而无以致其知外貎益以㬥慢而何以力于行乎岁月如流岂胜痛悼如何如何数日家务相因忧亲不置书程间断胸次鄙吝甚可愧耻窃思圣贤吉㓙祸福一听于天必不少动于中吾之所以不能如圣贤而未免动揺于区区利害之间者察理不精躬行不熟故也吾之所为者惠廸而已吉㐫祸福吾安得与于其间哉大凡处顺不可喜喜心之生骄侈之所由起也处逆不可厌厌心之生怨尤之所由起也一喜一厌皆为动其中也其中不可动也圣贤之心如止水或顺或逆处以理耳岂以自外至者为忧乐哉嗟乎吾安得而臻兹也勉㫋毋忽屡有逆境皆顺而处枕上思在京时昼夜读书不间而精神无恙后十余年疾病相因少能如昔精进不胜痛悼然无如之何兼贫乏无药调䕶只得放寛怀抱毋使刚气得挠爱养精神以图少长噫世之年壮气盛者岂少不过悠悠度日诚可惜哉一事少含容则一事差当痛加克己复礼之功务使此心湛然虚明则应事可以无失静时㴠养动时省察不可须臾忽也茍本心为事物所挠无澄清之功则心愈乱气愈浊梏之反覆失愈逺矣观近思录觉得精神收敛身心检束有歉然不敢少恣之意有悚然奋㧞向前之意晁公武谓康节先生隐居博学尤精于易世谓其能穷作易之本原前知来物其始学之时睡不施枕者三十年嗟乎先哲苦心如此吾辈将何如哉一日以事㬥怒即止数日事不顺未免胸臆时生磊块然此气禀之偏学问之疵顿无亦难只得渐次消磨之终日无疾言遽色岂朝夕之力邪勉之无怠枕上思近来心中闲思甚少亦一进也寝起读书柳阴及东窓皆有妙趣晚二次事逆虽动于中随即消释怒意未形逐渐如此楷磨则善矣大抵学者践履工夫从至难至危处试验过方始无往不利若舎至难至危其他践履不足道也枕上黙诵中庸至大德必受命惕然而思舜有大德既受命矣夫子之德虽未受命却为万世帝王师是亦同矣嗟乎知有德者之应则宜知无德者之应矣何修而可厚吾德哉上不怨天下不尤人君子居易以俟命小人行险以侥倖灯下读中庸书此不肖恆服有效之药也缓歩途间省察四端身心自然约束此又静时敬也因㬥怒徐思之以责人无恕故也欲责人须思吾能此事否苟能之又思曰吾学圣贤方能此安可遽责彼未尝用功与用功未深者乎况责人此理吾未必皆能乎此也以此度之平生责人谬妄多矣信哉躬自厚而薄责于人则逺怨以责人之心责已则尽道也因事知贫难处思之不得付之无奈孔子曰志士不忘在沟壑未易能也又曰贫而乐未易及也然古人恐未必如吾辈之贫夜读子思子素位不愿乎外及游吕之言微有得游氏居易未必不得穷通皆好行险未必常得穷通皆丑非实经厯不知此味诚吾百世之师也又曰要当笃信之而已从今安敢不笃信之也以事难处夜与九韶论到极处须是力消闲气纯乎道德可也倘常情一动则去道逺矣枕上熟思出处进退惟学圣贤为无弊若夫穷通得䘮付之天命可也然此心必半毫无愧自处必尽其分方可归之于天欲大书何者谓圣贤何者谓小人以自警自今须纯然粹然卑以自牧和顺道德方可庶几嗟乎人生茍得至此虽寒饥死刑戮死何害为大丈夫哉茍不能然虽极富贵极夀考不免为小人可不思以自处乎凡事诚有所不堪君子处之无所不可以此知君子之难能也胡生谈及人生立世难作好人仆深味之嗟夫见人之善恶无不反诸已可也途间与九韶谈及立身处世向时自分不敢希及中庸数日熟思须是以中庸自任方可无忝此生只是难能然不可畏难而苟安直下承当可也读罢思债负难还生理蹇涩未免起计较之心徐觉计较之心起则为学之志不能专一矣平生经营今日不过如此况血气日衰一日若冄茍且因循则学何可向上此生将何堪于是大书随分读书于壁以自警穷通得䘮死生忧乐一听于天此心须澹然一毫无动于中可也倦卧梦寐中时时警恐为过时不能学也近晚往邻仓借谷因思旧债未还新债又重此生将何如也徐又思之须素位而行不必计较富贵不淫贫贱乐男儿到此是豪雄然此心极难不敢不勉贫贱能乐则富贵不淫矣贫贱富贵乐与不淫宜常加警束古今几人臻斯境也早枕思处世不活须以天地之量为量圣人之德为德方得恰好嗟夫安得同志共勉此事早枕思当以天地圣人为之凖则因悟子思作中庸论其极致亦举天地之道以圣人配之葢如此也嗟夫未至于天道未至于圣人不可谓之成人此古昔英豪所以孜孜翼翼终身也人生但能不负神明则穷通死生皆不足惜矣欲求如是其惟慎独乎董子云人之所为其美恶之极乃与天地流通往来相应噫天人相与之际可畏哉凡事须断以义计较利害便非人须于贫贱患难上立得脚住克治麤㬥使心性纯然上不怨天下不尤人物我两忘惟知有理而已今日觉得贫困上稍有益看来人不于贫困上着力终不济事终是脆愞熟思平生厯试不堪囘首间阅旧藁深恨学不向前身心荒怠可忧可愧今日所当为者夙兴盥栉家庙礼毕正襟端坐读圣贤书收敛此心不为外物所汩夜倦而寝此外非所当计穷通夀夭自有命焉宜笃信之心是活物涵养不熟不免揺动只常常安顿在书上庶不为外物所胜应事后即须看书不使此心顷刻走作数日养得精神差好须节节接续去莫令间断精白一心对越神明苟一毫不尽其道即是自絶于天夜大雨屋漏无干处吾意泰然涵飬本源工夫日用间大得夜观晦菴文集累夜乏油贫妇烧薪为光诵读甚好为诸生授孟子卒章不胜感激临寝犹讽咏明道先生行状久之顽钝之资为之惕然兴起中堂读倦游后园归丝桐三弄心地悠然日明风静天壤之间不知复有何乐早枕痛悔刚恶偶得二句岂伊人之难化信吾德之不竞遇逆境㬥怒再三以理遣葢平日自己无德难于专一责人况化人亦当以渐又一时过差人所不免呜唿难矣哉中庸之道也枕上思晦菴文集及中庸皆反诸身心性情颇有意味昨日欲书戒语云温厚和平之气有以胜夫㬥戾逼窄之心则吾学庶几少有进耳今日续之云欲进乎此舎持敬穷理之功则吾不知其方矣盖日来甚觉此二节工夫之切而于文集中玩此话头益有意味也七月初五日临钟帖明窓净几意思甚佳平生但亲笔砚及圣贤图籍则不知贫贱患难之在身也人之遇患难须平心易气以处之厌心一生必至于怨天尤人此乃见学力不可不勉贫困中事事纒人虽则如此然不可不勉一边处困一边进学凡百皆当责已昨晚以贫病交攻不得专一于书未免心中不宁熟思之须于此处做工夫敎心中泰然一味随分进学方是不然则有打不过处矣君子无入而不自得然是难事于此可以见圣愚之分可不勉哉凡怨天尤人皆是此闗不透耳先哲云身心须有安顿处葢身心无安顿处则日间扰扰于利害之中而已此亦非言可尽黙而识之可也晴窓亲笔砚心下清凉之甚忘却一身如是之窘也康节云虽贫无害日髙眠月下咏诗独歩绿阴时倚脩竹好风徐来人境寂然心甚平澹无康节所谓攻心之事昨日于文集中又得处困之方夜枕细思不从这里过真也做人不得增益其所不能岂虚语哉日来甚悟中字之好只是工夫难也然不可不勉康节诗云拔山盖世称才力到此分毫强得乎处困之时所得为者言忠信行笃敬而已寄身于从容无竞之境游心于恬澹不挠之鄊日以圣贤嘉言善行沃润之则庶几其有进乎人之病痛不知则已知而克治不勇使其势日甚可乎哉志之不立古人之深戒也男儿须挺然生世间夜坐思一身一家茍得平安深以为幸虽贫窭太甚亦得随分耳夫子曰不知命无以为君子也先儒云道理平铺在信乎斯言也急不得慢不得平铺之云岂不是如此近来时时见得如此是以此心较之往年亦稍稍向定但眼痛废书一年余为可叹耳处大事者须深沉详察看言行录龟山论东坡云君子之所养要令㬥慢邪僻之气不设于身体大有所省然志不能帅气工夫间断甚矣圣贤之难能也累日看遗书甚好因思二程先生之言真得圣人之传也何也以其说道理不髙不低不急不缓温乎其夫子之言也读之自然令人心平气和万虑俱消涵养此心不为事物所胜甚切日用工夫看朱子六十后长进不多之语怳然自失呜唿日月逝矣不可得而追矣十一月单衾彻夜寒甚腹痛以夏布帐加覆略无厌贫之意闲游门外而归程子云和乐只是心中无事诚哉是言也近来身心稍静又似进一歩近日多四五更梦醒痛省身心精察物理世间可喜可怒之事自家着一分陪奉他可谓劳矣诚哉是言也先哲云大辂与柴车较逐鸾鳯与鸱枭争食连城与瓦砾相触君子与小人鬭力不惟不能胜兼亦不可胜也学易稍有进但恨精力减而岁月无多矣即得随分用工以毕余龄焉耳读奏议一篇令人悚然噫清议不可犯也今日思得随遇而安之理一息尚存此志不容少懈岂以老大之故而厌于事也累日思平生架空过了时日与学者话久大概勉以栽培自已根本一毫利心不可萌也三纲五常天下元气一家亦然一身亦然动静语黙无非自己工夫看沤田晚归大雨中途雨止月白衣服皆湿贫贱之分当然也静坐独处不难居广居应天下为难事往往急便壊了胡文定公云世事当如行云流水随所遇而安可也毋以妄想戕真心客气伤元气请看风急天寒夜谁是当门定脚人看史数日愈觉收敛为至要人生须自重闲卧新斋西日明窓意思好道理平铺在着些意不得彼以悭吝狡伪之心待我吾以正大光明之体待之诗云战战兢兢如临深渊如履薄氷七十二岁方知此味信乎希贤之不易也夜静卧阁上深悟静虚动直之㫖但动时工夫尤不易云程子云五伦多少不尽分处至哉言也学至于不尤人学之至也吾闻其语矣未见其人也午后看陆宣公集及遗书易一亲圣贤之言则心便一但得此身粗安顷刻不可离也憇亭子看收菜卧久见静中意思此涵养工夫也夜卧阁思朱子云闲散不是真乐因悟程子云人于天地间并无窒碍处大小咸快活乃真乐也无时无处不是工夫年老厌烦非理也朱子云一日未死一日要是当于事厌倦皆是无诚虽万变之纷纭而应之各有定理明儒学案卷四明儒学案卷五钦定四库全书明儒学案卷五余姚黄宗羲撰崇仁学案二文敬胡敬斋先生居仁胡居仁字叔心饶之余干人学者称为敬斋先生弱冠时奋志圣贤之学游康斋吴先生之门絶意科举筑室梅溪山中事亲讲学之外不干人事久之欲广闻见适闽厯浙入金陵从彭蠡而返所至访求问学之士归而与乡人娄一斋罗一峯张东白为会于弋阳之龟峯余干之应天寺提学李龄钟城相继请主白鹿书院诸生又请讲学贵溪桐源书院淮王闻之请讲易于其府王欲梓其诗文辞曰尚需稍进先生严毅清苦左绳右矩日立课程详书得失以自考父病尝粪以验其深浅兄出则迎候于门有疾则躬调药饮执亲之丧水浆不入口哀毁骨立非杖不能起三年不入寝室动依古礼不从流俗卜兆为里人所阨不得已讼之墨衰而入公门人咸笑之家世为农至先生而窭甚鹑衣脱粟萧然有自得之色日以仁义润身以牙籖润屋足矣成化甲辰三月十二日卒年五十一万厯乙丑从祀孔庙先生一生得力于敬故其持守可观周翠渠曰君学之所至兮虽浅深予有未知观君学之所向兮得正路抑又何疑倘岁月之少延兮必日跻乎逺大痛夀命之弗永兮若深造而未艾此定案也其以有主言静中之涵养尤为学者津梁然斯言也即白沙所谓静中养出端倪日用应酬随吾所欲如马之御衔勒也宜其同门冥契而先生必欲议白沙为禅一编之中三致意焉葢先生近于狷白沙近于狂不必以此而疑彼也先生之辨释氏尤力谓其想像道理所见非真又谓是空其心死其心制其心此皆不足以服释氏之心释氏固未尝无真见其心死之而后活制之而后灵所谓真空即妙有也弥近理而大乱真者皆不在此盖大化流行不舎昼夜无有止息此自其变者而观之气也消息盈虚春之后必夏秋之后必冬人不转而为物物不转而为人草不移而为木木不移而为草万古如斯此自其不变者而观之理也在人亦然其变者喜怒哀乐已发未发一动一静循环无端者心也其不变者恻隐羞恶辞让是非梏之反覆萌蘖发见者性也儒者之道从至变之中以得其不变者而后心与理一释氏但见流行之体变化不测故以知觉运动为性作用见性其所得不生不灭者即其至变者也层层扫除不留一法天地万物之变化即吾之变化而至变中之不变者无所事之矣是故理无不善气则交感错综参差不齐而清浊偏正生焉性无不善心则动静感应不一其端而真妄杂焉释氏既以至变为体自不得不随流鼓盪其猖狂妄行亦自然之理也当其静坐枯藁一切降伏原非为存心养性也不过欲求见此流行之体耳见既真见儒者谓其所见非真只得形似所以遏之而愈张其焰也先生言治法寓兵未复且先行屯田宾兴不行且先荐举井田之法当以田为母区画有定数以人为子增减以受之设官之法正官命于朝廷僚属大者荐闻小者自辟皆非迂儒所言后有王者所当取法者也居业録静中有物只是常有箇操持主宰无空寂昏塞之患觉得心放亦是好事便提撕收敛再不令走便是主敬存心工夫若心不知下落茫茫荡荡是何工夫穷理非一端所得非一处或在读书上得之或在讲论上得之或在思虑上得之或在行事上得之读书得之虽多讲论得之尤速思虑得之冣深行事得之冣实孔子只敎人去忠信笃敬上做放心自能收德性自能养孟子説出求放心以示人人反无捉摸下工夫处故程子说主敬周子有主静之説学者遂专意静坐多流于禅葢静者体动者用静者主动者客故曰主静体立而用行也亦是整理其心不使纷乱躁妄然后能制天下之动但静之意重于动非偏于静也愚谓静坐中有箇戒惧恐惧则本体已立自不流于空寂虽静何害人心一放道理便失一收道理便在正其谊不谋其利明其道不计其功学者以此立心便广大髙明克之则是纯儒推而行之即纯王之政程朱开圣学门庭只主敬穷理便敎学者有入处气之发用处即是神陈公甫説无动非神他只窥测至此不识里面本体故认气为理事事存其当然之理而已无与焉便是王者事着些计较便是私吝心即流于霸矣道理到贯通处处事自有要有要不遗力矣凡事必有理初则一事一理穷理多则会于一一则所操愈约制事之时必能挈其总领而理其条目中其机会而无悔吝儒者养得一个道理释老只养得一个精神儒者养得一身之正气故与天地无间释老养得一身之私气故逆天背理释氏见道只如汉武帝见李夫人非真见也只想像这道理故劳而无功儒者便即事物上穷究人虽持敬亦要义理来浸灌方得此心悦怿不然只是硬持守也今人说静时不可操才操便是动学之不讲乃至于此甚可惧也静时不操待何时去操其意以为不要惹动此心待他自存若操便要着意着意便不得静是欲以空寂杳㝠为静不知所谓静者只是以思虑未萌事物未至而言其中操持之意常在也若不操持待其自存决无此理程子曰人心自由便放去又以思虑纷扰为不静遂遏絶思虑以为静殊不知君子九思亦是存养法但要专一若专一时自无杂虑有事时专一无事时亦专一此敬之所以贯乎动静为操存之要法也敬为存养之道贯彻始终所谓涵养须用敬进学则在致知是未知之前先须存养此心方能致知又谓识得此理以诚敬存之而已则致知之后又要存养方能不失盖致知之功有时存养之功不息程子曰事有善恶皆天理也天理中物须有美恶葢物之不齐物之情也愚谓阴阳动静之理交感错综而万殊出焉此则理之自然物之不能违者故云然在人而言则善者是天理恶者是气禀物欲岂可不自省察与气禀恶物同乎心精明是敬之效才主一则精明二三则昏乱矣心无主宰静也不是工夫动也不是工夫静而无主不是空了天性便是昏了天性此大本所以不立也动而无主若不猖狂妄动便是逐物狥私此逹道所以不行也已立后自能了当得万事是有主也人之学易差罗仲素李延平敎学者静坐中看喜怒哀乐未发以前气象此便差却既是未发如何看得只存养便是吕与叔苏季明求中于喜怒哀乐未发之前程子非之朱子以为即已发之际黙识其未发之前者则可愚谓若求未发之中看未发气象则动静乖违反致理势危急无从容涵泳意味故古人于静时只下个操存涵养字便是静中工夫思索省察是动上工夫然动静二端时节界限甚明工夫所施各有所当不可乖乱混杂所谓动静不失其时其道光明今世又有一等学问言静中不可着个操字若操时又不是静以何思何虑为主悉屏思虑以为静中工夫只是如此所以流于老佛不知操字是持守之意即静时敬也若无个操字是中无主悠悠茫茫无所归着若不外驰定入空无此学所以易差也容貎辞气上做工夫便是实学谨独是要遗书言释氏有敬以直内无义以方外又言释氏内外之道不备此记者之误程子固曰惟患不能直内内直则外必方盖体用无二理内外非二致岂有能直内而不能方外体立而用不行者乎敬则中有主释氏中无主谓之敬可乎视鼻端白以之调息去疾则可以之存心则全不是葢取在身至近一物以繋其心如反观内视亦是此法佛家用数珠亦是此法覊制其心不使妄动呜唿心之神灵足以具衆理应万事不能敬以存之乃羁于一物之小置之无用之所哀哉当然处即是天理禅家存心虽与孟子求放心操则存相似而实不同孟子只是不敢放纵其心所谓操者只约束收敛使内有主而已岂如释氏常看管一个心光光明明如一物在此夫既收敛有主则心体昭然遇事时鉴察必精若守着一个光明底心则只了与此心打搅内自相持既熟割舎不去人伦世事都不管又以为道无不在随其所之只要不失此光明之心不拘中节不中节皆是道也真能主敬自无杂虑欲屏思虑者皆是敬不至也有此理则有此气气乃理之所为是反説了有此气则有此理理乃气之所为陈公甫云静中养出端倪又云藏而后发是将此道理来安排作弄都不是顺其自然娄克贞说他非陆子之比陆子不穷理他却肎穷理公甫不读书他勤读书以愚观之他亦不是穷理他读书只是将圣贤言语来䕶已见未尝虚心求圣贤指意舎已以从之也敬便是操非敬之外别有个操存工夫格物便是致知非格物之外别有个致知工夫陈公甫亦窥见些道理本原因下面无循序工夫故遂成空见释氏心亦不放只是内里无主所以为是心者理也所以具是理者心也故理是处心即安心存处理即在非但在已如此在人亦然所行合理人亦感化归服非但在人如此在物亦然苟所行合理庶物亦各得其所禅家不知以理义养心只捉住一个死法释氏説心只説着一个意思非是真识此心也释氏说性只説着一个人心形气之私未识性命之正满腔子是恻隐之心则满身都是心也如刺着便痛非心而何然须知痛是人心恻隐是道心满腔子是恻隐之心腔子外是何心腔子外虽不可言心其理具于心因其理具于心故感着便应若心驰于外亦物耳何能具衆理应万事乎异敎所谓存心有二也一是照管一心如有一物常在这里一是屏除思虑絶灭事物使其心空豁无所外交其所谓道亦有二也一是想像模索此道如一个物事在前一是以知觉运动为性谓凡所动作无不是道常不能离故猖狂妄行只致其恭敬则心肃然自存非自捉住一个心来存放这理读书论事皆推究到底即是穷理非是悬空寻得一个理来看人以朱子调息箴为可以存心此特调气耳只恭敬安详便是存心法岂假调息以存心以此存心害道甚矣心只是一个心所谓操存乃自操而自存耳敬是心自敬耳主敬是有意以心言也行其所无事以理言也心有所存主故有意循其理之当然故无事此有中未尝有无中未尝无心与理一也学一差便入异敎其误认圣贤之意者甚多此言无为是无私意造作彼遂以为真虚净无为矣此言心虚者是心有主而外邪不入故无昏塞彼遂以为真空无物矣此言无思是寂然不动之中万理咸备彼遂以为真无思矣此言无适而非道是道理无处无之所当操存省察不可造次颠沛之离彼遂以为凡其所适无非是道故任其猖狂自恣而不顾也释氏误认情识为理故以作用是性殊不知神识是气之英灵所以妙是理者就以神识为理则不可性是吾身之理作用是吾身之气认气为理以形而下者作形而上者心常有主乃静中之动事得其所乃动中之静今人为学多在声价上做如此则学时已与道离了费尽一生工夫终不可得道孔门之敎惟博文约礼二事博文是读书穷理事不如此则无以明诸心约礼是操持力行事不如此无以有诸已张子以太和为道体葢太和是气万物所由生故曰保合太和乃利贞所以为是太和者道也就以太和为道体误矣上蔡记明道语言既得后须放开朱子疑之以为既得后心胸自然开泰若有意放开反成病痛愚以为得后放开虽似渉安排然病痛尚小今人未得前先放开故流于庄佛又有未能克已求仁先要求颜子之乐所以卒至狂妄殊不知周子令二程寻颜子之乐处是要见得孔颜因甚有此乐所乐何事便要做颜子工夫求至乎其地岂有便来自己身上寻乐乎故放开太早求乐太早皆流于异端人清髙固好然清髙太过则入于黄老人固难得广大者然广大太过则入于庄佛惟穷理之至一循乎理则不见其清髙广大乃为正学智计处事人不心服私则殊也太极者理也阴阳者气也动静者理气之妙运也天下纵有难处之事若顺理处之不计较利害则本心亦自泰然若不以义理为主则遇难处之事越难处矣有理而后有气有气则有象有数故理气象数皆可以知吉㓙四者本一也立天之道曰阴与阳阴阳气也理在其中立地之道曰柔与刚刚柔质也因气以成理立人之道曰仁与义仁义理也具于气质之内三者分殊而理一天地间无处不是气砚水瓶须要两孔一孔出气一孔入水若止有一孔则气不能出而塞乎内水不能入矣以此知虚器内皆有气故张子以为虚无中即气也朱子所谓静中知觉此知觉不是事来感我而我觉之只是心存则醒有知觉在内未接乎外也今人不去学自守先要学随时所以茍且不立处事不用智计只循天理便是儒者气象王道之外无坦途仁义之外无功利人收敛警醒则气便清心自明才惰慢便昏瞶也意者心有专主之谓大学解以为心之所发恐未然葢心之发情也惟朱子训䝉诗言意乃情专所主时为近一本而万殊万殊而一本学者须从万殊上一一穷究然后㑹于一本若不于万殊上体察而欲直探一本未有不入异端者端庄整肃严威俨恪是敬之入头处提撕唤醒是敬之接续处主一无适湛然纯一是敬之无间断处惺惺不昩精明不乱是敬之效验处敬该动静静坐端严敬也随事检㸃致谨亦敬也敬兼内外容貎庄正敬也心地湛然纯一敬也古人老而德愈进者是持守得定不与血气同衰也今日才气之人到老年便衰是无持养之功也陈公甫説物有尽而我无尽即释氏见性之説他妄想出一个不生不灭底物事在天地间是我之真性谓他人不能见不能觉我能独觉故曰我大物小物有尽而我无尽殊不知物我一理但有偏正清浊之异以形气论之生必有死始必有终安得我独无尽哉以理论之则生生不穷人与物皆然老氏既说无又说杳杳冥冥其中有精混混沌沌其中有物则是所谓无者不能无矣释氏既曰空又说有个真性在天地间不生不灭超脱轮廽则是所谓空者不能空矣此老释之学所以颠倒错谬说空说虚说无说有皆不可信若吾儒说有则真有说无则真无说实则真实说虚则真虚盖其见道明白精切无许多邪遁之辞老氏指气之虚者为道释氏指气之灵者为性故言多邪遁以理论之此理流行不息此性禀赋有定岂可说空说无以气论之则有聚散虚实之不同聚则为有散则为无若理则聚有聚之理散有散之理亦不可言无也气之有形体者为实无形体者为虚若理则无不实也问老氏言有生于无佛氏言死而归真何也曰此正以其不识理只将气之近理者言也老氏不识此身如何生言自无中而生佛氏不识此身如何死言死而归真殊不知生有生之理不可谓无以死而归真是以生为不真矣问佛氏说真性不生不灭其意如何曰释氏以知觉运动为性是气之灵处故又要把住此物以免轮廻愚故曰老氏不释道妄指气之虚者为道释氏不识性妄指气之灵者为性横渠言气之聚散于太虚犹冰之凝释于水某未敢以为然盖气聚则成形散则尽矣岂若冰未凝之时是此水既释又只是此元初水也未有致知而不在敬者敬其本欤今人言心便要求见本体察见寂然不动处此皆过也古人只言涵养言操存曷尝言求见察见若欲求察而见其心之体则内里自相攫乱反无主矣然则古人言提撕唤醒非欤曰才提撕唤醒则心惕然而在非察见之谓也天地气化无一息之停人物之生无一时少欠今天下人才尽有只因圣学不讲故瞢到在这里不愧屋漏虽无一事然万理森然已具于其中此是体也但未发耳老佛以为空无则本体已絶矣今人只言老佛有体无用吾谓正是其体先絶于内故无用于外也其心肃然则天理即在故程子曰敬可以对越上帝若穷理到融会贯通之后虽无思可也未至此当精思熟虑以穷其理故上蔡何思何虑程子以为太早今人未至此欲屏去思虑使心不乱则必流于禅学空虚反引何思何虑而欲强合之误矣心麄最害事心麄者敬未至也今人屏絶思虑以求静圣贤无此法圣贤只戒谨恐惧自无许多邪思妄念不求静未尝不静也禅家存心有两三様一是要无心空其心一是羁制其心一是照观其心儒家则内存诚敬外尽义理而心存故儒者心存万理森然具备禅家存心而寂灭无理儒者心存而有主禅家心存而无主儒家心存而活异教心存而死然则禅家非是能存其心乃是空其心死其心制其心作弄其心也一是诚主一是敬存养虽非行之事亦属乎行此乃未行之行用力于未形者也天理有善而无恶恶是过与不及上生来人性有善而无恶恶是气禀物欲上生来才昏惰义理自丧太极之虚中者无昏塞之患而万理咸具也惟其虚所以能涵具万理人心亦然老佛不知以为真虚空无物而万理皆灭也太极之虚是无形气之昏塞也人心之虚是无物欲之蔽塞也若以为真空无物此理具在何处人庄敬体即立大本即在不然则昏乱无本学老释者多诈是他在实理上刬断了不得不诈向日李鑑深不认他是谲吾曰君非要谲是不奈谲何学知为己亦不愁你不战战兢兢释氏是认精魂为性专一守此以此为超脱轮廻陈公甫说物有尽而我无尽亦是此意程子言至忙者无如禅客又言其如负版之虫如抱石投河朱子谓其只是作弄精神此真见他所造只是如此模様缘他当初只是去习静生屏思虑静久了精神光彩其中了无一物遂以为真空言道理只有这个极元极妙天地万物都是这个做出来得此则天地万物虽坏这物事不坏幻身虽亡此不亡所以其妄愈甚今人学不曾到贯通处却言天地万物本吾一体略窥见本原就将横竖放胸中再不去下格物工夫此皆是助长反与理二不若只居敬穷理尽得吾之当为则天地万物之理即在此葢此理本无二若将天地万物之理怀放胸中则是安排想像愈不能与道为一如释氏行住坐卧无不在道愈与道离也程子体道冣切如説鸢飞鱼跃是见得天地之间无非此理发见充塞若只将此意思想像収放胸中以为无适而非道则流于狂妄反于道二矣故引必有事焉而勿正心勿忘勿助长则吾心常存不容想像安排而道理流行无间矣故同以活泼泼地言之以见天地人物之理本相流通但吾不可以私意挠之也广文娄一斋先生谅娄谅字克贞别号一斋广信上饶人少有志于圣学尝求师于四方夷然不屑曰率举子学非身心学也闻康斋在临川乃往从之康斋一见喜之云老夫聪明性紧贤也聪明性紧一日康斋治地召先生往视云学者须亲细务先生素豪迈由此折节虽扫除之事必躬自为之不责僮仆遂为康斋入室凡康斋不以语门人者于先生无所不尽康斋学䂓来学者始见其余则否罗一峯未第时往访康斋不出先生谓康斋曰此一有志知名之士也如何不见康斋曰我那得工夫见此小后生耶一峯不悦移书四方谓是名教中作怪张东白从而和之康斋若不闻先生语两人曰君子小人不容并立使后世以康斋为小人二兄为君子无疑倘后世以君子处康斋不知二兄安顿何地两人之议遂息景泰癸酉举于乡退而读书十余年始上春官至杭复返明年天顺甲申再上登乙榜分敎成都寻告归以着书造就后学为事所着日录四十卷词朴理纯不茍悦人三礼订讹四十卷以周礼皆天子之礼为国礼仪礼皆公卿大夫士庶人之礼为家礼以礼记为二经之传分附各篇如冠礼附冠义之𩔖不可附各篇各附一经之后不可附一经总附二经之后取系辞传附易后之意诸儒附会十三篇以程朱论黜之春秋本意十二篇惟用经文训释而意自见不用三传事实曰春秋必待三传而后明是春秋为无用书矣先生以收放心为居敬之门以何思何虑勿助勿忘为居敬要㫖康斋之门最着者陈石斋胡敬斋与先生三人而已敬斋之所訾者亦唯石斋与先生为最谓两人皆是儒者陷入异教去谓先生陆子不穷理他却肎穷理石斋不读书他却勤读书但其穷理读书只是将圣贤言语来䕶已见耳先生之书散逸不可见观此数言则非仅蹈袭师门者也又言充贞见搬木之人得法便说他是道此与运木搬柴相似指知觉运动为性故如此说道固无所不在必其合乎义理而无私乃可为道岂搬木者所能葢搬木之人固不可谓之知道搬木得法便是合乎义理不可谓之非道但行不着习不察耳先生之言未尝非也先生静久而明杭州之返人问云何先生曰此行非惟不第且有危祸春闱果灾举子多焚死者灵山崩曰其应在我矣急召子弟永诀命门人蔡登查周程子卒之月日曰元公纯公皆暑月卒予何憾时𢎞治辛亥五月二十七日也年七十门人私谥文肃先生子兵部郎中性其女嫁为宁庶人妃庶人反先生子姓皆逮系遗文散失而宗先生者绌于石斋敬斋矣文成年十七亲迎过信从先生问学深相契也则姚江之学先生为发端也子忱字诚善号氷溪不下楼者十年从游甚衆僧舎不能容其弟子有架木为巢而读书者谢西山先生复谢复字一阳别号西山祁门人也谒康斋于小陂师事之閲三岁而复返从事于践履叶畏斋问知曰行陈寒谷问行曰知未逹曰知至至之知终终之非行乎未之能行唯恐有闻非知乎知行合一学之要也邑令问政曰辨义利则知所以爱民厉已𢎞治乙丑卒郑孔明先生伉郑伉字孔明常山之象湖人不屑志于科举往见康斋康斋曰此间工夫非朝夕可得恐误子逺来对曰此心放逸已久求先生复之耳敢欲速乎因受小学日验于身心久之若有见焉始归而读书一切折衷于朱子痛恶佛老曰其在外者已非又何待读其书而复辨其谬哉枫山东白皆与之上下其议论亦一时之人杰也胡鳯仪先生九韶胡九韶字鳯仪金溪人自少从学康斋家甚贫课儿力耕仅给衣食每日晡焚香谢天一日清福其妻笑之曰虀粥三厨何名清福先生曰幸生太平之世无兵祸又幸一家乐业无饥寒又幸榻无病人狱无囚人非清福而何康斋奔丧金陵先生同往凡康斋学有进益无不相告故康斋赠之诗云顽钝淬磨还有益新功频欲故人闻康斋语学者曰吾平生每得力于患难先生曰惟先生遇患难能进学在他人则隳志矣成化初卒明儒学案卷五明儒学案卷六钦定四库全书明儒学案卷六余姚黄宗羲撰崇仁学案三恭简魏庄渠先生校魏校字子才号庄渠崑山人𢎞治乙丑进士授南京刑部主事歴员外郎郎中不为守偹奄人刘瑯屈召为兵部郎移疾归嘉靖初起广东提学副使丁忧补江西兵备改河南提学七年陞太常寺少卿转大理明年以太常寺卿掌祭酒事寻致仕先生私淑于胡敬斋其宗㫖为天根之学从人生而静培养根基若是孩提知识后起则未免夹杂矣所谓天根即是主宰贯动静而一之者也敬斋言心无主宰静也不是工夫动也不是工夫此师门敬字诀也第敬斋工夫分动静先生贯串总不离本末作两段事则加宻矣聂双江归寂之㫖发端于先生也先生言理自然无为岂有灵也气形而下莫能自主宰心则虚灵而能主宰理也气也心也岐而为三不知天地间祗有一气其升降往来即理也人得之以为心亦气也气若不能自主宰何以春而必夏必秋必冬哉草木之荣枯寒暑之运行地理之刚柔象纬之顺逆人物之生化夫孰使之哉皆气之自为主宰也以其能主宰故名之曰理其间气之有过不及亦是理之当然无过不及便不成气矣气既能主宰而灵则理亦有灵矣若先生之言气之善恶无与于理理从而善之恶之理不特死物且闲物矣其在于人此虚灵者气也虚灵中之主宰即理也善固理矣即过不及而为恶亦是欲动情胜此理未尝不在其间故曰不为尧存不为桀亡以明气之不能离于理也先生疑象山为禅其后始知为坦然大道则于师门之敎又一转矣先生提学广东时过曹溪焚大鉴之衣椎碎其钵曰无使惑后人也谥恭简体仁说天地太和元气氤氤氲氲盈满宇内四时流行春意融融蔼蔼尤易体验盎然吾人仁底气象也人能体此意思则胸中和气骎骎发生天地万物血脉相贯充鬰之久及其应物浑乎一团和气发见所谓丽日祥云也冬气闭藏极于严密故春生温厚之气充郁薰蒸阴崖寒谷亦透学而弗主静何以成吾仁涵养可以熟仁若天资和顺不足于刚毅可更于义上用功否曰阳之收敛处便是阴仁之断制处便是义静中一念萌动才渉自私自利便觉戾气发生自与和气相反不能遏之于微戾气一盛和气便都消铄尽了须重接续起来但觉才是物欲便与截断斩其根芽此便是精义工夫也天之主宰曰帝人之主宰曰心敬只是吾心自做主宰处今之持敬者不免添一个心来治此心却是别寻主宰春气融融万物发生急廹何缘生物把捉太𦂳血气亦自不得舒畅天理其能流行乎整齐严肃莫是先制于外否曰此正是由中而出吾心才欲检束四体便自竦然矣外既不敢妄动内亦不敢妄思交养之道也木必有根然后千枝万叶可从而立水必有源然后千流万派其出无穷人须存得此心有个主宰则万事可以次第而治古人藴蓄深厚故发越盛大今人容易漏泄于外何由厚积而逺施学者当深玩黙成气象浑厚则开文明浇薄则开巧伪学须涵养本原天地浑浑一大气万物分形其间实无二体譬若百果累累总是大树生气贯彻又如鱼在水中内外皆水也人乃自以私意间隔岂复能与天地万物合一乎持敬易间断常如有上帝临之可乎曰上帝何时而不鉴临奚待想像也日月照临如目斯覩风霆流行如息相呴今吾一唿一吸未尝不与大化通也是故一念善上帝必知之一念不善上帝必知之天命有善无恶故善则顺天恶则逆天畏天之至者尝防未萌之恶小人无忌惮是弗以上帝为有灵也天地气化初极浑厚开盛则文明久之渐以浇薄盛极则有衰也圣人生衰世常欲返朴还淳以囘造化故大林放问礼之本质是从里面渐发出来文是外面发得极盛圣人欲人常存得这些好意思在里靣令深厚恳恻有余若只务外面好看却是作伪也道体浩浩无穷人被气质限住罕能覩其纯全若只据已见持养将去终是狭隘孤单难得展拓须大着心胸广求义理尽合天下聪明为我聪明庶几规模濶大气质不得而限量之理者气之主宰理非别有一物在气为主只就气上该得如此处便是理之发用其所以该得如此则理之本体然也通宇宙全体浑是一理充塞流行随气发用在这里便该得如此在那里又该得如彼千变万化不同人见用有许多遂疑体亦有许多不知只是一理所为随在而异名耳本体更无余二也纯粹至善者理也气有弗善理亦末如之何斯乃气强而理弱乎曰否理该得如此而不能自如此其能如此皆气为之也气能如此而不能尽如此滞于有迹运复不齐故也夫理冲漠无联无者不可分裂所以一也浑沦惟一一者不可二杂所以纯也气有形不可分愈分则愈杂美恶分若有万不齐矣理气合则一违则二春气氤氲盎乎其和此天地之仁也秋气晶明肃乎其清此天地之义也何处分别是理是气春宜温厚而弗温厚秋宜严凝而弗严凝此非理该如此乃是气过不及弗能如此孟子曰配义与道此是理该如此而气能如此所谓合则一也孔子曰囘也其心三月不违仁心而违仁判为两物弗复合一所谓违则二也或问孝之根原莫是一体而分该得孝否曰此只是当然不容已处曰岂天命自然乎曰怎得便会自然如此天地生生只是一团好气聚处便生人具此生理各有一团好意思在心父母吾身所由以生也故恻怛慈爱于此发得尤恳切其本在是也礼主敬让其心耸然如有畏退然如弗胜然后仪文斯称今之矜严好礼者但知自尊自重直行已意而已此乃客气所使非复礼之本然矣思虑万起万灭如之何曰此是本体不纯故发用多杂工夫只在主一但觉思虑不齐便截之使齐立得个主宰却于杂思虑中先除邪思虑以次除闲思虑推勘到底直与斩絶不得放过久之本体纯然是善便自一念不生生处皆善念矣圣贤冲然无欲学者当自不见可欲始一念动以人欲根勘何从而来照见衆欲性中元无俱从躯壳上起秽我灵台衆欲不行天理自见天命有元亨利贞故人性有仁义礼智人性有仁义礼智故人情有恻隐羞恶辞让是非纯粹至善本来如是其有不善又从何来曰此只是出于气质性本善然不能自善其发为善皆气质之良知良能也气质能为善而不能尽善性即太极气质是阴阳五行所为气运纯驳不齐故气禀合下便有清浊厚薄浊则遮蔽不通薄则承载不起便生出不善来性惟本善故除却气质不善便纯是善性惟不能自善故变化气质以归于善然后能充其良知良能也人性元善当其恶时善在何处曰善自常在不灭只因气质反了这善便生出恶善之本体不得自如若能翻转那恶依旧是善或曰人生而静气未用事其性浑然至善感于物而动气得用事故其情有善有不善曰如是则体用二原矣性善情亦善静时性被气禀夹杂先藏了不善之根故动时情被物欲汚染不善之萌芽才发存养于静黙消其不善之根省察于动才觉不善之萌芽便与锄治积集久之本体浑然是善发用处亦粹然无恶矣一理散为万事常存此心则全体浑然在此而又随事精察力行之则其用灿然各有着落虚灵主宰是之谓心其理气之妙合与气形而下莫能自主宰理自然无为岂有灵也气之渣滓滞而为形其精英为神虚通灵爽能妙是理为主气得其统摄理亦因是光明不蔽变化无方矣或穷孝之节目曰俱从根源处来只如昏定晨省人子昼常侍亲而夜各就寝父母弗安置岂能自安既寝而兴便思问候父母安否皆出于吾心至爱自不容已曰如是只须就根本上用功曰这却是分本末作两叚事天理合如此而吾不能如此正为私意蔽隔常培根源又就节目上穷究到根源处去其不如此者而求其当如此者则私意不得蔽隔天理常流通矣人各私其私天地间结成一大块私意人君完养厥德盎然天地生物之心又求天下恺悌相与举先王仁政行之悉破羣私合为天下大公天子当常以上帝之心为心兴一善念上帝用休而庆祥集焉兴一恶念上帝震怒而灾沴生焉感应昭昭也昔人谓人君至尊故称天以畏之却是举一大者来吓人君葢未廸知帝命也人君当明干坤易简之理天下之贤才岂能人人而知之邪君惟论一相相简大寮俾各自置其属人得举其所知而效之于上则无遗贤所谓干以易知也天下之政岂能事事而亲之耶君恭已于上委任于相相分任于百司而责其成功上好要而百事详所谓坤以简能也复余子积论性书窃观尊兄前后论性不啻数十万言然其大意不过谓性合理与气而成固不可指气为性亦不可专指理为性气虽分散万殊理常浑全同是一箇人物之性不同正由理气合和为一做成许多般来在人在物固有偏全而人性亦自有善有恶若理则在物亦本无偏在人又岂有恶耶愚意谓尊兄论性之误正坐理气处见犹未真耳理在天地间本非别有一物只就气中该得如此便是理人物之性又从何来即天地所赋之理亦非别有一物各就他分上合当恁地便是尊兄谓理常浑沦气才有许多分别出来若如愚见则理气元不相离理浑沦只是一个气亦浑沦本只一个气分出许多则理亦分出许多混沌之时理气同是一个及至开辟一气大分之则为阴阳小分之则为五行理随气具各各不同是故在阳则为健在阴则为顺以至为四德为五常亦复如是二五错综又分而为万物则此理有万其殊矣理虽分别有许多究竟言之只是一个该得如此故曰理一而分殊尝自其分殊者而观之健不可以为顺顺亦不可以为健四德五常以至万物之理各不能相通此理疑若滞于方所矣不知各在他分上都是该得如此大固无余小亦无欠故能随在具足随处充满更无空阙之处若合而不可分同而不复异则是浑沦一死局必也常混沌而后可耳天地者阴阳五行之全体也故许多道理静则冲漠浑沦体悉完具动则流行发见用各不同人物之性皆出于天地何故人得其全物得其偏葢天地之气其渣滓为物偏而不备塞而不通健顺五常之德不复能全但随形气所及而自为一理飞者于空潜者泳川蠢动自蠕草木何知亦各自为荣瘁不相假借陵夺而能若蜂蚁之君臣虎狼之父子驺虞之仁神羊之义乃其塞处有这一路子开故只具得这些子即此一些子亦便自理鸟之有凤兽之有鳞鳞之有龙介之有龟皆天地间气所出毕竟是渣滓中精英故终与人不相似也人禀二五精英之气故能具得许多道理与天地同然惟圣人阴阳合德纯粹至善其性无不全可以位天地育万物自大贤以下精英中不能无渣滓这个性便被他蔽隔了各随其所得渣滓之多寡以为等差而有智愚贤不肖之别毕竟性无不同但精英中带了些渣滓故学以变化其气质则渣滓浑化可以复性之本体矣古圣贤论性正是直指当人气质内各具此理而言故伊川曰性即理也告子而下荀杨韩诸人皆错认气质为性翻腾出许多议论来转加鹘突今谓性合理与气而成则恐昩于形而上下之别夫子曰一阴一阳之谓道又曰易有太极皆在气上直指此理而言正以理气虽不相离然亦不曾相杂故又曰形而上者谓之道形而下者谓之器若性合理气而成则是形而上下者可以相杂理在天地间元不曾与气杂何独在人上便与气相杂更愿于此加察然此亦非出于尊兄先儒谓有天地之性有气质之性分作两截说了故尊兄谓既是天地之性只当以理言不可遽谓之性气质之理正是性之所以得名可见理与气质合而成性也窃尝考诸古圣贤论性有二其一以性与情对言此是性之本义直指此理而言或以性与命对言性与天道对言性与道对言其义一也古性情字皆从心从生言人生而具此理于心名之曰性其动则为情也此于六书属会意正是性之所以得名其一以性与习对言者但取生字为义盖曰天所生为性人所为曰习耳性从生故借生字为义程子所谓生之谓性止训所禀受者也此与六书自属假借六书之法假借一𩔖甚多后儒不明训释六经多为所梗费了多少分疏六经言性始于成汤伊尹汤诰惟皇上帝降衷于下民若有恆性此正直指此理而言夫子易大传曰干道变化各正性命又曰继之者善也成之者性也子贡谓夫子之言性与天道不可得而闻子思述之于中庸曰天命之谓性孟子道性善实出于此其曰乃若其情则可以为善矣乃所谓善也又发明出四端又谓君子所性仁义礼智根于心可谓扩前圣所未发忒煞分明矣伊尹习与性成论语曰性相近也习相逺也家语谓少成若天性习惯如自然可见这性字但取天生之义中庸论天命之谓性又曰自诚明谓之性自明诚谓之敎孟子道性善又曰尧舜性之汤武反之皆与前性字不同虽不与习对说然皆以天道人道对言可见二性字元自不同也先儒只因性相近也一句费了多少言语分疏谓此性字是兼理与气质来说不知人性上不可添一物才帯着气质便不得谓之性矣荀子论性恶杨子论性善恶混韩子论性有三品衆言淆乱必折诸圣若谓夫子性相近一言正是论性之所以得名处则前数说皆不谬于圣人而孟子道性善却反为一偏之论矣孟子道性善只为见得分明故说得来直截但不曾说破性是何物故荀杨韩诸儒又有许多议论伊川一言以断之曰性即理也则诸说皆不攻自破矣孟子道性善是扩前圣所未发明道何以又谓论性不论气不备论气不论性不明二之则不是葢孟子只说人性之善却不曾说人有不善是被气禀蔽了他其论下手处亦只是说存心养性扩充其四端不曾说变化气质与克治底功夫故明道谓论性必须说破气质葢与孟子之言相发明也但明道又谓善固性也恶亦不可不谓之性人生而静以上不容说才说性时便已不是性也此则未免失之太过矣噫人性本善何得有恶当其恶时善在何处此须着些精彩看上天之载无声无臭其在吾人性之本体亦复如是性上添不得一物只为他是纯粹至善底圣人气禀淳厚清明略无些渣滓但浑是一团理庄生所谓人貎而天曾子所谓江汉以濯之秋阳以暴之皜皜乎不可尚已自大贤以下才被些气禀与物慾夹杂便生出恶来恶乃气禀物慾所为自与吾性无与故虽蔽固之湥依然有时发见但不能当下识取又被气禀物慾汩没了他不能使之光明不蔽耳人性惟善是真实一切诸恶尽成虚妄非吾性之固有若当恶念起时与他照勘穷来穷去便都成空矣天生吾人合下付这道理散见于日用事物而总具于吾心必先常常提省此心就逐事上一一穷究其理而力行之根本既立则中间节目虽多皆可次第而举若不于心地上用功而徒欲泛然以观万物之理正恐茫无下手处此心不存一身已无箇主宰更探讨甚道理纵使探讨得来亦自无处可安顿故有童而习之皓首而无成者古人知行只是一事方其求知之始正欲以为力行之资及其既知则遂行之而不敢缓今读圣贤书正宜反求诸身体贴道理去做孟子曰学问之道无他求其放心而已矣论学书存养省察工夫固学问根本亦须发大勇勐心方做得成就若全不曾发愤只欲平做将去可知是做不成也孔门唯颜子可当中行自曾子以至子思孟子气质皆偏于刚然其所以传圣人之道则皆得刚毅之力也文公谓世衰道微人欲横流不是刚毅的人亦立脚不住今之士大夫得一阶半级则以为喜失一阶半级则以为忧譬如鸟在笼中纵令底下直飞至顶上许大世界终无出日伊川言中心斯须不和不乐则鄙诈之心入之矣此与敬以直内同理谓敬为和乐固不可然敬须和乐只是心中无事也人一日间喜怒哀乐不知发了多少其中节也常少不中节也常多虽无所喜怒哀乐时而喜怒哀乐之根已自先伏于其间岁莫一友过我见某凝尘满室泊然处之叹曰吾所居必洒扫涓洁虚室以居尘嚣不杂则与干坤清气相通斋前杂树花木时观万物生意深夜独坐或启扉以漏月光至昩爽恆觉天地万物清气自逺而届此心与相流通更无窒碍今室中芜秽不治弗以累心贤于玩物逺矣但恐以神爽未必有助也某居家简重不以事物经心友人曰人心须完密一事不可放过学而不事事则踈漏处必多应事时必缺陷了道理吾见清髙虚静之士久之未有不堕落者一阴一阳之谓道今喜静厌动正如有阴无阳不成化矣某闻言耸然人心通窍于舌是以能言多言之人此心奔迸外出未言舌常有动意故其蓄聚恆浅应用易踈但与其箝制于外不若收敛于中验之放去收转之间而心之存亡攸繋当自有着力处也天下之事若从愤世嫉邪起端未免偏于肃杀必也从太和中发出则四时之气咸备而春生常为之主乃可合德造化也心乃我身主宰从天下至此已是尽头处而心却发出两路善恶岐焉诚意是管归一路也善恶各有来路善是从心体明处发来恶便是从暗处发来致知是要推明破暗也心与物交若心做得主以我度物则暗者可通若舎已逐物物反做主明者可塞故工夫起头只在先立乎其大者李献吉晚而与某论学自悔见道不明曰昔吾汨于词章今而厌矣静中怳有见意味逈然不同则从而录之某曰录后意味何如献吉黙然良久惊而问曰吾实不自知才札记后意味渐散不能如初何也某因与之极言天根之学须培养深沉切忌漏洩因问平生大病安在曰公才甚髙但虚志与骄气此害道之甚者也献吉曰天使吾早见二十年讵若是哉人之一心贯串千事百事若不立箇主宰则终日营营凡事都无统摄不知从何处用功又有兀坐以收放心事至不管是自隔絶道理如何贯串得来如愚见日用间不问有事无事常存此心有个主宰在此事来就此事上用功直截依着道理行莫要被私欲遮障纒绕如此才能贯串得过喜怒哀乐未发性本空也发而皆中节其应亦未尝不空圣人体用一原也世人不无潜伏故有前尘妄动故有缘影是故不可无戒惧之心释氏厌人欲之幻并与天性不可解于心者而欲灭之将乍见孺子入井憷惕真心与内交要誉恶其声之妄心同谓尘影则与圣贤之学霄壤矣大丈夫冻死则冻死饿死则饿死方能堂堂立天地间若开口告人贫要人怜我以小惠呴沬我得无为贱丈夫乎人心元神昭昭灵灵收敛停畜因其真机引而伸之触𩔖而长之自有无穷之妙若专内遗外日用间分本末作两叚事如此仍是支离也近体大学颇窥圣学之枢机至易至简说者自生烦难阳明葢有激者也故翻禅学公案推佛而附于儒被他说得太快易耸动人今为其学者大抵髙擡此心不在本位而于义利大界限反多依违吾辈欲学圣人不求诸人生而静祗就孩提有知识后说起又不察性之故与物欲则是以念念流转者为主陈元诚疑吾近日学问见得佛老与圣人同大为吾惧元诚论静云一念不生旣不执持又不蒙昧三件犯着一件便不是知道无中边而不知内为主则茫无下手处知内为主而不知道无中边则隘故曰此心学之全功也天文左右前皆动也惟北辰不动人身背亦如之故曰天根之学本易艮背之㫖五峰之学不务涵养本原只要执发见一端便张皇作用故有急廹助长之病心之神明无乎在而无乎不在也无乎不在而有在也静则气母归根动则神机发见故疑其在彼而不知实在于心虽有在也而无迹也人心立极虽有间断处亦好接头否则终日向学不免散而无统也近与一人论理气因问之曰人当哀痛时满体如割涕泪交流此恻隐之心也当羞愧时面为发赤汗流被体此羞恶之心也今且分别谁是理耶谁是气耶其人唯唯曰未也哀痛羞愧固有发不中节时亦复涕汗流出岂亦理之为耶其人不能自解某曰理非别有一物只就气该得如此便是理理本该得如此然却无为其能如此处皆气为之也然气运不齐有不能尽如此处理气合一则理即是气气即是理脗乎不分孟子所谓配也气与理违则判而二矣夫子所谓囘也其心三月不违仁又谓人能𢎞道非道𢎞人皆此意也今试就吾心日用间体验有时分明见得理该如此而吾不能如此打成两片若谓气即是理只好说善底一边那恶一边便说不去矣大成乐谱但以一声协一字今谱古诗须有散声方合天然之妙向见陈元诚歌古诗散声多少皆出天然安排不得必须谱出来然后人可学耳象山天资甚髙论学甚正凡所指示坦然如由犬道而行但气质尚粗鍜鍊未粹不免好刚使气过为抑扬之词反使人疑昔议其近于禅学此某之陋也大抵人自未应事及乎应事以至事过总是此心又进一歩自未起念时及乎起念以至念息亦犹是也善用功则贯串做一个否则间隔矣吾所谓立本是贯串动静工夫研几云者只就应事起念时更着精彩也道体浩浩无穷吾辈既为气质拘住若欲止据已见持守固亦自好终恐规模窄狭枯燥孤单岂能展拓得去古人所以亲师取友汲汲于讲学者非故汎滥于外也止欲广求天下义理而反之于身合天下之长以为一已之长集天下之善以为一已之善庶几规模濶大气质不得而限之侍郎余讱斋先生祐余祐字子积别号讱斋鄱阳人年十九往师胡敬斋敬斋以女妻之登𢎞治己未进士第授南京刑部主事忤逆瑾落职瑾诛起知福州晋山东副使兵备徐州以没入中官货逮诏狱谪南宁府同知稍迁韶州知府投劾去嘉靖改元起河南按察使调广西两迁至云南左布政以太仆卿召转吏部右侍郎未离滇而卒戊子岁也年六十四先生之学墨守敬斋在狱中着性书三卷其言程朱敎人拳拳以诚敬为入门学者岂必多言惟去其念虑之不诚不敬者使心地光明笃实邪僻诡谲之意勿留其间不患不至于古人矣时文成朱子晚年定论初出以朱子到底归于存养先生谓文公论心学凡三变如存斋记所言心之为物不可以形体求不可以闻见求惟存之之久则日用之间若有见焉此则少年学禅见得昭昭灵灵意思及见延平尽悟其失后会南轩始闻五峯之学以察识端倪为最初下手处未免阙却平时涵养一节工夫别南轩诗惟应酬酢处特逹见本根答叔京书尾谓南轩入处精切皆谓此也后来自悟其失改定已发未发之论然后体用不偏动静交致其力工夫方得浑全此其终身定见也安得以其入门工夫谓之晚年哉愚按此辨正先生之得统于师门处居业录云古人只言涵养言操存曷尝言求见本体是即文公少年之见也又云操存涵养是静中工夫思索省察是动上工夫动静二端时节界限甚明工夫所施各有所当不可混杂是即文公动静交致其力方得浑全而以单提涵养者为不全也虽然动静者时也吾心之体不着于时者也分工夫为两节则静不能该动动不能摄静岂得为无弊哉其性书之作兼理气论性深辟性即理也之言葢分理是理气是气截然为二并朱子之意而失之有云气尝能辅理之美矣理岂不救气之衰乎整菴非之曰不谓理气交相为赐如此明儒学案卷六明儒学案卷七钦定四库全书明儒学案卷七余姚黄宗羲撰崇仁学案太仆夏东岩先生尚朴夏尚朴字敦夫号东岩永丰人从学娄一斋登正徳辛未进士歴部属守惠州山东提学道至南太仆少卿逆瑾擅政遂归王文成赠诗有含瑟春风之句先生答曰孔门沂水春风景不出虞廷敬畏情先生传主敬之学谓才提起便是天理才放下便是人欲魏庄渠叹为至言然而訾象山之学以収敛精神为主吾儒収敛精神要照管许多道理不是徒収敛也信然则总然提起亦未必便是天理无乃自背其説乎葢先生认心与理为二谓心所以穷理不足以尽理阳明㸃出心即理也一言何怪不视为河汉乎夏东岩文集卓然竖起此心便有天旋地转气象学者涵养此心须如鱼之游泳于水始得才提起便是天理才放下便是人欲君子之心纎恶不容如人眼中着不得一些尘埃学者须収敛精神譬如一炉火聚则光燄四出才拨开便昏黒了寻常读与㸃一章只说胸次脱洒是尧舜气象近读二典三谟方知兢兢业业是尧舜气象尝以此语双门詹困夫困夫云此言甚善先兄复斋有诗云便如曾㸃象尧舜怕有余风入老庄乃知先辈聪明亦尝看到此朱子云颜子之乐平淡曾㸃之乐劳攘近观击壤集尧夫之乐比之曾㸃尤劳攘程子云敬则自然和乐和乐只是心中无事方是孔颜乐处道理是个甜的物事朱子训蒙诗云行处心安思处得余甘尝溢齿牙中非譬喻也不问此心静与不静只问此心敬与不敬敬则心自静矣譬如桶篐才放下便分散了白沙云斯理也宋儒言之备矣吾尝恶其太严也此与东坡要与伊川打破敬字意思一般葢东坡学佛而白沙之学进禅故云尔然尝观之程子云会得底活泼泼地不会得底只是弄精神又曰与其是内而非外不若内外之两忘两忘则澄然无事矣又曰必有事焉而勿正心勿忘未尝致纤毫之力此其存之之道也朱子云才觉得间断便已接续了曷尝过于严乎至于发用处天理人欲间不容髪省察克治不容少缓看二典三谟君臣互相戒勅视三代为尤严其亦可恶乎李延平云人于旦昼之间不至梏亡则夜气愈清夜气清则平旦未与物接之时湛然虚明气象自可见矣此是喜怒哀乐未发气象吾儒之学静中须有物譬如果核虽未萌芽然其中自有一㸃生意释老所谓静特虚无寂灭而已如枯木死灰安有物乎敬则不是装㸃外事乃是吾心之当然有不容不然者寻常騐之敬则心便安才放下则此心便不安矣所谓敬者只如俗说常打起精采是也理与气合是浩然之气才与理违是客气义由中出犹快刀利斧噼将去使事事合宜是集义若务矫饰狥外即是义袭袭犹袭裘之袭圣人定之以中正仁义而主静立人极焉自註云无欲故静葢中正仁义是理主静是心惟其心无欲而静则此理自然动静周流不息矣观通书无欲则静虚动直可见矣主静之静不与动时对乃大学定静之静集註云静谓心不妄动是也为学固要静存动察使此心未能无欲虽欲存养省察无下手处直须使此心澹然无欲则静自然虚动自然直何烦人力之为耶程子云识得此理以诚敬存之不须防检不须穷索心懈则有防心茍不懈何防之有理有未明故须穷索存久自明安得穷索与通书之言相表里天地以生物为心人能以济人利物为心则与天地之心相契宜其受福于天也故曰永言配命自求多福朱子语𩔖解敦厚以崇礼云人有敦厚而不崇礼者亦有礼文周密而不敦厚者故敦厚又要崇礼此解胜集註由是推之此一节当一句自为一义不必分属存心致知盖有尊德性而而不道问学者亦有道问学而不尊德性者故尊徳性又要道问学如柳下惠可谓致广大矣而精微或未尽伯夷可谓极髙明矣稽之中庸或未合又集註以尊德性为存心以极道体之大道问学为致知以极道体之细恐亦未然窃谓二者皆有大小如涵养本原是大谨于一言一行处是小穷究道理大本大原处是大一草一木亦必穷究是小尝以此质之魏子才子才以为然仁是心之德如桃仁杏仁一般若有分毫私里面便壊了如何得生意发逹于外巧言令色不必十分装饰但有一毫取悦于人意思即是巧令知此而谨之即是为仁之方故曰知巧言令色之非仁则知仁矣人不知而有一毫不平之意即是渣滓未浑化如何为成德一斋尝有诗云为学要人知做甚养之须厚积须多君子一心如止水不敎些子动微波学者须先识此理譬之五谷不知其种得不误认稊稗为五谷耶虽极力培壅止成稊稗耳近世儒者有用尽平生之力卒流入异学而不自知者正坐未识其理耳象山之学以収敛精神为主曰精神一霍便散了杨慈湖论学只是心之精神为之性一句此其所以近禅朱子云收敛得精神在此方看得道理尽看道理不尽只是不专一如此说方无病吾儒曰唤醒释氏亦曰唤醒但吾儒唤醒此心要照管许多道理释氏则唤醒在精一执中就事上说寻常遇事有不恰处羣疑并兴既欲如此又欲如彼当是时也尽把私意阁着了不知那个是人心那个是道心故必精以察之使二者界限分明又须一以守之使不为私欲所夺如此便是允执厥中盖过与不及皆是人心惟道心方是中尧之学以钦为主以执中为用此万古心学之源也舜告禹曰惟精惟一允执厥中又曰钦哉慎乃有位敬修其可愿曰钦曰中曰敬皆本于尧而发之且精一执中之外又欲考古稽衆视尧加详焉盖必如此然后道理浃洽庶几中可得以执矣近世论学直欲取足吾心之良知而谓诵习讲说为支离率意径行指凡发于粗心浮气者皆为良知之本然其说蔓延已为天下害揆厥所由盖由白沙之说倡之耳夫道若大路然岂难知哉数语令人有下手处盖日用间事亲如此事长如此言如此行如此待人接物如此各各有个路数真如大路然只是人遇事时胡乱打过了若每事肎入思虑则心中自有一个当然之则何事外求故曰子归而求之有余师假使曹交在门教之不过如此集註乃谓教之孝弟不容受业于门未然所谓求放心者非是以心捉心之谓葢此心发于义理者即是真心便当推行若发不以正与虽正发不以时及泛泛思虑方是放心要就那放时即提转来便无事伊川曰心本善流而为恶乃放也此语视诸儒为最精人之思虑多是触类而生无有宁息时节所谓朋从尔思也朋类也试就思处思量如何思到此逆推上去便自见得禅家谓之葛藤所以要长存长觉才觉得便断了近来诸公议论太髙稽其所就多不满人意如枫山先生为人只一味纯诚比之他人省了多少气力已是风动海内乃知忠信骄泰得失之言为有味若贪富贵厌贫贱未论得与不得即此贪之厌之之心已自与仁离了如何做得下面存养细密工夫所以以无欲为要心要有所用日用间都安在义理上即是心存岂俟终日瞑目趺坐漠然无所用心然后为存耶尝疑腔子不是神明之舎犹世俗所谓眶当之眶指理而言谓此心要常在理中稍与理违则出眶当外矣然如此说则满腔子是恻隐之心便说不去不若照旧说为善葢心犹户枢户枢稍出臼外便推移不动此心若出躯殻之外不在神明之舎则凡应事接物无所主矣耳之聪止于数百歩外目之眀止于数十里外惟心之思则入于无间虽千万里之外与数千万年之上一举念即在于此即此是神象山之学虽主于尊德性然亦未尝不道问学但其所以尊德性道问学与圣贤不同程子论仁谓识得此理以诚敬存之而已又谓识得仁体实有诸已只要义理栽培盖言识存所行之先必先识其理然后有下手处象山谓能収敛精神在此当恻隐自恻隐当羞恶自羞恶更无待于扩充此与告子不知性之为理而以所谓气者当之虽能坚持力制至于不动心之速适足为心害也朱子曰以天下之理处天下之事以圣贤之心观圣贤之书象山所引诸书多是驱率圣贤之言以就已意多非圣贤立言之意如谓颜子为人最有精神用力最难仲弓精神不及颜子然用力却易其与程子所谓质美者明得尽渣滓便浑化其次惟庄敬以持养之及其至则一也不同岂直文义之差而已哉予昔有志于学而不知操心之要未免过于把捉常觉有一物梗在胸臆虽欲忘之而不可得在南监时一日过东华门墻下有卖古书者予偶检得四家语内有黄蘖对裴休云当下即是动念则非伫立之顷遂觉胸中如有石头磕然而下无复累坠乃知禅学诚有动人处于后看程子书说得下手十分明白痛快但在人能领略耳故曰吾道自足何事旁求圣贤之训明白恳切无不欲人通晓白沙之诗好为隐奥之语至其论学处藏形匿影不可致诘而甘泉之註曲为回互𩔖若商度隐语然又多非白沙之意诗自汉魏以来至唐宋诸大家皆有典则至白沙自出机轴好为跌宕新竒之语使人不可追逐盖本之庄定山定山本之刘静修规模意气絶相类诗学为之大变独古选和陶诸作近之周子云一为要一者无欲也无欲则静虚动直又云寡之又寡寡之而至于无则诚立明通与克已复礼意同今不提起此心做主就视听言动上下工夫渐渐求造寡欲虚静之地直欲瞑目趺坐置此心于无物之处则私根何由以去本体何由以虚乎程子云坐忘却是坐驰朱子云要闲越不闲要静越不静又云如读书以求义理应事接物以求当理即所求者便是吾心何事块然独坐而后为存耶非洞见心体之妙安能及此先师一斋家居以正风俗为已任凡邻里搬戱迎神及划船之类必加晓谕禁戒每每以此得罪于人有所不恤世人只知有利语及仁义必将讥笑以为迂濶殊不知利中只有害惟仁义则不求利自无不利譬之甜的物事喫过则酸苦的物事喫过方甜如人家长尚利惹得一家莫不尚利由是父子兄弟交相攘夺相劘相刃必至倾覆而后已若家长尚义惹得一家莫不尚义由是父慈其子子孝其父兄友其弟弟恭其兄莫说到门祚如何只据眼前家庭之间已自有一叚春和景象何利如之湛然虚明者心之本体本无存亡出入之可言其有存亡出入者特在操持敬肆之间耳好问好察而必用其中诵诗读书而必论其世则合天下古今之聪明以为聪明其知大矣近时诸公论学乃欲取足吾心之良知而议程朱格物博文之论为支离其何以开圣人之知见扩吾心良知良能之本然此乃入门款于此既差是犹欲其入而闭之门也读白沙与东白论学诗古人弃糟粕糟粕非真传愚谓六经载道之文圣贤传授心法在焉而谓糟粕非真传何耶渺哉一勺水积累成大川亦有非积累源泉自涓涓天下之事未有不由积累而成者孔子志学以至从心孟子善信以至圣神朱子曰予学盖由铢累寸积得之又云予六十一嵗方理会得若去年死也枉了今谓不由积累而成得非释氏所谓一超直入如来地耶至无有至动至近至神焉发用兹不穷缄藏极渊泉中庸云喜怒哀乐之未发至天下之达道也道之体用不过如此可谓明白今乃说𤣥説妙反滋学者之疑从何处下手耶我能握其机何必窥陈编学患不用心用心滋牵纒本虚形乃实立本贵自然戒慎与恐惧斯语未云偏后而不省事差失毫釐间司马温公吕与叔张天祺辈患思虑纷扰皆无如之何诚如公论至于程朱宁有此病程子云与其是内而非外不若内外之两忘两忘则澄然无事矣又云必有事焉而勿正心勿忘勿助长未尝致纎毫之力此其存之之道也朱子云才觉得间断便已接续了此皆任其天然了无一毫将迎安排之病心学之妙至此无余藴矣戒慎恐惧敬也敬有甚形影只是此心存主处才提起心便安才放下心便无安顿处是乃人心之当然有不容不然者若不知此而以装㸃外事矜持太过为敬则为此心之病矣故曰以为无益而舎之者不芸苗者也助之长者揠苗者也非徒无益而又害之寄语了心人素琴本无絃此是无声无臭处中庸从天命説起都説尽了方説到此所以程子云下学而上逹乃学之要今论学不説下学之功遽及上达之妙宜其流入异学而不自知也此诗清新华妙见者争诵之而不知其有悖于道予不得以不辨章枫山谓予曰白沙应聘来京师予在大理往候而问学焉白沙云我无以敎人但令学者看与㸃一章予云以此敎人善矣但朱子谓专理会与㸃意思恐入于禅白沙云彼一时也此一时也朱子时人多流于异学故以此救之今人溺于利禄之学深矣必知此意然后有进步处耳予闻其言恍若有悟性书之作兼理气论性深辟性即理也之言重恐得罪于程朱得罪于敬斋不敢不以复也人得天地之气以成形气之精爽以为心心之为物虚灵洞彻有理存焉是之谓性性字从心从生乃心之生理也故朱子谓灵底是心实底是性性是理心是盛贮该载敷施发用底浑然在中虽是一理然各有界分不是儱侗之物故随感而应各有条理程子谓冲漠无朕万象森然已具未应不是先已应不是后者此也孟子言人性本善而所以不善者由人心陷溺于物欲而然缺却气质一边也故启荀杨韩子纷纷之论至程张朱子方发明一个气质出来此理无余藴矣盖言人性是理本无不善而所以有善有不善者气质之偏耳非专由陷溺而然也其曰天地之性者直就气禀中指出自然之理而言孟子之言是也气禀之性乃是合理与气而言荀杨韩子之言是也程朱之言明白洞达既不足服执事之心则子才纯甫之言宜其不见取于执事也又况区区之言哉然尝思之天下无性外之物而性无不在日用之间种种发见莫非此性之用今且莫问性是理是气是理与气兼但就发处认得是理即行不是理处即止务求克去气质之偏物欲之蔽俟他日功深力到豁然有见处然后看是理耶是气耶是理与气兼耶当不待辩而自明矣此道广大精微不可以急廹之心求之须是认得路头端的而从容涵泳于其间渐有凑泊处耳人心本虚灵静处难思议及其有思时却属动边事贤如司马公彻夜苦不寐殷勤念一中与念佛何异不知此上头着不得一字勿忘勿助间妙在心独契澄彻似波停融液如春至莫作禅様看即此是夜气谛观日用间道理平铺是坦如大路然各各有界至不必费安排只要去私意泛泛思虑萌觉得无根蒂将心去觅心便觉添累坠讨论要精详淘汰极纯粹如此用工夫庶㡬体用备君归在旦夕不得长相聚试诵口头禅君宜体会去刘士鳯夜苦不寐予恐其把捉太过赋此赠之近世论学者徒见先正如温公及吕与叔张天祺皆无奈此心何偶于禅门得些活头悟得此心有不待操而自存的道理遂谓至𤣥至妙千了万当以此为道则禅家所谓当下即是动念则非所谓放四大莫把捉寂寞性中随饮啄所谓汝暂息心善恶都莫思量皆足以为道殊不知不难于一本而难于万殊日用之间千头万緖用各不同茍非涵养此心而剔刮道理出来使之洞然无疑则拟议之间忽已堕于过与不及而不自知矣其何以得大中至正之矩哉学者于此正须痛下工夫主敬穷理交修并进而积之以嵗月之乆庶㡬渐有凑泊处耳不然决入异教无疑也花者华也气之精华也天地之气日循根榦而升到枝头去不得了气之精华遂结为菩蕾久则包畜不住忽然迸开光明灿烂如此人能涵泳义理浇灌此心优悠厌饫而有得焉则其发之言论措之行事自有不容已者所谓和顺积中英华发外是也中庸云诚则形形则着着则明又云故至诚无息不息则乆乆则徴如此者不见而章不动而变无为而成观此尤信程子云物我一理才明彼即晓此此合内外之道也或谓一草一木不必穷究恐未之深思耳要识静中须有物却从动处反而观湛然一气虚明地安得工夫入语言广文潘玉斋先生润潘润字徳夫号玉斋信之永丰人师事娄一斋一斋严毅英迈慨然以师道自任尝谓先生曰致礼以治躬外貎斯须不庄不敬而慢易之心入之矣致乐以治心中心斯须不和不乐而鄙诈之心入之矣此礼乐之本身心之学也先生谨佩其敎终日终身出入凖绳䂓矩李空同督学江右以人才为问诸生佥举先生空同致礼欲见之时先生居忧以衰服拜于门外终不肎见空同叹其知礼焚香静坐时以所得者发为吟咏终成都敎谕明儒学案卷七明儒学案卷八钦定四库全书明儒学案卷八余姚黄宗羲撰白沙学案有明之学至白沙始入精㣲其喫𦂳工夫全在涵飬喜怒未发而非空万感交集而不动至阳明而后大两先生之学最近阳明后来从不説起何也薛中离阳明之髙第弟子也正徳十四年上疏请白沙从祀孔庙是必有以知师门之学同矣罗一峰曰白沙观天人之微究圣贤之藴充道以富崇徳以贵天下之物可爱可求漠然无动于中故出其门者多清苦自立不以富贵为意髙风之所激逺矣简讨陈白沙先生献章尚书湛甘泉先生若水举人李大崖先生承箕通政张东所先生诩给事贺医闾先生钦吏目邹立斋先生智御史陈时周先生茂烈长史林缉熙先生光州同陈秉常先生庸布衣李抱真先生孔修处士谢天钖先生祐文学何时振先生廷矩运使史惺堂先生桂芳白沙学案一文恭陈白沙先生献章陈献章字公甫新会之白沙里人身长八尺目光如星右脸有七黑子如北斗状自㓜警悟絶人读书一览辄记常谓孟子所谓天民者慨然曰为人必当如此梦拊石琴其音泠泠然一人谓之曰八音中惟石难谐子能谐此异日其得道乎因别号石斋正统十二年举广东乡试明年会试中乙榜入国子监读书已至崇仁受学于康斋先生归即絶意科举筑春阳台静坐其中不出阈外者数年寻遭家难成化二年复游太学祭酒邢让试和杨龟山此日不再得诗见先生之作惊曰即龟山不如也飏言于朝以为真儒复出由是名动京师罗一峰章枫山庄定山贺医闾皆恨相见之晚医闾且禀学焉归而门人益进十八年布政使彭韶都御史朱英交荐言国以仁贤为宝臣自度才德不及献章万万臣冐髙位而令献章老丘壑恐坐失社稷之宝召至京阁大臣尼之令就试吏部辞疾不赴疏乞终养授翰林院检讨而归有言其出处与康斋异者先生曰先师为石亨所荐所以不受职某以听选监生始终愿仕故不敢伪辞以钓虚誉或受或不受各有攸宜自后屡荐不起𢎞治十三年二月十日卒年七十有三先生疾革知县左某以医来门人进曰疾不可为也先生曰须尽朋友之情饮一匙而遣之先生之学以虚为基本以静为门户以四方上下往古来今穿纽凑合为匡郭以日用常行分殊为功用以勿忘助之间为体认之则以未尝致力而应用不遗为实得逺之则为曾㸃近之则为尧夫此可无疑者也故有明儒者不失其矩矱者亦多有之而作圣之功至先生而始明至文成而始大向使先生与文成不作则濓洛之精藴同之者固推见其至隐异之者亦疎通其流别未能如今日也或者谓其近禅盖亦有二圣学久湮共趋事为之末有动察而无静存一及人生而静以上便邻于外氏此庸人之论不足辨也罗文庄言近世道学之昌白沙不为无力而学术之误亦恐自白沙始至无而动至近而神此白沙自得之妙也彼徒见夫至神者遂以为道在是矣而深之不能极几之不能研其病在此缘文庄终身认心性为二遂谓先生明心而不见性此文庄之失不关先生也先生自序为学云仆年二十七始发愤从吴聘君学其于古圣贤垂训之书盖无所不讲然未知入处比归白沙杜门不出专求所以用力之方既无师友指引日靠书册寻之忘寐忘食如是者累年而卒未有得所谓未得谓吾此心与此理未有凑泊脗合处也于是舎彼之繁求吾之约惟在静坐久之然后见吾此心之体隐然呈露常若有物日用间种种应酬随吾所欲如马之御御勒也体认物理稽诸圣训各有头緖来厯如水之有源委也于是涣然自信曰作圣之功其在兹乎张东所叙先生为学云自见聘君归后静坐一室虽家人罕见其靣数年未之有得于是迅扫夙习或浩歌长林或孤啸絶岛或弄艇投竿于溪涯海曲捐耳目去心智久之然后有得焉盖主静而见大矣由斯致力遅遅至二十余年之久乃大悟广大髙明不离乎日用一真万事本自圆成不假人力无动静无内外大小精粗一以贯之先生之学自博而约由粗入细其与禅学不同如此尹直琐缀录谓先生初至京潜作十诗颂太监梁方方言于上乃得授职及请归出城辄乘轿张盖列槊开道无复故态丘文庄採入宪庙实录可谓遗秽靑史宪章录则谓採之实录者张东白也按东白问学之书以义理须到融液操存须到洒落为言又令其门人餽遗先生深相敬慕寄诗疑其迯禅则有之以乌有之事阑入史编理之所无也文庄深刻喜进而恶退一见之于定山再见之于先生与尹直相去不逺矣万厯十三年诏从祀孔庙称先儒陈子谥文恭论学书复赵提学执事谓浙人以胡先生不敎人习四礼为疑仆因谓礼文虽不可不讲然非所急正指四礼言耳非统体礼也礼无所不统有不可须臾离者克已复礼是也若横渠以礼敎人盖亦由事推之教事事入途辙去使有所据守耳若四礼则行之有时故其说可讲而知之学者进德修业以造于圣人𦂳要却不在此也程子曰且省外事但明乎善惟进诚心外事与诚心对言正指文为度数若以其至论之文为度数亦道之形见非可少者但求道者有先后缓急之序故以且省为辞省之言略也谓姑略去不为害耳此盖为初学未知立心者言之若以外事为外物累已而非此之谓则当絶去岂直省之云乎仆年二十七始发愤从呉聘君学其于古圣贤垂训之书盖无所不讲然未知入处比归白沙杜门不出专求所以用力之方旣无师友指引惟日靠书册寻之忘寐忘食如是者亦累年而卒未得焉所谓未得谓吾此心与此理未有凑泊脗合处也于是舎彼之繁求吾之约惟在静坐久之然后见吾此心之体隐然呈露常若有物日用间种种应酬随吾所欲如马之御衔勒也体认物理稽诸圣训各有头緖来厯如水之有源委也于是涣然自信曰作圣之功其在兹乎有学于仆者辄敎之静坐盖以吾所经厯粗有实效者告之非务为髙虚以误人也承谕有为毁仆者有曰自立门户者是流于禅学者甚者则曰妄人率人于伪者仆安敢与之强辩姑以迹之近似者言之孔子敎人文行忠信后之学孔氏者则曰一为要一者无欲也无欲则静虚而动直然后圣可学而至矣所谓自立门户者非此𩔖欤佛氏教人曰静坐吾亦曰静坐曰惺惺吾亦曰惺惺调息近于数息定力有似禅定所谓流于禅学者非此类欤仆在京师适当应魁养病之初前此克恭亦以病去二公皆能审于进退者也其行止初无与于仆亦非仆所能与也不幸其迹偶与之同出京之时又同是以天下之责不仕者辄渉于仆其责取証于二公而仆自己丑得病五六年间自汗时发母氏年老是以不能出门耳凡责仆以不仕者遂不可解所谓妄人率人于伪者又非此类欤复林太守仆于送行之文间尝一二为之而不以施于当道者一则嫌于上交一则恐其难继守此戒来三十余年茍不自量勇于承命后有求者将何辞以拒之与顺德吴明府出处语黙咸率乎自然不受变于俗斯可矣复张东白夫学有由积累而至者有不由积累而至者有可以言传者有不可以言传者夫道至无而动至近而神故藏而后发形而斯存大抵由积累而至者可以言传也不由积累而至者不可以言传也知者能知至无于至近则无动而非神藏而后发明其几矣形而斯存道在我矣是故善求道者求之易不善求道者求之难义理之融液未易言也操存之洒落未易言也夫动已形者也形斯实矣其未形者虚而已虚其本也致虚之所以立本也戒慎恐惧所以闲之而非以为害也然而世之学者不得其说而以用心失之者多矣斯理也宋儒言之备矣吾尝恶其太严也使着于见闻者不睹其真而徒与我哓哓也是故道也者自我得之自我言之可也不然辞愈多而道愈窒徒以乱人也君子奚取焉与罗一峰圣贤处事毫无偏主惟视义如何随而应之无往不中吾人学不到古人处每有一事来斟酌不安便多差却随其气质刚者偏于刚柔者偏于柔毎事要髙人一着做来毕竟未是盖缘不是义理发源来只要髙去故差自常俗观之故相云泥若律以道均为未尽君子未尝不欲人入于善茍有求于我者吾以告之可也强而语之必不能入则弃吾言于无用又安取之且衆人之情既不受人之言又必别生枝节以相矛盾吾犹不舎而责之益深取怨之道也伊川先生每见人静坐便叹其善学此一静字自濓溪先生主静发源后来程门诸公递相传授至于豫章延平尤专提此敎人学者亦以此得力晦翁恐人差入禅去故少说静只说敬如伊川晚年之训此是防微虑逺之道然自学者须自量度如何若不至为禅所诱仍多着静方有入处若平生忙者此尤为对証之药学者先须理会气象气象好时百事自当此言最可玩味言语动静使是理会气象地头变急为缓变激烈为和平则有大功亦逺祸之道也非但气象好而已答张汝弼康斋以布衣为石亨所荐所以不受职而求观祕书者冀得开悟主也惜乎宰相不悟以为实然言之上令就职然后观书殊戾康斋意遂决去某以聼选监生荐又疏陈始终愿仕故不敢伪辞以钓虚名或受或不受各有攸宜尔与林君学劳攘则无由见道故观书博识不如静坐与林缉熈终日干干只是收拾此心而已此理干渉至大无内外无终始无一处不到无一息不运会此则天地我立万化我出而宇宙在我矣得此欛柄入手更有何事往古来今四方上下都一齐穿纽一齐収拾随时随处无不是这个充塞色色信他本来何用尔脚劳手攘舞雩三三两两正在勿忘勿助之间曾㸃些儿活计被孟子打併出来便都是鸢飞鱼跃若无孟子工夫骤而语之以曾㸃见趣一似说梦会得虽尧舜事业只如一㸃浮云过目安事推乎此理包罗上下贯彻终始滚作一片都无分别无尽藏故也自兹已往更有分殊处合要理会毫分缕析义理尽无穷工夫尽无穷书中所云乃其统体该括耳夫以无所着之心行于天下亦焉往而不得哉与贺克恭人要学圣贤毕竟要去学他若道只是个希慕之心却恐末梢未易凑泊卒至废弛若道不希慕圣贤我还肎如此学否思量到此见得个不容已处虽使古无圣贤为之依归我亦住不得如此方是自得之学心地要寛平识见要超卓规模要濶逺践履要笃实能此四者可以言学矣接人接物不可拣择殊甚贤愚善恶一切要包他到得物我两忘浑然天地气象方始是成就处为学须从静中坐养出个端倪来方有商量处与谢元吉人心上容留一物不得才着一物则有碍且如功业要做固是美事若心心念念只在功业上此心便不广大便是有累之心是以圣贤之心廓然若无感而后应不感则不应又不特圣贤如此人心本体皆一般只要养之以静便自开大与何时矩宇宙内更有何事天自信天地自信地吾自信吾自动自静自阖自辟自舒自卷甲不问乙供乙不待甲赐牛自为牛马自为马感于此应于彼发乎迩见乎逺故得之者天地与顺日月与明鬼神与福万民与诚百世与名而无一物奸于其间呜唿大哉前辈云铢视轩冕尘视金玉此盖略言之以讽始学者耳人争一个觉才觉便我大而物小物尽而我无尽夫无尽者微尘六合瞬息千古生不知爱死不知恶尚奚暇铢轩冕而尘金玉耶禅家语初看亦甚可喜然实自儱侗与吾儒似同而异毫釐间便分霄壤此古人所以贵择之精也如此辞所见大体处了了如此闻者安能不为之动但起脚一差立到前靣无归宿无准的便日用间种种各别不可不勘破也与张廷实时矩语道而遗事秉常论事而不及道时矩如师也过秉常如商也不及胥失之矣道无往而不在仁无时而或息天下何思何虑如此乃至当之论也圣人立大中以敎万世吾侪主张世道不可偏髙坏了人也诗直是难作其间起伏往来脉络缓急浮沉当理会处一一要到非但直说出本意而已文字亦然古文字好者都不见安排之迹一似信口说出自然妙也其间体制非一然本于自然不安排者便觉好柳子厚比韩退之不及只为太安排也前辈谓学贵知疑小疑则小进大疑则大进疑者觉悟之机也一番觉悟一番长进更无别法也即此便是科级学者须循次而进渐到至处耳古之作者意郑重而文不烦语曲折而理自到见子长寄定山先生诗可是率尔定山岂可辄寄以诗耶复李世卿君子以道交者也同明相照同类相求云从龙风从虎圣人作而万物覩已不遵道而好与人交恶在其能交也与崔楫弃礼从俗壊名教事贤者不为愿更推广此心于一切事不令放倒名节道之藩篱藩篱不守其中未有能独存者也与李德孚大抵吾人所学正欲事事㸃简今处一家之中尊卑老少咸在才㸃简着便有不由已者抑之以义则咈和好之情于此处之必欲事理至当而又无所忤逆亦甚难矣如此积渐日久恐别生乖戾非细事也将求其病根所在而去之秪是无以供给其日用诸儿女婚嫁在眼不能不相责望在已既无可增益又一切裁之以义俾不得妄求此常情有所不堪亦乖戾所宜有也昔者罗先生劝仆卖文以自活当时甚卑其说据今时势如此亦且不免食言但恐欲纾目前之急而此货此时则未可售者不知何如可耳与湛氏泽承示近作颇见意思然不欲多作恐其滞也人与天地同体四时以行百物以生若滞在一处安能为造化之主耶古之善学者常令此心在无物处便运用得转耳学者以自然为宗不可不着意理会自然之乐乃真乐也宇宙间复有何事飞云之高几千仞未若立本于空中与此山平置足其颠若履平地四顾脱然尤为竒絶此其人内忘其心外忘其形其气浩然物莫能干神游八极未足言也么久处危地以老母在堂不自由耳近遣人往衡山问彼田里风俗寻胡致堂住处古人託居必有所见倘今日之图可遂老脚一登祝融峰不复下矣是将託以毕吾生非事游观也三年之丧在人之情岂由外哉今之人大抵无识见便卑阘得甚爱人道好怕人道恶做出世事不得正坐此耳吾辈心事质诸鬼神焉往而不得泰然也耶学无难易在人自觉耳才觉退便是进也才觉病便自药也日用间随处体认天理着此一鞭何患不到古人佳处也示学者帖诸君或闻外人执异论非毁之言请勿相闻若事不得已言之亦须隐其姓名可也人气禀习尚不同好恶亦随而异是其是非其非使其见得是处决不至以是为非而毁他人此得失恆在毁人者之身而不在所毁之人言之何益且安知已之所执以为是者非出于气禀习尚之偏亦如彼之所执以议我者乎茍未能如颜子之无我未免是已而非人则其失均矣况自古不能无毁盛德者犹不免焉今区区以不完之行而冒过情之誉毁者固其所也此宜笃于自修以求无毁之实不必以为异而欲闻之也语录三代以降圣贤之人邪说并兴道始为之不明七情交炽人欲横流道始为之不行道不明虽日诵万言博极群书不害为未学道不行虽普济羣生一匡天下不害为私意为学莫先于为已为人之辨此是举足第一歩疑而后问问而后知知之真则信矣故疑者进道之萌芽也信则有诸已矣论语曰古之学者为已夫道无动静也得之者动亦定静亦定无将迎无内外茍欲静即非静矣故当随动静以施其功也善学者主于静以观动之所本察于用以观体之所存治心之学不可把捉太𦂳失了元初体叚愈甚道理不出又不可太漫漫则流于汎滥而无所归但得心存斯是敬莫于存外更加功大抵学者之病助长为多晦翁此诗其求药者欤题跋书漫笔后文章功业气节果皆自吾涵养中来三者皆实学也惟大本不立徒以三者自名所务者小所丧者大虽有闻于世亦其才之过人耳其志不足称也学者能辨乎此使心常在内到见理明后自然成就得大次王半山韵跋作诗须将道理就自己性情上发出来不可作议论説去离了诗之本体便是宋头巾也赠彭惠安别言忘我而我大不求胜物而物莫能挠孟子云我善养吾浩然之气山林朝市一也死生常变一也富贵贫贱夷狄患难一也而无以动其心是名曰自得自得者不累于外物不累于耳目不累于造次颠沛鸢飞鱼跃其机在我知此者谓之善学不知此者虽学无益也题采芳园记后天下未有不本于自然而徒以其智収显名于当年精光射来世者也易曰天地变化草木蕃时也随时绌信与道翺翔固吾儒事也着撰仁术论天道至无心比其着于两间者干怪万状不复有可及至巧矣然皆一元之所为圣道至无意比其形于功业者神妙莫测不复有可加亦至巧矣然皆一心之所致心乎其此一元之所舎乎昔周公扶王室者也枑文亦扶王室者也然周公身致太平延被后世枑文战争不息祸藏于身者枑文用意周公用心也是则至绌莫如意而至巧者莫踰于心矣安土敦乎仁论寓于此乐于此身于此聚精会神于此而不容或忽是谓之曰君子安土敦乎仁也比观泰之序卦曰履而泰然后安又曰履得其所则舒泰泰则安矣夫泰通也泰然后安者通于此然后安于此也然九二曰包荒用冯河是何方泰而忧念即兴也九三曰艰贞无咎则君子于是时愈益恐恐然如祸之至矣是则君子之安于其所岂直泰然而无所事哉葢将兢兢业业惟恐一息之或间一念之或差而不敢以自暇矣无后论君子一心足以开万世小人百惑足以丧邦家何者心存与不存也夫此心存则一一则诚不存则惑惑则伪所以开万世丧邦家者不在多诚伪之间而足矣夫天地之大万物之富何以为之也一诚所为也盖有此诚斯有此物则有此物必有此诚诚在人何所具于一心耳心之所有者此诚而为天地者此诚也天地之大此诚且可为而君子存之则何万世之不足开哉作俑之人既惑而丧其诚矣夫既无其诚而何以有后耶或曰道可状乎曰不可此理之妙不容言道至于可言则已涉乎粗迹矣何以知之曰以吾知之吾或有得焉心得而存之口不可得而言之比试言之则已非吾所存矣故凡有得而可言皆不足以得言曰道不可以言状亦可以物乎曰不可物囿于形道通于物有目者不得见也何以言之曰天得之为天地得之为地人得之为人状之以天则遗地状之以地则遗人物不足状也禽兽说人具七尺之躯除了此心此理便无可贵浑是一包脓血裹一大块骨头饥能食渴能饮能着衣服能行淫欲贫贱而思富贵富贵而贪权势忿而争忧而悲穷则滥乐则滛凡百所为一信气血老死而后已则命之曰禽兽可也道学传序学者不但求之书而求之吾心察于动静有无之机致养其在我者而勿以闻见乱之去耳目支离之用全虚圆不测之神一开卷尽得之矣非得之书也得自我者也赠容一之序恐游心太髙着蹟太奇将来成就结裹处既非寻常意料所及而予素蹇钝胡能追攀逸驾仰视九霄之上何其茫茫生方鋭意以求自得亦将不屑就予又安知足履平地之果为何如也赠张廷实序廷实之学以自然为宗以忘已为大以无欲为至即心观妙以揆圣人之用其观于天地日月晦明山川流峙四时所以运行万物所以化生无非在我之极而思握其枢机端其衔绥行乎日用事物之中以与之无穷城隍庙记神之在天下其间以至显称者非以其权欤夫聪明正直之谓神威福予夺之谓权人亦神也权之在人犹其在神也此二者有相消长盛衰之理焉人能致一郡之和下无干纪之民无所用权如或水旱相仍疫疠间作民日汹汹以干鬼神之谴怒权之用始不穷矣夫天下未有不须权以治者也神有祸福人有赏罚失于此得于彼神其无以祸福代赏罚哉鬼道显人道晦古今有识所忧也云潭记天地间一气而已诎信相感其变无穷人自少而壮自壮而老其欢悲得丧出处语黙之变亦若是而已孰能乆而不变哉变之未形也以为不变既形也而谓之变非知变者也夫气也者日夜相代乎前虽一息变也况于冬夏乎生于一息成于冬夏者也夫气上蒸为云下注为潭气水之未变者也一为云一为潭变之不一而成形也其必有将然而未形者乎黙而识之可与论易矣厓先生承箕将孝廉李大厓先生承箕李承箕字世卿号大厓楚之嘉鱼人成化丙午举人其文出入经史跌宕纵横闻白沙之学而慕之𢎞治戊申入南海而师焉白沙与之登临弔古赋诗染翰投壶饮酒凡天地间耳目所闻见古今上下载籍所存无所不语所未语者此心通塞往来之机生生化化之妙欲先生深思而自得之不可以见闻承当也乆之而先生有所悟入归筑钓䑓于黄公山读书静坐其中不复仕进自嘉鱼至新㑹涉江浮海水陆万里先生往见者四而白沙相忆之诗去嵗逢君笑一回经年笑口不曾开山中莫谓无人笑不是真情懒放懐又衡岳千寻云万寻丹青难冩梦中心人间铁笛无吹处又向秋风寄此音真有相视而莫逆者盖先生胸懐洒落白沙之门更无过之乙丑二月卒年五十四唐伯元谓其晚节大败不知何指当俟细考文集诗雅颂各得其所而乐之本正可以兴可以羣可以怨而诗之教明孔子之志其见于是乎先生诗曰从前欲洗安排障万古斯文看日星其本乎一笑功名卑管晏六经仁义沛江河其用乎时当可出宁须我道不虚行只在人其出处乎所谓吟咏性情而不累于性情者乎先生不着书尝曰六经而外散之诸子百家皆剩语也故其语曰他年得遂投闲计只对青山不着书又曰莫笑老慵无着述真儒不是郑康成明儒学案卷八明儒学案卷九钦定四库全书明儒学案卷九余姚黄宗羲撰白沙学案二通政张东所先生诩张诩字廷实号东所南海人白沙弟子成化甲辰进士第飬病归六年不出部檄起之授戸部主事丁忧累荐不起正徳甲戍拜南通政司左参议又辞一谒孝陵而归卒年六十白沙以廷实之学以自然为宗以忘已为大以无欲为至即心观妙以揆圣人之用其观于天地日月晦明山川流峙四时所以运行万物所以化生无非在我之极而思握其枢机端其衔绥行乎日用事物之中以与之无穷观此则先生之所得深矣白沙论道至精㣲处极似禅其所以异者在握其枢机端其衔绥而已禅则幷此而无之也奈何论者不察同𩔖并观之乎文集儒有真伪故言有纯驳六经四书以真圣贤而演至道所谓言之纯莫有尚焉者矣继此若濂洛诸书有纯者有近纯者亦皆足以羽翼乎经书而启万世之蒙世诚不可一日而缺也至于圣絶言湮着述家起𩔖多春秋吴楚之君僭称王者耳齐桓晋文假名义以济其私者耳匪徒言之驳乎无足取也其蓁芜大道晦蚀性天莫甚焉非荡之以江海驱之以长风不可以入道也故我白沙先生起于东南倡道四十余年多示人以无言之教所以救僭伪之弊而长养夫眞风也其恆言曰孔子大圣人也而欲无言后儒弗及圣人远矣而汲汲乎着述亦独何哉虽然无言二字亦着述也有能超悟自得则于斯道思过半矣然则六经四书亦剩语耳矧其他乎而世方往往劝先生以着述为事而以缺着述为先生少之者盖未之思耳今则诗集出焉而人辄以诗求之文集出焉而人辄以文求之自非具九方臯之目而能得神骏于雌黄牝牡之外者或寡矣诩诚惧夫后修者复溺于无言以为道也因摭先生文集中语倣南轩先生传道粹言例分为十𩔖而散入之其间性命天道之微文章功业之着修为持治之方经纶榦运之机靡不灿然毕具辑成名曰白沙先生遗言纂要凡十卷庶观者知先生虽寻常应酬文字中无非至道之所寓至于一动一静一语一黙无非至教盖可触𩔖而长焉由是观之先生虽以无言示教而卒未尝无言是以言焉而言无不中有纯而无驳其本眞故也是可以佐圣经而补贤传矣昔吕原明尝称正叔笑人专取有行不论知见又说世人喜说某人只是说得又云说得亦大难而以为二程学远过衆人𩔖此夫知之眞则守之固不眞而固冥行而已矣梦说而已矣吾恐其所谓介者非安排则执滞抑何以得乎无思无为之体执乎日往月来之机通乎阳舒隂惨之变化神之心而妙之手以圆成夫精微广大之道也哉予少从先君宦游临川沿塘植柳偃仰披拂于朝烟暮雨之间千态万状可数十本塘之水微波巨浪随风力强弱而变化可数十丈鸎燕之歌吟鱼虾之潜跃云霞之出没不可具状则境与心碍既块然莫知其乐之所以稍长读昔人柳塘春水漫及杨柳风来面上吹之句则心与句得又茫然不知其妙之所寓近岁养疴之余专静久之理与心会不必境之在目情与神融不必诗之出口所谓至乐与至妙者皆不假外求而得矣子思所谓至诚无息即逝者如斯夫不舍昼夜之意全体呈露妙用显行惟孔子可以当之在学者则当终日干干也至于心无所住亦指其本体譬如大江东下沛然莫之能御小小溪流便有停止才停止便是死水便生臭腐矣今以其本体人人皆具不以圣丰而愚啬此孟子所以道性善而程子以为圣人可学而至也学者不可以不勉也范书格物眞隂阳不住之说正孔子博文之意欲其博求不一之善以为守约之地也其意旨各有攸在士之所守义利毫末之辨以至生死趋舍之大实在志定而守确坚之一字不可少也至于出处无常惟义所在若坚守不出之心以为恒斯孔子所谓果哉也其可乎天旋地转今浙闽为天地之中然则我百粤其邹鲁与是故星临雪应天道章矣哲人降生人事应矣于焉继孔子絶学以开万世道统之传此岂人力也哉若吾师白沙先生盖其人也先生以道德显天下天下人向慕之不敢名字焉共称之曰白沙先生先生生而资禀絶人幼览经书慨然有志于思齐间读秦汉以来忠烈诸传辄感激赍咨继之以涕洟其向善盖天性也壮从江右吴聘君康斋游激厉奋起之功多矣未之有得也暨归杜门独扫一室日静坐其中虽家人罕见其面如是者数年未之有得也于是迅扫夙习或浩歌长林或孤啸絶岛或弄艇投竿于溪涯海曲忘形骸捐耳目去心智久之然后有得焉于是自信自乐其为道也主静而见大盖濂洛之学也由斯致力迟迟至于二十余年之乆乃大悟广大高明不离乎日用一眞万事本自圆成不假人力其为道也无动静内外大小精粗盖孔子之学也濂洛之学非与孔子异也中庸曰诚者天之道也诚之者人之道也诚者诚之其理无二而天人相去则远矣由是以无思无为之心舒而为无意必固我之用有弗行行无弗获有弗感感无弗应不言而信不怒而威故病亟垂絶不以目而能书不以心而能诗天章云汉而谐金石胡为其然也盖其学圣学也其功效絶伦也固宜或者以其不大用于世为可恨者是未知天也天生圣贤固命之以救人心也救人心非圣功莫能也圣功叵测其可以穷达限耶且治所以安生也生生而心死焉若弗生也吾于是乎知救人心之功大矣哉孟子曰禹稷颜囘同道韩子曰孟子之功不在禹下此之谓也先生虽穷为匹夫道德之风响天下天下人心潜移黙转者衆矣譬如草木一雨而萌芽者皆是草木盖不知也其有功于世岂下于抑洪水驱勐兽哉若此者天也非人力也谏议贺医闾先生钦贺钦字克恭别号医闾世为定海人以戎籍𨽻辽之义州衞少习举子业辄鄙之曰为学止于是耶登成化丙戌进士第授戸科给事中因亢旱上章极谏谓此时游乐是为乐忧复以言官旷职召灾自劾寻即告病归白沙在太学先生闻其为已端黙之㫖笃信不疑从而禀学遂淡然于富贵故天下议白沙率人于伪牵连而不仕则以先生为证搆小斋读书其中随事体验未得其要潜心玩味杜门不出者十余年乃见实理充塞无间化机显行莫非道体事事物物各具本然实理吾人之学不必求之高远在主敬以收放心勿忘勿助循其所谓本然者而已故推之家庭里闬间冠昏䘮祭服食起居必求本然之理而力行之久久纯熟心迹相应不期信于人而人自信有边将诈诱杀为阵获者见先生即吐实曰不忍欺也城中乱卒焚刼不入其坊先生往谕之衆即罗拜而泣曰吾父也遂解散其至诚感人如此正德庚午十二月卒年七十四先生之事白沙悬其像于书室出告返面而白沙谓先生笃信谨守人也别三十年其守如昨似犹未以冻解冰释许之盖先生之于白沙其如鲁男子之学柳下惠与言行录门人于衢路失仪先生曰为学须躬行躬行须谨隐微小小礼仪尚守不得更说甚躬行于显处尚如此则隐微可知矣门人有居䘮而外父死或曰礼三年之䘮不弔先生曰恶是何可已服其服而往哭之礼也善恶虽小须辨别如睹黑白教诸女十二条曰安详恭谨曰承祭祀以严曰奉舅姑以孝曰事丈夫以礼曰待娣姒以和曰教子女以正曰抚婢仆以恩曰接亲戚以敬曰听善言以喜曰戒邪妄以诚曰务纺织以勤曰用财物以俭有来学者言学些人事也好先生曰此言便不是矣人之所学唯在人事舍人事更何所学问静极而动者圣人之复岂常人之心无有动静乎曰常人虽当静时亦不能静此理无处不有无时不然人惟无私意间隔之则流行矣为学先要正趋向趋向正然后可以言学若趋向专在得失即是小人而已矣古之政事学问一贯事耳今人学自学政自政判而为二故所学徒诵说而已未尝施之政事政事则私意小智而已未甞本之学问也故欲政事之善须本之学问白沙后有书来谓其前时讲学之言可尽焚之意有自不满者圣人之法细宻而不粗率如人贤否一见之便不言我已知其为人必须仔细试验考察之今人一见便谓已得其实眞俗语所谓假老郎也为学之要在乎主静以为应事建功之本读书须求大义不必纒绕于琐碎传註之间骄惰之心一生即自坏矣有一世之俗有一方之俗有一州一邑之俗有一乡之俗有一家之俗为士者欲移易之固当自一家始今人见人有勉强把捉者便笑曰某人造作不诚实我尝曰且得肎如此亦好了如本好色把持不好色如本好酒把持不饮酒此正矫揉之功如何不好若任情胡行只管好色饮酒乃曰吾性如此此等之人以为诚实不造作可乎世教不明言天理者不知用之人事言人事者不知本乎天理所以一则流于粗浅一则入于虚无有以私嘱者先生正理喻之因谓门人曰渠以私意干我我却以正道劝之渠是拖人下水我却是救人上岸世风不善豪杰之士挺然特立与俗违拗方能去恶为善静有资于动动有资于静凡理皆如此如草木土石是静物便皆自足不资于动物如鸟兽之𩔖便须食草栖木矣故凡静者多自给而动者多求取故人之寡欲者多本于安静而躁动营营者必多贪求也人于富贵之关过不得者说甚道理今之读书者只是不信故一无所得事之无害义者从俗可也今人以此坏了多少事天地间本一大中至正之道惟太过不及遂流于恶如䘮葬之礼自有中制若墨氏之薄后世之侈皆流于恶者也故程子曰凡言善恶皆先善而后恶吏目邹立斋先生智邹智字汝愚号立斋四川合州人弱冠领解首成化丁未举进士简庶吉士孝宗登极王恕为吏部尚书先生与麻城李文祥寿州汤鼐以风期相许是冬値星变先生上言是皆大臣不职奄宦弄权所致请上修德用贤以消天变不报又明年鼐劾阁臣万安刘吉尹直中官语以疏且畱中鼐大言疏不出将併劾中官中官避匿寻有旨安直皆免先生与文祥鼐日夜歌唿以为君子进小人退则吉虽在不足忌也吉隂使门客徐鹏魏璋伺之会寿州知州刘概寓书于鼐言梦一叟牵牛入水公引之而上牛近国姓此国势濒危赖公复安之兆也鼐大喜出书示客璋遂劾鼐概及先生俱下诏狱先生供词某等往来相会或论经筵不宜以寒暑辍讲或论午朝不宜以一事两事塞责或论纪纲废弛或论风俗浮薄或论生民憔悴无赈济之䇿或论边境空虚无储蓄之具议者欲处以死刑部侍郎彭韶不判案获免谪广东石城吏目至官即从白沙问学顺德令吴廷举于古楼村建亭居之扁曰谪仙其父来视责以不能禄养箠之泣受辛亥十月卒年二十六廷举治其䘮方伯刘大夏至邑不迎大夏贤之初王三原至京先生迎谓曰三代而下人臣不获见君所以事事茍且公宜请对面陈时政之失上许更张然后受职又谓汤鼐曰祖宗盛时御史纠仪得面陈得失言下取旨近年遇事惟退而具本此君臣情分所由间隔也请修复故事今日第一着也二公善其言而不能用识者憾之奉白沙书克修书来问东溟几万里江门未盈尺妄以道冲而用之不盈之意答之未知先生之意果然耶不然则作者为郢书解者为燕说矣京师事智自知之但先生所处是陈太丘柳士师以上规模晚生小子脚根未定不敢援以为例耳然亦当善处之计不至露圭角也朱子答陈同父书云颜鲁子以纳甲推其命正得震之九四先生所推与之合耶果若此爻其于朱子何所当耶幸教读石翁诗干坤谁执仲尼权梗敢删从己酉年大笠蔽天牛背稳不妨相过戊申前御史陈时周先生茂烈陈茂烈字时周福之莆田人年十八即有志圣贤之学谓颜之克已曾之日省学之法也作省克录以自考登𢎞治丙辰进士第奉使广东受业白沙之门白沙语以为学主静退而与张东所论难作静思录授吉安推官考绩过淮寒无絮幕受冻几殆入为监察御史袍服朴陋蹩一牝马而自系风纪之重所过无不目而畏之以母老终养供母之外匡床敝席不办一帷身自操作治畦汲水太守闵其劳遣二力助之阅三日往白守曰是使野人添事而溢口食也送之还日坐斗室体验身心随得随录曰儒者有向上工夫诗文其土苴耳吏部以其清苦禄以晋江教谕不受又奏给月米上言臣家素贫寒食本俭薄故臣母自安于臣之家而臣亦得以自遣其贫非诚有及人之廉尽已之孝也古人行佣负米皆以为亲臣之贫尚未至是而臣母鞠臣艰苦独至臣虽勉心力未酬涓滴且八十有六来日无多臣欲自尽尚恐不及上烦官帑心窃未安奏上不允母卒亦卒年五十八白沙谓时周平生履歴之难与巳同而又过之求之古人如徐节孝者眞百鍊金孝子也先生为诸生时韩洪洞问莆人物于林俊俊曰从吾从吾者彭韶字也又问曰时周洪洞曰以莆再指一书生耶俊曰与时周语沈疴顿去其为时所信如此长史林缉熙先生光林光字缉熙东莞人成化乙酉举人己丑会试入京见白沙于神乐观语大契从归江门筑室山往来问学者二十年白沙称其所见甚是超脱甚是完全盖是李大厓而外无有过之者尝言所谓闻道者在自得耳读尽天下书说尽天下理无自得入头处终是闲也甲辰复出会试中乙榜授平湖教谕歴兖州严州府学教授国子博士襄府左长史致仕年八十一卒初先生依白沙不欲仕晚以贫就平湖踰十年官满来归母氏无恙再如京师将求近地养亲未及陈情遂转兖州于是奏请改地冢宰不许未及一年而母氏卒白沙责其因升斗之禄以求便养无难处者特于语黙进退斟酌早晚之宜不能自决遂贻此悔胸中不皎洁磊落也又言定山为窘所逼无如之何走去平湖商量几日求活一齐误了也然则平湖之出亦白沙之所不许况兖州乎其许之也太过故其责之也甚切耳记白沙语先生初筑阳春台日坐其中用功或过几致心病后悟其非且曰戒愼与恐惧斯言未云偏后儒不省事差失毫釐间盖验其弊而发也曾论明道论学数语精要前儒谓其太广难入叹曰谁家绣出鸳鸯谱不把金针度与人先生教人其初必令静坐以养其善端尝曰人所以学者欲闻道也求之书籍而弗得则求之吾心可也恶累于外哉此事定要觑破若觑不破虽日从事于学亦为人耳斯理识得为己者信之诗文末习着述等路头一齐塞断一齐扫去毋令半㸃芥蒂于胸中然后善端可养静可能也始终一竟勿助勿忘气象将日佳造诣将日深所谓至近而神百姓日用而不知者自此迸出面目来也州同陈秉常先生庸陈庸字秉常南海人举成化甲午科游白沙之门白沙示以自得之学谓我否子亦否我然子亦然然否茍由我于子何有焉先生深契之张东所因先生以见白沙有问东所何如白沙曰余知庸庸知诩年五十以荆门州同入仕莅任五日不能屈曲即解官杜门不入城郭督学王𢎞欲见之不可得同门谢祐卒而贫先生葬之病革设白沙像焚香再拜而逝年八十六布衣李抱眞先生孔修李孔修字子长号抱眞子居广州之高第街混迹阛阓张东所识之引入白沙门下先生常输粮于县县令异其容止问姓名不答苐拱手令叱之曰何物小民乃与上官为礼复拱手如前令怒笞五下竟无言而出白沙诗驴背推敲去君知我是谁如何乂两手刚被长官笞所由作也父没庶母出嫁诬先生夺其产县令鞫之先生操笔置对曰母言是也令疑焉徐得其情乃大礼敬诗字不蹈前人自为户牖白沙与之论诗谓其具眼尝有诗曰月明海上开樽酒花影船头落钓簑白沙曰后廿年恐子长无此句性爱山水即见之图画人争酬之平居管宁㡌朱子深衣入夜不违二十年不入城儿童妇女皆称曰子长先生间出门则远近圜视以为竒物卒无子葬于西樵山西樵人祭社以先生配先生性不凿相传不慧之事世多附益之或问子长废人有诸陈庸曰子长诚废则颜子诚愚霍韬曰白沙抗节振世之志惟子长张诩谢祐不失谢天钖先生祐谢祐字天钖南海人白沙弟子筑室葵山之下并日而食袜不掩胫名利之事纤毫不能入也尝寄甘泉诗云生从何处来化从何处去化化与生生便是眞元处卒后附祀于白沙按先生之诗未免竟是禅学与白沙有毫釐之差何时振先生廷矩何廷矩字时振番禺人为郡诸生及师白沙即弃举子业学使胡荣挽之秋试必不可白沙诗云良友惠我书书中竟何如上言我所忧下述君所趋开缄读三四亦足破烦汚丈夫立万仞肎受寻尺拘不见柴桑人丐食能欢娱孟轲走四方从者数十车出处固有间谁能别贤愚鄙夫患得失较计于其初高天与深渊悬絶徒嗟吁运使史惺堂先生桂芳史桂芳字景实号惺堂豫之鄱阳人嘉靖癸丑进士起家歙县令征为南京刑部主事晋郎中出知延平府以忧归再补汝宁迁两浙盐运使以归先是岭表邓德昌白沙弟子也以其学授𫝊明应先生读书鹿洞傅一见奇之曰子无苐豪举为圣门有正学可勉也手书古格言以朂先生戄然向学之意自此始其后交于近溪天台在歙又与钱同文为寮讲于学者日力畱都六载时谭者以解悟相高先生取行其所知而止不轻信也其学以知耻为端以改过迁善为实以亲师取友为佽助若夫抉隐造微则俟人之自得不数数然也天台曰史惺堂苦行修持人也天台以御史督学南畿先生过之卒然面质曰子将何先天台曰方今为此官者优等多与贤书便称良矣先生厉声曰不图子亦为此陋语也子不思如何正人心挽士习以称此官耶拂衣而起天台有年家子宜黜而畱之先生曰此便是脚根站不定朝廷名器是尔作面皮物耶天台行部値母讳日供帐过华先生过见之勃然辞去谓天台曰富贵果能移人兄家风素朴舍中所见居然改观矣其直谅如此天台又曰平生得三益友皆良药也胡庐山为正气散罗近溪为越鞠丸史惺堂为排毒散先生在汝宁与诸生论学诸生或谒归请益即辍案牍对之刺刺不休谈毕珍重曰愼无弁髦吾言也激发属吏言辞慷慨遂平令故有贪名闻之流涕翻然改行郡有孝女不嫁养父先生躬拜其庐民俗为之一变其守延平七日忧去而尽革从前无名之费若先生者不徒讲之口耳矣明儒学案卷九明儒学案卷十钦定四库全书明儒学案卷十余姚黄宗羲撰姚江学案有明学术白沙开其端至姚江而始大明盖从前习熟先儒之成説未尝反身理会推见至隐所谓此亦一述朱耳彼亦一述朱耳高忠宪云薛文清吕泾野语録中皆无甚透悟亦为是也自姚江指㸃出良知人人现在一返观而自得便人人有个作圣之路故无姚江则古来之学脉絶矣然致良知一语发自晚年未及与学者深究其旨后来门下各以意见搀和说𤣥说妙几同射覆非复立言之本意矣先生之格物谓致吾心良知之天理于事事物物则事事物物皆得其理以圣人教人只是一个行如博学审问愼思明辨皆是行也笃行之者行此数者不已是也先生致之于事物致字即是行字以救空空穷理只在知上讨个分晓之非乃后之学者测度想像求见本体只在知识上立家儅以为良知则先生何不仍穷理格物之训先知后行而必欲自为一说邪天泉问答无善无恶者心之体有善有恶者意之动知善知恶是良知为善去恶是格物今之解者曰心体无善无恶是性由是而发之为有善有恶之意由是而有分别其善恶之知由是而有为善去恶之格物层层自内而之外一切皆是粗机则良知己落后着非不虑之本然故邓定宇以为权论也其实无善无恶者无善念恶念耳非谓性无善无恶也下句意之有善有恶亦是有善念恶念耳两句只完得动静二字他日语薛侃曰无善无恶者理之静有善有恶者气之动即此两句也所谓知善知恶者非意动于善恶从而分别之为知知亦只是诚意中之好恶好必于善恶必于恶无是无非而不容已者虚灵不昧之性体也为善去恶只是率性而行自然无善恶之夹杂先生所谓致吾心之良知于事事物物也四句本是无病学者错㑹反致彼以无善无恶言性者谓无善无恶斯为至善善一也而有有善之善有无善之善无乃断灭性种乎彼在发用处求良知者认已发作未发教人在致知上着力是指月者不指天上之月而指地上之光愈求愈远矣得羲说而存之而后知先生之无弊也浙中十七人江右二十七人南中九人楚中二人北方七人粤闽二人姚江学案文成王阳明先生守仁王守仁字伯安学者称为阳明先生余姚人也父华成化辛丑进士第一人仕至南京吏部尚书先生娠十四月而生祖母岑夫人梦神人送儿自云中至因命名为云五岁不能言有异僧过之曰可惜道破始改今名豪迈不覊十五岁纵观塞外经月始返十八岁过广信谒娄一斋慨然以圣人可学而至登𢎞治己未进士第授刑部主事改兵部逆瑾矫旨逮南京科道官先生抗疏救之下诏狱廷杖四十谪贵州龙塲驿丞瑾遣人迹而加害先生託投水脱去得至龙塲瑾诛知庐陵县歴吏部主事员外郎郎中陞南京太仆寺少卿鸿胪寺卿时䖍闽不靖兵部尚书王琼特举先生以左佥都御史巡抚南贑未几遂平漳南横水桶冈大㡌浰头诸冦己卯六月奉勅勘处福建叛军至丰城而闻宸濠反遂返吉安起兵讨之宸濠方围安庆先生破南昌濠返兵自救遇于樵舍三战俘濠武宗率师亲征羣小张忠许泰欲纵濠鄱湖待武宗接战而后奏凯先生不听乘夜过玉山集浙江三司以濠付太监张永张永者为武宗亲信羣小之所惮也命兼江西巡抚又明年陞南京兵部尚书封新建伯嘉靖壬午丁冢宰忧丁亥原官兼左都御史起征思田思田平以归师袭八寨断藤崃破之先生幼梦谒马伏波庙题诗于壁至是道出祠下恍如梦中时先生已病疏请告至南安门人周积侍病问遗言先生曰此心光明亦复何言顷之而逝七年戊子十一月二十九日也年五十七先生之学始泛滥于词章继而徧读考亭之书循序格物顾物理吾心终判为二无所得入于是出入于佛老者久之及至居夷处困动心忍性因念圣人处此更有何道忽悟格物致知之㫖圣人之道吾性自足不假外求其学凡三变而始得其门自此之后尽去枝叶一意本原以黙坐澄心为学的有未发之中始能有发而中节之和道德言动大率以收敛为主发散是不得已江右以后专提致良知三字黙不假坐心不待澄不习不虑出之自有天则盖良知即是未发之中此知之前更无未发良知即是中节之和此知之后更无已发此知自能收敛不须更主于收敛此知自能发散不须更期于发散收敛者感之体静而动也发散者寂之用动而静也知之眞切笃实处即是行行之明觉精察处即是知无有二也居越以后所操益熟所得益化时时知是知非时时无是无非开口即得本心更无假借凑泊如赤日当空而万象毕照是学成之后又有此三变也先生悯宋儒之后学者以知识为知谓人心之所有者不过明觉而理为天地万物之所公共故必穷尽天地万物之理然后吾心之明觉与之浑合而无间说是无内外其实全靠外来闻见以塡补其灵明者也先生以圣人之学心学也心即理也故于致知格物之训不得不言致吾心之天理于事事物物以知识为知则轻浮而不实故必以力行为工夫良知感应神速无有等待本心之明即知不欺本心之明即行也不得不言知行合一此其立言之大㫖不出于是而或者以释氏本心之说颇近于心学不知儒释界限只一理字释氏于天地万物之理一切置之度外更不复讲而止守此明觉世儒则不恃此明觉而求理于天地万物之间所谓絶异然其归理于天地万物归明觉于吾心则一也向外寻理终是无源之水无根之木纵使合得本体上已费转手故沿门乞火与合眼见暗相去不远㸃出心之所以为心不在明觉而在天理金镜已坠而复收遂使儒释疆界𣺌若山河此有目者所覩也试以孔孟之言证之致吾良知于事物事物皆得其理非所谓人能𢎞道乎若理在事物则是道能𢎞人矣告子之外义岂灭义而不顾乎亦于事物之间求其义而合之正如世儒之所谓穷理也孟子何以不许之而四端必归之心哉嗟乎糠粃眯目四方易位而后先生可疑也隆庆初赠新建侯谥文成万厯中从祀孔子庙庭许半圭先生璋璋字半圭越之上虞人淳质苦行潜心性命之学白袍草屦挟一衾而出欲访白沙于岭南王司舆送之诗云去岁逢黄石今年访白沙至楚见白沙之门人李承箕畱大崖山中者三时质疑问难大崖语之以静坐观心曰拘拘陈编曰居敬穷理者予不然嘐嘐虚迹曰傍花随柳者予不然罔象无形求长生不死之根者予不然先生亦不至岭南而返阳明养病洞中惟先生与司舆数人相对危坐忘言冥契阳明自江右归越每访先生菜羮麦饭信宿不厌先生殁阳明题其墓曰处士许璋之墓先生于天文地理壬遁孙吴之术靡不究心正德中尝指干象谓阳明曰帝星今在楚矣已而世宗起于兴邸其占之奇中如此王黄举先生文辕文辕字司舆号黄轝子越之山隂人七岁时拾遗金一鐉坐待失者归之既长多病遂习静隐居励志力行乡人咸乐亲之读书多自得不牵章句尝曰朱子註说多不得经意闻者怪之惟阳明与之友莫逆也阳明将之南贑先生语其门人曰阳明此行必立事功问其故曰吾触之不动矣其后先生殁阳明方讲良知之学时多讪之者叹曰安得起王司舆于九原乎语录志道恳切固是诚意然急迫求之则反为私已不可不察也日用间何莫非天理流行但此心常存而不放则义理自熟孟子所谓勿忘勿助深造自得者矣圣人之心纤翳自无所容不消磨刮若常人之心如斑垢驳杂之镜须痛加刮磨一番尽去其驳蚀然后纤尘即见才拂便去亦自不消费力到此已是识得仁体矣若驳杂未去其间固自有一㸃明处尘埃之落固亦见得亦才拂便去至堆积于驳蚀之上终弗能见也此学利困勉之所由异弗以为烦难而疑之也凡人情好易而恶难其间亦自有私意气习纒蔽在识破后自然不见其难矣向时未见得向里意思此工夫自无可讲处今已见此一层却恐好易恶难便流入禅释去也昨论儒释之异明道所谓敬以直内则有之义以方外则未毕竟连敬以直内亦不是者已说到八九分矣仆近时与友朋论学惟说立诚二字吾人为学当从心髓入微处用力自然笃实光辉虽私欲之萌眞是红炉㸃雪天下之大本立矣若就标末粧缀比拟凡平日所谓学问思辨者适足以为长倣遂非之资自以为进于高明广大而不知陷于狼戾险嫉亦诚可哀也已吾辈通患正如池面浮萍随开随蔽未论江海但在活水浮萍即不能蔽何者活水有源池水无源有源者由已无源者从物故凡不息者有源作辍者皆无源故耳变化气质居常无所见惟当利害经变故遭屈辱平时愤怒者到此能不愤怒忧惶失措者到此能不忧惶失措始是得力处亦便是用力处天下事虽万变吾所以应之不出乎喜怒哀乐四者此为学之要而为政亦在其中矣在物为理处物为义在性为善因所指而异其名实皆吾之心也心外无物心外无事心外无理心外无义心外无善吾心之处事物纯乎理而无人伪之杂谓之善非在事物有定所可求也处物为义是吾心之得其宜也义非在外可袭而取也格者格此也致者致此也必曰事事物物上求个至善是离而二之也伊川所云才明彼即晓此是犹谓之二性无彼此理无彼此善无彼此也大学之所谓诚意即中庸之所谓诚身也大学之所谓格物致知即中庸之所谓明善也博学审问愼思明辨笃行皆所以明善而为诚身之功也非明善之外别有所谓诚身之功也格物致知之外又岂别有所谓诚意之功乎书之所谓精一语之所谓博文约礼中庸之所谓尊德性而道问学皆若此而已矣学絶道䘮俗之陷溺如人在大海波涛中且须援之登岸然后可授之衣而与之食若以衣食投之波涛中是适重其溺彼将不以为德而反以为尤矣故凡居今之时且须随机导引因事启沃俟其感发兴起而后开之以其说则为力易而收效溥使在我无功利之心虽钱谷兵甲搬柴运水何往而非实学何事而非天理况子史诗文之𩔖乎使在我尚有功利之心则虽日谈道德仁义亦只是功利之事况子史诗文之𩔖乎一切屏絶之说犹是泥于旧闻平日用功未有得力处数年切磋只得立志辨义利若于此未有得力处却是平日所讲尽成虚话平日所见皆非实得经一蹶者长一智今日之失未必不为后日之得但已落第二义须从第一义上着力一眞一切眞理无内外性无内外故学无内外讲习讨论未尝非内也反观内省未尝遗外也夫为学必资于外求是以已性为有外也是义外也用智者也谓返观内省为求之于内是以已性为有内也是有我也自私者也是皆不知性之无内外也故曰精义入神以致用也利用安身以崇德也性之德也合内外之道也此可以知格物之学矣格物者大学之实下手处彻首彻尾自始学至圣人只此工夫而已非但入门之际有此一叚也夫正心诚意致知格物皆所以修身而格物者其所以用力日可见之地故格物者格其心之物也格其意之物也格其知之物也正心者正其物之心也诚意者诚其物之意也致知者致其物之知也此岂有内外彼此之分哉夫子谓子贡曰赐也汝以予为多学而识之者与对曰然非与子曰非也予一以贯之然则圣人之学不有要乎彼释氏之外人伦遗物理而堕于空寂者固不得谓之明其心矣若世儒之外务讲求考索而不知本诸心者其亦可以穷理乎心无动静者也其静也者以言其体也其动也者以言其用也故君子之学无间于动静其静也常觉而未尝无也故常应其动也常定而未尝有也故常寂常应常寂动静皆有事也是之谓集义集义故能无祗悔所谓动亦定静亦定者也心一而已静其体也而复求静根焉是挠其体也动其用也而惧其易动焉是废其用也故求静之心即动也恶动之心非静也是之谓动亦动静亦动将迎起伏相寻于无穷矣故循理之谓静从欲之谓动欲也者非必声色货利外诱也有心之私皆欲也故循理焉虽酬酢万变皆静也濂溪所谓主静无欲之谓也是谓集义者也从欲焉虽心斋坐忘亦动也告子之强制正助之谓也是外义者也且以所见者实体诸心必将有疑果无疑必将有得果无得又必有见孟子云是非之心智也是非之心人皆有之即所谓良知也孰无是良知乎但不能致之耳易曰知至至之知至者知也至之者致知也此知行之所以一也妄心者动也照心非动也恆照则恆动恆静天地之所以恆久而不已也照心固照也妄心亦照也其为物不贰则其生物不息有刻暂停则息矣非至诚无息之学也照心非动者以其发于本体明觉之自然而未尝有所动也有所动则妄矣妄心亦照者以其本体明觉之自然者未尝不存于其中但有所动耳无所动即照矣无妄无照非以妄为照以照为妄也照心为照妄心为妄是犹有妄有照也有妄有照则犹二也贰则息矣无妄无照则不贰不贰则不息矣心之本体无起无不起虽妄念之发而良知未尝不在但人不知存则有时而或放耳虽昏塞之极而良知未尝不明但人不知察则有时而或蔽耳虽有时而或放其体实未尝不在也存之而已耳虽有时而或蔽其体实未尝不明也察之而已耳理无动者也常知常存常主于理即不睹不闻无思无为之谓也不睹不闻无思无为非藁木死灰之谓睹闻思为一于理而未尝有所睹闻思为即是动而未尝动也未发之中即良知也无前后内外而浑然一体者也有事无事可以言动静而良知无分于有事无事也寂然感通可以言动静而良知无分于寂然感通也动静者所遇之时心之本体固无分于动静也能戒愼恐惧者是良知必欲此心纯乎天理而无一毫人欲之私此作圣之功也然欲为此者非防于未萌之先而克于方萌之际不能也此正中庸戒愼恐惧大学致知格物之功舍此之外无别功矣不思善不思恶时认本来面目此佛氏为未识本来面目者设此方便本来面目即吾圣门所谓良知今既认得良知明白已不消如此说矣随物而格是致知之功即佛氏之常惺惺亦是常存他本来面目耳体叚工夫大略相似但佛氏有个自私自利之心所以便不同病疟之人疟虽未发而病根自在则亦安可以其未发而遂忘服药调理之功乎若必待疟发而后服药调理则既晚矣君子之所谓敬畏者非恐惧忧患也乃戒惧不睹恐惧不闻之谓耳君子之所谓乐者非旷荡放逸纵情肆意也乃其心体不累于欲无入而不自得之谓耳夫心之本体即天理也天理之昭明灵觉所为良知也君子之戒愼恐惧惟恐其昭明灵觉者或有所昏昧放逸流于非僻邪妄而失其本体之正耳戒愼恐惧之功无时或间则天理常存而其昭明灵觉之本体无所亏蔽无所牵扰无所恐惧忧患无所好乐忿无所意必固我无所歉馁愧怍和融莹彻充塞流行动容周旋而中礼从心所欲而不踰斯乃所谓眞乐矣是乐生于天理又当存天理常存生于戒愼恐惧之无间孰谓敬畏之增反为乐之累耶最是发明宋儒主敬之说系言何思何虑是言所思所虑只是一个天理更无别思别虑耳非谓无思无虑也故曰同归而殊途一致而百虑天下何思何虑云殊途云百虑则岂谓无思无虑耶心之本体即是天理则是一个更何思虑得天理原是寂然不动原是感而遂通学者用功虽千思万虑只是要复他本来体用而已不是以私意去安排思索出来故明道云君子之学莫若廓然而大公物来而顺应若以私意安排思索便是用智自私矣何思何虑正是工夫在圣人分上便是自然的在学者分上便是勉然的性善之端须在气上始见得若无气亦无可见矣恻隐羞恶辞让是非即是气程子谓论性不论气不备论气不论性不明亦是为学者各执一边只得如此说若见得自性明白时气即是性性即是气原无性气之可分也谨独即是致良知凡谓之行者只是着实去做这件事若着实做学问思辨工夫则学问思辨亦便是行矣学是学做这件事问是问做这件事思辨是思辨做这件事则行亦便是学问思辨矣若谓学问思辨之然后去行却如何悬空先去学问思辨得行时又如何去得个学问思辨的事行之明觉精察处便是知知之眞切笃实处便是行若行而不能明觉精察便是冥行便是学而不思则罔所以必须说个知知而不能眞切笃实便是妄想便是思而不学则殆所以必须说个行原来只是一个工夫凡古人说知行皆是就一个工夫上补偏救弊说不似今人截然分作两件事做如今说知行合一虽亦是就今时补偏救弊说然知行体叚亦本来如是知行原是两个字说一个工夫这一个工夫须着此两个字方说得完全无弊病若头脑处见得分明见得原是一个头脑则虽把知行分作两个说毕竟将来做那一个工夫则始或未便融㑹终所谓百虑而一致矣若头脑见得不分明原看做两个了则虽把知行合作一个说亦恐终未有凑泊处况又分作两截去做则是从头至尾更没讨下落处也夫物理不外吾心外吾心而求物理无物理矣遗物理而求吾心吾心又何物耶心之体性也性即理也故有孝亲之心即有孝之理无孝亲之心即无孝之理矣有忠君之心即有忠之理无忠君之心即无忠之理矣理岂外于吾心耶晦菴谓人之所以为学者心与理而已心虽主乎一身而实管乎天下之理理虽散乎万事而实不外乎一人之心是其一分一合之间而未免已启学者心理为二之弊明道云只穷理便尽性至命故必仁极仁而后谓之能穷仁之理义极义而后谓之能穷义之理仁极仁则尽仁之性义极义则尽义之性矣学至于穷理至矣而尚未措之于行天下宁有是耶是故知不行之不可以为学则知不行之不可以为穷理矣知不行之不可以为穷理则知知行之合一并进而不可以分为两节事矣夫万事万物之理不外于吾心而必曰穷天下之理是殆以吾心之良知为未足而必外求于天下之广以裨补增益之是犹析心与理而为二也夫学问思辨笃行之功虽其困勉至于人一已百而扩充之极至于尽性知天亦不过致吾心之良知而已良知之外岂复有加于毫末乎今必曰穷天下之理而不知反求诸其心则凡所谓善恶之几眞妄之辨者舍吾心之良知亦将何以致其体察乎夫良知之于节目事变犹规矩尺度之于方圆长短也节目事变之不可预定犹方圆长短之不可胜穷也故规矩诚立则不可欺以方圆而天下之方圆不可胜用矣尺度诚陈则不可欺以长短而天下之长短不可胜用矣良知诚致则不可欺以节目事变而天下之节目事变不可胜应矣毫釐千里之谬不于吾心良知一念之微而察之亦将何所用其学乎是不以规矩而欲定天下之方圆不以尺度而欲定天下之长短吾见其乖张谬戾日劳而无成也已吾子谓语孝于温凊定省孰不知之然而能致其知者鲜矣若谓粗知温凊定省之仪节而遂谓之能致其知者凡知君之当仁者皆可谓之能致其仁之知知臣之当忠者皆可谓之能致其忠之知则天下孰非致知者耶以是而言可以知致知之必在于行而不行之不可以为致知也明矣知行合一之体不益较然矣乎夫舜之不告而娶岂舜之前已有不告而娶者为之凖则故舜得以考之何典问诸何人而为此耶抑亦求诸其心一念之良知权轻重之宜不得已而为此耶武之不葬而兴师岂武之前已有不葬而兴师者为之准则故武得以考之何典问诸何人而为此耶抑亦求诸其心一念之良知权轻重之宜不得已而为此耶使舜之心而非诚于为无后武之心而非诚于为救民则其不告而娶与不葬而兴师乃不孝不忠之大者而后之人不务其良知以精察义理于此心感通酬酢之间顾欲悬空讨论此等变常之事执之以为制事之本以求临事之无失其亦远矣天下古今之人其情一而已矣先王制礼皆因人情而为之节文是以行之万世而皆准其或反之吾心而有所未安者非其传记之讹缺则必古今风气习俗之异宜者矣此虽先王未之有亦可以义起三王之所以不相袭礼也若徒拘泥于古不得于心而𡨕行焉是乃非礼之礼行不着而习不察者矣学絶道䘮之余茍有兴起向慕于学者皆可以为同志不必铢称寸度而求其尽合于此以之待人可也若在我之所以为造端立命者则不容有毫髪之或爽矣道一而已仁者见仁知者见知释氏之所以为释老氏之所以为老百姓日用而不知皆是道也宁有二乎今古学术之诚伪邪正何啻碔砆美玉有眩惑终身而不能辨者正以此道之无二而其变动不拘充塞无间纵横顚倒皆可推之而通世之儒者各就其一偏之见而又饰之以比拟倣像之功文之以章句假借之训其为习熟既足以自信而条目又足以自安此其所以诳已诳人终身没溺而不悟焉耳然其毫釐之差而乃致千里之谬非诚有求为圣人之志而从事于惟精惟一之学者莫能得其受病之源而发其神奸之所由伏也若仁之不肖盖亦常陷溺于其间者几年伥伥然既自以为是矣赖天之灵偶有悟于良知之学然后悔其向之所为者固包藏祸机作伪于外而劳心日拙者也十余年来虽痛自洗剔创艾而病根深痼萌蘖时生所幸良知在我操得其要譬犹舟之得舵虽惊风巨浪顚沛流离尚犹得免于倾覆者也夫旧习之溺人虽已觉悔悟而其克治之功尚且其难若此又况溺而不悟日益以深者亦将何所抵极乎人者天地万物之心也心者天地万物之生也心即天言心则天地万物皆举之矣大抵学问工夫只要主意头脑的当若主意头脑专以致良知为事则凡多闻多见莫非致良知之功盖日用之间见闻酬酢虽千头万緖莫非良知之发用流行除却见闻酬酢亦无良知可致矣学者往往说勿忘勿助工夫甚难才着意便是助才不着意便是忘问之云忘是忘个甚么助是助个甚么其人黙然无对因与说我此间讲学却只说个必有事焉不说勿忘勿助必有事焉者只是时时去集义若时时去用必有事的工夫而或有时间断此便是忘了即须勿忘时时去用必有事的工夫而或有时欲速求效此便是助了即须勿助工夫全在必有事上勿忘勿助只就其间提撕警觉而已若工夫原不间断不须更说勿忘原不欲速求效不须更说勿助今却不去必有事上用工而乃悬空守着一个勿忘勿助如此烧锅煮饭锅内不曾渍水下米而乃专去添柴放火吾恐火侯未及调停而锅先破裂矣所谓时时去集义者只是致良知说集义则一时未见头脑说致良知当下便有用功实地良知只是一个随他发见流行处当下具足更无去来不须假借然其发见流行处却自有轻重厚薄毫发不容増减者所谓天然自有之中也虽则轻重厚薄毫髪不容增减而原来只是一个明道云吾学虽有所受然天理二字却是自家体认出来良知即是天理体认者实有诸已之谓耳凡人言语正到快意时便截然能忍黙得意气正到发扬时便翕然能收敛得愤怒嗜欲正到腾沸时便廓然能消化得此非天下之大勇不能也然见得良知亲切时其工夫又自不难象山文集所载未尝不教其从读书穷理而自谓理㑹文字颇与人异者则其意实欲体之于身其亟所称述以诲人者曰居处恭执事敬与人忠曰克已复礼曰万物皆备于我反身而诚乐莫大焉曰学问之道无他求其放心而已曰先立乎其大者而小者不能夺是数言者孔孟之言也恶在其为空虚者乎独其易简觉悟之说颇为当时所疑然易简之说出于系辞觉悟之说虽有同于释氏然释氏之说亦自有同于吾儒而不害其为异者惟在于几微毫髪之间而已晦庵之言曰居敬穷理曰非存心无以致知曰君子之心常存敬畏虽不见闻亦不敢忽所以存天理之本然而不使离于须臾之顷也是其为言虽未尝莹亦何尝不以尊德性为事而又恶在其为支离者乎独其平日汲汲于训解虽韩文楚辞隂符叅同之属又必与之註释考辨而论者遂疑其玩物又其心虑学者之躐等而或失之于妄作使必先之以格物而无不明然后有以实之于诚正而无所谬世之学者挂一漏万求之愈繁而失之愈远至有疲力终身苦其难而卒无所入则遂议其支离不知此乃后世学者之弊当时晦庵之自为亦岂至是乎仆尝以为晦庵之与象山虽其所为学者若有不同而要皆不失为圣人之徒今晦庵之学天下之人童而习之既已入人之深有不容于论辨者独象山之学以其与晦庵之言有牴牾而遂藩篱之使若由赐之殊科焉则可矣乃摈放废斥若碔砆之与美玉则岂不过甚矣乎夫晦庵折衷羣儒之说以发明六经语孟之旨于天下其嘉惠后学之心眞有不可得而议者而象山辨义利之分立大本求放心以示后学笃实为已之道其功亦宁可得而尽诬之而世之儒者附和雷同不究其实而概目之以禅学则诚可寃也已凡工夫只是要简易眞切愈眞切愈简易愈简易愈眞切传习录爱问知止而后有定朱子以为事事物物皆有定理似与先生之说相戾曰于事事物物上求至善是义外也至善是心之本体只是明明德到至精至一处便是然亦未尝离却事物本註所谓尽夫天理之极而无一毫人欲之私者得之爱问至善只求诸心恐于天下事理有不能尽曰心即理也此心无私欲之蔽即是天理不须外面添一分以此纯乎天理之心发之事父便是孝发之事君便是忠发之交友治民便是信与仁只在此心去人欲存天理上用功便是爱曰如事父一事其间温凊定省之𩔖有许多节目亦须讲求否曰如何不讲求只是有个头脑只就此心去人欲存天理上讲求如讲求冬温也只是要尽此心之孝恐怕有一毫人欲间杂讲求夏凊也只是要尽此心之孝恐怕有一毫人欲间杂此心若无人欲纯是天理是个诚于孝亲之心冬时自然思量父母寒自去求温的道理夏时自然思量父母热自去求凊的道理譬之树木这诚孝的心便是根许多条件便是枝叶须先有根然后有枝叶不是先寻了枝叶然后去种根礼记孝子之有深爱者必有和气有和气者必有愉色有愉色者必有婉容便是如此爱问今人尽有知父当孝兄当弟者却不能孝不能弟知行分明是两件曰此已被私欲间断不是知行本体未有知而不行者知而不行只是不知圣贤教人知行正是要复那本体故大学指个眞知行与人看说如好好色如恶恶臭见好色属知好好色属行只见好色时已自好了不是见后又立个心去好闻恶臭属知恶恶臭属行只闻恶臭时已自恶了不是闻后别立个心去恶爱曰古人分知行为两亦是要人见得分晓一行工夫做知一行工夫做行则工夫始有下落曰此却失了古人宗旨仁尝说知是行的主意行是知的工夫知是行之始行是知之成若㑹得时只说一个知己自有行在只说一个行己自有知在古人所以既说知又说行者只为世间有一种人懵懵懂懂任意去做便不解思维省察只是个冥行妄作所以必说个知方才行得是又有一种人茫茫荡荡悬空去思索全不肎着实躬行只是个揣摩影响所以必说一个行方才知得眞此是古人不得已补偏救弊的说话今若知得宗旨即说两个亦不妨亦只是一个若不㑹宗旨便说一个亦济得甚事只是间说话爱问格物物字即是事字皆从心上说曰然身之主宰便是心心之所发便是意意之本体便是知意之所在便是物如意在于事亲即事亲便是一物意在于事君即事君便是一物意在于仁民爱物即仁民爱物便是一物意在于视听言动即视听言动便是一物所以说无心外之理无心外之物中庸言不诚无物大学明明德之功只是个诚意诚意之功只是个格物知是心之本体心自然会知见父自然知孝见兄自然知弟见孺子入井自然知恻隐此便是良知不假外求若良知之发更无私意障碍即所谓充其恻隐之心而仁不可胜用矣常人不能无私意所以须用致知格物之功胜私复礼良知更无障碍得以充塞流行便是致其知知致则意诚问博约曰礼字即是理字理之发见可见者谓之文文之隐微不可见者谓之理只是一物约礼只是要此心纯是一个天理要此心纯是天理须就理之发见处用功如发见于事亲时就在事亲上学存此天理发见于事君时就在事君上学存此天理至于作止语黙无处不然这便是博学于文便是约礼的工夫博文即是惟精约礼即是惟一爱问道心常为一身之主而人心每听命以先生精一之训推之此语似有弊曰然心一也未杂于人谓之道心杂以人伪谓之人心人心之得其正者即道心道心之失其正者即人心初非有二心也程子谓人心即人欲道心即天理语若分析而意实得之今曰道心为主而人心听命是二心也天理人欲不并立安有天理为主人欲又从而听命者爱因旧说汩没始闻先生之教骇愕不定无入头处其后闻之既熟反身实践始信先生之学为孔门嫡传舍是皆旁蹊小径断港絶河矣如说格物是诚意工夫明善是诚身工夫穷理是尽性工夫道问学是尊德性工夫博文是约礼工夫惟精是惟一工夫此𩔖始皆落落难合久之不觉手舞足蹈澄问主一之功如读书则一心在读书上接客则一心在接客上可以为主一乎曰好色则一心在好色上好货则一心在好货上可以为主一乎主一是专主一个天理孟源有自是好名之病先生喻之曰此是汝一生大病根譬如方丈地内种此一大树雨露之滋土脉之力只滋养得这个大根四旁纵要种些嘉谷上被此树遮覆下被此树盘结如何生长得成须是伐去此树纤根勿畱方可种植嘉种不然任汝耕耘培壅只滋养得此根问静时亦觉意思好才遇事便不同如何曰是徒知养静而不用克己工夫也人须在事上磨鍊方立得住方能静亦定动亦定问上达工夫曰后儒教人才陟精微便谓上达未当学且说下学是分下学上达为二也夫目可得见耳可得闻口可得言心可得思者皆下学也目不可得见耳不可得闻口不可得言心不可得思者上达也如木之栽培灌溉是下学也至于日夜之滋长条达畅茂乃是上达人安能与其力哉凡圣人所说虽极精微俱是下学学者只从下学里用功自然上达去不必别寻上达工夫问宁静存心时可为未发之中否曰今人存心只定得气当其宁静时亦只是气宁静不可以为未发之中曰未便是中莫亦是求中工夫曰只要去人欲存天理方是工夫静时念念去欲存理动时念念去欲存理不管宁静不宁静若靠着宁静不惟有喜静厌动之弊中间许多病痛只是潜伏在终不能絶去遇事依旧滋长以循理为主何尝不宁静以宁静为主未必能循理省察是有事时存养存养是无事时省察定者心之本体天理也动静所遇之时也唐诩问立志是常存个善念要为善去恶否曰善念存时即是天理此念即善更思何善此念非恶更去何恶此念如树之根芽立志者长立此善念而已从心所欲不踰矩只是志到熟处许鲁斋谓儒者以治生为先之说亦误人喜怒哀乐本体自是中和的才自家着些意思便过不及便是私问知至然后可以言意诚今天理人欲知之未尽如何用得克己工夫曰人若眞实切已用功不已则于此心天理之精微日见一日私欲之细微亦日见一日若不用克己工夫天理私欲终不自见如走路一般走得一叚方认得一叚走到岐路处有疑便问问了又走方才能到今于已知之天理不肎存已知之人欲不肎去只管愁不能尽知间讲何益且待克得自己无私可克方愁不能尽知亦未迟在问伊川谓不当于喜怒哀乐未发之前求中延平却教学者看未发以前气象何如曰皆是也伊川恐人于未发前讨个中把中作一物看如吾向所谓认气定时做中故令只于涵养省察上用功延平恐人未便有下手处故令人时时刻刻求未发前气象使人正目而视惟此倾耳而听惟此即是戒愼不睹恐惧不闻的工夫皆古人不得已诱人之言也澄于中字之义尚未明曰此须自心体认出来非言语所能喻中只是天理曰天理何以谓之中曰无所偏倚曰无所偏倚何等气象曰如明镜全体莹彻无纤尘㸃染曰当其已发或着在好色好利好名上方见偏倚若未发时何以知其有所偏倚曰平日美色名利之心原未尝无病根不除则暂时潜伏偏倚仍在须是平日私心荡除洁净廓然纯乎天理方可谓中言语无序亦足以见心之不存问格物于动处用功否曰格物无间动静静亦物也孟子谓必有事焉是动静皆有事问程子云仁者以天地万物为一体何墨氏兼爱反不得谓之仁曰仁是造化生生不息之理虽弥漫周遍无处不是然其流行发生亦自有渐惟其有渐所以必有发端处惟有发端处所以生生不息譬之于木其始抽芽便是生意发端处然后有榦有枝叶父子兄弟之爱是人心生意发端处如木之抽芽自此而仁民而爱物如木之有干有枝叶也墨氏将父子兄弟与途人一例便没了发端处安能生生安能谓之仁问延平云当理而无私心当理与无私心如何分别曰心即理也无私心即是当理未当理便是私心若析心与理言之恐亦未善又问释氏于世间情欲之私不染似无私心外弃人伦却似未当理曰亦只是一统事成就他一个私已的心圣人之所以为圣只是此心纯乎天理而无人欲之杂犹精金之所以为精但以其成色足而无铜铅之杂也人到纯乎天理方是圣金到足色方是精然圣人之才力亦有大小不同犹金之分两有轻重所以为金精者在足色而不在分两所以为圣者在纯乎天理而不在才力也学者学圣人不过是去人欲而存天理犹鍊金而求其足色耳后世不知作圣之本却专去知识才能上求圣人疲精竭力从册子上鑚研名物上考索形迹上比拟知识愈广而人欲愈滋才力愈多而天理愈蔽正如见人有万镒精金不务煅鍊成色而乃妄希分两钖铅铜銕杂然投之分两愈增而成色愈下及其稍末无复有金矣侃去花间草曰天地间何善难培恶难去先生曰此等看善恶皆从躯殻起念天地生意花草一般何曾有善恶之分子欲看花则以花为善以草为恶如欲用草时复以草为善矣曰然则无善无恶乎曰无善无恶者理之静有善有恶者气之动不动于气即无善无恶是谓至善曰佛氏亦无善无恶何以异曰佛氏着在无上便一切不管圣人无善无恶只是无有作好无有作恶此之谓不动于气曰草既非恶是草不宜去矣曰如此却是佛者意见草若有碍理亦宜去矣曰如此又是作恶作好曰不作好恶非是全无好恶只是好恶一循于理不去着一分意思即是不曾好恶一般曰然则善恶全不在物曰只在汝心循理便是善动气便是恶曰毕竟物无善恶曰在心如此在物亦然世儒惟不知此舍心逐物将格物之学错看了为学须得个头脑工夫方有着落纵未能无间如舟之有舵一提便醒不然虽从事于学只做个义袭而取非大本达道也侃问先儒以心之静为体心之动为用何如曰不可以动静为体用动静时也即体而言用在体即用而言体在用是谓体用一源若说静可以见其体动可见其用却不妨梁日孚问主一曰一者天理主一是一心在天理上若只知主一不知一即是理有事时便逐物无事时便是着空惟其有事无事一心皆在天理上用功所以居敬亦即是穷理就穷理专一处说便谓之居敬就居敬精宻处说便谓之穷理不是居敬了别有个心穷理穷理时别有个心居敬名虽不同工夫只是一事正之问戒惧是已所不知时工夫愼独是已所独知时工夫曰只是一个工夫无事之时固是独知有事时亦是独知于此用功便是端本澄源便是立诚若只在人所共知处用功便是作伪今若又分戒惧为已所不知工夫便支离既戒惧即是知己曰独知之地更无无念时耶曰戒惧之念无时可忽若戒惧之心稍有不存不是昏瞶便已流入恶念蔡希渊问大学新本先格致而后诚意工夫似与首章次第相合若先生从旧本诚意反在格致之前矣曰大学工夫即是明明德明明德即是个诚意诚意工夫只在格致若以诚意为主去用格致工夫工夫始有下落即为善去恶无非是诚意的事如新本先去穷格事物之理即茫茫荡荡都无着落处须添个敬字方才牵扯得身心上来终没根源且既须敬字縁何孔门倒将最要𦂳的落了直待千余年后人添补正谓以诚意为主即不须添敬字此学问大头脑于此不察眞是千里之谬大抵中庸工夫只是诚身诚身之极便是至诚大学工夫只是诚意诚意之极便是至善总是一般九川问静坐用功颇觉此心收歛遇事又断了旋起个念头去事上省察事过又寻旧功觉内外打不成一片曰心何尝有内外即如惟濬今在此讲论又岂有一心在内照管这讲说时专一即是那静坐时心工夫一贯何须更起念头须在事上磨鍊工夫得力若只好静遇事便乱那静时工夫亦差似收敛而实放溺也问近来工夫稍知头脑然难寻个稳当处曰只是致知曰如何致曰一㸃良知是尔自家的凖则你意念着处他是便知是非便知非更瞒他一些不得尔只不要欺他实实落落依着他做去善便存恶便去何等稳当此便是致知的实功崇一曰先生致知之㫖发尽精藴看来这里再去不得曰何言之易也再用功半年看如何又用功一年看如何功夫愈久愈觉不同知来本无知觉来本无觉然不知则遂埋没黄以方问先生格致之说随时格物以致其知则知是一节之知非全体之知也何以到得溥博如天渊泉如渊地位曰心之本体无所不该原是一个天只为私欲障碍则天之本体失了心之理无穷尽原是一个渊只为私欲窒塞则渊之本体失了如念念致良知将此障碍窒塞一齐去尽则本体己复便是天渊了因指天以示之曰如面前所见是昭昭之天四外所见亦只是昭昭之天只为许多墙壁遮蔽不见天之全体若撤去墙壁总是一个天矣于此便见一节之知即全体之知全体之知即一节之知总是一个本体圣贤非无功业气节但其循着天理则便是道不可以事功气节名矣我辈致知只是各随分量所及今日良知见在如此则随今日所知扩充到底明日良知又有开悟便随明日所知扩充到底如此方是精一工夫问知行合一曰此须识我立言宗旨今人学问只因知行分作两件故有一念发动虽是不善然却未曾行便不去禁止我今说个知行合一正要人晓得一念发动处便即是行了发动处有不善就将这不善的念克倒了须要彻根彻底不使那一念不善潜伏在胸中此是我立言宗旨圣人无所不知只是知个天理无所不能只是能个天理圣人本体明白故事事知个天理所在便去尽个天理不是本体明后却于天下事物都便知得便做得来也天下事物如名物度数草木鸟兽之𩔖不胜其烦虽是本体明了亦何縁能尽知得但不必知的圣人自不消求知其所当知者圣人自能问人如子入太庙每事问先儒谓虽知亦问敬谨之至此说不可通圣人于礼乐名物不必尽知然他知得一个天理便自有许多节文度数出来不知能问亦即是天理节文所在问儒者夜气胸中思虑空空静静与释氏之静却一般此时何所分别曰动静只是一个那夜气空空静静天理在中即是应事接物的心应事接物的心亦是循天理便是夜气空空静静的心故动静分别不得知得动静合一释氏毫釐差处亦是莫掩矣文公格物之说只是少头脑如所谓察之于念虑之微此一句不该与求之文字之中騐之事为之着索之讲论之际混作一例看是无轻重也佛氏不着相其实着相吾儒着相其实不着相佛怕父子累却迯了父子怕君臣累却迯了君臣怕夫妇累却迯了夫妇都是着相便须迯避吾儒有个父子还他以仁有个君臣还他以义有个夫妇还他以别何曾着父子君臣夫妇的相问读书所以调摄此心但一种科目意思牵引而来何以免此曰只要良知眞切虽做举业不为心累且如读书时知得强记之心不是即克去之有夸多鬭靡之心不是即克去之如此亦只是终日与圣贤印对是个纯乎天理之心任他读书亦只是调摄此心而已何累之有诸君功夫最不可助长上智絶少学者无超入圣人之理一起一伏一进一退自是功夫节次不可以我前日曾用功夫今却不济便要矫强做出一个破绽的模様便是助长连前些子功夫都坏了只要常常做个遯世无闷不见是而无闷之心依此良知忍耐做去不管毁誉荣辱久久自然有得力处言立志曰眞有圣人之志良知上更无不尽良知上留得些子别念挂带便非必为圣人之志矣吾昔居滁时见诸生多务知解无益于得姑教之静坐一时窥见光景颇收近效久之渐有喜静厌动流入枯藁之病故迩来只说致良知良知明白随你去静处体悟也好随你去事上磨鍊也好良知本体原是无动无静的此便是学问头脑良知在夜气发的方是本体以其无物欲之杂也学者要使事物纷扰之时常如夜气一般就是通乎昼夜之道而知仙家说到虚圣人岂能虚上加得一毫实佛氏说到无圣人岂能无上加得一毫有但仙家说虚从养生上来佛氏说无从出离生死上来却于本体上加却这些子意思在便不是虚无的本色便于本体有障碍圣人只是还他良知的本色更不着些子意在良知之虚便是天之太虚良知之无便是太虚之无形日月风雷山川民物凡有貌象形色皆在太虚无形中发用流行未尝作得天的障碍圣人只是顺其良知之发用天地万物俱在我良知发用流行中何尝又有一物超于良知之外能作得障碍问释氏亦务养心然不可以治天下何也曰吾儒养心未尝离却事物只顺其天则自然就是工夫释氏却要尽絶事物把心看作幻相与世间无些子交渉所以不可治天下问异端曰与愚夫愚妇同的是谓同德与愚夫愚妇异的是谓异端孟子不动心与告子不动心所异已在毫釐间告子只在不动心上着功孟子便直从此心原不动处分晓心之本体原是不动的只为所有行不合义便动了孟子不论心之动与不动只是集义所行无不是义此心自然无可动处告子只要此心不动处便是把捉此心将他生生不息之根反阻挠了问人有虚灵方有良知若草木瓦石之𩔖亦有良知否曰人的良知就是草木瓦石的良知万物与人原是一体其发窍之最精处是人心一㸃灵明故五谷禽兽之𩔖皆可以养人药石之𩔖皆可以疗疾只为同此一气故能相通耳问人与物同体如何大学又说个厚薄曰道理自有厚薄比如身是一体把手足捍头目岂是薄手足其道理合如此禽兽与草木同是爱的把草木去养禽兽又忍得人与禽兽同是爱的宰禽兽以养亲供祭祀燕賔客心又忍得至亲与路人同是爱的顚沛患难之际不能两全宁救至亲不救路人心又忍得这是道理合该如此及至吾身与至亲更不得分彼此厚薄盖以仁民爱物皆从此出此处可忍更无所不忍矣大学所谓厚薄是良知上自然的条理便谓之义顺这个条理便谓之礼知此条理便谓之智终始这条理便谓之信目无体以万物之色为体耳无体以万物之声为体鼻无体以万物之臭为体口无体以万物之味为体心无体以天地万物感应之是非为体无知无不知本体原是如此譬如日未尝有心照物而自无物不照无照无不照原是日之本体良知本无知今却要有知本无不知今却疑有不知只是信不及耳先天而天弗违天即良知也后天而奉天时良知即天也良知只是个是非之心是非只是个好恶只好恶就尽了是非只是非就尽了万事万变又曰是非两字是个大规矩巧处则存乎其人问知譬日欲譬云云虽能蔽日亦是天之一气合有的欲亦莫非人心合有否曰喜怒哀惧爱恶欲谓之七情七者俱是人心合有的但要认得良知明白比如日光虽云雾四塞太虚中色象可辨亦是日光不灭处不可以云能蔽日教天不要生云七情顺其自然之流行皆是良知之用但不可有所着七情有着俱谓之欲然才有着时良知亦自㑹觉觉即蔽去复其体矣此处能勘得破方是简易透彻工夫人有过多于过上用功就是补甑其流必归于文过琴瑟简编学者不可无盖有业以居之心就不放问良知原是中和的如何却有过不及曰知得过不及处就是中和慈湖不为无见又着在无声无臭见上了门人叹先生自征宁藩以来天下谤议益衆先生曰我在南都以前尚有些子乡愿意思在今信得这良知眞是眞非信手行去更不着些覆藏才做得个狂者胸次故人都说我行不揜言也所谓人所不知而已独知者此正是吾心良知处有言童子不能格物只教以洒扫应对曰洒扫应对就是物童子良知只到此只教去洒扫应对便是致他这一㸃良知又如童子知畏先生长者此亦是他良知处故虽遨嬉见了先生长者便去作揖恭敬是他能格物以致敬师长之良知我这里格物自童子以至圣人皆是此等工夫但圣人格物便更熟得些子不消费力问程子云在物为理如何云心即理曰在物爲理在字上当添一心字此心在物则为理如此心在事父则为孝在事君则为忠之𩔖是也诸君要识得我立言宗旨我如今说个心即理只为世人分心与理为二便有许多病痛如五伯攘夷狄尊周室都是一个私心便不当理人却说他做得当理只心有未纯往往慕悦其所为要求外面做得好看却与心全不相干分心与理为二其流于伯道之伪而不自知故我说个心即理要使知心理是一个便来心上做工夫不去袭取于义便是王道之眞夫子说性相近即孟子说性善不可专在气质上说若说气质如刚与柔对如何相近得惟性善则同耳人性初时善原是同的但刚者习于善则为刚善习于恶则为刚恶柔者习于善则为柔善习于恶则为柔恶便日相远了丁亥年九月先生起征思田德洪与汝中论学德洪举先生教言曰无善无恶心之体有善有恶意之动知善知恶是良知为善去恶是格物汝中曰此恐未是究竟话头若说心体是无善无恶意亦是无善无恶知亦是无善无恶物亦是无善无恶矣若说意有善恶毕竟心体还有善恶在德洪曰心体是天命之性原无善恶但人有习于心意念上见有善恶在格致诚正修此是复性体功夫若原无善恶功夫亦不消说矣是夕坐天泉桥各举请正先生曰二君之见正好相资不可各执一边我这里接人原有二种利根之人直从本源上悟入人心本体原是明莹无滞原是个未发之中利根之人一悟本体即是功夫人已内外一齐俱透其次不免有习心在本体受蔽故且教在意念上实落为善去恶功夫熟后渣滓去尽本体亦明净了汝中之见是我接利根人的德洪之见是我为其次立法的相取为用则巾人上下皆可引入于道既而曰已后讲学不可失了我的宗旨无善无恶心之体有善有恶意之动知善知恶是良知为善去恶是格物这话头随人指㸃自没病痛原是彻上彻下功夫利根之人世亦难遇人有习心不教他在良知上实用为善去恶工夫只去悬空想个本体一切事为俱不着实不过养成一个虚寂病痛不是小小不可不早说破明儒学案卷十明儒学案卷十一钦定四库全书明儒学案卷十一余姚黄宗羲撰浙江相传学案姚江之教自近而逺最初学者不过郡邑之士耳龙场而后四方君子益进焉郡邑以学鸣者亦仅仅绪山龙溪此外则推轮积水耳吾越尚讲诵习礼乐絃歌之音不絶其儒者不能一二数若山阴范壦字廷润号栗斋初师王司舆许半圭其后卒业于阳明博攷羣经怳然有悟以为孔孟的传惟周程得之朱陆而下弗及也家贫不以关懐曰天下有至寳得而玩之可以忘贫作古诗二十章歴叙道统及太极之説其奥义未易测也余姚管州字子行号石屛官兵部司务每当入直讽咏抑扬司马怪之边警至司马章皇石屛曰古人度徳量力公自料才力有限何不引退以空贤路司马谩为好语谢之以京察归大洲有宿四祖山诗四子堂堂特地来谓蔡白石沈古林龙溪石屛也范引年号半野讲学于青田从游者颇衆夏淳字惟初号复吾以乡举卒官思明府同知魏庄渠主天根天机之说复吾曰指其静为天根动为天机则可若以静养天根动察天机是岐动静而二之非所以语性也柴凤字后愚主教天眞书院衢严之士多从之孙应奎字文卿号蒙泉歴官右副都御史以传习录为规范董天眞之后闻人铨字邦正号北江与緖山定文录刻之行世即以寒宗而论黄骥字德良尤西川纪其言阳明事黄文焕号吴南开州学正阳明使其子受业有东阁私抄记其所闻黄嘉爱字懋仁号鹤溪正德戊辰进士官至钦州守黄元釡号丁山黄蘷字子韶号后川皆笃实光明墨守师说以此推之当时好修一世湮没者可胜道哉郎中徐横山先生爱提学蔡我斋先生宗兖御史朱白浦先生节员外钱緖山先生德洪郎中王龙溪先生畿郡守季彭山先生本宗伯黄久庵先生绾布衣董萝石先生澐主事陆元静先生澄司冦顾箬溪先生应祥侍郎黄致斋先生宗明中丞张浮峯先生元冲侍郎程松溪先生文德太常徐鲁源先生用检大帅万鹿园先生表侍郎王敬所先生宗沭侍读张阳和先生元忭教谕胡今山先生瀚浙中相传学案一郎中徐横山先生爱徐爱字曰仁号横山余姚之马堰人正德三年进士出知祁州陞南京兵部员外郎转南京工部郎中十一年归而省亲明年五月十七日卒年三十一先生为海日公之壻于阳明内兄弟也阳明出狱而归先生即北面称弟子及门莫有先之者其后与阳明同官南中朝夕不离学者在疑信之间先生为之骑邮以通彼我于是门人益亲阳明曰曰仁吾之颜渊也先生尝游衡山梦老僧抚其背而叹曰子与颜子同德亦与颜子同寿觉而异之阳明在贑州闻讣哭之恸先生虽死阳明每在讲席未尝不念之酧答之顷机缘未契则曰是意也吾尝与曰仁言之年来未易及也一日讲毕环柱而走叹曰安得起曰仁于泉下而闻斯言乎乃率诸弟子之其墓所酬酒而告之先生始闻阳明之教与先儒相出入骇愕不定无入头处闻之既熟反身实践始信为孔门嫡传舍是皆旁蹊小径断港絶河矣阳明自居夷以后其教再变南中之时大率以收敛为主发散是不得已故以黙坐澄心为学的江右以后则专提致良知三字先生记传习初卷皆是南中所闻其于致良知之说固未之知也然录中有云知是心之本体心自然为知见父自然知孝见兄自然知弟见孺子入井自然知恻隐此便是良知使此心之良知充塞流行便是致其知则三字之提不始于江右明矣但江右以后以此为宗旨耳是故阳明之学先生为得其眞聂双江云今之为良知之学者于传习录前编所记眞切处俱略之乃驾空立笼罩语似切近而实𣺌茫终日逐外而自以为得手也盖未尝不太息于先生云文集吾师之教谓人之心有体有用犹之水木有根源有枝叶流派学则如培濬溉疏故木水在培溉其根濬疏其源根盛源深则枝流自然茂且长故学莫要于收放心涵养省察克治是也即培濬其根源也读书玩理皆所以溉疏之也故心德者人之根源也而不可少缓文章名业者人之枝叶也而非所汲汲学者先须辨此即是辨义利之分既能知所决择则在立志坚定以趋之而已学者大患在于好名今之称好名者𩔖举富贵夸耀以为言抑末矣凡其意有为而为虽其迹在孝弟忠信礼义犹其好名也犹其私也古之学者其立心之始即务去此而以全吾性命之理为心当其无事以勿忘勿助而养吾公平正大之体勿先事落此谿径故谓之存养及其感应而察识其有无故谓之省察察知其有此而务决去之勿苦其难故谓之克治专事乎此而不以怠心间之故谓之不息去之尽而纯故谓之天德推之纯而达故谓之王道夫人所以不宜于物者私害之也是故吾之私得以加诸彼则忮心生焉忮心好胜之𩔖也凡天下计较忌妒骄淫狠傲攘夺暴戾之恶皆从之矣吾之私得以借诸彼则求心生焉求心好屈之𩔖也凡天下阿比谄佞柔懦燕溺汚辱咒咀之恶皆从之矣二私交于中则我所以为应感之地者非公平正大之体矣以此之机而应物之感其有能宜乎否也古人谓未知学须求有个用力处既用力须求有个得力处今以康斋之勇殷勤辛苦不替七十年然未见其大成则疑其于得力处有未至白沙之风使人有吾与㸃也之意然末流渉旷则疑其于用力处有缺夫有体斯有用有终必有始将以康斋之践履为体为始耶将以白沙之造诣为用为终耶是体用始终岐为二也世固有谓某有体无用有用无体者仆窃不然必求二公之所以蔽者而㑹归之此正关要所系必透此方有下手处也巖形方外高几百丈内石骨空虚圆洞彻天地端若立甑二洞门自东门入初见西露微光若观月自朏生行渐入光渐长至门内限光半当上弦循至正中光乃圆月在望西出门光微以隐若月自望至晦巖以月名本此濂溪自幼日游其间因悟太极之理予始学于先生惟循迹而行久而大疑且骇然不敢遽非必反而思之思之稍通复验之身心既乃怳若有见已而大悟不知手之舞足之蹈曰此道体也此心也此学也人性本善也而邪恶者客感也感之在于一念去之在于一念无难事无多术且自恃禀性柔未能为大恶则以为如是终身可见矣而坦坦然适而荡荡然乐也孰知久则私与忧复作也通世之痼疾有二文字也功名也予始欲以为姑毋攻焉不以累于心可矣絶之无之不已甚乎孰知二者之贼素夺其宫姑之云者是假之也是故必絶之无之而后可以进于道否则终不免以虚见且自诬也提学蔡我斋先生宗兖御史朱白浦先生节正德丁卯徐横山蔡我斋朱白浦三先生举于乡别文成而北文成言徐曰仁之温恭蔡希渊之深潜朱守中之明敏皆予所不逮盖三先生皆以丁卯来学文成之弟子未之或先者也癸酉三先生从文成游四明山我斋自永乐寺返白浦自妲溪返横山则同入雪窦春风沂水之乐眞一时之盛事也横山为弟子之首遂以两先生次之蔡宗兖字希渊号我斋山隂之白洋人乡书十年而取进士畱为庶吉士不可以教授奉母孤介不为当道所喜辄弃去文成以为归计良是而伤于急廹再过二三月托病行则形迹冺然独为君子而人为小人亦非仁人忠恕之心也已教授莆田复不为当道所喜文成戒之曰区区徃谪龙塲横逆之加日至迄今思之正动心忍性砥砺切磋之地其时乃止搪塞排遣竟成空过惜也希渊省克精切其肎遂自以为忠乎移教南康入为太学助教南考功陞西川督学佥事林见素谓先生中有余养祗见外者之轻故能壁立千仞朱节字守中号白浦亦白洋人举进士官御史以天下为已任文成谓之曰德业外无事功不由天德而求骋事功则希高务外非业也巡按山东流贼之乱勤事而卒赠光禄少卿先生尝言平生于爱衆亲仁二语得力然亲仁必从爱衆得来员外钱绪山先生德洪钱德洪字洪甫号緖山浙之余姚人王文成平濠归越先生与同邑范引年管州郑寅柴凤徐珊吴仁数十人㑹于中天阁同禀学焉明年举于乡时四方之士来学于越者甚衆先生与龙溪疎通其大旨而后卒业于文成一时称为教授师嘉靖五年举于南宫不廷试而归文成征思田先生与龙溪居守越中书院七年奔文成之䘮至于贵溪问䘮服邵竹峯曰昔者孔子没子贡若䘮父而无服礼也先生曰吾夫子没于道途无主䘮者弟子不可以无服然某也有父母在麻衣布绖弗敢有加焉筑室于塲以终心制十一年始赴廷试出为苏学教授丁内艰服阕补国子监丞寻陞刑部主事稍迁员外郎署陜西司事上夜游西山召武定侯郭勋不至给事中高时劾之下勋锦衣狱转送刑部勋骄恣不法举朝恨之皆欲坐以不轨先生据法以违勅十罪论死再上不报举朝以上之不报因按轻也劾先生不明律法上以先生为故入故不报遂因劾下先生于狱盖上之宠勋未衰特因事稍折之与廷臣之意故相左也先生身婴三木与侍御杨斛山都督赵白楼讲易不辍勋死始得出狱九庙成诏复冠带穆宗朝进阶朝列大夫致仕万厯初复进阶一级在野三十年无日不讲学江浙宣歙楚广名区奥地皆有讲舍先生与龙溪迭捧珠盘年七十作颐闲疏告四方始不出游二年十月二十六日卒年七十九阳明致良知之学发于晚年其初以静坐澄心训学者学者多有喜静恶动之弊知本流行故提掇未免过重然曰良知是未发之中又曰谨独即是致良知则亦未尝不以收敛为主也故邹东廓之戒惧罗念庵之主静此固阳明之眞传也先生与龙溪亲炙阳明最久习闻其过重之言龙溪谓寂者心之本体寂以照为用守其空知而遗照是乖其用也先生谓未发竟从何处覔离已发而求未发必不可得是两先生之良知俱以见在知觉而言于圣贤凝聚处尽与扫除在师门之旨不能无毫釐之差龙溪从见在悟其变动不居之体先生只于事物上实心磨鍊故先生之彻悟不如龙溪龙溪之修持不如先生乃龙溪竟入于禅而先生不失儒者之矩矱何也龙溪悬崖撒手非师门宗旨所可系縳先生则把缆放船虽无大得亦无大失耳念菴曰緖山之学数变其始也有见于为善去恶者以为致良知也已而曰良知者无善无恶者也吾安得执以为有而为之而又去之已又曰吾恶夫言之者之淆也无善无恶者见也非良知也吾惟即吾所知以为善者而行之以为恶者而去之此吾可能为者也其不出于此者非吾所得为也又曰向吾之言犹二也非一也夫子尝有言矣曰至善者心之本体动而后有不善也吾不能必其无不善吾无动焉而已彼所谓意者动也非是之谓动也吾所谓动动于动焉者也吾惟无动则在吾者常一矣按先生之无动即慈湖之不起意也不起意非未发乎然则谓离已发而求未发必不可得者非先生之末后语矣会语天地间只此灵窍在造化统体而言谓之鬼神在人身而言谓之良知惟是灵窍至微不可见至着不可掩使此心积凝纯固常如对越神明之时则眞机活泼上下昭格何可掩得若一念厌斁即怳惚散漫矣戒惧即是良知觉得多此戒惧只是工夫生久则本体工夫自能相忘不思而得不勉而中亦只一熟耳思虑是人心生机无一息可停但此心主宰常定思虑所发自有条理造化只是主宰常定故四时日月往来自不纷乱充塞天地间只有此知天只此知之虚明地只此知之凝聚鬼神只此知之妙用四时日月只此知之流行人与万物只此知之合散而人只此知之精粹也知此运行万古有定体故曰太极原无声臭可即故曰无极太极之运无迹而隂阳之行有渐故自一生二生四生八以至庶物露生极其万而无穷焉是顺其往而数之故曰数往者顺自万物推本太极以至于无极逆其所从来而知之故曰知来者逆是故易逆数也盖示人以无声无臭之源也告子言性无善无不善与孟子言性善亦不甚远告子只先见定一个性体元来不动有动处只在物感上彼长我长彼白我白随手应去不失其宜便了于吾性体澹然无所关渉自谓既不失内又不失外已是圣门全体之学殊不知先着性体之见将心与言气分作三路遂成内外二截微显两用而于一切感应俱入无情非徒无益反凿其原矣孟子工夫不论心之动不动念念精义使动必以义无歉于心自然俯仰无亏充塞无间是之谓浩然之气告子见性在内一切无动于外取效若速是以见为主终非不动之根孟子集义之久而后行无不得取效若迟乃直从原不动处用功不求不动而自然不动矣此心从无始中来原是止的虽千思百虑只是天机自然万感万应原来本体常寂只为吾人自有知识便功利嗜好技能闻见一切意必固我自作知见自作憧扰失却至善本体始不得止须将此等习心一切放下始信得本来自性原是如此圣人于纷纭交错之中而指其不动之眞体良知是也是知也虽万感纷纭而是非不昧虽衆欲交错而清明在躬至变而无方至神而无迹者良知之体也太虚之中无物不有而无一物之住其有住则即为太虚之碍矣人心感应无时不有而无一时之住其有住则即为虚灵之障矣故忿好乐恐惧忧患一着于有心即不得其正矣故正心之功不在他求只在诚意之中体当本体明彻止于至善而已矣除却好恶更有甚心体除却元亨利贞更于何处覔太极平旦之气好恶与人相近此便是良心未冺然其端甚微故谓之几希今人认平旦之气只认虚明光景所以无用功处认得时种种皆实际矣春夏秋冬在天道者无一刻停喜怒哀乐在人心者亦无一时息千感万应莫知端倪此体寂然未尝染着于物虽曰发而实无所发也所以既谓之中又谓之和实非有两截事致中和工夫全在愼独所谓隐微显见已是指出中和本体故愼独即是致中和只求不拂良知于人情自然通得若只求不拂人情便是徇人忘已问感人不动如何曰才说感人便不是了圣贤只是正已而物自正譬如太阳无蔽容光自能照物非是屑屑寻物来照问戒惧之功不能无有事无事之分曰知得良知是一个头脑虽在千百人中工夫只在一念微处虽独居𡨕坐工夫亦只在一念微处眞性流行莫非自然稍一起意即如太虚中忽作云翳此不起意之教不为不尽但质美者习累未深一与指示全体廓然习累既深之人不指诚意实功而一切禁其起意是又使人以意见承也久假不归即认意见作本体欲根窃发复以意见盖之终日兀兀守此虚见而于人情物理常若有二将流行活泼之眞机反养成一种不伶不俐之心也慈湖欲人领悟太速遂将洗心正心惩忿窒慾等语俱谓非圣人之言是特以宗庙百官为到家之人指说而不知在道之人尚渉程途也去恶必穷其根为善不居其有格物之则也然非究极本体止于至善之学也善恶之机纵其生灭相寻于无穷是藏其根而恶其萌蘖之生浊其源而辨其末流之清也是以知善知恶为知之极而不知良知之体本无善恶也有为有去之为功而不知究极本体施功于无为乃眞功也正念无念正念之念本体常寂才渉私邪憧憧纷扰矣问胸中扰扰必勐加澄定方得渐清曰此是见上转有事时此知着在事上事过此知又着在虚上动静二见不得成片若透得此心彻底无欲虽终日应酬百务本体上如何加得一毫事了即休一过无迹本体上又何减得一毫问致知存乎心悟曰灵通妙觉不离于人伦事物之中在人实体而得之耳是之为心悟世之学者谓斯道神奇祕宻藏机隐窍使人𣺌茫怳惚无入头处固非眞性之悟若一闻良知遂影响承受不思极深研几以究透眞体是又得为心悟乎良知不假于见闻故致知之功从不睹不闻而入但才说不睹不闻即着不睹不闻之见矣今只念念在良知上精察使是是非非无容毫发欺蔽致知之功在究透全体不专在一念一事之间但除却一念一事又更无全体可透耳良知广大高明原无妄念可去才有妄念可去己自失却广大高明之体矣今只提醒本体羣妄自消先师在越甘泉官畱都移书辨正良知天理同异先师不答曰此须合併数月无意中因事指发必有沛然融释处耳若恃笔札徒起争端先师起征思田没于南安终不得对语以究大同之旨此亦千古遗恨也予于戊申年冬乞先君墓铭往见公于增城公曰良知不由学虑而能天然自有之知也今游先生之门者皆曰良知无事学虑任其意智而为之其知已入不良莫之觉矣犹可谓之良知乎所谓致知者推极本然之知功至宻也今游先生门者乃云只依良知无非至道而致之之功全不言及至有纵情恣肆尚自信为良知者立教本旨果如是乎予起而谢曰公之教是也公请予言予曰公勿助勿忘之训可谓苦心曰云何苦心曰道体自然无容强索今欲矜持操执以求必得则本体之上无容有加加此一念病于助矣然欲全体放下若见自然久之则又疑于忘焉今之工夫既不助又不忘常见此体叅前倚衡活泼呈露此正天然自得之机也盖欲揭此体以示人诚难着辞故曰苦心公乃瞿然顾予曰吾子相别十年犹如常聚一堂予又曰昔先师别公诗有无欲见眞体忘助皆非功之句当时疑之助可言功忘亦可言功乎及求见此体不得注目所视倾耳所听心心相持不胜束缚或时少舒反觉视明听聪中无罣碍乃疑忘可以得道及久之散漫无归渐沦于不知矣是助固非功忘亦非功也始知只一无欲眞体乃见鸢飞鱼跃与必有事焉同活泼泼地非眞无欲何以臻此公慨然谓诸友曰我辈朋友谁肯究心及此蒋道林示时习讲义公曰后世学问不在性情上求终身劳苦不知所学何事比如作一诗只见性情不见诗是为好诗作一文字只见性情不见文字是为好文字若不是性情上学疲神瘁思终身无得安得悦乐又安得无愠人只有一道心天命流行不动纤毫声臭是之为微才动声臭便杂以人矣然其中有多少不安处故曰危人要为恶只可言自欺良知本来无恶学者工夫不得伶俐直截只为一虞字作祟耳良知是非从违何尝不明但不能一时决断如自虞度曰此或无害于理否或可茍同于俗否或可欺人于不知否或可因循一时以图迁改否只此一虞便是致吝之端昔者吾师之立教也揭诚意为大学之要指致知格物为诚意之功门弟子闻言之下皆得入门用力之地用功勤者究极此知之体使天则流行纤翳无作千感万应而眞体常寂此诚意之极也故诚意之功自初学用之即得入手自圣人用之精诣无尽吾师既没吾党病学者善恶之机生灭不已乃于本体提揭过重闻者遂谓诚意不足以尽道必先有悟而意自不生格物非所以言功必先归寂而物自化遂相与虚忆以求悟而不切乎民彞物则之常执体以求寂而无有乎圆神活泼之机希高凌节影响谬戾而吾师平易切实之旨壅而弗宣师云诚意之极止至善而已矣是止至善也者未尝离诚意而得也言止则不必言寂而寂在其中言至善则不必言悟而悟在其中然皆必本于诚意焉何也盖心无体心之上不可以言功也应感起物而好恶形焉于是乎有精察克治之功诚意之功极则体自寂而应自顺初学以至成德彻始彻终无二功也是故不事诚意而求寂与悟是不入门而思见宗庙百官也知寂与悟而不示人以诚意之功是欲人见宗庙百官而闭之门也皆非融释于道者也至纯而无杂者性之本体也兢兢恐恐有事勿忘者复性之功也有事勿忘而不见眞体之活泼焉强制之劳也怳见本体而不加有事之功焉虚狂之见也故有事非功也性之不容自已也活泼非见也性之不加一物也心之本体纯粹无杂至善也良知者至善之着察也良知即至善也心无体以知为体无知即无心也知无体以感应之是非为体无是非即无知也意也者以言乎其感应也物也者以言乎其感应之事也而知则主宰乎事物是非之则也意有动静此知之体不因意之动静有明暗也物有去来此知之体不因物之去来为有无也性体流行自然无息通昼夜之道而知也心之神明本无方体欲放则放欲止则止放可能也止亦可能也然皆非本体之自然也何也意见使之也君子之学必事于无欲无欲则不必言止而心不动毋求诸己放之心求诸心之未放焉尔已夫心之体性也性不可离又乌得而放也放之云者驰于物焉已尔论学书良知天理原非二义以心之灵虚昭察而言谓之知以心之文理条析而言谓之理灵虚昭察无事学虑自然而然故谓之良文理条析无事学虑自然而然故谓之天然曰灵虚昭察则所谓昭察者即文理条析之谓也灵虚昭察之中而条理不着固非所以为良知而灵虚昭察之中复求所谓条理则亦非所谓天理矣今曰良知不用天理则知为空知是疑以虚元空寂视良知而又似以袭取外索为天理矣恐非两家立言之旨也久菴谓吾党于学未免落空初若未以为然细自磨勘始知自惧日来论本体处说得十分清脱及征之行事疎略处甚多此便是学问落空处譬之草木生意在中发在枝榦上自是可见人生与世情相感如鱼游于水随处逼塞更无空隙处波荡亦从自心起此心无所牵累虽日与人情事变相接眞如自在顺应无滞更无波荡可动所谓动亦定静亦定也若此心不免畱恋物情虽日坐虚斋不露风线而百念自来熬煎无容逃避今之学者才遇事来便苦搅扰便思静处及到静处胸中搅扰犹昔此正不思动与不动只在自心不在事上拣择致知格物工夫只须于事上识取本心乃见心事非二内外两忘非离却事物又有学问可言也吾心本与民物同体此是位育之根除却应酬更无本体失却本体便非应酬茍于应酬之中随事随地不失此体眼前大地何处非黄金若厌却应酬必欲去覔山中养成一个枯寂恐以黄金反混作顽銕矣龙溪之见伶俐直截泥工夫于生灭者闻其言自当省发但渠于见上觉有着处开口论说千转百折不出已意便觉于人言尚有漏落耳执事之着多在过思过思则想像亦足以蔽道亲蹈生死眞境身世尽空独畱一念荧魂耿耿中夜豁然若省乃知上天为我设此法象示我以本来眞性不容丝髪挂带平时一种姑容因循之念常自以为不足害道由今观之一尘可以蒙目一指可以障天诚可惧也噫古人处动忍而获增益吾不知增益者何物减削则已尽矣夫镜物也故斑垢驳杂得积于上而可以先加磨去之功吾心良知虚灵也虚灵非物也非物则斑垢驳杂停于吾心何所则磨之之功又于何所乎今所指吾心之斑垢驳杂者非气拘物蔽而言乎既曰气拘曰物蔽则吾心之斑垢驳杂由人情事物之感而后有也既由人情事物之感而后有而今之致知也则将于未渉人情事物之感之前而先加致之之功则夫所谓致之之功者又将何所施耶人之心体一也指名曰善可也曰至善无恶亦可也曰无善无恶亦可也曰善曰至善人皆信而无疑矣又为无善无恶之说者何也至善之体恶固非其所有善亦不得而有也至善之体虚灵也犹目之明耳之聪也虚灵之体不可先有乎善犹明之不可先有乎色聪之不可先有乎声也目无一色故能尽万物之色耳无一声故能尽万物之声心无一善故能尽天下万事之善今之论至善者乃索之于事事物物之中先求其所谓定理者以为应事宰物之则是虚灵之内先有乎善也虚灵之内先有乎善是耳未听而先有乎声目未视而先有乎色也塞其聪明之用而窒其虚灵之体非至善之谓矣今人乍见孺子入井皆有憷惕恻隐之心憷惕恻隐是谓善矣然未见孺子之前皆知讲求之功预有此善以为之则耶抑虚灵触发其机自不容已耶赤子将入井自圣人与涂人并而规之其所谓憷惕恻隐者圣人不能加而涂人未尝减也但涂人拟议于乍见之后已洊入于纳交要誉之私矣然则涂人之学圣人也果忧憷惕恻隐之不足耶抑去其蔽以还乍见之初心也虚灵之蔽不但邪思恶念虽至美之念先横于中积而不化已落将迎意必之私而非时止时行之用矣故先师曰无善无恶者心之体是对后世格物穷理之学为先有乎善者立言也因时设法不得已之辞焉耳龙溪学日平实每于毁誉纷冗中益见奋惕弟向与意见不同虽承老师遗命相取为益终与入处异路未见能浑接一体归来屡经多故不肖始能纯信本心龙溪亦于事上肎自磨涤自此正相当能不出露头面以道自任而毁誉之言亦从此入旧习未化时出时入容或有之然其大头放倒如羣情所疑非眞信此心千古不二其谁与辨之格物之学实良知见在功夫先儒所谓过去未来徒放心耳见在功夫时行时止时黙时语念念精明毫釐不放此即行着习察实地格物之功也于此体当切实着衣喫饭即是尽心至命之功先师曰无善无恶心之体双江即谓良知本无善恶未发寂然之体也养此则物自格矣今随其感物之际而后加格物之功是迷其体以索用浊其源以澄流功夫已落第二义论则善矣殊不知未发寂然之体未尝离家国天下之感而别有一物在其中也即家国天下之感之中而未发寂然者在焉耳此格物为致知之实功通寂感体用而无间尽性之学也人有未发之中而后有发而中节之和此先师之言为註中庸者说也註中庸者谓未发之中人皆有之至发时而后有不中节曰此未知未发之中也未发之中譬若镜体之明岂有镜体既明而又有照物不当者乎此言未为不确然实未尝使学者先求未发之中而养之也未发之中竟从何处覔耶离己发而求未发必不可得久之则养成一种枯寂之病认虚景为实得拟知见为性眞诚可慨也故学者初入手时良知不能无间善恶念头杂发难制或防之于未发之前或制之于临发之际或悔改于既发之后皆实功也由是而入微虽圣人之知几亦只此工夫觉即是善不觉即是利鸡鸣而醒目即见物耳即听物心思即思物无人不然但主宰不精怳忽因应若有若无故遇触即动物过即畱虽已觉兴犹为梦昼见性之人眞机明察一醒即觉少过不及觉早反亟明透之人无醒无觉天则自着故耳目聪明心思睿知于遇无触于物无滞善利之辨此为未知学者分辨界头良知既得又何拟议于意象之间乎古人以无欲言微道心者无欲之心也研几之功只一无欲而眞体自着更不于念上作有无之见也凡为愚夫愚妇立法者皆圣人之言也为圣人说道妙发性眞者皆圣人之言也师在越时同门有用功恳切而泥于旧见郁而不化师时出一险语以激之如投水石于烈焰之中一时解化纤滓不畱此亦千古之大快也听者于此等处多好传诵而不究其发言之端故圣人立教只指揭学问大端使人自澄自悟不欲以峻言隐韵立偏胜之剂以快一时听闻防其后之足以杀人也明儒学案卷十一明儒学案卷十二钦定四库全书明儒学案卷十二余姚黄宗羲撰浙中相传学案二郎中王龙谿先生畿王畿字汝中号龙谿浙之山隂人弱冠乡举嘉靖癸未下第归受业于文成丙戌试期不欲往文成曰吾非以一第为子荣也顾吾之学疑信者半子之京师可以发明耳先生乃行中㑹试时当国者不说学先生谓钱绪山曰此岂吾与子仕之时也皆不廷试而归文成门人益进不能徧授多使之见先生与绪山先生和易宛转门人日亲文成征思田送至严滩而别明年文成卒于南安先生方赴廷试闻之奔丧至广信斩衰以毕葬事而后心丧壬辰廷对授南京职方主事寻病归起原官稍迁至武选郎中时相夏贵溪恶之三殿灾吏科都给事中戚贤上疏言先生学有渊源可偹顾问贵溪草制伪学小人党同妄荐谪贤外任先生亦再疏乞休予告踰年当考察南考功薛方山与先生学术不同欲借先生以正学术遂塡察典先生林下四十余年无日不讲学自两都及吴楚闽越江浙皆有讲舍莫不以先生为宗盟年八十犹周流不倦万厯癸未六月七日卒年八十六天泉证道纪谓师门教法每提四句无善无恶心之体有善有恶意之动知善知恶是良知为善去恶是格物绪山以为定本不可移易先生谓之权法体用显微只是一机心意知物只是一事若悟得心是无善无恶之心则意知物俱是无善无恶相与质之阳明阳明曰吾教法原有此两种四无之说为上根人立教四有之说为中根以下人立教上根者即本体便是工夫顿悟之学也中根以下者须用为善去恶工夫以渐复其本体也自此印正而先生之论大抵归于四无以正心为先天之学诚意为后天之学从心上立根无善无恶之心即是无善无恶之意是先天统后天从意上立根不免有善恶两端之决择而心亦不能无杂是后天复先天此先生论学大节目传之海内而学者不能无疑以四有论之为善是心所固有故意知物之善从中而发恶从外而来若心体既无善恶则意知物之恶固妄也善亦妄也工夫既妄安得谓之复还本体斯言也于阳明平日之言无所考见独先生言之耳然先生他日答吴悟斋云至善无恶者心之体也有善有恶者意之动也知善知恶者良知也为善去恶者格物也此其说已不能归一矣以四无论之大学正心之功从诚意入手今曰从心上立根是可以无事乎意矣而意上立根者为中下人而设将大学有此两様工夫欤抑祗为中下人立教乎先生谓良知原是无中生有即是未发之中此知之前更无未发即是中节之和此知之后更无已发自能收敛不须更主于收敛自能发散不须更期于发散当下现成不假功夫修整而后得致良知原为未悟者设信得良知过时独往独来如珠之走盘不待拘管而自不过其则也以笃信谨守一切矜名饰行之事皆是犯手做作唐荆川谓先生笃于自信不为行迹之防包荒为大无净秽之择故世之议先生者不一而足夫良知既为知觉之流行不落方所不可典要一着功夫则未免有碍虚无之体是不得不近于禅流行即是主宰悬崕撒手茫无把柄以心息相依为权法是不得不近于老虽云眞性流行自见天则而于儒者之矩矱未免有出入矣然先生亲承阳明末命其微言往往而在象山之后不能无慈湖文成之后不能无龙谿以为学术之盛衰因之慈湖决象山之澜而先生疏河导源于文成之学固多所发明也语录今人讲学以神明为极精开口便说性说命以日用饮食声色货财为极麄人面前不肎出口不知讲解得性命到入微处意见盘桓只是比拟卜度与本来生机了不相干终成俗学若能于日用货色上料理时时以天则应之超脱净尽乃见定力朋友有守一念灵明处认为戒惧功夫才渉言语应接所守功夫便觉散缓此是分了内外灵明无内外无方所戒惧亦无内外无方所识得本体原是变动不居虽终日变化云为莫非本体之周流矣圣人所以为圣精神命脉全体内用不求知于人故常常自见已过不自满假日进于无疆乡愿惟以媚世为心全体精神尽从外面照管故自以为是而不可与入尧舜之道致良知只是虚心应物使人人各得尽其情能刚能柔触机而应迎刃而解如明镜当空妍强自辨方是经纶手叚才有些子才智伎俩与之相形自己光明反为所蔽有所不为不欲者良知也无为无欲者致知也吾人一切世情嗜欲皆从意生心本至善动于意始有不善若能在先天心体上立根则意所动自无不善世情嗜欲自无所容致知功夫自然易简省力若在后天动意上立根未免有世情嗜欲之杂致知功夫转觉繁难颜子先天之学也原宪后天之学也古者教人只言藏修游息未尝专说闭关静坐若日日应感时时收摄精神和畅充周不动于欲便与静坐一般若以见在感应不得力必待闭关静坐养成无欲之体始爲了手不惟蹉却见在功夫未免喜静厌动与世间已无交渉如何复经得世干元用九是和而不倡之义吾人之学切忌起炉作灶惟知和而不倡应机而动故曰乃见天则有凶有咎皆起于倡良知宗说同门虽不敢有违然未免各以其性之所近拟议搀和有谓良知非觉照须本于归寂而始得如镜之照物明体寂然而妍自辨滞于照则明反眩矣有谓良知无见成由于修证而始全如金之在鑛非武火鍜鍊则金不可得而成也有谓良知是从已发立教非未发无知之本旨有谓良知本来无欲直心以动无不是道不待复加销欲之功有谓学有主宰有流行主宰所以立性流行所以立命而以良知分体用有谓学贵循序求之有本末得之无内外而以致知别始终此皆论学同异之见不容以不辨者也寂者心之本体寂以照为用守其空知而遗照是乖其用也见入井孺子而恻隐见嘑蹴之食而羞恶仁义之心本来完具感触神应不学而能也若谓良知由修而后全挠其体也良知原是未发之中无知而无不知若良知之前复求未发即为沉空之见矣古人立教原为有欲设销欲正所以复还无欲之体非有所加也主宰即流行之体流行即主宰之用体用一原不可得而分分则离矣所求即得之之因所得即求之之证始终一贯不可得而别别则支矣吾人服膺良知之训幸相黙证务求不失其宗庶为善学也已㳙流积至沧溟水拳石崇成太华岑先师谓象山之学得力处全在积累须知㳙流即是沧海拳石即是泰山此是最上一机不由积累而成者也立志不眞故用功未免间断须从本原上彻底理㑹种种嗜好种种贪着种种奇特技能种种凡心习态全体斩断令干干净净从混沌中立根基始为本来生生眞命脉此志既眞功夫方有商量处先师讲学山中一人资性警敏先生漫然视之屡问而不答一人不顾非毁见恶于乡党先师与之语竟日忘倦某疑而问焉先师曰某也资虽警敏世情机心不肎放舍使不闻学犹有败露悔改之时若又使之有闻见解愈多趋避愈巧覆藏愈密一切圆融智虑为恶不可复悛矣某也原是有力量之人一时狂心销遏不下今既知悔移此力量为善何事不辨此待两人所以异也念菴谓世间无有见成良知非万死功夫断不能生以此较勘虚见附和之辈未为不可若必以见在良知与尧舜不同必待功夫修证而后可得则未免矫枉之过曾谓昭昭之天与广大之天有差别否夫一体之谓仁万物皆备于我非意之也吾之目遇色自能辨青黄是万物之色备于目也吾之耳遇声自能辨清浊是万物之声备于耳也吾心之良知遇父自能知孝遇兄自能知弟遇君上自能知敬遇孺子入井自能知憷惕遇堂下之牛自然知觳觫推之为五常扩之为百行万物之变不可胜穷无不有以应之是万物之变备于吾之良知也夫目之能备五色耳之能备五声良知之能备万物之变以其虚也致虚则自无物欲之间吾之良知自与万物相为流通而无所凝滞后之儒者不明一体之义不能自信其心反疑良知渉虚不足以备万物先取古人孝弟爱敬五常百行之迹指为典要揣摩依彷执之以为应物之则而不复知有变动周流之义是疑目之不能辨五色而先涂之以丹艧耳之不能辨五声而先聒之以宫羽岂惟失却视听之用而且汩其聪明之体其不至聋且瞶者几希天机无安排有寂有感即是安排千古学术只在一念之微上求三月不违不违此也日月至至此也人心只有是非是非不出好恶两端忿与慾只好恶上略过些子其几甚微惩忿窒慾复其是非之本心是合本体的功夫论功夫圣人亦须困勉方是小心缉熙论本体衆人亦是生知安行方是眞机直达心之官则思出其位便是废心职学者须信得位之所在始有用力处古人说凝命凝道眞机透露即是凝若眞心透露前有个凝的工夫便是沉空守寂先师自云吾居夷以前称之者十九鸿胪以前称之者十之五议者十之五鸿胪以后议之者十之九矣学愈眞切则人愈见其有过前之称者乃其包藏掩饰人故不得而见也致良知是从生机入手乃是见性之学不落禅定问闲思杂虑如何克去曰须是戒愼不覩恐惧不闻从眞机上用功自无此病常念天下无非省多少忿戾父子兄弟不责善全得恩义行其中如此方是曲成之学一友用功恐助长落第二义答云眞实用功落第二义亦不妨人心要虚惟虚集道常使胷中豁豁无些子积滞方是学张子太和篇尚未免认气为道若以清虚一大为道则浊者实者散殊者独非道乎问应物了即一返照何如曰当其应时眞机之发即照何更索照日往月来月往日来自然往来不失常度便是存之之法乐是心之本体本是活泼本是脱洒本无罣碍系縳尧舜文周之兢兢业业翼翼干干只是保任得此体不失此活泼脱洒之机非有加也静者心之本体濂溪主静以无欲为要一者无欲也则静虚动直主静之静实兼动静之义动静所遇之时也人心未免逐物以其有欲也无欲则虽万感纷扰而未尝动也从欲则虽一念枯寂而未尝静也良知是天然之灵窍时时从天机运转变化云为自见天则不须防简不须穷索何尝照管得又何尝不照管得刘狮泉曰人之生有性有命吾心主宰谓之性性无为者也故须出头吾心流行谓之命命有质者也故须运化常知不落念所以立体也常运不成念所以致用也二者不可相离必兼修而后可为学先生曰良知原是性命合一之宗即是主宰即是流行故致知功夫只有一处用若说要出头运化要不落念不成念如此分疏即是二用二即支离到底不能归一知者心之本体所谓是非之心人皆有之是非本明不须假借随感而应莫非自然圣贤之学惟自信得及是是非非不从外来故自信而是断然必行虽遯世不见是而无闷自信而非断然必不行虽行一不义杀一不辜而得天下不为如此方是毋自欺方谓之王道何等易简直截后世学者不能自信未免倚靠于外动于荣辱则以毁誉为是非惕于利害则以得失为是非搀和假借转折安排益见繁难到底只成就得霸者伎俩而圣贤易简之学不复可见耿楚侗曰阳明拈出良知二字固是千古学脉亦是时节因縁春秋之时功利习炽天下四分五裂人心大坏不复知有一体之义故孔子提出个仁字唤醒人心求仁便是孔氏学脉到孟子时杨墨之道塞天下人心戕贼不得不严为之防故孟子复提出义非义则仁无由达集义便是孟氏学脉晋梁而下佛老之教淫于中国礼法荡然故濂溪欲追复古礼横渠汲汲以礼为教执礼便是宋儒学脉礼非外饰人心之条理也流传既久渐入支离心理分为两事故阳明提出良知以觉天下使知物理不外于吾心致知便是今日学脉皆是因时立教先生曰良知是人身灵气医家以手足痿痺为不仁盖言灵气有所不贯也故知之充满处即是仁知之断制处即是义知之节文处即是礼说个仁字沿习既久一时未易觉晤说个良知一念自反当下便有归着尤为简易良知是造化之精灵吾人当以造化为学造者自无而显于有化者自有而归于无吾之精灵生天生地生万物而天地万物复归于无无时不造无时不化未尝有一息之停自元㑹运世以至于食息微𣺌莫不皆然如此则造化在吾手而吾致知之功自不容已矣良知本体原是无动无静原是变动周流此便是学问头脑若不见得良知本体只在动静二境上拣择取舍不是妄动便是着静均之为不得所养当下本体如空中鸟迹水中月影若有若无若沉若浮拟议即乖趋向转背神机妙应当体本空从何处识他于此得个悟入方是无形象中眞面目不着纤毫力中大着力处也近溪之学已得其大转机亦圆自谓无所滞矣然尚未离见在虽云全体放下亦从见上承当过来到毁誉利害眞境相逼尚未免有动他却将动处亦把作眞性笼罩过去认做烦恼即菩提与吾儒尽精微时时缉熙功夫尚隔一尘良知一㸃虚明便是入圣之机时时保任此一㸃虚明不为旦昼梏亡便是致知盖圣学原是无中生有颜子从里面无处做出来子贡子张从外面有处做进去无者难寻有者易见故子贡子张一派学术流传后世而颜子之学遂亡后之学者沿习多学多闻多见之说乃谓初须多学到后方能一贯初须多闻多见到后方能不借闻见而知此相沿之弊也初学与圣人之学只有生熟不同前后更无两路假如不忍觳觫憷惕入井不屑嘑蹴眞机神应人力不得而与岂待平时多学而始能充不忍一念便可以王天下充憷惕一念便可以保四海充不屑不受一念便不可胜用此可以窥孔孟宗传之旨矣忿不止于愤怒凡嫉妒褊浅不能容物念中悻悻一些子放不过皆忿也慾不止于淫邪凡染溺敝累念中转转贪恋不肎舍却皆慾也惩窒之功有难易有在事上用功者有在念上用功者有在心上用功者事上是遏于已然念上是制于将然心上是防于未然惩心忿窒心慾方是本原易简功夫在意与事上遏制虽极力扫除终无廓清之期问伊川存中应外制外养中之学以为内外交养何如曰古人之学一头一路只从一处养譬之种树只养其根根得其养枝叶自然畅茂种种培壅灌溉条枝剔叶删去繁冗皆只是养根之法若既养其根又从枝叶养将来便是二本支离之学晦菴以尊德性为存心以道问学为致知取证于涵养须用敬进学在致知之说以此为内外交养知是心之虚灵以主宰谓之心以虚灵谓之知原非二物舍心更有知舍存心更有致知之功皆伊川之说误之也涵养工夫贵在精专接续如鸡抱卵先正尝有是言然必卵中原有一㸃眞阳种子方抱得成若是无阳之卵抱之虽勤终成假卵学者须识得眞种子方不枉费功夫明道云学者须先识仁吾人心中一㸃灵明便是眞种子原是生生不息之机种子全在卵上全体精神只是保䕶得非能以其精神助益之也耿楚侗曰一念之动无思无为机不容已是曰天根一念之了无声无臭退藏于宻是曰月窟乍见孺子入井憷惕恻隐之心动处即是天根归原处即是月窟才搀和纳交要誉恶声意思便人根非天根鬼窟非月窟矣先生曰良知觉悟处谓之天根良知翕聚处谓之月窟一姤一复如环无端有问近溪守中之诀者罗子曰否否吾人自咽喉以下是为鬼窟天与吾此心神如此广大如此高明塞两间弥六合奈何拘囚于鬼窟中乎问调息之术如何罗子曰否否心和则气和气和则形和息安用调问何修而得心和罗子曰和妻子宜兄弟顺父母心斯和矣先生曰守中原是圣学虞廷所谓道心之微精者精此一者一此是谓允执厥中情反于性谓之还丹学问只是理㑹性情吾人此身自顶至踵皆道体之所寓眞我不离躯殻若谓咽喉以下是鬼窟是强生分别非至道之言也调息之术亦是古人立教权法从静中收摄精神心息相依以渐而入亦补小学一叚功夫息息归根谓之丹母若只以心和气和形和世儒常谈儱统承当无入悟之机良知者性之灵根所谓本体也知而曰致翕聚缉熈以完无欲之一所谓功夫也良知在人不学不虑爽然由于固有神感神应盎然出于天成本来眞头面固不待修证而后全若徒任作用为率性倚情识为通微不能随时翕聚以为之主倐忽变化将至于荡无所归致知之功不如是之疏也良知二字是彻上彻下语良知知是知非良知无是无非知是知非即所谓规矩忘是非而得其巧即所谓悟也乡党自好与贤者所为分明是两条路径贤者自信本心是是非非一毫不从人转换乡党自好即乡愿也不能自信未免以毁誉为是非始有违心之行徇俗之情虞廷观人先论九德后及于事乃言曰载采采所以符德也善观人者不在事功名义格套上惟于心术微处宻窥而得之良知不学不虑终日学只是复他不学之体终日虑只是复他不虑之体无工夫中眞工夫非有所加也工夫只求日减不求日增减得尽便是圣人后世学术正是添的勾当所以终日勤劳更益其病果能一念惺惺冷然自善穷其用处了不可得此便是究竟话尹洞山举阳明语庄渠心常动之说先生曰然庄渠为岭南学宪时过贑先师问子才如何是本心庄渠云心是常静的先师曰我道心是常动的庄渠遂拂衣而行末年子与荆川请教于庄渠庄渠首举前语悔当时不及再问予曰是虽有矫而然其实心体亦原如此天常运而不息心常活而不死动即活动之义非以时言因问心常静之说庄渠曰圣学全在主静前念已往后念未生见念空寂既不执持亦不茫昧静中光景也又曰学有天根有天机天根所以立本天机所以研虑予因问天根与邵子同否庄渠曰亦是此意予谓邵子以一阳初动为天根天根即天机也天根天机不可并举而言若如公分疏亦是静存动察之遗意晤得时谓心是常静亦可谓心是常动亦可谓之天根亦可谓之天机亦可心无动静动静所遇之时也问知行合一曰天下只有个知不行不足谓之知知行有本体有工夫如眼见得是知然已是见了即是行耳闻得是知然已是闻了即是行要之只此一个知已自尽了孟子说孩提之童无不知爱其亲及其长无不知敬其兄止曰知而已知便能了更不消说能爱能敬本体原是合一先师因后儒分为两事不得已说个合一知非见解之谓行非履蹈之谓只从一念上取证知之眞切笃实即是行行之明觉精察即是知知行两字皆指功夫而言亦原是合一的非故为立说以强人之信也人心虚明湛然其体原是活泼岂容执得定惟随时练习变动周流或顺或逆或纵或横随其所为还他活泼之体不为诸境所碍斯为之存天生蒸民有物有则良知是天然之则物是伦物所感应之迹如有父子之物斯有慈孝之则有视听之物斯有聪明之则感应迹上循其天则之自然而后物得其理是之谓格物非即以物为理也人生而静天之性也物者因感而有意之所用为物意到动处易流于欲故须在应迹上用寡欲工夫寡之又寡以至于无是之谓格物非即以物为欲也物从意上意正则物正意邪则物邪认物为理则为太过训物为欲则为不及皆非格物之原旨邓定宇曰良知浑然虚明无知而无不知知是知非者良知自然之用亦是权法执以是非为知失其本矣又曰学贵自信自立不是倚傍世界做得的天也不做他地也不做他圣人也不做他求自得而已先生曰向承教议知静中所得甚深所见甚大然未免尚从见上转换此件事不是说了便休须时时有用力处时时有过可改消除习气抵于光明方是缉熙之学此学无小无大无内无外言语威仪所以凝道宻窥吾兄感应行持尚渉做作有疎漏若是见性之人眞性流行随处平满天机常活无有剰欠自无安排方为自信也定宇曰先生之意但欲此机常行而不住常活而不死思而不落想像动而不属安排即此便是眞种子而习气所牵未免落在第二义良知之主宰即所谓神良知之流行即所谓气其机不出于一念之微吾儒之学与禅学俗学只在过与不及之间彼视世界为虚妄等生死为电泡自成自住自坏自空天自信天地自信地万变轮㢠廻归之太虚漠然不以动心佛氏之超脱也牢笼世界桎梏生死以身徇物悼往悲来戚戚然若无所容世俗之芥蒂也修慝省愆有惧心而无蹙容固不以数之成亏自委亦不以物之得䘮自伤内见者大而外化者齐平怀坦坦不为境迁吾道之中行也心迹未尝判迹有可疑毕竟其心尚有不能尽信处自信此生决无盗贼之心虽有褊心之人亦不以此疑我若自信功名富贵之心与决无盗贼之心一般则人之相信自将不言而喻矣昔有人论学谓须希天一士人从旁谓曰诸公未须高论且须希士今以市井之心妄意希天何异凡夫自称国王几于无耻矣愿且希士而后希天可驯至也一座闻之愓然诸儒所得不无浅深初学不可轻议且从他得力处效法修习以求其所未至如大学格物无内外中庸愼独无动静诸说关系大节目不得不与指破不得已也若大言无忌恣口指摘若执权衡以较轻重不惟长傲亦且损德见在一念无将迎无住着天机常活便是了当千百年事业更无剩欠千古圣学只从一念灵明识取当下保此一念灵明便是学以此触发感通便是教随事不昧此一念灵明谓之格物不欺此一念灵明谓之诚意一念廓然无有一毫固必之私谓之正心此是易简直截根源良知灵明原是无物不照以其变化不可捉摸故亦易于随物古人谓之凝道谓之凝命亦是苦心话头吾人但知良知之灵明脱洒而倐忽存亡不知所以养或借二氏作话头而不知于人情事变煅炼超脱即为养之之法所以不免于有二学若果信得良知及时只此知是本体只此知是功夫良知之外更无致法致良知之外更无养法良知原无一物自能应万物之变有意有欲皆为有物皆为良知之障𢎞正间京师倡为词章之学李何擅其宗先师更相倡和既而弃去社中人相与惜之先师笑曰使学如韩栁不过为文人辞如李杜不过为诗人果有志于心性之学以颜闵为期非第一等德业乎就论立言亦须一一从圆明窍中流出盖天盖地始是大丈夫所为傍人门戸比量揣拟皆小技也思虑未起不与己起相对才有起时便为鬼神觑破非退藏宻机日逐应感只黙黙理㑹当下一念凝然洒然无起无不起时时觌面相呈时时全体放下一切称讥逆顺不入于心直心以动自见天则问白沙与师门同异曰白沙是百原山中传流亦是孔门别派得其环中以应无穷乃景象也缘世人精神撒泼向外驰求欲返其性情而无从入只得假静中一叚行持窥见本来面目以为安身立命根基所谓权法也若致知宗旨不论语黙动静从人情事变彻底鍊习以归于元譬之眞金为铜铅所杂不遇烈火烹熬则不可得而精师门尝有人悟三种教法从知解而得者谓之解悟未离言诠从静中而得者谓之证悟犹有待于境从人事鍊习而得者忘言忘境触处逢源愈揺荡愈凝寂始为彻悟从眞性流行不渉安排处处平铺方是天然眞规矩脱入些子方圎之迹尚是典要挨排与变动周流之旨还隔几重公案人心一㸃灵机变动周流为道屡迁而常体不易譬之日月之明往来无停机而未尝有所动也万师黙问见孺子入井憷惕恻隐则必狂奔尽气运谋设法以拯救之分明已起思虑安得谓之未起曰若不转念一切运谋设法皆是良知之妙用皆未尝有所起所谓百虑而一致也才有一毫纳交要誉恶声之心即为转念方是起了凡处至亲骨肉之间轻重缓急自有天则一毫不容加减才着意处便是固必之私不是眞性流行眞性流行始见天则良知知是知非其实无是无非无者万有之基冥权宻运与天同游若是非分别太过纯白受伤非所以畜德也继之者善是天命流行成之者性人生而静已上不容说才有性之可名即已属在气非性之本然矣性是心之生理性善之端须从发上始见恻隐羞恶之心即是气无气则亦无性之可名矣良知在人百姓之日用同于圣人之成能原不容人加损而后全乞人与行道之人憷惕羞恶之形乃天机之神应原无俟于收摄保聚而后有此圣学之脉也尧舜之生知安行其焦劳怨慕未尝不加困勉之功但自然分数多故谓之生安愚夫愚妇其感触神应亦是生安之本体但勉然分数多故谓之困勉念有二义今心为念是为见在心所谓正念也二心为念是为将迎心所为邪念也正与邪本体之明未尝不知所谓良知也念之所感谓之物物非外也心为见在之心则念为见在之念知为见在之知而物为见在之物见在则无将迎而一矣人之所以为人神与气而已矣神为气之主宰气为神之流行神为性气为命良知者神气之奥性命之灵枢也良知致则神气交而性命全其机不外于一念之微乍见孺子入井憷惕未尝有三念之杂乃不动于欲之眞心所为良知也与尧舜未尝有异者也于此不用致知之功以时保此心徒认见成虚见而谓即与尧舜相对几于自欺矣论学书良知无分于已发未发所谓无前后内外而浑然一体者也才认定些子便有认定之病后儒分寂分感所争亦只在毫釐间致知在格物格物正是致知实用力之地不可以分内外者也若谓功夫只是致知而格物无功夫其流之弊便至于絶物便是二氏之学徒知致知在格物而不悟格物正是致其未发之知其流之弊便至于逐物便是支离之学吾人一生学问只在改过须常立于无过之地方觉有过方是改过眞功夫所谓复者复于无过者也良知眞体时时发用流行便是无过便是格物过是妄生本无安顿处才求个安顿所在便是认着便落支离矣格物是致知下手实地格是天则良知所本有犹所谓天然格式也丈云今之论心者当以龙而不以镜惟水亦然按水镜之喻未为尽非无情之照因物显象应而皆实过而不畱自妍自丑自去自来水镜无与焉盖自然之所为未尝有欲圣人无欲应世经纶裁制之道其中和性情本原机括不过如此而已着虚之见本非是学只此着便是欲已失其自然之用圣人未尝有此也又云龙之为物以惊惕而主变化者也自然是主宰之无滞曷尝以此为先哉坤道也非干道也其意若以干主警惕坤贵自然警惕时未可自然自然时无事警惕此是堕落两边见解大学当以自然为宗警惕者自然之用戒谨恐惧未尝致纤毫之力有所恐惧便不得其正此正入门下手工夫自古体易者莫如文王小心翼翼昭事上帝乃是眞自然不识不知顺帝之则乃是眞警惕干坤二用纯亦不已岂可以先后论哉慈湖不起意未为不是盖人心惟有一意始能起经纶成德业意根于心心不离念心无欲则念自一一念万年主宰明定无起作无迁改正是本心自然之用艮背行庭之旨终日变化酬酢而未尝动也才有起作便渉二意便是有欲而妄动便为离根便非经纶裁制之道无意无必非慈湖所倡也惟其不知一念用力脱却主脑莽荡无据自以为无意无必而不足以经纶裁制如今时之弊则诚有所不可耳吾人思虑自朝至暮未尝有一息之停譬如日月自然往来亦未尝有一息之停而实未尝动也若思虑出于自然如日月之往来则虽终日思虑常感常寂不失贞明之体起而未尝起也若谓有未发之时则日月有停轮非贞明之谓矣阳和谓予曰学者谈空说妙无当于日用不要于典常是之为诡口周孔而行商贾是之为伪惩诡与伪之过独学自信冥行无闻是之为蔽行比一乡智效一官自以为躬行是之为画当万欲腾沸之中若肎反诸一念良知其眞是眞非炯然未尝不明只此便是天命不容灭息所在便是人心不容蔽昧所在此是千古入贤入圣眞正路头良知非知觉之谓然舍知觉无良知良知即是主宰而主宰渊寂原无一物吾人见在感应随物流转固是失却主宰若曰吾惟于此收敛握固便有枢可执认以为致知之实未免犹落内外二见才有执着终成管带只此管带便是放失之因且道孩提精神曾有着到也无鸢之飞鱼之跃曾有管带也无骊龙䕶珠终有珠在以手持物㑹有放时不捉执而自固乃忘于手者也惟无可忘而忘故不待存而存此可以自悟矣致知在格物言致知全在格物上犹云舍格物更无致知工夫也如双江所教格物上无功夫则格物在于致知矣见在良知必待修证而后可与尧舜相对尚望兄一黙体之盖不信得当下具足到底不免有未莹处欲惩学者不用功夫之病幷其本体而疑之亦矫枉之过也未发之中是太虚本体随处充满无有内外发而中节处即是未发之中若有在中之中另为本体与已发相对则诚二本矣良知知是知非原是无是无非正发眞是眞非之义非以为从无是无非中来以标末视之使天下胥至于惽惽懂懂也譬诸日月之往来自然往来即是无往无来若谓有个无往无来之体则日月有停轮非往来生明之旨矣近溪解离尘俗觉得澄湛安间不为好恶驰逐却将此体涵泳夷犹率为准则依据此非但认虚见为实际纵使实见亦只二乘沉空守寂之学才遇些子差别境界便经纶宰割不下眞见本体之贞明则行持保任自不容己茍不得其不容自己之生机虽日从事于行持保任勉强操励自信以为无过行而不着习而不察到底只成义袭之学文公谓天下之物方圆轻重长短皆有定理必外之物格而后内之知至先师则谓事物之理皆不外于一念之良知规矩在我而天下方圆不可胜用无权度则无轻重长短之理矣文公分致知格物为先知诚意正心为后行故有游骑无归之虑必须敬以成始涵养本原始于身心有所关渉若知物生于意格物正是诚意功夫诚即是敬一了百了不待合之于敬而后为全经也我朝礼乐开端是白沙至先师而大明良知即是独知独知即是天理独知之体本是无声无臭本是无所知识本是无所粘带拣择本是彻上彻下独知便是本体愼独便是功夫只此便是未发先天之学若谓良知只属后天未能全体得力须见得先天方有张本却是头上安头斯亦惑矣万欲纷纭之中反之一念独知未尝不明此便是天之明命不容磨灭所在故谓愼独工夫影响揣摩不能扫荡欲根则可谓独知有欲则不可谓独知即是天理则可谓独知之中必用天理为若二物则不可独知者非念动而后知也乃是先天灵窍不因念有不随念迁不与万物作对愼之云者非是强制之谓只是兢业保䕶此灵窍还他本来清净而已矫情鎭物似渉安排坦怀任意反觉眞性流行意见搀入用事眼前自有许多好丑高低未平满处若彻底只在良知上讨生死譬之有源之水流而不息曲直方圆随其所遇到处平满乃是本性流行眞实受用所谓必有事者独处一室而此念常炯然日应万变而此念常寂然间时能不闲忙时能不忙方是不为境所转吾人立于天地之间须令我去处人不可望人处我调息法息有四种相一风二喘三气四息前三为不调相后一为调相坐时鼻息出入觉有声是风相也息无声而出入结滞不通是喘相也息虽无声亦无结滞而出入不细是气相也坐时无声不结不粗出入绵绵若存若亡神资冲融情抱悦豫是息相也守风则散守喘则戾守气则劳守息则宻前为假息后为眞息欲习静坐以调息为入门使心有所寄神气相守亦权法也调息与数息不同数为有意调为无意委心虚无不沉不乱息调则心定心定则息愈调眞息往来唿吸之机自能夺天地之造化心息相依是谓息息归根命之蒂也一念微明常惺常寂范围三教之宗吾儒谓之燕息佛氏谓之反息老氏谓之踵息造化阖辟之𤣥机也以此征学亦以此卫生了此便是彻上彻下之道明儒学案卷十二明儒学案卷十三钦定四库全书明儒学案卷十三余姚黄宗羲撰浙中相传学案三知府季彭山先生本季本字明徳号彭山越之㑹稽人正徳十二年进士授建宁推官宸濠反先生守分水闗遏其入闽之路御史以科塲檄之入闱先生曰是之为不知务不应召召拜御史御史马明衡朱淛争昭圣皇太后寿节不宜杀于兴国太后下狱先生救之谪揭阳主簿迁知弋阳桂蕚入相道弋阳先生言文成功不可冺遂寝夺爵转苏州同知陞南亰礼部郎中时邹东廓官主客相聚讲学东廓被黜连及先生谪判辰州寻同知吉安陞长沙知府锄击豪强罢归嘉靖四十二年卒年七十九少师王司舆后师事阳明先生之学贵主宰而恶自然谓理者阳之主宰干道也气者阴之流行坤道也流行则往而不返非有主于内则动静皆失其则矣其议论大抵以此为指归夫大化只此一气气之升为阳气之降为隂以至于屈伸往来生死鬼神皆无二气故隂阳皆气也其斥而必降降而必升虽有参差过不及之殊而终必归一是即理也今以理属之阳气属之隂将可言一理一气之为道乎先生于理气非明睿所照从考索而得者言之终是鹘突苐其时同门诸君子单以流行为本体玩弄光影而其升其降之归于画一者无所事此则先生主宰一言其闗系学术非轻也故先生最着者为龙惕一书谓今之论心者当以龙而不以镜龙之为物以警惕而主变化者也理自内出镜之照自外来无所裁制一归自然自然是主宰之无滞曷常以此为先哉龙溪云学当以自然为宗警惕者自然之用戒愼恐惧未尝致纤毫之力有所恐惧便不得其正矣东廓云警惕变化自然变化其旨初无不同者不警惕不足以言自然不自然不足以言警惕警惕而不自然其失也滞自然而不警惕其失也荡先生终自信其说不为所动先生悯学者之空疎祇以讲说为事故苦力穷经罢官以后载书寓居禅寺迄昼夜寒暑无间者二十余年而又穷九边考黄河故道索海运之旧迹别三代春秋列国之疆土川源渉淮泗歴齐鲁登泰山踰江入闽而后归凡欲以为致君有用之学所着有易学四同诗说解頥春秋私考四书私存说理会编读礼疑图孔孟图谱庙制考义乐律纂要律吕别书蓍法别传总百二十卷易学四同谓四圣皆同也朱邵分为羲皇之易文周之易孔子之易先生正之是也但辞变象占一切不言则过矣至大传则以为秦汉而下学者之言祖欧阳氏之说也春秋私考则公谷之义例左氏之事实推破不遗余力诗说解頥不免惑于子贡之伪传如以定之方中为鲁风谓春秋书城楚丘不言城卫以内词书之盖鲁自城也故诗之秉心塞渊騋牝三千与駉篇恰合由是以三传小序皆不足信蓍法用四十八䇿虚二以为隂阳之母分二挂一揲四归奇三变皆同除挂一外左一则右必二左二则右必一左三则右必四左四则右必三既以大传非孔子之言故不难改四十有九为四十八耳此皆先生信心好异之过也间有疑先生长沙之政及家居着礼书将以迎合时相则张阳和辨之矣说理㑹编理气只于阳中隂隂中阳从微至着自有归无者见之先儒谓隂阳者气也所以一隂一阳者道也又曰不离乎隂阳而亦不杂乎隂阳则似隂阳之中自有一理也殊不知理者阳之主宰气者隂之包含时乎阳也主宰彰焉然必得隂以包含于内而后气不散时乎隂也包含宻焉然必得阳以主宰于中而后理不昏此隂中有阳阳中有隂所谓道也通乎昼夜之道而知知即干知大始之知正谓主宰昼之知主宰之应于外也虽当纷扰而贞一自如夜之知主宰之藏乎内也虽入杳㝠而一警即觉此唯隂阳合德者能之知主宰之为知则知干刚之为理矣知理则知阳知阳则知隂矣自然者顺理之名也理非惕若何以能顺舍惕若而言顺则随气所动耳故惕若者自然之主宰也夫坤自然者也然以承干为德则主乎坤者干也命自然者也命曰天命则天为命主矣道自然者也道曰率性则性爲道主矣和自然者也和曰中节则中为和主矣茍无主焉则命也道也和也皆过其则乌得谓之顺哉故圣人言学不贵自然而贵于谨独正恐一人自然则易流于欲耳自然者流行之势也流行之势属于气者也势以渐而重重则不可反矣惟理可以反之故语自然者必以理为主宰可也谓天非虚不可然就以虚言天则恐着虚亦倚于气而其动也为气化如日月星辰水火土石风雨露雷鸟兽虫鱼之𩔖有随其所重而莫节其过者矣盖虚贵有主有主之虚识存于中是为健德健则虚明感应因物曲成无有不得其所者是物之顺也夫诚形而上者也物形而下者也形而下者主于形而上者则气统于性矣茍无此诚其德不健则为着空之虚物无所主任其往来而已形而上者堕于形而下者则性命于气矣人之性与天地之性一也故隂阳和风雨时鸟兽若草木裕惟健故能顺也若夫日蚀星流山崩川竭歳歉年凶胎衂卵殰气之不顺是健德不为主也天之性岂有不健哉为气所乘则虽天之大亦有时而可憾耳故所恶于虚者谓其体之非健也性不可见因生而可见仁义礼智本无名因见而有名程子曰人生而静以上不容说谓性之本体无声无臭不可以言语形容也又曰才说性时便已不是性也谓感物而动生意滋萌有恻隐之心可见而其名为仁矣有羞恶之心可见而其名为义矣仁义者由性而生相继不絶善端之不能自己者也故曰继之者善也自其成善之本而言则性矣故曰成之者性也圣门所谓道者自人率性而言以刚健而主宰乎气化者也故其发也至精不杂谓之中节若不就主宰上说道则浮沉升降自去自来乃气之动耳犬牛与人全无所异佛老之学于义不精随气所动惟任自然而不知其非者矣圣人以龙言心而不言镜盖心如明镜之说本于释氏照自外来无所裁制者也而龙则干干不息之诚理自内出变化在心者也予力主此说而同辈尚多未然然此理发于孔子居敬而行简是也敬则惕然有警干道也简则自然无为坤道也茍任自然而不以敬为主则志不帅气而随气自动虽无所为不亦太简乎孟子又分别甚明彼长而我长之非有长于我也犹彼白而我白之从其白于外也此即言镜之义也行吾敬故谓之内也此即言龙之义也告子仁内义外之说正由不知此耳圣人之道不于用上求自然而于体上做工夫故虽至圣犹孜孜亹亹以自勉此工夫也工夫只在不覩不闻上做不覩不闻盖人所知处最微之处也微则不爲闻见所牵而反复入身其入身者即其本体之知也故知为独知独知处知谨则天理中存无有障碍流行之势自然阻遏不住故自然者道之着于显处以言用也然非本于微则所谓显者乃在闻见而物失其则矣不可以言道凡言道而主于自然者以天道之不勉而中不思而得者观之似亦由中流出不假人为然谓之中则即是勉谓之得则即是思而谨独工夫在自然中所谓知微之显者即此是矣舍谨独而言自然则自然者气化也必有忽于细微而愆于理义之正者其入于佛老无疑矣操则存存其心也茍得其养无物不长养其性也存养二字本于此夫心是仁义植根之处而圣则仁义所以能生生之理也理根于心心存则性得所养而生生之机不息故养性工夫惟在存心心为物牵不能自觉是不操也然后谓之不存自觉则物来能察一察即是操操者提醒此心即是愼独岂有所着意操持哉一操心即存矣故省察之外无存养而省察之功即是立大本也在易之颐以养为义其卦震上艮下动而止也心动于欲则不止止则不动于欲所谓存也养道尽于此矣圣人之学只是谨独独处人所不见闻最为隐微而已之见显莫过于此故独为独知盖我所得于天之明命我自知之而非他人所能与者也若闲思妄想徇欲任情此却是外物蔽吾心之明不知所谨不可以言见显矣少有觉焉而复容畱将就即为自欺乃于人所见闻处掩不善而着其善虽㸃简于言行之间一一合度不遐有愆亦属作伪皆为自蔽其知也故欺人不见之知乃十目所视十手所指之处也不可以为独知然则独知者其源头不杂之知乎源头不杂之知心之官虚灵之常觉者也杂则着物虽知亦倚于一偏是为耳目之官不思而蔽于物矣予尝载酒从阳明先师游于鑑湖之濵时黄石龙亦与焉因论戒愼不睹恐惧不闻之义先师举手中筯示予曰见否对曰见既而隐筯棹下又问曰见否对曰不见先师微哂予私问之石龙石龙曰此谓常睹常闻也终不解其后思而得之盖不睹中有常睹故能戒愼不睹不闻中有常闻故能恐惧不闻此天命之于穆不已也故当应而应不因声色而后起念不当应而不应虽遇声色而能忘情此心体所以为得正而不为闻见所牵也谨于独知即致知也谨独之功不已即力行也故独知之外无知矣常知之外无行矣工夫何等简易耶良知良能本一体也先师尝曰知良能是良知能良知是良能此知行合一之本旨也但自发端而言则以明觉之几为主故曰知者行之始自致极而言则以流行之势为主故曰行者知之终虽若以知行分先后而知为行始行为知终则所知者即是行所行者即是知也道之显者谓之文条理分明脉络通贯无过不及之美名也礼即天理之节文也茍非嘉㑹合礼则妄行无序乌得为文故自本体而言则以达德行达道诚而明也自工夫而言则曰博学于文约之以礼明而诚也本体工夫初无二事盖道之所显者用也而工夫则归于本体明明德工夫要于格物此是实践处盖外物而言德则德入于虚矣苐其所谓物者与万物皆备于我之物同盖吾心所见之实理也先师谓心之感应谓之物是也心未感时物皆已往一有感焉则物在我矣物之所感但见其象往过来续不滞于心则物谓之理滞而成形则为一物不可以理名矣易曰见乃谓之象形乃谓之器器则形而下之名也故物与理之分只在形而上下之间耳成形之后即为外物而吾心之所感者亦不过顺应乎此而已正不当为其所滞也知此则物不违则而谓之格矣过是天理中流出顺势自然无樽节处势重则偏胜即为党矣故曰人之过也各于其党然人之良知必能自觉觉处着一毫将就即自欺而为恶矣过之发端处蔼然莫能遏即是仁之根也于过处观之可以知仁欲人察识过是仁之流而不中节者也知其流而不中节则仁即此而在矣龙战于野其血𤣥黄六隂晦极而阳未尝亡犹人心昏蔽已甚而天理未冺也阳在隂中惺然复觉以为受侮于隂将自振焉故与之战主于战者阳也故以龙言而所战之地在隂当隂阳有定位之时天𤣥地黄今隂阳相杂犹理欲未明也故曰其血𤣥黄良心在人无有死时此天命之本体圣人作易开之以吉凶悔吝使人自复其本心而已矣为善则吉吉者心之安处也为恶则凶凶者心之不安处也自凶而趋吉则悔悔者心有所悟而必欲改也自吉而向凶则吝吝者心有所羞而不欲为也此皆天命自动而不待外求者此心一觉岂复蹈祸几耶尚书黄久庵先生绾黄绾字叔贤号久庵台之黄巖人以祖䕃入官授后军都事告病归家居十年以荐起南京都察院经歴同张璁桂蕚上疏主大礼陞南京工部员外郎累疏乞休尚书席书纂修明伦大典荐先生与之同事起光禄寺少卿转大理寺改少詹事兼侍讲学士充讲官大典成陞詹事兼侍读学士出为南京礼部右侍郎转礼部左侍郎云中之变往抚平之知乙未贡举丁忧服阕起礼部尚书兼翰林院学士充安南正使以迟缓不行闲住迁家翠屏山中寒暑未尝释卷享年七十有五先生初师谢文肃及官都事闻阳明讲学请见阳明曰作何工夫对曰初有志功夫全未阳明曰人患无志不患无工夫可用复见甘泉相与矢志于学阳明归越先生过之闻致良知之教曰简易直截圣学无疑先生眞吾师也尚可自处于友乎乃称门弟子阳明既没桂蕚齮龁之先生上疏言昔议大礼臣与蕚合臣遂直友以忠君今蕚毁臣师臣不敢阿友以背师又以女妻阳明之子正亿携之金陵销其外侮先生立艮止为学的谓中渉世故初见不诚非理之异欲用其诚行其理而反羞之既不羞而任诸已则愤世疾邪有轻世肆志之意于是当毁誉机穽之交作郁郁困心无所自容乃始穷理尽性以求乐天知命庶几可安矣久之自相凑泊则见理性天命皆在于我无所容其穷尽乐知也此之谓艮止其于五经皆有原古易以先天诸图有图无书为伏羲易彖辞为文王易爻辞为周公易彖传小象传系辞传文言说卦序卦杂卦为孔子易以大象传为大象辞为孔子明先天易其卦次序亦依先天横图之先后又以孔子系辞言神农黄帝尧舜周易之韫为明歴代易又以孔子始终万物莫盛乎艮以阖戸之坤先辟戸之干合先后天而推之以见夏商连山归藏之次序诗以南雅颂合乐者次第于先退十三国于后去国风之名谓之列国鲁之有颂僭也亦降之为歴国春秋则痛扫诸儒义例之鉴一皆以圣经明文为据礼经则以身事为三重凡言身者以身为𩔖凡言事者以事为𩔖凡言世者以世为𩔖书则正其错简而已此皆师心自用顚倒圣经而其尤害理者易与诗夫先后天图说固康节一家之学也朱子置之别传亦无不可今以先天诸图即是伏羲手笔与三圣并列为经无乃以草窃者为正统乎大象传之次第又复从之是使千年以上之圣人俯首而从后人也诗有南雅颂及列国之名而曰国风者非古也此说本于宋之程泰之泰之取左氏季札观乐为证而于左氏所云风有采繁采苹则又非之是岂可信然季札观乐次第先二南即继之以十三国而后雅颂今以南雅颂居先列国居后将复何所本乎此又泰之所不敢也识余录言先生比罗一峯以倾䆳菴高忠宪家谱言居乡豪横此因其附从张桂而起后人纷纷之议耳明儒学案卷十三明儒学案卷十四钦定四库全书明儒学案卷十四余姚黄宗羲撰淅中相传学案四布衣董萝石先生澐董澐字复宗号萝石晚号从吾道人海盐人以能诗闻江湖间嘉靖甲申年六十八游㑹稽闻阳明讲学山中往听之阳明与之话连日夜先生喟然叹曰吾见世之儒者支离琐屑修饰邉幅为偶人之状其下者贪饕争夺于富贵利欲之场以为此岂真有所谓圣贤之学乎今闻夫子良知之说若大夣之得醒吾非至于夫子之门则虚此生已因何秦以求北面阳明不可谓岂有弟子之年过于师者乎先生再三而委质焉其平日诗社之友招之曰翁老矣何自苦先生笑曰吾今而后始得离于苦海耳吾从吾之好自号从吾丙戌嵗尽雨雪先生幞被而出家人止之不可与阳明守嵗于书舍至七十七而卒先生晚而始学卒能闻道其悟道器无两费隠一致从佛氏空有而入然佛氏终沉于空此毫釐之异未知先生辨之否也董谷字硕甫嘉靖辛丑进士厯知安义汉阳二县与大吏不合而归少游阳明之门阳明谓之曰汝习于旧说故于吾言不无牴牾不妨多问为汝解惑先生因笔其所闻者为碧里疑存然而多失阳明之意其言性无善恶阳明无善无恶心之体以之言心不以之言性也又言性之体虚而已万有出焉故气质之不羙性实为之全体皆是性无性则併无气质矣夫性既无善无恶赋于人则有善有恶将善恶皆无根柢与抑人生而静以上是一性静以后又是一性乎又言复性之功只要体㑹其影响俱无之意思而已信如斯言则莫不堕于怳忽想像所谓求见本体之失也学者读先生之书以为尽出于阳明亦何怪疑阳明之为禅学乎董萝石日省録凡事多着一分意思不得多着一分意思便渉于私矣澐尝从先师往天柱峯一家楼阁髙明花竹清丽先生悦之异日曾以其地求售悔不成约既而幡然曰我爱则彼亦爱之有贪心而无恕心矣再四自克行过朱华岭四五里始得浄尽先生言去欲之难如此今人只是说性故有异同之论若见性更无异同之可言求心録内不见已外不见人即是任理千病万痛从妄想生故善学者常念此心在无物处知过即是良知改过即是致知恭黙思道凡思道者则自然恭黙非恭黙以思道也若一时不在道则此心放逸而恭黙之容无矣但要去邪念不必去思思皆吾心之变化也正如风雨露雷种种各别皆是太虚太虚非此则亦无体此虽可见然实无作为亦何从而见之也但有一毫厌人之心即谓之不敬稍有此心则人先厌我矣但依得良知礼法自在其中矣心无所希名之曰道见性是性横逆之来自谤讪怒骂以至于不道之甚无非是我实受用得力处初不见其可憎所谓山河大地尽是黄金满世间皆药物也心无体也纲常伦理形质气用与心为体舎万象无太虚舎万事无心矣分之则为物合之则为心见物便见心离物见心亦是见鬼此艮背行庭之义也费处即是隠不作体用㸔五星聚奎濂洛大儒斯出五星聚室阳明道行董硕甫碧里疑存震泽语録范元长曰此只是道体无穷先生曰道体有多少般在人如何见须是涵泳方有自得陈齐之有诗云闲花落蕋竞红青谁信风光不暂停向此果能知逝者便须触处尽相应葢所谓道体即是仁也仁只是一团生生之意而其要本于慎独慎独而还其无声无臭之天则万物一体而纯亦不已矣至此则洁浄精㣲而黏带不生杳无朕兆而宛然可见圣人非见水乃自见其心也天下无性外之物而触处相应虽遇磐石亦不舍昼夜矣岂必川哉事之所以前知者葢前后时耳而理无前后万古而上千世而下同一瞬耳惟因人之有念则念之所在遂隔生死而理之通逹无间者始昧矣故不起念便能前知下此一等则由数而得数与理通一无二但以数推则有所倚故不如至诚至诚之道如洪钟未尝有声由扣乃有声而其声固未尝无也故用则知不用则不知然既渉于知则未免系念故用便近于知不如不知之愈也胡太常秀夫因阅大成乐始悟金声玉振非如註之所云也葢乐按一声八音并作齐起齐止不容断续然必始编钟而末编磬合八声而成一声故金石二音相去但有毫釐之间既要翕如又要纯如又要曒如绎如又必自金以渐而至石所以为难条理云者既循序又和羙且分明也葢乐作一声必主一字如大哉宣圣之𩔖大字要如此条理哉字亦要如此条理字字相连如贯珠不许生涩而间断谓之绎如若先撃鏄钟后撃特磬何难之有况鏄钟特磬古无是器而乐之器止乃是柷敔也主事陆原静先生澄陆澄字原静又字清伯湖之归安人正徳丁丑进士授刑部主事议大礼不合罢归后悔前议之非上言臣以经术浅短雷同妄和质之臣师王守仁始有定论臣不敢自昧本心谨发露前愆以听天诛诏复原官明伦大典成上见先生前疏恶其反覆遂斥不用先生以多病从事于养生文成语之以养徳养身只是一事果能戒慎恐惧则神住气住精住而长生乆视之说亦在其中矣有议文成之学者先生条为六辨欲上奏文成闻而止之传习録自曰仁发端其次即为先生所记朋友见之因此多有省悟葢数条皆切问非先生莫肯如此吐露既吐露亦不能如此曲折详尽也故阳明谓曰仁没吾道亦孤致望原静者不浅执父丧哀毁失明徐学谟以先生复官一疏不胜希用之念曲逢时好此亦责之太深矣大抵世儒之论过以天下为重而不返其本心之所安永嘉或问天下外物也父子天伦也瞽瞍杀人舜窃负而逃知有父而不知有天下也圣人复起不易斯言阳明所谓心即理也正在此等处见之世儒以理在天地万物故牵挽前代以求凖则所以悬絶耳先生初锢于世论已而理明障落不敢终执前议也阳明知永嘉之为小人不当言责故不渉论为高先生已经论列知非改过使人皆仰岂不知嫌疑之当避哉亦自信其心而已尚书顾箬溪先生应祥顾应祥字惟贤号箬溪湖之长兴人𢎞治乙丑进士授饶州府推官桃源洞㓂乱掠乐平令以去先生单身叩贼垒出令贼亦解去入为锦衣卫经厯出佥广东岭东道事讨平汀漳㓂海㓂郴桂㓂半嵗间三㨗宸濠乱定移江西副使分廵南昌抚循疮痍招集流亡皆善后事宜厯苑马寺卿山东右叅政按察使右布政擢右副都御史廵抚云南奔母丧不候代家居者十五年再起原任时方议征元江先生以那鑑孤豚困兽不可急㑹迁南兵部侍郎以去后至者出师布政徐波石死焉嘉靖庚戌陞刑部尚书先生以例繁引之者得意为出入命郎官呉维岳陆穏定为永例在曺中荐拔于鳞元美由是知名天下分宜在政府同年生不敢雁行先生以耆旧自处分宜不悦以原官出南京癸丑致仕又十二年卒年八十三先生好读书九流百家皆识其首尾而尤精于算学今所传测圆海镜弧天算术授时厯撮要皆其所着也少受业于阳明阳明殁先生见传习续録门人问答多有未当于心者作传习録疑龙溪致知议畧亦摘其可疑者辨之大抵谓良知者性之所发也日用之间念虑初发或善或恶或公或私岂不自知之知其不当为而犹为之者私欲之心重而恕已之心昏也茍能于一起之时察其为恶也则勐省而力去之去一恶念则生一善念矣念念去恶为善则意之所发心之所存皆天理是之谓知行合一知之非难而行之为难今曰圣人之学致良知而已矣人人皆圣人也吾心中自有一圣人自能孝自能弟而于念虑之微取舍之际则未之讲任其意向而为之曰是吾之良知也知行合一者固如是乎先生之言以阳明知善知恶是良知为善去恶为格物为准的然阳明㸃出知善知恶原不从发处言苐明知善知恶为自然之本体故又曰良知为未发之中若向发时认取则善恶杂糅终是不能清楚即件件瞒不过照心亦是克伐怨欲不行也知之而后行之方为合一其视知行终判两样皆非师门之㫖也侍郎黄致斋先生宗明黄宗明字诚甫号致斋宁波鄞县人登正德甲戌进士第授南京兵部主事陞员外郎谏上南巡请告归除工部郎中不起嘉靖癸未补南刑部张孚敬议大礼在廷斥为姦邪先生独曰继统者三代通制继嗣者王莽敝议今制公侯伯军职承袭弟之继兄姪之继叔皆曰弟曰姪不曰子公侯伯如是天子何独不然如其议上之出守吉安有能名转福建盐运使召修明伦大典丁母忧不行己丑陞光禄寺卿辑光禄须知以进壬辰转兵部右侍郎编修杨名言斋醮无验徒开小人倖进之门上大怒戍名先生言名无罪出为福建叅政明年冬召补礼部侍郎丙申十一月卒官先生受学于阳明阳明谓诚甫自当一日千里任重道逺吾非诚甫谁望耶则其属意亦至矣与万鹿园论学书学问思辨即是尊德性下手工夫非与笃行为两段事如今人真有志于学便须实履其事中间行而未安思而未通者不得不用学问思辨之功学问恳切处是之谓笃行耳故必知行合一然后为真学学而真者知行必合一并进之说决无益于行亦非所以为知也故吾辈但于立志真伪处省察学问懈弛时鞕䇿即无不合不必区区于讲说为也来谕以仆为格物者意未有非意而格物者分意与物为两事仆未尝有此见也盖大学纲领虽有三而人已只一物初非有彼此也条目虽有八而工夫只一事初非有先后也天下国家身心意知物者其本体也格致诚正修齐治平者其工夫也吉㐫悔吝生乎动动处乃善恶所萌独知之地故惟诚意为实下手工夫意之本体无不知故格致即是诚意无事于闻见也意之所用无非物故致知在格物不落于虚无也此其大本大原圣人复起有所不能易者若曰格物便有格物致知便有致知不容以混言不惟分析支离破碎圣贤浑融之㫖亦焉能有如此学问而能有得乎如曰孝曰弟曰慈乃父子兄弟所接之理其念动于父子兄弟为意孩提之爱亲敬长为良知知之所向为物有物必有则不过其则之为格物不遏其知之为致知父必慈子必孝兄必友弟必恭之为诚意达之天下无不然之为仁义为性盖人未闻道之先百姓日用而不知又何工夫之有一有求学之意即善善恶恶自能知之不待外求为善去恶亦在不自欺耳此所谓我欲仁斯仁至者何等简易何等直截今顾欲外此而求之烦难独何欤答林子仁书接足下来谕谓此心之中无欲即静遇事时不觉交战便是得力所言甚善尚有不得不论者盖无欲即静与周子图说内自註无欲故静之说亦略相似其谓遇事时不觉交战便是得力亦谓心中有主不为事物所胜云耳然尝闻之程子曰为学不可不知用力处既学不可不知得力处周子曰养心莫善于寡欲寡之又寡以至于无正不在得力而在于知所以用力不在无欲而在寡欲耳学必寡欲而后无欲知用力而后知得力此其工夫渐次有不可躐而进者若执事所言恐不免失之太早仆之所谓主静者正在寡欲正在求所以用力处亦不过求之于心体之于心验之于心盖心为事胜与物交战皆欲为之累仆之所谓主静者正以寻欲所从生之根而抜去之如逐贼者必求贼所潜入之处而驱逐之也是故善学者莫善于求静能求静然后气得休息而良知发见凡其思虑之烦襍私欲之隐藏自能觉察自能拔去是故无欲者本然之体也寡欲者学问之要也求静者寡欲之方也戒惧者求静之功也知用力而后得力处可得而言无欲真体常存常见矣中丞张浮峯先生元冲张元冲字叔谦号浮峯越之山阴人嘉靖戊戌进士授中书舍人改吏科给事中分宜入相先生言其心术不光不宜在天子左右又请罢遣中官织造迁工科都给事中谏世庙元修不视朝一时称为敢谏出为江西叅政广东按察使江西左右布政使陞右副都御使巡抚江西奉㫖囘籍又二年而卒年六十二先生登文成之门以戒惧为入门而一意求诸践履文成尝曰吾门不乏慧辨之士至于真切纯笃无如叔谦先生尝谓学者曰孔子之道一以贯之孟子之道万物皆备良知之说如是而已又曰学先立志不学为圣人非志也圣人之学在戒惧谨独不如是学非学也揭坐右曰惟有主则天地万物自我而立必无私斯上下四㫄咸得其平前后官江西辟正学书院与东廓念庵洛村枫潭聨讲㑹以订文成之学又建懐玉书院于广信迎龙溪绪山主讲席遂留绪山为文成年谱惟恐同门之士学之有出入也侍郎程松溪先生文德程文德字舜敷号松溪婺之永康人嘉靖己丑进士第二授翰林院编修同年杨名下诏狱方究主使而先生与之通书守者以闻上大怒误逮御史陈九德先生自出承认入狱黜为信宜典史总督陶谐延主苍梧书院移安福知县陞南京兵部主事转礼部郎中丁艰起补兵部出为广东副使未行转南京国子祭酒擢都御史丁内艰起为礼部右侍郎移吏部左侍郎兼翰林院学士掌詹事府事上在斋宫侍臣所进青词争为媚悦独先生寓意讽谏上不悦也会推南冡宰以先生辞疏为谤讪落职归三十八年十一月卒年六十三万厯间赠礼部尚书谥文恭先生初学于枫山其后卒业于阳明以真心为学之要虽所得浅深不可知然用功有实地也论学书来教谓木有根则枝叶花实不假外求人有志则本体不亏万法具足虽圣人复起不能易也至谓择善固执乃明觉之自然而与时偕行实大公顺应之妙用亦未尝不是但学问未真切者闻之未有遗落工夫之病盖自然明觉则良知也择善固执谓之致其良知则可也与时偕行固大公顺应之妙用然非精义入神者未足以与此也天下事过则有害雨泽非不善也过多则涝其为害也与旱同今有意为善而任信自是者皆雨泽之涝者也故易曰尚于中行为善君子之常也而有意而自是则必沦于恶矣是好名之私累之也此心不真辨说虽明毕竟何益自鸡鸣而起以至向晦宴息无非真心则无非实功一话一言一歩一趋皆受用处不然日谈孔孟辨精毫釐终不免为务外为人之规尔大抵学问只是一真天之生人其理本真有不真者人杂之耳今只全真以反其初日用间视听言动都如穿衣喫饭要饱要煖真心畧无文饰但求其当才不是说影才不是弄精才不是闻见乃为解悟合一若信得此过即是致知即是慎独即是求放心不然虽六经四书之言而非圣人之真心亦不免于说影弄精矣窃谓险夷顺逆之来若寒暑昼夜之必然无足怪者已不当人必当之孰非已也是故君子之于忧患不问其致之而惟问其处之故曰无入而不自得茍微有介焉非自得也太常徐鲁源先生用检徐用检字克贤号鲁源婺之兰溪人嘉靖壬戌进士除比部主事调兵部礼部至郎中出为山东副使左迁江西叅议陞陜西提学副使苏松叅政坐失囚降副使丁忧起补福建城福宁转漕储叅政广东按察使河南左布政迁南太仆寺卿复寺马三分之一召入为太常寺卿两载而囘籍万厯辛亥十一月卒年八十四先生师事钱绪山然其为学不以良知而以志学谓君子以复性为学则必求其所以为性而性囿于质难使纯明故无事不学学焉又恐就其性之所近故无学不证诸孔氏又谓求之于心者所以求心之圣求之于圣者所以求圣之心盖其时学者执心之精神谓之圣一语纵横于气质以为学先生以孔氏为的亦不得已之苦心也耿楚倥与先生谈数日曰先生今之孟子也久之寓书曰愿君执御无専执射天台译其意曰夫射必有的御所以载人也子舆氏愿学孔其立之的乎孔子善调御狂简行无辙迹故云执御吾仲氏欲门下损孟之髙为孔之大如斯而已楚倥信心之士其学与先生不合谓先生为孟子讥之也先生尝问罗近溪曰学当从何入近溪谐之曰兄欲入道朝拜夕拜空中有人𫝊汝先生不悦后数年在江省粮署方治文移怳忽闻有唱者舜何人也予何人也有为者亦若是先生大悟自是心地日莹平生见解脱落在都门从赵大洲讲学礼部司务李贽不肎赴㑹先生以手书金刚经示之曰此不死学问也若亦不讲乎贽始折节向学尝晨起候门先生出辄摄衣上马去不接一语如是者再贽信向益坚语人曰徐公钳锤如是此皆先生初学时事其后渐归平实此等机锋不复弄矣友声编生人相与各有耳目心思则可以言语相通意气感召若鬼神无形无声言语意气俱用不着惟是此心之斋明诚敬可以感通即此心之斋明诚敬可以通鬼神则于有生之𩔖感之如运掌耳问存顺殁宁宁与不宁何别哉曰余知圣人之下学上达俯仰无愧怍尔身有生死道有去来耶而又安能索之茫茫乎若曰宁与不宁靡有分别将锦衣肉食荣乐已足何取于茅茨土堦蔬水曲肱也曰善不善者与化徂矣善恶不同徂有二耶曰辟之放言口舌之欲耳恣声色耳目之欲耳一放一恣口舌耳目以为媮快此中揑扤也口舌耳目有成有壊此中揑扤可磨灭乎求之于心者所以求心之圣求之于圣者所以求圣之心人未能纯其心故师心不免于偏杂圣人先得我心之同然故尽心必証之圣人至善者吾人本心之分量也原无欠缺不假安排心思之必至善犹目之必明耳之必聪日月之必照临江河之必流行也人之精神自能用世自可出世作止语黙日与天下相交接此所以用也而作止语黙一率其本然之知能髙不叅以意见而求异卑不入以贪慾而徇人终日廓然终身顺应能之则为善而务迁之未能则为过而务改之久久成熟纯乎率性之道所以用世而实出世也邹泸水云公以求仁为宗㫖以学为实功以孔氏为正鹄而谓无事不学无学不证诸孔氏苐不知无所事之时何所为学而应务酬酢之烦又不遑一一证诸孔氏而学之踌躇仓皇反觉为适为固起念不化将何以正之曰君子以复性为学故必以学为修证而步趋孔子者亦非无所事事之时作何所学应务酬酢之际又一一证所学但惟日用寻常不分寂感务逊志时敏其间以㑹降衷之极久之将厥修乃来道积于厥躬盖真际也子贡多学而识正坐一一以求证子夏之徒流而为庄周其学焉而就其性之所近未范围于圣人故也发肤骨骼知识运动是人所为生也而发肤骨骼知识运动之表有所炯然而常存渊然而愈出廓然而无际者是人所以生也统言之曰道要言之曰仁以身任之曰志外此而富贵则为外物功名则属影事盖于毛髪骨骼知识运动者为相亲而于炯然渊然廓然者无所与于毛髪骨骼知识运动相亲者有尽者也可朽也于髪肤骨骼知识运动无所与者无尽者也不可朽也可朽者非三才之精而不可朽者实与天地合其德也兰游録语学无多岐只要还他本等如人之为人以有耳目聪明也聪是天聪明是天明于聪明之外更加损不得分毫髙者欲听无声之声视无色之色然安能脱离声色卑者或溺于淫声邪色流荡忘返皆失其本聪本明惟非礼勿视非礼勿听是为合其本然乃见天则礼者天则也非人之所能为也如执定不信生死然则中庸何以言至诚无息将此理生人方有未生既化之后俱息耶抑髙明博厚悠久无疆之理异于天地耶吾道一以贯之若但理㑹念虑而不能流贯于容色词气毕竟是工夫滞塞之病学者多喜谈存本体曰此体充塞宇宙如何在方寸中执得此须常学常思吾辈寻常间直须将千古圣人精神都来体㑹过尧舜是如何文周孔孟是如何以下儒者是如何此非较量人物正是要印正从违若只在一处摸索测度如何呌做学问思辨问先生既不非生死之说何不専主之而曰性曰学何也曰性率五常学求复性大公至正之道也如此而生如此而死何不该焉専言生死生寄死归自私可矣浅深原无两路即如父子君臣夫妇之伦合内合外之道此日用寻常何等浅近然此理不涉人为天则自在故谓之渊渊其渊于此得力方是下学上达悟者悟此密者密此有无之间原是本然执之反滞是谓知识之害嚣嚣言自得也必尊德乐义斯可以自得德义有何名象即吾辈此时行坐谦让必要相安精神和适不滞是即所谓德义也德义已所自有也得已者得其心也造化生草木鸟兽都一定不可移易人则耳目口鼻生来只是一様更不分别希圣希贤由人自愿可见造化待人甚厚人可不思仰承天意耶问生死之说曰辟如朋友在此若不着实切磋别后便有余憾存顺没宁亦复如是问何谓之天下之大本曰适从外来见街头孩子被母痛笞孩子呌苦欲絶已而母去孩子牵母裾随之而归终不忍舍是非天下之大本乎问匹夫修道名不出于闾里何以使一世法则曰即如吾辈在舟中一事合道千万世行者决不能出此范围一言合道千万世言者决不能舍此法度茍不如此其行必难寡悔其言必难寡尤此之谓世法世则学者不消说性体如是如是只当说尽性之功如何如禹治水何曽讲水清水浊水寒水温只是道之入于海耳若但说水如何纵令辨淄渑分三崃毕竟于治水之事分毫无与人之为小人岂其性哉其初亦起于乍弄机智渐习渐熟遂流于恶而不自知问学问安得无间断先生曰学有变者有不变者如诸公在斋阁静坐是一段光景此时㑹讲是一段光景明旦趋朝又是一段光景朝罢入部寺治事又是一段光景此其变者也然能静坐能㑹讲能趋朝能治事却是不变者吾侪于此正须体㑹于其变者体㑹得彻则应用不滞于其不变者体㑹得彻则主宰常宁二者交叅吾心体无间学问亦无间自无始概之人生百年如一息自万有计之人于其中为一尘然此一息一尘在自己分上盖其大无外其久无穷也学者于此可无周公之仰思大禹之惜阴耶孔门之求仁即尧舜之中大学之至善而中庸所谓未发之中也故専求性或涉于虚圆而生机不流専求心或涉于情欲而本体易淆惟仁者性之灵而心之真先天后天合为一致形上形下会为一原凝于冲漠无朕而生意盎然洋溢宇宙以此言性非枯寂断灭之性也达于人伦庶物而真体湛然逈出尘累以此言心非知觉运动之心也故孔子専言仁𫝊之无弊问大人不失其赤子之心曰自孩提至壮老其不同者才识之逺近经历之生熟耳若其天然自有之心安所不同在孩提为不学不虑在大人为存神过化如干霄之木仍在萌蘖时生意原未曽改换此古学也古人从赤子所固有者学去故从微至着由诚而形自可欲至于大而化之总不失其固有之心后人从赤子所未有者学去故气力日充见闻日广知识日繁而固有之心愈久愈失其真不为庸人则为小人已矣与友人坐夜分先生曰群动既息天籁自鸣鸣非外也听非内也天人一也一此不已也通乎昼夜之道而知此其庶几乎吴康斋谓三纲五常天下元气一身一家亦然无元气则天下国家堕矣学者要知以纲常为重扶纲常所以扶元气也即使举世皆乱大丈夫能自任以纲常之重即一人赤手可扶元气立志既真贵在发脚不差发脚一差终罔走路徒自罢苦终不能至问安得不差先生震声曰切莫走闭眼路人性之虚而且灵者无如心与耳目目之所视不离世间色然其视之本明不染于色耳之所听不离世间声然其听之本聪不杂于声心之所思不离世间事然其思之本觉不溷于事学人诚能深心体究豁然见耳目心思之大原而达聪明睿知之天德则终日视不为色转即出此色尘世界终日听不为声转即出此声尘世界终日思不为事转即出此法尘世界虽曰戴天履地友人群物已超然天地民物之外如此出世岂不简易未达此者纵身世走至非非想处亦是生死中人明儒学案卷十四明儒学案卷十五钦定四库全书明儒学案卷十五余姚黄宗羲撰浙中相传学案五都督万鹿园先生表万表字民望号鹿园宁波衞世袭指挥佥事年十七袭职读书学古不失儒生本分冦守天叙勉以宁静澹泊先生揭诸座右登正德庚辰武㑹试厯浙江把总署都指挥佥事督运浙江掌印都指挥南京大教塲坐营漕运叅将南京锦衣衞佥书广西副总兵左军都督漕运总兵南京中军都督府佥书嘉靖丙辰正月卒年五十九先生功在漕运其大议有三一三路转运以备不虞置仓衞辉府毎年以十分之二拨中都运船兑凤阳各府粮米由汴梁达武阳陆路七十里输于衞辉由衞河以达于京松江通㤗俱有沙船淮安有海船时常由海至山东转贸宜以南京各总缺船衞分坐兑松江太仓粮米嵗运四五万石达于天津以留海运旧路于是并漕河而爲三一本折通融丰年米贱全运本色如遇灾伤则量减折色凡本色至京率四石而致一石及其支给一石不过易银三钱在外折色毎石七钱若京师米贵则散本色米贱则散折色一石而当二石是寓常平之法于漕运之中一原立法初意天下运船万艘毎艘军旗十余人共计十万余人毎年辏集京师茍其不废操练不缺甲仗是京营之外嵗有勤王师十万弹压边陲其他利弊纤悉万全举行而效之一时者人共竒之其大者卒莫之能行也倭冦之乱先生身亲陷阵肩中流矢其所筹画亦多掣肘故忠愤至死不忘先生之学多得之龙溪念菴绪山荆川而究竟于禅学其时东南讲㑹甚盛先生不喜干与以为此辈未曽发心为道不过依傍门戸虽终日与之言徒费精神彼此何益譬砺石之齿顽铁纵使少有渐磨自家所损亦多矣先生尝言圣贤切要工夫莫先于格物盖吾心本来具足格物者格吾心之物也为情欲意见所蔽本体始晦必扫荡一切独观吾心格之又格愈研愈精本体之物始得呈露是为格物格物则知自致也龙溪谓古人格物之说是千圣经纶之实学良知之感应谓之物是从良知凝聚出来格物是致知实下手处不离伦物感应而证真修离格物则知无从而致矣吾儒与二氏毫釐不同正在于此其实先生之论格物最爲谛当格之又格而后本体之物呈露即白沙之养出端倪也宋儒所谓未发气象亦即是此龙溪之伦物感应又岂能舍此而别有工夫苐两家之言物不同龙溪指物为实先生指物为虚凡天下之物摄于本体之初本体之物又何尝离伦物哉然两家皆精禅学先生所谓本体呈露者真空也龙溪离物无知者妙有也与宋儒白沙之论虽似而有差别学者又尝有辨矣先生如京师大洲访之郊外与之谈禅议论蜂涌先生唯唯不答大洲大喜归语人曰今日降却万鹿园矣陆平泉闻而笑曰此是鹿园降却大洲何言大洲降却鹿园也戚南𤣥与先生遇戏曰鹿园名为旅禅实未得理是假和尚先生曰南𤣥名为宗儒实未见性是痴秀才相与大笑先生一㸃一语无非禅机如此鹿园语要圣学工夫只在格物所谓格物者格其心之物也凡不于自己心性心透彻得者皆不可以言格到得顿悟见性则彻底明尽不为一切情景所转如镜照物镜无留物如鸟飞空空无鸟迹日用感应纯乎诚一莫非性天流行无拟议无将迎融识归真反情还性全体皆仁矣嘉靖庚寅先生及心斋东廓南野玉溪㑹讲于金陵鸡鸣寺先生出病懐诗相质其二曰三十始志学德立待何时往者既有悔宁当复怠兹由仕莫非学开心未信斯悦恶一何殊此旨尝在思岂不贵格物穷至乃真知驰求外吾心痴狂竟何为微吾鲁中叟万世将谁师心斋和诗曰人生贵知学习之惟时时天命是人心万古不易兹鸢鱼昭上下圣圣本乎斯安焉率此性无为亦在思我师诲吾侪曰性即良知宋代有真儒通书或问之曷为天下善曰惟圣者师侍郎王敬所先生宗沐王宗沐字新甫号敬所台之临海人嘉靖甲辰进士在比部时与王元美为诗社七子中之一也久厯藩臬及河运艰滞以先生为右副都御史查复祖宗旧法一时漕政修举犹虑运道一线有不足恃之时讲求海运先以遮洋三百艘试之而效其后为官所阻而罢万厯三年转工部侍郎寻改刑部先生师事欧阳南野少从二氏而入已知所谓良知者在天为不己之命在人为不息之体即孔门之仁也学以求其不息而已其辨儒释之分谓佛氏専于内俗学驰于外圣人则合内外而一之此亦非究竟之论盖儒释同此不息之体释氏但见其流行儒者独见其真常尔先生之所谓不息者将无犹是释氏之见乎论学书象山之学诚有未莹者坐在切嗟涵养未能非其所指心体有病要之吾人所以贯三才叅天地通古今为不息者止此一事一悟百通一了百当非复有纤毫可以加増粧缀者然琢磨非顿养盛具积有啮铁之志乃能有立今以好径之心则取其直截以攻击之心则指其未莹而近来则又于象山所言上更加一味见成而圣人皆师心随手拈来尽是矣文集圣人之言心渊然无朕其涵也而有触即动其应也佛氏语其涵者圆明微妙而祕之以为竒俗学即其应者粧缀缴绕而离之以为博要之不能无所近而亦卒不可入何者其不能无所近者縁于心而卒不可入者逺于体也圣人者不独语其涵惧人之求于微而不独语其应惧人之求于迹故哀与钦者心之体也见庙与墓而兴者其应也体无所不具则无所不感无所不感则无所不应因其应而为之文于是乎有哭擗哀素之等俎豆璧帛之仪仪立而其心达而仪非心也此所以为圣人之学也佛氏则从其应而逆之以归于无曰墓与庙哀与敬皆妄也而性则离于是者也俗学者非之曰此有也则从而烦其名数深其辨博而以为非是则无循也然不知冺感与应者既以元逺空寂为性而其溺于名数辨博者又详其末而忘其所以然予故曰禅与俗卒不可入者逺于体也圣人之言心详于宋儒最后象山陆氏出尽去世之所谓缴绕者而直指吾人之应心曰见墟墓哀而宗庙钦者心也辨此心之真伪而圣学在是矣其于致力之功虽为稍径而于感应之全则指之甚明而俗学以为是禅也其所未及者名数辨博也嗟乎象山指其应者使人求其涵也佛氏逆其应于无而象山指其迹于应以是为禅然则为圣人者其必在名数辨博乎以仪为心予恶乎哀钦之无从也天命流行物与无妄在天为不己之命而在人为不息之体孔门之所谓仁者先生之所谓知也自程淳公之没而圣人之学不𫝊沉酣𫝊註留心名物从其求于外者以为领略贯解而一实万分主静立极之义微矣夫天下莫大于心心无对者也博厚髙明配于天地而弥纶叅赞际于六合虽尧舜之治与夫汤武之烈皆心之照也从事于心者愈敛而愈不足从事于言者愈赘而愈有余不足者日益而有余者日损圣愚上下之岐端在于是此先生所以冒忌负谤不息其身而争之于几絶之余而当时之士亦遂投其本有皆能脱馽解絷翕然从先生于骤闻之日者也争之不明而有言言之稍聚而为录今不据其录而求其所以为学也乃复事于言是不得已者反以误后人而贻之争耶且先生之得是亦不易矣先生顾其始亦尝词章而博物矣展转抵触多方讨究粧缀于平时者辨艺华藻似复可恃至于变故当前流离生死无复出路㫄视莫倚而向之有余者茫然不可得力于是知不息之体炯然在中悟则实谈则虚譬之孤舟颠沛于冲风骇浪之中帆橹莫施碇缆无容然后视柁力之强弱以为存亡叶尽根呈水落石出而始强力不返矣故余尝谓先生仅悟于百死一生之日然后能咽余甘而臻实际取而用之已本不贰而物亦莫能违事功文词固其照中之隙光也先生之所以得者岂尽于是耶嗣后一传百讹师心即圣为虚无漭荡之论不可穷诘内以驰其元漠之见而外以迯其践履之失于先生所道切近之处未尝加功则于先生所指精微之地终非实见投之事则窒施之用则败盖先生得而言之言先生之心尔而今袭先生之语以求入即句句不爽犹之无当于心而况不能无失乎心不息则万古如一日心不息则万人如一人先生能用是倡之于几絶吾人不能縁是承之于已明而方且较同异雌黄以为长此予之所以谓先生始得之勤而今之不能无忧也夫从事于心敏而犹有不及则于言有所不暇从事于心精而后知所失则于言有所不敢黙识深思承担负荷此余与二三子今之所承先生之后者也侍读张阳和先生元忭张元忭字子荩别号阳和越之山阴人父天复行太仆卿幼读朱子格致补𫝊曰无乃倒言之乎当云心之全体大用无不明而后物之表里精粗无不到也嘉靖戊午举于乡隆庆戊辰太仆就逮于滇先生侍之以往太仆释归先生入京颂寃事解又归慰太仆于家一嵗之中往来凡三万余里年踰三十而髪白种种其至性如此辛未登进士第一人授翰林修撰寻丁外艰万厯己卯教习内书堂先生谓寺人在天子左右其贤不肖为国治乱所系因取中鉴录谆谆诲之江陵病举朝奔走醮事先生以门生未尝往也壬午皇嗣诞生赍诏至楚丁内艰丁亥陞左春坊左谕德兼翰林侍读明年三月卒官年五十一先生之学从龙溪得其绪论故笃信阳明龙溪谈本体而讳言工夫识得本体便是工夫先生不信而谓本体本无可说凡可说者皆工夫也尝辟龙溪欲浑儒释而一之以良知二字为范围三教之宗㫖何其悖也故曰吾以不可学龙溪之可先生可谓善学者也第主意只在善有善几恶有恶几于此而慎察之以为良知善必真好恶必真恶格不正以归于正为格物则其认良知都向发上阳明独不曰良知是未发之之中乎察识善几恶几是照也非良知之本体也朱子答吕子约曰向来讲论思索直以心为已发而所论致知格物以察识端倪为初下手处以故缺却平日涵养一段工夫此即先生之言良知也朱子易箦改诚意章句曰实其心之所发此即先生之言格物也先生谈文成之学而究竟不出于朱子矣不二斋论学书动静者时也无动无静常翕而不张常聚而不散者心也夫心无动静而存心之功未有不自静中得之者初学之士未能于静中得其把柄遽欲以憧憧扰扰之私而妄意于动静合一之妙譬之驾无柁之舟以浮江汉犯波涛其不至覆且溺者鲜矣吾兄谓摹拟古人之言行庶几可进于忘物以此为下学而上达窃谓摹拟古人之言行一一而求其合所谓博而寡要劳而无功也曷若摹拟于吾一心之为易且简乎万事万物皆起于心心无事而贯天下之事心无物而贯天下之物此一贯之㫖也故不离于事物言行之间而穷理尽性以至于命下学上达无二事也若以摹拟为下学忘物为上达是二之矣人有知觉禽兽亦有知觉人之知觉命于理禽兽之知觉命于气今但以知觉言良知而曰良知不分善恶不将混人性物性而无别耶夫所谓良者自然而然纯粹至善者也叅之以人为蔽之以私欲则可以言知而不得谓之良知矣谓良知有善无恶则可谓良知无善无恶则不可致知之功全在察其善恶之端方是实学今人于种种妄念俱认为良知则不分善恶之言误之也有不善未尝不知良知也知之未尝复行致良知也知行合一以成其德其颜子之学乎周子曰几善恶善有善几恶有恶几于此而慎察之善必真好恶必真恶研几之学也吾兄论几则曰善恶是非未落对待而以念上用功为几浅非第一义窃谓未然所谓独者还是善念初动之时人不及知而已独知之非无可对待之谓也无对待则不可以言几矣人心之欲固以先事预防禁于未发为不犯手工夫然岂易言哉此心即是天理方其未动本无人欲才一萌动则有天理便有人欲此危微之训尧舜所为惓惓也人心少有无念之时方其未萌着一防字即属思善一边是亦念矣克念作圣只在一念之间不分有事无事此念常存正是动静合一之学恐无浅深先后之可言也几一而已矣自圣人言则为神化之几自吾人言则为善恶之几其实非有二也作圣之功则必由粗以入精由可知以进于不可知而知几之学毕矣意者心之所发心本无意也动而后敬言而后信此心之本体有时而息矣不动而敬敬以心也不言而信信以心也此心之中无非敬信未发已发纯乎天理矣释氏以心为藁木死灰而尽外闻见吾儒亦从而宗之是以吾心为有内也心无内外无隐显无寂感不见不闻此心也独见独闻此心也共见共闻此心也目之视也可得而见也谓视非心也可乎耳之听也可得而闻也谓听非心也可乎天之髙也地之广也鸢飞鱼跃于其间礼仪三百威仪三千则孰非心也而谓其偏于空虚可乎杨复所谈本体而讳言功夫以为识得本体便是功夫某谓本体本无可说凡可说者皆功夫也识得本体方可用功夫明道言识得本体以诚敬存之是也仁之为物未易名状故孔门罕言仁凡所言者皆求仁之功而已其曰仁者人也仁人心也此则直指仁体矣生生不已者天地之心也人之生以天地之心为心虚而灵寂而照常应而常静谓其有物也而一物不容谓其无物也而万物皆僃无物无我无古今无内外无始终谓之无生而实生谓之有生而实未尝生浑然廓然凝然炯然仁之体傥若是乎近世谈学者但知良知本来具足本来圆通窥见影响便以为把柄在手而不复知有戒慎恐惧之功以嗜欲为天机以情识为智慧自以为寂然不动而妄动愈多自以为廓然无我而有我愈固名检荡然阳明之良知果若是乎一念之动其正与否人不及知而已独知之即此是独即此是良知于此格之即是慎独即是致良知物与知无二体格与致无二功也但于意念之间时时省克自然欲尽理还来教以则训格谓物物皆有定则一循其则而不违是为格物也知体无穷物则有定若然是将以知不足恃而取则于物矣是将舍吾心之天则又索之于外矣是将岐知与物而二之矣请就兄之言而反覆之知体无穷物之体亦无穷何也凡物之理千变万化不可爲典要若云有定不为子莫之执中乎物则有定知之则亦有定何也帝降之衷天然自有不爽毫髪若曰无穷则将舍规而为圆舍矩而为方乎兄尝问相天下当用何术对曰无私兄曰无私不足以尽相之道必加意于知人知人有法必令人举一人严连坐之法而后举必得人人无遗举天下可理矣弟曰固也独不曰取人以身乎自古才相智相代不乏人往往徇私而败故无私而后能知人辟之鑑常空衡常平妍媸轻重自不患其或爽且人举一人之法自昔亦常行之而卒不能得人何也其人君子也则所举必多君子虽举百十人亦何不可其人小人也则所举必多小人虽举一人亦安可听耶兄又尝问圣学之要对曰在心兄曰心不足以尽天下之理必存心以察天下之理而后可以入圣弟曰万物皆备于我非心外有理也孔孟之学但曰正心曰存心心正则理无不正心存则理无不存千古圣贤何曽于心外加得一毫立人达人毕竟是仁发用处仁自有体就如喜怒哀乐是心之发用处心自有体也近时之弊徒言良知而不言致徒言悟而不言修仆独持议不但曰良知而必曰致良知不但曰理以顿悟而必曰事以渐修盖谓救时之意心外无道言心而曰易偏易恣者即非心也道外无心言道而不本于心者即非道也夫惟析心与道而为二是故舍我喜怒哀乐本然之情性而求之于难穷之物理舍我事亲敬长本然之知能而索之于无常之事变考之愈勤讲之愈彻而以之应感酬酢漠然愈不相闗此则学术之过也窃疑世儒口口说悟乃其作用处殊是未悟者悟与修分两途终未能解龙溪曰狂者志大而行不掩乃是直心而动无所掩饰无所窝藏时时有过可改此是入圣真路头世人总说修持终有掩饰窝藏意思在此去圣学路径何啻千里定宇曰所贵乎不掩藏者为其觉而能改也非谓其冥然不顾而执之以为是也予谓定宇曰昨所言天地都不做得无骇人之听耶定宇笑曰毕竟天地也多动了一下予曰子真出世之学非予所及也然尝谓此体真无而实有天不得不生地不得不成辟如木之有根而发为枝叶花实自不容已天地亦何心哉佛氏以大地山河为幻妄此自迷者言之耳茍自悟者观之一切幻相皆是真知而况于天地乎定宇曰学在识真不假断妄子言得之矣当思父母生我之时光光浄浄只有此性命一切身外物真如水上沤奈何抛我之本来而汲汲营营于身外暂生暂灭之浮沤乎吾邑萧静菴曰日力有余则当徧读六经以窥圣贤之心事足力有余别当纵游五岳以观天地之形骸若夫莳一花卉畜一竒玩虽力有余弗为也有壁立万仞之节概乃可以语光风霁月之襟懐善树木者芟其枝叶则其本盛矣善为学者敛其英华则其神凝矣眼前一草一木皆欣欣向荣一禽一鸟皆嘤嘤自得满腔子是恻隐之心以祸福得丧付之天以毁予夺付之人以修身立德责之已岂不至易至简乎颜子当仰鑚瞻忽时只是于本体上想像追寻终不可得后来得夫子之教却于博文约礼用功夫功夫既到而后本体卓尔如有可见始悟向者想像追寻之为非也日之长短有时矣然意有所营若促之而短事无所系若引之而长心之无时如此身之所处有方矣然神之所至忽而九天意之所注忽而万里心之无方如此教谕胡今山先生瀚胡瀚字川甫号今山余姚人支湖铎从子也自幼承家学动必以礼年十八从阳明先生游论及致良知之学反覆终日则跃然起曰先生之教噼破愚䝉矣阳明授以𫝊习录博约说日归而思之盖有省支湖召而语之曰孺子知学乎学在心心以不欺为主瀚唯唯于是日从事于求心悟心无内外无动静无寂感皆心也即性也其有内外动静寂感之不一也皆心之不存焉故也作心箴图以自课就质于阳明阳明面进之先生益自信危言笃行纯简甚密阳明没诸弟子纷纷互讲良知之学其最盛者山阴王汝中泰州王汝止安福刘君亮永丰聂文蔚四家各有疏説骎骎立为门戸于是海内议者羣起先生曰先师标致良知三字于支离汩没之后指㸃圣真真所谓滴骨血也吾党慧者论証悟深者研归寂达者乐髙旷精者穷主宰流行俱得其说之一偏且夫主宰既流行之主宰流行即主宰之流行君亮之分别太支汝中无善无恶之悟心若无善知安得良故言无善不如至善天泉証道其说不无附㑹汝止以自然为宗季明德又矫之以龙惕龙惕所以为自然也龙惕而不恰于自然则为拘束自然而不本于龙惕则为放旷良知本无寂感即感即寂即寂即感不可分别文蔚曰良知本寂感于物而后有知必自其寂者求之使寂而常定则感无不通似又偏向无处立脚矣宋儒学尚分别故勤註疏明儒学尚浑成故立宗㫖然明儒厌训诂支离而必标宗㫖以为的其弊不减于训诂道也者天下之公道学也者天下之公学也何必列标宗㫖哉先生之学则以求心为宗所註心箴图列而为五曰心图指本体也曰存曰死曰出入曰放心各有箴而功以存心为主晚年造诣益深每提本朝儒者曰文清之行粹然师表求其卓然之见一贯之唯似隔曽颜一级文成明睿学几上达若夫动不踰矩循循善诱犹非孔氏之家法白沙煞有曽㸃之趣而行径稍涉于孤髙敬斋慎密似有子夏规模而道业未臻于光大孟子愿学孔子而于颜闵犹曰姑舍吾于四先生亦云以恩贡就华亭训导陞崇明教谕归家三十年筑室今山着有今山集一百卷明儒学案卷十五明儒学案卷十六钦定四库全书明儒学案卷十六余姚黄宗羲撰江右相传学案姚江之学惟江右为得其传东廓念菴两峯双江其选也再传而为塘南思黙皆能推原阳明未尽之意是时越中流弊错出挟师説以杜学者之口而江右独能破之阳明之道赖以不坠盖阳明一生精神俱在江右亦其感应之理宜也文庄邹东廓先生守益文庄欧阳南野先生徳贞襄聂双江先生豹文恭罗念菴先生洪先处士刘两峯先生文敏同知刘师泉先生邦采御史刘三五先生阳县令刘梅源先生暁员外刘晴川先生魁主事黄洛村先生𢎞纲主事何善山先生廷仁郎中陈明水先生九川太常魏水洲先生良弼解元魏师伊先生良政处士魏药湖先生良器太常王塘南先生时槐文洁邓定宇先生以瓒叅政陈䝉山先生嘉谟徴君刘泸潇先生元卿学宪万思黙先生廷言臬长胡庐山先生直忠介邹南臯先生元标给谏罗匡湖先生大纮中丞宋望之先生仪望徴君邓潜谷先生元钖徴君章本清先生潢佥宪冯慕冈先生应京江右相传学案一文庄东廓先生守益邹守益字谦之号东廓江西安福人九岁从父宦于南都罗文庄钦顺见而竒之正徳六年㑹试第一廷试第三授翰林编修踰年丁忧宸濠反从文成建义嘉靖改元起用大礼议起上疏忤㫖下诏狱谪判广徳州毁淫祠建复初书院讲学擢南京主客郎中任满告归起南考功㝷还翰林司经局洗马上圣功图世宗犹以议礼前疏弗悦也下礼部叅勘而止迁太常少卿兼侍读学士掌南院陞南京国子祭酒九庙灾有㫖大臣自陈大臣皆惶恐引罪先生上疏独言君臣交儆之义遂落职闲住四十一年卒年七十二隆庆元年赠礼部右侍郎谥文庄初见文成于䖍台求表父墓殊无意于学也文成顾日夕谈学先生忽有省曰徃吾疑程朱补大学先格物穷理而中庸首慎独两不相蒙今释然格致之即慎独也遂称弟子又见文成于越留月余既别而文成念之曰以能问于不能谦之近之矣又自广徳至越文成叹其不以迁谪为意先生曰一官应迹优人随遇为故事耳文成黙然良乆曰书称允恭克让谦之信恭让矣自省允克何如先生欿然始悟平日之恭让不免于玩世也先生之学得力于敬敬也者良知之精明而不杂以尘俗者也吾性体行于日用伦物之中不分动静不舍昼夜无有停机流行之合宜处谓之善其障蔽而壅塞处谓之不善盖一忘戒惧则障蔽而壅塞矣但令无徃非戒惧之流行即是性体之流行矣离却戒慎恐惧无从觅性离却性亦无从覔日用伦物也故其言道器无二性在气质皆是此意其时双江从寂处体处用工夫以感应用处为效騐先生言其倚于内是裂心体而二之也彭山恶自然而标警惕先生言其滞而不化非行所无事也夫子之后源逺而流分阳明之没不失其传者不得不以先生为宗子也夫流行之为性体释氏亦能见之苐其捍御外物是非善恶一归之空以无碍我之流行盖有得于浑然一片者而日用伦物之间条理脉络不能分明矣麄而不精此学者所当论也先生青原赠处记阳明赴两广钱王二子各言所学绪山曰至善无恶者心有善有恶者意知善知恶是良知为善去恶是格物龙溪曰心无善而无恶意无善而无恶知无善而无恶物无善而无恶阳明笑曰洪甫湏识汝中本体汝中须识洪甫工夫此与龙溪天泉证道记同一事而言之不同如此蕺山先师尝疑阳明天泉之言与平时不同平时每言至善是心之本体又曰至善只是尽乎天理之极而无一毫人欲之私又曰良知即天理录中言天理二字不一而足有时説无善无恶者理之静亦未尝径説无善无恶是心体今观先生所记而四有之论仍是以至善无恶为心即四有四句亦是绪山之言非阳明立以为教法也今据天泉所记以无善无恶议阳明者盍亦有攷于先生之记乎子善孙徳涵徳溥徳泳善字某号颖泉嘉靖丙辰进士由比部郎藩臬使历官至太常寺卿徳涵字汝海号聚所隆庆辛未进士从祀议起上疏极言文成应祀授刑部主事江陵当国方严学禁而先生求友愈急傅慎所刘畏所先后诋江陵皆先生之邑人遂疑先生为一党以河南佥事出之御史承江陵意疏论镌秩而归未㡬卒年五十六先生受学于耿天台乡举后卒业太学天台谓公子寒士一望而知居之移气若此独汝海不可辨其为何如人问学于耿楚倥楚倥不答先生愤然曰吾独不能自叅而向人求乎反闭一室攻苦至忘寝食形躯减削出而与杨道南焦弱侯讨论乆之一旦霅然忽若天牖洞彻本真象山所谓此理已显也然颖泉论学于文庄之教无所走作入妙通𤣥都成幻障而先生以悟为入门于家学又一转手矣徳溥字汝光号四山举进士官至太子洗马所解春秋逄掖之士多宗之更揜关宴居覃思名理着为易㑹自叙非四圣之易而霄壤自然之易又非霄壤之易而心之易其于易道多所发明先生浸浸向用忽而中废其京师邸寓为霍文炳之故居文炳奄人张诚之奴也以罪籍没有埋金在屋先生之家人发之不以闻官事觉罪坐先生革职追赃门生为之以偿颖泉素严闻之甚怒先生不敢归者乆之徳泳号泸水万厯丙戍进士授行人转云南道御史壬辰正月礼科都给事中李献可公疏请皇长子豫教上怒革献可为民先生救献可亦遂革职累疏荐不起先生既承家学守致良知之宗而于格物则别有㴱悟论者谓淮南之格物出阳明之上以先生之言较之则淮南未为定论也东廓论学书向来起灭之意尚是就事上体认非本体流行吾心本体精明灵觉浩浩乎日月之常照渊渊乎江河之常流其有所障蔽有所滞碍扫而决之复见本体古人所以造次于是颠沛于是正欲完此常照常明之体耳良知之教乃从天命之性指其精神灵觉而言恻隐羞恶辞让是非无徃而非良知之运用故戒惧以致中和则可以位育扩充四端则可以保四海初无不足之患所患者未能明耳好问好察以用中也诵诗读书以尚友也前言徃行以畜徳也皆求明之功也及其明也只是原初明也非合天下古今之明而增益之也世之没溺于闻见勤苦于记诵正坐以良知为不足而求诸外以増益之故比拟愈宻揣摩愈巧而本体障蔽愈甚博文格物即戒惧扩充一个工夫非有二也果以为有二者则子思开卷之首得无舍其门而骤语其堂乎越中之论诚有过髙者忘言絶意之辨向亦骇之及卧病江上获从绪山龙溪切磋渐以平实其明透警发处受教甚多夫干干不息于诚所以致良知也惩忿窒慾迁善改过皆致良知之条目也若以惩忿之功为第二义则所谓如好好色如恶恶臭已百已千者皆为剩语矣源泉混混以放乎四海性之本体也有所壅蔽则决而排之未尝以人力加损故曰行所无事若忿慾之壅不加惩窒而曰本体原自流行是不决不排而望放乎海也茍认定惩窒为治性之功而不察流行之体原不可以人力加损则亦非行所无事之㫖矣明徳之明人人完足遇亲而孝遇长而弟遇君而忠遇夫妇而别遇朋友而信无徃非明徳之流行流行之合宜处谓之善其障蔽而壅塞处谓之不善学问之道无他也去其不善以归于善而已矣古人理㑹利害便是义理今人理㑹义理犹是利害良知精明处自有天然一定之则可行则行可止则止真是鸢飞鱼跃天机活泼初无妨碍初无拣择所患者好名好利之私一障其精明则糠粃迷目天地为之易位矣果能实见敬字面目则即是性分即是礼文又何偏内偏外之患乎若岐性分礼文而二之则已不识敬何以语圣学之中正乎圣门要㫖只在修已以敬敬也者良知之精明而不杂以尘俗也戒慎恐惧常精常明则出门如賔承事如祭故道千乘之国直以敬事为纲领信也者敬之不息者也非敬之外复有信也节用爱人使民以时即敬之流行于政者也先儒谓未及为政得无以修已安百姓为二乎迁善改过即致良知之条目也果能戒慎恐惧常精常明不为物欲所障蔽则即此是善更何所迁即此非过更无所改一有障蔽便与扫除雷厉风行复见本体其谓落在下乘者只是就事上㸃检则有起有灭非本体之流行耳是非逆顺景界犹时有碍乃知声臭未冺还是形而下学问自其精明之无障谓之智及自其精明之无间断谓之仁守敬也者良知之精明而不杂以私欲也故出门使民造次颠沛叅前倚衡无徃非戒惧之流行方是须臾不离天理人欲同行异情此正毫釐千里之㡬从良知精明流行则文武之好勇公刘太王之好货色皆是天理若杂之以私欲则桓文之救鲁救卫攘夷安夏皆是人欲先师所谓须从根上求生死莫向支流论浊清有疑圣人之功异于始学者曰王逸少所冩上大人与填朱模者一㸃一直不能一毫加损小人之起私意昏迷放逸作好作恶至于穿窬剽刼何徃非心特非心之本体耳水之过颡在山至于淊天襄陵何徃非水然非水之本体矣戒惧以不失其本体禹之所以行水也隄而遏之与聴其壅横而不决不排二者胥失之矣世俗通病只认得个有才能有勲业有着述的圣人不认得个无技能无勲业无着述的圣人近有友人相语曰君子处世只顾得是非不须更顾利害仆答之曰天下真利害便是天下真是非即如舍生取义杀身成仁安得为害而墦肉乞饱垄上罔断安得为利若论世情利害亦自有世情是非矣吾辈病痛尚是对景时放过故辨究精博终受用不得须如象山所云关津路口一人不许放过方是须臾不离之学云商量家事矛盾则有我合同则留情自是对景增减又安能与千圣同堂天地并位诚然诚然至以货色名利比诸雾霭魑魅则有所未稳形色天性初非嗜慾惟圣践形只是大公顺应之无徃非日月无徃非郊野鸾凰若一有增减则妻子家事犹为雾霭魑魅心体之损益其能免乎凡人与圣人对景一也无增减是本体有增减是病症今日亦无别法去病症以复本体而已矣两城有数条相问大意主于収视敛聴一尘不撄一波不兴为未发之时当此不撄不兴意尚未动吾儒谓之存存存存则意发即诚仆答之曰収视是谁収敛聴是谁聴即是戒惧工课天徳王道只是此一脉所谓去耳目支离之用全圆融不测之神神果何在不睹不闻无形与声而昭昭灵灵体物不遗寂感无时体用无界苐从四时常行百物常生处体当天心自得无极之真天命之性纯粹至善昭昭灵灵瞒昩不得而无形与声不可覩闻学者于此无从体认徃徃以强索悬悟自增障蔽此学不受世态㸃汚不赖博闻充拓不须亿中测度不可意气承担不在枝节㸃检亦不借着述继徃开来凡有倚着便渉声臭世之论者谓曾子得之以鲁子贡失之于敏果若而言则敏劣于鲁矣古人学术须到气质脱化处方是归根复命亿则屡中是不免挨傍气习犹有倚着而战战兢兢任重道逺岂鲁者所能了故尝谓曾子能脱化得鲁故卒传其宗子贡不能脱化得敏故终止于器指其明体之大公而无偏也命之曰中指其明体之顺应而无所乖也命之曰和一物而二称世之以中和二致者是静存动省之説误之矣以性上不可添戒惧者是猖狂而蹈大方之説误之也近来讲学多是意兴于戒惧实功全不着力便以为妨碍自然本体故精神浮汎全无归根立命处间有肯用戒惧之功者止是㸃简于事为照管于念虑不曾从不覩不闻上入微寂感无二时体用无二界如称名与字然称名而字在其中称字而名在其中故中和有二称而慎独无二功今执事毅然自信从寂处体处用工夫而以感应运用处为效验无所用其力环起而议之无一言当意者窃恐有隐然意见黙制其中而不自觉此于未发之中得无已有倚乎倚于感则为逐外倚于寂则为专内虽髙下殊科其病于本性均也来教谓良知是人生一个真种子本无是非可否相对而言是非可否相对此知之属气者不知精明贞纯无非无否处将不属气否过去未来之思皆是失却见在工夫不免借此以系其心縁平日戒惧功疎此心无安顿处佛家谓之胡孙失树更无伎俩若是视于无形聴于无声洞洞属属精神见在兢业不暇那有闲功夫思量过去理㑹未来故憧憧徃来朋从尔思此是将迎病症思曰睿睿作圣此是见在本体工程毫釐千里阳明夫子之平两广也钱王二子送于富阳夫子曰予别矣盍各言所学徳洪对曰至善无恶者心有善有恶者意知善知恶是良知为善去恶是格物畿对曰心无善而无恶意无善而无恶知无善而无恶意无善而无恶夫子笑曰洪甫须识汝中本体汝中须识洪甫工夫二子打併为一不失吾传矣圣门志学便是志不踰矩之学吾侪讲学以修徳而日用踰矩处乃以小过安之何以协一胸中一有所不安自戒自惧正是时时下学时时上达准四海俟百圣合徳合明只是一矩东廓语録问性固善也恶亦不可不谓之性曰以目言之明固目也昏亦不可不谓之目当其昏也非目之本体矣吾人以心体得失为吉㐫今人以外物得失为吉㐫作徳日休作伪日拙方见影响不爽奉身之物争事整饰而自家身心先就破荡不祥莫大焉性字从心从生这心之生理精明真纯是发育峻极的根本戒慎恐惧养此生理从君臣父子交接处周贯充出无须臾亏损便是礼仪三百威仪三千古人发育峻极只在三千三百充拓不是悬空担当三千三百只从戒惧真体流出不是枝节检㸃自天子至于庻人皆有中和位育中和不在戒惧外只是喜怒哀乐大公顺应处位育不在中和外只是大公顺应与君臣父子交接处人伦庻物日与吾相接无一刻离得故庸徳之行庸言之谨兢业不肯放过如织丝者丝丝入簆无一丝可断乃是经纶大经问诸生平旦之气奚若曰觉得清明觉得无好恶曰清明者心也而无好恶则有心而无意清明者知也而无好恶则有知而无物二三子试思之果有无意之心无物之知乎曰平旦之气湛然虚明杲日当空一物不留曰一物不留却是万物毕照一物不留是常寂之体万物毕照是常感之用濂溪主静之静不待动而言恐人误认故自註无欲此静字是指人生而静真体常主宰纲维万化者在天机名之曰无声无臭故揭无极二字在圣学名之曰不睹不闻故揭无欲二字天心无言而元亨利贞无停机故百物生圣心无欲而仁义中正无停机故万物成知太极本无极则识天道之妙知仁义中正而主静则识圣学之全戒慎恐惧之功命名虽同而血脉各异戒惧于事识事而不识念戒惧于念识念而不识本体本体戒惧不睹不闻常规常矩常虚常灵则沖漠无朕未应非先万象森然已应非后念虑事为一以贯之是为全生全归仁孝之极问天下事变必须讲求曰圣门讲求只在䂓矩䂓矩诚立千方万圆自运用无穷平天下之要不外絜矩直至琼台方补出许多节目岂是曾子比丘氏踈略欠缺问格致曰心不离意知不离物而今却分知为内物为外知为寂物为感故动静有二时体用有二界分明是破裂心体是以有事为㸃简而良知却藏伏病痛有超脱事为而自谓良知莹彻均之为害道徐少初谓真性超脱之几须从无极太极悟入曰某近始悟得此意然只在二气五行流运中故从四时常行百物常生处见太极礼仪三百威仪三千处见真性方是一滚出来若隐隐见得真性本体而日用应酬凑泊不得犹是有缝隙在先师有云不离日用常行内直造先天未画前了此便是下学上达之㫖问博约曰圣门之学只从日用人伦庻物兢兢理㑹自家真性常令精明流行从精明识得流行实际三千三百弥纶六合便是博文从流行识得精明主宰无形无声退藏于密便是约礼故亦临亦保昭事上帝不怨不尤知我其天初无二涂辙问不覩不闻曰汝信得良知否曰良知精明真是瞒昩不得曰精明有形乎曰无形曰有声乎曰无声曰无形与声便是不覩不闻瞒昩不得便是莫见莫显问戒惧曰诸君试騐心体是放纵的是不放纵的若是放纵的添个戒惧却是加了一物若是不放纵的则戒惧是复还本体年来一种高妙开口谈不思不勉从容中道精藴却怕戒惧拘束如流落三家村里争描画宗庙之美百官之富于自家受用无丝毫干渉有若闲思杂念者诘之曰汝自思闲却恶门思汝自念杂却恶杂念譬诸汝自醉酒却恶酒醉果能戒惧一念须臾不离如何有工去夫浮思钱绪山论意见之弊谓良知本体着以意见犹规矩上着以方圆方圆不可得而䂓矩先裂矣曰此病犹是认得良知麄了良知精明肫肫皜皜不粘带一物意即良知之运行见即良知之发越若倚于意便为意障倚于见便为见障如秤天平者手势稍重便是弊端王泉石云古人开物成务实用须讲求得定庻当局时不失着曰某常㸔棋谱局局皆竒只是印我心体之变动不居若执定成局亦受用不得缘下了二三十年棋不曾遇得一局棋谱不如专心致志勿思鸿鹄勿援弓矢尽自家精神随机应变方是权度在我运用不穷龙溪曰不落意见不渉言诠如何曰何谓意见曰隐隐见得自家本体而日用凑泊不得是本体与我终为二物曰何谓言诠曰凡问答时言语有起头处末稍有结束处中间有説不了处皆是言诠所缚曰融此二证如何曰只方是肫肫皜皜实际程门所云善恶皆天理只过不及处便是恶正欲学者察见天则不容一毫加损虽一毫终不免踰矩此正研几脉络大学言好恶中庸言喜怒哀乐论语言悦乐不愠舍自家性情更无用功处顺逆境界只是晴雨出处节度只是语黙此中洁浄无徃不洁浄此中粘带无徃不粘带问道器之别曰盈天地皆形色也就其不可覩不可闻超然声臭处指为道就其可覩可闻体物不遗指为器非二物也今人却以无形为道有形为器便是裂了宗㫖喜怒哀乐即形色也就其未发浑然不可覩闻指为中就其发而中节灿然可覩闻指为和今人却以无喜怒哀乐为中有喜怒哀乐为和如何得合人若无喜怒哀乐则无情除非是藁木死灰天性与气质更无二件人此身都是气质用事目之能视耳之能聴口之能言手足之能持行皆是气质天性从此处流行先师有曰恻隐之心气质之性也正与孟子形色天性同㫖其谓浩然之气塞天地配道义气质与天性一滚出来如何説得论性不论气后儒説两件反更不明除却气质何处求天地之性良知虚灵昼夜不息与天同运与川同流故必有事焉无分于动静若分动静而学则交换时须有接续虽妙手不能措巧元公谓静而无静动而无动其善发良知之神乎颖泉先生学者真有必求为圣人之心则即此必求一念是作圣之基也和靖谓敬有甚形影只収敛身心便是主一如人到神祠中致敬时其心収敛更着不得毫髪事非主一而何此最得濂洛一脉学莫要于识仁仁人心也吾人天与之初纯是一团天理后来种种嗜慾种种思虑杂而壊之须是黙坐澄心乆乆体认方能自见头面子曰黙而识之识是识何物谓之黙则不靠闻见不倚知识不借讲论不渉想像方是孔门宗㫖方能不厌不倦是故必识此体而后操存涵养始有着落学莫切于敦行仁岂是一个虚理礼仪三百威仪三千无一而非仁也知事外无仁仁体时时流贯则日用之间大而人伦不敢以不察小而庻物不敢以不明人何尝一息离却伦物则安可一息离却体仁之功一息离便非仁便不可以语人矣颜子视聴言动一毫不杂以非礼正是时时敦行时时善事吾心先儒谓学成于静此因人驰于纷扰而欲其収敛之意若究其极则所谓不覩不闻主静之静乃吾心之真本不对动而言也即周子所谓一程子所谓定时有动静而心无动静乃真静也若时而静存时而动察乃后儒分析之説细玩子在川上章可自见矣孔子谓苟志于仁无恶也若非有此真志则终日萦萦皆是私意安可以言过李卓吾倡为异説破除名行楚人从者甚衆风习为之一变刘元卿问于先生曰何近日从卓吾者之多也曰人心谁不欲为圣贤顾无柰圣贤碍手耳今渠谓酒色财气一切不碍菩提路有此便宜事谁不从之夫子谓能见其过而内自讼者为鲜盖真能见过则即能见吾原无过处真能自讼则常如对谳狱吏句句必求以自胜矣但人情物理不逺于吾身茍能反身求之又何龃龉困衡之多盖已所不欲勿施于人则人我无间其顺物之来而毋以逆应之则物理有不随我而当者乎格致之功乃曾子发明一贯之传天下万事万物莫不原于吾之一心此处停妥不致叅差即是大公之体以此随事应之无所增损起灭即是顺应之流行矣动容貌出辞气正颜色莫非以此贯之所谕应事接物惟求本心安妥便行否虽违衆勿恤学能常常如是本心时时用事久之可造于诚世有真实见美者吾因之以加勉有以迂濶见诮者吾不因之而稍改何也学所以求自信而已非为人也然所谓本心安妥更亦当有辨真无私心真无世界心乃为本心从此安妥乃为真安妥不然恐夹带世情夹带习见未可以语本心安妥也夫为吾一身之主为天地万物之主孰有外于心所以握其主以主天地万物孰有过于存心非我公反身体贴安能言之亲切若此苐存心莫先于识心识心莫先于静所谓心固不出乎腔子里然退藏于密者此也弥满于六合者亦此也所谓识固始于反观黙认然浄扫其尘念而自识其灵明之体可也识此灵明之呈露而不极深研穷以得其全体不可也所谓存固始于静时凝结然屋漏此操存之功也友君子亦此操存之功也所谓静亦有二有以时言者则动亦定静亦定之动静是也有以体言者则不对动説寂以宰感翕聚以宰发散无时不碍结亦无时融释所谓无欲故静即程门之定是也若曰有嗜静处则能必其无厌动处也若曰常在里面停停当当则方其在外时又何者在里面耶心者天下至神至灵者也存心者握其至神至灵以应天下之感者也茍认定吾灵明之相而未尽吾真体之全即不能免在内在外之疑茍分存心与应务为二时即不能免静时凝结动时费力之疑愿公不以其所已得为极至而深识此心之全体尽得存心之全功则自有涣然氷释者矣学不明诸心则行为支明不见诸行则明为虚明者明其所行也行者行其所明也故欲明吾孝徳非超悟乎孝之理已也真竭吾之所以事父者而后孝之徳以明欲明弟徳非超悟乎弟之理已也真尽吾之所以事兄者而后弟之徳以明舜为古今大圣亦唯曰明于庻物察于人伦舍人伦庻物无所用其明察矣若本吾之真心以陈説经史即此陈説即行其所明也安可以为逐物本吾之真心以习礼讲小学即此讲习即行其所明也安可以为末艺然今世所谓明心者不过悟其影响解其字义耳果超果神者谁与若能神解超识则自不离日用常行矣故下学上达原非二时分之即不可语达即不可以语学故曰吾无行而不与二三子者是丘也作与语固为行止为黙亦为行人一日何时可离行耶行本重然实不在明之外也所谓将来学问只须慎独不须防检而既徃愆尤习心未退当何以处之夫吾之独处纯然至一无可对待识得此独而时时慎之又何愆尤能入习心可发耶但吾辈习心有二有未能断絶其根而目前暂却者此病尚在独处独处受病又何慎之可言有既与之断絶而旧日熟境不觉窃发者于此处觉悟即为之扫荡为之廓清亦莫非慎之之功譬之医家急治其标亦所以调摄元气譬之治水虽加䟽凿决排亦莫非顺水之性见猎有喜心正见程子用功密处非习心之不去也人一能之已百之人十能之已千之此正是困勉之功安可以为着意但在本体上用虽困且苦亦不以言防检今世之防检者亦有熟时不可以其熟时为得操存之要何如何如程门慎独之㫖发于川上正是不舍昼夜之几非礼勿视听言动时时在礼上用力即慎独也时时是礼时时无非礼安论境界试浅言之虽响晦宴息吾心亦烱然不昩吾耳目身口亦不能离亦安有无视听言动之时虽在梦中有唿即醒何尝俱入于灭易所谓寂者指吾心之本体不动者言也非指闲静之时也工夫只是一个故曰通乎昼夜之道而知在知处讨分暁不在境上生分别承示元城之学力行七年而后成上蔡别程子数年始去一矜字何其难子曰欲仁斯仁至又何其易切问也夫仁何物也心也心安在乎吾一时无心不可以为人则心在吾与生俱生者也求吾之与生俱生者安可以时日限试自騐之吾一念真切惟求复吾之真体则此欲仁一念已浑然仁体矣何有于妄何处觅矜无妄无矜非仁体而何至于力行之熟消融之尽则不能不假以岁月耳今高明既信我夫子欲仁仁至之语则即此处求之足矣不必更于古人身上生疑斯善求仁矣聚所先生今人只説我未尝有大恶的事未尝有大恶的念头如此为人也过得不知日间昏昏懵懵如醉如梦便是大恶了天地生我为人岂徒昏懵天地间与虫蚁并活已耶诸生夜侍刘思徴问曰尭舜之心至今在其説如何先生曰汝知得尭舜是圣人否曰知之曰即此便是尭舜之心在时李肖岑大行在坐谓诸生曰尭舜之道孝弟而已矣人孰不暁得父母当孝兄弟当弟这㸃心即盗跖亦是有的但人都是为气欲蔽了不能依着这心行去先生谓诸生曰汝信得及否诸生对曰信得先生曰这个心是人人都有的是人人都做得尭舜的世人却以尭舜的心去做盗跖的事图小小利欲是犹以千金之璧而易壶飡也可惜李如真述前年至楚侗先生家与其弟楚悾同寝九日数叩之不语及将行时楚悾乃问曰论语上不曰如之何如之何汝平日如何解如真对以为我今日不逺千里特来究证亦可谓如之何如之何矣子全无一言相教耶楚悾曰汝到不去如之何如之何又教我如之何先生甚叹其妙凡至㑹者辄以此语之一友云若行得路正他如之何如之何便好若路不正就是如之何如之何也无用先生笑曰只是不曰如之何如之何若曰如之何如之何路道是不㑹差了一友呈其见解之先生曰解得不中用只是要如之何如之何就是问自立自达曰自立是卓然自立于天地间再无些倚靠人推倒他不得如太山之立于天地间任他风雷俱不能动这方是自立既自立了便能自达再不假些幇助停滞他不得如黄河之决一㵼千里任是甚么不能沮他这方是自达若如今人靠着闻见的闻见不及处便被他推倒了沮滞了小儿行路须是倚墻靠壁若是大人须是自行凡工夫有间只是志未立得起然志不是凡志须是必为圣人之志若不是必为圣人之志亦不是立志若是必为圣人之志则凡行得一件好事做得一上好工夫也不把他算数一友言已教姪在声色上放轻些先生曰我则异于是我只劝他立志向学若劝得他向学之志重了他于声色上便自轻不待我劝昔孟子与齐王好乐而曰好乐甚则齐其庻几乎于好勇则曰请好大勇曰好货就曰好货也好只要如公刘之好货曰好色曰好色也好只要如太王之好色今人若听见説好货好色便就説得好货色甚不好了更转他不得今人只説孟子是不得已迁就的话其实不如孟子先生谓康曰为学只要信得人皆可以为尭舜一句康曰近来亦信得及只是无长进曰试言信处何如康曰只一念善处便是尭舜曰如此却是信不及矣一日之中善念有几却有许多时不是尭舜了只无不善处便是尭舜康曰见在有不善处何以是尭舜曰只暁得不善处非尭舜而何先生问康曰近日用功何如康曰静存曰如何静存康曰时时想着个天理曰此是人理不是天理天理天然自有之理容一毫思想不得所以阳明先生説良知是不虑而知的易曰何思何虑颜渊曰如有所立卓尔説如有非真有一件物在前本无方体如何可以方体求得倒是如今不曽读书人有人指㸃与他他肯做还易得縁他止有一个欲障读书的人又添了一个理障更难摆脱你只静坐把念头一齐放下如青天一般絶无一㸃云雾作障方有㑹悟处若一心想个天理便受他纒縳非唯无益而反害之书曰人心唯危道心唯微你今想个天理反添了这个人心自家常是不安的若无道心无声无臭容意想测度不得容意想测度又不微了中庸曰喜怒哀乐之未发谓之中怒而无有作恶喜而无有作好所谓情顺万事而无情心普万物而无心无动无静方是工夫的当处譬之镜然本体光明妍来妍照媸来媸照镜里原是空的没有妍媸你今如此就谓之作好康曰如此莫落空否曰不要怕空果能空得自然有会悟处康曰如此恐流于佛学也曰空亦不同有一等闲人的空他的空是昏昏懵懵胸中全没主宰才遇事来便被推倒如醉如梦虚度一生有异教家的空是有心去做空事物之来都是碍他空的一切置此心于空虚无用之地有吾儒之空如太虚一般日月风雷山川民物凡有形色象貌俱在太虚中发用流行千变万化主宰常定都碍他不得的即无即有即虚即实不与二者相似康曰康初亦从空上用功只縁不识空有三等之异多了这个意见便添一个理障今已省得此意当下却空不来曰这等工夫原急不得今日减得些明日又减得些渐渐减得去自有私意浄尽必如太虚日子忙不得如此又是助长又是前病复发了康问孟子云必有事焉须时时去为善方是即平常无善念时无恶念时恐也算不得有事否先生曰既无恶念便是善念更又何善念却又多了这分意思康曰亦有恶念发而不自知者先生曰这㸃良知彻头彻尾无始无终更无有恶念发而不自知者今人错解良知作善念不知知此念善是良知知此念恶亦是良知知此无善念无恶念也是良知常知便是必有事焉其不知者非是你良知不知却是你志气昏惰了古人言曰清明在躬志气如神岂有不自知的只縁清明不在躬耳你只去责志如一毫私欲之萌只责此志不立则私欲便退听所以阳明先生责志之説最妙先生谓康曰人之有是四端犹其有是四体信得及否康对曰康今説信得只是口里信得不是心里信得縁未思量一番未敢便谓信得先生曰倒不要思量大抵世学之病都是揣摩影响如猜拳一般圣门若颜子便是开拳见子箇数分明且汝今要囘须要讨个分明半明半暗不济得事康黙自省有觉因对曰只因老师之问未实体认得便在这里痛恐便是恻隐之心愧其不知恐便是羞恶之心心中肃然恐便是恭敬之心心中辨决有无当否恐便是是非之心即此一问四端尽露直如人之有四体一般但平日未之察耳先生喜曰这便是信得及了康又曰四端总是一端全在是非之心上恻隐知其为恻隐羞恶知其为羞恶恭敬知其为恭敬若没是非之心何由认得亦何由信得此便是良知扩而充之则致矣先生曰㑹得时止説恻隐亦可説羞恶亦可説恭敬亦可仁者见之谓之仁智者见之谓之智有所见便不是道百姓之愚没有这见却常用着他只不知是道所以夫子曰中庸不可能也中是无所倚着庸是平常的道理故孟子言孝未尝以割股庐墓底却曰孩提之童无不知爱其亲言弟则曰徐行后长者谓之弟今人要做忠臣的只倚着在忠上便不中了为此惊世骇俗之事便不庸了自圣人㸔来他还是索隐行怪纵后世有述圣人必不肯为徃年有一友问心斋先生云如何是无思而无不通先生唿其仆即应命之取茶即捧茶至其友复问先生曰才此仆未尝先有期我唿他的心我一唿之便应这便是无思无不通是友曰如此则满天下都是圣人了先生曰却是日用而不知有时懒困着了或作诈不应便不是此时的心阳明先生一日与门人讲大公顺应不悟忽同门人游田间见耕者之妻送饭其夫受之食食毕与之持去先生曰这便是大公顺应门人疑之先生曰他却是日用不知的若有事恼起来便失这心体所以大人者不失其赤子之心赤子是个真圣人真正大公顺应与天地合徳日月合明四时合序鬼神合吉㐫底一友谓知人最难先生噼画一仁字且曰这个仁难知须是知得这个仁才知得那个人是友骇问先生曰惟仁人能好人能恶人是友悚然有问仁体最大近已识得此体但静时与动时不同似不能不息曰尔所见者妄也所谓仁者非仁也似此悬想乃背于圣门黙识之㫖虽劳苦终身不能彀一日不息夫识仁者识吾身本有之仁故曰仁者人也今尔所见是仁自仁而人自人想时方有不想即无静时方明才动即昏岂有仁而可离者哉岂有可离而谓之仁哉故不假想像而自见者仁也必俟想像而后见者非仁矣不待安排佈置而自定者仁也必俟安排佈置而后定者非仁矣无所为而为者仁也有所为而为者非仁矣不知为不知者仁也强不知以为知者非仁矣与吾身不能离者仁也可合可离非仁矣不妨职业而可为者仁也必弃职业而后可为者非仁矣时时不可息者仁也有一刻可息非仁矣处处皆可体者仁也有一处不可体者非仁矣人皆可能者仁也有一人不可能者非仁矣孔子曰道二仁与不仁而已矣出乎此则入乎彼一日不识仁便是一日之不仁一时不识仁便是一时之不仁不仁则非人矣仁则不外于人矣识仁者毋求其有相之物惟反求其无相者而识之斯可矣先生曰言思忠事思敬只此便是学一友曰还要本体曰又有甚么本体忠敬便是本体若无忠敬本体在何处见得吾辈学问只要𦂳切空空説个本体有何用所以孟子曰无为其所不为无欲其所不欲如此而已矣更有甚么人人有个不为不欲的人只要㝷究自家那件是不为不欲的不为不欲他便了学而不思则罔思而不学则殆人只行些好事而不思索其理则习矣而不察终是昏昏懵懵全无一毫自得意思做成一个㝠行的人人只思索其理而不着实去行悬空思索终是无有真见不过窥得些影响做成一个妄想底人所以知行要合一㸔人太俗是学者病痛问如何是本心曰即此便是又问如何存养曰常如此便是有疑于当下便是之説者乃举孟子之扩充为问先生曰千年万年只是一个当下信得此个当下便信得千个万个常如此际有何不仁不义无礼无智之失孟子所谓扩充即子思致中和之致乃是无时不然不可须臾离意思非是从本心外要加添些子加些子便非本心恐不免有畵蛇添足之病实践非他解悟是已解悟非他实践是已外解悟无实践外实践无解悟外解悟言实践者知识也外实践言解悟者亦知识也均非帝之则均非戒慎之㫖四山论学今世觅解脱者宗自然语及问学輙曰此为法縳耳顾不识人世种种规矩范围有欲离之而不能安者此从何来愚以为离却戒慎恐惧而言性者非率性之㫖也今世慕归根者守空寂语及伦物輙曰此谓义袭耳顾不识吾人能视能听能欢能戚者又是何物愚以为离却喜怒哀乐而言性者非率性之㫖也今世取自成者务独学语及经世辄曰此逐情缘耳顾不识吾人覩一民之伤一物之毁恻然必有动乎中此又孰使之者愚以为离却天地万物而言性者非率性之㫖也泸水先生思成求正草君子之于人也虚心而照平情而应使其可容者自容不可容者自不能容不以察与焉而已若作意以含容为量则恐打入世情队里胶结不解吾将不为君子所容矣天地鬼神遇事警畏然恐在祸福利害上着脚终渉疎浅古人亦临亦保若渊若氷不论有事无事一是恂慄本来作主古人以天地合徳为志故直从本体亦临亦保不使一毫自私用智沾带挂根今人以世情调适为志故止从事为安排佈置终不能于不覩不闻上开眼立身总之一达而上下分途君子只凭最初一念自中天则若就中又起一念搬弄伎俩即无破绽终与大道不符今世学者登坛坫但曰黙识曰信曰闻曰叅以为不了义谛夫叅之为言从二氏而后有不必言也顾为识为信为闻就而质之究竟不过叅之之义吾以为总以人情世变毫无着落此等论且放下须近里着已求之中庸以未发之中言性而必冠之以喜怒哀乐孟子言性善而必发于恻隐羞恶四端则知曰性曰情虽各立名而无分段故知莫见莫显亦无非不覩不闻而慎独之功即从戒惧抽出言之盖未有独处致慎而不为戒慎恐惧者此圣学所以为实也阳明洞见此者特提致知而又恐人以意识为知又㸃出一良字盖以性为统理而知则其灵明发端处从良觅知则知不离根从致完良则功不后时此正慎独关键吾人但当依此用功喜怒哀乐归于中节而不任已恻隐四端一任初心而不转念则一鍼一血入圣更复何疑公以求仁为宗㫖而云无事不学无学不证诸孔氏苐不知无所事之时何所为学而应务酬酢之繁又不妨一一证诸孔氏而学之踌躇仓皇反觉为适为固起念不化此将何以正之明儒学案卷十六明儒学案卷十七钦定四库全书明儒学案卷十七余姚黄宗羲撰江右相𫝊学案二文庄欧阳南野先生徳欧阳徳字崇一号南野江南泰和人甫冠举乡试从学王文成于䖍台不赴春官者二科文成唿为小秀才登嘉靖二年进士第知六安州迁刑部员外郎改翰林院编修踰年迁南京国子司业南京尚寳司卿转太仆寺少卿寻出为南京鸿胪寺卿丁父忧服除起原官疏乞终养不许迁南京太常寺卿寻召为太常卿掌祭酒事陞礼部左侍郎改吏部兼翰林院学士掌詹事府事母卒庐墓服未阕召拜礼部尚书兼翰林院学士直无逸殿三十三年三月二十一日卒于官年五十九赠太子少保谥文庄先生立朝大节在国本尤伟彼时上讳忌储贰之事盖中妖人陶仲文二龙不相见之説故自庄敬太子既薨不欲举行册立二子并封为王先生起宗伯即以为言不报㑹诏二王婚于外府先生言昔太祖以父婚子诸王皆处禁中孝宗以兄婚弟诸王始皆出府今事与太祖同宜如初制行之上不可令二王出居外府先生又言㑹典醮词主器则曰承宗分藩则曰承家今其何所适从上不悦曰既云王礼自有典制可遵如若所言则何不竟行册立也先生即具册立东宫仪注以上上大怒二王行礼讫无轩轾穆宗之母康妃死先生上丧礼仪注一依成化中纪淑妃故事纪淑妃者孝宗之母也上亦不以为然以诸妃礼葬之先生据礼守义不夺于上之喜怒如此宗藩典礼一裁以义又其小小者尔先生以讲学为事当是时士咸知诵致良知之説而称南野门人者半天下癸丑甲寅间京师灵济宫之会先生与徐少湖聂双江程松溪为主盟学徒云集至千人其盛为数百年所未有罗整菴不契良知之㫖谓佛氏有见于心无见于性故以知觉为性今言吾心之良知即是天理亦是以知觉为性矣先生申之曰知觉与良知名同而实异凡知视知聴知言知动皆知觉也而未必其皆善良知者知恻隐知羞恶知恭敬知是非所谓本然之善也本然之善以知为体不能离知而别有体盖天性之真明觉自然随感而通自有条理是以谓之良知亦谓之天理天理者良知之条理良知者天理之灵明知觉不足以言之也整菴难人之知识不容有二孟子但以不虑而知者名之曰良非谓别有一知也今以知恻隐羞恶恭敬是非为良知知视聴言动为知觉殆如楞伽所谓真识及分别事识者先生申之曰非谓知识有二也恻隐羞恶恭敬是非之知不离乎视聴言动而视聴言动未必皆得其恻隐羞恶之本然者故就视聴言动而言统谓之知觉就其恻隐羞恶而言乃见其所谓良者知觉未可谓之性未可谓之理知之良者乃所谓天之理也犹之道心人心非有二心天命气质非有二性也整菴难误认良知为天理则于天地万物之理一切置之度外更不复讲无以达夫一贯之妙先生申之曰良知必发于视聴思虑视聴思虑必交于天地人物天地人物无穷视聴思虑亦无穷故良知亦无穷离却天地人物亦无所谓良知矣然先生之所谓良知以知是知非之独知为据其体无时不发非未感以前别有未发之时所谓未发者盖即喜怒哀乐之发而指其有未发者是已发未发与费隠㣲显通为一义当时同门之言良知者虽有浅深详略之不同而绪山龙溪东廓洛村明水皆守已发未发非有二候致和即所谓致中独聂双江以归寂为宗工夫在于致中而和即应之故同门环起难端双江往复良苦后遇念菴则双江不自伤其孤孑矣盖致良知宗㫖阳明发于晚年未及与学者深究然观𫝊习録云吾昔居滁时见诸生多务知解无益于得姑教之静坐一时窥见光景颇収近效久之渐有喜静厌动流入枯藁之病故迩来只説致良知良知明白随你去静处体悟也好随你去事上磨鍊也好良知本体原是无动无静的此便是学问头脑其大意亦可见矣后来学者只知在事上磨鍊势不得不以知识为良知隂流密陷于义袭助长之病其害更甚于喜静厌动葢不从良知用功只在动静上用功而又只在动上用功于阳明所言分明倒却一边矣双江与先生议论虽未归一双江之归寂何尝枯藁先生之格物不堕支离发明阳明宗㫖始无遗憾两不相妨也南野论学书静而循其良知也谓之致中中非静也动而循其良知也谓之致和和非动也葢良知妙用有常而本体不息不息故常动有常故常静常动常静故动而无动静而无静来教若只説致知而不説勿忘勿助则恐学者只在动处用功夫知忘助者良知也勿忘助者致良知也夫用功即用也用即动也故不动而敬不言而信亦动也虽至澄然无际亦莫非动也动而不动于欲则得其本体之静非外动而别有静也古人之学只在善利之间后来学者不知分善利于其心而计较揣量于形迹文为之麄纷纷扰扰泛而无归故宋儒主静之论使人反求而得其本心今既知得良知更不须论动静矣夫知者心之神明知是知非而不可欺者也君子恒知其是非而不自欺致知也故无感自虚有感自直所谓有为为应迹明觉为自然也是之谓静若有意于静其流将有是内非外喜静厌扰如横渠所谓累于外物者矣见闻知识真妄错杂者误认以为良知而疑其有所未尽不知吾心不学而能不虑而知之本体非见闻知识之可混而见闻知识莫非妙用非有真妄之可言而真妄是非轻重厚薄莫非有自然之知也夫良知不学而能不虑而知故虽小人闲居为不善无所不至者其见君子而厌然亦不可不谓之良知虽常人恕已则昏者其责人则明亦不可不谓之良知茍能不欺其知去其不善者以归于善勿以所恶于人者施之于人则亦是致知诚意之功即此一念可以不异于圣人来教谓动中求静顺应不扰殆有见于动中之静求不扰于应酬之中而未究夫无动无静之良知也夫良知无动无静故时动时静而不倚于动静君子之学循其良知故虽疲形饿体而非劳也精思熟虑而非烦也问察辨説而非聒也清静虚澹而非寂也何往而不心逸何往而不日休故学贵循其良知而动静两忘然后为得记中反覆于心性之辨谓佛氏有见于心无见于性故以知觉为性又举𫝊习録云吾心之良知即所谓天理也此言亦以知觉为性者某常闻知觉与良知名同而实异凡知视知聴知言知动皆知觉也而未必其皆善良知者知恻隐知羞恶知恭敬知是非所谓本然之善也本然之善以知为体不能离知而别有体盖天性之真明觉自然随感而通自有条理者也是以谓之良知亦谓之天理天理者良知之条理良知者天理之灵明知觉不足以言之也谓人之知识不容有二孟子但以不虑而知者名之曰良非谓别有一知也今以知恻隐羞恶恭敬是非为良知知视聴言动为知觉殆如楞伽所谓真识及分别事识者某之所闻非谓知识有二也恻隐羞恶恭敬是非之知不离乎视聴言动而视聴言动未必皆得其恻隐羞恶之本然者故就视聴言动而言统谓之知觉就其恻隐羞恶而言乃见其所谓良者知觉未可谓之性未可谓之理知之良者盖天性之真明觉自然随感而通自有条理乃所谓天之理也犹之道心人心非有二心天命气质非有二性源头支流非有二水先儒所谓视聴思虑动作皆天也人但于其中要识得真与妄耳良字之义正孟子性善之㫖人生而静以上不容説才説性时便有知觉运动性非知则无以为体知非良则无以见性性本善非由外铄故知本良不待安排曰不虑而知者其良知犹之曰不待安排者其良心扩而充之以达之天下则仁义不可胜行楞伽之真识宜不得比而同之矣谓有物必有则故学必先于格物今以良知为天理乃欲致吾心之良知于事物则道理全是人安排出事物无复有本然之则矣某窃意有耳目则有聪明之徳有父子则有慈孝之心所谓良知也天然自有之则也视聴而不以私意蔽其聪明是谓致良知于耳目之间父子而不以私意夺其慈孝是谓致良知于父子之间是乃循其天然之则所谓格物致知也舍此则无所据而不免于安排布置逺人以为道矣意与知有辨意者心之意念良知者心之明觉意有妄意有私意有意见所谓㡬善恶者也良知不覩不闻莫见莫显纯粹无疵所谓诚无为者也学者但从意念认取未免善恶混淆漫淫失真诚知所谓良知而致之母自欺而求自慊则真妄公私昭昭不昧何至于误认意见任意所适也哉良知上用功则动静自一若动静上用功则见良知为二不能合一矣格致诚正即是养孟子言养气亦只在慊于心上用功慊于心即是致良知后世所谓养却只守得个虚静习得从容与圣贤作用处天悬地隔良知乃本心之真诚恻怛人为私意所杂不能念念皆此真诚恻怛故须用致知之功致知云者去其私意之杂使念念皆真诚恻怛而无有亏欠耳孟子言孩提知爱知敬亦是指本心真诚恻怛自然发见者使人达此于天下念念真诚恻怛即是念念致其良知矣故某尝言一切应物处事只要是良知盖一念不是良知即不是致知矣理一分殊浑融之中灿然者在亲疎内外皆具于天地万物一体之心其有亲疎内外之分即本体之条理天理之流行吾心实未尝有亲疎内外之分也苟分别彼此则同体之心未免有间而其分之殊者皆非其本然之分矣兄谓近时学者往往言良知本体流行无所用力遂至认气习为本性不若説致知功夫不生弊端鄙意则谓今之认气习为本性者正由不知良知之本体不知良知之本体则致知之功未有靠实可据者故欲救其弊须是直指良知本体之自然流行而无用力者使人知所以循之然后为能实用其力实致其知不然却恐其以良知为所至之域以致知为所入之途未免岐而二之不得入门内也如好善恶恶亦是彻上彻下语循其本体之谓善背其本体之谓恶故好善恶恶亦只是本体工夫本体流行只是好善恶恶学者诚不失其良心则虽种种异説纷纷绪言譬之吴楚闽粤方言各出而所同者义茍失其良心则虽字字句句无二无别于古圣犹之孩童玩戏粧饰老态语笑步趋色色近似去之益逺觉则无病可去患在于不觉耳常觉则常无病常存无病之心是真能常以去病之心为心者矣中离惩忿窒慾为第二义亦是为志未彻底徒用力于忿慾者而发人心无声无臭一旦不可得而见岂有二义三义也来教谓人心自静自明自能变化自有条理原非可商量者不待着一毫力又谓百姓日用不起一念不作一善何尝鹘突无道理来又谓今世为学用功者茍非得见真体要皆助长必不得已不如万縁放下随縁顺应又谓人志茍真必不至为恶不劳过为猜防皆日新之语大学言知止止者心之本体亦即是工夫茍非一切止息何縁得定静安固便将见前酬应百虑认作天机活泼何啻千里大抵学不必过求精㣲但麄重私意断除不浄真心未得透露种种妙谈皆违心之言事事周密皆拂性之行向后无真实根脚可札定得安望其有成也好恶与人相近言羞恶是非之知不容泯灭后世舍独知而求之虚明湛一却恐茫然无着落矣自谓寛裕温柔焉知非优游怠忽自谓发强刚毅焉知非躁妄激作忿戾近斋庄琐细近密察矫似正流似和毫釐不辨离真逾逺然非实致其精一之功消其功利之萌亦岂容以知见情识而能明辨之先师谓致知存乎心悟若认知识为良知正是麄看了未见所谓不学不虑不系于人者然非情无以见性非知识意念则亦无以见良知周子谓诚无为神发知知神之为知方知得致知知诚之无为方知得诚意来书启教甚明知此即知未发之中矣格物二字先师以为致知之实盖性无体以知为体知无实事物乃其实地离事物则无知可致亦无所用其致之之功犹之曰形色乃天性之实无形色则无性可尽惟践形然后可以尽性云尔大抵㑹得时道器隐显有无本末一致㑹未得则滞有沦虚皆足为病人心生意流行而变化无方所谓意也忽焉而纷纭者意之动忽焉而専一者意之静静非无意而动非始有盖纷纭専一相形而互异所谓易也寂然者言其体之不动于欲感通者言其用之不碍于私体用一原显微无间非时寂时感而有未感以前别有未发之时盖虽诸念悉泯而兢业中存即惧意也即发也虽忧患不作而恬静自如即乐意也即发也喜怒哀乐之未发谓之中盖即喜怒哀乐之发而指其有未发者犹之曰视聴之未发谓之聪明聪明岂与视聴为对而各一其时乎圣人之情顺万事而无情是常有意而常无意也常有意者变化无方而流行不息故无始常无意者流行变化而未尝迟留重滞故无所夫人神发为知五性感动而万事出物也者视听言动喜怒哀乐之𩔖身之所有知之所出者也视听喜怒之𩔖有礼有非礼有中节有不中节茍密察其心之不可欺者则莫不自知之故知也者事物之则有条有理无过不及者也物出于知知在于物故致知之功亦惟在于格物而已夫隠显动静通贯一理特所从名言之异耳故中也和也中节也其名则二其实一独知也故是是非非者独知感应之节为天下之逹道其知则所谓贞静隠微未发之中天下之大本也就是是非非之知而言其至费而隠无少偏倚故谓之未发之中就知之是是非非而言其至微而显无少乖戾故谓之中节之和非离乎动用显见别有贞静隠微之体不可以知是知非言者也程子谓言和则中在其中言中则涵喜怒哀乐在其中答苏季明之问谓知即是已发已发但可谓之和不可谓之中文谓既有知觉却是动怎生言静者盖为季明欲求中于喜怒哀乐未发之前则二之矣故反其词以诘之使验诸其心未有絶无知觉之时则无时不发无时不发则安得有所谓未发之前而已发又不可谓之中则中之为道与所谓未发者断可识矣又安得前乎未发而求其所谓中者也既而季明自悟其㫖曰莫是于动上求静否程子始是其説而犹未深然之恐其端倪微差而毫釐之间犹未免于二之也来教云虚灵是体知觉是用必虚而后灵无欲则静虚静虚则明无事则虚虚则明此是周程正法眼藏可容以所知所觉混能知能觉耶夫知觉一而已欲动而知觉始失其虚灵虚灵有时失而知觉未尝无似不可混而一然未有无知觉之虚灵茍不虚不灵亦未足以言觉故不可岐而二然此亦为后儒有此四字而为之分疏云尔若求其实则知之一字足矣不必言虚与灵而虚灵在其中虚之一字足矣不必言灵言知而灵与知在其中盖心惟一知知惟一念一念之知彻首彻尾常动常静本无内外本无彼此来教以能知觉为良则格物自是功效以所知觉为良是宜以格物为工夫恐未然也夫知以事为体事以知为则事不能皆循其知则知不能皆极其至故致知在格物格物在致知然后为全功后世以格物为功者既入于揣摩义袭而不知有致知之初以致知为功者又近于圆觉真空而不知有格物之知去道愈逺矣夫心知觉运动而已事者知觉之运动照者运动之知觉无内外动静而浑然一体者也夫身必有心心必有意意必有知知必有事若有无事之时则亦当有无心无意无知之时耶身心意知物未始湏臾无则格致诚正之功亦不可湏臾离又焉有未感之前又焉有还湏用功之疑耶格物致知后世学者以知识为知以凡有声色象貌于天地间者为物失却大学本㫖先师谓知是独知致知是不欺其独知物是身心上意之所用之事如视听言动喜怒哀乐之𩔖诗所谓有物有则孟子万物皆备于我是也格物是就视听喜怒诸事慎其独知而格之循其本然之则以自慊其知立心之始不见有时之顺逆事之烦简地之险易人之难处易处惟见吾心是非善恶从之如不及去之如探汤者方为格物茍分别种种顺逆难易如彼如此则既有所择取而顺逆难易之心为之主矣顺逆难易之心为之主则虽有时主宰不乱精神凝定犹不足谓之格物何者从其好恶顺逆之心也而况遇逆且难支吾牵强意兴沮挠尚何格物之可言乎良知无方无体变动不居故有昨以为是而今觉其非有己以为是而因人觉其为非亦有自见未当必考証讲求而后停妥皆良知自然如此故致知亦当如此然一念良知彻头彻尾本无今昨人已内外之分也道塞乎天地之间所谓阴阳不测之神也神凝而成形神发而为知知感动而万事出焉万事出于知故曰皆备于我而知又万事之取正焉者故曰有物有则知也者神之所为也神无方无体其在人为视听为言动为喜怒哀乐其在天地万物则发育峻极者即人之视听言动喜怒哀乐者也鸢之飞鱼之跃以至山川之流峙草木之生生化化者亦即人之视听言动喜怒哀乐者也故人之喜怒哀乐视听言动与天地万物周流贯彻作则俱作息则俱息而无彼此之间神无方体故也故格吾视听言动喜怒哀乐之物则范围天地之化而不过曲成万物而不遗神无方体故也视听喜怒之外更有何物盖古之言视听喜怒者有见于神通天地万物而为言后之言视听喜怒者有见于形对天地万物而为言通则一对则二不可不察也源委与体用稍异谓源者委所从出可也谓非委则无以见源源岂待委而后见乎盖源与委犹二也若夫知之感应变化则体之用感应变化之知则用之体犹水之流流之水水外无流流外无水非若源之委委之源源外无委委外无源首尾相资而非体用无间者也无一刻无性则无一刻无情无一刻非发虽思虑不作闲静虚融俗语谓之自在则亦乐之发也闲静虚融不得为未发则又焉有未发者在闲静虚融之先乎故未发言其体已发言其用其实一知也人心常知而知之一动一静莫非应感杂念不作闲静虚融者知之静盖感于静境而静应也思虑变化纷纭交错者知之动盖感于动境而动应也动则五官俱用是为动之物静则五官俱不用是为静之物动静皆物也闲静虚融五官不用而此知精明不欺不减于纷纭交错之时也纷纭交错五官并用而此知精明不欺无加于闲静虚融之时也动静皆知也良知本虚致知即是致虚真实而无一毫邪妄者本虚之体也物物慎其独知而格之不以邪妄自欺者致虚之功也若有见于虚而求之恐或离却事物安排一个虚的本体以为良知本来如是事事物物皆从此中流出习乆得效反成障蔽凡两念相牵即是自欺根本如此不了卒归于随逐而已性无不善故良知无不中正学者能依着见成良知即无过中失正茍过中失正即是不曽依着见成良知若谓依着见成良知而未免过中失正是人性本不中正矣有是理乎良知固能知古今事变然非必知古今事变而后谓之良知生而知之者非能生而知古今事变者也生而无私意不蔽其良知而已然则学知困知亦惟去其私意不蔽其良知而已良知诚不蔽于私则其知古今事变莫非良知茍有私意之蔽则其知古今事变莫非私意体用一原者也贞襄聂双江先生豹聂豹字文蔚号双江永丰人也正德十二年进士知华亭县清干没一万八千金以补逋赋修水利兴学校识徐存斋于诸生中召入为御史劾奏大奄及柄臣有能諌名出为苏州知府丁内外艰家居十年以荐起知平阳府修闗练卒先事以待敌至不敢入世宗闻之顾谓侍臣曰豹何状乃能尔陞陜西按察司副使为辅臣夏贵溪所恶罢归寻复逮之先生方与学人讲中庸校突至械系之先生系毕复与学人终前説而去既入诏狱而贵溪亦至先生无怨色贵溪大惭踰年得出嘉靖二二十九年京师戒严存斋为宗伯因荐先生召为廵抚蓟州右佥都御史转兵部侍郎协理京营戎政仇鸾请调宣大兵入衞先生不可而止寻陞尚书累以边功加至太子少傅东南倭乱赵文华请视师朱龙禧请差田赋开市舶辅臣严嵩主之先生皆以为不可降俸二级遂以老疾致仕四十二年十一月四日卒年七十七隆庆元年赠少保谥贞襄阳明在越先生以御史按闽过武林欲渡江见之人言力阻先生不聴及见而大悦曰君子所为衆人固不识也犹疑接人太滥上书言之阳明答曰吾之讲学非以靳人之信己也行吾不得已之心耳若畏人之不信必择人而与之是自丧其心也先生为之惕然阳明征思田先生问勿忘勿助之功阳明答书此间只説必有事焉不説勿忘勿助专言勿忘勿助是空锅而爨也阳明既没先生时官苏州曰昔之未称门生者冀再见耳今不可得矣于是设位北面再拜始称门生以钱绪山为证刻两书于石以识之先生之学狱中闲乆静极忽见此心真体光明莹彻万物见备乃喜曰此未发之中也守是不失天下之理皆从此出矣乃出与来学立静坐法使之归寂以通感执体以应用是时同门为良知之学者以为未发即在已发之中盖发而未尝发故未发之功却在发上用先天之功却在后天上用其疑先生之説者有三其一谓道不可须臾离也今曰动处无功是离之也其一谓道无分于动静也今曰工夫只是主静是二之也其一谓心事合一心体事而无不在今曰感应流行着不得力是脱略事为𩔖于禅悟也王龙溪黄洛村陈明水邹东廓刘两峯各致难端先生一一申之唯罗念菴深相契合谓双江所言真是霹灵手段许多英雄瞒昧被他一口道着如康庄大道更无可疑两峯晚乃信之曰双江之言是也夫心体流行不息静而动动而静未发静也已发动也发上用功固为徇动未发用功亦为徇静皆䧟于一偏而中庸以大本归之未发者盖心体即天体也周天三百六十五度四分度之一而其中为天枢天无一息不运至其枢纽处实万古常止要不可不归之静故心之主宰虽不可以动静言而唯静为能存之此濂溪以主静立人极龟山门下以体夫喜怒哀乐未发前气象为相传口诀也先生所以自别于非禅者谓归寂以通天下之感不似释氏以感应为尘烦一切断除而寂灭之则是看释氏尚未透夫释氏以作用为性其所恶言者体也其曰父母未生前曰先天曰主中主皆指此流行者言但此流行不着于事为知觉者也其曰后天曰大用现前曰宾则指流行中之事为知觉也其实体当处皆在动一边故曰无所住而生其心正与存心养性相反盖心体原是流行而流行不失其则者则终古如斯乃所谓静也寂也儒者存养之力归于此处始不同夫释氏耳若区区以感应有无别之彼释氏又何尝废感应耶阳明自江右以后始拈良知其在南中以黙坐澄心为学的收敛为主发散是不已有未发之中始能有中节之和其后学者有喜静厌动之弊故以致良知救之而曰良知是未发之中则犹之乎前説也先生亦何背乎师门乃当时羣起而难之哉徐学谟识余録言杨忠愍劾严嵩假冐邉功下部查覆世蕃自草覆稿送部先生即依稿具题按识小编先生劝嵩自辞军赏而覆疏竟不上但以之归功张时彻然则依稿具题之诬不辨而自明矣双江论学书谓心无定体其于心体疑失之逺矣炯然在中寂然不动而万化攸基此定体也良知本寂感于物而后有知知其发也不可遂以知发为良知而忘其发之所自也心主乎内应于外而后有外外其影也不可以其外应者为心而遂求心于外也故学者求道自其主乎内之寂然者求之使之寂而常定原泉者江淮河汉之所从出也然非江淮河汉则亦无以见所谓原泉者故濬原者濬其江淮河汉所从出之原非江淮河汉为原而濬之也根本者枝叶花实之所从出也培根者培其枝叶花实所从出之根非以枝叶花实为根而培之也今不致感应变化所从出之知而即感应变化之知而致之是求日月于容光必照之处而遗其悬象着明之大也本原之地要不外乎不睹不闻之寂体也不睹不闻之寂体若因感应变化而后有即感应变化而致之是也实则所以主宰乎感应变化而感应变化乃吾寂体之标末耳相寻于吾者无穷而吾不能一其无穷者而贞之于一则吾寂然之体不㡬于憧憧矣乎寂体不胜其憧憧而后忿则夺矣欲则流矣善日以泯过日以长即使惩之窒之迁之改之已不免义袭于外其于涵养本原之功疑若无与也所贵乎本体之知吾之动无不善也动有不善而后知之已落二义矣以独为知以知为知觉遂使圣人洗心密藏一段反本工夫潜引而袭之于外纵使良知念念精明亦只于发处理㑹得一个善恶而去取之其于未发之中纯粹至善之体更无归复之期心无定体之説谓心不在内也百体皆心也万感皆心也亦尝以是説而求之譬之追风逐电瞬息万变茫然无所措手徒以乱吾之衷也体得未发气象便是识取本来面目敬以持之常存而不失到此地位一些子习气意见着不得胸次洒然可以概见又何待遇事穷理而后然耶即反覆推究亦只推究乎此心之存否圣人过多贤人过少愚人无过盖过必学而后见也不学者冥行妄作以为常不复知过知者心之体虚灵不昧即明德也致者充满其虚灵之本体江汉濯之秋阳㬥之致知即致中也寂然不动先天而天弗违者也格物者致知之功用物各付物感而遂通天下之故何思何虑后天而奉天时也如好好色恶恶臭之𩔖是也此予之説也格其不正以归于正乃是先师为下学反正之渐故为是不得已之词所谓不正者亦指夫意之所及者言非本体有所不正也不善体者徃徃赚入袭取窠臼无故为伯者立一赤帜此予之所忧也夫无时不寂无时不感者心之体也感惟其时而主之以寂者学问之功也故谓寂感有二时者非也谓工夫无分于寂感而不知归寂以主夫感者又岂得为是哉疑予説者大略有三其一谓道不可须臾离也今曰动处无功是离之也其一谓道无分于动静也今曰工夫只是主静是二之也其一谓心事合一仁体事而无不在今曰感应流行着不得力是得略事为𩔖于禅悟也夫禅之异于儒者以感应为尘烦一切断除而寂灭之今乃归寂以通天下之感致虚以立天下之有主静以该天下之动又何嫌于禅哉自有人生以来此心常发如目之视也耳之聴也鼻臭口味心之思虑营欲也虽禁之而使不发不可得也乃谓发处亦自有功将助而使之发乎抑惧其发之过禁而使之不发也且将抑其过引其不及使之发而中节乎夫节者心之则也不识不知顺帝之则惟养之豫者能之岂能使之发而中乎使之发而中者宋人助长之故智也后世所谓随事精察而不知其密䧟于憧憧卜度之私禁之而使不发者是又逆其生生之机助而使之发者长慾恣情蹈于水火焚溺而不顾又其下者也良知二字始于孟子孩提之童不学不虑知爱知敬真纯湛一由仁义行大人者不失其赤子之心亦以其心之真纯湛一即赤子也然则致良知者将于其爱与敬而致之乎抑求其真纯湛一之体而致之也若以虚灵本体而言之纯粹至善原无恶对若于念虑事为之着于所谓善恶者而致吾之知纵使知之其与义袭何异故致知者必充满其虚灵本体之量以立天下之大本使之发无不良是谓贯显微内外而一之也虚明者鑑之体也照则虚明之发也知觉犹之照也即知觉而求寂体其与即照而求虚明者何以异盍观孩提之爱敬平旦之好恶乎明觉自然一念不起诚寂矣然谓之为寂体则未也今不求寂体于孩提夜气之先而谓即爱敬好恶而寂之则寂矣然乎不然乎盖孩提之爱敬纯一未发为之也平旦之好恶夜气之虚明为之也逹夫早年之学病在于求脱化融释之太速也夫脱化融释原非工夫字眼乃工夫熟后景界也而速于求之故遂为慈湖之説所入以见在为具足以知觉为良知以不起意为工夫乐超顿而鄙艰苦崇虚见而略实功自谓撒手悬崖徧地黄金而于六经四书未尝有一字当意玩弄精魂谓为自得如是者十年矣至于盘错颠沛则茫然无据不能不动朱公之哭也已而怳然自悟考之诗书乃知学有本原心主乎内寂以通感也止以发虑也无所不在而所以存之养之者止其所而不动也动其影也照也发也发有动静而寂无动静也于是一以洗心退藏为主虚寂未发为要刋落究竟日见天精不属覩闻此其近时归根复命煞喫辛苦处亦庶㡬乎知微知彰之学乃其自性自度非不肖有所禆益也今之为良知之学者于传习録前篇所记真切处俱略之乃驾空立笼罩语似切近而实𣺌茫终日逐外而自以为得手也良知非大学之明徳乎明徳足矣何又言乎至善至善者言乎心之体也知止者止于是也知止于是而后能定静安虑虑非格物乎感而遂通天下之故是也故致知便是知止今必曰格物是致知之功则能虑亦可谓知止之功乎试以诸公之所以疑于仆者请之有曰喜怒哀乐无未发之时其曰未发特指其不动者言诚如所论则发而中节一句无乃赘乎大本逹道又当何所分属乎不曰道之未发而曰喜怒哀乐之未发此又一説也盖情之中节者为道道无未发又曰无时无喜怒哀乐安得有未发之时此与无时无感之语相𩔖然则夜气之所息指何者为息乎旦昼之所为非指喜怒哀乐之发者言之乎虚寂二字夫子于咸卦特地提出以立感应之体非以寂与感对而言之也今曰寂本无归即感是寂是为真寂夫寂性也感情也若曰性本无归即情是性乃为真性恐不免语病也性具于心心主乎内艮其止止其所也于止知其所止是谓天下同归而曰寂本无归性本无归将由外铄我其能免于逐物而袭取乎或又曰性体本寂不应又加一寂字反为寂体之累此告子勿求之见也操之则存舍之则亡夫子固欲以此困人乎子思以后无人识中字随事随时讨求是当谓是为中而执之何啻千里明道云不覩不便是未发之中不闻曰隠不覩曰微隠微曰独独也者天地之根人之命也学问只有此处人生只有这件故曰天下之大本也慎独便是致中中立而和生焉天下之能事毕矣乃曰求之于慎独之前是诚失之荒唐也诚意章註其入门下手全在实用其力而禁止其自欺十字夫使好好色恶恶臭亦须实用其力而其中亦有欺之可禁则为不谬世顾有见好色而不好而好之不真者乎有闻恶臭而不恶而恶之不真者乎絶无一毫人力动以天也故曰诚者天之道也又曰诚无为又曰诚者自然而然稍涉人为便是作好作恶一有所作便是自欺其去自慊逺矣故诚意之功全在致知致知云者充极吾虚灵本体之知而不以一毫意欲自蔽是谓先天之画未发之中一毫人力不得与一毫人力不与是意而无意也今不养善根而求好色之好不拔恶根而求恶臭之恶可谓茍且徇外而为人也而可谓之诚乎意者随感出现因应变迁万起万灭其端无穷乃欲一一制之以人力去其欺而反其慊是使初学之士终身不复见定静安虑境界劳而无功祇自疲以速化耳感上求寂和上求中事上求止万上求一只因格物之误蔓延至此思虑营欲心之变化然无物以主之皆能累心惟主静则气定气定则澄然无事此便是未发本然非一蹴可至须存优游不管纷扰与否常觉此中定静积乆当有效心要在腔子里腔子是未发之中气有盛衰而灵无老少随盛衰为昏明者不学而局于气也心岂有出入出入无时者放也学问之道无他求其放心而已矣动而不失其本然之静志之正也自世之学者不求濬其万物一体之原使之肫肫渊渊生意流通乃悬空杜撰儱侗笼罩之説谓是为学问大头脑究其至与墨子兼爱乡愿媚世又隔㡬重公案所贵乎良知者诚以其无所不知而谓之良哉亦以其知之至诚恻怛莫非天理之着见者而后谓之良也困辨録辨中不睹不闻便是未发之中常存此体便是戒惧去耳目支离之用全虚圆不测之神覩闻何有哉过与不及皆恶也中也者和也言中即和也致中而和出焉故曰至其中而已矣又曰中焉止矣龟山一派毎言静中体认又言平日涵养只此四字便见吾儒真下手处考亭之悔以误认此心作已发尤明白直指程子曰有天徳便可语王道其要只在谨独中是天徳和是王道故曰茍非至徳至道不凝戒慎不覩恐惧不闻修德之功也性体本自戒惧才頽惰便失性体或问未发之中为静乎盖静而常主夫动也戒慎恐惧为动乎盖动而常求夫静也凡用功似属乎动而用功之主脑却是静根感应神化才涉思议便是憧憧如憧憧则入于私意其去未发之中何啻千里人自婴儿以至老死虽有动静语黙之不同然其大体莫非已发气主之也而立人极者常主乎静或问周子言静而程子多言敬有以异乎曰均之为寡欲也周曰无欲故静程曰主一之谓敬一者无欲也然由敬而入者有所持循乆则内外斋庄自无不静若入头便主静惟上根者能之盖天资明徤合下便见本体亦甚省力而其弊也或至厌弃事物赚入别様蹊径是在学者顾其天资力量而慎择所由也近世学者猖狂自恣徃徃以主静为禅学主敬为迂学哀哉问情顺万事而无情曰圣人以天地万物为一体疾痛疴痒皆切于身一随其感应自然之机而顺应之其曰无情特言其所过者化无所凝滞留碍云尔若枯忍无情斯逆矣谓顺应可乎辨易至静之时虽无所知所觉之事而能知能觉者自在是即纯坤不为无阳之象星家以五行絶处便是胎元亦此意若论复卦则宜以有所知觉者当之盖已涉于事矣邵子诗曰冬至子之半天心无改移一阳初动处万物未生时夫天心无改移未发者未尝发也一阳而动乃平旦之好恶太羮之酒淡而和也未发气象犹可想见静中养出端倪冷灰中迸出火熖非坤之静翕归藏育而养之则不食之果可复种而生哉知复之由于坤则知善端之萌未有不由于静养也寂然不动中涵太虚先天也千变万化皆由此出可以合德合明合序合吉㐫故曰天弗违触之而动感而后应后天也何思何虑遂通而顺应之故曰奉天时言人力一毫不与也一念之微炯然在中百体从令小而辨也止于至善寂然不动千变万化皆由此出井养而不穷也易以道义配隂阳故凡言吉㐫悔吝皆主理欲存亡淑慝消长处为言世之所云祸福亦不外是战战兢兢临深履薄曽子之震也震莫大于生死之际起而易箦曰吾得正而毙焉而今而后吾知免夫可谓不失其所主之常不丧匕鬯也辨心寡欲之学不善体贴将与克伐怨欲不行同病知意必固我声臭覩闻皆是欲而后可以识寡欲之学一毫矜持把捉便是逆天自得者得其本体而自慊也工夫不合本体非助则忘忘助皆非道集犹歛集也退藏于密以敦万化之原由是感而遂通沛然莫之能御犹草木之有生意也故曰生则恶可已矣袭而取之者义自外至也集义所生者义由中出也自三代而下浑是一个助的学问故曰天下之不助苖长者寡矣与其得助农不若得惰农惰则苗不长而生意犹存若助则机心生而道心忘矣鸢飞鱼跃浑是率性全无一毫意必程子谓活泼泼地与必有事焉而勿正心勿忘同意才离本体便是逺复不逺云者犹云不离乎此也其曰不善恐于本体尚有未融化处而不免有矜持意未尝不知明镜纎尘未尝复行洪炉㸃雪少有凝滞而融化不速便已属行辨素素者本吾性所固有而豫养于己者也位之所值虽有富贵贫贱夷狄患难之不同然不以富贵处富贵而素乎富贵不以贫贱处贫贱而素乎贫贱大行不加穷居不损而富贵贫贱夷狄患难处之如一则无入而不自得得者得其素也佛氏云悟人在处一般又云随所住处常安乐颇得此意辨过才觉无过便是包藏祸心故时时见过时时改过便是江汉以濯秋阳以暴夫子只要改过乡愿只要无过机械变诈之巧盖其机心滑熟乆而安之其始也生于一念之无耻其安也习而熟之充然无复廉耻之色放僻邪侈无所不为无所用其耻也天地以生物为心人得之而为人之心生生不已故感于父子则为慈孝感于昆弟则为友恭故凡修道一涉于营欲谋为而不出于生生自然之机者皆不可以言仁不可以言仁则袭也袭而取之则身与道二不可以言合也辨仁先有个必有所主之心曰适先有个必无所主之心曰莫无所主而无所不主无所不主而先无所主曰义不见所欲恶而寂然不动者中也欲恶不欺其本心者忠也非中也然于中为近欲恶之发不待推而自然中节者和也推欲恶以公于人者恕也非和也然于和为近忠恕是学者求复其本体一段切近工夫辨神心之生生不己者易也即神也未发之中太极也未发无动静而主乎动静者未发也非此则心之生道或㡬乎息而何动静之有哉有动静两仪而后有仁义礼智之四端有四端而后有徤顺动止入䧟丽説之八德德有动有静也故徤顺动止而不失乎本然之则者吉以之生盖得其本体发而中节也入䧟丽説静而反累于动者㐫以之生盖失其本体发而不中也能説诸心能研诸虑举而措之天下而大业生焉辨诚子莫执中盖欲择为我兼爱之中而执之故不合于权耳不知中无定体惟权是体权无定用惟道是用权也者吾心天然自有之则惟戒慎不覩恐惧不闻然后能发无不中变易从道莫非自然之用不然则以中而贼道者何限自尧舜之学不明徃徃以中涉事为若将随事随处精察而固执之以求所谓当然之节而不知瞬息万变一毫思虑营欲着不得是谓后天而奉天时也若临事而择已不胜其憧憧非惟日不足顾其端无穷胶凝固滞停阁废弃中亦袭也况未必中乎问闲思杂虑祛除不得如何曰习心滑熟故也习心滑熟客虑只从滑熟路上徃还非一朝一夕之故也若欲逐之而使去禁之而使不生隳突冲决反为本体之累故欲去客虑者先须求复本体本体复得一分客虑减去一分然本体非敬不复敬以持之以作吾心体之徤心体徤而后能廓清扫荡以収定静之功盖盗贼无主势必解散然非责效于旦夕用意于皮肤者可㡬及也问良知之学何如曰此是王门相传指诀先师以世之学者率以无所不知无所不能为圣人以有所不知不能为儒者所深耻一切入手便从多学而识考索记诵上钻研劳苦纒绊担搁了天下无限好资质的人乃谓良知自知致而养之不待学虑千变万化皆由此出孟子所谓不学不虑爱亲敬长盖指良知之发用流行切近精实处而不悟者遂以爱敬为良知着在枝节上求虽极髙手不免赚入邪魔蹊径到底只从伯学里改换头目出来盖孩提之爱敬即道心也一本其纯一未发自然流行而纎毫思虑营欲不与故致良知者只养这个纯一未发的本体本体复则万物备所谓立天下之大本先师云良知是未发之中廓然大公的本体便自能感而遂通便自能物来顺应此是传习録中正法眼藏而误以知觉为良知无故为霸学张一赤帜与边见外修何异而自畔其师説逺矣问随处体认天理何如曰此甘泉揭以教人之㫖甘泉得之罗豫章曰为学不在多言但黙坐澄心体认天理若见天理则人欲便自退聴由此持守庶㡬渐明讲学始有得力处又云学者之病在于无冻解冰释处虽用力持守不过茍免形显过尤无足道也究其㫖意全在天理二字所谓见天理者非闻见之见明道曰吾学虽有所受然天理二字却是自家体贴出来而世之揣摩测度依傍假借谓体认而反害之者多矣天理是本体自然流行知平旦之好恶孩提之爱敬孺子入井之憷惕恻隠不假些子幇助学者体认到此方是动以天动以天方可见天理方是人欲退聴冻解冰释处也此等学问非实见得未发之中道心惟微者不能及问今之学者何如曰今世之学其上焉者则有三障一曰道理障一曰格式障一曰知识障讲求义理模倣古人行事之迹多闻见博学动有所引证是障虽有三然道理格式又俱从知识入均之为知识障也三家之学不足以言豫责之以变易从道皆不免有跲疚困穷之患盖义理随事变以适用非讲求所能备事变因时势而顺应非格式所能拟义理事变有圣人所不知不能处非一人所能周故曰障然尚是儒者家法可以维持世教而无所谓败常乱俗也此外又有气节文章二家气节多得之天性可以励世磨钝廉顽立懦文章又有古文时文亦是学者二魔魔则病心障是障于道故先儒常曰圣贤既逺道学不明士大夫不知用心于内以立其本而徒以其意气之盛以有为于世者多矣彼词令之美闻见之博议论之韪节概之髙自其外而观之诚有以过乎人者然探其中而责其实要其久而持其归求其充然有以慰满人望而无一瑕之可疵者千百中未见一二可数也明儒学案卷十七明儒学案卷十八钦定四库全书明儒学案卷十八余姚黄宗羲撰江右相传学案三文恭罗念菴先生洪先罗洪先字达夫号念菴吉水人父循山东按察副使先生自㓜端重年五嵗梦通衢市人扰扰大唿曰汝往来者皆在吾梦中耳觉以告母李宜人识者知非埃壒人也十一嵗读古文慨然慕罗一峯之为人即有志于圣学嘉靖八年举进士第一外舅太仆曾直喜曰幸吾壻建此大事先生曰丈夫事业更有许大在此等三年递一人奚足为大事也授翰林修撰明年告归丁父艰苫块蔬食不入室者三年继丁内艰居丧如前十八年召拜左春坊赞善踰年至京上常不御朝十二月先生与司谏唐顺之校书赵时春请以来嵗元日皇太子御文华殿受百官贺上曰朕方疾遂欲储贰临朝是必君父不能起也皆黜为民三十七年严相嵩起唐顺之为兵部主事次及先生先生以毕志林壑报之顺之强之同出先生曰天下事为之非甲则乙某所欲为而未能者有公为之何必自我四十二年卒年六十一隆庆改元赠光禄少卿谥文恭先生之学始致力于践履中归摄于寂静晚彻悟于仁体㓜闻阳明讲学䖍台心即向慕比传习录出读之至忘寝食同里谷平李中传玉斋杨珠之学先生师之得其根柢而聂双江以归寂之说号于同志唯先生独心契之是时阳明门下之谈学者皆曰知善知恶即是良知依此行之即是致知先生谓良知者至善之谓也吾心之善吾知之吾心之恶吾知之不可谓非知也善恶交杂岂有为主于中者乎中无所主而谓知本常明不可也知有未明依此行之而谓无乖戾于既发之后能顺应于事物之来不可也故非经枯藁寂寞之后一切退听天理炯然未易及此双江所言真是霹雳手段许多英雄瞒昧被他一口道着如康庄大道更无可疑辟石莲洞居之黙坐半榻间不出户者三年事能前知人或讶之答曰是偶然不足道王龙溪恐其专守枯静不达当机顺应之妙访之于松原问曰近日行持比前何似先生曰往年尚多断续近来无有杂念杂念渐少即感应处便自顺适即如均赋一事从六年至今半年终日纷纷未尝敢厌倦未尝敢执着未尝敢放纵未尝敢张皇惟恐一人不得其所一切杂念不入亦不见动静二境自谓此即是静定工夫非纽定黙坐时是静到动应时便无着静处也龙溪嗟叹而退先生于阳明之学始而慕之已见其门下承领本体太易亦遂疑之及至工夫纯熟而阳明进学次第洞然无间天下学者亦遂因先生之言而后得阳明之真其哓哓以师说鼓动天下者反不与焉先生既定阳明年谱钱绪山曰子于师门不称门生而称后学者以师存日未得及门委贽也子谓古今门人之称其义止于及门委贽乎子年十四时欲见师于贑父母不听则及门者其素志也今学其学者三纪于兹矣非徒得其门所谓升堂入室者子且无歉焉于门人乎何有谱中改称门人绪山龙溪证之也先生以濂溪无欲故静之㫖为圣学的传有言辞受取与为小事者先生谓此言最害事请告归过仪真一病几殆同年项瓯东念其贫困有富人坐死行贿万金待先生一言先生辞之而去己念富人罪不当死嘱恤刑生之不令其知也先世田宅尽推以与庶弟别架数楹仅蔽风雨寻为水漂没假寓田家抚院马森以其故所郄餽先后数千金复致之立室先生不受其门下搆正学堂以居之将卒问疾者入室视如悬罄曰何至一贫如此先生曰贫固自好故于龙溪诸子会讲近城市劳官府则痛切相䂓谓借开来之说以责后车传食之报为贿赂公行廉耻道丧者助之澜也先生静坐之外经年出游求师问友不择方内方外一节之长必虚心咨请如病者之待医士大夫体貌规格黜弃殆尽独往独来累饥寒经跋涉重湖惊涛之险逆旅倅詈之加漠然无所芥蔕或疑其不絶二氏先生尝阅楞严得返闻之㫖觉此身在太虚视听若寄世外见者惊其神采先生自省曰误入禅定矣其功遂辍登衡岳絶顶遇僧楚石以外丹授之先生曰吾无所事此也黄陂山人方与时自负得息心诀谓学圣者亦须静中怳见端倪始得先生与龙溪偕至黄陂习静龙溪先返先生独留夜坐工夫愈密自谓已入湥山更深处家书休遣雁来过盖先生无处非学地无人非学侣同牀各梦岂二氏所能连染哉耿天台谓先生为与时所欺愤悔疽发还家而夫人又殂由是益恨与时今观其夜坐诸诗皆得之黄陂者一时之所证入固非与时所可窥见又何至以妻子一诀自动其心乎可谓不知先生者矣邓定宇曰阳明必为圣学无疑然及门之士概多矛盾其私淑而有得者莫如念菴此定论也论学书心之本体至善也然无善之可执所谓善者自明白自周徧是知是非知非如此而已不学而能不虑而知顺之而已惟于此上倚着为之便是欲便非本体明白亦昏周徧亦狭是非亦错此非有大相悬隔只落安排与不安排耳孟子曰勿忘勿助助固欲速忘岂无所用其心哉必有所牵矣故耳目口鼻四肢之欲欲也有安排者亦欲也毕竟安排起于有已故欲只是一原夫子所谓闲邪者其谓是乎今之学者以本体未复必须博学以充之然后无蔽似周僃矣只恐捉摸想像牵已而从之岂虚中安止之道岂寂然不动感而遂通者乎譬之鑑然去尘则明自复未闻有定妍媸之形以补照之不及者也故以是非之灵明为把柄而不以所知之广狭为是非但求不失生意如草木之区别不必于同或者以为得圣贤之正脉也古人所谓至者非今之所谓不间断者也今之不间断者欲常记忆此事常不遗忘而已若古人者如好好色如恶恶臭如四时错行如日月代明是以知识推测想像模倣为间断盖与今所云者大有异矣全无伎俩始见真才所谓良知者至无而至有无容假借无事幇补无可等待自足焉者也来书谓无感而常乐此是良知本体即是戒惧即非放逸即非蔽塞不然便不应自知其乐若此矣应而未尝动本体以其顺应也不得于心而有思者亦本体也以其澄然运用而不容己者也从而憧憧者非本体也以其动于外物者也终夜以思而未尝涉于人为安排未尝杂以智识推测庸何伤乎但恐安排推测之不免故须从事于学耳学也者学其出于良知而无所动焉者也穷理者穷此者也自然条理故曰天理即所谓良知也安排推测非天理矣真信得至善在我不假外求即时时刻刻物物种种见在不劳一毫安排布置所谓无邪原是不相粘着不劳絶遣所谓敬原自不二不杂斋庄中正既不费力支持即亦不见有歇脚时矣何为不能时时习乎千古圣贤工夫无二端只病痛不起即是本心本心自完不劳照管觅心失心求物理失物理守良知失良知知静非静知动非动一切下直任本心则色色种种平铺见在但不起即无病原无作又何辍乎故曰道不远人又曰道心天道流行岂容人力撑持幇补有寻求便属知识已非所谓帝则矣离却意象即无内外忘内外本心得矣以为良知之外尚有所谓义理者在是犹未免于幇补凑合之病其于自信不亦逺乎见闻不与独任真诚矢死以终更无外想自非豪杰其孰能任此良知有䂓矩而无様式有分晓而无意见有主宰而无执着有变化而无迁就有浑厚而无鹘突见好色自好闻恶臭自恶不思不勉发自中节天下达道不外是矣来谕辞受取与虽闗行检看来亦小此言最害事辞受取与元闗心术本无大小以此当天来事看即尧舜事业亦自浮云过目若率吾真心而行即一介不取与亦是大道非小事业而大一介也此心无物可尚故也学须静中入手然亦未可偏向此中躱闪过凡难处与不欲之念皆须察问从何来若此间有承当不起便是畏火之金必是铜铅钖铁搀和不可囘互姑容任其暂时云尔也除此无下手诛责处平日却只是陪奉一种清闲自在终非有根之树冒雪披风干柯折矣大抵工夫未下手即不知自己何病又事未对镜即病亦未甚害事稍涉人事乃知为病又未知去病之方盖方任巳便欲囘互有囘互则病乃是痛心处岂肎割去譬之浮躁起于快意有快意为之根则浮躁之标末自现欲去标末当去其根其根为吾之所囘互安能克哉此其所以难也千古病痛在入处防闲到既入后濯洗纵放终非根论周子无欲程子定性皆率指此置身千仞则坎蛙穴螺争竞岂特不足以当吾一视着脚泥淖得片瓦拳石皆性命视之此根论大抵象也到此识见既别却犯手入塲皆吾游刃老叟与羣儿调戯终不成忧其搅溷吾心但防闲入处非有髙睨宇宙狠断俗情未可容易承当也此中更不论如何只血气肎由心志稍定贴已是有头绪不然是心逐气走非气从心定也欲之有无独知之地随发随觉顾未有主静之功以察之耳诚察之固有不待乎外者而凡考古证今亲师取友皆所以为寡欲之事不然今之博文者有矣其不救于私妄之恣肆者何欤故尝以为欲希圣必自无欲始求无欲必自静始某所尝着力者以无欲为主辨欲之有无以当下此心微微觉处为主此觉处甚微非志切与气定即不自见立行是孔门第一义今之言不覩不闻者亦是欲立行至精密处非有二义也凡事状之萌有作有止而吾心之知无断无续即事状而应之不涉放肆可谓有依据矣安知不入安排理道与打㸃世情弥逢人意乎即使无是数者事已作何归宿此不谓虚过日月者哉又况处事原属此心心有时而不存即事亦有时而不谨所谨者在人之可见闻耳因见闻而后有着力此之谓为人非君子反求诸己之学也故戒慎于不覩不闻者乃全吾忠实之本然而不覩不闻即吾心之常知处自其常知不可以形求者谓之不覩自其常知不可以言显者谓之不闻固非窈㝠之状也吾心之知无时或息即所谓事状之萌应亦无时不有若诸念皆冺炯然中存亦即吾之一事此处不令他意搀和即是必有事焉又何茫荡之足虑哉识仁篇却在识得仁体上提得极重下云与物同体则是已私分毫搀和不得已私不入方为识得仁体如此却只是诚敬守之中庸者是此仁体现在平实不容加损非调停其间而谓之中也急廹求之总成私意调停其间亦难依据惟有己私不入始于天命之性方能觌体盖不入己私处处皆属天然之则故也然此私意不入何缘直与分解何缘不少干涉何缘断絶何缘冺忘既非意气可能承当亦非言说便得通晓此是吾人生死路头非别有巧法日渐月摩令彼消退可以几及也欲根不断常在世情上立脚未是脱离得尽如此根器纵十分敛实亦只是有此意思非归根也来敎云良知非知觉之谓然舍知觉无良知良知即是主宰而主宰渊寂原无一物兄之精义尽在于此夫谓知觉即主宰主宰即又渊寂则是能渊寂亦即能主宰能主宰亦即自能知觉矣又何患于内外之二哉今之不能主宰者果知觉纷扰故耶亦执着渊寂耶其不渊寂者非以知觉纷扰故耶其果识渊寂者可复容执着耶自弟受病言之全在知觉则所以救其病者舍渊寂无消除法矣夫本体与工夫固当合一原头与见在终难尽同弟平日持原头本体之见解遂一任知觉之流行而于见在工夫之持行不识渊寂之归宿是以终身转换卒无所成兄谓弟落在着到管带弟实有之在弟之意以为但恐未识渊寂耳若真识得愈加着到愈无执着愈加照管愈无挂带既曰原无一物矣又何患执着之有无可忘而忘不待存而存此是入悟语然识得此处即属平常不识得此处即是弄玩精魄夫无可忘而忘以其未尝有存也不待存而存以其未尝有忘也无存无忘此乃渊寂之极正庄子横心所念无非利害之境然彼则自不念利害始自有次第矣夫工夫与至极处未可竝论何也操存舍亡夫子固已言之非吾辈可以顷刻尝试遂自谓已得也今之解良知者曰知无不良者也欲致良知即不可少有加于良知之外此其为说亦何尝不为精义但不知几微倐忽之际便落见解知果无不良矣有不良者果孰为之人品不齐工力不等未可尽以解縳语増他人之纵肆也乃知致良知之致字是先圣喫𦂳为人语致上见得分明即格物之义自具固不必纷纭于章句字面之脗合对证传授言说之祖述发挥而动多口也来敎云良知之体本虚而万物皆僃物是良知凝聚融结出来的可谓真实的当矣如此则良知愈致其凝聚融结愈僃良知愈虚知觉愈精此非合内外乎既合内外则凡能致虚者其必能格物而自不落内外见解兄之勤恳谆复者自可以相忘于无言矣静中易收摄动处便不然此已是离本着境更无别故只是未有专心一意耳白沙致虚之说乃千古独见致知续启体用不遗今或有误认猖狂以为广大又喜动作名为心体情欲纵恣意见横行后生小子敢为髙论蔑视宋儒妄自居拟窃虑贻祸斯世不小也来敎云学问大要在自识本心庶工夫有下落此言诚是也虽然本心果易识哉来敎云心无定体感无停机凡可以致思着力者感也而所以出思发知者不可得而指也谓心有感而无寂是执事之识本心也不肖验之于心则谓心有定体寂然不动是也感无定机时动时静是也心体惟其寂也故虽出思发知不可以见闻指然其凝聚纯一渊然精湥者亦唯于着已近里者能黙识之亦不容以言指也是谓天下之至诚动应惟其有时也故虽出思发知莫不为感然其或作或息或行或止或语或黙或视或暝万有不齐而机难豫定固未始有常也是谓天下之至神惟至诚者乃可以语至神此中庸通篇意也来敎云欲于感前求寂是谓画蛇添足欲于感中求寂是谓骑驴覔驴不肖验之于心又皆有可言者自其后念之未生而吾寂然者未始不存谓之感前有寂可也自其今念之已行而吾寂然者未始不存谓之感中有寂可也感有时而变易而寂然者未始变易感有万殊而寂然者惟一此中与和情与性所由以名也来敎云学至于研几神矣易曰几者动之㣲周子曰动而未形有无之间曰几夫既曰动则不可以言静圣人知几故动无不善也不肖验之于心又有大不然者当吾心之动机在倐忽有与无俱未形也斯时也若何致力以为善恶之辨乎且来敎云感无停机是又以心为动体不见所谓静矣夫感无停机机无停运顷刻之间前机方微后机将着牵连不断微着相寻不为乍起乍灭矣乎是正所谓相左者也窃详周易与周子之㫖亦与来敎稍异易赞知几为神而以介石先之朱子曰介如石理素定也是素定者非所谓寂然者乎又曰惟几也故能成天下之务而以惟㴱先之朱子曰极湥者至精也研几者至变也是精㴱者非寂然者乎周子言几必先以诚故其言曰诚无为几善恶又曰寂然不动者诚也感而遂通者神也而后继之以几夫不疾而速不行而至者谓之神故曰应而妙不落有无者谓之机故曰微而幽夫妙与幽不可为也惟诚则精而明矣盖言吾心之感似渉于有矣然虽显而实微虽见而实隠又近于无以其有无不形故谓之几几善恶者言惟几故能辨善恶犹云非几即恶焉耳必常戒惧常能寂然而后不逐于动是乃所谓研几也今之议者咸曰寂然矣无为矣又何戒惧之有将以工夫皆属于动无所谓静者不知无欲故静周子立极之功也诚则无事果确无难周子思诚之功也背非见止非为为不止者周子立静之功也假使知几之说如来敎所云是乃圣门第一关头何止畧示其意于易之文而周子亦不谆谆以告人耶子思之传中庸使其工夫如来敎所云则必曰戒慎乎其初可覩恐惧乎其初可闻何乃以不覩不闻为言如今之谜语乎惟其于不覩不闻而戒惧焉则是所持者至微至隠故凡念之动皆能入微而不至于有形凡思之用皆可通微而不至于憧憧如此乃谓之知几如此乃可以语神亦谓之先几之学此其把柄断可识矣今以戒惧疑于属动既失子思之本㫖又因戒惧而疑吾心无寂则并大易周子之㫖而灭之推原其故大抵误认良知为祟耳今为良知之说者曰知是知非不可欺瞒者良知也常令此知炯炯不昧便是致吾心之良知虽然此言似矣而实有辨也夫孟子所言良知指不学不虑当之是知乃所以良也知者感也而所以为良者非感也传习录有曰无善无恶者理之静有善有恶者气之动不动于气即无善无恶是谓至善夫至善者非良乎此阳明之本㫖也而今之言良知者一切以知觉簸弄终日精神随知流转无复有凝聚纯一之时此岂所谓不失赤子之心者乎恐阳明公复出不能不矫前言而易之以他辞也洛村尝问独知时有念否公答以戒惧亦是念戒惧之念无时可息自朝至暮自少至老更无无念之时盖指用工而言亦即所谓不失赤子之心非浮漫流转之谓也今之学者误相援引便指一切凡心俱谓是念实以遂其放纵恣肆之习执事所见虽髙然大要心属感似与此辈微觉相𩔖自未闻良知之说以前诸公之学颇多得力自良知之说盛行今二十余年矣后之得力较先进似或不勇此岂无故耶果能收敛翕聚惟婴儿依䕶自能孩笑自能饮食自能行走岂容一毫人力安排试于临民时验之稍停详妥贴言动喜怒自是不差稍周章忽畧便有可悔从前为良知时时见在一句误却欠却培养一段工夫培养原属收敛翕聚甲辰夏因静坐十日怳怳见得又被龙溪诸君一句转了总为自家用功不㴱内虚易摇也孟子言皆有憷惕恻隠之心由于乍见言平旦好恶与人相近由于夜气所息未尝言时时有是心也末后四端须扩而充之自然火然泉达可以保四海夜气茍得其养无物不长所以须养者缘此心至易动故也未尝言时时便可致用皆可保四海也扩充不在四端后却在常无内交要誉恶声之心所谓以直养也养是常息此心常如夜之所息如是则时时可似乍见与平旦时此圣贤苦心语也阳明拈出良知上面添一致字便是扩养之意良知二字乃是发而中节之和其所以良者要非思为可及所谓不虑而知正提出本来头面也今却尽以知觉发用处为良知至又易致字为依字则是只有发用无生聚矣木常发荣必速藁人常动用必速死天地犹有闭藏况于人乎是故必有未发之中方有发而中节之和必有扩然大公方有物来顺应之感平日作文字只谩说过去更不知未发与扩然处何在如何用功诚鹘突半生也真扩养得便是集义自浩然不夺于外此非一朝一夕可得然一朝一夕亦便小小有验但不是放乎四海譬之操舟舵不应手不免横撑直驾终是费力时时培此却是最密地也朱子以不覩不闻属静为未动念时以独属动为初动念时故动静交修兄以不覩不闻之时专属念头方动又比朱子失却一边不知所谓达之面目发于政事犹为不覩不闻时耶否耶岂无念时遂无所谓戒慎恐惧耶岂圣贤皆时时动念耶寂然者一矣无先后中外矣然对感而言寂其先也以发而言寂在中也思固圣功之本而周子以无思为言是所以为思诚也思而无思是谓研几常令此心寂然无为便是戒惧其所不覩不闻言戒惧在本体上便觉隔越中庸以慎独为要诚也神也几也独也一也慎独皆举之矣然须体周子分言之意常知几即是致知即是存义到成熟处便是知止得所止则知至矣感无常寂有常寂其主也周之静程之定皆是物也其曰静虚动直曰静定动定以时言也时有动静寂无分于动静境有内外寂无分于内外然世之言无内外无动静者多逐外而遗内喜动而厌静矣是以析言之夫体能发用用不离体所谓体用一源也今夫舟车譬则体也往来于水陆则其用也欲泥一源之语而恶学者之主寂是犹舍车舟而适江湖与康庄也乌乎可阳明先生良知之敎本之孟子乍见入井孩提爱敬平旦好恶三者以其皆有未发者存故谓之良朱子以为良者自然之谓是也然以其一端之发见而未能即复其本体故言憷惕矣必以扩充继之言好恶矣必以长养继之言爱敬矣必以达之天下继之孟子之意可见矣先生得其意者也故亦不以良知为足而以致知为工试以三言思之其言充也将即憷惕之已发者充之乎将求之乍见之真乎无亦不动于纳交要誉恶声之私己乎其言养也将即好恶之已发者养之乎将求之平旦之气乎无亦不梏于旦昼所为矣乎其言达也将即爱敬之已发者达之乎将不失孩提之心乎无亦不涉于思虑矫强矣乎终日之间不动于私不梏于为不涉于思虑矫强以是为致知之功则其意乌有不诚而亦乌用以立诚二字附益之也今也不然但取足于知而不原其所以良故失养其端而惟任其所以发遂以见存之知为事物之则而不察理欲之混淆以外交之物为知觉之体而不知物我之倒置岂先生之本㫖也未感之前寂未尝增非因无念无知而后有寂也既感之后寂未尝减非因有念有知而遂无寂也此虚灵不昩之体所谓至善善恶对待者不足以名之知者触于感者也念者妙于应者也知与念有断续而此寂无断续所谓感有万殊而寂者惟一是也今之言良知者恶闻静之一言以为良知该动静合内外主于静焉偏矣此恐执言而未尽其意也夫良知该动静合内外其体统也吾之主静所以致之盖言学也学必有所由而入未有入室而不由户者茍入矣虽谓良知本静亦可也虽谓致知为慎动亦可也吾不能复无极之真者孰为之乎盖动而后有不善有欲而后有动动于欲而后有学学者学其未动焉者也学其未动而动斯善矣动无动矣周子所谓主静者乃无极以来真脉络其自註云无欲故静是一切染不得一切动不得庄生所言浑沌者近之故能为立极种子非就识情中认得个幽间暇逸者便可替代为此物也指其立极处与天地合德则发育不穷与日月合明则照应不遗与四时合序则错行不忒与鬼神合吉㐫则感应不爽修此而忘安排故谓之吉悖此而费劳攘故谓之㐫若识认幽闲暇逸以为主静便与野狐禅相似便是有欲一切享用玩弄安顿便宜厌忽纵弛隠忍狼狈之弊纷然潜入而不自觉即使孤介清洁自守一隅亦不免于偏听独任不足以倡率防检以济天下之务其与未知学者何异也靠丝毫不得才靠一言一念却是规矩外惟有识得规矩时时游息其中所谓终日对越在天也识规矩不定便有幇凑便易和换二氏亦以静入至所语静却是逈异当极静时怳然觉吾此心中虚无物㫄通无穷有如长空云气流行无有止极有如大海鱼龙变化无有间隔无内外可指无动静可分上下四方往古来今浑成一片所谓无在而无不在吾之一身乃其发窍固非形质所能限也是故纵吾之目而天地不满于吾视倾吾之耳而天地不出于吾听冥吾之心而天地不迯于吾思古人往矣其精神所极即吾之精神未尝往也否则闻其行事而能憬然愤然矣乎四海逺矣其疾痛相关即吾之疾痛未尝远也否则闻其患难而能恻然䀌然矣乎是故感于亲而为亲焉吾无分于亲也有分于吾与亲斯不亲矣感于民而为仁焉吾无分于民也有分于吾与民斯不仁矣感于物而为爱焉吾无分于物也有分于吾与物斯不爱矣是乃得之于天者固然如是而后可以配天也故曰仁者浑然与物同体同体也者谓在我者亦即在物合吾与物而同为一体则前所谓虚寂而能贯通浑上下四方往古来今内外动静而一之者也若二氏者有见于已无见于物养一指而失其肩背比于自贼其身焉耳诸儒辟二氏矣猥𤨏于扫除防检之勤而迷谬于体统该括之大安于近小而弗睹其全矜其智能而不适于用譬之一家不知承借祖父之遗光复门祚而顾栖栖于一室身口是计其堂奥未窥积聚未复终无迯于樊迟细民之讥则亦何以服二氏之心哉此学日入密处纷纭轇轕中自得泰然不烦照应不烦照应一语双老所极恶闻却是极用力全体不相汚染乃有此景如无为㓂之念纵百念纵横断不须照应始无此念明道不须防检不待穷索未尝致纤毫之力意正如此以身在天地间负荷即一切俗情自难染汚来书责弟不合良知外提出知止二字而以为良知无内外无动静无先后一以贯之除此更无事除此别无格物言语虽似条畅只不知缘何便无分毫出入操则存舍则亡非即良知而何终日谈本体不说工夫才拈工夫便指为外道恐阳明先生复生亦当攒眉也来书吾心全体大用发见流行虽昏壅之极而自有昭明不冺之端此即阳明先生所谓良知今时学者指愚夫愚妇与圣人同处乃其相传妙诀也曰忠如即以此为本来端倪乎是无容细微察识矣若谓此中别有本来端倪须察识而后稍见则所谓全体大用发见流行又何如哉且恻隠之端须是逢赤子入井见之平旦之气须于好恶与人相近见之以此推端倪似未有舍感物而言端倪者如静坐则清明和适执事则精明安肃居家则和柔愉婉以此端倪而随处得之不知与来书所谓拿此一物看守在此不令走作者又何以异察识既不可缓随处又当理会不知所谓静息处玩其清明和适之体则日用自有依据孰先孰后为一为二乎此处更无歇后语更无训释语始是真能明诸心始是不落虚见静中隠然有物此即是心体不昩处此处常作主宰是一生不了杂念一切放下是干休干处得感动时变换是把捉太𦂳故有厌动之病一属操持即入把捉此处正好调停求其至当未可畏其难操持幷动静皆作疑也合幷不来只是未久如服药人药力未至不须疑病浅㴱发与未发传习录云未发在已发之中而已发之中未尝别有未发者在已发在未发之中而未发之中未尝别有已发者存此两句精细可破纷纭之论知寒觉煖圣人与人一也而知觉处有千头万绪不同未发所由辨也故阳明先生曰当知未发之中常人亦未能皆有盖中庸未发在慎独后言知学而后有未发之中谓其能知未发之体而存之也言先后固不得言是一是二亦不得目之明为体视为用视处别有明在否明与视何所断际若逐外为用亦体非其体矣心神物也动物也摄之固难凝之尤难象山立大之论于凝聚处煞有地步内外两忘乃千古入圣祕密语凡照应扫除皆属内境安排酬应皆属外境二境了不相干此心浑然中存非所谓止其所乎此非静极何以入悟黙黙自修真见时刻有不彀手处时刻有不如人处时刻只在自心内寻究虚静根柢安顿不至出入即有好商量矣不肖三四年间曾以主静一言为谈良知者告以为良知固出于禀受之自然而未尝冺灭然欲得流行发见常如孩提之时必有致之之功非经枯藁寂寞之后一切退听而天理炯然未易及此阳明之龙塲是也学者舍龙塲之惩创而苐谈晚年之熟化譬之趋万里者不能蹈险出幽而欲从容于九达之逵岂止躐等而已哉然闻之者惟恐失其师传之语而不究竟其师之入手何在往往辨诘易生徒増慨惜良知二字乃阳明先生一生经验而后得之使发于心者一与所知不应即非其本㫖矣当时迁就初学令易入不免指见在发用以为左劵至于自得固未可以草草谬承而因仍其说者𩔖借口实使人猖狂自恣则失之又远至宝不宜轻弄此丹家语也然于此件颇相𩔖千古圣贤只有收摄保聚法不肎轻弄以至于死故曰兢兢业业过了一生执事只欲主张良知常发便于圣贤几多凝聚处尽与扫除解脱夫心固常发亦常不发二者可倒一边立说否至谓未发之中竟从何处覔则立言亦太易矣㫄午之中吾御之者轇轕纷纭而为事物所胜此即憧憧之思也从容闲雅而在事物之上此即寂然之渐也由憧憧而应之必或至于错谬由寂然而应之必自尽其条理此即能寂与不能之验由一日而百年可知也一日之间无动无静皆由从容闲雅进而至于澄然无事未尝有厌事之念即此乃身心安着处安着于此不患明之不足于照矣渐入细微久而成熟即为自得明道不言乎必有事焉而勿正心勿忘勿助长谓未尝致纤毫之力此其存之之道夫必有事者言乎心之常止于是勿忘助者言其常止之无所增损未尝致纤毫之力者言乎从容闲雅又若未尝有所事事如此而后可以积久成熟而入细微盖为学之彀率也心感事而为物感之之中须委曲尽道乃是格物理固在心亦即在事事不外心理不外事无二致也近时执心即理一句学者多至率意任情而于仔细曲尽处畧不照管既非所以致知却与在格物一句正相反但后儒认理为格式见套以至支离若知事无内外心无内外理无内外即格式见套又皆在乎中非全格去旧物乃为精微也学有可以一言尽者有不可以一言尽者如收敛精神併归一处常令凝聚能为万物万事主宰此可一言而尽亦可以一息测识而悟惟夫出入于酬应牵引于情思转移于利害纒固于计算则微瞹万变孔窍百出非坚心苦志持之嵗月万死一生莫能几及也刘狮泉素持元虚即今肎向里着已收拾性命正是好消息易言洗心非为有染着易言藏密非为有渗漏除却洗心藏密更无工夫十分发挥乃是十分紧固方是尧舜兢业过一生处无所存而自不忘一句说得太早此最是毒药诸君一向用此为妙剂如何自求不得不见超身何也执之则生机拂一句甚是但容易为人开手且喫苦过甚无妨操则存舍则亡孔子亦且云云操岂可已乎愈操愈熟断不成便放开手千古未有开手圣人悬崖撒手庄子有此言吾儒方妄以自解不知庄子所指何也今有人到悬崖上撒手者乎何独在平时说撒手事惟有时时收敛务求不负此良知庶几朴实头不落陷阱耳来谕知至诚正之外非别有格心意识之外非别有物天性之外非别有知格致诚正是一时事所谓不落言诠故能出此言也龙溪之学久知其详不俟今日然其谓工夫又却是无工夫可用故谓之以良知致良知如道家先天制后天之意其说实出阳明口授大抵本之佛氏翻传灯诸书其㫖洞然直是与吾儒兢兢业业必有事一段絶不相䝉分明二人属两家风气今比而同之是乱天下也持此应世安得不至荡肆乎往年喜书象山小心翼翼昭事上帝上帝临汝母贰尔心战战兢兢那有闲言时候一段龙溪在㫄辄欲更书他语心颇疑之每观六经言学必先兢业戒惧乃知必有事焉自是孔门家法来谕凡应酬未尽是良知本然条理故于精神足时太涉周旋似有所加到困惫后便生厌心似有所损此已说到良知本然条理不可加不可损处但须于寻常言动处识得此条理方时时有辨别又须于寻常中调习得熟方处处有工夫岂特遇人有厌心为有加损即闲中快活处亦皆有之故精神如常即应酬是格物精神当养即少事是格物此是一事不是两事宁息处非可以人力为精明处亦不可以人力为不可以人力为而后工夫至密而可久谓良知与物无对故谓之独诚是也独知之明良知固不冺矣卜度拟议果皆良知矣乎中庸言独而註增独知二字言良知者因喜附之或非子思意也来谕谓独指天命之性言得之矣知几其神几者动之微也微者道心而谓有恶几可乎故曰动而未形有无之间犹曰动而无动之云也而后人以念头初动当之远矣知此则几前为二氏几后为五伯而研几者为动静不偏周子几善恶之言言惟几故别善恶能知几非一念之善可能尽吉之先见盖至善也常以至善为主是天命自主常能慎独常依中庸常服膺此一善是谓先几如是而有失有过其复而改方不甚逺若使两物对待去彼就此岂所谓斋明岂所谓择善固执者乎此宋儒传述失宗云然象山先立乎大固不若是劳扰也自私二字断得二氏尽絶圣贤之道当生而生当死而死致命遂志杀身成仁宁作此等见识此学静中觉本体用事极难大约只于自心欺瞒不得处当提醒作主久久精明便有别白处若只将日用间应酬知解处便谓是心体此却作主不定有差自救不来何也只寻得差不得处始有见耳大学絜矩原从知止说来却不是无所本能知止方定静安然后善虑善虑便能絜矩故中无所倚自然与物同体自是絜矩若只论絜矩不问此心若何即涉于陪奉媚世牵已从人矣儒释之辨只吾儒言中与仁处便自不同尧舜之中孔门之仁言虽不同一则指无所倚一则指浑然与物同体无二物也中无所倚释之无住若近之至于兢业允执茫不相似浑然同物与其觉海圆澄又大相逺不探其端绪举言句之脗合以为归失其宗矣中无所倚自然与物同体得此气象守而弗失乃吾儒终日行持处延平于喜怒哀乐未发以前观其气象盖使人反求者也良知二字一经指㸃便易摸索但不知与所谓无倚所谓同体处当下气象若何故往往易至冒认非谓良知之外复有中与仁也止处该括动静总摄内外此止即万物各得其所若见物方絜已属支离止则无倚与物同体便自能絜今世与物酬应漠不相关固不足以与此有持万物一体之说者则又牵已从之终日沉湎于世情依阿附㑹以为同体不知本体沦丧更无收摄安顿处才拈静定字面即若伤我不知无一物方能物物吾心已化于物安能运物哉此处丝毫倒一边不得兄尝谓弟落意见此真实语凡见中有此用处不应总属意见茍未逼真慈湖之无意亦意见也若有向往不妨其致力之勤到脱然处又当别论力未至而先为解脱不已过忧乎除此真心作用更无才力智巧庄子所谓外者不入内者不出吾儒知止地位正与相等即此不入不出处便是定即定处便是吾人心体本然便是性命所在守此一意不散渐进于纯熟万物无足以挠之入圣贤域中矣执着乃用工生疎所致到纯熟自当轻省不可便生厌心此处一有憎厌疑贰便是邪魔作祟絶不可放过也此心皎然无掩蔽时便与圣人不甚异于此不涉丝毫摇兀亦无改变亦无执着亦无忽畧此便是学只时时有䕶处不伤皎然处将容体自正言语自谨嗜慾自节善自行恶自止好名好货各色自觉澹以此看书以此处友精神自聚不散涣矣终日纷纷不觉劳顿缘动神而后有劳神气不动即动应与静中无有异境此中虚而无物故也自处与处人未动丝毫意便自无事稍涉动意未有不应者便是与物为敌即处事中便是学此间稍有作恶处便是过稍有执泥处便是过所谓养心也在此扩知也在此此处工夫愈密知觉愈精而不受变于物此之谓格物之学若自家执泥作恶尚不觉是谓不知痛痒便是干极好事亦是有己之私到得此心不作恶执泥明镜止水相似发又中节便是㢲以出之此间磨炼得去是谓时习虚实寂感内外原是一件言其无有不是故谓之实言其无少夹杂故谓之虚言其随事能应故谓之感言其随处无有故谓之寂以此自了故谓之内以此俱了故谓之外真无有分别者但谓虚寂本体常止不动却要善看不然说本体说止说不动便能作梗便不真虚寂矣处处从小利害克治便是克己实事便是处生死成败之根亦不论有事无事此处放过更无是处于克治知费力与浊乱此是生熟安勉分限不安分限将下手实际便欲竝成德时论此涉于比拟太过不知工夫纯熟只在常明少昏渐渐求进到得成片段却与一念一事是非不同却是得先几也静中如何便计功效只管久久见得此心有逐物时有不逐物时却认不逐物时心为本日间动作皆依不逐物之心照应一逐物便当收回愈久渐渐成熟如此工夫不知用多少日子方有定贴处如何一两日坐后就要他定贴动作不差岂有此理阳明先生教人依良知不是依眼前知解的良知是此心瞒不过处即所谓不逐物之心也静中识认他渐渐有可寻求耳来书未见有愤发改过之意只是欲人相信不得开口终日眼前俱是假人无一分真实意自我待之终日俱是真人无一分作伪意如此便是有进步凡习心混得去皆缘日间太顺适未有操持如舵工相似终日有舵便不至瞌睡到得习熟即身即舵无有两件凡入学问真处决定有操持收束渐至其中未有受用见成者自觉得力只管做去微觉有病又须转手此件工夫如引小儿随时迁就执着不得只是丝毫放过不得时时与物无对便是收敛功也孔门博文约礼之敎无非即人身心纳之䂓矩固非为元远也夫不诱之以规矩而为元远之务是犹闭之门而谈天衢不可得也冬㳺记王鲤湖问慎独之㫖但令善意必行恶意必阻如何王龙溪曰如此却是大不慎矣古人所言慎者正指微处不放过说正是污染不上正是常得不欺如好好色恶恶臭始得若善恶二念交起此是做主不得纵去得已非全胜之道王道思曰念头断去不得止是一任他过便要如何斩除恐更多事此吾小歇脚法也龙溪谓念菴曰汝学不脱知见未逼真若逼真来轮刀上阵措手不迭真心真意人人皆得皆知那得有许多遮瞒计较来问如何是真为性命龙溪曰得性命是为性命又问龙溪曰为性命不真总是世界不下如今说着为善不是真善却是要好心肠随人口脗毁誉得失之关不破若是真打破人被恶名埋没一世更无出头亦无分毫挂带此便是真为性命真为性命时时刻刻只有这里着到何暇陪奉他人如此方是造化把柄在我横斜曲直好丑髙低无往不可如今只是依阿世界非是自由自在因叹曰今世所谓得失不知指何为得失所谓毁誉不知毁誉个甚便说打破已是可叹矣王心斋论正已物正曰此是吾人归宿处凡见人恶只是己未尽善已若尽善自当转易以此见己一身不是小一正百正一了百了此之谓天下善此之谓通天下之故圣人以此修已安百姓而天下平又论仁之于父子曰瞽瞍未化舜是一様命瞽瞍既化舜是一様命可见性能易命龙溪书曰以世界论之是千百年习染以人身论之是半生倚靠见在种种行持㸃检只在世情上寻得一件极好事业来做终是㸔人口眼若是超出世情汉子必须从浑沌里立定根基将一种要好心肠洗涤干浄枝叶愈枯灵根愈固从此生天生地生人生物方是大生故学问须识真性独往独来使真性常显始能不落陪奉夏㳺记王龙溪曰未发之中未易言须知未发却是何物谓之未发言不容发也发于目为视矣所以能视者不随视而发发于耳为听矣所以能听者不随听而发此乃万古流行不息之根未可以静时论也予问龙溪曰凡去私欲须于发根处破除始得私欲之起必有由来皆缘自己原有贪好原有计算此处漫过一时洁浄不过潜伏且恐隂为之培植矣钱绪山曰此得工夫零碎但依良知运用安事破除龙溪曰不然此捣巢搜贼之法勿谓尽无益也龙溪之言曰先师提掇良知乃道心之微一念灵明无内外无寂感吾人不昧此一念灵明便是致知随事随物不昧此一念灵明便是格物良知是虚格物是实虚实相生天则乃见盖良知原是无知而无不知原无一物方能𩔖万物之情或以良知未尽妙义于良知上搀入无知意见便是异学或以良知不足以尽天下之变必加见闻知识补益而助发之便是俗学吾人致知工夫不得力苐一意见为害意见是良知之贼卜度成悟明体宛然便认以为良知若信得良知过时意即是良知之流行见即是良知之照察彻内彻外原无壅滞原无幇补所谓丹府一粒㸃銕成金若认意见以为实际本来灵觉生机封闭愈固不得出头学术毫釐之辨不可不察也然质之阳明先生所言或未尽合先生尝日良知者天命之性心之本体自然照明灵觉者也是谓良知即天性矣中庸言性所指在于不覩不闻盖以君子之学惟于其所不覩不闻者而戒慎恐惧耳舍不覩不闻之外无所用其戒慎恐惧也夫不覩不闻可谓隠而未形微而未着矣然吾之发见于外者即此未形者之所为而未始有加吾之彰显于外者即此未着者之所为而未始有加由是言之谓良知之体至虚可也谓其本虚而形实亦可也今曰良知是虚格物是实岂所谓不覩不闻有所待而后实乎先生又曰至善者心之本体动而后有不善而本体之知未尝不知也是以良知为至善矣大学之言至善其功在于能止盖以吾心之体固有至善而有知之后得止为难知而常止非天良之止其所孰能与于此故定静安虑者至善也能定能静能安能虑者止至善也能止而后至善尽为己有有诸已而后谓之有得先之以定静安者物之所由以格止之始也后之以虑者知之所以为至止之终也故谓致知以求其止可也谓物则生于定静亦可也今曰虚实相生天则乃见岂定静反由虑而相生乎先生又曰良知是未发之中又曰当知未发之中常人亦未能皆有岂非以良知之发为未冺之善端未发之中当因学而后致盖必常静常定然后可谓之中则凡致知者亦必即其所未冺而益充其所未至然后可以为诚意固未尝以一端之善为圣人之极则也今曰若信得良知过时意即是良知之流行见即是良知之照察云云夫利欲之盘固遏之犹恐弗止而欲从其知之所发以为心体以血气之浮扬敛之犹恐弗定而欲任其意之所行以为工夫畏难茍安者取便于易从见小欲速者坚主于自信夫注念反观孰无少觉因言发虑理亦昭然不息之真既未尽亡先入之言又有可据日滋日甚日移日逺将无有以存心为拘廹以改过为粘缀以取善为比拟以尽伦为矫饰者乎而其灭裂恣肆者又从而诪张簧皷之使天下之人遂至于荡然而无归则其陷溺之浅湥吾不知于俗学何如也先生又曰知者意之体物者意之用未尝以物为知之体也而绪山乃曰知无体以人情事物之感应为体无人情事物之感应则无知矣夫人情事物感应之于知犹色之于视声之于听也谓视不离色固有视于无形者而曰色即为视之体无色则无视也可乎谓听不离声固有听于无声者而曰声即为听之体无声则无听也可乎夏㳺记龙溪因前记有所异同请面命予曰阳明先生苦心犯难提出良知为传授口诀盖合内外前后一齐包括稍有幇补稍有遗漏即失当时本㫖矣往年见谈学者皆曰知善知恶即是良知依此行之即是致知予尝从此用力竟无所入久而后悔之夫良知者言乎不学不虑自然之明觉盖即至善之谓也吾心之善吾知之吾心之恶吾知之不可谓非知也善恶交杂岂有为主于中者乎中无所主而谓知本常明恐未可也知有未明依此行之而谓无乖戾于既发之后能顺应于事物之来恐未可也故知善知恶之知随出随冺特一时之发见焉耳一时之发见未可尽指为本体则自然之明觉固当反求其根源盖人生而静未有不善不善动之妄也主静以复之道斯凝而不流矣神发为知良知者静而明也妄动以杂之几始失而难复矣故必有收摄保聚之功以为充达长养之地而后定静安虑由此以出必于家国天下感无不正而未尝为物所动乃可为之格物盖处无勿当而后知无弗明此致知所以必在于格物物格而后为知至也故致知者致其静无而动有者也知茍致矣虽一念之微皆真实也茍为勿致随出随冺终不免于虚荡而无归是致与不致之间虚与实之辨也谓之曰良知是虚格物是实虚实相生天则乃见将无言之太㴱乎即格物以致其知矣收摄之功终始无间则吾心之流行照察自与初学意见万万不侔谓之曰意见是良知之贼诚是也既而曰若信得良知过时意即是良知之流行见即是良知之照察所谓丹府一粒㸃銕成金不已言之太易乎龙溪曰近日觉何如曰一二年来与前又别当时之为收摄保聚偏矣盖识吾心之本然者犹未尽也以为寂在感先感由寂发夫谓感由寂发可也然不免于执寂有处谓寂在感先可也然不免于指感有时彼此既分动静为二此乃二氏之所湥非以为边见者我坚信而固执之其流之弊必至重于为我疎于应物盖久而后疑之夫心一而已自其不出位而言谓之寂位有常尊非守内之谓也自其常通微而言谓之感发微而通非逐外之谓也寂非守内故未可言处以其能感故也絶感之寂寂非真寂矣感非逐外故未可言时以其本寂故也离寂之感感非正感矣此乃同出而异名吾心之本然也寂者一感者不一是故有动有静有作有止人知动作之为感矣不知静与动止与作之异者境也而在吾心未尝随境异也随境有异是离寂之感矣感而至于酬酢万变不可胜穷而皆不外乎通微是乃所谓几也故酬酢万变而于寂者未尝有碍非不碍也吾有所主故也茍无所主则亦驰逐而不返矣声臭俱冺而于感者未尝有息非不息也吾无所倚故也茍有所倚则亦胶固而不通矣此所谓收摄保聚之功君子知几之学也学者自信于此灼然不移即谓之守寂可也谓之妙感亦可也即谓之主静可也谓之慎动亦可也此岂言说之可定哉是何也心也者至神者也以无物视之固冺然矣以有物视之固炯然矣欲尽敛之则亦块然不知凝然不动无一物之可入也欲两用之则亦忽在此倐然在彼能兼体而不遗也使于真寂端倪果能察识随动随静无有出入不与世界物事相对待不倚自己知见作主宰不着道理名目生证解不借言语发挥添精神则收摄保聚之功自有准则明道云识得仁体以诚敬存之不须防检穷索必有事而勿正心勿忘勿助长未尝致纎毫之力此其存之之道固其准则也龙溪笑曰夏游记岂尽非是只三转语处手势太重便觉抑扬太过兄已见破到此弟复何言刘师泉谓夫人之生有性有命性妙于无为命杂于有质故必兼修而后可以为学盖吾心主宰谓之性性无为者也故须首出庶物以立其体吾心流行谓之命命有质者也故须随时运化以致其用常知不落念是吾立体之功常过不成念是吾致用之功也二者不可相杂盖知常止而念常微也是说也吾为见在良知所误极探而得之龙溪问见在良知与圣人同异师泉曰不同赤子之心孩提之知愚夫妇之知能如顽鑛未经煅炼不可名金其视无声无臭自然之明觉何啻千里是何也为其纯隂无真阳也复真阳者更须开天辟地鼎立干坤乃能得之以见在良知为主决无入道之期矣龙溪曰谓见在良知便是圣人体段诚不可然指一隙之光以为决非照临四表之光亦所不可譬之今日之日非本不光却为云气掩蔽以愚夫愚妇为纯隂者何以异此予曰圣贤只是要人从见在寻源头不曾别将一心换却此心师泉欲创业不享见在岂是悬空做得只时时收摄保聚使精神归一便是但不可直任见在以为止足耳谓龙溪曰阳明先生之学其为圣学无疑矣惜也速亡未至究竟是门下之责也然为门下者有二有往来未密煅炼未久而许可太早者至于今或守师说以淑人或就已见以成学此非有负于先生乃先生负斯人也公等诸人其与往来甚密其受煅炼最久其得证问最明今年已过矣犹不能究竟此学以求先生之所未至却非先生负诸人乃是公等负先生矣绪山在阳明先生之门号称笃实而能用其力者自余十六七年来凡六七见而绪山之学亦且数变其始也有见于为善去恶者以为致良知也已而曰未矣良知者无善无恶者也吾安得执以为有而为之而又去之后十年会于京师曰吾恶夫言之者之淆也无善而无恶者见也非良知也吾惟即吾所知以为善者而行之以为恶者而去之此吾可能为者也其不出于此者非吾所为亦非吾之所当闻也今年相见于青原则曰向吾之言犹二也非一也盖先生尝有言矣曰至善者心之本体动而后有不善也吾不能必其无不善吾无动焉而已彼所谓意者动也非是之谓动也吾所谓动动于动焉者也吾惟无动则在我者常一在我者常一则吾之力易易矣王子之言曰始吾以致知为然也而不知有遗于物乃吾今而后知格物之为致知也始之言知亦曰格物云尔及而察之以为物生于知吾但知知而已而何有于物夫非知无物非物无知乃吾始之言知则犹廓廓尔而浑浑尔若有厌于芸芸尔者则犹未见物与知之为一也此一知也于物有格有不格则是吾之知亦有至有不至焉虽然王子后此又安知不以今之所言为未至也乎物之有未格也而求足于知焉有所不足是故为之可以己者即不得谓之精精不可已以此心之几希易失而难穷故也双江先生系诏狱经年而后释方其系也身不离接折视不踰垣户块然守其素以独居久之诸子羣圣之言涉于目者不虑而得参之于身动而有信慨曰嗟乎不履斯境疑安得尽忘乎于是着录曰困辨以明寂感之故归质之友人友人或然或否或正以师传曰阳明子所谓良知不𩔖往岁癸夘洪先与洛村黄君闻先生言必主于寂心亦疑之后四年丁未而先生逮送之境上含涕与诀先生曰嘻吾自胜之无苦君辈也其容翛然其气夷然其心渊然而素自是乃益知先生遂为辨曰先生于师传如何吾未之知请言吾所试昔者闻良知之学悦之以为是非之心人皆有之吾惟即所感以求其自然之则其亦庶乎有据矣已而察之执感以为心即不免于为感所役吾之心无时或息则于是非者亦将有时而淆也又尝凝精而待之以虚无计其为感与否也吾之心暂息矣而是非之则似亦不可得而欺因自省曰昔之役者其逐于已发而今之息者其近于未发矣乎盖自良知言之无分于发与未发也自知之所以能良者言之则固有未发者以主之于中而或至于不良乃其发而不知返也吾于暂息且有所试矣而况有为之主者耶夫至动莫如心圣人尤且危之茍无所主随感而发譬之御马衔勒去手求斯须驰骤之中度岂可得哉道心之言微性之言定无欲之言静致虚之言立本未发之言寂一也而何疑于先生先生闻之曰斯言知我哉录有之良知者未发之中寂然大公之本体固吾师所传也问之友人或然或否洪先曰吾学也困辨弗明弗可以措叙而梓之告于知言者余读双江聂君困辨录始而洒然无所疑已而怳然有所会久而津津然不能舍于是附以己见梓之以传而或者谓曰言何易也自阳明先生为良知之说天下议之为禅哓哓然至于今未已也夫良知合寂感内外而言之者也议者犹曰此遗物也厌事理之讨论者也今而曰吾内守寂者也其感于外者皆非吾之所能与其不滋为可异欤夫分寂感者二其心者也分内外者析其形者也心譬则形之目者也目不能不发而为视视不能不发而为万物离物以为视离视以为目其果有可指乎吾惧哓哓然于聂君者又未已也余应之曰言固未可齐也孔子不云乎曰吾道一以贯之当是时未能以其一者示之人也而曾子乃曰是忠恕也今之言与忠恕者同耶异耶彼以得之心者应之而世儒之言从而分曰孰为一之体孰为一之用而后忠恕者始明呜唿使曾子若然其尚能闻言而唯乎夫聂君亦各以其得之心者为言固未暇为良知释也子以心譬目有问于子曰寂感于目奚譬必曰视者感也物之不留者寂也无有分也鸣唿似矣而未尽也子谓目之所以能视而不容翳者何哉夫天地之化有生有息要之于穆者其本也良知之感有动有静要之致虚者其本也本不虚则知不能良知其发也其未发则良也事物者其应理者其则也应而不失其则惟致虚者能之故致虚者乃所以致知也知尽其天然之则于事事物物而理穷理穷则性尽命至而奚有于内外虽然知所先后而后近道此学之序也故无乐乎其专内也所以求当于外者非是则无以先也无乐乎其守寂也所以求神其感者非是则无以先也彼禅固贼道也而其内之寂者固皆离事物以为言彼视所谓理者何啻于其目之眚也而岂患其相入哉故言有相徇而非也者乃其无与当之谓也言有相反而是也者乃其喻所指之谓也子徒畏人之哓哓矣而独不惧夫已之胶胶者乎今世言聪明才辩见闻强敏孰与聂君所谓表然才丈夫也其持世儒之学以见先生友之也非师之也而卒俛首以听今又尽知其故兢兢焉自守一言以触世之所讳其为逐声与块也夫且吾亦尝闻而哂之以其为亿也及逮而送之境无戚言怜色以乱其常盖未几而是录作其曰困辨是遇困而益辨非辨于困者也而余为之言者亦若辨焉何哉盖余困而后能知又信于未言故也困辨录者聂双江公拘幽所书其下附语余往年手所笺也同年贵溪原山江君懋桓获而读之取其契于心者抄以自随已而作令新宁将刻以授诸生问决于余余惟白沙主静之言出而人以禅诤至于阳明诤益甚以致良知之与主静无殊㫖也而人之言良知者乃复以主静诤其言曰良知者人人自能知觉本无分于动静独以静言是病心也自夫指知觉为良知而以静病心于是总总然但知即百姓之日用以证圣人之精微而不知反小人之中庸以严君子之戒惧不独二先生之学脉日荒即使禅者闻之亦且咄唶而失笑不亦远乎夫言有攸当不知言无以学也良知犹言良心主静者求以致之收摄保聚自戒惧以入精微彼徒知觉焉者杂真妄而出之者也主静则不逐于妄学之功也何言乎其杂真妄也譬之于水良知源泉也知觉其流也流不能不杂于物故须静以澄汰之与出于源泉者其㫖不能以不殊此双江公所为辨也虽然余始手笺是录以为字字句句无一弗当于心自今观之亦稍有辨矣公之言曰心主乎内应于外而后有外外其影也心果有内外乎又曰未发非体也于未发之时而见吾之寂体未发非时也寂无体不可见也见之谓仁见之谓知道之鲜也余惧见寂之非寂也是故自其发而不出位者言之谓之寂自其常寂而通微者言之谓之发盖原其能戒惧而无思为非实有可指得以示之人也故收摄保聚可以言静而不可谓为寂然之体喜怒哀乐可以言时而不可谓无未发之中何也心无时亦无体执见而后有可指也易曰圣人立象以尽意系辞以尽言言固不尽意也坤之震剥之复得之于言外以证吾之学焉可也必也时而静时而动截然内外如卦爻然果圣人意哉余不见公者四年不知今之进退复何如也江君早年亦尝以禅诤学已而入象山得之静坐㫄探博证遂㴱有契于公新宁故新会地白沙之乡也岂无传其遗言者乎如有言主静而异于公者幸反覆之不有益于我必有益于人是良知也其与聂公友也闻其所语此心寂感之机归寂之要十余年来未尝轻一诺焉一日忽自省曰公之言是也致良知者致吾心之虚静而寂焉以出吾之是非非逐感应以求其是非使人扰扰外驰而无所于归以为学也夫知其发也知而良则其未发所谓虚静而寂焉者也吾能虚静而寂虽言不及感亦可也善学者竭力为上解悟次之听言为下盖有密证殊资黙持妙契而不知反躬自求实际以至不副夙期者矣固未有历涉诸难㴱入真诠而发之弗莹必俟明师面临私授而后信久远也龙溪子曰良知者感触神应愚夫妇与圣人一也奚以寂奚以收摄为予不答已而腹饥索食龙溪子曰是须寂否须收摄否予曰若是则安取于学饕餮与礼食固无辨乎他日龙溪子曰良知本寂无取乎归寂归寂者心藁矣良知本神应无取乎照应照应者义袭矣吾人不能神应不可持以病良知良知未尝增损也予曰吾人常寂乎曰不能曰不能则收摄以归寂于子何病吾人不能神应谓良知有蔽可乎曰然曰然则去蔽则良知明谓圣愚有辨奚不可求则得舍则失不有存亡乎养则长失则消不有增损乎拟而言议而动不有照应乎是故不可冺者理之常也是谓性不易定者气之动也是谓欲不敢忘者志之凝命之主也是谓学任性而不知辨欲失之罔谈学而不本真性失之凿言性而不务力学失之荡龙溪子曰如子之言固未足以病良知也白沙先生之学以自然为宗至其得要则随动随静终日照应而不离彼濂溪曰诚则无事又曰诚无为终之以艮则曰艮非为也为不止矣夫自尧舜相传精一之祕莫不由兢业以得之孔门格致戒慎其功若不一而足也今曰无事无为不已悖乎曰不然无欲者至近而远至约而尽至易而甚难者也明道曰所欲不必沈溺只有所向便是欲夫有所向者欲也所以必向是者有以为之主也夫意之所向随感易动日用动静何往非意于此辨别使意无所向自感自应则心体泰然他无干涉静虚动直其于用力不已切乎是无事者乃所谓必有事而无为者乃其至刚者也物者知之感也知者意之灵也知感于物而后有意意者心之动也心者身之主也身者天下国家之本也感而正曰格灵而虚曰致动以天曰诚居其所曰正中有主曰修无无物之知无无知之意无无意之心无无心之身无无身之家之国之天下灵而感之以正曰知止感而以正天下国家举之矣故曰至善虚灵能感则意定动以天则心静中有主则安举而措之天下国家则虑无不当大人之事毕矣告子能信其心者也彼见心能主乎内外故其意曰心能知言者也凡言之来以心接之而已其有不得于言必其所不必知而不可因言以动乎心心能帅气者也凡气之用以心御之而已其有不得于心必其所不当发而不可役心以从乎气不因言以动心则外无所入不役心以从气则内无所牵外无所入者心离乎境也内无所牵者气合乎心也惟其以离境为心故常主心之无事者以为正惟其以无事为正故不能顺气之生长者以有为常主于心之无事以为正故不免于内正其心不能顺气之生长以有为故不免于外助其长其与孟子之学真毫釐之辨耳告子以无所事为心之正故孟子曰我则必有事而不正心告子忘外一切作用皆自安顿是为助其生长故孟子曰我则勿忘而亦勿助其长落思想者不思即无落存守者不存即无欲得此理炯然随用具足不由思得不由存来此中必有一窍生生夐然不𩔖言此学常存亦得言此学无存亦得常存者非执着无存者非放纵不存而存此非可以倖至也却从寻求中得由人识取此心倐忽不可执着却又凝定不染一物向人说得伸写得出解得去谓之有才则可于学问丝毫无与也学问之道须于衆人塲中易鹘突者条理分明一丝不乱此非平日有涵养镇静之功小大不疑安能及此天降大任一节于此却有湥辨自心术中料理则为圣学自时态料理则为俗情二者虽相去悬絶然皆有收密慎密增益不能之效此正人鬼分胎不可不自察也孟子所言增益与改作者指其气性未平情欲未尽与才力未充正求此心不移耳而世人往往折节于陨获谐俗于圆熟以为増益在是不亦左乎言其收敛谓之存养言其辨别谓之省察言其决择谓之克治省察者言其明克治者言其决决则愈明而后存养之功纯内不失已外不失人动亦定静亦定小大无敢慢始终条理可以希圣矣白沙诗云千休千处得一念一生持于千休之中而持一念正出万死于一生者也今言休而不提一念便涉茫荡必不能休言念而未能千休便涉支离亦非真念茍不知念则亦无所谓能休者能念不期休而自休矣初及第谒魏庄渠先生先生曰达夫有志必不以第为荣黙坐终日絶口不言利达事私心为之悚然承当此言煞不容易盖不荣进取即忘名位忘名位即忘世界能忘世界始是千古真正英雄寂嘿不动者诚也言藏于无也感而遂通者神也言发于有也动而未形有无之间者几也言有而未尝有也三言皆状心也常有而不使其杂于有是谓研几真能不杂于有则常幽常微而感应之妙是知几之神谓几为一念之始者何足以知此能以天地万物为体则我大不以天地万物为累则我贵夫以天地万物为体者与物为体本无体也于无体之中而大用流行发而未尝发也静坐而清适执事而安肃处家而和婉皆谓之发而不可执以为体常寂常虚可卷可舒全体廓如知无不足之理则凡不尽分者皆吾安于肆欲而不竭才者也吾人日用之间戒惧稍纵即言动作止之微皆违天常而贼人道可不省欤吾人当自立身放在天地间公共地步一毫私已着不得方是立志只为平日有惯习处软熟滑浏易于因仍今当一切斩然只是不容放过时时刻刻须此物出头作主更无纤微旧习在身方是工夫方是立命终日营营与外物交以我应之未始见其非我也久而见化于物故舍事无心舍物无身暂尔暝目傍徨无垠有如处于寂莫之乡旷莽之野不与物对我乃卓然天地之间万生万死天地不为欣戚以其在天地未尝有增未尝有损也生死不增于我我何欣戚故圣人冥之丽吾形者是物非我扰吾思者是事非我释吾累者是理非我敛吾散者是学非我置理学不讲离事物不为我将何在知我在者古今不能限智愚不能别高之不为显卑之不为污故常泰然无惧王敬所访余石莲洞中各请所得敬所曰吾有见于不息之真体天地之化生日月之运行不能外是体也而况于人乎吾观于暮春万物熙熙以繁以滋而莫知为之其殆庶几乎明道得之名为识仁识仁者识此不息者也吾时而言吾时而嘿吾时而作止进退无所庸力也其有主之者乎余曰可闻者言也所从出此言者人不得而闻也岂惟人不得闻已亦不得而闻之非至静为之主乎然而必云归静者何也今之言者必与言驰驰则离其主矣离其主则逐乎所引之物吾虽言矣而静何有所从出者存于其中受命如响如是而言如是而嘿语黙殊而吾未尝有二主也从而推之作止进退常变昼夜吾未尝有二主静矣斯可以言归矣归静言乎其功也而谓任心之流行以为功者吾尝用其言而未之有得也敬所曰是即吾之所谓不息者而非以对待之静言之也贞明之体常为主宰虽流行不息而未尝有所作为如石之介内外敌应两不相与寂之至也自来圣贤论学未尝有不犯做手一言未有学而不由做者惟佛家则立跻圣位此龙溪极误人处阳明公门下争知字如敬师讳不容人谈破吾儒不言息只不㬥气息自在其中以一推行于事事物物不搀入些子知识便是由仁义行才于事物上求之便是知识便是行仁义察识端倪以致夫扩充之功谓识本体后方好用功不是发处才有工夫用也孔门之学敎人即实事求之俟其自得后世分内分外分心分事自宋以来便觉与孔门稍不𩔖杂念渐少即感应处便自顺适妄意于此二十余年矣亦尝自矢以为吾之于世无所厚取自欺二字或者不至如人之甚而两年以来稍加惩艾则见为吾之所安而不惧者正世之所谓太欺而所指以为可恶而可耻者皆吾之处心积虑隂托之命而恃以终身者也其使吾之安而不惧者乃先儒论说之余而冒以自足以知解为智以意气为能而处心积虑于可恶可耻之物则知解之所不及意气之所不行觉其缺漏则䝉以一说欲其宛转则加以衆证儒先论说愈多而吾之所安日密譬之方技俱通而痿痺不恤搔爬能谈而痛痒未加甘心于服鸩而自以为神剂如此者不知日凡几矣至闻长生久视之妙津津然同声应之不谓其相远也呜唿以是为学虽日有闻时有习明师临之良友辅之犹恐成其私也况于日之所闻时之所习出入于世俗之内而又无明师良友之益其能免于前病乎夫所安者在此则惟恐人或我窥所蒙者在彼则惟恐人不我与託命既坚固难于拔除用力已湥盖巧于藏伏于是毁誉得失之际始不能不用其情此其触机而动缘衅而起乃余症标见所谓已病不治者也且以随用随足之体而寄寓于他人口吻之间以不加不损之真而贪窃于古人唾弃之秽至乐不寻而伺人之颜色以为欣戚大宝不惜而冀时之取予以为歉盈如失路人之志归如丧家子之丏食流离奔逐至死不休孟子之所谓哀哉只在话头上拈弄至于自性自命伤损不知当下动气处自以为发强刚毅纒粘处自以为文理密察加意陪奉却谓恭敬明白依阿却谓寛仁如此之𩔖千言万语莫能状其情变总之以一言只是鹘突到了虽自称为学而于自身邈不相干却又说精说一说感说应亦何益哉佛与吾儒之辨须是自身已有下落方可开口然此亦是闲话辨若明白亦于吾身何干老兄将此等作大事件以为讲论不明将至误世弟则以为伊川讲明后又出几个圣人濂溪未曽讲明又何曾误了舂陵夫子无生之说门面终是不同何须深论今纵谈禅决未见有人削发弃妻薄视生死抛却名位此数事乃吾儒诋毁佛氏大节目处既不相犯自可无忧老兄吾为此惧一言似可稍解矣吾辈一个性命千疮百孔医治不暇何得有许多为人说长道短耶弟愿老兄将精一还尧舜感应还孔子良知还阳明无生还佛真将当下胸中粘带设计断除眼前纷纭设计平妥原来性命设计恢复益于我者取之而非徇其言也害于我者违之而非徒以言也如是尚何说之不同而惧之不早已乎寻常作工夫便欲讲求得无弊此欲速之心磨砻方有光辉如今安得尽是只用分别善恶工夫安有许多牵绊为言语分疏既知培本便是扶疎之势即为知止一向愁东愁西何故未发之中思之位也存乎情发之中而不与情俱发者也俱发则出其位矣常止其位而思以通之故吾未尝无作止语嘿往来进退是静为之主也非吾主乎静也明儒学案卷十八明儒学案卷十九钦定四库全书明儒学案卷十九余姚黄宗羲撰江右相传学案四处士刘两峰先生文敏刘文敏字宜充号两峰吉之安福人自幼朴实不知有机械事年二十三与师泉共学思所以自立于天地间者每夜分不能寝谓师泉田学茍小成犹不学也已读传习録好之反躬实践惟觉动静未融曰此非师承不可乃入越而禀学焉自此一以致良知为鹄操存克治瞬不少懈毋谈髙逺而行遗卑近及门之士不戒而孚道存目系外艰除不应科目华亭为学使以贡士徴之不起双江主于归寂同门辨説动盈卷轴而先生言发与未发本无二致戒惧慎独本无二事若云未发不足以兼已发致中之外别有一段致和之功是不知顺其自然之体以学而能以虑而知者也又言事上用功虽愈于事上讲求道理均之无益于得也涵养本原愈精愈一愈一愈精始是心事合一又言嘿坐澄心反观内照庶几外好日少知慧日着生理亦生生不已所谓集义也又言吾心之体本止本寂叅之以意念饰之以道理侑之以闻见遂以感通为心之体而不知吾心虽千酬万应纷纭变化之无已而其体本自常止常寂彼以静病云者似涉静景非为物不贰生物不测之体之静也凡此所言与双江相视莫逆故人谓双江得先生而不伤孤另者非虚言也然先生谓吾性本自常生本自常止往来起伏非常生也专寂凝固非常止也生而不逐是谓常止止而不住是谓常生主宰即流行之主宰流行即主宰之流行其于师门之㫖未必尽同于双江盖双江以未发属性已发属情光生则以喜怒哀乐情也情之得其正者性也年八十犹陟三峯之顚静坐百余日谓其门人王时槐陈嘉谟贺泾曰知体本虚虚乃生生虚者天地万物之原也吾道以虚为宗汝曹念哉与后学言即涂辙不一愼勿违吾宗可耳隆庆六年五月卒年八十有三张子曰若谓虚能生气则虚无穷气有限体用殊絶入老氏有生于无自然之论先生所谓知体本虚虚乃生生将无同乎盖老氏之虚堕于断灭其生气也如空谷之声槖籥之风虚与气为二也先生之虚乃常止之眞明即所谓良知也其常止之体即是主宰其常止之照即是流行为物不二者也故言虚同而为虚实异依然张子之学也论学要语学力归一则卓尔之地方有可几先师谓学者看致字太轻故多不得力圣贤千言万语皆从致字上发挥工夫条理非能于良知之体增益毫末也生学困勉皆致字工夫等级非良知少有异焉者也格致非判然两事盖事事物物殊涂百虑初不外于吾心之良知故万物皆僃于我若以物为外是析心与理为二将以何者为僃于我乎是故致吾心是是非非善善恶恶之良知于事事物物之间而莫非顺帝之则是之谓物格知致有物有则则者天然自有之中也随感而通天则流行纤毫智力无所安排则良知益着益察虚灵洞逹竭尽而无遗矣心意知物即不覩不闻之体格致诚正即不覩不闻之功了此即逹天德便是齐家治国平天下而与佛老异盖吾儒齐治均平勲塞宇宙而格致诚正无所加也虽穷约终身一行未见而心意知物无所损也故佛老之无思议无善恶超入精微者吾儒皆足以贯之而格致诚正便了齐治均平者佛老未之逮也吾性本自常生本自常止往来起伏非常生也专寂凝固非常止也生而不逐是谓常止止而不住是谓常生无住无放常感常寂纤毫人力不与焉是谓天然自有之则故生生之谓易而仁敬慈孝信之皆止者圣德也顺乎其性者也圣学不离于言行而亦岂着于言行不外于事物而亦岂泥于事物以为学故曰性无内外学无内外性命之不易者为体体之不滞者为用融化廓寂无所倚着至一而不可少间焉者也用因万事万物而显眞体非因万事万物而有是故体物而不可遗体事而无不在日与斯世酬酢变通不穷而吾之眞体未尝起灭加损也虽无起灭加损而天下之道无不原于此知此者谓之知性知性则吾无始功利气习日昭晰而无所藏伏学此者谓之学道学道则吾无始功利气习日融化而未尝复行如此方是戒愼恐惧朴实工夫所谓动静无间体用一原庶乎会通之矣自信本心而一切经纶宰制由之此圣学也干好事衆皆悦之求之此心茫然不知所在此乡原之徒孔子之所恶也吾心之体本止本寂叅之以意念饰之以道理侑之以闻见遂以感通为心之体而不知吾心虽千酬万应纷纭变化之无已而其体本自常止常寂故言行之着若可覩闻而谨之信之则不覩不闻也故有余不足必知之知之必不敢不勉不敢尽而其不敢不然者亦不覩不闻也人之心天之一也俯仰两间左右民物共感应之形着因时顺变以行其典礼者虽千变万化不可穷诘孰非吾心之一之所运耶不识万化之根源则自沦于机巧习染之中一切天下事作千様万様㸔故精神眩惑终身劳苦屡省穿衣喫饭犹有许多未中节处此圣人于庸言庸行一毫不敢自恕学以静入亦以静病云者似涉静景而非为物不贰生物不测之体之静也盖吾心之体本不可须臾离无人我远近古今于此透悟便可与天地同量尧舜为徒所谓曲肱饮水金革百万乐在其中饭糗茹草有天下而不与此皆性体之自然未尝致纤毫之力乃天下之至静也是故烟云泉石案牍𤨏屑外境虽异而吾良知之运无更局乃可谓夫焉有所倚也学者无必为圣人之志故染逐随时变态自为障碍勐省洗涤直从志上着人一已百人十已千工夫则染处渐消逐时渐寡渣滓浑化则主宰即流行之主宰流行即主宰之流行安有许多分别疑虑学术同异皆起于意根未离尚落气质故意必固我皆所以害我若中涵太虚顺吾自然之条理则易简理得时措适宜往圣精神心术皆潜孚而黙会之究事之利害而不求心之安否是以祸乱至于相寻惟中流砥柱动必求诸心以复天地万物一体之量一切世情不使得以隠伏则义精独愼天下之能事毕矣迁善改过之功无时可已若谓吾性一见病症自去如太阳一出魍魉自消此则玩光景逐影响欲速助长之为害也须力究而精辨之始可透利害生死关方是学之得力处若风吹草动便生疑惑学在何处用知命者士人之素节吾未见随分自静者而困乏不能存也吾未见广于干求工于贪取者而有知足之时也大丈夫进可以仕退可以藏常绰绰有余裕则此身常大常贵而天下之物不足以尚之不然则物大我小小大之相形而攻取怨尤之念多矣友朋中有志者不少而不能大成者只缘世情窠臼难超脱耳须是吾心自作主宰一切利害荣辱不能淆吾见而夺吾守方是希圣之志始有大成之望也人心本自太和其不和者狭隘頽堕乖戾烦恼以为之梗除却此病则本心冲澹和粹之体复矣以之养生何有遇事不放过固好然须先有一定之志而后随事随时省察其是此志与否则步步皆实地处处皆实事乃眞不放过也欲富贵而恶贫贱吾独无是情哉吾性不与物作对天地之用皆我之用欲恶不与存焉心即所谓把柄也生化不测皆把柄中自然之条理一以贯之成性存而道义出也圣人养民敎民无一事不至非为人也自尽其心自满其量不忍小视其身也凡器不可互用局于形也人为万物之主心为万物之灵常存此心性灵日着则万物之命自我立矣其处一身之吉㐫悔吝何有本然者良知也于此兢业存存乃所谓致良知也良知能开天下之物能成天下之务所谓莫显莫见也致知之功能一动静有事无事一以贯之则一时虽未成章夫固成章之渐也一时虽未凝然不动夫固凝然不动之基也盖学问头脑既当自将日新不已舍此而别趋路径皆安排意必也事上用功虽愈于事上讲求道理均之无益于得也涵养本原愈精愈一愈一愈精始是心事合一千事万事只是一事故古人精神不妄用惟在志上磨砺随分自竭其力当下具足当下受用过去未来何益于思徒得罪于天尔上天之载以无声无臭为至君子之学以不覩不闻为功知体常虚则眞明常止千念万念总是无念生生化化自协天则故先天而天弗违后天而奉天时知无起灭物无去来虽拟言议动同归于成变化复其不覩闻之体天地万物生于虚而虚亦非出于天地万物之外耳目口鼻皆以虚为用况心为统摄衆形之本宰制万灵之根而可壅之以私乎古人从心体㸃检故事事诣其极今人从支派处照管虽时有暗合终不得力此人才风俗之异于古也吾道无絶续历千万世如一日但人自不着不察耳精神不可闲用须常理会本分事本分事虽一物不染却万物毕僃意根风波一尘蔽天豪杰之士往往为其所误故学在于致虚以澄其源当急遽时能不急遽当怠缓时能不怠缓当震惊失措时能不震惊失措方是囘天易命之学喜怒哀乐情也情之得其正者性也发与未发本无二致戒惧愼独本无二事若云未发不足以兼已发而致中之外别有一段致和之功是不知顺其自然之体而加损焉所谓以学而能以虑而知无忌惮以乱天之定命也先师云心体上着不得一念留滞能悟本体即是功夫人已内外一齐俱透功利之习沦肌浃髓茍非鞭辟近里之学常见无动之过则一时感发之明不足以胜隠微湥痼之蔽故虽高明率喜顿悟而厌积渐任超脱而畏检束谈元妙而鄙浅近肆然无忌而犹以为无可无不可任情恣意遂以去病为第二义不知自家身心尚荡然无所归也引佛老之言以证其说借修炼之术以祕其养皆非卓然以圣为归者也圣学一正百正一了百了不落影响不靠幇助变通宜民眞性自然流贯古圣兢兢业业好古敏求精神命脉惟在一处用几微少忽即属异端可不谨乎同知刘师泉先生邦采刘邦采字君亮号师泉吉之安福人初为邑诸生即以希圣为志曰学在求诸心科举非吾事也偕两峯入越谒阳明称弟子阳明契之曰君亮会得容易先生资既颖悟而行复峻拔丁外艰蔬水庐墓服阕不复应试士论益归嘉靖七年秋当乡试督学赵渊下敎属邑迫之上道先生入见渊未离席即郄立不前渊亟起迎之先生以棘闱故事诸生必免冠袒裼而入失待士礼不愿入御史储良材令十三郡诸生竝得以常服入闱免其简察揭㮄先生得中式已授夀宁敎谕陞嘉兴府同知寻弃官归年八十六卒阳明亡后学者承袭口脗浸失其眞以揣摩为妙悟纵恣为乐地情爱为仁体因循为自然浑同为归一先生惄然忧之谓夫人之生有性有命性妙于无为命杂于有质故必兼修而后可以为学盖吾心主宰谓之性性无为者也故须首出庶物以立其体吾心流行谓之命命有质者也故须随时运化以致其用常知不落念是吾立体之功常过不成念是吾致用之功二者不可相杂常知常止而念常微也是说也吾为见在良知所误极探而得之龙溪问见在良知与圣人同异先生曰不同赤子之心孩提之知愚夫妇之知能如顽鑛未经煅炼不可名金其视无声无臭自然之明觉何啻千里是何也为其纯隂无眞阳也复眞阳者更须开天辟地鼎立干坤乃能得之以见在良知为主决无入道之期矣龙溪曰以一隙之光谓非照临四表之光不可今日之日非本不光云气掩之耳以愚夫愚妇为纯隂者何以异此念菴曰圣贤只要人从见在寻源头不是别将一心换却此心师泉欲创业不享见在岂是悬空做得亦只是时时收摄此见在者使之凝一耳先生着为易藴无非此意所谓性命兼修立体之功即宋儒之涵养致用之功即宋儒之省察涵养即是致中省察即是致和立本致用特异其名耳然工夫终是两用两用则支离未免有顾彼失此之病非纯一之学也总缘认理气为二造化只有一气流行流行之不失其则者即为主宰非有一物以主宰夫流行然流行无可用功体当其不失则者而已矣乃先生之言心意知物较四有四无之说最为谛当谓有感无动无感无静心也常感而通常应而顺意也常往而来常化而生物也常定而明常运而照知也见闻之知其糟粕也象着之物其凝沤也念虑之意其流澌也动静之心其游尘也心不失无体之心则心正矣意不失无欲之意则意诚矣物不失无住之物则物格矣知不失无动之知则知致矣夫心无体意无欲知无动物无住则皆是有善无恶矣刘念台夫子欲于龙溪之四无易一字心是有善无恶之心意亦是有善无恶之意知亦是有善无恶之知物亦是有善无恶之物何其相符合也念菴言师泉素持元虚即今肎向里着已收摄性命正是好消息双江言师泉力大而说辨排闼之严四座咸屈人皆避席而让舍莫敢撄其锋疾亟门人朱调问先生此视平时何如答曰夫形岂累性哉今吾不动者自若也苐形如藁木耳遂卒先生之得力如此刘师泉易藴夫学何为者也悟性修命知天地之化育者也往来交错庶物露生寂者无失其一也冲廓无为渊穆其容赜者无失其精也惟悟也故能成天地之大惟修也故能体天地之塞悟实者非修性阳而弗驳也修逹者非悟命阴而弗窒也性隠于命精储于魄是故命也有性焉君子不淆诸命也性也有命焉君子不伏诸性也原始反终知之至也有感无动无感无静心也常感而通常应而顺意也常往而来常化而生物也常定而明常运而照知也见闻之知其糟粕也象着之物其凝沤也念虑之意其流澌也动静之心其游尘也心不失无体之心则心正矣意不失无欲之意则意诚矣物不失无住之物则物格矣知不失无动之知则知致矣身心意知物者工夫所用之条理格致诚正修者条理所用之工夫知所先后者始条理也天序也忘其所有事者昏索其所无事者纷昏不胜纷者杂纷不胜昏者塞纷犹梦也昏犹醉也醒醉遣梦者惺惺也瞬有存息有养前无迎后无将何病乎塞何忧乎杂德非潜不光心非澹不体识恆敛曰潜欲恆释曰澹澹以平感物而动之情潜以立人生而静之本是故清明在躬志气如神潜且澹者与己者命之所禀礼者性之所具人之生也性一而命殊故人之过也各于其党虞仲之放伯夷之隘栁下之不恭子贡之逹子路之勇原宪之狷曾㸃之狂子张之堂堂皆已也虽痛克之犹恐守己者固而从人者轻也惟尧舜为能舍非竭才力不能克是故能见无动之过通乎微矣能浄无垢之尘可与几矣草昧之险无动之过也野马之运无垢之尘也故圣人洗心退藏于密神武而不杀也夫能心忘则心谦胜心忘则心平侈心忘则心淡躁心忘则心泰嫉心忘则心和谦以受益平以称施淡以发智泰以明威和以通知成性存存九德咸事心之为体也虚其为用也实义质礼行逊出信成致其实也无意无必无固无我致其虚也虚以通天下之志实以成天下之务虚实相生则德不孤是故常无我以观其体心普万物而无心也常无欲以观其用情顺万事而无情也见元而不影响者鲜矣务博而不支离者鲜矣见过以致元元而质也务约以致博博而寂也高明效天博厚法地澄心渺虑之学也感应而无起灭太虚之流行优优生化之学也着察而落感应照心之为用憧憧往来之私也优优则时止时行拟议以成变化改过迁善同归于不识不知而已伯玉不以昭昭申节冥冥堕行感应之着察者也原宪之克伐怨欲不行着察之感应者也念念谨念其知也迁念念一念其知也凝颜子不善未尝不知知之未尝复行主宰流行明照俱至犹之赤日当空照四方而不落万象矣曰明道之猎心复萌何也曰斯固颜子之学过而不成念者也未尝婴明体而起知端曰然则曾子之易箦得于童子之执烛非婴明体而起端乎曰犹之日月云滃空照一也盖良知流行变通有定徙而无典常曾子之以虚受人又非过焉改焉者可论也曰其谓得正而毙焉何也曰正无定体唯意所安是故学莫踰于致知诀莫要于知止多闻不畜闻无闻也多见不宿见无见也独闻者塞独见者执小成而已矣君子多识前言往行以畜其德大畜也九容不修是无身也九思不愼是无心也九畴不叙是无天下国家也修容以立人道愼思以达天德叙畴以顺帝则君子理此三者故全也建极在君修极在公卿遵极在守令征极在庶民父慈子孝兄友弟恭庶民征矣省刑平税敬老慈幼守令遵矣尊贤任能谨度宣化公卿修矣敬天勤民礼叙乐和皇极建矣惟皇作极惟帝时克一哉王心协哉衆志元气充塞太和保合人感天应雨旸时若寒暑不侵治之极也间尝着察而感应者本体也不起不灭随感应而着察者念也憧憧往来此盖有主宰与无主宰之别曰固然矣此有说焉感应从心不从意圣人之事也未至于圣则亦不可无诚意之功至论主宰有从乎意见者有从乎义理者有从乎义理而未得乎本体发育之学者从乎意见者有适有莫执乎已从乎义理者知适知莫成乎已从乎本体者无适无莫达乎己执乎己者病物成乎己者公物达乎己者仁物故曰欲诚其意者先致其知知则物格而与天地万物流通矣故为仁是故主宰着察者求仁也夫子曰可以为难矣仁则吾不知也谓此也御史刘三五先生阳刘阳字一舒号三五安福县人少受业于彭石屋刘梅源见阳明语录而好之遂如䖍问学泊舟野水风雪清苦不以为恶阳明见之顾谓诸生曰此生清福人也于是语先生苟不能甘至贫至贱不可以为圣人嘉靖四年举乡试任砀山知县邑多盗治以沈命之法盗为衰止旋示以礼敎变其风俗入拜福建道御史世宗改建万夀宫为永禧仙宫百官表贺御史以先生为首先生曰此当谏不当贺在廷以危言动之卒不可中官持章奏至故事南面立各衙门北面受之受毕复如前对揖先生以为北面者重章奏非重中官也章奏脱手安得复如前哉改揖为东向无以难也相嵩欲亲之先生竟引疾归徐文贞当国陪推光禄寺少卿不起筑云霞洞于三峯与士子谈学两峯过之萧然如在世外先生曰境寂我寂已落一层两峯曰此彻骨语也自东廓没江右学者皆以先生为归东至岱宗南至祝融夜半登山顶而观日焉残冰剩雪柱杖铿尔阳明所谓清福者悬记之矣先生于师门之㫖身体精硏曰中知之不倚于覩闻也敬知之无怠者也诚知之无妄者也静知之无欲者也寂知之无思为者也仁知之生生与物同体者也各指所之而皆指夫知之良也致知焉尽矣由先生言之则阳明之学仍是不异于宋儒也故先生之传两峯也谓宋学门戸谨守绳墨两峯有之其一时讲席之盛皆非先生所深契尝谓师泉曰海内讲学而实践者有人足为人师者有人而求得先师之学未一人见盖意在斯乎意在斯乎刘秉监字遵敎号印山三五同邑人也父宣工部尚书先生登正德戊辰进士第歴刑部主事署员外郎出为河南佥事迁大名兵僃副使以忤巨奄逮系诏狱得不死谪判韶州量移贰潮州知临安府未至而卒河南之俗惑鬼多淫祠先生为文谕之曰灾祥在德淫鬼焉能祸福于是毁境内淫祠以千数已而就逮寓书其僚长曰淫祠伤害民俗风敎者之责监以祸行奸人惑衆必为报应之说非明府力持鲜不动摇其守正不挠如此事兄甚谨俸入不私于室先生初学于甘泉而尤笃志于阳明讲学之㑹匹马奚童往来山谷之间俭约如寒士母夫人劳之曰儿孝且弟何必讲学先生对曰人见其外未见其内将求吾眞不敢不学殁时年未五十刘三五评之曰先辈有言名节一变而至道印山早励名节烈烈不挫至临死生靡惑宜其变而至道无难也王钊字子懋号栁川安成人始受学梅源东廓旣学于文成尝为诸生弃之栖栖于山顚水涯寂莫之乡以求所谓身心性命盖三十年未尝不一日勤恳于心善不善之在友朋无异于己逆耳之言时施于广座人但见其恻怛不以为怨皆曰今之讲学不空谈者栁川也时有康南村者性耿介善善恶恶与人不讳尝酌古礼为图摭善行为规嵗时柱杖造诸大家之门家家倒屣以迎先生视南村如一人南村贫先生亦贫敝衣粝食终其身非矫也三五先生洞语清明在躬知之至也养知莫善于寡欲有生之变有死之变人知死之变而不知生之变也魂游变也孰主张是孔子曰合鬼与神敎之至也学者不察率因其质以滋长而自易其恶之功盖寡善学者不易其恶不已也衆人囿于数君子治则防乱则修易以知来有变易之道听其自完自裂一归之数已哉天下有难处之事乎利害之计也难道义之从也无难义不甘于食粟则有死馁而已矣天下之不为利害计者寡矣故戚戚者多君子以岁月为贵譬如为山德日崇也茍为罔修奚贵焉况积过者耶惟待其身者小故可茍惟自任者不重故逸古人求治于身后人求治于天下休天下而不烦身求者也扰天下而不恤求之天下者也是故执周官而不能执好恶之矩者不可以治天下水之激失水之眞矣情之激失情之眞矣君子之情不激也故不激其言不善之闻惩创之益少而潜损者多故言人不善自损也又听者损动有掩䕶非德之宜好名者也故好名者心劳独行君子出于实心而于圣人之诚有辨焉孝弟通神明而于圣人之察伦有辨焉志于开来者不足以尽性命志于性命者足以开来贤哉未信者之自信也虽圣人弗之信而信其自知者焉其自知不惑其自求不小德者得也无得于己而言之耻也无得于己而言之不信乎人矣惟虚故神惟敬乃虚知几而后能知言知己之言而后能知人之言动出于至诚恻怛为王道动责之我为大人之业知者心之神明也知善知不善知好善知恶不善知必为善知必不为不善是至善也是人之明德也天之明命也故曰良致言学也致者力而后天者全曰明明德曰顾諟天之明命举致之之谓也五常百行明焉察焉神明充周是谓能致其知古圣人莫如尧曰钦明非知之至而何中知之不倚于覩闻者也敬知之无怠者也诚知之无妄者也静知之无欲者也寂知之无思为者也仁知之生生与物同体者也各指所之而皆指夫知之良也故曰致知焉尽矣独知之明大明悬象照临天下者似之盖观于晋人有失则者明入于地矣有邪僻之见者入左腹矣盖观于明夷着焉察焉无或遗焉者圣人之无不知践焉履焉无不胜焉者圣人之无不能洽闻亦知多艺亦能闇于其大者矣至徤者知之徤至顺者知之顺唯徤也不可险之而知险唯顺也不可阻之而知阻人心惟危险阻之谓也徤顺精一之至也君子盖无时而不惧夫危也置我身于人人之中而非之是之恶之爱之夺之予之者夫然后可与无我物不可厌厌物者不能格物晚程记齿发衰不可返己志气衰奚有不可返者哉日三牲日袒割无关志气日孜孜毙而后己善自养老者乎刚健中正纯粹精无一毫髪歉而后无一毫发非干体境寂我寂已落一层阅时事而伤神徐自察之嫉之也非矜之也矜之仁嫉之偏潜谷邓子儒释之辨数千言诸友有求其说者予谓之曰只格物致知日以身辨之矣海内讲学而实践者有人足为人师者有人而求得先师之学者未一人见有不善未尝不知是致知知之未尝复行是格物县令刘梅源先生晓刘晓字伯光号梅源安福人乡举为新宁令见阳明于南京遂禀受焉阳明赠诗谩道六经皆註脚还谁一语悟眞机归集同志为惜阴会吉安之多学者先生为之五丁也先生下语无有枝叶尝诵少陵语不惊人死不休之句叹曰可惜枉费心力不当云学不惊人死不休耶学者举质鬼神无疑先生曰人可欺鬼神不可欺今世可欺后圣有作眞伪不可欺员外刘晴川先生魁刘魁字焕吾号晴川泰和人由乡举嘉靖间判宝庆五年守钧州七年贰潮州六年陞工部员外郎上安攘十事皆为要务诏徙雷殿禁中先生上疏请缓雷殿工作以成庙建足边僃上怒杖四十入狱创甚百戸戴经药之得不死与杨斛山周讷溪讲学不辍自壬寅至乙巳凡四年秋八月上斋醮神降于箕为先生三人颂寃释之未抵家而复逮十月还狱又二年丁未十一月五日夜高元殿火上怳忽闻火中唿先生三人名氏赦还家先生受学于阳明卒业东廓以直节着名而陶融于学问李脉泉言在钧州与先生同僚一年未尝见其疾言遽色乡人饮酒令之唱曲先生歌诗抑扬可听门人尤熙问为学之要曰在立诚每举阳明遗事以淑门人言阳明转人轻快一友与人讼来问是非阳明曰待汝数日后心平气和当为汝说后数日其人曰弟子此时心平气和愿赐敎阳明曰既是心平气和了又敎甚么朋友在书院投壶阳明过之唿曰休离了根问阳明言动气象先生曰只是常人黄德良说阳明学问初亦未成片段因从游者衆夹持起歇不得所以成就如此有举似先生者曰也是如此朋友之益甚大主事黄洛村先生𢎞纲黄𢎞纲字正之号洛村江西雩县人举正德十一年乡试从阳明于䖍台阳明敎法士子初至者先令高第弟子敎之而后与之语先生列于髙第阳明归越先生不离者四五年阳明卒居守其家又三年嘉靖二十三年始任为汀州府推官陞刑部主事时塞上多故将校下狱者吏率刻㴱以逢上意先生按法不轻上下以故不为人所喜遂请致仕归与东廓双江念菴讲学流连旬月士子有所请质先生不遽发言瞠视注听待其意尽词毕徐以一二言中其窽会莫不融然四十年五月二十八日卒年七十先生之学再变始者持守甚坚其后以不致纤毫之力一顺自然为主其生平厚于自信而薄迎合长于持重而短机械盖望而知其为有道者也阳明之良知原即周子诚一无伪之本体然其与学者言多在发用上要人从知是知非处转个路头此方便法门也而及门之承其说者遂以意念之善者为良知先生曰以意念之善为良知终非天然自有之良知为有意之知觉为有意之觉胎骨未净卒成凡体于是而知阳明有善有恶之意知善知恶之知皆非定本意旣有善有恶则知不得不逐于善恶只在念起念灭上工夫一世合不上本体矣四句敎法先生所不用也双江归寂先生曰寂与感不可一例观也有得其本体者有失其本体者自得其本体之寂者言之虽存之弥久涵之弥㴱而渊微之精未尝无也自得其本体之感者言之虽纷然而至㳫然而来而应用之妙未尝有也未尝有则感也寂在其中矣未尝无则寂也感在其中矣不覩不闻其体也戒愼恐惧其功也皆合寂感而言之者也按双江之寂即先生之所谓本体也知主静非动静之静则归寂非寂感之寂矣然其间正自有说自来儒者以未发为性已发为情其实性情二字无处可容分析性之于情犹理之于气非情亦何从见性故喜怒哀乐情也中和性也于未发言喜怒哀乐是明明言未发有情矣奈何分析性情则求性者必求之未发此归寂之宗所由立也一时同门与双江辨者皆从已发见未发亦仍是析情于发析性于未发其情性不能归一同也洛村语录自先师提揭良知莫不知有良知之说亦莫不以意念之善者为良知以意念之善为良知终非天然自有之良知为有意之知觉为有意之觉胎骨未浄卒成凡体治病之药利在去病茍无病臭腐神奇同为元气本领旣是知觉意念莫非良知更无二本喜怒哀乐之未发且不论其有时与否但子思子云喜怒哀乐之未发谓之中中也者天下之大本也曾谓天下之大本可以时言乎未发非时则体道之功似不专于归寂而已也故子思子曰致中和盖合寂感以为功者也或疑慈湖之学只道一光明境界而已稍涉用力则为着意恐未尽慈湖精于用力者莫慈湖若也所谓不起意者其用力处也絶四记中云云慈湖之用力精且密矣明道云必有事焉而勿正勿忘勿助长未尝致纤毫之力此其存之之道善用其力者固若是慈湖千言万语只从至灵至明广大圣知之性不假外求不由外得自本自根自神自明中提掇出来使人于此有省不患其无用力处不患不能善用其力矣徒见其喋喋于此也遂谓其未尝用力焉恐未尽慈湖意也存主之明何尝离照流行之照何尝离明是则天然良知无体用先后内外㴱浅精麄上下一以贯之者也人心只此独知出乎身而加乎民者只此视听喜怒诸物舍此更别无着力处矣谓天下之物触于前者有正有不正又谓知意心身无能离天下国家之物而独立是以物为身之所接而非所谓僃于我者虽视听喜怒未尝不在其中而本末賔主则大有间后世格物之学所以异于圣人者正惟差认此一物字故格物致知之功不容不差亦不容不补主敬存养以摄归身心而内外动静不得不为二矣往歳读先师书有惑而未通处即反求自心密察精进便见自己惑所从来或是碍着旧闻或是自己工夫犹未免在事迹上揣量文义上比拟与后儒作用处相似是以有惑细玩先师之言眞是直从本心上发出非徒闻见知识轮转所谓百世以俟圣人而不惑者乃知笃信圣人者必反求诸己反求诸己然后能笃信圣人故道必㴱造自得乃能决古训之是非以解蔽辨惑不然则相与滋惑也已谓谢子曰太古无为中古无私太古至道中古至德吾将与子由至德而观至道由无私而游无为乎谢子曰古道辽矣孰从而观之孰从而游之曰子不见耳目口鼻视听言臭乎今之人耳目口鼻之于视听言臭也犹古之人耳目口鼻之于视听言臭也吾何疑焉则吾心之于是非诚伪无古今之殊也又何疑焉日往而月来寒往而暑来今之日月寒暑犹古之日月寒暑也则又何爽焉吾心至德吾心至道吾心无私吾心无为而奚观乎而奚游乎茍有志于希古者反而求之吾心将无往而非古也己先师之学虽顿悟于居常之日而厯艰僃险动心忍性积之岁月验诸事履乃始脱然有悟于良知虽至易至简而心则独苦矣何学者闻之之易而信之之难耶有迁官而较远近劳逸者曰不然责望于人者谓之远求尽于己者谓之近较计于远近者谓之劳相忘于远近之外者谓之逸茍有以尽吾心远近劳逸吾何择焉吾惟尽吾之心而已矣主事何善山先生廷仁何廷仁字性之号善山初名秦江西雩县人举嘉靖元年乡试至二十年始谒选知新会县喜曰吾虽不及白沙之门幸在其乡敢以俗吏临其子弟耶释菜于祠而后视事迁南京工部主事满考致仕三十年卒年六十六初闻阳明讲学慨然曰吾恨不得为白沙弟子今又可失之耶相见阳明于南康当是时学人聚㑹南贑而阳明师旅㫄午希临讲席先生即与中离药湖诸子接引来学先生心诚气和不厌缕覼由是学者益亲己从阳明至越先生接引越中一如南贑阳明殁后与同志㑹于南都诸生往来者恆数百人故一时为之语曰浙有钱王江有何黄指绪山龙溪洛村与先生也先生论学务为平实使学者有所持循尝曰吾人须从起端发念处察识于此有得思过半矣又曰知过即是良知改过即是本体又曰圣人所谓无意无情者非眞无也不起私意自无留意留情耳若果无意孰从而诚若果无情孰从而精或谓求之于心全无所得日用云为茫无定守先生曰夫良知在人为易晓诚不在于过求也如知无所得无所定守即良知也就于知无所得者安心以为无得知无定守者安心以守之斯岂非入门下手之实功乎况心性既无形声何从而得既无定体何从而守但知无所得即有所悟矣知无定守即有定主矣其言不为过髙如此故闻谈学稍涉𤣥远辄摇手戒曰先生之言无是无是南都一时之论谓工夫只在心上用才涉意便已落第二义故为善去恶工夫非师门最上乘之敎也先生曰师称无善无恶者指心之应感无迹过而不留天然至善之体也心之应感谓之意有善有恶物而不化着于有矣故曰意之动若以心为无以意为有是分心意为二见离用以求体非合内外之道矣乃作格物说以示来学使之为善去恶实地用功斯之谓致良知也细详先生之言盖难四无而伸四有也谓无善无恶是应感无迹则心体非无善无恶明矣谓着于有为意之动则有善有恶是意之病也若心既无善无恶此意知物之善恶从何而来不相贯通意既杂于善恶虽极力为善去恶源头终不清楚故龙溪得以四无之说胜之心意知物俱无善恶苐心上用功一切俱了为善去恶无所事事矣佛家之立跻圣位是也由先生言之心既至善意本澄然无动意之灵即是知意之照即是物为善去恶固是意上工夫也然则阳明之四有岂为下根人说敎哉善山语录圣人所谓无意无情者非眞无也不起私意自无留意留情耳若果无意孰从而诚若果无情孰从而精是尧舜不必惟精孔子不必徙义改过矣吾故曰学务无情断灭天性学务有情缘情起衅不识本心二者皆病有意固谓之意见而必欲求为无意是亦不可谓非意见也是故论学不必太髙但须识本领耳茍识本领虽曰用意自无留情茍不识本领虽曰欲无意只是影响或谓求之于心全无所得日用云为茫无定守夫良知在人为易晓诚不在于过求也如知无所得无所定守即良知也就于知无所得者安心以为无得知无定守者安心以守之斯岂非入门下手之实功乎况心性既无形声何从而得既无定体何从而守但知无所得即有所悟矣岂眞无所得耶知无定守即有定主矣岂眞无定守耶后世儒者不能至于圣人其毫釐之差只不信此使果眞知即刻一了百当自是了得终身见在此心合一圆成合下具足更有何意可起何理可思茍有所思虑盖不过殊涂同归一致百虑而已有欲絶感以求静者曰非也君子亦惟致其良知而已矣知至则视无不眀听无不聪言无不中动无不敬是知应物之心非动也有欲故谓之动耳絶感之心非静也无欲故谓之静耳茍有欲焉虽闭关习静心斋坐忘而其心未尝不动也茍无欲焉虽纷华杂扰酬酢万变而其心未尝不静也动而无欲故动而无动而其动也自定静而无欲故静而无静而其静也常精动定静定庶矣所谕个中拟议差毫发就里光明障几重肎信良知无适莫何须事后费磨礲即此知直造先天夫本来面目岂特无容拟议虽光明亦何所有诚知本体无容用其力则凡从前着意寻求要皆门瓦砾耳门开则瓦砾诚无所施虽太虚中何物不有门戸瓦砾色色具列而不能染于太虚思而无思拟议而无拟议道本如是耳是故戒愼恐惧格物致知虽为衆人设法在圣人惟精亦不废不然孔子尝谓吾有知乎哉无知也而又忧闻义不能徙不善不能改是以上逹不离下学中得之则磨礲改过正见圣人洁净精微天下之事原无善恶学者不可拣择去取只要自审主意若主意是个眞心随所处皆是矣若主意是个私心纵拣好事为之却皆非矣譬如戏谑是不好事但本根是个与人为善之心虽说几句笑话动人机括自揣也是眞心但本根是个好名之心则虽孝亲敬长温凊定省自揣还是欺心此学是日用寻常事自知自足无事㫄求习之则悦顺之则裕眞天下之至乐也今之同志负高明之志者嘉虚元之说厉敦确之行者乐绳墨之趋意各有所用而不能忘所见此君子之道所以为鲜致中和天地位万物育者如或动于客气梏于物欲觉得胷中劳耗错乱天地即已翻覆亲而父子兄弟近而童仆远而天下之人皆见得不好至于山川草木鸡犬椅桌若无相干也自不好天下虽大我自不得其平矣少即平其心易其气良知精察无有私意便觉与天地相似矣不惟父子兄弟童仆自无不好而天下之人亦无不好以至鸡犬椅桌山川草木亦无不好眞见万物皆有春意至于中间有不得其所者自恻然相关必思处之而后安故尽天下之性只是自尽其性天地万物与吾原同一体知吾与天地万物既同一体则知人情物理要皆良知之用也故除却人情物理则良知无从可致矣是知人情物理虽曰常感要之感而顺应者皆为应迹实则感而无感良知无欲虽曰常寂要之原无声臭者恆神应无方实则寂而无寂此致知所以在于格物而格物乃所以实致其良知也明道以穷理尽性至命一下便了于此可见象山云老夫无所能只是识病可见圣贤不贵无病而贵知病不贵无过而贵改过今之学者乃不虑知病即改却只虑有病岂知今之学者要皆半路修行者也习染既㴱焉能无病况有病何伤过而能改虽曰有病皆是本来不染而工夫亦为精一实学耳今日论学只当辨良知本领果与愼独工夫同与不同不当论其行事标末律之古人出处异与不异使其本领既同而行事或过自可速改而进诚明之域使其本领已失而操履无过虽贤如诸葛韩范明道尙惜其不着不察而有未闻道之叹谓近来勉强体究凡动私意一觉便欲放下如此岂不是切实工夫但说得似易恐放下甚难若私意已尝挂根虽欲放下却不能矣须有好仁无以尚之之心然后私意始不挂根如此一觉放下便就是洁浄精微之学郎中陈明水先生九川陈九川字惟濬号明水临川人也母梦呑星而娠年十九为李空同所知正德甲戍进士请告三年授太常博士武宗欲南巡先生与舒芬夏良胜万潮连疏谏止午门荷校五日杖五十除名世宗即位起原官进礼部员外郎郎中以主客裁革妄费羣小恨之张桂与铅山有隙诬先生以贡玉餽宏使通事胡士绅讼之下诏狱搒掠谪鎭海衞已遇恩诏复官致仕周流讲学名山如台宕罗浮九华匡庐无不至也晚而失听书扎论学不休一时讲学诸公谓明水辩驳甚严令人无躱避处嘉靖四十一年八月卒年六十九先生自请告入虔师阳明即自焚其着书后凡再见竟所未闻阳明殁往拜其墓复经理其家先生自叙谓自服先师致知之训中间凡三起意见三易工夫而莫得其宗始从念虑上长善消恶以视求之于事物者要矣久之自谓瀹注支流轮回善恶复从无善无恶处认取本性以为不落念虑眞悟本体矣既已复觉其空倚见悟未化渣滓复就中恆致廓清之功使善恶俱化无一毫将迎意必之翳若见全体炯然炳于几先千思百虑皆从此出即意无不诚发无不中才是无善无恶实功从大本上致知乃是知几之学自谓此是圣门絶四正派应悟入先师致知宗㫖矣及后入越就正龙溪始觉见悟成象怳然自失归而求之毕见差谬却将诚意看作效验与格物分作两截反若欲诚其意者在先正其心与师训圣经矛盾倒乱应酬知解两不凑泊始自愧心汗背尽扫平日一种精思妙解之见从独知几微处严谨缉熙工夫才得实落于应感处若得个眞几即迁善改过俱入精微方见得良知体物而不可遗格物是致知之实日用之间都是此体充塞贯通无有间碍致字工夫尽无穷尽即无善无恶非虚也迁善改过非麄也始信致知二字即此立本即此达用即此川流即此敦化即此成务即此入神更无本末精麄内外先后之间证之古本序中句句脗合而今而后庶几可以弗畔矣按阳明以致良知为宗旨门人渐失其传总以未发之中认作已发之和故工夫只在致知上甚之而轻浮浅露待其善恶之形而为克治之事已不胜其艰难杂糅矣故双江念菴以归寂救之自是延平一路上人先生则合寂感为一寂在感中即感之本体感在寂中即寂之妙用阳明所谓未发时惊天动地已发时寂天寞地其义一也故其谓双江曰吾丈胸次广大荡荡渊渊十年之前却为蛰龙屈蠖二虫在中作祟久欲窃效砭箴愧非国手今赖吾丈精采仙方密鍊丹饵将使凡胎尽化二虫不知所之矣是先生与偏力于致知者大相迳庭顾念菴铭其墓犹云良知即未发之中无分于动静者也指感应于酬酢之迹而不于未发之中恐于致良知㣲有未尽是未契先生之宗旨也明水论学书古之学者为已天下之事尽矣尧舜之治天下亦尽其性充其君道而已何尝有人已先后于其间哉后儒不知性情之学始有为国为民不为身谋以为公者此贤豪之士所以自别于流俗而其运动设施不合于中道不可语天德王道也便安气习往往认作自然要识勉强亦是天命用功修治莫非勉强人力然皆天命自然合如此者近年体验此学始得眞机脚跟下方是实地步有不容自己者从前见悟转换自谓超脱而于此眞体若存若亡则知凡倚知解者其担阁支吾虚度不少矣日用应酬信手从心未尝加意间亦有稍经思虑区画者自以为良知变化原合如此然皆不免袛悔及反观之信有未尽未当处岂所谓认得良知不眞耶夫逐事省克而不灼见本体流行之自然则虽饬身励行不足以言天德固矣然遂以窒慾惩忿为下乘迁善改过为妄萌使初学之士骤窥影响者皆欲言下了当自立无过之境乃徒安其偏质便其故习而自以为率性从心却使良知之精微𦂳切知是知非所借以明而诚之者反蔑视不足轻重而遂非长过荡然忘返其流弊岂但如旧时支离之习哉本体至善不敢以善念为善也若以善念为善则恶念起时善固灭矣恶在其为至善天命不已者耶戒惧兢惕工夫即是天机不息之诚非因此为入道复性之功也不当以知觉为良知固矣然乃良知之发用不容有二先师云除却见闻无知可致况知觉乎故知觉废则良知或几乎息矣近诸公只说本体自然流行不容人力似若超悟眞性恐实未见性也缘私意一萌即本体已蔽蚀阻滞无复流行光照之本然也故必决去之而后其流行照临之体得以充达此良知之所以必致而后德明身修也心斋晚年所言多欲自出机轴殊失先生宗㫖岂亦微有门戸在耶慨惟先师患难困衡之余磨礲此志直得千圣之祕发明良知之学而流传未逺诸贤各以意见搀和其间精一之义无由睹矣先师所以悟入圣域实得于大学之书而有功于天下后世在于古本之复虽直揭良知之宗而指其实下手处在于格物古本序中及传习录所载详矣岂有入门下手处犹畧而未言直待心斋言之耶惟其已有成训以物知意身心为一事格致诚正修为一工故作圣者有实地可据而又别立说以为敎茍非门戸之私则亦未免意见之殊耳诚意之学却在意上用不得工夫直须良知全体洞彻普照㫄烛无纤毫翳障即百虑万几皆从此出方是知几其神乃所谓诚其意也若俟意之不善倚一念之觉即已非诚意落第二义矣却似正心别是上面一层功夫故窃谓炳于几先方是诚意之学先师云致知者诚意之本也若谓诚意之功则非矣格物却是诚意之功故曰致知在格物夫知之所以不致者物未格耳物虽意之所在然不化则物矣诚能万感俱化胸中无一物矣夫然后本体扩然与天地同体即意无不诚矣象山人情事变上用工是于事变间尊其德性也性无外也事外无道也动而无动者也白沙静中养出端倪是磨錬于妄念朋思之间体贴天理出来性无内也道外无事也静而无静者也是谓同归一致夫收视返听于中有个出头此对精神浮动务外逐末者言良为对病之药然于大道却恐有妨正为不识心体故耳心无定体感无停机凡可以致思着力者俱谓之感其所以出思发知者不可得而指也故欲于感前求寂是谓画蛇添足欲于感中求寂是谓骑驴觅驴夫学至于硏几神矣然易曰几者动之微周子曰动而未形有无之间者几也既谓之动则不可言静矣感斯动矣圣人知几故动无不善学圣者舍是无所致其力过此以往则失几不可以言圣学矣心本寂而恆感者也寂在感中即感之本体若复于感中求寂辟之谓骑驴觅驴非谓无寂也感在寂中即寂之妙用若复于感前求寂辟之谓画蛇添足非谓未感时也易以寂感为神非感则寂不可得而见矣念菴谓感有时而变易而寂然者未尝变易感有万殊而寂然者惟一先生言念已形而寂然者未尝不存岂感前复有寂乎双江虽在寂上用功然寂感不分时则寂亦感也念菴则分时与双江之意又微异矣夫寂即未发之中即良知即是至善先儒谓未发二字费多少分疏竟不明白只为认有未发时故耳惟周子洞见心体直曰中也者和也中节也天下之达道也去却大本一边彼岂不知未发之中者哉正恐认作两截故合一言之虑至㴱也而晦翁复以己意释之则周子之意荒矣有友人问川曰涵养于未发之前是致中工夫川答曰此处下不得前字喜怒哀乐如春夏秋冬有前乎未发之中是太和元气亦有未发为四序之时者乎只缘今人看麄了喜怒哀乐故添许多意见耳先师云良知者未发之中天下之大本致之便是天下之达道则行天下之达道乃实致良知也实致良知乃立大本也非立大本后乃推而为达道也近时学者不知心意知物是一件格致诚正是一功以心应物即心物为二矣心者意之体意者心之动也知者意之灵物者意之实也知意为心而不知物之为知则致知之功即无下落故未免欲先澄其心以为应物之则所以似精专而实支离也兄不知以何者为感若以流动为感则寂感异象微波即荡感皆为寂累固不待梏之反覆而后失其湛然虚明之体矣若以鑑物为感则终日鑑固无伤于止也止与鑑未始相离亦不得言有止而不鑑时也若患体之不止故鑑之不明亦当即鑑时定之不当离鑑以求止也何者其本体恆鑑不可得而离也吾丈近年宗㫖谓不当以知觉为良知却不知将发用知觉竟作何观若本体自然之明觉即良知也若夫私智小慧缘情流转是乃声闻缘入忆度成性即非夲体之灵觉矣故知觉二字义涵虚实顾所指用何如如曰正知正觉即属实作体观恆知恆觉即属虚作用观然恆知即正知无倚处恆觉即正觉无障处无生发无间离也非别有一段光照从此脱胎着于境物也奈何其欲贰之耶今夫声有起灭而闻性无起灭也色有明暗而见性无明暗见闻性即知觉性也若离知觉于本体是从声色有无处认见闻即知觉有起灭反失却恆见恆闻之本体矣昔晦翁以戒惧为涵养本原为未发为致中以谨独为察识端倪为已发为致和兼修交飬似若精密而强析动静作两项工夫不归精一今吾丈以察识端倪为第二义独取其涵养本原之说已扫支离之弊但吾丈又将感应发用另作一层在后面看若从此发生流出者则所谓毫釐之差尔夫不睹不闻之独即莫见莫显乃本体自然之明觉发而未发动而无动者也以为未发之中可也既曰戒慎曰恐惧于是乎致力用功矣而犹谓之未感未发可乎哉夫屈伸翕辟互为其根复奋潜飞后先异候欲其恆复而终潜与竝行而同出即永刼不可得其与主静藏密感应流行无时可息者不可同象而例观亦较然明矣弟观至显于至微公言由微以之显所见在毫釐之隔耳物者意之实也知者物之则也故只在发见几微处用功致谨焉即是达用即是立本若欲涵养本原停当而后待其发而中节此延平以来相沿之学虽若精微恐非孔门宗㫖矣太常魏水洲先生良弼解元魏师伊先生良政处士魏药湖先生良器魏良弼字师说号水洲南昌新建人嘉靖癸未进士知松阳县入为给事中累迁礼科都给事中十年召王琼为冢宰南京御史马敭等劾之下诏狱先生疏救亦下狱拷讯寻复职明年彗见东方先生以为应在张孚敬孚敬疏辩先生受杖于殿廷死而复苏孚敬亦自陈致仕彗果灭越月改汪鋐为吏部尚书先生又劾之又明年副都御史王应鹏上疏失书职名下狱先生以为细故当原又下狱拷讯先生累遭廷杖肤尽而骨不续言之愈激上讶其不死收之辄赦或且迁官不欲其去永嘉复位始以京察罢先生居乡情味真至乡人见先生有所告诫退辄称其说以敎家人其偶然者流为方语而深切者垂为法言曰魏水洲云云不可易也疾痛则问药旱潦则问捄先生因而付之各毕所愿闾里顿化争讼亦息人有夜梦先生者明旦得嘉客生儿者梦先生过其家则里中相贺以为瑞稻初登果未落家有老人不敢尝必以奉先生其为乡里所亲敬如此先生兄弟皆于阳明抚豫时受学故以致良知自明而诚知微以显天地万物之情与我之情自相应照能使天囘象君父易虑士大夫永思至愚夫孺子亦征于寤寐何者不虑之知达之天下智愚疏戚万有不同孰无良焉此所以不戒而孚也殁之日诏其子孙曰予平生仗忠信皇天鉴不得已之言后土怜欲速朽之骨陵谷有变人心无改不必铭志隆庆改元晋太常少卿致仕万厯乙亥卒年八十有四弟良政良器良政字师伊燕居无堕容尝曰学问头脑既明惟专一得之气专则精精专则明神专则灵又曰不尤人何人不可处不累事何事不可为举乡试第一寻卒水洲言吾梦中见师伊辄流汗浃背其方严如此良器字师颜号药湖洪都从学之后随阳明至越时龙溪为诸生落魄不羁每见方巾中衣往来讲学者窃骂之居与阳明邻不见也先生多方诱之一日先生与同门友投壶雅歌龙溪过而见之曰腐儒亦为是耶先生答曰吾等为学未尝担板汝自不知耳龙溪于是稍相嬺就已而有味乎其言遂北面阳明绪山临事多滞则戒之曰心何不洒脱龙溪工夫懒散则戒之曰心何不严慄其不为姑息如此尝与龙溪同行遇雨先生手盖龙溪不得已亦手盖而有怍容顾先生自如乃始惕然阳明有内丧先生龙溪司库不厌烦缛阳明曰二子可谓执事敬矣归主白鹿洞生徒数百人皆知宗王门之学疽发背医欲割去腐肉不可卒年四十二先生云理无定在心之所安即是理孝无定法亲之所安即是孝龙溪与先生最称莫逆然龙溪之𤣥逺不如先生之浅近也水洲先生集道无动静性无内外故言动亦定静亦定又曰未感不是先已应不是后近论多于触处动念处体认良知不于一定处下着故不免支离之病先师谓良知存乎心悟悟由心得信非讲求得来用志不分乃凝于神神凝知自致耳要得神凝须絶外诱固非顽空打坐亦非歌舞讲求要自有悟处操与致自是有辨致是全功操特始事致可包操而操未可以言致已所不欲吾心之知也勿施于人致吾心之良知也诚勿施于人则已所不欲之物格矣所恶于下吾心之矩也毋以事上絜吾心之矩也诚毋以事上焉则吾心所恶于下之矩絜矣或问未发之中如何曰汝但戒慎不睹恐惧不闻养得此心纯是天理便自然见圣人之学莫大于无我性之本体无我也梏形体而生私欲作聪明而生私智于是始有我尔去二者之累无我之体复矣君子有诸己则得失不足易也故得之自是不得自是小人无诸己惟见于得失而已矣故患得患失无所不至君子以诚身为贵实有于身谓之诚身夫天下之物可以实有于身者惟善为然由其为固有之实理故可以实有焉耳彼取诸外者夫岂可得而有之耶良知之敎不之学故以入井憷惕孩提爱敬平旦好恶为证然以三者皆一端之发见而未见乎全故言憷惕必以扩充继之言好恶必以长养继之言爱敬必以达之天下继之问良知天理异同曰知之良处即是天理昧其知失其良则为人欲盖自明觉而言谓之知自条理而言谓之理非二也由仁义行即根心生色睟面盎背之意行仁义非不是由此心也终是知得为好必如此做方好乃第二义便不是从中生故曰义外人本得天地之生意自能生但被习心遮蔽故不能生但去其蔽则本体自然呈露不须防检不须穷索自然流出乃其生意也明儒学案卷十九明儒学案卷二十钦定四库全书明儒学案卷二十余姚黄宗羲撰江右相传学案五太常王塘南先生时槐王时槐字子植号塘南吉之安福人嘉靖丁未进士除南兵部主司歴员外礼部郎中出为彰南佥事改川南道陞尚寳司少卿歴太仆光禄隆庆辛未出为陜西参政乞致仕万厯辛夘起贵州参政寻陞南鸿胪卿太常卿皆不赴致仕乙巳十月八日卒年八十四先生弱冠师同邑刘两峰刻意为学仕而求质于四方之言学者未之或怠终不敢自以为得五十罢官屛絶外务反躬宻体如是三年有见于空寂之体又十年渐悟生生真机无有停息不从念虑起灭学从収敛而入方能入微以透性为宗硏㡬为要阳明没后致良知一语学者不深究其㫖多以情识承当见诸行事殊不得力双江念菴举未发以救其弊中流一壶王学赖以不坠先生谓知者先天之发窍也谓之发窍则已属后天矣虽属后天而形气不足以干之故知之一字内不倚于空寂外不堕于形气此孔门之所谓中也言良知者未有如此谛当先生尝究心禅学故于弥近理而乱真之处剖判得出夏朴斋问无善无恶心之体于义云何先生曰是也曰与性善之㫖同乎曰无善乃至善亦无弗同也朴斋不以为然先生亦不然朴斋后先生看大乗止观谓性空如镜姸来姸见媸来媸见因省曰然则性亦空寂随物善恶乎此说大害道乃知孟子性善之说终是稳当向使性中本无仁义则恻隠羞恶从何处说来吾人应事处人如此则安不如此则不安此非善而何由此推之不但无善无恶之说即所谓性中只有个性而已何尝有仁义来此说亦不稳又言佛家欲直悟未有天地之先言语道断心行处灭此正邪说淫辞彼盖不知盈宇宙间一气也即使天地混沌人物消尽只一空虚亦属气耳此至真之气本无终始不可以先后天言故曰一隂一阳之谓道若谓别有先天在形气之外不知此理安顿何处盖佛氏以气为幻不得不以理为妄世儒分理气为二而求理于气之先遂堕佛氏障中非先生岂能辨其毫釐耶髙忠宪曰塘南之学八十年磨勘至此可谓洞彻心境者矣论学书所谕去念守心念不可去心不可守真念本无念也何去之有真心本无相也何守之有惟寂而常照即是本体即是工夫原无许多岐路费讲说也知者先天之发窍也谓之发窍则已属后天矣虽属后天而形气不足以干之故知之一字内不倚于空寂外不堕于形气此孔门之所谓中也末世学者往往以堕于形气之灵识为知此圣学之所以晦也静中欲根起灭不断者是志之不立也凡人志有所专则杂念自息如人好声色者当其冶艶夺心之时岂复有他念乎如人畏死亡者当其刀锯逼体之时岂复有他念乎学无分于动静者也特以初学之士纷扰日久本心真机尽汩没䝉蔽于尘埃中是以先觉立敎欲人于初下手处暂省外事稍息尘缘于静坐中黙识自心真面目久之邪障彻而灵光露静固如是动亦如是到此时终日应事接物周旋于人情事变中而不舍与静坐一体无二此定静之所以先于能虑也岂谓终身灭伦絶物块然枯坐徒守顽空冷静以为究竟哉吾辈学不加进正为不识真宰是以虽曰为学然未免依傍道理只在世俗眼目上做得个无大破绽之人而止耳所举佛家以黙照为非而谓广额屠儿立地成佛等语此皆近世交朋自不肎痛下苦功真修实证乞人残羮剰汁以自活者也彼禅家语盖亦有为而发彼见有等专内趋寂死其心而不知活者不得已发此言以救弊耳今以纷纷扰扰嗜慾之心全不用功却不许其静坐即欲以现在嗜慾之心立地成佛且称尘劳为如来种以文饰之此等毒药陷人于死学无多说若真有志者但自觉此中劳攘不得不静坐以体察之便须静坐或自觉人伦事物上欠实修不得不于动中着力便须事上鍊习此处原无定方所云居敬穷理二者不可废一要之居敬二字尽之矣自其居敬之精明了悟处而言即谓之穷理非有二事也纵使考索古今讨论经史亦是居敬中之一条件耳敬无所不该敬外更无余事也认得居敬穷理只是一件则工夫更无歇手若认作二事便有换手便有断续非致一之道也弟昔年自探本穷源起手诚不无执恋枯寂然执之之极真机自生所谓与万物同体者亦自盎然出之有不容己者非学有转换殆如腊尽阳回不自知其然也兄之学本从与物同体入手此中最宜精硏若未能入微则亦不无儱侗漫过随情流转之病此心湛然至虚廓然无物是心之本体原如是也常能如是即谓之敬阳明所谓合得本体是工夫也若以心起敬则心是一物敬又是一物反似于心体上添此一项赘疣是有所恐惧而不得其正非敬也所谕欲根盘结理原于性是有根者也欲生于染是无根者也惟理有根故虽戕贼之久而竟不可冺惟欲无根故虽习染之㴱而竟不能灭性也使欲果有根则是欲亦原于天性人力岂能克去之哉吾辈无一刻无习气但以觉性为主时时照察之则习气之面目亦无一刻不自见得既能时时刻刻见得习气则必不为习气所夺盖凡可覩闻者皆习气也情欲意见又习气之麄者也学贵能疑但㸃㸃滴滴只在心体上用力则其疑亦只在一处疑一处疑者疑之极必自豁然矣若只泛然测度道理则其疑未免离根离根之疑愈疑而愈增多岐之惑矣舍发而别求未发恐无是理既曰戒慎曰慎非发而何但今人将发字看得麄了故以澄然无念时为未发不知澄然无念正是发也未发之中固是性然天下无性外之物则视听言动百行万事皆性矣皆中矣若谓中只是性性无过不及则此性反为枯寂之物只可谓之偏不可谓之中也如佛老自谓悟性而遗弃伦理正是不知性澄然无念是谓一念非无念也乃念之至隠至微者也此正所谓生生之真几所谓动之微㡬之先见者也此几更无一息之停正所谓发也若至于念头断续转换不一则又是发之标本矣譬之澄潭之水也非不流也乃流之至平至细者也若至于急滩迅波则又是流之奔放者矣然则所谓未发者安在此尤难言矣澄潭之水固发也山下源泉亦发也水之性乃未发也离水而求水性曰支即水以为性曰混以水与性为二物曰岐惟时时冥念硏精入微固道之所存也事之体强名曰心心之用强名曰事其实只是一件无内外彼此之分也故未有有心而无事者未有有事而无心者故曰必有事焉又曰万物皆僃于我故充塞宇宙皆心也皆事也物也吾心之大包罗天地贯彻古今故但言尽心则天地万物皆举之矣学者误认区区之心渺焉在胸膈之内而纷纷之事杂焉在形骸之外故逐外专内两不相入终不足以入道矣一隂一阳自其着者而言之则寂感理欲皆是也自其微者而言之则一息之唿吸一念之起伏以至于浮尘野马之眇忽皆是也岂截然为奇为偶真若两物之相为对待者哉识得此理则知一隂一阳即所谓其为物不贰也舍隂阳之外而世之欲超隂阳离奇偶以求性者其舛误可知矣生几者天地万物之所从出不属有无不分体用此几以前更无未发此几以后更无已发若谓生几以前更有无生之本体便落二见阳明曰大学之要诚意而已矣格物致知者诚意之功也知者意之体非意之外有知也物者意之用非意之外有物也但举意之一字则寂感体用悉具矣意非念虑起灭之谓也是生几之动而未形有无之间也独即意之入微非有二也意本生生惟造化之机不克则不能生故学贵从收敛入收敛即为慎独此凝道之枢要也孟子言不学不虑乃指孩提爱敬而言今人以孩提爱敬便属后天而扩充四端皆为下乘只欲人直悟未有天地之先言语道断心行处灭乃为不学不虑之体此正邪说淫辞彼盖不知盈宇宙间一气也即使天地混沌人物消尽只一空虚亦属气耳此至真之气本无终始不可以先后天言故曰一隂一阳之谓道若谓别有先天在形气之外不知此理安顿何处通乎此则知洒扫应对便是形而上者宇宙万古不息只此生生之理无体用可分无声臭可即亦非可以强探力索而得之故后学往往到此无可捉摸处便谓此理只是空寂原无生几而以念头动转为生机谓是第二义遂使体用为二空有顿分本末不贯而孔门求仁真脉遂不明于天下矣来谕识得生几自然火然泉逹安用人为但鄙意真识生几者则必兢兢业业所谓不足不敢不勉有余不敢尽方为实学今人亦有自谓能识生几者往往玩弄光景以为了悟则涉于无忌惮矣禅家之学与孔门正脉絶不相侔今人谓孔释之见性本同但其作用始异非也心迹犹形影影分曲直则形之欹正可知孔门真见盈天地间只一生生之理是之谓性学者黙识而敬存之则亲亲仁民爱物自不容己何也此性原是生生由本之末万古生生孰能遏之故明物察伦非强为也以尽性也释氏以空寂为性以生生为幻妄则自其萌芽处便已斩断安得不弃君亲离事物哉故释氏之异于孔子正以其原初见性便入偏枯惟其本原处所见毫釐有差是以至于作用大相背驰遂成千里之谬也此心之生理本无声臭而非枯藁实为天地万物所从出之原所谓性也生理之呈露脉脉不息亦本无声臭所谓意也凡有声臭可覩闻皆形气也形气云者非血肉麄质之谓凡一切光景闪烁变换不常滞碍不化者皆可覩闻即形气也形气无时无之不可着亦不可厌也不着不厌亦无能不着不厌之体若外不着不厌而内更有能不着不厌之体则此体亦属声臭亦为形气矣于此有契则终日无分动静皆真性用事不随境转而习气自销亦不见有真性之可执不言收敛自得其本然之真收敛矣善由性生恶自外染程子所谓善固性恶亦不可不谓之性者犹言清固水浊亦不可不谓之水耳然水之本性岂有浊乎其流之浊乃染于外物耳夫本心常生者也自其生生而言即谓之事故心无一刻不生即无一刻无事事即本心故视听言动子臣弟友辞受取予皆心也洒扫应对便是形而上者学者终日干干只是黙识此心之生理而已时时黙识内不落空外不逐物一了百了无有零碎本领之分也心之官则思中常惺惺即思也思即穷理之谓也此思乃极㴱硏几之思是谓近思是谓不出位非驰神外索之思此理至大而至约惟虚而生三字尽之其虚也包六合以无外而无虚之相也其生也彻万古以不息而无生之迹只此谓之本心时时刻刻还他本来即谓之学太虚之中万古一息绵绵不絶原无应感与不应感之分识得此理虽瞑目独坐亦应感也时时应感即时时是动也常动即常静也一切有相即是无相山河大地草木丛林皆无相也真性本无杳冥时时呈露即有相也相与无相了不可得言思路絶强名之曰本心有谓静中不可着操字则孔子所谓操则存者果妄语乎彼盖不知操者非以此操彼之谓也此心兢兢业业即是心之本体即是操也惟操即是本体纯一不杂即是静也非以荡然无所用心为静也何思何虑言思虑一出于正所谓心之官则思思睿而作圣非妄想杂念之思虑也岂可以不操冒认为何思何虑乎白手起家勿在他人脚跟下凑泊性之一字本不容言无可致力知觉意念总是性之呈露皆命也性者先天之理知属发窍是先天之子后天之母也此知在体用之间若知前求体则着空知后求用则逐物知前更无未发知后更无已发合下一齐俱了更无二功故曰独独者无对也无对则一故曰不贰意者知之黙运非与之对立而为二也是故性不假修只可云悟命则性之呈露不无习气隠伏其中此则有可修矣修命者尽性之功性命虽云不二而亦不容混称盖自其真常不变之理而言曰性自其黙运不息之机而言曰命一而二二而一者也中庸天命之谓性正恐人于命外求性则离体用而二之故特发此一言若执此语遂谓性命果无分辨则言性便剰一命字言命便剰一性字而尽性至命等语皆赘矣故曰性命虽不二而亦不容混称也尽性者完我本来真常不变之体至命者极我纯一不息之用而造化在我神变无方此神圣之极致也知生知死者非谓硬作主张固守灵识以俟去路不迷之谓也盖直透真性本非生死乃为真解脱耳学不知止则意必不能诚何谓知止盖意心身家国天下总为一物也而有本末焉何谓本意之所从出者是也意之所从出者性也是至善也知止于至善之性则意心身家国天下一以贯之矣是谓物格而后知至何谓格格者通彻之谓也时习者时时知至善为本而止之约情以复性云耳大学止至善即中庸慎独之功无二事也舍此更有何学朱子格物之说本于程子程子以穷至物理为格物性即理也性无内外理无内外即我之知识念虑与天地日月山河草木鸟兽皆物也皆理也天下无性外之物无理外之物故穷此理至于物物皆一理之贯彻则充塞宇宙绵亘古今总之一理而已矣此之谓穷理尽性之学与阳明致良知之㫖又何异乎盖自此理之昭明而言谓之良知良知非情识之谓即程门所谓理也性也良知通彻于天地万物不可以内外言也通乎此则朱子之格物非逐外而阳明致良知非专内明矣但朱子之说欲人究彻弥宇宙亘古今之一理在初学遽难下手敎以姑从读书而入即事察理以渐而融㑹之后学不悟遂不免寻枝摘叶零碎支离则是徒逐物而不达理其失程朱之本㫖逺矣阳明以学为求诸心而救正之大有功于后学而后学复以心为在内物为在外且谓理只在心不在物殊不知心无内外物无内外徒执内而遗外又失阳明之本㫖也意不可以动静言也动静者念也非意也意者生生之密机有性则常生而为意有意则渐着而为念未有性而不意者性而不意则为顽空亦未有意而不念者意而不念则为滞机虞廷曰中孔门曰独舂陵曰几程门主一白沙端倪㑹稽良知总无二理虽立言似别皆直指本心真面目不沈空不滞有此是千古正学易曰干知大始此知即天之明命是谓性体非以此知彼之谓也易曰坤作成物此作即明命之流行是谓性之用非造作强为之谓也故知者体行者用善学者常完此大始之知即所谓明得尽便与天地同体故即知便是行即体便是用是之谓知行一体用一也夫以此知彼揣摩测度则谓之空知若干知大始之知即是本性即是实事不可以空知言也以此想彼如射覆然则谓之悬想若黙而识之即是自性自识觌体无二不可以悬想言也静中涵养勿思前虑后但澄然若忘常如游于洪蒙未判之初此乐当自得之则真机跃如其进自不能已矣性本不二探奇逐物总属二见若未免见有妙性超于物外犹为法尘影事学者果能透到水穷山尽最上之上更无去处然后有信当下小心翼翼动不踰矩便为究竟耳释氏所以与吾儒异者以其最初志愿在于出世即与吾儒之志在明明德于天下者分涂辙矣故悟性之说似同而最初向往之志愿实异最初之志愿既异则悟处因之不同悟处不同则用自别圣学失传自紫阳以后为学者往往守定一个天理在方寸之间以为功夫于圣门无声无臭之㫖不相契故阳明特揭无善无恶正恐落一善字便觉涉于形象提出心体令人知本心善亦着不得也苐宗其说者致有流弊不若无声无臭字义直截穏当本性真觉原无灵明一㸃之相此性遍满十方贯彻古今盖觉本无觉孔子之无知文王之不识不知乃真知也若有一㸃灵明不化即是识神放下识神则浑然先天境界非思议所及也文者礼之散殊如视听言动子臣弟友一切应酬皆是也以其散殊故曰博礼者文之根底如孔子言所以行之者一是也以其至一故曰约学者时时修实行谓之博文事事协天则谓之约礼即事是礼而非滞迹即礼是事而非落空此博约合一之学也性本不容言若强而言之则虞廷曰道心惟微孔子曰未发之中曰所以行之者一曰形而上曰不覩闻周子曰无极程子曰人生而静以上所谓密也无思为也总之一性之别名也学者真能透悟此性则横说𥪡说只是此理一切文字语言俱属描画不必执泥若执言之不一而遂疑性有多名则如不识其人而执其姓氏名讳别号以辩同异则愈远矣性之体本广大高明性之用自精微中庸若复疑只以透性为宗恐落空流于佛老而以寻枝逐节为实学以为如此乃可自别于二氏不知二氏之异处到透性后自能辨之今未透性而强以猜想立说终是隔靴爬痒有何干涉反使自己真性不明到头只做得个讲说道理过了一生安得谓之闻道也性体本寂万古不变然非顽空故密运而常生惟几萌知发不学以反其本则情驰而性蔽矣故曰反身而诚乐莫大焉心体本寂念者心之用也真识心体则时时常寂非假人力其体本如是也此本常寂虽欲扰之而不可得念之应感自然中节而心体之寂自若也心体之寂万古不变此正所谓未发之中舍此则学不归根未免逐末将涉于憧憧往来于道远矣大抵佛家主于出世故一悟便了更不言慎独吾儒主于经世学问正在人伦事物中实修故喫𦂳于慎独但独处一慎则人伦事物无不中节矣何也以独是先天之子后天之母出无入有之枢机莫要于此也若只云见性不言慎独恐后学畧见性体而非真悟者便谓性中无人伦事物一切离有而趋无则体用分而事理判甚至行简不修反云与性无干其害有不可胜言者也善学者亦非一途有彻悟本性而慎独即在其中者有精硏慎独而悟性即在其中者总之于此理洞然真透既非截然执为二见亦非混然儱侗无别此在自得者黙契而已语录性不容言知者性之灵也知非察识照了分别之谓也是性之虚圆莹彻清通浄妙不落有无能为天地万物之根弥六合亘万古而炳然独存者也性不可得而分合增减知亦不可得而分合増减也而圣凡与禽兽草木异者惟在明与蔽耳是故学莫大于致知识察照了分明者意与形之灵也亦性之末流也性灵之真知非动作计虑以知故无生灭意与形之灵必动作计虑以缘外境则有生灭性灵之真知无欲意与形之灵则有欲矣今人以识察照了分别为性灵之真知是以奴为主也道心体也故无改易人心用也故有去来孔子所谓操存舍亡出入无时莫知其郷亦是指人心而言若道心为万古天地人物之根岂有存亡出入之可言问情识思虑可去乎曰悟心体者则情识思虑皆其运行之用何可去也且此心廓然充塞宇宙只此一心更无余事亦不见有情识思虑之可言如水常流而无波如日常照而无翳性情体用皆为剰语千圣语学皆指中道不落二边如言中言仁言知言独言诚是也若言寂则必言感而后全言无则必言有而后僃以其涉于偏也心廓然如太虚无有边际日用云为酬酢万事皆太虚变化也非以内心而应外事也若误认以内心应外事则心事相对成敌而牵引梏亡之害乗之矣性本无欲惟不悟自性而贪外境斯为欲矣善学者㴱达自性无欲之体本无一物如太虚然浮云往来太虚固不受也所谓明得尽渣滓便浑化是矣问四时行百物生莫非动也而曰有不动者岂其不与四时偕行不随百物以生乎曰非然也所谓不动者非块然一物出于四时百物之外也能行四时而不可以寒暑代谢言能生百物而不可以荣瘁枯落言故曰不动也问知一也今谓心体之知与情识之知不同何也曰心体之知譬则石中之火也击而出之为焚燎则为情识矣心体之知譬则铜中之明也磨而出之为鑑照则为情识矣致知者致其心体之知非情识之谓也心体之知非作意而觉以为知亦非顽空而无知也是谓天德之良知致者极也还其本然而无亏欠之谓情识即意也意安从生从本心虚明中生也故诚意在致知知者意之体也若又以情识为知则诚意竟为无体之学而圣门尽性之脉絶也问阳明以知善知恶为良知此与情识何别曰善恶为情识知者天聪明也不随善恶之念而迁转者也问致知焉尽矣何必格物曰知无体不可执也物者知之显达也舍物则何以达此知之用如窒水之流非所以尽水之性也故致知必在格物阳明以意之所在为物此义最精盖一念未萌则万境俱寂念之所涉境则随生且如念不注于目前则虽泰山觌面而不覩念茍注于世外则虽蓬壶遥隔而成象矣故意之所在为物此物非内非外是本心之影也盈天地间皆物也何以格之惟以意之所在为物则格物之功非逐物亦非离物也至博而至约矣意在于空镜则空镜亦物也知此则知格物之功无间于动静太极者性也先天也动而生阳以下即属气后天也性能生气而性非在气外然不悟性则无以融化形气之渣滓故必悟先天以修后天是以谓圣学朱子以知觉运动为形而下之气仁义礼智为形而上之理以此辟佛氏既未可为定论罗整菴遂援此以辟良知之说不知所谓良知者正指仁义礼智之知而非知觉运动之知是性灵而非情识也故良知即是天理原无二也见其大则心泰必真悟此心之弥六合而无边际贯万古而无终始然后谓之见大也既见大且无生死之可言又何顺逆穷通之足介意乎断续可以言念不可以言意生机可以言意不可以言心虚明可以言心不可以言性至于性则不容言矣人自有生以来一向逐外今欲其不着于境不着于念不着于生生之根而直透其性彼将茫然无所倚靠大以落空为惧也不知此无倚靠处乃是万古穏坐之道塲大安乐之郷也致良知一语惜阳明发此于晚年未及与学者㴱究其㫖先生没后学者大率以情识为良知是以见诸行事殊不得力罗念菴乃举未发以究其弊然似未免于头上安头夫所谓良知者即本心不虑之真明原自寂然不属分别者也此外岂更有未发耶问知行之辨曰本心之真明即知也本心之真明贯彻于念虑事为无少昏蔽即行也知者体行者用非可离为二也问情识既非良知而孟子所言孩提之爱敬见入井之憷惕平旦之好恶嘑蹴之不受不屑皆指情上言之何也曰性不容言姑即情以騐性犹如即烟以验火即苗以验种后学不达此㫖遂认定爱敬憷惕好恶等以为真性在是则未免执情而障性矣学者以任情为率性以媚世为与物同体以破戒为不好名以不事检束为孔颜乐地以虚见为超悟以无所用耻为不动心以放其心而不求为未尝致纤毫之力者多矣可叹哉沦于阴则渐滞于形质矣反于阳则渐近于超化矣真阳出现则积阴自消此变化气质之道也吾心廓然之体曰干生生之用曰神夫干静专动直吾心之知体寂然一也故曰静专知发而为照有直达而无委曲故曰动直夫坤静翕动辟吾心之意根凝然定也故曰静翕意发为念则开张而成变化故曰动辟知包罗宇宙以统体言故曰大意裁成万务以应用言故曰广问知发为照则属意矣然则干之动直即属坤矣曰不然知之照无分别者也意则有分别者也安得以照为意告子但知本性无善恶无修证一切任其自然而已才涉修为便目为意外而拒之落在偏空一边孟子洞悟中道原无内外其与告子言皆就用上一边幇补说以救告子之所不足问事上磨鍊如何曰当知所磨錬者何物若只要世情上行得通融周匝则去道远矣无欲即未发之谓传习续录言心无体以人情事物之感应为体此语未善夫事者心之影也心固无声臭而事则心之变化岂有实体也如水与波然谓水无体以波为体其可乎为此语者盖欲破执心之失而不知复起执事之病未发之中性也有谓必收敛凝聚以归未发之体者恐未然夫未发之性不容拟议不容凑泊可以黙会而不可以强执者也在情识则可收敛可凝聚若本性无可措手何以施收敛凝聚之功收敛凝聚以为未发恐未免执见为障其去未发也益逺问硏几之说曰周子谓动而未形有无之间为几盖本心常生常寂不可以有无言强而名之曰几几者微也言其无声臭而非断灭也今人以念头初起为几未免落第二义非圣门之所谓几矣问有谓性无可致力惟于念上操存事上修饬则性自在曰悟性矣而操存于念修饬于事可矣性之未悟而徒念与事之致力所谓可以为难矣仁则吾不知也阳明之学悟性以御气者也白沙之学养气以契性者也此二先生所从入之辨后儒误以情识为心体于情识上安排布置欲求其安定纯浄而竟不能也假使能之亦不过守一意见执一光景强作主张以为有所得矣而终非此心本色到底不能廓彻疑猜而朗然大醒也复言至日闭关夫一阳潜萌于至静之中吾心真几本来如是不分时刻皆至也未发之性以为有乎则非色相以为无乎则非顽空不堕有无二边故直名之曰中大学言知止盖未发之性万古常止也常止则能生天地万物故止为天地万物之本故大学以知止知本释格致之义干用九见羣龙无首坤用六利永贞盖干元者性也首出庶物者也然首不可见若见有首则非矣故曰天德不可为首也坤者干之用也坤必从干贞者收敛归根以从乎干也故曰利永贞气者性之用也性无生灭故常一气有屈伸故常二然气在性中虽有屈伸亦不可以生灭言故尽性则至命矣学者㴱达此则无疑于生死之说性无为者也性之用为神神密密常生谓之意意者一也以其灵谓之识以其动谓之念意识念名三而实一总谓之神也神贵凝收敛归根以凝神也神凝之极于穆不已而一于性则潜见飞跃无方无迹是谓圣不可知致知主悟诚意主修能知止则悟于性也彻矣能慎独则修于意也微矣学未彻性者则内执心外执境两俱碍矣于性彻者心境双忘廓然无际干元为天地万物之资始故曰首出能潜见惕跃飞亢而不涉于迹莫测其变化云为之所以然故曰旡首若有首可覩则亦一物而已安能时乗六龙乎或谓性无可致力必也摄用以归体乎余谓是固有然者矣是中庸所谓其次致曲程子所谓其次则庄敬持养之说也若中庸所谓尽性程子所谓明得尽渣滓便浑化者则又当别论孟子谓此天之所与我者先立乎其大者则小者不能夺夫曰天与我则干元之性我固有之学者真志密诣久之能黙契而㴱信实见其大本在我原是具足不假外求则一切瞬息作止日可见之行由原泉而盈科放海即所以致力处也非别以性为一物执从把持而后谓之致力也性之生而后有气有形则直悟其性足矣何必后天之修乎曰非然也夫彻古今弥宇宙皆后天也先天无体舍后天亦无所谓先天矣故必修于后天正所以完先天之性也性无为而后天有修然则性为兀然无用之物乎曰非然也性无体而天地万物由之以生通乎此则谓一尘一毛皆先天可也一切皆性性之外岂更有天地万物哉性贵悟而后天贵修然则二者当竝致其力乎曰非然也是分性相判有无岐隠显自作二见非知道者也善学者自生身立命之初逆遡于天地一气之始穷之至于无可措心处庶其有悟矣则信一切皆性戒慎于一瞬一息以极于经纶事业皆尽性之实学也故全修是性全性是修岂有二者竝致力之说所谓修者非念念而隄防之事事而安排之之谓也盖性本寂然充塞宇宙浑然至善者也性之用为神神动而不知返于是乎有恶矣善学者息息归寂以还我至善之本性是之谓真修或曰性本寂也故一悟便了若曰归寂是以此合彼终为二之曰非然也夫性生万物则物物皆性物物归寂即是自性自寂何二之有昔人有背触皆非之说盖谓遗一切而执性者是触也如臣子之触犯君父也狥一切而遗性者是背也如臣子之叛弃君父也念念归根谓之格物念念外驰谓之逐物宇宙此生理以其万古不息谓之命以其为天地人性所从出谓之性以其不可以有无言谓之中以其纯粹精至极而不可名状谓之至善以其无对谓之独以其不二谓之一以其天则自然非假人力谓之天理以其生生谓之易以其为天地人物之胚胎如果核之含生谓之仁异学喜谈父母未生前以为言思路絶殊不知万古此生理充塞宇宙彻乎表里始终岂离一切别有未生前可容驻脚若云即于一切中要悟未生前乃为见性亦未免落空有二见非致一不二之学也天地之生无不贯故草木鸟兽一尘一毛莫不受气而呈形圣人之生理无不贯故人伦庶物一瞬一息莫不中节而尽分是以圣门敎人大闲不踰细行必谨非矫饰也实以全吾生理是尽性之极功也故曰洒扫应对便是形而上者生理浩乎无穷不可以方所求不可以端倪执不可以边际窥彼以一念初萌为生理殊未然圣学主于求仁而仁体最难识若未能识仁只从孝弟实事上恳恻以尽其分当其真切孝弟时此心油然蔼然不能自己则仁体即此可黙会矣中庸言至诚无息纯亦不已肫肫其仁渊渊其渊浩浩其天孟子言直养无害塞乎天地之间到此境界安有生死之可言天无生死可言非断灭之谓也不断灭非精魂留住之谓也亦非泛论此理常存而于人无与之谓也惟㴱造者自知之屈伸徃来之理僃于易屈伸往来非两物以其能屈伸往来者本一也一而能屈伸往来故谓之易能屈伸往来而不息易之所为不毁也是谓生生之易知易则知生死之说由真修而悟者实际也由见解而悟者影响也此诚伪之辨也性廓然无际生几者性之呈露处也性无可致力善学者惟硏几硏几者非于念头萌动辨别邪正之谓也此几生而无生至微至密非有非无惟绵绵若存退藏于密庶其近之矣问人之死也形既朽灭神亦飘散故舜跖同归于必朽所仅存者惟留善恶之名于后世耳予曰不然又问君子之修身力学义当然也非为生死而为也倘为生死而为善则是有所为而为矣予亦曰不然夫学以全生全归为准的既云全归安得谓与形而俱朽乎全归者天地合德日月合明至诚之所以悠久而无疆也孰谓舜跖之同朽乎以全归为学安得谓有为而为乎曰天地合德日月合明悠久无疆特言其理耳岂真有精神灵爽长存而不冺乎是反为沉滞不化之物矣予曰理果有乎有即沈滞矣理果无乎无即断灭矣沈滞则非德非明非至诚也断灭则无合无悠久也此等见解一切透过乃可以语知生之学自本性之中涵生理曰仁自本性之中涵灵通曰知此仁知皆无声臭故曰性之德也若恻隐是非乃仁知之端倪发用于外者是情也所谓性之用也后儒以爱言仁以照言知遂执此以为学是徒认情之流行而不达性之藴奥矣孔门以求仁为宗而姚江特揭致知盖当其时皆以博闻广见求知于外为学故先生以其根于性而本良者救之观其言曰良知即是未发之中既云未发之中仁知岂有二哉今末学往往以分别照了为良知固昩其本矣或谓只将一念之爱扩而充之至于无不爱便是仁不必㴱探性体之仁此与执知善知恶为良知而不㴱探性体之知者无异噫性学之晦久矣未发之中仁知浑成不可覩闻本无爱之可言而能发之为无不爱本无照之可言而能发之为无不照故曰溥博渊泉而时出之古人有所谓不朽者夫身外之物固必朽文章勲业名誉皆必朽也精气体魄灵识亦必朽也然则不朽者何事非㴱于道者孰能知之寂然不动者诚感而遂通者神动而未形有无之间者几此是描写本心最亲切处夫心一也寂其体感其用几者体用不二之端倪也当知几前无别体几后无别用只几之一字尽之希圣者终日干干惟研几为要矣程子曰识得此理以诚敬存之格物致知者识得此体也诚意者以诚敬存之也格物存乎悟诚意存乎修大学之要尽于此矣问大学但言至善未尝指其为性但言独未尝描写其为动而未形但言慎未尝极示其为潜藏收敛今何所征而知其然乎曰吾征于中庸而知其然矣中庸首揭天命之性而谓未发为天下之大本篇中言明善择善正指性之至善为本之说也其言独曰不覩闻隠微而即曰莫见莫显正所谓动而未形有无之间其描写独之面目可谓亲切矣既言戒慎恐惧而末章详言尚絅闇然由微自以入德潜伏于人所不见敬信于不动不言笃恭于不显不大于声色之末而归极于无声臭之至正潜藏收敛研几入微之㫖也大学举其畧中庸示其详也贾逵谓大学为经中庸为纬皆出于子思之笔其信然哉问性本自止非假人力而后止也学惟一悟便了何必慎独曰性先天也独几一萌便属后天后天不能无习气之隠伏习气不尽终为性之障故必慎之至于习气销尽而后为悟之实际故真修乃所以成其悟亦非二事也性贵悟而已无可措心处才一拈动即属染汚矣独为性之用藏用则形气不用事以复其初所谓阴必从阳坤必东北丧朋而后有庆后天而奉天时也明儒学案卷二十明儒学案卷二十一钦定四库全书明儒学案卷二十一余姚黄宗羲撰江右相传学案六文洁邓定宇先生以赞邓以赞字汝徳号定宇南昌新建人隆庆辛未会试第一选庶吉士厯官编修右中允管国子监司业事南京祭酒至吏部侍郎入仕二十余年受俸仅六年以国本两上公疏先生澄神内照洞彻性灵与龙溪言学问须求自得天也不做他地也不做他圣人也不做他阳和谓所言骇世人之聴先生曰毕竟天地也多动了一下此是不向如来行处行手叚而先生记中删此数语亦虑其太露宗风乎谓阳明知是知非为良知特是权论夫知是知非不落于是非者也发而有是有非吾从而知之谓之照无是无非澄然在中而不可不谓之知是知非则是知之体也犹之好好色恶恶臭好恶之体何尝落于色臭哉在阳明实非权论后来学者多在用处求辨之于有是有非之中多不得力先生堕其义不可谓非药石也先生私淑阳明之门人龙溪阳和其最也定宇语录夫学之为心性也静所以摄心而非心也所以求性而非性也夫是物也在目为视在耳为聴在手足为持行安徃而不存焉恶在其必静也故古之圣贤于恻隠而騐其端于知能而观其良要以直叅其体而已吾人耳目口鼻虽是个人还有个生意贯恰于其间仁乃人之生意有此生意人才成得如心不在视不见聴不闻食不知味则不成矣天地间皆易即所见天风木叶鸟声无非易者吾人在此一动即落一爻道本至中稍有一毫倚着即是过处形色天性也天性原在形色之内如眼能视耳能聴手足能持行这是甚么就有个天性在圣人之践形全得这个视聴言动以理自然声为律身为度耳成个耳目成个目手足成个手足贤智者知有天性而不知其在形色之内是知天而不知人愚不肖者徒知有形色而不知有天性是知人而不知天用之则行大行其道也舍之则藏退藏于密也夫子在鲁国一用便干出许大行事出来颜子居陋巷岂止藏他一身将生平所学尽是藏了故到今人只知他是个圣人即求他言语文字之麄了不可得何曾识得此中之深深此是圣人最妙处人之真心到鬼神前毋论好丑尽皆宣洩有是不能冺灭处制方以矩至极方处就是巧制圆以规至极圆处亦是巧方圆之上更复可加就非䂓矩学问从身心上寻求纵千差万错走来走去及至山穷水尽终要到这路上来人之生也直如日用之间人唿我应人施我答遇渇即饮遇饥即食便是若于此中起半㸃思维计较牵强装饰即谓之罔人之气不要他用事凡从性上发出的便中和从气上起的便乖戾居家处事有不慊意处只求本体常真有一毫求人知意思就不是只以至诚相处不占而已占非是卜筮拟议在我吉㐫亦在我易曰拟之而后言议之而后动凡举动言语进退不妨慢些学问只在向内不论朝市山林皆须正己物正不然而徒陪奉世情愈周密愈散漫到头终不得力老子曰怳忽有物窈冥有精即今如我身中所谓物与精者何也盖尝求之庶几有似而近见则又异矣以为有聚则有散也有生则有灭也有天地则有混沌也故不欲别凡圣不欲拣是非不欲忻寂不欲厌动常自笑曰吾无聚胡散吾无生胡死吾无天地胡混沌然则此愈难矣论心者皆曰须识其本体余谓心之本体在顺其初者也初者万虑俱忘之时也突然感之卒然应之则纯乎天者也意气一动而二三之念则继乎又其甚者此念方萌而二与三已并出其间继与并皆非初也故亲我爱也谓当爱而加之意则否长吾敬也谓当敬而加之意则否守死是也争死未是专财非也散财亦非贵而益谦与傲同醉而益恭与乱同何也徇外之心为人之心也所谓继与并者也此心之原不堕方体不落计较倐然而徃倐然而来见其前而不见其后知其一而不知其两如此而已矣此则所谓初者也心者天之所以与我何以与之人之异于禽兽者几希何以异之胡为而能喜胡为而能怒其思也于何而起其寂也于何而敛人皆曰莫为而为莫致而致夫天地之运日夜不息岂诚无以主张是也论学书古之哲人置心一处然率以数十年而解其难也如是借以生灭之心猥希妙悟谁诳乎非悟无念则未知今念之多危非见天心则未知物则之有自源清而后流洁心寂而后感神阳明先生以知是知非为良知权论耳夫良知何是何非知者其照也今不直指人月与镜而使观其光愈求愈逺矣且及其是非并出而后致是大不致也直心而动过也人皆见之更也人皆仰之不然犹藏也我辈择地而蹈讵不自谓躬行予尝度之犹然在誉毁之间假饶一规一矩曾何当于本心叅政陈䝉山先生嘉谟陈嘉谟字世显号䝉山庐陵人嘉靖丁未进士授庐州推官召为户科给事中厯吏兵二科不为分宜所喜出任四川副使分廵上川南擒髙酋平白莲敎平鳯土官皆有功绩丁忧归万厯甲戌起湖广叅政不赴以学未大明非息机忘世无以深造遂乞休癸卯年八十三卒少读书西塔值刘两峯在焉即师事之间以其説语塘南塘南心动亦徃师之一时同志邹光祖敖宗濓王时松刘尔松十有七人共学两峯之门螺川人士始知有学先生倡之也归田后为㑹青原与塘南相印正慨然士习之卑陋时举江门名节藩篱之语以振作之凡来及门者先生曰学非一家之私也有塘南在贤辈盍徃师之其忘人我如此䝉山论学语答友人书曰人之生而来也不曾带得性命来其死而徃也不曾带得性命去以性命本无去来也干性坤命之理合天地万物为一体者也悟性修命之学还复其性命之本然通天地万物为一贯者也孔子曰干坤毁则无以见易易不可见则干坤或几乎息矣苦心哉圣言正以明干坤无可毁之理此理万古常然一瞬息未尝不然有去来则有动揺有增损有方所恶得谓之一体恶得谓之一贯予故曰性命本无去来也姑借譬之明月之夜两人分路而行一人徃南月随之而南一人徃北月随之而北自一人以至千万人自南北二路岐以至千万路岐皆然谓月不随人去来衆人疑之谓月随人去来智者笑之然则月未尝随人去来也断可知矣虽然悬象之月其体魄可指而见盖形也而非形形者性命则形形者惟形形者而后能形天下之形天地万物孰为之始咸资始于干元干元性也天地万物孰为之生咸资生于坤元坤元命也天地万物由性命而生犹之人子由父母而生不得不谓之一体也惟一体故称一贯惟一贯故无去来后儒误认错解以为人生时全带一副当性命来人死时全带一副当性命去如此而后为之备道全羙略无亏欠此言近理而易信不知其割裂支离其悖一贯之旨逺矣干惕斋警语曰夫人一心之应感一身之勤动其事殊矣其在五伦上用心则一也于此尽道便是圣贤胚胎于此造业便是轮廻种子于此一切置之不问便是释氏作用所以吾徒与释氏决分两路决难合并释氏之言与吾儒相近者间一借証以相发明使人易晓亦自无妨必欲一一效其所为则舛矣又曰天地絪緼即理即气万物化醇人一物也人在天地絪緼之中如鱼在水中不可须臾离也鱼不能离水而未尝知水人不能须臾离道而未尝知道故曰百姓日用而不知明道之责归君子圣逺言湮各得其性之近莫知所取衷也故曰君子之道鲜矣又曰苦修后悟方是真悟了悟后修方是真修必有事焉而勿正心勿忘勿助长未尝致纤毫之力此其存之之道此名彻悟亦名真修悟修并举譬则学与思缺一不可而思最易混见故孔子谓思无益其教人曰慎思子夏亦曰切问近思又曰此学寻求到四面廹塞无路可行方渐渐有真实路头出此路须是自己寻出不是自己寻出的譬如画图上看山川照他路迳行不得又曰学莫大于变化气质而变化必本于干道故曰干道变化又曰知来者逆谓以干道变化其气而逆修之圣贤变化其气质之偏长学者变化其气质之偏蔽一本之干道也既未济两言伐鬼方敎学者变化其不羙之质当如此一为气质䕶短包藏祸心误己误人终身无出头之日又曰此理非常目在之不能悟非常目在之不能守象山先生云人精神逐外到死也劳攘精神逐外不逐外只在阿堵中辨之修徳者以此自辨取友者以此辨人又曰死心二字是学问斩闗将身死易心死难自古慷慨杀身者身死矣心未可知也故曰身死易心死难天尝以死心机会敎人而人未易受一切危境危病及遭际人伦之变异常拂逆皆敎人心死也甚哉天心之仁也世人福薄故未易受龙塲驿万死一生阳明先生福气大故能受死尽世情心洞见万物一体本原然后静坐工夫可安而久乆则用功愈密心量愈无穷际无终始见得一体愈亲切有味此心与此理渐渐有凑泊时也一或不见己过一或执见解为实际精神便外照象山所谓到死也劳攘者假饶屏絶万事趺坐深山积以嵗年何益乎又曰复见天地之心以人之心即天地之心一心之外无天地也这个天地之心便是学问大头脑便是万物一体大本原只因不复故不能见故曰复见天地之心又曰复而后有无妄学问未见头脑时举心动用无非妄也徴君刘泸潇先生元卿刘元卿字调父号泸潇吉之安福人乡举不仕徴为礼部主事有明江右之徴聘者吴康斋邓潜谷章本清及先生为四君子初先生游青原闻之舆人曰青原诗书之地也笙歌彻夜自两邹公子来此风遂絶两公子者汝梅汝光也先生契其言两邹与之谈学遂有愤悱之志归而考索于先儒语録未之有得也乃禀学刘三五以科举妨学万厯甲戍不第遂谢公车游学于兰溪徐鲁源黄安耿天台闻天台生生不容己之㫖欣然自信曰孟子不云乎四端充之足保四海吾方幸泉不流也而故遏之火不然也而故灭之彼灭与遏者二氏之流吾所不忍先生恶释氏即平生所最信服者天台塘南亦不轻相附和故言天地之间无徃非神神凝则生虽形质藐然而其所以生者已具神尽则死虽形体如故而其所以生者已亡然而统体之神则万古长存原不断灭各具之残魂旧魄竟归乌有此即张横渠冰沤聚散之説移而论之统体之神与各具之之神一而已矣舍各具之外无所谓统体也其生生不息自一本而万殊者宁有聚散之可言夫苟了当其生生不息之原自然与干元合体醉生梦死即其生时神已不存况死而能不散乎故佛氏之必有轮回与儒者之贤愚同尽皆不可言于天人之际者也刘调父论学语曰必明于行之原乃知所以修行若逐事简㸃无事则离所谓可离非道也故行也者行乎其所不容不行则无徃而非修行矣赵纯父曰即今拥炉向火亦修行乎刘大冶曰向火能不放心即是学问调父曰即好色能不放心亦是学问乎刘任之曰恐是不着察调父曰只今孰不着察抑曽见有人置足炉中者乎周思极曰心体至大至妙当向火自向火当应对自应对当恻隠自恻隐当羞恶自羞恶舜之用中颜之择乎中庸孔子之祖述宪章只是能全尽此向火之心体耳不放心者放失也不失此心体之全也着察者犹黙识也黙识此心体之全而存之也曰不放曰着察岂能于无思无为上加得一毫今之所谓不放心所谓着察皆有所造作于心之内矣夫耳目口鼻形也而所以主夫耳目口鼻者性也或谓落形气之性尚属后天必求所谓未生以前者而完之夫曰未生矣则安用完之而又安所致力以是不得不托之想像想像则终非实见虽有呈露势必难恆用功愈密入穴愈深夫耳之欲声目之欲色无生之真机也然而视非礼之色聴非礼之声则其中若有不自安者亦无生之真机也故君子之治性惟于吾心之所安者而必满其量焉则凡欲声欲色之欲无非真机之流动又焉徃而不得性哉天地有徳此性无穷彼外生生而求无生面目者转瞬之际已不可持能不朽乎知味心也遇饮食则知味遇父知孝遇兄知悌遇孺子入井知憷惕穷天彻地无非此知体充塞故曰致知焉尽矣存心者能尽其心体之量者也尽其心体之量则知乃光大无逺不烛圣人本吾不容己之真心抚世酬物以事处事何其空也天地有尽此不容己之心实无有尽何其不磨也近溪罗先生会讲有僧在座近溪问之曰儒者言心言性言念言意言虑言才纷若茧丝诸㣲细惑试一一为我破除僧久之谓近溪曰我今见近溪唤作近溪矣不知夫人作何称谓曰称相公曰父母云何曰称行曰为诸生时广文云何曰称字僧大声向近溪云汝乃有许多名色近溪怳然下拜丘汝止述之调父曰夫纷纷名号由人所称信矣然令夫人唤先生名家公称先生号先生能安之耶以斯知三千三百探之则漠然而无达之则森然而有强有其所无命之曰凿强无其所有命之曰灭凿与灭皆不可以为道夫欲有二有不容不然之欲有心所沉溺之欲自不容不然者而言无论欲明明徳之欲不可去即声色臭味之欲何可一日无何也皆天也自心所沉溺而言无论声色臭味之欲不可不去即行仁义之欲亦不可一日有何也皆障天者也去欲特学中之一事耳譬如人君统六官治四海孰非其事而专以捕盗为役一追胥之能耳何国之能为曰如子之説则心无事矣曰心自有事寻事持心障心实大如目之为用本无所不覩若注视棘猴将迷天地凝神吴马或失舆薪舍去欲去念等事则宇宙内事无非事矣耿先生谓学有三闗始见即心即道方有入头又见即事即心方有进步又要分别大人之事与小人之事方有成就我安福彬彬多谈学者或从性体造作以为明或从格式修捡以为行或从闻见知解以为得则于即心即道已逺又何论第二三闗也告子曰性无善无不善见天而不见人或人性可以为善可以为不善见人而不见天或曰有性善有性不善则天与人互见其半惟孟子曰乃若其情可以为善则知天知人一以贯之学宪万思黙先生廷言万廷言字以忠号思黙南昌之东溪人父虞恺刑部侍郎受业于阳明先生登进士第厯礼部郎官出为提学佥事罢官归杜门三十余年匿迹韬光研几极深念菴之学得先生而传先生自叙为学云弱冠即知收拾此心甚苦思强难息一意静坐稍觉此中恰好有个自歇处如猿猴得宿渐可柔驯颇为自喜一日读易石莲洞至艮思不出位怳有契证请于念菴师师甚肎之入仕后交游颇广闻见议论遂杂力浅心浮渐为揺眩商度于动静寂感之间叅订于空觉有无之辨上下沉掉拟议安排几二十年时有解悟见谓𢎞深反之自心终苦起灭未有宁帖处心源未浄一切皆浮幸得还山益复杜门静摄黙识自心久之一种浮妄热閙习心忽尔销落觉此中有个正思惟隐隠御吾形气若思若无思洞彻渊澄廓然边际夐与常念不同日用动静初不相离自是精神归併在此渐觉气静神恬耳目各归其所颇有天清地宁冲然太和气象化化生生机皆在我真如游子还故乡草树风烟皆为佳境矣先生深于易三百八十四爻无非心体之流行不着爻象而又不离爻象自来説易者程传而外未之或先也盖深见干元至善之体融结为孩提之爱敬若先生始可谓之知性矣万思黙约语人于事上应得去是才未必是学须应酬语黙声色形气之外于自心有个见处时时向此凝摄常若无事然一切事从此应付一一合节始是学心者人之神明所以为天地万物万事之主虽无物未尝一息不与物应酬故曰寂然不动感而遂通天下之故但其感处常寂至无而有甚㣲甚深不可测度必极潜极退藏庶其可见衆人心常浮动随物祇在事上安泊舍事如胡孙失树无时宁息以事实心蔽塞天窍何由得见此体是以杂念纷纷全无归泊心源不浄一切皆浮虽向好事亦是意气意见总属才质耳与真正性命生几感通流行了无相干安得为学自人生而静以上至日用见前浑成一片无分天人坤者干之用不坤则非干故用九贵无首坤初恶坚冰夫资生之后形分神发类诱知开阳亢隂凝随才各异不能皆顺干为用于是必有合太和之功盖坤在人是意意动处必有物物必有类朋类相引意便有着重处便是隂凝是坚氷亦是有首失却干阳本色所谓先迷失道也所以圣人于意动㣲处谨履霜之渐收敛精神时时退藏斋戒务以一阳为主消蚀意中一㸃隂凝习气丧类从干使合中和所谓后顺得常也到徳不孤不疑所行方是黄裳元吉尧舜兢业文王小心孔子一切有所不敢不如此则非干干所谓以诚敬存之也故学者先须识得干元本体方有头脑盖坤以干元为主元是生理须时时有天地变化草木蕃意思以此意自存始不失干元大始气象故曰直方大不习无不利夫不习即不学不虑是自然的如耳聪目明手持足行孩提啼笑爱敬何尝习来自与天地变化同其妙用若待一一习得能做几多事业动手便滞只区区形局中一物而已故説敬必如明道所谓勿忘勿助未尝致纤毫之力方是合本体工夫不似后儒拘滞于形局也诚意工夫只好恶不自欺其知耳要不自欺其知依旧在知上讨分晓故曰必慎其独独是知体灵然不昧处虽絶无声臭然是非一些瞒他不得自寂然自照不与物对故谓之独须此处奉为严君一好一恶皆敬依着他方是慎或谓致良知于事事物物就用説知止就是心止处説似有不同曰体用原是一心物我皆同此止未有心止物不得所止亦未有物得所止心不止者如处事一有不当则人情不安是物失所止自心亦便有悔吝不安处是吾心亦失所止须一一停当合天则人已俱安各得所止方谓之止非谓我一人能独止也此正是致良知于事事物物也致良知于事事物物即所谓知止也故知止致知是一个工夫平天下平字最妙深味之令人当下恬然有与天地万物同止其所气象一道清泠万古常寂学者须见此气象格致诚正与修齐治皆行所无事不作颇僻不落有所人人孝弟慈使人人定静安浪静风恬廓然无事总一个至善境界所谓安止也何等太平盖古之帝王起手皆是平的意思故结果还他一个天下平后世不然多属意气意见有作功能自己心浪未平安能使人心太平古人平的气象未梦见在知之为知之不知为不知是知也知之不知之知是所知因感而有用之发也是知之知是能知不因感有常知而常无知体之㣲也此体是古今天地人物之灵根于穆中一㸃必不能自己之命脉夫子为天地立心生民立命全是发明此件圣门学者惟颜子在能知上用工终日如愚直要莹彻心源透根安立其余多在所知上用力子贡所谓文章可闻皆是所知惟性与天道不可闻者始是知体颜子资髙其初以为事物不必留心便要径约直从形而上处究竟仰钻瞻忽无有入处故夫子敎他须一一从事物上理㑹由博文方有依据事物透彻方是形而上者颜子竭才做去久之豁然觉得何处有髙坚前后浑然只当然自己一个心视聴言动处处显露不加减分毫上下亦无前后故曰如有立卓尔但颜子博约与后儒説者不同博便是博乃约的如处事必讨自心一个分寸如读书必本自心一个是非如圣贤格言至论一一消归自心一切种种散见处皆见得从自心条理中出久之觉得只是自己一个心凡不迁不贰不逺复皆在此一处分晓又何等约故自博而约语有次第博即是约理无先后同一时事若后儒所云博是从外面讨分明作两截做精神耗蚀何由得卓尔孔子一叚生活意思惟颜子得之最深故于言而悦在陋巷而乐却以如愚守之其余则多执滞若非曽㸃説此叚光景孔子之意几于莫传以三子照看便见㸃意活三子意滞于此反照自身便知自己精神是处一切不应执着识此便是识仁盖生活是仁体喜怒哀乐之未发谓之中不是推深説正要见性命之实在人寻常喜怒哀乐中其未发就是那能喜怒哀乐的常自然在也明其至近至易也圣人位育功化皆从平常自在中来无为而成不须造作所以谓之淡而不厌谓之中庸日间常令恬澹虚闲之意多便渐次见未发气象费而隠正对索隐説言隠不必索就在面前用的便是日日用着他却又无些声臭可覩闻得故曰费而隐也若费外有隐则须待索语大语小夫妇鸢鱼何处不是费更有何空闲处可藏隠而待索耶性天皆心也只尽心便知性知天只存心便养性事天其实只一存字但存不容易须死生判断始得故惟夭夀不贰修身以俟命自我立一切自做主宰方是存的工夫常存便是尽故夭夀不贰乃存心工夫极𦂳切真实耳存久自明性天在我非存外更有一个知天养性立命之功也孩提爱敬世儒看作形生以后最初一窍发念最好处却小看了干坤只是一个生理一个太和元气故爱敬是干坤骨髓生人的命脉从这些子结聚方成人故生来便会爱敬不是生后始发此窍也不然既非学虑此念爱敬的从何处交割得来孟子深于易从资始处看透这消息故断以性善若人深体此意则天地日月风雷山川鸟兽草木皆是此窍无物不是孩提无时不是孩提形色天性浑然平铺故曰无他达之天下也日间尝騐心有所可又隠然若有以为不可者有所不可又隐然若有以为可者依之则吉不则㐫悔吝是常若有一物居无事而黙黙在中为酬应之主人伪多一毫移易他不得所谓未发之中道心惟㣲是也人岂有二心只精则一不精则二一则㣲二则危矣前有所可有所不可是多生习气逐物惯习之心谓之人心胸中若有二物交搆相似故危后隐然以为不可又以为可是天则自然谓之道心万事皆从此出而胸中常恬淡静深无有一事故㣲要之人心是客感客形耳总只是个道心故用工全在惟精所谓精者非精察之精乃精专之精也闇然収敛屏浮伪襍驳之累气潜神凝胸中渐一一则㣲常㣲常显是谓允执厥中所谓一念羲图者如处一事敛念注思是坤思而得之泰然行去是复或遇事念中太鋭便挫敛是坤少间意气和平做去是复惩忿窒慾皆然若能常自退藏则总是一个干元自卷自舒自专自直先天在我心急操之则二有驰者有操之者盖浑而存之则一是谓立诚有道者神常胜形形虽藁自有一种在形骸之外油然袭人愈久愈有味盖得之涵养之素也学问养到气下虑恬见前便觉宇宙间廓然无一丝间隔无一毫事受用不可言説日间涵养此言尝有冲然恬愉和适不着物象之意始是自得所谓元吉者元是一团生生之意若常是这意流行无处不吉易以知险简以知阻不是要知险阻是当险阻处一味易简之理应之自不见险阻耳盖圣人随处总一个干元世界六十四卦皆要见此意心体无量广大不是一人一个心三才万物亘古亘今总在里许存得便首出庶物万国咸宁是谓立人极诗称文王之徳必曰和敬和是敬之自然处敬便和也所谓自然亦非由勉心念虽纷襍天生有个恰好存处寻到恰好处自然一便是敬明道所谓勿忘勿助中间正当处也故存是合他自然恰好处非能强存若强存袛益纷扰即勉到至处亦是以敬直内或曰先生恆言存心以下然欤曰然恶其牵于物而浮以强故下之下则近乎潜矣又言以息然欤曰然恶其作于为而梏以亡故息之息则㡬乎止矣曰抑之愈亢息之愈驰奈何曰抑之愈亢为以有下下之不知心体之自下也干所以为潜也息之愈驰为以有息息之不知心体之本息也书所以称止也潜则藏乎渊止则几乎寂渊寂者天地之灵根学易之归趣也然则两者不一乎曰否息而后能下也是存之之妙旨也一且不可得而况不一乎嗟夫浮阳之亢縁虑之驰吾人习心流注久矣世方倚以立事而孰能息之孰能下之存乆自明何待穷索穷索是意路名言与性命之理无干盖明处即存处非存外别有理可明天地万物古今万事总自这里来常存得便都在里许志气清明渐自显露思不出位思是能止位是所止云不出是常行而常止也然思是活物位有何形总天则自然耳亲切体此无如俨若思三字盖思则非无俨若则非有有无之间神明之位昭然心目息止也生也才息便生平旦雨露润泽万物功徳遍天下倐忽之间从何处生来妙不可测知道者黙成而已周程后儒者少知此理向有作思维处理会功业终有方局为不从广生大生中来也予官祠部与寮友至一寺中友问笃恭天下平意旨予未答时一僧端坐诵经诵毕起问讯就坐闲静无一言目平视不瞬时又两官人提热柄者意气偕来甚衆以语挑问之不答稍顷各黙然又顷则皆有敛袵消歇意予留坐终日则皆茫然自失予因与友人言此便是笃恭天下平之理只患反已不深不造至处耳今人不説此理要以声色动人即动亦浅然此理自周程后未有深信者使此僧当时答问徃复这意思便都浮散了安能感人心火也性本躁动夙生又不知费多少薪槱藴积之故光明外铄附物蔓延思虑烦而神气竭如膏穷烬灭其生几何古之善养心者必求一掬清净定水旦夕浇浸之庶转浊辱为清凉化强阳为和粹故大学定静中庸渊泉孟子平旦之息大易艮背之旨洗心之密皆先此为务润身润家国天下一自此流出不然即见髙论彻终属意气是热閙欲机人已闲恐增薪蘸耳但此水别有一窍发自天源洞无涯涘未可意取必闇然君子晦迹韬光抑气沉心庶其冥会则天源濬发一㸃灵光孕育大渊之中清和浑合黙收中和位育之效于眉睫闲肫肫浩浩渊渊造化在我盖是资始以上生涯不作云雨流行以后活计也忠恕尽干坤之理喜怒哀乐之未发谓之中中是心体凡事只如这个心做去便是恕明道曰惟天之命于穆不己不其忠乎天地变化草木蕃不其恕乎语最彻其余都説麄了予学以收放心为主每少有驰散便摄归正念不令逺去久之于心源一窍渐有窥测惟自觉反身黙识一路滋味颇长耳欲立欲逹人有同情惟一向为己则为私积之则是天地闭贤人隠若能就将此欲譬诸人人不必更别起念只本念上不动丝毫当下人已浑然分愿各足便是天地变化草木蕃也然此在一念㣲处转移毫忽便有诚伪王霸之辨故学贵研几诚无为几则有善恶何者凡动便涉于为为便易逐于有逐有则虽善亦麄多流于恶故学问全要研几研者磨研之谓研磨其逐有而麄的务到极深极㣲处常还他动而未形者有无之间的本色则无动非神故曰诚神几曰圣人大学知是寂物是感意却是几故必先诚意夫天地人总是个动几自有天地此几无一息不动一息不动则干坤毁自有此人此意无一息不生不生则人心死但只要识得动而常寂之妙体耳非动外有寂即动是寂能动处不涉于为所动处不滞于迹便是真寂易所谓位是安顿自己身子处身子安顿停当事事停当故曰位正当又曰以刚中皆安其身而后动之意若自身安顿不停当事事不当故曰位不当可见士君子处天下国家无论穷达先要安顿此身或曰乱臣贼子已徃安知惧曰此拘儒之见也万古此君臣万古此人心则亦万古此一㸃惧心夫子视万古如一息只剔得这㸃惧心昭然在天地间便自君臣上下各自悚惧各安其分各尽其职今亦犹古古亦犹今有何已徃有何现在未来此皆世儒小见在形骸世界上分别与论迁固之史何异明儒学案卷二十一明儒学案卷二十二钦定四库全书明儒学案卷二十二余姚黄宗义撰江右相传学案七臬长胡庐山先生直胡直字正甫号庐山吉之泰和人嘉靖丙辰进士初授比部主事出为湖广佥事领湖北道晋四川㕘议寻以副使督其学政请告归诏起湖广督学移广西㕘政广东按察使疏乞终养起福建按察使万厯乙酉五月卒官年六十九先生少骀荡好攻古文词年二十六始从欧阳文庄问学即语以道艺之辨先生疾恶甚严文庄曰人孰不好恶人胡以能好能恶归之仁者盖不得其本心则好恶反为所累一切忿忿不平是先已失仁体而堕于恶矣先生闻之怃然汗背年三十复从学罗文恭文恭教以静坐及其入蜀文恭谓之曰正甫所言者见也非实也自朝至暮不漫不执无一刻之暇而时时觌体是之谓实知有余而行不足常若有歉于中而丝毫不尽是之谓见归蜀以后先生之浅深文恭不及见矣先生着书专明学的大意以理在心不在天地万物疏通文成之㫖夫所谓理者气之流行而不失其则者也太虚中无处非气则亦无处非理孟子言万物皆备于我言我与天地万物一气流通无有碍隔故人心之理即天地万物之理非二也若有我之私未去堕落形骸则不能备万物矣不能备万物而徒向万物求理与我了无干涉故曰理在心不在天地万物非谓天地万物竟无理也先生谓吾心者所以造天地万物者也匪是则黝没荒忽而天地万物熄矣故鸢之飞鱼之跃虽曰无心然不过为形气駈之使然非鸢鱼能一一循乎道也此与文成一气相通之㫖不能相似矣先生之㫖旣与释氏所称三界惟心山河大地为妙明心中物不远其言与释氏异者释氏虽知天地万物不外乎心而主在出世故其学止于明心明则虽照乎天地万物而终归于无有吾儒主在经世故其学尽心尽心则能察乎天地万物而常处之有只在尽心与不尽心之分羲则以为不然释氏正认理在天地万物非吾之所得有故以理为障而去之其谓山河大地为心者不见有山河大地山河大地无碍于其所为空则山河大地为妙明心中物矣故世儒之求理与释氏之不求理学术虽殊其视理在天地万物则一也胡子衡齐理问旣曰在物为理又曰处物为义谓义非理也可乎旣曰在物为理又曰性即理也谓性为在物可乎理之説曷始乎诗曰我疆我理释者曰理定其沟涂也谓人定之也非谓沟涂自定也然则谓理在沟涂可乎书曰燮理阴阳释者曰燮理和调之也谓人调之也非谓阴阳之自调也然则谓理在阴阳可乎夫子赞易曰黄中通理言至正至中而理通焉未闻中正之在物也曰易简而天下之理得言易知简能而理得焉未闻知能之在物也曰圣人作易将以顺性命之理夫子固明言性命之理而世必以为在物何哉虚实世儒以万理为实天地实天地万物实万物君臣父子皆然唯其实而后天下不以幻视若惟求理于心则将幻天地万物于无何有矣又何有于父子君臣哉胡子曰夫万物之实岂端在物哉其谓实理即实心是也孟子曰万物皆备于我即继之曰反身而诚乐莫大焉若实理皆在于物则万物奚与于我又奚能反身以求诚哉何则人心惟诚则其视天地也实天地视万物也实万物父子之亲君臣之义不可解于心者皆实理也若人心一伪彼且视父子君臣浮浮然也乌覩父子君臣之为实理哉彼其视天地万物梦梦然也乌覩天地万物之为实理哉故曰不诚无物者此也世儒自幻视其本实之心而反瞿瞿焉索物以求理认外以为实所谓以幻求幻其幻不可究竟矣天人程叔子言圣人本天释氏本心本天者以为道之大原出于天故天叙天秩天命天讨天工天官咸自天定之非人心所得增损者也圣人本之故其求诸物理者将求出于天者以为定也而人心之私不与焉彼释氏三界惟心山河大地皆妙明心中物是独以心法起灭乎天地视三界山河大地不足为有无非本心者之误欤胡子曰当皇降之衷天命之性固已在人心久矣圣人本天舍人心又孰为本哉非心之外别有天也茍一私意奸于其间虽自悍夫行之必有厌然而不中慊虽自愚夫当之必有咈然而不中甘彼悍夫愚夫岂尝考物理哉则心天者为之也审如叔子之言则天之生物莫不有理而人心独无理乎凡本心者即有释氏之失则此心固为人之大祟乎所谓皇极帝则明命天理皆当刳心剔性别有一物以索诸棼棼芸芸而后为得也孟子谓仁义礼智根心爱亲敬长为良知皆非也夫茍不能自信其心为天索诸棼棼芸芸以求之吾见其噼积磔裂胶固纷披不胜推测不胜安排穷搜愈精比拟愈似而天者愈离吾未见其能本也心性曰先儒以为心者止于知觉而知觉所具之理为性故其言曰能觉者心所觉者理觉虚而理实心虚而性实心性虽不可离尤不可混曰以知觉为心以实理为性固可谓之不混矣然以理为在物则性亦当为在物是性虽不与心混而不免与物淆矣其可通乎曰先儒有言性者心之理又曰心统性情则未尝不以性具于心者也独未认知觉为性耳曰若是则先儒之语理与性也一以为在物一以为在心是在物在心其各居半焉已矣又可通乎尝试譬之心犹之火性犹之明明不在火之表性犹火之明情犹明之光光不在明之后故谓火明光三者异号则可谓为异物则不可也谓心性情三者异文则可谓为异体则不可也性之文从心从生夫人心惟觉则生弗觉则弗生惟生则理弗生则弗理假令捧土揭木俨若人形而告之曰是为父子之亲君臣之义盖块如也何者以土木无觉故也是以舍人心之觉则无性矣又焉有理哉是故仁义礼智非有物焉以分贮于中也则觉为之宰也亦非有物焉以分布于外也则觉为之运也方其宰也而无不运虽天下之至虚而无不实也方其运也而无不宰虽天下之至实而无不虚也故觉即性非觉之外有性也性即理非性之外有理也然则所觉者即能觉者为之也问无能觉者则非捧土揭木而已尔亦乌有夫所觉者哉曰先儒又言觉于理则为道心觉于欲则为人心以觉语性安知其不觉于欲而为人心欤曰若是乌足以言觉医书以手足痿痺为不仁言弗觉也诚觉则痛痒流行而仁理在其中矣岂觉之外而别有痛痒别有仁理哉是故觉即道心亦非觉之外而别有道心也人惟蔽其本觉而后为多欲为人心当其为多欲为人心则虽有闻见知识辨别物理亦均为痿痺而已而奚其觉然则谓觉为觉于欲者非也曰释氏以作用为性若是则胡以异也曰吾儒之语性有专以体言者记所为生而静者是也有专以用言者所谓恻隠羞恶辞让是非是也若独以作用罪释氏则孟子亦失矣夫觉性者儒释一理也而所以异者则尽与未尽由分也体用曰道有体有用未有有体而无用有用而无体者也今子辨理以察而语性以觉无乃溺于用而遗于体欤曰古之君子语体而用无不存语用而体无不存以其心无不贯也岂若世儒语体则截然曰是不可为用语用则截然曰是不可为体语物语理必应体用而成四片不知文义愈析论辨愈执而道佥不谋矣循序曰古之小学学于诗书礼乐未有先从事心性者也今子嘐嘐然惟心性之务先灵觉之独切无乃紊先后之序乎曰古人以先本后末先始后终为序未闻先末与终之为序也种树必先植其根治水必先濬其源心性者学之根与源也世儒反以先本为非必欲穷索物理而豫求于末终是不为紊也哉自天子至于庶人壹是皆以修身为本若以理为在物从物物而索之则上必不能通于天子下必不能通于庶人又奚足以言理格物曰东越训格物曰正其不正以归于正初学猝难了也曰致知在格物者盖言古人之致其良知虽曰循吾觉性无感不应而犹惧其泛也则恆在于通物之本末而无以末先其本夫是则知本即格物而致知之功不襍施矣其下文曰此谓知本此谓知之至也更不添一物字则格物之为知本明矣夫子曰反求诸其身孟子曰反求诸己又曰万物皆备反身而诚皆格物疏义也括而言之知本而已夫致知非遗本也而求其端用力孜孜反顾尤在于本而后能不泛也曰格物则然穷理何居曰穷之义尽也极也非谓穷索也穷理者即极夫天理之谓也诚极夫天理则人欲灭矣博辨问博文约礼曰文者学之事也至不一者故称博莫非文也则莫不有吾心不可损益之灵则以行乎其间者礼是已礼至一者也故称约茍不约礼则文失其则虽博而非学矣是故散之视听言动者博文也存之勿非礼视听言动者约礼也明中语其藏则浑浑渊渊空空一者不得其一非必合之而后一也语其放则井井斤斤暌暌殊者不得不殊非必析之而后殊也吾惟虞人之不理一也奚虞分之不殊哉又宁先析之为殊后合之为一哉茍无分殊则不得谓理一无理一又孰为理之使分殊也何则理者吾心之灿灿者也以其至一理至不一者也非谓漫漶而靡所区分之为物也徴孔儒者必曰先知后行夫子十五而学三十而立则为先行四十不惑则为后知其与先知后行之训又自悖矣儒者以穷至物理为入门所谓穷其当然与其所以然皆始学事也今训不惑则谓知其所当然训知天命则谓知其所以然是孔子以四五十之年乃得为始学之事则在学者为过早而在孔子为过晚矣不又悖之甚乎续问气有阴阳五行糅杂不一者也二五之气成质为形而性宅焉性者即维天之命所以宰阴阳五行者也在天为命在人为性而统于心故言心即言性犹言水即言泉也泉无弗清后虽汩于泥淖澄之则清复矣性无弗善后虽汩于气质存之则善复矣由是观之性是性气质是气质又乌有气质之性哉且古未闻有两性也性之文从心从生今夫物毙矣其质犹存而生奚在人之初死其气犹存而生奚在然则谓气质有性者赘也亦舛也合吾之本心即为无私即为合天问龙溪有真达性真恶名埋没一世弗恤之语然否曰君子复其性真固不知前有誉而趋之后有毁而避之若欲冒毁以达性真是前后皆意之矣非真体也君子即有不得已䝉世之大诟固皆付之无意而天下后世亦未尝不终谅其心精也何者以人心至神故也问学以聚之曰聚即凝聚之谓非噼积而聚之之谓也问独知曰夫独知者宰夫念虑而不以念虑着贯乎动静而不以动静殊也慎之义犹慎固封守之谓功在几先于时之者是也若曰必待动念于善恶而后慎之则不慎多矣门人问曰先生奚学曰吾学以尽性至命为宗以存神过化为功性也者神也神不可以意念滞故常化程伯子所谓明觉自然言存神也所谓有为应迹言过化也今之语尽性者失之则意念累之也曰请下之曰以仁为宗以觉为功以万物各得其所为量以通昼夜忘物我为验以无声无臭为至曰复请下之曰以一体为宗以独知为体以戒惧不昧为功以恭忠敬为日履以无欲达于灵明为至曰若是则敢请事矣曰是与性命神化岂有二哉第见有迟速故功有难易习有生熟要之皆非可以意念滞也申言盖尝观之盈天地间升降阖辟凡有聚有散者畴非气也而孰宰之则帝天为之宰焉者是命也即理也故诗称维天之命于穆不已者是也人生天地间唿吸作止凡有聚有散者畴非气也而孰宰之则心觉为之宰焉者是性也即理也故书称维皇上帝降衷下民若有恆性者是也故理之在人也宰之一心而达之天下不期而准主之一时而施之千万世不约而协是我之知觉本通乎人之知觉本通于天下后世之知觉本非有我之所得私所谓以我为主以觉为性者本未为非亦未为私也觉即理也然至于无准与权者则所谓感物而动失其本知本觉者也失其本知本觉而本知本觉之体固未亡也故精者此精也准与权者此为之也思未起而觉不昧即喜怒哀乐未发之中生平忿慾矜名诸病反观尚未尽瘳所以然者犹是依违在形骸上取滋味而不信有不依形之天味也向世界上争胜负而不信有不着世之天胜也困学记予童颇质任尝闻先府君论学而不知从事年十七游学邑城读书学舍遂致骀荡喜放是嵗腊先府君卒愈自放然慕奇名好谈孔文举郭元振李太白苏子瞻文信国之为人如文举太白梦寐见之酷嗜词章时传李何诗文辄自倣效又多忿慾躁动不知检尝着格物论驳阳明先生之説年十九与欧阳文朝同砚席最契时或觉非忽自奋为学要文朝共为之勉修一二月不知方遂仍堕旧习嘉靖壬寅予年二十六方买居白鹤观下适欧阳南野先生自乡出邑城会友讲学倾城士友往会而予独否旣数日文朝则语予曰汝独不可行造访礼耶予乃随文朝往访先生于普觉寺先生一见辄唿予旧字曰宜举来何晚又问齿对若干先生曰以汝齿当坐某人下予时见先生辞礼简当不为时态遽归心焉先生因讲惟仁者能好人一章言惟仁者有生生之心故见人有善若己有之而未尝有作好之意故能好人见人有恶若瘝厥躬而未尝有作恶之意故能恶人今之人作好作恶则多为好恶累未可谓能好恶也予素有疾恶之病闻其言抚然若为予设者已乃走拜先生家从游海智寺月余自忧好放之习何能入道一日先生语以立志曰明明徳于天下是吾人立志处而其功在致吾之良知又曰唯志真则吾良知自无蔽亏语若有契一日先生歌文公款乃声中万古心之句予一时豁然若觉平日习气可除始定向往真意次年癸夘春为小试之迫此意虽未寝而志则驰矣秋举于乡归见先生又北行赴辞而先生属望殷甚予亦颇承当及甲辰会试下第归途与同侣者挠乱既归虽复见先生然屡兴屡仆第其中耿耿有不甘自己之念乙巳秋丁祖母承重忧丙午复同文朝及罗日表读书龙洲因与康东沔公倡和自遣而向学功愈弛至丁未为先祖母卜兆致讼适先生起少宗伯予送至省城既归复毕讼事自觉学无力因悔时日之过大病在好词章又多忿慾三者交剚于胸中虽时有战胜不能持久此于志不立之罪无可言也时年已三十一矣丁未冬予忽有飘然遐举离世之兴及就友人王有训语有训曰遐举不如力学因偕予往访罗念菴先生居石莲洞既一月日闻先生语感发乃北面禀学焉先生初不甚喜良知亦不尽信阳明先生之学训吾党专在主静无欲予虽未甚契然日承无欲之训熟矣其精神日履因是知严取与之义戊申春予游韶太守陈公辟明经书院延教六邑诸俊又先延乡搢绅邓纯峯居书院中为侣陈公尝从阳明先生学后专意元门予少病肺咳血怔忡夜多不寐则就拜陈公学元未有入钝峯始为魏庄渠公弟子亦游南野先生门后专意禅宗予亦就钝峯问禅钝峯曰汝病乃火症当以禅治每日见予与诸生讲业毕则要共坐或踞牀或席地常坐夜分少就寝鸡鸣复坐其功以休心无杂念为主其究在见性予以奔驰之久初坐至一二月寤寐间见诸异相钝峯曰是二氏家所谓魔境者也汝平日忿慾利名种种念虑变为兹相易所为游魂为变是也汝勿异功久当自息四五月果渐息至六月遂寂然一日心忽开悟自无杂念洞见天地万物皆吾心体喟然叹曰予乃知天地万物非外也自是事至亦不甚起念似稍能顺应四体咸鬯泰而十余年之火症向愈夜寝能寐予心窃喜以告钝峯钝峯曰子之性露矣久之虽寐犹觉凡寐时闻人一语一步皆了了钝峯曰是乃通昼夜之渐也子勉进之可以出死生矣予乃问出死生何谓也钝峯言不出死生则前病犹在予因是从钝峯究出死生之㫖若日有所悟又偕游曹溪瞻六祖塔感异梦遂又有忘世意至秋越钱绪山公至韶陈公延留书院中予甚喜请益然见钱公以忧制未大祥遽远游又乗青帏张皂盖前唿导予心私计曰予虽学出世事亦未敢谓然也亡何冬尽予方图归因起念遂失初悟忽若痞闷虽极寻绎宿见意象俱似而真体昏塞甚不自得述其故质于钱公钱公发明颇详迄不当予意一日同诸君游九成台坐地方欠身起忽复悟天地万物果非在外印诸子思上下察孟子万物皆备程明道浑然与物同体陆子宇宙即是吾心靡不合㫖观前所见洒然彻矣因自审曰吾幸减宿障从此了事又何可更纒世网从事残蠧致汩吾真耶既归见先君方待吉浅土卜𦵏不果此中不自安又家人辈不善事老母致有不怿意予衷亦常怏怏无以遣已隠隠有儒释㫖归之辨而犹未决也己酉家居因结邑中曾思徤罗东之萧天宠及王有训欧文朝为会颇有兴发至冬予赴会试与王武阳同舟昕夕唯论学方浮彭蠡值风涛夜作不能泊岸舟颠几覆数矣同舟人士皆号达旦予独命酒痛饮浩歌熟寝天明风稍定始醒同侣有詈予不情者予自若也庚戌落第后舍南翁先生宅一日以舟颠熟寝事请正先生曰此固甚难然谓仁体未也予曰仁体当何如曰临危不动心而又能措画救援乃仁体也予虽聆服然未绎其㫖仲夏李石鹿公延予过其家训诸子因尽闻王心斋公之学诚一时杰出独其徒传失真往往放达自恣兴化士以是不信学久之熟予履乃偕来问学立会冬杪予归自仪真发舟三日皆遇剧盗以风勐得脱同舟亦有泣者予独计寇入则当倒槖输他无虞也以是亦不为动辛亥予挈家归义和沧洲故居独学寡侣力有少弛又明年壬子馆䖍旧习大作几自堕至冬同欧阳曰穑赴会试时曰穑延思徤赴京训诸子亦在舟虽日常切琢而予放未瘳癸丑落第初拟就选学职至期悔止友人周仲含及思徤曰穑咸劝予选而思徤至拍案作色奋曰子母老不及时禄养非孝予勉从谒选得教句容旣至方牵业举日课诸士文而自以出世之学难语人又负高气处上下多窒每自疚已乃疑曰岂吾昔所悟者有未尽耶时甲寅二月闻南野先生讣已为位痛哭因念师资旣远学业无就始自悔数年弛放自负生平又负师门为痛恨寻因作博文约礼题遂舍而思曰孔颜授受莫此为切故必出此乃为圣人之学而非此必非圣人之学者也于是反覆而思之平心而求之不敢徇近儒亦不敢㕘己见久之于先儒终不能强合其疑有四于近儒亦不能尽合其疑有三盖先儒以穷理训博文其説要推极吾心之知穷至事物之理予所最不能无疑者以先儒语理专在物而不在人盖理莫大乎五常之性曰仁义礼智信是也今以理为在物而穷之此则五常之性亦在物不在人矣是人皆为虚器无一理之相属恐必不然此一疑也先儒训复礼之礼曰人事之仪则天理之节文不知此天理仍在物耶抑在身耶如其在身则是先穷在物之理后复在身之理是果有二理矣恐亦不然此二疑也大学之道贵知本故曰知所先后则近道矣今语大学则反后身心而先物理窃恐圣门格物之㫖易传穷理之义不如此且此学通天子庶人若必欲穷尽物理吾恐天子一日二日万几庶人耕田凿井皆有所不暇故孔子又曰周其所察圣人病诸孔子恆教弟子先孝弟行有余力则以学文未闻先教人以穷尽物理者也此三疑也先儒所谓穷理则专以多闻多见为事以读书为功然孔子则尝以多闻多见为知之次今乃独举其次者语颜子而其所语曾子子贡一贯之㫖颜子不得与焉何其厚曾子子贡而薄颜子也恐亦不然况其对哀公并不言颜子闻见之多读书之富唯独称曰不迁怒不贰过以此为好学之实而已则颜子之所学者可知而博文亦必有在矣此四疑也凡此四疑予未敢一徇人已但反诸心诚有不能解者至若近儒训致吾心良知于事事物物之间此虽孔曾复生无以易也但训致格物曰物者意之物格者正也正其不正以归其正则似与正心之义微有相涉惟达者用功知所归一若初学未达者用之恐不免增缴绕之病此一疑也尝观先儒言事事物物皆有至当不易之理先儒岂敢谩哉彼见学者多太过不及之弊故必求至当天则所在是欲为尧舜之中箕子之极文王之则孔子之矩曾子之至善子思之中庸程伯子之停停当当者是也是其所疑者未可非但不知此至当此中此则此极此矩此至善中庸此停停当当者固出于心而通于物也非物有之也出于心者一致而百虑亦非必能应一物而胶定一则也此先儒之未达也今近儒惩而过之第云致其良知而未言良知之有天则以故承学之士惟求良知之变化圆通不可为典要者而不复知有至当中极则矩至善中庸停停当当之所归一切太过不及皆抹杀而不顾以致出处取予多不中节一种猖狂自恣妨人病物视先儒质行反有不逮可见近儒之训亦不能无弊窃意颜子之约礼者必约诸此心之天则而非止变化圆融已耳此二疑也近儒又曰文者礼之见于外者也礼者文之存于中者也予则以文不专在外礼不专在中专以文在外则舍吾心又焉有天地万物专以礼在中则舍天地万物又焉有吾心是文与礼均不可内外言也今之语良知者皆不免涉于重内轻外其言亦专在内不知夫子言礼而不言理者正恐人专求之内耳是近儒之训亦似于孔颜宗㫖未悉此三疑也予旣有是疑因日夜嘿求孔颜宗㫖麄若有明盖夫子因颜子求之高坚前后不免探索测度而无所归着不知日用应酬即文也文至不一者也而学之事在焉故博之以文俾知日用应酬可见之行者皆所学之事而不必探索于高深日用应酬准诸吾心之天则者礼也礼至一者也而学之功在焉故约之以礼俾知日用应酬必准诸吾心之天则而不可损益者乃为学之功而不必测度于渺茫是无往非文则无往非礼无地可间而未可以内外言也无往非博则无往非约无时可息而未可以先后言也夫子教之如此故颜子学之亦无地可间无时可息无有内外先后其为功非不欲罢不可得而罢也已而旣竭吾才所立卓尔此天则者昭然常存不复有探索测度之劳至是颜子之学始有归着则凡学孔颜者舍此必非正脉予又悟克己复礼章即博文约礼之实何则夫子教颜子从事于视听言动即博文也勿非礼视听言动即约礼也视听言动不在礼之外勿非礼不在视听言动之后是可见先儒言内外先后者固非而近儒涉于重内轻外者亦未尽乃若出世之学一切在内则尤非也繇是用功似不落空日用应酬似稍得其理处上下亦似稍安浸悟南野先生所论仁体之㫖始尝出赴南都会友与何吉阳谭二华二公游又因唐荆川公枉顾衙舍遂偕晤赵大洲公时见诸公论学似于博学之㫖多有异同予虽未敢辨难然因是自信者多矣又二年丙辰予登第始得尽友海内诸学士相与劘切商订要不能外此天则而迄不可以内外先后言之得此则颜氏之卓尔在我矣茍非此而谓之孔门正脉恐俱北辙而南辕也异时归以质诸念菴先生先生初恐予求诸意象则诘之曰今满眼是事则满眼是天则可乎予未敢悉也又数嵗壬戌予在楚先生则移书示曰吾于执事博约之説洞然无疑斯学其有兴乎已而再归再请质于先生先生曰所贵足目俱耳盖恐予堕目长足短之弊也予旣自蜀乞休三年复起督楚学迁西粤又东粤二十年间儵忽老矣尚自惭未有真得岂亦终堕足短之弊也与于今万厯癸酉复乞休为养益惧悠悠以为古今莫予困也予曰及其知之一也及其成功一也则果何时也遂记以自饬与唐仁卿书去冬承寄白沙先生文编因思足下素不喜言心学今一旦取白沙文表章之岂非学渐归源不欲以一善名其志力不大且远哉不谷昔尝相期至再三之凟者固知有今日也甚慰甚贺第令其间不共相究竟则徒负平日盖先此有覩见是编者谓此书题评虽扬白沙其实抑阳明即语不干处心宛转诋及阳明近于文致不谷不肯信已而将来编读之良然如云近儒疑先生引进后学颇不惓惓尝适观阳明语意并无是説不知足下何从得之夫阳明不语及白沙亦犹白沙不语及薛敬轩此在二先生自知之而吾辈未臻其地未可代为之説又代为之争胜负则凿矣歴观其评中似不免为白沙立赤帜恐亦非白沙之心也古人之学皆求以复性非欲以习闻虚见立言相雄长故必从自身磨练虚心㕘究由壮逮老不知用多少功力寔有诸已然敢自信以号于人是之谓言行相顾而道可明若周子则从无欲以入明道则从识仁以入旣咸有得而后出之孟子亦在不动心以后乃笔之书白沙先生一坐碧玉楼十二年久之有得始主张致虚立本之学一毫不徇于闻见彼岂谩而云哉阳明先生抱命世之才挺致身之节亦可以自树矣然不肯已亦其天性向道故也过岳麓时谒紫阳祠赋诗景仰岂有意于异同及至龙塲处困动忍刮磨已乃豁然悟道原本不在外物而在吾心始与紫阳传註稍异及居涤阳多教学者静坐要在存天理去人欲至䖍台始提致良知一体为训其意以大学致知乃致吾良知非穷索诸物也良知者乃吾性灵之出于天也有天然之条理焉是即明徳即天理盖其学三变而教亦三变则其平日良工心苦可从知矣亦岂谩而云哉不谷辈非私阳明也亦尝平心较之矣曾闻阳明居龙塲时歴试诸艰惟死生心未了遂制石棺卧以自鍊既归遭谤则以其语置诸中庸中和章并观以克化之今之学者非不有美行也其处困亨毁誉之间有是乎不谷有一族祖赣归者每归语阳明事颇悉今不暇细但言渠童时赴塾学见军门舆从至咸奔避军门即令吏唿无奔教俱乂手旁立有酒徒唱于市肆则贷其朴令教从徒者习歌诗卒为善士又有哑子叩之则书字为训亦令有省今之学者非不有美政也其都尊位能勤勤于童子于市人于哑子有是乎夜分方与诸士讲论少入嘘噏间即遣将出征已行复出气色如常坐者不知其发兵也方督征濠也日坐中堂开门延士友讲学无异平时有言伍公焚须小却暂如侧席遣牌取伍首座中惴惴而先生略不见颜色后闻濠就擒询实给赏还坐徐曰闻濠已擒当不伪第伤死者多尔已而武皇遣威武大将军牌追取濠先生不肯出迎且曰此父母乱命忍从臾乎其后江彬等谗以大逆事叵测先生特为老亲加念其他迄不动心异时又与张忠辈争席卒不为屈未尝一动气临终家人问后事不答门人周积问遗言微哂曰此心光明亦复何言今之学者平居非不侃侃其临艰大之境处非常之变每不动心有是乎若非真能致其良知而有万物一体之实者未易臻也先师罗文恭至晚年始叹服先生虽未圣而其学圣学也然则阳明不为充实光辉之大贤矣乎独当时桂文襄以私憾谤之又有以紫阳异同且不袭后儒硬格故致多口迄无証据识者寃之昔在大舜尚有臣父之讥伊尹亦有要君之诮李大伯诋孟子之欲为佐命大圣贤则有大谤议盖自古已然矣足下岂亦縁是遂诋之耶抑未以身体而㕘究之故耶夫吾党虚心求道则虽一畸士未忍以无影相加而况于大贤乎恐明眼者不议阳明而反议议者也编中云良知醒而荡夫醒则无荡荡则非醒谓醒而荡恐未见良知真面目也又诋其张皇一体吾人分也观今学者只见尔我籓篱一语不合辄起戈矛几曾有真见一体而肯张皇示人者哉斯语宁无亦自左耶虽然足下今之高明者也昔不喜心学今表章之安知异日不并契阳明将如文恭之晚年笃信耶近百年内海内得此学表表裨于世者不鲜屡当权奸亦惟知此学者能自屹立今居然可数矣其间虽有静言庸违者此在孔门程门亦有之于斯学何贬焉不谷辱公提擕斯道如畴昔小有过误相咎不言今闗学术不小曷忍嘿嘿固知希圣者舍已从人又安知不如往昔不假言而自易耶且知足下必从事致虚立本是日新得仍冀指示益隆久要岂谓唐突耶又前论白沙文编嚽答想未达复承石经大学刻本之寄读刻后考辩诸篇知足下论议勤矣缔观之嘻其甚矣仆本欲忘言犹不忍于坐视聊复言其槪夫考辩诸作类以经语剪缀顿挫鼓舞见于笔端其大略曰修身为本格物为知本曰崇礼曰谨独若亦可以不畔矣及竟其终篇绎其㫖归则与孔子孟子之学一何其霄渊相絶也夫大学修身为本格物为知本足下虽能言之然止求之动作威仪之间则皆末而已矣夫修身者非修其血肉之躯亦非血肉能自修也故正心诚意致知乃所以修动作威仪之身而立家国天下之本也格物者正在于知此本而不泛求于末也今足下必欲截去正心诚意致知以言修身抹杀定静安虑而饬末节则是以血肉修血肉而卒何以为之修哉譬之瞽者以暮夜行于岐路鲜有不颠蹶而迷缪者是足下未始在修身亦未始知本也孟氏所谓行之不着习矣不察终身由之而不知道者正谓此耳将谓足下真能从事大学可乎礼也者虽修身之事然礼有本有文此合内外之道盖孔子言之也今足下言礼乃专在于动作威仪之间凡涉威仪则谆切而不已一及心性则裁削而不録独详其文而重违其本乃不知无本不可以成文姑不他言即孔子论孝曰不敬何以别乎曰色难岂非有吾心之敬而后有能养之文不敬则近兽畜有吾心之爱吾后有媮婉之文不爱则为貌敬若足下所言似但取于手足貌敬而不顾中心敬爱何如也此可为孝亦可为礼乎易繋言美在其中而后能畅于四肢孟氏言所性根心而后能睟面盎背今足下但知详于威仪而不知威仪从出者由美在其中所性根心也大学言恂慄威仪盖由恂慄而后有威仪威仪岂可以声音笑貌为哉足下又曰言语必信容貌必庄论必准诸古者不论所得浅深而皆谓之诚若是则后世之不侵然诺与夫色庄象恭之徒皆可为诚矣又如王莽厚履高冠色厉言方恭俭下士曲有礼意及其居位一令一政皆准诸虞典周礼据其文未可谓非古也其如心之不古何哉此亦可为诚耶况今昔之语心学者以仆所事所与言语曷尝不信容貌曷尝不庄动止曷尝不准诸古且见其中美外畅根心生色优优乎有道气象曷尝不可畏可象而足下必欲以无礼坐诬之仆诚不知足下之所谓礼也记曰君子撙节退让以明礼传曰让者礼之实今岂以攘臂作色诋诃他人者遂为礼耶慎独者慎其独知朱子固言之矣惟出于独知始有十目所视十手所指之严始有莫见乎隠莫显乎微之几夫是以不得不慎也今足下必以独处训之吾恐独处之时虽或能禁伏麄迹然此中之憧憧朋从且有徤于诅盟惨于劒铓者矣足下又不知何以用其功也盖足下惟恐其近于心不知慎之字义从心从真非心则又谁独而谁慎耶末又言圣人讳言心甚哉始言之敢也夫尧舜始言道心此不假论至伊尹言一哉王心周公言殚厥心书又曰虽收放心闲之惟艰曰乃心罔不在王室曰不二心之臣孔子则明指曰心之精神是谓圣此皆非圣人之言乎夫圣人语心若是详也而足下独谓之讳言是固谓有稽乎无稽乎于圣言为侮乎非侮乎且曾孟语心亦不假论即论语一书其言悦乐言主忠信言仁言敬恕言内省不疚言忠信笃敬㕘前倚衡畴非心乎圣人之语心恐非足下一手能尽掩也又谓圣人不语心不得已言思思果非心乎此犹知人之数二五而不知二五即十也约礼之约本对博而言乃不谓之要约而谓之约束先立其大本对小体而言乃不谓之立心而谓之强立则欲必异于孔孟也是皆有稽乎无稽乎于圣人为侮乎非侮乎又以求放心立其大见大心泰内重外轻皆非下学者事天下学子十五入大学凡皆责之以明徳亲民正心诚意致知之事宁有旣登仕籍临民久矣而犹谓不当求放心立大者圣门有是训乎且今不教学者以见大重内则当教之以见小重外可乎此皆仆未之前闻也窃详足下着书㫖归专在尊称韩愈闯予诸儒之上故首序中屡屡见之夫韩之文词气节及其功在潮非不伟也至其言道以为孟轲扬雄之道又以臧孙辰与孟子并称及登华岳则震悼唿号若婴儿状淹潮阳则疏请封禅甘为相如良由未有心性存养之功故致然耳安得谓之知道贾逵以献颂为郎附会图谶遂致贵显徐榦为魏曹氏宾客名在七子之列二子尤可以言道足下悦其外便其文以为是亦足儒矣则其视存养自得掘井及泉者宁不迂而笑之且拒之矣乃不知饰土偶猎马捶者正中足下之説足下亦何乐以是导天下而祸之也且夫古今学者不出于心性而独逞其意见如荀卿好言礼乃非及子思孟子诋子张子夏为饮食贱儒况其他乎近时舒梓溪贤士也亦疑白沙之学将为王莽为冯道以今观之白沙果可以是疑乎皆意见过也闻足下近上当路书极訾阳明加以丑诋又诋先师罗文恭以为杂于新学是皆可忍乎仆不能不自疚心以曩日精诚不足回足下之左辕故也虽然犹幸人心之良知虽万世不可殄灭子思孟子之道终不以荀氏贬至白沙阳明乃蒙圣天子昭察如日月之明岂非天定终能胜人也哉矧天下学者其日见之行存养自得者不鲜而在足下旣负高明自不当操戈以阻善自当虚已求相益为当也仆不难于黙然心实不忍一恃畴昔之谊一恐真阻天下之善故不辞多言亦自旣厥心尔程子有言若不能存养终是説话今望足下姑自养积而后章审而后发有言逆心必求诸道仆自是言不再明儒学案卷二十二明儒学案卷二十三钦定四库全书眀儒学案卷二十三余姚黄宗羲撰江右相传学案八忠介邹南臯先生元标邹元标字尔瞻别号南臯豫章吉水人万歴丁丑进士其年十月江陵夺情先生言伏读圣谕朕学尚未成志尚未定先生欲去堕其前功夫帝王以仁义为学继学为志居正道之功利则学非其学忘亲不孝则志非其志皇上而学之志之其流害有不可胜言者亦幸而皇上之学未成志未定犹可得儒者而救其未然也懐疏入长安门值吴赵艾沈以论夺情受杖先生视其杖毕出疏以授寺人寺人不肯接曰汝岂不怕死得无妄所论乎先生曰此告假本也始収之有旨杖八十戍贵州都匀卫江陵败擢吏科给事中上陈五事培君徳亲臣工肃宪纪崇儒术饬抚臣又劾礼部尚书徐学谟南京户部尚书张士佩罢之学谟者首辅申时行之儿女姻也既非时行所堪而是时党论方兴谓赵定宇吴复菴号召一等浮薄轻进好言喜事之人与公卿大臣为难大臣与言官相论讦不已先生尤其所忌故因灾异封事降南京刑部照磨乙酉三月録建言诸臣以为南京兵部主事转吏部歴吏刑二部员外刑部郎中罢官家居建仁文书院聚徒讲学光宗起为大理卿天启初陞刑部右侍郎转左都御史建首善书院与副都御史冯恭定讲学羣小惮先生严毅恐明年大计不利党人兵科朱童蒙言宪臣议开讲学之坛国家恐启门戸之渐宜安心本分以东林为戒工科郭兴治言当此干戈倥偬之际即礼乐润色性命精㣲无裨短长先生言先正云本分之外不加毫末人生闻道始知本分内事不闻道则所谓本分者未知果是本分当否也天下治乱系于人心人心邪正系于学术法度风俗刑清罚省进贤退不肖舍明学则其道无由湛湛晴空鸢自飞鱼自跃天自髙地自下无一物不备亦无一事可少琳宫㑹馆开目如林呗语新声拂耳如雷岂独碍此嘐嘐则古昔谈先王之坛坫耶臣弱冠从诸长者游一登讲堂此心戚戚既讲计偕独处深山者三年嗣入夜郎兀坐深箐者六年浮沉南北栖迟田畆又三十余年赖有此学死生患难未尝陨志若只以臣等讲学惟宜放弃斥逐之日以此浇其磊块消其抑郁无聊之气则如切如磋道学之语端为济穷救苦良方非尽性至命妙理亦视斯道大轻视诸林下臣太浅矣人生堕地髙者自训诂帖括外别无功课自青紫荣名外别无意趣恶闻讲学也实繁有徒盖不知不闻道即位极人臣勋勒旂常了不得本分事生是虚生死是虚死朽骨青山黄鸟数声不知天与昭昭者飘泊何所此臣所以束髪至老不敢退堕自甘者也前二十年东林诸臣有文有行九原已往惟是在昔朝贵自岐意见一唱衆和㡬付清流惩前覆辙不在臣等有旨慰留给事郭允原言侍郎陈大道请恤张居正元标不悦修旧怨也先生言当居正之败维时露章者何止数百其间不无望风匿影之徒臣有疏云昔称伊吕今异𩔖唾之矣昔称㤙师今仇敌视之矣当时臣无只字发其隐岂至今四十余年与朽骨为仇乎虚名浮誉空中鸟影世不以大人长者休休有容之度敎臣望臣如村樵里媪睚眦必报之流则未与臣习也郭兴治又言元标无是非之心先生言兴治盖为冯三元𫝊言发也三元初起官见臣臣语之曰往事再勿提起渠曰是非却要説明臣曰今之边事家具一锥凿越讲是非越不明白不如忘言为愈盖熊廷弼所少者惟一死廷弼死法不能独无但皇上初登寳位才二年所如尚书如侍郎中丞如藩臬抚镇诸臣累累藳街血腥燕市成何景象老成守法议狱缓死之意非过也是非从恻隐中流出是为真心之是非即方从哲满朝以酖毒为言臣谓姑待千秋者亦是非不必太分明之一证也再疏乞归始允未㡬卒逆奄追削为民夺诰命烈皇御极赠太子太保谥忠介先生自序为学曰年少气盛时妄从光影中窥瞷自以为觉矣不知意气用事去道何啻霄壤又七年再调刑部虽畧有所入而流于狂路赖文洁邓公来南提醒不敢放浪閲三年入计归山十余年失之缪悠又十余年过于调停不无以神识为家舍视先觉尚远净几眀牕水落根见始知觉者学之有见也如人在梦既醒觉亦不必言矣学而实有之已亦不必言觉矣先生之学以识心体为入手以行恕于人伦事物之间与愚夫愚妇同体为工夫以不起意空空为极致离达道无所谓大本离和无所谓中故先生于禅学亦所不讳求见本体即是佛氏之本来面目也其所谓恕亦非孔门之恕乃佛氏之事事无碍也佛氏之作用是性则离达道无大本之谓矣然先生即摧刚为柔融严毅方正之气而与世推移其一规一矩必合当然之天则而介然有所不可者仍是儒家本色不从佛氏来也会语以情识与人混者情识散时如汤沃雪以性真为世游者性天融后如漆因胶五伦是真性命词气是真涵养交接是真心髓家庭是真政事父母就是天地赤子就是圣贤奴仆就是朋友寝室就是明堂平旦可见唐虞村市可观三代愚民可行古礼贫穷可认真心疲癃皆我同胞四海皆我族类鱼鸟皆我天机要荒皆我种姓问为之不厌曰知尔之厌则知夫子之不厌矣今世从形迹上学所以厌圣人从天地生机处学生机自生生不已安得厌善处身者必善处世不善处世贼身者也善处世者必严修身不严修身媚世者也学者有志于道须要铁石心肠人生百年转盻耳贵乎自立后生不信学有三病一曰躭阁举业不知学问明如以万金商做卖菜佣二曰讲学人多迂濶无才不知真才从讲学中出性根灵透遇大事如湛卢刈薪三曰讲学人多假不知真从假中出彼既假矣我弃其真是因噎废食也问儒佛同异曰且理㑹儒家极致处佛家同异不用我告汝不然随人口下説同说异何益问如何得分明曰要胸中分明愈不分明须知昏昏亦是分明不可任清明一边昭昭是天冥冥是天马上最好用功不可放过若待到家休息便是驰逐老成持重与持位保禄相似収歛定静与躱闲避事相似谦和逊顺与柔媚谐俗相似中间间不容髪非研㡬者鲜不自害害人説清者便不清言躬行者未必躬行言知性命便未知性命终日説一便是不一终日説合便是不合但有心求求不着便着人只説要収歛须自有个头脑终日説话终日干事是真収敛不然终日兀坐絶人逃世究竟忙廹横逆之来愚者以为遭辱智者以为拜赐毁言之集不肖以为罪府贤者以为福地小人相处矜已者以为荆棘取人者以为砥砺目无青白则目明耳无邪正则耳聪心无爱憎则心正置身天地间平平铺铺不见崖异方是为已之学学者好説严毅方正予思与造物者游春风习习犹恐物之与我拂也茍未有严毅方正之实而徒袭其迹徒是与人隔絶未知学人却要知学既知学人却要不知有学未修行人却要修行既修行人却要不知有修予见世之稍学修者哓哓自别于人其病与不知学修者有甚差别予别无有力处觉得本分二字亲切做本分人说本分话行本分事本分外不得加减毫末识得本分更有何事道无拣择学无精麄下学便是上达非是下学了才上达若下学后上达是作两层事了学问原是家常茶饭浓酽不得有一毫浓酽与学争远孟我疆问如何是道心人心曰不由人力纯乎自然者道心也由思勉而得者人心也我疆问孔子云正目而视之不可得而见也倾耳而聴之不可得而闻也故曰视于无形聴于无声子思发之为不覩不闻阳明又云若覩闻于一理即不覩不闻也其言不同如此曰孔子惧人看得太麄指应处与人看阳明恐人看得甚细指显处与人看其实合内外之道也识仁即是格物问识仁曰夫子论仁无过仁者人也一语当日我看仁做个幽深𤣥远是竒特的东西如今看来我軰在一堂之上即是仁再无亏欠切莫错过问夫子只言仁之用何以不言仁之体曰今人体用做両件看如何明得余近来知体即用用即体离用无体离情无性离显无㣲离已发无未发非予言也孟子曰恻隐之心人皆有之至是非之心智也体会自见问生机时有开发奈不接续何曰无断续者体也有断续者见也曰功将何处曰识得病处即是药识得断处就是续一堂之上有问即答茶到即接此处还添得否此理不须凑泊不须幇帖问其心三月不违仁仁与心何所分别曰公适走上来问岂有带了一个心又带了一个仁来公且退恕者如心之谓人只是要如已之心不思如人之心如已如人均齐方正更説甚一贯有言不能安人如何筭得修已曰我二十年前热中亦欲安人今安不得且归来我与公且论修已修已之方在思不出其位在素位而行公且素位老实以行谊表于乡便是安人不然你欲安人别人安了你塘南先生问佛法只是一死生动人故学佛者在于生死曰人只是意在作祟有意则有生死无意则无生死欧阳明卿问曰释氏不可以治天下国家曰子何见其不可以治天下国家曰様様都抛了曰此处难言有饭在此儒㑹喫释亦㑹喫既能喫饭总之皆可以治天下国家子谓释様様抛了故不可儒者様様不抛又何独不能治天下国家私虑不了私欲不断毕竟是未曽静未有入处心迷则天理为人欲心悟则人欲为天理问天下归仁曰子无得看归仁是竒特事胸中只芝蔴大外面有天大子斋中有诸友与诸友相处无一毫间隔即是归仁与妻子僮仆无一毫间隔便是归仁若舍见在境界説天下归仁越远越不着身有因持志入者如识仁则气自定有由养气入者如气定则神自凝又有由交养入者如白沙诗云时时心气要调停心气功夫一体成莫道求心不求气须教心气两和平此是先軰用过苦功语问诚意之功须先其意之所未动而诚之若待善恶既动而后致力则已晚矣果若此则慎独之功从何下手曰国君好仁天下无敌无敌真慎独也人所不知己所独知多流入识神去先其意之所未动而诚之愚谓既云未动诚将何下手莫若易诚而识之即识仁之谓未发前观何气象意思善恶既动而后致力则己晚此为老学者言初学者既发后肎致力亦佳人心本自乐自将私欲縳私欲一萌时良知还自觉一觉便消除此心依旧乐乐便然后学学便然后乐问生死曰子死乎曰未死曰何未死曰胸中耳目聪明色色如赤子时曰子知生矣知生则知死不必问我问知天命曰日间问子以时义子必曰知问子以家宅乡里事子必曰知此知之所在即命即隂阳五行之数亦天命説到知彻地少一件不得名世不系名位每一代必有司此道之柄者即名世也求放心者使人心之可求也心要放者使人知无心之可守也卑者认着形色一边髙者认着天性一边谁知形色即是天性天性不外形色即仁者人也宗㫖予归山十五年只信得感应二字问复卦曰有人于此所为不善开心告语之渠泫然泣下即刻来复矣问居徳则忌曰即如今讲学先生不自知与愚夫愚妇同体只要居徳所以取忌有学可循是曰洗心无心可洗是曰蔵宻除知无独除自知无慎独真正入手时时觑不覩不闻是甚物识得此物真戒慎不必言矣问年四十而见恶焉其终也已不知四十以后尚可为善否曰八十尚可况四十乎此俱从躯殻上起念问迩日学者始学先要个存守是未择中庸而先服膺未明善而先固执证之博学审问之説无当也曰学贵存守但存守之方不一故问辨以择之葢学而后有问学即存守也不学何问之有如行者遇岐路即问问了又行原非二事若谓不待存守而先择则先未出门而空谈路径也止原无处所止无可止则知止矣问心如何为尽曰尽者水穷山尽之谓人心原是太虚若有个心则不能尽矣万古学脉人人所公共的渔樵耕牧均是觉世之人即童子之一斟酒处俱是学之所在若曰我是道而人非道则䘮天地之元气也新安王文轸戴仲曰丁酉南都叅访祝师认心不真无可捞摸坐间日影正照祝师指曰尔认此日影为真日不知彼隂暗处也是真日因此有省曰尔道认心不真无可捞摸不知无可捞摸处便是真心问吾人学问不勾手者正以有所把捉有好工夫做故也有把捉时便有不把捉时有好工夫时便有不好工夫时曰此可与透身贴体做工夫者商量若是此学茫茫荡荡且与説把捉做工夫不妨问不孝有五章曰看来个个犯此予軰不庄敬严肃即是惰其四肢予四十以后出入不经我母之手非货财私妻子乎饮食起居任从自便非从耳目之欲乎不受人言即是鬭狠体贴在身时时是不孝天地万物皆生于无而归于无一切蠢动含灵之物来不知其所自去不知其所往故其体本空我軰学问切不可向形器上布置一时妍好终属枯落虽然空非断灭之谓也浮云而作苍狗白衣皆空中之变幻所必有者吾惟信其空空之体而不为变幻所转是以天地在手万化生身今有一种议论只是享用现在才説克治防简便去纽揑造作日用穿衣喫饭即同圣人妙用我窃以为不然夫圣凢之别也岂止千里仁者浑然与物同体如何证得学问只是不起意便是一体便是浑然所以乍见非有为而为也讲义人若真仁直心而言为徳言根心而发为生色不然强排道理遮饰有徳皆巧言也危冠危服一面笑容皆令色也彼方自负道綂自认涵养不知去仁何啻千山万水到不如乡里朴实老农老圃可与之入道仁之于父子义之于君臣礼之于賔主智之于贤者圣人之于天道非性之故物乎近世学者以知是知非为良知夫是非炽然且从流于情识而不自觉恶在其为良知仕学一道隠显一心孝友即是政事若曰居位别有有政事托辞以答或人则视政事孝弟为两事矣学道之士在世途极是不便向道不笃的易生退转若真信千古而得一知者犹比肩也何孤立之有不能自立东挨西靠口嘴上讨得个好字眼前容易过误却平生事业矣伯夷是清伊尹是任柳下惠是和还有个器在学不见体动輙落显㣲二边学者若不从大光明藏磨勘露出精彩羣居终日虽説若何为心若何为性若何为孔门之旨若何为宋儒之㫖是言不及义也终日依倚名节之迹彷彿义理之事是好行小慧也吾軰在此一堂讲学所亲就者大人不虚心受益却是狎大人所讲究者圣言不虚心体贴却是侮圣言记得少年时在青原一友将四书诸论互相比拟一先正答曰总只是非礼之言乡愿一副精神只在媚世东也好西也好全在毁誉是非之中圣人精神不顾东不顾西惟安我心之本然超出毁誉是非利害之外徳本明也人只争一个觉耳须知人人具有至善只是不止一止而至善在是曰何以止无意必固我是已学不知止漫言修身如农夫运石为粪力愈勤而愈远矣学者一向説明徳説亲民説止至善説格物千言万语旁引曲譬那个是宋儒説那个是明儒説纵説得伶俐与自家身心无干一到知止则水尽山穷无复可言説如此方谓之致知方谓之格物此谓知本离已发求未发即孔子复生不能子且观中节之和即知未发之中离和无中离达道无大本何以谓之索隐今讲学者外伦理日用説心性入牛毛者是已何以谓之行怪今服尧服冠伊川冠之类一字即吾道一以贯之之一圣人説道理零碎了恐人从零碎处寻道理説天徳也説到一来説王道也説到一来正如地之行龙到𦂳闗处一束精神便不散乱善与人同不是将善去同人亦不是将人善来同我人人本有个个圆成鱼游于水鸟翔于渊无一物能间之也赤子之心真心也见着父母一团亲爱见着兄弟一团懽欣何曾费些拟议思虑何曾费些商量大人只是不失这个真心便是圣学不明愁赤子之心空虚把闻见填实厌赤子之心真率把礼文遮饰儒者以为希圣要务不知议论日繁去真心日远无怪乎大人不多见也象山云纵不识一字终是还他堂堂大人文集从心所欲不踰矩世儒谓从者纵也纵其心无之非是此近世流弊窃谓矩方也从心所欲同也圆不离方欲不离矩心神物也岂能使之不动要知动亦不动耳寂感体用原未有不合一欲求合一便生分别去合一之㫖愈远吾軰动輙以天下国家自任贫子説金其谁信之古人云了得吾身方能了得天地万物吾身未了纵了得天地万物亦只是五霸路上人物自今以往直当彻髓做去有一毫病痛必自照自磨如㧞眼前之钉时时刻刻始无媿心吾辈无论出处各各有事肎沉埋仕途便沉埋不肎沉埋即在十八重幽暗中亦自骧首青霄世岂有锢得人人自无志耳夫道以为有上天之载无声无臭未尝有也以为无出王游衍莫非帝则未尝无也有无不可以定论者道之妙也知道者言有亦可言无亦可不知道者言无着空言有滞迹道心为主者世情日淡世情日淡而后能以宰世不为世所推移识情为主者世情日浓世情日浓且不能善其身又安能善天下敬者主一无适之谓夫所谓一者必有所指庄严以为敬者渉于安排存想以为敬者流于意识不安排而庄不意识而存此非透所谓一者不能一者无一处不到而不可以方所求无一息不运而不可以断续言知一则知敬知敬则知圣学矣舜为法天下自天下起念可传后世自后世起念如今又只在自家一身一家起念较是非毁誉限在一乡则结果亦在一乡给谏罗匡湖先生大纮罗大纮字公廓号匡湖吉之安福人万厯丙戌进士辛卯九月吴门为首辅新安山隂具揭请立太子列吴门姓氏于首上怒甚吴门言不与闻特以阁中故事列名耳时先生以礼科给事中守科得本上疏纠之遂谪归先生学于徐鲁源林下与南臯讲学南臯谓先生敏而善入衆人所却歩躇蹰四顾者先生提刀直入衆人经数年始入者先生先闯其奥然观其所得破除黙照以为一念既滞五官俱堕于江右先正之脉又一转矣野史言吴门没其子求南臯立传南臯为之作传先生大怒欲具揭告海内南臯嘱申氏弗刻乃止按吴门墓表见刻南臯存真集野史之非可勿辨矣匡湖㑹语心非专在内俯仰今古无非是心性非专是心耳目口鼻无非是性故知心量之无外则存心者不必专収于内知性体之无二则尽性者不必苦求于心一念迷即为放而心非自内出也一念觉即为収而心非自外来也当其视心即在目心量如是眼量亦如是迷则皆迷悟则皆悟不必舍视而别求心也当其听心即在耳心量如是耳量如是迷则皆迷悟则皆悟不必舍听而别求心也语黙动静周旋屈伸一切与心相印元气充周于天地灵光徧照于宇宙必拘守一块肉乃为存心哉既曰气质即不是性既云性便不堕气质不识天命之性只管在气质上修治所以变化不得性之身之是千古两派学脉一则视聴言动不离乎性一则视聴言动不离乎身尧舜惟精惟一允执厥中所谓成性存存道义之门此性之之学也汤武以义制事以礼制心以敬胜怠以义胜欲所谓修身道立履准蹈绳此身之之学也尧舜固是自然即当其忧嗟咨叹兢业劳苦亦从性之来汤武固是勉然即当其动罔不臧身安用利亦从身之发故学者初入门时噼空从性命上叅求竟是性之之学起手从身心上操存终竟是身之之学问夫子言仁何不直指仁体而必曰复礼何也曰干之元亨利贞即我性之仁义礼智元者善之长也亨者嘉之会也盖干元资始统天荡荡难名至于亨当巽离之交云行雨施品物流行枝叶花蕋苍翠丹绿杂然并陈所谓万物皆相见也即此相见者而资始统天之元灼然宇宙悟此而复礼归仁不待赘辞矣故繋传曰显诸仁仁之浑然全体难于思求而其条理则有可觉悟故复礼即归仁仁一而已矣在目为视在耳为聴发于声为言运于身为动此仁之条理所为礼也舍礼之外无仁舍视聴言动之外无礼故一日之间能于视聴言动忽然觉悟而仁之全体呈露矣问何以见天下归仁曰人但看得仁大看得视聴言动小不知仁体随在具足即视而仁之体全在视即聴而仁之体全在聴言动亦然姑以视明之今人在室见一室在堂见一堂在野见四境仰视而见髙天之无穷俯视而见大地之无尽见亲则爱见长则敬见幼则慈见入井之孺子则恻隐见衅钟之牛则不忍孰非与吾之视为一体者即此一觉而天下归仁不待转盻矣五官之貎言视聴思也五伦之亲义序别信也人皆生而具之日而用之所谓故也时时从之体认从此体认从此觉悟事亲知人可以知天聪明圣智达乎天徳是为温故而知新兰舟襍述习俗移人非求友不能变一家有一家气习非友一乡之善士必不能超一家之习推之一国天下皆然至于友天下尽矣然一朝又有一朝之气习非尚友千古不可以脱一世之习此孟子所以超脱于战国风习之外也吾辈无论友千古友四方此身自房中出到㕔上便觉超然自㕔上出到门外又觉超然孔子去鲁不以女乐而以燔肉其一叚肫肫之仁渊深而不浅露容畜而不廹隘不倚于意见不倚于名节全是天徳用事人则不免于有所倚矣安土敦乎仁故能爱人各有所处之地所谓土也惟不安其所处之地则一室之内不胜异意我既嫌人人亦嫌我如之何能安乎仁而相亲爱乎若安土者见处处皆好人人皆好是以能无不爱无不爱是谓敦厚以居仁仁本与万物同体只为人自生分别所以小了古人天下一家中国一人非意之也其心量原自如此今处中国只争个江西江西又争个吉安吉安又争个安福安福又争个某乡某乡又争个某里某里又争个某姓某姓又争个某房某房又争个某祖父位下某祖父位下又只争我一人终生营营不出一身一家之内此岂不是自小乎故善学者愈充之则愈大不善学者愈分之则愈小明儒学案卷二十三明儒学案卷二十四钦定四库全书明儒学案卷二十四余姚黄宗羲撰江右相传学案九中丞宋望之先生仪望宋仪望字望之吉之永丰人由进士知吴县入为御史劾仇鸾拥兵居肘腋无人臣礼复劾分宜之党胡宗宪阮鹗迁大理丞分宜中之出备兵霸州移福建大计归以荐补四川佥事迁副使视福建学政陞参政入为太仆大理卿廵抚南直𨽻佥都御史建表忠祠祀逊国忠臣表宋忠臣杨邦义墓卒年六十五先生从学于聂贞襄闻良知之㫖时方议从祀阳明而论不归一因着或问以觧时人之惑其论河东白沙亦未有如先生之亲切者也阳明先生从祀或问或有问于予曰古今学术自尧舜至于孔孟原是一个后之谈学者何其纷纷也予答之曰自古及今人同此心心同此理所谓理者非自外至也易系曰天地之大德曰生人得天地生物之心以为心所为生理也此谓生理即谓之性故性字从心从生程子曰心如谷种又曰心生道也人之心只有此个生理故其真诚恻怛之意流行于君臣父子兄弟夫妇朋友以至万事万物之间亲亲疎疎厚厚薄薄自然各有条理不俟安排非由外铄是所谓天命之性真实无妄者也自尧舜以来其圣君贤相名儒哲士相与讲求而力行者亦只完得此心生理而已此学术之原也或曰人之心只有此个生理则学术亦无多説何至纷纷籍籍各立异论何也予曰子何以为异也曰精一执中説者以为三圣人相与授受万世心学之原至矣成汤文武周公以后又曰以礼制心以义制事曰缉熙敬止曰敬以直内义以方外孔门之学专务求仁孟子又专言集义曾子子思述孔子之意作大学中庸圣门体用一原之学发明殆尽至宋儒朱子乃本程子而疑大学古本缺释格物致知于是发明其説不遗余力説者谓孔子集羣圣之大成而朱子则集诸儒之大成其説已三百余年至阳明先生始反其説初则言知行合一既则专言致良知以为朱子格物之説不免求理于物梏心于外此其説然欤否欤予答之曰上古之时人含淳朴上下涵浸于斯道而不自知伏羲氏仰观俯察始画八卦以通神明之德以类万物之情然当时未有文字学者无从论説至尧舜禹之大圣人更相授受学始大明其言曰人心惟危道心惟㣲惟精惟一允执厥中葢此心本体纯一不杂是谓道心即所谓中也若动之以人则为人心矣非中也微者言乎心之㣲妙也危则殆矣精者察乎此心之不一而一于道心也一者一乎此心之精而勿夺于人心也如此则能允执厥中天命可保矣此传心之祖也以礼制心者言此心只有此个天理礼即天理之谓也故制心者惟不欺此心之天理则心之体全矣以义制事者言天下之事莫非吾心流行之用制事者惟顺吾心之条理裁制而不以已私与焉则心之用行矣此体用合一之説也若谓礼属心义属事是心与事二矣孟子曰心之所同然者何也谓理也义也説者谓在物为理处物为义审如此説是理与义果为二物乎心外无理心外无义心外无物自我心之条理精察而言谓之理自吾心之泛应曲当而言谓之义其实一也缉熙敬止者言心夲体自光明缉熙则常存此光明也敬止者言此心无动无静无内无外常一于天理而能止也文王缉熙光明使此心之本体常敬而得所止故曰纯一不已文王之德之纯此之谓也敬以直内者言心之体本直但能常主于敬则内常直矣义以方外者言心之神明自能裁制万事万物但能常依于义则外常方矣敬者义之主宰在内而言谓之敬义者敬之裁制在外而言谓之义惟其敬义致一内外无间则德日大而不习无不利矣故曰性之德也合内外之道也故时措之宜也嗟乎尧舜禹汤圣君也文王周公圣臣也古之君臣相与讲究此学先后一揆其力量所到特有性反之不同耳若相传学脉则千古一理万圣一心不可得而异也时至春秋圣君贤相不作人心䧟溺功利横流孔子以匹夫生于其时力欲挽回之故与羣弟子相与讲明正学惓惓焉惟以求仁为至夫仁人心也即心之生理也其言曰夫仁者已欲立而立人已欲达而达人觧之者曰仁者以天地万物为一体手足痿痺即为不仁此仁体之説也当时在门之徒如予赐由求最称髙等然或胶扰于事功出入于闻见孔子皆不许其为仁惟颜子请事竭才直悟本体故孔子赞易之后曰有不善未尝不知知之未尝复行颜氏之子殆庻几焉此知行合一之功孔门求仁宗㫖孟子集义之説因告子以仁为内是以已性为有内也以义为外是以已性为有外也故孟子专言集义义者心之宜天理之公也言集义则此心天理充满而仁体全矣大抵古人立言莫非因病立方随机生悟如言敬义或止言敬言忠恕或止言恕孔子答颜子问仁专在复礼至答仲弓又言敬恕要之莫非所以求仁也至于大学之书乃孔门传授心法析之则条目有八合之则工夫一敬葢千古以来人心只有此个生理自其主宰而言谓之心自其发动而言谓之意自其灵觉而言谓之知自其着见而言谓之物故心主于身发于意统于知察于物即是一时原无等待即是一事原无彼此此大学本㫖也家国天下莫非格物也格物诚正莫非修身也其实一也朱子既以致知格物专为穷理而正心诚意工夫又条分缕析且谓穷理工夫与诚正工夫各有次第又为之説以补其传其言曰人心之灵莫不有知天下之物莫不有理惟于理有未穷故其知有不尽又曰心虽主乎一身而实管乎天下之理理虽散在万事而实不外乎吾之一心説者谓其一分一合之间不免析心与理而二之当时象山陆氏尝与反覆辨论谓其求理于物梏心于外非知行合一之㫖两家门人各持胜心遂以陆学主于尊德性而疑其近于禅寂朱学专于道问学而疑其渉于支离三百年间未有定论至我朝敬斋薛氏白沙陈氏起而知行合一之説稍稍复明我世宗皇帝始以陆氏从祀孔庭甚大惠也正德嘉靖间阳明先生起而与海内大夫学士讲寻知行合一之㫖其后因悟大学中庸二书乃孔门传心要法故论大学谓其本末兼该体用一致格物非先致知非后格致诚正非有两功修齐平治非有两事论中庸则谓中和原是一个不覩不闻即是本体戒慎恐惧即是工夫慎独云者即所谓独知也慎吾独知则天德王道一以贯之固不可分养静慎动为两事也学者初闻其説莫不诧异既而反之吾心騐之躬行考之孔孟既又参之濓溪明道之説无不脗合葢人心本体常虚常寂常感常应心外无理理即是心理外无事事即是理若谓致知格物为穷理工夫诚意正心又有一叚工夫则是心体有许多等级日用工夫有许多次第尧舜孔孟先后相传之学果如是乎至于致良知一语又是先生平日苦心恳到怳然特悟自谓得千古圣人不传之秘然参互考订又却是学庸中相传𦂳语非是悬空杜撰自开一门户自生一意见而欲为是以立异也后来儒者不知精思反求徒取必在物为理之一语至析心与理而二之又谓生而知之者义理耳若夫礼乐名物古今事变亦必待学而知如此则礼乐名物古今事变与此心义理为两物矣此阳明先生所以力为之辨而其学脉宗㫖与时之论者委若氷炭黒白此又不可强为之説也或曰阳明先生言知行合一其説详矣其在六经亦有不甚同处不可不辨傅説之告高宗曰非知之艰行之惟艰是知在先行在后易繋曰干以易知坤以简能是知属干行属坤中庸言未发已发亦属先后生知学知安行利行亦有等级大学物有本末事有终始知所先后则近道矣凡如此説皆可例推今阳明先生却云知之真切笃实处即是行行之精察明觉处即是知如此是知行滚作一个更无已发未发先后次第与古先哲贤亦是有间又如程子以格物为穷理易繋亦言穷理尽性以至于命今阳明言格致诚正原是一事而极言格物穷理之説似为支离其説可得闻欤予曰自天地生物以来惟人也得其秀而最灵所谓灵者即吾心之昭明灵觉烱然不昧者也人自孩提以来即能知爱知敬夫知爱知敬即良知也知爱而爱知敬而敬即良能也此谓不待虑而知不待学而能也极而至于参天贰地经世宰物以至通古今达事变亦莫不是循吾良知充吾良能非外此知能而别有一路径也故曰大人者不失其赤子之心也此知行合一之原也傅説所谓非知之艰行之惟艰者言人主一日之间万几丛集多少纷夺多少牵引非真能以天地万物为心以敬天勤民为事则怠乐易生生机易丧非不知贤士大夫之当亲邪侫宠倖之当逺而有不能亲不能逺者欲夺之也故为人主者惟在亲贤讲学养成此心知而必行不为邪侫揺惑不为宠倖牵引乃为知而能行故曰知之非艰行之惟艰此傅説所以惓惓于高宗也干以易知坤以简能者天地之气原是一个干以一气而知大始有始则终可知故曰易坤以一气而作成物能成则始可见故曰简若天地之气各自为用则感应不通二气错杂造化或几乎息矣人心之生理即干坤之生理也率吾良知则无所不知故曰易则易知率吾良能则无所不能故曰简则易从知者知乎此也能者能乎此也实一理也故曰易简而天下之理得矣此又知行合一之㫖也中庸未发已发云者言人心本体常虚常寂常感常应未应不是先故体即是用已应不是后故用即是体后来儒者正是此处㸔得不透却去未发上做守寂工夫到应事时又去做慎动工夫却是自入支离窠臼明道云心一也有指体而言者寂然不动是也有指用而言者感而遂通天下之故是也周子恐人误认中和作先后看故曰中也者和也中节也天下之逹道也孟子指亲亲敬长为达之天下即达道之説也亲亲敬长良知也达之天下良能也又何尝有先后李延平令学者看喜怒哀乐未发以前气象夫未发气象即孟子夜气之説若未发之中原无气象可言譬之镜然置之广室大衆之中无所不照未尝有动也收之一匣之内照固自在未尝有寂也阳明先生政恐人于此处未透故其答门人曰未发之中即良知也无前后内外而浑然一体者也有事无事可以言动静而良知无分于有事无事也寂然感通可以言动静而良知无分于寂然感通也动静者所遇之时心之本体固无分于动静也理无动者也动即为欲循理则虽酬酢万变而未尝动也从欲则虽藁心一念而未尝静也有事而感通固可以言动然而寂然者未尝有增也无事而寂然固可以言静然而感通者未尝有减也其言发明殆尽矣生知安行学知利行等语乃就人品学问力量上看譬之行路者或一日能百里能六七十里能三四十里其力量所到虽有不同然同此一路非外此路而别有所知也同此一行非外此行而别有所行也但就知而言则有生知学知困知不同就行而言则有安行利行勉行不同故曰及其知之与其成功一也又何尝截然谓知与行为两事哉大学本末始终先后等语极为分晓葢此心本体即至善之谓至善者心之止处易曰艮其止止其所也学问工夫必先知吾至善所在看得分晓则生意流行曲畅旁通定静安虑自然全备易所谓知至至之可与几也知终终之可与存义也亦是此意先儒所谓知止为始能得为终言一致也从生天生地生人以来只是一个生理由本达末由根达枝亦只是此个生理先儒谓明德为本亲民为末本即体也末即用也民者对已而言此身无无对之时亦无无用之体体常用也民常亲也明德者心之体也亲民者明德之用也如明明德以事父则孝之德明明明德以事君则忠之德明此本末之説一以贯之阳明先生辨之已详若夫知所先后则近道矣二句其义最精夫率性之道彻天彻地彻古彻今原无先后圣人全体此心通乎昼夜察乎天地亦无先后可言吾人心体与圣人何尝有异惟落气质以后则清浊厚薄逈然不同气禀既殊意见自分仁者见之谓之仁知者见之谓之知百姓则贸贸焉日用不知而君子之道鲜矣大学一书发明明德亲民而止于至善所谓至善者即本然之良知而明德亲民之极则也是良知也至虚至灵无古今无圣愚一也故意念所动有善有不善有过有不及而本体之知未尝不知也吾人但当循吾本然之良知而察乎天理人欲之际使吾明德亲民之学皆从真性流出真妄错杂不至混淆知此而后可以近道道即率性之道也茍或不知真性一脉而或入于空虚或流于支离如二氏五伯其失于道也逺矣中庸所谓知逺之近知风之自知㣲之显可以入德意正如此孔门作大学而归结在于知所先后一语虽为学者入首而言然知之一字则千古以来学脉惟在于此此致良知之传阳明先生所以喫𦂳言之故曰乃若致知则存于心悟致知焉尽矣若易言穷理尽性以至于命非所谓穷至事物之理之谓也理也性也命也一也明道云只穷理便尽性至命穷字非言考索即穷尽吾心天理之穷故穷仁之理则仁之性尽矣穷义之理则义之性尽矣性天之命也穷理尽性则至命也所谓知天地之化育也且格物穷理之説自程朱以至今日学者孰不尊而信之今朱子或问具在试取其説而论之如云大学之道先致知而后诚意夫心之所发为意意之所在为物今曰先致知而后诚意则所知者果何物耶物果在于意之外耶又曰惟其烛理之明乃能不待勉强而自乐循理夫不待勉强而自乐循理圣人之事也岂诚意工夫又在循理之后耶又云学莫先于正心诚意欲诚意正心必先致知格物凡有一物必有一理穷而至之所谓格也格物亦非一端如或读书讲明道义或论古今人物而别其是非或应接事物而处其当否皆穷理也又曰穷理者非必尽穷天下之理又非止穷得一理便到但积累多后自当脱然有悟处如穷孝之理当求所以为孝者如何若一事上穷不得且别穷一事或先其易者或先其难者但得一道而入则可以类推而通又谓今日格一物穷一理久则自然浃洽贯通此伊川先生穷理格物之説也今试反之吾心考之尧舜精一之㫖与此同乎异乎夫人同此心心同此理理即天理也学者所以学乎此心也如读书穷理讲论古今岂是不由意念所发辄去读书讲明古今之理如事亲从兄岂是不由意念所发辄去穷究事亲从兄之理或应接事物而处其当否不知舍意念则何从应接何从处得当否又谓今日格一物明日穷一理则孔子所学工夫自志学至于不踰矩原是一个若必待尽穷事物之理而后加诚正工夫恐古人未有此一路学脉且人每日之间自鸡鸣起来便将何理去穷何物去格又如一日事变万状今日从二十以后能取科第入仕途便要应接上下躬理民社一日之间岂暇去格物穷理方才加诚正一叚工夫又岂是二十年以前便将理穷得尽物格得到便能做得好官干得好事只如此便觉有未通处若阳明先生论大学古本则谓身心意知物一事也格致诚正修一工夫也何也身之主宰为心故修身在于正心心之发动为意故正心在于诚意意之所发有善有不善而此心灵明是是非非昭然不昧故诚意在于致知知之所在则谓之物物者其事也格正也至也格其不正以归于正则致知矣故致知在于格物诗云天生蒸民有物有则孟子云万物皆备于我夫大人之学以天地万物为一体者也故言物则知有所察意有所用心有所主是不可以先后彼此分也大学一书直将夲体工夫一下説尽一失俱失一得俱得先生大学或问一篇发明殆尽而世之论者犹或疑信相半未肯一洗旧闻力求本心以至今议论纷然不一以愚测之彼但谓致良知工夫未免专求于内将古人读书穷理礼乐名物古今事变都不讲求此全非先生本㫖夫学有体有要不先于体要而欲从事于学谬矣譬之读书穷理何尝不是如我意在于读书则讲习讨论莫非致知莫非格物吾意在于事亲则温凊定省服劳奉养莫非致知莫非格物故物格则知至知至则意诚意诚则心正心正则身修此孔门一以贯之之学也晦翁晚年定论亦悔其向来所着亦有未到且深以误已误人为罪其答门人诸书可考也至于伊川门人亦疑格物之説非程子定论具载大学或问中是其説在当时己未免异同之议非至今日始相牴牾也或曰知行合一之説则既闻教矣先生又专提出致良知三字以为千古不传之秘何也予答之曰此先生悟后语也大学既言格致诚正中庸又专言慎独独即所谓独知也程子曰有天德便可语王道其要只在慎独意葢如此孔门之学专论求仁然当时学者各有从入惟颜子在孔门力求本心直悟全体故易之复曰有不善未尝不知知之未尝复行颜氏之子殆庻几焉此致良知一语葢孔门传心要诀也何也良知者吾人是非之夲心也致其是非之心则善恶真妄如辨黑白希圣希天别无路径孔子云道二仁与不仁而已出乎此则入乎彼大学所谓诚意中庸所谓慎独皆不外此此致良知之学先生所以喫𦂳语人自以为学圣要诀意固如此吾辈当深思之或曰阳明之学既自圣门正脉不知即可语圣人否予答之曰昔人有问程子云孟子是圣人否程子曰未敢便道他是圣人然学已到至处先生早嵗以诗文气节自负既有志此学乃尽弃前业确然以圣人为必可至然犹未免沿袭于宋儒之理语浸滛于二氏之虚寂龙塲之谪困心衡虑力求本心然后真见千古以来人心只有此个灵灵明明圆圆满满彻古今通昼夜无内外无动静常虚常寂常感常应不出独知真体故后来只提出致良知三字开悟学者窃谓先生所论学脉直与程子所谓已到至处非过也或曰子谓我朝理学薛陈王三公开之然其学脉果皆同欤予答之曰三子者皆有志于圣人者也然薛学虽祖宋儒居敬穷理之説而躬行实践动准古人故其居身立朝皆有法度但真性一脉尚渉测度若论其人品葢司马君实之流也白沙之学得于自悟日用工夫已见性体但其力量气魄尚欠开拓盖其学祖于濓溪而所造近于康节也若夫阳明之学从仁体处开发生机而良知一语直造无前其气魄力量似孟子其斩截似陆象山其学问脉络葢直接濓溪明道也虽然今之论者语薛氏则合口同词语陈王则议论未一信乎学术之难明也已或曰阳明之学吾子以为得孔门正脉是矣然在当时其訾而议者不少至于剿擒逆濠其功诚大矣然至今尚憎多口此何故也予答之曰从古以来忌功妒成岂止今日江西之功先生不顾覆宗灭族为国家当此大事而论者犹不能无忌心范阳之变𤣥宗叹河北二十四郡无一忠义应者当时非颜鲁公兄弟起则唐社稷危矣宸濠蓄谋积虑借口内诏左右亲信皆其心腹其后乗舆亲征江彬诸人欲挟为变先生深机曲算内戢凶倖外防贼党日夜如对劲敌葢先生苦心费力不难于逆濠之擒而难于调䕶乘舆之轻出也其后逆濠伏诛乘舆还京此其功劳谁则知之当其时内阁先生归功本兵遂扼其赏一时同事诸臣多加黜削即桂公生长江西犹横异议近来好事之徒又生一种异论至于金帛子女议公此又不足置辨先生平日轻富贵一死生方其疏劾逆瑾备受箠楚间关流离几䧟不测彼其死生之不足动又何金玊子女之云乎哉甚矣人之好为异论而不反视于事理之有无也善乎刑书郑公之言曰王公才高学䆳兼资文武近时名卿鲜能及之特以讲学故衆口交訾葢公功名昭揭不可葢覆惟学术邪正未易铨测以是指斥则谗説易行媚心称快耳今人咸谓公异端如陆子静之流嗟乎以异端视子静则游夏纯于颜曽思孟劣于雄况矣今公所论叙古本大学传习録诸书具在学者虚心平气反覆融玩久当见之嗟乎使郑公而愚人也则可郑公而非愚人也则岂非后世之定论哉或曰近闻该部止拟薛文清公从祀王陈二公姑俟再定何也予答之曰当时任部事者不能素知此学又安能知先生孔子大圣也其在当时羣而议者奚啻叔孙武叔辈孟子英气下视千古当时犹不免传食之疑我明理学尚多有人如三公者则固杰然者也乃欲进薛而迟于王陈其于二公又何损益陆象山在当时皆议其为禅而我世宗朝又从而表章之愚谓二公之祀举不足论所可惜者好议者之不乐我国家有此盛举也徴君邓潜谷先生元钖邓元钖字汝极号潜谷江西南城人年十三从黄在川学喜观经史人以为不利举业在川曰譬之豢龙随其所嗜岂必膏粱耶年十七即能行社仓法以惠其乡人闻罗近溪讲学从之游继徃吉州谒诸老先生求明此学遂欲弃举子业大母不许举嘉靖乙卯乡试志在养母不赴计偕就学于邹东廓刘三五得其㫖要居家着述成五经绎函史数为当路荐举万厯壬辰授翰林待诏府县敦趣就道明年辞墓将行以七月十四日卒于墓所年六十六时心宗盛行谓学唯无觉一觉无余蕴九思九容四教六艺桎梏也先生谓九容不修是无身也九思不慎是无心也每日辰起令学者静坐收摄放心至食时次第问当下心体语毕各因所至为觉悟之先生之辨儒释自以为发先儒之所未发然不过谓本同而末异先儒言释氏之学于敬以直内则有之矣义以方外则未之有也又曰禅学只到止处无用处又曰释氏谈道非不上下一贯观其用处便作两截先生之意不能出此但先儒言简先生言繁耳邓潜谷杂着近世心宗盛行説者无虑归于禅乗公祖独揭天命本能纯粹至善为宗异于诸法空相以格物日可见之行以有物有则为不过物之㫖异于空诸所有此公祖深造独得之㫖而元钖窃自附于见知者也今改而曰荡清物欲窃以为物不可湏臾离诚者物之终始内而意心身知外而家国天下无非物者各有其则九容九思三省四勿皆日用格物之实功诚致行之物欲自不得行乎其中此四科六艺五礼六乐之所以教也曲礼称敖不可长欲不可纵敖欲即物不可长不可纵即物之则不长敖纵欲即不过乎物则去欲固格物中之一事心之着于物也神为之也心之神上炎而外明犹火状得膏而明得薰而香得臭腐而羶故火无体着物以为体心无形着物以为形而其端莫大于好恶物感于外好恶形于内不能内反则其为好恶也作而平康之体㣲故圣门之学止于存诚精于研几几者神之精而明㣲而幽者也非逆以知来反以退藏未之或知也孔门之论性曰至善论几曰动之㣲言好恶不作则无不康也无不平也神凝而定知止而藏又何感应之为累矣夫浮由气作妄縁见生者也气之善者十之五见之善者十之三神为气扬知随见流譬诸观火乎目荧荧而心化矣故神不浮则气归其宅见不执则知反其虚古人所以日兢兢于克己舍己择中用中而不能自己也古学平易简实不离日用诚明二字实其枢纽近里着已时时从独觉处着察俾与古人洞无间隔承谕学不分内外寂感浑然天则此极则语苐云黙自检㸃内多迁移虽吾丈检身若不及之诚而以真性未晤真功未精为疑是犹惑于近学谓一悟皆真亦狃于故学为功深始得耶又云过此一关想有平康之路似犹悬臆窃意平康之体即所谓无内外寂感浑然天则迫在目前不可得离者而人心之危无时无乡即在上圣犹之人也则心犹之人何能无迁移过则矣乎惟在上圣精一之功一息匪懈而所为学者又精之一之无一息离乎平康正直之体故内外寂感浑然一天才有流转自知自克此古人所以死而后已者也一息懈者肆矣安肆日偷于平康之则逺矣则平康实际固非可一悟皆真平康本体又岂縁功深而得耶昔东廓先生以先公墓表诣阳明公而䖍州夜雪涣然仁体以为世儒宗今我公以先公墓石诣敬菴公祖而苕溪暑雨沦浃深至当必有相视一笑者高公学南太学时二先生説盛行增城官南太宰称湛氏学矣公徃造业投刺见阍者掷笔抵掌叹葢歆之也问焉指尺牍曰是赫蹏所请请书地直累千金者也公曰亟反吾刺是于所谓天理何居乎不见而反王门高第弟子官郎署名王氏学有声公造焉于弹碁时得其人慧而多机退叹曰郎多机而慧名良知弊安所极哉亦竟谢不复徃于是就高陵吕先生于奉常邸学焉常存戒慎恐惧则心体自明勿任意必固我则物宜自顺问知曰先自知问仁曰先自爱问勇曰先自强而以毋自欺为致知如恶恶臭如好好色为格物尤吾所未发立本深矣余姚之论信本心之知已过故增城以为空知增城以勿忘勿助之间即为天理故余姚以为虚见然余姚言致知未尝遗问思辨行专之者过遂以为空知增城言勿忘勿助时天理自见语固未尝不确也盖权衡已审而世有求端于一悟谓即悟皆真有观察即为外驰有循持即为行仁义则痛辟之以为蔽䧟虚荡妨教而病道论儒释书辱谕又覆于儒释异同之辨开示觉悟厚幸厚幸自释氏之説兴而辨之者严且千数百年于此矣则圣学不明之过也圣学之不明者由于不择而不精彼其为道宏濶胜大其为言深精敏妙其为实日用平等其为虚交融徧彻其为心十方三界其为教宏济普度汉拾其苴晋扬其澜入唐来遂大发其窔奥世之为儒学者高未尝扣其阃奥卑未尝渉其藩篱其甚者又阳攻其名而隂攘其实宜拒之者坚而其为惑滋不可觧也是故昌黎韩子推吾道于仁义而斥其教以为不耕不蚕不父不君有卫道功矣考亭朱子则谓以麄而角精以外而角内固无以大厌其心也至其卓然自信于精一不惑者代不数人而约之数端有以为主于经世主于出世而判之以公私者矣有以为吾儒万理皆实释氏万理皆虚而判之以虚实者矣有以为释氏本心吾儒本天而判之以本天本心者矣有以为妄意天性不知范围天用以六根之㣲因縁天地而诬之以妄幻者矣有以为厌生死恶轮廻而求所谓脱离弃人伦遗事物而求明其所谓心者矣是举其精者内者以剖析摘示俾人不迷于所向而深于其道者亦卒未能以终厌其心也夫圣人之学惟至于尽性至命天下国家者皆吾性命之物修齐治平者皆吾尽性至命中之事也不求以经世而经世之业成焉以为主于经世则有意矣佛氏之学唯主于了性明心十方三世者皆其妙觉性中之物慈悲普度者皆其了性命中之事也无三界可出而出世之教行焉以为主于出世则诬矣吾儒理无不实而无方无体易实言之无声无臭诗实言之则实者曷尝不虚释氏理无不虚而搬柴运水普见真如坐卧行住悉为平等则虚者曷尝不实释氏之所谓心指夫性命之理妙明真常生化自然圆融遍体者言之即所谓天之命也真异名耳而直斥以本心不无辞矣夫其为妙明真常之心也则天地之阖辟古今之徃来皆变化出入于其间故以为如梦如幻如泡如影而其真而常者固其常住而不灭者也岂其执幻有之心以起灭天地执幻相之相以尘芥六合也乎其生死轮廻之説则为世人执着于情识沉迷于嗜欲顷刻之中生东灭西变现出没大可怜悯欲使其悟夫性命之本无生死无轮廻者而㧞济之为迷人设也其弃人伦遗事物之迹则为世人执着于情识沉迷于嗜欲相攻相取胶不可觧故羣其徒而聚之令其出家以深明夫无生之本而上报四恩下济三涂如儒者之聚徒入山耳为未悟人设也至于枯寂守空排物逆机彼教中以为支辟见元见妙灵怪怳忽彼教中以为邪魔而儒者一举而委之于佛彼方慈悯悲仰𢎞济普度而吾徒斥之以自私自利彼方心佛中间冺然不立而吾徒斥之以是内非外即其一不究其二得其言不得其所以言彼有哑然笑耳又何能大厌其心乎乃其豪釐千里之辨则有端矣葢道合三才而一之者也其体尽于隂阳而无体故谓之易其用尽于隂阳而无方故谓之神其灿然有理谓之理其粹然至善谓之性其沛然流行谓之命无声无臭矣而体物不遗不见不闻矣而莫见莫显是中庸之所以为体异教者欲以自异焉而不可得也圣人者知是道之尽于心是心若是其㣲也知此而精之之谓精守此而固之之谓一达此于五品五常百官万务之交也之谓明伦之谓察物变动不拘周流六虚矣而未始无典常之可揆成文定象精义利用矣而未始有方体之可执故无声无臭无方无体者道之体也圣人于此体未尝一毫有所增是以能立天下之大本有物有则有典有礼道之用也圣人于此体未尝一毫有所减是以能行天下之达道立大本行达道是以能尽天地人物之性而与之参易象其理诗书礼乐春秋致其用犹之天然上天之载无声无臭而四时百物自行自生也故穷神知化而适足以开物成务广大悉备而不遗于周旋曲折几㣲神明而不出于彛常物则三至三无而不外于声诗礼乐上智者克复于一日夕死于朝闻而未始无密修之功中下者终始于典学恒修于困勉而未始无贯通之渐同仁一视而笃近以举逺汎爱兼容而尊贤以尚功夫是以范围不过曲成不遗以故能建三极之大中释氏之于此体其见甚亲其悟甚超脱敏妙矣然见其无声臭矣而举其体物不遗者一之于无物见其无覩闻矣而举其生化自然者一之于无生既无物矣而物之终不可得无者以非有非无而一之于幻妄既无生矣而生之不终可得尽者以为不尽而尽而一之于灭度明幻之为幻而十方三界亿由旬刼者此无生之法界也明生之无生而胎卵湿化十二种生者此无生之心量也𢎞济普渡者此之谓济也平等日用者此之谓平也圆觉昭融此之为觉也虽其极则至于粟粒之藏真界干屎撅之为真人嘘气举手瞬目扬眉近于吾道之中庸而吾学之道中庸者终未尝以庸其虑虽其授受至于拈花一笑棒喝交驰拟议俱冺心行路絶近于圣门之一唯而吾学之尽精㣲者终未尝以婴其心虽其行愿至于信住廻向层次阶级近于圣门之积累而圣门之诗书礼乐经纬万古者终未尝一或循其方虽其功德至于六度万行普济万灵近于圣门之博爱而圣门之九经三重范围曲成者终未尝一以研诸虑益悟其无矣而欲以无者空诸所有悟其虚矣而欲以虚者空诸所实欲空诸有而有物有则有典有礼者不能不归诸幻也欲空诸所实而明物察则惇典庸礼者不能不归诸虚也故其道虚濶胜大而不能不外于伦理其言精深敏妙而不能开物以成务文中子曰其人圣人也其教西方之教也行于中国则泥诚使地殷中土人集灵圣神迹怪异理絶人区威证明显事出天表信如其书之言然后其教可得而行也今居中国之地而欲行西方之教以之行已则髠髪缁衣斥妻屏子苦节而不堪矫异而难行也然且行之斯泥矣以之处物则久习于初学毁禁等于持戒衆生齐于一子普济极于含灵必外于斯世而生而后其説可通也处斯世斯生而欲以其説通之斯泥也以之理财则施舍盛而耕桑本业之教荒以之用人则贤否混而举错命讨之防失以之垂训则好大不经语怪语神荒忽罔象之教作乌徃而不泥哉今所居者中国尧舜禹汤文武之所立也所业者六经尧舜禹汤文武之所作周公仲尼之所述也所以处者人伦庻物尧舜禹汤文武周孔之所修而明也乃欲信从其教而扬诩之亦为诞且惑矣况吾之修身格致以研精而不离明体诚正以守一而不违行愿惩忿窒慾以去损而非有所减迁善改过以致益而非有所增爱恶不与于已而何有增爱视听一闲而何有净染精义至于入神理障亡矣利用所以崇德事障絶矣孝弟通于神明礼乐通于神化则举其精且至者不旁给他借而足又何必从其教之为快哉仆少而局方壮未闻道逹者病其小亷旷者诮其曲谨约者病其汎渉乃中心恒患其有惑志也其于释宗何啻千里而欲抽关于眇㣲析异同于疑似祗见其不知量也然为是缕缕者念非执事无以一发其狂言征君章本清先生潢章潢字本清南昌人㓜而颖悟张本山出趋庭孔鲤曾从诗礼之传句即对大学曾参独得明亲之㫖十三嵗见乡人负债缧绁者恻然为之代偿与万思黙同举业已而同问学有问先生近日谈经不似前日之烦者先生曰昔读书如以物磨镜磨久而镜得明今读书如以镜照物镜明而物自见搆洗堂于东湖聚徒讲学聘主白鹿洞书院甲午庐陵㑹讲有问学以何为宗曰学要明善诚身只与人为善便是宗又问善各不齐安能归併一路曰继善成性此是极归一处明善明此也如主敬穷理致良知言各不同皆求明性善之功岂必专执一説然后为所宗耶又问㑹友如何得力曰将我只个身子公共放在大炉冶中煅炼其习气销镕其胜心何等得力入青原山王塘南曰禅宗欲超生死何如曰孔子朝闻夕死周子原始反终大意终始皆无便是儒者超生死处邹南臯曰今之学者不能超脱生死皆縁念上起念各有牵绊岂能如孔子之毋意必固我曰意必固我衆人之通患毋意必固我贤者之实功孔子则并此禁止而絶之矣御史呉安节疏荐少宰杨止菴奏授顺天儒学训导万厯戊申年八十二卒所着图书编百二十七卷先生论止修则近于李见罗论归寂则近于聂双江而其最谛当者无如辨气质之非性离气质又不可覔性则与蕺山先师之言若合符节矣章本清论学语象山言宇宙便是吾心吾心便是宇宙南北海有圣人出焉此甚喜吾心得同圣人而作圣之功亦易为力于是举日用之功惟从心所欲既而觉师心之非也始悟孔子之从心所欲有矩在焉始悟象山所谓圣无不同者不徒曰心而曰理指尽心之圣人而言之也今吾未识真心何敢遽同乎徃圣徃圣谆谆教人辨危㣲存亡之机求明此理之同然者以自尽焉耳然而未易辨也心之广大举六合而无所不包虎豹豺狼莫非生意而慈悲普度虽摩顶放踵在所必为皆心之广大也心之精㣲析万殊而无所不入垢秽瓦砾莫非妙道而探索隠僻虽钩悬镂尘剖析虚空皆心之精㣲也心之神明千变万化而无所不用纵横翕张莫非圆机而与世推移虽神通妙解倐忽流转皆心之灵变也天理人欲同行异情焦火凝冰变幻靡定虽曰观诸孩提之爱敬人生之初其心本无不善观之行道乞人不受嘑蹴梏亡之后本心未冺不知此乃圣贤多方引诱或指㸃于未丧之前或指㸃于既丧之后克念罔念圣狂攸分无非欲人自识其真心以自存也不然人莫不为孩提也曾有渐长不为物引习移者乎乞人不受嘑蹴曾有永保此心而勿丧者乎近之论心学者如之何竞指衆人见在之心即与圣人同也孔子之皜皜不可尚者以濯暴之而后有此也乃遽以衆人见在之习心未尝暴濯者强同之立跻圣位非吾所知也书曰惟皇上帝降衷于下民若有恒性是下民之恒性即上帝之降衷孟子谓形色天性也是气质即天性也孔子有物有则即形色天性之谓性固合有无隠显内外精麄而一之者也后儒乃谓有气质之性夫人不能离气质以有生性不能外气质以别赋也谓气即性性即气浑然无别固不可谓气之外有性性之外有气不免裂性与气而二之何怪其分天地之性气质之性而自二其性哉天地化生游气纷扰参差万殊故人之所禀清浊厚薄亦因以异是不齐者气质也非气质之性也气质有清浊厚薄强弱之不同性则一也能扩而充之气质不能拘矣阳明子曰气质犹器也性犹水也有得一缸者有得一桶者有得一瓮者局于器也水不因器之拘而变其润下之性人性岂因气质之拘而变其本然之善哉是气也质也性也分言之可也兼言之可也谓气质天性可也谓气质之性则非矣谓人当养性以变化其气质可也谓变化气质之性以存天地义理之性则非矣问止之云者归寂之谓乎曰于穆之体运而不息天之止也宥密之衷应而无方人之止也寂而未尝不感感而未尝不寂显密浑沦渊浩无际故易以动静不失其时发明止之义也何可专以寂言耶曰以至善为归宿果有方体可指欤曰人性本善至动而神至感而寂虚融恢廓本无内外显㣲之间而一有方所非至善也虽至善乃天理之浑融不可名状而性善随人伦以散见不待安排随其万感万应各当天则而一真凝然无聚散无隠显自尔安所止也曰知一也既云知止又云知本何也曰知为此身之神灵身为此神之宅舍是良知具足于身中惟本诸身以求之则根苖着土自尔生意条达故止即此身之止于善本即此善之夲诸身止外无本本外无止一以贯之耳万物皆备于我今之谈者必曰万物之理皆备我之性致知格物必曰致吾心之知穷在物之理不识圣贤着述何为吝一理字必待后人增之而后能明其説也易谓干阳物坤隂物中庸不诚无物亦将加一理字而后明乎理一分殊言各有攸当也自物之本末言之天下国家身心意知物之分殊何如也自事之终始言之格致诚正修齐治平事之分殊何如也然合天下国家身心意知而统之为一物合格致诚正修齐治平统之为一事而事之先惟在格物事物之理一为何如也且大学之道探本穷源惟在格物而身为物本一是皆以修身为本圣贤垂训何其详切简明一至此哉谅哉物一而已矣无而未尝无有而未尝有一实而万殊万分而一本故一言以尽天地之道曰其为物不贰则其生物不测易曰干知大始坤作成物又曰复以自知复小而辨于物合而观之知果一乎否也物果一乎否也知之与物一乎否也真信其体之一则用自不容以不一皆不待辨而自明矣天命之于穆不已也人性之渊渊浩浩不覩不闻也欲从而形容之是欲描画虚空而虚空何色象乎虽然虚空不可描画矣而虚空万物之有无不可以形容其近似乎彼由太虚有天之名则太虚即天也雷风雨雪亦莫非天也雷风之未动雨雪之未零寂然杳然一太虚而已矣时乎雷之震风之嘘雨之润雪之寒隂阳各以其时不其冲然太和矣乎自雷风雨雪之藏诸寂谓之为太虚也太虚本含乎太和之气谓其本无此雷风雨雪不可也何也及其有也由太虚而出非自太虚之外来也自雷风雨雪之动以时谓之为太和也太和即寓于太虚之中谓其始有此雷风雨雪不可也何也方其无也未尝不太和特不可以太和名也是太虚之中本自有太和者在而太和之外未尝别有太虚者存太虚太和名有不同天则一而已矣太虚太和亦一而己矣可见喜怒哀乐一人性之雷风雨雪也喜怒哀乐之未发谓之中非人之太虚乎发皆中节非人之太和乎太虚之中眹兆莫窥而无一不包无一非天未发之中冲漠无眹而何一不备何一非性乎故未发非无也特不可以有言也虽由已之所独知也然黙而识之无形之可覩无声之可闻亦廓然太虚而已矣及一有所感遇可喜而喜遇可怒而怒遇可哀而哀遇可乐而乐发虽在我而一无所与记曰哀乐相生正明目而视之不可得而见也倾耳而听之不可得而闻也则是发非有也特不可以无言也盎然太和而已矣是发与未发皆自喜怒哀乐言虽谓未发即性之未发发即性之发焉亦可也若舍此而别求未发之体则惑矣言性之故如故我故人故物故事皆因其旧所有者言之也仁义礼智非由外铄我也我固有之也是以故言性也而故者以利为本何也仁乃性之故也乍见入井之憷惕睨视之颡泚而恻隠即故之利也义乃性之故也乞人不受嘑蹴妻妾相泣中庭而羞恶即故之利也孩提知能不待学虑乃其性之故莫不知爱敬其亲长即其故之利也虽梏亡之后而夜气之好恶相近亦莫非其故之利也惟其故之利所以又曰乃若其情则可以为善矣情善才亦善故之所以利也欤是利之云者自然而然不容一毫矫强作为于其间耳顺性而动则利强性而动则不利而凿矣虽然戕贼杞栁搏激乎水其为凿易知也至于性无善无不善不有似于故之利乎彼以无为宗并情才知能悉以为流行发用而扫除之是其凿也更甚夫不虑而知非无知也不学而能非无能也无欲其所不欲如无欲害人之类是也并欲立欲达而无之可乎无为其所不为如无为穿窬之类是也并见义而不为焉可乎行所无事特无事智巧以作为之云耳并必有事焉而无之可乎指㸃夲体仁即是心指㸃工夫义即是路一事合宜即此心之运用也一时合宜即此心之流行也然则事事合宜非即事事心在而为仁之体事不遗乎时时合宜非即时时心在而为仁之与时偕行乎道之得名谓共由之路也南之粤北之燕莫不各有荡平坦夷之途而圣仁义之途皆实地也在贤智者可俯而就在愚不肖者可企而及爱亲敬长日用不知而尽性至命圣人岂能舍此而他由哉此教之所以近道之所以一也若二氏既以虚寂认心性因以虚寂为妙道曰旁日月挟宇宙挥斥八极神气不变曰光明寂照无所不通不动道塲周遍法界直欲纵歩太虚顿超三界如之何可同日语也尝观诸天时物皆在其包涵遍覆中也然万物异类矣并育不相害四时异候矣并行不相背孰主张是易曰干知大始干以易知宜乎有知莫天若也然天命本于穆也天载无声臭也天之知终莫之窥焉人独异于天乎故知一也在耳为聪在目为明在心为思为睿智也声未接于耳聪与声俱寂也然听五声者聪也虽既竭耳力随其音响悉听容之不淆焉似乎聪有定在矣即此以反听之聪则毕竟无可执也茍自以为聪执之以辨天下之声则先以自塞其聪何以达四聪乎色未交于目明与色俱冺也然见五色者明也虽既竭目力随其形貎悉详覩之不紊焉似乎明之有定方矣即此以反观之明则毕竟无可象也茍自以为明执之以察天下之色则先已自蔽其明何以明四目乎思虑未萌睿智与事物而俱歛矣然神通万变者思之睿也虽竭心思随其事物以酬酢之而尽入几㣲似乎睿智有所定矣即此以自反焉睿则毕竟无可窥也若自以为睿执之以尽天下之变则先已自窒其思何以无思无不通乎天地万物之理皆具此心人之所以为人亦惟学存此心而已心寂而感者也感有万端而寂贞于一是心之所以为心又惟寂而已学箴四条一曰大学明德亲民止至善中庸经纶立本知化育此是圣人全学庻几学有归宿一曰虞庭危㣲精一孔子操存舍亡此是心学正传庻几学有入路一曰颜子欲罢不能曾子死而后己此是为学真机庻几不废半涂一曰明道每思彛伦间有多少不尽分处象山在人情物理事变上用工夫此是为学实地庻几不惑异端佥宪冯慕冈先生应京冯应京字大可号慕冈旴𣅿人也万厯壬辰进士授户部主事改兵部税监陈奉播恶楚中朝议恐地方激变移先生佥事镇武汉黄三郡先生下车约束邑令于学宫曰邑故无鑛而每邑嵗输金四千余缗岂天降地出乎吾以三尺从事矣于是邑令以无鑛移税监税监虽怒而无以难也即走郧襄以避先生辛丑孟春三司宴税监陈奉兵举炮思洩怒于先生百姓聚而噪之奉党钩其聚者杀伤百余人先生因疏奉不法九大罪奉亦疏阻挠国课恶语相加诏遂逮先生下镇抚司狱三楚之民叩阙鸣寃哭声震地上不为省先生在狱四年与同事司李何栋如华珏讲学不辍甲辰始出卒于家先生师事邹东臯其拘幽书草皆从忧患之际言其得力栋如字子极号天玉官至太仆寺卿亦讲学于广陵则先生之传也明儒学案卷二十四明儒学案卷二十五钦定四库全书明儒学案卷二十五余姚黄宗羲撰南中相传学案南中之名王氏学者阳明在时王心斋黄五岳朱得之戚南元周道通冯南江其着也阳明殁后绪山龙谿所在讲学于是泾县有水西会宁国有同善会江隂有君山会贵池有光岳会太平有九龙会广德有复初会江北有南谯精舍新安有程氏世庙会泰州复有心斋讲堂几乎比户可封矣而又东廓南野善山先后官畱都兴起者甚衆略载其论学于后其无语録可考见者附此戚贤字秀夫号南元江北之全椒人嘉靖丙戌进士仕至刑科都给事中以荐龙谿失贵溪㫖谪官致仕阳明在滁州南元以诸生旅见未知信向其后为归安令读谕学诸书始契于心遂通书受学为会于安定书院语学者千圣之学不外于心惟梏于意见蔽于嗜欲始有所失一念自反即得本心在京师会中有谈二氏者即正色阻之龙谿偶举黄叶止儿啼公案南元勃然曰君是吾党宗盟一言假借便为害不浅龙谿为之愧谢南元谈学不离良知而意气激昂足以发之冯恩字子仁号南江华亭人嘉靖丙戌进士阳明征思田南江以行人使其军因束脩为弟子擢为南道御史劾都御史汪鋐大学士张孚敬下诏狱会审鋐执笔南江立而庭辩论死其后减戍赦归贡安国字元略号受轩宣州人师南野龙谿主水西同善之会绪山与之书曰昔人言鸳鸯绣出从君看莫把金鍼度与人吾党金鍼是前人所传实未绣得鸳鸯即哓哓然空持金鍼欲以度人人不见鸳鸯而见金鍼非徒使之不信併愿绣鸳鸯之心亦阻之矣后官山东州守讲学于志学书院查铎字子警号毅斋泾县人嘉靖乙丑进士为刑科给事中不悦于新郑外转至广西副使学于龙谿绪山谓良知简易直截其他宗㫖无出于是不执于见即曰虚不染于欲即曰寂不累于物即曰乐无有无无始终无阶级俛焉日有孳孳终其身而已沈宠字思畏号古林宣城人登嘉靖丁酉乡书官至广西叅议师事受轩受轩学于南野龙谿而返谓古林曰王门之学在南畿盍往从之于是古林又师南野龙谿在闽建养正书院在蕲黄建崇正书院近溪立开元之会于宣州古林与梅宛溪主其席疾革有问其胷次如何曰已无物矣宛溪名守德字纯甫官至云南左叅政其守绍兴时重修阳明讲堂以龙谿主之式秘图杨珂之闾非俗吏也萧彦号念渠户部侍郎谥定肃泾县人师事绪山萧良榦字以宁号拙斋仕至陜西布政使师绪山龙谿水西讲会之盛萧氏之力也戚衮字补之号竹坡宣城人项城知县初及东廓南野之门已受业龙谿龙谿语之曰所谓志者以其不可夺也至于意气则有时而衰良知者不学不虑自然之明觉无欲之体也吾人不能纯于无欲故有致知之功学也者复其不学之体也虑也者复其不虑之体也故学虽博而守则约虑虽百而致则一非有假于外也若见闻测识之知从门而入非良知之本然矣吾人谨于步趋循守方圆谓之典要致知之学变通周流惟变所适盖䂓矩在我而方圆自不可胜用此实毫釐之辨也竹坡往来出入就正于师友者凡七八年于是始知意气不可以为志闻识不可以为知格式不可以为守志益定业益精其及人益广也张棨字士仪号本静泾县人五歳口授诸书即能了了夜闻鸡声唿其母曰小学云事父母鸡初鸣咸盥潄今鸡鸣矣何不起母笑曰汝才读书便晓其义耶曰便当为之岂徒晓焉而已南野为司成因往从之累年不归继从东廓绪山龙谿归而聚徒讲学以収歛精神为切要以对景磨莹为实功以万物一体为志愿意气眉睫之间能转移人心章时鸾号孟泉青阳人河南副使学于东廓程大宾字汝见号心泉歙人贵州叅政受学绪山绪山谓之曰古人学问不离七情中用而病痛亦多由七情中作程黙字子木休宁人广州府同知负笈千里从学阳明疾革指六经谓其子曰当从此中寻我莫视为陈言也郑烛字景明歙人河间府判及东廓之门人见其衣冠质朴以为率真者曰率真未易言先须识真耳姚汝循字叙卿号凤麓南京人嘉靖丙辰进士官终嘉定知州近溪尝论明德之学凤麓举日説云德犹鑑也匪翳弗昏匪磨弗明近溪笑曰明德无体非喻所及且公一人耳为鑑为翳复为磨者可乎闻之遂有省浸浸悟入有妄子以阳明为诟病凤麓曰何病曰恶其良知之説也曰世以圣人为天授不可学久矣自良知之説出乃知人人固有之即庸夫小童皆可反求以入道此万世功也子曷病殷迈字时训号秋溟畱守卫人歴官礼部侍郎与何善山游与闻绪言所着有惩忿窒欲编姜宝字廷善丹阳人歴官南礼部尚书受业荆川之门孝亷黄五岳先生省曾长史周静菴先生冲明经朱近斋先生得之太常周讷谿先生怡学宪薛方山先生应旂副使薛畏斋先生甲副使查毅斋先生铎襄文唐荆川先生顺之太常唐凝菴先生鹤征文贞徐存斋先生阶中丞杨㓜殷先生豫孙南中相传学案一孝亷黄五岳先生省曾黄省曾字勉之号五岳苏州人也少好古文解通尔雅为王济之杨君谦所知乔白巖叅赞南都聘纂游山记李空同就医京口先生问疾空同以全集授之嘉靖辛卯以春秋魁乡榜母老遂罢南宫阳明讲道于越先生执贽为弟子时四方从学者衆每晨班坐次第请疑问至即答无不圆中先生一日彻领汗浃重襟谓门人咸隆颂陟圣而不知公方厪理过恒视坎途门人拟滞度迹而不知公随新酬应了无定景作会稽问道録十卷东廓南野心斋龙谿皆相视而莫逆也阳明以先生笔雄见朗欲以王氏论语属之出山不果未几母死先生亦卒钱牧斋抵轹空同谓先生倾心北学识者哂之先生虽与空同上下其论然文体竟自成一家固未尝承流接响也岂可谓之倾心哉传习后録有先生所记数十条当是採之问道録中往往失阳明之意然无如仪秦一条云苏秦张仪之智也是圣人之资后世事业文章许多豪杰名家只是学得仪秦故智仪秦学术善揣摸人情无一些不中人肎綮故其説不能穷仪秦亦是窥见得良知妙用处但用之于不善耳夫良知为未发之中本体澄然而无人伪之杂其妙用亦是感应之自然皆天机也仪秦打入情识窠臼一往不返纯以人伪为事无论用之于不善即用之于善亦是袭取于外生机藁灭非良知也安得谓其末异而本同哉以情识为良知其失阳明之㫖甚矣长史周静菴先生冲周冲字道通号静菴常之宜兴人正德庚午乡举授万安训导知应城县以耳疾改邵武教授陞唐府纪善进长史而卒年四十七阳明讲道于虞先生往受业继又从于甘泉谓湛师之体认天理即王师之致良知也与蒋道林集师説为新泉问辨録暇则行乡射投壶礼士皆歛袵推让吕泾野邹东廓咸称其有淳雅气象当时王湛二家门人弟子未免互相短长先生独疏通其㫖故先生死而甘泉叹曰道通真心体受以求实益其异于死守门户以相訾而不悟者远矣周静菴论学语存心为为学之要知耻为入道之机学以成身而已其要只在慎独博约知行皆慎独工夫内事目也凡学须先有知识然后力行以至之则几矣讲学须脚踏实地敬义夹持此为已䂓模大略夫君子之学终日终身只此一事葢理不外乎一中即吾中正之心是已无事时戒慎照管吾中正之心而常存有事时亦只戒慎凡事循吾中正之心而不杂是谓敬义夹持心外无理理外无事学者知不可须臾离又何患脚踏不实乎日用工夫不是立志然须朋友讲习则此意才精健濶大才有生意若三五日不得朋友相讲便觉微弱遇事便会困亦时会忘今于无朋友相讲之时还只静坐或看书或行动凡寓目措身悉取以培养此志颇觉意思和适然终不如讲学时生意更多也上蔡尝问天下何思何虑伊川云有此理只是发得太早在学者工夫固是必有事焉而勿忘然亦须识得何思何虑底气象若不识得这气象便有正与助长之病若认得何思何虑而忘必有事焉工夫恐有坠于无也须是不滞于有不坠于无方得学者才晓得做工夫便要识认得圣人气象盖认得圣人气象把做凖的乃就实地做工夫去才不会差事上磨鍊一日之内不管有事无事只一意培养本原若遇事来感或自己有感心上既有觉安可谓无事但因事凝心一会大段觉得事理当如此只如无事处之尽吾心而已正学不明已久不须枉费心力为朱陆争是非若其人果能立志决意要如此学已自大段明白了朱陆虽不辨彼自能觉得明经朱近斋得之朱得之字本思号近斋直𨽻靖江人贡为江西新城丞邑人称之从学于阳明所着有叅元三语其学颇近于老氏盖学焉而得其性之所近者也其语尤西川云格物之见虽多自得未免尚为闻见所梏虽脱闻见于童习尚滞闻见于闻学之后此笃信先师之故也不若尽涤旧闻空洞其中听其有融而觉如此得者尤为真实子夏笃信圣人曾子反求诸已途径堂室万世昭然即此可以覩其自得矣语录董萝石平生好善恶恶甚严自举以问阳明老师曰好字原是好字恶字原是恶字董于言下跃然董实夫问心即理心外无理不能无疑阳明老师曰道无形体万象皆是形体道无显晦人所见有显晦以形体言天地一物也以显晦言人心其机也所谓心即理者以其充塞氤氲谓之气以其脉络分明谓之理以其流行赋畀谓之命以其禀受一定谓之性以其物无不由谓之道以其妙用不测谓之神以其凝聚谓之精以其主宰谓之心以其无妄谓之诚以其无所倚着谓之中以其无物可加谓之极以其屈伸消息往来谓之易其实则一而已今夫茫茫堪舆苍然隤然其气之最麄者欤稍精则为日月星宿风雨山川又稍精则为雷电鬼怪草木花蘤又精而为鸟兽鱼龟昆虫之属至精而为人至灵至明而为心故无万象则无天地无吾心则无万象矣故万象者吾心之所为也天地者万象之所为也天地万象吾心之糟粕也要其极致乃见天地无心而人为之心心失其正则吾亦万象而已心得其正乃谓之人此所以为天地立心为生民立命惟在于吾心此可见心外无理心外无物所谓心者非今一团血肉之具也乃指其至灵至明能作能知此所谓良知也然本无声无臭无方无体此所谓道心惟微也此大人之学所以与天地万物一体也一物有外便是吾心未尽处不足谓之学问喜怒哀乐阳明老师曰乐者心之本体也得所乐则喜反所乐则怒失所乐则哀不喜不怒不哀时此真乐也杨文澄问意有善恶诚之将何稽阳明老师曰无善无恶者心也有善有恶者意也知善知恶者良知也为善去恶者格物也曰意固有善恶乎曰意者心之发本自有善而无恶惟动乎私欲而后有恶也惟良知自知之故学问之要曰致良知或问客气阳明老师曰客与主对让尽所对之宾而安心居于卑末又能尽心尽力供养诸宾宾有失错又能包容此主气也惟恐人加于吾之上惟恐人怠慢我此是客气人生不可不讲者学也不可暂畱者光阴也不能暂留甚为可惜学不讲自失为人之机诚为可耻自甘无耻自不知惜老至而悔不可哀乎孔子曰学如不及犹恐失之朝闻道夕死可矣㫖哉或问三教同异阳明老师曰道大无外若曰各道其道是小其道矣心学纯明之时天下同风各求自尽就如此㕔事元是綂成一间其后子孙分居便有中有旁又传渐设藩篱犹能往来相助再久来渐有相较相争甚而至于相敌其初只是一家去其藩篱仍旧是一家三教之分亦只似此其初各以资质相近处学成片段再传至四五则失其本之同而从之者亦各以资质之近者而往是以遂不相通名利所在至于相争相敌亦其势然也故曰仁者见之谓之仁知者见之谓之知才有所见便有所偏天地万物之机生生不息者只是翕聚翕聚不已故有发散发散是其不得已且如婴儿在母腹中其混沌皮内有两乳端生近儿口是儿在胎中翕而成者也故出胎便能吸乳人之养生只是降意火意火降得不已渐有余溢自然上升只管降只管自然升非是一升一降相对也降便是水升便是火叅同契真人潜㴱渊浮游守䂓中此其指也或问金丹曰金者至坚至利之象丹者赤也言吾赤子之心也炼者喜怒哀乐发动处是火也喜怒哀乐之发是有物牵引重重轻轻冷冷热热煅炼得此心端然在此不出不入则赤子之心不失久久纯熟此便是丹成也故曰贫贱忧戚玉汝于成动心忍性增益不能此便是出世此是飞昇冲举之实谓其利者百凡应处迎之而解万古不变万物不离大人之心常如婴儿知识不逐纯气不散则所以延年者在是所以作圣者在是故曰专气致柔如婴儿清明在躬志气如神嗜欲将至有开必先所以知几者在是所以知天者在是太虚浮云过化也干干不息于诚存神也存神则过化矣所过不化不存神也存神而过化所以与天地同流此身之外一丝一缕皆粧缀故𦂳随身不可须臾离者贫贱也或得或失者富贵也于其不可离者必求离之于其不可保者必欲得之此所以终身役役卒归于恶也三代教人年未五十者不得衣帛未七十者不得食肉是天下莫非素缟也今自婴儿时便厚味华衣岂知古人爱养生命之道佛法戒杀其徒不腥不锦意正如此若得天下知此风味便省许多货财便有许多丰裕息贪息争无限好处雍熈之风指日可见惜乎欲动情胜而不能从也往古圣人立言埀训宗㫖不同只是因时立教精明此性耳尧舜曰中汤文曰敬盖以中有煳涂之景将生两可之病故以敬为宗提省人使之常惺惺也敬则易流于有意故孔子曰仁仁易无断故孟子曰仁义仁义流而为假仁袭义故周子曰诚诚之景乃本体无思无为者也人不易明将流于讦直故程子复以敬为宗敬渐流于孤陋故朱子以致知补之致知渐流于支离故先师明闻见与良知特掲良知为宗千古圣学之要天地鬼神之机良知二字尽之矣混沌开辟之説亦是悬度只就一日昼夜昏明之间便可见戌亥时果人消物尽乎但自古至今生气渐促其醇气之耗智巧之深终非古比或问事物有大小应之不能无取舍此正是功利之心千驷万钟之取予一念也衆人在事上见故有小大圣人却只在发念处见故不论事物之大小一念不安即不忍为人无善可为只不可为恶有心为善善亦恶也尤西川纪闻近斋説阳明始教人存天理去人欲他日谓门人曰何谓天理门人请问曰心之良知是也他日又曰何谓良知门人请问曰是非之心是也近斋言阳明云诸友皆数千里外来人皆谓我有益于朋友我自觉我取朋友之益为多又云我全得朋友讲聚所以此中日觉精明若一二日无朋友志气便觉自满便觉怠堕之习复生近斋説阳明逢人便与讲学门人疑之叹曰我如今譬如一个食舘相似有客过此喫与不喫都让他一让当有喫者近斋説阳明在南都时有私怨阳明者诬奏极其丑诋始见颇怒旋自省曰此不得放过掩卷自反俟其心平气和再展看又怒又掩卷自反久之真如飘风浮霭略无芥蔕自后虽有大毁谤大利害皆不为动尝告学者曰君子之学务求在已而已毁誉荣辱之来非惟不以动其心且资之以为切磋砥砺之地故君子无入而不自得正以无入而非学也近斋説阳明不自用善用人人有一分才也用了再不错故所向成功近斋曰昔侍先师一友自言觉工夫不济无柰人欲间断天理何师曰若如汝言工夫尽好了如何説不济我只怕你是天理间断人欲耳其友茫然近斋解格物之格与阳明大指不殊而字説稍异予问曾就正否近斋叹曰此终天之恨也近斋曰精麄一理精上用功他日举似则曰本无精麄近斋曰三年前悟知止为彻底为圣功之凖近六月中病卧忽觉前辈言过不及与中皆是汗漫之言必须知分之所在然后可以攷其过不及与中之所在为其分之所当为中也无为也不当为而为者便是过便是有为至于当为而不为便是不及便是有为恭节周讷谿先生怡周怡字顺之号讷谿宣州太平人嘉靖戊戌进士授顺德推官入为吏科给事中上疏劾相嵩且言陛下日事祷祀而四方水旱愈甚杖阙下繋锦衣卫狱歴三年上用箕神之言释先生与斛山刘晴川三人未弥月上为箕神造台太宰熊浃极言不可上怒罢浃而复逮三人狱中又歴两年内殿灾上于火光中怳忽闻神语令释三人者于是得释家居十九年穆宗登极起太常少卿所上封事刺及内侍出为山东佥事转南京司业复入为太常隆庆三年十月卒于家年六十四蚤歳师事东廓龙谿于传习録身体而力行之海内凡名王氏学者不远千里求其印证不喜为无实之谈所谓节义而至于道者也尤西川纪闻讷谿説阳明一日早起看天欲有事即自觉曰人方望雨我乃欲天晴耶其自省如此讷谿説东廓讲学京师一士人诮之曰今之讲学者皆服尧之服诵尧之言行桀之行者也东廓曰如子所言固亦有之然未闻服桀之服诵桀之言而行尧之行者也如欲得行尧之行者须于服尧之服诵尧之言者求之且不服尧之服不诵尧之言又恶在其行尧之行也士人愧服讷谿谓司训邵西林曰子愤士之不率教乎譬诸津济游人喧渡则长年三老舣舟受直择可而载若野岸舟横客行不顾则招招舟子岂容自己凡教倦即是学厌西川问学曰信心思不出位是不过其则西川有所疑亿曰莫猜度士有改行者西川谓初念未真曰不然惟圣罔念作狂君子小人何常之有当此世界若无二三子未免孤立无徒囚对周子被罪下狱手有梏足有镣坐卧有㭱日有数人监之喟然曰余今而始知检也手有梏则恭足有镣则重卧坐有㭱则不敢以妄动监之衆则不敢以妄言行有镣则疾徐有节余今而始知检也提学薛方山先生应旂薛应旂号方山武进人嘉靖乙未进士知慈谿县转南考功陞浙江提学副使其鉴识甚精试慈谿得向程卷曰今科元也及试余姚得诸大圭卷谓向程曰子非元矣有大圭在已果如其言先生为考功时寘龙谿于察典论者以为逢迎贵溪其实龙谿言行不掩先生盖借龙溪以正学术也先生尝及南野之门而一时诸儒不许其名王氏学者以此节也然东林之学顾导源于此岂可没哉薛方山纪述古之学者知即为行事即为学今之学者离行言知外事言学一念不敢自恕斯可谓之修一语不敢茍徇斯可谓之直一介不敢自污斯可谓之亷气者所以运乎天地万物者也有清则有浊有厚则有薄穷则变变则通故一治一乱皆非一日之积也圣人制命贤者安焉不肖者逆焉万物皆僃于我不可以物为非我也然而有我则私矣万物皆具于心不可以心为无物也然而有物则滞矣阴阳之气凝者为石流者为水凝者无变信也流者无滞智也孔恶其硁窒也孟非其激逆也信立而通则不窒矣智运而正则不逆矣画者象也值其画者变也潜龙勿用者辞也用其辞者占也斯义不明附会无不至矣时之污隆民之休戚其㡬安在哉在乎士风之直与佞耳改过则长善矣甘贫则足用矣治世之教也上主之故德一而俗同季世之教也下主之故德二三而俗异义协则礼皆可以经世不必出于先王理逹则言皆可以喻物不必授之故典薛文清之佐大理王振引之也当时若辞而不往岂不愈于抗而得祸乎此崔后渠梦中所得之言古诸侯多天子继别之支子故不得犯天子以祭始祖大夫多诸侯继祢之支子故不得犯诸侯以祭先祖汉唐以来则无是矣礼以义起报宜从厚今是大夫之家庙虽推以祭始祖亦可也古者谏无官以天下之公议寄之天下之人使天下之人言之此其为盛也副使薛畏斋先生甲薛甲字应登号畏斋江阴人也嘉靖乙丑进士授兵科给事中劾方士邵元节降湖广布政司照磨歴宁波通判保定同知四川贑州佥事副使以忤相嵩拾遗免先生笃信象山阳明之学其言格物即所以致知慎独即所以存养成物即所以成己无暴即所以持志与夫一在精中贯在一中约在博中恕在忠中皆合一之㫖此学之所以易简也先生曰古今学术至于阳明渐尔昭融天不假年不能使此公缕析条分以破训诂之惑用是学者虽略知领悟而入之无从区区不自量妄意欲补其缺会集所闻总成一书名曰心学渊源冀传之来世以俟知者羲按阳明之格物谓致吾心良知之天理于事事物物则事事物物皆得其理意在于事亲则致吾良知于事亲之物去其事亲之不正者以归于正事亲之物格而后事亲之知至先生之格物以感物为格不能感物是知之不致阳明以正训格先生以感训格均为有病何不以他经证之意以知为体知以物为体毋自欺良知也好恶物也好恶至于自慊则致之至于物矣不忍堂下之牛良知也举斯心而加诸彼则致之至于物矣盖至于物则此知才非石火电光所谓逹之天下也此正致之之法与扩充同一义耳格当训之为至与神之格思同二先生言正言感反觉多此一转所致者既是良知又何患乎不正不感乎薛畏斋文集陆子之学在先立其大朱子之学在居敬穷理学者茍能存先立其大之心而务朱子之功则所谓居敬者居之心也所谓穷理者穷之心也则朱陆合一矣论道者须精且详精则理透详则意完如惟精惟一之语更建中建极一贯性善数圣贤发明而理始彻岂非精耶又本之以六经辅之以四子而意始完然则精与详信乎不可缺一也若孟氏以后歴千年而有象山有阳明可为精矣而享年不永不获有所着述以示后人虽欲详不可得也至于朱子字字而议句句而论可谓详矣然改易大学而以格物为穷物之理集义为事事求合于义则与义袭而取者何以异耶循此而求之虽欲精亦不可得也致知格物之説夫子传之曾子曾子传之子思而有明善诚身之论所谓明善即致知也所谓诚身即诚意也虽不言感物然获上治民悦亲信友乃其騐处即格物也至子思传之孟子则述师传而备言之而曰至诚而不动者未之有也则格物之为感物彰彰明矣释氏之説欲使人离垢明心其意未尝不善也然不知心即是理理不离事而过用其意至欲远离事物以求心则其势必至于反性情灭人伦为一切袭取之法认其所谓漠然无情者为心至于中庸精微之妙茫无所知而误以幻天地絶人道者为事知者所宜原其意以通之而约其过甚者以归于中亦归斯受之之意也或问存心致知有分乎曰致知乃所以存心也副使查毅斋先生铎查铎字子警号毅斋宁国之泾县人嘉靖乙丑进士授德安府推官入为刑科给事中为新郑所不喜叅议山西劾归复起分守河东有妖似狝言人祸福荧惑一方先生下教逐之妖辄遯去转广西副使致政归先生受业于龙溪绪山墨守致良知宗㫖故阳明之言格物谓致吾心良知之天理于事事物物则事事物物皆得其理先生言格物者顺其帝则之流行不使一毫私意间杂于中茍无私意物不待格而自无不格其义一也然意有未尽盖良知即是干知物即是坤作成物之物天之生意乃其知也此生意遍满两间然不着土则空无所寄亦如野马絪缊旋吹旋散故必干坤合德然后能四时行百物生所以曰坤作成物人禀大始之气此良知也茍不凝之于物只在想像怳忽之中但谓之弄精魂而已此致知之必在格物而后能有诸于己也先生亦言干知即良知之真体坤作即良知之实用然良知必从格物而后成体彼石火电光岂可执以为体乎查毅斋先生集学问须要归根与天地相似天地之化虽流行不息然其凝寂者未尝不在故天之斗柄地之潮汐四时之节候万物之荣悴分毫不差试于定盘鍼验之不论和风丽日迅雷烈风之时子午之向未尝少差此可见天地之寂体此体人人俱足虽酬酢万变而其寂然者常存所谓主静立人极也无穷事业皆从这些子中流出此学所以须从混沌立根也人心之体只是寂感阳也刚也仁也皆感之体也阴也柔也义也皆寂之体也此机原从混沌中来无前无后无内无外无精无麄能悟此意则即寂感存即感寂存功夫本体当下俱是吾人一身不是块然一物通身莫非灵气自身之所主谓之心自心之所发谓之意自意之明觉谓之知自知之感应谓之物其实总是一身分疏指出或谓天下事变无穷良知安能尽知必加考索讲求始得不知良知乃吾真心之所发也真心所在当考索者自会考索当讲求者自会讲求皆所不废若当考索而不考索当讲求而不讲求便非良知格物者循其良知之发扩充之以极其至内之念虑觉识外之视聼言动皆循其良知之天理而不使有一毫之亏蔽也物无方体知无方体格致之功亦无方体物无穷尽知无穷尽格致之功亦无穷尽日就月将自有不容已者良知与知识不同良知是天命之性至善者也知识是良知之用有善有恶者也如石中有火撃石火出神触神应一毫人力不得与焉即乍见孺子入井皆有憷惕恻隐之心是也知识则火从石中出后延烧燎原此二者之辨也文成在时亲往其门者先生曰只一知字尚无下落至于致字且休説起此致字即孟子扩而充之充字此充字不是充之于天下乃由一偏而充之于全体须一偏之动处深造究竟廓然全体火然泉达皆指此几之不息处问情识与良知既别阳明先生以知善知恶是良知此与情识何别曰善恶为情识知者天聪明也不随善恶之念而迁转也情识者未必不从知来既离其根则善恶自混其去知也远矣学者有守一念之明以为功者此常惺惺法也静时得力动即茫荡为其有内外之分也不知此灵原无内外原无动静乃吾人之真体即道心之微也既见此体则天地万物自不为碍惟此一灵独往独来一切感物惟以此灵应之色色俱是现在全无倚傍良知一念之微从无声无臭中出见此中色色俱有帝则不待安排不俟学虑格物者顺其帝则之流行不使一毫私意间杂于中茍无私意物不待格而自无不格戒惧原是本体觉悟而不戒惧则所悟者犹是虚见戒惧而非觉悟则戒惧者犹是强制吾人本来真体原无分于寂感惟真体在我则无感时虽寂然不动自是心意盎然即寂而感在也有感时虽应务纷纭自是条理安妥即感而寂在也若只是寂感上调停则有事时易落于俗无事时易落于空矣干知即良知之真体坤作即良知之实用龙德不可为首如寒暑往来循环无端将以寒为首乎暑为首乎故三统迭建子丑寅皆可为首正见其无首处本义言阳刚不可为物先非也天命之性能生万有不与万有作对故谓之独即此心之灵是也此心之灵天理人欲毫忽莫掩又谓之独知只是此灵作主不忘有事之谓知慎独即是良知时时不忘有事不为气习所蔽即是致良知太极生隂阳太极即在隂阳之中隂阳生五行阴阳即在五行之中五行生万物五行即在万物之中不是别有一物悬虚在于某处则吾心之良知可知矣吾人日用应感虽千变万化此心之明体不为情迁不为境易此虚寂之体原不出应感之中双江念菴提出归寂之説性体本寂又何事归未免头上安头矣易谓极深研几不是几前更有深处只是吾人从发后认几为气习所隔见得几浅故须极深深只是销去习气则真体自露灵机自显今人认几从发后看又从念头初动处看皆非慎独真脉大学知止此止字即易所谓止其所也止岂有定所至善即吾人天命之性此知字非言语可接非思索可得是自心自証此心从天命来原是止的虽千变万化吾之性体终不能迁动但吾人自作知见自作憧扰失却至善本体始不得止若时时刻刻从良知作主久之始信性体原是不动夫神周流六虚变动不居万神一神也惟得形而附其实虚化神神化气气化形则形亦神之所生也世人不知此心原是神明不测种种从形上起念故神反为形役不得灵透惟认得此神时时委顺于神不以有我挠其间则神自灵透不昧自圆动不拘其出之自我者为神功及之天地人物处为神化皆神之所为非我也譬之石中有火击石火出人但见击出之火不知火原蕴于石中击出之火有起灭石中之火无起灭若是击出之火犹是真体间不容发今人多从延烧燎原处认火虽亦是火离根远矣故元神识神虽是一个但有体用之别耳蒙谕凡有习气皆是意见未忘诚是但意见固不可有至于黙识本来时时保任则不可无此体从无始以来不与诸有作对虽不离日用应感实与应感无与此中原无格式何所依倣原无好丑何所拣择即有习气亦从此而销虽知尚属意见舍此无可用力但不令住于所见而已吾人日用应感莫非天则但精神消散每多忽慢然其存其散此心之灵未尝不觉贵在因其所觉而凝聚之此心之觉处即谓之复才觉即知凝聚不至流散即谓之姤人心之灵皎如白日天理人欲毫不容掩虽为气习所蔽才一反求即得本心如浮云翳日贞明之体终不可易此知体也在致知而已致知者自念虑之微以至事为之着无非此知之贯彻即谓之格物吾人患在分心与事为二见若视心是事视事是心凡事之委曲调停正是心之尽处稍分二见即起厌烦心矣人之言慎独者多自善恶既分之后善求必为恶求必去功夫已晚得力稍难须自善恶未分之前虚体上保任此体原不离应感自有炯然不昧处此即所谓良知也仙家所谓结胎岂真有形亦只精神凝聚即谓之圣胎功夫全在未发之中上用性原是于穆吾心之主宰亦是常静无一念之起性原是不已吾心之流行亦是常应无一息之间此心空空洞洞原不着事然此意绵绵宻宻常若有事如此久久习熟旧染气习渐忘真性渐露自然独见本来靣目自天子以至于庻人各各有天地各各有万物即如庻人以一家为天地以一家之人为万物若庻人性情不中不和喜怒哀乐发得过当即一家天翻地覆人皆不安此即是不位育推而一邑至天下又可知矣易谓数往者顺知来者逆易逆数也此即周子主静之意吾人日用只知顺去不知逆返故多离根若良知作得主宰时时用不离体此用逆之学即主静意也明儒学案卷二十五明儒学案卷二十六钦定四库全书明儒学案卷二十六余姚黄宗羲撰南中相传学案二襄文唐荆川先生顺之唐顺之字应德号荆川武进人也嘉靖乙丑会试第一授武选主事丁内艰起补稽勲调考功以校对实録改翰林编修不欲与罗峯为縁告归罗峯恨之用吏部原职致仕皇太子立选宫僚起为春坊司谏上常不御朝先生与念菴浚谷请于元日皇太子出文华殿百官朝见上大怒夺职为民东南倭乱先生痛愤时艰指画方略于当事当事以知兵荐之起南部车驾主事未上改北部职方员外先生至京即陞本司郎中查勘边务继而视师浙直以为御岛裔当在海外鲸背机宜岂可悬断华屋之下身泛大洋以习海路败贼于崇明沙陞太仆寺少卿右通政未上擢佥都御史巡抚淮扬先生方勦三沙贼江北告急乃以三沙付总兵卢镗而击贼于江北败贼姚家荡又败庙湾几不能军先生复向三沙贼遁至江北先生急督兵过江蹙之贼渐平会淮扬大祲赈饥民数十万行部至㤗州卒于舟中庚申四月一日也年五十四先生晚年之出由于分宜故人多议之先生固尝谋之念菴念菴谓向尝𨽻名仕籍此身已非已有当军旅不得辞难之日与征士处士论进止是私此身也兄之学力安在于是遂决龟山应蔡京之召龟山征士处士也论者尚且原之况于先生乎初喜空同诗文篇篇成诵下笔即刻画之王道思见而叹曰文章自有正法眼藏奈何袭其皮毛哉自此幡然取道欧曾得史迁之神理久之从广大胸中随地涌出无意为文而文自至较之道思尚是有意欲为好文者也其着述之大者为五编儒编左编右编文编稗编是也先生之学得之龙谿者为多故言于龙谿只少一拜以天机为宗以无欲为工夫谓此心天机活物自寂自感不容人力吾惟顺此天机而已障天机者莫如欲欲根洗浄机不握而自运矣成汤周公坐以待旦高宗恭黙三年孔子不食不寝不知肉味凡求之枯寂之中如是艰苦者虽圣人亦自觉此心未能纯是天机流行不得不如此着力也先生之辨儒释言儒者于喜怒哀乐之发未尝不欲其顺而逹之其顺而逹之也至于天地万物皆吾喜怒哀乐之所融贯佛者于喜怒哀乐之发未尝不欲其逆而销之其逆而销之也至于天地万物澹然无一喜怒哀乐之交故儒佛分途只在天机之顺逆耳夫所谓天机者即心体之流行不息者是也佛氏无所住而生其心何尝不顺逆与流行正是相反既已流行则不逆可知佛氏以喜怒哀乐天地万物皆是空中起灭不碍吾流行何所用销但佛氏之流行一往不返有一本而无万殊怀山襄陵之水也儒者之流行盈科而行脉络分明一本而万殊先河后海之水也其顺固未尝不同也或言三千威仪八万细行靡不具足佛氏未尝不万殊然佛氏心体事为每分两截禅律殊门不相和会威仪细行与本体了不相干不可以此比而同之也荆川论学语近来谈学谓认得本体一超直入不假阶级窃恐虽中人以上有所不能竟成一番议论一番识见而已天理愈穷则愈见其精微之难致人欲愈克则愈见其植根之甚深彼其易之者或皆未尝实下手用力与用力未尝恳切者也古之所谓儒者岂尽律以苦身縳体如尸如斋言貌如土木人不得摇动而后可谓之学也哉天机尽是圆活性地尽是洒落顾人情乐率易而苦拘束然人知恣睢者之为率易矣而不知见天机者之尤为率易也人知任情佚宕之为无拘束矣而不知造性地者之尤为无拘束也小心两字诚是学者对病灵药细细照察细细洗涤使一些私见习气不留下种子在心里便是小心矣小心非矜持把捉之谓也若以为矜持把捉则便与鸢飞鱼跃意思相妨矣江左诸人任情恣肆不顾名检谓之洒脱圣贤胸中一物不碍亦是洒脱在辨之而已兄以为洒脱与小心相妨耶惟小心而后能洞见天理流行之实惟洞见天理流行之实而后能洒脱非二致也近来痛苦心切死中求活将四十年前伎俩头头放舍四十年前见解种种抹杀于清明中稍见得些影子原是彻天彻地灵明浑成的东西生时一物带不来此物却原自带来死时一物带不去此物却要完全还他去然以为有物则何覩何闻以为无物则叅前倚衡瞻前忽后非胸中不持世间一物则不能见得此物非心心念念昼夜不舍如养珠抱卵下数十年无渗漏的工夫则不能収摄此物完养此物自古宇宙间豪杰经多少人而闻道者絶叹其难也尝验得此心天机活物其寂与感自寂自感不容人力吾与之寂与之感只是顺此天机而已不障此天机而已障天机者莫如欲若使欲根洗尽则机不握而自运所以为感也所以为寂也天机即天命也天命者天之所使也立命在人人只立此天之所命者而已白沙色色信他本来一语最是形容天机好处若欲求寂便不寂矣若有意于感非真感矣出入无时莫知其向此真心也非妄心之谓也出入本无时欲有其时则强把捉矣其向本无知欲知其向则强猜度矣无时即此心之时无向即此心之向无定体者即此心定体也中庸所谓无声无臭实自戒谨不覩恐惧不闻中得之本体不落声臭工夫不落闻见然其辨只在有欲无欲之间欲根销尽便是戒谨恐惧虽终日酬酢云为莫非神明妙用而未尝涉于声臭也欲根丝忽不尽便不是戒谨恐惧虽使栖心虚寂亦是未离乎声臭也白沙静中养出端倪此语须是活看盖世人病痛多縁随波逐浪迷失真源故发此耳若识得无欲为静则真源波浪本来无二正不必厌此而求彼也兄云山中无静味而欲闭关独卧以待心志之定即此便有欣羡畔援在矣请且无求静味只于无静味中寻讨母必闭关只于开门应酬时寻讨至于纷纭轇轕往来不穷之中试观此心如何其应酬轇轕与闭关独卧时还有二见否若有二见还是我自为障碍否其障碍还是欲根不断否兄更于此着力一番有得有疑不惜见教也近会一二方外人见其用心甚专用工最苦慨然有叹于吾道之衰盖禅家必欲作佛不坐化超脱则无功道人必欲成仙不留形住世则无功两者皆假不得惟圣贤与人同而与人异故为其道者皆可假托溷账自误误人窃意当时圣贤用心专而用工苦者岂独百倍方外人之修鍊而已必有哑子喫苦𤓰与你説不得者而世人乃欲安坐而得之以其世间功名富贵之习心而高谈性命之学不亦远乎当时簒弑之人必有自见己之为是而见君父之甚不是处又必有邪説以阶之如所谓邪説作而弑君弑父之祸起者春秋特与辨别题目正其为弑如州吁弑完一句即曲直便自了然曲直了然即是非便自分晓乱臣贼子其初为气所使昧了是非迷了本来君父秉彛之心是以其时恶力甚劲有人一与指㸃是非中其骨髓则不觉囘心一囘心后便自动弹不得葢其真心如此所谓惧也旧説以为乱臣贼子惧于见书而知惧则所惧者既是有所为而非真心且其所惧能及于好名之人而不及于勃然不顾名义之人以为春秋书其名胁持恐动人而使之惧此又只説得董狐南史之作用而非所以语于圣人拨转人心之妙用也慈湖之学以无意为宗窃以学者能自悟本心则意念往来如云物相盪于太虚不惟不足为太虚之障而其往来相盪乃即太虚之本体也何病于意而欲扫除之茍未悟本心则其无意者乃即所以为意也心本活物在人黙自体认处何如不然则得力处即受病处矣世间伎俩世间好事不可捱在胸中学之渗漏多正兠揽多耳昔人所以絶利一原不如是则不足以収歛精神而凝聚此道也近来学者病痛本不刻苦搜剔洗空欲障以元妙之语文夹带之心直如空花竟成自误要之与禅家鬭机锋相似使豪杰之士又成一番涂塞此风在处有之而号为学者多处则此风尤甚惟黙然无説坐断言语意见路头使学者有穷而反本处庻㡬挽归真实力行一路乃是一贴急救良方儒者于喜怒哀乐之发未尝不欲其顺而逹之其顺而达之也至于天地万物皆吾喜怒哀乐之所融贯而后一原无间者可识也佛者于喜怒哀乐之发未尝不欲其逆而销之其逆而销之也至于天地万物泊然无一喜怒哀乐之交而后一原无间者可识也其机常生于逆故其所谓旋闻反见与其不住声色香触乃在于闻见声色香触之外其机常主于顺故其所谓不覩不闻与其无声无臭者乃即在于覩闻声臭之中是以虽其求之于内者穷深极微几与吾圣人不异而其天机之顺与逆有必不可得而强同者干坤之心不可见而见之于复学者黙识其动而存之可矣是以圣人于干则曰其动也直于坤则曰敬以直内干坤一于直也动本直也内本直也非直之而后直也盖其醖酿流行无断无续乃吾心天机自然之妙而非人力之可为其所谓黙识而存之者则亦顺其天机自然之妙而不容纤毫人力叅乎其间也学者往往欲以自私用智求之故有欲息思虑以求此心之静者矣而不知思虑即心也有欲絶去外物之诱而专求诸内者矣而不知离物无心有患此心之无着而每存一中字以着之者矣不知心本无着中本无体也若此者彼亦自以为求之于心者详矣而不知其弊乃至于别以一心操此一心心心相捽是以欲求宁静而愈见纷扰也太常唐凝菴先生鹤征唐鹤征字元卿号凝菴荆川之子也隆庆辛未进士选礼部主事与江陵不合中以浮躁江陵败起歴工部郎迁尚寳司丞陞光禄寺少卿又陞太常寺少卿归起南京太常与司马孙月峯定妖人刘天绪之变谢病归万歴己未年八十二卒先生始尚意气继之以园林丝竹而后泊然归之道术其道术自九流百氏天文地理稗官野史无不究极而继乃归之庄生逍遥齐物又继乃归之湖南之求仁濓溪之寻乐而后怳然悟干元所为生天地生人物生一生万生生不已之理真太和奥窔也物欲不排而自调世情不除而自尽聪明才伎之昭灼旁蹊曲径之奔驰不収摄而莹然无有矣语其甥孙文介曰人到生死不乱方是得手居常当归併精神一路毋令漏洩先生言心性之辨今古纷然不明其所自来故有谓义理之性气质之性有谓义理之心血气之心皆非也性不过是此气之极有条理处舍气之外安得有性心不过五脏之心舍五脏之外安得有心心之妙处在方寸之虚则性之所宅也此数言者从来言心性者所不及也乃先生又曰知天地之间只有一气则知干元之生生皆是此气干元之条理虽无不清人之受气于干元犹其取水于海也海水有咸有淡或取其一勺未必咸淡之兼取未必咸淡之适中也间有取其咸淡之交而适中则尽得干元之条理而为圣为贤无疑也固谓之性或取其咸或取其淡则刚柔强弱昏明万有不同矣皆不可不谓之性也则此言尚有未莹盖此气虽有条理而其往来屈伸不能无过不及圣贤得其中气常人所受或得其过或得其不及以至万有不齐先生既言性是气之极有条理处过与不及便非条理矣故人受此过不及之气但可谓之气质不可谓之性若以之为性则只言气是性足矣不必言气之极有条理处是性也无乃自堕其説乎然则常人有气质而无性乎盖气之往来屈伸虽有过不及而终归于条理者则是气中之主宰故雨旸寒燠恒者暂而时者常也惟此气中一㸃主宰不可埋没所以常人皆有不忍人之心而其权归之学矣桃溪札记干元所生三子曰天曰人曰地人何以先于地也地坤道也承天时行不得先天也故后则得主先则迷矣人却可先可后者故曰御天故曰先天而天弗违后天而奉天时世人皆谓天能生人不知生人者却是统天之干元耳人生于干元天地亦生于干元故并称之曰三才中庸首言天命之谓性后又言思知人不可以不知天何也人与天并生于干元干元每生一物必以全体付之天得一箇干元人也得一箇干元其所得于干元絶无大小厚薄之差殊中庸后面言诗云维天之命于穆不已盖曰天之所以为天也于乎不显文王之德之纯盖曰文王之所以为文也纯亦不己天与文王毫发不差特在天名之曰不己在文名之曰纯耳非其本来之同文王之纯安能同天之不己哉然惟天则万古不变而人不皆文也人不皆文且以为天非人之所可及矣故告之曰在天为命在人则谓之性其实一也故曰天命之谓性欲知人之性非知天之命不能知性之大也故曰思知人不可以不知天示人以尽性之则也太甲曰顾諟天之明命时时看此様子也孟子亦曰知其性则知天矣斯所谓穷理尽性以至于命也盈天地间一气而已生生不己皆此也干元也太极也太和也皆气之别名也自其分隂分阳千变万化条理精详卒不可乱故谓之理非气外别有理也自其条理之不可乱若有宰之者故谓之帝生之为天则谓之命以干坤之所由不毁言也生之为人则谓之性以吾心含此生机言也天率是命而运则谓之天道人率是性而行则谓之人道借道路之道以名之也人以为斯理斯道斯性斯命极天下之至灵非气之所能为不知舍气则无有此灵矣试观人死而气散尚有灵否心性之辨今古纷然不明其所自来故有谓义理之性气质之性有谓义理之心血气之心皆非也性不过是此气之极有条理处舍气之外安得有性心不过五脏之心舍五脏之外安得有心心之妙处在方寸之虚则性之所宅也观制字之义则知之矣心中之生则性也盖完完全全是一个干坤托体于此故此方寸之虚实与太虚同体故凡太虚之所包涵吾心无不备焉是心之灵即性也诗书言心不言性言性不言心非偏也举心而性在其中举性而心在其中矣盖舍心则性无所于宅舍性则心安得而灵哉孟子曰尽其心者知其性也始兼举而言之实谓知得性中所藏之性而尽之乃所以尽心也非知性则心又何所尽耶其不可分言益明矣试观人病痰迷心窍则神不守舍亦一验也知天地之间只有一气则知干元之生生皆是此气知干元之生生皆此气而后可言性矣干元之条理虽无不清人之受气于干元犹其取水于海也海水有咸有淡或取其一勺未必咸淡之兼取未必咸淡之适中也间有取其咸淡之交而适中则尽得干元之条理而为圣为贤无疑也固谓之性或取其咸或取其淡则刚柔强弱昏明万有不同矣皆不可不谓之性也凡可以学而矫之者其气皆未甚偏至于下愚不移斯偏之极矣全以其困而终不能学也孔子谓之相近亦自中人言之耳上智下愚不与也然要之下愚而下则为禽兽为草木干元生生之机则无不在也他不能同好生恶死之心同也盖以干元之气无非生也干之彖曰各正性命九五之文言曰本乎天者亲上本乎地者亲下此则所谓各正矣然则虽圣人在上所过者化所存者神亦岂能使禽兽草木之灵同于人亦岂能使下愚之同于上智哉则己不害其为各正矣世儒争言万物一体尽人性尽物性参赞化育不明其所以然终是人自人物自物天地自天地我自我勉强凑合岂能由中而无间须知我之性全体是干元生天生地生人生物无不是这性人物之性有一毫不尽天地之化育有一毫参赞不来即是吾性之纤毫欠缺哉则知尽人物赞化育之不容己矣人见中庸递言尽己性尽人性尽物性赞化育参天地似是尽己性外别有尽人物之性而尽人物之性外仍有参赞之功不知尽人物之性乃所以自尽其性而尽人物之性即所以参赞化育盖縁吾人除却生人生物别无己性天地除却生人生物别无化育故至诚尽得人物之性方是自尽其性即是赞化育矣何谓尽人性尽物性俾各不失其生机而已故曰各正性命保合太和乃利贞圣人于尽人物之性以自尽其性未尝时刻放过然子贡説起博施济衆圣人却又推开了曰尧舜其犹病诸盖圣人能必得己所可尽处而不能必得时位之不可必博施济衆非有加于欲立欲达之外也必须得时得位乃可为之合下只有一个立人达人之心而已惟易标出一个干元来统天见天之生生有个本来其余经书只説到天地之化育而已盖自有天地而干元不可见矣然学者不见干元总是无头学问孔子舍赞易之外教人更不从干元説起故子贡曰夫子之言性与天道不可得而闻也及诸门弟子犹不能解直欲无言孔子总是善诱説来只是孔子的与学者絶无用处故孟子曰君子深造之以道欲其自得之也其教也曰劳之来之匡之直之辅之翼之皆所以使之自得耳为学为教舍自得别无入路欲自得舍悟别无得路孔子之无言乃所以深言之也晦菴先生谓以悟为则乃释氏之法而吾儒所无有不知其用字不同耳伊尹之先觉后觉则觉即悟也圣门之生知学知困知则知即悟也即后儒之所谓察识亦悟也岂可以用字不同而论其有无哉圣人到保合太和全是一个干元矣盖天下之物和则生乖戾则不生此无疑也干元之生生亦只此一团太和之气而已人人有此太和之气特以乖戾失之中庸曰发而皆中节谓之和孟子曰其平旦之气好恶与人相近也者㡬希然则中节即是和与人同即是中节大学曰民之所好好之民之所恶恶之此之谓民之父母此所谓与人同所谓中节也然则求复其太和之气岂在远哉亦自其与人相近者察之而已自古圣人论学唯曰心曰性曰命并未有言气者至孟子始有养气之説真见得盈天地只有一气其所谓理所谓性所谓神总之是此气之最清处清便虚便明便灵便觉只是养得气清虚明灵觉种种皆具矣然所谓养者又非如养生家之养也以直养之而已必有事焉所谓养也正忘助皆暴也害也勿正心勿忘勿助长所谓直也然非可漫然得养也须要识得然后养得其识法则平旦之气是也盖气原载此虚明灵觉而来养之所以使气与虚明灵觉仍旧混然为一不失其本来而已盈天地间只有此气则吾之气即天地万物之气也吾之性即天地之命万物之性也所以天地自天地我自我物自物者我自以乖戾塞其流通之机耳以直养则未发即是中已发即是和吾之气吾之性仍与天地万物为一矣故曰塞乎天地之间故曰保合太和吾之气吾之性至与天地万物为一此所谓纯亦不己尚何仙佛之足言仁生机也己者形骸即耳目口鼻四肢也礼则物之则也中庸曰仁者人也孟子曰仁也者人也则人之形骸耳目口鼻四肢何莫非此生机而生我者即是生天生地生人生物者也何以不相流通必待于克己复礼也人惟形骸耳目口鼻四肢之失其则斯有所间隔非特人我天地不相流通虽其一身生机亦不贯彻矣故曰罔之生也幸而免茍能非礼勿视目得其则矣非礼勿听耳得其则矣非礼勿言口得其则矣非礼勿动四肢得其则矣各得其则则吾一身无往非生机之所贯彻其有不与天地万物相流通者乎生机与天地万物相流通则天地万物皆吾之所生生者矣故曰天下归仁中庸曰凡有血气者莫不尊亲则归仁之验也致知致曲之致即孟子所谓扩而充之矣然必知皆扩而充之不知则所扩充者是何物故致知在得止之后致曲在明善之后皆先有所知而后致也知即明德也此知岂曰人所本无哉情识用事而真知晦矣即有真知发见于其间无由识矣故曰行矣而不着习矣而不察终身由之而不知其道者衆也非悟非自得何由知哉然徒曰致良知而未识所谓良知者何状㡬何不认贼作子也东莱氏曰致知格物修身之本也知者良知也则阳明先生之致良知前人既言之矣特格物之説真如聚讼万世不决何欤亦未深求之经文耳论格物之相左无如晦菴阳明二先生然其论明德之本明卒不可以异也私欲之蔽而失其明故大人思以明其明亦不可以异也则格物者明明德之首务亦明明德之实功也阳明以心意知为物而格之则心意知不可谓物也晦菴谓事事物物而格之则是昧其德性之真知而求之闻见之知也涑水有格去物欲之説不知物非欲也近世泰州谓物物有本末之物则但知身为本天下国家为末之説皆可谓之格物皆可谓之明明德乎必不然矣诗云天生蒸民有物有则孟子曰物交物则引之而已则凡言物必有五官矣则即格也格字之义以格式之训为正格式非则而何要知物失其则则物物皆明德之蔽物得其则则物物皆明德之用既灼见其所谓明德而欲致之以全其明非物物得则何以致之孔子告颜子之为仁曰非礼勿视非礼勿听非礼勿言非礼勿动格物之功也视听言动悉无非礼则五官各就其明矣明德当何弗明哉此所谓物格而知至也中庸或生而知之以下六之字皆指性也生而知安而行是率性之谓道也学而知困而知求知此性而率之也舍率性之外别无道舍知性之外别无学学知困知者较之生知只是多费一倍工夫于未知之先耳及既知之后与生知各各具足矣故曰及其知之一也世谓生知不待学故朱夫子于凡圣人好古敏求好学发愤皆以为谦己诲人非也知而弗行犹勿知也即曰安行在圣人自视未尝不曰望道未见未尝不曰学如不及即舜之闻一善言见一善行沛然若决江河莫之能御亦学也葢行处即是学处特视利与勉强者能出于自然耳不可谓非学也遵道而行即是君子深造之以道不至于自得即所谓半涂而废也然自得亦难言矣深造以道可以力为自得不可以力为也即有明师亦惟为劳来匡直辅翼以使之而已不能必之也有言下即得者有俟之数年而得者有终身不得者有无心于感触而得者有有心于叅求而得者有有心无心俱不得者及其得之也师不能必其时必其事已亦不能必其时必其事也学者须是办必得之志则无不得者矣盈天地之间只有一气惟横渠先生知之故其言曰太和所谓道又曰知虚空即气则有无隐显神化性命通一无二顾聚散出入形不形能推本所从来则深于易者也宋人惟以圣人之好学为谦己诲人遂谓生知无学后来宗门更生出一种议论谓一悟便一了百当从此使人未少有见辄以自足儒为狂儒禅为狂禅不知自凡民视之可使由不可使知行似易而知难自圣人视之则知犹易而行之未有能尽者也故曰尧舜其犹病诸盖斯道之大虽极于无外而中则甚宻无纤毫渗漏倘有渗漏则是有虚而不满之处不足以为大矣故中庸曰优优大哉言其充足之为大也非学之宻其功与之俱无渗漏何以完吾之大乎圣人之勉焉日有孳孳死而后已过此以往未之或知皆此意也学其有止息乎此子贡请息而孔子告之以死也孟子既曰持其志又曰无暴其气似扫性宗之学既曰勿忘又曰弗助长似扫命宗之学孟子时佛法未入中国已豫为塞其窦矣至于勿助长人皆谓即是义袭然孟子之自解曰助之长者揠苖者也揠苖者断其根者夫义袭诚有害然何至断根憬然悟憣然改则根本自在矣独以为揠苖为喻者自老氏御气之説以至元门之炼气皆是也盖惟是则将气矫揉造作尽失本来虽有人与説破直养之道念头到处依然走过熟路矣奚复能直养哉此所以为断根也管登之尝分别学有透得干元者有只透得坤元者此千古儒者所不能道语亦千古儒者所不可不知语透得坤元只见得尽人物之性是人当为之事犹似替人了事惟透得干元才知尽人物之性是人不容不为之事直见了自己事少时读孟子告齐宣好货好色之説以为圣贤教人㸃铁成金手段及今思之乃知是单刀直入不着丝毫处与孔子欲立欲达只换得一个名目盖举得个与百姓同之一念便是民之所好好之矣学莫严于似是之辨故中庸圣经之下首别君子小人之中庸孟子七篇之将终极称乡愿之乱德则夫孔子诛少正卯之行僻而坚等语犹是可非可刺未足为似也直至非之无非刺之无刺则其似处真有不可以言语名状分别者焉得不惑世诬民也故孔子于老子谓之曰犹孟子于乡愿谓之曰似皆春秋一字之斧钺也然真实自为之人反之吾心自有炯然不可昧者古称异端者非于吾性之外别有所谓异也端即吾之四端耳盖吾之四端非可分而为道者也其出本于一源其道实相为用见之未审执其一曰吾性如是吾道在是矣则非惟其三者缺焉而莫知即其所见之一亦非吾之所谓一矣焉得不谓之异乎杨氏之始岂不自以为仁卒至无父而贼仁莫大焉惟其不知吾之四端不可分而为道也至于无忌惮之小人则与君子均窥其全矣惟窥其全则以吾性如是吾道在是无复顾忌天地惟吾所上下民物惟吾所颠倒而不得以拘曲之见绳之卒之与君子分背而驰遂有君子小人之别正由不知莫见莫显之后有慎独之功也曾子曰诗云战战兢兢如临深渊如履薄冰而今而后吾知免夫小子此圣学之真血脉也大学取于正心孟子曰勿正心何也正谓养气则已正其源矣大学曰欲正其心者必诚其意意非自诚也如好好色如恶恶臭诚之也是正心者好恶之正也孟子曰平旦之气其好恶与人相近也者㡬希与人相近则好恶㡬于正矣气得其养则无时非平旦之气无时非好恶之正矣尚何有正心之功也此所谓正其源也茍气之失养而徒欲正心则以心操心反兹劳扰心安可得而正哉余训慎独之独为不与万法为侣至尊无对非世儒所能独知之地或曰人所不知己所独知之説亦不可废余因反复思惟乃知终不然也传者引曾子十目十手之云则既喫𦂳破此见矣小人正谓念之初发人不及知可为揜饰故闲居为不善见君子而揜之不知其念发时已是十目十手之所指视君子己见其肺肝矣借令一念之发好善不如好好色恶恶不如恶恶臭则十目十手亦己指视即欲挽囘必不可得且既欲挽囘则视之小人之着善相去㡬何反之此心亦不必慊故所称独者必是万感未至一灵炯然在大学即明德之明在中庸正喜怒哀乐未发之中也于此加慎乃可意无不诚发无不中节耳于此而不慎念之发如弩箭既已离弦其中不中之机安得复由乎我也一切喜怒哀乐俱是此生机作用除却喜怒哀乐别无见生机处一切喜怒哀乐正是我位天地育万物的本子故曰大本大学以好恶贯孝弟慈故以所恶于上毋以使下等语証之中庸以喜怒哀乐贯子臣弟友故以己所不欲勿施于人为証中庸一书统论性体大无不包其实际处全是细无不满所以成其大大无不包天命之谓性思知人不可以不知天是也既已知得时工夫却在细无不满处做故云君子之道费而隐自夫妇之与知与能以至天地圣人之所不知不能莫非性体之所贯彻故凡逹德逹道九经三重以至草木禽兽与夫天地鬼神至繁至赜莫非吾性体中一毫渗漏不得者盖凡为干元之所资始则莫非吾性之所兼该其大非是空大实实填满无有纤微空隙方是真大故既曰洋洋乎发育万物峻极于天又曰优优大哉礼仪三百威仪三千观优优盖充足而且有余其大斯无一毫亏欠耳不然少有亏欠处便是大体不全矣始知学人见地尚有到处行愿真难得满圣贤一生兢兢业业履薄临深皆只为此彼谓一悟便一了百当真圣门中第一罪业也孔子语学曰约礼曰复礼礼是何物即易所谓天则书所言物则也盖礼之所由名正谓事事物物皆有一个恰好至当处秩然有序而不可乱处所谓则也恰好至当之处便是天理人心之至天理人心之至处安得不约复此安得非仁善解博文约礼之説无如孟子其言曰博学而详説之将以反説约也添却详説二字便有归约之路矣何者説之不详则一物自有一物一事自有一事判然各不相通惟详究其至当恰好处宁复有二乎哉世谓博即是约理无后先恐未究竟中庸内省不疚无恶于志正是独处正是未发故曰人所不见若省之念发时则十目所视矣安得尚言不见也知微之微正是莫显乎微之微犹非独体盖惟其知微之不可揜故于微之先求无恶耳孟子言必有事焉而勿正心勿忘勿助长也明道先生谓即是鸢飞鱼跃气象又云会得活泼泼地会不得只是弄精魄白沙先生云舞雩三三两两正在勿忘勿助之间曾㸃些儿活计被孟子一口打併出来千古以为直道上乘妙语细绎之犹在活泼潇洒赤地洁洁净净窠臼未是孟子血脉干元体段也平旦之气一念未起何以好恶与人相近正所以指明独体也惟是一念未着好恶明德之明炯然暂露乃是大学知体中庸性体能好能恶能哀乐能喜怒之本于此得正所以好恶与人近人身之气未尝不与天通只为人之喜怒哀乐不能中节则乖戾而不和遂与太和之气有间隔果如孟子所谓直养于本分上不加一分不减一分则一身之气即元始生生之气万物且由我而各正保合天地且由我而叅赞矣气至于此死生犹昼夜一阖一辟而已明儒学案卷二十六明儒学案卷二十七钦定四库全书明儒学案卷二十七余姚黄宗羲撰南中相传学案三文贞徐存斋先生阶徐阶字子升号存斋松江华亭人生甫周歳女奴堕之眢井小吏之妇号而出之则絶矣后三日苏五歳从父之任道堕括苍岭衣絓于树得不死登嘉靖癸未进士第三人授翰林编修张罗峯欲去孔子王号变像设为木主争之不得黜为延平推官移浙江提学佥事晋副使视学江西诸生文有颜苦孔之卓语先生加以横笔生白此出扬子法言非杜撰也先生即离席向生揖曰仆少年登第未尝学问谨谢教矣闻者服其虚怀召拜司经局洗马兼侍讲居忧除服起国子祭酒擢礼部侍郎改吏部久之以学士掌翰林院事进礼部尚书召入直无逸殿庐撰青词京师戒严召对颇枝柱分宜口上多用其言分宜恨之中于上先生赞元恭谨上怒亦渐解加少保兼文渊阁大学士叅预机务满攷进武英殿大学士兼吏部尚书加少傅上所居永夀宫灾徙居玉熙殿隘甚分宜请幸南城南城者英宗失国时所居上不悦先生主建万夀宫令其子璠阅视当于上意进少师分宜之势颇绌亡何而败进阶建极殿自分宜败后先生秉国成内以揣摩人主之隐外以収拾士大夫之心益有所发舒天下亦颇安之而与同官新郑不相能世宗崩先生悉反其疵政而以末命行之四方感动为之泣下新郑以为帝骨肉未寒臣子何忍倍之衆中面折之在朝皆不直新郑新郑遂罢穆宗初政举动稍不当人心者先生皆为之杜渐宫奴不得伸其志皆不悦而江陵亦意忌先生以宫奴为内主而去先生先生去而新郑复相修报复欲曲杀之使其门人蔡春台国熙为苏松副使批其室家三子皆在缧绁先生乃上书新郑辞甚苦新郑亦心动未㡬新郑罢三子皆复官天子使行人存问先生年八十矣明年卒赠太师谥文贞聂双江初令华亭先生受业其门故得名王氏学及在政府为讲会于灵济宫使南野双江松溪程文徳分主之学徒云集至千人其时癸丑甲寅为自来未有之盛丙辰以后诸公或殁或去讲坛为之一空戊午何吉阳自南京来复推先生为主盟仍为灵济之会然不能及前矣先生之去分宜诚有功于天下然纯以机巧用事敬斋曰处事不用智计只循天理便是儒者气象故无论先生田连阡陌乡论雌黄即其立朝大节观之絶无儒者气象陷于覇术而不自知者也诸儒徒以其主张讲学许之知道此是囘䕶门面之见也存斋论学语亲亲仁民爱物是天理自然非圣人强为之差等只如人身虽无尺寸之肤不爱然却于头目腹心重于手足皮毛爪齿渐渐轻遇有急却濡手足焦毛髪以卫腹心头目故此是自然之理然又不可因此就説人原不爱手足毛髪故亲亲仁民爱物总言之又只是一个仁爱也人须自做得主起方不为物所夺今人富便骄贫便谄者只为自做主不起程子云既思即是己发故戒谨恐惧人都説是静不知此乃是动处也知此则知所用力矣为学只在立志志一放倒百事都做不成且如夜坐读书若志立得住自不要睡放倒下去便自睡着此非有两人也志譬如树根树根既立才可加培溉百凡问学都是培溉底事若根不立即培溉无处施耳凡为善畏人非笑而止者只是为善之心未诚若诚自止不得且如世间贪财好色之徒不独不畏非笑直至冐刑辟而为之此其故何哉只为于贪财好色上诚耳吾辈为善须有此様心乃能日进也心不可放者不是要使顽然不动只看动处如何若动在天理虽思及四海虑周万世只是存若动在人欲一举念便是放也人之虚灵感应无方故心只是动物所以説圣人之心静者乃形容其常虚常灵无私欲之扰耳非谓如藁木死灰也吾辈今日静功正须于克己上着力世儒乃欲深居黙坐自谓主静乎今人见上官甚敬虽匍匐泥雨中不以为辱及事父兄却反有怠惰不甘之意利欲薰心故也人未饮酒时事事清楚到醉后事事昏忘及酒醒后照旧清楚乃知昏忘是酒清楚是心之本然人茍不以利欲迷其本心则于事断无昏忘之患克己二字此醒酒方也知行只是一事知运于行之中知也者以主其行者也行也者以实其知者也近有以知配天属地行配地属质分而为二不知天之气固行乎地之中凡地之久载而不䧟发行而不穷者孰非气之所为乎黙识是主本讲学是工夫今人亲师友观书册等是讲学事然非于心上切实理会而泛然从事口耳必不能有得得亦不能不忘故孔子直指用工主本处言之非欲其兀然高坐以求冥契也道者器之主器者道之迹以人事言朝廷之上家庭之间许多礼文是器其尊尊亲亲之理是道以草木言许多枝叶花实是器其生生之理是道原不是两物故只説形而上下不説在上在下也有言学只力行不必谈説性命道德者譬如登万仞之山必见山头所在乃有进步处非可瞑目求前也除性命道德行个甚么人只是一个心心只是一个理但对父则曰孝对君则曰忠其用殊耳故学先治心茍能治心则所谓忠孝时措而宜矣人言千蹊万径皆可以适国然谓之蹊径则非正路矣由之而行入之愈远迷之愈深或至于榛芥荆棘之间而渐入穷山空谷之内去国远矣况能有至乎故学须辨路径路径既明纵行之不能至犹不失日日在康庄也大学絜矩只是一个仁心盖仁则于人无不爱上下前后左右皆欲使不失所故能推己以及之所谓惟仁人能爱人能恶人先王有不忍人之心斯有不忍人之政者也学者须豫养此心始得中丞杨幼殷先生豫孙杨豫孙字幼殷华亭人嘉靖丁未进士授南考功主事转礼部员外郎中出为福建监军副使移督湖广学政陞河南叅政入为太仆寺少卿改太常华亭当国引先生自辅凡海内人物国家典故悉谘而后行由是士大夫欲求知华亭者无不辐辏其门先生谢之不得力求出以右佥都御史巡抚湖广卒官先生以知识即性习为善者固此知识习为不善者亦此知识故曰恶亦不可不谓之性又曰刚柔气也即性也刚有善者焉有不善者焉柔有善者焉有不善者焉善不善习也其刚柔则性也窃以为气即性也偏于刚偏于柔则是气之过不及也其无过不及之处方是性所谓中也周子曰性者刚柔善恶中而已矣气之流行不能无过不及而往而必返其中体未尝不在如天之亢阳过矣然而必返于阴天之恒雨不及矣然而必返于晴向若一往不返成何造化乎人性虽偏于刚柔其偏刚之处未尝忘柔其偏柔之处未尝忘刚即是中体若以过不及之气便谓之性则圣贤单言气足矣何必又添一性字留之为疑惑之府乎古今言性不明总坐程子恶亦不可不谓之性一语由是将孟子性善置之在疑信之间而荀扬之説纷纷起废矣西堂日记古诗云百年三万日有能全受三万日者㡬人哉童儿戏豫暗撇十年稍丱便习章句以至学校之比较棘闱之奔走又明去了二三十年中间有能用力于仁者能㡬时哉夫子自卫反鲁子夏年二十九子游年二十八曾子最少皆已卓然为儒就今观之彼何人哉此何人哉今人登第大概三四十歳人方有一二知向学者古之学者先学而仕故两得之今之学者既仕方学故两失之然就三十登仕者言之若勖励朝闻夕死之志学到五六十歳亦必稍别于流俗奈何志之不立恁地悠悠耶人者天地之心天地者人之本人才反本便知干父坤母之义知天便是仁仁便能孝未有仁而不孝者若止言孝则未必有仁也人之爱父母也以其为身之本也干坤与父母初无二本故曰事天如事亲知得一本则虞舜曾参原无天人之别订顽正欲发此又被解得分析今人説孝曷尝知有本来只是从幼见人亲爱父母也去亲爱父母岂有彻上彻下之道便做得成时祇到得薛包王祥更无进步所谓可使由之者也孔子曰思事亲不可以不知人思知人不可以不知天説仁孝者莫辨于此古初生民大较与天相近尧非亲桀非疎人之不能分天犹鱼之不能离水也故动必本天言必称天非以下合上之意中古圣人替以道字本欲易晓后人却只枉道上求便觉与天稍隔一尘没世并道字不识支离殽襍日日戴皇天履后土不知天地在于何处所以人小而天大遂谓礼乐为显鬼神为幽肝肺为内耳目为外几席为近燕貊为远诗云文王陟降在帝左右是在何处人之一身即理也深爱己者须先识己识得在己何暇奉人今人为不善欲害人为穿窬非本心也以为不如是不足以取胜于乡党之间故为人而冐为之其为善者不忮不求亦非本心也以为不如是不足以酬士大夫之义故亦为人而强为之是善固为人而不善亦为人也孟子曰人役庄子曰谀人此辈是也率性之理有何光景有何声采天下之至淡在焉今人只为世情束縳不能埋头反己理会性分只是拣题选事供奉他人耳目竟与自家无干孔子曰君子求诸己小人求诸人性无善不善所谓人生而静也程子曰人生而静以上不容説性张子曰性未成则善恶溷是也其有善者是继之者也所谓元者善之长无对者也性体空洞何尝有孝弟来孝弟者善之有征而易见者耳孩提之童无不知爱其亲者知善也非知孝也有知则有善无知则无善也是习之初也由是而稍长而有妻子而慕父母是习于善以保其善也由是而慕少艾慕妻子以怼父母是习于不善以丧其善也其习为善者固此知识其习为不善者亦此知识知识即性也故曰恶亦不可不谓之性民可使由之顺帝之则也不可使知之不识不知也民用智则不能由圣人以人治人用智则凿矣夫人安之难起之易圣人不使知之安之也老子曰道非明民将以愚之是以知为明之也古之学者必有宗学无宗则无以一道德孔子既没此时当立宗子夏子游子张欲事有若正此意也时年长莫如子贡学醇莫如曾子然子贡又独居三年曾子年最少惟有若年亚子贡而学亦大醇故门人多宗焉使曾子稍能推之则宗立矣七十子之徒朝夕相依各陈孔子之业则微言岂易絶哉惟失此举其后子夏居魏子张居陈子贡居齐漫无统一阙里散后诸贤再无丽泽之资西河之人疑子夏为夫子而荀况庄周吴起田子方之徒皆学于孔子而自为偏见惟其无以就正之耳汉时五经师𫝊最盛有数百年之宗彼经术耳且以有宗而传我孔氏之道德再传而失之者宗之散也余观有若言行如鲁论檀弓所载者最为近道其论夫子出类处比之宰我子贡以闻见品题者自别故家语有古道之目左传有稷门之望其没也鲁悼公弔之鲁论一书出其门人所记为万世凖绳后世只为四科无名又被史记説得鄙陋而孝弟行仁之义记者之词不逹其意遂与伊川象山有异同之説不得列于十哲今跻子张而绌有若于东庑反居原宪南容之下岂礼也哉必有能正之者周公不之鲁次子世为周公于畿内共和是也周之周召世为三公犹鲁之三桓世为卿也故曰季氏富于周公非谓文公旦也异哉公父文伯之母也文伯之丧其妻哭之哀母以为子之好内也而责之子之好内以训其生则可也若夫没而哭礼也葢穆伯之丧穆姜以有礼称然而皆枝叶也居夫之丧而往来于季康子之家哓哓辨论忘己之失而挠妇之得檀弓国语皆喜称之岂草虫卷耳之义相君孟姜之节为非礼乎且曰朝哭穆伯后哭文伯以为有不夜哭之礼夫寡妇不夜哭以男子之殡必于正寝夜行不便故辍以待旦非如汉人所谓避牀第之嫌也古者哀至则哭何朝暮之有枝叶如此本根之拨可窥矣乡饮酒为宾兴而举虽曰乡饮实王朝之礼也故其乐歌先王事后家事始歌四牡皇皇者华鹿鸣臣道也次南陔白华华黍子道也次间鱼丽由庚嘉鱼崇丘南山由仪自臣道而推之治国之事也次合关睢葛覃卷耳鹊巢采苹采繁自子道而推之齐家之事也至于乡射则州长所以演其乡子弟而未及于王事止歌关睢以下而已葢臣子之筮仕必有先公后私之心然后有事可做此圣人之意也江河亦土也得水以名未尝有水水流相禅一瞬不居非江河之有也人见江河之多水而孰知非其有哉惟其不有是以能生负舟充查蕃鱼长龙为世之需池沼者有其水者也故留之水性不遂而生道息故曰江河竞注而不流生之谓性性即气也言气则不必言性伊川曰论性不论气不僃是二性也刚柔气也即性也刚有善者焉有不善者焉柔有善者焉有不善者焉皆性也试以不善者言之刚之恶必为强梁而不为阴忮柔之恶必为阴忮而不为强梁阴忮者习也其不能互为者以其根于性也使其人一旦幡然焉则刚者必为爽闿而不能为缜宻柔者必为缜宻而不能为爽闿是亦性矣故曰善恶皆天理也三代而上体统正论议明不惟君子有所用虽小人亦有用性非瓦砾虽小人亦有寸长可用上有主张之者则亦揜庇其丑以技奉上之欲今之星卜医巫皆出羲农岂其自为之算五行尝百草哉亦衆人之能也后世则不然不惟君子无以展布虽小人亦无以展布彼小人者虽无恁大见识就其所藴亦必平生之志欲有立于天下但秕政之朝蹊径不一内以弥缝妇寺之间外以揣摩人主之隐精神心术竭尽于此以博其富贵荣宠之私㡬时能展布宿心之一二人见李林甫在位十九年以为志无不行不知㡬时行得一事葢其精力机巧能使禄山慑服假使得用其才亦足以制范阳之命然其心方内蛊君慾外亢杨钊昼夜之力穷于蹊径何尝得少用其才呜唿鼓舞作用之人才非圣人其孰能之人畜羊豕豺虎善恶至明矣其所谓善恶抑物之情耶人之情耶羊豕以其利于己也而爱之豺虎以其害于己也而憎之非天之生物果有所择也天之赋物惟有生理驺虞之不杀豺虎之食人总是率性于人有何恩怨但鸟兽不可与同羣为人计者惟远之而已周公驱勐兽程子放蝎皆不杀之此处须理会天之生人生物是生理也其为人为羊豕为豺虎是各正性命也豺虎而不吞噬则何以为生哉且人之畜羊豕也岂惟爱之亦噬之而已矣佛戒杀圣人不戒杀此处难着爱憎字或曰人之食鸟兽也亦大之噬小与余曰大岂能噬小鼠之食肉鸟之啄牛蝇蚋之食人岂尽噬小哉此理相循无端人不能泥泥则无易矣方长不折非止爱物只是养仁不独贤者有此心也今人见折花捋蕋便自不忍及斩刈合抱就以为当然了无顾惜其不忍之心没于见材之可用也有欲故也惟有欲便不能充明儒学案卷二十七明儒学案卷二十八钦定四库全书明儒学案卷二十八余姚黄宗羲撰楚中相传学案楚学之盛惟耿天台一派自泰州流入当阳明在时其信从者尚少道林闇斋刘观时出自武陵故武陵之及门独冠全楚观徐曰仁同游德山诗王文鸣应奎胡珊鸣玉刘瓛德重杨初介诚何凤韶汝谐唐演汝渊龙起霄正之尚可攷也然道林实得阳明之传天台之派虽盛反多破坏良知学脉恶可较哉佥宪蒋道林先生信孝亷冀闇斋先生元亨楚中相传学案佥宪蒋道林先生信蒋信字乡实号道林楚之常德人少而端严盛暑未尝袒裼不信形家术母殁自择高爽之地以葬登嘉靖十一年进士第授户部主事转兵部员外郎出为四川佥事兴利除害若嗜欲有道士以妖术禁人先生召之术不复验寘之于法陞贵州提学副使建书院二所曰正学曰文明择士之秀出者养之于中而示以趋向使不汩没于流俗龙塲有阳明祠置祭田以永其香火湖广清浪五卫诸生乡试去省险远多不能达乃增贵州解额使之附试寻告病归御史以擅离职守劾之削籍后奉恩例冠带闲住先生筑精舍于桃花冈学徒云集远方来者即以精舍学田廪之先生危坐其中絃歌不辍惟家祭始一入城间或出游则所至迎请开讲三十八年十二月庚子卒年七十七属纩时作诗曰吾儒传性即传神岂向风尘滞此身分付万桃冈上月要须今夜一齐明先生初无所师授与冀闇斋考索于书本之间先生谓大学知止当是识仁体闇斋跃然曰如此则定静安虑即是以诚敬存之阳明在龙塲见先生之诗而称之先生遂与闇斋师事焉已应贡入京师师事甘泉及甘泉在南雍及其门者甚衆则令先生分教之先生弃官归甘泉游南岳先生从之弥月后四年入广东省甘泉又八年甘泉再游南岳先生又从之是故先生之学得于甘泉者为多也先生初看论语与定性西铭领得万物一体是圣学立根处三十二三时病肺至道林寺静坐久之并怕死与念母之心俱断一日忽觉洞然宇宙浑属一身乃信明道廓然大公无内外是如此自身与万物平等看是如此始知向来领会元是思索去黙识尚远向来静坐虽有湛然时节亦只是光景先生自此一悟于理气心性人我贯通无二以为六经具在何尝言有个气又有个理凡言命言道言诚言太极言仁皆是指气而言宇宙浑是一块气气自于穆自无妄自中正纯粹精自生生不息只就自心体认心是气生生之心便是所言天命之性岂有箇心又有箇性此气充塞无丝毫空缺一寒一暑风雨露雷凡人物耳目口鼻四肢百骸与一片精灵知觉总是此生生变化如何分得人我又曰宇宙只是一气浑是一团太和中间清浊刚柔多少参差不齐故自形生形发五性感动后观之知愚贤不肖刚柔善恶中自有许多不同既同出一个太和则智的是性愚者岂不是性善者是性恶者岂不是性孟子却又何故独言性善此处非功夫与天命合一不能知也动而无动静而无静一动一静之间是天命本体造化所以神者在此故功夫到得勿忘勿助即便是此体那纯粹至善的头面便现出来便知性知天知柔知刚恻隐羞恶辞让是非便随感而应孟子言性善正是于此处见得又曰二五之精即是理无极之真原是气无极之流行变易便为二五之精二五之精妙合而凝便干道成男坤道成女化生万物知二气五行与男女万物本自无而有则知中正仁义之极由静而立先生既从一动一静之间握此头脑谓动而未形有无之间所谓㡬者圣贤戒慎恐惧正是于此精一用处即是体和处即是未发之中夫周子之所谓动者从无为中指其不冺灭者而言此生生不已天地之心也诚神几名异而实同以其无谓之诚以其无而实有谓之㡬以其不落于有无谓之神先生以念起处为㡬念起则形而为有矣有起则有灭纵极力体当只在分殊边事非先生约归理一之㫖也先生之论理气心性可谓独得其要而工夫下手反远之何也桃冈日録人除却血肉只有这一片精灵唤做心一动一静之间正是这精灵元气本体故心也者无知而无不知无为而无不为不当于心外更求知得此心者又是何物只须在天命上立根久则气质自会融化天命上立根时时约气质归于一动一静之间即气质便是刚中柔中无声无臭㡬矣若只就气质上强治何时得他融化心亦是气虚灵知觉乃气之至精者耳心才喜容色便喜才怒容色便怒此便见心与气贯通在未尝二也浩然之气与夜气平旦之气同乃指精灵之心而言智崇是心体高明处礼卑是应用中庸处智崇是理一处透彻礼卑是分殊处停当如释氏见得本来是空亦是智崇却外人伦日用何处得礼卑古今贤者非无人伦日用处用功有个礼卑却于大本处未能见得便不是智崇合智礼乃是性之中正处中正乃可言天地合德要之圣学与释氏智原是不同释氏只要见一个空圣人却是于空处见万物一体自身与万物一例所以此心便无所不贯人伦日用何处容增减一毫故万物一体之学即智崇便已天下归仁即礼卑便是智之流行处非有二也圣贤之学全在好恶取舍上用力随所好恶取舍此心皆不失其正便是存养盈天地间有形之物皆同此气此性生生之机无物不可见子思独举鸢鱼以生生之机即其飞跃尤易见也只顺这生生之机日用百为无非天聪明用事明道语游杨二子曰且静坐三字极有斟酌葢谓初学之心平日未尝収拾譬如震盪之水未有宁时不教他黙坐何縁认得此心元来清净湛一能为万化根本认出来时自家已信得了方好教他就动处调习非是教人屏日用离事物做工夫乃是为初学开方便法门也赤子之心便是圣胎如何得不失须是戒慎恐惧知戒慎恐惧防非窒慾保守得这赤子时爱亲敬长一㸃真切的心长在便自会生聪明睿智日渐纯熟便自会由善信而美大美大而圣神充到万物一体之极如尧舜光被四表亦只是元初爱亲敬长真切的心非有别心譬如果核一㸃生意投之地便会长出根苖来这根苖便如赤子之心切不要伤害着他须是十分爱䕶这根苖便自会生榦生枝生叶生花实及长到参天蔽日千花万实总只是元初根苖一㸃生意非别有生意曰赤子之心即可云未发之中否曰未发之中便已是寂然不动赤子如何説得寂然不动须是不失赤子之心则便是未发之中曰工夫全在不失上否曰不失即是知戒慎恐惧时时在几上觉不然縁何会上逹曰朱传似谓不失了此心然后能扩充以至于大如何曰扩充二字本出孟子只不失赤子之心便是扩充四端便是致曲便是慎独孔孟之学至易至简横渠言形而后有气质之性须要善看葢其意谓刚柔合德者乃天命之性偏刚偏柔之性乃其形而后有者也善反之则刚中柔中之性存焉其曰气质之性曰天命之性乃其言欠莹处故不可不善看也后之儒者但泥其立言之失而不究其本㫖一误百和遂以为真有天命之性有气质之性若然则气质者果非太和之用而天命者果超然于二气五行之外乎凡看圣贤论学论义理处须是优柔厌饫久之乃能忽然觉悟到忽然觉悟却全不假思索安排矣强探力索即是邪思何縁有见惟用而不用乃是正思也虚无寂灭与权谋伯术皆是堕在一边知有夜不知有昼知有昼不知有夜圣人从中道上行故终日有事实无一事终日有为实未尝为情顺万事而无情此便是通乎昼夜之道而知忠恕是体用合一的心圣人言心皆是合体用处皆要学者于㡬上认心即用即体心是人之神气之精灵知觉者也命之曰心本取主宰之义心之活泼泼处是性故性字从心从生指生生之心而言者也博文约礼不是两段工夫总于念才起动而未形处惟精惟一则二者一齐俱致矣礼是心之本体文是感通灿然处心元是纯粹至善大学云止至善其实只在人止之耳失其止便如纯阳之气变而为阴了此便是恶故周子揭无欲二字为圣功之要非収拾此心到得动而无动静而无静处不得言无欲非无欲却何从见得性善宇宙只是一气浑是一个太和中间清浊刚柔多少参差不齐故自形生神发五性感动后观之知愚贤不肖刚柔善恶中如臯陶论九德孔子所言柴参师由偏处自有许多不同既同出一个太和则知的是性愚者岂不是性善者是性恶者岂不是性孟子却又何故独言性善此处非功夫与天命合一不能知也动而无动静而无静一动一静之间是天命本体造化所以神者在此故工夫到得勿忘勿助之间即便是此体那纯粹至善的头靣即便现出来便知性知天知柔知刚恻隐羞恶辞让是非便随感而应孟子言性善正于此处见得荀韩诸子不知性正由不知此一段学问工夫如今只须用功不须想像他如何工夫到得真黙处即识之矣盖气一分殊即分殊约归动静之间便是本体先儒却以善恶不齐为气质性是理理无不善是气质外别寻理矣言忠信便该了灵明言灵明岂能该得忠信今人喜説灵明把忠信只当死杀格子忠信是甚么譬之水无丝毫泥滓十分澄澈便唤做忠信世间伶俐的人却将泥滓的水一切认作灵明六经具在何尝言有个气又有个理凡言命言道言诚言太极言仁皆是指气而言宇宙浑是一块气气自于穆自无妄自中正纯粹精自生生不息谓之命谓之道谓之诚谓之太极总是这一个神理只就自心体认便见心是气生生之心便是天命之性岂有个心又有个性问所当然所以然之説如何曰只一个心千事万事总皆变化又何显何微只形色便是天性心无时不动独正是动而未形有无之间所谓㡬是也圣贤戒慎恐惧正是于此处精一此处精一即用处就是体和处就是未发之中六经并不曾空空説圣人之心如何様子都在事上见他心上面苍然下面块然中间万象森然我此身却在空处立着这空处是甚么都是气充塞在无丝毫空缺这个便是天更向何处説天知眼前这空是天便知极四方上下往古来今浑是这一个空一个天无中边无远近亦便知眼前一寒一暑风雨露雷我此身耳目口鼻四肢百骸与一片精灵知觉总是这一个空生生变化世人隔形骸分尔汝隔藩墻分比邻见得时便是剖破藩篱即大家已登尧舜孔子禹臯颜孟路上行矣何由见得収拾此心到黙处即是天聪明便照破矣故曰尽其心则知性知天磨砻细一番乃见得一番前日不认得是过处今日却认得是过见得理一又须理会分殊不独理会分殊非圣门之㫖见得理一一言亦恐未尽学者若真实黙识得此体只要存更无事一片广大的心自然做出无限精微四时行百物生万古是如此这便是于穆不已即万物观之发生一番便又収歛収歛一番便又发生何曾一暂止息这于穆不已是甚么是元气如此故元气者天之神理先儒谓阴阳是气所以然者是理阴阳形而下太极形而上谓有气别有理二之矣问何以五性感动遂有善恶曰人生而静以上纯粹至善观四时行百物生岂容更説形生神发五性感动便已非动而无动静而无静神理本体便随所禀刚柔不齐分数发出来所以有慈祥㢲顺懦弱无断邪佞严毅正固勐隘强梁许多不同故程子曰善恶皆天理谓之恶者本非恶然神理本体元只是无而已善学者约其情以复于静则刚柔之气皆变而复于中聪明睿智中正仁义出矣无欲即是尽心尽心是谓心无亏欠心无亏欠方説得心在二五之精即是理无极之真元是气无极之真流行变易便为二五之精二五之精妙合而凝便干道成男坤道成女化生万物知二气五行与男女万物本自无而有则知中正仁义之极由静而立此图书言不尽言之深意有问动静皆寂恐落空者曰似贤辈且落空亦不妨戒慎恐惧之念时时不息不待言行事见而后有谓之前定定即诚也戒慎恐惧乃是定时一㸃真念所谓主宰者便是孝亷冀闇斋先生元亨冀元亨字惟干号闇斋楚之武陵人阳明谪龙塲先生与蒋道林往师焉从之庐陵踰年而归正德十一年湖广乡试有司以格物致知发䇿先生不从朱註以所闻于阳明者为对主司奇而録之阳明在贑先生又从之主教濓溪书院宸濠致书问学阳明使先生往答之濠谈王覇之略先生昧昧第与之论学而已濠拊掌谓人曰人痴一至是耶一日讲西铭先生反复陈君臣之义本于一体以动濠濠大诧之先生从容复理前语濠曰此生大有胆气遂遣归濠败忌阳明者欲借先生以陷之逮至京师榜掠不服科道交章颂寃出狱五日而卒在狱与诸囚讲説使囚能忘其苦先生尝谓道林曰贑中诸子颇能静坐茍无见于仁体藁坐何益观其不挫志于艰危信所言之非虚也癸未南宫发策以心学为讥余姚有徐珊者亦阳明之门人不对而出先生之对与徐珊之不对一时两高之而珊为辰州同知侵饷缢死人羞称之所谓盖棺论定者非耶明儒学案卷二十八明儒学案卷二十九钦定四库全书明儒学案卷二十九余姚黄宗羲撰北方相传学案北方之为王氏学者独少穆𤣥菴既无问答而王道字纯甫者受业阳明之门阳明言其自以为是无求益之心其后趋向果异不必列之王门非二孟嗣响即有贤者亦不过迹象闻见之学而自得者鲜矣文简穆𤣥菴先生孔晖教谕张𢎞山先生后觉尚寳孟我疆先生秋主事尤西川先生时熙文选孟云浦先生化鲤侍郎杨晋菴先生东明郡守南瑞泉先生大吉北方相传学案文简穆𤣥菴先生孔晖穆孔晖字伯潜号𤣥菴山东堂邑人𢎞治乙丑进士由庶吉士除简讨为刘瑾所恶调南京礼部主事瑾败复官歴司业侍讲春坊庶子学士太常寺卿嘉靖己亥八月卒年六十一赠礼部右侍郎谥文简阳明主试山东取先生为第一初习古文词已而潜心理学其论学云古人穷理尽性以至于命今于性命之原习其读而未始自得之也顾谓有见安知非汩虑于俗思耶又云鑑照妍而妍不着于鑑心应事物而事物不着于心自来自去随应随寂如鸟过空空体弗碍又云性中无分别想何佛何老临卒时有到此方为了事人之偈葢先生学阳明而流于禅未尝经师门之煅炼故阳明集中未有问答乃黄泰泉遂谓虽阳明所取士未尝宗其説而非薄宋儒既寃先生而阳明岂非薄宋儒者且寃阳明矣一言以为不知此之谓也教谕张𢎞山先生后觉张后觉字志仁号𢎞山山东荏平人仕终华阴教谕蚤歳受业于颜中溪徐波石深思力践洞朗无碍犹以取友未广南结会于香山西结会于丁块北结会于大云东结会于王遇齐鲁间遂多学者近溪颖泉官东郡为先生两建书院曰愿学曰见太先生闻水西讲席之盛就而证其所学万歴戊寅七月卒年七十六其论学曰耳本天聪目本天明顺帝之则何虑何营曰良即知知即是良良外无知知外无良曰人心不死无不动时动而无动是名主静曰真知是忿忿自惩真知是慾慾自窒惩忿如沸釜抽薪窒慾如红炉㸃雪推山填壑愈难愈远尚寳孟我疆先生秋孟秋字子成号我疆山东茌平人隆庆辛未进士知昌黎县歴大理评事职方郎中致仕起刑部主事尚寳寺丞少卿而卒年六十五先生少授毛诗至桑间濮上不肯竟读闻邑人张宏山讲学即往从之因尚书明目逹聪语洒然有悟邹聚所周讷溪官其地相与印证所至惟发明良知改定明儒经翼去其驳杂者时唐仁卿不喜心学先生谓顾泾阳曰仁卿何如人也泾阳曰君子也先生曰彼排阳明恶得为君子泾阳曰朱子以象山为告子文成以朱子为杨墨皆甚辞也何但仁卿先生终不以为然许敬菴尝访先生盈丈之地瓦屋数椽其旁茅舎倍之敬菴谓此风味大江以南所未有也先生大指以心体本自澄彻有意克己便生翳障盖真如的的一齐现前如如而妙自在必克复而后言仁则宣父何不以克伐仁原宪耶𢎞山谓良即是知知即是良良外无知知外无良师门之宗传固如是也此即现成良知之説不烦造作动念即乖夫良知固未有不现成者而现成之体极是难认此明道所以先识仁也先生之论加于识仁之后则可若未识仁则克己之功诚不可已但克己即是识仁颜子有不善未尝不知知之未尝复行也仁体丝毫不清楚便是不善原宪之克伐怨欲有名件可指己是出柙之虎兕安可相提而论哉我疆论学语心无方无体凡耳目视听一切应感皆心也指腔子内为言者是血肉之躯非灵莹之天君矣天道曽有一刻不感时地道曾有一刻不应时人心曾有一刻无事时一刻无事是藁灭也故时时必有事亦时时未发未发云者发而无发之谓非可以有感无感论也自圣学不传而性善之㫖日晦入圣无门人是其见虽尽力洗涤渣滓尚在以故终身盘桓只在改过间就其所造仅以小儒而止皆由克去人欲复还天理之説误之也人欲无穷去一日生一日去一年生一年终身去欲终身多欲劳苦烦难何日是清净宁一时耶来书云有病不得不服药是也有人于此养其元气保其四肢血气和平虽有风寒暑湿不得乘间而入使不保元气药剂日来则精神日耗邪气日侵因药而发病者日相寻焉终身病夫而已岂善养身者乎又云必有主人方可逐贼此就多积者言耳若家无长物空空如也吾且高枕而卧盗贼自不吾扰又何用未来则防既来则逐乎此两喻者乃志仁之説无欲之证也曾子之学一贯之学也此曾子作大学之宗㫖也故析而言之曰修身也正心也诚意也致知也格物也若名目之不同合而言之则一也何也自身之神明谓之心自心之发动谓之意自意之灵觉谓之知自知之感应谓之物心意知物总而言之一身也正者正其身之心也诚者诚其心之意也致者致其意之知也格者格其知之物也格致诚正总而言之修身也道无二致一时俱到学无二功一了百当一贯之道也道有本门路无多岐会道以心不泥文字间性原有本利原无根端本澄源则万派千流一清彻底矣又何尘垢之染乎主事尤西川先生时熙尤时熈字季美号西川河南洛阳人举嘉靖壬午乡试歴元氏章丘学谕国子学正户部主事终养归归三十余年万歴庚辰九月卒年七十八先生因读传习録始信圣人可学而至然学无师终不能有成于是师事刘晴川晴川言事下狱先生时书所疑从狱中质之又从朱近斋周讷溪黄德良考究阳明之言行虽寻常謦欬亦必籍记先生以道理于发见处始可见学者只于发动处用功故功夫即是本体不当求其起处濓溪之无极而太极亦是求其起处为谈学之弊尧舜之执中只是存心明道之识仁犹云择术以白沙静中端倪为异学此与胡敬斋所言古人只言涵养言操存曷尝言求见本体及晦翁惟应酬酢处特逹见本根工夫一也静中养出端倪亦是方便法门所以观喜怒哀乐未发以前气象总是存养名目先生既扫养出端倪则不得不就察识端倪一路此是晦翁晚年自悔缺却平时涵养一节工夫者也安可据此以为学的先生言近谈学者多説良知上还有一层为非此説固非然亦由当时学者以情识为良知失却阳明之㫖盖言情识上还有一层耳若知良知为未发之中决不如此下语矣拟学小记经疑人情多在过动边此过则彼不及格物只是节其过节其过则无驰逐始合天则故能止良知本体止乃见义理无穷行一程见一程非可以预期前定也故但言致良知天命者本然之真是之谓性无所使之无所受之前辈以不睹不闻为道体是不睹不闻为道而睹闻非道矣下文何以曰莫见乎隐莫显乎微耶窃详此两句䝉上道字来则所睹所闻者道也戒慎不睹欲其常睹恐惧不闻欲其常闻只是常存此心之意独字即道字慎字即常睹常闻道无隐见无显微天地间只有此故曰独莫非此故曰独凡物对立则相形为有二也道一而已见即隐无有见乎隐显即微无有显乎微见显隐微物相有然道一而已故谓之独喜怒哀乐之未发谓之中既云未发岂惟无偏倚即不偏不倚亦无可见指其近似但可言其在中而已故中和之中亦只是里许之义道理只是一个未发无形不可名状多于下字影出之如人以魄载魂可指可明者魄也所以多重下一字忠心也忠无可指可指者信与恕事与行也皆就发用处説喜怒哀乐本体元是中和的莫非天也冬至祀天祀生物之天也夏至祭地祀成物之天也故曰郊社之礼所以祀上帝也莫非天也不言后土非省文视吾以观吾由察吾安人欲无所匿矣以此待人更是逆诈亿不信吾道一以贯之贯该贯也言吾道只是一若谓一以贯万是以此贯彼是二也道一而已万即一之万也舜禹有天下而不与行所无事也执中之云犹言存心也尧之命契以教比屋之民犹之与舜禹诸臣都俞吁咈于庙堂者也无二道也后世学者遂以存心为常语而以执中为秘传岂心外有法抑心有二法耶集义之集从佳从木説文鸟止木上曰集心之所宜曰义集义云者谓集在义上犹言即乎人心之安也君子之学乐则行之忧则违之即乎此心之安而已扩充是去障碍以复本体不是外面增益来春秋不立传者凡春秋所书之事皆当时人所共知但传説不同隐微之地为姦雄所欺耳夫子直笔姦雄之真蹟实情而破其曲説使天下晓然知是非所在而不可欺而姦雄之计有所不能行故乱臣贼子闻之而惧唐虞三代不知断过多少事或善或恶可惩可劝若必事事为之立传何止汗牛充栋圣人之意正不在此故曰尧舜事业如浮云过太虚春秋之作何以异是是非既明亦随过随化圣人之心固太虚也道理只是一个诸子论学谓之求精则可谓别有一种道理则不可圣人之学较之诸子只是精一亦非别有一道也道理不当説起处若説起处从何处起便生意见一气流行成功者退曰互根是二本也道理于发见处始可见学者于发动处用功未发动自无可见自无着力处天地万物皆道之发见此道不论人物各各有分觉即为主则千变万化皆由我出道无方体耳得之而为声目遇之而成色学者各以闻见所及立论而道实非方体可拘也圣人言工夫不言道体工夫即道体也随人分量所及自修自证若别求道体是意见也仁者以天地万物为一体无我也以天地万物为一体真我也分殊即理一学者泛应未能曲当未得理之一耳学术差处只为认方便为究竟衆人之蔽在利欲贤者之蔽在意见意见是利欲之细尘性分上欠真切只因心有所逐意有所便即是利昏惰亦是利意所便也不求自慊只在他人口头上讨个好字终不长进人虽至愚亦能自觉不是只不能改遂日流于污下圣愚之机在此不在赋禀万物津液与河海潮汐是一气万物精光与日月星辰是一象象即气之象气即象之气非有二也潮汐随日月皆一气之动也不当分阴阳看学问是陶冶造化之功若在阴阳五行上立脚是随物化也君子处盛衰之际独有守礼安分是职分当为舎是而他求皆无益妄作也格训通解阳明格物其説有二曰知者意之体物者意之用如意用于事亲即事亲为一物只要去其心之不正以求其本体之正故曰格者正也又曰致知在格物者致吾心之良知于事事物物也致吾心之良知于事事物物则事事物物皆得其理矣致吾心之良知者致知也事事物物皆得其理者物格也前説似专指一念后説则并举事物若相戾者然性无内外而心外无物二説只一説也愚妄意格训则物指好恶吾心自有天则学问由心心只有好恶耳颇本阳明前説近斋乃训格为通专以通物情为指谓物我异形其可以相通而无间者情也颇本阳明后説然得其理必通其情而通其情乃得其理二説亦一説也但曰正曰则取裁于我曰通则物各付物取裁于我意见易生物各付物天则乃见且理若虚悬情为实地能通物情斯尽物理而曰正曰则曰至兼举之矣好恶情也好恶所在则物也好之恶之事也学本性情通物我故于好恶所在用工而其要则在体悉物我好恶之情盖物我一体人情不通吾心不安且如子不通父之情子心安乎子职尽乎是以必物格而后知乃至也则字虽曰天则然易流于意见通则物各付物意见自无所容盖才着意见即为意见所蔽便于人情不通便非天则天则须通乃可验故通字是工夫物字只指吾心好恶説是从天下国家根究到一念发端处虽师友之言亦只是培植灌溉我我亦不以此为家当质疑学问起头便是落脚只有意无意之间耳即今见在工夫生死有以异乎岂别有一着必俟另説透也致知知止二义只争毫釐以止为功则必谦虚抑畏其气下以致为功则或自任自是其气扬虽曰同游于善而其归远也只在意念向背之间若知知止则致即止矣天理人情本非有二但天理无可捉摸须于人情验之故不若只就人情为言虽愚夫愚妇亦可易晓究其极至圣人天地有不能尽也日用常行间检㸃即心所安行之不必一一古格也其古格亦是当时即心之所安之糟粕耳道理在平易处不是古人聪明过后人是后人从聪明边差了只此心真切则不中不远此志兴起时自觉不愧古人更无节次及怠惰即是世俗沿袭旧説非讲説则不明若吾心要求是当则讲説即是躬行非外讲説另有躬行也若果洞然无疑则不言亦是讲説倘未洞然而废讲説是鹘也道理只在日用常行间百姓日用但不知不自作主宰耳问如何入门曰只此发问便是入门心体把持不定亦是吾辈通患只要主意不移定要如此譬之行路虽有倾跌起倒但以必至为心则由我也本体无物何一何万应酬是本体发用此处用工凡应酬面前只一事无两事况万乎圣人得一故曲当常人逐万故纷错起于自私用智做工夫的即是本体一向谓儒释大同老师却説只争毫釐愚意不争毫釐也年来偶见无生要议谈空甚剧忽悟云无情毫釐争处在此茍知父母之生成此身甚难则所以爱其身者不容不至而义理不可胜用矣心地须常教舒畅欢悦若拘廹郁恼必有私意隐伏人物自得处俱是游如鸢飞戾天鱼跃于渊是性之本体游而非此却是放失私意忧恼不为乐事近谈学者多説良知上还有一层此言自静中端倪之説启之夫良知无始终无内外安得更有上面一层此异学也阳明虽夙成其言以江西以后为定程子须先识仁之言犹云须先择术云耳后人遂谓先须静坐识见本体然后以诚敬存之若次第然失程子之意矣舍见在乍见皆有之㡬而另去黙坐以俟端倪此异学也改过之人不遮䕶欣然受规才有遮䕶便不着底蓍龟无言圣人阐之若非一体何以相契是故探赜者探吾心之赜索隐者索吾心之隐钩吾心之深致吾心之远审乎善恶之㡬谨于念虑之微而已蓍龟知吉凶吉凶本善恶谓吉凶在彼善恶亦在彼乎趋吉避凶只为善去恶而已人情本然只是相亲相爱如忠君孝亲敬兄友弟刑家睦隣恤孤赈穷是上爱下下爱上不得已而去恶只为保全善类莫非仁也若世人恶人全是胜心是亦不仁而已矣丧礼哭踊有数主于节哀为贤者设也人之忘哀必有分心处以致哀为推极非制礼之本意彼谓怒于甲者不移于乙固为粗浅而谓颜子之怒在物不在己者亦为无情谓春生秋成则可谓春生秋杀不可杀机自是戾气非性中所宜有塟埋之礼起于其颡有泚则祸福之説疑其为无泚者设犹佛氏之怖令盖权教也彼之怖令虽若近诬犹能惧人于善而此之权教茫无理据乃至陷人于恶解舜之深山野人者曰身与野人同心与野人异也噫使舜之心果与野人异也曷足以为舜也葢野人之心质实舜心亦质实无以异也王云野云阳明曾説譬如这一碗饭他人未曾喫白沙是曾喫来只是不曾喫了许函谷与阳明在同年中最厚别久再会函谷举旧学相证阳明不言但微笑曰吾辈此时只説自家话还翻那旧本子作甚人尝言圣人忧天下忧后世故生许多假意悬空料想无病呻吟君子思不出位只是照管眼下即天下后世一齐皆在凡有所相皆道之发见学者能修自己职分则万物皆备于我无极太极只是此心此真道之起处不必求之深幽元远也物各合其天则乃止不合天则心自不安不安不止只因逐物文选孟云浦先生化鲤孟化鲤字叔龙号云浦河南新安人由进士授南户部主事歴稽勲文选郎中万歴二十年给事中张栋以国本外谪会兵科缺都给事中先生推栋补之上怒谪先生杂职西川既传晴川之学先生因往师之凡所言发动处用功及集义即乎心之所安皆师説也在都下与孟我疆相砥砺联舎而寓自公之暇辄徒步过从饮食起居无弗同者时人称为二孟张阳和作二孟歌记之罢官家居中丞张仁轩餽之亦不受书问都絶宦其地者欲踪迹之而不得也论学书人者天地之心而人之心即浩然之气浩然者感而遂通不学不虑真心之所溢而流也吾之心正则天地之心正吾之气顺则天地之气顺是故爱亲敬长达之天下憷惕恻隐保乎四海愚不肖夫妇之与知与能察乎天地者以此君子居室言行之加民见远动乎天地者以此其功在于必有事其㡬在于集义集义者即乎心之所安不学不虑感而遂通者也时时即心所安是谓时时集义时时集义是谓时时有事时时有事是谓时时浩然时时浩然是谓时时为天地立心是谓时时塞天地缘天地间本如是其广大亦本如是其易简或者知气塞天地而不求诸心而不本之集义心非真心气非浩然欲希天地我塞难矣心之发动处用工夫只是照管不着还是心之不定要将讲説亦只是口头语又不能躬行意欲不用讲説侍郎杨晋菴先生东明杨东明号晋菴河南虞城人万歴庚辰进士授中书舎人歴礼科给事中掌吏垣降陜西照磨起太常少卿光禄寺卿通政使刑部侍郎乞休囘籍天启甲子卒年七十七先生所与问辨者邹南臯冯少墟吕新吾孟我疆耿天台张阳和杨复所诸人故能得阳明之肯綮家居凡有民间利病无不身任尝曰身有显晦道无穷达还觉穷则独善其身之言有所未尽其学之要领在论气质之外无性谓盈宇宙间只是浑沦元气生天生地生人物万殊都是此气为之而此气灵妙自有条理便谓之理夫惟理气一也则得气清者理自昭着得气浊者理自昏暗葢气分阴阳中含五行不得不襍糅不得不偏胜此人性所以不皆善也然太极本体立二五根宗虽襍糅而本质自在纵偏胜而善根自存此人性所以无不善也先生此言可谓一洗理气为二之谬矣而其间有未莹者则以不皆善者之认为性也夫不皆善者是气之襍糅而非气之本然其本然者可指之为性其襍糅者不可以言性也天地之气寒往暑来寒必于冬暑必于夏其本然也有时冬而暑夏而寒是为愆阳伏阴失其本然之理矣失其本然便不可名之为理也然天地不能无愆阳伏阴之寒暑而万古此冬寒夏暑之常道则一定之理也人生之襍糅偏胜即愆阳伏阴也而人皆有不忍人之心所谓厥有恒性岂可以襍糅偏胜者当之襍糅偏胜不恒者也是故气质之外无性气质即性也苐气质之本然是性失其本然者非性此毫釐之辨而孟子之言性善为不可易也阳明言无善无恶者心之体东林多以此为议论先生云阳明以之言心不以之言性也犹孔子之言无知无知岂有病乎此真得阳明之肯綮也晋菴论性臆言盈宇宙间只是一块浑沦元气生天生地生人物万殊都是此气为之而此气灵妙自有条理便谓之理葢气犹水火而理则其寒热之性气犹姜桂而理则其辛辣之性浑是一物毫无分别所称与生俱生与形俱形犹非至当归一之论也夫惟理气一也则得气清者理自照着人之所以为圣为贤者此也非理隆于清气之内也得气浊者理自昏暗人之所以为愚不肖者此也非理杀于浊气之内也此理气断非二物也正惟是禀气以生也于是有气质之性凡所称人心惟危也人生有欲也几善恶也恶亦是性也皆从气边言也盖气分阴阳中含五行不得不襍糅不得不偏胜此人性所以不皆善也然此气即所以为理也故又命之曰义理之性凡所称帝降之衷也民秉之彜也继善成性也道心惟微也皆指理边言也葢太极本体立二五根宗虽襍糅而本质自在纵偏胜而善根自存此人性所以无不善也夫一边言气一边言理气与理岂分道而驰哉盖气者理之质也理者气之灵也譬犹铜镜生明有时言铜有时言明不得不两称之也然铜生乎明明本乎铜孰能分而为二哉人性之大较如此如曰专言理义之性则有善无恶专言气质之性则有善有恶是人有二性矣非至当之论也气质之性四字宋儒此论适得吾性之真体非但补前辈之所未发也盖盈天地间皆气质也即天地亦气质也五行亦阴阳也阴阳亦太极也太极固亦气也特未落于质耳然则何以为义理之性曰气质者义理之体段义理者气质之性情举一而二者自备不必兼举也然二者名虽并立而体有专主今谓义理之性出于气质则可谓气质之性出于义理则不可谓气质之性与义理之性合併而来则不通之论也犹夫醋然谓酸出于醋则可谓醋出于酸则不可谓醋与酸合併而来则不通之论也且气质可以性名也谓其能为义理气质而不能为义理则亦块然之物耳恶得以性称之四字出于宋儒亦但谓补性之所未备而气质外无性恐宋儒亦不得而知也王阳明先生云无善无恶者心之体史玉池作性善説辟之余乃遗玉池书曰某往亦有是疑近乃会得无善无恶之説葢指心体而言非谓性中一无所有也夫人心寂然不动之时一念未起固无所谓恶亦何所谓善哉夫子曰吾有知乎哉无知也夫知且无矣何处覔善恶譬如鉴本至明而未临于照有何妍故其原文曰无善无恶者心之体非言性之体也今谓其説与告子同将无错会其㫖欤问孟子道性善是专言义理之性乎曰世儒都是此见解盖曰专言义理则有善无恶兼言气质则有善有恶是义理至善而气质有不善也夫气质二五之所凝成也五行一阴阳阴阳一太极则二五原非不善之物也何以生不善之气质哉惟是既云二五则错宗分布自有偏胜襍糅之病于是气质有不纯然善者矣虽不纯然善而太极本体自在故见孺子入井而恻隐遇嘑蹴之食而不屑气质清纯者固如此气质薄浊者未必不如此此人性所以为皆善也孟子道性善就是道这个性从古圣贤论性就只此一个如曰厥有恒性继善成性天命谓性皆是这个性孟子云动心忍性性也有命焉则又明指气质为性葢性为气质所成而气质外无性则安得外气质以言性也自宋儒分为气质义理两途而性之义始晦岂惟不知人无二性而一物分为两物于所谓义理气质者亦何尝窥其面目哉故识得气质之性不必言义理可也盖气质即义理不必更言义理也识得气质之性不必言气质可也葢气质即义理不可专目为气质也学者悟此则不惑于气质义理两説矣善字有二义本性之善乃为至善如眼之明鑑之明明即善也无一善而万善之所从出也此外有意之感动而为善者如发善念行善事之类此善有感则生无感则无无乃适得至善之本体若有一善则为一善所障而失其湛空之体矣这善字正是眼中金屑镜中美貎美则美矣其为障一也文成所云无善无恶者正指感动之善而言然不言性之体而言心之体者性主其静心主其感故心可言有无而性不可言有无也令曰出入无时莫知其乡惟性之谓与则説不去矣郡守南瑞泉先生大吉南大吉字元善号瑞泉陜之渭南人正德辛未进士授户部主事历员外郎郎中出守绍兴府致仕嘉靖辛丑卒年五十五先生㓜颕敏絶伦稍长读书为文即知求圣贤之学然有豪旷不拘小节及知绍兴府文成方倡道东南四方负笈来学者至于寺观不容先生故文成分房所取士也观摩之久因悟人心自有圣贤奚必他求一日质于文成曰大吉临政多过先生何无一言文成曰何过先生歴数其事文成曰吾言之矣先生曰无之文成曰然则何以知之曰良知自知之文成曰良知独非我言乎先生笑谢而去居数日数过加宻谓文成曰与其有过而悔不若先言之使其不至于过也文成曰人言不如自悔之真又笑谢而去居数日谓文成曰身过可免心过奈何文成曰昔镜未开可以藏垢今镜明矣一尘之落自难住脚此正入圣之机也勉之先生谢别而去辟稽山书院身亲讲习而文成之门人益进入觐以考察罢官先生治郡以循良重一时而执政者方恶文成之学因文成以及先生也先生致书文成惟以不得闻道为恨无一语及于得丧荣辱之间文成叹曰此非真有朝闻夕死之志者不能也家居搆湭西书院以教四方来学之士其示门人诗云昔我在英龄驾车词赋塲朝夕工步骤追踪班与扬中歳遇逹人授我大道方归来三秦地坠绪何茫茫前访周公迹后窃横渠芳愿言偕数子教学此相将明儒学案卷二十九明儒学案卷三十钦定四库全书明儒学案卷三十余姚黄宗羲撰粤闽相传学案岭海之士学于文成者自方西樵始及文成开府贑州从学者甚衆文成言潮在南海之涯一郡耳一郡之中有薛氏之兄弟子姪既足盛矣而又有杨氏之昆季其余聪明特逹毅然任道之器以数十乃今之着者惟薛氏学耳西樵名献夫字叔贤弱冠举进士为吏部主事迁员外郎阳明起自谪所为主事官阶亚于西樵一日与语西樵有当于心即进拜称弟子未㡬引疾归将十余年而大礼议起西樵自家上疏请追崇兴献帝后召入擢侍讲学士至礼部尚书加太子太保复引疾归起兼武英殿大学士未㡬请归归十余年卒赠太保谥文襄薛尚贤以学行着于乡中离自䖍归述其所闻于阳明者尚贤説之遂禀学焉后官国子助教杨骥字仕德初从甘泉游卒业于阳明阳明方征横水谓之曰破山中贼易破心中贼难未㡬卒甘泉谓其是内非外失本体之自然为文哀之杨仕鸣与兄同学初録所闻备载阳明之语阳明以为不得其意其后直书己意所得反印可之仕鸣求日用讲求工夫只是各依自家良知所及自去其障扩充以尽其本体不可迁就气习以趋时好又谓东廓曰公往治举子业竭其才否东廓曰然曰今致良知亦竭其才否东廓曰未能也曰微竭才曷由见卓尔竭才二字希颜之的也东廓每举斯语以告学者亦未几卒梁焯字日孚南海人登进士第官至职方主事以谏南廵被杖武宗蓄外国人为驾下人日孚以法绳之不少贷日孚尝过贑从阳明学辨问居敬穷理悚然有悟同门冀闇斋死诏狱日孚棺歛之郑一初字朝朔揭阳人𢎞治乙丑进士居紫陌山闭门习静召为御史阳明在吏部因陈世杰请受学闻其説以为昔多岐而今大道也时朝朔己病人劝其缓学曰死夕可矣卒于浙闽中自子莘以外无着者马明衡字子莘莆人也父思聪死宁濠之乱子莘立志勇勐与郑善夫为古文阳明曰草木之花千叶者无实其花繁者其实鲜嘉靖三年以御史谏上隆兴国而薄昭圣为非礼下狱削籍归行人薛中离先生侃县令周谦斋先生坦粤闽相传学案行人薛中离先生侃薛侃字尚谦号中离广东揭阳人举正德十二年进士疏乞归养从学王文成于贑四年而后归十六年授行人丁母忧服阕入京闻文成讣会同门南野诸子为位而哭使山东谒孔孟庙刻杏坛讲授仪寻陞司正张孚敬方用程篁墩旧议改孔庙从祀先生请增祀象山白沙允祀象山庄敬太子薨嗣位久虚先生私草一疏引祖制请于亲藩中择其亲而贤者迎取一人入京为守城王以俟东宫生长出封大国初以示光禄卿黄宗明宗明劝勿上已示其同年太常卿彭泽泽倾险人也时张孚敬夏言交恶泽方附孚敬欲借此以中言即袖其疏私于孚敬曰储事上所讳言而侃与言同年若指侃疏为言所为则罪不可解矣孚敬以为然先録其稿进之于上曰言与侃之谋如此姑勿发以待其疏入泽于是语先生曰张少傅见公疏甚喜可亟上先生遂上上大怒逮至午门会官鞫其主使先生不服泽微词讽之使连染于言先生瞋目视泽曰汝谓张少傅有意余言趣我上之于言何与都御史汪鋐党孚敬攘臂谓言实为之言拍案大骂㡬欲殴鋐遂罢讯上复命武定侯郭勋大学士翟銮司礼监官及九卿科道锦衣卫官用刑重鞫先生曰以皇上之明犹为彭泽所欺况愚昧如侃者乎上乃出孚敬二宻疏以示羣臣斥其冐嫉着致仕去泽遣戍先生纳赎为民行至潞河遇圣寿节叅议项乔行礼舟中有报乔者曰小舟有服民服而具香案叩首者不知何等人也乔曰此必薛中离访之果然先生归田从游者百余人十五年远游江浙会念菴于青原书院已入罗浮讲学于永福寺二十四年始还家门人记所闻曰研㡬録周海门圣学宗传云先生释归南过会稽见阳明阳明曰当是时吾子如何先生曰侃惟一良知而已烱然无物也阳明首肯之按先生释归在十年阳明之卒在七年安得归而复见之也世疑阳明先生之学类禅者三曰废书曰背考亭曰虚先生一一辨之然皆不足辨也此浅于疑阳明者也深于疑阳明者以为理在天地万物吾亦万物中之一物不得私理为己有阳明以理在乎心是遗弃天地万物与释氏识心无寸土之言相似不知阳明之理在乎心者以天地万物之理具于一心循此一心即是循乎天地万物若以理在天地万物而循之是道能𢎞人非人能𢎞道也释氏之所谓心以无心为心天地万物之变化皆吾心之变化也譬之于水释氏为横流之水吾儒为源泉混混不舎昼夜之水也又其所疑者在无善无恶之一言考之传习録因先生去花间草阳明言无善无恶者理之静有善有恶者气之动葢言静为无善无恶不言理为无善无恶理即是善也犹程子言人生而静以上不容説周子太极而加之无极耳独天泉証道记有无善无恶者心之体有善有恶者意之动之语夫心之体即理也心体无间于动静若心体无善无恶则理是无善无恶阳明不当但指其静时言之矣释氏言无善无恶正言无理也善恶之名从理而立耳既已有理恶得言无善无恶乎就先生去草之言证之则知天泉之言未必出自阳明也二疑既释而犹曰阳明类于禅学此无与于学问之事宁容与之辨乎语録语云朝闻道夕死可矣如何是闻道由知德者鲜矣如何是知德曾㸃漆雕开已见大意如何是见大意于此省悟一分是入头学问省悟十分是到头学问却去闲理会何益文王于庶狱庶慎罔敢知知者何事孩提不学而知知从何来此可以见圣学矣杀身成仁舍生取义是忘躯求道之意后人不省指为仗节死义之事则疏矣治乱兴亾是岂人人所遭者哉惟其重生则有欲舍生则无欲重生是养口体者也成仁取义是养大体者也道本家常茶饭无甚竒异好竒趋异反失之故贤智过求愚不肖不知求此道所以不明不行也圣人揭个人莫不饮食鲜能知味正是平平淡淡日用常事然能常知则心常在常明久而纯即与天地合德日月合明四时合序鬼神合吉凶皆自目前进去非别有神通可歆慕者世人好怪忽近就远舍易求难故君子之道鲜矣孟子只説是心足以王充之足以保四海不失赤子之心此之谓失其本心此乃天地易简之理古今传受之要加一些是世儒减一些是异学后儒谓释空老无为异非也二姓之蔽在遗伦不在虚无着空沦无二氏且以为非以是罪之故弗服也圣人亦曰虚明曰虚以受人亦曰无极曰无声无臭虽至元渺不外彜伦日用即圣学也安可以虚无二字归之二氏以是归之二氏则必落形器守方隅泥文义此圣学之所以不明也要知此理人人可为资质无有不可者但不肯耳精力无不足者只有漏耳本体无有不见在者只自蔽耳于此覸破信及真可一立便起一得永得高明博厚悠远吾心之体本如是也有欲则昏下则浅狭则局促耳试于心平气和以忿生慾发之时观之自可见心平气和万境皆春忿生慾发一物难容此能覆载与不能之騐也问致中和如何位得天地育得万物曰识得天地万物便见位育曰天地万物亦有不识乎曰人之所见己隔形气天地自天地万物自万物故每每有此疑天地万物本吾一体有形属地无形属天统言之曰天地分之曰万物今除了山川土石何者为地除了日月星辰风云雷雨寒暑何者为天除了吾心之灵恶知天地恶有万物故天由心明地由心察物由心造五伦本乎一身庶征应乎五事故曰万物皆备于我反身而诚乐莫大焉曰能尽其性则能尽人之性能尽人之性则能尽物之性直甫问虚无乃老释之非先生谓吾儒亦然终未安曰虚者太虚也太虚原无一物是虚无也天下万物万事岂能有外太虚者乎生生化化皆从此出为人子能虚以事亲则孝为人臣能虚以事君则忠若实之以慕少艾私妻子怀宠计利则不能矣曰老释之虚虚而虚吾儒之虚虚而实亦有辨曰如子之言是亦虚矣何谓不然且虚而虚虚而实之言亦未明须知离乎人伦物理而虚无者二氏之谬也不离人伦日用而虚无者吾儒之学也问古圣彚出后来成仙成佛者多成圣者寡何也曰此在教与学异也五三之世执中建极教简而学专故人人君子后世中极之义不明孔子申一贯之㫖一以上非颜不闻一以下遂分两截尚谓且学贯未可学一其支离不经亦甚矣学者见在繁艰皆委心不能虽周程倡可学之要再传复晦既不得其门而入而辞章功利之习又从而薰烁之奈何有成若佛以见性仙以超昇学之者直欲作佛必求超昇件件放下其道虽偏其教简径其学精专以此成就者衆今知其然尽洗世陋直以易简为学以圣人为归然而不成未之有也问圣愚一致始终本末同条共贯处何如曰孔子无言之教至精者也百姓日用饮食至麄者也然无言此虚明也日用饮食此虚明也故曰人莫不饮食鲜能知味也食能知味行能知步瞬能知存息能知养为子知孝为臣知忠至于知化知天一也儒学不明其障有五有文字之障有事业之障有声华之障有格式之障有道义之障五障有一自蔽真体若至寳埋地谁知拾之间为异学窃柄谁复顾之曰五者皆理所有曷谓障曰惟其滞有故障良知自存自照浑无方体无涯限若着个良知亦是障或问圣可学与曰可或问圣不可学与曰不可然则何以自戾乎曰学其可学斯可学己学其不可学斯不可学己胡谓可曰求尽吾心而已矣胡谓不可曰求全其才而已矣夫求尽吾心者惩吾忿窒吾慾迁吾善改吾过穷吾之神知吾之化自有而自为之夫谁谓不能求诸易者也求全其才者天有所短地有所长智有所不及神有所不通九官弗兼其能尧舜其犹有病求诸难者也舍难就易可谓善学也已大游问治世以何为要𦂳曰只有这件要𦂳世人事事𦂳要只为这件不要𦂳曰法度亦莫可废曰徒善徒法有明训矣然善无定善以不戾本然为善法无定法以遂善成物为法王道即是天德即是眼前学问廓然大公物来顺应一言尽矣自其廓然名曰天德自其顺应名曰王道非有甚高难行之事书曰无有作好遵王之道无有作恶遵王之路作是作意为之非廓然顺应者也无作无偏是无意必将迎之私用舍举措自得其宜此其性情用功岂人不能也不为耳后世将王道比作天上事看讲来做去务求高出反致着善着法与此相背如何做得三代时事问理欲不明曰贼是人做的人是天生的未达曰自不欺心有甚欲不明自不违天有甚理不明无染则本体自净无着则应用自通故经纶大经立大本知化育只在夫焉有所倚一倚便不能子思戒慎恐惧工夫圣人只道个敬颜子非礼勿视听言动于干卦只道个闲礼经正目而视之无他见倾耳而听之无他闻在成汤曰顾諟而已顾諟只是一照只是良知常在其功一也而照尤易晓一照体用为一无内外无动静无久近始学下手此照也通乎昼夜知性知天此照也问顾諟何如缉熙曰顾諟亦即缉熙但顾諟照则明照上着力缉熙自明自照无二无息己得其本然者也故曰反观内照曰大人以继明照于四方所向有物即为物缚所存有善即为善累不言而信信是何物不动而敬敬见何处吾心之本体即是诚即是忠信即是一此体常存便是主一便是思诚学不明世儒只在可见可闻有思有为上寻学舍之便昏愦无用力处问读书之法曰程子谓求经义皆栽培之意栽培必先有根以根为主既栽既培自有生生之意是读书时优游讽咏得书之益不读时体贴充养尤得书之益也今人读书以书为主心为奴𨽻敝精务博反为心害释卷则茫然均为亡羊皆非栽培之意也学未知头脑不是认贼作子便是指玉为石后儒纷纷理气之辨为理无不正而气有不正不知以其条理谓之理以其运用谓之气非可离而二也文章性与天道乃形而上下之意非有彼此非有先后浅深也但未悟者见其文章而已悟了莫非性也莫非天也更无差别以心安心即不安有心可安亦不安客有问知识不足故其心未明者先生曰去其知识则明矣子夏笃信圣人不如漆雕开之求自信冉有説夫子之道不如颜子于言无不説问学须博求乃能有见曰见个甚么曰见道曰见道如见天或隔一纱或隔一纸或隔一壁或隔一垣明暗不同其蔽一也欲见须是辟开垣壁彻了纱纸便自见何须博求博求正为未辟未彻耳舍此而言博求是记丑而博者也非圣贤之学问喜怒哀乐未发气象曰未发谓中中节为和一齐见在分析不得若以时地分得开便是体用二源形影为二物葢和非顺适人意之谓不戾本体之谓也过出无心圣贤不免后人看得太重反生文过遂非之恶曾子易箦古今称美然易时是则用时非非过乎殛鲧为是则任鲧为非非过乎或问学莫先义利之辨曰古之所谓义与利者不可见也不可闻也子之所谓义与利者可见耳可闻耳夫自可见可闻而辨之则其所是者似是也非天下之真是也其所非者似非也非天下之真非也是故捧檄而喜喜可见也孝不可见也故虽张奉之贤不能不失之毛义其迹鄙也一物释西伯物可见也忠不可见也故虽商纣之暴不能不转移于闳夭其机微也是故见其可见闻其可闻则义可袭也过可文也声音笑貌可以为于外也见所不见闻所不闻则莫见乎隐矣莫显乎微矣诚之不可揜矣然则不可见不可闻者何也心体也可见可闻者何也事迹也心体是则事迹皆是矣心体非则事迹皆非矣故知尧然后知尧步知舜然后知舜趋知孔非以周流知颜非以箪瓢也以步学尧非尧矣以趋学舜非舜矣以周流学孔非孔矣以箪瓢学颜非颜矣曰夫然则自见自闻耳奚以见闻于人乎曰欲见于人欲闻于人此义利之所以弗明也夫义罔常在利罔常行尊周非义乎以其为己则覇矣好货非利乎以其同民则王矣故古之君子戒慎不覩恐惧不闻未尝求见求闻也而卒无弗见无弗闻今之君子修边幅避形迹守信果坠适莫将以求见而卒无可见将以求闻而卒无可闻善乎先正之言曰无所为而为者义也有所为而为者利也此依心体与顾事迹之异也又曰有意于为公皆私也公私义利之辨明则圣学其庶几乎或问阳明先生于侃曰其学类禅信有诸曰否禅之得罪圣人也有三省事则髠焉去欲则割爱焉厌世则遗伦焉三者禅有之而阳明亦有之乎曰弗有曰圣学之异于禅者亦有三焉以言乎静无弗具也以言乎动无弗体也以言乎用之天下无弗能也是故一本立焉五伦备焉此阳明有之而禅亦有之乎曰弗有然则曷疑其为禅也乎曰以废书以背朱以涉虚也曰噫子误矣不然以告者过也先生奚废书乎昔者郭善甫见先生于南台善甫嗜书者也先生戒之曰子姑静坐善甫坐月余无所事复告之曰子姑读书善甫憝而过我曰吾滋惑矣始也教庆以废书而静坐终也教庆废坐而读书吾将奚适矣侃告之曰是可思而入矣书果学乎孔子之谓子贡曰汝以予为多学而识之者与非也予一以贯之学果废书乎孔子赞易曰君子多识前言徃行以畜其德是可思而入矣故言之弗一教之因材而笃也先生奚废书乎然则背朱则何居曰先生其遵之甚者尔岂曰背之云乎孟子曰王之好乐甚则齐其庶㡬乎夫今之乐非古之乐也而孟子以为庶几何也彼其于乐孰无好好之而已听之而已称美之而已好之弗甚者也若体其和推其意而得乎乐之本则必妙之乎声容之外者矣先生于朱子亦若是焉尔恶在其为背也乎且朱子遵程者也其为本义多戾易传孔子孟子述古者也其称诗书多自为説先生之于朱亦若是焉尔恶在其为背也乎然则涉虚何谓也曰子以虚为非乎以偏于虚而后为非乎夫以虚为非则在天为太虚在人为虚明又曰有主则虚曰君子以虚受人曰圣人虚之至也今子以虚为禅而必以勿虚为学则糟粕足以醉人之魂而弗灵矣骨董足以胶人之柱而勿清矣藩篱格式足以掣人之肘而勿神矣曰若然则儒释奚辨曰仙释之虚遗世离伦虚者也圣贤之虚不外彜伦日用虚而实者也故冲漠无朕而曰万象森然是故静无勿具也视之不见听之弗闻而曰体物不遗是故动无弗体也神无方而易无体而曰通乎昼夜而知斯良知也致之之极时靡勿存是故无方无体虚之至也至虚而后不器不器而后无弗能县令周谦斋先生坦周坦号谦斋罗浮人也仕为县令自幼有志圣贤之学从学于中离出游湖湘维扬新泉天真天关以亲讲席衰老犹与徐鲁源相往复其论学语云日之明也必照于物有不照者阴霾之蔽也心之知也必格乎物有不格者物欲之蔽也又云一阳生于下为复内阳外阴为泰于复则曰见天地之心于泰则曰内健而外顺是可见学不遗乎外而内者其本也故曰复德之本也惟复则无妄而刚来主于内矣此内健之为泰也又云不可于无喜怒哀乐覔无声无臭只喜怒哀乐中节处便是无声无臭所在又曰瞑目静坐此可暂为之心体原是活泼流行若长习瞑坐局守空寂则心体日就枯藁非圣人之心学也又云白沙之学以自然为宗至谓静中须养出端倪吾人要识得静中心体只是个澄然无事炯然不昧而已原无一物可着若谓静中养出端倪则静中又添出一端倪矣且道体本是自然但自然非意想可得心下要自然便不是自然也明儒学案卷三十明儒学案卷三十一钦定四库全书明儒学案卷三十一余姚黄宗羲撰止修学案见罗从学于邹东廓固亦王门以下一人也而别立宗㫖不得不别为一案今讲止修之学者兴起未艾其以救良知之弊则亦王门之孝子也止修学案中丞李见罗先生材李材字孟诚别号见罗丰城人南京兵部尚书谥襄敏遂之子登嘉靖壬戌进士第授刑部主事厯官至云南按察使金腾故患缅而孟养蛮莫两土司介其间叛服不常先生用以蛮攻蛮之法遣使入蛮莫诱令合孟养袭迤西杀缅之心膂大朗长缅酋遂攻迤西孟养告急先生命将士犄角之土司大破缅于遮浪之上叩阙谢恩贡象二以功陞抚治郧阳右佥都御史先生与诸生讲学诸生因形家言请改叅将公署为书院迁公署于旧学许之事已定叅将米万春始至万春政府门生也嗾士卒为乱先生方视事拥入逼之守备王鸣鹤持刀向万春厉声曰汝杀李都爷我杀汝乃得免事闻先生闲住而万春视事如故明年万厯戊子云南廵按苏瓒逢政府之意劾先生破缅之役攘冐蛮功首级多伪有㫖逮问上必欲杀之刑部初拟徒再拟戍皆不听言者强诤上持愈坚法吏皆震怖刑部郎中髙从礼曰明主可以理夺乃操笔为奏曰材用蛮败缅不无辟地之功据掲申文自抵罔上之罪臣子报功失实死有余辜君父宥罪矜疑人将効命天子视奏颇为色动长繋十余年发戍闽中遂终于林下先生初学于邹文荘学致良知之学己稍变其说谓致知者致其知体良知者发而不加其本体之知非知体也已变为性觉之说乆之喟然曰总是䑕迁穴中未离窠臼也于是拈止修两字以为得孔曾之真传止修者谓性自人生而静以上此至善也发之而为恻隠四端有善便有不善知便是流动之物都向已发边去以此为致则日逺于人生而静以上之体摄知归止止于人生而静以上之体也然天命之真即在人视听言动之间即所谓身也若刻刻能止则视听言动各当其则不言修而修在其中矣使稍有出入不过一㸃简提撕修之工夫使之常归于止而已故谓格致诚正四者平铺四者何病何所容修茍病其一随病随修着书数十万言大指不越于此夫大学修身为本而修身之法到归于格致则下手之在格致明矣故以天下国家而言则身为本以修身而言则格致又其本矣先生欲到归于修身以知本之本与修身为本之本合而为一终觉龃龉而不安也性情二字原是分析不开故易言利贞者性情也无情何以觅性孟子言恻隠羞恶辞让是非即是仁义礼智非恻隠羞恶辞让是非之上又有一层仁义礼智也虞廷之言道心即中也道心岂中之所发乎此在前贤不能无差先生析之又加甚耳即如先生之所谓修亦岂能舍此恻隠羞恶辞让是非之可以为主宰者而求之杳㝠不可知者乎上天之载无声无臭至矣此四端者亦曽有声臭乎无声无臭犹不足以当性体乎犹非人生而静以上乎然则必如释氏之所谓语言道断父母未生前而后可以言性也止修两挈东瞻西顾毕竟多了头而若单以知止为宗则摄知归止与聂双江之归寂一也先生恐其隣于禅寂故实之以修身若单以修身为宗则形色天性先生恐其出于义袭故主之以知止其实先生之学以止为存养修为省察不过换一名目与宋儒大段无异反多一张皇耳许敬菴曰见罗谓道心人心总皆属用心意与知总非指体此等立言不免主张太过中固是性之至徳舍道心之㣲更从何处觅中善固是道之止宿离心意与知却从何处明善性无内外心亦无内外体用何从而分乎髙忠宪曰大学格致即中庸明善所以使学者辨志定业分剖为己为人之界精研义利是非之极要使此心光明洞逹无毫髪含煳疑似于隠㣲之地以为自欺之主不然非不欲止欲修而气禀物欲拘蔽万端皆缘知之不至也工夫喫𦂳沉着岂可平铺放在说得都无气力两公所论皆深中其病有言先生出狱戍闽仍用督府威仪敬菴抚闽城外迎之劳问垂涕顷之正色曰䝉圣恩得出犹是罪人当贬损思过奈何一路震耀岂待罪之体先生艴然曰迂濶盖先生以师道自任不因患难而改不知者谓其不忘开府门面则失之矣论学书百歩激于寸括燕粤判于庭除未有种桃李而得松柏之实者毫釐千里此学之宗趣所以必谨其初也大学之所以先知止程门之所以先识仁者其意亦由此也乎故尝以为合下的工夫即是到底的学问到底的学问只了结得合下的工夫自昔圣贤恳恳谆谆分漏分更辨析研穷者岂有他事只是辨此毫釐耳捉定修身为本将一副当精神尽力倒归自己凝然如有持屹然如有立恍然常若有见翼翼小心昭事上帝上帝临女母贰尔心视听言动之间时切简照提撕管归于则自然嗜欲不得干狂浪不得夺常止常修渐近道理切不可将本之一字又作悬空之想启卜度支离之证于坦平地无端横起风波躭延歳月所云月在澄潭花存明镜急切捞摸不着者正坐此病也精神两字去本体尚隔一层心之精神谓之圣先辈谓非孔子之语今人动欲辨体只为一向以知为体故槩以游扬活泼者当之此程伯子所以谓认得时活泼泼地认不得时只是弄精魂也挈出修身为本齐家不作家想治国不作国想平天下不作天下想自然意念不分渐近本地大率一到发灵后终日终夜只是向外驰走闻声随声见色随色即无声色在前亦只一味思前忖后所以去性转逺故就性一步则无非善者无非正者离性一歩反是六经无口诀每谓只有艮其背一句其实即是知止但大学说止善似止无定方易说艮背似止有定所以背为顽然不动之物如宋儒之说未足以尽艮背之妙因而指曰隂方名曰北极如世所云又不免落于虚元之见予尝看剥复两卦同为五隂一阳但阳在内能为主则隂无不从阳者故为复阳在外不能为主则隂无不消阳者故为剥如隂阳内外之辨而知止之妙可得识剥复消长之机而艮背之理可求艮背者非专向后只是一个复暂复为复常复为艮晦翁云自有人生来此心常发无刻无时不是向外驰走非知止如何收拾得非艮其背如何止宿得不获其身不见其人内外两忘浑然执中气象此艮背所以为千圣祕宻也知止执中盖是一脉相传故程伯子以谓与其是内而非外不若内外之两忘内外两忘不专形容未感时气象无我无人廓然而大公物来而顺应心溥万物而无心矣常止矣仁敬孝慈信随感流行自然发皆中节真所谓不识不知顺帝之则也人岂有二心人知之知其无二心而虞廷授受何以有人心道心之别须知有二者心无二者性有二者用无二者体此尧之命舜所以只说允执厥中也危㣲者以言乎其几也道心人心者以言乎其辨也惟精者何正有见于道心人心之不一而恐其或二于中也惟一者何正有虑于道心人心之不一而欲其常一于中也常一常精厥中允执乃无适而非道心之流行而中常用事矣中庸曰率性之谓道故道心者中之用事也刘子所谓人受天地之中以生汤亦曰维皇上帝降衷于下民若有恒性民之中天之命也故子思直以喜怒哀乐之未发者当之从古言中未有若此之端的者大学直将心意知物列在目中归本修身归止至善意亦如此独所云道心人心者似正审几之要大学不及之耳不知心何为而用正为其有不正而正之也意何为而用诚为其有不诚而诚之也知物皆然正而诚者即所谓道心也不正不诚者即所谓人心也但虞廷之所言者畧而大学之所列者详头面稍不同致读者未解耳执字昭然与止不异盖皆不是影响卜度转换迁移之法知即是行行只是知此知行所以本来合体也知到极处只体当得所以行行到极处只了当得所以知此知行所以本来同用也阳明以命世之才有度越千古之见诸所论着者无一非学圣之真工而独其所提掲者以救弊补偏乃未惬孔曽之矩要今致知二字虽并列于八目之中而知本知止乃特掲于八目之外以致知为知本于理固所不通谓知止即致知于用亦有未协必欲畧知本而掲致知五尺童子知其不可孔子之所以开宗立教者舍知本之外别何所宗曽氏所以独得其宗者舍知本之外别何所学三省则修之矩矱一贯则止之渊源世之学致知者既不肯认多识之科而知上立家其致则一失在于习阳明之熟而不觉其信之深于孔曽反入之浅也二十年前曽见一先辈谓干知即良知不觉失笑干主始物坤主成物知者主也昔贤之解不谬就令作知字看亦如知府知州之类谓干知此事即干管此事也岂得截断干知谓天壤间信有干知与良知作证印乎果然则坤作成物又将何以截之何以解之此真可谓欲明良知而不复究事理之实且不察文理矣干阳物也坤隂物也程子曰干者天之性情干坤两字已是无名之名而又谓干有知杜撰无端可为滋甚曰然则如子所云干知既无良知亦无有乎曰非然也知一也不可以体用分然虑不虑判矣则良不良之所由分譬之情一也亦不可以体用分然有为无为判矣则善不善之所由别情固性之用知亦心之发也鄙所谓分别为知者是也虽良知亦分别也孩提之爱敬非良知乎知亲知长知爱知敬分别也乍见之憷惕恻隠非良知乎知孺子之入井知可矜怜分别也故知为分别无分于知之良与不良也若以良知为体又曰良知即是天之明命则大学一经之内于致知之外又掲至善又㸃知本则所谓本与善者又将安所属乎若云知即是本大学只合说知知又安得说知本若云知即是善大学只合说知止又安得说止善易曰一隂一阳之谓道继之者善也成之者性也性亦何名只合说善故孟子道性善大学说至善中庸要明善以谓不明乎善则不能诚乎身也正是不知止于至善则不能修乎身也岂可强心之用为体抑天之命为知困知记曰天吾未见其有良知也地吾未见其有良知也日月星辰吾未见其有良知也山川草木吾未见其有良知也求其良知而不得安得不置天地万物于度外乎其言似朴其理郄是大率与万物同体者乃能同万物之体与万物作对者即不能同万物之体知亲知长毕竟爱行于亲而敬行于长也有分别即有彼此非所谓与万物作对者乎而欲持之以同万物之体以是为大人之学所以立教开宗复命归根之宗窽也可乎不可乎曰然则如子所云知果无分于良与不良则将任其知之良不良而亦无贵于良知矣乎恐于理不尽也曰不然孟子曰人之所不虑而知者其良知也良知之名虽云起自孟子而指㸃良知之亲切者亦莫过于孟子世之学者但漫曰良知良知曽不思知之之所以良者自何而良所以不良者自何而不良知知之所以良者自于不虑则学之在我者亦当反之于不虑而后可以致知之必良乃直于知上立家用上磨擦分别上求讨是欲以求不虑之名而先求之以有虑之实也而可乎孔子曰吾有知乎哉无知也又曰盖有不知而作之者我无是也以知为体孔子不闻知及者当求其所及之事而知非体也仁守者当求其所守之事而仁非体也此等仁知又就用之徳看盖指能择者为知而能守者为仁也不可便执为实体也智譬则巧亦同此类若必执智为体则所谓圣与仁者又将安所属乎譬之大学言知本矣又言知止矣孟子言知性矣又言知天矣若脱却止本而直谓大学以知立教以知为体遗去性天而直谓孟子以知立教以知为体不几于不揣其本而齐其末按图之似而直指之为骏也乎故大学未尝废知也只不以知为体盖知本非体也大学未尝不致知只不掲知为宗盖知本用不可为宗也惓惓善诱一篇经文定万古立命之宗总千圣渊源之的只是教人知本只是教人知止身心意知并列于八目之中特掲脩身不复及心意知也此岂无谓而然无所见而为是说乎此其中真有千圣不传之祕而非豪杰之士必欲继往圣开来学为天地立心为生民立命者不足以与闻乎斯义也从古立教未有以知为体者明道先生曰心之体则性也伊川先生曰心如谷种仁则其生之理也横渠先生曰合性与知觉有心之名亦是性为心体之见晦菴先生曰仁者必觉而觉不可以名仁知果心之体也谓知即性可乎仁为生理生理即性也觉不可以名仁知独可以名仁乎知不可以名仁又可以为心之体乎释氏本心圣人本天盖伊川先生理到之语古有以公私辨儒释者有以义利辨儒释者分界虽清卒未若本心本天之论为覆海翻苍根极于要领也故其斥释氏也专以知觉运动言性谓之不曽知性此固章句士所熟闻而熟讲者乃独于学问之际欲悉扫成言以附一家之说尽违儒训以狥释学之宗恐少有仁心者有所不忍也吾儒惟本天也故于性上只是道得一个善字就于发用之际觇其善之条理于恻隠也而名其仁于羞恶也而名其义于辞让也而名其礼于是非也而名其智亦总之只是一个善而巳未尝云有善无不善将善与不善对说也有仁无不仁将仁与不仁对说也义礼智亦凖此后儒则曰无善无恶者心之体此无他则以其就知上看体知固有良亦有不良夫安得不以无善无恶者为心之体乎今有玉焉本无瑕也只合道得一个白字不可云有白而无黒也有水焉本无污也只合道得一个清字不可云有清而无浊也清浊对说必自混后言之善恶对说必由动后有之告子学问非浅只为他见性一差遂至以义为外何以明之公都子曰告子曰性无善无不善也以无善无不善为性正后儒之以无善无恶为心之体也在告子则辟之在后儒则宗之在释氏则谓之异端在后儒则宗为教本唯鄙之论似颇稍公而友朋之间又玩而不信也公者何即所云诸所论着者无一而非圣学之真功而独其所提掲者以救弊补偏乃未惬孔曽之心要吾辈善学先儒者有志圣学者学其诸所论着学圣之真功可也而必併其所提掲者不谅其救弊补偏之原有不得已也而直据以为不易之定论也可乎心斋非阳明之徒乎其圣学之真功心斋不易也未闻併其所提掲者而宗之不易也双江非阳明之徒乎其圣学之真功双江不易也亦未闻併其所提掲者而宗之不易也今而敢废阳明先生学圣之真功则友朋间宜羣訾而议之矣茍未废学圣之真功而独议其所提掲也则心斋双江两先生固己先言之矣归寂非双江㫖乎而修身为本则非鄙人所独倡也常有言匹夫无罪懐璧其罪贫子说金人谁肯信仆今日之谓也仆少有识知亦何者而非阳明先生之教之也念在学问之际不为其私所谓学公学公言之而已矣求之心而不得虽其言之出于孔子未敢信也亦阳明先生之教也上天之载无声无臭戒慎恐惧要归不睹不闻昭昭灵灵者断不是体然除却昭昭灵灵亦无别可用以入止地之法门矣摄知归止原是不得已而形容之语易词言之即是个摄灵归虚摄情归性也但不可如此道耳悟得此则两者俱是工夫悟不得则两者俱成病痛知常止自能虑不必更添觉字本常立即是敬不必更添敬字本末始终括尽吉凶趋避之理三百八十四爻其所判吉凶趋避有一不是此知所先后者乎知所先后则步步皆吉倒乱了本末始终之序则步步皆凶所谓几者动之㣲吉之先见者也浑是一个止法此其所以能定能静能安着吉先从本立宗不至流到末上只一到末上即神圣工巧亦无有善着矣一歩离身即走向玉皇上帝邉去亦非是盖以我对上帝则上帝亦末也学问只有工夫虽主意亦工夫也但有自归宿言者有自条理言者自归宿上说工夫恰好是个主意自条理上做主意恰好说是工夫此止为主意脩为工夫原非二事也譬之作文未有无主意而可落笔亦未有非落笔修词顺理成章而可以了却主意者也意到然后词到词顺然后理明不可将主意视作深修词视作浅又不可谓修词有可下手而主意则无可用工夫也至于无工夫处是工夫又自是止之深处修之妙手所谓不识不知顺帝之则者也丁巳秋侍东廓老师于清原㑹上时讲不善非才之罪廓翁命某某曰世间事但属伎俩知解者信乎有能有不能此所以可诿罪于才若夫为子而不孝为臣而不忠是所谓为不善也岂亦可云才不能孝才不能忠而直以不善之罪诿之于才乎灵之体虽本虚而灵之用必乗气发窍之后后天之分数居多故任灵则必至从质从质则其流必至灭天除却返本还源归性摄知别无可收拾之处学问之讲只在辨宗之难宗在致知则虽说知本说知止一切以知为体宗在知本则虽用致知用格物一切以止为归主致知是直以有睹闻者为本体矣以有睹闻者为体而欲希不覩闻之用恐本体工夫未易合一也自有天地以来此气常运自有人生以来此心常发晦翁此言仆窃以为至到之语未有孤坐兀兀寂然如枯木倚寒巖无一生发者也书云惟天生民无主乃乱彼言虽为命世者发吾徒学问之方岂不如是此大学所以必先知止也知得止则不论动静闲忙自然常有事干翼翼小心昭事上帝不显亦临无射亦保矣从古立教未有以知为体者余二十年前即不信之矣故有致知者致其知体之说良知者发而不加其本体之知者也非知体也辛酉之歳又觉其非复为性觉之说今思之总是䑕迁穴中未离窠臼阳明先生曰良知即是未发之中即是寂然不动廓然而大公的本体尽力推向体邉其实良知毕竟是用岂可移易大率救敝补偏阳明先生盖是不得已而为说己大有功于当世矣今亦何烦更论只学者入头本领处不得不当下讨明白耳间复书存翁有云先儒曰乃若致知则存乎心悟致知焉尽矣鄙人则曰乃若知本则存乎心悟知本焉至矣盖在致知则以知为体在知本则以知为用以致知为宗则所喫𦂳者要在求知以知本为宗则所喫𦂳者又当明本矣肯信此学直截从止上求窍本地归宗无端更叠牀上之牀架屋下之屋则所云笼内之光笼外之光知觉之知徳性之知与夫或以独知为良知或以独之一字为良知总属闲谈俱可暂停髙阁倘犹未信斯言则烟波万顷灭没由君附赘悬疣疑团正结真令千佛禁口七圣皆迷岂予末学区区立语斯须所能判决旧答敬菴有云昔之支离者不过支离于训解今之支离者乃至支离于心体夫支离于训解昔贤犹且忧之而况支离于心体乎此语真可为痛伤者也儒者之论学事事归实释氏之论学事事归空事事归实盖直从立教开宗合下见性处便实直说到无声无臭不覩不闻至隠至㣲处亦无往而非实也故善所必有岂可言无恶所本无又不待说无善则仁义礼智从何植种恻隠羞恶辞让是非从何发苗无善无恶既均则作善作恶亦等盖总之非吾性之固有也见性一差弊盖至此推原其故则以其只就用上看体直于知觉运动之中认其发机之良者据之以为天命之体岂知天之发露固有人之作用亦多不然则何以同一心也端绪之危㣲稍分而道心人心截然若两敌者乎即此而观则知知觉运动不可言性儒者之学断须本天程朱之论固自有理之到处者也才说知本便将本渉虚𤣥才说知止便尔止归空寂才说脩身为本却又不免守局拘方狥生执有此学所以悟之难也体则万物皆备用则一物当几格物者格其一物当几之物也鄙人诚有是说亦因学不明本者故将格物悬空讲之无有事实有不得已而为之言其实合家国天下通为一身自是万物皆备固无烦于解说在家脩之家在国脩之国在天下脩之天下亦自是一物当几何所容其拟议云然者若有似于言之近工描画支离亦恐渐逺本实落旧见解此鄙人所以不甚道也只实实落落与他挈出知本为归宗知止为入窍使人随事随物而实止之实修之即所云格致诚正者一切并是实事实工岂不痛快简易心无不正不必更动正的手脚有不正焉而修之即止之矣意无不诚不必更动诚的手脚有不诚焉而修之即止之矣知无不致不必更动致的手脚有不致焉而修之即止之矣物无不格不必更动格的手脚有不格焉而修之即止之矣是皆所谓格物也致知也然齐家也齐其固有之家治国也治其固有之国平天下也平其固有之天下非因齐治均平之事至而后有是家国天下也此吾所以谓之体则万物皆备也然当其齐家也不可二之国矣当其治国也不可二之天下矣虽均平齐治之事交至于吾前而吾所以应之者其当几之际毕竟只是一物而已虽诚正格致之用屡迁变动不居若甚无有典要而究其当几之际吾所以格之者亦毕竟只是一物而已此无所以谓之用则一物当几也格物者格其一物当几之物也可谓理不然乎癸亥前曽因读易偶有触于本末始终之序于时全学未明知止之法亦所未悟只以易语强自支撑谓安其身而后动其身未安宁可不动易其心而后语其心未易宁可不语彷彿十年来乃近止地止地稍固作用处乃渐见轻省也大率同一格物以知本之㫖用之则一切皆已分事以应务之心用之则一切尽人分事圣人之知要从止岀故必定静安而后贵其能虑后世之学先从虑上下手知上充拓此实本末始终之辨予学三十年矣自省已躬絶无有悟愿从予学者学予之不悟可也切不可虚夸作慕大希高之想也谁能不用灵明但用之以向外驰走则为衆人之任情灭天用之以反躬归复则为君子之立极定命由仁义而行者即是本天路径由仁义而袭者即是本心路径知有良不良总是一知决不可以驻脚本天而动则知自良本知而求良一切皆虑后事而知不可云良矣须思命只是一个善诀窍只是一个止如何反反覆覆必要説归脩身为本必要揭出脩身为本必悟此而后止真有入窍善真有谛当乃不为堕于边见也不然无寂感无内外无动静岂不𤣥妙少失分毫便落捕风镂尘弄影舞像之中依旧是辨体的家风也夫天载实体也无声无臭赞语也后之专言无声无臭者皆是道赞语而遗其实体者也故谈至善而专指为无声无臭者亦犹是也允执之中不是专主流行而随时处中之中自备其内至善之善亦不专主流行而随感而应之善自存其中以致知为主脑者是知有流行而不知有归宿者也恐至命一脉遂截然断路不复有归复之期矣先儒谓不得以天地万物挠己巳立后自能了当得天地万物者亦是喫𦂳为人之意要在善看不然天地万物果挠已者乎等待已立乃了天地万物乎㤀本逐末者狥人者也诚不可为知本知有已不知有人了已者自了者也亦不得谓之知本已欲立而立人已欲达而达人是説仁者之体非説仁者之造认得是体即所谓认得为已何所不至认得为造己未立何暇立人己未达何时达人即所谓若不为已自与己不相干名曰求仁去仁逺矣知本两字即是求仁但稍换却头面故不但知本者不可狥人即求仁者亦决无有狥人之理摩顶放踵病此兆矣不但求仁者不可守株即知本者亦决无有守株之理抜一毛而利天下不为弊有由矣有疑止脩两挈为多了头面者不知全经总是发明止于至善婉婉转转直説到修身为本乃为大归结实下手此吾所以专揭修身为本其实正是实做止于至善故曰知修身为本而止之是也一个念头稍渉虚𤣥便流意见一句话头稍欠填实便托空诠已之自进工夫由此固疎人之观视察安亦即便分诚伪矣雷阳一夕透体通融独来独徃得无呈碍自悟彻知本后学得凑手乃知从前説者作者大抵伪也説本体固恍恍惚惚认似作真説工夫亦恍恍惚惚将无作有或认静边有者透不到事上或认见地明者合不到身上大率皆是意可揣得口可説得而实在落手做不得也此其所以为伪也有友主保守灵明之説者予曰兄旣主灵明必令无时不明无事不灵未论爪生髪长筋转脉揺为兄不明兄纯孝人也即兄母死初哀一段果祇激于一恸而不容自己乎将主以灵明而必为之加减剂量使之适协乎若不照则是灵有不保若必照则恐孝有未至人未有自致者也必也亲䘮乎是兄用情反恒人之情之不若矣其友为之蹙然请质予曰兄母讶亦毋惊此盖孔圣人之所不能与以知者也而兄必欲与之此其所以异于孔子之学其友曰然则将奈何予曰颜渊死子哭之恸矣孔子全然不知因人唤醒恰好回头照出自中之则乃曰有恸乎非夫人之恸而谁为惟不识知乃能顺则若必识知去则逺矣其友为之豁然乃尽弃从前之学孔子以知止入门而后之儒者却先格物不知止不知则身心尚无归宿而所谓格物者安得不病于支离本不悟则意绪尚不免于二三而所谓致知者安得不流为意见止此则自虚然却不肯揭虚为本修此则自寂然却不可执寂为宗学之以修身为本也尚矣复以为必先知本者岂修身为本之外又别有所谓知本乎曰非然也盖必知本而后有以知家国天下之举非身外物也知均平齐治之举非修外事也知本者知修身为本也非知修身为本之外又别有所谓知本也知本一脉当官尤为日着之效只一㸃念头上向监司处迎揣下向百姓处猜防自谓之用明即所谓能疑为明何啻千里矣与本风光毫髪不相蒙渉端拱垂裳岂无照智只其所注宿者不于人必于己耳大学约言大学首节何谓也以揭言学之大纲也盖三者备而后学之道全也而即倒归于知止谓定静安虑之必自于知止何谓也以申言止之为要也继之曰物有本末云云者何谓也以敎人知止之法也经世之人无一刻离得物如何止经世之人无一刻离得事如何止盖物虽有万矣本末分焉事虽有万矣始终判焉知本始在所当先即当下可讨归宿直于攘攘纷纷之中示以归宿至止之窍故曰是敎人以知止之法也古之欲明明德至修身为本何谓也盖详数事物各分先后而本归修身也本在此止在此矣岂有更别求之理其本乱至未之有也盖决言之也结归知本若曰知修身为本斯知本矣知修身为本斯知至矣至善其体而明徳其用也止至善其归宿而明亲其流行也定而后能静非静生于定也静而后能安非安生于静也要以见必自知止始也旧有语定静安总是止但渐入佳境耳最得立言之意非止则如人之未有家非止则如种之未得地而虑乌从出乎止为主意修为工夫身外无有家国天下修外无有格致诚正均平齐治但一事而不本诸身者即是五霸功利之学格致诚正但一念而不本诸身者即是佛老虚𤣥之学故身即本也即始也即所当先者也知修身为本即知本也知止也知所当先者也精神凝聚意端融结一毫荧惑不及其他浩然一身通乎天地万物直与上下同流而通体浑然一至善矣故止于至善者命脉也修身为本者归宿也家此齐焉国此治焉天下此平焉所谓笃恭而平垂衣而理无为而治者用此道也善一也有自主宰言者有自流行言者故止一也有自归宿言者有自应感言者君臣父子朋友之交所谓止之应感者也故仁敬孝慈信所谓善之流行者也归宿不明而直于应感之上讨止犹主宰不悟而直于流行之际看善也止将得乎听讼云云则正所谓止之归宿者也止有归宿随其身之所接于为君也而止仁于为臣也而止敬于为子也而止孝于为父也而止慈于与国人交也而止信则无适而非止也旧答某人书谓随事讨止正与后人随事求中意同未必非中只恐非允执厥中之消息也至善两字盖孔子摹性本色就虞渊底揭出示人犹恐杳杳㝠㝠无可据以循入故又就经事宰物中分别本末始终先后指定修身为本使人当地有可归宿故止于至善者命脉也修身为本者诀窍也知本乎身即知止乎善僣谓学急明宗不在辨体宗者何则㫖意之所归宿者是也从古论学必以格致为先即阳明天启聪明亦祗以致知为奥大学之㫖意归宿果在知乎止于至善恐不可以知名之也不可以知名善则止之主意不以知为归宿也决矣故曰知止而后有定盖是要将知归于止不是直以止归于知此宗之辨也此摄知归止鄙人之所以敢力提撕也至善两字原是直挈性命之宗止于至善者如根之必归土如水之必濬源极则者何尝不是善是就流行言也极致者何尝不是善是以造诣言也落根有地而后可以取勘于流行造诣有基而后可以要归于极致后之学者大率知有流行而不知有归复图为造极而不知有归宿之根源者也学先知止盖斩关第一义也每谓修身为本之学允执厥中之学也非知本固不可以执中而非厥中允执亦未可以言知本也左之非左右之非右前之非前后之非后停停当当直上直下乃成位其中天下之大本立矣格致诚正不过就其中缺漏处检㸃提撕使之常止于中耳常止即常修心常正意常诚知常致而物自格矣止不得者只是不知本知修身为本斯止矣其本乱而末治者否矣岂有更别驰求之理故止不得者病在本也友朋中有苦知本难者予曰本即至善有何形声故圣人只以修身为本不肯悬空説本正恐世人遗落寻常揣之不可测知之地以致虚縻意解躭误光隂只揭出修身为本使人实止实修止得深一分则本之见处透一分止得深两分则本之见处深两分定则本有立而不揺静则本体虚而能固安则本境融而常寂只是一个止的做手随止浅深本地风光自渐见佳境也切不可悬空捞摸作空头想也故本不知又是病在止也此予所谓交互法也其实知本者知修身为本而本之也知止者知修身为本而止之也总是一事有何交互之有但因病立方不得不如此提撕令人有做手耳换作法不换主脑且不因药发病也齐家不是㨮揽家盖在家身家即是修之事矣治国不是㨮揽国盖在国身国即是修之事矣平天下不是㨮揽天下盖在天下身天下即是修之事矣故家国天下者分量也齐治均平者事绪也余尝云家国天下者修身地头也此所以天子与庻人一也説到性分上所以学无等差説到性分上如何分得物我真所谓天之生物也使之一本矣无二本也或问致知格物学问之功莫要于此也独无传者何与曰知非他也即意之分别者是也物非他也即知之感触者是也除却家国天下身心意知无别有物矣除却格致诚正修齐治平无别有知矣故格致无传者一部之全书即所以传格致也如传诚意则意物也而所以诚之者即知也传正心则心物也而所以正之者即知也传修身则身物也而所以修之者即知也传齐家传治国平天下则家国天下者物也而所以齐之治之平之者即知也则格致奚庸传哉曰然则所以格之致之者何如以用其力耶曰此不攷于经者之过也如戒自欺求自慊慎其独必其意之所发如好好色如恶恶臭而无有不诚而所以格诚意之物而致其知者可知也身之有所忿四者所以使心之失其正者此也心不在焉所以使身之失其修者此也而所以格修正之物而致其知者可知也之其所而辟焉身之所以不修者此也家之所以不齐者此也而必由其好恶之正而所以格修齐之物而致其知者可知也正其身以刑家不出家而成敎于国而所以格齐治之物而致其知者可知也絜矩以同好恶而所以格治平之物而致其知者可知也故曰不攷于经者之过也安其身而后动易其心而后语定其交而后求易言之矣故灼然本末始终之序而学者不悟也只于此不能知所先后即步步离根到处无可着脚直以其身为万物之役如马牛然听其駈策而驰走矣故就一事一物言固自有个本末终始总事物言又只有个本末终始下条备举事物各分先后断以修身为本正为此也悟得此真如走盘之珠到处圆成无有定体亦无定方而本常在我此其所以为经世之窍即悟不彻只捉定修身为本如立表建极相似亦自随事随物就此取衷而本常保其不乱未尝不是逐事逐件着功而运量精神只是常在一处未尝不是要得检束此身俾无败缺而主脑皈依只是收拾一副当精神使其返本还元无有渗漏此其所以为尽性之学修身为本只有一个本随身所接无非末者延平曰事虽纷纭还须我处置毕竟宰天宰地宰人宰物运转枢机皆是于我离身之外无别有本虽天地君亲师亦末也问致知两字不但阳明挈之有宋诸儒无不以为学之始事先生独以为必先知止者何也曰至小经纶也须定个主意岂有归宿茫然可望集事之理运斤者操柄测景者取中若无知止这一步真所谓无主意的文章正诚格致将一切涣而无统矣更有一説心有不正故用正之之功意有不诚故用诚之之功知有不致物有不格故用致之格之之功今此一时耳试反观觉心尚有不正否曰无有意有不诚否曰无有知有不致物有不格否曰此中抵对歴歴分明亦似无有不致不格曰如此则学问工夫一时间便为空缺矣问者跃然有悟曰允若先生之言复命归根全在一止格致诚正不过就其中缺漏处检照提撕使之常归于止耳必有以信身外之无有家国天下也而后本体一必有以信修外之无有格致诚正也而后工夫一本体一则精神不至外有渗漏工夫一则意念不复他有驰求而知止矣道性善编孟子説个入井又説个孺子入井又説个乍见入井盖入井者事之最可矜怜者也孺子于人最无寃亲者也而又得于乍见是又最不容于打㸃者也不知不觉发出憷惕恻隐苦口苦心只要形容一个顺字盖不顺则外面的便有打㸃粧饰不与里面的相为对证矣此正所谓以故言性也以利为本也以见非如此不容打㸃则情之所发便未必能顺岂可便道情善故信得性而后学有归宿若以为道情善直于情上归宗则有恻隐者亦容有不恻隐者矣有羞恶者亦容有不羞恶者矣善不善襍出敎人如何驻脚性有定体故言性者无不是体情意知能有定用故言情意知能者无不是用惟心为不然以心统性情者也故程子曰心一也有指体而言者有指用而言者指体而言者孰为之体性其体也指用而言者孰为之用情意知能其用也虞廷所谓人心惟危道心惟微人岂有二心此亦所谓指用而言者也孔子操则存舍则亾出入无时莫知其乡惟心之谓与心岂有出入此亦所谓指用而言者也孟子曰仁人心也此则所谓指体而言者也而用在其中矣他章之言仁必以属性惟此章之言仁直以属心求放心人只漫説毕竟向何方求前念不管后念后念不续前念阳明先生为转一语甚好曰学问之道无他求仁而已矣亦是见得放之不可为方所也求之无可为依据也惟仁可求惟仁可求者则性之有常善也所谓夫道一而已矣不就一上认取何处归宗性者生之理也知生之为性而不知所以生者非知性者也易有太极是生两仪谓两仪外别有太极固不可指两仪而即谓之曰太极亦未可故中庸只説隐微只説未发只説不可覩闻大率显见覩闻皆所谓发也正告子之所谓生者也凡有知觉运动者孰非生乎若不本其生之由而惟据其迹之所可见则知礼知义者固知觉也而知食知色亦知觉也以至于知有食色而不知有礼义亦知觉也同一知觉同一运动可云何者非生生既是同可云何者非性噫孟子之不以生之谓性则知孟子之以利求故而必本其善之所自来矣乃若其情则可以为善矣乃所谓善也孟子认定了性善故情可以为善若夫为不善非才之罪也孟子认定了情善故才无不善只怕人不信得性善无地归宗故又以知能之良者表之知能之良者则正所谓情之可以为善者也才之无有不善者也孩提之童无不知爱其亲者孰为之也及其长也无不知敬其兄也又孰为之也故曰亲亲仁也即所谓恻隐之心仁之端者是也性中若无仁孩提之童如何知爱亲敬长义也即所谓羞恶之心义之端者是也性中若无义孩提之童如何知敬长达之二字义尤明白只是一个顺所谓火然泉达充之足以保四海者是也然充者非是寻取既徃之憷惕恻隐来充达者不是寻取孩提之爱敬来达信其性之本善而知所归宗达其性之本善而知能之用莫非良矣知本同参视听言动四字虽若有形之实迹而勿之一字则实动而未形之真心也故体认得真视听言动之非理即在不覩不闻中而勿之一念即戒慎恐惧之心也未发之前以理言之则为有以象言之则为无所云看者亦于其中而黙探其理之何似耳岂真以象求哉吾尝于静中以一真惺惺者而黙与之㑹久之若见其中之盎然而无所间隔者焉若见其中之肃然而无所偏倚者焉又若见其中之特然而无所依随者焉又若见其中之莹然而无所遮蔽者焉即其盎然者看作寛裕温柔之气象可乎即其肃然者看作斋庄中正之气象可乎即其特然者看作发强刚毅之气象可乎即其莹然者看作文理密察之气象可乎此亦心灵与性真黙㑹若见其似则然耳而岂实有气象之可见耶本一也为君在君为臣在臣为父在父为子在子与国人交在交国人若是其无定方也然为君为臣此身为父为子此身与国人交此身实非有二身也何尝无定分乎故善一也君曰止仁臣曰止敬子曰止孝父曰止慈与国人交曰止信若是其无定名也然仁孝吾身之善敬慈吾身之善信亦吾身之善实非有他善也何尝无定体乎所以归本之学随所处而地异地异而修同随所遇而时异时异而止同虽日错综于人伦事物之交亦日归宿于根元命脉之处归宿处虽妙入无声无臭之微错综处实曲尽至赜至动之变可见修法原非粗迹不待兼止言而后知止法原非空寂不待兼修言而后知此经世之实学而尽性至命之正宗也问乍见孺子入井必有憷惕恻隐之心此良知也扩而充之足以保四海致良知也如何不以致良知为是曰扩充之説原从性根上扩充若见入井而有恻隐之心孟子所谓仁之端倪张子所谓天理发见自然之苖裔必欲从端倪上苖裔上扩充充不去矣曰何为充不去曰事物之感于我者何常而善端之发见于感应者非一乍见孺子入井勃然恻隐良矣是心之发石火电光一过即化岂复留滞记忆以为后来张本耶继此而有王公高轩之过盖敬之心生矣当是时非可哀也岂容复扩充恻隐以待此大宾耶已而王公以嘑蹴之食加我羞恶之心生矣当是时亦非可哀也岂容复充扩恻隐以应此可羞之感耶借令见聋瞽吾哀其不成人见孤独吾哀其无告虽与入井之哀同一机括毕竟是随感而见前念后念不相照应岂尝思曰吾前日哀入井矣今当扩充入井之哀以哀此辈耶必扩充入井之哀而后能哀后来之可哀劳甚矣狭亦甚矣性体发用不如是矣四端之发固自有性根在也吾养吾性随在皆至善之流行矣曰然则性何如而养乎曰孟子道性善指天命之体言也天命之性无声无臭从何处下手只用得一个养字即止至善之止字即成性存存之存字是也养而无害顺性而动达之天下见可哀而恻隐见可耻而羞恶见长上而恭敬见贤否而是是非非毫发不爽所谓从上发虑无徃而非不虑之良知矣良知上岂容更加扩充加扩充便是虑而后知知非良矣天地人物原是一个主脑生来原是一体而分故曰天地人物皆已也人已如何分析得是故立不独立与人俱立达不独达与人皆达视人犹已视己犹人浑然一个仁体程子所谓认得为己何所不至是也若曰已立已达后方能了得天地万物吾未立何暇立人吾未达何暇达人即此便是自私自利隔藩篱而分尔我与天地万物间隔不相关接矣便不仁矣所谓若不为己自与己不相干是也黙识正识认之识仲弓问仁夫子告之以已所不欲勿施于仁义备矣又必曰出门如见大宾使民如承大祭本无宾本无祭如见如承者何事子张问行夫子告之以言忠信行䔍敬虽蛮貃其可行矣又必曰立则见其参于前也在舆则见其倚于衡也无言无行忠信䔍敬亦何有此正所谓黙而识之的消息也止于至善之脉络也学问有这一步才入微才知本才上达天德阳明先生见山中一老叟自云做言忠信行䔍敬工夫三十九年此其人亦可尚矣只此黙识一步未之知耳问致中和致字曰天命之性不可覩闻此喜怒哀乐之所以为根者也本自未发浑然至善故谓之中君子于此乎戒慎恐惧工夫都从性根上用是曰致中喜怒哀乐发皆中节此顺性而动其流行恰当主脑适相脗合而无所乖戾故谓之和君子亦顺性之自然率之而已矣率之则道在矣是曰致和致字须如此看若从念上与事为上去致恐去天命之性尚逺心者性之发灵是活物是用神帝王用之以保民桀纣用之以纵欲宿儒用之以博闻强记举子用之以弄巧趋新仪秦用之纵横捭阖仙家用之唿吸长生佛氏用之灰心藁性农工医卜各有所用大学敎人收摄此心归止至善亦临亦保如见如承直用他归根复命庻源洁而流自清根深而叶自茂德无不明民无不亲天德王道一以贯之此复性之宗泉翁云物至而后义生义生而后知有所措夫知有所措而后格之则未履其物不必豫格之也与吾师所格只当机之物颇合俗儒求知于外者也文成求知于内者也学不同而所主在知则同也见罗先生之学摄知归止故其言曰用知以入止则所云知者原是止之用神主知以求致则所云致者恐非善之归宿是以止自浅而入深则有定静安虑之异修由内而及外则有格致诚正修齐治平之分意为心之运用则统之于心尚未发之于情绪山谓知为意之体者亦谓意为已发故不得不以知为体所以未妥唐仁卿信石经大学谓置知止能得于格物之前似乎先深而后浅殆不知圣学之止为入窍修为工夫也谓儒者学问思辨之功无所容于八目之内殆不知止惟一法修有多方万物皆备格其当机之㫖也谓物有本末一条次致知在格物之下以释格物殆不知此条敎人以知止之法是混止而为修也近代之流弊既专于知觉上用功而不知以知归止仁卿之矫偏又专于法象上安命而不知以止求修此学未尝不贵虚未尝不贵寂只以修身为本一切皆为实体未尝不致知未尝不格物只以修身为本一切皆为实功知本不言内外自是内外合一之体知止不言动静自有动静合一之妙谈止修之法为异説之防莫过于此善一而已有自主宰言者有自流行言者缉熙敬止所谓善之主宰止之归宿而仁敬孝慈信则善之流行止之应感者也道有㫖归原不向逐事精察学有要领只在一处归宗此孔门之止修博约正一贯之真传也圣人常止贤人知止果在一㸃灵光着力乎抑在未发之中下手乎戒惧必于不睹不闻天载自然无声无臭皆不可以知名也故曰圣人无知大学专敎知止而修之工夫不过一㸃检提撕使之常归于止耳自古圣贤常见自己不是常知自己不足时时刻刻用省身克已工夫故圣如孔子且以不善不改为忧无大过自歉此岂谦词真见得浑身皆性命之流行通体皆至善之充用也归宗处岂不直透性根落手处断然修身为本行之用深于解矣乃问毕竟是理如何穷性如何悟先生曰只须从末上去求本从用上去寻体岂恐人求之杳杳㝠㝠故为此切实之词抑人生而静以上不容説即不可求乎某谓不容説者其体之无声无臭而无声无臭正吾人所当理㑹故论明德亲民必归宗止善盖至善其体明德其用止至善其归宿明亲其流行如濓溪既云定之以中正仁义又云主静立人极夫中正仁义有何不了而必申之主静岂非静体未窥则所云仁义中正者终在情识上拣别而非真性命用事乎既云静久能自悟又云穷理斯悟不一静不足尽理必假探索乎曰静未尝不尽理特恐认得不真耳果知天性本静而时时收拾精神管束于此则本根既植条理自生不必屑屑焉攷之经传而念头动处概与经传合即时取经传发吾知见而经传所言总与吾心印此之谓一得万毕此之谓斋戒神明而非别有一段穷索工夫与主静作对也即如程子所言涵养须用敬进学在致知亦须问所养所学者何物则养即是学敬即是知用工即是进步不然则敬之为言仅空空兀坐而知之为説须物物讨求末学支离从此起矣论心者不根极于心所自来则欲与理襍出而难据摄心修身为本即是止于至善践形乃所以尽善形神俱妙莫备于此止到稳时浑身皆善又何心术人品之足言修到极处通体皆仁又奚久暂穷通之足虑一止一修即一约一博互用而不偏人性上虽不容添一物然一堕形骸便不若天之行所无事故尧曰执中孔曰择善固执子思慎独孟子直养无害周子主静立极皆就太虚中黙黙保任谓其有曾不着相谓其无曾不落空真宰天地人物之根源世儒云一着工夫便乖本体大扺认性命一物无有理穷无理性尽无性理性俱尽方至于命某则谓性命虽无声臭而其显于喜怒哀乐人伦日用实有自然之条理从条理处究极源委到得色色完满无有缺欠则性命即此贯串工夫实与本体合而岂一切扫除也乎王塘南先生曰圣贤千言万语无非欲人识其性之本体学问千头万绪亦只求复其性之本体斯言甚确但性非情识之谓喜怒哀乐随感随发而此体凝然不动曰中曰未发圣贤指㸃甚微其工夫亦从微处黙黙体认故塘翁云本性以之情云必从无思无为而入云学者奈何役役于隂阳五行而不㑹太极之原旣㑹太极何患无隂阳五行不培养于心所自来则遏欲与存理勤苦而难成心所自来者性也性所自来者天也天性在人不离于喜怒哀乐而实不着于喜怒哀乐浑然不覩不闻之体所谓人生而静是也何道何人何微何危自静者不能不感感者不能不动于是有欲之名焉则所性自然之用也心也非即为私欲也顾有从性而出者有不从性而出者从性而出曰道心即蔽锢之极而终有不可冺灭者在故曰微不从性而出曰人心即禁制之密而常有逐物而流者在故曰危此危微间不可为归宿地也舎此善而求正心心未有能正者也其正也不必从事于矫就性之无偏倚处即正也舍养性而求尽心心未有能尽者也其尽也不必从事于扩就性之无亏欠处即尽也当知感物动念之时两者似乎相对而反之天性本然之体岂惟无人即所谓道者亦浑沦而不可窥岂惟不危即所谓微者亦渺茫而不可执是诚生天地人物之大原为入圣之真窍也格致诚正岂无事实齐治均平岂无规为唯一切以修身为本则规画注厝一有不当喜怒哀乐一不中节只当责本地上欠清楚非可随事补苴抵塞罅漏已也人处世中只有自已脚下这一片地光光浄浄可称坦途离此一步不免荆棘便是险境故已分上谓之素谓之易人分上谓之外谓之险身是善体无动无静而无不修即无动无静而无非止倘若悬空説一止其堕于空虚与驰于汗漫等耳易之穷理是尽性工夫必其所穷者为此性也书之惟精是惟一工夫必其所精者为此一也博文是约礼工夫必其求礼于文者也道学问是尊德性工夫必其以德性为学者也不然主意不先定一切工夫随之而转必执曰修处无非止也则义袭者亦谓之率性矣大学从本立宗一切格致只从里面究竟而愈入愈微后儒从知立宗一有知觉便向外边探讨而转致转离止善之学性学也反本则与性渐近离本则去性渐远所以知本为知之至也人心既丧曷为有平旦之气乎则仁义之本有为之也君子察此可以知性矣气之清明曷为必于平旦乎则日夜之息为之也君子察此可以知养矣复之为言徃而返也譬之人各有家迷复者徃而不返丧其家者也频复者日用一至暂回家者也不逺之复则一向住在家中偶出门去便即回来未尝移徙故曰不迁未有别处故曰不贰以此见颜子之学常止之学也鸢之飞鱼之跃便是率性不可复问何以飞跃曰率性飞者自飞不知其所以飞跃者自跃不知其所以跃可见者物不可见者性也不但鸢鱼尔也此之谓不覩不闻及其至而圣人不知不能者也见此者谓之见性慎此者谓之慎独先生云以我观书在在得益以书博我释卷茫然即读书一端观之而谓学不归本可乎谓本不于身可乎后儒将止至善做明明德亲民到极处属末一段事审尔则颜曽并未出仕亲民止至善终无分矣至善两字形容不得説虚字亦近之然圣人只説至善不説虚正为至善是虚而实的又是实而虚的言善则虚在其中言虚则兼不得实也程子云人生而静以上不容説才説性时便已不是性也如云可説即是情不是性矣既不可説故透性只是止今日学人所以难入门者只为宋儒将居敬穷理分作两事分作两时先要究穷物理讲得处处明了方来躬行与孔子之敎真是天渊若真正入圣门头便将平时习气虚知虚见许多妄想各様才智伎俩尽数扫荡一丝不挂内不着念外不着相四方上下一切俱无倚靠当时自有滋味可见由此併精直入更不回头再不用东愁西愁东想西想即外边事物虽或不能尽知然大本已立将来自有通贯时节吾儒尽性即是超生死生死气也非性也性也者命也不因生而生不因死而死原与太虚同体儒学入门即知止知止即知性知性而尽性达天德矣超而上之矣人自有身以来百骸九窍五脏六腑七情六欲皆生死之根富贵贫贱患难声色货利是非毁誉作止语嘿进退行藏辞受取与皆生死之境若逐境留情迷真滞有便是在生死的缘业若顺事无情摄末归本一而不二凝而不流即是出生死的法门盖真性本寂声臭俱无更有何物受彼生死圣学身心本无分别形色即是天性不可谓身干净不是心干净心干净不是身干净孔子皜皜肫肫全在仕止久速上见今人但在天下国家上理㑹自身却在一边打叠静坐取静为行可以言静境未可以言静体人生而静之静直言静体故止地可依不对动静之静而言近来谈止修之学者有重止者则略言修遂搆荒唐入禅之诮有重修者则轻言止至腾切实近里之声其实于透底一着不能无失夫止修非二体论归宿工夫不得不判分两挈究血脉消息却自浑合不离未有不止而能修亦未有不修而能止者第止之归宿直本修身透体归根毕竟不落流行之用而诚正格致则有若网之在纲者是则直下真消息也吾侪止未得力毕竟修的工夫还用得较多且重然究竟彻底一着总属止的隄防只反身一步便是归根复命便有寂感之妙只离本一步便跟着心意知物走便逐在家国天下去精神分散徃而无归无复有善着矣只归到已分上便是惠廸便吉一走向人分上便是从逆便凶几微之差霄壤相判只落了心意知物便有后天流行之用便是可覩可闻有声有臭的恁是刻苦下工存理遏欲毕竟是用上着脚去先天真体逺矣故圣人之学直从止窍入微后儒之工只向修法下手以此而欲上达圣人心传不得其门而入者也性情才三字孟子特地拈出三个眼目一属情与才便有利有不利敎人只从利上认取性体告子生之谓性分明是指才为性到才上看性性安得有全善者乎问初学才要止又觉当修才去修又便不止未知下手处曰非礼勿视听言动是止不是止曰是止曰即此是修不是修曰是修曰然则何时何地不是下手处虽然夫子先説个复礼以颜子之聪明不得不复问子一㸃岀视听言动四字始信是下手妙诀矣视听言动形而下者孰主宰是孰隆施是便是形而上者岂是悬空另有个形上的道理唯形上即在形下之中故曰修身为本性学也物虽纷纭岂不各有个天然的本末事虽杂冗莫不各有自然的始终人惟临局当机莫知所先则精神无处凑泊譬之奕然画东指西茫无下手只缘认不得那一着该先耳夫既认定一个本始当先而先之则当下便自归止此固未尝不用知然却不在知上落脚故曰摄知归止本体粹然何所可戒而亦何以可求故其功在止止即戒慎恐惧之谓心是把捉不得的活物必须止止得住方可言存养盖形生神发后这灵明只向外走就是睡着时他也还在梦里走滚故这灵明上无可做手但要识得这灵明从何处发窍便从那发处去止故者以利为本所谓故之利者即恻隐四端之心也容有不恻隐之心矣而岂有不仁义礼智之性哉此心性之辨也修身为本之宗须实以身体勘以身体勘必查来歴源头何如做手诀窍何如将来受用何如以来歴源头言之将人生而静以上者为始乎人生而静以下者为始乎心意知为人生而静以上者乎盖人生而静以下者乎则止至善之为入门第一义也决矣以做手诀法言之至善杳㝠欲止而无据而经世之人日以其心意知与天下国家相搆又顷刻不能止者非从事物上称量本末始终讨岀修身为本至善于何握着而止于何入窍乎则做手诀法之莫有妙于修身为本也信矣以将来受用言之离本立宗离止发虑者之能为天地万物宗主乎从本立宗从止发虑者之能为天地万物宗主乎则其受用之莫有大也信矣然则此学信乎其可以定千世不易之宗也明儒学案卷三十一明儒学案卷三十二钦定四库全书明儒学案卷三十二余姚黄宗羲撰泰州学案阳明先生之学有泰州龙溪而风行天下亦因泰州龙溪而渐失其传泰州龙溪时时不满其师説益启瞿昙之祕而归之师盖跻阳明而为禅矣然龙溪之后力量无过于龙溪者又得江右为之救正故不至十分决裂泰州之后其人多能赤手以抟龙蛇传至颜山农何心隐一派遂复非名敎之所能羁络矣顾端文曰心隐辈坐在利欲胶漆盆中所以能鼓动得人只缘他一种聪明亦自有不可到处以为非其聪明正其学术之所谓祖师禅者以作用见性诸公掀翻天地前不见有古人后不见有来者释氏一棒一喝当机横行放下拄杖便如愚人一般诸公赤身担当无有放下时节故其害如是今之言诸公者大概本弇州之国朝丛记弇州盖因当时爰书节略之岂可为信攷其派下之着者列于下方颜钧字山农吉安人也尝师事刘师泉无所得乃从徐波石学得泰州之传其学以人心妙万物而不测者也性如明珠原无尘染有何覩闻着何戒惧平时只是率性所行纯任自然便谓之道及时有放逸然后戒慎恐惧以修之凡儒先见闻道理格式皆足以障道此大㫖也尝曰吾门人中与罗汝芳言从性与陈一泉言从心余子所言只从情耳山农游侠好急人之难赵大洲赴贬所山农偕之行大洲感之徐波石战没元江府山农寻其骸骨归葬颇欲有为于世以寄民胞物与之志尝寄周恭节诗云䝉䝉烟雨锁江垓江上渔人争钓台夜静得鱼唿酒肆湍流和月掇将来若得春风遍九垓世间那有三归台君仁臣义民安堵雉兎刍荛去复来然世人见其张皇无贤不肖皆恶之以他事下南京狱必欲杀之近溪为之营救不赴廷对者六年近溪谓周恭节曰山农与相处余三十年其心髓精微决难诈饰不肖敢谓其学直接孔孟俟诸后圣断断不惑不肖菲劣已䝉门下知遇又敢窃谓门下虽知百近溪不如今日一察山农子也山农以戍岀年八十余梁汝元字夫山其后改姓名为何心隐吉州永丰人少补诸生从学于山农与闻心斋立本之㫖时吉州三四大老方以学显心隐恃其知见辄狎侮之谓大学先齐家乃搆萃和堂以合族身理一族之政冠婚丧祭赋役一切通其有无行之有成㑹邑令有赋外之征心隐贻书以诮之令怒诬之当道下狱中孝感程后台在胡总制幕府檄江抚出之总制得心隐语人曰斯人无所用在左右能令人神王耳已同后台入京师与罗近溪耿天台游一日遇江陵于僧舍江陵时为司业心隐率尔曰公居太学知大学道乎江陵为勿闻也者目摄之曰尔意时时欲飞却飞不起也江陵去心隐舍然若丧曰夫夫也异日必当国异日必杀我心隐在京师辟各门会馆招来四方之士方技杂流无不从之是时政由严氏忠臣坐死者相望卒莫能动有蓝道行者以乩术幸上心隐授以密计侦知嵩有揭帖乩神降语今日当有一奸臣言事上方迟之而嵩揭至上由此疑嵩御史邹应龙因论嵩败之然上犹不忘嵩寻死道行于狱心隐踉跄南过金陵谒何司冦司冦者故为江抚脱心隐于狱者也然而严党遂为严氏仇心隐心隐逸去从此踪迹不常所游半天下江陵当国御史傅应祯刘台连疏攻之皆吉安人也江陵因仇吉安人而心隐故尝以术去宰相江陵不能无心动心隐方在孝感聚徒讲学遂令楚抚陈瑞捕之未获而瑞去王之垣代之卒致之心隐曰公安敢杀我亦安能杀我杀我者张居正也遂死狱中心隐之学不堕影响有是理则实有是事无声无臭事藏于理有象有形理显于事故曰无极者流之无君父者也必皇建其有极乃有君而有父也必㑹极必归极乃有敬敬以君君也乃有亲亲以父父也又必易有太极乃不堕于弑君弑父乃不流于无君无父乃干坤其君臣也乃干坤其父子也又曰孔孟之言无欲非濂溪之言无欲也欲惟寡则心存而心不能以无欲也欲鱼欲熊掌欲也舎鱼而取熊掌欲之寡也欲生欲义欲也舎生而取义欲之寡也欲仁非欲乎得仁而不贪非寡欲乎从心所欲非欲乎欲不踰矩非寡欲乎此即释氏所谓妙有也盖一变而为仪秦之学矣邓豁渠初名鹤号太湖蜀之内江人为诸生时不説学赵大洲为诸生谈圣学于东壁渠为诸生讲举业于西序朝夕声相闻未尝过而问焉已渐有入卒抠衣为弟子一旦弃家出游遍访知学者以为性命甚重非拖泥帯水可以成就遂落髪为僧访李中溪元阳于大理访邹东廓刘狮泉于江右访王东崖于泰州访蒋道林于武陵访耿楚倥于黄安与大洲不相闻者数十年大洲起官过卫辉渠适在焉出迎郊外大洲望见惊异下车执手徒行十数里彼此澘然流涕大洲曰误子者余也徃余言学过高致子于此吾罪业重矣向以子为死罪恶莫赎今尚在亟归庐而父墓侧终身可也吾割田租百石赡子因书劵给之时有大洲问学者大洲乃令渠答之大洲听其议论大恚曰吾借是以试子近诣乃荒谬至此大洲入京渠复游齐鲁间初无归志大洲入相乃来京候谒大洲拒不见属宦蜀者㩦之归至涿州死野寺中渠自序为学云已亥礼师闻良知之学不解入青城山叅禅十年至戊申入鸡足山悟人情事变外有个拟议不得妙理当时不遇明师指㸃不能豁然通晓癸丑扺天池礼月泉陈鸡足所悟泉曰第二机即第一机渠遂认现前昭昭灵灵的百姓日用不知渠知之也甲寅庐山礼性空戊午居澧州八年每觉无日新之益入黄安居楚倥茅屋始达父母未生前的先天地生的水穷山尽的百尺竿头外的所谓不属有无不属真妄不属生灭不属言语常住真心与后天事不相联属向日鸡足所叅人情事变的豁然通晓被月泉所误二十余年丙寅以后渠之学日渐幽深𤣥逺如今也没有我也没有道泛泛然如虚舟飘瓦而无着落脱胎换骨实在于此渠学之误只主见性不拘戒律先天是先天后天是后天第一义是第一义第二义是第二义身之与性截然分为二事言在世界外行在世界内人但议其纵情不知其所谓先天第一义者亦只得完一个无字而已嗟乎是岂渠一人之误哉方与时字湛一黄陂人也弱冠为诸生一旦弃而之太和山习摄心术静久生明又得黄白术于方外乃去而从荆山游因得遇龙溪念庵皆目之为竒士车辙所至缙绅倒屣老师上卿皆拜下风然尚𤣥虚侈谈论耿楚倥初出其门久而知其伪去之一日谓念菴曰吾侪方外学亦有祕诀待人而传谈圣学何容易耶念菴然之湛一即迎至其里道明山中短榻夜坐久之无所得而返后台心隐大㑹矿山车骑雍容湛一以两僮舁一篮舆往甫揖心隐把臂谓曰假我百金湛一唯唯即千金唯命已入京师欲侠术以干九重江陵闻之曰方生此鼓从此挝破矣无何严世蕃闻其炉火而艶之湛一避归胡庐山督楚学以其昔尝诳念菴也檄有司捕治湛一乃跳而入新郑之幕新郑败走匿太和山病瘵死程学颜字二蒲号后台孝感人也官至太仆寺丞自以此学不进背地号泣其笃志如此心隐死其弟学博曰梁先生以友为命友中透于学者钱同文外独吾兄耳先生魂魄应不去吾兄左右乃开后台墓合葬焉钱同文字怀苏福之兴化人知祁门县入为刑部主事累转至郡守与心隐友善怀苏尝言学道人堆堆只在兄弟欵中未见有挣上父母欵者管志道字登之号东溟苏之太仓人隆庆辛未进士除南京兵部主事改刑部江陵秉政东溟上疏条九事以讥切时政无非欲夺其威福归之人主其中有宪纲一条则言两司与廵方抗礼国初制也今之所行非是江陵即岀之为广东佥事以难之使之为法自敝也果未几御史龚懋贤劾之谪盐课司提举明年外计以老疾致仕万厯戊申卒年七十三东溟受业于耿天台着书数十万言大抵鸠合儒释浩汗而不可方物谓干元无首之㫖与华严性海浑无差别易道与天地准故不期与佛老之祖合而自合孔敎与二敎峙故不期佛老之徒争而自争敎理不得不圆敎体不得不方以仲尼之圆圆宋儒之方而使儒不碍释释不碍儒以仲尼之方方近儒之圆而使儒不滥释释不滥儒唐宋以来儒者不主孔奴释则崇释卑孔皆于干元性海中自起藩篱故以干元统天一案两破之也其为孔子阐幽十事言孔子任文统不任道统一也居臣道不居师道二也删述六经从游七十二子非孔子定局三也与夷惠易地则为夷惠四也孔子知天命不专以理兼通气运五也一贯尚属悟门实之必以行门六也敦化通于性海川流通于行海七也孔子曽师老聃八也孔子从先进是黄帝以上九也孔子得位必用桓文做法十也按东溟所言亦只是三敎肤廓之论平生尤喜谈鬼神梦寐其学不见道可知泰州张皇见龙东溟辟之然决儒释之波澜终是其派下人也处士王心斋先生艮处士王东崖先生襞方伯徐波石先生樾敎谕王一菴先生栋文选林东城先生春文肃赵大洲先生贞吉叅政罗近溪先生汝芳侍郎杨复所先生起元恭简耿天台先生定向处士耿楚倥先生定理文端焦澹园先生竑尚寳潘雪松先生士藻明经方本菴先生学渐郎中何克斋先生祥给事祝无功先生世禄尚寳周海门先生汝登文简陶石篑先生望龄太学刘冲倩先生塙泰州学案一处士王心斋先生艮王艮字汝止号心斋泰州之安丰场人七岁受书乡塾贫不能竟学从父商于山东常携孝经论语大学袖中逢人质难久而信口谈解如或启之其父受役天寒起盥冷水先生见之痛哭曰为人子而令亲如此尚得为人乎于是有事则身代之先生虽不得专功于学然黙黙叅究以经证悟以悟释经歴有年所人莫能窥其际也一夕梦天堕压身万人奔号求救先生举臂起之视其日月星辰失次复手整之觉而汗溢如雨心体洞彻记曰正德六年间居仁三月半自此行住语黙皆在觉中乃按礼经制五常冠深衣大帯笏板服之曰言尧之言行尧之行而不服尧之服可乎时阳明廵抚江西讲良知之学大江之南学者翕然从信顾先生僻处未之闻也有黄文刚者吉安人而寓泰州闻先生论诧曰此絶类王廵抚之谈学也先生喜曰有是哉虽然王公论良知艮谈格物如其同也是天以王公与天下后世也如其异也是天以艮与王公也即日启行以古服进见至中门举笏而立阳明出迎于门外始入先生据上坐辩难久之稍心折移其坐于侧论毕乃叹曰简易直截艮不及也下拜自称弟子退而绎所闻间有不合悔曰吾轻易矣明日入见且告之悔阳明曰善哉子之不轻信从也先生复上坐辩难久之始大服遂为弟子如初阳明谓门人曰向者吾擒宸濠一无所动今却为斯人动矣阳明归越先生从之来学者多从先生指授已而叹曰千载絶学天启吾师可使天下有不及闻者乎因问阳明以孔子辙环车制阳明笑而不答归家遂自创蒲轮招摇道路将至都下有老叟梦黄龙无首行雨至崇文门变为人立晨起徃候而先生适至当是时阳明之学谤议䗬起而先生冠服言动不与人同都人以恠魁目之同门之在京者劝之归阳明亦移书责之先生始还会稽阳明以先生意气太高行事太竒痛加裁抑及门三日不得见阳明送客出门先生长跪道旁曰艮知过矣阳明不顾而入先生随至庭下厉声曰仲尼不为己甚阳明方揖之起阳明卒于师先生迎哭至桐庐经纪其家而后返开门授徒逺近皆至同门会讲者必请先生主席阳明而下以辩才推龙溪然有信有不信唯先生于眉睫之间省觉人最多谓百姓日用即道虽僮仆徃来动作处指其不假安排者以示之闻者爽然御史吴疏山悌上疏荐举不报嘉靖十九年十二月八日卒年五十八先生以格物即物有本末之物身与天下国家一物也格知身之为本而家国天下之为末行有不得者皆反求诸己反已是格物底工夫故欲齐治平在于安身易曰身安而天下国家可保也身未安本不立也知安身者则必爱身敬身爱身敬身者必不敢不爱人不敬人能爱人敬人则人必爱我敬我而我身安矣一家爱我敬我则家齐一国爱我敬我则国治天下爱我敬我则天下平故人不爱我非特人之不仁已之不仁可知矣人不敬我非特人之不敬己之不敬可知矣此所谓淮南格物也刘夫子曰后儒格物之説当以淮南为正第少一註脚格知诚意之为本而正修治平之为末则备矣然所谓安身者亦是安其心耳非区区保此形骸之为安也彼居危邦入乱邦见几不作者身不安而心固不安也不得己而杀身以成仁文王之羑里夷齐之饿心安则身亦未尝不安也乃先生又曰安其身而安其心者上也不安其身而安其心者次之不安其身又不安其心斯为下矣而以缗蛮为安身之法无乃开一临难茍免之隙乎先生以九二见龙为正位孔子修身讲学以见于世未尝一日隐也故有以伊傅称先生者先生曰伊傅之事我不能伊傅之学我不由伊傅得君可谓竒遇如其不遇终身独善而已孔子则不然也此终蒲轮辙环意见阳明之所欲裁抑者热处难忘也于遯世不见知而不悔之学终隔一尘先生曰圣人以道济天下是至尊者道也人能𢎞道是至尊者身也道尊则身尊身尊则道尊故学也者所以学为师也学为长也学为君也以天地万物依于身不以身依于天地万物舍此皆妾妇之道圣人复起不易斯言心斋语录问止至善之㫖曰明明德以立体亲民以达用体用一致先师辨之悉矣但谓至善为心之本体却与明德无别恐非本㫖尧舜执中之传以至孔子无非明明德亲民之学独未知安身一义乃未有能止至善者故孔子透悟此理却于明明德亲民中立起一个极来又説个在止于至善止至善者安身也安身者立天下之大本也本治而末治正已而物正也大人之学也是故身也者天地万物之本也天地万物末也知身之为本是以明明德而亲民也身未安本不立也本乱而末治者否矣本乱末治末愈乱也故易曰身安而天下国家可保也不知安身则明明德亲民却不曽立得天下国家的本是故不能主宰天地斡旋造化立敎如此故自生民以来未有盛于孔子者也问止至善为安身亦何所据乎曰以经而知安身之为止至善也大学説个止至善便只在止至善上发挥知止知安身也定静安虑得安身而止至善也物有本末故物物而后知本也知本知之至也知至知止也自天子至此谓知之至也乃是释格物致知之义身与天下国家一物也惟一物而有本末之谓格絜度也絜度于本末之间而知本乱而末治者否矣此格物也物格知本也知本知之至也故曰自天子以至于庶人壹是皆以修身为本也修身立本也立本安身也引诗释止至善曰缗蛮黄鸟止于丘隅知所以安身也孔子叹曰于止知其所止可以人而不如鸟乎要在知安身也易曰君子安其身而后动又曰利用安身又曰身安而天下国家可保也孟子曰守孰为大守身为大失其身而能事其亲者吾未之闻同一㫖也问格字之义曰格如格式之格即絜矩之谓吾身是个矩天下国家是个方絜矩则知方之不正由矩之不正也是以只去正矩却不在方上求矩正则方正矣方正则成格矣故曰物格吾身对上下前后左右是物絜矩是格也其本乱而末治者否矣便见絜度格字之义格物知本也立本安身也安身以安家而家齐安身以安国而国治安身以安天下而天下平也故曰修已以安人修已以安百姓修其身而天下平不知安身便去干天下国家事是之为失本就此失脚将烹身割股饿死结缨且执以为是矣不知身不能保又何以保天下国家哉知本知止也如是而不求于末定也如是而天地万物不能挠已静也如是而首出庶物至尊至贵安也如是而知几先见精义入神仕止久速变通趋时虑也如是而身安如黄鸟色斯举矣翔而后集无不得所止矣止至善也问反已是格物否曰物格知至知本也诚意正心修身立本也本末一贯是致爱人治人礼人也格物也不亲不治不答是谓行有不得于心然后反已也格物然后知反己反已是格物的工夫反之如何正己而已矣反其仁治敬正己也其身正而天下归之此正己而物正也然后身安也有疑安身之説者曰夷齐虽不安其身然而安其心矣曰安其身而安其心者上也不安其身而安其心者次之不安其身又不安其心斯为下矣危其身于天地万物者谓之失本洁其身于天地万物者为之遗末知得身是天下国家之本则以天地万物依于己不以已依于天地万物见龙可得而见之谓也潜龙则不可得而见矣惟人皆可得而见故利见大人圣人虽时乘六龙然必当以见龙为家舍颜子有不善未尝不知常知故也知之未尝复行常行故也体用不一只是功夫生人之天分有不同论学则不必论天分圣人之道无异于百姓日用凡有异者皆谓之异端天性之体本自活泼鸢飞鱼跃便是此体爱人直到人亦爱敬人直到人亦敬信人直到人亦信方是学无止法有以伊傅称先生者先生曰伊傅之事我不能伊傅之学我不由曰何谓也曰伊傅得君设其不遇则终身独善而已孔子则不然也天下之学惟有圣人之学好学不费些子气力有无边快乐若费些子气力便不是圣人之学便不乐不亦説乎説是心之本体孔子虽天生圣人亦必学诗学礼学易逐段研磨乃得明彻之至舜于瞽瞍命也舜尽性而瞽瞍底豫是故君子不谓命也孔子不遇命也而明道以淑斯人不谓命也若天民则听命矣大人造命一友持功太严先生觉之曰是学为子累矣因指斵木者示之曰彼却不曽用功然亦何尝废事戒慎恐惧莫离却不覩不闻不然便入于有所戒慎有所恐惧矣故曰人性上不可添一物天理者天然自有之理也才欲安排如何便是人欲百姓日用条理处即是圣人之条理处圣人知便不失百姓不知便为失有心于轻功名富贵者其流弊至于无父无君有心于重功名富贵者其流弊至于弑父与君即事是学即事是道人有困于贫而冻馁其身者则亦失其本而非学也学者问放心难求先生唿之即应先生曰尔心见在更何求乎学者初见先生尝指之曰尔此时何等戒惧私欲从何处入常常如此便是允执厥中有疑出必为帝者师处必为天下万世师者曰礼不云乎学也者学为人师也学不足以为人师皆茍道也故必以修身为本然后师道立身在一家必修身立本以为一家之法是为一家之师矣身在一国必修身立本以为一国之法是为一国之师矣身在天下必修身立本以为天下之法是为天下之师矣是故出不为帝者师是漫然茍出反累其身则失其本矣处不为天下万世师是独善其身而不讲明此学于天下则遗其末矣皆非也皆小成也明哲者良知也明哲保身者良知良能也知保身者则必爱身能爱身则不敢不爱人能爱人则人必爱我人爱我则吾身保矣能爱身者则必敬身能敬身则不敢不敬人能敬人则人必敬我人敬我则吾身保矣故一家爱我则吾身保吾身保然后能保一家一国爱我则吾身保吾身保然后能保一国天下爱我则吾身保吾身保然后能保天下知保身而不知爱人必至于适已自便利己害人人将报我则吾身不能保矣吾身不能保又何以保天下国家哉知爱人而不知爱身必至于烹身割股舎生杀身则吾身不能保矣吾身不能保又何以保君父哉夫仁者爱人信者信人此合内外之道也于此观之不爱人已不仁可知矣不信人已不信可知矣夫爱人者人恒爱之信人者人恒信之此感应之道也于此观之人不爱我非特人之不仁已之不仁可知矣人不信我非特人之不信已之不信可知矣徐子直问曰何哉夫子之所谓尊身也曰身与道原是一件至尊者此道至尊者此身尊身不尊道不谓之尊身尊道不尊身不谓之尊道须道尊身尊才是至善故曰天下有道以道徇身天下无道以身徇道必不以道狥乎人有王者必来取法学焉而后臣之然后不劳而王如或不可则去仕止久速精义入神见机而作避世避地避言避色如神龙变化莫之能测若以道从人妾妇之道也己不能尊信又岂能使人尊信哉问庄敬持养工夫曰道一而已矣中也良知也性也一也识得此理则现现成成自自在在即此不失便是庄敬即此常存便是持养真不须防检不识此理庄敬未免着意才着意便是私心问常恐失却本体即是戒慎恐惧否曰且道失到那里去子谓王子敬近日工夫如何对曰善念动则充之妄念动则去之问善念不动恶念不动又如何不能对曰此却是中却是性戒慎恐惧此而已矣常是此中则善念动自知妄念动自知善念自充妄念自去如此慎独便是知立大本程子云善固性也恶亦不可不谓之性清固水也浊亦不可不谓之水此语恐误后学孟子则説性善盖善固性也恶非性也气质也变其气质则性善矣清固水也浊非水也泥沙也去其泥沙则水清矣故言学不言气质以学能变化气质也明得尽渣滓便浑化张子云形而后有气质之性善反之则天地之性存焉气质之性君子有弗性者焉此语亦要善看谓气质杂性故曰气质之性只心有所向便是欲有所见便是妄既无所向又无所见便是无极而太极良知一㸃分分明明停停当当不用安排思索圣神之所以经纶变化而位育参赞者皆本诸此也只当在简易慎独上用功当行而行当止而止此是集义又何遇境动摇闲思妄念之有哉若只要遇境不动摇无闲思妄念此便是告子先我不动心不知集义者也毫釐之差不可不辨来书即事是心更无心矣即知是事更无事矣即见用功精密良知原自无不真实而真实者未必合良知之妙也故程子谓人性上不容添一物先生问在坐曰天下之学无穷惟何学可以时习之江西涂从国对曰惟天命之性可以时习也童子周涖对曰天下之学虽无穷皆可以时习也先生曰如以读书为学有时作文有时学武如以事亲为学有时又事君如以有事为学有时又无事乌在可以时习乎童子曰天命之性即天德良知也如读书时也依此良知学作文时也依此良知学事亲事君有事无事无不依此良知学乃所谓皆可时习也先生喟然叹曰信予者从国也始可与言专一矣启予者童子也始可与言一贯矣人心本自乐自将私欲縳私欲一萌时良知还自觉一觉便消除人心依旧乐乐是乐此学学是学此乐不乐不是学不学不是乐乐便然后学学便然后乐乐是学学是乐呜唿天下之乐何如此学天下之学何如此乐人心本无事有事心不乐有事行无事多事亦不错知得良知却是谁良知原有不须知而今只有良知在没有良知之外知先生拟上世庙书数千言佥言孝弟也江陵閲其遗稿谓人曰世多称王心斋此书数千言单言孝弟何迂濶也罗近溪曰嘻孝弟可谓迂濶乎处士王东崖先生襞王襞字宗顺号东崖泰州人心斋之仲子也九岁随父至㑹稽每遇讲㑹先生以童子歌诗声中金石阳明问之知为心斋子曰吾固疑其非越中儿也令其师事龙溪绪山先后留越中几二十年心斋开讲淮南先生又相之心斋没遂继父讲席徃来各郡主其敎事归则扁舟于村落之间歌声振乎林木怳然有舞雩气象万厯十五年十月十一日卒年七十七先生之学以不犯手为妙鸟啼花落山峙川流饥食渇饮夏葛冬裘至道无余藴矣充拓得开则天地变化草木蕃充拓不去则天地闭贤人隐今人才提学字便起几层意思将议论讲説之间䂓矩戒严之际工焉而心日劳勤焉而动日拙忍欲希名而夸好善持念藏秽而谓改过心神震动血气靡宁不知原无一物原自见成但不碍其流行之体真乐自见学者所以全其乐也不乐则非学矣此虽本于心斋乐学之歌而龙溪之授受亦不可诬也白沙云色色信他本来何用尔脚劳手攘舞雩三三两两正在勿忘勿助之间曽㸃些儿活计被孟子打併出来便都是鸢飞鱼跃若无孟子工夫骤而语之以曽㸃见趋一似説梦盖自夫子川上一叹已将天理流行之体一日併出曽㸃见之而为暮春康节见之而为元㑹运世故言学不至于乐不可谓之学至明而为白沙之藤蓑心斋父子之提唱是皆有味乎其言之然而此处最难理㑹稍差便入狂荡一路所以朱子言曽㸃不可学明道説康节豪杰之士根本不贴地白沙亦有説梦之戒细详先生之学未免犹在光景作活计也朱恕字光信泰州草偃塲人樵薪养母一日过心斋讲堂歌曰离山十里薪在家里离山一里薪在山里心斋闻之谓门弟子曰小子听之道病不求耳求则不难不求无易樵听心斋语浸浸有味于是每樵必造阶下听之饥则向都养乞浆解裹饭以食听毕则浩歌负薪而去门弟子覸其然转相惊异有宗姓者招而谓之曰吾以数十金贷汝别寻活计庻免作苦且可日夕与吾辈游也樵得金俯而思继而大恚曰子非爱我我自憧憧然经营念起断送一生矣遂掷还之胡庐山为学使召之不徃以事役之短衣徒跣入见庐山与之成礼而退韩贞字以中号乐吾兴化人以陶瓦为业慕朱樵而从学之后乃卒业于东崖麄识文字有茅屋三间以之偿债遂处窑中自味曰三间茅屋归新主一片烟霞是故人年逾三纪未娶东崖弟子醵金为之完姻久之觉有所得遂以化俗为任随机指㸃农工商贾从之游者千余秋成农隙则聚徒谈学一村既毕又之一村前歌后答絃诵之声洋洋然也县令闻而嘉之遗米二石金一锾乐吾受米返金令问政对曰侬窭人无能补于左右第凡与侬居者幸无讼牒烦公府此侬之所以报明府也耿天台行部泰州大㑹心斋祠偶及故相喜怒失常乐吾拊床呌曰安能如侬识此些子意耶天台笑曰穷居而意气有加亦损也东崖曰韩生识之大行穷居一视焉可也乐吾每遇会讲有谭世事者辄大噪曰光隂有几乃作此闲谈耶或寻章摘句则大恚曰舍却当下不理会搬弄陈言此岂学究讲肆耶在座为之警省夏廷美繁昌田夫也一日听张甑山讲学谓为学学为人也为人须求为真人毋为假人叟抚然曰吾平日为人得毋未真耶乃之楚访天台天台谓汝乡焦弱侯可师也归从弱侯游得自然㫖趣弱侯曰要自然便不自然可将汝自然抛去叟闻而有省叟故未尝读书弱侯命之读四书乐诵久之喟然曰吾閲集註不能了了以本文反身体贴如思知人不可不知天窃谓仁者人也人原是天人不知天便不是人如何能事亲称孝子论语所谓异端者谓其端异也吾人须研究自己为学初念其发端果是为何乃为正学今人读孔孟书祇为荣肥计便是异端如何又辟异端又曰吾人须是自心作得主宰凡事只依本心而行便是大丈夫若为世味牵引依违从物皆妾妇道也又曰天理人欲谁氏作此分别侬反身细求只在迷悟间悟则人欲即天理迷则天理亦人欲也李士龙为讲经社供奉一僧叟至㑹拂衣而出谓士龙子曰汝父以学术杀人奈何不诤又谓人曰都㑹讲学乃拥一死和尚讲佛经乎作此勾当成何世界㑹中有言良知非究竟宗㫖更有向上一着无声无臭是也叟瞿然起立抗声曰良知曽有声有臭耶东崖语录学者自学而已吾性分之外无容学者也万物皆备于我而仁义礼智之性果有外乎率性而自知自能天下之能事毕矣性之灵明曰良知良知自能应感自能约心思而酬酢万变知之为知之不知为不知一毫不劳勉强扭揑而用智者自多事也才提起一个学字却似便要起几层意思不知原无一物原自现成顺明觉自然之应而已自朝至暮动作施为何者非道更要如何便是与蛇画足意思悠逺襟怀洒落兴趣深长非有得于养心之学未或能然道本无言因言而生解执解以为道转转分明翻成迷念良知之灵本然之体也纯粹至精杂纎毫意见不得若立意要在天地间出头做件好事亦是为此心之障王介甫岂不是要做好事只立意坚持愈执愈坏了鸟啼花落山峙川流饥食渴饮夏葛冬裘至道无余藴矣充拓得开则天地变化草木蕃充拓不去则天地闭贤人隐人之性天命是已视听言动初无一毫计度而自无不知不能者是曰天听明于兹不能自得自昩其日用流行之真是谓不智而不巧则其学不过出于念虑亿度展转相寻之私而已矣岂天命之谓乎将议论讲説之间䂓矩戒严之际工焉而心日劳勤焉而动日拙忍欲希名而夸好善持念藏秽而谓改过据此为学百虑交锢血气靡宁孟子曰我固有之也非由外铄我也今皆以铄我者自学固有者为不足何其背哉天地以大其量山岳以耸其志冰霜以严其操春阳以和其气大凡学者用处皆是而见处又有未融及至见处似是而用处似若不及何也皆坐见之为病也定与勘破窃以舜之事亲孔之曲当一皆出于自心之妙用耳与饥来喫饭倦来眠同一妙用也人无二心故无二妙用其不及舜孔之妙用者特心不空而存见以障之耳不务彻其心之障而徒以圣人圆神之效毕竭精神恐其不似也是有影响之似之説问学何以乎曰乐再问之则曰乐者心之本体也有不乐焉非心之初也吾求以复其初而已矣然则必如何而后乐乎曰本体未尝不乐今曰必如何而后能是欲有加于本体之外也然则遂无事于学乎曰何为其然也莫非学也而皆所以求此乐也乐者乐此学学者学此乐吾先子盖尝言之也如是则乐亦有辨乎曰有有所倚而后乐者乐以人者也一失其所倚则慊然若不足也无所倚而自乐者乐以天者也舒惨欣戚荣悴得丧无适而不可也既无所倚则乐者果何物乎道乎心乎曰无物故乐有物则否矣且乐即道乐即心也而曰所乐者心是牀上之牀也学止于是而已乎曰昔孔子之称颜囘但曰不改其乐而其自名也亦曰乐在其中其所以喟然而与㸃者亦以此也二程夫子之闻学于茂叔也于此盖终身焉而岂复有所加也曰孔颜之乐未易识也吾欲始之以忧而终之以乐可乎曰孔颜之乐愚夫愚妇之所同然也何以曰未易识也且乐者心之体也忧者心之障也欲识其乐而先之以忧是欲全其体而故障之也然则何以曰忧道何以曰君子有终身之忧乎曰所谓忧者非如世之胶胶然役役然以外物为戚戚者也所忧者道也其忧道者忧其不得乎乐也舜自耕稼陶渔以至为帝无徃不乐而吾独否也是故君子终身忧之也是其忧也乃所以为乐其乐也则自无庸于忧耳人人本有不假外求故曰易简非言语之能述非思虑之能及故曰黙识本自见成在我何须担荷本无逺不至何须充拓㑹此言下便即了了斯道流布何物非真眼前即是何必等待略着些意便是障碍诸公今日之学不在世界一切上不在书册道理上不在言语思量上直从这里转机向自已没缘没故如何能施为作用穿衣喫饭接人待物分青理白项项不昧的叅来叅去自有个入处此非异学语盖是尔本有具足的良知也先生在慿虚阁㑹讲论一贯人各出见先生不应随因某语触发閧堂一笑先生曰此却是一贯布政徐波石先生樾徐樾字子直号波石贵溪人嘉靖十一年进士歴官部郎出仕臬藩三十一年陞云南左布政使元江府土舍那鑑弑其知府那宪攻刼州县朝议讨之总兵沭朝弼廵抚石简㑹师分五哨进𠞰那鑑遣经歴张惟至监军佥事王养浩伪降养浩疑不敢徃先生以督饷至军慨然请行至元江府南门外鑑不出迎先生呵问伏兵起而害之姚安土官高鹄力救亦战没我兵连岁攻之不克㑹鑑死诸酋愿纳象赎罪世宗厌兵遂允之时人为之语曰可怜二品承宣使只值元江象八条伤罪人之不得也先生少与夏相才名相亚得事阳明继而卒业心斋之门先生操存过苦常与心斋步月下刻刻简黙心斋厉声曰天地不交否又一夕至小渠心斋跃过顾谓先生曰何多拟议也先生过渠顿然若失既而叹曰从前孤负此翁为某费却许多气力先生谓六合也者心之郛廓四海也者心之边际万物也者心之形色徃古来今惟有此心浩浩渊渊不可得而穷测也此心自朝至暮能闻能见能孝能弟无间昼夜不须计度自然明觉与天同流一入声臭即是意念是己私也人之日用起居食息谁非天者即此是真知真识又从而知识之是二知识也人心之痛痒视听无不觉者此觉之外更有觉乎愚不肖者未尝离此为体奚谓不知不自知其用处是性故曰蠢动是以动处是觉觉处亦昏昧也此即现成良知之言以不犯做手为妙诀者也心斋尝谓先生曰何谓至善曰至善即性善曰性即道乎曰然曰道与身孰尊身与道何异曰一也曰今子之身能尊乎否欤先生避席请问曰何哉夫子之所谓尊身也心斋曰身与道原是一件至尊者此道至尊者此身尊身不尊道不谓之尊身尊道不尊身不谓之尊道道尊身尊才是至善故曰天下有道以道徇身天下无道以身徇道若以道徇人妾妇之道也已不能尊信又岂能使彼尊信哉先生拜而谢曰某甚惭于夫子之敎今以受降一事论之先生职主督饷受降非其分内冐昧一徃即不敢以喜功议先生其于尊身之道得有间矣波石语录天命一也自道体之大而无外曰天自道体之运而无息曰命宪天者不违帝则知命者自率性真一尽其道者也不能自尽其道则是人也具形体而已矣是以有天人之分也天也命也岂别为一体吾可得追慕而企及之耶不过自求自得而已矣既自求自得而天也命也又果何所指耶神之无方可拟不曰天乎诚之无间可息不曰命乎是曰天命之谓性知者心之灵也自知之主宰言心自知之无息言诚自知之定理言性自知之不二言敬自知之莫测言神自知之浑然言天自知之寂然言隐自知之徧覆言费自知之不昧言学是故纪纲宇宙者知也知知者学也故曰致知焉徃古来今上天下地统名曰道是道在人统名曰心故曰人者天地之心既曰天地之心以言乎天地之间则备矣而何我何万物乎哉二之则有外有外则非一不一则私矣非道也不道一则非人矣不知一则非道矣不志一则非学矣孟子曰不虑而知夫曰不虑而知若固物然匪一也而能若是乎神哉阳明先生曰致良知者此知即一此知本神知之不昧是曰致矣噫先生之言至矣哉道也者性也非率性则道其所道者也先儒辈出皆知宗性学矣而知性者或寡矣则其用工不能自得其天命之真亦性其所性者也若夫豪杰则立志直希孔孟何暇窃似弄影于依稀假借之地以闻见推测为知念虑追责为学䂓矩模倣为习是皆外袭者非性也孟轲氏没而知学者鲜矣圣贤敎来学率性而己人之动静食息仁义礼智灵明之德感通皆以时出而名立焉无有不感通无有不停当自昼而暮自少而老者也此天命之性如此是智之事智譬则巧而不能使人者须自得也自得之学于良知之自朝而暮能闻能见能孝能弟无间昼夜不须计度自然明觉是与天同流者非天命而何能自信天命之真而自安其日用之常是则浑然与天地合德矣是谓喜怒哀乐未发之中而允执之矣颜子之学尽是矣周子所谓一为要程明道所谓廓然大公物来顺应不须防检不须思索孟子曰性善者皆是也如此则曰知止而后有定夫六合也者心之郛廓四海也者心之边际万物也者心之形色徃古来今惟有此心浩浩渊渊不可得而穷测也而曰诚神几曰性道敎如此曰知止此知之体冲虚无朕曰中感应中节曰和知则率性而已岂不至易良能而已岂不至简圣人不得而见之有志者盖寡矣圣学惟无欺天性聪明学者率其性而行之是不自欺也率性者率此明德而已父慈子孝耳聪目明天然良知不待思虑以养之是明其明德一入思拟一落意必则即非本然矣是曰自欺也先师阳明先生只提致良知为古今叅同盖以此也先生深于自得者也自信此知即性也曰知者自灵明言曰性者自不息言妙用无端条理密察曰理灵明者此觉也声臭俱无神圣莫测曰明曰诚体以知名有知无体理本用显仁义由名故曰为能聪明睿知则溥博渊泉而时出之寛裕温柔齐庄中正时出而名之者也语其体固聪明睿知是已疑吾道特足以经政抚时而不知其定性立命之奥将谓二氏有密敎也而不知人者天地之心得其心则天地与我同流混辟之化相与终始亦何以惑死生乎易曰原始返终故知死生之説其説也谓形有始终耳而性即命也何始终乎故君子尽性则至命矣不知求作圣之学何以望此道之明而自立人极也哉人之所以为贵者此性之灵而已矣惟灵也故能聪能明能几能神能谦能益能刚能柔卷舒变化溥博高明出入乎富贵贫贱之境参酌乎徃来消息之时安然于饮食居处怡然于孝悌忠信伊尹以天民之先觉而觉天下者觉此灵明之性而已必自觉矣而始可以语得也孟子指憷惕之心于乍见入井之顷即伊尹觉天下之心也孔孟之学尧舜之治举求诸心焉而已心外无事矣求事也者或逐事而二心求心也者以言乎天地之间则备矣是心也即万物化也自圣人以至愚夫一者也知天下国家皆我也是曰知心知天地万物皆心也是曰知学尽心则万物备我我者万物之体万物者我之散殊一物不得其所则将谁委乎曰我不能则自欺其知曰物难尽则自离其体是皆自私自是者之见不责躬而责人不求诸心而求诸事非尽心之谓也告子固有义外之非矣伊川曰在物为理何以异于义外哉子莫固有执中之陋矣伊川曰堂之中为中国之中为中何以异于执一哉信理在外也何以曰感而遂通天下之故信中可拟而明也何以曰故神无方而易无体学所以明道也道者率性而已耳目之无不覩闻者聪明则然也父子之无不爱亲者慈孝则然也是固若大路然而民生日用不能不由之者也然道即聪明慈孝也颜子之仰钻瞻忽何为而叹其难道信高矣美矣孟子曰徐行后长何为而指其近问以尧舜事业为一㸃浮云只是所性不存之意曰浮云语适然也做到时雍风动处圣人皆顺应而我无与此正是允执厥中问气清则通清极则神恐神不可以言气也何如曰运动者曰气虚灵者曰神皆拟而名之者也不神则无物矣谁其运动学而未至无欲则思杂杂则不清杂则不神非二也问朱子谓朝廷若要恢复中原须要罢了三十年科举此説如何曰谓须得真才可图恢复必须学术中来今日卓越之资皆溺习于科举而不知返噫弊而害也久矣诚正之学不讲如人才何问知涵养而不务讲求将认欲作理则如之何曰如认欲作理则涵养箇甚讲求正精察乎理欲而存乎此心者也这学问中自不能缺一的莫认讲求作谈天説地也问五行之生也各一其性似指气质之性而言何如曰五行隂阳一太极也一而未尝不殊殊而未尝不一也犹人也耳目口鼻未尝可同见闻觉知未尝有二心也质者性之器气者性之运孰得而二之而离之者哉若曰天地之性又曰有气质之性则误矣百姓日用莫非天命之流行但无妄即诚也知此则入道有门矣问铨司选官避嫌者皆是私心若系其亲子弟如何不避嫌得曰人心虚灵别嫌明微乃时措妙用若此等商量自着不得此皆有欲之心从格套中商量而求其可岂义之与比若此等心避不避皆私也问理性命章万一各正如何谓之各正曰各赋此理而生蠢动与人灵性各具是天命无二也品物之殊曰万均得所赋曰各正敎谕王一菴先生栋王栋字隆吉号一菴泰州人从事心斋嘉靖戊午由岁贡授南城训导转泰安陞南丰敎谕所至以讲学为事先生之学其大端有二一则禀师门格物之㫖而洗发之言格物乃所以致知平居未与物接只自安正其身便是格其物之本格其物之本便即是未应时之良知至于事至物来推吾身之矩而顺事恕施便是格其物之末格其物之末便即是既应时之良知故致知格物不可分析一则不以意为心之所发谓自身之主宰而言谓之心自心之主宰而言谓之意心则虚灵而善应意有定向而中涵自心虚灵之中确然有主者名之曰意耳昔者先师蕺山曰人心径寸耳而空中四达有太虚之象虚故生灵灵生觉觉有主是曰意故以意为心之所发为非是而门下亦且龂龂而不信于是有答董标心意十问答史孝服商疑逮梦奠之后恽日初为刘子节要尚将先师言意所在节去之真索解人而不得岂知一菴先生所论若合符节先生曰不以意为心之所发虽自家体验见得如此然颇自信心同理同可以质诸千古而不惑顾当时亦无不疑之然其久于门下者不能以释然下士闻道而笑岂不然乎周海门作圣学宗传多将先儒宗㫖凑合己意埋没一菴又不必论也王一菴先生语录阳明先生提掇良知二字为学者用功口诀真圣学要㫖也今人只以知是知非为良知此犹未悟良知自是人心寂然不动不虑而知之灵体其知是知非则其生化于感通者耳良知无时而昧不必加知即明德无时而昏不必加明也大学所谓在明明德只是要人明识此体非刮去其昏如后人磨镜之喻夫镜物也心神也物滞于有迹神妙于无方何可论比故学者之于良知亦只要识认此体端的便了不消更着致字先师云明翁初讲致良知后来只説良知传之者自不察耳先师以安身释止至善谓天下国家之本在身必知止吾身于至善之地然后身安而天下国家可保故止至善者安其身之谓也欲安其身则不得不自正其身其有未正又不容不反求诸身能反身则身无不正身无不正则处无不安而至善在我矣古今有志于明德亲民而出处失道身且不保者不明止至善之学故也先师之学主于格物故其言曰格物是止至善工夫格字不单训正格如格式有比则推度之义物之所取正者也物即物有本末之物谓吾身与天下国家之人格物云者以身为格而格度天下国家之人则所以处之之道反诸吾身而自足矣旧谓意者心之所发敎人审几于动念之初窃疑念既动矣诚之奚及盖自身之主宰而言谓之心自心之主宰而言谓之意心则虚灵而善应意有定向而中涵非谓心无主宰頼意主之自心虚灵之中确然有主者而名之曰意耳大抵心之精神无时不动故其生机不息妙应无方然必有所以主宰乎其中而寂然不动者所谓意也犹俗言主意之意故意字从心从立中间象形太极圈中㸃以主宰乎其间不着四边不頼倚靠人心所以能应万变而不失者只縁立得这主宰于心上自能不虑而知不然孰主张是孰纲维是圣狂之所以分只争这主宰诚不诚耳若以意为心之发动情念一动便属流行而曰及其乍动未显之初用功防慎则恐怳忽之际物化神驰虽有敏者莫措其手圣门诚意之学先天易简之诀安有此作用哉诚意工夫在慎独独即意之别名慎即诚之用力者耳意是心之主宰以其寂然不动之处单单有个不虑而知之灵体自做主张自裁生化故举而名之曰独少间搀以见闻才识之能情感利害之便则是有所商量倚靠不得谓之独矣世云独知此中固是离知不得然谓此个独处自然有知则可谓独我自知而人不及知则独字虚而知字实恐非圣贤立言之精意也知诚意之为慎独则知用力于动念之后者悉无及矣故独在中庸谓之不覩不闻慎在中庸谓之戒慎恐惧慎本严敬而不怠之谓非察私而防杂者也慎独註云谨之于此以审其几后儒因谓审察心中几动辩其善恶而克遏之如此用功真难凑泊易大传曰君子上交不谄下交不凟其知几乎几者动之微吉之先见者也则几字是交际事几上见非心体上有几动也心体上有几动则是动于念杨慈湖所以谓之起意而非大学中庸所谓独也大传又曰夫易圣人所以极深而研几也朱子解云所以极深者至精也所以研几者至变也以变释几非事几乎后又谓于心几动处省检而精察之以是为研谬亦甚矣问遗录一诗言念头动处须当谨似亦以意为心之所发如何曰谨念是戒其莫动妄念非于动后察善恶也亦是立定主意再不忘动之义且予所谓意有主意非自泛然各立一意便可言诚盖自物格知至而来乃决定是修身立本之主意也中庸即曰诚身孟子即曰反身而诚不本诸身便是妄了不以意为心之所发虽是自家体验见得如此然颇自信心同理同可以质诸千古而不惑岂以未尝闻之先师而避讳之哉象山谓在人情事变上用功正孟子必有事焉之意必有事焉非谓必以集义为事言吾人无一时一处而非事则亦无一时一处而非心无一时一处而非心则亦无一时一处而非学故凡日用动静云为一切人情事变孰非吾心性中所有之事孰非职分内当为之事故谓之必有事焉犹言须臾离事不得件件随知顺应而不失其宜是则所谓集义者也故孟子以后能切实用功而不渉于虚想虚见虚坐虚谈者无如象山明翁初讲致良知曰致者至也如云丧致乎哀之致其解物格知至曰物格则良知之所知者无有亏缺障蔽而得以极其至矣观此则所谓致良知者谓致极吾心之知俾不欠其本初纯粹之体非于良知上复加致也后因学者中徃徃不明致字之义谓是依着良知推致于事误分良知为知致知为行而失知行合一之㫖故后只説良知更不复言致字今明翁去久一时亲承面命诸大名贤皆相继逝海内论学者靡所稽慿故有虚空冐认良知以为易简超脱直指知觉凡情为性混入告子释氏而不自知则不言致字误之也二者之间善学者须㑹取或疑心翁以格物为反身之学用于应事接物时甚好但若平居未与物接只好説个良知更有何物可格曰格物原是致知工夫作两件拆开不得故明翁曰致知实在于格物格物乃所以致知可谓明矣且先师説物有本末言吾身是本天下国家为末可见平居未与物接只自安正其身便是格其物之本格其物之本便即是未应时之良知至于事至物来推吾身之矩而顺事恕施便是格其物之末格其物之末便即是既应时之良知致知格物可分拆乎况先师原初主张格物宗㫖只是要人知得吾身是本专务修身立本而不责人之意非专零零碎碎于事物上作商量也夫何疑哉问前辈多言敬则中心有主今曰诚意则心有主将主敬不如主诚乎曰不然诚与敬俱是虚字吾非谓诚能有主谓诚此修身立本之意乃有主也诚字虚意字实譬如方士説丹意是铅永丹头诚则所谓文武火候而已又通考之北宫黝之有主是主必胜孟施舍之有主是主无惧曾子闻大勇于夫子是主自反而缩孟子之异于告子是主行慊于心皆必有一件物事主宰于中乃有把柄今只徒言敬则中心有主不知主箇甚么将以为主箇敬字毕竟悬空无附着何以应变而不动心乎吾辈今日格物之学分明是主修身之立本诚意是所以立之之功不须説敬而敬在其中盖自其真实不妄之谓诚自其戒慎不怠之谓敬诚则敬敬则诚其功一也又程子尝言学者先须识仁识得此理以诚敬存之而已这便是以仁为主诚敬是所以存之之功究竟来孔之言缩孟之言慊程之言仁皆与大学修身为本统脉相承若合符节思之当自跃然学者一得良知透露时时处处昭朗光耀诸所动作皆在知中故曰盖有不知而作者我无是也茍此天性真知不能彻底皎洁而借见闻为知则不过知之次者耳圣人原不借见闻为知故其敎人也虽鄙夫有问皆可叩两端而竭焉先儒发变化气质之论于学者极有益但若直从气质偏处矫之则用功无本终难责效故只反身格物以自认良知寻乐养心而充满气和则自然刚暴者温柔懦者立骄矜者㢲简傲者谦鄙吝者寛惰慢者敬诸所偏重咸近于中矣以是知学必涵养性源为诸本而以气质变化为征验自责自修学之至要今人详于责人只为见其有不是处不知为子而见父母不是子职必不共为臣而见君上不是臣职必不尽他如处兄弟交朋友畜妻子茍徒见其不是则自治已疎动气作疑自生障碍几何不同归于不是哉有志于为已者一切不见人之不是然后能成就一个自家是子贡谓夫子之言性与天道不可得而闻盖夫子敎人只在言动事为上从实理㑹而性天之妙自在其中故曰下学而上达更不悬空説个性与天道使人求高求逺学者理㑹得时则夫子之文章何者不是性天之流行外文章而别求性天则妄矣吾人今日何可汲汲于谈天説性而失孔门敎化之常问如何是安静以养微阳曰诗云小心翼翼昭事上帝只时谨慎保守此个灵根常是闲闲静静欣欣融融便是得其所养今人只要向外驰骋安得阳长隂消且如人一时収摄精神略见虚明光景便将平日才智衬贴起来多闻见者驰骋于闻见能立事功者驰骋于事功善作诗者驰骋于诗㑹写字者驰骋于字以至要立门户要取功名等等恢宏皆作劳攘精神逐外白日鬼迷当如阳复何哉杨墨之差易见故自孟子一辨之后无人复入其门乡愿媚世盗名虽间有人效之然亦自省有愧高明有志之士自不屑为独告子之学近似率真坑陷多少有志好学人豪鹘鹘宇宇撞入其门恬不为怪此其为害特深至今不息也凡今之不肯精细入思从容中道而但任气作用率意径情且侈号于人曰吾自良知妙用矣管甚人是人非吾自性天流行矣管甚无破无绽少循规矩则谓之拘执道理少尽报施则谓之陪奉世界凡若此者谓非告子不求于心不求于气之学乎呜唿安得起孟子于九原而辨正之也一友闻格物之説喜曰看来格物二字只是个致知底致字曰然曰学既明白如此须作第一事榦庶不虚负所闻曰作第一事还有第二第三须是看得事即学学即事日用间一切动静云为总只是这一个学方是无间断无歇手处友乃跃然庸德庸言是小小寻常言行无甚关系时节今人之所忽处正古人之所谨处故学必于微小去处不少放过方始入精一友好直己之是语之曰是非之在人心自明自辨何须自家理直子直其是谁肯认非此余少时害过切骨病痛曽记与林东城论一事于舟中余明辨自已之是东城则浑厚莫辨谓辨得自已极是不难为了别人予执滞不能服时李天泉在坐两解之曰二公皆是也浑厚则仁之意多辨明则义之意多予曰巧哉仁可以该义义不可以该仁吾二人之优劣既较然矣何得谓皆是乎东城大笑曰公依旧又在这里辨个优劣要做甚么公可谓只是生姜树上生但自此吾当进于明辨公亦当进于浑厚则彼此俱有益耳予于是始大悟其差亟起谢敎自是悔改数十年来不敢不浑厚也易传曰天下何思何虑非敎人一切不思虑也学而不思则罔心之官则思慎思研虑皆学者用功所在安得煳涂易传之意盖言天下之理同归而涂自殊一致而虑自百我这里真是廓然大公则自然物来顺应我这里真是寂然不动则自然感而遂通更有何事可思何物可虑而有待于计较安排者耶今不玩本章全文而截其何思何虑四字欲人藁木死灰其心于一切无所思虑之地岂理也哉或云此是圣人地位亦伊川发得太早之説也㑹得时何思何虑正吾人为学切近工夫盖必实见得天性良知果是自能感通自能顺应果是无丝毫巧智复有待于计较安排此方是真机妙用真性流行而内外两忘澄然无事矣不然终日应酬都只是憧憧徃来自私用智何足以言学乎不识不知然后能顺帝之则今人只要多増闻见以广知识搀杂虚灵真体如何顺帝则乎盖人有知识则必添却安排摆布用智自私不能行其所无事矣故曰所恶于智者为其凿也程子曰明得尽渣滓便浑化此格言也然不必质美者能之良知本体人人具足不论资质高下亦不论知识浅深信得及悟得入则亦明得尽矣有不能者百倍其功终有明尽时节到得明尽便亦都无渣滓所谓明则诚也学者但当尽力此明不必更求其次只缘当时説箇其次惟庄敬以持养之遂使无限英雄不敢自任质美从事于浑化之功但择取其所谓次者而终身用力焉所谓明尽只是认得良知的确无遮蔽处耳圣人神化之精不出于上交不谄下交不凟之两言吾先师论明哲保身亦不出于爱敬之一道若他人论几论哲必着𤣥微奥妙之辞愈深逺而愈不实矣或问本体曰体用原不可分良知善应处便是本体孔门论学多就用处言之故皆中正平实后儒病求之者逐事支离不得其要从而指示本体立论始微而高虚𤣥逺之蔽所自起矣由仁义行自是良知天性生机流出不假闻见安排行仁义者遵依仁义道理而行不由心生者也一是生息于中一是袭取于外二者王覇圣凡之别非安勉生熟之分也圣人所不知不能即愚夫愚妇与知能行之事心不在焉须知不在何处人言心要在腔子里心茍在腔子里面则凡腔子之外可尽无心耶夫心之本体静虚无物则为不放失无在而无不在也若或一有所着驰于彼则不存于此有所在则有所不在矣此之谓不在古人好善恶恶皆在已身上做工夫今人好善恶恶皆在人心作障碍程子每见人静坐便道善学善字当玩如云鲁男善学柳下惠一般学本不必静坐在始学麄心浮气用以定气凝神可也周子主静之説只指无欲而言非静坐也今人谬以静坐养心失之逺矣问欲致良知必须精察此心有无色货名利之私夹杂方是源头洁浄曰此是以良知为未足而以察私补之也良知有洁浄而无私不必加察俱要认得良知真尔不认良知而务察其私其究能使色货名利之私一切禁遏而不得肆乎安望廓清之有日哉问闲思襍虑何以却之曰圣人之圣不必论此心之生机顷刻不息所谓出入无时莫知其乡是其神明不测自合如此若一槩尽欲无之必求至于杳然无念非惟势有不能即能之正所谓藁木死灰自絶其生生不息之机而可乎但不必思闲虑襍徒自劳攘耳一友觅有过言愧悔不乐曰莫烦恼前头失处且喜乐今日觉处此方是见在真工夫烦恼前头失处尚在毁誉上支持未复本体喜乐见在觉处则所过者化而真体已呈露矣二者相去不亦逺乎自古农工商贾业虽不同然人人皆可共学孔门弟子三千而身通六艺者才七十二其余则皆无知鄙夫耳至秦灭学汉兴惟记诵古人遗经者起为经师更相授受于是指此学独为经生文士之业而千古圣人与人人共明共成之学遂冺没而不传矣天生我师崛起海滨慨然独悟真宗孔孟直指人心然后愚夫俗子不识一字之人皆知自性自灵自完自足不假闻见不烦口耳而二千年不传之消息一朝复明矣诚意问答岁在庚午春王正月芝兰独茂苔草争妍梴偶侍侧一菴夫子起而叹曰格物之学已信于人人矣诚意以心之主宰言不犹有疑之者乎梴曰岂特他人疑之虽以梴之乆于门下者亦不能以释然盖以意为心之所发则未发为心之本体心意有所分别而后诚正不容混也先儒谓心如谷种意其所发之萌芽矣乎师曰子知谷之萌芽已发者为意而不知未发之中生生不息机莫容遏者独不可谓之意乎梴曰己发之和即有未发之中者在亦尝闻之矣然大学一书专在情上理㑹故好恶足以括之意之所在非好则恶意不近于情耶师曰意近乎志即经文之所谓有定也行者之北之南必须先有定主意定而后静且安则修身矣梴曰尝与呉友三江论人之视听言动莫非吾意之所运视听言动必以礼则亦莫非吾诚之所在也故大学诚意即中庸诚身似于师説近之乎然以意近乎志古者十五志于大学岂待格物之后而志始立耶师曰志意原不相逺语录尝言之矣惟学贵知本诚身诚意固一也然不知诚意以修身为国家天下之本则则身不止于至善而每蹈于危险之地矣身且不保而况于保家保国保天下乎今人知格物反己之学而犹不免于动气责人者只为修身主意不诚如果真诚恳恻凡有逆境惟知责己而不知责人是于感应不息上用工不然断港絶河弃交息逰而非圣人运世学矣梴曰言之至此心体洞然自知格致处事议事颇有究竟而不容少有所混然以之处人亦然今闻师训庶有所悔而改乎但感应不息上用功吾儒之所以异于二氏者正在于此却当于心体上着力岂宜于效验上较之耶师曰心迹一而后知吾儒之妙非二氏可及也若人情有感必应则恒人皆能处之矣惟感之而不应而吾之所以感之者惟知自尽其分而不暇于责人望人而后谓之学无止法为人父止于慈不当因其子之贤愚而异爱为人子止于孝不当因其父之寛严而异敬君臣朋友皆然一求诸身而无责人之妄念是之谓反身而诚乐莫大焉盖反身则此心一而不二不二非诚乎乐即此之谓自谦也梴曰用力之方指示下愚当何所先乎师曰诚意工夫全在慎独独即意也此惟吾心一㸃生机而无一毫见闻情识利害所混故曰独即中庸之所谓不覩不闻也慎即戒谨恐惧梴曰诚意之后正心之功亦大段着力不得譬之行者之南立定主意必期至南而止更无一毫牵引此诚也然至中途或有君上之召或有父兄之命则又当变通而不容泥滞落于有所正心之功其不滞而已乎师曰不滞亦是但能决定以修身立本为主意则自无念不必察私防欲心次自然广大传曰心广体胖其㫖深哉茍不由诚意自慊而专务强正其心则是告子之学也乌足以语此梴曰论至于此学问虽有所受而体认则存乎人何前之苦析经文而不求实用哉梴之所以疑而信信而疑者盖以世之主讲者辄好异説以新闻见况朱子之学犹未可以轻议也常读章句因其所发释明德实其所发释诚意又考诸小註意是主张恁也然则朱子皆非欤师曰朱子所註未为不是但后之学者遂分所发有善恶二端殊不知格致之后有善而无恶若恶念己发而后着力则犹恐有不及者矣梴曰禁于未发之谓豫发而后禁则扞格而不胜用力于未发者集义之君子自慊者也用力于已发者袭取之小人见君子而后厌然之类也吾人今日愿为君子耶为小人耶当知所以自辩也但意之所主果属将发未发之间乎未发则不得谓意矣师曰未发已发不以时言且人心之灵原无发之时当其发也必有寂然不动者以为之主乃意也此我所以以意为心之主宰心为身之主宰也子姑无言语求之久之自当有得铨部林东城先生春林春字子仁号东城泰州人家贫童子时佣于王氏王氏见其慧使与子共学刻苦自励嘉靖壬辰举㑹试第一除户部主事改礼部又改吏部请告归起补郎中辛丑卒官年四十四先生师心斋而友龙溪当其始学日以朱墨㸃记其动念臧否醇杂久之乃悟曰此治病于标者也盍反其本乎自束髪至盖棺未尝一日不讲学虽在吏部不以热官避嫌幞被宿寺观与同志终夜刺刺不休荆川曰子仁学几二十年其胶解冻释未知如何然自同志中语质行者必归之羲观其论学工夫绵密不渉安排不落睹闻明道之行所无事慈湖之不起意庶几近之心斋之门未之或先也林东城集自验接人虽寛大不忙而中心亦自有梗自省虽不敢随俗计较而功名之念又不能忘故平时包裹之喻至此乃见其真近觉精神泄漏梦寐不清作事应物时有气不顺畅辞不合序人有受之不堪我亦悔之无及固知平时工夫不能实际以至如此然少知检察则又矜持不泰无与物同春之意于心不化已亦不能容矣心斋先生语鄙人云当官以来子以为顺事乎盖未尝自以为过也予曰然识有未尽势有未能此则鄙人之过也夫子曰非是之谓也即举干卦六爻譬作六臣鄙人者属九四跃龙云也龙而跃求自试者也故有许多责备之意形见之机若非自以为过而善补之鲜有不得其祸者予曰兢兢业业不敢放过惟以正自守不求人知不徇人意以正事之而已仅足支持夫子言之于吾心有戚戚也夫子曰是亦足矣未知合易而坦然行也使能知合易道不以为尽心不以为难处实实落落以为补过更觉精神予豁然有悟乃知从仕之难今始见其易易也为己之学不相假借无俟旁求饥食渴饮由我而已何尝与于人知不知哉惟其为己之间又知已非我所得私亦有私之不可得者如善与人同舍己从人之类乃为真切何计人已之分耶道理无穷工夫不息望道未见圣人之心其道体本如是也使真有所得而守之将无所事于守矣惟圣人无所事守吾人尚有待于守也所谓不俟造作不必假借者如目自能视视之而已岂待加视而后明耳自能听听之而已岂待加听而后聪心自能思思之而已岂待加思而后睿哉神明无待于外求直养自复其本体通乎昼夜之道而知者也近世学者不信本心具足惟于心外寻求聪明自用者失其本心修补粧缀者滞其实用久而忘返习以为常反曰学专在是真有孤圣门精一之㫖矣静中体认吾人日用间意念起时无纎毫私见便是静便是制外也未发气象此亦可观非养至冥冥寞寞始可言静明觉即戒惧亦是工夫亦是本体初无所异必戒惧而后明觉则明觉时谁明觉也环溪主静静而无静可也否则打帖久而气魄弱某人主动动而无动可也否则发散久而神识浅人心平日固有纷扰习染时心少不省察则逐逐相随牵引无已或茫茫荡荡不知所极惟着察此念虚明在中举无所着及事一触从而应之不见其有不以为功久则自以为是者或自见其非假之外者亦自得于内真如冲漠无朕万象森然文王望道未见此正心无私处茍有见而为之不免比合牵引落于闻见虽公亦私也所谓当理者心外无理理外无事事外无仁即心是理即理是事即事是仁一而已矣故仁者以天地万物为一体既为一体则物之是非善恶如体之疾痛疴痒无不自知何理可当何心可私一见决矣近见此心无一物可见亦无工夫可着只如此平等做去一歩一歩一事一事自有条理自有不容己处无许多智识计较如天之广大高明其间之生生化化者自不费手段也心果无事百体自舒虽造次顚沛亦自裕如不见有事如此则神完知藏自能应事亦自无不照者故真学不于照上论真惟于无照上致决果是无照即是真体耳自能听目自能明心自能照何假纎毫气力哉今为学者但于事事物物上起念如何作用乃是工夫据其自信亦曰用功証之于易亦曰研几即是致知即是圣人矣不知此正生死之关诚伪之辨不可不察道无方体亦何形象故曰上天之载无声无臭至矣此便是道便是工夫有不待人之用心而始凑合以此加彼云也求仁之功非认意见以为是则从迁就以为宜恐无思无为之体未能合一惟于一体求之果无见于人过而恐我爱之未深果无见于己是而恐躬行之未当兢兢业业日改月化以求一体之无私不计衆心之何若如此而己日来工夫惟于平等上实际做去更不加减分毫着纎毫气力使精藏气定智发心安若无所事事者盖无道之可见亦无学之可名不求见解只依本色人虽不知吾自知之人虽不信吾自信之而已自心自信当下即得清明随事自能泛应故曰清明在躬志气如神言本心俱足万化流行也后世学术只为自信不及苦心小而事大几微之善不足以应之取益于传记之言比拟于变通之迹事有近似者引之而强合道无方体者执之而等伦纵能凑合成章不免神气消索物既不亲我亦不化终与道为二也人心无迹何处着念感而遂通此乃真念故曰不必动念也使有念可动则未应之先念在何处既应之后念又何生寂然不动而已矣学者习染之深以着意为真切不知自丧其真以比拟为用功不知自迷其性道本无体亦不可见茍以有心而求终是有生有死有起有灭惟悟本来原无一物凡今日之闻见聪明皆障蔽之实况于世情物欲又其甚者乎明儒学案卷三十二明儒学案卷三十三钦定四库全书明儒学案卷三十三余姚黄宗羲撰㤗州学案二文肃赵大洲先生贞吉赵贞吉字孟静号大洲蜀之内江人生而神颕六歳诵书日尽数卷登嘉靖十一年进士第选庶吉士授编修因上惑方术疏请敷求真儒不报迁右春坊右中允管司业事二十九年京师戒严嫚书要贡集百官议阙下日中莫发一论者先生出班大言曰城下之盟春秋耻之华亭问何竒画先生曰为今之计皇上出御正殿下诏引咎録周尚文之功以励邉帅释沈束之狱以开言路轻损军之令重赏功之格饬文武百司为城守遣官宣谕诸将监督力战其他无可为画者上即陞先生左春坊左谕徳兼河南道监察御史给赏功银五万两令其随宜区处宣谕将士方廷议罢先生盛气谒相嵩于西苑直中嵩辞不见先生怒叱门者㑹通政赵文华趋入顾谓先生曰公休矣天下事当徐议之先生愈怒骂曰汝权门犬何知天下事嵩闻大恨欲败其事故不与督战事权亦不与一䕶卒先生单骑出城僦民车致银总兵仇鸾所歴诸营传谕而返明日复命上怒谓功赏未见措置第为周尚文沈束怀怨诏锦衣卫逮杖谪广西荔波县典史量移徽州通判稍迁南京文选司主事进郎中陞光禄寺少卿通政司叅议右通政光禄寺卿户部右侍郎皆在南京四十年始入为户部右侍郎又以忤嵩罢隆庆改元起吏部侍郎兼翰林院学士掌詹事府事上幸学暂掌祭酒事出为南京礼部尚书召入兼翰林院学士协管詹事府事寻拜文渊阁大学士先生在阁与高文襄共事而议多不合其大者谓御兵分𨽻五府数变之后至嘉靖庚戌别立戎政㕔以十余万衆统于一人尽变祖制夫兵权贵于分练兵亦贵于分此古法也疏下廷臣议行而本兵霍冀不悦及给事中杨镕论冀冀遂诬先生主使上终直先生而罢冀文襄以徐文贞草世庙遗诏改政改臣为讐君将欲加罪先生拂衣起曰若是则先帝大礼大狱诸案即宋之奷党碑也文襄色变而止文襄以阁臣兼掌吏部事使先生兼掌都察院事文襄欲修怨廷中之异已者非时考察科道先生执笔文襄终不得志其争给事中呉时来至于日中于是文襄使其客韩楫劾先生为庸横先生言人臣庸则不能横横非庸臣之所能也臣兢兢唯拱言是听仅以考察一事与之相左臣真庸臣也若拱者然后可谓之横也已诏驰驿归杜门着述拟作二通以括古今之书内篇曰经世通外篇曰出世通内篇又分二门曰史曰业史之为部四曰统曰传曰制曰志业之为部四曰典曰行曰艺曰衔外篇亦分二门曰説曰宗説之为部三曰经曰律曰论宗之为部一曰单传直指书虽未成而其绪可寻也万厯四年三月十五日卒年六十九赠少保谥文肃先生之学李贽谓其得之徐波石按先生之论中也曰世儒解中者不偏不倚无过不及之名而不知言中为何物今夫置器于地平正端审然后曰此器不偏不倚度物之数长短适中然后曰此物无过不及今舍其器物未问其作何名状而但称曰不偏不倚无过不及则茫茫虚号何所指归若以为物物有天然之则事事有当可之处夫天然之则在此物者不能以该于彼物当可之处在此事者不能以通于他事若以为道心为主而人心听命则动静云为之际自无过不及之差此又以中为学问之效宁有三圣心传不指其体而仅言其效乎波石之论中也亦曰伊川有堂之中为中国之中为中若中可拟而明也易不当曰神无方而易无体矣故知先生有所授受也先生初不自讳其非禅学尝与徐鲁源相遇鲁源言学问当有所取有所舍先生厉声曰吾这里无取无舍宛然宗门作用也其答友人云仆之为禅自弱冠以来敢欺人哉试观仆之行事立身于名敎有悖谬者乎则禅之不足以害人明矣仆盖以身证之非世儒徒以口説诤论比也先生谓禅不足以害人者亦是有説朱子云佛学至禅学大坏盖至于今禅学至棒喝而又大坏棒喝因付嘱源流而又大坏就禅敎中分之为两曰如来禅曰祖师禅如来禅者先儒所谓语上而遗下弥近理而大乱真者是也祖师禅者纵横捭阖纯以机巧小慧牢笼出没其间不啻逺理而失真矣今之为释氏者中分天下之人非祖师禅勿贵递相嘱付聚羣不逞之徒敎之以机械变诈皇皇求利其害宁止于横水勐兽哉故吾见今之学禅而有得者求一朴实自好之士而无有假使达摩复来必当折棒噤口涂抺源流而后佛道可兴先生之所谓不足以害人者亦从弥近理而大乱真者学之古来如大年东坡无垢了翁一辈皆出于此若其逺理而失真者则断断无一好人也先生尝游嵩高抱犊伏牛诸山德清蔡子木问道述七图示之其一混元图其二出庚图其三浴魄图其四伊字三㸃之图其五字轮相之图其六周子太极图其七河图谓一以摄六六以显一一者真空也六者妙有也世间法与出世法皆备矣先生盖见沩仰山图相创立宗㫖与太极图相似故扭合为一而不顾其理之然否也夫太极只一圈耳一圈之外不可更加一圈也仰山之图相九十七一圆分主一事不得谓之混元矣是故形同而实异也出庚浴魄魏伯阳以月象附㑹纳甲赵汝楳朱风林皆尝驳之与太极益不合矣英雄欺人徒自欺耳大洲杂录曾子曰夫子之道忠恕而已矣不欺其心为忠能度人之心为恕夫不欺自心与能度他心者岂今之人尽不能者哉循是义也堂堂平平以入夫子之门是千载而夕昕也学术之歴古今譬之有国者三代以前如玉帛俱㑹之日通天下之物济天下之用而不必以地限也孟荀以后如加关讥焉稍察阻矣至宋南北之儒殆遏籴曲防独守谿域而不令相徃来矣陈公甫尝叹宋儒之大严夫物不通方则用穷学不通方则见陋且诸子如董扬以下苏陆以上姑不论晦翁法程张矣而不信程张尊杨谢矣而力辟杨谢凡诸灵觉明悟通解妙达之论尽以委于禅目为异端而惧其一言之汚也顾自日看案上六经论孟及程氏文字于一切事物理㑹以为极致至太极无极隂阳仁义动静神化之训必破碎支离之为善稍渉易简疎畅则动色不忍言恐堕异端矣夫谓灵觉明妙禅者所有而儒者所无非灵觉明妙则滞窒昏愚岂谓儒者必滞窒昏愚而后为正学耶天地万物本吾一体也而吾何以知天地万物之然哉天地非仁将恐折万物非仁将恐歇吾心非仁吾身将恐蹶吾何以知吾身之然哉吾视非仁盲从目生吾听非仁聋从耳腾吾言非仁口过瞢瞢吾动非仁身过殷殷呜唿微翳眯睛则八方易位一念颠倒而人已成敌执迷为真贼以代子四窍尘投一妙觉死乐出于虚蒸则成菌既死之心不可复振蜗窟蚓穴去仁几何鸢飞鱼跃于仁何若古之有道去彼取此三才归根一日克己吾何心知有道之然哉以其无己也故能成其已呜唿吾有大已俯万物而观天地者也大己不浃小已揭揭小已既克大已泼泼古之善克者视于无形听于无声动无轨辙言非述称四用反一一真流行无体无方礼嘉而亨少有意必固我作类妙用齐滞具为痿痺此为不仁而株橛小已是故无已为克真已为大至大为仁体无对待不见大小焉知内外性此曰圣复此曰贤小子至愚择焉执焉昔者吾友从事于此敢告非狂为仁由己明儒学案卷三十三明儒学案卷三十四钦定四库全书明儒学案卷三十四余姚黄宗羲撰泰州学案三叅政罗近溪先生汝芳罗汝芳字惟徳号近溪江西南城人嘉靖三十二年进士知太湖县擢刑部主事出守宁国府以讲㑹乡约为治丁忧起复江陵问山中功课先生曰读论语大学视昔差有味耳江陵黙然补守东昌迁云南副使悉修境内水利莽人掠迤西迤西告急先生下教六宣慰使灭莽分其地莽人恐乞降转参政万厯五年进表讲学于广慧寺朝士多从之者江陵恶焉给事中周良寅劾其事毕不行潜住京师遂勒令致仕归与门人走安城下劒江趋两浙金陵往来闽广益张皇此学所至弟子满座而未尝以师席自居十六年从姑山崩大风㧞木以九月卒年七十四少时读薛文清语请万起万灭之私乱吾心乆矣今当一切决去以全吾澄然湛然之体决志行之闭闗临田寺置水镜几上对之黙坐使心与水镜无二久之而病心火偶过僧寺见有榜急救心火者以为名医访之则聚徒而讲学者也先生从衆中听良久喜曰此真能救吾心火问之为颜山农山农者名钧吉安人也得㤗州心斋之传先生自述其不动心于生死得失之故山农曰是制欲非体仁也先生曰克去已私复还天理非制欲安能体仁山农曰子不观孟子之论四端乎知皆扩而充之若火之始燃泉之始逹如此体仁何等直截故子患当下日用而不知勿妄疑天性生生之或息也先生时如大夣得醒明日五鼓即徃纳拜称弟子尽受其学山农谓先生曰此后子病当自愈举业当自工科第当自致不然者非吾弟子也己而先生病果愈其后山农以事繋留京狱先生尽鬻田产脱之侍养狱中六年不赴廷试先生归田后身已老山农至先生不离左右一茗一果必亲进之诸孙以为劳先生曰吾师非汝辈所能事也楚人胡宗正故先生举业弟子已闻其有得于易反北面之宗正曰伏羲平地着此一画何也先生累呈註脚宗正不契三月而后得其传尝苦格物之论不一错综者久之一日而释然谓大学之道必在先知能先知之则尽大学一书无非是此物事尽大学一书物事无非是此本末终始尽大学一书之本末终始无非是古圣六经之嘉言善行格之为义是即所谓法程而吾侪学为大人之妙术也夜趋其父锦卧榻陈之父曰然则经传不分乎曰大学在礼记中本是一篇文字初则概而举之继则详而实之总是慎𨕖至善之格言明定至大之学术耳父深然之又尝过临清剧病怳忽见老人语之曰君自有生以来触而气每不动勌而目輙不瞑扰攘而意自不分夣寐而境悉不忘此皆心之锢疾也先生愕然曰是则余之心得岂病乎老人曰人之心体出自天常随物感通原无定执君以夙生操持强力太甚一念耿光遂成结习不悟天体渐失岂惟心病而身亦随之矣先生惊起叩首流汗如雨从此执念渐消血脉循轨先生十有五而定志于张洵水二十六而正学于山农三十四而悟易于胡生四十六而证道于㤗山丈人七十而问心于武夷先生先生之学以赤子良心不学不虑为的以天地万物同体彻形骸忘物我为大此理生生不息不须把持不须接续当下浑沦顺适工夫难得凑泊即以不屑凑泊为工夫胸次茫无畔岸便以不依畔岸为胸次解缆放船顺风张棹无之非是学人不省妄以澄然湛然为心之本体沉滞胸膈留恋景光是为鬼窟活计非天明也论者谓龙溪笔胜舌近溪舌胜笔微谈剧论所触若春行雷动虽素不识学之人俄顷之间能令其心地开明道在视前一洗理学肤浅套括之气当下便有受用顾未有如先生者也然所谓浑沦顺适者正是佛法一切现成所谓鬼窟活计者亦是寂子速道莫入隂界之呵不落义理不落想像先生真得祖师禅之精者盖生生之机洋溢天地间是其流行之体也至流行而至画一有川流便有敦化故儒者于流行见其画一方谓之知性若徒见气机之鼓盪而玩弄不已犹在隂阳邉事先生未免有一间之未逹也夫儒释之辨真在毫釐今言其偏于内而不可以治天下国家又言其只是自私自利又言只消在迹上断终是判断不下以愚论之此流行之体儒者悟得释氏亦悟得然悟此之后复大有事始究竟得流行今观流行之中何以不散漫无纪何以万殊而一本主宰厯然释氏更不深造则其流行者亦归之野马尘埃之聚散而已故吾谓释氏是学焉而未至者也其所见固未尝有差盖离流行亦无所为主宰耳若以先生近禅并弃其说则是俗学之见去圣亦逺矣许敬菴言先生大而无统博而未纯已深中其病也王塘南言先生早嵗于释典𤣥宗无不探讨缁流羽客延纳弗拒人所共知而不知其取长弃短迄有定裁㑹语出晚年者一本诸大学孝弟慈之㫖絶口不及二氏其孙懐智尝阅中峯广録先生輙命屏去曰禅家之说最令人躱闪一入其中如落䧟阱更能转头出来复归圣学者百无一二可谓知先生之长矣杨止菴上士习疏云罗汝芳师事颜钧谈理学师事胡清虚谈焼炼採取飞昇师僧元觉谈因果单传直指其守宁国集诸生㑹文讲学令讼者跏趺公庭敛目观心用库藏充餽遗归者如市其在东昌云南置印公堂胥吏杂用归来请託烦数取厌有司每见士大夫輙言三十三天凭指箕仙称吕纯阳自终南寄书其子从丹师死于广乃言日在左山其诞妄如此此则宾客杂沓流传错误毁誉失真不足以掩先生之好学也近溪语録问今时谈学皆有个宗㫖而先生独无自我细细㸔来则似无而有似有而无也罗子曰如何似无而有曰先生随言对答多归之赤子之心曰如何似有而无曰才説赤子之心便説不虑不学却不是似有而无茫然莫可措手耶曰吾子亦善于形容矣其实不然我今问子初生亦是赤子否曰然曰初生既是赤子难说今日此身不是赤子长成此时我问子答是知能之良否曰然曰即此问答用学虑否曰不用曰如此则宗㫖确有矣曰若只是我问你答随口应声个个皆然时时如是虽至白首终同凡夫安望有道可得耶曰其端只在能自信从其机则始于善自觉悟虞廷言道原说其心惟微而所示工夫却要惟精惟一有精妙的工夫方入得微妙的心体曰赤子之心如何用工曰心为身主身为神舎身心二端原乐于㑹合苦于支离故赤子孩提欣欣长是欢笑盖其时身心犹相凝聚及少少长成心思杂乱便愁苦难当世人于此随俗习非往往驰求外物以圗安乐不思外求愈多中懐愈苦老死不肻囬头惟是有根器的人自然会寻转路晓夜皇皇或听好人半句言语或见古先一叚训词憬然有个悟处方信大道只在此身此身浑是赤子赤子浑解知能知能本非学虑至是精神自来体贴方寸顿觉虚明天心道脉信为洁净精微也己曰此后却又如何用工曰吾子只患不到此处莫患此后工夫请㸔慈母之字婴儿调停斟酌不知其然而然矣问学问有个宗㫖方好用工请指示曰中庸性道首之天命故曰道之大原出于天又曰圣希天夫天则莫之为而为莫之致而至者也圣则不思自得不勉而中者也欲求希圣希天不寻思自己有甚东西可与他打得对同不差毫髪却如何希得他天初生我只是个赤子赤子之心浑然天理细㸔其知不必虑能不必学果然与莫之为而为莫之致而至的体叚浑然打得对同过然则圣人之为圣人只是把自己不虑不学的见在对同莫为莫致的源头久久便自然成个不思不勉而从容中道的圣人也赤子出胎最初啼呌一声想其呌时只是爱恋母亲懐抱却指着这个爱根而名为仁推充这个爱根以来做人合而言之曰仁者人也亲亲为大若做人的常是亲亲则爱深而其气自和气和而其容自婉一些不忍恶人一些不敢慢人所以时时中庸其气象出之自然其功化成之浑然也问吾人在世不免身家为累所以难于为学曰却倒说了不知吾人只因以学为难所以累于身家耳即如才歌三十六宫都是春夫天道必有隂阳人世必有顺逆今曰三十六宫都是春则天道可化隂而为纯阳矣夫天道可化隂而为阳人世独不可化逆而为顺耶此非不近人情有所勉强于其间也吾人只能专力于学则精神自然出拔物累自然轻𣺌莫说些小得失忧喜毁誉荣枯即生死临前且结缨易箦曵杖逍遥也问临事輙至仓皇心中更不得妥贴静定多因养之未至故如是耳曰此养之不得其法使然因先时预有个要静定之主意后面事来多合他不着以致相违相竞故临时冲动不宁也曰静定之意如何不要孟子亦说不动心曰心则可不动若只意思作主如何能得不动孟子是以心当事今却以主意去当事以主意为心则虽养百千万年终是要动也问善念多为杂念所胜又见人不如意暴发不平事已輙生悔恨不知何以对治曰譬之天下路径不免石块髙低天下河道不免滩瀬纵横善推车者轮辕迅飞则块磊不能为碍善操舟者篙桨方便则滩瀬不能为阻所云杂念忿怒皆是説前日后日事也工夫𦂳要只论目前今且説此时相对中心念头果是何如曰若论此时则恭敬安和只在专志听教一毫杂念也不生曰吾子既已见得此时心体有如是好处却果信得透彻否大衆欣然起曰据此时心体的确可以为圣为贤而无难事也曰诸君目前各各奋跃此正是车轮转处亦是桨势快处更愁有甚么﨑岖可以阻得你有甚滩瀬可以滞得你况民之秉彝好是懿徳则此个轮极是易转此个桨极是易揺而王道荡荡平平终身由之絶无﨑岖滩瀬也故自黄中通理便到畅四肢发事业自可欲之善便到大而化圣而神今古一路学脉真是简易直截真是快活方便奈何天下推车者日数千百人未闻以﨑岖而廽辙行舟者日数千百人未闻以滩瀬而停棹而吾学圣贤者则车未曾推而预愁﨑岖之阻舟未曾发而先惧滩瀬之横此岂路之扼于吾人哉亦果吾人之自扼也问吾人心与天地相通只因有我之私便不能合曰若论天地之徳虽有我亦隔他不得曰如何隔不得曰即有我之中亦莫非天地生机之所贯彻但谓自家愚蠢而不知之则可若谓他曾隔断得天地生机则不可曰极恶之人雷霆且撃之难说与天不隔曰雷击之时其人惊否曰惊被击之时其人痛否曰痛曰惊是孰为之惊痛是孰为之痛然则雷能击死其人而不能击死其人之惊与痛之天也已一友每常用工闭目观心罗子问之曰君今相对见得心中何如曰炯炯然也但尝恐不能保守奈何曰且莫论保守只恐或未是尔曰此处更有虚假安得不是且大衆俱在此坐而中炯炯至此未之有改也罗子谓天性之知不容昧但能尽心求之明觉通透其机自显而无蔽矣是故圣贤之学本之赤子之心以为根源又徴诸庶人之心以为日用若坐下心中炯炯却赤子原未带来而与大衆亦不一般也吾人有生有死我与老丈存日无多须知炯炯浑非天性而出自人为今日天人之分便是将来神鬼之闗也今在生前能以天明为明则言动条畅意气舒展比至殁身不为神者无㡬若今不以天明为明只沉滞襟膈留恋景光幽隂既久殁不为鬼者亦无㡬矣其友遽然曰怪得近来用工若日中放过处多则夜卧夣魂自在若日中光显太盈则夣魂纷乱颠倒令人不堪非遇先生㡬枉此生矣问用工思虑起灭不得宁贴曰非思虑之不宁由心体之未透也吾人日用思虑虽有万端而心神止是一个遇万念以滞思虑则满腔浑是起灭其功似属烦苦就一心以宰运化则衆动更无分别又何起灭之可言哉易曰天下何思何虑殊途而同归一致而百虑夫虑以百言此心非无思虑也惟一致以统之则返殊而为同化感而为寂浑是妙心更无他物欲求纎毫之思虑亦了不可得也一友执持恳切久觉过苦求一脱洒工夫曰汝且莫求工夫同在讲㑹随时卧起再作商量旬日其友跃然曰近觉生意勃勃虽未用力而明白可爱曰汝信得当下即是工夫否曰亦能信得不知何如可不忘失曰忘与助对汝欲不忘即必有忘时不追心之既往不逆心之将来任他寛洪活泼真是水流物生充天机之自然至于恒久不息而无难矣问别后如何用工曰学问须要平易近情不可着手太重如麄茶淡饭随时遣日心既不劳事亦了当久久成熟不觉自然有个悟处葢此理在日用间原非深逺而工夫次第亦难以急廹而成学能如是虽无速化之妙却有隽永之味也问某用工致知力行不见有个长进处曰子之致知知个甚的力行行个甚的曰是要此理亲切曰如何是理曰某平日说理只事物之所当然便是曰汝要求此理亲切却舍了此时而言平日便不亲切舍了此时问答而言事物当然又不亲切曰此时问答如何是理之亲切处曰汝把问答与理㸔作两件却求理于问答之外故不亲切不暁我在言説之时汝耳凝然听着汝心炯然想着则汝之耳汝之心何等条理明白也言未透彻则黙然不答言才透彻便随衆欣然如是则汝之心汝之口又何等条理明白也曰果是亲切曰岂止道理为亲切哉如此则辩到底如此请教不怠又是致知力行而亲切处矣问吾侪或言观心或言行已或言博学或言守静先生皆未见许然则谁人方可以言道耶曰此捧茶童子却是道也一友率尔曰岂童子亦能戒慎恐惧耶罗子曰茶房到此㡬层㕔事衆曰三层曰童子过许多门限阶级不曾打破一个茶瓯其友省悟曰如此童子果知戒惧只是日用不知罗子难之曰他若不是知如何㑹捧茶捧茶又㑹戒惧其友语塞徐为解曰知有两様童子日用捧茶是一个知此则不虑而知其知属之天也觉得是知能捧茶又是一个知此则以虑而知其知属之人也天之知是顺而出之所谓顺则成人成物也人之知却是返而求之所谓逆则成圣成神也故曰以先知觉后知以先觉觉后觉人能以觉悟之窍而妙合不虑之良使浑然为一方是睿以通微神明不测也问今若全放下则与常人何异曰无以异也曰既无以异则何以谓之圣学也曰圣人者常人而肻安心者也常人者圣人而不肻安心者也故圣人即是常人以其自明故即常人而名为圣人矣常人本是圣人因其自昧故本圣人而卒为常人矣诸友静坐寂然无譁将有欲发问者罗子止之良久语之曰当此静黙之时澄虑反求如平时燥动今觉凝定平时昏昧今觉虚明平时怠散今觉整肃使此心良知炯炯光彻则人人坐间各抱一明镜于懐中却请诸子将自己头面对镜观照若心事端荘则如冠裳济楚意态自然精明若念头尘俗则蓬头垢面不特㫄观者耻笑而自心惶恐又何能顷刻安耶曰三自反可是照镜否曰此个镜子与生俱生不待人照而常自照人纎毫瞒他不过故不忠不仁亦是当初自已放过自反者反其不应放过而然非曰其始不知后因反已乃知也曰吾侪工夫安能使其常不放过耶曰羞恶之心人皆有之谁肻蓬头垢面以度朝夕耶一广文自叙平生为学已能知性罗子问君于此时可与圣人一般否曰如此説则不敢曰既知是性岂又与圣人不似一般曰吾性与圣一般此是从赤子胞胎时説若孩提稍有知识已去圣逺矣故吾侪今日只合时时照管本心事事归依本性久则圣贤乃可希望时方饮茶逊让罗子执茶瓯问曰君言照管归依俱是恭敬持瓯之事今且未见瓯面安得遽论持瓯恭敬也曰我于瓯子也曾见来也曾持来但有时见有时不见有时持有时忘记持不能如圣人之恒常不失耳曰此个性只合把瓯子作譬原却不即是瓯子瓯子则有见有不见而性则无不见也瓯子则有持有不持而性则原不待持也不观中庸説率性谓道道不可须臾离今云见持不得恒常则是可以离矣可离则所见所持原非是性曰此性各在当人稍有识者谁不能知况用功于此者乎曰君言知性如是之易此性之所以难知也孟子之论知性必先之以尽心苟心不能尽则性不可知也知性则知天故天未深知则性亦不可为知也君试反而思之前日工夫果能既竭其心思乎今时受用果能知天地之化育乎若果知时便骨肉皮毛浑身透亮河山草树大地囘春安有见不能常持不能久之弊苟仍是旧日境界我知其必然未曾知也广文沉思未有以应童子捧茶方至罗子指而谓一友曰君自视与童子何如曰信得更无两様顷之复问曰不知君此时何所用工曰此时觉心中光明无有沾滞曰君前云与捧茶童子一般説得尽是今云心中光明又自已翻帐也友遽然曰并无翻帐曰童子现在请君问他心中有此光景否若无此光景则分明与君两様广文曰不识先生心中工夫却是如何曰我的心也无个中也无个外所用工夫也不在心中也不在心外只説童子献茶来时随衆起而受之从容啜毕童子来接时随衆付而与之君必以心相求则此无非是心以工夫相求则此无非是工夫若以圣贤格言相求则此亦可説动静不失其时其道光明也广文怳然自失广文再过访自述近得个悟头甚是透彻罗子问其详对曰向时见未真确毎云自已心性时得时失中无定主工失安能纯一殊不知耳目口鼻心思天生五官职司一様试説吾此耳此目终日应接事物谁曾一时无耳目哉耳目既然则终日应接事物又谁曾一时无心思哉耳目心思既皆常在则内外主宰已定而自已工夫岂不渐渐纯熟而安全也哉罗子笑曰此悟虽妙恐终久自生疑障广文不服罗子曰今子悟性固常在独不思善则性在时为之而不善亦性在时为之也以常在而主张性宗是又安得谓性善耶广文自失问将奈何曰是不难葢常在者性之真体而为善为不善者性之浮用体则足以运用用不能以迁体也试思耳之于声目之于色其千变万化于前者能保其无美恶哉是则心思之善不善也然均听之均视之一一更均明晓而辨别之是则心思之能事性天之至善而终日终身更非物感之可变迁者也广文曰先生之悟小子也是死而复生之矣罗子令太湖讲性命之学其推官以为迂也直指虑囚推官与罗子侍推官靳罗子于直指曰罗令道学先生也直指顾罗子曰今㸔此临刑之人道学作如何讲罗子对曰他们平素不识学问所以致有今日但吾辈平素讲学又正好不及他今日直指诘之曰如何不及曰吾辈平时讲学多为性命之谈然亦虚虚谈过何曾真切为着性命试㸔他们临刑徃日种种所为到此都用不着就是有大名位大爵禄在前也都没干他们如今都不在念只一心要求保全性命何等真切吾軰平日工夫若肯如此那有不到圣贤道理直指不觉嘉叹推官亦肃然罗子行乡约于海春书院面临滇海青苖满目客有指柏林而告曰前年有司迁学议伐宫墙树以充用羣鸟洗巢而去分守李同野止勿伐羣鸟一夕归巢如故言讫飞鸣上下乐意相闗昆阳州守夏渔请曰恒谓圣贤非人可及故究情考索求之愈劳而去之益逺岂知性命诸天本吾固有日用之间言动事为其停当处即与圣贤合一也罗子曰停当二字尚恐未是夏守瞿然曰言动事为可不要停当耶曰可知言动事为方才可説停当则子之停当有时而要有时而不要矣独不覩兹柏林之禽鸟乎其飞鸣之相闗何如也又不观海畴之青苖乎其生机之萌茁何如也子若拘拘以停当求之则此鸟此苖何时而为停当何时而为不停当耶易曰水流而不息物生而不穷造化之妙原是贯彻浑融而子蚤作而夜寐嬉笑而偃息无往莫非此体岂待言动事为方思量得个停当又岂直待言动事为停当方始説道与古先贤哲不殊若如是用功如是作见则临言动事为固是错过而既临言动事为亦总是错过矣夏守憬然自省作而言曰子在川上不舎昼夜吾人心体未尝一息有间今当下生意津津不殊于禽鸟不殊于新苗往时万物一体之仁果觉浑沦成片矣欲求停当岂不是个善念但善则便落一边既有一边善便有一边不善既有一叚善便有一叚不善如何能得昼夜相通如何能得万物一体颜子得此不息之体其乐自不能改若説以贫自安而不改浅之乎窥圣贤矣问人欲杂时作何用药曰言善恶者必先善而后恶言吉凶者必先吉而后凶今盈宇宙中只是个天便只是个理惟不知是天理者方始化作欲去如今天日之下原只是个光亮惟瞽了目者方始化作暗去癸丑罗子过临清忽遘重病倚榻而坐恍若一翁来言曰君身病稍康心病则复何如罗子不应翁曰君自有生以来遇触而每气不动当勌而目輙不瞑扰攘而意自不分夣寐而境悉不忘此皆君心痼疾也罗子愕然曰是则予之心得曷言病翁曰人之心体出自天常随物感通原无定执君以宿生操持强力太甚一念耿光遂成结习日中固无纷扰夣里亦自昭然君今谩喜无病不悟天体渐失岂惟心病而身亦不能久延矣葢人之志意长在目前荡荡平平与天日相交此则阳光宣朗是为神境令人血气精爽内外调畅如或志气沉滞胸臆隠隠约约如水鑑相涵此则隂灵存想是为鬼界令人脉络纠纒内外胶泥君今隂阳莫辨境界妄縻是尚得为善学者乎罗子惊起汗下从是执念潜消血脉循轨问夫子临终逍遥气象曰夫形骸虽显而其体滞碍本心虽隠而其用圆通故长戚戚者务活其形者也坦荡荡者务活其心者也形当活时尚苦滞碍况其僵仆而死耶心在躯殻尚能圆通况离形超脱则乘化御天周游六虚无俟推测即诸君此时对面而其理固明白现前也又何疑哉问有人习静久之遂能前知者为不可及曰不及他不妨只恐及了倒有妨也曰前知如何有妨曰正为他有个明了所以有妨葢有明之明出于人力而其明小无明之明出于天体而其明大譬之暗室张灯自耀其光而日丽山河反未获一覩也已万言䇿问疾罗子曰此道炳然宇宙原不隔乎分尘故人已相通形神相入不待言説古今自直逹也后来见之不到往往执诸言诠善求者一切放下胸目中更有何物可有耶谓懐智曰汝于人物切不可起拣择心须要贤愚善恶一切包容直到物我两忘方是汝成就处智卧病先生问曰病中工夫何如智曰甚难用工先生曰汝能似无病时便是工夫古今学者晓得去做圣人而不晓得圣人即是自已故往往去寻作圣门路殊不知门路一寻便去圣万里矣余自始入仕途今计年嵗将及五十窃观五十年来议律例者则日宻一日制刑具者则日严一日任稽察施拷讯者则日勐一日毎当堂阶之下牢狱之间覩其血肉之淋漓未尝不鼻酸额蹙为之叹曰此非尽人之子与非曩昔依依于父母之懐恋恋于兄妹之傍者乎夫岂其皆善于初而不皆善于今哉及覩其当疾痛而声必唿父母覔相依而势必先乎兄弟则又信其善于初者而未必皆不善于今也已故今谛思吾侪能先明孔孟之説则必将信人性之善信其善而性灵斯贵矣贵其灵而躯命斯重矣兹诚转移之机当汲汲也隆冬氷雪一线阳囘消即俄顷诸君第目前日用惟见善良欢欣爱养则民之顽劣必思掩藏上之严峻亦必少轻省谓人情世习终不可移者恐亦无是理矣向从大学至善推演到孝弟慈尝由一身之孝弟慈而观之一家未尝有一人而不孝弟慈者由一家之孝弟慈而观之一国未尝有一人而不孝弟慈者由一国之孝弟慈而观之天下亦未尝有一人而不孝弟慈者又由缙绅士大夫以推之羣黎百姓又由孩提少长以推之壮盛衰老孩提少长皆是爱亲敬长以能知能行此孝弟慈也又时乘闲暇纵歩街衢肆览大衆其间人数何啻亿兆之多窥觑其中总是父母妻子之念固结维系所以勤谨生涯保䕶躯体而自有不能已者故某自三十登第归山中间侍养二亲敦睦九族入朝而徧友贤良逺仕而躬御魑魅以至年载多深经厯久逺乃叹孔门学庸全从周易生生一语化将出来葢天命不已方是生而又生生而又生方是父母而已身已身而子子而又孙以至曾而且元也故父母兄弟子孙是替天命生生不已显现个肤皮天命生生不已是替孝父母弟兄长慈子孙通透个骨髓直𥪡起来便成上下今古横亘将去便作家国天下孔子谓仁者人也亲亲之为大其将中庸大学已是一句道尽孟氏谓人性皆善尧舜之道孝弟而已矣其将中庸大学亦是一句道尽喜怒哀乐未发谓之中先儒观未发气象不知当如何观曰子不知如何为喜怒哀乐未发又如何知得去观其气象也耶我且诘子此时对面相讲有喜怒也无有哀乐也无曰俱无曰既谓俱无便是喜怒哀乐未发也此未发之中是吾人本性常体若人识得此个常体中中平平无起无作则物至而知知而喜怒哀乐出焉自然与预先有物横其中者天渊不侔矣岂不中节而和哉故忠信之人可以学礼中心常无起作即谓忠信之人如画之粉地一様洁洁净净红㸃着便红緑㸃着便緑其节不爽其文自着节文自着而礼道宁复有余藴也哉今堂中聚讲人不下百十堂外往来亦不下百十今分作两截我軰在堂中者皆天命之性而诸人在堂外则皆气质之性也何则人无贵贱贤愚皆以形色天性而为日用但百姓则不知而吾辈则能知之也今执途人询之汝何以能视耶必应以目矣而吾辈则必谓非目也心也执途人询之汝何以能听耶必应以耳矣而吾辈则必谓非耳也心也执途人而询之汝何以能食何以能动耶必应以口与身矣而吾辈则必谓非口与身也心也识其心以宰身则气质不皆化而为天命耶昧其心以从身则天命不皆化而为气质耶心以宰身则万善皆从心生虽谓天命皆善无不可也心以从身则衆恶皆从身造虽谓气质乃有不善亦无不可也故天地能生人以气质而不能使气质之必归天命能同人以天命而不能保天命之纯全万善若夫化气质以为天性率天性以为万善其惟以先知觉后知以先觉觉后觉也夫故曰天地设位圣人成能问因戒谨恐惧不免为吾心宁静之累罗子曰戒谨恐惧姑置之今且请言子心之宁静作何状某生漫应以天命本然原是太虚无物罗子谓此説汝原来事与今时心体不切生又厯引孟子言夜气清明程子教观喜怒哀乐未发以前气象皆是此心体宁静处曰此皆抄书常套与今时心体恐亦不切诸士子沉黙半晌适郡邑命执事供茶循序周旋畧无差僣罗子目以告生曰谛观羣胥此际供事心则宁静否诸生欣然起曰羣胥进退恭肃内固不出而外亦不入虽欲不谓其心宁静不可得也曰如是宁静正与戒惧相合而又何相妨耶曰戒谨恐惧相似用功之意或不应如是现成也曰诸生可言适才童冠歌诗之时与吏胥进茶之时全不戒谨耶其戒谨又全不用功耶葢说做工夫是指道体之精详处说个道体是指工夫之贯彻处道体人人具足则岂有全无功夫之人道体既时时不离则岂有全无功夫之时故孟子云行矣而不着习矣而不察所以终身在于道体功夫之中尽是宁静而不自知其为宁静尽是戒惧而不自知其为戒惧不肯体认承当以混混沌沌枉过一生问平日在慎独用工颇为专笃然杂念纷扰终难止息如何乃可罗子曰学问之工须先辨别源头分暁方有次第且言如何为独曰独者吾心独知之地也又如何为慎独曰吾心中念虑纷杂或有时而明或有时而昏或有时而定或有时而乱须详察而严治之则慎也曰即子之言则慎杂非慎独也葢独以自知者心之体也一而弗二者也杂其所知者心之照也二而弗一者也君子于此因其悟得心体在我至隠至微莫见莫显精神归一无须臾之散离故谓之慎独也曰所谓慎者葢如治其昏而后独可得而明也治其乱而后独可得而定也若非慎其杂又安能慎其独也耶曰明之可昏定之可乱皆二而非一也二而非一则皆杂念而非所谓独知也独知也者吾心之良知天之明命而于穆不已者也明固知明昏亦知昏昏明二而其知则一也定固知定乱亦知乱定乱二而其知则一也古今圣贤惓惓切切只为这些子费却精神珍之重之存之养之为天地立心为生民立命总在此一处致慎也曰然则杂念讵置之不问耶曰吏胥之在于官府兵卒之在于营伍杂念之类也宪使升堂而吏胥自肃大将登坛而兵卒自严则慎独之与杂念之类也今不思自作宪使主将而惟𨽻胥兵卒之求焉不亦悖且难也哉问吾侪为学此心常有茫荡之时须是有个工夫作得主张方好罗子曰据汝所云是要心中常常用一工夫自早至晚更不忘记也耶曰正是如此曰圣贤言学必有个头脑头脑者乃吾心性命而得之天者也若初先不明头脑而只任尔我潦草之见或书本肤浅之言胡乱便去做工夫此亦尽为有志但头脑未明则所谓工夫只是汝我一念意思耳既为意念则有时而起便有时而灭有时而聚便有时而散有时而明便有时而昏纵使专心记想着力守住毕竟难以长久况汝心原是活物且神物也持之愈急则失愈逺矣曰弟子所用工夫也是要如大学中庸所谓慎独不是学问一大头脑也曰圣人原日教人慎独本是有头脑而尔辈实未见得葢独是灵明之知而此心本体也此心彻首彻尾彻内彻外更无他有只一灵知故谓之独也中庸形容谓其至隠而至见至微而至显即天之明命而日鉴在兹者也慎则敬畏周旋而常目在之顾諟天之明命者也如此用功则独便是为慎的头脑慎亦便以独作主张慎或有时勤怠独则长知而无勤怠也慎或有时作辍独则长知而无作辍也何则人无所不至惟天不容伪慎独之功原起自人而独知之知原命自天也况汝辈工夫当其茫荡之时虽説已是怠而忘勤已是辍而废作然反思从前怠时辍时或应事或动念一一可以指如则汝固说心为茫荡而独之所知何甞丝毫茫荡耶则是汝辈孤负此心而此心却未孤负汝辈天果明严须当敬畏敬畏儒谓心体寂静之时方是未发难说平常即是也曰中庸原先说定喜怒哀乐而后分未发与发岂不明白有两叚时候也耶况细观吾人终日喜怒哀乐必待感物乃发而其不发时则更多也感物则欲动情胜将或不免而未发时则任天之便更多也中庸欲学者得见天命性真以为中正平常的极则而恐其不知喫𦂳贴体也乃指着喜怒哀乐未发处使其反观而自得之则此叚性情便可中正平常可平常中正亦便可立大本而其出无穷逹大道而其应无方矣问喜怒哀乐未发是何等时候亦何等气象耶罗子曰此是先儒㸔道太深把圣贤忆想过竒便说有何气象可观也葢此书原呌做中庸只平平常常解释便是妥贴且更明快葢维天之命于穆不已命不已则性不已性不已则率之为道亦不已而无须臾之或离也此个性道体段原长是浑浑沦沦而中亦长是顺顺畅畅而和我今与汝终日语黙动静出入起居虽是人意周旋却自自然然莫非天机活泼也即于今日直到老死更无二様所谓人性皆善而愚妇愚夫可与知与能者也中间只恐怕喜怒哀乐或至拂性违和若时时畏天奉命不过其节即喜怒哀乐总是一团和气天地无不感通民物无不归顺相安相养而太和在宇宙间矣此只是人情才到极平易处而不觉功夫却到极神圣处也噫亦亦何苦而不把中庸解释中庸亦又何苦而不把中庸服行中庸也哉问此理在天地间原是活泼原是恒久无欠缺无间歇何如罗子曰子觉理在天地之间则然矣不识反之于身则又何如曰某观天地间只等反诸身心便是茫然曰子观天地间道理如是岂独子之身心却在天地外耶曰吾身固不在天地外但觉得天地自天地吾身自吾身未浑成一个也曰子身与天地固非一个但鸢鱼与天地亦非一个也何中庸却説鸢鱼与天地相昭察也耶曰鸢鱼是物类于天地之性不㑹斲丧若吾人不免气习染壊似难并论也曰气习染壊虽则难免但请问子应答之时手便翼然端拱足便竦然起立可曾染壊否曰此正由平日习得好了曰子于拱立之时目便炯然相视耳便卓然相听可曾由得习否曰此却非由习而后能曰既子之手也是道足也是道耳目又也是道如何却谓身不及乎鸢鱼而难以同乎天地也哉岂惟尔身即一堂上下贵贱老幼奚止千人㸔其手足拱立耳目视听都是伶俐难说不活泼于鸢鱼不昭察于天地也一生诘曰孟子云物之不齐物之情也若曰浑然俱是个道则中庸栽者培之倾者覆之皆非耶曰读书须上下文气理㑹此条首言天之生物必因其材而笃註谓笃为加厚若如旧说则培是加厚栽他覆是加厚倾他夫岂天地生物之本心哉当照中庸他章说天地无不覆帱方见其生生不已之心葢天地之视物犹父母之视子物之或栽或倾在人能分别之而父母难分也故曰人莫知其子之恶父母莫能知其子之恶而天地顾肯覆物之倾也耶此段精神古今独我夫子一人得之故其学只是求仁其术只是行个恕其志只是要个老便安少便懐朋友便信其行藏南子也去见佛也应召公山弗扰也欲往楚狂虽离之也去寻他荷蒉虽避之也去追他真是要个个入于善而于已更不知一毫吝惜于人亦更不知一毫分别故其自言曰有教无类推其在在精神将我天下万世之人欲尽纳之懐抱之中所以至今天下万世之人个个亲之如父爱之如母尊敬之如天地非夫子有求于我人亦非吾人有求于夫子皆莫知其然却真是浑成一团太和一片天机也问孝弟如何是为仁的本处罗子曰只目下思父母生我千万辛苦而未能报得分毫父母望我千万髙逺而未能做得分毫自然心中悲怆情难自己便自然知疼痛心上疼痛的人便㑹满腔皆恻隠遇物遇人决肯方便慈恵周䘏溥济又安有残忍戕贼之私耶曰如此却恐流于兼爱曰子知所恐却不㑹流矣但或心尚残忍兼爱可流焉耳问仁者以天地万物为一体又曰仁者浑然与物同体意果何如罗子曰天地之大徳曰生夫盈天地间只是一个大生则浑然亦只是一个仁中间又何有纎毫间隔故孔门宗㫖惟是一个仁字孔门为仁惟一个恕字如云已欲立而立人已欲逹而逹人分明说已欲立不须在已上去立只立人即所以立已也已欲逹不须在已上去逹只逹人即所以逹已也是以平生功课学之不厌诲人不倦其不厌处即其所以不倦处也其不倦处即其所以不厌处也即今人说好官相似说官之㢘即其不取民者是也而不取于民方见自㢘说官之慈即其不虐民者是也而不虐乎民方见自慈统天彻地胶固圆融自内及外更无分别此方是浑然之仁亦方是孔孟宗㫖也某初日夜想做个好人而科名宦业皆不足了平生却把近思録性理大全所说工夫信受奉行也到忘食寝忘死生地位病得无奈却㸔见传习録说诸儒工夫未是始去寻求象山慈湖等书然于三先生所谓工夫每有罣碍病虽小愈终沉滞不安时年已弱冠先君极为忧苦幸自幼䝉父母怜爱过甚而自心于父母及弟妹亦互相怜爱真比世人十分切至因此毎读论孟孝弟之言则必感动或长要涕泪以先只把当做寻常人情不为𦂳要不想后来诸家之书做得着累喫苦在省中逢着大㑹师友发挥却翻然悟得只此就是做好人的路径奈何不把当数却去东奔西走而㡬至忘身也哉从此囘头将论语再来细读真觉字字句句重于至寳又㸔孟子又㸔大学又㸔中庸更无一字一句不相照映由是却想孔孟极口称颂尧舜而说其道孝弟而已矣岂非也是学得没奈何然后遇此机窍故曰我非生而知之者好古敏以求之者也又曰规矩方圆之至圣人人伦之至也其时孔孟一段精神似觉浑融在中一切宗㫖一切工夫横穿直贯处处自相凑合但有易经一书却贯串不来天幸楚中一友来从某改举业他谈易经与诸家甚是不同后因科举辞别及在京得第殊悔当面错过皇皇无䇿乃告病归侍老亲因遣人请至山中细细叩问始言渠得异传不敢轻授某复以师事之闭户三月亦㡬忘生方蒙见许反而求之又不外前时孝弟之良究极本原而已从此一切经书皆必归㑹孔孟孔孟之言皆必归㑹孝弟以之而学学果不厌以之而教教果不倦以之而仁仁果万物一体而万世一心也已问孔颜乐处罗子曰所谓乐者窃意只是个快活也岂快活之外复有所谓乐哉生意活泼了无滞碍即是圣贤之所谓乐却是圣贤之所谓仁葢此仁字其本源根柢于天地之大徳其脉络分明于品彚之心元故赤子初生孩而弄之则欣笑不休乳而育之则欢爱无尽葢人之出世本由造物之生机故人之为生自有天然之乐趣故曰仁者人也此则明白开示学者以心体之真亦指引学者以入道之要后世不省仁是人之胚胎人是仁之萌蘗生化浑融纯一无二故只思于孔颜乐处竭力追寻顾却忘于自已身中讨求着落诚知仁本不逺方识乐不假寻问静工固在心中体认有要否罗子曰无欲为静则无欲为要但所谓欲者只动念在躯殻上取足求全者皆是虽不比俗情受用然视之冲淡自得坦坦平平相去天渊也问如何用力方能得心地快乐罗子曰心体原只平等故用力亦须轻省葢此理在人虽是本自具足然非形象可拘所谓乐者只无愁是也若以欣喜为乐则必不可久而不乐随之矣所谓得者只无失是也若以境界为得则必不可久而不得随之矣问大学之首知止中庸之重知天知人而论语却言吾有知乎哉无知也博观经书言知处甚多而不识不知惟诗则一言之然未有若夫子直言无知之明决者请问其㫖曰吾人之学专在尽心而心之为心专在明觉如今日㑹堂百十其衆谁不暁得相见暁得坐立暁得问答暁得思量此个明觉暁得即是本心此个本心亦只是明觉暁得而已事物无小大之分时候无久暂之间眞是彻天彻地而贯古贯今也但此个明觉暁得其体之涵诸心也最为精妙其用之应于感也又极神灵事之既至则显诸仁而昭然若常自知矣事之未来而茫然浑然知若全无矣非知之果无也心境暂寂而觉照无自而起也譬则身之五官口可闭而不言目可闭而不视惟鼻孔无闭香来即知嗅之其知实常在也耳孔无闭声来即知听之其知亦实常在也然嗅之知也必须香来始出时或无香便无嗅之知矣听之知也必须声来始出时或无声便无听之知矣孔子当鄙夫之未问却真如音未临乎耳香未接乎鼻安得不谓其空空而无知耶及鄙夫既问则其事其物两端具在亦即如音之逺近从耳听以区分香之美恶从鼻嗅以辨别鄙夫之两端不亦从吾心之所知以叩且竭之也哉但学者须要识得圣人此论原不为鄙夫之问而只为明此心之体葢吾心之能知人人皆认得亦人人皆说得至心体之无知则人人认不得人人皆说不得天下古今之人只縁此处认不眞便心之知也常无主宰而扰以致丧眞只縁此处说不出便言之立也多无根据而支离以至畔道若上智之资深造之力一闻此语则当下知体即自澄彻物感亦自融通所谓无知而无不知而天下之真知在我矣罗子曰仁心体也克复便是仁仁者完得吾心体使合着人心体合着处便是归此只在我心体上论不是说天下皆归吾仁问做人路头极是多端而慎独二字圣贤尤加意焉葢人到独知纵外邉千万弥缝或也好㸔中心再躱闪不过难免惭惶局促慎独或可以为成人切实工夫曰独固常慎然而大端只二道仁与不仁而已矣仁之现于独者谓何念头之恩爱慈祥者是也不仁之现于独者谓何念头之严刻峻厉者是也曰独者无过是知既知则是非善恶自然分别明白念头又岂容混曰此不是混葢天地以生为徳吾人以生为心其善善明白该长恶恶明白该短其培养元和以完化育明白该恩爱过于严刻慈祥过于峻厉也慎独者不先此防闲是则不丧三年而缌且小功也况望其能成人而入圣也古人以好字去声唿作好恶字去声唿作恶今汝欲独处思慎则请先自查考从朝至暮从暮逹旦胸次念头果是好善之意多果是恶恶之意多亦果是好善恶恶之心般多若般多只扯得平过谓之常人万一恶多于好则脑怒填胸将近于恶人若果好多于恶则生意满腔方得做好人矣独能如此而知自此而慎则人将不自此而成也耶问仲由大禹好善之诚与人之益似禹大舜无异乃谓舜有大焉何也罗子曰孟子所谓大小葢自圣贤气象言之如或告已过或闻人善分明有个端倪有个方所若舜只以此善同乎天下尽通天下而归于此善更无端倪亦无方所观其所居一年成聚二年成邑三年成都何待有过可告又何必闻善再拜也而圣人之所以异于吾人者葢以所开眼目不同故随寓随处皆是此体流动充塞一切百姓则曰莫不日用鸢飞鱼跃则曰活泼泼地庭前草色则曰生意一般更不见有一毫分别所以谓人皆可以为尧舜我辈与同类之人亲疎美恶已自不胜越隔又安望其察道妙于鸢鱼通意思于庭草哉且出门即有碍胸次多氷炭徒亦自苦平生焉耳岂若圣贤坦坦荡荡何等受用何等快活也问由良知而充之以至无所不知由良能而充之以至无所不能方是大人不失赤子之心此意何如罗子曰若有不知岂得谓之良知若有不能岂得谓之良能故自赤子即已无所不知无所不能也时坐中竞求所谓赤子无所不知无所不能也莫得其实静坐歌诗偶及于万紫千红总是春之句罗子因抚然叹曰诸君知红紫之皆春则知赤子之皆知能矣葢天之春见于草木之间而人之性见于视听之际今试抱赤子而弄之人从左唿则目即盻左人从右唿则目即盻右其耳葢无时无处而不听其目葢无时无处而不盻其听其盻葢无时无处而不转展则岂非无时无处而无所不知能也哉问圣贤工夫如戒慎恐惧种种具在难说只靠自信性善便了况㸔朋辈只肯以工夫为先者一年一年更觉进益空谈性地者冷落无成髙明更自裁之罗子沉黙一时对曰如子之言果为有见请先以末二句商之葢此二句本是学问两路彼以用功为先者意念有个存主言动有所执持不惟已可自考亦且衆共见闻若性地为先则言动即是现在且须更加平淡意念亦尚安闲尤忌有所做作岂独人难测其浅深即已亦无从增长纵是有志之士亦不免舎此而之彼矣然明眼见之则真假易辨就如子所举戒慎恐惧一段工夫岂是凭此四字便可去战慄而慢为之耶也须小心查考立言根脚葢其言原自不可离来道之所在性之所在也性之所在天命之所在也既天命常在则一有意念一有言动皆天则之毕察上帝之监临又岂敢不兢业捧持而肆无忌惮也哉如此则戒慎恐惧原畏天命天命之体极是元微然则所畏工夫又岂容草率今只管去用工夫而不思究其端绪即如勤力园丁以各色膏腴堆积芝兰自说壅培之厚而秀茁纎芽且将消阻无余矣夜坐诵牛山一章衆觉肃然罗子浩然叹曰圣贤警人每切而未思耳即梏亡二字今㸔只作寻常某提狱刑曺亲见桎梏之苦上至于项下至于足更无寸肤可以活动辄为涕下中有悟者曰然则从躯殻上起念皆梏亡之类也曰得之矣葢良心寓形体形体既私良心安得活动直至中夜非惟手足休歇耳目废置虽心思亦皆敛藏然后身中神气乃稍得以出宁逮及天暁端倪自然萌动而良心乃复见矣囘思日间形役之苦又何异以良心为罪人而桎梏无所从告也哉曰夜气如何可存曰言夜气存良心则可言心存夜气则不可葢有气可存则昼而非夜矣问孔门恕以求仁先生如何致力曰方自知学即泛观虫鱼爱其羣队恋如以及禽鸟之上下牛羊之出入形影相依悲鸣相应浑融无少间隔輙恻然思曰何独于人而异之后偶因逺行路途客旅相见即忻忻谈笑终日疲倦俱忘竟亦不知其姓名别去又辄恻然思曰何独于亲戚骨肉而异之噫是动于利害私于有我焉耳从此痛自刻责善则归人过则归已益则归人损则归已久渐纯熟不惟有我之私不作间隔而家国天下翕然孚通甚至肤髪不欲自爱而念念以利济为急焉三十年来觉恕之一字得力独多也问谓不虑而知不学而能可同于圣人今我辈此体已失须学且虑不然则圣不可望矣罗子曰子若只学且虑则圣终不可望矣为学第一要得种子礼谓人情者圣王之田也必仁以种之孔门教人求仁正谓此眞种子也则曰仁者人也人即赤子而心之最先初生者即是亲爱故曰亲亲为大至义礼智信总是培养种子使其成熟耳曰大人者不失赤子之心孟子果已说定但今日却如何下手曰知而弗去是也曰知之似亦不难曰知固不难然人因其不难故多忽之便去多其见闻务为执守久之只觉外求者得力而自然良知愈不显露学者果有作圣眞志切须回头在目前言动举止之间觉得浑然与万物同一天机鼓动充塞两间活泼泼地眞是不待虑而自知不必学而自能则可以完养而直至于不思而得不勉而中境界纵是平常名利货色昏迷到此自然不肯换去所以曰好仁者无以尚之又曰苟志于仁矣无恶也直是简易明快故曰道在迩而求诸逺事在易而求诸难人人亲其亲长其长而天下平也问良知即是本来面目今说良知是矣何必复名以本来面目耶罗子曰良知固是良知然良知却实有个面目非杜撰而强名之也曰何以见之曰吾子此时此语亦先胸中拟议否曰亦先拟议曰拟议则良知未尝无口矣拟议而自见拟议则良知未尝无目矣口目宛然则良知未尝无头面四肢矣岂惟拟议然哉予试问子以家相去葢千里也此时身即在家而家院堂室无不朗朗目中也又试问子以国相去葢万里也此时身即在国而朝宁班行无不朗朗目中也故只说良知不说面目则便不见其体如此实落其用如此神妙亦不见得其本来原有所自不待生而存不随死而忘而现在相对面目止其发窍之所而滞隔近小原非可与吾良知面目相并相等也问形色何以谓之天性罗子曰目视耳听口言身动此形色也其孰使之然哉天命流行而生生不息焉耳坐中偶有歌人心若道无通塞明暗如何有去来乃诘之曰子谓明暗果有去来否也曰虽暂去来而本体终㑹自复曰汝目果常明耶抑有时而不明耶曰无时而不明曰汝之目常无不明而汝心之明却有去来是天性离形色而形色非天性矣衆皆怳然有省又复告之曰目之明亦有去来时也今世俗至晚则唿曰眼尽黒矣其实则眼前日光之黒与眼无力而见日之黒正眼之不黒处也故曰知之为知之即日光而见其光也不知为不知即日黒而见其黒也光与黒任其去来而心目之明何常増减分毫也问阳明先生莫谓天机非嗜欲须知万物是吾身其㫖何如罗子曰万物皆是吾身则嗜欲岂出天机外耶曰如此作解恐非所以立教曰形色天性孟子已先言之今日学者直须源头清洁若其初志气在心性上透彻安顿则天机以发嗜欲嗜欲莫非天机也若志气少差未免躯殻着脚虽强从嗜欲以认天机而天机莫非嗜欲矣问君子自强不息乃是干干此干干可是常知觉否曰未有干干而不知行却有知行而非干干者曰此处如何分别曰子之用功能终日知觉而不忘记终日力行而不歇手乎曰何待终日即一时已难保矣曰如此又可谓干干已乎曰此是工夫不熟熟则恐无此病矣曰非也中庸教人原先择善择得精然后执得固子之病原在择处欠精今乃咎他执处不固子之心中元有两个知有两个行曰如何见得有两个曰子才说发狠去照觉发狠去探求此个知行却属人才说有时忘记却忽然想起有时歇手却惕然警醒此个知行却是属天曰如此指破果然已前知行是落人力一边但除此却难用功了曰虞廷说道心惟微微则难见所以要精精则始不杂方才能一一则无所不统亦有何所不知何所不行耶其知其行亦何所不久且常耶只因此体原极微渺非如耳目闻见的有迹有形思虑想像的可持可据所以古今学人不容不舎此而趋彼也问复之时义大矣寻常言复者多自天地万物为言今堂额谓复心者则自吾身而言也罗子曰宇宙之间总是干阳统运吾之此身无异于天地万物而天地万物亦无异于吾之此身其为心也只一个心而其为复也亦只一个复经云复见天地之心则此个心即天心也此心认得零碎故言复亦不免分张殊不知天地无心以生物为心今若独言心字则我有心而汝亦有心人有心而物亦有心何啻千殊万异善言心者不如把个生字来替了他则在天之日月星辰在地之山川民物在吾身之视听言动浑然是此生生为机则同然是此天心为复故言下着一生字便心与复即时混合而天与地我与物亦即时贯通聨属而更不容二也已问先王以至日闭闗商旅不行后不省方还是实事亦是取象曰是因象以为事而实尽人以奉天也葢雷潜地中即阳复身内㡬希隠约固难以情意取必又岂容以知识伺窥故商旅行者欲有所得者也后省方者欲有所见者也不行不省则情忘识冺情忘识冺则人静天完而复将渐纯矣子今切切然若谓有端可求皇皇然若谓有象可暏是则商旅纷行而后省㫄午也复何自而能休且敦耶问某常反观胸中固有灵衷炯炯之时乃不久而昏懵固有循循就道之时乃不久而躁妄如是其不一耶曰夫君子之学原自有个头脑若头脑一差无怪学问之难成矣今子不能以天理之自然者为复而独于心识之炯然处求之则天以人胜眞以妄夺安能终日而不妄终日而不散耶曰如何乃得头脑曰头脑岂是他人指示得的请子但浑身视听言动都且信任天机自然而从前所喜的胸次之炯炯事务之循循一切不做要𦂳久则天自为主人自听命所谓不识不知而顺帝之则矣问精气为物㳺魂为变何如曰吾人之生原隂阳两端体合而成其一精气妙凝有质所谓精气为物者也其一灵魂知识变化所谓㳺魂为变者也精气之质涵灵魂而能运动是则吾人之身也显现易见而属之于阳㳺魂之灵依精气而归知识是则吾人之心也晦藏难见而属之于隂其赤子之初则阳盛而隂微心思虽不无而专以形用也故常欣笑而若阳和亦常开爽而同朝日又常活泼而类轻风此阳之一端见于有生之后者然也及年少长则隂盛而阳微虽形体如故而运用则专以心思矣故愁蹙而欣笑渐减迷蒙而开爽益稀滞泥而活泼非旧此隂之一端见于有生之后者然也人能以吾之形体而妙用其心知简淡而详明流动而中适则应接在于现前感通得诸当下生也而可望以入圣殁也而可望以还虚其人将与造化为徒焉已矣若人以已之心思而展转于躯殻想度而迟疑暁了而虚泛则理毎从于见得㡬多渉于力为生也而难望以入圣殁也而难冀以还虚其人将与凡尘为徒焉已矣曰如先生之论是以身为阳而在所先以心为隂而在所后乃古圣贤则谓身止是形心乃是神形不可与神并况可以先之乎曰子恶所谓神哉夫神也者妙万物而为言者也亦超万物而为言者也隂之与阳是曰两端两端者即两物也精气载心而为身是身也固身也固耳目口鼻四肢百骸而具僃焉者也灵知宰身而为心是心也亦身也亦耳目口鼻四肢百骸而具备焉者也精气之身显于昼之所为心知之身形于夜之所梦然梦中之身即日中之身但以属隂故其气弱其象微而较之日中之举止毫髪无殊也日中之身即夣中之身但以属阳故其气徤其体充虽徤且充而较之夣中之举止毫髪无殊也是分之固隂阳互异合之则一神所为所以属隂者则曰隂神属阳者则曰阳神是神也者浑融乎隂阳之内交际乎身心之间而充溢弥漫乎宇宙干坤之外所谓无在而无不在者也惟圣人与之合徳故身不徒身而心以灵乎其身心不徒心而身以妙乎其心是谓隂阳不测而为圣不可知之神人矣问中为人所同有今日之论与古圣之言原是无异至反而求之不惟衆人不得即聪明才辩者亦往往难之何哉罗子曰学至心性已是精微而况中之为理又其至者乎故虽聪明而不能为思虽才辩而莫可为言以其神妙而无方耳但自某㸔来到喜得他神妙无方乃更有端倪可求也葢谓之无方则精不住于精而麄亦无不有也微不专于微而显亦无不在也善于思且求者能因其理而设心其心亦广大周遍而不滞于一隅随其机而致力其力亦活泼流动而不拘于一切人力天机和平顺适不求中而自无不中矣死无所在无所往邸中有以明镜止水以存心太山乔岳以立身青天白日以应事光风霁月以待人四句揭于壁者诸南明指而问曰那一语尤为喫𦂳庐山曰只首一明字时方饮茶先生手持茶杯指示曰吾侪说明便向壁间纸上去明了奈何不即此处明耶南明怃然先生曰试举杯輙解从口不向鼻上耳边去饮已即置杯盘中不向盘外其明如此天之与我者妙矣哉一衲子访先生临别先生求教衲子曰没得说你官人常有好光景有好光景便有不好光景等待在俺出家人只这等先生顿首以谢先生既中式十年不赴殿试一旦谒东廓于书院坐定问曰十年专工问学可得闻乎对曰只悟得无字东廓曰如此尚是门外人时山农在座闻之出而恚曰不逺千里到此何不打㸃㡬句好话却倒了门面闻者为之失笑塘南曰学以悟性为宗顾性不易悟也先生曰吾向者自以为悟性然独见解耳今老矣始识性曰识性如何曰吾少时多方求好色奉目今目渐暗多方求好声奉耳今耳渐聋多方求好味奉齿今齿渐落我尚未死诸根皆不顾我而去独此君行住坐卧从随不舍然后觌面相识非复向日镜中观化矣耿天台行部至宁国闻耆老以前官之贤否至先生耆老曰此当别论其贤加于人数等曰吾闻其守时亦要金钱曰然曰如此恶得贤曰他何曾见得金钱是可爱的但遇朋友亲戚所识穷乏便随手散去先生与诸公请教一僧僧曰诸公皆可入道惟近溪不可先生问故僧曰载满了先生谢之将别僧谓诸公曰此语惟近溪能受何诸公却不敢进有学于先生者性行乖戾动见词色饮食供奉俱曲从之居一歳将归又索行资先生给之如数门人问先生何故不厌苦此人曰其人暴戾必多有受其害者我转之之心胜故不觉厌苦耳一隣媪以夫在狱求解于先生词甚哀苦先生自嫌数干有司令在座孝㢘解之售以十金媪取簪珥为质既出狱媪来哀告夫咎其行贿詈骂不已先生即取质还之自贷十金偿孝㢘不使孝㢘知也人谓先生不避干谒大扺如此先生过麻城民舎失火见火光中有儿在床先生拾拳石号于市出儿者予金视石一人受石出儿石重五两先生依数予之其后先生过麻城人争覩之曰此救儿罗公也侍郎杨复所先生起元杨起元字贞复号复所广东归善人万厯丁丑进士授翰林院编修厯国子监祭酒礼部侍郎最后召为吏部侍郎兼侍读学士未上而卒年五十三先生之父传芬名湛氏之学故幼而薫染读书白门遇建昌黎允儒与之谈学霍然有省因问子之学岂有所授受乎允儒曰吾师近溪罗子也无何先生在京而近溪至先生大喜遂称弟子时江陵不说学以为此陷阱不顾也近溪既归先生叹曰吾师且老今若不尽其传终身之恨也因访从姑山房而卒业焉尝谓邹南臯曰师未语予亦未尝置问但觉会堂长幼毕集融融鱼鱼不啻如春风中也先生所至以学淑人其大指谓明徳本体人人所同其气禀拘他不得物欲蔽他不得无工夫可做只要自识之而已故与愚夫愚妇同其知能便是圣人之道愚夫愚妇之终于愚夫愚妇者只是不安其知能耳虽然以夫妇知能言道不得不以耳目口鼻四肢之欲言性是即释氏作用为性之说也先生之事近溪出入必以其像供养有事必告而后行顾泾阳曰罗近溪以颜山农为圣人杨复所以罗近溪为圣人其感应之妙锱铢不爽如此杨复所证学编友人以忘㑹语为歉曰予见子之未尝忘也子夙则兴兴则盥盥则栉栉则衣冠衣冠则或治事或见宾言则言动则动食则食向晦则息明发复然予见子之未尝忘也友人曰此与㑹语何与曰是不忘斯可矣又何事㑹语哉人本无心因家国天下而有心心本无所因不识心而妄以为有所诚意之极即心无其心浑然以天下国家为心是谓正心以家国天下为心者是合家国天下为一身矣葢家本齐也因吾身好恶之偏而不齐国本治也因吾身好恶之偏而不治天下本平也因吾身好恶之偏而不平惟不于彼起见而苐求诸身无作好无作恶保合吾身之太和而已此之谓真修问抑亦先觉曰即伊尹所谓先觉也人人有之至虚至灵谓之先觉又谓之良知逆亿者情识之私习而有者也不逆不亿则良知自然流行而先觉矣子贡之亿则屡中不能先觉而孔子之毎事问乃先觉也格亦有通彻之义通而谓之格犹治而谓之乱也格物者已与物通一无二也如此则无物矣有则滞滞则不通无则虚虚则通物本自无人见其有格物者除其妄有而归其本无也归其本无此谓知本体之为言礼也天地万物一体者天地万物一于礼也仁者以礼为体不以形骸为体故曰克已复礼为仁天地万物真机于一时一事上全体融摄但应一声转一瞬无不与万物同体顾人不善自识取耳天下之人性固已平矣好智者欲为之平适所以乱之也圣人以常平者视天下而不敢以有为乱之恭之至也或问世儒所言圣人之道是乎非乎曰是则不可谓之不是然非其本也譬之言日自其光景言之亦不可谓非日也毕竟非日体曷若以身为日而光景皆自此出哉问以身为日柰何曰不识自身原是日体而欲以身为之者正所谓逐光景者也明徳之明一明也明明徳之明又一明也明徳之明明之出乎天者也明明徳之明明之系乎人者也系乎人者必由学问之力以求其明学问一毫之未至即其明亦未彻若其出于天者则虚灵之体人人完具圣非有余凡非不足岂容一毫人力哉人之有是明徳也犹其有是面貎也由学问以求明犹欲自识其面貎者援镜以自照也一照之后不过自识其面貎而已不能以分毫加之然则未识之前亦岂容以分毫损哉识与不识而面貎自如明与不明而明徳自若今人不逹明字之义遂疑明徳之体有拘有蔽有昬必待人之磨淬洗涤然后明也如此则明徳乃人造作而成安得言天哉是不求自识其面貎而徒欲以粉泽膏脂粧㸃虽粧㸃妍美与自己面貎了不相干要之皆不逹此一明字之误也问明徳既本明矣又欲求明之何也曰此圣人修道立教之事也太古之时不识不知顺帝之则故其本明者足矣无事于教也天下之生乆矣习染渐深智识渐启求欲渐广而民始苦也圣人者思有以救之而救之之道又非刑政之所能齐也于是乎自明其明徳而鼓舞天下以共明之然后天下知识渐忘而安于作息耕凿之常用其本明者以自乐实圣人救之也然本明之徳实不因明而有所增如人之有面貎何以照镜为哉然出入闗津当自圗形像必假镜自照然后圗得其真其实相貎不照亦是如此深山穷谷之中人民无有镜者亦是如此所以云明徳虽不明亦未尝不明也然苦乐闗津吾人何以度越则明明徳之镜其可少哉以俗眼观世间则充塞天地皆习之所成无一是性者以道眼观世间则照天彻地皆性之所成无一是习者文必博则取舎无所措其意礼必约则思议无所与其㡬当下者学之㨗法无前无后无善无不善而天地之大万物之富古往今来之久道徳功业之崇广人情世态之变幻管是矣非天下之至巧不足以语此承谕有本体有工夫良知不学不虑固不待修证而后全若任作用为率性倚情识为通微不能随时翕聚以为之主倐忽变化将至于荡无所归致知之功不如是之踈也此殊不然阳明曰不睹不闻是本体戒慎恐惧是工夫戒慎恐惧是本体不睹不闻是工夫阳明之下此转语者葢见本体工夫原是强名求其合一且不可得而安得有二也试自揆之吾性果有本体工夫乎哉尽天地万物皆在妙湛灵明之中就此中间请剖剥出何者为本体离此中间请披拣出何者为工夫本体中无工夫耶工夫中无本体耶即相等待如独木桥彼此陵夺本体中有工夫耶工夫中有本体耶即共淆杂如冷炉金磊块支撑夫良知既谓之灵根矣翕聚缉熙岂其所不能哉既不能则不当妄加之以灵之名既不灵则又孰有灵之者以翕聚之缉熙之也如人眼目久瞪发劳自知闭瞬不待诏教不须起作形体尚尔无有工夫何况良知瞪劳闭瞬同归灵妙本体工夫如何分别夫任作用为率性倚情识为通微岂其不能随时翕聚之过哉不见性之过也不能见性虽随时翕聚即谓之作用即谓之情识若见性虽作用情识无一而非翕聚也翕聚亦可不翕聚亦可翕聚时如闭目不翕聚时如开目同是本体同是工夫今不责人学不见性而责人不随时翕聚不知翕聚甚物又不知这翕聚的如何做主发散翕聚总属前尘前尘皆客如之何其主之也所谓倐忽变化荡无所归者即前尘变灭之象也不归咎其翕聚之非而致疑于良知之失认客为主终身不放岂有宁定之期哉而以此为致良知之功谬矣明徳不离自身自身不离目视耳听手持足行此是天生来真正明徳至于心中许多通理却是后来知识意见过而不化者不可错认为明徳也故大学单提身字可谓洁净精微之至矣学虽极于神圣而理必始于可欲今吾侪一堂之上何其可欲如此也目之所视因可欲而加明耳之所听因可欲而加聪声之所发因可欲而加畅心之所思因可欲而加敏何善如之但能信此可欲之善原有诸已不待作为于是由可欲而充之在父母则以可欲施于父母而孝行矣在兄弟则以可欲施于兄弟而弟行矣君臣朋友夫妇皆然至于待人接物一切不忘可欲之念而仁爱行矣直至神圣亦可欲之至于化而不可知也举凡有生之类同一可欲之机洋洋在前优优乎充塞宇宙虽欲违之其可得耶心到尽时无是心者无非心者即此是性即此是天一以贯之矣此后更无余事惟随时随遇发欢喜心活活泼地存养事天而已此是春生夏长气象然则结果一着直是一刀两断也不管甚心也不管甚性确然以一身为立独往独来一丝不挂便是立命此是秋杀冬藏手段大人通天下为一身若分别人我太重则自己心先不平何以平天下所谓修身为本者将此分不平心修去之乃成其大譬之植树者修去㫄枝余蘖根本便自盛大而发荣滋长足以庇䕃千亩矣心为万物主其大无对独往独来无能操者问如何了生死曰识得原无生死便是了问知变化之道者知神之所为曰即汝一言一动便是变化汝能识汝言动处便是知神之所为有僧辨情辨性曰要晓得情也是性明儒学案卷三十四明儒学案卷三十五钦定四库全书明儒学案卷三十五余姚黄宗羲撰泰州学案四恭简耿天䑓先生定向耿定向字在伦号天台楚之黄安人嘉靖丙辰进士擢监察御史以大理寺丞谪州判累迁至太仆少卿佥都御史丁忧起廵抚福建又丁忧起佥都御史晋左副都转刑部侍郎陞南京右都御史以戸部尚书总督仓场告归家居七年卒年七十三赠太子少保谥恭简先生所厯首辅分宜华亭新郑江陵呉县皆不甚龃龉而江陵夺情先生致书比之伊尹之觉世以天下自任者不得不冒天下之非议谏夺情者此学不明故也意在少杀其祸然近于诵六艺以文姦言矣及掌留院以御史王藩臣参三中丞不送揭帖为蔑视堂官上疏纠之清议以为胁持言官逢时相之欲顾泾凡作客问质之先生无以难也先生之学不尚𤣥逺谓道之不可与愚夫愚妇知能不可以对造化通民物者不可以为道故费之即隠也常之即妙也粗浅之即精微也其说未尝不是而不见本体不免打入世情队中共行只是人间路得失谁知天壤之分此古人所以贵刀锯鼎镬学问也是故以中行为学稍一不彻骨髓其下场不及狂狷多矣先生因李卓吾鼓倡狂禅学者靡然从风故毎毎以实地为主苦口匡救然又拖泥带水于佛学半信半不信终无以压服卓吾乃卓吾之所以恨先生者何心隠之狱唯先生与江陵厚善且主杀心隠之李义河又先生之讲学友也斯时救之不难先生不敢沾手恐以此犯江陵不说学之忌先生以不容己为宗斯其可已者耶先生谓学有三闗一即心即道一即事即心一慎术慎术者以良知现现成成无人不具但用之于此则此用之于彼则彼故用在欲明明徳于天下则不必别有制心之功未有不仁者矣夫良知即未发之中有善而无恶如水之必下针之必南欲明明徳于天下而后谓之良知无待于用故凡可以之彼之此者皆情识之知不可为良先生之认良知尚未清楚虽然亦縁传习后録记阳明之言者失真如云仪秦亦是窥见得良知妙用处但用之于不善耳先生为其所误也天台论学语孔孟之学真实费而隠宋学未脱二氏蹊径者以其隠而隠也尝谓恵能云本来无一物此是又有无一物者在如孔子云汎爱衆而亲仁颜子若虚若无犯而不校如此方是无一物此类何等显其实何等微宋儒多只说向入微处终是未脱见耳兄之文似输却阳明一着阳明把笔时却是不曾要好兄尚有要好心在也迁史之文亦是无意要好班固便要好浸滛至于六朝只是要好极耳夫与百姓同然处吾党何能加得些子惟是百姓日用不知耳日用处圣人原与百姓同其所用处圣人自与百姓异区区所谓择术者非能有加于百姓日用之外也意于百姓日用者而辨所用耳世之言道譬之以管窥天者苐知一隙之为天不知触处皆天也亦有知触处之皆天者而躭虚执见不自反身理㑹视听言动之皆天也或有知视听言动之皆天者而乃卤莾恣睢不知视听言动之礼之为天则也窃详彼教大端以寂灭灭已处为宗吾孔孟之学惟以此不容已之仁根为宗耳圣人之寻常日用经世宰物何一非此不容已者为之乎然即此不容已之仁根莫致莫为原自虚无中来不容着见着见便自是两截矣圣人以此立教使人由之不使知之如宰我短䘮夫子第即其不安处省之墨氏薄塟孟子苐原其颡有泚处省之至其所以不安处其颡所以有泚处非不欲使知不可加知也圣人之道由无逹有圣人之教因粗显精廿年前曾觧尽心章云学者须从心体尽头处了彻使知性之真体原是无思无为便知上天之载原是无声无臭浑然一贯矣所谓心体尽头处者葢昔人所谓思虑未起鬼神不知不覩不闻处也近来自省于人伦日用多少不尽分处乃语学者云吾人能于子臣弟友不轻放过务实尽其心者是其性真之不容自己也性真之不容自已原是天命之于穆不已非情縁也故实能尽心而知性知天一齐了彻矣近溪安身立命处是无念余所谓心体尽头处是也其日用受享提掇人处只是自然生机余所谓心体不容自己处是也葢无念之生机乃是天体天体之生机即是无念原是一贯说到此处难着言诠只好黙契灵识耳横渠曰聚亦吾体散亦吾体是生死无分别也明道曰万物为一体是人我无分别也然夫子曰亲亲之杀尊贤之等礼所生也又曰非礼勿视听言动孟子曰亲其兄之子谓若隣之赤子乎此则分别而实则不分别也何者此则自然之真机非縁名义道理而生分别者知是随身货知尤是行之妙栁塘云念之不动者为性葢既云念矣而中又有不动者在疑二之矣来教云性无得失无是非诚然顾念之萌于欲也宁无邪正乎念之生于见也宁无偏全乎学者从念上研㡬闲邪袪偏亦是复性实功似未可破除如足下教㫖只从性上辨迷悟则诚为直截真诠得上乗矣知至至之则不识不知无声无臭者此其显现知终终之则开物成务日用云为者此其真宰定宇云知是知非之知是以照为明诚然夫照从何生孟子曰日月有明容光必照因明生照由照探明原是一贯非判然两截也今谓以照为明相去千里提掇似太重矣余惟反之本心不容已者虽欲坚忍无为若有所使而不能反之本心不自安者虽欲任放敢为若有所制而不敢是则肤浅之纲领惟求其不失本心而已矣昔大洲云只要眼明不贵践履余则曰眼孔易开骨根难换公所取人者眼孔余所取人者全在骨根学悟主脑则才识气魄皆道之用主脑未彻则才识气魄俱道之障也昔富郑公中年居洛时为尧夫所激发所得益深曾有书云某不遇某不过一村汉耳念菴甞对人言某四十年前葢滥俗人郑公初年立朝风节震耀一时而自谓一村汉则其所以求不村不俗者必有所在矣此学只是自己大发愿心真真切切肯求便日进而不自知矣葢只此肯求便就是道了求得自己渐渐有些滋味自家放歇不下便是得了今之学者谈说在一处行事在一处本体工夫在一处天下国家民物在一处世道寥寥更无倚靠凡道之不可与愚夫愚妇知能不可以对造化通民物者皆邪说乱道也葢费中隠常中妙粗浅中之精微本是孔孟万古不易正脉但非实是撑天拄地弃身忘家逼真发学孔子之愿者未易信此三代以降学术分裂高者虚无卑者繁缛夫子出而单提为仁之宗仁者人也欲人反求而得其所以为人者战国功利之习权谋术数孟子出而又提一义使知羞恶而有所不为六朝以下清虚任放决裂名教宋儒出而提掇主敬之㫖主敬礼也其后日趋于格式形迹真机埋没阳明出而提掇良知之㫖良知智也由仁而义而礼而智各举其重实则一贯也今为致知之学者又以意诚见解承当崇虚躭无思以救之宜莫如信引其影响归之实地古圣贤之悟只悟得自已不足是故若无若虚子臣弟友悟得不能尽今世学者所悟只增得一畨虚知见添得一种浮气耳大人通天下为一身吾人只若不识自家这个真身懜懜而生即令百嵗枉死耳圣人苦心破口说个格物格物即求仁之别名也仁者人也识人便是识得此身面目近溪一日立白下大中桥覩往过来续者侁侁因指示同志曰试观此千百万人者同此歩趋同此来往细细观之人人一歩一趋无少差失个个分分明明未见跌撞性体如此广大又如此精微可黙识矣一友曰否否此情识也如此论性相隔逺矣有述以问余余曰亡者东走追者亦东走走者同而所以走则异也兹来往桥上者或访友亲师或贸迁交易或傍花随栁或至滛荡邪辟者漫谓一切皆是此则黙识之未真也胡清虚浙之义乌人初为陈大叅门子以恶疮逐出倚一道人率之游匡庐终南遂有所得浙中士绅翕然宗之陶念斋王龙溪俱纳贽受教晚与近溪及其二子游广东曺溪至肇庆近溪长子病死次子痛其兄爇香掌上灼烂而死清虚亦死邓豁渠言常住真心与后天不相聨属此极邪之说近日谈禅者百般病症皆由此葢心事判内外岐孟子所云离明道所云两截者是也心体广大神妙岂可把捉幽囚于腔子方寸地其曰求即求以学也学觉也又曰学以聚之惟学则聚矣此心之放以昏昧而放也一觉焉则触目而是何在非心此心之失以放逸而失也一觉焉则随在皆心何有于放人心未交于感也湛然虚耳何俟于洗而亦何容于洗也自知识起而吉凶悔吝之感生是故忧患攻取憧憧往来而虚者汨矣圣人示之以卜筮之法使人之于感也知识不用归于其天而忧悔攻取相忘于无眹之中其为洗心也不已妙欤吾人合下反身黙识心是何心惟此视听言动所以然处便是此心发窍处也此心发窍处便是天地之心之发窍处也知体透露出头不为声色臭味埋没方能率令得耳目口鼻使视听言动各循其则此即出世而后能经世也子游疑子夏只在仪节上教人不令识本体此初悟时语也子夏以本末原是一贯即草木之根与杪原非两截故使从洒扫应对上收摄精神渐使自悟此悟后语也反身内观一无所有唯此些子炯然在此始信人之所为人者唯此明哲体耳此体透彻此身乃为我有不然身且不得而有保此躯殻何用圣人一生汲汲皇皇惟求无忝所生不求出离生死杨太宰博谓余曰吾尝接遇僚属视其色若有隔碍然者反而自省曰是必吾中有阂而施之者倨也吾虑下之而色思温焉彼观彼色亦因以易而神情融洽矣由是以观外者内之符而人者已之鑑孟子所以不动心者原所由之路迳与世人殊也使孟子所学在事功一路欲建王覇之业则须据卿相之位乃能操得致之权也顾心一繋于卿相之位则得失毁誉交战于前虽欲强勉不动不亦难乎孟子生平惟学孔子一路则不借名位不倚功能仕固可止亦可久固可速亦可譬之行者日缓歩于康荘东西南北惟其所适即有飓风巨浪倾樯摧楫心何由动哉学有三闗近世在闻识上研穷以为知在格式上修检以为行此不知即心即道也反观近里者又多躭虚执见此不知即事即心也事故皆心也顾有大人之事有小人之事心剖判于此事亦剖判于此事剖判于此人亦剖判于此矣学孔子之学犹业巫函之术者也不必别为制心之功未有不仁者矣舎孔子之术以为学虽均之为仁有不容不堕于矢匠之术者矣故其究也慎术至善即本来无物处也知此乃能亲民人之不亲皆由中有物耳故先知止朝绅日趋阙下不胜疲苦问节劳之术于方士方士曰第时时黙识已身如天大则自不劳矣魏中丞与余入朝余谓之曰常时入朝独行则觉劳与友同行则劳顿减与同志同行则劳益减何以故中丞曰人已原是相通人而名之曰人以仁也人而去仁则耳目口鼻俨然人也而实非人矣恶乎成名谓其无以成人之名也温故知新之故即孟子所云天下之言性则故而已之故也恻隠羞恶辞让是非非外铄我也我固有之也故曰故温者反之本心而寻绎温养之谓也夫一反之固有之性而求之即心有余师独夫夜行空谷中未免惴惴心动五尺童子随其后则贴然厝一星于寒灰则灭羣火在盆中可以竟夜观此则以友辅仁可识矣人为习气所移多好放逸时一自警䇿便是礼人为情慾所牿多致抑郁时一自舒畅便是乐自悟之根蒂而言原无声臭者曰命自命之流行而言原自不已者曰性口味目色耳声是人之生机使口不知味目不辨色耳不闻声便是死人安得不谓之性然则穷到根蒂上此等俱从无生故立命处色声臭味不能染着合命处方是真性也仁义礼智天道更何声臭可言故谓之曰命然既着落父子君臣身上来便已降在衷了故忠孝之心自不容已非无形迹可见合性处方是命也今人乍见孺子入井憷惕恻隠之心动处即是天根归原处即是月窟才叅和纳交要誉恶声意思便是人根鬼窟矣吾人应用云为动作食息孰非此根此窟用事俗人懵懵日用不知而贤智者又添一畨意识见解起炉作灶千条万绪顿令此根不得生生此窟不得洁净龌龊幽暗喫苦一生更无些子受用所以贤智之过与愚不肖等也人受天地之中以生生生之理原是如此即欲挣上寻空寂自是不容已如何上得去即欲退下恣情慾自是不自安如何下得来吾人于一日十二时中精神志意皆有安顿处方有进歩处吾人真真切切为已虽仆厮𨽻胥皆有可取处皆有长益我处若放下自己只求别人贤人君子皆不免指摘不作好不作恶平平荡荡触目皆是此吾人原来本体与百姓日用同然者也只此无声无臭是为真常凡渉色象名号者卒归消灭只此不为不欲是为本心凡务濶大放散者终堕坑堑天地间大之治乱兴衰生死成败小之称赞毁升沉得䘮皆相对待然有对之中故有无对者以主宰其上吾人若浑在有对中未免为造化轮转人只是换这一副心肠人情事变原与俗人一様今人到是不为学的处事到安妥反是一种为学的人才遇些小事便处得过当此何以故只是着了些意思不晓得尧舜与人同耳问有不善未尝不知这不善处颜子与吾人还同否曰不同如乡党自好之人发言举事一不当也㑹知得又如做官的人在上官处稍失礼亦㑹知得颜子要学舜有不如舜处即算做不善问夫子贤于尧舜曰试观吾辈今日朋友还是享用孔子的还是享用尧舜的精一执中实是浅近道理尧舜一心在安天下如何粗得一些如何夹杂得一些此便是尧舜精一农夫一念在播种便是有农夫之精一啇贾一念在求利便是有商贾之精一但其精神安顿处不同治天下在用人然自己眼不明不㑹知人如何能用人一友问予尽修行然毕竟不闻道曰修行矣更闻甚道孔子所求乎子臣弟友咸曰未能今子能之又更何学其友有省良知随事皆然须用在欲明明徳于天下上则知乃光大吉水诸公之学大率不欲享用现成良知别寻主宰此亦惩冒认良知猖狂自恣者之过耳良知若非现成又岂有造作良知者乎予尝谓良知如灵魂然顾投胎何如如骨根不正至于猖狂自恣非良知之罪也亦如灵魂投胎时所遇则然耳泰和王笃菴问虚字难彀手曰吾二十年前曾作致虚工夫一起坐一语黙无不放虚字在胸中自觉工夫不踈眼前见人皆㪚漫不用工颇有轻世自贤之心一日忽省曰此却是致实何曾致虚因悟颜子之问寡问不能舜之好问好察乃真虚也问明体难得到乎曰某为御史出廵值天暑一指挥扶轿见其不耐劳许之乗马其后指挥随他御史竟中暍而死即此一事观之明体一存可以为人立命区区守明觉于一腔亦复何益问三自反之学临境实难曰但㸔舜为法于天下可传后世数语是何等志愿所以肯自反今人身子愿是乡人所以要与乡人相校陆五台问三圣人同处孟子言之详矣至孔子所以异处毕竟何在曰孔子只是见得已与圣人同处亦与凡人同故以此学即以此教要使人人皆如此耳处士耿楚倥先生定理耿定理字子庸号楚倥天台之仲弟也少时读书不成父督过之时时独行空谷中忧愤不知所出问之则曰吾奈何不明白若有眼瞎子不知其所谓不明白者何也自是或静坐一室终歳不出或求友访道累月忘归其始事方湛一最后于邓豁渠得一切平实之㫖能收视返听于何心隠得黑漆无入无门之㫖充然自足有问之者曰闻子欲作神仙耶曰吾作天仙不作地仙人仙曰天仙云何曰直从太极入不落隂阳五行天台闻而呵之曰学不向事亲从兄实地理㑹乎曰学有原本尧舜相传祗是一中子思为之註曰喜怒哀乐未发之谓中今人孰从未发前觑一目哉曰中庸亦只言庸言庸行逹道九经而已曰独不观其结语为无声无臭耶先生论学不烦言说当机指㸃使人豁然卓吾好谈说先生不发一言临别谓之曰如何是自以为是不可入尧舜之道卓吾黙然天台携之见刘初泉先生云且勿言我二人是兄弟时初泉卧病天台言吾与一医者同来先生榻前数语初泉惊起已知为天台之弟谓天台曰慧能和尚乃是舂米汉哉大开眼人恐不可以弟畜之李士龙来访先生未与一语及学士龙恚曰吾冐险千里来此踰月不闻一言见教何外我甚先生笑而不答濒行送之河浒问曰孔子云不曰如之何如之何此作何解士龙举朱註云云先生曰毕竟是不曰如之何如之何者士龙因有省京师大㑹举中义相质在㑹各呈所见先生黙不语忽从座中崛起拱立曰请诸君观中因叹曰舎当下言中沾沾于书本上覔中终主罔矣在㑹因有省者先生机锋迅利如此耿楚倥论学语庐山驳天台所性不存语谓当官尽职即为尽性不则为二心为妄念矣即孔子为委吏莫非性之所存楚倥曰孔子为委吏而梦周公却不为二心为妄念乎卓吾寓周柳塘湖上一日论学柳塘谓天台重名教卓吾识真机楚倥诮栁塘曰拆篱放犬楚倥早嵗曾遇异人质之曰孔子问礼于老聃老聃不言礼而直曰良贾深藏若虚君子盛徳容貎若愚何也曰若愚若虚此礼之真体也问伊尹先觉所觉何事曰伊尹之觉非闻见知解之觉也即其若挞之耻纳沟之痛此其觉也胡庐山㑹天台楚倥于汉江之浒相与订学宗㫖天台曰以常知为学庐山曰吾学以无念为宗楚倥曰吾学以不容已为宗不容已者从无声无臭发根从庸言广行証果禹稷之犹饥犹溺伊尹之若挞若沟视亲骸而泚颡遇嘑蹴而不屑见入井而憷惕原不知何来委不知何止天命之性如此也故曰于穆不已如摸拟孔氏之匡廓非此不容已者为之血脉则捧土掲木为偶而已孔氏之无声无臭亦是有形有象孔氏之有形有象原自无声无臭龙溪言颜子心常止故不迁心常一故不贰先生曰否人试观当怒时中更有个止体在当过时中更有个一体在是二本也即能之其怒其过非真机矣颜子所好唯学即生平之怒以学而怒学外无怒也生平之过以学而过学外无过也可见一生精神只是此学更无渗漏处也黙识识天地之化育也夫囿于造化之中而不自识者凡夫也识之而出入造化者圣人也是故不借名位不矜功能即学以诲即诲以学立已立人逹已逹人葢赞天地之化育于无疆矣夫赞天地之化育者非独上之君相贤圣即下之农工商贾细之聋瞽侏跛凡寓形宇内而含灵者皆有以赞天地之化育而不自识也克已者无我也无我则浑然天下一体矣故曰天下归仁羲文周孔四圣人者之于易亦各言其已也道虽一致而时位不同故作用亦自不同随时变易以从道俟之万世而不惑不谬者其孔易乎孔子之于易也学焉耳试取大小象传玩之卦卦学也爻爻学也学不厌教不倦立已立人逹已逹人易之生生也如是潜见惕跃飞亢自圣人一身观之随时变易时象之矣合千圣观之与世推移各一象矣序卦周易也首干坤终未济即周事可覩矣杂卦序孔易也上经首干坤次比师次临观而终之困下经首咸恒而终之夬何以明孔易也干刚坤柔质弗齐也刚柔善恶均归之中孔氏之教也比以类聚故乐师任裁成宁无忧乎或智临于上或相观以摩无行不与有求则应教乃知困也感之无心居之有恒终以刚决柔纯乎干矣是师道也亦君道也天台因举扇悟曰原来通体皆是良知曰通天彻地皆是良知天台曰人言念菴静坐曾见光景遂有所得曰只理㑹当下光景耳文端焦澹园先生竑焦竑字弱侯号澹园南京旗手卫人万厯己丑进士第一人京兆欲为树棹楔谢以赈饥原籍山东亦欲表于宅改置义田授翰林修撰癸已开史局南充意在先生先生条四议以进史事中止私成献徴録百二十卷甲午简为东宫讲读官尝于讲时有鸟飞鸣而过皇太子目之先生即辍讲皇太子改容复听然后开讲取故事可为劝戒者绘圗上之名养正圗解丁酉主顺天试先生以陪推㸃用素为新建所不喜原推者复搆之给事中项应祥曺大咸紏其所取险怪先生言分经校閲其所摘非臣所取谪福宁州同知移太仆寺丞后陞南京司业而年已七十矣先生积书数万卷览之畧遍金陵人士辐辏之地先生主持坛坫如水赴壑其以理学倡率王弇州所不如也㤗昌元年卒年八十一赠谕徳南渡时补谥文端先生师事耿天台罗近溪而又笃信卓吾之学以为未必是圣人可肩一狂字坐圣门第二席故以佛学即为圣学而明道辟佛之语皆一一绌之明道辟佛之言虽有所未尽大槩不出其范围如言佛氏直欲和这些秉彞都消煞得尽先生曰如此是二乘断灭之见佛之所诃夫佛氏所云不断灭者以天地万物皆我心之所造故真空即妙有向若为天地万物分疏便是我心之障何尝不欲消煞得尽即如定性书情顺万事而无情一语亦须㸔得好孔子之哭颜渊尧舜之忧文王之怒所谓情顺万事也若是无情则内外两截此正佛氏之消煞也明道言尽其心者知其性也佛所谓识心见性是也若存心养性则无矣先生曰真能知性知天更説甚存养一翳在眼空华乱坠夫存心养性正所以尽心之功识仁篇所言存久自明是也若未经存养其所谓知者想像焉而已石火电光而已终非我有存养其无翳之本体无翳乃可谓之存养安得以存养为翳乎明道言传灯録千七百人无一人逹者临死不能寻一尺布帛裹头先生谓是异国土风是也然此千七百人者生于中国而习异国土风胡谓乎无乃服桀之服也先生又谓明道叹释氏三代威仪非不知其美而故为分异夫明道之叹叹儒者不能执礼而释氏犹存其一二也岂以三代之礼乐归之哉朱国祯曰弱侯自是真人独其偏见不可开耿叔台在南中谓其子曰世上有三个人说不听难相处问为谁曰孙月峰李九我与汝父也焦弱侯论学语学期于上逹譬掘井期于及泉也泉之弗及掘井何为性命之不知学将安用为恶无碍也为善独有碍乎为善惧有着心也为恶不惧有着心乎以彼所托意出禅宗禅宗无是也内典云无我无作无受者善恶之业亦不亡无作无受者言于有为之中识无为之本体云尔未尝谓恶可为善可去也又云善能分别诸法相于第一义而不动言分别之中本无动揺云耳未尝谓善与恶漫然无别也佛氏所言本来无物者即中庸未发之中之意也未发云者非拨去喜怒哀乐而后为未发当喜怒无喜怒当哀乐无哀乐之谓也故孔子论憧憧往来朋从尔思而曰天下何思何虑于憧憧往来之中而直指何思何虑之本体也伯淳斥佛其言虽多大扺谓出离生死为利心夫生死者所谓生灭心也起信论有真如生灭二门未逹真如之门则念念迁流终无了歇欲止其所不能已以出离生死为利心是易之止其所亦利心也然止亦非殄灭消煞之云也艮其背非无身也而不获其身行其庭非无人也而不见其人不捐事以为空事即空灭情以求性情即性殄灭消煞则二乘之断见矣吾人应事虽属纷纭乃其枢纽之者却是一物所谓随事体验云者于纷纭中识取此一物而已得此入手如马有衔勒即纵横千里无不如意此颜子之所谓礼也工夫只是复礼能约于礼则视听言动头头是道奚繁且劳之虑焉原宪不识源头却以支派求之用力愈勤去之愈逺何者人之在道如鱼之在水疑生智隔乃觉其离茍破疑城即登彼岸非无疑之外更有彼岸可登也仕而优即为学不必离仕求学也学而优即为仕不必离学求仕也优者无困于心而自得之之谓人之不能治世者只为此心未得其理故私意纠棼触逄成窒茍得于心矣虽无意求治天下而本立道生理所必然所谓正其本万事理也借令悟于心而不可以治天下则治天下果何以而良知为无用之物矣礼也者体也天则也是礼也能视听能言动能孝弟能贤贤能事君能交友可以为尧舜可以通天地可以育万物人人具足人人浑成所谓与天地万物为一体者乃其体自如是非我强与之一也学者不知目之自视又为视以视之不知耳之自听又为听以听之不知口之自言身之自动又为言动以言动之此所谓已也夫不识不知顺帝之则苟率于已则知识耳矣意必固我耳矣何天则之能顺乎人之性体自定自息大学之知止易之艮正论此理非强制其心之谓也不然既为神明不测之物则岂人力所能束縳之而茍其为束而縳之则亦不可言定不可言息矣问但尽凡情别无圣解乃日求圣解而凡情不尽奈何曰语非不佳苐所指凡情不同耳其人固问曰即圣解是也安于所伤则物不能伤物不能伤而物亦不伤之诗言徧为尔徳在日用饮食日用饮食何人不尔而独指之为徳则悟不悟之谓耳在圣非丰在凡非啬悟之非增迷不非损虽然未有不悟而道为我有者所以贵知味也性未易知不得不精思以求之非随事体察之谓知性则人伦日用不必致力而自当若本之未立但逐事检㸃自以为当只落世儒义袭窠臼而于道愈逺矣觉字最难说今人世情畧能放下道理畧能分疏便自谓觉此犹夣中语耳若是真觉无不了了如睡者醒眼一开万象分明厯厯皆见何有渐次某往日㸔世人无一当意然只是自心未穏妥非干人事净名经云仁者心有髙下故见此土为不净耳若真能致中和者岂有不位之天地不育之万物哉答友人问释氏王伯安言佛氏言无吾儒岂能加个有且以出离生死为念则于无上不免加少意所以与吾圣人异曰出离者人法俱空能所双遣何以言加古云黄老悲世人贪着以长生之说渐次引之入道余谓佛言出离生死亦犹此也葢世人因贪生乃修𤣥𤣥修既彻即知我自长生因怖死乃学佛佛慧既成即知我本无死此生人之极情入道之径路也儒者或谓出离生死为利心岂其絶无生死之念耶抑未隠诸心而漫言此以相欺耶使果毫无悦生恶死之念则释氏之书政可束之髙阁苐恐未悟生死终不能不为死生所动虽曰不动直强言耳岂其情乎又当知超生死者在佛学特其余事非以生死胁持人也周茂叔言㸔一部华严经不如㸔一艮卦如何曰此言是也学者茍能知艮卦何须佛典苟能知自性又何须艮卦程伯淳言释氏说道如以管窥天祗是直上去如何曰否道无上下伯淳言佛氏直欲和这些秉彞都消煞得尽然以为道毕竟消煞不得如何曰安得此言如此是二乘断灭之见正佛之所诃也伯淳言佛有个觉之理可谓敬以直内矣然无义以方外如何曰觉无内外伯淳言佛唯务上逹而无下学然则其逹岂有是也曰离下学无上逹佛说种种方便皆为未悟者设法此下学也从此得悟即名上逹学而求逹即掘井之求及泉也泉之弗及掘井奚为道之弗逹学将安用伯淳言尽其心者知其性也佛所谓识心见性是也若存心养性则无矣曰真能知性知天更说甚存养尽心知性所谓明得尽渣滓便浑化是也存心养性所谓其次荘敬以持养之是也即伯淳之言可以相证然释氏亦有保任之说是否曰古语不云乎一翳在眼空华乱坠伯淳言传灯千七百人无一人逹者不然何以削髪缁服而终曰削髪缁服此异国土风文中子所云轩车不可以适越冠冕不可以之夷者也然要知彼笑轩车冠冕不若我之笑削髪缁服者耶故老聃至西戎而效彼言禹入躶国忻然而解裳局曲之人葢不可道此伯淳言佛穷神知化而不足以开物成务如何曰学不能开物成务则神化何为乎伯淳甞见寺僧趋进甚恭叹曰三代威仪尽在是矣又曰洒扫应对与佛家黙然处合则非不知此理而必为分异如是皆慕攻异端之名而失之者也不知天下一家而顾遏籴曲防自处于偏狭固执之习葢世儒牵于名而不造其实往往然矣乃以自私自利讥释氏何其不自反也伯淳言释氏之学若欲穷其说而去取之则其说未能穷固已化而为佛矣且于迹上攻之如何曰伯淳未究佛乘故其掊击之言率揣摩而不得其当大似听讼者两造未具而臆决其是非赃证未形而悬拟其罪案谁则服之为士师者谓宜平反其狱以为古今之一快不当随俗尔尔也尚寳潘雪松先生士藻潘士藻字去华号雪松徽之婺源人万厯癸未进士司理温州入为监察御史廵视北城有二奄阑出宫门调女妇执之羣奄夺去先生移文司礼监司礼以闻上怒曰东厰职何事而发自外廷耶命杖二奄一奄死奄人由是恨之因火灾陈言共摘疏中语为归过卖直谪广东照磨晋南京吏部主事改尚寳司丞陞少卿卒年六十四先生学于天台卓吾初至京师入讲学之㑹如逺方人骤听中华语错愕不知所谓得友祝延之世禄时时为述所闻随方开释稍觉拘廹輙少寛之既觉心懈輙鞭䇿之久之转展闭塞愤闷日甚延之曰经此一畨苦楚是一生得力顾却无可得说一日自西长安街马上忽省曰原来只是如是何须更索驰质之延之延之曰近是曰戒慎恐惧如何用功曰识此渠自会戒慎自会恐惧相与抚掌已相戒曰此念最易堕落须时时提醒醖酿日深庶有进歩出京别天台天台曰至淮谒王敬所入安丰访王东厓此老颇竒即戱语亦须记过金陵再叩焦弱侯只此便是博学之先生一一如教始觉宇宙之无穷从前真䧟井之鼃也潘去华雪松堂日録问何当使心在腔子里不至出入无时耿师天台曰心体原是活泼一出一入神触神应生生之机至妙今欲其常入无出是死却生机矣耿师为教不事言诠只欲于寻常言动认出真性流行聚朋谈究不为要𦕈之论要于当下便识本心自着自察便是下手用力处尝谓朋友之益但当于其精神触发与其用意恳至处得之只此便是真性显行不在区区同异校勘也初谒卓吾质所见一切扫之他日友人发四勿之㫖卓吾曰只此便是非礼之言当时心殊不服后乃知学者非用倒藏法尽将宿闻宿见平生深闭牢据者痛加割剥不留一些在骨髓里作梗殆未可与语至学问已见头脑用过工夫依旧为我受用卓吾言读书须以我观之始得某曰正为今未有我在愚夫愚妇可知可能此皆不由学习任意触发更无遮葢矫强最可观性只为寻常不着不察自己真性不显此等皆蒙蔽了觉百千计较皆从此生须从大处悟入却细细从日用𤨏屑一一不放过三千三百皆仁体也圣人所以下学而上逹黙识二字终身味之不尽才渉拟议非黙识才管形迹非黙识才一放过非黙识才动声色非黙识才以意气承当非黙识终日如愚叅前倚衡如见如承亦临亦保此黙识景象也为善须要直截发挥得出只从心之不可忍处脱体做去不必瞻前顾后凡事无所为而为到底天自有安排恰好处所以君子修之吉此学有日新之机此机一息便非天命本体拈弄得熟此中如风火轮相似眼前不惬意处随就销铄眼前可意处不当毫毛直是歇手不得困而不学民斯为下记云学然后知困今人尚未知困在不患无位患所以立立者四无倚附屹然是非毁誉之中所谓八风吹不动也非一㸃灵明自作主张鲜不仆矣仁不可见要观其用处用之藏即仁也喜怒哀乐纯是天机流行不着已不着人便是逹天徳曰天徳何处着得人为何处着得已见须是酬酢纷纭中常常提醒收拾久之自有不存之存人身常要𥪡立得起少有放松昏怠之气随之矣惟能常常挺然𥪡立不令放倒此凝神驭气之要诀立身自有易简之道切弗冀望只是听命切勿观望只是信心程子言敬是惺惺法惺惺是吾人性根无有冺昧时即天命之不已者也人从无始刼以来便受五浊六凿之累自性常埋没不显故须识此惺惺之体以惺惺不昧之功存之学者不知一念之差已为跖之徒也故视得志之人负于国家往往窃叹之岂知已之汲汲营利是其植根而得志之时不过成就结裹之耳吾身喜㡬动而一念和气充袭于人人于我了无间隔觉有忻忻向荣之意此便尧舜帅天下以仁而民从之若值怒时眼前暴气充塞父子兄弟情意阻间不通俱作恶念相向此便是桀纣帅天下以暴而民不从明经方本菴先生学渐方学渐字逹卿号本菴桐城人也少而嗜学长而弥敦老而不懈一言一动一切归而证诸心为诸生祭酒二十余年领歳荐弃去从事于讲学见世之谈心往往以无善无恶为宗有忧焉进而証之于古遡自唐虞及于近世摘其言之有闗于心者各拈数语以见不覩不闻之中有莫见莫显者以为万象之主非空然无一物者也然先生之言煞是有病夫心体本空而其中有主宰乎是者乃天之䧏衷有无虚实通为一物者也渣滓尽化复其空体其为主宰者即此空体也若以为虚中有实岐虚实而二之岂心体之本然哉故先生以不学不虑理所固然欲亦有之但当求之于理不当求之于不学不虑不知良知良能之不学不虑此继善之根也人欲之卒然而发者是习熟之心为之岂不学不虑乎先生欲辨无善无恶心之体而自堕于有善有恶心之体矣是皆求实于虚之过也先生受学于张甑山耿楚倥在㤗州一派别出一机轴矣心学宗人心道心非谓心有二也危髙大也人心之量本自髙大其中道理则极精微心危而微故谓之中何以执之必也惟精乎精于求微乃充满其惟危之量而道始归于一一则中矣此允执厥中之㫖也谈道之士慕髙大而忽精微必至于荡而多岐矣此理在天为明命在人为明徳显然共见无所用隠也人自弗之顾耳文王敬止者非止以事止以心也一心发之为仁敬孝慈信是一止而衆止五者根于一止则衆止总一止矣理无上下学乎下所以逹乎上中人以上可以语上谓其悟上于下之内也中人以下不可以语上谓其慕上于下之外也隂阳以理言故谓之道此道生生毫无杀机故曰善得此而成性其善可知此君子之道也理寓于气气不能不殊得气之偏者所见亦偏仁者以道为仁智者以道为智得气之浊者日用乎道而不知其为道故性善之理不明于天下而知道者鲜矣知者徳之知非见闻之知也物者吾心所接之物非泛言天下之物也格正也去不正以归于正也致知者非可以空虚想像而致在正其所接之物使各当于理而得其宜焉则致知有实功矣上天之载大徳敦化实有为之载者藏于无声无臭之中非无声无臭之为载也君子敬信笃恭实有是徳涵于人所不见之中非徒不显而已也孟子指理义根于心而后之人曰在物为理处物为义此异说所由起也或问物理者何曰物在外物之理在心提吾心则能物物是理在心而不在物也心出于理则放心入于理则存求放心者常存仁义而已心外无性心外无天一时尽心则一时见性天一事尽心则一事见性天无时无处不尽心则无时无处不见性天存之养之常尽心而已矣夭夀修身纯于尽心而已矣此孔门之心法也仁义礼智根于心异端以心为空是无根也诚者善之本体㡬者诚之发用本体既善发用亦善但既发则其善有过有不及就其过不及名之为恶是善本滴派恶乃孽支善其本来恶则半途而来非两物相对而出也识仁则见本原然非一识之后别无工夫必勿忘勿助诚敬存之则识者永识实有诸身不然此心终夺于物欲虽一时有识祗为虚见而不能实有诸身矣洒扫应对是下洒扫应对之心是上心要在腔子里腔子天理也根本是未发之枝叶枝叶是已发之根本但见冲漠无朕不见其中有万象之根是谓根本无枝叶后来欲芟枝叶以还根本也可乎张子所谓大其心即孟子尽其心也大者非驰骛空虚但视天下无非我而已尽者非穷极分量但随在不有我而已仲尼之道尽于忠恕忠恕则大其心矣尽其心矣与天地万物相流通而性天现前矣性具于心谓之道心善学者求道于心不求道于事物善事心者日用事物皆心也此理涵于物先流于物后超于物外贯于物中自今求之其在物先物外者不可测而在物后物中者有可见因其可见求其不可测因物后以知物先因物中以知物外切实易简所谓中庸之学也今之学者异于是以物后为迹而元想于物之先以物中为粗而驰骛于物之外见以为髙也而日用则疎矣主一者主于理也不主于理但空其心以事来不乱物去不留为心之妙境而揆事应物不免失则恶在为圣人之学乎慎独者圣学之要当其燕居独处之时内观本体湛然惺然此天理也存理而欲自退是第一着工夫内观此中稍有染着此人欲也检察欲念从何起根扫而去之复见本体遏欲以还理是第二着工夫两者交修乃慎独之全功也流行者气也主宰者理也知理之为主则知从事于气者之非学矣未萌之先谁为防之方萌之际谁为克之唯天理为之主时时提醒则人欲自去中庸大学非有二功所谓格物者不过于应物时戒慎恐惧求当于天理而已矣虚灵中有理为事之根奈何以虚灵为无乎集註明徳者人之所得乎天而虚灵不昧以具衆理而应万事者也今学者删之曰明徳者虚灵不昧之徳也删去理字则无礼删去事字则无用但云虚灵不昧则混于释氏灵明之说而非大学之本㫖矣理无常形此心至当处即天理也然有欲中之理有理中之欲循理则苦心亦天然从欲则适情亦安排非致知者孰能识之良知纯任天理世有真实而不尽合于天理者其真实所发祗成自私自利而非天命人心之本然若夫诚则明明则诚良知即真实真实即良知圣贤曰心异端亦曰心相似而难辨说者以为本体同而作用不同天下岂有一根而谷莠两出者乎葢心一而见殊学始岐于天下人之观心犹观天管窥则天管牖窥则天牖登㤗山而后见天之大大不可测仰而睨之曰太清太虚不知清虚天之象也非天之所以为天也唯圣人独观清虚之宰而曰诚者天之道曰于穆不已曰大哉干元夫不已之诚所称继善非乎是一元之理百物之所生也四时之所运也天之所以为天也唯心亦然观心于一曲管牖之窥也其小者也八荒我闼㤗山之眺乎眺而不得八荒之际还而内顾莫可端倪则以为不覩不闻至矣夫心之不可覩闻也从其观于外也葢有莫见莫显者藏于不覩不闻之中所谓未发之中天下之大本是也从外而观亦浅之乎其观者乌覩心之所以为心哉彼异端者虽亦曰明心不明乎善而空之则见以为心者谬矣王龙溪天泉証道记以无善无恶心之体为阳明晚年之宻𫝊阳明大贤也其于心体之善见之真论之确葢已素矣何乃晚年临别之顷顿易其素不显示而宻传倘亦有所附㑹而失真欤桐川语録南臯辑宗儒语畧欲学者由兹直证本心夫以诸儒之语証吾心不若以吾心証吾心之为証也以吾心之所发还而証吾心之所存以吾心之所存出而証吾心之所发乃所为真也执隣之影索隣之神则眩执吾之影索吾之神则亦眩况执隣影証吾神而索之乎君子所以贵自得也孟子以不虑之知不学之能为良亦指不学不虑之最善者而言凡恻隠羞恶辞让是非之心卒然而感自然而应皆不假于虑学从理根而发是良知良能爱亲敬长乃其发见之真切者至于耳目口鼻四肢之欲亦非虑而知学而能但从欲根而发不得为良知良能凡言良者重于善非重于不虑不学即虑知学能而善亦谓之良可也知其所由由而能知乃为圣学若求知于所由之外则堕于虚见而非知行合一之知矣道形上器形下谓器不能该乎道者非也凡人所学总属之下莫载莫破皆下也其理不可见闻则上也不徒曰上而曰形上形即器也安得求道于器之外乎天理人欲原无定名以其有条理谓之理条理之自然谓之天动于情识谓之欲情识感于物谓之人故天理而滞焉即理为欲人欲而安焉即欲为理凡欲能蔽其心而理则心之良也心者人之神居中应外至虚而至实者也楞严七徴归于无着之地彼以空立教巧设辨难卒归于空以为明心其实祗见一偏耳夫心无在而无不在唯无不在则七徴莫非心之所在惟无在则偏于无着之地亦非心之所在徐令问知行并进圣人之学也何独重良知乎曰君侯称知县不称行县何也易曰干以易知良知干道也行特知之实事耳二氏皆言心也而所见于心者异皆言性也而所见于性者异皆一也而所见为一者异皆静也而静中所见者异人心合有无隠显而一之儒者见心之全体故曰仁人心也又曰仁者人也释氏见心之空不见空之所有故于人道一切扫而空之老氏见心之虚不见虚之所含故推天下国家而外之譬之天儒见天之全空虚是天四时百物皆是天释老但知天为空虚遂以四时百物为幻妄所见固不同也性则心之所具之理儒言性善是见性之本原性本善故位育总归于善释以空为性虽谓山河大地皆佛性其意悉归之空老氏鍊神还虚则又以气之清虚者为性见益浅矣儒所谓一者理也释所谓一者空也老氏守一则守中耳守一滞于气归一溺于空总着一偏孰若一理贯通万事变化不测而无所偏乎阳明曰循理之谓静从欲之谓动儒之静主于理释之静则寂灭而枯藁老之静则专气致柔反矫天理而去之然则三家之言虽均之心性均之一均之静而其㫖则霄壤矣郎中何克斋先生祥何祥号克斋四川内江人官至正郎初事南野于太学大洲谓之曰如南野汝当执贽专拜为师可也先生如其言南野笑曰予官太学即师也何更以贽为先生谓太学生徒衆矣非此不足以见亲切也南野乃受之凡南野大洲一言一动先生必籍记之以为学的京师讲㑹有拈识仁定性者先生作为讲义皆以良知之㫖通之大洲有诗赠之云君辞佳丽地来补昔巢居予亦同方侣高悬合轶车已指角里诀新註紫阳书灼艾消残病纫衣返太初忘形非避俗觌体即真如荷菂种已大杞苖耘正疏烟波用无尽棹笠溪有余愿附𤣥真子扁舟纵所如先生之学虽出于大洲而不失儒者矩矱耿定力曰大洲法语危言砭人沉痼先生温辞粹论辅人参苓其使人反求而自得本心一也何克斋讲学为学在求放心如思虑过去未来事都是放心但只存得此心常见在便是善学了人只是一个心心只是一个志此心推行得去便是盛徳大业故自古上士不患不到圣贤患此心不存不患做不出功业患此心不见道耳人于良心上用则聪明日增于机心上用则聪明日减祥问南野师曰良知即是志若起心动念却是妄曰志不是起心动念志是明之果确处南野师谓祥曰谓一贯如绳引珠然绳自绳珠自珠是两物不足以明一贯又谓以一贯万然一与万亦有对待不足以明一贯夫子葢言吾道只是一件曾子以忠恕明之说者谓忠是一恕是贯非也忠恕只是一心如冬时思量父母寒便能度亲之心去做温的道理夏热亦如是忠恕如何分得而已矣是贯字之义凡日用伦物皆此忠恕再无他道又谓曾子学久然后闻此亦不然史记曾子少孔子四十六嵗逮孔子卒时只二十七嵗耳则闻一贯方在年少之时葢此道必体立而后用行未有学于用而得之者学者初学便当知此一贯学方得不差大洲先生出城过生舎家兄问养生先生笑曰莫怕死人之寿甚长时祥闻之知先生别有所指也问曰此道体不息也工夫如何用先生曰适见公听得分明只此听得明底便是工夫祥悟曰道不逺人听聪者是工夫不用安排自然者是自此不复骑驴覔驴矣大洲先生曰学者先须识得良知本体又曰能居敬则举动自不轻易而所行自简矣通解论学书昨所解明道先生识仁书虽章意颇明然解中未及仁之源头处葢求仁虽识得源头则发用流行处自昧不得所谓源头先儒已明言之矣横渠张子云虚者仁之源康节邵子云恻隠来何自虚明觉处真张子所谓虚邵子所谓虚明觉处乃仁之源头也欲识此源头须端坐澄心黙察此心虚明本体识得虚明本体即是仁体即是未发之中矣所谓静亦定者此也由此随感而应疾痛之事感而恻隠生不义之事感而羞恶生交际感而恭敬生善恶感而是非生千变万化莫非仁之用也故曰义礼智信皆仁也又曰经礼三百曲礼三千无一事非仁也然用未尝离了虚明本体如明鑑之应物妍毕见空体自如此即动亦定也故程子谓体用一原显微无间但于静中识得个源头动处方得不迷耳白沙先生云学者须于静中养出个端倪方有商量处所谓端倪者非虚明之呈露乎然须识得心之本体原自虚明非是人为做出来的静坐时只歇下杂念本体自见切莫将心作虚明想若将心作虚明想即此想念反障虚明矣程子因人思于喜怒哀乐未发之前求中答云既思即是已发矣正谓此也然欲歇妄念不可强制但只常常着精神不使昏沉妄念自歇何者真心是主妄念是客主常在客安能久停故妄念起时良知自觉一觉妄息当体虚明象山陆子云知非则本心自复又何用强制乎古云不怕念起惟恐觉迟朱子亦云警觉操存反其昏妄此则用工之要也然妄念既觉之时不当复计前妄若既觉而计妄则即此计念不离于妄是以妄追妄妄念愈不停矣古人譬之无风起波正谓此也夫既已息妄又不计妄此时之心静定清明如太虚一般既无体质亦无边际此则心之本体即当安汝止矣不当舎此更求真也若更起心求真即起求之心是又一妄矣无起求心当下虚明本体即得到此又不得着此虚明之意象也若着此意象亦属妄想执此为工夫是认贼做子以病为药何日得见本来面目乎透此一闗渐识心体即此随感而应莫非此体所谓一以贯之也然于妄念未免乗间而起比之静时尤为心害何也静坐之时妄念虽萌犹未临境故虽起易灭应物之时念与境交易于染着故一起难灭于此尤当加研㡬之功故忿心初起则必惩慾心初动则必窒见善则必迁有过则必改必如恶恶臭如好好色求自慊而后已如是则克已工夫无间于动静妄念始不能为心害矣濂溪周子有云君子干干不息于诚然必惩忿窒慾迁善改过而后至至哉言也圣学工夫不越是矣舎是则虚谈矣识之识之然此学人多不讲纵讲之亦不肯奋然向往以求自得葢縁未辨世间真假故逐假迷真耳此正受病之原也吾将有以明之孟子不云乎君子所性虽大行不加焉穷居不损焉分定故也邵子亦云身在天地后心在天地先天地自我出自余安足言是知心性也者体无加损为天地根非至真乎孟子又云人之所贵者非良贵也赵孟之所贵赵孟能贱之是知名利也者予夺由人等于浮云不亦假乎世人倒见认假为真决性命以赴之卒老不悔不知天下有至贵至富不加不损无予无夺而异乎彼者顾舎之不求不亦可哀耶汝宜髙着明眼于此真假路头明辨决断一意为真是求不得不止则真假不惑念头自清前之所谓妄念者渐消释矣妄消真复便识得仁体反身可诚而乐莫大焉矣便能性定廓然大公物来顺应而合天地之常矣至此则天下何以尚之不此之务乃悠悠而与世之无志者躭着眼前虚花便执以为究竟之事岂不可惜岂不可惜汝资禀笃实强毅辨此非难从此决志未晚也工夫依此做去当有悟处勉之勉之给事祝无功先生世禄祝世禄字延之号无功鄱阳人由进士万厯乙未考𨕖为南科给事中当绪山龙溪讲学江右先生与其羣从祝以直惟敬祝介卿眉夀为文麓之㑹及天台倡道东南海内云附景从其最知名者则新安潘去华芜隂王徳孺与先生也去华初入京师虽亲讲㑹不知为学之方先生随方开释稍觉拘廹輙少寛之既觉心懈輙鞭䇿之终不为之道破使其自得先生谓吾人从有生来习染纒绊毛髪骨髓无不受病纵朋友善攻人过亦难枚举惟是彼此互相虚下开一条受善之路此真洗涤肠胃良剂故终身不离讲席天台以不容已为宗先生从此得力身在心中一语实发先儒所未发至谓主在道义即蹈䇿士之机权亦为妙用此非儒者气象乃释氏作用见性之说也古今功业如天空鸟影以机权而干当功业所谓以道殉人遍地皆粪土矣祝子小言学者不论造诣先定品格须有鳯凰翔于千仭气象方可商求此一大事不然浑身落世情窠臼中而因人起名因名起义輙号于人曰学何异浊缨泥滓之涡振衣风尘之路冀还纯白无有是处患莫患于不自振洪范六极弱居一焉一念精刚如弛忽张风飞雷动奋迅激昂羣疑以亡诸欲以降百行以昌更有何事世之溺人久矣吾之志所以度吾之身不与风波灭没者也操舟者柁不使去手故士莫要于持志元来无穷上天下地往古来今总游我无穷之中目终日视万色而视不匮耳终日听万声而听不匮口终日言万绪而言不匮身终日动万应而动不匮是何物者耶奈何立志不坚觌体不亲将此无穷者以瓦砾委之欤故曰宇宙未尝限隔人人自限隔宇宙学在知所以用力不见自心力将何用试观不识一字凡夫临不测之渊履欲堕之崖此时此心惺惺翼翼不着纎毫入圣微机政复如是不则逐名义而捉意会为力弥劳去道弥逺学人恒言用心用心实难祗用耳目尔日光万古长圆月受日光三五缺焉心与耳目之用似之见人不是诸恶之根见已不是万善之门儒者论是非不论利害此言非也是非利害自有真真是而真利应真非而真害应以此提衡古今如鼓答桴未有爽者人知纵欲之过不知执理之过执理是是非种子是非是利害种子理本虚圆执之太坚翻成理障不纵欲亦不执理恢恢乎虚已以游世世孰能戕之谬见流传心在身中身中直一团心耳原来身在心中天包地外身地也心天也海起浮沤身沤也心海也未有此身先有此心幻身灭后妙明不灭所以孔子许朝闻而夕可荘生标薪尽而火传天之运川之流木之华鸟之韵目之盻鼻之息疾痛之呻吟岂因名义为之自有不能已也吾志吾道乃因人为起灭不名为志问内持一念外修九容可以为学乎曰唯唯否否念不可持也容可修而不可修也仁守荘莅知实先之弗然者妄持一念贾胡袭燕石之珍徒饬九容徘优作王公之状为伪而已矣徳輶如毛非以毛比徳也知徳不彻有这一丝在便损全力须是悟到无声无臭处问所存者神曰情识不生如空如水问所过者化曰雁度长空影落寒水雁无留迹水无留影人必身与心相得而后身与世亦相得不然身与心为讐将举身与世亦相讐得则俱得讐则俱讐讐苦之趣也得乐之符也学不二境乃见学力肃之乎賔友之念忽之乎衆庶之临得之乎山水之间失之乎袵席之上吾甚耻之中庸非有二也识此理而保任之为戒慎恐惧之中庸识此理而玩弄之为无忌惮之中庸王新建在事业有佐命之功在学问有革命之功葢支离之说漫灌入人心髓久矣非有开天辟地大神力大光明必不能为吾道辑此法轮大人无多伎俩只不失其赤子之心若曰扩而充之便蛇足矣然则本体外更无工夫乎曰大人原无本体赤子自有功夫石中有火击之乃见乍见孺子入井莫不憷惕恻隠之心孟子特于石火见处㸃之欲人因击之火悟火在石中不击亦有夫击之火火之可见者也不击之火火之不可见者也见可见之火不过见火之形见不可见之火而后见火之性云白山青川行石立花迎鸟笑谷答樵讴万境自闲人心自閙恒言学问葢有学必有问问由学生也毎见友朋相聚不切身从自家神理不通功夫做不去处讨求而低眉缄口乂手齐足坛场冷落于是或拈话柄或掉书囊设为问目其问不必闗于学其答不必闗于问浪问浪答徒长一畨游谈恶习何益底里事学者漫自随人言句转且只道本体是什么物工夫是如何下原来本体自不容已不容已处是工夫若以工夫存本体是犹二之权势之门其利害入幕之客不能见而千里之外见之仁义之门其是非抠衣之士不能定而百世之下定之作用须观其所主所主在道义即蹈迹䇿士之机权亦为妙用所主在权利即依心圣人之名教祗为借资矣古人言句还之古人今人言句还之今人自家如何道道得出是名真信真信者无不信一信忽断百疑道不出方发真疑真疑者无乎不疑百疑当得一信学莫病于认识作知知与识疑而致甚逺知从性生识从习起知浑识别知化识留婴儿视色而不辨为何色闻声而不辨为何声夫知视知听知也辨色辨声识也非知也真知之体即能辨不加不能辨不损也明儒学案卷三十五明儒学案卷三十六钦定四库全书明儒学案卷三十六余姚黄宗羲撰泰州学案五尚寳周海门先生汝登周汝登字继元号海门嵊县人万厯丁丑进士授南工部主事厯兵吏二部郎官至南尚寳司卿先生从兄周梦秀闻道于龙溪先生因之遂知向学已见近溪七日无所启偶问如何是择善固执近溪曰择了这善而固执之者也从此便有悟近溪尝以法苑珠林示先生览一二叶欲有言近溪止之令且看去先生竦然若鞭背故先生供近溪像节日必祭事之终身南都讲会先生拈天泉证道一篇相发明许敬菴言无善无恶不可为宗作九谛以难之先生作九解以伸其説以为善且无恶更从何容无病不须疑病恶既无善不必再立头上难以安头本体着不得纎毫有着便凝滞而不化大㫖如是阳明言无善无恶心之体原与性无善无不善之意不同性以理言理无不善安得云无善心以气言气之动有善有不善而当其藏体于寂之时独知湛然而已亦安得谓之有善有恶乎且阳明之必为是言者因后世格物穷理之学先有乎善者而立也乃先生建立宗㫖竟以性为无善无恶失却阳明之意而曰无善无恶斯为至善多费分疏増此转辙善一也有有善之善有无善之善求直截而反支离矣先生九解只解得人为一边善源于性是有根者也故虽戕贼之久而忽然发露恶生于染是无根者也故虽动胜之时而忽然销陨若果无善是尧不必存桀亦可亡矣儒释之判端在于此先生之无善无恶即释氏之所谓空也后来顾泾阳冯少墟皆以无善无恶一言排摘阳明岂知与阳明絶无干与故学阳明者与议阳明者均失阳明立言之㫖可谓之茧丝牛毛乎先生教人贵于直下承当尝忽然谓门人刘塙曰信得当下否塙曰信得先生曰然则汝是圣人否塙曰也是圣人先生喝之曰圣人便是圣人又多一也字其指㸃如此甚多皆宗门作用也証学録王调元述㤗州唐先生主㑹每言学问只在求个下落如何是下落去处曰当下自身受用得着便是有下落止悬空説去便是无下落人到诸事沉溺时能廻光一照此一照是起死廻生之灵丹今人乍见孺子入井必然惊唿一声足便疾行行到必然挽住此岂待爲乎此岂知有善而行之者乎故有目击时事危论昌言者就是只一唿拯民之溺八年于外者就是只疾行哀此㷀独者就是只一挽此非不足彼非有余此不安排彼不意必一而已矣今人看得目前小事业大忽却目前着意去做事业做得成时亦只是覇功小道此心一刻自得便是一刻圣贤一日自得便是一日圣贤常常如是便是终身圣贤洪舒民问认得心时圣贤与我一般但今人终身诵学到底只做得乡人何也曰只是信不及耳汝且道今日满堂问答咏歌一种平心实意与杏坛时有二乎曰无有二也曰如此则何有乡人之疑曰只为他时便不能如是曰违则便觉依旧不违曰常常提起方可曰违则提起不违提个什么问天根月窟曰汝身浑是太极念头初萌才发此问便是月窟问处寂然念虑俱忘便是天根寂而萌萌而寂便是天根月窟之往来万事万化皆不外此处处皆真头头是道这便是三十六宫都是春熊念塘言世界缺陷吾人当随分自足心方寛泰曰此心缺䧟世界缺陷自然满足世界满足不干世界事一物各具一太极者非分而与之之谓如一室千灯一灯自有一灯之光彼此不相假借是为各具万物统体一太极者非还而合之之谓如千灯虽异共此一灯之光彼此毫无间异是为统体问理气如何分别曰理气虽有二名总之一心心不识不知处便是理才动念虑起知识便是气虽至塞乎天地之间皆不越一念曰心何便是理如视是心而视所当视有视之理当循听是心而听所当听有听之理当循心岂便是理乎曰此正学问窽要不可不明信如所言则是心外有理理外有心矣凡人视所不当视听所不当听声色牵引得去皆知识累之也知识忘而视听聪明即心即理岂更有理为心所循耶曰理必有气心之知识可无耶曰即理即气所谓浩然之气是也不识知之识知所谓赤子之心是也非藁木死灰之谓曰动处是气静处是理否曰静与动对静亦是气曰人睡时有何知识曰无知识何能做梦曰不做梦时如何曰昏沉即是知识无着便是理问此事究竟如是曰心安稳处是究竟问学力只是起倒奈何曰但恐全不相干无有起倒可言今説有个起便自保任有倒便好扶植莫自诿自轻问亦偶有所见而终不能放下者何曰汝所见者是知识不是真体曰只此坐饮时如何是知识如何是真体曰汝且坐饮切莫较量便落知识但忘知识莫问真体个事从人妄度量那知家计本寻常祇将渇饮饥餐事説向君前笑一场论心半月剡江头归去翺翔兴未休来徃只应明月伴孤悬千古不曽收梧桐叶叶动髙风一放豪吟寥廓中万叠云山森满目慿谁道取是秋空水边林畔老幽栖衣补遮寒饭疗饥一种分明眼前事劳他古圣重提撕良宵樽酒故人同小艇沿回岛屿空看月不劳人重指浑身都在月明中九解南都旧有讲学之㑹万厯二十年前后名公毕集㑹讲尤盛一日拈举天泉証道一篇相与阐发而座上许敬菴公未之深肯明日公出九条目命曰九谛以示㑹中先生为九解复之天泉宗㫖益明具述于左云谛一云易言元者善之长也又言继之者善成之者性书言徳无常师主善为师大学首提三纲而归于止至善夫子告哀公以不明乎善不诚乎身颜子得一善则拳拳服膺而弗失孟子七篇大㫖道性善而已性无善无不善则告子之説孟子深辟之圣学源流厯厯可考而知也今皆舍置不论而一以无善无恶为宗则经传皆非维世范俗以为善去恶为隄防而尽性知天必无善无恶为究竟无善无恶即为善去恶而无迹而为善去恶悟无善无恶而始真教本相通不相悖语可相济难相非此天泉证道之大较也今必以无善无恶为非然者见为无善岂虑入于恶乎不知善且无而恶更从何容无病不须疑病见为无恶岂疑少却善乎不知恶既无而善不必再立头上难以安头故一物难加者本来之体而两头不立者妙宻之言是为厥中是为一贯是为至诚是为至善圣学如是而已经传中言善字固多善恶对待之善至于发心性处善率不与恶对如中心安仁之仁不与忍对主静立极之静不与动对大学善上加一至字尤自可见荡荡难名为至治无得而称为至徳他若至仁至礼等皆因不可名言拟议而以至名之至善之善亦犹是耳夫惟善不可名言拟议未易识认故必明善乃可诚身若使对待之善有何难辨而必先明乃诚耶明道曰人生而静以上不容説才説性时便已不是性也凡人説性只是説继之者善也孟子言人性善是也悟此益可通于经传之㫖矣解一谛二云宇宙之内中正者为善偏颇者为恶如氷炭黑白非可以私意増损其间故天地有贞观日月有贞明星辰有常度岳峙川流有常体人有真心物有正理家有孝子国有忠臣反是者为悖逆为妖怪为不祥故圣人教人以为善而去恶其治天下也必赏善而罚恶天之道亦福善而祸滛积善之家必有余庆积不善之家必有余殃自古及今未有能违者也而今曰无善无恶则人将安所趋舎者欤曰中正曰偏颇皆自我立名自我立见不干宇宙事以中正与偏颇对是两头语是増损法不可増损者絶名言无对待者也天地贞观不可以贞观为天地之善日月贞明不可以贞明为日月之善星辰有常度不可以常度为星辰之善岳不以峙为善川不以流为善人有真心而莫不饮食者此心饮食岂以为善乎物有正理而鸢飞鱼跃者此理飞跃岂以为善乎有不孝而后有孝子之名孝子无孝有不忠而后有忠臣之名忠臣无忠若有忠有孝便非忠非孝矣赏善罚恶皆是可使由之边事庆殃之説犹禅家谈宗㫖而因果之説实不相碍然以此论性宗则粗悟性宗则宻趋舍二字真是学问大病所不可有也解二谛三云人心如太虚元无一物可着而实有所以为天下之大本者在故圣人名之曰中曰极曰善曰诚以至曰仁曰义曰礼曰智曰信皆此物也善也者正中纯粹而无疵之名不杂气质不落知见所谓人心之同然者也故圣贤欲其止之而今曰无善则将以何者为天下之大本其为物不贰则其生物不测天地且不能无主而况于人乎説心如太虚説无一物可着説不杂气质不落知见已是斯㫖矣而卒不放舍一善字则又不虚矣又着一物矣又杂气质又落知见矣岂不悖乎太虚之心无一物可着者正是天下之大本而更曰实有所以为天下之大本者在而命之曰中则是中与太虚之心二也太虚之心与未发之中果可二乎如此言中则曰极曰善曰诚以至曰仁曰义曰礼曰智曰信等皆以为更有一物而不与太虚同体无惑乎无善无恶之㫖不相入以此言天地是为物不贰失其至矣解三谛四云人性本善自蔽于气质陷于物欲而后有不善然而本善者原未尝冺灭故圣人多方诲廸使反其性之初而已袪蔽为明归根为止心无邪为正意无伪为诚知不迷为致物不障为格此彻上彻下之语何等明白简易而今曰心是无善无恶之心意是无善无恶之意知是无善无恶之知物是无善无恶之物则格致诚正工夫俱无可下手处矣岂大学之教专为中人以下者设而近世学者皆上智之资不待学而能者欤人性本善者至善也不明至善便成蔽陷反其性之初者不失赤子之心耳赤子之心无恶岂更有善耶可无疑于大人矣心意之物只是一个分别言之者方便语耳下手工夫只是明善明则诚而格致诚正之功更无法上中根人皆如是学舎是而言正诚格致头脑一差则正亦是邪诚亦是伪致亦是迷格亦是障非明之明其蔽难开非止之止其根难㧞岂大学之所以教乎解四谛五云古之圣贤秉持世教提撕人心全靠这些子秉彛之良在故曰民之所好好之民之所恶恶之斯民也三代之所以直道而行也惟有此秉彞之良不可残灭故虽昏愚而可喻虽强暴而可驯移风易俗反薄还淳其操柄端在于此奈何以为无善无恶举所谓秉彞者而抹杀之是説倡和流传恐有病于世道非细无作好无作恶之心是秉彞之良是直道而行着善着恶便作好作恶非直矣喻昏愚驯强暴移风易俗须以善养人以善养人者无善之善也有其善者以善服人喻之驯之必不从如昏愚强暴何如风俗何至所谓世道计则请更详论之葢凡世上学问不立之人病在有恶而闭藏学问用力之人患在有善而执着闭恶者教人为善去恶使有所持循以免于过惟彼着善之人皆世所谓贤人君子者不知本自无善妄作善见舍彼取此拈一放一谓诚意而意实不能诚谓正心而心实不能正象山先生云恶能害心善亦能害心以其害心者而事心则亦何由诚何由正也夫害于其心则必及于政与事矣故用之成治效止驩虞而以之拨乱害有不可言者后世若党锢之祸虽善人不免自激其波而新法之行即君子亦难尽辞其责其究至于祸国家殃生民而有不可胜痛者岂是少却善哉范滂之语其子曰我欲教汝为恶则恶不可为教汝为善则我未尝为恶葢至于临刑追考觉无下落而天下方且耻不与党效尤未休真学问不明而认善字之不彻其蔽乃一至此故程子曰东汉尚名节有虽杀身不悔者只为不知道嗟乎使诸人而知道则其所造就所康济当更何如而秉世教者可徒任其所见而不唤醒之将如斯世斯民何哉是以文成于此指出无善无恶之体使之去縳解粘归根识止不以善为善而以无善为善不以去恶为究竟而以无恶証本来夫然后可言诚正实功而收治平至效葢以成就君子使尽为臯夔稷契之佐转移世道使得跻黄虞三代之隆上有不动声色之政而下有何有帝力之风者舎兹道其无由也孔子曰听讼吾犹人也必也使无讼乎详味夫子之言无讼者无善无恶之效也嗟乎文成兹㫖岂特不为世道之病而已乎解五谛六云登髙者不辞歩履之难渉川者必假舟檝之利志道者必竭修为之力以孔子之圣自谓下学而上逹好古敏求忘食忘寝有终其身而不能已者焉其所谓克已复礼闲邪存诚洗心藏宻以至于惩忿窒慾改过迁善之训昭昭洋洋不一而足也而今皆以为未足取法直欲顿悟无善之宗立跻圣神之地岂退之所谓务胜于夫子者邪在髙明醇谨之士着此一见犹恐其渉于疎畧而不情而况天资鲁钝根噐浅薄者随声附和则吾不知其可也文成何尝不教人修为即无恶二字亦足竭力一生可嫌少乎既无恶而又无善修为无迹斯真修为也夫以子文之忠文子之清以至原宪克伐怨欲之不行岂非所谓竭力修为者而孔子皆不与其仁则其所以好古敏求忘食忘寝与夫克已复礼闭邪存诚洗心而藏宻者亦自可思故知修为自有真也阳明使人学孔子之真学疎畧不情之疑过矣解六谛七云书曰有其善䘮厥善言善不可矜而有也先儒亦曰有意为善虽善亦粗言善不可有意而为也以善自足则不𢎞而天下之善种种固在有意为善则不纯而吉人为善常惟日不足古人立言各有攸当岂得以此病彼而概目之曰无善然则善果无可为为善亦可已乎贤者之疑过矣有善䘮善与有意为善虽善亦私之言正可証无善之㫖尧舜事业虽蟠天极地究之不过一㸃浮云过太虚耳谓实有种种善在天下不可也吉人为善为此不有之善无意之善而已矣解七谛八云王文成先生致良知宗㫖元与圣门不异其集中有云性无不善故知无不良良知即是未发之中即是廓然大公寂然不动之本体但不能不昏蔽于物欲故须学以去其昏蔽又曰圣人之所以为圣人者以其心之纯乎天理而无人欲之私也学圣人者期此心之纯乎天理而无人欲则必去人欲而存天理又曰善念存时即是天理立志者常立此善念而已此其立论至为明析无善无恶心之体一语葢指其未发廓然寂然者而言之而不深惟大学止至善之本㫖亦不觉其矛盾于平日之言至谓有善有恶意之动知善知恶是良知为善去恶是格物则指㸃下手工夫亦自平正切实而今以心意知物俱无善恶可言者窃恐其非文成之正传也致良知之㫖与圣门不异则无善恶之㫖岂与致良知异耶不虑者为良有善则虑而不良矣无善无恶心之体一语既指未发廓然寂然处言之已发后岂有二耶未发而廓然寂然已发亦只是廓然寂然知未发已发不二则知心意知物难以分析而四无之説一一皆文成之祕宻非文成之祕宻吾之祕宻也何疑之有于此不疑方能㑹通其立论宗㫖而得其宿归工夫始不至于谬不然以人作天认欲为理背文成之㫖良多矣夫自生矛盾以病文成之矛盾不可也解八谛九云龙溪王子所着天泉桥㑹语以四无四有之説判为两种法门当时绪山钱子已自不服易不云乎神而明之存乎其人黙而成之不言而信存乎徳行神明黙成葢不在言语授受之际而已颜子之终日如愚曾子之真积力久此其气象可以想见而奈何以𤣥言妙语便谓可接上根之人其中根以下之人又别有一等説话故使之扞格而不通也且云汝中所见是传心祕藏颜子明道所不敢言今已説破亦是天机该发世时岂容复祕嗟乎信斯言也文成发孔子之所未发而龙溪子在颜子明道之上矣其后四无之説龙溪子谈不离口而聪明之士亦人人能言之然而闻道者竟不知为谁氏窃恐天泉会语画蛇添足非以尊文成反以病文成吾侪未可以是为极则人有中人以上中人以下二等所以语之亦殊此两种法门发自孔子非判自王子也均一言语而信则相接疑则扞格自信自疑非有能使之者葢授受不在言语亦不离言语神明黙成正存乎其人知所谓神而明黙而成则知颜子之如愚曾子之真积自有入微之处而云想见气象抑又逺矣闻道与否各宜责归自己未可疑人兼以之疑教至谓颜子明道所不敢言等语自觉过髙然要之论学话头未足深怪孟子未必过于颜闵而公孙丑问其所安絶无逊让直曰姑舍是而学孔子曹交未足比于万章辈而孟子教以尧舜不言等待而直言诵言行行是尧而已然则有志此事一时自信得及诚不妨立论之髙承当之大也若夫四无之説岂是凿空自创究其渊源实千圣所相传者太上之无懐易之何思何虑舜之无为禹之无事文王之不识不知孔子之无意无我无可无不可子思之不见不动无声无臭孟子之不学不虑周子之无静无动程子之无情无心尽皆此㫖无有二义天泉所证虽阳明氏且为祖述而况可以龙溪氏当之也耶虽然圣人立教俱是应病设方病尽方消初无实法言有非真言无亦不得已若惟言是泥则何言非碍而不肖又重以言或者更増蛇足之疑则不肖之罪也夫解九文简陶石篑先生望龄陶望龄字周望号石篑㑹稽人也万厯己丑进士第三人授翰林编修转太子中允右谕徳兼侍讲妖书之役四明欲以之陷归徳江夏先生自南中主试至境造四明之第责以大义声色俱厉又谓朱山隂曰鱼肉正人负万世恶名我宁绍将不得比于人数矣茍委之不救陶生愿弃手板拜疏与之同死皆俛首无以应故沈郭之得免巽语者李九我唐抑所法语者则先生也已告归踰年起国子祭酒以母病不出未㡬卒谥文简先生之学多得之海门而汎滥于方外以为明道阳明之于佛氏阳抑而隂扶葢得其弥近理者而不究夫毫釐之辨也其时湛然澄宻云悟皆先生引而进之张皇其教遂使宗风盛于东浙其流之弊则重富贵而轻名节未必非先生之过也然先生于妖书之事犯颜持正全不似佛氏举动可见禅学亦是清谈无闗邪正葢其为学始基原从儒术后来虽谈𤣥説妙及至行事仍旧用着本等心思如苏子瞻张无垢皆然其于禅学皆浅也若是张天觉纯以机锋运用便无所不至矣石篑论学语妄意以随顺真心任诸縁之并作为行持观万法之自无为解脱自觉颇为省便知事理不二即易欲到背尘合觉常光现前不为心意识所使即不易伊川康节临命时俱得力若以见解论恐当代诸公尽有髙过者而日逐贪嗔已不免纵任求生死得力不亦难乎古人见性空以修道今人见性空以长慾可叹已学求自知而已儒皆津筏边事到则舍矣不肖虽愚昧然灼知伦物即性道不敢弃离亦不敢以此误人愿先生勿虑也堂皇之杂沓簿领之勤劳时时大用显行但少有厌心忽心因触而动恚心因烦而起躁心即是习气萌生处即是学不得力处损之又损觉袪除稍易时即得力时也我朝别无一事可与唐宋人争衡所可跨跱其上者惟此种学问出于儒绅中为尤竒伟耳吾辈心火熠熠思量分别殆无间歇行而不及知知而不及禁非心体本来如是葢縁此路行得太熟耳今以生夺熟以真夺妄非有纯一不已之功何异杯水当舆薪之火哉然所谓工夫者非是起心造意力与之争只是时时念念放下去放不得自然须有着到百姓日用处即圣神地位处圣神地位处即学者入手处何者无思无为不容有二也正嘉以还其贤者徃徃以琴张曾晳之见谈颜氏之学而人亦窥见行之不揜以求所谓不贰者而未尽合于是言足以明矣而不信信矣而不免于疑诸君子者宜亦有责焉道之不明于天下也事事而道道也事事则道妨事道道则事妨道不知事者道之事道者事之道道之外必无事事之外必无道不可二也是道也尧谓之中孔谓之仁至阳明先生揭之曰良知皆心而已中也仁也心之徽称乎诏之以中而不识何谓中诏之以仁而不识何谓仁故先生不得已曰良知良知者心之图绘也犹不识火而曰炎也不识水而曰湿也体用内外理事道噐精粗微显皆举之矣夫自私用智生民之通蔽也自私者存乎形累用智者纷乎心害此未逹于良知之妙也混同万有昭察天地灵然而独运之谓知离闻冺覩超絶思虑寂然而万应之谓良明乎知而形累捐矣明乎良而心害遗矣今之谈学者多以忻厌为戒然子以忻厌犹痛痒也平居无疾小小痛痒便非调适若麻木痿痺之人正患不知痛痒耳稍知则医者相庆矣太学刘冲倩先生塙刘塙字静主号冲倩㑹稽人赋性任侠慨然有四方之志所至寻师问友以意气相激发人争归附之时周海门许敬菴杨复所讲学于南都先生与焉周杨学术同出近溪敬菴则有异同无善无恶之説许作九谛周作九解先生合两家而刻之以求归一而海门契先生特甚曰吾得冲倩而不孤矣受教两年未称弟子一日指㸃投机先生曰尚觉少此一拜海门即起立曰足下意真比时辈不同先生下拜海门曰吾期足下者逺不可答拜及先生归海门授以六字曰万金一诺珍重先生报以诗曰一笑相逢日何言可复论千金唯一诺珍重自师门先生虽瓣香海门而一时以理学名家者邹南臯李储山曹真子焦弱矦赵侪鹤孟连洙丁敬与无不叅请识解亦日进海门主盟越中先生助之接引后进学海门之学者甚衆而以入室推先生然流俗疾之如讐亦以信心自得不加防检其学有以致之也先生由诸生入太学七试塲屋不售而卒叶水心曰使同甫晚不登进士第则世终以为狼疾人矣不能不致叹于先生也证记与人露声色即声色矣声色可以化导人乎临事动意气即意气矣意气可处分天下事乎何者为害求利是已何者为苦寻乐是已何者为怨结恩是已释氏之火里开莲不过知得是火便名为莲矣有身在火上而不勐力避之者乎其不勐力避者犹恐认火作土耳人只向有光景处认本体不知本体无光景也人只向有做作处认工夫不知工夫无做作也当下信得及更有何事圣贤説知説行止不过知此行此无剰技矣只因忒庸常忒平易转令人信不及耳力足举千钧之鼎矣有物焉其小无内而转窘于力之无可用明足察秋毫之末矣有物焉其大无外而转束于明之无可入名节吾道之藩篱斯语大须味舍名节岂更有道只着名节不可耳世极深极险矣我只浅易世极竒极怪矣我只平常世极浓极艶矣我只淡泊世极﨑极曲矣我只率直允若兹不惟不失我而世且无奈我何问安身立命毕竟在何处曰一眼看去不见世间有非自家有是世间有得自家有失处安立之而已矣本来平易不着些子做手方可耐久揣事情中毛髪而不堕机智通人情浃骨髓而不落煦沬此为何物圣人之于世也宥之而已矣君子之于俗也耐之而已矣人当逆境时如犯弱症才一举手便风寒乗虚而入保䕶之功最重大却最轻微言尤之媒也既已有言矣自仅可寡尤而不能无尤无尤其黙乎行悔之根也既已有行矣自仅可寡悔而不能无悔无悔其静乎説易诸家旧传心别有门但看干动处总只用纯坤四大聚散生死之小者也一念离合生死之大者也忘其大而惜其小此之谓不知生死平平看来世间何人处不得何地去不得只因我自风波便惹动世间风波莫错埋怨世间天下无不可化之人不向人分上求化也化我而已矣天下无不可处之事不向事情上求处也处我而已矣无暴其气便是持志工夫若离气而言持志未免捉揑虚空心到明时则境亦是心与人终日酬酢全要保得自己一段生意不然意思绸缪礼文隆腆而一语之出懐许多顾忌一语之入起许多猜疑皆杀机也明儒学案卷三十六明儒学案卷三十七钦定四库全书明儒学案卷三十七余姚黄宗羲撰甘泉学案王湛两家各立宗㫖湛氏门人虽不及王氏之盛然当时学于湛者或卒业于王学于王者或卒业于湛亦犹朱陆之门下逓相出入也其后源逺流长王氏之外名湛氏学者至今不絶即未必仍其宗㫖而渊源不可没也文简湛甘泉先生若水太仆吕巾石先生懐侍郎何吉阳先生迁郡守洪觉山先生垣主政唐一菴先生枢侍郎蔡白山先生汝楠侍郎许敬菴先生孚逺恭定冯少墟先生从吾文选唐曙台先生伯元端洁杨止菴先生时乔文定王顺渠先生道甘泉学案一文简湛甘泉先生若水湛若水字元明号甘泉广东增城人从学于白沙不赴计偕后以母命入南雍祭酒章枫山试睟靣盎背论竒之登𢎞治乙丒进士第初杨文忠张东白在闱中得先生卷曰此非白沙之徒不能为也拆名果然选庶吉士擢编修时阳明在吏部讲学先生与吕仲木和之乆之使南安册封国王正德丁亥奉母䘮归庐墓三年卜西樵为讲舎士子来学者先令习礼然后听讲兴起者甚衆嘉靖初入朝陞侍读寻陞南京祭酒礼部侍郎厯南京礼吏兵三部尚书致仕平生足迹所至必建书院以祀白沙从游者殆徧天下年登九十犹为南岳之游将过江右邹东廓戒其同志曰甘泉先生来吾辈当宪老而不乞言母轻有所论辨也庚申四月丁巳卒年九十五先生与阳明分主教事阳明宗㫖致良知先生宗㫖随处体认天理学者遂以王湛之学各立门戸其间为之调停者谓天理即良知也体认即致也何异何同然先生论格物条阳明之説四不可阳明亦言随处体认天理为求之于外是终不可强之使合也先生大意谓阳明训格为正训物为念头格物是正念头也茍不加学问思辨行之功则念头之正否未可据夫阳明之正念头致其知也非学问思辨行何以为致此不足为阳明格物之説病先生以为心体万物而不遗阳明但指腔子里以为心故有是内而非外之诮然天地万物之理实不外于腔子里故见心之广大若以天地万物之理即吾心之理求之天地万物以为广大则先生仍是旧説所拘也天理无处而心其处心无处而寂然未发者其处寂然不动感即在寂之中则体认者亦惟体认之于寂而已今曰随处体认无乃体认于感其言终觉有病也湛甘泉心性图説性者天地万物一体者也浑然宇宙其气同也心也者体天地万物而不遗者也性也者心之生理也心性非二也譬之谷焉具生意而未发未发故浑然而不可见及其发也恻隐羞恶辞让是非萌焉仁义礼智自此焉始分矣故谓之四端端也者始也良心发见之始也是故始之敬者戒惧慎独以养其中也中立而和发焉万事万化自此焉逹而位育不外是矣故位育非有加也全而归之者耳终之敬者即始之敬而不息焉者也曰何以小圈曰心无所不贯也何以大圈曰心无所不包也包与贯实非二也故心也者包乎天地万物之外而贯夫天地万物之中者也中外非二也天地无内外心亦无内外极言之耳矣故谓内为本心而外天地万事以为心者小之为心也甚矣求放心篇孟子之言求放心吾疑之孰疑之曰以吾之心而疑之孰信哉信吾心而已耳吾常观吾心于无物之先矣洞然而虚昭然而灵虚者心之所以生也灵者心之所以神也吾常观吾心于有物之后矣窒然而塞愦然而昏塞者心之所以死也昏者心之所以物也其虚焉灵焉非由外来也其本体也其塞焉昏焉非由内往也欲蔽之也其本体固在也一朝而觉焉蔽者彻虚而灵者见矣日月蔽于云非无日月也鑑蔽于尘非无明也人心蔽于物非无虚与灵也心体物而不遗无内外无终始无所放处亦无所放时其本体也信斯言也当其放于外何者在内当其放于前何者在后何者求之放者一心也求者又一心也以心求心所为憧憧往来朋从尔思秪益乱耳况能有存耶夫欲心之勿蔽莫若寡欲寡欲莫若主一甘泉论学书格物之义以物为心意之所着兄意只恐人舍心求之于外故有是説不肖则以为人心与天地万物为体心体物而不遗认得心体广大则物不能外矣故格物非在外也格之致之心又非在外也于物若以为心意之着见恐不免有外物之疾学无难易要在察见天理知天之所为如是涵养变化气质以至光大尔非杜撰以相罔也于夫子川上之叹子思鸢鱼之説及易大人者天地合徳处见之若非一理同体何以云然故见此者谓之见易知此者谓之知道是皆发见于日用事物之间流行不息百姓日用不知要在学者察识之耳涵养此知识要在主敬无间动静也学者之病全在三截两截不成片段静坐时自静坐读书时又自读书酬应时又自酬应如人身血气不通安得长进元来只是敬上理会未透故未有得力处又或以内外为二而离之吾人切要只于执事敬用功自独处以至读书酬应无非此意一以贯之内外上下莫非此理更有何事吾儒开物成务之学异于佛老者此也上下四方之宇古往今来之宙宇宙间只是一气充塞流行与道为体何莫非有何空之云虽天地弊壊人物消尽而此气此道亦未尝亡则未尝空也古之论学未有以静为言者以静为言者皆禅也故孔门之教皆欲事上求仁动静着力何者静不可以致力才致力即已非静矣故论语曰执事敬易曰敬以直内义以方外中庸戒慎恐惧慎独皆动以致其力之方也何者静不可见茍求之静焉骎骎乎入于荒忽寂灭之中矣故善学者必令动静一于敬敬立而动静浑矣此合内外之道也从事学问则心不外驰即所以求放心如子夏博学笃志切问近思仁在其中者非谓学问之外而别求心于虚无也心存则有主有主则物不入不入则血气矜忿窒碍之病皆不为之害矣大抵至𦂳要处在执事敬一句若能于此得力如树根着土则风雨雷霆莫非发生此心有主则书册山水酬应皆吾致力涵养之地而血气矜忿窒碍乆将自消融矣涵养须用敬进学在致知如车两轮夫车两轮同一车也行则俱行岂容有二而谓有二者非知程学者也鄙见以为如人行路足目一时俱到涵养进学岂容有二自一念之微以至于事为讲习之际涵养致知一时并在乃为善学也故程子曰学在知所有养所有朱元晦初见延平甚爱程子浑然同体之説延平语云要见理一处却不难只分殊处却难又是一塲鍜鍊也愚以为未知分殊则亦未知理一也未知理一亦未必知分殊也二者同体故也敬以直内义以方外所以体夫此也敬义无内外也皆心也而云内外者为直方言之耳执事敬最是切要彻上彻下一了百了致知涵养此其地也所谓致知涵养者察见天理而存之也非二事也明道所言存乆自明何待穷索须知所存者何事乃有实地首言识得此意以诚敬存之知而存也又言存乆自明存而知也知行交进所知所存皆是一物其终又云体之而乐亦不患不能守大段要见得这头脑亲切存之自不费力耳夫学不过知行知行不可离又不可混説命曰学于古训乃有获非知之艰行之惟艰中庸必先学问思辨而后笃行论语先博文而后约礼孟子知性而后养性始条理者知之事终条理者圣之事程子知所有而养所有先识仁而以诚敬存之若仆之愚见则于圣贤常格内寻下手庶有自得处故随处体认天理而涵养之则知行并进矣道无内外内外一道也心无动静动静一心也故知动静之皆心则内外一内外一又何往而非道合内外混动静则澄然无事而后能止故易曰艮其背不获其身行其庭不见其人止之道也夫不获其身必有获也不见其人必有见也言有主也夫然后能止夫所谓支离者二之之谓也非徒逐外而忘内谓之支离是内而非外者亦谓之支离过犹不及耳必体用一原显微无间一以贯之乃可免此夫学以立志为先以知本为要不知本而能立志者未之有也立志而不知本者有之矣非真志也志立而知本焉其于圣学思过半矣夫学问思辨所以知本也知本则志立志立则心不放心不放则性可复性复则分定分定则于忧怒之来无所累于心性无累斯无事矣茍无其本乃憧憧乎放心之求是放者一心求之者又一心也则情炽而益凿其性性凿则忧怒之累无穷矣格者至也即格于文祖有苖之格物者天理也即言有物舜明于庶物之物即道也格即造诣之义格物者即造道也知行并进学问思辨行皆所以造道也故读书亲师友酬应随时随处皆求体认天理而涵养之无非造道之功诚正修工夫皆于格物上用家国天下皆即此扩充无两段工夫此即所谓止至善尝谓止至善则明德亲民皆了者此也如是方可讲知至孟子深造以道即格物之谓也自得之即知至之谓也居安资深逢原即修齐治平之谓也夫至虚者心也非性之体也性无虚实説甚灵耀心具生理故谓之性性触物而发故谓之情发而中正故谓之真情否则伪矣道也者中正之理也其情发于人伦日用不失其中正焉则道矣勿忘勿助其间则中正处也此正情复性之道也谨独格物其实一也格物者至其理也学问思辨行所以至之也是谓以身至之也所谓穷理者如是也近而心身逺而天下暂而一日乆而一世只是格物一事而已格物云者体认天理而存之也所云主一是主一个中与主一是主天理之説相𩔖然主一便是无一物若主中天理则又多了中与天理即是二矣但主一则中与天理自在其中矣明德新民全在止至善上用功知止能得即是知行合一乃止至善之功古之欲明明德二节反复推到格物上意心身都来格物上用功上文知止定安即其功也家国天下皆在内元是一段工夫合外内之道更无七段八段格物者即至其理也意心身于家国天下随处体认天理也所谓致者意心身至之也世以想像记诵为穷理者逺矣集者如虚集之集能主敬则衆善归焉勿忘勿助敬之谓也故曰敬者德之聚也此即精一工夫若寻常所谓集者乃于事事上集无乃义袭耳此内外之辨也然能主敬则事事无不在矣今更无别法只于勿忘勿助之间调停为𦂳要耳本末只是一气扩充此生意在心为明德在事为亲民非谓静坐而明德及长然后应事以亲民也一日之间开眼便是应事即亲民自宋来儒者多分两段以此多陷支离自少而长岂有不应事者应事而为枝叶皆是一气扩充天地至虚而已虚则动静皆虚故能合一恐未可以至静言虚实同体也佛氏岐而二之已不识性且求去根尘非得真虚也世儒以佛氏为虚无乌足以及此格物即止至善也圣贤非有二事自意心身至家国天下无非随处体认天理体认天理即格物也盖自一念之微以至事为之着无非用力处也阳明格物之説以为正念头既于后面正心之説为赘又况如佛老之学皆自以为正念头矣因无学问思辨行之功随处体认之实遂併与其所谓正者一齐错了阳明谓随处体认天理是求于外若然则告子义外之説为是而孟子长之者义乎之説为非孔子执事敬之教为欺我矣程子所谓体用一元显微无间格物是也更无内外盖阳明与吾看心不同吾之所为心者体万物而不遗者也故无内外阳明之所谓心者指腔子里而为言者也故以吾之説为外以随处体认为求之于外者非也心与事应然后天理见焉天理非在外也特因事之来随感而应耳故事物之来体之者心也心得中正则天理矣人与天地万物一体宇宙内即与人不是二物故宇宙内无一事一物合是人少得底云敬者心在于是而不放之谓此恐未尽程子云主一之谓敬主一者心中无有一物也故云一若有一物则二矣勿忘勿助之间乃是一今云心在于是而不放谓之勿忘则可矣恐不能不滞于此事则不能不助也可谓之敬乎程子曰格者至也物者理也至其理乃格物也故古本以修身説格物今云格物者事当于理之谓也不若云随处体认天理之尽也体认兼知行也当于理是格物后事故曰物格而后知至云敬而后当于理敬是格物工夫也圣贤之学元无静存动察相对只是一段工夫凡所用功皆是动处盖动以养其静静处不可着力才着力便是动矣至伊川乃有静坐之説又别开一个门靣故仆志先师云孔孟之后若更一门盖见此也勿忘勿助只是説一个敬字忘助皆非心之本体此是心学最精宻处不容一毫人力故先师又发出自然之説至矣来谕忘助二字乃分开看区区会程子之意只作一时一段看盖勿忘勿助之间只是中正处也学者下手须要理㑹自然工夫不须疑其为圣人熟后事而姑为他求盖圣学只此一个路头更无别个路头若寻别路终枉了一生也明道看喜怒哀乐未发前作何气象延平黙坐澄心体认天理象山在人情事变上用工夫三先生之言各有所为而发合而观之合一用功乃尽也所谓随处体认天理者随未发已发随动随静盖动静皆吾心之本体体用一原故也若谓静未发为本体而外已发而动以为言恐亦岐而二之也石翁名节道之藩篱者云藩篱耳非即道也若谓即道然则东汉之名节晨门荷蒉之髙尚皆为得道耶盖无其本也天理二字圣贤大头脑处若能随处体认真见得则日用间叅前倚衡无非此体在人涵养以有之于已耳答阳明王都宪论格物两承手教格物之论足认至爱然仆终有疑者疑而不辨之则不可欲辨之亦不可不辨之则此学终不一而朋友见责王宜学则曰讲求至当之归先生责也方叔贤则亦曰非先生辨之其谁也辨之则稍以兄喜同而恶异是已而忽人是已而忽人则已自圣而人言逺矣而阳明岂其然乎乃不自外而僣辨之盖兄之格物之説有不敢信者四自古圣贤之学皆以天理为头脑以知行为工夫兄之训格为正训物为念头之发则下文诚意之意即念头之发也正心之正即格也于文义不亦重复矣乎其不可一也又于上文知止能得为无承于古本下节以修身説格致为无取其不可二也兄之格物训云正念头也则念头之正否亦未可据如释老之虚无则曰应无所住而生其心无诸相无根尘亦自以为正矣杨墨之时皆以为圣矣岂自以为不正而安之以其无学问之功而不知所谓正者乃邪而不自知也其所自谓圣乃流于禽兽也夷惠伊尹孟子亦以为圣矣而流于隘与不恭而异于孔子者以其无讲学之功无始终条理之实无智巧之妙也则吾兄之训徒正念头其不可者三也论学之最始者则説命曰学于古训乃有获周书则曰学古入官舜命禹则曰惟精惟一颜子述孔子之教则曰博文约礼孔子告哀公则曰学问思辨笃行其归于知行并进同条共贯者也若如兄之説徒正念头则孔子止曰德之不修可矣而又曰学之不讲何耶止曰黙而识之可矣而又曰学而不厌何耶又曰信而好古敏求者何耶子思止曰尊德性可矣而又曰道问学者何耶所讲所学所好所求者何耶其不可者四也考之本章既如此稽之往圣又如彼吾兄确然自信而欲人以必从且为圣人复起不能易者岂兄之明有不及此盖必有蔽之者耳若仆之鄙説似有可采者五训格物为至其理始虽自得然稽之程子之书为先得同然一也考之章首止至善即此也上文知止能得为知行并进至理工夫二也考之古本下文以修身申格致为于学者极有力三也大学曰致知在格物程子则曰致知在所养养知在寡欲以涵养寡欲训格物正合古本以修身申格物之㫖为无疑四也以格物兼知行其于自古圣训学问思辨笃行也精一也博约也学古好古信古也修德讲学也黙识学不厌也尊德性道问学也始终条理也知言养气也千圣千贤之教为不谬五也五者可信而吾兄亦不省焉岂兄之明有不及此盖必有蔽之者耳仆之所以训格者至其理也至其理云者体认天理也体认天理云者兼知行合内外言之也天理无内外也陈世杰书报吾兄疑仆随处体认天理之説为求于外若然不几于义外之説乎求即无内外也吾之所谓随处云者随心随意随身随家随国随天下盖随其所寂所感时耳一耳寂则廓然大公感则物来顺应所寂所感不同而皆不离于吾心中正之本体本体即实体也天理也至善也物也而谓求之外可乎致知云者盖知此实体也天理也至善也物也乃吾之良知良能也不假外求也但人为气习所蔽故生而䝉长而不学则愚故学问思辨笃行诸训所以破其愚去其蔽警发其良知良能者耳非有加也故无所用其丝毫人力也如人之梦寐人能唤之醒耳非有外与之惺也故格物则无事矣大学之事毕矣若徒守其心而无学问思辨笃行之功则恐无所警发虽似正实邪下则为老佛杨墨上则为夷惠伊尹是也何者昔曽参芸𤓰误㫁其根父建大杖撃之死而复甦曽子以为无所逃于父为正矣孔子乃曰小杖受大杖逃乃天理矣一事出入之间天人判焉其不可讲学乎诘之者则曰孔子又何所学心焉耳矣殊不知孔子至圣也天理之极致也仁熟义精也然必七十乃从心所欲不踰矩人不学则老死于愚耳矣若兄之聪明非人所及固不敢测然孔子亦尝以学自力以不学自忧矣今吾兄望髙位崇其天下之士所望风而从者也故术不可不慎教不可不中正兄其图之兄其图之则斯道可兴此学可明矣若兄今日之教仆非不知也仆乃尝迷方之人也且仆获交于兄十有七年矣受爱于兄亦可谓深矣尝愧有懐而不尽吐将为老兄之罪人天下后世之归咎乃不自揣其分倾倒言之若稍有可采乞一俯察若其谬妄宜摈斥之吾今可以黙矣谨启语录冲问舜之用中与囘之择乎中庸莫亦是就自己心上斟酌调停融合人心天理否先生曰用中择中庸与允执厥中皆在心上若外心性何处讨中事至物来斟酌调停者谁耶事物又不曽带得中来故自尧舜至孔颜皆自心学盘问日用切要工夫道通曰老先生之教惟立志煎销习心体认天理之三言者最为切要然亦只是一事每令盘体而熟察之乆而未得其所以合一之义敢请明示先生曰此只是一事天理是一大头脑千圣千贤共此头脑终日终身只是此一大事更无别事立志者志乎此而已体认是工夫以求得乎此者煎销习心以去其害此者心只是一个好心本来天理完完全全不待外求顾人立志与否耳孔子十五志于学即志乎此也此志一立三十四十五十六十七十直至不踰矩皆是此志变化贯通只是一志志如草木之根具生意也体认天理如培灌此根煎销习心如去草以䕶此根贯通只是一事心问如何可以逹天德道通云只体认天理之功一内外兼动静彻终始一息不容少懈可以逹天德矣盘问何谓天德何谓王道道通谓君且理㑹慎独工夫来敢问慎独之与体认天理果若是同与先生曰体认天理与谨独其功夫俱同独者独知之理若以为独知之地则或有时而非中正矣故独者天理也此理惟已自知之不但暗室屋漏日用酬应皆然慎者所以体认乎此而已若如是有得便是天德便即有王道体用一原也一友问何谓天理冲答曰能戒慎恐惧者天理也友云戒慎恐惧是工夫冲曰不有工夫如何得见天理故戒慎恐惧者工夫也能戒慎恐惧者天理之萌动也循此戒慎恐惧之心勿忘勿助而认之则天理见矣熟焉如尧之兢兢舜之业业文王之翼翼即无往而非天理也故虽谓戒慎恐惧为天理可也今或不实下戒慎不覩恐惧不闻之功而直欲窥见天理是之谓先获后难无事而正即此便是私意遮蔽乌乎得见天理耶先生曰戒慎恐惧是工夫所不覩不闻是天理工夫所以体认此天理也无此功夫焉见天理舜臣谓正应事时操存此心在身上作主宰随处体认吾心身天理真知觉得吾心身生生之理气所以与天地宇宙生生之理气脗合为一体者流动于腔子形见于四体被及于人物遇父子则此生生天理为亲遇君臣则此生生天理为义遇师弟则此生生天理为敬遇兄弟则此生生天理为序遇夫妇则此生生天理为别遇朋友则此生生天理为信在处常则此生生天理为经在处变则此生生天理为权以至家国天下华彛四表莅官行法班朝治军万事万物逺近巨细无往而非吾心身生生之理气根本于中而发见于外名虽有异而只是一个生生理气随感随应散殊见分焉耳而实非有二也即此便是义以方外之功即此便是物来顺应之道而所以行天下之逹道者在是焉愚见如此未审是否先生曰如此推得好自随处体认以下至实非有二也皆是可见未应时只一理及应事时才万殊中庸所谓溥博渊泉而时出之正为此后儒都不知不信若大公顺应敬直义方皆合一道理宜通上章细玩之体用一原一友问察见天理恐言于初学难为下手冲答曰夫子之説科也中道而立能者从之天理二字是就人所元有者指出以为学者立的耳使人诚有志于此而日加体认之功便须有见若其不能见者不是志欠真切便是习心障蔽知是志欠真切只须责志知为习心障蔽亦只责志即习心便消而天理见矣先生曰天理二字人人固有非由外铄不为尧存不为桀亡故人皆可以为尧舜途之人可以为禹者同有此耳故途之人之心即禹之心禹之心即尧舜之心总是一心更无二心盖天地一而已矣记云人者天地之心也天地古今宇宙内只同此一个心岂有二乎初学之与圣人同此心同此一个天理虽欲强无之又不得有时见孺子入井见饿殍过宗庙到墟墓见君子与夫夜气之息平旦之气不知不觉萌动出来遏他又遏不得有时志不立习心蔽障又忽不见了此时莭盖心不存故也心若存时自尔见前唐人诗亦有理到处终日覔不得有时还自来须要得其门所谓门者勿忘勿助之间便是中门也得此中门不患不见宗庙之美百官之富责志去习心是矣先须要求此中门一友患天理难见冲对曰须于心目之间求之天理有何影形只是这些虚灵意思平铺着在不容你増得一毫减得他一毫轻一毫不得重一毫亦不得前一歩不得却一步亦不得须是自家理㑹先生曰看得尽好不増不减不轻不重不前不却便是中正心中正时天理自见难见者在于心上功夫未中正也但谓天理有何形影是矣又谓只是这些虚灵意思平铺着在恐便有以心为天理之患以知觉为性之病不可不仔细察释氏以心之知觉为性故云蠢动含灵莫非佛性而不知心之生理乃性也平铺二字无病孚先问戒慎不覩恐惧不闻敬也所谓必有事焉者也勿忘勿助是调停平等之法敬之之方也譬之内丹焉不覩不闻其丹也戒慎恐惧以火养丹也勿忘勿助所谓文武火候然否先生曰此段看得极好须要知所谓其所不覩其所不闻者何物事此即道家所谓真种子也故其诗云鼎内若无真种子如将水火煮空铛试看吾儒真种子安在寻得见时便好下文武火也勉之勉之冲尝与仲木伯载言学因指鸡母为喻云鸡母抱卵时全体精神都只在这几卵上到得精神用足后自化出许多鸡雏来吾人于天地间万事万化都只根源此心精神之运用何如耳吕陆以为然一友云説鸡母精神都在卵上恐犹为两事也此又能补冲言所不逮者先生曰鸡卵之譬一切用功正要如此接续许大文王只是缉熈敬止鸡抱卵少间㫁则这卵便了然必这卵元有种子方可若无种的卵将来抱抱之虽勤亦了学者须识种子方不枉了工夫何谓种子即吾此心中这一㸃生理便是灵骨子也今人动不动只説涵养若不知此生理徒涵养个甚物释氏为不识此种子故以理为障要空要灭又焉得变化人若不信圣可为请看无种子鸡卵如何抱得成雏子皮毛骨血形体全具出殻来都是一团仁意可以人而不如鸟乎精神在卵内不在抱之者或人之言亦不可废也明道先生言学者须先识仁冲问儒释之辨先生曰子可谓切问矣孟子之学知言养气首欲知诐淫邪遯之害心盖此事苐一歩生死路头也往年曽与一友辨此渠云天理二字不是校仙勘佛得来吾自此遂不复讲吾意谓天理正要在此岐路上辨辨了便可泰然行去不至差毫釐而谬千里也儒者在察天理佛者反以天理为障圣人之学至大至公释者之学至私至小大小公私足以辨之矣昨潘稽勲石武选亦尝问此吾应之曰圣人以天地万物为体即以身当天地万物看何等廓然大公焉得一毫私意凡私皆从一身上起念圣人自无此以是无意必固我之私若佛者务去六根六尘根尘指耳目口鼻等为言然皆天之所以与我不能无者而务去之即已一身亦奈何不得不免有意必固我之私犹强谓之无我耳何等私小二子闻言即悟叹今日乃知如此先正未尝言到或问学贵煎销习心心之习也非固有也形而后有者也外铄而中受之也如秦人之悍也楚人之诈也心之习于风气者也处富而鄙吝与处约而好侈靡者心之习于居养者也故曰性相近也习相逺也煎销也者炼金之名也金之精也有汚于铅者有汚于铜者有汚于粪土之侵蚀者非鍊之不可去也故金必百鍊而后精心必百鍊而后明先生曰此説得之认得本体便知习心习心去而本体完全矣不是将本体来换了习心本体元自在一习心蔽之故若不见耳不然见赤子入井便如何发出来故煎销习心便是体认天理功夫到见得天理时习心便退听如煎销铅铜便是鍊金然必须就鑪锤乃得鍊之之功今之外事以求静者如置金于宻室不就鑪锤虽千万年也只依旧是顽杂的金冲未发之中唯圣人可説得若是圣人而下都是致和底工夫然所谓和者不戾于中之谓乃是就情上体贴此中出来中立而和生也到得中常在时虽併谓之致中和亦可也然否先生曰道通所谓情上体贴此中出来一句与中立而和生皆是其余未精致中和乃修道立教之功用道至中和极矣更又何致耶若以未发之中为圣人分上致和工夫为圣人而下学者分上则又欠明了所不睹不闻即未发之中也道之体也学者须先察识此体而戒慎恐惧以养之所谓养其中也中立而和生焉若谓自然而中则惟圣可能也若功夫则正是学者本源𦂳要处动以养其静道通徒见戒慎恐惧字以为致和耳或问认思虑宁静时为天理为无我为天地万物一体为鸢飞鱼跃为活泼泼地自以为洒然者因言遇动輙不同何也冲应之曰譬之行舟若这个舟风恬浪静时或将就行得若遇狂风迭浪便去不得也要去须得柁柄在手故学莫先于立主宰若无主宰便能胸中无他闲思杂想亦只讨得个清虚一大气象安得为天理安可便説鸢飞鱼跃程明道先生尝言鸢飞戾天鱼跃于渊与必有事焉而勿正意同昔聪明如文公直到晚年才认得明道此意未知道必有事焉是何事先生曰天理亦不难见亦不易见要须切已实用必有事焉而勿正功夫乃可真见都是鸢飞鱼跃不然亦只是説也先生曰冲切谓初学之士还须令静坐息思虑渐教以立志体认天理煎销习心及渐令事上磨鍊冲尝厯厯以此接引人多见其益动静固宜合一用工但静中为力较易盖人资质不同及其功用纯杂亦异须是因才成就随时㸃化不可拘执一方也然虽千方百计总是引归天理上来此则不可易正犹母鸡抱卵须是我底精神合併他底精神一例用方得如何先生曰静坐程门有此传授伊川见人静坐便叹其善学然此不是常理日往月来一寒一暑都是自然常理流行岂分动静难易若不察见天理随他入关入定三年九年与天理何干若见得天理则耕田凿井百官万物金革百万之衆也只是自然天理流行孔门之教居处恭执事敬与人忠黄门毛式之云此是随处体认天理甚看得好无事时不得不居处恭即是静坐也执事与人时如何只要静坐使此教大行则天下皆静坐如之何其可也明道终日端坐如泥塑人及其接人浑是一圑和气何等自然昨日孚先以长至在迩作饭会席间因讲复其见天地之心冲谓诸友云人心本自坦坦平平即所谓天地之心不待复而后见也圣人见人多迷而不复恐其灭絶天理不得已又就其复处指㸃出来欲令人便循着扩充将去也吾辈若能守得平坦之心常在即不消言复只怕无端又生出别念来耳故颜子克已只是不容他躯殻上起念诸友以为然如何先生曰冬至一阳初动所谓来复时也天地之心何时不在特于动物时见耳人心一念萌动即是初心无有不善如孟子乍见孺子将入于井便有憷惕恻隐之心乍见处亦是初心复时也人之良心何尝不在特于初动时见耳若到纳交要誉恶其声时便不是本来初心了故孟子欲人就于初动处扩充涵养以保四海若识得此一㸃初心真心便是天理由此平平坦坦持养将去可也若夫不消言复一语恐未是初学者事虽颜子亦未知此道颜子犹不逺复毋髙论要力行实地有益耳潘稽勲讲天理须在体认上求见舎体认何由得见天理也冲对曰然天理固亦常常发见但人心逐外去了便不见所以要体认才体认便心存心存便见天理故曰不能反躬天理灭矣又曰复其见天地之心体认是反躬而复也天地之心即我之心生生不已更无一毫私意叅杂其间此便是无我便见于天地万物共是一体何等广大髙明认得只个意思常见在而干干不息以存之这才是欛柄在手所谓其几在我也到那时恰所谓开阖从方便干坤在此间也宇宙内事千变万化总根源于此其妙殆有不可言者然只是一个熟如何先生曰此节所问所答皆是然要用功实见得方有益中间云才体认便心存心存便见天理不若心存得其中正时便见天理也如此体认工夫尤更直截其后云云待见天理后便见得亲切也陈子才问先生尝言见得天理方见得人欲如何冲谓才体认便见得天理亦便见得人欲盖体认是天理萌动人心得主宰时也有主宰便见人欲文王缉熈只体认不已便接续光明去便容不得一毫人欲此便是敬止从此到至善只一条直路因窃自叹曰明见得只一条路在前靣还只不肯走病果安在耶愿赐鞭策先生曰文王缉熈敬止便是止至善便是体认天理工夫若见得时李延平所谓一毫私意亦退听也岂不便见得人欲乎若人之酒醒便知是醉也若谓明见得这条路在前靣如何不肯走或是未曽上路也又何迟回顾虑无乃见之未明或有病根如忧贫之𩔖在内为累故耶若欲见之明行之果须是把习心打破两层三层乃可向往也一友语经哲曰须无事时敬以直内遇有事方能义以方外经哲曰恐分不得有事无事圣人心事内直则外自方学者恐义以方外事亦是做敬以直内工夫与修辞立诚亦是做忠信进德工夫才见得心事合一也老先生随处体认天理之训尽此二句之意更见打透明白不知是否先生曰随处体认天理兼此二句包了便是合内外之道敬以包乎义义以存乎敬分明不是两事先儒未曽説破予一向合看如此见得遗书中谓释氏敬以直内则有之义以方外则无有为决非程子语也吾子看到此难得一友问明道先生言天理二字却自家体贴出来今见朋友中开口便説天理某却疑先生教人要察见天理者亦是人自家体贴乎此耳非谓必欲人图写个天理与人看也如何冲对曰诚然诚然天理何尝有定形只是个未发之中中亦何尝有定体人但常以心求中正为主意随时随事体认斟酌调习此心常合于中正此便是随处皆天理也酒诰所谓作稽中德亦是如此求也自求见也自见得也自得他人不能与其力便是见得亦不能图写与人看虽然説工夫处却不能瞒得人也未知是否先生曰天理只是自家体认説便不济事然天理亦从何处説得可説者路头耳若连路头也不説便如何去体认其全不説者恐是未曽加体认工夫如未曽行上路的人更无疑问也所云心求中正便是天理良是然亦须逹得天理乃可中正而不逹天理者有之矣释氏应所无住而生其心是也何曽逹得天理若愚问中庸尊德性道问学一章朱子以存心致知言之而未及力行者厥义维何幸夫子教之先生曰后世儒者认行字别了皆以施为班布者为行殊不知行在一念之间耳自一念之存存以至于事为之施布皆行也且事为施布岂非一念为之乎所谓存心即行也若愚问天理心之主也人欲心之贼也一心之微衆欲交攻日侵月蚀贼渐内据主反退听旦昼所为时或发见殆一杯水于舆薪之火耳如弗胜何今欲反其故复其真主者主之贼者贼之如之何其用力也先生曰这个天理真主未尝亡特为贼所蔽惑耳观其时或发见可知矣体认天理则真主常在而贼自退听不是外边旋寻讨主入室来又不是逐出贼使主可复也只顷刻一念正即主翁便惺便不为贼惑耳二者常相为消长问刘子曰民受天地之中以生性之所以立也子思曰中者天下之大本用之所以行也体用一源显微无间学者从事于勿助勿忘之间而有得夫无声无臭之㫖则日用应酬莫非此中发见流行之妙不啻执规矩以为方圆盖曲当也然尧舜允执之中孟子无权之中似执事物上説故后世有求中于外者不知危精微一皆心上功夫而权之一字又人心斟酌运量之妙以中乎不中者则既已反其本矣舎此不讲而徒于事物上每每寻个恰好底道理虽其行之无过不及而固已入于义外之説恐终亦不免于执一而已矣臆见如此未知何如先生曰圣人之学皆是心学所谓心者非偏指腔子里方寸内与事为对者也无事而非心也尧舜允执厥中非独以事言乃心事合一允执云者脗合于心与心为一非执之于外也所谓权者亦心也廉伯所云斟酌运量之本是也若能于事物上察见自然天理平时涵养由中而出即由仁义行之学何有不可若平时无存养功夫只到事来面前才思寻讨道理即是行仁义必信必果之学即是义外即是义袭而取之者也诚伪王伯之分正在于此敢问中庸不覩不闻与诗无声无臭之㫖何以异天理本无形声可以拟议但只恁地看恐堕于无若于无中想出一个不覩不闻景象则亦滞于有矣无即佛氏之所谓空有即其所谓相也二者皆非也然则不无而无不有而有其心之本体乎其在勿助勿忘之间乎近来见得如是幸夫子明以教我先生曰此事正要理㑹廉伯能以疑问知是善理㑹矣在人为不覩不闻在天为无声无臭其实一也如旧説不覩不闻无声无臭却堕于虚无而不自知矣然于不覩不闻而必曰其所是有实体也于无声无臭而必曰上天之载是有实迹也何堕于无这个不覩不闻之实体程子所谓亦无有处有亦无无处无乃心之本体不落有无者也须于勿忘勿助之间见之要善体认吾于中庸测难已説破惟诸君于心得中正时识取本体自然见前何容想象奉谓孟子所谓持其志毋暴其气者亦无本末之分不过欲人存中以应外制外以养中耳使知合观并用之功也公孙丑疑而问者未逹乎此而已矣先生曰志气不是两物志即气之精灵处志之所至气亦至焉故持志即无暴气都一齐管摄如志欲手持则持志欲足行则行岂不内外一致存中应外固是制外之心非由中乎不必分内外清问昨日坐中一友言夜睡不着老先生谓其未曽体认天理故睡不着清因举蔡季通先睡心后睡眼文公以为古今未发之妙言之老先生不以为然者岂以其岐心目为二理耶先生曰吾意不以为然者非以岐心目为二理也只先着一个睡字便是安排事事亦复如是所谓体认天理者亦非想象想象亦便是安排心中无事天理自见无事便自睡得着何意何必毛式之日来功夫尽切身冲家居全得此友往来商确耳但渠铢较寸量念头尚未肯放下多病精神不足可惜也愿先生疗以一言渠若见得完全却会守得牢固先生曰毛君素笃信吾学随处体认天理此吾之中和汤也服得时即百病之邪自然立地退听常常服之则百病不生而满身气体中和矣何待手劳脚攘铢较寸量乎此心天理譬之衡尺衡尺不动而铢铢寸寸自分自付而衡尺不与焉舜之所以无为而天下治者此也此剂中和汤自尧舜以来治病皆同天理人心不在事心兼乎事也朱鹏问道通云随处体认天理即孔门博约一贯之义者然则博学于文约之以礼须合作一句看始明请示其的先生曰随处体认天理与博约一贯同皆本于精一执中之传博文约礼还是二句然则一段工夫一齐并用岂不是同一体认天理先生尝言是非之心人皆有之此便是良知亦便是天理冲窃以为是非之心其在人也虽私欲亦䝉蔽他不得譬诸做强盗人若説是强盗他便知怒又如做官人要钱底渠亦怕人知觉及见人説某官何等清亷渠亦知敬而自愧可见他本心自是明白虽其贪利之心亦蔽他不得此正是他天理之心未尝冺灭处学者能常常体察乎此依着自己是非之心知得眞切处存养扩充将去此便是致良知亦便是随处体认天理也然而外人多言先生不欲学者之言良知者岂虑其体察未到将误认于理欲之间遂以为真知也耶先生曰如此看得好吾于大学小人闲居章测难备言此意小人至为不善见君子即知掩不善又知着其善又知自愧怍人视已如见肺肝又如贼盗至为不道使其乍见孺子将入井即有憷惕恻隠之心岂不是良知良知二字自孟子发之岂不欲学者言之但学者徃徃徒以为言又言得别了皆説心知是非皆良知知得是便行到底知得非便去到底如此是致恐师心自用还须学问思辨笃行乃为善致老先生儒佛之辨明矣冲窃以为论佛氏曰当先根究其初心不合从躯殻起念且缓责其苦根尘絶伦理之辠盖由其举足之差遂使其谬至此极也故冲每与朋侪言学须先探讯其志然后与论工夫若其志不正虽与讲得极亲切只是替他培壅得私已的心反幇助润餙得他病痛后来纵欲败度伤残伦理或反有甚于佛者孔子于门人徃徃诱其言志孟子欲人察于善利之间者殆为是耳故自学教人皆宜先正其志何如先生曰佛氏初心躯殻起念即是苦根尘絶理伦之辠是同条共贯事然问辠者先须按其实迹赃证乃可诛之也今只诛其躯殻起念则彼又有无诸相之説必不肯服从事圣人之书者亦有纵欲败度伤残伦理然不可谓之儒圣人必不取之而佛者之教正欲人人絶灭伦理如水火之不相同子比而同之且抑扬之间词气过矣正志之説甚好衢问先生教人体认天理衢只于无事时常明诸心看认天理万物一体之义至有事时只就此心上体会体会便应去求个是便了不识然否先生曰吾所谓天理者体认于心即心学也有事无事原是此心无事时万物一体有事时物各付物皆是天理充塞流行其实无一事经哲向前领师尊教每令察见天理哲苦天理难见正坐失于空中摸索耳近就实地寻求始觉日用间一动一止一事一物无非这个道理分明有见但犹有一等意思牵滞未肯真实认他做主耳非难见也窃以人生天地间与禽兽异也人得天地之中耳中乃人之生理也即命根也即天理也不可顷刻间断也若不察见则无所主宰日用动作忽入于过不及之地而不自知矣过与不及即邪恶之去禽兽无几矣故千古圣贤授受只一个中不过全此天然生理耳学者讲学不过讲求此中求全此天然生理耳入中之门曰勿助勿㤀中法也以中正之法体中正之道成中正之教也体认天理即体认中也但字中虚天理字真切令人可寻求耳不知是否先生曰体认正要如此真切若不用勿忘勿助之规是无也经哲与一友论扩充之道经哲以扩充非待发见之后一端求充一端也只终日体认天理即此是敬敬即扩充之道非敬之外又有扩充功夫也所谓操存涵养体认扩充之只是一事如戒惧慎独以养中中立而和自发无徃而非仁义礼智之发见矣孟子曰苟能充之足以保四海重在足字非必保四海而后为充也只是求复吾广大髙明之本体耳不知是否先生曰今之所谓致良知者待知得这一是非便致将去此所谓待发见之后一端求充一端也只一随处体认天理扩充到尽处即是保四海即是广大髙明之本体津问鸢飞鱼跃活泼泼地学者用功固不可不识得此体若一向为此意担阁而不用参前倚衡的工夫终无实地受用须是见鸢飞鱼跃的意思而用参前倚衡的工夫虽用参前倚衡的工夫而鸢飞鱼跃之意自在非是一边做参前倚衡的工夫一边见鸢飞鱼跃的意思乃是一併交下惟程明道谓必有事焉而勿正心勿㤀勿助长未尝致纤毫人力最尽先生曰鸢飞鱼跃与参前倚衡同一活泼泼地皆察见天理工夫识得此意而涵养之则日进日新何担阁之云不可分为二也所举明道必有事焉勿正勿㤀勿助长元无丝毫人力之説最好勿正勿㤀勿助中间未尝致丝毫人力乃必有事焉之工夫的当处朱𫝊莭度二字最好当此时节所谓参前倚衡所谓鸢飞鱼跃之体自见矣先生曰阳明谓勿㤀勿助之説为悬虚而不知此乃所有事之的也舍此则所有事无的当工夫而所事者非所事矣子嘉问程子曰勿助勿忘之间乃是正当处正当处即天理也故参前倚衡与所立卓尔皆见此而已必见此而后可以语道或以勿助勿忘之间乃虚见也须见天地万物一体而后为实见审如是则天地万物一体与天理异矣人惟不能调习此心使归正当是以情流私胜常自扞格不能体天理万物而一之若能于勿助勿㤀之间真有所见则物我同体在是矣或于此分虚实者独何与故图説曰性者天地万物一体者也心也者体天地万物而不遗舍勿助勿㤀之间何容力乎伏惟明示以决所疑先生曰惟求必有事焉而以勿助勿忘为虚阳明近有此説见于与聂文尉侍御之书而不知勿正勿㤀勿助乃所有事之工夫也求方圆者必于规矩舍规矩则无方圆舍勿㤀勿助则无所有事而天理灭矣下文无若宋人然非徒无益而又害之可见也不意此公聪明未知此要妙未见此光景不能无遗憾可惜可惜勿忘勿助之间与物同体之理见矣至虚至实须自得见子嘉问克已复礼一功也已克而礼自复礼复而后已可言克矣盖一心之中理欲不容并立也或者専言克已必已私克尽而后礼可复则程子生东灭西之语何谓乎若谓初学之士习心已乆不免已私之多故先言克已以觉之即先正所谓非全放下终难凑泊之谓也以此为讲学始终之要恐非中正也殊不知言复礼则克已在其中言克已则复礼不外矣若得其要于勿助勿㤀之间虽言克已亦可也若不得其要不知所克者何物纵云克已亦不过把持而已焉能尽克而不生乎若谓颜子之功尚亦如此况其他乎盖颜子之姿生知之亚故已一克而即去不萌所谓不贰过是也非若后世一一而克之之谓也或以谓存天理无所捉摸不若克已之谓切是盖未得其功于勿助勿㤀之间者也若果能有见于勿助勿忘之间则已私又何容乎嘉以为既真有所见复于受病深者而克之则日渐月磨已不知而自克也嘉之所见或亦偏堕而不知伏惟详示先生曰克已复礼固不是二事然所谓克已者非谓半上半下也去之尽乃谓之克也已私才尽天礼立复若其不继又复如初惟随处体认天理最要𦂳能如是则克复在其中矣谓体认天理不如克已者盖未知此且克已惟以告颜子而不以告仲弓诸人盖非人人所能也今人只説克已耳又何曽克来若待到知是已私时其机已徃又安能克惟是祗悔耳子嘉问隠显无间动静一功子所雅言也或者不求立其本体而専磨炼于事遂诋静坐者为非夫静坐而不求诸人事而后可以言偏矣若専用力于事而不求见本体则与静坐之弊均矣又何诮彼耶不知所谓磨炼者又何物耶况所谓随处体认天理非専于事也体认也者知行并进之谓也识得此天理随时随处皆知行并进乎此天理也若曰随事则偏于事而非中正矣毫釐千里之差所系不细伏惟垂教先生曰体认天理而云随处则动静心事皆尽之矣若云随事恐有逐外之病也孔子所谓居处恭乃无事静坐时体认也所谓执事敬与人忠乃有事动静一致时体认也体认之功贯通动静隐显只是一段工夫问周子曰无极而太极太极动而生阳动极而静静而生隂静极复动一动一静互为其根分隂分阳两仪立焉夫动静一也而为动而为阳静而生隂则动静各自为一物矣谓常体不易者为静妙用不息者为动则所谓静极复动动极复静者不可通矣夫所谓分隂分阳两仪立焉者其以天地之形体言之乎抑以其性情言之乎以其形体言之则天主动地主静动静分矣以其性情言之则所谓隂变阳合而生金木水火土者又何谓也愿示先生曰观天地间只是一气只是一理岂常有动静隂阳二物相对盖一物而两名者也夫道一而已矣其一动一静分隂分阳者盖以其消长迭运言之以其消故谓之静谓之隂以其长故谓之动谓之阳亘古亘今宇宙内只此消长观四时之运与人一身之气可知何曽有两物来古今宇宙只是一理生生不息故曰动静无端隂阳无始见之者谓之见道问白沙先生有语云静坐乆之然后吾心之体隐显呈露常若有物观此则颜之卓尔孟之跃如盖皆真有所见而非徒为形容之辞矣但先生以静坐为言而今以随处体认为教不知行者之到家果孰先而孰后乎明道先生曰天理二字是某体贴出来是其本心之体亦隐然呈露矣而十二年之后复有猎心之萌何也意者体贴出来之时方是寻得入头去处譬如仙家之説虽是见得元关一窍更有许多火候温养工夫非止谓畧窥得这个景象便可以一了百了也如何如何先生曰虚见与实见不同静坐乆隠然见吾心之体者盖先生为初学言之其实何有动静之间心熟后虽终日酬酢万变朝廷百官万象金革百万之衆造次颠沛而吾心之本体澄然无一物何徃而不呈露耶盖不待静坐而后见也颜子之瞻前忽后乃是窥见景象虚见也至于愽约之功既竭其才之后其卓尔者乃实见也随处体认天理自初学以上皆然不分先后居处恭执事敬与人忠即随处体认之功连静坐亦在内矣问无在无不在只此五字循而行之便有无穷难言之妙白沙先生所谓髙明之至无物不覆反求诸身不在于人欲也无不在者无不在于天理也郡窃谓此五字当浑全以㑹其意不当分析以求其义分析则支离矣既有学问思辨之功意不向别处走不必屑屑于天理人欲之分析也此𦂳关终身受用之地更愿发挥归于同志者共之先生曰此段看得好五字不可分看如勿助勿㤀四字一般皆説一时事当此时天理见矣常常如此恒乆不息所以存之也白沙先生所谓欛柄在手者如此此乃圣学千古要诀近乃闻不用勿助勿㤀之説将孰见之孰存之乎是无欛柄头脑学者不可不知问神易无方体学者用无在无不在之功夫当内外动静浑然之两㤀也盖工夫偏于静则在于静矣工夫偏于动则在于动矣工夫偏于内则在于内矣工夫偏于外则在于外矣非所谓无在无不在也非所谓无不体也非所谓活泼泼地也切料如此不知其果然否乎先生曰神易最可玩此当以意㑹不可以言尽也当知易是甚神又是甚皆是勿忘勿助无在无不在之间见之何内外动静之分会得时便活泼泼地问天地之心动而无动静而无静之妙贯昼夜寒暑古今而无不然也而此独以亥子为然者必有説矣愿闻所谓亥子中间者先生曰动静之间即所谓几也颜子知几正在此一着道通复问惟意必固我故不能贯通心事合一持养否先生曰惟不于心事合一持养心地不能洒然而物来顺应则每事拟议啇量憧憧愦愦便是意必固我先生曰先师白沙先生与子题小圆图屋诗有云至虚元受道又语予云虚实二字可徃来看虚中有实实中有虚子谓太虚中都是实理充塞流行只是虚实同原先生曰戊子嵗除召各部同志诸君饮于新泉共论大道饮毕言曰诸君知忠信为圣道之至乎学者徒大言夸人而无实徳无忠信故也故主忠信忠信所以进徳直上逹天徳以造至诚之道忠信之外无余事矣既而语罗民止周克道程子京曰忠信者体认天理之功尽在是矣中心为忠心中故实是谓之信心之不实全是不中不正之心为之问如何中心曰勿㤀勿助之间则心中矣孟津问心之本体莫非天理学者终日终身用功只是要循着天理求复本体而已本体何分于动静乎明道云须看喜怒哀乐未发前作何气象延平之教黙坐澄心体认天理象山诲学者曰须在人情事变上用功夫喜怒哀乐情也亦事也已发者也一则欲求诸已发一则欲看诸未发何与窃意三先生之教一也明道为学者未识得本体看未发之前气象正欲体认本体也认得本体方好用功延平亦明道意也象山恐学者未识于实地用功即堕于空虚漭荡便有岐心事为二之病人情事变乃日用有实地可㩀处即此实地以体认吾心本然之天理即人情事变无不是天理流行无不是未发前气象矣若不从实地体认出来窃恐病痛未除犹与本体二也幸赐明教先生曰师云来问亦看得好三先生之言各有所为而发合而观之合一用功乃尽也吾所谓体认者非分已发未发未分动静所谓随处体认天理者随已发未发随动随静盖动静皆吾心之本体体用一原故也如彼明镜然其明莹光照者其本体也其照物与不照物任物之来去而本体自若心之本体其于未发已发或动或静亦若是而已矣若谓静未发为本体而外已发而动以为言恐亦有岐而二之之弊也前軰多坐此弊偏内偏外皆支离而非合内外之道矣吾心性图备言此意幸深体之先生曰主一主一个天理阳明常有此言殊不知无适之谓一若心主一个天理在内即是物即非一矣惟无一物乃是无适乃是主一这时节天理自见前矣观此则动容貌整思虑未便是敬乃所以生敬也问由求亦要为邦曽㸃要洒然为乐其志夐不同者岂圣人以其事迹观之顾有取于穷居乐善而不取于用世行志者耶但其间有大意存焉谓理之无在无不在也夫有㸃之乐奚必舍去国事适清闲之地浴沂咏歌而后乐之乎为邦亦是曽㸃合当为的使由求赤得㸃之意则何嫌于用世但三子见得一处㸃见得无处不是此理使㸃只认得彼处自乐亦犹夫三子之屑屑事为矣而谓之见大意乎孔子仕止乆速未尝留意孟子大行不加穷居不损是何物也可因与窥与㸃之意矣请问是否先生曰曽㸃正为不曽见得无处不是此理意思故须求风浴咏归始乐若见得则随处体认天理流行则为邦为政何徃而非风浴之乐㸃虽乐优于三子然究竟言之过犹不及耳终是未能一贯若以此为尧舜气象则又认错尧舜了也问人心与天地万物同一体是则然矣但学者用功只当于勿㤀勿助上着力则自然见此心虚明之本体而天地万物自为一体耳故曰立则见其参于前也在舆则见其倚于衡也曰古人见道分明曰已见大意曰见其大皆指见此心本体言之尔若为学之始而遽云要见天地万物为一体恐胸中添一天地万物与所谓守一中字者不相逺矣是否先生曰吾意正如此勿忘勿助心之中正处这时节天理自见天地万物一体之意自见若先要见是想像也王阳明遂每每欲矫勿㤀勿助之説惑甚矣问为学之始虽不可遽云要见天地万物一体然为学之初亦不可不知天地万物与吾一体盖不知此体则昧于头脑矣故程子曰学者须先识仁体先生亦尝教孚先曰鼎内若无真种子却教水火煮空铛又曰须黙识一㸃生意此乃知而存也韦推官止见得程子所谓存乆自明以下意思乃存而知也窃疑如此未知是否先生曰固是大头脑学者当务之急然始终也须于勿㤀勿助处见先生曰知崇而礼卑中行之士也行者中路也以上便可到圣人地位狂者有智崇而无礼卑狷者有礼卑而无智崇孔子思得狂狷盖欲因其一偏之善抑扬进退之狂狷交用则智崇礼卑天地合徳便是中行可践迹而入圣人之室矣先生曰杨慈湖岂是圣贤之学乃真禅也盖学陆象山而又失之者也闻王阳明谓慈湖逺过于象山象山过髙矣又安可更过观慈湖言人心精神是谓之圣是以知觉为道矣如佛者以运水搬柴无非佛性又蠢动含虚无非佛性然则以佛为圣可乎先生曰聪明圣知乃逹天徳故入道系乎聪明然聪明亦有大小逺近深浅故所见亦复如此曽记张东海谓定性书动亦定动亦是定有何了期王阳明近谓勿忘勿助终不成事夫动静皆定㤀助皆无则本体自然合道成圣而天徳王道备矣孔孟之后自明道之外谁能到此可知是本习经厯二君亦号聪明亦止如此故人之聪明亦有限量先生曰有以知觉之知为道是未知所知者何事孟子言予将以斯道觉斯民则所觉者道也儒释之分正在此懐问体认天理最难天理只是吾心中正之体不属有无不落方体才欠一毫已便不是才添一毫亦便不是须是义精仁熟此心洞然与之为体方是随处体认天理或曰知勿㤀勿助之间则见之窃谓勿忘勿助固是中规然而其间间不容髪又不是箇有硬格尺可量定的只这工夫何縁便得正当先生曰观此可见吾契曽实心寻求来所以发此语天理在心求则得之夫子曰我欲仁斯仁至矣但求之自有方勿㤀勿助是也千古惟有孟子发挥出来须不废丝毫人力欠一毫已便不是才添一毫亦不是此语最是只不㤀助时便添减不得天理自然见非有难易也何用硬格尺量耶孟子曰物皆然心为甚吾心中规何用权度明儒学案卷三十七明儒学案卷三十八钦定四库全书明儒学案卷三十八余姚黄宗羲撰甘泉学案二太仆吕巾石先生懐吕懐字汝德号巾石广信永丰人嘉靖壬辰进士自庶吉士出为给事中复入春坊以南司业掌翰林院事迁南太仆寺少卿致仕先生受学于甘泉以为天理良知本同宗㫖学者工夫无有着落枉自説同説异就中指㸃出一通融枢要只在变化气质故作心统图説以河图之理明之一六同宗二七同道三八为朋四九为友各居一方五十在中如轮之有心屋之有嵴兼统四方人之心是五十也隂阳合德兼统四端命曰人极至于气质由身而有不能无偏犹水火木金各以偏气相胜偏气胜则心不能统之矣皆因心同形异是生等差故学者求端于天不为气质所局矣先生之论极为切实可以尽横渠之藴然尚有説夫气之流行不能无过不及故人之所禀不能无偏气质虽偏而中正者未尝不在也犹天之寒暑虽过不及而盈虚消息卒归于太和以此証气质之善无待于变化理不能离气以为理心不能离身以为心若气质必待变化是心亦须变化也今曰心之本来无病由身之气质而病则身与心判然为二物矣孟子言陷溺其心者为岁未闻气质之陷溺其心也盖横渠之失浑气质于性先生之失离性于气质总由看习不清楚耳先生所着有律吕古义厯考庙议诸书巾石论学语窃为天道流行命也与心俱生性也在天曰命在人曰性实一本耳前后五者皆性于已而命于天世之人但知以前五者为人性而不知节之以天理以后五者为天命而不知求之于人心故孟子谓声色臭味安佚之欲与心俱生人之性也然有本之天理而不可易者君子固不谓由于人性恣然自肆而不思所以节之于理也仁义礼智天道之懿一理流行天之命也然有根于人心而不容伪者君子固不谓出于天命而不思所以性之于已也夫心即理理即心人心天理无非中者然性本人心而有不出于理者是形气之私而非性之真命出天理而有不根于心者是拘蔽之妄而非命之正性命合一天人不闲知而行之此孟子之所以亚圣也气之存亡间不容髪一念之得则充塞天地一念苟失即堕落体肤是故孟子论养气必以集义为事此气流行生生不息是吾之本心也义与心俱何以待集盖忘助间之耳忘助人也勿忘勿助则义集人欲冺而天理流行矣程子谓勿忘勿助与鸢飞鱼跃意同正谓是也此理此心流行天地黙而识之随处充足烟花林鸟异态同情俛仰之间万物一体不言而喻若只恁地操持恐不免只是义袭工夫到底得圣门所为难耳不覩不闻即吾心本来中正之体无生无弗生无存无弗存茍有丝毫人力便是意必固我而生存之理息矣故君子戒谨恐惧常令惺惺便是生存之法天以生物为心生生不息命之所以流行而不已也聚散隐显莫非仁体性之所以与心俱生也循是出入是实有不得已而然者道之无内外无终始也直立天地贯始终内外而一之者人之所以为仁也毫髪与道不相入便是不仁便自不贯便属灭息是故君子尽心知性知天存心养性事天皆所为以道仁身俟此命之流行也天命之中无不包贯此吾心本体也此心同此理同其为包贯亦无弗同流行神理岂有丰啬厚薄哉惟其流行而既形焉于是二气分五行判交错不齐而理之神有不能尽然者矣非其本体之神有丰啬厚薄也盖隂阳五行适得其初则中中则心存心存则本体洞然而无所障蔽知微知彰知柔知刚其神固不改也隂阳稍偏皆属障蔽偏隂知柔偏阳知刚其障浅薄者易化深长者难化及其化也浅薄者可尽而深长者虽功深力至欲其本体清明莹然如初毕竟不能譬如浊水昏溷之极虽澄清之乆毕竟不如泉流初出山下之体也谓繋于所禀神理之数不齐虽得理气合而不分然不免堕于理气混而无别之弊与心统鄙説正为发明性善本于天理其言偏仁偏义气质等语縁只事指㸃病根之所从来盖性统于心本来无病由有身乃有气质有气质乃有病有病乃有修是故格致诚正所以修身戒惧慎独所以修道身修道立则静虚动直天理得而至善存矣非以气质为恶性与性善待并出也静坐工夫正要天机流行若是把定无念即此是念窒塞天机竟添一障且如平旦好恶与人相近与见孺子入井有憷惕恻隐之心尽属动处何曾把定无念盖一隂一阳谓道继善成性乃是天则合下是个圣人之资禀天地至中至和之气以生性道流行止于至善何动何静只为吾人禀气不免有偏胜去处旦昼纷纷客气浮动念虑相仍尽属躯殻间有良心透露去处也自混过旋复埋没故程子静坐之説正欲和靖于静中透露天机庶几指㸃下手工夫方有着落其説实自孟子夜气四端发挥出来虽然天德不可强见须涵泳从容不着一物优而游之厌而饫之恍然而悟悠然而得方是实见此则所谓莫见莫显人所不知而已独知之者只此意流行不塞便是王道吾軰但得此意常在不令埋没即就日用感应正处识取亦得不必拘拘专任静坐间耳古今天下人才不相上下辟如仓公之笥药食品𩔖与今天下之毉之笥不甚相逺也而其生人杀人之功顿殊察脉诊病主方用药有当有不当耳居今之时治天下之事茍使尽当天下之才挽囬之势当必有可观未可遂谓今天下尽无人也不肖妄意圣学尝从诸贤之教作大公顺应工夫日用应酬胷中颇觉定静乆乆从容校勘虽有一二偶合去处然以揆之圣贤之道以为便只如此则尽未也因而不能自信反求其故又三十余年始悟心同形异知愚贤不肖之所自生以气质有蔽之心只持无念便作大公顺应此其所以终身由之而不可以底于道也昔人谓安土敦仁天下一人而已盖种种病痛都从自家躯殻上生试从天下一人上理㑹东西南北到处即家进退穷通何往非我如此省却多少魔障来谕性无气质知有闻见气质不能累性良知必籍闻见而后致愚不敢以为然夫闻见者形气之所感发也形气不偏合下尽如圣人随感而应此虽纷华波荡之中犹自无声无臭上天之载于是乎存而何闻见之与有若或气质偏胜则感应失中此其躯殻物而不化之气暗着心体所以往往自谓声臭俱寂而不知其闭目静坐犹自堕落闻见学问思辨兀兀穷年终日终身只逐闻见上奔责良知之致又将焉借哉窃见古来圣贤求仁集义戒惧慎独格致诚正千言万语除却变化气质更无别勾当也易言直内方外通书言静虚动直皆兼举互言毕竟是有内有外有动有静欲一之不能若固儱侗不分以为一则言静不必言动言内不必言外言动与外不必又言静与内致一之功要有不在区区分上求同而有无隐显通一无二乃必有道矣心也者隂阳五行之中也有无隐显一以贯之理也孰非心者气质偏驳则感应失中内外动静不得其理而一之道病是故君子随分致力直之方之虚之直之理得心存气变质化无内外无动静纯一不二而学之能事毕矣然则存省之㫖亦何病于致一哉世之学者不责支离之病于气质而求一于虚直直方之间廼责支离于内外动静必求合于併于分以致一此其所以言愈神而道愈逺功愈密而几愈离也方今吾辈学问不可谓尽无豪杰之才真切之士出于其间只为学术欠明往往一出门来便以现成圣人认在身上却不去实反之身心极深研几以求自得是以自谓物来顺应而不知已离大公之体自谓感而遂通而不知非复天下之故所以中庸卒章既言学者立心为已而必继之以知逺之近知风之自知微之显可与入德意可识矣近与一学者诗云直须对境无差错方是山中善读书仲木究竟此学有年方今尝自视对境何如大学曰如保赤子心诚求之虽不中不逺矣今之为政者其当官未必尽不如古人要之其清其慎其勤縁只是做官曷尝有保赤子之心在此所以虽极力绷把支持而卒不免于敝也诗曰民之所好好之民之所恶恶之此之谓民之父母只今吾子但有好恶念头须从父母心中流出方是实学窃尝以奕喻之羲画八卦是棋盘定局文王八卦又説出一个行路车是直行马是日行象是田行之𩔖周易六十四卦如对局下棋又説出一个棋势变处是如此时要如此行是如彼时又要是如彼行杂卦𫝊却是发明周易卦变只是一个吉凶消长进退存亡之道是故六十四卦者三十二卦阖辟之谓也有吉有凶有消有长有进而存有退而亡是故刚柔忧乐与求见杂起止盈衰之𩔖种种不同而其为一阖一辟一往一来无非道之变动夫子观时察变其于易也思过半矣太极之极即下文阳极生隂隂极生阳之极极处便是生处此隂阳统㑹之中所谓天地之心不能不静之间是也故言易有太极阳为隂根隂为阳根一理流行生生不息是则动静无端隂阳无始故言太极本无极也种种计较利害得失之私都向气质上生德性用事百般病痛都消是故知者不惑仁者不忧勇者不惧直则直让则让只有面前一个道理曷尝有个直之不可让之不可道理在昔日太王避狄何曽生着一个让之不可之心世守勿去何须多着一个直之不可之心让之不可直之不可毕竟是计较利害得失之私气质所生也古人无入不自得境界元不是一切丢放度外只求一快活便了其曰素位而行千绪万端物各付物不知有多少条理在反身循理莫非天则流行之实活泼泼地有丝毫人力不得而与焉者此之谓自得这个境界若不由戒惧慎独格致诚正上得来恁他説何活泼泼地若丢放得下便是强自排遣天理良知本同宗㫖诚得原因着脚则千溪万径皆可入国徒徇意见不惟二先生之説不能相通古人千门万户安所适从今即使子良知天理之外更立一方亦得然无用如此故但就中指㸃出一通融枢要只在变化气质学问不从这上着脚恁説格致説戒惧説求仁集义与夫致良知体认天理要之只是虚弄精神工夫都无着落繋辞曰一隂一阳之谓道继之者善也成之者性也天则也天则流行隂阳未有偏胜阖辟往来本自生生不息形聚质成躯殻气生隂阳交驳志以气行而天道或几于息矣以故一旦躯殻既敝积隂不化之气不可反升于天依草附木为鬼为祟顿令此身飘流散落弗获归根复命与草木同朽腐而已矣天之生物使之一本父母全而生之子全而归之继善成性不以生存不以死亡生生化化通乎死生昼夜而知者归根复命之谓也虽谓之不死可也释氏説法度人宗㫖不过以藴空之説为根本声音之道为作用不落鬼道为法门今所传心经字母其本教也而其为末法又不过窥见世俗积恶任气死则物而不化鬰隂怆悽㳺魂如梦直以铙鼓声音散之是驱之速于灭亡而已岂有所为圣贤安身立命之道哉予昔为太仆时直宿𨽻告以夜中有鬼投石𨽻舎终夜不息𨽻舎之西为亭池空地直绕衙后予视之见有空房一直幽隂閴寂盖人迹所不临之地予问此何房有老𨽻密告以故予曰噫嘻积隂聚而不散以声音散之当止乃令直夜敲撃帮铃呌噪其中旬日之间鬼不复投石予岂尝修斋念佛效法超度邪声音散之已焉耳道心惟㣲上天之载无声无臭也声臭皆属气质为轻躁为怠忽粗率浮动百孔千疮皆从此发危莫甚焉是故精者不粗之名一者不二之名不粗不二更无声臭可言气质变化而天载存矣执中之道也予年十八九时切慕圣贤之学日渉蹊径旋开旋塞一日读延平语録教人观喜怒哀乐未发气象予窃尝试之积日累月稍觉气质渐次清明问学渐次得力是故喜怒哀乐未发岂真㝠然无觉之谓也茍真㝠然无觉则戒慎恐惧孰其尸之白沙曰戒慎恐惧闲邪存其诚而已是故莫见乎隠莫显乎微诚之不可掩也曲能有诚推而致之形着动变诚斯立焉至诚之德着于四方悠逺博厚髙明而一本之道备矣是故不知反观不可与语于闲存不知闲存不可与语于戒惧此吾儒存省思诚之学与异端枯寂藴空毫釐千里之辨其曰喜怒哀乐未发前气象非可观者几何其不流而为虚无之续也一友曰日用应事只从心之安处便是良知又一友曰予往于心之不安处求而得之东廓曰良知者心之真知也天然自有之中也良知发于心之所安固也非其所安之正而发也者非心之真也发于心之所安固也非其所以不安之正而发也者非心之真也皆病也气质诱之也是故戒惧慎独之慎从真学者只常常戒慎不离无分寂感一以贯之此其为致良知而已矣广信娄一斋先生受业康斋之门归与其徒论学饶阳永丰潘夏二先生游焉潘德夫方正严毅终日终身出入凖䋲规矩夏东巖则性度春和涵养纯粹人以明道方之懐尝谒先生于家先生饮之其姪贞献新酿秫酒请为令先生时方督学山东笑语懐曰某此去不能为新竒酒令但循古套行酒期于浃洽不亦可乎先生两楹对语有天人一处须由敬内外忘时始是仁之句先生指谓懐曰某平生问学只此二语是用功最得力处圣人之道在心心之道在天地天地之道见于隂阳隂阳之道着于易河图之数易数也而天地圣人之道存焉是故易有太极太极者天地之心隂阳所始实无始也隂阳所终实无终也一理动静两仪肇分一二三四五水火木金土生焉六七八九十水火木金土成焉生者为动为阳为天成者为静为隂为地动阳之阳一二为太阳阳之隂三四为少隂静隂之隂六七为太隂隂之阳八九为少阳中分二仪横列四象一变一合八卦相盪天太阳之隂一水生象干太阳之隂二火生象兑少隂之阳三木生象离少隂之隂四金生象震地太隂之隂六水成象坤太隂之阳七火成象艮少阳之隂八木成象坎少阳之阳九金成象㢲天卦四地卦四一六同宗位北水二七同道位南火三八为朋在东木四九为友居西金阳极于五隂极于十如轮之在心如屋之在嵴合之有中分之无迹兼綂四方有极无极土之所以成始成终太极之象也方其天道流行动而生阳一二三四阳动斯极太极生隂造化万物阳变为感应随隂合洪纎髙下各肖形色六七八九四隂一气地道终事隂极阳至天根动萌精纯粹美是故心生形成万物咸备少阳木之性仁太阳金之性义少隂火之性礼太隂水之性智信兼四德五性是具心统性情道根天地干道为性坤道为精是故仁之端恻𨼆寛裕温柔有容少阳木之应也义之端羞恶发强刚毅有执太阳金之应也礼之端恭敬斋荘中正有敬少隂火之应也智之端是非文理密察有别太隂水之应也刚柔之中隂阳合德兼统四端命曰人极人极者心也是故知觉运动不足以尽心隂阳有统刚柔有中三极一本原始要终心之则也是故禽兽蠢𩔖有知觉亦有运动生同大原成袭偏气隂塞阳拘识心私已草木之无知识偏塞之极也人亦物也动静变合周流复始隂剥阳生虚含万理此其形合神存灵通知𩔖也然阳竒隂耦天清地浊阳以隂成天从地作游气因依互有纯驳纯者圣驳者愚心同形异是生等差故木多偏仁金多偏义火多偏礼水多偏智阳多偏刚隂多偏柔多微者偏多甚者恶五性感动弗由于则人心妄天理塞此其所以去禽兽蠢𩔖不逺也是故善学者恒求其端于天正心正此修身修此择善择此固执执此理得心存气质变化行此四德彻上彻下无余欠无假借天人同归死生昼夜孟子言尽心知性知天存心养性事天修身立命至矣哉侍郎何吉阳先生迁何迁字益之号吉阳德安人嘉靖辛丒进士除戸部主事歴官至南刑部侍郎万厯甲戍卒年七十四先生从学于甘泉京师灵济之㑹乆虚先生入倡同志复之先生之学以知止为要止者此心感应之几其明不假思而其则不可乱非止则退藏不密藏不密则真几不生天则不见此与江右主静归寂之㫖大略相同湛门多讲研几而先生以止为几更无走作也其疏通阳明之学谓舎言行而别求一心外功力而专任本体皆非王门种子亦中流之一壶也张卤疏先生抚江右不满人望惜哉吉阳论学语自释氏出儒者袭之相率以虚为知而卒无以体物弊亦乆矣近代致知格物之学复明学者𩔖知求诸应感之几以顺性命而成化育于是天聪明之藴庶几为天下利而空寂窠臼若将摧而易之由孟轲氏以来未有臻斯㫖者盖孔门遗意也此义既明诵説渐广世之学者乃或不能究其微而髙明之士又益过之承接依稀之见自信当下侈然以为流行而反之天则往往疎漏粗浮将使明明徳于天下之学又复一晦而彼空寂者流反将以其所独至者掩之此岂致知格物本㫖哉予尝遡而求之道有本末学有先后大学教人以知止为先而后定静安虑由之知止而后能定静安虑者致知以格物也定静安虑而后能得者格物而后知至也是故知止之义虽髙明之士有不能舍之以径趋者甚哉圣人为学者虑至深逺也止者此心应感之机其明不假思而其则不可乱善而无善所谓至善也有所不止焉思以乱之非其本体也是故圣人亟指之而欲以其知及之信其本无不止之体而究其有所不止之由即感应之间察流行之主使所谓不思而明有则而不可乱者卓然见于澄汰廓清之余而立于斋庄凝聚之地是则知止之义盖致知格物者所必先而圣人之所为亟指也由是而定静安虑其为消融长裕虽甚敦笃精密思以效与能之才而不可废然非知止抑孰从而竭之盖不知止则其思不一其思不一则其主不藏其主不藏则其几不生其几不生则其则不见如是而曰定静安虑皆诬而已学焉而不得其㫖其流未有不至于漫焉以自诬者夫以梏亡反覆之体侈然于感应之间而欲责其当下流行之几以充致知格物之量是索照于尘鑑而计沟浍之必江河也恶可得哉彼髙明之士茍能反身而絜比之亦可自悟矣阳明之学要于心悟而取撰于致知将以探言行所本辟夫滞见闻而习度数者之非而究其知出于自然亦以信其所不息而扩其所必烛彼舎言行而别求一心与夫外功力而任本体皆非其㫖也嗣后一传百讹师心即圣不假学力内驰见于元漠而外逃失于躬行后生不察遂谓言行不必根究而圣人之学不足逹于用由是继之以畔夫良知曰致盖必举其灵晰圆神出于自然者恍然澄定于廓清凝聚之余而日见其叅立于前而后养以长裕渐以销融使其精㣲中庸皆将毕于竭才以几浑合如是则所谓心悟者非百倍其功不可入而至于长裕销融固未尝忘所有事也此岂无假于学哉理一而分殊知先后者其庶乎知止始条理也立主宰以统流行非遗外也先立乎其大者尔定静安虑终条理也流行中精此主宰非离根也致其用焉尔儱侗似理一防检似分殊逺矣哉然则奈何曰由知止焉精之而已矣知者行之主行者知之用良知良能其体一也致知格物其功夫亦一也学者能使其明觉之几归于精实则知行一矣虚见非知也袭义非行也二之故也二之者离其体之谓也故立本以利其用君子务焉成已即能成物非推也传有之有诸已而后求人无诸已而后非人奈何曰道有本末学有先后始也尽其性而物体焉所以道之也既也察诸物而性尽焉所以齐之也齐而不道谓之无本覇术是已道而不齐谓之遗末二氏是已有始有卒圣学其几矣乎周一已之善仁欤赞一世之化知欤天地万物有根窍焉往古来今有宗统焉君子中天下定四海仁知之事也乃所性则不与焉些子头柄全其为人之道而已故人也者天地之灵也万物之命也往古之藏来今之凖也知此谓之知学信此谓之信道学必有见见不以黙是神识也非性之明觉也学必有造造不以深是袭取也非性之真养也学必有措措不以时是力矫也非性之动以天也性者上天之载无声无臭见而无见是为真知造而无造是为实诣措而无措是为当几故习以学者不离乎节槩名义勲庸艺文之间而不得夫节槩名义勲庸艺文之迹此于其质不已化而趋于中乎居仁由义穷居即大行也视逹道何损焉成器而动大行即穷居也视求志何加焉夫学性情而已矣不怨不尤孔子所以学天也不迁不贰颜子所以学圣也性天命也𢎞之存乎人不虑而知其谁命之故不信天则学无从不竭人则道不致知天焉尽矣人我立达天所为也性其仁乎然立逹不先近无可取譬能此乃谓求仁遗已急人非天所为尔故求仁莫先反身退藏于密神智出焉惟洗心得之乃见天则天则无本末然其主不藏则其几不生退藏其至乎洗心要矣造诣涵养皆自见始忘见而修以身至之日虚日新不见其止造诣极矣涵养奚俟焉即见为守不可语悟以是为涵养末矣生之谓性原无对待克伐怨欲之心即恻隐羞恶之心只从不虑出来则为性从躯殻上起则为妄颜子不絶妄念只妙悟此性性性生生则虽习心未浄自无住脚处如此乃能立本经纶知化育也务絶念并本来生机一齐灭熄遂使天地之化都无从发生安得为仁明儒学案卷三十八明儒学案卷三十九钦定四库全书明儒学案卷三十九余姚黄宗羲撰甘泉学案三郡守洪觉山先生垣洪垣字峻之号觉山徽之婺源人嘉靖壬辰进士以永康知县入为御史转温州知府闲住归凡四十六年而后卒年近九十先生为弟子时族叔熺从学文成归而述所得先生颇致疑与精一博约之説不似其后执贽甘泉甘泉曰是可传吾钓䑓风月者丁未秋偕同邑方瓘卒业东广甘泉建二妙楼居之庚申甘泉约游武夷先生至南安闻甘泉讣走其家哭之越两月而归先生为体认天理是不离根之体认盖以救师门随处之失故其工夫全在㡬上用㡬有可见未㡬则无见也以㡬为有无接续之交此即不睹不闻为未动念时独为初动念时之旧説也不知周子之所为㡬者动而未形有无之间以其湛然无物故谓之无以其烱然不昧故谓之有是以有无合言不以有无分言也若自无而至有则仍是离根之体认矣先生调停王湛二家之学以随处体认恐求理于善恶是非之端未免倚之于显是矣以致良知似倚于㣲知以知此理以无心之知为真知不原先天不顺帝则致此空知何用夫知主无心所谓不学不虑天载也帝则也以此知为不足恃将必求之学虑失却道心之㣲则倚之于显者可谓得矣得无自相矛盾乎方瓘字时素号明谷初从甘泉于南都甘泉即令其为诸生向导甘泉北上及归家皆从之而往以学为急遂不复仕觉山理学闻言学者觉也夷惠谓之心安则可谓之悦则不可盖悦重知不重行知通乎行故悦行亦悦也行局乎知则虽知亦未免为障耳白沙之见端倪于悦近之父母根也根孝弟是不离根发生处故生生之谓仁舍此便是无根之学仁义礼乐何实之有君子去仁恶乎成名非成君子之名也古人名即是实仁是体名是事安仁利仁是体处约处乐是事万殊一本是理理一分殊是功分殊即在理一中有感应无分合内外兼该是贯处盖一则内外兼该也若云以一理贯万事是二之矣忠是体恕是用否曰不分体用皆于感应上见之体则无可言有一言而可以终身行之者其恕乎行之即忠也天道无名而忠恕有路故曰违道不逺然于命脉则一尔居处恭执事敬与人忠心一也在居处为恭在执事为敬在与人为忠日用只此三者中间更无空闲间断便得仁体流通下学上逹至淡至简岂人所可与知惟自知之惟天知之天知即于自知中见之天人二途中间更无别路去人所以还天人所不知者即天知也行不贯彻恐于事上着了脚故有碍子张问行子贡问行夫子惟告以忠信与忠恕忠恕流通即自无碍脚处设无此身何意之有为其有身也故人已形而好恶之意起焉是已与人流通之关键也通则格不通则不格通则格乎天地不通则否塞消亡知者察好恶而开意之金钥也知则觉而躯殻忘矣故意有善恶知则惟有善而无恶知善知恶是知为善去恶是格物如何曰知善知恶真知也即真知一路致之以通格乎物若添为善去恶二字似又加一转身致与格二矣慎独诚意皆喜怒哀乐上消磨不落虚见戒慎不睹不闻须从大志愿上未接物而本体自在已接物而本体自如不渉覩闻乃戒惧也戒惧不覩不闻勐然一炉真火自然㸃雪不容喜怒皆天性流行少离体便是迁便是出位迁对止而言观于未发之中不但是怒时忘怒观理从人欲上起念便踏危机从天理上起念便踏安机机动之初自以为细微可以侥倖无事故忽忽为之遂至于不可止不知害已在其中智者只观理欲于毫芒而利害不与利害展转则昏塞愈甚言顾行行顾言顾不在言行而在体认天理一顾俱得经纶大经其大不在功业而在此心心无私则日用细微皆大经也无恶于志譬如日月着不得纤翳故能无声无臭志在几先工夫则于几时原非起念不能而教不言而信本体全功不分动静孟子不动心在集义有事上告子不动心在不动心上不得勿求是欲效廓然而实私也归之内焉耳矣彼长我长彼白我白是欲效顺应而实逆也成之外焉耳矣是内便非外不得勿求便彼长彼白一病也勿求于气是持志而志与气二故曰志一则动气气一动即心动矣孟子之养气是志至而气与志一故曰持其志无暴其气气安即心安矣盖心志皆气之所萃故不动气者是不动心之要诀也不得勿求似不动心而实病心似物各付物而实外物志气一舟也志至气次是有舵之舟运用伸缩只见舟不见有舵气一动志斯无舵矣志一动气执舵而用之者非其人也其为气也配义与道于天地絪緼时观之无理气分合处孔孟言敬言集义言精一博约皆是浑流片段工夫不是逐事逐时照管有时事者感应耳常寂常感助者无根之谓集义工夫止于根上着力则虽奋迅勇果亦是生意震发槩谓之助不可乃若其情则可以为善此情字是继之者善善字上来忽然之间真情发见即继之之意若施之事为离几已逺其情不可得而见矣平旦未与物接无好恶可见而何以曰与人相近只是其气清明无所好恶便是相近舎生取义以生与义并论是不得已唤醒常人语若在贤者则真是生顺死安论义理不论生死岂有身与义对者放者意也非心也求之者心也致知之事也故曰欲诚其意者先致其知以心使心非矣尽性无工夫工夫在尽心上吾人与万物为体身之精灵万物之根也反身而诚天机流行发育万物故乐仁体也行之着是生机露习之察是生机精到神处杨氏为我人自为人物自为物牛自为牛马自为马而不以我与之是亦物各付物而实出于意见故无情子莫执中是事上求中事上岂能有中来尝记吕泾野马西田崔后渠过朝廷香案一曰下马一曰虚位讲论未定其一曰予一脚下马一脚不下如何可知执中自是无此理命之流行有刚柔纯驳而生生之本未尝不在故刚柔纯驳可以言偏而不可以言恶道无不在随位而在三百八十四爻总是一个思不出其位故曰位当位不当古人身无间也问定性曰率性之谓道率性而行便不消言定定亦率也非率而定虽定未免有病心不入细微还从声色利名习见粗处蔽之分殊在理一上流行如水各满其器然禁止矜持虽非善学然亦有可用之时与截疟相似一截则元气自复天地之塞吾其体无欠缺处即是塞知此则知帅矣不必更见有塞体段风波不起本体和平自在无知而无不知有无一体老子恃其所不知以为知其知犹有着处盖退以为进也于寂体不似变化气质亦须有造命手从天命上转透思虑不定何在曰只为心中有物在尔吾人居常有思做盗者否以其无此念也须廓然坦然强把着不得问视听为气聪明为性何如曰视听气也亦性也视听之聪明气之粹而性之正者也以视听为非性则形色天性非矣思从意起则滞思从心体则通万物不能碍天之大万事不能碍心之虚人处大运中吉凶悔吝无一息暂停圣人只随地去看道理亦无停息所行有滞碍处必思有以通之其智益明若要拨开头上路先须推到面前墻面前何墻墻在吾心耳心不蔽则家国天下皆在吾格致中矣故物格意诚而心广体胖朱子谓儒以理为不生不灭释氏以神识为不生不灭夫理因神识以发儒岂能外神识以自存者但我儒理与神识为一物而释之神识恐理为之障耳理岂为障障之者意也体认天理是不离根之体认人只能一心一路如九河就道淊淊中行更无泛思杂念未应则此知浑然与物为体既应则此知粲然物各付物若云意之所在谓之物似有无知无物之时其为物不二与万物载焉只是一物五行相资相济一时具备所以纯粹中和而能为四时之消息流行也有微着而无彼此有偏全而无欠缺若谓春夏秋冬各以一物自为生克胜负谬矣盖消息即是生克也变化气质不如致良知之直截何如曰是当下顿悟之説也人之生质各有偏重如造形之器亦有志至而气未从者譬之六月之氷安得一照而遽融之五十以学易可以无大过夫子亦且不敢如此説故其变化直至七十不踰矩东廓尝云古人惜隂一刻千金一年之间有许多金子既不卖人又不受用不知放在何处只是花费无存可惜娄一斋髙冠佩剑所至倾仰至姑苏桑悦来访引僻书相难一斋未答悦曰老先生德性工夫有之道问学则未也一斋遂不与语阳明尝朗诵孟子终篇学者问之曰如今方㑹读书一读书去能不囘头尹先生曰耳顺心得如诵已言吾人心地常使有余格地歩常使有余闲随吾所往自然寛博有容平舗自在事变之来是非亦可照察不可竭尽心力彼此俱廹廹窄窄无展布处大事小视之则可以见大变事常视之则可以处变若小而为大常而为变则不惟来丛脞之失而且有多事之害人之聪明各有所从发之窍精于此或暗于彼故圣学专从全体上不在聪明阳明云果是调羙鼎鼐手段只将空手去应副盐梅汁米之𩔖不患其不备也圣人亦何尝有过人的念虑有过人的事功自耕稼陶渔以至为帝满眼生意竹头木屑皆家计也被事占地歩多只是心狭至善无形何物可止不动于欲天则自如止水无波是也不以躯殻起念即一念天下归仁学者无天下之志即是无为已之志念从知转则念正知从念转则知忘明道猎心原不成念故谓之过吾人有过便连心拨动故谓之恶此心流行之精而有条理可见者为文威仪动作犹文之表末耳故惟精惟几为博文先辈语言须虚心细玩不可轻忽置去一担黄连通喫了方説甜语百姓与知何以谓之日用不知曰百姓之病无根之病百姓之善亦无根之善主宰未立学问未讲故也有起念处即便有断念时感应是有物时见不是有物时起起则有生灭矣真知脱悟自然必照日食之时以扇作图圈承之其地影之圈亦随日体盈亏以为偏全可知本体不足虽垂照广徧终是偏也自私者必用智明道曰性静者可以为学性静便近本体非恶动也以公言仁不足以见仁体以惺与觉言仁不足以见仁之全体惟夫子以爱人言仁周子以爱言仁仁之实理自在不必更説是仁之用又添出一个心之德爱之理心之虚处是性否曰惟真虚斯能与天地万物同流虚即性也然性无虚实天地无心却有主宰在牛生牛而不生马桃生桃而不生李要亦天地生生变化只有此数而已真知流行即是知行并进几乃生几寂体之流行不已者感而遂通妙在遂字易之藏往知来俱在此中诚神几也生几须存诚为主工夫不难于有事无事而难于有无接续之交于中盖有诀窍焉志在几先功在几时言志则不分有事无事而真机自贯如大学所为如好好色如恶恶臭皆真机也善几着察有不善未尝不知知之未尝复行此颜子知几先天之学今之学者止于意气作为上论志不于天行干干主宰上论志非志则几不神非志非几而欲立未发之中于未应之先以为应事主而应之者无心焉非影响即虚见所谓体天理者岂是事物上推求岂是意念上展转只从生机上时时照察几是则通体皆是几非则通体皆非盖几者性情之流行通乎知行而无息者也学者每言无知知是虚灵开天辟地生生不死底物事穷神知化过此以往未之或知是到无声臭无可言处未至于此岂可便説无知恐不免于信心妄用耳天一生水地六成之之𩔖天无偏而地气有偏然天至于生时即已入地气矣天气须从未生时观来人之过各于其党党生于性之偏岂惟食色虽佛老杨墨皆于吾人虚体仁义上偏重之亦不是性外突来物事无形安有影道在求自得尔静体浑融虚通无间原不在喧寂上故有用博约如有所立者有用黙坐澄心体认天理者各随其资禀方便以入其言静以养动者亦黙坐澄心法也不善用之未免絶念灭性枯寂强制之弊故古来无此法门然则如之何道以自然为至知其自然动不以我斯无事矣故学在知止不在求静慎独是静功是动功曰言静言动又恐学者于动静时便生起灭惟几则无间一体故也问致知有起处如何曰知无不在致之之功则在于几时盖几有可见未几则无见也夫其所可见即其所未见者耳故致所见而其所未见者在矣动静无有一体气质变化有要否曰枯藁之发生以阳气质之变化以知知透而行至渣滓融矣故曰阳明胜则德性用干道也如鸡抱卵亦然人之才智聪慧不同莫亦继善原初带来否曰非也犹之生物然浓淡华素色色各别者地气耳天无形地气有形人之质禀躯殻地气也故学求端于天论学书精粗一理显微无二故善学者从粗浅入细微不善学者从细渐成议论实用功者从日用察鸢鱼不实用功者从鸢鱼成虚见此中正之道所以难也垣窃以为戒惧事迹之功易而戒惧念虑之功难戒惧念虑之功易而戒惧本体之功难夫戒惧乎本体者非志之主宰不能也此处果无隠处亦无懈时顾在人自作之耳近时谢惟仁有书论今人只于义理上论学不在合下工夫上论学只于学上论病痛不于已志真切上论病痛又窃以为今之学者止于意气作为上论志不于天行干干主宰上论志所以终未有凑泊处窃念此生真惟有此一念可以对越上帝细细条餙犹是掩善着恶地面纵饶此身全无破绽毕竟于仁体干体上无干也噫干道之学如百年鲜有闻者自道丈发之而吾人犹以大人之体翻为童观之窥乃遂谓之曰儒其自小也甚矣格物即精一工夫心斋之学同志每以空疎为疑近得执事所论修道工夫小物必谨则发心斋之藴非执事而谁苐于不睹不闻另立见解尚与区区之意未合夫不睹不闻性之体也惟其不睹不闻故能体物不遗体物不遗即率性之道也人惟有此不睹不闻体物不遗之体而或不能不以忘助失之故戒谨恐惧所以存于此身犹之曰修身修心养性云耳非谓必有一物而后可存养也今曰性如明珠原无尘染有何睹闻着何戒惧故遂谓平时只是率性所行及时有放逸不睹不闻然后戒谨恐惧以修之夫既如明珠矣既无尘染矣不待戒惧矣其所谓放逸者又何从而有之而又知之所谓率者又何事守平时无事难以言功止合率性性本俱足不必语修则诚似矣然物交知诱非有戒惧存于其间则其所率所谓道者果知其为性道之本否乎果如此説非惟工夫间断不续待放逸不睹不闻而后修其几亦缓矣知及仁守荘莅动礼此夫子自内逹外示人以性道全体合下便是合一用功非谓有知及仁守而又有荘莅动礼也君子终日干干忠信进德修词之诚圣贤以此之教吾人尚尔悠悠动辄见过若谓只任自然便谓之道恐终渉于百姓日用不知区区为此説者非谓率非自然也慎独精一不容意见之为自然者自然之至也戒惧不睹不闻只观主宰不论体段只求致虚不论着力内省不疚无恶于志志者主宰也刚健纯粹通一身动静隠显而运用之若云真有所见则影响其将不免矣炯炯灵灵中中正正之何物乎在目乎在念乎非目非念何见乎此恐未易言也未感之先别无可言惟有一真志在耳故鄙人尝谓志在几先而功在几时志从好学有之几从好学得之故夫子独称颜子惟好学又曰知几其神乎非志则几不神也非志非几而影立未发之中于未应之先以为应事主而应之者无心焉非影响即虚见善学者事从心生故天下之事从心转不善学者心从事动故吾人之心从事换只在内外賔主之间非天然之勇不能也非生机呈露条逹而据为之真志且曰是能立焉恐犹之意气所发诚伪由分非可强者世縁仍仍机窍便熟道家所谓今之学道以天理为门庭以人影为行径斯亦对证之剂如何圣贤之怒从仁上发故善善恶恶皆仁之用吾人之怒从已意上发故忿贱恶皆气之动此理欲所由分也今执事只当理㑹仁体理㑹自己分事则性静感寂相去不逺若于怒时观理盖为未知用功者设此法门如知仁体则已不必言此矣昨遽以甘泉翁集序上请蒙不见却复赐教云当知湛王二公之所以同又知其所以异吾人又当自知曽于二公异同处用功孰得孰失诚为确语愚固自审之矣慨自慎独之㫖不明于天下虽曽力行笃信师法古人犹谓有不得预闻于道者自二公以所不睹不闻性之体发之学者晓然知天德王道真从此心神化相生相感不复落于事功形迹之末其有功于后学不浅此非其所同乎虽然其所同在此而其所异与吾人用功之有得失者亦在此何者微之显诚之不可揜圣人之学脉也于微显处用功内省不疚无恶于志又进而敬信浑然至于上天之载无声无臭以复此显微之体此圣学工夫也夫方工夫本体讲论大明之时而犹异同明晦终有未尽合者固由于学之不善其亦救偏补弊之过有以致之与阳明公之言曰独知之知至静而神无不良者吾人顺其自然之知知善知恶为良知因其所知而为善以去恶为致良知是于行上有功而知上无功盖其所谓知自夫先天不杂于欲时言之是矣至复语人以不识不知及杨慈湖之不起意为得圣学无声臭命脉一时学者喜于径便遂概以无心之知为真知不原先天不问顺帝之则如尊教所为任性而非循性者是过惩意识之故也故尝谓阳明公门弟之学似倚于微而无失之倚非良矣愚故尊之喜之取以为益虽尝学焉而未得也甘泉公窃为此惧乃大掲尧舜授受执中心法惓惓补以中正之语故其言曰独者本体也全体也非但独知之知为知乃独知之理也才知即有物物无内外知体乎物而不遗是之谓理即上文所不睹不闻之所下文未发已发之中和末章上天之载是也中庸不云或学而知之乎之者逹道也理也学者致良知也致知而学以求知此天理是乃致知在格物君子学以致其道之谓若谓学以致此良知斯无谓矣后来学者因有执中之説亦惑于感应之际舎初念而逐善恶是非之端以求所谓中正者恐未免渉于安排而非性体之自然故尝谓甘泉公门弟之学似又倚于显而有失之倚非中矣愚实尊之信之视以为法虽尝学焉而未至也显之失尚有规矩可循微之失则渐入于放而荡矣虽然微之失未必无所由起而显之失乃诚吾人之不善为择也忘助俱无中斯见矣择斯得矣夫忘助俱无者非心之规矩乎虽云正心本于诚意致知然良知不能为一身主宰其所以致知择中而为一身主宰者在心故尧舜开心学之源曰人心道心夫子曰其心三月不违仁谓仁与良知天理非心不可然心者实天理良知之管摄也求之心则二公之异同亦可得其一二矣其可併以支离病哉乞订证数言以俟百世必于未感之先而求心事相关之处则已渉于起意未免反为心病明道曰廓然而大公物来而顺应能顺应处即相关处矣以心应事犹是心小危大也人心为形器为费道心为义理为隐时时未发时时已发之説似大儱侗不如还是未感寂然不动已感油然遂通寂然不动无时节内外感而遂通有时节而无内外无时节内外故流行昭着不已之本体不可见而有物所谓人生而静天之性也有时节而无内外故流行昭着变化之妙用可见而无因所谓感物而动性之欲也动静体用縁只是本体流行如春夏秋冬非谓必以静之体而致用也语黙感应运而不已何者为先何者为后若谓之黙以为语体当其黙时复何用语当其语时于黙何功惟不知周子之所谓主静云者实因无极示人以无欲本体决不为妄动累耳泉翁尝语仆云有圣学之省察有贤学之省察贤学省察犹去草于地无由干净圣学之省察如去草于田草去而苗物之生意畅然矣盖有我与无我而路径之有广狭故也有我者意见也知识也如原宪由张之𩔖是也其他私欲种种者不论矣然以有我之心而去其碍我者终是有有我在其为路也隘其转动也难及其成也修念之学是已张子曰大其心则能体天下之物大心者见大也见大则全体之真志在而意见知识廓然矣日用酬应由真志不由有我其为路也广其转动也易此颜子所以为仁能由已圣学也云既知良知为入道端倪安得不归之以寂似非阳明公本㫖阳明云盖谓此知本寂本感本宻本神既天命之性所不覩闻之独充塞宇宙上下古今横飞直上入知出愚为道之全体不但端倪而已又何寂之归乎总之子思只言知不言良孟子以后造端言良造诣言知今则自阳明公良知之説起好径者不察而竞趋之而后良知与知混襍而无用而知之德亡矣知亾而后修德凝道之学晦天理人欲从子思中庸看来只于中与太过不及别之中是此物过是此物不及亦是此物学者只致其中斯天理自存岂有中在是而又有太过不及二者退于两旁之理故曰恶亦不可不谓性自天则谓之天命自人则为之修道戒慎恐惧即是真心即是天命本体流行而云戒惧以养不覩不闻之体自修道者言之义未尽也识得只消言修已以敬言戒慎恐惧识不得则虽云不覩不闻依旧是有覩闻之戒惧故修道原从天来箕子以天道五行之土属心然即不言心而曰思曰睿意亦思𩔖也如箕子列脾土当属心而今论五行者乃不属心而属之于意脾土之生意周贯于视听言动心身家国天下而自以快足于已其不亦睿作圣𩔖乎盖有官位有官职心官位也思意官之所以尽职也官职尽而犹复求官位之事斯亦无可求矣夫文几也当几之来黜见闻忘资禀冺意识由乎天衷而不以有我之私小之是之谓愽与溥博如天之愽意同故知崇如天礼卑如地约礼即承几之实礼见之于行者耳此区区博约之説也自有天地以来太极两仪五行万物一气浑沦可以言有而不可以言无専言无生无灭则其无也谓之空因其有生有息而縁迹于无则其有也谓之虚虚者知之体仁之原也盈天地之间一气也其为形色一体也一体浑然孰为之善孰为之恶自有善恶之説分而后去取之念起去取之念起而后天下之为学者日后事于刻覈名实之辨躯殻一丝畦径方丈㤀则弗可见之矣夫礼固不在物矣宇宙浑沦无间可破吾浑而合之非物无以发吾心之精谓心之理不在于物不可也理固在于心矣虚灵洞彻无罅可乘吾𩔖而彰之非物又无以见斯理之用谓物之理非吾心之理不可也吾心之天本无不正是故有不正之动而无不正之知动而后有善恶而其几之者皆善也几而后有善恶而其所以能善于几而不夺于恶者皆知也知则人不知则鬼人鬼之分一知而已因吾未形方形天然自有之几审其止而出之勿失者其根本之学由善以为明者也心与事皆善矣外吾未形方形天然自有之几审其㫖于意见尺度而出之勿失者离根之学行善以为明者也其事似是而心则非矣是故犹之天体然苟得其明则衆心之灿皆天也苟得其善则万事之察皆心也不尔将事事而比之随吾子臣弟友之遇而求合以能至于道斯亦爝火之明耳赤子之欲未成于意成意故恶未成意故善夫子之所谓习者习于意成于意耳所谓不移者其亦意之不肯移者耳故子断以为恶起于意起于外而非起于心起于知也宇宙之内浑然粹然而已浑然粹然而犹有所不可入者人耳有人斯有已有已斯有意已与人对意与天地万物对物感而意发焉各得其正无所着于念而率乎纯粹之原者道也盖格于物而诚焉者也是所谓道吾知于物者也各得其正而犹不免有所着焉不可以化于物者意也盖诚在意而未格于物者也是所谓以意诚意其意小者也发焉既有所着着极而转念焉乗之以贪戾骄泰不恕不仁而不可解者意之蔽也盖塞于意而无物者也是所谓以意起意者也夫物非真无也知在物而物在焉物与知无不善者是故在致而格之其排决䟽㵸而所谓咽喉者沛然矣夫排决疏㵸者水之汚而非水也去其不诚以归于诚者物之意而非物也故入门之功其要在意其本在知其用力之总㑹在格物孟子曰人皆有所不忍逹之于其所忍充之足以保四海亲亲敬长逹之于天下皆言格也格则意化而仁如恶恶臭如好好色真心内彻而意不足言矣是即所谓万物一体者也明儒学案卷三十九明儒学案卷四十钦定四库全书明儒学案卷四十余姚黄宗羲撰甘泉学案四主政唐一菴先生枢唐枢字惟中号一菴湖之归安人嘉靖丙戍进士除刑部主事疏论李福逹罢归讲学着书垂四十年先生初举于乡入南雍师事甘泉其后慕阳明之学而不及见也故于甘泉之随处体认天理阳明之致良知两存而精究之卒标讨真心三字为的夫曰真心者即虞廷之所谓道心也曰讨者学问思辨行之功即虞廷之所谓精一也随处体认天理其㫖该矣而学者或昧于反身寻讨致良知其几约矣而学者或失于直任灵明此讨真心之言不得已而立茍明得真心在我不二不杂王湛两家之学俱无弊矣然真心即良知也讨即致也于王学尤近苐良知为自然之体从其自然者而致之则工夫在本体之后犹程子之以诚敬存之也真心蔽于物欲见闻之中从而讨之则工夫在本体之先犹程子之识仁也阳明常教人于静中搜寻病根盖为学者胸中有所藏躱而为此言以药之欲令彻底扫浄然后可以致此良知云尔则讨真心阳明已言之矣在先生不为创也礼元剰语天地从空中生故生而不有其生其为物不贰则其生物不测夫太虚者致一之道故曰不贰人亦从空中生非天地所生大哉干元至哉坤元亦致一之道天地包褁其中空为万灵聚所人气质包褁空藏于心亦为万灵聚所屈伸阖辟化机牵扰而其灵未尝灭牵扰者生于有其生未尝灭者乃干元坤元太虚之真生有其生亦生于真生初无相别要之万灵一真一事灵则万事灵一也有致一之灵有只灵于一事以分合为真假以存逐为空塞空则不塞不塞则万物皆备故尽万物而无边际则空落一念着一物则灵为一隅所覆是以牵扰之生即其所在虽未尝不生而终死于其生乃非所以生生故曰非真生古谓无思无为不识不知即真生之无生又谓心之官则思思者圣功之本即真生之自然生无生者无逐物之生自然生者生虚空之生世人之思患在离虚而逐物迷中起悟则有转向入身来感应之理外悦受而内止这止处乃成始成终元机命之流行而不已也此实不变真体故以不变者为主则随应曲当诸假只是我一事孔子谓吾道一以贯之是一所贯满不是一以贯万理气无彼此无异同无偏全总是太虚影子虚之极则能生故流行而为气虚之极则不滞故灵通而为理不滞则所以为生生则得于有生所以为生立有生之机有生负终匮之化然有生之机即假终匮之化而见气外别无情理处汉宋诸儒分理气作二种不知性即理性亦即是气故曰仁者人也形色天性也性中无五德五德所发见处都是性气亦无二气五气只有元气流行随在变化这里有所存主便谓之德各中时措之宜便有五者名目若在五者上觅性则非德矣天地有人如人腹内有心人为万物之灵于理气不容毫髪分别虽禽兽草木谁或出此气各有偏塞理亦即此而在盖理无定体可通处即是若必以能言能行衣冠礼乐为理即是泥于人相不曽推见至理茍泥于人相虽天地亦唤不得作全理风雨露雷山河大地俱不是神物若能超于人物相外则禽兽之生化草木之荣瘁何等声名文物各擅通处若真论到极全大备天地之道人犹有所憾只有人者天地之心圣人成能知天地之化育中间纯驳去处复有册头可㨿㸃化有恃也浩浩太虚无有际住处中间灵通神妙彻宇彻宙亦不见从何处举起向何处引着人气质之凝似有住际然神通在心故其气也无涯其有涯惟有生耳舎其有生而能自主其所为气总是浩浩一物乗不间之体而尸本全之化初未尝毫髪添助亦未尝毫髪假借界隔尘根妄施好恶遂使灵气堕于有涯而太虚真机时每流行而不息乃舎此而他求学问之功其荒矣哉性无有无空实幻从空化迷由无堕幻则随处妄有迷则随处滞实性者得于天之生理有无空实之境物而不神舎生而就死一隂一阳之谓道隂阳是气道亦即是气隂阳所以能继乃善之所在这是命之流行然非命在于善隂阳所以各成乃性之所在这是心之流行然非心着于成性根为天地万物之主天地万物有变性根不变在人则寄含心中一窍是为心地此生天生地生人生物元机岂容着得些子才着些子便是不能继不能成的病根故以善恶体性即落意见以善恶观心即落情欲情欲从性外觅心意见从命外觅性皆是縁物而起皆为有倚之学自生身以来通髓彻骨都是习心运用俗人有俗人之习学者有学者之习古今有世习四方有土习真与习化机成天作每向自己方便中窝顿凡日用覩记讨论只培溉得此习中间有新得竒悟濶趋峻立总不脱此习上发基方且自认从学术起家误矣本性各各具足只被信心担阁一返即得一主即张一现前即意流千古一对境即智周万物若不返不主一任观察天地博通今古口中厯厯意中了了总是傀儡在塲上迷中忽悟此意算得如此容易亦被如此错过则到这里不觉甘心舍放矣三一测阳明胜则德性用隂浊胜则物欲行阳之为明也隂之为浊也未始异为两物其以互见而察之者也顾其胜不胜以别物欲德性从此则名此从彼则名彼或得乎全或据其偏之不同耳坤之先迷迷于阳也是以谓之隂干之知始始乎隂也是以谓之阳惟其迷则一切皆迷其后之所得得其所就之偏而已惟其知则一切皆知虽未尝无所被寓莫非全体之为用也故转识成智在致其思焉思之思之鬼神将通之七情阳也注而縁物阳自外流而内隂滞矣云行雨施春舒夏假阳注而其虚不损太虚者无所有无所有则无所杂故不损此以逐彼有縁之情敝于无本所谓无本敝于其本之有物圣门立方不治病治受病之源君子之过如日月之食人见人仰犹天之恒燠恒寒阳九百六立见不逺之复不变乎其本则然耳不然天下之情如水能塞其委流不能保汩汩乎源之不已也干道变化各正性命以其偏者付物而物束于命物无立命之性性无致命之才气无造命之具人则异是虽緼搆滓驳愚能明柔能强故气不歉于自立其大敝焉于习乃资其明用为姦资其强用为暴盖不善用性也气非虚不生命非气不行性非命不始虚非性不终天者虚之所在而命之所出也太虚不得不生气有无相入空实相含于是盪冲漠而滋消息其为物无妄则其生生也不匮故气与命一物也气不二于命又何性之二耶横渠曰合虚与气有性之名辞虽析意实相衔不得已之言也善反之则天地之性存反之云者复其初也能为反者气之终不能胜者也不能胜者气之自具其美不澌灭也明道曰二之则不是所谓论不论亦不得已之言也伊川曰形易则性易性非易也气使之然也濓溪性刚柔善恶中谓至其中为性真若五性杂感则善恶分也夫气质之性之説发于四先正然而其指有在非致疑性善孔子以性为相近子思子三知三行得四先正所同然其近也非所以为兼也兼则二之矣其三也毕可以归一也不能归则二之矣性无不善合古今而同之有所病于气而气负能反之具则近之者于善之中相近未全堕于恶也有所别于今而气负能进之机则三之者乃追责其本未便定其品也盖论性而及气质推其用之所至自其感物之动而追原本始性固未尝敝也故勇不决于力者非才之罪也辨不定于志者非明之短也德不长于事者非理之衰也真谈真心图説云外一圈元气之谓也次中一圈人身之谓也最中一圈人心之谓也元气即太极也可见者为天地人受天地之中以生而心具中理天地无不包故居外万物各得其偏惟至真至精者为人故居天地之正中维皇降衷无少偏倚退藏于宻心之为心也故居最中夫中无所着无所着则虚虚而生灵灵能通天地包万物心该天地是故人为万物贵得天地之中也人为万物灵心具天地之中也人即天天即心心无弗有无弗能宰制万物放诸四海而准与天地参不容伪者也着一物为塞为偏为私为躯殻之身是谓失其真心真心是人实有之心实有之心乃天地生人之根柢亘古今不变不着一物是谓中者天下大本人孰无心只因随情逐物生心非天地大中之本心不得为事物之主必寻讨精详辨其真而用之不幇补外求亦不索之元妙无影自然举念天则拟议以成变化其怠缓于过错假为真便一齐倒塌醉生梦死此讨之之功所以不可废也今三尺童子知事由心作小生初学知道自心传则认心不真纵而不检者以为随俗任情不碍立身自昧其神明之灵䙝天违天浅识者以见闻所习信而为当然执以运用戾人罔人不力考而深思之何以迸出原生本体天之生人原是无所不知无所不能人之为心亦是不学而知不虑而能其所为知所为能又却停停当当増不得一些彻古彻今随愚随圣无二道无两心私欲起知能为物念所蔽于是昏明强弱低昂浅深杂出然原生之知能与既壊之知能总是一知一能原生者全体定而正用由此而发既壊者偏于所便安而用不得其正全体定是谓良知良能偏于所便安是谓识神小有才识神与良知小有才与良能茍不自为主深加精别则妄与真混不有命则无以主其生不有气则无以为生其为生心也而主之者其真心也于其生而思所以主之者是讨也心无两心立乎其心之大耳目口鼻四肢百骸从其所令则为真心以耳目口鼻四肢百骸之所被以生心则心非其心矣宇宙真光景自古流传迄今风日雨雷山川草木今犹古也文物声名衣冠居处今犹古也只一念朕兆乍呈乍灭歘作歘改而不着不察乃其病根故有初发念本是真机外感乗之而变竟迷故歩以至愈感愈离忘其所起亦有随常应变原无关辖而中灵偶启秉彛勃然肇不知其所因冺不知其所尼事非降心内非袭外其必赋畀有系于天而梏蔽亦别于人故也天理不架漏过时人心岂牵补度日能一致留神则㸃而化在当下为之者已真心即是良知良知是活机活机性之欲也惟阳能活惟隂能机阳者虚之流行而不滞隂者物之关辖而成运合而发之是为天灵妄以为动谓之变诈此处毫釐千里学者不致辨其间总非活泼真体所以一动便渉私利善学者须惩根器所限又念末俗頽习加心于货利之交严决取舍这关隘一透然后随所举动容易措手足云命从爱生爱因欲有此亦就所生所化而言正是机之关辖而成运者若追求天命原始则生生化化流行不滞之妙只在真实一念上辨别此一念倘转动不来永被秽浊牵缚及至生尽化还方信无益其真心一也曷言乎真之与假也心得其心之体为真有所因而动则受病而为假体病则用必不当然而从其中以令五官百骸其为心则未始不为心也医家十二经其一则心包络又名心主经少隂为真心经心包络乃真心之别脉不与真心同经真心为君火心主为相火二者其脉虽殊均为之心君火为火之全体相火一时用事之火一时用事虽未尝离体而有顾未尽其体耳真心不病病者心包络与三焦相表里三焦气之父心包血之母君火不能自盈之神明之舎凝命而立则三焦之运如度而心包善辅否则火不炎则鬰病由以生此賔主之义而养生缮性当各图其本也或谓性本至虚执心而以讨为务不几于杂乎曰性立天下之有其有也以其无所着也故谓之虚易有太极书建其有极诗有物有则莫不有归的故初学至圣人皆不可忘学或又谓道妙万物泥讨而盘桓于心不几于废乎曰万物皆备于我以方寸管摄物理约而精之其道光明不能外也或又谓德以自然为宗庸心以为讨不几于扰乎曰讨者天功也非有加于人力必因天机之动而别其敝于人者不尽人聪明则天聪明莫能全察其几已矣景行馆论性无本然气质之别天地之性即在形而后有之中天之所赋元是纯粹至善气质有清浊纯驳不同其清与纯本然不壊虽浊者驳者而清纯之体未尝全变其未全变处便是本性存焉此是能善反的丹头凡人一言一行外面可见之迹都是糟粕彼我相通之机只在㝠㝠中不可得见这㸃意思今人只怪人不应我正不是反已之学直做到与物大同七尺之躯与千人万人打做得一片才是心体逼真处一有碍置便是工夫未了当也功夫就是本体不容添得一些寻见本体不走作才是真功夫若以去人欲做存天理工夫便如捕贼保家所谓克己复礼惟其礼故已克所谓闲邪存诚惟其诚故邪闲故存天理是去人欲的下手处荀卿性恶之説不曽教人从恶只要人反转克治这便矫枉过正不在本体上做工夫却从外边讨取不自信将谁以为据乎阳明先生教致良知学者昧于致之之义妄诋良知不足倚靠错认工夫为太容易殊不知人人自知乃实有的心虽被外面见闻牵引实有的心常在这里这便是良知即此真察而真行之便是致若谓人无实有的心则非所以为人若谓实有的心不足用便是猎等妄想若谓实有的心弃而不用是不寻讨之罪也圣人有心法无事法人见圣人亦曽指一事褒贬遂不免加情于人所见之地便泥着格套要知圣人先得其心然后因其麄而论之故能脱然毁誉境外才可驰骤世途虽波涛扰攘中常得透出头来有本故也易不外象占圣人因人事几之动而象其理象乃吾心中之象占是心占之拟议以成其变化作易者无中立有学易者动里索静画以立之占以索之诗之为经圣人专形容人本等性情学诗之法当想像诗人情性何等气象务得其天生之本然春秋是非之书不是赏罸之书圣人不专意褒贬人欲直指人心是非之实以诏于世恐悬空话头人不解悟故借鲁史所载发明某是某非则天理之正人心之安纲常伦理于是取衷非则人欲之私人之所恶纲常伦理于是灭絶圣学王猷皆不外衆人能知能行之本在察其真而已礼不取仪礼周礼为经而以礼记者何经主发明义礼礼记是推出所以为礼之意书亦是各代故实其以为经乃二帝三皇顺时为治精要处其规模之大节目之详整然包括宇宙气象法在则道在天之生人万理毕备故万化从出足周所用有耳可闻有目可视有口可言有手可持有足可行岂有不能自养之理只被人自堕落无所用心五官四肢失其职业乃归咎天命不知此命自我心中涣汗杂着崔后渠曰道一不可以二求意有不可以无求理之极不可以形气求曰至一不二真有归无极理不外气翁谓圆彻灵觉神明居之则虽欲二而有所不能岐也翁谓康钦斋作赫赫穆穆同体则意意不落意乃其为未尝有也翁谓能通者神所通者理隂阳不测之谓神神理曽有异义乎渠曰虚之所包无穷形之所纳有限道与性与理生于虚心与精与神生于形胡为乎弗异之曰圜中窍外而为心以其虚也虚而生神生精圆彻灵明之所具乎谓其方盈寸取其所涵不即其血肉故心无心心之所以为心命于性性无性性之所以为性现于心心命于性则清通而为神机不容以自滞性现于心则密察而为精理不能以自昧背性而驰心暴气之徒也以是小其心可乎天地间只一气气得其平之谓虚平昭其序之谓理理当其施之谓道能主其施之谓心能发其昭之谓性五者皆天也人之所以为人主之以心而本之于性故性是心之所以为心性之本体自然而无声无臭者天也性之生生而不容自己者道也故自性也无所有而立天下之有惟无所有是为无极之真视不见聴不闻廓然寂然故曰太虚惟立天下之有是谓本然之则絪緼屈伸摩盪兼制日运而不滞故曰气化天者性之本道者性之体心者性之郛廓天命之谓性言其本也率性之谓道言其体也修道而戒惧慎独言其守郛廓之功也谓良知有圣愚古今固不敢谓良知下手即了手亦不敢问有幇补不曰无幇补有造就无作为有体认不惟自信以致之又须好学以致之盖良知只是个丹头真须㸃化始得一菴语録性者万物之一源求尽人物之性才是尽已性之实问知行何以合一曰主宰处是知发用处是行知即干知大始行即坤作成物未有离干以为坤亦未有离坤以为干者独阳舎坤是落空想像孤隂舎干则不知而作皆非真干真坤故以考索记问为知者遂为知先而行后其知非允廸之明以袭取强为为行者遂谓行实而知虚其行非由衷而出两者如形影除一个不得儒者之学只在感应能将心性感处研穷事理的当以应之是为用世后世学问多端不向事物上驰逐遂其利欲之私即落枯寂以求心性却将天地生生之机灭减分数良知一拈万到本末具举致之之功所宜勉力知最活凝于德则为真知逐于物则为识神故工夫在于止齐治平乃修身之所在心则身之主宰然心太虚不能施力则感应处可以表见是为意这感应从何来心虚则生灵曰知有物一触其灵毕照于是因其物感以此灵照而应之则格致之功尽感应实得其理而主宰者是正矣悟与见毫釐千里悟从全体上呈露见却透得一路即此一路已谓通髓彻骨但非寂然本体与观㑹大法所以不能遂通不能行其典礼推原病根毕竟是心不虚认得虚为悟体乃不落揣摩又或于悟起病以儱侗标认大意于条理处不照顾终堕潦草并无见解之用故悟亦靠不得学然后知不足是认虚之学方可得真悟问理一分殊曰一是理真真是一条路无杂二三所以分定不得不殊岂容假借増损若以私智穿凿不立纯体便厚薄髙下大小倒置随在不停当有谓理虽一而分实殊者专重分上将何处作把柄去殊得有谓理则一分则殊者是两重临境当感如何互相下手有谓分虽殊而理惟一者专重理上或堕儱侗虚见圣人心体纯粹至善所以其几之动随处以时出之盖形见处是分殊主宰处是理一两者当时同有问合着本体方是工夫做得工夫方识本体如何曰两言亦须善体天生人心性有善无恶乃其大槩中间见在分量器局又各各不同能进而求之日新深造所以本等体段原无一物可见只从实践彻悟处便是若不用功本体即不呈露若践不实悟不彻虽有浪讲虚解本然之体亦漫乎无具故即人工夫所在这些才可名本体这些岂得先有本体将工夫去合又先有工夫复去见着一个本体问不忍不为逹之所忍所为何如逹曰学者实落下手若待推而逹之不几于劳扰而缀凭之乎善学之法须直截发动真机就事运诚随事正感岂可因我明处豫先作念推到不明上或因不明处追考原初明的来作様子此是孟子指㸃人身真机处处完具只被私欲间隔有能有不能若能处处不为私欲间隔如明处作为无有不能为者非谓必待比拟推广然后可能倭患亟会城集议先生曰今日所以乆无成功者只少一段事衆问云何曰只有不杀倭子的心便可万全衆笑其迂曰此却是实理人生作事直须从造化算来今日种种设计都是无头勾当初启衅端原因国家德脉不贯通迄今出战亦须洁浄打叠心地一片不忍生民之意以为取胜根基才不破绽若惟以杀为事乃是倚靠宇宙间戾气纵一时得胜亦非仁义之师况不可必乎即如天之雷霆岂脱了大造生生做出来先生之姪欲为贾困于无资先生令其访衆贾能自具本者几何姪复命曰十无二三先生曰富者借人以为贾其求贾也甚于贾者之求资也而贾者每不称富者之求以无信也子不必忧资忧不能信耳凡人日用云为未必无知做出来只是习熟见闻之知非德性之知毕竟为不知而作从早至晚如作揖喫饭着衣七八都由罔昧举动若真真肚子里陶铸无几及干渉重务虽或经心一番却又从闻见之知上打发将平昔与友朋深考力辨的放在一边如此学问虽万千也无用道理平平妥妥可知可行至简至易中庸其至矣乎只是日用常行中而庸者便为极至道理人却不肯知不肯行看做天来大海様深的殊不知这个天则昭然自在乃因骄性起便飞扬而上吝心起便卑堕而下躁心起便纵放而前怠心起便廓落而后侵心起便攘攘而右怯心起便委顺而左竒心起便索隐行怪巧心起便机械变诈所以中庸不可能若种种心俱冺即是平平妥妥的即是察乎天地耳目口鼻四肢为形视聴言动持行为气聪明睿知恭重为神所以运聪明睿知恭重为魂所以定视聴言动持行为魄魂属阳魄属隂孤隂易敝有阳魂以载隂魄然后能胜于用常人只是魄来载魂非魂之载魄也道理难以名状不得已而强名曰太极然而未尝言理为太极也亦未尝言道为太极也则所谓太极者果何物哉即两仪四象男女事物之𩔖之谓也真至之理皆着见于日用之间惟在人自悟人之所以能悟者其最灵之为恃乎气只有一气阳气是也阳息为隂故隂者阳之所不足也女者男之所不足也恶者善之所不足也恶亚心也谓之失其本心造化凝缔之机所以流行宇宙者五行实无后先多寡之异其各附之以五而后其资始全五非土也即指五行而言之也谓虽分定而不离乎本体也总非截然有此位次皆借是数以明其意耳太极生生之机无一息不流行无一息不停止流行者造化发育之妙停止者实体常住之真流行而不止息是动而无静止息而不流行是静而无动动静一时俱有合而言之也问几为圣人所有如何又有恶几曰恶岂有几如弩然机发便其直如矢自然旁行不得又问如何为几分善恶曰此对诚无为而言谓几分善恶盖有善而无恶也易一隂一阳之谓道两一字以言乎等均者也时阳而阳之时隂而隂之不失其太虚之本则道之所在也愆阳伏隂横于流行而无所主得为道耶不愆不伏不横于流行则为时阳时隂隂阳时则和而无戾是横渠之所谓道也故气得其正之谓道不必气外别寻道道所运化之为气不必道上更生气问陈龙川论汉唐之治如何曰此是论道体逝者如斯夫意思渠谓天下大物不是本领宏大开广却担当不去盖虽智力欺假一时亦不旋踵而定岂能勉强得三四百年来这诚有协于人心可包裹许多品彚处才能安于自享中间偏全纯驳髙下浅深即在三代其递世传业犹有不能尽齐者若谓架漏牵补度时日岂惟汉祖唐宗纵到嬴隋操莽固未尝澌灭龙川不是论人品亦不是论治道乃直指化机流行大块满眼皆本相呈露惟其知之便能体惟其体之便是道至其出入大小生熟以分人品贤愚而别治道隆汚则三代汉唐不待智者而后以为异同也侍郎蔡白石先生汝楠蔡汝楠字子木号白石西浙之德清人八岁侍父听讲于甘泉座下辄有解悟年十八举进士授行人转南京刑部员外郎守归德衡州厯江西叅政山东按察使江西布政使陞右副都御史廵抚河南召为戎政兵部侍郎改南京工部卒官先生初汎滥于词章所至与友朋登临唱和为乐衡州始与诸生穷经于石鼓书院而赵大洲来游又为之开拓其识见江西以后亲証之东廓念菴于是平生所授于甘泉随处体认天理之学始有着落盖先生师则甘泉而友则皆阳明之门下也端居寤言举天下讲理讲学俱不甚谬圣人并无以异人只到实体之际便生出支节有可讲者即如敬为圣学之要内史过亦知敬是德之舆若道如何是敬便有宻宻工夫一日之中是敬不是敬感应之际有将迎无将迎都不知觉则只原是认得光影未曽知得真切圣贤终身学问只是知之真体之宻耳从头学圣人之志道则问礼问官不妨渐学从头便学问礼问官恐搜索讲求别成伎俩貌言视听思天之所以与人者恭从明聪睿人之所以体天者若必以为根尘则天何为与此垢累以戚人心乎象山先生曰儒者经世释者出世公私之辨也言者人之发声行者人之应迹声从何处发迹从何处应知得去处下得拟议工夫方能成得变化知诱物化之后又骛于口耳光影之学承虚接响的然日亡亦是斧斤伐之牛羊又从而牧之才于人所不见处収摄凝定忽然不及凑泊不倚记诵天理是尔呈露便是日夜生息雨露滋顺也今人于事变顺逆亦每每委之天命只是朦胧不明知不分晓强将此言聊自支撑其中实自摇惑圣人知命直是洞彻源头贤人却知有义便于命上自能分晓都不是影响説命也或疑程子取谷神不死之语予举张横渠曰太虚无动摇故为至实然则儒老之辨曰其言虽合其发言之意则殊老氏从自已躯殻中发此意儒者从天地太虚中发此意孟子辨告子辟杨墨卑管晏斥乡愿只因孟子见圣贤一端的确分明故灼然知异于圣贤之学今圣贤一端正未理㑹却㨿前贤见成言语附和末响不如且寻求自已做圣贤一端之正此一端既精异端自不能杂复何难辟之有学问各有一处老氏一此谦柔心佛氏一此空寂心杨氏一此为我心墨氏一此兼爱心彭籛一此养生心只是不明乎善不知所止做入他岐而为二三天地以生物为心而不能必物之成花之千叶者不实其最先发者早萎亦天地自然之力量也老子退一着亦识得如此但质之圣学知天地之化与时消息而无容心其间则老子毫釐千里之谬矣故知天理者能善用易不独老子有合于易叅同隂符时契造化之机其用处便私已程子曰虽公天下之理以私心为之便是私问比物聨𩔖之学或有不得而凑泊者则如之何曰正不欲其联比凑泊也天髙地下万物散殊散殊之中必欲聨比凑泊是雕刻之化矣只流而不息合同而化是谓大同圣人千言万语天地千变万化异者必不尽同只要知同归一致之处圣贤地位非可想像只圣贤事合下做得洒扫应对可精义入神文章功名闻见知解皆足羁縻豪杰故销市井富贵之习心易销文章功名之习心难销文章功名之习心易销闻见知解之习心难圣人精进凡物不能羁绊只是能放下一切好地位都住不得也老氏以物为外故有刍狗之喻圣人合内外以成仁本无憧憧之心实有肫肫之仁何尝如此荘子将感应为託不得已以养自然岂若将感应为自不能已而任自然故老荘以为自然者圣人谓之矫强方今人良知天理之学似説得太易故人往往作口耳知解全无实得圣人发蒙在亨行时中要之良知天理可亨之道也必须童䝉求我初筮方告谓之时中不然非惟无益于人抑且有乖于道程子曰坐忘便是坐驰所以坐驰者因荘生不知学问其言本出于老子杳冥怳忽之意所谓心斋乃斋其荡然无主之心非明善之诚知止之定坐而入忘盖茫然而不自知耳五福六极气之不齐也隂阳变化其机莫测圣人之心真知隂阳消长之故谓之知命命不离乎气也胡五峯曰居敬所以精义朱子晚年深取其言可见朱子居敬穷理之説未尝分为二也孔门以主敬为求仁五峯又以居敬为精义要之一敬立而四德备矣象山先生毎令学者戒胜心最切病痛鵞湖之辨胜心又不知不觉发见出来后乃每叹鵞湖之失因思天下学者种种病痛各各自明只从知见得及工夫未恳到处罅缝中不知不觉而发平居既自知发后又能悔何故正当其时忽然发露若用功恳到虽未浑化念头动处自如红炉㸃雪象山胜心之戒及发而复悔学者俱宜细看庶有得力工夫盖象山当时想亦如此用功也古人声律非止发之咏歌被之管絃虚明之体合乎元声凡言皆中律言也六经之言雝雝锵锵诸子百家则沾滞散乱之音作矣故孟子知言非知言也知心声也问乐者心之本体恐惧悲哀相妨累否曰乐者非踊跃欢喜之谓无不乐之谓也肫肫皜皜为惧为哀皆真机也初非一朝之患加得分毫何妨累之有若以物欲之忧为忧威武之惧为惧及当惧当忧凝滞留着则不特哀惧妨累而肆乐沉湎流而不节亦甚悖驰君子之乐矣安土敦仁中心安仁也故感发处无非爱人退之博爱谓仁止道其用古人举先民询于刍荛盖天下只有一个是更不可増有一个是便有一个非消灭不得刍荛之言是圣人从而是之圣人之言非朦瞽庶人得而非之若一有胜心则不特刍荛必増圣人已是之言一有狥心则不特圣人必狥偏智一隅之见自此本然是非之度几于凌夷而学问家因之多事矣谢上蔡以觉言仁未为不是朱子病其説又言敬则自能觉愚意敬即觉也但敬觉工夫最精上蔡言儒之仁佛之觉则非人性全而物性偏人心智无涯故反危殆物心智有限故反近自然人要持危而入于自然只在存之而已本体常存私制无自而生私智不生便不害性不害性是养性也神发智智之凿处为知诱人生而静不容説正感发时常觉得便是主静路上工夫天德天道天道无期必期必便是计功谋利尹和靖曰如潦则止如霁则行何期必之有明儒学案卷四十明儒学案卷四十一钦定四库全书明儒学案卷四十一余姚黄宗羲撰甘泉学案五侍郎许敬菴先生孚逺许孚逺字孟仲号敬菴湖之徳清人嘉靖壬戍进士授南工部主事转吏部寻调北大计与冢宰杨襄毅不合移病归起考功主事髙文襄不説出为广东佥事降海盗李茂许俊美移闽臬考功王篆修怨复中计典谪盐运判官万厯二年擢南太仆寺丞迁南文选郎中请告补车驾郎中谒江陵问及马政先生仓卒置对甚详江陵深契之欲大用而王篆自以为功出为建昌府给事中邹南臯荐之迁陜西提学副使擢应天府丞以申救李见罗镌级归起广东佥事转广西副使入为右通政以右佥都御史廵抚福建日本封贡事起先生疏言发兵击之为上䇿御之为中䇿封贡非䇿也其后朝廷卒用其中䇿召为南大理寺卿晋南兵部右侍郎而罢三十二年七月卒赠南工部尚书先生自少为诸生时窃慕古圣贤之为人羞与乡党之士相争逐年二十四荐于乡退而学于唐一菴之门年二十八释褐为进士与四方知学者游始以反身寻究为功居家三载困穷艰厄怳忽畧有所悟南粤用兵拚舎身命毕尽心力怠堕躁妄之气煎销庶㡬及过兰溪徐鲁源谓其言动尚有繁处这里少凝重便与道不相应先生顶门受鍼指水自誓故先生之学以克已为要其订正格物谓人有血气心知便有声色种种交害虽未至目前而病根尚在是物也故必常在根上着到方寸地洒洒不挂一尘方是格物夫子江汉以濯秋阳以暴此乃格物榜様先生信良知而恶夫援良知以入佛者尝䂓近溪公为后生标准令二三轻浮之徒恣为荒唐无忌惮之説以惑乱人听闻使守正好修之士摇首闭目拒此学而不之信可不思其故耶南都讲学先生与杨复所周海门为主盟周杨皆近溪之门人持论不同海门以无善无恶为宗先生作九谛以难之言文成宗㫖元与圣门不异故云性无不善故知无不良良知即是未发之中此其立论至为明析无善无恶心之体一语盖指其未发廓然寂然者而言之则形容得一静字合下三言始为无病今以心意知物俱无善恶可言者非文成之正传也时在万歴二十年前后名公毕集讲㑹甚盛两家门下互有口语先生亦以是解官矣先生与见罗最善见罗下狱拯之无所不至及见罗戍闽道上仍用督抚威仪先生时为闽抚出城迓之相见劳苦涕泣已而正色曰公䝉恩得出犹是罪人当贬损思过而鼓吹出耀此岂待罪之体见罗艴然曰迂濶先生颜色愈和其交友真至如此原学天然自有之谓性效性而动之谓学性者万物之一原学者惟人之能事故曰天地之性人为贵为其能学也学然后可以尽性尽已性以尽人物之性则可以赞天地之化育而与天地参而为三才故学之系于人者大也天聪天明非学不固威仪动止非学不端刚柔善恶之质非学不化仁义礼智信之德非学不完君臣父子夫妇昆弟朋友之伦非学不尽富贵贫贱夷狄患难之遇非学不逹学则智不学则愚学则治不学则乱自古圣贤盛徳大业未有不由学而成者也故先师孔子特揭学之一言以诏来世而其自名惟曰学而不厌而已性之理无穷故学之道无尽学而不厌孔子之所以为孔子也然而三代以上道明而学醇三代以下道丧而学杂髙之沦于空虚卑之局于噐数浸滛于声利靡滥于词章呜唿学其所学而非孔子之所谓学也其卓然志于孔子之学不为他道所惑者寥寥数千载之间㡬人而已乃其见有偏全言有离合行有至不至择而取之则又存乎其人焉故学以尽性为极以孔子为宗若射之有的发而必中若川之归海不至不已矣夫然后可以语学学之义大矣哉学者既有志于孔子之学则必知夫求端用力之地孔子之学自虞廷精一执中而来其大㫖在为仁其告颜子以克已复礼最为深切着明者也人心本来具此生理名之曰仁此礼不属血气不落形骸故直云克己己私一克天理具存视听言动各有当然之则故云复礼一日克已复礼则无我无人平平荡荡万物一体故曰天下归仁已最难克仁最难言因循牵系终身䧟溺刚毅深潜一日可至故曰为仁由已而不由人出此入彼即在身心之间其机至严其用至博故曰非礼勿视听言动此孔门学脉也他如言敬言恕言忠信言闲邪存诚言洗心藏密言格物至知诚意正心无非此理无非此学神而明之存乎其人焉耳矣是故舍仁而不求者昧其本心不可立人道于天地之间不由克已复礼而言仁者道不胜欲公不胜私而徒以闻见凑泊气魄承当无强至于仁之理知克已者一私不容气质浑化故功利权谋之説非所可入知复礼者体用俱全万理森着故虚无寂灭之教非所可同修此之谓天徳逹此之谓王道此孔子之学自精一执中而来为万世立人极者也学者于斯笃信不惑而行之不惰其庶㡬乎可以语学也夫学不贵谈説而贵躬行不尚知解而尚体验易曰黙而诚之不言而信存乎徳行孟子曰君子所性仁义礼智根于心其生色也睟然见于面盎于背施于四体四体不言而喻此其説也是故性定者其言安以舒养深者其容静以肃内直者其动简徳盛者其心下反之而躁妄轻浮繁扰骄汰生焉盖理欲消长之机志气清浊之辩见于动静征于应感如影随形不可掩也昔者虞舜夔夔齐慄以格其亲而好问好察善与人同乃见其精一之学文王在宫在庙雝雝肃肃而无然畔援无然歆羡乃见其敬止之功孔子温良恭俭让萃至徳于其躬而意必固我至于尽忘乃其学而不厌之实凡古今圣贤所为师表人伦信今传后者必以躬修道徳而致之断非声音笑貌之所能为也故学者之学务实修而已矣珠藏而渊媚玉韫而山辉徳聚于其中而发见于其外有不修修之未有无其验者也不修而伪为于外与夫修之未至而欲速助长操上人之心者皆孟子所谓无源之水易盈易涸不可长久矣故曰君子之道闇然而日章小人之道的然而日亡言忠信行笃敬虽蛮貊之邦行矣言不忠信行不笃敬虽州里行乎哉诚伪虚实判若霄壤其理甚明内辨诸身心外证诸家国学之终身不至不已斯学之道也论学书中庸所谓戒慎不覩恐惧不闻只在性体上觉照存养而已但人心道心元不相离善与不善礼与非礼其间不能以髪故闲邪一着乃是圣学喫𦂳所在学者茍知得善处亲切方知得不善处分明譬诸人有至寳于此爱而藏之所以防其陨害者是将无所不至又譬诸种植嘉禾无所容其助长之力惟有时加耘耔不为荑稗所伤而已白沙静中养出端倪敬斋只説存养曷尝有看见察见两説牴牾盖中庸首章言不覩不闻末章言无声无臭分明天命之性不可覩闻不渉声臭而夫子告子张曰立则见其参于前在舆则见其倚于衡颜渊自叙如有所立卓尔又却是有所见有所立此两者要须黙识而神明之道之在人非优游散漫者所可入必是凝精聚神念念不忘若有参前倚衡之见及其与道契㑹处原来声臭俱无若存知见便非道体声色臭味安佚自是天性之所不能无不离乎气质者也第是数者为性之欲必其顺乎天理之当然性通极于命而后性不蔽于欲故曰君子不谓性也仁之于父子等事而谓之命者何言君臣父子賔主贤否之际遭遇不齐天道之升降否泰消息盈虚虽圣人有所不能必是以谓之命也然仁义礼智其性在我随其时势所值而皆有可以有尽之道命责成于性而后命不违乎天故曰君子不谓命也究而言之命无二性亦无二但人于声色臭味之欲恒谓之性生于君臣父子所处难易顺逆之间多诿之天命故孟子特伸此抑彼使学者知所重轻云尔所谓天则超絶声臭不渉思虑安排然只在日用动静之间黙识可见此心一违天则便有不安加之于人便有不合惟其当作而作当止而止当语而语当黙而黙一不违于天则而后协乎人心之同然知此则性之面目可得而言矣所谓透性与未透性云者不知从何处分别为是见解虚实耶为是躬行离合耶为是身心枯润耶为是论説髙卑耶易言美在其中而畅于四肢发于事业孟子言根心生色睟面盎背四体不言而喻者此真透性之学若以知解伶俐谈説髙妙为透性某方耻之而不敢翁更何以教之老丈以毋意为宗使人人皆由毋意之学得无所谓欲速则不逹者耶大学欲正其心者先诚其意所谓诚其意者只在毋自欺而求自慊此下学之功也颜子有不善未尝不知知之未尝复行亦诚吾意而已吾侪之学焉可以躐等乎此理才有悟处便觉鸢飞鱼跃触处流行而不须一毫安排强索之力然到得与自己身心凑泊髙逺孟子曰反身而诚乐莫大焉程子曰识得此理以诚敬存之而已识者黙而识之也识得便须存得方为已有时时黙识时时存养真令血气之私销铄殆尽而此理盎然而流行乃是反身而诚与鸢飞鱼跃同意不然饶説得活泼泼地亦无益也学者认得容易翻令心中浮泛不得贴实此即诚与不诚之介不可不察也凡吾侪平日觉有胸次洒落时感应顺适时正是诚意端倪要须存养扩充得去若作毋意见解则精神便都散漫矣吾侪学问见处俱不相逺只是实有诸已为难能于日用工夫更不踈放真真切切实实平平不容意见盘桓则此理渐有诸已矣此学无内外相人已相打得过处方是徳性流行打不过时终属私已犹为气质用事吾辈进修得失涵养浅深亦只验诸此而已人事自为简省未尝不可若不得省处即顺以应之洗涤精神洒洒落落无拣择相更觉平铺实在操舍存亡昏明迷觉总在心而不在觉自心妙用即是涓涓之流亦即是汪洋浩大之海鄙意则谓须有凿山濬川掘井九仞而必及泉之功涓流浩海乃其自然不容人力也昔人学问失之广逺故儒者反而约之于此心其实要反约又须博学详説而得之非谓直信此心便可了当是事也知止致知俱出大学首尾血脉原是相因致得良知彻透时即知是止讨得至善分明处即止是知初非有本体工夫亦非有偏全先后之别古今儒者悟入门路容有不同随时立教因病制方各有攸当政不必以此病彼也格物之説彼谓待有物而后格恐未格时便以离根者此其论似髙而实非也若得常在根上着到方寸地洒洒不挂一尘乃是格物真际人有血气心知便有声色种种交害虽未至目前而病根常在所以诚意工夫透底是一格物孔子江汉以濯秋阳以暴胸中一毫查滓无存隂邪俱尽故能毋意毋必毋固毋我此非圣人不足以当格物之至鄙意格物以为神明之地必不累于一物而后可以合道格致诚正与戒惧慎独克复敬恕断无殊㫖博文约礼道之散见于人伦庶物之间者文也其本于吾心天然之则者礼也随事而学习之谓博随学而反已之谓约礼即在于文之内约即在于博之时博而约之所以为精也精则一一则忠与胡庐山先生论心性书闲中披诵明公与李见罗所论心性两书见我公诚心直道无少迂曲而见罗丈雄才卓见确有主张此皆斯文之所倚頼书中大意公则谓灵觉即是恒性不可殄灭见罗则谓灵觉是心性非灵觉从古以来知性者少识性者多二公论㫖不合只在于此夫心性之难言久矣混而一之则其义不明离而二之则其体难析譬诸灯然心犹火也性则是火之光明又譬诸江河然心犹水也性则是水之湿润然火有体而光明无体水有质而湿润无质火有体故有柔勐而光明无柔勐水有质故有清浊而湿润无清浊火之明水之湿非一非二此心性之喻也夫率性之为名自天之降衷不杂乎形气者而言而心之为名合灵与气而言之者也性只是一个天命之本体故为帝则为明命为明徳为至善为中为仁种种皆性之别名也此未尝有外于心之灵觉而灵觉似不足以尽之心者至虚而灵天性存焉然而不免有形气之杂故虞廷别之曰人心道心后儒亦毎称曰真心妄心公心私心其曰道心真心公心则顺性而动者也心即性也其曰人心妄心私心则杂乎形气而出者也心不可谓之性也君子之学能存其心便能复其性盖心而归道是人而还天也即灵觉即天则岂有二耶夫性之在人原来是不识不知亦原来是常明常觉即寂而照即照而寂初非有内外先后之可言若以虚寂为性体而明觉为心用是判心性为二物断知其有不然也见罗兄又谓虞廷之相传者在中道心人心总皆属用大学之归宗者在善心意与知总非指体此等立言俱不免主张大过中固是性之至徳舎道心之微更从何处觅中善固是道之止宿离心意与知却从何处明善性无内外心亦无内外体用何从而分乎尊教有云指体而言则不识不知指用而言则常明常觉此语犹似未莹盖常明常觉即是不识不知本然明觉不落识知一有识知即非明觉有明觉之体斯有明觉之用恐又不得以不识不知为体而以常明常觉为用也万古此心万古此性理有固然不可增减经传之中或言性而不言心或言心而不言性或心与性并举而言究其指归各有攸当混之则两字不立析之则本体不二要在学者善自反求知所用力能存其心能复其性而已矣斯道无人我无先后辙因二公所论一究言之惟愿髙明更赐裁正若尊刻衡齐所辩宋儒物理之説其説颇长姑俟他日面教尽所欲请也恭定冯少墟先生从吾冯从吾字仲好号少墟陜之长安人万厯己丑进士选庶吉士改御史疏请朝讲上怒欲杖之以长秋节得免请告归寻起原官又削籍归家居讲学者十余年天启初起大理寺少卿与定熊王之狱擢副都御史时掌院为邹南臯先生风期相许立首善书院于京师倡明正学南臯主解悟先生重工夫相为盐梅可否而给事朱童蒙郭允厚不説学上疏论之先生言宋不竞以禁讲之故非以讲之故也我二祖表章六经天子经筵讲学皇太子出阁讲学讲学为令甲周家以农事开国国朝以理学开国也臣子望其君以讲学而自己不讲是欺也倘皇上问讲官曰诸臣望朕以讲学不知诸臣亦讲学否讲官亦何以置对乎先臣王守仁当兵戈倥之际不废讲学卒能成功此臣等所以不恤毁誉不恤得失而为此也遂屡疏乞休又二年即家拜工部尚书寻遭削夺逆党王绍徽修怨于先生及为冢宰使乔应甲抚秦以杀之先生不胜挫辱而卒崇祯改元追复原官谥恭定先生受学于许敬菴故其为学全要在本原处透彻未发处得力而于日用常行却要事事㸃简以求合其本体此与静而存养动而省察之説无有二也其儒佛之辨以为佛氏所见之性在知觉运动之灵明处是气质之性吾儒之所谓性在知觉运动灵明中之恰好处方是义理之性其论似是而有病夫耳目口体质也视听言动气也视听言动流行而不失其则者性也流行而不能无过不及则气质之偏也非但不可言性并不可言气质也盖气质之偏大畧从习来非气质之本然矣先生之意以喜怒哀乐视听言动为虚位以道心行之则义理之性在其中以人心行之则气质之性在其中若真有两性对峙者反将孟子性善之论堕于人为一边先生救世苦心大将气质説壊耳盖气质即是情才孟子云乃若其情则可以为善矣若夫为不善非才之罪也由情才之善而因见性善也若气质不善便是情才不善情才不善则荀子性恶不可谓非矣辨学録人心至虚衆理咸备丢过理説心便是人心惟危之心即有知觉是告子知觉运动之觉佛氏圆觉大觉之觉非吾儒先知先觉之觉也觉之一字亦不可不辨知觉的是天理便是道心知觉的是人欲便是人心非概以知觉为天理为道心也若丢过理字説心説知便是异端吾儒曰喻利之心不可有异端曰喻义之心不可有吾儒曰为恶之心不可有异端曰为善之心不可有或诘之曰喻义之心不可有喻利之心可有乎为善之心不可有为恶之心可有乎彼则曰喻义之心且不可有况喻利乎为善之心且不可有况为恶乎如此为言虽中人亦知其非彼又恐人之非之也复倡为一切总归于无心之説以为人之心体本空无利无义无善无恶者其本体也必也无喻利心併无喻义心併无无喻义心无为恶心併无为善心併无无为善心一切总归于无心方合本体耳説至此虽髙明莫知其非矣不知正是发明喻义之心不可有为善之心不可有处柰何不察而误信之耶且义原非外性原是善心之本体原是有善无恶的可见必有喻义为善之心而后为合本体也今欲一切总归于无心安在其为合本体耶况人心易放而难收尽去喻义犹恐喻利尽去为善犹恐为恶今欲一切总归于无心窃恐义无而利未必无善无而恶未必无反为本体之累不小也又况义利只有两途人心原无二用出于义即入于利出于善即入于恶岂有无义无利无善无恶一切总归于无心之理乎大抵义原非外特自有其义之心不可有而喻义之心必不可无性原是善特自有其善之心不可有而无善之心必不可无总是喻之又喻以至于化为之又为以至于忘造到上天之载无声无臭处只好説有喻义之心而至于化有为善之心而至于忘有喻义为善之心而无声臭之可儗亦説不得喻义之心不可有为善之心不可有今云云者所谓小人而无忌惮者也问天命之性无声无臭原着不得善字曰天命之性就是命之以善何消再着得故曰性善孟子道性善正直指天命之初而言耳又问无声无臭何也曰善曾有声有臭耶天性之性如一阳来复造化生意虽未宣洩而凡宇宙间形形色色万紫千红无一不胚胎完具于其内故曰天命之谓性此自是实在道理原不落空若曰天命之性渺渺㝠㝠一切俱无如此不知天命的是个甚么便于天命二字説不去矣问人心一概説不得有无此是论工夫若论本体则无善无恶全説不得有矣无心之説盖指本体也曰不然论工夫心原一概説不得有无还有不可不有者不可不无者若论本体则全説不得无矣故孟子曰无恻隐之心非人也云云曰无曰非何等明白又曰恻隐之心人皆有之至我固有之也曰皆有曰固有又何等明白而曰本体无善无恶异端无心之説专指本体而言误矣问善之善对恶而言也无善之善指继善之初不对恶而言也恶如彗孛妖氛善如景星卿云无善之善如太虚恶如木石屑善如金玉屑无善之善如目中不容一屑如何曰吾儒之㫖只在善之一字佛氏之㫖却在无善二字近日学者既惑于佛氏无善之説而又不敢抺杀吾儒善字于是不得已又有无善之善之説耳不知吾儒之所谓善就指太虚本体而言就指目中之不容一屑而言非专指景星庆云金玉屑而言也善字就是太虚非太虚为无善之善也乃若其情则可以为善矣乃所谓善也由可以为善之善才见得乃所谓善之善两个善字原只是一个岂有可以为善之善乃与恶对之善乃所谓善之善乃无善之善之理哉一有其善便是不善故曰丧厥善一有意为善便不是为善故曰虽善亦私至于丧至于私则善于何有如此是其病正在无善也山下出泉本源原清此性之説也渐流渐逺有清有浊清者勿使之浊浊者复澄之清此学之説也三品之説是徒知渐流渐逺有清有浊未尝不是而不知山下出泉本源原清澄浊求清非义外也慈湖之説是徒知山下出泉本源原清亦未尝不是而不知渐流渐逺有清有浊则澄浊求清非揠苗也呜唿不知本体者疑性之或恶而既以学为义外知本体者信心之即道而又以学为揠苗学果何日而明哉有意为善有所为而为如以为利之心为善为名之心为善以以善服人之心为善之𩔖非以安而行之为无意为无所为利而行之勉强而行之为有意为有所为也今人见人孳孳为善而概曰有意曰有所为则阻人为善之路矣夫有太极而无思为有物则而无声臭乃吾儒正大道理正大议论佛氏丢过太极专讲无思无为丢过物则专讲无声无臭是无思为而併无太极无声臭而併无物则有是理乎知觉运动视听饮食一切情欲之𩔖原是天生来自然的原无思无为寂然不动感而遂通何思何虑佛氏窥见这些子遂以此为真性把吾儒这个理字以为出于有思有为出于伪如告子以人性为仁义庄子以仁义为残生伤性之𩔖不是天生来自然的故孟子不得已指㸃出个见孺子而憷惕覩亲骸而颡泚不忍觳觫之牛不屑嘑蹴之食之𩔖见得这个理字也是天生来自然的无思无为寂然不动感而遂通何思何虑非以人性为仁义而残生伤性也纵是説出多少工夫説思説为只是教人思这个无思的道理为这个无为的道理非义外非揠苗非强世也吾儒宗㫖与佛老全不相干后世讲学不精误混为一以上逹归佛以下学归儒以顿悟归佛以渐修归儒以明心见性归佛以经世宰物归儒诸如此𩔖名为辟佛适以崇佛名为崇儒适以小儒何也佛氏上逹吾儒下学佛氏得上一截少下一截工夫如此是夫子下学儒而上逹佛也是佛反出其上可乎修而不悟岂曰真修十五志学七十从心渐也以十五而即知志学非顿乎学而不厌修也黙而识之非悟乎此吾儒顿悟渐修之説也经世宰物而不出于心性安所称王道先明诸心知所徃然后力行以求至非吾儒之言乎今以上以悟以心性归佛氏以下以修以事物归吾儒是佛氏居其精而吾儒居其麄也有是理哉不知佛氏之失正在论心论性处与吾儒异不专在舎经世宰物而言心性正在所悟所逹处与吾儒异不专在舎渐修而言顿悟舎下学而言上逹也或曰吾道至大二氏之学虽甚髙逺总不出吾道之范围故二氏偏不能兼吾儒吾儒全可以兼二氏曰不然儒佛既混谈儒者稍求精便误入于佛氏辟佛者稍欠精反操戈于吾儒是其贻祸者一儒佛既浑诋儒者摘一二误佛氏之语以为非毁攻击之话柄谈佛者借一二吾儒精微之语以为惑世诬民之蒿矢是其贻祸者二向使佛自佛儒自儒不混为一岂有是哉且吾道本大何必兼二氏而后见其大若必待兼二氏以为大则又安所称大耶况吾儒正道也异端邪説也邪固不能兼正正岂可以兼邪若正可以兼邪又恶在其为正耶吾儒之学以理为宗佛氏之学以了生死为宗如人生则能知觉运动死则血肉之躯还在便不能知觉运动可见人之生死的是血肉之躯这能知觉运动的一㸃灵明真性原未尝死所谓本来面目万刼不磨者此也悟得这个便是超悟便知无死无生所谓出离生死见性成佛者此也其悟入处不由积累不由闻见不可言説不可思议只在当下一觉一觉便了更有何事虽中间説得千变万化其实宗㫖则是如是与吾儒论心性处全不相干盖性者心之生理吾儒所谓性亦不由积累不由闻见以理言非专以能知觉运动的这个言故彼所云性乃气质之性生之谓性之性吾所云性乃义理之性性善之性彼所云一㸃灵明指人心人欲説与吾儒所云一㸃灵明所云良知指道心天理説全然不同虽理不离气而舎理言气便是人欲天理人欲之辨乃儒佛心性之分此宗㫖处不可不辨也吾儒曰未发目虽无覩而天命真覩之理已具耳虽无闻而天命真闻之理已具心虽无知觉而天命真知真觉之理已具即发而皆中即覩以天下而无不明而所以能明的真覩之理亦不可得而覩闻以天下而无不聪而所以能聪的真闻之理亦不可得而闻知觉以天下而无不睿知而所以能睿能知的真知真觉之理亦不可得而知不可得而觉故曰上天之载无声无臭冲漠无朕即万象森罗万象森罗亦冲漠无朕未发不为无已发不为有浑然一理种种道理自天命之初已备后来多少工夫多少事业都只是率性之道耳佛氏觉性本空以为这一㸃灵明作用的性本来原是空的目惟无覩故能覩耳惟无闻故能闻心惟无知觉故能知觉目虽能覩而所以能覩的真空之性原不可得而覩耳虽能闻而所以能闻的真空之性原不可得而闻心虽能知觉而所以能知能觉的真空之性原不可得而知不可得而觉故曰觉性本空不生不灭若与未发之中相似而不知实有大不同者或曰性只是一个性那里又是两个以义理气质分儒佛余曰人得天地之理以为生此所谓义理之性也而气质乃所以载此理岂舍气质而于别处讨义理哉性原只是一个但言义理则该气质言气质则遗义理故曰气质之性君子有弗性焉此辟佛之説也且子既知性只是一个性何不一之于性善之性而独一之于生之谓性之性耶今欲一之于生之谓性而不一之于性善此三品之説所由起也是子自二之三之以至于倍蓰而无算也性岂有二焉孟子道性善故曰夫道一而已矣此儒者之㫖也吾儒説去欲佛氏却説欲是去不得的吾儒説存理佛氏却説理是不消存的甚且併天理人欲四字都要抹杀中间虽説欲障其实是説理障的客语毕竟要回䕶这个欲字病痛全在误认生之谓性一句知觉运动是气是欲而知觉运动之恰好处是理佛氏原认欲字为性不曾论理安得不抹杀理字回䕶欲字问仁者人也目能视耳能听口能言身能动人也即仁也何如曰此惑于佛氏之説也视听言动是气不是理如何説是仁视听言动之自然恰好合礼处才是仁耳目口体为形视听言动为色视听言动之自然恰好处为天性理不离气天性不离形色视听言动之礼不离耳目口体故曰仁者人也非便以能视能听能言能动为仁也若不论礼不礼勿不勿而惟以视听言动为仁是直把气质作义理堕于情欲矣昔人谓佛氏得吾儒之体只是无用又谓佛学有得于形而上者而但不可以治世不知佛氏所以为异端者正在不得吾儒之体正在误认形而下者为形而上者端犹端倪发端之端异端云者谓其发端处与吾儒异也若不穷究其发端而徒辨别其流弊彼将曰其所以破佛者乃佛书自不以为然者也问人心至虚不容一物理在何处安得不説理障曰人心至虚不容一物处就是理异端之所谓理误指物而言吾儒之所谓理正指不容一物者而言耳人心之初惟有此理故见孺子入井皆有憷惕恻隐之心此时固容不得一毫残忍刻薄之念亦容不得一毫纳交要誉之念残忍刻薄纳交要誉虽不同同谓之欲故谓心之本体容不得一毫欲则可谓容不得一毫理则不可盖人心之初惟有此理岂可説容不得或问如何是理曰即所谓憷惕恻隐之心是也疑思録格物即是讲学不可谈𤣥説空自慊二字甚有味见君子而厌然正自小人自家不慊意处安得心广体胖故曰行有不慊于心则馁矣君子慎独只是讨得自家心上慊意自慊便是意诚便是浩然之气塞于天地之间问天命之性曰如孩提知爱是谁命他爱稍长知敬是谁命他敬这都是自然而然的故曰天命又问此率性之道非天命之性也如何是天命之性曰孩提如何便知爱稍长如何便知敬这必有所以知爱敬者在此盖是父母初生时天已命之矣岂待孩提稍长后才有此爱敬哉知此则知天命之性外省不疚不过无恶于人内省不疚才能无恶于志无恶于人到底只做成个乡愿无恶于志才是个真君子论语一书论工夫不论本体论现在不论源头盖欲学者由工夫以悟本体由见在以觅源头耳中庸则直指本体源头以泄孔子之祕如论语论夫子之道曰忠恕而已矣而中庸则曰忠恕违道不逺盖论语之论道指其见在可道者言中庸之论道直指天命率性之初而言也不然忠恕即一贯之道而曰违道不逺何哉论语论徳曰据于徳中庸则曰不显惟徳百辟其刑之盖论语之论徳指见在可据者言中庸之论徳直合于天载之初而言也不然闇然知㡬即君子之徳而曰可与入徳何哉如水一也论语指其见在如江河如池沼皆水也中庸则直指山下出泉原泉混混而言矣大庭广衆中如一人称人善一人称人恶则称人善者为君子而称人恶者为小人一人称人善一人和之一人阻之则和者为君子而阻者为小人一人称人恶一人和之一人不答则不答者为君子而和者为小人以此观人百不失一从心所欲便不踰矩从耳目口体所欲便踰矩矣孔门以博约立教是论工夫非论本体学者不逹遂以闻见择识为知故夫子不得已又曰知之为知之不知为不知是知也直就人心一㸃灵明处㸃破知字此千古圣学之原若闻见择识不过致知工夫非便以闻见择识为知也故曰知之次知其知知其不知是本体择其善者而从之多见而识之是工夫辟之镜本明而拂拭所以求明非便以拂拭为明也以拂拭为明固不是谓镜本明不必拂拭亦不是故圣人説出本体正见得工夫原非义外耳仲尼颜子之乐乃所以乐道非悬空去别有个乐也禅学盛行将此道字扫而去之只悬空以求此乐其弊至于猖狂自恣而不可救孟子曰理义之説我心犹刍豢之悦我口分明説破道之可乐如此不得于言勿求于心不得于心勿求于气是人性皆善而告子强制之使恶也人心之灵莫不有知不得于言不得于心心上自是不安自是过不去自不容不求于心自不容不求于气此正是真心不容已处所谓性善所谓良知也如此真心正当操存而培养之乃反强制之岂不谬哉不得于言要求于心就求于心不得于心要求于气就求于气不必去勿此之谓率性故曰无为其所不为无欲其所不欲如此而已矣人心虚灵是非可否一毫瞒昧不过凡该行该止此中自有权衡若肯凭着本心行去使件件慊于心便是集义便是自反而缩此正孟子得统于曾子处已溺已饥若过于自任不知此一念就是乍见孺子入井憷惕恻隐之一念人人都是有的如不敢承当已溺已饥之心难道亦不敢承当恻隐之心问心一耳以心求心岂心之外复有心耶两物对则计校生两念横则意见生求之为言不㡬于憧憧徃来耶曰不然心非物也以心求心非两念也能求之心即是存不能求之心即是放求之云者不过自有而自照之耳非心之外复有心也洗心正心存心养心皆是此意若以求心为两念则心谁去洗谁去存养亦不㡬于两念耶如此必舎置其心任其憧憧徃来而后为何思何虑矣有是理哉问操则存似渉于有舍则亡似沦于无其失一也不操不舎之间有妙存焉何如曰不操便是舎不舎便是操势无两立岂有不操不舎之理此便是要舎的説话问操似助舎似忘不操不舎之间才是勿忘勿助曰勿忘勿助都是在操字上説有事是操处勿忘勿助是操之妙处有夭有夀是常事而人多以夭为变以夀为常有毁有誉是常事而人多以毁为变以誉为常有得有失是常事而人多以失为变以得为常以至贫富荣辱皆然常者一也分常变而二之则贰矣故人生终日营营逐逐有多少畔援欣羡处那一件不从二字上生来若能勘得破夭夀乃人生常事何有于毁誉得失贫富荣辱乎便是不贰便是修身以俟之语録日用间富贵贫贱时时是有的如食求饱居求安便是欲富贵心恶恶衣恶食便是恶贫贱心故今人凡念头起处都是富贵贫贱所在念及于此此心真是一时放下不得问先知后行知行合一曰昔泾野与东廓同游一寺泾野与东廓曰不知此寺何以能至此寺东廓曰不至此寺何以能知此寺之妙二公相视而笑可见二説都是不可执一也凡人视所当视不视所不当视便是眸子了焉神精而明若不视所当视而反视所不当视便是眸子眊焉神散而昏吾儒事业不外齐治均平若以家道富厚为齐天下富强为平此五霸之治平非帝王之治平也惟是入其家见其父慈子孝兄友弟恭夫和妇顺方是家齐景象而家之贫富不与焉推而一国必一国兴仁兴让而始谓之治又推而天下必人人亲亲长长而天下始平不在国之富不富兵之强不强也以富强为治平此千载不破之障问㕘前倚衡曰只如此时眼前师友相对大家精神收敛宁一便是㕘前倚衡真境苐恐过此时不能如此时耳张煇问性有率有不率故圣人修道以立之教曰性无有不率者人皆率性而尽性者寡耳性即良知良知无人不有率性无时不然孩提而知爱稍长而知敬率性也乍见而恻隐起嘑蹴而羞恶生率性也率则心有所不及思明有所不及用即率之人不知也人惟见其方然而复不然则以为此率而彼不率矣然而实非也如小人闲居为不善夫为不善可矣如何必于闲居闲居为不善可矣如何又厌然于见君子不但误为处必有羞惭即故为处亦必有遮揜一语穷而舌遁一揖失而面赤一存注之不良而转睛顾盻之不能隐是谁致之而然也人性本善则有不善者自无所容自为之而自恶之人亦何时而不率性哉圣贤学问全在知性有义理之性有气质之性如以义理之性为主源头一是则无所不是情也是好的故曰乃若其情则可以为善矣才也是好的故曰若夫为不善非才之罪也若以气质之之性为主源头一差则无所不差情也是不好的为恣意纵欲之情才也是不好的为恃才妄作之才今不在性体源头上辨别而或曰性是善的情是不善的又或曰情是善的才是不善的皆末流之论也动心忍性之性与性也有命之性是气质之性人与禽兽同若教他忍教他不谓则禽兽不能矣禽兽不能而人能之正吾人有此一㸃义理之性耳故曰人之所以异于禽兽者㡬希干以大生坤以广生天无不覆地无不载此天地之性善也若论气质则天一属气便不免有旱涝地一属质便不免有肥硗然则天地亦有善不善矣惟不言气质而言义理则为物不贰生物不测天地之徳孰大于此又何旱涝肥硗之足言也孟子以情善言性善辟之石中有火击之乃见则知火在石中虽不击亦有洪钟有声叩之始鸣则知声在钟中虽不叩非无知击之有火叩之有声则知情知不击之火不叩之声则知性矣问见孺子而憷惕见觳觫而不忍此固以情之自然善者验性之善如见美食而思嗜见美色而思好彼亦以情之自然不善者验性之不善而孟子专言性善何也曰有二人于此一人见孺子而憷惕见觳觫而不忍见美食而不思嗜见美色而不思好一人见美食而思嗜见美色而思好见孺子而不憷惕见觳觫而不不忍则谓性有善有不善则可今以憷惕不忍之人一旦见食色而思嗜之好之以此验人性之有不善似是不知思嗜思好之人一旦见孺子见觳觫亦未有不憷惕恻隐者以此验人性之皆善又何疑焉孟子以气质中之义理断人性之皆善而告子以气质中之气质断人性之有不善是告子徒知气质之性而不知义理之性也问变化气质就不好一边説所谓气质之用小学问之功大就好一边説不知好一边便是义理矣如何尚谓之气质曰此处最微妙如见孺子而憷惕此义理之性也若不识其端而扩充之则憷惕亦气质耳息夜气而㡬希此义理之性也若不识其机而培养之则㡬希亦气质耳知爱知敬此义理之性也若不乗此天真而加以入孝出弟之功则爱敬亦气质耳盖义理之性乗气质以发露而不由学问之功是靠天而不靠人恐在人之工夫踈併在天之端倪亦不可保也喜怒哀乐未发之中此千古圣学之原故豫章延平静中看喜怒哀乐未发气象伊洛真传也而佞佛者妄肆讥评曰未发是一念不起时也以一念不起之中忽起一看气象之念便是起念便是发且既云未发矣气象在何处既有气象矣又何云未发令学者茫然无以应不知如可喜可怒可哀可乐之事一时未感我安得无故起念就此一时喜怒哀乐之念未起故谓之未发耳非一概无念一毫工夫无所用而后谓之未发也试看此未发时气象何等湛然虚明是湛然虚明正未发之气象也安得説未发矣而气象在何处以一念不起之中纵忽起一看气象之念不谓之发何也谓所起者戒慎恐惧之念而非喜怒哀乐之念也安得説既有气象矣又何云未发未发工夫不是面壁絶念求之虚无寂灭之域只凡是在平常无事时预先将性命道理讲究体认戒慎不覩恐惧不闻只在性体上做工夫使心常惺惺念常亹亹时时讨得湛然虚明气象便是未发用力处亦便是未发得力处如此有不发发皆中节矣非以一概无念为未发以静中看未发气象为起念为发也未发是一念不起时也若起一用功之念便是发信斯言也则未发时一毫工夫无处用矣未发则功夫无处用已发则工夫又不及用如此将工夫一切抹杀只凭他气质做去喜怒哀乐如何能中节目之知视耳之知听饥渴之知饮食人与禽兽何异惟是视之能明听之能聪饮食之能知味人始异于禽兽耳异端言性指人与禽兽同处言吾儒言性指人与禽兽异处言异处只是些子故故曰㡬希㡬希云者危之也异端言性亦不曾直以目之知视耳之知听饥渴之知饮食为性而以目之所以知视耳之所以知听饥渴之所以知饮食的这个言性吾儒亦不曾直以视之能明听之能聪饮食之能知味为性而以视之所以能明听之所以能聪饮食之所以能知味的这个言性所以能明能聪能知味的这个性体原是无声无臭不覩不闻的所谓道心所谓至善所谓未发之中此理之根也所以能视能听能饮食的这个性体亦是无声无臭不覩不闻的在老氏为天地根在佛氏为有物先天地此欲之根也何以为欲之根曰只推究所以能视听饮食的源头而不推究其所以能明能聪该视不该视该听不该听的源头如此则任视听纵耳纵目适已自便何所不为故曰此欲之根也人心一念发动处有善念有恶念有善念亦自有好善之念有恶念亦自有恶恶之念皆一时并起善念与恶念对言好善之念与恶恶之念不对言何也好善之念固善念恶恶之念亦善念总一念也如起一善念即当为善却又不肯为是初念是而转念非也如起一恶念复起一恶不当为之念遂不为是初念非而转念是也此就平常论意者言也若诚意章却置过善念恶念两者对言的只专以好善之念恶恶之念就好念头一边説所以意都是该诚的不比平常转念起念之有互易也至于如恶恶臭如好好色则万念总归于一念而其念不棼末念止还其初念而其念不转无为其所不为无欲其所不欲为其所为欲其所欲又何不自慊之有如此则心本一而意亦复还于一又何至于支离而去哉心一也自心之发动处谓之意自心之灵明处谓之知意与知同念并起无等待无先后一念发动有善有恶而自家就知孰是善念孰是恶念一毫不爽可见意有善恶而知纯是善意本自诚心本自正是本体意本自诚却要还他个诚心本自正却要还他个正诚意正心是工夫观意本自诚心本自正可见正心诚意不是以人性为仁义意本自诚却要还他个诚此诚字就念起之后言也若念未起之前不前定乎诚则人性虽善而牿之反覆窃恐一日之间善念少而恶念多久之纯是恶念矣又将何以诚之哉故曰静中养出端倪方有商量处可见古人不惟诚此念于既始有念之后抑且诚此念于未始有念之先人心道心不容并立如纲常伦理能尽道便是道心不能尽道便是人心喜怒哀乐中节便是道心不中节便是人心视听言动合礼便是道心不合礼便是人心极容易辨非以喜怒哀乐视听言动为人心以中节合礼为道心也在人之人心去之惟恐不尽而以喜怒哀乐视听言动为人心此数者岂可去乎大学因虞廷言人心道心恐人无处觅心故説出个意字见此心一念发动才有人与道之异不然一念未起鬼神莫知从何分辨学问之道全要在本原处透彻未发处得力则发皆中节取之左右自逄其原诸凡事为自是停当不然纵事事简㸃终有不凑泊处此吾儒提纲挈领之学自合如此非谓日用常行一切俱是末节可以任意不必简㸃也先立乎其大不是悬空在心上求正是在喜怒哀乐视听言动间辨别人心道心精之一之务使道心为主而人心尽化讨得此中湛然虚明此之谓先立乎其大而耳目口体小者自不能夺也孩提知爱稍长知敬见孺子而恻隐此良知也率性也饥之知食渴之知饮若曰亦良知也亦率性也便説不得矣一边属理一边属欲两项朦胧合説则君子以循理为率性小人亦以纵欲为率性耳论学书率性是本体尽性是工夫率性衆人与圣人同尽性圣人与衆人异如见孺子入井而憷惕此率性也衆人与圣人同至于扩充以保四海此尽性也圣人便与衆人异矣知爱知敬为率性逹之天下为尽性不忍觳觫为率性爱百姓为尽性皆是也率性无工夫尽性有工夫尽性者即尽其所率之性由工夫必合本体者也恻隐之心仁之端也恻隐乃率性之道而仁乃天命之性天命之性不可见而于恻隐见其端由其端以窥其体而本体之善可知故曰性善得其体则其用自然得力但不言用则其体又不可见其谆谆言用者欲人由用以识体耳既由用以见其体又何用之非体性体原不覩不闻然必不覩不闻之时乃见性体如见孺子入井见牛觳觫此时固有憷惕恻隐之心矣然未见之前岂遂无是心乎未见之前之心不覩不闻正以体言正以天命之性言既见之后之心有覩有闻便以用言便以率性之道言矣故于不覩不闻之时然后识性体果不落于覩闻也若谓共覩共闻之时而不覩不闻者自在虽已发而根柢者固未发也又何必论时不知不覩不闻之时而共覩共闻者亦自在虽未发而活泼者固常发也又何为专以不覩不闻为性体乎未见入井而胸中已涵孺子未见觳觫而胞内已具全牛先天脉理旁皇周浃故曰至善不覩不闻莫见莫显原就时言而道即在其中彼丢过时而专以不覩不闻为道体则可覩可闻鸢飞鱼跃独非道体耶若是则工夫专在于寂动处感处可以任意纵有差错无妨矣近世学术多岐议论不一起于本体工夫辨之不甚清楚如论本体则天命之性率性之道衆人与圣人同论工夫则至诚尽性其次致曲圣贤与衆人异论本体则人性皆善不借闻见不假思议不费纤毫功力当下便是此天命率性自然而然者也论工夫则不惟其次致曲废闻见思议功夫不得即至诚尽性亦废闻见思议功力不能此戒慎恐惧不得不然者也如以不借闻见不假思议不费纤毫功力为圣人事不知见孺子入井孩提知爱稍长知敬亦借闻见假思议费功力乎可见论本体即无思无为何思何虑非𤣥语也衆人之所以与圣人同者此也若论工夫则惟精惟一好问好察博文约礼忘食忘忧即圣人且不能废矧学者哉若不分析本体工夫明白而混然讲説曰圣学不借闻见不假思议不费纤毫功力虽讲的未尝不是却误人不浅矣必讲究得清楚明白从此体验愈体验愈浑融造到无寂无感无安无勉地位才与自然而然不费纤毫功力之本体合此圣贤相传之正脉也若论工夫而不合本体则汎然用功必失之支离纒绕论本体而不用工夫则悬空谈体必失之捷径猖狂其于圣学终隔燕越矣吾儒之学以至善为本体以知止为工夫而曰致知在格物可见必格物而后能知止也格物乃知止以前工夫丢过物格而别求知止之方此异端悬空顿悟之学非吾儒之㫖也善利图説或问孔子论人有圣人君子善人有恒之别而孟子独以善利一念分舜跖两途何也曰孔子列为四等所以示入圣之阶基世之学者徒知以舜跖分究竟不知以善利分舜跖不知发端之初一念而善便是舜一念而利便是跖出此入彼间不容髪非舜与跖之间复有此三条路也君子善人有恒造诣虽殊总之是孳孳为善大舜路上人孟子以善利分舜跖自发端之初论也孔子以圣人君子善人有恒分造诣自孳孳为善之后论也且为善为舜则为人为利为跖则为禽兽舜跖之分人与禽兽之分也学者纵可诿之曰我不为圣亦可诿之曰我不为人哉或曰学者不幸分辨不早误置足于跖利之途将遂甘心已乎曰不然人性皆善虽当戕贼之后而萌蘖尚在养此㡬希之萌蘖尚可为尧舜一时之错不能限我也或曰学者既在舜路亦可以自恃乎曰不然一念而善是平地而方覆一篑也一念而自以为善是为山而未成一篑也未成一篑总谓之半途而废耳便是无恒也或曰世之聪明之士非乏也功名文学之士又不少也岂见不及此乎曰舜跖路头容易差错此处不差则聪明用于正路愈聪明愈好而文章功名益成其美此处一差则聪明用于邪路愈聪明愈差而文学功名益济其恶故不可不慎也明儒学案卷四十一明儒学案卷四十二钦定四库全书明儒学案卷四十二余姚黄宗羲撰甘泉学案六文选唐曙䑓先生伯元唐伯元字仁卿号曙䑓广之澄海人万厯甲戌进士知万年县改泰和陞南户部主事署郎中进石经大学谓得之安福举人邹徳溥阳明从祀孔庙疏言不宜从祀六经无心学之説孔门无心学之教凡言心学者皆后儒之误守仁言良知心学惑世诬民立于不禅不霸之间习为多疑多似之行后人效之不为狗成则从鬼化矣言官劾其诋毁先儒降海州判官移保定推官歴礼部主事尚寳司丞吏部员外文选郎中致仕卒年五十八先生学于吕巾石其言性一天也无不善心则有善不善至于身则去禽兽无㡬矣性可顺心不可顺以其附乎身也身可反心不可反以其通乎性也故反身修徳斯为学之要而其言性之善也又在不容説之际至于有生而后便是才説性之性不能无恶矣夫不容説之性语言道断思维路絶何从而知其善也谓其善者亦不过稍欲别于荀子耳孟子之所谓性善皆在有生以后恻隐羞恶辞让是非之心何一不可説乎以可説者谓不能无恶明已主张夫性恶矣以性为恶无怪乎其恶言心学也胡庐山作书辨之耿天台谓唐君太和治行为天下第一即其发于政便可信其生于心者矣又何必欲识其心以出政耶慈湖之剖扇讼象山一语而悟本心然慈湖未悟之前其剖扇讼故未尝别用一心也唐君以笃修为学不必强之使悟孟我疆问于顾泾阳曰唐仁卿何如人也曰君子也我疆曰君子而毁阳明乎曰朱子以象山为告子文成以朱子为杨墨皆甚辞也何但仁卿泾阳过先生述之先生曰足下不见世之谈良知者乎如鬼如蜮还得为文成讳否泾阳曰大学言致知文成恐人认识为知便走入支离去故就中间㸃出一良字孟子言良知文成恐人将这个知作光景玩弄便走入𤣥虚去故就上面㸃出一致字其意最为精宻至于如鬼如蜮正良知之贼也柰何归罪于良知先生曰善假令早闻足下之言向者论从祀一疏尚合有商量也醉经堂集解性天命也惟圣人性其心而心其身小人不知天命之谓性也故性为心用心为身用刘子曰人受天地之中以生所谓命也孟子曰殀夀不贰修身以俟之所以立命道无体性无体仁无体诚无体总之以物为体外物无道无性不仁不诚此吾道与异端之辨鲁论记夫子之言至矣家语得其十之七荀子刘向大小戴十之五庄列十之三论语记言严谨不敢增减一字惟编次颇杂其义易晦使编次皆如乡党一篇则论语可以无解已欲立而立人已欲逹而逹人已所不欲勿施于人孟子曰茍能充之足以保四海程子曰充扩得去天地变化草木蕃维天之命于穆不已天行也逝者如斯夫不舎昼夜圣人之心纯亦不已也孟子曰有本者如是程子曰其要只在谨独用之则行有是以行见龙也舎之则藏有是以藏潜龙也用而无可行或所行非所用舎而无可藏或所藏非所舎谓其身行藏则可谓其道行藏则不可春风沂水㸃之诚也吾斯未信开之诚也狂者志有余而诚不足圣人欲进其不足而裁其有余故一叹一悦进之也正所以裁之也惜乎㸃犹未悟后来解者又从为之词圣人之言荒矣仁者以物为体安得有已故曰克已仁者如射反求诸已而已矣故曰由已知由已然后能克己能克已然后能复礼夫学至于礼而止矣克己未足以尽仁犹无私未足以尽道知其解者宋儒惟明道一人有道谷不足耻九百粟不可辞怨欲可以为难而不可以为仁圣人虽因宪而发实古今贤者之通患为其不在中庸也贤哉回也陋巷箪瓢为其志在择乎中庸也仁者怨乎曰怨已仁者忧乎曰忧道然则如乐何曰怨已故不怨天不怨人在邦无怨在家无怨忧道故不忧贫不忧生以死生为昼夜视富贵如浮云修已以敬至于安人安百姓皆修已也易有太极至于生两仪四象八卦皆易也谓敬在修已之中太极在易之中则可谓敬安百姓太极生两仪则不可大学中庸贾逵经纬之説是也而作书之意又若以易为经以诗书为纬盖惟天地为大惟学则天故曰大学惟中乃大惟庸乃中故曰中庸易曰大哉干元君子行此四徳者又曰天行健君子以自强不息大学也干之徳莫尽于九二其曰龙徳而正中者也庸言之信庸行之谨中庸也此其经也杂引诗书互发其纬也大学以规模言其绪不可紊中庸以造诣言其功不可畧正已而不求于人之谓善正已而物正之谓至善孟子曰行有不得者皆反求诸已善也其身正而天下归之至善也程子曰在止于至善反已守约是也则合而言之也物有本末其本乱而末治者否矣自天子以至于庶人壹是皆以修身为本家语曰察一物而贯乎多理一物而万物不能乱以身本者也孟子曰天下国家之本在身自知止而后有定至虑而后能得始条理也知至至之也在止于至善终条理也知终终之也知止能得则近道止至善则道在我君子时中庸择中庸依中庸者也小人无忌惮索隐行怪者也贤者之过与不及均而贤者之害尤甚必至罟获陷阱乃已中庸其至矣乎是谓至善君子依乎中庸遯世不见知而不悔故止于至善必有事焉而勿正心之谓儒正心而无所事焉之谓释易曰终日干干行事也程子曰鸢飞鱼跃与必有事焉而勿正意同㑹得时活泼泼地不㑹得只是弄精神道者治人之道也以人治人虽执柯伐柯未足为拟子思之苦心亦至矣程子谓制行不以已而道犹未尽此之谓也惟天下至诚能尽其性尧舜性之也其次致曲汤武反之也易曰逆数礼曰曲礼逆而后顺曲而后直圣人之教为中人设张子所谓善反之则天地之性存焉者也发而不中反求诸已此之谓致曲大哉圣人之道三千三百之谓也礼者性之徳也道问学所以崇礼所以尊徳性凡一代皆有一代之大经尧舜授禅禹治水汤武放伐伊尹放太甲周公诛管蔡孔子作春秋子思述大学中庸孟子距杨墨韩昌黎程明道辟佛老其经纶一也未发之中不可求必也格物乎曰知本曰知止曰明善曰致曲㫖同而名异至于反身而诚然后立天下之大本不覩不闻即人所不见独也戒慎恐惧即不动而敬不言而信慎独也小人闲居为不善不慎独也无声无臭皆独之善或以为道误矣于乎不显不显惟徳诗人賛文王至徳也始乎慎独终乎慎独学者当仪型文王也儒者既于不显为两解无怪乎以慎独为漏言天与鬼神形而下者也故言天曰无声无臭言鬼神曰不见不闻道形而上者也自无声臭自莫见闻岂待乎必以无声臭不见闻道谓声臭见闻非道可乎为此解者欲附于不生不灭不垢不浄之㫖不知反为所笑物有本末身其本也国家天下皆末也未有本乱而末治者物格者知修身为本而已非修身也知修身为本是谓知本是谓知止是谓知所先后是谓物格知至故务其本则意诚不然皆伪也守其本则心正不然悉邪也意诚心正即可以语修身乎未也心虽已正而身未易修故无私而不当理者有之克已而不复礼者有之知及仁守庄以莅而动不以礼者有之定静且安不虑则不得者有之故格物者近道而已即虑且得犹难至善故曰好学力行知耻则知所以修身又曰斋明盛服非礼不动所以修身盖至于礼然后修身之能事毕矣虽然齐家治国平天下岂都无事莫知其子之恶是纵子莫知其苗之硕是贪财未有贪财纵子而能齐家者未有以暴帅人而兴仁让于国者未有嫉彦圣举不肖蓄聚敛好恶拂人性而能平天下者故节节有次第节节有工夫然皆必是修身始欲修其身者必自格物始物格而身不修者有矣未有不格物而能修身者也格物者知本也修身者立本也知本智也立本仁也仁智合者勇也此合物与修身始终之条理也然则格物如何在家而家在国而国在天下而天下无巨细无精麄将有行将有为凡有行凡有为或行而不得或行而不通一一反已省已责已舎巳不敢一毫求人责人然后可以求人责人孟子曰万物皆备于我矣又曰行有不得者皆反求诸已又曰仁者如射反求诸已而已矣是谓格物能知此义然后宇宙在手万化生身夫子述而不作弟子不敢着书夫子没七十子䘮去圣日逺渐生隐怪子思子忧其失传始作大学中庸至孟轲氏而异端大起争喙者多始作孟子二子皆不得已而着书吾道既明无书可着孟子一书首尾照应后先互发凡有注解添足画蛇孟子辟杨墨一言而有余辟告子屡言而不足告子之害甚于杨墨至后代始大孟子论三王五伯诸侯大夫则五霸为二等论尧舜汤武五伯则五伯为三等性之上反次之假又次之假或成真恶知非有举战国诸侯而无之是孟子之所思也夫子论小人中庸拟于时中君子也孟子论五伯假之拟于性之反之之圣人也果如註解是儗人不于其伦矣伯者慕道而让道于道无损异端贼道而当道诬民已甚故乡愿杨墨告子圣贤皆辟之不遗余力独于五伯虽小之不胜其大之虽斥之不胜其与之斥以正志与以明伐吾儒之道得王而大得伯而贵博学详説与博文同将以説约与约礼异説约者要约之约求㑹通也约礼者约束之谓能不畔而已博学详説则礼在其中约礼与人规矩説约在人解悟好乐与百姓同好货好色与百姓同即老吾老以及人之老㓜吾㓜以及人之㓜皆不忍人之政也或谓孟子姑以引君乃自卑以求行其言乎外欲无理外情无性性理不明徃徃如此仁人心也本心也不可放也始焉不受嘑蹴之食此之谓本心继焉而受无礼义之万钟此之谓失其本心失其本心者放心也由不为而逹之于其所为此之谓由乎义路由乎义路者求放心也心学之説谓之求心则可谓之求放心则不可李延平曰仁人心也孟子不是以心名仁罗文庄曰延平之见卓矣二子可谓有功于孟子仁义忠信乐善不倦此天爵也既饱以徳饱乎仁义所以不愿人之膏粱文绣也立大也陆氏以立大为立心其流之祸于今为烈彼不仁不义假仁假义小仁小义孰非立心皆可以为大乎否大行不加舜禹有天下而不与者也穷居不损颜子箪瓢不改其乐者也程子曰泰山髙矣泰山顶上已不属泰山尧舜事业只是一㸃浮云过目非程子不能及此近代陈氏始发其义杨朱二解胥失之矣由仁义行仁者安仁尧舜性之也居仁由义知者利仁汤武反之也性之者不可见得见反之者可矣独复者不可见得见频复者可矣孟子曰有意而不至者有矣未有无意而能至者也善夫扬雄氏之记之也太上忘实忘名其次笃实晦名其次力实生名生名者贤晦名者圣忘名者天夷齐让国国与名而俱存燕哙让国国与名而俱䘮燕哙非好名者也若出于好名必择其可让者让之不至有子之之乱固亦名教之所与矣好名之人能让千乗之国贵名也以性之欲为性不知天命之性是世俗之所谓性也以气质已定之命为命不知受中以生之命是世俗所谓命也在世俗则可在君子则不可君子者反本穷原尽性至命者也故言性曰善言命曰天去此取彼惟天生民有欲欲不必无亦不能无为无欲之説者惑也圣人中焉贤者寡焉寡者择其中之谓也至于中则一欲不弃一欲不留欲我当欲与人同欲是谓中和位育之道经者学之具也学以明道而易具矣学以理性情化天下而诗具矣学以为帝者师为王者佐而书具矣学以修身齐家措之天下而礼具矣学以验天应人明微维分而春秋具矣其理相通其义各别乐无经非失也有诗在也乐章存而噐数犹可考也经圣经也惟圣解圣惟经解经羲之画文之彖周公爻辞孔子十翼是也惟贤知圣惟贤知经子思之大学中庸孟子之七篇程伯淳之语录凡所引是也解字者得少而失亦少解意者得不偿失今之章句大全是也拟经者劳且僭而无益于发明太𤣥𤣥经是也诬经者淫妖怪诞侮圣逆天已易传习録是也解经以传不如解经以经合而解则明拆而解则晦故经有一事而前后互发者有一义而彼此互见者尽去其传注而身体之口拟之不得则姑置之而从他处求之讽咏干週怳然触𩔖矣无圣人之志不可解经读世俗之书不可解经韩子曰非三代两汉之书不敢观非圣人之志不敢存可为读经之法两汉近三代若董仲舒扬雄刘向郑𤣥徐干皆其杰然者其绪论徃徃可采也夫子有言行在孝经非世所传之孝经也尝考之仪礼凡礼有经有记有传有义今按小戴内则前一段当为孝经曲礼杂仪当为记大戴本孝以下四篇与世所传唐明皇御制序者当为传义合之而后孝经可考内则自后王命冡宰至赐而后与之文字宏宻精深与十翼相𩔖既自别于仪礼又自别于六经所以为夫子之孝经六经惟易无恙汉唐千家传註多有可攷不得其解当一以经文为据解经之法以经不以传宜合不宜拆凡经皆然而易尤甚今之读易者未解系辞先解爻彖未辨枝叶先认根苗是孔子诬周文而周文又诬伏羲氏也此拆之尤舛而自以其传代经也易之彖辞彖传爻辞爻传不妨合为一卦惟大象当自为一传文言又当自为一传大象者学易用易也文言岂惟干坤二卦有之上经八卦九爻下经八卦九爻散在系辞者皆是也合之共为一传不特文言为全书而上下系亦自朗然易有文错者如云行雨施当在时乗六龙之下是也有文不错而句读错者如后得主为主利是也有字不错而反以为错者盖言顺也当作慎是也天地日月寒暑昼夜水火男女干坤之可见者也极而推之凡超形气者皆干凡渉形气者皆坤凡善皆干凡不善皆坤凡中皆干凡过不及皆坤干之亢与旡首处即坤坤之顺且正处即干易逆坤顺干之书是故逆数易有用之用有不用之用干元用九言河图虚中大衍除一意同盖一三五七九皆干二四六八十皆坤干不用一用九用九所以见一也一者天则也五以上始数皆干六以下终数皆坤天一始水地六终之地二始火天七终之天三始木地八终之地四始金天九终之地五始土天十终之坤用六以大终也大者干也干之用处即坤坤之不用处即干用九以竒偶数分干坤用六以始终数分干坤故谓之易初即下不曰下而曰初举初以见终也上即终不曰终而曰上举上以见下也初以明本末上以别尊卑亦六九之义干元资始始我者生我者也坤元资生生我者杀我者也贪生为凡民甚则氓𨽻禽兽知始者为君子合徳则圣且神帝王之治本于道是也而道何本哉曰本于身可也曰本于中亦可也而解者曰心谓桀纣非心可乎帝王之道在执中而身之中以立本而身以表则故曰允执其中曰慎厥身修互见也以心为中心难中也以心为身民何则矣开卷之错不可不慎尧舜皆圣也尧㑹生知之全舜开学知之始故论道则称尧舜论学则断自舜而不及尧颜渊曰舜何人也予何人也孟子曰舜人也我亦人也后有作者文王似尧孔子似舜颜曾思孟皆舜之徒也诗始二南乐淑女而归百两坤道也终雅颂纯不显而跻圣敬干道也闗睢秉彛好徳休休一个臣也地道也臣道也妻道也徳在此福亦在此所以为后妃之徳所以为南风之始所以为中声之寄君子得之解愠小人得之阜财人而不为二南故犹面墻豳风豳雅豳颂是周家一代元气宇宙间万古元气贵者王忽者亡惟影响诗赞文王不显与天载同赞其徳也史称西伯隂行善天下诸侯来朝称其时也具于穆不已之徳又当俭徳避难之时所以愈不显又所以愈丕显与大舜𤣥徳同古之学者学礼而已矣古之观人者观礼而已矣三千三百无一非仁故典曰天序礼曰天秩动作威仪之则曰天地之中恂栗威仪鸢飞鱼跃仪礼中有记有传有义大小戴记中有经次其序比其数礼之大畧可以概睹详具礼编春秋尊夏尊王尊天尊道扶天纲立地纪所以託天子之权行天子之事春秋责已谨严待人平恕左传中载冀缺刘子二段是三代以前圣人相传格言失其姓氏如曲礼序首引毋不敬数语非臯契伊周之徒不能道也养心莫善于诚书之作徳日休也圣人教人性非所先鲁论之性与天道不可得闻也儒者非之正坐此误表章大学自韩退之始表章中庸自徐伟长始合大学中庸为子思经纬之书自贾逵始辟佛老尊孟氏千百年惟一韩子其功在吾道为汉唐儒者一人郑康成朱元晦皆圣门游夏之列而特起百代之后事难而功多郑师马青出于蓝朱去程门未逺源流各别孟子之后一人非正叔不能至此然正叔所造竟让其兄夫然后见独知之难也张子厚醇正不减正叔而才次之然均之可以弗畔周邵则自为一家过则陆甚则杨吾不欲论之矣朱子能解正叔而间杂乎周邵其去明道则已逺不可不辨扬子云美新论刘静修渡江赋为千古不白之疑或曰逊言或曰伪作或曰以秦美新而甚之也渡江时不能违也要之违心焉耳矣详其语气大段二子固难语伪虽然凡售伪未有不假真者伪乎伪乎吾以二子之生平信之也国朝正儒莫如薛文清髙儒莫如陈白沙功儒莫如罗文庄使三子者不生考亭之后得游明道之门俱未可量论学书伏读抄中解格物有曰通天地万物而我为主推此义也可以知本可以格物矣赠友人曰自求见本体之説兴而忠信笃敬之功缓遂令正学名实混淆而弄精魂者借为口实又曰今人好髙只不安分为斯言也虽贤圣复起不可易矣乃其要归在明心体其语心体曰此心自善安得有欲而于程子善恶皆天理与恶亦不可不谓之性二言反疑其伪此混心与性而一之盖近代好髙者之言而尊信心学之过也窃尝读大易至咸艮二卦而见圣人讳言心读鲁论至子贡赞夫子而见圣人罕言性命惟书有之人心惟危言心也既曰危安得尽善道心惟微言性也既曰微安得无恶故曰操则存舎则亡出入无时莫知其乡则危之至也曰性相近也曰人之所以异于禽兽者㡬希近且㡬希则微之至性犹未易言善况心乎然此心性之説也而未及道也心性不可言道可言乎道与心性至孟子言始详为告子也今之天下不独一告子矣惜乎世无孟子也然不可不为足下一言之盖闻之言学者惟道道隂阳而已矣言道者惟天天道隂阳而已矣阳主始隂主生阳多善隂多恶天且不违人犹有憾孰谓善恶非天理乎阳必一隂必二一则纯二则杂氤氲荡焉人物生焉孰谓恶不可谓性乎然则易言继善孟子言性善者何也其本然也有始而后有生有一而后有二此书所谓维皇降衷程子所谓人生而静以上不容説者也既始矣焉得不生有一矣焉得无二此书所谓惟天生民有欲程子所谓才説性便已不是性者也然则学何为为善也阳统隂隂助阳则内阳而外隂也故中故善隂敌阳阳陷隂则内隂而外阳也故偏故恶此书所贵精一执中程子譬之水有清浊而人当澄治者也然则恶在其能善也天地间一切覆载而必有以处之以人治人以华治夷以贤治不肖以大贤治小贤天于是为至教君子一身万物咸备而必有以处之以已及人以亲及踈以贵及贱以多及寡以先知觉后知以大知觉小知以有知觉无知人于是为法天此书所谓天生聪明时乂程子所谓天理中物有美恶但当察之不可流于一物者也是故恶亦性也是有生之性是才説性之性性之所必有也虽物而无异性必善也是天命之性是不容説之性性之所自来也虽人而难知故孟子曰声色臭味安佚性也恶可谓无恶也有命焉君子不谓性也乌得不性善也性所同也君子所独也学为君子谋不为衆人谋衆人待君子而尽性者也君子者天生之以尽人物之性参天地而立三才者也如何而可不知所自也是以不谓性也是以道性善也言性之精莫如孟子继孟子者程子也吁亦微矣微故难言虽然性犹形而上者形而上者虽善犹微心则形而下矣形而下者敢概之以善乎性具于心而心不皆尽性性逹诸天而人不能全天天人合心性一必也大圣人乎故曰尧舜性之也其次致曲必反而复故曰汤武反之也复必自身始故又曰汤武身之也又曰不逺之复以修身也性之者不可得矣得见复焉可矣复焉者不可得矣得见频复者可矣位禄夀昌孰不荣羡食色利名孰非斧斤断之不能中焉不易适而好忘动而多悔倐忽晦明毫毛人鬼夫是之谓心明是之谓明其心体元旧有心身性命解大约谓性一天也无不善心则有善不善至于身则去禽兽无㡬矣故自性而心而身所以贤圣自身而心而性所以凡愚是故上智顺性其次反身故曰尧舜性之也汤武身之也身之者反之也故又曰汤武反之也反身而诚所以复性夫学为中人而设非为上智而设也学修身而已矣然则心居性与身之间顾不可学欤曰性可顺心不可顺以其附乎身也身可反心不可反以其通乎性也性干而身坤性阳而身隂性形上而身形下独心居其间好则干阳怒则坤隂忽然而见形上忽然而堕形下顺之不可反之不可如之何可学也危哉心乎判吉凶别人鬼虽大圣犹必防乎其防而敢言心学乎心学者以心为学也以心为学是以心为性也心能其性而不能使心即性也是故求放心则是求心则非求心则非求于心则是我之所病乎心学者为其求心也知求心与求于心与求放心之辨则知心学矣夫心学者以心为学也彼其言曰学也者所以学此心也求也者所以求此心也心果待求必非与我同𩔖心果可学则以礼制心以仁存心之言无乃为心障欤彼其原始于陆氏悞解仁人心也一语而陆氏之误则从释氏本心之误也足下谓新学误在知行合一诸解非也诸解之误皆縁心学之误㑹其全书则自见耳然则大学言正心孟子言存心何也曰此向所谓求放心也正心在诚意存心在养性此向所谓求于心也心之正不正存不存从何用力修之身行之事然后为实践处而可以竭吾才者也呜唿此子思格物必以修身为本孟子立命归于修身以俟程子谓鸢飞鱼跃与必有事焉而勿正心意同寥寥千载得圣人之传者三子也叔时来教曰墨氏谈仁而害仁仁无罪也杨氏谈义而害义义无罪也新学谈心而害心心无罪也此説似明不知误正在此也仁义与隂阳合徳杂之则两伤然非仁义之罪也至于心焉得无罪人心惟危莫知其乡此是舜孔名心断案足下殆未之思耳程子表章大学有功圣门固矣然格物解误则是书虽存反增一障可省也亦可无也程子虽以穷理为解而其心不安是以其説屡变而徃徃有得之言外故虽可以观其至而大义隐矣自我明髙皇帝谕侍臣谓大学要在修身而古本以修身释格致然后直接数千载不传之绪自是儒臣如蔡虚斋林次崖蒋道林罗文恭王布衣及先师吕先生徃徃能通其义然徒曰解之云尔其学教人之㫖不存焉就中破的者无如布衣然不免为新学所陷观其以心斋自号自命又乌在其以修身为本也总之张子厚所谓释氏以心法起灭天地不免凝氷者无怪其相率而陷于新学也近读孙淮海讲章亦既明乎其解视诸家较备矣乃其𦂳要归明心体是本其所本而非大学之本也是解一人而学又一人也嗟夫新学横正传息不肖之身又岌岌乎不敢当也当此之时乃有先生者不由师授不由注解黙契遗㫖先得所同既揭止修又标性善其于学问源流昭昭乎黑白分而新学不能混矣而元犹以为先生设科太广门徒太盛自反自修之实尚寡立人逹人之意过多未免以憧憧感人犹难语知止而定也易以咸言感贵其无心以艮言止惟止诸身知止在身则身以内身以外皆无汲汲焉可也彼谓明明徳在亲民者以其昏昏使人昭昭既以末而为本谓成已成物并切者方芸已田遽芸人田又未免于本末杂施均之不知本焉耳矣世未有不知本而能诚其意者也天之未䘮斯文也既赋先生以明学之独智而今又置之于孑孑独处之居纳之于夭夀不贰之地刋其华剉其鋭使之反初观复深根固本殆夫子所谓尺蠖屈龙蛇蛰藏身安身将骎骎于徳盛化神欤不然何其遇之穷至此也大教谓格致诚正总是修身工夫有一无二是也但先生之意犹指格物谓凡物之物而鄙意则指为身与家国天下之物也虽凡物之物不出身与家国天下而大学所指则专以身对家国天下分本末而凡物不暇言也故曰物有本末又曰其本乱而末治者否矣格此之谓格物知此之谓知止先生所谓万物皆备一物当㡬者是已所谓知修身为本即知本即知止即知所先后是已而止修揭之説犹二也格致义中所谓物者又不觉其愈逺也盖知知本之即知止而不知知本知止之即格物知至也罗布衣反已之説大与鄙见合而于先生有功独其指物亦为旧説所纒不知本文明甚先生姑就其是者推之可得也嗟夫反已至矣孟子曰行有不得者皆反求诸已必如大舜号泣旻天负罪引慝而后可言夫反已者天必祐之况于人乎况于鬼神乎维卿之且别也嘱曰共致一柬足下其自名以友弟称无不可曰我与若皆长也亦有説乎曰有长㓜有序列在大伦今世不论少长称人者槩兄自称者槩弟此在泛交则可在吾党则不可寻常口号或无妨随俗载之书礼则非所为训也敝乡㑹友此风犹在惟少者得以自弟而长者不得也惟长者曰兄曰某字或曰某字兄即长至二十以上亦止于称某字先生不及少也至于长者称少曰某字曰足下或曰贤弟其自署以名或曰仆而已矣其徃来柬上则无少长皆得称友生维卿曰子言是也吾辈在家在乡在国无徃无分分之难尽久矣不求尽我分内而反求多于分外此㑹讲之风所以盛于今日也夫分内之与分外诚伪判然矣举世去此就彼者何不知本也未有不知本而能诚者未有不诚而能动者然则㑹讲何益于人徒贼诚损已耳礼有以多为贵者视圣尊贤敬老恤孤之𩔖是也礼有以少为贵者津要逢迎酒席滥觞货赂公行之𩔖是也礼有举之莫敢废者或因土俗所宜如入乡问俗是也礼有不近人情而实为礼之至者如举国之人皆若狂而夫子以为一日之泽是也凡此处皆有天则不容以意而轻上下之故凡为上官者御其所属有必跪有必揖有必拜有必留茶有必留饭皆礼所生也在贤者固当破格优之即庸衆者亦不宜有意裁之天下贤者少庸衆者多若待贤者出于例之外待庸衆者不及于例之内不惟庸衆者恚怒愧阻而贤者亦且惧不敢当恐养畜人材之方不如此矣故为国者必以礼学道者必爱人未有不爱人而能化人者未有不以礼而能爱人者书曰尔无忿疾于顽无求备于一夫少有忿疾求备之心则爱人之心充拓不去矣夫忿世之与忧世忿不能之与矜不能其用心广狭规模大小何如也愿兄之念之也先是拜湖北名贤传之赐时知门下独契蒋先生道林也蒋先生与先师吕巾石先生并为湛门髙第又曾于罗文恭集即得见所解格物説而喜之及读门下所为传又其行谊纯明如此则蒋先生在楚中学者当为国朝一人又以见湛门诸君子虽其风动不及姚江而笃行过之是亦可以观二先生然元之置不复论者久矣夫学诚而已矣其分数不同而明亦因之孟氏而后明道诚且明矣伊川横渠次之朱子又次之江门别传盖出濓溪尧夫之派然无愧于诚者也与其明不足也宁诚则薛文清胡敬斋罗文庄其修朱子之业而有功近代者乎自新学兴而学始难言此元之所以有戒也物有本末而身其本也致知而不以修身为本此致知所以遗格物其去大学逺矣身在是而位亦在是凡思而出位者不素位而愿外不正已而求人皆邪思也其以求止逺矣孟子曰行有不得者皆反求诸已又曰殀夀不贰修身以俟之皆思不出位之説皆止之説也不获其身不见其人未易言也能虑能得气象故缓理㑹且自顾知止入定何如耳由反已而修身由修已而忘已则庶㡬哉足下志逺而兴髙识端而守介然黙守此充其未至何患不及前贤而犹皇皇于㑹讲一节何异走日中而避暑也子曰为仁由已孟子曰仁者如射李先生常忧学不传元但忧无可传者耳徃元初至吉州时曾见庐陵乡先生张公讳子𢎞者论吉州人物谓闻之故老叟儿童公论似求于贫中若三罗是已三罗者皆及第也而能贫此言庶㡬近之后因登匡山有诗云王匡既仙去遗迹山之阿岂无一代雄千秋名如何贫人贫不死富者空金多吉州今代盛人物在三罗鄙意谓礼失而求诸野张先生之言或有据也乃彼时诸公见此诗多不满姑以俟百世可也足下谓必于学中寻人殆未可草草吾道自有正气世间自有真人足下平心而徐察之自见不当以区区一偏之言为左劵也足下喜释释自不妨儒各自成家正不必混而相借耳白沙有言儒与释不同其无累一也足下盖有志于是矣而必寻人于讲学不但无益于儒恐并其释意而失之况此邦九邑讲学大半就其讲者士风如足下所云亦可槩覩复可使之转令盛乎必以讲学寻人与必以不讲学寻人均之有意虽然世必有不讲而学不言而信者虽未之见不敢诬天下尽无人也大抵一体与过化实未易言近世儒者动称一体而侈慕过化此不可以欺人止欺已耳扬子云有言君子思人况已乎小人欺已况人乎为今之学未有不欺已者其原生于以本体求道而陋闻见拙践修耳李卓吾道人名震湖泽之上颇闻其㫖主不欺志在救时可为独造独其人似过于方外寡渊黙之思露刚狭之象未言化俗先碍保身门下当善成之幸勿益其僻也夫儒与释不同而吾儒之中庸与释家之平等一也不审道人亦有味其言否耶道人因焦太史与门下之雅谬意不肖乃不肖亦何敢无以报道人惟转致为幸盖因道人既以自省又恐其反与于今世谈学之弊之甚则闗系不细耳迩来士大夫工于速化之术一以弥缝世情謟上谀下为通才为逺噐无论道理何如即本来禀受偏气亦消磨殆尽犹然世共贤之而彼亦若自以为得计者士风至此可为太息夫理天而气人然气亦所以辅理自大贤以下气不能无偏气存而理犹有存者故理失而求之气可也并其气而䘮之且侈然附于非礼之礼如世道何端洁杨止菴先生时乔杨时乔字宜迁号止菴广信上饶人生时父梦至一夹室有像设揖之像设举手答曰当以某月日降于公家如期而先生生他日过学宫见夹室一像甚𩔖梦中则易主所迁之故像也登嘉靖乙丑进士第厯礼部主事员外尚寳司丞南尚寳司卿应天府丞右通政太仆寺卿南太常寺卿通政使万厯癸卯陞吏部右侍郎寻转左署部事乙巳大计京朝官先生清执不徇奸相给事钱梦臯御史张似渠皆四明注意之私人察疏上四明以两人之故并同察者特㫖俱留用且切责部院先生累疏求去已酉二月卒官赠尚书谥端洁先生学于吕巾石其大㫖以天理为天下所公共虚灵知觉是一已所独得故必推极其虚灵觉识之知以贯彻无间于天下公共之物斯为儒者之学若单守其虚灵知觉而不穷夫天下公共之理则入于佛氏窠臼矣其与罗整菴之言心性无以异也夫天之生人除虚灵知觉之外更无别物虚灵知觉之自然恰好处便是天理以其已所自有无待假借谓之独得可也以其人所同具更无差别谓之公共可也乃一以为公共一以为独得析之为二以待其拈合恐终不能拈合也自其心之主宰则为理一大徳敦化也自其主宰流行于事物之间则为分殊小徳川流也今以理在天地万物者谓之理一将自心之主宰以其不离形气谓之分殊无乃反言之乎佛氏唯视理在天地万物故一切置之度外早知吾心即理则自不至为无星之秤无界之尺矣先生欲辨儒释而视理与佛氏同徒以闻见训诂与之争胜岂可得乎阳明于虚灵知觉中辨出天理此正儒释界限而以禅宗归之不㡬为佛氏所笑乎阳明固未尝不穷理第其穷在源头不向支流摸索耳至于敛目反观血气凝聚此是先生以意测之于阳明无与也文集圣门以尽性为教而辨性近习逺上智下愚不移之异其能尽者民受天地之中以生继善成性理之一也其不能移者智愚上下之间气质禀赋不齐形生知发善恶万𩔖分之殊也是故善反其殊以复乎初系于习驯而习之则变变而不已则化气质变化乃人欲消息久之无欲而一斯静虚动直而天命之性全尽乃今之为道者祖真觉是性见解为病禅诠日析自谓至精至妙借言致知而文以穷理穷此尽性尽此至命至此儱侗之説髙标之为圣学的传而冒当乎精一一贯闻者喜其简径竞相崇尚附和遂置气质于不复论况能进而求所由变化之功哉谛其行卒任气质而堕于智慧自便私意自执犹亢然真命曰道大学明徳新民止于至善其纲格物致知诚意正心修身齐家治国平天下其目绎言之物即中庸为物不贰体物不遗之物天下公共之理人所同有者格者贯彻至极无间之谓惟其为公共同有故格之即格知为人虚灵觉识之知一已所独得人人所同然者致者推究至极不遗之谓惟其一已独得故致之即至故曰致知在格物在者明知物之一致格之功相贯亦一也惟其能推极其虚灵觉识之知至于贯彻无间于天下公共之物故曰物格而后知至而后者明心物之一格至之验相因亦一也惟其知至乃知起于意而后诚意发于心而后正心主乎身而后修则在已者身处乎家者而后齐家近乎国者而后治国尽乎天下者而后平则在人者此为举纲率目由已及人操约该博谓之一贯如物未格知未至乃其资性明敏践履笃实凡日用所由恒在乎物之中未必知能及亦可谓与知自此以其所知意亦诚心亦正身亦修家亦齐国亦治天下亦平究竟其极如孟子伯夷圣之清桞下惠圣之和特不若时中之大成故曰道体则一人体道则二及其归则一也近有絶不闻道祗得禅宗指人心血气虚处为善灵处为知识合名善知识以善易良知识易知合名以孟子良知即不以虚灵中识觉推极贯彻乎物祗敛目反观血气凝聚灵处生照即识觉即见地即彻悟即知至虚中一无所有灵中知识一无所用凡生知学知黙识闻知见知一无所为又见格物二语为大学首言不可置乃以格去物欲即物格全此虚灵即知至凡中庸为物不贰生物不测体物不遗物之终始不诚无物皆不相䝉悉以外物名之不俟工夫阶级谓万物尽屏心知烱然既得一万事毕意自诚心自正身自修家自齐国自治天下自平揆其实乃率意即诚任心即正从身即修家国天下由我操纵即齐治平即不齐治平亦不必问于虚灵中为物欲潜滋暗长恣肆妄行皆直任为道不必潜修禁止一禁止即遏抑遏抑即外求以此立门戸聚朋徒标之不过二语曰心知即道口讲即学止矣易言穷理分析乎理之谓大学致心之知者在格万物万理本于一物一理者意相同故举以为释未尝谓随万物而一一穷之今观传注未有此语新学惟取人心血气中虚灵知觉者为立大为养端倪为体认天理黠者又取善知识之説合取大学致知孟子良知二语为言其功即反目摄神至心即知至亦即物格不必别言致言格乃以大学言格物不可背不得已或指为格欲为正事为至物格知物有本末之物或以明知意心身家国天下之物或以格不生不灭之物又以先王礼乐名物典章法度为非作圣之功增杂霸藩篱训诂记诵闻见皆致格中事一切指以为名为博为侈靡而文致之支吾笼罩转换笼统难以测识自来不师先王非孔子一见于秦再见于今道原于天命之谓性性则与形俱形形而有上下形者气质之谓上者道之谓一理是也以其不可见故谓之上惟上故难知下者噐之谓日用万殊是也即一理之所㪚者也以其可见故谓之下惟下故易由合上下言皆心之徳故曰道亦噐噐亦道是故生知者气质清粹天性湛然黙识此道谓之上智中人以上气质美者于性明可以语上以上使之即知之中人以下气质次者于性蔽不可以语上以下使之即由之以上下言知者道由者噐以道亦噐噐亦道言则知者固道由者亦道如由之中有学有困而学则蔽彻明开㡬骎语上是即下学而上逹者惟终身由不学故不知民斯下之下之将所由者尽悖而去焉民斯愚之故曰惟上知与下愚不移至下愚而其初命于天者则在所谓不以圣丰不以愚啬故曰性相近习相逺斯为孔门立教之法周衰世教微儒行壤迨汉武表章六经儒行以显唐宋间尝有嗣兴顾崇信不纯权术虚无杂用而虚无特着凡事佛老者为虚无事孔子者为儒若鼎立者然未始混淆强同亦首孔子次佛老未始凌驾独宗师孔子者自称吾儒宗佛老者自称吾𤣥吾释未始援假遮饰为名斯皆昭然易见者数十年来忽有为心学者于佛氏尝即心而见其血气凝定虚灵生慧洞彻无际者名之曰善知识自称上乗遂据之为孔门所语上而篾视下学之教为外求又得孟子良知两字偶同遂立为语柄以论学终日言之不外乎人各有知知本自良数言又以心即理而不交于事物专在于腔子之内一敛耳目聚精神于此即谓之致一渉于理交于事物谓属于见闻而非本来之良即谓之不知致知者今以佛氏之説混淆强同又凌驾独髙援假遮饰以为名其实非孔门所谓知非孔门所谓知则自谓有知而实不可语知也乃其立教亦欲人自谓有知不必穷经读书问学假闻见以遮迷其良则是举世皆上逹而无下学民皆可使知而无复有使由者是为阳宗孔子实与之悖而隂用佛老袭以权术实与之一矣且孔门未尝以知为道以知为道惟佛氏观孔子曰知之曰知道知徳知止知天孟子曰知爱知敬凡言知即指心凡言道言徳言止言天言爱敬即指理是故知者知此道道即理孟子曰觉后儒曰悟亦觉悟此道析言之知即大学之谓致知觉悟者豁然贯通即大学之谓物格合言之知觉悟乃明此道而相因之名其实一也故曰孔门未尝以知为道乃佛氏即心而见其血气凝定虚灵生慧洞彻无际者析言之虚灵之谓知生慧之谓觉洞彻无际之谓悟合言之知觉悟者乃敛耳目聚精神间所见腔子内一段莹然光景之名其实亦一也观其以是即理而不交于事物故曰以知为道惟佛氏孟子曰告子未尝知义以其外之窃亦曰今之学者未尝知道以其外之况孟子言良者自然之谓以其不待思虑而自然知爱敬仁义之道也佛氏言善者神通自在不可思议无上至妙之谓也今不以良为自然而以为神通又独挈良知遗良能则外行夫知既与孔孟言良者异又外行则行亦异知行并异是别为一端则又不肯以别为一端自居而曰知行合一凡物惟二乃合今以本一者而曰合是欲一之而反二之也又讳言佛尝辟乎佛辟之惟以其外人伦不耕食自私自利为言此在释氏诚为外迹与其在人伦者小异而其所论道者大同今独据其大同而独辟其小异安可因其小而信其大哉即佛者闻之亦惟以其呵祖骂佛故智反不之校耳顾此犹前时为然今则不惟不讳不辟且直以佛氏之説为孔子之説又以佛在孔子之上倡言自恣弃行不顾其人在孔门必挥而斥之乃其传闻者不察其真遂以为真圣学説者列而进之与先儒并令天下后世谓当世理学其人若此深可惧也心性者佛老皆言之先生首以思孟宋儒周程张邵所阐明详发之其大㫖以虚灵知觉之谓心者主于形而囿于形我所有也天命之性者太极一本万物一原敬轩薛子谓天下公共之理汪子谓天也理也天下之公共者是也气质之性者二气五行刚柔万殊汪子谓牿于形体乃有我之私者是也性具于心心生乎形形之谓气质而亦谓之性者谓其有则俱有非二言之惟变化其有我之私至公而无我天性复初气质不累乃性曰天性而不复以气质并言也此谓之儒宗佛自逹摩单传直指人心见性成佛此即禅宗似儒非儒故阐之曰佛家从头都不识则不识性所从出之天即谓之命曰只认知觉便做性则不识心所具之理即谓之性佛氏以心无理又无蔽不得不以理为障障一去而方寸中空空荡荡若无星之秤无界之尺事至不能揆不得不以事为障以理为障故不言穷理以事为障故不言敬事而惟此虚灵知觉在腔子内者炯然洒然无念无着其工夫则止观空悟为一一悟便是即为了当自此随意见所起不分真妄皆本来面目执为欛柄直坚而徃操纵作用无不自由上天下地惟我独贵矣先生以孔门下学而上逹为教人成法而曰涵养须用敬进学则在致知者申之曰主敬以立其本穷理以致其知本立而知益明知进而本益固自此辨明教立学者所得明也近嵗有尝读其书既因养生契禅怳见此心知觉之妙遂自称悟揭之为良曰道在此不在行六经不在载籍妙道自已而发先圣先儒弗及传註皆差因取精一博约一贯忠恕格致克复中和尽心知性知天诸训一认为已所有欲以易天下见其惟传註是从不诋之则已説不伸乃诋所阐教法为末务主敬为缀格物穷理为支离为义外为俗学鄙传註为训诂章句非读书为逺人为道于是併经书原文各据胸臆立解不宗本㫖其渐不至于背经弃传絶篾圣言不止薛子曰程朱大有功于万世又曰后人于朱子之书不能遍观尽识或辄逞已见妄有疵议或𠞰拾成説寓以新名衒新竒而掠着述之功多见其不知量也来教以天命之性为虚灵不昧譬则日月之贞明气质因依假借迷复不常譬则浮云之聚散云聚而日月昏云散而日月炳于日月贞明之体未始有所损益者窃以天气地质具而后生人固圣愚贤不肖所同禀特其中有清浊淳漓之异耳所贵学者澄浊求清去漓还淳乃所谓变化之功尔孟子形色天性惟圣人践形厥㫖深矣茍以气质为浮云则是谓其祗有浊漓而不谓其有清淳然则生知安行之圣学知利行之贤其有外于天地气质而生而人性上有二物矣抑别有一种气质而非吾之所谓气质者又不然是天命自天命气质自气质而道之形上形下截然可分为二至于指天命之性为性灵不昧此近世诸儒同以为然似同于佛氏昭昭灵灵见上乗之説与圣门所指性与天道中庸以来性命皆殊涂异能非愚生所知今学者只以讲便为学以学便为道以道便为心故曰心学今言格物者以心即知以知即物一敛视却听便为心正心正便为知致知致便为物格物格便为道为学其词儱侗不分空寂难辨遂使圣门曰心曰道曰学曰正心致知格物揑为一团其流之弊令人空寂枯藁祗成一个顽然之物谨覩来谕谓纯㑹斯道者心以心体道斯善学矣又谓知非空知必有一事事即是物知中有物物见于知虽有知物二字之名实为一齐俱到之妙可谓辨析至精文定王顺渠先生道王道字纯甫号顺渠山东之武城人正徳辛未进士选庶吉士山东盗起欲奉祖母避地江南疏改应天教授召为吏部主事厯考功文选郎中大学士方献夫荐其学行淳正可任宫僚擢春坊左谕徳引疾辞归嘉靖十二年起南京祭酒明年回籍二十五年起南太常寺卿寻陞南户部右侍郎改礼部掌国子监事又改吏部而卒赠礼部尚书谥文定先生所论理气心性无不谛当又论人物之别皆不锢于先儒之成説其识见之髙明可知但以孟子执情为性不足以服诸子孟子指出恻隐羞恶辞让是非是即性也舎情何从见性情与性不可离犹理气之合一也情者一气之流行也流行而必恻隐羞恶辞让是非之善无残忍刻薄之夹带是性也故易曰利贞者性情也先生言情之善原从性之善而来但情之善可迁而性之善不可迁不知情之迁迁于外物耳当其无物之时而发之何尝不仍是恻隐羞恶辞让是非之心乎其不迁也明矣今必欲于四端之前求其不可知不容説者以为性无乃复锢于成説乎先生初学于阳明阳明以心学语之故先生从事心体逺有端绪其后因衆説之淆乱遂疑而不信所疑者大端有二谓致知之説局于方寸学问思辨之功一切弃却夫阳明之所以致知者由学问思辨以致之其万死一生皆学问思辨也先生既知心体之大而以事心者为局心其亦自相矛盾乎谓良知是情之动于本然之体已落第二义夫阳明之所谓良知不曰未发之中乎以念头起处辨其善恶者此在门弟子之失而以加之阳明不受也先生又从学甘泉其学亦非师门之㫖今姑附于甘泉之下顺渠先生文録或问道曰一隂一阳之谓道理气之别何居曰奚别之有哉盈天地间本一气而已矣方其混沦而未判也名之曰太极迨夫醖酿既久升降始分动而发用者谓之阳静而收敛者谓之隂流行徃来而不已即谓之道因道之脉胳分明而不紊也则谓之理数者名虽不同本一气而已矣理气不杂不离之説非欤曰非也黑白相入曰杂彼已相判曰离二也气之脉胳分明而不紊者曰理其为物不二也杂与离不可得而言矣人物之生孰形之曰气为之形孰性之曰气为之性曰气为之性也理何居耶曰理即气也而以为有二乎哉天地之气一隂一阳而已隂阳之形而上者谓之道而人物受之以正其性隂阳之形而下者谓之噐而人物分之以范其形道不离于噐而性即具于形本一气而已矣岂外此更有所谓理而与气为偶者耶然则人物之别何如曰隂阳也者运而造化者也运则不齐不齐则通塞偏正生焉通而正者造人塞而偏者造物人性皆善而有知愚贤不肖之不同何也曰天地之气絪緼停滀流行推盪大而一世之否泰小而一嵗之灾祥上而日月之薄蚀下而山川之崩竭皆生于运之不齐也况人于天地间以有涯之形囿有涯之气而其资生资始之时或适感天地偏隂偏阳与夫隂阳之乖戾者则其既生之后通者有时而或塞正者有时而或偏偏有轻重塞有厚薄而知愚贤不肖之等分矣自南宋崇尚道学之后其学未尝不行于上也而卒不能收善治之效未尝不传于下也而卒不见成命世之才由今观之想望庆厯嘉祐之盛韩范富欧之风邈乎不可覩矣况等而上之乎性善之善不与恶对与恶对者情之善也孟子执情以为性故虽竭力道性善终不足以服诸子之口子由辟之是矣但欠源头一句分明耳盖情之善原从性之善而来但情之善可迁而性之善不可迁情之善有对而性之善无对今概以为无是无非是以恶为亦出于性矣殊欠分晓为仁之本是仁之本也孟子以事亲从兄为仁义之实意正如此本者根也实亦根也朱子论性千言万语只是一意大抵谓人与物所禀之理一般但人之气清能推而物之气浊不能推耳敢以一言难之麟鳯龟龙谓之四灵其气之清明视世之常人何如然常人于四端五典虽不能全而亦不至尽废四物虽灵曷尝见有彷彿于人者哉就此处观之可见人与物之情合下不同矣故孟子辟告子以牛犬之性与人不同正与此处看得明白耳圣人所示学问思辨之功皆从发明此心以恢复其广大髙明之本体所谓如切如磋也而世儒乃欲以此穷尽天下之理不知理者吾心之准则孟子所谓权度心为甚者此也心体茍明则权度精切而天下之长短轻重应之而有余矣岂待求之于外哉所谓物者指外物而言即乐记感于物而动性之欲也所谓格者以扞御为义主温公之説孟子后千载无真儒宋儒有是言余毎读之戚然姑就汉一代言之董贾兼文学政事之科萧曹丙魏皆有政事之才逺在季路冉有之上而丙又入徳行而不优至于孔明则兼四科而有之矣黄叔度不言而化如愚之流辈也管㓜安龙徳而隐居于辽东一年成邑陈太丘荀令君郭有道徐孺子皆徳行科人冉闵之次也其诸表表难以悉数三国人才尤盛至晋及唐代不乏人今一举而空之曰无真儒呜唿悠悠千载向谁晤语宋自庆厯以前英贤彚出当时治体风俗人才皆淳龎浑厚于时程朱未生也亦曷尝如长夜直待程朱出而后明哉孟子曰圣人先得我心之同然者谓理也义也是义理皆在于心矣皆在于心而有二名体用之谓也今曰在物为理处物为义则是用由内出而体全在外具矣不知体既在外用何自出哉谓之义外之见也亦宜天理平铺于人情物理之间舜之所以为圣不过明于庶物察于人伦而已所贵乎学问之功正要在日用应酬人物处观其会通动中肯綮如庖丁解牛洞无凝滞然后为徳少有扞格龃龉即是学力未至便当反已研求务要推勘到底使在我者无毫髪之不尽而后委外之通塞于所遇焉阳明先生致知之説大畧与孟子察识扩充四端之意相似而实不同孟子见得道理平实广大如论爱牛便到制民常产论好色好勇好货便到古公公刘文武之事句句都是事实所以其气象寛裕意味深长阳明先生所见固存省之一法然便欲执此以尽盖为学工夫大易所谓学问辨中庸所谓学问思辨论语所谓博文约礼好古敏求学诗学礼一切弃却而曰为学之道耑求之心而已是㡬于执一而废百矣若论道之本体天大无外心大亦无外天地之用皆我之用浑然一理何所分别吾心体㑹尽天下之理亦只是全复吾心之所固有而已故曰尽其心者知其性也知其性则知天矣知性知天却只在尽心焉得之则心体之大可想而知矣今乃欲以方寸之微念虑之动局而言之不㡬于不知心乎不知心而能尽心不尽心而能知性知天而曰圣人之学吾未之信也和阳明咏良知若把良知当仲尼太清却被片云迷良知止是情之动未动前头尚属疑独知还是有知时莫认独知即正知寻到无知无物处本来面目却为谁本来面目却为谁絶四宣尼定自知学子欲寻絶四处不先格物更何为孟子良知即四端乃情之发动处其以孩提言正赤子之心而程子以为已发而未逺于中者也阳明指此以为圣人之本体落第二义矣格扞格之义御之于外也物物交物之物凡外物皆是也格物即孔子所谓克已孟子所谓寡欲周子所谓无欲也格物以致知犹刮垢以磨光也物格知至则垢尽而明见矣明儒学案卷四十二明儒学案卷四十三钦定四库全书明儒学案卷四十三余姚黄宗羲撰诸儒学案上诸儒学案者或无所师承得之于遗经者或朋友夹持之力不令放倒而又不可系之朋友之下者或当时有所兴起而后之学者无待者俱列于此上卷则国初为多宋人规范犹在中卷则皆骤闻阳明之学而骇之有此辨难愈足以发明阳明之学所谓他山之石可以攻玉也下卷多同时之人半归忠义所以证明此学也否则为伪而已文正方正学先生孝孺琼山赵考古先生谦学正曹月川先生端佥宪黄南山先生润玉文毅罗一峰先生伦文懿章枫山先生懋郎中庄定山先生㫤侍郎张东白先生元祯方伯陈克菴先生选布衣陈剰夫先生真晟方伯张古城先生吉方伯周翠渠先生瑛司成蔡虚斋先生清太常潘南山先生府㕘政罗东川先生侨诸儒学案上一文正方正学先生孝孺方孝孺字希直台之宁海人自㓜精敏絶伦八嵗而读书十五而学文辄为交友所称二十游京师从学于太史宋濂濂以为游吾门者多矣未有若方生者也濂返金华先生复从之先后凡六嵗尽传其学两应召命授汉中教授蜀献王聘为世子师献王甚贤之名其读书之堂曰正学建文帝召为翰林博士进侍讲学士帝有疑问不时宣召君臣之间同于师友金川失守先生斩衰哭不絶声文皇召之不至使其门人廖镛徃先生曰汝读㡬年书还不识个是字于是系狱时当世文章共推先生为第一故姚广孝尝嘱文皇曰孝孺必不降不可杀之杀之天下读书种子絶矣文皇既惭徳此举欲令先生草诏以塞天下之人心先生以周公之説穷之文皇亦降志乞草先生怒骂不已磔之聚寳门外年四十六坐死者凡八百四十七人南渡谥文正先生直以圣贤自任一切世俗之事皆不闗懐朋友以文辞相问者必告之以道谓文不足为也入道之路莫切于公私义利之辨念虑之兴当静以察之舎此不治是犹纵盗于家其余无可为力矣其言周子之主静主于仁义中正则未有不静非强制其本心如木石然而不能应物也故圣人未尝不动谓圣功始于小学作幼仪二十首谓化民必自正家始作宗仪九篇谓王治尚徳而缓刑作深虑论十篇谓道体事而无不在列杂诫以自警持守之严刚大之气与紫阳真相伯仲固为有明之学祖也先生之学虽出自景濂氏然得之家庭者居多其父克勤尝寻讨乡先逹授受源委寝食为之㡬废者也故景濂氏出入于二氏先生以叛道者莫过于二氏而释氏尤甚不惮放言驱斥一时僧徒俱恨之庸人之论先生者有二以先生得君而无救于其亡夫分封太过七国之反汉髙祖酿之成祖之天下髙皇帝授之一成一败成祖之智勇十倍吴王濞此不可以成败而誉咎王室也况先生未尝当国恵宗徒以经史见契耳又以先生激烈已甚致十族之酷夫成祖天性刻薄先生为天下属望不得其草则怨毒倒行何所不至不闗先生之甚不甚也不观先生而外其受祸如先生者宁皆已甚之所致乎此但可委之无妄之运数耳蔡虚斋曰如逊志者葢千载一人也天地幸生斯人而乃不终祐之使斯人得竟为人世用天地果有知乎哉痛言及此使人直有追憾天地之心也乃知先正固是有定论也杂诫人孰为重身为重身孰为大学为大天命之全天爵之贵备乎心身不亦重乎不学则同乎物学则可以守身可以治民可以立教学不亦大乎学者圣人所以助乎天也天设其伦非学莫能敦人有恒纪非学莫能序故贤者由学以明不贤者废学以昏大匠成室材木盈前程度去取沛然不乱者绳墨素定也君子临事而不眩制变而不扰者非学安能定其心哉学者君子之绳墨也治天下如一室发于心见于事出而不匮烦而不紊不学者其犹盲乎手揣足行物至而莫之应治人之身不若治其心使人畏威不若使人畏义治身则畏威治心则畏义畏义者于不善不禁而不能为畏威者禁之而不敢为不敢与不能何啻陵谷养身莫先于饮食养心莫要于礼乐人未尝一日舎饮食何独礼乐而弃之尊所贱卑所贵失莫甚焉古之仕者及物今之仕者适已及物而仕乐也适已而弃民耻也与其贵而耻孰若贱而乐故君子难仕古之治具五政也教也礼也乐也刑罚也今亡其四而存其末欲治功之逮古其能乎哉不复古之道而望古之治犹陶瓦而望其成鼎也三代之化民也周而神后世之禁民也严而拙不知其拙也而以古为迂孰迂也哉化于未萌之谓神止于未为之谓萌禁于已着之谓察乱而后制之谓瞽秦汉之治其瞽也与不师古而瞽之师孰谓之非瞽也古礼之亡也人不知事亲之道今䘮礼朝夕奠之仪其事生之常礼乎孔子曰至于犬马皆能有养不敬何以别乎噫行者鲜矣为子孙者欲其悫不欲其浮欲其循循然不欲其頟頟然循循者善之徒頟頟者恶之符一年之劳为数十年之利十年之劳为数百年之利者君子为之君子之为利利人小人之为利利已待人而知者非自得也待物而贵者非至贵也不怍于心合乎天足乎已及乎人而无容心焉惟君子哉君子有四贵学贵要虑贵逺信贵笃行贵果好义如饮食畏利如蛇虺居官如居家爱民如爱身者其惟贞恵公乎释书而为治而政无不习也去位而野处而色未尝异也是以不以才自名而才者莫能及不以道自任而君子推焉世俗之学岂足以窥之乎学术之微四蠧害之也文姦言摭近事窥伺时势趋便投隙以贵富为志此谓利禄之蠧耳剽口衒诡色滛辞非圣贤而自立果敢大言以髙人而不顾理之是非是谓务名之蠧钩摭成説务合上古毁訾先儒以谓莫我及也更为异义以惑学者是谓训诂之蠧不知道徳之㫖雕饰缀缉以为新竒钳齿刺舌以为简古于世无所加益是谓文辞之蠧四者交作而圣人之学亡矣必也本诸身见诸政教可以成物者其惟圣人之学乎去圣道而不循而惟蠧之归甚哉其惑也为政有三曰知体稽古审时缺一焉非政也何谓知体自大臣至胥吏皆有体违之则为罔先王之治法详矣不稽其得失而肆行之则为野时相逺也事相悬也不审其当而惟古之拘则为固惟豪杰之士智周乎人情才逹乎事为故行而不罔不野不固定天下之争者其惟井田乎弭天下之暴者其惟比闾族党之法乎有恒分而知恒道奚由乱贫国有四而凶荒不与焉聚敛之臣贵则国贫勲戚任子则国贫上好征伐则国贫贿赂行于下则国贫富国有四而理财不与焉政平刑简也民乐地辟也上下相亲也昭俭而尚徳也此富国之本也国不患乎无积而患无政家不患乎不富而患无礼政以节民民和则亲上而国用足矣礼以正伦伦序得则衆志一家合为一而不富者未之有也学古而不逹当世之事鄙木之士也通乎事变而不本于道术权诈之士也鄙木者不足用权诈者不可用而善悦人及其失也木愈于诈闻以权诈亡国矣未闻鄙木者之偾事也故君子尚朴而不尚华与其诈也宁木仕之道三诚以相君正以持身仁以恤民而不以利禄挠乎中一存乎利禄则凡所为者皆徇乎人徇人者失其天失天而得人愈贵而犹贱也柔仁者有后刚暴者难继仁者阳之属天之道也生之𩔖也暴者隂之属地之道也杀之𩔖也好生者祥好杀者殃天行也为家以正伦理别内外为本以尊祖睦族为先以勉学修身为教以树艺蓄牧为常守以节俭行以慈让足已而济人习礼而畏法亦可以寡过矣礼本于人情以制人情泥则拘越则肆折衷焉斯可已古之庶人祭不及祖汉以下及三世非越也人情所不能已也古过于薄今过于厚则从于厚今过于薄不若古之美则惟古是从礼近于厚虽非古犹古也三年之䘮自中出者也非强乎人也因其心之不安莞簟也故枕凷寝苫因其心之不甘于肥厚也故啜粟饮水因其心之不忍于佚乐也故居外次不闻乐岂制于礼而不为哉情之不能止也今世之能䘮者寡矣饮食居处如平时谈笑容服无所更变古之戮民与欲正天下之俗非始诸此夫安始君子事亲以诚縁情以礼知其无益而伪为之非诚也惑异教而冀冥福者非伪乎圣贤所不言而不合乎道者非礼也化乎异端而奉其教者岂礼也哉事不由礼者夷也夷者夷之死不祔乎祖庙孝子之爱亲无所不至也生欲其夀凡可以养生者皆尽心焉死欲其传凡可以昭扬后世者复不敢忽焉养有不及谓之死其亲没而不传道谓之物其亲斯二者罪也物之尤罪也是以孝子修徳修行以令闻加乎祖考守职立功以显号遗乎祖考称其善属诸人而荐誉之俾久而不忘逺而有光今之人不然丰于无用乏费而啬于显亲之礼以忘自诳而不以学自勉不孝莫大焉国之本臣是也家之本子孙是也忠信礼让根于性化于习欲其子孙之善而不知教自弃其家也士不可以不知命人之所志无穷而所得有涯者命也使智而可得富贵则孔孟南面矣使徳而可以致福逺祸则羑里匡人之戹无从至矣使君子必为人所尊则贤者无不遇矣命不与人谋也久矣安之故常有余违之故常不足处俗而不忤者其和乎其弊也流而无立持身而不挠者其介乎其弊也厉而多过介以植其内和以应乎外斯庶矣乎非义之利腊毒可喜之事藏悔易悦之人难近万全之举多怨君子知其然功茍可成不沮于怨也人果不可近不受其悦也事之适意必思其艰利之可取先虑其患故名立而身完也儒者之学其至圣人也其用王道也周公没而其用不行世主视儒也艺之而已矣呜唿孰谓文武周公而不若商君乎人或可以不食也而不可以不学也不食则死死则已不学而生则入于禽兽而不知也与其禽兽也宁死尚鬼之国多病好利之国多贫祸不可避也利不可求也有心于避祸者祸之所趋嗜利无厌者害必从之故君子信道而安命人之不幸莫过于自足恒若不足故足自以为足故不足瓮盎易盈以其挟而拒也江海之深以其虚而受也虚已者进徳之基政之弊也使天下尚法学之弊也使学者尚文国无善法世无圣贤二者害之也何尤乎人爱其子而不教犹为不爱也教而不以善犹为不教也有善言而不能行虽善无益也故语人以善者非难闻善而不懈者为难金玉犀贝非产于一国而聚于一家者以好而集也人诚好善善出天下皆将为吾用奚必尽出于已哉智而自用不若闻善而服之懿也才而自为不若任贤之速也琼山赵考古先生谦赵谦字撝谦初名古则余姚人也秦王廷美之后降为农家就外傅于崇山寺逹旦忘寐年十七八东游受业天台郑四表之门四表学于张以忠以忠学于王伯武伯武胡云峯之髙第弟子也洪武十二年徴修正韵已别用为中都国子典簿然以其説授之门人宋燧者多採入于正韵在中都又以同官不合而罢归筑考古台读书其上谓六经子史厯代阐发有人惟音韵之学世久不明乃着声音文字通一百卷六书本义十二卷二十二年召为琼山教谕黎蛋之人皆知向化称为海南夫子二十八年十一月一日卒于广城年四十五先生清苦自立虽盛暑祁寒蹑硚走百余里徃来问学尝雪夜与门人柴广敬剧谈既乏酒饮又无火炙映雪危坐以为清供其着述甚多而为学之要则在造化经纶一图谓其门人王仲廸曰寡欲以养其心观止以明其理调息以养其气读书以验其诚圣贤之域不难到又读武王戒书而惕然有感以徃古之圣犹儆戒若是之至后世𦕈末小子其敢事事不求之心哉既以古篆随物而书又铭无所用噐物之未有铭者以见道之无乎不在也其时方希直氏亦补註戒书以为其言之善者与诗书要义何以异焉葢从来学圣之的以主敬为第一义先生固与希直善其讲之必有素矣庐陵解缙尝铭先生之墓谓其力学主敬信不诬也今大绅文集既失此文而先生着述亦多散逸万厯间焦弱侯所表章者仅先生字学之书其幸得此于其后人故载之于右造化经纶图周子曰无极而太极太极动而生阳干道成矣静而生隂坤道成矣阳变隂合五行顺布四时行焉一皆自然之天也邵子心为太极葢造化之一气即圣人之一心造化之气本于发生而圣人之心亦将以济世矣故不免由静以之动自无而入有使万物得以遂其身安其业然人不见其迹者以造化之气与圣人之心虽动而不离静虽有而不舎无彼万物与万民齐见役説战劳于其间而不自觉故曰帝出乎震成乎艮帝者岂非造化之气与圣人之心乎夫三圣巍巍继天立极相与传授独辨此心欲学圣贤者舍此心将何所用力哉葢人有情有性而心则统性情者也性者仁义礼智是也情者喜怒哀乐是也心得其养则以性御情而五常百行由此而正心失其养则以情荡性而五常百行由此而隳此心之所主顾不重乎学者诚能时时省察念念不忘而使道心常为之主人心毎听命焉则寂然不动之时当与造化同其体及感而遂通自然与造化同其用斯其所以为三极之道三极者三才各一太极也洪武甲戍秋七月既望余姚赵谦谨识仁爱理元孝存则承颜养志爱敬不忘没则慎终追逺继志述事慎行其身不敢以遗体行殆将为善思贻父母令名必果将为不善思贻父母羞辱必不果公老老幼幼举斯加彼物我不分穷逹一视克伐怨欲不行意必固我不立恕已所不欲勿施于人不以所长者病人不以所能者愧人不念旧恶慈少者懐之不独子其子爱矜孤恤贫随力济物寛纳汚藏疾犯而不校厚徳必报怨不讐故旧不遗笃序姻亲成人美揜人过不仁险设机穽包祸心陷人不义中人凶祸忍害物伤人幸灾乐祸忌闻人才美而媢疾见人富贵而热中凡以胜已为不满者皆忌也刻督责太苛掊克无艾念怨不忘败人之善成人之恶薄喜闻人过好言人短忘恩负徳得新弃旧轻訾毁好攻讦克多尚人不逊善事功欲自己出议论专好已胜躁不耐激触不能容忍私立物我分町畦凡事只求自利褊气宇狭隘不能容物暴任情恣横挟势冯陵义宜理利直志义不屈不挠词色不佞不䛕弟敬兄友弟恭老尚年正任理而行不为阿比安命守分不肯茍求凡出处语黙进退屈伸刚柔寛严好恶取舎从违避就贵审其宜而不失爱人不亲反其仁治人不治反其智礼人不答反其敬行有不得者皆反求诸已刚干健笃实不为物挠富贵贫贱不滛不移威武不能屈介确然有守不为俗变廉见得思义分无求多勇见善必为知过必改不义贪货殖玩物贪名逐禄不务自守动辄有求吝不济人之才当予者不予但有刓忍恋惜之意不教人以善所有则隐蔽惟恐他人知之忧患贫畏祸昔人谓祸患之求只有个处置若过于忧是无义无命也佞胁肩谄笑巧言饰语擎跪曲拳凡冀以逢迎投合人意向者皆是欲耳于声目于色口于味鼻于臭四肢于安佚懦柔而无立随俗浮沉自守不坚屈于威势偏不求中正好恶任情鄙计琐屑甘猥贱悖执已自是违衆从欲比不顾是非徇情党物怨不安义命不务反躬一切归咎于天人礼恭理亨敬正名辨分敬老崇贤居处恭执事敬内则摄思虑去执固凝然主一而无适外则正衣冠尊瞻视俨然庄重而不慢谨不侈然自放不轩然自得言不轻发事不轻举不出位而思不怨天不尤人不居下讪上务隐恶扬善避嫌疑审去就不讦以为直不徼以为知让辞尊居卑推多取少虑以下人善则称人谦有若无实若虚以能问于不能以多问于寡无礼骄挟富贵以自恣恃才美以为髙常有欲自表意见常有陵压人意侈大室庐华衣服盛车马美饮食丽噐用越制度不安分诞无而为有虚而为盈约而为泰气象兀突难亲简接物不委曲与人无恩义敖简贤徳侮老成自处放肆待物轻率智别理贞博览以致广大穷究以尽精微凡大而天地之理微而事物之故明而礼乐之文幽而鬼神之情状近而人物贤否邪正之分逺而古今兴衰治乱之迹无一不当致知疑事毎质知之为知之不知为不知不逆诈不亿不信又当先觉不可受人之欺见贤思齐见不贤而内自省亲贤人逺小人识别邪正爱而知其恶憎而知其善别是非辩可否审利害计始终义以为质礼以行之逊以出之信以成之真伪忠佞贵于辨察贫富贵贱甘于自然明不读非僻之书不为非礼之视聪不受浸润之谮乐闻谠直之言无智昏于事不审是非可否于人不识诚伪善恶逺贤人交小人浅以小小得䘮为利害以小小毁誉为荣辱以小小逆顺为恩怨固拘方泥曲执滞不通陋安于卑陋不务广览博取以长见识满噐识褊狭不能自居矜骄傲世侮慢才徳巧好穿凿徼以为智溺乱色观非僻之书视非礼之物讳闻过喜䛕佞恶正直轻事不详审而妄为言不详审而妄发浮不敦笃信真实无妄言顾行行顾言循物无违为人谋而忠与人有终始体道无虚伪不信诈虚言罔人匿行炫燿欺食言伪言大言行事不确实为人不亲切有失自葢藏矫心迹不相副沽徼以求名谲多机闗挟术数务诡随易反覆考古续戒书有攸为罔稽乎得失有攸行罔觉乎吉凶惟尔徳之至神惟尔道之至一凡民有疑惟尔质徳惟一动则吉行靡中动乃凶神之敬之伊泰筮之庸馨尔徳容以塞薉斯革山尔立匪岌岌尔余习昏明之异尔用尔弃永昭尔之徳予夜无寐窈而深藏乃密廓有容随所出正其心艮其背畏无闻慎无视允守兹哲可企大哉圣谟于尔储奠之之匪他图抒厥衷善则纪秉有恒致敬此安毋忘危乐毋忘悲毋曰无知天监于兹毋自欺斋尔宿慎尔独毋安尔寝纵尔欲锦烂如灾厥躯绨疏温安以存箪食豆羮莫之与争羞珍食玉其或颠覆戒尔盈盈易倾守尔中中有容尔之则符心徳长短不齐惟所适毋苟入毋茍出括汝口时无失待时而动随时而静动静惟其时孰执其柄利若纯刚而巽惟所致曷有困上无谄下无凟慎所与乃无辱谐尔鸣宣乃情永协韶之成毋为郑之声温而润惟尔徳之蕴端而方惟尔徳之臧虚而质是以容斯实黑所致白亦缁欲有所染其慎之榘而敦质而文纪厥善余所遵方而式廉而直覆渠循常契余徳藏厥机勿妄开彼其不齐尔乃裁不偏倚惟尔徳之宜正直如矢随所之仰彼则重俯此则轻俯仰咸匪常惟执厥中乃尔程或欹或盈罔攸式裒多益寡尔作极安尔蓄尔质的然于外宁藏于宻坦而夷无欹无危习于兹敬而勿驰疑所决庸而瀎永丹厥心毋为紫夺晨而兴谨斯栉毋以养望为尔逸勿为所染而自缁日新又新当自治毋茍污难复去匪欲其华匪逞其奢欲观古像致厥家彼有所染庸尔革陂而不茔庸尔泽革如泽如尔之徳夫惟静动罔不正夫惟重无怠无纵静兮重兮敬徳日跻悬尔形着厥名永纲纪吾圣经执斯匕毋忘秉耒饘鬻于是以宁余餧操斯柄乱斯正累寸成尺如彼积徳观尔和豫范我规矩趋行抑扬于是度山削尔形惟乱风是屏毋蔽厥明视彼壶庶乎屡空视兹矢庶乎直躬心端体正遐不中用则张舍则藏用张舎藏谅比隂阳毋曰内可闚乎外毋曰外不见其内繄内外无二惟明徳之大柔而平方而正是借是凭以彰我名孑尔形烛圣经学欲缉熈遵尔髙明去兹尘如垢去身如恶去心其日新折旋中矩处彼得所齿易雪心难洁痛刮䃺厉工毋歇太刚则缺太鋭则折知尔刚鋭以解余结明儒学案卷四十三明儒学案卷四十四钦定四库全书明儒学案卷四十四余姚黄宗羲撰诸儒学案上二学正曹月川先生端曹端字正夫号月川河南渑池人自幼不妄言动年十七遍读五经师事宜阳马子才太原彭宗古永乐戊子举于乡明年登乙榜第一授山西霍州学正厯九年丁忧庐墓壬寅起补蒲州洪熈乙巳考绩两学诸生皆上章请复任霍州上遂许之又十年宣徳甲寅六月二日卒于霍州年五十九初先生得元人谢应芳辨惑编心悦而好之故于轮回祸福巫觋风水时日世俗通行之説毅然不为所动父敬祖为善于乡而勤行佛老之善以为善先生朝夕以圣贤崇正辟邪之论讽于左右父亦感悟乐闻先生条人伦日用之事可见之施行者为夜行烛一书言人处流俗中如夜行视此则烛引之于前矣里中有斋醮力不能止则上书乡先生请勿赴又上书邑令请毁滛祠令以属之先生毁者百余惟存夏禹雷公二庙四时祈报则设社谷坛邢端修五岳庙先生言其非礼同僚肃拜梓潼神先生以为谄僚曰斯文宗主也先生曰梓潼主斯文孔子更主何事门人有赴汉夀亭社㑹者先生愍痛以折之诸生有䘮则命知礼者相之有欲用浮屠者先生曰浮屠之教拯其父母出其地狱是不以亲为君子而为积恶有罪之小人也其待亲不亦刻薄乎其人曰举世皆然否则笑随之先生曰一乡溺于流俗是不读书的人子读儒书明儒礼不以违礼为非而以违俗为非仍然是不读书人也毎有修造不择时日或以太歳土旺为言先生明其谬妄时人从而化之霍州樵者拾金钗以还其主人以为异樵曰第不欲愧曹郡博耳髙文质徃观剧中途而返曰此行岂可使曹先生知也先生以力行为主守之甚确一事不容假借然非徒事于外者葢立基于敬体验于无欲其言事事都于心上做工夫是入孔门之大路诚哉所谓有本之学也其辨太极朱子谓理之乗气犹人之乗马马之一出一入而人亦与之一出一入若然则人为死人而不足以为万物之灵理为死理而不足以为万物之原今使活人骑马则其出入行止疾徐一由乎人驭之如何尔活理亦然先生之辨虽为明晰然详以理驭气仍为二之气必待驭于理则气为死物抑知理气之名由人而造自其浮沉升降者而言则谓之气自其浮沉升降不失其则者而言则谓之理葢一物而两名非两物而一体也薛文清有日光飞鸟之喻一时之言理气者大畧相同耳语録人之所以可与天地参为三才者惟在此心非是躯殻中一块血气事事都于心上做工夫是入孔门底大路事心之学须在萌上着力学欲至乎圣人之道须从太极上立根脚天地间凡有形象声气方所者皆不甚大惟理则无形象之可见无声气之可闻无方所之可指而实充塞天地贯彻古今大孰加焉故周子言无极而太极做人须向志士勇士不忘上叅取若识得此意便得此心则自无入不自得人要为圣贤须是勐起如服瞑眩之药以黜深痼之疾真是不可悠悠学者须要置身在法度之中一毫不可放肆故曰礼乐不可斯须去身吾辈做事件件不离一敬字自无大差失一诚足以消万伪一敬足以儆千邪所谓先立乎其大者莫切于此非礼勿视则心自静学者须要识得静字分晓不是不动便是静不妄动方是静故曰无欲而静到此地位静固静也动亦静也天理存亡只在一息之间生死路头惟在顺理与从欲能真知其义理之味之无穷则穷逹自不足以动念圣人之心一天地生物之心天地之心无一物不欲其生圣人之心无一人不欲其善圣人之所以为圣人只是这忧勤惕励的心须臾毫忽不敢自逸理无定在惟勤则常存心本活物惟勤则不死常人不能忧勤惕励故人欲肆而天理亡身虽存而心已死岂不大可哀哉人之为学须是务实乃能有进若这里工夫欠了分毫定是要透过那里不得学圣希贤惟在至诚则五常百行皆自然无不备也无欲便觉自在人只为有欲此心便千头万绪做事便有始无终小事尚不能成况可学圣人耶受道者以虚心为本有所挟则私意先横于中而不能入矣人能于天命顺而不咈受而不拒便是处死生富贵之要直者生之道循理而行虽命之所遭有不齐而莫非生道得一善逞一善得一能逞一能是谓道听涂説今人轻易言语是他此心不在奔驰四出了学者当自谨言语以操存此心修身见于世葢实之不可掩者非君子愿乎其外而欲以自见也人性本善而感动处有中节不中节之分其中节者为善不中节者为恶道无形体可见而圣人一身浑然此道故无形体之道皆于圣人身上形见出来为人之功用力特在勿与不勿之间而已自是而反则为天理自是而流则为人欲自是克念则为圣自是罔念则为狂特毫忽之间学者不可不谨孔颜之乐者仁也非是乐这仁仁中自有其乐耳且孔子安仁而乐在其中颜子不违仁而不改其乐安仁者天然自有之仁而乐在其中者天然自有之乐也不违仁者守之之仁而不改其乐者守之之乐也语曰仁者不忧不忧非乐而何周程朱子不直説破欲学者自得之人能恭敬则心便开明学到不怨不尤处胸中多少洒落明莹真如光风霁月无一㸃私累六经四书圣人之糟粕也始当靠之以寻道终当弃之以寻真古人文人自是文人诗人自是诗人儒者自是儒者今人人欲兼之是以不能工也贤辈文无求竒诗无求巧以竒巧而为诗文则必穿凿谬妄而有不得其实者多矣不若平实简淡为可尚也人心本自虚灵知觉但事物才触即动而应初无纵迹可寻捉处太极图説述解序略云孔子而后论太极者皆以气言老子道生一而后乃生二庄子师之曰道在太极之先曰一曰太极皆指作天地人三者气形已具而混沦未判之名道为一之母在太极之先而不知道即太极太极即道以通行而言则曰道以极致而言则曰极以不杂而言则曰一夫岂有二耶列子混沦之云汉志含三为一之説所指皆同微周子启千载不传之祕则孰知太极之为理而非气也哉且理语不能显黙不能隐固非图之可形説之可状只心㑹之何如耳二程得周子之图之説而终身不以示人非祕之无可传之人也是后有增周説首句曰自无极而为太极则亦老庄之流有谓太极上不当加无极二字者则又不知周子理不离乎隂阳不杂乎隂阳之㫖矣亦惟朱子克究厥㫖遂尊以为经而註解之真至当归一之説也至于语录或出讲究未定之前或出应答仓卒之际百得之中不无一失非朱子之成书也近世儒者多不之讲间有讲焉非舎朱説而用他説则信语録而疑註解所谓弃良玉而取顽石掇碎铁而掷成噐良可惜也太极图説辨戾文畧云周子谓太极动而生阳静而生隂则隂阳之生由乎太极之动静而朱子之解极明备矣其曰有太极则一动一静而两仪分有隂阳则一变一合而五行具亦不异焉又观语録却谓太极不自㑹动静乗隂阳之动静而动静耳遂谓理之乗气犹人之乗马马之一出一入而人亦与之一出一入以喻气之一动一静而理亦与之一动一静若然则人为死人而不足以为万物之灵理为死理而不足以为万物之原理何足尚而人何足贵哉今使活人骑马则其出入行止疾徐一由乎人驭之如何尔活理亦然不之察者信此则疑彼矣信彼则疑此矣经年累岁无所折衷故为辨戾以告夫同志君子明儒学案卷四十四明儒学案卷四十五钦定四库全书明儒学案卷四十五余姚黄宗羲撰诸儒学案上三佥宪黄南山先生润玉黄润玉字孟清号南山浙之鄞县人幼而端方不拾遗金郡守行乡饮酒礼先生观之归而书之于册习礼者不能过也诏徙江南富民实北京其父当行先生年十三请代父往有司少之对曰父去日益老儿去日益长有司不能夺而从之至则筑室城外卖菜以为生作劳之余读书不辍有富翁招之同寓先生谢不往或问之曰渠有一女当避嫌也寻举京闱乡试授江西训导用荐召为交趾道御史出按湖广劾藩臬郡县之不职者至百有二十人风采凛然景泰初改广西提学佥事时冦起军兴先生核军中所掠子女归者万余口副使李立故入死罪且数百人亦辨而出之南丹卫在万山中歳苦瘴疠先生奏徙平原戍卒因之更生丁忧起复移湖广与廵抚李实不合左迁含山知县致仕成化丁酉五月卒年八十九先生之学以知行为两轮尝曰学圣人一分便是一分好人又曰明理务在读书制行要当谨独盖守先儒之矩矱而不失者也其所友为李文毅薛文清故操行亦相似海涵万象録天只气地只质天地之生万物如人身生毛髪任其气化自然也而人独有心中一窝气寓得理而灵故曰心神然太虚中亦有一团气灵如人心者则曰天神汴为天下之中不如金陵江夏漕运之易集也道有体用体即理用即事人得是理于心曰徳服是事于身曰行何谓徳知仁圣义中和是也何谓行孝友睦姻任恤是也道无𤣥妙只在日用间着实循理行在天为理与天常存在人为性气散则亡告子若曰生理之谓性便不起人争端天地间只是生气中有此生理在人亦然故名曰性而总谓之仁是仁即系天地生物之心又只是生生之理又曰气质之性即告子生之谓也故张子曰君子弗性也有一人之命有一家之命有一国之命若长平坑卒一国之命也气数也居处恭执事敬与人忠则心自不放心之量宇宙间事皆能推其理而知但天下形势古今制度必须考视而知难意度也程张所谓心皆指其虚灵之气而言气本寓理为性理从气发为情而心能主宰者亦气也天地间生生不息为仁此天理流行也人心只天理流行便是仁私欲间断便是不仁孔门所教所学皆于用处发明而体在其中葢理是道之体事是道之用孝弟见于日用只从仁上发出来仁是孝弟之理孝弟是仁之用学者骛于髙逺不尽孝弟之事只是去探髙妙论心论性却全不识道教学者于自己体认性情发见处便能知道古者士农工商各一其业子孙世守而民志定今也农工商之贪黠者皆奔竞仕途而谋吏胥出身徃徃恣其贪黠卒获仕途以终其身所以滥溢铨曹污蠧民社者多此途也为今之计莫若自民间俊秀取入庠校者三年大比约计藩臬郡县司吏额分上中下取士之中式者上等命为藩臬阃司之吏中等为各郡吏下等为县司吏三年考满送礼部㑹试亦依上法取送在京衙门厯役三年都试出身则使儒法兼通寄之民社而去贪黠之风矣大学之道问学之宏规论语之言践履之实理孟子七篇扩充之全功中庸一书感化之大义大学一书六经之名例也中庸一书六经之渊源也穷理者道之体斯明尽性者道之体斯行至命者道之原斯逹故邵子曰非道而何经书补註格物格字当训合格之格凡物之要者莫切乎身心物之大者莫过乎家国天下人之所学莫非身心家国天下之事然事物莫不有理而万物皆备于我则物理具于吾心学者以吾心之理格合事物之理是曰格物若训为至则为物至而后知至不成文义也告曾子以道言一理贯万事理即体事即用告子贡以学言一心贯万理心者气之灵理者心之徳一日克已复礼以一日成功之大纲言四勿以日日用功之节目言譬之一好地方有冦生发日日要当克胜他及至一日尽克胜了而复却好地方则天下皆知其地方好了朱子补传一旦豁然贯通即此一日义同天理寓于人曰性犹源泉入于川曰流然理无不善而人之气禀有清浊泉无不洁而川之泥质有沙淤故人之始生气之清浊未甚见及其长而习于善则清者愈清习于恶则浊者愈浊如川之始逹泥之澄浑未甚分及其逺也积于沙者则澄者愈澄泊于泥者则浑者愈浑矣故性近习逺浩气是心窝中一㸃虚灵之气所以具衆理而应万事者人能事事合宜则心无愧怍而天理纯全斯可识浩然之气象也仰不愧于天俯不怍于人此浩气塞于天地之间也义者人心之裁制气之主也即所谓志帅也道者事理之当然气之行也即所谓道路也万物皆备于我物理具于吾心也以吾心之理处物合宜即义也此之谓体用尧典以亲九族即齐家也止谓本宗九世上至髙下至𤣥自三而五自五而九上杀下杀旁杀而人道竭矣岂有外姓谓之族乎故尔雅别外姻曰母党妻党天生烝民有物有则言天之生人有是事则有是理如视必明听必聪色必温貌必恭言必忠而有即必也民之秉彛好是懿徳言人之有已行此常事故思此常理如视思明听思聪色思温貌思恭言思忠而好即思也葢事者道之用理者道之体故孔子曰为此诗者其知道乎古者诸侯之别子之子孙嫡派如大宗其庶子为小宗若小宗絶不为立后惟大宗絶则以支子立后葢大宗是尊者之统不可絶也今制大宗絶立后小宗絶不立后奈庶民不知朝廷之制凡庶子絶皆令过继只是争取财产尔古者吉服杀缝向外以便体后王致饰杀缝向内为吉服以外削外缉者为凶服苴束茅也所以代神置于神席几东祭时佐食取黍稷祝取觯祭于苴而祭毕弃之即老氏所云刍狗也今朱子家礼乃束茅置沙于馔食前酬酒似与古礼命祝祭酒意同周公祭泰山召公为尸今之神有土木偶及遗像皆古人立尸之遗意欤文毅罗一峯先生伦罗伦字彛正学者称一峯先生吉之永丰人举成化丙戍进士对䇿大廷引程正公语人主一日之间接贤士大夫之时多亲宦官宫妾之时少执政欲节其下句先生不从奏名第一授翰林修撰会李文逹夺情先生诣其私第告以不可待之数日始上疏厯陈起复之非为君者当以先王之礼教其臣为臣者当据先王之礼事其君疏奏遂落职提举泉州市舶司明年召还复修撰改南京寻以疾辞归隐于金牛山注意经学周易多修传註间补已意礼记彚集儒先之见而分章记礼则先生独裁春秋则不取褒贬凡例之説以为春秋縁人以立法因时以措宜犹化工焉因物而赋物也以凡例求春秋者犹以画笔摹化工其能肖乎戊戌九月二十四日卒年四十八正徳十六年赠左谕徳谥文毅先生刚介絶俗生平不作和同之语不为輭巽之行其论太刚则折则引苏氏之言曰士患不能刚尔折不折天也太刚乎何尤为是言者鄙夫患失者也家贫日中不能举火而对客谈学不倦髙守赠以绨袍遇道殣辄解以瘗之尝欲倣古置义田以赡族人吕令助之堂食之钱先生曰食以堂名退食于公之需也执事且不可取何所用与谢而弗受冻馁㡬于死亡而一无足以动于中若先生庶㡬可谓之无欲矣先生与白沙称石交白沙超悟神知先生守宋人之途辙学非白沙之学也而皭然尘垢之外所见专而所守固耳章枫山称先生方可谓之正君善俗如我辈只修政立事而已其推重如此要语子路论为国而其言不让夫子哂之况直居其位而不让乎登降作止饮食不辞焉人皆以为非也荣以爵而不辞焉人不以为非也非其小而不非其大何也治已必先治心心者舟之柁也欲正其舟而不正其柁可乎伯恭居䘮授徒子静极以为非今日使子静在恐亦不敢以为非也居䘮须避嫌疑不可自信而已古人之受污者多以此人或以是污之亦无路分説也进善无足处有足便小了臧否人物此是一件不好勾当称善虽是美事然必见得透恐为伪人所罔所以为圣贤不必删述定作如孔子折衷羣圣以垂宪万世也不过求之吾心致敬于动静语黙衣服饮食五伦日用以至辞受取舎仕止久速无不合乎圣贤已行之成法而已君子视人犹已以义处己不以义处人非君子之道也流俗虽不美而天下未尝无正人天下未尝无正论此固人心之所以不死而天道之所以扶持斯世者也君子之学持静之本以存其虚防动之流以守其一虚则内有主而不出一则外有防而不入则物不交于我矣物不交于我则我之所以为我者非人也天也或曰刚折而柔存此非知刚者也天不刚乎地不柔乎地有陷而天未尝坠不刚者存而柔者堕乎山止也水流也山刚而水柔不刚者存而柔者去乎齿之折者刚之无本者也髪附于头颅头颅存而毛髪去者何也诚曷终乎土可入诚不可得而息也入土斯已矣诚曷不息也所谓生也守之以死死则终诚不可得而息也所见专则所守固与其以一善成名宁学圣人而未至文懿章枫山先生懋章懋字徳懋金华兰谿人成化丙戍㑹试第一选庶吉士授编修与同官黄仲昭庄㫤谏上元烟火杖阙下谪知临武厯南大理评事福建按察司佥事考绩赴吏部乞休冢宰尹旻曰不罢软不贪酷不老疾何名而退先生曰古人正色立朝某罢软多矣古人一介不取视民如伤某贪酷多矣年虽未艾须髪早白亦可谓老疾矣遂致仕林居二十年弟子日进讲学枫木菴中学者因曰枫山先生𢎞治中起为南京祭酒㑹父䘮力辞廷议必欲其出添设司业虚位以待之终制就官六馆之士人人自以为得师正徳初致仕转南京太常礼部侍郎皆不起嘉靖初以南京礼部尚书致仕是嵗辛巳除夕卒年八十六赠太子太保谥文懿其学确守宋儒本之自得非有传授故表里洞彻望之龎朴即之和厚听其言开心见诚初若不甚深切久之烛照数计无不验也以方之涑水虽功业不及其诚实则无间然矣金华自何王金许以后先生承风而接之其门人如黄传张大轮陆震唐龙应璋董遵凌瀚程文徳章极皆不失其传云遗事诸子皆亲农事邑令来见诸子辍耕跪迎先生官祭酒其子徃省道逢廵检笞之知而请罪先生笑曰吾子垢衣敝履宜尔不识又何罪焉太宰唐渔石出入徒歩人以为言渔石曰枫山先师致政归祇是歩行自后朴菴竹涧两侍郎俱守此礼吾安敢违耶枫山祖居渡凟距城十五里当事至兰谿者必出城访之至则一饭鸡黍数豆力不能办多假借于族人其后迁居城中小楼二间卑甚先生宴坐其间毎作文时绕行室中其冠徃徃触梁垫角先生不知也先生田只二十畆而家人十口岁须米三十六石所入不足当其半则以麦屑充之宅后为天福山一日勾人者过其门其人奔入取道至山而去手力疑为先生家匿之先生即令其遍索不得手力亦从后门去先生与夫人畧不动色毎岁宴其门人二次清明冬至祭祀之馂也两人共一席有不至者先生自专一席若门人续至专席已罄则夫人自出益之朴菴先生之姪也其质朴畧相似先生闻其归家尚有赢俸即为不乐朴菴亦有慙色语要人形天地之气性天地之理须与天地之体同其广大天地之用同其周流方可谓之人学者须大其心胸葢心大则万物皆通必有穷理工夫心才㑹大又须心小心小则万物毕晰必有涵养工夫心才㑹小不至狂妄矣或劝以着述曰经自程朱后不必再註只遵闻行知于其门人语録芟繁去芜可也桃符曰正要鬼神司屋漏何须荼垒卫门庭毎讲伯夷叔齐饿首阳之下民到于今称之之语便自警㧞格君心收人才固民心然后庶事可举惟唐虞三代皆圣人致中和而参赞下此一泰一否为气运所推盪耳穷理自进退辞受之节分明不茍始居敬于专一上见功应璋问学先生曰勉斋真实心地刻苦工夫八字尽之矣原学人生而静之谓性得乎性而无累于欲焉之谓学学在于人而于性未尝加不学在于人而于性未尝损学有纯正偏驳而于性未尝杂性本不学而能者也而必假于学性之动于欲也学以求完夫性者也而顾戕夫性学之失其原也葢人之性也即天之命也于穆不显命之本体而四时五行万化出焉至静无感性之本体而四端五常百行具焉本体藏于寂妙用通于感运之于心为思虑发之于身为貌言视听施之于家为父子昆弟措之于国与天下为君臣上下礼乐刑政以性为有内也何性非物也以性为有外也何物非性也得乎性之体则意可诚心可正身可修家可齐国治而天下平也据此之谓徳履此之谓道学此之谓学勉之为贤安之为圣尧曰执中明其体之无所偏耳舜曰精一明其体之无所杂耳孔子曰仁子思曰诚孟子曰尽圣学相传千古一一性尽而天下无余事天下无余学也佛老之教行于世久矣后之儒者非不倡言以排之而卒不能胜之者学之不明性之未尽也老氏以无名为天地之始无欲观人心之妙无为为圣人之治而佛家者流则又生其心于无所住四大不有五蕴皆空其道以性为心之体吾惟修吾心炼吾性而已明吾心见吾性而已不必屑屑于其外也是以其学陷于自私自利之偏至以天地万物为刍狗为幻化弃人伦遗物理不可以治天下国家焉今之学则又异于是矣心性之教不明而功利之私遂沦浃而不可解传训诂以为名夸记诵以为博侈辞章以为靡相矜以智相轧以势相争以利相髙以技能相取以声誉身心性命竟不知为何物间有觉其谬妄卓然自奋欲以行能功实表见于世则又致饰于外无得于内莫不以为吾可以修身也可以齐家也可以治国平天下也又莫不以为吾不学佛老之梦幻人世遗弃伦理也然要其所为不过为假仁袭义之事终不足以胜其功利之心其去圣学也逺矣犹幸生于今之世毋使佛老见之也使佛老生今世而见吾人所为其不窃笑者㡬希是求免于佛老之不我辟不可得也暇辟佛老乎哉所幸真性之在人心未尝一息冺没而圣学昭然如日中天敏求之精察之笃行之一切气禀物欲俱不能累必求真静之体以立吾心之极惩忿惩此也窒慾窒此也改过改此也迁善迁此也不为佛老之虚无不为俗学之卑琐斯为圣学也已若曰是性也吾有自然之体也不能戒惧谨独以求必得而欲以虚悟入则意见之障终非自得纵使谈説得尽亦与训诂记诵词章功利者等尔而何以为学也郎中庄定山先生㫤庄㫤字孔旸号定山江浦人也成化丙戍进士选庶吉士授翰林简讨与同官章枫山黄味轩谏鳌山杖阙下谪判桂阳改南京行人司副遭䘮服阕不起垂二十年𢎞治甲寅特㫖起用先是琼山丘濬疾先生不仕尝曰率天下士夫背朝廷者㫤也彼不读祖训乎葢祖训有不仕之刑也至是濬为大学士先生不得已入京长揖冢宰遂补原官明年陞南京吏部郎中寻病迁延不愈又明年告归丁巳考察尚书倪岳以老疾中之士林为之骇然己未九月二十九日卒年六十三先生以无言自得为宗受用于浴沂之趣山峙川流之妙鸢飞鱼跃之机畧见源头打成一片而于所谓文理宻察者竟不加功葢功未入细而受用太早慈湖之后流传多是此种学问其时虽与白沙相合而白沙一本万殊之间煞是仔细故白沙言定山人品甚髙恨不曾与我问学遂不深讲不知其后问林缉熈何以告之其不甚契可知矣即如出处一节业已二十年不出乃为琼山利害所憷不能自遂其志先生殊不喜孤峯峭壁之人自处于寛厚迟钝不知此处却用得孤峯峭壁着也白沙云定山事可怪恐是久病昏了出处平生大分顾令儿女辈得専制其可否耶霍渭厓谓先生起时琼山已薨是诬琼山也按先生以甲寅七月出门九月入京朝见琼在乙卯二月卒官安得谓起时已卒哉况是时徐宜兴言定山亦是出色人琼山语人我不识所谓定山也则其疾之至矣安得谓诬哉先生形容道理多见之诗白沙所谓百鍊不如庄定山是也唐人白乐天喜谈禅其见之诗者以禅言禅无不可厌先生之谈道多在风云月露傍花随桞之间而气象曜如加于乐天一等钱牧斋反谓其多用道语入诗不知定山其自谓知白沙亦未必也语要圣人之道贵无言而不贵有言言则影响形迹而无言则真静圆融若愤也而真见若冥也而真趣若虚寂也而真乐彼以天得而此以天与极其自得之真而出乎意象之外是以圣人不贵有言吾之此身受形父母既有此形则有此理使吾身有一理不尽吾于父母之形为徒受矣浙人余中之过溪云以皇极经世之学授余读其书至王天悦所谓推以某甲之年月必得某甲之时日而后富夀必先以某甲之年月而后贫贱以至水陆舟车之所产东西南北之所居精麄巨细之事无不皆然而至所谓福善祸滛畧无一二余虽口唯其义而心实不敢以为学也圣贤之学惟以存心为本心存故一一故能通通则莹然澄彻广大光明而羣妄自然退听言动一循乎礼好恶用舎各中乎节屈原长于骚董贾长于䇿扬雄韩愈长于文穆伯长李挺之邵尧夫长于数迁固永叔君实长于史皆诸儒也朱子以圣贤之学有功于性命道徳至凡四书五经纲目以及天文地志律吕厯数之学又皆与张敬夫吕东莱蔡季通者讲明订正无一不至所谓集诸儒之大成也此岂濂溪二程子之大成哉六经莫大于易而易有隂阳也方其无言也易具于心浑然无为及其有言则孰为隂孰为阳而隂阳之授受皆传之纸上而易始散矣易非散也纸上而易自散也四书莫精于中庸中庸言性道教也方其无言也中庸具于心噩然无名及其有名则孰为性孰为道孰为教而性道教授受者得之口耳而中庸始乱矣中庸非乱也口耳而中庸自乱也诗书礼乐春秋论孟莫不皆然心非静则无所敛主乎静者敛此心而不放也心非敬则无所持居乎敬者持此心而不乱也理非穷则无所考穷乎理者考此心而不失也徃年白沙先生过余定山论及心学先生不以余言为谬亦不以余言为是而谓余曰此吾缉熈之在清湖者之所得也而子亦有是哉世之好事诋陈为禅者见夫无言之説谓无者无而无然无极而太极静无而动有者吾儒亦不能无无也但吾之所谓无者未尝不有而不滞于有禅之所谓无者未尝有有而实滞于无禅与吾相似而实不同矣道无不在一大浑沦者散在万物散在万物者俱可打成一片而衆人则不知也杨墨之害甚于申韩佛老之害过于杨墨科举之学其害甚于杨墨佛老为我兼爱虚无寂灭葢足辟矣至于富贵利逹患得患失谋之终身而不知反者则又杨墨佛老之所无也属聨比对㸃缀纷华某题立某新説某题立某程文皮肤口耳媚合有司五经四书择题而出变风变雅学诗者不知䘮弔哭祭学礼者不知崩薨葬卒学春秋者不知呜唿此何学也富贵而已利逹而已觊觎剽窃而已朱子谓庐山周宜榦有言朝廷若要恢复中原须罢三十年科举始得葢已深恶之矣天地万物总吾一体牕草不除皆吾生意元㑹运世皆我古今伏羲周孔颜曾思孟皆吾人物易书诗礼春秋皆吾六经帝力何有太平无象皆吾化育天之生圣贤将为世道计也或裁成以制其过或辅相以补其不足孔子之于六经朱子之于传註唤醒聋瞶所以引其不及者至矣今世降风移学者执于见闻入耳出口至于没溺而沦胥之者非制其过可乎侍郎张东白先生元祯张元祯字廷祥别号东白南昌人少为神童以闽多书父携之入闽使纵观焉登天顺庚辰进士第入翰林为庶吉士故事教习唐诗晋字韩欧文而先生不好也日取濂洛闗闽之书读之授编修成化初疏请行三年䘮又言治道本原在讲学听治用人厚俗与当国不合移病归家居二十年益潜心理学𢎞治初召修宪宗实録进左赞善上疏劝行王道陞南京侍讲学士终养九年召修大明会典进翰林学士侍经筵上注甚特迁卑座以听其讲丁忧䘮毕改太常卿掌詹事府以为治化根源莫切于太极图説西铭定性书敬斋箴宜将此书进讲上因索观之曰天生斯人以开朕也武宗即位进吏部右侍郎未及上而卒正徳元年十二月晦也先生既得君尝以前言徃行非时封进不知者以为私言也孝宗宴驾为人指摘先生亦不辨先生卓然以斯道自任一禀前人成法其言是心也即天理也已先发阳明心即理也之蕴又言寂必有感而遂通者在不随寂而冺感必有寂然不动者存不随感而纷已先发阳明未发时惊天动地已发时寂天寞地之蕴则于此时言学心理为二动静交致者别出一头地矣语要斯道在天地不患践之弗力所患知之弗真萧宜翀蚤游聘君之门友克贞公甫居仁诸子不饰廉隅于泥坐蛇行不诡冠服于吕縚象偑不纵浮谈于太极此道自程朱后所寄不过语言文字循习既久只形诸文字而言语殊不之及形诸文字才能执笔即于性命之奥帝王之畧极力描写不以为异若言语间有及之听者虽面相隆重退辄号笑之曰此道学又或公排摈之曰此伪学士风一至于是然实由言语者所谈非所见所见非所履故也吾人致力于大本须灼见外教同中有大不同处此理在天地间如今造版籍粮册相似有总有撤徒知囫囵一大块而不知辨析于毫釐畧窥影响便尔呌噪不复致详致谨反谓得人所未得之真乐鄙礼法为土苴嗤简䇿为糟粕卒至颠瞀老死大抵实有此者气象自别语言动静何莫非此若不养得深厚皆是徒然此本不跷蹊不差异不髙逺不麄率不放肆彼言动之跷蹊差异或务为髙逺麄率放肆者则其人之能有此与否可知已天池所以相播相盪相轧相磨昼夜不息者其心无他惟在生物而已虽其雷霆之震击霜雪之凋残亦所以破其顽而禁其盛非心乎杀之也人即天理所生之物也如花木之接水泉之续然实皆得是生物之心以为心者也茍非得是心则是身无以生矣是心也即天理也天理之在此心日用之间本无不流通但以既有此身则不能无耳目口鼻耳目口鼻既独有诸由是诱之以声色之纷华臭味之甘美得之不得而喜怒哀乐之发遂不能无私焉身既有私则此心或为之蔽而天理渐以冺矣寂必有感而遂通者在不随寂而冺感必有寂然不动者存不随感而纷布政陈克菴先生选陈选字士贤号克菴台之临海人天顺庚辰试礼部丘文庄得其文曰古君子也寘第一及相见而貌不扬文庄曰吾闻荀卿云贤圣无相将无是乎授监察御史罗一峯论夺情被谪先生抗疏直之出按江西藩臬以素服入见先生曰非也人臣觐君服视其品秩于御史何居不事风裁而贪墨望风解绶已督学南畿一以徳行为主试卷列诸生姓名不为弥封曰吾且不自信何以信于人邪毎按部就止学宫诸生分房诵读入夜灯火荧然先生以两烛前导周行学舍课其勤惰士风为之一变成化初改中州提学倖奄汪直廵视郡国都御史以下咸匍匐趋拜先生独长揖直怒曰尔何官敢尔先生曰提学愈怒曰提学宁大于都御史耶先生曰提学宗主斯文为士子表率不可与都御史比直既慑其气岸又诸生集门外知不可犯改容谢曰先生无公务相闗自后不必来先生徐歩而出转按察使归奔母䘮䘮毕除广东布政使肇庆大水先生上灾伤状不待报辄发粟赈之市舶奄韦眷横甚番禺知县髙瑶发其賍鉅万都御史宋旻不敢诘先生移文奨瑶眷深憾之番人贸货诡称贡使发其伪逐之外使将市狻猊入贡又上疏止之皆眷之所不利者也眷乃诬先生党比属官上怒遣刑部员外郎李行㑹廵按御史徐同爱共鞫两人欲文致之谓吏张褧者先生所黜必恨先生使之为証褧曰死即死耳不敢以私恨陷正人也爰书入诏锦衣官逮问士民数万人夹舟而哭至南昌疾作卒于石亭寺年五十八友人张元祯殓以疏络或咎其薄元祯曰公平生清苦殓以时服公志也张褧乃上言臣本小吏以诖误触法为选罢黜实臣自取眷妄意臣必恨选以厚贿㗖臣令扶同陷选臣虽胥徒安敢欺昧心术颠倒是非眷知臣不可利诱嗾行等逮臣于理弥日拷掠身无完肤臣甘罪吁天终无异口行等乃依傍眷语以欺天听选刚不受辱旬日而殂君门万里孰谅其寃臣以罪人摈斥田野百无所图敢冐死鼎镬者诚痛忠廉之士衔屈抑之寃长谗佞之奸为圣明之累也奏入不报第以他事罢眷镇守正徳中追赠光禄寺卿谥恭愍先生尝以易教授生徒晚而居官论易专主传义一无异同以克已求仁为进修之要故自号克菴读书不资为文辞手録格言为力行之助毎上疏必屏居斋沐引使者于庭再拜而遣子刘子曰由张东白之事观之非平日安贫守道之意彻乎表里安能使朋友信之如是由张褧之事观之非在官赏罚黜陟出乎至公安能使黜吏化之如是吾有以见先生存诚之学矣明儒学案卷四十五明儒学案卷四十六钦定四库全书明儒学案卷四十六余姚黄宗羲撰诸儒学案上四布衣陈剰夫先生真晟陈真晟字剰夫初字晦夫其后以布衣自号福之镇海卫人年十七八即能自拔于俗入长泰山中从进士唐泰治举子业业成荐于有司至福州闻防察过严无待士礼乃辞归自是不复以科举为事务为圣贤践履之学初读中庸做存飬省察工夫觉无统绪继读大学始知为学次第以朱子所谓敬者乃大学之基本也乃求其所以为敬见程子以主一释敬以无适释一始于敬字见得亲切乃实下工夫推寻此心之动静而务主于一静而主于一则静有所飬而妄念不复作矣动而主于一则动有所持而外诱不能夺矣甞语人曰大学诚意章为鐡门关难过主一二字乃其玉钥匙也葢意有善恶若发于善而一以守之则其所谓恶退而聼命矣又甞语人曰人于此学若真知之则行在其中矣葢以知之真则处善安循理乐其行甚顺然而气质有偏胜嗜欲有偏重二者用事其顺而易者反逆而难矣此圣门论学以博学审问慎思明辨之后又加以笃行也天顺三年用伊川故事诣阙上程朱正学纂要其书首採程氏学制次採朱氏论説补正学工夫次作二图一着圣人心与天同运次着学者心法天之运次乃言立明师补正学辅皇储隆敎本数事以终上文图説书未上先上疏乞召见而陈其説不报及书上奉㫖礼部㸔了来说署部事侍郎邹榦寝其事继而家居读提学颁行勅谕敎条有合于程朱敎法喜曰此学校正敎也然科举不定正考虽有正敎不行也因採勅谕中要语叅以程氏学制吕氏郷约朱氏贡举私议作正敎正考会通定考徳为六等考文为三等以告当路当路亦不省凡先生学有所得者至是皆无所遇闻临川呉聘君名欲徃质之乃货其家具得五金兄子从行谓之曰死则𦵏我于道题曰闽布衣陈某墓足矣行至南昌张东白止之宿扣其所学大加称许曰祯敢僭谓自程朱以来惟先生得其真呉许二子不足多也如聘君者不可见亦不必见耳遂还镇海先生生于镇海迁于龙岩晚定居于漳之玉渊成化十年卒年六十有四先生学无师承独得于遗经之中自以僻处海濵出而访求当世学者百尺竿头岂无进歩奈何东白以得真一言遂为金柅康斋白沙终成欠事然先生之学于康斋似近于白沙差逺而白沙言闻其学术专一敎人静坐此寻向上人也蕺山刘先生曰一者诚也主一敬也主一即慎独之説诚由敬入也剰夫恐人不识慎独义故以主一二字代之此老学有本领故立言谛当如此是故东白得真之言亦定论也心学图其一为天地圣人之图大书一心字以上一㸃规而大之中虚曰太极太极左曰静右曰动太极前倒书一复字静作黒十六㸃动作白十六㸃葢太极生两仪也十六㸃之外毎㸃各作十㸃如旋螺弯而向左十㸃之外又各作十六黒白㸃共三十二㸃大于前之三百二十㸃也毎一大㸃包二卦葢自二而四自四而八自八而十六自十六而三十二自三十二而六十四即邵子先天图也坤复在下书冬至干姤在上书夏至升讼为义曰立秋咸遯曰秋分否谦为正曰立冬明夷无妄为仁曰立春临同人曰春分履泰为中曰立夏葢兼太极而一之也其一为君子法天之图大书一心字其上一㸃规而大之视前图差小中虚曰敬敬左曰静右曰动前一字向上曰复静之左中分其圈而为黒黒外为白白外复为黒动之右中分其圈而为白白外为黒黒外复为白即太极图之隂阳动静也然白黒皆互圆相入与太极稍异上曰干下曰坤左曰坎右曰离坎之左曰静主动离之右曰动主静干之上书圣要四説曰主一无适曰整齐严肃曰常惺惺法曰其心收敛不容一物葢採朱子之説亦合先天太极为一者也右图二一着天心动静之本然是性之原也一着君子法天之当然是性之复也圣人亦天心之自然者也君子岂可以不学乎然复性之説经传详矣而未有如此后一图义之要而尽者也惟君子知之又能主敬以体之以尽其法天之功效也而有序焉葢始则主敬使一动一静互为其根即致知诚意之事是始学之要也固不外此一圈终则敬立而动静相根明通公溥即知至意诚之事是圣功之成也亦不外此一圈而自始至终则皆不离乎敬焉如是则法天之功至与前一大圈同一浑然灿然而无间矣一敬之功用如此岂不大哉三代学校之所以敎者惟此而已此岂后世记诵俗学之所能与耶自伏羲画卦示精之后尧以是𫝊之舜舜以是传之禹禹以是传之汤汤以是传之文武周公孔子孔子传之颜曾思孟及孟氏没而遂失其传者此也寥寥千余载至周程张朱氏出然后此学大明及朱氏没而复晦者只由宋元学校虽皆用程朱之书而取士又仍隋唐科举是以士视此心学为无用故多不求遂又多失其真传焉学校考徳等第式上上等即能主敬穷理修己者上中等即能求以主敬穷理修己者中上等性行端洁居家孝弟亷耻礼逊见善必行闻过必改中中等通明学业晓达治道下上等能习经书下中等惟记诵旧文务口耳之学考文等第式上等考徳名在下之中则考文虽上亦降如此则王拱辰夏竦不魁矣中等考徳名在上之中中之上考文虽中亦取考徳名在上之上则考文虽下必取如此则程正叔不报罢矣考徳名在中之中下之上者则专考其文然亦不得魁选如此则王佐不状元矣答书所论欲搜剔圣贤微言绪论而䌷绎之以庶几深乎道殆是也葢搜绎亦穷理之事大学之要莫先于穷理岂不信然然以程朱之学揆之要必先求其所以能䌷绎之者以为之本然后可也若无其本则虽欲勉强以䌷绎之亦不可得也葢义理之聚于物犹蚕丝之聚于茧至精深微密者也今欲䌷绎之于茧为易葢引其绪以出于外者也于物理为难实游其心以入于内者也故茍非先飬其心使有刚鋭精明纯一之气则安能入其微歩其精以诣其极随其表里精麄之处无不到而脱然尽得其妙于吾胸中乎妙有不尽得则虽曰䌷绎犹未䌷绎也如一物有十分道理已绎到八九分则一二分绎不得此一二分正其所谓精妙者也精妙者既不能绎则其所绎者八九分皆其麄者耳得其麄昧其精虽谓之全未䌷绎亦可也且但一物不能绎则物物皆不能绎譬如印板但印出一张煳糢则张张皆煳糢心麄之病何以异此茍如此而欲望深于道殆难矣矧道不惟精深实且广大葢合衆精深而为一广大者也故既不能析之极其精则必不能合之尽其大所谓物有未格则知有未至者此也然所以合之者又须此心先有广大之量然后能也故先儒曰入道莫如敬未有能致知而不在敬者又曰涵飬须用敬进学在致知所谓敬者岂非涵飬此心使动而穷夫理则有刚鋭精明纯一之气静而合夫理又有髙明广大之量者乎凡此皆有真实工夫做到至处所谓圣学也程朱之学入道有门进道有阶升堂观奥皆有明辙惟此最为要法诚不可不先讲而力求者也夫学一也岂有道俗之分所以分者在乎心而已矣故志乎义则道心也志乎利则俗心也以道心而为俗学则俗学即道学以利心而为道学则道学即俗学只在义利之间而已矣惟在朝廷则不然朝廷风化攸系故以道学鼓天下则天下皆道学而义风盛以俗学鼓天下则天下皆俗学而利习炽此程朱所以皆欲朝廷革俗习而崇义方有以也若君子自学茍立志有定则无不可者也何俗为今之学者皆言居敬多只是泛泛焉若存若亡而无主一无适之确则是未甞居程子之敬也皆言穷理亦只是泛泛焉务多读书而无即事穷理之精则是未甞穷程子之理也蔡九峯之学未得为淳只观其自序乃以穷神知化与独立物表者并言亦可见矣若物之表果有一个独立者则是庄列之𤣥虚康节谓老子得易之体正亦同此是皆于体用一原显微无间之㫖见得不透彻故也世人言执古贯乎通今执古而不通今犹执一也此言不然夫所谓古者即先王之制着于礼经者是也所谓今者何礼也岂非流俗之弊习于性成者乎姑以丧礼言之古者以不饮酒食肉为礼今人必以饮酒食肉为礼如执古则不能以通今通今则非所谓执古岂一人真有两个口其一则执古又其一则通今乎抑只是一个口但遇酒食则通今及醉饱之后则执古斯谓可贵乎布政张古城先生吉张吉字克修别号古城江西余干人成化辛丑进士授工部主事以劾左道李孜省妖僧继晓謪判景东以诗书变其俗土官陶氏遣子从学即能以礼自处歴肇庆同知梧州知府转广西按察副使备兵府江搜贼勦平之正徳初进正使转布政使歴山东广西忤逆瑾降两浙盐运使瑾诛更河南广西叅政至贵州左布政使以疾归十三年九月卒年六十八初从郷先生学见诸生简择经传以资㨗径谓士当兼治五经今业一经而所遗如此岂圣人之言亦当有去取耶遂屏絶人事穷诸经及宋儒之书久之见其大意叹曰道在是矣语学者曰不读五经遇事便觉窒碍先生在岭外访白沙问学白沙以诗示之沧溟㡬万里山泉未盈尺到海观会同干坤谁眼碧先生不契也终以象山为禅作陆学订疑葢居业录之余论也方伯周翠渠先生瑛周瑛字梁石别号翠渠福之莆田人成化己丑进士授广徳知州歴南京礼部郎中知抚州镇逺至四川右布政使先生以民惑鬼神着祠山杂辨又以缓𦵏溺女着敎民杂录又着经世管钥律吕管钥字书管钥固以博为事也蚤年即有求道之志与白沙医闾为友与医闾诗云黄门客归辽左少室山人忆岭南我亦尘埃难乆住木兰溪上浣青衫然先生以居敬穷理为鹄白沙之学有所不契寓书李大厓以辩之曰圣人静有以立天下之大本动有以行天下之达道求诸万殊而后一本可得葢始学之要以收放心为先务收放心居敬是也居敬则心存聪明睿智皆由此出然后可以穷理所谓穷理者非谓静守此心而理自见也葢亦推之以及其至焉耳积累既多自然融会贯通而于一本者自得之矣一本如谷种虽自块然而根苗花实皆聚于此又如鸡卵虽自浑然而羽毛嘴距皆具于此及其发见于行事在圣人体用一贯在学者未免差误葢在己者有所拘蔽故所发不无偏重之殊在外者有所摇夺故所施不无迁就之意然而既复本源则于处善亦安循理亦乐至于患难事变虽以死易生亦甘心为之此圣学之大略也今乃块然静坐求毕体用之学是释氏之虚空也司成蔡虚斋先生清蔡清字介夫号虚斋福之晋江人孱脆骨立而警悟絶人总髪尽屈其师裹粮数百里从三山林玭学易得其肎綮成化丁酉郷书第一又三年登进士第授礼部主事王端毅为冢宰改吏部丁母忧服除还礼部转南京文选司郎中以终飬归起为江西提学副使为宁庶人所不喜终不肎轻屈疏乞致仕逆瑾乱政倣蔡京召龟山故事起南京祭酒而先生已卒正徳三年十二月也年五十六先生平生精力尽用之易四书䝉引蠒丝牛毛不足喻其细也葢从训诂而窥见大体其言曰反覆体验止是虚而已葢居常一念及静字犹觉有待于扫去烦嚣之意唯念个虚字则自觉安便目前纵有许多劳扰而里面条路元自分明无用多费力而亦自不至懈惰也观于此言知不为训诂支离所域矣其易説不与本义同者如卜筮不专在龟筮取卜相筮占决疑为徴又辩七占古法皆佳论也罗整菴曰蔡介夫中庸䝉引论鬼神数段极精其一生做穷理工夫且能力行所学葢儒林中之极出者先生极重白沙而以新学小生自处读其终飬疏谓钞读之余揭蓬一视惟北有斗其光烂然可仰而不可近也其敬信可谓至矣而论象山则犹谓未免偏安之业恐亦未能真知白沙也传其学者有同邑陈琛同安林希元其释经书至今人奉之如金科玉律此犹无与于学问之事者也语要四肢百体身之肤殻也愚恶者所均有也心术言行身之精也思齐贤者所致力也于此而不致其力焉是无身也所存者肤殻焉而已矣多言何为人之真常见于饮食言语之末因仍造次之间故君子慎独除邪之根也不然毕露矣虚而一尽矣最要静愈静愈灵天地所以长久者以其气运于内而不洩耳故仁者静而夀天下事断非浮躁者所能完也分隂不惜学力不充当事临疑口耳无所归手足无所措前辈云臯䕫稷契何书可读葢此数公者虽未甞读书亦未甞不穷理也穷理力行以致用学之为道何以加此吾甞见有胸富万卷笔下如流而实于其身不得几字受用者则学其可不择术哉使臯契生今世吾知其自不能已于读书但读之得其术耳毎读书时辄有欲取而用之之心则亦何必多为也然既有是心则又自不容不多矣天地人物欛柄皆在静上心当静极天机见气到完时鬼力随凡能为百姓立久大之利者𩔖非作色于旦夕者所能也静之一字更须于动中验之动而不失其静乃为得力反覆体验又止是虚而已葢居甞一念及静字犹觉有待于扫去烦嚣之意唯念个虚字则自觉便安目前纵有许多劳扰而里面条路元自分明无用多费力而亦自不至懈惰也且静亦须虚方是静本色不然形静而心骛于外或入于禅者何限人心本是万理之府惟虚则无障碍学问工夫大抵只是要去其障碍而已此言吾未能尽行之但彷彿似有一二时袭得此光景者或非意之来应之若颇闲暇至寤寐之际亦觉有甜趣故吾妄意虚之一字就是圣贤成终成始之道某今乞终飬者心有所不安也凡心之所不安便是天理之所不许不若聼命于理图得心安之为利也昔人所谓乐志云者疑亦文过之辞耳愚意但自身处置得是即是为亲也来书以有道二字相称为之骇惧或有误以此二字加某者虽其人甚的某谢书亦不敢以此复之先正甞谓愿士大夫有此名节不愿士大夫立此门户今襃名饰字以相为重便是标门标户矣心固主思然思之太迫促亦反为逆其心天之本然而不免迷坠瞀于眼前矣天下未有无根之木无源之水未有无祖宗父母之人人身不能顷刻而离乎祖宗父母人心不可顷刻而忘乎祖宗父母心而忘乎祖宗父母是木之断其根水之絶其源者也纵不旦夕死灭亦禽兽中之顽贼者矣天下未有忘祖宗父母而能趋生路者也未有不忘祖宗父母而肯置其身不善者也宋理学大明至朱子与陆子俱祖孔孟而其门户乃不尽同先生之学则出自慈湖而宗陆氏者也其议论有曰毫分缕析较便宜若个便宜总不知总是自家家里事十分明白十分疑此先生之学也正所谓徳性工夫居多者也其论诗曰诗成正是不因题㸔取风人发兴时语到口头无可奈未须搜扰苦吟诗则先生之诗可知其髙矣其论文曰不为世态酣濡不受古人绳束卷舒出没如朝霏暮云始笔下有自然风味则先生之文可知其髙矣葢其在万山中玩心髙明有日是以其言论概以六经为吾心註脚每有引而不发之意轩然霄汉之上俯视万有无一足婴其懐者此可见陆学未尽符于大中至正之矩使当日得究其用恐于开物成务之实终必有疎处茍其踈也则其所自受用亦恐其不觉而近于佛老噫千圣相传家法𩔖皆自博至约而一敬以成其终始陆学固不可谓不主敬者而稍坠于径约既失之径约则其心宜不周于细微而其弊容可遏乎自古髙明之士徃徃有此在孔门则曾㸃之徒是已集中屡屡以夫子欲无言为説因子贡之多言愚以为安知非发于子贡多学而识之之后学将有得之日乎故甞谓自其次致曲以下无仰钻曕忽之劳则卓尔之见或非真无随事精察力行之功则一贯之命必不泛及夫道也者平平正正使髙明者不得以独骛其下者可以企及然后为中庸而可以主张乎皇极讵容一毫有我于其间哉此正统所以独归朱子而陆氏所就犹未免为偏安之业也省身法风光月霁其心胸海濶天髙其器宇凤毛麟趾其威仪玉振金声其辞语劝君莫着半㸃私终无人不知劝君莫用半㸃术终无人不识君不见巍巍温公律身巖与人忠赤心质神明素行孚狡童圣贤虽无心占便宜终则尽天下便宜事都归圣贤做了彼凡计较目前便宜者究竟都不得便宜矣噫向使王莽而间为周公曹操而间为文王亦孰得而御之然恶木在先除根彼其素所畜者危矣噫徳之威人也重矣哉诚之鑑物也豫矣哉是皆不劳而得者也故君子贵知务必使小人不忍以其所为而疑我之为之也乃为信于人母徒嘐嘐然曰古之人古之人也只似尔七八尺之身即此目前一启齿一蹂足皆道所存程先生毎敎人静坐李先生亦敎人静坐以验夫喜怒哀乐之未发时气衆为何如此法可以飬心可以飬气可以照万物而处之各得其宜实得造化之机培夜气引旦气善用其气造化在我而已矣莫虚劳着歩莫虚放出声久之自闲适荡荡复平平宇宙之间三不朽身心之外悉皆虚言出于尔尔忘之乎尔今年几何矣程子曰君子之志所虑岂止在一身直虑及天下千万世小人之虑一朝之忿曾不遑恤其身噫清不肖亲甞为小人之事矣程子斯言可念也乐莫乐于日休忧莫忧于多求古之人虽疾雷破山而不震虽货以万乗而不酬惟胸中一㸃堂堂者常有以砥柱于中流胡五峯云知人之道验之以事而观其辞气从人反躬者鲜不为君子任已葢非者鲜不为小人噫尔尚敬尔心术慎尔行事而和厚尔辞气检㸃之功有一之未至将不逃人于明目之一照而为逺近之所嗤议而况人心有神虽非明者亦未易欺器量要宏识见要精趣味要清服食常温一体皆春心气常顺百病自遯周子之机超凡之梯张子之豫作圣之㨿程朱之敬立身之命敬以立身实地斯存豫以作圣吾计如定几以超凡一跃入关名三实一静虚动直山居不欠薪舟行不欠水更有便于是人心不欠理吁嗟人心兮不欠理我欲仁斯仁至惜也早不知滋味逮血气之力衰而义理之念回兮年将暮矣不及今而畜三年之艾兮七年之病竟何时而起矣戒尔重其言言欲亮而贞出于我不重则人之聼之也轻惟古之圣贤兮率然只语逹天声垂之后世而为经善言者自简善应者自定君不见钟不扣则不鸣水不止则不莹长注念于逺大而实地则在乎目前夫惟能践实地于目前是以垂声光于绵绵而可以上报乎君亲师与夫先圣先贤有道徳者必不多言有信义者必不多言有才谋者必不多言惟见夫细人狂人佞人乃多言耳夫未有多言而不妄者也澄其心于渊莹之天奉其身于光明之地言则无一字之遗而亦无一字之赘动则如万钧之弩一发便中其机会此葢古之人也以笃实信天下以大节竦天下以器量包天下以学识周天下以规模驾天下以实才猷实事业副天下呜唿岂不真烈烈然大丈夫哉若是真学问文章须见于威仪之际与夫日用之常若是真道徳性命须见于治家之法与夫当官之政不然徒皇皇于多故而在身无受用之实在心无洒落之趣真是博学之小人而词章之儿竖尔危哉格天之功兴于袵席溺身之悔误于词章若能做好人仇家不得嗔不能做好人朱均无至亲太常潘南山先生府潘府号南山浙之上虞人𢎞治辛丑进士累官至提学副使终飬不出后以荐陞太仆寺少卿改太常寺致仕嘉靖五年六月癸酉卒先生性至孝甞疏请行三年之䘮又上圣学渊源中兴治要诸疏故事四品有祭无𦵏上以其孝行特给之蕺山先师议以先生配享尹和靖按先生正当文成讲学之时当有徃来问难而今不可攷见矣南山素言人得天地正气以生直飬之曰正学顺行之曰正道飬之弗直行之弗顺者邪也君子诵圣人之言爱之如父母敬之如后王好人誉已而忌称人之善恶人毁已而乐道人之恶民俗斯下矣古之言也心之声今之言也口之声古之文也言之文今之文也文之文今之心亦果有异于古之心乎饮食男女入道之门也故君子谨微务礼义以飬心者积久而身润务㫖甘以飬口者过则疾病生焉圣人之道盈天地皆是也学者反诸身而求之可见矣吾身一天道也荐贤惟恐后论功惟恐先古之道也耽淫乐者必耽色好善人者必好学邪正各以类动也天下之人凡孔子所不与者皆异端也鄙夫佞人郷愿是也伊川之学而有魏公之量荆公之时亦可以举礼乐矣明道善处荆公伊川不善处苏公亦可以观二子矣范仲淹司马光李纲胡寅文天祥此五人者三代以下豪杰之才也充其识量皆可以与诸葛亮并立矣治家亦欲严严然后和和然后久邵尧夫蔡元定皆有广易自得气象葢务精义之学故尔冠婚䘮祭家法之本也好闻过不若好改过俗吏圣门蠧家之贼也腐儒圣门败家之子也经筵得真儒人主无非心朝廷得贤相人主无过举君子与时进退故终身无咎心内也言动衣冠外也内外交正然后谓之君子君子处事过缓则怠过速则踈其损一也圣人吾不得见矣吾见六经矣因语以求其心圣人亦可见矣无实之名祸之门也无名之实福之基也居官之本有三薄奉飬亷之本也逺声色勤之本也去䜛私明之本也民生不可一日无谷帛尤不可斯须无礼义学者有继圣之心匹夫有显君之志皆分内事耳学然后知过学之笃然后能改过古者文以载道宋景濓得其华方正学得其大五经皆史也易之史奥书之史实诗之史婉礼之史详春秋之史严其义则一而已士而乐放佚者渐与无忌惮近矣叅政罗东川先生侨罗侨字惟升别号东川豫之吉水人从学于张东白登𢎞治己未进士第授新会知县表白沙言行令邑人诵法之除大理评事时逆瑾擅政刘大夏论戍先生上言非劝大臣之道免官归瑾诛复官又以病归文成起兵讨宸濠请先生居守吉安事平擢知台州府礼布衣张尺问民疾苦治行第一陞广东左叅政上疏乞骸骨嘉靖甲午九月卒先生所学是静存动察切实工夫未必有自得处但砥砺颇密不失儒先轨范在东白之门可谓克家矣潜心语録凡细微曲折之不能谨惰慢放逸之不能除只是心生飬不熟持敬工夫尚欠耳每于暗室中静坐久亦自生明触目光辉岂有此心静久而不生明者乎人心有明暗何也明者是原来天理暗者是后来私欲用心专一便是敬平日有矜持之工夫则随寓有安舒之气象欲求道者必于心上理会欲求心者必于性情上理会欲求性情者必于事物上理会心正则性情正性情正则事物当而近道矣欲㸔动时无差须在静时无欠欲㸔行时无差须在知处无欠学者工夫不过谨于性情心术念虑之微喜怒忧惧爱恶嗜慾视聼言动衣冠寝兴食息辞受取予出处进退穷达患难死生之际涵飬于平时察识于方动审决于临事则无适非道而效验随之矣身在此心即在此事在此心即在此精神专一莫非天理流行即敬也愈严愈密是之谓笃恭事如是心亦如是表如是里亦如是纯粹真实莫非天理周匝即诚也积中布外是之谓王道然敬则诚矣诚则敬矣心不能无感未发时寂然为静然不妄动亦是静感而遂通为动动而内照深沈存神黙运于其间亦是静所得多在静中动时所得皆受用乎静中也而动静一矣所行多出所知行处有得皆受用乎所知也而知行一矣当知动中有静静中有动动静互见不可截然分先后未发是静已发是动然静已涵动之机到已发必以静为之根所存主处便是静所发现处便是动动中有静也故曰圣人定之以中正仁义而主静立人极焉凡事循理即是敬天葢天即理也凡一言一动一语一黙一出一处一取一与皆须有当然之则明儒学案卷四十六明儒学案卷四十七钦定四库全书明儒学案卷四十七余姚黄宗羲撰诸儒学案中文庄罗整菴先生钦顺文庄汪石潭先生俊文敏崔后渠先生铣文定何柏斋先生塘肃敏王浚川先生廷相文裕黄泰泉先生佐文定张甬川先生邦竒襄惠张浄峰先生岳庄裕徐飬斋先生问诸生李大经先生经纶诸儒学案中一文庄罗整菴先生钦顺罗钦顺字允升号整菴吉之泰和人𢎞治壬子乡试第一明年进士及第授翰林编修擢南京国子司业时章枫山先生为祭酒皆正已率物太学一时之盛奉亲归家因疏乞终飬逆瑾怒夺职为民瑾诛复职由南京太常少卿陞南京吏部右侍郎改吏部右侍郎嘉靖初转左侍郎拜南京吏部尚书改入礼部丁父忧服阕起原官未至改吏部具疏固辞于是得㫖致仕丁未四月二十四日卒年八十有三诏赐祭𦵏赠太子太保谥文庄先生家居毎平旦正衣冠升学古楼羣从入叙揖毕危坐观书虽独处无惰容食恒二簋居无䑓榭燕集无声乐林希元曰先生自发身词林以至八座其行已居官如精金美玉无得致疵先生自叙为学云昔官京师逢一老僧漫问何由成佛渠亦漫举禅语为答佛在庭前柏树子意其必有所谓为之精思逹旦揽衣将起则恍然而悟不觉流汗通体既而得证道歌读之若合符节自以为至竒至妙天下之理莫或加焉后官南雍圣贤之书未甞一日去手潜玩久之渐觉就实始知前所见者乃此心虚灵之妙而非性之理也自此研磨体认积数十年用心甚苦年垂六十始了然有见乎心性之真而确乎有以自信葢先生之论理气最为精确谓通天地亘古今无非一气而已气本一也而一动一静一徃一来一阖一辟一升一降循环无已积微而着由着复微为四时之温凉寒暑为万物之生长收藏为斯民之日用彛伦为人事之成败得失千条万绪纷纭胶轕而卒不克乱莫知其所以然而然是即所谓理也初非别有一物依于气而立附于气以行也或者因易有太极一言乃疑隂阳之变易𩔖有一物主宰乎其间者是不然矣斯言也即朱子所谓理与气是二物理弱气强诸论可以不辩而自明矣第先生之论心性颇与其论理气自相矛盾夫在天为气者在人为心在天为理者在人为性理气如是则心性亦如是决无异同人受天之气以生祗有一心而已而一动一静喜怒哀乐循环无已当恻隐处自恻隐当羞恶处自羞恶当恭敬处自恭敬当是非处自是非千头万绪感应纷纭歴然不能昧者是即所谓性也初非别有一物立于心之先附于心之中也先生以为天性正于受生之初明觉发于既生之后明觉是心而非性信如斯言则性体也心用也性自人生以上静也心是感物而动动也性是天地万物之理公也心是一已所有私也明明先立一性以为此心之主与理能生气之説无异于先生理气之论无乃大悖乎岂理气是理气心性是心性二者分天人遂不可相通乎虽然心性之难明不自先生始也夫心祗有动静而已寂然不动感而遂通动静之谓也情贯于动静性亦贯于动静故喜怒哀乐不论已发未发皆情也其中和则性也今以喜怒哀乐未发之中为性已发之和为情势不得不先性而后心矣性先心后不得不有罅隙可寻矣恻隐羞恶辞让是非心也仁义礼智指此心之即性也非先有仁义理智之性而后发之为恻隐羞恶辞让是非之心也凡人见孺子入井而憷惕嘑蹴而不屑此性之见于动者也即当其静而性之为憷惕不屑者未甞不在也凡动静者皆心之所为也是故性者心之性舎明觉自然自有条理之心而别求所谓性亦犹舎屈伸徃来之气而别求所谓理矣朱子虽言心统性情毕竟以未发属之性已发属之心即以言心性者言理气故理气不能合一先生之言理气不同于朱子而言心性则于朱子同故不能自一其説耳先生以释氏有见于明觉自然谓之知心不识所谓天地万物之理谓之不知性羲以为释氏亲亲仁民爱物无有差等是无恻隐之心也取与不便而行乞布施是无羞恶之心也天上天下唯我独尊是无辞让之心也无善无恶是无是非之心也其不知性者由于不知心尔然则其所知者亦心之光影而非实也髙景逸先生曰先生于禅学尤极探讨发其所以不同之故自唐以来排斥佛氏未有若是之明且悉者呜唿先生之功伟矣困知记此理之在心目间由本而之末万象纷纭而不乱自末而归本一真湛寂而无余惟其无余是以至约乃知圣经所谓道心惟微者其本体诚如是也孔子敎人莫非存心飬性之事然未甞明言之也孟子则明言之矣夫心者人之神明性者人之生理理之所在谓之心心之所有谓之性不可混而为一也虞书曰人心惟危道心惟微论语曰从心所欲不踰矩又曰其心三月不违仁孟子曰君子所性仁义礼智根于心此心性之辨也二者初不相离而实不容相混精之又精乃见其真其或认心以为性差毫釐而谬千里矣系辞曰无有逺近幽深遂知来物非天下之至精其孰能与于此通其变遂成天地之文极其数遂定天下之象非天下之至变其孰能与于此寂然不动感而遂通天下之故非天下之至神其孰能与于此夫易圣人之所以极深而研几也易道则然即天道也其在人也容有二乎是故至精者性也至变者情也至神者心也所贵乎存心者固将极其深研其几以无失乎性情之正也若徒有见乎至神者遂以为道在是矣而深之不能极而几之不能研顾欲通天下之志成天下之务有是理哉道心寂然不动者也至精之体不可见故微人心感而遂通者也至变之用不可测故危道心性也人心情也心一也而两言之者动静之分体用之别也凡静以制动则吉动而迷复则凶惟精所以审其几也惟一所以存其诚也允执厥中从心所欲不踰矩也圣神之能事也释氏之明心见性与吾儒之尽心知性相似而实不同葢虚灵知觉心之妙也精微纯一性之真也释氏之学大抵有见于心无见于性故其为敎始则欲人尽离诸相而求其所谓空空即虚也既则欲其即相即空而契其所谓觉即知觉也觉性既得则空相洞彻神用无方神即灵也凡释氏之言性穷其本末要不出此三者然此三者皆心之妙而岂性之谓哉使㨿其所见之及复能向上寻之帝降之衷亦庶乎其可识矣盈天地之间者惟万物人固万物中一物耳干道变化各正性命人犹物也我犹人也其理容有二哉然形质既具则其分不能不殊分殊故各私其身理一故皆备于我夫人心虚灵之体本无不该惟其蔽于有我之私是以明于近而暗于逺见其小而遗其大凡其所遗所暗皆不诚之本也然则知有未至欲意之诚其可得乎故大学之敎必始于格物所以开其蔽也格物之训如程子九条徃徃互相发明譬如千蹊万径皆可以适国但得一道而入则可以推𩔖而通其余而今之学者动以不能尽格天下之物为疑是岂甞一日实用其功徒自诬耳此理之在天下由一以之万初非安排之力会万而入一岂容牵合之私是故察之于身宜莫先于性情即有见焉推之于物而不通非至理也察之于物固无分于鸟兽草木即有见焉反之于心而不合非至理也必灼然有见乎一致之妙了无彼此之殊而其分之殊者自森然其不可乱斯为格致之极功格物之格是通彻无间之意葢工夫至到则通彻无间物即我我即物浑然一致自夫子赞易始以穷理为言理果何物也哉葢通天地亘古今无非一气而已气本一也而一动一静一徃一来一阖一辟一升一降循环无已积微而着由着复微为四时之温凉寒暑为万物之生长收藏为斯民之日用彜伦为人事之成败得失千条万绪纷纭胶轕而卒不克乱有莫知其所以然而然是即所谓理也初非别有一物依于气而立附于气以行也或者因易有太极一言乃疑隂阳之变易𩔖有一物主宰乎其间者是不然夫易乃两仪四象八卦之总名太极则衆理之总名也云易有太极明万殊之原于一本也因而推其生生之序明一本之散为万殊也斯固自然之机不宰之宰夫岂可以形迹求哉斯义也惟程伯子言之最精叔子与朱子似乎小有未合今其説具在必求所以归于至一斯可矣程伯子甞歴举系辞形而上者谓之道形而下者谓之器立天之道曰隂与阳立地之道曰柔与刚立人之道曰仁与义一隂一阳之谓道数语乃从而申之曰隂阳亦形而下者也而曰道者惟此语截得上下最分明元来只此是道要在人黙而识之也学者诚以此言精思潜玩久久自当有见所谓叔子小有未合者刘元承记其语有云所以隂阳者道又云所以阖辟者道窃详所以二字固指言形而上者然未免微有二物之嫌以伯子元来只此是道观之自见浑然之妙似不须更着所以字也所谓朱子小有未合者葢其言有云理与气决是二物又云气强理弱又云若无此气则此理如何顿放似此𩔖颇多惟答何国材一书有云一隂一阳徃来不息即是道之全体此语最为截直深有合于程伯子之言然不多见不知以何者为定论也窃以性命之妙无出理一分殊四字葢一物之生受气之初其理惟一成形之后其分则殊其分之殊莫非自然之理其理之一常在分殊之中此所以为性命之妙也语其一故人皆可以为尧舜语其殊故上智与下愚不移圣人复起其必有取于吾言矣请以从古以来凡言性者明之若有恒性理之一也克绥厥猷则分之殊者隐然寓乎其间成之者性理之一也仁者知者百姓者分之殊也天命之谓性理之一也率性之谓道分之殊也性善理之一也而其言未及乎分殊有性善有性不善分之殊也而其言未及乎理一程张本思孟以言性既专主乎理复推气质之説则分之殊者诚亦尽之但曰天命之性固已就气质而言之矣曰气质之性性非天命之谓乎一性而两名且以气质与天命对言语终未莹朱子犹恐人之视为二物也乃曰气质之性即太极全体堕在气质之中夫既以堕言理气不容无罅缝矣惟以理一分殊蔽之自无徃而不通所以天下无性外之物岂不亶其然乎天人一理而其分不同人生而静此理固在于人分则属乎天也感物而动此理固出乎天分则属乎人矣君子必慎其独以此夫天命之谓性自其受气之初言也率性之谓道自其成形之后言也葢形质既成人则率其人之性而为人之道物则率其物之性而为物之道钧是人也而道又不尽同仁者见之则谓之仁知者见之则谓之知百姓则日用而不知分之殊也于此可见所云君子之道鲜者葢君子之道乃中节之和天下之逹道也必从事于修道之教然后君子之道可得而性以全戒惧慎独所以修道也喜怒哀乐之未发谓之中子思此言所以开示后学最为深切葢天命之性无形象可观无方体可求学者猝难理会故即喜怒哀乐以明之夫喜怒哀乐人人所有而易见者但不知其所谓中不知其为天下之大本故特指以示人使知性命即此而在也上文戒慎恐惧即所以存飬乎此然知之未至则所飬不能无差或陷于释氏之空寂矣故李延平教人须于静中体认大本未发时气象分明即处事应物自然中节李之此指葢得之罗豫章罗得之杨龟山杨乃程门髙第其固有自来矣程伯子甞言学者先须识仁识得此理以诚敬存之而已叔子亦言勿忘勿助长只是飬气之法如不识怎生飬有物始言飬无物又飬个甚由是观之则未发之中安可无体认工夫虽叔子甞言存飬于未发之时则可求中于未发之前则不可此殆一时答问之语未必其终身之定论也且以为既思即是已发语亦伤重思乃动静之交与发于外者不同推循体认要不出方寸间耳伯子甞言天理二字是自家体贴出来又云中者天下之大本天地之间停停当当直上直下之正理出则不是若非其潜心体贴何以见得如此分明学者于未发之中诚有体认工夫灼见其直上直下真如一物之在吾目斯可谓之知性也矣焉戒惧以终之庶无负子思子所以垂教之深意乎存飬是学者终身事但知既至与知未至时意味逈然不同知未至时存飬非十分用意不可安排把捉静定为难徃徃久而易厌知既至存飬即不须大叚着力从容涵泳之中生意油然自有不可遏者其味深且长矣然为学之初非有平日存飬之功心官不旷则知亦无由而至朱子所谓诚明两进者以此省察是将动时更加之意即大学所谓安而虑者然安而能虑乃知止后事故所得者深若寻常致察其所得者终未可同日而语大抵存飬是思主省察乃辅佐也理一也必因感而后形感则两也不有两即无一然天地间无适而非感应是故无适而非理神化者天地之妙用也天地间非隂阳不化非太极不神然遂以太极为神以隂阳为化则不可夫化乃隂阳之所为而隂阳非化也神乃太极之所为而太极非神也为之为言所谓莫之为而为者也张子云一故神两故化葢化言其运行者也神言其存主者也化虽两而其行也常一神本一而两之中无弗在焉合而言之则为神分而言之则为化故言化则神在其中矣言神则化在其中矣言隂阳则太极在其中矣言太极则隂阳在其中矣一而二二而一者也学者于此须认教体用分明其或差之毫釐鲜不流于释氏之归矣唐宋诸名臣多尚禅学学之至者亦尽得受用葢其生质既美心地复缘此虚静兼有稽古之功则其运用酬酢虽不中不逺矣且凡为此学者皆不隐其名不讳其实初无害其为忠信也故其学虽误其人徃徃有足称焉后世乃有儒其名而禅其实讳其实而侈其名者吾不知其反之于心果何如也乐记人生而静天之性也感于物而动性之欲也一叚义理精粹要非圣人不能言象山从而疑之过矣彼葢专以欲为恶也夫人之有欲固出于天葢有必然而不容已且有当然而不可易者于其所不容已者而皆合乎当然之则夫安徃而非善乎惟其恣情纵欲而不知反斯为恶耳先儒多以去人欲遏人欲为言葢所以防其流者不得不严但语意似乎偏重夫欲与喜怒哀乐皆性之所有者喜怒哀乐又可去乎象山又言天亦有善有恶如日月蚀恶星之𩔖是固然矣然日月之蚀彗孛之变未有不旋复其常者兹不谓之天理而何故人道所贵在乎不逺而复奈何滔滔者天下皆是也是则循其本而言之天人曷常不一究其末也亦安得而不二哉太极图説无极之真二五之精妙合而凝三语愚不能无疑凡物必两而后可以言合太极与隂阳果二物乎其为物也果二则方其未合之先各安在耶朱子终身认理气为二物其源葢出于此正䝉云聚亦吾体散亦吾体知死之不亡者可与言性矣又云游气纷扰合而成质者生人物之万殊其隂阳两端循环不已者立天地之大义夫人物则有生有死天地则万古如一气聚而生形而为有有此物即有此理气散而死终归于无无此物即无此理安得所谓死而不亡者耶若夫天地之运万古如一又何死生存亡之有譬之一树人物乃其花叶天地其根干也花谢叶枯则脱落而飘零矣其根干之生意固自若也而飘零者复何交渉谓之不亡可乎故朱子谓张子此言其流乃是个大轮廽由其廹切以求之是以不觉其误如此谢上蔡有言心之穷物有尽而天者无尽如之何包之此言不知为何而发夫人心之体即天之体本来一物无用包也但其主于我者谓之心耳心之穷物有尽由穷之而未至耳物格则无尽矣无尽即无不尽夫是之谓尽心心尽则与天为一矣如其为物果二又岂人之智力之所能包哉昔官京师逢一老僧漫问如何成佛渠亦漫举禅语为答云佛在庭前松树子愚意其必有所谓为之精思达旦揽衣将起则恍然而悟不觉流汗通体既而得证道歌读之如合符节自以为至竒至妙天下之理莫或加焉后官南雍则圣贤之书未甞一日去手潜玩乆之渐觉就实始知前所见者乃此心虚灵之妙而非性之理也自此研磨体认日复一日积数十年用心甚苦年垂六十始了然有见乎心性之真而确乎有以自信朱陆之学于是乎仅能辨之良亦钝矣葢甞徧阅象山之书大抵皆明心之説其自谓所学因读孟子而自得之时有议之者云除了先立乎其大者一句全无伎俩其亦以为诚然然愚观孟子之言与象山之学自别于此而不能辨非惟不识象山亦不识孟子矣孟子云耳目之官不思而蔽于物物交物则引之而已矣心之官则思思则得之不思则不得也此天之所以与我者先立乎其大者则其小者不能夺也一叚言语甚是分明所贵乎先立其大者何以其能思也能思者心所思而得者性之理也是则孟子喫𦂳为人处不出乎思之一言故他日又云仁义礼智非由外铄我也我固有之也弗思耳矣而象山之敎学者顾以为此心但存则此理自明当恻隐处自恻隐当羞恶处自羞恶当辞逊处自辞逊是非在前自能辨之又云当寛裕温柔自寛裕温柔当发强刚毅自发强刚毅若然则无所用乎思矣非孟子先立乎其大者之本㫖也夫不思而得乃圣人分上事所谓生而知之者而岂学者之所及哉茍学而不思此理终无由而得凡其当如此自如此者虽或有出于灵觉之妙而轻重长短𩔖皆无所取中非过焉斯不及矣遂乃执灵觉以为至道谓非禅学而何葢心性至为难明象山之误正在于此故其发明心要动辄数十百言而言及于性者絶少间因学者有问不得已而言之止是枝梧笼罩过并无实落良由所见不的是诚不得于言也甞考其言有云心即理也然则性果何物耶又云在天者为性在人者为心然则性果不在人耶既不知性之为性舎灵觉即无以为道矣谓之禅学夫复何疑或者见象山所与王顺伯书未必不以为禅学非其所取殊不知象山阳避其名而隂用其实也何以明之葢书中但言两家之敎所从起者不同初未甞显言其道之有异岂非以儒佛无二道惟其主于经世则遂为公为义为儒者之学乎所谓隂用其实者此也或者又见象山亦甞言致思亦甞言格物亦甞言穷理未必不以为无背于圣门之训殊不知言虽是而所指则非如云格物致知者格此物致此知也穷理者穷此理也思则得之得此者也先立乎其大者立此者也皆本之经传然以立此者也一语证之则凡所谓此者皆指心而言也圣经之所谓格物穷理果指心乎故其广引博证无非以曲成其明心之説求之圣贤本㫖竟乖戾而不合也或犹不以为然请复实之以事有杨简者象山之髙第弟子也甞发本心之问遂于象山言下忽省此心之清明忽省此心之无始末忽省此心之无所不通有詹阜民者从游象山安坐瞑目用力操存如此者半月一日下楼忽觉此心已复澄莹象山目逆而视之曰此理已显也葢惟禅家有此机轴试观孔曾思孟之相授受曾有一言似此否乎其证佐之分明脉络之端的虽有善辨殆不能为之出脱矣葢二子者之所见即愚徃年所见之光景愚是以能知其误而究言之不敢为含煳两可之词也嗟夫象山以英迈絶人之资遇髙明正直之友使能虚心易气舎短取长以来归于至当即其所至何可当也顾乃眩于光景之竒特而忽于义理之精微向道虽勤而朔南莫辨至于没齿曾莫知其所以生者不亦可哀也夫程子曰圣贤千言万语只是欲人将已放之心约之使反复入身来自能寻向上去下学而上逹也席文同鸣寃録提纲有云孟子之言程子得之程子之后陆子得之然所引程子之言只到复入身来而止最𦂳要是自能寻向上去下学而上逹二语却裁去不用果何説耶似此之见非惟无以直象山之寃正恐不免寃屈程子也程子言性即理也象山言心即理也至当归一精义无二此是则彼非彼是则此非安可不明辨之吾夫子赞易言性屡矣曰干道变化各正性命曰成之者性曰圣人作易以顺性命之理曰穷理尽性以至于命但详味此数言性即理也明矣于心亦屡言之曰圣人以此洗心曰易其心而后语曰能説诸心夫心而曰洗曰易曰説洗心而曰以此试详味此数语谓心即理也其可通乎且孟子甞言理义之説我心犹刍豢之悦我口尤为明白易见故学而不取证于经书一切师心自用未有不自误者也证薛文清读书录甚有体认工夫然亦有未合处所云理气无缝隙故曰器亦道道亦器其言当矣至于反覆证明气有聚散理无聚散之説愚则不能无疑夫一有一无其为缝隙也大矣安得谓之器亦道道亦器耶葢文清之于理气亦始终认为二物故其言未免时有窒碍也窃甞以为气之聚便是聚之理气之散便是散之理惟其有聚有散是乃所谓理也推之造化之消长事物之始终莫不皆然胡敬斋穷理似乎欠透如云气乃理之所为又云人之道乃仁义之所为又云所以为是太和者道也又云有理而后有气又云易即道之所为但熟读系辞传其説之合否自见余子积之性书则又甚焉又云气甞能辅理之美矣理岂不救气之衰乎胡敬斋力攻禅学但于禅学本末未甞深究动以想像二字断之安能得其心服耶葢吾儒之有得者固是实见禅学之有得者亦是实见但所见有不同是非得失遂于此乎判耳彼之所见乃虚灵知觉之妙亦自分明脱洒未可以想像疑之然其一见之余万事皆毕卷舒作用无不自由是以猖狂妄行而终不可与入尧舜之道也愚所谓有见于心无见于性当为不易之论使诚有见乎性命之理自不至于猖狂妄行矣葢心性至为难明是以多误谓之两物又非两物谓之一物又非一物除却心即无性除却性即无心惟就一物中剖分得两物出来方可谓之知性学未至于知性天下之言未易知也居业录云娄克贞见搬木之人得法便説他是道此与运水搬柴相似指知觉运动为性故如此説夫道固无所不在必其合乎义理而无私乃可为道岂搬木者所能设使能之亦是儒者事矣其心必以为无适而非道然所搬之木茍不合义亦可谓之道乎愚读此条不觉慨然兴叹以为义理之未易穷也夫法者道之别名凡事莫不有法茍得其法即为合理是即道也搬木者固不知道为何物但㨿此一事自是暗合道妙与夫妇之愚不肖与知能行一也道固无所不在若搬木得法而不谓之道得无有空缺处邪木所从来或有非义此葢责在主者夫岂搬者之过耶若搬者即主则其得此处自是道得之非义自是非道顾可举一而废百邪禅家所言运水搬柴无非妙用葢但以能搬能运者即为至道初不问其得法与否此其所以与吾儒异也克贞虽是禅学然此言却不差乃从而讥之过矣所谓理一者须就分殊上见得来方是真切佛家所见亦成一偏缘始终不知有分殊此其所以似是而非也其亦甞有言不可笼统真如颟顸佛性大要以警夫顽空者尔于分殊之义初无干渉也其既以事为障又以理为障直欲扫除二障乃为至道安得不为笼统瞒盰乎陈白沙谓林缉熙曰斯理无一处不到无一息不运得此欛柄入手更有何事其説甚详末乃云自兹以徃更有分殊处合要理会夫犹未甞理会分殊而先已得此欛柄愚恐其未免于笼统理会也况其理会分殊工夫求之所以自学所以敎人皆无实事可见得非欲稍自别于禅学而姑为是言耶湛元明为改𦵏墓碑并合要理会一句亦不用其平日之心传口授必有在矣白沙诗教开卷第一章乃其病革时所作以示元明者也所举经书曾不过一二语而遂及于禅家之杖喝何邪殆熟处难忘也所云莫杖莫喝只是掀飜説葢一悟之后则万法皆空有学无学有觉无觉其妙㫖固如此金针之譬亦出佛氏以喻心法也谁掇云者殆以领悟者之鲜其人而深属意于元明耳观乎莫道金针不𫝊与江门风月钓台深之句其意可见注乃谓深明正学以辟释氏之非岂其然乎溥博渊泉而时出之道理自然语意亦自然曰藏而后发便有作㺯之意未可同年而语也四端在我无时无处而不发见知皆旷而充之即是实地上工夫今乃欲于静中飬出端倪既一味静坐事物不交善端何缘发见遏伏之久或者忽然有见不过虚灵之光景耳朝闻夕死之训吾夫子所以示人当汲汲于谋道庶几无负此生故程子申其义云闻道知所以为人也夕死可矣是不虚生也今顾以此言为处老处病处死之道不几于侮圣言者乎道乃天地万物公共之理非有我之所得私圣贤经书明若日星何甞有一言以道为吾为我佛氏妄诞乃曰天上天下惟我独尊今其诗有云无穷吾亦在又云玉䑓形我我何形吾也我也注皆指为道也是果安所本耶然则所谓才觉便我大而物小物有尽而我无尽正是惟我独尊之説姑自成一家可矣必欲强合于吾圣人之道难矣哉杨方震复余子积书有云若论一则不徒理一而气亦一也若论万则不徒气万而理亦万也此言甚当但亦字稍觉未安人唿吸之气即天地之气自形体而观若有内外之分其实一气之徃来耳程子云天人本无二不必言合即气即理皆然理只是气之理当于气之转折处观之徃而来来而徃便是转折处也夫徃而不能不来来而不能不徃有莫知其所以然而然若有一物主宰乎其间而使之然者此理之所以名也易有太极此之谓也若于转折处㸔得分明自然头头皆合程子甞言天地间只有一个感应而已更有甚事夫徃者感则来者应来者感则徃者应一感一应循环无已理无徃而不存焉在天在人一也天道惟是至公故感应有常而不忒人情不能无私欲之累故感应易忒而靡常夫感应者气也如是而感则如是而应有不容以毫髪差者理也适当其可则吉反而去之则凶或过焉或不及焉则悔且吝故理无徃而不定也然此多是就感通处説须知此心虽寂然不动其中和之气自为感应者未始有一息之停故所谓停停当当直上直下之正理自不容有须臾之间此则天之所命而人物之所以为性者也愚故甞曰理须就气上认取然认气为理便不是此言殆不可易哉孟子曰孩提之童无不知爱其亲也及其长也无不知敬其兄也以此实良知良能之説其义甚明葢知能乃人心之妙用爱敬乃人心之天理也以其不待思虑而自知此故谓之良近时有以良知为天理者然则爱敬果何物乎程子甞释知觉二字之义云知是知此事觉是觉此理又言佛氏之云觉甚底是觉斯道甚底是觉斯民正斥其知觉为性之谬耳夫以二子之言明白精切如此而近时异説之兴聼者曾莫之辨则亦何以讲学为哉上天之载无声无臭又安有形体可覔耶然自知道者观之即事即物之理便昭昭然在心目之间非自外来非由内出自然一定而不可易所谓如有所立卓尔非想像之辞也佛氏以寂灭为极致与圣门卓尔之见絶不相同彼旷而虚此约而实也以觉言仁固非以觉言智亦非也葢仁智皆吾心之定理而觉乃其妙用如以妙用为定理则大𫝊所谓一隂一阳之谓道隂阳不测之为神果何别耶朱子甞言神亦形而下者又云神乃气之精英须曽实下工夫体究来方信此言确乎其不可易不然则误以神为形而上者有之矣黄直卿甞疑中庸论鬼神有诚之不可掩一语则是形而上者朱子答以只是实理处发见其义愈明情是不待主张而自然发动者意是主张如此发动者不待主张者须是与他做主张方能中节由此心主张而发者便有公私义利两途须要详审二者皆是慎独工夫天地人物止是一理然而语天道则曰隂阳语地道则曰刚柔语人道则曰仁义何也葢其分既殊其为道也自不容于无别然则鸟兽草木之为物欲名其道夫岂可以一言尽乎大抵性以命同道以形异必明乎异同之际斯可以尽天地人物之性道心此心也人心亦此心也一心而二名非圣人强分别也体之静正有常而用之变化不测也须两下见得分明方是尽心之学佛氏所以似是而非者有见于人心无见于道心耳慈湖説易究其指归不出乎虚灵知觉而已其曰吾性澄然清明而非物吾性洞然无际而非量天者吾性中之象地者吾性中之形故曰在天成象在地成形皆我之所为楞严经所谓山河大地咸是妙明真心中物即其义也其曰目能视所以能视者何物耳能聼所以能聼者何物口能噬所以能噬者何物鼻能嗅所以能嗅者何物手能运用屈伸所以能运用屈伸者何物足能歩趋所以能歩趋者何物血气能周流所以能周流者何物心能思虑所以能思虑者何物波罗提作用是性一偈即其义也其曰天地非大也毫髪非小也昼非明也夜非晦也徃非古也此非今也他日非后也鸢飞戾天非鸢也鱼跃于渊非鱼也金刚经所谓如来説世界即非世界是名世界三十二相即是非相是名三十二相即其义也凡篇中曰己曰吾曰我义与惟我独尊无异其为禅学昭昭矣愚甞谓人心之体即天之体本来一物但其主于我者谓之心若谓其心通者洞见天地人物皆在吾性量之中而此心可以范围天地则是心大而天地小矣是以天地为有限量矣本欲其一反成二物谓之知道可乎易有太极是生两仪乃统体之太极干道变化各正性命则物物各具一太极矣其所谓太极则一而分则殊惟其分殊故其用亦别若谓天地人物之变化皆吾心之变化而以发育万物归之吾心是不知有分之殊矣既不知分之殊又恶可语夫理之一哉葢发育万物自是造化之功用人何与焉虽非人所能与其理即吾心之理故中庸赞大哉圣人之道而首以是为言明天人之无二也此岂蔽于异説者之所能识哉况天地之变化万古自如人心之变化与生俱生则亦与生俱尽谓其常住不灭无是理也慈湖悞矣藐然数尺之躯乃欲私造化以为已物何其不知量邪因阅慈湖出赋诗三章斜风细雨酿轻寒掩卷长吁百虑攒不是皇天分付定中华那复有衣冠装成戏剧逐畨新任逼真时总不真何事贪㸔忘昼夜只缘声色觧迷人镜中万象原非实心上些儿却是真须就这些明一贯莫将形影㺯精神程子觧道心惟㣲曰心道之所在微道之体也觧得极明些儿二字乃俗语康节诗中甞用之意与微字相𩔖天人物我所以通贯为一只是此理而已如一线之贯万珠提起都在掌握故尽已之性便能尽人物之性可以赞化育而叅天地慈湖谓其心通者洞见天地人物皆在吾性量之中是将形影㺯精神也殊不知镜中之象与镜原不相属提不起按不下收不儱放不开安得谓之一贯邪慈湖有云近世学者沉溺乎义理之意説胸中常存一理不能忘舍舍是则豁然无所凴依故必置理字于其中不知圣人胸中初无如许意度愚按圣人胸中固自清明莹彻然于中则曰允执于矩则曰不踰岂是漠然荡无主宰凡视聼言动喜怒哀乐一切任其自作自止如水泡乎若见得此理真切自然通透洒落又何有于安排而置之劳哉易曰立人之道曰仁与义其名易知其理未易明也自道体言之浑然无间之谓仁截然有止之谓义自体道者言之心与理一之谓仁事与理一之谓义心与理一则该贯动静斯浑然矣事与理一则动中有静斯截然矣截然者不出乎浑然之中事之合理即心与理一之形也心与理初未甞不一也有以间之则二矣然则何修何为而能复其本体之一邪曰敬书之所谓道心即乐记所谓人生而静天之性也即中庸所谓未发之中天下之大本也决不可作已发㸔若认道心为己发则将何者以为大本乎愚于此不能无少异于朱子者论学书吾人有此身与万物之为物孰非出于干坤其理固皆干坤之理也自我而观物固物也以理观之我亦物也浑然一致而已夫何分于内外乎所贵乎格物者正欲即其分之殊而有以见乎理之一无彼无此无欠无余而实有所统会夫然后谓之知至亦即所谓知止而大本于是乎可立逹道于是乎可行自诚正以至于治平庶乎可以一以贯之而无遗矣物者意之用也格者正也正其不正以归于正也此执事物格之训也来敎云格物者格其心之物也格其意之物也格其知之物也正心者正其物之心也诚意者诚其物之意也致知者致其物之知也夫谓格其心之物格其意之物格其知之物凡其为物也三谓正其物之心诚其物之意致其物之知其为物也一而已矣就三物而论以程子格物之训推之犹可通也以执事格物之训推之不可通也就一物而论则所谓物者果何物邪如必以为意之用虽极安排之巧终无可通之日不能无疑者一也执事谓意在于事亲即事亲是一物意在于事君即事君是一物谓如此𩔖不妨説得行矣有如川上之叹鸢飞鱼跃之㫖试以吾意着于川之流鸢之飞鱼之跃若之何正其不正以归于正邪不能无疑者二也执事又云吾心之良知即所谓天理也致吾心良知之天理于事事物物则事事物物皆得其理矣致吾心之良知者致知也事事物物各得其理者格物也审如所言则大学当云格物在致知知至而后物格矣且既言精察此心之天理以致其本然之良知又言正惟致其良知以精察此心之天理然则天理也良知也果一乎果非一乎察也致也果孰先乎孰后乎不能无疑者三也人之有心固然亦是一物然专以格物为格此心则不可説卦𫝊曰观变于隂阳而立卦发挥于刚柔而生爻和顺于道徳而理于义穷理尽性以至于命后二句皆主卦爻而言穷理者即卦爻而穷之也葢一卦有一卦之理一爻有一爻之理皆所当穷穷到极处却止是一理此理在人则谓之性在天则谓之命心也者人之神明而理之存主处也岂可谓心即理而以穷理为穷此心哉良心发见乃感应自然之机所谓天下之至神者固无待于思也然欲其一一中节非思不可研几工夫正在此处故大学之敎虽已知止有定必虑而后能得之若此心粗立犹未及于知止感应之际乃一切任其自然遂以为即此是道其不至于猖狂妄行者几希寂然不动感而遂通髙见谓非圣人不能是以不能无疑于鄙説愚以为常人之心亦有时而寂但茫无主宰而大本有所不立常人之心亦无时不感但应物多谬而达道有所不行此其所以善恶襍出而常危也既是人心动静如此即不容独归之圣人矣至余所云物格则无物者诚以其功深力到而豁然贯通则凡屈伸消长之变始终聚散之状哀乐好恶之情虽千绪万端而卓然心目间者无非此理一切形器之粗迹举不能碍吾廓然之本体夫是之谓无物孟子所谓尽心知性而知天即斯义也人之知识不容有二孟子但以不虑而知者名之曰良非谓别有一知也今以知恻隐知羞恶知㳟敬知是非为良知知视知聼知言知动为知觉是果有二知乎夫人之视聼言动不待思虑而知者亦多矣感通之妙㨗于桴鼓何以异于恻隐羞恶㳟敬是非之发乎且四端之发未有不关于视聼言动者是非必自其口出㳟敬必形于容貎恶恶臭輙掩其鼻见孺子将入于井輙匍匐而徃救之果何从而见其异乎知惟一耳而强生分别吾圣贤之书未甞有也惟楞伽经有所谓真识现识及分别事识三种之别必如髙论则良知乃真识而知觉当为分别事识无疑矣天性之真明觉自然随感而通自有条理是以谓之良知亦谓之天理贤契所得在此数语夫谓良知即天理则天性明觉只是一事区区之见要不免于二之葢天性之真乃其本体明觉自然乃其妙用天性正于受生之初明觉发于既生之后有体必有用而用不可以为体也乐记所谓人生而静天之性即天性之真也感物而动性之欲即明觉之自然也大传所谓天下之至精即天性之真也天下之至神即明觉之自然也大雅所谓有物有则即天性之真也好是懿徳即明觉之自然也诸如此𩔖其证甚明孔子甞言知道知徳曾子甞言知止子思甞言知天知人孟子甞言知性知天凡知字皆虚下一字皆实虚实既判体用自明以用为体未之前闻也来书格物工夫惟是随其位分修其实履虽云与佛氏异然于天地万物之理一切置之度外更不复讲则无以逹夫一贯之妙又安能尽已之性以尽人物之性赞化育而参天地哉此无他只缘误认良知为天理于天地万物上良知二字自是安着不得不容不置之度外耳圣人本天释氏本心天地万物之理既皆置之度外其所本从可知矣若非随其位分修其实履则自顶至踵寕复少有分别乎以良知为天理则易简在先工夫居后后则可缓白沙所谓得此欛柄入手更有何事自兹以徃但有分殊处合要理会是也谓天理非良知则易简居后工夫在先先则当急所谓果能此道矣虽愚必明虽柔必强是也以良知为天理乃欲致吾心之良知于事事物物则是道理全在人安排出事物无复本然之则矣无乃不得于言乎读佛书辨金刚经心经可为简尽圆觉词意稍复法华𦂳要指示处才十二三余皆闲言语耳且多诞谩达磨虽不立文字直指人心见性成佛然后来説话不胜其多大槩其教人发心之初无真非妄故曰若见诸相非相即见如来悟入之后则无妄非真故云无明真如无异境界虽顿渐各持一説而首尾衡决真妄不分真诐滛邪遁之尤者楞伽大㫖有四曰五法曰三自性曰八识曰二无我一切佛法悉入其中经中明言之矣五法者名也相也妄想也正智也如如也三自性者妄想自性缘起自性成自性也八识者识藏也意根意识眼识耳识鼻识舌识身识也二无我者人无我法无我也凡此诸法不出迷悟两途葢迷则为名为相为妄想为妄想缘起自性为人法二执而识藏转为诸识悟则为正智为如如为成自性为人法无我而诸识转为真识所为人法则五隂十二入十八界是已五隂者色受想行识也十二入者眼耳鼻舌身意六根对色声香味触法六尘也加之六识是谓十八界合而言之人也析而言之法也有所觉之谓悟无所觉之为迷佛者觉也而觉有二义有始觉有本觉始觉者目前悟入之觉即所谓正智也即人而言之也本觉者常住不动之觉即所谓如如也离人而言之也因始觉而合本觉所以成佛之道也及其至也始觉正智亦冺而本觉朗然独存则佛果成矣故佛有十号其一曰等正觉此之谓也本觉乃见闻知觉之体五隂之识属焉见闻知觉乃本觉之用十八界之识属焉非本觉即无以为见闻知觉舍见闻知觉则亦无本觉矣故曰如来于隂界入非异非不异其谓法离见闻觉知者何惧其着也佛以离情遣着然后可以入道故欲人于见闻知觉一切离之离之云者非不见不闻无知无觉也不着于见闻知觉而已矣金刚经所谓心不住法而行布施应无所住而生清浄心即其义也然则佛氏之所谓性不亦明甚矣乎彼明以知觉为性始终不知性之为理乃欲强合于吾儒以为一道如之何其可合也昔逹磨弟子婆罗提甞言作用是性有偈云在胎为身处世为人在眼曰见在耳曰闻在鼻辨香在口谈论在手执捉在足运奔徧现俱该沙界收摄在一微尘识者知是佛性不识唤作精魂识与不识即迷悟之谓也知是佛性即所谓正智如如唤作精魂即所谓名相妄想此偈自是真实语后来桀黠者出嫌其浅近乃人人揑出一般鬼恠説话真是𤣥妙竒特以利心求者安得不为其所动乎张子所谓诐滛邪遁之辞翕然并兴一出于佛氏之门诚知言矣然造妖揑恠不止其徒中其毒者徃徃便能如此楞伽四卷卷首皆云一切佛语心品良以万法唯识诸识唯心种种差别不出心识而已故经中之言识也特详第一卷首言诸识有二种生住灭谓流注生住灭相生住灭次言诸识有三种相谓转相业相真相又云畧説有三种识广説有八相何等为三谓真识现识及分别事识又云若覆彼真识种种不实诸虚妄灭则一切根识灭是名相灭又云转识藏识真相若异者藏识非因若不异者转识灭藏识亦应灭而自真实相不灭非自真实相灭但业相灭若是其实相灭者藏识则灭藏识灭者不异外道断见议论又破外道断见云若识流注灭者无始流注应断又云水流处藏识转识浪生又云外境界风飘荡心海识浪不断又偈云藏识海常住境界风所动种种诸识浪腾跃而转生又偈云凡夫无智慧藏识如巨海业相犹波浪依彼譬𩔖通第二卷有云一切自性习气藏意意识习见转变名为湼槃注云自性习气谓衆生心识性执熏习气分藏意意识者即藏识与事识由爱见妄想之所熏习转变者谓转藏识事识为自觉圣智境界也有云识者因乐种种迹境界故余趣相续有云外道四种湼槃非我所说法我所说者妄想识灭名为湼槃有云意识者境界分叚计着生习气长飬藏识意俱我我有所计着思惟因缘生不壊身相藏识因攀缘自心现境界计着心聚生展转相因譬如海浪自心现境界风吹若生若灭亦如是是故意识灭七识亦灭注云境界分叚者六识从六尘生也习气长飬者言六识不离七识八识也我我所计着者言七识我执从思惟彼因彼缘而生不壊身相藏识即第八识谓此八识因于六识能缘还缘自心所现境界以计着故而生六识能总诸心故云心聚生也展转相因者八识转生诸识六识起善起恶七识则传送其间海喻八识浪喻六识以六尘为境界风境界乃自心所现还吹八识心海转生诸识若生若灭亦犹依海而有风因风而鼓浪风息则浪灭故云意识灭七识亦灭也又偈云心縳于境界觉想智随转无所有及胜平等智慧生注云现前一念为尘境所转故有业縳而本有觉智亦随妄而转若了妄即真离诸有相及至佛地则复平等大慧矣第三卷有云彼生灭者是识不生不灭者是智堕相无相及堕有无种种相因是识超有无相是智长飬相是识非长飬相是智又云无碍相是智境界种种碍相是识三事和合生方便相是识无事方便自性相是智得相是识不得相是智自得圣智境界不出不入如水中月注云根尘及我和合相应而生是识此不知自性相故若知性相则一念灵知不假缘生故云无事方便自性相是智相惟是一而有离不离之异故云得不得也又偈云心意及与识逺离思惟想得无思想法佛子非声闻寂静胜进忍如来清静智生于善胜义所行悉逺离注云得无思想法则转识为智此是菩萨而非声闻智之始也寂静胜进忍即如来清净忍智智之终也第四卷有云如来之藏是善不善因能徧兴造一切趣生譬如伎儿变现诸趣离我我所不觉彼故三缘和合方便而生外道不觉计着作者为无始虚伪恶习所薰名为识藏生无明住地与七识俱如海浪身常生不断离无常过离于我论自性无垢毕竟清浄註云此随染缘从细至粗也若能一念㢠廻光能随静缘则离无常之过二我之执自性清浄所谓性徳如来则究显矣有云菩萨摩诃萨欲求胜进者当浄如来藏及识藏名若无识藏名如来藏者则无生灭註云识藏以名言者由迷如来藏转成妄识无有别体故但有名若无识藏之名则转妄识为如来藏也有云披相者眼识所照名为色耳鼻舌身意识所照名为声香味触法是名为相妄想者施设衆名显示诸相如此不异象马车歩男女等名是名妄想正智者彼名相不可得犹如过客诸识不生不断不常不堕一切外道声闻缘觉之地以此正智不立名相非不立名相离二见建立及诽谤知名相不生是名如如有云善不善者谓八识何等谓八谓如来藏名识藏心意意识及五识身非外道所説五识身者心意意识俱善不善相展转变壊相续流注不壊身生亦生亦灭不觉自心现次第灭余识生形相差别摄受意识五识俱相应生刹那时不住注云不壊者不断也摄受意识者以五根揽五尘摄归意识起善起恶有云愚夫依七识身灭起断见不觉识藏故起常见自妄想故不知本际自妄想慧灭故觧脱注云愚夫所知极于七识七识之外无所知故因起断见而不觉识藏无尽见其念念相续故起常见由其自妄想内而不及外故不能知本际然妄不自灭必由慧而灭也又偈云意识之所起识宅意所住意及眼识等断灭説无常或作湼槃见而为説常住注云意由八识而起而八识意之所住故谓之宅以是言之自不容以七识身灭而起断见彼又于意及眼识等断灭处説无常或作湼槃见者此皆凡外自妄想见故不知本际如来为是説常住也经中言识首尾具于此矣间有牵渉他文者不暇尽录然已不胜其多亦无庸尽录为也其首之以诸识有二种生住灭乃其所谓生死根也终之以识宅常住乃其所谓湼槃相也然而生死即湼槃湼槃即生死初无二相故诸识虽有种种名色实无二体但迷之则为妄悟之则为真茍能灭妄识而契真识则有以超生死而澄湼槃矣真识即本觉也湼槃即所觉之境界也由此观之佛氏之所谓性有出于知觉之外耶虽其言反覆多端穷其本末不过如此然骤而观之者或恐犹有所未逹也辄以藏识为主而分为数𩔖以尽其义藏即所谓如来藏也以其舎藏善恶种子故谓之藏其所以为善为恶识而已矣故曰藏识藏识一耳而有本有末曰真相曰真识曰真实相曰无始流注曰藏识海曰湼槃曰平等智慧曰不生不灭等是智曰如来清浄智曰自性无垢毕竟清浄曰识宅曰常住此为一𩔖皆言乎其本体也曰流注生住灭相生住灭曰业相曰分别事识曰识浪曰乐种种迹境界曰意识曰生灭等是识曰藏识生住地无明与七识俱如海浪身常生不断曰识藏名曰心意意识及五识身曰意及眼识等此为一𩔖皆言乎其末流也曰转相曰现识曰转识曰觉想智随转此为一𩔖言乎本末之所由分也其言及修行处又当自为一𩔖如曰诸虚妄灭则一切根识又曰见习转变名为湼槃曰妄想识灭名为湼槃曰意识灭七识亦灭曰无所有及胜曰逺虑思惟想曰离无常过离于我论曰欲求胜进者当浄如来藏及识藏名若无识藏名如来藏者则无生灭曰自妄想慧灭故解脱凡此皆言其脩行之法也欲穷其説者合此数𩔖而详玩之则知余所谓灭妄识而契真识诚有以得其要领矣夫识者人心之神明耳而可认为性乎且其以本体为真末流为妄既分本末为两截谓迷则真成妄悟则妄即真又混真妄为一途葢所见既差故其言七顚八倒更无是处吾党之号为聪明特逹者顾不免为其所惑岂不深可惜哉夫以心识为本六识为末固其名之不可易者然求其实初非心识之外别有所谓六识也又非以其本之一分而为末之六也葢凡有所视则全体在目有所聼则全体在耳有所言则全体在口有所动则全体在身所谓感而遂通便是此理以此观之本末明是一物岂可分而为二而以其半为真半为妄哉若夫真妄之不可混则又可得而言矣夫目之视耳之聼口之言身之动物虽未交而其理已具是皆天命之自然无假于安排造作莫非真也及乎感物而动则有当视者有不当视者有当聼者有不当聼者有当言者有不当言者有当动者有不当动者凡其所当然者即其自然之不可违者故曰真也所不当然者则徃徃出于情欲之使然故曰妄也真者存之妄者去之以此治其身心以此逹诸家国天下此吾儒所以立人极之道而内外本末无非一贯也若如佛氏之説则方其未悟之先凡视聼言动不问其当然与不当然一切皆谓之妄及其既悟又不问其当然与不当然一切皆谓之真吾不知何者在所当存乎何者在所当去乎当去者不去当存者必不能存人欲肆而天理灭矣使其説肆行而莫之禁中国之为中国人𩔖之为人𩔖将非幸欤逹摩告梁武帝有云浄智妙圆体自空寂只此八字已尽佛性之形容矣其后有神会者甞着显宗记反覆数百语説得他家道理亦自分明其中有云湛然常寂应用无方用而常空空而常用用而不有即是真空空而不无便成妙有妙有即摩诃般若真空即清浄湼槃又足以发尽逹摩妙圆空寂之㫖余甞合而观之与系辞传所谓寂然不动感而遂通天下之故殆无异也然孰知其所甚异者正在于此乎夫易之神即人之心程子甞言心一也有指体而言者寂然不动是也有指用而言者感而遂通是也葢吾儒以寂感言心而佛氏以寂感为性此其所为甚异也良由彼不知性为至精之理而以所谓神者当之故其应用无方虽亦识圆通之妙而髙下无所凖轻重无所权卒归于冥行妄作而已矣程子甞言仁者浑然与物同体佛家亦有心佛衆生浑然齐致之语何其相似也究而言之其相逺奚啻燕越哉唐相裴休深于禅学者也甞序圆觉经疏首两句云夫血气之属必有知凡有知者必同体此即心佛衆生浑然齐致之谓也葢其所谓齐固不出乎知觉而已矣且天地之间万物之衆有有知者有无知者谓有知者为同体则无知者非异体乎有同有异是二本也葢以知觉为性其窒碍必至于此若吾儒所见则凡赋形于两间者同一隂阳之气以成形同一隂阳之理以为性有知无知无非出于一本故此身虽小万物虽多其血气之流通脉络之聨属元无丝毫空缺之处无须臾间断之时此其所以为浑然也有物先天地无形本寂寥能为万象主不逐四时凋此髙禅所作也自吾儒观之昭然太极之义夫复何言然彼初未甞知有隂阳安知有所谓太极哉此其所以大乱真也今先据佛言语解释一畨使彼意既明且尽再以吾儒言语解释一畨然后明知其异同之实则似是之非有不难见矣以佛家之言为据则无始菩提所谓有物先天地也湛然常寂所谓无形本寂寥也心生万法所谓能为万象主也常住不灭所谓不逐四时凋也作者之意不亦明且尽乎求之吾儒之书太极生两仪是固先天地而立矣无声无臭则无形不足言矣富有之谓大业万象皆一体也日新之谓盛徳万古犹一时也太极之义不亦明且尽乎诗凡二十字其十七字彼此意义无甚异同所当辩者三字耳物也万象也以物言之菩提不可为太极明矣以万象言之在彼经敎中即万法耳以其皆生于心故谓之能主然所主者实不过隂界入自此之外仰而日月星辰俯而山河大地近而君臣父子兄弟夫妇朋友逺而飞潜动植水火金石一切视以为幻而空之矣彼安得复有所谓万象乎哉为此诗者葢甞窥见儒书遂窃取而用之耳余于前记尝有一説正为此等处请复详之所谓天地间非太极不神然遂以太极为神则不可此言殊不敢易诚以太极之本体动亦定静亦定神则动而静静而能动者也以此分明见得是二物不可混而为一故系辞传既曰一隂一阳之谓道矣而又曰隂阳不测之谓神由其实不同故其名不得不异不然圣人何用两言之哉然其体则同一隂阳所以难于领会也佛氏初不识隂阳为何物固无由知所谓道所谓神但见得此心有一㸃之灵求其体而不可得则以为空寂推其用而偏于隂界入则以为神通所谓有物者此耳以此为性万无是处而其言之乱真乃有如此诗者可无辨乎然人心之神即隂阳不测之神初无二致但神之在隂阳者则万古如一在人心者则与生死相为存亡所谓理一而分殊也佛氏不足以及此矣南阳慧忠破南方宗㫖云若以见闻觉知是佛性者浄名不应云法离见闻觉知若行见闻觉知是则见闻觉智非求法也南僧因问法华了义开佛知见此复何为忠曰他云开佛知见尚不言菩萨二乗岂以衆生痴倒便成佛之知见邪汾州无业有云见闻觉知之性与太虚齐夀不生不灭一切境界本自空寂无一法可得迷者不了即为境惑一为境惑流转无穷此二人皆禅林之杰出考其言皆见于传灯録何若是之不同邪葢无业是本分又説本分话慧忠则所谓神出鬼没以逞其俩伎者也彼见南方以见闻知觉为性便对其人揑出一般説话务要髙他一着使之莫测甞见金刚经有是法平等无有髙下之语衆生固然迷悟不同其知见之体即是平等岂容有二又甞见楞严经有两叚话其一佛告波斯匿王云颜貎有变见精不变变者受灭不变者元无生灭其二因与阿难论声闻有云其形虽寐闻性不昏纵汝形销命光迁谢此性云何为汝销灭此皆明以见闻为性与波罗提説相合若浄名则𦂳要在一离字先儒甞言佛氏之辞善遁便是此等处传灯录中似此尽多究其渊源则固出于瞿昙也葢瞿昙説法常欲离四句为一异然而终有不能离者如云非异非不异非有非无非常非无常只楞伽一经累累见之此便是遁辞之根若将异处穷着他他便有非异一説将无常穷着他他便有非无常一説自非灼然㸔得他破只得聼他愚弄耳僧问忠国师古徳云青青翠竹尽是法身郁鬰黄华无非般若有人不许云是邪説亦有信者云不思议不知若为国师曰此是普贤文殊境界非诸凡小而能信受皆与大乗了义经合故华严经云佛自充满于法界普现一切羣生前随缘赴感靡不周而恒处此菩提座翠竹既不出于法界岂非法身乎又般若经云色无边故般若亦无边黄华既不越于色岂非般若乎深逺之言不省者难为措意又华严座主问大珠和尚云禅师何故不许青青翠竹尽是法身鬰鬰黄华无非般若珠曰法身无像应翠竹以成形般若无知对黄华而显相非被黄华翠竹而有般若法身故经云佛真法身犹若虚空应物现形如水中月黄华若是般若般若即同无情翠竹若是法身翠竹还能应用座主会么曰不了此意珠曰若见性人道是亦得道不是亦得随用而设不滞是非若不见性人説翠竹着翠竹説黄华着黄华説法身滞法身説般若不识般若所以皆成浄论宗果云国师主张翠竹是法身直主张到底大朱破翠竹不是法身直破到底老汉将一个主张底破底收作一处更无拈提不敢动着他一丝毫要你学者具眼余于前记甞举翠竹黄华二语以谓与鸢飞鱼跃之言絶相似只是不同据慧忠分析语与大珠成形显相二言便是古徳立言本㫖大珠所以不许之意但以黄华翠竹非有般若法身尔其曰道是亦得即前成形显相二言曰道不是亦得即后非彼有般若法身一言也慧忠所引经语与大珠所引经语皆合直是明白更无余蕴然则其与吾儒鸢飞鱼跃之义所以不同者果何在邪诚以鸢鱼虽微其性同一天命也飞跃虽殊其道同一率性也彼所谓般若法身在华竹之身之外吾所谓天命率性在鸢飞之身之内在内则是一物在外便成二物二则二本一则一本讵可同年而语哉且天命之性不独鸢鱼有华竹亦有之程子所谓一草一木亦皆有理不可不察者正惟有见乎此也佛氏祗缘认知觉为性所以于华竹上便通不去只得以为法界中所现之物尔楞伽以四大种色为虚空所持楞严以山河大地咸是妙明真心中物其义亦犹是也余也向虽引而不发今则舍矢如破矣吾党之士夫岂无具眼者乎宗杲谓郑尚明曰你只今这聼法説法一段歴歴孤明底未生已前毕竟在恁么处曰不知杲曰你若不知便是生大你百嵗后四大五蕴一时解散到这里歴歴孤明底却向甚么处去曰也不知杲曰你既不知便是死大又甞示吕机宜云现今歴歴孤明与人分是非别好丑底决定是有是无是真是实是虚妄临济亦甞语其徒曰四大身不解説法聼法虚空不解説法聼法观此数节则佛氏之所谓性亦何难见之有渠道理只是如此本不须苦求解悟然而必以悟为则者只是要见得此歴歴孤明境界更亲切尔纵使见得亲切夫安知歴歴孤明者之非性而性自有真邪杲答曾天游侍郎书曰寻常计较安排底是识情随生死迁流底亦是识情怕怖慞惶底亦是识情而今叅学之人不知是病只管在里许头出头设教中所谓随识而不随智以故昧却本地风光本来面目若或一时放下百不思量计较忽然失脚踏着鼻孔即此识情便是真空妙智更无别智可得若别有所得有所证则又却不是也如人迷时唤东作西及至悟时即西便是东无别有东此真空妙智与太虚齐夀只这太虚中还有一物碍得他否虽不受一物碍而不妨诸物于空中徃来此真空妙智亦然凡圣垢染着一㸃不得虽着不得而不碍生死凡圣于中徃来如此信得及见得彻方是个出生入死得大自在底汉细观此书佛氏之所谓性无余蕴矣忽然失脚踏着鼻孔便是顿悟之説颂云断除烦恼重增病趋向真如亦是邪随顺世缘无罣碍湼槃生死是空华甞见杲示人有水上葫芦一言此颂第三句即水上葫芦之谓也佛家道理真是如此论语无适无莫若非义之与比何以异于水上葫芦哉老子外仁义礼而言道徳徒言道徳而不及性与圣门絶不相似自不足以乱真所谓弥近理而大乱真惟佛明儒学案卷四十七明儒学案卷四十八钦定四库全书明儒学案卷四十八余姚黄宗羲撰诸儒学案中二文庄汪石潭先生俊汪俊字折之号石潭弋阳人也𢎞治癸未进士选庶吉士授翰林编修正徳初忤逆瑾调南工部员外即瑾诛复还翰林歴侍读学士嘉靖初晋吏礼二部侍郎礼部尚书兼国史副总裁大礼议起先生力主宋儒之议上为迁延者二年先生终不变于是上怒甚罢其官久之卒隆庆改元赠太子少保谥文庄先生之学程朱为的然以阳动隂静流行而不息者为心而其不易之常体则性也性虽空无一物而万化皆从此出故性体也心用也浑然不可分析以造化言之天髙地下万物散殊无处非气之充塞也天不得不髙地不得不下物之本乎天者亲上本乎地者亲下亘万古而不易即是理也亦浑然不可分析也乃朱子谓性是心所具之理若是乎心为车也性为车所载之物也岐心性而二之犹之岐理气而二之也非程子之㫖也先生之不茍同如此先生既知圣人之学不失其本心便是复性则阳明之以心即理若合符契矣而谓阳明学不从穷事物之理守吾此心未有能中于理者无乃自背其説乎杨止菴言先生发明道体可谓独见以阳明言性不分理气着説非之阳明过弋阳寄四絶以示絶交按阳明所寄二絶非四絶也序云仆兹行无所乐乐与二公一会耳得见闲斋固已如见石潭矣留不尽之兴与后期岂谓乐不可极耶见説新居止隔山肩舆晓出暮堪还知公久已藩篱散何事深林尚闭关乗兴相寻渉万山扁舟亦复及门还莫将身病为心病可是无关却有关此正朋友相爱之情见之于辞以是为絶交则又何説濯旧孟子道性善论者犹纷纷也至宋程张阐明之而孟子之説始白于天下程子曰性即理也天下之理原其所自未有不善张子曰形而后有气质之性善反之则天地之性存焉故气质之性君子有弗性者焉夫所谓性即理也者必先有见于性之为体而后理可言也犹曰天即道也亦必有见于天之为体而后可言其为道也二子之论葢皆即气而指其本体未渉于有者为言其曰在天为命在人为性在义为理主于身为心其实一也发于思虑则有善有不善思虑则渉于有矣又曰人生而静以上不容説才説性时便已不是性可説则渉于有矣又有二气五行刚柔万殊圣人所由惟一理人只要复其初其初则性也朱子宗二子立説似有未同者阳伸隂屈发而为春夏动也阳屈隂伸敛而为秋冬静也此天地之化运行而不已也若天地之心则所以主乎是者不可以动静言邵子曰动静之间于复言之于姤亦言之葢谓于此可见非以复姤为天地之心也曰天心无改移曰太极不动性也其指微矣知此则程门所论未发之中及所谓一日之间万起万灭而其心自若皆在是矣好恶情也情有所自出于性也好善恶恶人之性也即理也义也心之所同然也好恶未形而其理已具故曰性即理也孟子论性曰我固有之非由外铄我也而又曰求则得之性待求而后得耶有其诚则有其神无其诚则无其神洋洋如在神何甞无无之者人耳有理有气气形而理性朱子之説也程张之论葢不如此道即性也若道外寻性性外寻道便不是性即理也此程子之説也朱子论性自谓宗程张立説似非程张本㫖二气五行刚柔万殊所谓形而后有气质之性也圣人所由惟一理人只要复其初所谓善反之则天地之性存焉者也至诚尽其性圣人事也尽人物之性不过因其气质而裁成辅相之耳曰其性曰人之性曰物之性未可以一律言也目能视耳能聼口能言心能思皆气也而心为之主性则心之体有不渉于气者程子曰性即理也张子曰性立乎气之外然实不外于心也世人以闻见为心但知囿于形气者耳圣人尽性不以闻见梏其心乃无外之天心也朱子分理气两言之曰得气以成形得理以为性恐非程张本㫖程子有言以体会为非心故有心小性大之説不可将心滞在知识上求又曰在天为命在人为性在义为理主于身为心其实一也发于思虑则有善有不善程子葢以心性合言之若张子心能尽性性不知检其心葢分言之学者究二説而能通之则可以言性矣心性一物也不可分分而言之则性干道也心坤道也凡从心而出者皆性之徳也臣之所行皆君之令也妻之所生皆夫之子也然非以天地君臣夫妻对立而言也即地之道而天在其中即臣之道而君在其中即妻之道而夫在其中即心之道而性在其中矣故曰一物不可分分而言之可也虚灵应物者心也其所以为心者即性也性者心之实心者性之地也圣人之心仁义而已矣由仁义所散为万事皆道也仁义之心乃其性也得于天者也在天为命在人为性主于身为心其实一也性可以意会而不可以象求故曰性即理也若心则渉于有象而可言矣程子有言自性之有形者谓之心自性之能动者谓之情其㫖微矣心有动静一语一黙一寐一寤动而阳静而隂若流行之用而本体则性也无声无臭寂然不动无语黙寐寤之间者也程子论中庸有谓凡言心者皆指已发而言葢谓此也既又自以为未当曰心一也有指体而言者自註云寂然不动是也有指用而言者自註云感而遂通天下之故是也惟观其所见如何耳葢合心性而一言之与前説初不相戾也正䝉性者感之体感者性之神以感言心与程子一説朱子谓寂然者感之体感通者寂之用其言是已而继之人心之妙其动静亦如此恐非程张之㫖心岂有出入亦以操舍而言也程子葢为心无形体操存舍亡犹言用行舍藏云耳存亡犹隐显也此正孟子善论心处言世人识心不识孟子葢谓此也又曰放心是心本善而流于不善也言放心不足以言心非心之本体也他录有曰心则无出入矣逐物者是欲合而究之则程子示人明且切之意彰矣或曰子谓心无形体乃其本体则是所谓无体之体亦可得而见乎程子有言学者莫若先理会敬能敬则知此矣朱子云性即心之所具之理也知性则物格之谓于学者亦自有实地可据然性之为义则隐矣好恶情也好善而恶恶性也好之恶之者心也物至知之好恶形焉心之动而应乎外也事物未至好恶未形心之静而专于内也若性者则其不易之常体不可以动静内外言矣形而上为道形而下为器须着如此説器亦道道亦器但得道在不系今与后已与人此程子之説也葢谓天髙地下万物散殊凡有迹可指者皆器也即道也天不得不髙地不得不下物之本乎天者则亲上本乎地者则亲下亘万古而不易理定故也器有成毁而道则常在以人事言之文武之政布在方䇿皆器也即道也政有举息而道则常在程子又曰一隂一阳之谓道隂阳亦形而下者而曰道者惟此语截得上下最分明元来只此是道要在人黙而识之运于无形之谓道形而下者不足以明之散殊可象为气清通而不可象为神此张子之説也葢谓太虚者气之本体为性为神是谓形而上者其聚而为物天地法象皆神化之糟粕是谓形而下者与程子之説异朱子宗程子立説曰天地之间有理有气理形而上者气形而下者也人之生得理以为性得气以成形其推于人事以事为形而下之器事之理乃道也事不合理则是有器而无道葢岐而二之又非程子之説矣程子曰视聼思虑动作皆天也所谓器亦道也但要识真妄妄则不诚无物何器之云程子言凡事有本末不可以本末为两叚事本道也末器也即道也朱子解之曰非谓末即是本但学其末而本便在此窃以为是乃程子之本㫖也心体也事用也心外无事事外无心心迹未甞判此程子一原之㫖也皆善事也或主于立名或主于为利无是二者而或但出于一时之意气其用虽是而其体非也若主于义曰此吾之所当为也则体用合矣滞于用而不知飬其所自出之原俗学也外于用以求真体之所在异学也无是二者之蔽则得之矣原始以未生之前言反终以既死之后言终者复其始者也始未甞有则终亦无有始未甞无则终亦无无以为未甞有者未甞有我也复其始则无我矣以为未甞无者其所以为我者未甞无也安得随死而亡乎静变而为动动变而为静两也易也道也时动而动初未甞有动也时静而静初未甞有静也动静合一存夫神神一而已两可言也一不可言也故曰易所以立道穷神则无易矣知事即理则无事矣外不见物也知理即心则无心矣内不见已也外物不接内欲不萌如是而止乃得止之道止于理而已今学者喜言正心而不言诚意喜言致知而不言格物汨于异学故耳诚意所以正心格物所以致知内外一理此乃大学之道也人之为学一心而已葢心主乎一身而其体之虚灵足以管乎天下之理理散在万事而其用之微妙实不外乎一人之心故学贵于知要求诸一心而已学之道奈何主敬以立其本穷理以进其知本立而知益明知进而本益固而心之体用全矣他日语门人曰主敬所以存此心格物所以明此心乃定论也道散于天下而具于人之一心所谓性也性非他天命是矣所谓天命隂阳五行化生万物天命之流行也五殊二实其本则一维天之命于穆不已天之所以为天也所谓在天为命也受生于天因各得是以为性所为在人为性也循性而出散为万事皆道也修道以立法于天下则教也道形于日用无物不有无时不然所谓不可离也而其实体在我一性而已是故君子之体道也不求道于事而严诸一心戒慎恐惧乎其所不覩不闻所以存天理之本然无动静之间者也不睹不闻隐且微矣而至着存焉冲漠无联万象森然已具此体道之君子所以必慎其独也葢重言之非二事也喜怒哀乐情也四者形而天下之事具发而中节则道也和所以状情之徳道就事而言四者未发则性也谓之中中所以状性之徳道之体也道不出于一中而实性之徳故曰大本君子严诸一心而性得所飬则大本立矣本立道行所谓致中和也程子曰致如致却太平之致葢中和不可以力取其要在慎独而已天地于此乎位万物于此乎育此圣人之能事学者之极功而岂外于一心之妙用乎或曰子亦求异于朱子乎曰非敢为异也将求同于程子耳中和之説程门论説甚详似皆未领其㫖定性书言圣人之喜以物之当喜圣人之怒以物之当怒圣人之喜怒不系于心而系于物葢自其不系于心而言则未发之中自其因物喜怒而言则已发之和不可析为二处也若以动静之时分体用而以静存为致中动察为致和非程子之本㫖矣岂以其近于佛氏止观空觉为一之论遂寕过于分析乎程子云吾儒与释氏句句合事事同然而不同其谓此欤喜怒哀乐未发谓之中中也者天下之大本也指心之本体而言大学言正心曰有所忿懥恐惧好乐忧患则不得其正一物存焉则累其空明之本体矣名其无倚曰中名其无妄曰诚名其无私曰仁一物也是谓天命之谓性发而中节谓之和和也者天下之达道也指心之流行而言是谓率性之谓道忠恕一以贯之忠者无妄恕者所以行乎忠也忠者体恕者用大本逹道也此程子之本㫖也常人有欲顺其欲则喜逆其欲则怒失其欲则哀得其欲则乐其所以为心者非喜则怒非哀则乐情而已圣人无欲浑然一性何喜何怒何哀何乐故曰只喜怒哀乐未发便是中也由是言之圣人之心未发之中也赤子之心发而未逺于中也衆人之心则皆已发者也然则圣人无发乎曰发而中节物各付物是皆未发者之所形而其未发者固自若也故曰言和则中在其中言中则含喜怒哀乐在其中矣中以无过不及为义过非道不及非道道者中而已以事言则各有中以道言则一中以蔽之矣中者大本言道之体也安得谓有二义乎如言心正则百事皆正若中有二义心亦可有二义乎或曰朱子论中和其书成卷子复有二论乎曰窃求诸程子而有疑焉葢程门指此为传授心法故其门人论説最详龟山之南也罗仲素李延平实世守之至朱子始自立説以未发已发分属动静之时学者但当因其时而各致其力非复程子之説矣周子图説之主静自註无欲故静通书曰一者无欲无欲则静虚动直则是主静之静乃所谓一者而非阳动隂静之静也伊洛源流疑出于此若张子之天徳邵子之天心皆指是为説也君子之道费而隐费用之广也隐体之微也夫妇之所能知能行圣人之所不能知不能行语大语小在上在下万有不齐可谓费矣语其体则一而已道是也不可得而见也以圣人言之动为道言为法行为则三千三百万有不齐可谓费矣语其体则一而已心是也不可得而见也鸢飞鱼跃上下察也明隐之不可揜也犹赞鬼神之徳曰微之显云耳中庸始言一理中散为万事末复合为一理放之则弥六合卷之则退藏于宻即其㫖也君子喻于义义其心也小人喻于利利其心也方其未形于事初未有义利之可言而其为体固已判矣义心天下之公本于性者也天也利心一人之私生于形者也人也故君子从天不从人下学以所行言上逹以所见言非二事也下学而不能上逹由之而不知者也穷理则尽性至命下学而上逹也必有事焉以持志言勿正者犹言有事而未甞有事云耳勿忘即是有事勿助即是勿正故程子以鸢飞鱼跃言之仁者何人之本心是也求即其本心之安是为仁也然则求仁之方但嘿以守吾此心可乎曰非也视聼言动出门使民居处执事与人以至事贤友仁学问思辨皆为仁之地也近世右象山而左朱子曰吾心学也好异者靡然趋之惑世诬民其罪大矣道一本而万殊夫子之一贯是矣以学言之则必有事于万殊而后一者可几也曾子之随事力行子贡之多学而识皆亲受业于夫子之门者也颜子之博文约礼而后如有所立易之知崇礼卑而后成性存存皆一説也程子论学曰涵飬须用敬进学则在致知朱子申明之曰主敬以立其本穷理以致其知本立而知益明知进而本益固可谓尽矣陆氏之学葢畧有见于道体遂欲单刀直入以径造夫所谓一者又自以为至简至易立跻圣域故世之好异者靡然趋之而不知其相率而陷于异端之説也张子曰儒者穷理故率性可以谓之道释氏不知穷理而自谓之性故其説不可推而行程子有言自物格而充之然后可以至圣人不知物格而先欲意诚心正者未有能中于理者据此可以断陆氏之学气质之性生于形者也心为形役故惟气质用事天地之性言性之本然初不外于一心也生乎形而不役于形超然独立物我并照则本性见矣学者知求复性而不知即心以求则未甞读孟子者也性即理也穷理则尽性至命以格物穷理为外为末而非之者则未甞读程子也圣人之心道也言者心之声行者心之迹六经之为敎皆出于圣人之心故曰心道也常人之心去道逺矣于是乎有学必穷理读书广闻见而后理可明必克已治心强恕而后性可复学而至于成性而后圣人之心可言也今始学者知习静以入徳亦一门径而遂曰道在是不假外求则妄説也道者事物当然之理所谓在物为理也而其实体在我何事何物不出此心所谓处物为义也故曰中理在事义在心闻乐而乐食㫖而甘居处而安人之情也理也其居䘮也闻乐不乐食㫖不甘居处不安亦人之情也理也故君子之学求不失其本心而已自诚明谓之性诚则无不明矣中庸论性而曰慎独曰笃恭所以存诚也自明诚谓之敎未至于诚者必由明而后至大学论学而首曰格物致知所以求明也程子论天论仁诸説即中庸首章之㫖论穷理论进学诸説即大学首章之㫖皆本乎一心而为言也儒释皆从心地上做工夫故有相似处所谓以心役物不以物役心以理自胜不为事物所侵乱夫岂不同本末一贯心迹合一儒者之公而大也释氏离本末判心迹求以自私自利而已动而阳静而隂相循于无穷者是皆太极流行之用而其体初未甞动也通宇宙一气也气之实隂阳是已自其未成形者而言絪缊揉错相兼相制欲一之而不能虚也自其成形者而言天地法象万物形色刚柔男女粲然有分实也实者虚之所为形亦气也是皆可名之象耳又自其本而言未甞有体曰太虚虚而妙应曰神神而有常曰天曰性一物也有天则有道神天徳化天道一于气而已自其存主而言曰徳自其流行而言曰道知变化之道者其知神之所为乎耳目口体气之聚而成形者也视聼言动气之虚而为用者也曰隂曰阳可分属也而皆统于一心则不可分矣气之神也合一不测之谓也由此而通于性与天道君子之上逹也由此而梏于闻见溺于物欲小人之下逹也客感客形与无感无欲惟尽性者一之有无虚实通为一物者性也即程子道亦器器亦道之説知昼夜隂阳则能一性命隂阳昼夜屈伸相感于无穷所谓天所不能自己者谓命而感之体即性也故曰一性命圣人之至诚无息诚其性不息其命也鬼神常不死诚而已故曰诚不可掩此之谓知性命则知圣人知鬼神厯家以日月星辰为天体其度数有可纪者皆以地而言耳地有形质则有四极天之大也莫御而其与地相为依附而旋转者则犹可量也是故象见乎上体必应乎下若形影然儒者言性释氏亦言性彼但认为已有所谓本以利心得来故学者亦以利心向之性者万物之一源非有我之得私也惟大人为能尽其性葢辟佛老而为言也朱子之后学者知以理言性不堕于释氏之虚空矣而未能识性之为体则立言者之过也禅学直截心地上用功却缘何用心粗彼葢自以为道由我立命由我出其渉于迹者可勿深较程子不判心迹朱子不向用时勤勐省更于何处味真腴此儒释异处学者要须识此诗心非目不见目自见之体须知瞑目前明明有先视治心如治目刮去膜与翳目浄视能传心清性无际胸中欲无事须是必有事敬则心自虚乃照无物地无物是何地万化从此出程门费讲论此之谓未发天理在何处本心原不昧乃知尧舜心千年至今在万法总归一一复何所归太极本无极天心无改移释氏谈实际省心亦省事圣人亦何心万事一天理释言理是障此错认理字理即是吾心无生亦无死管窥亦见天只是不广大尽心而知天乃是天无外静中须有物莫若理会敬能敬则知此此是天命性戒惧一生心即此是慎独物欲遏将萌乃是敬未足闲邪则固一主一不须闲敬则自无已天理本完全主一谓之敬一者之谓诚一则无二三何复言欲萌此理最为约但恐不持久既能体而乐不患不能守心懈则有防敬则无间断存久体自明天理一以贯只要立个心心即是天理此上有商量应不出敬字此心即性天京师是长安当下便认取须知未发前言止不言定须是止于事和则中在焉此理嘿而识坐井而观天所见终不大试出井栏行却入井栏坐尧舜几千年其心至今在道是尧舜心何甞见道壊万象无所隐向明乃天理如顾影壁间区区一物耳湛一气之本感生方有象爱恶出太虚未胜则本䘮性是无物地存心即飬性何者是存心不出诚与敬道心心是道惟微道之体人心乃私欲已渉形与气文敏崔后渠先生铣崔铣字子钟一字仲凫号后渠河南安阳人弱冠举郷试入太学与四方名士马理吕柟㓂天叙軰相期许登𢎞治乙丑进士第改庶吉士授编修逆瑾窃政朝士见者多屈膝先生与何塘长揖而已瑾怒其轻薄张綵曰此人有虚名未可骤加之罪终出为南京稽勲主事瑾诛召还翰林时西涯以文艺笼络天下先生以为非宰相所急上书规之侍讲经筵毎以亲君子逺小人磨切武宗指钱寕廖鹏而言也小人皆欲甘心之晋侍读遂告归嘉靖改元起原官寻擢南京祭酒大礼议起上疏勤圣学辨忠邪以囬天变上以为刺己也勒令致仕家居十六年以皇太子立选宫僚起少詹事兼侍读学士转南礼部右侍郎入贺圣节过家疾作而卒辛丑嵗也年六十四赠礼部尚书谥文敏先生之学以程朱为的然于程子之言心学者则又删之以为渉于髙虚是门人之附会无乃固欤至其言理气无缝合处先生自有真得不随朱子脚下转是也其诋阳明不遗余力称之为覇儒孙钟元曰文敏议象山阳明为禅学为异説夫二人者且不必论其学术荆门之政有体有用宁藩之事拚九死而安社稷吾未见异端既出世而又肯任事者也此以其外而言也先生以知能心之用也爱敬性之实也本诸天故曰良今取以証其异説删良能而不挈非覇儒欤此是以心为知觉以性为理不可以知觉即是理之成説颇与先生气即理之论自相反耳先生既言本诸天故曰良孟子谓知能为良则知能本诸天者即是以爱敬之理决不仅以此知觉本诸天也阳明单提良知而不及爱敬其非悬空之知觉明矣孟子上节知能并举下言无不知爱其亲也无不知敬其兄也能字皆归併知内葢知是性也能是才也言性则才自在其中矣士翼造化流行四时者气乎春当温秋当凉者理乎理乃气之条叚虽纷纭而不可乱者温凉以时圣人也冬过寒则春行其余冽夏过炎则秋冐其余炽气偏理亦滞中人之性也春必温秋必凉性善之譬也故学修而性可返若夫酷烈载沉七年固旱其下愚哉非用汤之精诚弗回自求心习静之论兴窃见孔经之在世犹㐮献之王周汉也方伯连帅虽曰同奖王室然别出敎令自立社稷矣夫心即事也事即道也事合于道则心存矣事戾于道则心放矣故动之不能亡静犹静之不能亡动各值其遇而已矣静而亡事勿生妄念勿从堕容动而酬用勿昧本心勿殉外欲动而殉欲难以求静静而襍念胡以制动今求静曰真空真识失之偏矣问伊川曰性即理也然乎曰然性者仁义而已曾谓仁义非理乎仁义有不善欤问孔子何谓相近也曰别其所赋之等也问性何以有等曰气也然则气即理乎曰然何以明之今夫孩提知爱其亲仁也知敬其长义也即其喜笑慕念谓之爱即其㳟敬推逊谓之敬是非气乎发于外即其在于中者也理者气之条善者气之徳岂伊二物哉问气有原乎曰有之易曰易有太极诗曰有物有则夫极者易之翕则者物之能故曰纯粹精也舍是而谈理气支矣夫阳有知而隂无知是故质受神以为运魄资魂以为识阳有去而隂常居是故炎火熄而灰存花色落而朽贮人生为阳志则宰而气则从气为阳中之隂人死为隂气则升而魄则止气为隂中之阳朱子谓气有聚散理无聚散窃所未详葢造化之原理常聚而气亦聚人物之生气若散而理亦散气既散矣理安所附是故天地寒暑也人物禾稼也暑来禾生寒来禾死尽矣明年又蕃其鲜者故曰日新之谓盛徳天命之谓性故物之理即吾心之理也外之物格则内之致知见天下之物各有则而不可易即此则以应之故时措之宜矣曰穷理则隐而难求曰格物则显而可据格物者修治其目人伦其先也若泛乎其务则荒而靡即故博非颜子之文则约非不叛之道亡气外之形亡神外之气亡理外之神亡命外之理亡心外之命亡帝外之心心者具万理而出命也问古之祭天地山川不屋谓栋宇不能囿其形也乃以人之饮食荐之夫岂知神之所嗜乎曰祭也者致其敬与礼也故以人道之所重者奉之尽其报本之诚已耳若神之所嗜夫恶知之豺之祭兽獭之祭鱼亦就其性之所能也夫觉心之放即求也知我之病即药也矜已之是即非也妬人之长即短也性之所寓曰心心之所具曰性性者理也心乃发用斯理者孟子以四端騐之夫自修身而齐家而治国平天下斯谓尽心尽性也精一道心者用之执中也中者道心之极也宋人以异端附会之曰道即心也则人非心欤问性即理也有气乎否曰气也惟其为理斯谓之性犹夫纯洁而温者不谓之石而谓之玉也理之训有条也古用以言一事至宋儒而言道体也程子云圣人本天释氏本心葢天言其理也心兼乎血气也释氏以精灵知觉为主故迷则皆妄悟则皆真故曰心圣人以仁义礼智为主故经纶大经裁成大化与物同体故曰天心性固不离亦非襍知能心之用也爱亲敬长性也好利恶害心之觉也生可舍死可取性也譬之物焉生生气也谷之甘杏之酸桂之辣性也心灵而性活也心移而性宰也孟子曰仁人心也乃言所主也非用为训也心性之辨一言而决之矣阳刚也生也隂柔也成也皆气也即其理也仁阳也爱也义隂也敬也皆气也即其理也古人曰隂阳曰仁义一而已后人和合孔孟之言性乃立理气之名学者勿泥其词而析其源不可废理而存气也常人无中小人无静朱子论宋祧主取诸商周夫汤文兴自诸候契稷始封之君也宗之固当布衣而有天下如宋太祖除乱救民创业垂统宜正东向之位为百代之祖自宣宗而上悉以亲尽而祧天子崩臣子称天以诔之其祭也奉天以配之若曰先世积徳而致则大贤之后多湮何乃弃赫赫之功而求㝠㝠之报若曰子孙不当自择其先则自一世二世以至百世皆不迁可也颜子之学克已复礼治怒改过庄周谓之黜聪明堕肢体葢肆为躗言以讥孔氏之致知谨礼也宋刘彦冲诸人祖述为文则颜子乃孔门之逹摩矣曾㸃言志朱子许其天理流行夫遇一事必有一则处之当而熟则圣人矣一以贯之也岂有物见目前而可玩哉水之流鸢之飞鱼之跃皆实体也犹父之慈子之孝皆天命之性人不率之愧于物矣岂若黄华般若为禅机哉不格物而曰致知者妄也不履事而曰存心者偷也夫人不食而谓饱即空而见华非实也乃病也观诸造化静多于动虽阳气毕逹万有并作本末固凝也可以知徳矣观诸造化动而无息是故絶涧石壁草藓之生冬冽地拆荠麦之青可以知仁矣大学一篇皆明明徳而已仁者与物同体遗一物涂一民非仁也故新民即明明徳中庸不指仁义为性而曰喜怒哀乐葢二者㫖微而难言四者常发而易见夫仁义之训至宋而明今即田父市人而语之曰汝喜汝怒性也皆晓然而领四者即仁义之用考孟子之四端则叅得之矣戒惧以体騐此中使勿有所系而偏大学所谓正心慎独以儆省此和使勿有所逐而流大学所谓修身静立动之本动逹静之具交飬互发非二事也其世治者其论公于衆其世兴者其论公于朝其世哀者其论公于野上下不公其世不可为已故党锢息而汉亡朋党尽而宋乱夫公论弗可一日而废也关雎咏淑女以配君子闲关思徳音以括其上葢幽王昏乱法家拂士斥矣所信惟妇言故诗人冀其改徳以亲贤女尔心存则鉴物之理气和则识仁之象不言常而言变异端皆然申韩之法皆防人之欺疑人之叛夫将置秉于何地耶松牕寤言夫正物之谓格至理之谓物今之异言也则心当何正而至善有别名乎孟子曰良知良能知能心之用也爱敬性之实也本诸天故曰良今取以証其异删良能而不挈非覇儒欤学者改过追索其动念之故而除之斯不萌于再孟子曰学问之道求其放心而已矣条目不具奚以求心故曰居处恭执事敬与人忠出门如见大宾使民如承大祭其存心之方乎夫心火属也火丽物而后有形心宰物而后有造异端之言异焉曰静则心定而理自见无待乎学矣是犹舍耒耜而言耕也问程子有遗书矣子述程志也何居曰伐伪存真也髙虚者异端则然学者附之斯惑人之向使二夫子之道淆其游谢之罪欤鲍氏而下无讥焉是故夫子之道仁也敬其业也明儒学案卷四十八明儒学案卷四十九钦定四库全书明儒学案卷四十九余姚黄宗羲撰诸儒学案中三文定何柏斋先生塘何塘字粹夫号柏斋懐庆武渉人生而端重不事嬉戏人以为呆七嵗时入郡城见弥勒像抗言请去之人皆大骇及为诸生慨然慕许文正薛文清之为人索其遗书读之登𢎞治壬戌进士第改庶吉士歴编修修撰逆瑾召诸翰林各赠川扇翰林入见而跪先生独长揖瑾怒扇不及之翰林谢扇复跪先生从旁曰嘻何跪而又跪也瑾大怒诘其姓名先生前对曰修撰何塘知不为瑾所容累疏谢病致仕归瑾诛复职无何以经筵触忌讳谪同知开州量移同知东昌府又归嘉靖初起山西提学副使丁忧改浙江进南京太常少卿本寺正卿歴工户礼三部侍即谢病陞右都御史掌留堂不就家居十余年癸夘九月卒年七十赠礼部尚书谥文定先生以儒者之学当务之为急细而言语威仪大而礼乐刑政此物之当格而不可后者也学问思辨一旦卓有定见则物格而知至矣由是而发之以诚主之以正然而身不修家不齐未之有也至究其本原为性命形于着述为文章固非二道特其缓急先后各有次第不可紊耳今曰理出于心心存则万理备吾道一贯圣人之极致也奚事外求吾恐其修齐治平之道反有所畧则所学非所用所用非所学于古人之道不免差矣先生此论为阳明而发也葢力主在心为知觉在物为理之説固无足恠独是以本原性命非当务之急若无与乎修齐之事者则与清谈何异修齐之事无乃专靠言语威仪礼乐刑政欤真可谓本末倒置矣先生与王浚川许函谷辩论隂阳数千言为浚川所破者不一其大指之差在以神为无以形为有有无岂能相合则神形已离为二神形既二又岂待人死而后无知哉儒学管见或问儒者之学曰五经四书之所载皆儒者之道也于此而学之则儒者之学也问其要曰莫要于大学请问其㫖曰人之有生莫不有身焉亦莫不有家焉仕而在位则又有国与天下之责焉修齐治平莫不有道此则道之实体也具此道于心神性情之间明徳也行此道于家国天下之际新民也明徳为体而实见于新民之用新民为用而实本于明徳之体葢内外合一者也而莫不各有至善之所当止焉然斯道也非知之于先则不能行之于后故有知止能得之训焉此大学之要指也请问其详曰人之生也莫不有心以为此身之主忿恐惧好乐忧患皆心之用也情也其未发则性也方其未发也必廓然大公无所偏倚心之本体方得其正一有偏倚则不正矣此善恶之根也或曰朱子谓心之未发如鑑空衡平无正不正之可言必其既发则正不正始有可见故章句谓用之所行或不能不失其正今乃谓未发之时心已不正何也曰心之正不正虽见于既发之后实根于未发之前如鑑之不明衡之不平虽未照物悬物而其体固已不正矣至于用之所行或不能不失其正则修身章内亲爱五者之偏正指此而言所谓己发而为情者也若谓正心传内不得其正即指已发则修身𫝊内五者之偏又何指耶朱子章句葢一时之误也其以正心次诚意之后何也曰意不诚者明知善之当行而不能行明知恶之当恶而不能去葢自欺之小人也又何暇论其心之正不正哉其或诚于好善而恶恶矣而气禀识见之偏心有未正则接人处事之际徃徃随其所偏而发不复加察则虽诚于好善恶恶不免有时而失理诚意之后继以正心葢欲其涵飬省察使其心未发之时无少偏倚感物而动之际又加察焉使情之所发用之所行无一不中乎理此则儒者之极功焉然五者之情各行于接人处事之际接家人国人天下人无不然也而所接莫先于家人故于修身齐家𫝊内发之非谓接他人不然也格物致知云者格修齐治平之道而真知孰善孰恶也诚意云者行修齐治平之道诚行其善而去其恶者也至于天下之治乱天命之得失则善恶之效而万世之劝戒也此儒学体用之大全也学与政非二道也学以政为大天下之政总于六部以大学之𫝊考之乎天下之用人吏兵之政也理财户工之政也治国兴仁让之善则礼之政也禁贪戾之恶则刑之政也吏兵之用人能同天下之好恶而不徇一己之偏户工之理财能节用爱人而不为聚敛之计礼刑能兴善而禁恶则谓之贤公卿有司可也本之以大学之道而行之以国家之法为政之道思过半矣此儒者之正学也或者舍而不由徒从事于记诵词章者既不足道而所谓道学者又多用心于性与天道之间及存心飬性之説名虽可观实则无补其可叹者多矣语録有问一贯约礼之説者曰儒者未得游夏之十一而议论即过颜曾以圣贤心法为初学口耳此道聼涂説之最可恶者门人请梓文集曰圣贤之道昭在六籍如日星后学愧不能知而行之自宋以来儒者之论正苦太多此吾之所深惧也有言先生铢视轩冕尘视金玉者曰此后世儒者轻世傲物之论也金玉自是金玉如何尘视得轩冕自是轩冕如何铢视得此何异老庄刍狗飘瓦曰如是孔子何以谓富贵如浮云曰浮云在不义不在富贵也隂阳管见隂阳之论予㓜闻其名而未知其实反覆乎周程张邵之书出入乎佛老医卜之説者将二十年至三十八嵗玩伏羲卦象而騐之以造化之道廼若有得惜诸佛之论皆失其真也欲着述以明之以其非日用所急且恐启争端也藏之中心葢十五年于今矣间与一二知己谈之而杏东郭先生属予笔之成书因畧书数条告之王浚川许函谷复有所疑且予着述之本㫖亦未明也廼补书三条于内呜唿性命之难言也尚矣一己之见安敢必他人之皆我从哉引伸触𩔖正误紏失葢有侍乎世之君子焉嘉靖五年九月朔日叙造化之道一隂一阳而已矣阳动隂静阳明隂晦阳有知隂无知隂有形阳无形阳无体以隂为体隂无用待阳而用二者相合则物生相离则物死微哉微哉通于其説则鬼神之幽人物之着与夫天文地理医卜方技仙佛之蕴一以贯之而无遗矣天为阳地为隂火为阳水为隂天阳之阳也故神而无形地隂之隂也故形而不神火阳之隂也故可见然后无形也水隂之阳也故能化然终无知也天变而为风地变而为山火变而为雷水变而为泽雨雪霜露皆泽之𩔖也观八卦之象则可知矣火阳也其盛在天水隂也其盛在地葢各从其𩔖也何以明之日为火之精月为水之精日近则为温为暑火偏盛也日逺则为凉为寒水偏盛也四时之变于是乎生矣地虽有火而不能为温暑天虽有水而不能为寒凉故曰其盛各有在也或曰水隂也流而不息安在其为静乎曰流非水之本然也水体凝而性静者也其融火化之也其流天运之也天火无形实为隂枢而人不能见也故谓水为动悞矣何以明之水气为寒寒甚则水非有待于外也水自遂其性耳然则水之为静也昭昭矣或曰天有定形故日月星宿之丽于天者万古不易今谓天无形殆未可乎曰此不难知也既天有定形日月五星又何以有盈缩之异乎若谓日月五星虽丽于天而不为天所拘故有盈缩之异不知上何所繋下何所承乃万古而不坠乎葢天阳气也动而不息其行至健日月五星皆运于天者也天行有常故日月星宿万古不易其有盈缩则以象有大小天运之有难易也譬之浮物于水小者顺流而去故疾中者少迟大者愈迟其𫝑则然也如此则谓天有定形者其惑可解谓天左旋日月五星右转者其説不攻而自破矣或曰天地水火恐未足以尽造化之蕴不如以隂阳统之予窃以为隂阳者虚名也天地水火者实体也二而一者也谓天地水火未足以尽造化之蕴此特未之察耳葢人知水之为水而不知寒凉润泽皆水也人知火之为火而不知温热光明皆火也天宰之以神地载之以形水火二者交会变化于其间万物由是而生由是而死造化之能事毕矣自此之外岂复有余蕴乎或曰干静专而动直坤静翕而动辟易大传也今谓天专为动地专为静何居曰易大传之文为干坤交不交而言也干有时而不交坤故谓之静然其本体之动者自若也坤有时而受干之交故谓之动然其本体之静者亦自若也观天地则可知矣夫何疑乎或曰易大传谓立天之道曰隂与阳立地之道曰柔与刚今谓天为阳地为隂不亦异乎曰干阳物也其象为天坤隂物也其象为地兹非易道之彰彰者乎曰言若是之不同何也曰各有指也火阳也虽附于天而未甞不行于地水隂也虽附于地而未甞不行于天水火者天地之二用也故天有隂阳地有柔刚黙识而旁通之则并行而不悖矣或曰周子之太极何如曰非吾之所知也其説谓太极动而生阳动极而静静而生隂静极复动自今观之则天阳之动者也果何时动极而静乎地隂之静者也果何时静极而动乎天不能生地水不能生火无愚智皆知之廼谓隂阳相生不亦悞乎葢天地水火虽浑然而不可离实灿然而不可乱先儒但见其不相离而未察其不可乱也故立论混而无别愚窃以为隂之与阳谓之相依则可谓之相生则不可或曰何谓太极曰一隂一阳之谓道道太极也周子之论何如曰似矣而实非也五行一隂阳隂阳一太极则固谓太极不外乎隂阳而隂阳不外乎五行矣自今论之水水也火火也金木水火土之交变也土地也天安在乎有地而无天谓之造化之全可乎或曰天太极也故朱子以上天之载释太极以天道流行释隂阳岂可谓之有地而无天乎曰易有太极是生两仪两仪生四象四象生八卦八卦之中有干有坤则天地皆太极之分体明矣以天为太极之全体而地为天之分体岂不悞甚矣哉太极图为性理之首而其失有如此者故不可不辨或曰张子之正䝉何如曰太虚即气太虚不能不聚而为万物万物不能不散而为太虚聚则离明得施而有形可见散则离明不得施而无形不可见不可因其可见始谓之有因其不可见遂谓之无故谓圣人不言有无言有无为诸子之陋此其书之大指也殊不知造化之道阳为神隂为形形聚则可见散则不可见神无聚散之迹故终不可见今夫人之知觉运动皆神之所为也是岂有形而可见乎观人则造化之妙可知矣张子之论葢以意见窥测而未至者也或曰邵子之经世何如曰元会运世之分无所依㨿先儒已有议其失者今不赘论天以日月星辰变而为暑寒昼夜地以水火土石化而为雨风露雷此其书之大指也自今观之暑寒昼夜皆主于日月星辰何有焉风为天所变雷为火所变雨露皆水所变其理甚明少思则得之矣火为风石为雷土为露岂不牵强之甚哉且其取象干不为天而为日离不为日而为星坤反为水坎反为土与伏羲之易象大异廼自谓其学出于伏羲之先天图吾不知其説也或曰子自谓所论皆出于伏羲之易其详何如曰太极生两仪两仪生四象四象生八卦此伏羲易象之本也干离皆生于阳故谓天火为阳坤坎皆生于隂故谓地水为隂干变其初九为初六则为㢲故谓风为天之变葢天下交于隂也坤变其六三为九三则为艮故谓山为地之变葢地上交于阳也离变其九三为六三则为震盖火为隂伏则奋击而为雷故谓雷为火之变坎变其初六为初九则为兑水与阳交则相和而为泽故谓泽为水之变坤艮离震相比从其𩔖也干兑坎㢲相逺无乃以干为阳可下行于地之分坎为隂之阳亦能上入于天之分故两仪其位耶若以兑为㢲以㢲为兑则隂阳之分尤为明顺然非后学所敢断也姑发此意以俟再来之伏羲正焉阴阳管见后语造化之妙先圣已有论者见于易象及礼祭义春秋左传诸篇可考也但所言简略耳葢以其理微妙难明恐学者知未及此骤而语之反滋其惑故等闲不论所谓子不语神子罕言命夫子之言性与天道不可得而闻是也但近世儒者不察先圣之指未明造化之妙辄以见立论其説传于天下后世学者习于耳目之闻见遂以为理实止此而不知其谬也予惜其失故着管见以救之而争辩纷然而起葢为先入之言所梏耳予不得已乃着管见后语以发之学者熟玩而细察焉可也嘉靖甲午冬至后二日序造化之道合言之则为太极分言之则为阴阳谓之两仪阴阳又分之则为太隂太阳少隂少阳谓之四象四象又分之则为天地水火风雷山泽之象谓之八卦天地水火常在故为体雷风山泽或有或无故谓之变此皆在造化之中而未生物也其既合则物生矣隂形阳神合则生人所谓精气为物也离则人死所谓游魂为变也方其生也形神为一未易察也及其死也神则去矣而去者初无形可见形虽尚在然已无所知矣阳有知而无形隂有形而无知岂不昭然而易察哉天动而无形风亦动而无形天不息风有时而息下交于隂为隂所滞也髙山之颠风勐葢去隂稍逺不大为所滞也云霄之上风愈勐葢将纯乎天也然则天变而为风也明矣春夏日近火气盛则雷廼发秋冬日逺火气微则雷乃收雷有电火光也雷所击有烧痕火所燎也然则火变而为雷也明矣若地水之变则有形易见不待论也周易谓停水为泽管见则以水之化而散者为泽葢停水与流水无异而水之化为雨雪霜露者于八卦遂无所归且泽有散义先圣亦有雨泽之説故不从周易所取之象葢于造化之道不合虽文王之象亦不敢从也世儒论天道之隂阳多指四时之变而言而四时之变隂阳消长实指水火而言而天之本体则运行水火在四时之外无消长也地道之柔刚则以形论地水相结为火所煅者则刚而火气行于地者人不敢犯亦谓之刚至于地水本体至静而无为则谓之柔此所谓地有柔刚亦自水火而来也周子所谓太极指神而言神无所不统故谓太极神无形故谓无极而太极朱子所註亦得其意但不言神而言理故读者未即悟朱註上天之载葢指神而言也殊不知太极乃隂阳合而未分者也隂形阳神皆在其中及分为隂阳则阳为天火依旧为神隂为地水依旧为形若太极本体止有神而无形则分后地水之形何从而来哉由此化生人物其心性之神则皆天火之神所为也其血肉之形则皆地水之形所为也此理先圣屡有言者但学者忽而不察耳葢有形易见而无形难见固无恠其然也横渠论气聚则离明得施而有形可见气散则离明不得施而无形故不可见夫地之上虚空处皆天也此儒者之所共言亦横渠之所知也盈虚空处皆天气可谓聚矣是果有形而可见乎天变为风风之勐者排山倒海亦可谓气聚矣谓之离明得施有形可见得乎故曰神与聚散之迹张子窥测而未至也老子谓有生于无周子谓无极太极而生隂阳五行张子谓太虚无形而生天地糟粕所见大畧相同但老子周子犹谓神生形无生有至张子则直谓虚无形止为气之聚散不复知有神形之分此则又不同也学者详之可也浚川谓鬼神无知觉灵应凡经训祸福祭享之𩔖皆谓止是圣人以神道设教实无此理此大悞也人血肉之躯尔其知觉感应孰为之哉葢人心之神也心之神何自而来哉葢出于造化之神也人有形声可騐则谓之有神无形声可騐则谓之无神矣隂阳管见辨易有太极是生两仪两仪者隂阳也太极者隂阳合一而未分者也隂有阳无隂形阳神固皆在其中矣故分为两仪则亦不过分其本有者若谓太虚清通之气为太极则不知地水之隂自何而来也柏斋谓神为阳形为隂又谓阳无形隂有形矣今却云分为两仪亦不过分其本有者既称无形将何以分止分隂形是无阳矣谓分两仪岂不自相矛盾使愚终年思之而不得其説望将隂阳有无分离之实再为敎之柏斋又谓以太虚清通之气为太极不知地水之隂自何而来嗟乎此柏斋以气为独阳之误也不思元气之中万有俱备以其气本言之有蒸有湿蒸者能运动为阳为火湿者常润静为隂为水无湿则蒸靡附无蒸则湿不化始虽清微郁则妙合而凝神乃生焉故曰隂阳不测之谓神是气者形之种而形者气之化一虚一实皆气也神者形气之妙用性之不得已者也三者一贯之道也今执事以神为阳以形为隂皆出自释氏仙佛之论误矣夫神必借形气而有者无形气则神灭矣纵有之亦乗夫未散之气而显者如火光之必附于物而后见无物则火尚何在乎仲尼之门论隂阳必以气论神必不离隂阳执事以神为阳以形为隂愚以为异端之见矣道体兼有无隂为形阳为神神而无形者其本体葢未甞相混也释老谓自无而有诚非矣浚川此论出于横渠要其归则与老氏无而生有者无异也释氏则实以有无并论与老氏不同此不可不知也所未精者论真性与运动之性为二及以风火为形耳隂阳管见中畧具此意有志于道者详之可也浚川所见出于横渠其文亦相似柏斋言道体兼有无亦自神无形有来此不须再辨愚谓道体本有本实以元气而言也元气之上无物故曰太极言推究于至极不可得而知故论道体必以元气为始故曰有虚即有气虚不离气气不离虚无所始无所终之妙也气为造化之宗枢安得不谓之有执事曰释老谓自无而有诚非矣又谓余论出于横渠要其归则与老氏合横渠之论与愚见同否且未暇辨但老氏之所谓虚其㫖本虚无也非愚以元气为道之本体者此不可以同论也望再思之日阳精葢火之精也星虽火余然亦有其体矣隂止受火光以为光者如水与水精之𩔖也犹月之小者也风雷虽皆属阳然风属天之阳雷属火之阳亦不可混至于云则属隂水今独不可谓之阳也隂阳即元气其体之始本自相浑不可离析故所生化之物有隂有阳亦不能相离但气有偏盛遂为物主耳星陨皆火能焚物故为星为阳余柏斋谓云为独隂矣愚则谓隂乗阳耳其有象可见者隂也自地如缕而出能运动飞扬者乃阳也谓水为纯隂矣愚则为隂挟阳耳其有质而就下者隂也其得日光而散为气者则阳也但隂盛于阳故属隂𩔖矣天阳为气地隂为形男女牡牝皆隂阳之合也特以气𩔖分属隂阳耳少男有阳而无隂少女有隂而无阳也寒暑昼夜管见有论至于唿吸则阳气之行不能直遂葢为隂所滞而相战耳此屈伸之道也凡属气者皆阳凡属形者皆隂此数语甚真然谓之气则犹有象不如以神字易之葢神即气之灵尤妙也愚甞騐经星河汉位次景象终古不移谓天有定体气则虚浮虚浮则动荡动荡则有错乱安能终古如是自来儒者谓天为轻清之气恐未然且包天地外果尔轻清之气何以乗载地水气必上浮安能左右旋转汉郄萌曰天体确然在上此真至论智者可以思矣柏斋惑于释氏地水火风之説遂谓风为天𩔖以附成天地水火之论其实不然先儒谓风为天体旋转荡激而然亦或可通今云风即天𩔖误矣男女牝牡专以体质言气为阳而形为隂男女牝牡皆然也即愚所谓隂阳有偏盛即盛者恒主之也柏斋谓男女牝牡皆隂阳相合是也又谓少男有阳而无隂少女有隂而无阳岂不自相背驰寒暑昼夜以气言葢谓屈伸徃来之异非专隂专阳之説愚于董子阳月隂月辨之详矣唿吸者气机之不容已者唿则气出出则中虚虚则受气故气入吸则气入入则中满满则溢气故气出此乃天然之妙非人力可以强而为之者柏斋谓阳为隂滞而相战恐无是景象当再体騐之何如柏斋又谓愚之所言凡属气者皆阳凡属形者皆隂以下数语甚真此愚推究隂阳之极言之虽葱苍之象亦隂飞动之象亦阳葢谓二气相待有离其一不得者况神者生之灵皆气所固有者也无气则神何从而生柏斋欲以神字代气恐非精当之见土即地也四时无不在故配四季木温为火热之渐金凉为水寒之渐故配四时特生之序不然耳五行家之説自是一端不必与之辨也火旺于夏水旺于冬亦是正理今人但知水流而不息遂谓河冻川氷为水之休囚而不知氷冻为水之本体流动为天火之化也误矣柏斋曰土即地四时无不在愚谓金木水火无气则已有则四时日月皆在何止四季之月今土配四季金木水火配四时其余无配时月五行之气不知各相退避乎即为消灭乎突然而来抑候次于何所乎此假象配合穿凿无理甚较然者世儒惑于邪妄而不能辨岂不可哀柏斋又曰五行家之説自是一端不必与辨愚谓学孔子者当推明其道以息邪説庶天下后世崇正论行正道而不至䧟于异端可也何可谓自是一端不必与辨然则造化真实之理圣人雅正之道因而䝉蔽晦蚀是谁之咎其谓水旺于冬犹为痼疾夫夏秋之时肤寸云霭大雨时行万流涌溢百川灌河海潮为之啸逆不于此时而论水旺乃于水泉闭涸之时而强配以为旺岂不大谬又谓今人但知水流而不息遂谓河冻川氷为水之休囚而不知氷冻为水之本体流动为天火之化嗟乎此尤不通之説夫水之始化也氷乎水乎使始于氷虽谓氷为水之本体固无不可矣然果始于氷乎水乎此有识者之所能辨也夫水之始气化也阳火在内故有气能动氷雪者雨水之变非始化之体也安可谓之本裂肤堕指而江海不氷谓流动为天火之化得乎哉人之神与造化之神一也故能相动师巫之𩔖不可谓无浚川旧论天地无知鬼神无灵无师巫之术今天地鬼神之説变矣而师巫犹谓之无如旧也何哉此三事一理也特未思耳神能御气气能御形造化人物无异但有大小之分耳造化神气大故所能为者亦大人物神气小故所能为者亦小其机则无异也州县小吏亦能窃人主之权以行事此师巫之比也行祷则求于造化之神也设位请客客有至不至设主求神神有应不应然客有形人见之神无形人不能见也以目不能见遂谓之无浅矣此木主土偶之比也蒸水为云洒水为雨揺扇起风放炮起雷皆人之所为也皆人之所共知也此虽形用主之者亦神气也师巫则专用神气而不假于形者也通此则邪术之有无可知矣浚川论人道甚好特天道未透耳葢其自处太髙谓人皆不及已故谓己见不可易耳吾㓜时所见与浚川大同后乃知其非吾料浚川亦当有时而自知其非也慎言此条乃为师巫能致风云雷雨而言故曰雨旸风霆天地之徳化而师巫之鬼不能致耳或能致者偶遇之也至于邪术亦未甞谓世间无此但有之者亦是得人物之气实而成非虚无杳㝠无所慿借而能之也如採生折割如涤目幻视等𩔖与师巫之虚无杳㝠能致风雨不同皆借人物之实气柏斋又谓造化之神气大故所能为者亦大人物神气小故所能为者亦小其机则无异矣愚则谓天所能为者人不能为人所能为者天亦不能为之师巫若能唿风唤雨何不如世俗所谓吹气成云噀唾成雨握手成雷拂䄂成风顷刻之间灵异交至又何必筑坛勅将祭祷旬朔以待其自来岂非诳惑耶俗士乃为信之悲哉柏斋又谓州县小吏亦能窃人主之权以为师巫能窃天神之权愚以谓过矣小吏人主皆人也所窃皆人事也故可能师巫人也风雨天也天之神化师巫安能之投鐡于渊龙起而雨此乃正术亦非㝠祈不可同也又谓设主请客有至不至如师巫求神有应不应此皆为师巫出脱之计请客不至或有他故求神不应神亦有他故邪此可以发笑又谓蒸水为云洒水为雨揺扇起风放砲起雷为人神气所为不知此等云雨风雷真邪假邪若非天道之真不过物象之似耳与师巫以人求天有何相𩔖且师巫专用神气而不假之以形不知是何神灵聼师巫之所使抑师巫之精神耶此𩔖説梦愚不得而知之其谓愚论人道甚好特天道未透葢自处太髙谓人皆不及已故执已见不可易又谓向时所见与浚川大同后乃知其非吾料浚川亦当有时自知其非此数言教愚多矣但谓自处太髙谓人不及已此则失愚之心也夫得其实理则信不得其理此心扞格不契何以相信使蒭荛之言会于愚心即跃然领受况大贤乎谓人不及已执所见而不易此以人为髙下而不㨿理之是非者之为也愚岂如是乎柏斋又云神能御气气能御形以神自外来不从形气而没遂谓天地太虚之中无非鬼神能聼人役使亦能为人祸福愚则谓神必待形气而有如母能生子子能为母主耳至于天地之间二气交感百灵杂出风霆流行山川㝠漠气之变化何物不有欲气而为神恐不可得纵如神仙尸解亦人之神乗气而去矣安能脱然神自神而气自气乎由是言之两间神鬼百灵显着但恐不能为人役使亦不能为人祸福耳亦有𩔖之者人死而气未散乃慿物以祟人及夫罔两罔象山魈水之怪来游人间皆非所谓神也此终古不易之论望智者再思之何如读祸福祭祀之论意犹为鬼神无知觉作为此大惑也人血肉之躯耳其有知觉作为谁主之哉葢人心之神也人心之神何从而来哉葢得于造化之神也故人有知觉作为鬼神亦有知觉作为谓鬼神无知觉作为异于人者梏于耳目闻见之騐而不通之以理儒之浅者也程张不免有此失先圣论鬼神者多矣乃一切不信而信浅儒之説何也岂梏于耳目闻见之迹而不能通之以理者乎易曰积善之家必有余庆积不善之家必有余殃语曰祸福无门惟人所召故知人之为善为恶乃得福得祸之本其不顺应者幸不幸耳故取程子答唐棣之论乃为训世之正今柏斋以祸福必曰于鬼神主之则夫善者乃得祸不善者乃得福鬼神亦谬恶不仁矣有是乎且夫天地之间何虚非气何气不化何化非神安可谓无灵又安可谓无知但亦窅㝠恍惚非必在在可求人人得而摄之何也人物巨细亦伙矣摄人必摄物强食弱智戕愚衆暴寡物残人人杀物皆非天道之常性命之正世人之物相戕相杀无处无之而鬼神之力不能报其寃是鬼神亦昧劣而不义矣何足以为灵异故愚直以仲尼敬鬼神而逺之以为主论而祭祀之道以为设敎非谓其无知无觉而不神也大抵造化鬼神之迹皆性之不得已而然者非出于有意也非以之为人也其本体自如是耳于此而不知皆浅儒诬妄惑于世俗之见而不能逹乎至理者矣此又何足与辨先圣作易见造化之妙有有形无形之两体故画竒耦以象之谓之两仪见无形之气又有火之可见者有形之形又有水之可化为气者故于竒之上又分竒耦耦之上亦分竒耦谓之四象是画易之次第即造化之实也乃谓其局而谬悞矣易有太极是生两仪两仪生四象四象生八卦此圣人推论画易之原非论天地造化本然之妙用也函谷当时徃徃凖易以论造化愚甞辞而病之柏斋前谓太极为隂阳未分两仪谓隂阳已分似也今生于四象又谓圣人见无形之气又有火之可见有形之形又有水之可化为气者故于竒之上又分竒耦耦之上亦分竒耦谓之四象嗟乎此论为蛇添足又岂自然而然之道哉先儒谓四象为隂阳刚柔四少乃本易中之所有者后人犹议其无㨿今乃突然以形气水火名之于易戾矣形气易卦未甞具论水火卦有坎离此而名之岂不相犯求诸要归大抵柏斋欲以易卦之象附会于造化故不觉其牵合穿凿至此耳嗟乎易自邵朱以来如先天后天河图五行任意附入者已多及求诸六十四卦何曾具此后学自少至老读其遗文迷而不省又为衍其余説日胶月固而不可解使四圣之易杂以异端之説悲哉天地未生葢混沌未分之时也所谓太极也天神地形虽曰未分实则并存而未甞缺一也太虚之气天也神也以形论之则无也地则形也非太虚之气也以形论之则有也分为天地与未分之时无异也谓儒者之道无无无空者非也神与形合则物生所谓精气为物也神去形离则物死所谓游魂为变也神在人心性是也无形也形在人血肉是也无知也方其生也形神混合未易辨也及其死也神则去矣去者固无形也形虽尚在固已无知而不神矣此理之易见者也乃谓儒道无无无空何也此説出于横渠不足为㨿葢横渠见道亦未真也老氏谓万物生于有有生于无悞矣横渠力辨其失及自为説则谓太虚无形气之本体其聚其散变化之客形耳客形有也生于无形此与老氏有生于无者何异是无异同浴而讥祼裎也释氏犹知形神有无之分过于横渠特未精耳太虚太极隂阳有无之义已具于前不复再论但源头所见各异故其説遂不相入耳愚以元气未分之前形气神冲然皆具且以天有定体安得不谓之有不谓之实柏斋以天为神为风皆不可见安得不谓之无不谓之空今以其实言之天果有体邪果止于清气邪逺不可见故无所取证耳若谓天地水火本然之体皆自太虚种子而出道体岂不实乎岂不有乎柏斋谓儒道有无有空不过以天为神遂因而误之如此且夫天包地外二气洞彻万有莫不借之以生借之以神借之以性反其形壊气散而神性乃灭岂非生于本有乎柏斋以愚之论出于横渠与老氏万物生于有有生于无不异不惟不知愚及老氏亦不知矣老氏谓万物生于有谓形气相禅者有生于无谓形气之始本无也愚则以为万有皆具于元气之始故曰儒之道本实本有无无也无空也柏斋乃取释氏犹知形神有无之分愚以为柏斋酷嗜仙佛受病之源矣五行生成之数诚妄矣有水火而后有土之説则亦未也天地水火造化本体皆非有所待而后生也木金则生于水火土相交之后正䝉一叚论此甚好但中间各有天机存焉天神无形人不能见故论者皆遗之此可笑也浚川所见髙过于函谷函谷所见多无一定细观之自见今不暇与辨也嘉靖甲午十月晦日书于柏斋私居柏斋谓天地水火造化本体皆非有所待而后生愚则以为四者皆自元气变化出来未甞无所侍者也天者气化之总物包罗万有而神者也天体成则气化属之天矣故日月之精交相变化而水火生矣观夫燧取火于日方诸取水于月可测矣土者水之浮滓得火而结凝者观海中浮沫久而为石可测矣金石草木水火土之化也虽有精粗先后之殊皆出自元气之种谓地与天与水火一时并生均为造化本体愚窃以为非然矣老氏谓有生于无周子谓无极而太极太极生二五横渠谓太虚无形生天地糟粕所见大略相同但老氏周子犹谓神生形无生有横渠则谓虚与形止由气之聚散无神形有无之分又不同也予窃谓论道体者易象为至老子周子次之横渠为下葢以其不知神形之分也神形之分魂升而魄降也古今儒者孰不知之今谓老子周子知之横渠不知岂不寃哉大抵老氏周子不以气为主诚以为无矣与柏斋以神为无同义与横渠气之为物散入无形适得吾体大相悬絶夫同道相贤殊轨异趋柏斋又安能以横渠为然嗟乎以造化本体为空为无此古今之大迷虽后儒扶正濓溪无极之㫖曰无声无臭实造化之枢纽品彚之根抵亦不明言何物主之岂非谈虚説空乎但形神之分能知隂阳果不相离则升而上者气之精也降而下者气之迹也精则为神为生为明灵迹则为形为死为糟粕神之气终散归于太虚不灭息也形之气亦化归于太虚为腐臭也则造化本体安得不谓之有安得不谓之实老释之所谓有无有空者可以不攻而自破世儒谓理能生气者可以三思而自得矣望柏斋以意逆志除去葛藤旧见当自契合地上虚空处皆天天气可谓聚矣是岂有形而可见乎天变为风风之勐者排山倒海气之聚益显矣谓之离明得施有形可见得乎故曰阳为神无聚散之迹终不可见而张子之论未至也予初着管见多引而不发葢望同志深思而自得之也忽而不察者皆是矣因复引而伸之然不能尽言也其余则尙有望于世之君子焉甲午冬至前三日书地上虚空谓之皆气则可谓之皆天则不可天自有体观星象河汉确然不移可以测知且天运于外无一息停虚空之气未甞随转谓地上皆天恐非至论矣风之勐者排山倒海谓气之动则可谓气之聚则不可夫气之动由力排之也力之排由激致之也激之所自天机运之也此可以论风矣谓天运成风则可谓天即风则不可气虽无形可见却是实有之物口可以吸而入手可以揺而得非虚寂空㝠无所索取者世儒𩔖以气体为无悞矣愚谓学者必识气本然后可以论造化不然头恼既差难与论其余矣隂阳不测之谓神地有何不测而谓之神邪若谓地之灵变此是天之藏于地者耳非地之本体也柏斋曰隂阳不测之谓神地有何不测而谓之神愚则以为后坤发育羣品载生山川藴灵雷雨交作谓地不神恐不可得又曰地有灵变此天藏于地者非地本体若然则地特一大死物矣可乎愚则以为万物各有禀受各正性命其气虽出于天其神即为已有地有地之神人有人之神物有物之神谓地不神则人物之气亦天之气谓人物不能自神可乎此当再论张子谓太虚无形气之本体其聚其散变化之客形形生于无形此与老子有生于无之説何异其实造化之妙有者始终有无者始终无不可混也呜唿世儒惑于耳目之习熟久矣又何可以独得之意强之哉后世有杨子者自相信矣愚甞谓天地水火万物皆从元气而化葢由元气本体具有此种故能化出天地水火万物如气中有蒸而能动者即阳即火有湿而能静者即隂即水道体安得不谓之有且非湿则蒸无附非蒸则湿不化二者相须而有欲离之不可得者但变化所得有偏盛者甞主之其实隂阳未甞相离也其在万物之生亦未甞有隂而无阳有阳而无隂也观水火隂阳未甞相离可知矣故愚谓天地水火万物皆生于有无无也无空也其无而空者即横渠之所谓客形耳非元气本体之妙也今柏斋谓神为无形为有且云有者始终有无者始终无所见从头差异如此安得强而同之柏斋又云后世有杨子云自能相信愚亦以为俟诸后圣必能辩之明儒学案卷四十九明儒学案卷五十钦定四库全书明儒学案卷五十余姚黄宗羲撰诸儒学案中四肃敏王浚川先生廷相王廷相字子衡号浚川河南仪封人𢎞治壬戌进士改庶吉士授兵科给事中正徳戊辰谪为州判稍迁知县复召为御史出按陜西镇守奄人廖鹏虐民先生绳之以法鹏大恨已而视学北畿有两奄干请先生焚其书两奄亦恨未有以发也鹏因上书搆之两奄从中主其奏逮入诏狱又谪为县丞稍迁知县同知擢四川佥事山东副使皆视学政嘉靖初歴湖广按察使山东左右布政使以右副都御史巡抚四川入为兵部左右侍郎转南京兵部尚书召为左都御史进兵部尚书兼掌院事加太子太保辛丑罢又三年而卒年七十一隆庆初赠少保谥肃敏先生主张横渠之论理气以为气外无性此定论也但因此而遂言性有善有不善并不信孟子之性善则先生仍未知性也葢天地之气有过有不及而有愆阳伏隂岂可遂疑天地之气有不善乎夫其一时虽有过不及而万古之中气自如也此即理之不易者人之气禀虽有清浊强弱之不齐而满腔恻隐之心触之发露者则人人所同也此所谓性即在清浊强弱之中岂可谓不善乎若执清浊强弱遂谓性有善有不善是但见一时之愆阳伏隂不识万古常存之中气也先生受病之原在理字不甚分明但知无气外之理以为气一则理一气万则理万气聚则理聚气散则理散毕竟视理若一物与气相附为有无不知天地之间只有气更无理所谓理者以气自有条理故立此名耳亦以人之气本善故加以性之名耳如人有恻隐之心亦只是气因其善也而谓之性人死则其气散更何性之可言然天下之人各有恻隐气虽不同而理则一也故气有万气理只一理以理本无物也宋儒言理能生气亦只误认理为一物先生非之乃仍踏其失乎雅述学者始而用功必须主敬存诚以持其志而后有进久而纯熟动静与道为一则诚敬不待养而自存志不待持而自定矣程子论持志曰只此便是私此言亦过高儒者遂以主敬存诚以持志为有意而不务殊失下学上达之意近禅氏之虚静矣冲漠无眹万象森然已具此静而未感也人心与造化之体皆然使无外感何有于动故动者缘外而起者也应在静也机在外也已应矣静自如故谓动以扰静则可谓动生于静则不可而况静生于动乎四时行百物生可以观天动作行事可以观圣人内蕴不可知而发外者可以槪覩天除却四时百物圣人除却动作行事则其道隐矣将何以为知天知圣之具儒者好高乃谓以动作言语求圣人为末过矣推此意也直欲枯禅白坐以见性乎世变有渐若寒暑然非寒而突暑暑而突寒也圣人拯变于未然在平其势而已矣平其𫝑在理其人情而已矣故将怨者则徳之将涣者则萃之将昻者则抑之此圣人先㡬之神也悠悠坐视养乱焉耳矣天地之先元气而已矣元气之上无物故元气为道之本薛文清云中庸言明善不言明性善即性也愚谓性道有善有不善故用明使皆善而无恶何用明为圣人又何用强为修道以立教哉自世之人观之善者常一二不善者常千百行事合道者常一二不合者常千百昭昭虽勉于徳行而惰于冥冥者不可胜计犹頼读书以维持之故谓人心皆善者非圣人大观真实之论也圣贤之所以为知者不过思虑见闻之会而已世之儒者乃曰思虑见闻为有知不足为知之至别出徳性之知为无知以为大知嗟乎其禅乎不思甚矣殊不知思与见闻必由于吾心之神此内外相须之自然也婴儿在胞中自能饮食出胞时便能视听此天性之知神化之不容已者自余因习而知因悟而知因过而知因疑而知皆人道之知也父母兄弟之亲亦积习稔熟然耳何以故使父母生之孩提而乞诸他人养之长而惟知所养者为亲耳涂而遇诸父母视之则常人焉耳此可谓天性之知乎由父子之亲观之则凡万物万事之知皆因习因悟因过因疑而然人也非天也近儒好髙之论别出徳性之知以为知之至而卑学问思辨之知为不足而不至圣人虽生知惟性善达道二者而已其因习因悟因过因疑之知与人大同况礼乐名物古今事变必待学而后知者哉博麄而约精博无定而约执其要博有过不及而约适中也此为学心法世儒乃曰在约而不在博嗟乎博恶乎杂者斯可矣约不自博而出则单寡而不能以折中执一而不能以时措其不逺于圣者几希性生于气万物皆然宋儒只为强成孟子性善之说故离气而论性使性之实不明于后世明道曰性即气气即性生之谓也又曰论性不论气不备论气不论性不明二之便不是又曰恶亦不可不谓之性此三言者于性极为明尽后之学者梏于朱子本然气质二性之説而不致思悲哉诸儒于体魄魂气皆云两物又谓魄附于体魂附于气此即气外有神气外有性之説殊不然体魄魂气一贯之道也体之灵为魄气之灵为魂有体即有魄有气即有魂非气体之外别有魂魄来附之也气在则生而有神故体之魄亦灵气散则神去体虽在而魄亦不灵矣是神气者又体魄之主岂非一贯之道乎知魂魄之道则神与性可知矣格物之训程朱皆训至字程子则曰格物而至于物此重叠不成文义朱子则曰穷至事物之理是至字上又添出一穷字圣人之言直截决不如此不如训以正字直截明当义亦疏通天之气有善有恶观四时风云霾雾霜雹之会与夫寒暑毒疠瘴疫之偏可覩矣况人之生本于父母精血之凑与天地之气又隔一层世儒曰人禀天气故有善而无恶近于不知本始老庄谓道生天地宋儒谓天地之先只有此理此乃改易面目立论耳与老庄之㫖何殊愚谓天地未生只有元气元气具则造化人物之道理即此而在故元气之上无物无道无理易虽有数圣人不论数而论理要诸尽人事耳故曰得其义则象数在其中自邵子以数论天地人物之变弃人为而尚定命以故后学论数纷纭废置人事别为异端害道甚矣静寂而未感也动感而遂通也皆性之体也圣人养静以虚故中心无物圣人慎动以直故顺理而应此皆性学之不得已者后儒独言主静以立本而略于慎动遂使克已复礼之学不行而后生小子以静为性真动为性妄流于禅静空虚矣人之生也使无圣人修道之教君子变质之学而惟循其性焉则礼乐之节无闻伦义之宜罔知虽禀上智之资亦寡陋而无能矣况其下者乎文中子曰性者五常之本盖性一也因感而动为五是五常皆性为之也若曰性即是理则无感无动无应一死局耳文中子之见为优荀悦曰情意心志皆性动之别名言动则性有机发之义若曰理安能动乎或谓气有变道一而不变是道自道气自气岐然二物非一贯之妙也道莫大于天地之化日月星辰有薄食彗孛雷霆风雨有震撃飘忽山川海渎有崩亏竭溢草木昆虫有荣枯生化羣然变而不常矣况人事之盛衰得丧杳无定端乃谓道一而不变得乎气有常有不常则道有变有不变一而不变不足以该之也孟子之言性善乃性之正者也而不正之性未尝不在其言口目耳鼻四肢之欲性也有命焉君子不谓性也岂非不正之性乎是性之善与不善人皆具之矣宋儒乃直以性善立论而遗其所谓不正者岂非惑乎朱子答蔡季通云人之有生性与气合而已即其已合而析言之则性主于理而无形气主于形而有质即此数言犹是二之也夫人具形气而后性出焉今曰性与气合是性别是一物不从气出有生之后相来附合耳此理然乎人有生气则性存无生气则性灭不可离而论者也如耳之能听目之能视心之能思皆耳目心之固有者无耳目心则视听与思尚能存乎圣人之性亦自形气而出但以圣人之形气纯粹故其性无不善衆人形气驳杂故其性多不善耳人生而静天之性也感于物而动性之欲也此非圣人语静属天性动亦天性但常人之性动以物者多不能尽皆天耳性者合内外而一之道也动以天理者静必有理以主之动以人欲者静必有欲以基之静为天性而动即逐于人欲是内外心迹不相合一矣佛氏教人任持自性持自性者执自己之本性也言一切衆生皆有本觉谓本性之灵觉处虽流转六道受种种身而此觉性不曾失灭故以此为真性儒者不达性气一贯之道无不浸浸然入于其中朱子谓本然之性超乎形气之外其实自佛氏本性灵觉而来谓非依傍异端得乎大抵性生气离而二之必不可得佛氏养修真气虽离形而不散故其性亦离形而不灭以有气即有性耳佛氏既不达此儒者遂以性气分而为二误后世之学甚矣慎言有形亦是气无形亦是气道寓其中矣有形生气也无形元气也元气无息故道亦无息是故无形者道之柢也有形者道之显也天内外皆气地中亦气物虚实皆气通极上下造化之实体也是故虚受乎气非能生气也理载于气非能始气也世儒谓理能生气即老氏道生天地矣谓理可离气而论是形性不相待而立即佛氏以山河大地为病而别有所谓真性矣可乎不可子万物巨细柔刚各异其材声色臭味各殊其性閲千古而不变者气种之有定也人不肖其父则肖其母数世之后必有与祖同其体貎者气种之复其本也横渠理气辨张子曰太虚不能无气气不能不聚而为万物万物不能不散而为太虚循是出入皆不得已而然也气之为物散入无形适得吾体聚而有象不失吾常聚亦吾体散亦吾体知死之不亡者可与言性矣横渠此论阐造化之祕明人性之源开示后学之功大矣而朱子独不以为然乃论而非之今请辩其惑朱子曰性者理而已矣不可以聚散言其聚而生散而死者气而已矣所谓精神魂魄有知有觉者皆气所为也故聚则有散则无若理则初不为聚散而有无也由是言之则性与气原是二物气虽有存亡而性之在气外者卓然自立不以气之聚散而为存亡也嗟乎其不然也甚矣且夫仁义礼智儒者之所谓性也自今论之如出于心之爱为仁出于心之宜为义出于心之敬为礼出于心之知为智皆人之知觉运动为之而后成也茍无人焉则无心矣无心则仁义礼智出于何所乎故有生则有性可言无生则性灭矣安得取而言之是性之有无縁于气之聚散若曰超然于形气之外不以聚散而为有无即佛氏所谓四大之外别有真性矣岂非谬幽之论乎此不待智者而后知也精神魂魄气也人之生也仁义礼智性也生之理也知觉运动灵也性之才也三物者一贯之道也故论性也不可以离气论气也不得以遗性此仲尼相近习逺之大㫖也又曰气之已散者既散而无有矣其根于理而日生者则固浩然而无穷吁此言也窥测造化之不尽者矣何以言之气游于虚者也理生于气者也气虽有散仍在两间不能灭也故曰万物不能不散而为太虚理根于气不能独存也故曰神与性皆气所固有若曰气根于理而生不知理是何物有何种子便能生气不然不几于谈虚驾空之论乎今为之改曰气之已散者既归于太虚之体矣其氤氲相感而日生者则固浩然而无穷张子所谓死而不亡者如此造化之生息人性之有无又何以外于是而他求也哉性辨性之体何如王子曰灵而觉性之始也能而成性之终也皆人心主之形诸所见根诸所不可见者合内外而一之道也气质之性本然之性何不同若是乎曰此儒者之大惑也吾恶能辩之虽然尝试论之矣人有生斯有性可言无生则性灭矣恶乎取而言之故离气言性则性无处所与虚同归离性论气则气非生动与死同涂是性之与气可以相有而不可相离之道也是故天下之性莫不于气焉载之今夫性之尽善者莫有过于圣人也圣人之性皆此心虚灵所具而为七情所自发则圣人之性亦不离乎气而已性至圣人而极圣人之性既不出乎气质况余人乎所谓超然形气之外复有所谓本然之性者支离虚无之见与佛氏均也可乎哉敢问何谓人性皆善曰善固性也恶亦人心所出非有二本善者足以治世恶者足以乱世圣人惧世纪弛而民循其恶也乃取其性之足以治世者而定之曰仁义中正而立教焉使天下后世由是而行则为善畔于此则为恶出乎心而发乎情其道一而已矣荅薛君采论性书君采之谈性也一惟主于伊川岂以先生之论尽合道妙皆当守而信之乎愚则反求吾心实有一二不可强同者故别加论列以求吾道之是伊川曰阴阳者气也所以隂阳者道也未尝即以理为气嗟乎此大节之不合者也余尝以为元气之上无物有元气即有元神有元神即能运行而为隂阳有隂阳则天地万物之性理备矣非元气之外又有物以主宰之也今曰所以隂阳者道也夫道也者空虚无着之名也何以能动静而为隂阳又曰气化终古不忒必有主宰其间者不知所谓主宰者是何物事有形色耶有机轴耶抑纬书所云十二神人弄九耶不然几于谈虚驾空无着之论矣老子曰道生天地亦同此论皆过矣皆过矣又曰生之谓性程子取之盖指气禀而言耳其推本天命之性则卒归于孟子性善之説嗟乎人有二性此宋儒之大惑也夫性生之理也明道先生亦有定性之㫖矣葢谓心性静定而后能应事耳若只以理为性则谓之定理矣可乎哉余以为人物之性无非气质所为者离气言性则性无处所与虚同归离性言气则气非生动与死同途是性与气相资而有不得相离者也但主于气质则性必有恶而孟子性善之説不通矣故又强出本然之性之论超乎形气之外而不杂以傅会于性善之㫖使孔子之论反为下乗可乎哉不思性之善者莫有过于圣人而其性亦惟具于气质之中但其气之所禀清明淳粹与衆人异故其性之所成纯善而无恶耳又何有所超出也哉圣人之性既不离乎气质衆人可知矣气有清浊粹驳则性安得无善恶之杂故曰惟上智与下愚不移是性也者乃气之生理一本之道也信如诸儒之论则气自为气性自为性形性二本不相待而立矣韩子所谓今之言性者杂佛老而言者是也程子以性为理余思之累年不相契入故尝以大易穷理尽性证性理之不可以为一孝经毁不灭性以见古人论性𩔖出于气固不敢以已私意自别于先儒矣尝试拟议言性不得离气言善恶不得离道故曰性与道合则为善性与道乖则为恶性出乎气而主乎气道出于性而约乎性此余自以为的然之理也仲尼曰成性存存道义之门伊尹曰兹乃不义习与性成是善恶皆性为之矣古圣会通之见自是至理矣明儒学案卷五十明儒学案卷五十一钦定四库全书明儒学案卷五十一余姚黄宗羲撰诸儒学案中五文裕黄泰泉先生佐黄佐字才伯号泰泉广之香山人正徳庚辰进士改庶吉士授编修出为江西提学佥事弃官归养久之起右春坊右谕徳擢侍读学士掌南京翰林院事卒赠礼部右侍郎谥文裕先生以博约为宗旨博学于文知其根而溉之者也约之以礼归其根则千枝万叶受泽而结实者也博而反约于心则视听言动之中礼喜怒哀乐之中节彞伦经权之中道一以贯之而无遗矣盖先生得力于读书典礼乐律词章无不该通故即以此为教是时阳明塞源拔本论方欲尽洗闻见之陋归併源头一路宜乎其不能相合也然阳明亦何尝教人不读书第先立乎其大则一切闻见之知皆徳性之知也先生尚拘牵于旧论耳㓜时喜博览每举杨用修集韩孟郁谓余曰吾乡黄才伯博物君子也子何不读其集乎今为泰泉学案念亡友之言为之澘然论学书徳性之知本无不能也然夫子之教必致知而力行守约而施博于达道达徳一则曰未能一焉二则曰我无能焉未尝言知而废能也程子曰良能良知皆无所由乃出于天不繋于人又曰圣人本天释氏本心盖大学言致知繋于人之问学者也孟子言良知必兼良能本于天命之徳性者也惟宋吕希哲氏独以致知为致良知而废良能则是释氏以心之觉悟为性矣圆觉经以事理为二障必除而空之则理不具于心心不见于事惟神识光明而已反身而诚似不如是昨承教中和之説谓阳明传习録云不可谓未发之中常人俱有之葢体用一源有是体即有是用今人用未能有发而皆中节之和则知其体亦未能得未发之中执事谓民受天地之中以生其性无有不善若无未发之中则人皆可为尧舜岂谬语哉盖阳明之学本于心之知觉实由佛氏其曰只是一念良知彻首彻尾无始无终即是前念不灭后念不生此乃金刚经不生不灭入湼槃觉安知所谓中和也又曰无所住而生其心佛氏曾有是言未为非也又曰不思善不思恶时认本来面目即吾所谓良知又曰无善无恶者理之静有善有恶者气之动不动于气即无善无恶是谓至善此又畔孟子性善之説矣既曰无善安得又曰是谓至善是自相矛盾也又曰吾自㓜笃志二氏自谓既有所得谓儒者为不足学其后居夷三载见得圣人之学若是其简易广大始自悔悟错用三十年气力大抵二氏之学其妙与圣人只有毫釐之间执事谓其与佛老汩没俱化未尝悔悟但借良知以文饰之耳诚然诚然生谓中庸者作圣之枢要而精一执事之疏义也明乎此则佛老之説祗觉其高虚而无实避去不暇又何汩没之有哉夫尧舜始言中孔子始言中庸之为徳中不啻足矣而言庸何也盖虑人以中难知难行而不知人皆可以为尧舜故又以庸言之盖谓无过不及之中乃平常应用之理降衷秉彞人人所同也故子思述孔子之意以为此篇凡言及品节限制而操存于内者皆以坊人心之危也言及天地民物皆以廓道心之微也然道心之发恒与人心相参则察之不容以不精守之不容以不一必精而至一则中可用于民推之天下国家而天地位万物育矣其用功以致中和也俗儒皆以戒惧为静而存养慎独为动而省察然章句或问惟言存养省察未尝分言动静也生愚以为此乃黙识天性而操存涵养之为学以此训人以此修道立教无非中庸之为徳合内外之道即易所谓黙而成之不言而信存乎徳行性既存于心心自见于事圣神功化之极自有不疾而速不行而至者矣昨谈及此犹未之详也试更详一得之愚可乎盖首章戒慎不睹恐惧不闻与末章不动而敬不言而信正是相应圣学相传洪范五事孔门四勿皆从此用功虽稠人广坐之中从事于此惟恐少怠记所云哀乐相生正明目而视之不可得而见也倾耳而听之不可得而闻也岂待感物而动哉故又曰人生而静天之性也黙识天性之中庶乎情发而皆中节由此推极则中和致矣若待静时存养则无有所谓不时不闻不动不言之时矣尝当中夜不接物时验之目睹隙光耳闻更漏或拥衣而动唿童而言未有无思无虑如藁木者故曰才思即是已发惟内视返观则性如皎日有过即知是谓明徳好恶本无一偏岂非未发之中乎若对客应酬亦然一有偏处即静以待之则喜怒哀乐之发无不中节而和自中出矣涵养日久便是黙而成之笃恭而天下平不独成已而已若哓哓讲学各执一端则自相乖戾去中和逺矣笺诂者圣经之翼也诸子者微言之遗也史牒者来今之准也杂文者蕴积之叶也世之谈道者每谓心茍能明何必读书吾夫子既斥仲由之佞矣又谓臯䕫稷契何书可读然则三坟五典之书传自上古者胡为诵法于删述之前耶十三经註疏中多有可取者如郑氏释道不可离曰道犹道路也出入动作由之离之恶乎从也其言似麄而实切茍谓真儒不是康成而颛求明心见性则又入禅矣荀扬虽大醇小疵而不敢拟经其言亦有所见近世乃有取于文中子以为圣人复起不能易也谓之何哉执事曰二程谓老氏之言无可辟者惟释氏之説衍蔓迷溺至深故宋儒多取道家言如周茂叔自无而有自有归无乃李荃之隂符也张子厚清虚一大乃庄周之太虚也朱子之调息箴乃老𣆀之𤣥牝也矧又註参同契隂符经盛传于世邪葢去圣日逺而内圣外王之学老庄颇合吾儒遂至此尔近日金刚圆觉及六祖坛谈经为讲道学者所宗阳儒隂释自谓易简不渉支离如降伏其心见自本性有大定力者谓之金刚统衆徳而大备烁羣昏而独照者谓之圆觉不思善不思恶时识自本心见自本性则又坛经兼定力独照之藴者也佐尝取圆觉经观之其圆摄所归循性差别有三种焉一曰奢摩他谓寂静轻安于中显现如镜中像二曰三摩钵提谓除去根尘幻化渐次増进如土长苗三曰禅那谓妙觉随顺寂灭不起浮想此三种静观随学一事故有单修齐修前修后修之等有二十五轮是其支离反不如老氏之简易矣所示卓小仙事乃生所欲闻者大抵人者鬼神之㑹也人道盛则鬼道衰亦理也辩论之详可以正人心息邪説矣向者项瓯东来言曾会小仙述其形貎之详与其作诗报人祸福窃疑其为物鬼耳暂时为人忽又化去如贵郡九鲤湖何仙亦其比也人心趋向务为崇饰则建祠祀之遂传于世如葛洪神仙传祖刘向列仙传而附益之久则人不复信如九鲤湖祈梦所得吉凶多不可明者但人臆度或有偶合者周翠渠公昔守广徳观所纪祠山其谬妄亦可见矣周公作金縢自谓多材多艺能事鬼神葢隂阳二气屈伸徃来于天地之间无非鬼神也而周公所谓鬼神即指三王以魂魄言诗曰三后在天又曰文王在上葢没为明神上与天合非但为人鬼而已也易彖传文言亦同此义而丰彖尤明白曰日中则昃月盈则食天地盈虚与时消息而况于人乎况于鬼神乎盈虚消息乃造化之迹而鬼神则人之魂魄也合大传祭义而观之曰精气为物游魂为变曰气也者神之盛也魄也者鬼之盛也魂气归于天形魄归于地而神合精气为物旣没犹如生时若魄虽降而游魂不散则为变矣变则滞而不化出为妖怪如伯有为厉是已故子产曰人生始化曰魄旣生魄阳曰魂用物精多则魂魄强是以有精爽至于神明夫匹夫匹妇强死与殇者魂魄犹能凭依人以为淫厉况伯有乎僧道之为仙佛魄降魂游亦犹是也周公制礼大宗伯旣兴神鬼示之礼矣末又曰凡以神仕者掌三辰之法以犹鬼神示之居辨其名物以冬日至致地示物鬼辰者日月星斗各至于辰躔次而毕见也犹者图像也居者坐位也报天主日及四望其气常伸故谓之天神而位于上礼月及四渎山川显以示人其气二而小故谓之地示而位于下享五帝祖祢在隂阳之间故谓之人鬼名物则礼乐之器也天神人鬼以冬日至致之应阳气也人鬼魂气归天昭明于上与天神为𩔖地示物鬼以夏日至致之应隂气也物鬼则百物之精如山材川泽诸示在幽隂者是也岂非大合乐分而序之以降天神出地示格人鬼为成者与乐记曰大乐与天地同和大礼与天地同节和故百物不失节故祀天祭地者此也小仙殆亦百物之精使贵邑人或祠之则与何仙𩔖矣老耼得长生久视之道百有余歳朱子谓庄周明言老死则人鬼尔道家列为三清位于昊天上帝之上何哉据程子谓道家之説无可辟者以文王于昭于天例之虽位于天神地示之中可也生愚素不喜佛书如姚秦时五方十六国称帝称王迭兴迭灭梵僧鸠摩罗什从而附会之其所译法华经谓佛説法时来听受者菩萨八万人天子七万二千人其余天王鬼神之𩔖不可胜纪又文殊师利于海中宣説是经娑竭龙女忽现于前礼敬献一寳珠受之即变成男子又观世音普门品复有十数变现此则妄为夸大无从而犹其居又与道家异矣迩来学术分裂立门户尊徳性者厌弃圣经而喜诵佛书如曰佛氏之学亦有同于吾儒而不害其为异者又曰心随法华转非是转法华谓之何哉谓之何哉生今与后进讲学只博约二语而已读书以明之闻见之知研究此理博文也反身以诚之徳性之知惇庸此理约礼也自媿浅薄未见有谨信者尔不能谈禅以应变现奈何奈何罗整菴云气本一也而一动一静一徃一来一阖一辟一升一降循环无已积微而着由着复微为四时之温凉寒暑为万物之生长收藏为斯民之日用彞伦为人事之成败得失千条万绪纷纭胶轕而卒不可乱有莫知其所以然而然是即所谓理也初非别有一物依于气而立附于气以行也人物之生受气之初其理惟一成形之后其分则殊因思孔子繋易言性与天道有统言天命率性之理如曰一隂一阳之谓道朱子释之曰隂阳迭运者气也其理则所谓道尝曰天下未有无理之气亦无无气之理又曰人之所以为人其理则天地之理其气则天地之气理无迹不可见故于气观之旣以为一矣又曰未有天地之先毕竟是理有理便有气流行发育万物此言理在气先也註中庸则曰天以隂阳五行化生万物气以成形而理亦赋焉则理又在气后矣是判理气而为二乃未定之论也然道之大原出于天既曰天积气也又曰天者理而已矣理气判而为二岂天兼之与抑理气各有一天与易言太极生两仪两仪生四象土在其中则为五行自此化生万物飞潜动植皆人以文字名之尔是则理由羲画始也而文字生焉岂有理在天地之先而乗气以行如人乗马者哉由此辨之气之有条不可紊者谓之理理之全体不可离者谓之道天生人物灵蠢不同实有主宰之者惟得天命之正而能存存无息则可以配命同天故诗书言天又言帝如曰勅天之命惟时惟几勅敬而正之也无一时无一事而不敬慎以存养省察者即中庸所云也如曰惟皇上帝降衷于下民若有恒性不言天而言帝者有主宰于其间使灵而为人者其性异于蠢物与牛犬之性不同即孟子所言也説者谓心中之气寓理而灵故曰心神然太虚中亦有气灵如人心者则曰天神故紫微有星谓之帝人能学问涵养充实其徳而有光辉即天也已上下通彻无有间隔是故以性情谓之干以妙用谓之神以形体谓之天以主宰谓之帝茍弃天焉天亦弃人矣书曰非天不中惟人在命此之谓也乃若形而上者谓之道则以爻象所形而言世儒一概论之误矣试共分源论之孔子翼易言心性天道有自卦爻取象言者亦有自天人统言者如习坎有孚维心亨此所谓心乃刚中之象也圣人以此洗心退藏于密此所谓心乃圣人之心也干之利贞曰性情复之见天地之心皆象焉耳矣一隂一阳之谓道继之者善也成之者性也统言天人之理所谓隂阳乃二气流行于天地之间者何与于取象哉其曰形而上者谓之道形而下者谓之器道与器对此则论卦爻阴阳而立是名也后儒概以统言者混论之则误矣程子曰惟此语截得上下分明亦是象言也葢道非无形也无形则与器离而不合岂非窈冥昏黙之説乎夫卦爻隂阳之见于竒偶犹有生之𩔖肖形于天地者也凡物象可见者皆谓之形然形非道也自形以上卽谓之道矣葢其一隂一阳动而无动静而无静不离乎形而亦不杂乎形者也道非器也自形以下卽谓之器矣葢其囿于隂阳静而无动动而无静所象之物成形而滞于形者矣不分道器则混精麄于一矣不知上下则岐有无而二之矣故曰道亦器器亦道体用一源显微无间今分源体要中发明偶亦相合生惟安于命而无欲速葢成周以诗书造士以三物宾兴自一年离经辨志迨九年大成而犹待强乃仕若此其久者何也欲其多识而贯之以一博文而约之以礼畜徳以润身而后能从政以泽民故也三物者其明明徳于天下本始于格致者乎六徳之先知仁也六行之先孝友也六艺之先礼乐也知本也其本治而末从之矣是虽成而上下然理一分殊非圣言末由渐悟盍观于植乎漑其根者博也归其根者约也千茎万穗自根而出食其实散其赢器其翳缗其丝麻日滋歳懋用足而施普矣不殖则将落而奚普之能施此生之所以安于命而无欲速者也孔子之教人博约而已矣博文而约之以礼即多学而贯之以一者也昔尝谈及寻乐朱子曰不用思量颜子惟是博文约礼后见理分明日用纯熟不为欲挠自尔快乐以佐观之论语言博约者凡三见葢从事经书质问师友反身而诚服膺勿失则此乐得诸心矣乐善不倦絶无私欲天爵在我不为人爵所困役天地万物与吾同体更无窒碍随时随处无入而不自得然则寓形宇宙之内更有何乐可以代此哉庄诵执事余冬序録终篇启发滋多与向日京邸共谈时乐无以异然则执事殆真得孔颜之乐者哉夫庖羲始造书契治官察民坟典兴焉臯䕫稷契旣读其书矣是即博文也得之于心则天之叙秩我者我得而惇庸之同寅协恭和衷如臯陶所云者而能有行焉是即约礼也今之道学未尝读书而索之空寂杳冥无由贯彻物理而徒曰致和则物旣弗格矣无由反身而诚则乐处于何而得哉善乎执事之论学也其曰孔子后斯道至宋儒复明而濓溪实唱之先生令彬时郡守李初平闻先生论学欲读书先生曰公老无及矣请为公言之初平听先生语二年卒有得此可见学必读书然后为学问必听受师友然后为问驾言浮谈但曰学茍知本则六经皆我註脚则自索之觉悟正执事所谓野狐禅耳吕希哲解大学曰致知致良知也物格则知自至尧舜与人同者忽然自见又作诗癖元凯而俳相如以庄周所言颜子心斋为至嗟乎庄周不读孔子鲁论之书又安知心斋由于博而后得于约邪谢显道见明道诵读书史明道称显道能多识伊川见人静坐以为知学葢圣贤修习必反观内省若徒诵其言而忘味六经一糟粕耳又执事所谓口耳出入之间言语文字之末剪綵为春象龙救旱抑竟何益哉此周濓溪教二程寻乐之宗㫖也然世俗相传谓先生太极图説得诸润州鹤林寺僧夀涯者其诬固不必辨但此图与通书相为表里先生葢读书深造而自得非索之空寂杳冥者图首曰无极而太极葢无声无臭之中而实理存焉天地人物一以贯之道为太极心为太极其实理同也即书诚者圣人之本也其言动而生阳静而生隂即书诚源诚复也其言圣人主静立人极即书圣学一为要一者无欲无欲故静也静则至无之中至有存焉其浑然太极矣乎徴诸易与中庸则易无思也无为也寂然不动感而遂通天下之故乃太极生两仪两仪生四象之本也不言四象而言五行者河出图洛出书圣人则之图书皆以土生数五居中而四象成焉亦中正仁义之所由定也至圣之徳本得诸至诚之道葢如此至诚无息至圣有临则天地合徳矣旣与天地合徳则与日月合明四时合序可知故言孔子立人极传自尧舜文武及与上律下袭必譬诸四时日月焉天地之大徳曰生若或濬之而小徳分殊四时各一其气日月各一其明万物各一其性如所濬之川东则不入于西南则不入于北而徃过来续不舍昼夜故曰小徳川流万物之所以并育者无极之真二五之精妙合而凝干道成男坤道成女化生万物也四时日月之所以并行者五气顺布四时行也孰纲维是孰主张是若有宰之而特不得其朕者矣故曰大徳敦化此则书五行隂阳隂阳太极也先生真积力久融会贯彻乃为图又为之説自博而约虽书不尽言图不尽意岂非闻孔子之道而知之者哉指摘传习録九条如曰心之体性也性即理也故有孝亲忠君之心即有忠孝之理无忠孝之心即无忠孝之理矣理岂外于吾心邪晦菴谓人之所以为学者心与理而已心虽主乎一身而实管乎天下之理理虽散在万事而实不外乎人之一心是其一分一合之间未免已启学者心理为二之弊此后世所以有专求本心遂遗物理之患正由不知心即理耳此义外之説葢朱子旣谓理不外心正自本体言其格物传即物而穷其理卽是我心即之也非义外也书曰以义制事语曰闻义不能徙以与闻皆自心言即孟子所谓理义之悦我心也理义不根于心又何悦哉然録中亦有嘉言如曰理无内外性无内外故学无内外讲习讨论未尝非内也反观内省未尝遗外也夫谓学必资于外求是以己性为有外也是义外也用智者也谓反观内省为求之于内是以己性为有内也是有我也自私者也是皆不知性之无内外也是发明中庸合内外之道也其辩人谓晦菴专以道问学为事然晦菴之言曰非存心无以致知曰居敬穷理曰君子之心常存敬畏虽不见闻亦不敢忽所以存天理之本然而不使离于须臾之顷也是其为言虽未尽莹何尝不以尊徳性为事而又乌在其为支离乎又恐学者之躐等或失之妄作使必先之以格致而无不明然后有自以实之于诚正而无所谬世之学者苦其难而无所入遂议其支离不知此乃学者之弊而当时晦菴之自为则亦岂至是乎此其最得者也又曰圣人述六经惟是存天理去人欲道问学时就此心去人欲存天理上讲求至善如事亲温凊必尽此心之孝惟恐有一毫人欲间杂此心若无人欲纯是天理自然思量父母寒热求尽温凊道理此亦其最得者也然亦有大弊与孔孟相反者如曰亲民从旧本作亲民孟子亲亲仁民之谓亲之即仁之也此则弊流于兼爱而不自知矣如曰今人知当孝弟而不能孝弟此已被私欲隔断非知行本体未有知而不行者知而不行只是未知此则是矣然讲求旣明又焉肎为不孝不弟之人乎乃曰欲求明峻徳惟在致良知人喜其直截遂以知为行而无复存养省察之功资质高者又出妙论以助其空疎而不复谈书以求经济此则弊流于为我而不自知矣吾不知其于杨墨为何如也执事所指摘者谓阳明陷溺于佛氏三十年然后以致良知为学本不过一圆觉耳如曰目可得见耳可得闻口可得言心可得思者皆下学也目不可得见耳不可得闻口不可得言心不可得思者皆上达也此则佛氏不可思议之説也吾儒下学而上达惟一理耳岂可岐而二之哉旣以亲亲卽为仁民又以良知卽为良能至此则又不合而为一口给御人阳儒隂释误人深矣讲学之徒惟主觉悟而斥絶经书自附会大学致知之外不复闻见古今连宇宙字义亦所不识葢上下四方之宇徃古来今之宙乃性分内事必贯彻之方可谓物格而后知至罗念菴昔与唐赵各疏请东驾临朝几䧟大僇后得免归亦主觉悟而不读书之所致也今观其集首荅蒋道林书不展卷三閲月而后觉此心中虚无物旁通无穷如长空云气流行大海鱼龙变化岂非执灵明以为用者邪昔六祖闻师説法悟曰何期自性本自清浄何期自性本不生灭何期自性能生万法杨慈湖傚之曰忽省此心之清明忽省此心之无始末忽省此心之无所不通可谓蹈袭旧套矣然旣曰无物又有鱼龙而宇宙浑成一片此即野狐禅所谓圆陀陀光烁烁也其与旧日冬游等记更无二致论説求仁者求全其本心之天理也得仁则本心之天理全矣中庸曰仁者人也孟子曰仁人心也犹园有桃焉桃之所以为桃者根榦枝叶华实生理皆藏于核而为仁亦犹人之所以为人者亲亲爱人及物生理皆具于心而为仁也核破于斲伤于蛀则生理不全天理为人欲所间则恻隐之心所以生生者亦无复全矣故桃必裁培去其害核者以全其仁亦犹人必存养克治然后天理浑然而无间也今匹夫匹妇斥人之不仁者必曰非人必曰汝何其无人心也与训释如出一口然则天理少有不全虽为君子而未仁亦明矣哉古之圣贤忧勤惕厉而后人心不死一息不仁斲之蛀之者至矣奚其生夫气必充实而后桃仁成焉否则不空即朽人之自养仁或不仁亦何异哉其生也自萌芽至于结实秩然不紊虽大小参差不齐然其为桃则举相似也此又可见理气无二而性之相近也至于核合皮内而后为果犹心必有身以行仁而后为道故孟子又曰仁也者人也合而言之道也尝观于易惟干复言仁葢复之初卽干之元硕果不食则生矣复之所谓仁承乎剥也仁于五行为木而干为木果在春为仁发生也在冬为榦归根也生生不已终而复始其天地之心乎问学一息少懈则与天地不相似是干道也故曰君子学以聚之问以辨之寛以居之仁以行之夫仁主于行子贡之问乃其极功然虽尧舜之圣其心犹有所不足于此何哉葢博施济衆夫人之所不能也求在外者也已欲立达夫人之所能也求在我者也在我则心之徳爱之理焉耳非必人人而立之也已欲卓立此心即及于人亦欲其卓立而不忍其倾頽虽力不能周然扶植之心自不能已也非必人人而达之也已欲通达此心即及于人亦欲其通达而不忍其抑塞虽泽不能徧然利济之心自不能已也立如为山卓然不移达如导水沛然莫御试登高山而望逺海冈阜丘陵必聨其岫无大无小如耸如立必俱立之象也沟洫畎浍必入于川无小无大如跃如骛达必俱达之象也是故山之性立水之性达人之性仁观此则尧舜性之之圣亦体仁于心而已矣学以入尧舜之道者行仁必自恕始能近取譬推其所欲以及于人则大学絜矩以平天下者不待博施自能济衆岂非要道哉故孟子又曰强恕而行求仁莫近焉或问曰颜子之学体在为仁用在为邦用舍行藏之道俱矣然仁人心也其心三月不违仁无乃二之与曰人之所以为人者生理存焉耳心放而不知求则生理日絶其形虽在其心已死故心者函此生理者也仁者发此生理者也五谷之种播于田生生不已是麃是萒少有间焉疆场侵而生理遏矣诗曰播厥百谷实函斯活驿驿其达有厌其杰厌厌其苖緜緜其麃此之谓也仁根于天夫犹是也心一息少放则生理亦一息间歇而不相依矣仁本与心一而人自二之是故服膺勿失则相依之谓也心惟仁是依故不违仁农惟稼是依故不失稼放其心而不求亦犹舍其田而不芸也夫物理曷谓之天理也本于赋予禀受自然明觉莫之为而为者也如恻隐之心非纳交要誉恶其声而然是也物欲曷谓之人欲也不安于品节限制而凿以私知非天之所以与我者也如子贡货殖而必先言其不受命是也去其所本无而复其所固有则万物皆备于我矣夫理虽可以触𩔖而长而其出于天者物物各有当然不易之则自私用智则违天而自贼故诗曰不识不知顺帝之则又曰不僣不贼鲜不为则周礼曰则以观徳毁则为贼是也则者法也自貎言视听而达诸人伦无非物也而莫不有法焉如恭从明聪以及亲义序别信之𩔖是也推之盈天地间无一物而无理可法者违其理则非天之法矣易所谓天则正以其出于天当然不易者也孟子亦曰君子行法以俟命而已矣岂敢毁之而自贼哉将欲行之必自致知始致虽有推极之义而説文原训则曰送诣也其文为久至触𩔖而推极之久则天牖帝迪送诣而至性之本善吾所固有者明而通于心中矣是故格物所以明善也诚意所以诚身也身主于心心发于意意萌于知知起于物曰致知在格物不言先者知与意虽有先后其实非二事也知之不至则意不诚而无物记曰物至能知而后好恶形焉何者好善恶恶感于物理者也好妍恶媸好富恶贫感于物欲者也道不离物物不离事盈天地间物物各有一理存焉去欲求理岂以空谈悟哉不曰理而曰物者践其实耳郑元曰格来也物犹事也程子因言物来知起象山曰格至也研磨考索以求其至朱子因言穷至事物之理温公曰扞格外物以物至为外非合内外之道黄润玉曰格正也义取格其非心心正矣奚用诚意致知为哉是数説皆因记而亿者也惟説文曰格木长貎从木各声取义于木声以谐之其训精矣今夫五行之各一其性也水土金火滙萃镕合皆可为一惟木不然挨接暂同终则必异理欲同行而异情正如桃李荆棘共陌连根始若相似及至条长之时形色别矣荆棘必剪犹恶之菑逮夫身者也桃李必培犹善之欲有诸已也培其根而达其枝则木各滋息而长矣修其本而达其末则物各触𩔖而长矣是故耳目口体物也心为本而视听食息其末也喜怒忧惧无节于内胡为物交物引之而去乎必使心能为身之本明于无物而后已父子兄弟物也自孝弟慈推之则身为本而絜矩其末也好恶胡为而偏乎必使身能为家国之本至诚动物而后已天下大矣始于格物先事者也理自理欲自欲则本根各异物既格矣至于天下平后得者也人人亲其亲长其长物各付物则枝叶亦各不同焉惟明也辨物之理欲而至善存惟诚也成物之始终而大道得孔子之诚身不过乎物孟子之万物皆备反身而诚皆反本之谓也或曰礼乐刑政之道鸟兽草木之名莫非物也汎而格诸曰否否本则身厚则伦经不云乎其本乱而末治者否矣其所厚者薄而其所薄者厚未之有也道也者无有精麄大小逺迩微显格天地济民物日费而用之不可得而尽也正万目以视之而莫知其所繇也故曰君子之道费而隐得之者葢或寡矣必也敬乎易以衣袽言戒履霜言慎目睹者也以洊雷言恐惧耳闻者也不睹而亦戒慎焉不闻而亦恐惧焉虽青天白日之下稠人广坐之中其暗处细事必自知之及其微有迹也诗云无曰不显莫予云觏韩婴曰匹夫匹妇会于墻隂而明日有传之者矣男女大欲不正则放辟邪侈将靡不为焉天命不能须臾存矣是故君子慎独必造端乎夫妇正其源也朱子曰有天地后此气常运有此身后此心常发要于常运中见太极常发中见本性岂非顾諟之功邪欲旣遏矣惟理是安日用常行念念精察则此心全体虚明洞彻天何言哉昭昭于此已发者徃未发者来逝者如斯澄渟于此充满流动如川之不息天之不穷内外本末体用动静洞然无一毫之间而鸢飞鱼跃触处朗然也存者存此而已养者养此而已必有事焉而勿正心勿忘勿助长也至此则从容中道浩然之气其生于性矣乎及其成功也自其灿然时出者言则谓之圣圣则知命以尽性故曰如天如渊自其浑然真切者言则谓之仁仁则尽性以至命故曰其渊其天敬以达诚斯其至矣孔孟之言性也一而已矣而以为有性气之分者一之则不是也孔子曰性相近也衆人之性则近求由矣求由之性则近游夏矣游夏之性则近渊骞矣渊骞之性则近夫子矣性固相近也又曰习相逺也习于舜禹则为舜禹之徒矣习于盗跖则为盗跖之徒矣习固相逺也以瞽瞍伯鲧为父而有舜禹习乎善而不习乎其父以栁下惠为兄而有盗跖习乎恶而不习乎其兄故曰上智与下愚不移人惟习于利欲旦昼之气梏其性而亡之为放辟邪侈之事在罟擭陷穽之中曾莫之觉也向晦定息至于中夜而清明之体还焉良心复萌所谓继之者善其在是矣谁无此心岂非相近乎哉孔孟之后周人世硕乃曰性有善有恶荀卿则为性恶其善者伪也则又甚于世硕矣其论性恶累数千百言至援引尧舜问荅之词以为証其出于尧舜与否吾不得而知也曰妻子具而孝衰于亲则是妻子未具之先尝有孝矣曰爵禄荣而忠衰于君则是爵禄未荣之先尝有忠矣由是言之则性固本善而无恶也性命于天道之隐也道𢎞于人性之显也圣人之道天命之流行一而已矣天何言哉吾无隐乎尔自乡党朝廷宗庙以至起居饮食经曲礼节其即发育峻极之分乎子思子论至诚无息而及天地山川生物无穷可谓闻道者矣是故夫子之文章鸢飞鱼跃显焉者也显则圣人不得而隐之也夫子之言性与天道无声无臭隐焉者也隐则圣人不得而显之也子思之闻其犹子贡之闻乎朝闻道夕死可矣夫岂外性而有闻乎哉不睹不闻人之所不见隐也性也参赞化育察乎天地显也道也故费隐以前言学则用在其中费隐以后言用则学在其中大舜文武周公文章功业岂在性与天道外哉徃外求道道外求天虽闻善言不为已有道听而涂説徳之弃也吾能屏絶利欲一于理义自费而隐不须臾离则徳性完备随在发见譬则持壶深汲水渐充满滋漑取足在吾壶矣至徳之凝至道何以异此道之在天地也犹水之在海也口耳之徒亡得于心则亦五石之瓠泛泛焉者耳其何凝之有是故流水之澜即在源中日月容光即在明中天地之徳川流即在敦化之中圣人之徳达道即在大本之中尧明即在钦中舜哲即在濬中故子周子曰中也者和也中节也天下之达道也天道与人理一分殊茍截本末而二之斯支离矣故子程子又曰冲漠无朕之中万象森然已具已应不是先未应不是后理一而分殊统之在道者也夫子赞易始言穷理理不可见也于气见之易曰一阴一阳之谓道朱子曰隂阳迭运者气也其理则所谓道确哉言乎理即气也气之有条不可离者谓之理理之全体不可离者谓之道葢通天地亘古今无非一气而已气本一也而分阴分阳则一动一静一徃一来一阖一辟一升一降循环无已积微而着由着复微为四时之温凉寒暑为万物之生长收藏为斯民之日用彝伦为人事之成败得失千条万绪纷纭胶轕而卒不可乱有莫知其所以然而然是即所谓理也初非别有一物依于气而立附于气以行也或者因易有太极一言乃疑隂阳之变易𩔖有一物主宰乎其间者是不然夫易乃两仪四象八卦之总名太极则衆理之总名也云易有太极明万殊之原于一本也因而推其生生之序明一本之散为万殊也斯固自然之机不宰之宰夫岂可以形迹求哉自心之所同然者穷之存乎人尔周子为图以明易与川上之叹一贯之旨同条共贯葢理即气也一气浑沦名为太极二气分判名为隂阳隂阳分老少四象非土不成又名为五气皆自吾心名之所谓穷理也非谓未有天地之先毕竟是理而理在气先亦非气以成形理亦赋焉而理在气后尝近取诸身则耳目视听有聪明之理自吾心名之也非聪明之理在未有耳目之先出于视听之后也口体言貎之恭从以至万理皆然此天地人物之各具者虽欲紊之吾心自能穷究恶得而紊诸説文原训曰理治玉也治玉者旣琢而复磨之极其精研则玉之浑然者粲然可见得其理以修身而无欲则干以易知坤以简能皆在于我何则道之大原出于天而地顺承之民受天地之中以生徳性之知本无不能也守之则徳可乆行之则业可大廓之则配天地未有难且繁者故曰易简而天下之理得矣天下之理得而成位乎其中矣彼以觉悟为道者岂夫子穷理之㫖哉祇见其支离尔斯论也吾闻诸罗整菴氏而益明云天命流行不已而人物生生无穷可谓仁矣其本则藏诸用焉葢人自有生即有知觉事物交接念念迁革失其恒性则反中庸矣故君子必自未发之中而豫养之夫未发云者非燕居休息夙兴夜寐絶无闻见之谓也日用常行事物在前凡感之而通触之而觉闻见不及而有浑然全体应物不穷者在焉是乃天命流行生生不已之机也但喜怒哀乐之情则未动耳于此而戒惧以存其心常为动静语黙之主则物至能知自敬身惇伦尊师取友以至酬酢万变情虽迭用而发皆中节一日之间虽万起万灭而其大本未尝不寂也是故寂而未尝不感感则必显诸仁仁始于亲亲自孝友睦婣之杀以至匪亲义始于尊贤自贤徳忠良之等以至匪贤等杀章而为叙秩命讨则经纶自立本出矣问学以明之是谓知天葢人心之虚灵知觉主乎理义而无一息之不察也非粲然者达浑然者于外乎感而未尝不寂寂则复藏诸用用则徳性常为中节之本必也涵泳其良知知日至则义日精以川流栽培其良能礼日崇则仁日熟以敦化经曲合而为发育峻极则大本与化育一矣问学以诚之是谓事天葢此心之周流贯彻絶乎利欲而无一息之不仁也非浑然者函粲然者于中乎故尧舜禹臯陶所以必言天者大本即天也人自违之则亦恭敬之不笃焉耳嗟乎天命流行之礼何时不在吾身哉未发之前已发之际一念不善觉其非礼恭敬自持私意立消真积功深中和不难致矣是故恭敬则心主乎动静语黙而自不放此知与礼相为用而后仁始成也仁之为道大矣其尽性至命之枢要乎中庸原道于天而析诸圣曰修身以道修道以仁道固天下之大经也诚能修之以成仁则性尽性尽则命斯至矣故又终之曰肫肫其仁渊渊其渊浩浩其天虽然仁固难能也人得之以为心则天地之大徳存焉但放其心而不知求尔求则得之欲尽理还藏而必显人皆见之见诸其行也故夫子曰仁逺乎哉我欲仁斯仁至矣其赞易也惟干复言仁葢复之初反对则剥之终也硕果不食干元生意存焉颜渊博文学以聚之既能且多而又问于不能与寡则辨之至明矣有若无实若虚寛以居之犯而不校不迁怒不贰过则行之至健矣此所以不逺复而能不违仁与故曰有不善未尝不知知之未尝复行也知几由已其惟独乎慎独则能敬以入诚诚无不敬干健故也未诚者必敬而后诚坤顺故也安焉之谓圣其学一一则诚勉焉之谓贤其学二主乎一则敬颜渊几于安焉者乎大体具矣辟如硕果解其蔓藤而生意复其为仁也得干道焉克已复礼犹之闲邪存诚也仲弓则下颜渊矣其勉焉者乎具体而微方培灌敏树者也其为仁也得坤道焉主敬行恕犹之直内方外也合内外而一焉则亦诚也矣故曰坤道其顺乎承天而时行司马牛诸弟子各因其材而笃樊迟三问而所告三不同者随日月至焉而发育以成其材何徃而非生生之道哉故曰圣人如天覆万物尧舜之世道徳事功见于典谟者无非学也虽不言学而其言皆知本此其所以为万世法与自成汤言性后傅説始言学説命之告王也始之曰人求多闻时惟建事学于古训乃有获事不师古以克永世匪説攸闻葢求多闻式古训则理日明茍无言语文字以为学则非吾之所谓学矣次之曰惟学逊志务时敏厥修乃来允怀于兹道积于厥躬葢逊其志敏于学则道日积茍不勉强学问以为道则非吾之所谓道矣终之曰惟斆学半念终始典于学厥徳修罔觉葢教学兼全终始克念则徳日修茍执圆明觉悟以为徳则非吾之所谓徳矣自有书契治百官察万民以来不可一日废也虽言语文字日繁仲尼删述六经则已简易矣是故古之王者取士为其多闻也为其贤也士之待聘者博学而不穷笃行而不倦闻识虽多而贯诸一心则道明徳立丕建事功而尧舜之治有不复者哉然好高欲速厌常喜新是已非人党同伐异学者之通患也虽尧舜在上文章焕然而言由其心文见于行命徳亮工之外葢鲜见焉故驩兜党共工之象恭也靖言庸违反以为功有苖效伯鲧之方命也昏迷侮慢自以为贤而况孔子春秋之时乎葢道家者流起自黄帝伊吕歴记成败之道而书成于管仲惟守清虚持卑弱以用兵权孔门弟子葢有惑于异端违离道本而畔博约之教者虽子路之勇犹曰何必读书然后为学故教人一则曰攻乎异端斯害也已二则曰君子博学于文约之以礼亦可以弗畔矣夫时则老子之学无欲无为自然而民化其要存乎致虚极守静笃万物并作吾以观其复而守中盈所寳者三曰慈曰俭曰不敢为天下先以礼文为乱之首道之华则是执三皇之治以御季世也孔子尝问礼而知其意夫道徳仁义既失则礼无本矣此所以从先进与及荡者为之则欲絶去礼学兼弃仁义曰圣人不死大道不止剖斗折衡而民不争庄周之言也岂老氏以正治国之意哉时至孟子杨朱墨翟兴焉朱有言曰行善不以为名而名从之名不与利期而利归之利不与争期而争及之故君子必慎为善其为我也有𩔖于不敢为天下先翟之言其节用非儒述晏婴之毁孔子曰盛容修饰以蛊世絃歌鼓舞以聚徒当年不能究其礼积财不能瞻其乐其兼爱上同则有𩔖于慈俭者焉然未尝一言及于老氏以为宗也司马迁引墨讥儒崇黄老而薄六经谓经传以千万数博而寡要劳而少功殊不知吾儒之学自本贯末虽孔子之圣犹资闻见以次徳性之知而扩充之诗书执礼皆其雅言而欲卒以学易可谓念终始典于学者矣故曰多闻择其善者而从之多见而识之知之次也观于摄相事得邦家绥来动和之化则其所扩充者莫非道徳事功彼老氏焉能有为致此哉况六经借孔子删述要而不繁汉文帝旁求治之者田何伏生孟喜仅数人尔迄武帝时安得有千万数哉是迁之诬也自是黄老大行于汉矣佛虽兴于晋宋齐梁之间然六经犹未泯也自晚宋学茍知本则六经皆我註之言出禅学大昌其徒心狭而险行伪而矜言妄而诳气㬥而馁则六经之道晦矣嗟乎傅説之言学之原也士之志于道积厥躬徳修罔觉者当何如曰学于古训乃有获此其斆学兼全终始克念当笃信而力行之不可一日废者也后世学尚超异凡经传皆以为古人糟粕一切屏之惟读佛老书虽数千卷则未尝厌故予详説而赘为之辞明儒学案卷五十一明儒学案卷五十二钦定四库全书明儒学案卷五十二余姚黄宗羲撰诸儒学案中六文定张甬川先生邦竒张邦竒字常甫号甬川浙之鄞人也𢎞治中举进士高第改庶吉士授翰林检讨逆瑾窃政先生着张骞乘槎赋以瑾喻西域骞喻附瑾者乞便地以养亲出为湖广提学副使寻乞致仕嘉靖初起提学歴四川福建召还为春坊庶子国子祭酒南吏部右侍郎丁外艰终丧起吏部右侍郎转左时太宰汪鋐与霍兀厓相讦先生以和衷解之不得因不欲居要地乃徙翰林学士掌院事又加太子宾客掌詹事府事陞礼部尚书以母老上书乞骸骨弗允改南京吏部以便养又改南兵部而卒甲辰歳也年六十一赠太子太保谥文定阳明赠先生序云古之君子有所不知而后能知后之君子惟无所不知是以容有不知也则先生当日固汎滥于词章之学者也后来知为己之功以涵养为事其受阳明之益多矣谓载道之文始于六画大备于周程朱子之书莫非是道之生生而不已也由博文之学将遡流而求源舍周程朱子之书焉适哉今之为异论者直欲糟粕六经屏程朱诸子之説置而不用犹欲其通而窒之窍也所谓异论者指阳明而言也夫穷经者穷其理也世人之穷经守一先生之言未尝㑹通之以理则所穷者一先生之言耳因阳明于一先生之言有所出入便谓其糟粕六经不亦寃乎此先生为时论所陷也语要凡物交于前有所溺之谓放无所溺而勿之省也滞其情于物焉之谓放无所滞尸居如也而不知其所如之谓放心放矣孰求之曰心求之心求之者非人有二心心有二用也夫心至明而至刚固足以自求自复而不假乎其他也求放心者非有所索而取之也察之而已矣非有所追而获之也敛之而已矣于其然不自知者惕然自省之而已矣于是收敛于至密之地而兢畏以持之不使一毫外物得容乎其中是之谓一而不二孰非其至明至刚自求而自复哉易曰不逺复孔子以颜子当之曰有不善未尝不知知之未尝复行也明刚之至也故夫不精则不免于放不一则不免于放而庄周乃曰罔象可以得之夫罔象所以失之耳大学言心以无所忿喜忧惧谓之正中庸言性以喜怒哀乐未发谓之中此心法也心之发动者意也视听饮食者身也正心之功非属于意非属于身者也事物未交恂慄而已凝然中居而万诱不敢干也忿喜忧惧一无所有而吾心之本体翼如也易曰艮其背曰介于石曰寂然不动曰退藏于密皆心之义也后之儒者以静归佛以虚归老譬则举家珍而委之地也言及静虚则以为疑于老佛而避之譬则举家珍为人所窃欲复之而以为嫌于盗也瞬目而不敢一盻岂不悲乎吾何敢言知乎哉至神者天也至明者人也至微者心也吾皆未得而知之夫天之道明善天下而无视聪善天下而无听是故天之道微显而阐幽非微显而阐幽也天于天下无显无幽也有声天闻之矣无声天闻之矣有形天见之矣无形天见之矣其何显微之间之有人之限于耳目者自其所不见闻而谓之幽天恶其若此也故从而阐之而微之斯其损益盈虚之理也何谓至明者人曰其以耳目见闻者愚人也达者之见闻则同乎天矣是故是非善恶愚者疑而达者觉矣觉者辨而疑者释矣疑者释而天下皆觉矣是故天下之事久而无不定何谓至微者心曰虑萌乎中非至精者弗察也弗察则不能知吾心不能知吾心则不能知人不能知人则不能以知天不知天则不知所以畏天不知人则不知所以畏人不知心则不知所以畏心心吾之心也而畏之犹未也况又不知所以畏吾何敢不知乎哉颜氏之子有不善未尝不知其自知若是之明也唯孔子知之曰其心三月不违仁其知人若是之微也古之君子曷为其无不知若此知逺之近也知风之自也知微之显也是知之始也及其至也质诸鬼神而无疑百世以俟圣人而不惑中庸一书子思反复推明许多道理只説得不知不愠四字观其由尚絅之心推而至于无声无臭可见矣而其要只在于时习而不已便可到纯亦不已至诚无息事也宋儒苦仁之难识悉録论语所言仁者时诵而思之然或以公言仁或以爱言仁或以觉言仁虽各见其一隅亦足以互相发也孝弟为仁之本孝弟立而仁道自生盖亲亲而仁民仁民而爱物一以贯之者也且以公言之父母兄弟之间或不免于形骸之隔甚则至于好货财私妻子则至近且不能公而况能扩其民胞物与之心乎以爱言之父母兄弟之间或未能致其亲亲之情甚则至于一言不合怨怼生焉则至近且不能爱而况能以一身体天下之休戚乎以觉言之父母兄弟之间或未能尽其察识之心甚则至于私欲固蔽如藁木顽石疴痒疾痛漠然若不相闗而况能于天下之怨愁呻吟之声感之即应触之即动乎是为仁之根不能立于至近之地其道何由而充大也物理自然人不得以一毫私智容乎其间易曰易简中庸曰笃恭周子曰诚无为皆是此意象先云天下本无事庸人自扰之私智是也行者酬酢克中人心行将去更无违拂之谓然不可求之于人但当反之于已言行者君子立世之枢机也一言或不忠信便起人疑一行或不笃敬便起人慢疑我慢我怎生行得去盖人之见信由我之自信也人之见敬由我之自敬也行有不得者皆当反求诸已而已矣人之心志得于天者本自精明本自纯粹何有疚病但鄙诈之念一萌即乖戾之私戕其和粹之气便有疚病既有疚病则必歉焉而不自安恧焉而畏人知便是有恶于志天地之间雨晹寒燠少乖于度则灾沴见人之身荣衞脉理少失其平则疾疢作是故刚柔缓急或过而行必疚焉寛勐弛张稍愆而物必病笃夫是以有执中之允而后有协和之绩故曰中也者和也中节也天下之达道也夫所谓达道者万化不中不行万物不中不生万事不中不成礼不立则乐不兴易之道可一言而尽也中焉止矣襄惠张净峯先生岳张岳字维乔号净峯福之惠安人正徳丁丑进士授行人邸寓僧舍与陈琛林希元闭户读书出则徒歩走市中时称泉州三狂武宗寝疾豹房上书请内阁九卿轮直尝药不报已諌南巡罚跪五日杖阙下谪官世宗即位复行人歴南武选员外祠祭主客郎中出为广西提学佥事调江西寻谪广东提举先生为郎时上议禘祭推求所自出之帝中允廖道南议禘颛顼永嘉议禘徳祖贵溪谓徳祖在大祫已为始祖不宜又为始祖之所自出当设虚位南向而以太祖配享第未知虚位之书法宗伯李时以问先生先生请书皇初祖位议上而上从之永嘉因忌而出之外又坐以选贡非其人谪之转守廉州时方有征交之议亷相隔一水先生言其六不可上遣毛伯温视师先生以抚处之策语伯温伯温既用其言交人莫登庸亦信向先生事未毕而陞浙江提学副使叅政登庸将降问亷州太守安在于是以原官分守钦亷始受其降擢右佥都御史抚治郧阳转江西巡抚以副都御史督抚两广讨封川贼平之加兵部右侍郎再征桞州破其巢又平连山贺县诸贼召为兵部左侍郎陞右都御史掌院事先生在邉不通相府一币故不为分宜所喜湖广苖乱初设总督以先生当之至则斩捕略尽宣慰冉元隂为苖主苖平惧诛乃嗾龙许保吴黑苖掠恩州行金严世蕃使罢先生华亭执不可止降兵部侍郎已而生擒龙许保而黒苖尚匿元所先生劾元发其通贿事世蕃益怒然而无以难也未几黒苖就擒三省庶定先生亦卒复右都御史赠太子少保谥襄惠先生曾谒阳明于绍兴与语多不契阳明谓公只为旧説纒绕非全放下终难凑泊先生终执先入之言徃徃攻击良知其言学者只是一味笃实向里用功此心之外更无他事是矣而又曰若只守个虚灵之识而理不明义不精必有误气质做性人欲做天理矣不知理义只在虚灵之内以虚灵为未足而别寻理义分明是义外也学问思辨行正是虚灵用处舍学问思辨行亦无以为虚灵矣论学书良知之言发于孟子而阳明先生述之谓孝弟之外无良知前无是言也殆双江以其心所独得者创言之于愚心不能无疑亦尝面质双江矣尚未尽也子思之言曰天命之谓性率性之谓道修道之谓教而又申之喜怒哀乐之未发谓之中发而皆中节谓之和夫以性道之广矣大矣无不备也而指其亲切下手处示人不越乎喜怒哀乐已发未发之间所谓戒惧者戒惧乎此而已所谓谨独者谨独乎此而已至孟子又发出四端之㫖而特举夫赤子入井嘑尔蹴尔睨视颡泚以验良心之不容泯灭者亦可谓㴱切痛快无余藴矣学者只依此本子做去自有无限工夫无限道理固不必别寻一二字以笼络遮盖之也明徳新民之説徃歳谒阳明先生于绍兴如知行博约精一等语俱䝉开示反之愚心尚未释然最后先生忽语曰古人只是一个学问至如明明徳之功只在亲民后人分为两事亦失之爽然请问先生曰民字通乎上下而言欲明孝之徳必亲吾之父欲明忠之徳必亲吾之君欲明弟之徳必亲吾之长亲民工夫做得透彻则已之徳自明非亲民之外别有一段明徳工夫也又起请曰如此则学者固有身不与物接时节如戒慎乎其所不覩恐惧乎其所不闻相在尔室尚不愧于屋漏又如礼记九容之𩔖皆在吾身不可须臾离者不待亲民而此功已先用矣先生谓明徳功夫只在亲民不能无疑先生曰是数节虽不待亲民时已有此然其实所以为亲民之本者在是又请曰不知学者当其不睹不闻之必戒谨恐惧屋漏之必不愧于天手容之必恭足容之必重头容之必直等事是着实见得自己分上道理合是如此工夫合当如此则所以反求诸身者极于幽显微细而不敢有毫髪之旷阙焉是皆自明已徳之事非为欲亲民而先此以为之本也如其欲亲民而先此以为之本则是一心两用所以反身者必不诚切矣故事父而孝事君而忠事长而弟此皆自明已徳之事也必至已孝矣忠矣弟矣而推之以教家国天下之为人子为人臣为人弟者莫不然矣然后为新民之事已徳有一毫未明固不可推以新民茍新民工夫有毫髪未尽是亦自己分上自有欠缺故必皆止于至善而后谓之大学之道非谓明徳工夫只在新民必如老先生之言则遗却未与民亲时节一段工夫又须言所以为亲民之本以补之但见﨑岖费力圣贤平易教人之意恐不如是也先生再三谆诲曰此处切要寻思公只为旧説纒绕耳非全放下终难凑泊夫以阳明先生之高明特达天下所共信服者之浅陋岂敢致疑于説顾以心之所不安者又次为书于名公而不明辨以求通焉则为蔽也滋甚矣格物之説古人屡言之及阳明而益详然鄙滞终不能释然者盖古人学问只就日用行事上实下功夫所谓物格者只事理交接念虑发动处便就辨别公私义利使纤悉曲折昭晰明白足以自信不疑然后意可得而诚心可得而正不然一念私见横据于中纵使发得十分恳到如适越北辕愈骛愈逺自古许多好姿质志向甚正只为择义不精以陷于过差而不自知者有矣如杨墨释氏岂有邪心哉其流至于无父无君此其病根所在不可不深究也来教云格物者克去巳私以求复乎心之体也为一部大学皆是欲人克去已私以求复乎心之体也但必先辨乎公私之所在然后有以克而复之此其节级相承脉络相因吾学所谓近里切实异于异教之张皇作用者只这些子且如读书讲明义理亦是吾心下元有此理知识一时未开须读古人书以开之然必急其当读沉潜反覆使其滋味浃洽不但理明即此就是存养之功与俗学之支离浮诞者全不同岂有使之舍切已工夫而终日劳于天文地理与夫名物度数以为知哉无是事也数年来朋友见教者甚多终是胷中旧根卒难扫除而私心习之既久又不忍遽除之也今之论文章者必曰秦汉盖以近时之软熟饾饤为可厌也讲读者必曰自得亦以传注之拘滞支离学之未必有得也夫真能以秦汉之文发其胸臆独得之见洋洋乎通篇累牍而于根本渊源之地未必实有得焉君子未敢以作者归之也况所谓秦汉者乃不出晚末之尖新稍有异于今之软熟者尔实亦无以异也暗郁而不章烦复而无体奔走学者于谲诞险薄之域反不若浅近平易犹得全其未尽之巧之为愈也秦汉之文见于班马氏所载多矣其深厚醇雅之气明白正大之体曾有一言一事谲诞乎哉今之自託为秦汉者恐未必于班马之书有得也有得于中则其发也必不掩矣乃欲厚自与而疑学者其亦可悲也夫自得之言出于孟子其意亦曰渐渍积累自然有得尔夫岂必于排摈旧説直任胸臆所裁而谓之自得哉三代而下数圣人之经秦火之后人自为説至程朱始明矣虽其言或浅或㴱或详或略然圣人遗意徃徃而在学者不读之则已如其读之也岂可不㴱造而致其详详读古人之书而有得其浅深详略之所存意有未安姑出已见为之説期于明是理以养心而已矣不在创意立説以骇人耳目也有是心而言又未或当其自蔽也甚矣呜唿学之不讲久矣文章议论古人讲学不以为先也今也穷日力以从事于此犹不得其要领况其逺且大者乎此𩔖得失本无足辨然塲屋去取学者趋向系焉新学小生心目谫薄一旦骤见此等议论必以为京师好尚皆如此其弊将至诡经叛圣大为心术之害有不可不深忧而豫防者故一伸其拳拳之喙出院习礼盖将使学者知举业之外有此一段本领工夫若于此信得及做得是日积月累滋味深长外面许多浅俗见解自然渐觉轻小矣此学不讲已久今聚八郡之士终日羣居若不就日用最亲切处指示下手工夫使之有所持循据守以交相劝勉渐次有得而但务为浑沦笼统之语以诏之则恐听者未悉吾意其材质高者未必实用其力先已启其好高助长之心其下者又随语生解借存养之目以为谈説之资此其病痛面目証候虽与俗学不同而其根于心术隐微反有甚焉者不可不察也昔夫子之教以求仁为先仁即心也心即理也此心所存莫非天理黙而成之而仁不可胜用矣此数言者以夫子之圣七十子之贤提耳而教之可以不终食而顿悟者而夫子则不然也颜渊问仁告之以克已复礼而其目在视听言动仲弓问仁告之以出门如见大宾使民如承大祭已所不欲勿施于人樊迟问仁告之以居处恭执事敬与人忠司马牛问仁告之以其言也讱而已颜子所问者仲弓不得而与闻也仲弓所问者樊迟不得而与闻也至樊迟所问者司马牛又不得而与闻也圣门之教因人成就如此其曰视听言动曰出门使民曰居处执事与人皆就日用最亲切处指示人下手工夫故曰勿视勿听勿言勿动曰恭曰敬曰忠曰讱真如汉廷之法较若画一使人即此目下便有持循据守才质高者不得躐此而不及者亦可以企此以有为所谓非僻之心惰慢之气自将日销月化于冥冥之中而不自觉此所谓圣门之学也无他只是有此实事实功而已矣夫岂在别寻一个浑沦之体以为贯内外彻幽显合天人使人爱慕玩弄而后谓之心学也哉且就讲礼一节言之如士相见冠昬乡射饮酒之礼之𩔖不讲之则已如欲学者之讲之也则不但告之曰礼者理也理者性也性者心也心存则性存而礼在其中矣必使治其文也习其节也而又求之其义也则必据经传质师友而反求于心然后有以得其节文意义之不可茍者而敬从之夫然后谓之善学顾其中间自始至终皆以实欲行礼之心主之为有异于剽窃徇外以欺人者尔易曰同归而殊途百虑而一致此言理本自然人不可私意求之尔既曰殊途曰百虑不可谓全无分别也故心也性也天也一理也然至论心自是心性自是性天自是天如人之父子祖孙本同一气岂可便以子为父而祖为孙哉昔之失之者旣以辨析太精而离之使异今欲矫其失必欲纽揑附会而强之使同可谓均亡其羊矣不如且释同异之论令学者且就日用切已实下功夫如读书不必泛观博览先将学庸语孟端坐叠足澄心易气字字句句反覆涵泳务使意思昭晰滋味泛溢反之吾心实有与之相契合处如习礼则冠射相见等用之有时口识其节文大义亦当必求其所谓不可须臾去身者如曲礼少仪玉藻中所记动容威仪之节逐条掇出相与讲明而服行之坐时行时立时拜跪时独处时至应事接物时提掇精神常常照管使其容色无时而不庄敬动作无事而不节守少有放肆失礼则朋友又得指其失而箴䂓之如是虽于学问之渊源统纪未能深造然就此着实䂓矩安顿身心资质高者能自循此上达其下者亦有以养其端悫醇笃之性不至于道听涂説揣度作用重为本体之害矣所喻物则云云此是文公教人下手穷理工夫十分亲切处真能见得事事物物上各有义理精微不差则所谓人心道心气质天性亦各有着落以为省察存养之端今之学者差处正是认物为理以人心为道心以气质为天性生心发事纵横作用而以良知二字饰之此所以人欲横流其祸不减于洪水勐兽者此也若老释外事物以求理其学虽差要于虚空中实有所见岂若今人之恫疑虚喝其高者入于奸雄以下殆𩔖俳优此风不息不知将何止极也为学之道以心地为本若真见所谓心者而存养之则其本体固自正然非体察精宻义理明晰有以备天下之故于寂然不动之中而曰心得其正者未之有也近时不察乎此纽揑附会恫疑虚喝既不知有义理工夫之实而亦安识所谓心体也哉其团合知行混诚正于修齐治平而以心字笼罩之皆谩为大言者也之疑此久矣朋友间一二有志者皆相率而入于此无可与开口者又恐徒为论辨而未必有益故于门下每倾心焉又思近时所以合知行于一者若曰必行之至然后为真知此语出于前辈自是无弊其曰知之真切处即是行此分明是以知为行其弊将使人张皇其虚空见解不复知有践履凡精神之所运用机械之所横发不论是非可否皆自谓本心天理而居之不疑其相唱和而为此者皆气力足以济邪説者也则亦何所不至哉此事自闗世运不但讲论之异同而已草堂学则古之教者家有塾党有庠术有序国有学其所以立教之法则内自一心以至身之动作威仪莫不各有其养焉圣贤教人之目多矣未有不先得于此而能进乎其余者也后世家塾之法旣壊父兄所以教子弟者不过责以记览之富缀述之工以为足以应有司之求则亦已矣然学者材质不同亦有终身不得至者焉方且仡仡焉为之不厌若反其本而责之身心之间则其心固能思耳目口鼻四肢固能视听而运动特因其思而使之存之因其视听运动而约之使入䂓矩非有品节分限不可必至者学者顾乃为彼而不为此其亦无以是语之而弗思耶今故掇取孟子所论存养之功与夫动作威仪之则见于曲礼少仪诸篇尤近而易守者数条列于草堂北壁使诸弟子辈朝夕观诵㴱体而服行之虽其䂓模条理不若古人广大详密然以存其良心伐其邪气收敛端严培植深厚由是而读书穷理以充拓其体应事接物以发挥诸用随其材质分量之所及以进之亦不患于无其本矣不知务此徒以记问缀述为事虽使圣贤训典充腹盈纸犹不得谓之善学而况今人无用之空言邪呜唿小子念之斯古人切已之实学也由此而学之则为君子背此而学之虽有学焉犹不学也亦陷于小人而已矣汝不欲为君子则已如其欲为君子舍是吾无以教汝矣念之哉孟子仁人心也章牛山之木章钧是人也章养心寡欲章右存养之要仁者此心之本体也心而无仁则非心矣故孟子以人心目之然心之所以放者旦昼之为有以害之也旦昼之害莫甚于耳目之欲先立乎其大者不为耳目之欲所夺则心于是乎得所养矣故曰养心莫善于寡欲大抵孟子发此数章示人语意旣明白而痛快工夫亦直截而易简而其言之先后互相发明有不假训説而自解者学者诚反覆玩味而有得乎其言焉则所谓立其大者所谓操存所谓求放心皆有以实用其力非强为揣度把捉以冀此心之或存矣记曰毋不敬俨若思安定辞安民哉人之所以为人者礼义也礼义之始在于正容体齐颜色顺辞令容体正颜色齐辞令顺而后礼义备君子姦声乱色不留聪明滛乐慝礼不接心术惰慢邪僻之气不设于身体使耳目鼻口心知百体皆由顺正以行其义君子之容舒迟见所尊者齐遫足容重手容恭目容端口容止声容静头容直气容肃立容徳色容庄坐如尸立如齐燕居告温温凡行容惕惕立容辨卑无讇头颈必中山立时行盛气颠实扬休玉色凡视上于面则傲下于带则忧倾则姦坐视膝立视足应对言语视面立视前六尺而大之古之君子必佩玉右徴角左宫羽趋以采齐行以肆夏周还中䂓折还中矩进则揖之退则扬之然后玉锵鸣也故君子在车则闻鸾和之声行则鸣佩玉是以非辟之心无自入也帷薄之外不趋堂上不趋执玉不趋堂上接武堂下布武室中不翔并坐不横肱毋侧听毋噭应毋淫视毋怠荒游毋倨立毋跛坐毋箕寝毋伏敛髪无髢冠毋免劳毋袒暑毋褰裳将上堂声必扬将入门问孰存将入户视必下户外有二屦言闻则入言不闻则不入入户奉扃视瞻毋囬戸开亦开户阖亦阖有后入者阖而勿遂毋践履毋踖席抠衣趋隅必慎唯诺将即席容毋怍两手抠衣去齐尺衣毋拨足毋蹶先生书策琴瑟在前坐而迁之戒勿越虚坐尽后食坐尽前坐必安执尔颜长者不及毋儳言正尔容听必恭毋勦説毋雷同必则古昔称先生侍坐于先生先生问焉终则对请业则起请益则起父召无诺先生召无诺唯而起侍坐于所尊敬毋余席见同等不起烛至起食至起上客起烛不见䟦尊客之前不叱狗譲食不唾侍坐于君子君子欠伸撰杖屦视日蚤莫侍坐者请出矣侍坐于君子君子问更端则起而对侍坐于君子若有告者曰少间愿有复也则左右屛而待执虚如执盈入虚如有人礼不踰节不侵侮不好狎不窥宻不旁狎不道旧故不戏色毋抜来毋报往毋凟神毋循往毋测未至毋訾衣服成器毋身质言语容经曰周颐正视平肩正背臂如抱鼓足间二寸端面摄缨端服整足体不揺肘曰经立因以微磬曰共立目以磬折曰肃立因以埀佩曰卑立立容也坐以经立之容肘不差而足不趺视平衡曰经坐微俯视尊者之膝曰共坐仰首视不出寻常之内曰肃坐废首低肘曰卑坐坐容也行以微磬之容臂不揺掉肩不下上身似不则从然而任行容也趋以微磬之容飘然翼然肩状若㳅足如射箭趋容也旋以微磬之容其始动也穆如惊倐其因复也旄如濯丝跘旋之容也跪以微磬之容揄右而下进左而起手有抑扬各尊其纪跪容也拜以折磬之容吉事上左凶事上右随前以举项衡以下宁速无迟背项之状如屋之元拜容也拜而未起伏容也若夫立而跛坐而蹁体怠懈志骄傲䟃视数顾容色不比动静不以度妄咳唾疾言嗟气不顺皆禁也右威仪动作之节古人自起居饮食事亲敬长以至应事接物莫不各有其法然随事着见应用有时惟动作威仪之节之在人身有不可以须臾离者故学者内既知所存心矣又必致谨乎此使一身之动咸中节文则心体之存乎内者益以纯固矣此内外交相养之法惟实用其力渐见功效者然后有以深信其必然非空言所能喻也杂言上下四方曰宇往来古今曰宙此二句于先天圆图求之上下四方以对待之体言所谓干坤定上下之位坎离列左右之门也徃古来今以流行之用言自震至干易中谓之数徃徃者徃古之谓也自㢲至坤易中谓之知来来者来今之谓也然则古之言宇宙者其义如此故曰天地设位而易行乎其中干坤毁无以见易宇宙之义深矣邵子曰先天之学心学也阴阳消长之理吾心寂感之机妙哉妙哉胷中须是光光静静流动圆转无一毫私意障碍方与天地合一万事万理只要就心上体騐心之体固该动静而静其本体也至静之中而动之理具焉所谓体用一源者也先儒每教人主静静中须一个主始得心才定便觉清明须是静时多动时少虽动也而心未尝不静焉方是长进喜怒哀乐未发时最好体騐见得天下之大本真个在此便须庄敬持养然必格物穷理以充之然后心体愈明应事接物毫髪不差若只守个虚灵之识而理不明义不精必有误气质做性人欲做天理矣此圣贤之教格物致知所以在诚正之先而小学之教又在格致之先也虚灵知觉则心也性则心之理也学者须先识性然后可以言存心不然只认昭昭虚灵者为性而不知自然之理此所以陷于作用之非而不自觉也黄后峯书室对诚自不妄语始学从求放心来凡学莫先辨其诚伪之分所谓诚者无他只是一味笃实向里用功此心之外更无他事功夫专一积久自然成熟与夫卤莽作辍务外自欺者大有间矣一念到时鬼神皆通圣贤千言万语无他只教人求其放心而已心才收敛便觉定静清明然后读书讲明义理方有顿放处若此心已先驰骛飞扬不能自制而血气乘之以动乍盈乍怯乍作乍止凡百所为卒皆无成其患有不可究言者已圣贤所以教使人不失其本心而已平居暇日当操存体验使此心之体常清明定静至于讲学穷理皆所以培养此心讲学之功读书为要而所读之书又必先经后史熟读精思扫去世俗无用之文不使一字入于胷中然后意味深逺义理浃洽而得益固矣客虑不必纯是人欲凡泛思皆客虑也天下之理有精麄本末之殊吾身之应事接物亦有缓急先后之序要择其最切已者而精思之渐次积累久后心体自明应接自无碍矣若舍近思逺舍卑思髙非惟不得其理适所以汩乱其心体之真而深有害又不若不思之为愈也见处贵透彻行处贵着实圣贤教人为学紧闗在一敬字至程朱发明之可谓极其亲切矣今考其言既曰主一无适又必曰只整齐严肃则心便一一则自无非僻之干曰只动容貎整思虑则自然生敬曰未有貎箕倨而心敬者曰严威俨恪非敬之道但致敬须从此人盖心体难存易放初学功夫茫然未有下手处只就此威仪容貌心体发用最亲切处矜持收敛令其节节入于䂓矩则此心自无毫髪顷刻得以走作间断不期存而无不存矣近时学者动言本原头脑而忘夫检身密切之功至其所谓头脑者徃徃错认别有一物流行活动可以把持玩弄为贯通万事之实体其于敬之一字盖有视若徽纆桎梏不肎一用功者不知许多道理皆凝聚于此舍此而别求本原头脑其不为精神作用而流入于狂谲也者几希自古圣贤教人不过使之致谨于言语动静事亲从兄隆师亲友之间养其恭敬恻怛之心以为田地根本而时将圣贤言语反覆详读切已体认使其行着习察不昧所向而已初未有简径㨗法可以直下顿悟亦未尝使人安于支离浅陋如俗学之无用也百物所需皆天理也只不可分一片心去那上头计较人之一心所藴畜闗系者何事而令此区区者役使不得少休哀哉凡事物未至而先立个心以预待之此便是逆诈鲜有不差者故心不可以无主尤不可以有私主天理自然何容私之有须是虚心以待事物之来敬便一一便虚有时心不如此而发言之际不觉如此者是此心不宰而气反挟之以动也凡与人议动务要色和词畅非临时可勉强大抵养定者色自和理定者词自畅义理虽是而诚意未着亦未能动人庄裕徐养斋先生问徐问字用中号养斋常之武进人𢎞治壬戍进士除广平推官召为刑部主事歴车驾郎中出知登州调临江二州多盗擒获略尽筑江堤七十二处以才略见称积官至广东布政司以右副都御史巡抚贵州平䝉銊之乱召用兵部侍郎谢病归起南京礼部进户部尚书卒赠太子少保谥庄裕先生为旧论纒绕故于存养省察居敬穷理直内方外知行无不析之为二矣其读书札説第二册单辟阳明广中黄才伯促而成之呜唿其何损于阳明哉读书札记孟子茅塞之论㴱切学者病痛天理良心虚明自在坦然平道若大路然人心一动七情交杂遂棼如也充塞既久些子虚明透露不出与茅塞何异则所发动流行皆为形气物欲所使真无别于禽兽矣极力芟夷开除荆棘以还大路学者宜自勉哉闲思妄想客感得以乘隙而入病在中养不固而门户濶踈斜径滑习耳其原又在好善恶恶未能真切故坐悠悠养成此患而不自知也若欲去之其几只要诚意诚意即慎独慎独即是敬端居无事时且不要留心世事遇不平有动于中则失了自家中和气象此君子所以思不出其位也人为心害者不独富贵饮食男女之欲凡山水书画古今事蹟与夫将迎顾虑徃来于怀未能遣去其为害一也大抵广大寛裕尽置外境而休心自如方见本性草木有气质而无知鸟兽有知而无觉觉乃聪明颕悟处知其当然之理几微毕见者也故伊尹以先觉自任而孔子亦以先觉为贤可见若但知饮食男女富贵求遂其欲而不觉其当然则孟子所谓无是非之心非人也万物形于有而生乎无成于实而本乎虚故制器者尚其象崇其虚所以制用也人之于物也耳遇之而成声目遇之而成色虽圣贤犹夫人之耳目也其所黙会心通穷神知化固不在于形声也诗无声无臭盖言形而上之道天徳至矣近世言大学格物义议论尤多或以格为正如孟子格君心之非之格正与非对下云一正君而国定彼以为正是也此于正物无意义或以为如云正是义正当也又于物字不照应或以为格者揆正之也格物知本也如孟子言权然后知轻重度然后知长短又如大学絜矩之义且谓朱註以格物而谓之穷理古未之闻也如此言意虽近而于本文义恐未尽会通终有支节窒碍处愚观书尧敬徳之光曰格于上下舜典言巡狩至于北岳归格于文祖又禹征有苖三旬逆命舜乃诞敷文徳舞干羽于两阶七旬有苖格诗言鲁矦允文允武昭假烈祖皆有诚意感通之义夫我格人人之格我皆以理通其实一也朱註谓穷至事物之理与易知至至之义同本亦无害但于感通之义稍殊故至后议日纷如也易曰寂然不动感而遂通天下之故彼固圣人之事而学未有不由是而得也原格字义本扞格有未通求通之义犹古治为乱以治乱而曰乱也盖万事万物盈于宇宙而备于人原于天而具于吾之心惟于气禀物欲或有偏蔽杆格故于明处无由可通只以吾心当然之理精思熟玩引伸触𩔖条畅旁通易所谓精义入神观其会通是也如是则向之龃龉扞格于吾前者皆将涣然冰释怡然理顺活泼泼然而来种种皆化物物皆理万物皆归一太极也知岂有不致意岂有不诚者乎非礼勿言之训程子之箴确矣大抵中守义理自不至于妄言言行相顾自不敢为多言况有悖入兴戎损气之为害哉抑尝验之人有喜怒意向则其言易乗之而出故制情乃所以谨言也为学作事忌求近功一求近功则自画气阻渊源莫极杨墨告子之徒霸者之功业是也圣人无近功故至诚无息孔子不知老之将至若颜子未见其止孟子深造之以道是不求近功法则参前倚衡而勿忘勿助诸篇则又其歩级也程子论易生之谓性人生而静以上不容説盖谓天命流行而生人物始有性人生而静道理藴而未感故为天之性感于物而动为性之欲欲即喜怒哀乐之情也若以静推而上之则为造化未形时只是一团气涵理在故不可言性言性即堕形气中非复性之本体矣孟子谓存心养性四字精密二事虽开説而义实相因性本天赋仁义礼智信纯粹真实的道理而寓于心有感而情动随物而迁心有存焉者寡矣心既不存则人欲日长天理日消故存心所以养性养性所以奉若乎天之所以与我之理即子思子所谓尊徳性易所谓成性存存是也良心既存物不扰动大学之有定易之艮其背不获其身也定而虚虚而明一真自如中庸之谓中大学之谓静易敬以直内也由感而动出皆当理易动以天为无妄中庸之谓和也由是仁之于父子义之于君臣五常百行及于仁民爱物而万物各得其所孔子所谓一以贯之也故存心养性工夫其效甚大性字训义心生以人心具此生理而实不外乎气也程子以为性出于天才出于气然才亦根于性之理必于气以发之故高辛子八元之才忠肃恭懿宣慈惠和盖以徳性用事是何等才也若专以气用事则闇于理义为刚愎狠戾而非所谓禀受之才矣孟子所谓非天之降才尔殊言不能尽其才者也可见明道荅横渠定性书大意动静皆定不留将迎不系内外此性所以恒定也次言无情者定之本顺应者定之用既无情顺应自不须除外诱除则増一套事易所谓至赜而不可恶也引易艮止为内定孟语不凿为外定故两忘无事静而明通如圣人顺应喜怒之当在于物而中无所系也后言忘怒观理乃学者求定工夫而用力之要莫切于此或谓人心本无静气化流行亦无静时愚观易系辞曰夫干其静也专其动也直是以大生焉又曰寂然不动感而遂通天下之故盖非静无翕其动非动无辟其静干为至健而有动静故曰人生而静天之性也以为无静非也人心存养不厚则徳不聚出皆支离未能顺理易以尺蠖之屈龙蛇之蛰皆自外而内退藏于密之事下言精义入神穷理入于微妙如中庸之尽精微乃为致用之本利用安身顺而利徃如易义以方外乃为崇徳之资此正是内外交相养之道苏季明问喜怒哀乐未发前求中程子曰不可求求即是思思即已发不可谓之中也又问吕学士言当求之于喜怒哀乐之前何如曰不可既有知觉却是动也怎生言静后来罗豫章师龟山李延平师豫章皆以静坐观喜怒哀乐未发前气象为何如而求所谓中者想其观字亦如言圣人之能反观非费思求索之谓必有黙会自得处孟子言平旦好恶虽是动亦于本心未梏之际观之学者于此二者交用其功则天理常存善端呈见日用动静盖有浑合自得而不自知矣易无妄心有天人两端而已天理浑然处自有泛应端绪出来无思无为所谓道心也若感物而动为性之欲旣言物渉便有计较安排虽善恶不同均为人心也道心动皆天理真实故为旡妄人心稍渉计较安排虽善亦妄矣察则决之之方敬则守之之法也程子谓艮其止止其所也人多不能止各因其心之所重者更互而出愚谓如人欲立功业便有功业事出来欲求名誉便有名誉事出来至于出处显晦皆然心遂事乱也圣人不逐事故出处久速皆止其所矣何动之有世俗上下相接之间一套仪文皆所谓非礼之礼矣盖其中无主只管从时徇俗又为利害诱夺不能自信随气盈歉遂以成习所以中间寻不出真实辞让礼来程子谓人心不可二用用于一事则他事不能入者事为之主也若主于敬又焉有纷扰之患乎主一之谓敬无适之谓一且欲涵泳主一之义不一则二三矣至于不敢欺不敢慢尚不愧于屋漏皆敬之事矣主一无适之谓敬学者涵泳其义泥为专主故好事者从而议之若与六经所载敬义迥别盖道心本纯一不杂中无妄动则不岐杂于二三心要在腔子里畏惧收敛则不逐逐于物欲故无妄动斯一矣有畏惧斯不妄适矣人所以易动而恒不得制其欲者只縁无有畏心能内尊天命之性而不敢放失外惧物欲之患而先意防闲则敬自从此起矣敬则私欲退听而天理之心常存是谓涵养涵养之义如程子所谓菜子中许多生意只须培壅浇灌方才得成所以成之者敬也故兢兢业业小心翼翼严恭寅畏克自抑畏瑟兮僴兮与戒慎恐惧同是一个意学者要以畏为主孔子答子张问行以言忠信行笃敬盖忠敬本心上工夫而欲于言行上求之恐其伪为于外而不由夫心之实也如告颜子克已复礼为仁而其目乃在于视听言动盖心本无私恐为物欲牵引而蔽之也故须以志克制如战而胜人欲负而退听所以全夫中之理也意亦略同学者知心上公私便知事上有义利张南轩许鲁斋谓学莫先乎义利之辨比之程朱论学已是第二件工夫然于世态沈冥中要识此便能卓然有立朱子荅张南轩书曰以天理观之动之不能无静犹静之不能无动也静之不能无养犹动之不可不察也但见得一动一静互为其根敬义夹持不容间断则虽下静字无非此物至静之中盖有动之端焉是所以见天地之心者先王以至日闭闗安静以养乎此耳固非逺事絶物闭目兀坐而偏于静之谓但未接物时便有敬以主乎其中则事至物来善端昭着而所以察之者益精明耳伊川于已发之际观之正谓未发则有存养而已发则有可观也此语甚精确而犹不安于静观未发之论愚恐终不能遗于反观也孟子谓气动志如蹶者趋者盖颠越急趋在气而欲速则亦由乎心又如人鬭狠是气然忿懥则发于心驱仆鬭狠仆固为气然其主翁为心若心操得其中则气自平主得其理则仆不乱故曰志动气者十九言其时常多气动志者十一言其少也心具性先儒以为郛郭于人虽资环卫而终为二物惟谷种之譬为得之盖其浑一之妙难以言语形容只得如此名状欲人之易晓耳夫水本淡滴之五味而后和然其相投之分不可离也故孟子以为良心又曰良知良能正以其有性之徳浑合得在孔子以不为周南召南为面墻盖不务本原寻路头而欲施之国家天下自是通透推行不去或谓知行只是一个工夫不可分作两叚事与易知至至之大学知止而后有定孔子知之不如好之意相背又曰敬即无事时义义即有事时敬两句合説一件与敬以直内义以方外意相背大抵圣贤説道理有本原有作用理无二致而用工则有先后故其次序如此如四时之不可易若欲打滚一处或倒做了工夫恐于道难入也或谓居敬即是穷理就穷理专一处説便谓之居敬就居敬精密处説便谓之穷理是以中庸尊徳性道问学头绪混为一处又谓戒惧慎独只是一个工夫无事时固是独知有事时亦是独知省察是有事时存养存养是无事时省察若意念未萌善恶之几未兆原无有知须安静以存养之何用省察及其感而几动则宜省察以决之何用存养人心动静随处可以用工打混一处尤难得力也世学或谓心中不须用一个敬字且病宋儒程朱主敬及主一之説不知敬非别物只在尊徳性常以心为天为君为严师翼若有临而不敢怠放圣人纯一无伪有自然之敬斋戒以神明其徳所谓斋庄中正是也贤人严恭寅畏有固守之力操存涵养不敢放置所谓整齐严肃是也其用功则不妄动之谓诚弗岐二之谓一不偏倚之谓中止纷挠之谓静无邪曲之谓直中有主之谓实去物欲之谓虚其实一也外则践履执事使民常整思虑斯须不忘正衣冠尊瞻视非礼不动是也舍此则灵扃无主人心客气交病于内耳目口鼻四肢富贵利达诸欲攻夺于外譬如所居藩篱不固中之所藏㓂窃得与我共之我方在外奔走救急不暇虽有良知亦将为所昬塞而无所用其明矣考易诗书所称曰敬直曰敬徳曰圣敬曰敬止曰毋不敬曰修已以敬圣人以此洗心其言若出一口而谓尽非乎哉商书咸有一徳云徳无常师主善为师舜察迩言诗询刍荛孔子问礼问官是也善无常主协于克一又曰一哉王心舜之执中惟一孔子之一贯是也尹汤一徳其传尚矣程子以敬为主一一盖天理浑具于良心不为物欲之杂可以统会万殊而贞天下之动以归于一而或谓主一之非至谓一心在好货好色上亦可以为主一不知要诚意之功何用夫乃未之思乎答人书所谕静专翕习之功真畜徳养身之切务即老子所谓专气致柔道流之所谓修养吾儒之所谓静存同㫖异趋者也盖吉凶悔吝生乎动而气胜亦能动志志动气交始有不得其理者故志定而气顺心一而神安枢纽开阖以役百体制羣动易所谓其静也专其动也直天下之动贞夫一者也一者不二不杂敬之本也中年以来平居及多病中时亦见得此气象但或为事胜不能守守而不能常耳执事亲得其味后以见谕敢不祇领以无忘䂓切乎尝与诸生论敬以直内义以方外易以发明坤道大段是圣贤见成工夫至于学者用功入道则当如大学次第䂓模所谓先正其心存养主敬之事也先诚其意省察克治之事也先致其知致知格物尽心穷理之事也若徒知有敬而不先之穷理则于天下万事万物不能灼知其所以然心之知识容有未尽而孔子所谓罔殆之蔽必将扞格于其间心之所发为公私邪正恐不能自别其诚与否而决几于取舍之际又安知义之所在而使泛应各得其宜哉前日偶论及文王不识不知与易何思何虑义同盖以天地间事物皆有定理一毫思虑着不得故引日月寒暑徃来屈伸以见其自然人受赋于天具于心一样自然实理停停当当稍着思虑便出安排翻覆横生态度杂出如楩楠大木加以匠人雕琢绘画之巧非吾性本智之罪也用私智之过也圣人浑成徳性静与天合动与天行何知识之有非惟不假知亦无所用其知矣易思虑即是知识字皆出人心而非动以天者也若夫意必固我门人得见圣人无此四字不知圣人无意则必固我三者自然不萌若常人有意则三者自然不断愚谓无意二字足以尽之即文王之不识不知易之何思何虑亦岂易能乎哉先儒谓无口过易无身过难无身过易无心过难过即有意之私其害不小人心萌动客感物欲便来乗之沈冥固蔽些子虚明透露不出吾人茍知性分为吾物百年易过天理当还如老将麾兵三军克敌力求荡扫尽去或未尽而后来者逐渐去之去尽为大贤大半尽为君子全不去则为小人可不惧哉王氏之学本诸象山绪余至今眩惑人听虽有高才亦溺于此借如所称致良知一句亦只是大学致知二字又上遗了格物工夫则所致者或流于老佛之空寂而于事物全不相干故其师友相承率多夸大浮漫而濶略于躬行之实力且号于人曰是能百世以俟圣人而不惑呜唿其可以欺天下后世哉此意甚不难知尚有聪明坚持而不解者抑亦道心不明仁义否塞而世道汚隆之几也生窃忧之而读书札记第二册前实辟其説盖以广中侍读黄才伯促而成之其人持守端悫盖士林不易得者大抵吾人所以少能自立者患在中养不定而处世实难中定则无难处矣故敬以直内则便义以方外内外照应如影随形非有异也若根基不固则世间万事一切利害皆能震撼摇夺其中顾吾无以处之如蘓氏所谓隙中之观鬭者也程朱论议本诸六经四书绪余未敢谓其尽得先圣贤心术精微如出一口而路径歩骤亦自不差学者能㑹通于博约之中循途以进终无所失近学谓其凡近未足以动人也立为高濶汗漫之谈以震眩人耳目天下聪明之士靡然听之师友相承自谓前无古人矣不知内少忠信之基中亏践履之实则所谓下梢头无着落者也向与黄司成泰泉近得罗整菴先生书每念及此而执事又秉衡轴当世道学术之机转运于上若于此而明示之以好恶天下士习有不翕然丕变者乎诸生李大经先生经纶李经纶字大经建昌南丰人生而有文在手坟起如方印读书好深湛之思以理学自负为诸生值乡举上书当道言当待士以礼无制士以苛法借令峻制苛法尽革怀挟之弊而使志行之士如吴康斋陈布衣者睥睨其间避匿而不肎出无宁踈于防检使志行士或由以进也当道得其言而韪之久之弃举子业精心着述以诗三百篇非夫子之旧汉儒襍取逸诗以足其数故无益于天徳王治之粹者削之作诗教考以礼有三曰仪曰曲曰官见诸动止食息日用伦常者谓之曲行之吉凶军宾嘉者谓之仪朝廷之制度谓之官三礼考註昧于经曲制度之节混三为一今为之分别作礼经𩔖编王湛二家之学盛行先生弗以为是作卫道録作大学稽中传念时无知者闻罗整菴着困知记辨心性之异以辟王湛大喜上书以质所学整菴方自贵重惩两家之聚生徒各立门户故少所容接而先生之辞又过侈遂沮抑之先生乃大失望走南都谒祭酒黄泰泉泰泉深契之而与之讲乐律然亦未遑张其学术也其后东南中倭天下颇汹汹先生以为是司兵者不知兵也条时务七事诣抚按藩臬献之竟不遇中暍卒于越道先生与王湛异者大㫖只在穷理二字然先生之所谓理者制度文为礼乐刑政皆是枝叶边事而王湛之所谓礼则是根本根本不出一心由一心以措天地万物则无所不贯由天地万物以补凑此心乃是眼中之金屑也先生之诚意原以意非心之发也是主宰乎知觉之中者也颇与子刘子之言意相合第子刘子之所谓主宰者知觉中自有主宰先生谓主宰乎知觉之中者则又立意以为之仍是困知之余论也辨学圣贤之学其主曰思诚其志可立也其道不可强也命齐而气五性齐而质五盈亏相形而质之强弱生焉虚实相乗而气之昬明异焉故学先之于穷理而后性可得而尽也如谓心之静定虚灵即道谓身造物理为格物谓致吾良知正天下之事物为格物信心任情无庸积渐阴宗禅説以陷溺高明援儒入墨以蔑弃经典是天下之罪人不知先王之教尽人道而已矣意心身家国天下者物之名其诚正修齐治平者物之理物有本末者是物也穷理者穷是物之理也行主知资者学之本知渐行渐者学之法行熟知精知明行至者学之效是故意物也穷乎其所以诚之者而意之物格矣心物也穷乎其所以正之者而心之物格矣身物也穷乎其所以修之者而身之物格矣家国天下物也穷所以齐治平者而家国天下之物格矣物格而知至矣故圣人之立教也诚正修齐治平之外无余学君子之致知也诚正修齐治平之外无余格其礼尽于礼乐诗书其用通乎中才上下盖上之而幽明今古灵蠢动植之神穷则上智之能而先王之所不贵下之而诚正修齐治平之事缺则下愚之陋而先王之所不齿逃焉去之为左道怪行以诪张民听则先王之所必诛者也是天下之中学也今晦菴之论格物也似见条目知行之分而不见纲领知行之合也经文不言敬而敬之理备焉主一无适之谓敬其好恶之诚一者乎常惺惺法之谓敬其心之静正者乎整齐严肃之敬其修身之始事乎以敛天人以摄动静以笃伦理其修身之终事乎合之以敬是徒知主敬之先于致知而不知诚正修之即敬也然其主之以敬也立本者也其言穷理者致精者也谓非孔孟中学之正传不可也乃若象山之学则不然谓求放心即可以扩充知识则信已不求中庸之病根也犹未以明善为非也再传而为白沙则知一已矣守一已矣圣人之教事物之理不言明矣三传而为阳明子甘泉子也则趋中而未尽者也阳明子曰知行合一者也推吾心之良知以正事物良知即明徳正物即亲民也是知致力于实用矣然信心而不求中甘泉子曰格物者至其理也知行并进随处体认天理至之而已矣是知言明善矣知求中而不信心矣然不以至善为事理之极而谓为吾心中正之体人心未必皆中正也亦归于信心而已矣盖昔者圣人既竭目力焉制宫室以奠民居制冠裳以文人体制稼穑以养人腹制舟车以利人行制干支厯法以经天导川画野以纬地范金合土断木以利器尝草木金石之剂以制医而天下之人事备矣是圣人之事也传是以教人者谓之师效是以觉其事谓之学其能传能学也固人之良知也谓天下之人率其良知而可以自能其事则天下之妄言也圣人既竭耳力焉审清浊以辨五声定高下以制十二律备八音以极旋宫之变而天下之和气宣矣是圣人之能事也传是以教人者谓之师效人以觉其事谓之学夫其能传能学也又人之良知也谓天下之人率其良知而可以自能其事又天下之妄言也圣人既竭心思焉通乎天人之故而知曰命曰性至精而不可遁也曰道曰徳至纯而不可瑕也其设中于心也则定静虚明以立性之体其执中于事也则尽已尽人尽物以达情之用是故通神明之徳𩔖万物之情于是乎造为典谟为训诰为礼乐文章以化成天下使天下后世之修身齐家治国平天下者皆由是取法焉若是者尤圣人之能事也传是以教人者谓之师效是以觉其道谓之学夫其能传能学也亦人之良知也谓天下之人率其良知不穷理而可以自能尤天下之妄言也夫人心之良孰不有知但所谓良知者不中而不全耳夷惠虽圣君子不由杨墨虽贤君子所恶谓其不中也仲子知亷而不知孝王祥知孝而不知忠谓其不全也今曰良知即圣也吾心之中正即天理也徒使人猖狂妄诞乱徳迷心而已耳且夫六经之言学自説命始而言知行者亦自説命始傅説曰人求多闻时惟建事学于古训乃有获夫求多闻者于古训而学之也以建事而有获者得至善之理也则多闻在建事之先矣又曰知之非艰行之为艰言君子行之为贵而徒知不足以为行也知行虽有轻重而先后之分又明矣故大舜之言曰稽于衆舍已从人惟帝时克其戒禹曰无稽之言勿听弗询之谋勿庸夫尧舜禹天下之大圣也而必察衆必舍已必不可以弗稽弗询者诚不敢信一已之聪明而坏天下之中正也夫然后道备全美允执厥中而可以为天下后世法今之言曰人心自有良知也闻见知之次也求理于万物是义外也是蹈袭也则尧舜之稽询傅説之多闻学古非欤意非心之发也心之发则情也意从立从曰从心心立欲为之意而非为之意而必为之主宰乎知觉之中也寂者心之体而主忠以为之根知天之徳即我之徳而意专主乎天徳立心以的之闲邪以存之是宁静之中而精神之有所注者也感者心之用则主信以为之干知人之道即我之道而意专主乎人道定其向决其趋盖攻取之中而精神之有所守者也无事而灵根植焉画一无二而好色恶臭之几明有事而美干达焉致命遂志而好色恶臭之几决故不知意为身心之干则视之也轻不知㡬为万事之本则其功也略我图圣功莫先诚意作诚意原心也者神明之舍心不可以专神而神则寓宅于心者也神贵静静则性全而仁义之体立神贵明明则思睿而仁义之用行曰寂曰明而心之本体正矣欲多则荡动极则昬事物无形虚静以养中可也而常情有无故之感事为之着安而和行可也而常情有物胜之动于是乎昬荡生而寂明者失矣此固无主之心而心失其正者也若夫意存于天理而私妄难以絶其根意存乎天道而利害得以冲其志其为昬荡一也邪妄絶矣而可为之事不免生心以繋事利害忘矣而欲为之事不免持心以必为非邪妄利害之私而终留喜怒之形声亦不可得而寂明也然则寂明无累者其惟圣人之心正乎方其静也物之未感我之无情至虚独觉而影响俱无也及其动也妍媸在物精凝在我至灵常止而好恶不作也其复而之静也与化俱徃宾去主存而又影响之俱无也是正心之义也或曰何思何虑圣人无故而不感忘食以思岂有故之感乎寂然不动圣人有心而无为不思则罔岂无为之心乎圣人之心所不累者身之情所欲察者天之理无思无为者洗心以神徳思睿作圣者精义以穷神累情之心为意必意必则私私则动精义之心为性命性命则公公则平何动之有哉朱子曰静而常觉动而常止此人心之妙明道曰所谓定者静亦定动亦定无将迎无内外正心之谓也心与诚意与正相似而难辨也作正心原君子之动也通万物于一身则理一而仁存散一理于万物则分殊而义尽是故恩者当亲而美者可爱也下者当贱而恶者可恶也贵者当畏而尊者当敬也死者可哀而穷者可矜也横者当敖而卑者可惰也以忿懥恐惧好乐忧患之情而行乎五事之中修其辞则有温有厉有缓有速有语有嘿有予有夺而谓之仁义之声动其仪则有严有泰有张有弛有止有作有操有纵而谓之仁义之形八声八形之用行乎五事之中有轻重长短兼施并用之妙不是之察有任情任气而失之者矣故度乎轻重长短之则有本然之权度焉恩以为至者必义以裁之而后止义以为主者必仁以和之而后行是修身之义也易曰立人之道曰仁与义孟子曰充无欲害人之心而仁义不可胜用此之谓也故致知诚意正心特传者见工夫之并用修身齐家治国系传者见功用之相因修身以上圣人之学犹可传也齐家以下圣人之道不可行也学可传故道明可冀道不行故善治无由举而措之存乎人耳是故兴孝兴弟之心今之民犹古之民也絜矩公平之道古之法独非今之法乎礼乐教化治之具也贤才治之榦也生养治之基也有冻馁之民治具无所措何以为基有憸壬之士治具不可张何以为榦臯陶曰在知人在安民呜唿知人则哲而九徳之旁求务莫先焉者也安民则惠而府事之修和用莫急焉者也传大学者先之以仁让孝敬终之以用人理财其㫖深乎明儒学案卷五十二明儒学案卷五十三钦定四库全书明儒学案卷五十三余姚黄宗羲撰诸儒学案下中丞李谷平先生中文敏霍渭厓先生韬考功薛西原先生惠文节舒梓溪先生芬徴君来瞿塘先生知徳副使颜冲宇先生鲸卢冠巖先生宁忠侍郎吕心吾先生坤忠节鹿干岳先生善继台长曹真予先生于汴忠节吕豫石先生维祺给事郝楚望先生敬諌议吴朗公先生执御忠烈黄石斋先生道周忠节金伯玉先生铉中丞金正希先生声辅臣朱震青先生天麟徴君孙钟元先生竒逄诸儒学案下一中丞李谷平先生中李中字子庸吉水人谷平其所居里名也正徳甲戌进士授刑部主事上疏諌武宗西僧出入禁内宦官用事谪通衢驿丞文成起兵诛濠使叅军事擢广东佥事转广西左叅议寻以副使提督其省学校丁内艰再任陞浙江右布政广东按察使外艰起复转右布政使不肯逢迎抚按降四川右叅政移浙江按察使以右佥都御史巡抚山东入谒阙里曲阜三氏学生旧无廪至先生始给之曰使东土人知天子敬学庶其兴乎晋右副都御史总督南京粮储嘉靖壬寅十一月卒官年六十五先生受学于杨玉斋之门玉斋名珠其学自传註以遡濓洛能躬理道不茍荣势贫老而无子横经授徒未尝见戚容弟子出其门者以解释考据为名家然自谓所学不在是也晚得先生与语喜曰吾学其有传人乎吾本之明道一一其醇者也而吾未尝轻语人验其资皆不足多也圣人与人何异亦为之而已矣子勉之先生操行清苦入仕十余年俸入不足以供朝夕尝留门人饭贷米乏薪至㸑家具日暮矣竟不及饭而别故其所言皆是得力处以为学只有存养省察是存养内一件儒者之学理一而分殊分不患其不殊所难者理一耳若非功夫亲切不敢如此道也夫理不患其不一所难者分殊耳此李延平之言也盖延平以救儱侗之失而先生反之者欲其事事从源头而出以救零星装做之非两家各有攸当非与先儒为翻案耳谷平日録古之学者只是诚实今之学者只是迁就存天理只是始学者论语其极则心即理理即心何以言存天理哉凡言存天理心尚与理为二复其见天地之心乎人得是心以为心人之心天地之心也但私则与天地不相似一去其私则我之心即天地之心圣人之为圣人全此心而已识得此心则真是天下之广居非形容之言薛文清公言人与天地本无二理惟无私贯之此真见得又曰孟子曰夫仁亦在乎熟之而已盖凡为善为学皆贵乎熟不独仁也此语又差却圣人之学为仁而已为仁之外又何为学为善乎学必见得到一处方是真见下学而上达盖下学者事上达者理理外无事事外无理学者要思得之人须是有遯世无闷不见是而无闷底心到此地位道在我矣学者须自考若有些子闷底意思在即是有我便与天地不相似人之目视耳听手持足行气自如此吾人之学只是约之于中正不大段费力到视明聴聪手恭足重即仁也先儒曰中人以下乃以命处义贤者求之有道得之有义不必言命是固然矣然命字亦不可轻者孔子曰道之将行也欤命也道之将废也欤命也弥子曰孔子主我衞卿可得孔子亦曰有命孟子因臧仓之沮曰吾之不遇鲁侯天也推而言之尭舜之禅汤武之征伐皆命也但不肆纵欲之心只是处贫贱安于贫贱处富贵安于富贵当生则生当死则死到安命处便是道义非有二也君子思不出其位安命也若待不得已然后言命非安命也或问复其见天地之心在人心如何看曰孟子所谓人皆有不忍人之心今人乍见孺子将入于井皆有憷惕恻隐之心便是复其见天地之心齐宣王谓吾甚慙于孟子便是复其见天地之心盗牛恐王彦方知便是复其见天地之心或问程子谓道无精粗言无高下是否曰然曰夫子谓中人以上可以语上中人以下不可以语上如何曰理外无事事外无理就如教此皂𨽻不可吓人取钱不可过重打人此便是仁恕之理若教知学之人便只论仁恕之理语上语下要之无二理思虑纷扰是何劳扰必除去之才知天理真乐世人役役于富贵声色之间怪他不得舍此无可乐果能闲邪则天理之乐在我其妙有难以语人孔子曰好仁者无以尚之近略见得伊川先生曰易之艮言止之义曰艮其止止其所也人多不能止盖人万物皆备遇事时各因其心之所重者更互而出才见得这事重便有这事出若物各付物便自不出来此亦可见理一分殊莫非自然也知学之外无心焉有死灰藁木之理只是知觉常存乎正即是敬以直内工夫寂然不动只是浑然天理无纤毫私欲非谓无知觉也若无知觉如何晓得是天理无人欲不知心之贵者未必不乐于渉躐汗漫博学者亦是多欲天下之道公而已矣易曰艮其背不获其身行其庭不见其人不获其身无我也不见其人无人也如是则全体是道无他公而已若有一毫有我有人之意在即是私已便与道不相似圣学之功只是一个存养为本省察是存养内一件常时存此本心不失便是存养或有一念之动少有非僻省察之即与克去此本心依旧存而不失圣学之功存养为本思无邪者存养之全功也徃歳去何处起身时便有速到之心近时此念絶无作善获福作恶获祸此理自然如此要人自理㑹人之由大路泰然行将去何利如之若由曲径穿林莽未有无所损伤此自可见若求之报应之説惑之甚矣其亦怠于善也夫其亦流于恶也夫天运而不已日徃则月来寒徃则暑来水流而不息物生而不穷此仁也听言可以观人小人当未遇之时见君子所为亦有尊重兴起之意是尚无利禄之深迷而本心之明有不可揜者及稍得利禄之谋便志得意满虽明知君子所为之是恐其不便于已必作为一种説话以寓沮抑之意宁欺已欺人不顾此之谓失其本心后世论学论人物者多无实见或有依阿説者只是慿借古人先儒力争顿悟之説以吾夫子我欲仁斯仁至之説証之恐亦是如此人得天地之心以为心此本心也放而不求则若失之一操之便存而不失要之不从外得此分明是顿悟但是无间断为难所以君子之学自强不息圣人之学纯亦不已薛文清谓孟子之后学不传只是性不明此亦是想像之言周子曰动而正曰道其语道也明矣中亦曰动而正曰仁人处于天地之间其所行处皆权也小人流于迁就而权之用失之君子未免执滞而权之用未尽惟学圣人周旋中礼泛应曲当而权之用始尽晦翁谓象山常説宇宙但他説便只是这箇又不用里面许多节拍却只守得过空荡荡底中以为道体本是空荡荡底某曰儒者之学理一而分殊分不患其不殊所难者理一耳各亲其亲各子其子常人皆可能也视天下为一家中国为一人非圣人不能也儒者之学所以明理一以希圣也故曰一日克已复礼天下归仁焉孔子谓易有圣人之道四焉则易不可专指卜筮言明矣坤卦主利必以伊川利万物则主于坤之説为千古不易之定论若曰阳主义阴主利是导人于利矣为人臣者怀利以事其君为人子者怀利以事其父为人弟者怀利以事其兄是何等时耶岂圣人开物成务之意也耶当以道观易可也圣人之道理一而分殊分不患其不殊所难者理一耳孔子曰吾道一以贯之此明夫理一也子贡问有一言而可以终身行之者乎子曰其恕乎已所不欲勿施于人此教子贡推行乎理一也曾子曰夫子之道忠恕而已矣此明乎理一也大学曰是以君子有絜矩之道也此教平天下推行乎理一也宇宙只一理本公也人之有身则有自私之蔽圣人之教所以去天下后世自私之蔽也自私之蔽一去则廓然大公公则理一无间矣是故君子亲亲而仁民仁民而爱物陈北溪曰夫子之道其精微在易而所以语门人者皆日用常道未尝及易也此语未有见于道日用常道之外又岂别有所谓易哉文公云尹彦明见伊川后半年间方得大学西铭㸔此意也好也有病盖天下有许多书若半年间都不教他看一字几时读得天下许多书某以为天之生人人之有生只是一个明徳而已明徳即仁也圣人之学只是明此理以全之而已学者茍于大学西铭之㫖而有得焉则六经可不治而明矣文公之言或早年未定之见人胸中除去一切闲思量则天理自在多少快活自安命上便可到天下何思何虑学之得与不得亦易见此心洒然而势利出脱了无所系此实得也虽曰讲学而势利纒绕瞻前顾后此无所得只是説话孔子曰朝闻道夕死可矣会得此意则必终日干干学惟为已而已何处着得丝髪为人之意哉袁爕曰人心与天地一本精思以得之兢业以守之则与天地相似可谓得象山之意矣此心平平时可以黙观道理或曰理统于一心散于万事此非真见论其极只是理无外为学要以心为本涵养须用敬所以养此心也进学在致知所以明此心也凡看经传皆以明此为务观一物处一事皆有以騐此心之所形则无徃而非养心之学矣心外无物物外无心心无内外也要人自理会范氏谓守约则足以尽博此语亦独见也广大寛平胸中常觉有此气象是什么快活寻常间只从容自在便是坦荡荡气象学而不思则罔思而不学则殆于此可见理外无事事外无理万古圣人之正学昭灼平实无有余説恶念易去妄念难去人心无念之妄纯乎道矣歴观徃古来今天下有一定之命只是人自劳攘学者至约工夫只是常常提醒此心学者遇事一以天理处之不可少有顾忌而存恐惧之心一有恐惧之心非知命也吕东莱曰义理无穷才智有限非全放下终难凑泊放下政非易事也生生之谓仁存存之谓学本心却是天下之大本动皆从心中流出即为达道一不从本心所发便是私意非道也不见不闻只是虚虚者心之本实者心之质可见者也心也者虚而实君子之道费而隐四端在人本无増添孟子所谓扩充者只是无间断耳圣人用功与学者一般但有生熟之异谓圣人不用功者非也盖人之心犹舟之有柁心一不存则恶生柁一不持则舟覆圣人即老于行船者进退推移出于自然而柁亦未尝离也学者即学行船者未免有把持着力之功非自然而然也一生熟之异即尽圣人学者用功之説今人乍见孺子将入于井皆有憷惕恻隐之心此便是善端发见处人人皆有但有间断则若存若亡不为己有学者有此心须充之到渊深塞实方是有诸已譬如栽一小树恐牛羊牧之大风揺之须从四围作墻垣以防牛羊又时培土灌水以备风日则此树渐大根渐深且实虽无垣墻牛羊风日且如之何如人善端发见欲使之常存必要去闲邪邪闲则天理自存存之之久便到渊深塞实处到此地位则本体已复实有诸已彼富贵贫贱生死祸福得䘮夷狄患难若无与于已岂能有以介吾意乎学者须如此用力方可闲邪非如何去闲只是心正则邪自闲了邪闲则诚存矣闲邪存诚是一件非有二也大学格物致知诚意正心修身只説明明徳的明字中庸明善诚身择善固执只説得诚之者的诚字元来诚则明明则诚非有二也故论学拘泥字不得会得时横来竖説只是此理人得天地之心为心仁也其用则义也孔子于易曰立人之道曰仁与义孟子曰仁人心也义仁路也终之以学问之道无他求其放心而已此求仁之説也体用一原显微无间立其体则寂然不动浑然天理及其感而遂通天下之故则致用各异所谓义也圣贤之正脉其在是乎从心所欲不踰矩矩者方也大学絜矩亦是此义若此义便圆神只从此心所欲行出事去自是方了盖此心固无方无体到外方有体间尝读明道行状曰闻汝南周茂叔论道慨然有求道之志未知其要汎滥于诸家出入于老佛者几十年反求诸六经而后得之晦翁解太极谓周子手是图以授之此可谓要矣不知其所谓未知要者何事而又汎滥诸家出入老佛直待反求六经而后得之以为伊川尊明道之言乎伊川恐非茍言也宋史载明道与伊川入成都闻篐桶者説易兄弟涣然有所省后门人问易伊川曰易学在蜀至着易传必曰斯义闻之成都隐者每读至此叹曰此圣贤至公至平之心无一毫自广狭人之念此所以继千秋之絶学也于篐桶者有一论尚欲表显之况于其师乎此深可疑也南轩与晦翁书谓程先生与门人讲论未尝一言及太极图晦翁谓此书详于性命之原而畧于进为之目有不可骤而语者中思之门人固有不可骤而语者若伊川易传之言以教万世胡安定有言则引之篐桶者有言则引之何于周之图素未尝一语及之乎此深可疑也晦翁与象山论无极太极徃复争辨其书有曰周子灼见道体又曰此老真得千圣以来不传之祕至序大学以二程接孟子之传序中庸又曰程夫子兄弟者出得有所考以续夫千载不传之绪得有所据以斥夫二家似是之非微程夫子则亦莫能因其语而得其心也信斯言也则二程之学似无与于周子矣此深可疑也夫宇宙间只有一箇理在易曰太极在大学曰明徳在中庸曰中一也论太极既以周子真得千圣以来不传之秘而序大学中庸又以二程续千载不传之绪此深可疑也佛氏曰定明道亦曰定佛氏曰惺惺上蔡亦曰惺惺何也忘已耳若灼然有以实见得吾心之体有在于此设以佛氏所尝语反规规然而避之是反渉于较计偏倚之私而累其广大光明之量其于斯道无我无物之体不无有害今之以学自命者人皆议其行事之谬谓平日讲道学而行事如此其伪也愚以为不然平日讲学只成一箇自私而自以为天理故其行事之谬者非伪也学术之差也大学孔氏之训明道先生兄弟表显之以觉后学者也慈湖一切扫之如定静安虑彼则曰此膏盲之病也如格物致知诚意正心彼则曰何其支也取人大中至正之心纷然而凿之岂不为毒信斯言也则大学在所屏絶矣其可乎开口説毋意毋意是也然有取乎主忠信而以一为未离乎意此为毋意乎有意乎不可不察也圣功之要曰存曰思任意削去当时象山先生已见其微故戒之曰若茫然而无主泛然而无归则将有颠顿狼狈之患信然矣其蔽之本指其于心不在焉则以为心如何曰在正舍之则亡则以为圣人未尝贵操而贱舍此説若行是率天下贸贸焉莫知所之不至于藁本死灰不已也其为学术之害可胜言哉嘉靖甲午夏五日予卧病随州报恩寺一日学子请问曰朱子之学何学也予曰圣人之学也曰何如朱子诗云元天幽且黙仲尼欲无言动植各生遂徳容自清温彼哉夸毗子呫嗫徒啾喧但骋言辞好岂知神鉴昏曰予昧前训坐此枝叶繁发愤永刋落竒功收一原曰神鉴曰一原朱子之学旨可知矣曰或疑其释大学何如曰此学必论大头脑处如明徳此大学大头脑也朱子以虚灵释明徳不可易也明之功则曰因其所发而遂明之以复其初此工夫至简易也何疑之有曰或疑其格致求于外也何如曰此不得朱子之精也朱子曰本明之体得之于天终有不可得而昧者是以虽甚昏蔽之极而介然之顷一有觉焉则即此空隙之中而其本体已洞然矣当时有问介然之顷一有觉焉则其本体已洞然矣须是就这些觉处便致知充广将去朱子曰然如击石之火只是些子才引着便可以燎原盖介然之觉一日之间其发也无时无数只要人识认得操持充养将去此朱子之精孔门求仁之学也学者当黙而识之学子曰然遂记之嘉靖甲午秋七月予游大洪山张子叔平从焉一日张子问学予曰求仁问仁曰主一曰孔子之学惟以仁为训何也曰天地之一动一静人心之一动一静一本也仁也求仁之学万古圣贤之正脉也曰仁之体何如曰仁道至大不可求之言语不可求之训诂吾夫子在川上曰逝者如斯夫不舍昼夜此仁之体也盖一动一静天命之流行也惟其动静此所以不穷颜子之见卓尔孟子之谓必有事焉而勿正是皆有见于一动一静之妙也非知道者孰能识之孟氏之后千有余歳惟伊洛得闻之此道明之会也明道先生曰天地之间只有一箇感与应而已更有甚事又曰天地万物之理无独必有对皆自然而然非有安排也每中夜以思不知手之舞之足之蹈之此是天理二字自家体贴出来者也伊川先生曰有感必有应凡有动皆为感感则必有应所应复为感所感复有应所以不已也程夫子兄弟所谓感应亦有见于一动一静之妙也一动一静生生不已仁之体在我矣张子曰唯乃书以授之文敏霍渭厓先生韬霍韬字渭先始号兀厓后更渭厓广之南海人目有重瞳始就小学即揭居处恭三字于壁力行之日诵数千言一二歳间诸经皆遍登正徳甲戌进士第告归读书西樵山中无仕进意嘉靖初起为兵部职方主事仍谢病归山丙戍陞少詹事兼侍讲学士丁亥进詹事戊子陞礼部右侍郎礼部尚书皆辞免庚寅丁母忧服阕起吏部侍郎丙申出为南京礼部尚书己亥改礼部尚书加太子少保掌詹事府事庚子十月卒于位年五十四赠太子太保谥文敏先生以议大礼与张桂俱为上所宠眷然张桂赋性倾险既猎取大位而仇视不同议之人先生举动光明于不同议之人如丰熙杨慎徐文华唐枢陆粲皆极力荐举其所论例动闗安危大计在吏部则铨政为之一清在礼部则南中体统肃然风俗为之一变为举主不认门生居乡不书治生直行其道不顾是非恩怨魏庄渠曰兀厓之亾于世道有大闗系非虚语也今以先生与张桂同𩔖并称是先生为张桂所掩也独是与邃菴桂洲相讦皆以意气用事乏和衷之义所谓豪杰而不圣贤者也先生荐文成谓臣不如也而于文成之学不能契大意以知有圣人之知有下愚之知圣人之知则可致下愚之知则无所不至矣夫文成之所谓良知即人人所同赋之性也性之灵处即是知知之不息处即是性非因下愚而独无也致者致此也先生之所谓知乃习染闻见之知也恶得良故圣人与下愚相去倍蓰无算如何致之哉此真千里之谬矣文敏粹言严威俨恪不懈则不言敬而敬在其中矣或问明道先生如何是道曰于君臣父子兄弟朋友夫妇上求此道学正路世之淫于老佛谓老佛上一截与吾儒同又谓佛贤圣只差毫釐此千古名教之罪人也人于食息之间放过多少初学刻励工夫安得便自在快活亦须勉强持守习熟自别初学勿忧助长只忧忘了到有助长之病又自有药学知为巳真味则知接人处事有一毫不尽其心者皆切已实病今人説操心只是悬空捕影思不出于私便是天理从天理上思便是穷理尽心知性再不消説主一不消説涵养但不可太急廹为心病説能存心而容貎词气不管乃自欺尔只中无主而静坐且认静坐作工夫便有许多病痛须知穷理即所以养心吾人有一息天理纯全处亦天道流行也岂惟吾人鸢飞鱼跃活泼泼地世有茍贱无耻之流多借忍耐之説以自蒙臭恶可怜也乃且曰道学如是丙申秋某与致斋甬川日集伺朝所致斋讲阳明之学曰致良知曰知行合一与甬川异辨説棼拏莫相一也某曰圣人位育皆心性事谓良知非与圣非也然而有圣人之知有下愚之知率下愚之知认欲为理认利为义曰吾良知吾致吾良知是圣跖混故人心道心之辨贵精一也知行合一矫学者口耳敝敝也要之知行亦自有辨过矫反敝君子自立不求同于时姑俟后世耳惟日孜孜不敢少懈只求不得罪天理而已居处恭之目何如曰非礼勿视也非礼勿听也非礼勿言也非礼勿动也四者居处恭之目也圣贤实学浅深高下一以贯之者也世儒不实用力以居处恭为粗浅不屑言以四勿为精深不敢言求所谓主敬之説求所谓格致之説求所谓戒慎之説惟费口耳全无实力今之人耳目口鼻犹夫古之人也声音笑貎犹夫古之人也何独于心而疑之尭舜所以圣纯天理絶人欲而已矣学者希圣扩天理遏人欲而已矣扩天理遏人欲不在乎他觉悟之间而已矣公议所在系国家元气系天下治乱未有天地一气而已矣清而上覆天由生焉凝而下奠地由生焉一翕一辟气化流行焉时其翕也秋冬生焉时其辟也春夏生焉譬诸人焉吹气而寒唇所翕也呵气而煖唇所辟也一气而已矣谓阴阳有二气亦谓吹呵有两人也可乎阳生祀天阴生祀地则阴阳判矣阴阳判而气化滞矣气化滞而鬼神之机息矣君子之于学也太和元气灌注一身斯其学之醇君子之于治也太和元气灌注天下斯其治之极有袂交者其辞情道义交者其辞理其辞情者损其辞理者益天下一气也舟车所至人力所通天地所覆载日月霜露所照坠高极无极深极无极太极无极一气也然而有山谿之险内外之限焉何也地之形为之也人也者天地之心也所以赞天之能理地之纪完合宇宙于一气者也仁也者人也合宇宙为一气者也阳明之学一言蔽之曰致良知析曰格物曰知行合一均之致良知也然有圣哲之知焉有下愚之知焉圣哲之知致焉位育叅赞良知也下愚之知致焉饮食男女亦良知也今夫犬之㹞㹞狐之绥绥鹑之奔奔鸱之良知也下愚奚择焉致下愚之知禽兽羞伍是故修道之教不可已也考功薛西原先生蕙薛蕙字君采号西原鳯阳亳州人正徳甲戍进士授刑部主事武庙南巡抗疏諌已调吏部大礼之议起先生撰为人后解为人后辨奏入下狱寻复官歴考功司郎中而罢嘉靖辛丑正月卒年五十三初好养生家言于是絶去文字收敛耳目澄虑黙照若干年而卒未之有得也久之乃悟曰此生死障耳不足学然因是读老子及佛书得其虚静慧寂之説不逆于心其与谷仰之书曰昨于七月二十六日夜欻尔顿悟往事于顿悟一事虽深信之亦未免有疑若一生不悟真是误却一生今乃知古人不我欺也已而证之六经及濓洛诸説至于中庸喜怒哀乐未发之谓中曰是矣是矣自有二氏以来未有明目张胆谓与吾孔氏为一者亦未有由三氏之一而能通一乎死生者先生敢言之矣通一之矣由是以推先生所主未发之中与心有动静之説独有余论焉何也此心之体本不可以名状也古圣人于此皆难下词不得已率借其近似以为形容实不容有所着也孔子寂然不动良以所可言者不过若是而先生以未发指之似亦孔子之意而必曰中焉中焉中岂斯体中所有乎尭舜言中盖合发未发而一之也今乃以一中属之未发岂得谓之无着乎岂可谓之心体乎上古圣人以至于孔子未尝言动静也言动静者自后儒始周子一言主静而即自註曰无欲急急以自救也阳明先生曰心之本体无分动静此以救后儒之误不可为非也而先生又曰阳明言致良知大抵是就事物上説乃得末而遗本夫良知者孟子之言也孟子曰所以不虑而知者其良知乎夫不虑者一无所知之本体也不虑而知可专以为事物而非体乎宜乎以为人伦之外更有妙道孔氏门中难着此语约言太虚之中一理旁薄宁有二乎幽明人鬼未始不一上帝固曰天吾心亦天也鬼神固曰神吾心亦神也及世愈衰小人自智其愚妄意神道为茫昧故肆其恶而无忌惮谓天为弗知而吾心已知矣谓神为可欺而吾心已不可欺矣书曰天聪明自我民聪明民之聪明即天之聪明也不然亿兆至衆天将竭聪明以伺之不亦劳乎寂然不动本一理耳感而遂通乃散为万事虽散为万事止是一理因物感之者不同故应之不同千变万化皆是物也卜筮之感应理也理即神也非二物也感则以𩔖而应之未感则隐而不可见天人之道一也观人心之同可以知天矣观人心之感应可以知神矣吾心之理与宇宙之理非有二也知此者宇宙非大吾心非小由人自小故圣人示此引诸广大之域其实此理非大非小若厌小欣大则又失之矣人心之神与天之神非有二也天之神盈乎天地吾心之神盈乎天地非滞于块然之躯而已故人能格于天地者以此理本同一体充塞而无不在也若心专滞在形体何由格于天地乎亦非心徃至于天地心未尝动也盖天地之间心无不在论见闻之知则今有而昔无论知觉之本体则今非益而昔非损也见闻之知非徳性之知者以此夫能知者心也其所知者物交而知尔心无所不知物交之知必有穷也学者狥物以为知方自多其博也执知以为心方自是其智也何异窥蔀屋之容光而不覩日月之大明者乎寂感者心之理也惟圣人能尽其理寂多于感亦其理然也衆人乱于嗜欲故私感不息几于无寂易曰憧憧徃来朋从尔思谓之尔思出于私巳非感应之正理也知止而后有定用心不一者未知止也未发之中即性善也发而有不善惑于物而迁其性耳知其性而不累于物则其情无有不善者然情之不善者其性善亦岂遂亡哉物徃而情息其本无不善者复自若也世儒因人之不善而谓性有不善是不知未发之性乃以情而言性也欲其不谬可得乎君子所寓在是所乐在是何寓而无乐是以不愿乎其外也有愿乎外由所寓之内无乐耳辟之居齐不乐思楚之乐其何与之有由如是也终身居可乐之位而其心戚戚焉此夫子所以与㸃也君子以诚身为贵实有于身谓之诚身夫天下之物可以实有于身者惟善为然由其为固有之实理故可以实有焉耳彼取诸外者夫岂可得而有之耶学非主于诚身虽博学多能卒非已有所谓不诚无物也涵养本原穷理在其中矣存久自明心学之要也学贵知约约必无所不通有不通者非约也寂然之时物物本不相碍及其感也惟物各付物而已不与焉诚如是也从容万物之间夫何为哉今无事则不免将迎之病临事则以已而必物胶胶扰扰患其多事而不思所以致是者皆私意之自累非事累之也静中有物指主宰而言居敬则心中无物指私欲而言朱子曰心一也有指体而言者有指用而言者伊川此语与横渠心统性情相似愚谓程子之説盖谓凡言心者有主性而言此则主体而言也有主情而言此则指用而言也主性而言此心字即是性主情而言此心字即是情非谓性情之外复有所谓心者而统乎性情也故谓性统动静则可谓心统性情则不可性即太极也太极之上不当复有物五峰心妙性情之徳与横渠之失同朱子极称此二语殆未然也言理者率以大言之而遗其小如是则理有不徧非大矣包大小而不遗此其所以为大也方士之言养生者徃徃穿凿于性命之外不知养生之道不越乎养性世儒率言知性知天而斥小养生不知养其性者即同乎天道而不亡昔程子谓司马子微坐忘论为坐驰其言曰未有不能体道而能无思者故坐忘是为坐驰有忘之心乃思也曰程子之説诚善矣第其议子微者殆不然也夫无思者无妄也惟圣人者能明之非夫学者之事也凡学者必始于操心终于无妄渐习则可致欲速则不达虽大贤之资未有越操心而至无妄也天下之理本同末异所以异者由人之用心不一也二家之学皆以无私心为极茍无私心异安从出人生而静是谓一体先圣后圣同复其初而已矣奚道宗儒学之辨乎今儒学即事以治心其蔽也流荡而忘本道宗屏事以安心其蔽也固滞而不该于用非二宗之学本然也遗书静也者在我常然之体动也者应物俄顷之迹今习动为终身之蔽而主静无一日之功不知动为大畧顾曰主静之䝉偏不亦过乎良知之学学者既以此为本宜必以静与无欲为助不然恐徒为空言而终无实学矣盖非静以体认之则得之者浅必不能的见而不惑非无欲以存养之则害之者衆必不能固守而不变未发者以言乎心之静也所谓性也发也者以言乎心之动也所谓情也古之圣人明乎性情之徳时止则止时行则行静虚动植各臻其极所谓致中和也然此二者复以主静为本盖寂然不动者固有之体心之常也感而遂通者斯须之用心之变也非特心之体用之变宜先夫静也事之感者其事本不多其时本有限未感之间皆退藏于宻之时也世之儒者皆知庶物人伦为至矣未知性与天道虽可以贯人物而庶物人伦不可尽性与天道也夫性与天道孔子所罕言若夫庶物人伦固谆谆言之矣茍曰吾未尽人伦遑及其他则可也若曰人伦之外更无妙道岂惟不知佛老亦不知孔子也夫所谓真如不灭者实有是事而世莫之求也子路问死程子以为切问是也若死而断灭有何道理可説则夫子不当以知死为荅矣朱子躬行博学今人莫及至其晚年非不知生顺死安也由未曾实透得此闗故理会叅同契平生于性命之学死生之説註解得盛水不漏晚节末路却索之于方士之术不亦惜乎或曰静坐涵养未发得无入于空寂曰未发之体湛然常存何空寂之有摄心与无念只是有生熟顷久之不同其实一也盖摄心之初便是欲无念但未免时有念起则复收摄之令归于无念耳求放心即是敬心常存而不放常存此心而不使放逸者敬也然未能久而不息也此之谓思诚心常不放而不待存者敬之成也纯亦不已者也此之谓诚敬属人为诚则无为而天矣敬则自虚静不可把虚静唤做敬有无并是情见情见未生有无安在阳明言致良知大抵是就事物上説如此只是致良知之用却不曾先推穷良知本体是如何岂非得末而遗本大本茍未理会得末亦安得不差可谓阴阳即太极不可谓太极即阴阳一以贯之如阳明致良知之説只是理会得贯原不曽理会得一以其但言良知之用而未及良知之体也致虚极守静笃归根曰静静曰复命为道者且当笃信此言勿以动上求静为是文节舒梓溪先生芬舒芬字国裳号梓溪江西进贤人正徳丁丑进士第一人授翰林修撰孝贞太皇太后崩上假视山陵之名将微行宣府先生上䟽谓谅闇之内当深居九重无复外出孝贞主入先生又言当从午门不当从长安门以春秋公薨书地不书地之法求之则孝贞有不得正终之疑矣已邜上欲南巡先生率同院诸公连名入諌上怒命跪门五日杖三十谪福建市舶副提举嘉靖初复原官大礼议起先生执为人后者为之子不得顾私亲三疏争之不得乃偕同諌者哭于武庙上震怒杖如前明年母䘮归丁亥三月卒年四十四万厯中赠左谕徳谥文节先生以濓溪得斯道之正脉故于太极图説为之绎义然视太极若为一物岐阴阳而二之所以有天之太极人之太极物之太极盖不胜其支离矣于是将夫子之所谓习相逺者俱误认作性以为韩子三品之论言性庶为近之是未窥濓溪之室者也先生曾请文成书拱把桐梓一章文成书至至于身而不知所以养之者顾先生而笑曰国裳读书中过状元来岂诚不知身之所以当养还须读此乎周海门遂言庚辰先生见文成于南昌与论乐之元声跃然起拜称弟子按先生答周汝和书云阳明盛心欲稍进生高明之域固所率愿第今为罪斥人而千里徃返无忌似忘悔惧在生虽满朝闻之愿而或累于阳明则不能不虑及也此是先生官市舶闽中书也先生以已邜入闽至次年九月以父忧始归计庚辰卒歳在衰毁之中无见文成之理若九月以前则先生之书可据庚辰之见真为乌有逮至辛已秋文成归越随即居忧丁亥九月文成出山而先生已于三月不禄矣其非弟子可知仲尼之门考以四科囘赐之徒不称官阀一状元何足以重文成而必欲牵引之乎太极绎义濓溪考亭皆吾道正统而为天地之心者病儒者不知明体适用为圣贤之学故濓溪建图发主静之説而考亭于图解亦便以隂阳动静分体用盖亦本乎主静之説欲人求之未发之中以立太极之体耳试以吾儒体用论之正心诚意所以立极治国平天下所以致用王道之大一天徳之纯也伊尹之事业本颜渊之学问也方其本体时亦必读书穷理致知格物孜孜焉而有所事非一于黙坐静斋也然自是静底事及其致用时亦必笃恭庄莅论道经邦休休焉而无所事非一于鞅掌奔走也然自是动底事由是言体无不静用无不动而阴静为太极之体阳动为太极之用昭昭矣若不以太极言则动为阳之体静为隂之体如论语知者动仁者静註云动静以体言是也若并以五行言则动为阳之用静为阴之用如图説阳变隂合而生水火木金土是也故曰动静无端又曰体用一原学者不可不察夫太极不离乎隂阳五行之中则亦有质有气之可接矣穷其本原所以妙二五而无不在者乃天道之至微而气冺于质虽声臭亦不可得而接也岂非性之本体哉人之生者曰理曰气曰质曰数四者而已性之善恶出乎理神之清浊出乎气才之优劣出乎质夀之短长出乎数四者同出于太极若未始有四也然相为乗除而推盪不齐人之生遂因以异是又未始无四也理出于无极理无不善气动于阴阳则阳一气而阴二气也此气有正偏而理因之有全缺生之所受有不同也是何也以形相禅也故子之子不必肖父女之女不必肖母诚以阳同而阴不同也子必感于妇女必应于壻子感于妇则甥乌必其如舅孙乌必其如祖哉自太极而论人则人性宜无不善自干男坤女而论太极则太极万有不同又自物而论太极则与人太极又相逺矣是何也太极形而上者人物形而下者也人又人物又物所谓源逺而末益分其终乌得不稍异哉譬之嘉谷之为种也一歳而有粃粒焉再歳而色粟异焉三歳而形味或且异焉虽其中之美者固自若也执其粃粒白蕙赤粟告人曰是非此种也孰信之哉则知始同终异虽以造化之工其势亦必至此况乎男女之形化信其理气之自成者哉问水生木而水无所亏木生火而木随以灭曰水之生木以气气则屈伸徃来之无穷故气至而木荣气返而木枯木之生火以体体则一定而不可损益故体盛而火亦盛体微而火亦微体燥则近于火性故其燄燃体润则犹存水性故其燄郁体存而火存体灭而火灭矣或曰水智也智者行其所无事木仁也仁者不自私已故能杀身以成天下之事或曰水假土以生木不自用而取诸人也木不假物而自用是以劳身焦思而至于毙也故孔子以木为近仁必示以好仁不好学其蔽也愚然则天下之善事岂一人之才所能辨哉知乎此则知所以主静立极矣问儒者皆言火生土土生金曰土之体博厚无疆非火所能生今湖荡之中或浮沙成洲平地之上或积壤成丘火何所用其力耶但火之精气行于地中土因是而成金故金之明在内则金乃火之所生土之所成也孟子之言性善指仁义礼智而言者也仁义礼智乌有不善但以人之禀受言之则或全或缺或有此而无彼如仁者见之谓之仁知者见之谓之知之𩔖此韩子性有三品之説优于荀杨然自予言之虽谓性有万品可也岂特三品而已哉以五行之生言之则金生于火也火性烮而金性刚木生于水也水性缓而木性柔此则一理之赋所谓性相近也然水之行也而向于下木止也而向于上火散也而向于无金遒也而向于有此则土之所为所谓气禀之物也气以理行故理之在天者若有知觉在人为此心之灵也圣人有教以觉庸愚谓之为天地立心为生民立命者以此人心最灵是心即太极也心之动便有善恶万殊则太极之流行赋予于人者又安得而尽同耶天之太极主乎动圣人之太极主乎静所谓动而生阳动极而静静而生阴静极复动者盖复者还其旧之谓也以见太极原只是动又谓阳变阴合又谓五气布四时行曰变曰合曰布曰行皆是动故考亭之解曰太极之有动静是天命之有流行也盖亦有以识之矣易曰天行健诗曰维天之命于穆不已则是隂阳之运岂有一息之停哉虽曰动极而静亦不过如程子所言翕聚耳子在川上曰逝者如斯夫不舍昼夜其旨深哉问小人悖之是庶民乎是学者乎曰是学者如孔子之所谓佞人孟子所谓乡愿大学之闲居中庸之无忌惮皆是也若夫庶民盗贼之违理犯义则非其性之滋伪由于上之人不能立极使之无道而教之无素也书曰惟皇上帝降衷于下民若有恒性克绥厥猷惟后荀卿子曰天下有道盗贼其先变乎由是推之则知庶民之违礼盗贼之犯义特以极之不立耳非庶民盗贼之罪也征君来瞿塘先生知徳来知徳字矣鲜号瞿塘川之梁山人十歳通举子业举嘉靖壬子乡试以终养不上公车亲殁庐墓六年遂无宦情至万县山中潜心三十年以求易象着错综图一左一右曰错六爻相反如干坤是也一上一下曰综反对如屯蒙是也以观阴阳之变化着黑白图以騐理欲之消长万厯壬寅司马王象干中丞郭子章交荐除授翰林院待诏疏辞令以原衔致仕年八十卒先生之学与程子阳明有异同者二端谓格物之物乃物欲之物物格而后知至克已复礼为仁养心莫善于寡欲此三句话乃一句话也何也物也已也欲也皆我有之私也格也克也寡也皆除去有我之私也紫阳是説前一歩工夫阳明是説后一歩工夫谓明徳即五达道也自其共由于人谓之道自其实得于已谓之徳自其通于天下曰达自其昭于天下曰明非有二物也即敬止仁敬孝慈信之徳也言齐家孝弟慈之徳也言治国宜家人宜兄弟父子足法之徳也言平天下老老长长恤孤之徳也一部大学绾结于此二字不言道而言徳者有诸已而后求诸人也此正五帝三皇以徳服人之王道耳若以人之所得乎天而虚灵不昧为明徳则尚未见之施为以何事明明徳于天下哉愚按以物为欲或问中孔周翰已有是説但孔以为外物之诱先生以为有我之私虽稍不同然有我之私未有不从外诱者也夫格物为初下手工夫学者未识本体而先事于防欲犹无主人而逐贼也克巳之主脑在复礼寡欲之主脑在养心格物即识仁也即是主脑不可与克巳寡欲相例耳明徳为虚灵不昧无一象之可言而万象森然此体不失而行之君臣父子兄弟夫妇朋友之间自无隔阂乃谓之达故谓五达道在明徳中则可谓明徳即五达道则体用倒置矣其论心学晦明天实囿之若是一阴一阳之道继之者未必善矣呜唿人自囿之而归咎于天可乎又曰先生之学以本体上用不得工夫凡涵养未发持敬一切抹杀止于念之动处分别其善恶而为之去之其所谓格物者乃是克伐怨欲之不行所谓明明徳者乃事为之末务无不入于粗机将虚灵之本体让于佛氏可谓惩咽而废食终其为无头之学问而已且阳明之学失传其门人无不以知善知恶从已发处下手识者方欲挽归未发先生未必有所蹈袭不知已流入其窠臼也数十载空山独学无朋师心自智无乃可惜乎语録仁义礼智信之理一也自天命而言谓之性自率性而言谓之道自物则而言谓之理自无偏倚过不及而言谓之中自有诸已而言谓之徳自极至而言谓之太极譬如起屋相似性字自根基上説道字自道路上説理字自尺寸不可易上説中字自规矩上説得字自畜积上説极字自闗门一扫统括微妙上説凡处不要𦂳之人与不要𦂳之事不可狎侮忽畧通要谨慎细宻就是圣人不泄迩工夫吉凶悔吝都在此上面坐世间千条万绪消不得我一箇理字千思万想消不得我一箇数字千横万逆消不得我一箇忍字朱子説未有天地之先毕竟先有此理説得不是有物方有理程子説在物为理説得是学圣工夫要下得手凡人见火而不入于火者知火之能焚也见水而不入于水者知水之能溺也见米饭而必食者知其能养人也学者学圣必见恶如见水火见善如见米面饭如此则天理人欲判然分明若只讲敬説识仁体説致良知恐止把做一塲话説终下不得手作圣之功不外于格物而格物必先于三大欲学者做工夫先遏三欲去行四勿即容易了不过时时觉照而已若被三欲牵纒出不得世随人讲性命之学千讲万讲终是葛藤五性无声无臭何处下手惟格形气上物欲则五性自呈露矣程子説主一无适之谓敬谓此心不之东之西也殊不知此心之东之西者何也乃妄想心也即有所好乐忿等心也即格物之物也今既知格物工夫则此心自然不之东西不消下一敬字矣静坐之时如心思道理此之谓静亦动如禅家静坐之时不敢开闗思道理谓之理障是静而不能动也行事之时全在天理此之谓动亦静如富贵利达之学是动而不能静也程子不知格物是圣学头脑工夫故于心之未发上用功不知儒释之分正在于此徳者得也以五伦体之于身躬行心得也即下文言敬止仁敬孝慈信之徳也若依註中虚灵不昧明徳全在心上去了未见之施为乃何以明明徳于天下哉圣学在心之意念上用工夫禅学在心之未发上用工夫良知乃天理做不得工夫尭舜传道説人心道心通就心之发动上説孔门説诚意者此也所以某説戒慎恐惧非存养以此尧舜原不説存养存养之説盖因佛氏而起也何也道心乃与生俱生我之固有未动之时纯是道心何必存养惟方动之始此人所不知而已独知之时乃有人心所以当戒惧慎独凡处不要𦂳之人与不要𦂳之事不可狎侮忽畧通要谨慎细宻吉凶悔吝通在此上生就是圣人不泄迩工夫人欲必从喜怒哀乐以发于视听言动方成人欲未有窅㝠空寂而成人欲者天道之诚即太极之实理理无声无臭何处见其诚以气候论春生秋杀以动物论春来便獭祭鱼雁北来秋来便豺祭兽寒蝉鸣以植物论春来便草木萌动秋来便草木黄落今年如是明年如是千万年也如是若以一物论黍千年是黍不变而为稻稻千年是稻不变而为梁此便是天之诚副使颜冲宇先生鲸颜鲸字应雷号冲宇宁之慈谿人嘉靖丙辰进士授行人选为御史巡按河南华亭以伊庶人事嘱之先生不动声色卒定其乱海忠介下狱特疏救之沈青霞寃死㧞其子襄于太学出提学政先风化而后文艺在楚则忤江陵在中州则忤新郑其守正如此邹南臯曰予读先生所论孔孟颜曾及原人原性诸语其学以求仁为宗以黙坐澄心为入门以践履操修为见性而妙于慎独极于黙识旣殚厥心矣而总于悟格物之㫖尽之世儒以一事一物为物而先生以通天下国家为物为格其力久故其悟深其悟深故其用周直从困衡中入而非以意识承当之者先师蕺山曰先生于学问头脑已窥见大意故所至树立磊落先生与许敬菴皆谈格物之学敬菴有见于一物不容之体先生有见于万物皆备之体盖相反而相成者总之不落训诂窠臼者也明儒学案卷五十三明儒学案卷五十四钦定四库全书明儒学案卷五十四余姚黄宗羲撰诸儒学案下二卢冠巖先生宁忠卢宁忠字献甫号冠巖岭南人也曽守东牟不详其所至官先生受业于黄泰泉泰泉议王湛之学而先生以不得及阳明之门为憾于甘泉则书札往来求教不一也先生谓天地间有是气则有性性为气之官而纲维乎气者是矣然不知此纲维者即气之自为纲维因而名之曰性也若别有一物以为纲维则理气二矣又以诚意之意是生理之初萌纯粹至精即周子诚神几之几也其视意为有善有恶者加功宻矣颇与子刘子之言意同然子刘子以意藴于心知藏于心意中最初之机则知善知恶之知是意为存主知为初萌先生之所谓意乃子刘子之所谓知也虽同在未发之中而其先后之序有不容紊乱者献子讲存夫物犹事也事在心不在外凡吾心所着之事即是物格者随此心所着之事而格其善恶一定之理也夫事之在心是非善恶必有当然一定之则于是以吾心本然之明觉而是正之则何者为善而当为何者为恶而当去举不能外吾心之聪明与吾身之践履矣是能格物阳明子谓无善无恶者心之体有善有恶者意之发知善知恶者知之良为善去恶者物之格葢学求知孰善孰恶必不能为善而去恶如所云是先为善去恶而后求知善恶大学当以诚正居先而格物在致知之后矣此所以起学者之疑也阳明之学主致良知故只格物便一了百当然此上智之事非可概中才以下也后学推演其义者则曰知良知也虚灵不昧天之性也致者充极其虚灵之本体不以一毫意欲自蔽而明徳在我也物格者感而遂通天下之故而修齐治平一以贯之明明徳于天下也是以致知为体格物为用致知在先格物反居后未免于大学条次不伦且既无一毫意欲之蔽而充极乎天命之性即无事矣又何劳诚意于好善恶恶也耶至以镜譬之谓知如镜之明致则磨镜格则镜之照物夫镜必磨而后照今格以照之而后致以磨之是先用之照而后磨也大学曷不言致知而后格物耶性者天之命心者性之宅性只是天地之性无所谓气质之性性无不善其为不善气杂之也心只义理之心无所谓利欲之心心无不正其为不正习移之也天地间有是气则有是性性为气之官而纲维乎气者气或时得而拘之不可得而冺之气有不美性固能转移之也人之所不虑而知者是为良知知即性也良知之发无有不善或流为邪妄心亦无不自知之但习于利欲而不能反正耳而谓其本心之不正者否也常戒惧则心体自明务平恕则物宜自顺问生之谓性曰此古语也非始于告子也此语説得最是葢生即气气便寓性孟子道性善以生为气而深辟之是气之外又别有所谓理者不分理气为二乎至宋儒又有天地之性气质之性之説遂使性亦有二而万物无复统体一太极矣夫理者气之纲气者理之迹气即寓理古未有以理气并言者易曰一隂一阳之谓道释之曰隂阳迭运者气也其理则所谓道理气并言葢昉诸此夫隂阳五行万物气也而各一其性理也在人则耳目手足气也而聪明持行理也程子曰性即气气即性葢惧人二之也性即太极气只是气不可复言有气质之性説着个性即无不善其为不善气有杂糅而性为所累耳气之付畀得其贵者为人得其贱者为物得其清而纯者为贤为智得其浊而驳者为愚为不肖曷能齐一而性则未尝不一也孟子始终不能服告子之心为其论未及此问中庸説天命之性又説未发之中即孟子言性善否曰民受天地之中以生故性无不善而偏者非性也易称继之者善成之者性继而曰善则成其有不善乎若乃隂阳变合而气之流布不无清浊纯驳之异故物之遇之自有通蔽邪正之殊其在天日月星辰巳不无明暗其在地山川土石已不无柔刚而况于人乎况于物乎而其本然之性则未尝不善也是故学问之道惟在变化气质易其恶而致其中所谓未发之中非以日用应务者为已发而指夫退然休息未与事接时为未发也葢事物未来念虑未动要之必有主宰于其内浑然全体至灵而至寂不测而不倚是以虚无不受感之即通虽纷华盛丽万变起灭而其寂然之本体则无时不寂然焉所谓未发之中非是之谓乎于此而得养则物欲无所蔽而发皆中节大本逹道贯通流行此盛徳之所以日新天命之所以不已也致良知之㫖非始于阳明也朱子谓康炳道曰致得吾心本然之知岂复有所陷溺本然之知非良知乎心不为物欲所陷溺不可入圣乎但朱子止就一义説阳明认得十分端的故执此一説左来右去直穷到底累千万而不离道心者天然自有之义理而非出于人心之外也人心者天然自有之情才而道心之用所以显行也寂感之际茫然不知体察则其流而为邪妄直易然耳所谓危也然虽蔽于物欲流于邪僻而其本然之良随处发见能察识而操存之固甚微而甚安也天命之性无声无臭不睹不闻不可得而言也故以仁义礼智明之而性之本体因之可见所谓因用以明体也阳明先生之致良知当先辩于知也夫知有知觉之知有意见之知有本然之知昧者均以为良知夫知觉之知人与物一也有真率无节制意见之知萌于念虑善恶几焉惟本然之知出于性天之灵觉不待学习童而知爱亲长而知敬兄感触而应孺子入井而憷惕见嘑蹴之食无礼义之万钟而辞让此谓本然之良知所当致焉者也致吾爱与不忍之知即无一念一事之非仁而万物育矣致吾敬与辞让之知即无一念一事之非义而万民正矣知行一中人以上事也知而行中人以下事也君子之道虽费而实隠以见求道者但当于隠求之正不必泛求于费使有逺人为道之过也隠者无声无臭之谓即莫见乎隠之隠言道之本体也道之本体不睹不闻即之无朕而万物万事万象随在各足伐柯之逺无他二故也二则徒费瞻忽无益于求也乃若反而求之则吾心自有一箇天则不落格式不烦比度所谓一也心外无道道不逺人也人之为道而逺人是逺心以为之故失之逾逺也丘未能一焉谓未能以心之所以教人致一也求事父之理于其子求事君之理于其臣求朋友之理于其先施之友求在外者也执柯以伐柯者也是二之也乃若心也者天之所以与我其一念至诚恻隠之意常一乎子臣弟友之间即忠恕也以此事父则䕫䕫斋慄者在我不必求事之之则于舜也以此心事君则周之至徳者在我不必求事之之则于文王也以此心施之友则惠及朋友者在我不必求先施之则于武公也所谓一也心之本体浑然中涵不落方体若虚而甚实似寂而甚神才放下便沉灭昏杂才提起便知觉灵明自非私欲蔽锢梏之反覆其真体固在也此处正要体认不知体认却无倚着便落想像遇事感应愈加昏杂然则何妨于炯炯而欲常止止也但既体认得真却要存养得宻常令在中勿致放失庶几全体呈露大用显行耳其谓知觉常止常定不可落念者为意必固我之私也其谓感应常运常化不可成念者为好乐夏患之不得其正也语其本体谓之未发语其感通谓之发若此心之灵则非待有所感发而后有知也学者涵养湏于静中觉得有物动时却自无事乃不偏着悟非意见想像之谓此心生机也生机发动则有自然之明觉惟澄心凝虑生机潜通是自然有得自然有得然后无思而无不通问大学于诚意以下皆有传独格致之义阙焉何也曰物也知也意也一物也格也致也诚也一事也由心之感曰物由心之灵曰知由心之萌曰意非异也葢心一也即其感通之物而格之以致吾本然之知就吾意所知之物而好恶之必无自欺之蔽是谓格物致知诚意耳圣门之学内求故三者为一后人之学外求故三者支焉以三者各自为义则其以为阙也固宜记曰人生而静天之性也感于物而动性之欲也物至知知然后好恶形焉释者以为心之知因物生意从知起无内外无先后其致一焉者也记之物至非大学所谓物乎记之知知非大学所谓知乎记之好恶非大学所谓意乎可好可恶物也识其可好可恶知也好之恶之意也今如人之心其卒然以可好之物感也则心之灵虽不与物谋而即知其可好矣何者心之好之之理与物之可好者遇也如此则所以好之者当尽其知而止也而好之不如好好色是谓不致好之知不致好之知是谓不格物之善矣今如人之心其卒然以可恶之物感也则心之灵虽不与物谋而即知其可恶矣何者心之恶之之理与物之可恶者遇也如此则所以恶之者当尽其知而止也而恶之不如恶恶臭是谓不致恶之知不致恶之知是谓不格物之恶矣故格物非他也格吾知之物也格吾意之物也致知非他也致吾物之知也致吾意之知也诚意非他也诚吾物之意也诚吾知之意也虽然要之在于此心欺否之间耳故曰所谓诚其意者毋自欺也无自欺则如好好色如恶恶臭此谓之自慊矣夫是之谓物格夫如是之谓知致夫如是之谓意诚孟子曰万物皆备于我矣反身而诚乐莫大焉惟万物之理备于吾心故徳性之知周于万物反身而诚则万物之备于我者格而徳性之知致矣此之谓自慊葢言乐也然则如之何亦于独知之地谨之而已葢徳性之知我自有之有感之顷我自知之于此不用其谨恶乎用其谨哉问意者云何曰天地之大徳曰生心则其生之理也意则其生理之初萌也天性纯粹中此为最先端倪絶无一毫夹杂少顷即有许多计较迁就之私矣少有计较迁就即纯粹端倪便不能直遂矣故大学教人诚意只是要人实养得端倪在随地生干生枝吐华吐实无非此一生理贯彻耳故身心国家天下者非他也诚意之枝干花实也天地虽闭塞而化未尝息日月虽沉晦而明未尝息江河虽隠伏而流未尝息故人心不可以动静言才説静已是动喜怒哀乐率吾性曰道视聼言动行吾敬曰徳饥欲食渇欲饮者人心也不以饮渇之害为心害者道心也欲生恶死者人心也欲恶有甚于生死而不为茍得者道心也侍郎吕心吾先生坤吕坤字叔简号心吾河南宁陵人隆庆辛未进士授襄垣知县调大同有人命坐抵王山隂家屏欲缓其狱不听山隂入为吏部语人曰天下第一不受请托者无如大同令也特疏荐之陞吏部主事转至郎中出为山东叅政歴山西按察使陜西布政使以右副都御史廵抚山西入协理院事陞刑部右侍郎转左每遇国家大议先生持正不为首䑕以是小人不悦先生尝为闺范图説行之坊间神宗颇喜小説院本及出像诸书内侍陈矩因以闺范进览神宗随赐皇贵妃郑氏贵妃侈上之赐制序重刋颁之中外时国本未定举朝方集矢于郑氏而不悦先生者谓可借手中以竒祸给事中戴士衡劾先生假托闺范图説包蔵祸心好事者又为忧危竑议言先生以此书私进贵妃贵妃答以寳镪五十采币四端易储之谋不幸有其迹矣戚臣郑承恩上䟽辩寃戍士衡先生亦致仕不起家居四十年年八十三卒赠刑部尚书先生资质鲁钝少时读书不能成诵乃一切弃之澄心体认久之了悟入目即不忘年十五读性理书欣然有会作夜气钞扩良心诗一生孜孜讲学多所自得大抵在思上做工夫心头有一分检㸃便有一分得处葢从忧患中歴过故不敢任情如此呻吟语干坤是毁底故开辟后必有混沌所以主宰干坤是不毁底故混沌还成开辟主宰者何元气是已元气亘万亿嵗年终不磨灭是形化气化之祖也先天之气发洩处不过毫釐后天之气扩充之必极分量其实分量极处原是毫釐中有底若毫釐中合下原无便一些増不去万物之形色才情种种可騐也道者天下古今公共之理人人都有分底道不自私圣人不私道而儒者每私之曰圣人之道言必循经事必稽古曰衞道嗟夫此千古之大防也谁敢决之然道无津涯非圣人之言所能限事有时势非圣人之制所能尽后世茍有明者出发圣人所未发而嘿圣人欲言之心为圣人所未为而脗合圣人必为之事此固圣人之深幸而拘儒之所大骇也或问中之道尧舜传心必有至元至妙之理余叹曰只就我两人眼前説这饮酒不为限量不至过醉这就是饮食之中这説话不缄嘿不狂诞这就是説话之中这作揖跪拜不烦不疏不疾不徐这就是作揖跪拜之中就是一事的尧舜推之万事皆然到那安行处便是十全的尧舜形神一息不相离道器一息不相无故道无精粗言精粗者妄也因指案上樽爼言其位置恰好处皆是天然自有的道理若説神化性命不在此却在何处若説这里有神化性命这个工夫还欠缺否推之耕耘簸扬之夫炊爨烹调之妇莫不有神化性命之理都能到神化性命之极学者把神化性命看得太元把日用事物看得太粗只因不曽理会理会得横竖推行扑头葢面脚踏身坐的都是神化性命无万则一何处着落无一则万谁为主张此二字一时离不得得一只在万中走故有正一无邪万有治一无乱万有中一无偏万有活一无死万或问子之道何如曰饥食渇饮倦眠醒起冬炉夏扇喜歌悲哭如此而已矣曰如此之道其谁不能曰我有终身不能者在今人不如古人只是无学无识学识湏从三代以上来才正大才中平今只将秦汉以来见识抵死与人争是非已自可笑况将眼前闻见自已聪明翘然不肯下人尤可笑也今人无事不茍且只于虚套搪塞竟不咀嚼真味不从学问中来纵有掀天掲地事业都是气质作用气象岂不炫赫可观一入圣贤秤尺坐定不妥贴学问之要如何随事用中而已学问二字原自外面得来葢学问之理虽全于吾心而学问之事则皆古今名物人人而学事事而问攒零合整融化贯串然后此心与道方浃洽畅快若怠于攷古耻于问人聪明自已出可怜可笑不知怎么呌做学者无所为而为五字是圣学根源学者入门念头就要在这上做今人説话第二三句便落在有所为上只为毁誉利害心脱不去开口便是如此人才不甚相逺只看好学不好学用心不用心耳以粗踈心看古人亲切之语以烦躁心看古人静深之语以浮汎心看古人元细之语以浅狭心看古人博洽之语字意未解句读未真便加评隲真孟浪人也一门人向予数四穷问无极太极及理气同异性命精粗性善是否予曰此等语予亦能勦先儒之説及一已之谬见以相发明然非汝今日急务假若了悟性命洞逹天人也只于性理书上添了某氏曰一叚言语讲学门中多了一宗卷案后世穷理之人信彼驳此服此辟彼百世后汗牛充栋都是这桩话説不知于国家之存亡万姓之生死身心之邪正见在得济否我只有个粗法子汝只把存心制行处事接物齐家治国平天下大本小节都事事心下信得过了再讲这话不迟曰理气性命终不可谈耶曰这便是理气性命显设处除了撒数没总数人各有抵死不能变之偏质惯发不自由之熟病要在有痛恨之志宻时检之功总来不如沉潜涵养病根久自消磨然涵养中湏防一件久久収敛衰歇之意多发强之意少视天下无一可为之事无一可思之恶徳量日以寛洪志节日以摧折没有这个便是圣贤涵养着了这个便是释道涵养涵养不定的自初生至葢棺时凡几变即知识已到尚保不定毕竟作何种人所以学者要徳性坚定到坚定时随常变穷逹生死只一般即有难料理处亦能把持若平日不遇事时尽算好人一遇个小小题目便考出本态假遇着难者大者知成个甚么人所以古人不可轻易笑恐我当此未便在渠上也涵养要九分省察只消一分若没涵养就省察得也没力量降伏那私欲平居时有心讱言还容易只是当喜怒爱憎时发当其可无一厌人语才见涵养天地万物之理皆始于从容而卒于急促急促者尽气也从容者初气也事从容则有余味人从容则有余年心要有个着落不着落到好处便向不好处与庆阳李克菴通宵谈非天徳则王道因相谓曰即此便是不放心心放不放要在邪正上説不在出入上説且如髙卧山林逰心廊庙身处衰世梦想唐虞逰子思亲贞妇懐夫这个是放心否若不论邪正只较出入却是禅定之学一善念发未説到扩充且先执持住此万善之囮也若随来随去更不操存此心如驿传然终身无主人住矣只是心不放肆便无过差只是心不怠忽便无遗忘只一事不留心便有一事不得其理一物不留心便有一物不得其所一事不从心中出便是乱举动一刻心不在腔子里便是空躯殻慎言动于妻子仆𨽻之间检身心于食息起居之际这个工夫便宻了此身要与世融液不见有万物形迹六合界限此之谓化然中间却不糢煳自有各正的道理此之谓精天地人物原来只是一个身体一个心肠同了便是一家异了便是万𩔖而今看着风云雷雨都是我胸中发出虎豹蛇蝎都是我身上分来那个是天地那个是万物或问敬之道曰外面整齐严肃内面斋庄中正是静时涵养的敬读书则心在于读治事则心在于所治是主一无适的敬出门如见大宾使民如承大祭是随事小心的敬或曰若笑谈歌咏宴息造次之时恐如是则矜持不泰然矣曰敬以端严为体以虚活为用以不离于正为主斋日衣冠而寝梦寐乎所祭者也不斋之寝则解衣脱冕矣未有无衣冕而持敬者也然而心不流于邪僻事不诡于道义则不害其为敬矣若专去端严上求敬则荷锄负畚执辔御车鄙事贱役古圣贤皆为之矣岂皆日日手容恭足容重耶大端心与正依事与道合虽不拘拘于端严不害其为敬茍心逰千里逐百欲而此身却兀然端严在此这是敬否懒㪚二字立身之贼也千徳万业日怠废而无成千罪万恶日横恣而无制皆此二字为之静中看天地万物都无些子学者万病只一个静字治得定静中境界与六合一般大里面空空寂寂无一个事物才问他索时般般足様様有千纷百扰中此心不乱千挠百逆中此气不动此之谓至静喜来时一㸃检怒来时一㸃检怠惰时一㸃检放肆时一㸃检此是省察大条欵人到此多想不起顾不得一错了便悔不及若养得定了便发而中节无用此矣圣狂之分只在茍不茍两字天下难降伏难管摄的古今人都做得来不为难事惟有降伏管摄自家难圣贤做工夫只在这里天徳之良知是千圣一心万古一道坐斗室而通于六合的才落闻见便有偏倚驳杂世俗气味矣是以圣贤将闻见来证心不以心狥闻见字到不择笔处文到不修句处话到不检口处事到不苦心处皆谓之自得者与天遇夫一言之发四面皆渊阱也喜言之则以为矫戚言之则以为懦谦言之则以为谄直言之则以为陵㣲言之则以为险明言之则以为浮无心犯讳则谓有心之机无为发端则疑有为之説简而当事曲而当情精而当理确而当时一言而济事一言而服人一言而明道是谓修辞之善者其要有二曰澄心曰定气世人喜言无好人此孟浪语也今且不湏择人只于市井稠人中聚百人而各取其所长人必有一善集百人之善可以为贤人人必有一见集百人之见可以决大计恐我于百人中未必人人髙出之也而安可忽匹夫匹妇哉清议酷于律令清议之人酷于治狱之吏律令所寃赖清议以明之清议所寃万古无反案矣是以君子不轻议人惧寃之也故此事得罪于天甚重对左右言四顾无媿色对朋友言临别无戒语可谓光明矣胸中何累之有在邪人前正论不问有心无心此是不磨之恨故位在则进退在我行法可也位不在而情意相闗宻讽可也若与我无干渉则箝口而已礼入门而问讳此亦当讳者天下事最不可先必而预道之已定矣临时还有变更况未定者乎故宁有不知之名无贻失言之悔近世料度人意常向不好邉説去固是衰世人心无忠厚之意然士君子不可不自责若是素行孚人便是别念头人亦向好邉料度何者所以自立者足信也以患难时心居安乐以渊谷视康庄以疾病视强健以不测视无事则无往而不安穏常看得自家未必是他人未必非便有长进再看得他人皆有可取吾身只是过多便有长进胸中情景要看得春不是繁华夏不是发畅秋不是寥落冬不是枯藁方为我境有天欲有人欲吟风弄月傍花随柳此天欲也天欲不可无无则寂人欲不可有有则秽天欲即好的人欲人欲即不好的天欲愈进修愈觉不长愈检㸃愈觉有非何者不畱意作人自家尽看得过只日日畱意向上看得自家都是病痛那有一些好处初头只见得人欲中过失久久又见得天理中过失到无天理过失则中行矣又有不自然不浑化着色喫力过失走出这个邉境才是圣人能立无过之地为善去恶便是趋吉避凶惑矣隂阳异端之説也祀非𩔖之鬼禳自致之灾祈难得之福泥无损益之时日宗趋避之邪术悲夫愚民之抵死而不悟也即悟之者亦狃于天下皆然而不敢异至有名公大人犹极信尚反经以正邪慝复谁望哉凡人之为不善其初皆不忍也其后忍不忍半其后忍之其后安之其后乐之至于乐为不善而后良心死矣精明也要十分只湏蔵在浑厚里作用古人得祸精明人十居其九未有浑厚而得祸者今之人惟恐精明不至乃所以为愚也别録宋儒有功于孟子只是补出个气质之性者多少口吻不动气事事好每日㸃检要见这愿头自徳性上发出自气质上发出自习识上发出自物欲上发出如此省察久久自识得本来面目孝子之于亲也终日干干惟恐有一毫不快事到父母心头无论贫富贵贱常变顺逆只是以悦亲为主葢悦之一字乃事亲第一传心口诀明道受用处隂得之佛老康节受用处隂得之庄列然作用自是吾儒葢能奴仆四氏而不为其所用者此语人不敢道深于佛老庄列者自嘿识得泰山乔岳之身海濶天空之腹和风甘雨之色日照月临之目旋干转坤之手磐石砥柱之足临深履薄之心玉洁氷清之骨此男儿八景也忠节鹿干岳先生善继鹿善继字伯顺号干岳北直定兴人万厯癸丑进士授户部主事辽左缺饷请帑疏皆不行会广东解金花银至先生与司农议札纳太仓转发辽左而后上闻上怒降级调外任先生因移疾去金花银者国初以备各邉之缓急俱解太仓其后改解内府宫中视为私钱矣光庙御极复官改兵部主事司马王象干行邉请用废弁之以賍败者耿职方不覆司马又请㫖命司官不得违阻先生寓书福清争之无以夺也髙阳以阁臣督师先生转员外郎中皆在幕府髙阳解兵柄先生亦罢归家居四年崇祯初起为尚寳司卿陞太常寺少卿未三载复请告九年七月先生城守定兴城破死之赠大理寺卿谥忠节先生读传习録而觉此心之无隔碍也故人问其何所授受曰即谓得之于阳明可也先生与孙竒逢为友定交杨忠愍祠下皆慨然有杀身不悔之志尝寄周忠介诗云寰中第二非吾事好向椒山句里寻首善书院之会先生将入闻其相戒不言朝政不谈掌曰离掌言学则学为无用之物圣贤为无用之人矣遂不往是故先生之学颇近东林诸子一无搀和夹杂其斯谓之狂狷欤论学语吾辈读有字的书却要识没字的理理岂在语言文字哉只就此日此时此事求一个此心过得去便是理也仁义忠孝名色万干皆随所在而强为指称也奈何执指称者求理乎指称种种原为人觌面相违不得不随在指㸃求以省悟而人复就指㸃处成执滞谈元説妙较量一字之间何啻千里此理不是人做作的天生万物而人得其生物者以为生四海一天万里一天人心与天并大只就乍见孺子一端推之上下四方往古来今触无不觉叩无不应俯仰宇宙都唿吸一气之中故宇宙中物皆性中物宇宙内事皆分内事也大学之明徳中庸之性论语之仁皆是物也乃合下生成本来面目也此理不是涉悬空的子臣弟友是他着落故学以为已也而説个已就在人上学以尽心也而説个心就在事上此知仁与庄礼不得分也修已与治人不得分也博文与约礼不得分也文章与性道不得分也不然日新顾諟成汤且为枯禅矣天地万殊总是一本识得把柄才好下手而形与性分不得仁与人分不得忠恕一贯原非借言敦化川流岂容分指学湏是莫知下学上逹分不得教何尝有隠文章性道分不得看来为学只在当下学术事功亦分不得也从来文人概称学者识得孔子之意诵诗则乍歌乍哭欲鼓欲舞诗亦是学读史则其事若亲其人若生史亦是学属辞则行所当行止乎其所不得不止文亦是学总之天地万物皆此生意生意在我法象俱灵吟风弄月从容自得孔颜乐处意在斯乎礼乐不是钟鼓玉帛节文不是声容制度全在日用间应事接物上讨求应节其当然而然极其中的去处呌做礼其自然而然极其和的去处呌做乐两个字又却是一个理未有不合礼而得成乐不合乐而得成礼者细体之自见台长曹贞予先生于汴曹于汴字自梁号贞予平阳安邑人登进士第授淮安府推官擢给事中万厯辛亥京察先生以吏科都给事中与太宰孙丕扬主其事是时崑宣𫝊四明之衣钵収召党与皆以不谨坐罢其党金明时秦聚奎起而讦之先生与太宰皆去而朝中之朋党遂兴光宗立起太常少卿屡迁佥都御史吏部左侍郎其推少宰也先生倍冯恭定以上而㸃用先生葢小人知君子难进易退一颠倒而两贤俱不安其位矣崇祯初召为左都御史庚午致仕卒于家年七十七先生与冯应京为友以圣贤之学相砥砺讲求兵农钱赋邉防水利之要其耳目大概见之日用编所言仁体则是西铭之註疏也木则不仁不木则仁即上蔡之以觉言仁也以觉言仁本是不差朱子却以为非谓知觉不可以求仁仁然后有知觉夫知觉犹喜怒哀乐也人心可指只此喜怒哀乐喜怒哀乐之不随物而迁者便是仁体仁是后起之名如何有仁方有知觉耶且上蔡之言知觉觉其天地万物同体之原也见得亲切故又以痛痒言之朱子强坐以血气之性血气之性则自私自利矣恐非上蔡之所指也书夫道本无浅深无人弗足讲学以明道士农工贾皆学道之人渔牧耕读皆学道之事隆古无讲学之名其人皆学故无名也国家以文学取士天下学校无虑千百章缝之士无虑万亿葢令其日讲所谓时习所谓孝弟所谓性命仁义而以淑其身待天下之用也乃人心不古遂有口耳活套掇拾粉饰以为出身之媒师以是教上以是取恬不为异非其质矣而于立身行政毫无干涉于是君子厌薄其所为而聚徒讲道人遂以道学目之若以为另是一种岂不惑哉然讲学之中亦或有言然而行不然而借是以干贵人㨗仕径者而其名为道学也是有口耳活套之实而更美其名人谁甘之则羣起而相攻而讲者益寡道益晦矣大抵所学出于实则必䦣然自脩不论大节细行一一不肯放过虽力量不同未必尽无疵而不自文以误人也所学出于名则有张大其门面而于其生平未纯处亦曲为言説而谓其为道夫夷之隘不害其清惠之不恭不害其和然亦何必曰此隘此不恭正道之所在而陋孔子于下风乎罗近溪逢人问道透彻心体岂不可尚而濶畧处亦诚其病乃学者得其濶畧以为可便其私也而或多不覊诚有如止菴疏所谓贿赂干请任情执见等説是其坐女子于懐而乱之而犹侈然薄鲁男子不为也而可乎但今因止菴之疏而遂禁其讲是因噎废食夫此学乃干坤所由不毁何可一日废也似更当推广而俾千百学校亿万章缝无不讲以及农工商贾无不讲才是而其机则自上鼓之若得复辟召之典罗致四方道学倣程子学校之议布之天下以主道教于一切乡学社学之衆渐次开发而申饬有位之士以兴学明道为先图其学则以躬行实践为主随其人之根基引之入道或直与天通或以人合天或真臻悟境或以修求悟夫天人合一修悟非二舍天而言人舍悟而言修则浅矣近时学者知皆及此然言天矣而人尚未尽言悟矣而修且未能世岂有能致中而不能致和能正心而不修身者哉则不可不戒也大抵果能合天则必益尽其人事果能真悟则必益尽其真修尧舜文王孔子何人也而兢兢业业望道未见徙义改过没齿以之也仁人之用仁举诸我以加诸彼乎曰非然也有彼我则有封域有封域则有急缓有急缓则有校量其卑者易入于纳交声誉之伪其髙者亦囘而不直滓而不粹暂而不恒亏而不满夫湛然而仁具油然而仁兴奚暇校量哉昔先哲之谈仁也曰仁心之徳也而泥之者乃于心之内更求徳为非徳不足以见仁也者不知心焉知仁故曰仁人心也言心而不言徳而泥之者乃于仁之内更求心焉非心不足以见仁也者不知人矣不知人焉知仁故曰仁者人也言人而不言心嘻至矣若理若气若形若性若身若心贯通矣浑合矣天也地也万有不齐之物也我也其生之所自一也鸿蒙未辟之始有合而无分形象既判之后似分而实合故灵明各具天不独丰人不独啬人不独得物不独阙其中通也一隂乍动一阳来复倐忽弥漫周于天地贯于万物亦其中通也疾疴痛痒相连相闗不但父母兄弟推之一切莫不皆然亦以其中通也而或者乃曰母啮子痛则常闻之焉有物痛而亦痛嗟乎母啮子痛世未必皆其人也然则父母非一体耶此其体之木也木则无不木也不木则无所木也入其室父母兄弟环向而处不知其䁥也出而逰阛阓之中遇其父母兄弟则䁥之之郡城焉遇其邑之人则䁥之之会城焉遇其郡之人则䁥之之都城焉遇其省之人则䁥之之海外异邦焉遇中国之人则䁥之之圹洋之水木石鹿豕之为丛遇似人者而䁥之矣方其未暱也木也及其既䁥也不木也且光风霁月何与于我而忻狂飓隂霾何与于我而惨水光山色何与于我而喜荒原頺壁何与于我而悽则风月水石固有通于我者我乃忻之惨之喜之悽之耳奈何日日周逰时一茂对人忻亦忻人惨亦惨以目为赏以目为惜语云我乃行之不得我心不自察耳察则不木不察则木顾华裔之界限人物之差等仁人未尝无别此以别之者体之也华得其所裔亦得其所也尽人之理亦尽物之理也分殊者脉络之分也理一者公溥之量也然征伐可废乎刑诛可弛乎仁人未尝不严此以严之者体之也仁与不仁辨之以心不辩之以迹除莠剔蠧以杀机为生织花铩鹤以生机为杀故砭灼不废于肌肤夏楚不靳于爱子虞廷四罪鲁国肆𤯝周王一怒宋公不阨孰一体孰非一体必有分矣夫以天地万物为体则体大以四体为体则体小以天地万物之体为人则人大以四体之体为人则人小大体者能卷能放流衍于衆小体之中而衆小体不能隔也四体之木则知疗之天地万物之体之木则不知疗弗思故也夫千万世之上此天地也有万物焉千万世之下此天地也有万物焉天道无穷地道无穷物生无穷吾心亦无穷往圣之絶学未辍于命而万世之太平辄营于中仲尼之生千古不疚尧舜之心至今犹存即其体存也故曰会人物于一身通古今于一息区区补葺于百年之间君子以为犹木也故仁以为巳任古之成仁者如此曹门学则无我方为真我夫学随事可尽随时可尽随地可尽随分可尽外无待越内无容减当其现在不乏毫釐讲学愈精则愈麄愈髙则愈卑故圣学为庸行如赤子而止遭人之唾骂斥辱皆我大得益处心之在人虽梦寝而未尝断息常动故也虽应酬而不可眹兆常静故也昼游虽乐不闻遇雪而悲春景而嬉岂至逢冬而恶何者安于时也时有顺逆何异昼夜春冬而情逐景迁乃致愁苦亦惑矣惟知故止惟止故知然知则六合内外莹莹一片止在何处圣人能从心所欲故不踰矩世人大概违心耳如何存养此心曰识得此心方好存养如何识心曰心体时时呈露勿令闻见遮迷仁心之徳也而泥之者乃于心之内更求徳焉非徳不足以见仁也者不知心焉知仁故曰仁人心也言心而不言徳泥之者乃于人之内更求心焉非心不足以见仁也者不知人焉知仁故曰仁者人也言人而不言心鸿蒙未辟之始有合而无分形象既判之后似分而实合入其室父母兄弟环向而处不知其䁥也出而游阛阓之中遇其父母兄弟则䁥之之郡城焉遇其邑之人则暱之之会城焉遇其郡之人则暱之之都城焉遇其省之人则䁥之之海外异邦焉遇中国之人则䁥之之圹洋之水木石鹿豕之为丛遇似人者而䁥之矣且光风霁月何与于我而忻狂飓隂霾何与于我而惨水光山色何与于我而喜荒原頽壁何与于我而悽则风月水石固有通于我者我乃忻之惨之喜之悽之耳谈风水者专言鬼䕃故欲安其枯骨至于祖父生前或置之不得其所岂其为䕃生祖父不及死祖父乎此大惑也忠节吕豫石先生维祺吕维祺字介孺号豫石河南新安人万厯癸丑进士除兖州推官入为吏部主事光熹之际上疏请慎起居择近侍防㣲杜渐与杨左相唱和也累转之郎中告归崇祯初起尚寳卿再转太常卿庚午陞南京户部右侍郎兼右佥都御史总督粮储时邉饷既借支而纳户逋欠又多积弊难清上特勅侵欺者五品以下就便提问先生悉心筹画解支有序乃曰昔人有言人至察则无徒第思国家多故君父焦劳为臣子者岂能自已陞南京兵部尚书贼犯鳯陵南京大震先生寻以台省拾遗落为民辛巳正月雒阳陷先生为贼所执道遇福王昂首谓王曰死生命也名义至重无自辱巳而贼害王酌其血杂鹿醢饮之曰此福禄酒也先生大骂死之赠太子少保谥忠节逆奄之时拆天下书院以学为讳先生与张抱初方讲于芝泉书院几中危祸在南都立丰芑大社归又立伊雒社修复孟云浦讲会中州学者多从之尝言一生精神结聚在孝经二十年潜玩躬行未尝少怠曽子示门人曰吾知免夫非谓免于毁伤葢战兢之心死而后已也若先生者其见道未可知庶几讲学而不伪者欤与苏抑堂天下万世所以常存而不毁者只为此道常存此道之存人心之所以不死也使人心而死则天地之毁也久矣人人心不死而人人未能操存之便厌厌无生意所以持世之人力为担任将一副精神尽用之于此道而卑者祗役役于富贵功名意见蹊径其髙者又躭入于悬虚以为道更有在也不知此道至平至易见前即是转疑即非即入世之中亦自有出世之法非必尽谢絶人世而后为学也世不难于出而难于入出而不入出而乃欲入此幻与伪之为也入而能出此吾儒学问之所以异于二氏也年兄云即今亦自可学诚哉即今亦自可学也弟有聨云人只此人不入圣便作狂中间难站脚学湏就学昨既过今又待何日始囘头故曰才説姑待明日便不可也自古圣贤何人不由学问涵养而必曰生知云云则自弃甚矣只要认定一路一直硬肩做去日新不已即吾侪自有圣谛彼程邵诸先觉非人也乎哉彼何以与天地不朽而我辈空没没也思念及此有不愧汗浃趾者岂人哉然年兄之所以迟疑于其间者得无谓今天下讲学者多伪也不则谓讲学与不讲者多分一畛域恐吾涉于一邉噫岂其然哉讲学之伪诚有之然真者必于此出以其伪而废真何异于因噎废食且天下之贪官綦多也未闻以废仕进也至于讲学之家多分畛域亦自有説吾只见得吾身非此无以为人安身立命的的在此世自有世之讲学吾自有吾之讲学所谓天渊悬隔者也今天下禁讲学而学会日盛学会虽盛而真实在此间做者甚少弟之修复孟先生会原自修复不沾带世间一尘近日敝邑及隣邑逺近之士觉彬彬兴起今世风之壊也久而人心日不古矣以年凡之识力辨此最易如有意于此固无事迟疑孟子云奚有于是亦为之而已矣天下第一等事是何人做天下第一等人是从何事做起可惜终身憧憧扰扰虚度光隂到雨罢庭空风过花飞时究竟携得甚物去以此思之何重何轻何真何幻何去何从自有辨之者然而眼界不开由骨力不坚骨力不坚所以眼界愈不开以此思之学问下手处可味也而世往往目学问为伪为迂某谓世之学者岂无伪哉而真者固自真也以伪为非去其伪而可矣至于学问不足经世又何学之为以此思之学力事业非两事也弟维祮问讲学为人所非笑何以处之曰讲学不为世俗非笑是为乡愿讲学不到使非笑我者终心服我是为乡人讲学必别立崖岸欲自异于世俗是为隠怪讲学不大倡其道于天下后世以承先启后自任以为法可传自励是为半途之废明儒学案卷五十四明儒学案卷五十五钦定四库全书明儒学案卷五十五余姚黄宗羲撰诸儒学案下三给事郝楚望先生敬郝敬字仲舆号楚望楚之京山人万厯己丑进士知缙云县调永嘉入为礼科给事中改户科上开矿税奄人陈増陷益都知县吴宗尧逮问先生劾増申救宗尧税奄鲁保李道请节制地方有司先生言地方有司皇上所设以牧民者也中使皇上所遣以取民者也今既不能使牧民者禁御其取民者已为厉矣而更使取民者箝制其牧民者岂非纵虎狼入牢而恣其抟噬哉又劾辅臣赵志臯力主封贡事败而不坐䑕首观望谋国不忠于是内外皆怨己亥大讣京朝官以浮躁降宜兴县丞量移江隂知县不为要人所喜考下下再降遂挂冠而归筑园着书不通宾客五经之外仪礼周礼论孟各着为解疏通澄明一洗训诂之气明代穷经之士先生实为巨擘先生以淳于髠先名实者为人是墨氏兼爱之言后名实者自为是杨氏为我之言战国仪秦鬼谷凡言功利者皆不出此二途杨墨是其发源处故孟子言天下之言不归扬则归墨所以遂成战国之乱不得不拒之若二子徒有空言无闗世道孟子亦不如此之深切也此论实发先儒所未发然以某论之杨墨之道至今未熄程子曰杨墨之害甚于申韩佛老之害甚于杨墨佛老其言近理又非杨墨之比夫无所为而为之之为仁义佛老从死生起念只是一个自为其发愿度衆生亦只是一个为人恁他説元説妙究竟不出此二途其所谓如来禅者单守一㸃精魂岂不是自为其所谓祖师禅者纯任作用岂不是为人故佛氏者杨墨而深焉者也何曽离得杨墨窠臼岂惟佛氏自科举之学兴儒门那一件不是自为为人仁义之道所以灭尽某以为自古至今只有杨墨之害更无他害杨子云谓古者杨墨塞路孟子辞而辟之廓如也岂非梦语今人不识佛氏底藴将杨墨置之不道故其辟佛氏亦无闗治乱之数但从门面起见耳彼单守精魂者不过深山之木石大泽之龙蛇无容辟之其纯任作用一切流为机械变诈者方正弥天漫地杨墨之道方张而未艾也呜唿先生之学以下学上逹为的行之而后着习矣而后察真能行习未有不着察者也下学者行也上逹者知也故于宋儒主静穷理之学皆以为悬空着想与佛氏之虚无其间不能以寸然按先生之下学即先生所言之格物也而先生于格物之前又有一叚知止功夫亦只在念头上未着于事为此处如何下学不得不谓之支离矣知言学以性善为宗以养气为入门以不动心为实地以时中为妙用性即至善不待养而其体常定不定者气动之也故其要只在养气性者静也无为之先本无不善桀纣幽厉有为之后也气习胜也天道于穆本无不善灾疹乖戾毒草勐兽有为之后也气化胜也志气之帅也此乃天然妙用人心起一念气即随念而动真宰凝定气自蛰伏中心坦坦气自舒畅所以养气又在调心浩然之气与唿吸之气只是一气一㸃虚灵内照自然渣滓销镕以是益信人性本善若非性善何以性现衆欲便消今人疑性有不善葢认情识为元神耳不是性之本体何怪乎不善一㸃灵知时时刻刻事事物物寂然不昧便是有事的的真功行时知行坐时知坐唿吸语嘿细㣲无不了了自知自然性常见而气听命此谓性善此谓知止此谓止于至善日间宁静时多则性见閙攘时多则气杂要之尘劳喧譁中自有安身立命处气常运性常定何动不静本戅人念头常方方硬硬以此认不动非也念头若不圆活触着便恼磕着便揺湏放教平和满腔春意则气不调而自调心不定而自定习气用事徔有生来已惯拂意则怒顺意则喜志得则扬志阻则馁七情交逞此心何时安宁湏勐力斡转习气勿任自便机括只在念头上挽囘假如怒时觉心为怒动即返观自性覔取未怒时景象湏臾性现怒气自平喜时觉心为喜动即返观自性觅取未喜时景象湏臾性现喜气自平七情之发皆以此制之虽不如慎之未萌省力然既到急流中只得如此挽囘喜怒虽大贤亦不免但能不过其则耳若顺亦不喜拂亦不怒则是性死情灰感之不应触之不动木石墻壁皆圣贤矣有事只是一个干知心所以大者以其虚也若滞在一处只与司视司听者无别有碍则小无碍则大但得闲时则正襟嘿坐体取未发气象事至物来从容顺应尘劳旁午心气愈加和平不必临事另觅主宰但能平心定虑从容顺应即凡顺应者即是主宰多一层计较多一畨劳扰性体至静而明静故寂寂明故生生显㣲无间仁智一体动静一源此天命之本然也天命不已处即是于穆处盈两间四时日月寒暑昼夜来而往往而来草木苗而秀秀而实人物㓜而壮壮而老刻刻流行时时变易俄顷停滞即不成造化矣人性若断灭枯稿岂是天命之本然故曰离动非性厌动非学无事端嘿凝神内外根境一齐放下有事尽去思量尽去动作只要傀儡一线不放根蒂在手手舞足蹈何处不是性天约礼只是主敬以敬履事之谓礼以礼操心之谓敬儒道宗㫖就世间纲纪伦物上着脚故由礼入最为切近其实欛柄只一㸃灵性惺惺歴歴便私欲浄尽天理流行日用伦物尽是真诠但圣人下学上逹不如此説得元虚子思后来提出未发之中教人戒惧慎独直徔无始窟中倒底打迸出来刀刀见血矣干元资始万物化育流行穷厯不变只缘太虚中有一个贞观作主自屈自伸自往自来无心而成化故曰干以易知曰健曰专曰直皆易知之妙用也人心一念虚灵惺惺内照自与天道同运并行今人念头无主胶胶扰扰精明日消乃禽乃兽是谓背天论语思无邪礼记俨若思二语为圣功之本不思之思为俨若思不偏之思为正思孟子曰心之官则思先立乎其大者一片虚灵静而常照与宇宙同体万象森罗故曰大非计较分别之思谓之大也计较分别之思皆谓之邪一有所着即非中体非必放纵而后谓之邪也不学则殆之思终日终夜无益之思皆是揣摩妄想非俨若无邪之本体者是真思即是真学岂得殆而无益养心先要识心体孟子曰茍得其养无物不长先儒谓先有个物方去养方为长白沙诗云存心先要识端倪此之谓也吾儒谓喜怒哀乐未发时气象禅门谓之本来面目元门谓之五行不到处白沙诗湏臾身境俱忘却一片圆融大可知即此境界是万物皆备仁之全体也便是端倪识此方去日用上䕶持工夫才有下落先辈谓如鸡伏卵如龙养珠先要有珠有卵方去抱养非茫茫泛用其心也日用感遇情识牵纒千头万绪如理乱丝昔人有环中弄丸之喻胸次何洒然也环中者于此去彼来交继之间圆转平等无牵强凑合之迹也弄丸者因一彼一此各正之理随物应允无凝滞畱难之苦也上士以应用为乐下学以酬酢为苦但十分苦中得一二分轻省即是讨着把柄直到无意必固我从心所欲发而中节地位方是最上头为仁在养气心气和平自然与万物相亲今人血气运动即谓之生都不知自已性命安顿何处故云百姓日用而不知天道只一个干知作主更无第二知所以亘元会运世时行物生贞常不变若有第二知便费搬弄安排必然生出许多怪异时序都要颠倒错乱人心多一个念头便多一畨经营大道不分体用治人即是修已士君子待人接物处事一有差谬即是心性上欠圆融试随处返照自当承认万物若非一体天下无感应矣为人子弟日用问安视饍温凊定省唯诺进趋隅坐徐行奉杖进履种种小节在家庭父母兄长之前行之丝丝都是性命精髓流洩出来所以为至徳要道有目能见无目即无见有耳能闻无耳即无闻有血肉躯便有我无血肉躯即无我有计较思量便有心无计较思量即无心此凡夫局于形气所谓颠倒迷惑沉沦生死为可悲悯者也悟中人湏不假五官四肢闭明塞聪兀然枯朽而光莹朗鑑到处空明冲漠无朕之中万象森罗方为知者形气有生死性无生死性自太虚来与太虚同体附形气而为性形从太虚中结聚故不离太虚之本然譬如氷从水生所以性体与虚合也形毁气㪚之后一㸃虚明不被情识牵纒复还太虚去若被情识牵纒展转汩没依旧化形化气少不得太虚本然仍在如金杂铜中百刼不坏直待铜质销尽金体复现今人病痛只为心不在躯殻内所以形空气㪚日趋朽败若心在身中食知食视知视聼知聼一切运动喘息无不了了自知则神常凝气常聚精常固昔贤所以言心要在腔子内也天地元气只在两间内运用保合不泄所以天长地久日月只在两间内代明所以久照今人精气神识浑在外面发洩无余安得不败漏销竭以至死亡老子曰载营魄抱一能无离乎营义训明亦训动即魂也动而明者为魂淮南子曰火气为魂地气为魄註曰魂人阳神也魄人隂神也魂魄具而成人二者相守魂日也魄月也天道日月相推而明生人身魂魄相守而灵发月附日而生光魄附魂而生灵昼阳胜白日动作魂用事也魄即伏其间隂不离阳也夜隂胜向晦宴息魄用事也魂即守其宅阳不离隂也魄精重浊离魂则沉在夜则为厌寐在昼则为昏惰顽冥一切贪着不仁之患魂神轻清离魄则浮在昼则为㪚乱驰逐在夜则为惊悸狂唿展转不宁之患故摄生者以魂为主魂胜而魄受制则志气清明神宇光朗为贤为圣魄胜而魂受制则私欲横行邪暗蔽塞为狂为愚魂不守魄则官旷宅空神外驰而形无检破耗销竭为病为死故曰载营魄抱一载者并畜同处之意抱一者浑合不离之法也四书摄提凡事君者尽忠谋国以求必济不可轻弃其身处困者畏天凝命以求遂志不可轻弃其命如是则君事无不终而已志无不遂至于万不可已舍身殒命良非得已岂谓凡事君者先意其必亡遂委身弃之乎世儒不逹于为臣辄云不有其身于处困辄云不有其命但求塞责不顾委托无济困之才适以自丧其躯岂圣人教人之本意哉夫道贵通变易戒用刚儒者固执用刚举天下国家之重祗以供吾身之一掷经术不明身世两误可不慎欤不求安饱朱註志有在而不暇及所以敏于事其实饮食居处亦便是事恒情食辄求饱居辄求安所谓有事而正也见小欲速伧父习气学道者逞一毫习气不得着一毫私意不得穿衣喫饭都是事博士家终日寻行数墨灵知䝉闭没齿无闻皆沿习格物穷理先知后行捕风捉影空谈无实学者求真知湏躬行实体行之而后着习矣而后察向日用常行处参证自然契合人情所谓好恶者好他人恶他人耳圣人所谓好仁恶不仁者自好自恶也世所谓好仁恶不仁见可好之在仁可恶之在不仁耳圣人所谓好仁即是为仁所谓恶不仁即是去不仁论语无空虚之谈无隠僻之教言性即言习言命即言生死与废言天即言时行物生言仁即言工夫效騐言学即言请事条目意不离物心不离境理不离事学不离文道不离世天不离人性天不离文章故曰下学而上逹髙卑一也逺迩一也道器一也形性一也理气博约知行皆一也一即贯贯即一故曰一以贯之后儒事事物物分作两叚及其蔽也遂认指为月画地为饼跖虚为实贵无而贱有离象而索意厌动而贪静逺人而为道絶俗以求真清虚寂灭之教盛而规矩名法荡然矣人性虽善必学习而后成圣贤赤子虽良养之四壁中长大不能名六畜虽有忠信之资不学不成令器荀卿疑人性为恶以此夫性本虚灵人之生理何有不善如五谷果实待人栽培委之闲旷其究腐败耳可谓五谷果实本无生理乎浮屠称无学以求见性所以荒宕驰骋败常乱俗也圣人于道但教人行不急责人知礼仪三百威仪三千使民由之而已知则存乎贤者纵不知能由亦有所范围而不及于乱如天下仁人孝子少养生丧祭之礼不废即贼子亦少必若责养生者以深爱和气责居丧者以三年不言责祭祀者以七日戒三日斋洋洋如在不惟孝子慈孙不多得将并奉养衰麻祭享以为难行故圣人制礼因人情而节文小大由之正以此二氏执途之人责以明心见性致虚守静未可得反使世人迷谬不知所趋故道者卑近平常人情而已道不离宇宙民物二氏言道出宇宙民物之外理学言道蔵宇宙民物之中圣人礼乐即道四科即学二氏以民物为幻以空寂为真故道出于世外理学以有形为气以无形为理故道蔵于世中二氏不足论儒者学为圣人分理气为二舍徳行言语政事文学别求主静穷理岂下学而上逹之本教养身者将天地万物无邉光彩一齐収摄向身来醖酿停毓然后发生有身而后有天地万物无已是无天地万物也故已重于天地万物寻常行处常知有已即是放其心而知求下学而上逹一语为学的世儒与二氏教人先知圣人教人先行故学习为开卷第一义学习即行也悦则自然上逹悦即知知即好且乐故悦葢由之而后知之也孟子谓行不着习不察者彼为终身由之而不知者发也终身由之而不知犹然不行不习不由也真能行习未有不着察者也故道以行为本圣人教诸子不过寻常践履躬行实地其所谓正心诚意尽性知命者已即在其中矣知与识异知者太虚之元神即明徳之真体太极初分阳明为知隂暗为识暗中亦有明浮屠谓之阴识在天日为阳魂犹知也月为隂魄犹识也在人旦昼魂用事为知昏夜魄用事为识识附知生还能蔽知知縁识掩还以宰识故旦昼亦不能离识梦寐亦不能离知知为主勿为识夺即知即止也知不能为主随识转移虽知不能自止学者但使明徳常主便是知止自欺最是杂念妄想为甚未有可好可恶之物空想过去未来此是念头上虚妄未见施行不为欺人祗自欺也及事物到前䝉蔽茍且不能致知及物恶恶不能如恶臭好善不能如好色自家本念终成欠缺是谓不自慊较自欺加显矣自欺在未有好恶前不止不定不静不安不可与虑而戒之之法全在知止自慊在既有好恶后能絜矩能忠信加诸家国天下身心无欺而求慊之功在致知格物故中庸言诚必兼物我始终纯一乃为至诚与大学诚意在致知格物正同大抵恒人意不诚由妄念多所以勿自欺为始始于知止有定也欲诚意必待扩充所以自慊为终终于物格知至也宇宙间惟物与我意在我物在天下往来应感交涉之端在知致吾知往及物谓之格格至也推吾之知至彼物邉摄天下之物归吾意邉故曰致知在格物意惟恶念知其非而任之是自欺若善念何嫌往来禅家并善念扫除乃至梦寐亦欲自主与觉时同如梦觉可一则昼夜亦可一生死亦可一其实昼夜生死焉可一惟生顺死安便是生死一昼作夜息便是昼夜一善则思行恶则思止便是行止一意茍无邪便是有意无意一勿自欺者不专在止念在知是知非知其所当止而止之止固不自欺也知其所不必止而不止不止亦非自欺也葢思者心之官圣功之本禅家必以不起念为无碍儒者袭其㫖刻厉操心乃至旋操旋舍忽存忽亡反以知止为难失之逺矣禅寂无念但念起不分善恶皆自欺圣教善是善恶是恶觉是觉梦是梦茍梦觉不一在人即为自欺将昼夜不同在天地亦是自欺乎不通之论也近代致良知之学祗为救穷理支离之病然矫枉过直欲逃墨而反归杨孟子言良知谓性善耳是非之心人皆有之然自明自诚先知先觉者少若不从意上寻讨择善固执但浑沦致良知突然从正心起则诚意一闗虚设矣致知者致意中之知无意则知为虚影而所致无把柄湏意萌然后知可致人莫不有良心邪动胶扰于自欺必先知止定静禁止其妄念以逹于好恶然后物可格知可致意可诚若不徔知止勿自欺起胡乱教人致良知妄念未除自欺不止鹘突做起即禅家不起念无縁之知随感敌应不管好丑一超直入与中庸择执正相反既有诚意工夫何湏另外致良知不先知止勿自欺以求定静安虑那得良知呈现致之以格物乎中之一字自尧舜开之曰允执厥中然未明言其所谓中也夫子始言中庸中即庸也庸之言用也百姓日用即中也大舜执其两端用其中于民执两端即执中也易曰一隂一阳之谓道即两端也孟子云执中无权犹执一也权即两端两端者执而无执是谓允执后儒以不偏不倚无过不及之间为中是执一也中有过时自有不及时过与不及皆有中在如冬有大寒亦有热夏有大暑亦有凉不可以其不及而谓之非冬夏不可以其太过而谓之非寒暑也中即性也性含舒惨喜怒哀乐未发混同所以为不测之神发皆中节植本于此若但有喜乐无哀怒有哀怒无喜乐则偏方一隅不活泼必以中节为和者中不可见闻和即可见闻之中中无思为和即思为之中无和则中为浮屠之空寂耳圣人言中向用处显所以为中庸教人下学而上逹㣲之显隠之见诚之为贵也未发在未有物之先所谓一也神也形而上也无过不及在既有为之后器也形而下也无过不及者形象之迹未发者不暏闻之神不可相拟有圆融不测之神而后可损益变通以用中未用只是两端两端者无在无不在所谓圆神也一而非一二而非二故曰两端不论已发未发但气质不用事都是未发之中知行合一离行言知知即记闻离知言行行皆习气道由路也共由为路日用常行实在现成无论㣲显内外但切身心人物事理可通行者皆道是谓之诚无当于身心人物事理虽元妙无用不可行皆是虚浮不可以为道即切身心事物人茍昏迷放佚气质用事离实亦虚也故圣人教人择善固执只在人伦庶物间神明失照则荆棘迷路神明作主则到处亨通舍此谈元説妙捕风捉影尽属虚浮故曰明则诚矣诚则明矣着实便是诚惺觉便是明诚明而能事毕矣问天地不二不测曰太极未判浑浑沌沌太极初判一生两分两抱一立以为一而两已形以为两而一方函不可谓一不可谓二苐曰不二不二者非一非二之名阳动隂静翕辟相禅一以贯之是曰不测在人心推已发之和与未发之中交致而万感万应所谓一而二二而一譬如作乐乐器是一中间容戞击搏拊连器成两音是一中间有轻重缓急曲折空歇处连音成两此一隂一阳之道参天两地之数事物巨细皆然是谓不测朱子以存心为尊徳性以致知为道问学存心者操存静养之谓致知者格物穷理之谓徳性原不主空寂今以存心当尊徳性则堕空寂矣问学原不止穷理今以致知当道问学则遗躬行矣徳性实落全仗问学离问学而尊徳性明心见性为浮屠耳离徳性而道问学寻枝摘叶为技艺耳除却人伦日用别无徳性一味致知穷理不是实学学效也其要在笃行道由也道问学者率由之非记闻之也夫无思无为寂然不动徳性之虚体也感而遂通天下之故问学之实地也论感应之迹人心一日之间无思无为者不能斯湏而论存主之神自㓜至老其寂然不动者百年常住故曰不睹不闻莫见莫显岂徒操存静养无思无为谓之尊徳性乎哉若是则所谓道问学者亦风影耳身无邪动即心正心无欺诈即意诚意无暧昧即知至事事物物知明处当即物格世教衰道术裂日事浮华粉饰铺张不识道体本初故子思㣲显阐幽示人以不睹不闻无声无臭之真使人敛华就实返本归元非专教人遗事物静坐观空如禅寂也且如论语言敬只是谨慎无敢慢之意不外修已事上而理学家必曰主一无适乃为敬使学人终日正襟危坐束縳桎梏胸臆以为操心曰戒慎不睹恐惧不闻君子慎独当如此毕竟张皇棿杌如捕风繋影徒费商量终无所得何如即事就境随处随时恂恂规矩从容和顺自然内外浑融矣礼曰体魄则降知气在上知与气非二知即气也无气即无知太虚浑是气所以能神气即理之实处刚大充塞者气之分量所以称浩然者也要其养气不在刚大充塞处只在几㣲存主中集义自然气和心广体胖上下同流世儒错向刚大充塞处求谓易道贵刚与时中妙用迥隔大抵气质不用事即是养气徳性常主即是集义学养气即气是事但不可着于气平常执事凡事皆事但不可着于事着事便是勿求于心事在即心在心为主事不得为正便是心勿忘心勿忘则即事是心不必更于事外求心如心土添心即是助长体用一原显㣲无间事理圆通心境不二求放心之要领也养气是彻上下合内外之道天地时行物生人身动作威仪皆气也天命无声无臭于四时百物上调停人心不睹不闻于动作威仪上培养偏外则支离偏内则空寂圣学所以养未发之中于已发之和也仪礼亲丧三日成服杖拜君命及衆宾不拜棺中之赐礼凡尊者有赐厥明日必往拜惟丧礼孝子不忍死其亲棺中之赐衣衾含襚之𩔖拜于既葬之后孟子为齐卿母卒王以卿礼赙之臧仓所谓后丧踰前丧衣衾棺椁之美皆王之赐路中论棺椁之美其故可知反于齐拜王赐也止于嬴止境上不入国也衰绖不入公门大夫去国于境为坛位而哭亲至齐境拜赐即返鲁终丧也俗儒讥孟子不终母丧不考礼文之故也道之大原出于天假使人性本无此道虽学亦不能洪荒至今不知几亿万载习俗縁染斧斤戕伐此理常新茍非性善絶学无传久矣岂书册所得而留哉由学而能者万不敌天生之一由不学而坏者一丧其天生之万故学为要七篇大抵与杨墨辩然七国时二子死久矣当世为害者非尽杨墨二子亦未尝教人无父无君也要之杨子为我墨子为人当时游士无父无君皆起于自为为人故曰天下之言不归杨则归墨淳于髠曰先名实者为人此墨氏兼爱之言也后名实者自为此杨氏为我之言也千万世功利之媒不出此两途皆是无君父害仁义者也仁义者立人之道人知孟子为杨墨辩不知为当世不仁不义者辩也孔子之道时中而已随处适中包三才贯古今化育所以流行人物所以生成千变万化所谓沧海之濶日月之光观波澜浩荡然后知天下莫大于水观光辉普照然后知明莫大于日月若但穷源于山下涓涓耳仰观悬象规规耳求本于圣心几希耳故善观水者于波澜汹涌处善观日月者于光明普照处善观圣道者于万象森罗处説者顾谓观澜知水之本观容光知明之本夫水之本天一也日月之本二气也观者不于实而于虚不于显而于㣲不于费而于隠何以观何以见大观天载于无声无臭不于时行物生观圣人于不睹不闻不于经纶变化所以世之学道者澄心嘿坐不于人伦庶物躬行实践则二氏之观空无相为无量大千者而已以此言道岂孔子下学上逹之㫖諌议吴朗公先生执御吴执御字朗公台州人也崇祯间由进士擢刑科给事中初入考选宜兴令其私人李元功邀致之先生不往御史袁𢎞勲金吾张道濬搏击善𩔖太宰王永光主之先生劾其诲贪崇墨宜避贤路永光寻罢上忧兵饷缺额先生言今日言饷不在创法而在择人诚令北直山西陜西凡近邉州县罢去遢葺之辈勅吏部精择进士尽行改选畀以本地钱粮便宜行事各随所长抚吾民练土兵饷不取偿于司农兵不借援于戍卒计无便于此不聼又劾宜兴塘报奏章一字涉盗贼一字涉邉防辄借军机宻封下部明畏廷臣摘其短长他日败可以捷闻功可以罪按也词臣黄道周清亷不阿欲借试録处之未遂其私则迁怒仪部黄景昉楚録箴砭异同必欲斥之李元功蒋福昌等夙夜入幕私人如市此岂大臣壁立千仭不迩羣小之所为哉奏上上切责之先生再劾三劾俱留中凡先生所言皆时局小人之深忌已而先生奏荐刘忠端曹于汴并及御史迟大成所举之姜曰广文震孟中允倪元璐所举之黄道周上责其狥滥御史吴彦芳言正人蠖伏尚多邪𩔖鹓班半据荐曹于汴李邦华李瑾劾吕纯如章光岳上以朋比下先生与彦芳于刑部坐奏事上书诈不以实律杖徒三年兵部员外郎华允诚劾温体仁与闵洪学同邑相依驱除异已而吴执御之处分遂不可解矣未几先生亦卒有江庐独讲一编其学大都以立诚为本而以坤二爻为入门因合之干三爻深佩宋儒居敬穷理之説至海门言求已处亦笃信不疑故于克已闲邪谓不当作去私説虽未洞见道体独契往圣而一种担当近理之识卓然躬行君子也江庐独讲克已工夫是一了百当其余出门使民都是逐件做工夫假如出门时聚起精神这出门时便是仁使民时聚起精神这使民时便是仁祭祀感格乃生者之气非死者之气朱子人死未尽㪚之説尚徔佛学来然难説只是生者之气气本无间屈伸有无皆气也虽㪚而尽仍是死者之气故曰反而归者为鬼天无时不动而天枢则不动两间可求惟已七尺可问惟心喜怒哀乐稍有盈溢便是气常存此心不为气动即是无终日之间违仁明儒学案卷五十五明儒学案卷五十六钦定四库全书明儒学案卷五十六余姚黄宗羲撰诸儒学案下四忠烈黄石斋先生道周黄道周字㓜元号石斋福之镇海卫人家贫时时挟策远游读书罗浮山山水暴涨堕涧中溯流而入得遇异人授以读书之法过目不忘登天启壬戍进士第选庶吉士㪚馆补编脩即以终养归寻丁内艰负土筑墓终丧丙舍崇祯庚午起原官小人恨钱龙钖之定逆案借袁崇焕邉事以陷之下狱论死先生抗疏颂寃诏镌三级陛辞因言易数皇上御极之元当师卦上九开国承家小人勿用以讽首辅温体仁削籍为民丙子起右中允上言慎喜怒省刑罚即如郑鄤杖母之狱事属暧昧法不宜坐奉㫖切责丁丑进左春坊左谕徳大学士张至发选东宫官属不及先生杨廷麟等之直讲读者以让先生至发曰道周意见不无少偏近日䟽三罪四耻七不如有不如郑鄤之语蔑伦杖母明㫖煌煌鄤何如人而自谓不如是可为元良辅导乎给事中冯元飈言道周忠足以动圣鉴而不能得执政之心恐天下后世有以议阁臣之得失也戊寅进少詹事兼翰林院侍讲学士上御经筵问保举考选孰为得人先生对树人如树木湏养之数十年始堪任用近来人才远不及古况摧残之后必湏深加培养上又问对曰立朝之才存乎心术治邉之才存乎形势先年督抚未讲形势要害浪言镇抚徒事矜张事既不效辄谓兵饷不足其实新旧饷约千二百万可养四十万之师今宁锦三协兵仅十六万似不烦别求供战伐之用也未几杨嗣昌夺情入阁陈新甲夺情起宣大总督方一藻以辽抚议和先生具三䟽一劾嗣昌一劾新甲一劾一藻七月己巳上召先生至平台问曰朕自经筵畧知学问无所为而为之谓天理有所为而为之谓人欲尔疏适当枚卜之后果无所为乎对曰臣无所私上曰前月二十八日推陈新甲何不拜疏对曰御史林兰友给事何楷皆有劾疏以同乡恐涉嫌疑耳上曰今遂无嫌乎曰天下纲常邉疆大计失今不言后将无及矣臣所惜者纲常名义非私也上曰知尔素有清名清虽美徳不可傲物遂非惟伯夷为圣之清若小亷曲谨不受餽遗此可为亷未可为清也对曰伯夷全忠孝之节孔子遂许其仁上以为强説嗣昌出辩曰臣不生于空桑岂遂不知父母臣常再辞而明㫖敦廹甚至臣父而在且不敢自有其身况敢有其子乎道周学行人宗臣实仰企之今乃谓不如郑鄤臣始太息絶望鄤之杖母行同枭獍道周又不如鄤何言纲常耶先生曰臣言文章不如郑鄤上责其朋比对曰衆恶必察岂得为比先生又曰古人对仗读弹文嗣昌身为大臣理宜待罪岂得出而角口于是嗣昌引退上曰尔不宜诽谤大臣对曰臣与嗣昌比肩事主何嫌何忌而不尽言上曰孔子诛少正卯当时亦称闻人唯以心逆而险行僻而坚言伪而辩顺非而泽记丑而博不免孔子之诛今之人率多𩔖此对曰少正卯心在欺世盗名臣之心在明伦笃行上以褊激恣口叱之去先生曰臣今日不尽言则臣负陛下陛下今日杀臣则陛下负臣上曰尔读书有年祗成佞口先生又为上辩忠佞者久之上怒甚然亦夺于公议止谪江西布政司知事葢上素知先生清苦无私第三疏在枚卜之后小人中之者谓当枚卜之时隠忍不言睥睨宣麻宣麻不得由是发愤耳上入此间亦遂疑先生平生言行之出于伪也先是五月间先生草劾一藻新甲二疏俾长班投会极门长班恐疏上必败枚卜乃驾言会极门中官索钱先生无以应至会推㫖下长班絶望始并投三疏故小人有此揣摩彼小人之识见亦犹夫长班之识见也庚辰江西廵抚解学龙疏荐地方人才谓先生堪任辅导上怒其朋比逮先生及解抚廷杖之下刑部狱户部主事叶廷秀太学生凃仲吉上书颂先生皆廷杖先生在狱中同狱者多来问学侦事者上闻词连黄文焕陈天定文震亨孙嘉绩杨廷麟刘履丁董养河田诏上使镇抚司杂治之连及者既不承至有㦸手而詈者诸人皆返刑部而先生改下北寺当是时告讦公行小人创为福党之説以激上怒必欲杀先生而后已司㓂刘泽深拟烟瘴遣戍再奏不允宜兴出山天下皇皇以出先生望之辛巳十二月戊辰州衞一日上御经筵叹讲官不学宜兴进曰惟黄道周识虽偏而学则长次辅蒋入公因言道周贫且病乞移近戍宜兴曰皇上无我之心有同天地既道周有学便可径用何言移戍上笑而不言既退即御书原官起用未上而京师陷福王起礼部尚书掌詹事府事寻以祭告禹陵出栖迟浙水国亡之后奉唐王入福遂首政府是时政由郑氏祭则寡人赐宴大臣郑氏欲居第一先生谓祖制武无班文官右者相与争执郑氏辞屈嫌隙遂成先生视郑氏殊无经畧之志自请出闗然不能发其一甲转其斗粟徒以忠义激发句月之间掲竿云集先生亲书告身奖语给为公赏得之者荣于诰敕从广信抵衢州为其门人所绐至婺源明堂里见执系尚膳监絶粒十四日不死引决又不殊丙戍三月七日兵解年六十二先生深辩宋儒气质之性之非气有清浊质有敏钝自是气质何闗性上事性则通天彻地只此一物于动极处见不动于不睹不闻处见睹闻着不得纎毫气质宋儒虽言气质之性君子有弗性焉毕竟从夹杂中辨别精㣲早已拖泥带水去也故知先生之説为长然离心之知觉无所为性离气质亦无所为知觉如此以求尽性未免易落悬想有先生之学则可无先生之学尚湏商量也榕坛问业千古圣贤学问只是致知此知字只是知止试问止字的是何物象山诸家説向空去从不闻空中有个止宿考亭诸家説逐物去从不见即事即物止宿得来此止字只是至善至善説不得物毕竟在人身中然继天成性包裹天下共明共性不説物不得此物粹精周流时乗在吾身中独觉独知是心是意在吾身对照过共知共觉是家国天下世人只于此处不明看得吾身内外有几种事物着有着无愈去愈逺圣人看得世上只是一物极明极亲无一毫障碍以此心意澈地光明才有动处更无邪曲如日月一般故曰明明徳于天下学问到此处天地皇王都于此处受名受象不消走作亦更无复走作那移去处故谓之止自宇宙内外有声有形至声臭断处都是此物贯澈如南北极作定盘钋不由人安排得往继之成之诚之明之择之执之都是此物指明出来则直曰性细贴出来则为心为意为才为情从未有此物不明可经理世界可通透照耀试问诸贤家国天下与吾一身可是一物可是两物又问吾身有心有意有知梦觉形神可是一物两物自然谺然摸索未明只此是万物同原推格不透处格得透时麟鳯虫鱼一齐拜舞格不透时四面墻壁无处蔵身此是古今第一本义舍是本义更无要説亦更不消读书做文章也问前説万物一体未免是儱统説话周程説敬延平説静唐虞説中此中皆不着一事一物如要静观未发气象乂放不得胞与念头某云贤説极好未发前不看得天地万物已发后必为天地万物所倒此处格透纵有蔽亏是天地万物影光相射问时时守中与时措之宜是一是二某云圣门喫𦂳入手处只在慎独自不睹闻自未发以至已发隠㣲显见何时离得中字何时分破得中字圣门不把和字硬对正是圣门明眼明手如小人便要通方随时变化以此于中庸上看粗了大抵戒慎则时时做得不戒慎则时时做不得择乎中庸不能期月者毕竟于隠微去处工夫不到随他説时中变化我只管是刻刻独知再勿随他横生手脚人心头学地湏积精而成如一片日头晃赤赤无一㸃昏昧团团天中只一片日子日北则昼长气热万物皆生日南则昼短气寒万物皆死触卤而出则为雷霆廹气而行则为风雨余光所照以为星辰余威所薄以为潮水爆石为文融金为液出入顶踵照于心系如此世间无一物一事不是日头串透人生学问精诚常如此日然后能贯串六虚透彻上下千里万里无有障隔如便到十世百世更无芥碍稍不如此虽杵针铁线穿钻不来何况钢城千室内外问上下四方覆仰圆成如何説一矩字既是矩字如何贯去某云此事只有管仲晓得曽参用得管子云大圆生大方大方生规规生矩矩自四方从大圆中五变出来生人生物生四肢百节礼乐畴象无人晓得颜子问目夫子把四勿与他版版整齐他人一毫用不得曽子以忠恕两字代之汉初儒者把大学中庸置礼书中是圣门奥义今人抽出以为心学如一方甎磨作圆钱又于矩中再变囘去是乐律中自黄钟子声五变之后再起清音也古人为学立一字有千种奥义追寻将来所以发愤为得不厌今人为学极好是卖弄得去所以自家亦厌薄了今如贤看到矩字此是管子所谓大圆初生时如一印玺千圣相传尚有手法孟子所谓巧力一圣难传譬如一物浑圆勾而股之此之谓絜絜是絜而使方一物四方率而圆之此之谓率率是率而得圆一物方圆径而通之此之谓贯贯是贯而得一圣人只此三法提挈天地裁成万物举其形迹似云凖绳规矩推其巧力便是捖抟两造创立精光三千年来无人解得但恐言之又生许多口涎费人砭剥不如溷溷大家看四书去也问性体穆然无思无为中庸便説戒慎恐惧此是后天存省之功是先天流行之体某云人湏晓得人不是天性不是道人若是天便亦苍苍茫茫逺无纪极性若是道便亦随人函里𢎞阐不来所赖圣人居敬存诚时时看得人即是天性即是道所以礼乐文章节次生来成个变化昭明外道大错只説天字更不看地看人更不知天上日月星辰如何安顿天上有个日月星辰人面上有个耳目口鼻只此便湏戒慎岂得无思无为如是未生以前何消探讨程伯子所云极上更不湏説也成周盛时公卿士夫个个知学如颂云维天之命于穆不已雅云天生蒸民有物有则夫子乃云干道变化各正性命保合太和乃利贞吾儒着眼只在各正不已中间未到于穆变化上去切勿云毛髪骨节俱是虚空也问中庸以性明道掲一诚字即如老氏所谓其中有物者窈㝠之内信有此物则元素所求差别不逺如何刋落两家且如所论退蔵寂感何思何虑难道无存省流行之别某云洗心退蔵此中更为何物寂感遂通此外亦有何物只如憧憧往来此时戒惧已为晚矣人身自牀几上下何处不空顶踵𥪡来何处不实空实两事切不湏説只看日方出地上万象昭明雷在泽中万物宴息泛泛説虚中寳蔵犹入古庙中见鸣蛙以为精怪也如是至诚人只管肃衣冠一揖而退耳读书人莫苦纷嚣莫喜空寂只是不骄不谄不淫不滥如驾安车导坎过桥常觉六辔在手鸡犬放时亦在家园何湏建鼓问圣门之学不过博文约礼如是三千三百之礼包举诗书夫子自少到老定夺不尽如是无文之礼此是入手便当寻求岂容留为后着某云览看一部礼记才信得俨若思抑先信得俨若思然后去看一部礼记耶真读书人目光常出纸背往复循环都有放光所在若初入手便求要约如行道人不睹宫墻妄意室中是亦穿窬之𩔖也圣门体道在鄙夫面前説孝説弟説敬説诚説仁説义得了一个个个贯得只是学便不同也如要学孝学弟学敬学诚学仁学义亦何处贯串不得试问诸贤周公仰思待旦夫子发愤忘食此岂谓恕字拟议不透耶读书人再不要傍声起影如梦蕉鹿无一是处问一是何物多是何物多一相生又是何物易曰动贞夫一此一字与贞观贞明何处贯串某云凡天地贞观此是气象凝成在学识中做体干自在日月贞明此是精神所结在学识中做意思囘环有此两様理气万千费千古圣贤多少言论唯晓得两极贯串贞一而动天地日月东西循环总此一条走闪不得四顾星河烟云草木都是性道都是文章至此便是要约问如此体会犹在太虚空际如何探讨自家消息如要事事物物求个太极虽舌敝齿落做不得学识汉子如何会到一贯田地某云贤看两极果落空虚天地日月何由不能倾倒湏信两极只是一条控持天地辘轳日月观是此观明是此明不湏就他显求形象细认声香问如此看一贯到有一物贯串中间如毂之与辐四旁中央等是一物何由能得终古无敝万物同原某云吾生在天地中间尽天地中事何湏怪天地有物也问隂阳变化离不得多二五絪緼説不得一生初既不湏説复命又不容谈何苦于一多上往反辨折譬如西铭数行该括许大晓得此意亦省多少言语岂有圣门诸贤当日未解西铭意思也某云西铭极好然如一诗六义春秋三㣲礼乐五处中间变现千亿无涯如何包裹得住笼统话再勿説如且学识看他后来终是缓绠穿石如要把柄体会诗书终是傀儡线子也问此道只湏静观久当自彻古人常説外照终年不见一身内照移时能见天下圣人学问只是致知致知前头又要格物如看万物果是万物此与未尝格物有何分别如看万物不殊一物此知岂复万物所量譬如镜子十分光明自然老来老照少来少照岂必豫先料理面孔耶某云从来论説唯有此彻圣人一贯只是养得灵湛看得无限名象从此归游首尾中间同是此路如信得盘古世界便有诗书亦信得周公制作初无文字也只为此处浩瀚落空要原本择执与人持循便説天下言无多子行无多子使天下文人回头扪心与初读书人了无分别耳问学识原头果是格物此物条贯初甚分明圣人教人先知后虑如此知字定是不虑之知若知便有虑便胶扰一畨何由静定得来想此止字即是静定本领知字即是静定法门静定生安灵晃自出百千学识俱从此处发亮销光也某云累日来説此唯此説得透一贯如大发树万叶千枝不离此树学识如花叶随风映日不离初根即此是本末条贯不为鸟语蝉啼所乱问此一贯处初不説出本末既有本末是一树身如何贯得万树且如格物物格可是就身心意知看出家国天下才有下手抑是把情性形体与飞走草木揉做一团才有识路也某云只要知至知至者物不役心知不至者以心役物贯不贯在此问教即学识性即一贯教不过明性学识亦不过明一贯而已中庸称诚明合体此明字与博闻强记殊科何不直就诚处教人下手翻説学识令人终身在言语文字上推求某云不説言语文字安得到无言语文字上去譬如一性便有二五氤氲健顺保合千圣万贤诠译不透莫説无妄两字空空贯串便与天命相通也某少时初到郡中在张汰沃斋头蒋先辈以册使抵家一日过访便问山下有天取象大畜如何讲论某时空疎但以臆对云山下有天想是空洞如干与咸合成元谷以此兴得寳蔵应出神声如是实然亦生成一物不来把前言往行蔵在何处先生亦谓有理及后归家见辅嗣旧説云天降时雨山川出云此便是大畜之象为此慙懊至于累日今见人讲论辄想此语见有学问处便想此事如精气自是山川游魂自是云雨山川不变云雨时兴人与鬼神同是一物梦寐云为同是一变遡他原头精游之际学识同归若条段看去精气亦贯得游魂也易説尺蠖龙蛇同是精义莫于此处分人分鬼曹秋水説鬼神聼人犹人聼鸟只此两语十倍分明吾人本来是本精㣲而来不是本混沌而来如本混沌而来只是一块血肉岂有聪明官窍如本精㣲而来任是死去生还也要穷理读书夫子自家説发愤忘食乐以忘忧又説不知老之将至一语下头有此三转如是为人自然要尽人道如是好学自然要尽学理孟子説尽其心者只是此心难尽每事只领三分知不到好好不到乐虽有十分意量亦只是二三分精神精神不到满天明月亦是幞被身意量欲穷四处雷霆自有一天风雨切勿説云㪚家家春来树树也性道与仁如何言説鼓舞不倦只是文章孟子亦説乐善不倦古今多少圣贤不敢于江汉源头酣歌鼓掌柰何动指蚤虱以为车轮也诸贤都问生而知之者好古敏以求之者中间实指何物某亦未尝分註子贡有言夫子之言性与天道不可得而闻也既有好古敏求四字岂患空岐错下心目问孔颜得力发愤忘食是何事欲罢不能又是何事不过此一㸃知光包天括地自家本性与万物相盪併力赶上教休不休工夫净时觉日朗天空任飞任跃无论敏求博约俱着不得自有一叚活泼的地孟子説万物皆备反身而诚正是知至的光景今人不识致知入门空把孔颜乐处虚贴商量无论拾级循途不得即兀坐静叅不得也某云如贤説都不是疑难昔湖州问程叔子直以诚正立论于此知字尚隔一层伯子见濓溪重证所学亦未尝一口道破今日説是性光无量与万物相映从此更寻实义不落慧空始信曲肱蔬食不是黄薤数根弄风吟月亦不在头巾话下也天命两字如何是命之于天率性两字如何是率之于人天人中间承接一路有觉有知果是何物从此推求觉造化之迹二气良能皆是误认了问斋明盛服算得未发大本抑看作已发逹道耶某云此处喜怒哀乐都无着处直是捖搏天地屈伸万物宇宙形声一出一归了无竟处算作阴阳头脑极处蔵身上知下愚俱是积习所成积习既成迁改不动如他性初何曽有上知下愚之别问致知格物物不曲不直易称龙蛇之屈精义入神礼称物曲本天殽地鬼神体物圣人曲成正在此勾萌处实实致力此处隠㣲未显未见然到显见却无复致力之处正在独知处衷曲自语事事见得自已不是有一两处郁崒未逹尽力托出便是诚明路头克治与存养非有两様工夫此道初无缪巧但就日用平实细心今看夫子言终日言造次颠沛富贵贫贱是何等平实何等绵细更要想他前头便是悬空理会也问阳明先生云致知各随分量所及如树有些小萌芽只把些水灌溉不要浸壊了他论此良知根芽与草树不同落地光明贯天彻地圣愚之分只有保丧而无増减岂有只此端倪怕人浸灌的道理某云説则如此説何尝见有良知落地光明陀陀烁烁也学者如提灯灯亮时自谓眼力甚明灯灭时虽一身手足亦不能自信也要湏学得此光与日月同体低头内照不失眉毛贲者仁之色素者仁之地也有此素地随他绘出富贵贫贱患难造次颠沛如一大副山川草木鸟兽虫鱼屈折动静恣态横生只见可乐不见离异耳学人无此素心便每每出位出位者如借人倩盻作我笑目才动此想便是哇淫问性从心生中庸言性不言心此何以故人身中灵觉便是天又説知性了才知天此中岂有分别乎某云尽处则无分别若不尽者勺水海性隙照天光终难説得分明也有意思人再勿傍影起形牵扯字义问紫阳云知性即穷理之事穷理便向外去知性抵中寻此理如何理会某云紫阳学问得力在此自濂溪以来都説性是虚空人受以生耳紫阳始于此处讨出二五合撰事事物物皆从此出如晓得事事物物皆禀于天自然尽得心量尽得心量自然性灵无遗问天性在人犹水性之在氷此语如何某云横渠不作此説作此説者犹程门气质之论耳横渠云气质之性君子不谓性也又云海结为氷氷㪚为水氷泡聚㪚而海不与焉此处説氷才水性亦犹外道説铁火电光非实论才性也又问五行于阴阳各有偏属则禀受不同自有善恶何谓无耶某云如此五吏之才何闗帝天之命问如文箕之蒙难孔颜之阨穷似皆理不胜数不知两者孰为有权抑岂并行不得轩轾与某云凶吉生大业隂阳竒隅穷逹夀夭总是徳业必经之路如使圣贤都要富贵都要夀考则爻象无隂蓍荚无竒也夷齐颜冉龙比由赐八人生死天下穷竒然无八人盗跖彭籛比屋而是也吾门以数明理以理明数除却理数性地自明不干管郭之事约到不二约到不迁便把一生博文工夫纳于无文上去吾辈过失不多只在浩博一路収拾不下如实见不二不迁卓可蔵神立命虽百国寳书九千絃诵何能滓人见闻颜子屡空又问为邦直是何物不知夫子説出夏时四事淫佞二端直是何故以此认圣贤实有不空不竭所在才有学诲黙识来往路头譬如虚寂不动感而遂通又有应问如响叠叠变化岂可説天生神物亦有虚闲不干人事耶易本虚寂説出吉凶同患孔颜禹稷本是空洞説出饥溺由已此是空中所蔵竭复归空某少时初读论语问先生云头一页书孔子只教人读书有子如何教人孝弟孔子只教人老实曽子如何教人省事闻者大笑某今老来所见第一件犹是读书第二件犹是老实凡人人自是圣贤自有意思只要致思学者如凿井美泉难遇见人读书长年啖土若不致思泉脉何来命中不着一物本来自足初无空殖可言无空殖故无得失无得失故无亿无忘只是清虚淡薄则与命较亲卜度经营则与货较亲耳世人言命都在得失一邉所以有殖有亿有气数人事之差哲人言命在清虚一邉所以无殖无亿无得失当否之虑日往月来寒往暑来明推嵗成此即见天之命受天之命便有心有性有意有知有物难格有知难至物理未穷性知难致定后之虑去亿一丈去空一尺空是物格无物天命以前上事亿是因意生知人生以后下事屡空是天人隔照之间屡中是物理隔照之间譬如一事当前有是有非有得有失屡空人只説我生以来与物平等初无是非初无得失屡中人便説某处是非某处得失至人看来安虑之中万物毕现空亦不空中有不中是非得失如天命然一丝一毫洞见难逃如此便説屡字不得説无不中不得无不空不得所以説空问先正尝言道如覆盂本空无有射者即言无有未尝不中然却多一射某云此言近似却不是也岂是颜子射覆自一至十常説出空子贡射覆自二至一常无不中耶道该万有还未尝有空者得他还元一路十中八九亿者得他发生一路十中二三子贡于万有路上见得七八只是格物物还未格颜子于元无路上见行八九已是物格与知至为隣耳他们常説世儒只晓得格物不晓得物格正是此様又问亿为格物空为物格则格物物格中间亦距千里耶某云箭开时万里同观箭到时只一镞地巧箭莫射髙棊莫着射是巧力所生亿是明聪隙现难道静观动照不是一様神灵只是静观无碍动照易穷耳命之有理与气如人之有形与神合下併受无有分层顺则都顺逆则都逆善作家人説他饿死他亦要仰拾俯掇善读书人纵是顽钝他亦要旁稽博览有此一途才见工夫为道教之本如论天命原始则只是饥食渇饮不学不虑清明在躬志气若神人如看得名利亦淡才情亦淡自是理气两路俱清如看得名利亦不淡才情亦不淡自是理气两路俱浊也人生只此精神先要拿得坚定在坚定里充拓得松便是得力受用只是㸃㸃滴滴在圣贤理路辨其生熟耳一日之间心眼拿定不走错路不放工夫不赶枝叶又不枯寂作事使他精神在在灌注随其所见在在会心便是絶大成就人有已便不仁有已便傲傲便无礼无礼便与天下间隔无已便细细便尽礼尽礼便与天下通克巳者只把已聪明才智一一竭尽精神力量一一抖擞要到极细极㣲所在事事物物俱从理路錬得清明视聼言动无一是我自家气质如此便是格物物格致知知至耳所以天下更无间隔更无人説我无礼便是天下归仁天下事物稍稍着色便行不去只是白地受采受采如水一般色味声文一毫不着随地行去无复险阻江河之碍富贵贫贱患难一毫着心便是不素便行不去素字只是平常戒慎恐惧喜怒哀乐一切安和常有处淡处简之意凡意不诚总由他不格物不格物所以不格理谓万物可以意造万理可以知破如到不造不破去处生成一个龙蟠虎踞不得支离渐渐自露性地所以説是物格知至濓溪云动而无静静而无动物也动而无动静而无静神也物则不通神妙万物如濓溪此语犹是未尝格物天下无无动无静之物有常动常静之神中庸一部説天地夫妇鬼神通是此物知独者该万知万者还独知一者该两知两者还一如是格物工夫只从两端细别立刚与柔立仁与义原始要终知终知至只此知能便是圣人之所敛袵鬼神之所弹指矣性涵动静只是中和任他万物无情无识有气有知都是中和生聚得来蕃变得去中和蔵处只是一独如万物归根蛰伏时候个个有戒慎恐惧的意思中和显处只是一节如万物旉条生育时候个个有议度数制徳行的意思无过不及不惊不怪虽虎兕龙蛇蜂姜鬼蜮于君子性上有何隔碍此理极是寻常只自家性地看不明白耳自家性地看得明白比人照物动静一般自然喜怒不伤哀乐得度万物伏蔵与他共独万物蕃变与他同节虽有气质情识种种不齐都为性光収摄得尽作用是性光包罗是性体如説中和则无复体用分处问万物看来只是好生恶死天地亦是生物之性孟子説尽心知性想此好生之心充拓得尽便是性体与天地一般某云此处极是但有不同凡物有性有情有命好生恶死是万物之情方生方死是万物之命或得偏而生或得偏而死是万物之性虎豹之有慈仁蜂蚁之有礼义鱼鼈草木之有信智具种种性与人一般只是包罗充拓全借吾人大壮説天地之情无妄説万物之性天地乗时无一非礼之动万物纯质无一诈伪之萌人能尽此两端便是参赞手叚情是性之所分性是情之所合情自归万性自归一古今唯有周孔思孟识性字杨荀周程只识得质字告子亦错认质字耳易云继之者善成之者性善继天地性成万物继天立极是性根上事范围曲成是性量上事善是万物所得以生性是万物所得以成猿静狙躁猫义䑕贪豸直羔驯雁序雉介此皆是质上事不闗性事如性者自是伊得以生伊得以成入水入林能飞能跃的道理此是天地主张不闗品彚能尽得天地主张道理何患万物陶铸不成问未发以前性在天地之心已发以后性在万物身上自家胸中有何生成安顿天地万物去处某云未发前性亦不落天地已发后性亦不落万物只是自家看得天地缺陷万物颠踣便惕然如坠性伤生一様此是我自家继成本色问如此则是心也云何是性某云若无心如何认性得出问性得天地之始不假思虑才会中和如心动便着物便费操存犹之分画便有阴阳如何更以太极陶铸万象某云意自分阴阳心以包太极情是爻象全图从心起手从意分义耳身心原无两物着物便是妄意意之与识识之与情情之与欲此𩔖皆附身而起误认为心则心无正面亦无正位都为意识情欲诱向外去若论格致源头要晓得意识情欲俱是物上精魄不是性地灵光也天备二气五行留不得一㸃云雾云雾尽净经纬尽呈才见天之正面风雨晦冥日光常在入夷出晋明体自存此便是尽存正在的消息人晓得天之与日才晓得性之与心晓得尽存正在才晓得本体工夫不已无息格得此物十倍分明始信得意识情欲是心邉物初不是心风雨云雷是日邉物初不是日性之与天皆备万物不着一物心之与日不着一物乃照万物只此两物原无二物知此一事更无他知必有事焉而勿正正字説文反正为乏篆书正与已相近当是乏与已之误也有事勿乏如不乏祀之乏有事勿已如纯亦不已之已则义畅而语顺矣问忿等项皆由身起则是正心又先要脩身了如何是正心要着某云如从心起则是要着如从身起则是后着也知见觉闻皆从心起情欲畏恶皆从身起人从此处看不分明所以颠倒如看得分明则腑臓官骸个个是性光所摄身心修正岂有两路工夫人从身上求心如向国中覔王终为权贵所乱从心上求身如坐王位覔国只觉殿宇随身忿等项所不得其正者只是覔心脩简不上戒慎恐惧所能得其正者只是从心覔身隠显分明也外道七处徴心只説得意邉诸路未曽就心中看得入夷出晋赫赫如常湏就梦寐中间认出神之非形情之非识情形动处其实非心神识静中未必是性再破神识以纳心端重合形情以归性始如此十年洞见天地日月星辰才有定静田地圣人仰观俯察逺近𩔖物都是坤道所以必用坤道者人生托足便在里面开口便是学习只有敬义直方不消学习亦要从静辨中来不从静辨中来便有无数风雾遮葢上面氷霜之祸都由学者自为豪杰处心不学积渐所成有此不屑下学一念直至乱臣贼子亦做得去有此专意下学一念直至天地变化草木蕃亦做得去草木托根于地一曲一直禽鸟孚化于鷇载飞载翔当其用力只是本色一日变化皆不自知江水就下河源出山匹夫厉志星蜺变天此事岂人思想所到释老只是不学无尊道工夫便使后来诪张为幻如当时肯学践迹入室岂能贻害至于今日问不知人在敦化中间抑在川流里去某云如此问亦希竒察天察地不碍飞跃是敦化上事鸟以空为实鱼以水为空是川流上事也圣人以天地观身以事业观天地作用凡世间有形象者都是吾身文字有文字者都是吾身文字註脚过此以往只是鱼鸟事业太极与隂阳总是一个动极处正是不动所在晓得此理所以随寓能安入羣不乱不要光光在静坐处寻起生义问人不能如仲尼都在小徳中沿流赴海而已西汉以来文章人才各不相似恐别有气化在里面吾辈囿之而不知耳某云气化山川皆能囿人只有心思通彻天地仲尼在未学前只是忠信美质加五十年学问便在尧舜文武前头只恐忠信无基为有无约泰盈虚所荡耳问认得初体分明只一主静便了如何又着敬字某云纯公亦言静坐独处不难居广居应天下为难人都于静处着动天都于动处见静除是木石才得以静为体问若看诚字直于静中看得分明某云不是敬了那看得出上下鸟兽虫鱼草木个个是诚个个与鬼神同体要就静中看他根胎只得百分之一问如是敬者却把上下鸟兽虫鱼草木都作天地鬼神看耶某云自然是如此问释家可有此意思否某云他看作石火电光那得有此意思鬼神两字只是不睹不闻中有睹闻只此便是致知便是格物却借祭祀来説耳大学首传便説此谓诚于中形于外这个鬼神去剔小人之肺肝中庸下叚又説诚则形形则着这个鬼神去赞圣贤之功徳世间只此两种鬼神皆在不睹不闻有共睹共闻之妙在与知与能有不可知不可能之祕算来只是人心实有此理动而为意此意不诚便有许多邪魔隂慝变现手目此意一诚便有许多神明圣贤当身显现知之者以为天命人性不知者以为精气游魂问中庸不于君臣父子夫妇昆弟朋友言诚不于天地鸢鱼言诚独于鬼神言诚果如程子所谓天地功用造化之迹乎某云程张所説鬼神是天地以上事中庸所説鬼神是人身以上事心如火也火辄有影天地以生物为心生便有屈伸人身以交物为心物交便有隠见都是实形取影或正或倒或逺或近在天为灾祥在人为寤寐在日用为聼睹形声极竒极怪极平极常心力大者看鬼神亦大心力小者看鬼神亦小精者看精粗者看粗善言鬼神者莫过于易括之一言曰以斋戒神明其徳其实只是诚字不诚的人看子臣弟友天地鸢鱼亦无一物诚者看天下无形无声无手目无肺肝所在个个是我心光所照所以能酬酢一世变化天下问如此看来祭祀之鬼神是为人心冩照卜蓍之鬼神是为人心传响有形写照者见之于祭祀有声传响者见之于蓍龟何处是性命所在某云此无形声者便是性命所在问若此者都是意意生想想生妄如何得到至诚所在某云如此才要诚诚意只是慎独慎独者自一物看到百万物现有承受只如好色恶臭感目触鼻自然晓会不假推求所谓知至知至便是明诚问易称何思何虑圣人不虑而知要此能虑何用某云极星不动处才能转为它能转使天下星辰河岳都有奠丽如不能转日月经纬如发车钉何处得明亮来人都説独中无物曽子説独中有十目十手人都説皮面相觑夫子独説肺肝如见以此见肚皮葢屋都是晶亮东西容隠不得一物半物好色恶臭自是人间第一大件物知相触万法縁由俱从此起人如晓得䘒血交心闻香扪鼻便晓得四体百骸个个有知不从物来不从意起如晓得屋漏透光肝肠挂面便晓得瓦砾皮肤更无一物细不能掩大不能蔵只此诚意一章更无余义气有清浊质有敏钝自是气质何闗性上事如火以炎上为性光者是气其丽于木而有明暗有青赤有燥湿是质岂是性水以润下为性流者是气其丽于土而有轻重有晶淖有甘苦是质岂是性天地之大徳曰生生是天地之性亦就理上看来故曰天生蒸民有物没则民之秉彜好是懿徳不曽以二气交感者称性也就形色看出天性是圣人尽性之妙看天下山川草木飞潜动植无一不与吾身相似此从穷理格物来问天之有气数亦犹人之有气质性无所丽丽于气质命无可见见于气数故言气质而心性即在其中言气数而天命即在其中不可分天命为理气数为数犹不可分性为理气质为质也某云説合一处何尝不合説精㣲处自然要条段分明説气数则有灾沴之不同説天命则以各正为体説气质则有智愚之异等説人性则以至善为宗气数犹五行之吏分布九野与昼夜循环犹人身之有脉络消息天命犹不动之极向离出治不与斗柄俱旋即人身之心性是也心性不与四肢分咎天命不与气数分功天有福善祸淫人有好善恶恶中间寂然感而遂通再着不得一毫气质气数不睹不闻无声无臭只是性命宅子于不睹闻处见睹闻于无声臭处断声臭才是宅子上认着主翁凡説性命只要尽心者不欺本心事事物物当空照过撞破琉璃与天同道四围万里不见浮云万物都有个真源知所由起知所由止知扩知充此一路火光如从电来则是隔山雷影不是本光如从灯来则是灶下吹灰不成独照只此一物通透万物要在意识情欲邉头认它如借电灯以凖刻漏也天下只是一物更无两物日月四时鬼神天地亦只是一物更无两物説是两物者人所不知龟亦不知蓍亦不知了説是一物者何以人所不知龟又能知蓍又能知只是人多思虑如泛海洋泛看流星无复南北到有一定东西范围不过曲成不遗两膝贴地一日一夜周行十三万里若竟此言只恐世人吐舌也要知天地只是殻子日徃月来寒徃暑来只是脉络周行大数无数圣贤只为天地疗得心痛问物来触心知以虚应知往接物意縁触生虚触之间依然无物岂应心里有物蔵知某云如此则天地间尽数是物何独尔心无意无知湏知尔身的有自来又知尔心的有自受止涵万物动发万知函葢之间若无此物日月星辰一齐坠落譬如泓水仰照碧落上面亦有星光下面亦有星光照尔眼中亦有星光若无此心伊谁别察又如璇台四临旷野中置安牀日起此亦不起月落此亦不落汉转斗廻此不转廻依然自在打破大地二万一千里这个心血正在中间为他发光浮在地面要与山川动植日月星辰思量正法也此处看不明白礼乐诗书都不消説知意心身生千万物此千万物各印尔知此是博约路头通天彻地月自不殊因眼异色既有异眼亦生异舌孟子説不动心告子亦説不动心同一轮车有生有死诗説皇皇后帝佛説衆鬼夜乂同一空中有精有怪吾儒戒惧只是仁人孝子事亲事天之常如无此心只是鬼奴风犊之具畏敬有所恐惧正是明净天中辨出雷根雹子如是无风无雨何人不説天晴或问云虞廷説人心道心已犯两路何处是太极定针某云人心道心犹之天道人道天道极㣲难得不思不勉只要人涵养渐到徔容田地使㣲者自𢎞人道极危难得便精便一只要人择执渐到诚明去处使危者自平不是此一心便有理欲善恶俱出性地也或问云如此中原无两路何为又着择执费许多图维某云都是向善一路但湏择执乃中中乃精精乃一如不到精一执中犹近逺路头如何立命立教或问云如夫子説性相近便还有周程意思某云不然譬如桀纣无羣小青蓝其初亦近于尧舜此处便是性善决説不得尧舜无禹臯䕶持必至于桀纣也继善成性是天命合人的道理继志述事是人道合天的道理譬如祖父遗下产业此都是极好意思到其间田土佳恶物产精粗便是肥硗气质上事如何説祖父意有善恶也刘器之尝説格物反覆其手曰只是此处看不透故湏格物此是从克巳处入手于形色看到天性上是直捷路头邵伯温亦説格物云先子内外篇只是万物皆备于我学者格物只看易诗书春秋此是从博文处入手于理义看到至命上是渐次路头古今学者只是此两路颜子喟然之时才情未竭夫子诱他于文礼上作工夫及至才情竭后钻仰莫从仁义礼乐渐成堕黜看一身聪明都无着处此是复见天心时候学者湏兼此两路工夫莫作南顿北渐误堕禅门也明儒学案卷五十六明儒学案卷五十七钦定四库全书明儒学案卷五十七余姚黄宗羲撰诸儒学案下五忠节金伯玉先生铉金铉字伯玉其先武进人后籍顺天崇祯戊辰进士就扬州教职转国子博士陞工部主事奄人张彛宪总理户工二部欲以属礼待司官先生累疏争之遂引疾归彞宪奏弹落职读书十二年甲申二月起补兵部主事廵视皇城贼陷大同先生请撤宣府监视中官恐于中掣肘不无偾事之虞耑任抚臣贼骑未便窥宣也不报已而宣之迎贼者果中官杜勲也京城失守先生朝服拜母而哭曰职在皇城他非死所至御河投水而死年三十五母夫人章氏亦投井死初先生廵视每过御河辄流连不能去尝归以语弟至是而騐先生卒后家人简其书籍壬午七月晦日读邵子记其后曰甲申之春定我进退进虽遇时外而弗内退若苦衷远而弗滞外止三时远不卒嵗优哉游哉庶没吾世先生未必前知然真识所至自能冥契投水不足异也先生曽问学于蕺山先师某过其家门巷萧然残杯冷炙都中缙绅之士清修如先生者葢仅见耳语録言动便要济人利物静中中正和平之意为之根不得自沦枯寂每事思退易三百八十四爻未闻有退凶者干干不已惟进徳修业为然周子曰动而无动静而无静神也余谓戒惧于不暏闻静而无静也言行之谨信动而无动也然则戒慎恐惧也谨信也其皆神之所为乎其即所谓天理乎敬之至便是仁其心収歛不容一物即万物皆备于是矣存养省察四字尽了圣学致知力行总在此四字中矣外此而他求不支离便悬逺湛然无一物时大用在中也宜存养而勿失万物各得其所时全体在外也宜省察而不着所谓一以贯之者也事来我应皆分所当为此不可生厌弃心至于本无一事我心强要生出事来此便是憧憧往来有一毫徔躯壳起念虽叅天赞地之事咸是已私不必功名色货有一毫物我隔膜即知元知妙之胸亦错认本体驯致害物伤人境遇艰苦时事物劳攘时正宜提出主宰令本体不为他物所胜此处工夫较之平常百倍矣不然平常工夫亦未到妥贴处一事不可放过一念不可放过一时不可放过勇勐精进处处见有善可迁有过可改方是主一工夫中丞金正希先生声金声字正希徽之休宁人崇祯戊辰进士改庶吉士己巳十一月京师戒严上焦劳失措先生新被知遇不忍坐视因言通州昌平为京师左右翼宜以重兵犄角天津漕粮凑集防御尤急未敢为见将足任也草泽义士曰申甫朝士多知之屡荐未用愿仗陛下威灵用申甫练敢战之士以为批亢擣虚之举疏入立召申甫授都指挥佥书副总兵以先生兼山东道御史监其军申甫本游僧尝夜观干象语朝士云木星入太㣲垣帝座前患在踰旬未几而兵动故先生信之申甫造战车既仓卒取办而所给军士又多募自街儿丐户十一月丁夘以七千人战于芦沟桥来师绕出车后车不得转全军覆没先生亦遂谢归流贼震惊先生团练义勇以保乡邦癸未春鳯督马士英调黔兵𠞰冦肆掠新安先生率乡勇尽殱之士英劾奏有㫖逮问先生于道上疏言士英不能节制兵卒上直先生召复原官会母卒未上而国变福王陞右佥都御史先生不出士英深忌之凡马阮所仇之君子多避地焉国亡后先生城守如故及新安破执至白下刄之赋诗云九死靡他悲烈庙一师无济负南阳读者悲之南阳乃思文初封地也先生精于佛学以无心为至其除欲力行无非欲至于无心也充无心之所至则当先生所遇之境随顺万事而无情皆可以无心了之而先生起炉作灶受事慷慨无乃所行非所学欤先生有言不问动静期于循理此是儒家本领先生杂之佛学中穿透而出便不可为先生事业纯是佛家种草耳然先生毕竟有葱岭习气者其言逆境之来非我自招亦是天心仁爱之至未尝不顺之而顺乃不过为无可柰何而安之若命作一註疏圣门之学但见一义字义当生自生义当死自死初不见有生死顺逆也天命解譬之水焉性犹水也道犹江河也性之于道犹水之必就下而行地中为江河也言本天命犹归大海也无以壅水而自行地非率性之道乎有以濬地而后逹水非脩道之教乎功绩为水而用力在治地教指为性而用力乃在修道天命也性也道也一而已矣不能必天下无不离道之人而能定天下有必不可离之道道有时而可离则性有时而可不率也性有时而可不率则天有时而不命也维天之命于穆不已天有时而不命则万物或几乎息矣然则中庸曷不曰性也者不可湏臾不率也可不率非性也书曰天有显道厥𩔖惟彰天命之性人所不睹所不闻也立乎所暏所闻之地而逹于所不睹所不闻之天者则为道衡之乎此而后其离合之故可得而自见也其于天命顺逆之故可得而自明也其言亦犹之曰天命也者不可湏臾离也云尔董子曰道之大原出于天天不变道亦不变葢为虚位非有实体也道之为言犹云万物各得其所焉尔物有万变而必随时变易以咸若吾天命之性此即不变之道也水无分于东西以及万方而必不能无分于上下其所谓下必至于海而后息物无分于刚柔隂阳仁义繇两端以及万变而必不能无分于道与非道其所谓道必至于天命而后已人可湏臾离道是水亦可湏臾而不行于地中也湏臾离道是则湏臾而自絶于天自陨厥命也而安得不戒慎恐惧此所不睹所不闻人以为隠㣲耳不知天下固莫有见于斯显于斯者也惟此隠㣲为至显至见也且自此隠㣲而外无复有见焉显焉者也惟此隠㣲为独显独见也如镜现象全体一镜离镜体别无影象可得故君子慎之慎之何也人之于天命有若无覩焉者矣若无闻焉者矣进而求之戒慎焉其将覩所未覩恐惧焉其将闻所未闻而未也惟此一实余二非真瞪目而视之无非是也倾耳而闻之无非是也无别覩也无别闻也有别覩焉有别闻焉即谓悖天而䙝命也天无二日民无二王以此为慎其独也易有太极是生两仪两仪生四象至于四而大变备矣寒热燥湿物之情也春夏秋冬天之时也人具一天命之性而感于物有受有不受受之为好不受为恶故大学举好恶繇是而析焉喜者好之初也乐者好之竟也怒者恶之初也哀者恶之竟也于是有四四性举而性之大变亦备矣故中庸举喜怒哀乐人之所以灵于万物者以其喜怒哀乐之性能自主而自繇也其所不受物莫能强纳其所受物莫能强夺也所喜所怒所哀所乐之事虽因乎物而能喜能怒能哀能乐之具实系乎我忽喜忽怒忽哀忽乐之态虽存乎人而应喜应怒应哀应乐之则实本乎天本乎天者惟其本无喜本无怒本无哀本无乐是故可以喜可以怒可以哀可以乐故其于未发也则谓之中而于其发而中节也则谓之和喜怒哀乐之用于天下也大之为生杀次之为予夺又其下者为趋避葢自天子以至庶人其大小不同无不皆有以用之也喜天下之所喜怒天下之所怒哀天下之所哀乐天下之所乐如此则其所喜乐必其有便于天下者也其所哀怒必具有害于天下者也而天地位矣万物育矣形而上者谓之天形而下者谓之地故其神明之属求其所自则举而名之为天体质之属原其所自则总而名之为地故夫可覩可闻者皆地之属也其所不覩所不闻而为覩闻者则曰天也人之生也称受命于天而不称受命于地极徳之至也称上天之载而不并称天地之覆载命无二受尊无二上也论量阳全而隂半易称坤元统于干元朱子曰天包乎地之外而气常行乎地之中天不独覆亦具兼载论分天尊地卑干坤定矣惟干道变化首出庶物至于坤厚虽徳合无疆不过顺承而已先则迷矣后则得主而利矣此谓定位故以地从天则治以天徔地则乱诠心古人云无一法可当情又云拟心为犯戒得味为破斋信知此事真容纎毫不得金屑虽贵落眼成翳才有一法当情湏知此心全体已被障却故知诸法无论细大精粗究其极处无一而不为心害者也故事心者必湏见心见心者亦初不必别求心见去其害心者而已才见有心便非心心尽处心体露故往往曰尽其心今学者每曰学道学无心无心境界岂是如今掩耳偷铃死兠兠地百不思百不想百不知百不会而自以为无心耶会湏此心实实尽却欲覔一心了不可得耳今人谁不曰我学无心我今百思想不起矣但一遇縁千种万状殊形异体纷纭而来莫知其所自岂能望古人之反欲觅一心而了不可得者耶心既以一无爱憎为尽矣为无心矣然则遇境逢縁一无鑑别而与为模稜与为浮沉梦梦以终其身乎曰是不然惟真无爱憎之人而后可以鑑别天下之法而用其爱憎虽终日炽然用其爱憎而实无所爱憎葢惟无心而后可以为万物立心惟无心而后可以见万物之心故也见万物之心而后可以为自见其心见万物之心为见心但自见其心不可以为见心也故必至于不自见其心而后为见心故覔心了不可得至哉弗以易矣应湏打叠教此心净尽无往不利无处不得用只为此心不净尽向来及今空过了许多好时光错了许多好事件动静者物也心不属动静虽不属动静而未尝不动未尝不静役其心于芸芸而不知此心行所无事之常住也灰其心于寂寂而不知此心周旋万变之如珠走盘也有曰精太用则竭气太用则敝又有曰流水不蠧户枢不朽大抵心法无所不有于天下之物虽至粗至恶无不可以喻心者于天下之物虽至精至美无一可以尽喻此心者应事问曰愚今时学问大约只是读书穷理静坐居敬逼廹得心路稍觉开通神气稍觉清明于此等时遇事当前平日所棘手疑难者尔时殊有歴歴楚楚清顺恬适之意然事务之来与读书静坐之时相称则所获足供所用有如纷纭㳫至又不支矣为之柰何或曰工夫无间于动静阳明先生有言不问有事无事总是干办此一件亊不可以静坐读书时作精神之获入来应事作务时为精神之用出去若诚如阳明先生所云则于应事作务尽算得収拾整顿精神进入之时矣又何供应不支之足云请得更疏畅其説曰人情莫不违苦而就乐故乐则生矣乐之所在不问动静期于循理虽日在嘈杂塲中油油然也虽境有顺逆事有难易而吾所以待之者顺亦如是逆亦如是难亦如是易亦如是恬如贴如未尝有变易也精神以乐且日生而更不支之是患与问曰顺逆难易空谈道理诚哉如所言矣请一騐之事乎先以顺逆境言之所云逆境如耻辱在于几㣲可以不顾进之唾骂恶声入于吾耳可以不聼又进之而饥寒廹于肌肤又进之而箠杖及于体骨乂进之而刀锯絶命人进之而鼎镬糜沸令之必死而又不令即死当恁么时此心能道一句顺之则顺乎否至于事之难易其最难者如大兵压境万贼临城事在旦夕危于唿吸君父简命谊不得辞当恁么时又能道一句易之则易乎否或曰此处正所谓顺之则顺易之则易者也凡顺逆境之来必有所自万无无因而至者且如我行一事本无大过且是善行而即此一事遂以得祸此似无因殊不知我此事纵不相招我生平宁遽无一念一事足以相招者茍我生平有一事一念此我自知此一祸正适应此一事一念则此一祸正我此一事一念之药石矣即我生平果洁浄之至无一事一念足以招此祸者则必我此一事或可谓善而实未必尽善或事善此中未必纯善如精金一块内尚㣲杂矿气则此一祸者又适为我一炉精金之勐火矣故逆境之来庸俗人尽以为适然而智者莫不以为固然也且不但以为固然而实见其有所由然不但以为有所由然而实见其为天心仁爱之至所谓欲报之徳昊天罔极者当恁么时夫安得而不顺以实顺若乃事势之难如大兵压境万贼临城时若我平时曽膺此任则定思患预防为先事之计所不必言若壊于前人则必先外度其敌内度其国上度其君下度其身实据已见所及告人以今日所当为者而又实据已力所能告人以今日所必不可为者可以辞则推举所知之贤能实胜巳者以济国家之事不可辞而后以身当之其当事也不可以自用自用则孤不可以任人任人则危不问其见出于人见出于巳见出于智见出于愚而要其事情之确然有据可以信心而不疑者则断而行之不俟终日疑则阙焉若其疑而不决而其事又不可以阙焉置之者则姑权于利害轻重大小之间以为行止焉其亦庶乎其不至于大失矣若其事有万不可知则鞠躬尽瘁死而后已成败利钝非所逆睹古之君子尝言之矣其极不过如前所云逆境之至至于絶命而止也天下事虽至重至大至深至远其必以次第而见次第而成如持斧析薪爇火熟食循理则治灿然指掌轻若反手可行则行可止则止将此身交付造物大光明海中任他安置聼他成就不留丝毫牵枝蔓叶拖泥带水夫又安得而不易乎问者曰孟子曰至大至刚以直养而无害则塞于天地之间害者逆之也难之也直养者顺而易也非曰能之敬识其意愿从事以终身焉辅臣朱震青先生天麟朱天麟字震青吴之崑山人崇祯戊辰进士其乡试出先忠端之门授饶州府推官选为翰林院编修从亡司票拟罢官而卒先生耑志读书好深湛之思以僻书怪事子虚乌有诠易读之汗漫恍惚而实以寓其胸中所得有䝉庄之风焉与人言蝉聨不自休未尝一及世事明末士大夫之学道者𩔖入宗门如黄端伯蔡懋徳马世竒金声钱启忠皆是也先生则出入儒释之间诸公皆以忠义垂名天壤夫宗门无善无恶事理双遣有无不着故万事瓦裂恶名埋没之夫一入其中逍遥而便无愧怍诸公之忠义总是血心未能融化宗风未许谓之知性后人见学佛之徒忠义出焉遂以此为佛学中所有儒者亦遂谓佛学无碍于忠孝不知此血性不可埋没之处诚之不可掩吾儒真种子切勿因诸公而误认也与金正希书尽心存心两语尊㫖噼提尽心一句撇倒存心下截弟瞿然疑之鄙见心只是一若处嚣不杂居静不枯作止垢净有无断常泯然消化者即西竺古先先湼不生槃不灭之妙心也在我夫子即意必固我四絶者是犹龙氏亦云真常应物常应常静此不待拟议不假思惟如如不动一了百了所谓能尽其心者与大资性人一喝放下直见本来朝闻道夕死可矣凡夫肉团未遽能尔所以上士教之曰晓得起灭去处生死大事方决又转一语曰果见得起灭的是谁灭亦由汝不灭亦由汝或即尽其心不必存其心之意与弟又以见得起灭的是谁仍是不起不灭者然一时偶识得而随縁放旷恐错认本来或逐处发愤寻求又虞非观自在法门故鄙见亟欲以存心为渡筏廼尊㫖又以着一存心便同存意譬之水上削波波何能平説得极切隠病然顾其存心何如若把一心去存属意何辩即曰我存心在这里执着还𩔖放驰皆由未识其心耳所云其心者意生不顺生意㓕不随灭一切声尘感触递有去来此心初何去来祗縁结习之久染着意念声尘汩汩兴波波滛水动渐失妙明是以学者要当去来现在心不可得时认出元本真灵存存又存不在内外中间一毫无起灭来去先儒强名之曰湛然虚明气象虽然隔境想及信口説到易耳试参十二时中稍得一刻平衡不失昬㪚而冷便失拘检而燥所以存心比之养火温温得中良非易易若念起即除又存心中照了消磨𦂳着非一味向意根上扒平如以掌按波之谓也至于未发不爽其惺已发不迁其寂头头现成处处洒脱则又知性知天动静不失其时本等顽钝如弟虽遇上智伸拳树拂不啻隔靴即一棒一㾗非闗真痛故欲从存其心上勉强从事殊见为难若直掲尽心一句固是顶门一钋然谓事理二障种种难尽何以一识认其心便能了当且其心何以当下便识认得噫中庸不可能也䖍中偶言山川草木皆有明神若将我殻子罩他头上依旧是人外邉色响投胸皮肉䦨之不住内里情思赴物门壁隔之不能凡夫内外尚合而况圣心痛痒即知知实不曽痛痒当念起时憬然无起于不起处亦不求灭其唯静照有恒乎鬼神不瞰人之形专测人之意毋意则鬼神莫知隂阳能束我以气难缚我于虚致虚则隂阳莫冶问身当天分地坼我在何处曰今天地完好时那便是汝每日事事相乗一事偶歇旋又无事讨事做矣此际湏要常省便不多事不失事才得事事见个性灵耳事到头来将头顶着做去反得自由我欲筑室深山视草木开谢为春秋不问甲子或曰毎年一本厯书何尝扰汝徴君孙钟元先生奇逢孙竒逢字启泰号钟元北直容城人举乡书初尚节侠左忠毅魏忠节周忠介之狱先后为之顿舍其子弟与鹿忠节之父举旛击鼓敛义士之钱以救之不足则使其弟启美匹马走塞外求援于髙阳逆奄之焰如火之燎原先生焦头烂额赴之不顾也燕赵悲歌慷慨之风久湮人谓自先生而再见家有北海亭名称其实焉其后一变而为理学卜居百泉山康节之遗址也其乡人皆从而化之先生家贫遇有宴㑹先时萧然一榻耳至期则倚卓瓶罍不戒而集北方之学者大概出于其门先生之所至虽不知其浅深使丧乱之余犹知有讲学一脉者要不可冺也所着大者有理学宗传特表周元公程纯公程正公张明公邵康节朱文公陆文安薛文清王文成罗文恭顾端文十一子为宗以嗣孟子之后诸儒别为考以次之可谓别出手眼者矣嵗癸丑作诗寄羲勉以蕺山薪传读而愧之时年九十矣又二年卒嵗寒集自浑朴㪚而象数之繁异同之见理气之分种种互起争长然皆不谬于圣人所谓小徳之川流也有统宗㑹元之至人出焉一以贯之所谓大徳之敦化也学者不能有此大见识切不可专执一偏之见正宜于古人议论不同处着眼理㑹如夷尹惠不同㣲箕比不同朱陆不同岂可相非正借有此异以证其同合知亷勇艺而文之以礼乐愈见冶铸之手忠孝节义道中之一节一目文山以箕子自处便不亟亟求毕旦夕之命此身一日不死便是大宋一日不灭生贵乎顺不以生自嫌死贵乎安不以死塞责处人之道心厚而气和不独待君子即待小人亦然问做人曰饥饿穷愁困不倒声色货利侵不倒死生患难考不倒而人之事毕矣问阳明无善无恶心之体曰阳明初亦言至善其所谓无善无恶者无善之可言亦犹之乎至善也非告子之所谓无善也人者天地之心也人失其为人而天地何以清宁故为天地立心为生民立命者圣贤之事也明王不作圣人已逺而尧舜孔子之心至今在此非人也天也问理与气是一是二曰浑沌之初一气而已其主宰处为理其运旋处为气指为二不可浑为一不可问性也有命命也有性性命是一是二曰性也有命是就见在去寻头不得认形骸为块然之物命也有性是就源头还他见在不得以于穆为窈然之精尽性立命不容混而为一亦不容截而为二或曰士不可小自待不惟不宜让今人并不宜让古人予谓士不宜过自恃不惟宜让古人并宜让今人无一人不在其上则无一人不出其下矣无一人不在其下则无一人不出其上矣十年不能去一矜字此病不小问处事之道曰水到渠成不必急性天大事总平常事成缺在事不在心荣辱在心不在事五十守贫即是道一语罔敢失坠迩闻志是其命甚觉亲切子曰匹夫不可夺志也葢志不可夺便是造命立命处问道何在曰无物不有无时不然尧舜后虽无尧舜尧舜之心至今在孔子后虽无孔子孔子之心至今在亦见之于无物不有无时不然而已矣其消息总得之于天念菴云戒慎不覩恐惧不闻此孔门用工口诀也白沙云戒慎恐惧所以防存之而非以为害也白沙是对积学之人説念菴是对初学之人説徒饰于共见共闻之际而隠㣲未慊祗自欺之小人致谨于十目十手之严而跼蹐太甚终非成徳之君子二公各有对症之药连日取文清静坐观心闲中一乐八字作功课客曰心何用观曰为其不在也客曰不在而何以观曰一观之而即在矣时时观则时时在到得不待观而无不在则无不乐非诚意君子未可语此人生在世逐日扰攘漫无自得寻其根源除怨天尤人别无甚事骨月之间多一分浑厚便多留一分天性是非正不必太明问士当今日道应如何曰不辱身问不辱曰薛文清有言刘静修百世之师也明儒学案卷五十七明儒学案卷五十八钦定四库全书明儒学案卷五十八余姚黄宗羲撰东林学案今天下之言东林者以其党祸与国运始终小人既资为口实以为亡国由于东林称之为两党即有知之者亦言东林非不为君子然不无过激且倚附者之不纯为君子也终是东汉党锢中人物嗟乎此䆿语也东林讲学者不过数人已耳其为讲院亦不过一郡之内已耳昔绪山二溪鼓动流俗江浙南畿所在设教可谓之标榜矣东林无是也京师首善之会主之者为南臯少墟两先生于东林初无与也乃言国本者谓之东林争科塲者谓之东林攻逆阉者谓之东林以至言夺情奸相讨贼凡一议之正一人之不随流俗者无不槩谓之东林若是乎东林标榜遍于域中延于数世东林何不幸而有是也东林何幸而有是也然则东林岂真有名目哉亦小人者加之名目而已矣论者以东林为淸议所宗祸之招也子言之君子之道辟则坊与淸议者天下之坊也夫子之议臧氏之窃位议季氏之旅泰山独非淸议乎淸议熄而后有美新之上言媚阉之红本故小人之恶淸议犹黄河之碍砥柱也熹宗之时龟鼎将移其以血肉撑拒没虞渊而取坠日者东林也甲申之变攀龙髯而蓐蝼蚁者属之东林乎属之攻东林者乎数十年来勇者燔妻子弱者埋土室忠义之盛度越前代犹是东林之流风余韵也一堂师友吟风热血洗涤干坤无智之徒窃窃然从而议之可悲也夫端文顾泾阳先生宪成忠宪高景逸先生攀龙御史钱启新先生一本文介孙淇澳先生慎行主事顾泾凡先生允成太常史玉池先生孟麟职方刘静之先生永澄学正薛元台先生敷敎侍郎叶园适先生茂才孝亷许静余先生世卿耿庭懐先生橘光禄刘本儒先生元珍忠端黄白安先生尊素贡士呉觐华先生桂森宗伯吴霞舟先生钟峦文选华凤超先生允诚中书陈几亭先生龙正东林学案一端文顾泾阳先生宪成顾宪成字叔时别号泾阳先生常之无钖人父学四子先生次三其季允成也先生年十嵗读韩文讳辩遂宛转以避父名遇不可避者辄郁然不乐父谓之曰昔韩咸安王命子勿讳忠吾名学汝讳学是忘学也年十五六从张原洛读书原洛授书不拘传註直据其所自得者为説先生听之辄有会讲论语至问禘章先生曰惜哉人欠却一问夫子不知禘之説何以知知其説之于天下乎讲孟子至养心莫善于寡欲先生曰寡欲莫善于养心原洛曰举子业不足以竟子之学盍问道于方山薛先生乎方山见之大喜授以考亭渊源録曰洙泗以下姚江以上萃于是矣万厯丙子举乡试第一庚辰登进士第授户部主事时江陵当国先生与南乐魏允中漳浦刘廷兰风期相许时称为三解元上书吴县言时政得失无所隐避江陵谓吴县曰闻有三元会皆贵门生公知之乎吴县以不知对江陵病百官为之斋醮同官署先生名先生闻之驰往削去壬午转吏部寻告归丙戍除验封司主事明年大计京朝官左都御史辛自修刚方为娄江所忌工部尚书何起鸣在拾遗中或惎之曰公何不讦辛与之同罢相君且德公矣起鸣如其惎给事并论辛何辛何果同罢先生上疏分别君子小人刺及执政谪桂阳州判官柳子厚苏子瞻庄定山曾谪桂阳先生以前贤过化之地扁所居曰愧轩戊子移理处州明年丁忧辛卯补泉州寻擢考功司主事三王并封诏下先生率四司争之疏九不可得止癸巳内计大宰孙淸简考功郎赵忠毅尽斥小人朝署为之一淸政府大恚忠毅降调外任先生言臣与南星同事南星被罪臣独何辞以免不报转稽勲司适邹忠介请去娄江言文书房传㫖放去先生曰不然若放去果是相国宜成皇上之是该部宜成相国之是若放去为非相国不宜成皇上之非该部不宜成相国之非娄江语塞自严嵩以来内阁合六部之权而揽之吏部至王国光杨巍指使若奴婢陆五台始正统均之体孙淸简守而不变娄江于是欲用罗万化为冢宰先生不可卒用陈恭介娄江谓先生曰近有怪事知之乎先生曰何也曰内阁所是外论必以为非内阁所非外论必以为是先生曰外间亦有怪事娄江曰何也曰外论所是内阁必以为非外论所非内阁必以为是相与笑而罢陞文𨕖司郎中当是时推用君子多不得志娄江一切归过于上先生乘娄江假沐之间悉推君子之久讪者奏辄得可娄江无以难也会推阁员娄江复欲用罗万化先生又不可与太宰各疏所知七人无不合者太宰大喜上之七人者多不为时论所喜而召旧辅王山阴尤娄江之所不便也遂削先生籍戊戍始会吴中同志于二泉甲辰东林书院成大会四方之士一依白鹿洞规其他闻风而起者毘陵有经正堂金沙有志矩堂荆溪有明道书院虞山有文学书院皆捧珠盘请先生之莅焉先生论学与世为体尝言官辇毂念头不在君父上官封疆念头不在百姓上至于水间林下三三两两相与讲求性命切磨德义念头不在世道上即有他羙君子不齿也故会中亦多裁量人物訾议国政亦冀执政者闻而药之也天下君子以淸议归于东林庙堂亦有畏忌四明乱政附四明者多为君子所弹射四明度不能留遂计挈归德同去以政授之朱山阴山阴懦且老不为衆所惮于是小人谋召娄江以中旨下之而于东阿李晋江叶福淸亦同日拜焉晋江独在京师得先入娄江方引故事疏辞先生为文二篇号梦语寐语讥切之江西叅政姜士昌以庆贺入遂疏钖爵再居相位惼愎忌刻摧抑人才不宜复用语连廷机大抵推先生旨也东阿以拜官之日卒不与政福清素无根柢于旧相特为东林所期许得入戊申诏起先生南京光禄少卿乞致仕时考选命下新资台谏附和东林者十八九益相与咀嚼娄江山阴晋江不得在位其党斥逐殆尽而福淸遂独秉政海内皇皇以起废一事望之福淸度不能请请亦不力也未几而淮抚之争起淮抚者李三才以豪杰自许一时君子所属望为冢宰总宪者也小人畏之特甚遂出竒计攻之先生故友淮抚会富平复起为太宰富平前与沈嘉禾争丁右武计事分为两党先生移书劝之欲令洒濯嘉禾引与同心则依附者自解且宜拥卫淮抚勿堕壬人计富平不省而好事者遂録其书传天下东林由是渐为怨府辛亥内计富平斥崑宣党魁七人小人唁唁而起仪部丁长儒抗言七人宜斥救者非是仪部又先生之门人也壬子五月先生卒年六十三先生卒后福淸亦罢相德淸用事台谏右东林者并出他傍附者皆以为法谪向之罪申王沈朱者不复口及而东林独为天下大忌讳矣天启初诸正人稍稍复位邹忠介请録遗贤赠太常寺卿逆奄之乱小人作东林㸃将録天鉴録同志録以导之凡海内君子不语有无干渉一切指为东林党人以御史石三畏言削夺先生崇祯二年赠吏部右侍郎谥曰端文先生深虑近世学者乐趋便易冐认自然故于不思不勉当下即是皆令查其源头果是性命上透得来否勘其闗头果是境界上打得过否而于阳明无善无恶一语辩难不遗余力以为壊天下敎法自斯言始按阳明先生敎言无善无恶心之体有善有恶意之动知善知恶是良知为善去恶是格物其所谓无善无恶者无善念恶念耳非为性无善无恶也有善有恶之意以念为意也知善知恶非意动于善恶从而分别之为知好善恶恶天命自然炯然不昩者知也即性也阳明于此加一良字正言性善也为善去恶所谓有不善未尝不知知之未尝复行也良知是本体天之道也格物是工夫人之道也葢上二句浅言之下二句深言之心意知物只是一事今错会阳明之立论将谓心之无善无恶是性由是而发之为有善恶之意由是而有分别其善恶之知由是而有为善去恶之格物层层自内而之外使善恶相为对待无善无恶一语不能自别于告子矣阳明每言至善是心之本体又曰至善只是尽乎天理之极而无一毫人欲之私又曰良知即天理其言天理二字不一而足乃复以性无善无不善自堕其説乎且既以无善无恶为性体则知善知恶之知流为麄几阳明何以又言良知是未发之中乎是故心无善念无恶念而不昩善恶之知未尝不在此至善也钱启新曰无善无恶之説近时为顾叔时顾季时冯仲好明白排决已不至蔓延为害当时之议阳明者以此为大节目岂知与阳明絶无干渉呜唿天泉证道龙谿之累阳明多矣小心斋札记程子每见人静坐便叹其善学罗豫章敎李延平于静中看喜怒哀乐气象至朱子又曰只理会得道理明透自然是静不可去讨静坐三言皆有至理须叅合之始得识仁説曰仁者浑然与物同体只此一语已尽何以又云义礼智信皆仁也及观世之号为识仁者往往务为圆融活泼以外媚流俗而内济其私甚而蔑弃亷耻决裂绳墨闪烁囘互诳己诳人曾不省义礼智信为何物犹偃然自命曰仁然后知程子之意逺矣无可无不可是孔子小心处性即理也言不得认气质之性为性也心即理也言不得认血肉之心为心也皆喫𦂳为人语或问致良知之説何如曰今之谈良知者盈天下犹似在离合之间也盍徴诸孟子之言孩提之童无不知爱其亲也及其长也无不知敬其兄也亲亲仁也敬长义也窃惟仁义为性爱敬为情知爱知敬为才良知二字葢通性情才而言之者也乃主良知者既曰吾所谓知是体而非用驳良知者又曰彼所谓知是用而非体恐不免各堕边见矣曰有言良知即仁义礼智之智又有言分别为知良知亦是分别孰当曰似也而未尽也夫良知一也在恻隐为仁在羞恶为义在辞让为礼在分别为智非可定以何德名之也只因知字与智字通故认知为用者既专以分别属之认知为体者又专以智属之恐亦不免各堕边见矣性体也情用也曰知曰能才也体用之间也是故性无为而才有为情有专属而才无专属惟有为则仁义礼智一切慿其发挥有似乎用所以説者谓之用也惟无专属则恻隐羞恶辞让是非一切归其统率有似乎体所以説者谓之体也阳明先生揭致知特㸃出一个良字又曰性无不善故知无不良其言殊有斟酌性太极也知有良知所谓干元也能曰良能所谓坤元也不虑言易也不学言简也故天人一也更不分别自昔圣贤论性曰帝衷曰民彜曰物则曰诚曰中和总总只是一个善告子却曰性无善无不善便是要将这善字打破自昔圣贤论学有从本领上説者总总是个求于心有从作用上説者总总是个求于气告子却曰不得于言勿求于心不得于心勿求于气便是要将这求字打破善字打破本体只是一个空求字打破工夫也只是一个空故曰告子禅宗也许行何如曰其并耕也所以齐天下之人将高卑上下一切扫去其不二价也所以齐天下之物将精麄美恶一切扫去总总成就一个空与告子一般意思但告子深许行浅许行空却外面的告子空却里面的告子仁内义外之説非谓人但当用力于仁而不必求合于义亦非因孟子之辨而稍有变也正发明杞柳桮桊之意耳何也食色性也原未有所谓仁义犹杞柳原未有所谓桮桊也仁内也非外也义外也非内也各滞方所物而不通是故仁义成而性亏犹桮桊成而杞柳亏也始终只是一説食色性也当下即是更有何事若遇食而甘之遇色而悦之便未免落在情境一边谓之仁不谓之性矣若于食而辨其孰为可甘于色而辨其孰为可悦便未免落在理路一边谓之义不谓之性矣故曰动意则乖拟心则差告子之㫖葢如此讼卦义有君子之讼有小人之讼君子之讼主于自讼九五是也小人之讼主于讼人余五爻是也勿谓今人不如古人自立而已勿谓人心不如我心自尽而已董仲舒曰仲尼之门五尺童子羞称五伯此意最见得好三千七十其间品格之殊至于倍蓰只一段心事个个光明提着权谋术数便觉忸怩自然不肯齿及他非故摈而絶之也性太极也诸子百家非不各有所得而皆䧟于一偏只縁认阴阳五行为家当丙戍余晤孟我疆我疆问曰唐仁卿何如人也余曰君子也我疆曰何以排王文成之甚余曰朱子以象山为告子文成以朱子为杨墨皆甚辞也何但仁卿已而过仁卿述之仁卿曰固也足下不见世之谈良知者乎如鬼如蜮还得为文成讳否余曰大学言致知文成恐人认识为知便走入支离去故就中间㸃出一良字孟子言良知文成恐人将这个知作光景玩弄便走入元虚去故就上面㸃出一致字其意最为精密至于如鬼如蜮正良知之贼也奈何归罪于良知独其揭无善无恶四字为性宗愚不能释然耳仁卿曰善早闻足下之言向者从祀一疏尚合有商量也无声无臭吾儒之所谓空也无善无恶二氏之所谓空也名似而实逺矣是故讳言空者以似废真混言空者以似乱真人须是一个真是非之心人皆有之只以不真之故便有夹带是非太明怕有通不去合不来的时节所以须要含煳少间又于是中求非非中求是久之且以是为非以非为是无所不至矣异敎好言父母未生前又好言天地未生前不如中庸只説个喜怒哀乐之未发更为亲切于此体贴未生前都在其中矣一日游观音寺见男女载道余谓季时曰即此可以辩儒佛凡诸所以为此者一片祸福心耳未见有为祸福而求诸吾圣人者也佛氏何尝邀之使来吾圣人何尝拒之使去佛氏何尝专言祸福吾圣人何尝讳言祸福就中体勘其间必有一段真精神逈然不同处季时曰此特愚夫愚妇之所为耳有识者必不然曰感至于愚夫愚妇而后其为感也真应至于愚夫愚妇而后其为应也真真之为言也纯乎天而人不与焉者也研究到此一丝莫遁矣知谓识其事之当然觉谓悟其理之所以然朱子生平极不喜人説个悟字葢有惩于禅门耳到这里又未尝讳言悟也心活佛也而道心人心辨焉道心有主人心无主有主而活其活也天下之至神也无主而活其活也天下之至险也或问鲁斋草庐之出仕何如曰在鲁斋则可在草庐则不可曰得非以鲁斋生于其地而草庐故国人尝举进士欤曰固是亦尚有説考鲁斋临终谓其子曰我生平为虚名所累不能辞官死后慎勿请谥但书许某之墓四字令子孙识其处足矣此分明表所仕之非得已又分明认所仕为非愧恨之意溢于言表絶不一毫文饰也乃草庐居之不疑以为固然矣故鲁斋所自以为不可者乃吾之所谓可而草庐所自以为可者乃吾之所谓不可自其心论之也唐仁卿痛疾心学之説予曰墨子言仁而贼仁仁无罪也杨子言义而贼义义无罪也世儒言心而贼心心无罪也仁卿曰杨墨之于仁义只在迹上模拟其得其失人皆见之而今一切托之于心无形无影何处究诘二者之流害孰大孰小吾安得不恶言心乎予曰只提出性字作主这心便有管束孔子自言从心所欲不踰矩矩即性也季时曰性字大矩字严尤见圣人用意之密仁卿曰然佛法至释伽一变葢迦叶以上有人伦释迦弃人伦矣至达摩再变释迦之敎圆达摩之敎主顿矣至五宗三变黄梅以前犹有含蓄以后机锋百出倾囊倒箧不留一钱看矣此云门所以无可奈何而有一拳打杀喂却狗子之説也或曰何为尔尔由他门必竟呈出个伎俩来便不免落窠臼任是千般播弄会须有尽孔孟之言看生死甚轻以生死为轻则情累不干为能全其所以生所以死以生死为重则惟䂓䂓焉躯殻之知生为徒生死为徒死佛氏之谓生死事大正不知其所以大也人身之生死有形者也人心之生死无形者也衆人见有形之生死不见无形之生死故常以有形者为主圣贤见无形之生死不见有形之生死故常以无形者为主迩来讲识仁説者多失其意仁者浑然与物同体义礼智信皆仁也此全提也今也于浑然与物同体则悉意举扬于义礼智信皆仁也则草草放过识得仁体以诚敬存之而已不须防检不须穷索此全提也今也于不须防检不须穷索则悉意举扬于诚敬存之则草草放过若是者非半提而何既于义礼智信放过即所谓浑然与物同体者亦只窥见儱统意思而已既于诚敬存之放过即所谓不须防检穷索者亦只窥见脱洒意思而已是并其半而失之也康斋日録有曰君子常常喫亏方做得览之惕然有省于是思之曰夫子之道忠恕而已矣忠恕之道喫亏而已矣颜子之道不校而已矣不校之道喫亏而已矣孟子之道自反而已矣自反之道喫亏而已矣朱子之释格物其义甚精语物则本诸帝降之衷民秉之彜夫子之所谓性与天道子思之所谓天命孟子之所谓仁义程子之所谓天然自有之中张子之所谓万物一原语格则约之以四言或考之事为之着或察之念虑之㣲或求之文事之中或索之讲论之际葢谓内外精麄无非是物不容妄有拣择于其间又谓人之入门各各不同须如此収得尽耳议者独执一草一木亦不可不理会两言病其支离则过矣惟危惟㣲惟精惟一是从念虑事为上格无稽之言勿听勿询之谋勿庸是就文事讲论上格即圣人亦不能外是四者朱子所云固彻上彻下语也不学不虑所谓性也説者以为由孩提之不学而能便可到圣人之不勉而中由孩提之不虑而知便可到圣人之不思而得此犹就圣人孩提分上説若就性上看圣人之不勉而中恰到得孩提之不学而能圣人之不思而得恰到得孩提之不虑而知耳虽然犹二之也原来只是一个没些子界限故曰大人者不失其赤子之心者也耳目口鼻四肢人见以为落在形骸块然而不神今曰性也有命焉是推到人生以上不容説处以见性之来脉极其元逺如此不得丢却源头认形骸为块然之物也仁义礼智天道人见以为来自于穆窈然而不测今曰命也有性焉是直反到愚夫愚妇可与知与能处以见命之落脉极其切近如此不得丢却见在认于穆为窈然之物也书言人心惟危道心惟㣲直是八字打开太极图説言无极之真二五之精妙合而凝即人心道心又不是截然两物也孟子之论性命备发其旨性也有命焉葢就人心拈出道心以为舍无极没处寻二五也命也有性焉葢就道心摄入人心以为舍二五没处讨无极也所谓妙合而凝葢如此道者纲常伦理是也所谓天叙有典天秩有礼根乎人心之自然而不容或巳者也有如佛氏之説行则凡忠臣孝子皆为报夙生之恩而来凡乱臣贼子皆为报夙生之怨而来反诸人心之自然而不容或已处吾见了不相干也于是纲常伦理且茫焉无所系属而道穷矣法者黜陟予夺是也所谓天命有德天讨有罪发乎人心之当然而不容或爽者也有如佛氏之説行则凡君子而被戮辱皆其自作之孽而戮辱之者非为伤善凡小人而被显荣皆其自贻之体而显荣之者非为庇恶揆诸人心之当然而不容或爽处吾见了不相䝉也于是黜陟予夺且贸然无所凭依而法穷矣周子主静葢从无极来是究竟事程子喜人静坐则初下手事也然而静坐最难心有所在则滞无所在则浮李延平所谓看喜怒哀乐未发气象正当有在无在之间就里得个入处循循不已久之气渐平心渐定独居如是遇事如是接人如是即喜怒哀乐纷然突交于前亦复如是总总一个未发气象浑无内外寂感之别下手处便是究竟处矣程叔子曰圣人本天释氏本心季时谓添一语衆人本形史际明曰宋之道学在节义之中今之道学在节义之外予曰宋之道学在功名富贵之外今之道学在功名富贵之中在节义之外则其据弥巧在功名富贵之中则其就弥下无惑乎学之为世诟也或问佛氏大意曰三藏十二部五千四百八十卷一言以蔽之曰无善无恶试閲七佛偈便自可见曰永嘉澄道歌谓弃有而着无如舍溺而投火恐佛氏未必以无为宗也曰只此就无善无恶四字翻弄到底非有别义也弃有以有为恶也着无以无为善也是犹有善有恶也无亦不着有亦不弃则无善无恶矣自此以往节节推去扫之又扫直扫得没些子剰都是这个意思有驳良知之説者曰分别为知良知亦是分别余曰分别非知能分别者知也认分别为知何啻千里曰知是心之发窍处此窍一发作善由之作不善由之如何靠得他作主余曰知善知恶是曰良知假令善恶杂出分别何在曰所求者即是灵明能求者复是何物如以灵明求灵明是二之也余曰即本体为工夫何能非所即工夫为本体何所非能果若云云孔之言操心也孰为操之孟子之言存心也孰为存之俱不可得而解矣曰传习録中一段云苏秦张仪也窥见良知妙用但用之于不善耳阳明言良知即天理若二子窥见妙用一切邪思枉念都无栖泊处如之何用之于不善乎揆诸知善知恶之説亦自不免矛盾也余曰阳明看得良知无善无恶故如此説良知何病如此説良知未能无病阳明应自有见恨无从就正耳问孟子道性善更不説性如何样善只道乃若其情则可以为善矣乃所谓善也可见性中原无处着个善即今反观善在何处曰我且问即今反观性在何处曰处处是性从何拈出曰如此我且不问性在何处但问性与善是一是二曰是一非二曰如此却説恁着不着罗近溪以颜山农为圣人杨复所以罗近溪为圣人李卓吾以何心隐为圣人何心隐辈坐在利欲胶漆盆中所以能鼓动人者縁他一种聪明亦自有不可到处耿司农择家僮四人每人授二百金令其生殖内一人从心隐问计心隐授以六字曰一分买一分卖又益以四字曰顿买零卖其人用之起家至数万试思两言至平易至巧妙以此处天下事而迎刃而解假令其心术正固是有用才也喫𦂳只在识性识得时不思不勉是率性思勉是修道识不得时不思不勉是妄思勉是助总与自性无干谓之善定是不思不勉谓之不思不勉尚未必便是善伍容菴曰心既无善知安得良其言自相悖朱子云佛学至禅学大壊只此一语五宗俱应下拜余弱冠时好言禅久之意颇厌而不言又久之耻而不言至于今乃畏而不言罗近溪于此最深及见其子读大慧语録辄呵之即管东溟亦曰吾于子弟并未曾与语及此吾儒以理为性释氏以觉为性语理则无不同自人而禽兽而草木而瓦石一也虽欲二之而不可得也语觉则自有不同矣是故瓦石未尝无觉然而定异乎草木之觉草木未尝无觉然而定异乎禽兽之觉禽兽未尝无觉然而定异乎人之觉虽欲一之而不可得也今将以无不同者为性乎以有不同者为性乎史际明曰天下有君子有小人君子在位其不能容小人宜也至于幷常人而亦不能容焉彼且退而附于小人而君子穷矣小人在位其不能容君子宜也至于幷常人而亦不能容焉彼且进而附于君子而小人穷矣玉池问念菴先生谓知善知恶之知随发随泯当于其未发求之何如曰阳明之于良知有专言之者无知无不知是也有偏言之者知善知恶是也阳明生平之所最喫𦂳只是良知二字安得遗未发而言只縁就大学提宗并举心意知物自不得不以心为本体既以心为本体自不得不以无善无恶属心既以无善无恶属心自不得不以知善知恶属良知叅互观之原自明白念菴恐人执用而忘体因特为拈出未发近日王塘南先生又恐人离用而求体因曰知善知恶乃彻上彻下语不须头上安头此于良知并有发明而于阳明全提之㫖似均之契悟未尽也近世喜言无善无恶就而即其㫖则曰所谓无善非真无善也只是不着于善耳予窃以为经言无方无体是恐着了方体也言无声无臭是恐着了声臭也言不识不知是恐着了识知也何者吾之心原是超出方体声臭识知之外也至于善即是心之本色説恁着不着如明是目之本色还説得个不着于明否聪是耳之本色还説得个不着于聪否又如孝子还可説莫着于孝否如忠臣还可説莫着于忠否昔阳明遭宁藩之变日夕念其亲不置门人问曰得无着相阳明曰此相如何不着斯言足以破之矣管东溟曰凡説之不正而久流于世者必其投小人之私心而又可以附于君子之大道者也愚窃谓无善无恶四字当之何者见以为心之本体原是无善无恶也合一便成一个空见以为无善无恶只是心之不着于有也究竟且成一个混空则一切解脱无复挂碍高明者入而悦之于是将有如所云以仁义为桎梏以礼法为土苴以日用为縁尘以操持为把捉以随事省察为逐境以讼悔迁改为轮回以下学上达为落阶级以砥节砺行独立不惧为意气用事者矣混则一切含煳无复拣择圆融者便而趋之于是将有如所云以任情为率性以随俗袭非为中庸以阉然媚世为万物一体以枉寻直尺为舍其身济天下以委曲迁就为无可无不可以猖狂无忌为不好名以临难茍安为圣人无死地以顽钝无耻为不动心者矣由前之説何善非恶由后之説何恶非善是故欲就而诘之彼其所占之地歩甚高上之可以附君子之大道欲置而不问彼其所握之机缄甚活下之可以投小人之私心即孔门复作亦奈之何哉问本朝之学惟白沙阳明为透悟阳明不及见白沙而与其高弟张东所湛甘泉相往复白沙静中养出端倪阳明居夷处困悟出良知良知似即端倪何以他日又辟其勿忘勿助曰阳明目空千古直是不数白沙故生平并无一语及之至勿忘勿助之辟乃是平地生波白沙曷尝丢却有事只言勿忘勿助非惟白沙从来亦无此等呆议论也语本体只是性善二字语工夫只是小心二字商语丁长孺曰圣贤无讨便宜的学问学者若跳不出安饱二字犹妄意揷脚道中此讨便宜的学问也博文是开拓工夫约礼是收敛工夫干坤一阖一辟也坎离一虚一实也震艮一动一静也兑㢲一见一伏也皆可作博约註疏王龙谿问佛氏实相幻相之説于阳明阳明曰有心俱是实无心俱是幻无心俱是实有心俱是幻龙谿曰有心俱是实无心俱是幻是本体上説工夫无心俱是实有心俱是幻是工夫上説本体又阳明曰不睹不闻是本体戒慎恐惧是功夫又曰戒慎恐惧是本体不睹不闻是功夫予曰凡説本体容易落在无一边阳明所云无心俱是幻景逸所云不做功夫的本体也今曰戒慎恐惧是本体即不睹不闻原非是无所云有心俱是实此矣凡説工夫容易落在有一边阳明所云有心俱是幻景逸所云不识本体的工夫也今曰不睹不闻是功夫即戒慎恐惧原非是有所云无心俱是实此矣喜怒哀乐之未发谓之中是所空者喜怒哀乐也非善也上天之载无声无臭是所空者声臭也非善也夫善者内之不落喜怒哀乐外之不落声臭本至实亦本至空也又欲从而空之将无架屋上之屋叠牀下之牀也金玉瓦砾之喻殊觉不伦夫善者指吾性之所本有而名之也恶者指吾性之所本无而名之也金玉瓦砾就两物较之诚若判然若就眼上看金玉瓦砾均之为恶也非善也以其均之为眼之所本无也取所本无喻所本有非其𩔖矣孟子曰乃若其情则可以为善矣乃所谓善也葢因用以显体也愚作一转语曰乃所谓性则无不善矣乃所以善也葢因体以知用也或谓性体虚明湛寂善不得而名之以善名性浅之乎其视性矣窃意善者万德之总名虚明湛寂皆善之别名也名曰清虚湛一则得名曰善则不得十与二五有以异乎将无浅之乎其视善也孟子不特道情善且道形善所谓形色天性是也情之虚明湛寂不待言形则不免重滞矣由孟子言之都是虚明湛寂的何者以肉眼观通身皆肉以道眼观通身皆道也象山每与人言尔目自明尔耳自聪亦是此意阳明之无善无恶与告子之无善无恶不同然费个转语便不自然假如有人于此揭兼爱为仁宗而曰我之兼爱与墨氏之兼爱也不同揭为我为义宗而曰我之为我与杨氏不同也人还肯之否古之言性者出于一今之言性者出于二出于一统乎太极而为言也出于二杂乎阴阳五行而为言也书曰惟皇上帝降衷于下民诗曰天生蒸民有物有则皆就阴阳五行中拈出主宰所谓太极也以其浑然不偏曰衷以其确然不易曰则试于此体味可谓之无善无恶乎可谓之有善有恶乎可谓之能为善亦能为恶乎是故以四端言性犹云是用非体即以四德言性犹云是条件非统体其善还在可疑可信之间惟知帝衷物则之为性不言善而其为善也昭昭矣形有方所是极实的物事易于凝滞要其所以为形本之天命之散而成用也其亦何尝不虚也耳顺则有方所者悉归融化实而能虚不局于有矣心无方所是极虚的物事易于走作乃其所以为心本之天命之聚而成体也其亦何尝不实也从心所欲不踰矩则无方所者悉归调伏虚而能实不荡于无矣邓定宇秋游记有天也不做他地也不做他圣人也不做他龙谿极赏之新本删去此三语是此老百尺竿头进歩惟恐发人之狂预为扫荡也高景逸曰果是透性之人即言収摄不曾加得些子若未透性即言自然不免加了自然底意思况借自然易流懒散借収摄可讨入头故圣贤立教必通上下照古今若以今日禅家的话头去驳孔子语语是病不知圣贤所以至今无病者正在此也阳明之良知至矣暨其末流上者益上下者益下则非阳明本㫖也江右先达如罗念菴于此每有救正王南塘于此每有调停便俱受不透性之讥矣心之所以为心非血肉之谓也应有个根柢处性是已舍性言心其究也必且堕在情识之内麄而不精天之所以为天非窈冥之谓也应有个着落处性是已舍性言天其究也必且求诸当人之外虚而不实论学书阳明先生曰求诸心而得虽其言之非出于孔子者亦不敢以为非也求诸心而不得虽其言之出于孔子者亦不敢以为是也此两言者某窃疑之夫人之一心浑然天理其是天下之真是也其非天下之真非也然而能全之者几何惟圣人而已矣自此以下或偏或驳遂乃各是其是各非其非欲一一而得其真吾见其难也故此两言者其为圣人设乎则圣人之心虽千百载而上下冥合符契可以考不谬俟不惑无有求之而不得者其为学者设乎则学者之去圣人逺矣其求之或得或不得宜也于此正应沈潜玩味虚衷以俟更为质诸先觉考诸古训退而益加培养洗心宥密俾其浑然者果无媿于圣人如是而犹不得然后徐断其是非未晚也茍不能然而徒以两言横于胸中得则是不得则非其势必至自专自用凭恃聪明轻侮先圣註脚六经无复忌惮不亦误乎阳明尝曰心即理也某何敢非之然而言何容易孔子七十从心不踰矩始可以言心即理七十以前尚不知如何也颜子其心三月不违仁始可以言心即理三月以后尚不知如何也若漫曰心即理也吾问其心之得不得而已此乃无星之秤无寸之尺其于轻重长短几何不颠倒而失措哉心在人欲上便是放在天理上便是収天理本内也因而象之曰在内人欲本外也因而象之曰在外非有方所可求知此则知把柁之所在矣今曰着意収也恐収即成碍任其走作腔子里何物把柁似只在方所上揣摩而不于理欲闗头讨个分晓将来恰成一弄精魂汉乃放心非求放心也南昌有朱以功布衣行修言道慥慥君子也足与章本清布衣颉顽后先暇中可物色之以功有朱布衣集多所发明向尝见之今失其本容当访问佛学三藏十二部五千四百八十卷一言以蔽之曰无善无恶第辩四字于告子易辩四字于佛氏难以告子之见性麄佛氏之见性㣲也辩四字于佛氏易辩四字于阳明难在佛自立空宗在吾儒则阴壊实教也夫自古圣人敎人为善去恶而已为善为其固有也去恶去其本无也本体如是工夫如是其致一而已矣阳明岂不敎人为善去恶然既曰无善无恶而又曰为善去恶学者执其上一语不得不忽其下一语也何者心之体无善无恶则凡所谓善与恶皆非吾之所固有矣皆非吾之所固有则皆情识之用事矣皆情识之用事皆不免为本体之障矣将择何者而为之未也心之体无善无恶则凡所谓善与恶皆非吾之所得有矣皆非吾之所得有则皆感遇之应迹矣皆感遇之应迹则皆不足为本体之障矣将择何者而去之犹未也心之体无善无恶吾亦无善无恶已耳若择何者而为之便未免有善在若择何者而去之便未免有恶在若有善有恶便非所谓无善无恶矣阳明曰四无之説为上根人立敎四有之説为中根以下人立敎是阳明且以无善无恶扫却为善去恶矣既已扫之犹欲留之纵曰为善去恶之功自初学至圣人究竟无尽彼直见以为是权敎非实敎也其谁肯听既已拈出一个虚寂又恐人养成一个虚寂纵重重敎戒重重属咐彼直见以为是为衆人説非为吾辈説也又谁肯听夫何故欣上而厌下乐易而苦难人情大抵然也投之以所欣而复困之以所厌畀之以所乐而复撄之以所苦必不行矣故曰惟其执上一语虽欲不忽下一语而不可得至于忽下一语其上一语虽欲不弊而不可得也罗念菴曰终日谈本体不説工夫才拈工夫便以为外道使阳明复生亦当攒眉王塘南曰心意之物皆无善无恶使学者以虚见为实悟必依凭此语如服鸩毒未有不杀人者海内有号为超悟而竟以破戒负不讳之名正以中此毒而然也且夫四无之説主本体言也阳明方曰是接上根人法而识者至等之鸩毒四有之説主工夫言也阳明第曰是接中根以下人法而昩者遂等之外道然则阳明再生目击兹弊将有摧心扼腕不能一日安者何但攒眉已乎当下绎当下者即当时也此是各人日用间现现成成一条大路但要知有个源头在何也吾性合下具足所以当下即是合下以本体言通摄见在过去未来最为圆满当下以对境言论现在不论过去未来最为的切究而言之所谓本体原非于对境之外另有一物而所谓过去未来要亦不离于见在也特具足者委是人人具足而即是者尚未必一一皆是耳是故认得合下明白乃能识得当下认得当下明白乃能完得合下此须细细叅求未可率尔也平居无事不见有喜不见可嗔不见可疑不见可骇行则行住则住坐则坐卧则卧即衆人与圣人何异至遇富贵鲜不为之充诎矣遇贫贱鲜不为之陨获矣遇造次鲜不为之扰乱矣遇颠沛鲜不为之屈挠矣然则富贵一闗也贫贱一闗也造次一闗也颠沛一闗也到此直令人肝腑具呈手足尽露有非声音笑貎所能勉强支吾者故就源头上看必其无终日之间违仁然后能于富贵贫贱造次颠沛处之如一就闗头上看必其能于富贵贫贱造次颠沛处之如一然后算得无终日之间违仁耳予谓平居无事一切行住坐卧常人亦与圣人同大概言之耳究其所以却又不同葢此等处在圣人都从一团天理中流出是为真心在常人则所谓日用而不知者也是为习心指当下之习心混当下之真心不免毫釐而千里矣昔李襄敏讲学诸友兢辨良知发一问曰尧舜孔子岂不同为万世之师今有人过尧舜之庙而不下车者则心便安过孔子之庙而不下车者则心便不安就下车孔庙而言指曰良知则分明是个良知就不下车尧舜庙而观则安于尧舜庙者固是个习心而不安于孔庙者亦祗是个习心耳良知何在衆皆茫然无对忠宪高景逸先生攀龙高攀龙字存之别号景逸常州之无钖人万厯己丑进士寻丁嗣父忧服阕授行人时四川佥事张世则上疏谓程朱之学不能诚意壊宋一代之风俗进所着大学古本初意欲施行天下一改章句之旧先生上疏驳之寝其进书娄江再入辅政驱除异已六十余人以赵用贤望重示意郑材杨应宿讦其絶婚去之先生劾钖爵声音笑貎之间虽示开诚布公之意而精神心术之㣲不胜作好作恶之私谪揭阳添註典史半载而归遂与顾泾阳复东林书院讲学其中每月三日逺近集者数百人以为纪纲世界全要是非明白小人闻而恶之庙堂之上行一正事发一正论俱目之为东林党人天启改元先生在林下已二十八年起为光禄寺丞陞少卿署寺事孙宗伯明春秋之义劾旧辅方从哲先生会议持之益力转太常大理晋太仆卿乞差还里甲子即家起刑部侍郎逆奄魏忠贤乱政先生谓同志曰今日之事未能用倒仓之法惟有上下和衷少杀其毒耳其论与先忠端公相合总宪缺先忠端公上速推宪臣慎简名贤疏意在先生也陞左都御史纠大贪御史崔呈秀依律遣戍亡何逆奄与魏广㣲合谋借会推晋抚一事尽空朝署先生遂归明年三朝要典成坐移宫一案削籍为民毁其东林书院丙寅又以东林邪党逮先生及忠端公七人缇帅将至先生夜半书遗疏自沈止水三月十七也年六十有五疏云臣虽削夺旧系大臣大臣受辱则辱国故北向叩头从屈平之遗则君恩未报结愿来生崇祯初逆奄呈秀伏诛赠太子少保兵部尚书赐祭葬荫子谥忠宪其自序为学之次第云吾年二十有五闻令公李元冲与顾泾阳先生讲学始志于学以为圣人所以为圣人者必有做处未知其方看大学或问见朱子説入道之要莫如敬故专用力于肃恭收敛持心方寸间但觉气郁身拘大不自在及放下又散漫如故无可奈何久之忽思程子谓心要在腔子里不知腔子何所指果在方寸间否耶觅註释不得忽于小学中见其解曰腔子犹言身子耳大喜以为心不专在方寸浑身是心也顿自轻松快活适江右罗止菴来讲李见罗修身为本之学正合于余所持循者益大喜不疑是时只作知本工夫使身心相得言动无谬己丑第后益觉此意津津忧中读礼读易壬辰谒选平生耻心最重筮仕自盟曰吾于道未有所见但依吾独知而行是非好恶无所为而发者天启之矣验之颇近于此畧见本心妄自担负期于见义必为冬至朝天宫习仪僧房静坐自见本体忽思闲邪存诚句觉得当下无邪浑然是诚更不须觅诚一时快然如脱纒缚癸巳以言事谪官颇不为念归尝世态便多动心甲午秋赴揭阳自省胸中理欲交战殊不宁帖在武林与陆古樵吴子往谈论数日一日古樵忽问曰本体何如余言下茫然虽答曰无声无臭实出口耳非由真见将过江头是夜明月如洗坐六和塔畔江山明媚知己劝酬为最适意时然余忽忽不乐如有所束勉自鼓兴而神不偕来夜阑别去余便登舟勐省曰今日风景如彼而余之情景如此何也穷自根究乃知于道全有未见身心总无受用遂大发愤曰此行不彻此事此生真负此身矣明日于舟中厚设蓐席严立规程以半日静坐半日读书静坐中不帖处只将程朱所示法门叅求于凡诚敬主静观喜怒哀乐未发黙坐澄心体认天理等一一行之立坐食息念念不舍夜不解衣倦极而睡睡觉复坐于前诸法反覆更互心气清澄时便有塞乎天地气象第不能常在路二月幸无人事而山水清美主仆相依寂寂静静晚间命酒数行停舟青山徘徊碧涧时坐磐石溪声鸟韵茂树修篁种种悦心而心不着境过汀州陆行至一旅舍舍有小楼前对山后临涧登楼甚乐偶见明道先生曰百官万务兵革百万之衆饮水曲肱乐在其中万变俱在人其实无一事勐省曰原来如此实无一事也一念纒绵斩然遂絶忽如百斤担子顿尔落地又如电光一闪透体通明遂与大化融合无际更无天人内外之隔至此见六合皆心腔子是其区宇方寸亦其本位神而明之总无方所可言也平日深鄙学者张皇説悟此时只看作平常自知从此方好下工夫耳乙未春自揭阳归取释老二家叅之释典与圣人所争毫发其精㣲处吾儒具有之总不出无极二字弊病处先儒具言之总不出无理二字观二氏而益知圣道之高若无圣人之道便无生民之𩔖即二氏亦饮食衣被其中而不觉也戊戍作水居为静坐读书计然自丙申后数年丧本生父母徙居婚嫁嵗无宁息只于动中炼习但觉气质难变甲辰顾泾阳先生始作东林精舍大得朋友讲习之功徐而验之终不可无端居静定之力葢各人病痛不同大圣贤必有大精神其主静只在寻常日用中学者神短气浮更须数十年静力方得厚聚深培而最受病处在自无小学之敎浸染世俗故俗根难拔必埋头读书使义理浃洽变易其俗肠俗骨澄神黙坐使尘妄消散坚凝其正心正气乃可耳余以最劣之质即有豁然之见而缺此一大段工夫其何济焉所幸呈露面目以来才一提䇿便是原物丙午方实信孟子性善之㫖此性无古无今无圣无凡天地人只是一个惟最上根洁清无蔽便能信人其次全在学力稍隔一尘顿遥万里孟子所以示瞑眩之药也丁未方实信程子鸢飞鱼跃与必有事焉之㫖谓之性者色色天然非由人力鸢飞鱼跃谁则使之勿忘勿助犹为学者戒勉若真机流行弥漫布濩亘古亘今间不容息于何而忘于何而助所以必有事者如植谷然根苖花实虽其自然变化而裁培灌溉全在勉强学问茍漫説自然都无一事即不成变化亦无自然矣辛亥方实信大学知本之㫖壬子方实信中庸之㫖此道絶非名言可形程子名之曰天理阳明名之曰良知总不若中庸二字为尽中者停停当当庸者平平常常有一毫走作便不停当有一毫造作便非平常本体如是工夫如是天地圣人不能究竟况于吾人岂有涯际勤物敦伦谨言敏行兢兢业业毙而后已云尔此先生甲寅以前之功如此其后涵养愈粹工夫愈密到头学力自云心如太虚本无生死刘先生谓先生心与道一尽其道而生尽其道而死是谓无生无死非佛氏所谓无生死也先生之学一本程朱故以格物为要但程朱之格物以心主乎一身理散在万物存心穷理相须并进先生谓才知反求诸身是真能格物者也颇与杨中立所説反身而诚则天下之物无不在我为相近是与程朱之㫖异矣先生又曰人心明即是天理穷至无妄处方是理深有助乎阳明致良知之説而谓谈良知者致知不在格物故虚灵之用多为情识而非天则之自然去至善逺矣吾辈格物格至善也以善为宗不以知为宗也夫善岂有形象亦非有一善从而知之知之推极处即至善也致良知正是止至善安得谓其相逺总之致知格物无先后之可言格物者申明致之一字格物即在致之中未有能致而不谓之格物者先生谓有不格物之致知则其所致者何事故必以外穷事物之理为格物则可言阳明之致知不在于格物若如先生言人心明即是天理则阳明之致知即是格物明矣先生之格物本无可议特欲自别于阳明反觉多所扞格耳语有物必有则则者至善也穷至事物之理穷至于至善处也格物是随事精察物格是一以贯之人心之灵莫不有知良知也因其已知而益穷之至乎其极致良知也才知反求诸身是真能格物者也格物愈博则归本愈约明则诚也穷理者格物也知本者格物也穷理一本而万殊知本万殊而一本学者以知至为悟不悟不足以为学故格物为要无工夫则为私欲牵引于外有工夫则为意念束縳于中故须物格知至诚正乃可言也朱子曰致知格物只是一事格物以理言也致知以心言也由此观之可见物之格即知之至而心与理一矣今人説着物便以为外物不知不穷其理物是外物物穷其理理即是心故魏庄渠曰物格则无物矣学有无穷工夫心之一字乃大总括心有无穷工夫敬之一字乃大总括心无一事之为敬无适自然有主不假安排不知敬之即心而欲以敬存心不识心亦不识敬无妄之谓诚无适之谓敬有适皆妄也主一之谓敬无适之谓一人心如何能无适故须穷理识其本体所以明道曰学者须先识仁识得仁体以诚敬存之而已故居敬穷理只是一事朱子立主敬三法伊川整齐严肃上蔡常惺惺和靖其心収敛不容一物言敬者总不出此然常惺惺其心収敛一着意便不是葢此心神明难犯手势惟整齐严肃有妙存焉未尝不惺惺未尝不収敛内外卓然絶不犯手也人心放他自由不得心中无丝髪事此为立本理不明故心不静心不静而别为法以寄其心者皆害心者也人心战战兢兢故坦坦荡荡何也以心中无事也试想临深渊履薄冰此时心中还着得一事否故如临如履所以形容战战兢兢必有事焉之象实则形容坦坦荡荡澄然无事之象也真知天自是形体隔不得观天地则知身心天包地外而天之气透于地中地之气皆天之气心天也身地也天依地地依天天地自相依倚心依身身依心身心自相依倚心即精神不外驰即内凝有意凝之反梏之矣朱子曰满腔子是恻隐之心是就人身上指出此理充塞处最为亲切葢天地之心充塞于人身者为恻隐之心人心充塞天地者即天地之心人身一小腔子天地即大腔子也孟子心之官则思思则虚灵不昩之谓思是心之睿于心为用着事之思又是思之用也一念反求此反求之心即道心也更求道心转无交渉须知动心最可耻心至贵也物至贱也奈何贵为贱役何以谓心本仁仁者生生之谓天只是一个生故仁即天也天在人身为心故本心为仁其不仁者心蔽于私非其本然也人身内外皆天也一唿一吸与天相灌输其死也特脱其阖辟之枢纽而已天未尝动也理静者理明欲浄胸中廓然无事而静也气静者定久气澄心气交合而静也理明则气自静气静理亦明两者交资互益以理气本无二故黙坐澄心体认天理为延平门下至敎也若徒以气而已动即失之何益哉黙坐澄心体认天理谓黙坐之时此心澄然无事乃所谓天理也要于此时黙识此体云尔非黙坐澄心又别有天理当体认也朱子曰必因其已发而遂明之省察之法也吾则曰必因其未发而遂明之体认之法也其体明其用益明矣龟山曰天理即所谓命知命只事事循天理而已言命者惟此语最尽其实无一事不要惹事穷理者天理也天然自有之理人之所以为性天之所以为命也在易则为中正圣人卦卦拈出示人此处有毫釐之差便不是性学人心明即是天理既得后须放开葢性体广大有得者自能放开不然还只是守不是得葢非有意放开也道性善者以无声无臭为善之体阳明以无善无恶为心之体一以善即性也一以善为意也故曰有善有恶者意之动佛氏亦曰不思善不思恶以善为善事以恶为恶事也以善为意以善为事者不可曰明善龟山门下相传静坐中观喜怒哀乐未发前作何气象是静中见性之法要之观者即是未发者也观不是思思则发矣此为初学者引而至之之善诱也佛氏最忌分别是非如何纪纲得世界纪纲世界只是非两字亘古亘今塞天塞地只是一生机流行所谓易也大易敎人息息造命臣弑其君子弑其父其所由来者渐也既已来矣宁可逃乎辨之于蚤如地中无此种子秧从何来继之者善是万物资始成之者性是各正性命元特为善之长耳元而亨亨而利利而贞贞而复元继之者皆此善也利贞者性情也成这物方有这性故至利贞始言性情伊川説游魂为变曰既是变则存者亡坚者腐更无物也此殆不然只説得形质耳游魂如何灭得但其变化不可测识也圣人即天地也不可以存亡言自古忠臣义士何曾亡灭避佛氏之説而谓贤愚善恶同归于尽非所以敎也况幽明之事昭昭于耳目者终不可掩乎张子曰大易不言有无言有无诸子之陋也天地间感应二者循环无端所云定数莫逃者皆应也君子尽道其间者皆感也应是受命之事感是造命之事圣人祈天永命皆造命也我由命造命由我造但知委顺而不知顺道非知命者也人想到死去一物无有万念自然撇脱然不知悟到性上一物无有万念自无系累也一日克巳复礼无我也佛氏曰悬崖撒手近儒亦曰皆似之而实非何者以非圣人所谓复礼也或曰真为性命人被恶名埋没一世更无出头亦无分毫挂带此是欲率天下入于无忌惮其流之弊弑父与君无所不至政事本于人才舍人才而言政者必无政财用本于政事舍政事而言财者必无财有问钱绪山曰阳明先生择才始终得其用何术而能然绪山曰吾师用人不专取其才而先信其心其心可托其才自为我用世人喜用人之才而不察其心其才止足以自利其身已矣故无成功愚谓此言是用才之诀也然人之心地不明如何察得人心术人不患无才识进则才进不患无量见大则量大皆得之于学也札记心无出入所持者志也道无声臭体道者言行而已人心才觉便在腔子里不可着意有愤便有乐不知手之舞之足之蹈之平日无愤无乐只是悠然天然一念现前能为万变主宰此先立乎其大者当下即是此黙识要法也然安知其当下果何如朱子曰提醒处即是天理更别无天理此方是真当下易之本体只是一生字工夫只是一惧字穷至无妄处方是理説𩔖静坐之法唤醒此心卓然常明志无所适而已志无所适精神自然凝复不待安排勿着方所勿思效验初入静者不知摄持之法惟体贴圣贤切要之言自有入处静至三日必臻妙境静坐之法不用一毫安排只平平常常黙然静去此平常二字不可容易看过即性体也以其清浄不容一物故谓之平常画前之易如此人生而静以上如此喜怒哀乐未发如此乃天理之自然须在人各各自体贴出方是自得静中妄念强除不得真体既显妄念自息昏气亦强除不得妄念既浄昏气自清只体认本性原来本色还他湛然而已大抵着一毫意不得着一毫见不得才添一念便失本色由静而动亦只平平常常湛然动去静时与动时一色动时与静时一色所以一色者只是一个平常也故曰无动无静学者不过借静坐中认此无动无静之体云尔静中得力方是动中真得力动中得力方是静中真得力所谓敬者此也所谓仁者此也所谓诚者此也是复性之道也前静坐説观之犹未备也夫静坐之法入门者借以涵养初学者借以入门彼夫初入之心妄念胶结何从而见平常之体乎平常则散漫去矣故必収敛身心以主于一一即平常之体也主则有意存焉此意亦非着意葢心中无事之谓一着意则非一也不着意而谓之意者但从衣冠瞻视间整齐严肃则心自一渐久渐熟平常矣故主一者学之成始成终者也凡人之所谓心者念耳人心日夜系缚在念上故本体不现一切放下令心与念离便可见性放之念亦念也如何得心与念离放退襍念只是一念所谓主一也习之久自当一旦豁然古人何故最重名节只为自家本色原来冰清玉洁着不得些子污秽才些子污秽自家便不安此不安之心正是原来本色所谓道也为善必须明善善者性也性者人生而静是也人生而静时胸中何曾有一物来其营营扰扰者皆有知识以后日添出来非其本然也即是添来今宜减去减之又减以至于减无可减方始是性方始是善何者人心湛然无一物时乃是仁义礼智也为善者乃是仁义礼智之事也今人所谓天以为苍苍在上者云耳不知九天而上九地而下自吾之皮毛骨髓以及六合内外皆天也然则吾动一善念而天必知之动一不善念而天必知之而天又非屑屑焉知其善而报之善知其不善而报之不善也凡感应者如形影然一善感而善应随之一不善感而不善应随之自感自应也夫曰自感自应何以为之天何以为天必知之也曰自感自应所以为天也所以为其物不贰也若曰有感之者又有应之者是二之矣惟不二所以不爽也昔朱子初年以人自有生即有知识念念迁革初无顷刻停息所谓未发者乃寂然之本体一日之间即万起万灭未尝不寂然也葢以性为未发心为巳发未发者即在常发中更无未发时也后乃知人心有寂有感不可偏以巳发为心中者心之所以为体寂然不动者也性也和者心之所以为用感而遂通者情也故章句云喜怒哀乐情也其未发则性也二语指出性情如指掌矣王文成复以性体万古常发万古常不发以钟为喻谓未扣时原是惊天动地已扣时原自寂天寞地此与朱子初年之説相似而实不同葢朱子初年以人之情识逐念流转而无未发之时文成则以心之生机流行不息而无未发之时文成之説㣲矣而非中庸之㫖也中庸所谓未发指喜怒哀乐言夫人岂有终日喜怒哀乐者葢未发之时为多而喜怒哀乐可言未发不可言不发文成所谓发而不发者以中而言中者天命之性天命不已岂有未发之时葢万古流行而太极本然之妙万古常寂也可言不发不可言未发中庸正指喜怒哀乐未发时为天命本体而天命本体则常发而不发者也情之发性之用也不可见性之体故见之于未发未发一语实圣门指示见性之诀静坐观未发气象又程门指示初学者摄情归性之诀而以为无未发时者失其义矣圣人之学所以异于释氏者只一性字圣人言性所以异于释氏言性者只一理字理者天理也天理者天然自有之条理也故曰天叙天秩天命天讨此处差不得鍼芒先圣后圣其揆一也明道见得天理精故曰传灯録千七百人若有一人悟道者临死须寻一尺布裹头而死必不肯削髪服而终此与曾子易箦意同此理在拈花一脉之上非穷理到至极处不易言也老氏气也佛氏心也圣人之学乃所谓性学老氏之所谓心所谓性则气而已佛氏之所谓性则心而已非气心性有二其习异也性者天理也外此以为气故气为老氏之气外此以为心故心为佛氏之心圣人气则养其道义之气心则存其仁义之心气亦性心亦性也或者以二氏言虚无遂讳虚无非也虚之为实有之与无同义而异名至虚乃至实至无乃至有二氏之异非异于此也性形而上者也心与气形而下者也老氏之气极于不可名不可道佛氏之心极于不可思不可议皆形而上者也二氏之异又非异于道器也其端绪之异天理而已伊川曰在物为理处物为义此二语闗涉不小了此即圣人艮止心法胡庐山以为心即理也舍心而求诸物遗内而循外舍本而逐末也呜唿天下岂有心外之物哉当其寂也心为在物之理义之藏于无朕也当其感也心为处物之义理之呈于各当也心为在物之理故万象森罗心皆与物为体心为处物之义故一灵变化物皆与心为用体用一源不可得而二也物显乎心心妙乎物妙物之心无物于心无物于心而后能物物故君子不从心以为理但循物而为义不从心为理者公也循物为义者顺也故曰廓然大公物来顺应故曰圣人之喜怒在物不在已八元当举当举之理在八元当举而举之义也四凶当罪当罪之理在四凶当罪而罪之义也此之谓因物付物此之谓艮背行庭内外两忘澄然无事也彼徒知昭昭灵灵者为心而外天下之物是心为无矩之心以应天下之物师心自用而已与圣贤作用处天地悬隔张子曰形而后有气质之性天地间性有万殊者形而已矣以人物言之人形直而灵兽形横而蠢以人言之形清而灵形浊而蠢故史传所载商臣伯石之𩔖皆形也形异而气亦异气异而性亦异非性异也弗虚弗灵性弗着也夫子曰性相近也习染未深之时未始不可为善故曰相近然而质美者习于善易习于恶难质恶者习于恶易习于善难上智下愚则气质美恶之极有必不肯习于善必不肯习于恶也故有形以后皆气质之性也天地之性非学不复故曰学以变化气质为主或疑天地之性气质之性不可分性为二者非也论性于成形之后犹论水于浄垢器中道着性字只是此性道着水字只是此水岂有二耶或又疑性是性气质是气质不可混而一之者亦非也天地之道为物不贰故性即是气气即成质恶人之性如垢器盛水清者已垢垢者亦水也明乎气质之性而后知天下有自㓜不善者气质而非性也故曰气质之性君子有弗性者焉凡了悟者皆干也修持者皆坤也人从迷中忽觉其非此属干知一觉之后尊道而行此属坤能皆干坤之倪而非其体乍悟复迷乍作复止未足据也必至用力之久一旦豁然如大畜之上九畜极而通曰何天之衢乃如是乎心境都忘宇宙始辟方是干知知之既真故守之必力细行克矜小物克谨视听言动防如闗津镇如山岳方是坤能譬之于谷干者阳发生耳根苖花实皆坤也葢干知其始坤成其终无坤不成物也故学者了悟在片时修持在毕世若曰悟矣一切冐嫌疑毁藩篱曰吾道甚大奈何为此拘拘者则有生无成苖不秀秀不实惜哉真放下乃真操存真操存乃真放下心存诚敬至于死生不动更有何物不放下耶若谓心存诚敬胸中有诚敬则拳拳服膺胸中有一善乎本体本无可拈圣人姑拈一善字工夫极有多方圣人为拈一敬字辨大学致知在格物物格而后知至阳明曰所谓致知格物者致吾心之良知于事事物物也致吾心良知之天理于事事物物则事物各得其理矣事物各得其理格物也是格物在致知知而后格物也又曰物事也格正也但意念所在即要去其不正以全其正又曰格物者格其心之不正以归于正是格物在正心诚意意诚心正而后格物也凡人之学谓之曰务外遗内谓之曰玩物丧志者以其不反而求诸理也求诸理又岂有内外之可言哉在心之理在物之理一也天下无性外之物无心外之理犹之器受日光在彼在此日则一也不得析之而为二岂待合之而始一也论学书平昔自认以此心惺然常明者为道心惟知学者有之蚩蚩之氓无有也即其平旦几希因物感触倐明倐晦如金在鑛但可谓之鑛不可谓之金如水凝冰但可谓之冰不可谓之水而先生乃曰僮仆之服役中节者皆道心也初甚疑之已而体认忽觉平日所谓惺然常明之心乃是把捉之意而蚩蚩之民有如鸢飞鱼跃出于任天之便者反有合于不识不知之帝则特彼日用不知耳然则无觉非也有意亦非也必以良心之自然者为真稍渉安排即非本色矣佛氏所谓善念中善事也与圣人言善絶不相干韩子曰彼以煦煦为仁孑孑为义其小之也固宜如佛氏所谓善其无之也亦宜格物之功非一其要归于知本知修身为本而本之天下无余事矣葢格来格去知得世间总无身外之理总无修外之工正其本万事理更不向外着一念如此自然纯乎天理而无一毫人欲之私岂不是止至善也程朱错认此谓知本是阙文而谓格致别有传遂令修身为本二节无归着后世知得此谓知本是原文而谓格物只格本末又令格物致知之工无下手假令一无知识之人不使读书讲论如朱子四格法而专令格本末其有入乎诸老之中塘南可谓洞彻心境者矣然以愚见窥之尚有未究竟在何则圣人之学上下一贯故其表里精麄无不兼到举要而言循理而已循理便无事即无思无为之谓也今徒曰无思无为得手者自不至遗弃事物然已启遗弃事物之弊矣如曰止于至善有何名相倚着之可言至矣极矣今必曰无善无恶又须下转语曰无善无恶乃所以为至善也明者自可会通然而以之明心性者十之一以之灭行检者十之九矣无思无为者即无善无恶之谓也未离知解则未离门户未离门户则未离倚着倚着易知而无倚着之倚着难知也故曰尚有未究竟在圣人之道至易至简无可名言故曰予欲无言惟其无可言故其可言者人伦日用之常而已所以愈浅而愈深愈卑而愈高愈显而愈㣲然而如之何而可使人见本体也曰此在人之信而非可以无思无为无善无恶转令人走向别处去也如易曰干元亨利贞如言人仁义礼智之谓也停停当当本体如是而已信得及者别无一事日用常行人伦事物无令少有污壊而已此所以为至易至简也善即生生之易也有善而后有性学者不明善故不知性也夫善洋洋乎盈眸而是矣不明此则耳目心志一无着落处其所学者伪而已矣然其机窍在于心人心反复入身来故能向上寻去下学而上达也方寸即宇宙也世人漫视为方寸耳顾非穷究到名言不立之地为名言而已非存养于思虑未发之先为思虑而已名言思虑为憧憧之方寸而已理者心也穷之者亦心也但未穷之心不可为理未穷之理不可为心此处非穷叅妙悟不可悟则物物有天然之则日用之间物还其则而已无与焉如是而已心一也黏于躯殻者为人心即为识发于义理者为道心即为觉非果有两心然一转则天地悬隔谓之觉矣犹以为形而下者乘于气机也视听持行皆物也其则乃性也佛氏以擎拳竖拂运水搬柴总是神通妙用葢以纵横竖直无非是性而毫釐之差则于则上辨之凡事稍不合则必有不安此见天然自有之中毫髪差池不得若观佛氏于彜伦之际多所未安彼却不顾也敬者絶无之尽也有毫釐丝忽在便不是有敬字在亦不是存养此心纯熟至精㣲纯一之地则即心即性不必言合如其未也则如朱子曰虚灵知觉一而已矣而所以为知觉者不同不嫌于分剖也货色二字落脚便成禽兽自昔圣贤兢兢业业不敢纵口説一句大胆话今却不然天下人不敢説底话但是学问中人説以心性之虚见为名敎罪人者多矣某洗心待益但见本性本无常变变动他不得一切变幻皆销归于此尝妄意以为今日之学宁守先儒之説拘拘为寻行数墨而不敢谈元説妙自陷于不知之妄作宁禀前哲之矩硁硁为乡党自好而不敢谈圆説通自陷于无忌惮之中庸积之之久倘习心变革德性坚凝自当怳然知大道之果不离日用常行而歩歩蹈实地与对塔説相轮者逺矣学必须悟悟后方知痛痒耳知痛痒后直事事放过不得戒惧慎独不过一灵炯然不昩知是必行知非必去而已所以然者何也此件物事不着一毛惟是知是必行知非必去斩斩截截洁洁浄浄积习久之至于动念必正方是此件不然只是见得他光景不为我有试体行不慊心时还是此件否耶不患本体不明只患工夫不密不患理一处不合惟患分殊处有差必做处十分酸涩得处方能十分通透知危者便是道心人心一片太虚是广运处此体一显即显无渐次可待澈此则为明心一㸃至善是真宰处此体愈穷愈㣲有层级可言澈此方为知性或曰至善是现成天则有何层级曰所谓层级就人见处言身到此处见到此处进一层又一层见到天然停停当当处方是天则此即穷理之谓也或曰虚到极处便见至善岂虚是虚善是善曰只看人入处何如从穷理入者即虚是理虚是知觉便是仁义礼智不从穷理入者即气是虚仁义礼智只是虚灵知觉縁心性非一非二只在毫芒𦕈忽间故也某与李先生稍异者以格物致知而知本以知本为物格知至耳至于主意则在知止工夫则在知本一也吾人日用何曾顷刻离着格物开眼便是开口便是动念便是善格物者时时知本善知本者时时格物格透一分则本地透一分止地透一分耳复元圣质也见在已是康斋等辈矣説者谓康斋不及白沙透悟葢白沙于性地上穷研极究以臻一旦豁然康斋只是行谊洁修心境静乐如享现成家当者然其日渐月摩私欲浄尽原与豁然者一般即敬轩亦不见作此様工夫至其易箦之诗此心惟觉性天通原是此様境界不可谓其不悟复元再肯进此一歩大儒矣但恐其质妙行敦身心已定叠得去日用已洒落得去不信有此一歩只有一试法须自知之有妄想否有倚靠否若有妄想即乐亦须假物如读书亦假借也若有倚靠即敬亦是倚靠如以敬直内便不是直也圣学全不靠静但各人禀赋不同若精神短弱决要静中培拥丰硕収拾来便是良知散漫去都成妄想人生处顺境好过却险处逆境难过却稳世味一些靠不着方见道味亲切道味有些靠不着只是世味揷和两者推敲尽有进歩若顺境中一切混过矣接敎言连日精神不畅此不可放过凡天理自然通畅和乐不通畅处皆私欲也当时刻唤醒不令放倒心体无有形体无有边际无有内外无有出入停停当当直下直上不容丝毫人力但昏襍时略绰唤醒一醒即是本体昭然现前更不待认而后合待认而合则与道为二反成急廹躁扰矣静中不可空持硬守必须涵泳圣贤之言使义理津津悦心方得天机流鬯此道既尔充塞形色即是天性但随有所在一切整齐严肃许大干坤枢纽在此总无余事矣居平日取圣贤书循循而读之内体诸身而合外应之事而顺自不觉其笃信而深好之故自学庸语孟周程张朱诸书而外不敢泛有所读确守师説亦不敢自立所见出而应世一秉其所信亦不敢有所委曲求济于其间为己之根未深怒于毁者必喜于誉却是平日所为好事不过欲人道得一个好于自己的性分都无干渉躬行君子圣人所谓未得者要形色纯是天性声为律身为度做到圣人亦无尽处所以为未得故不悟之修止是装饰不修之悟止是见解二者皆圣人所谓文而已岂躬行之谓哉某自甲午年赴谪所从万山中磐石上露出本来面目修持十五年祗觉一毛尚在去年一化方知水穷山尽处耳虽然圣解一破立尽凡情万叠难消古德牧之为牛某则奉之为君夫何为哉恭已正南面而已廊庙山林俱各有事在山林者一念不空即非真体有民社者一念不实亦非真空人生只有一个念头最可畏全凭依他不得精察天理令这念头只在兢业中行久之纯熟此个念头即是天理孔圣七十方到此地位吾辈何敢説大话也足下契禅独深而好观程子遗书先入之言主张于内为力甚难倘于高明未合愿姑舍之万勿援释合儒为孔门大罪孽今之阳崇儒而阴从释借儒名以文释行者大炽足下才高力强尤大可虑与其似是乱真则不若静守禅宗李先生独揭止修之旨自顶至踵皆为实地头无动无静皆为实工夫其意㣲矣其功大矣善学者得之则凡圣贤之言皆见下落如五味之相济而不相为病不善学者举一废百亦有不觉其相为牴牿者何也圣人之言寛而不迫虽至于千变万化而道则一也李先生提纲挈领之敎説近于执执则迫矣故某以为既得其大本则宜益涵泳圣贤之言而寛以居之斯为不失李先生之意也谈良知者致知不在格物故虚灵之用多为情识而非天则之自然去至善逺矣吾辈格物格至善也以善为宗不以知为宗也故致知在格物一语而儒禅判矣阳明先生于朱子格物若未尝渉其藩者其致良知乃明明德也然而不本于格物遂认明德为无善无恶故明德一也由格物而入者其学实其明也即心即性不由格物而入者其学虚其明也是心非性心性岂有二哉则所从入者有毫釐之辨也体即是用用即是体虽不容分然用寂是体体发是用亦不容混一观而用寂矣所谓观未发者如是若徒观其气象何啻千里人能知用寂之体只于此立本乃真复也寂即是易发即是爻此事凝之甚难散之甚易道岂有聚散乎正欲凝此无聚散者故本体本无散工夫只是凝学问只要一丝不挂其体方真体既真用自裕到真用工夫时即工夫一切放下方是工夫身心之事当汲汲求之不可丢在无事甲中一切求闲好静总是无事生事学问在知性而已知性者明善也孟子道性善而言必称尧舜者何也性无象善无象称尧舜者象性善也若曰如是如是言上会者浅象上会者深此象在心得其正时识取心得其正心中无事时也于穆之真絶无声无臭安得有富贵贫贱夷狄患难是刀锯鼎镬之所不能及安得有死生但在日用炼习纯是此件即真无死生耳都下近传姑苏词林作六君子弔忠文想如丈敎正实其説矣此何异公子无忌约賔客入秦军乎杜门谢客正是此时道理彼欲杀时岂杜门所能逃然即死是尽道而死非立巖墙而死也大抵现前道理极平常不可着一分怕死意思以害世敎不可着一分不怕死意思以害世事想丈于极痛愤时未之思也杂着黙而识之曰悟循而体之曰修修之则伦日用也悟之则神化性命也圣人所以下学而上达与天地同流如此而已矣今之为悟者或摄心而乍见心境之开明或专气而乍得气机之宣畅以是为悟遂欲举吾圣人明善诚身之敎一扫而无之决隄防以自恣灭是非而安心谓可以了生死呜唿其不至于率禽兽食人而人相食不止矣圣人言道未尝讳言无也曰上天之载无声无臭无声无臭者不可言言人伦庶物而已天生蒸民有物有则故典曰天序礼曰天秩命曰天命讨曰天讨是之谓天则圣人之学物还其则而我无与焉万变在人实无一事无之极也是故言天下之至赜而不可恶也言天下之至动而不可乱也彼外善以为性故物曰外物穷事物之理曰徇外直欲一扫而无之不知心有未尽不可得而无也理有未穷心不可得而尽也今以私欲未浄之心遽遣之使无其势必有所不能则不得不别为摄心之法外人伦庶物而用其心至于伦物之间知之不明处之不当居之不安将纷扰滋甚而欲其无也愈不可得矣是故以理为主顺而因之而不有者吾之所谓无也以理为障逆而扫之而不有者彼之所谓无也阳明先生所谓善非性善之善也何也彼所谓有善有恶者意之动则是以善属之意也其所谓善第曰善念云尔所谓无善第曰无念云尔吾以善为性彼以善为念也吾以善自人生而静以上彼以善自吾性感动而后也故曰非吾所谓性善之善也吾所谓善元也万物之所资始而生也乌得而无之故无善之説不足以乱性而足以乱敎善一而已矣一之而一元万之而万行万物不二者也天下无无念之心患其不一于善耳一于善即性也今不念于善而念于无无亦念也若曰患其着焉着于善着于无一着也着善则拘着无则荡拘与荡之患倍蓰无算故圣人之敎必使人格物物格而善明则有善而无着今惧其着至夷善于恶而无之人遂将视善如恶而去之大乱之道也故曰是以乱敎古之圣贤曰止善曰明善曰择善曰积善葢恳恳焉今以无之一字扫而空之非不敎为善也既无之矣又使为之是无食而使食也至日闭闗闗心闗也其纷念为商旅其真宰为后商旅不行则内固后而省方则外驰阖干坤之门而为闗斯为辟干坤之户而为盛德大业三百八十四画一画绾之诸贤之登斯堂也有不雝雝肃肃者乎此雝雝肃肃之时有喜乎有怒乎有哀乐乎抑有思虑乎无有也所谓未发也善之体也一反观而明矣此反观者何物也心也明德也性寂而静心能观之情发而动心能即之此心之所以统乎性性而明德之所以体用乎至善也格致之法也姚江之弊始也扫闻见以明心耳究而任心而废学于是乎诗书礼乐轻而士鲜实悟始也扫善恶以空念耳究且任空而废行于是乎名节忠义轻而士鲜实修论语二十篇不言心第两言之曰其心三月不违仁曰从心所欲不踰矩是则固有违仁踰矩之心矣自致良知之宗揭学者遂认知为性一切随知流转张皇怳忽其以恣情任欲亦附于作用变化之妙而迷复久矣耳目手足者形也视听持行者色也聪明恭重者性也本来如是复还其如是之谓工夫也修而不悟者循末而迷本悟而不澈者认物以为则不知欲修者正须求之本体欲悟者正须求之工夫无本体无工夫无工夫无本体也感应所以为鬼神非有鬼神以司感应圣人以天理如是一循其自然之理所以为义佛氏以因果如是慑人以果报之説所以为利今人钦钦焉目明耳聪手恭足重心空空而无适于斯时也彻内外非天乎天非性乎性非善乎以其为人之本色无纎毫欠缺无纎毫污染而谓之善也循是而动不违其则之为道故学莫难于见其本色见本色斯见性矣程子以学者须先识仁而谓不须防检不须穷索夫学岂可废防检穷索欲人识防检穷索之非本色辨其非本色者即知其本色知其本色则防检穷索皆本色也学欲其得之心而已无所得诸其心则物也者物也有所得诸其心则物也者知也物自为物故物不闗于性物融为知则性不累于物如此而已矣古之至人以变易成其不易以不易贞其变易夫人自少壮而老身体髪肤日迁日谢变易矣而心不易也夫人之心思营为万起万灭变易矣而性不易也吾万起万灭者注之于是而不二焉是为以变易成其不易久之而熟道义成性向之万起万灭者转而为万变万化之妙是为以不易贞其变易夫人之梦也其游魂能视能听能言能动无质无体与有质有体者不异然游魂为变变而不可知者以其昩而不灵至成性而游魂始灵故大人通昼夜而知守其不易也人之率然而动皆欲也惕然而虑皆理也欲动而虑止则得失之分而安危存亡治乱之机也太极者理之极至处也其在人心湛然无欲即其体也先儒云心即太极此语须善会无欲之心乃真心真心斯太极矣若但见其无形无方无际而已是见也有所见便是妄凡人而可至于圣人者只在慎独独者本然之天明也人所不知而已所独知也是即知其为是非即知其为非非由思而得非由虑而知即此是天即此是地即此是鬼神无我无人无今无古总是这个知得这个可畏即便是敬不欺瞒这个即便是诚一一依这本色即便是明觉者心也敬者身也今人四体不端见君子而后肃焉端焉所以不安者非由见君子而然其性然也见君子而性斯显耳故心觉而身敬者坤承干也干坤合德则形性浑融久而熟凡而圣矣陆古樵曰只要立大本一日有一日之力一月有一月之力务要静有定力令我制事毋使事制我余深喜其言闻其谓子徴曰静后觉真气从丹田隐隐而生余又惧其误认主静之㫖也明月临江不能饮酒亦觉幽藴内攻不畅诸外篷牕隐坐深自克省知前功之不切手势一转李见罗书云果明宗果知本真有心意知物各止其所而格致诚正总付之无所事事的光景矣又曰格致诚正不过就其中缺漏处照管提撕使之常止常止则身常修心常正意常诚知常致而物自格矣余则以大学格致即中庸明善所以使学者辨志定业絶利一源分剖为巳为人之介精研义理是非之极透顶彻底穷穴擣巢要使此心光明洞达直截痛快无毫髪含煳疑似于隐㣲之地以为自欺之主夫然后为善而更无不为之意拒之于前不为恶而更无欲为之意引之于后意诚心正身修善之所以纯粹而精止之所以敦厚而固也不然非不欲止欲修而气禀物欲拘蔽万端恐有不能实用其力者矣且修身为本圣训昭然千古谁不知之只縁知诱物化不能反躬非欲能累人知之不至也何以旦昼必无穿窬之念夜必无穿窬之梦知之切至也故学者辨义利是非之极必皆如无穿窬之心斯为知至此工夫喫𦂳沈着岂可平铺放在説得都无气力且条目次第虽非今日致明日诚然着个先后字亦有意义不宜如此儱侗此不过先儒旧説见罗则自谓孔曾的传恐决不入也余观文成之学葢有所从得其初从铁柱宫道士得养生之説又闻地藏洞异人言周濓溪程明道是儒家两个好秀才及娄一斋与言格物之学求之不得其説乃因一草一木之説格及官舍之竹而致病旋即弃去则其格致之㫖未尝求之而于先儒之言亦未尝得其言之意也后归阳明洞习静导引自谓有前知之异其心已静而明及谪龙塲万里孤游深山夷境静专澄黙功倍寻常故胸中益洒洒而一旦怳然有悟是其旧学之益精非于致知之有悟也特以文成不甘自处于二氏必欲篡位于儒宗故据其所得拍合致知又粧上格物极费工力所以左笼右罩颠倒重复定眼一觑破绽百出也后人不得文成之金鍼而欲强绣其鸳鸯其亦误矣萧自麓临别谓曰公当潜养数年不可发露先辈皆背地用一阵坚苦工夫故得成就耳余深然之或曰至善自性体宋儒如何认作极功余曰公自认作极功朱子未尝如此説门人问曰至善是各造其极然后为至否朱子曰至善是自然的道理如此説不得又曰至善是些子恰好处天理人心之极致也公且看人心若纯乎天理而无一毫人欲之私此何等境界还算不得性体否曰一草一木皆要格如何余曰公看上下文否圣贤之言随人抑扬人欲专求性情故推而广之曰性情固切草木皆有理不可不察人欲泛观物理则又曰致知当知至善所在若徒欲泛观物理恐如大军之游骑出太逺而无所归也一进一退道理森然何尝敎人去格草木曰今日格一物明日格一物如何曰自是问者疑一物格则万物皆通故云虽颜子亦未至此惟今日而格明日又格积习多然后有贯通处耳此于道理何疑岂曾限定公一日只格得一物耶许敬菴先生之学以无欲为主自是逈别世儒不必以大学论离合也当时濓溪无欲之学大学未经表章反觉洁浄今日人人自为大学执此病彼气象局促耳讲义自有知识以来起心动念俱是人欲圣人之学全用逆法只从矩不从心所欲也立者立于此不惑者不惑于此歩歩顺矩故歩歩逆欲到五十而知天命方是顺境故六十而耳顺矣七十而心顺矣人生有身必有所处不处约便处乐不仁之人约也处不得乐也处不得此身无一处可着落也约者収敛之义乐者发舒之义不仁者愈约愈局更无过活处愈乐愈放更无收煞处所谓一不是只説一个心是説这个心到至一处譬之于金当其在鑛时只可谓之鑛不可谓之金故未一之心只可谓之心惟精之心方可谓之一人果能见得天理精明方见得人欲细㣲一动于欲便碍于理如两造然遂内自讼一讼则天理常伸人欲消屈而过不形于外矣故曰见性始能见过见过斯能复性忠信是天生人的原来本色圣贤好学不过是还他本色若不学便逐日浇散非是把忠信做个基本忠信之外又有甚学问也人生何处有一毫不停当何处有一毫不圆满自家做得不停当觉得不圆满皆是有生以后添出来勾当添出来念头原初本色何曾有此但一直照他本色终日钦钦不迷失了故物便到圣人地位也只如此中即吾之身心是也庸即吾之日用是也身心何以为中只洁洁浄浄廓然大公便是身心不是中能廓然无物即身心是中也日用何以谓之庸只平平常常物来顺应便是日用不是庸能顺事无情即日用是庸也到这里一丝不挂是个极至处上面更无去处也仁是生生之理充塞天地人身通体都是何曾有去来有内外自人生而静以后诱物为欲遂认欲为心迷不知反耳若一念反求此反求者即仁也别寻个仁即误矣曰如此不几认心为性乎何以言心不违仁曰心性不是两个程子谓人心反复入身来自能寻向上去下学而上达也心是形而下者仁是形而上者达则即心即仁不达则心只是心看人自得何如孔门心法极难看不是悬空守这一个心只随时随处随事随物各当其则葢心不是别物就是大化流行与万物为体的若事物上差失就是这个差失学者不知本领只去事物上求却离了本知是本领要守住这个心又碍了物皆谓之不仁生生之谓易无刻不生则无刻不易无刻不易则无刻不逝但不可得而见可见者无如川流此是人的性体自有生以来此个真体变做憧憧妄念一般流行运用不舍昼夜遂沈迷不反学者但勐自反观此憧憧者在何处了不可得妄不可得即是真也縁真变妄故转妄即真如掌反覆朱子欲学者时时省察不使毫髪间断不是敎人将省察念头接续不间断此真体原自不舍昼夜人间断他不得但有转变耳时时省察不令转变久之而熟乃为成德也今人错认敬字谓才説敬便着在敬上了此正不是敬凡人心下胶胶扰扰只縁不敬若敬便豁然无事了岂有敬而着个敬在胸中为障碍之理除却圣人全知一彻俱彻以下便分两路一者在人伦庻物实知实践去一者在灵明知觉黙识黙成去此两者之分孟子于夫子㣲见朕兆陆子于朱子遂成异同本朝文清文成便是两样宇内之学百年前是前一路百年来是后一路两者递传之后各有所弊人只有这一㸃明察是异于禽兽处明察者何也乃知觉运动中之天则仁义礼智中之灵窍然这个明察人人具足知诱物化以后都变作私智小慧在世情俗见中全不向人伦庻物上来所以不着不察然一转头私智小慧又都作真明真察这一转亦惟人能之禽兽不能也孟子拈出情字才字证性之善然人之为不善必竟从何而来为即才也非才之罪是谁之罪欤曰不思之罪也思非今人泛然思虑之思是反观也吾辈试自反观此中空空洞洞不见一物即性体也告子便认作无善无不善不知此乃仁义礼智也何者当无感时故见其无及感物而动便有恻隐四者出来所谓乃若其情则可以为善随顺他天然本色应付而去是可以为善者乃才也若不思则人是蠢然一物信着耳目口鼻四肢逐物而去仁义礼智之才皆为耳目口鼻四肢之用才非性之才矣然则为不善岂才之罪心之所同然不是轻易説得的只看口之于味必须易牙之味天下方同耳之于声必须师旷之音天下方同目之于色必须子都之姣天下方同不然毕竟有然有不然者説不得同视同听同美也心之理义何以见得天下同然须是悦心者方是即如今人説一句话处一件事到十分妥当的方人人同然稍有不到便不尽同所以理必曰穷理义必曰精义不到至处唤不得理义不足以悦心不足以同于天下天地间浑然一气而已张子所谓虚空即气是也此是至虚至灵有条有理的以其至虚至灵在人即为心以其有条有理在人即为性澄之则清便为理淆之则浊便为欲理是存诸于中欲是梏亡于外如何能澄之使清一是天道自然之养夜气是也一是人道当然之养操存是也气之精灵为心心之充塞为气非有二也心正则气清气清则心正亦非有二也养气工夫在持志持其志便不梏于物是终日常息也息者止息也万念营营一齐止息胸中不着丝毫是之谓息今人以唿吸为息谬矣放如流放窜殛之放必有个安置所在或在声色或在名利才知得放便在这里会语凡事行不去时节自然有疑有疑要思其所以行不去者即是格物人要于身心不自在处究竟一个着落所谓困心衡虑也若于此蹉过便是困而不学圣学正脉只以穷理为先不穷理便有破绽譬如一张棹子须要四隅皆见不然一隅有污秽不知也又如一间屋一角不照即躱藏一贼不知也问静中何以格物曰格物不是寻一个物来格但看身心安妥稍不安妥格其因甚不安妥是也问既安妥如何曰体认此安妥亦格物也学问先要知性性上不容一物无欲便是性无为其所不为是孟子道性善处性中原无物因其所本无故不为不欲若只在不为不欲上求吾人终日除不为不欲之时须有空缺此空缺时作何工夫问言性则故而已矣之故曰故者所谓原来头也只看赤子他只是原来本色何尝有许多造作心气分别譬如日广照者是气凝聚者是心明便是性学者于理气心性须要分析明白延平黙坐澄心便明心气体认天理便明理性问近觉坐行语黙皆瞒不得自家曰此是得力处心灵到身上来了但时时黙识而存之天只是天一落人身故唤做命命字即天字也易言利用出入民咸用之谓之神吾辈一语一黙一作一息何等神妙凡民不知胡乱把这神都做壊了学者便须时时照管胸中无事则真气充溢于中而诸邪不能入整菴云气聚有聚之理气散有散之理气散气聚而理在其中先生曰以本原论之理无聚散气亦无聚散如人身为一物物便有壊只在万殊上论本上如何有聚散气与理只有形上形下之分更无聚散可言敬字只是一个正字伊川整齐严肃四字恰好形容得一个正字显诸仁即是藏诸用譬如一株树春风一动枝叶蔚然枝叶都是春发出是显诸仁然春都在枝叶即藏诸用夫子言仁曰恭寛信敏惠可见仁都在事上离事无仁薛文清吕泾野语録中无甚透悟语后人或浅视之岂知其大正在此他自㓜未尝一毫有染只平平常常脚踏实地做去彻始彻终无一差错既不迷何必言悟所谓悟者乃为迷者而言也气节而不学问者有之未有学问而不气节者若学问不气节这一种人为世敎之害不浅问康斋与白沙透悟处孰愈曰不如白沙透彻胡敬斋如何曰敬斋以敬成性者也阳明白沙学问如何曰不同阳明象山是孟子一脉阳明才大于象山象山心麄于孟子自古以来圣贤成就俱有一个脉络濓溪明道与颜子一脉阳明象山与孟子一脉横渠伊川朱子与曾子一脉白沙康节与曾㸃一脉敬斋康斋与尹和靖子夏一脉又问子贡何如曰阳明稍相似问告子是强持否曰他到是自然的问近于禅乎曰非也告子之学释氏所呵者也谓之自然外道问整菴阳明俱是儒者何议论相反曰学问俱有一个脉络宋之朱陆亦然陆子之学直截从本心入未免道理有疎畧处朱子却确守定孔子家法只以文行忠信为敎使人以渐而入然而朱子大能包得陆子陆子麄便包不得朱子陆子将太极图通书及西铭俱不信便是他心麄处学问并无别法只依古圣贤成法做去体贴得上身来虽是圣贤之言行即我之言行矣曹月川看他文集不过是依了圣贤实落行去将古人言语畧阐发几句并无新竒异説他便成了大儒故学问不贵空谈而贵实行也问刘诚意先曾出仕而后佐太祖何如曰焉有天生真主为天下扫除祸乱既抱大才而不辅之者乎诚意之差差在前此之轻出问王龙溪辞受不明必良知之学误之也曰良知何尝误龙溪龙溪误良知耳又问龙溪之差恐亦阳明敎处未加谨严曰阳明未免有放松处一向不知象山阳明学问来历前在舟中似窥见其一斑二先生学问俱是从致知入圣学须从格物入致知不在格物虚灵知觉虽妙不察于天理之精㣲矣知岂有二哉有不致之知也毫釐之差在此敬义原非二物假如外面正衣冠尊瞻视而心里不敬久则便倾倚了假如内面主敬而威仪不整久则便放倒了所以圣人説敬义立而德不孤难久者只是德孤德孤者内外不相养身心不相摄也明儒学案卷五十八明儒学案卷五十九钦定四库全书明儒学案卷五十九余姚黄宗羲撰东林学案二御史钱启新先生一本钱一本字国端别号启新常州武进人万厯癸未进士授庐陵知县入为福建道御史劾江西巡按祝大舟逮之贪风始衰又劾时相假明旨以塞言路请崇祀罗文毅罗文恭陈布衣曹学正已而巡按广西皇太子册立改期上言自古人君未有以天下之本为戏如纶如綍乃展转靡定如此者一人言及即曰此激扰也改迟一年届期而又有一人言及又曰此激扰也复迟二三年必使天下无一人敢言庶得委曲迁延以全其眤爱之私曽不顾国本动摇周幽晋献之祸可以立覩疏留中踰四月给事孟养浩亦以国本为言内批廷杖并削先生籍归筑经正堂以讲学东林书院成与顾端文分主讲席党祸起小人以东林为正鹄端文謡无虚日而先生不为弋者所慕先生之将殁也豫营窀穸掘地得钱兆在庚戍赋诗曰庚戍年遥月易逢今年九月便相冲又曰月朔初逢庚戍令夬行应不再次且如期而逝葢丁巳九月月建为庚戍也天启二年壬戍赠太仆寺少卿予祭一坛先生之学得之王塘南者居多惩一时学者喜谈本体故以工夫为主一粒谷种人人所有不能凝聚到发育地位终是死粒人无有不才才无有不善但尽其才始能见得本体不可以石火电光便作家儅也此言深中学者之病至谓性固天生亦由人成故曰成之者性夫性为自然之生理人力丝毫不得而与故但有知性而无为性圣不能成愚不能亏以成亏论性失之矣先生深于易学所着有像象管见象钞续钞演九畴为四千六百八爻有辞有象占验吉凶名范衍𩔖儒学正脉名源编滙编録时政名邸钞语録名黾记黾记圣门教人求仁无甚高逺只是要人不壊却心术狂狷是不壊心术者乡愿是全壊心术者稜角多全无浑涵气象何以学为毋信俗耳庸目以是非时事臧否人物人分上是非好丑一切涵容不轻发露即高明广大气象朱子曰人之情伪固有不得不察然此意偏胜便觉自家心术亦染得不好也在圣人分上説无二而非一在凡人分上説无一而非二时时处处因二以求其一便是学的头面性体不现总是血气用事之夫圣人所谓无无声臭耳非无天载也无思无为耳非无易也无伐无施耳非无善劳也操有破有载之心以立于世何时滚出太极圈来动而未形有无之间不是未形与形交界处亦不是有无过接处动之着为已形为念为虑动之㣲为未形为意为几诚意研几慎独异名而一功必有事焉而勿正心心事无两不于事外正心不于心外有事心事打成一片此所以为集义必有事焉而又正心必无事焉而唯正心皆袭皆取心者三才主宰之总名天地之心天地之主宰人心人之主宰只单以人言心一而不三通天地人以言心一而三三而一别无两心谓人心道心八字打开谓道心为主人心听命谓性是先天太极之理心兼后天妙气性是合虚与气心是合性与知觉俱要理会通透以三才言生理性也以三才言主宰心也一而不三无主心非其心矣一而不三不生性非其性矣君子所性仁义礼智根于心心性不合一都无根其心三月不违仁心与仁不合一都是违七十而从心所欲不踰矩心矩不合一都是踰君子以仁存心以礼存心仁则心存不仁则亡礼则心存无礼则亡若曰存之于心而不忘仁礼皆心中之磈礧物矣同此一息之时同此一息之气有以之生有以之死有以之存有以之亡便见生死存亡只一气恁地滚出不穷底又见物各一极断然不相假借底圣学率性禅学除情些毫釐千里之辨圣贤敎人下手树艺五谷五谷熟而民人育异端敎人下手芟柞荑稗谓了妄即真恐天下并无荑稗去就有五谷熟之理卦必三画见得戴天履地者人非是以一人为人必联合天地而后为人迦文丐首也坐谈虚空谁为生养只得乞以乞率人亷耻丧尽是以凡渉足释途者亷隅都无可观不可以知为识亦不可以徧物之知为格物告子曰生之谓性全不消为故曰以人性为仁义犹以杞柳为桮桊此即禅宗无修证之説不知性固天生亦由人成故曰成之者性又曰成性存存世儒有专谈本体而不説工夫者其误原于告子万物皆备我也体物不遗心也离物言我失我遗物认心失心单言致知亦是无头学问须从格物起手不见头脑之人尽饶有定静工夫如池沼之水澄静无汩岂不亦号为清泉然终不称活水朱子于四书集註悔其误己误人不小又欲更定本义而未能后人以信守朱説为崇事朱子此徒以小人之心事朱子耳孟子説求放心求仁也不仁则心放仁则心存后学忘源失委以心为心而不以仁为心知所以求心而不知所以求仁即念念操存顷刻不违祗存得一个虚腔子耳岂所以为心哉本物于身之谓格性地有觉之谓学惟圣人然后可以践形学不在践履处求悉空谈也如不长以天下国家为一物即此混然中处之身皆絶首截尾之朽株断枝残柯之末枿已安得谓之有本而能以自立寂然之先阴含阳意与知为一感物之后阳分阴意与知为二若是真意运行即意即知即运行即明照若是妄意错杂意自意知自知意虽有妄知定不昩意属阴知属阳阳主得阴知主得意此欲诚其意所以必先致其知先须开辟得一个宇宙匡廓然后可望日月代明四时错行于其中故不格物而求致知意诚者无之心意才暴戾便是于干坤毁伤了一番便似于父母忤逆了一番即此便是莫大罪恶了全其生理之谓生戕其生理之为死人实有生死不得谓之无生死际天蟠地皆人道也特分幽明而谓之人与鬼神耳击而火出见而恻生皆凡庸耳非所以论君子喜怒哀乐平常只从情上生来底即未喜未怒未哀未乐全是偏全是倚不得谓之中此处切须体究明白后生小子但有向上根器直须忘年下交以致诱掖奖与之意若要罗致门下便属私心不足道也四端只是果芽若不充长立地成朽常人耳目汨于暏闻性体汩于情识如病疟汉只为未发是病故发时皆病凡任情徇情之夫别无所谓未发之中以喜言如喜在功名眠里梦里皆功名如喜在富贵眠里梦里俱富贵即寂然冺然之中固不胜其偏于喜倚于喜安有所谓喜之未发乎喜怒哀乐之未发太虚之天体也学者殊未易有之于已不知性无心可尽不养性无心可存养得血气极和极平终血气也除是重新铸造一过把阴阳五行俱抹煞光光要寻得太极出来天下无如此学问徒遏欲非所以存理长存理乃所以遏欲不从格上起程俱岐路也种树寻根疏水寻源其格乎思虑未起鬼神莫窥与天下莫破同意有可破则有可窥而鬼神之所不佑已在此矣有涵养未发工夫立脚在太极上未发已发虽千路万路只是一路故曰独无涵养未发工夫立脚在二五上未发已发俱不是一路了未发阴阳杂揉已发善恶混淆已不得谓之独矣又安所致其慎乎十二时中看自家一念从何处起即检㸃不放过便见功力古人为宗庙以収魂气死亡且然矧于生存一无所収则放逸奔溃释収于空老収于虚与博奕𩔖圣人本天天覆地载天施地生心之所也学以聚之収于学也故曰悠久无疆外面只管要装㸃得好看便是的然而亡底路头仁义礼智德性浑全孤仁偏废皆属气质君子有弗性焉主宰心也道理性也主宰无非道理道理以为主宰言心更不消言性言性亦不必言心若但能为主宰而非其道理何可以为心此圣贤心性双提言性必根心言心必合性之大㫖人知由男女搆精而生不知由天地絪緼而生是以多以人为心而不克以天地为心所谓人心道心者人心以人为心也道心以天地为心也天人无二不学便都岐而二之开辟得一个天覆地载规模心量方现充拓得一个天施地生气象性量方现程朱一脉相承在居敬穷理居敬本中庸之戒慎恐惧为始穷理本大学之格物致知为先识者坤藏之记性坤画一知者干君之灵性干画一人皆有识有知识以知为主如坤必以干为主识从知坤从干此即一之头面识不从知坤不从干此即不一之头面异敎转识成智説无了坤但有了干宇宙无此造化人亦自无此心体就一人言心都唤做人心就一人言性都唤做气质之性以其只知有一已者为心为性而不知有天下之公共者为心为性也惟合宇宙言心方是道心合宇宙言性方是天地之性虚知都无用惟致乃实怠惰放肆心即人欲多端多岐戒慎恐惧心即天理只一路谓即慎为独可所谓做得工夫是本体合得本体是工夫朱以功曰事事肯放过他人则德日洪时时不肯放过自己则学日密盈天地间皆化育流行人试自省化不化育不育但有不化直是顽砾有不育直是僵块于此不知知于何致仁义礼智人所固有只不曾根之于心便不生色者心符故曰生色今人乍见恻生但是端不是根譬如五谷岂不是美种谓人无是种不得然同有是种不会种去只唤做死粒不唤做生粒株守这几粒一人生育不来况推之天下国家后世小人动以党字倾君子倾人国不过小人成羣而欲君子孤立耳或有名为君子好孤行其意而以无党自命者其中小人之毒亦深仁人心即本体义人路即工夫故舍其路而不由便是放其心而不知求章本清曰世之求心者止欲守其黙照之体存其圆虚之神好静恶动而于日用间亲疎厚薄是非可否一切失其宰制化裁之宜纵使恩怨平等而于亲亲仁民爱物混然无别谓之为仁可乎谓为心不放可乎可见由义正以居仁充𩔖至义之尽即所以为仁之至也面孔上常要有血只看当下一念稍任耳目役聪明不从天命赫赫中流出便不是戒慎不覩恐惧不闻虽如此密修这一念发来稍浮不隐稍麄不㣲稍二三不一路亦无独可慎而万有之欛柄卒难凑手只要安顿这一个形躯之身在好处早已不是士的路口了故曰士而懐居不足以为士近有石经大学虞山瞿元立考辨至为精核其为伪造之书无疑而管登之掘强不服真所谓师不必贤于弟子礼生自仁如枝生自根若以礼为仁如以枝为根便与复义无交渉放其心谓失其仁义之良心也是个仁义之心即常游于千里之外正谓之存不谓之放不然即常敛于径寸之内正谓之放不谓之存硁硁然小人哉为庶民百姓等以分位言谓之小人如庻民百姓而信果硁硁然庻民百姓哉亦可以称士若今之从政者宁不轩然以大人君子自命求小人之信果反无有不可以其分位而算之为士乍见憷惕嘑蹴弗屑弗受此人人之真心非诚而何这㸃真心分分明明当憷惕自憷惕当羞恶自羞恶一毫暪昩他不得互混他不得非明而何自诚明谓之性谓此他无谓也就这分分明明一㸃真心扩充以满其量何人不做至诚至圣自明诚谓之教谓此他无谓也有性无敎有天无人如谷不苖如苖不秀如秀不实不是有一般天道又有一般人道有一般不勉而中不思而得从容中道之圣人又有一般择善而固执之贤人如无人道之择执其所中所得不过电光石火之消息天道且茫如而惟圣罔念亦狂矣孟子据才以论性人所为才既兼三才又灵万物人无有不才才无有不善以体谓之才性以用谓之才情以各尽其才各成其才其全谓之才德才贤才品才能其偏亦谓之才质才气才智才技才调并无有不可为善之才告子不知有所谓才故其论性或等之梗直之杞柳或比之无定之湍水或以谓不过食色而夷之物欲之中或并欲扫除仁义而空之天理之外但知生之为性而不知成之为性即同人道于犬牛而有所弗顾孟子辞而辟之与孔子继善成性之㫖一线不移宋儒小异或遂认才禀于气又另认有一个气质之性安知不隳必为尧舜之志此忧世君子不容不辨周子太极图説于孔子易有太极之㫖㣲差一线程张气质之性之説于孟子性善之㫖亦差一线韩子谓轲之死不得其传亦千古眼也率从诚始修从明始自诚明人人本体之明故曰性自明诚人人工夫之诚故曰敎愚可与知能行见在都有下手处及其至而圣人不知不能到底都无歇手处习性习惯成自然以习为性原非性也气质之性一向使气任质惯也误认以为性原非性也孔子四十而不惑心理一孟子四十不动心心气一志一则动气气壹则动志不特气壹动志为动心志壹动气亦总是动心清明在躬志气如神心气工夫一体成天君泰然百体从令气动即心动也生知之生字人人本体学知之学字人人工夫谓生自足而无待于学古来无如此圣人铺天彻地横来坚去无非天命散见流行即此是性别无性也孟子莫非命也顺受其正譬如亲造子命喜怒惟亲而喜不忘怒不怨则子之顺受其正君造臣命进退惟君而进以礼退以义则臣之顺受其正天造人命顺逆惟天生死惟天废兴修短惟天而修身以俟则人之顺受其正天无妄命即气数即义理无气数之非义理中庸天命之谓性亦如此道之废行皆命譬时之昼夜皆天要有行无废是有昼而无夜也只昼里也是这个天而处昼底道理不同于夜夜里也是这个天而处夜底道理不同于昼昼应有为宵应有得日出宜作向晦宜息今或昼里要做夜里事夜里要做昼里事小人不知天命者便如此中庸其为物不贰哀公问仁人不过乎物孝子不过乎物天地人物总为一物即物即理大学格物如此只是这个身子顿放得下是谓克巳提掇得起又谓由已太极性也两仪质也形色天性圣人践形性质合而为道也性质畧有纤毫罅缝斯为之离子思发明率性修道两项工夫一在耳目覩闻上较勘离与不离一在心术隐㣲上较勘离与不离到浑融合一而独体露斯即情即性即吾身即天地万物即中和即位育求在我者天不在心外求命不在身外求求在外者求天于心之外求命于身之外隐㣲二字朱子训作几字本易传知几孟子几希来譬如一粒谷种人人所有只难得萌芽既萌芽又须万分保䕶培养到苗而秀秀而实方有収成君子慎独慎此性灵明也慎真诚也率以诚落脉修以明入门禅本杀机故多好为鬭口语儒者每染其毒而不自觉何哉文介孙淇澳先生慎行孙慎行字闻斯号淇澳常之武进人万厯乙未进士第三人授翰林院编修四明挟妖书起大狱先生以国体争之累迁至礼部侍郎癸丑署部事时福王已下明春之国之㫖然神宗故难有司庄田给四万顷先生谓祖宗朝未有过千顷者且潞王为皇上之弟岂可使子加于其弟皇贵妃又求皇太后止福王行谓明年七十寿诞留此恭祝于是上传改期路人皆知福王必不肯行但多为题目以塞言者之口先生谓福清曰此事不了某与公皆当一死福清曰何至是先生曰非死何足以塞责乃集九卿具公疏待命阙下者二旬先生声泪俱迸达于大内福清亦封还内降神宗为之心动十二月二十二日从皇贵妃索所藏文书不肯出明日又索至酉刻皇贵妃不得已出之文书者神宗许立贵妃之子割臂而盟者也至是焚于神前二十八日遂降旨之国代藩废长立少条奏改定庚戍科场之弊题覆汤宾尹南师仲罚处宋儒罗豫章李延平从祀孔庙释楚宗高墙二十三人闲宅二十二人皆先生署事所行也甲寅八月囘籍小人中以京察天启初召为礼部尚书先生入朝首论红丸事劾奸相方从哲下九卿科道议议上夺从哲官而戍李可灼未几告归逆奄起大狱以三案为刑书挺击以王侍郎为首移宫以杨忠烈左忠毅为首红丸则以先生为首两案皆逮死先生方戍宁夏烈皇立得不行崇祯改元用原官协理詹事府未上后八年有旨择在籍堪任阁员者先生与刘山阴林寉胎同召至京而卒年七十一赐谥文介先生之学从宗门入手与天宁僧静峯叅究公案无不了然每从忧苦繁难之境心体忽现然先生不以是为得谓儒者之道不从悟入君子终日学问思辨行便是终日戒惧慎独何得更有虚闲求一漠然无心光景故舍学问思辨行而另求一段静存动察工夫以养中和者未有不流于禅学者也其发先儒所未发者凡有数端世説天命者除理义外别有一种气运之命杂糅不齐因是则有义理之性气质之性又因是则有理义之心形气之心三者异名而同病先生谓孟子曰天之高也星辰之逺也茍求其故千嵗之日至可坐而致也是天之气运之行无不齐也而独命人于气运之际顾有不齐乎哉葢一气之流行往来必有过有不及故寒暑不能不错杂治乱不能不循环以人世畔援歆羡之心当死生得丧之际无可奈何而归之运命宁有可齐之理然天唯福善祸淫其所以福善祸淫全是一段至善一息如是终古如是不然则生理灭息矣此万有不齐中一㸃真主宰先生之所谓齐也先生谓性善气质亦善以麰麦喻之生意是性生意黙黙流行便是气生意显然成象便是质如何将一粒分作两项曰性好气质不好葢气禀实有不齐生而愚智清浊较然分途如何説得气质皆善然极愚极浊之人未尝不知爱亲敬长此继善之体不以愚浊而不存则气质之非不善可知先生之所以为善也先生谓人心道心非有两项心也人之为人者心心之为心者道人心之中只有这一些理义之道心非道心之外别有一种形气之人心也葢后人既有气质之心遂以发于气质者为形气之心以为心之所具者止此知觉以理义实之而后谓之道心故须穷天地万物之理不可纯是已之心也若然则人生本来祗有知觉更无义理只有人心更无道心即不然亦是两心夹杂而生也此先生之説长也三者之説天下浸淫久矣得先生而云雾为之一开真有功于孟子者也阳明门下自双江念菴以外总以未发之中认作已发之和谓工夫只在致和上却以语言道断心行路絶上一层唤作未发之中此处大段着力不得只教人致和着力后自然黑窣撞着也先生乃谓从喜怒哀乐看方有未发夫人日用间岂必皆喜怒皆哀乐即发之时少未发之时多心体截得清楚工夫始有着落自来皆以仁义礼智为性恻隐羞恶辞让是非为情李见罗道性编欲从已发推原未发不可执恻隐羞恶辞让是非之心而昩性自谓提得头脑不知有恻隐而始有仁之名有羞恶而始有义之名有辞让而始有礼之名有是非而始有智之名离却恻隐羞恶辞让是非则心行路絶亦无从覔性矣先生乃谓孟子欲人识心故将恻隐之心摘为仁之端非仁在中而恻隐之心反为端也如此则见罗之説不辨而知其非矣刘夫子曰近看孙淇澳书觉更严密谓自幼至老无一事不合于义方养得浩然之气茍有不慊则馁矣是故东林之学泾阳导其源景逸始入细至先生而另辟一见解矣困思抄止即仁敬孝慈信是至善也岂唯道当止抑亦人不能不止处人不能舍伦之外别为人亦不能舍伦之外别为学日用人伦循循用力乃所谓实学故特称止学者谁不识有人伦但觉人伦外尚复有道尽伦外尚复有学即不可谓知止即一出一入精神终不归歇思致终不精详扰扰茫茫如何有得止时三代以下道术不明久矣只节义一途尚在人伦内然已多不合道者至説道德即未免悠悠空旷若功利辞章更梦想不到人伦地位呜唿何不于知止求之独非独处也对面同堂人见吾言而不见吾所以言人见吾行而不见吾所以行此真独也且慎独亦不以念初发论做尽万般事业毫无务外为人夹襍便是独的境界敛尽一世心思不致东驰西骛走作便是慎独的精神夫以天之浩荡竟不知何处津涯何从凑泊直揭之斯昭昭而天可括且天道无穷而曰及其无穷岂真有积累乎无穷皆斯昭昭也所谓为物不二者也夫吾之心不有昭昭存耶一念如是万念如是一息如是终古如是葢不盈寸而握天地之枢焉余尝念之若思嗜欲未思而中若燔矣思词章久之亦有忡忡动者倘思道理便此心肃然不摇乱若思道理到不思而得处转自水止渊澄神清体泰终日终夜更不疲劳不知何以故且思到得来又不尽思的时节不必思的境路尽有静坐之中梦寐之际游览之间立谈之顷忽然心目开豁觉得率性之道本来元是平直自家苦向繁难搜索是亦不思而得一实证人徒説戒慎恐惧是工夫不知即此便是真性丢却性别寻一性如何有知性时谓所不覩所不闻是天命我要戒慎恐惧他是天命与我身终粘连不上一生操修徒属人为又如何有至于命时朱子云所以存天理之本然天理天命之性也即是戒慎恐惧君子戒慎恐惧便为存非是别有他物而将此存之也告子以生言性执已发而遗未发便是无头学问且以天命言性正所谓凡圣同然理义悦心而形体不与焉言生则未免渉形体矣乌可谓性夫人之与禽兽异也以形体观不啻相千万矣而孟子特谓之㡬希可见形体之异圣贤不谓之异也惟是理义之説惟人有之而禽兽不能所谓几希者也今若以形体言性则犬牛人同有生便同有性正如以色言白之谓白只一白白羽白雪白玉亦同一白而所谓几希者恶从见之説者谓生非形体特生机夫既有生机非无可指既有可指便非未发正白之谓白之説也然则生终不可言欤曰性未尝不生也而实不可以生言也如天地之大德曰生德与性固有辨曰大生曰广生皆天地之用用即已发不可偏执为性也且时行物生天地位万物育圣贤亦何尝不言生但从生言性虽性亦生从性言生虽生亦性虽性亦生必至混人性于犬牛虽生亦性方能别几希于禽兽言性图孟子性善可使为不善告子无分两者不存幷性亦不立宋儒性即理如此并衡便把真性来做两件孟子説性善即习有不善不害其为性善后人既宗性善又将理义气质并衡是明堕有性善有性不善与可以为善可以为不善之説矣且告子説无分虽不明指性体而性尚在后人将性叅和作两件即宗性善而性亡孟子谓形色天性也而后儒有谓气质之性君子有弗性者焉夫气质独非天赋乎若天赋而可以弗性是天命之性可得而易也孟子谓为不善非才之罪也而后儒有谓论其才则有下愚之不移夫使才而果有下愚是有性不善与可以为不善之説是而孟子之言善非也孟子谓故者以利为本而荀子直谓逆而矫之而后可以为善此其非人人共知但荀子以为人尽不善若谓清贤浊愚亦此善彼不善者也荀子以为本来固不善若谓形而后有气质之性亦初善中不善者也夫此既善则彼何以独不善初既善则中何以忽不善明知善既是性则不善何以复系之性然则二説又未免出入孟荀间者也荀子矫性为善最深最辨唐宋人虽未尝明述而变化气质之説颇阴𩔖之今若説富嵗凶嵗子弟降才有殊説肥硗雨露人事不齐而谓麰麦性不同人谁肯信至所谓气质之性不过就形生后説若禀气于天成形于地受变于俗正肥硗雨露人事𩔖也此三者皆夫子所谓习耳今不知其为习而强系之性又不敢明説性而特创气质之性之説此吾所不知也如将一粒种看生意是性生意黙黙流行便是气生意显然成像便是质如何将一粒分作两项曰性好气质不好故所谓善反者只见吾性之为善而反之方是知性若欲去气质之不善而复还夫理义之善则是人有二性也二之果可谓性否孟子谆谆性善为当时三説乱吾性也又谆谆才无不善恐后世气质之説杂吾性也夫气质既性生即不可变化与性一亦无待变化若有待变化则必有不善有不善则已自迷于性善其説可无论矣独无善无不善今人尚宗述之而以出自告子又小变其説以为必超善不善乃为善呜唿此亦非孟子所谓善也子曰人之生也直夫不待超而无不善此则孟子所谓善也易云继之者善也成之者性也诗云天生蒸民有物有则民之秉彜好是懿德此则孟子所道性善也或疑既性善气质又同是善下愚何以独不移曰此自贼自暴自弃之过非气质之过也然则生知学知困知又何不同曰此孔子所谓性相近者也相近便同是善中亦不可一律而齐然则性之反之可谓同乎曰孟子葢以汤武合尧舜非以尧舜劣汤武也正所谓同是善中不可一律齐者也终不害为知之一譬如水有万派流性终同山形万状止性终同故人人可为尧舜同故也或相倍蓰而无算不能尽其才此则异耳圣贤见其异而知其同诸説迷其同而执其异后儒既信其同又疑其异故其言性也多不合告子言性曰杞柳柳最易长曰湍水水最易动曰生之谓性生其活机曰食色性也食色其实用而合之无善无不善益不可指着使庸常者由之而日见吾心之感应其宜人情者此言使贤智者知之而黙见吾性之流行其超人情者亦此言葢以圆活敎人自谓见性极真不知误天下愈甚流俗既以济其私迷不知检防高明益以神其见荡无所归着呜唿舍善无性舍明善无率性宋儒之直提此者吾得立本之説焉明儒之直提此者吾得良知之説焉告子之两不得勿求非真任之不得也其宗㫖当在不得之先不使至于不得耳只是圣贤之道存心兢业当在预养惟恐一不得也及其不得则皇皇焉困心衡虑而亟为自反之图夫其皇皇焉困心而衡虑者正告子之所谓动心而深弗欲者也不知唯动于不得而后不动于其无不得者真孟子则非义外并不曾説义内何则义原不专内也告子既堕外一边我若专堕内一边二者均属偏见必有事而正此徒正事耳心慊则行事自能合义若止正事补东缺西得此失彼恐非集义之道且心不先慊纵外事虽正中可勿馁乎恐亦非浩然之路中和尚可分説致中和之功必无两用未发一致中和已发一致中和辟如天平有针为中两头轻重钧为和当其取钧非不时有斟酌到得针对来煞一时事且钧而相对是已发时象如两头无物针元无不相对更是未发时象看到此孰致中孰致和何时是致中何时是致和君子只一戒惧不忘便中和黙黙在我便是致字无两条心路凡学问最怕拘板必有一种活动自得处方能上达天地间之理到处流行有可见有不可见有所言有所不能言不是以心时时体会有活动机括焉能日进日新故须时习若止认作服习重习专有人工絶无天趣即终身从事转入拘板格字诸家训释颇异若以为格非心则侵诚且不先知如何辨得非心出若以为格式则侵正修且不先知却认何者是格式若以为感格则侵齐治平且不先知岂能念得我所以感格人人所以感格于我的道理故知格物是大学实功穷理是格物定论易曰君子穷理尽性穷理即穷吾性之理也阳明説致良知才是真穷理利善如何辨曰不为不欲此义之善也反是即利不为不欲又如何辨曰无为元吾所不为无欲元吾所不欲此所谓性善也吾人只有这一些可以自靠反求而即得孟子説人皆有不忍人之心欲人识心故将恻隐之心指为仁之端非仁在中而恻隐之心反为端也孟子又説仁义礼智根于心若仁中而恻隐之心反为端是应言心根于德不应言德根于心也若心根于德则百方求德心恐有不真之时唯德根于心则一味求于心自无不真之处故曰学问之道无他求其放心而已矣孟子一书专为性善説也然则仁义礼智可谓非性乎曰中庸言性之德也谓之德则可谓之即性则不可于文生心为性惟性善故心善心善故随所发无不善而有四端端者倪也有端倪不可不穷分量故须扩充故曰尽其心者知其性也扩而充之便是尽心知仁义礼智之根于心便是知性若仁在中而恻隐之心反为端是应言反求不应言扩充也天理之流行即气数元无二也故善降祥不善降殃正莫之为而为莫之致而至者也若小人不知天命则妄意为之而未必为妄意致之而未必至而不免行险以侥倖万有不齐之内终有一定不移之天天无不赏善者也无不罚恶者也人无不好善恶恶者也故曰天命之谓性常人不知祸福只为见善不明至诚既明善辟如天下百工技艺茍一造其至即成败得失分数便可以逆计无不审至诚尽民物穷古今贯幽明洞天地不过若民情日用之在目前最是了了又何不先知道者至诚知之人人亦可以与知之者也非知人所不能知而以为异也人不共知便知到极头终是有隔碍处与知之知即圣人之知能行之行即圣人之行特言愚不肖者见人人皆可以为圣也大约圣贤所谓知能从本根上论不从枝叶上论若以枝叶论而愚不肖有时穷矣唯以本根论而率性固未尝不同也昔人言中第以为空洞无物而已颇渉元虚但言未发不及喜怒哀乐即所谓未发者亦属影响至谓人无未发之时才思便属已发以予观之殊不然夫人日用间岂必皆喜怒皆哀乐即发之时少未发之时多若今人物交私梏即发之时少未发而若发之时多矣然谓人无未发则终不可今无论日用间即终日黙坐清明无一端之倚着有万端之筹度亦便不可谓之发也但所谓未发者从喜怒哀乐看方有未发夫天地寥廓万物衆多所以感通其间而妙鼓舞之神者惟喜怒哀乐如风雨露雷造化所以鼓万物而成嵗庆赏刑威人主所以鼓万民而成化也造化岂必皆风雨露雷之时人主亦岂必皆庆赏刑威之日故説有未发之中正见性之实存主处今若以为空洞无物而已是将以何者为未发又将以何者为中而天地万物之感通其真脉不几杳然无朕耶且所谓致中者又从何着力毋乃兀坐闭目以求元妙如世之学习静者乃可耶夫唯君子知未发之非空虚方见性之实知人生未发之时多而所为慎独立本者无时无处不可致力方见尽性之为实延平每敎人静坐观中但入门一法非慎独本㫖也慎独者居处应酬日用间无在非是子曰居处恭执事敬与人忠若静坐观中止是居处一义古来未有实言性者中和是实言性处后人求之不得往往虚言性以为无可名独礼记云人生而静天之性也一句儒者多宗之周子作太极图以为圣人主静立人极至豫章延平每敎人静坐观中看未发气象予用工久之觉得求未发之中是至诚立大本真学问要领然将一静字替中字恐圣学与儒学便未免于此分别宋儒只为讲一静字恐偏着静故云静固静也动亦静也若费分疏幇补圣学説中便无偏静气象不必用动字幇补凡学问一有幇补则心思便有一半不满处费了筹度躬行便有一半不稳处费了调停圣贤只率性而行便为道故云致中和不于中处调和亦不于和处还中彻始彻终要在慎独平旦之气夜气二者皆就常人身上説圣贤便善养浩然之气何止平旦与夜即日夜之所息亦就常人説君子便自强不息且平旦之气与夜气尚有辨平旦是人已觉之时自家做得一半主了至夜气乃沈沈熟睡之时自家做不得主全是靠天的故有平旦之气尚是清明一边人至无平旦之气方才説夜气可见人纵自絶而天尚未尝深絶之也若夜气足以存犹不失为可与为善的可见气善是才善处所不睹所不闻者终日睹闻未尝睹闻终身睹闻无可睹闻此是心体未是独也唯君子戒慎恐惧一于是所絶无他驰一敬为主百邪不生一念常操万用毕集真觉有隐有㣲时时保聚有莫见有莫显种种包涵继善成性之所正富有日新之所乃名为君子慎独有千万其心思而不失为独有孤寂其念虑而不名为独是在戒慎不戒慎之间不问其应酬与静居也葢人一心之隐见㣲显便是万事之隐见㣲显并从所不睹所不闻中流注独也若不识戒慎恐惧真脉者则何知有隐有见有㣲有显万事万物都无归着我心亦总无归着已矣中和之名可分中和之实不可分也即致中和之功更无可分也总归之一戒惧慎独惟戒惧则不睹不闻之所而天地为昭万物同体隐见㣲显之独为主持者明明矣此中和所为致也夫君子之喜以天下怒以天下哀以天下乐以天下岂虚为见而已哉吾中心当其嘿觉其然而觉民之无不共此同然者是之为大本达道是之谓慎独仰之弥高葢言天也钻之弥坚葢言地也瞻之在前忽焉在后盖言四方也求之于天地四方而不得则所为握天地四方之极者何中也此所谓择乎中庸不睹不闻之所之为戒惧也得一善博文约礼也常人多以无形无象索中颜子并以有形有象观中故于高坚前后中指出文礼失诸正鹄反求诸其身此以道为悬而身趋之如不及者也的然而日亡此以已为悬而欲人趋之如不及者也天命之中有常即吾率性之正鹄庸德庸言素位昭然分寸不可踰越君子戒慎恐惧不敢妄发彼行险之小人葢妄发而自命秋毫之中者也戒慎恐惧斋也不睹不闻而洞隐见㣲显之几明也斋明者一而无他杂者也中庸工夫只学问思辨行用力首戒慎恐惧慎独只要操此一心时时用力时时操心原非空虚无实如世説戒惧是静而不动慎独是未动而将动遂若学问思辨行外另有一段静存动察工夫方养得中和出不知是何时节又不知是何境界只縁看未发与发都在心上以为有漠然无心时方是未发一觉纤毫有心便是发曾不于喜怒哀乐上指着实不知人生决未有漠然无心之时而却有未喜怒未哀乐之时如正当学问时可喜怒可哀乐者未交而吾之情未动便可谓之发否是则未发时多发时少君子戒惧慎独惟恐学问少有差迟便于心体大有缺失决是未发而兢业时多发而兢业于中节不中节时少如此看君子终日学问思辨行便是终日戒惧慎独何得更有虚闲求一漠然无心光景夫中和为大本达道并称天下正欲以天下为一身不欲外一身于天下也洗心者戒慎恐惧也心本纯一愈戒惧则愈无疵者也退藏者所不暏不闻也心本内敛愈戒慎则愈不放者也今人説天命者多以义理气数并言夫首言天命而继以率性修道谓理义也俟命受命疑兼气数乃俟必居易受必大德成德谓理义也维天之命于穆不已疑理义气数浑言而曰文王之德之纯纯亦不已则亦专言理义而未尝兼气数也夫所谓不已者何也理义立而古今旦暮相推相盪其间而莫之壅阏者气也理义行而高下长短日乘日除其间而莫之淆混者数也故曰至诚无息谓理义之纯而无息而气数为之用也君子为善禀授如是受成亦必如是是谓戒慎恐惧而不然者初以杂糅诬性而理义不能主持继以叅错诬命而气数得为推诿真所谓不知命无以为君子也人何尝不望新知但不识吾故引水不导其源则必塞植木不沃其根则必蹶培造化生机祗有一温畅人心生理祗有一知干动坤静而易言干之静专动直坤之静翕动辟动静合言者何説者以为北辰居所是天之静予以为主宰之静非运行之静也中庸曰不思而得不勉而中是运行之静所以合主宰之静也説者以为逝者如斯不舍昼夜是地之动予以为运行之动非主宰之动也中庸曰地道敏树是运行之动所以合主宰之动也天地之德不分动静君子戒慎恐惧原未尝分动静不睹不闻隐也隐而有见见而有㣲㣲而有显乃心路中递相次第万物未生为隐初出为见端倪为㣲盛大为显实不睹闻为骨子故总谓之独君子慎独如物栽根时生意潜藏后来包畜无穷景象文钞传云国将兴听于民国将亡听于神则是恃鬼神之道反不觉废人之道唯尽人之道便可合鬼神之道人之道废鬼神未有应者也人之道尽鬼神未有不应者也其有为处即鬼神之为其才能处实鬼神牖之才能在在事事各有检防各有灵向易云利贞者性情也又云各正性命夫性其命者所以合天性其情者所以坊人其本则所谓刚健中正纯粹精也而世説天命者若除理义外别有一种气运之命杂糅不齐者然因是则有理义之性气质之性又因是则有理义之心形气之心三者异名而同病总之不过为为不善者作推解説夫世之为善者少而不为善者多则是天之生善人也少而生不善人也多人之得性情之善于天也少而得性情之不善于天也多诬天诬人莫此为甚以是有变化气质之説夫气质善而人顺之使善是以人合天何极易简若气质本有不善而人欲变化之使善是以人胜天何极艰难且使天而可胜即荀子矫性为善其言不异而世非之何哉孟子曰天之高也星辰之逺也茍求其故千嵗之日至可坐而致也是天之气运之行无不齐也而独命人于气运之际顾有不齐乎哉中庸曰文王之所以为文也纯亦不已夫使天果不齐是纯独文王之所有而举世性情之所无也又非独世性情之所无而亦天命之所本无也将所谓纯粹精者何在乎心尽则心正心正则道明若祗论道之明不明不论心之尽不尽而㫄皇出入间毋乃反镜索照学问思辨行时时用力一而有宰密而不疎是所以为戒惧慎独所以为居敬决无抱一空虚无着之心为常惺事仁属爱爱即煦煦姑息之见未免乘焉而溺一切妻妾宫室得我之私心为之惑乱其所以自爱适所以自戕贼何况爱人孟子故将舍生取义决断闗头而求放心之一脉始清夫吾之喜以天下喜怒以天下怒哀乐以天下哀乐直与天地同流万物同趣者此真性也即未发时常薰然盎然有一段恳至不容已处中也所谓天下之大本也即肫肫渊渊浩浩在至诚功用之极固然而凡民禀赋之初亦未有不然者也即今人陷溺之后亦未有不可还其固然者也伊川论性谓恶亦性中所有其害不浅明儒学案卷五十九明儒学案卷六十钦定四库全书明儒学案卷六十余姚黄宗羲撰东林学案三主事顾泾凡先生允成顾允成字季时别号泾凡兄则泾阳先生也与泾阳同游薛方山之门万厯癸未举礼部丙戍廷对指切时事以宠郑贵妃任奄寺为言读卷官大理何源曰此生作何语真堪锁㮄矣御史房寰劾海忠介先生与诸寿贤彭遵古合疏数寰七罪奉㫖削籍久之起南康府敎授丁忧服阕再起保定府敎授歴国子监博士礼部主事诏皇太子与两皇子并封为王先生又与岳元声张纳陛上疏极谏责备娄东已而赵忠毅掌计尽黜政府之私人娄东欲去忠毅授意给事中刘道隆谓拾遗司属不宜留用因而忠毅革籍太宰求去先生又与于孔兼贾岩薛敷敎张纳陛抗疏犯政府皆谪外任先生判光州是时政府大意在遏抑建言诸臣尤遏抑非台省而建言者先生上书座师许国反覆当世但阿谀熟软奔竞交结之为务不知名节行检之可贵圣怒可撄宰执难犯言路之人袭杜钦谷永附外戚而专攻上身之故智以是而禁人之言犹为言路不塞哉布衣翟从先为李见罗诵寃进唐曙台礼经先生皆代为疏草惟恐其不成人之美也光州告假归十有四年所积俸近千金巡抚檄致之先生不受丁未五月卒年五十四平生所深恶者乡愿道学谓此一种人占尽世间便宜直将弑父与君种子暗佈人心学问须从狂狷起脚然后能从中行歇脚近日之好为中行而每每堕入乡愿窝臼者只因起脚时便要做歇脚事也邹忠介晚年论学喜通融而轻节义先生规之曰夫假节义乃血气也真节义即义理也血气之怒不可有义理之怒不可无义理之节气不可亢之而使骄亦不可抑之而使馁以义理而误认为血气则浩然之气且无事养矣近世乡愿道学往往借此等议论以销铄吾人之真元而遂其同流合污之志其言最高其言最逺一日喟然而叹泾阳曰何叹也曰吾叹夫今之讲学者恁是天分地陷他也不管只管讲学耳泾阳曰然则所讲何事曰在缙绅只明哲保身一句在布衣只传食诸侯一句泾阳为之慨然泾阳尝问先生工夫先生曰上不从元妙门讨入路下不从方便门讨出路泾阳曰须要认得自家先生曰妄意欲作天下第一等人性颇近狂然自反尚自硁硁窝臼情又近狷窃恐两头不着泾阳曰如此不为中行不可得矣先生曰捡㸃病痛只是一个麄字所以去中行弥逺泾阳曰此是好消息麄是真色狂狷原是麄中行中行只是细狂狷练麄入细细亦真矣先生曰麄之为害亦正不小犹幸自觉得今但密密磨洗更无他説泾阳曰尚有説在性近狷还是习性情近狂还是习情若论真性情两者何有于此叅取明白方认得自家既认得自家一切病痛都是村魔野祟不敢现形于白日之下矣先生迟疑者久之而后曰豁然矣譬如欲入京师水则具舟楫陆则备舆马径向前去无不到者其间倘有阻滞则须耐心料理若因此便生懊恼且以为舟楫舆马之罪欲思退转别寻方便岂不大误泾阳曰如是如是先生尝曰吾辈一发念一出言一举事须要太极上着脚若只跟阴阳五行走便不济事有疑其拘者语之曰大本大原见得透把得住自然四通八达谁能拘之若于此煳涂便要通融和会几何不堕坑落堑丧失性命故先生见义必为皆从性命中流出沈继山称为义理中之镇恶文章中之辟邪洵不虚也小辨斋札记学者须在暗地里牢守界限不可向的然处铺张局面逆诈亿不信五字入人膏肓所谓杀机也亿逆得中自家的心肠亦与那人一般亿逆得不中那人的心肠胜自己多矣人心惟危王少湖曰危之一字是常明灯一息不危即堕落矣朱子尝曰孟子一生费尽心力只破得枉尺直寻四字今日讲学家只成就枉尺直寻四字愚亦曰孟子一生费尽心力只破得无善无恶四字今日讲学家只成就无善无恶四字三代而下只是乡愿一班人名利兼収便宜受用虽不犯乎弑君弑父而自为忒重实埋下弑父弑君种子无善无恶本病只是一个空字末病只是一个混字故始也见为无一之可有究也且无一不可有始也等善于恶究也且混恶于善其至善也乃其所以为至恶也离九三曰日昃之离不鼓缶而歌则大耋之嗟凶歌为乐生者也嗟为忧生者也言人情忧乐只在躯殻上起念不如此则如彼不知人生世间如日昃之离有几多时即何为靠这里寻个忧乐凶之道也自三代以后其为中国财用之蠧者莫甚于佛老莫甚于黄河一则以有用之金涂无用之像一则以有限之财填无限之壑此所谓杀机也发与未发就喜怒哀乐説道不可须臾离何言发未发也程子曰寂然不动感而遂通此言人分上事若论道则万物皆具更不説感与未感最为的当炎祚之促小人促之也善𩔖之殃小人殃之也绍圣之纷更小人纷更之也今不归罪于小人而反归罪于君子是君子既不得志于当时之私人而仍不得志于后世之公论为小人者不惟愚弄其一时仍幷后世而愚之也审如其言则将曰比干激而亡商龙逢激而亡夏孔子一矫而春秋遂流为战国孟子与苏秦张仪分为三党而战国遂吞于吕秦其亦何辞矣南皐最不喜人以气节相目仆问其故似以节义为血气也夫假节义乃血气也真节义即理义也血气之怒不可有理义之怒不可无理义之气节不可亢之而使骄亦不可抑之而使馁以义理而误认为血气则浩然之气且无事养矣近世乡愿道学往往借此等议论以消铄吾人之真元而遂其同流合污之志其言最高其害最逺心学之弊固莫甚于今日然以大学而论所谓如见肺肝者也何尝欺得人来却是小人自欺其心耳此心蠧也非心学也若因此便讳言心学是轻以心学与小人也咸九四不言心而彖曰感人心则咸其心之义也艮六四不言心而象曰思不出其位则艮其心之义也其曰贞吉则道心之谓曰憧憧则人心之谓也艮其身亦犹大学之揭修身葢心在其中矣何讳言心之有乃曰心意可匿身则难藏其不本正心诚意而本修身殆有精义不免穿凿附会矣足下近言调摄血气喜怒不着自有调理此知足下心得之深直透未发前气象即六经且为註脚矣但恐此意习惯将来任心太过不无走作其害非细足下必曰圣贤之学心学也吾任吾心何走作之有不知道心可任也不可任也道心难明人心易惑弟近来只认得六经义理亲切句句是开发我道心句句是唤醒我人心处学问不从此入断非真学问经济不从此出断非真经济阳明提良知是虚而实见罗提修身是实而虚两者是水中月镜中花妙处可悟而不可言所谓会得时活泼泼地会不得只是弄精魂昔之为小人者口尧舜而身盗跖今之为小人者身盗跖而骂尧舜名根二字真学者痼疾然吾辈见得是处得做且做若每事将此个题目光光抹煞何处开得口转得身也根原枝委总是一般大趋既正起处既真信目所视信口所哦头头是道不必太生分别平生左见怕言中字以为我辈学问须从狂狷起脚然后能从中行歇脚凡近世之好为中行而每每堕入乡愿窝臼者只因起脚时便要做歇脚事也太常史玉池先生孟麟史孟麟字际明号玉池常州宜兴人万厯癸未进士官至太常寺少卿三王并封㫖下先生作问答上奏乙卯张差之变请立皇太孙诏降五级调外任先生师事泾阳因一时之弊故好谈工夫夫求识本体即是工夫无工夫而言本体只是想像卜度而已非真本体也即谓先生之言是谈本体可也阳明言无善无恶心之体先生作性善説辟之夫无善无恶心之体原与性无善无不善之意不同性以理言理无不善安得云无心以气言气之动有善有不善而当其藏体于寂之时独知湛然而已安得谓之有善有恶乎其时杨晋菴颇得其解移书先生谓错会阳明之意是也独怪阳明门下解之者曰无善无恶斯为至善亦竟以无善无恶属之于性真索解而人不得矣史玉池论学今时讲学主敎者率以当下指㸃学人此是最亲切语及叩其所以却説饥来喫饭困来眠都是自自然然的全不费工夫见学者用工夫便説本体原不如此却一味任其自然任情从欲去了是当下反是陷人的深坑不知本体工夫分不开的有本体自有工夫无工夫即无本体试看樊迟问仁是向夫子求本体夫子却敎他做工夫曰居处恭执事敬与人忠凡是人于日月间那个离得居处执事与人境界故居处时便恭执事时便敬与人时便忠此本体即工夫学者求仁居处而恭仁就在居处执事而敬仁就在执事与人而忠仁就在与人此工夫即本体是仁与恭敬忠原是一体如何分得开此方是真当下方是真自然若饥食困眠禽兽都是这等的以此为当下却便同于禽兽这不是陷人的深坑且当下全要在闗头上得力今人当居常处顺时也能恭敬自持也能推诚相与及到利害的闗头荣辱的闗头毁誉的闗头生死的闗头便都差了则平常恭敬忠都不是真工夫不用真工夫却没有真本体故夫子指㸃不处不去的仁体却从富贵贫贱闗头孟子指㸃不受不屑的本心却从得生失死闗头故富贵不淫贫贱不移威武不屈造次颠沛必于是舍生取义杀身成仁都是闗头时的当下此时能不走作才是真工夫才是真本体才是真自然才是真当下往李卓吾讲心学于白门全以当下自然指㸃后学説个个人都是见见成成的圣人闻有忠孝节义之人却云都是做出来的本体原无此忠孝节义学人喜其便利趋之若狂后至春明门外被人论了才去拿他便手忙脚乱却一刀自刎此是杀身成仁否此是舍生取义否自家且如此何况学人故当下本是学人下手工夫差认了却是陷人深坑不可不勐省也言心学者率以何思何虑为悟境葢以孩提知能不学不虑圣人中得不思不勉一落思虑便非本体岂不是彻上语不知人心有见成的良知天下无见成圣人圣人中得原是孩提爱敬孩提知能到不得圣人中得故孩提知能譬如矿金圣人中得譬如精金这精金何尝有分毫加于矿金之初那矿金要到那精金须用许多淘洗锻錬工夫不然脱不得泥沙土石故不思不勉只説个见成圣人非所为圣人也问告子之勿求亦有根欤曰有外义故也夫义与气一流而出求气即集义也告子外视乎义夫且以义为障矣何求焉理气合而为心孟子以义为心集义而气自充气充而心自慊则心以自慊而不动告子第以气为心而离义以守气则定气所以定心心亦以能定而不动夫天地之塞吾其体天地之帅吾其性天下有性外之气乎故浩然之气即吾心之道义不可得而二之也吾身体充之气即塞天地之气亦不可得而二之也故行有不得之心告子不能异孟子焉天命之性也孟直以养之则不愧不怍之真即高明博厚之体而体充之气浩然塞天地之气矣告子逆而制之固不以蹶趋之气动心亦不以道义之气慊心则气非塞天地之气而体充之气矣故告子守在气者也孟子守在义者也孟子之于义根心而生是以心为主者也告子之于义縁物而见是以物为主者也义无内外縁物以为义则内外分为两截义自义心自心始犹觉其遗用而得体究则幷其体而忘之矣譬之水然孟子之心若清水之常流而告子之心则止水之能清耳始而澄之止水之清易而流水之清难至于后而流水之清者常清止水之清者臭败矣释氏不思善不思恶是汝本来面目则告子性无善外义之根宗也其曰心生心死心死心生死心之法则告子之勿求也其曰一超直入如来地超入之顿则告子之助长也问格物曰各人真实用功便见宋之道学在节义之中今之道学在节义之外天下有君子有小人君子在位其不能容小人宜也至于幷常人而亦不能容焉彼且退而附于小人而君子穷矣小人在位其不能容君子宜也至于幷常人而亦不能容焉彼且退而附于君子而小人穷矣古人以心为严师又以师心自用为大戒于此叅得分明当有会处职方刘静之先生永澄刘永澄字静之扬州寳应人八嵗读正气歌衣带赞即立文公位朝夕拜之年十九举于乡饮酒有妓不往登万厯辛丑进士第授顺天学敎授北方称为淮南夫子迁国子学正雷震郊坛先生上疏灾异求直言自汉唐宋及祖宗未有改也往万安刘吉恶人言灾异邹汝愚一疏炳烈千古今者一切报罢塞谔谔之门务容容之福传之史册尚谓朝廷有人乎满考将迁先生喟然叹曰阳城为国子师斥诸生三年不省亲者况身为国子师乎遂归杜门读书壬子起职方主事未上而卒年三十七先生与东林诸君子为性命之交高忠宪曰静之官不过七品其志以为天下事莫非吾事若何而圣贤吾君若何而圣贤吾相若何而圣贤吾百司庶职年不及强仕而其志以为千古事莫非吾事生前吾者若何扬揭之生当吾者若何左右之生后吾者若何矜式之先师刘忠端曰静之尚论千古得失尝曰古人往矣岂知千载而下被静之检㸃破绽出来安知千载后又无检㸃静之者其刻厉自任如此大概先生天性过于学问故其疾恶之严真如以利刃齿腐朽也刘静之绪言今有人焉矜矜于箪食豆羮之义木头竹屑之能至于撄小人之忌触当世之网而上闗国是下闗清议者则惟恐犯手撩须百不一发虽事任在躬亦不过调停两家以为持平之体此其意何为哉得失之念重耳巧宦之法大率趋承当路不可稍失其意虽已之吏胥亦不肯稍失其意葢知吏胥亦能操吾之短长也清夜自思此一种是何等心事岂可使人知物来顺应顺者顺乎天理也非顺乎人情也三代而上黑白自分是非自明故曰王道荡荡王道平平后世以是为非指醉为醒倒置已极君子欲救其弊不得不矫枉葢以不平求平正深于平者也有一等自是的人动曰吾求信心不知所信者果本心乎抑习心乎假善之人事事可饰圣贤之迹只逢着忤时抗俗的事便不肯做不是畏祸便怕损名其心总是一团私意故耳谦谦自牧由由与偕在丑不争临财无茍此居乡之利也耳习琐尾之谈目习徴逐之行以不分黑白为浑融以不悖时情为忠厚此居乡之害也夫恶人不可为矣庸人又岂可为乎恶人不当交矣庸人又岂足交乎寻常之人惯苛责君子而寛贷小人非君子仇而小人暱也君子所图者大则所遗者细世人只检㸃细处故多疵耳小人所逆者理则所便者情世人只知较量情分故多恕耳爱人则加诸膝恶人则陨诸渊此讥刺语其实爱恶之道无如此大学如好好色如恶恶臭好好色之心何啻加膝乎恶恶臭之心何啻陨渊乎圣贤只在好恶前讨分晓不在好恶时持两端如虑好恶未必的当好不敢到十分好恶不敢到十分恶则子莫之中乡愿之善耳与君子交者君子也小人交者小人也君子可交小人亦可交者乡人也乡人之好君子也不甚其恶小人也亦不甚其用情在好恶之间故其立身也亦在君子小人之间天下君子少小人亦少而乡人最多小人害在一身乡人害在风俗李卓吾曰有利于己而欲时时嘱托公事则称引万物一体之説有害于己而欲逺怨避嫌则称引明哲保身之説使君相烛其奸不许嘱託不许逺嫌避害又不许称引则道学之情穷矣如爱己之心爱人先儒必归之穷理正心如治己之心而治人先儒必以强于自治为本葢未能穷理正心则吾之爱恶取舍未必得正而推己及物亦必不得其当然未能强于自治则是以不正之身为标的将使天下之人皆如吾之不正而沦胥以陷説心説性説元説妙总是口头禅只把孟子集义二字较勘身心一日之内一事之间有多少不合义处有多少不慊于心处事事检㸃不义之端渐渐难入而天理之本体渐渐归复浩然之气不充于天地之间者鲜矣学正薛元台先生敷敎薛敷敎字以身号元台常之武进人方山薛应旂之孙也年十五为诸生海忠介以忠义许之登万厯己丑进士第南道御史王藩臣劾巡抚周继不白掌宪耿廷向吴时来相继论列先生言是欲为执政箝天下也言官风闻言事从古皆然若必闗白长官设使谈劾长官更须闗白乎二三辅臣故峻诸司共绳庻采宪臣輙为逢迎自丧生平窃所不取疏奏当路大恚主考许国以贡举非人自劾奉㫖囘籍省过壬辰起鳯翔敎授寻迁国子助敎有诏并封三王上疏力争又寓书责备娄江事遂得寝未几赵忠毅佐孙清简京察尽出当路之私人内阁张洪阳王元驭愤甚给事中刘道隆承风旨以争拾遗䥴忠毅三秩先生复与于孔兼陈泰来贾巖顾允成张纳陛合疏言考功无罪内阁益愤尽夺六君子官而先生得光州学正丁母忧遂不复出甲辰顾泾阳修复东林书院聚徒讲学先生实左右之作真正铭以勉同志曰学尚乎真真则可久学尚乎正正则可守真而不正所见皆茍正而不真终非己有君亲忠孝兄弟恭友提身以亷处衆以厚良朋切劘要于白首乡里谤怨莫之出口毋谓冥冥内省滋疚毋谓琐琐细行匪偶读书学道系所禀受精神有余穷元极趣智识寡昩秉哲省咎殊途同归劳逸难狃世我用兮不薄五斗世不我用徜徉五柳无贵无贱无荣无朽殒节逢时今生谅否必真必正夙所自剖寄语同心各慎厥后年五十九而卒先生持身孤峻筮仕以来未尝受人一馈垢衣粝食处之泰然舍车而徒随行一苍头而已执丧不饮酒食肉服阕遂不食肉故其言曰脚根站定眼界放开静躁浓淡间正人鬼分胎处又曰道徳功名文章气节自介然无欲始又曰学茍不窥性灵任是皎皎不污终归一节但世风衰㣲不忧着节太竒而忧混同一色託天道无名以济其私则中庸之説诬之也尝有诗曰百年吾取与留作后人箴其自待不薄如此赋性慈祥蠕动不忍伤害俗客伧父亦无厌色然疾恶甚严有毁其知交叶园适者先生从稠人中奋臂而起自后其人所在先生必避去终身不与一见也侍郎叶园适先生茂才叶茂才字叅之号园适无钖人也万厯己丑进士授刑部主事以便养改南京工部𣙜税芜闗除双港之禁商人德之歴吏礼二部郎尚寳司丞少卿南大理寺丞卧病居半壬子陞南太仆寺少卿党论方兴抗疏以劾四明崑宣小人遂集矢于先生先生言臣戅直无党何分彼此孤立寡援何心求胜内省不疚何虑夹攻鸡肋一官何难勇退遂归天启初起用迁太仆寺卿甲子擢南京工部右侍郎履任三月先几引去故免遭削夺崇祯辛未卒年七十二先生在东林会中于喁无间而晰理论事不厌相持终不肯作一违心语忠宪殁先生状之其学之深㣲使读者怳然有入头处又喜为诗以寓时事云还宣侍讲王昭素执易螭头取象拈伤经筵之不举也云三党存亡宗社计片言曲直咎休占刺门户也云干坤不毁只吾心哀毁书院也老屋布衣僩若寒畯于忠宪何愧焉孝亷许静余先生世卿许世卿字伯勲号静余常州人万厯乙酉举于乡放㮄日与同志清谈竟夕未尝见其有喜色也揭安贫五戒曰诡収田粮干谒官府借女结婚多纳僮仆向人乞覔省事五戒曰无故拜客轻赴酒席妄荐馆宾替人称贷滥与义会有强之者輙指其壁曰此吾之息壤也一日亲串急赎金求援于先生先生鬻婢应之终不破干谒戒也守令罕见其面欧阳东鳯请修郡志先生曰欧公端人也为之一出东林之会高忠宪以前辈事之饮酒吟诗终日不倦门屏落然不容一俗客尝曰和风未学油油惠清节宁希望望夷勑其子曰人何可不学但口不説欺心话身不做欺心事出无惭朋友入无惭妻子方可名学人耳疾革谓某逋未偿某施未报某劵未还言毕而逝耿庭懐先生橘耿橘字庭怀北直河间人不详其所至官知常熟时值东林讲席方盛复虞山书院请泾阳主敎太守李右谏御史左宗郢先后聚讲于书院太守言大德小德俱在主宰处看天地间只有一个主宰元神浑沦大德也五官百体无一不在浑沦之内无一不有条理之殊小德也小德即浑沦之条理大德即条理之浑沦不可分析御史言从来为学无一定的方子但要各人自用得着的便是学问只在人自肯寻求求来求去必有入处须是自求得的方谓之自得自得的方受用得当时皆以为名言泾阳既去先生身自主之先生之学颇近近溪与东林㣲有不同其送方鸣秋谒周海门诗云孔宗曾派亦难穷未悟如何辏得同慎独其严四个字长途万里任君行人传有道在东扬我意云何喜欲狂一叶扁舟二千里几声嘤鸟在垂杨亦一证也耿庭懐论学贤友不求所以生死之道而徒辩所以生死之由不于见在当生求了毕欲于死后再生寻究竟千言万语只是落在一个轮回深坑里不见有超出底意思千古只在今时迷了第决当下若云姑待是诬豪杰贤友谓人生颕异必其前生叅悟之力结为慧根又轻看了那生万物的他既会生万物便不会生一箇颕异的人有一箇颕异的人便是前生叅悟来者则自古及今只生了些愚痴钝根而已是诬天地若谓自古及今只是这些愚智在天地旋转则初生愚智时是谁来者况旋转来智者必益智愚者亦渐智何乃今人不及古人逺甚是诬圣贤贤友又问死后光景作何状死者必有一着落处为家余却问贤友见今光景作何状目前着落岂无家如徒以耳目手足饮食男女唤作生时光景宜乎其复求死后之光景也况以生为客为寄而以死为归为家则生不如死矣是诬生死葢佛氏轮回之敎原为超出生死而设再生之説乃其徒败壊家风的説话何故信之深勿论儒道禅已荒矣夫所谓漫天漫地亘古亘今者是何物天地古今尚在此内而此必欲附丽一物乎所谓神理绵绵与天地同久者亦必有神理之真体而曰附丽则独往独来者果安在也不随生存果附丽于生乎不随死亡犹有所附丽乎生而附丽于生是待生而存也死而必再生以求所附丽是随死而亡也待死而存生已死矣随死而亡焉能再生今之头腹手足耳目鼻口块然而具者是生耶生者活也喜笑瑳然啼哭怆然周旋运转惺然而有觉者乃谓之生一旦喜冺啼销运止觉灭虽头腹手足耳目鼻口之仍在则谓之死故生死形也形生形死总谓之形而形岂道乎哉道也者形而上之物也形而上也者超乎生死之外之谓也生死是形不是道道非形即非生死既已非生死矣果且有生死乎哉既已无生死矣果且有附丽乎哉既已无附丽矣果不可朝闻而夕死乎哉生死了不相干朝夕于我何与味贤友所谓附丽云者似指今之头腹手足耳目鼻口块然之物所谓漫天漫地亘古亘今神理绵绵不随生存死亡云者似指今之瑳然怆然惺然之物徇生而为生执有而为知何谓知生生之不知何谓知死生死之不知何谓知道正恐贤友所以发愿再生者亦不在了此公案而在贪此形生也欲不贪生非知生不可欲知生非知道不可知道则知吾与贤友今日虽生而实有一箇未尝生者在这里这里方唤做漫天漫地亘古亘今神理绵绵不随生存死亡的真体也自其未发者而观之行于喜怒哀乐之中而超于喜怒哀乐之外独往独来不可名状强名曰中明道曰且唤做中是也自其发而中节也观之混乎可喜可怒可哀可乐之场而合乎共喜共怒共哀共乐之心应用无滞如水通流故谓之和也中庸大段只是费隐显㣲有无六字六字根柢只一性字费可见而隐不可见显可见而㣲不可见有可见而无不可见隐㣲无未发也费显有发而中节也隐即之费中而在㣲即之显时而在无即之有者而在未发即之发而中节者而在体用一原也非隐孰为费非㣲孰为显非无孰为有非未发而孰为发而中节一以贯之也费即是隐显即是㣲有即是无发而中节即是未发下学上达也学者徒于喜怒哀乐上求和而不于喜怒哀乐上求中徇迹遗心矣不于有喜有怒有哀有乐时认未发之真体欲于无喜无怒无哀无乐时观未发之气象离形求神矣吾故曰喜怒哀乐情也中和性也费隐显㣲有无一性也独无色故覩不得无声故闻不得睹不得闻不得却有一箇独体在非谓不睹不闻之时是独也独体本自惺惺本自寂寂而却有不惺惺不寂寂之物欲独体本自无起本自无灭而却有常起常灭之人心这里所以用着戒慎恐惧四箇字能于惺惺寂寂中持此四箇字而后不惺惺不寂寂之物欲可灭能于无起无灭中持此四箇字而后常起常灭之人心可除此是有着落的工夫所谓本体上作工夫者是也荀子曰养心莫善于诚周子曰荀子原不识诚既诚矣心安用养耶到得心不用养处方是诚下学上达原是一理天地间无不下即无不上若以亲亲长长为下人人亲其亲长其长而天下平为上则不可天下平亦是下亲亲长长亦是上只在悟不悟之间下学可以言传上达必由心悟这箇德性却莫于杳冥怳忽里觅就是这箇礼而已中庸一书全于费处见隐求心所在不若求心所不在大学心不在焉此四字是㸃化学人的灵丹身有所愤四句是鍜鍊学人的鼎镬葢四者实出于身而役乎心心何以有不在在乎四者之中为形骸所役而不自知尔如今日口受味目受色耳受声鼻受臭四肢受安逸欣羡求取能尽无乎但有一丝心便不在不在者非不在腔子里之谓也倒是这腔子里成了一块味色声臭安逸美衣广屋肥田佳园贵显世路名高的閙场此心受役于閙场之内而不自知故曰不在也自性是头脑自性上起念是真念念上改过是真改过但要贤友认得自性而已一切言行无差无错处皆性之用也而必有其体假若散而无体则亦荡而无用矣认得此体自然认得此用念亦用也而于体为近从本体上发念从念上省改少有差错即便转来总是本体上工夫从本体发念即是本体从念上转来即转即是本体一念离了本体一念即成差错一转不到本体即千转都无实益文过怙终遂成大错皆起于转之逺也此无他离了本体便属形体一着形体便落恶道毫釐千里端在于此秋问喜怒哀乐未发气象何如师反诘之对曰衆人之情憧憧扰扰安得未发意者养成之后乎师曰中即性也必待养成而后为中然则衆人无中遂无性乎秋以至善为对师曰喜怒哀乐终日离他不得岂尔终日间通无此中不自反求牵合附会益见支离秋被逼迫通身流汗忽闻蝉声因省曰此声之入吾何以受之而知为蝉也声寂矣知何以不随之而去也乃对曰意者吾身中目能视耳能听鼻能嗅口能言其中有主之而不着于此者是谓中乎师首肯曰近之矣从此体验亦得秋又曰意者君子而时中无时不有无方可执无处不满见得此中则天地位万物育天下归仁直在眼前乎师举手曰可矣可矣由此以进圣人不难学矣曰然则可以把持乎师曰尔不把持彼从何处去秋曰然则何以用功师曰离天地万物不得日从此处用功而位育自在其中最要𦂳处在内省不疚无恶于志秋于是怡然顺适判然氷解立敎湏名至善修学本自无为要知真性是我明明天命为谁不离喜怒哀乐超然独抱圆规有耳谁能聴得有眼窅焉难窥本来巍巍堂堂古今一毫无亏动中漠然不动生生化化无遗谩道一切中节一切本无追随但要自明自觉三德五道不囘三德五道由一从君开眼伸眉但能此中不疚天地万物皆归光禄刘本孺先生元珍刘元珍字伯先别号本孺武进人万厯乙未进士歴官礼部兵部郎乙已大计四明庇其私人尽复台省之黜者察疏留中人心愤甚不敢发先生抗疏刺其奸削籍归而四明亦罢庚申起光禄寺少卿时辽藩初没赞画刘国缙拥衆欲从登莱南济先生谓国缙为宁逺义儿扶同卖国今又窜处内地意欲何为国缙遂以不振未几卒官年五十一先生家居讲学钱启新为同善会表章节义优恤鳏寡以先生为主有言非林下人所宜者先生痌瘝一体如救头目恶问其宜不宜也先生每以子路自任不使恶言入于东林讲论稍渉附会輙正色斥之曰毋乱我宗旨闻谤讲学者曰彼訾吾党好名以为口实其实彼之不好名乃专为决裂名敎地也疾小人不欲见茍其在侧喉间辄如物梗必吐之而后已当东林为天下弹射先生谓高宗宪曰此吾辈入火时也无令其成色有减斯可矣明儒学案卷六十明儒学案卷六十一钦定四库全书明儒学案卷六十一余姚黄宗羲撰东林学案四忠端黄白安先生尊素黄讳尊素字真长号白安越之余姚人万厯丙辰进士授宁国府推官强宗敛手避其风裁时崑宣之燄足以奔走天下先生未尝稍假借也入为山东道御史神宗以来朝中分为两党君子小人递为胜负无已时天启初政小人之势稍绌会奄人魏忠贤保姆客氏相结以制冲主尽收宫中之权思得外庭以助己小人亦欲乘此以一网天下之君子势相求而未合也先生惕然谓同志曰兄弟䦧于墙外御其侮吾侪其毋䦧墙以召外侮乎无何阮大鋮长吏垣与桐城嘉善不睦借一去以发难先生挽大鋮使毋去大鋮意亦稍转而无奈桐城之疎彼也赵太宰不由咨访改邹新昌于铨部同乡台省起争事权先生为之调停江右遂谓新昌之见知于太宰由先生二憾交作而给事中傅櫆故与逆奄养子傅应星称兄弟私惧为清议所不容挺险者乃道之以首功借中书汪文言以劾桐城嘉善逆奄主之以兴大狱先生授谋于镇抚刘侨狱得解于是而有杨副院二十四大罪之疏疏之将上副院谓同志曰魏忠贤者小人之城社也塞穴薰䑕固不如堕城变社耳先生曰不然除君侧者必有内援公有之乎一击不中凶愎参会矣疏入副院既受诘责而且杖万郎中杖林御史震恐廷臣先生谓副院曰公一日在朝则忠贤一日不安国事愈决裂矣不如去以少衰其祸副院以为然而迁延不能决也南乐由逆奄入相然惟恐人知使燕赵士大夫以魏氏为愧嘉善因其大享不至将纠之先生曰不可今大势已去君子小人之名无徒过为分别则小人尚有牵顾犹有一二分之救也嘉善鋭意欲以击外魏与杨副院击内魏为对股文字不深维先生之言南乐喟然叹曰诸公薄人于险吾能操刀而不割哉遂甲乙其姓名于宦籍之上惎其宗人魏忠贤曰此东林党人皆与公为难者也逆奄奉为圣书终熹宗之世其窜杀不出于此晋人争巡抚先生语太宰曰秦晋豫章同舟之人也用考功而豫章之人心变叅䘏典而闗中之人心变再使晋人心变是一閧而散之局也陈御史果劾嘉善以会推徇其座主中㫖一出在朝无留贤矣凡先生忧深虑逺弥缝于机失谋乖之际皆先事之左劵也先生三疏劾奄第一疏在副院之先第二疏继副院而上第三疏万郎中杖后清言劲论奄人髪指则曰此谏官职分事不以为名高也乙丑出都门曹钦程论之削籍其冬讹言繁兴谓三吴诸君子谋翻局先生用李实为张永授以祕计逆奄闻之大惧刺事至江南四辈漫无影响沈司寇欲自以为功奏记逆奄曰事有迹矣逆奄使人日谯诃李实取其本去而七君子被逮葢汪文言初番之狱羣邪定计即欲牵连左魏二公相随入狱不意先生能使出之故于诸君子中意忌惟先生以为必为吾侪患讹言之兴亦以是也丙寅闰六月朔赋诗而卒年四十三先生未尝临讲席首善之会谓南臯曰贤奸杂沓未必有益于治道其风节相许者则蕺山忠宪忠节万里投狱蕺山恸哭而送之先生犹以不能济时为恨先生以开物成务为学视天下之安危为安危茍其人志不在洪济艰难沾沾自顾拣择题目以卖声名则直鄙之为硁硁之小人耳其时朝士空疎以通记为粉本不复留心于经学章奏中有引绕朝之策者一名公指以为问先生曰此晋归随会事也凡五经中随举一言先生即口诵传疏澜倒水决𩔖如此懐谢轩讲义格物是格出至善所在若作名物象数则是借外以廓内知原是性中一㸃睿体但因格物而开拓融化无有纎毫遮塞处便是天岂有命生而烱炯不昩者是合下生来箇箇是圣贤再没有命之以凡庸者从此率之不加不损只依他出来葢天命之体贞而静率者不起知故不生纷扰这便是贞静之妙戒惧慎独便着主静率性之工夫也修者就自家做出来的将来做法程非另有修也未发之中浑沦无际停毓无穷此即水涸木落无声无臭之地神明变化都不外此槖籥已发者天下同此一性天下同此一率夫妇犹是圣人犹是更无俶诡变幻于间岂不谓达道中者未发之性和者已发之性性无动静中和之名因动静而分若言未发为性已发为情分明性有动静矣世风日下如江河竞注而自古至今此理犹在人心维天之命于穆不已葢谓此也问天地位万物育曰天地无日不位万物无日不育只为人心失却中和之体天地虽大若容不得我万物虽衆只觉多我一人知此则知位育不是欺人方是伪凡所行而胸中自不能妥贴人不见其破绽处岂不是伪一贯不必説得元逺浅言之如世之机械变诈亦有时节通行得去便有时节不可通行得去如何贯得是故一贯者其唯诚乎观过知仁故知其不善所以明善孟子知言全将自己心源印证羣迷吾心止有一常人自去分门立户分蹊别径都从常心中变出许多鬼魅魍魉相知言者但把常心照证变态无不剖露知得人心亦止知得自己心知得羣心之变亦止养得吾心之常心不受变而术则变如学术流为申韩此心不得不归于惨酷治术流为杂伯此心不得不向于杀伐战国时人学皆刑名治皆诛杀都被术所弄壊乃转而归咎仁之不若人故孟子特地拈出本来此心人人圆满但是一日之造端便判终身之趋向即夫子习相逺之説也説个信果定是未言未行之先先着一番心了大人未言那见有当信之理未行那见有当果之事任他危言逊言㫄行正行再没有不中于则者义有准而心无着也感遇聚㪚佛氏视之皆太虚中浮气纷扰与性体一毫不相妨碍儒者则皆是我本根发出枝叶无一件是假心体无尽凡天地间所有之事古今来所有之功圣贤接续尽之岂能尽得阳明先生答陆元静无妄无照之论葢本之佛书佛书言妄心即真心影像妄本无妄以有感故感亦无感以能照故若是则照妄之心即是无妄之心云何复得有妄心心本无妄以无照故谓之妄今指为真心之影像毕竟影是形生像随镜见推不得是镜以外事今欲却妄而完真安得逃影而灭像乎佛氏言心无常为无所住而生其心念念生灭不停也此儒者之所谓妄心也而佛氏正以显此心之性空妙理即谓之真如不动此葢有见于流行无见于主宰以其常动而谓之不动非真不动也中庸曰茍不至德至道不凝焉佛氏所缺者至德也公都子所言性无善无不善性可以为善可以为不善有性善有性不善三説总是一説不观之佛书云性无善恶能生善恶又云善恶同以心性为性若断性恶则断心性性不可断故性善性恶皆不可断既不可断则是性有善恶也若云性本无性性亦非性毕竟有箇生善生恶者在则是可以为善可以为不善也佛法先要人信葢佛法示人本是种种可疑于此教人尽行夺下整身跳入其中岂不立地成佛何须更加修为若吾儒亦是穿衣喫饭夏葛冬裘见成道理伸手便见率之即是体之即存故不必言信无疑非信不必言悟无修非悟释氏言宗心言妄心谓常住不动之真心为宗縁者为妄其实所谓常住不动者空而已矣縁起而流行者天地万物皆野马尘埃也但不足以碍我空体与空体截然不相粘合吾儒则就此野马尘埃之中流行而不失其则者乃见常住不动之真心故其名则同而所指实异也宗伯吴霞舟先生钟峦吴钟峦字峦穉号霞舟武进人也崇祯甲戌进士先生弱冠为诸生出入文社讲会者四十余年海内推为名宿以贡敎谕光州学从河南乡举登第时年已五十八矣授长兴知县阉人崔嶙𣙜鹾以属礼待郡县先生不往降绍兴照磨量移桂林推官南渡陞礼部主事未上而国亡闽中以原官召之上书言国事时宰不悦先生曰今日何等时如某者更説一句不得耶出为广东副使未行而国又亡遁迹海滨是时自浙至中左建国以一旅奉之二三人望皆观望不出先生曰吾等之出未必有济然因吾等之不出而人心解体何以见鲁卫之士亦惟以死继之而已起为通政使驾返浙海先生以礼部尚书扈跸所至録其士之秀者为弟子员率之见于行朝仆仆拜起人笑其迂先生曰此与陆君实舟中讲大学正心章一例耳驾在滃洲先生退处补陀及事亟先生曰昔者吾友李仲达死奄祸吾尚为诸生不得请死吾友马君常死国难吾为逺臣不得从死闽事之壊吾已辞行在不得骤死吾老矣不及此时此土死得明白干浄即一旦疾病死何以谢吾友见先帝于地下哉复渡海入滃洲辛卯八月末于圣庙右庑设高座积薪其下城破捧夫子神位登座危坐举火而卒年七十五先生受业于泾阳而于景逸元室季思皆为深交所奉以为守身法者则淇澳困思抄也在长兴五载以为差足自喜者三事一为刘夫子弔丁长儒至邑得侍杖履一为九日登乌胆山一为分房得钱希声所谓道德文章山水兼而有之矣先生尝选时文名士品择一时之有品行者不满二十人而与焉其后同处围城执手恸哭别先生行三十里先生复掉三板追送其语疾痛薛谐孟传先生所谓呜咽而赴四明山中之招者此也呜唿先生之知如此今钞先生学案去之三十年严毅之气尚浮动目中也霞舟随笔人生只君亲两大本凡日用应酬宗族眷属无不本于亲本此之谓仁凡践土食毛事上临下无不本于君本此之谓义人只除了利根便为圣贤故喻利喻义分别君子小人小人所以喻利只为遂耳目口体物交物一班人𣺌乎小哉真蠛蠓一世矣有伊尹之志则可仕不则贪位慕禄之鄙夫而已矣不可与事君也有颜子之乐则可处不则饱食闲居之小人而已矣未足与议道也士大夫为盗贼闗説者是即盗贼为倡优闗説者是即倡优或问当此之时何以自处答云见危临难大节所在惟有一死其他随縁俟命不荣通不丑穷常养喜神独寻乐处天下自乱吾身自治履之九二履道坦坦幽人贞吉象曰幽人贞吉中不自乱也玩之可得守身法当此之时惟见危授命是天下第一等事不死以图恢复成败尚听诸天非立命之学也当此之时避世深山亦天下第一等事徼幸以就功名祸福全听诸人非保身之道也钱启新先生云后生小子但有向上根器须忘年以交接引入道不必罗致门下张二无至京师宜兴餽以人参不受宜兴不悦二无告以筹边御冦宜兴谐之曰但主心一转天下自治他可置勿道也二无遂力求去颜壮其为孝亷时里人有跪诉者既去移晷追还为下一跪里人骇问何故曰顷汝下跪我立而扶之思此终觉不安故跪还汝耳友云求长生当除妄想曰求长生独非妄想耶君子小人之辩在人臣当冺其圭角在人主当见得分明天地之间只有阴阳二气动静两端循环不已更无余事此之谓易天地间一切目可得见耳可得闻言可得传躬可得行者皆道之用也皆象也数也故圣人立象以尽意极其数遂定天下之象然则圣人之意其不可见乎不可得而见者道之体也立象而意尽于其中故曰君子之道费而隐费者用也隐者体也圣人惟恐人索之于隐只言用不言体易之六爻皆用也故曰用九曰用六用九而六其体故曰见羣龙无首天德不可为首用六而九其体故曰利永贞以大终天地只有一干伏羲原初只有一画坤之偶即一画而分之非另有第二画也坤之中断处正是坤之虚处所以顺承天也干贯乎中矣敬以直内义以方外一直撑天拄地一方周遍四隅中字从直从方口可兼内外二义他卦之上为极为变惟鼎与井终为成功井以养民鼎以养贤井以水鼎以火水火饮食之道也欲观喜怒哀乐未发时气象须将喜怒哀乐发而不中节处克尽才观得子贡闻道颜子以下一人只文章性道二语括尽中庸费隐之㫖问朝闻道所闻何道答云只看下句入道者当于天亲一脉不可伪为处竭情此文介真实见道语人情之同处即本心人谓随处体认天理愚谓随处体贴人情静虚二字上不容加一道字一念不起时一物不着处叅得消息当是朝闻人身常定常静常安气息自调每有意调息反觉气息转麄可见正助之害见危授命不要害怕见利思义却要害羞事父母能竭其力一生之力无一毫不为父母用者而今而后吾知免夫此力才竭君子一生汲汲皇皇只这一件事故曰好学北辰是天之枢纽中间些子不动处仍不是不动只动处还在原处今日会讲各人须细细密察为文学而来乎为理学而来乎为道学而来乎为文学来不过学业止讨些悟头这不中用为理学来研穷意义亦是训诂学究伎俩也不中用为道学来实践躬行才有中用这便是所安又为先生而来乎为圣贤而来乎为自己而来乎为先生而来先生有出山时节这靠不得为圣贤而来圣像有不悬时节圣人之书有不对面时节亦靠不得为自己而来立志在身心性命这才靠得这便是所安此是君子小人亲笔供状言顾行行顾言今人之言大抵勦袭之言今人之行大抵趋逐之行自己一毫不与其间此之谓不相顾知只在心地上明白不在义理见闻上夸张张二无云无谄无骄未必在境上打㸃自己未有实受用在一经夫子指㸃便觉本地风光时时见前非心地上打扫十分洁浄何以有此切磋琢磨正是乐与好礼得力处子贡见得此直能因苖辨种饮水知源三百篇皆无字之经矣故夫子许以言诗告往知来正与大易数往知来不隔一线二无云诗之为用自闺房静好以至郊庙登歌其人自耕夫游女以至荩臣哲后其事自櫽括虫鱼草木以至感格天地神明真是无隐不披无逺不届却只人人一㸃不容已之思耳思起处原无邪縁染而后有邪只用此无縁染之思抽引不尽何止充天塞地心本是仁非是二物私欲引去心便违仁私欲既无心原是仁郎中华鳯超先生允诚华允诚字汝立别号鳯超无钖人天启壬戌进士授工部主事告归崇祯己巳补任转员外郎调兵部上疏言国家罢设丞相用人之职吏部掌之阁臣不得侵焉今次辅温体仁冢臣闵洪学同邑朋比駈除异已阁臣操吏部之权吏部阿阁臣之意庇同乡则保举逆案排正𩔖则逼逐讲官奉㫖囘话因极言其罪状又言王化贞宜正法余大成在可矜上多用其言体仁洪学虽疏辨无以难也寻以终养归南渡起补吏部署选司事随谢去在朝不满一月改革后杜门读易戊子四月有告其违制者遂执至金陵不屈而死先生师事高忠宪忠宪殉节示先生以末后语云心如太虚本无生死故其师弟子之死止见一义不见有生死所以云本无生死若佛氏离义而言无生死则生也为罔生死也为徒死纵能坐脱立亡亦是弄精魂而已先生居恒未尝作诗蒙难之春为二律云缅思古则企贤豪海外孤臣嚥雪毛眼底兵戈方载路静中消息不容毫黙无一事阴逾惜愁有千端枕自高生色千秋青史在自余谁数却劳劳振衣千仞碧云端寿殀由来不二看日月光华宵又旦春秋迁革嵗方寒每争毛髪留诗礼肯逐波流倒履冠应尽只今祈便尽不堪囘首问长安是亦知死之一证也中书陈几亭先生龙正陈龙正字惕龙号几亭浙之嘉善人崇祯甲戍进士授中书舍人戊寅荧惑守心先生一言民间死罪细求疑情一言辅臣不专票拟居恒则位置六卿有事则谋定大将己卯十月彗星见先生进言曰事天以实不以文臣更进之曰事天以恒不以暂何为实今日求言恤刑之实是也何言恒自今以后弗忘此求言恤刑之心也其年十一月上将郊天先生请正郊期古帝王郊天不用至日家语孔子对定公曰周之始郊其月以日至其日以上辛郊特牲曰郊之用辛也周之始郊日以至王肃曰周之郊祭于建子之月也用辛日者以冬至阳气新用事也臣谨按上辛谓日至之月第一辛日如冬至在十一月下旬则用仲辛冬至在十一月初旬本月无辛则用十月下旬如崇祯十二年十一月二十八日辛巳冬至宜十八日辛未郊也上命诸臣议先生又上郊祀考辨上从之以辛巳南郊明年乞休不允壬午上言勦寇不在兵多期于简练歼渠非专恃勇借于善谋所云招抚之道则更有説曰解㪚曰安揷解散之法仍属良将安揷之法专委有司贼初淫杀小民苦贼而望兵兵既无力民反畏兵而从贼至于民之望贼而中原不可收拾矣及垦荒之议起先生曰金非财唯五谷为财兴屯不足以生谷唯垦荒可以生谷起科不可以垦荒唯不起科可以垦荒五谷生则加派可罢加派罢然后民生可安上以先生疏付金之俊议之甲申正月左迁南京国子监丞国变后杜门着书未几卒先生师事吴子往志逺高忠宪留心当世之务故以万物一体为宗其后始湛心于性命然师门之㫖又一转矣学言最初最简最尽一尽于太极再尽于阴阳三以下不能无遗矣羲画最尽发挥其最初也后圣有言皆发挥于图画之后者也故曰言不尽意圣人欲使反其初观其尽者又曰予欲无言人心惟寂然不动斯太极矣乎寂无不藏感无不通彼空虚者其以为有不能生阴阳万物之太极也质无常存气无常分开非始有混非终无有无从不相离故不言二之是以言之有无二视天下之物无不二人我二矣心迹二矣体用二矣切而生死亦二浮而得丧毁誉亦二二之所从来逺矣日无定中月无定满人无定强方至即行长极即消斯须不得留留则有息矣人形气不得不衰也心不得不自强也形气似月心似日天地自不满生天地之中者畴能满诸山川无全吉人形无全美世福无全享极之唐虞不能使朝无孔壬野无矜人古今亦无全治惟尧孔心德居其全尔不可全者物而衆求之可全者德而莫之求惑矣夫天授人性其有形以后天人疎而亲隔而通之际乎天主上也人臣庻也性职事也奉职循理谓之忠良旷厥职而朝夕致礼焉明主闻之以为忠乎媚乎止者心之常艮背亦止行庭亦止静者太极之常生阴亦静生阳亦静主静者艮止之义乎心合于艮之谓太极矣心载性而宰身然性视心则心竒矣惟性最庸故学不从心而从性身视心则心㣲矣惟身斯显故学不本正而本修其从性也照异端之病也其本修也坊百世之逃也返百虑于何虑学问之道不知其道反益其虑化有事为无事经济之道不知其道反生其事闻道以无妄念为候妄念因于嗜慾嗜慾因于有身嗜慾无味无足想矣物物自然无容想矣忽若有见而念起不禁者悟与思诚者自反之谓也主于自得不期诚而诚主于得名不期伪而伪不信天则学无柄小毁小誉小得小失目前相遇莫不傍徨焉学至于唯有天知则陟降于帝庭与太极存矣功至于惟有天知则朝市屡变传家之事不变矣一得焉恐人不知㣲劳焉恐人不感是诚何心哉凡人者自为一人而已矣仁人者天下之心心觉一身之疴痒仁人觉天下之疴痒觉之故安之未能安天下且安目前无安之之权且使有权者动念于求安安之心不可不自我存安之绩不必自我成法今传后其与人为善之心乎天下法之天下皆善人矣后世传之后世皆善人矣舜之所乐其在兹乎我可法我可传则品尊而名贵是虽有懿行犹己私也去乡人几何忧不如舜忧不能使天下后世同归于善也讵忧无舜之令名司马徽有言识时务者在乎俊杰天下先务时时各异孰为大本孰为大端遡观往事人所既为我则了焉方当吾世从何入手而茫然不识者皆是也取四三年来之治机治今之天下未必合者而况逺昔哉成心之去难矣哉成心之害深矣哉一怀成心所观得失皆不复中非必爱之憎之也力除爱憎设为虚衷而成心隐隐据其中而主之我自以不闗成心也其实推之不能去也立言有六禁不本至诚勿言无益于世勿言损益相兼勿言后有流弊勿言往哲已言勿袭言非力所及勿轻言我与天下后世之感通犹两人相觌尔我爱彼彼亦爱我否则觌面交疎我惟见有身天下亦乌知有我乡人之所以草木同腐也我孜孜为后世计后世孰能忘之圣贤之所以长生于人心也有明之盛道至醇深者薛高二子而已薛子危而免高子遂及不以时耶不以爵耶宋六子其一不受爵其五不居高爵国朝人才自王文成而下无若杨忠愍养其身以有为六律可明可制问三杨曰文贞德业最盛孶孶为民无赫赫功是足贵也洪治三臣曰弇州记允矣周忠介曰介矣哉手绾铨衡居不蔽风雨田数十亩其死也则几伤勇乎其有耻不与党之心乎规免而忠介不免命也夫问杨忠烈曰烈矣哉然激寺祸者夫夫也自昔狐䑕以格主去以慧术去有一疏显攻之而去者乎不去祸斯烈矣上士贞其身移风易俗中士自固焉而已下士每遇风俗则身为之移尧舜以来只説教字从不曾説着学至傅説乃极説箇学之益出来尼思以前只説性字从不曾説着理至孔子方言穷理孟子又云心所同然者理説箇理字出来此二字便为千万世宗主言生生可以该冲漠无朕言冲漠无朕或反以晦生生尽有恬静之士谈及民生利病辄悄然不顾非惟不顾且将阻人葢其恬静中与世间痛痒全相隔断岂知所谓冲漠无朕正欲于一相不立之处体认出万物一体端倪耳若人我隔絶则其养高习静反隐隐养成一段杀机古来那有此秦越学问今日言学只提箇生字学者须得为万世开太平意思方是一体方是隐居工夫不然一生巖居川观岂便无事可做但云独善其身亦觉与世隔絶须识独善中原有兼善事业但目前不甚着明只观百世而下所法所传总是尧舜仲尼意思大行穷居当时事业畧有分别久久决无分别有分别之日短无分别之运长念头从万物一体处起工夫只在修身天地之大德曰生人皆有不忍人之心此二语是孔孟提出道学大原恐人不知如何用力所以又説明明德许多条目然只看欲明明德于天下一句已将念头工夫合总説完后世学问不本诸好生之心许多清高静寂长厚俭朴一切盛德芳名都只从一身上起总做得完完全全无些子破绽终非知道无他念头起于自身工夫反在外面总只颠倒了一部论语皆説学问事惟是知也直指出心体来皆説做工夫事惟天何言哉直指出道体来皆説生前事惟朝闻夕死直指出到头结果处来説心体明是不倚见闻矣终不敎人废学问説道体明是节节现成矣终不敎人不做工夫説到头结果明是心同太虚事业皆浮云矣终不敎人虚想像死后光景歩歩踏实乃得絶尘而奔斯人为徒乃得侔天而游味此三则任是特地灵慧无碍辩才噼空提醒未有出于其外者也异端拈出神竒妙理在圣人止是平常异端喝出惊佈大事在圣人止是作息故使惊者不解解者不惊在人身如何是天载曰不思而得不勉而中此人身中无声无臭处也但于义理熟之莫从天载上虚想要犯好知不好学之蔽所性分定人人尽然仁义礼智根于心唯君子能之栽植非一日矣若以不加损独归君子便不识所性曾子传一贯不言一贯而言絜矩其义一也在道则言一贯在天下则言絜矩此矩即从心所欲之矩圣人不必言絜絜之则是忠恕其于学者最有把捉汤武反之亦是絜矩道一而已矣中一而已矣中不可见见之于和自昔圣人之作用举八元屏四凶皆和也何事是中惟和则发挥出中字来中无可言言之以庸自昔圣人之日用勉不足慎有余皆庸也何物是中惟庸则形状出中字来博厚高明结以天之所以为天不及地也溥博渊泉结以配天不及地也知化育结以浩浩其天不及地也无他天一而已矣地止是天中之凝聚处在彼则观和与庸而中见在此则言天而地见指㸃之法相反而通大舜所至成都孔孟育英才太丘幼安之徒乡里薫其德士善其身未有以独善终者也对天下而云耳德不孤人必有以应我善无独我必有以成人朱子知行并进何尝不重觉悟只似多却推驳象山一番然非自为为后世也象山立身实无可议阳明大𩔖之无忝躬行君子只多却推驳朱子一番颜曾木卜同在圣门亲领德旨其用功得力处何尝不小异使当时必欲相同亦成聚讼矣大抵学问只怕差不怕异入门不妨异朝闻夕可归宿必同用力不妨异设诚致行起念必同问圣贤效法天地亦有时抝过天地否曰夷齐不食周粟当时天运悉已归周两人欲以双身撑住干坤元时上天命之入主天下而金华四子没身泉壤一则抝之于天运之初迁一则抝之于天运之久定此太极之不随阴阳者故人心为太极孔子忧学之不讲不知是如何讲法孟子直发挥出来有箇详説有箇反説详即如今辩论反则是体认天理躬行亦反説也黙识亦反説也古人辩论惟恐体认或误故须辩之今人虽反説到至精至㣲处只是説话然则且莫讲学先体贴孔孟讲説二字理欲并窍于人心饥食渴饮非其一端乎知味得正斯理矣甘而失正或醉饱溢量斯私欲矣一事一念莫不有利善介于其间危如之何凡言危者得失存亡之闗也若以私欲为人心则已失已亡岂直危而已哉道心即人心之得其正者与不正止争些子非必如一黑一白相反而易辩也故曰惟㣲明儒学案卷六十一明儒学案卷六十二钦定四库全书明儒学案卷六十二余姚黄宗羲撰蕺山学案今日之学者大概以髙刘二先生并称为大儒可以无疑矣然当髙子遗书初出之时羲侍先生于舟中自禾水至省下尽日翻閲先师时摘其阑入释氏者以示羲后读先师论学书有答韩位者云古之有朱子今之有忠宪先生皆半杂禅门又读忠宪三时记谓释典与圣人所争毫髪其精微处吾儒具有之总不出无极二字而已弊病处先儒具言之总不出无理二字而已其意似主于无此释氏之所以为释氏也即如忠宪正命之语本无生死亦是佛家语气故先师急救正之曰先生心与道一尽其道而生尽其道而死是之谓无生死非佛氏所谓无生死也忠宪固非佛学然不能不出入其间所谓大醇而小疵者若吾先师则醇乎其醇矣后世必有能辨之者戊申嵗羲与恽日初同在越城半年日初先生高第弟子其时为刘子节要临别拜于河浒日初执手谓羲曰知先师之学者今无人矣吾二人宗㫖不可不同但于先师言意所在当稍浑融耳羲葢未之答也及节要刻成缄书寄羲曰子知先师之学者不可不序嗟乎羲岂能知先师之学者然观日初高刘两先生正学説云忠宪得之悟其毕生黾勉祗重修持是以干知统摄坤能先师得之修其末后归趣亟称解悟是以坤能证入干知夫天气之为干地质之为坤气不得不凝为质质不得不㪚为气两者同一物也干知而无坤能则为狂慧坤能而无干知则为肓修岂有先后彼徒见忠宪旅店之悟以为得之悟此是禅门路径与圣学无当也先师之慎独非性体分明慎是慎箇恁么以此观之日初亦便未知先师之学也使其知之则于先师言意所在迎刃而解矣此羲不序节要之意也惜当时不及细论负此良友今所録一依原书次第先师着述虽多其大槩具是学者可以无未见之恨矣忠端刘念台先生宗周刘讳宗周字起东号念台越之山阴人万厯辛丑进士授行人上疏言国本言东林多君子不宜弹射请告归起礼部主事劾奄人魏忠贤保姆客氏转光禄寺丞寻陞尚寳少卿太仆少卿疏辞不允告病囘籍起右通政又固辞内批其矫情厌世革职为民崇祯己巳起顺天府尹上方综核名实羣臣救过不遑先生以为此刑名之术也不可以治天下而以仁义之説进上迂濶之京师戒严上疑廷臣谋国不忠稍稍亲向奄人先生谓今日第一宜开示诚心为济难之本皇上以亲内臣之心亲外臣以重武臣之心重文臣则太平之业一举而定也当是时小人乘时欲翻逆案遂以失事者牵连入之东林先生曰自东林之以忠义着是非定矣奈何复起波澜用贤之路从此而穷解严后上祈天永命疏上天重民命则刑罚宜省请除诏狱上天厚民生则赋敛宜缓请除新饷相臣勿兴大狱勿赞富强与有祈天永命之责焉上诘以军需所出先生对曰有原设之兵原设之饷在上终以为迂濶也请告归上复思之因推阁员降诏召先生入对文华殿上问人才粮饷流冦三事对曰天下原未尝乏才止因皇上求治太急进退天下士太轻所以有人而无人之用加派重而叅罚严吏治日壊民生不得其所胥化为盗贼饷无从出矣流冦本朝廷赤子抚之有方盗贼还为吾民也上又问兵事对曰臣闻御外亦以治内为本此干羽所以格有苗也皇上亦法尧舜而已矣上顾温体仁曰迂哉刘某之言也用为工部左侍郎乃以近日弊政反覆言之谓皇上但下尺一之诏痛言前日所以致贼之由与今日不忍轻弃斯民之意遣廷臣赉内帑巡行郡国为招抚使以招其无罪而流亡者陈师险隘听其穷而自解归来诛渠之外犹可不杀一人而毕此役也上见之大怒久之而意解谕以大臣论事须体国度时不当效小臣图占地歩尽咎朝廷耳先生复言皇上已具尧舜之心惟是人心道心不能无倚伏之机出于人心而有过不及者授之政事之地即求治而过不免害治者有之惟皇上深致意焉三疏请告上允之行至德州上疏曰今日之祸己巳以来酿成之也后日之祸今日又酿之矣己巳之变受事者为执政之异已不难为法受恶槩寘之重典丙子之变受事者为执政之私人不难上下蒙蔽使处分之顿异自古小人与中官气谊一𩔖故天下有比中官之小人必无合于君子之小人有用小人之君子终无党比中官之君子八年之间谁秉国成臣不能为首辅温体仁解矣有旨革职为民然上终不忘先生临朝而叹谓大臣如刘宗周清执敢言廷臣莫及也壬午起吏部左侍郎先生以为天下浩乱决不能舍道而别有手援之法一渉功利皆为茍且途中上书以明圣学未至陞左都御史召对上问职掌安在对曰都察院之职在于正己以正百僚必其存诸中者上可以对君父下可质天下士大夫而后百僚则而象之至于责成巡方其首务也巡方得人则吏治清吏治清则民生安矣已又戒严先生言皇上以一心为天地神人之主镇静以立本安详以应变此第一义也其施行次第旌卢象昇戮杨嗣昌上曰责重朕心是也请䘏追戮何与兵机事召对中左门御史杨若侨言火器先生劾之曰御史之言非也迩来边臣于安攘御侮之策战守屯戍之法槩置不讲以火器为师命不恃人而恃器国威所以愈顿也上议督抚去留先生对请自督师范志完始志完身任三协平时无备听其阑入今又借援南下为脱卸计从此闗门无阻决裂至此上曰入援乃奉㫖而行何云脱卸先生对十五年来皇上处分未当致有今日败局乃不追原祸始更絃易辄欲以一切茍且之政牵补罅漏非长治之道也上变色曰从前已不可追今日事后之图安在先生对今日第一义在皇上开诚布公先豁疑闗公天下以为好恶则思过半矣上曰国家败壊已极如何整顿先生对近来持论者但论才望不论操守不知天下真才望出于天下真操守自古未有操守不谨而遇事敢前者亦未有操守不谨而军士畏威者上曰济变之日先才而后守先生对以济变言愈宜先守即如范志完操守不谨用贿补官所以三军解体莫肯用命由此观之岂不信以操守为主乎上始色解先生更端曰皇上方下诏求言而给事中姜埰行人司副熊开元以言得罪下之诏狱皇上度量卓越如臣某累多狂妄幸寛斧锧又如词臣黄道周亦以戅直获宥二臣何独不䝉一体之仁乎上曰道周有学有守岂二臣可比先生对曰二臣诚不及道周然朝廷待言官有体即有应得之罪亦当敇下法司定之遽寘诏狱终于国体有伤上怒曰朕处一二言官如何遂伤国体假有贪赃壊法欺君罔上俱可不问乎先生对即皇上欲问贪赃壊法欺君罔上者亦不可不付之法司也上大怒曰如此偏党岂堪宪职候旨处分先生谢罪文武班行各申救遂革职归南渡起原官先生上言今日宗社大计舍讨贼复讐无以表陛下渡江之心非陛下决策亲征亦何以作天下忠臣义士之气江左非偏安之业请进图江北鳯阳号称中都东扼徐淮北控豫州西顾荆襄而南去金陵不逺亲征之师驻跸于此规模先立而后可言政事一时乱政先生无不危言阁臣则劾马士英勲臣则劾刘孔昭四镇则劾刘泽清高杰先生本无意于出谓中朝之党论方兴何暇图河北之贼立国之本计已疎何以言匡攘之畧当是时姦人虽不利先生然耻不能致先生反急先生之一出马士英言先生负海内重名自称草莽孤臣不书新命明示以不臣也朱统言先生请移跸鳯阳鳯阳高墙之所葢欲以罪宗处皇上四镇皆言先生欲行定策之诛意在废立先生在丹阳僧舍高杰刘泽清遣刺客数辈迹之先生危坐终日无惰容客亦心折而去诏书敦逼再三先生始受命寻以阮大鋮为兵部侍郎先生曰大鋮之进退江左之兴衰系焉内批是否确论先生再疏请告予驰驿归先生出国门黄童白叟聚观叹息知南都之不能久立也浙省降先生恸哭曰此余正命时也门人以文山叠山袁阆故事言者先生曰北都之变可以死可以无死以身在削籍也南都之变主上自弃其社稷仆在悬车尚曰可以死可以无死今吴越又降区区老臣尚何之乎若曰身不在位不当与城为存亡独不当与土为存亡乎故相江万里所以死也世无逃死之宰相亦岂有逃死之御史大夫乎君臣之义本以情决舍情而言义非义也父子之亲固不可解于心君臣之义亦不可解于心今谓可以不死而死可以有待而死死为近名则随地出脱终成一贪生畏死之徒而已矣絶食二十日卒乙酉闰六月八日戊子也年六十八先生起自孤童始从外祖章颍学长师许敬菴而砥砺性命之友则刘静之丁长儒周宁宇应中先忠端公高忠宪晚虽与陶石梁同讲席为证人之会而学不同石梁之门人皆学佛后且流于因果分会于白马山羲尝听讲石梁言一名臣转身为马引其疾姑证之羲甚不然其言退而与王业洵王毓蓍推择一辈时名之士四十余人执贽先生门下此四十余人者皆喜辟佛然而无有根柢于学问之事亦浮慕而已反资学佛者之口实先生有忧之两者交讥故传先生之学者未易一二也先生之学以慎独为宗儒者人人言慎独唯先生始得其真盈天地间皆气也其在人心一气之流行诚通诚复自然分为喜怒哀乐仁义礼智之名因此而起者也不待安排品节自能不过其则即中和也此生而有之人人如是所以谓之性善即不无过不及之差而性体原自周流不害其为中和之德学者但証得性体分明而以时保之即是慎矣慎之工夫只在主宰上觉有主是曰意离意根一歩便是妄便非独矣故愈収敛是愈推致然主宰亦非有一处停顿即在此流行之中故曰逝者如斯夫不舍昼夜葢离气无所为理离心无所为性佛者之言曰有物先天地无形本寂寥能为万象主不逐四时凋此是他真赃实犯奈何儒者亦曰理生气所谓毫釐之辨竟亦安在而徒以自私自利不可以治天下国家弃而君臣父子强生分别其不谓佛者之所笑乎先生如此指出真是南辕北辙界限清楚有宋以来所未有也识者谓五星聚奎濓洛闗闽出焉五星聚室阳明子之説昌五星聚张子刘子之道通岂非天哉岂非天哉语録湛然寂静中当见诸縁就摄诸事就理虽簿书鞅掌金革倥一齐俱了此静中真消息若一事不理可知一心忙乱在用一心错一心理一事壊一事即竖得许多功能亦是沙水不成团如喫饭穿衣有甚竒事才忙乱已从嵴梁过学无本领漫言主静总无益也知行自有次第但知先而行即从之无间可截故云一后儒喜以觉言性谓一觉无余事即知即行其要归于无知知既不立一亦难言噫是率天下而禅也有不善未尝不知是谓良知知之未尝复行也是谓致知盈天地间皆道也学者须是择乎中庸事之过不及处即为恶事则念之有倚着处即为恶念择善非择在事上直证本心始得识仁一篇总是状仁体合下如此当下认取活泼地不须着纤毫气力所谓我固有之也然诚敬为力乃是无着力处葢把持之存终属人伪诚敬之存乃为天理只是存得好便是存敬存正是防检克己是也存正是穷索择善是也若泥不须防检穷索则诚敬之存当在何处未免滋高明之惑凡人一言过则终日言皆婉转而文此一言之过一行过则终日行皆婉转而文此一行之过葢人情文过之态如此几何而不堕禽兽也日用之间漫无事事或出入闱房或应接宾客或散歩回廊或静窥书册或谈説无根或思想过去未来或料理药饵或拣择衣饮或诘童仆或量光盐恁地捱排莫可适莫自谓颇无大过杜门守拙祸亦无生及夫时移境改一朝患作追寻来厯多坐前日无事甲里如前日妄起一念此一念便下种子前日误读一册此一册便成附会推此以往不可胜数故君子不以闲居而肆恶不以造次而违仁此心放逸已久才问内则苦而不甘忽复去之总之未得天理之所安耳心无内外其浑然不见内外处即天理也先生云心有所向便是欲向内向外皆欲也释氏之学本心吾儒之学亦本心但吾儒自心而推之意与知其工夫实地却在格物所以心与天通释氏言心便言觉合下遗却意无意则无知无知则无物其所谓觉亦只是虚空圆寂之觉与吾儒体物之知不同其所谓心亦只是虚空圆寂之心与吾儒尽物之心不同象山言心本未尝差到慈湖言无意分明是禅家机轴一盘托出道本无一物可言若有一物可言便是碍膺之物学本无一事可着才有一事可着便是贼心之事如学仁便非仁学义便非义学中便非中学静便非静止有诚敬一门颇无破绽然认定诚敬执着不化则其谓不诚不敬也亦已多矣夫道即其人而已矣学如其心而已矣此心絶无凑泊处从前是过去向后是未来逐外是人分搜里是鬼窟四路把絶就其中间不容髪处恰是此心真凑泊处此处理会得分明则大本达道皆从此出心无物累便是道莫于此外更求道此外求道妄也见为妄见思为妄思有见与思即与消融去即此是善学延平敎人看喜怒哀乐未发时作何气象此学问第一义工夫未发时有何气象可观只是查检自己病痛到极㣲密处方知时虽未发而倚着之私隐隐已伏才有倚着便来横决若于此处查考分明如贯虱车轮更无躱闪则中体怳然在此而已发之后不待言矣此之为善观气象者问未发气象从何处看入曰从发处看入如何用工夫曰其要只在慎独问兼动静否曰工夫只在静故云主静立人极非偏言之也然则何以从发处看入曰动中求静是真静之体静中求动是真动之用体用一原动静无端心体本是如此动中有静静中有动者天理之所以妙合而无间也静以宰动动复归静者人心之所以有主而常一也故天理无动无静而人心惟以静为主以静为主则时静而静时动而动即静即动无静无动君子尽性至命之极则也游思妄想不必苦事禁遏大抵人心不能无所用但用之于学者既专则一起一倒都在这里何暇及一切游思妄想即这里处不无间断忽然走作吾立刻与之追救去亦不至大为扰扰矣此主客之势也正谛当时切忌又起炉灶无事时得一偷字有事时得一乱字程子曰无妄之谓诚无妄亦无诚心以物为体离物无知今欲离物以求知是张子所谓反镜索照也然则物有时而离心乎曰无时非物心在外乎曰惟心无外独字是虚位从性体看来则曰莫见莫显是思虑未起鬼神莫知也从心体看来则曰十目十手是思虑既起吾心独知时也然性体即在心体中看出心之官则思思曰睿睿作圣性之德曰诚诚者不勉而中不思而得从容中道圣人也此心性之辨也故学始于思达于不思而得又曰诚者天之道也思诚者人之道也致知在格物中庸明有疏义曰明善是也然中庸言五者之目而大学止言格致不言所以格且致者何也曰此五者之目已括大学二字内此直言其所谓道耳故曰如切如磋者道学也此格物之功也人心惟危道心惟㣲道心中即在人心中看出始见得心性一而二二而一然学者工夫不得不向危处做起是就至粗处求精至纷处求一至偏倚处求中也才认已无不是处愈流愈下终成凢夫才认己有不是处愈达愈上便是圣人独体只是箇㣲字慎独之功亦只在于㣲处下一着子故曰道心惟㣲心一也合性而言则曰仁离性而言则曰觉觉则仁之亲切痛痒处然不可以觉为仁正谓不可以心为性也又统而言之则曰心析而言之则曰天下国家身心意知物惟心精之合意知物粗之合天下国家与身而后成其为觉若单言心则心亦一物而已凡贤圣言心皆合八条目而言者也或止合意知物言惟大学列在八目之中而血脉仍是一贯正是此心之全谱又特表之曰明德大学之言心也曰忿懥恐惧好乐忧患而已此四者心之体也其言意也则曰好好色恶恶臭好恶者此心最初之机即四者之所自来故意蕴于心非心之所发也又就意中指出最初之机则仅有知善知恶之知而已此即意之不可欺者也故知藏于意非意之所起也又就知中指出最初之机则仅有体物不遗之物而已此所谓独也故物即是知非知之所照也大学之敎一层切一层真是水穷山尽学问原不以诚意为主以致良知为用神者有善有恶者心之动好善恶恶者意之静知善知恶者是良知有善无恶者是物则一性也自理而言则曰仁义礼智自气而言则曰喜怒哀乐一理也自性而言则曰仁义礼智自心而言则曰喜怒哀乐或曰君子既常戒惧于睹闻矣又必及其所不睹闻方是须臾不离道否曰如此则是判成两片矣且人自朝至夕终无睹闻不着时即后世学者有一种瞑目杜聪工夫亦是禅门流弊圣学原无此敎法无极而太极独之体也动而生阳即喜怒哀乐未发谓之中静而生阴即发而皆中节谓之和才动于中即发于外发于外则无事矣是谓动极复静才发于外即止于中止于中则有本矣自谓静极复动一动一静互为其根分阴分阳两仪立焉若谓有时而动因感乃生有时而静与感俱灭则性有时而生灭矣葢时位不能无动静而性体不与时位为推迁故君子戒惧于不睹不闻何时位动静之有问人心既无无喜怒哀乐时而藏发总一机矣若夫气机之屈伸毕竟有寂感之时寂然之时四者终当㝠于无端感通之时四者终当造于有象则又安得以未发为动而已发反为静乎曰性无动静者也而心有寂感当其寂然不动之时喜怒哀乐未始沦于无及其感而遂通之际喜怒哀乐未始滞于有以其未始沦于无故当其未发谓之阳之动动而无动故也以其未始滞于有故及其已发谓之阴之静静而无静故也动而无动静而无静神也性之所以为性也动中有动静中有静物也心之所以为心也体认亲切法身在天地万物之中非有我之得私心在天地万物之外非一膜之能囿通天地万物为一心更无中外可言体天地万物为一本更无本心可覔先生有诗云只卷圆相形容似才㸃些儿面目肥即此可以辨儒释或曰慎独是第二义学者须先识天命之性否曰不慎独又如何识得天命之性只此喜怒哀乐而达乎天地即天地之寒暑灾祥达乎万物即万物之疾痛疴痒伊洛拈出敬字本中庸戒慎恐惧来然敬字只是死工力不若中庸説得有着落以戒慎属不睹以恐惧属不闻总只为这些子讨消息胸中实无个敬字也故主静立极之説最为无弊小人只是无忌惮便结果一生至大学止言闲居为不善耳闲居时有何不善可为只是一种懒散精神漫无着落处便是万恶渊薮正是小人无忌惮处可畏哉阳明先生言良知即物以言知也若早知有格物义在即止言致知亦得朱子言独知对睹闻以言独也若早知有不睹不闻义在即止言慎独亦得离独一歩便是人伪主静之説大要主于循理然昔贤云道德言动皆翕聚为主发散是不得已事天地万物皆然则亦意有专属正黄叶止儿啼是方便法也喜怒哀乐虽错综其文实以气序而言至殽而为七情曰喜怒哀乐惧爱恶欲是性情之变离乎天而出乎人者故纷然错出而不齐所为感于物而动性之欲也七者合而言之皆欲也君子存理遏欲之功正用之于此若喜怒哀乐四者其发与未发更无人力可施也古人恐惧二字尝用在平康无事时及至利害当前无可回避只得赤体承当世人只是倒做了九容分明画出有道形容气象然学者一味学不得吾病其狥外而为人也本体只是这些子工夫只是这些子并这些子仍不得分此为本体彼为工夫既无本体工夫可分则亦并无这些子可指故曰上天之载无声无臭至矣盈天地间一气而已矣有气斯有数有数斯有象有象斯有名有名斯有物有物斯有性有性斯有道故道其后起也而求道者辄求之未始有气之先以为道生气则道亦何物也而能遂生气乎或曰虚生气夫虚即气也何生之有吾遡之未始有气之先亦无往而非气也当其屈也自无而之有有而未始有及其伸也自有而之无无而未始无也非有非无之间而即有即无是谓太虚是谓太极天者万物之总名非与物为君也道者万器之总名非与器为体也性者万形之总名非与形为偶也一心也而在天谓之诚人之本也在人谓之明天之本也故人本天天亦本人离器而道不可见故道器可以上下言不可以先后言有物先天地异端千差万错从此句来一气之变杂然流行𩔖万物而观人亦物也而灵者不得不灵灵无以异于蠢也故灵含蠢蠢亦含灵𩔖万体而观心亦体也而大者不得不大大无以分于小也故大统小小亦统大人心径寸耳而空中四达有太虚之象虚故生灵灵生觉觉有主是曰意此天命之体而性道敎所从出也天枢转于于穆地轴亘于中央人心藏于独觉理即是气之理断然不在气先不在气之外知此则知道心即人心之本心义理之性即气质之本性千古支离之説可以尽扫而学者从事于入道之路高之不堕于虚无卑之不沦于象数道术始归于一乎天命流行物与无妄言实有此流行之命而物物付畀之非流行之外另有个无妄之理干坤合德而无为故曰一阴一阳之谓道非迭运之谓也至化育之功实始乎继体之长子而长女配之成乎少男而少女配之故曰继之者善也成之者性也今曰继静而动亦非也以斯知人心之独体不可以动静言而动静者其所乘之位也分明是造化之理心无善恶而一㸃独知知善知恶知善知恶之知即是好善恶恶之意好善恶恶之意即是无善无恶之体此之谓无极而太极意者心之所存非所发也或曰好善恶恶非所发乎曰意之好恶与起念之好恶不同意之好恶一机而互见起念之好恶两在而异情以念为意何啻千里自濓溪有主静立极之説传之豫章延平遂以看喜怒哀乐未发以前气象为单提口诀夫所谓未发以前气象即是独中真消息但説不得前后际耳葢独不离中和延平姑即中以求独体而和在其中此慎独真方便门也后儒不察谓未发以前专是静寂一机直欲求之思虑未起之先而曰既思即是已发果然心行路絶语言道断矣故朱子终不取延平之説遂专守程门主敬之法以敎学者特其以独为动念邉事不为无弊至湖南中和问答转折发明内有以心为主则性情各有统理而敬之一字又所以流贯乎动静之间庻几不谬于慎独之説最后更以察识端倪为第一义为误而仍归之涵养一路可为善学延平者然终未得中庸本旨阳明子言良知每谓个个人心有仲尼至于中和二字则反不能信谓必慎独之后方有此气象岂知中和若不是生而有之又如何养成得中只是四时之中气和只是中气流露处天若无中气如何能以四时之气相禅不穷人若无中气如何能以四端之情相生不已故曰哀乐相生循环无端正目而视之不可得而见倾耳而听之不可得而闻戒惧于所不睹闻其㫖一也性情之德有即心而见者有离心而见者即心而言则寂然不动感而遂通当喜而喜当怒而怒哀乐亦然由中道和有前后际而实非判然分为二时离心而言则维天于穆一气流行自喜而乐自乐而怒自怒而哀自哀而复喜由中道和有显㣲际而亦非截然分为两在然即心离心总见此心之妙而心之与性不可以分合言也故寂然不动之中四气实相为循环而感而遂通之际四气又迭以时出即喜怒哀乐之中各有喜怒哀乐焉如初喜属喜喜之畅属乐喜之敛属怒喜之藏属哀余倣此是也又有逐感而见者如喜也而溢为好乐也而溢为乐怒也而积为忿一哀也而分为恐为惧为忧为患非乐而淫即哀而伤且阳德衰而阴惨用事喜与乐之分数减而忿恐惧忧患之分数居其偏胜则去天愈逺心非其心矣阳明子曰语言正到快意时便翕然能止截得意气正到发扬时便肃然能收敛得嗜欲正到沸腾时便廓然能消化得此非天下之大勇不能然见得良知亲切工夫亦自不难愚为语言既到快意时自能继以止截意气既到发扬时自能继以收敛嗜欲既到沸腾时自能继以消化此正一气之自通自复分明喜怒哀乐相为循环之妙有不待品节限制而然即其间非无过不及之差而性体原自周流不害其为中和之德学者但证得性体分明而以时保之则虽日用动静之间莫非天理流行之妙而于所谓良知之见亦莫亲切于此矣若必借良知为监察官欲就其一往不返之势皆一一逆收之以还之天理之正则心之与性先自相讐而杞柳桮桊之説有时而伸也必矣中庸言喜怒哀乐专指四德而言非以七情言也喜仁之德也怒义之德也乐礼之德也哀智之德也而其所谓中即信之德也故自四者之存诸中言谓之中不必其未发之前别有气象也即天道之元亨利贞运于于穆者是也自四者之发于外言谓之和不必其已发之时又有气象也即天道之元亨利贞呈于化育者是也惟存发总是一机故中和浑是一性如内有阳舒之心为喜为乐外即有阳舒之色动作态度无不阳舒者内有阴惨之心为怒为哀外即有阴惨之色动作态度无不阴惨者推之一动一静一语一黙莫不皆然此独体之妙所以即㣲即显即隐即见即慎独之学即中和即位育此千圣学脉也心意知物是一路不知此外何以又容一念字今心为念葢心之余气也余气也者动气也动而逺乎天故念起念灭为厥心病还为意病为知病为物病故念有善恶而物即与之为善恶物本无善恶也念有昏明而知即与之为昏明知本无昏明也念有真妄而意即与之为真妄意本无真妄也念有起灭而心即与之为起灭心本无起灭也故圣人化念还心要于主静心之官则思一息不思则官失其职故人心无思而无乎不思絶无所为思虑未起之时惟物感相乘而心为之动则思为物化一㸃精明之气不能自主遂为憧憧往来之思矣如官犯赃乃溺职也思即是良知之柄知无不良只是独知一㸃朱子以未发言性仍是逃空堕幻之见性者生而有之之理无处无之如心能思心之性也耳能听耳之性也目能视目之性也未发谓之中未发之性也已发谓之和已发之性也搏而跃之可使过颡激而行之可使在山势之性也程子曰恶亦不可不谓之性如麟鳯枭獍其性之仁暴皆生而有之假令易枭獍而仁易麟鳯而暴则非其性矣水清则明清之性也水浊则暗浊之性也千古性学不明则是将做一好题目看故或拘于一处或限于一时而不能相通以𩔖万物之情使性善之㫖反晦性即理也理无定理理亦无理张子曰论性不论气不备论气不论性不明是性与气分明两事矣即程子之见亦近儱侗凡言性者皆指气质而言也或曰有气质之性有义理之性亦非也盈天地间止有气质之性更无义理之性如曰气质之理即是岂可曰义理之理乎周天三百六十五度四分度之一曰一嵗一周天而天以一气进退平分四时温凉寒燠不爽其则一嵗如此万古如此即其间亦有愆阳伏阴酿为灾祥之数而终不易造化之大常此所谓大哉干乎刚健中正纯粹精也钟虚则鸣叩之以大则大鸣叩之以小则小鸣以为别有一物主所以鸣者非也盈天地间道理不过如此正为虚而能应之理物物皆然非钟所得而私也此可以明性体矣古今性学不明只是将此理另作一物看大抵臧三耳之説佛氏曰性空也空与色对空一物也老氏曰性元也元与白对元一物也吾儒曰性理也理与气对理一物也佛老叛理而吾儒障于理几何而胜之朱子于独字下补一知字可谓扩前圣所未发然专以属之动念边事何耶岂静中无知乎使知有间于动静则不得谓之知矣心无存亡但离独位便是亡满腔子皆恻隐之心以人身八万四千毫窍在在灵通知痛痒也只此知痛痒心便是恻隐之心凡乍见孺子感动之心皆从知痛痒心一体分出来朱子云知痛是人心恻隐是道心太分析恻隐是知痛表德慈湖宗无意亦以念为意也只是死念法若意则何可无者无意则无心矣龙溪有无心之心则体寂无意之意则应元此的传慈湖衣钵也文成云慈湖不免着在无意上则龙溪之説非师门定本可知若夫子之毋意正可与诚意之説相发明诚意乃所以无意也毋意者毋自欺也子絶四毋意圣人心同太虚一疵不存了无端倪可窥即就其存主处亦化而不有大抵归之神明不测而已自意而积成为我才説得是私意若竟以意为私是认念为意也日用之间动静云为莫不各有自然之理茍能顺以应之如饥食渴饮夏葛冬裘不起一见则亦无往而非道矣才起一见便属我见强我合道动成两胖格物是格其有善无恶之物存其心养其性存得恰好处便是养本是一个工夫却须两句説正如宋儒言涵养须用敬进学则在致知人心如谷种满腔都是生意欲锢之而滞矣然而生意未尝不在也疏之而已耳又如明镜全体浑是光明习染薰之而暗矣然而明体未尝不存也拂栻而已耳惟有内起之贼从意根受者不易除更加气与之拘物与之蔽则表里夹攻更无生意可留明体可觌矣是为丧心之人君子惓惓于谨独以此省察二字正存养中喫𦂳工夫如一念于欲便就此念体察体得委是欲立与消融而后已圣人之所谓道者率性而已矣盈天地间皆性也性一命也命一天也天即心即理即事即物而浑然一致无有乎上下精粗之岐所以谓中庸之道也后之言道者妄意所谓形而上者而求之虚无既遁有而入无又遁无而入有有无两遣善恶不立其究也归之断灭性种而犹谓之见性何哉身无妄动可乎曰无妄动易无妄念难无妄念可乎曰无妄念易无妄心难心是鉴察官谓之良知最有权触着便碎人但随俗习非因而行有不慊此时鉴察仍是井井却已做主不得鉴察无主则血气用事何所不至一事不做主事事不做主隐隐一窍托在恍惚间拥虚器而已语次多诡随亦见主心之不一小人闲居为不善只为惹却些子圣人勘之曰无所不至主静敬也若言主敬便赘此主字如在性情上理会但有过更无不及可商如出手太粗应手太急便是过不必到分数上争饶减也然间有太软太弱时总向廓然处讨消息人心一气而已矣而枢纽至㣲才入粗一二则枢纽之地霍然散矣㪚则浮有浮气因以有浮质有浮质因以有浮性有浮性因以有浮想为此四浮合成妄根为此一妄种成万恶嗟乎其所由来者渐矣本心湛然无思无为为天下主过此一歩便为安排心有安排因以有倚着有倚着因以有方所有方所因以有去住有去住因以有转换则机械变诈无所不至矣莫非命也顺而受之正也莫之为而为莫之致而致如斯而已矣受制焉侥倖茍免焉一为桎梏一为巖墙矣莫非性也率而由之真也无为其所不为无欲其所不欲如斯而已矣安排焉知过造作焉一为湍水一为杞柳矣人有恒言曰性命由一念之起灭一息之唿吸一日之昼夜推之以至百年之生死时然而然不期然而然莫非性也则莫非命也今人专以生死言性命葢指其尽处言也而渐易以七尺之成毁则性命之説有时而晦矣心放自多言始多言自言人短长始后之学者每于道理三分之推一分于在天以为天命之性推一分于万物以为在物之理又推一分于古今典籍以为耳目之用神反而求之吾心如赤贫之子一无所有乃日夕乞哀于三者而几几乎其来舍焉客子之过逆旅止堪一宿所谓疎者续之不坚也当是时主人贫甚尚有一㸃灵明可恃为续命之膏又被佛氏先得之则益望望然恐曰我儒也何以佛为并其灵明而弃之于是天地万物古今典籍皆阚亡而返求其一宿而不可得终望门持钵以死宁为牛后无为鸡口悲夫或问孰有以一念为万年者乎曰无以为也往者过来者续今日之日岂非昨日之日乎学贵日新日日取生手一日剥换一日方不犯人间烟火气大学首言明德又继之曰止于至善葢就明德中指出主宰有所谓至善者而求以止之止之所以明之也然则学问工夫固不止就一灵明处结果可知阳明先生曰无善无恶者理之静有善有恶者气之动理无动静气有寂感离气无理动静有无通一无二以理为静以气为动言有言无则善恶之辨转展悠谬矣心且是无善无恶其如动而为好恶好必善恶必恶如火之热如水之寒断断不爽乃见其所为善者孟子性善之説本此故曰平旦之气其好恶与人相近者几希此性善第一义也大学之好恶正指平旦之好恶而言故欺曰自欺慊曰自慊自之为言由也自之为言独也朱子曰人心之灵莫不有知即所谓良知也但朱子则欲自此而一一致之于外阳明则欲自此而一一致之于中不是知处异乃是致处异大学言明德则不必更言良知知无不良即就明德中看出阳明特指㸃出来葢就工夫叅本体非全以本体言也又曰良知即天理即未发之中则全以本体言矣将置明德于何地至后人益张大之搬弄此二字愈晦原初立言之㫖佛氏之学只主灵明而抹去善恶二义故曰不思善不思恶时见本来面目本来面目仍只是一㸃灵明而已后之言大学者本之岂大学之义乎胡敬斋曰心有耑主之谓意朱子释训䝉诗曰意是情专所主时近之大学章句以心之所发言恐未然愚谓敬斋亦近之而未尽也心有专主葢言有所专主也有所专主仍是逐物心即朱子情专所主之説然读大学本传如恶恶臭如好好色方见得他专主精神只是善也意本如是非诚之而后如是意还其意之谓诚乃知意者心之主宰非徒以专主言也天一也自其主宰而言谓之帝心一也自其主宰而言谓之意天有五常而分之为八节十二辰故曰帝出乎震齐乎㢲相见乎离致役乎坤説言乎兑战乎干劳乎坎成言乎艮即主宰即流行也此正是体用一原显㣲无间处今言意为心之所发亦无不可言所发而所存在其中终不可以心为所存意为所发意者心之所发发则有善有恶阳明之説有自来矣抑善恶者意乎好善恶恶者意乎若果以好善恶恶者为意则意之有善而无恶也明矣然则诚意一闗其止至善之极则乎如恶恶臭如好好色葢言独体之好恶也元来只是自好自恶故欺曰自欺慊曰自慊既是自好自恶则好在善即是恶在不善恶在不善即是好在善故好恶虽两意而一几若以所感时言则感之以可好而好感之以可恶而恶方有分用之机然所好在此所恶在彼心体仍只是一个一者诚也意本一故以诚还之非意本有两而吾以诚之者一之也古本圣经而后首传诚意前不及先致知后不及欲正心直是单提直指以一义总摄诸义至末又云故君子必诚其意何等郑重故阳明古本序曰大学之道诚意而已矣岂非言诚意而格致包举其中言诚意而正心以下更无余事乎乃阳明宛转归到致良知为大学中㫖大抵以诚意为主意以致良知为工夫之则葢曰诚意无工夫工夫只在致知以合于明善是诚身工夫博文是约礼工夫惟精是惟一工夫岂不直截简要乃质之诚意本传终不打合及考之修身章好而知其恶恶而知其美只此便是良知然则致知工夫不是另一项仍只就诚意中看出如离却意根一歩亦更无知致可言余尝谓好善恶恶是良知舍好善恶恶无所谓知善知恶者好即是知好恶即是知恶非谓既知了善方去好善既知了恶方去恶恶审如此亦安见所谓良者乃知知之与意只是一合相分不得精粗动静且阳明既以诚意配诚身约礼惟一则莫一于意莫约于诚意一闗今云有善有恶意之动善恶杂糅向何处讨归宿抑岂大学知本之谓乎如谓诚意即诚其有善有恶之意诚其有善因可断然为君子诚其有恶岂有不断然为小人吾不意为良知既致之后只落得做半个小人若云致知之始有善有恶致知之终无善无恶则云大学之道正心而已矣始得前之既欲提宗于致知后之又欲収功于正心视诚意之闗直是过路断桥使人放歩不得主意在何处濓溪曰几善恶即继之曰德爱曰宜曰义通曰礼知曰智守曰信此所谓德几也道心惟㣲也几本善而善中有恶言仁义非出于中正即是几之恶不谓忍与仁对乖与义分也先儒解几善恶多误有善有恶意之动知善知恶知之良二语决不能相入则知与意分明是两事矣将意先动而知随之耶抑知先主而意继之耶如意先动而知随之则知落后着不得谓良如知先主而意继之则离照之下安得更留鬼魅若或驱意于心之外独与知与心则法惟有除意不当诚意矣且自来经传无有以意为心外者求其説而不得无乃即知即意乎果即知即意则知良意亦良更不待言几者动之㣲不是前此有个静地后此又有动之着在而几则界乎动静之间者审如此三截看则一心之中随处是絶流断港安得打合一贯余尝谓周子诚神几非三事总是指㸃语大学止辨公私义利而不分理欲天人中庸只指隐㣲显见而不分前后动静此是儒门极大公案后人愦愦千载于今如恶恶臭如好好色全是指㸃㣲体过此一闗㣲而着矣好而流为好乐恶而流为忿又再流而为亲爱之僻为贱恶之僻又再流而为民好之僻民恶之僻滥觞之弊一至于此总为不诚意故然则以正心章视诚意㣲着之辨彰彰而世儒反以意为粗根以心为妙体后儒格物之説当以淮南为正曰格知身之为本而家国天下之为末予请申之曰格知诚意之为本而正修齐治平之为末阳明云意在于事亲则致吾良知于事亲之物只意在于事亲便把个私意了当晨昏则定省当冬夏则温清何处容得意在于事亲耶朱子表章大学于格致之説最为喫𦂳而于诚意反草草平日不知作何解至易箦乃定为今章句曰实其心之所发不过是就事盟心伎俩于法已疎矣至慎独二字明是尽性喫𦂳工夫与中庸无异㫖而亦以心之所发言不更疎乎朱子一生学问半得力于主敬今不从慎独二字认取而欲掇敬于格物之前真所谓握灯而索照也予尝谓学术不明只是大学之敎不明大学之敎不明不争格致之辨而实在诚正之辨葢良知与闻见之知总是一知良知何尝离得闻见闻见何尝遗得心灵水穷山尽都到这里诚正之辨所闗甚大辨意不清则以起灭为情縁辨心不清则以虚无落幻相两者相为表里言有言无不可方物即区区一㸃良知亦终日受其颠倒播弄而不自知适以为济恶之具而已视闻见支离之病何啻霄壤一诚贯所性之全而工夫则自明而入故中庸曰诚身曰明善大学曰诚意曰致知其㫖一也要之明善之善不外一诚明之所以诚之也致知之知不离此意致之所以诚之也本体工夫委是打合意根最㣲诚体本天本天者至善者也以其至善还之至㣲乃见其真止定静安虑次第俱到以归之得得无所得乃为真得禅家所谓向一毛孔立脚是也此处圆满无处不圆满此处亏欠无处不亏欠故君子起戒于㣲以克完其天心焉欺之为言欠也所自者欠也自处一动便有夹襍因无夹襍故无亏欠而端倪在好恶之地性光呈露善必好恶必恶彼此两闗乃呈至善故谓之如好好色如恶恶臭此时浑然天体用事不着人力丝毫于此寻个下手工夫惟有慎之一法乃得还他本位曰独仍不许乱动手脚一毫所谓诚之者也此是尧舜以来相传心法学者勿得草草放过心体本无动静心体亦无动静以未发为性已发为情尤属后人附会喜怒哀乐人心之全体自其所存者谓之未发自其形之外者谓之已发寂然之时亦有未发已发感通之时亦有未发已发中外一机中和一理也若徒以七情言如笑啼怒骂之𩔖毕竟有喜时有不喜时有怒时有不怒时以是分配性情势不得不以断灭者为性种而以纷然襍出者为情縁分明有动有静矣周子主静之静与动静之静逈然不同葢动静生阴阳两者缺一不得若于其中偏处一焉则将何以为生生化化之本乎然则周子何以又下个静字曰只为主宰处着不得註脚只得就流行处讨消息亦以见动静只是一理而阴阳太极只是一事也先儒之解大学者以意为心之所发而以所发先所存故于中庸亦有致和以致中等语近时邹吉水有曰舍已发之和而欲求未发之中虽孔子不能总为不能出脱一意字故其説种种悠谬信如此只合和为天下之大本矣问虽不见闻亦不敢忽如何曰此除是闭耳合眼也心不在焉始有视而不见听而不闻时若静中工夫愈得力则耳目聪明亦愈加分晓可见人一并无不睹不闻时也若谓戒惧工夫不向睹闻处着力则可知在善不善之先故能使善端充长而恶自不起若知在善不善之后无论知不善无救于短长势必至遂非文过即知善反多此一知虽善亦恶今人非全不知只是稍后耳视圣人霄壤知只是良知而先后之间所争致与不致也起一善念吾从而知之知之之后如何顿放此念若顿放不妥吾虑其剜肉成疮起一恶念吾从而知之知之之后如何消化此念若消化不去吾恐其养虎遗患总为多此一起才有起处虽善亦恶转为多此一念才属念縁无灭非起今人言致良知者如是国家将兴必有祯祥国家将亡必有妖孽此兴亡之先兆也葢人心亦有兆焉方一念未起之先而时操之以戒惧即与之一立立定不至有岐路相疑之地则此心有善而无恶即有介不善于善中而吾且择之精而守之一若明镜当空不能眩我以妍媸此所谓善必先知之不善必先知之吾之言致知之学者如是就性情上理会则曰涵养就念虑上提撕则曰省察就气质上消镕则曰克治省克得轻安即是涵养涵养得分明即是省克其实一也皆不是落后着事知无先后但自诚而明便占先手故曰至诚之道可以前知若自明而诚尚得急着离诚言明终落后着即明尽天下之理都收拾不到这里来总属狂慧天命之性不可得而见即就喜怒哀乐言之犹以为粗几不足据也故又就喜怒哀乐一气流行之间而诚通诚复有所谓鬼神之德者言之德即人心之德即天命之性故不睹不闻之中而莫见莫显者存焉是以君子之戒慎恐惧真若或使之如所谓小心翼翼昭事上帝上帝临汝无贰尔心者故特以祭法推明之一切工夫总是一诚乃信阳明先生戒慎恐惧是本体之説非虚语也本体此诚工夫亦此诚相逼成象洋洋复洋洋凡以见鬼神之为德如此本心之学圣学也而佛氏张大之讳虚而言空空故无所不摄摄一切有无而皆空一切有无不受也又离一切有无而不空其所空自在也看来只是弄精魄语下而遗上者欤诚者不思而得良知不虑而知良知一诚也致知诚之者也此文成祕㫖太极本无极是直截语如后人叅解乃曰太极本于无极耳信如此岂不加一重障碍宜象山之听听而讼也孟子曰乃若其情则可以为善矣何故避性字不言只为性不可指言也葢曰吾就性中之情藴而言分明见得是善今即如此解尚失孟子本色况可云以情验性乎何言乎情之善也孟子言这恻隐心就是仁何善如之仁义礼智皆生而有之所谓性也乃所以为善也指情言性非因情言性也即心言性非离心言善也后之解者曰因所发之情而见所存之性因所情之善而见所性之善岂不毫釐而千里乎凡所云性只是心之性决不得心与性对所云情可云性之情决不得性与情对恻隐之心仁也又曰恻隐之心仁之端也説者以为端绪见外耳此中仍自不出来与仁也语意稍伤不知人皆有不忍人之心只説得仁的一端因就仁推义礼智去故曰四端如四体判下一般説得最分明后人错看了又以诬仁也因以孟子诬中庸未发为性已发为情虽喙长三尺向谁説口之于味一章最费解説今畧为拈出葢曰耳目口鼻之欲虽生而有之之性乎然独无所以宰制之乎是即所谓命也故君子言命不言性以致遏欲存理之功纲常伦物之则有至有不至虽生而若限之命乎然孰非心之所固有乎是则所谓性也故君子言性不言命以致尽人达天之学葢性命本无定名合而言之皆心也自其权籍而言则曰命故尝能为耳目口鼻君自其体蕴而言则曰性故可合天人齐圣凡而归于一总许人在心上用功就气中叅出理来故两下分疏如此若谓命有不齐惟圣人全处其丰岂耳目口鼻之欲圣人亦处其丰乎性有不一惟圣人全出乎理岂耳目口鼻之性独非天道之流行乎审若此既有二性又有二命矣惟提起心字则性命各有条理令人一一推诿不得此孟子道性善本旨也后之言性者离心而言之离之弗能离则曰一而二二而一愈元愈逺离性言命亦然勿忘勿助间适合其宜便是义非必别寻一勿忘勿助去集那义也如此正是义袭了知言之学只是从未发之中看得透故早破了偏见此处差之毫釐气便于此而受过过则暴也此孟子得统于子思处主一之谓敬心本有主主还其主便是主一今日乃打破敬字濓溪以中言性而本之刚柔善恶刚柔二字即喜怒哀乐之别名刚善则怒中有喜恶则只是偏于刚一味肃杀之气矣柔善则喜中有怒恶则只是偏于柔一味优柔之气矣中便是善言于刚柔之间认个中非是于善恶之间认个中又非是于刚善柔善之外另认个中也此中字分明是喜怒哀乐未发之谓中故即承之曰中也者和也中节也天下之达道也圣人之立极是也图説言仁义中正仁义即刚柔之别名中正即中和之别解皆为中庸註疏后人不解中庸并不解图説通书矣周子思之功全向几处用几者动之㣲吉之先见者也知几故通㣲通㣲故无不通故可以尽神可以通诚故曰思者圣功之本而吉凶之机也吉凶之机言善恶由此而出非几中本有善恶也几动诚动言几中之善恶方动于彼而为善去恶之实功已先动于思所以谓之见几而作不俟终日所以谓之知几其神机非几也言发动所由也善不善之几中于感应者止有过不及之差而乘于念虑者则谓之恶然过而不已念虑乘之亦鲜不为大恶矣君子知机端在感应上控持得力若念虑之恶君子早已絶之矣程子以水喻性其初皆清也而其后渐流而至于浊则受水之地异也如此分义理与气质似甚明但易称各正性命乃利贞又称成之者性也亦以诚复言则古人言性皆主后天而至于人生而静以上所谓不容説者也即继之者善已落一班毕竟离气质无所谓性者生而浊则浊生而清则清非水本清而受制于质故浊也如此则水与受水者终是两事性与心可分两事乎余谓水心也而清者其性也有时而浊未离乎清也相近者也其终锢于浊则习之罪也性本虚位心有定理敬斋云敬无间断便是诚予谓心有间断只为不敬故若敬则自无间断敬则所以诚之也此所谓自明而诚也非敬即是诚敬斋尚未及和靖敬斋只持守可观而和靖于涵养分上大是得力会语问未发之中难以摸索曰中体莹然何劳摸索才摸索便不是中为学莫先于辨诚伪茍不于诚上立脚千修万修只做得禽兽路上人祁世培问人于生死闗头不破恐于义利尚有未浄处曰若从生死破生死如何破得只从义利辨得清认得真有何生死可言义当生自生义当死自死眼前正见一义不见有生死在问生死陶石梁以腊月三十日言之先生曰腊月三十日谓一年之事以此日终而一年之事不自此日始须从正月初一日做起也问格物当主何説有言圣贤道理圆通门门可入不必限定一路先生曰毕竟只有慎独二字足以蔽之别无门路多端可放歩也问三敎同源否曰莫悬虚勘三敎异同且当下辨人禽两路古人成説如琴谱要拍须自家弹静坐是养气工夫可以变化气质陶石梁每提识认二字果未经识如何讨下手乃门下便欲识认个甚么转落影响边事愈求愈逺堕入坑堑中庸言道不逺人其要归之子臣弟友学者乃欲逺人以为道乎世人无日不在禽兽中生活彼不自觉不堪当道眼观并不堪当冷眼观今以市井人观市井人彼此不觉耳问先生敎某静坐坐时愈觉妄念纷扰奈何曰待他供状自招也好不然且无从见矣此有根株在如何一旦去得不静坐他何尝无只是不觉耳吾辈心不能静只为有根在假如科举的人只着在科举上仕途的人只着在仕途上即不专为此总是此傍枝生来所以濓溪敎的人只把无欲两字作丹头先生叹曰人谓为人不如为已故不忠看来忠于已谋者亦少如机变如蠢息如欺世盗名日日戕贼此身误认是佔便宜事有友问三代之下惟恐不好名名字恐未可抹壊王金如云这是先儒有激之言若论一名字贻祸不是小小友谓即如今日之会与来听者亦为有好名之心耳即此一念便亦足取先生曰此语尤有病这会若为名而起是率天下而为乱臣贼子皆吾辈倡之也诸友裹足而不可入斯门矣友又谓大抵圣贤学问从自己起见豪杰建立事业则从勲名起见无名心恐事业亦不成先生曰不要错看了豪杰古人一言一动凡可信之当时传之后世者莫不有一段真至精神在内此一段精神所谓诚也惟诚故能建立故足不朽稍渉名心便是虚假便是不诚不诚则无物何从生出事业来问无欲而后可言良知否曰只一致知便了若言致知又言无欲则致知之上又须添一头脑所谓无欲只是此心之明所言有欲只是此心之昩有欲无欲止争明昩相去不逺但能尝明不必更言无欲习染日降而人心万古如一日敬则心中无一事举饭蔬章先生曰浮云不碍太虚圣人之心亦然直是空洞无一物今且问如何是太虚之体或曰一念不起时先生曰心无时而不起试看天行健何尝一息之停所谓不起念只是不起妄念耳性无性道无道理无理何也葢有心而后有性有气而后有道有事而后有理故性者心之性道者气之道理者事之理也无形之名从有形而起如曰性曰仁义礼智信皆无形之名也然必有心而后有性之名有父子而后有仁之名有君臣而后有义之名推之礼智信皆然故曰形色天性也惟圣人然后可以践形先生儆诸生曰吾辈习俗既深平日所为皆恶也非过也学者只有去恶可言改过工夫且用不着又曰为不善却自恕为无害不知宇宙尽寛万物可容容我一人不得吾辈偶呈一过人以为无伤不知从此过而勘之先尚有几十层从此过而究之后尚有几十层故过而不已必恶谓其出有源其流无穷也茍志于仁矣无恶也然后有改过工夫可言宁学圣人而未至无以一善成名者士君子立志之説也宁以一善成名无学圣人而未至者士君子返躬之义也如为子死孝为臣死忠古今之常理乃舍见在之当为而曰吾不欲以一善成名是又与于不仁之甚者也学者或云于静中见得道理如此而动时又复忙乱或云于动时颇近于道而静中又复纷扰症虽二见其实一病也动静二字不能打合如何言学阳明在军中一面讲学一面应酬军务纤毫不乱此时动静是一是二有读人谱疑无善二字者先生曰人心止有好恶一机好便好善恶便恶不善正见人性之善若説心有个善吾从而好之有个不善吾从而恶之则千头万绪其为矫揉也多矣且谓好恶者心乎善恶者心乎识者当辨之大学所谓格物孟子所谓集义一事也不放过一时也不放松无事时惺惺不寐有事时一真自如不动此子无事时只居处恭便了天理一㸃㣲妙处提醒工夫在有意无意之间省察是存养之精明处静中养出端倪端倪即意即独即天佛氏心无其心不得不以天地万物为心物无其物不得不以心为天地万物正如镜中花用无其用体非其体性即理也理无往而不在则性亦无往而不在心中无一事浩然与天地同流观春夏秋冬而知天之一元生意周流而无问观喜怒哀乐而知人之一元生意周流而无间为学亦养此一元生生之气而已或曰未免间断耳先生曰有三説足以尽之一本来原无间断二知间断即禅续三此间断又从何来学者但从第三句做工夫方有进歩学不外日用动静之间但辨真与妄耳或问如何为真先生曰对妻子如此説对外人却不如此説对同辈如此説对仆𨽻却不如此説即所谓不诚无物不可以言学世之逺人以为道者以道为一物必用吾力以求之故愈求愈逺其实揖让进退之间作止语黙之际无非道体之流行反之即是又多乎哉问所存自谓不差而发之不能无过何也曰仍是静存之中差耳此中先有罅隙而后发之日用之间始有过不及之事事岂离心而造者故学者不必求之行事之着而止求之念虑之㣲一言以蔽之曰诚而已矣心只有人心而道心者人之所以为心也性只有气质之性而义理之性者气质之所以为性也问万物皆备之义曰才见得有个万物便不亲切须知盈天地间无所谓万物者万物皆因我而名如父便是我之父君便是我之君𩔖之五伦以往莫不皆然然必实有孝父之心而后成其为我之父实有忠君之心而后成其为我之君此所谓反身而诚至此才见得万物非万物我非我浑然一体此身在天地间无少欠缺何乐如之羲问孔明敬舆希文君实其立心制行儒者未必能过之今一切沟而出之于外无乃隘乎先生曰千圣相传止此一线学者视此一线为离合所谓道心惟㣲也如诸公岂非千古豪杰但于此一线不能无出入于此而放一头地则杂矣与其杂也宁隘先生题魏忠节公主羲侍先生于舟中陈几亭以与绍守书呈先生先生览毕付羲其大意谓天下之治乱在六部六部之胥吏尽绍兴胥吏在京师其父兄子弟尽在绍兴为太守者茍能化其父兄子弟则胥吏亦从之而化矣故绍兴者天下治乱之根本也羲一笑而置之曰迂腐先生久之曰天下谁肯为迂腐者羲惕然无以自容心须乐而行惟苦学问中人无不从苦处打出道非有一物可名只在行处圆满张二无从事主静之学请正先生曰心无分于动静故学亦无分于动静若专求静便坐喜静恶动之病非体用一原之学也二无曰读先生人谱而知损益二卦学者终身用之不尽先生曰不然要识干元不识干元则心无主宰即惩窒迁改未免以后起为功岂能直达本原乎二无竦然曰此元公以后久黙之㫖祝渊苦游思襍念先生曰学者养心之法必先养气养气之功莫如集义自今以往只事事求慊于心凡闲勾当闲话説槩与截断归併一路游思襍念何处可容今人读书只为句句明白所以无法可处若有不明白处便好商量也然徐而叩之其实字字不明白世言上等资质人宜从陆子之学下等资质人宜从朱子之学吾谓不然惟上等资质然后可学朱子以其胸中已有个本领去做零碎工夫条分缕析亦自无碍若下等资质必须识得道在吾心不假外求有了本领方去为学不然只是向外驰求误却一生矣祝渊言立志之难先生曰人之于道犹鱼之于水鱼终日在水忽然念曰吾当入水跃起就水势必反在水外今人何尝不在道中更要立志往那处求道若便如此知得连立志二字也是赘先生语叶敦艮曰学者立身不可自放一毫出路问改过先改心过否曰心安得有过心有过便是恶也吾人只率初念去便是孟子所以言本心也初念如此当转念时复转一念仍与初念合是非之心仍在也若转转不已必至遂其私而后已便不可救药知行两字总是此心中做手名目学以求此心更无知行可説先生谓祝渊曰人生末后一着极是要𦂳尽有平日高谈性命临岐往往失之其受病有二一是伪学饰名欺世原无必为圣贤之志利害当前全体尽露又有一种是禅学禅家以无善无恶为宗㫖凡纲常名敎忠孝节义都属善一边指为事障理障一切扫除而归之空故惑世害道莫甚于禅昔人云能尽饮食之道即能尽生死之道验之日用之间顺逆之来梦寐之际此心屹然不动自然不为利害所夺矣惟其平日无终日之间违仁故能造次必于是颠沛必于是工夫全在平日不可不兢兢也易箦语为学之要一诚尽之矣而主敬其功也敬则诚诚则天若良知之説鲜有不流于禅者常将此心放在寛荡荡地则天理自存人欲自去矣日来静坐小菴胸中浑无一事浩然与天地同流不觉精神困惫葢本来原无一事凡有事皆人欲也若能行所无事则人而天矣王毓之侍先生曰吾今日自处无错误否对曰虽圣贤处此不过如是先生曰吾岂敢望圣贤哉求不为乱臣贼子而已矣来学问答王嗣奭问晦菴亦从禅学勘过来其精处未尝不採取而不讲故妙所谓知者不言也象山阳明不出其范围晚年定论可见曰宋儒自程门而后游杨之徒浸深禅趣朱子岂能不惑其説故其言曰佛法煞有高处而第谓可以治心不可以治天下国家遂辞而辟之将吾道中静定虚无之説一併归之禅门惟恐一托足焉因读大学而有得谓必于天下事物之理件件格过以几一旦豁然贯通之地而求之诚正故一面有存心之説一面有致知之説又曰非存心无以致知而存心者不可以不致知两事递相君臣迄无一手握定把柄之势既以失之支离矣至于存心之中分为两条曰静而存养动而省察致知之中又复岐为两途曰生而知之者义理耳若夫礼乐名物亦必待学而后有以验其是非之实安往而不支离也葢亦禅学有以误之也象山直信本心谓一心可以了当天下国家庻几提纲挈领之见而犹未知心之所以为心也故其于穷理一路姑置第二义虽尝议朱子之支离而亦不非朱子之格致格致自格致耳惟其学不本于穷理而骤言本心是以知有本心不知有习心即古人正心洗心皆信不过窥其意㫖屡犯朱子心行路絶语言道断之讥文成笃信象山又于本中指出良知二字谓为千圣滴骨血亦既知心之所以为心矣天下无心外之理故无心外之知而其敎人惓惓于去人欲存天理以为致良知之实功凡以发明象山未尽之意特其説得良知高妙有妄心亦照无照无妄等语颇近于不思善不思恶之语毕竟以自私自利为彼家断案可为卓见矣合而观之朱子惑于禅而辟禅故其失也文陆子出入于禅而避禅故其失也粗文成似禅而非禅故不妨用禅其失也元问下学而上达自在圣人不言待人自悟曰形而上者谓之道形而下者谓之器上下原不相离故学即是学其所达达即是达其所学若不学其所达几一朝之达其道无由譬之适京师者起脚便是长安道不必到长安方是长安不然南辕而北辙矣悟此之谓自悟言此之谓不言之言叶廷秀问董子曰道之大原出于天乃天命谓性説者以孔孟之后道不明只是性不明愚意性本从心学者不先治心是起念已差路头才欲治心又堕于虚寂无用之归今欲讲心学其何道之从曰学莫先于知性只为天命之谓性一句早已看错了天人杳不相属性命仍是二理今曰天命谓性而不曰天命以之性断然是一不是二然则天岂外人乎而命岂外于吾心乎故曰尽其心者知其性也知其性则知天矣中庸无声无臭正不讳言空寂也而学者以为佛氏也者而去之曰吾欲舍是而求心焉何异舍京师别求长安断无适从之路矣问某尝谓明体适用如车二轮鸟二翼必不可离者也然于道理重一分定于功名轻一分何况世路龃龉一甘遁世大川曷济其何道之从曰大学言明德亲民其要归于止至善善即天命之性是也阳明先生曰明德以亲民而亲民以明其明德原来体用只是一个一者何也即至善之所在也学不见性徒求之一体一用之间曰车两轮鸟双翼不问所以转是轮鼓是翼者将身世内外判然两途既宜此又欲宜彼不亦顾此而失彼乎所以然者止因见得学问一事是义理路头用世一事是功名路头觭轻觭重世无此等性命仆请更其辞曰于明德明一分自于亲民亲一分所谓至善之止亦不外此而得之矣问窃以读书穷理乃俗学对证之药而辨义利尤为药中鍼石不从此处理会恐脚根不定未有不东西易向者曰学者须向闇然处做工夫起从此浸假而上伦𩔖声尘俱无托足方与天体相当此之谓无欲故静静中自有一团生意不容已处即仁体也穷此之谓穷理而书非理也集此之谓集义而义非外也今但以辨晰义理为燕越分途而又必假读书以致其知安知不堕于义外乎战国诸子纷纷言性人置一喙而孟子一言断之曰性善岂徒曰可以为善而已乎又曰天下之言性也则故而已矣故者以利为本可见此性见见成成停停当当不烦一毫安排造作这便是天命流行物与无妄之本体亦即此是无声无臭浑然至善之极则非无善无恶也告子专在无处立脚与天命之性尚隔几重公案孟子故不与之深言而急急以恻隐羞恶辞让是非指出个善字犹然落在第二义耳性既落于四端则义理之外便有气质纷纭襍糅时与物搆而善不善之差数觏故宋儒气质之説亦义理之説有以启之也要而论之气质之性即义理之性义理之性即天命之性善则俱善子思曰喜怒哀乐之未发谓之中非气质之粹然者乎其有不善者不过只是乐而淫哀而伤其间差之毫釐与差之寻丈同是一个过不及则皆自善而流者也惟是既有过不及之分数则积此以往容有十百千万倍蓰而无算者此则习之为害而非其性之罪也故曰性相近习相逺故性无不善而心则可以为善可以为不善即心亦本无不善而习则有善有不善种种对待之相总从后天而起诸子不察而槩坐之以性不已寃乎为善为不善只为处便非性有善有不善只有处便非性合虚与气有性之名气本是虚其初谁为合他来五行不到处父母未生前彼家亦恐人逐在二五形气上讨头面故发此论后人死在言下又舍已生后分外求个未生前不免当面蹉过总之太极阴阳只是一个但不指㸃头脑则来路不清故中庸亦每言前定前知前处正是无声无臭一路消息学者从此做工夫方是真为为善去恶希圣达天庶几在此盈天地间只是此理无我无物此理只是一个我立而物备物立而我备恁天地间一物为主我与天地万物皆备其中故言万物则天地在其中天亦一物也西铭之意就本身推到父母又由父母以推到兄弟方见得同体气象早已是肝胆楚越矣陶先生谓我所自有不受于天只恐灵明者亦是一物而更有不物于物者以为之主物无不壊而不物于物者终不壊鄙意与陶先生不无异同耳禅家以了生死为第一义故自私自利留住灵明不还造化看来只是弄精魂伎俩吾儒既云万物皆备于我如何自私自利得生既私不得死如何私得夕死可矣分明放下了也昨言学当求之于静其説终谬道无分于动静心无分于动静则学亦无分于动静可知所云造化人事皆以收敛为主发散是不得已事正指独体边事天向一中分造化人从心上起经纶是也非以収敛为静发散为动也一敛一发自是造化流行不息之气机而必有所以枢纽乎是运旋乎是则所谓天枢也即所谓独体也今若以独为至静之体又将以何者为动用乎藏而后发白沙有是言其始学亦误也其后自知其非又随动静以施其功亦误也总在二五边生话故耳故曰君子之学慎独而已矣无事此慎独即是存养之要有事此慎独即是省察之功独外无理穷此之谓穷理而读书以体验之独外无身脩此之为脩身而言行以践履之其实一事而已知乎此者谓复性之学周天三百六十五度四分度之一而其中为天枢天无一息之不运至其枢纽处实万古常止却无一隙缝子是其止处其下一圈便是小人闲居之象仁者以天地万物为一体此一语须看得破乃是人以天地万物为一体非仁者以天地万物为一体也若人与天地万物本是二体却借个仁者意思打合着天地万物与之为一体早已成隔膜之见矣人合天地万物以为人犹之心合耳目口鼻四肢以为心今人以七尺言人而遗其天地万物皆备之人者即不知人者也今人以一膜言心而遗其耳目口鼻四肢皆备之心者不知心者也证人之意其在斯乎学者若于此信得及见得破天地万物本无间隔即欲容其自私自利之见以自絶于天而不可得也不须推致不须比拟自然亲亲而仁民仁民而爱物义理智信一齐俱到此所以为性学也然识破此理亦不容易诚敬存之一语直是彻首彻尾工夫若不用诚敬存之之功又如何能识破至此以为既识破后又须诚敬工夫作两截见者亦非也大要只是慎独慎独即是致中和致中和即是位育此是仁者一体实落处不是悬空识想也所列广利济一格此意甚害道百善五十善书之无消煞处纪过则无善可称无过即是善若双行便有不通处愚意但欲以改过为善而置之焚香静坐下颇为有见今善恶并出但凖多少以为销折则过终无改时而善之所列亦与过同归而已有过非过也过而不改是谓过矣有善非善也有意为善亦过也此处路头不清未有不入于邪者至于过之分数亦属穿凿理无大小多寡故也今但除入刑者不载则过端皆可前除但有过而不改转入于文直须纪千万过耳诸君平日所讲专要无善至此又説为善册以劝人落在公利一路若为下下人説法尤不宜如此仆以为论本体决其有善无恶论工夫则先事后得无善有恶可也学者只有工夫可説其本体处直是着不得一语才着一语便是工夫边事然言工夫而本体在其中矣大抵学者肯用工夫处即是本体流露处其善用工夫处即是本体正当处非工夫之外别有本体可以两相凑泊也若谓两相凑泊则亦外物而非道矣董黄庭言为善去恶未尝不是工夫陶先生切切以本体救之谓黄庭身上本是圣人何善可为何恶可去然终不能无疑于此也既无善可为则亦无所事于为善矣无恶可去则亦无所事于去恶矣既无本体并无工夫将率天下为猖狂自恣流于佛老矣故某于此只喝知善知恶是良知一语就良知言本体则本体絶非虚无就良知言工夫则工夫絶非枝叶庶几去短取长之意昔者季路一日有事鬼神之问不得于鬼神又有知死之问总向无处立脚若于此进一解便是无善无恶一路夫子一则曰未能事人焉能事鬼一则曰未知生焉知死一一从有处转之乃知孔门授受只在彜伦日用讨归宿絶不于此外空谈本体滋高明之惑只此是性学所云知生便是知性处所云事人便是尽性处孟子言良知只从知爱知敬处指㸃亦是此意知爱知敬正是本体流露正当处从此为善方是真为善从此去恶方是真去恶则无善无恶之体不必言矣今人喜言性学只説得无善无恶心之体不免犯却季路两问之意浸淫不已遂有四无之説于良知字全没交渉其为壊师门敎法当何如者圣诚而已学以至乎圣人之道者思诚而已矣思之思之鬼神通之所以精义也思虑未起鬼神莫知不由乎我更由乎谁所以立命也心之官思也而曰未起无起而无不起也随用而见非待用而起也有用有不用有起有不起者非思也念也以念为思是认贼做子也人以无念为思是认子作贼也葢念之有起有灭者动静所乘之几而心官之无起无不起者太极本然之妙也此可以观思诚之説矣谓思即诚可谓诚即思亦可故曰诚之又曰何思至哉元公之学乎学问者致知之路也心外无知故曰良知知外无学故曰致知又曰思则得之即致知之别名元来即本体即工夫也又曰慎思惧其放也又曰近思惧其放而外也古人立言字字鞭入底里其要归于知止耳所谓思则得之也性者心之理也心以气言而性其条理也离心无性离气无理虽谓气即性性即气犹二之也恻隐羞恶辞让是非皆指一气流行之机呈于有知有觉之顷其理有如此而非于所知觉之外另有四端名色也即谓知此理觉此理犹二知也良知无知而无乎不知致知无思而无乎不思不可以内外言不可以寂感界収动归静取物证我犹二之也告子不得于心不致知故也故孟子反之以知言不求于气不识性故也故孟子反之以养气养气即养其性之别名总之一心耳心一知耳许多名色皆随指而异只一言以蔽之曰求其放心而已矣阳明先生于知止一闗全未勘入只敎人在念起念灭时用个为善去恶之力终非究竟一着所谓只于根本求生死莫向支流辨浊清不免自相矛盾故其答门人有即用求体之説又有致和乃以致中之説何其与龟山门下一派相背驰乎然则阳明之学谓其失之粗浅不见道则有之未可病其为禅也阳明而禅何以处豫章延平乎只为后人将无善无恶四字播弄得天花乱坠一顿撦入禅乘于平日所谓良知即天理良知即至善等处全然抹煞安得不起后日之惑乎阳明不幸而有龙溪犹之象山不幸而有慈湖皆斯文之阨也大抵读古人书全在以意逆志披牝牡骊黄而直窥其神骏则其分合异同之际无不足以备尚论之资而一脉大中至正纯粹不离之圣真必有恍然自得于深造之余者若或界限太严拘泥太甚至于因噎而废食则斯道终无可明之日矣仆愿叅夫且扩开心胸高擡眼镜上下今古一齐贯穿真勘到此心此理吾性吾命才无躱闪处必有进歩也总之禅之一字中人日久以故逃之者既明以佛氏之説纳之吾儒之中而攻之者转又明以圣人之精㣲处推而让之佛氏之地亦安见其有以相胜古之有朱子今之有忠宪先生皆半杂禅门故其説往往支离或深奥又向何处开攻禅之口乎呜唿吾道日晦矣盈天地间凡道理皆从形器而立絶不是理生气也于人身何独不然大易形上形下之説截得理气最分明而解者往往失之后儒专喜言形而土者作推高一层之见而于其所谓形而下者忽一忽万两无依据转为释氏所借口真开门而揖盗也叶廷秀问体用一原曰体用一原之説乃先儒卓见道体而后有是言只今以读书为一项事做官为一项事岂得成体用更复何一何原须知此理流行心目之前无用非体无体非用葢自其可见者而言则谓之用自其不可见者而言则谓之体非截然有两事也日用之间持而循之便是下学反身之地嘿而成之即是悟机此所谓即学即达非别有一不可思议之境界也故知道者疏水曲肱与金革百万用则同是用体则同是体也善乎知止之説其入道之门乎艮其止止其所也止其所者心膂之间天理正当之位也此位运量无方一掬不谓小上天下地往古来今不为大又何有于外境乎知乎此者谓之知㣲惟其无㣲非显是以无体非用惟其显㣲无间是以体用一原然则吾侪学道只从㣲字讨消息可乎问意者心之所发註葢因诚意传中有好恶字面当属动一边若以谓心之所存岂即未发之中乎格物所以致知此本末一贯学问先生以为向末一边而必归之所存博约互用欤此不得不再请益也曰意为心之所存正从中庸以未发为天下之大本不闻以发为本也大学之敎只是知本身既本于心心安得不本于意乃先儒既以意为心之所发矣而阳明又有正心之説曰知此则知未发之中观此则欲正其未发之心在先诚其已发之意矣通乎不通乎然则好恶者正指心之所存言也此心之存主原有善而无恶何以见其必有善而无恶也以好必于善恶必于恶好必于善如好好色断断乎必于此恶必于恶如恶恶臭断断乎必不于彼必如此而必不于彼正见其存主之诚处故好恶相反而相成虽两用而止一㡬所谓几者动之㣲吉之先见者尽此之好恶原不到作用上看虽能好能恶民好民恶总向此中流出而但就意中则只指其必于此必不于彼者七情之好恶也意字看得清则几字才分晓几字看得清则独字才分晓孟子曰其好恶与人相近也者几希正此之谓也难道平旦之时未与物接便是好人恶人民好民恶之谓乎大学以好恶解诚意分明是㣲几以忿懥忧患恐惧好乐解正心分明是发几故也即以诚正二字言之诚之理㣲无思为是也正之理着有伦有嵴之谓也此可以得诚意正心先后本末之辨也阳明先生惟于错解所以只得提出良知二字为主柄以压倒前人至解中庸亦有致和以致中等语两相迁就以晦经㫖而圣学不明于天下矣数年来每于朋友聚讼不已仆反复之而终不能强从相沿之説门下姑留此一段话柄徐而思之他日有以解我之固见乎至于本末一贯之説先儒谓本末只是一物葢言物只无所不该盈天地间惟万物而必有一者以为之主故格物之始在万上用功而格物之极在一上得力所谓即博即约者也博而反约则知本矣本者止之地知本则知至而知止故授之以意诚意诚则心之主宰处止于至善而不迁矣故意以所存言非以所发言也止善之量虽通乎心身家国天下而根抵处只主在意上知此则动而省察之説可废矣非敢谓学问真可废省察正为省察只是存养中最得力处不省不察安得所为常惺惺者存又存个恁养又养个恁今专以存养属之静一边安得不流而为禅又以省察属之动一边安得不流而为伪又于二者之间方动未动之际求其所为几者而谨之安得不流而为襍二之已不是况又分为三乎率天下之人而祸仁义者必此其归也然则学问之要只是静而存养乎曰道着静便不是曰不睹不闻非乎曰先儒以不睹不闻为已所不睹不闻果如此除是死时方有此耳然则几者动之㣲何以有动有动则必有静矣曰此之谓动非以动静之动言也复其见天地之心是也心只是一个心常惺而常觉不可以动静言动静者时位也以时位为本体传註之讹也惟易有寂然不动之説然却以感而遂通作一句看非截然两事也虽然阴阳动静无处无之时位有动静则心体与之俱动静矣但事心之功动也是常惺惺此时不增一些子增一些子则物于动矣静也是常惺惺此时不减一些子减一些子则物于静矣此心极之妙所以无方无体而慎独之功必于斯而为至也董标心问有意之意与无意之意同否曰人心之有意也即虞廷所谓道心惟㣲也惟㣲云者有而未始滞于有无而未始沦于无葢妙于有无之间而不可以有无言者也以为无则堕于空寂以为有则流于智故又何以语心体之本然乎则是同是别之疑可释也已问有意之时与无意之时碍否曰意既不可以有无言则併不可以有无之时言矣有时而有则有时而无有无既判为两意有无又分为两时甚矣其支也时乎时乎造物所谓逝者如斯乎而何独疑于人心乎问心有无意时否曰意者心之所以为心也止言心则心只是径寸虚体耳着个意字方见下了定盘针有子午可指然定盘针与盘子终是两物意之于心只是虚体中一㸃精神仍只是一个心本非滞于有也安得云无问意与心分本体流行否曰来敎是疑心为体意为流行愚则以为意是心之体而流行其用也但不可以意为体心为用耳程子曰凡言心者皆指已发而言既而自谓不然愚谓此説虽非通论实亦有见葢心虽不可以已发言而大学之言心也则多从已发不观正心章专以忿懥好乐恐惧忧患言乎分明从发见处指㸃耳且正之为义如云方方正正有伦有嵴之谓易所谓效法之谓坤也与诚意字不同诚以体言正以用言故正心先诚意由末以之本也中庸言中和中即诚和即正中为天下之大本诚为正本也凡书之言心也皆合意知而言者也独大学分意知而言之一节推进一节故即谓心为用意为体亦得问意属已发心属未发否曰人心之体存发一机也心无存发意无存发也尽此心中一㸃虚灵不昩之主宰常常存亦常常发问一念不起时意在何处曰一念不起时意恰在正当处也念有起灭意无起灭也今人鲜不以念为意者道之所以常不明也问事过应寂后意归何处曰意渊然在中动而未尝动所以静而未尝静也本无来处亦无归处问百姓日用不知之意与圣人不思勉之意有分别否曰百姓日用而不知惟其定盘针时时做得主所以日用得着不知之知恍然诚体流露圣人知之而与百姓同日用则意于是乎诚矣诚无为才着思勉则不诚不诚便非意之本体矣观诚之为义益知意为心之主宰不属动念矣问学问思辨工夫与从容中道之天道是一是二曰学问思辨而不本之从容中道则事事入于人伪学不是学问不是问思不是思辨不是辨行不是行故曰思诚者人之道也诚意云者即思诚一㸃归宿精神所谓知至而后意诚也问从心不踰此时属心用事还属意用事曰此个机縁正是意中真消息如定盘针在盘子中随盘子东西南北此针子只是向南也圣人学问到此得浄浄地并将盘子打碎针子抛弃所以平日用毋意工夫方是至诚如神也无声无臭至矣哉此个主宰要他有又要他无惟圣人为能有亦惟圣人为能无惟从有处无所以无处有有而无无而有方见人心至妙至妙处史孝复疑大学于诚意后复推先致知一着而实其功于格物者诚恐抛却良知单提诚意必有诚非所诚者涑水元城只作得九分人物以此曰格致是诚意工夫明善是诚身工夫其㫖一也葢以诚意为主意格致为工夫工夫结在主意中并无先后可言若不提起主意而漫言工夫将必有知非所知之病矣疑妙于有无之间而不可以有无言者心也即道心惟㣲也而以意当之不啻霄壤矣曰心则是个浑然之体就中指出端倪来曰意即惟㣲之体也人心惟危心也而道心者心之所以为心也非以人欲为人心天理为道心也正心之心人心也而意者心之所以为心也非以所存为心所发谓意也㣲之为言几也几即意也疑憷惕恻隐之心未起是无意之时既起是有意之时纳交要誉恶声之心亦然曰憷惕恻隐之心随感而见非因感始有当其未感之先一团生意原是活泼地至三者之心初来原不曾有亦可见意之有善而无恶矣不幸而夹带三者之心正因此心无主不免转念相生全坐不诚之病耳今以时起者为意又以转念而起者为意岂意有时而憷惕恻隐有时而纳交要誉恶声善恶无常是不特无纳交要誉恶声之心并无憷惕恻隐之心宛转归到无善无恶心之体耶疑复之所谓意者葢言知也心体浑然説个知字方见有定盘针若以意充之则适莫信果无所不至曰心体只是一个光明藏谓之明徳就光明藏中讨出个子午见此一㸃光明原不是荡而无归者愚独以意字当之子午是活适莫适莫是死子午其实活者是意死者非意总之一心也贤以为知者即是意中之知而仆之以为意者即是知中之意也疑説文意志也增韵心所向也説文于志字下志意也又曰心之所之也未有以意为心者曰心所向曰意正是盘针之必向南也只向南非起身至南也凡言向者皆指定向而言离定字便无向字可下可知意为心之主宰矣心所之曰志如云志道志学皆言必为圣贤的心仍以主宰言也心所之与心所往异若以往而行路时训之字则抛却脚根立定一歩矣然説文之説尚有可商者按五臓心藏神脾藏意肾藏志肝藏魂肺藏魄合之皆心之神也而惟脾肾一直上中下通心为一体故意志字皆不离心字意者心之中气志者心之根气故宅中而有主曰意静深而有本曰志今曰意志也志意也岂诚意之説即是立志持志之説乎夫志与意且不可相混况心与意又相混乎心自心意自意原不可以意为心但不可离意求心耳疑朱子以未发属性已发属情亦无甚谬曰古人言情者曰利贞者性情也即性言情也六爻发挥旁通情也乃若其情无情者不得尽其辞如得其情皆指情藴情实而言即情即性也并未尝以已发为情与性字对也乃若其情者恻隐羞恶辞让是非之心是也孟子言这恻隐心就是仁非因恻隐之发而见所存之仁也疑念无主意有主心有主而无主固不可以念为意尤不可以意为心曰心既有主而无主正是主宰之妙处决不是离却意之有主又有个心之有主而无主果有二主是有二心也疑大学诚意后尚有正心工夫曰诚意一闗是学问立命灵符虽其间工夫有生熟然到头只了得诚意本分故诚意之后更无正心工夫疑毋意解恐当从朱子説曰圣人毋意所谓有主而无主也朱子曰私意也必下个私字语意方完毕竟意中本非有私也有意而无意有主而无主也疑窃观前后宗旨总不出以意为心之主宰然必舍良知而言意者縁阳明以后诸儒谈良知之妙而考其致处全不相掩因疑良知终无慿据不如意字确有可依耳曰鄙意则谓良知原有依据依据处即是意故提起诚意而用致知工夫庻几所知不至荡而无归也古人学问全副向静存处用更无一㸃在所发处用并无一㸃在将发处用葢用在将发处便着后着也且将发又如何用功则必为将为迎为憧憧而后可耳若云慎于所发依旧是存处工夫三原盈天地间皆万物也人其生而最灵者也生气宅于虚故灵而心其统也生生之主也其常醒而不昩者思也心之官也致思而得者虑也虑之尽觉也思而有见焉识也注识而流想也因感而动念也动之㣲而有主者意也心官之真宅也主而不迁志也生机之自然而不容已者欲也欲而纵过也甚焉恶也而其无过不及者理也其理则谓之性谓之命谓之天也其着于欲者谓之情交而不可穷也其负情而出充周而不穷者才也或相十百气与质也而其为虚而灵者万古一日也效灵于气者神也效灵于质者鬼也又合言之来而伸者神也往而屈者鬼也心主神其为是乎子曰鬼神之为德其盛矣乎此夫子统言心也而言岂一端已乎约言之则曰心之官则思也故善求心者莫先于识官官在则理明气治而神乃尊自心学不明学者往往以想为思因以念为意及其变也以欲拒理以情偶性以性偶心以气质之性分义理之性而方寸为之四裂审如是则心亦出入诸縁之幻物而已乌乎神物以相物乌乎人乌乎人告子曰性无善无不善也此言似之而非也夫性无性也况可以善恶言自学术不明战国诸人始纷纷言性立一説复矫一説宜有当时三者之论故孟子不得已而标一善字以明宗后之人犹或不能无疑也于是又导而为荀杨韩下至宋儒之説益支然则性果无性乎夫性因心而名者也盈天地间一性也而在人则专以心言性者心之性也心之所同然者理也生而有此理之为性非性为心之理也如谓心但一物而已得性之理以贮之而后灵则心之与性断然不能为一物矣盈天地间一气而已矣气聚而有形形载而有质质具而有体体列而有官官呈而性着焉于是有仁义礼智之名仁非他也即恻隐之心是义非他也即羞恶之心是礼非他也即辞让之心是智非他也即是非之心是也是孟子明以心言性也而后之人必曰心是心性是性一之不可二之不得又展转和会之不得无乃遁已乎至中庸则直以喜怒哀乐逗出中和之名言天命之性即此而在也此非有异指也恻隐之心喜之变也羞恶之心怒之变也辞让之心乐之变也是非之心哀之变也是子思子又明以心之气言性也子曰性相近也此其所本也而后之人必曰理自理气自气一之不可二之不得又展转和会之不得无乃遁已乎呜唿此性学之所以晦也然则尊心而贱性可乎夫心囿于形者也形而上者谓之道形而下者谓之器也上与下一体两分而性若踞于形骸之表则已分有常尊矣故将自其分者而观之灿然四端物物一太极又将自其合者而观之浑然一理统体一太极此性之所以为上而心其形之者与即形而观无不上也离心而观上在何处悬想而已我故曰告子不知性以其外心也先儒之言曰孟子以后道不明只是性不明又曰明此性行此性夫性何物也而可以明之只恐明得尽时却已不是性矣为此説者皆外心言性者也外心言性非徒病在性并病在心心与性两病而吾道始为天下裂子贡曰夫子之言性与天道不可得而闻也则谓之性本无性焉亦可虽然吾固将以存性也极天下之尊而无以尚享天下之洁浄精㣲纯粹至善而一物莫之或撄者其惟人心乎向也委其道而去之归之曰性人乃眩骛于性之説而伥伥以从事焉至毕世而不可遇终坐此不解之惑以死可不谓之大哀乎自良知之説倡而人皆知此心此理之可贵约言之曰天下无心外之理举数千年以来晦昩之本心一朝而恢复之可谓取日虞渊洗光咸池然于性犹未辨也予请一言以进之曰天下无心外之性惟天下无心外之性所以天下无心外之理也惟天下无心外之理所以天下无心外之学也而千古传心之统可归于一于是天下有还心之人矣向之妄意以为性者元来即此心是而其认定以为心者非心也气血之属也向也以气血为心几至仇视其心而不可迩今也以性为性又以非心者分之为气血之属而心之体乃见其至尊而无以尚且如是之洁浄精㣲纯粹至善而一物莫之或撄也惟其至尊而无以尚故天高地下万物散殊惟心之所位置而已矣惟其洁浄精㣲纯粹至善而一物莫之或撄故大人与天地合德日月合明四时合序鬼神合吉凶惟心之所统体而已矣此良知之蕴也然而不能不囿于气血之中而其为几希之呈露有时而亏欠焉或相十百或相千万或相倍蓰而无算不能致其知者也是以君子贵学也学维何亦曰与心以权而反之知则气血不足治也于是顺致之以治情而其为感应酬酢之交可得而顺也于是逆致之以治欲而其为天人负胜之几可得而决也于是精致之以治识而其为耳目见闻之地可得而清也于是杂致之以治形治器而其为吉凶脩悖之途可得而凖也凡此皆气血之属而吾既事事有以治之则气血皆化为性矣性化而知之良乃致心愈尊此学之所以为至也与孟子曰人之所不学而能者其良能也所不虑而知者其良知也古人全举之而阳明子专举之也证学杂解天命流行物与旡妄此所谓人生而静以上不容説也此处并难着诚字或妄焉亦不容説妄者真之似者也古人恶似而非似者非之㣲者也道心惟㣲妄即依焉依真而立即托真而行官骸性命之地犹是人也而生意有弗贯焉者是人非人之间不可方物强名之曰妄有妄心斯有妄形因有妄解识妄名理妄言説妄事功以此造成妄世界一切妄也则亦谓之妄人已矣妄者亡也故曰罔之生也幸而免一生一死真妄乃见是故君子欲辨之早也一念未起之先生死闗头最为喫紧于此合下清楚则一真既立羣妄皆消即妄求真无妄非真以心还心以聪明还耳目以恭重还四体以道德性命还其固然以上天下地往古来今还宇宙而吾乃俨然人还其人自此一了百当日用间更有何事通身仍得个静气而已人心自妄根受病以来自㣲而着益增洩漏遂受之以欺欺与慊对言亏欠也大学首严自欺自欺犹云亏心心体本自圆满忽有物以撄之便觉有亏欠处自欺之病如寸隙当堤江河可决故君子慎独之功只向本心呈露时随处体认去便得全体荧然与天地合德何慊如之慊则诚闲居之小人揜不善而着善亦尽见苦心虽败缺尽彰自供已确诚则从此便诚伪则从此滋伪凛乎凛乎复云不逺何祗于悔自欺受病已是出人入兽闗头更不加慎独之功转入人伪自此即见君子亦不复有厌然情状一味挟智任术色取仁而行违心体至此百碎进之则为乡原似忠信似亷洁欺天罔人无所不至犹宴然自以为是全不识人间有亷耻事充其𩔖为王莽之谦恭冯道之亷谨弑父与君皆繇此出故欺与伪虽相去不逺而罪状有浅深不可一律论近世士大夫受病皆坐一伪字后人唿之曰假道学求其止犯欺者已是好根器不可多得刘器之学立诚自不妄语始至七年乃成然则从前语亦妄不语亦妄即七年以后犹有不可问者不观程伯子喜猎之説乎自非妄根一路火尽烟消安能并却喉子黙黙地不动一尘至于不得已而有言如洪钟有扣大鸣小鸣适还本分此中仍是不出来也如同是一语多溢一字轻一字都是妄故云戏言出于思七年之功谈何容易不妄语方不妄动凡口中道不出者足下自移不去故君子之学置力全是躬行而操心则在谨言上戒欺求慊之功于斯为要易曰君子居其室出其言善则千里之外应之况其迩者乎居其室出其言不善则千里之外违之况其迩者乎呜唿善不善之辨㣲矣哉心者凡圣之合也而终不能无真妄之殊则或存或亡之辨耳存则圣亡则狂故曰克念作圣妄念作狂后儒喜言心学每深求一歩遂有识心之説又曰人须自识其真心或驳之曰心能自识谁为识之者余谓心自能识而真处不易识真妄杂揉处尤不易识正须操而存之耳所云存久自明是也若存外求识当其识时而心已亡矣故识不待求反之即是孟子曰虽存乎人者岂无仁义之心哉人自放之耳乃夫子则曰操则存舍则亡出入无时莫知其乡须知此心原自存操则存又何曾加存得些子存无可存故曰出入无时莫知其乡至此方见此心之不易存所以孟子又言养心知存养之説者可与识心矣良心之放也亦既知所以求之矣初求之事物之交而得营搆心其为营与搆日不知凡几继求之应感之际而得縁着心其为縁与着日不知凡几又求之念虑之隐而得起灭心其为起与灭日不知凡几又进求之灵觉之地而得通塞心其通与塞日不知凡几又求之虚空之元漠而得欣厌心欣与厌又日不知凡几以是五者徴心了不可得吾将纵求之天地万物而得心体焉其惟天理二字乎天理何理归之日用日用何用归之自然吾安得操功自然者而与之语心学也哉甚矣事心之难也闲尝求之一觉之顷而得湛然之道心焉然未可为据也俄而怳忽焉俄而纷纭焉俄而杂揉焉向之湛然觉者有时而迷矣请以觉觉之于是有唤醒法朱子所谓略绰提撕是也然已不胜其劳矣必也求之本觉乎本觉之觉无所縁而觉无所起而自觉要之不离独位者近是故曰闇然而日章闇则通㣲通㣲则达性性则诚诚则真真则常故君子慎独繇知觉有心之名心本不讳言觉但一忌莽荡一忌笼统笼统则无体莽荡则无用斯二者皆求觉于觉而未尝好学以诚之容有或失之似者仍归之不觉而已学以明礼而去其蔽则体物不遗物各付物物物得所有何二者之病故曰好智不好学其蔽也贼古人只言个学字又与思互言又与问并言又兼辨与行则曰五者废其一非学也学者如此下工夫尽见精实彻内彻外无一毫渗漏阳明子云学便是行未有学而不行者如学书必须把笔伸纸学射必湏操弓挟矢笃行之只是行之不已耳且知五者总是一个工夫然所谓学书学射亦不是恁地便了书云学于古训乃有获又曰学古入官故学必以古为程以前言往行为则而后求之在我则信诸心者斯笃乃臻觉地焉世未有悬空求觉之学凡言觉者皆是觉斯理学焉而不觉则问问焉而不觉则思思焉而不觉则辨辨焉而不觉则行凡以求觉斯理也形而下者谓之气形而上者谓之性故曰性即气气即性人性上不可添一物学者姑就形下处讨个主宰则形上之理即此而在孟夫子特郑重言之曰善养浩然之气是也然其工夫实从知言来知言知之至者也知至则心有所主而志常足以帅气故道义配焉今之为暴气者种种蹶趋之状还中于心为妄念为朋思为任情为多慾总縁神明无主如御马者失其衔辔驰骤四出非马之罪也御马者之罪也天道即积气耳而枢纽之地乃在北辰故其运为一元之妙五行顺布无愆阳伏阴以干之向㣲天枢不动者以为之主则满虚空只是一团游气顷刻而散岂不人消物尽今学者动为暴气所中苦无法以治之几欲縳束其心一切归之断灭殊不知暴气亦浩然之气所化只争有主无主间今若提起主人翁一一还他调理调理处便是义凡过处是助不及处是亡亡助两捐一操一纵适当其宜义于我出万理无不归根生气满腔流露何不浩然夫浩然仍只是澄然湛然此中元不动些子是以谓之气即性即此是尽性工夫更无余事程子曰人无所谓恶者只有过不及此知道之言也中庸言喜怒哀乐之未发谓之中即此是天命之性故谓天下之大本才有过不及则偏至之气独阳不生独阴不成性种遂已断灭如喜之过便是淫又进之以乐而益淫淫之流为贪财为好色贪财好色不已又有无所不至者而天下之大恶归焉怒之过便是伤又进之以哀而益伤伤之流为贼人为害物贼人害物不已又有无所不至者而天下之大恶归焉周子曰性者刚柔善恶中而已矣兼以恶言始乎善常卒乎恶也易其恶而至于善归之中焉则已矣如财色两闗是学人最峻絶处于此跌足更无进歩可言然使一向在财色上止截反有不胜其扞格者以其未尝非性也即使断然止截得住才絶得淫心已中乖戾心便是伤学者诚欲拔去病根只敎此心有主使一元生意周流而不息则偏至之气自然消融随其所感而顺应之凡为人心之所有总是天理流行如此则一病除百病除除却贪财心便除却好色心除却贪财好色心便除却贼人害物心除其心而事自随之即是不顿除已有日消日减之势此是学者入细工夫非平日戒慎恐惧之极时时见吾未发之中者不足以语此然则为善去恶之説非乎孟子曰人能充无欲害人之心而仁不可胜用也人能充无穿窬之心而义不可胜用也子思子从喜怒哀乐之中和指㸃天命之性而率性之道即在其中分明天地一元流行气象所谓不识不知顺帝之则全不渉人分上此言性第一义也至孟子因当时言性纷纷不得不以善字标宗㫖单向心地觉处指㸃出粹然至善之理曰恻隐羞恶辞让是非全是人道边事最有功于学者虽四者之心未始非喜怒哀乐所化然已落面目一班直指之为仁义礼智名色去人生而静之体逺矣学者从孟子之敎尽其心以知性而知天庶于未发时气象少有承当今乃谓喜怒哀乐为麄几而必求之义礼之性岂知性者乎孟子言养心又言养性又言养气至程子又言养知又每谓学者曰且更涵养养之时义大矣哉故曰茍得其养无物不长茍失其养无物不消涵养之功只在日用动静语黙衣食之间就一动一静一语一黙一衣一饮理会则谓之养心就时动时静时语时黙时衣时饮理会则曰养气就即动即静即语即黙即衣即饮理会则曰养性就知动知静知语知黙知衣知饮理会则曰养知其实一也就其中分个真与罔去其不善而之于善即是㗂察之説进学有程乎曰未事于学茫乎如泛海之舟不辨南北已事于学而涯涘见焉始学之汩汩流俗之中怳若有见焉得道之大端也以圣人为必可学而至也此立志之説也语曰志立而学半君子早已要厥终矣第虑其鋭而易挫也乃进而言所守择地而蹈无尺寸或踰也守经而行无往来或叛也即有语之以圆通径捷之説可一日而至千里弗屑也学至此有成行也乃进而程所安即事而理存外不胶于应也即心而理得内不执于解也以推之天地万物无不冻解于春融而睫得于指掌也学至此有真悟也乃进而程所至优焉游焉弗劳以扰也厌焉饫焉弗艰以苦也瞬存而息养人尽而天随日有孶孶不知年嵗之不足也庶几满吾初志焉则学之成也流水之为物也盈科而后进折而愈东必放之海有本者如是立志要矣乎天地之大德曰生圣人而仁者曰寿然有生必有死仍是天地间生生不已之运即天地亦在囿而况于人乎人将此身放在天地间果能大小一例看则一身之成毁何啻草木之荣枯昆虫之起蛰已乎而人每不胜自私之为见将生死二字看作极大却反其道而言之曰无生葢曰以无生为生而后能以无死为死是谓空体不壊是谓常住真心然究竟去住不能自繇成毁依然任运徒作此可怜想且死则死耳却欲预先守住精魂使死后有知生则生耳又追数胞胎前事向无是公讨来歴岂不担误一生未知生焉知死朝闻道夕死可矣圣人都敎人在生处理会并未尝㨮揽前后际而后人曲加附会以自伸其生死之説枉矣呜唿岂徒知生而已乎生生焉可也吾学亦何为也哉天之生斯民也使先知觉后知使先觉觉后觉彼天民而先觉者其自任之重固已如此矣生斯世也为斯民也请学之为后觉也以觉先觉之所觉曰尧舜之道尧舜之心为之也尧舜之心即吾人之心同此心同此觉也吾亦觉其同者而已矣凡夫而立地圣域一时而逺契千秋同故也今之言觉者或异焉理不必分真妄而全遁于空事不必设取舍而冥求其炤至曰空生大觉如海发沤安往而不异所恶于智者为其凿也又曰学者之病莫大乎自私而用智今之言觉者凿焉而已矣人之生也饥食而渴饮夏葛而冬裘夫人而知之也而其为饥渴寒暑之道又夫人而觉之也其有不知者非愚不肖之不及则贤智之过者也而过之害道弥甚彼以为道不在是也去饮衣而求口体之正去口体而求性命之常则亦岂有觉地乎嗟乎人心之晦也我思先觉其人者曰孔氏孔氏之言道也约其旨曰中庸人乃知隐怪者之非道而庸德之行一时弑父与君之祸息则吾道之一大觉也歴春秋而战国杨墨横议孟子起而言孔子之道以胜之约其㫖曰性善人乃知恶者之非性而仁昭义立君父之伦益尊于天壤则吾道之一大觉也然自此言性者人置一喙而天下皆淫于名理遂有明心见性之説夫性可得而见乎又千余载濓溪乃倡无极之説其大㫖见于通书曰诚者圣人之本可谓重下註脚则吾道之一觉也嗣后便辨説日繁支离转甚浸流而为词章训诂于是阳明子起而救之以良知一时唤醒沈迷如长夜之旦则吾道之又一觉也今天下争言良知矣及其弊也猖狂者参之以情识而一是皆良超洁者荡之以元虚而夷良于贼亦用知者之过也夫阳明之良知本以救晚近之支离姑借大学使大学之㫖晦又借以通佛氏之元觉使阳明之㫖复晦又何怪其説愈详而言愈龎卒无以救词章训诂之锢习而反之正乎时节因縁司世敎者又起而言诚意之学直以大学还大学耳争之者曰意稗种也余曰嘉谷又曰意萌芽也余曰根荄是故知本所以知至也知至所以知止也知止之谓致良知则阳明之本㫖也今之贼道者非不知之患而不致之患不失之情识则失之元虚皆坐不诚之病而求于意根者疎也故学以诚意为极则而不虑之良于此起照后觉之任其在斯乎孟子云我亦欲正人心辟邪説距陂行放淫词以承三圣又曰能言拒杨墨者圣人之徒也余葢有志焉而未之逮也诸説朱夫子答梁文叔书曰近看孟子道性善称尧舜此是第一义若于此看得透信得及直下便是圣贤便无一毫人欲之私做得病痛若信不及孟子又説过第二节工夫又只引成覸颜渊公明仪三段説话敎人如此发愤勇勐向前日用之间不得存留一毫人欲之私在这里此外更无别法此朱子晚年见道语也学者须占定第一义做工夫方是有本领学问此后自然歇手不得如人行路起脚便是长安道不患不到京师然性善尧舜人人具有学者何故一向看不透信不及正为一㸃灵光都放在人欲之私上直是十分看透遂将本来面目尽成埋没骤而语之以尧舜不觉惊天动地却从何处下手来学者只是克去人欲之私欲克去人欲之私且就灵光初放处讨分晓果认得是人欲之私便即是克了阳明先生致良知三字正要此处用也孟子他日又説个道二仁与不仁不为尧舜则为桀纣中间更无一髪可容混处者学者上之不敢为尧舜下之不屑为桀纣却于两下中择个中庸自便之途以为至当岂知此身早已落桀纣一途矣故曰纣之不善不如是之甚也学者惟有中立病难医凡一切悠悠忽忽不激不昻漫无长进者皆是看来全是一团人欲之私自封自固牢不可破今既捉住病根在便合信手下药学者从成覸颜渊公明仪説话激发不起且急推向桀纣一路上果能自供自认否若供认时便瞑眩时若药不瞑眩厥疾不瘳正为此等人説法倘下之茍不为桀纣上又安得不为尧舜程子曰心要在腔子里此本孟子求放心而言然则人心果时放外耶即放外果在何处因读孟子上文云仁人心也乃知心有不仁时便是放所谓旷安宅而不居也故阳明先生曰程子所谓腔子亦即是天理至哉言乎程子又曰吾学虽有所授然天理二字却自家体认出来夫既从自家体认而出则非由名相凑泊可知凡仁与义皆天理之名相而不可即以名相为天理谓其不属自家故也试问学者何处是自家一路须切已反观推究到至隐至㣲处方有着落此中无一切名相亦并无声臭可窥只是箇维元维黙而已虽维元维黙而实无一物不体备其中所谓天也故理曰天理才着人分便落他家一属他家便无归宿仔细检㸃或以思维放或以卜度放或以安排放或以智故放或以虚空放只此心动于中便是放所放甚㣲而人欲从此而横流其究甚大葢此心既离自家便有无所不至者心斋云凡有所向有所见皆是妄既无所向又无所见便是无极而太极无极而太极即自家真底蕴处学者只向自家寻底蕴常做个体认工夫放亦只放在这里求亦只求在这里岂不至易岂不至简故求放心三字是学人单提口诀下士得之为入道之门上根得之即达天之路人生终日扰扰也一着归根复命处乃在向晦时即天地万物不外此理于此可悟学问宗㫖只是主静也此处工夫最难下手姑为学者设方便法且敎之静坐日用之间除应事接物外茍有余刻且静坐坐间本无一切事即以无事付之即无一切事亦无一切心无心之心正是本心瞥起则放下沾滞则扫除只与之常惺惺可也此时伎俩不合眼不掩耳不跌跏不数息不叅话头只在寻常日用中有时倦则起有时感则应行住坐卧都作坐观食息起居都作静会昔人所谓勿忘勿助间未尝致纤毫之力此其真消息也故程子每见人静坐便叹其善学善学云者只此是求放心亲切工夫从此入门却从此究竟非徒小小方便而已会得时立地圣域不会得时终身只是狂驰了更无别法可入不会静坐且学坐而已学坐不成更论恁学坐如尸坐时习学者且从整齐严肃入渐进于自然诗云相在尔室尚不愧于屋漏又曰神之格思不可度思矧可射思学者静中既得力又有一段读书之功自然遇事能应若静中不得力所读之书又只是章句而已则且敎之就事上磨练去自寻常衣食以外感应酬酢莫非事也其间千变万化不可端倪而一一取裁于心如权度之待物然权度虽在我而轻重长短之形仍听之于物我无与焉所以情顺万事而无情也故事无大小皆有理存噼头判个是与非见得是处断然如此虽鬼神不避见得非处断然不如此虽千驷万钟不囘又于其中条分缕析铢铢两两辨箇是中之非非中之是似是之非似非之是从此下手沛然不疑所行动有成绩又凡事有先着当图难于易为大于细有要着一着胜人千万着失此不着满盘败局又有先后着如低棋以后着为先着多是见小欲速之病又有了着恐事至八九分便放手终成决裂也葢见得是非后人当计成败如此方是有用学问世有学人居恒谈道理井井才与言世务便疎试之以事或一筹莫展这疎与拙正是此心受病处非闗才具谚云经一跌长一识且须熟察此心受病之原果在何处因痛与之克治去从此再不犯跌庶有长进学者遇事不能应只有练心法更无练事法练心之法大要只是胸中无一事而已无一事乃能事事便是主静工夫得力处又曰多事不如少事省事不如无事应事接物相为表里学者于天下不能遗一事便于天下不能遗一人自落地一声此身已属之父母及其稍长便有兄弟与之比肩长而有室又有妻子与之室家至于食毛践土君臣之义无所不在惟朋友联合于稠人广衆之中似属疎濶而人生实赖以有觉合之称五伦人道之经纶管于此也然父子其本也人能孝于亲未有不忠于事君与友于兄弟者信于朋友者宜于室家者夫妻一伦尤属化原古来大圣大贤又多从此处发轫来故曰刑于寡妻至于兄弟以御于家邦葢居室之间其事最㣲𣺌而易忽其恶为淫僻学者从此闗打破便是真道德真性命真学问文章不然只是伪也自有五伦而举天下之人皆经纬联络其中一尽一切尽一亏一切亏第一要时时体认出天地万物一体气象即遇恶人之见横逆之来果能作如是观否彼固一体中人耳才有丝毫隔絶便是断灭性种至于知之之明与处之之当皆一体中自作用非闗权术人第欲以术胜之未有不堕其彀中者然此际煞合理会陆象山先生曰除了人情事变无可做工夫要知做工夫处果是何事若不知此事只理会个人情事变仍不是工夫学者知之今为学者下一顶门鍼即向外驰求四字便做成一生病痛吾侪试以之自反无不悚然汗浃者凡人自有生以后耳濡目染动与一切外物作縁以是营营逐逐将全副精神都用在外其来旧矣学者既有志于道且将从来一切向外精神尽与之反复身来此后方有下手工夫可説须知道不是外物反求即是故曰我欲仁斯仁至矣无奈积习既久如浪子亡家失其归路即一面囘头一面仍住旧时縁终不知在我为何物又自以为我矣曰吾求之身矣不知其为躯殻也又自以为我矣曰吾求之心矣不知其为口耳也又自以为我矣曰吾求之性与命矣不知其为名物象数也求之于躯殻外矣求之于耳目愈外矣求之于名物象数外之外矣所为向外一路驰求也所向是外无往非外一起居焉外一饮食焉外一动静语黙焉外时而存养焉外时而省察焉外时而迁善改过焉外此又与于不学之甚者也是故读书则以事科举仕宦则以肥身家勲业则以望公卿气节则以激声誉文章则以谀听闻何莫而非向外之病乎学者须发真实为我心每日孜孜急急只干辨在我家当身是吾身非闗躯殻心是我心非闗口耳性命是我性命非闗名物象数正目而视之不可得而见倾耳听之不可得而闻非惟人不可得而见闻虽我亦不可得而见闻也于此体认亲切自起居食息以往无非求在我者及其求之而得天地万物无非我有絶不是功名富贵气节文章所谓自得也总之道体本无内外而学者自以所向分内外所向在内愈寻求愈归宿亦愈发皇故曰君子之道闇然而日章所向在外愈寻求愈决裂亦愈消亡故曰小人之道的然而日亡学者幸早辨诸朱夫子尝言学者半日静坐半日读书如此三五年必有进歩可观今当取以为法然除却静坐工夫亦无以为读书地则其实亦非有两程候也学者诚于静坐得力时徐取古人书读之便觉古人真在目前一切引翼提撕匡救之法皆能一一得之于我而其为读书之益有不可胜言者矣昔贤诗云万径千蹊吾道害四书六籍圣贤心学者欲窥圣贤之心尊吾道之正舍四书六籍无由而入矣葢圣贤之心即吾心也善读书者第求之吾心而已矣舍吾心而求圣贤之心即千言万语无有是处阳明先生不喜人读书令学者直证本心正为不善读书者舍吾心而求圣贤之心一似沿门持钵无益贫儿非谓读书果可废也先生又谓博学只是学此理审问只是问此理慎思只是思此理明辨只是辨此理笃行只是行此理而曰心即理也若是乎此心此理之难明而必假途于学问思辨则又将何以学之问之思之辨之而且行之乎曰古人诏我矣读书一事非其导师乎即世有不善读书者舍吾心而求圣贤之心一似沿门持钵而有得也亦何惜不为贫儿昔人云士大夫三日不读书即觉面目可憎语言无味彼求之闻见者犹然况有进于此者乎惟为举业而读书不免病道然有志之士卒不能舍此以用世何可废也吾更恶夫业举子而不读书者圣贤敎人只指㸃上一截事而不及下截观中庸一书可见葢提起上截则其下者不劳而自理才説下截事如堂下人断曲直莫适为主谁其信之形而上者谓之道形而下者为之器是也人生而有此形骸便有此气质就中一㸃真性命是形而上者惟形上不离形下所以上下易混作一块学者开口説变化气质却从何处讨主脑来通书曰性者刚柔善恶中而已矣中便是变化气质之方而中庸曰喜怒哀乐未发谓之中却又无可着力处从无可着力处用得工夫正是性体流露时此时刚柔善恶果立在何处少间便是个中节之和这方是变化气质工夫若已落在刚柔善恶上欲自刚而克柔自柔而克刚自恶而之于善已善而终不之于恶便落堂下人伎俩矣或问孟子説善养浩然之气如何曰才提起浩然之气便属性命边事若孟施舍北宫黝告子之徒只是养个蠢然之气正是气质用事处所以与孟子差别或有言学问之功在慎所习者予曰何谓也曰人生而有习矣一语言焉习一嗜欲焉习一起居焉习一酬酢焉习有习境因有习闻有习闻因有习见有习见因有习心有习心因有习性故曰少成若性并其性而为习焉习可不慎乎习于善则善习于恶则恶犹生长于齐楚不能不齐楚也习可不慎乎曰审如是又谁为专习之权者而慎之其人不能答予曰在复性不在慎习或曰何谓也予乃告之曰人生而静天之性也浑然至善者也感于物而动乃迁于习焉习于善则善习于恶则恶斯日逺于性矣无论习于恶者非性即习于善者亦岂性善之善乎故曰性相近也习相逺也葢敎人尊性也然学以复性也如之何曰性不假复也复性者复其权而已矣请即以习证习于善则善未有不知其为善者习于恶则恶未有不知其为恶者此知善而知恶者谁乎此性权也故易曰复以自知既已知其为善矣且得不为善乎既已知其为恶矣且得不去恶乎知其为善而为之为之也必尽则亦无善可习矣无善可习反之吾性之初本无善可习也知其为恶而去之去之也必尽则亦无恶可习矣无恶可习反之吾性之初本无恶可习也此之谓浑然至善依然人生之初而复性之能事毕矣然则习亦可废乎曰何可废也为之语言以习之则知其语言以慎之为之嗜欲以习之则知其嗜欲以慎之为之起居以习之则知其起居以慎之为之酬酢以习之则知其酬酢以慎之如是则即习即性矣凡境即是性境凡闻即是性闻凡见即是性见无心非性无性非习大抵不离独知者近是知之为言也独而无偶先天下而立定一尊而后起者禀焉是之谓性权或者怳然而解曰吾乃知慎习之功其在必慎其独乎首肯之而去自圣学不明学者每从形器起见看得一身生死事极大将天地万物都置之膜外此心生生之机早已断灭种子了故其工夫颛究到无生一路只留个觉性不壊再做后来人依旧只是贪生怕死而已吾儒之学直从天地万物一体处看出大身子天地万物之始即吾之始天地万物之终即吾之终终终始始无有穷尽只此是生死之説原来生死只是寻常事程伯子曰人将此身放在天地间大小一例看是甚快活予谓生死之説正当放在天地间大小一例看也于此有知方是穷理尽性至命之学借令区区执百年之内之生死而知之则知生之尽只是知个贪生之生知死之尽只是知个怕死之死而已然则百年生死不必知乎曰奚而不知也子曰朝闻道夕死可矣是也如何是闻道其要只在破除生死心此正不必逺求百年即一念之间一起一灭无非生死心造孽既无起灭自无生死又曰尽语黙之道则可以尽去就之道尽去就之道则可以尽生死之道生死非大语黙去就非小学者时时有生死闗头难过从此理会透天地万物便是这里方是闻道独之外别无本体慎独之外别无工夫此所以为中庸之道也乃虞廷言心则曰人曰道而中庸直指率性之道无乃混人道而一之乎此言心言性之别也虞廷言心非分言之则不精不精无以为至一之地中庸言性性一而已何岐之有然性是一则心不得独二夫天命之所在即人心之所在人心之所在即道心之所在此虞廷未发之㫖也或曰有气质之性有义理之性则性亦有二与为之説者本之人心道心而误焉者也程子曰论性不论气不备论气不论性不明二之则不是若既有气质之性又有义理之性将使学者任气质而遗义理则可以为善可以为不善之説信矣又或遗气质而求义理则无善无不善之説信矣又或衡气质义理而并重则有性善有性不善之説信矣三者之説信而性善之㫖复晦此孟氏之所忧也须知性只是气质之性而义理者气质之本然乃所以为性也性则是人心而道者人之所当然乃所以为心也人心道心只是一心气质义理只是一性识得心一性一则工夫亦一静存之外更无动察主敬之外更无穷理其究也工夫与本体亦一此慎独之説也而后之解者往往失之昔周元公着太极图説实本之中庸至主静立人极一语尤为慎独两字传神其后龟山门下一派罗李二先生相传口诀专敎人看喜怒哀乐未发时作何气象朱子亲授业于延平固尝闻此而程子则以静字稍偏不若专主于敬又以敬字未尽益之于穷理之説而曰涵养须用敬进学在致知朱子从而信之初学为之少变遂以之解大中谓慎独之外另有穷理工夫以合于格致诚正之説仍以慎独为动属省察边事前此另有一项静存工夫近日阳明先生始目之为支离专提致良知三字为敎法而曰良知只是独之时又曰惟精是惟一工夫博文是约礼工夫致知是诚意工夫明善是诚身工夫可谓心学独窥一源至他日答门人慎独是致知工夫而以中庸本体无可着力此却疑是权敎天下未有大本之不力而可为事于道生者工夫用到无可着力处方是真工夫故曰勿忘勿助未尝致纤毫之力此非真用力于独体者固不足以知之也大抵诸儒之见或同或异多系转相偏矫因病立方尽是权敎至于反身力践之间未尝不同归一路不谬于慎独之㫖后之学者无从向语言文字生葛藤但反求之吾心果何处是根本一着从此得手方窥进歩有欲罢不能者学不知本即动言本体终无着落学者但知即物穷理为支离而不知同一心耳舍渊渊静深之地而从事思虑纷起之后泛应曲当之间正是寻枝摘叶之小者其为支离之病亦一而已将持此为学又何成乎又何成乎天命流行物与无妄人得之以为心是谓本心人心无一妄而已忽焉有妄希乎㣲乎其不得而端倪乎是谓㣲过独主之有㣲过是以有隐过七情主之有隐过是以有显过九容主之有显过是以有大过五伦主之有大过是以有丛过百行主之总之妄也譬之木自本而根而榦而标水自源而及于流盈科而至于海故曰涓涓不息将成江河绵绵不絶将寻斧柯是以君子贵防之早也其惟慎独乎慎独则时时知改俄而授之隐过矣当念过便从当念改又授之显过矣当身过便从当身改又授之大过矣当境过当境改又授之丛过矣随事过随事改改之则复于无过可喜也不改成过且得无改乎总之皆袪妄还真之学而工夫次第如此譬之擒贼者擒之于室甚善不于室而于堂不于堂而于外门于衢于境上必成擒而后已子絶四毋意毋必毋固毋我真能慎独者也其次则克伐怨欲不行焉尔宋人之言曰独行不愧影独寝不愧衾独而显矣司马温公则云某平生无甚过人处但无一事不可对人言者庶几免于大过乎若邢恕之一日三检㸃则丛过对治法也真能慎独者无之非独即邢恕学问孔子亦用得着故曰不为酒困不然自原宪而下总是个闲居小人为不善而已善学者须是学孔子之学只于意根上止截一下便千了百当总当必固我已渐成决裂幸于我处止截得犹不失为颜子克已过此无可商量矣落一格麄一格工夫转愈难一格故曰可为难矣学者须是学孔子之易人之言曰有心为恶无心为过则过容有不及知者因有不及改过是大不然夫心不爱过者也才有一㸃过便属碍膺之物必一决之而后快故人未有有过而不自知者则不肯自认为知尔然则过又安从生曰即不肯自认为知处其受蔽处良多以此造过遂多仍坐过不知而已孟子言君子之过如日月之食可见人心只是一团灵明而不能不受暗于过明处是心暗处是过明中有暗暗中有明明中之暗即是过暗中之明即是改手势如此亲切但常人之心忽明忽暗展转出没终不能还得明明之体不归薄蚀何疑君子则以暗中之明用箇致曲工夫渐以与他恢扩去在论语则曰讼过如两造当庭抵死仇对不至十分明白不已才明白便无事如一事有过直勘到事前之心果是如何一念有过直勘到念后之事更当如何如此反覆推勘更无躱闪虽一尘亦驻足不得此所谓致曲工夫也大易则言补过谓此心一经缺陷便立刻与之圆满那灵明尔若只是小小补缀头痛救头脚痛救脚败缺难掩而弥缝日甚谓之文过而已虽然人犹有有过而不自知者子路人告之以有过则喜子曰丘也幸茍有过人必知之然则学者虚心逊志时务察言观色以辅所不逮有不容缓者阳明子言良知最有功于后学然只传孟子敎法于大学之説终有分合古本序曰大学之道诚意而已矣止至善之则致良知而已矣宛转説来颇伤气脉至龙溪所传天泉问答则曰无善无恶者心之体有善有恶者意之动知善知恶是良知为善去恶是格物益增割裂矣即所云良知亦非究竟义也知善知恶与知爱知敬相似而实不同知爱知敬知在爱敬之中知善知恶知在善恶之外知在爱敬中更无不爱不敬者以叅之是以谓之良知知在善恶外第取分别见谓之良知所发则可而已落第二义矣且所谓知善知恶葢从有善有恶而言者也因有善有恶而后知善知恶是知为意奴也良在何处又反无善无恶而言者也本无善无恶而又知善知恶是知为心祟也良在何处且大学所谓致知亦只是致其知止之知知止之知即知先之知知先之知即是知本之知惟其知止知先知本也则谓之良知亦得知在止中良因止见故言知止则不必更言良知若曰以良知之知知止又以良知之知知先而知本岂不架屋叠牀之甚乎且大学明言止于至善矣则恶又从何处来心意知物总是至善中全副家当而必事事以善恶两紏之若曰去其恶而善乃至姑为下根人设法如此则又不当有无善无恶之説矣有则一齐俱有既以恶而疑善无则一齐俱无且将以善而疑恶更从何处讨知善知恶之分晓止因阳明将意字认壊故不得不进而求良于知仍将知字认麄又不得不退而求精于心种种矛盾固已不待龙溪驳正而知其非大学之本旨矣大学开口言明德因明起炤良知自不待言而又曰良知即至善即未发之中亦既怳然有见于知之消息惜转多此良字耳然则良知何知乎知爱敬而已矣知皆扩而充之达之天下而已矣格此之谓格物诚此之谓诚意正此之谓正心举而措之谓之平天下阳明曰致知焉尽之矣余亦曰致知焉尽之矣读易图説图中有一㸃变化无穷子曰易有太极周子曰无极而太极沦于无矣解无极者曰无形有理益滞于无无矣今请为太极起废而表是图其为象曰有则未必周子之㫖也抑亦孔门之説欤虽然滞于有矣夫图其似之者也天有四时春夏为阳秋冬为阴中气行焉地有四方南北为经东西为纬中央建焉人有四气喜怒哀乐中和出焉其德则谓之仁义礼智信是也是故元亨利贞即春夏秋冬之表义非元亨利贞生春夏秋冬也左右前后即东西南北之表义非左右前后生东西南北也仁义礼智即喜怒哀乐之表义非仁义礼智生喜怒哀乐也又非仁义礼智为性喜怒哀乐为情也又非未发为性已发为情也后儒之言曰理生气性生情又曰心统性情其然岂其然乎造化之理新新故故相推而不穷如草木之荣枯昆虫之起蛰日月之晦明四时之盛衰气运之往来陵谷之迁徙莫不皆然人囿于大化之中与万物同体自一日以往自少而壮而老而死无不变也有之其惟积气积习乎油入于麫不可复出此其不变者也孰知去滋逺反常滋甚乎君子仰观于天而得先天之易也维天之命于穆不已葢曰天之所以为天也是故君子戒惧于所不暏闻此慎独之説也至哉独乎㣲乎㣲乎穆穆乎不已者乎葢曰心之所以为心也则心一天也独体不息之中而一元常运喜怒哀乐四气周流存此之谓中发此之谓和阴阳之象也四气一阴阳也阴阳一独也其为物不二则其生物不测也故其中为天下之大本而和为天下之达道及其至也察乎天地至隐至㣲至显至见也故曰体用一原显㣲无间君子所以必慎其独也此性宗也君子俯察于地而得后天之易焉夫性本天者也心本人者也天非人不尽性非心不体也心也者觉而已矣觉故能照照心常寂而常感感之以可喜而喜感之以可怒而怒其大端也喜之变为欲为爱怒之变为恶为哀为惧则立于四者之中喜得之而不至于淫怒得之而不至于伤者合而观之即人心之七政也七者皆照心所发也发则驰矣衆人溺焉惟君子时发而时止时返其照心而不逐于感得易之逆数焉此之谓后天而奉天时葢慎独之实功也圣学喫𦂳三闗学莫先于问途则人已辨焉此处不差后来方有进歩可观不然只是终身扰扰而已为已为人只闻达之辨説得大槩已尽后儒又就闻中指出许多病痛往往不离功名富贵四字而蔽之以义利两言除却利便是义除却功名富贵便是道此中是一是二辨之最㣲学者合下未开眼孔只为已不足故求助于人岂知愈求助于人愈不足于已乎学以为已已以内又有已焉只此方寸之中作得主者是此所谓真已也必也敬乎由主敬而入方能觌体承当其要归于觉地故终言迷悟工夫却从存养中来非悬空揣控索之象罔者也故宋儒往往不喜顿悟之説或曰格物致知大学之始事今已悟为终事何也曰格致工夫自判断人已一闗时已用得着矣然必知止知至以后体之当身一一无碍方谓之了悟悟岂易言乎若仅取当下一㸃灵明瞥然有见时便谓之悟恐少间已不可复恃大学杂辨夫大学之所谓主脑者止至善而已矣致知之功格物而已矣格物之要诚正以修身而矣盈天地间皆物也自其分者而观之天地万物各一物也自其合者而观之天地万物一物也一物本无物也无物者理之不物于物为至善之体而统于吾心者也虽不物于物而不能不显于物耳得之而成声目寓之而成色莫非物也则莫非心也耳能辨天下之声而不可欺以清浊吾因而致焉并不可欺以一切清浊所以致吾心之聪也目能辨天下之色而不可欺以缁素吾因而致焉并不可欺以一切缁素所以致吾心之明也致吾心之聪明者致吾之良知也良知之于物如鑑之于妍衡之于高下而规矩之于方圆也鑑不离物而定妍衡不离物而取高下规矩不离物而辨是非一也故曰致知在格物然而致吾心之聪非无不闻之谓也闻吾至善而已矣致吾心之明非无不见之谓也见吾至善而已矣闻吾至善返于无闻矣见吾至善返于无见矣知无知矣中庸曰戒慎乎其所不覩恐惧乎其所不闻不动而敬不言而信其要归于慎独此格物真下手处故格物即格其反身之物不离修者是而致知即知其所性之知不离止者是孔门之学无往而不以格致为第一义博文约礼其定本也又曰多闻择其善者而从之多见而识之知之次也心非内也耳目非外也物非麄也无物之物非精也即心即物非心非物此谓一以贯之自格致之㫖晦而圣学沦于多岐滞耳目而言知者徇物者也离耳目而言知者遗物者也徇物者弊之于一草一木亦用却工夫而遗物求心又逃之无善无恶均失也君子之学先天下而本之国先国而本之家与身亦属之已矣又自身而本之心本之意本之知本至此无可推求无可揣控而其为已也隐且㣲矣隐㣲之地是名曰独其为何物乎本无一物之中而物物具焉此至善之所统会也致知在格物格此而已独者物之本而慎独者格物之始事也君子之为学也非能藏身而不动杜口而不言絶天下之耳目而不与交也终日言而其所以言者人不得而闻也自闻而已矣终日动而其所以动者人不得而见也自见而已矣自闻自见者自知者也吾求之自焉使此心常止而定静安虑得慎之至也慎独也者人以为诚意之功而不知即格致之功也大学之道一言以蔽之曰慎独而已矣自虞廷执中以来无非此意故伊洛以一为入道之门朱子析之曰涵养须用敬进学则在致知故于大学分格致诚正为两事至解慎独又以为动而省察边事先此更有一段静存工夫则愈析而愈支矣阳明子反之曰慎独即是致良知即知即行即动即静庻几心学独窥一源总之独无动静也其有时而动静焉动亦慎静亦慎也而静为主使非静时做得主张则动而驰矣如挽逝波其可及乎动而常知常止焉则常静矣周子曰主静立人极是也天圆地方规矩之至也人心一天地也其体动而圆故资始不穷有天道焉其用静而方故赋形有定有地道焉君子之学圆效天方法地也其独知之地不可得而覩闻者效天者也由不覩而之于无所不覩由不闻而之于无所不闻地道之善承天也易曰君子敬以直内义以方外规矩之至也人心终日如马足车轮奔驰无止果系何物受累茍能去所累心者而于止也几矣知此之谓知止止此之谓至善问大学要义曰言本体喫𦂳得个善字言工夫喫𦂳得个止字言本体工夫一齐俱到处喫𦂳得知字言本体工夫一齐归管处喫𦂳得个身字致知者致吾知止之知也収摄到极处即是推致到极处逮止于至善则知至矣格物不妨训穷理只是反躬穷理则知本之意自在其中只是一个良知正须从意根查考心源体认身上检㸃家庭印证国与天下推广这便是格物工夫便是致知工夫朱子云格物须提起第一义便是极至道理如在朝便须进君子退小人决无小人可用之理这便是第一义若见不破便谓小人可用予谓进君子退小人根吾好恶来其能好能恶是第一义好人恶人是第二义知进退人又是第三四义了知此方是知本矩是至善之式所以安顿此心恰好处夫子之不踰矩是也大学之道诚意而已矣诚意之功慎独而已矣意也者至善归宿之地其为物不贰故曰独其为物不贰而生物不测所谓物有本末也格物致知总为诚意而设亦总为慎独而设也非诚意之先又有所谓致知之功也故诚意者大学之专义也前此不必在格物后此不必在于正心也亦大学之了义也后此无正心之功并无修治平之功也后之解诚意者吾惑焉曰意者心之所发则谁为所存乎曰有善有恶者意之动则谁为好之恶之者乎几者动之㣲则前此更有静者几乎曰非然也动之㣲则动而无动矣动而无动所以静而无静也此心体主宰之妙也故名之曰意章句云实其心之所发不知实字代得诚字否又不知是发前求实抑是发后求实若是发前求实则工夫仍在所存时然章句又云皆务决去而求必得之似言凡于意之所发皆务求所以实之则诚之之功已落在意后矣落在意后则必就其事而实之而自欺仍只是自欺其意是看意字尚精而看诚字转麄也所以转下慎独方打入里面有审几之説不免就诚意推先一层矣夫既以独知为独而以慎独推先于意诚明是欲诚其意先致其知之註疏既有独知之致知又有补传穷理之致知头绪何所适从乎圣学本心维心本天维元维嘿体乎太虚因所不见是名曰独独本无知因物有知物体于知好恶立焉好恶一机藏于至静感物而动七情着焉自身而家自家而国国而天下庆赏刑威惟所措焉是为心量其大无外故名曰天天命何命即吾独之一气流行分阴分阳运为四气性体乃朕率为五常殊为万事反乎独知独知常之全体俱之本无明暗常止则明纷驰乃暗故曰闇然日章的然日亡君子知之凛乎渊冰于所不覩于所不闻日夕兢兢道念乃凝万法归一不盈此知配天塞地尽性至命此知无始是为原始此知无终是为反终死生之説昼夜之常吾生与生吾死与死视彼万形非吾得私猥云不死狂驰何异论语学案君子学以慎独真从声臭外立根基一切言动事为庆赏刑威无不日见于天下而问其所从出之地凝然不动些子只有一个渊然之象为天下立皇极而已衆星昼夜旋转天枢不动其不动处是天星这便是道心惟㣲其运旋处便是人心惟危其常运而常静处便是惟精惟一允执厥中天人之学也心之官则思思曰睿睿作圣思本无邪其卒流于邪者勿思耳以为思欲无邪非也思无邪者闲邪之学也诗以理性情人心之情之正何邪之有孟武伯问孝是人子身上事父母惟其疾之忧是父母身上事问是孝答是慈有何闗渉岂知人子于父其初只是一人之身父母的痛痒便是人子的痛痒若于此漠不相闗更有何孝可言若于此认得亲切亦更有何孝可言惟疾之忧非徒以慰亲之为孝也知乎此者必能以其身为父母之身以其心为父母之心而终身孺慕之情有无所不至者矣知则全体皆知不知则全体皆不知更无半明半暗分数但私意蔽锢亦有去来则有时而知有时而不知耳夫既有时而知有时而不知则并其知而非人能知已之不知正是无所不知的本体呈露时金鍼一拨宿障全消信是本之真心而见之然诺之际者是身世作合闗键犹车之輗軏然举世尚狙诈人而无信一味心口相违千蹊万径用得熟时若以为非此不可持身不可御世岂知其断断乎不可者可不可只衡在是非上而行不行方格到利害上也君子之于仁惟有贫贱一途是终身得力地虽终食之顷未始无去处交乘之隙使终食而为贫贱之终食则蔬食饮水乐也极贫贱之途虽造次仁也颠沛仁也茍舍此而欲取以非道之富贵有断断乎不可者君子所以练此心之仁不容躱闪不容方便才是中心安仁也孔子围匡七日子路曰吾闻仁者必容知者必用如此説则天下更无非道之贫贱可处岂知自人分上看贫贱则非道自君子身上看未尝非道也世人只为见得有非道之贫贱所以怨天尤人无所不至盈天地间万事万物各有条理而其条理贯通处浑无内外人已感应之迹亦无精麄大小之殊所谓一以贯之也一本无体就至不一会得无二无杂之体从此手提线索一一贯通才有壅淤便与消融才有偏枯便与圆满时时澄彻处处流行直将天地万物之理打合一处亦更无以我合彼之劳方是圣学分量此孔门求仁之㫖也圣人从自已身上言心无死地则曰贯无所不贯则曰一以贯之非以一贯万也一以贯之还他天地自然本色仁者浑然全体而无息就全体中露出个治赋为宰为摈相才具便是大海中一沤发见且有待而然有时竖起有时放下非不息之体故即三子之才而其未仁亦自可见邓定宇曰此非闵宪以下学问颜子心常止故不迁心常一故不贰子谓心本常止而不能不动以怒故就怒时求止法曰不迁心本常一而不能不贰于过故就过时求一法曰不贰此正复性之功先得此心之止与一者以立本而后遇怒能不迁遇过能不贰则是止者一心而不迁者又一心也一者一心而不贰者又一心也将孔门一切惩忿窒慾迁善改过之学都无用处所谓复性之功者不几求之虚无寂灭之归乎此道身有之则不言而信以归于慥慥之地所谓躬行君子也故云黙识识如字谓信诸心也黙识之学精神毫不渗漏彻首彻尾以此学即以此敎何厌倦之有自黙字讹解而学者遂以言语道断当之谓圣学入手只在妙悟学都从悟中来圣学岂有堕于杳冥元黙之见乎世谓闻见之知与德性之知有二予谓聪明睿知非恃乎睿知之体不能不窍于聪明而闻见启焉性亦闻见也效性而动者学也今必以闻见为外而欲堕体黜聪求睿知并其睿知而藁矣是隳性于空而禅学之谈柄也张子曰非天聪明不成其为人圣而天聪明其尽者耳天聪天明耳辨闻目辨见是天聪明之尽则夫子多闻择其善者而从之多见而识之是也曰知次者人次于天以见天非人不尽也常人之过人知处得九分已知处得一分圣人之过人知处得一分已知处得九分説圣人有过已是騃人今説圣人犹有不知之过至为人所知益竒此意最宜理会学者便当长一格曾子学问都是躯殻上讨得最有持循一则一二则二古人济大事全靠脚跟定只是不从身家名位起念便是凡可夺处皆是此等作祟也诚极则精精极则变一切作用皆从此出诚中之识见是大识见诚中之担当是大担当故君子非有才之难而诚之难人之气质不失之高明则失之卑暗而气质之性终不锢其义理之性狂者必直侗者必愿悾悾者必信自习染胜而三者并漓人心之变可胜穷乎天下一物也圣人视外物无大小都作等闲看打过得箪食豆羮闗便打得天下闗子絶四圣人之心置在何处曰絶四之外更无心问意必固我与声色货利有浅深否曰看他四者之心从何处起颜子之学才动轫便可到头为从文礼处得力来后人欲一齐放过谓文既足以溺心礼亦不免于执着絶意去智专用力于末由之境㣲者堕于空寂放者入于猖狂佛老之敎行而圣道裂矣权者道之体也道体千变万化而不离于中非权而何易曰㢲以行权言入道之㣲也权居无事因物付物而轻重准焉言天下之至静而不可测也言天下之至动而不可离也权之理主常而准诸事主变理即事事即理其常也乃所以为变也汉儒反经合道之説诚非朱子谓权之与经亦须有辨亦非也天下有二道乎嫂溺援之以手者权也正是道理合当如此乃所为经也故权非反经而为言也然则经何辨乎曰经者权之体权者经之用合而言之道也礼仪三百威仪三千皆经也神而明之妙用出焉权也二而一者也吴康斋夜半思处之策至日中始决如此计较便是货殖故鲁斋治生之言亦病如一饿死更有甚计较然则圣学有死地乎曰义不食粟则亦有死而已故今处君臣之义皆然其嗟也可去其谢也可食倘终不谢便当一死圣人于辞受取与一断以义无纤毫拟议方便法门道体大段易见得只是㣲处难窥才着小心便有凑泊处视听言动一心也这㸃心不存则视听言动到处受病皆妄矣若言视思明听思聪言思忠动思敬犹近支离问仁是如何名状曰先儒言公言觉言生言变亦仅举其动机言尚遗却静中体段故不若孟子曰仁者人也试观人目何以能视耳何以能听口何以能言四肢何以能动非仁而何易曰干元统天葢曰天之所以为天也仁者人也葢曰人之所以为人也天地以生物为心仁也万物资生人与万物皆生于仁本是一体故人合下生来便能爱便是亲亲由亲亲而推之便能仁民便能爱物天地以生物为心人亦以生物为心本来之心便是仁本来的人便是仁故曰仁人心也又曰仁者人也问已如何克将去曰只是不从已起见便是克问克胜也是以仁胜不仁否非先有个仁去胜不仁只胜不仁处便是仁也曰毕竟有主人翁方胜盗贼曰头上安头之见也仁体湛然不容一物才有物不论善恶是非都是不仁为仁者正就此处销镕还他个湛然本体此克已正当时也若先据个主人在便是物欲所谓认贼作主也若主人常在则亦无盗贼可逐能逐盗贼便是主人不必另寻主人道体浑然无可持循故圣人就分见处示人以入德之地延平曰理一而分殊理不患不一所难者分之殊也圣人之言四勿言居处三者皆分殊以见理一也颜子有不善未尝不知知之未尝复行也亦不行也然颜子不善只是一念絶续之间就仁中拣出不仁来故谓不逺之复原宪不行则已成此四等症候旋溃旋制终不能奏廓如之效则不行之心犹然人伪而已于仁体何当予始与陆以建论学谓克伐怨欲不行正是克已工夫子曰可以为难者欲其先难而后获也以建甚不然之看来不行之心早是个已也然学者根器浅不恁地不得由此进之扶得个不行心常做主便是克已力量也邓定宇晚年学问有得其兄问之曰弟近日只查已过病革为子弟曰万事万念皆善都不算只一事一念不善便算问出位之思曰孟子言思则得之不思则不得也出位非思也念也炯然有觉者思之体倏然无根者念之动问不亿逆矣容有不先觉者否曰先觉非用察识之谓只良知不蔽而已如子产受欺于校人舜受欺于象正不失为先觉古来无偷情放逸的学问故下一敬字摄入诸义就中大题目是克已复礼忠恕一贯择善固执慎独求放心便是后儒将敬死看转入註脚去便是矜持把摸反为道病春秋去先王之世未逺始生老氏为惑世诬民之祖当时一种好异之民起而应之如原壤者不少转相祖述逾流逾逺一变而为杨墨再变而为申韩三变而为苏张终变而为佛氏之学以返老氏清浄易简之初㫖嗣后士夫往往以佛氏之説文老氏之奸精者窃道德之唾余以学佛麄者拾翕张之机锋以学禅而杨墨申韩苏张之学时时出没其间终宇宙世界学道人只是此局后儒之学多敎人理会个一便未必多学圣门不如此以子贡之颍悟犹不轻示必俟其学有得方道破若先道破便无持循处不若且从多学而识自寻来路久之须有水穷山尽时所见无非一者是一乃从多处来故曰博我以文约我以礼圣门授受如印版颜曾赐皆一样多学説者谓孔子言性只言近孟子方言善言一只为气质之性义理之性分析后便令性学不明故説孔子言性是气质之性孟子言性是义理之性愚谓气质还他是气质如何扯着性性是就气质之中指㸃义理者非气质即为性也清浊厚薄不同是气质一定之分为习所从出者气质就习上看不就性上看以气质言性是以习言性也鄙夫正后世所谓好人便是心一也形而下者谓之人形而上者谓之道人心易溺故惟危道心难着故惟㣲道器原不相离危者合于㣲而危㣲者合于危而㣲两物一体合人与道言心而心之妙始见其蕴始尽所以圣贤千言万语阐发无尽事心之功亦无尽乃其要只在精与一精以析人心道心之几而一则以致其精也两心糅杂处正患不精不精便不一精而一之则人心道心妙合无间而心性流行之妙无往而非中矣明儒学案卷六十二