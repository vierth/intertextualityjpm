洞玄灵宝自然九天生神章经正统道藏三家本一卷洞玄部本文类洞玄灵寳自然九天生神章经人二三寳大有金书天寳君者则大洞之尊神天寳丈人则天寳君之祖炁也丈人是混洞太无元髙上玉虚之炁九万九千九百九十亿万炁后至龙汉元年化生天寳君出书时号髙上大有玉清宫灵寳君者则洞玄之尊神灵寳丈人则灵寳君之祖炁也丈人是赤混太无元玄上紫虚之炁九万九千九百九十九万炁后至龙汉开图化生灵寳君经一劫至赤明元年出书度人时号上清玄都玉京七寳紫微宫神寳君者则洞神之尊神神寳丈人则神寳君之祖炁也丈人是㝠寂玄通元无上清虚之炁九万九千九百九十万炁后至赤明元年化生神寳君经二劫至上皇元年出书时号三皇洞神太清太极宫此三号虽年殊号异本同一也分爲玄元始三炁而治三寳皆三炁之尊神号生三炁三号合生九炁九炁出乎太空之先隐乎空洞之中无光无象无形无名无色无绪无音无声导运御世开辟玄通三色混沌乍存乍亡运推数极三炁开光炁清髙澄积阳成天炁结凝滓积滞成地九炁列正日月星宿隂阳五行人民品物并受生成天地万化自非三元所育九炁所导莫能生也三炁爲天地之尊九炁爲万物之根故三合成徳天地之极也人之受生于胞胎之中三元育养九炁结形故九月神布炁满能声声尚神具九天称庆太一执符帝君品命主録勒籍司命定筭五帝监生圣母卫房天神地祇三界备守九天司马在庭东向读九天生神寳章九过男则万神唱恭女则万神唱奉男则司命敬诸女则司命敬顺于是而生九天司马不下命章万神不唱恭诺终不生也夫人得还生于人道濯形太阳惊天骇地贵亦难胜天眞地神三界齐临亦不轻也当生之时亦不爲陋也所以能爱其形保其神贵其炁固其根终不死坏而得神仙骨肉同飞上登三清是与三炁合徳九炁齐并也但人得生而自不能尊其炁贵其形寳其命爱其神自取死坏离其本眞耳九天生神章乃三洞飞玄之炁三合成音结成灵文混合百神隐韵内名生炁结形自然之章天寳诵之以开天地之光灵寳诵之以开九幽长夜之魂神寳诵之以制万灵太一诵之以具身神帝君诵之以结形九天诵之以生人学士诵之以昇天鬼灵闻之以昇迁几夫闻之以长存幽魂闻之以开度枯朽闻之以发烟婴孩闻之以能言死骸闻之以还人三寳神奥万品生根故非鬼神所知凡夫所闻也夫学上道希慕神仙及得尸解灭度转轮终归仙道形与神同不相逺离俱入道眞而无此文则胞胎结滞死炁固根眞景不守生炁无津九戸阂塞体不生神徒受一形若寄炁而行学得此法可坐致自然三寳尊重九天至眞祕之大有九重金格紫阳玉䑓自非天地一开其文不出元始禁书非鬼神所闻𥨸之者风刀万劫魂死无生依科遵奉形神同仙三元宫中宿有金名紫字刘书来生应爲三清神仙之人当得此文有其縁㑹当赍金寳奉师効心依科盟受闭心奉行愼勿轻泄风刀考身修行之法千日长斋不关人事诸尘漏尽夷心黙念清香执戒入室东向叩齿九通调声正炁诵咏寳章诵之一过声闻九天诵之二过天地设恭诵之三过三界礼房诵之四过天王降仙诵之五过五帝朝眞诵之六过魔王束身诵之七过星宿停关诵之八过幽夜光明诵之九过诸天下临一切神灵莫不卫轩一过彻天胞原宣通二过响地胎结解根三过神礼魂门练仙四过天王降仙魄戸闭关五过五帝朝眞藏府清凉六过魔王伏诺胃管生津七过星宿朗明孔窍开听八过幽夜显光三部八景整具形神九过诸天下临三关五藏六府九宫金楼玉室十二重门紫戸玉合三万六千关节根源本始一时生神九过爲一遍一遍周竟二界举名五帝友别称爲眞人十遍通炁制御万灵魔王保举列上诸天百遍通神坐致自然太一度符元君受生千遍通灵坐在立亡仙童玉女役使东西万遍道备驰骋龙驾白日登晨元始天尊时静处闲居偃息云宫黄房之内七寳帏中熈夷养素空碧练眞耽咀洞慧俯研生神理微太混啸朗九天是时飞天大圣无极神王玉辅上宰四恊侍晨清斋建节侍在侧焉凭琼颜而妙感仰灵眸而开襟𥨸神章而踊跃餐天音而蒙生敢乗机而悟㑹冐灵盻而披心于是飞天大圣无极神王前进作礼稽首而言上白天尊贱臣幸㑹得仰侍灵轩不以短狭叨濯㝠津重悟凝玄位登神王总御生死领括天僊赏监七觉逺览遐方雍观上宰对司侍晨方当乗机应㑹履九太阳洞理隂符抚掌兆民大运将期数终甲申洪流荡秽凶灾弥天三官鼓笔料别种人考筭功过善恶当分自赤明以来至上皇元年依元阳玉匮受度者应二十四万人开皇以后数至甲申诸天选序仙曹空废官僚不充游散职司皆应选人依元阳玉暦当于三代更料有心积善建功爲三界所举五帝所保名在上天者取十万人以充其任又当别举一十二万人以充储官如此之例或以宿名玄图或以骨像合仙或以灭度因縁转轮或以笃好三寳善功彻天或供飬三寳爲三官所称或修斋奉戒功徳积感或施散财寳建立道堂或救䘏穷乏济度天人或爲三师䢖功充足天官有名考筭簿録三官相应皆逆註种名上下有别毫分无遗又九幽之府被东华青宫九龙符命使拔九幽玉匮男女死魂宿名有善功徳满足应受开度者取三十二万人以充甲申驱除之后开大有之民当此之时生死交㑹善恶分判得过者眞爲乐哉然三官相切文墨纷纭龙门受㑹鸟母督仙万圣显驾昼夜无闲功过平等使生死无偏此之昏閙亦臣之忧矣大期旣切触事阙替恒恐一旦受罹公门伏闻天尊造大慈之化垂怜苍生开九天之奥以济兆民明科有禁戒非贱臣所可参闻然大数有期甲申垂终运度促急大法宜行使有心者得于考筭之中闻于法音开示于视聴劝化于未悟者也縁兹上陈惧触天颜愿见哀愍赐所未闻于是天尊抚几髙抗凝神遐想仰诵洞章啸咏琳琅良久忽然叹曰上范虚漠理微太幽道逹重玄炁冠神霄至极难言妙亦难超子旣司帝位受任神王飞天翼于琼阙四宰辅于明轮遐盻极覧领综无穷雍和万化抚料苍生今大运启期三五告辰百六应机阳九激扬洪泉鼓波万灾厉天四宫选举以充种民三代昏乱善恶宜分子当劳心兆庶疲于三官兴废之际事须开能今以相委其勉之焉寳书妙重九天灵音施于上圣非鬼神所闻明眞有格四万劫一行今冐禁相付子祕之矣愼勿轻传登命九天司马侍仙玉开紫阳玉笈云锦之囊出九天生神玉章四辅列位五老监眞太一命辰玉帝唱盟一依俯仰明眞具典南向长跪以付飞天无极神王法事旣毕诸天复位天尊重告飞天神王此九天之章乃三洞飞玄之炁三㑹成音结成眞文混合百神隐韵内名故太一试观摄生十方领㑹洞虚启誓丹青自无亿劫因縁宿名帝图不得参见得眄篇目九祖同仙当採择其人应爲仙者七百年中清斋千日赍金缯誓心依盟以传愼之则享祚漏之则祸臻享祚则福延九祖徳重山海招祸则考流亿劫痛于毒汤风刀相刑可不愼之焉始青清微天寳章元始洞空无三炁精上门紫容观太空四明植灵根妙化发东琼三翩起西崐号应九玄清五华带锦云离罗焕神灯七精耀北玄飘飘上清畿奕奕帝一尊落落髙上章羽童何纷纷流香夲无色洞入万仙羣左廻三流劫右转九天关金华缨玉童八风舞空轮四时无停机青白早明分九九改劫运三三度一春天地有终㑹祕激归在飜洞明正一法严修六天文太平返空无奉翊后圣君元白禹余灵寳章灵风起西门锦云生东琼三炁焕玉洲流香乗东轻玉华披风散倐忽朗九清骞林耀朱日黄水逐月生中有採芝童衣羽戴飞青飈景万领风逍遥㝠緑軿总御九空轮运开万稽程左命三天文右摄六天兵检炁返空洞六度应运倾劫运自有㑹谁测败与成弘波轮灵罡六合无遗形白尸漂长流孤魂因复灵悲此去来际乃觉正法明至学加精修东华结琼名欣有白简人相与乐太平玄黄太赤神寳章洞关运天纲五炁轮三微紫戸吐琼简金门纳神晖八㑹交眞风晃朗重明开天际九清外落落髙神廻三色返空无四候应玉畿河侯巳鼓笔五行潜相推六度无终劫运极乗炁归万魔罗天布羣兇竟吐威兆民负灾冲积尸令人悲妙哉正法文理劫明不衰至时奉相迎契在九天飞与尔期太平放心无翮飞郁单无量天生神章第一帝眞胞命元元一黄演之炁混合空洞炁飞爽浮幽寥延康无期劫眇眇离本条苦魂沉九夜乗晨希阳翘大有通玄戸郁单降晨霄黄云凝灵府隂阳炁象交胞元结长命恶根应化消桃康合精延二帝秀玉飘灌漑胞命门精练神不彫九天命灵章生神神自超元君遏死路司马诵洞謡一唱万眞和九遍诸天朝稽首恭劫年庆此荣旧苖上上禅善无量寿天生神章第二帝眞胎命元洞𡨋紫戸之炁无量结紫戸炁尊天中王开度飞玄爽凝化轮空洞故根离昔爱縁本思旧宗幽夜沦遐劫对尽大运通帝眞始明精号曰字元阳孾儿伯史华结胎守黄房斩根断死戸熈頥养孾童禅善导灵炁玄哺飞天芳华景秀玉质精练自成容务玄育上生罗列备明堂太虚感灵㑹命我生神章一唱动九玄二诵天地通混合自相和九遍成人功大圣庆元吉散华礼太空诸天并欢恱一切稽首恭梵监须延天生神章第三帝眞魂命元长灵明仙之炁须延总三云玄元始炁分落落大梵布华景翠玉尊明梵飞玄景开度长夜魂游爽赴期归炁炁返故根大帝号阳堂字曰八灵君九开緑廻道胎炁生上元陵梵度命籍太一辅精延泥丸敷帝席三部八景分魂生摄游炁九转自成仙琅琅九天音玉章生万神三徧列正位炁参八辰门玄关过死戸灵鎭津液源应㑹感灵数明道潜廻轮庆此孾儿蜕稽首讃洞文寂然兜术天生神章第四帝眞魄命元砀尸𡨋演由之炁寂然无色宗兜术抗大罗灵化四景分万条翠朱霞游魄不顾反一逝洞羣魔神公摄游炁飘飘练素华荣秀椿劫期乗运应灵图空洞生神章琼音逸九霞一唱万眞㑹骞爽合成家九转景灵备郁郁曜玉葩兜术开大有一庆享祚多上圣廻帝驾孾儿歘以歌不胜良晨㑹一切稽首和波罗尼蜜不骄乐天生神章第五帝眞藏府命元五仙中灵之炁翻翻五帝驾飘飘玄上门游歩黄华野廻灵骄乐端採集飞空景旧爽多不存太微廻黄旗无英命灵旛摄召长夜府开度受生魂公子辅黄宁总録具形神五章洞幽灵五转天地分炁练元藏府紫戸自生僊数周衆眞㑹启阳应感繁玉女灌五香圣母庆万年三界并欢乐稽首礼天尊洞元化应声天生神章第六帝眞灵府命元髙眞冲融之炁应声无色界霄映冠十方廻化轮无影㝠期趣道场灵驾不待辔朗然生神章空洞谅无崖玄爽亦爲疆练胎返本初长乗飞玄梁蕲畜䘮天眞散思候履常斩伐胞𣗳滞心游超上京愿㑹旣玄玄悟我理兼忘介福九天端交礼地辰良混化归元一髙结元始王稽首俦灵运长谢嚣尘张灵化梵辅天生神章第七帝眞元府命元髙僊洞笈之炁玄㑹统无崖混炁归梵辅务猷运灵化潜推无寒暑乗数搆贞条振袂拂轻羽琼房有妙韵汎登髙神所圆轮无停映眞仙参列序上上霄衢邈洞元深万巨秀叶翳翠霞停䕃清泠渚遨翫怡五神繁想啸明侣五难縁理去冲心自怡处爽魂随本根亹亹空中伫七诵重关开豁滞非神武运通由中发髙唱稽首举髙虚清明天生神章第八帝眞华府命元眞灵化凝之炁清明重霄上合期庆云际玉章散冲心孤景要灵㑹焕落景霞布神衿靡不迈玉条流逸响从容虚妙话灵音振空洞九玄离幽裔感爽无凝滞去留如解带明识生神章髙游无终败玄景曜云衢迹超神方外应感无方圆𦕅以运四大研心稽首诵衆圣共称快无想无结无爱天生神章第九帝眞神府命元自然玄照之炁无结固无情玄玄虚中澄轮化无方序数来亦叵乗谁云无色平峨峨多丘陵𡨋心纵一徃髙期清神征良遇非年嵗劫数安可称浮爽縁故条返胎自有灵感洞太虚飞歩霄上氷津趣鼓万流潜凝眞神登无爱固无忧髙观稽首昇太极眞人颂二首大道虽无心可以有情求伫驾空洞中廻盻翳沧流净明三界外萧萧玉京游自无玄挺运谁能悟㝠趣落落天汉澄俯仰即虚柔七玄散幽裔返胎顺沈浮㝠期苟潜凝阳九无虞忧覩此去来㑹时复爲淹留外身而身存眞仙㑹良俦亹亹玄中趣湛湛清汉波代谢若旋环椿木不改柯静心念至眞随运顺离罗感应理常通神识逮自徂淡游初无际繁想洞九霞飞根散玄叶理反非有它常能诵玉章玄音彻霄遐甲申洪灾至控翮王毋家永享无终纪岂知年劫多洞玄灵寳自然九天生神章经诵经应验蜀青城山乃神仙㑹府昔蜀主孟昶徃祈见女眞麻姑致斋坛侧青城令有献美女张氏遂纳之名之曰丽华同处于丈人观忽一夕迅雷掣电暴雨勐风掀拔屋宇腾空散落张氏遂殒命𦵏山下后数十年上元节丈人观道士李若冲夜归憇于山前忽竹隂有一女子号泣而出诣若冲前赋诗云独卧经秋堕鬓蝉白杨风起不成眠澄思徃日椒房宠泪湿衣襟损翠钿言讫复泣而退若冲还观见丈人殿上有衣冠朱履之士皆靣北立如有奏对殿下廊庑间列诸罪人见狱卒引一女子絷于铁柱杖之号呌痛楚徐察之乃山前逢之者俄顷善神以劔指若冲曰今夕上元天官自五岳丈人校勘生死罪目不冝久立若冲乃潜避达旦具白其师唐洞卿唐曰汝知之乎此乃张丽华也昔宠幸于此亵渎上眞致获斯罪旣以诗告汝汝当救之曰何法可救曰但转九天生神章九卷奏金箓白简可免斯苦即自託生偶遇临卭牧田鲁俦设黄箓若冲遂置简书䟽转经十过投仗醮所因而救度诵至九卷适丁焚简之时若冲即回向而之明日张氏所𦵏之地有沙字四句云符吏怱怱扣夜扃便随金简出幽㝠蒙师荐拔恩非浅领得生神九过经若冲谛观太上垂教悯诸衆生故立救拔之门以济生死之路鸣唿世人欲济度先亡者诚当崇此琼文爲超脱之捷径谨书于经末以爲崇奉之劝云