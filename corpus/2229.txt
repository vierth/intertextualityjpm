唐张司业诗集唐张司业诗集序张司业集序翰林学士中书舎人张洎撰司业讳籍字文昌和州乌江人也贞元十五年丞相渤海公下及第歴官太祝祕书郎国子愽士水部员外郎国子司业公爲古风最善自李杜之后风雅道䘮继其美者唯公一人故白太传读公集曰张公何爲者业文三十春尤工乐府词举代少其伦又姚秘监甞读公诗云妙絶江南曲凄凉怨女词古风无手敌新语是人知其爲当时文士推服也如此元和中公及元丞相白乐天孟东野謌调天下宗匠谓之元和体又长于今体律诗贞元㠯前作者间出大抵互相祖尚拘于常态迨公一变而章句之妙冠于流品矣自皇朝多故荐经离乱公之遗集十不存一予自丙午岁迨至乙丑岁相次缉缀仅得四百余篇藏诸箧笥余则更俟愽访以广其遗阙云尔唐司业张籍诗集序唐开元盛时杜甫李白高适储光羲王维诸贤至大暦以后巳两变矣当时以文名家者有韩愈栁宗元李翺张籍之徒相与奋起振六朝五季漓浇之习而自成一家之言韩昌黎栁栁州李协律集俱盛传惟张司业按唐史云有集七卷不传余登进士同年沁水常伦明卿授以录本盖以乃翁侍御所藏者惜不见其全集所幸有古体七首今体三伯四首后余于载籍中又得乐府五七言古诗三十首今体五十二首而次编之共得三百九十三首夫诗文至五季坏亦极矣而元和中昌黎公特振衰頽以古文自任其议论正大气象雄伟可以羽翼六经而栁宗元得叙事之体变化莫测起伏层迭昔人评其文曰韩愈之文出于经栁宗元之文出于史故一时文人响应而李翺张籍出入门下爲昌黎厚友籍性狷直率博闻好古议论胜人其排佛老甞言不能着书如孟轲杨雄以垂世观其昌黎代作李浙东一言议论风生期大之意甚深谓其善爲乐府使人凭几而听之未必不若丝竹管絃𫾣金撃石也其送孟东野序曰孟郊东野始以其诗鸣高出魏晋从吾游者李翶张籍其尤也三子者之鸣信善鸣矣抑不知天将和其声而使鸣国家之盛邪抑将穷饿其身思愁其心肠而使自鸣其不幸邪三子之命则悬于天矣其在上也奚以喜其在下也奚以悲韩愈之哀三子之才至于如此余并其诗而观之其乐府诗景眞情眞有风人之意而五言近体又皆劲徤淸雅脱落尘想俱从胸臆中出然后知昌黎之诗丰而腴栁州之诗峭而劲司业之诗新而竒李翶之诗悲而壮卒皆可传惟东野之诗则有穷促寒苦之状吾恐温厚之教或不若是观者自有巨目不待余赘言也今昌黎原道功业爲唐独出血食庙庭而栁州李翶张籍之文爲世所珍是和其声而鸣其盛非穷悲而自鸣矣而今而后知人能文章其命之遇与不遇盖不足悲喜也张籍字文昌和州乌江人贞元十五年及第歴官大祝秘书郎昌黎荐之迁国子愽士转水部员外郎歴主客郎中卒授国子司业云正德乙亥秋七月吉河中东峰刘成德序唐张司业诗集目録唐张司业诗集目录卷之一五言古诗野居西州杂怨三原李氏园宴集七言古诗寄逺曲行路难征妇怨白纻歌野老歌寄衣曲送逺曲筑城词勐虎行别离曲牧童词沙堤行呈裴相公求仙行古钗叹各东西节妇吟䜩客词永嘉行採莲曲伤歌行吴宫怨北邙行关山月少年行白头吟将军行贾客乐覊旅行车遥遥妾薄命朱鹭曲逺别离楚宫行江南行乌啼引促促词宛转行卷之二五言律诗蓟北旅思江南春西楼望月别鹤江陵孝女山中古祠渔阳将听夜泉送南迁客蓟北春怀思逺人赠同谿客望行人送宫人入道送越客赠辟谷者思江南旧游夜到渔家送逺使不食姑古苑杏花送流人宿临江驿送蛮客襄国别友送逺客上国赠日南僧征西将寄友人送防秋将律僧山中秋夜送南客㝛江店岭外逢故人出塞寄紫阁隐者夜宿黑竃谿古树送徐先生归蜀隐者送友人归山霅谿西亭晚望哭山中友人答僧拄杖霛都观李道士送韦评事归华侌送闽僧送海客归旧岛登咸阳北寺楼送新罗使㝛广德寺寄从舅㝛邯郸馆寄马磁州舟行寄李湖州送闲师归江南逰襄阳山寺登城寄王建送从弟戴玄徃苏州送朱庆余及第归越过贾岛野居酬韩庻子赠姚合少府送僧逰五台兼谒李司空送郑秀才归宁送李评事逰越闲居寄昭王中丞酬孙洛阳送人任济隂晚春过崔驸马东园晚秋闲居和裴司业习静寄所知酬韩祭酒雨中见寄和裴仆射移官言志酬白二十二舎人早春曲江见招酬陆仆射朝囬寄韩吏部春日李舎人宅见两省诸公唱和因书情即事和李仆射秋日病中作早春病中送严大夫之桂州咏怀留别江陵王少府使至蓝谿驿寄太常王丞赠海东僧寄汉阳故人送安西将题李山人幽居早春闲游赠太常王建藤杖笋鞋和周賛善闻子规送李骑曹灵州归觐寒食夜寄姚御题淸彻上人院和裴司空即事通简旧僚使囬留别襄阳李司空和吏部令狐尚书喜裴司空见招㸔雪和裴司空以诗请刑部白侍郎双鹤同绵州胡郎中淸明日对雨西亭宴庄陵挽謌词和左司元郎中秋居经王䖏士原居不食仙姑山房江头寄孙冲主簿公赠任懒旧官人春日留别没蕃故人卷之三五言排律和李仆射雨中寄卢严二给事酬李仆射晚春见寄忆卢常侍和令狐尚书平泉东庄近居李仆射有寄送郑尚书出鎭南海徐州试反舌无声省试行不由径新城甲仗楼赠殷山人夏日可畏罔象得玄珠和李仆射西园卷之四七言律诗送裴相公赴鎭太原寄元员外赠梅䖏士赠王秘书谢裴司空寄马酧秘书王丞见寄送李余及第后归蜀早朝寄白舎人严郎中书怀寄元郎中赠僧道书怀寄王秘书题韦郎中新亭送杨州判官喜王起侍郎放牒赠王司马书怀赠令狐愽士送从弟删东归赠王秘书哭丘长史送枝江刘明府送从弟彻东归哭十八遇赠贾岛逢王建有赠移居静安坊答八郎中送杨少尹赴凤翔送韩侍御归山新除水曹郎答贺送杨少尹赴蒲城哭元九少府送侯判官赴广州从军答自杭州登望圗见寄赠赵将事送和蕃公王寒食内宴朝日勑赐樱桃太白老人和裴司空酬满城杨少尹寄和州刘使君赠啇州王使君寄令狐賔客寄梅处士送施肩吾东归崑崙儿赠李杭州送郑尚书赴广州拜丰陵赠孔尚书酬杭州白使君兼寄浙东元大夫寄苏州白二十二使君贺秘书王丞南郊摄将军送令狐尚书赴东都留守送白賔客分司东都赠阎少保赠别王侍御赴任陜州司马田司空入朝送浙西周判官送胡錬师归王屋送邵州林使君寄王六侍御送稽亭山寺僧送汀洲元使君寄孙洛阳格胡山归王屋因有赠寄䖏州韩使君送从弟𪷟赴饶州罗道士寄陆浑赵明府赠王侍御同蒋韦二少监赠李郎中送金少卿副使归送李司空赴鎭襄阳送李仆射赴鎭鳯翔寄白二十二舎人卷之五五言绝句和韦开州居山宿云亭梅溪茶岭流杯渠盘石磴桃坞竹巖琵琶台胡芦沼隐月岫绣衣石榻上士泉缾送逺客寄西峰僧禅师惜花题晖师影堂泾州塞野田岸花卷之六七言絶句送蜀客送元结宿山祠美人宫棊蛮州送元宗简寄徐晦寄白学士喜王六同宿题玉像堂与贾岛闲游哭丘长史哭孟寂患眼答刘兢赠华严院僧逢故人送萧逺弟送辛少府任安县赠任道人招周居士送许䖏士送律师归婺州题杨秘书新居送眰师送僧往金州寻徐道士答开州韦使君忆故州送客游蜀送陆畅感春赠李司议别客登楼寄胡家兄弟答刘明府酬藤杖法雄寺东楼寄故人邻妇哭征夫和崔驸马闻蝉和裴仆射㸔樱桃花和长安郭明府与友人县中㑹饮唐昌观㸔花九华观㸔花赠姚合同韦员外开元观同韩侍御南谿夜赏使行望悟眞寺重阳日至崃道赠主客刘郎中同严给事闻唐昌观玉蘂近有仙过作秋思忆逺玉仙舘寄府吏张萧逺雪夜同宿凉州词宫词华淸宫崔驸马养鹤闲游刘兵曹赠酒送梧州王使君春日早朝寄朱阚二山人寄李渤寻仙同白侍郎杏园赠刘郎中答鄱阳客药名诗寄宋景寄王奉御题渭北寺上人闲游倡女词答元八遗纱帽题僧院送元八吴楚謌词题方睦上人月台观华山庙病中酬元宗简寺宿斋赠施肩吾赠王建逢贾岛楚妃怨离宫怨成都曲寒塘曲春别曲台城春词浪淘沙词伤愚溪二首听旧宫人穆氏唱歌杨柳枝词二首㝛都庭有怀无题堤上行二首竹枝词五首杨柳送客送客还幽州杨州送客隋宫芜山禽秋山王贞观蛮中赠道士重平驿作宿天竺寺寄卢隐寺僧卷之七乐府三十三首陇头灯废宅行秋夜长塞曲董逃行江村行湘江曲白鼍吟樵客吟春江曲乌栖曲短歌行泗水行云重行长塘湖雀飞多寄菖蒲山头鹿忆远曲春堤曲湖南曲春水曲送远曲楚妃怨春日行废瑟词洛阳行怀别离妇新桃惜花古风二十七首董公诗学仙沈千运旧居怀友寄韩愈别叚生赠姚怤伤于鹄和李仆射西园献从兄南归卧疾赠孟郊城南夜怀奉和舎人叔直省时思琴野寺后池寄友寄别病中寄白学士拾遗雨中寄元宗简岸花惜花别于鹄野艹秋山山禽祭退之野居卷之八一十九首山中醻人岳州晚景水送安法师寄霛一上人初归云门夏日闲居老将秋闰山中春夜詶浙东元尚书见寄赠项斯题故僧影堂弱柏院僧影堂聮句会合联句春池汎舟宴兴化池亭首夏犹淸和蔷薇花西池落泉唐张司业诗集目录唐张司业诗集唐张司业诗集卷第一唐张司业诗集卷一国子司业张籍文昌五言古诗野居贫贱易爲适荒郊亦安居端坐无余思弥乐古人书秋田多良苗野水多游鱼我无耒与网安得充廪厨寒天白日短檐下煖我躯四肢渐寛柔中肠欎不舒多病减志气爲客足忧虞况复时节晩览景独踟蹰西州羗胡据西州近甸无邉城山东收税租养我防塞兵胡骑来无时居人常震惊嗟我五陵间农者罢耘耕边头多煞伤士卒难全形郡县发丁役丈夫各征行生男不能养惧身有姓名良马不念秣烈士不苟营所愿除国难再逢天下平杂怨切切重切切秋风桂枝折人当少年嫁我当少年别念君非征行年年长逺途妾身甘独殁高堂有舅姑山川岂遥逺行人自不返三原李氏园宴集暮春天早热邑居苦嚣烦言从君子乐乐彼李氏园园中有草堂池引泾水泉开戸西北望逺见嵯峨山借问主人翁北州佐戎轩仆夫守旧宅爲客施搨筵高壌有余滋竹树芳且鲜倾我所持觞尽日共留连踈拙不偶俗常喜形体闲况来幽栖地能不重笑言七言古诗寄逺曲美人来去春江暖江头无人湘水满浣沙石上水禽栖江南路长春日短兰舟桂楫常渡江无因重寄双琼珰行路难湘东行人长叹息十年离家归未得弊裘羸马苦难行僮仆饥寒少筋力君不见牀头黄金尽壮士无颜色龙蟠泥中未有云不能生彼升天翼征妇怨九月匈奴杀邉将汉军全没辽水上万里无人收白骨家家城下招魂葬妇人依倚子与夫同居贫贱心亦舒夫死战塲子在腹妾身虽存如昼烛白纻歌皎皎白纻白且鲜将作春衣称少年裁缝长短不能定自持刀尺向姑前复恐兰膏污纎指常遣傍人收堕珥衣裳着时寒食下还把玉鞭鞭白马野老歌老翁家贫在山住耕种山田三四亩苗踈税多不得食输入官仓化爲土岁暮锄犂倚空室唿儿登山收橡实西江贾客珠百斛船中养犬长食肉寄衣曲织素缝衣独苦辛逺因囬使寄征人官家亦自寄衣去贵从妾手着君身高堂姑老无侍子不得自到邉城里慇懃爲㸔初着时征夫身上宜不宜送逺曲戯马台南山簇簇山邉饮酒歌别曲行人醉后起登车席上囬尊劝僮仆靑天漫漫覆长路逺游无家安得住愿君到䖏自题名他日知君从此去筑城词筑城䖏千人万人抱把杵重重土坚试行锥军吏执鞭催作迟来时一年深碛里尽着短衣渇无水力尽不得休村声杵声未定人皆死家家养男当门戸今日作君城下土勐虎行南山北山树冥冥勐虎白日绕林行向晚一身当道食山中麋鹿尽无声年年养子在空谷雌雄上山不相逐谷中近窟有山林长向村家取黄犊五陵年少不敢射空来林下㸔行迹别离曲行人结束出门去几时更踏门前路忆昔君初纳采时不言身属辽阳戍早知今日当别离成君家计良爲谁男儿生身自有役那得误我少年时不如逐君征战死谁能独老空闺里牧童词逺牧牛遶村四面禾黍稠陂中饥鸟啄牛背令我不得戯壠头入陂草多牛散行白犊时向芦中鸣隔堤吹叶应同伴还皷长鞭三四声牛群食草莫相触官家截尔头上角沙堤行呈裴相公长安大道沙爲堤风吹无尘雨无泥宫中玉漏下三刻朱衣导骑丞相来路傍高楼息歌吹千车不行行者避街官闾吏相传唿当前十里惟空衢白麻诏下移相印新堤未成旧堤尽求仙行汉皇欲作飞仙子年年採药东海里蓬莱无路海无边方士舟中相枕死招揺在天廽白日甘泉玉树无仙实九皇眞人终不下空向离宫祠太乙丹田有气凝素华君能保之昇綘霞古钗叹古钗堕井无颜色百尺泥中今复得鳯凰宛转有古仪欲爲首饰不称时女伴传㸔不知主罗䄂拂拭生光辉兰膏巳尽股半折雕文刻様无年月虽离井底入匣中不用还与坠时同各东西游人别一东复一西出门相背两不返惟信车轮与马蹄道路悠悠不知䖏山高海阔谁辛苦远游不定难寄书日日空寻别时语浮云上天雨堕地暂时会合终离异我今与子非一身安得死生不相弃节妇吟君知妾有夫赠妾双明珠感君纒绵意繋在红罗𥜗妾家高楼连苑起良人执㦸明光里知君用心如日月事夫誓拟同生死还君明珠双泪垂何不相逢未嫁时䜩客词上客不用顾金覊主人有酒君莫违请君㸔取园中花地上渐多枝上稀山头树影不见石溪水无风暎更碧人人齐醉起舞时谁觉翻衣与倒帻明朝花尽人巳去此地独来空绕树永嘉行黄头鲜卑入洛阳胡儿持㦸升明堂晋家天子作降虏公卿奔走如羊紫陌旌旛暗相触家家鸡犬惊上屋妇人岀门随乱兵夫死眼前不敢哭九州诸侯自顾土无人领兵来护主北人避胡皆在南南人至今能晋语採莲曲秋江岸邉莲子多採莲女儿凭船歌靑房圎实齐戢戢争前竞折漾㣲波试牵緑茎不寻藕㫁䖏丝多刺伤手白练束腰䄂半卷不揷玉钗粧梳浅船中未满度前洲借问阿谁家住逺归时共待暮潮上自㺯芙蓉还荡浆伤歌行黄门诏下促收捕京兆尹系御史府岀门无复部曲随亲戚相逢不容语辞成谪慰南海州受命不得湏臾留身着靑衫骑恶马东门之外无送者邮夫防吏急喧往往惊堕马蹄下长安里中荒大宅朱门巳除十二㦸高堂舞榭鏁管絃美人遥望西南天吴宫怨吴宫四面秋江水江淸露白芙蓉死吴王醉后欲更衣座上美人娇不起宫中千门复万戸君恩反复谁能数君心与妾旣不同徒向君前作歌舞茱茰满宫红实垂秋风袅袅生繁枝姑苏台上夕燕罢它人侍寝还独归白日在天光在地君今那得长相弃北邙行洛阳北门北邙道䘮车辚辚入秋草车前齐唱薤露歌高坟新起日峨峨朝朝暮暮人送葬洛阳城中人更多千金立碑高百尺终作谁家柱下石山头松栢半无主地下白骨多于土寒食家家送𥿄钱鸟鸢作窠㗸上树人居朝市未解愁请君暂向北邙游关山月秋月明朗关山上山中行人马蹄响关山秋来雨雪多行人见月唱边歌海邉茫茫天气白胡儿夜度黄龙碛军中探骑暮出城伏兵暗䖏低旌㦸沙碛连天霜草平野驼寻水碛中鸣陇头风急鴈不下沙塲苦战多流星可怜万里关山道年年战骨多秋草少年行少年从猎出长杨禁中新拜羽林郎独到辇前射双虎君王手赐黄金珰日日闘鸡都市里嬴得寳刀重刻字百里报讐夜出城平明还在娼楼醉遥闻虏到平陵下不待诏书行上马斩得名王献桂宫封侯起第一日中不同六郡良家子百战始取邉城功白头吟请君膝上琴弹我白头吟忆昔君前娇笑语两情宛转如萦素宫中爲我起高楼更𨳩花池种芳树春天百草秋始衰弃我不待白头时罗𥜗玉珥色未暗今朝巳道不相宜杨州靑铜作明镜暗中持照不见影人心囬互自无穷眼前好恶那能定君恩巳去若再返菖蒲花开月长满将军行弹筝崃东有胡尘天子择日拜将军蓬莱殿前赐六纛还领禁兵爲部曲当朝受诏不辞家夜向咸阳原上宿战车彭彭旌旗动三十六军齐上陇陇头战胜夜亦行分兵䖏䖏收旧城胡儿杀尽隂碛暮扰扰唯有牛羊声邉人亲戚曾战没今逐官军收旧骨碛西行见万里空幕府独奏将军功贾客乐金陵向西贾客多船中生长乐风波欲发移船近江口船头祭神各浇酒停杯共说逺行期入蜀经蛮谁别离金多衆中爲上客夜夜筭缗眠独遟秋江初月猩猩语孤帆夜发潇湘渚水工持檝防暗滩直过山邉及前侣年年逐利西复东姓名不在县籍中农夫税多长辛苦弃业寕爲贩寳翁覊旅行逺客出门行路难停车歛䇿在门端荒城无人霜满路野火烧桥不得度寒虫入窟鸟归巢僮仆问我谁家去行寻田头暝未息双毂长辕碍荆棘縁冈入涧投田家主人舂米爲夜食晨鸡喔喔茆屋傍行人起扫车上霜旧山巳别行巳逺身计未成难复返长安陌上相识稀遥望天门白日晩谁能听我辛苦行爲向君前歌一声车遥遥征人遥遥出古城双轮齐动驷马鸣山川无䖏不归路念君长作万里行野田人稀秋草绿日暮放马车中宿惊麏游兎在我傍独唱鄕歌对僮仆君家大宅鳯城隅年年道上随行车愿爲玉銮系华轼终日有声在君侧门前旧路久已抛无由复得君消息妾薄命薄命得家子无事从军去万里汉家天子平四夷护羗都尉裹尸归念君此行爲死别对君裁缝泉下衣与君一日爲夫妇千年万岁亦相守君爱龙城征战功妾愿靑楼歌乐同人生各各有所欲讵得将心入君腹朱鹭翩翩兮朱鹭来汎春塘栖绿树羽毛如翦色如染逺飞欲下双翅歛避人引子入深壍动䖏水纹𨳩灔灔谁知豪家网尔躯不如饮啄江海隅逺别离莲叶团团荇叶折长江鲤鱼鳍鱲赤念君少年弃亲戚千里万里独爲客谁言逺别心不易天星坠地能爲石几时㫁得城南陌勿使居人有行役楚宫行章华宫中九月时桂花未落红橘垂江头骑火照辇道君王夜从云梦归霓旌鳯盖到双阙台上重重歌吹发千门万戸开相当烛笼左右列成行下辇更衣入洞房洞房侍女尽焚香玉阶罗帏㣲有霜齐言此夕乐未央玉酒湛湛盈华觞丝竹次第鸣中堂巴姬起舞向君王廽身垂手结明珰愿君千年万年夀朝出射麋夜饮酒江南曲江南人家多橘树吴姬舟上织白苎土地卑湿饶虫蛇连木爲牌入江住江村亥日长爲市落帆度桥来浦里淸莎覆城竹爲屋无井家家饮潮水长干午日沽春酒高高酒旗悬江口娼楼两岸悬水栅夜唱竹枝留北客江南风土欢乐多悠悠䖏䖏尽经过乌啼引秦乌啼哑哑夜啼长安吏人家吏人得罪囚在狱倾家卖产将自赎少妇起听夜啼乌知是官家有赦书下床心喜不重寐未明上堂贺舅姑少妇语啼乌汝啼愼勿虚借汝庭树作高窠年年不令伤尔雏促促词促促复促促家贫夫妇懽不足今年爲人送租船去年捕鱼向江边家中姑老子复小自执吴绡输税钱家家桑麻满地黑念君一身空努力愿教牛蹄团团一角直君身常在应不得宛转行华屋重翠幄绮席雕象床逺漏㣲更踈薄衾中夜凉炉气暗徘徊寒灯背斜光妍姿结宵态寝觉幽梦长宛转复宛转忆君更未央唐张司业诗集卷一唐张司业诗集唐张司业诗集卷第二唐张司业诗集卷二五言律诗蓟北旅思日日望鄕国空謌白苎词长因送人䖏忆得别家时失意还独语多愁秪自知客亭门外栁折尽向南枝江南春江南杨栁春日暖地无尘渡口过新雨夜来生白苹晴沙鸣乳燕芳树醉游人向晚靑山下谁家祭水神西楼望月城西楼上月复是雪晴时寒夜共来望思鄕独下迟幽光落水堑净色遍霜枝明日千里去此中还别离别鹤双鹤出云谿分飞各自迷空巢在松顶折羽落江泥寻水终不饮逢林亦未栖别离应易老万里两凄凄江陵孝女孝女独垂髪少年唯一身无家空托墓主祭不从人相吊有行客起庐因旧隣江头闻哭䖏寂寂楚花春山中古祠春草空祠墓荒林唯鸟飞记年碑石在经乱祭人稀野䑕缘朱帐隂尘盖画衣近来潭水黑时见宿龙归渔阳将塞深沙草白都护领燕兵放火烧奚帐分旗筑汉城下营㸔岭势寻雪觉人行更向桑干北擒生问碛名听夜泉细泉深䖏落夜久渐闻声独起出门聴欲寻当涧行还疑隔林逺复畏有风生月下长来此无人亦到明送南迁客去去逺迁客瘴中衰病身靑山无限路白首不归人海国战骑象蛮州市用银一家分几䖏谁见日南春蓟北春怀渺渺水云外别来音信稀因逢过江使却寄在家衣问路更愁逺逢人空说归今朝蓟城北又见塞鸿飞思逺人野桥春水清桥上送君行去去人应老年年草自生出门㸔逺道无信向邉城杨栁别离䖏秋蝉今复鸣赠同谿客幽居得相近烟景毎寥寥共伐临谿树同爲过水桥自教靑鹤舞分採紫芝苗更爱南峰住寻君路恐遥望行人秋风窓下起旅鴈向南飞日日出门望家家行客归无因见邉使空待寄寒衣独倚靑楼暮烟深鸟雀稀送宫人入道旧宠昭阳里寻仙此最稀名初出宫籍身未称霞衣巳别歌舞贵长随鸾鹤飞中宫㸔入洞空驾玉轮归送越客见说孤帆去东南到㑹稽春云剡溪口残月镜湖西水鹤沙邉立山鼯竹里啼谢家曾住䖏烟洞入应迷赠辟谷者学得飡霞法逢人与小还身轻曾试鹤力弱未离山无食犬犹在不耕牛自闲朝朝空漱水叩齿草堂间思江南旧游江臯三月时花发石楠枝归客应无数春山自不知独行愁道逺廽信畏家移杨栁东西度茫茫欲问谁夜到渔家渔家在江口潮水入柴扉行客欲投宿主人犹未归竹深村路逺月出钓船稀遥见寻沙岸春风动草衣送边使扬旌过陇头陇水向西流塞路依山逺戍城逢雨秋寒沙隂漫漫疲马去悠悠爲问征行将谁封定逺侯不食姑几年山里住已作绿毛身护气常稀语存思自见神养龟同不食留药任生尘要问西王母仙中第几人古苑杏花废苑杏花在行人愁到时独𨳩新堑底半露旧烧枝晚色连荒辙低隂覆折碑茫茫古陵下春尽又谁知送流人独向长城北黄云暗塞天流名属邉将旧业作公田拥雪添军垒收氷当井泉知君住应老湏记别鄕年宿临江驿楚驿南渡口夜深来客稀月明见潮上江静觉鸥飞旅宿今巳逺此行犹未归离家久无信又听捣寒衣送蛮客借问炎州客天南几日行江连恶谿路山遶夜郎城椰叶瘴云湿桂丛蛮鸟声知君却廽日记得海花名襄国别友晓色荒城下相㸔秋草时独游无定计不欲道来期别䖏去家逺愁中驱马迟归人渡烟水遥映野棠枝送逺客南原相送䖏秋水草还生同作忆鄕客如今分路行因谁寄归信渐逺问前程明日重阳节无人上古城上国赠日南僧独向双峰老松门闭两涯翻经依贝叶挂衲落藤花甃石新开井穿林自种茶时逢海南客蛮语问谁家征西将黄沙北风起半夜又翻营战马雪中宿探人氷上行深山旗未展隂碛鼓无声几道征西将同收碎叶城寄友人忆在江南日同游三月时採茶寻逺涧闘鸭向春池送客沙头宿招僧竹里碁如今各千里无计得相随送防秋将白首征西将犹能射㦸支元戎选部曲军吏换旌旗逐虏招降逺开边旧垒移重收陇外地应似汉家时律僧苦行长不出淸羸最少年持斋唯一食讲律岂曾眠避草毎移径泸虫还入泉从来天竺法到此几人传山中秋夜寂寂山景静幽人归去迟横琴当月下压酒及花时冷露湿茆屋暗泉冲竹篱西峰採药伴此夕恨无期送南客行路雨翛翛靑山尽海头天涯人去逺岭北水空流夜市连铜柱巢居属象州来时旧相识谁向日南游宿江店野店临西浦门前有橘花停灯待贾客卖酒与渔家夜静江水白路廽山月斜闲寻泊船䖏潮落见平沙岭外逢故人过岭万余里旅游经此稀相逢去家逺共说几时归海上见花发瘴中唯鸟飞炎州望鄕伴自识北人衣出塞秋塞雪初下将军逺岀师分营长记火放马不收旗月冷邉帷湿沙昏夜探迟征人皆白首谁见灭胡时寄紫阁隐者紫阁气沉沉先生住䖏深有人时得见无路可相寻夜鹿伴茅屋秋猿守栗林唯应採灵药更不别营心夜宿黑灶谿夜到碧谿里无人秋月明逢幽更移宿取伴亦探行花下红泉色云西乳鹤声明朝记归䖏石上自书名古树古树枝柯少枯来复几春露根堪繋马空腹恐藏人蠧节莓苔老烧痕霹雳新若当江浦上行客祭爲神送徐先生归蜀日暮逺归䖏云间仙观钟唯持靑玉牒独立碧鸡峰隂涧长收乳寒潭旧养龙几时因卖药得向海边逢隐者先生巳得道市井亦容身救病自行药得钱多与人问年长不定传法又非眞常见邻家说时闻使鬼神送友人归山岀山成北首重去结茅庐移石脩废井扫龛盛旧书开田留杏树分洞与僧居长在幽峰里樵人见亦踈霅谿西亭晚望霅水碧悠悠西亭栁岸头夕隂生逺岫斜照逐廽流此地动归思逢人方倦游吴兴耆旧尽空见白苹洲哭山中友人天云遥便哭山友隔今生遶墓招魂魄镌巖记姓名犬因无主善鹤爲见人鸣长说能尸解多应别路行答僧拄杖灵藤爲拄杖白净色如银得自高僧手将扶病客身春游不骑马夜㑹亦呈人持此归山去深宜戴角巾灵都观李道士山观雨来静遶房琼草春素书天上字花洞古时人泥灶煑灵液扫坛朝玉眞几廽游阆苑靑节亦随身送韦评事归华隂三峯西面住出见世人稀老大谁相识恓惶又独归扫窓秋菌落𨳩箧夜蛾飞若向云中伴还应着褐衣送闽僧几夏京城住今朝独逺归脩行四分律护净七条衣谿寺黄橙熟沙田紫芋肥九龙潭上路同去客应稀送海客归旧岛海上去应逺蛮家云岛孤竹船来桂府山市卖鱼须入国自献寳逢人多赠珠却归春洞口新象祭天吴登咸阳北寺楼高秋原上寺下马一登临渭水西来直秦山南去深旧宫人不住荒碣路难寻日暮凉风起萧条多逺心送新罗使万里爲朝使离家今几年应知旧行路却上逺归船夜泊避蛟窟朝炊求岛泉悠悠到鄕国还望海西天宿广德寺寄从舅古寺客堂空开帘四面风移床动栖鸽停烛聚飞虫闲卧逐凉䖏逺愁生静中林西㣲月色思与寗家同宿邯郸舘寄马磁州孤客到空舘夜寒愁卧遟虽沽主人酒不似在家时几宿得欢笑如今成别离明朝行更逺廽望隔山陂舟行寄李湖州客愁无次第川路重辛勤藻宻行舟澁湾多转檝频薄游空感惠失计自怜贫頼诵汀洲句时时慰逺人送闲师归江南徧住江南寺随缘到上京多生脩律业外学得诗名讲殿偏追入斋家别请行靑枫鄊路逺几日尽归程逰襄阳山寺秋色江边路烟霞若有期寺贫无利施僧老足慈悲薜荔侵禅室虾蟆占浴池闲游殊未徧即是下山时登城寄王建闻君鹤岭住西望日依依逺客偏相忆登城独不归十年爲道侣几䖏共柴扉今日烟霞外人间得见稀送从弟戴玄往苏州杨栁阊门路悠悠水岸斜乗舟向山寺着屐到渔家夜月红柑树秋风白藕花江天诗景好廽日莫令賖送朱庆余及第归越东南归路逺几日到鄊中有寺山皆遍无家水不通湖声莲叶雨野气稻花风州县知名久争邀与客同过贾岛野居靑门坊外住行坐见南山此地去人逺知君终日闲蛙声篱落下草色戸庭间好是经过䖏唯愁暮独还酬韩庻子西街幽僻䖏正与懒相宜寻寺独行逺借书常送遟家贫无易事身病是闲时寂寞谁相问秪应君自知赠姚合少府病来辞赤县案上有丹经爲客烧茶灶教儿扫竹亭诗成添旧卷酒尽卧空缾阙下今遗逸谁瞻隐士星送僧游五台兼谒李司空逺去见双节因行上五台化楼侵暁出雪路向春开边寺连烽去胡儿听法来定知廵礼后觧夏始应廽送郑秀才归宁桂檝彩爲衣行当令节归夜潮迷浦逺昼雨见人稀野艾到时熟江鸥泊䖏飞离琴一奏罢山雨霭余晖送李评事游越未习风尘事初爲吴越游露沾湖草湿日照海山秋梅市门何在兰亭水尚流西陵待潮䖏知汝不胜愁闲居东城南陌尘紫与朱轮尽说无多事能闲有几人唯教推甲子不信守庚申谁见衡门里终朝自在贫寄昭应王中丞借得西街宅开门渭水头长贫唯要徤渐老不禁愁独凭藤书案空悬竹酒钩春风石瓮寺作意共君游酬孙洛阳家贫相逺住斋舘入时稀独坐㸔书卷闲行着褐衣早蝉庭笋老新雨径莎肥各离争名地无人见是非送人任济隂黄绶在隂下知君非旅行将书报旧里留褐与诸生赠别尽沽酒惜欢多出城春风济水上候吏听车声晚春过崔驸马东园闲园多好风不意在街东早早诗名逺长长酒性同竹香新雨后莺语落花中莫遣经过少年光渐觉空夏日闲居多病逢迎少闲居又一年药㸔辰日合茶过卯时煎草长晴来地虫飞晚后天此时幽歩逺不觉到山邉晚秋闲居独坐高秋晚萧条是逺思家贫长畏客身老转怜儿万种尽闲事一生能几时从来踈懒性应秪有僧知和司业习静寄所知幽室独焚香淸晨下未央山开登竹阁僧到出茶堂收拾新琴谱寻封旧药方逍遥无别事不似在班行酬韩祭酒雨中见寄雨中愁不出隂黑尽连宵屋湿唯添漏泥深未放朝无蒭怜马瘦少食信儿娇闻道韩夫子还同此寂寥和裴仆射移官言志身在勤劳地常思放旷时功成归圣主位重委群司㸔垒台邉石闲吟箧里诗苍生正瞻望难与故山期酬白二十二舎人早春曲江见招曲江氷欲尽风日巳恬和栁色看犹浅泉声觉渐多紫蒲生湿岸靑鸭戯新波仙掖高情客相招共一过酬裴仆射朝寄韩吏部独爱南关里山晴竹杪风从容朝早退萧洒客常通案曲新亭上移花逺寺中唯应有吏部诗酒毎相同春日李舎人宅见两省诸公唱和因书情即事又见帝城里东风天气和官闲人事少年长道情多紫掖发章句靑闱更咏謌谁知余寂寞终日㫁经过和李仆射秋日病中作由来病根浅易见药功成暁日杵臼静凉风衣服轻犹疑少气力渐觉有心情独倚红藤杖时时堦上行早春病中羸病及年初心情不自如多申请假牒祗送贺官书幽径独行歩白头长懒梳更怜晴日色渐渐暖贫居送严大夫之桂州旌斾过湘潭幽竒得徧探莎城百越北行路九疑南有地多生桂无时不养蚕听謌难辨曲风俗自相谙咏怀老去多悲事非唯见二毛眼昏书字大耳重语声高望月偏增思寻山觉发劳都无作官意頼得在闲曹使至蓝谿驿寄太常王丞独上七盘去峰峦转转稠云中迷象鼻雨里下筝头水没荒桥路鸦啼古驿楼君今在城阙肯见此中愁留别江陵王少府迢迢山上路病客独行迟况此分襟日当君失意时寒林露逺驿晚烧猎荒陂别后空廽首相逢未有期赠海东僧别家行万里自说过扶余学得中州语能爲外国书与医收海藻持呪取龙鱼更问同来伴天台几䖏居寄汉阳故人知君汉阳住烟树逺重重归使雨中发寄书灯下封同时买江坞今日别云松欲问新移䖏靑萝最北峰送安西将万里海西路茫茫邉草秋计程沙塞口望伴驿峰头雪暗非时宿沙深独去愁塞鄕人易老莫住近畨州题李山人幽居襄阳南郭外茅屋一书生无事焚香坐有时寻竹行画苔藤杖细踏石笋鞋轻应笑风尘客区区逐世名早春闲游年长身多病独宜作冷官从来闲坐惯渐觉出门难树影新犹薄池光晚尚寒遥闻有花发骑马暂行㸔赠太常王建藤杖笋鞋蛮藤剪爲杖楚笋结成鞋称与诗人用堪随礼寺斋寻花入幽径歩日下寒堦以此持相赠君应惬素怀和周賛善闻子规秦城啼楚鸟逺思更纷纷况是街西夜偏当雨里闻应投最高树似隔数重云此䖏谁能听遥知独有君送李骑曹灵州归觐翩翩出上京几日到邉城渐觉风沙起还将弓箭行席箕侵路暗野马见人惊军府知归庆应教数骑迎寒食夜寄姚侍御贫官多寂寞不异野人居作酒和山药教儿冩道书五湖归去逺百事病来踈况忆同怀者寒庭月上初题淸彻上人院古寺临坛久松间别起堂㸔添浴佛水自合读经香爱养无家客多传得効方遇斋长不出坐卧一绳床和裴司空即事通简旧僚肃肃上台坐四方皆仰风当朝奉明政早日立元功独对赤墀下宻宣黄阁中犹闻动高韵思与旧僚同使囬留别襄阳李司空江亭寒日晚絃筦有离声从此一筵别独爲千里行遟遟恋恩徳役役恨公程廽首吟新句霜云满楚城和戸部令狐尚书喜裴司空见招㸔雪南园新覆雪上宰暁来㸔谁共登春榭唯闻有地官色连山逺静气与竹偏寒高韵更相应宁同謌吹欢和裴司空以诗请刑部白侍郎双鹤皎皎仙山鹤逺留闲宅中徘徊幽谢月嘹唳小亭风丞相西园好池塘夜水通从君求置此赏望与賔同同绵州胡郎中淸明日对雨西亭宴郡内开新火高斋雨气淸惜花邀客赏劝酒促謌声共醉移芳席留欢闭暮城政闲方宴语琴筑任遥情庄陵挽謌词白日巳昭昭干戈亦渐消迎师新出道从諌早临朝佞倖威权薄忠良宠钖饶丘陵今一变无复白云謡二观风欲廵洛习战且开池始改三年政旋开七月期陵分内外使官具吉㐫仪渭北新园路萧笳逺更悲三暁日龙车动秋风阊阖开行帷六宫出执绯万方来惨惨郊原暮遟遟挽唱哀空山烟雨夕新栢遶陵台和左司元郎中秋居选得闲坊住秋来树木肥风前卷筒簟雨里脱荷衣野客留方去山童取药归非因入朝省过此出门稀二有地唯㘽竹无池亦养鹅学书求墨迹酿酒爱朝和古镜铭文浅神方谜语多居贫闲自乐豪客莫相过三闲来松菊地未省有埃尘直去多将药朝囬不访人见僧收酒器迎客换纱巾更恐登淸要难成自在身四自知淸静好不要问时豪就石安琴枕穿松厌酒槽山情因月甚诗语入秋高身外无余事唯应笔砚劳五闲堂新扫洒称是早秋天书客多呈帖琴僧与合絃莎台乗晩上竹院就凉眠终日无忙事还应似得仙六醉倚班藤杖闲眠瘿木牀案头行气诀炉里降眞香尚俭经营少居闲意思长秋茶莫夜饮新自作松浆七毎忆旧山居新教上墨图晚花廽地种好酒问人沽夜后𨳩朝簿申前发省符爲郎凡几岁巳见白髭须八菊地才通屐茶房不垒阶凭医㸔蜀药寄信覔吴鞋尽得仙家法多随道客斋本无荣辱意不是学安排九林下无拘束闲吟放性灵好时闲药灶高䖏置琴亭更撰居山记唯寻相鹤经初当授衣假无吏挽门铃十客散高斋晚东园景象偏晴明犹有蝶凉冷渐无蝉籐折霜来子蜗行雨后涎新诗才上卷巳得满城传经王䖏士原居旧宅谁相近唯僧近竹关庭闲云满井窓晓雪通山来客半留宿借书多寄还明时未中岁莫便一生闲不食仙姑山房寂寂花枝里草堂唯素琴因山曽改眼见客不言心月出溪路静鹤鸣云树深丹砂如可学便欲住幽林江头晩歩随江逺来帆过眼频试寻新住客少见故鄊人囬首怜归翼长吟任此身应同南浦鴈更见岭头春寄孙冲主簿公低折沧洲簿无书整两春马从同事借妻怕罢官贫道僻收闲药诗高笑古人仍闻长吏奏表乞鎻㕔频赠任懒未肯求科第深坊且隐居胜游寻野客高卧㸔兵书点药医闲马分泉灌逺𬞞汉庭无得意谁拟荐相如旧宫人謌舞梁州女归时白髪生全家没蕃地无䖏问鄕程宫锦不传様御香空记名一身难自说愁逐路人行春日留别游人欲别离醉复对花枝㸔却春人晚莫轻少年时临行记分䖏囬首是相思各向天涯去重来未有期没蕃故人前年伐月支城上没全师蕃汉断消息死生长别离无人收废帐归马识残旗欲祭疑君在天涯哭此时唐张司业诗集卷二唐张司业诗集唐张司业诗集卷第三唐张司业诗集卷三五言排律和李仆射雨中寄卢严二给事郊原飞雨至城阙湿云埋迸点时穿牖浮沤欲上堦偏滋解箨竹併洒落花槐晚润生琴匣新凉满药斋从容朝务退放旷掖曹乖尽日无来客闲吟感所怀酬李仆射晚春见寄㦸戸动初晨莺声雨后频虚庭淸气在衆药湿光新鱼动芳池面苔侵老竹身教铺甞酒䖏自问探花人独此长多病幽居欲过春今朝听高韵忽觉离埃尘忆卢常侍寄华山郑隐者独住三峰下年深学炼丹一间松叶屋数片石花冠酒待山中饮琴将洞里弹开门移逺竹剪草出幽兰荒璧通泉架晴崖晒药坛寄知骑省客长向白云㸔和令狐尚书平泉东庄近居李仆射有寄平地有淸泉伊南古寺邉涨池闲遶屋出野徧浇田旧隐离多日新邻得几年探幽皆一絶选胜又双全门静山光别园深竹影连斜分採药径直过钓鱼船鸡犬还应识云霞顿觉鲜追思应不逺赏爱谅难偏此䖏堪长往游人早共传各当恩寄重归卧恐无缘送郑尚书出鎭南海逺鎭承新命王程不假催班行争路送恩赐併时来牙斾从城展兵符到府𨳩蛮声喧夜市海色浸潮台画角天邉月寒关岭上梅共知公望重多是隔年廽徐州试反舌无声夏木多好鸟偏知反舌名林幽还共宿时过即无声竹外天空暁谿头雨自晴居人宜寂寞深院益凄淸入雾暗相失当风闲易惊来年上林苑知尔最先鸣省试行不由径田里有㣲径贤人不复行孰知求捷歩又恐异端生从易衆所欲安邪患亦生谁能逹大道共此竟前程子羽有遗迹孔门传旧声今逢大君子士节自光明新城甲仗楼谢守起新楼西临城角头圗功百仗丽藏器五兵脩结构榱甍固虚明戸槛幽鱼龙卷旗帜霜雪积戈矛暑雨熇蒸隔凉风宴位留地高形岀没山静气淸优睥睨斜光彻栏干宿霭浮芊芊秔稻色脉脉苑谿流郡化王丞相诗成沈隐侯居兹良得意殊胜岘山游赠殷山人欎欎山中客知名四十年恓惶身独隐寂寞性应便世业公侯籍生涯黍稷田藤悬读书帐竹系网鱼船巳种千头橘新𨳩数脉泉闲游携酒逺幽语向僧偏入洞题松过㸔花选石眠避喧长汨没逢胜即留连自古多高迹如君少比肩耕耘旣辛苦章句巳流传昔日交游盛当时省阁贤同𫀆还共弊连辔毎推先讲序居重席群儒愿执鞭满堂虚左待衆目望乔迁才异时难用情高道自全畏人颜惨澹踈物势迍邅逹者闻知命吾生复礼玄深藏报恩剑久缉养生篇憔悴衆夫笑经过郡守怜夕阳悲病鹤霜气动饥鹯䖏士谁能荐穷途世所捐伯鸾甘寄食元淑苦无钱䇿蹇秋尘里吟诗黄叶前故裘余白领废瑟㫁朱絃志气终犹在逍遥任自然家贫念婚嫁身老恋云烟放逸栖巖鹿淸虚饮露蝉郑逃秦谷口严爱越溪邉霄汉予犹阻荣枯子不牵山城一相遇感激意难宣夏日可畏赫赫温风扇炎炎夏日徂火威驰野畏景铄遥途势矫翔阳翰功分造化罏禁城千品独黄道一轮孤落照频空簟余晖卷夕梧如何倦游子中路独踟蹰罔象得玄珠赤水今何䖏遗珠巳渺然离娄徒肆目罔象乃通玄皎洁因成性圎明不在泉暗中㸔夜色尘外照晴田无胫眞难掬怀疑寳易迁今朝搜择得应免媚晴川和李仆射西园遇午归闲䖏西庭敞四檐高眠着瑟枕散帙检书籥印在休通客山晴好卷帘竹凉蝇到少藤暗蝶争潜晓鹊频惊喜踈蝉不许拈石苔生紫点栏药吐红尖虚坐诗情逺幽探道侣兼所营尚胜地虽俭复谁嫌唐张司业诗集唐张司业诗集卷第四唐张司业诗集卷四翰林学士中书舎人张泊编缉七言律诗送裴相公赴鎭太原盛德雄名逺近知功高先乞守藩维衘恩暂遣分龙节署勑还同在鳯池天子亲临楼上送朝官齐出道邉辞明年塞北淸蕃落应建生祠请立碑寄元员外外郎直罢无余事扫洒书堂试药炉门巷不教当要閙诗篇转觉足功夫月明台上唯僧到夜静坊中有酒沽朝省入频闲日少可能同伴旧游无赠梅䖏士早闻声价满京城头白江湖放旷情讲易自传新註义题诗不着旧官名近移马迹山前住多向牛头寺里行天子如今议封禅应将束帛请先生赠王秘书不曾浪出谒公侯唯向花间水畔游毎着新衣㸔药灶多收古器在书楼有官秪作山人老平地能𨳩洞穴幽自领闲司了无事得来君䖏喜相留谢裴司空寄马騄耳新驹骏得名司空逺自寄书生乍离华廐移蹄澁初到贫家举眼惊毎𬒳闲人来借问多寻古寺独骑行长思岁且沙堤上得从鸣珂傍火城酬秘书王丞见寄相㸔头白来城阙却忆漳谿旧往还今体诗中偏出格常叅官里毎同班街西借宅多临水马上逢人亦说山芸阁水曹虽最冷与君长喜得身闲送李余及第后归蜀十年人好诵诗章今日成名出举塲归去唯将新诰牒后来争取旧衣裳山桥暁上蕉花暗水店晴㸔芋草黄鄕里亲情相见日一时携酒贺高堂早朝寄白舎人严郎中鼓声初动未闻鸡羸马街中踏冻泥烛暗有时冲石柱雪深无䖏认沙堤常叅班里人犹少待漏房前月欲西鳯阁星郎离去逺阁门𨳩䖏入还齐书怀寄元郎中转觉人间无气味常因身外省因縁经过独爱游山客计校唯求买药钱重作学官闲尽日一离江坞病多年吟君钓客词中语便欲南归榜小船赠僧道自到王城得几年巴童蜀马共随缘两朝侍从当时贵五字声名逺䖏传因住红楼通内院新承墨诏赐斋钱闲房暂喜居相近还得陪师坐竹邉书怀寄王秘书白发如今欲满头从来百事尽应休秪于触目须防病不拟将心更养愁下药逺求新熟酒㸔山多上最高楼頼君同在京城住毎到花前免独游题韦郎中新亭起得幽亭景最新碧莎地上更无尘琴书着尽犹嫌少松竹㘽多亦称贫药酒欲开期好客朝衣暂脱见闲身成名同日官连署此䖏经过有几人送杨州判官应得烟霞岀俗心茆山道士共追寻闲怜鹤貌偏能画暗辨桐声自作琴长啸毎来松下坐新诗堪向雪中吟征南幕里多賔客君独相知最校深喜王起侍郎放牒东风节气近淸明车马争来满禁城二十八人初上牒百千万里尽传名谁家不借花园㸔在䖏多将酒器行共贺春司能鉴识今年定合有公卿赠王司马白笏朱衫年少时久登班列会朝仪贮财不省关身用行义唯愁𬒳衆知藏得寳刀求主带调成骏马乞人骑未曾相识多闻说遥望长如玉树枝书懐自小习成踈懒性人间事事总无功别从仙客求方法时到僧家问苦空老大登朝如梦里贫穷作活似村中未能即便休官去惭愧南山採药翁赠令狐愽士头白新年六十余近闻生计转空虚久爲愽士谁人识自到长安赁舎居骑马出随游寺客唿儿散冩乞钱书古来贤哲皆如此应是才高与衆踈送从弟删东归云水东南两月程贪归庆节马蹄轻春桥欲醉攀花别野路闲吟触雨行诗价巳高犹失意礼司曽赏㑹成名旧山风月知应好莫过秋时不到京赠王秘书早在山东声价逺曽将竒䇿佐嫖姚赋来诗句无闲语老去官班未在朝身屈祗闻词客说家贫多见野僧招独从书阁归时晚春水渠邉㸔栁条哭丘长史曾见先皇殿上臣丹砂久服不成眞常骑马在嘶空枥自作书留别故人诗句徧传天下口朝衣偏送地中身最悲昨日同游䖏㸔却春风树树新送枝江刘明府老着靑衫爲楚宰平生志业有谁知家僮从去愁行逺县吏迎来恠到遟定访玉泉幽院宿应过碧涧早茶时向南渐渐云山好一路唯闻唱竹枝送从弟彻东归缑山领印知公奏才称同时尽不如奉使贺成登册礼陪班㸔出降恩书囬程去在秋尘里受诏辞归暁漏初早晚得爲朝署拜闲坊买宅作隣居哭胡十八遇早得声名年尚少寻常志气岀风尘文塲继续成三代家族辉华在一身㓜子见生才满月选书知冩未呈人送君帐下衣裳白数尺坟头栢树新赠贾岛篱落荒凉僮仆饥乐游原上住多时蹇驴放饱骑将岀秋卷装成寄与谁拄杖傍田寻野菜封书乞米趂时炊姓名未上登科记身屈惟应内史知逢王建有赠年状皆齐初有髭鹊山漳水毎追随使君座下朝听易䖏士庭中夜会诗新作句成相借问闲求义尽共寻思经今三十余年事却说还同昨日时移居静安坊答元八郎中长安寺里多时住虽守卑官不厌贫作活毎常嫌费力移居祗是贵容身初开井浅偏宜树渐觉街闲省踏尘更喜往还相去近门前减却送书人送杨少尹赴鳯翔诗名往日动长安首首人家卷里㸔西学巳行秦博士南宫新拜汉郎官得钱祗了还书铺借宅常时事药栏今去岐州生计薄移居偏近陇头寒送韩侍御归山闻君久卧在云间爲佐嫖姚未得还新结茆庐招隐逸独骑骢马入深山九灵洞口行应到五粒松枝醉亦攀明日河声出城去家僮不复扫柴关新除水曹郎答白舎人见贺年过五十到南宫章句无名荷至公黄𥿄开呈相府后朱衣引入谢班中诸曹纵许爲仙侣群吏多嫌是老翁最幸紫薇郎见爱独称官与古人同送杨少尹赴蒲城官爲本府当身荣因得还鄕任野情自废田园今作主毎逢耆老不唿名旧游寺里僧应识新别桥邉树巳成公事况闲诗更好将随相逐上山行哭元九少府平生志业独相知早结云山老去期初作学官常共宿晚登朝列暂同时闲来各数经过地醉后齐吟唱和诗今日春风花满宅入门行哭见灵帷送侯判官赴广州从军年少才高求自展将身万里赴军门辟书逺到𨳩呈客公服新成着谢恩驿舫过江分白候戍亭当岭见红旛海花蛮草连冬有行䖏无家不满园答白杭州郡楼登望画圗见寄画得江城登望䖏寄来今日到长安乍惊物色从诗出更想工人下手难将展书堂偏觉好毎来朝客尽求㸔见君向此闲吟意肯恨当时作外官赠赵将事当年胆略巳纵横毎见妖星气不平身贵早登龙尾道功高自破鹿头城寻常得对论邉事委曲承恩掌内兵会取安西将报国凌烟阁上大书名送和蕃公主塞上如今无战尘汉家公主出和亲邑司犹属宗卿寺册号还同虏帐人九姓旗旛先引路一生衣服尽随身氊城南望无廽日空见沙蓬水栁春寒食内宴朝光瑞气满宫楼綵纛鱼龙四面稠廊下御厨分冷食殿前香骑逐飞毬千官尽醉犹敎坐百戯皆呈未放休共喜拜恩侵夜出金吾不敢问行由城阙沈沈向晓寒恩当令节赐余欢瑞烟深䖏开三殿香雨㣲时引百官寳树楼前分绣幙綵花廊下映华栏宫筵戯乐年年别巳得三廽对御㸔朝日勑赐樱桃仙果人间都未有今朝忽见下天门捧盘小吏初宣勑当殿群臣共拜恩日色遥分廊下座露香才出禁中园毎年重此长先熟愿得千春奉至尊太白老人日观东峰幽客住竹巾藤带亦逢迎暗脩黄箓无人见深种胡麻共犬行洞里仙家常独往壶中灵药自爲名春泉四面遶茅屋日日唯闻杵臼声和裴司空酬满城杨少尹圣朝偏重大司空人咏元和第一功拥节高临㐮水上题诗逺入汉城中共惊向老多年别更忆登科旧日同谁不望归丞相府江邉杨栁又秋风寄和州刘使君别离已久犹爲郡闲向春风倒酒缾送客将过沙口堰㸔花多上水心亭晓来江气连城白雨后山光满郭靑到此诗情应更逺醉中高咏有谁听赠商州王使君衘命南来㑹郡堂却思朝里接班行才雄犹是山城守道薄初爲水部郎选胜相留开客舘寻幽更引到僧房明朝从此辞君去独出商关路渐长寄令狐賔客勲名尽得国家传退押琴僧与酒仙还带郡符经几䖏暂辞台座巳三年留司未到龙楼下拜表长怀玉案前秋日出城伊水好领谁相逐上闲船寄梅䖏士扰扰人间是与非官闲自觉省心机六行班里身常下九列符中事亦稀市客惯曾賖贱药家童惊见着新衣君今独得居山乐应笑多时未办归送施肩吾东归知君本是烟霞客𬒳荐因来城阙间世业偏临七里瀬仙游多在四明山早闻诗句传人徧新得科名到䖏闲惆怅㶚亭相送去云中琪树不同攀崑崙儿崑崙家住海中州蛮客将来汉地游言语解教秦吉了波涛初过欎林洲金环欲落曾穿耳螺髻长拳不裹头自爱肌肤黑如漆行时半脱木绵裘赠李杭州仙郎白首未归朝应爲苍生领六条恵化州人尽淸浄高情野鹤共逍遥竹间虚舘无朝讼山畔靑田长夏苗终日政声长独坐开门唯望浙江潮送郑尚书赴广州圣朝选将持符节内制宣时百辟听海北蛮夷来舞蹈岭南封管送圗经白鷴飞遶迎官舫红槿开当䜩客亭此䖏莫言多瘴疠天边看取老人星贺秘书王丞南郊摄将军正初天子亲郊礼诏摄将军领衞兵斜带银刀入黄道先随玉辂到靑城坛邉不在千官位仗外唯闻再拜声共喜与君逢此日病中无计得随行送令狐尚书赴东都留守朝廷重寄在关东共说从来选上公勲业新成大梁鎭恩荣更守洛阳宫行香暂出天桥上廵礼常过禁殿中毎领群臣拜章庆半𨳩门仗日曈曈拜丰陵岁朝园寝遣公卿学省班中亦摄行身逐陵官齐再拜手持木铎叩三声寒更报点来山殿暁炬分行照栢城却下龙门㸔渐逺金峰高处日㣲明赠孔尚书能将直道歴荣班事着元和实録间三表自陈辞北阙一家相送入南山买来侍女教人嫁赐得朝衣在箧闲宅近靑山高静处时归林下暂𨳩关酬杭州白使君兼寄浙东元大夫相印暂离临逺鎭掖垣出守复同时一行巳作三年别两处空传七字诗越地江山应共见秦天风月不相知人间聚散眞难料莫叹平生信所之寄苏州白二十三使君三朝岀入紫㣲臣头白金章未在身登第早年同座主题诗今日异州人阊门栁色烟中逺茂苑莺声雨后新此处吟诗向山寺知君忘却曲江春送白賔客分司东都赫赫声名三十春高情人独出埃尘病辞省闼归闲䖏恩许宫曹作上賔诗里难同相得伴酒邉多见自由身老人也拟休官去便是君家池上人赠阎少保辞荣恋阙未还鄊脩养年多气力强半俸归烧伏火药全家觧说养生方特承恩诏新开㦸毎见公卿不下牀竹树淸深寒院静长悬石磬在虚廊赠别王侍御赴任陜州司马京城在䖏闲人少唯共君行并马蹄更和诗篇名最出时倾盃酒兴常齐同趋阙下听钟漏独向军前闻皷鼙今日春明门外别更无因得到街西田司空入朝西来将相位兼雄不与诸君觐礼同早变山东知顺命新收济上立殊功朝官叙谒趋门外恩使宣迎满路中阊阖晓来铜漏静身当受册大明宫送浙西周判官由来自是烟霞客早巳闻名诗酒间天阙因将贺表到家鄊新着赐衣还常吟卷里相酬句自话湖邉旧住山吴越主人偏爱重多应不肯放君闲送吴鍊师归王屋王阳峰下学长生洞府仙鄕巳有名独戴熊须冠暂出唯将鹤尾扇同行炼成云母休炊㸑召得雷公当吏兵却到瑶坛上头宿应闻空里歩虚声送邵州林使君词客南行宠命新潇湘郡入曲江津山幽自足探㣲䖏俗朴应无争竞人郭外相连排殿阁市中多半用金银知君不作家私计迁日还同到日贫寄王六侍御渐觉近来筋力少难堪今日在风尘谁能借问功名事祗自扶持老病身积得药资将助道肯嫌家计不如人洞庭巳置新居宅归去期君与作邻送稽亭山寺僧师住稽亭高䖏寺斜廊曲阁倚云𨳩山门十里松间入泉涧三重洞里来名岳寻游今巳偏家城礼谒便应廽旧房到日闲吟后林下还登说法台送汀州元使君曾成赵北归朝计因拜王门最好官爲郡暂辞双鳯阙全家逺过九龙滩山鄊祗有输蕉戸水鎭应多养鸭栏地僻寻常来客少刺桐花发共谁㸔寄孙洛阳格久持刑宪声名逺好是中朝正直臣赤县上来应足事靑衫老去未离身常思从省连归马乍觉同班少旧人遥爱南桥秋日晚雨边杨栁映天津胡山人归王屋因有赠转转无成到白头人间举眼尽堪愁此生巳是蹉跎去毎事终从卤莽休虽作闲官少拘束难逢胜景可淹留君归与访移家䖏若箇峰前最较幽寄䖏州韩使君南康太守负才豪五十如今未拥旄早得一人知姓字常闻三事说功劳月明渡口漳江静云散城头赣石高郡政巳成秋思逺闲吟应不问官曹送从弟𪷟赴饶州京城南去鄱阳逺风月悠悠别思劳三领郡符新寄重再登科第旧名高去程江上多㸔堠迎吏船中亦带刀到日更行淸静化春天应不见蓬蒿罗道士城里无人得实年衣襟常带臭黄烟楼中賖酒唯留药洞里争棋不暏钱闻客语声知贵贱持花歌咏似狂顚寻常行䖏频逢见世上多疑是谪仙寄陆浑赵明府与君学省同官䖏常日相随说道情新作陆浑山县长早知三礼甲科名郭中时有仙人住城内应多药草生公事稀踈来客少无妨着屐独闲行同蒋韦二少监赠李郎中旧年同是此曹郎各罢鱼符自楚鄊重着靑衫承诏命齐趋紫殿异班行别来同说经过事老去相传𥙷养方忆得当时亦连歩如今独在读书堂赠王侍御心同野鹤与尘逺诗似氷壶见底淸府县同趋昨日事升沉不改故人情上阳春晚萧萧雨洛水寒来夜夜声自叹独爲折腰吏可怜骢马路傍行送金少卿副使归新罗云岛茫茫天半㣲向东万里一帆飞久爲侍子承恩重今佐使臣衘命归过海便应将国信到鄊犹自着朝衣从前此去人无数光彩如君定是希送李司空赴鎭襄阳中外兼权社稷臣千官齐出拜行尘再调公鼎勲庸盛三受兵符宠命新商路雪明旗斾逺楚堤梅发驿亭春襄阳风景由来好重与江山作主人送李仆射赴鎭鳯翔由来勲业属英雄兄弟连荣列位同先入贼城擒首恶尽封官库让元公旌幢独继家声外竹帛新添国史中天子欲收秦陇地故教移鎭在扶风寄白二十二舎人早知内诏过先辇蹭蹬江南百事踈湓浦城中爲上佐炉峰寺后着幽居偏依仙法多求药长共僧游不读书三省比来名望重肯容君去乐樵渔唐张司业诗集卷四唐张司业诗集唐张司业诗集卷第五唐张司业诗集卷五五言絶句和韦𨳩州居山十二首宿云亭淸凈当深䖏虚明向逺𨳩卷帘无俗客应只见云来梅溪自爱新梅好行寻一径斜不教人扫石恐损落来花茶岭紫芽连白蘂初向岭头生自㸔家人摘寻常触露行流杯渠渌酒白螺杯随流去复囬似知人把䖏各向面前来盘石磴垒石连空逺层层势更危不知行几匝得到上头时桃坞春坞桃花发多将野客游日西殊未散㸔望酒缸头竹巖独入千竿里縁巖踏石层笋头齐欲出更不许人登琵琶台台上绿罗春闲登不待人毎当休暇日着屐戴纶巾胡芦沼曲沼春流满新蒲映野鹅闲斋朝饭后拄杖遶行多隐月岫月岀深峰里淸光夏亦寒每嫌西落疾不得到明看绣衣石榻山城无别味药菜兼鱼果时引绣衣人同来石上坐上士泉缾堦上一眼泉四边靑石甃唯有护净僧添缾将盥漱送逺客憔悴逺行客殷勤欲别杯九星坛下路几日见重来寄西峰僧松暗水涓涓夜凉人未眠西峰月犹在遥忆草堂前禅师独在西峰顶年年闭石房定中无弟子人到爲焚香惜花山中春巳晚处处见花稀明日来应尽林间宿不归题晖师影堂日早欲叅禅竟无相识缘道塲今独到惆怅影堂前泾州塞行道泾州塞唯闻羌戍鼙道边古双堠犹记向安西野田漠漠野田草草中牛羊道古墓无子孙白杨不得老岸花可怜岸邉树红蕋发靑条东风吹渡水冲着木兰桡唐张司业诗集卷五唐张司业诗集唐张司业诗集卷第六唐张司业诗集卷六七言絶句送蜀客蜀客南行祭碧鸡木绵花发锦江西山桥日晚行人少时见猩猩树上啼送元结昔日同游漳水边如今重说恨绵绵天涯相见还离别客路秋风又几年宫山祠秋草宫人斜里墓宫人谁送葬来时千千万万皆如此家在边城亦不知美人宫棊红烛台前岀翠娥海沙铺局巧相和趂行移手廵收尽数数㸔谁得最多蛮州瘴水蛮中入洞流人家多住竹棚头一山海土无城郭唯见松牌记象州送元宗简貂㡌垂肩窄皂裘雪深骑马向西州暂时相见还相送却闭闲门依旧愁寄徐晦鄠陂鱼美酒偏浓不岀琴斋见雪峰应胜昨来趋府日薄书林上乱重重寄白学士自掌天书见客稀纵因休沐鎻双扉几廽扶病欲相访知向禁中归未归喜王六同宿十八年来恨别离唯同一宿咏新诗更相借问诗中语共说如今胜旧时题玉像堂玉毫不着世间尘辉相分明十八身入夜无烟灯更好堂中唯有转经人与贾岛闲游水北原南草色新雪消风暖不生尘城中车马应无数觧得闲行有几人哭丘长史丘公巳殁故人稀欲过街西更访谁毎到子城东路上忆君相逐入朝时哭孟寂曲江院里题名䖏十九人中最少年今日春光吟不见杏花零落寺门前患眼三年患眼今年校免与风光便隔生昨日韩家后园里㸔花犹似未分明答刘竞刘君久𬒳时抛掷老向城中作选人昨日街西相近住毎来存问老夫身赠华严院僧一身依止荒闲院烛燿窓中有宿烟徧礼华严经里字不曾行到寺门前逢故人山东一十余年别今日相逢在上都说尽向来无限事相㸔尽是白髭须送萧逺弟街北槐花傍马垂病身相送出门迟与君别后秋风夜作得新诗说向谁送辛少府任安县才多不肯浪容身老大诗章转更新选得天台山下住一家全作学仙人赠任道人长安多病无生计药铺医人乱索钱欲得定知身上事凭君爲筭小行年招周居士闭门秋雨墻莎俗客来稀野思多已扫书斋安药灶山人作意早经过送许䖏士高情自与俗人踈独向蓝谿僻䖏居会到白云长取醉不能窓下读闲书送律师归婺州京中开讲巳多时曾作坛头证戒师归到双溪桥北寺鄕僧争就学威仪题杨秘书新居爱闲不向争名地宅在街西最静坊卷里诗过一千首白头新受秘书郎送眰师九星台下煎茶别五老峰头覔寺居作得新诗旋相寄人来请莫逹空书送僧往全州闻道谿隂山水好师行一一徧经过事湏覔取堪居䖏若箇谿头药最多寻徐道士寻师逺到晖天观竹院森森闭药房闻入静来经七日仙童檐下独焚香答开州韦使君寄车前子𨳩州午日车前子作药人皆道有神慙愧使君怜病眼二千里外寄闲人忆故州累石爲山伴野夫自收灵药读仙书如今身是他州客毎见靑山忆旧居送客游蜀行尽靑山到益州锦城楼下三江流杜家曾向此中住爲到浣花谿水头送陆畅共踏长安街里尘吴州独作未归身昔年旧宅今谁住君过西塘与问人感春逺客悠悠任病身谢家池上又逢春明年各自东西去此地㸔花是别人赠李司议汉庭谁问投荒客十载天南着白衣秋草茫茫恶谿路岭头还送北人归别客靑山歴歴水悠悠今日相逢明日秋系马城边杨栁树爲君沽酒暂淹留登楼寄胡家兄弟独上西楼尽日闲林烟演漾鸟绵蛮谢家兄弟重城里不得同㸔雨后山答刘明府身病多时又客居满城亲旧乆相踈可怜綘县刘明府独觧频频寄逺书酬藤杖病里出门行歩迟喜君相赠古藤枝倚来自觉身生力毎向傍人说得时法雄寺东楼汾阳旧宅今爲寺犹有当时歌舞楼四十年来车马絶古槐深巷暮蝉愁寄故人静曲闲房病客居蝉声满树槿花踈故人祗在蓝田县强半年来未得书邻妇哭征夫双鬟初合便分离万里征夫不得随今日军囬身独殁去时鞍马别人骑和崔驸马闻蝉鳯凰楼下多欢乐不觉秋风暮雨天应爲昨来身暂病蝉声得到耳傍邉和裴仆射㸔樱桃花昨日南园新雨后樱桃花发旧枝柯天明不待人同㸔遶树重重履迹多和长安郭明府与友人县中㑹饮一罇淸酒两人同好在街西水县中自恨病身相去逺此时闲坐对秋风唐昌观㸔花新红旧紫不相宜㸔觉从前两月迟更向同来诗客道明年到此莫过时九华观㸔花街西无数闲游䖏不似九华仙观中花里可怜池上景几重墻壁贮春风赠姚合丹鳯城门向晓开千官相次入朝来唯君独走冲尘土下马桥邉报直廽同韦员外开元观寻时道士观里初晴竹树凉闲行共到最高房昨来官罢无生计欲就师求断谷方同韩侍御南谿夜赏喜作闲人得岀城南谿两月逐君行忽闻新命湏归去一夜船中语到明使行望悟真寺採玉峰连佛寺幽高高斜对驿门楼无端来去骑官马寸歩教身不得游重阳日至崃道无限靑山行已尽廽㸔忽觉逺离家逢高欲饮重阳酒山菊今朝未有花赠主客刘郎中忆昔君登南省日老夫犹是褐衣身谁知二十余年后来作客曹相替人同严给事闻唐昌观玉蘂近有仙过作二首千枝花里玉尘飞阿母宫中见亦稀应共诸仙闘百草独来偷折一枝归九色云中紫鳯车寻仙来到洞仙家飞轮廽䖏无踪迹唯有班班满地花秋思洛阳城里见秋风欲作归书意万重复恐匆匆说不尽行人临发又𨳩封忆逺行人犹未有归期万里初程日暮时唯爱门前双栁树枝枝叶叶不相离玉仙舘长谿新雨色如泥野水隂云尽向西楚客天南行渐逺山山树里鹧鸪啼寄府吏野外寻花共作期今朝出郭不相随待君公事有闲日此地春光应过时张萧逺雪夜同宿数卷新游蜀地诗长安僻巷得相随草堂雪夜携琴宿说似青城舘里时凉州词边城暮雨鴈飞低芦笋初生渐欲齐无数铃声遥过碛应䭾白练到安西鳯林关里水东流白草黄榆六十秋邉将皆承主恩泽无人觧道取凉州古鎭城门白碛𨳩胡兵往往傍沙堆廵邉使客行应早欲问平安无使来宫词新鹰初放兎犹肥白日君王在内稀薄暮千门临欲鎻红粧飞骑向前归华淸宫温泉流入汉离宫宫树行行浴殿空武帝时人今欲尽靑山空闭御墻中崔驸马养鹤身闲无事称高情巳有人间章句名求得鹤来教翦翅望仙台下亦将行闲游老身不计人间事野寺秋晴毎独过病眼校来犹断酒却嫌行䖏菊花多刘兵曹赠酒一缾颜色似秋泉𨳩向新㘽小竹前饮罢身中更无事移床独就夕阳眠送梧州王使君楚江亭上秋风起㸔发苍梧太守船千里同行从此别相逢又隔几多年春日早朝暁陌春寒朝骑来瑞云深䖏见楼台夜来新雨沙堤湿东上阁门应未𨳩寄朱阚二山人爲箇朝章束此身眼㸔东路去无因歴阳旧客今应少转忆邻家二老人寄李渤五度谿头踯躅红嵩阳寺里讲时钟春山䖏䖏行应好一月㸔花到几峰寻仙谿头一径入靑崖䖏䖏仙居隔杏花更见峰西幽客说云中犹有两三家同白侍郎杏园赠刘郎中一去潇湘头已白今朝始见杏花春从来迁客应无数重到花前有几人答鄱阳客药名诗江臯岁暮相逢地黄叶霜前半夏枝子夜吟诗向松桂心中万事喜君知寄宋景诏发官兵取乱臣将军弓箭不离身君今独在征东府莫遣功名属别人寄王奉御爱君紫阁峰前好新作书堂药灶成见欲移居相近住有田多与种黄精题渭北寺上人昔祭郊坛今谒陵寺中高䖏复来登十余年后人多别喜见当时转读僧闲游终日不离尘土间若爲能见此身闲今朝暂共游僧语更恨多时别旧山倡女词轻鬓丛梳濶扫眉爲嫌风日下楼稀画罗金缕难相称故着寻常淡薄衣答元八遣纱帽黒纱方帽君邉得称对山前坐竹牀唯恐𬒳人偷様剪不曾闲戴出书堂题僧院闻师行讲靑龙院本寺往来多少年静扫空房唯独坐千茎秋竹在檐前送元八百神斋祭相随徧寻水㸔山亦共行明日城西送君去旧游重到独题名吴楚歌词庭前春鸟啄林声红夹罗𥜗缝未成今朝社日停针线起向朱樱树下行题方睦上人月台观一身淸浄无童子独坐空堂得几年毎夜焚香通月观可怜光影最团圎华山庙金天庙下西京道巫女纷纷走似烟手把𥿄钱迎过客遣求恩福到神前病中酬元宗简东风渐暖满城春独向深房养病身莫说樱桃花已发今年不作㸔花人寺宿斋晚到金光门外寺寺中新竹隔帘多斋宫禁与僧相见院院𨳩门不得过赠施肩吾世间渐觉无多事虽得空名未着身合取药成相待喫不须先作上天人赠王建自君去后交逰少东野亡来箧笥贫頼有白头王建在眼前犹见咏诗人逢贾岛僧房逢着欵冬花出寺行吟日已斜十二街中春雪遍马蹄今去入谁家楚妃怨梧桐叶下黄金井横架辘轳牵素绠美人初起天未明手拂银瓶秋水冷离宫怨高堂别舘连湘渚长向春光开万户荆王去去不复来宫中美人自歌舞成都曲锦江近西烟水绿新雨山头荔枝熟万里桥边多酒家游人爱向谁家宿寒塘曲寒塘沉沉栁叶踈水暗人语惊栖凫舟中少年醉不起持烛照水射游鱼春别曲长江春水绿堪染莲叶出水大如钱江头橘树君自种那不长系木兰船台城台城六代竞豪华结绮临春事最奢万户千门成野草只缘一曲后庭花春词新粧面面下朱楼深鎻春光一院愁行到中庭数花朶蜻蜓飞上玉搔头浪淘沙词鹦鹉洲头浪飐沙靑楼春望日将斜㗸泥燕子争归舎独自狂夫不忆家伤愚溪栁门竹巷依依在野草靑苔日日多纵有邻人觧吹笛山阳旧侣更谁过溪水悠悠春自来草堂无主燕飞囬隔帘唯见中庭草一树山榴依旧𨳩听旧宫人穆氏唱歌曾随织女渡天河记得云间第一歌休唱贞元供奉曲当时朝士巳无多杨栁枝词炀帝行宫汴水濵数株残栁不胜春晚来风起花如雪飞入宫墻不见人城外春风吹酒旗行人挥袂日西时长安陌上无穷树唯有垂杨管别离宿都庭有怀雷雨湘江起卧龙武陵樵客蹑仙踪十年楚水枫林下今夜初闻长乐钟无题桃蹊栁陌好经过灯下粧成月下歌爲是襄王故宫地至今犹有细腰多堤上行酒旗相望大堤头堤下连樯堤上楼日暮行人争渡急桨声幽轧满中流江南江北望烟波入夜行人相应歌桃叶传情竹枝怨水流无限月明多竹枝词白帝城头春草生白盐山下蜀江淸南人上来歌一曲北上莫人动鄊情日出三竿春雾销江头蜀客驻兰桡凭寄狂夫书一𥿄家住成都万里桥瞿唐嘈嘈十二滩此中道路古来难长恨人心不如水等闲平地起波澜山上层层桃李花云间烟火是人家银钏金钗来负水长刀短笠去留賖杨栁靑靑江水平闻郎江上唱歌声东邉日岀西边雨道是无情还有情杨栁送客靑枫江畔白苹洲楚客伤离不待秋君见隋朝更何事绿杨南渡水悠悠送客还幽州惆怅秦城送独归蓟门云树逺依依秋来莫射南飞鴈从遣乗春更北飞杨州送客南行直入鹧鸪群万岁桥邉一送君闻道望鄊听不得梅花暗落岭头云隋宫燕燕语如伤旧国春宫花零落旋成尘自从门闭春光后几度飞来不见人山禽山禽毛如白练带栖我庭前粟树枝狝猴半夜来取栗一双中林向月飞秋山秋山无云复无风溪头㸔月出深松草堂不闭石床静叶间坠露声重重玉眞观台殿曾爲贵主家春风吹尽竹窓纱院中仙女脩香火不许闲人入㸔花蛮中铜柱南邉毒草春行人几日到金麟玉镮穿耳谁家女自抱琵琶迎海神赠道士茆山近别剡谿逢玉节靑旄十二重自说年年上天去罗浮最近海邉峰重平驿作茫茫菰草平如地渺渺长堤曲似城日暮未知投宿䖏逢人更问向前程宿天竺寺寄卢隐寺僧夜向灵谿息此身风泉竹露凈衣尘月明石上堪同宿那作山南山北人唐张司业诗集卷六唐张司业诗集唐张司业诗集卷第七唐张司业诗集卷七拾遗乐府三十三首陇头行陇头路断人不行胡骑巳入凉州城汉兵处处格闘死一朝尽没陇西地驱我邉人胡中去恣放牛羊食禾黍去年中国养子孙今着氊裘学胡语谁能还使李轻车重取凉州属汉家废宅行胡马崩腾满阡陌都人避乱唯空宅宅邉靑桑垂宛宛野𧖟食叶还成茧黄雀啣草入燕窠啧啧啾啾白日晚去时禾黍埋地中饥兵掘土翻重重鸱枭养子庭树上曲墻空屋多旋风乱定几人还本土唯有官家重作主秋夜长秋天如水夜未央天汉东西月色光愁人不寐畏枕席暗虫啧啧遶我傍荒城爲村无更声起看北斗天未明白露满田风袅袅千声万声鹖鸟鸣塞上曲邉州八月修城堡候骑先烧碛上草胡风吹沙度陇飞陇头林木无北枝将军阅兵靑塞下鸣鼓冬冬促猎围天寒山路石断裂白日不销帐上雪乌孙国乱多降胡诏使名王持汉节年年征战不得闲邉人杀尽唯空山董逃行洛阳城头火曈曈乱兵烧我天子宫宫城南靣有深山尽将老㓜藏其间重巖爲屋橡爲食丁男夜行候消息闻道官军犹掠人旧里如今归未得董逃行汉家几时重太平江村行南塘水深芦笋齐下田种稻不作畦耕塲磷磷在水底短衣半染芦中泥田头刈莎结爲屋归来系牛还独宿水淹手足尽爲疮山䖟遶衣飞扑扑桑村椹黑𧖟再眠小姑採桑不饷田江南热旱天气毒雨中移秧颜色鲜一年耕种长苦辛田熟家家将赛神湘江曲湘江无潮秋水濶湘中月落行人发行人发送人归白苹茫茫鹧鸪飞白鼍吟天欲雨有东风南溪白鼍鸣窟中六月人家井无水夜闻鼍声人尽起樵客吟山上採樵选枯树深处樵多出辛苦秋来野火烧栎林枝柯已枯堪採取斧声坎坎在幽谷採得齐稍靑葛束日西待伴同下山竹担弯弯向身曲共知路傍多虎穴未岀深林不敢歇村西地暗狐兎行稚子呌时相应声採樵客莫採松与栢松栢生枝直且坚与君作屋成家宅春江曲春江无氷潮水平蒲心出水凫鶵鸣长干夫壻爱逺行自染春衣缝巳成妾身生长金陵侧去年夫壻住江北春来未到父母家舟小风多渡不得欲辞舅姑先问人私向江头祭鬼神乌栖曲西山作宫花满池宫乌暁鸣茱茰枝吴姬採莲自唱曲君王昨夜船中宿短歌行靑天荡荡高且虚上有白日无根株流光蹔出还入地使我少年不须臾与君相逢勿寂寞衰老不复如今乐金巵盛酒置君前再拜劝君千万年泗水行泗水流急石纂纂鲤鱼上下红尾短春氷消散日华满行舟徃来浮桥断城邉渔市人早行水烟漠漠多棹声云童行云童童白龙之尾垂江中今年天旱不作雨水足墻上有禾黍长塘湖长塘湖一斛水中半斛鱼大鱼如柳叶小鱼如针锋水浊谁能辩真龙雀飞多雀飞多触网罗网罗高树颠汝飞蓬蒿下勿复投身网罗间粟积仓禾在田巢之鶵望其母来还寄菖蒲石上生菖蒲一寸十二节仙人劝我食令我头靑面如雪逢人寄君一綘囊书中不得传此方君能来作栖霞侣与君同入丹玄鄕山头鹿山头鹿双角芟芟尾促促贫儿多租输不足夫死未葬儿在狱旱日熬熬烝野冈禾黍不熟无狱粮县家惟忧少军食谁能令尔无死伤忆逺曲水上山沉沉征途复绕林途荒人行少马迹犹可㝷雪中独立树海口失侣禽离忧如长线千里萦我心春堤曲野塘䴔䴖飞树头緑蒲紫菱盖碧流谁家狂客爱云水日日独来城下游湖南曲潇湘多别离风起芙蓉洲江上人巳逺夕阳满中流鸳鸯东南飞飞上靑山头春水曲鸭鸭嘴唼唼靑蒲生春水狭荡漾木兰船中有双少年少年醉鸭不起送逺曲吴门向西流水长水长柳暗烟茫茫行人送客各惆怅话离叙别倾淸觞吟丝竹鸣笙簧酒酣性逸歌猖狂行人告我挂帆去此去何时返故鄕殷勤振衣两相嘱世事近来还浅促愿君看取吴门山带雪经春依旧緑行人行处求知亲送君去去徒酸辛楚妃怨湘云初起江沉沉君王遥在云梦林江南雨多旌㦸暗台下朝朝春水深章华殿前朝下国君心独自终无极楚兵满地兼逐禽谁用一身骋筋力西江若翻云梦中麋鹿死尽应还宫春日行春日融融池上暖竹芽出土兰心短草堂晨起酒半醒家僮报我园花满头上皮冠未曾整直入花间不㝷迳树树殷勤尽绕行攀枝未遍春日暝不用积金着靑天不用服药求神仙但愿园里花长好一生飮酒花间老废瑟词古瑟在匣谁复识玉柱颠倒朱丝黑千年曲谱不分明乐府无人传正声秋虫暗穿尘作色腹中不辩工人名几时天下复古乐此瑟重奏云门曲洛阳行洛阳宫阙当中州城上峩峩十二楼翠华西去几时返岛巢乳鸟藏蛰燕御门空鎻五十年税彼农夫修玉殿六街朝暮鼓冬冬禁兵持㦸守空宫百官日月拜章表驿使相续长安道上阳宫树黄复緑野豺入苑食麋鹿陌上老翁双泪埀共说武皇巡幸时怀别仆人驱行轩低昻岀我门离堂无留客席上唯琴樽古道随水曲悠悠绕荒村逺程未奄息别念在朝昏端居愁岁永独此留轻景岂无经过人㝷叹门巷静君如天上雨我如屋下井无因同波流愿作形与影离妇十载来夫家闺门无瑕疪薄命不生子古制有分离託身言同穴今日事乖违念君终弃捐谁能强在兹堂上谢姑嫜长跪请离辞姑嫜见我徃将决复沉疑与我古时钏留我嫁时衣高堂拊我身哭我于路陲昔日初爲妇当君贫贱时昼夜常纺绩不得事蛾眉辛勤积黄金济君寒与饥洛阳买大宅邯郸买侍儿夫壻乘龙马出入有光仪将爲富家妇永爲子孙资谁谓出君门一身上车归有子未必荣无子坐生悲爲人莫作女作女实难爲新桃桃生叶婆娑枝叶四面多高未出墙颠蒿苋相凌摩植之三年余今年初试花秋来未成实其隂良巳嘉靑蝉不来鸣安得迅羽过常恐牵丝虫蒙羃成网罗顾託戏童儿勿折吾柔柯明年结甘实磊磊充汝家惜花蒙蒙庭树花坠地无颜色日暮东风起飘扬玉堦侧残蕋在犹稀靑条耸复直爲君结芳实令君勿叹息古风二十七首董公诗谁主东诸侯元臣陇西公旌节居汴水四方皆承风在朝四十年天下诵其功相我明天子政成如太宗东方有艰难公乃出临戎单车入危城慈惠安群兇公谓其党言汝材甚骁雄爲我帐下士出入卫我躬汝息爲我子汝亲我爲翁衆皆相顾泣无不和且恭其父教子义其妻勉夫忠不自以爲资奉上但颙颙公衣无文采公食少肥浓所忧在万人人实我宁空轻刑寛其政薄赋施租庸四郡三十城不知岁饥凶天子临朝喜元老置在东今闻扬盛德就安我大邦百辟贺明主皇风恩赐重朝廷有大事就决其所从海内旣无虞君臣方肃雍端居任僚属宴语常从容翩翩者苍乌来巢于林丛甘瓜生塲圃一蔕实连中田有嘉糓异陇畆穗亦同贤人佐圣人德与神明通感应我淳化生瑞我地中昔者此州人但矜马与弓今公施德礼自然威武崇公与其百年受禄将无穷学仙楼观开朱门树木连房廊中有学仙人少年休糓粮高冠如芙蓉霞月披衣裳六时朝上淸佩玉纷锵锵自言天老书祕覆云锦囊百年度一人妄泄有灾殃毎占有仙相然后传此方先生坐中堂弟子跪四厢金刀截身髪结誓焚灵香弟子得其诀淸斋入空房守神保元气动息随天罡炉烧丹砂尽昼夜候火光药成旣服食计日乗鸾凰虚空无灵应终岁安所望勤劳不能成疑虑积心膓虚羸生疾寿命多夭伤身殁惧人见夜埋山谷傍求道慕灵异不如守㝷常先王知其非戒之在国章沈千运旧居汝北君子宅我来见頽墉乱离子孙尽地属隣里翁土木𬒳丘墟蹊路不相通旧井蔓草合牛羊坠其中君辞天子书放意任体躬一生不自力家与逆旅同高议切星辰余声激瘖聋方将旌旧闾百岁可封崇嗟其未积年巳爲荒林丛时岂无知音莫能敦此风浩荡竟无覩我将安所从懐友人生有行役谁能如草木别离感中懐乃爲我桎梏百年受命短光景良不足念我别离者愿懐日月促平地施道路车马徃不复空知爲良田秋望禾黍熟端居无俦侣日夜祷耳目立身难自觉常恐忧与辱穷贱无闲暇疾多嗜慾我思携手人逍遥任心腹寄韩愈野馆非我室新居未能安读书避尘杂方觉此地闲过郭多园墟桑果相接连独㳺竟寂寞如寄空云山夏景常昼毒宻林无鸣蝉临溪一盥濯淸去肢体烦出林望曾城君子在其间戎府草章记阻我此㳺盘忆昔西潭时并持钓鱼竿共忻得鲂鲤烹鲙于我前几朝还复来叹息时独言别段生与子骨肉亲愿其长相随况离父母傍从我学诗书同在道路中讲诵亦未窥爲文于我前日夕生光仪行役多疾頼此相扶持贫贱事俱难今日有别离我去秦城中子留汴水湄离情两飘断岂异风中丝㓜年独爲客举动难爲宜努力自脩励长如见我时我时登山冈再揖问还期还期在新年勿怨欢会迟赠姚怤漏天日无光泽土松不长君今軄下位志气安得扬白髪文思壮才爲国贤良无人识高韵荐于天子傍况我愚朴姿强趋利名塲逺同干贵人身举固难彰昔逢汴水濵今㑹习池阳岂无再来期顾恐非此方愿爲石中泉不爲瓦上霜离别勿复道所贵不相忘伤于鹄西山无逸人忽觉大国贫良玉沉幽泉名爲天下珍野性踈时俗再命乃从军气高终不合去如镜上尘我初有章句相合者惟君今来吊嗣子对陇烧斯文耕者废其耜㸑者绝其薪笥无新衣裳曷用光我身奠囘徒再拜昔意安能陈徒保金石韵千载人所闻和李仆射西园过午㱕闲处西亭敞四檐高眠着琴枕散帙检书籖印在休通客山晴好卷帘竹凉蝇少到藤暗蝶争潜晩鹊频惊喜踈蝉不许拈石苔生紫点栏药吐红尖虚坐诗情逺幽探道事兼所营当胜地虽俭复谁嫌献从兄悠悠旱天云不逺如飞尘贤逹失其所沉飘同衆人擢秀登王畿出爲良使賔名高满朝野㓜贱谁不闻一朝遇䜛邪流窜八九春诏书近迁移组绶未及身冬井无寒氷玉润难爲焚虚怀日迢遥荣辱常保纯我念出㳺时毎吟康乐文愿言灵溪期聊欲相依因南归促促念道路四支不常宁行车未及家天外非尽程骨肉望我欢鄕里望我荣岂知东与西憔悴竟无成天寒苦夜长穷者不念明惧离其寝寐百忧伤性灵世道多险薄相劝异忠诚逺㳺无知音不如商贾行逹人有常志愚夫劳无营旧山幸未卖言归乐此生卧疾身病始知道卧读神农经空房夜留灯四壁靑荧荧覊旅逐人欢贫贱还自轻今来问良医乃知病所生僮仆各相忧杵臼无停声见我形憔悴劝药语丁宁春雨枕席冷窓前新禽鸣开门起无力遥爱鸡犬行服药察耳目渐觉如酒醒方悟养生者不爲忧患并赠孟郊历历天上星沉沉水中萍幸当淸秋夜流影及微形君生衰俗间立身如礼经淳意发高文独有金石声才名振京国归省东南行停车楚城下顾我不念程寳镜曾堕水不磨难自明苦节居贫贱所知頼友生欢㑹方别离戚戚忧虑并安得在一方终老无送迎城南漾漾南涧水来作曲池流言㝷参差岛暁榜轻盈舟万绕不再止千㝷尽孤幽藻澁讶人重萍分指鱼游繁苗毯下垂宻箭翻回辀曝鼈乱自坠隂藤斜相钩卧蒋黑米吐翻芰紫角稠桥低竞俯偻亭近闲夷犹目爲逐胜朗手因掇芳柔渐喜㳺来极忽疑归无由气状虽可览纎微谅难搜未听主人赏徒爱淸华秋夜懐穷居积逺念转转迷所归幽蕙零落色暗萤参差飞病生秋风簟泪堕明月衣无愁坐寂寞重使奏清徽奉和舍人叔直省时思琴蔼蔼紫微直秋意深无穷滴沥仙阁漏肃穆禁池风竹月泛凉影萱露澹幽丛地淸物态胜宵闲琴思通时属雅音际迥凝虚抱中逹人掌枢近常与隐黙同野寺后池寄友佛寺连野水池幽夏景清繁木䕃夫渠时有水禽鸣通溪岸蹔断分渚流复萦伴僧钟磬罢月来池上明友人竟不至东北见高城独㳺自寂寞况此恨盈盈寄别者寒天正飞雪行人心切切同爲万里客中路忽离别别君汾水东望君汾水西积雪无平冈空山无人蹊羸马时倚辕行行未遑食下车劝童仆相顾莫叹息讵知佳期隔离念终无极病中寄白学士拾遗秋亭病客眠庭树满枝蝉凉风绕砌起斜影入牀前梨晩渐红坠菊寒无黄觧倦㳺寂寞日感叹蹉跎年尘欢乆消委华念独迎延自寓城阙下识君弟事焉君爲天子识我方沉病纒无因会同语悄悄中怀煎雨中寄元宗简秋堂羸病起盥漱风雨朝竹影冷踈澁榆叶暗飘萧街径多坠果墻隅有蜕蜩延瞻㳺歩阻独坐闲思饶君居应如此恨言相去遥㟁花可怜㟁边树红蘃发靑条东风吹渡水冲着木兰桡惜花春潭足芳树水淸不如素幽人爱蕐景一一空山暮月出潭气白㳺鱼暗冲石夜深春思多酒醒山寂寂别于鹄离灯及晨辉行人起复思岀门两相顾靑山路逶迤野草羃羃野田草草中牛羊道古墓无子孙白杨不得老秋山秋山无云复无风溪头看月岀深松草堂不闲石床静叶间坠露声重重山禽山禽毛如白练带栖我庭前栗树枝猕猴夜半来取粟一双中林向月飞祭退之呜唿吏部公其道诚巍昻生爲大贤姿天使光我唐德义动鬼神鉴用不可详独得雄直气发爲古文章学无不该贯吏治得其方三次论诤退其志亦刚彊再使平山东不言所諆臧荐待皆寒羸但取其才良亲朋有孤稚婚姻有办营如彼天有斗人可爲信常如彼岁有春物宜得华昌哀哉未申施中年遽殂丧朝野良共哀矧于知旧膓籍在江湖间独以道自将学诗爲衆体久乃溢笈囊畧无相知人黯如雾中行北游偶逢公盛语相称明名因天下闻传者入歌声公领试士司首荐到上京一来遂登科不见苦贡塲观我性朴直乃言及平生由慈䫫朋党骨肉无以当坐令其子拜常唿㓜时名追招不隔日继践公之堂出则连辔驰寝则对榻床搜穷古今书事事相酌量有花必同㝷有月必同望爲文先见草酿熟偕共觞新果及异鲑无不相待尝到今三十年曾不少异更公文爲时帅我亦有微声而后之学者或号爲韩张我官麟台中公爲大司成念此委末秩不能力自扬特状爲博士始获升朝行未几享其资遂忝南宫郎是事頼拯扶如屋有栋梁去夏公请告养疾城南庄籍时官休罢两月同游翔黄子陂岸曲地旷气色清新池四平涨中有蒲荇香北台临稻畴茂柳多隂凉板亭坐垂钓烦苦稍巳平共爱池上佳联句舒遐情偶有贾秀才来兹亦间幷移船入南溪东西纵篙根划波激船舷前后飞鸥鸧回入潭瀬下网截鲤与鲂踏沙掇水𬞞树下烝新秔日来相与嬉不知暑日长柴翁携童儿聚观于岸傍月中登高滩星汉交垂芒钓车掷长线有获齐欢惊夜阑乗马归衣上草露光公爲游谿诗唱咏多慨慷自期此可老结社于其鄕籍受新官诏拜恩当入城公因同归还居处隔一坊中秋十六夜魄圆天差晴公旣相邀畱坐语于堦楹乃出二侍女合弹琵琶筝临风听繁丝忽遽闻再更顾我数来过是夜凉难忘公疾浸日加孺人视药汤来候不得宿出门每回遑自是将重危车马候纵横门仆皆逆遣独我到寝房公有旷达识生死爲一纲及当临终晨意色亦不荒赠我珍重言傲然委衾裳公比欲爲书遗约有修章令我署其末以爲后事程家人号于前其书不果成子符奉其言甚于亲使令鲁论未讫注手迹今微茫新亭成未登闭在庄西厢书札与诗文重叠我笥盈顷息万事尽肠情多摧伤旧茔盟津北野窆动皷钲栁车一出门终天无回箱籍贫无赠赀曷用申哀诚衣器陈下帐醪饵奠堂皇明灵庶鉴知髣髴斯来飨野居贫贱易爲适荒郊亦安居端坐无余思弥乐古人书秋田多良苗野水多逰鱼我无耒与网安得充廪厨寒天白日短檐下煖我躯四肢暂寛柔中膓欎不舒多病减志气爲客足忧虞况复时节晚览物空踟蹰唐张司业诗集卷七唐张司业诗集唐张司业诗集卷第八唐张司业诗集卷八一十九首山中醻人山中日煖春鸠鸣逐水看花任意行向晚归来石窓下菖蒲叶上见题名岳州晚景晩景寒鸦集秋声逺雁归水光浮日去霞彩映江飞洲白芦花吐园红柿叶稀长沙卑湿地九月未成衣水荡漾空沙际虚明入逺天秋光照不极鸟色去无邉势引长云濶波轻片雪连汀洲杳难测万古覆苍烟送安法师出郭见落日别君临古津逺程无野寺宿处问何人原色不分路钖声遥隔尘山隂到家节犹及蕙兰春寄灵一上人初归云门寺寒山白云里法侣自招携竹迳通城下松门隔水西方同沃洲去不作武陵迷彷彿遥看处秋风是会稽夏日闲居无事门多闭偏知夏日长早蝉声寂寞新竹气淸凉闲对临书案看移晒药牀自怜归未得犹寄在班行老将鬂衰头似雪行歩急如风不怕骑生马犹能挽硬弓兵书封锦字手诏满香筒今日身憔悴犹夸定逺功秋闺秋风窓下起旅雁又南飞日日出门望家家行客归无因见邉使空待寄寒衣独闭青楼暮烟深鸟雀稀山中春夜寂寂春山静幽人归卧迟横琴当月下压酒及花时冷露湿茅屋暗泉通竹篱西峰採芝伴此夕恨无期詶浙东元尚书见寄绫素越地缯纱纹様新逺封来寄学曹人便令裁制爲时服顿觉光荣上病身应念此官同弃置独能相贺更殷勤三千里外无由见海上东风又一春赠项斯端坐吟诗妄忍饥万人中覔似君稀门连野水风长到驴放秋原夜不归日煖剰收桑落叶天寒更着旧生衣曲江庭上频频见爲爱鸬鹚雨里飞题故僧影堂香消云鎻旧僧家僧刹残形半壁斜日暮松烟寒漠漠秋风吹破綘莲花弱柏院僧影堂弱柏倒垂如线蔓檐头不见有枝柯影堂香火长相续应得人来礼拜多联句㑹合联句离别言无期会合意弥重病添儿女恋老丧丈夫勇剑心知未谢诗思犹孤耸愁去剧箭飞懽来若泉涌柝言多新贯摅抱无昔壅念难须勤追悔易勿轻踵吟巴山卓荦说楚波堆垄马辞虎豹怒舟岀蛟鼍恐狂禽时孤轩幽狖杂百种瘴衣常腥腻蛮器多踈冗剥苔吊斑林角饭饵沉塜忽尔衘逺命归欤舞新宠鬼窟脱幽妖天居觌淸拱京㳺歩方振谪梦意犹恟诗书夸旧知酒食接新奉嘉言写淸越瘉病失肬肿夏隂偶高庇霄魄接虚拥雪絃寂寂听茗碗纎纎捧驰辉烛浮萤幽响泄潜蛬诗老独何心江疾有余尰我家本瀍糓有地界臯巩休迹忆沉㝠峨冠慙阘升朝高辔逸振物羣听悚徒言濯幽泌谁与薙荒茸朝绅鬰靑緑马饰曜珪珙国讐未销铄我志荡卭陇君才诚倜傥时论方汹溶格言多彪蔚悬觧无梏拲张生得渊源寒色㧞山冡坚如撞群金眇若抽独蛹伊余何所拟跛鼈讵能踊块然坠岳石飘尔罥巢氄龙斾埀天卫云韶凝禁甬君胡眠安然朝鼓声汹汹春池汎舟联句鳯池新雨后池上好风光取酒愁春尽留賔喜日长柳丝迎画舸水镜冩雕梁潭洞迷仙府烟霞认醉鄕鸎声随笑语竹色入壷觞晚景含澄澈时芳得艶阳飞凫拂轻浪绿柳暗囘塘逸韵追安石高居胜辟疆杯停新令举诗动彩笺忙顾谓同来客欢㳺不可忘宴兴化池亭送白二十二东归东洛言归去西园告别来白头青眼客池上手中杯离瑟殷勤奏仙舟委曲囘征轮今欲动賔阁爲谁开坐弄琉璃水行登渌缛苔花低籹炤影萍散酒吹醅㟁䕃新抽竹亭香欲变梅随㳺多笑傲遇胜且徘徊澄澈连天镜潺湲出地雷林塘难共赏鞍马莫相催信及鱼还乐机忘鸟不猜晚晴槐起露新暑石添苔拟作云泥别犹思顷刻陪歌停珠贯断飮罢玉峰頽虽有消揺志其如磊落才会当重入用此去肯悠哉首夏犹淸和联句记得谢家诗清和即此时余花数种在宻叶几重垂芳谢人人惜隂成处处宜水萍争点缀梁燕共追随乱蝶怜踈蕋残鸎恋好枝草香残未歇云势渐多奇单服初宁体新篁巳出篱与春爲别近觉日转行迟遶树风光少侵堦苔藓滋唯思奉欢乐长得在西池蔷薇花联句似锦如霞色连春接夏开波红分影入风好带香来得地依东阁当阶奉上台浅深皆有态次第暗相催满地愁英落縁隄惜棹囘芳浓濡雨露明丽隔尘埃似着胭脂染如经巧妇裁奈花无别计只有酒残杯西池落泉联句东阁听泉落能令夜兴多散时犹带沫淙处却跳波偏洗磷磷石还惊泛泛鵞色靑尘不染光白月相和喷雪萦松竹攅珠溅芰荷对吟时合响触树更摇柯照圃红分药侵堦绿浸莎日斜车马散余韵逐鸣珂张司业诗集世所传者有历阳盱江二本咸编次不全番阳汤侍讲司諌中迺以家蔵元豊八年冩本刻而传之其间萹什颇多扵二本辛酉岁余移告家居因合三本校之得其乐府古风近体诗共七十九首録于毘陵蒋氏刋本后错字亦稍为正惜未䏻尽去也余尝观唐史称司业为诗长于乐府多警句白太传读其集赋诗曰张公何为者业文三十春尤工乐府词举代少其伦而姚秘监又赠诗曰妙絶江南曲凄凉怨女诗古风无敌手新语是人知其为当时所推服者如此迨后若张文懿公最重籍作荆公絶句云苏州司业诗名老乐府皆言妙入神其为异代所称仰也又如此然则司业之诗是可遗其一耶今増定之则沧海之珠庻㡬无遗延津之剑得以复合非敢附于四公之后也七月既望识唐张司业诗集卷八