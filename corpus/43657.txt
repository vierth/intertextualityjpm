华函蕊笈几于汗牛结果成胎见如角兔走也穷搜广猎仰拾俯取积久盈笥食固无味弃亦可惜姑存而置之识者若见宁免蠹鱼之诮耶虽然是蠹也其诸异乎蠹之为蠹也欤尝闻蠹鱼三食神仙字则化为脉望遂以脉望命之规中图诀云一阳潜动处成物未生时跏趺大坐凝神内照调息绵绵默而守之则一炁从虚无中来杳杳冥冥无色无形兆于玄冥坤癸之地生于肾中以育元精补续元炁续续不耗日益月强始之去疴次以返婴积为内丹之基本矣肾间动气金丹大药也肾虽属水然居子位一阳生于子即真火也至人超见于众动升肾中动气上蒸脾土脾土温和中焦自治膈开能食食气上升灌溉诸脏而生血气荣卫一身人生根本实系于此或遇触而动即当定心静坐闭目存想此穴之气上升庶不至下泄盖精者人身之宝也三圣玉诀谓世人不解死阴夫阳者生之本阴者死之根但吸灵龟而死阴茎其神自生彼修者只知禁慾殊不知一念心动气随心散精随气亡长春云一念色心动百骸和气伤惟得法者阴茎一死而如无六欲七情当体消灭故得正念实相对景无心或言阴不死而顿无欲者吾未之见也马丹阳曰修行先要死阴茎阴茎不死万缘侵个中不识真消息牢捉牢擒走不禁天机者脐下一寸三分也圣人下手养仙胎之处难经注云脐下肾间动气者丹田也人之性命也丹田性命之本道士思神比丘坐禅皆聚真炁于脐下良由此也丹田内有神龟唿吸为真炁非口鼻之唿吸也口鼻止是唿吸之门户丹田为炁之本原圣人下手之处收藏真一所居故曰胎息三元会议云子为六阳之首以应冬至故当静坐凝神去除万虑一念规中默调其息而符候之至亥末子初阴极阳生之时肾中一阳之炁忽尔发动即举心念以应之使真水真火混而为一谓之水火既济午为六阴之首以应夏至故午前静坐凝神待阳极阴生之际心中自然一阴之炁下降即举情以合之存于心田神腑勿令咽下乃为坎离交媾之道也常人于此水火升之时或行走笑谈或酣睡以致水火不能既济至于卯酉二时乃为心肾二炁交分之际应春秋二分之候亦须澄心静坐听其自然绵绵若存此为沐浴之功也除此四时之外余时不拘灵宝毕法云採药法含津握固以应心之真炁使之不散又云一气初回元运真阳欲到离宫捉取真龙真虎玉池春水溶溶谓离挂肾气到心当神识内定少入迟出绵绵若存而津满口勿吐勿咽自然心肾相交故前文午时勿令咽下四字乃口诀也净明录云思惟一身之中有无极之真二五之精妙合而凝实不离乎中黄丹扃也通真契玄篇云心为朱陵宫因交合之时感化真液下降因而流入元海号曰丹母故上田为探药之处江禛三要序云两肾中间乃元精穴非受生元气之所观祖师所谓两肾中间一点明逆为丹母顺成人逆之一字则元精化为元炁逆归炁穴为丹母产玄珠而为仙为圣顺则流元精于膀胱则淫而为子矣据二论可见上心下肾皆有生药之机老子云我贵食母庄子云以袭气母丹阳云火里青莲滴珠露常在宝瓶为供具玉溪子云露珠点缀莲花下又隐奥云天上三十六地下三十六天地入宝瓶七十二候足佛偈一华开五叶结果自然成又云心地含诸种普雨悉皆萌合观见妙青华秘文云混沌神房乃精光目光之气幻而成之圜验符应云虚谷乃水火二气交媾结成无形有象之名又曰二弦虚气妙合为一即名玄关吁尽之矣可见中黄宫金窟穴玄关玄牝皆不过藏窍之处所耳胡可着也老子云天地之间其犹橐籥乎礼记云一动一静者天地之间也二经所言若合符节是乃先圣之微言而记者急录之耳楚词云毋滑尔魂兮彼将自然一气孔神兮于中夜存虚以待之分母为之先前此庄子云气也者虚而待物者也惟道集虚虚者心斋也又云善养生者若牧羊然视其后者而鞭之夫不先不后乃勿助勿忘之谓也故沁园春云炼己待时青华秘文云守己待癸生时虚待二字之义渊矣哉口诀云便就动处略提起凝住一念助其腾腾上冲谓之採闭气于下使心气迎之与之交媾谓之合故卓壶云云彼土如何发动与此土如何对举真铅之未生也有为之媒真铅之既生也有为之机铅汞之相见也有为之防铅汞之归釜也有为之胎以至沐浴抽添何莫非真土之妙用也哉寂然不动土之性也盖根尘已绝万虑俱泯一气纵横自然遁道上升降入丹田而成至宝陈虚白以身心不动为採药盖此意也岂区区意迎目送运用之为哉火候全在念上着力虚白云念不可起意不可散起火时人力不可干预惟虚静为主不使杂念扰之听其自然待其熏蒸一回自尔生阴化为玉液下降灌溉五脏喉中觉有甘津乃其验也到此时还守虚静一毫不扰自会凝结久之寂定方可徐徐而起真诠谓性命只是一件人之所以死者形神离也既思则六根具而不能用者无神以宰之也是知神乃形之主神离则气散命岂在外哉若非两件双修而分先后殊未妥何也修性则命在其中所谓神返身中气自回事也未有外虚静而能交媾成丹者盖先炼精成气后修定超脱返难究竟若能证得法身何患色身不妙盖三关自有为入无为者渐法也修上一关兼下二关者顿法也今惟径行炼神还虚功夫直到虚极静笃精自化炁炁白化神欛柄在握命由我立是一簇贯三关也岂不易简而捷径哉刘长真喻性为土喻命为水性命相见如水土和为泥造成器物若未经真火锻炼土再见水复化为泥也如砖瓦曾经火炼千年不坏何况性命炼成至宝关尹子云万物之来我皆对之以性而不对之以心性者心未萌也玄牝以静极而见也妊房以情溢而辟也神凝则精气聚而百宝结者药物也真息往来而未尝少有间断者火候也此语可谓简而尽矣日凿一窍七日而混沌死故知识不用归乎其天则混沌全矣胡混成曰保元和者莫先于去情识不识不知顺帝之则此之谓与顺率循也坛经云心念不起名为坐释典有行禅之说又有卧禅之旨要之心念不起则行卧之间俱是坐也释氏面壁自有妙义盖洗心退藏于密以养其神以复寂然之本体犹面壁然而物无见也故曰心如墙壁而可以入道孟子曰汤武反之也道书曰逆则成丹故儒家能善反之则天地之性存焉便成尧舜道家能善逆之则天地之性存焉便成神仙复归婴儿与不失赤子之心其旨同焉列子云与齐俱入与汨俱出者入水不濡也随烟烬上下徐行而出者入火不灼也皆指神而言既谓之神则无形矣水安能濡火安能灼庄云物之有知者恃息知是性息自命三教圣贤千言万论不过发挥知息二字此老提纲揭领豁人心目于百世眼观心动耳听神移口谈气散予自约日用有四句云善恶事都莫思量出入息浑无拘纵常常倾耳凝空照默默垂帘仔细观勤而行之不知老之将至灵枢经云天谷元神守之自真白玉蟾曰自形中之神以入神中之性此之谓归根复命老子云能如婴儿乎又云复归于婴儿儿者元神也故曰婴儿入圣机生神章云熙颐养婴儿又云庆此婴儿脱绵绵若存老子之火候也孟子所谓勿忘勿助是也养珠者龙抱卵者雌岂有言语转相告教哉天机妙用自然而然故曰真火本无候老子所谓先天地生者浑然无气而生气也气焉既生即名为一惟一故二则两仪分而天地辟矣故曰道生一一生二二生三见性颂曰心清意静气和神定真息绵绵灵光莹莹道法心传云耳目鼻口身精神魂魄意攒簇在中宫化作先天气此窍实居中居中复一中万神从此出直上与天通了明篇云一颗明珠才运动光辉闪灼两眉间气入丹田火自生眉毛灼灼电光明夜深独坐烧丹处万颗明星帐顶头仙诗云眼前白雪乱纷纷满目黄花变紫云顶上山泉时复响耳中仙乐日常闻常人之息以喉者谓其出多入少膻中即回不能至唿吸互换之根故也真人之息以踵者谓其吸唿相称水火两弦均平上接天根下接地根与肾中祖炁混合故名真息梵语震旦此言多思虑也谓此国人思虑多故以名之圆觉经云一切众生寿命皆为浮想楞严经云菩提心中皆为浮虚妄想凝结妄想之害大矣参同契注云弦前弦后正当时谓吾身之巽门也尝考巽门之说惟紫阳老仙云黄庭之下有一丹室之门户也意生则上故阳升意止则一故阳不可得而降矣炉鼎在乎一之内正属土又云巽者鼎下之片缕耳阖则为干辟则为巽阖则为嘘辟则为吸何以能开阖亦无非一意使之然又曰西方者巽之用也中宫者巽之体也双肾曰命门一身命脉之所关系人不能贵其炁固其根贪爱淫欲摇动命门去死不远矣阴符经云火生于木祸发必克木中生火而反燎于薪于事则有反害之祸于丹道木三火二为五有变化之机灵宝经云七日七夜诸天日月星宿一时停轮此皆以神气凝集阴阳混合于空洞之中目不瞬心寂定为是无际在大竹朱居士家住居士曰我见和尚坐得好问云如何见得曰你素常坐禅眼不定故今番坐禅眼似定耶詹手南述象山先生尝举钧是人也一章云须是使心官不旷其职子南因是便收拾此心用力操持夜以继日如此半月一日下楼忽觉此心已复澄莹中立遂见先生目逆而视曰此理已显也子南问何以知之曰占之眸子而已元阳真炁自二十四节上升洞房宫明朗洞照八室至此下视六极之境如在掌中所谓三境非辽颐养和气婴儿自生脐腹之中如怀胎状诸天日月为飞精诸洞日月为伏根人间日月为明轮若吞明轮者为仙盖服日月光华各有法能润五脏泽颜容东方甲乙之地乃日月所出之门户地只于此旦望迎送郁仪结璘之神金为神性居上丹田是谓顶门人唿为性门性最灵故性门末合尚知前世事及其合则不知矣寄体于肉团心以应万事人能知性命可以修太素妙行观门栢为金仙故柏真人记云鬼风吹合崑崙神附心中昼煎旦煮肝肾注精施阳败损金鼎神不能禁仙圣不居甘受死地今当回日月之华景照太极之崑崙歌曰金鼎天门开反童复婴孩日月照崑崙真君自然来谓之默朝上帝法硬打尘劳勿令睡魔阴邪之所侵扰昏睡则精神散失魔鬼侵凌故大洞经云太乙杨明威所以钤饬之也一点灵光洞然无碍晖映八表丹经曰龙虎大药须以真铅真汞和合而成方有光华焕灿天河自尾箕寅位注于东井而循环于天地之间古人云水出崑崙之下注出尾闾复上谓之天河此天地之河也人之河出尾闾尾闾系寅位泝流而上崑崙与天地同焉吕仙云曲江上月华莹净大洞经云一曲水天闻可以互参释氏七觉支则曰念觉择法觉精进觉喜觉猗觉定觉舍觉大抵只是先天先地灵明不昧之精神是也虚灵知觉一而已矣菏泽云知之一字众妙之门圭峰裴相所说已详大洞经十方晖紫烟黄庭经紫烟上下三素云盖人之妙炁凝集而出于眼目即水火之正色桃君乃肾神盖宜惩忿窒欲惜精爱炁为一身之主性命之根也色念动时当存思桃君在脐内神光宝光即灵光也盖无形可捉发秀晖採于长空青冥之表在人则精神光彩发于双目故大洞经云烟回太晖间神光秀空峰空峰头面也东海蓬莱山扶桑山方丈山沧浪山最高极天下有三岛十洲曰玄洲瀛洲祖洲聚窟洲炎洲麟洲流洲长洲元洲生洲大洞经云玄洲绝三津沧台飞羽轮校仙登扶桑皆在东海上得道者经由此处脱蜕换骨拜职受服然后上升天境朝见三清至尊人有一百八十灵关三百六十骨节一千二百形骸一万二千精光三万六千根源本始八万四千毛窍关键中咸生精液之润人无津液则枯藁云亡天地得水而覆载万物得水而生成其实一也真仙朝帝但见金光勃勃不见啐容修真之人鬼神见之惟见红光干为天门巽为地户地户即下田也故风曰巽风以其起于下也起巽风运坤火俱在下田眼之于色为业最大眼见心欲心动神疲是以五脏之神皆从眼漏为第一根眼通心心乃神宅眼既见心必动也道之大而至高超出乎无色之界人以双目回光返照则真炁随而聚于元宫谓之回风混合人以心为天肾为地心肾相去八寸四分天地相去八万四千里神风橐籥故天地相镇人以真炁运动故身体长宁三部八景自尾闾至百会三节为一关三八二十四节以应二十四炁潭底日红阴怪灭铅为阳炁山头月白药苗新汞为阳精以阳归阳则双目如金星能通乎昼夜以代日月之明虚共室白自生定其心道自生日中真灵乃太阳之精在人则坎中之阳两肾间一点明莹者名日中王以子时建生古诗云圣人夺得造化意手抟日月安炉里微微腾倒天地精攒簇阴阳走神鬼又曰若人问我修行法遥指天边日月轮又曰日月交合时便是生身处本来面目真劝君勤照顾盖日月合璧乃月晦夜交合也内丹于此下手修合丹料之异名曰福体液丹房之器皿曰庆元瓶玉清上境乃人之泥丸宫众妙门投胎夺舍皆自此出入人之死亦由是出八梵九天东方曰始青天太青天人之超度形神使其超越始青之天方至欲界色界无色界方至四梵种民天方至神霄九天无上三天各天动计数万里信知其不可阶而升也然有道之士通达明了不涉关津不劳登陟动一念顷方直造园顶之外矣莹蟾语录云精关气关与神关三关一凑天籁地籁及人籁众籁俱澄以先觉而觉后觉反外观之观内观中和集三关图说炼精化气初关取坎填离必要识天癸生时急採之炼气化神干坤阖辟调和真息週流六虚自太玄关逆流至天谷交合然后一点落黄庭炼神还虚上关工夫到此一字也用不着篑中书三关图说初关六阳既纯静之极也一阳复生静极而动也静已极将至于动阳将生未离乎阴阴阳动静之间乃先天之气也精藏于肾肾居下故曰初关其功在于採取盖肾间有动炁乃天一之数真阳所藏而火木金土之先也微妙无质上交于心一气迎之两气氤氲而交媾以结圣胎然所以交媾者意为之媒也下学之功有可言者人之嵴骨二十一节从下第七节之傍两肾居之男胎于母先生右肾为藏精之所肾属水水生于天乙夜半子时六阴几尽一阳将生肾中动气渐出于七节之中每夜必至当此末至之先垂目闭口调息微微使丹田之气翕聚于上然后点加存想炁穴之下两肾之间若有气从此出久之屈身以心下垂微纵而起者四五次垂而复想想而复垂肾络连心上动下应气必至焉此气上升稍加人力闭气于下使心气迎之与之交媾如此行工数日后微见气动至月余方见动而上升惟此气难升既升之际则不劳而降矣若一学即求其效乃助长之害不忘不助乃其则与行之久熟则静极而阳气自生不必如前之用力先天无为之境不俟言而得之所谓时者熟后亦不拘子时人身自有子时也金笥宝录徐收而纵一段说之甚悉中关坎离交垢大药生焉运火养之火乃阴阳之气也干为阳阳者唿气而出也坤为阴阴者吸气而入也唿吸互换之处乃真息之根也唿吸出入升降其气熏蒸四达火之文者也药结丹结又用武火下烹于炉上升于鼎炉坤也鼎干也是为干坤交媾干交坤决坤之阴为夬阴气决尽则为纯阳矣气原于心心居身中故曰中关其功在于唿吸升降心肾气交结为圣胎然所以交者意合之心存之神宰之也三者难持易失一有不谨则交者不能保其不散也故于是气既交武火升炼之后当用文火以温养之阴阳气合为火人身唿吸时也唿则气出为阳吸则气入为阴唿吸互换处即阴阳气合也下学之功有可无者有真人之唿吸有口鼻之唿吸以真人之唿吸言之前对脐轮后对肾中间有个真金鼎即唿吸之根阖辟互换之处也人之未生随母唿吸所谓真人之唿吸即生之后真人唿吸未尝亡但神出气移不能再守胎中之一息修炼之法使人返本还原复其生身受气之初耳以口鼻之唿吸言之咽喉者所由之关也其上有会掩焉启则唿气出心肺主之闭者吸气入肝肾主之心肺相去会掩为近肝稍远肾最下这尤远唿则气促其气由之而日耗于外吸则气少而短不能下至于肾遇肝而返此唿吸所以不固真人唿吸寿人元气人人有之而不知口鼻唿吸丧人元气人人陷之而不觉人能回光返照注意脐肾之间一唿方至以吸继之互换禅续如环斯循者真息也与婴儿在母腹无异是也上关泥丸居顶上神所栖也故曰上关一身之外皆太虚也太虚神之妙应者也得之于我还之于彼何间然之有炼精者身不动而已採取升降不得不运之以心也炼气者心也炼气者心不动而已阖关进退不得不运于意也至于神则妙应不测既无所施三者混合为一复忘一并出与太虚同体恍然如在梦中学者到此境界乃是泰定切不可放倒当知昏久则明浊久则清脱胎完神于此出矣腹中橐籥风入松顶上箫韶泉漱石心经无垢子注云六个门头一个关五门不必更遮拦从他世事纷纷乱堂上家尊镇日安六根皆从一根起但去一根上返照从何而起若识起处起处是妄休教生苗修行之法筑基已就玄牡有相之后工夫大约有四曰静曰定曰慧曰通一步进一步一层深一层见境不着见阻不退谨谨护持自然成就否则前功尽弃矣灵宝毕法云阴中有阳阳中有阴本天地升降之理气中生水水中生气乃心肾交合之机比物取象道不远人配合甲庚方验金丹之有准抽添卯酉自然火候之无差红铅黑铅彻底乃成大药金液玉液到头方是还丹从无入有常怀征战之心自下升高渐入希夷之域抽铅添汞致二八之阴消换骨炼形使九三之阳长水源清浊辩于既济之时内景真虚识于坐忘之日玄机奥旨难以尽形尝读张三丰道法会同疏有云得腐朽再生之橐籥见劫仞不殒之卷阿红铅黑铅锻炼方成影响金液玉液坐卧略致疏通每疑劫仞卷阿之错及阅大洞经有黄箓保劫仞之句又停玄三秀阿注云藏隐玄根于三秀之卷阿南岳名太虚小有之天古诗小有洞中三秀草即灵芝也山有五芝饵其上者得仙乃信仙词咸有所据非杜撰也华严经云惟愿大圣开楼阁门令我得入度人经身度我界体入自然又云有过我界身入玉虚圭堂注云先天之命源一也夫命如召命之命此意玄妙入极又楞严经行阴画中云深达十二种类受命元由观由执元诸类不召于十方界已获其同圭堂注云闻之曰命如召命之命坛经吾若不知去处终不别汝圭堂注云闻之曰六祖偈语劫火烧海底风鼓山相击真常寂灭乐涅槃相如是夫四其二土之妙乃在是矣楞严经地性火性水性空性圭堂注云闻之真实土真虚土皆土也合真水真火真风并谓之四真楞严虚空藏菩萨手执四珠遍照虚空与金光明经四如来混合一室者正发明是义若以后天四物与夫假合四大而会之者万里矣世尊托后天四物以明不可言传之妙而曰如来四真清净本然週遍法界遍满世间宁有方所岂细事哉此之谓造化一源先君妙道大佛之秘藏生灵之太初自从水火相击搏便有两土各战争故曰两土成圭者此也圭堂云干坤函盖狮象交驰真火盘旋风云改观既而千光历落浑透帘帷醍醐弥抽机轴潜发三恩大事再叹奇哉元精者父母交媾之初阴阳偶合之始精血相含孕于坤宫生于坎户徐徐凝结渐渐成胎十月週圆形体全备身中一物名曰命蒂乃召命之命尔自造化中来以其能召元神入身而为物者此即先天自然之祖气也元神者虚中一灵湛湛寂寂无去无来不增不减乃混成之性尔偶因念动遂于造化未来之前天命既立之后一点灵光自虚无中来受命之命附体着形而为物者此即中天湛然之气也元炁者粤自立命之初设性以后混合身形伏母脐下随母唿吸十月满足离母出胎大哭一声径受此炁自杳冥中来系于命蒂自唿自吸此后一身精血气液随时滋长情见于外若知禁忌寿满天年倘或恣情必遭夭折更能知时运用乃得长生此后天浩然之气也人以父母初交元阳召空中魂爽而有此身有身以后元阳日耗魂爽渐离而身不能久修行之工不过使身中元阳与游魂重来相见聚而不散以返来生之初耳故云金来归性初楞严经云汝体先因父母想生汝心非想则不能来想中传命又云如中阴身自求父母阴信冥通此即召命受命之理盖生人之大端若此八识之中有法识神主人之意意行即行意止即止名妙观察智平等性智主传送识大圆镜智主含藏识皆听意神以主之意去即去意来即来下工之初全仗此神以炼丹採取意之所之气为之奔走非敢后也盖志气之帅听其役使一真聚则众真皆聚少林偈云吾本来兹土传法救迷情一华开五叶结果自然成曹溪偈云心地含诸种普雨悉皆萌顿悟花情已菩提果自成窃云灵台为花华盖为叶一旦撇开十方朗彻成果证真悟因是诀又云大悟若干遍小悟不知数劫外若见见圣域乃优入昙阳子云莫待年龄八八元精散尽难收黄石公素书云悲莫悲于精散注云神之潜于无也则无生无死无前无后无阴无阳无动无静其舍于形也则为名为哲为智为识曰精诚曰精力曰精明曰精专曰精虔曰精光曰精实血气之品无不禀受正用之则聚而不散邪用之则散而不聚散之不已岂能久乎故曰寡欲为要于清风曰未至真空阳神难出丘长春曰未至真空阴神也难出盖古仙之脱胎神化由于虚静之极无我之至也今人梦中其神无所不至者不格于形也醒则滞于此而不能远去者形格之也故惟真空无我然后能脱胎神化又靖天师与司马承祯寝窥见其额上有日如钱大光耀人席逼而听之脑中有小儿诵经音玲玲如金石晁文元自记尝闻灵响凝然听之心息俱住神气融畅杳不可说目有一点圆光如小钱许或青或黄或白二公之事相类一属它见一属自见其玄机则一也圆通大士赞曰侧耳粪类扬目见月屈膝支颐人空境绝之句皆可为修行师印鬼神有性无命草木有命无性禽兽性少命多惟人能全之性者属知觉命者属形质鹤知夜半燕知戊己蛇于已日不出道莺于春时自出谷最贵为人者何不顺时养元阳而收真炁耶真炁大运随天春在肝夏在心秋在肺冬在肾元炁小运随日子在肾卯在肝午在心酉在肺真修之士不见功者以旺时不收损时不补散时不聚合时不取不知交合之时又无採取之法安得比天地长久日月坚固哉详见灵宝毕法西山会真记龟能息气鹤能养神鹿能固精三者世间之寿物也人为最灵当兼而有之可以人而不如物乎北方正炁号河车车谓运载物于陆地往来无穷而曰河车者取意于人身万阴之中有一点元阳上升熏蒸胞络自肾传肝自肝传心自心传肺自肺传肾为小河车也肘后飞金晶自尾闾起下阴至中关中关上关自上田至中田中田至下田为大河车也纯阴下降真水自来纯阳上升其火自起一升一沉相见于十二楼前颗颗还丹而出金光万道为紫河车也故车行于河如气在血络之中炁中暗藏真水如车载物所谓河车者详矣肝本心之母肾之子传道肾气以至于心肺本心之妻肾之母传道心液以至于肾气液升降如天地之阴阳肝肺传道若日月之往复故曰气传子母液行夫妇肾气投心气气极生液液中有正阳之气配合真一之水名曰龙虎交媾日得黍米之大名曰金丹大药保送黄庭之中黄庭者脾胃之下膀胱之上心之北肾之南肝之西肺之东上清下浊外应四色量容二升路通八水所得之药昼夜在其中若採药不进火药必耗散而不能住若进火而不行採药阴中阳亦不能住止于举发肾气壮暖下元而已若採药有时进火有数必先于铅中作汞借气进火使大药坚固永镇下田名曰採补之法心之见于内为脉见于外为色以舌为门户受肾之制伏而驱用于肺得肝则盛见脾则减肾之见于内为骨见于外为发以两耳为门户受脾之制伏而驱用于心得肺则盛见肝则减肝之见于内为筋见于外为爪以眼目为门户受肺之制伏而驱用于脾见肾则盛见心则减肺之见于内为肤见于外为毛以鼻孔为门户受心之制伏而驱用于肝见脾则盛见肾则减脾之见于内为藏均养心肾肝肺见于外为肉以唇口为门户唿吸定往来受肝之制伏而驱用于肾得心则盛见肺则减人之五行相生相克而为夫妇子母传气衰旺见于此矣人之初生肾为始脾次之脾又生肝肝方生肺肺肝为传导之门户且肾为水也水中有火升之为气乘气上升朝之于心心中生液负阴而下以归于肾盖无肝肺为之传导安得交媾而成龙虎耶古人炼丹不成大患金木间隔今若使肝能传肾气以朝于心肺能传心液以至于肾时候不差黄芽乃生肝主魂应于目神之存也肺主魄应于鼻气之调也辅谈云修养家存神于泥丸则丹田之气上升盖神之所至气随之而往也旁门所谓手按尾闾吸气咽津虽得其绪余而亦不泄况于是耶左传云人受中以立命书云上帝降衷于下民即道家黄庭也黄者土之色庭者四方之中天一生水在人为精藏之于肾肾有左右中夹黄庭经云左为少阳右太阳后有密户前生门肾既为生死门户则涵养之功必至黄庭始肾中藏精精中生气交合于心心液相交炼于黄庭倘知交合不差则精合于气气合于神神合于道生生之理不失天地之中人之一体所以死坏者有三十九处以受鬼气形有间孔血有污迭死气日进邪气引入精神不通津液沉滞故生神章大洞经有混合百神之道人有八漏目之泪肝漏鼻之涕肺漏口之唾肾漏外汗心漏夜盗汗小肠漏寝而涎脑漏梦与鬼交神漏淫欲者身漏是皆五阴六入十二根尘之所交接严君平云虚心以原道德静意以期神明缘众生之心未合于道先授之以斋法使其因斋而息心息心而入道后世炽以人事涉以形器斋法何其谬耶祭酒道士但成一尸祝矣人未生时谓之不睹光明处冥冥之中无所作用虽无烦恼憷系经千百劫但成游魂苦爽何益于事庄子悲在冶之金盖惜其为人之后空与草木同腐不若无生之为安也有人于此不贵其生认四大为逆旅形骸枯悴只说苦空坐待至死岂人之情也哉修行之士必先拘魂而制魄魂乃汞之属魄乃铅之党汞性易飞人才死则魂先去度人经云高上清灵爽悲歌朗太空盖伤人之死也人未受生芒笏之间是为太易变而有气是为太初气变而成形是为太始阴上承阳气随胎化是为太素灵光入体与母分形十月完足是为太极晨者鸡鸣之时也洞玄经云举身登晨白日升天中为白日鸡初鸣为登晨是以存太一混合多用此时乃生气时也黄庭经云羽服一整八风驱控驾三素乘晨霞太虚聚而有炁炁聚则为精炁聚精结包之于土兆生之理启矣经云男女媾精包胎始荣乘其宿命然后生人故曰包命当其元炁初包状如垂囊附脾作种脾为真土物所凭生中黄太一为人己命其炁流演不穷故云元一黄演之炁五脏六腑百关百脉金津玉液日月光华皆本于肾故黄庭经云主诸六腑九液源是也庄子云真人之息以踵踵者命门也其气息于命门如子在胎不饮不食绵绵长存所谓胎息也气本生于肾若息于它处必无是理或云踵者相继之义是人之所以继续不绝处故云生生之谓易又云种民天种与踵之义同以继续名之为踵以根本名之为种金关玉锁诀云白牛去时如何擒捉曰紧叩玄关牢锁四门急用仙人钓鱼之法又用三岛手印指黄河逆流掩上金关纳合玉锁白牛自然不走一名金关玉锁定二名三岛回生换死定三名九曲黄河逆流定若定了保时休教滞了腰脚昏了眼目此是定三宝法若收定三宝搬运归寄何处先用芦芽穿膝法烹气冲宝炉二骨直至涌泉补于二足然后行七返还丹之法若不用此功便行肘后飞金晶而望长生顾上不顾下如小儿建塔下不坚牢也卞和刖足亦是不行穿膝之喻又锢鏴歌云上至顶门泥丸宫下至脚板涌泉穴九窍八门都补合休教一点有漏泄又青霞秘文云涌泉穴发水火二气入尾闾合两肾一龟一蛇互相橐籥观此二说则芦芽穿膝之工诚不可缺也息踵之论可执一偏耶雀巢灌顶如群雀之躁也芦芽穿膝如根荄之贯也魄成于地乃阴也喜于死大洞之法有制魄之方不使散乱人之梦中与人争战者乃尸鬼也尸鬼即魄也魄以肺为家而又主炁其色白游魂若返则必炼其炁使生华也黄庭经云急存白元和六炁神仙久视无灾害金木水火之炁非土不成心肝肺肾之元非脾不养九天之炁初降为胞名元一黄演之炁是中黄太一以为己命也至于五月五脏乃分又名中灵之炁是五炁居中以结命元也则知生人之成始成终者其惟土与丹法象之道人要妙不过养炁夫人汨没于名利往往消耗其气学道者别无它事惟至清至静颐养神气而已心液下降肾气上腾至于脾元氤氲则丹自聚矣若肝与肺但往来之径路习静无念绝想神自灵丹自结叩齿之法左为天钟右为天磬中为天鼓若去却不祥则鸣钟伐鬼灵也制伏邪恶则鸣磬集百神也存思集神念道至真则鸣鼓朝真圣也要闭口缓颊使声虚而响应深也古之人以修诵而得仙如魏紫虚李顺兴司马子微之类多矣今学经之士纵未绝缘离世苟能金石其志背尘合真至心受诵久久不已必阶仙品无疑也蔡季通睡诀云睡侧而屈觉正而伸早晚以时先睡心后睡眼晦庵以此为古今未发之妙殊不知本出于千金方云半醉酒独自宿软枕头暖盖足能息心自冥目此睡诀也三宝者天宝灵宝神宝分为玄元始散气降于人为三田曰枯曰炁曰神此内三宝也教有道经师宝道宝太上三尊也经宝三洞四辅真经也师宝十方得道众圣又纵籍度三师此外三宝也内秘真藏经云贫性寂灭尘累无染戒行不亏是为法宝嗔性不起不愤外尘定无生转是名师宝痴性无取无恼无患慧通无碍是为道宝此非内非外非声非色一真澄湛善莫大焉内观经云一月为胞精血凝也二月为胎形兆胚也三月阳神为三魂动以生也四月阴神为七魄静镇形也五月五形分五脏以安神也六月六律定六府用滋灵也七月七星开七窍通光明也八月八景神具降真灵也九月宫室罗布以定精也十月气足万象成也天宝君玉清天尊也本玄一之气凝结灵宝君上清天驻尊也一生二为元一之气神宝君太清天尊也由二生三为始一之气三炁既足而生九炁九气散为万炁以植生物之根人有死生性无死生出死生之外者其惟见性乎常人结习未除为业所牵留滞幽阴或相报对业报既尽善性不灭还生人道者必当濯形太阳然后投胎盖日之上馆亦名洞阳宫流火之池中有黄华真水彼间真人以此水灌濯其身长生简诰文云黄华荡形此之谓与自得为人经多少节次惊天骇地岂可自轻炼养元神返本还淳与三炁九炁吻合与骨肉同飞上登三清之理而不自勉至于死坏悲哉造道之功至于悟性须当培养命基为本若不能尊炁贵形保命爱神坐至衰老汞枯铅耗命基既削真性亦昏此时欲修所谓渴而凿井不亦晚乎峨山一老僧云头是无影山目为双林树鼻中动静为三昧火耳为阿耨池乃观音救苦处咽为赵州狗子鼻又为共命鸟为真土心为优昙华舌为红莲树药之未生三昧火守之药之既生三昧火採之唿接天根吸接地根故为三昧寂而常照照而常寂寂寂惺惺惺惺寂寂本觉昭然精气自固药物自生生而採採而生日积月累腹中有宝则优昙自关白毫自见白毫优昙相为表里禅定不动处混沌未凿时东坡曰徐徐而为十年之后何事不立但患志之不坚行之不力耳其说在北山愚公之平山补陀大士之遇磨铁人也尝读大洞真经檀炽钧音仙梵历耳及生神章琼房妙韵之语心窃异之及考古证今内征外访无不符合闻熏闻修以入正定定久则心华自开十方圆明之境庶几矣转识成智道固如是也孰谓教外无别传也哉楞严旨义奥衍宏深大约谓人之觉体妄有四大遂成六根六根之中各具四阴共成五蕴乃生灭根本若能选择圆通一门深入以至六根互用则五蕴尽而觉体复六解一亦亡矣故心经云照见五蕴空能度一切苦契云含元虚危播精于子注云虚危亥子之间阴极阳生之时子者一阳动处过此则子母分胎妙在尾箕斗牛女岂知虚危同是子位岂可分为先后二时若亥末子初则当云危室非虚危也识者详之夫道之全体具于人之一心圣不加多愚不加少圣人以其心役眼耳鼻舌身意众人以眼耳鼻舌身役其心是以有圣愚之别耳学圣人者固宜从事于一心矣然六根者此心出入之门户也心本无形因境而有苟不制六根欲安其心未可得也所谓系心一缘面壁三月皆此法也且六根之为患惟眼为剧程子四箴致动于视曰心兮本虚应物无迹操之有要视为之则然则操存之法固以视为极度则矣尝试思之众人之情开眼则从想合眼则从梦随逐妄境竟不知孰为主人魂不附魄魄不附魂流浪生死海中百劫千生无有出期此无塔放心未收故也孟子曰火有鸡犬放则知求之放心而不知求哀哉禅家建火场炼魔却睡其法专用力于眼视或三日或七日不睡不坐暂立辄行夏檚在御互相规察使眼视常平睁睛不瞥盖存乎人者莫良于眸子人之有心不昏昧则放肆曾无中立之时放肆则视流昏昧则视懵惟不昏不散寂寂惺惺乃为合道故必严峻规条虽挞之流血不敢怨怒至于真积力久则昏散二病湛然自除兹则了然顿悟豁然贯通之时矣然此不可有正助期限盖悟道有迟速系乎人之宿根有一宿而觉者有三日者有七日者有三月者三月不达则以期年期年不悟则以毕命一息尚存此志不容少懈此禅家建火场之意收放心之要法也今吾辈岂能不睡日夜之间忘机寂照理自玄会张真人偈云心如朗月连天净性似寒潭止水同十二时中常觉照休教昧了主人翁西岳有一道人住山二十年夜梦神人告曰你差了今后耨你只想青天明镜道人如其言三季冲举观此则知收放心之法矣炼魔法虽善然束心太急亦为魔摄人生而静天之性也此性在人为甚真即本觉也即道体也即未发之中得一之一也及感物而动所谓本觉者不守自性从真起妄背觉合尘矣违真背觉然后有心意情识之名真则不二违真则贰贰则三参以三同归于妄而已不觉故也惟其不觉是以妄认躯壳为我而不知本觉之为真我妄认六尘为心而不知本觉之为真心世之讲学者又皆以识神为觉而实非本觉也以见解为悟而实非真悟也此无它性心意情识等义未及犁然是以觉路不开见惑为病寂然不动之中即道之体也即仁也所谓人生而静天之性也虚灵不昧之本体也本然固有之知也无极之真也此圣凡贤不肖智愚之所同具者也惟圣人一向圆全安住未尝少迁虽至动之时一向圆全安住曾不少迁所谓主静也易曰精气为物游魂为变故知死生之说夫其所谓游魂乃其寂然不动之体物交物则引之内外皆喧失共固有矣贤者觉之则为不远复凡夫昧之逐为游魂日远一日月远一月无复返原之期颠倒于梦想之间而游魂始为变矣至此则愚益愚流荡生死海中不能自有真命随物迁化莫知底止故惟圣人能制命圣人能不死患者反是陶靖节归去来辞有曰悟已往之不谏知来者之可追识迷途其未觉觉今是而昨非其曰悟曰知曰识曰觉四字极为分晓此渊明所谓为闻道也后人不达乃改识为实渊明之意荒矣知止而后又定此知字即是灵知即是本觉即是悟即是止至善既止至善则定性矣定性则不迁矣不迁则静而安如止水物来则现物去无迹前乎千万世之已往后乎千万世之未来皆视诸掌矣故曰能虑能虑则得道矣故曰能得知是至善初地得是至善极功首尾只是一知字尧舜执中此知也孔门一贯此知也夫人之所以欲寿其身者岂非以身为我有乎然以身为我之所有则可谓身为我则未也夫眼耳鼻口四肢百骸块然器也而非性也视听言动虽出于性然亦非性之体也盖交于物之用也此皆与器同尽者也性也者灵明独照与天长存不以少而盛不以老而衰不以生而存不以死而亡故曰天命也此则真我也而人多执身为我于是得失交乎前忧喜躁乎中汨于其情挂于其身而所谓真我者茫乎不知为何物岂不大可悲哉二氏之学以养气为主诚能内视返听此气自充精神自固仙丹在人腹中即此气是也故曰气不耗散再无别诀老子曰君子为腹不为目丹书云黄帝内视三月而道成即此法也经世书云天之神栖于日人之神发于目生身处此物先天地生没身处此物先天地没水火木金土之五行攒簇于此肝心脾肺肾之五脏钟灵于此唾涕精津气血液之七物结秀于此内指通玄秘诀云含光便是长生药变骨成金上品仙又云撮聚双精在眼前烧成便可点金仙金华诗云双童常守洞门立三岛真人长往还金笥宝录云性之初见如星大圆陀陀光灼灼修丹之士才见此物分明便是元气产矣故沧海洞源之间或如一颗或如一钩从下而上渐升渐长此是先天真一凝而显象非幻妄也三日月出庚曲江上月华蓥静有个鸟飞皆此旨耳阳子云是一土坯水火锻炼方能成砖水火交似冷如冰从泥丸而降丹田不出月余神水将毕霎时现出水中之金紫色光明大如米粒结在明堂千变万化开眼不见闭眼观之在泥丸或走或飞或上或下只在内而不在外工夫到此不可言谈亦不可昏睡坚心上线照顾此第七转工夫也圆觉经宴坐静室安处徒众维摩经空其室内除诸所有皆谓屏涤杂念虚其心也性命宗旨谭者多未蓥盍观六祖语可知崖略其曰本来无一物何处惹尘埃此性宗事也又曰吾若不知去处终不别汝此命宗事人之寐也魂自雷门出入为梦雷门者耳也或问观世音何以示女相曰归元法无二方便有多门成佛证果依因悟入凡二十有五门六极也六尘也六识也七大也诸门之中惟观世音依耳根而悟入黄庭经娇女窈窈翳霄晖注云娇女耳神也故观世音现美女之相六尘惟声度垣而不能为碍故观世音之妙力无剎不到也楞严经以情为外分想为内分盖心动于内曰情人之阴气有欲者也故为内意缘于外曰想人之阳气有冀者也故为外情积不休能生爱水诸爱虽别流结实同润湿不升自然从坠想积不休能生胜气诸想虽别轻举实同飞动不沉自然超越纯想即飞能生天上情少想多轻举非远情想均等不飞不坠即生人间情多想少流入横生七情三想沉下水轮九情一想下洞水轮纯情即沉入无间狱欲界众生末后着尽于此矣修行人绝诸情想直超三界修行人行如风立如松坐如钟卧如弓刘元城四十七时谪岭表已绝欲故七年间未尝有疾年几八十坚悍不衰尝与人曰安世绝欲三十年气血意思只如当时终日夜谈虽夜不寐翌朝精神如故每日行千步宴坐调息复起观书未尝昼寝终身未尝草书家庙祭享跪拜七十有二未尝废阙一皆本之以诚心尝前知至诚如神圣言岂欺吾哉人受天地之中以生故性不可不复圣贤应世惟欲教人复性而己复性则天地世界如观掌中物耳人身戴天履地曾不知天之高地之厚懵然百年如夜投逆旅未明别去非惟不识主人抑亦不识方隅物色也岂非虚度乎于乎天地世界可谓广大而吾人之性又包乎天地世界之外此圣人所以教人复性也庄子曰六合之外圣人存而不言邹阳曰天下之为九州者有九九今中国之九州乃八十一分之一耳楞严经云阿罗汉见阎浮提如观掌中果十方如来穷尽微尘清净国土无所不瞩众生洞视不过方寸道熟为大性为大千里之远数千岁之日其所动静起居随若亡弃然时而思之则千里之远在于目前千岁之久无异数日人之性不亦大哉噫人之自小者可哀也已始元玄三炁帝雌雄三一上中下三关首心肾三统皆一理也一事也一物也司晨之鸡必以童若坏其天真岂能有常哉吁人可知矣龟策传云天尚不全故世为屋不成三瓦而陈之陈居也宋李文靖云内典以世界为缺陷安得圆满如意自求称足人生朝暮不可保巢林一枝聊自足耳盖住坏空成则必至于坏理势然也何以全为道筋骨则形全剪情慾则神全靖言语则福全亢仓子之语也孟子戒助长庄周惩益生李翱云灭情以复性不若王弼性其情久行其正李杂乎禅王协于易晁文元云置心空中不令着一物白沙子云善学者常令此心在无物处庶运用得转耳程彦宾攻逆宁成左右以二美女进手自封锁一室及旦归其父母皆泣谢愿太尉早建旄节答曰但死时无病便是好也后官至观察九十一无病而终尹师鲁是是非非议论无避不苟止不苟随临终以书别范文正驰至已沐浴坐逝矣哭之働乃张目曰死生常理希文岂不晓乎复揖而逝由二公观之死生之际顾平日存心积行如何自然如愿也四大之身饥疮为患随顺给养不生贪着谓之智食姿情取味妄生分别惟求适口不生厌离谓之积食丰稷尚书言少时亲雪窦每以惜福教人云人无寿夭禄尽乃死元厚之死而复生自言初到冥司主者曰君禄未尽异时关至两府然须惜福自此每事减省奉养皆不放过后果高位然则人有薄福可不自惜乎西僧觉称入中国杨文公礼之既而译云我国土不食肉此处屠宰悬市甚不忍观暂到五台礼文殊即归矣张阁见黄山谷蕨茅新张小儿拳之诗蹙然不乐指为忍人盖阁为河内推官而通制葛繁惟素食诵经遂亦断肉故也使人皆若觉公张公于一切物常存不忍安有以恶为能而作残忍之事乎李林甫微时遇道士曰君已列名仙籍异时握权不得妄有阴贼既贵忘之复梦道士责曰君胡不忆吾言乎命吏引入一处府署严饬喜曰居此亦自不恶道士笑曰此鳞介所居其间苦事最为惨毒骇然汗下而寤许文规冥摄以曾活一人得延一纪而还望见守卫甚严问吏曰此都狱也凡世常行阴贼之人死后治罪于此所谓地狱水族非阴界与黄宗旦知苏州王质为通刊获道铸百人喜曰此皆予以术阴钩得之质楸然曰事发无纵以术置之死地尚为喜乎宗旦不觉身去坐榻谢曰微公言吾几失矣郑夷甫闻术士推其无寿戚戚不堪后授楞严经有悟曰死生之理我知之矣释然放怀调封州判官预知逝期屹然立化朱炎学禅久之于楞严有悟问讲僧义江曰此身既死此心何在江云此身未死此身何在遂以偈语云四大不须先后觉六根还向用时空难将语默呈师坐只在寻常语默中江可之后竟立化观此二公楞严经真入佛之门也圭堂云阿难本非持犯摩登亦非淫妓也世尊语阿难汝初发心见何圣相答曰见如来三十二相胜妙殊绝洞如琉璃自想欲气粗浊浓血杂乱不能发生胜净妙明紫金光聚故首托摩登以发明之密意正在此所谓不假凡气自有圣胎之大用也大慧云自念此身尚存睡时已无主宰况四大分散众苦炽然如何不被回换师曰待汝妄想绝时自到寤寐恆一处后忽参悟方知梦时便是寤时底寤时便是梦时底庞居士云心王总是依真智一切有无俱遗弃身随世流身不流夜来眼睡心不睡天堂地狱总无情任运随空到此地昔舍利佛于梦中说六波罗蜜而与觉时不别仰山梦升弥勒宫而曰摩诃衍法离四句绝百非此皆寤寐恆一至于恆一则心如道晴空焉三立限期本佛语也果尔用力则药山云牛皮也须穿透何况本来具此圆明妙心宁不亲证之理尚无所真见不能全体涌现吾不信也所谓岁岁说工夫此人了不足道也道德经云观其妙观其徼阴符经云观天之道易经云观有孚若心经云观自在菩萨观之一字仙释所同下手用功第一切要每日南辰北斗气息归根念念还元先天有据则造化之运週于身中而真种已得诸书云初基有作即是根源正指此也老子云圣人之治虚其心实其腹弱其志强其骨常使民无知无欲所谓民者指精气而言也天真皇人云神犹君也民犹气血也民难养而易散气难保而易失老子云谷神不死即虚灵不昧也谷者人身空处神其灵也不死者常存也有此则为万化本原门乃一阖一辟之名玄牝无可名状但阖辟始有动处故即以为门为天地根化化生生其出无穷也人但默会于此守而行之悠悠绵绵多内少出所谓真人之息以踵则观天法天之道尽而造化在吾身中矣老子有欲观徼即癸生急採之意心生于物死于物机在目物指精气其次即为耳能孩其耳目使如婴童则修真之事毕矣故曰百姓皆注其耳目圣人皆孩之刘经臣判辞韶山山嘱曰如此用心何愁不悟尔后或有非常境界无量欢喜且急收拾若收拾得去便成法器否则有失心之患后参智海海曰古人道平常心是道你十二时中放光动地不自觉知向外驰求转远转疏一夕举香至问波罗何者是佛答曰见性是佛之语刘不能答退就寝五鼓觉来方追忆问见种种异相表里通彻六根震动天地回旋如云开月现喜不自胜忽忆山嘱姑抑之逗明证于海海曰更须用得始得刘曰莫要践履否海厉声曰这个是什么事却说践履刘默契乃作发明心底颂八首赵清献公字阅道年四十摈去声色系心宗教亲近佛慧禅师未尝容措一词后典青州政事多余多宴坐忽大雷震惊即契语作偈云默坐公堂虚隐几心源不动湛如水一声霹雳顶门开换取从前自家底慧闻而笑曰赵阅道种彩耳古之君子其悟门类如此赵琪字元德谥文慧临淄人飘然有神仙思玉溪李简易先生者得道为神仙数授以其术久久隐去人或以为不死思之久一日见其至喜而固留之曰吾远来甚熬请具浴先生就浴室久之不闻声日且暮赵亲候之见有光昱然在水上圆如初日出不复见先生所在第十四祖龙树尊者尝至南印度为众说法遂于坐上现自在身如满月轮大众惟闻法音不视师相有迦那提婆谓众曰此是尊者现佛性体相盖以无相三昧形如满月佛性之义廊然虚明言讫轮相即隐尊者复居本坐至人纯阳形神俱妙有如此精生有时时至神知百刻之中切忌昏迷遇生则採之毕即静养之若静中昏沉是坐则行是卧则坐昏退依旧静所谓四威仪皆可行道也浩气者刚大之气正气也塞天塞地而其体充故不惴不馁夜气者清明之气元气也生天生地而其机微故或隐或见神者丹也故曰本来真性是金丹四假为炉炼作团元神者真火也昭昭灵灵万古不灭根从何生惟识根然后能归根命从何始惟知命然后能复命灵枢经云天谷元神守之自真白玉蟾云自形中之神以入神中之性此惟归根复命草木从根而发人之根在神明之舍白玉蟾曰神则火也气则药也以火炼药则成丹即以神御气而成道也今夫蠮滃之虫孕螟蛉之子以混其气者药也以和其神者火也若龟之相顾神交也神交而气未始不交火中有药也鹤之相唳气之交也气交而神未始不交药中有火也至于不根而生芝菌不母而生蝤蛴阳阴相搏燥湿相育亦有神火气药为之根与母焉以成其变化之用而遂其生息之机矣生我之形者父母也而媾精化生之际自有一点元神存乎其间者天地生生之自然也易以干坤称父母者盖谓是耳故父母全而生之子全而归之如曾参之启手启足孝子事亲如事天也天地全而生之人全而归之如尧舜之神气归天仁人事天如事亲也身譬宅也神譬身也养成元神迥然不昧离身长往归还于天如世人舍宅他适故曰拔宅飞升耳目之窍吾身之门也方寸之地吾身之堂也神明之舍吾身之室也玄牝之门譬如莲子也为天地根譬莲子之心也此心未芽生在道中此心即芽生意不息知识不用归乎其天是一心一天者本体也稍属之知且识焉即非本体即非天也七返者返此本体也九还者还此本体也复命者复此本体也归根者归此本体也得此本体而一真不妄谓之真人得此本体而神化不滞谓之神仙以本体而变化无方者神丹也以本体而办却不坏者金丹也凡物实而有者则不能鸣钟鼓之声达于远迩者以其中虚而无也老子云有之以为利无之以为用古人有言曰守真一于天谷气入玄元即达本来天真又曰能守真一则息不往来又曰能守真一则真炁自凝阳神自聚众生者自心之众生谓本无之妄心也佛者自心之佛谓本来之真心也故妄复无妄众生即佛一念迷真佛即众生书云惟狂克念作圣中庸云戒慎恐惧夫心之体本寂然也敬则不失其寂然之体而心存矣心焉既存自无怠肆荒宁之失谓非戒慎恐惧而何此不睹不闻之真实工夫也若于不睹不闻之际先虑其怠肆荒宁而必于戒慎恐惧焉是有所戒慎有所恐惧不得其正而心已失其寂然之体矣非中庸立言之意也大学谓格致者格此声色臭味而知自致矣老子谓虚无者无此声色臭味而心自虚矣释氏谓寂灭者灭此声色臭味而性且寂矣心者性之动意者心之发意有所着物故正心诚意工夫全在格物上知即性也乃心之本体两肾之间空悬一穴名曰玄关上线之限也老子之守中庄周之缘督文王之艮其背周公之薰心孔子之退藏于密所谓守一守真守黑守雌皆指此处而言文王之不识不知者本体也孔子之吾有知乎哉无知者本体也清庵云性是一身之主以身为客今借此身养此性故让身为主丹书云饶他为主我为宾此之谓也洗心而退藏之者心隐于心也心而曰洗则无心矣白玉蟾云梧桐秋风升也蕉花春雨降也青山暮云浮也碧潭秋月沉也不过形容升降浮沉之景象耳瞥尔心华发现巽门豁开即开毗庐之门入宝珠之口广博含虚空平正无欹陷即是一悟景象若不到此不可言修行黄庭经云心部之宫莲含华玉溪子曰露珠滴缀莲花下古仙皆以莲花喻心体人以形为舍心为主心为君父炁为臣子身为家国心炁一注无炁不从在五行为火南方盛阳之精宿应荧屏神受朱雀状垂三叶色若朱莲神明依泊变化莫测制之则止放之则狂要知劫外事优昙向日开白玉蟾云虚室生白谓之白雪心底开花谓之黄芽人身三万六千种所主者惟绛霄宫真人亦名肉团神即心王也心王乃一身之君万神为之听命焉释氏谓之纥利陀耶佛又名优昙华心华发明照十方剎凡言修行工夫不过是初机入门事即入门须求禅定定力既成自然有悟所谓慧也心华发现渐至六通劫外有安身处矣若岁岁年年只说工夫何时方得超脱耶此乃修行首戒摄心住一名为安定灰心忘一名为灭定悟心真一名为泰定金刚经之降伏其心道德经之虚其心周易之洗心其道一也庄子养生主云指穷于薪火传也不知其尽也譬若云指穷于油光传也不知其尽也指穷于生知传也不知其尽也指即指月之指薪有形故易穷譬之生也有涯火无尽故无尽譬之知也无涯前后际断处一念不生时寂尔少时间无思心正住此心住之时便是本体若佛心则湛然常住矣以暂住之心习令渐上便是工夫一念不起为寂念起即觉为照寂照双忘为定心华发明为慧此圆通法门乃直超三界最上一乘之功用也在胎为身处世为人在眼曰见在耳曰闻在鼻辨香在口谈论在手提携在足运奔遍现具该沙界收摄在一微尘识者知是佛性不识唤作精魂归空口诀凡人大限到时四大分离何处安身立命先要平时工夫纯熟临时放下万缘丝毫不挂一心内守若神离凡壳之时从泥丸宫太极天门而出不可离了此宫若离了即堕幽冥矣无真心无真相若丝毫杂起见诸相者不可认之澄心定意坚守正念不得分毫有趋向无去无来湛然圆满如香烟而起直至太空白云深处拔不开吹不散一灵真性万里如在目前此乃真空也行如掣电坐若太虚日月为邻诸星为友火不能烧水不能溺任意纵横去来无碍独露真空便是安身处也万劫长存切不可思亲念友但起一念即堕人间一入胞胎永劫难出慎哉大慧云临命终时旧行熟路尚到不彻所谓始举如何了得临终之际凡有习念尽为胜境现前随心所爱重处先受只如今不作恶事当临终时亦无恶境若怕临终獐狂不自由即须如今自由始得一一境法都无爱染亦莫依住知解便是自由人如今是因临终时果万物生皆死元神死复生形死神不灭身异性常存金刚经三十二分乃梁昭明所叙非经本文当删如四果之上有须菩提极于如来之无所得应前一切圣贤皆以无为法而有差别此一篇血脉也乃歧作庄严分甚谬详经文有四复次似当以此为章法记梦诗云境中两结僧伽韈执手授巾束华发彷彿形容问姓名觉来只见窗前月静中有动动中玄渊默雷声色顶边四大不收浑似醉那知身在四禅天庄子曰敢问心斋仲尼曰若一志毋听之以耳而听之以心毋听之以心而听之以气听止于耳心止于符气也者虚己待物者也惟道集虚虚者心斋也止于耳者局于相也止于符者滞于尘也虚者不着根尘也语云六十耳顺此之谓与声入心通之训浅浅乎其言之也文子云上学以神听中学以心听下学以耳听以耳听者学在皮肤以心听者学在肌肉以神听者学在骨髓听之不深即知之不明即不能尽其精即行之不成凡听之理虚心清净无思无虑目无妄视耳无苟听尊精积神内意充盈既以得之必坚守之必长久之开福贤僧问如何是衲僧活计师曰耳里种田青华秘文王邦叔曰月照长江风浪息鱼龙遁迹水天平个中谁唱真仙子声满虚空万籁清张子问曰是谁唱是谁听答诗曰莫问谁莫问谁一声高了一声低阿谁唱阿谁听横竖大千说不尽先生有意度迷徒急撞灵台安宝镜镜明澄澈万缘空百万丝条处处通斗转星移入定后觉来红日正当中又阴尽图论云张子一日坐于虚室形忘气化倏然雨耳风生始如秋蝉鸣隔岸之翠柳终如开九天之霄韶韵玉皇经云钧天妙乐大洞经云檀炽钧音天门常开地户常闭入之至根出之至蒂绵绵若存用之不即长能行之自然蝉脱炼念炼息炼睡谨闭我门静扫我屋外事不入主人不出调息乃初机之功凡人心念依着事物已久一旦离境不能自立虽暂能离未久复散乱所以用心息相依法拴紧此心由粗入细才得此心离境得至无天无地无人无我境界更何息可调此法最捷径最容易最无病与守丹田守中黄不同可依而行也息之一字释家谓之数息调息道家谓之踵息胎息儒家云瞬有存息有养息以喉者死息以脐者生息以踵者仙以古人切要一二语时自味之以发吾圆转之机庶不至于死定所谓薰修密养而彻之者也切要语者如黄蘗曰莫于心上着一物大慧曰常令方寸虚豁豁地可师曰冷冷自用了了常知清凉曰求之而不得弃之而不离真觉曰不离当处常湛然觅即知君不可见慧曰分别不生虚明自照圭峰曰但以空寂为自己勿认色身以灵知为自心勿认妄念金丹工用如蒸笼有上下格弈棋有先后着上不可置之于下先不可移之于后步步层层分分朗朗方是传授若混沌朦胧终属猜臆之言非实工也学者当自知之各家丹经窍名虽多皆一贯而不可偏废者灵台者神舍也脐中鼎者炁穴也肾中炉者精房也泥丸者移丹之所也中黄者合丹之地也太中极者始而起火终而藏丹之处也顾人善用之耳以照了智见五蕴皆空之后以总持力到一念不生之时智力相资久当自觉事有前定之数人有前知之理凡已廷所作所为而夜梦纷然重重见之此因也识神所为谓之梦凡未来隔年隔月隔日之事而夜梦先兆后来一一见验此境也元神所为谓之照学者修行只保养此能照之本体久久彻天彻地光阴遍照为圣为仙为佛次之为贤为真人为菩萨所谓穷理尽性至命尽心知性知天格物致知至诚前知胥此也其奇怪恢伟之事耶今人如意之事则跃然而喜不如意之事则戚然而悲皆谓之日用不知威音以前太极以前无始以前三教之言一也所谓无极与先天是也一声来耳里万念离心中庄子闻和见晓超老氏之希夷神静心明契释宗之定慧过犹不及世间万法得中为妙出世之法亦当如是予观四禅天此是佛境界而在三界之中色界之内盖色界既能超六欲之有染又不入四空之不还得其中道乃是佛之处也三静关入道之权与四禅天入佛之境界人之生也直孔子云质直而好义孟子云直养而无害楞严经亦云三世诸佛皆以直心成等正觉因地不直果招迂曲维摩经云直心是菩萨净土启手足之际有余则恋不足则憾苟不知道二者必居一焉释氏论十不善业身三杀盗淫也意三贪嗔痴也口四妄绮两恶也故能谨守十戒不为十恶是谓实行虽不谈禅说教吾必谓之善学佛矣孔颜之四毋四固皆禁止之词久则自然并其所禁止者而绝之矣法性圆通无所不至教文中云须弥纳芥子芥子纳须弥盖言大无不包细无不入也譬如含识之灵流转受生先为鲲鹏非随其形而增大后为蟭螟非随其形而减小本性元一不变易而分洪纤也所以华严之义有云一微尘中包涵法界以明一真之性本无分限区别矣中庸所谓语大莫能载语小莫能破正同此意列子云孔子能发心而用形意谓对接世务止于形迹而已其心则泊然不动也世间之法当如此贯休寄伉师诗云举世遭心使吾师独使心万缘冥目尽一句不言深举世之人被心所役而伉师独能制伏其心也出世之法当如此楞严经空生大觉中如海一沤发圆觉经云无边虚空觉所显发盖见空色皆不离觉性之中也又色空二法相对立名空相在觉性之中亦为障碍故心经云空即是色言但有空相空即是色色即为障碍矣圭峰云以空寂为自体勿认色身以灵知为自心勿认妄念妄念若起都不随之即临命终时业不能系虽在中阴所向自由天上人间随意寄託若爱恶之念已泯即不受分段之身我能易短为长易粗为妙若微细流注一切寂灭惟圆觉大智朗然独存即随机应现千百亿身度有缘众生名之为佛虽在中阴所向自由此小乘之事也即移居夺舍之流如圆泽此身虽异性长存是也易短为长易粗为妙此大乘之事也即得意生身之妙如达摩只履翩翩西归是也圆觉大智百亿应身此最上乘之用也即悲智交融随声赴感如视音身成三十二应入诸国土是也脱去后事古今最难知者惟此三语足以尽之或谓脱去归空一脉消灭者此断性声闻之陋则汞虚亿缪以议佛道耳金刚经四句偈者世尊度脱法界群生之玄机也若复有人一念不生万缘透脱堂堂显露正体昭然滟滟金波妙如满月是为证到第一句剥地一破观空忽空起灭不停一截截断孤迥卓绝千圣不携是为证到第二句六根互用二事双融妙合一真心心出碍顶门具眼彻入重关是为证到第三句天地以我为先万物以我为始真空寂照大佛为身出有入无圆通自在是为妙入第四句乃曰离四句绝百非此大佛最上一乘之妙若向一句荐得是人亲面本来面目堪与初学为师又向二句洞彻是人打破祖师关捩堪与久参为师又向三句上妙入重关无中生有则临济三玄云门三句一时俱透是人必能超乎造化器数死生之外又于四句而妙入之此来去自由者也境界无尽受用无尽妙用无尽佛法以第四句为主众生以四节顺行而入之方证大佛境界冥冥之中独见晓焉尸居而龙见也无声之中独闻和焉渊默而雷声也修行之工孰能外此达摩首传如来正脉端居长终塔于熊耳则遍性寂然皆为研究之归可也胡为翩翩只履复示以不断灭何哉然则以一性全空言禅以死后阴寂言佛谓之谤大般若何者如来正脉以无相为宗妙有为用自宗言之则亘古亘今自然无相自用言之则随机普现妙应无方佛法以大智文殊为佛之空宗以主性以大行普贤为佛之妙用以主命体用交参空玄混合为一佛道此如来密意也华严大经始终具明斯义以东方表命以西方表性虽寻常教意犹以满月界于束日轮观于西卯中以月酉中以日参而互也法华特为命宗设故世尊放光照东方世界而它方不兴焉此可以默会一经之旨矣儒书云屏气似不息佛书云反闻闻自性合而观之为吾日用圆觉经云不起于座便入涅槃者盖言冥目冥心一剎那顷静即安住圣境耳老子云功成名遂身退天之道次章载营魄抱一诸解欠通唐玄宗云朕承圣训覃思玄宗顷改道德经载字为哉仍属上句又箕笔云功成名遂身退天载之道误置载字于下乃眷写之讹也又或人解老云道果成遂之时旧身视如粪土新成旧毁自然之理身且无用彼持盈揣锐金玉富贵皆为身谋也复何用哉退字乃蝉蜕之蜕若曰待功成名遂而后退是教人以贪恐非老氏之本旨也老子云有之以为利无之经为用夫腑脏肢体百骸九窍名虽为人而实隔碍不相通用之不可并其倚以为用者乃其中虚耳如耳目口鼻是谁主之酸咸苦涩是谁辨之手足运动是谁使之万化出入是谁司之如傀儡之有提携大海之有沃焦能识此则勿用之用明矣老子云有天下始以为天下母既得其母以知其子既得其子复受其母天下始即无名天地之始天下母即有名万物之母盖得其母即常无以观妙知其子即常有以观徼观徼之后又当守母子母元不离也耳目口鼻七窍也七窍内观为七返连下二窍俱返为九还可补金火之论庄子云真人之息以踵又曰嗜欲深者其天机浅观后篇壶子云名实不入而机发于踵可见机即息也心印经注云心凝曰神神静曰性三者本一分于动静妙用耳楞严注云心之与性乃体用互称也心则从妙起明圆融照了如镜之光故曰圆妙明心性则即明而妙凝然湛寂如镜之体故曰宝明妙性解心性二字极分晓又楞严注云缘尘分别之性则破云有还缘尘能见之性则示云不还如遍观此会圣众其目周视但如镜中分别分析此即见精也第二月也即能见之性不还者也又如汝于识中次第标指此即缘尘分别者也第二月固非真月然因捏目而成其实一体非若水月之端有二相例见精明元虽非妙精明心而此见元亦自妙心而出始则五蕴皆空终则六根互用楞严之义尽此二句一风二喘三气四息前三相者是名不调而用心者复为心患若欲调之当依三法一者下安着心二者宽放身体三者想气遍毛孔入通同无障五调心一者调伏乱想不令越逸二者当令浮沉宽急得所坐时心中昏暗无所记录头好低垂是为沉相当系念鼻端坐时心好飘动身亦不安念外异缘是为浮想当系缘脐中心急病相者由摄心用念因此入定故胸臆急病当宽放其心想气皆流下心宽病相者觉心志散慢身好逶迤或口中流涎当敛心急念令心主缘中一于初入定时调三事身既为粗息居其中心最为细调粗入细令心安静二住坐中调三事令一坐之中身息及心三事调适无相乖越三出时调三事坐禅将竟应先放心异缘开口出气想从百脉随意而散然后微微动身若出既顿促细法未散住在身中令人烦躁不安文始经云云者风风者水白者气气者金风散故轻清者上天金重故重浊者入地乃魂魄一字之义妇人怀胎在下田与肾相对曰胎田男子常能存养胎息凝结神炁故无饥渴寒暑之所扰阳神出入谓之胎息金水诀云男女命门系胞隐精女但寄产男失其金生窍掩盖不见其形状如偃月金水之灵弦中二八两窍洞明子若识之五神归併万炁固守与天长生开头策景玉经云人有胞元状如偃月大可容升小可容卵随月生死二七相半两弦之间金水气满子若得之寿命无间胎仙经云元海号神室状如鸡半壳其大可容升其小可容勺神炁精内藏如子在胎膜又云神室之状鸡子蓬壶黄庭为口关元为足生门据前密户殿后少阳居左太阳居右唿吸日月为神主宰藏神致静可以复命唿吸有数作用有时使二炁左右交冲元海窍脉忽尔洞开气精俱入谓之气归元海便觉脐下曜曜然如火烫汤淋正如子在胞胎时动跃之状是其验也二炁俱归元海药物既满炉鼎后弦方为固济炉鼎既立是谓胞胎此言男子身中元有受炁之处亦犹妊娠系胞之所耳故知精华之炁不为无用其名虽俗其用不凡其物虽轻其功甚大圣人受精重施岂虚言哉复元炁之法以减息为候心神湛寂其息自减减半息增半寿也从减息至无息则复元归本矣经云凡人以有息为常圣人以无息为常大洞经云初定通息太和一千元合五千十通成真庄子云物之有知者恃息华严经云善才参第六比丘见其端居寂默出入息尽卓壶云云真汞即我之游魂也心实主之神实统之不可直指曰心曰神也谓之元神真铅吾身之元阳也自落地一寄居西南坤位魄之类也修养家以铅制汞不过使元阳与游魂重来相见聚而不散返吾身来生之初耳又悟真云但将地魄擒朱汞自有天魂制水金盖三魂者乃震之三七魄者乃兑之七魂魄未合故谓之金木间隔黄庭经云摄魂还魄永无倾和制魂魄津液平凡诸多名皆是譬喻若孜孜龙虎乌兔之类与吾身何干涉耶今时玉液入鼎来日玉液依时复生运用同初前功不废又云不可如初下手之有所事亦不可外初下手而它有所事铅汞欲有为而动也吾则迎其机铅汞复其所而静也吾则守其一周而复始日复一日既得药后要知坎离之不歇干坤之无穷肾气生而不交者心气不下也浮想不清故也是谓外火虽行内符不应至时寒似冰迎之以汞结颠倒片晌间混沌超生灭子时太阳在北方而人身气到尾闾关于此时起火则内外相合乃可盗天地之机而成丹故曰天机与人机对举纸舟云形神相顾人道初真形神相伴名曰得真形神相入名曰守真形神相抱名曰全真形神俱妙与道合真形神双舍名曰证真普度后学以真觉真通具契玄左肾元炁动于癸时右肾精炁动于丑时二炁下沉大作于艮寅故曰元炁行于水海精炁行于鬼道元海窍脉既已闭塞信有位而无时矣若能夺其二时再还元海更以两弦之日而制造之而开阖之则元海一处再立形象精炁乃有所归谓之创制炉鼎癸丑之时不令其下沉故曰铅遇癸生须急採又曰时将丑也又曰后天则克化为精矣盖採药有时进火有数必铅中作汞借炁进火始大药坚固永镇下田名曰採补命门一藏日夜传授脾胃食味之炁寄于其间客于脉络守其位曰炁离其位曰精泄而为液积而气多久必自溃终无所归沉滑垢遗垽浊淋漓虽不淫欲亦必走泄马丹阳曰个中不识其消息牢捉牢擒走不禁玄者黑而有赤色盖北方阳动而升水阳炁赤水黑色故曰玄太玄重玄玄一乃水炁之盛故为天地之根一者万化之本老子之得一楞严之全一孔子之一贯盖天地始生自一敷起于北方一阳初动而生水亦犹人之生以一阳之精结为胞也雌一雄一帝一谓之三一之道紫精天在太无空洞之中于人则是脑门是也紫精天上毓华林绛实朱柯竹叶深咀嚼繁英人不老常观乌兔换光阴在人则肾水黑心火赤二炁交媾化为纯阳紫金精叶成林华茂果实自己真人餐之可致长生之道故佛身号紫金光聚大洞经云长眠大无外如布袋和尚陈希夷一睡数月尘积满体盖息定也邱长春曰息有一毫之未定则命非己有天上三光日月星人之三光两目心日月失度星辰留伏天地灾变目有所惑心有所感身体倾危日月星能照天地双目心能顾一身不合外物之所蔽胎仙者有炁而无息也伏气者胎丹也上弦下弦以药言弦前弦后以时言释迦说法眉放白毫元始说法眉放青毫盖白毫西方金气虽是表性命在其中青毫东方木炁虽是表命性在其中烟萝子存守九宫诀云头有九宫两眉之间却入一寸为明堂宫太乙君居焉却入二寸为洞房宫却入三寸为丹田宫却入四寸为流珠宫却入五寸为玉帝宫明堂上一寸为天庭宫洞房上一寸为极真宫丹田上一寸为玄丹宫流珠上一寸为天皇宫凡五雄四雌也内境论云人有咽有喉喉在前主出纳咽在后主吞物咽为胃系下连胃脘为水谷之路喉为肺系下接肺经为喘息之道自喉咙而通于肺肺下无窍四有空行以分佈清浊之气而为气管肺之下有心心之下有膈膜与嵴胁周回相着遮蔽浊气令不薰心肺谓之膻中膈膜之下有脾胃肝胆脾居胃上与膈膜相着肝之治在左其位在右有独叶者二叶三叶者胃之下有小肠为受盛之宫化物出焉小肠之右有大肠受小肠之谷为传道之宫大肠之侧有膀胱以虚受水为津液之腑凡胃中腐熟其气自胃上口贲门传于肺播于诸脉其宰秽自胃下口幽门传入小肠小肠下口阑门泌别而水入膀胱滓入大肠横膜之上竖膜之下与横膜相粘而黄脂漫包者真心也其漫脂之外有细筋膜如丝与心肺相连者包络也真心不受邪凡病者包络也肾有二元炁属焉形如江豆相并而曲附于嵴膂外有脂裹裹白外紫有系二道上系于心下连于肾坎离南北水火相感其一为命门庄子云吾闻庖丁之言得养生焉谓其了知牛之肯綮脉络也颇有众生于己之心肝胃肾筋转脉摇不能明了何以入养生之门耶昔有僧坐禅闻香积之气心念曰必是发供或见天仙来请赴天厨供遂于定中便去日每如是有明眼师见之谓曰汝堕一厕中矣僧不信遂令再赴供回师取厕中一虫杀之僧方悟以此观之鼻之闻香亦能引人为异类香严童子闻香便悟其所来立跻圣位一般香气迷悟两途可不谨之仙辈所传胎息之法以鸿毛置于鼻端数息炁之出入自一至十十取百百取千千取万以至于一定不复往来出入者或深渊下坐数日不出者则饥渴永除寒暑无畏人有饥渴寒暑者为元炁出多入少故也故曰玄息自长生天象圆而光景焕明人能清虚淡泊自然见其本来性天虚圆灵明圆明即玄关一窍也非心肾口鼻之属知此一窍则冬至在此药物火候并皆在此古人云玄关一窍子天地大根源契合五千字妙通三百言即此也心想如猿猴无有暂停时若欲折伏者当须调大乘古人云摄心一处即是菩提道场散乱片时便落众生境界盖意乃五脏之中四神之首上下中停为得中之地人能昼夜照顾省察提撕毋令昏愦常惺惺地百日自通灵华严经云若有欲知佛境界当净其意如虚空冲和者全借火炼气当气上升生发在于太乙元君未生天地先生太乙元君太乙者北方壬癸水在两肾堂间上透泥丸下至涌泉瞥起是病不续是药不怕念起惟恐觉迟古德云若人静坐一须臾胜造浮图七宝塔宝塔终久化为尘一念不生成正觉盖此心一念不生直跻圣地东坡云卓然精明念不起兀然枯藁性不灭二句画出一个正定的模样宗门云宾中主主中宾如善才参见五十三位善知识是以先天炁为主以后天炁参之吸提唿咽龟凤交并阳关指点鬼路自禁干卦常行工效相应艮寅不动长生有分又云闭门上咽勒关下搐定息内观真阳自足大中妙行以炁为主有天地之气与父母之炁混而生人在胎中脐蒂与母相连随母唿吸既生剪蒂各自唿吸炁藏于炁海谓之命元修命者修此也天地之炁受命之命也父母之炁召命之命也人之炁以万计所谓浩然之气充塞天地若不能贵其根本耽恋酒色炁渐随散至中晚之年不及数千所以神疲力倦若知存养则万物复为之生矣昔三一王先生梦神人告曰上帝命汝住金华洞赐丹一粒还汝精神复汝元炁故知神炁不备不能得道矣玉枢经云身中九灵何不召之召之则吉身中三精何不唿之唿之则庆集仙传云周从泗州人徐神翁深重之曰我少而婚是人幼得道其神全吾不及者周从者其老子所谓早服而重积者与每月弦望晦朔海水随为消长亦如人身每一日一夜血气一朝于囟门遇其朝时即默默静坐凝定神思但闻血气自踵至顶奔走腠理簌簌之声如群蚁相缘五脏六腑转动声响内外相应见乎四体达于听宫久之又徐徐散去阗寂无声此亦修行之大端也丹法不过採药进火二着功夫送入鼎中随意而止不复下流谓之採药以神御炁以炁定息息息归根谓之进火日用工夫以元神为主何为元神内念不萌休想不入独我自主谓之元神三教圣人皆是发明此义先天一点灵明是曰性从虚无生灵是曰神神妙万物而为言也未入壳子内则上下与天地同流既归人身各有所附人无此灵则顽然一物而已神居泥丸先天一气散于週天息数之内本来无质聚而成形显则成象万物得此数而生还丹得此数而结数在天地含于冬至之前数在人身含于念头之前且冬夏二至乃天地之数一升一降之机关一唿一吸乃人身之数一出一入之门户金丹之道以人身一唿一吸之中念头一动一静之处合天地一周之数假此而调停谓之採药假此而攒簇谓之炼丹必首尾相应内外符合自胪辘而泥丸送下丹田会于生杀之舍恍恍惚惚杳杳冥冥似有如无非空非色情浓如正酣身快如浴起不及片时结成黍米名曰刀圭此还丹之景象也刘纲真人于甲子庚申生日本命祭享形神尚得神聚长生不死赵真人于静房空室调神出壳如壮士展臂可千万里阴鬼不相干亦得留形住世况夫补己散之灵炁益见在之魂神哉六字诀其法鼻取口吐切忌有声肝若嘘时目睁睛肺知咽气手双擎心呵顶上连叉手肾吹抱取膝头平脾病唿时须撮口三焦客熟卧嘻嘻春不唿夏不呬冬不呵秋不嘘四时常有嘻三焦无不足八节不得吹肾气难得盛凡有余则引其子则用呵字泻心之气心气既行肝气自传也如肝气不足是肺鬼之有余乃杀其鬼用呬字泄之聪明之士审达五行生克调和其炁无过不及而阴阳自正依时对节下手行工默契天机混合玄理九仙经云病小用水病大用火水煮凡有疾病闭口纳气一口复一口定中送在病处皆可痊安名曰法水逍遥子曰法水能朝秘关遥日月遗循环是法水治病也若人误犯天神或身不宁急入静室散发披衣闭目冥心正坐握固叩齿集神升身起火微以意留息少入迟出默想脐下火轮大如斗须臾焰起可比车轮盖罩定自身令阴邪鬼魔不敢近也释家降魔火道家焚身火行此火须是久绝嗜欲丹元坚固教外别传云一吸便提息息归脐一唿便咽水火相见一阳动时急行此法行鼻息而不得下下部提缩之法与知提缩而不得鼻息往来之法皆非其传也大丹直指云採药行火之际阴魔所扰缘入邪念肾气下行谓之危险即须抽铅添汞如入炁至中宫可留住其出气以意引过尾闾穴伸身偃嵴抽提外肾使气从尾闾入夹嵴双关直上脑使龙不上奔虎不下走邪念自止也如气觉未过关再偃再抽直要使过谓之肘后飞金晶经所谓若要不老还精补脑但初行费力久则甚易天隐子云伸左右足端坐俛首极力直颈两手握固叉于二肋之下接于腰胯之骨左右耸肩闭息顷刻候其气盈面赤则止行之者七久久则气从夹嵴上至泥丸席上辅谈云有人精遗不禁予授以一法但胁小腹缩尾闾关闭光瞑目头若戴石即引起自背后直入泥丸而后咽归丹田不论遍数行住坐卧皆可为之不半载疾愈而颜如桃矣採真机要云鼻吸气为通夹嵴唇包齿乃拔阴阳不因遍体咸施力怎得珍羞到口尝又傍门有鼻吸口吐之说以为不漏夫既吐矣安得不漏予不信乃试之果验大抵子后人多阳举当用意提肾以鼻长收短放使之绵绵归根则阳回而精固矣各家工用大同小异详载初基保炼诀邵子云动物自首生植物自根生自首生命在首自根生命在根素问曰升降出入无物不有修养家存神泥丸则丹田之气上升盖神之所至气亦随之而往也房中术手按尾闾吸气咽津虽得其绪余而亦不泄女娲炼五色石以补天不过喻五脏之气耳养生之法潜神内视则五脏之气聚于丹田自丹田熏蒸达于脑中脑谓崑崙居上象天补天即黄庭经之补脑所谓子欲不死修崑崙是也木石皆有心也使木石无心何两石相摩两木相摩而火生乎物之有火犹人之有心也洞通也上通于天下通于地中有神仙幽相往来天下有十大洞三十六小洞居太虚之中莫不洞洞相通惟仙圣聚而成形散则为炁自然往来虚通而无滞碍人身之中亦有洞者头有九宫上有廖天共为十八洞柱骨二十四节十二重楼共三十六洞上通泥丸九天下达尾闾九地中有真气幽相往来是以圣人于虚极静笃之中斡转璇玑神通气洞通者升降上下往来无穷也灵者神也宝者气也形者灵宝之宅舍也夫人有耳目乃元神之门昼则心寤神游于耳夜则目寐神归绛宫众人神游于外昼想夜梦薾然驰逐于无涯之欲若夫至人万法俱忘惟神是守目内视而神光焕于玉关耳返听而妙用显于琼房神宇泰定一念不生智恬交养久而通灵夫人有口鼻乃命出入之户息息通于天地元炁之所往来凡一唿则谷炁出一吸则元炁入不死之机长生之要实隐于此众人心灵外驰神躁气促息之以喉胎元散荡惟至人深达造化之源唿吸太和之气夺本还原归根复命息之以踵宝莫宝于气也故泥丸玉关所以栖其神玄门牝户所以袭其气气以制神神以摄炁母子相守性命混融然后万神不散故能灵一元凝结则成宝天尊则元气是也法身无相积炁成真为天中之尊聚则成形散则为炁元炁之运独秉化权凡胎卵湿化之四生至于草木花卉飞蠢蠕动有情无情皆含育元气而生故元炁在则柔弱滋养而生元炁去则坚强枯藁而死老子云柔弱生之徒刚强死之徒禽一冲而制在炁履空如实鱼一跃而制在水穿水如无众植凋残独松柏常茂者气坚也群动寂灭惟龟鹤不瘁者炁壮也形而留炁之舍炁为保形之符欲留形住世必先养炁至大至刚充塞于天地之间炁聚神灵邀游于风尘之表善养生者养其形善养形者养其炁庄子云鱼相忘于江湖人相忘于道术道者炁也鱼在水中水在鱼中人在炁中炁在人中鱼失水死人失炁亡鱼能吐纳而化水则不死人能吐纳而化炁则长生举世知食谷肉果菜以为命而不知土地之精皆属于阴惟元炁乃属阳一唿一吸为一息一日夜一万三千五百息真炁计八百一十丈升降于鼻口唿吸之间凡夫不能掌握皆归空而散则一息不返人命卒矣故曰养气留神乃不死之诀元炁在太空虚无之中其犹橐籥翕张而不息有而无形无而有精失之则死得之则生亘古亘今得道昇仙者不知其数皆得冲气以为用始成真庆云祥烟乃太和妙气之异名生门死户乃玄门牝户之别号凡言门户者必有物从滋而出入也人欲长生久视当于生门死户之中穷通塞之端究造化之妙使通天地阴阳二炁往来升降之不穷谓之出日入月亦曰出清入玄也山家清事云内肾一窍名玄关外肾一窍名牝户无所感触则精不外化而复元关可以上通既通则精气流转于一身而复归于元海又能凝神调息以养之至于息调心静则可以入道大道始初发生乎一炁一炁分为玄元始二炁三炁结为三清三色混沌焕烂太空三炁各生三炁叠三成九即成九霄而为九天也生神章云须延总三灵玄元炁始分黄庭经云三炁右回九道明又曰九气映明出霄间是三炁为天地之尊九炁为万物之根人能採炼之玄元始三素之气通感祥烟庆云之际是谓得造化之枢机圣人之死曰神贤人之死曰复众人之死曰物何谓神养圣胎于神室身内生身阳神脱质死而不亡也何谓复不与物交性无所着以生为寄以死为归能虚诸所有而神识灵明出乎物外轮回不入阴官莫拘倏然自在虽南面王乐不及也此明心达性禅伯之流超悟真常永无系累稍或见地未明修为有缺着于谈空滞于观想终则谓之英灵苦爽鬼仙是也或欲出世则能夺舍投胎何谓物梦魂想念常与物交不能外物安出无外故命将终形神不能相离如生龟脱壳螃蟹入汤苦楚万状既死之后境界黑暗如夜半飞禽茫然无投随业识以受生化为异类而不觉也人才终诸处冷惟顶门尚温暖者径扫净土得道心头尚温者再得人身故内典云顶圣眼生天人心饿鬼腹旁生膝盖里地狱脚板出是也空彼万法而妙用在中内景焕烂而返视独见故曰空中何灼在两眉间直入三寸为脑血之琼房魂精之玉室百灵之命宅津液之山源一名上一赤子乃形躯之上神故曰名为泥丸仙金木之气清白交会则化碧霞水火之气黑赤既济则化紫云夫受炼形气莫先于真水火也真水非涕唾津液谷气所化之浊水在乎採太和妙气之中自有真一之水谓之玄泉要当明其水源之清浊也火本无形因物而生用之无法则祸必发克仙家行火亦有数等用之则灭尸炼魄体变纯阳则有神数契合週天日月之缠度口口相传不书竹帛夫行水不行火则气难上腾行火而不行水则不能熏蒸水火既济而氤氲气乃化为紫云神聚处气必朝之故紫霞蓊郁上朝泥丸覆盖于中央黄君故曰紫云覆黄老夫神有阴阳因存思念想而后通灵者亦能出入天门预知未来谓之阴神积水火之炁结而成祥身内生身胎仙舞蜕谓之阳神阳神为仙阴神为鬼也炁有清浊谷肉果菜之类滋地根而生长者谷气也故曰浊太和妙炁生天生地神鬼神帝强名曰道道即炁也气即道也视之不见听之不闻搏之不得乃虚无之中清阳之炁积阴炁者死服阳炁者生精有顺逆顺则成人逆为丹母皆行火而有升降也凡夫妇之接名曰劫火亦通三关尾闾故顺则成人若乃提缩金龟是谓文火闭息而行是谓武火契合日月是谓符火故仙人道士闭金锁彻玉关运璇玑斡日月金津灌顶银浪沖天是谓泝流故曰逆为丹母顺则形敝逆则骨坚也夫人有耳目者乃神之门鼻口者气之户尾闾者精之路神徼妙用天真圣功尽于此矣于是至人内视返听凝其神唿吸太和袭其气逆运流珠聚其精三宝凝积于神室之内皆化为神是名三宝君人头有天亦曰天谷魂神居之黄庭经所谓上有魂灵下关元是也形好食味神好食炁炁乃阳神之饭食也生神章云魂生摄游炁飘飘炼素华游炁者乃上天炁也神不得炁以制之则不能灵谷不得炁以充之则不能盈神无以灵将恐歇而去矣谷无以盈将恐竭而空矣谷神既逝人命终矣昔之未遇元炁荡荡而去今既明真去而有所复来故曰大还还将上天之炁以制九天之魂始得谷神不死铅静物也元阳譬之永动物也游魂譬之土则立中间而合两头者也土擒铅铅制汞只是以静制动使元阳之炁与游魂重来相见凝聚不散复返吾身未生之初耳非隐怪之事也天炁者起于太易之先超乎万象之外唿吸玄牝之灵澡雪希夷之域乃清虚有道之炁也玉皇神丹诀云知至道者天不杀服元炁者地不灭能明吐纳之理即便日霞日精月华月英三素五华元皇正气来合我身皆天炁也太和入体则骨肉轻清顶生圆象隐显自然故曰天炁归一身始成自然人如起于不洁之地因为燥湿之处杂腥秽之饮馔混冢尸之蒸郁斯乃浊恶沉滞之死炁仙道忌焉所以仙人多楼居以其近天炁也黄庭经云至忌死炁诸秽贱列子云炁聚则生炁散则死夫炁聚则生人不能禁也炁散则死人不能止也元炁既无禁止则是命属造化而不属于我也至人得其枢要能掌握唿吸之息息之出入由吾掌握是我命在吾不属乎天谚语所谓将息实仙真流传点化凡愚之言也能悟之者将其息而使不散则自然委和之气钟聚于一身久而积功累德自然成真夫人受身胞胎之中绵绵十月气足神完解胎而生谓之婴儿婴儿之心但知食乳余无所知乃含真抱朴之晦也既生百日为物所诱情见于外俄而能笑变婴为孩自此乃丧真失朴之始也然后十五为童二十弱冠耳目声色七情六欲纯朴荡然尽矣一日一夜万死万生驱役汨没无有出期苟非得道孰能免此庄子一书谆谆于息之一字如生物之以息相吹也真人之息以踵常人之息以喉物之有知者恃息子之鼻间栩栩然不一而足内观经云炁入身来谓之生神去离形谓之死是以圣人盗採天气归乎一身圣功冲用三返昼夜不欲暂停天仙不离于天神仙不离于人地仙不离于地乐石仙不离于阴灵之鬼皆所行之道类使之然如水就湿火就燥也上学之士凝神炼炁复命归根体变纯阳身朝尘劫至于咀嚼朝露咽漱沆瀣二景缠络六气臻身唿吸大梵之灵英妙用悉享于天厨自然长生归于天堂矣不食百谷之实土地之精故一身不死之地而无沦堕之苦心为朱陵府谓之君火闭息宴坐以心引之则无乎不焚肾为玄冥府谓之臣或仲腰胁腹闭息行之则无乎不达膀胱谓之民火提动机关金龟吐焰则无乎不升炼上尸则火气腾陟于绛宫故曰上登朱陵府焚下尸则火气透彻于尾闾关故曰下入开光门人之顶骨八片谓之八天亦曰八门中有金楼宝殿玉阙紫房自己无相真人总领万神居之道成则神光内烛天门豁开婴儿蜕质于是真人飞从天门而出度人经云上开八门飞入法轮生神章庆此婴儿蜕者正谓此也内典云生死妙常惟汝六根更非它物道典云心肝脾肺肾肠胆只可借助为阶梯然则行者可不求上乘之法而自落阴界也乎宏智师曰一性湛圆本地之光明发耀六根互用通身之手眼随宜便能眼处作耳处佛事耳处作鼻处佛事一切事不为眼障文殊门中发机一切声不为耳尘观音门中透彻一切用不为身拘一切应不为事背便于普贤门中出没长沙和尚曰从眼根返源名为文殊从耳根返源名为观音从心返源名为普贤文殊是佛妙观察智观音是佛无缘大慈普贤是佛无为妙行三圣是佛之妙用佛是三圣之真体圭堂曰华严以文殊为眼门观音为耳门普贤为心门分之为三圣合之成一佛真体开阖妙用交参一一交罗重重无尽所以普贤曰汝应入我一毛孔我今示汝佛境界不省这个意修行徒苦辛安国球云若从文殊门入者一切无为土木瓦砾助汝发机若从观音门入者一切音响虾蟆蚯蚓助汝发机若从普贤门入者不动步而到以此三门方便示汝楞严经如是六根随拔一根脱粘内伏伏归元真发明本耀耀性发明诸余五黏应拔圆脱不由前尘所起知见明不循根寄根明发由是六根互相为用又云识阴若尽则汝见前诸根互用从互用中能入金刚干慧圆明精中于中发化又云五阴本因同是妄想非汝六根互用开阖此之妄想无时得灭圭堂云此过关后事故楞严六根互用处云过去诸如来斯门已成就见在诸菩萨今各入圆明未来修学人当依如是法又云或谓教中道无眼耳鼻舌身意将甚么互用却不道不与么争见得无所以曰六般神用空不空一颗圆明色非色非断无也楞严经心精发挥十用涉入圆成一心名发心住心中发明如净琉璃内现精金以前妙心履以成地名治地住心地涉知惧得名了游履十方得无留碍名修行住行与佛同爱佛气分如中阴身自求其母阴信冥通入如来种名在贵住既游道胎亲奉觉彻如胎已成人相不缺名方便具足住容貌如佛心相亦同名正心住身心合成日益增长名不退住十身灵相一时具足名童真住形神出胎亲为佛子名法王子住表以成人如国大王以诸国事分委太子被剎利王世子长成陈列灌顶名灌顶住圭堂曰此之谓形神俱妙与道合真言妙则超诣世眼矣言合则如水归水矣圆悟云把断世界不漏丝毫如壶公瓤中自有天地日月圭堂云此所谓干坤鼎器者也尝示众云譬如壶公一瓢中天地日月皆自然华严经譬如莲花果具叶中如莲花有房莲房有子莲子有心擘而取之藕叶眇然而本具也岂从外得者斩关出路子母分胎谓之一刻之寅吕祖与珍奴词云道无巧妙与你方儿一个子后午前定息坐夹嵴双关崑崙过此子午非时之子午乃指身中子午也子自尾闾起火午从泥丸退火皆须定息论语鬼神死生章二能字二知字乃孔子齐死生一人鬼之论华子病忘儒生已之华子怒子贡怪而问之孔子曰非尔所及顾谓颜回记之以颜子能坐忘也弗如也吾与女弗如也谓非特女弗如之吾与女皆弗能如之昔人有问夫子颜回何如人曰仁人也丘弗如也子贡南游于楚见汉阴丈人孔子曰吾与女何足以识之哉是一样文法志至焉气次焉至者到也谓志既至气即从而次焉今试以身验之静中自见何必徒以口解精气为物游魂为变者鬼神也精气不为物游魂不为变而元阳游魂重来相见凝然不动者仙圣也绝欲保精以养命离心妄念以养性工夫条件虽多要之不外二门两肾汤煎膀胱火热一道热汁流入尾闾直上三关此先天之炁自然而然者也若夫炼精化炁肘后飞金必须一阳初生金莲复动之时脱出阳宫离其本位方与九重铁鼓相近下闭上升三车运转以行防微杜渐之道所谓出乎尔而反乎尔乃后天之炁有作有为之工也至人不肯洩机使循文觅诀之辈混淆莫辩茫无下手虽抽吸提挈而阳宫真炁兀然不应心中意脐中鼎肾中炉三者自不可混鼎中先天元炁也炉中日逐所生之气也俱是药物死生之际亦难矣老子曰死而不亡者寿言虽死而实未尝死方谓之寿也孔子曰未知生焉知死盖知生则能了命知死则能了性矣又曰朝闻道夕死足矣言人能闻道方可以死以其有死而不亡者在也曾子曰而今而后吾知免夫言其生平修为竟业保守至末后一着信其有主张可以死而不亡故出庆幸之辞以晓门弟子也显秘圆通行解决修习性命超生灭都来本是神气精除此三般无余说无余说体中藏得遇明师道自唱口诀原来深有意屏除黑暗得清凉得清凉光皎洁好向丹卧赏明月月藏玉兔日藏乌自有龟蛇相蟠结相蟠结四象攒中宫真土结灵铅内有五行相匹配自然龙虎会丹田会丹田总此诀週天火候分明说上弦细细吸清风下弦紧闭勿令洩勿令洩炁又急强兵战胜用抽提倒提小腹须着力紧撮谷道内中提内中提贯斗危明月辉辉顶上飞若要三关夹嵴透倒提逆锁念罗哩念罗哩坚心志撞透玄关二十四月华光耀水晶宫慧风吹起舍利子舍利子黄金色二十四孕金莲摘莲蕊中藏一点升此明即是如来客如来客配无为妙用无为无不为纵横一撞崑崙透三车搬运入华池入华池神水旺滚滚黄河翻逆浪醍醐灌顶过须弥甘露洒心从此降从此降入漕溪漕溪路上有几人知绛宫中间十二级得来方作上天梯上天梯从此传此是如来大飞船飞出天门生净土超升三界作金仙积炁开关下苦工金莲复动是真宗金水逆流无间断三关九窍自开通青龙白虎翻金鼎白藕青莲满库红三物採来归一窟何愁不证紫金容不高不下半虚空空中会取无中有金莲复动一阳生危急忙忙去下手运南宫入北斗龙虎飞腾颠倒走一撞三关如雷吼崑崙顶上翻筋斗天花天雨乱纷纷舍利金丹流入口风雷宇宙咽重楼吓得三尸无处走保天君不放手得失防伪从此守炼得丈六紫金身万劫千年永不朽顶门常放白毫关半夜日头真个有先文肃公云少年不学堕复堕壮年不学亏复亏老年不学衰不衰一日不学谓之荒一时不学谓之狂一息不学谓之忘或问何者谓之学答曰瞬有存息有养正念常现前是也故云仁不可终食违道不可须臾离礼乐不可斯须去正念不可剎那断楞严金刚圆觉心经尝以庄子一句破之云宇泰定者发乎天光四经然也盖般若乃吾身一段灵光金刚楞严赞其坚固万劫不朽也圆觉赞其不着相也楞严自定而入金刚圆觉心经自慧而入皆到彼岸也心经者谓般若经卷甚多此其枢要故以心名之宋杜祁公不信佛法每嘲张文定为佞佛有朱医者出入二公门尝欲劝杜而未便一日杜病召朱朱以读楞严未华不即往即至公怒曰楞严是何等书耶吾知有孔孟而已朱出袖中手卷呈之公览竟素余不觉遽尽十卷乃叹曰果奇书也因拉朱谒文定责其不早以告张叹曰譬如失物既以得之不必诘其迟也杜自此即若有得江南名士徐铉未尝知有佛书中主以一帙楞严授之曰久阅当见精理旬余表上曰臣读之数过如一器中倾入一器中此绝难晓中主哂之呜唿祁公一览而十卷遽尽徐铉逾旬而不晓一字非根器之异乎或嘲脉望所录枝叶扶疏无当于世用焉知予意欲留之以贻后人使知世外别有一种道理不全在食色势利间也万一有宿根者出焉则提醒之功岂谫尠哉