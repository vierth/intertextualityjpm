臣轨唐武则天撰序盖闻惟天着象庶品同于照临惟地含章群生等于亭育朕以庸昧忝位坤元思齐厚载之仁式馨普覃之惠乃中乃外思养之志靡殊惟子惟臣慈诱之情无隔常愿甫殚微恳上翊紫机爰须众僚聿匡玄化伏以天皇明逾则哲志切旁求簪裾总川岳之灵珩珮聚星辰之秀群英莅职众彦分司足以广扇淳风长隆宝祚但母之于子慈爱特深虽复已积忠良犹且思垂劝励昔文伯既达仍加喻轴之言孟轲已贤更益断机之诲良以情隆抚字心欲助成痹贿太子及王已撰修身之训群公列辟未敷忠告之规近以暇辰游心策府聊因炜管用写虚襟故缀叙所闻以为臣轨一部想周朝之十乱爰着十章思殷室之两臣分为两卷所以发挥言行镕范身心为事上之轨模作臣下之绳准若乃遐想绵载眇鉴前修莫不元首居尊股肱宣力资栋梁而成大厦凭舟楫而济巨川唱和相依同功共体然则君亲既立忠孝形焉奉国奉家率由之道宁二事君事父资敬之途斯一臣主之义其至矣乎休戚是均可不深鉴夫丽容虽丽犹待镜以端形明德虽明终假言而荣行今故以兹所撰普锡具僚诚非笔削之工贵申裨导之益何则正言斯重玄珠比而尚轻巽语为珍苍璧喻而非宝是知赠人以财者唯申即目之欢赠人以言者能致终身之福若使佩兹箴戒同彼韦弦修己必顾其规立行每观其则自然荣随岁积庆与时新家将国而共安下与上而俱泰察微之士所宜三思御撰卷上同体章夫人臣之于君也犹四肢之载元首耳目之为心使也相须而后成体相得而后成用故臣之事君犹子之事父父子虽至亲犹未若君臣之同体也故虞书曰臣作朕股肱耳目余欲左右有人汝翼余欲宣力四方汝为故知臣以君为心君以臣为体心安则体安君泰则臣泰未有心瘁于中而体悦于外君忧于上而臣乐于下古人所谓共其安危同其休戚者岂不信欤夫欲构大厦者必借众材虽楹柱栋梁栱栌榱桷长短方圆所用各异自非众材同体则不能成其构为国者亦犹是焉虽人之才能天性殊禀或仁或智或武或文然非群臣同体则不能兴其业故周书称殷纣有亿兆夷人离心离德此其所以亡也周武有乱臣十人同心同德此其所以兴也尚书曰明四目达四聪谓舜求贤使代己视听于四方也昔屠蒯亦云汝为君目将司明也汝为君耳将司听也轩辕氏有四臣以察四方故尸子云黄帝四目是知君位尊高九重奥绝万方之事不可独临故置群官以备爪牙耳目各尽其能则天下自化故冕旒垂拱无为于上者人君之任也忧国恤人竭力于下者人臣之职也汉名臣奏曰夫体有痛者手不能无存心有惧者口不能勿言忠臣之献直于君者非愿触鳞犯上也良由与君同体忧患者深志欲君之安也陆景典语曰国之所以有臣臣之所以事上非但欲备员而已天下至广庶事至繁非一人之身所能周也故分官列职各守其位处其任者必荷其忧臣之与主同体合用主之任臣既如身之信手臣之事主亦如手之系身上下协心以理国事不俟命而自勤不求容而自亲则君臣之道着也卷上至忠章盖闻古之忠臣事其君也尽心焉尽力焉称才居位称能受禄不面誉以求亲不愉悦以苟合公家之利知无不为上足以尊主安国下足以丰财阜人内匡君之过外扬君之美不以邪损正不为私害公见善行之如不及见贤举之如不逮竭力尽劳而不望其报程功积事而不求其赏务有益于国务有济于人夫事君者以忠正为基忠正者以慈惠为本故为臣不能慈惠于百姓而曰忠正于其君者斯非至忠也所以大臣必怀养人之德而有恤下之心利不可并忠不可兼不去小利则大利不得不去小忠则大忠不至故小利大利之残也小忠大忠之贼也昔孔子曰为人下者其犹土乎种之则五谷生焉掘之则甘泉出焉草木殖焉禽兽育焉多其功而不言此忠臣之道也尚书曰成王谓君陈曰尔有嘉谋嘉猷则入告尔后于内尔乃顺之于外曰斯谋斯猷惟我后之德臣人咸若时惟良显哉礼记曰善则称君过则称己则人作忠善则称亲过则称己则人作孝昌言曰人之事亲也不去乎父母之侧不倦乎劳辱之事见父母体之不安则不能寝见父母食之不饱则不能食见父母之有善则欣喜而戴之见父母之有过则泣涕而谏之孜孜为此以事其亲焉有为人父母而憎之者也人之事君也使无难易无所惮也事无劳逸无所避也其见委任也则不恃恩宠而加敬其见遗忘也则不敢怨恨而加勤险易不革其心安危不变其志见君之一善则竭力以显誉唯恐四海之不闻见君之微过则尽心而潜谏唯虑一德之有失孜孜为此以事其君焉有为人君主而憎之者也故事亲而不为亲所知是孝未至也事君而不为君所知是忠未至也古语云欲求忠臣出于孝子之门非夫纯孝者则不能立大忠夫纯孝者则能以大义修身知立行之本欲尊其亲必先尊于君欲安其家必先安于国故古之忠臣先其君而后其亲先其国而后其家何则君者亲之本也亲非君而不存国者家之基也家非国而不立昔楚恭王召令尹而谓之曰常侍管苏与我处常劝我以道正我以义吾与处不安也不见不思也虽然吾有得也其功不细必厚禄之乃拜管苏为上卿若管苏者可谓至忠至正能以道济其君者也卷上守道章夫道者覆天载地高不可际深不可测苞裹万物禀授无形舒之覆于卷之不盈一握小而能大昧而能明弱而能强柔而能刚夫知道者必达于理达于理者必明于权明于权者不以物害己言察于安危宁于祸福谨于去就莫之能害也以此退居而闲游江海山林之士服以此佐时而匡主忠立名显而身荣退则巢许之流进则伊望之伦也故道之所在圣人尊之老子曰道常无为而无不为侯王若能守之万物将自化以道佐入主者不以兵强于天下夫佳兵者不祥之器故有道者不处又曰上士闻道勤而行之中士闻道若存若亡下士闻道大笑之不笑不足以为道庄子曰夫体道者无天怨无人非无物累无鬼责一心定而万事得文子曰夫道者无为无形内以修身外以理人故君臣有道即忠惠父子有道即慈孝士庶有道即相亲故有道即和同无道即离贰由是观之无道不宜也管子曰道者一人用之不闻有余天下行之不闻不足所谓道者小取焉则小得福大取焉则大得福道者所以正其身而清其心者也故道在身则言自顺行自正事君自忠事父自孝淮南子曰大道之行犹曰月江南河北不能易其所驰骛千里不能移其处其趋舍礼俗无所不通是以容成得之而为轩辅傅说得之而为殷相故欲致鱼者先通水欲致鸟者先树木欲立忠者先知道又曰古之立德者乐道而忘贱故名不动心乐道而忘贫故利不动志职繁而身逾逸官大而事逾少静而无欲淡而能闲以此修身乃可谓知道矣不知道者释其所以有求其所未得神劳于谋知烦于事福至则喜祸至则忧祸福萌生终身不悟此由于不知道也说苑曰山致其高而云雨起焉水致其深而蛟龙生焉君子致其道而福禄归矣万物得其本则生焉百事得其道则成焉卷上公正章天无私覆地无私载曰月无私烛四时无私为忍所私而行大义可谓公矣智而用私不若愚而用公人臣之公者理官事则不营私家在公门则不言货利当公法则不阿亲戚奉公举贤则不避仇雠忠于事君仁于利下推之以恕道行之以不党伊吕是也故显名存于今是之谓公也理人之道万端所以行之在一一者何公而已矣唯公心可以奉国唯公心可以理家公道行则神明不劳而邪自息私道行则刑罚繁而邪不禁故公之为道也言甚少而用甚博夫心者神明之主万理之统也动不失正天地可感而况于人乎故古之君子显积其心夫不正于昧金而照于莹镜者以莹能明也不鉴于流波而鉴于静水者以静能清也镜水以明清之性故能形物之形见其善恶而物无怨者以镜水至公而无私也镜水至公犹免于怨而况于人乎孔子曰苟正其身于从政乎何有不能正其身如正人何又曰其身正不令而行其身不正虽令不从说苑曰人臣之行有六正六邪行六正则荣犯六邪则辱夫荣辱者祸福之门也何谓六正六邪六正一曰萌芽未动形兆未见照然独见存亡之机得失之要预禁乎未然之前使主超然立乎显荣之处天下称孝焉如此者圣臣也二曰虚心白意进善通道勉主以礼义谕主以长策将顺其美匡救其恶功成事立归善于君不敢独伐其劳如此者大臣也三曰毕身贱体夙兴夜寐进贤不懈数称于往古行事以励主意庶几有益以安国家如此者忠臣也四曰察见成败早防而救之引而复之塞其间绝其源转祸以为福令君终以无忧如此者智臣也五曰守文奉法任官职事辞禄让赐不受赠遗衣服端齐食饮节素如此者贞臣也六曰国家昏乱所为不谀然而敢犯主之严颜面言主之过失不辞其诛身死国安不悔所行如此者直臣也是谓六正也六邪一曰安官贪禄营于私家不务公事怀其智藏其能主饥于论渴于策犹不肯尽节容容乎与代沉浮上下左右观望如此者具臣也二曰主所言皆曰善主所为皆曰可隐而求主之所好而进之以快主之耳目偷合苟容与主为乐不顾其后害如此者谀臣也三曰中实诐险外貌小谨巧言令色又心疾贤所欲进则明其美而隐其恶所欲退则明其过而匿其美使主妄行过任赏罚不当号令不行如此者奸臣也四曰智足以饬非辨足以行说反言易辞而成文章内离骨肉之亲外妒乱朝廷如是者谗臣也五曰专权擅威持操国事以为轻重于私门成党以富其家又复增加威权擅矫主命以自贵显如此者贼臣也六曰谄主以邪坠主不义朋党比周以蔽主明入则辩言好辞出则更复异其言语使白黑无别是非无间候伺可不推因而附然使主恶布于境内闻于四邻如此者亡国之臣也是谓六邪贤臣处六正之道不行六邪之术故上安而下理生则见乐死则见思此人臣之术也卷上匡谏章夫谏者所以匡君于正也易曰王臣蹇蹇匪躬之故人臣之所以蹇蹇为难而谏其君者非为身也将欲以除君之过矫君之失也君有过失而不谏者忠臣不忍为也春秋传曰齐景公坐于遄台梁丘据驰而造焉公曰唯据与我和夫晏子曰据亦同也焉得为和公曰和与同异乎对曰异和如羹焉水火醯醢盐梅以享鱼肉宰夫和之齐之以味济其不及君臣亦然君所谓可而有否焉臣献其否以成其可君所谓否而有可焉臣献其可以去其否是以政平而人无争心故诗曰亦有和羹既戒既平今据不然君所谓可据亦曰可君所谓否据亦曰否若以水济水谁能食之同之不可也如是家语曰哀公问于孔子曰子从父命孝乎臣从君命忠乎孔子不对又问三皆不对趋而出告于子贡曰公问如此尔以为何如子贡曰子从父命孝矣臣从君命忠矣夫子奚疑焉孔子曰鄙哉尔不知也昔万乘之主有诤臣七人则主无过举千乘之国有诤臣五人则社稷不危百乘之家有诤臣三人则禄位不替父有诤子不陷无礼士有诤友不行不义子从父命奚讵为孝臣从君命奚讵为忠新序曰主暴不谏非忠臣也畏死不言非勇士也见过则谏不用即死忠之至也晋平公问叔向曰国家之患孰为大对曰大臣重禄而不极谏近臣畏罪而不敢言下情不得上通此患之大者也公曰善乃令曰臣有欲进善言而谒者不通罪至死说苑曰从命利君谓之顺从命病君谓之谀逆命利君谓之忠逆命病君谓之乱君有过失而不谏诤将危国家殒社稷也有能尽言于君用则留不用则去谓之谏用则可不用则死谓之诤有能率群下以谏君君不能不听遂解国之大患除国之大害竟能尊主安国者谓之辅有能抗君之命反君之事以安国之危除主之辱而成国之大利者谓之弼故谏诤辅弼者所谓社稷之臣明君之所贵也又曰夫登高栋临危檐而目不朐心不惧者此工匠之勇也入深泉刺蛟龙抱鼋鼍而出者此渔父之勇也入深山刺勐兽抱熊罴而出者此猎夫之勇也临战先登暴骨流血而不辞者此武士之勇也居于广廷作色端辩以犯君之严颜前虽有乘轩之赏未为之动后虽有斧锧之诛未为之惧者此忠臣之勇也君子于此五者以忠臣之勇为贵也代要论曰夫谏诤者所以纳君于道矫枉正非救上之谬也上苟有谬而无救焉则害于事害于事则危故论语曰危而不持颠而不扶则将焉用彼相矣然则扶危之道莫过于谏是以国之将兴贵在谏臣家之将兴贵在谏子若君父有非臣子不谏欲求国泰家荣不可得也卷下诚信章凡人之情莫不爱于诚信诚信者即其心易知故孔子曰为上易事为下易知非诚信无以取爱于其君非诚信无以取亲于百姓故上下通诚者则暗相信而不疑其诚不通者则近怀疑而不信孔子曰人而无信不知其可大车无輗小车无軏其何以行之哉吕氏春秋曰信之为功大矣天行不信则不能成岁地行不信则草木不大春之德风风不信则其花不成夏之德暑暑不信则其物不长秋之德雨雨不信则其谷不坚冬之德寒寒不信则其地不刚夫以天地之大四时之化犹不能以不信成物况于人乎故君臣不信则国政不安父子不信则家道不睦兄弟不信则其情不亲朋友不信则其交易绝夫可与为始可与为终者其唯信乎信而又信重袭于身则可以畅于神明通于天地矣昔鲁哀公问于孔子曰请问取人之道孔子对曰弓调而后求劲焉马服而后求良焉士必悫信而后求智焉若士不悫信而有智能譬之豺狼不可近也昔子贡问政子曰足食足兵人信之矣子贡曰必不得已而去于斯三者何先曰去兵子贡曰必不得已而去于斯二者何先曰去食自古皆有死人无信不立体论曰君子修身莫善于诚信夫诚信者君子所以事君上怀下人也天不言而人推高焉地不言而人推厚焉四时不言而人与期焉此以诚信为本者也故诚信者天地之所守而君子之所贵也傅子曰言出于口结于心守以不移以立其身此君子之信也故为臣不信不足以奉君为子不信不足以事父故臣以信忠其君则君臣之道逾睦子以信孝其父则父子之情益隆夫仁者不妄为知者不妄动择是而为之计义而行之故事立而功足恃也身没而名足称也虽有仁智必以诚信为本故以诚信为本者谓之君子以诈伪为本者谓之小人君子虽殒善名不减小人虽贵恶名不除卷下慎密章夫修身正行不可以不慎谋虑机权不可以不密忧患生于所忽祸害兴于细微人臣不慎密者多有终身之悔故言易泄者召祸之媒也事不慎者取败之道也明者视于无形聪者听于无声谋者谋于未兆慎者慎于未成不困在于早虑不穷在于早豫非所言勿言以避其患非所为勿为以避其危孔子曰终曰言不遗己之忧终曰行不遗己之患唯智者能之故恐惧战兢所以除患也恭敬静密所以远难也终身为善一言败之可不慎乎夫口者关也舌者机也出言不当驷马不能追也口者关也舌者兵也出言不当反自伤也言出于己不可止于人行发于迩不可止于远夫言行者君子之枢机枢机之发荣辱之主夫君子戒慎乎其所不睹恐惧乎其所不闻莫见乎隐莫显乎微是故君子慎其独在独犹慎况于事君乎况于处众乎昔关尹谓列子曰言美则响美言恶则响恶身长则影长身短则影短言者所以召响也身者所以致影也是故慎而言将有和之慎而身将有随之昔贤臣之事君也入则造膝而言出则诡词而对其进人也唯畏人之知不欲思从己出其图事也必推明于君不欲谋自己造畏权而恶宠晦智而韬名不觉事之在身不觉荣之在己人闭其口我闭其心人密其外我密其里不慎而慎不恭而恭斯大慎之人也故大慎者心知不欲口知其次慎者口知不欲人知故大慎者闭心次慎者闭口下慎者闭门昔孔光禀性周密凡典枢机十有余年时有所言辄削草稿沐曰归休兄弟妻子燕语终不及朝省政事或问光温室省中树皆何木也光默而不应更答以他语若孔光者可谓至慎矣故能终身无过享其荣禄卷下廉洁章清静无为则天与之时恭廉守节则地与之财君子虽富贵不以养伤身虽贫贱不以利毁廉知为吏者奉法以利人不知为吏者枉法以侵人理官莫如平临财莫如廉廉平之德吏之宝也非其路而行之虽劳不至非其有而求之虽强不得知者不为非其事廉者不求非其有是以远害而名彰也故君子行廉以全其真守清以保其身富财不如义多高位不如德尊季文子相鲁妾不衣帛马不食粟仲孙它谏曰子为鲁上卿妾不衣帛马不食粟人其以子为吝且不显国也文子曰然吾观国人之父母衣粗食蔬吾是以不敢且吾闻君子以德显国不闻以妾与马者夫德者得之于我又得于彼故可行也若独贪于奢侈好于文章是不德也何以相国仲孙惭而退韩宣子忧贫叔向贺之宣子问其故对曰昔栾武子贵而能贫故能垂德于后今吾子之贫是武子之德能守廉静者致福之道也吾所以贺宣子再拜受其言宋人或得玉献诸司城子罕子罕不受献玉者曰以示玉人玉人以为宝故敢献之子罕曰我以不贪为宝尔以玉为宝若以与我皆丧宝也不若人有其宝公仪休为鲁相使食公禄者不得与下人争利受大者不得取小客有遗相鱼者相不受客曰闻君嗜鱼故遗君鱼何故不受公仪休曰以嗜鱼故不受也今为相能自给鱼今受鱼而免相谁复给我鱼者吾故不受也卷下良将章夫将者君之所恃也兵者将之所恃也故君欲立功者必推心于将将之求胜者先致爱于兵夫爱兵之道务逸乐之务丰厚之不役力以为己不贪财以殉私内守廉平外存忧恤昔窦婴为将置金于廊下任士卒取之私金且犹散施岂有侵之者乎吴起为将卒有病痈者吴起亲自吮之其爱人也如此岂有苦之者乎夫将者心也兵体者也心不专一则体不安将不诚信则卒不勇古之善将者必以其身先之暑不张盖寒不被裘军井未达将不言渴军幕未辨将不言倦当其合战必立矢石之间所以齐劳逸共安危也夫人之所乐者生也所恶者死也然而矢石若雨白刃交挥而士卒争显贿非轻死而乐伤也夫将视兵如子则兵事将如父将视兵如弟则兵事将如兄故语曰父子兄弟之军不可与斗由其一心而相亲也是以古之将者贵得众心以情亲之则木石知感况以爱率下而不得其死力乎孙子兵法曰兵形象水水之行避高而就下兵之形避实而击虚故水因地而制形兵因敌而制胜兵无常道水无常形兵能随敌变化而取胜者谓之良将也所谓虚者上下有隙将吏相疑者也所谓实者上下同心意气俱起者也善将者能实兵之气以待人之虚不善将者乃虚兵之气以待人之实虚实之气不可不察昔魏武侯问吴起曰兵以何为胜吴子曰兵以整为胜武侯曰不在众乎对曰若法令不明赏罚不信金之不止鼓之不进虽有百万之师何益于用所谓整者居则有礼动则有威进不可当退不可追前却如节左右应麾与之安与之危其众可合而不可离可用而不可疲是之谓礼将也吴起临战左右进剑吴子曰夫提鼓挥桴临难决疑此将军也剑之任非将事也夫将有五材四义知不可乱明不可蔽信不可欺廉不可货直不可曲此五材也受命之曰忘家出门之曰忘亲张军鼓宿忘主援桴合战忘身此四义也将有五材四义百胜之术也夫攻守之法无恃其不来恃吾有以待之无恃其不攻恃吾之不可攻也夫将若能先事虑事先防求防如此者守则不可攻攻则不可守若骄贪而轻于敌者必为人所擒昔子发为楚将攻秦军绝馈饷使人请于王因归问其母其母问使者曰士卒得无恙乎使者曰士卒升分菽粒而食之又问曰将军得无恙乎对曰将军朝夕刍豢黍粱后子发破秦而归母闭门而不纳使人数之曰子不闻越王勾践之伐吴欤客有献醇酒一器者王使人注江上流使士卒饮其下流味不足加美而士卒如有醉容怀其德也战自五焉异曰又有献一囊糗糒者王又以赐军士军士分而食之甘不足逾嗌士卒如有饫容怀其恩也战自十焉今子为将士卒升分菽粒而食之子独朝夕刍豢黍粱何也夫使人入于死地而康乐于其上虽复得胜非其术也子非吾子无入吾门子发谢然后得入及后为将乃与士卒同其甘苦人怀恩德争先矢石遂功名曰远若子发之母者可谓知为将之道矣昔赵孝成王时秦攻赵赵王使赵括代廉颇为将括母上书曰括不可使将也始妾事其父父时为将身所奉饭而进食者以十数所交者以百数大王所赐金币者尽以与军吏士大夫共之受命之曰不问家事今括一旦为将东向而朝军吏无敢仰视之者王所赐金帛归悉藏之乃曰视便利田宅可买者父子不同执心各异愿王勿遣王曰吾计已决矣括母曰王终遣之即有不称妾得无随坐乎王曰不也括遂行代廉颇为将四十余曰赵兵果败括死军覆王以括母先言不加诛也若赵括母者可谓豫识成败之机也卷下利人章夫黔首苍生天之所甚爱也为其不能自理故立君以理之为君不能独化故为臣以佐之夫臣者受君之重位牧天之甚爱焉可不安而利之养而济之哉是以君子任职则思利人事主则思安俗故居上而下不重处前而后不怨夫衣食者人之本也人者国之本人恃衣食犹鱼之待水国之恃人如人之倚足鱼无水则不可以生人无足则不可以步故夏禹称人无食则我不能使也功成而不利于人则我不能劝也是以为臣之忠者先利于人管子曰佐国之道必先富人人富则易化是以七十九代之君法制不一然俱王天下者必国富而粟多粟生于农故先王贵之劝农之急必先禁末作末作禁则人无游食人无游食则务农务农则田垦田垦则粟多粟多则人富是以古之禁末作者所以利农事也至如绮绣纂组雕文刻镂或破金为碎或以易就难皆非久固之资徒艳凡庸之目如此之类为害实深故好农功者虽利迟而后富好末作者虽利速而后贫但常人之情罕能远计弃本逐末十室而九才逢水旱储蓄皆虚良为此也故善为臣者必先为君除害兴利所谓除害者末作也所谓兴利者农功也夫足寒伤心人劳伤国自然之理也养心者不寒其足为国者不劳其人臣之与主共养黎元必当省徭轻赋以广人财不夺人时以足人用夫人之于君犹子于父母未有子贫而父母富子富而父母贫故人足者非独人之足国之足也人匮者非独人之匮国之匮也是以论语云百姓不足君孰与足故助君而恤人者至忠之远谋也损下而益上者人臣之浅虑也贾子曰上古之代务在劝农故三年耕而余一年之蓄九年耕而余三年之蓄三十年耕而人余十年之蓄故尧水九年汤旱七载野无青草而人无饥色者诚有此备也故建国之本必在于农忠臣之思利人者务在劝导家给人足则国自安焉论曰夫君臣之道上下相资喻涉水之舟航比翔空之羽翼故至神攸契则星象降于穹苍妙感潜通则风云彰于寤寐其同体也则股肱耳目不足以匹其同其益政也则麹蘖盐梅未可以方其益谅直之操由此而兴节义之风因斯以着是知家与国而不异君与亲而一归显己扬名惟忠惟孝每以宫闱暇景博览琼编观往哲之弼谐睹前言之龟镜未尝不临文嗟尚抚卷循环庶令匡翊之贤更越夔龙之美爰申翰墨载列缣缃何则荣辱无门惟人所召若使心归大道情切至忠务守公平贵敦诚信抱廉洁而为行怀慎密以修身奉上崇匡谏之规恤下思利人之术自然名实兼茂禄位俱延荣不召而自来辱不遣而斯去然则忠正者致福之本戒慎者集庆之源若影随形犹声逐响凡百群彦可不勖欤垂拱元年撰