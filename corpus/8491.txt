虚舟普度禅师语录X卍XXX虗舟和尚语录目次序建康府半山报宁禅寺语录镇江府金山龙游禅寺语录潭州鹿苑褒忠禅寺语录抚州踈山白云禅寺语录平江府承天能仁禅寺语录临安府中天竺天宁万寿永祚禅寺语录临安府灵隐景德禅寺语录临安府径山兴圣万寿禅寺语录小参偈颂真赞自赞小佛事行状䟦昔年绝海游宋往来吴越多侍先师于武林湖山间每听火炉头话间举平昔提唱以其未许学者流通纸袄所录才竺峰冷泉两会语耳别德三十年不见大篇全章为恨痛切不意忽获八会全录喜不自胜卷不释手观其语句词气简古机锋X脱略如侍座隅亲闻激励真末法光明幢也然深恐此书湮没则非为人后者职故命工锓梓垂之无穷傥阅此而知有松源太师祖的传之旨则孰谓无补于宗门哉如曰不然子云未生寥寥千载世果无太玄法言乎嘉元改元冬至日见山庵嗣法小师谨书大宋国虗舟和尚语录住杭州灵隐禅寺法嗣净伏编师初住建康府半山报宁禅寺入寺指山门云前不搆店后不迭村当阳坐断上下平分更看直透云霄之顶独步干坤佛殿悟道染泥沙佛祖生冤家新半山为甚烧香礼拜明珠绝颣皓玉无瑕踞室有主有宾无踈无亲直饶七佛到来各与三十拄杖何也少喜多嗔拈府帖夺佛祖之机佐雨霖之手黄钟大吕白雪阳春眼处闻声有几人陞座拈香祝X圣罢乃云一佛出世千佛赞扬十方坐断独露真常山苍苍云苍苍半开半合隐显全彰汝等诸人便恁么领略得去新半山一周事毕其或未然钟山桥畔日迟迟王谢堂前燕子飞复举三圣道我逢人则出出则不为人兴化道我逢人则不出出则便为人师拈拄杖云同一只眼共一只臂竖起临济正宗则不无二大老捡点将来总好与三十拄杖新半山义出丰年放过一着靠拄杖下座上堂拈拄杖示众云拄杖子无向背东拄西撑登山涉海卞璧骊珠泥团土块卓拄杖一下云一时粉碎又卓拄杖一下云话在佛涅槃上堂拈拄杖云有一事诸人不得不知释迦老子卓拄杖一下云命根断也说甚今日即有明日即无是处春山啼鹧鸪上堂上士闻道勤而行之朝打三千暮打八百中士闻道如存若亡蛊毒之家水莫甞下士闻道大笑之甜瓜彻蔕甜苦瓠连根若半山恁么提唱大有人横点头在必竟如何斫倒门前老松树了得三年五载烧佛生日上堂释迦老子初生便道天上天下唯吾独尊那知更有老云门虽坐一棒打不杀至今千古也成痕诸人且道是报恩耶五逆耶卓拄杖一下云总出者一杓恶水不得X上堂绝名言超今古佛身无为不堕诸数恁么恁么则易不恁么不恁么则难既是佛身无为因甚有难有易不见道甜瓜彻蔕甜苦瓠连根苦上堂雨涤炎威秋云自在一片两片拄杖头或卷或舒林木外白璧明珠泥团土块放去収来颗颗圆填沟塞壑无人会阿呵呵六只骰子满盆红有釆无釆大家别赛重九上堂说禅说道撒土撒沙半山终不也随邪重阳定在九月九东篱何处无黄花恁么则事因叮嘱起且归堂喫茶上堂抉骊龙颔意在得珠破蟠桃核要见其仁其仁既见珠作么生卓拄杖一下云海神知贵不知价留与人间光照夜镇江府金山龙游禅寺语录住杭州灵隐禅寺法嗣净伏编师入寺指山门云龙门万仞到者还稀不犯清波如何进步喝一喝佛殿立底是什么坐底是什么提起坐具云不出者箇踞室前佛性命后佛纪网开口即丧闭口即错卓拄杖一下云瘥病不假驴驼药拈府帖毫末非轻丘山非重按佛祖云头穿衲僧鼻孔剖破方知无罅缝法座诸法空为座早是起模𦘕样了也新金山终不X随他转喝一喝陞座拈香祝圣罢乃云隔江招手万象森罗笑点头洗脚上船铁壁银山俱靠倒便见孤危不立逈绝跻攀截断众流宁容凑泊放开一线天平地平浪静风恬鱼龙起舞正恁么时如何有星皆拱北无水不朝东复举李翱尚书问药山和尚如何是道山以手指天复指瓶云会么李云不会山云云在青天水在瓶李大悟乃投偈云鍊得身形似鹤形千株松下两函经我来问道无余说云在青天水在瓶师拈云手擎仲尼日月腰佩毗卢正印则不无李尚书若是药山意未会在元宵上堂一灯千灯千灯一灯未免只坐在光影里以拂子打圆相云只如者箇在内耶在外耶良久云瞎痴绝和尚至上堂破沙盆没巴鼻尽大地人扶持不起玉山路上荆棘参天钟阜山前清风匝地擘破宝公面皮德云无处回避何故理合如是上堂十五日巳前只许老胡知不许老胡会十五日巳后只许老胡会不许老胡知正当十五日会不会知不知风细细日迟迟卓拄杖一下云不惜黄金为弹子牡丹花下打黄鹂道旧至上堂大海扬尘高源出水狭路相逢知心有几明明玉鑑光中浩浩烟波万里鸑鷟擎头金鳞摆X尾江北江南绝望时一声霹雳清飈起上堂推不去挽不来南天台北五台大地寥寥兮何者当情春风浩浩兮雨打莓苔见成公案不涉安排岂在见桃花而后眼开上堂云収海山横月印江天晓扰扰红尘中青春有多少铁壁银山一拶开落花流水空徘徊喝一喝是何言哉维杨回兼谢秉拂干斋上堂棒喝交驰全提半提是真精进是名真法供养东山铁馂饀擘破者方知坐看杨州跨鹤归瓜洲古渡对斜晖上堂今朝五月五诸方尽鸣皷不说药病相治便说书符呪土金山伎俩既无未免别行一路卓拄杖一下云日轮当午知府判还下土庄田上堂一见便见一得永得四边界至故是分明一寸笔头万钧之力三十年异苗飜茂千万古中流伟勣阿呵呵知不知青毡元是吾家物好看金牛作舞时立秋上堂火云影里一叶落玉鑑光中便见秋一任秋来又秋去大江依旧向东流无变易有来由塞鸿何处白鹭沧洲数声渔笛烟村晚狼借断霞闲钓舟喝一喝上堂雨洗炎威秋磨霄汉风传䆉稏香皷腹寒岩畔位转功回木马嘶劫外不须重借伴喝一喝巡堂喫茶X解夏上堂布袋头开天地大翠岩眉毛在不在一声鸿鴈海门秋行人巳在青山外上堂千说万说不如亲见有时怒涛衮底有时水清月现风飕飕冷啾啾虽然旧阁闲田地一度赢来方始休上堂月冷天高风号怒涛提杀人劒用活人刀云淡淡寒江鴈影山渺渺落日危巢见成题目眨上眉毛万机顿罢归来也是徒劳喝一喝上堂拈拄杖示众云说到行不到行到说不到斫额望蓬莱弱水三万里直饶行说俱到金山拄杖未到汝诸人喫在何故若无举鼎拔山力千里乌骓不易骑冬至上堂群阴剥尽一阳来复铁树花开清香馥郁眼皮开未开枝南复枝北凹凹凸凸破沙盆何似镇州大萝卜上堂清明寒食节韶光烂漫时野花迷古迳回首暮云低纸钱飞处杜䳌啼不是苦心人不知喝一喝果州饭布上堂说得一丈不如行得一尺行得一尺不如离却一寸何也山高分水深青天分白日喝一喝诸山相访上堂举鹿门和尚一日有僧相访僧问云如何是鹿门家风门云有盐有醋僧云如何是道中人门云口似鼻孔僧云忽遇客来将何祗待门云柴门草户谢子经过师拈云鹿门家风大展水洩不通X既无受璧之心安有割城之意今日忽有人问金山如何是金山家风只向他道八面玲珑如何是道中人直出直入忽遇客来将何祗待饼飜江上月鲙缕屋头云且道金山与么答话与鹿门相去多少击拂子一下云酒逢知已饮诗向会人吟谢秉拂干斋上堂玉鑑光中波澄月现展屠龙手提金刚劒栗棘金圈一拶开从君细嚼浑崙嚥有照有用有舒有卷杨岐消息未全灰优昙华笑春风面卓拄杖一下喝一喝岁旦上堂年年是好年日日是好日新年人看旧年人旧年日是新年日潮生涨旧痕潮落石头出万物有迁流迁流无变易有变易卓拄杖一下云上上大吉涅槃上堂释迦老子弄精魂死了依前似不曾一树落花春过后远山无限碧层层上堂风来江上月到波心水月交光秋空一色大丈夫儿阿谁无一坐具地是汝诸人还得相应么击拂子一下云武林春巳老台榭绿阴多上堂圆同太虗无欠无余良由取舍所以不如三祖大师大似与贼过梯不觉自伤已命金山莫有道处么卓拄杖一下云驴鞍桥不是你阿爷下颔雪中示众上堂一夜江风搅玉尘孤峰不白转精神从空放下从空看彻骨寒来有几人结制上堂南北东西几路头来来同载一扁舟月明X夜静沧浪里一掣绵鳞随直钩虽然如是莫有不吞香饵底么卓拄杖一下云生杀尽时消息尽不风流处也风流谢秉拂干斋上堂智不到处不妨道着吸尽长江冲开碧落的的金圈栗棘一一天花乳酪杨岐消息俨然存大用机前活卓卓山僧合掌有分诸人如何啗啄玉鑑光中宇宙宽双双放出辽天鹘上堂山之高水之深非古亦非今老胡打失一只履葱岭那边无处寻上堂风号寒霜凛冽屋浪崩腾飞银撒雪截流过者未称全提作死马医暖气相接倒腹倾膓一线通月明不借芦花白上堂长长出不得短短出不得四大海不宽藕丝窍不窄非耳目之所到非心意之所及自西自东自南自北落霞与孤鹜齐飞秋水共长天一色喝一喝巡堂喫茶潭州鹿苑褒忠禅寺语录住杭州灵隐禅寺法嗣净伏编师入寺指山门云此是黄面瞿昙始初开法广度群有大方便门新长老与谁同行同到骤步云把手拽不入佛殿佛身无为不堕诸数者一殿功德为什么尽是色装泥塑良久云无今不成古踞室烹佛炼祖锻圣镕凡杀活在手宝劒光寒意在X星兮不在盘陞座祝圣罢乃云古镜无光当台自照森罗绝影觌面难逃行不言之令坐致太平赞无为之化六国晏清天高地厚水绿山青山青青水泠泠湘西古渡夕阳明岳足当檐开畵屏复举宝寿开堂三圣推出一僧宝寿便打三圣云恁么为人非但瞎却这僧眼瞎却镇州一城人眼在寿归方丈师拈云这棒合是宝寿三圣自喫何也尽道是临济二子义出丰年殊不知正是俭生不孝上堂李白桃红桃红李白或雨或晴或寒或热一一是诸人放身舍命处因甚不肯承当忽有箇汉出来道长老岂无方便为人只向他道口是祸门上堂大尽三十日小尽二十九忽然春尽夏来不觉夜穿露肘贫无丝系蚁内外空诸有拄杖闻得踊跃欢喜作是言曰曹山曾语税阇梨清原白家三盏酒卓拄杖一下上堂击鼓陞堂说无义语有一句到汝诸人家国兴盛无一句到汝诸人四海晏清拈露柱向灯笼上将露柱挂灯笼边饥来喫饭困即打眠有甚么事若也不会五月黄梅烂石臼上堂七佛巳前然灯巳后无人道着因甚鹫岭拈花饮光微笑国清才子贵家富小儿娇佛涅槃上堂十五日巳前今日有十五日巳后明日X无正当十五日是有耶是无耶石头大底大小底小野猿啼破千山晓上堂举教中道远离颠倒梦想究竟涅槃抛却甜桃树㳂山摘醋梨者些消息子能有几人知若也知满山花发杜䳌啼抚州踈山白云禅寺语录住杭州灵隐禅寺法嗣净伏编师入寺指山门云白云高滩水急不动脚头全身直入佛殿前佛夜半逾城去后佛天宫未下来且道唤阿那箇作现在底佛插香云因我得礼你拈府䟽花簇簇锦簇簇吟不足咏不足的的无絃琴上曲陞座拈香祝圣罢乃云大机圆应大智无方右左逢原七穿八穴万叠云山一抹过十八滩头声浩浩遇贵即贵遇贱即贱法随法行法幢随处建立要津把断纵夺临时风细细日迟迟四海浪平龙睡稳九天云净鹤高飞复举雪窦明觉大师一日与李殿撰坐次有一秀才一道士从外入来撰云三教中那教最尊雪窦起身侧立撰云有口何不道雪窦云对夫子以难言师拈云大小大明觉大师被殿撰一问直得侧身而立然虽如是要见雪窦则易要见殿撰则难也不难也不易必竟三教中那教最尊卓拄杖一下云棊逢敌手X密行难藏琴遇知音希声乃布当晚小参四十年前错访寻瓦炉烟断白云深如今再到经行处却忆无絃是赏音是以法无异法心不自心用不停机随宜应变栴檀林里喷伊兰无角铁牛眠石室不关万象幽旨互融全主全宾十方通畅正与么时如何委悉靠拄杖云三尺冷光摩朅令普天和气少林春复举三圣示众云我逢人则出出则不为人兴化道我逢人则不出出则便为人师拈云燕南赵北各据封疆可惜临济些子活计被二子一时花擘了也新踈山忍俊不禁出来为他作箇中人也是贼过后张弓卓拄杖一下上堂谢川人俊西堂春风卷春雨春树生春烟作家相见不谈禅天寒烧榾柮云外煑清泉更有一般风味在从来附子出西川涅槃上堂十五日巳前过山寻蚁迹十五日巳后渡水覔鱼踪正当十五日作么生道自徒一到拘尸后依旧金乌出海东重九示众上堂西风萧萧急未急塞鴈声声寒未寒欲对黄花问时节有谁同倚玉栏干拍膝下座退院上堂堦前黄叶两三片门外白云千万重寄语善财休斫额德云不在妙高峰平江府承天能仁禅寺语录住杭州灵隐禅寺法嗣净伏编X师入寺指山门云此门广大未甞不与诸人同出同入只是总踏不着因甚如此一步是一步佛殿麻三斤干屎橛不是五逆汉此话凭谁说喝一喝踞室开口即错闭口即哑钉觜铁舌一时列下何故碧玉盘无缝罅拈府帖笔头有眼主中主号令无私公至公妙用当机全杀活一新佛祖旧家风法座先圣道若欲高陞此座先须作礼须弥灯王如来住住莫来拦我毬门路祝圣罢复拈香云此香枝叶全无一味真实覰着则两目全枯嗅着则打失鼻孔不从外域而来只是江西道地奉为前住常州褒忠显报华藏禅寺先师无得和尚爇向炉中用酬法乳之恩趺座乃云自云青嶂春风秋月徘徊赵璧燕金閙市红尘喝釆拦街截巷痛札深锥倒拽横拖七穿八穴一任南来北来说甚船到陆到双峩起舞万佛点头左右逢原随宜应变必竟承谁恩力青山不鎻长飞势沧海合知来处高复举宝寿开堂三圣推出一僧寿便打三圣云恁么为人瞎却镇州一城人眼在师拈云宝寿据碧油幢百发百中三圣向大虫口里分飡美则美矣殊不知向者僧面前尽纳败阙虽然不入惊人浪难逢称意X鱼退院上堂来何迟去何速十七日缘今巳足拄杖横担归去来一笑出门山水绿临安府中天竺天宁万寿永祚禅寺语录住杭州灵隐禅寺法嗣净伏编师入寺指山门云楼阁门开了无回互既是家里人便请直入佛殿过现未来总在者里提起坐具云拜即是不拜即是义出丰年踞室面皮上刮得霜枯骨里敲出髓转得身吐得气不是不是拈省札回天关转地轴普会人天一时谛听陞座祝圣罢乃云鹫岭峰高万象森罗齐斫额少林花发普天和气绝遮拦高低圆应今古混融荡荡尧风熈熈舜日东㵎水流西㵎水南山云起北山云佛祖之玄关巨辟衲僧之正眼豁开至化无私十方通畅便恁么去未当宗乘何故惯从五凤楼前过手握金鞭贺太平复举太宗皇帝幸大相国寺开宝塔次皇帝问卿是何人僧云塔主帝云既是寡人塔因甚卿作主僧无对师颂云宝塔层层面面开当机一拶语如雷信知恩大难酬处一段风光遍九垓捧勑黄望阙谢恩天书颁自九重来万壑烟云尽豁X开竺土大仙灯灿烂融融和气霭楼台捧起云万岁万万岁中秋上堂吾心似秋月碧潭光皎洁有月则似月无月又似箇什么可笑寒山子是亦不是非亦还非还我清光未发时上堂举梁山和尚示众云南来者三十棒北来者三十棒虽然未当宗乘瑯瑘和尚道梁山好一片真金却作顽铜卖了瑯瑘即不然南来者三十棒北来者三十棒一任诸方捡责师拈云二大老一人八字打开一人水洩不通中竺门下一任南来北来要且无棒到你喫在何故真金自有真金价终不和砂卖与人上堂上士闻道勤而行之中士闻道如存若亡下士开道大笑之若是衲僧门下却许他大笑底有些骨气白云和尚与么说话大似扶强不扶弱虽然如是卖劒卖与烈士中竺亦有箇道处上士闻道勤而行之断肠愁听崃猿啼中士闻道如存若亡一声鸿鴈过斜阳下士闻道大笑之落叶辞柯满竹扉道道何处寻今即古古即今曹溪波浪如相似无限平人被陆沈冬至上堂举僧问一老宿云一阳后日长一线未审佛法长多少云一线长其僧有省今日中竺应时纳祐下箇注脚长一线一线长眼闻耳见不用商量流水断桥梅破蕚枝南枝北一般春X雪中就谢诸库上堂白玉楼台烂银世界一时撒在诸人面前平等受用直得普贤老人隐身无路却向中竺拄杖头上开张铺席东头卖贵西头卖贱竖百横千甚生意气拄杖子道住住诸人要见普贤老人么卓拄杖一下鹭鸶立雪非同色明月芦花不似他德巖佑长老瑞世明州天王上堂妙德巖中宴坐时释梵天王同赞喜地摇六振雨花飞一声霹雳清颷起沧海头青海尾杨岐毒种灵苗殃害儿孙未巳佛生日上堂手指天脚踏地目顾四方真少儿戏自言惟我独尊天上人间诽诽中竺寻常不欲将恶水泼人今日获不得巳何故法王法如是谢秉拂化扇上堂正法眼破沙盆零敲碎打不直分文一一银山铁壁一一电掣雷奔是则固是盐官道扇子既破还我犀牛儿来又作么生卓拄杖一下云头角巳全露一见胜千闻重九上堂有一句甚潇洒端的胜黄金只在东篱下见便见切忌踌躇是不是良由取舍且莫之乎者石霜虎巖伏长老法嗣书至上堂猿啼枯木虎啸断巖一灯发焰万象同观拄杖子未免手之舞之足之蹈之卓拄杖一下云何也世尊无密语迦叶不破颜佛生日上堂七步周行九龙灌沐赤条条地浑身谁道福足慧足韶阳打杀却堪夸断弦自有鸾胶续佛成道上堂正觉山前明星皎皎夜半打失鼻孔将谓一了便了中竺看来有些短处不说也好开得眼X来天大晓师母讣音至上堂当初巳是错投胎鬼面神头相赚来裂破虗空无罅缝竖起拂子云龟毛拂子舞三台辞众赴灵隐上堂垂垂白发老成魔异类中行罪过多业债既深偿未足又拖犂杷出烟萝临安府灵隐景德禅寺语录住杭州灵隐禅寺法嗣净伏编师入寺指山门云向上一关尽大地人入作无门新灵隐今日八字打开普请诸人从这里入佛殿德山拆却云门打杀正令全提没对头展坐具云漫天网子一时収踞室拈拄杖云明头来明头打暗头来暗头打总不与么来时如何靠拄杖便起拈勑黄省札衲僧命脉佛祖眼睛不消一札且道向上事又作么生良久云勑下曾闻六国清法座欲陞此座先须作礼须弥灯王如来新灵隐则不然但有路可上更高人也行陞座祝圣罢乃云鹫岭拈花百万人天瞻仰有分少林直指二三四七那覔踪由洞明摩醯正眼发扬向上真机弥满十虗纤尘不立正与么时如何是开堂祝圣底句心似钱塘江上水无言日日向东流复举太宗皇帝因僧朝见奏云陛下还记得臣僧否帝曰何处相见僧云灵山一别直至如今帝曰以何X为验僧无语师云臣僧普度快便难逢輙成一颂举似大众德合干坤御九天祥光瑞气霭山川当机觌面全提处一会灵山又俨然当晚小参豁开户牗一时和气少林春大坐当轩三尺冷光摩竭令法随法行法幢随处建立横抛栗棘竖掷金圈今古混融圣凡路绝然虽如是卓拄杖一下云人归大国方为贵水到沧溟始是波复举法灯和尚云山僧本欲深藏巖窦养道过时奈缘先师有箇未了底公案出来为他了却时有僧问如何是先师不了底公案灯拈拄杖打云祖祢不了殃及儿孙僧云过在什么处灯云过在你殃及我师云山僧亦欲深藏巖窦养道过时无奈松源师翁有则未了公案殃及先师展转至于今日诸人要识松源师翁未了底公案么夜深久立上堂邪人说正法正法悉皆邪正人说邪法邪法悉皆正卓拄杖一下邪耶正耶又卓拄杖一下说耶不说耶向这里择辨得出黄金为屋未为贵玉食锦衣何足荣上堂头陀石被莓苔褁掷笔峰遭薜茘缠罗汉院里一年度三箇行者归宗寺里参退喫茶好诸禅德真净和尚是关西人寻常惯弄大旗皷为什么到这里丝毫不敢动着卓拄杖一下须信来源万仞高一条界破青山色上堂万法是心光诸缘惟性晓本无迷悟人只要今X日了既无迷悟人了箇什么卓拄杖一下千言万语无人会又逐流莺过短墻上堂心王不妄动六国一时通罢拈三尺劒休弄一张弓与么举似也是与贼过梯诸人要见黄龙和尚么拂石坐来衫袖冷踏花归去马蹄香上堂举云门和尚示众云汝等诸人在此过夏山僧深不欲向你道惜取眉毛好师拈云云门和尚灵龟曳尾拂迹迹生灵隐即不然汝等诸人在此过夏山僧直截句向你说口是祸门上堂举黄龙草堂和尚示众云上上根人一闻千悟得大总持家贫难办素食中中根人须假言说方显其道事忙不及草书下下根人执言定旨滞殻迷封俊鹞不打篱边雀黄龙和尚秤称斗量毫发无差灵隐即是和麸粜面菽麦不分虽然如是不知那箇无思筭喫着通身冷汗流谢何山长老并典座上堂灭正法眼佩毗卢印提鈯斧子拍拍是令白水田头小谿深处一千五百人善知识杓头上舀来头正尾正盐咸醋淡活计现成斤两自定诸人还知落处么卓拄杖一下物见主眼卓竖谢监収上堂衲僧命脉卓拄杖一下总在这里有放有収入泥入水把得定作得主万斛明珠奏凯归带刀只么噇眠去道场无等和尚遗书至上堂虎巖巖下虎咬人齿不X露踞地坐耽耽南北无行路飜身一掷更无踪虗空拍掌须弥舞万象森罗一时痛苦石人木人泪如雨上堂举临济和尚道有一人论劫在涂中不离家舍有一人离家舍不在途中那箇合受人天供养师拈云兔马有角牛羊无角寸毫尺𨤲天地寥廓潘阆倒骑驴攧杀黄番趠上堂十五日巳前银山铁壁十五日巳后铁壁银山正当十五日一尘不立天地宽那知更有上头关卓拄杖一下上堂祖师门下讨甚巴鼻东行西行无是不是忽然篱下菊花黄此时决定是重阳关炉上堂火炉头有一句道得完全未敢相许灵隐不是压良为贱卓拄杖一下物若见主两眼卓竖佛成道上堂夜半逾城明人不作暗事冻饿六年自作还他自受只如覩明星时悟箇什么众眼难瞒上堂诸佛行不到处进取一步诸佛说不到处道取一句直饶行说俱到正好喫拄杖何故覔火和烟得担泉带月归上堂竖拂子云只这箇便是万里望崖州离此别求临崖看浒眼桃红李白水绿山青不借亦不借法法本如是只如转位回机时如何夜月不随流水去片云多向故山归结夏上堂布袋头一结百城消息绝蜡人氷不氷万里一条铁珊瑚枝枝撑着月X上堂一期九十日铁壁复铁壁四方八面来只是跳不出落霞与孤鹜齐飞秋水共长天一色五月望出归上堂短棹轻帆风恬浪静溢目湖光镜样平渔歌未起同谁听万壑千巖高低普应狼借断霞残照中船头拨转都收尽正与么时如何卓拄杖一下云么朅提国亲行此令上堂从上以来的的相承咬定牙关不通水洩可中三三两两有席卷三秦之略嫌佛不做若到灵隐门下又且如何也免三十棒不得谢雪峰绝岸和尚上堂灵符在手大用全彰木毬辊处雷动风行鼈鼻拈来横抛竖掷魔外望崖而退佛祖窥覰无门坐断要津十方通畅正恁么时且道如何是接手底句相见又无事不来还忆君上堂日可冷月可热众魔不能坏真说且道如何是真说成住坏空上堂举罽宾国王敬重三宝一日仗劒问师子尊者曰师得薀空否尊者曰巳得薀空王曰离生死否尊者曰巳离生死王曰既离生死可施我头尊者曰身非我有何恡于头王遂斩之师云作家罽宾国王尊者首涌白乳数尺师云好手手中呈好手王之左臂随即堕地师云得人一牛还人一马诸人且道罽宾国王与师子尊者是酬恩报德耶是冤憎会苦耶若向这里缁素得出十二时中功不浪施其或未然数声羗笛离亭晚君向潇湘我向秦X上堂八月二十五洞山离查渡咄哉老云门多却末后句桃花浪煖禹门高霹雳一声烧尾去佛成道上堂老瞿昙眼孔小一星半星容不得说迷说悟何时了衲僧分上那有许多般雪晴海阔千峰晓上堂达磨西来只箇不识铁壁银山挨拶不入因甚分皮分髓飞来峰高冷泉碧百丈和尚送猿至上堂举僧问百丈如何是奇特事丈云独坐大雄峰师颂云巍巍独坐大雄峰万水千山列下风相见不谈奇特事一声猿呌翠微中端午上堂不钉桃符不悬艾虎驾鉄牛机击涂毒皷千妖百怪尽潜踪灵鹫峰高日卓午云峰和尚赴蒋山上堂肩拄杖云宝公和尚来也拄杖头上寸长尺短剪拂分明便与么下山教化众生去入泥入水要津把断虎踞龙蟠可中有箇不受商量剪拂不去底又且如何排遣卓拄杖一下云放开钟阜山头月断送踏芦人渡江上堂雪窦云直钩钓鲲鲸曲钩钓龟鼈曲钩若在鲲鲸理应未可直钩若在龟鼈情亦不甘辨龙蛇擒虎兕还他雪窦老人要钓鲲鲸龟鼈未敢相许灵隐钩无曲直任是鲲鲸龟鼈一切不问何故钓竿斫尽重栽竹不计功程得便休本觉虗室满长老至上堂大机圆应大用无方扑碎破沙盆灭却正法眼要津把定佛祖潜踪正案傍提X百发百中便恁么去且道是谁家风月檇李亭前摩朅令满天和气少林春上堂八月九月不寒不热盘山掷劒挥空正是箇般时节无古无今无间无歇痴云卷尽雨声収千里万里一条铁上堂举白云端和尚示众云若端的得一回汗出向一茎草上现琼楼玉殿若未得一回汗出纵有琼楼玉殿被一茎草葢却师拈云白云和尚慈悲之故有落草之谈灵隐门下不管你端的不端的纵有琼楼玉殿亦无着处诸人且道是醍醐句是毒药句几度见君深问讯养鸡意在五更初重九兼谢支提和尚上堂露滴滴风凄凄黄花香满路何独在东篱高低普应步步相随有时朱泾江上玉线轻垂船头拨转天冠元在支提何故逢强即弱故旧至上堂落叶飘飘秋江清浅烈士相逢干戈不展何故言多去道转远开炉上堂普天寒色大地为炉但见清风壁立不知石烂松枯丹霞烧木佛因甚院主堕眉须卓拄杖一下若无这些火种讨甚碧眼老胡焦山足翁和尚遗书至上堂海门一夜波涛恶玉麟攧折黄金角鱼龙虾蠏尽潜踪大悲千手难摸索木马悲嘶石人泪落诸人且道足翁和尚生耶死耶长汀拖布袋普化摇铃铎上堂休去歇去一念万年去一条白练去古庙香炉X去喝一喝若不得流水还应过别山径山虗堂和尚遗书至上堂拔地凌霄峰嵳峩倚寥泬一夜天风忽吹折木马悲嘶石人哽咽晓来云散谷风清千古虗堂照明月无得和尚忌辰拈香云东湖辊底怒涛青山参天荆棘两处狭路相逢拶得渠侬上壁恩难酬怨难酬热煑冷泉流水浓点淡茶一瓯留两班上堂卓拄杖云有权有实有照有用些些鬼眼睛临机要活弄弄得活没踈亲谁知席帽下都是旧时人谢首座秉拂都寺斋上堂声前一句斗换星移石火莫及电光罔追栗棘蓬当面掷全刚劒信手挥卓拄杖一下少林消息断花绽不萠枝庆元府万寿庸叟中长老广福梅巖默长老岳林南坡岳长老瑞世上堂一即三三即一达磨不曾离少室父子虽亲妙不传一花五叶成狼借海风吹起怒涛寒截流过者脚不湿道在中庸梅香巖石破沙盆子响玲珑要在当人善抛掷以拂子打一圆相又击一下汝等诸人还知落处么若也未知更待当来问弥勒端午上堂文殊虽令善财採药佛病祖病未曾医着灵隐病亦无药亦无赵州东壁挂葫芦佛生日上堂二千年前毗蓝园里地动山摇祸胎忽起云门瞎棒打不死后代儿孙空切齿休切齿杓柄X短长浇泼在你上堂说禅说道易成佛作祖难突出门前大案山成佛作祖易说禅说道难南海波斯念八还也不难也不易衲僧敲处辽天鼻卓拄杖一下这里是什么所在说难说易又卓拄杖一下官不容针私通车马上堂教中道善现问舍利弗以何为佛眼舍利弗云以性空为佛眼善现云善哉善哉从上诸佛皆以性空为佛眼师拈云针铰胶粘涓滴不漏诸人且道必竟以何为佛眼喝一喝平江万寿囦叟和尚遗书至上堂昨夜毗岚撼山岳七十二峯俱倒卓太湖万顷涓滴无黄叶乱飘星斗落要见囦叟和尚么玉兔挨开八咏楼金乌啄破琉璃殻上堂举僧问法眼秋风才动贫者何依眼云若能知恩方解报恩师云这僧抱赃呌屈法眼着贼不知虽然法眼慈悲之故有落草之谈其奈知音者少灵隐与么举唱莫有知音者么良久云黄叶飘飘满庭际一声砧杵落谁家婺州双林松关至上堂开口不是禅闭口不是道只是箇轮槌拈来用恰好一击天门开万象俱靠倒狭路忽相逢拍掌呵呵笑且道笑箇甚么相见又无事不来还忆君雪中谢诸庄库并监収上堂入荒田出荒田信手拈来颗颗圆横三千竖三千虽曰眼底空花直是明白X洞然衲僧分上有放有収有开有合作么生红炉一点雪谢南台高台上封三剎长老上堂巖头雪峤与钦山共辙同途岂等闲要识南台真白额从来虎体一般斑便恁么去灵山百万大众又何止金色头陀破颜一时灭却正法眼把手独行天地宽上堂举古德因僧问如何是大修行底人德云担枷带鎻僧又问如何是大作业底人德云修禅习定师云古德言中有响句里藏机如人善射箭不虗发且道还有出身路也无甜瓜彻蔕甜苦瓠连根苦石楼和尚赴平江万寿上堂妙喜黑竹篦有背还有触儿孙用得亲通身是眼目正令全提转辘辘花簇簇锦簇簇直教佛祖亦头低宇宙空来更有谁佛涅槃上堂拘尸那城有生灭我此世界生灭无桃红李白花时节是处江山开畵图释迦老子自是隐身无路为什么道今夜入般涅槃苍天苍天何山觉菴和尚至上堂用鈯斧子非重非轻拈起放下肘后符灵直得连云翼翼霅水𥻘𥻘布小谿漫天铁网活捉金鳞必竟以何为据开口不在舌头上上堂清明前寒食后花雨漫天云满岫谁家小犊力未完但知逐队随群走阿呵呵索头只在翁翁手当机一掣掣断时野犴便作师子吼虽然如是知恩者少上堂船来也到陆来也到船来陆来红日杲杲白云X缺处烧痕青春在少林元不老且道向上还有事也无踏着不嗔上堂结夏巳十日那事无消息云在岭头闲水流何太急法法不隐藏古今无朕迹岂不见盘山道譬如掷劒挥空莫论及之不及良久云一日钵盂两度湿上堂秧入土麦上塲丰年巳兆比屋盈仓饥来喫饭热来乘凉东倒西擂随缘遇方更无余事可商量夜来却被子规啼断膓因甚如此阎罗老子要饭钱请监収上堂举五祖和尚云四五百硕麦二三千秤稻好箇休粮方耆婆不得妙师拈云奇哉五祖老儿无中唱出有处全収一时撒向诸人面前只是咬嚼不破何故饭箩边坐有饥人上堂见身无实是佛见了心如幻是佛了了得身心本性空斯人与佛何殊别坐底坐立底立触目遇缘更非他物必竟阿那箇是佛良久云野老不知尧舜力冬冬打皷祭江神上堂拶着便动举一明三目机铢两也是隔海望蓬莱弱水三万里众中闻得恁么道莫有耳卓朔地不甘底么出来商量看其或未然新秋帘幕千家雨落日楼台一笛风寿崇节上堂一佛出世祥光布地一念万年寿山增翠晓来风起满庭香吹绽蟠桃三五蘂上堂是法住法位世间相常住昨日大风潮吹折山前树云自向天飞水流朝海去此犹是世间相如何X说箇常住底卓拄杖千虗不博一实退耕和尚入祖堂用文武火运恶钳鎚死学者偷心开人天眼目大用机前转辘辘十分慈悲十分恶毒六踞名蓝兮一笑来归青灯夜寒兮香风馥馥集庆寺侵占山前地段承省札拨还上堂山前一片闲田地旷大劫来无界至今朝恢复又归来坐断脚头併脚尾东也是西也是南北东西无不是必竟作么生酬恩报德直指堂前香一炷十里荷花九里松临安府径山兴圣万寿禅寺住杭州灵隐禅寺法嗣净伏编师入寺拈札云佛祖眼睛人天命脉总在这里诸人若信得及不妨侧耳拈山门䟽屋里有金外头有秤盐醎醋淡斤两自定自然左右逢原管取拍拍是令拈江湖䟽人相忘于道术鱼相忘于江湖既曰相忘拈起䟽云却要这箇作什么法座古者道此座高广吾不能陞是何言欤脚力尽时山更好陞座拈香祝圣罢次拈香云此一瓣香三十年八回拈出更看末后慇懃奉为前住常州褒忠显报华藏禅寺先师无得和尚爇向炉中用酬法乳之恩趺座乃云豁开户牖万山排闼送青来大坐当轩百鸟不来春昼永高低普应声色全真把断牢关不通水洩尧风荡荡X舜日熈熈不涉见闻百发百中毕竟承谁恩力青山不鏁长飞势沧海合知来处高复举宝寿开堂三圣推出一僧寿便打圣云恁么为人瞎却镇州一城人眼在师云宝寿镆鎁在手正令当行者僧见义勇为抱赏归家诸人要见三圣么从来汗马无人识只要重论盖代功当晚小参八十翁翁辊绣毬谁知辊得意休休如今逗到凌霄上云自高飞水自流昔年行处石头大小依然今日重来楼阁高低何在德山棒如雨点临济喝似雷奔径山门下总用不着何故臂徤尚嫌弓力软眼明犹识阵云高复举三圣道我逢人则出出则不为人兴化道我逢人则不出出则便为人师颂云双双把手上高楼唱拍相从各应酬歌皷散时人尽醉也无懽喜也无愁解制上堂今朝七月十五衲僧拄杖起舞头顶西天脚踏东土游历百城不移寸步阿呵呵白云绽处青山露蔡讲书熈书记至上堂举道吾示众云高不在绝顶富不在福严乐不在天堂苦不在地狱相识满天下知心能几人后来大慧道径山则不然高在绝顶富在福严乐在天堂苦在地狱谁知席帽下元是昔时人师云二大老一人船行一人步到狭路相逢掀眉一笑何故酒逢知已饮诗向会人吟开炉上堂天无四壁大地为炉篱头吹觱栗寒鴈一X声孤老胡若不渡江去至今火种一星无无得和尚忌辰上堂以拂指云邬那青青处山高云半垂面面栽荆棘游人到者稀寥寥五十载昨是今何非太湖三万六千顷月在波心说向谁上堂江月照松风吹永夜清霄何所为永嘉大师上无片瓦遮头下无卓锥之地向十字街头扬声大呌土旷人稀相逢者少山僧向他道且缓缓直饶百鍊精金也入红炉再煅谢两班上堂以拂子左边击一下云东边也恁么拂子右边击一下云西边也恁么提起折脚铛大家扶则箇扶起与放下竖起拂子云总不离这箇阿呵呵镇州萝卜从来大谢首座秉拂上堂震法雷击法皷玉角金鳞兴云吐雾机前拶倒凌霄峰大地撮来无寸土杀活全提平欺佛祖虽然且如何是人天眼目良久云行化归上堂骄阳正酷火云飞一雨霶霈彻四维䆉稏吹香民巳乐山川草木亦光辉此犹是诸人受用现行三昧且道建化门中事又作么生向道是龙刚不信果然夺得锦标归解制上堂铁网漫漫面面开百城几度去还来二千年结知谁解又着三文买草鞋上堂佛法无人说虽慧不能了幸然平似镜何用曲如钓又教中道无法可说是名说法千钧之弩不为鼷鼠发机诸人且道说则是不说则是卓拄杖一下X云不是不是上堂时临秋九不寒不热瓦砾鸣秋蛩茅檐挂残月各自着便宜正是好时节只如祖师道叶落归根来时无口又作么生迦叶面皮黄达磨牙齿缺上堂一日三三日九只知暑往寒来不觉躘蹱老朽退一步绝离微百花开尽后黄菊在东篱归堂喫茶无得和尚忌辰拈香云忆昔当年错访寻被他用尽毒肝心赚来赚到凌霄顶火冷云寒恨转深冤可解不可结必竟如今甚时节打拳何似喫拳时此理明明向谁说旋汲龙囦万丈深烂煑春茶飜白雪元宵上堂径山一椀上元灯不是攒花剪簇成等闲拈起当阳挂烁破诸方鬼眼睛藏叟和尚入祖堂踏断洛阳桥直上妙峰顶拈得家传黑竹篦搅动龙渊千尺井四五处雷动风行八九十春花月影为人端的无情独脱单提谁领竹篦虽折典刑存闻见犹能发深省且道藏叟和尚生耶死耶青灯夜寒篆烟昼永龙王归殿拈香愿力弘深威灵有异六百载梵剎重兴千大界光明照世为霖为雨沃大地之焦枯为瑞为祥福生灵于遐迩阴功懋密圣恩罔既新宝殿以回銮奉宸旒而正位聪明正直不容私只因错受灵山记小参门人行佑德珍琼林等编X结夏声前一句格外一机不堕古今宁存凡圣妙高台上玉鑑光中日日安居时时禁足风恬浪静海晏河清长期短期平等受用诸人还知么阑干同倚不同倚消得龙王多少风结夏学道先须有悟由贼无种相皷儱还如曾鬪快龙舟碧眼胡僧笑不休虽然旧阁闲田地物见主眼卓竖一度羸来方始休绿杨影里戴嵩牛如是安居如是禁足如投身于火悉皆成火似镕像为金莫不若也节外生枝斫额望蓬莱弱水三万里其或未然掣取六鳌随手去莫教空到海山结夏机轮瞥转智眼豁开纵无碍神通阐不穷妙用全超玉鑑独步妙高无理不伸有言咸畅既随处而发生必随处而解脱衲卷百城烟水优游乐业安家不涉功勋全彰意气若约衲僧门下犹较九十日程在且道衲僧家有甚长处良久云若不同床睡焉知被底穿结制大道无说说则成谤拈花微笑带水拖泥面壁安心起模𦘕样凡圣路绝觌体全真寥寥千古无依寂寂神光不昧中竺一路荆棘参天水月光中风云有异还信得及么把定牢关无箇事长啸一声烟雾深解制布袋头开干坤荡豁十方坐断六合风清孤逈逈寸草不生峭巍巍纤尘不立东西南北绝踪由迈古超今活卓卓任尔德山临济窥覰无门说甚长期X短期一笔勾下何故佛手遮不得人心似等闲结制祖师门下道绝人荒万仞崖头相逢者少磊磊落落廓彻混融若作佛法商量未免堕坑落堑护生禁足贴肉汗衫着则易脱则难谨守蜡人粘牙缀齿吞则易吐则难思而知虑而解望梅林止渴有甚快活不见道斫倒门前老松树了得三年五载烧万机休罢千眼顿开正按傍提百发百中飘飘坠虗庭历历寒泉泻清碧功勋不立圣解顿忘舒卷自由纵横得妙自是不归归便得五湖烟景有谁争冬节晷运推移日南长至巍巍飞来峰历劫只如是不动亦不迁无变亦无异背巖石笋暗抽条云外千峰鎻寒翠君子道小人道自消自长如来禅祖师禅卓锥无地东村王老夜烧钱野鬼闲神争意气若是衲僧门下不消喷嚏一声管取魂飞胆碎且道衲僧门下有甚长处良久云只因少室错流芳五叶一华香扑鼻岁除平实道路敲磕门庭竖抹横该高低普应顶𩕳上一向壁立脚跟下不露丝毫逢佛掩面闻法嗽口凡尽圣除风行草偃夜深方见把针人倚阑静看千山雪一任春回岁尽从教换旧移新去年三百六十日也恁么今年三百九十日也恁么多亦无余少亦不欠看看拶到交结头不觉﨟月三十日前不至村后不迭店是为途路之客如何到得家去所以古人X道道无心合人人无心合道会得箇中意一老一不老诸人要见一不老底么只为分明极飜令所得迟冬至一划未形混然无际形名既兆黑豆生芽昼短夜长寒来暑往从上巳来若佛若祖尽向无中唱出节外生枝拈一花航一苇无风起浪皷荡四溟尽大地人无措身处灵隐今夜要与诸人于阴消未消之际阳长欲长之时露箇消息卓拄杖一下云千峰锁寒色一树暗香浮解制布袋头开十方通畅信口道一句塞断老胡咽喉信脚行一步踏断瞿昙嵴骨尽大地人无立作处四圣六凡结舌有分所以道九旬禁足画地为牢三月安居敲空作响若是英灵上士气宇惊群如金鳞透网游泳波澜似俊鹘出笼翱翔霄汉是则是只如万里无寸草处出门便是草又是什么人行履处江北江南问王老一狐疑了一狐疑冬节拈来便用当阳撒出夜明珠大施门开直下何人共酬价门庭敲唱触处皆真直截当机高低普应寒氷氷脱体无依峭巍巍纤尘不立穷则变变则通一画既形地雷巳震阴消阳长䥫树花敷香风四驰天地寥廓通人分上合作么生霜天月落夜将半谁共澄潭照影寒至节五峰峭峙万壑云寒觌体现成面目全露踏得这些田地从教阴极阳生瓦砾光辉万象失色石头大大小小脩竹曲曲斜斜天为云高水因月现灵明X廓彻今古混融便恁么去坐守寒灰终非上䇿若是英灵上士五逆丈夫掀飜从上门庭则立自家活计臈前消息梅英小更待春风着旧枝向上一路直截现前用不停机住无作相天地自天地日月自日月覆载晦明丝毫不易容合万有象外齐昭从教阴极阳生一任寒来暑往所以老瞿昙于三七日中思惟如是事覔箇启口处酌然了不可得理能伏豹卓拄杖一下云到这里转得身吐得气开得眼行得到辽鹤三千鹏九万尽大地撮来粟米粒大岂不畅快生平成就大丈夫事业其或未然梅花一去无消息惟有春风唤得回岁除今岁今宵尽明年明日来寒随一夜去春逐五更回只如春不回寒不去诸人又作么生凌霄峰下卓拄杖一下云这一片田地不属阴阳宁拘造化日月不能照寒暑不能侵无变无迁无来无去上至非非想天下极空轮水际逈无边表不隔丝毫三世诸佛绝行踪南北东西总如旧无北禅之牛可烹无青原之酒可酌山前山后野狐儿声声尽唱村田乐乐则乐矣谁知年尽夜更有未归人偈颂悼天童晦巖和尚恩怨重重分未分再来不见旧时人娟娟宿鹭亭前月忍照西风吹白苹送文上人游台荡X文彩全彰拄杖头吴山楚水兴悠悠江声一夜催行色踏断石桥方始休送森知客清远溪边札寨时春风簇簇露枪旗谁知唤客喫茶处万别千差一道归送高邮友上人死生事大方行脚彻骨贫穷未到家一百十城回首处大淮南畔有高沙送云上人楖𣗖杖头悬日月草鞋跟底带山川逢人问着吾家事灵鹫峰前是冷泉送鉴上人鉴在机先巳是迟电光石火亦难追鹫峰点着便回去终不重安眼上眉送达州先上人吾道从来没正偏就中达者便为先花前一笑即回首此去西川路八千付法衣与琼林侍者杨岐担子无轻重上得肩时便着行咬定牙关提正令卷舒杀活任纵横示食三白通菴主舌端异味巳全抛松竹烟云作淡交有口不吞三世佛一天风月任萧骚送僧X瘦坐清行合㵎边衲衣楚楚湿苍烟春光尽逐杖黎去留得暮山啼断猿送小师淳志游方参禅不是小因缘立志当如䥫石坚百城靠倒无依倚回首归来喫痛拳示倪居士一切尘中坚密身尘尘顿现本来人了知此外更无佛野鸟山花别是春示马路铃参禅乃是丈夫事良马从来不用鞭六窓尽启干坤大万里无云一片天送僧归天台龙门浪里飜身出凛凛风生气宇清归到石桥君自看杖头犹带怒涛声送楷维那辊底怒涛千丈雪转空明月一天秋赠行莫道窖历历君家拄杖头送净头道者粪埽堆头拾得来花前不觉笑颜开灵山写作送行句留与丛林作祸胎送小师淳真参雪窦千丈巖垂云万叠老龙高卧见还稀子今决志攀鳞角莫顾巖前雪浪飞送怡斋周居士兼简汤东㵎X我羡怡斋去又来㵎边无一点尘埃高风凛凛照今古有口不谈声似雷送见上人归劒州见处分明得处亲直于劒刃上飜身连云栈阁重回首巳是昔人非昔人送僧之雪峰南山鼈鼻死多时何苦崎岖要覔伊无底篮儿収拾得不妨挑取杖头归墨梅常忆西湖处士家踈枝冷蕊自横斜精明一片当时事只欠清香不欠华大疑此心未决应须决决了而今更问谁日用堂堂无向背春山一任鹧鸪啼金山修塼岸长江万里涌金鳌屹立中流气势豪直下放教根脚稳任教八面起风涛印藏经分明印板脱将来只为劳生眼未开破一微尘飜得出大千沙界起云雷焙经儿孙一代错商量抖擞瞿昙烂肚肠三昧火熏三毒火家私那许外人扬钱清接待X短䇿轻囊称野情憧憧何事过钱清入门喫饭出门去莫道沃洲山水青赠医牙道人先生得道医牙齿痛令不痛消弹指饱饭吾今八十年未甞咬着一粒米碑匠点划纵横一脱新之乎者也转精神只于黑白分明处验尽寻行数墨人净发工夫用处没硚踦心手相应合自知毫发尽时消息尽不妨眼上又安眉真赞出山相万乘尊荣都弃了六年雪岭受饥寒明星一见便回首到底依前被眼瞒观音苦海横身一叶轻黑风吹堕任纵横要令险处人回首月在补陀天际生马郎妇神清风韵高𩯭绿云鬟小赚尽好郎君法华都诵了到头姻娅不成双金沙月影空相照达磨竺国太平思泛海中华祸起向东来当时不遇梁天子只好深深掘地埋X梁皇法令岂徒劳滞货私通价转高芦苇萧萧熊耳月至今大地是波涛宝公剪刀拂尺高挂金钖卖狗悬羊多虗少实掉发武帝赶达磨过江五叶一花从此狼借稽首十二面观音正面有谁识得㘞布袋兜率内宫不肯住杖挑布袋红尘去不知开口笑何人待你下生人咲你阿呵呵宽着肚皮等着他猪头和尚金华圣者无人识相逢便讨猪头喫回首还从旧路归春风一阵香狼借蚬子不钓鲸鳌只捞蚬得些滋味兴偏佳拈来塞断娘生口一段风光属当家寒山没伎俩爱吟诗一句子少人知寥寥静听松风吹拾得生扫帚用得亲休指注枉辛勤本来田地绝纤尘药山瓶内水松下经有人来问觌面相呈白云散尽秋天青懒瓒山窈窕路羊肠紫泥下诏御墨犹香报道我侬煨芋X忙德山担疏钞行脚大负不平气失脚到龙潭未惬平生意吹灭纸灯时拶着娘生鼻便将一炬火烧却闲故纸从兹愤愤覔冤雠一条白棒掀天地临济黄蘗山头兀坐开口咬着生䥫高安滩上飜身也似掉棒打月从兹便解赤手白拈以楔出楔别别无位真人干屎橛佛光法师荡荡慈风弥宇宙滔滔辩泻四河清毗卢海印全身佩香拥优昙满帝城虗堂和尚戏海狞龙出山勐虎眼葢干坤气吞佛祖严法令则滴水氷生提向上则超今越古九据名蓝三奉诏旨无愧当年面壁人只是口门多一齿觉城夏大师隐峰有女弟我亦有女弟虽然各自行必竟同时至花开花落觉城东儿孙代代长相继自赞𦘕得十分且信一半脚尾脚头浑无畔岸一点鬼眼睛黑豆终难换徐行缓步五峰头一轮明月凌宵汉穹窿森长老请渠侬面目𦘕则不似只因伎俩全无重负杨岐担子X棒喝机前阿谁敢拟横抛竖掷破沙盆通玄峰顶清风起日本琼林侍者请百丑千拙无法可说一箇拳头硬如生銕放开则日耀扶桑揑聚则干坤黯黑冤家莫兴恶相从正法眼藏瞎驴灭小师淳缜请工夫缜密描𦘕不及正令全提佛也不识十分恶毒得人憎付与破家五逆小师淳元请据坐胡床风生万壑无说而说无作而作声前的的有来源必竟不留元字脚小师淳密请头白眉须白胸中无点墨说禅不入时㨾一味点胸点肋密意分明生汝边何待当来问弥勒郁维那请这汉酷毒元无面目描𦘕难成下笔则触瞎衲僧正眼灭老胡种族殃害丛林卒未休一时付与清江郁益侍者请面目可憎胸中条直勿彼勿此何捐何益不将佛法当人情一任破沙盆狼借寮前老郎请心直如絃性急似箭飜手覆手日面月面零敲碎打破沙盆我见人见众生见寿者见X小佛事照维那秉炬十声搥断万机休罢寂照光明一时捩下净躶躶赤洒洒到头生死覔无踪家家门前有火把昙堂主秉炬群阴剥尽一阳方至出死入生如同游戏昙堂主休拟议破屋从教野火烧一朵昙华香扑鼻琛新戒秉炬早岁为僧早岁亡昙花结果未经霜秋风不是相催促布袋头开拄杖忙有佛处不得住无佛处急走过生死牢关俱拶破且道拶破后如何我唤作火你不得唤作火秀上座秉炬傲雪凌霜松栢独秀叶落归根来时无口古德恁么道生死何曾有尽情烧作一堆灰看取神光射牛斗一藏主秉炬打圆相云只这箇的的自破沙盆而出八十一年受用不尽一大藏教诠注不及飏下住山鈯斧笑傲清泉白石利鎻名缰不可拘鼻孔辽天人不识来无踪去无迹石火光中岁月长任是铁蛇钻不入立上座入塔一尘不立银山铁壁生死牢关佛也不识硬骨头底从这里入拱大师入塔X圆寂拱大师今时刘铁磨只这硬骨头嫌佛不肯做一去又回来必竟无两箇曾经炉鞴里飜身多子塔前重按过台净人秉炬富贵不羡三台学道要齐卢老踏翻生死牢关说甚丹霞刬草恁么也好不恁么也好腊月火烧山雪拥千峰晓业十老郎秉炬梦里来来不记秋但知白却小年头闻经听法依僧住生死无拘得自由草鞋紧峭脱体风流不须拨火覔浮沤侍净人秉炬侍吾左侍吾右合掌进前叉手退后碓坊米白飜身不堕黄梅窠臼不书偈不传衣竖火把看取红炉片雪飞辞世颂八十二年驾无底船踏飜归去明月一天虗舟和尚语录行状师讳普度维杨江都人号虗舟姓史氏始丹阳有闽X之吴头陀者白头黑面年八十余旦夕兀坐如枯桩槌磬礼补陀像口常暗诵妙莲华经甞与师祖父荆吴间相识每持钵过淮輙𢪔其家宿祖父遇之特厚一日早炊罢祖母坐堂上头陀自外直趋将产之室祖母怪其故蹑其踪至产所无有也寻走家奴诣其居问居人曰晓钟三杵时头陀坐匡牀脱去矣巳而诞师异香发诸舍彻诸其隣类莟萏久之及晬隔江见金山浮屠便能合爪遇比丘客过门輙抱持其衣跃然喜稍长虽粗习诗礼世书绝无处俗意母夫人以其宿志不可夺命依郡之天宁出家时年十二矣踰二年会毕将军再遇饭僧于院与语大奇之指谓主廗者曰此儿短小精悍音吐如钟他日法中向上爪牙也携以归中都时思兰若圆顶日且大集禅讲硕德为之证净慈少林崧为之落䰂灵隐䥫牛印为之付衣本郡东堂院龙溪祖信为之受业师纳戒巳归东堂服勤信左右者五年一夕忽奋谓同列曰吾观达磨神光以来龙驰虎骤凤击鹏搏皆愽地凡夫直跻祖位彼能是我乃不能是耶黎明挈一笠趍䥫牛印印以法语壮其行江东西湖南北由是遍历焉无得通禅师时唱松源之道于番昜荐福因决意扣请以厌初愿其迁福严华藏皆挟袱与之俱偶入室次通问曰不与万法为侣是甚么人师曰金香鑪下铁崑崙通曰将谓者矮子有长处见解乃尔师曲躬作礼曰谢和尚证明自此磁铁相契法务无难易历X试之居数年辞通以所得质当世天童晦巖光大慈石巖琏虎丘石室迪一见器异为不可及因留典法务于三师间淳祐初制府赵信菴以建康半山敦请出世举香嗣无得润之金山潭之鹿苑抚之疎山苏之承天繇此阶级而升师之居金山痴绝居玉山有传其雪中示众一夜江风搅玉尘孤峰不白转精神之句痴绝大惊亲挐舟访之曰老夫当退三舍其胜德使人归重如此巳乃谢事居灵隐之西堂声誉日益洋溢景定间太傅贾魏公以其名闻于上出补中天竺虗席六年会灵隐退耕宁公物故魏公复奏师继所统居其寺七年来者川会云委法席号为甚盛适有挟私忿致疮痏于当轴者师即弃去不頋至元丁丑被命径山山中大火涤地之余竭心极力图兴复方将有成俄示微恙遽索笔大书曰八十二年驾无底船蹋飜归去明月一天怡然趺坐而化实庚辰四月二十有四日也越七日全身塔于寺东十里罣罳坞之阳寿如其偈坐夏六十八度弟子二百禀法训徒者弥江淛乌乎师之标表一世真可法也哉唱道鲜雕虫篆刻语居位蔑喔咿儒儿态规行矩步隆寒盛暑不移而雏道人或不堪其严峻至于归真之日天下知不知咸呜咽流涕曰丛林典刑自此陆沉矣其小师淳朋请余掇平昔为之状将俟铭大手笔余甞从师径山知师出处甚详故直书不让谨状至元二十年十月日天台沙门行端状X破沙盆零敲碎打正得其传折脚铛左挈右提的有分付运一虗舟尽载南北无家之客冷泉亭下呈桡五髻峰前下载合两朝之日月垂百世之光明非福足慧足安得盛大之若是也哉徒弟淳真侍者远持八会录请雪巖法弟祖钦编次书此以记岁月云至元甲申中秋节谨䟦