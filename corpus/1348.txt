少仪外传提要钦定四库全书子部一提要少仪外𫝊二卷儒家类等谨案少仪外𫝊二卷宋吕祖谦撰祖谦有古周易已着録是书末有云谷胡巖起跋及其弟祖俭后序丹阳谭元猷尝刻之于学宫嵗乆散佚久无刋本故朱彝尊经义考注曰未见此本载永乐大典中尚端末完整无所讹缺今仍釐为二卷以还其旧其书为训课㓜学而设故取礼记少仪为名然中间襍引前哲之懿行嘉言兼及扵立身行已应世居官之道所该繁富不専主扵洒扫进退之末节故命之曰外𫝊犹韩婴引事説诗自题曰外𫝊云尔吕本中旧有童蒙训皆自为诰诫之语此书则採辑旧文体例近朱子小学小学盛行于世童蒙训亦有刋本而此本淹没不彰盖书之𫝊不𫝊亦有幸不幸焉未可以是定优劣也永乐大典别载辨志録二卷亦题吕祖谦撰其文全与此同盖一书二名编纂者不出一手因而两收今附着于此不复重録其文亦不复别存其目焉干隆四十六年九月恭校上总纂官纪昀陆钖熊孙士毅总校官陆费墀少仪外传卷上钦定四库全书少仪外𫝊卷上宋吕祖谦撰东莱吕氏曰后生学问且湏理㑹曲礼少仪礼仪等学洒扫应对进退之事及先理㑹尔雅训诂等文字然后可以语上下学而上逹自此脱然有得度越诸子也不如此则是躐等犯分陵节终不能成孰先𫝊焉孰后倦焉不可不察也荥阳公尝言后生初学且湏理㑹气象气象好时百事自当气象者辞令容止轻重疾徐足以见之矣不惟君子小人于此焉分亦贵贱夀夭之所由定也荥阳公尝説攻其恶无攻人之恶盖自攻其恶日夜且自㸃检丝毫不尽则慊于心岂有工夫㸃检他人邪杨应之学士言后生学问聪眀强记不足畏惟思索学问寻究者为可畏耳东莱公尝言凡衆人日夕所说之话赵丈仲长诸公都无此话也衆人所作之事如杨公应之李公君行诸公都不做衆人做底事也荥阳公教学者读书湏要字字分眀仍每句最下一字尤要声重则记牢司马温公㓜时患记问不若人群居讲习衆兄弟既成诵游息矣独下帷絶编迨能背诵乃止用力多者収功逺其所精诵者乃终身不忘矣今世学不讲男女从㓜便骄惰壊了到长益凶狠只为未尝为子弟之事则于其亲已有物我不肯屈下病根常在病随所居而长至死只依旧为子弟则不能安洒扫应对有朋友则不能下朋友有官长则不能下官长为宰相则不能下天下之贤甚则至于狥私意义理都丧也只为病根不去随所居所接而长今之朋友择其善柔以相与拍肩执袂以为气合一言不合怒气相加朋友之际欲其相下不倦难矣范忠宣公戒子弟曰人虽至愚责人则眀虽有聪眀恕己则昏尔曹但常以责人之心责己恕己之心恕人不患不到圣贤地位也㓜学之士先要分别人品之上下何者是圣贤所为之事何者是下愚所为之事向善背恶去彼取此此幼学所当先也颜子孟子亚圣也学之虽未至亦可为贤人今之学者若能知此则颜孟之事我亦可学言温而气和则颜子之不迁渐可学矣过而能悔又不惮改则颜子之不贰渐可学矣知埋鬻之戏不如爼豆念慈母之爱始于三迁自幼至老不厌不改终始一意则我之不动心亦可如孟子矣若夫立志不髙则其学皆常人之事语及颜孟则不敢当也其心曰我为孩童岂敢学颜孟㢤此人不可以语上矣先生长者见其卑下岂肯与之语㢤先生长者不肯与之语则其所与语者皆下等人也言不忠信下等人也行不笃敬下等人也过而不知悔下等人也悔而不知改下等人也闻下等之语为下等之事譬如坐于房舍之中四面皆墻壁也虽欲开眀不可得矣书曰不学墻面孔子曰其犹正墻面而立也与言人不可以不学也杨子曰吾为开眀㢤言学圣贤然后心开而意眀也建州有君子曰胡宪曰刘勉之非身所得一毫不受此后生所宜法也近见世人縁亲姻故旧干求差遣为世鄙笑尤可戒也顷年尝闻元祐间范仲宣作相其子子夷名正平当入逺忠宣欲以恩例换近地子夷坚不肯曰当入逺即入逺不欲以恩例求侥倖前人立志例皆如此读书不辍甚书不读了万一都废且须自今重新勤苦下十分工夫不可因循隠忍甘心作庸人过一生最是行义一事不可放过正心脩身念念湏学前軰久久自然相应大凡为学湏以见贤为主孟子曰一乡之善士斯友一乡之善士一国之善士斯友一国之善士天下之善士斯友天下之善士然则见贤广者其徳大见贤寡者其徳小子贡问为仁而孔子荅以工欲善其事必先利其器居是邦也事其大夫之贤者友其士之仁者然则事大夫之贤友士之仁所以利为仁之器也然则见贤不可以已也只是所谓贤者大湏取舍分眀不可二三易所谓定其交而后求者是也既能见贤又湏要尊贤若但见而不能尊则与兽畜之无异今人于有势者则能屈而于贤不能尊是未之熟思若无志于善则何所不可若必有志焉则于此不可茍也韩退之作师説曲中今世人之病大抵古人以为荣者今人以为耻如不能尊贤之类是也为学之要先要实头不説大话须是自麤至细自微至显但不可分麤细微显为两事言忠信行笃敬言必信行必果最是初学要下工夫䖏作事第一不可茍且不可因循要作便作直是了当方可放下衣服之制饮食之度字画之别以至音声笑语之髙下行步进趋之迟速当一以古人为法古之善教人者必以此为本所以养诚闲邪而反人道之正也若于此数事少有舛异若不能自克久久之间必至丧志失身为学之本莫先于读书读书之法须令日有课程句读有未晓大义有未通不惜与人商𣙜不惜就人读授凡人多以此为耻曽不知不如是则有终身之耻与其有终身之耻不若忍暂时之耻也又况从人读授适足以为荣陈公莹中尊敬前軰皆可为后生法晚年过扬州见荥阳公坐受六拜又拜祖母河南夫人请必无荅拜然后拜其与它人语必曰吕公或曰吕侍讲其对前軰说后进必斥姓名未尝少改吕进伯为河南北运判黄鲁直为北京教官託鲁直请门客数日斥去之召鲁直谓曰此人岂可为人师某至学院却见与小子对坐如此岂可为人师请鲁直别请一门客鲁直为之遴选且严戒之曰吕运判行古礼贤且加慎既数日又逐去鲁直问所以进伯云此人尤甚却闻唿小子字岂可为人师耶往见荥阳公与杨道孚诸人书外封只押字书中礼数极简张正素先生子厚于右丞从表兄也未尝唿字荥阳公以为礼此道也今亡矣杨应之兄弟平生安贫乐道未尝少屈于人元丰间亲丧服除至京师寓予家榆林旧第日以麤饭置一盆又以一盆盛菜蔬兄弟分食之甘如饴蜜不求于人卒能有所立云大抵后生为学湏是严立课程不可一日放慢每日湏读一般经书一般子书不湏多只要令精熟湏静室危坐读取二三百遍湏令成诵不可一日放过也史书湏每日读取一卷或半卷以上始见功须是従人授读疑难处便质问湏是孜孜就人不可自家先自放慢也然此是学之业又湏理㑹所以为学者何事一行一住一语一黙湏要尽合道理求古圣贤用心竭力従之亦无不至矣夫指引者师之功也行有不至从旁规戒者朋友之任也决意而往则湏用己力难仰他人也陈莹中尝作责沈文送其姪孙㡬叟云予元丰乙丑为礼部贡院㸃检官适与校书郎范公淳夫同舍公尝论颜子之不迁不贰惟伯淳有之余问公曰伯淳谁也公黙然久之曰不知有程伯淳耶予谢曰生长东南实未知也时予年二十九矣自是以来尝以寡陋自愧得其传者如杨中立亦未识之也所谓责沈者叶公沈诸梁也叶公问孔子于子路子路不对叶公当世贤者鲁有仲尼而不知宜乎子路之不对也莹中谓世有伯淳而已不知宜自责者也今世之人闻己所不知其不愠而发谤骂者㡬希矣况能自责日夜以为愧乎了翁之子正由云了翁自是每得明道先生之文必冠带然后读之范太史年十五六时在成都玉泉宅居㕔事之西阁昼夜观书未尝出户唯是冬年节出拜尊长礼毕复入阁人不见其喜怒戏笑之容范太史燕居正色危坐未尝不冠出入步履皆有常处几案无长物研墨刀笔终嵗不易其所平生所观书如手未触衣稍华者不服十余年不易衣亦无垢汚履虽穿如新皆出于自然未尝有意如此也范太史读书必端坐敛容正书册然后开未尝靠侧収足盛暑不袒裼祁寒不拥炉书室中不设榻平生昼日不偃仰也范太史言旧年子弟赴官有乞书于蜀公者蜀公不许曰仕宦不可广求人知受恩多则难立朝矣元祐中承议郎㳺冠卿知咸平县回一日谒范太史曰畿邑任满例除监司欲乞一言于鳯池时范子功在中书也公答曰公望实审当为监司朝廷必湏除授家叔虽在政府某未尝与人告差遣冠卿慙沮而退子冲闻此语因白公曰说与不説皆可也何必面折之公曰如此是欺此人也吾故以诚告之元祐中举子吴中应大科以进卷遍投従官文理乖谬李廌方叔为范太史门宾与诸人同观抚掌絶倒公偶出见之问所以然皆以实对览其文数篇不笑亦不言掩卷他语侍坐者亦不敢问他日吴中请见公谕之曰观足下之文应进士举且不可况大科乎此必有人相误请亟归读书学文且习进士中辞谢而去马援兄子严敦并喜讥议而通轻侠客援前在交趾遗书诫之曰吾欲汝曹闻人过失如闻父母之名耳可得闻口不可得言也好议论人长短妄是非正法此吾所大恶也宁死不愿闻子孙有此行也汝曹知吾恶之甚矣所以复言者施衿结褵申父母之戒欲使汝曹不忘之耳龙伯髙敦厚周慎口无择言谦约节俭㢘公有威吾爱之重之愿汝曹效之杜季良豪侠好义忧人之忧乐人之乐清浊无所失父丧致客数郡毕至吾爱之重之不愿汝曹效也效伯髙不得犹为谨敇之士所谓刻鹄不成尚类鹜者也效季良不得陷为天下轻薄子所谓画虎不成反类狗者也讫今季良尚未可知郡将下车辄切齿州郡以为言吾常为寒心是以不愿子孙效也朱勃年十二常候援兄况衣方领能矩步辞言娴雅援见之自失况知其意酌酒慰援曰勃小器速成智尽此耳卒当従汝禀学勿畏也桓晔初平中天下乱避地㑹稽住止山隂县故鲁相钟离意舍太守王朗饷给粮食布帛牛羊一无所受临去之际屋中尺寸之物悉疏付主人纎微不漏每当危亡之急其志弥固宾客従者皆肃其行也江革少失父独与母居遭天下乱盗贼并起革负母逃难备经阻险常採拾以为养数遇贼或刼欲将去革辄涕泣求哀言有老母辞气愿欵有足感动人者贼以是不忍犯之或乃指避兵之方遂得俱全于难革转客下邳穷贫裸跣行佣以供母便身之物莫不毕给魏董遇人有从学者遇不肯教而云必当先读百徧言读书百徧而义自见魏李秉家诫曰凡人行事年少立身不可不慎勿轻论人勿轻説事如此则悔吝何由而生患祸何从而至矣太傅东海王镇许昌以王安期为记室参军雅相知重敇世子毗曰夫学之所益者浅体之所安者深闲习礼度不如式瞻仪形讽味遗言不如亲承音㫖王参军人伦之表汝其师之雍州刺史武昌王浑与左右作文檄自号楚王改年为元光备置百官以为戏长史王翼之封呈其手迹八月庚申废浑为庶人徙始安郡上遣员外散骑侍郎东海戴眀寳诘责浑因逼令自杀时年十七张率作赋颂二千余首有虞讷者见而诋之率乃一旦焚毁更为诗示焉託云沈约讷便句句嗟称无字不善率曰此吾作也讷惭而退甄琛举秀才入都积嵗颇以奕棊废日至乃通夜不止手下苍头常令执烛或睡顿大加其杖如此非一奴不胜椘痛乃曰郎君辞父母仕宦若为读书执烛不敢辞罪乃以围棊日夜不息岂是向善之意而肆加杖罚不亦非理琛怅然惭感遂从许赤彪假书研习后魏杨椿戒子孙曰北都时朝法严急太和初吾兄弟三人并居内职兄在髙祖左右吾与津在文眀太后左右于时口敇责诸内官十日仰宻得一事不列便大嗔嫌诸人多有依敇宻列者亦有太后髙祖中间𫝊言构间者吾兄弟自相诫曰今忝二圣近臣居母子间甚难宜深慎之又列人事亦何容易縦被嗔责慎勿轻言十余年中未尝言一人罪时大被嫌责答曰臣等非不闻人言正恐不审仰误圣聴以是不敢言二圣间言语终不敢辄尔传通太和二十一年吾从济州来朝在清徽堂预宴髙祖谓诸王诸贵曰北京之日太后严眀左右因此有是非言和朕母子者唯杨椿兄弟遂举爵赐兄及我酒汝等脱若万一蒙眀主知遇宜深慎言语韦昭博奕论云今世之人多不务经术好玩博奕废事弃业忘寝与食穷日尽眀继以脂烛当其临局交争雌雄未决専精鋭意神迷体倦人事旷而不修賔旅阙而不接虽有太牢之馔韶夏之乐不暇存也至或赌及衣物徙棊易行㢘耻之意弛而忿戾之色发然其所志不出一枰之上所务不过方罫之间而空妨日废业终无补益王杨卢骆谓之四杰裴行俭曰士之致逺先器识而后文艺勃等虽有文才而浮躁浅露岂享爵禄之器耶杨子沉静应得令长余得令终为幸其后勃溺南海照邻投颍水賔王被诛炯终盈川令皆如行俭之言阎立本善画秦府十八学士图及贞观中凌烟阁功臣图并立本之迹也时人咸称其妙太宗尝与侍臣学士泛舟于春苑池中有异鸟随波容与太宗击赏数四诏坐者为咏召立本令写焉时阁外𫝊唿云画师阎立本时已为主爵郎中奔走流汗俯伏池侧手挥丹粉瞻望座宾不胜愧赧退诫其子曰吾少好学读书幸免墻面縁情染翰颇及侪流唯以丹青见知躬厮役之务辱莫大焉汝宜深诫勿习成末技姚崇遗令诫子孙曰比日见诸逹官身亡以后子孙既失覆䕃多至贫寒斗尺之间参商是竞岂唯自玷仍更辱先无论曲直俱受嗤毁婴稚识人颜色知人喜怒便加教诲使为则为使止则止比及数嵗可省笞罚父母威严而有慈则子女畏慎而生孝矣吾见世间无教而有爱每不能然饮食运为恣其所欲宜诫翻奨应呵反笑至有识知谓法当尔骄慢已习方复制之捶挞至死而无威忿怒日隆而増怨逮乎成长终为败徳孔子云少成若天性习惯如自然是也俗谚曰教妇初来敎子婴孩诚㢤斯语梁元帝时有一学士聪眀有才为父所宠失于教义一言之是徧于行路终年誉之一行之非揜蔵文饰冀其自改登婚宦暴慢日滋竟以言语不择为周逖抽肠衅皷云夫有人民而后有夫妇有夫妇而后有父子有父子而后有兄弟一家之亲尽此三者而已矣自兹以往至于九族皆本于三亲焉故于人伦为重者也不可不笃兄弟者分形连气之人也方其幼也父母左提右挈前襟后裾食则同案衣则传服学则连业游则共方虽有悖乱之人不能不相爱也及其壮也各妻其妻各子其子虽有笃厚之人不能不少衰也娣姒之比兄弟则疏薄矣今使疏薄之人而节量亲厚之恩犹方底而圆盖为不合矣唯友悌深至不为傍人之所移者免矣二亲既殁兄弟相顾当如形之与影声之与响受先人之遗体惜已身之分气非兄弟何念㢤兄弟之际异于他人望深则易怨地亲则易弥譬犹居室一穴则塞之一隙则涂之故无頽毁之虑如雀䑕之不䘏风雨之不防壁䧟楹沦无可救矣仆妾之为雀䑕妻子之为风雨甚㢤兄弟不睦则子姪不爱子姪不爱则羣从疏薄羣従疏薄则僮仆为雠敌矣如此则行路皆踖其面而蹈其心谁救之㢤人或交天下之士皆有欢爱而失敬于兄者何其能多而不能少也人或将数万之师得其死力而失恩于弟者何其能疏而不能亲也人之事兄不可不同于事父何爱弟不及爱子乎是反照而不眀也沛国刘琎尝与兄瓛连栋隔壁瓛唿之数声不应良久方答瓛恠问之乃云向来未着衣帽故也以此事兄可以免矣借人典籍皆湏爱护先有缺壊就为补治此亦士大夫百行之一也济阳江禄读书未竟虽有急速必待卷束整齐然后得起故无损败人不厌其求假焉或有狼籍几案分散部帙多为童幼婢妾之所㸃汚风雨犬䑕之所毁伤实为累徳吾每读圣人书未尝不肃敬对之其故纸有五经词义及贤逹姓名不敢秽用也凡宗亲世数有从父有从祖有族祖江南风俗自兹已往髙秩者通唿为尊同昭穆者虽百世犹称兄弟若对他人称之皆云族人河北士人虽三二十世犹唿为従伯从叔梁武帝尝问一中土人曰卿北人何故不知有族答云骨肉易疏不忍言族耳当时虽为敏对于礼未通父母疾笃医虽贱虽少则涕泣而拜之以求哀也梁孝元在江州尝有不豫世子方等亲拜中兵参军李猷焉吾生于乱世长于戎马流离播越闻见已多所值名贤未尝不神醉魂迷向慕之也人在少年神情未定所与欵狎熏渍陶染言笑举动无心于学潜移暗化自然似之何况操履艺能较朋易习者也是以与善人居如入芝兰之室久而自芳也与恶人居如入鲍鱼之肆久而自臭也梁朝全盛时贵游子弟多无学术至有谚云上车不落则着作体中何如则秘书无不熏衣剃面傅粉施朱驾长檐车蹑髙齿屐坐棊子布方褥凭斑丝隠囊列器玩于左右从容出入望若神仙眀经求第则顾人答策三九公䜩则假手赋诗当尔之时亦快士也及乱离之后朝市迁革铨衡选举非复曩者之亲当路秉权不见昔时之党求诸身而无所得施之世而无所用兀若枯木泊若穷流鹿独戎马之间转死沟壑之际当尔之时诚驽材也有学艺者触地而安自荒乱以来诸见俘虏虽百世小人知读论语孝经者尚为人师虽千载冠冕不晓书记者莫不畊田养马以此观之汝可不自勉邪父兄不可常依乡国不可常保一旦流离无人庇廕当自求诸身耳谚曰积财千万不如薄伎在身伎之易习而可贵者无过读书也人见隣里亲戚有佳快者使子弟慕而学之不知使学古人何其蔽也所以读书学问本欲开心眀目利于行耳未知养亲者欲其观古人之先意承颜怡声下气不惮劬劳以致甘㬉惕然惭惧起而行之也未知事君者欲其观古人之守职无侵见危授命不忘箴谏以利社稷恻然自念思欲效之也素骄奢者欲其观古人之恭俭节用卑以自牧礼为教本敬者身基瞿然自失敛容抑志也素鄙吝者欲其观古人之贵义轻财少私寡慾忌盈恶满赒穷䘏匮赧然悔耻积而能㪚也素暴悍者欲其观古人之小心黜已含垢藏疾尊贤容衆苶然沮䘮若不胜衣也素怯懦者欲其观古人之彊毅正直立言必信求福不回勃然奋厉不可恐慑也歴兹以往百行皆然世人读书者但能言之不能行之忠孝无闻仁义不足加以断一条讼不必得其理宰千户县不必理其民问其造屋不必知楣横而梲竖也问其为田不必知稷早而黍迟也吟啸谈谑讽咏辞赋事既优闲材増迂诞军国经纶略无施用故为武人俗吏所共嗤诋良由是乎夫学者所以求益耳见人读数十卷书便自髙大凌忽长者轻慢同列人疾之如雠敌恶之如鸱枭如此以学自损不如无学也夫字者坟籍根本世之学徒多不晓字读五经者是徐邈而非许慎习赋颂者信褚诠而忽吕忱眀史记者専皮邹而废篆籀学汉书者悦应蘓而畧苍雅不知书音是其枝叶小学乃其宗系晋宋以来所有部帙楷正可观不无俗字非为大损至梁天监之间斯风未变大同之未讹替滋生萧子云改易字体邵陵王颇行譌字朝野翕然以为楷式画虎不成多所伤败尔后坟籍略不可㸔北朝䘮乱之余书迹鄙陋加以専辄造字猥拙甚于江南乃以百念为忧言反为变不用为罢追来为归更生为苏先人为考如此非一徧满经传或曰今之经典子皆谓非説文所言子皆云是然则许慎胜孔子乎曰今之经典皆孔子手迹耶客曰今之説文皆许慎手迹乎答曰许慎检以六文贯以部分使不得误误则觉之孔子存其义而不论其文也先儒尚得改文従意何况书写流𫝊耶必如左𫝊止戈为武反正为乏皿虫为蛊亥有二首六身之类后人自不得辄改也安敢以説文较其是非㢤且余亦不专以说文为是也其有援引经传与今乖者未之敢从大抵服其为书櫽括有条例剖析穷根源郑元注书往往引以为证若不信其説则冥冥不知一㸃一画有何意焉世间小学者不通古今必依小篆是正书记凡尔雅三苍説文岂能悉得苍颉本指㢤亦是随代损益各有同异西晋以往字书何可全非但令体例成就不为专輙耳古字多假借以中为仲以説为悦以召为卲以闲为闲如此之徒亦不劳改自有讹缪过成鄙俗乱傍为舌楫下无耳席中加带恶上安西鼓外设皮凿头生毁猎化为獦宠变成竉如此之类不可不知吾昔初㸔説文蚩薄世字从正则惧人不识随俗则意嫌其非为是不得下笔也所见渐广更知通变救前之执将欲半焉若文章着述犹择微相影响者行之官曹文书世间尺牍幸不违俗也多见士大夫耻渉农商羞务工伎射既不能穿札笔则才记姓名饱食醉酒忽忽无事以此销日以此终年或因家世绪余得一阶半级便谓为足安能自苦及有吉凶大事议论得失懵然张口如坐云雾公私宴集谈古赋诗塞黙低头欠伸而已有识傍观代其入地何惜数年勤学长受一生愧辱哉江南闾里间士大夫或不学问羞为鄙朴道聴涂説强事饰辞唿徴质为周郑谓霍乱为博陆上荆州必称崃西下扬都要云海郡言食则餬口道钱则孔方问移则楚邱论婚则燕尔及王则无不仲宣语刘则无不公干凡有一二百件转相祖述寻问莫知源由施行时复失所近世有两人朗悟士也性多营综略无成名经不足以待问史不足以讨论文章无可传于集録书迹未堪以留爱翫卜筮射六得三医药治十瘥五音乐在数十人下弓矢在千百人中天文绘画棊博略得梗槩皆不通熟惜乎以彼神眀若省异端当精妙也梁世士大夫皆尚褒衣博带大冠髙履出则车舆入则扶侍郊郭之内无乘马者周宏正为王宣城所爱给一果下马常服御之举朝以为放逹至乃尚书郎乘马则糺劾之及侯景之乱肤脆骨柔不堪行步体羸气弱不耐寒暑坐死仓卒者往徃而然李习之寄从弟正辞书知尔京兆府取觧不得如其所懐念勿在意借如用汝之所知分为十焉用其九学圣人之道和其心使其余以与时世进退俯仰如可求也则不啻富且贵矣如非吾力也虽尽用其十秪益劳其心矣安能有所得乎李习之答朱载言书古之人相接有等轻重有仪列于经传皆可详引如师之于门人则名之于朋友则字而不名称之于师则虽朋友亦名之子曰吾与回言又曰参乎吾道一以贯之又曰若由也不得其死然是师之于门人验也夫子于郑兄事子产于齐兄事晏婴平仲传曰子谓子产有君子之道四焉又曰晏平仲善与人交子夏曰言㳺过矣子张曰子夏云何曽子曰堂堂乎张也是朋友字而不名验矣子贡曰赐也何敢望回又曰师与商也孰贤子㳺曰有澹台灭眀者行不由径是称于师虽朋友亦名騐也足下之书曰韦君词杨君潜足下之徳与二君未知先后也而足下齿幼而位卑而皆名之传曰吾见其与先生并行非求益者也欲速成者也今之儒者移学文艺干仕进之心以收其放心而羙其身则如何古之人不可及㢤父兄以文艺令其子弟朋友以仕进相招往而不返则身心始荒而不治万事之成咸不逮古先矣能攻人实病者至难也能受人实攻者为尤难人能攻我实病我能受人实攻朋友之义其庶㡬乎不然其不相䧟而为小人者㡬希矣汪信民尝言人常咬得菜根则百事可做胡安国康侯闻之击节叹赏唐充之每称前軰说后生不能忍诟不足为人闻人宻论不能容受而轻泄之者不足以为人吴庠妻谢氏子贺与賔客言及人之长短夫人屏间窃闻之怒笞贺百或觧夫人曰臧否士之常何忽笞之若是夫人曰爱其女者必取三复白圭之士而妻之今独产一子使知义命而出语忘亲岂可久之道㢤因泣涕不食贺由是恐惧谨黙崇宁中叔巽来省荥阳于符离有故人遇之甚薄及欲行来召饭叔巽欲往人或止之曰此人相待如此之薄何必赴饭叔巽曰不欲与人生睚眦之怨刘器之尝论至诚之道凡事据实而言才渉诈伪后来忘了前话便是脱空据实而言十年二十年后説无异同贤便不説刘安世元来只是脱空汉田腴承伯云作官従人奏辟非但宾主便有君臣之义不宜轻也杜祁公食于家惟一麪一饭而已或羙其俭公曰衍本一措大尔名位爵禄冠冕服用皆国家者俸入之余以给亲族之贫者常恐浮食焉敢以自奉也一旦名位爵禄国家夺之却为一措大又将何以自奉养邪文正范公之子纯仁娶妇将归或传妇以罗为帷幔者公闻之不悦曰罗岂为帏幔之物邪吾家素清俭安得乱吾家法敢持至吾家当火于廷随初九出门交有功人心所从多所亲爱者也常人之情爱之则见其是恶之则见其非故妻孥之言虽失而多从所憎之言虽善为恶也茍以亲爱而随之则是私情所与岂合天理故出门而交则有功也出门谓非私暱交不以私故能随遇而有功六二系小子失丈夫象曰系小子弗兼与也人之所随得正则逺邪従非则失是无两从之理二既系初则失五矣弗能兼与也所以戒人徔正当专一也随六三系丈夫失小子丈夫九四也小子初也阳之在上者丈夫也居下者小子也舍初従上得随之宜也上随则善也如昏之随眀事之从善上随也背是从非舍眀逐暗下随也桓谭谓秦近君能説尧典篇目两字之説至千余言但説若稽古三万言班固叹后世经𫝊既已乖离博学者又不思多闻阙疑之义而务碎义逃难便辞巧説五字之文至于二三万言是今滋蔓伤本之弊古人已深斥之矣又随而踵之循覆车之辙邪彼方自诧曰前之文人才悭而不能宏阐有愧今日之富亦难与言矣卜子夏首作丧服𫝊记者曰𫝊者𫝊也𫝊其师说云尔唐陆淳于春秋每一义必称淳闻于师曰诗则有鲁故有韩故有齐后氏故齐孙氏故毛诗故训𫝊书则有大小夏侯觧故前人惟故之尚如此王吉为昌邑王中尉王好游猎吉上疏谏曰大王不好书术而乐逸逰冯式撙衔驰骋不止口倦乎叱咤手苦于箠辔身劳乎车舆朝则冐雾露昼则被尘埃夏则为大暑之所暴炙冬则为风寒之所偃薄数以耎脆之玉体犯勤劳之烦毒非所以全夀命之宗进仁义之隆也夫广厦之下细旃之上眀师居前劝诵在后上论唐虞之际下及殷周之盛考仁圣之风习治国之道䜣䜣然发愤忘食日新厥徳其乐岂徒衔橛之间㢤韩魏公曰以之遇可以成功以之不遇可以免祸者其惟晦乎又曰人情微处湏深体之若直用已以处所失多矣又曰君子操履湏当精微放过一事便为小人所窥韩魏公因论君子小人之际皆当以诚待之但知其为小人则浅与之接耳凡人至于小人欺己处不觉则已觉则必露其眀以破之公独不然眀足以照小人之欺然每受之未尝形于色也仁宗朝李都尉喜延士大夫尽声色之乐一时馆阁清流无不往者韩魏公于其间最年少独未尝造焉李数召而公数以事辞人有强之者公曰固欲往但未有名耳公处之不失和李莫能致怨同时诸公亦不以为介也韩魏公在政府时极有难处置事尝言天下事无有尽如意湏是隠忍不然不可一日处矣公言时同列二三公不相下语常至相击待其气定每与平之以理使归于是虽好胜者亦自然不争也韩魏公知欧阳永叔不以系辞为孔子书又多不以文中子为可取中书相㑹累年未尝与之言及也韩魏公在北门一属官有小才公多委以事人谓公真许之他日或问之公曰某人但任术所为大不敦笃大中其弊韩魏公为陜西招讨时尹师鲁与夏英公不相能师鲁于公处即论英公事英公于公处亦论师鲁公皆纳之不形遂无事不然不静矣韩魏公云临事若虑得是札定脚做更不移成败则任他如此方可成务韩魏公言王文正弟傲不可训一日遇冬至祀家庙列百壶于堂前弟皆击破之家人惶骇文正忽自外入见酒流满路不可行黙无一言但摄衣步入堂其后弟忽感悟而复为善终亦不言韩魏公重修五代祖茔域记夫谨家谍而心不忘于先茔者孝之大也惟坟墓祀祖之有託故以子孙不絶为重琦自志于学每见祖先所为文字与家世铭志则知宝而蔵之有遗逸者尝精意搜掇未始少懈时编嵗缉寖以大备其所志先域之所在虽距今百有余年必思博访而得之卒能不隳先业推及先茔之八世得以嵗时奉祀少慰庸嗣之志向若家牒不谨祖先文字不𫝊虽有孝于祖先之心欲究其宅兆而严祀之其可得乎古之学者必严其师师严然后道尊道尊然后笃敬笃敬然后能自守能自守然后果于用果于用然后不畏而不迁三代之衰学校废至两汉师道尚存故其学者各守其经以自用是以汉之政理文章与其当时之事后世莫及者其所从来㴱矣后世师法渐壊而今世无师学之尊严故自轻其道轻之则不能至不至则不能笃信信不笃则不知所守守不固则有所畏而物可移是故学者惟俯仰徇时以希禄利为急至于忘本趋末流而不返夫以不信不固之心守不至之学虽欲果于自用莫知其所以用之之道又况有利禄之诱刑祸之惧以迁之㢤迂叟曰世之人不以耳视而目食者鲜矣闻者骇曰何谓也迂叟曰衣冠所以为容观也称体斯羙矣世人舍其所称闻人所尚而慕之岂非以耳视者乎饮食之物所以为味也适口斯善矣世人取果饵而刻镂之朱緑之以为盘案之玩岂非以目食者乎司马温公答刘蒙书曰昔张伯松语陈孟公曰人各有性长短自裁子欲为我亦不能吾而效子亦败矣马文渊戒兄子欲其效龙伯髙之周慎谦俭不欲其效杜季良忧人之忧乐人之乐也光愚无似何足以望万一于古人然私心所慕者伯松伯髙而不敢为孟公季良之行也况幼时始能言则诵儒书习谨饬长而为吏则读律令守绳墨视地而后敢行顿足而后敢立足下一旦待以陈孟公杜季良之徒光能无骇乎人之爱其子者或多曰儿㓜未有知尔俟其长而敎之是犹养恶木之萌芽曰俟其合抱而伐之其用力顾不多㢤又如开笼纵鸟而捕之觧缰放马而逐之曷若勿縦勿觧之为易也孝经曰不爱其亲而爱他人者谓之悖徳不敬其亲而敬他人者谓之悖礼夫为人子而事亲或亏虽有他善累百不能掩也可不慎乎古之为士者自十五入学至四十方仕中间自有二十五年学又无利可趋则所志可知湏去趋善便自此成徳后之人自童稚间已有汲汲趋利之意何由得向德乐文仲説邹浩学士一事亦好尝见人写字不端正必湏劝戒之或人问之曰每事端正则心自正矣贵姓子弟于饮食玩好之物之类直是一生将身伏事不觧如管城之陈醋瓶洛中之史画匣是也更有甚事伯淳与君实尝同观史画犹能题品耐烦伯淳问尹实能如此与他画否君实曰自家一箇身犹不能自持更有甚工夫到此人于外物奉身者事事要好只有自家一箇身与心却不要好茍得外物好时却不知道自家身与心却已先不好了也蛊九二干母之蛊不可贞𫝊曰子之于母当以柔巽辅导之使得于义不顺而致败蛊则子之罪也从容将顺岂无道乎以妇人言之则隂柔可知若伸己刚阳之道遽然矫拂则伤恩所害大矣亦安能入乎在乎屈己下意巽顺将承使之身正事治而已故曰不可贞谓不可贞固尽其刚直之道如是乃中道也旅初六旅𤨏琐斯其所取灾𫝊曰六以隂柔在旅之时处于卑下是柔弱之人处旅困而在卑贱所存污下者也志卑之人既处旅困鄙猥𤨏细无所不至乃其所以致悔辱取灾咎也世治则庠序之教行有法以率之不率教者有至于移屏不齿又礼义㢘耻之风所渐陶父兄朋友之义所劝督故人莫不强于进学及夫乱世上不复主其教则无以率之风俗杂乱浮偷父兄所教者趋利朋友所习者从时故人莫不肆情废惰为自弃之人嘉祐初正献公㑹诸壻于东园时韩师朴王正国新登第皆恵穆婿也中休邻园闲坐正国唱自作小词甚多景纯问师朴曰师朴莫亦有否师朴正色曰岂有此事正献公书古人诗好衣不近节士体粱肉自怕腹中书两句于子舍之屏风恵穆公赴人饮食之约未尝后到曰使主人望望然而客不至吾不忍也凡作书唘先记彼人父祖名讳于几案恩雠分眀此四字非有道者之言也无好人此三字非有徳者之言也后生戒之世之人以往来宴㑹书问为徒费日力不若不讲之为愈是未知先王治人道之意人之所以异于禽兽者以其有礼乐相交接之道也故曰粲然有文以相接驩然有恩以相爱此其所以讲信脩睦而免于争夺相杀之患者常消祸于未萌也孟子曰出入相友守望相助疾病相扶持则百姓亲睦言往来之不可以已也乡饮酒曰吾观于乡而知王道之易易言宴会之不可以已也聘义曰相接以敬让则不相侵陵言书问之不可以已也此三者所以消祸于未萌而使免于争夺相接之患也大要前軰作事多周详后軰作事多濶畧字者朋友之称也尝见前軰先进不唿后进字后进固不敢唿先进字也气类不同者亦不相唿三四十年来先进始有字后进者又观前軰凡父行父执受拜不跪刘器之待制云某初登科与二同年谒张观参政三人同起身请教张曰某自守官以来常持四字曰勤谨和缓中间一后生应声曰勤谨和既闻命矣缓之一字某所未闻张正色作气曰何尝教贤缓不及事且道世间甚事不因忙后错了问某有一病且如作一简便湏安排言语写教如法要人𫝊玩饭一客便要器皿饮馔如法教人感激推此每事皆然先生曰此夸心欲以胜人皆私也作简请客如法是合做底只下面一句便是病根此病根因甚有只为不合有巳得人道好于我何加孟子谓宫室之羙妻妾之奉所识穷乏者得我与皆是有箇夸心又问更有一病称好则溢羙称不好则溢恶此犹是好恶使然且如今日泥泞只是五寸湏説一尺有利害犹且得无利害湏要如此此病在甚处曰欲以意气加人亦是夸心有人做作説话张筋努脉皆为有已又问或曰我初学问事必不当人必笑然我未有所得湏直情言之若掩蔵畏人笑徒自欺耳此言如何曰是也谓同坐诸子曰亦湏切记此语谢子与伊川别一年往见之伊川曰相别又一年做得甚工夫谢曰也只是去箇矜字曰何故曰子细㸃检得来病痛尽在这里若按伏得这箇罪过方有向进处伊川㸃头因语在坐同志者曰此人为学切问近思者也余问矜字罪过何故恁地大谢子曰今人做事只管要夸耀别人耳目浑不闗自家受用事有底人食前方丈便向人前喫只疏食菜羮却去房里为甚恁地愚柔之质质之不羙也以不羙之质求变而美非百倍其功不足以致之今以卤莽灭裂之学或作或辍以求变不羙之质及不能变则曰天质不羙非学所能变是果于自弃其为不仁甚矣愚者自是而不求自私者以天下非吾事懦者甘为人下而不辞有是三者欲身之脩未之有也刘道原之子羲仲本佳近亦变壊杨子云称言心声书心画羲仲每有书来唿儿軰译之数四有不能识者字小而闇弱亦其心术之不明类此某每于书画之间可得其人之大半温公曰凡观书当先其文辨其音然后可以求其义今喜以且为言是非可否不得所安自堕于小人之偷而媿夫君子之笃敬人湏是一切世味淡薄方好不要有富贵相周恭叔才髙识眀初年亦甚好后来只縁累重若把得定尽长进在昔闻眀道先生一见吕微仲便曰宰相微仲湏做只是这汉俗谢上蔡云为他有贵底相态便是俗处王介甫在政事堂只喫鱼羮饭因荐两人不行下殿便乞去云世间何处无鱼羮饭为縁它累轻便去住自在孟子谓堂髙数仞食前方丈侍妾数百人我得志不为学者湏先除去此等常自激昻便不到得坠堕常爱诸葛孔眀当汉末自言臣本布衣躬耕南阳茍全性命于乱世不求闻逹于诸侯后来虽应刘先主之聘宰割山河三分天下身为将相手握重兵亦何求不得何欲不遂却与后主言成都有桑八百株田十五顷子弟衣食自有余饶臣身在外别无调度不别治生以长尺寸若死之日不使廪有余粟库有余财以负陛下及卒果如其言如此軰人真可谓大丈夫矣杨训同黎才翁侍坐胡文定先生目黎曰为士人当只知穷经问学不湏及他事如贤前所言谁又詈骂自家谁又道甚言语如此是自家身心都不用理㑹只了得与人闲争也孟子曰自反而仁矣自反而有礼矣此物奚宜至㢤万一自家都是亦只得如此待人况骂詈长官亲闻乃坐若聴人传言是来谗贼之口更有何穷已杨训问胡文定先生避冦诸事如意否先生曰不惟避冦应人切不得望要事事足意得常有些不足处便好人家才事事足意便恰有不好事出陶渊眀为彭泽令不以家累自随送一力给其子书曰汝旦夕之费自给为难今遣此力助汝薪水之劳此亦人子也可善遇之问人能充无受尔汝之实无所往而不为义尔汝者是相尔汝之小恩爱否曰湏是壁立万仞一介不以取诸人方能如此孟子自有此气象故説出此等话如我以吾仁我以吾义我所不为皆古之制一闻可使寡人得见之语便更不见大凡事不可放过便受尔汝眺以道笃于亲戚故旧及有牵联之亲一日之雅皆委曲敦叙后生从而化者甚衆以道盛文肃家外甥洪炎玉父祖母文城君亦盛氏甥以道于玉父为尊行一日同㑹京师玉父未及见以道邂逅僧寺中玉父谓以道曰公丈人行也前此未得一见以道遽折之曰某自是公表叔何丈人行之有玉父再三谢之曰是表叔是表叔但某未曽敢叙致尔以此知游学之士湏经中原先逹钳椎方能有成也国语公父文伯之母告季康子君子能劳后世有继又谓其子圣王之处民也择瘠土而处之劳其民而用之故长王天下又曰民劳则思思则善心生逸则淫淫则忘善忘善则恶心生沃土之民不材淫也瘠土之民莫不向义劳也左传亦言人生在勤勤则不匮以此知勤劳者立身为善之本不勤不劳万事不举今夫细民能勤劳者必无冻馁之患虽不亲人人亦亲之常懒惰者必有饥寒之忧虽欲亲人人亦不用也公父文伯之母与左传所记皆故家遗俗相𫝊之语其必自圣人出也然则后生处身居业其可不以勤劳为先而懒惰自弃其身㢤古人自奉简约类非后人所能及如饮食髙下固自有制度诸侯无故不杀牛大夫无故不杀羊士无故不杀犬豕此犹是极盛制度也大抵古人得食肉者至少如食肉之禄氷皆与焉肉食者谋之肉食无墨此言贵者方得肉食也荘子九方歅相子綦之子刖而鬻之于齐适当渠公之街然身食肉而终相班超者虎头燕颔食肉相也以此知古人以食为贵食肉为难得比之后人简约甚矣春秋以后先王之泽渐逺然善言相传犹有存者学者得其言犹可详思而致力也如伍子胥为人刚戾忍訽能成大事赵襄子言君所以能置无恤为能忍訽也如忍诟之道微此数人言之后人不知也荘子称伊尹强力忍垢亦是道也后世人自处既不厚而轻用其身皆不知忍诟之道也前軰尝教少年毋轻议人毋轻説事惟退而自脩可也学记曰幼者聴而弗问皆使人自脩不敢轻发养成徳器也鄢陵之战范匄趋进曰塞井夷灶陈于军中而疎行首晋椘唯天所授何患焉文子执戈逐之曰国之存亡天也童子何知焉郑侵蔡有功郑人皆喜唯子产不顺曰小国无文徳而有武功祸莫大焉楚人来讨能勿从乎从之晋师必至晋楚伐郑自今郑国不四五年弗得宁矣子国怒之曰尔何知国有大命而有正卿童子言之将为戮矣范宣子子产之言皆切论也而文子子国深抑之如此者正恐后生轻发未成徳器而先招祸败卒无以立也故此两人后来所立如此之逺良由老成教之有素中有所主也绍圣初荥阳公罢经筵舍于京城外华严寺俟命者月余陈无已师道眺伯禹载之唐季实之问皆就华严见公亦为公留月余执事左右如亲子弟晨夕皆省揖于寝门之外后人能如此尊事前軰者盖少矣伊川先生甚爱表记中説君子庄敬日彊安肆日偷盖常人之情放肆则日就旷荡自检束则日就䂓矩有人问祁寛曰尹和靖先生寻常説今日政事向背当如何寛曰不曽説渠曰贤曽问否寛曰不曽问曰何故不问寛曰先生教人思不出其位不在其位不谋其政安敢问也渠云孔孟何故説寛曰孔孟亦不曽説渠引孔孟之言寛曰此孔孟在其位为司冦齐卿时説底至于答一时君臣问政皆时君大臣问政不得不告也观孔孟説底危行言孙及不谋其政气象方其闲处必不説也曰如此则先生之学焉用寛曰吾每教人必以君臣父子夫妇兄弟朋友之道必欲君君臣臣父父子子则其论政亦大矣奚必指时事而言书云孝乎惟孝友于兄弟是也一日举示先生先生曰甚善甚善古之号为贤士大夫者必谨乎礼必重乎义必从其厚必本其诚者也嗟今之世则异夫是取其便俗于礼不暇谨志急乎利于义不知重浇薄相师于厚不复从貎谀为敬于诚不必本礼也者贵有别也亲戚讲拜之礼所以眀尊卑长幼之异岂惟亲戚凡居父祖之执亦当受子孙致敬今既论亲矣至于致敬则类多交拜尊卑长幼甚矣其无别吉凶礼制人伦所甚重也不宜废紊今期功至亲或以在逺而哀遂不举或因小隙而不通慰问或乘亲丧而杀礼纳室或居夫服而暗受聘定忧制在身虽拘法弗仕而不妨公肆宴乐妇女衣装当其无戚或去华彩迨夫居忧翻忌纯素吉凶之礼又如是而废紊若乃偏亲在上子孙或私分产业而弗念奉养有阙尊长病未及絶肉未及寒卑幼有发箧盗匿而弗暇衔哀茹苦骨肉弗睦则絶不往来腾谤扬恶而不少隠及其欢和则尊卑无间必亵狎喧譁而不相避家至丰裕视亲戚孤贫而鲜肯赈恤财虽吝啬施缁黄则甚所甘心自山水之説炽子孙多稽留襄奉广营宅兆而専希己福自科举之法坏举子茍幸中选匿服冒户而弗顾典宪婚婣之家嫌隙已成则逐妇夺女论势而弗论义交承之间前政不肯遗后政之利后政或多毁前政之短相忌而不相睦学者自非欲得时文速化之术则莫肯从师不知古人从师本以传授博约为事师者自非得其厚资则弗肯售其时文速化之术不知古人为师本只以教育成才为乐公举之法久成私恩或徇权要嘱託或喜阿谀巧佞或廹亲故干恳或与他人互易其最下者乃受赂遗而不耻而覔举之士或脩文䞇为勤或借势力为援或讽士民称述行绩以取信于上或恃亲旧稔熟而深切责望其最甚者操持长短而为胁取之计纷纷干求靡所不至其有专脩职业而待知己必择所知而自荐者鲜矣附炎之态则迎意曲合冀蒙亲悦迨势去无望则罢踪絶迹视犹路人若乃介洁刚方人恶其不入衆以礼自持人笑其徒自苦志大虑逺者例目为狂妄安分守义者悉指谓无能徇人情而多可乃得贤者之称假公帑以妄施必有羙政之誉官职以本实之称为简慢而例从过唿书尺以謟谀不情为恭敬而纷纭多幅亲戚往来通问未免颂徳之言交游品位微差不复相称以字以丈相唿軰行莫辨以台相谓贵贱无殊口诵诗书者或行同于市井谈论公正者或宻趋于偏曲毁誉他人者多徇爱憎而不必有实过尤在身必加文饰而谁肯服理其游学肄业者不思勉已而常冀异恩其居官任事者绩考未立而已希赏典躁进者以交结为必致之资贪墨者恃行赂为救觧之术富贵遂意则无复存功业之心官年踰格则鲜肯循告老之制见利必图其所以得临难必规其所以避父训其子兄勉其弟交游之议论同僚之聚话㒺不在兹茍可进身益家弗恤害人蠧国士风之亏礼违义従薄尚伪者如此何以责小民之趋正㢤宜乎欺诈攘窃放僻邪侈冒犯法令争讼繁多而莫能禁止也吾每览简牍所记夷考先贤言行无非礼义为归及观前軰书尺率皆语简意尽于交朋则忠告无謟于卑㓜则训诲必严其轻重髙下必务得体其敦笃情实自然可慕后进晩生目熟世俗之事耳熟世俗之谈恬安所为未尝疑恠则是䧟溺其心然也夫入时愈深则失正愈逺闻吾説者亦可以自警也立身以力学为先力学以读书为本今取六经及论语孟子孝经以字计之毛诗三万九千二百二十四字尚书二万五千七百字周礼四万五千八百六字礼记九万九千二十字周易二万四千二百七字春秋左氏传一十九万六千八百四十五字论语一万二千七百字孟子三万四千六百八十五字孝经一千九百三字大小九经合四十八万四千九十五字且以中才为率若日诵三百字不过四年半可毕或以天资稍钝减中才之半日诵一百五十字亦止九年可毕茍能熟读而温习之使入耳着心久不忘失全在日积之功耳里谚曰积丝成寸积寸成尺寸尺不已遂成丈匹此语虽小可以喻大后生勉之龟山杨先生见予作许少伊哀词云文字间甚能形容少伊但全篇大体似平交哀词前軰于前后軰之际甚严又云有羙一人兮丰下而多髯此语固可见其仪形然黄鲁直诗玉堂若要真学士湏用儋州秃鬓翁此近乎不敬不可学也闻之使人心服凡为学之道必先至诚不诚未有能至焉者也何以见其诚居处齐荘志意凝定不妄言不茍笑开卷伏读必起恭敬如对圣贤掩卷沉思必根义理以闲邪僻行之悠久习与性成便有圣贤前軰气象凡勤学湏是出于本心不待父母先生督责造次不忘寝食在念然后见功茍有人则作无人则辍此之谓为父母先生勤学非为己修终无所得凡读书必务精熟若或记性迟钝则多诵遍数自然精熟记得坚固若是遍数不多只务强记今日成诵来日便忘其与不曽诵读何异凡见人有一行之善则当学之勿以其同时同处贵耳贱目焉少仪外传卷下钦定四库全书少仪外传卷下宋吕祖谦撰吾党训子弟当先趋向如义利之间内外之分不可不辨夫不使先求在我者而遽使之求在外者岂贤父兄所以养子弟者哉持身以清洁处心以公平勿使妇人预外事择师教子学未成勿使应科举处庠序衣服噐用皆出中制称家有无济䘏孤贫谨庆弔之礼无蓄异物珍寳美妾少仆接賔客以和睦待奴婢以寛恕楚人有善相人所言无遗䇿闻于国荘王见而问之对曰臣非能相人能观人之交也布衣也其交皆孝悌笃谨畏令如此者其家必日益身必日安此所谓吉人也官事君者也其交皆诚信而好善如此者事君日益官軄日进此所谓吉人也臣非能相人能观人之交也父母正则子孙孝慈是以孔子家儿不知骂曽子家儿不知怒所以然者生而善教也丙吉子显甘露中有罪削爵为闗内侯始显少为诸曹尝从祠髙庙至夕牲日乃使出取齐衣丞相吉大怒谓其夫人曰宗庙至重而显不敬慎亡吾爵者必显也夫人为言然后乃已茅容字季伟陈留人也年四十余耕于野时与等軰避雨树下衆皆夷倨相对容独危坐愈恭郭林宗行见之而竒其异遂与共言因请寓宿旦日容杀鸡为馔林宗谓为己设既而以供其母自以草蔬与客同饭林宗起拜之曰卿贤乎哉因劝令学卒以成德青州人隠蕃逃犇入吴朱据郝普数称蕃有王佐之才车马云集賔客盈堂潘濬子翥亦与蕃周旋馈饷之濬闻大怒䟽责翥曰吾受国厚恩志报以命尔軰在都当念恭顺亲贤慕善何故与降虏交以粮饷之在逺闻此心震面热惆怅累旬䟽到急就徃使受杖一百促责所饷当时人咸恠之顷之蕃谋作乱于吴事觉亡走捕得伏诛吴主切责郝普普惶惧自杀朱据禁止歴时乃解卞兰苦酒消渇时魏明帝信巫女用水方使人持水赐兰兰不肯饮诏问其意兰言治病自当以方药何信于此帝为变色而兰终不服桓常侍闻人道深公者辄曰此公既有宿名加先逹知称又与先人至交不冝谈王长豫为人谨顺事亲尽色养之孝丞相还台及行未尝不送至车后常与曹夫人摒挡箱箧长豫亡后丞相还台登车后哭至台门曹夫人作簏封而不忍开刘真长王仲祖共行日旰未食有相识小人贻其餐肴案甚盛真长辞焉仲祖曰聊以充虚何苦辞真长曰小人都不可与作縁孙兴公作庾公诔文既成示庾道恩庾见慨然送还之曰先君与君自不至于此禇大傅南下孙长乐于船中视之言次及刘真长死孙流涕因讽咏曰人之云亡邦国殄瘁禇大怒曰真长平生何尝相比数而卿今日作此面向人梁贺琛奏今天下守宰所以贪残良由风俗侈靡使之然也今之燕喜相竞夸豪积果如邱陵列肴同绮绣露台之产不周一燕之资而賔主之间裁取满腹未及下堂已同臭腐为吏牧民者致赀巨亿罢归之日不支数年率皆尽于燕饮之物歌舞之具所费事等邱山为欢止在俄顷乃更追恨向所取之少如虎傅翼増其搏噬一何悖哉魏左将军李栗性简慢常对道武舒放不肃咳唾任情道武积其宿过遂诛之顾恺之尝执命有定分非智力所移唯应恭己守道信天任运而闇者不逹妄意徼倖徒亏雅道无闗得䘮乃以其意命弟子愿作定命论齐文宣帝怒临漳令嵇晔舍人李文师以赐臣下为奴中书侍郎郑頥私谓祠部尚书王昕曰自古无朝士为奴者昕曰箕子为之奴頥以白帝曰王元景比陛下于纣帝衔之帝与朝臣酣饮昕称疾不至帝遣骑执之昕方揺膝吟咏遂斩于前殿毕义云作书与髙元海论叙时事元海入宫不觉遗之给事中李孝贞得而奏之帝由是踈元海和士开复譛元海帝以马鞭箠元海六十出为兖州刺史郑余庆不事华洁后进趋其门者多垢衣败服以望其知而武儒衡谒见未尝辄易所好但与之正言直论余庆因亦重之敬宗时裴度自兴元入觐既至而朝士持两端者日拥度门一日度留客命酒刘栖楚矫求度之欢曲躬附裴耳而语崔咸嫉其矫举爵罚度曰丞相不当许所由官嗫耳语度笑而饮之栖楚不自安趋出坐客皆壮之王仲舒韦成季吕洞軰为郎官朋党辉赫日㑹聚歌酒慕李藩名强致同会藩不得已一至仲舒軰好为讹语俳戯后召藩坚不去曰吾与仲舒軰终日不晓所与言何也后果败笞怒废于家则竖子之过立见刑罚不中则民无所措手足治家之寛勐亦犹国焉梁孝元世有中书舍人治家失度而过严刻妻妾遂共货刺客伺醉而杀之也世间名士但务寛仁至于饮食饟馈童仆减损施惠然诺妻子节量狎侮賔客侵耗乡党此亦为家之巨蠧矣齐吏部侍郎房文烈未尝嗔怒经霖雨絶粮遣婢籴米因尔逃窜三四许日方复擒之房徐曰举家无食汝何处来竟无捶挞尝寄人宅奴婢彻屋为薪略尽闻之嚬蹙卒无一言昔刘文饶不忍骂奴为畜产今世愚人遂以相戯或有指名为豚犊者有识傍观犹欲掩耳况当之者邪自古文人多䧟轻薄原其所积文章之体标举兴㑹发引性灵使人矜伐今世文士此患弥切一事偶当一句清巧神厉九霄志凌千载不觉更有傍人加以砂砾所伤惨于矛㦸讽刺之祸速乎风霆深宜防虑以保元吉学问有利钝文章有巧拙钝学累功不妨精熟拙文研思终归蚩鄙但成学士自足为人必乏天才勿强操笔吾见世人至无才思自谓清华流布丑拙亦已衆矣治㸃子弟文章以为声价大弊事也一则不可常继终露其情二则学者有凭益不精励吾家巫觋祷请絶于言议符书章醮亦无析焉汝曹所见也勿为妖妄之费真草书迹江南承晋宋余俗相与事之然此艺不须过精夫巧者劳而智者忧常为人所役使更觉为累韦仲将遗戒深有以也王逸少风流才士萧散名人举世唯知其书翻以能自蔽也萧子云每叹曰吾编齐书自谓可观唯以笔迹得名亦异事也王襃地胄清华才学优敏后虽入闗亦被礼遇犹以书工﨑岖碑碣之间辛苦笔砚之役尝悔恨曰假使吾不知书可不至今日邪以此观之慎勿以书自命治家可俭而不可吝也俭者省约为礼之谓也吝者穷急不恤之谓也生民之本要当稼穑而食桑麻以衣蔬果之蓄园场之所产鸡豚之膳埘圏之所生爰及栋宇器械樵苏脂烛莫非种植之物也至能守其业者闭门而为生之具已足但家无盐井耳今北土风俗率能躬俭节用以赡衣食江南奢侈多不逮焉门不停賔古所贵也失教之家阍寺无礼或以主君寝食嗔怒拒客未通江南深以为耻黄门郎裴之礼好待賔客或有此軰对賔杖之其门生僮仆接于他人折旋俯仰辞色应对莫不肃敬与主无别也江南朝士因晋中兴而渡江本为覊旅至今八九世未有力田悉资俸禄而食耳假令有者皆信僮仆为之未尝目观起一墢土耘一株苖不知㡬月当下㡬月当收安识世间余务乎故治官则不了营家则不办皆优闲之过也君子当守道崇徳蓄价待时爵禄不登信由天命须求趋竞不顾羞慙比较才能斟量功伐厉色扬声东怨西怒或有刼持宰相瑕疵觊获酬谢或有諠聒时人视听求见发遣以此得官谓为才力何异盗食致饱窃衣取温哉世见躁竞得官者便谓弗索何获不知时运之来不求亦至矣见静退未遇者便谓弗为胡成不知风云不兴徒求无益也凡不求而得者焉可胜算乎张霸卒遗敕诸子曰人生一世但当畏敬于人若不善加已直为受之正献公平日未尝较曲直闻谤未尝辩也少时书于座右曰不善加己直为受之盖其初自惩艾也如此严彭祖迁太子太傅亷直不事权贵或説曰天时不胜人事君以不脩小礼曲意亡贵人左右之助经谊虽髙不至宰相愿少自勉彊彭祖曰凡通经术固当脩行先王之道何可委曲而从俗茍求富贵乎彭祖竟以太傅官终范子夷説仲尼圣人也才作陪臣颜子大贤也箪食瓢饮后之人不及孔颜者逺矣而常叹仕宦不逹何愚之甚若能以自已官爵比之孔颜侥倖甚矣当官之法唯有三事曰清曰慎曰勤知此三者则知所以持身矣知此三者可以保禄位可以逺耻辱可以得上之知可以得下之援然世之仕者临财当事不能自克常自以为不必败持不必败之意则无所不为矣然事常至于败而不能自保故设心处事戒之在初不可不察借使役用权智百端补治幸而得免所损己多不若初不为之为愈也司马子微坐忘论云与其巧持于末孰若拙戒于初此天下之要言也当官䖏事之大法用力简而见功多无如此言者人能思之岂复有悔吝耶事君如事亲事官长如事兄与同僚如与家人待群吏如待奴仆爱百姓如爱妻子䖏官事如䖏家事然后为能尽吾之心如有毫末不至皆吾心有所未尽也故事亲孝故忠可移于君事兄弟故顺可移于长居家理故治可移于官岂有二理哉范侍郎育作库务官随时箱笼只置㕔事上以防疑谤凡若此类皆守官所宜详知也当官者勿辞迂谨而深避嫌疑以至诚待人而深避文法如此则可以免当官者凡异色人皆不冝与之相接巫祝尼媪之类尤冝踈絶要当以清心省事为本当官者先以暴怒为戒事有不可当详䖏必无不中若先暴怒只能自害岂能害人前軰尝言凡事只怕待待者详䖏之谓也盖详䖏之则思虑自出人不能中伤也当官䖏事务要着实如涂擦文书追改日月重易押字万一败露得罪反重亦非所以养诚心事君不欺之道也百种姦伪不如一实反覆变诈不如慎始防人疑衆不如自慎智数周宻不如省事不易之道也当官既自亷洁又须闗防小人如文字厯引之类皆须明白以防中伤不可不致慎不可不详知也为政要得厉威严使事事齐整甚易但失于不觉便不是古人作䖏孔子言居上不寛吾何以观之哉又曰寛则得衆若使寛非常道圣人不只如此説了今人只要事事如意故觉见寛政闷人不知权柄在手不是使性气䖏何尝见百姓不畏官但见官人多虐百姓耳然寛亦须有制始得若百事不管唯务寛大则胥吏舞文弄法不成官府须要权常在己操纵予夺揔不由人尽寛不妨万事真实有命人力计较不得吾平生未尝干人在书局亦不谒执政或劝之吾对曰他安能陶铸我自有命在若信不及风吹草动便生恐惧忧喜枉做却闲工夫枉用却闲心力信得命及便养得气不折挫荥阳公在维扬时东莱公为曹官所居廨舍无几案以竹縳架上置书册噐皿之属悉不能具䖏之甚安其简俭如此苏丞相子容知亳州有豪民妇被罪当杖以病未科每旬检校未愈邓元孚为谯县簿谓其子曰尊公髙明平昔以政事称今岂可为一豪妇人所绐公为贤子不可不白但谕医者如法检校彼自不诬矣其子白之公曰万事付公议何容心焉若言语轻重则人有观望或有可悔既此妇死元孚大慙服曰某軰狭小岂可测公之用心也后生少年乍到官守多为猾吏所饵不自省察所得毫末而一任之间不复敢举动大抵作官嗜利所得甚少而吏人所盗不赀矣以此被重谴良可惜也徐仲车先生为楚州教授尝言事各有所主不得相侵某借书必白经谕有急故留门必白直学不敢自专也徐仲车先生尝言人之同官不可不和和则事无乖逆而下不能为姦必欲和莫若分过而不掠美吕文穆不喜记人过初叅知政事入朝堂有朝士于帘内指之曰是小子亦叅政耶文穆佯为不闻而过之其同列怒令诘其官位姓名文穆遽止之罢朝同列犹不能平悔不穷问文穆曰若一知其姓名则终身不能复忘固不如毋知也且不问之何损时皆服其量范子夷尝言其家家学不卑小官居一官便尽心治一官之事只此便是学圣人也若以为州县之軄徒劳人耳非所以学圣人也李公择尚书家尝置声妓孙中丞莘老不以为然荥阳公曰此莫是小节否孙中丞曰此一节亦不小崇寕初衣服皆尚窄䄂狭縁有不如是者皆取怒于时故当时章䟽有言襃衣博帯尚存元祐之风矮帽幅巾犹袭姦臣之体盖东坡喜戴矮帽当时谓之东坡帽黄鲁直喜戴幅巾故言袭姦臣之体也韩子苍大观间尝赠予外弟蔡伯世诗云秃巾小帽纷纷是眼眀见此襃衣士秃巾小帽皆当时浮薄子所尚闗正叔既被召衣服不改旧或问之曰正叔若登对衣服当如何正叔曰衣帛帛见衣褐褐见孔颕逹䟽曰䜛言之起由数问小事于小人问荆公勿使上知之语信乎曰须㸔他当时因甚事説此话且如作此事当如何更须详审未要令上知之又如説一事未甚切当更须如何商量体察今且勿令上知若此类不成是欺君也凡事未见始末更切子细反覆推究方可范子夷説其祖作外任官时与京中人书言居京慎勿窃论曲直不同任言官时取小名受大祸因言吾徒相见正当论行己立身之事耳齐之季世多以财货託附外家諠动女谒拜守宰者印组光华车骑辉赫荣兼九族取贵一时而为执政所患随而伺察既以利得必以利殆纵得免死莫不破家然后噬脐亦复何及夫门地髙者一事坠先训则异他人虽生可以茍爵位死不可见祖先地下门髙则自骄族盛则人窥嫉实艺懿行人未必信纎瑕㣲累十手争指矣所以脩己不得不至为学不得不坚夫士君子生于世己无能而望于他人用己无善而望他人爱犹农夫卤莽种之而怨天泽不润虽欲弗馁可乎予㓜尝闻先仆射言立己以孝弟为基恭黙为本畏法为务勤俭为法肥家以忍顺保交以简恭广记如不及求名如傥来莅官则洁已省事而后可以言家法家法备然后可以言养人直不近祸亷不沽名忧与祸不偕洁与富不并董生有云弔者在门贺者在闾言忧则恐惧恐惧则福至又曰贺者在门弔者在闾言受福则骄奢骄奢则祸至故世族久近与命位丰约不假问蓍龟星数在䖏心行事而已昭国里崔山南琯子孙之盛仕族罕比山南曽祖母长孙夫人年髙无齿祖母唐夫人事姑孝毎旦栉縰笄拜阶下升堂乳姑长孙不粒食者数年一日病言无以报吾妇冀子孙皆得如妇孝然则崔之门安得不大乎东都仁和里裴尚书寛子孙衆盛实为名阀天后时宰相魏元同选尚书之先为壻未成婚而魏䧟罗织狱家徙岭表及北还女已踰笄其家议无以为衣食资愿下发为尼有一尼自外至曰汝福厚丰必有令匹子孙将徧天下宜北归家人遂不敢议及荆门则裴赍装以迎矣今势利之徒舍信誓如反掌则裴之蕃衍乃天之报施也予旧府髙公先君兄弟三人俱居清列非速客不二羮胾夕食龁卜瓠而已皆保重于世永寕王相国涯居位窦氏女归请曰玉工货钗直七十万钱王曰七十万钱岂于汝惜但钗直若此乃妖物也祸必随之女不复敢言后钗为冯球外郎妻首饰王闻之曰外郎有七十万钱其可久乎冯为贾相国餗门人贾有奴颇横冯爱贾召奴责之奴泣谢未㡬冯晨谒贾贾未出有二青衣赍银罂出曰公恐君寒奉地黄酒三盃冯悦尽举之俄病渇且噎因暴卒贾为叹息出涕卒不知其由明年王贾皆遇祸噫王以珍玩为物之妖信知言矣而不知恩权隆赫之妖甚于物耶冯以卑位贪货不能正其家忠于所事不能保其身不足言矣贾之奴害客于墙庑间而不知欲始终冨贵其得乎舒相国元舆与李繁有隙为御史鞫谯狱穷致繁罪后舒亦及祸今世人盛言宿业报应曽不思视履考祥事欤夫名门右族莫不由祖考忠孝勤俭以成立之莫不由子孙顽率奢傲以覆坠之成立之难如升天覆坠之易如燎毛予家本以学识礼法称于士林比见诸家于吉凶礼制有疑者多取正焉䘮乱以来门祚衰落基业之重属于后生夫行道之人徳行文学为根株正直刚毅为柯叶有根无叶或可俟时有叶无根膏雨所不能活也至于孝慈友悌忠信笃行乃食之醯醤可一日无哉见与董生论周易九六义取老而变以为毕中和承一行僧得此説异孔颕逹䟽而以为新竒彼毕子董子何肤末于学而遽云云也都不知一行僧承韩氏孔氏而果以为新竒不亦可笑矣哉何毕子董子之不视其书而妄以口承之也君子之学将有以异也必先䆒穷其书䆒穷而不得焉乃可以立而正也今二子尚未能读韩氏注孔氏正义是见其道听途説者又何能知所谓易者哉唐仆射栁仲郢镇郪城有婢失意于成都鬻之刺史盖巨源西川大校累典大郡居苦竹溪女侩以婢导于巨源备赏技巧他日巨源窥牕栁婢侍左通衢有鬻绫罗者召俾就宅盖于束缣内选择邉幅舒卷揲之第其厚薄酬酢可否栁婢失声而仆似中风命扶之而去都无言促令舆还女侩家翌日而瘳诘其所苦青衣曰虽贱人曽为栁家细婢死矣安能事卖绫绢牙郎乎蜀都闻之皆嗟叹清族之家率由礼则孔戡于为义若嗜欲勇不顾前后于利与禄则畏避退䖏如怯夫然有货玉带者王文正弟以呈文正文正曰如何弟曰甚佳公命繋之曰还见佳否弟曰繋之安得自见文正曰自负重而使观者称好无乃劳乎我腰间不称此物亟还之故平生所服止于赐帯王文正公毎见家人服饰似过即瞑目曰吾门素风一至于此亟令减损故家人或有一衣稍华必于闺内易之不敢令公见焉范文正公与朱氏姪书曰汝守官䖏事小心不得欺与同官和睦尽礼有事只与同官议莫与公人商量莫纵乡亲来部下兴贩自家且一向清心做官莫营私利汝㸔老叔自来如何还曽营私否自家好家门各为好事以光祖宗邓州花蜡烛名着天下虽京师不能造相传云是㓂莱公烛法公尝知邓州而自少年冨贵不㸃油灯尤好夜宴剧饮虽寝室亦然烛逹旦毎罢官去后人至官舍见厠溷间烛泪在地徃徃成堆杜祁公衍为人清俭在官未尝然官烛油灯一炷荧然欲㓕与客相对清谈而已二公皆为名臣而奢俭不同如此然祁公夀考终吉莱公晚有南迁之祸遂殁不反虽其不幸亦可以为戒也梁昭明太子𦵏其母丁贵嫔遣人求墓地之吉者或赂宦者俞三副求卖地云若得钱三百万以百万与之三副宻启上言太子所得地不如今地于上为吉上年老多忌即命市之𦵏毕有道士云此地不利长子若厌之或可申延乃为蜡鹅及诸物埋于墓侧长子位宫监鲍邈之魏雅初皆有宠于太子邈之晩见踈于雅乃宻启上云雅为太子厌祷上遣检掘果得鹅物大惊将穷其事徐勉固谏而止但诛道士由是太子终身慙愤不能自明及卒上徴其长子南徐州刺史华容公欢至建康欲立以为嗣衔其前事犹豫久之卒不立庚寅遣还镇司马光曰君子之于正道不可少顷离也不可跬歩失也以昭明太子之仁孝武帝之慈爱一染嫌疑之迹身以忧死罪及后昆求吉得㐫不可湔涤可不戒哉是以诡诞之士竒邪之术君子逺之朱全忠尝与僚佐及游客坐于大栁之下全忠独言曰此木宜为车毂衆莫应有游客数人起应曰宜为车毂全忠勃然厉声曰书生軰好顺口玩人皆此类也车毂须用夹榆栁木岂可为之顾左右曰尚何待左右数十人捽言宜为车毂者悉扑杀之夫人爪牙之利不及虎豹膂力之强不及熊罴奔走之疾不及麋鹿飞飏之髙不及燕雀茍非群聚以御外患则久为异类食矣是故圣人教人以礼使知父子之亲人知爱其父则知爱其兄弟矣知爱其祖则知爱其宗族矣如枝叶之附于根榦手足之繋于身首不可离也岂徒使其粲然条理以为荣观哉实欲使相为依庇以扞外患也圣人知一族不足以独立也故又为之甥舅婚媾姻娅以辅之犹惧其未也故又慈养百姓以卫之故爱亲者所以爱其身也爱民者所以爱其亲也如是则其身安如泰山夀如箕翼他人安得而侮之哉故自古圣贤未有不先亲九族然后能施及他人者彼愚者则不然弃其九族逺其兄弟欲以专利其身殊不知身既孤人斯戕之矣于利何有哉故世之人欲爱其身而弃其宗乌在其能爱身也孔子曰均无贫和无寡安无倾善为家者尽其所有而均之虽粝食不饱弊衣不完人无怨矣夫怨之所生生于自私及有所厚薄也汉世谚曰一尺布尚可缝一㪷粟尚可舂言尺布可缝而共衣㪷粟可舂而共食讥文帝以天下之冨不能容其弟也今之为后世谋者不过广营生计以遗之田畴连阡陌邸肆跨坊曲粟麦盈囷仓金帛充箧笥慊慊然求之犹未足施施然自以为子子孙孙累世用之莫能尽也然不知以义方训其子以礼法齐其家自于十数年中勤身苦体以聚之而子孙以嵗时之间奢靡游荡以㪚之反笑其祖考之愚不知自娱又怨其吝啬无恩于我而厉之也始则欺绐攘窃以充其欲不足则立约举债于人以俟其死而偿之观其意惟患其祖考之夀也甚者至于有疾不疗隂行酖毒亦有之矣然则向之所以利后世者适足以长子孙之恶而为身祸也顷尝有士大夫其先亦国朝名臣也家甚富而尤吝啬斗升之粟尺寸之帛必身自出纳鎻而封之昼则佩钥于身夜则置钥于枕下病甚困絶不知其子孙窃其钥开藏室发箧笥取其资财其人复苏即扪枕下求钥不得愤怒遂卒其子孙不哭相与争匿其财遂致鬭讼其䖏女亦䝉首执牒自诉于府以争嫁资为乡党笑盖由子孙自㓜及长惟知有利不知有义故也夫生生之资固人所不可无然勿求多余多余希不为累矣使其子孙果贤邪岂䟽粝布褐不能自营死于道路乎若其不贤邪虽积金满室又奚益哉故多藏以遗子孙吾见其愚之甚也伯淳作县常于座右书视民如伤四字云某毎日常有媿于此观其用心应是不错决挞了人古人于民若保赤子为其无知也常以无知恕之则虽有可怒之事亦无所施其怒无知则固不察其利害所在教之趋利避害全在保者今赤子若无人保则虽有坑穽在前蹈之而不知故凡事疑有后害而民所见未到者当与他做主始得州县近令劝诱冨民买盐劝诱百姓名一入官以后便不可脱为民父母岂可暂时罔之使之终身受其害予尝为泰州狱掾颜岐夷仲以书劝予治狱次第毎一事冩一幅相戒如夏日取罪人早间在东廊晚间在西廊以避日色之类又如狱中遣人勾追之类必使之毕此事不可更别遣人恐其受赂己足不肯毕此事也又如监司郡守严刻过当者须平心定气与之委曲详尽使人相从而后已如未肯从再当如此详之其不聼者少矣歩隲与卫旌俱以种𤓰自给㑹稽焦征𦍑郡之豪族人客放纵乃共修刺奉𤓰以献征𦍑方在内卧驻之移时旌欲委去隲止之曰本所以来畏其强也而今舍去欲以为髙祗结怨耳良久征𦍑开牖见之身隠几坐帐中设席置地坐隲旌于牖外旌愈耻之隲辞色自若征𦍑作食身享大案殽膳重㳫以小盘饭与隲旌惟菜茹而已旌不能食隲极饭致饱乃辞出旌怒隲曰何能忍此隲曰吾等贫贱是以主人以贫贱遇之固其宜也当何所耻范云少与领军长史王畡善云起宅新成移家始毕畡亡于官舍尸无所归云以东厢给之移尸自门入躬自营含招复如礼时人以为难李翛尹京兆荘宪太后崩为山陵桥道置顿使啬官费物物裁损灵驾至㶚桥从官多不得食始议更造渭城门计钱三万翛以为劳不聴使凿轨道深之柱危不支方过䘮而门壊輼辌仅免彻门乃得行翛妄奏车轴折山陵使李逄吉劾罔上请免官王罴性俭率尝有台使至罴为设食使乃裂去薄饼縁罴曰耕种收获其功已深舂爨造成用力不少尔之选择当是未饥命左右撤去之使者愕然大慙刘器之建中崇寕初知潞州部使者观望治郡中事无巨细皆详考然竟不得毫发过徃驿劵亦无违法与者部使者亦叹服之后居南京有府尹取兵白直厯㸃磨他寓居无有不借禁军者独器之未尝借一人其廉慎如此峭直深刻之人明习法令所以检䕶其身可使无过此其所长然卒有其所长以把持窥刺为心一二聴之使人𥚹廹不容茍善其刻而用其深则必置人主于有过之地士有负俗之累而其心坦明出于恺悌不肯欺负人主以贼其民与彼刻深之人相去万万岂可以有瑕之玉而置于碔砆之下乎取人于上者将何择哉赏必当功罚必当罪刻核之论也罪疑惟轻功疑惟重君子长者之心也以君子长者之心则自无刻核之论如君子不尽人之欢不竭人之忠去其臣也必可使复仕去其妻也必可使复嫁如此等论上下薰蒸则太平之功可立致也芝草生甘露降醴泉出皆是此等和气薫蒸所生发人私书拆人信物深为不徳甚者遂至结为仇怨余得人所附书物虽至亲卑㓜者亦未尝辄留必为附至及人託于某䖏问讯干求若事非顺理而已之力不及者则可至诚面却之若己诺之矣则必须逹所欲言至于聴与不聴则在其人凡与賔客对坐及徃人家见人得亲戚书切不可徃观及注目偷视若促膝并坐目力可及则歛身而退候其收书方复进以续前话若其人置书几上亦不可取观须俟其人云某所恵书云云足下请观之方可一㸔若书中説事无大小以至戯谑之语皆不可于他䖏复説凡入人家切不可于几案上及书等内翻㸔人家书简及记事册子钱糓文簿若人将文字令己㸔切不可于背后观皆无徳之一端也凡借一物上至书册下至器用茍得已者则不须借若不获己则须爱䕶过于己物㸔用才毕便即归还切不可以借为名意在没纳及不加爱惜至有损坏大率豪气者于己之物多不自爱惜借人物岂可亦如此此非用豪气之所乃无徳之一端也凡饮食蒸饼去皮馒头去蔕肉去脂皮之类皆非成人所为乃痴騃无知而已自非生硬臭恶与犯己宿疾之物岂有不可食之理凡与人同坐夏则已择凉䖏冬则已择暖䖏及与人共食多取先取皆无徳之一端也郭逵为西帅王韶初以措置西事至邉逵知其必生邉患用备邉财赋事连商贾移牒取问韶读之怒形颜色掷牒于地者久之乃徐取纳怀中入而复出对使者碎之逵奏其事上以问韶韶以元牒缴进无一损坏上不悟韶计不直逵言自后逵论韶并不报而韶遂得志矣予旧见前軰语及此事无不切齿而新进小生徃往以此谈韶不容口近有一士人自言久游太学论及韶行事亦以此为智数过人而不以罔上䧟老成罪韶徃者茍合干进者持此自售亦不足怪不谓经此大变故犹守旧闻如此等軰真是不识浊净其可责哉亲友之廹危难也家财己力当无所吝若横生图计无礼请谒非吾教也黄发之人五臓气虚精神耗竭若稍失节宣即动成危瘵盖老人勌惰不能自调在人资飬以延遐筭为人子者深宜察其寒温审其饘药依四时摄飬之方顺五行休王之气恭恪奉亲慎无懈怠春属木主发生春肝气王肝属木其味酸木能胜土土属脾主甘当春之时其饮食之味宜减酸益甘以养脾气肝气盛者调吹气以利之顺之则安逆之则少阳不生肝气内变春时阳气初昇万物萌发正二月间乍寒乍热髙年之人多有宿疾春气所攻则精神昏倦宿患发举又复经冬已来拥炉薫衾㗖炙饮热至春成积多所发泄致体热头昏膈壅涎𠻳四肢劳倦腰脚不任皆天所发之疾也常宜体候若稍觉微疾不可便行踈利恐伤脏腑别生余疾若别无疾状或只选食治方中稍凉利饮食调停与进不须服药常择和暖日引侍尊亲于园亭楼阁虚敞之䖏使放意登眺用摅滞懐以畅生气时寻花木游赏以快其意不令孤坐独眠自生鬰闷春时若亲朋请召老人意欲从欢任自遨游常令的亲侍从惟酒不可过饮春时人家多造冷馔米食等不令下与如水团粽粘冷肥腻之物多伤脾胃难得消化大不益老人切宜㸔承春时遇天气顿暖不可顿减绵衣縁老人气弱骨踈风冷易伤才至春时但令多着夹衣遇暖之时一重重渐减不致暴伤也夏属火主于长飬夏心气王心主火能克金金属肺肺主辛其饮食之味当夏之时宜减苦増卒以飬肺气心气盛者调呵气以踈之顺之则安逆之则太阳不长心气内溃盛夏之月最难调摄隂气内伏暑毒外蒸纵意当风任性食冷故人多有飱泄之患况是老人尤宜保辅若檐下衖道穿隙破窓皆不可纳凉此为贼风中人最毒宜居虚堂凈室水次木隂洁净之䖏自有清凉毎日凌晨进温平顺气汤一服饮食温软不令太饱江南风俗儿生一期为制新衣盥浴装饰男则用弓矢纸笔女则刀尺鍼缕并加饮食之物及珍寳服玩置之儿前观其发意所取以验贪亷愚智名之为试儿亲表聚集致燕享焉自兹以后二亲若在毎至此日常有酒食之事而无教之徒虽已孤露其日皆为燕饮酣畅声乐不知有所感伤世间大有病人亲朋故旧交游来问疾其人曽不经一事未读一方自骋了了诈作明能谈説异端或言是虚或道是实或云是风或云是蛊或道是水或云是痰纷纭谬説种种不同破壊病人心意不知孰是迁延未就时不待人欻然致祸各自散走是故大须好人及好名医识病深浅探赜方书博覧古今是事明解者㸔病不尔大误人事言及先人理当感慕江南人事不获已须言阀閲必以文翰罕有面论者北人无何便尔説话及相访问如此之事不可加于人也若言须及者则敛容肃坐世父叔父兄弟各以尊卑轻重为容色之节皆变于常江南凡弔者识轻服而不识主人则不于㑹所而弔他日脩名诣其家隂阳説云辰为水墓又为土墓故不得哭王充论衡云辰日不哭哭则重䘮今无教者辰日有䘮不问轻重举家清谧不敢发声以辞弔客道书又曰晦歌朔哭皆当有罪天夺之筭丧家朔望哀感弥深寕当惜夀又不哭也江左朝臣子孙初释服朝见二宫皆当泣涕二宫为之改容颇有肤色充泽无哀感者梁武薄其为人多被抑退裴政出服问讯武帝贬瘦枯藁涕泗滂沱武帝目送之曰裴之礼不死也偏傍之书死有归煞子孙逃窜莫肯在家画瓦书符作诸厌胜䘮出之日门前然火户外列灰祓送家鬼章断注连凡如此者不近人情乃儒雅之罪人弹议所当加也胡文定问杨训相知训言杨宋臣恺悌君子既而宋臣受总司差权湘潭令大热中之官遇疾而终训请先生言于总司保任为没于王事先生曰宋臣固可伤然凡事不必如此计较君子爱人以徳使宋臣在决不喜为此等事贤能教飬其孤足矣𦵏者人生之大事死者以窀穸为安宅死而未𦵏犹行而未得其归也是以孝子虽爱亲留之不敢久也古者天子七月诸侯五月大夫三月士踰月诚由礼物有厚薄奔赴有逺近不如是不能集也今王宫以下皆三月而𦵏盖以非同位外姻无㑹𦵏者故适时之宜更为之制礼未𦵏不变服啜粥居倚庐寝苫枕块既虞而后有所变盖孝子之心以为亲未获所安已即不敢安也今世俗信术者妄言以为𦵏不择地及嵗月日时则子孙不利祸殃总至有至终䘮除服或十年或二十年或终身或累世犹不𦵏至为水火所漂焚他人所投弃失亡尸柩不知所之者岂不哀哉人所贵有子孙者为其死而形体有所付也既而不𦵏则与无子孙而死道路者奚以异乎诗曰行有死人尚或殣之况为人子乃忍弃其亲而不𦵏哉唐太常博士吕才叙𦵏书曰孝经云卜其宅兆而安厝之盖以窀穸既终永安体魄而朝市迁变泉石交侵不可前知故谋之龟筮近代或选年月或相墓田以为一事失所祸及死生按礼天子诸侯大夫𦵏皆有月数则是古人不择年月也春秋九月丁巳𦵏定公雨不克𦵏戊午日下昃乃克𦵏是不择日也郑𦵏简公司墓之室当路毁之则朝而窆不毁则日中而窆子产不毁是不择时也古之𦵏者皆于国都之北域兆有常是不择地也今𦵏书以为子孙冨贵贫贱夭夀皆因卜所致夫子文为令尹而三已栁下恵为士师而三黜计其邱壠未尝改移而野俗无识妖巫妄言遂于擗踊之际择𦵏地而希官爵荼毒之秋选𦵏时而规财利斯言至矣夫死生有命富贵在天固非𦵏所能移就使能移孝子何忍委其亲不𦵏而求利于已哉世又有用羗胡法自焚其柩收烬骨而𦵏之者人习为常恬莫之恠呜唿讹俗誖戾乃至此乎或曰旅宦逺方贫不能致其柩不焚之何以致其归𦵏曰如㢘范軰岂其家冨邪延陵季子有言骨肉归复于土命也魂气则无不之也舜为天子廵狩苍梧而殂𦵏于其野彼天子犹然况士民乎必也竭力不能归其柩即所亡之地而𦵏之不犹愈于火焚乎道无精粗本未而古有大学小学之别者特学有其渐云尔子夏之门人小子洒扫应对进退而子游以为末不知洒扫应对进退即精义入神之妙而欲二之则过矣东莱先生所编少仪外传学者终身行之犹惧不及而曰少仪云者谓时过则难学而少成若天性故欲自童丱而习之庶㡬趋向蚤正气质易成非曰小学冝习而大学不必知也与我同志者盍深省焉嘉定癸未三月朔云谷胡巖起题右少仪外传一编先兄太史暇日手自次辑者也首命其名曰帅初次更其名曰辨志而其终则定以是名焉祖俭尝获侍坐与闻所以为此编之意盖以始学之士徒玩乎见闻汨乎思虑轻自大而卒无据故指其前言徃行所当知而易见者登之于䇿使之不待考索而自有得于日用之间其于未易遽知而非可卒见则皆畧而不载茍读是编而无所厌忽各因其所得而有自立之地则先兄之心庶乎其不泯矣丹阳郡文学谭元猷祖俭之同舍生也欲刋其书于学宫因识所闻于卷末绍熈二年七月十五日东莱吕祖俭书