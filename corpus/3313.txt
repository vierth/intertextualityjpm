草堂诗话提要钦定四库全书集部九草堂诗话诗文评类提要等谨案草堂诗话二巻宋建安蔡梦弼撰篇首题曰名儒嘉话凡二百余条盖梦弼曽着杜工部草堂诗笺其本久佚存者惟此而已宋史艺文志云方道醇集诸家老杜诗评五巻方铨续老杜诗评五巻陈振孙书録解题则云莆田方道深集诸家老杜诗评五巻续一巻又载杜诗发挥一巻今书皆不传则此为最旧矣近代註杜诗者引梦弼诗话不过十余则未有能见此本者也杜诗至宋而大行故篇中皆宋人评语而取于韵语阳秋者尤多云干隆四十三年六月恭校上总纂官纪昀陆钖熊孙士毅总校官陆费墀草堂诗话卷上钦定四库全书草堂诗话巻上宋蔡梦弼撰名儒嘉话凡二百余条淮海秦少游进论曰杜子美之于诗实集衆流之长适当其时而巳昔苏武李陵之诗长于髙妙曹植刘公干之诗长于豪逸陶潜阮籍之诗长于冲澹谢灵运鲍照之诗长于峻洁徐陵庾信之诗长于藻丽于是子美穷髙妙之格极豪逸之气包冲澹之趣兼峻洁之姿备藻丽之态而诸家之作所不及焉然不集诸家之长子美亦不能独至于斯也岂非适当其时故耶孟子曰伯夷圣之清者也伊尹圣之任者也栁下惠圣之和者也孔子圣之时者也孔子之谓集大成呜唿子美亦集诗之大成欤鳯台王彦辅诗话曰唐兴承陈隋之遗风浮靡相矜莫崇理致开元之间去雕篆黜浮华稍裁以雅正虽饰句绘章人得一槩各争所长如太羮𤣥酒者薄滋味如孤峯絶岸者骇廊庙秾华可爱者乏风骨烂然可珍者多玷缺逮至子美之诗周情孔思千彚万状茹古涵今无有涯涘森严昭焕若在武库见戈㦸布列荡人耳目非特意语天出尤工于用字故卓然为一代冠而歴世千百脍炙人口予毎读其文窃苦其难晓如义鹘行巨颡老拳之句刘梦得初亦疑之后覧石勒传方知其所自出盖其引物连类掎摭前事往往而是韩退之谓光燄万丈长而世号诗史信哉东坡苏子瞻诗话曰太史公论诗国风好色而不淫小雅怨诽而不乱以予观之是特识变风变雅耳乌覩诗之正乎昔先王之泽衰然后变风发乎情虽衰而未竭是以犹止于礼义以为贤于无所止者而巳若夫发于性止于忠孝其诗岂可同日而语哉古今诗人衆矣而子美独为首者岂非以其流落饥寒终身不用而一饭未尝忘君也欤后山陈无巳诗话曰黄鲁直言杜子美之诗法出审言句法出庾信但过之耳苕溪胡元任曰老杜亦自言吾祖诗冠古则其诗法乃家学所传耳诗眼曰古人学问必有师友渊源汉杨恽一书迥出当时流辈则司马迁外甥故也自杜审言巳自工诗当时沈佺期宋之问等同在儒馆为交游故杜甫律诗布置法度全学沈佺期更推广集大成耳沈有云云白山青千万里几时重谒圣明君甫云云白山青万余里愁㸔直北是长安沈有云人如天上坐鱼似镜中悬甫云春水船如天上坐老年花似雾中㸔是皆不免蹈袭前辈然前后杰句亦未易优劣也山谷黄鲁直诗话曰船如天上坐人似镜中行船如天上坐鱼似镜中悬沈云卿之诗也云卿得意于此故屡用之老杜春水船如天上坐祖述佺期之语也继之以老年花似雾中㸔盖触类而长之也苕溪胡元任曰沈云卿之诗源于王逸少镜湖诗所谓山隂路上行如在镜中游之句然李太白入青溪山诗云人行明镜中鸟度屏风里虽有所袭语益工也诗眼曰黄鲁直谓文章必谨布置以此槩考古人法度如杜子美赠韦见素诗云纨袴不饿死儒冠多误身此一篇立意也故使人静聴而具陈之耳自甫昔少年日至再使风俗淳皆言儒冠事业也自此意竟萧条至蹭蹬无纵鳞言误身事也则意举而文备故巳有是诗矣然必言其所以见韦者于是以厚愧真知之句所以真知者谓传诵其诗也然宰相职在荐贤不当徒爱人而巳士固不能无望故曰窃效贡公喜难甘原宪贫果不能荐贤则去之可也故曰焉能心怏怏祇是走踆踆又将入海而去秦也然其去也必有迟迟不忍之意故曰尚怜终南山囬首清渭濵则所知不可以不别故曰常拟报一饭况懐辞大臣夫如此是可以相忘于江湖之外虽见素亦不得而见矣故曰白鸥波浩荡万里谁能驯也此诗布置最得正体如官府甲第㕔堂房室各有定处不可乱也又云诗有一篇命意有句中命意如老杜上韦见素诗布置如此是一篇命意也至其道迟迟不忍去之意则曰尚怜终南山回首清渭濵其道欲与见素别则曰常拟报一饭况懐辞大臣此句中命意也盖如此然后可以顿挫髙雅矣鳯台王彦辅麈史曰杜审言子美之祖也唐则天时以诗擅名与宋之问相唱和其诗有绾雾青条弱牵风紫蔓长又有寄语洛城风月道明年春色倍还人之句若子美林花带雨胭脂落水荇牵风翠带长又云传语风光共流转暂时相赏莫相违虽不袭取其意而语脉盖有家法矣文昌杂録曰唐嵗时节物元日则有屠苏酒五辛盘胶牙饧人日则有煎饼上元则有丝笼二月二日则有迎富贵果子三月三日则有镂人寒食则有假花鸡毬镂鸡子干堆蒸饼饧粥四月八日则有餻糜五月五日则有百索糭子夏至则有结杏子七月七日则有金针织女台乞巧果子八月一日则有㸃炙杖子九月九日则有茱萸菊花酒餻腊日则有口脂面药澡豆立春则有綵胜鸡燕生菜杜甫春日诗春日春盘细生菜又曰胜里金花巧耐寒重阳诗曰茱茰赐朝士腊日诗曰口脂面药随恩泽是皆记当时之所重也金石录曰唐六公咏李邕撰胡履灵书余初读杜甫八哀诗云朗咏六公篇忧来豁蒙蔽恨不见其诗晚得石本其文辞髙古真一代佳作也六公者五王各为一章狄丞相为一章秦少游诗话曰曽子固文章妙天下而有韵者輙不工杜子美长于歌诗而无韵者几不可读梦弼谓无韵者若课伐朩诗序之类是也遯斋闲覧曰杜子美之诗悲懽穷泰发歛抑扬疾徐纵横无施不可故其诗有平淡简易者有绵丽精确者有严重威武若三军之帅者有奋迅驰骤若泛驾之马者有淡泊闲静若山谷隐士者有风流醖借若贵介公子者盖其诗绪宻而思深观者茍不能臻其阃奥未易识其妙处夫岂浅近者所能窥哉此甫之所以光掩前人而后来无继也元稹谓兼人之所独专斯言信矣隐居诗话曰子美潭州诗岸花飞送客樯燕语留人谓䘮乱之际人无乐善喜士之心至于一将一迎曽不若岸花樯燕也诗在优柔感讽不在逞豪放而诟怒也子美最善评诗观其爱李白深矣至称白则曰李侯有佳句往往似隂铿又曰清新庾开府俊逸鲍叅军信斯言也观隂铿鲍昭诗则知所谓主优柔而下豪放者为不虚矣诗眼曰古人律诗亦是一片文章语或似无伦次而意若贯珠十二月一日诗云今朝腊月春意动云安县前江可怜此诗立意念嵗月之迁易感异乡之飘泊其曰一声何处送书鴈百丈谁家上水船则覊旅愁思皆在目前未将梅蘂惊愁眼要取椒花媚逺天梅望春而先花椒将夏而乃繁言滞留之势当自冬过春始终见梅椒则百花之开落皆在其中矣以此益念故国思朝廷故曰明光起草人所羡肺病几时朝日边闻官军收河北诗云剑外忽传收蓟北初闻涕涙满衣裳夫人感极则悲悲定而后喜忽闻大盗之平喜唐室复见太平顾视妻子知免流离故曰却㸔妻子愁何在其喜之至也不知手之舞之足之蹈之故曰漫展诗书喜欲狂从此有乐生之心故曰白日放歌须纵酒于是率中原流寓之人同归以青春和暖之时即路故曰青春作伴好还乡言其道涂则曰欲从巴崃穿巫崃言其所归则曰便下襄阳到洛阳此盖曲尽一时之意惬当衆人之情通畅有条理如辩士之语言然所谓意若贯珠也石林叶梦得诗话曰诗人以一字为工世固知之惟老杜变化开阖出竒无穷殆不可以形迹捕诘如江山有巴蜀栋宇自齐梁则其逺近数千里上下数百年只在有与自两字间而吞吐山川之气俯仰古今之懐皆见于言外此工妙至到人力不可及也学林新编曰田舍诗云榉栁枝枝弱枇杷树树香或谓榉栁者栁之一种其名为榉栁非双声字也枇杷乃双声字榉栁不可以对枇杷某谓此诗显曰田舍则当在田舍时偶见二物盖所谓景物如此乃以为对尔如觅松苗子诗云落落出羣非榉栁青青不朽岂杨梅以榉栁对杨梅乃正对也然则以榉栁对枇杷非误也寄髙詹事云天上多鸿鴈池中足鲤鱼鸿鴈二物也鲤者鱼之一种其名为鲤疑不可以对鸿鴈然懐李太白云鸿鴈几时到江湖秋水多以鸿鴈对江湖为正对矣得舍弟消息云浪传乌鹊喜深负鹡鸰诗乌鹊二物疑不可以对鹡鸰然偶题云音书恨乌鹊号怒怪熊罴以乌鹊对熊罴为正对矣寄李白云几年遭鵩鸟独泣向麒麟鵩鸟乃鸟之名鵩者疑不可以对麒麟然寄贾岳州严巴州两阁老云貔虎闲金甲麒麟受玉鞭以貔虎对麒麟为正对矣哭韦晋之云鵩鸟长沙讳犀牛蜀郡怜以鵩鸟对犀牛为正对矣子美岂不知对属之偏正邪盖其纵横出入无不合也后山陈无巳诗话曰杜之诗法韩之文法也诗文各有体韩以文为诗杜以诗为文故不工耳石林叶梦得诗话曰禅宗谓云门有三种语其一为随波逐浪句谓随物应机不主故常其二为截㫁衆流句谓超出言外非情识所到其三为函盖干坤句谓泯然皆契无间可伺其深浅以是为序余甞戱为学子言老杜诗亦有此三种语但先后不同以波飘菰米沉云黒露冷莲房坠粉红为函盖干坤句以落花游丝白日静鸣鸠乳燕青春深为随波逐浪句以百年地僻柴门逈五月江深草阁寒为截㫁衆流句若有解此当与渠同叅山谷黄鲁直诗话曰子美作诗退之作文无一字无来处盖后人读书少故谓杜韩自作此语耳古人之为文章真能陶冶万物虽取古人陈言入翰墨如灵丹一粒㸃铁成金也漫叟诗话曰诗中有拙句不失为竒作若子美云两箇黄鹂鸣翠栁一行白鹭上青天之句是也苕溪胡元任丛话曰律诗有扇对格第一与第三句对第二与第四句对如少陵台州郑司户苏少监诗云得罪台州去时危弃硕儒移官蓬阁后谷贵殁潜夫东坡苏子瞻和郁孤台诗云邂逅陪车马寻芳谢朓州凄凉望乡国得句仲宣楼之类是也漫叟诗话曰杜诗有自天题处湿当暑着来清自天当暑乃全语也东坡苏子瞻诗云公独未知其趣耳臣今时复一中之可谓青出于蓝苕溪胡元任丛话曰子瞻此诗戱徐君猷孟亨之皆不饮酒不止天生此对其全篇用事亲切尤可喜诗云孟嘉嗜酒桓温笑徐邈狂言孟徳疑公独未知其趣耳臣今时复一中之风流自有髙人识通介宁随薄俗移二子有灵应抚掌吾孙还有独醒时皆徐孟二人事也吕氏童䝉训曰陆士衡文赋立片言以居要乃一篇之警䇿此要论也文章无警䇿则不足以传世盖不能竦动世人如杜子美及唐人诸诗无不如此但晋宋间人専致力于此故失于绮靡而无髙古气味子美诗云语不惊人死不休所谓惊人语即警䇿也蔡绦西清诗话曰子美洞庭诗云吴楚东南坼干坤日夜浮不知子美胷中吞几云梦也三山老人胡氏语録曰子美慈恩寺塔诗乃讥天寳时事也山者人君之象秦山忽破碎则人君失道矣贤不肖混殽而清浊不分故曰泾渭不可求天下无纲纪文章而上都亦然故曰俯仰但一气焉能辨皇州于是思古之圣君不可得故曰囬首叫虞舜苍梧云正愁是时明皇方躭于淫乐而不巳故曰惜哉瑶池饮日宴崑崙丘贤人君子多去朝廷故曰黄鹄去不息哀鸣何所投惟小人贪窃禄位者在朝故曰君㸔随阳鴈各有稻粱谋石林叶梦得诗话曰诗语固忌用巧太过然縁情体物自有天然工巧而不见其刻削之痕老杜细雨鱼儿出㣲风燕子斜此十字殆无一字虚设细雨着水面为沤鱼常上浮而淰若大雨则伏而不出燕体轻弱风勐则不能胜惟㣲风乃受以为势故又有轻燕受风斜之句至若穿花蛱蝶深深见㸃水蜻蜓欵欵飞深深字若无穿字欵欵字若无㸃字皆无以见其精㣲如此然读之浑然全似未尝用力此所以不碍其气格超胜唐末诸子为之便当入鱼跃练江抛玉尺莺穿丝栁织金梭体矣东坡苏子瞻诗话曰七言之伟丽者如子美云旌旗日暖龙蛇动宫殿风㣲燕雀髙五更鼓角声悲壮三峡星河影动揺尔后寂寞无闻焉直至欧阳永叔云沧波万古流不尽白鸟双飞意自闲万马不嘶听号令诸番无事着耕耘可以并驱争先矣诗眼曰世俗喜绮丽知文者能轻之后生好风花老大即厌之然文章论当理不当理耳茍当于理则绮丽风花同入于妙茍不当理则一切皆为长语上自齐梁诸公下至刘梦得辈往往以绮丽风花累其正性其过在于理不胜而词有余也子美云绿垂风折笋红绽雨肥梅岸花飞送客樯燕语留人亦极绮丽其模冩景物意自亲切所以妙絶古今其言舂容闲适则有穿花蛱蝶深深见㸃水蜻蜓欵欵飞落花游丝白日静鸣鸠乳燕青春深其言秋景悲壮则有蓝水逺从千涧落玉山髙并两峯寒无边落朩萧萧下不尽长江滚滚来其富贵之词则有香飘合殿春风转花覆千官淑景移麒麟不动炉烟转孔雀徐开扇影还其弔古则有映阶碧草自春色隔叶黄鹂空好音竹送清溪月苔移玉座春皆出于风花然穷尽性理移夺造化自古诗人巧即不壮壮即不巧巧而能壮乃如是也矣隐居诗话曰李光弼代郭子仪入其军号令不更而旌旗改色及其亡也子美哀之云三军晦光彩烈士痛稠叠前人谓杜甫之为诗史盖为是也非但序陈迹摭故实而巳崔徳符曰少陵八哀诗可以表里雅颂中古作者莫及也两纪行诗发秦州至鳯凰台发同谷县至成都府二十四首皆以经行为先后无复差舛昔韩子苍尝论此诗笔力变化当与太史公诸赞方驾学者宜常讽诵之苕溪胡元任丛话曰李杜画像古今诗人题咏多矣若杜子美其诗髙妙固不待言要当知其平生用心处则半山老人之诗得之矣若李太白其豪气盖世千载之下犹可叹想则东坡居士之赞尽之矣半山老人诗云吾观少陵诗谓与元气侔力能排天斡九地壮颜毅色不可求浩荡八极中生物岂不稠丑妍巨细千万殊竟莫见以何雕锼惜哉命之穷颠倒不见收青衫老更斥饥死半九州瘦妻僵前子仆后攘攘盗贼森戈矛吟哦当此时不废朝廷忧尝愿天子圣大臣各伊周宁令吾庐独破受冻死不忍四海赤子寒飕飕伤屯悼屈止一身嗟时之人我所羞所以见公像再拜涕泗流推公之心古亦少愿起公死从之游东坡居士赞云天人几何同一沤谪仙非谪乃其游麾斥八极隘九州化为两鸟鸣相酬一鸣一止三千秋开元有道宜少留縻之不可矧肯求西望太白横峩岷眼髙四海空无人大儿汾阳中令君小儿天台坐忘身平生不识髙将军手污吾足乃敢嗔作诗一笑君应闻半山老人王介甫也诗眼曰孙莘老尝谓老杜北征诗胜韩退之南山诗王平甫以谓南山胜北征终不能相服时山谷黄鲁直尚少乃曰若论工巧则北征不及南山若书一代之事以与国风雅颂相为表里则北征不可无而南山虽不作未害也二公之论遂定隐居诗话曰夏郑公竦评老杜初月诗㣲升紫塞外巳隐暮云端以为意主肃宗也郑公善评诗者也吾观韩退之煌煌东方星奈此衆客醉其顺宗时作也东方谓宪宗在储也山谷黄鲁直诗话曰好作竒语自是文章一病但当以理为主理得而辞顺文章自然出羣拔萃观子美到䕫州后诗韩退之自潮州还朝后文皆不烦䋲削而自合矣迂叟诗话曰唐曲江开元天寳中旁有殿宇安史乱后其地尽废文宗覧杜甫诗云江头宫殿锁千门细栁新蒲为谁緑因建紫云楼彩霞亭嵗时赐宴又诏百司于两岸建亭馆焉苕溪胡元任丛话曰严氏溪放歌云劔南嵗月不可度边头公卿仍独骄按唐史杜甫传严武以世旧待甫甚善甫尝醉登武牀瞪曰严挺之乃有此儿武亦暴勐外若不为忤中衔之一日欲杀甫集吏于门武将出冠钩于帘三左右白其母奔救得止以此知边头公卿仍独骄之句当为此也苕溪胡元任丛话曰子美戱作花卿歌细考此歌想花卿当时在蜀中虽有一时平贼之功然骄恣不法人甚苦之故子美不欲显言之但云人道我卿絶世无既称絶世无天子何不唤取守东都语句含蓄盖可知东原録曰子美送杨六判官使西蕃诗云子云清自守今日起为官诸本皆然予谓今当作金盖金日磾本休屠王太子与母阏氏俱没入官输黄门养马武帝尝竒之赐汤沐衣冠拜为马监唐中兴时赞普必有相类者故甫用之也或曰子云对今日但取日以对云也蜀人师古诗话曰子美江村诗云老妻画纸为棊局稚子敲针作钓钩谓妻比臣夫比君棊局直道也针本全直而敲曲之言老臣以直道成帝业而幼君坏其法稚子比幼君也此天厨禁脔之说也或说老妻以比杨贵妃稚子以比安禄山盖禄山为贵妃养子棊局天下之喻也贵妃欲以天下私禄山故禄山得以邪曲包藏祸心此説似为得之虽然子美之意亦不如此老妻稚子乃甫之妻子甫肯以已妻子而托意于淫妇人与逆臣哉理必不然且如进艇诗云昼引老妻乘小艇晴看稚子浴清江则又将何所比况乎此皆村居与妻子适情以自乐故形之诗咏皆若托意于草朩鸟兽之类不宜区区肆穿凿也吕氏童䝉训曰谢无逸语汪信民云老杜有自然不做底语到极至处者有雕琢语到极至处者如丹青不知老将至富贵于我如浮云此自然不做底语到极至处者也如金钟大镛在东序氷壶玉衡悬清秋此雕琢语到极至处者也蜀人师古诗话曰子美遣兴诗云笋根稚子无人见沙上凫雏傍母眠稚子为之説者不一或以为竹䶉或以为雉雏或以为笋皆非也殊不知子美多借为对偶其句语相混后人多不晓其义稚子乃甫之子宗文也甫有二子一曰宗文字稚子二曰宗武字骥子如云骥子春犹隔莺歌暖正繁乃忆幼子之诗也借骥子以对莺歌正似此以稚子对凫雏之类是也甫有诗云老妻画纸为棊局稚子敲针作钓钩又云昼引老妻乘小艇晴看稚子浴清江又云邻人有美酒稚子夜能賖则稚子乃宗文也审矣笋根稚子无人见此寻儿不见忽于竹丛边得子遂有此句复何疑乎殊不㸔下句沙上凫雏傍母眠以禽鸟犹知爱其子可以人反不如之乎盖谓小儿戱于竹边偶寻不见遂至感物以兴巳意其理灼然也苕溪胡元任丛话曰律诗之作用字平侧世固有定体衆共守之然不若时用变体如兵之出竒变化无穷以惊世骇目如老杜诗云竹里行厨洗玉盘花边立马簇金鞍非闗使者徴求急自识将军礼数寛百年地僻柴门迥五月江深草阁寒㸔弄渔舟移白日老农何有罄交欢此乃七言律诗之变体也又云山瓶乳酒下青云气味浓香幸见分鸣鞭走送怜渔父洗盏开尝对马军此乃絶句律诗之变体也又有七言律诗至第三句便失粘落平侧亦别是一体唐人用此甚多但今人少用耳如有云揺落深知宋玉悲风流儒雅亦吾师怅望千秋一洒涙萧条异代不同时江山故宅空文藻云雨荒台岂梦思最是楚宫俱泯灭舟人指㸃到今疑又有云谩向江头把钓竿懒眠沙草爱风湍莫倚善题鹦鹉赋何须不着鵕䴊冠腹中诗籍幽时曝肘后医方静处㸔兴发㑹能骑骏马终须重到使君滩此二诗起头用侧声故第三句亦用侧声又有云暮春三月巫崃长皛皛行云浮日光雷声忽送千山雨花气浑如百和香黄鹂过水飜回去燕子啣泥湿不妨飞阁巻帘图画里虚无只少对潇湘此诗起头用平声故第三句亦用平声凡此皆律诗之变体学诗者不可不知也蜀人师古诗话曰子美古柏行霜皮熘雨四十围黛色参天二千尺説者谓濶四十围长二千尺何其长与广不相等耶有以两指为围有以合抱为围若用指为围则长而太瘦若用抱为围则又褊而短甫之言果为如何大抵诗人之言不必于长短小大而求其疵也诗取其意不必泥其语孟子谓不以文害辞不以辞害意盖知诗者也颍濵苏子由曰老杜䧟贼时有哀江头诗云少陵野老吞声哭春日潜行曲江曲江头宫殿鎻千门细栁新蒲为谁緑忆昔霓旌下南苑苑中万物生颜色昭阳殿里第一人同辇随君侍君侧辇前才人带弓箭白马嚼囓黄金勒翻身向天仰射云一箭正坠双飞翼明眸皓齿今何在血汚游魂归不得清渭东流劔阁深去住彼此无消息人生有情涙沾臆江水江花岂终极黄昏胡骑尘满城欲往城南望城北予爱其词气如百金战马注坡蓦涧如履平地得诗人之遗法也苕溪胡元任丛话曰子美江南逢李龟年诗云岐王宅里寻常见崔九堂前几度闻正是江南好风景落花时节又逢君此诗非子美作岐王开元十四年薨崔涤亦卒于开元中是时子美方十五嵗天寳后子美未尝至江南梦弼谓当考万竹髙元之端叔荼甘録曰老杜萤火诗幸因腐草出敢近太阳飞未足临书巻时能㸃客衣似讥当时阉人用事于人君之前不能主张文儒而乃如青蝇之㸃素也説者谓喻小有才而侵侮大徳岂不误哉广陵马永卿大年嬾真子録曰日临公馆静画满地图雄剑阁星桥北松州雪岭东华夷山不断吴蜀水相通兴与烟霞㑹清罇幸不空右杜工部严武㕔咏蜀道画图是时武跋扈㣲有割据之意故甫于诗讽之云山不断水相通以言蜀不可割据也幕下有益于东道者有如此也丹阳葛常之韵语阳秋曰传云学士大夫则知尊祖矣族之所在祖之所出也其可以不敬乎陶渊明有赠长沙公诗序云长沙公于余为族祖同出大司马昭穆既逺巳为路人故其诗云同源分流人易世疎慨然晤叹念斯厥初礼服遂悠嵗月眇徂感彼行路眷焉踟蹰盖深伤之也长沙公于渊明如此而渊明乃以教戒自任其临别赠言之际有进篑虽少终在为山之句呜唿渊明亦可谓贤矣杜子美数访从孙济而不免于防猜故其诗云所来为宗族亦不为盘飱勿受外嫌猜同姓古所敦观长沙公与济尊祖之义扫地矣葛常之韵语阳秋曰贤者豹隐墟落固当和光同尘虽舍者争席奚病而况于杯酒之间哉陶渊明杜子美皆一世伟人也每田父索饮必使之毕其欢而尽其情而后去渊明诗云清晨闻叩门倒裳往自开问子为谁欤田父有好懐壶浆逺见候疑我与时乖子美诗云田翁逼社日邀我甞春酒呌妇开大瓶盆中为吾取二公皆有位者也于田父何拒焉至于田父有一世皆尚同愿君汩其泥之説则姑守陶之介久客惜人情如何拒邻叟则何妨杜之通乎扪蝨新话老杜诗当是诗中六经他人诗乃诸子之流也杜诗有髙妙语如云王侯与蝼蚁同尽随丘墟愿闻第一义囬向心地初可谓深入理窟晋宋以来诗人无此句也心地初乃庄子所谓游心于淡合气于漠之义也程氏演繁露老杜七歌竹林为我啼清昼蔡绦以竹林为禽名恐穿凿也竹本非啼诗人因其号风若哀因谓之啼何必有喙者而后能啼耶説文竹之天然似人之笑因为笑字竹岂能笑特以象言尔非笑而可名以笑从懐哀者观之孰不得为啼耶洪内翰容斋随笔云古人酬和诗必答其来意非若今人为次韵所局也观文选所编何劭张华卢谌刘琨二陆三谢诸人赠答可知巳唐人尤多不可具载姑取杜集数篇畧纪于此髙适寄杜公云媿尔东西南北人杜则云东西南北更堪论髙又有诗云草𤣥今巳毕此外更何言杜则云草𤣥吾岂敢赋或似相如严武寄杜云兴发㑹能驰骏马终须重到使君滩杜则云枉沐旌麾出城府草茅无径欲教锄杜公寄严诗云何路出巴山重巖细菊班遥知簇鞍马囬首白云间严答云卧向巴山落月时篱外黄花菊对谁䟦马望君非一度冷猿秋鴈不胜悲杜送韦迢云洞庭无过鴈书疏莫相忘迢云相忆无南鴈何时有报章又云虽无南去鴈看取北来鱼郭受寄杜云春兴不知凡几首杜答云药裹闗心诗摠废皆如钟磬在簴扣之则应往来反复于是乎有余味矣黄常明诗话杜诗有用一字凡数十处不易者如縁江路熟俯青郊傲睨俯峭壁展席俯长流杖藜俯沙渚此邦俯要冲四顾俯层巅旄头俯涧瀍层台俯风渚游目俯大江江槛俯鸳鸯其余一字屡用若此类多不可具述萤雪丛説老杜诗词酷爱下受字盖自得之妙不一而足如脩竹不受暑轻燕受风斜吹面受和风野航恰受两三人诚用字之工也然其所以大过人者无他只是平易虽曰似俗其实眼前事尔老妻画纸为棊局稚子敲针作钓钩以老对稚以其妻对其子无如此之亲切又是闺门之事宜与知者道黄常明诗话数物以个谓食为喫甚近鄙俗独杜屡用崃口惊猿闻一个两个黄鹂鸣翠栁却遶井边添个个送李校书云临岐意颇切对酒不能喫楼头喫酒楼下卧但使残年饱喫饭梅熟许同朱老喫盖篇中大概竒特可以映带者也扪蝨新话云韩以文为诗杜以诗为文世传以为戯然文中要自有诗诗中要自有文亦相生法也文中有诗则句语精确诗中有文则词调流畅谢𤣥晖曰好诗圆美流转如弹丸此所谓诗中有文也唐子西曰古文虽不用偶俪而散句之中暗有声调步骤驰骋亦有节奏此所谓文中有诗也观子美到夔州以后诗简易纯熟无斧凿痕信是如弹丸矣黄常明诗话子美云设网万鱼急盖指聚歛之臣苛法侵渔使民不聊生乃万鱼急也又云能者操舟疾若风撑突波涛挺乆入小人舞智趋时巧宦数迁所谓疾若风也残民以逞不顾倾覆所谓挺义入也日暮蛟龙改窟穴山根鳣鲔随云雷鱼不得其所龙岂能安居君与民犹是也此与六义比兴何异吾徒何为纵此乐暴殄天物圣所哀此乐而能戒又有仁厚意亦如前王作网罟设法害生成不専为取鱼也退之叉鱼曰观乐忆吾僚异此意矣黄常明诗话贾生终童欲轻事征伐大抵少年躁鋭使绵歴老成当不如此昔人欲沉孙武于五湖斩白起于长平诚有谓哉尝爱老杜云慎勿吞青海无劳问越裳大君先息战归马华山阳又有安得壮士挽天河浄洗甲兵长不用安得务农息战鬬普天无吏横索钱愿戒兵犹火恩加四海深不眠忧战伐无力正干坤其愁叹忧戚盖以人主生灵为念孟子以善言陈战为大罪我战必克为民贼仁人之心易地皆然扪蝨新话陶渊明诗采菊东篱下悠然见南山采菊之际无意于山而景与意㑹此渊明得意处也而老杜亦曰夜䦨接软语落月如金盆予爱其意度闲雅不减渊明而语句雄健过之毎咏此二诗便觉当时清景尽在目前而二公冩之笔端殆若天成兹为可贵古今词话蜀人将进酒尝以为少陵诗作瑞鹧鸪唱之昔时曽从汉梁王濯锦江边醉几场拂石坐来衫䄂冷踏花归去马蹄香当初酒贱宁辞醉今日愁来不易当暗想旧游浑似梦芙蓉城下水茫茫此诗或谓杜甫或谓鬼仙或谓曲词未知孰是然详味其言唐人语也首先有曽从汉梁王之句决非子美作也况集中不载灼可见矣不知杨曼倩何所据云草堂诗话巻上草堂诗话卷下钦定四库全书草堂诗话巻下宋蔡梦弼撰三山老人语録曰子美送严武还朝诗云公若登台辅临危莫爱身是劝以仗节死义也横浦张子韶心传录曰读子美野色更无山隔㫁山光直与水相通已而叹曰子美此诗非特为山光野色凡悟一道理透彻处往往境界皆如此也东莱吕居仁曰诗每句中须有一两字响响字迺妙指如子美身轻一鸟过轻燕受风斜过字受字皆一句响字也丹阳洪景卢容斋随笔曰张文潜暮年在宛丘何大圭方弱冠往谒之凡三日见其吟哦老杜玉华宫诗不絶口大圭请其故曰此章乃风雅鼓吹未易为子言大圭曰先生所赋何必减此曰平生极力模冩仅有一篇稍似之然未可同日语也遂诵其离黄州诗偶同此韵曰扁舟发孤城挥手谢送者山囬地势巻天豁江面㵼中流望赤壁石脚揷水下昏昏烟雾岭歴歴渔樵舍居夷实三载邻里通借假别之岂无情老涙为一洒篙工起鸣鼓轻橹健于马聊为过江宿寂歴樊山夜此其音响节奏固似之矣读之可嘿喻也横浦张子韶心传录曰陶渊明辞云云无心而出岫鸟倦飞而知还杜子美云水流心不竞云在意俱迟若渊明与子美相易其语则识者往往以谓子美不及渊明矣观其云云无心鸟倦飞则可知其本意至于水流而心不竞云在而意俱迟则与物初无间㫁气更混沦难轻议也丹阳洪景卢容斋随笔曰江山登临之美泉石赏翫之胜世间佳境也观者必曰如画至于丹青之妙好事君子嗟叹之不足者则又以逼真目之如老杜人间又见真乘黄时危安得真致此悄然坐我天姥下斯须九重真龙出凭轩忽若无丹青髙堂见生鹘直讶松杉冷兼疑菱荇香之句是也以真为假以假为真均之为妄境耳人生万事如是何特此耶山谷黄鲁直诗话曰陶渊明责子诗云白髪被两髩肌肤不复实虽有五男儿总不好纸笔阿舒已二八懒惰故无匹阿宣行志学而不爱文术雍端年十三不识六与七通子垂九龄但觅梨与栗天运茍如此且进杯中物观渊明此诗想见其人慈祥戏谑可观也俗人便谓渊明诸子皆不肖而渊明愁叹见于诗耳又云杜子美诗云陶潜避俗翁未必能逹道观其着诗篇颇亦恨枯藁逹生岂是足黙识盖不早生子贤与愚何其挂懐抱子美困顿于三川盖为不知者诟病以为拙于生事又往往讥议宗文宗武失学故聊解嘲耳其诗名曰遣兴可解也俗人便谓讥议渊明所谓痴人前不得説梦也东坡苏子瞻诗话曰仆尝梦见人云是杜子美谓仆曰世人多误㑹予八阵图诗江流石不转遗恨失吞吴世人皆以为先主武侯皆欲与闗侯复仇故恨不能灭吴非也我意本谓吴蜀唇齿之国不当相图晋之所以能取蜀者以蜀有吞吴之意此为恨耳王彦辅麈史曰子美善用故事及常语多倒其句而用之盖如此则语峻而体健如露从今夜白月是故乡明之类是也建安严有翼艺苑雌黄曰刘梦得诗云朱雀桥边野草花乌衣巷口夕阳斜旧时王谢堂前燕飞入寻常百姓家朱雀桥乌衣巷皆金陵故事舆地志晋时王导自立乌衣宅宋时诸谢曰乌衣之聚皆此巷也王氏谢氏乃江左衣冠之盛者故杜甫诗云王谢风流逺又云从来王谢郎是也比观刘斧摭遗小説又曰王榭金陵人世以航海为业一日海中失船泛一朩登岸见一翁一妪皆衣皁引榭至所居乃乌衣国也以女妻之既久榭思归复乘云轩泛海至其家有二燕栖于梁上榭以手招之即飞来臂上取片纸书小诗系于燕尾曰误到华胥国里来玉人终日苦怜才云轩飘去无消息洒涙临风几日逥来春燕又飞来榭身上有诗云昔日相逢冥数合如今暌逺是生离来春纵有相思字三月天南无鴈飞至来嵗竟不至因目榭所居为乌衣巷刘斧乃改谢为榭以王榭为一人姓名其言既怪诞遂托名于钱希白终篇又取刘梦得诗以实其事希白不应如此之谬是直刘斧之妄言耳不足信也鳯台王彦辅麈史曰古之善赋诗者工于用人语浑然若出于巳意予于李杜见之颜延年赭白马赋曰旦刷幽燕昼秣荆楚子美骢马行曰昼洗须腾泾渭深夕趋可刷幽并夜太白天马歌曰鸡鸣刷燕暮秣越盖皆用颜赋也韩退之曰李杜文章在光熖万丈长信哉鳯台王彦辅麈史曰世言子美卒于耒阳故寰宇记亦载其坟在县北二里不知何縁得此新唐书乃称耒阳令遗白酒黄牛一夕而卒此承袭传闻而未尝核实故也得臣观子美侨寄巴崃三嵗大厯三年二月始下崃流寓荆南徙泊公安久之方次岳阳即四年冬末也既过洞庭入长沙乃五年之春四月遇臧玠之乱仓皇往衡阳抵耒阳舟中伏枕又畏瘴疠复㳂湘而下故有回棹之作其末云舟师烦尔送朱夏及寒泉又登舟将适汉阳云春宅弃汝去秋帆催客归盖回棹在夏末此篇已入秋矣继之以暮秋将归秦留别湖南幕府亲友云北归冲雨雪谁悯敝貂裘则子美北还之迹见此三篇为详安得卒于耒阳耶要之卒当在潭岳之间秋冬之际按元㣲之子美墓志称子美之孙嗣业启子美之柩襄祔事于偃师途次于荆拜余为志辞不能絶其系畧曰严武状为工部员外郎㕘谋军事旋又弃去扁舟下荆楚竟以寓卒旅殡耒阳丹阳葛常之韵语阳秋曰老杜寄身于兵戈骚屑之中感时对物则悲伤系之如感时花溅泪是也故作诗多用一自字田父泥饮诗云步屧随春风村村自花栁遣懐诗云愁眼看霜露寒城菊自花忆弟诗云故园花自发春日鸟还飞日暮诗云风月自清夜江山非故园滕王亭子诗云古墻犹竹色虚阁自松声言人情对景自有悲喜而初不能累无情之物也临川王介甫曰老杜云无人觉来往下得觉字大好暝色赴春愁下得赴字大好若下见字起字即小儿言语足见吟诗要一字两字工夫也丹阳葛常之韵语阳秋曰子美曹将军丹青引云将军魏武之子孙于今为庶为清门元㣲之去杭州诗亦云房杜王魏之子孙虽及百代为清门则知子美于当时已为诗人所钦伏如此残膏余馥霑丐后人宜哉故㣲之云诗人已来未有如子美者也莆阳郑景韦离经曰李谪仙诗中龙也矫矫焉不受约束杜子美则麟游灵囿鳯鸣朝阳自是人间瑞物二豪所得殆不可以优劣论也葛常之韵语阳秋曰子美诗以后二句续前二句处甚多如喜弟观到诗云待尔嗔乌鹊抛书示鹡鸰枝间喜不去原上急曽经晴诗云啼乌争引子鸣鹤不归林下食遭泥去髙飞恨久隂江阁卧病诗云滑忆彫菰饭香闻锦带羮熘匙兼暖腹谁欲致盃甖寄张山人诗云曹植休前辈张芝更后身数篇吟可老一字买堪贫如此之类多矣此格起于谢灵运过庐陵王墓下诗云延州协心许楚老惜兰芳解劔竟何及抚坟徒自伤李太白亦时有此格毛遂不堕井曽参宁杀人虚言误公子投杼惑慈亲是也丹阳葛常之韵语阳秋曰五言律诗于对聫中十字作一意诗家谓之十字格如老杜放船诗云直愁骑马滑故作泛舟逥对雨诗云不愁巴道路恐湿汉旌旗江月诗云天边长作客老去一霑巾是也建安严有翼艺苑雌黄曰古人用韵如文选古诗杜子美韩退之重复押韵者甚多文选古诗押二捉字曺子建美女篇押二难字谢灵运述祖徳诗押二人字南图诗押二同字初去郡诗押二生字沈休文钟山应教诗押二足字任彦昇哭范仆射诗押三情字两生字陆士衡赴洛诗押二心字勐虎行押二隂字拟古诗押二音字豫章行押二隂字阮嗣宗咏懐诗押二归字王正长杂诗押二心字张景阳杂诗押二生字江淹杂体诗押二门字王仲宣从军诗押二人字杜子美韩退之盖亦傚古人之作子美饮中八仙歌押二船字二眠字二天字三前字园人送𤓰诗押二草字上后园山脚押二梁字北征押二日字夔州咏懐押二旋字赠李祕书押二虚字赠李邕押二厉字赠汝阳王押二陵字喜岑薛迁官押二萍字退之赠张籍诗押二更字二狂字二鸣字二光字岳阳楼别窦司直押二向字李花押二花字双鸟押二州字二头字二秋字二休字和卢郎中送盘谷子押二行字示爽押二然字义鱼押二销字寄孟郊押二奥字其余诗人用韵如此者亦多意到即押尔如子美彭衙行则用数韵艰山颜还攀间闗在二十八山字韵闻云在二十文字韵飱魂门昆在二十三魂字韵餐寒干欢肝在二十五寒字韵椽烟前在一先字韵嗔在十七真字韵此则古诗用韵不拘虽今人亦有之非但唐人用韵如此也按唐韵巳有独用同用之分非本朝始有韵畧独用通用之限也葛常之韵语阳秋曰子美客夜诗云客睡何曽着秋天不肯明陪王使君泛江诗云山豁何时㫁江平不肯流不肯二字含蓄甚佳故杜两用之与陶渊明诗谓日月不肯迟日时相催迫同意葛常之韵语阳秋曰杜甫李白以诗齐名韩退之诗云李杜文章在光熖万丈长似未易以优劣也然甫诗思苦而语竒白诗思疾而语豪甫集中言白诗处甚多如曰李白一斗诗百篇如曰清新庾开府俊逸鲍参军何时一樽酒重与细论文似讥其太俊快白论甫则曰饭颗山头逢杜甫头戴笠子日卓午为问因何太痩生只为从来作诗苦似讥其太愁肝肾也杜牧诗云杜诗韩笔愁来读似倩麻姑痒处抓天外鳯凰谁得髓何人解合续絃胶则杜甫诗唐朝已来一人而已岂白所能望耶古汳髙元之荼甘録曰杜子美哀贬台州郑司户䖍诗云荟蕞何技痒荟乌外切草多貌蕞在最切又徂外切小也䖍自谓着书虽多而皆碎小之事也后人传冩误为㑹粹谓㑹集其纯粹失之逺矣痒以两切痒也谓人有技艺不能自忍如人之痒也甫谓䖍私着国史者不能自忍也尔唐史氏谓䖍集当世事着书八十篇目其书为㑹粹亦承袭之误矣又示宗武诗云暇日从时饮暇读为假古雅切屈平离骚聊暇日以媮乐又宋玉九章聊暇日以须时是也葛常之韵语阳秋曰近时论诗皆谓对偶不切则失之簏太切则失之俗如江西诗社所作虑失之俗也老杜江陵诗云地利西通蜀天文北照秦秦州诗云水落鱼龙夜山空鸟鼠秋丛篁低地碧髙栁半天青竖子诗云柤棃且缀碧梅杏半传黄如此之类可谓对偶太切矣又何俗乎如云杂蘂红相对他时锦不如磨灭余篇翰平生一钓舟之类虽对不求太切而未尝失格律也学诗者当审此也马永卿嬾真子録曰古人吟诗絶不草草至于命题各有深意老杜独酌诗云步屧深林晓开樽独酌迟仰蜂粘落絮行蚁上枯棃徐步诗云整履步青芜荒庭日欲晡芹泥随燕觜花蘂上蜂须且独酌则无献酬也徐步则非奔走也以故蜂蚁之类㣲细之物皆能见之也若夫与客对谈急趋而过则何暇详视至于如是哉葛常之韵语阳秋曰水田飞白鹭夏朩啭黄鹂李嘉祐诗也王摩诘衍之为七言曰漠漠水田飞白鹭隂隂夏朩啭黄鹂而兴益逺九天阊阖开宫殿万国衣冠拜冕旒王摩诘诗也杜子美删之为五言曰阊阖开黄道衣冠拜紫宸而语益工也古汳髙元之荼甘录曰自古工诗者未尝无兴也覩物有感焉则有兴今之作诗以兴近乎讪也故不敢作而诗之一义废矣老杜莴苣诗云两旬不甲拆空惜埋泥滓野苋迷汝来宗生实于此皆兴小人盛而掩抑君子也至髙适题处士园则云耕地桑柘间地肥菜常熟为问葵藿资何如庙堂肉则近乎讪矣作诗者茍知兴之与讪异始可与言诗矣葛常之韵语阳秋曰诗人赞美同志诗篇之善多比珠玑璧玉锦绣花草之类至杜子美则岂肯作此陈腐语耶如寄岑参诗云意惬闗飞动篇终接混茫夜聴许十诵诗云精㣲穿溟涬飞动摧霹雳赠卢琚诗云藻翰唯牵率湖上合动揺赠陈諌议诗云毫髪无遗恨波澜独老成寄李白诗云笔落惊风雨诗成泣鬼神赠髙适诗云美名人不及佳句法如何皆惊人语也视余子其神芝之与腐菌哉葛常之韵语阳秋曰子美诗善用文选语故宗武亦习之不置所谓熟精文选理休觅綵衣轻又云唿婢取酒壶续儿读文选是也马永卿嬾真子录曰长安慈恩寺塔有唐进士题名石刻仆读藏经因谩记之唐𤣥奘法师贞观三年八月往五印度取经十九年正月复至京师得如来舍利一百五十粒梵夹六百五十七部始居洪福寺翻译至二十二年皇太子治为文徳皇后于宫城南晋昌里建大慈恩寺寺成令𤣥奘居之永徽二年师乃于寺造塼浮屠以藏梵本恐火灾也所以谓之鴈塔者用西域故事也王舍城之中有僧娑窣堵波僧娑者唐言鴈窣堵波者唐言塔也师至王舍城尝礼是塔因问其因縁云昔此地有伽蓝依小乘食三浄食三浄者谓鴈也犊也鹿也一日衆僧无食仰见羣鴈翔飞輙戏言曰今日衆僧阙供摩诃萨埵宜知之好施谓之萨埵其引前者应声而坠衆僧饮泣遂依大乘更不食三浄仍建塔以鴈埋其下故师因此名塔其后遂为游人盛集之地故老杜有同诸公登慈恩寺塔诗葛常之韵语阳秋曰作诗在于鍊字如老杜飞星过水白落月动檐虚是鍊中间一字地拆江帆隐天清朩叶闻是鍊末后一字酬李都督早春诗云红入桃花嫩青归栁叶新若非入与归二字则与儿童之诗何异葛常之韵语阳秋曰七哀诗起于曺子建其次则王仲宣张孟阳也释诗者谓病而哀义而哀感而哀悲而哀耳目闻见而哀口叹而哀鼻酸而哀谓一事而七者具也子建之七哀在于独栖而思妇仲宣之哀在于弃子之妇人张孟阳之哀在于已毁之园寝是皆一哀而七者具也老杜之八哀则所哀者八人也王思礼李光弼之武功苏源明李邕之文翰汝阳郑䖍之多能张九龄严武之政事皆不复见矣盖当时盗贼未息叹旧懐贤而作者也葛常之韵语阳秋曰杜甫累不第天寳十三载明皇朝献太清宫飨庙及郊甫奏赋三篇帝竒之使待制集贤院命宰相试文章故有赠集贤崔于二学士诗昭代将垂白途穷乃呌阍气冲星象表词感帝王尊天老书题目春官验讨论倚风随鹢路随水到龙门是时陈希烈韦见素为宰相而崔国辅于休烈者皆集贤学士也故末句云谬称三赋在难述二公恩可谓不忘于藻鑑之重者也按唐史是嵗八月见素代陈希烈为宰相而甫集有上见素诗云持衡留藻鑑聴履上星辰则甫之文为见素所赏非希烈也古汳髙元之荼甘録曰子美于天寳十三载献西岳赋故集有赠献纳使田舍人诗云舍人退食收封事宫女开函近御筵晓漏追趋青琐闼晴忩㸃检白云篇末句云扬雄更有河东赋唯待吹嘘送上天其云更有河东赋当是献西岳赋时也葛常之韵语阳秋曰老杜当干戈骚屑之际间闗秦陇负薪拾梠餔糒不给困踬极矣自至蜀依裴冕始有草堂之居观其经营来往之劳备载于诗皆可考也其曰万里桥西宅百花潭上庄者言其地也经营上元始㫁手寳应年言其时也云里江船度风前径竹斜寒鱼依宻藻宿鹭起圎沙言其景物也至于草堂堑西无树林非子谁复见幽深则乞桤朩于何少府之诗也草堂少花今欲栽不问緑李与黄梅则乞果于徐少卿之诗也王侍御携酒草堂则喜而为诗曰故人能领客携酒重相看王録事许草堂赀不到则戏而为诗曰为嗔王録事不寄草堂赀盖其流离贫窭之余不能以自给皆因人而成也其经营之勤如此然未及黔突避成都之乱入梓居阆其心则未尝一日不在草堂也遣弟检校草堂则曰鹅鸭宜长数柴荆莫浪开寄题草堂则曰尚念四松小蔓草易拘纒送韦郎归成都则曰为问南溪竹抽梢㑹过墙涂中寄严武则曰常苦沙崩损药栏也从江槛落风湍毎致意如此及成都乱定再依严武为节度㕘谋复归草堂则曰不忍竟舍此复来薙榛芜入门四松在步屧万竹疎则其喜可知矣未几严武卒徬徨无依复舍之而去以唐史及公诗考之草堂㫁手于寳应之初而永泰元年四月严武卒是秋公寓䕫州云安县有此草堂者终始祇得四载而其间居梓阆三年公诗所谓三年奔走空皮骨是也则安居草堂仅閲嵗而巳其起居寝食之兴不足以偿其经营往来之劳可谓一世之覊人也然自唐至今已数百载而草堂之名与其山川草木皆因公诗以为不朽之传盖公之不幸而其山川草木之幸也葛常之韵语阳秋曰张均张垍兄弟承袭父宠致位严近皆负文材觊觎端揆明皇欲相均而抑于李林甫欲相垍而夺于杨国忠自此各懐觖望安禄山盗国垍相禄山而均亦受伪命肃宗反正兄弟各论死非房琯力救岂能免乎老杜赠均诗云通籍踰青𤨏亨衢照紫泥灵虬传夕箭归马散霜蹄言均为中书舍人刑部尚书时也赠垍诗云翰林逼华盖鲸力破沧溟天上张公子宫中汉客星言垍尚宁亲公主禁中置宅也二人恩宠烜赫如是则报国当如何而乃斁乱天理下比逆贼反噬其主夫岂人类也哉葛常之韵语阳秋曰北征诗经年至茅屋妻子衣百结恸哭松声囬悲泉共幽咽平生所娇儿颜色白胜雪见爷背面啼垢腻脚不袜方是时甫方脱身于万死一生之地得见妻儿其情如是洎至秦中则有晒药能无妇应门亦有儿之句至成都则有老妻忧坐痺幼女问头风之句观其情悰已非北征时比也及观进艇诗则曰昼引老妻乘小艇晴看稚子浴清江江村诗则曰老妻画纸为棊局稚子敲针作钓钩其优游愉悦之情见于嬉戏之间则又异于秦益时矣古汳髙元之荼甘录曰陶渊明命子篇则曰夙兴夜寐愿尔斯才尔之不才亦已焉哉其责子篇则曰虽有五男儿揔不好纸笔天运茍如此且进杯中物告俨等疏则曰鲍叔管仲同财无猜归生伍举班荆道旧而况同父之人哉则渊明之子未必贤也故杜子美论之曰有子贤与愚何必挂懐抱然子美与诸子亦未为忘情者子美遣兴诗云骥子好男儿前年学语时世乱怜渠小家贫仰母慈又忆幼子诗云别离惊节换聦慧与谁论忆渠愁祇睡炙背俯晴轩得家书云熊儿幸无恙骥子最怜渠元日示宗武云汝啼吾手战观此数诗于诸子钟情尤甚于渊明矣山谷黄鲁直乃云杜子美困于三蜀盖为不知者诟病以为拙于生事又往往讥宗武失学故寄之渊明尔俗人便为讥病所谓痴人面前不得説梦葛常之韵语阳秋曰月轮当空天下之所共视故谢庄有隔千里兮共明月之句盖言人虽异处而月则同瞻也老杜当兵戈骚屑之际与其妻各居一方自人情视之岂能免闺门之念而他诗未尝一及之至于明月之夕则遐想长思屡形诗什月夜诗云今夜鄜州月闺中祇独看继之曰香雾云鬟湿清辉玉臂寒一百五日夜对月诗云无家对寒食有泪如金波继之曰仳离放红蘂想象嚬青蛾江月诗云江月光于水髙楼思杀人继之曰谁家挑锦字烛灭翠眉嚬其数致意于闺门如此其亦谢庄之意乎葛常之韵语阳秋曰老杜省宿诗云明朝有封事数问夜如何盖爱君欲諌之心切则通夕为之不寐想其犯颜逆耳必不为身谋也葛常之韵语阳秋曰成都记杜主自天而降称望帝好稼穑治郫城后望帝死其魂化为鸟名曰杜䳌故子美云昔日蜀天子化为杜䳌似老乌又曰古时杜鹃称望帝魂作杜䳌何㣲细又曰我见常再拜重是古帝魄博物志称杜鹃生子寄之他巢百鸟为饲之故子美云生子百鸟巢百鸟不敢嗔乃为餧其子礼若奉至尊又云寄巢生子不自啄羣鸟至今为哺雏子美集中杜鹃诗行凡三篇皆以杜鹃比当时之君而以哺雏之鸟讥当时之臣不能奉其君曽百鸟之不若也最后一篇徒言杜鹃垂血上诉不得其所盖託兴明皇䝉尘之时也故末句云岂思旧日居深宫嫔嫱左右如花红葛常之韵语阳秋曰古今诗话载子美因见病疟者曰诵吾诗可疗令诵子璋髑髅血糢煳手提掷还崔大夫之句病遂愈余谓子美固尝病疟矣其诗云患疠三秋孰可忍又云三年病疟疾子美于此时何不自诵其诗而自已疾耶是灵于人而不灵于巳葛常之韵语阳秋曰余尝谓知人虽尧帝犹以为难而杜子美之曽祖姑乃能知唐太宗于侧㣲之时识房杜辈于贱贫之日子美乃形其语于诗曰向窃窥数公经纶亦俱有次问最少年虬髯十八九子等成大名皆因此人手噫亦何异耶葛常之韵语阳秋曰老杜丽人行専言秦虢宴游之乐末章有当轩下马入锦茵且莫近前丞相嗔之句当是谓杨国忠也葛常之韵语阳秋曰老杜北征诗云忆昔狼狈初事与古先别不闻夏商衰中自诛褒妲其意谓明皇英㫁自诛妃子与夏商之诛褒妲不同老杜此语出于爱君而曲文其过非至公之论也葛常之韵语阳秋曰子美为左拾遗㑹房琯以陈陶之战败罢相甫上疏力救琯肃宗大怒诏三司推问宰相张镐救之获免故甫洗兵马行云张公一生江海客身长九尺须眉苍盖感其救已也葛常之韵语阳秋曰子美避乱秦蜀衣食不足不免求给于人如赠髙彭州客夜狂夫答裴道州简韦十凡五篇观此可见其艰窘而有望于朋友故旧也然当时能赒之者几何人哉葛常之韵语阳秋曰子美身遭离乱复迫衣食足迹半天下自少时游吴及越以至作諌官奔走州县既皆载于壮游诗矣其后赠韦左丞诗云今欲东入海即将西去秦则自长安之齐鲁也赠李白诗云亦有梁宋游方期拾瑶草则自东都之梁宋也发同谷县云贤有不黔突圣有不暖席始来兹山中休驾喜地僻奈何廹物累一嵗四行役则自陇右之劔南也留别章使君云终作适蛮荆安排用荘叟随云拜东皇挂席上南斗则自蜀之荆楚也夫士人既无常产为饥所驱岂免仰给于人则奔走道涂亦理之常尔葛常之韵语阳秋曰子美髙自称许有乃祖之风上书明皇云臣之述作沈郁顿挫扬雄枚臯可跂及壮游诗则自比于崔魏班扬又云气劘屈贾垒目短曺刘墙赠韦左丞则曰赋料扬雄敌诗看子建亲甫以诗雄于时自比诸人诚未为过至窃比稷与契则过矣唐史氏称甫好论天下大事髙而不切岂自比稷契而然耶至云上感九庙焚下悯万民疮斯时伏青蒲廷争守御床其忠荩亦可嘉也葛常之韵语阳秋曰山谷黄鲁直谓后山陈无巳云学诗如学道此岂寻常雕章绘句者之可拟哉客有谓立方言后山诗其要在于㸃化杜甫语尔杜云昨夜月同行后山则云勤勤有月与同行杜云林昏罢幽磬后山则云林昏出幽磬杜云古人日巳逺后山则云斯人日巳逺杜云中原鼓角悲后山则云风连鼓角悲杜云暗飞萤自照后山则云飞萤元失照杜云秋觉追随尽后山则云林湖更觉追随尽杜云文章千古事后山则云文章平日事杜云干坤一腐儒后山则云干坤着腐儒杜云孤城隐雾深后山则云寒城着雾深杜云寒花只暂香后山则云寒花只自香如此类甚多岂非㸃化老杜之语而成者立方谓不然后山诗格律髙古真所谓碌碌盆盎中见此古罍洗者用语稍同乃是读少陵诗精熟不觉在其笔下又何足以病公乎诸儒诗话子美戏作俳谐体遣闷云家家养乌鬼顿顿食黄鱼养或读为上声或读为去声沈存中笔谈以乌鬼为乌猪谓其俗唿猪作乌鬼之声也蔡寛夫诗话以乌鬼为巴俗所事神名也冷斋夜话谓巴俗多事乌蛮鬼以临江故顿顿食黄鱼耳缃素杂记以鸬鹚为乌鬼谓养之以捕鱼也然诗辞事畧又谓楚崃之间事乌为神所谓神鵶也故元㣲之有诗云病赛乌称鬼巫占瓦代龟梦弼谓当以事畧之言为是也盖养乌鬼食黄鱼自是两义皆记巴中之风俗也崃中黄鱼极大者至数百斤小者亦数十斤按集有诗云日见巴东崃黄鱼出浪新脂膏兼饲犬长大不容身是也然是鱼岂鸬鹚之所能捕哉彼以乌鬼为鸬鹚其谬尤甚矣或又曰乌鬼谓猪也巴崃人家多事鬼家养一猪非祭鬼不用故于羣猪中特唿乌鬼以别之也今并存之广陵马永卿嬾真子录曰唐时前辈多自重而后辈亦尊仰前辈而师事之此风最为淳厚杜工部于苏端薛复筵简薛华醉歌首云文章有神交有道端复得之名誉早又云坐中薛华善醉歌醉歌自作风格老且一篇之中连唿三人之名想见当时士人一经老杜品题即有声价故世愿得其品题不以唿名为耻也近世士大夫老幼不复笃厚虽前辈诗中亦不敢斥后进之名而后进亦不复尊仰前辈可胜叹哉庾溪诗説士人程文穷日力作一论既不限声律复不拘诗句尚罕得反复折难使其理判然者观赴奉先咏懐五百言乃声律中老杜心迹论一篇也自杜陵有布衣老大意转拙许身一何愚窃比稷与契其心术祈向自是稷契等人穷年忧黎元叹息肠内热与饥渇由巳者何异然常为不知者所病故曰取笑同学翁世不我知而所守不变故曰浩歌弥激烈又云非无江海志潇洒送日月当今廊庙具建厦岂云缺葵藿倾太阳物性固莫夺言非不知隐遁为髙也亦非以国无其人也特废义乱伦有所不忍以兹悞生理独耻事干谒言志大术疎未始阿附以借势也为下士所笑而浩歌自若皇皇慕君而雅志栖遁既不合时而又不少低屈皆设疑互答屡致意焉非巨刃有余孰能之乎中间铺叙间闗酸辛宜不胜其戚戚而黙思失业徒因念逺戍卒所谓忧在天下而不为一已失得也禹稷颜子不害为同道少陵之迹江湖而心稷契岂为过哉孟子曰穷则独善其身逹则兼善天下其穷也未尝无志于国与民其逹也未尝不抗其易退之节蚤谋先定出处一致矣是时先后周复正合乎此昔人目元和贺雨诗为谏书余特目此诗为心迹论也䂬溪诗话孟子七篇论君与民者居半其余欲得君盖以安民也观杜陵穷年忧黎民叹息肠内热胡为将暮年忧世心力弱宿花石戍云谁能扣君门下令减征赋寄栢学士云几时髙议排金门各使苍生有环堵宁令吾庐独破受冻死亦足而志在大庇天下寒士其仁心广大异夫求穴之蝼蚁辈真得孟子所存矣东坡先生问老杜何如人或言似司马迁但能名其诗尔愚谓老杜似孟子盖原其心也古今诗话老杜红饭啄余鹦鹉粒碧梧栖老鳯凰枝此语反而意竒退之诗云舞鑑鸾窥沼行天马渡桥亦傚此理杜氏谱系谨按唐书杜甫传及元稹墓志晋当阳成侯预下十世而生依艺以监察御史令于河南府之巩县依艺生审言审言善诗官至修文馆学士尚书膳部员外郎审言生闲京兆府奉天县令闲生甫左拾遗尚书工部员外郎甫生二子宗文宗武梦弼今以杜氏家谱考之襄阳杜氏出自晋当阳成侯预而佑盖其后也佑生三子师损式方从郁师损三子诠愉羔式方五子恽憓悰恂慆从郁二子牧颛羣从中悰官最髙而牧名最着杜氏凡五房一京兆杜氏二杜陵杜氏三襄阳杜氏四洹水杜氏五濮阳杜氏而甫一𣲖又不在五派之中甫与佑既同出于预而家谱不载何也岂以其官不逹而诸杜不通谱系乎何家谱之见遗也东塾蔡梦弼因覧其谱系而为之书草堂诗话巻下