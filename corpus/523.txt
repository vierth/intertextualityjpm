程氏经说提要钦定四库全书经部七程氏经説五经总义类提要等谨案程氏经説七卷皆伊川程子解经语也原本不着编辑者名氏书录解题谓之河南经説称系辞一书诗二春秋一论语一改定大学一又称程氏之学易传为全书余经具此其门目卷帙与此本皆合则犹宋人旧笈也其中若诗书解论语説本出一时杂论非専註之书春秋传则専着而未成观崇宁二年自序可见至系辞説一卷文献通考併于易传共为十卷宋志则于易传九卷之外别着録一卷然程子易传实无系辞故吕祖谦集十四卷之説为系辞精义以补之此卷疑或后人掇拾成帙以补其缺也改定大学兼载明道之本或以兄弟之説互相叅考欤明徐必达编二程全书併诗解二卷为一卷而别増孟子解一卷中庸解一卷共为八卷然经义考引康绍宗之言谓孟子解乃后人纂集遗书外而成非程子手着至中庸解之出吕大临朱子辨证甚明亦不得窜入程氏经説増此一种故今所录仍用宋本之旧焉干隆四十六年十二月恭校上总纂官纪昀陆钖熊孙士毅总校官陆费墀程氏经说卷一钦定四库全书程氏经説卷一易説系辞天尊地卑尊卑之位定而干坤之义明矣髙卑既别贵贱之位分矣阳动隂静各有其常则刚柔判矣事有理物有形也事则有类形则有羣善恶分而吉凶生矣象见于天形成于地变化之迹见矣隂阳之交相摩轧八方之气相推盪雷霆以动之风雨以润之日月运行寒暑相推而成造化之功得干者成男得坤者成女干当始物坤当成物干坤之道易简而已干始物之道易坤成物之能简平易故人易知简直故人易从易知则可亲就而奉顺易从则可取法而成功亲合则可以常久成事则可以广大圣贤徳业久大得易简之道也天下之理易简而已有理而后有象成位乎其中也圣人既设卦观卦之象而系之以辞明其吉凶之理以刚柔相推而知变化之道吉凶之生由失得也悔吝者可忧虞也进退消长所以成变化也刚柔相易而成昼夜观昼夜则知刚柔之道矣三极上中下也极中也皆其时中也三才以物言也三极以位言也六爻之动以位为义乃其序也得其序则安矣辞所以明义翫其辞义则知其可乐也观象翫辞而能通其意观变翫占而能顺其时动不违于天矣彖言卦之象爻随时之变因失得而有吉凶能如是则得无咎位有贵贱之分卦兼小大之义吉凶之道于辞可见以悔吝为防则存意于幑小震惧而得无咎者以能悔也卦有小大于时之中有小大也有小大则辞之险易殊矣辞各随其事也圣人作易以准则天地之道易之义天地之道也故能弥纶天地之道弥徧也纶理也在事为伦治丝为纶弥纶徧理也徧理天地之道而复仰观天文俯察地理验之着见之迹故能知幽明之故在理为幽成象为明知幽明之故知理与物之所以然也原究其始要考其终则可以见死生之理聚为精气散为游魂聚则为物散则为变观聚散则见鬼神之情状万物始终聚散而已鬼神造化之功也以幽明之故死生之理鬼神之情状观之则可以见天地之道易之义与天地之道相似故无差违相似谓同也知周乎万物而道济天下故不过义之所包知也其义周尽万物之理其道足以济天下故无过差旁行而不流旁通逺及而不流失正理顺乎理乐天也安其分知命也顺理安分故无所忧安土安所止也敦乎仁存乎同也是以能爱范围俗语谓之模量模量天地之运化而不过差委曲成就万物之理而无遗失通昼夜辟阖屈伸之道而知其所以然如此则得天地之妙用知道徳之本源所以见至神之妙无有方所而易之准道无有形体道者一隂一阳也动静无端隂阳无始非知道者孰能识之动静相因而成变化顺继此道则为善也成之在人则谓之性也在衆人则不能识随其所知故仁者谓之仁知者谓之知百姓则由之而不知故君子之道人鲜克知也运行之迹生育之功显诸仁也神妙无方变化无迹藏诸用也天地不与圣人同忧天地不宰圣人有心也天地无心而成化圣人有心而无为天地圣人之盛徳大业可谓至矣富有溥博也日新无穷也生生相续变易而不穷也干始物而有象坤成物而体备法象着矣推数可以知来物通变不穷事之理也天下之有不离乎隂阳惟神也莫知其乡不测其为刚柔动静也易道广大推逺则无穷近言则安静而正天地之问万物之理无有不同干静也专动也直専专一直直易惟其专直故其生物之功大坤静翕动辟坤体动则开应干开阖而广生万物广大天地之功也变通四时之运也一隂一阳日月之行也干坤易简之功乃至善之徳也易之道其至矣乎圣人以易之道崇大其徳业也知则崇髙礼则卑下髙卑顺理合天地之道也髙卑之位设则易在其中矣斯理也成之在人则为性人心存乎此理之所存乃道义之门也圣人见天下深远之事赜深逺也而比拟其形容体象其事类故谓之象天下之动无穷也必观其会通㑹通纲要也乃以行其典礼典礼法度也物之则也系之辞以断其吉凶者爻也言天下之深逺难知也而理之所有不可厌也言天下之动无穷也而物有其方不可紊也拟度而设其辞商议以察其动拟议以成其变化也变化爻之时义拟议议而言之也举鸣鹤在隂以下七爻拟议而言者也余爻皆然也有理则有气有气则有数行鬼神者数也数气之用也大衍之数五十数始于一备于五小衍之而成十大衍之则为五十五十数之成也成则不动故损一以为用天地之数五十有五成变化而行鬼神者也变化言功鬼神言用显明于道而见其功用之神故可与应对万变可赞祐于神道矣谓合徳也人惟顺理以成功乃赞天地之化育也知变化之道则知神之所为也与上文相连不合在下言所以述理以言者尚其辞谓于言求理者则存意于辞也以动者尚其变化则变也顺变而动乃合道也制器作事当体乎象卜筮吉凶当考其占受命如响遂知来物非神乎曰感而通求而得精之至也自天一至地十合在天数五地数五上简编失其次也天一生数地六成数才有上五者便有下五者二五合而成隂阳之功万物变化鬼神之用也或曰干坤易之门其义难知余卦则易知也曰干坤天地也万物乌有出天地之外者乎知道者统之有宗则然也而在卦观之干坤之道简易故其辞平直余卦随时应变取舍无常尤为难知也知干坤之道者以为易则可也程氏经説卷一程氏经说卷二钦定四库全书程氏经説卷二书解孔序伏羲神农黄帝之书谓之三坟言大道也少昊颛顼高辛唐虞之书谓之五典言常道也又曰孔子讨论坟典断自唐虞以下以二典之言简邃如此其上可知所谓大道虽性与天道之说固圣人所不可得而去也如言隂阳四时七政五行之道亦必至之要语非后代之繁衍末术也固亦常道圣人所不去也使诚有所谓羲农之书乃后世称述当时之事失其义理如许行所谓神农之言及隂阳医方称黄帝之说耳此圣人所以去之也或疑隂符之类是甚非也此出战国权变之术窃窥机要以为变诈之用岂上古至淳之道邪又五典既皆常道去其三何也盖古虽已有文字而制立法度为治有迹得以纪载有史官之职以志其事自尧始其八卦之说谓之八索前世说易之书也易本八卦故以八名夫子赞易道以黜去是书所谓加我数年五十以学易可以无大过矣旧书之过可见也芟夷繁乱翦截浮辞举其宏纲撮其机要人或疑前代之书圣人必无所删改此亦不然若上古圣人之世史官固当其人其辞必尽善若后世之史未必尽当其辞未必尽善设如其书足以垂范不可去之而其或有害义圣人不得不有芟除更易也其不可更易者其事耳未必须曽删改但辞苟有害有可删改之理耳或疑血流漂杵之辞何不改此乃非害义理之辞也尧典为虞书盖虞史所脩舜典已下皆当为夏书故左氏传引大禹臯陶谟益稷等皆谓之夏书也若以其虞时事当为虞书则尧典当为唐书也大抵皆是后世史所脩典典则也上古时淳朴因时为治未立法度典制至尧而始着治迹立政有纲制事有法故其治可纪所以有书而称典也扬子曰法始乎伏羲成乎尧盖伏羲始画卦造书契开其端矣至尧而与世立则着其典常成其治道故云成也书序夫子所为逐篇序其作之之意也昔在帝尧聪明文思光宅天下将逊于位让于虞舜作尧典昔在文连下文光宅天下己下若与上文相连则文势当云在昔也听广曰聪视远曰明尧之神智所知所照洞彻无不流通故谓之聪明文文章也谓伦理明顺成文也思谋虑意思也谓其含蓄言尧之神智聪明而其动作施为有条理文章其发谋措事意思深远以此聪明文思临治天下故其道光显故云光宅光显居天下也既老而将逊避帝位因禅让于虞舜故史官作此尧典之书以载其事此夫子之序举一篇所纪之大要也尧典曰若稽古帝尧史氏追纪前世之事若考古之帝尧其事云放勲以下是也尧典字为题下加曰者谓尧典之辞曰也若发语辞如书中王若曰之类也古史之体如此下若稽古帝舜大禹臯陶皆谓考古之某人其事如此也曰放勲功迹之着也放依也上古淳䃼随事为治未立法度至尧始明治道因事立法着为典常其施政制事皆依循法则着见功迹可为典常也不惟圣人随事之宜亦忧患后世而有作也放勲上更加曰字者稽古之帝尧其事曰如此也古史之体发论之辞也前儒见云放勲遂以为尧之名因而又以重华文命为舜禹之名若以其文同则亦当以允廸为臯陶之名而独不谓之名者故或称尧或称放勲互称之如孟子曰尧事而传録误作放勲亦如传记中言仲尼或作夫子或作孔子之类但举其人耳误不足怪也钦明文思安安以此四徳行放勲之事钦敬慎明聪明文文章思谋虑有此四者故其所为能得义理之至当上安其所处也下安得其理也谓其所为放勲之事皆安于义理之安序言尧徳故云聪明文思此言其立事故云钦明文思施各有所宜也立事则钦慎为大举徳则聪明为先各因其宜单言明则包聪允恭克让光被四表格于上下既言其有钦明文思之徳故所以能立事成勲安于义理之安又言其允恭克让所以光被四表格于上下允当也前儒训信信然乃当也其实一义恭谓钦慎克能也禹曰朕徳罔克是也让谓谦让不有其功之谓也言尧其所为至当而能钦慎其才至能而不自有其能夫常人之情自处既当则无所顾虑有能则自居其功惟圣人至公无我故虽功髙天下而不自有无所累于心盖一介存于心乃私心也则有矜满之气矣故舜称禹功能天下莫与争而不矜伐乃圣人之心也故尧舜允而恭克而让夫虽允虽克足以立事成功而已未足以光被四表而格上下也必事当于彼而钦慎于此能髙于己而让弗自有此天下所以感悦信服也孟子曰以善服人者未有能服人者也圣人与常人异人知允当不可矜也则为恭巽知能之不可眩也则是谦让必悦而诚服也然作为于中而假之于外欲常其徳且难矣况足以感人乎孟子曰不诚未有能动者也圣人之公心如天地之造化生养万物而孰尸其功故应物而允于彼复何存于此也故不害钦慎之神能亦由乎理而已故无居有之私天下见其至当而恭能髙而让所以中心悦而诚服也盖一出于公诚而己惟其志至诚故能光显及于四远先儒训光作充光辉照耀乃充塞也其实一义天下咸服其徳则是其徳充塞至于天地也克明俊徳以亲九族九族既睦平章百姓百姓昭明协和万邦黎明于变时雍前言尧之徳此言尧之治其事有次序始于明俊徳俊徳俊贤之徳也尧能辨明而择任之也帝王之道也以择任贤俊为本得人而后与之同治天下天下之治由身及家而治故始于以睦九族也注云或疑亲睦九族岂待任俊徳乎盖言得贤俊而为治治之始自睦九族为先故以次序言之也以王者亲睦九族之道岂不頼贤俊之谋乎九族既己亲睦以至于平治章明百姓庶民也前云明俊徳既明而用之则任之之道包在其中矣故便及庶民王国百姓既已昭明伦理而顺治矣则至于四方万国皆协同和从天下黎庶于是变恶从善化成善俗而时雍乃命羲和钦若昊天厯象日月星辰敬授人时前言尧之治始于明俊徳而后由睦九族以至和万邦变时雍此复言其立政纲纪分正百官之职以成庶绩而事之最大最先在推测天道明厯象钦若时令以授人也天下万事无不本于此故最先详载其事圣人治天下之道惟此二端而已治身齐家以至平天下者治之道也建立治纲分正百职顺天时以制事至于创制立度尽天下之事者治之法也作典者述尧之治尽于此矣自尧曰畴咨已下皆纪其事以明尧之圣耳自上古之时固已迎日推䇿矣尧复考星以正四时其法明而易凖乃命羲和使敬顺天时厯以象日月星辰之行次疏云逓中之星日月所㑹之辰定四时节候以班随时之政授人时也又分命羲和二氏仲叔各主一时分命羲仲居东方之官主春时之政嵎夷东方之名东方阳之所生出岁所起也故云旸谷主敬导出日之政犹春气之生举岁首之事平均次序东作耕播之事又察昼夜之中鸟宿之见以正仲春之候使无差天时当是时民析散处田野耕作鸟兽则交接孕育上方察正其时举其时政又言民物皆随天时而然也羲氏主二时又重命羲叔居南方之官主夏时之政教孔云讹化也释文言平序南方化育之事凡顺夏时所施政教也厥民因谓春时播种在田民因就居于野收敛而后耕播也寅饯纳日西日入之方秋收成之时敬随时变终岁之事夷平也秋稼将熟岁功将毕民获卒岁之食心力平夷安舒也毨泽好也北方曰朔方者朔初也阳生于子谓阳初始生之方也幽都幽隂之处也上云朔方止言北方也故须复云曰幽都居北方之官主顺隆隂之候布冬时之政也平均也在察也平察终卒而反始所当更易之事也冬一岁之事既终则平察改岁当更之事也既成今岁之终又虑来岁之始如彼北方终其隂而复始其阳故云朔易或以为朔初也平在其来岁初始变易之事耳如此则不能包见其冬今岁之初也或又以为来岁更易之事自是春官所职此亦不然古者功作之事皆于冬月闲隙之际如脩完室庐墻垣之类非今岁之用皆为来岁计耳皆是一岁之事既终则复虑其始也若畜种实脩耒耜备器用不可俟来春农事既兴而春官遽为之也咨释诂云嗟也告与语之辞以闰月定四时成岁其法至尧而精密详具故举其法以勅羲和使职之古之时分职主察天运以正四时遂居其方之官主其时之政在尧谓之四岳于周乃卿之任统天下之治者也后世学其法者不知其道故以星厯为工技之事而与政分矣允釐百工庶绩咸熈自乃命羲和以下言尧设官分职立正纲纪以成天下之务首举其大者是察天道正四时顺时行政使人遂其生养之道此大本也万事无不本于此天下之事无不顺天时法隂阳者律度量衡皆出于此故首举而详载之其他庶事无不备言故统云允釐百工言百工之职各分命之也各授其任使行其治是信使治也允釐信治也百工各信治其职故庶工皆和史载尧治天下之治尽于此矣庶绩咸熈治之成也自放勲至格于上下尧之徳也自克明俊徳至于变时雍尧治天下之道也自乃命羲和至庶绩咸熈尧立治之法也自帝曰畴咨已下至篇终尧之圣明能知人也帝曰畴咨若时登庸咨嗟告与语之发辞问谁乎能顺于是者将登庸之顺是谓顺我之治也辞不与前相连此尧老将逊帝位博求贤圣之意故放齐对以𦙍子朱启明朱本不害故云明发而明通矣又访问谁能若顺我事此又别一时求人之事也方鸠僝功言方集其功静言庸违王介甫云静则能言用则违其言象恭滔天言其外貌恭而中心懐藏姦伪滔天莫测荡荡乎平漫之状懐山襄陵故荡荡然也吁疑叹之辞方不顺也命正理也谓其不循顺正理而毁圮族类倾陷忌克之人也汝能庸命逊朕位汝能用命由正理也其顺行帝位之事明明扬侧陋使显扬侧陋之贤四岳尧之辅臣固贤者也尧将禅帝位固宜先四岳不能当复使之明扬在下之可当者宜其得圣人也后世多疑以为岳可授则盍授之不可授则何命之也夫将以天下之公器授人尧其宜独为之乎故先命之大臣百官以至天下有圣过于己者必见推矣逓相推让卒当得最贤者矣事之次序理自当然瞽子父顽岳曰所谓瞽叟之子也其父顽母嚚象傲烝进也释诂云蒸蒸勉益渐进之义其愚恶难化故渐益进之使治不至于姦凶之罪自帝曰畴咨若时登庸己下载帝尧求人之事所以明其圣能知人也亲爱之至莫如朱知其恶而弗授共工之能言象恭鲧之才智天下之大姦佞也能隐其恶而任其职举朝之贤如四岳且弗能辨而称其才况百官诸侯下民乎是举世莫不贤之也尧独闻举而吁既而共工卒以恶诛鲧绩弗成舜居微陋其德始升闻师举则俞其言遂授之位非大圣独见其能然乎其曰我其试哉将试观其圣徳暴之天下也故女之以二女命之尊位使之慎徽五典时叙百揆固非未能信而试之也或曰共工鲧之徒尧既知其恶矣何不去也曰彼所谓大姦者知恶之不可行也则能隐其恶立尧之朝以助尧之治何因而去之也及将举而进之则尧知其不可盖用过其分则其恶必见如王莽司马懿若使终身居卿大夫之位必不起簒逆之谋而终身为才能之臣矣鲧居尧朝虽藏方命圯族之心饰善以取容故举朝莫知其恶是其恶未尝行也及居治水之任则其恶自显矣盖治水天下之大任也非其至公之心能舎己从人尽天下之议则不能成其功岂方命圯族者所能乎故其恶显而舜得以诛之矣共工驩兠之徒皆凶恶之人也及舜登庸之始侧陋之人顾居其上又将使之臣之此凶乱之人所以不能堪也故其恶显而舜得以诛之如管蔡在武王之世何由作乱当成王少周公摄政乘其事㑹有以发其凶慝之心也或曰尧知鲧不可大任何为使之曰舜禹未显舜登庸时始三十矣禹㓜可知当时之人才智无有出其右者是以四岳举之也虽九年而功不成然其所治固非他人所及也惟其功有叙故其自任益强咈戾圮类益甚公议隔而人心离矣是以恶益显而功卒不可成也故诛之当其大臣举之天下贤之又其才力实过于人尧安得不任也若其时朝廷大臣才智有过鲧者则尧亦不任之矣舜典舜典夏时所作篇末载舜死夏时所作可知故史为追纪之辞与尧典同虞舜侧微重华协于帝盛徳光华与尧相袭协宜于帝位言以圣继圣宜于天下也故云重华协于帝此句总言舜事曰若考古之帝舜重华协于帝自濬哲文明己下重叙其徳也如尧典统言钦明文思安安己复云允恭克让以下事重叙其徳也濬哲文明温恭允塞八事濬渊𢎞哲睿智文文章明聪明温粹和恭恭敬允信当塞充实八者以形容其圣徳凡称圣人取其徳美之焕发者而称之系其人所取不必同也如称尧则曰钦明文思安安称仲尼则曰温良恭俭让要之皆圣人之徳美称之足以见其圣人耳譬夫言玉之美者或美其色之温润或称其声之清越或取其坚贞或美其精粹要之举一则足以知其寳矣随人之所称足以见其美则可也𤣥徳声闻𤣥幽远之称舜潜徳幽远之中又其徳深远故云𤣥徳也慎徽五典五典克从尧既命之以位而舜敬美其五常之教五典谓父子有亲君臣有义夫妇有别长㓜有序朋友有信也五者人伦也言长㓜则兄弟尊卑备矣言朋友则乡党賔客备矣孔氏谓父义母慈兄友弟恭子孝乌能尽人伦哉夫妇人伦之本夫妇正而后父子亲而遗之可乎孟子云尧使契为司徒教以人伦五者人伦大典岂舜有以易之乎五典克从则左氏所谓无违教也纳于百揆谓进置之于揆度百事之任而其所揆皆时叙賔于四门四门穆穆賔礼接也门内外之限也京师为内则四方皆外也中国为内则夷狄为外也穆穆和正之貌舜礼待四方而诸侯协和四夷懐来皆从其绥化也纳于大麓烈风雷雨弗迷进置之大麓之任谓总领庶政也麓山阜草木百物所聚也训犹聚也故孔氏云录也前云纳于百揆又云纳于大麓何也曰百揆揆度百事谋议之任也大麓总录庶政綂领百职事之任也非是歴迁数职也各举其事言耳云使之敬美五典则克从使之揆事则时叙使之賔懐四方则穆穆使之总庶政则隂阳和或曰序云歴试诸难安知非居数职也曰谓歴试如上诸难事耳非歴居数官也尧得舜则置之上位自五典而下皆非一司之事也大麓者总录庶政之称故极其全功而言不可止举一事也庶绩咸熈黎民雍和隂阳顺序风雨时若无烈风雷雨之愆错逆乱也或曰不止言风雨弗迷而云烈风何也既曰烈风矣文曰弗迷辞似不顺曰谓无烈风雷雨之迷错也风无时之物故必言烈乃见迷若雷雨必顺时若当旸而降冬发夏不震则不必迅暴然后为迷所以独风言烈也询事考言乃言底可绩询谋汝所行之事以考汝之前言皆可致功实也闻其言则尧知其圣矣见于事至于三年而后天下知其圣也在璇玑玉衡以齐七政在察也既受终则察七政之度不愆忒否以观大意盖圣人钦若昊天之道也天意既顺于是遂类上帝禋六宗望山川徧羣神告其受命摄治也六宗三昭三穆也先己受终文祖矣故止禋六庙也尧之六庙或曰舜既受终始占天意何也如七政有愆则如之何曰未受终则天意何缘而有顺逆理必受而后有察也如其有变则天时不顺逊避而己何疑焉人苟诚焉则感于天地通于神明岂有二圣授受之际而有天意不顺者乎注云或以为既受终则钦若昊天乃所当先故考齐七政非谓察己之意合天否也此则不然自尧之钦若命官乃舜纳于大麓其见之政久矣既受命而君固宜察天意也肆类于上帝肆遂也犹后之属文者言于是也自上日受终而类上帝禋六宗至徧羣神辑敛五瑞徴五等诸侯也至月终则四方诸侯至矣远近不同来有先后故曰日见之不如他朝㑹之同期于一日也盖欲以少接之则得尽其询察礼意也既见则颁还其瑞玉自岁二月己下言巡狩之事非是当年二月便往亦非一岁之中徧歴五岳也所至协正时日同其度量正五等诸侯之秩序制度之等差是脩五礼也五等之制古有之矣防其乱故巡狩所至必脩明也正其五等制度并其君臣所执珪币皆使合理也如五器卒乃复者诸侯尊而贽重故已觐则复还其玉余则否所以礼答列辟也五器即五瑞以其物言则玉以其寳言则瑞以成形言则器归格于艺祖用特归格告至于祖庙也此记礼也止言祖庙举尊耳实皆告也如告朔太庙亦不止告祖也四时之祭则各有牲如告朔告至之类非祭也共用一牲而已故云用特若受终而禋则是祭也虽古礼不可详知恐荐新之类亦止就庙耳惟时祭设主则各就其室非祭不必设主也每五载一巡狩则一方之诸侯朝于岳下故云四朝敷奏以言明试以功车服以庸巡狩非能徧至诸国也至方岳则觐见一方之君使各进陈其为治之说其言之善者则从之而明考其功有其功则赐车服以旌其功也注曰民功曰庸其言善则考而褒之其言不善则固有以告饬之矣肇十有二州上古九州治水之后禹别正其九州之封界舜始分为十二州在洪水既平之后此歴叙舜事故肇十二州在四罪之前言殛鲧在说用刑之中非是先分十二州而后殛鲧也禹贡云别九州者洪水治平而定九州之域在后始分十二州封十有二山孔传云封大也必非以人力增大其山使大也盖表其山为一州之镇耳象以典刑象罪之轻重立为常刑鞭作官刑治官之刑也小过不用正刑扑作教刑凡教皆用不必指在学校流宥五刑情之有宜矜贷则流于远以寛宥其刑五刑分其远近眚灾肆赦怙终贼刑眚过也谓过失入于罪者灾害也谓非人所致而至者肆缓也今语有纵肆寛缓之义赦除释之也眚者肆之灾者赦之也虽罪非固犯失由于人故必致法矜其情而缓之耳灾非由人宜加恤也故直赦之怙恃其恶与终固其非者凶恶之民也故残害之以刑使不得为人害也是贼刑也上云皆舜之制刑立法如此钦哉钦哉惟刑之恤哉史官既载舜制刑之法而重明舜意云舜之于刑钦哉钦哉惟刑之为忧恤哉言其敬慎哀矜之至也注云说者皆以为舜语非也流共工于幽州放驩兠于崇山窜三苗于三危殛鲧于羽山四罪而天下咸服史官载述舜之制刑因叙其所用刑也四罪盖肇十有二州之前大抵流放綂谓之流故曰流宥五刑而于流之中有轻重之称流者去远之也如水流去放者屏斥之窜者投置之以罪之轻重地之善恶远迩为差殛则诛死之也四者自轻及重而言殛鲧必于羽山者非时适在彼则恶之彰着或败功害事于彼耳百姓如丧考妣百姓庶民也言庶民则君子可知矣正月元日舜格于文祖三年丧毕而朝廷公卿天下诸侯皆请舜正位故复至文祖之庙以告见焉孟子云其避丹朱之事盖丧毕而不自有之畏避也朝廷诸侯请之是天下从之也推其事而言耳故史官不载其事或曰舜往避于南河之南迹之显者书不云何也曰书之纪事不如后史之繁悉也若五载一巡狩则舜之在位其所往多矣皆不记也改正武成武王伐殷往伐归兽识其政事作武成武成惟一月壬辰旁死魄越翼日癸巳王朝步自周于征伐商底商之罪告于皇天后土所过名山大川曰惟有道曾孙周王发将有大正于商今商王受无道暴殄天物害虐烝民为天下逋逃主萃渊薮予小子既获仁人敢祇承上帝以遏乱畧华夏蛮貊罔不率俾恭天成命惟尔有神尚克相予以济兆民无作神羞既戊午师逾孟津癸亥陈于商郊俟天休命甲子昧爽受率其旅若林㑹于牧野罔有敌于我师前徒倒戈攻于后以北血流漂杵一戎衣天下大定释箕子囚封比干墓式商容闾散鹿台之财发鉅桥之粟大赉于四海而万姓悦服厥四月哉生明王来自商至于丰乃偃武修文归马于华山之阳放牛于桃林之野示天下弗服丁未祀于周庙邦甸侯卫骏奔走执豆笾越三日庚戌柴望大告武成既生魄庶邦冡君暨百工受命于周王若曰呜唿羣后惟先王建邦启土公刘克笃前烈至于太王肇基王迹王季其勤王家我文考文王克成厥勲诞膺天命以抚方夏大邦畏其力小邦懐其徳惟九年大统未集予小子其承厥志肆予东征绥厥士女惟其士女篚厥𤣥黄昭我周王天休震动用附我大邑周乃反商政政由旧列爵惟五分土惟三建官惟贤位事惟能重民五教惟食丧祭惇信明义崇徳报功垂拱而天下治程氏经説卷二程氏经说卷三钦定四库全书程氏经説卷三诗解周南关雎诗者言之述也言之不足而长言之咏歌之所由兴也其发于诚感之深至于不知手之舞足之蹈故其入于人也亦深至可以动天地感鬼神虞之君臣迭相赓和始见于书夏商之世虽有作者其传鲜矣至周而世益文人之怨乐必形于言政之善恶必见刺美至夫子之时所传者多矣夫子删之得三百篇皆止于礼义可以垂世立教故曰兴于诗又曰诵诗三百授之以政不逹使于四方不能专对虽多亦奚以为古之人㓜而闻歌诵之声长而识刺美之意故人之学由诗而兴后世老师宿儒尚不知诗义后学岂能兴起也世之能诵三百篇者多矣果能逹政专对乎是后之人未尝知诗也夫子虑后世之不知诗也故序关雎以示之学诗而不求序犹欲入室而不由戸也天下之治正家为先天下之家正则天下治矣二南正家之道也陈后妃夫人大夫妻之德推之士庶人之家一也故使邦国至于乡党皆用之自朝廷至于委巷莫不讴吟讽诵所以风化天下如小雅鹿鸣而下各于其事而用之也为此诗者其周公乎古之人由是道者文王也故以当时之诗系其后其化之之成至如麟趾驺虞乃其应也天下之治由兹而始天下之俗由此而成风之正也自卫而下王道衰礼义废今正风者无几矣其刺上至指诋其恶岂复有谲谏之义也盖发于人情怨愤圣人取其归止于礼义而已惟雅亦然所美者正也所刺者变也规诲者渐失而未至于刺也为诗之义有六曰风曰赋曰比曰兴曰雅曰颂风以动之上之化下下之风上凡所刺美皆是也赋者咏述其事蔽芾甘棠勿翦勿伐召伯所茇是也比者以物相比狼跋其胡载疐其尾公孙硕肤赤舄几几是也兴者兴起其义采采卷耳不盈倾筐嗟我懐人寘彼周行是也雅者陈其正理天生烝民有物有则民之秉彛好是懿德是也颂者称美其事假乐君子显显令徳宜民宜人受禄于天是也学诗而不分六义岂知诗之体也诗之别有四曰风曰小雅曰大雅曰颂言一国之事谓之风言天下之事谓之雅事有大小雅亦分焉称美盛德与告其成功谓之颂有是四端所谓四始也诗不出此四者故曰诗之至也得失之迹刺美之义则国史明之矣史氏得诗必载其事然后其义可知今小序之首是也其下则说诗者之辞也关雎麟趾之化王者之风故系之周南化自周而南也鹊巢驺虞之徳诸侯之风国君而下正家之道先王之所以教天下也故系之召南化自召而南也召伯为诸侯长故诸侯之风主之于召南二南者正家之道王化之所由兴也故关雎之义乐得淑女以为后妃配君子也其所忧思在于进贤淑非说于色也哀窈窕思之切也切于思贤才而不在于淫色无伤善之心也是则关雎之义也汉广汉广言汉之广大犹云江永也本言文王之道南被江汉之域因取汉水为兴水之为限不可踰也以兴礼义之为闲不可犯也南国被文王之化家齐俗厚妇人知守礼义既以礼义为防则非僻之思自絶虽有以非礼求之者亦不可得而犯也不可得而犯则不思犯矣夫人之休于木下必攀枝跛倚乔木不可攀及也故人絶欲休之思兴女有髙洁之行非礼者自无求之之思也重称汉水之广不可思游泳以济江之长永不可思方而渡也江大于汉虽方尚不可济难于泳矣兴以礼自闲不可侵凌也女之游者谓旷僻独行可动之地异乎闺门之内姆傅之侧也错薪翘翘然必择其端直者刈之如是之女岂所不愿得哉之子者若得之以归则言秣其马矣惟其礼法之限不可得也不止无非礼之私思又知其端直之美而愿慕之也汝坟关雎之化行则天下之家齐俗厚妇人皆由礼义王道成矣古之人有是道使天下蒙是化者文王是也故以文王之诗附于周南之末又周家风天下正身齐家之道贻谋自于文王故其功皆推本而归焉汉广妇人之能安于礼义也汝坟则乂能勉其君子以正也君子从役于外妇人为樵薪之事思念君子之勤劳如久饥也调作輖重也二章自勉之意伐肄见踰年矣言将见君子不远弃我也三章勉君子以正言其勤劳犹鲂鱼之赪尾盖王室暴政如焚焰虽则如是文王之德如父母望之甚迩被文王之德化忘其劳苦也麟之趾关雎而下齐家之道备矣故以麟趾言其应关雎之化行则其应如此天下无犯非礼也自衰世公子己下序之误也以诗有公子字故误耳麟趾之时麟趾不成辞言之时谬矣关雎始于衽席及于子孙至于宗族以被天下故自近而言之麟取其仁厚趾角定皆于麟取之皆有仁厚之象也趾不践生草定之状必有异常物角端有肉公子之仁厚如是也既言之又叹美之曰吁嗟麟兮召南江有汜此亦文王时诗因附于此其嫡不使备嫔妾之数以侍君也汜水之分渚水之岐沱水之别归谓从君子也美人君当使妾媵均承其泽故以归言非谓是嫁来之归也汜分之小洲渚之岐则大矣沱之为言别也几相类矣言水之分流兴夫人之不专君子前二章止言嫡不由是道其后自悔卒章则言不过我而无怨啸歌顺命盖言其所以致嫡之自悔也处得其所处也过及也笑喜乐而已歌之发于中也谷风习习和风隂阳交和则感隂而成雨夫妇之道同黾勉和同不宜有怨怒也盖和则夫妇之道成而家室正如隂阳和而成雨采葑菲者以其有下体也无以以也夫妇之道贵其有终德音好音也当期好音无违至于偕老承上章意我行道而迟迟者中心念其有违乎此也不远伊迩谓此道不远而迩何莫置我当其分乎送置也畿分也所以疆畿者所画之界分耳荼至苦也乃以为甘新昏非礼之至也反好之如弟泾浊而渭清今泾反以渭为浊湜湜清貌视于浅处则见清彼以为浊而其沚自湜湜以言其惑而不得其正也爱其新昏而反不以我为屑也梁笱喻己所治家事惜为其毁败梁所以壅蔽使母撤而逝之笱所以捕鱼使母发而去之我身之所为且不能省閲暇惜我既去之后乎就其深矣己下陈其躬所为治家勤劳之事随事尽其心力而为之深则方舟浅则泳游不可计其有与亡也强勉求为之耳不特如是治其家而已又周睦其邻里乡党莫不尽其道我所为者如是不能心知念我而反以我为雠恶慉心所畜也惟其心既阻絶我之善故虽勤劳如是而不见取如贾之不售凡人所以憎而不知其善由心阻絶其善也昔惟恐养生之道穷困及尔至于颠覆今既遂其生既饶息矣乃比我于毒所以蓄藏美物者以御冬为卒岁之备也今乃止以我御穷困之时终乃见弃肄习也贻我以武暴愤怨习而为常矣塈息也不念昔之安息于我室家心所归息也简兮贤才之人可以为王臣而简择取之方将使之为万舞日之方中明朗之时又在前列而处上见之宜可辨而不能知之也硕德之人俣俣然心广体胖在公庭为万舞也次章又言其才艺之美有力如虎才武也执辔如组艺也言其艺如此非在公庭见之也左执籥而右秉翟言其能之备羽籥二事皆能之也其颜色如渥丹然必言其颜色之充美者以其在前易见其才艺容色如是而公钖之以爵而已劳贱者之道也榛之在山苓之在隰乃其宜也贤者宜在王朝也云谁之思思彼王国之贤者言彼美德之人为王朝之臣乃得其所也言之所以叹此之不得其所也或云美人盖谓卫之贤者文意不然北风序云并为威虐谓君臣上下皆然四时之风春而自东则生物也夏而自南则养物也秋而自西则成物也冬而自北则杀物也以北风之杀害于物故以兴虐政诗序谓百姓不亲相携持而去乃述当时之事然考诗之辞乃君子见几而作相招无及于祸患者也风既凉冷必将至于雨雪既尚威虐必将残暴于人也以恩惠相好则携持而去耳虚寛貌邪缓也雍容之状亟急也只且辞也言尚可寛容虚徐乎既急也哉凉气喈声雱霏皆雨散之状行去也归择所安而往也同车亦偕行耳但卒章辞意益迫切同车己有驾之意莫赤者匪狐乎莫黑者匪乌乎以其色则知其物矣岂难辨哉观其为政之道则知暴虐祸难将及于人矣君子全身远害惟恐去之不速故其辞迫切其虚其邪既亟只且是也君子偕老其德之深厚如山如河乃称象德之服服章之设象其德位之宜徳尊位隆乃称盛服今子之不淑奈何一章言人君之德服饰之盛宜如是而奈何反不称次章又言服章容貌之美与德相称则可尊仰故云胡然而仰之如天乎胡然而尊之为君乎帝君也帝言以其有德也三章重陈衣服德容之美诚如此之人乃是邦人之媛也定之方中美建国之得其时制一章言建国之事次章言相土地之初属文之势然也今文首言其事然后原其初者多矣既度其可然后卜以决之卜洛亦然古人之为皆是也人谋臧则龟筮从矣卒章序其勤劳以致殷富塞当也渊深也当其深所以成其富盛蝃蝀言奔则女就男卫国化文王之道淫奔人知耻而恶絶之诗人道是意以风止其事蝃蝀隂阳气之交映曰而见故朝西而暮东在东者隂方之气就交于阳也犹易之自我西郊夫阳唱隂和男行女随乃理之正今隂来交阳人所丑恶故莫敢指之今世俗不以手指者因诗之言女子之义从于人也必待父母之命兄弟之议媒妁之言男先下之然后从焉不由是而奔就于男者犹蝃蝀之东故以兴焉人所丑而不敢指视也奈何女子之行而违背父母兄弟乎违谓违背不由其命而奔也朝隮升于西者乃阳方之气来交于隂则理之顺故和而为雨崇朝不日之义奈何女子反远其父母兄弟乎如是之人无他也懐男女之欲耳婚姻男女之交也人虽有欲当有信而知义故言其大无信不知命为可恶也苟惟欲之从则人道废而入于禽兽矣女子以不自失为信所谓贞信之教违背其父母可谓无信矣命正理也以道制欲则顺命言此所以风也相䑕相䑕之为物贪而畏人举止惊攫无体态故以兴人之无礼仪视䑕之有皮革以成其身有牙以完其形具形体以成物而动作如此犹有人之形质而无礼仪容止不若死也干旄卿大夫公子多好善者贤者受其礼意之厚当以善道告之诗推其意知乐告也干旌注旄干首九旗皆然九旗之物所建各不同若王建太常诸侯建旗而来就浚之郊礼下贤者素丝束帛也谓以束帛乘马行礼于贤者彼姝美之人谓有美德者受其礼意如是当何以畀之知其必告以善道也纰疎布之状组错密之状祝疑为竺厚积之意马四至于五六马帛之益多见其礼之益加也始畀之畀与也谓答之中予之谓交亲之终告之谓忠告之待之益至报之益厚是为乐告也郊野外都邑城国中好贤益笃则贤者益至不好贤则士亦远遯也淇澳淇澳之地润泽膏沃而生绿竹竹生物之美者兴武公之美内充而文章威仪着于外也有斐斐然文章貌君子有文章由其在学以自修如切如磋言学也如琢如磨自修也以象治玉譬人之治学修身瑟兮僴兮怐谨庄栗貌赫兮喧兮成德显着于外也故云威仪也有斐君子终不可谖兮言文章君子盛德之至善人不能忘也此首章言德美文章由善学自治而然二章言其威仪之美服饰之盛三章言其成质之美如金钖圭璧然寛兮绰兮寛𢎞裕也绰开豁也重较大车言其多容而任重如大车也善戏谑言其乐易而以礼自饰防节不至于过是不为虐也猗猗言竹之态靑靑言其色如箦言其盛密比为箦绿竹竹也淇澳所有考槃贤者之退穷处涧谷间虽德体寛裕而心在朝廷寤寐不能忘懐深念其不得以善道告君故陈其由也硕人硕人大人尊贤之称颀颀容质之伟盛言其位尊服饰之美又陈其家之贵盛德容之如是其来也礼数之备至近郊而说止复整车服而后入于朝君为之早退以与夫人燕处见礼之之重河水洋洋北流活活既尽言夫人之尊位重因以河水兴人情故纵难制所以致嬖妾上僣而薄于夫人洋洋浩荡活活流激貌河水如是故施罛不安强大之鱼不能制也君情放纵故礼法不能制葭菼兴衆多庶姜衆多孽孽不顺如葭菼然贤士大夫莫能正有去而已君子阳阳簧为乐之器房安息之所苟自为乐又招其类由安息之所也翿舞所持自为歌舞又招其侣由傲乐之道阳阳自得陶陶自乐之状皆不任忧责全身自乐而已君子居乱世如是而已扬之水周人劳于戍申而怨思诸侯有患天子命保卫之亦宜也平王独私其母家耳非有王者保天下之心也人怨宜也况天子当使方伯邻国保助之岂当独劳畿内之民故周人怨诸侯之人不共戍申也彼其之子谓诸侯之人申甫许皆申之地名扬之水澜也浅故激力不足以流薪兴力不足也楚蒲益轻言力不足愈深中谷有蓷蓷谷中所生之物待隂润而后能生故暵则干矣兴夫妇乐岁则能相保凶年则至相弃也始章叹其遇艰难次章叹其人之不善歗长吟也悲恨深于叹矣卒章笑其恩义之素薄非由于今也故云何嗟及矣其怨益深也暵其湿矣当作隰矣亦干也丘中有麻丘中宛宛平窊之处地之美者也麻可衣麦可食宜植丘中兴贤者宜在朝则能养于人彼谓不贤者乃留于朝子之贤反穷处而咨嗟故思望其施施而来次章云彼乃留而子反归乡国思望其来食于朝李者徒能甘人之口而不能养人之物丘中反有李乃比不贤之人也佩者外饰玖非真玉彼留之人所贻我者徒文饰而无实贻我及人者缁衣武公父子相继为王司徒善于其职国人美其为国君而能好善道享服章宫室禄廪之报也缁衣卿衣也宜言其称敝又改为言久其职适其馆授之宫室授之粲赐之禄廪子谓王朝还更也今人言还知还解若还皆更义还予犹予还既授之居复赐之禄也蓆安舒之义服称其德则安舒享此皆善善之功也子衿衿青学者之服青青举家之辞世乱学校不修学者弃业贤者念之而悲伤故曰悠悠我心纵我不可以反求于汝谓往教强聒也子宁不思其所学而继其音问遂尔弃絶于善道乎世治则庠序之教行有法以率之不率教者有至于移屏不齿又礼义廉让之风所渐陶父兄朋友之义所劝督故人莫不强于进学及夫乱世上不复主其教则无以率之风俗杂乱浮偷父兄所教者趋利朋友所习者从时故人莫不肆情废惰为自弃之人虽有贤者欲强之于学亦岂能也故悲伤之而已佩为青组绶挑轻跃达放恣不事于学则遨游城阙而己贤者念之一日不见如三月之久也盖士之于学不可一日忘废一日忘之则其志荒矣放辟邪侈之心胜之矣东方之日齐国政衰君臣皆失道故风俗败壊男女淫奔日兴君月兴臣日月明照则物无隐蔽姦慝莫容如朝廷明于上也今君不明故有淫奔之俗诗人以东方之日刺其当明而昏也日出当明而姝美之人在我室所以在我室履我即而来也即就也谓行迹履我迹而来奔也月出亦当明照而姝美之人在我门内所以在我门内履我发而来奔也发行步履其行步而来奔也由在上之人不明容此姦慝也东方未明政乱无节动非其时或早或暮无常度也挈壶氏司漏刻而朝廷兴居不时是其职废也言其不能正时矣非特刺是官也折柳以樊圃狂夫见之且惊躩知其为限也柳柔脆易折之物折之以为藩篱非坚固也狂夫以知其有限见之则躩然而惊昼夜之限非不明也乃不能知而不早则晏言无节之甚樊篱也营营青蝇止于樊是也卢令君荒于田猎故百姓苦之诗人陈古之贤君畋狩以时百姓见则善而美之园有桃观此诗可见其忧深思远矣所刺者不能用其民耳不能用其民则不能治岂复有徳教其致侵削可知也国无政事则亡故诗人忧思之深也桃果之贱者园有桃亦知其实以为殽兴国有民虽寡能用则治今不能用其民故心忧之至歌且谣诵咏之为谣不知我者谓我骄慢彼人如是子曰何哉盖未之知也故言我心之忧人莫知之重言人不知者不思耳其情至深切也棘尤贱物可用以食也行国犹驾言出游所以写忧罔极不中也无衣武公始有晋国而能请命天子故诗人美之美其所可美也六七衣之数或曰继世之君比受封有降然不知六七者何物也燠煖亦谓安耳葛生此诗思存者非悼亡者序为误矣好攻战则多离阔之恨葛之生託于物蔹之生依于地兴妇人依君子谁与独处谁与乎独处而己独旦独处至旦也昼夜之永时思念之情尤切故期于死而同穴乃不相离也采苓首阳山生坚实之物故以兴谗诬不实之人山者物之所生故采必于山苓生于山颠苦生于下葑蓺山阳之平地又各其所也兴采言必于诚实之人下因诫于信谗之人造为巧言且无用信之又重诫曰置之置之且无以为然人之造为言者皆谗诬不实何所得乎谓不得实事也蒹葭蒹葭芦苇衆多而强草类之强者民之象也葭待霜而后成犹民待礼而后治故以兴焉苍苍而成白露为霜矣伊人犹斯人谓人情所在人情譬诸在水之中顺而求之则易且近逆而求之则艰且远凄凄青苍之间也未晞未凝也犹礼教之未至采采茂盛未己方浓之状未有礼教也礼教未立则人心不服而俗乱国何以安乎终南终南崇高厚大以兴君位之尊山之高大必生美材人君尊崇必有令德条梅美材也有令德故宜称显服又美其容貎称人君之位至止在此耳不必自外至也纪稜角堂平寛纪兴礼法堂兴德度山必有纪堂君必有礼德故宜其服称其位当脩其身脩其德保其位故曰寿考不忘也晨风序言始弃其贤臣诗中又见其不求贤之意鴥飞疾貎以晨风兴君子者取其来去之疾人君好贤待士有道则贤者归之礼貌不至则浩然去矣如晨风之疾也林木茂盛则飞鸟所集兴朝廷有道则贤者所就也故人君未见君子之时当忧心钦钦然念恐己之有未至也人君当如此而如何今乃忘我之多乎此诗主贤者见弃之意而言故云忘我钦钦不懈之意如何如何叹其如是也上章言朝廷有道则贤者归之下章言当念下之有贤才也栎山之所有也而有茂盛而苞者衆人之中固有秀异者矣隰有六驳亦然六见其盛多也义亦苞聚之类如下之有贤则当求而用之故于未见则忧而靡乐如何反忘我乎棣檖亦然言树盖其茂大者乃成树耳钦钦靡乐如醉浅深之次渐言其至也无衣不与民同欲故民疾上之为诗人言为君当与民同欲也能同袍则虽寒不怨矣若推同袍之恩则民亦同上之欲王于兴师谓若以王道兴兵则百姓皆脩其戈矛与之同仇矣泽犹今谓汗衫之类墓门人情不脩治则邪恶生犹道路不脩治则荆棘生故以兴焉墓门墓道之门也有荆棘则当以斧斤开析之佗才不善宜得贤师良傅以道义辅正之今夫也不良衆皆知之而不去之自昔谁如是乎此追咎自佗㓜小不择师傅致成其恶谁昔然矣犹云从来谁如是乎前章言有棘言佗之不善后章言有梅深咎辅道之使然梅美木虽美木生墓门荆棘荒芜之处则恶鸟萃矣虽有良心善性与不善人处则恶归矣夫也不良诗人作诗以告责之告责之而不我顾必待颠沛当思我言防有鹊巢起土为防垄以为疆场之限上植以木于是鹊往巢焉有丛林之蔽翳则鹊巢之兴人心有敝昏则谗诬者至卭丘也谓丘原广平之处则有苕生之美草兴人心髙明平夷则来善言侜谓诪张迂回诬罔人者必迂曲以致其恶予美心所贤者忧谗诬贤善也中唐窊下之地瓦砾所聚也兴处污则不善者从焉鹝文草也㫖言美也惕惕惧也匪风乱极思治人情所然风者天之动以兴上政车者人所为以兴民俗天气顺则风时上德脩则政举法制备则车成政教衰则民僻故以兴上下焉匪风不和之风匪车无法之车发迅烈偈轩轾不定顾瞻盼恋思而伤怛也飘回旋嘌轻摇弔伤悯鱼美好之物人所欲兴善政人所思谁能烹鱼以食人人将喜而助之谁能归从周之道人将乐而与之懐相要结也好音和声喜乐相从也蜉蝣蜉蝣朝生而暮死以兴国将亡不能久也蜉蝣之羽羽翅稍犹曹君之奢靡衣裳楚楚然鲜美胡能久乎故忧其安所归处也翼翅也采采华饰息止息掘閲升腾游翔之状如雪洁白説税也经文説驾皆用説字憩也亦有悦义故通用候人共公远君子而好近小人则所用多小人其进者非一也独取候人而言者盖时用者其微有自候人而升者故取其甚者而言耳彼候人者使荷戈役以守疆场乃其宜也如彼之人乃使服大夫之服又至于三百之多所以刺也三百言其多尔如三百㕓三百囷曹国之小岂容有三百之多左传乘轩者三百人盖因此诗也鹈乃在梁不濡而食兴无功受禄不称其服章之美待遇之礼遂称也卒章兴小人之无所取荟蔚草木之盛郁茂之状朝隮乎南山者以草木之盛有所取也饥渇乎季女者谓其有婉娈之容也今小人无德义可取何为而近乎下泉泉之润物犹政令膏泽之及人泉寒冽则不能润物在下则不能及物浸渍则害物苞丛生之茂者乃反害之是皆不得其所也稂萧蓍皆下泽所生忾然既寤而叹念周道之衰也所谓思明王之诗也其卒也又伤无贤伯以纠率之故致如是芃芃然盛之黍苗盖隂雨膏泽使然四方诸侯能勤王事由郇伯劳免之故也郇伯古方伯之有功者豳七月周公为此诗欲成王知先公先王致王业之由民之劳力趋时稼穑之艰难如此大火流下岁过中而行暮矣当有卒岁之具御冬之备故以七月流火为首章也一一阳之月也一之日犹云冬之日夏之日也同我妇子我妇子同来致饷也尽室从事耕作农官至而喜之也春日迟迟采蘩祈祈女心伤悲殆及公子同归再云春日迟迟此道人情之感时也女心之感不由而由迟迟故重言之蘩之用云生蚕正义云今亦用之应是也祈祈衆多女勤力蚕事劳且伤悲也盖所以为衣装之备庶几得如富贵之子及时而行也八月萑苇亦蚕备也蚕月条桑当蚕长之月也计岁气之早晚不可指定几月也言蚕长之月当枝落桑则用斧斨亦预备其器具也伐远扬以猗女桑皆用斨斧我朱孔阳言染为𤣥黄之色我特致功于朱使鲜明盖所以供公上为公子之衣裳故也为公子裘献豣于公皆此义也民之知义如此则美俗成矣其同谓㑹聚共事也缵继续之义谓修肄也后我稼既同谓收聚也斯螽莎鸡蟋蟀説者虽为三物然考诗意恐是一物随时异名耳动股始跃振羽翅成穹窒嗟我妇子叹其勤劳岁事既终又复为改岁之事岁暮入居室也自六月食郁及薁己下果蔬枣酒皆为养老之具七月食𤓰己下皆为壮者之食故云食我农夫诸种皆入农事毕矣故叹我农夫之勤劳又复执宫功也上入迁入都邑之居也乘屋盖治也绹所用盖屋凿氷必在岁末而藏之须待春至故云三之日纳于凌隂藏氷所以备暑而开氷必以仲春所以顺时气也其蚤用之于献羔祭韭时夏颁氷是其后用时也朋酒斯飨岁功既毕朋聚以飨其乐杀羔羊谓盛礼公堂公为衆人㑹集之所乡校是也称兕觥祝觞之辞民相与为乐祝以夀考也此诗多陈节物大要言岁序之迁人事当及时耳所言或与月令异者月令多举其始此但言其有时不必始有也鸱鸮管蔡流言及叛是乱也成王㓜而未知周公之志公为此诗告以王业艰难不忍其毁壊之意以悟王心此周公出征救乱之心作诗之志也此诗章句不完莫可究其全体据所存而言之可也鸱鸮恶鸟唿而谓之尔既取我子矣无更毁壊我室鸱鸮喻为恶者子喻管蔡室喻王室管蔡骨肉而与之为乱是既取我子矣毋更毁坏我王室也恩斯谓情爱勤斯谓笃厚以骨肉情爱之心笃厚之意养鬻子之道可悯恻也今乃取之其毒甚矣此皆谓鸱鸮之言不知谓之者主何物也迨天之未隂雨而下言自为安固闲防之道深至如此而尚或侮之兴禽出而谓曰汝下民义不安拮据持捋貎捋荼披折貎疑其义然蓄租积取也卒瘏致病也所以如是劳苦以未有室家也兴成王业之艰予羽尾残敝然后成室翘翘然髙壮貎既其成就之劳如此故为风雨漂摇则其声忧惧此周公之诗所以辞哀而意切也东山完言其完师而归无死亡之患也思谓念其勤劳思其庐室荒废也东山所征之地淮夷也滔滔纷纷不穷之状言其久也隂雨则行役尤苦蒙蒙之时羇旅愁惨我在东而念归则西悲谓懐西而悲也制彼裳衣治归装也士事也枚歴也勿事行枚言当归也蠋卷在叶中居如士卒之独处自保其身敦然独宿于车下也烝上比也犹云升也蠋在叶中故云烝在桑野其在外之久往来之劳每章重言见其感念之深丁夫于役田事废室庐遂荒果臝己下是也在彼思念其如此町畽庐傍畦壠为麋鹿之场也不可以荒毁为畏当以为懐也此言与勿士行枚皆人情之正当然有自勉之意垤丘垤也有隂雨之候则妇思念其劳而悲叹又计其行之久念其将至我征聿至谓我之行者其遂至也穹窒䑕穴穹空也窒所壅土也念其将至而洒拚复恨其留系之久见其思望之情切也有敦圆成之状𤓰苦𤓰之苦者延蔓栗薪之上栗薪坚木以其苦人所不取常在其所施于坚木言系之固以比君子于役久留滞不还言如苦𤓰而系坚木也自我不见今三年矣四章言归而及时成婚姻之礼人情之所乐也仓庚之羽鲜明婚姻之时也嫁女之归其马皇驳有文彩也亲结其摛女之亲结之九十其仪仪之多也其归而成新昏且甚嘉其旧昏相见之欢当如何也破斧是诗也周大夫刺朝廷之不知周公也而云恶四国四国为乱何足云恶也斧也斨也以及锜銶皆人之所用建国封亲制典礼立政刑皆为天下之用犹人之有器用也故以斧为兴言既破毁我斧又将缺我斨矣商奄始率管蔡为流言遂以叛将益动天下以伤壊王业恶日以滋当速诛也周公所以东征四国是皇也周公之心勤劳王家如是可哀也其德亦甚大矣将大也我人犹云我公也云斯人可哀迫切之辞锜斧属言益将有害讹与吪同动也或寝或吪振动于四国为是四国之乱振动恐其益乱天下嘉善也銶不知何物要之器之大于锜者遒迳急也加切于讹休美也哀周公之忠勤谓之甚美所以刺朝廷之不知也豳诗七月陈王业鸱鸮遗王东山言东征破斧伐柯九罭皆刺朝廷之不知周公于刺也复有浅深之异观诗可见狼䟦美不失其圣伐柯破斧言周公之忠勤忧四国之乱天下征之之急如此伐柯乃既得罪人之后周公迟留未归士大夫刺朝廷之不知所以还周公之道斧也柯也二物合而后成用故以兴君臣夫妇之合伐柯匪斧则不能娶妻匪媒则不成言各有其道今欲周公之归亦必有其道也二章言其道伐柯其取则不远所执而伐者乃柯也以之为则则是矣今欲反周公取则于周公可也周公者动必以礼者也亦当以礼致之则周公可得而觏见也故云我欲觏见之子惟以礼乃可笾豆礼器所以行礼语云俎豆之事笾豆有践谓礼仪是用也九罭周公为诗遗王王木知周公之志故公居东未反士大夫始刺朝廷不知反周公之道既又思之切刺之深责在朝廷之人不速还公也九罭网之固密者也鳟鲂鱼之美者九罭之网则得鳟鲂之鱼用隆厚之礼则得圣贤我欲觏之子当用上公之礼服往逆之二章言公之不得其所也鸿飞戾天者也今乃遵渚言不得其所公既征而归则未得其所盖朝廷未以师保重礼往逆也使公不得所于外于汝信安处也矣深责在朝廷之人也宿安息也不复谓未还旧职四章祈反周公诚切之意是以犹所以朝廷所以有衮衣之章用尊礼圣贤无以用也无以是服逆我公归来无使士民之心悲思望公也狼跋周公摄政居危疑之地虽成王不知四国流言终不能损其圣德者以其忠诚在于王家无贪欲之私心也狼兽之贪者勐于求欲故槛于机穽罗絷前跋后疐进退困险诗人取之以言夫狼之所以致祸难危困如是者以其有贪欲故也若周公者至公不私进退以道无利欲之蔽以谦退自处不有其尊不矜其德故虽在危疑之地安步舒泰赤舄几几然也硕大也谓崇大之位肤美也谓盛美之德孙者避而不居也其谦逊不以崇髙圣智自处所以天下称圣处危而安也几安义几之立名取其义也此大舜所谓汝惟不矜天下莫与汝争能汝惟不伐天下莫与汝争功也使周公有贪欲崇髙得名之心其能得天下之与如是乎唯其处已也夔䕫然有恭畏之心存诚也荡荡焉无顾虑之意所以不失其圣德音所以不瑕也先儒以狼跋疐不失其勐兴周公不失其圣不失其勐奚若虎豹胡独取狼也古之诗人比兴以类也是以香草譬君子恶鸟譬小人岂有以豺狼兴圣人乎且上二句言跋言疐实有几几不瑕之义但此诗体与他诗不类故不通耳此诗在六义比程氏经説卷三程氏经说卷四钦定四库全书程氏经说卷四小雅鹿鸣自鹿鸣以下二十二篇各赋其事于其事而用之其周公之谓乎与二南同也燕羣臣嘉宾则用鹿鸣鹿食则相唿故以兴燕乐呦呦和声和声相唿共食野之草物情相乐也君臣宾主相乐如此云我有嘉宾鼓瑟吹笙言其相乐又以币帛将其诚意故云承筐是将承以借之筐以贮之既有诚乐之厚意则人心感悦而相好以此示我之列位故人劝而得尽其懽心次章又言所燕礼嘉宾闻望昭明示民以厚之之意使仪法之三章言其乐之长久无斁四牡四牡之义悯使臣之勤劳故云有功而见知则说矣上不知下之劳则下不自尽其力故四牡之义废则君臣缺矣周道犹通途也倭迟回逺岂不懐归乎以王事不可废败心伤悲念此也騑騑不止啴啴迅疾骆马强而耐逺鵻翩翩能飞之物盖或飞或下集于所安之处以兴使臣之勤劳乃不暇遂其私至不遑将父将事也卒章劝以义也驾而驰骤不息岂不懐归以王事不可废败也是用以此义作歌以告其母父则知义母主恩故以义告之岂不懐归言使臣之心是用作歌将母来谂作是歌使以此义告其母也皇皇者华天子遣使四方以观省风俗采察善恶访问疾苦宣道化于天下下国蒙被声教是有光华皇皇犹煌煌光采之状皇华之光明于野犹王泽之流布光华天下也故以为兴于彼原隰言高下皆同其光华征夫使人駪駪俊健之状惟恐不能宣达是每懐靡及也驹骐骆骃皆以俊言濡鲜泽丝条理沃若既均皆整顺之状诹谋询度前载虽各有义要之询访耳採察求访使臣之大务常棣此燕乐兄弟亲睦宗族之诗不因管蔡而作也常棣今所谓玉李花花萼相承甚力故以兴兄弟鄂不韡韡韡韡鲜华壮盛之貌不当作拊亦可如字亦可以花萼相依生相亲力相承兴人之莫如兄弟也次章叙兄弟相赖之事人当死生患难之事可畏则思兄弟之助方困穷离散羣聚于效野之时则求所亲以相依恃三章言兄弟相须之急犹鹡鸰首尾相应急难之际其相应如是也每有良朋犹岂无他人每有犹亦有也况也永叹校之则可永叹也骨月不能相为而求他人是可叹也四章重明兄弟之亲义不能忘譬之兄弟狠阋于墙虽有不睦之心犹将外御其侮若他人则衆人之分也无兵戎之为之义五章言平时则皆可遂其私意急难则莫如兄弟也六章劝其相宴乐养恩义陈尔笾豆饮食饫足兄弟既偕来当和乐且孺也小儿亲慕父母谓之孺子孺亲慕之义和乐而相亲慕也七章言兄弟相乐则妻子好合其和如鼓瑟琴兄弟既志意翕合故其和乐久而不厌卒章言能如是亲睦其宗族则能宜其室家乐其妻孥穷究是理图念是事信其然乎言信然此诗句少而章多章多所以极其郑重句少则各陈其义故也伐木山中伐木非一人能独为必与同志者共之既同其事则相亲好成朋友之义伐木之人尚有此义况士君子乎故赋伐木之人叙其情推其义以劝朋友之义燕朋友故旧则歌之所以风天下也朋友故旧笃则民徳归厚矣二人伐木更运斧斤声丁丁相应相须以成其事赋此可以见朋友之义继言鸟鸣嘤嘤又以物情兴朋友之好嘤嘤相应和之和声鸟鸣相应和自幽谷升乔木相追随嘤嘤然其鸣盖其应友声声谓应声犹人之朋友相从也次章因鸟以兴朋友之义相鸟如是岂人而不求友乎朋友之信常久不渝可质于鬼神和谓相好平谓不变三章陈伐木共力因相聚饮食见欢乐厚笃之意许许衆人共力之状因聚衆共力而具饮酒相乐也先儒以藇为美未喻是否伐木之际尚酾酒相乐况既有肥羜当以召诸父也宁其不来无使我恩意不至也诸父诸舅谓朋友故旧也四章陈厚意以具饮食洒扫精洁盛陈簋器况既有肥牡当以召诸舅也宁其不来不可使我有不厚之罪五章重陈此义之不可不然伐木于坂尤须衆力故酾酒之多况乎有盛具笾豆成列当以燕乐兄弟无相疎逺兄弟朋友也民之失徳故不能修亲睦之道厚朋友故旧之礼干糇不相及盖人之失徳也岂当然乎卒章陈所当然者有酒则我醑之无酒则我酤之以至鼓舞我为之我及暇时则相与宴饮以笃㤙义天保恩恵周物君之下下也归美于君下之报上也天保之诗盛陈人君受天之祜福禄之厚蒙被臣民犹君徳之所致也天保定尔君位甚安固也俾尔单厚何福不除除更新也日益之义俾之多増益莫不繁庶次章重陈其盛既保定尔俾尔享福至无所不宜受天之百禄衆福又降尔以遐逺之福惟欲其长三章言既受天之福禄莫不繁庶如山阜冈陵如川之流聚莫不増盛四章言既享丰盛之福用报祀其祖先得无疆之寿君曰卜尔君使卜之设辞也五章言其所获神之至谓降监则钖尔多福民所实有则日用饮食谓享其丰乐质实也羣衆百族皆化上徳六章言其徳光显无亏庇覆生民恒亦犹升言光照逺广如南山之无亏崩如松柏之茂盛无不承其庇覆采薇文王之时有昆夷玁狁之事遣戍役以守卫歌此诗以遣之叙其勤劳悲伤之情且风以义当时之事也后世因用之以遣戍役采薇采薇以薇为遣戍役之候也曰归曰归深念归时在嵗暮也作止生出地舎其室家不遑暇起居以玁狁之故也毒民不由上则人懐敌忾之心矣薇始长而柔矣行期将至也念归期之逺而忧也忧心烈烈如饥如渇戍事未休己念谁使归问安否薇壮而刚矣且当行也归期须嵗之阳王事不可盬也故启处不遑忧心虽甚病我行不可归也首章述事之由次章三章极道劳苦忧伤之情上能察其情则虽劳而不怨虽忧而能厉四章五章则劝以义彼尔犹云于彼亦与彼路同常棣之华华萼相亲兴下尽力以为上言当如常棣然也彼路何也乃君子所乗之车也君子则知义矣总强盛之车甲岂敢安居当期成功之速五章再言骙骙强盛貌付与之重依依上所处也腓从动之义人之腓身行则从动也腓是足肚也言君子小人从其所处而动也翼翼行列整治之状既临其衆则整练其车甲修治其器械弭服是也日为戒备玁狁之事甚急故也先言劳苦忧伤以尽其情次陈之以义以坚其志戍事尽于此矣卒章言归以悯其劳春而往冬而旋行逺而时久言行道迟迟则见其思归之切心如饥渇其伤悲甚衆人莫知也此据小序为说于义无害然鱼丽序云文武以天保以上治内采薇以下治外于义不然则采薇等二篇或非文王时作乃武王成王文作南仲不知何时人古者戍役再期而还今年春暮行明年夏代者至复留备秋至过十一月而归又明年中春至春暮遣次戍者每秋与冬初两畨戍者皆在疆圉乃今之防秋也出车劳将率之旋也此诗所赋自受命至还归其事有叙大要在归功将率首章陈出车于牧王命之征赴事之急不敢宁也谓我命我也次章既受命而行有旗章之盛见付与之重忧劳其事也于郊行矣旟旐斾斾华盛斾斾垂委之状胡不犹莫不其忧念之深仆夫左右之人亦为之意瘁三章指元帅之名以显其功赫赫徳名显盛襄上也谓胜彭彭衆多央央华盛主言城而胜玁狁御戎之道守备为本不以攻击为先其事卒矣四章言其归叙其久戍也以多难故不遑启居岂无思归之心畏法令不敢自遂五章复言出兵而衆和为一方所徯望南仲之功于此为盛草虫阜螽其类相应民心之望王师犹是也此南仲之伐西戎也观此诗意疑似当时西戎兵不加而服玁狁兵加而服或止于小大亦不可知卒章喜其归因叙归时景物和妍其欢乐可见也讯其魁首当讯问者丑徒衆鱼丽美万物盛多能备礼也太平之时庶物繁盛故能备礼六月序云鱼丽废则法令缺矣物不足则不能备法度也文武以天保以上治内以下传诗者之言也不可取罶鱼笱之易作者丽于罶者亦美大之鱼也见其盛多鱼与君子之酒皆美且多多且㫖同㫖且有多止云酒多有有富有之意物多可嘉也有而能备礼也盛有及时也明王在上养育万物莫不盛多故美之也南山有台此诗乐君臣俱贤邦家荣盛为福之长也南山兴君北山兴臣台莱皆草草之衣被于山成荟萃之美盛犹君子为邦家之基本万夀无期重言为福长久桑杨充用之物言山生财以济用兴君子为邦家之光荣无疆犹无期杞李可食之物兴君子养人如父母徳音不已言令闻无穷栲杻木之高者益山之高兴君子徳音茂盛遐不眉寿犹云不遐逺眉夀乎枸楰木之尤高大者兴君子徳泽长逺至施及后世故云保艾尔后湛露湛湛厚浓之状露之浓厚匪日出则不晞兴燕乐恩恵之厚不醉则不归也厌厌足意之义丰草柔从而盛者以兴同姓之亲在宗载考在同宗成欢乐礼数也杞棘卑下之物兴小国诸侯言诸国之君皆明信君子承王恵泽莫不修徳以奉上忠顺之心温克之容皆令徳也其桐其梓其实离离桐梓高大之木兴大国诸侯湛露在桐梓之上二物之茂盛其实离离然言大国之君承王恵泽莫不皆修其令善之仪先亲次小后大徳泽所懐其序然也离离犹累累采芑芑美菜地方壮盛则可植美菜兴文武之将甲兵之强则能成茂功簿言发语辞采芑于新田菑亩皆地力方盛处方叔所总临三千乗之衆师干犹今云兵甲试肄习也衆且练也率止往征也言四骐翼翼壮健路车仪饰之盛次章重言之中乡亦美田旂旐央央言整肃首章言肄习次章言整肃盖其叙也其行也受服章之尊美言付之重三章言虽将之才士之衆且勇进退得宜趣舎有节言隼之急疾亦集于所止以兴兵虽强用之有节而不过也钲人击钲者伐鼓击鼓者方叔行师有钲鼓为陈师鞠旅之节鞠止也遂美之言明信之方叔其伐鼔也渊渊平和不暴急其振旅也鼓声阗阗整缓之状振旅之行亦以鼓止行则以钲卒章言成功因言其致伐之由蠢动而无知之义蠢尔之蛮乃与大邦为仇方叔克壮其犹故征而执获戎车之盛如雷霆方叔之明信自伐玁狁时闻于四方故荆蛮畏威来服车攻文王抚有四方至是蹙矣故云复文武境土也此诗美其修政事治车甲因田狩而简车徒诸侯顺从军法肃治如此故能成中兴之功先王之政后嗣所当守失则罪也故诗春秋于复古之事不加美辞此诗但称其复古也既攻谓坚治既同谓调一孔阜为肥壮之子犹云二三子指所任者嚣嚣盛衆貌有绎聨属决拾不知是一物是二物助射者倾助也射夫衆射者同谓同力如此故获多助我助敛禽者举㧘衆射夫助举见其多不倚不偏不失持中范也萧萧马鸣悠悠斾旌咏肃静如此徒御不其警戒乎庖厨不其充盈乎有闻无声闻师之行而不闻其声言至肃信哉君子之治戎其成如此之善吉日宣王将田而卜吉日见其慎微诗人因美之更称其接下得羣下之自尽诗中所陈是也戊刚日之吉既伯既祷祭马祖而祷之伯为马祖据尔雅之文戊日祭祷庚午于田漆沮之从天子之所悉率左右以燕天子皆羣下尽力奉上以御宾客且以酌醴先王接下之诚意发小豝殪大兕言所获耳不须为多说也大兕牛类今西方有之庭燎天下之事贵乎得中而可常是之谓宜苟以意之所欲而已靡不勤于始而怠于终故其进锐者其退速宣王之于始也不守法以治尽其力以勤于事固可知其不能于终夙兴视朝固有常节始自于夜之未央任其勤而不知节也无节则早晚不能常也故次云未艾向晨也不惟见无常节且知其必将怠矣此所以方美其勤而遂以箴之也箴之于事如鍼砭之刺病矣央中也艾向尽也晨晓也将将鸾铃声哕哕车軨㑹聚声光明之盛晰晰明也辉光之散也白驹刺不能用贤贤者去而不留也皎皎洁白也驹马之骏者古文千里驹又曰白驹过隙白色之贵者以贵色之骏马兴贤徳之才士场圃所食非常苗必美蔬也白驹当食以美物贤才当待以殊礼白驹则维絷之不使去留玩乐以永日唐风云且以永日人暇乐则日永也所谓伊人者宜使于此逍遥岂当使逺去也藿蔬之叶夕犹朝也贤人君子当使于此为嘉宾贲然光彩来思思其贲然而来也上二章言贤者当在朝廷此一章言思其来思其来是不在位也尔公尔侯谓公卿在位者但逸豫无期度不思求贤致治之道乎戒使钦慎优游无所事之际当勉强思天下之有潜遯之贤者而进用之也三章思贤者之来是不在位也卒章言其逺遯而思之之意逺遯空谷处穷困而享淡薄虽所享生刍一束而已然其人之美则如玉也母金玉尔音而有遐心贤者既逺遯矣国之好贤者犹望其相闻问而不见絶也曰母自贵重其音声而有逺弃我之心白华幽王宠褒姒而黜申后周人为之作诗以刺王王字误作后字序自下国化之以下言当时事如此诗中所不及也诗大意刺王专宠失上下之分白华则沤以为菅白茅则用之裹束物之美恶其用各有其所兴尊卑上下各有其分今王乱贵贱之序而逺弃我俾我穷独失所也之子谓王也英英白云云之貌天之道云蒸露降则菅茅皆被其泽王如以道则嫡妾当均被其宠今天运艰难而之子不犹是道也天步时运也犹如也滮池北流小水微流也尚能浸溉稻田王之崇高尊大而反不能通流其宠泽念此所以啸歌而伤懐也滮池名无源易竭之水樵彼桑薪桑薪之善者樵彼桑薪不用而我烘于煁灶兴王之舍嫡后之尊而专宠于嬖人也维彼王之崇大而所为如此所以劳伤我心言之子者直谓是人也言硕人者言其居尊大之位而所为如是也鼓钟于宫此章自伤其诚意之不能动王也鼓钟于宫中而声闻于外今我中心念子惨惨然忧蹙而曽不感动视我迈迈而去迈迈去逺不顾之意鹙之在梁鹤之在林皆其所也今王使我不得其所是以伤心鸳鸯雌者右翼掩左是雌之常也今王为夫之道乃不常二三其徳谓初终改易也扁乗石之形设乗石以为髙也而反覆卑兴王舍后之尊而宠微贱之人也之子见逺使我困病底病也此诗八章有次序更不烦解第四章中卬字训我也谓幽王我却烘于煁今俗语如此大雅旱麓言周家承受先祖之业也后稷公刘积徳于始世修其业至太王王季重修百福以干天禄人为善而获福修善乃福也为善而获福所谓自求多福乃干禄也瞻彼旱麓旱山名麓山足高峻非生物之所麓乃百物所聚生也瞻彼旱麓之榛楛草木得麓之气济济茂盛兴此周家之恺悌君子承其祖先恺悌之道所以兴盛受福也瑟彼玉瓉此章言先祖积徳必有善承之子孙也瑟密义谓缜密温润之玉瓉其中所盛必黄流也恺悌君子则福禄所降必有贤子孙也瓉圭瓉玉器黄流郁鬯也鸢飞戾天此章言先祖之徳可以作后人也鸢飞至天兴上得其道谓先祖鱼跃于渊兴下得其冝谓后嗣后嗣之贤自先世之贻谋故恺悌君子遐不作人作兴起之于善也言不逺作人于善乎清酒既载此章言子孙承受其业致其诚孝之报先祖飨其成功也载事谓造也后人载酒备牲以享祀其先君祖先享报而子孙受福也故云以介景福介至也谓以来大福也瑟彼柞棫瑟然密茂之状前章言先祖享成功之报此章重明成功由先祖之力柞棫之所以密茂由人焚燎而然今之君子成其王业亦犹神劳力于昔也神指先祖今人种榆亦焚之使茂莫莫葛藟前章言由先祖之为此章重言率循先祖之道莫莫葛藟柔曼茂盛之状施者谓依縁木之条干兴君子率循先祖之道以干天禄不回谓无邪回他道也此诗所称恺悌君子或目先祖或谓子孙观文意可辨皇矣此诗美周家所以兴王业故言天监代殷莫若周然此诗主意在美王季终言王业之成而盛述文王之事序因云世世修徳莫若文王也皇矣上帝临下有赫皇大也临视天下有赫赫威明也下章云王赫斯怒监观四方求民之莫求民所定也此泛言天祐下民作之君长使得安定也维此二国其政不获维彼四国爰究爰度惟求民所定故君不善则絶之如彼夏商二国不得其政谓失君道也则于四方之国求谋有徳之君使王天下究寻究也度谋度也上帝耆之增其式廓耆致也颂云耆定尔功上帝耆之谓天命所归式廓谓规限也犹云规模范围也天命所致则増大其规限自诸侯而升天子由百里而抚四海是増而大之也憎字与増同憎心有所起也义与増同矣乃眷西顾此惟与宅上泛言天道如此上所云求徳可安民者大而王之故其眷西顾而归于周此维与宅谓使其居西土以王天下也作之屏之上章之末言天命归周此言其居西土所兴之业其去恶养善生息其人民皆以养治材木为兴作之谓拔之屏之谓去之作屏之者其菑其翳也菑立死翳自毙意者立死则全枯翳谓枝干之死耳故菑上配作之翳上配屏之夫人之为恶以自亡故以自死之木兴之脩之平之脩治之也丛生曰灌行生曰栵谓修治其丛列使疎密正直得其宜此兴平治民物各得其宜也启之辟之谓芟除也柽椐必芟除而后茂盛此兴养民也上四句止言所当去者及行列至此言柽椐乃兴民也二木常木衆多者故以兴民攘之剔之谓穿剔去其繁冗使成长也檿柘待用之木以兴养育贤才也帝迁明徳串夷载路上述其治矣此云天监就其明徳其治如此串夷载路也串循顺之义穿物一贯为串字形亦然夷平也载路犹满路谓充塞也周家之治顺平之道充塞也天立厥配受命既固言天以其徳之配天而立之使王则其受命坚固而不易也言天命终归之必成王业也帝省其山此章将言王季受命配天之事故再言帝省其山以见其所为之可以配天也帝省其山言天视周家之治以山为兴也柞棫常木兴民松柏良材兴贤才拔长盛兴生民繁庶兑润泽兴贤才得其所帝作谓天道邦作谓人君之为人君之徳能与天对合者自太伯与王季也盖太伯虽不为人君然其为与王季相须皆周家之事王季之治能对天而由太伯与之固故云自太伯王季也维此王季因心则友又述其事也因心者出其天性也言王季天性友爱其兄故其兄贤之而让之国卒受天命兴王业之笃厚周家之福庆又成其兄让徳之光显也载辞也钖与也谓与其兄之光显受天福禄保而不失以至奄有四方奄字之义在忽遂之间此诗本意在美王季故其言泰伯之让皆由王季下言文王之事亦归本王季也维此王季帝度其心此章述王季之徳帝度其心谓天鉴其衷诚也貊其徳音貊字之义疑是大也徳音徳声也其徳声既大而其实徳克明非徒能明又能类类肖也今人能知而弗克践之者明及之而行弗类也是非诚有也言王季既明又能类所以为至徳长谓能居长上之道君谓能君抚人民兴王此大国克顺又克俾顺谓顺道俾化民贻后皆是也夫身不行道不行于妻子已能顺道然后能使人王季所以能化民成俗贻厥子孙也故不特俾民迁善而已又俾其子文王守其徳而不失故无悔也既受天福禄而能施及于子孙此二句结之而下述文王之事也章谓文王上章之末言王季之业施于子孙此章言文王承王季之绪复受天命终成王业也至文王而有救民征伐之事畔援党比也畔近岸援攀援歆欲之动也羡爱羡诞与但同义登岸既济之义天谓文王无党援以为强无以贪欲而动惟是所先者济天下于险难此谓顺天征伐之道于是密人不恭拒我大邦之命既侵阮而又往将侵共文王赫然而怒整其师旅以遏止密人徂共之师救乱安人以厚周家之福以答天下望周之心也此文王征伐之始也依其在京依凭也京周国文王本据周地以兴侵广土疆自阮而始谓密侵阮文王救安之遂归复也开地益广至于岐陇高山皆有之陟我犹云广我疆宇至登高冈也矢陈也谓垦辟言人无耕辟我陵阜乎陵阜皆我之阿也无饮我水泉乎水泉皆我之池也言皆属其有也其地既广于是择高明之处而安居之度相其鲜原鲜原谓高明之地得其地于岐山之南渭水之傍将犹傍也谓其傍建其都邑其徳为万国所归向是天下万民之王也帝谓文王予懐明徳上章言文王开拓土宇天下归服此章乃言其圣徳所以化人如此帝谓文王予懐尔之明徳不大其声色而人化夫圣人之诚感无不通故所过者化所存者神岂暴着于形迹也哉是不发见其大声色也故圣人曰声色之于化民末也其化之感人虽不大其声色而其应之疾人之恶不及长大而革也夏大也言不待迟久而化也民由之而不知日迁善而不知为之者是不识不知而顺夫天理也此圣人之神化非文王孰能及之帝谓文王询尔仇方此章首言文王之化如此章末言圣人之化如此而天下有昏恶之甚不能化者伐而诛之则天下皆善而王业成帝谓文王当谋与尔为仇之方询谋也同尔兄弟之国以尔攻伐之具以伐为仇之崇钩援登城之梯临冲二车皆兵车临冲闲闲此章述伐崇而天下畏服也闲闲徐缓之状言言犹㫁㫁也校讼不服之状凡圣人之伐未有不俟其革心顺服者既不服然后攻之崇侯迷恶当文王之徐缓之时则㫁㫁不服故文王遂加之兵执讯连连之多连连属续之状讯生获者也安安不轻暴也馘斩获也圣人之伐杀其犯顺者非轻肆杀戮也故于馘也安安然审重又为类禡之祭古者出征类于上帝禡于所征之地所以暴明其罪告之神明言其当诛伐伐而告之神明其伐合神明之道也又明其罪恶以着逆顺之理是可致所不服而来附其人也于是四方畏服莫敢侮慢伐而犹不服于是力攻之茀茀盛强之状既力攻之崇乃仡仡然仡仡壮勇之状坚拒守是其恶之终不革者也于是攻伐之肆谓纵攻也絶灭之忽灭也天诛既行四方畏服无敢违拂者矣文王之征始于密王功之始也终于崇天下遂无不服王功之成也文王有声言作丰在伐崇之后而此言度居乃在前章者盖此章自侵自阮疆言其广疆宇以至于及逺建都邑一併尽言之耳非谓事在伐崇前也程氏经说卷三程氏经说卷五钦定四库全书程氏经説卷五春秋春秋鲁史记之名也夫子之道既不行于天下于是因鲁春秋立百王不易之大法平王东迁在位五十一年卒不能复兴先王之业王道絶矣孟子曰王者之迹熄而诗亡诗亡然后春秋作适当隠公之初故始于隠公隠公名息姑惠公子惠公元妃孟子继室以声子生隠公谥法不尸其位曰隠元年春王正月元年隠公之始年春天时正月王正书春王正月示人君当上奉天时下承王正明此义则知王与天同大人道立矣周正月非春也假天时以立义尔平王之时王道絶矣春秋假周以正王法隠不书即位明大法于始也诸侯之立必由王命隠公自立故不书即位不与其为君也法既立矣诸公或书或不书义各不同既不受命于天子以先君之命而继世者则正其始文成襄昭哀是也继世者既非王命又非先君之命不书即位不正其始也庄闵僖是也桓宣定之书即位桓弑君而立宣受弑贼之立定为逐君者所立皆无王无君何命之受故书其自即位也定之比宣则又有间矣三月公及邾仪父盟于蔑盟誓以结信出于人情先王所不禁也后世屡盟而不信则辠也诸侯交相盟誓乱世之事也凡盟内为主称及外为主称㑹在鲁地虽外为主亦称及彼来而及之也两国已上则称㑹彼盟而往㑹之也邾附庸国邾子克字仪父附庸之君称字同王臣也夷狄则称名降中国也夏五月郑伯克段于鄢郑武公娶于申曰武姜生庄公及共叔段爱段欲立之亟请于武公弗许及庄公即位请京使居之谓之京城大叔段失道而公弗制祭公諌而公弗聼故诗人讥其小不忍以致大乱也段完聚缮甲兵具卒乘将袭郑夫人将启之公闻其期命子封伐京京叛段段入于鄢公伐诸鄢大叔出奔共书曰郑伯克段于鄢郑伯失为君之道无兄弟之义故称伯而不言弟克胜也言胜段之彊使之彊所以致其恶也不书奔义不系于奔也秋七月天王使宰咺来归惠公仲子之赗王者奉若天道故称天王其命曰天命其讨曰天讨尽此道者王道也后世以智力把持天下者霸道也春秋因王命以正王法称天王以奉天命夫妇人伦之本故当先正春秋之时嫡妾僣乱圣人尤谨其名分男女之配终身不变者也故无再配之礼大夫而下内无主则家道不立故不得已而有再娶之礼天子诸侯内职具备后夫人已可以摄治无再娶之礼春秋之始尚有疑焉故仲子羽数特降僖公而后无复辩矣春秋因其窃号而书之以志僣乱仲子系惠公而言故正其名不曰夫人曰惠公仲子谓惠公仲子妾称也以夫人礼赗人之妾不天乱伦之甚也然春秋之始天王之义未见故不可去天而名咺以见其不王王臣虽微不名况于宰乎九月及宋人盟于宿惠公之季年败宋师于黄公立而求成焉盟于宿鲁志也称及称人皆非卿也冬十有二月祭伯来祭伯畿内诸侯为王卿士来朝鲁不言朝不与朝也当时诸侯不脩朝觐之礼失人臣之义王所当治也祭伯为王臣不能辅王正典刑而反与之交又来朝之故不与其朝以明其罪先儒有王臣无外交之説甚非也若天下有道诸侯顺轨岂有由外之限其相交好乃常礼也然委官守而逺相朝无是道也周礼所谓世相朝谓邻国尔公子益师卒诸侯之卿必受命于天子当时不复请命故诸侯之卿皆不书官不与其为卿也称公子以公子故使为卿也惟宋王者后得命官故独宋卿书官卿者佐君以治国其卒国之大事故书于此见君臣之义矣或日或不日因旧史也古之史记事简略日月或不备春秋因旧史有可损而不能益也二年春公㑹戎于潜周室既衰蛮夷猾夏有散居中国者方伯大国明大义而攘斥之义也其余列国慎固封守可也若与之和好以免侵暴非所谓戎狄是膺所以容其乱华也故春秋华夷之辨尤谨居其地而亲中国与盟㑹者则与之公之㑹戎非义也夏五月莒人入向莒子娶于向向姜不安莒而归莒人入向以姜氏还天下有道礼乐征伐自天子出春秋之时诸侯擅相侵伐举兵以侵伐人其罪着矣春秋直书其事而责常在被侵伐者葢彼加兵于己则当引咎或自辩喻之以礼义不得免焉则固其封疆告于天子方伯若忿而与战则以与战者为主处己絶乱之道也书莒人微者也凡将尊师衆曰某帅师将尊师少曰某伐某将卑师衆曰某师将卑师少曰某人不知衆寡将帅名氏亦曰某人书入入其国也侵人之境固为暴况入人之国乎无骇帅师入极古者卿皆受命于天子春秋之时诸侯自命也赐族者则书族不书族者未赐也赐族者皆命之世为卿也秋八月庚辰公及戎盟于唐戎猾夏而与之盟非义也九月纪履緰来逆女非命卿皆书名以君命来逆夫人也在鲁故称女内女嫁为诸侯夫人则书逆书归明重事也来逆非卿则书归而已见其礼之薄也先儒皆谓诸侯当亲迎亲迎者迎于所馆故有亲御授绥之礼岂有委宗庙社稷逺适他国以逆妇者乎非惟诸侯卿大夫而下皆然诗称文王亲迎于渭未尝出疆也冬十月伯姬归于纪送之者虽公子公孙非卿则不书纪子伯莒子盟于宻阙文也当云纪侯某伯莒子盟于宻左氏附㑹作帛杜预以为裂繻之字春秋无大夫在诸侯上者公羊谷梁皆作伯十有二月乙夘夫人子氏薨隠公夫人也薨上坠之声诸侯国内称之小君同妇人从夫者也公在故不书𦵏于此见夫妇之义矣郑人伐衞声其罪曰伐衞服故不战衞服可免矣郑之擅兴戎王法所不容也三年春王二月己巳日有食之月王月也事在二月则书王二月在三月则书王三月无事则书时书首月葢有事则道在事无事则存天时天时备则嵗功成王道存则人理立春秋之大义也日有食之有食之者也更不推求者何也太阳君也而被侵食君道所忌然有常度灾而非异也星辰陵歴亦然三月庚戌天王崩崩上坠之形四海之内皆常奔赴鲁君不往极恶罪大不可胜诛不书而自见也夏四月辛夘尹氏卒尹氏王之世卿古者使以徳爵以功世禄而不世官是以俊杰在位庶绩咸熈及周之衰士皆世官政由是败尹氏世为王官故于其卒书曰尹氏见其世继也秋武氏子来求赙武氏王之卿士称武氏见其世官天王崩诸侯不供其丧故武氏遣其子征求于四国书之以见天子失道诸侯不臣之甚也八月庚辰宋公和卒吉凶庆弔讲好脩睦邻国之常礼人情所当然诸侯之卒与国之大故来告则书冬十有二月齐侯郑伯盟于石门天下无王诸侯不守信义数相盟誓所以长乱也故外诸侯盟来告者则书之癸未𦵏宋穆公诸侯告丧鲁往㑹𦵏则书春秋之时皆不请谥称私谥所以罪其臣子四年春王二月莒人伐杞取牟娄诸侯土地有所受伐之其辠而夺取其土恶又甚焉王法所当诛也戊申衞州吁杀其君完衞庄公娶于齐曰庄姜无子陈女戴妫生桓公庄姜以为己子公子州吁嬖人之子也有宠而好兵公弗禁石碏諌弗听其子厚与州吁游禁之不可桓公立乃老州吁弑桓公而立自古簒弑多公族葢谓先君子孙可以为君国人亦以为然而奉之春秋于此明大义以示万世故春秋之初弑君者皆不称公子公孙葢身为大恶自絶于先君矣岂复得为先君子孙也古者公族刑死则无服况杀君乎大义既明于初矣其后弑立者则皆以属称或见其以亲而宠之太过任之太重以至于乱或见其天属之亲而为寇讐立义各不同也春秋大率所书事同则辞同后人因谓之例然有事同而辞异者葢各有义非可例拘也夏公及宋公遇于清诸侯相见而不行朝㑹之礼如道路之相遇故书曰遇非周礼冬见曰遇之遇也宋公陈侯蔡人衞人伐郑宋以公子冯在郑故与诸侯伐之也日搂诸侯以伐郑固为辠矣而衞弑其君天下所当诛也乃与脩好而同伐人其恶甚矣秋翚帅师㑹宋公陈侯蔡人衞人伐郑宋虐用其民衞当诛之贼而与之同伐人其辠大矣二国构怨而他国与之同伐其辠均也再序四国重言其辠左氏以为再伐妄也翚不称公子弑逆之人积其强恶非一朝一夕辨之宜早故去其公子隠公不能辨是以及祸九月衞人杀州吁于濮州吁未能和其民厚问定君于石子石子曰王觐为可曰何以得觐曰陈侯方有宠于王若朝陈使请必可得也厚从州吁如陈石碏使告于陈曰此二人者实弑寡君敢即图之陈人执之而请涖于衞衞人使右宰丑涖杀州吁于濮石碏使其宰獳羊肩涖杀石厚于陈称衞人衆辞也举国杀之也冬十有二月衞人立晋衞人逆公子晋于邢而立之书曰衞人立晋衞人立之也诸侯之立必受命于天子当时虽不受命于天子犹受命于先君衞人以晋公子也可以立故立之春秋所不与也虽先君子孙不由天子先君之命不可立也故去其公子五年春观鱼于棠诸侯非王事民事不逺出逺出观鱼非道也夏四月𦵏衞桓公衞乱是以缓称桓公见国人私谥也鲁往㑹故书送终大事也必就正寝不没于妇人之手曽子易箦而没岂苟然乎死而加之不正之谥知忠孝者肯为乎秋衞师入郕晋乘乱得立不思安国保民之道以尊王为先居丧为重乃兴戎脩怨入人之国书其失道也九月考仲子之宫初献六羽诸侯无再娶仲子不得为夫人春秋之初尚以为疑故别宫以祀之考始成而祀也书以见非礼成王赐鲁用天子礼乐祀周公后世遂羣庙皆用仲子别宫故不敢同羣庙而用六羽也书初献见前此用八之僣也仲尼以鲁之郊禘为周公之道衰用天子之礼祀周公成王之过也邾人郑人伐宋宋人取邾田邾人告于郑曰请君释憾于宋敝邑为道邾人郑人伐宋先邾人为主也螟书螟书螽皆为灾也国之大事故书冬十有二月宋人伐郑围长葛伐国而围邑肆其暴也六年春郑人来输平鲁与郑旧脩好既而迫于宋衞遂与之同伐郑故郑来絶交输平变其平也匹夫且不肯失信于人为国君而负约可羞之甚也夏五月辛酉公㑹齐侯盟于艾始平于齐也秋七月无事书首月天时王月备而后成嵗也冬宋人取长葛宋之围长葛嵗且周矣其虐民无道之甚而天子弗治方伯弗征郑视其民之危困而不能保有赴诉卒丧其邑皆辠也宋之彊取不可胜诛矣七年春王三月叔姬归于纪伯姬为纪夫人叔姬其娣也待年于家今始归娣归不书闵其无终也滕侯卒不名史阙也夏城中丘为民立君所以养之也养民之道在爱其力民力足则生养遂生养遂则教化行而风俗美故为政以民力为重也春秋凡用民力必书其所作兴不时害义固为罪也虽时且义必书见劳民为重事也后之人君知此义则知慎重于用民力矣然有用民力之大而不书者为教之意深矣僖公脩泮宫复閟宫非不用民力也然而不书二者兴废复古之大事为国之先务如是而用民力乃所当用也人君知此义则知为政之先后轻重矣凡书城者完旧也书筑者创始也城中丘使民不以时非人君之用心也齐侯使其弟年来聘凡不称公子而称弟者或责失兄弟之义或罪其以弟之爱而宠任之过左氏公羊传皆曰年齐僖公之母弟先儒母弟之説葢縁礼文有立嫡子同母弟之説其曰同母弟葢谓嫡尔非以同母为加亲也若以同母为加亲是不知人理近于禽道也天下不明斯义也久矣僖公爱年其子尚礼秩如嫡卒致簒弑之祸书弟见其以弟之爱而宠任之过也桓三年同秋公伐邾左氏传为宋讨也擅兴甲兵为人而伐人非义之甚也冬天王使凡伯来聘周礼时聘以结诸侯之好诸侯不脩臣职而聘之非王体也戎伐凡伯于楚丘以归初戎朝于王发币于公卿凡伯弗賔王使凡伯来聘戎伐之于楚丘以归楚丘衞地伐见其以衆天子之使道由于衞而戎得以衆伐之衞不能衞其辠可知言以归则非执凡伯有失节之辠八年春宋公衞侯遇于垂齐侯将平宋衞于郑有㑹期宋公以币请于衞请先相见故遇于垂宋忌郑之深故与郑卒不成好无诸侯相见之礼故书曰遇三月郑伯使宛来归祊鲁有朝宿之邑在王畿之内曰许郑有朝宿之邑近于鲁曰祊时王政不脩天子不巡守鲁亦不朝故欲以祊易许各取其近者故使宛来归祊归鲁来言易也朝宿之邑先祖受之于先王岂可相易也郑来归而鲁受之其罪均也庚寅我入祊入者内弗受也义不可而彊入之也秋七月庚午宋公齐侯衞侯盟于瓦屋宋为主也盟与郑絶也八月𦵏蔡宣公速也诸侯五月而𦵏不及期简也九月辛夘公及莒人盟于浮来邻国之交讲信脩睦可也安用盟为公屈己与臣盟义非安也螟为灾也民以食为命故有灾必书冬十有二月无骇卒未赐族书名而已九年春天王使南季来聘周礼大行人时聘以结诸侯之好王法之行时加聘问以懐抚诸侯乃常礼也春秋之时诸侯不脩臣职朝觐之礼废絶王法所当治也不能正典刑而反聘之又不见答失道甚矣三月癸酉大雨震电庚辰大雨雪隂阳运动有常而无忒凡失其度皆人为感之也故春秋灾异必书汉儒傅其説而不逹其理故所言多妄三月大雨震电不时灾也大雨雪非常为大亦灾也夏城郎书不时也冬公㑹齐侯于防谋伐宋也十年春王二月公㑹齐侯郑伯于中丘为师期也夏翚帅师㑹齐人郑人伐宋三国先遣将致伐齐郑称人非卿也翚不称公子与四年同六月壬戌公败宋师于管不言战而言败败者为主彼与战而此败之也辛未取郜辛巳取防取二邑而有之盗也秋宋人衞人入郑郑劳民以务外而不知守其国故二国入之宋人蔡人衞人伐戴郑伯伐取之宋人衞人入郑蔡人从之伐戴郑伯围戴克之取三师焉戴郑所与也故三国伐之郑戴合攻尽取三国之衆其残民也甚矣冬十月壬午齐人郑人入郕讨不㑹伐宋也宋以公子冯在郑故二国交恶左氏传云宋公以王命讨之于春秋不见其为王讨也王臣不行王师不出矫假以逞私忿耳十有一年春滕侯薛侯来朝诸侯虽有相朝之礼而当时诸侯于天子未尝朝觐独相率以朝鲁得为礼乎夏公㑹郑伯于时来谋伐许也秋七月壬午公及齐侯郑伯入许书及内为主非内为主则先书㑹伐后书入也冬十有一月壬辰公薨翚譛于桓公而请弑之公祭钟巫馆于寪氏翚使贼弑公于寪氏立桓公而讨寪氏有死者人君终于路寝见卿大夫而终乃正终也薨于燕寝不正其终也薨不书地弑也贼不讨不书𦵏无臣子也桓公名轨惠公子隠公弟桓王九年即位谥法辟土服逺曰桓元年春王正月公即位桓公弑君而立不天无王之极也而书春王正月公即位以天道王法正其罪也三月公㑹郑伯于垂郑伯以璧假许田隠公八年郑伯使宛来归祊葢欲易许田鲁受祊而未与许及桓弑立故为㑹而求之复加以璧朝宿之邑先祖受之于先王岂可相易也故讳之曰假讳国恶礼也夏四月丁未公及郑伯盟于越桓公欲结郑好以自安故既与许田又为盟也弑君之人凡民㒺弗怼而郑与之盟以定之其辠大矣秋大水君脩徳则和气应而雨旸若桓行逆徳而致隂沴乃其宜也二年春王正月戊申宋督弑其君与夷及其大夫孔父桓公无王而书王正月正宋督之辠也弑逆之罪不以王法正之天理灭矣督虽无王而天理未尝亡也人臣死君难书及以着其节父名也称大夫不失其官也滕子来朝滕本侯爵后服属于楚故降称子夷狄之也首朝桓公之辠自见矣三月公㑹齐侯陈侯郑伯于稷以成宋乱宋弑其君而四国共成定之天下之大恶也夏四月取郜大鼎于宋戊申纳于太庙四国既成宋乱而宋以鼎赂鲁齐陈郑皆有赂鲁以为功而受之故书取以成乱之赂器置于周公之庙周公其飨之乎故书纳纳者弗受而强致也秋七月杞侯来朝凡杞称侯者皆当为纪杞爵非侯文误也及纪侯大去其国之后纪不复称侯矣蔡侯郑伯㑹于邓始惧楚也九月入杞将卑师少外则称人内则止云入某伐某公及戎盟于唐冬公至自唐君出而书至者有三告庙也过时也危之也桓公弑立尝与郑齐陈㑹矣皆同为不义及逺与戎盟故危之而书至戎若不如三国之党恶则讨之矣居夷浮海之意也中国既不知义夷狄或能知也三年春正月公㑹齐侯于嬴桓公弑君而立元年书王以王法正其辠也二年宋督弑君以王法正其辠也三年不书王见桓之无王也㑹齐侯于嬴成昏于齐也夏齐侯卫侯胥命于蒲二国为㑹约言相命而不为盟诅近于理也故善之六月公㑹杞侯于郕自桓公簒立无嵗不与诸侯盟㑹结外援以自固也秋七月壬辰朔日有食之既既尽也食尽为异大也公子翚如齐逆女翚于隠世不称公子隠之贼也于桓世称公子桓之党也卿逆夫人于礼为称翚虽尊属当官而行亦无嫌也九月齐侯送姜氏于讙公㑹齐侯于讙齐侯出疆送女公逺㑹之皆非义也夫人姜氏至自齐见于庙也齐侯使其弟年来聘致夫人也称弟义见隠七年有年书有年纪异也人事顺于下则天气和于上桓弑君而立逆天理乱人伦天地之气为之缪戾水旱凶灾乃其宜也今乃有年故书其异宣公为弑君者所立其恶有间故大有年则书之四年春正月公狩于郎公出动衆皆当书于郎逺也夏天王使宰渠伯纠来聘桓公弑君而立天子不能治天下莫能讨而王使其宰聘之示加尊宠天理灭矣人道无矣书天王言当奉天也而其为如此名纠尊卑贵贱之义亡也人理既灭天运乖矣隂阳失序嵗功不能成矣故不具四时五年春正月甲戌下文阙夏齐侯郑伯如纪齐侯郑伯朝于纪欲以袭之纪人知之齐为诸侯而欲为贼于邻国不道之甚郑伯助之其辠均矣天王使仍叔之子来聘古之授任称其才徳故士无世官周衰官人以世故卿大夫之子代其父任事仍叔受命来聘而使其子代行也秋蔡人衞人陈人从王伐郑王夺郑伯政郑伯不朝王以诸侯伐郑郑伯御之战于繻葛王卒大败王师于诸侯不书败诸侯不可敌王也于夷狄不书战夷狄不能抗王也此理也其敌其抗王道之失也大雩成王尊周公故赐鲁重祭得郊禘大雩大雩雩于上帝用盛乐也诸侯雩于境内之山川耳成王之赐鲁公之受皆失道也故夫子曰鲁之郊禘非礼也周公其衰矣大雩嵗之常祀不能皆书也故因其非时则书之遇旱灾则非时而雩书之所以见其非礼且志旱也郊禘亦因事而书螽蝗也既旱又蝗饥不在书也冬州公如曹州公尝为王三公故称公不能保其国去如曹遂不复六年春正月寔来五年冬如曹尚为君也故以诸侯书之今不能反国则匹夫也故名之来来鲁也忽称郑忽明其正也寔不称州亡其国也夏四月公㑹纪侯于成谋齐难也秋八月壬午大閲为国之道武备不可废必于农隙讲肄保民守国之道也盛夏大閲妨农害人失政之甚无事而为之妄动也有警而为之教之不素何以保其国乎蔡人杀陈佗佗弑世子而窃位不能有其国故书曰陈佗陈厉公蔡出也故蔡桓侯杀佗而立之佗天下之恶人皆得诛之蔡侯杀之实以私也故书蔡人见杀贼者衆人之公也九月丁夘子同生冢嫡之生国之大事故书冬纪侯来朝纪侯惧齐来朝以求助不能上诉于天子近赴于诸侯和辑其人民効死以守而欲求援于鲁桓不能保其国宜矣七年春二月己亥焚咸丘古者昆虫而后火田去莽翳以逐禽兽非竭山林而焚之也咸丘地名云焚咸丘如尽焚其地见其广之甚也夏谷伯绥来朝邓侯吾离来朝臣而弑君天理灭矣宜天下所不容也而反天子聘之诸侯相继而朝之逆乱天道嵗功不能成矣故不书春冬与四年同曰然则十五年邾人牟人葛人来朝何以书秋冬曰四年与此明其义矣三国之来别立义也八年春正月己夘烝冬烝非过也书之以见五月又烝为非礼之甚也天王使家父来聘鲁桓公弑立未尝朝觐而王屡聘之失道之甚也夏五月丁丑烝正月既烝矣而非时复烝者必以前烝为不备也其渎乱甚矣冬十月雨雪建酉之月未霜而雪书异也祭公来遂逆王后于纪祭公受命逆后而至鲁先行私礼故书来而以逆后为遂事责其不䖍王命而轻天下之母也九年春纪季姜归于京师书王国之事不可用无王之月故书时而已或曰借如正月日食则如何书之曰书春日食则其义尤明也王后之归天下当有其礼诸侯莫至是不能母天下也故书纪女归而已冬曹伯使其世子射姑来朝曹伯有疾不能亲行故使其世子来朝春秋之时君疾而使世子出取危乱之道也先生作春秋传至此而终旧有解説者纂集附之于后十年冬齐侯衞侯郑伯来战于郎来战于郎三国为主十有一年突归于郑突不称公子不可以有国也郑忽出奔卫忽国氏正也不能有其位故不爵十有四年郑伯使其弟语来盟使来盟盟前定矣与髙子不同十有五年郑伯突出奔蔡避祭仲而出非国人出之也郑世子忽复归于郑称世子本当立者不能保其位故不称爵郑人谓之狡童又曰狂童恣行其不肖可知秋九月郑伯突入于栎突非正也忽既恣行故国人君之诸侯助之书爵所以戒居正者已不能保则人取之矣书入以见义不容也十有六年夏四月公㑹宋公衞侯陈侯伐郑突善结诸侯故皆为之致力屡伐郑也秋七月公至自伐郑不惟告庙又以见勤劳于郑突也庄公名同桓公子庄王四年即位谥法胜敌克乱曰庄五年冬公㑹齐人宋人陈人蔡人伐卫诸国称人违抗王命也贬诸侯则鲁在其中矣六年春王正月王人子突救衞虽微称字王人当尊也夏六月衞侯朔入于衞朔搆其兄而使至于死其辠大矣然父立之诸侯莫得而治也王治其旧恶而废之宜也故书名书入九年八月庚申及齐师战于干时我师败绩及其师非卿也公战讳败凡言败绩大败也小小胜负不书十年冬十月齐师灭谭春秋之法将尊师衆曰某帅师将卑师衆曰某师将卑师少曰人将尊师少曰某伐某齐自管仲为政庄十一年而后未尝兴大衆也其赋于诸侯亦寡矣终管仲之身四十年息养天下厚矣惟救邢称师讥其次也至于秦晋使之不竟而已不强致也是以其功卑而易成十有六年冬十有二月㑹齐侯宋公陈侯卫侯郑伯许男滑伯滕子同盟于幽齐桓始霸仗义以盟而鲁叛盟故讳不称公上无明王下无方伯诸侯交争齐桓始霸天下与之故书同十有九年秋公子结媵陈人之妇于鄄遂及齐侯宋公盟鄄之巨室嫁女于陈人结以其庶女媵之因与齐宋盟挈之以往结好大国所以安国息民乃以私事之小而取怒大国故深辠之书其为媵而往盟为遂事冬齐人宋人陈人伐我两鄙齐桓始霸责鲁不恭其事故来伐也二十有二年秋七月丙申及齐髙傒盟于防髙傒上卿鲁无使微者与盟之理葢讳公盟始与仇为昏恶之大也冬公如齐纳币齐疑昏议故公自行纳币后二年方逆齐难之也二十有三年夏公如齐观社昏议尚疑故公以观社为名再往请议后二年方逆葢齐难之十有二月甲寅公㑹齐侯盟于扈遇谷盟扈皆为要结姻好二十有七年夏六月公㑹齐侯宋公陈侯郑伯同盟于幽同志而盟非率之也三十有一年冬不雨一嵗三筑台明年春城小谷故冬书不雨闵之深也闵公名启方庄公子惠王十六年即位谥法在国逢难曰闵二年冬齐髙子来盟髙子来省难然后盟盟未前定也称髙子善其能恤鲁僖公名申庄公子闵公庶兄惠王十八年即位谥法小心畏忌曰僖元年春王正月齐师宋师曹师次于聂北救邢齐未尝兴大衆此称师责其衆可救而徒次以为声援致邢之不保其国也二年虞师晋师灭下阳虞假道而助晋伐虢虢之亡虞实致之故以虞为主下阳邑也虢之立由此故即书灭四年秋及江人黄人伐陈齐命也五年公及齐侯宋公陈侯衞侯郑伯许男曹伯㑹王世子于首止世子王之贰不可与诸侯列世子出诸侯㑹之故其辞异冬晋人执虞公书执而不书灭自取也九年夏公㑹宰周公齐侯宋子衞侯郑伯许男曹伯于蔡丘天子之宰与世子礼异九月戊辰诸侯盟于葵丘云诸侯盟见宰不预十有七年夏灭项灭人之国辠恶大矣在君则当讳故鲁灭国书取灭项君在㑹季孙所为也故不讳十有八年五月戊寅宋师及齐师战于甗齐师败绩书宋及曲在宋也奉少以夺长其辠大矣齐师败绩书败责齐臣也二十有一年秋宋公楚子陈侯蔡侯郑伯许男曹伯㑹于孟执宋公以伐宋宋率诸侯为㑹而蛮夷执㑹主而诸侯莫违故以同执书之二十有二年秋八月丁未及邾人战于升陉公战也二十有三年冬十有一月杞子卒杞二王后而伯爵疑前世黜之也中间从夷故子之后复称伯二十有七年冬楚人陈侯蔡侯郑伯许男围宋楚称人贬之为其合诸侯以围宋也二十有九年夏㑹王人晋人宋人齐人陈人蔡人秦人盟于翟泉晋文连年㑹盟皆在王畿之侧而此盟复迫王城又与王人盟强迫甚矣故讳公诸侯贬称人恶之大也三十有三年夏四月辛巳晋人及姜戎败秦师于殽晋不称君居丧祔𦵏不可从戎也忘亲背惠其恶甚矣秦为无道越晋踰周以袭人衆所共愤故称晋人其称及姜戎亦然文公名兴僖公子襄王二十六年即位谥法慈惠爱民曰文二年春王正月甲子晋侯及秦师战于彭衙秦师败绩越国袭人秦罪也忘亲背惠晋恶也秦经人之国以袭人虽愤无以为辞矣故其来不称伐晋不谕秦而与战故书晋及忿以取败故书败绩冬晋人宋人陈人郑人伐秦秦以愤取败晋可以已矣而复伐秦报复无已残民结怨故贬称人三年秦人伐晋构怨连祸残民以逞晋人畏之而不敢出秦人极其忿而后悔过圣人取其能终改耳四年夏逆妇姜于齐纳币在丧中与丧昏同也称妇姜已成妇也不称夫人不可为小君奉宗庙也不书逆者虽卿亦失其职矣晋侯伐秦秦逞忿以伐晋晋畏而避之其见报乃常情也秦至此能悔过矣故不复报晋圣人取其迁善悔过乃其善也冬十有一月壬寅夫人风氏薨自成风已后妾母称夫人嫡妾乱矣仲子始僣尚未敢同嫡也五年春王正月王使荣叔归含且赗天子成妾母为夫人乱伦之甚失天理矣不称天义已明称叔存礼也王使召伯来㑹𦵏天子以妾母同嫡乱天理故不称天圣人于此尤谨其戒七年夏四月戊子晋人及秦人战于令狐晋始逆立公子雍既而悔之故秦兴兵以纳之晋不谢秦秦纳不正皆罪也故称人晋惧秦之不肯已而击之故书晋及秋八月公㑹诸侯晋大夫盟于扈文公怠政事多废缓既纳晋盟而复后至故书往㑹而隠其不及不序诸侯以见其不在故明年公子遂再往与晋盟也九年春毛伯来求金家父致命以征车也故书使来求毛伯风鲁以欲金故不云王使冬秦人来归僖公成风之禭过时始至故云来归虽子母先君后夫人体当然也书秦人不云君使以失礼夷之也言其尚夷也葢嫡妾之乱自兹而始十年夏秦伐晋晋舍嫡嗣而外求君罪也既而悔之正也秦不顾义理之是非惟以报复为事夷狄之道也故夷之十有二年冬十有二月戊午晋人秦人战于河曲凡战皆以主人及客秦曲故不云晋及十有四年夏六月公㑹宋公陈侯卫侯郑伯许男曹伯晋赵盾癸酉同盟于新城诸侯始㑹议合而后盟盟者志同故书同同惧楚也十有五年冬十有一月诸侯盟于扈鲁以备齐不在㑹故不序又称诸侯者衆辞见衆国无能为也此盟为齐乱也十有七年春晋人卫人陈人郑人伐宋行天讨而成其乱失天职也故不卿之宣公名倭文公子子亦庶兄匡王五年即位谥法善问周达曰宣元年春王正月遂以夫人妇姜至自齐脱氏字夏六月齐人取济西田宣公不义得国赂齐以求助齐受之以助不义故书取不义不能保其土故不云我非谓彼彊取故不讳不能有而失者皆讳十年齐人归我济西田鲁修好故归鲁田田鲁有也齐非义取之故云归我不足为善也十有一年冬十月楚人杀陈夏徴舒人衆辞大恶衆所欲诛也丁亥楚子入陈诛其罪义也取其国恶也入者不受而彊之也纳公孙宁仪行父于陈致乱之臣国所不容也故书纳十有二年冬晋人宋人卫人曹人同盟于清丘晋为楚败诸侯惧而同盟既而皆渝故书人以贬之宋伐陈卫救之楚伐宋晋不救十有七年夏六月己未公㑹晋侯卫侯曹伯邾子同盟于断道诸国同心欲伐齐故书同盟成公名黒肱宣公子定王十七年即位谥法安民立政曰成二年冬十有一月丙申公及楚人秦人宋人陈人卫人郑人齐人曹人邾人薛人鄫人盟于蜀楚为强盛凌轹中国诸侯苟能保固彊圉要结邻好岂有不能自存之理乃惧而服从与之约盟故皆称人以见其衰弱责诸侯则鲁可知矣三年冬郑伐许郑附于楚一年而再伐许故夷之四年冬郑伯伐许称郑伯见其不复为丧以吉礼从戎五年冬十有二月乙丑公㑹晋侯齐侯宋公卫侯郑伯曹伯邾子杞伯同盟于虫牢天王崩而㑹盟不废书同见其皆不臣七年秋八月戊辰同盟于马陵诸侯同心病楚八年冬卫人来媵媵小事不书伯姬之嫁诸侯皆来媵之故书以见其贤女子之贤尚闻于诸侯况君子乎或曰鲁女之贤岂能闻于逺乎曰古者庶女与非敌者则求为媵因为之择贤小君则诸侯国之贤女当自闻也九年公㑹晋侯齐侯宋公卫侯郑伯曹伯莒子杞伯同盟于蒲诸侯患楚之彊同盟以相保郑既盟复叛深罪其反覆夏季孙行父如宋致女女既嫁父母使人安之谓之致女古者三月而庙见始成妇也伯姬贤鲁国重之使卿致也十有三年春晋侯使郄锜来乞师不以王命兴诸侯师故书乞三月公如京师不书朝王因㑹伐而行也故不成其朝夏五月公至自京师遂㑹晋侯齐侯宋公卫侯郑伯曹伯邾人滕人伐秦以伐秦为遂事明朝为重十有五年三月癸丑公㑹晋侯衞侯郑伯曹伯宋世子成齐国佐邾人同盟于戚十三年曹伯卒于师负刍杀世子自立既三年诸侯与之盟矣方执之稽天讨也故书同盟见其既同矣宋杀其大夫山去族害公族也冬十有一月叔孙侨如㑹晋士燮齐髙无咎宋华元卫孙林父郑公子䲡邾人㑹吴于钟离吴益强大求㑹于诸侯诸侯之衆往而从之故书诸国往与之㑹以见夷狄盛而中国衰也时中国病楚故与吴亲十有六年六月晋侯使栾黡来乞师时以穆姜叔孙侨如将作难故师出后期秋公㑹晋侯齐侯衞侯宋华元邾人于沙随不见公晋侯怒公后期故不见公君子正已而无恤乎人鲁之后期国难故也晋不见为非矣彼曲我直故不足为耻也曹伯归自京师曹伯不名不称复归王未尝絶其位也自京师王命也九月晋人执季孙行父舍之于苕丘寘之于苕丘也十有七年六月乙酉同盟于柯陵诸侯同病楚也襄公名午成公子简王十四年即位谥法因事有功曰襄二年冬遂成虎牢设险所以守国也有虎牢之险而不能守故不系于郑责其不能守也三年六月乙未同盟于鸡泽楚彊诸侯皆畏之而脩盟故书同五月秋公㑹晋侯宋公陈侯卫侯郑伯曹伯莒子邾子滕子薛伯齐世子光吴人鄫人于戚吴来㑹非为主十年冬盗杀郑公子騑公子发公孙辄盗杀三卿不称大夫失卿职也十有一年秋七月乙未同盟于毫城北郑服而同盟也随复从楚伐宋云同见其反覆㑹于萧鱼诸侯数月之间再伐郑郑之反复可知郑又服而请㑹不书郑㑹谓其不可信也而晋悼公推至诚以待人信之不疑至哉诚之能感人也自此郑不背晋者二十四年公至自㑹兵不加郑故书自㑹十有八年冬十月公㑹晋侯宋公衞侯郑伯曹伯莒子邾子滕子薛伯杞伯小邾子同围齐书同围见诸侯之恶齐二十有五年秋八月己巳诸侯同盟于重丘诸侯同病楚也三十年冬十月晋人齐人宋人衞人郑人曹人莒人邾人滕人薛人杞人小邾人㑹于澶渊宋灾故左传叔孙豹㑹赵武而下诸国之卿既贬鲁卿讳而不书三十有一年冬十有一月莒人弑其君宻州莒子虐国人弑之而立展舆展舆非亲弑也故书国人昭公名稠襄公子景王四年即位谥法容仪恭明曰昭元年三月取郓乘莒之乱而取之故隠避其辞秋莒去疾自齐入于莒去疾假齐之力以入莒讨展舆之罪正也故称莒遂自立无所禀命故不称公子自以为公子可立也莒展舆出奔吴为弑君者所立而以国氏者罪诸侯也虢之㑹虽国乱未预然诸侯与其立矣故欲执叔孙也称莒展舆见诸侯之与其立也四年夏楚子蔡侯陈侯郑伯许男徐子滕子顿子胡子沈子小邾子宋世子佐淮夷㑹于申晋平公不在诸侯楚于是强为霸者之事十有二年冬晋伐鲜虞晋假道于鲜虞而遂伐之见利忘义夷狄之道也十有三年秋八月甲戌同盟于平丘楚弃疾立诸侯惧之故同盟公不与盟晋不使与盟虽欲辱公然得不与同盟之罪实为幸也十有九年冬𦵏许悼公蔡般许止疑同故书𦵏定公名宋襄公子昭公弟敬王十一年即位谥法安民大虑曰定三年春王正月公如晋至河乃复季孙意如上不请于天子下不告于方伯而立定公故晋怒而公往朝焉晋辞公而复故明年因㑹而请盟于臯鼬四年三月公㑹刘子晋侯宋公蔡侯衞侯陈子郑伯许男曹伯莒子邾子顿子胡子滕子薛伯杞伯小邾子齐国夏于召陵侵楚楚恃其强侵陵诸侯晋上请于天子大合诸侯以伐之而不能明暴其辠以行天讨无功而还故书侵以罪之五月公及诸侯盟于臯鼬公以不获见于晋故因㑹而求盟焉则此盟公意也故书公及十年齐人来归郓讙龟田齐服义而求归之故书来归始失不书解在哀公八年哀公名蒋定公子敬王二十六年即位谥法恭仁短折曰哀六年齐阳生入于齐称齐阳生见景公废长立少以启乱也八年夏齐人取讙及阐内失邑不书君辱当讳也不能保其土地民人是不君也已与之彼以非义而受则书取此济西田是也鲁入邾而以其君来致齐怒吴伐彼故赂齐以説之齐人归讙及阐不云我田既归邾子亦归其田非以为惠也程氏经说卷五程氏经说卷六钦定四库全书程氏经说卷六明道先生改正大学大学之道在明明徳在亲民在止于至善知止而后有定定而后能静静而后能安安而后能虑虑而后能得物有本末事有终始知所先后则近道矣康诰曰克明徳大甲曰顾諟天之明命帝典曰克明峻徳皆自明也汤之盘铭曰苟日新日日新又日新康诰曰作新民诗曰周虽旧邦其命维新是故君子无所不用其极诗云邦畿千里惟民所止诗云緍蛮黄鸟止于丘隅子曰于止知其所止可以人而不如鸟乎诗云穆穆文王于缉熈敬止为人君止于仁为人臣止于敬为人子止于孝为人父止于慈与国人交止于信古之欲明明徳于天下者先治其国欲治其国者先齐其家欲齐其家者先脩其身欲脩其身者先正其心欲正其心者先诚其意欲诚其意者先致其知致知在格物物格而后知至知至而后意诚意诚而后心正心正而后身脩身脩而后家齐家齐而后国治国治而后天下平自天子以至于庶人壹是皆以脩身为本其本乱而末治者否矣其所厚者薄而其所薄者厚未之有也此谓知本此谓知之至也所谓诚其意者毋自欺也如恶恶臭如好好色此之谓自谦故君子必慎其独也小人闲居为不善无所不至见君子而后厌然揜其不善而着其善人之视已如见其肺肝然则何益矣此谓诚于中形于外故君子必慎其独也鲁子曰十目所视十手所指其严乎富润屋徳润身心广体胖故君子必诚其意所谓脩身在正其心者身有所忿懥则不得其正有所恐惧则不得其正有所好乐则不得其正有所忧患则不得其正心不在焉视而不见听而不闻食而不知其味此谓脩身在正其心所谓齐其家在脩其身者人之其所亲爱而辟焉之其所贱恶而辟焉之其所畏敬而辟焉之其所哀矜而辟焉之其所敖惰而辟焉故好而知其恶恶而知其美者天下鲜矣故谚有之曰人莫知其子之恶莫知其苗之硕此谓身不脩不可以齐其家所谓治国必先齐其家者其家不可教而能教人者无之故君子不出家而成教于国孝者所以事君也弟者所以事长也慈者所以使衆也康诰曰如保赤子心诚求之虽不中不逺矣未有学养子而后嫁者也一家仁一国兴仁一家让一国兴让一人贪戾一国作乱其机如此此谓一言偾事一人定国尧舜率天下以仁而民从之桀纣率天下以暴而民从之其所令反其所好而民不从是故君子有诸已而后求诸人无诸已而后非诸人所藏乎身不恕而能喻诸人者未之有也故治国在齐其家诗云桃之夭夭其叶蓁蓁之子于归宜其家人宜其家人而后可以教国人诗云宜兄宜弟宜兄宜弟而后可以教国人诗云其仪不忒正是四国其为父子兄弟足法而后民法之也此谓治国在齐其家所谓平天下在治其国者上老老而民兴孝上长长而民兴弟上恤孤而民不倍是以君子有絜矩之道也所恶于上毋以使下所恶于下毋以事上所恶于前毋以先后所恶于后毋以从前所恶于右毋以交于左所恶于左毋以交于右此之谓絜矩之道诗云乐只君子民之父母民之所好好之民之所恶恶之此之谓民之父母诗云节彼南山维石巖巖赫赫师尹民具尔瞻有国者不可以不慎辟则为天下僇矣诗云瞻彼淇澳菉竹猗猗有斐君子如切如磋如琢如磨瑟兮僴兮赫兮喧兮有斐君子终不可諠兮如切如磋者道学也如琢如磨者自脩也瑟兮僴兮者恂慄也赫兮喧兮者威仪也有斐君子终不可諠兮者道盛徳至善民之不能忘也诗云于戏前王不忘君子贤其贤而亲其亲小人乐其乐而利其利此以没世不忘也子曰听讼吾犹人也必也使无讼乎无情者不得尽其辞大畏民志此谓知本诗云殷之未丧师克配上帝仪监于殷峻命不易道得衆则得国失衆则失国是故君子先慎乎徳有徳此有人有人此有土有土此有财有财此有用徳者本也财者末也外本内末争民施夺是故财聚则民散财散则民聚是故言悖而出者亦悖而入货悖而入者亦悖而出康诰曰惟命不于常道善则得之不善则失之矣楚书曰楚国无以为寳惟善以为寳舅犯曰亡人无以为寳仁亲以为寳秦誓曰若有一个臣断断兮无他技其心休休焉其如有容焉人之有技若已有之人之彦圣其心好之不啻若自其口出寔能容之以能保我子孙黎民尚亦有利哉人之有技媢疾以恶之人之彦圣而违之俾不通寔不能容以不能保我子孙黎民亦曰殆哉唯仁人放流之迸诸四夷不与同中国此谓唯仁人为能爱人能恶人见贤而不能举举而不能先命也见不善而不能退退而不能逺过也好人之所恶恶人之所好是谓拂人之性菑必逮夫身是故君子有大道必忠信以得之骄泰以失之生财有大道生之者衆食之者寡为之者疾用之者舒则财恒足矣仁者以财发身不仁者以身发财未有上好仁而下不好义者也未有好义其事不终者也未有府库财非其财者也孟献子曰畜马乘不察于鸡豚伐冰之家不畜牛羊百乘之家不畜聚敛之臣与其有聚敛之臣宁有盗臣此谓国不以利为利以义为利也长国家而务财用者必自小人矣彼为善之小人之使为国家菑害并至虽有善者亦无如之何矣此谓国不以利为利以义为利也伊川先生改正大学大学之道在明明德在亲民在止于至善知止而后有定定而后能静静而后能安安而后能虑虑而后能得物有本末事有终始知所先后则近道矣古之欲明明德于天下者先治其国欲治其国者先齐其家欲齐其家者先修其身欲修其身者先正其心欲正其心者先诚其意欲诚其意者先致其知致知在格物物格而后知至知至而后意诚意诚而后心正心正而后身修身修而后家齐家齐而后国治国治而后天下平自天子以至于庶人壹是皆以修身为本其本乱而末治者否矣其所厚者薄而其所薄者厚未之有也子曰听讼吾犹人也必也使无讼乎无情者不得尽其辞大畏民志此谓知本此谓知本此谓知之至也康诰曰克明德太甲曰顾諟天之明命帝典曰克明峻德皆自明也汤之盘铭曰苟日新日日新又日新康诰曰作新民诗曰周虽旧邦其命惟新是故君子无所不用其极诗曰邦畿千里惟民所止诗云缗蛮黄鸟止于丘隅子曰于止知其所止可以人而不如鸟乎诗云穆穆文王于缉熙敬止为人君止于仁为人臣止于敬为人子止于孝为人父止于慈与国人交止于信所谓诚其意者毋自欺也如恶恶臭如好好色此之谓自谦故君子必慎其擉也小人闲居为不善无所不至见君子而后厌然揜其不善而着其善人之视已如见其肺肝然则何益矣此谓诚于中形于外故君子必慎其独也曽子曰十目所视十手所指其严乎富润屋德润身心广体胖故君子必诚其意所谓修身在正其心者身有所忿懥则不得其正有所恐惧则不得其正有所好乐则不得其正有所忧患则不得其正心不在焉视而不见听而不闻食而不知其味此谓修身在正其心所谓齐其家在修其身者人之其所亲爱而辟焉之其所贱恶而辟焉之其所畏敬而辟焉之其所哀矜而辟焉之其所敖惰而辟焉故好而知其恶恶而知其美者天下鲜矣故谚有之曰人莫知其子之恶莫知其苗之硕此谓身不修不可以齐其家所谓治国必先齐其家者其家不可教而能教人者无之故君子不出家而成教于国孝者所以事君也弟者所以事长也慈者所以使衆也康诰曰如保赤子心诚求之虽不中不逺矣未有学养子而后嫁者也一家仁一国兴仁一家让一国兴让一人贪戾一国作乱其机如此此谓一言偾事一人定国尧舜率天下以仁而民从之桀纣率天下以暴而民从之其所令反其所好而民不从是故君子有诸已而后求诸人无诸已而后非诸人所藏乎身不恕而能喻诸人者未之有也故治国在齐其家诗云桃之夭夭其叶蓁蓁之子于归宜其家人宜其家人而后可以教国人诗云宜兄宜弟宜兄宜弟而后可以教国人诗云其仪不忒正是四国其为父子兄弟足法而后民法之也此谓治国在齐其家所谓平天下在治其国者上老老而民兴孝上长长而民兴弟上恤孤而民不倍是以君子有絜矩之道也所恶于上毋以使下所恶于下毋以事上所恶于前毋以先后所恶于后毋以从前所恶于右毋以交于左所恶于左毋以交于右此之谓絜矩之道诗云乐只君子民之父母民之所好好之民之所恶恶之此之谓民之父母诗云节彼南山维石巖巖赫赫师尹民具尔瞻有国者不可以不慎辟则为天下僇矣诗云瞻彼淇澳菉竹猗猗有斐君子如切如磋如琢如磨瑟兮僴兮赫兮喧兮有斐君子终不可諠兮如切如磋者道学也如琢如磨者自修也瑟兮僴兮者恂慄也赫兮喧兮者威仪也有斐君子终不可諠兮者道盛德至善民之不能忘也诗云于戯前王不忘君子贤其贤而亲其亲小人乐其乐而利其利此以没世不忘也康诰曰惟命不于常道善则得之不善则失之矣楚书曰楚国无以为寳惟善以为寳舅犯曰亡人无以为寳仁亲以为寳秦誓曰若有一个臣㫁㫁兮无他技其心休休焉其如有容焉人之有技若已有之人之彦圣其心好之不啻若自其口出寔能容之以能保我子孙黎民尚亦有利哉人之有技媢疾以恶之人之彦圣而违之俾不通寔不能容以不能保我子孙黎民亦曰殆哉唯仁人放流之迸诸四夷不与同中国此谓唯仁人为能爱人能恶人见贤而不能举举而不能先命也见不善而不能退退而不能逺过也好人之所恶恶人之所好是谓拂人之性菑必逮夫身是故君子有大道必忠信以得之骄泰以失之诗云殷之未丧师克配上帝仪监于殷峻命不易道得衆则得国失衆则失国是故君子先慎乎德有德此有人有人此有土有土此有财有财此有用德者本也财者末也外本内末争民施夺是故财聚则民散财散则民聚是故言悖而出者亦悖而入货悖而入者亦悖而出生财有大道生之者衆食之者寡为之者疾用之者舒则财恒足矣仁者以财发身不仁者以身发财未有上好仁而下不好义者也未有好义其事不终者也未有府库财非其财者也孟献子曰畜马乗不察于鸡豚伐冰之家不畜牛羊百乗之家不畜聚敛之臣与其有聚敛之臣宁有盗臣此谓国不以利为利以义为利也长国家而务财用者必自小人矣彼为善之小人之使为国家菑害并至虽有善者亦无如之何矣此谓国不以利为利以义为利也程氏经说卷六程氏经说卷七钦定四库全书程氏经说卷七论语説学而学而时习之不亦説乎习重习也时复思绎浃洽于中则説也有朋自逺方来不亦乐乎以善及人而信从者衆可乐也人不知而不愠不亦君子乎虽乐于及人不见是而无闷乃所谓君子有子曰其为人也孝弟孝弟顺德也故不犯上岂复有逆理乱常之事德有本本立则其道充大孝弟于其家而后仁爱及于物所谓亲亲而仁民也故为仁以孝弟为本论性则仁为孝弟之本巧言令色鲜矣仁谓非仁也知巧言令色之非仁则知仁矣曽子之三省忠信而已道千乗之国今之诸侯能如是足以保其国矣子曰弟子入则孝出则弟为弟子之职力有余则学文不脩其职而学非为己之学也子夏曰贤贤易色见贤改色有敬贤之诚也事亲事君与朋友交皆尽其诚学求如是而已子曰君子不重则不威不厚重则无威仪所学不能安固所主在于忠信所亲者必忠信迁善不可不速君子之自脩当如是也曽子曰慎终追逺民德归厚矣居䘮尽礼祭祀致诚慎终追逺之大者也凡事能慎其终不忘于逺足以化民归于厚德矣子贡曰夫子温良恭俭让以得之温良恭俭让盛德之辉光接于人者也温和厚也良易直也恭荘敬也俭节制也让谦逊也徳容如是是以诸侯敬而信之三年无改于父之道可谓孝矣孝子居䘮志存守父在之道不必主事而言也有子曰礼之用和为贵恭而安别而和为可贵也有子曰信近于义言可复也信能守约恭能逺耻近于礼义也因其不失于相近亦可尚也敏于事勇于行也贫无谄富无骄能处其分也乐与好礼能自脩也切磋琢磨自脩各以其道也告之以乐与好礼而知为自脩之道知来者也为政子曰吾十有五而志于学圣人言已亦由学而至所以勉进后人也立能自立于斯道也不惑则无所疑矣知天命穷理尽性也耳顺所闻皆通也从心则不勉而中矣温故而知新温故则不废知新则日益斯言可师也所谓日知所亡月无忘所能也先行其言而后从之践言则可信周而不比周为遍及之义君子道𢎞周及于物而不偏比小人偏比故不能周学而不思则罔学不思则无得力索而不问学则劳殆攻求异端则害于正人苟耻其不知而不求问是终不知也以为不知而求之则当知矣故云是知也多见而阙其不安者寡悔之道也君子行已能慎得禄之道也举直错诸枉举错得义则民心服书云孝乎书之言孝则曰惟孝友于兄弟则能施于有政非其鬼而祭之谄也不当祭而祭之谄于鬼神也时多非礼之祀人情狃于习俗知义之不可而不能止盖无勇耳八佾孔子谓季氏八佾舞于庭是可忍也孰不可忍也忍为是则何所不能为也人而不仁如礼何人而不仁如乐何仁者天下之正理失正理则无序而不和林放问礼之本饰过则失实故宁俭䘮主于哀故宁戚夷狄之有君夷狄且有君不如诸夏之僣乱无上下之分也君子无所争必也如射乎射者正已而已非有争也其争也君子言君子其争乎巧笑倩兮美质待礼以成徳犹素待绘以成绚子夏能谕故曰起予夏礼吾能言之夏商之礼未尽亡也而杞宋之文籍法度不足考证矣故夫子不能成之禘自既灌而徃者灌者祭之始也自灌而徃皆不欲观盖非一事之失也先儒皆谓以鲁逆祀而云逆祀固失礼之大者其节文皆失也天下之事苟能使之中礼则治之如视诸掌也不知也者不欲显言之也非止禘也因禘失礼之甚而言耳奥喻贵臣灶喻用事者夫子知其意抑之云若获罪于天求媚何益也射不主皮为力不同科射有五善不必专以主皮为工也工力非一端苟有可取不必同科也古者取善之周也事君尽礼人以为谄也当时事上之礼简也关雎乐而不淫哀而不伤乐得淑女非淫其色也哀思之切无伤善之心也切于善乃伤善也管仲之器小哉谓管仲器小非止谓不知礼也或问其知礼乎故荅以不知器大则自知礼矣乐始翕如纯如皦如至于绎如非通于乐者孰能知之子谓武尽美矣未尽善也一有传之失者故未尽善居上不寛为礼不敬临䘮不哀吾何以观之哉居上以爱人为本主于寛厚礼主于敬䘮主乎哀不然是无本也何以观乎里仁子曰里仁为美居以亲仁为美处不择仁焉得为知惟仁者能好人能恶人得其公正也苟志仁无恶也苟志于仁则无不善也君子去仁恶乎成名去仁则不得名君子矣君子无终食之间违仁得善弗失也道不可须臾离可离非道言道也造次颠沛必于是言守道也有能一日用其力于仁矣乎我未见力不足者欲仁则仁斯至矣不系乎力也用力于仁者固尝有之已未尝见耳岂敢谓天下无仁者也人之过也各于其类君子常失于厚小人常失于薄君子过于爱小人伤于忍朝闻道夕死可矣人不可以不知道苟得闻道虽死可也士志于道而耻恶衣恶食者未足与议也志于道而心役乎外何足与议也君子之于天下也无适也无莫也义之与比君子之于天下无必徃也无莫徃也惟义是亲君子懐徳小人懐土君子懐刑小人懐惠在上者志存于徳则民安其土在上者志在严刑则民思仁厚者而归之放于利而行多怨心存乎利取怨之道也盖欲利于己必损于人礼者为国之本能以礼让复何加焉不能以礼将如礼何无礼让则不可以为国也不患无位患所以立不患莫己知求为可知也君子求其在己者故患身无所立不患无位以行也求为可知之行不患人之不知己也曽子曰夫子之道忠恕而已尽已之谓忠推已之谓恕忠体也恕用也孟子曰尽其心者知其性也君子喻于义小人喻于利惟其深喻是以笃好德不孤必有邻事物莫不各以类聚故德必有邻公冶长斯焉取斯斯助语诗云恩斯勤斯子贡问曰赐也何如子曰女器也器者尚饬之物子贡文胜故云器也复问何器曰瑚琏也瑚琏贵器饬之盛者皆从玉见其饬之美或曰雍也仁而不佞佞辨才也人有之则多入于不善故夫子云焉用佞子使漆雕开仕使求禄也对以已学且未能信信谓自得故夫子説其笃志子曰道不行乗桴浮于海从我者其由也与浮海居夷讥天下无贤君也子路勇于义故谓其能从已子路以为实欲浮海也故喜夫子与已夫子许其勇而谓其不能量度事理也取材裁度也材裁通用子谓子贡曰女与囘也孰愈子贡喜方人故问其与囘孰愈子贡既能自谓何敢望囘故云吾与女弗及所以勉之进也宰予昼寝人既眈惑难以语学矣因责其不践平日之言也人有慾则无刚刚则不屈于欲也我不欲人之加诸我吾亦欲无加诸人仁也施诸已而不愿亦勿施于人恕也恕或能勉之仁则非子贡所及夫子之文章可得而闻也夫子之言性与天道不可得而闻也子贡闻夫子之至论而叹美之言也子路有闻未之能行唯恐有闻子路果于行者故有闻而未能行惟恐复有闻也晏平仲善与人交久而敬之人之交久则敬衰久而能敬所以为善与人交也世谓臧文仲知僣上失礼安得为知也令尹子文三仕为令尹无喜色三已之无愠色其然岂其然乎人不能见其色则可矣谓其无喜愠则非也苟无喜愠何以知其未仁也夫子独称其以政告新为忠斯可见矣季文子三思而后行使晋时也其再虑当矣至于求遭䘮之礼则过矣子在陈曰归与夫子之删诗书使羣弟子编缉之也伯夷叔齐之节至髙峻也然其居之以寛故怨希不然则不可以处世矣孰谓微生髙直君子敬以直内所枉虽小而害则大足恭过恭也左丘明古之闻人颜渊季路与夫子之言志夫子安仁也颜渊不违仁也季路求仁也夫人能自知其过者鲜也然知过非难也能自讼之为善自讼不置能无改乎十室之邑必有忠信如丘者焉不如丘之好学也忠信质也语生质则不异于人人不若已之好学耳所以勉人学也雍也雍也可使南面仲弓才德可使为政也子桑伯子内主于敬而简则为要直内存乎简而简则为踈略仲弓可谓知㫖者子桑伯子之简虽可取而未尽善故夫子云可也颜子之怒在物而不在已故不迁有不善未尝不知知之未尝复行不贰过也子华使于齐冉子为其母请粟子曰与之釡请益曰与之庾冉子与之粟五秉夫子之使子华子华之为吾子使义也而冉求乃欲资之而为之请粟夫子曰与之釜者所以示冉求以不当与也求不达而请益则与之庾求犹未达夫子之意故自与之粟五秉故夫子非其继富盖赤苟至乏则夫子必周之矣原思为之宰则与之粟九百思辞其多故谓之曰苟有余则分诸邻里乡党夫子之使子华义也原思为宰有常禄也子谓仲弓曰犂牛之子骍且角疑多曰字角始角也可用时也囘三月不违仁得善则服膺弗失也其余则日月至焉至谓心存于仁非能至于仁也季康子问仲由子贡冉有其才可以从政乎夫子答以各有所长非唯三子者人各有所长能取其长皆可用也季氏使闵子骞为费宰闵子骞曰善为我辞焉如有复我者则吾必在汶上矣仲尼之门能不仕大夫之家者闵子曽子数人而已颜子之乐非乐箪瓢陋巷也不以贫窭累其心而改其所乐也故夫子称其贤冉有曰非不説子之道力不足也夫子告以为学由已未有力不足者所谓力不足者乃中道而自废耳今女自止非力不足也君子儒为已小人儒为人行不由径动必従正道不有祝鮀之佞而有宋朝之美无鮀之巧言与朝之令色难免乎今之世必见憎疾也道不可离也事必由其道犹出入之必由戸也文质彬彬然后君子君子之道文质得其宜也人类之生以直道也欺罔而免者幸耳好之者不如乐之者非有所得安能乐之中人以上可以语上中人以下不可以语上才卑而语之髙安能入也樊迟问知能従百姓之所义者知也鬼神当敬也亲而求之则非知也以所难为先而不计所获仁也知者乐水仁者乐山乐者好也知者乐于运动若水之通流仁者乐于安静如山之定止知者得其乐仁者安其常也齐一变至于鲁鲁一变至于道夫子之时齐强鲁弱孰不以为齐胜鲁也然鲁犹存周公之法制齐由桓公之霸为从简尚功之治太公之遗法变易尽矣故一变乃能至鲁鲁则脩废举坠而已一变则至于先王之道也觚不觚觚哉觚哉觚而失其觚之形制则非觚也故君而失其君之道则为不君臣而失其臣之职则为虚位宰我问曰仁者虽告之曰井有仁焉其従之也宰我问仁者好仁不避患难虽告之以赴井为仁亦从之乎夫子谓不然君子可使之有徃不可陷之于不知可欺以其方不可罔以非其道子曰君子博学于文约之以礼亦可以弗畔矣夫博学而守礼虽未知道亦可以弗违畔于道矣南子非正而卫君以为夫人使见夫子夫子虽不愿见安能拒之乎子路以夫子之被强也故不説夫子为陈不得已之故而谓之曰吾道之否塞如是盖天厌之犹天䘮予也中庸天下之正理德合中庸可谓至矣自世教衰民不兴于行鲜有中庸之徳也博施于民而能济衆博施厚施也博而及衆尧舜病其难也圣人济物之心无穷已也患其力不能及耳圣人者人伦之至惟圣人为能尽仁道然仁可通上下而言故曰何事于仁必也圣乎恕者为仁之方也述而传述而不作信古而好之自比于老彭也黙而识之学而不厌诲人不倦何有于我哉黙识而无倦者有诸已者也何有于我勉人学当如是也子贡曰学不厌知也教不倦仁也仁且知夫子既圣矣以仁知而言也子曰徳之不脩学之不讲闻义不能徙不善不能改是吾忧也忧如是则徳日新申申和适之貌夭夭温裕之貌吾不复梦见周公夣见周公夫子盛时寤寐常存行周公之道及其老也志虑衰矣存道者心无老少之异行道者身老则衰矣志于道据于徳依于仁㳺于艺学者当如是㳺泳于其中子曰自行束脩以上吾未尝无诲焉苟以礼来者无不受也不愤不启不悱不发待其诚至而后告也举一隅不以三隅反则不复也既告之必待其自得也愤悱诚意见于辞色也子食于有䘮者之侧未尝饱也食甘矣则饫饱有䘮者在侧岂能甘也子谓颜渊曰用之则行舍之则藏唯我与尔有是夫用舍无所预于己安于所遇者也或曰然则知命矣夫曰安所遇者命不足道也君子知有命故言必曰命然而安之不以命知求无益于得而不求者非能不求者也子路曰子行三军则谁与子路自负其勇谓夫子必与己故夫子抑而教之子曰富而可求也虽执鞭之士吾亦为之富人之所欲也苟于义可求虽屈已可也如义不可求宁贫贱以守其志也非乐于贫贱义不可去也子之所慎斋战疾三者夫子所重慎人之事为多矣能察知所慎善观圣人矣子在齐闻韶三月不知肉味当食而闻忘味之美也三月乃音字误分为二也不图为乐之至于斯叹其美也作三月则于义不可夫子为卫君乎问与辄否乎二人者让国而逃谏伐而饿终无怨悔夫子以为贤故知其不与辄也饭疏食饮水曲肱而枕之乐亦在其中矣不义而富且贵于我如浮云虽疏食饮水不能改其乐故云乐亦在其中矣非乐疏食饮水也不义而富贵视之轻如浮云也子曰加我数年五十以学易可以无大过矣此未赞易时言也更加我数年至五十以学易道无大过矣古之传易如八索之类皆过也所以易道未明圣人有作则易道明矣云学云大过皆谦辞子所雅言诗书执礼皆雅言也世俗之言失正者多矣如吴楚失于轻赵魏失于重既通于衆君子正其甚者不能尽违也惟于诗书执礼必正其言也叶公不知仲尼故问于子路子路以其不能知圣人也故不对子曰女奚不曰其为人也发愤忘食乐以忘忧不知老之将至云尔发愤至于忘食自乐能忘其忧老将至而不知好学之笃耳圣人未尝自居于圣也惟自谓好学耳我非生而知之者好古敏以求之者也亦自谓好学也所以劝人学也敏速也谓汲汲也子不语怪力乱神怪异勇力悖乱鬼神之事皆不以语人也子曰天生徳于予桓魋其如予何人莫不知有命也临事而不惧者鲜矣惟圣人为能安命子曰二三子以我为隐乎孔孟之道一也其教人则异孔子常俯而就之孟子则推而髙之孔子不俯就则人不亲孟子不推髙则人不尊圣贤之分也二三子不能窥见圣人故夫子告之以无隐也子以四教文行忠信教人以学文脩行而存忠信也忠信本也一心之谓诚尽心之谓忠存于中谓之孚见于事谓之信圣人吾不得而见之矣得见君子者斯可矣善人吾不得而见之矣得见有恒者斯可矣才徳出衆谓之君子善人良善之人也有常虽无善守其常分者也若实无而为有以虚而为盈处约而为泰则妄人也难谓之有常矣子钓而不纲弋不射宿圣人之仁不尽物不惊衆也子曰盖有不知而作之者我无是也不知而作妄作也圣人固无不知也在衆人虽未能知之若能多闻择善而从多见而记识之亦可次于知之者也互乡之人习于不善难与言善也今四方之俗有顽恶难治者皆习使之然也互乡之童子见夫子而门人怪之子曰与其进之志善不与其退而不善也拒絶之则大甚矣人洁已而来当与其洁也岂保其徃而不善乎圣人待物之𢎞也子曰仁逺乎哉我欲仁斯仁至矣为仁由已欲之则至未有力不足者也陈司败问昭公知礼乎夫子以知礼荅司败之问而以为党在所不荅也而复自云有过者盖巫马期约以复告也子与人歌而善必使反之而后和之歌必全章也与割不正不食席不正不坐同也子曰文莫吾犹人也常人于文饬则皆欲胜人实行则未之见也子曰若圣与仁则吾岂敢夫子谦自谓不敢当仁圣然行之而不厌以诲人而不倦不厌不倦非己有不能也公西华见圣人之道逺而诲人不倦故叹曰正唯弟子不能学耳子疾病子路请祷子曰有诸谓有是理乎子路以古人之诔告夫祷者悔过迁善祈神之祐也圣人未始有过无善可迁故云丘之祷久矣奢则不孙俭则固奢俭皆失礼也而奢之害大君子坦荡荡小人长戚戚君子循理故舒泰荡荡然小人役于物故多忧戚子温而厉威而不勐恭而安德容之盛也善哉门人之能观圣人也泰伯泰伯其可谓至徳也已矣三以天下让民无得而称焉泰伯之让非谓其弟也为天下也其事深逺故民不能识而称之而圣人谓之至徳不立一让也逃之二让也文身三让也恭而无礼则不安故劳慎而无礼则多惧故葸勇而无礼则不顺故乱直而无礼则好讦故绞君子笃于亲则民兴而乐仁故旧不遗则民化而笃厚曽子有疾召门弟子曰启予足启予手君子曰终小人曰死君子保其身以殁为终其事也故以全归为免矣曽子有疾孟敬子问之曽子言曰鸟之将死其鸣也哀不问而自言故曰言曰鸟畏死故鸣哀人将死而言出于诚也故善君子所贵者慎之于身言动之间皆有法则容貌荘敬则可以逺暴慢颜色正则自知其信辞气之出不使至于鄙倍鄙谓偏僻倍谓违咈义理倍与背字通用孟子曰师死而遂倍之笾豆之事则有司存焉政在脩已身正则官治若乃事物器用之细则有司存焉曽子曰以能问于不能颜子能无我矣曽子曰可以託六尺之孤节操如是可谓君子矣曽子曰士不可以不𢎞毅任重而道逺𢎞大刚毅而后能胜重任而逺到子曰兴于诗立于礼成于乐诗发于人情止于礼义言近而易知故人之学兴起于诗礼者人之模范守礼所以立其身也安之而和乐德之成也民可使之由是道不能使之皆知也子曰好勇疾贫乱也人而不仁疾之已甚乱也好勇而不安其分与不仁而无所容皆必为乱也子曰如有周公之才之美使骄且吝其余不足观也已居贵富而骄吝无德之甚也虽才美奚为才美谓威仪技艺子曰笃信好学守死善道危邦不入乱邦不居天下有道则见无道则隐邦有道贫且贱焉耻也邦无道富且贵焉耻也君子处身如是知无道而富贵为可耻而不处特立者能之不在其位不谋其政不在其位则不任其事也若君大夫问而告者则有矣师挚之始关雎之乱洋洋乎盈耳哉师挚之始必定公始仲尼自卫反鲁时也哀公之世则挚适齐矣子曰狂而不直侗而不愿悾悾而不信吾不知之矣狂则必直侗则必愿悾悾则必信自当然也而有不然者伪妄之甚不可得而知也谓非常理也巍巍乎舜禹之有天下也舜禹得天下而已不与求巍巍其德之髙也大哉尧之为君也巍巍崇髙其大与天同也荡荡其德之广大不可得而名言也其成功可见者则巍巍崇髙其文章则焕然至盛舜有臣五人而武王有乱臣十人以唐虞之际方之周为盛也然又有妇人焉惟九人耳才之难得如此妇人邑姜也三分天下有其二而尚服事于殷可谓至德也子曰禹吾无间然矣禹德之至不可复有加矣再言无间称美之深也子罕子罕言利与命与仁计利则害义命之理微仁之道大皆所罕言也达巷党人曰大哉孔子博学而无所成名常人之学多以一长而得称成名也达巷党人大夫子之博学而怪不以一善得名于时盖其不知圣人也故夫子闻之而谓门人曰欲使我何所执执御乎执射乎吾执御矣御艺之最下者子曰麻冕礼也今也纯俭吾从衆拜下礼也今拜乎上泰也虽违衆吾从下麻冕用纯俭而无害从衆可也拜乎上泰也泰谓简慢事君不可泰也宁违衆也君子处世事之无害于义者从俗可也害于义则不可从按时氏本伊川先生作论语解止此然以大全集校之合本详畧不同后人又自子絶四以下至尧曰纂集遗书外书之有解者以附益之今因重出故从合本云程氏经説卷七