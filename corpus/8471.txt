剑关子益禅师语录X卍XXX劒关禅师语录序曹溪之传马驹散天下莫盛于李唐此师则蜀珍也其后始有德山圭峰出焉至我朝中兴则圆悟尤盛尔来敭历五山有若痴绝无准诸老皆表表于时余虽闻其语而不及识其人乙丑劒关入闽来玉融相求于溪上余方外友虽多而识蜀人则昉乎此挹其容峩峩然听其言洒洒然了畅而通明则南宗之学也豪特而亢爽则西州之气也来往语移时若有意于余者心甚奇之每惜其匇匇而去无何闻巳示寂矣为之咨嗟累日转臂三霜却未知此录巳刊之怡山矣庚午秋泽兄乃以寄似虽三持杓柄诸作俱在锋稜峭峻霜凛芒寒杀活纵横无所捞摸真风穴杨岐种子但室中机缘恨不一见偈赞拈诵亦不应止此岂传者遗落不具耶抑此老弃掷不留耶因为之乱曰禅本无觉非觉无见也道本无言非言无传也因言而觉则此编之传足矣若背觉而迷言则是甜是苦皆为毒药虽多奚以哉劒关名子益劒州人法子崇泽也今主席乡之庆成咸X淳庚午重九日中大夫新除祕阁修撰提举建宁府武夷山冲佑观林书劒关法兄袖藏匕首不立孤危銕额铜头望风乞命今虽亡矣芒刃霜寒䑛蜜之者各宜照顾淳巳南至雪峰弟惟一拜手书劒关和尚语录目次序隆兴府兴化禅寺语录隆兴府云岩寿宁禅寺语录福州西禅怡山长庆禅寺语录小参拈古颂古法语偈赞小佛事X剑关和尚初住隆兴府兴化禅寺语录侍者善珙德修编师于嘉熈三年正月入院指三门我此一门初无关键半合半开东扇西扇虽然千闻不如一见踞方丈不行喝不行棒负命衲僧不钓自上山门疏一字不着画八字没两必心文彩甚分明何待重饶舌江湖疏行不到处行一步说不到处道一句径山诸公见义勇为灵隐师伯拔劒相助且道节文在甚么处眼睛里听取拈法衣黄梅夜半鸡足峯前承虗接响互相热瞒益上座只今瞒你诸人去也遂搭衣提纲伏虎嵓高风生万壑青龙水急浪涌千寻古佛门庭八字打开第一义谛炽然宣说新长老到这里通身是口通身是舌更说箇甚么即得未免只据见成公案举似诸人俊快底承当得去便见三边肃静四海晏清块雨条风民康物阜正恁么时如何道泰X不传天子令时清休唱太平歌举三圣道我逢人即出出则不为人兴化道我逢人即不出出则便为人拈云大众还知二大老落处么亚夫金皷从天落韩信鎗旗背水陈当晚小参长劒倚天锋铓不露三贤莫辨十圣那知看看锋铓露也寒光射斗劲气凌霜逢佛杀佛逢祖杀祖尽大地人谁敢正眼覰着这里莫有不頋危亡向刃下翻身底么放过一着复举马大师令僧驰书往径山国一祖师处一发缄乃见一圆相遂于圆相中下一点封回忠国师闻得乃云钦师犹被马师惑拈云马大师用尽平生伎俩到国一面前不消一点因甚南阳却道钦师犹被马师惑人必自侮国必自伐上堂㝡初句向上机瞿昙不会达磨不知知不知雨余千嶂碧春水一溪肥观静二维那至上堂一槌便就瞒瞒盰盰不假一槌无端无端毕竟如何忙里工夫闲处覔閙中消息静中观中秋上堂天上月圆人间月半明眼衲僧见似不见见么盏子扑落地楪子成七片上堂向上一路千圣不传未曾拟议早隔大千所以雪峰辊毬禾山打皷仰山插锹地藏种田虽然短绠那汲深泉至节上堂去年今日逢冬节扑头扑面迎霜雪今年X冬节又来临屋角梅花弄晓晴笑它鲁史谩书云上堂与么寒何处避氷稜上深雪里有来由没巴鼻丹霞烧木佛院主眉须堕上堂信手拈来万选万中轻若鸿毛轻重似丘山重虽是死蛇也要活弄上堂四九三十六夜眠如露宿银海眩生花玉楼寒起粟翻笑二祖立雪谩齐腰活埋一片无瑕玉上堂昨日雨今日晴桃花开口笑无处覔灵云今日莫有不钓自上者么掩彩杀人佛生日上堂二千年前通身是垢二千年后满面埃尘直饶九曲黄河水洗到驴年也不清谢首座藏主秉拂上堂泼天声价陈睦州咬人火急瞌睡虎行不到处行一步道不到处道一句德山临济眼𥉌眵棒喝交驰无所措兴化忍俊不禁随例赫日光中飞白雨照顾湿却袈裟角上堂世事悠悠不如山丘卧藤萝下块石枕头所以许由洗耳巢父饮牛又有底道何不餔其糟而啜其醨随其波而混其流这一队担板汉能收不能放能放不能收且如何是全収全放底句大鹏展翅盖十洲篱边燕雀空啾啾端午上堂还见么名不得状不得脱胎换骨方起死回生诀信得及底不消一服诸病顿除脱体安乐何必善财重採药X中夏上堂一日复一日眨眼过半夏兴化老无知钵盂安柄杷引得四海参玄人三三两两聚头商量这个话阿呵呵六月卖松风人间恐无价请监收上堂欲明此道须遇其人其人既遇十倍收成且道是那个道字明破即不堪重九上堂秋未霜菊正芳千朵万朵香吐蘂三枝两枝金样黄不作世谛流布亦非佛法商量九月九日是重阳上堂恠得深夜寒破晓清霜重双㵎水无声千峯云欲冻这里冷湫湫那边热閧閧不知那个得便宜惭愧杨岐老冻脓谢西堂首座藏主上堂格外提持斗转星移智藏不会海兄不知尀耐睦州担板汉教坏临济小𤺊儿此意明明说向谁上堂见见之时羯谛羯谛见非是见波罗羯谛见犹离见波罗僧羯谛见莫能及菩提萨婆诃还见释迦老子么上堂天寒地冷昼短夜长死灰拨尽没可商量昨夜三更月到窗上堂作无所作为无所为灰头土面带水拖泥恁么要见兴化快须照顾两茎眉上堂如来禅只在口皮边祖师意不过方寸地因甚十个五双知似不知见如不见只为太近圣节上堂正法轮轻拨转日出中天云开岳面如优X昙花时一现上堂有一人在百尺竿头阔行大步口不能言有一人在万人丛里骂雨呵风足不能履且道那个优那个劣分浴佛上堂佛身长三尺杓柄长三尺佛身长丈六杓柄长丈六佛身长无量百千万亿那由他由旬此之杓柄亦复尔青龙将底报深恩随例香汤灌顶门旧住至上堂玄沙不出岭拄杖生根休用剪保寿不渡河钵盂无柄不须安只如善财童子于觉城东际受文殊教游历百一十城参五十三善知识末后于弥勒楼阁弹指声中还有这个消息也无苏嚧苏嚧六月望上堂酷暑炎炎何处避不在镬汤炉炭里北窗一枕黑甜余细听松风杂流水谢首座藏主秉拂上堂一见便见天回地转宗通说通风虎云龙只如百丈被马祖一喝因甚三日耳聋闽蜀同风上堂日可冷月可热众魔不能坏真说且作么生是真说屋头泉熘响无休砌下寒蛩声更切上堂一日复一日一秋复一秋从头屈指数屈指又从头乌飞兔走几时休莫有不随世态炎凉底么修桥上堂得路塞路过桥断桥不拘两岸不滞中流直饶你会得步行骑水牛我更问你空手因甚把锄X头上堂冬前冬后沙飞石走时节到来不容袖手兴化虽无駈风走电之谋也要应个时候一九二九谢维郍知客副寺典座上堂十声槌下定纲宗送去迎来事一同竖百横千有通变笊篱无柄舀春风上堂般若锋金刚𦦨觌面当机突出难辨见么春风一阵来落花飞片片黄龙宁首座至上堂忆昔玉几时分赃不合火今日蓦相逢依然众恁么不恁么睦州檐板云门脚跛住隆兴府云岩寿宁禅寺语录侍者慧澄锐彰编圣节上堂心如虗空不可量圣君寿量亦如是将如是法报皇恩天上人间更无比上堂一夏九十日半月巳过了有问蜡人氷鼻孔仍依旧我手何似佛手上堂是句亦刬非句亦刬德山焚䟽钞临济烧禅板堪悲堪笑一对无孔铁鎚驴年梦见正法眼上堂古佛心即于今春风浩浩春雨霖霖高山流水少知音佛涅槃上堂法身充塞太虗空出没何曾有定踪独许波旬知此意半偷欢喜半槌胷上堂时节既至其理自彰井井秧浮绿村村麦弄黄半窗山月白一枕竹风凉笑倒山前邓八郎X谢藏主维郍侍者上堂进以礼退以礼录得语一篇不在纸衣里所以智藏被马师涂煳克宾遭兴化钝置千古之下挂人唇齿恩大难酧痛入骨髓捡点将来玄沙道底解夏上堂觉性海中圆无不融闻时富贵见后贫穷穷则变变则通草鞋狞似虎主丈活如龙中秋上堂十五日巳前明似镜十五日巳后曲如鎌正当十五日无人知此意令我忆南泉重九上堂秋江清秋月白登高双眼空独步干坤窄只手未曾举黄菊巳盈握好彩从来奔龊家随分一盏茱萸茶修后架上堂东司头粪坑上臭气薰天如何近傍一疴便了底痛与一锥的的卓卓底三十主丈何故有功者赏上堂常光现前壁立万仞者里一划划断别有一条捷径明眼人因甚落井游宝山覩佛顶舍利兼访九莲兜率归上堂亲从宝山来收得宝山宝一片玉无瑕千峰云脱帽九莲峰畔无处藏兜率宫中卒难讨归来打皷普请看盘走珠兮珠走盘至节上堂六阴既穷群魔自殄一阳来复吾道大亨主丈竖十方世界一时竖主丈横十方世界一时横兵随印转将逐符行X佛成道上堂未入山时气冲牛斗出得山来衣穿露肘更言午夜见明星不知面皮厚多少因雪上堂六出花飞无地卓锥填沟塞壑绝毫绝厘嗄忽惊卷尽青山去又喜重携春色归上堂至玄至妙至奥至微不可以识识不可以智知与么会得咈㖃啒㖀不与么会凤林咤之正旦上堂主丈生根劫外春斩新拈出示诸人擘开华岳千峰秀放出黄河一派清福州西禅怡山长庆禅寺语录侍者心宁慧恭编师于咸淳元年五月入院陞座拈香祝圣罢乃云圣谛第一义高不可仰深不可窥无上妙觉心大包天地细入无间诸佛亲证而无所得百姓日用而不知金鸡啼处露堂堂青凤舞时明历历向这里负荷得去灵山一会总在目前堪报不报之恩共助无为之化还委悉么天上有星皆拱北人间无水不朝东举孝宗皇帝问佛照禅师云世尊雪山六年所成者何事佛照奏云将谓陛下忘却臣僧今日借水献花辄成一颂问处分明答处亲太平天子太平臣等闲喝散千峰雪此土西天一样春留两班上堂现成公案了无迁变入得门来一见便见左顾则狮子嚬呻右盻则象王回转灵山一会俨然存捏聚春风成一片X上堂九十长期三分过二觉海浪平铁舡无底寒山子水牯牛作么生切不得道大家在这里上堂伏暑未収金风渐作弹指声中门开楼阁诸人还见弥勒么重九上堂菊花黄茱萸香时节既至其理自彰且如何是自彰之理德山低头归方丈鹅湖骤步入僧堂黄檗寂囱和尚至上堂作家相见啐啄尤乖达士相逢握鞭回首捡点将来巳落第二且道怡山今日与檗山如何相见了腊八上堂六载雪山修几乎没合杀半夜覩明星和盲勃睟瞎更言奇哉大地一切众生具有如来智慧德相但以妄想执着不能证得若据衲僧门下当甚臭皮韈谢虗庵首座秉拂上堂语底默底不是非语非默亦非虗庵有一转语用处绝毫绝厘众中或有箇汉出来以指夹鼻又作么生支遣只向它道三十年后清平渡水上堂春巳过半百花兢芳有些佛法如何商量千言万语无人会又逐流莺过短墻上堂有主丈与主丈击木无声无主丈夺主丈敲空作响还见芭蕉和尚么莫妄想佛涅槃上堂瞿昙色相紫金容雨后青山插半空觌面当机如不荐桃花依旧咲春风X上堂定本无门从何而入坐断两头中亦不立没可把绝承当风来一阵芰荷香干会节上堂举僧问寿山年多少山云与虗空同年僧云虗空年多少山云与寿山同年颂云虗空年与寿山同答处由来在问宗但见皇风成一片不知何处是疆封上堂六月中三伏节到处去到处热还有不热者么上堂世尊不说说迦叶不闻闻两个无孔铁鎚打就一合干坤众中或有个出来道我会也我会也怡山敢保枣子浑崙吞上堂直下是直下是赚杀人疑杀你上是天下是地疑个甚么参上堂崑山求玉玉不在于崑山赤水寻珠珠岂藏于赤水益上座空奋双拳尽虗空界内恒河沙数一一撮来无有不是宝者因甚么主丈唤作主丈拂子唤作拂子莫谩人好元旦上堂律管吹灰勾芒布令六国风清九天云静有般汉不知时节更出来道如何是新年头佛法只对它道伏惟懽庆佛涅槃上堂二月十五瞿昙灭度文殊顿足普贤悲外道拊掌波旬舞甜瓜彻蔕甜苦瓠连根苦上堂识得一万事毕佛法飏在它方世法拈靠一壁有问奇特因缘立秋巳过五日X中秋上堂此段光明辉天鉴地灵山错话曹溪错指雾暗云屯兮历历常明地陷天崩兮也只如是赚杀你上堂有一则语久欲拈出未动舌头遍界狼借且作么生收拾上堂腊月二十五一曲重新举唱寡兮和稀韵高兮调古堪悲堪笑老东山谩说豆子山前打瓦皷结夏小参宗乘一唱三藏绝诠祖令当行十方坐断天无四壁地绝八荒一切处圆觉伽蓝一切时平等性智以此九旬禁足以此三月护生大家水乳和同同入大光明藏众中或有个裂裂挈挈棒打不回底出来道长安虽乐不是久居又作么生支遣不因紫陌花开早争得黄鸎下柳条是句亦刬非句非刬断贯御飞龙佛来也打祖来也打簸箕擡鹞子岂不见药山问石头三乘十二分教某甲粗知尝闻南方直指人心实未明了乞和尚慈悲指示欵出囚口石头云恁么也不得不恁么也不得恁么不恁么总不得折节搅黄河药山伫思不快漆桶石头云子因缘不在此江西见马大师去知子莫若父药山至马祖处复如前问熟处难忘祖云有时教伊扬眉瞬目有时不教伊掦眉瞬目有时教伊扬眉瞬目者是有时教伊扬眉瞬目者不是也不较多药山于是有省遂作礼巳迟八刻祖云见个甚么X便礼拜山云某甲在石头处如蚊子上铁如是宜善护持面觉海倘或不然此去西天十万程解夏小参解开布袋结头蛟龙得云雨掀翻平等性智鵰鹗在秋天转一步万象点头垂一机千波竞注全生全杀全主全宾去无所从来无所住青龙门下司空见惯应是寻常衲僧面前不妨许你东去西去去则不无前途或有人问毕竟作么生祗对若无举顶拔山力千里乌骓不易骑得路便行难逢快便见机而作盘里明珠转辘辘活鱍鱍便是八臂那咤也遏捺不住汝等诸人一夏在这里每日长连床上衲帔蒙头心灰口醭七村里土地相似还知有这个消息也无有则兴化赠以之中倘或未然还我九十日饭钱来冬至小参X以思无思之妙费力不少返观灵焰之无穷一冬二冬思尽还源鼻孔依前在口边性相常住冬至寒食一百五理事不二山是山水是水真佛如如莫将鱼目作明珠沩山划窠书朱兴化顺朱填墨莫有未言先领未举先知底么有则出来大家证据其或未然我且问你真佛在什么处真正举扬法堂前草深一丈古德恁么道早是入草了也还有共相证据底么有则许你融五岳混沧溟移南辰转北斗未为分外设若未然长裙短袖抹土搽灰大家随例贺书云管甚堂前草浅深智不到处信口便道地转天廻行不到处信脚便行崖崩石烈有个汉口不能言足不能履如一片顽石相似直是无你理会处无你提掇处一向死葛怛地只恁么过且道一阳来复君子道长小人道消于它分上还有消长也无三生六十劫节届书云日南长至一点无风千波竞起争如兴化这里脱粟淡黄虀饱后和衣睡更说甚么以马喻马之非马以指喻指之非指今冬也如是来冬也如是纵经百千万劫也只如是堪笑当年老玉泉赫赤布裩无换替除夜小参道不可学学而得之非实学禅不可参参而得之非实参从空放下两手撒开机境顿忘心法双泯直下如大火聚如太阿劒近之则燎却面门覰之则丧身X失命禅之与道境之与心向甚处着正恁么时只如七十二候二十四气还管带得它也无且置是事祖师心印七凹八凸向上一关通途共辙晨昏不禁今古一如来者自来去者自去岂不见古者道巳透关者掉臂径去未透关者从关吏问可否似这般底岂堪共语设使机先领旨句外明宗石火里争衡针锋上夺路更须升兴化堂入兴化室见兴化人始得见即见了且道新年头还有佛法也无山因底事亦头白柳到几时方眼青旧岁巳去爆竹声中留不住新岁复来秤鎚落地也生芽明得去处便知来处来处既明更须知有先天后地不动不变超佛越祖底一着子始得见么到江吴地尽隔岸越山多迎新送故总是平常佛法有无陈年旧话惟此一事实要且没可把孤逈逈峭巍巍露躶躶赤洒洒四序不能迁通身无缝罅不问佛来也打祖来也打魔来也打四方八面来四方八面打或有个汉出来道总不恁么来时如何洎合放过拈古鲁祖见僧来便面壁南泉云我寻常向伊道直须向佛未生巳前究取尚不得一个半个他恁么驴年去师云王老师恁么道且道是肯它不肯它会X么言迹之兴异途之所由生也宝峯问岩头与么与么作么生会头云不恁么不恁么又作么生峯云是平实语头云腰带无钩结峯云作么生头云上腰不得峯云是平实语师云恁么恁么拔劒搅龙门不恁么不恁么阵云横海上为甚么却成平实语莫言咫尺浑无事咫尺人间事不同只如巖头道腰带无钩结上腰不得又作么生碁逢敌手难藏行琴遇知音政好弹严阳尊者问赵州一物不将来时如何州云放下着阳云既是一物不将来放下箇什么州云放不下檐将去遂于言下大悟师云人人只知严阳于赵州言下悟去殊不知檐一檐惺惺换得两箩淈𣸩且道轻重如何檐折方知古德云譬如牛过窗櫺两角四蹄俱过了因甚尾巴过不得师云人无远虑必有近忧沩山寄镜与东平平接得示众云道是沩山底又在东平手中道是东平底又是沩山寄来道得即留取道不得即扑碎众无语遂扑下师云沩山好一面镜惜乎分付不着人东平虽善品题要且扑它不破新罗僧参天仙方近前仙把住云未离本国道将一句来僧无语仙便推出云问你一句便道两句X师云大众尽道天仙以强凌弱殊不知纳败愈甚这僧如何元不离新罗福州卧龙球禅师因僧问去却仆从便请相见龙云眨上眉毛看僧云不恁么时如何龙云山北去也师云临机应变无蹲坐处则不无卧龙借乎未能斩钉截铁或有人问兴化去却仆从便请相见只向它道家无小使不成君子厖居士问石头不与万法为侣者是什么人石头以手掩其口又问马祖祖云待汝一口吸尽西江水即向汝道师云大众二大老一等是垂手为人宁免入泥入水要见厖公么也只是个俗汉三平问大巅不用指东划西请师直指巅云幽州江口石人蹲平云此犹是指东划西巅云若是凤凰儿不向那边讨平便礼拜巅云若不得后语前话也难圆师云三平上门上户疾如风磨牙利齿勐如虎当时若不是大巅深辨来端安得这汉脑门着地干峯示众云举一不得举二放过一着落在第二云门出众云昨日有人从天台来却往径山去干峯云典座来日不得普请师云一人高高峰顶立一人深深海底行且道那个在前那个在后贼贼X临济侍德山次山云我今日困济云寐语作么山拟拈棒济便掀倒禅床师云二大老如毒龙搅海金翅腾空捡点将来二俱弄崄廓侍者问德山从上诸圣向什么处去德山云作么作么廓云勑点飞龙马跛鳖出头来山休去明日浴出廓过茶与山山遂抚廓背云昨日公案作么生廓云这老汉今日方始瞥地师云背手抽金镞翻身控角弓不无廓侍者争奈老德山有当断不断不招其乱底劒虽然宁免旁观者哂颂古赵州访茱萸心手相忘二俱得妙箭箭中的未脱窠臼脱窠臼好手手中呈好手芭蕉示众你有主丈子我与你主丈子你无主丈子我夺你主丈子多处添些巳是讹少处减些还是诳几多着眼看机轮谁知不在机轮上僧问赵州狗子还有佛性也无州云无狗子佛性无铁舡水上浮顺风帆未挂巳过洞庭湖岩头才跨德山门便问是凡是圣山便喝头便礼拜钝如出匣吹毛劒快似坚刚百炼鎚直下低头礼三X拜得便宜处落便宜僧问智门莲花未出水时如何门云莲花出水后如何门云荷叶出与未出莲花荷叶老倒智门舌头无骨赵州勘婆尽道赵州勘婆子不知婆子勘赵州有意气时添意气不风流处也风流六祖风旛不是风兮不是旛活人只在笑谈间面前坦坦平平路背后重重叠叠山香严击竹抛砖引玉老香严打着南边动北边听事不真钟作瓮至今千古错流传灵云见桃花拨草瞻风寻劒客桃花一见便忻然直饶真到不疑地放下更参三十年地藏栽田地藏栽田博饭大似饥过心荒听它三三两两佛法浩浩商量杓柄那知有短长仰山摘茶撼树良久好手手中呈好手得用得体一不成兮二不是三十主丈放渠侬大似贼过后张弓法语泽长老出世庆成需语X泽长老英杰者流荷负杨岐重担为众所喜余自江西来主斯席见其稳重一言半句皆不妄发卓然自有立志私窃喜曰此慈明会中再来人也未几果为庆成而出临别袖纸需语余曰我宗无语句亦无一法与人只贵眼亲手办直下承当向未举巳前领覧得去方知老僧无说汝亦无闻无说无闻是真般若非惟覰破空生败阙处亦乃自得受用至于执佛祖柄倒行逆施与一切人开方便门示真实相无施不可更有一事不可不知庆成山中一队小果声闻一箇箇点胸点肋自谓浑钢打就生铁铸成知它是果有所证耶果无所证耶新庆成到日一一为我从头按过至祝至祝偈赞出山相捏双拳衣露肘谓悟明星有甚分晓本为修行利济人谁知变作不唧𠺕观音杨柳枝头琉璃瓶里一滴浑无千波兢起步步金莲衬足生何曾踏着自家底哑子观音赞者舌秃𦘕者口哑篮里锦鳞愈增高价维摩俗气不除病在一默扁鹊卢医医你不得达磨携履X赤双脚携只履自东自西谁不识你最难掩是当门齿布袋布袋横拖肚皮捺下行货有些没人酧价拊背覔钱真奉化寒山把蕉叶执笔吟诗吟未就执笔且搜枯欲写芭蕉上依前一字无拾得携苕菷往来双磵路脚下起尘埃苕菷忙忙扫何曾扫得来灵照女家业尽抛离㳂街卖笊篱胸中无限意不许老庞知朝阳者边才补了又见那边穿不觉日又夜争教人少年对月黑豆忙忙数教休不肯休幸然明似镜何用曲如钩佛鑑和尚雨过五峯云横玉几日面月面只这便是道是佛鑑舌拄梵天道非佛鑑眉毛拖地更言两对君王三奉诏旨看来元是阴平界上雍师波谁不识你自赞庆成长老请怡山顶不露上有通天窍事事总不知虗明肯自照个样藞苴川僧如何描邈得就庆成讦露人前早是外扬家丑不用别举话头我手何似佛手礼开山伏虎祖师塔X羊肠知几折行尽水村村扪壁穿云栈攀萝过石门寻踪知虎在绕塔见师存他日重来地松枝拂藓痕绵州昙上人求语上径山解唱东山瓦皷歌不知节拍有誵讹要教声响如当日快向凌霄走一遭祥侍者化供祥禅为众下山来七十高僧笑满腮袖里金鎚曾未动千门万户一时开偶成那得工夫过一关从空放下绝追攀松风不入是非耳竹迳肯通人我山有问对谈惟莫莫无心袖手只闲闲忽闻枝上灵禽语似笑山翁痴复顽一上人之径山一处才通处处通凌霄突兀对青龙道途不涉㝡亲句只在平常日用中钦禅人之天童兴化三门开两边聚头噇饭不谈禅天童有问其中事収割今年胜去年传上人之径山佛祖不传希世宝千人万人覰不破五峯相见索看时切忌倾出一栲栳全上人之仰山集云峯下四藤条千载谁知恨未销去去全身檐荷得石龙依旧碧岧嶤X祖典座往南岳寂寞相从恰四年不曾谈着祖师禅杖藜七十二峯去点破蒲湘水底天化夏供兴化年来彻骨贫口生白醭面生尘不知那个无思筭来饱无心闲道人赠月蓬相士月蓬岩下电相心不相面劒关不露锋向甚处相见小师慧清游山行脚不遇人不如屋里坐那事本现成何须外边讨东行西行蓦忽筑着脚指头定笑玄沙错认橘皮唤作火题瑞云峯山行百折路重重到顶回头眼界空但觉衲衣氷样冷不知身在瑞云峰题幽林寺幽林卓钖地香火续深禅但见树迷户不知头顶天云开青嶂耸瀑溅雪珠悬一脉来何处曹溪万丈渊谢东禅月湖以诸祖偈颂见示家贫路富鼻辽天各立门风辱祖先争似太平无事客长伸两脚放憨眠小佛事佛鑑忌拈香二揑拳头上作女人拜老倒杨岐不勘自败青龙今日X一炉香一任时人话短长有些臭气没些巴鼻你不识我我不识你因甚今日脑门着地美不美乡中水为开元毒海和尚秉炬庚申八月是谁生眼上眉毛八字横乙丑六月是谁灭鼻孔辽天高突兀机轮拽转上头看毒海波澜彻底干六月炎炎飞片雪真实道人行履别这个是毒海和尚末后所供口欵怡山一一为花擘了也且道如何是移身换步转位回机底一句闪电光中转法轮正法眼藏驴瞎灭德善净头下火衲僧臭气苦无多炙地熏天谁敢触尽情併荡急翻身六六不成三十六正与么时不思善不思恶如何是德善净头父母未生巳前本来面目照顾火烛彻侍者入塔火后茎茆目前包裹若非彻证根源要且觑它不破觑得破多子塔前迷逢达磨悟藏主火迷悟两忘药病俱遣八面玲珑不拨自转面门拶着火星飞脑后依前欠一椎和上座火了事禅和只消一箇掀翻本地风光生死罕关抹过才与么便不与么昨夜三更失却牛天明起来失却X火小师慧灯火四十有九年所成者何事能回寒谷春会接无根树计穷力尽忽抽头失脚踏翻生死路有佛处急走无佛处莫住老僧末后赠汝这一段光明是谓大夜之明灯昏衢之慧炬劒关和尚语录