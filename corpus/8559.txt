林野奇禅师语录林野和尚语录序余读我友黄元公作天童密云和尚语录序始知临济一脉嫡派儿孙迄今三十一传矣林野师则亲禀承于密云悟和尚者凡所至处缁素云集余虽未及参承而与其高弟二隐谧公交以师语录见示受而读之知师之道迥出常情吐语纵横无容意解正如轰雷迸地声声谷应是不一声却无第二声如百川赴海水水逢源是不一水却无第二水快矣哉昔船子和尚从西川来扁舟往来三泖其与夹山一段因缘一何直截了当余家东干去覆舟处一水相望每诵夜静水寒满船明月之句往往从烟水间觌其颜面至握六尺渔竿何异一条白棒今师与船子暨谧公皆同乡而师与谧公针芥水乳处余得窥一班岂东干叟与峨眉山有夙世因耶敬附数言以致向往顺治戊子新春礼部右侍郎曹勋题林野禅师语录序自达祖有一花开五叶结果自然成之偈而后来南岳下有沩仰临济二宗青原下有曹洞云门法眼三宗合为五宗以应五叶今见所代传者止南岳临济一宗青原曹洞一宗则是二叶集菀三叶集枯岂达祖之偈久而不倦哉埽道人独谓三叶非并枯二叶非独菀也何以故禅宗无上义止在截断众流函盖干坤两言截断之义似于临济偏胜而函盖实具焉函盖之义似于曹洞偏胜而截断实具焉三宗要旨究无踰此二宗舍此两言究难别立门户沩仰之所以归併临济云门法眼之所以归併曹洞薪尽火传绝终不绝五灯一灯惟白地风光超方越格之人乃能以一门深入使万法归一则眼前所见如林野奇和尚者的的不假声援不立标帜而以一身担荷大法永绍孤峻之门庭者也江南法席莫盛于天童密老人为明代三百年所希有而一时得法于济者多自洞来得法于洞者每从济往朝秦暮楚投足重轻者不少独有一林和尚自十九岁出蜀南游阅历讲肆十有四载一知有西来直指大事因缘即皈向密老人相与眉毛厮结寸步不离自丁卯至巳卯十有三载三登九上总在天童趋侍痛棒热喝中究得当阳付嘱亲为堕地狮儿遂继通玄之席弘法五载乃应吾禾福城东塔之请自此而栖真而苕溪度生而终主席于天童五会大道场说法浩浩并当沧桑陵谷之际无非入泥入水为人所最洽众心者全在廓然平等澹然虚游无我无人时行时止而纵夺神明自现笔舌明眼人直作无字句观所谓若形楮墨岂有吾宗者也即如林和尚主天童时于东谷诸影堂不分洞济悉见鼎新之绩为诸方所赞服盖当其得法则能深入一门及其开法又能众善归一是岂寻常行解所能彷彿万一者也余尝于甲申丁亥间两得瞻师道貌因知其间得法机缘之最奇特者密老人末后一日于吾里素园付浮石贤林野奇两法嗣而林和尚最初一日于天台通玄付二隐谧自闲觉两法嗣先后胜因一彩两赛若合符节闲公主龙渊时拟梓林师全录旋应请芙蓉而未果比隐公从洙泾来值清白常公主东塔相与寻旧盘桓而剞劂流通之愿力始就即向有佛古闻公所梓编次未尽庄严而乳峰溧公近主吾里石佛适有九华之行非得隐公矢志弘深未有能圆此附藏慧业而埽道人所得交四公并林和尚法嗣中之最轶群迈等者也特附笔之顺治戊戍浴佛日国子司业前戊辰进士曹溪弟子福征道一居士谭贞默槃谈书林野和尚语录序宗风薪接祖祢云昆后先传衍其间法谛昭流有笔墨而无文字有文字而无区等此无虑百千万亿言正使相视同堂抚肩大笑林野和尚为密云老祖正系两坐天台者数十年泉声禽语牧唱樵歌总属唐宋以来诸鼻祖交盘至意近山多抢攘丁亥之秋渡浙来禾禾固师旧游地望中庐郭鞠为烟莽而近远之众闻师至止咸来瞻礼遮留师益悯而安之师善病烟霞举体缩缩如畏见人杖履而外衣不蔽胫食不兼蔬时有布絮作供养者每亦屏谢澹泊刻苦见未曾有若其应缘响答所谓寂处闻音音中闻寂者师概以为着衣喫饭之能事第不得代他人饱煖耳山中语录合若干卷先以寿梓顾余不知师之书者也窃计数十叶以来至于今日凡师触手冲口洒洒离离者其于守先待后之指究未尝添减一字纵横一义此无论师不能添减纵横也即嗣师而兴者又谁得而添减纵横也门外捉影漫谓梯航一切烹鍊龙象不愈滋狂陋哉刻成辄附数语深幸结此一段文字因缘迺师于百丈光中作何置此饶舌汉也顺治戊子仲春月双谿汪挺沐手题林野奇禅师语录目录卷第一序上堂卷第二上堂卷第三上堂卷第四上堂卷第五示众开示小参晚参法语普说警策诫勉卷第六拈颂行实书问卷第七勘辨应机机缘答问卷第八诗偈像赞佛事附行状塔铭跋目录终林野奇禅师语录卷第一住华亭船子法忍寺嗣法门人行谧等编住浙江台州府天台山通玄禅寺语录师于崇祯癸未四月四日就本寺受请开堂拈疏示众云此是姚江诸护法于毫端上吐出底一道宝光弥布法筵光辉泉石诸人还见么若也见得不复者也周繇其或未然却请维那宣过宣毕举起衣云者是先师用不尽底争之不足让之有余只得信手拈来大似铺花锦上乃披指法座云此者华王座从来无沮坏山僧不免纵步踏破毘卢脑盖遂陞拈香云此瓣香端为祝延今上皇帝万岁万岁万万岁伏愿龙图永固帝道遐昌宝祚弥隆亘河沙劫次拈云此瓣香奉为满朝文武各省尊官并本郡在任官僚今辰请主乡绅文学远近檀那本山耆宿伏愿同明般若正因共证金刚种智又拈云此瓣香光吞群象气绝诸尘烈燄堆里拾来奔流刃上拈出爇向炉中供养再住本山传曹溪正脉南岳下第三十四世先师密云大和尚用酬法乳乃歛衣就座维那白槌云法筵龙象众当观第一义师云若论第一义谛未白槌前早巳露布了也还有委悉者么若有不妨出众与山僧相见僧问高提祖印独振寰中且道祝圣一句如何展演师云天高群象正海阔百川朝进云恁么则日月光天德山河壮帝都师云一句道着进云可谓圣明恒庆泰临济又重光师云谁不恁么道问今佛放光明助发实相义释迦老子来也和尚如何相待师掷拂云恁么相待进云宾主相逢二俱作家和尚如何相见师云两眼卓竖进云谢师答话师云向你道甚么僧拟议师便打问选佛场开花雨纷钟鼓交参龙象集玄峰迥出众峰巅无上法王登宝座今日陞座即不问个中结解事如何师竖拂云会么进云有水皆含月无山不带云师云且不是者个道理僧拟议师便打乃云今日诸公毕集咸欲山僧陞座既然推免不下只得将错就错鼓巳击座巳登争奈无禅可说无理可伸幸喜时逢结夏绿树垂阴水流碧涧鸟啭幽林历历无回互分明没两人所以昔日韶国师道通玄峰顶不是人间心外无法满目青山先师亦道通玄峰顶别是人间只缘不荐错认青山此二老宿与么吐露山僧与么举扬大似难忘熟处汝等诸人还荐么若荐得方知不费纤毫力便登解脱场其或未然山僧不免重为显示玉竹高高挥骤雨杨柳纷纷舞翠烟复喝一喝以拄杖卓一卓下座维那白槌云谛观法王法法王法如是佛诞上堂昔日吾佛降生却向金盘澡洗便乃指天指地大似不知羞耻更道惟吾独尊山僧未敢相许且道山僧有甚长处便乃开许大口以杖卓一卓云当门不用栽荆棘后代儿孙惹着衣上堂今日端阳节诸所咸无有幸有化主归做得大馒首且道与观音将钱买餬饼放下手却是馒头又差几许以目视左右云座中亦有江南客休向樽前唱鹧鸪解夏上堂四月初四雨洒长空七月初一凉生蘁首山僧如此告报切忌腰包浪走所以古人道不离当处尝湛然觅即知君不可见诸人还信得及么若信得及不妨拗折拄杖高挂瓶盂其或未然黄叶清秋多胜致天涯一钵任遨游中元上堂此日中元节令士庶咸欲报祖尔我林下道人当合鸣钟击鼓然虽如是不用感伤但能情无倚托便见祖父乘祥且荐拔一句作么生道接引慈尊曾弗隐大千无不体全彰新方丈师以杖指门云实相妙门廓通内外等闲出入全无障碍何以见得拽杖便入据座云踞此室坐此座任伊伶俐衲僧到来顶门一一按过何故如此验人端的处下口即知音上堂去冬结制囊褁十虚今春解制廓通万象然虽结解不同个里曾无背向所谓历历明明绝覆藏劝君不必苦思量倦顿不妨勤打睡自然无梦到诸方师诞上堂等闲坐断圣凡路那管人间说死生今日香馐须饱食免于此外别搜寻所以道动则乖乎自性静沉昏醉之乡且作么生是衲僧行履处良久云时挑野菜和根煮旋斫生柴带叶烧上堂问转凡成圣即不问祈福延龄事若何师云天长地久进云且喜福星临北极愿同王母寿齐年师云万古长春乃云木叔陈檀越忠孝素诚笃而于途次问切嘱吾祷祝山僧但愿今上龙图固镇斧扆弥隆再愿陈公萱慈寿算遐龄恒居迪吉今兹愿祝正其时自是谷声而响应虽然且道融摄一句如何举唱良久云金殿御前班列早端恭朝拱圣明君元旦上堂拈香云元正启祚万物咸新就中一句了了分明且道是甚么句乃插香云以此祝君寿寿算等须弥景星奇和尚至上堂连日天降瑞雪片片不落别处且道落在甚么处若道落在地上未出尝情若道不落地上却又无处着落脱或未知幸逢景星和尚到来宜当端肃焚香同申拜请惟冀不舍慈悲俯垂开示诞日上堂穷讫历劫至今日举拂子云个里未尝有生死既然无死亦无生何用庆吾诞日子然虽如是正眼看来犹未是衲僧省要处且作么生是衲僧省要处遂掷拂云但得雪消去自然春到来贡法衣上堂昔日吾佛道柔和忍辱衣诸法空为座山僧肩披踞此诸人不得错过所谓见之不取思之千里敢问诸人取不取则且止且道不得错过个甚么还有解通消息底么试道看良久无人出众乃云设有也未免唤钟作瓮何故遂拈起衣云不谙者红色将谓赤袈裟武林金刚菴上堂法不孤起仗境方生道不虚行遇缘即应兹因凤仪曹居士四旬诞日谨命山僧举扬般若既尔诺声于前不免一陞斯座且喜四众临筵人天骈集眼眼相对面面相看历历孤明纤无翳障若人于此彻根源犹胜灵山亲得记且道应时一句如何演唱乃展手作掬果势云象外仙桃端拱献寿山高到大椿年师至金粟费和尚请上堂僧问如何是宾中主师云未问巳前先露面如何是主中宾师云起坐甚分明如何是宾中宾师云三千里外辨淆讹如何是主中主师云无你话会处进云宾主道合一句又作么生师打云向者里荐取进云秪如干闼婆王奏乐山河大地尽作琴声迦叶起舞作么生会师以拄杖卓一卓进云遍界且无寻觅处分明一点座中圆师云闲言语乃云未到此界时移舟谙水脉及乎到此界忘却别波澜同门知巳蓦相逢不用抬眸列宾主不意堂头法兄有此严命理难固辞然虽信口诺声未免忘前失后且喜行同行坐同坐无絃琴曲须同和且道无絃琴曲作么生和蓦拈拄杖卓一卓云击目皆子期何妨再一曲复卓一卓下座师过当湖德藏上堂山僧昔年曾寓此今日又重游在座诸名贵请予指路头蓦拈拄杖云大众还见路头么若然于此见得折旋俯仰无非本地风光其或未然业识忙忙无本可据且作么生是诸人本据莫是百姓日用而不知么莫是终日圆觉而未常圆觉么莫是日用事无别唯吾自偶谐么莫是百年三万六千朝翻覆元来是这汉么若作如是商量正是痴狂外边走且道毕竟如何即得复拈拄杖卓一卓云鹤有九皋难翥翼马无千里漫追风当湖西林请上堂云红尘堆里全彰古佛家风猪肉案头发明祖师心髓但不可以智知不可以识识所以道禅非意想道绝功勋直下承当犹为剩说且作么生是无剩底句来年更有新条在恼乱春风卒未休出队归上堂昔日五祖道出门半个月眼不见鼻孔忘却祖师禅拾得个骨董且道向甚处着一分奉释迦牟尼佛一分奉多宝佛塔五祖恁么道正是紧握虚拳诳小儿山僧则不然出门两月余两眼却能见不贵祖师禅举足甚轻便其实空手去空手回且道与五祖相去多少还有人判断得么若然判得便可安闲过日如判不得瓶盂高挂禅床角栗棘蓬当勐力吞密云先老和尚大祥上堂先师住世七十七生平举止忘得失手中握条楖栗杖有问如何蓦头抶前年此日撒手行信步纵横离影迹汝等诸人还知先师去处么若也未知好向真前普同作礼至真前云大众先师去世虽见两载旧日容仪纤毫不改何以见得遂上香云面目现在师五秩送法衣至上堂山僧五旬之年生平一无所蓄禅侣既赠法衣普请诸人证入遂拈起衣云高着眼莫踌蹰拟议寻思不丈夫然虽如是也须自肯若不自肯终须不敏且道敏捷一句作么生道乃合掌云端坐受供养施主尝安乐上堂吴宁何居士好善果诚笃乃不惜家珍遣使远植福设供饱诸僧其功难尽述但愿悟无生时时亲面佛我作如是言须信无委曲今此现前大众无有不信者信则不无且道唤甚么作佛遂顾视左右云我见灯明佛本光瑞如此结制上堂每岁到冬方结制知浴化主甚辛勤远近檀越功犹胜炷香恳请转法轮殊不知山僧居尝十二时无一时不转法轮但是诸人情关固闭识锁未开故不闻耳如不闻得又何待山僧摇唇鼓舌而为说法者乎然虽如是也不无些子好处不见道一翻提起一翻新一度赢来一度快若是过量人全超格则外且道超格一句作么生道等闲散步篱门外笑问客从何处来白云洞静主请上堂善友设斋缁侣开怀不用跏趺入禅寂从来个事绝安排若便与么荐得始升得通玄堂未入得通玄室若欲得入通玄室须是等闲无固必以拄杖卓一卓下座密云先老和尚忌日上堂才说有生早是诳更说无生转见赊两种牢关如踢脱方堪上奠先师茶诸兄弟奠则不妨上奠且道先师还来也无若道来以何为验若道不来又成虚设到这里如何剖决良久云冬不寒腊后看二隐自闲两书记嗣法上堂吾居此以来将易三寒暑蓄得数虎儿小半可解乳且放两只行须用藏深坞秪待力胜充方踞路勐阻擒纵杀活在临时隐显奔腾任意施遂各付衣拂元旦祝圣陞座拈香云元旦初一释子翘勤遂上香云以此诚祝答报圣恩惟愿圣君无量寿永息干戈乐太平上堂僧问阳春初放万木舒光格外之机请师道看师云昨夜雨滂澎进云恁么则通身显露处处圆明师云如何是你圆明处进云礼拜和尚去也师云脚跟下失却乃云连日山僧掩室自若既请登坛当为直说喫饭济饥饮水定渴二六时中莫乱斟酌何故春风初解冻万象便舒容解制上堂举洞山道众兄弟东去西去直须向万里无寸草处去石霜闻云何不道出门便是草又有老宿道直得不出门亦是草漫漫地此三尊宿与么激扬个事各各将谓见地绝伦仔细简点将来犹是节外生枝通玄虽则舌头甚活终不教诸兄弟向这三途着足何故白云乍可来青嶂明月难教下碧天上堂举古德道即色明心附物显理山僧今日分明剖陈诸人也须一回勐鉴举起拂子云这是色何者是心次指炉云这是物何者是理若人于此明辨多生罪障瓦解冰消历劫愆尤当下顿释如未明得等闲拈匙把箸切忌热碗鸣声遂卓拄杖下座出关上堂山僧掩室月余胸中了无顺逆口虽汉语胡言究竟佛祖难识所谓言无展事语不投机承言者丧滞句者迷只饶不承言不滞句底到来山僧拄杖子尤未放过在何故曹溪波浪如相似无限平人被陆沉上堂连日割麦插秧满院道侣俱忙今朝方得少暇又烦普众趋堂然虽如是须知日用动静有不涉闲忙底一着子始可饱食高眠若或未知喫水也须防噎同门和尚至上堂昨夜灯花开今晨喜鹊噪低首方忖量却报同门到到底恰好到迎底恰好迎两两抬眸觑元是旧时人蓦拈拄杖云唯有这条拄杖不属旧新等闲越量力镇干坤只是不得将眼见并耳闻何故若知扑落非他物始信纵横不是尘复卓一卓下座师过法祥请上堂僧问佛祖从来无法可说今日法祥请师直指师云两眼对两眼进云请师更道师云堪作甚么乃云夙闻法祥寺耆旧甚有体者回亲到来果见无彼此可谓全宾即主全主即宾宾主通同一天和气卷舒自在定动一如不息化城端安宝所且道主宾庆赏一句作么生道蓦拈拄杖卓一卓云等闲识得东风面万紫千红总是春密云先老和尚三周上堂上前年此日午先师撤杖超今古遍覆三千及大千分明觑见没可睹然虽如是设有个忍俊不禁底衲僧出来道既是分明觑见因甚没可睹山僧但向他道丹青描不就终不为君通上堂月半巳前巳往之事巳往了月半巳后阴晴风雨固难知今朝正当十五日门外幽松微露湿诸禅德莫动着动着三十棒何故青山只解磨今古流水何曾洗是非上堂僧问要知端的事须问个中人世尊未降王宫达磨未来东土巳前佛法如何举扬师云突出威音上万象莫能该进云恁么则红日当空炤清风匝地寒师云未是你立地处进云珍重师云普乃云每月有个初一日月运行不息临济无位真人全无些子定力若人当面识破管取日日好日便将云门二十五遗来今朝当初一乃呵呵大笑下座腊八上堂昔日吾佛微时胸次偶生惑乱慌忙走入雪山坐得通身疲倦究竟虚度六年何尝用得思算且喜夜睹明星一见不复再见既然如此且道转身一句作么生道良久云早知灯是火饭熟巳多时师诞上堂维扬秀禅德来山避其乱惯破旧时囊供众曾不倦尚切庆吾年愿吾绵寿算今既获饱餐各须乘快便且作么生是乘便底句等闲踏断千差路直向毘卢顶上行同日上堂悉达四月初八生老朽本月今日产彼此出世各乘时个中初不较早晚所以道过去诸佛亦如是现在诸佛亦如是未来诸佛亦如是且道如是个甚么乃举起拂子云海神知贵不知价留与人间光炤夜岁旦祝圣云圣化无私等育万物一人有庆兆民赖之乃拈香云林下道流肃此上报惟愿万邦归圣化八表乐昇平解制上堂历祖出兴各有施陈蓦拈拄杖敲香几云怎如山僧者拄杖信手击开不二门复举杖唤众云者是山僧拄杖且道不二门在甚么处若向这里辨得出不妨紧帩草鞋如辨不出莫道通玄山势险前头犹有最高峰上堂举昔日文殊问菴提生以何为义提云生以不生生为生义殊云如何是生以不生生为生义提云若能明知地水火风四缘未尝自得有所和合而能随其所宜是为生义又问死以何为义提云死以不死死为死义殊云如何是死以不死死为死义提云若能明知地水火风四缘未尝自得有所离散而能随其所宜是为死义看他二圣如此酬对真是棒打石人头𥗋𥗋论实事汝等诸人还委悉么如委悉得便见中也上座昔本不生今亦无灭妙净明体曾无变异设使劫火洞然大千俱坏亦不动着秋毫许动不动且止只如古今不异一句作么生道死生同一际万化悉皆如上堂永怀善士两到深云不独捐巳资亦且劝他施广设香馔谨供缁流用荐宗亲令登净域吾既导众当为指陈佛祖有通津古今无二致切勿暗地踌蹰乃举拂子云请从这里直入且道这里是甚么处弥陀非外得即此是西方佛诞上堂维那问我佛诞生四月八阎浮祸事从兹发开张大口独称尊惹得云门要打杀学人只恁么未审师意何如师云坐却你顶门也不知进云恁么则当台一鉴明如日万古晴空绝是非师云须知有转身句始得进云此心能有几人知师云知的事作么生那便喝师便打乃云黄面老子示生此日指天指地有损无益所以后代儿孙至今以虚为实乃举起拂子云且道这个是虚是实若向这里荐得佛病祖病瓦解冰消圣解凡情悉皆坐断如未荐得山僧更与诸人下个註脚复以拂子作点势云点石化为金玉易劝人除却是非难端阳上堂问艾叶桃枝翠色映垂门之晓包金切玉朱明迎午漏之祥正当恁么时摧邪辅正一句作么生道师云当堂慵正坐那赴两头机进云恁么则道泰不传天子令时清休唱太平歌师云易开终始口难保岁寒心进云一堂风冷淡千古意分明师云快便难逢乃云时值端阳节世俗咸戴艾惟我林下人而不作此态不用贴钟馗自然远诸害但愿秀公萱慈从此身心庆快无论百女圣千妖到此一齐捉败且道凭个甚么乃有如是威权自从击碎阴魔窟举首低头总是符因荒旱上堂今朝鸣鼓无别举扬廪将绝粟须用商量现前大众虽则个个意底无私分文不蓄须知有贫而自适处始称行脚高士即今还有贫而自适底么试商量看良久无人出众乃云既然一众吝慈山僧有个贫而自适之句对众拈出乃以拄杖架肩云楖栗横肩不顾人直入千峰万峰去师至灵峰山翁和尚请上堂主款客优客从主便既请登坛当无疲倦国师驱侍者诸昆谅巳荐其间过量者自是喜成现同门复聚首开怀忘顾鉴忘与未忘则且止且道主宾顺适一句作么生道视左右云酒逢知巳饮诗向会人吟师过金峨上堂古释迦不先今弥勒不后所以百丈祖面目仍如旧举起拂云现前大众还见百丈祖在山僧拂子头上放大光明照十方界么若向这里荐得便见自他不隔于毫端始终不离于当念如未荐得未免舍近趣远且道不涉远近一句作么生道遂掷下拂云打面还他州土麦唱歌须是帝乡人师再过法祥请上堂昔日释迦老子初生下地一手指天一手指地乃云天上天下唯吾独尊所谓面赤不如语直云门老汉道我当时若见一棒打杀与狗子喫贵图天下太平语直不如面赤不若未生巳前不露这般消息然虽如是文彩巳彰了也且道文彩未彰巳前作么生道他家自有通霄路不用当阳指画伊师过乍城请上堂观音妙智力能救世间苦等闲运慈力接引无间歇蓦拈拄杖云现前大众还见观音菩萨在山僧拄杖头上现随类身演不思议法么若然见得转凶星为吉曜更短寿作长年其或未然山僧不免重为指出复以拄杖卓一卓云将谓春归无觅处谁知转入此中来师过西林请上堂僧问百匝千重关不住纵横遍界自昂然今日相逢呈旧面慇懃末后请师宣师云有棒且待别时喫进云光天化日凭渠力一句无私耀古今师云你向甚处见得僧便喝师便打进云有意气时添意气不风流处也风流师云未信你在乃云鹫岭家风曹溪的旨一切现成切忌取与若或厌凡欣圣正是对面千里岂不闻僧问古德云月朗当空时如何德云犹是阶下汉僧云请师接上阶德云月落后来相见有般汉闻恁么道便道还家尽是儿孙事祖父从来不出门山僧要问他即今祖父在甚么处若或眼目定动未免连棒打出何故选佛若无如是眼假饶千载又奚为送法衣至上堂问如何是西来大意师云流沙河阔进云不会师云待汝渡了来向汝道进云如何是佛法大意师便打进云如何是和尚家风师复打进云祖意教意是同是别师打云汝试分析看僧拟议师以杖擉退云钝根阿师乃云昔日庾岭提不起今朝这里却省力虽然成就未曾披草木昆虫皆获益现前大众如解看触目分明无异色所谓尘尘尔念念尔法法尔等闲如荐得不用分彼此且道互融一句作么生道举起衣云掬水月在手弄花香满衣林野奇禅师语录卷第一信士胡行荣助刻林野奇禅师语录林野奇禅师语录卷第二住檇李秀水龙渊寺嗣法门人行觉等编住浙江嘉兴府福城东塔禅寺语录顺治丁亥十一月廿四日入院山门以杖指云解脱门八字打开没量汉今朝始至宾主既巳相逢切莫停思住步何故复以杖指云宝处在近便入佛殿炜炜煌煌容仪自在礼拜烧香不为分外伽蓝灵山致嘱正在此时吾今来此须赖护持祖师这一伙汉殃害非小累及儿孙至今不了方丈以杖指门云此是住持燕息之处亦乃历祖辨验之场虽然险似虎穴魔宫到此难以却步且道正当此时如何剖决不入惊人浪难逢称意鱼上堂指座云此这宝华王座历祖共登山僧既忝队中岂可更途易辙便陞拈香祝圣毕次拈云此瓣香击不碎扑不开收来久矣前曾通玄拈出今再爇向炉中奉为先师密云大和尚用酬法乳白槌云法筵龙象众当观第一义问人天交接四众临筵为人一句请师速道师云鸟飞毛落进云恁么则临济纲宗今复振福城重阐旧家风师云云从龙风从虎进云礼拜和尚去也师云切莫错会乃云第一义谛迥绝安排才拟分疏便成窒碍所以道心若不异万法一如眼若不寐诸梦自除若是英灵汉闻山僧恁么道向文彩未彰巳前直截担荷却较些子苟若涉于尘思未免困于途辙秪如不历程途一句作么生道一气不言含有象万灵何处谢无私白槌云谛观法王法法王法如是结制上堂问今日大开炉鞴煅炼圣凡煅炼圣凡即不问如何是和尚底钳鎚师便打进云忽遇个没面孔底来和尚如何下手师复打僧便喝师又打进云恁么则棒头有眼明如日要识真金火里看师云未信你在问九旬禁足三月安居秪为陶铸圣凡忽遇个不受煅炼底出来如何相见师云打出三门外进云出群须是英灵汉敌胜还他狮子儿师云莫乱跳乃云结则大千沙界总结解则大千沙界总解结解虽殊举拂子云这里未尝动着毫发许所以道理随事变宽廓非外事得理融寂寥非内其间倘有一个半个闻山僧恁么道便踊身出众道堂头长老不用乱说这里是甚么所在说事说理说内说外直饶伊恁么道山僧楖栗杖犹未放过在何故试玉须经火求珠不离泥腊八上堂昔日释迦老子十九踰城将谓别有及至雪山堆坐六年徒费辛勤然虽夜睹明星悟去也是临崖看浒眼特地一场愁若是英俊道流终不作这般去就只如释迦老子最初省力一句作么生道大底还他根骨好天涯何处不称尊祈禳上堂三世诸佛说不着底句历代祖师用不到底机山僧今日一并拈出乃举起拂子云濬沿昆仲还委悉么如委悉得不特保令萱慈并诸小大福长灾消亦见从上佛祖大受用处岂不闻道行禅师云吾有大病非世所医有僧问曹山古人道吾有大病非世所医是甚么病山云攒簇不得底病僧云一切众生有此病也无山云人人尽有僧云和尚还有此病也无山云正觅起处不得僧云一切众生为甚么不病山云众生若病即非众生僧云未审诸佛还有此病也无山云有僧云既有为甚么不病山云为伊惺惺师云曹山老汉如此酬对可谓不烦魏帝一丸药凡痾圣病悉安痊然虽如是仔细拣点将来犹涉迷悟在秪如不涉迷悟一句作么生道复举拂子云将此身心奉尘剎是则名为报佛恩上堂举金牛老子每自做饭供养僧众至斋时舁饭桶到堂前作舞呵呵大笑云菩萨子喫饭来后有老宿拈云大似因斋庆赞山僧不免也着只眼务要诸人共知敢谓大似因斋赏鉴汝等诸人要见二老宿及山僧么但信手擎瓯饱餐香饭何故不见道心不负人面无惭色师诞上堂老僧年五十四迩来全无意智每尝无别思量一味只贪瞌睡今朝众贤请登堂自是不将语默对且道以何酬对蓦拈拄杖卓一卓云还委悉么若将耳听终难会眼处闻声方始知上堂举朱行军入南际寺设斋执手炉行香云直下是直下是时有僧问直下是甚么军便喝僧云行军是佛法中人恶发作么行军云你作恶发会那僧便喝行军亦喝云钩在不疑之地遂唿左右认取者僧着师云行军拈出无孔铁鎚当阳抛掷若不得者僧明辨端倪几乎劳而无功今日众善士来此设斋虽无如是问答要且不在行军之下正所谓男儿自有沖天志不向他人行处行梁公张行人请上堂林下高贤方外禅客二六时中遇缘莫惑所谓境缘无好丑好丑起于心万法本闲为人自闹须知尘尘剎剎物物头头但得意遣情忘便见自他不隔且道和光混俗一句作么生道相逢相见呵呵笑更有春风春又春上堂昔日达磨老子云内不放出外不放入心如墙壁可以入道据山僧则不然内须放出外须放入如盘走珠可以入道不见临济大师曰有一人论劫在途中不离家舍有一人离家舍不在途中此二人那个合受人天供养便下座现前大众要识此二人面目么蓦拈拄杖卓一卓云也不出者个消息且道是个甚么消息复卓两卓云龙得水时添意气虎逢山势长威狞上堂檀信设斋各须饱食坐卧经行不劳辨的所谓但有纤毫即是尘举意便遭魔触扰直须行便行坐便坐却较些子然虽如是切不得作无事会去何故风暖鸟声碎日高花影重上堂举普化一日同临济赴施主家斋济问毛吞巨海芥纳须弥为复是神通妙用为复法尔如然化便踢倒饭床济云太粗生化云这里是甚么所在说粗说细济休去次日又同赴一施主家斋济问今日供养何似昨日化又踢倒饭床济云太粗生化云瞎汉佛法说甚粗细济乃吐舌师云普化老汉如此激扬可谓狮子筋琴抚之则群音绝响若作佛法理论何异指鹿为马且道淆讹在甚么处蓦拈拄杖卓一卓云他家自有通霄路不用当阳指画伊解制上堂九旬禁足三月安居正眼看来乃是愚痴本来成现事何得自迟疑心地但无诸所见不妨哮吼奋全机不闻昔日释迦老子初生下便解一手指天一手指地作大狮子吼汝等诸人犹向这里觅些甚么蓦拈拄杖下座一时打散林野奇禅师语录卷第二萧山县弟子吴彻助刻林野奇禅师语录林野奇禅师语录卷第三住华亭船子法忍寺嗣法门人行谧等编住浙江嘉兴府秀水县栖真禅寺语录顺治丁亥十二月十八日入院山门以杖指云重重宝楼阁无碍解脱门须从这里直入不得俯首踌躇何故大丈夫儿合自繇拽杖便入佛殿昔日释迦老子道若以色见我以音声求我是人行邪道不能见如来山僧道若不以色见不以声求亦是行邪道不能见如来且作么生得见如来乃上香云且看新长老展拜伽蓝你无我不得我无你不成彼此今际会护卫要殷勤祖师西天东土这伙老贼山僧今日一齐捉败免得诸人暗里妄测且道山僧有甚凭据乃上香云公验现在方丈以杖指云此是抛纶掷钓之所擒龙捉虎之处一任擎头戴角入来不容停机顾伫何故拟议不来噼嵴搂更嫌何处不风流上堂指座云这曲彔木上须弥灯王如来巳为诸人说法了也汝等还见么其或未然山僧不免土上加泥去也便陞座祝圣毕复拈香云此瓣香明如杲日宽若太虚今第三回爇向炉中奉为先师密云大和尚用酬法乳维那白槌云法筵龙象众当观第一义问昔日临济大师云我欲于此建立黄蘗宗旨今日和尚建立甚么人宗旨师便打进云这一棒与临济是同是别师复打云汝试分析看进云通玄古佛随方现栖真又见一番新师云你向甚处见得进云瞒学人不得师云切莫诈明头乃云等闲不欲出深云何意而今逆志行只为先人案未了才方挂钵又迁且喜在彼在此初无间然若定若动元无二致直得四方并应高下等平尘尘普现端倪物物全彰正鑑在市盈市居村满村君王以此泽及万邦臣宰以此股肱王室佛祖以此利物士庶以此脩身大道既尔如斯且道恩归何所竖拂子云诸人还见么此日钧天无可报故园先放一枝春复举法灯上堂云山僧本欲深栖巖窦隐遯过时盖缘清凉老人有未了公案出来为诸人了却时有僧问如何是未了公案灯打云祖祢不了殃及儿孙僧云过在甚么处灯云过在你殃及我师云法灯与么为人可谓赤心片片怎奈者僧饥逢王膳不能餐辜负法灯不少山僧本志深栖巖窦隐遯过时只缘先师有未了公案出来与诸人了却且道如何是未了底公案喝一喝云宁可截舌莫犯国讳复白槌云谛观法王法法王法如是本山耆宿请上堂山僧日昨至此巳曾陞座今复重登未尝有过主宾相见句不妨重说破蓦拈拄杖云且道这个是宾是主若作宾主相见正是捏目生花不作宾主相见亦是眼中着屑设使总不恁么犹是野狐见解且道毕竟如何乃掷拄杖高声唤侍者云与老僧收取上堂今朝檀信设斋供养五湖衲子任其尽量饱餐切忌沾着唇齿若或沾着些儿酬偿未有日巳所谓生心受食净名早诃我此会中设有受食不生心者山僧不免拈棒打出何故家无白泽之图必无如是妖女圣上堂问通玄峰顶即不问栖真堂上又重新如何是重新句师云雨下地湿进云恁么则一句迥超今古不异师云正要汝恁么道进云天共白云晓水和明月流师云且道是何意旨进云处处洛阳花似锦家家尽赏上元灯师云只恐不是玉是玉也大奇进云和尚莫埋没人好师云上座又错会了也乃举昔日僧问云门如何是超佛越祖之谈门云胡饼云门恁么答话且道还有超佛越祖底道理也无若道有正是谤他先德若道无又却埋没巳灵且作么生判这公案到江吴地尽隔岸越山多上堂春到百花香秋来黄叶落吾辈参玄人有错有不错有等学解汉闻山僧恁么语话便道一切众生迷巳为物被物所转是错若能转物即同如来是不殊不知正是抛却甜桃果沿山摘醋梨要见他本色衲僧远之远矣且道本色衲僧有甚长处良久云客来无茶点蒿汤备礼仪上堂问继绍门风端的旨请师露出大家看师云一棒打杀进云也知和尚令不虚行师云你见个甚么道理恁么道僧便喝师便打乃举僧问赵州学人乍入丛林乞师指示州云喫粥也未僧云喫粥了也州云洗钵盂去其僧有省师云赵州老汉如此提持可谓书一不着画其僧虽则有省正眼看来也是无端捏目山僧如此批判汝等诸人还见赵州老汉么乃云漆桶归堂去下座上堂问师翁所托千觔担今日分明付阿谁师云无可付者僧展手云便将无可付的来师云未肯打你在僧便喝师便打进云又道不打师云莫作打会好问如何是栖真境师云四野桑田进云如何是境中人师云多见缁袍缘钵至罕逢檀信送钱来进云人境巳蒙师指示向上宗乘事若何师云汝但喫棒乃云栖真初开法席且喜衲僧云集今日檀信设斋长幼不妨饱食若或用意参禅究竟徒劳心力所以先师道禅不须参道不须悟直下承当超佛越祖且道超越一句如何举唱脱体无依知见外讴歌此日乐昇平上堂昔日相见不谈禅今日重逢岂谈道非是山僧没些权宜只为个中点即不到所以道设使言前荐得犹是滞壳迷封纵侥句下精通未免触途狂见须是出格英灵始不向此二途入作只如不涉迷悟一句作么生道尝忆江南三月里鹧鸪啼处百花香上堂大道本非男女相只缘念异有差殊但得不生诸所见了无一物可分疏不见昔日末山尼了然开堂灌溪参问如何是末山了云不露顶灌云如何是宋山主了云非男女相汝等于此如委悉得便见日用头头总非外物其或未然但知事逐眼前过不觉老从头上来上堂脱离尘网异于世俗履伽蓝地披忍辱衣今既放下诸缘何须更用觅佛不闻昔日僧问归宗如何是佛宗云不辞向汝道汝还信否僧云和尚诚言焉敢不信宗云即汝便是僧云如何保任宗云一翳在眼空花乱坠新菴主还委悉么如未委悉二时喫粥喫饭切忌碗钵作声上堂月望月朔时人尽觉唯有无阴阳地要且未曾省觉须是脱略见闻者始不妄意摸索不摸索则且止且道无阴阳地如何通透蓦拈拄杖划一划云今古常如白练飞一条界破青山色佛诞上堂举起拂子云大众还见释迦老子在山僧拂子头上现身现土么若然见得不复忉忉如未见得不免更与打些葛藤毘蓝园里示现受生双林树下示现入灭虽现世人有去有来极其本体不变不动且道释迦老子凭个甚么得恁么自在复以拂子击香几云天人群生类皆乘此恩力结夏上堂檀信普设香馔衲子结制安居若或进前求解白棒打破头皮须知本分中拟亲返疏欲近转远设使总不恁么犹非衲僧正眼毕竟如何乃仰视云白鹭下田千点雪黄鹂上树一枝花上堂寒则普天匝地寒热则普天匝地热须是没量人寒暑侵不得不见僧问洞山寒暑到来如何回避山云何不向无寒暑处去僧云如何是无寒暑处山云寒时寒杀阇黎热时热杀阇黎又僧问一老宿时节恁么热向甚处回避宿云向镬汤炉炭里僧云镬汤炉炭里如何回避宿云众苦不能到后大慧云二老宿一人在寒暑里垂手一人在寒暑外垂手寒暑里垂手者不见有寒暑之相寒暑外垂手者通身是寒暑师云且道二老还有优劣也无蓦拈拄杖云莫待是非来入耳从前知巳返为雠上堂都监昔日学儒迩来披缁学释虽然儒释不同蓦拈拄杖云不出这个消息现前大众还有不涉儒释者么复卓杖云举头天外看谁是我般人解夏上堂问秋初夏末即不问不结不解事如何师云八字打开进云觌面全彰无背向一句无私亘古今师云看脚下僧喝师便打进云一场漏逗师云自领出去乃云山僧迩来不欲结制切恐诸人无本可据只得期限九旬务要人人瞥地怎奈不善参详未免反为钝置不闻睦州见僧入门便道现成公案好与三十棒临济见僧入门便喝德山见僧入门便棒看他先德无不直截提持犹恐承当不性燥山僧如此告报汝等还委悉么即今休去便休去欲觅了时无了时上堂举庞公忽一日道难难难十石油麻树上摊庞婆云易易易如下眠床脚踏地灵炤云也不难也不易饥来喫饭困来睡师云此三人互相卖弄将谓无人证明殊不顾千载之下遭人检点山僧如此批判且道为人眼在甚么处良久云待驴年有个新见处即向诸人道破上堂佛身充满于法界普现一切群生前随缘赴感靡不周而恒处此菩提座今辰斋主还见从上佛祖于一切处转无上法轮么若然见得不独资荐巳往双亲高登净域亦与从上佛祖同一受用如未见得以拂子画一画云信手画闲千圣眼何方慈氏不舒颜上堂举道吾至檀越家弔慰渐源拊棺云生耶死耶吾云生也不道死也不道源云为甚么不道吾云不道不道师云道吾如此答话可谓文不加点庚楙昆季于斯委悉得去劬劳深恩无不报毕如未委悉山僧更与分析一切众生轮回不息皆因妄想攀缘但能息念忘缘便与佛祖无异异与不异且止且道荐拔一句如何举扬乃举拂子云不须他处寻弥勒这里分明现胜身结制上堂白兆问未出方丈时巳觑破了也即今无问请师答话师云答汝了也进云法座当轩人天骈集权借一问请师不答师云舌头不出口进云龙生金凤子冲破碧琉璃栖真门下还许相见也无师云不许进云因甚不许师打云且道是何道理进云有意气时添意气不风流处也风流便礼拜师云且信一半乃云今日缁素交罗人天并集耳声眼色无非本地风光净玅体圆初无向背其奈荐者还稀过于闻见山僧不免令汝诸人九旬禁足三月安居须将三百六十骨节八万四千毫窍并作一个话头参到罗纹结角弓折箭尽时是汝诸人放身命处其或未然努力向前须了却莫教累劫受余殃上堂问借尘劳而为佛事假世相以演真乘从缘荐得即不问餈盘投地意如何师打云也须喫棒进云大抵还他肌骨好不搽红粉也风流师云汝见何道理便恁么道僧呈坐具云总在这里师云错认定盘星乃云钟鸣鼓向谈真谛翠竹黄花为举扬欲识弥陀真面目从来遍界不曾藏现前大众无不是眼开心悟者且道弥陀即今说甚么法乃击拂子云若将耳听终难会眼处闻声方始知腊八上堂释迦老子当年没志才拟逾城早巳失利不见永嘉道江月炤松风吹永夜清宵何所为佛性戒珠心地印雾露云霞体上衣大慧道好与这老汉三十棒何故不合将尝住物入衣钵下山僧敢道大慧只知其一不知其二既是招提之物人人有分又争怪得伊老僧恁么批判大似路见不平拔剑相助然虽如是待汝心肯处是我运通时师诞上堂问昔日世尊降生金莲从地涌宝盖自天垂和尚今日华诞有何祥瑞师云日照寒光澹进云毕竟与世尊是同是别师竖拂子进云恁么则一句顿开千圣眼三千里外绝淆讹师云只恐不是玉乃云昔日释迦老子道未离兜率巳降皇宫未出母胎度人巳毕巳是八字打开和盘托出了也若是英俊道流何更忉忉然虽如是山僧见处也要诸人委悉威音那畔只在目前触目分明了无二致恁么也得不恁么也得恁么不恁么总得且道山僧凭个甚么自从踏断千差路便向毘卢顶上行元旦上堂元正启祚本无量数万物咸新吾道亦亨应时纳祐脱略声臭庆无不宜不涉迷悟蓦拈拄杖云动容扬古路不堕悄然机解制上堂栖真今日大开门户小大狮儿听其去住前途被人拶着切忌踌躇罔措直须蓦面咬伊以免唤作狐兔若或爪牙未全还须这里乳哺且待气胜力强始好腾身纵步即今可有奋迅底么拈杖卓云出群须是英灵汉敌胜还他狮子儿上堂昔日黄面老子道三界无安犹如火宅众苦充满甚可怖畏这般说话大似晴干开水道无事设曹司未免令人兢兢业业山僧则不然三界安如三禅天众乐充满无怖畏只凭这滴真甘露四生九有悉清凉卓拄杖下座上堂道远乎哉触事而真圣远乎哉体之即神古德如此提持虽则𡎺着磕着凛凛风生应物现形如月映水其奈金屑虽贵落眼成翳若是过量人终不作这般去就要识过量人么人从陈州来不得许州信为大渠璧长老继绝上堂山僧昔居通玄也曾分灯数余不忆一灯忽灭今朝复为燃之乃举衣拂云现前大众还见么以此分付明辉去大千沙界永光辉上堂日日是好日时时是好时缁素参玄客任运莫乖违所谓执之失度必入邪路放之自然体无去住诸人还委悉么如未委悉掷拂子云放待冷来看上堂山僧出外月余禅房寮舍孤冷今朝法鼓声喧草木昆虫俱惺观音大士颜开释迦老子欢允蓦卓杖云过去诸如来斯门巳成就复卓杖云现在诸菩萨今各入圆通又卓一卓云未来脩学人当依如是法然虽如是若无举鼎拔山力千里乌骓不易骑结夏上堂古人道祖师心印状似铁牛之机去即印住住即印破如此提持大似隔靴抓痒有甚快乐处山僧敢道祖师心印状似铁牛之机去也不印住住也不印破去住听凭伊以免其颠错汝等诸人还甘么若或未甘三条椽下七尺单前荐取好上堂遍明禅人冒暑远来恳请山僧举扬般若答报劬劳深恩若论此事直下无启口处记得古德道游江海涉山川寻师访道为参禅自从识得曹溪路了知生死不相关遍明禅人还识曹溪路么若然识得不独答报劬劳深恩亦见六祖大师面目其或未然山僧不免更为指陈蓦拈拄杖云水归巨海波涛静云到苍梧气象闲商尊玄长老贡法衣上堂拈起衣云须知此领阔袈裟拈来不费纤毫力从今搭上左肩头大地有情俱饶益驱耕夺食乃惯尝务要儿孙赤骨律虽然分化各一方以拂子击香几云共诵般若波罗蜜解夏上堂汝等克期取证大似黠儿落节直饶意遣情忘怎如放下安贴今朝布袋口开听凭往南之北虽然如是也须自肯何故字经三写乌焉成马上堂佛以一音演说法众生随类各得解乃举拂云汝等还见古佛面目么击香几云还闻说法么若能闻处精明见处透脱秽土净邦无非正觉即此正觉也须吐却秪如荐拔一句又作么生莫谓内宫慈氏远时闻一阵藕花香结制上堂汝等来此结制切忌以佛觅佛纵然觅得相应究竟乃是自屈若是英俊道流不消弹指证入然虽如是入之一字吾不喜闻上堂月半巳前密密绵绵月半巳后疏而不漏正当十五日毋固亦毋必檀信办香馐一饱忘得失且道将何报答乃举拂云秪将这柄越尘拂切祝檀那无尽春上堂归源性不二方便有多门所谓圆通不开生药舖单单只卖死猫头撞着一个无思算喫着通身冷汗流汝等可曾喫着也未如曾喫着庆快平生如未喫着好来山僧手里请棒喫元旦上堂正月元日群象光熙缁白大众庆无不宜山僧今赞祝遍界悉无虞且道庆赞一句如何举扬击拂子云八方霢霂无为化四海讴歌乐太平贡法衣上堂问如何是祝寿一句师云炉烟结篆僧云不会师云恰好僧礼拜师云错乃云披福田衣坐法空座梯航九有津济四生乃举拂云全凭这个威光不向他处流转会得途中受用不会世谛流布会与不会总拈却定动卷舒无不乐以此庆檀那寿算等南岳顺治巳丑冬受宁郡当道并诸乡绅请住天童上堂拈疏示众云权衡佛祖丕赞宗猷惟凭这个威光便尔声和响顺既然符到奉行岂可囊藏被盖又云曹溪的旨少室真机总在这里欲令四众普闻须烦一一剖露宣毕师云宴息深村不几时又移瓶钖入云峓非是老来无定力生平惯听业风吹虽然如是要且去而无去意住亦无住情去住俨似云闲定动宛如谷响曾无向背焉用拘留去住既不随他卷舒毕竟繇巳正恁么时作么生道宿鹏欲展摩霄翅谁顾奔腾六合云住湖州府地藏禅院语录当道护法并诸乡绅请上堂师以杖指座云从上先德于这曲彔木上曲尽机宜顶𩕳一句未曾道着山僧今日横草不拈竖草不拔且贵正眼流通便陞拈香祝圣毕乃云第一义谛周遍一切非染非净非实非虚五目不睹其形四辩莫谈其状非智可知非识可识须是言语道断心行处灭始有相应分所以道天何言哉四时行焉地何言哉万物生焉君何言哉无为而治四海晏清群情安寝草木昆虫无不乘其恩力且道林下道人以何报答良久云蒲团燕止无余事永日寥寥贺太平上堂吾有一句普天匝地举似诸人切莫拟议大众且道是甚么句便下座程太守请上堂问第一义谛即不问未审人王法王是同是别师云坐断舌头进云秪如今辰太守大人请和尚唱无生曲还许学人凑泊也无师云许进云恁么则天高群象正海阔百川朝师云理合如是问五派纲宗即不问大开炉鞴事如何师便打进云煅凡成圣又作么生师复打进云棒头迸出金刚眼昆虫草木尽沾恩便礼拜师云切莫诈明头乃云今朝结制起七汝等切忌外觅但舍内根外尘管取剎那证入翻转业识尘劳总成解脱道力如得执卸情忘白棒还须痛喫何故真金须假红炉煅一回入火一回新上堂问鸣钟挝鼓唤醒江畔鱼龙棒喝临时捉败穴中狐兔竖拂拈槌明甚么边事师云高着眼进云即此一句千古希闻且道是堂奥中事门庭边事师云截舌三断进云恁么则苕溪波涌曹溪脉地藏今开临济宗师云一任卜度乃云山僧横拈楖栗无论凡圣俱打虽然太煞伤慈以免说真道假怎奈知恩者少负恩者多此间若有一个半个瞥尔知归山僧未肯放过何故为人须为彻杀人须见血若是英俊道流自然因指识月乃举拂云且道是指是月遂掷下云相逢自有知音知何必春风动天地上堂酒肆茶坊三门佛殿万象森罗吾道一贯二繇一有一亦莫守任运度年华共庆无何有遂击拂子下座上堂倚天长剑凛凛寒威以拂子划一划云划破尘劳结网截断生死根株直得上无攀仰下绝巳躬净裸裸脱罗笼赤洒洒离向背出没卷舒定动圆转仔细检点将来犹未是衲僧脱略处秪如脱略一句作么生道披簑侧立千峰外引水浇蔬五老前上堂不慕诸圣不重巳灵底人始受得人天供养与他佛祖为师到处为祥为瑞且道将何利物击拂子云秪凭这柄越尘拂为雨为霖遍九垓上堂问昔日栖真今朝度生未审是同是别师云横穿碧落进云如何是度生境师云门临绿水如何是境中人师云往来不断进云人境巳蒙师指示向上一句事如何师打一拂子云喫得棒也未进云千峰势到岳边止万派声归海上消师云闲言语乃云无垢净戒光遍满河沙界不离见闻缘迥超声色外然虽如是若论过量人亦不作此解所谓才有一丝头便有一丝头秖如脱尽廉纤不涉迷悟一句如何举扬蓦拈拄杖云一把柳丝收不得和烟搭在玉栏干解制上堂结制三七余日汝等似觉顽疲不若豁开门户一任南北东西倘能信脚踏着复来呈解莫迟拶着如解翻身转蓦拈拄杖云三台须是大家催师过利济请上堂缁白大众胸次莫惑至道无难唯嫌拣择拈来便用超宗越格如或停机伫思出他阴界不得且道越格一句如何举扬拈杖划一划云巨灵抬手无多子分破华山千万重林野奇禅师语录卷第三林野奇禅师语录林野奇禅师语录卷第四住檇李秀水龙渊寺嗣法门人行觉等编住宁波府天童山景德禅寺语录顺治庚寅五月初三日入院山门万派朝宗千差一致以杖指云总持门大开入者不思议且作么生是入门一句见月休观指归家罢问程便入韦驮若欲降魔及诸外道不消别法乃插香云惟用此要佛殿一叶一释迦一尘一弥勒如如不动尊从来无间隔虽然如是事无一向也须作礼三拜伽蓝堂昔日灵山不异今日若欲远诸魔累遂插香云者里彼此莫逆祖师室拈香云者伙老贼偷心未歇今日一齐捉败管取四时安贴方丈以杖指云此处甚深宽阔非外须是没量人运用始自在且作么生是运用底句复卓一卓云钓竿斫尽重栽竹不计功程得便休昇宇柳居士请上堂以杖指座云者曲彔木上从前老宿无不说黄道白究竟有损无益山僧今日信足跨上务要诸人践实便陞拈香祝圣毕复拈云此瓣香奉为台宁两郡当道尊官及诸乡绅文学远近檀那缁白大众惟愿人人怀才抱义谦让温良禄位高升千祥骈集再拈云此瓣香得来久矣欲隐弥露第五回爇向炉中供养先师密云大和尚用酬法乳白椎竟乃云第一义谛如小儿戏不用寻思直下便是英灵衲子未言先知后学初机不妨启问问祖印光腾雨法雨法雷震地事如何师打云好喫痛棒进云一句当天开茅塞截流峰顶鼓洪波师云闲言语进云恁么则嵩唿岳应海晏河清也师云筑着磕着问从上老古锥总向者里说青道黄未审新天童如何施设师便打进云棒头拈出无私旨四众齐沾雨露恩师云未信你在进云自有一双穷相手未曾低揖等闲人师云有甚长处不妨拈出僧拟对师又打进云丈夫自有沖天志不向他人行处行师云要且跳不出乃云年来诸子驰骋四方历尽辛勤终无有益殊不知人人有一坐具地从来不欠一丝毫秪为契劵不明所以受用不着山僧契劵审来久矣复举拂子云今日对众显示汝等急须荐取若向者里荐得便解一多互用小大相融出入无难游戏自在此回错过后悔难追况值时清道泰勋贵护持士庶欣心人天交庆自利利他无所不宜且道知恩报恩一句作么生道山房晏息无余事永日焚香贺太平上堂问法雨霏霏天上人间皆普润红炉焰焰铜头铁额总陶镕且如何是陶镕一句师云好与你一顿进云漫道学人力气小一拳打碎石金刚师云喫力不少僧礼拜师云脚跟下错过乃云山僧惯煮无生米接待五湖云水僧不若今朝众檀信挥金办供愈慇懃虽然如是须知施而无施受而无受施受无心始成无漏且作么生是无漏底句乃掷下拂子云不起纤毫脩学心无相光中常自在结夏上堂问今日大开炉鞴煅炼圣凡只如不受煅炼者又作么生师打云尽汝神力向甚么处去进云浑身当宇宙遍界任纵横师云正好喫棒乃云山僧二十年前偶一日冷地里将三千大千世界所有众生性命摄在一微尘里并无一人得知所谓藏山于海藏舟于壑夜半有力者负去寐者不觉耳今日山僧普告大众还信得及么如信得及见得彻便好休去歇去如信不及见不彻不妨朝参暮参一朝参到无参处遂顾左右云始知无处不家山上堂佛说一切法为治一切心不治一切心何用一切法所谓以智方便而演说之其所说法皆悉到于一切智地须知一切智地通无障碍举拂子云要用便用无不自在离四句绝百非本来成现事不用涉思惟复举拂子云以此庆檀那寿算与嵩齐定海防御使请上堂药师光如来週遍一切处不离见闻缘时人不解顾若解顾剎剎尘尘全体露所谓在天同天在人同人在物同物在巳同巳并无异缘亦无异念山僧如此举扬用祝遐龄鹤算且道以何为据以拂子击香几下座观音成道日上堂钟鸣鼓向鹊噪鸦鸣咸启圆通门普请直截入汝等于此荐得便与观音菩萨同得同证同坐同起示随类身演不思议法以无缘慈导利群品且不思议一句如何吐露乃举拂子云千江有水千江月万里无云万里天解夏上堂问斋主虔诚普饭僧请师为众唱无生今朝解制即不问如何是脱落无生句师云纵横得自由进云不恁么时如何师云不到乌江不刎头僧罔措师叱退乃云山僧于此初番结制四来禅侣咨决心疑长期短期以悟为期如木彻悟解则不宜所以道学道如钻火逢烟未可休直待金星露烧然始到头汝等还得恁么一回也未如未得恁么一回不得唐丧光阴空消岁月仍把瓶盂安旧位莫教虚费草鞋钱结制上堂问当阳无一物句里绝囊藏请师道一句师云好个消息进云西风吹叶落大地尽皆秋师云未是汝立地处进云山头白浪沸海底尽风生师云莫眼花乃云太白天童曩称法窟汝等来此结冬自是不类庸俗须愤决烈志坚金石心栗棘蓬勇吞金刚圈勐跳一朝伎穷力极便省从前面貌乃举拂云且道者是金刚圈是栗棘蓬众中可有判断得底么若判得不必跏趺禅榻禁足九旬便好掀倒禅床喝散大众岂不畅哉如判不得须惜寸阴金不易莫教空白少年头朔日上堂了得一万事毕坐卧经行无不适但得心安处处安那管山林并井邑既无取亦无舍点头便是归来也归与未归且止秪如一作么生了还有道得底么直饶道得了处分明木上座未肯放过在何故真金不假红炉煅济众安能遍大千保安上堂问箭锋相拄即不问单刀直入时如何师便打进云悬崖撒手去也师云险进云太白峰头忽粉碎玲珑巖上现全身师云闲言语乃云山僧每常陞座要且无法可说此日檀信致诚权引善财拾药乃举拂云善财来也汝等见么于此见得佛病祖病当下豁然黑业白业剎那解脱不用祈福迎祥管取四时安乐且道以何为验复举拂云自从解用无根药纵有耆婆也不中掷拂子下座腊八授戒上堂堪笑释迦老子当年志不丈夫舍却皇宫内院撞入雪岭踌躇偶尔明星夜灿抬眸打失乌珠至今无人救得鑑物不解分疏众中可有救得底么如救不得是者老汉自作自受若或救得三聚净戒不待摄而自摄矣只如饶益有情一句又作么生烦恼海中为雨露无明山上作云雷上堂汝等未到天童寺将谓天童异世间及乎到来亲目击依然松竹倚青山明明松竹林明明祖师意若或瞥尔情生未免触途成滞且道不涉程途一句如何显示蓦拈拄杖云还家尽是儿孙事祖父从来不出门复卓一卓下座上堂问镜清道新年头有佛法明教道新年头无佛法到这里如何得恰好去师云还见老僧么进云坐断有无俱不立斩新别是一干坤师云奈汝脚跟下错过进云和尚又作么生师以拄杖卓一卓进云却是和尚错过师云山僧失利乃举起拄杖云岁朝把笔诸事大吉应时纳祐庆无不宜遂画一画云只消一笔书尽三藏惟许山僧不时转唱且道山僧有何凭据便乃如斯复卓一卓云自从舞遍三台后拍拍元来总是歌上堂问从上宗乘即不问作家相见事如何师云有眼如盲进云可谓一箭中红心大地无寸土和尚向甚处安身立命师竖拂云见么进云好手手中呈好手红心心里中红心师云错进云谢师答话师云若作话会入地狱如箭射问天开寿域则且止如何是庆赞一句师云庭前狮柏进云恁么则常将日月为天眼指出须弥作寿山师云四季长春进云且道威音那畔空劫巳前还有寿量也无师云脑后荐取进云作家宗师天然犹在师云老僧不受汝涂污乃云欲识生前面目切莫前思后算但能息虑忘缘触目头头露现自他不隔一毫始终不离当念大众切莫含元殿里更觅长安慈氏宫中望生内院遂击禅床下座师过松陵接待寺上堂仲廉问拨草瞻风秪图见性只如性作么生见师云未问巳前会取士云识得自性方脱生死眼光落地时作么生脱师云眼闭脚直士云脱得生死方知去处四大分离时向甚么处去师云八方通透士云与么则绝学无为闲道人也师云看脚下问世尊拈花迦叶微笑未审笑个甚么师竖拂云会么士云和尚高登宝座现大人相与世尊是同是别师云分身两处看士云杲日当空大众仰赖去也师云且信一半乃云松陵胜地自古通衢世外道人无不游历主宾会合快意倍尝竿木随身逢场作戏无生曲子妙绝希声如未离见超情莫能闻其极致且道无生曲子如何举唱木人把板云中拍石女衔笙井底吹师过崑山西寺上堂春光灼灼和气蔼然法法头头总非外物此事从来无间何须列主分宾十成八字打开遍界光辉溢目点即不到亲之不得到即不点疏之有余若或俯首踌躇未免当面晦却且道不立主宾混融一句如何展演长安市上家家月春草池塘处处蛙师过海昌佛牙石樵法孙请上堂威音王巳前尘尘佛牙露自古至今时觌面无回互所谓仰之弥高钻之弥坚瞻之在前忽焉在后取不得舍不得动念即乖强言则隔且道毕竟如何乃掷下拂子云触目不须他处觅大千何处不毘卢解制上堂旧冬结制将无作有新春解制以实为虚纵有十分相为怎如觌体提持所以山僧素常接待问着便棒其实赤心片片怎奈负恩者多不见昔日德山道老汉者里无论凡来也打圣来也打只要打着个独脱底此间设有独脱底山僧不似雪窦压良为贱唤伊洗脚但更与一顿趁出门外何故秪因信义从来切未肯糢煳放过关师过武林报国院请上堂问击鼓鸣钟法王陞座四众云臻愿闻法要只如钟鼓未鸣时如何师云好个消息进云恁么则好音在耳人皆耸一句无私亘古今师云错会者多进云一堂风冷淡千古意分明师云只恐不是玉问一天风雨本从太白峰来遍洒群情缁素咸蒙润泽即今报国家风则不问如何是直上天童一句师云有船乘船无船步行进云狮子游行芳草绿象王回顾落花红师云照顾脚下进云有意气时添意气不风流处也风流师云正好喫棒乃云法无定相建立由人列主分宾无可不可若也分去落霞孤鹜齐飞若或不分秋水长天一色然虽如是犹涉程限不见五祖道我者里如马前相扑倒便休那有计较安排处可谓大人具大见大智得大用片言能折狱一诺千钧重诺与不诺且止且道报国裕民一句如何举扬道泰不传天子敕时清休唱太平歌上堂日昨瑞雪满庭普贤全彰胜行第恐南泉到来未免痛喫一顿何谓如此眼里着沙不得耳里着水不得惟许无依道人听凭随处安贴且道无依道人有甚长处蓦拈拄杖顾左右云汝等还见么而今四海清如镜行人莫与路为雠披剃上堂一尘入正受诸尘三昧起一念绝罗笼尘尘尽解脱若能于此领略得去不独脱离尘网释其爱缠亲恩佛恩悉皆报毕如未领略还当剃除须发圆顶方袍依止丛林亲觐宿德一朝筑着磕着庆快生平须知世俗家易出无为家最难出得无为家定动始相安且道出后合作么生置拂子云佛法无多子久长难得人端午上堂今朝端阳节妖女圣齐兢出世上诸男女门挂菖蒲逐惟我衲僧家没些子伎俩幸无彼此心群魔悉皈向直得魔佛混融互为主伴纵有大力魔王也须合掌赞善且道山僧有甚长处乃尔如斯遂拍左肘云从上家私俱荡尽惟有神符肘后悬上堂人人有个生缘究竟不离目前如十日并照无不分明怎奈问着十人五双不知落处只因触境情生迷而不悟若能转物即同如来兹因虎山钱檀护母难之期谨请山僧陞于此座举扬此段因缘用报劬劳罔极之恩殊不知未陞座前早为说法报答了也如委悉得去亲恩佛恩悉皆报毕如未委悉也须朝参暮参始得且道应时庆祝一句如何展演乃击拂云洞里无云别有天桃花似锦柳如烟仙家不解论春夏石烂松枯是一年复击一击下座上堂师云穷崖僻壑古寺禅房入秋巳来不胜清冷内外道流幸安寂寞今朝挝鼓登堂宛如大死复活眼里也着耳里也着英俊者契证无余傝冘辱者未免自缚何故犀因翫月纹生角象被雷惊花入牙上堂昔日先师会下万指围绕染法味者颇多追法乳者谁切山僧举扬般若以报先师莫大之恩可谓冤有头债有主从前得力处一句超今古且道是甚么句蓦拈拄杖卓一卓云汝等还委悉么从前汗马无人识只要重论盖代功上堂师云今朝九月初一日务要诸人尽彻的既然请登曲彔木乃举般若波罗蜜大众般若如大火聚四面莫能入拟之则燎却面门如未超情越量未免焦头烂额遂举拂云山僧者里素无障碍若要便举无不畅快且道这里是甚么所在复画一画云蓦直一条官马路晨昏曾不禁人行上堂千里同风彼此知暌违许久不无疑日前接得真消息始信渠侬不负师然虽如是且道同声相应一句如何展演击拂云妙舞不须夸遍拍三台须是大家催结制上堂春生夏长秋收冬藏吾门衲子陶诱相当乃举拂云大众须知这个阴阳摄不得寒暑莫能催处动尝寂居尘不染净裸裸无依赤洒洒全露转无上法轮显示正法眼于斯领略始不负行脚初心如未谙此不免重说偈言遂击拂云正法轮巳转复举起云正法眼巳示胸次更若狐疑连击拂云大家急着眼觑上堂欲造佛祖阃域须知本无难易乃击拂云这里挨身入得管教千差一致苟若情生智隔却被五阴魔昧所谓学道须是铁汉着手心头便判直趋无上菩提一切是非莫管从上佛祖莫不于无是非处兴无缘慈度诸含识然而终日说法无法可说终日度生无生可度彼既丈夫我亦尔切勿于中分彼此且道截断是非一句如何举扬复击拂云万国醉心尝大鼎相逢携手上高台上堂今日虽则陞座其实无法可说惟嘱现前大众切忌妄生卜度岂不闻昔人生心受供尚被净明所诃况卜度乎所以道息心达本源故号为沙门但得本何愁末举止施为无非妙作且道自利利他一句如何剖露恒持清净无为化为雨为霖遍九垓冬至上堂法身无相遍满干坤智鑑洞明十虚无间一阳来复万物春回大地群情均承恩力且道无阴阳地上还承此恩力也无一气不言含有象万灵何处谢无私上堂雪菴问今日陞堂即不问单刀直入时如何师便打进云怎奈钩头有饵秤尾无星师云汝不是冲浪金鳞菴云自从踏破千差路直向毘卢顶上行师云险菴云大众证明师复打且道是赏汝罚汝乃云昔日懒融未见四祖时百鸟衔花人天送供及见之后百鸟无踪人天绝迹汝等还见懒融么不见道了鬼神觑不破之机绝是非不相干之地非常情可测山僧这里虽无如是人却有过他处不惟消得檀信施亦与后人作标榜且道不涉迷悟一句如何举扬三事衲衣青嶂外一罏沉水碧云中上堂常言道行年五十方知四十九年之非依然只是旧时人不是旧时行履处灵机廓彻习染消融盖色骑声卷舒自在且道应时庆赞一句作么生道拈起衣云汝等还见么将此袈裟常挂体时与缁流结法缘岁朝上堂止休问数树梅花向日开无限春风匝地来不涉新旧一句子请师指点畅人怀师云好喫痛棒进云恁么则独露无私去也师云如何是你独露无私句进云等闲识得东风面万紫千红总是春师云非汝境界进云也要和尚疑着师嘘一嘘问世尊住世四十九年未曾说着一字不审和尚陞座说何法要师便打僧一喝师复打乃举拄杖云去年岁朝把笔一挥书尽三藏虽然文彩巳彰究竟毫端未放今年岁朝把笔遂画一画云一挥书尽儒典虽然毫端巳放究竟文彩未显且道其中义理还有优劣也无便下座解制上堂肯喏问天童解制龙象云兴和尚还是放行好把住好师云不在这两头进云恁么则横担楖栗独步大方去也师云走煞阇黎进云直透万重关不住青霄外师云脚跟下错过三千里得本问解制结制即不问天不能盖地不能载是甚么人师云老僧不识进云掴碎太虚空毘卢顶上行师云闲言语进云和尚不得压良为贱师云闲言语乃云三冬结制把断要津不通凡圣纵有牙如剑树口似血盆的到来也只结舌有分今朝不免放条活路江北江南听其去住前头如遇把关人当头拶着勿罔措且道出门一句作么生道蓦卓拄杖云狮子吼时芳草绿象王回顾落花红上堂山僧四大不强无能为众说法遂拈拄杖云惟这木上座虽则全无孔窍却能善说法要击香几云切莫随伊颠倒不见古人道毋听之以耳而听之以心毋听之以心而听之以智须知智不到处切忌道着何故他家自有通霄路不用当阳指画伊师诞上堂老僧年来痴痴憨憨懵懵懂懂尚不见有世法焉有佛法可说兹因老朽母难之辰内外坚请不免陞座且道说个甚么即得若道老朽今日生乃是诳言不道今日生亦是妄语若道生本无生灭亦非灭正是三家村里座主见解自是唐塞诸人不得幸有从前脱尽廉纤的一着子略为显示遂掷下拂云莫把是非来辨我从前穿凿不相关林野奇禅师语录卷第四林野奇禅师语录林野奇禅师语录卷第五住华亭船子法忍寺嗣法门人行谧等编示众通玄示众大众现成公案不用参详等闲起坐乃正觉场汝等诸人还委悉么若委悉得受用无穷如未委悉万古碧潭空界月再三捞摝始应知示众以拄杖卓一卓云者事本自现成不假丝毫造作拟欲参禅早错了也所以山僧素尝接待方来不用尖新辞句唯用一条白棒凡拟议便棒不拟议亦棒拟不拟俱棒何故杀人刀活人剑具眼者辨取设有个衲僧闻山僧恁么道涌身出众震威一喝返验山僧且道这一喝是杀是活山僧但徐徐向伊道红霞穿碧海白日绕须弥示众诸兄弟无不急切参禅殊不知有心参禅成妄想无心参禅落无记敢问诸兄弟且作么生参有伶俐底试出众道看时有云云者师皆不诺乃云一众既然不善参详拄杖子不免为诸人通个消息遂以拄杖卓一卓便行示众举风穴在南院会下作园头院一日到园问南方一棒作么生商量穴云作奇特商量院云我这里即不然穴问和尚此间作么生商量院云棒下无生忍临机不见师穴便豁然开悟山僧今将二老宿见解与诸人决破南院恁么商量棒头下事正是管见窥班若论全虎须是棒下情与无情如桶底脱去始乃相应风穴虽则一期悟去未免向无生忍里坐地若要做个没量大人更须喫棒始得即今还有没量大人么不妨出众与山僧棒头相见良久无人出众乃云啼得血流无用处不如缄口过残春示众昔日临济大师道有时一喝不作一喝用先师亦道一棒不作一棒用巳是八字打开了也若更踏步向前真是皮下无血之辈昨晚山僧举扬南院风穴二老宿商量棒头下事未免剥削古人虽则打草惊蛇其实看孔着楔汝等诸人要识二老即易要识山僧则难何故蓦拈拄杖云棒头有眼明如日要识真金火里看示众日来诸人不倦参请只是往往错过山僧棒头不惟不知错过处而返生多种狂解道者棒如大火聚四面不能入拟之则燎却面门又道者棒如金刚王宝剑截断圣凡情不落有无见破除生死窠窟迥脱罗笼之表如斯狂解深屈山僧棒头汝等诸人要识山僧棒头么蓦拈拄杖云莫将闲学解埋没祖师心示众诸佛诸祖顶𩕳门一一棒头俱漏泄若作佛法会知君犹未瞥不作佛法会眼中巳着屑毕竟如何蓦拈拄杖卓一卓云不别不别适才有僧问棒头下事山僧随手下一探竿切恐诸人错会若道知痛痒底是正是唤奴作郎认贼为子若道不知痛痒人非土木安得不知不见赵州问南泉如何是道泉云平常心是道州云还假趣向也无泉云拟向即乖州云不拟怎知是道泉云道不属知不属不知知是妄觉不知是无记若真达不疑之道犹若太虚廓然荡豁岂可强是非耶即今还有不落是非底么试出众道看时有僧才出师云我不敢轻于汝等汝等皆当作佛示众昔日释迦老子道知见立知即无明本知见无见斯即涅槃乃举起拄杖云这是拄杖子诸人共知共见且作么生是知见无见底道理遂靠拄杖云莫待是非来入耳从前知巳返为雠示众举赵州道至道无难唯嫌拣择但莫憎爱洞然明白又道老僧不在明白里汝等诸人还护惜也无赵州老汉恁么举扬可谓寸刃不施皇化巳遍虽则腾身阃外要且躲避无门汝等诸人要识赵州老汉么也秪是个观音院里烧牛粪底老和尚示众从上老宿大有韬略能擒能纵能杀能活山僧虽无如是伎能单单秪善解黏去缚解却黏释却缚珍重诸君休咬嚼适才惟德禅人进方丈问棒下意旨如何山僧答一棒一条痕一握一掌血德罔措山僧云拟议即不得德犹问毕竟意旨如何山僧云犹要打在德礼拜而出即今惟德可在这里么德便出众师云汝若作打会入地狱如箭射德云毕竟意旨如何师云被子一问瓦解冰消德便礼拜师云汝是何道理便礼拜德拟议师蓦头一棒归方丈示众汝等若要易明此事须向省力处看若或着意忖量终无透脱之期二六时中但能于心无心于物无物心心不异念念无私便见透脱分晓有何心而不契有何法而不融如肯直下承当顿证自家境界且安分一句如何通信饥餐渴饮闲坐困眠示众法身报身化身山僧一串穿却虽然太煞省要免得诸人摸索大众好快乐蓦拈拄杖卓一卓云祥麟只有一只角示众昔日古德道离心意识参绝凡圣路学又有者道欲明此事须是言语道断心行处灭又有者道不怕念起惟恐觉迟这三尊宿虽则为人痛滴滴地仔细捡点将来不无钝置人家男女山僧不然但道念起随伊起念灭随伊灭一切听凭伊莫管甚时节何谓如此不见道到头霜夜月任运落前溪示众吾有一劵超情离欲从古至今光新万物举起拄杖云众兄弟见么万派皆归海千山悉仰宗示众昔日云门道举不顾即差互拟思量何劫悟此老如此提持可以称善但不经捡点何故等闲行便行坐便坐用举用顾作么然虽如是手执夜明符几个知天晓示众昔日德山老汉道圣名凡号总是虚声殊相劣形皆为幻色若欲求之得无累乎及其厌之又成大患汝等诸人即今还有与德山老汉相见底么如无山僧与伊相见去也乃云夜来伸脚支头睡不怕人来偷枕头示众举教中道是法非思量分别之所能解有等无智慧男子闻知便向无分别处成窠作窟殊不知正是避溺而投火且作么生得无过去意地但无诸所见天涯何处不逍遥除夕示众一年三百六十日今晚乃为最后晚佛法禅道不须提大家且只捧茶盏何故爆竹巳催残腊去明晨依旧日东昇栖真示众古人道目前无法意在目前不是目前法非耳目之所到汝等诸人还有向耳目不到处道得底么试出众道看时有云云者师皆叱退乃云有等超声越色底未免太孤有等和声混色底又却太奢还有不落孤奢底么好来山僧手里请棒喫示众狮子吼无畏说百兽闻之皆脑裂蓦拈拄杖云这不是狮子吼复卓一卓云岂不是无畏说汝等若或眼孔定动性命早巳失却山僧恁么道也须是个狮子儿始得若非狮子儿未免贪观白浪失却手桡示众参禅无秘诀只要生死切生死若切千差路绝一道直如絃古今无异辙若或打入知见网中永劫无有了日所以道离心意识参绝凡圣路学敢问诸兄弟且道绝却凡圣二路作么生学试出众道看时有云云者师皆不诺乃云汝等既不解道老僧只得自道去也壁上安灯盏堂前置酒台闷来打三盏何处得愁来示众古人道明明百草头明明祖师意只许老胡知不许老胡会所谓眼里着沙不得耳里着水不得汝等还委悉么如未委悉老僧再将平日受用处与汝诸人通个消息明明见了非他见了了常知无别知村月如银牵老兴闲行不觉过溪西示众昔日高峰祖师道海底泥牛衔月走崖前石虎抱儿眠铁蛇钻入金刚眼崑崙骑象鹭鸶牵此四句内有一句能纵能夺能杀能活若人捡点得出一生参学事毕老僧亦有四句虽无如是奇特亦不在高峰之下天晴日头出雨下地皮湿小尽二十九大尽三十日此四句内亦有一句能纵能夺能杀能活若人捡点得出一生参学事毕且道是那一句试捡点看如捡点不出普请喫茶去示众古人道繇心生故种种法生繇法生故种种心生设使心法双忘犹未是衲僧亲切处且如何是衲僧亲切处举起拄杖云拄杖子𨁝跳上三十三天触着帝释鼻孔东海鲤鱼打一棒雨似盆倾汝等诸人还见古人与今人么晚来微露湿庭阶复喝一喝云若不喝住只管念去有甚了期示众参禅被禅缚不参却成现举似诸禅人切恐生厌贱不厌贱却成片万象森罗全体现然虽如是也须自肯始得若不自肯终非俊敏众中还有自肯者么若有正好朝打三千暮打八百何故我王库内无如是刀示众结制二七日内外咸作逆若或不作逆老僧便欢适汝等还知作逆处么寻言逐句是作逆摄心内照是作逆观心内澄是作逆忖度思惟是作逆若欲不作逆胸次莫固必何故苦瓜连根苦甜瓜彻蒂甜脩行三大劫却被老僧嫌开示现成公案不用忖量直下洞明了无异辙但是诸君情存知见意涉多途故不证得若肯直下承当便见根身器界万象森罗一一宣明第一义谛然虽如是只许老胡知不许老胡会何故不见道分明月在梅花上看到梅花早巳迟开示现前诸公欲明此段大事因缘须是外离尘境内绝忖思坐断圣凡情不落有无见始明得他古人道入息不居阴界出息不涉众缘尝转如是经百千万亿卷底说话在座诸公要明这卷经么乃举扇云下文繁长付在来日遂放下扇云请茶开示汝等若欲洞明此事须是千差路绝念虑情忘分别心息始有入首处若或将心内照观心内澄总是无风匝匝之波于本分中了无交涉不见庞公道但自无心于万物何妨万物尝围遶铁牛不怕狮子吼恰似木人看花鸟木人本体自无情花鸟逢人亦不惊心境如如只这是何虑菩提道不成汝等若能于此见得便随缘消旧业更不造新殃如未见得异日阎罗老子大有着汝诸人处在开示年来四方兵戈扰攘无片地可安唯天童祖席慈光照耀一众平稳所谓我此土安隐天人常充满若不于此打教彻去乃是自弃岂不闻昔之哲侍者胁不沾蓆有劝其寝者渠曰我于般若缘分素薄若不刻苦励志恐被妄习所牵汝辈何人乃尔懈怠此事虽则本来成现不假安排其奈无量劫来习染浓厚被心意识使得七颠八倒无自繇分若不灭裂一回终难负荷汝等要识不涉心意识句么蓦拈拄杖顾左右云定光金地遥招手智者江陵暗点头小参壬午冬结制小参今日通玄结制且喜全无做造虽然一众端肃未尝别更衣帽唯有露柱灯笼旦暮不胜冷笑大众且道露柱灯笼笑个甚么还是笑结制欠严笑说禅不富若道结制欠严居山衲子当合如是若道说禅不富曹溪一脉岂在言丰既然不在这两端毕竟淆讹在甚么处还有人道得么若道得便是出格道人脱或未然且听山僧直截剖判以拂子击禅床云意气不从天地得英雄岂借四时推小参个中一着迥脱情尘才涉思惟白云万里汝等诸人何不直截承当以免劳神役志若然承当得下不枉赵居士施金办供可谓功不浪施脱或未然山僧不免葛藤一上若道有解有结正是无绳自縳若道无结无解大似平地喫交若总不恁么犹是野狐见解毕竟如何解开布袋无拘束放出沩山水牯牛小参叙吾陈居士时值耳顺之年方始回心向道故偕子来山施金办供乞吾举扬宗旨殊不知宗旨不可以言语造不可以寂默通但有言说都无实义若欲透脱死生须是坐断情尘意想不落见闻觉知始有相亲分若到与么田地切不得举意承当若举意承当则远之远矣所谓有念尽成烦恼锁无心端坐水晶宫除夕小参古德烹露地白牛分岁山僧煮透海乌鸡过年不用文武火烧放下自然顿熟普同供养一任饱餐此时休论主宾便见满门和气不嫌滋味薄便是好禅和且道应时一句如何举唱乃云今宵当合勤斟茗明晨端祝圣明君小参昔日大慧远祖惯以竹篦子话勘验来学往者以谓此话把断要津不通凡圣而本形自现如此註脚乃是依通诚非的旨其奈久久转见弊生迩之学者凡遇宗师举此话便下喝及乎向伊喝下搜看咸在无触背处躲根殊不知才有一丝头便有一丝头若无一丝头纵横得自由设有问如何是自由底句但向伊道山月如银牵老兴闲行不觉过峰西小参今晨此举乃玉城韩居士为令先君诞生之日并先慈三週全吉之时谨请山僧举扬般若用酬至恩但般若分上生死二字无处安着岂不闻先德道了了见无一物亦无人亦无佛大千沙界海中沤一切圣贤如电拂又道未达境唯心起种种分别达境唯心巳分别即不生于分别不生法中识取不变不动若然识取得去于声色堆头脱略见闻自古及今曾无间隔现前大众既是古今无间且道韩公即今在甚么处安身立命还有道得底么如道不得山僧只得借渠鼻孔为汝诸人通个消息遂顾左右云是处是慈氏无门无善财小参都监今夜设茶座元不胜虔请既然一众临筵须是一回痛饮饮则任君饮啜则任君啜须是知些滋味始得所以古人道人莫不饮食鲜能知味也智者过之愚者不及唯我衲僧家又且不然无论智与愚强与弱信手拈杯无不快乐且作么生是快乐底句遂举杯云大众见么有意气时添意气不风流处也风流小参今朝此设端为荐资还有助哀者么僧问朔风凛凛万木凋伤未审亡灵向甚么处去师云左山右林进云恁么则从教寒暑重迁变青山依旧白云中师云这是甚么所在进云言前顿入无生忍人间天上独为尊师云闲言语进云蒙师法施恩大难酬师打云更须喫棒乃云生是死之基死是生之本生死两超然始彻无生忍无生忍绝伤嗟放下从前爱想便见凡圣不差差与不差则且止且道严氏孺人即今在甚么处一毫头上通消息剎剎尘尘现胜身除夕小参古之参学高士以今晚为生死交谢之时虑道业不办故乃如此我此现前诸兄弟虽则为道不下古人但契悟者指不多屈虽有数辈奈何见尚未圆有向声色未萌之先契悟者未免死了不得活有向言句中解会者又却活了不得死活了不得死置之弗论死了不得活者山僧今晚不惜唇皮与伊点破须知声色初非外物所以古人道见闻觉知是法法离见闻觉知又道即此见闻非见闻无余声色可呈君个中若了元无物体用何妨分不分若也分一双孤雁扑地高飞若也不分一对鸳鸯池中独宿分与不分与汝诸人一并拈却喫饭济饥饮水定渴管取二六时中洒洒落落设有问据个甚么得恁么自在但道自从舞遍三台后拍拍元来总是歌复举僧问安澄禅师旧岁巳去新岁到来还有不受岁者么澄云作么生僧云恁么则不受岁也澄云城上巳吹新岁角窗前犹点旧年灯僧云如何是旧年灯澄云腊月三十日师云高安与么答话可谓顺水行舟不资余力若据山僧则不然如问旧年巳去新岁到来还有不受岁者么但向道随分不独坐断者僧舌头且与后人作个标榜如何是后人标榜从来无向背那得有亲疏小参师以拂子击一击云陈氏孺人还知超生死越涅槃不离这个消息么若或未知山僧更为解说三界非有万法无实妄念不生诸缘寝息所以道假借四大以为身心本无生因境有前境若无心亦无罪福如幻起亦灭既然悉皆是幻何更求生西方但能舍却妄缘遍界无非净域小参现成公案迥绝安排才拟分疏便成剩法所以道参禅被禅隔看教被教隔持咒被咒隔念佛被佛隔设总不恁么亦被总不恁么隔且道淆讹在甚么处良久云叮咛损君德无言最有功任从沧海变终不为君通小参以拂子击柩云悔公还知这里古今不异么如向这里荐得便见昔日名标金榜声播寰中这里未尝荣适来削发披缁韬光晦迹这里亦未尝辱既无荣又无辱须信这里无委曲况今全身放下巳卧寂场正恁么时切勿疑惑何故复以拂子指云是处是慈氏无门无善财小参光阴迅速时不待人才方结制巳是二十余日了也若不得一回勐惺异日阎老子算饭钱有日在须知此事是极现成底才拟寻思便成剩法才入阴界便不堪也还有道得底么设使道得未免落七落八拽杖便归方丈除夕小参四来兄弟道聚山中内外相安禅林庆幸惟愧老朽素无所蓄无可分岁喜得曩时于火炉边拾得五祖底一枚銕酸馅抛向诸人面前眼亲手快者当下咬破便见百味具足永息饥虚饶益将来绵绵不绝如咬不破自是诸人根性迟钝莫谓荒疏无可款待时寒久立各宜珍重小参以拂子击帧云张氏孺人惺惺着爱河滚滚识浪汪洋若欲浪静波平切勿生疑怖畏但将从前爱想一时放下不假慈舟彼岸登矣所谓繇心生故种种法生心若不生诸缘不有张氏孺人若向这里荐得便见无量劫来至于今日未尝生未尝灭未尝去未尝来如如本体湛然不动且道即今荐拔一句如何显示复以拂子击影云内院不消轻一击妙宝楼阁应时开除夕小参师云日日是好日年年是好年世人生异见将谓有年期殊不知古之天地日月即今天地日月古之万物性情即今万物性情从来不移易一丝毫何得于中说新旧看他先德或同众或自处如痴似兀任运度时一言半句载之方册千古之下令人欣慕以今较昔何啻天渊虽是逆耳之言三十年后却用得着各请归寮善时保爱晚参古寺山房不胜宽广经行坐卧常在其中老幼安居平等性智若起一毫凡圣情念乃是自生障碍不起一毫凡圣情念亦未是衲僧了事处且作么生是诸人了事处试出众道看时有僧出师便打云脚跟下错过三千里复云还有么良久无对师云汝等既不解道老僧自道去也蓦拈拄杖云数声清磬是非外一个闲人天地间复举云门道举不顾即差误拟思量何劫悟只如不思量时又悟个甚么试道看有么众无对师云无端无端遂拽杖归方丈法语示九霞刘公诸佛诸祖所贵成现只要当人自肯耳若或入于意想逐其声色于本分中翻成分外檀越之省要处料不在此说中第恐智人面前有三尺暗故引笔及此如能体之言外则大智现前矣示周居士思劬劳奉甘旨至今犹惓惓于念为人子者之所当然如论大孝此亦小节须向情未生念未起时一眼觑破本来面目劬劳之恩不待报而报矣又岂在侍慈颜奉甘旨而为孝乎然令先慈生平节操水霜以念佛为急务而志不可夺殊不知未举念时早与弥陀觌面矣普说普说近时参学者大有淆讹偶有一知半见便为极致不求深进坐在窠窟中不自觉知如此辈人诚为痛惜有辈以击石火闪电机眨眼便错过上将谓越格超群殊不知未出大慧远祖排摈纵然会得的的当当不过增一所知耳有辈道言句乃载道之器不可不知便向言句中作穿凿直饶穿凿得攒花簇锦于巳分中了无交涉有辈道此事不在言句上便与言句为仇敌凡举言句便乃摇首一坐坐在无事甲里千牛挽他不出如此等辈犹为可笑有辈道以总不恁么为越量一味硬作主张如此见解阎老面前喫铁棒有日在警策警策师云适才座元并诸执事进方丈请落堂警策大众彼时闻之不觉冷笑何故我此一众咸是英特之士豪杰丈夫况父母不供甘旨六亲固以弃离不辞千里之程来到通玄峰顶岂肯因循过日荏苒度时待予警策而后勐发哉然虽如是第恐在外年深参寻日久四大疲懈不或增进者有之老僧只得向诸人前举则现成公案以成助发之缘记得古人道结制三日也水牯牛作么生又道结制三日也灯笼露柱作么生又有道结制三日也诸上座作么生这几尊宿各各一期称提将谓不落窠臼仔细检点将来未免黏牙缀齿若是林上座则不然但道结制三日也汝等诸人幸各无恙是则也是切忌作无事会去既不作无事会却作甚么会仲冬严寒伏惟珍重时有僧问内不放出外不放入师和声便打僧拟进语师复打却转身顾首座云适才错打这僧座拟议师与蓦头一棒归方丈因事策众老僧幼时曾阅教乘记得释迦老子于过去因中行菩萨道能以国城妻子布施乃至以身命布施了无吝惜山僧将谓无第二人今去释迦老子二千余年复有其人截指布施以作供养若非夙乘愿力者莫能然耳观此善士其解脱可知现前大众须知信施难消若不了道酬偿有日在诫勉时临末法而吾佛慧命将沉之际凡有志继绍法门者须当深藏云壑晦迹韬名真操实履无论岁稔直待霜露果熟人天推出方可为人若或轻意苟为者此乃裨贩之辈非吾徒也嗣后如有不遵其训者吾当鸣鼓攻之林野奇禅师语录卷第五林野奇禅师语录林野奇禅师语录卷第六住檇李秀水龙渊寺嗣法门人行觉等编拈颂兴化云我逢人则不出出则便为人三圣云我逢人则出出则不为人此二老宿一期称提可谓出人头地若欲扶树临济正宗犹未得在长剑倚天光灿烂千敲百拶炼将来而今掷出从君看凛凛清风遍九垓兴化谓克宾维那曰汝不久为唱道之师宾曰不入这保社师曰会了不入不会不入曰总不与么师便打曰克宾维那法战不胜罚钱五贯设饡饭一堂次日师自白槌曰克宾维那法战不胜不得喫饭即便出院兴化为人可谓深入虎穴只是不得虎子克宾虽则咬牙喫棒大似梦还故乡若是伶俐衲僧管教兴化棒折正令全提佛祖迷那许禅流堕窠窟杀活棒头亲喫了如何不碎脑门骨临济上堂两堂首座相见同时下喝僧问还有宾主也无师曰宾主历然召众曰要会临济宾主句问取堂中二首座这两个汉大似两口古镜若无临济与伊称赏怎得交光相映皎皎圆明直下轮槌也不殊谩将涎舌费分疏真诚报与参玄客那个男儿不丈夫临济示众曰吾灭后不得灭却吾正法眼藏三圣出曰怎敢灭却和尚正法眼藏师曰巳后有人问你向他道甚么圣便喝师曰谁知吾正法眼藏向这瞎驴边灭却临济口恶心慈三圣便扬家丑气尽形枯话断肠随声一喝为宣扬信知丧业亡家子脱体凉𩘭鼓大唐兴化示众云今日不用如何若何便请单刀直入兴化与你证据时旻德长老出礼拜起便喝师亦喝德又喝师亦喝德礼拜师曰若是别人三十棒一棒也较不得何故为他旻德会一喝不作一喝用便下座这两父子大似一队无孔铁鎚看他你掷我抛递相抑扬有准虽则二俱敏手旻德未免输他一筹被伊涂污面门至今羞惭无地大开东阁接高宾下榻还他卧榻人不是侯门贵公子那能杯酒递相斟德山示众曰今夜不答话问话者三十棒时有僧出礼拜师便打曰某甲话也未问和尚因甚么打某甲师曰汝是甚么人曰新罗人师曰未跨船舷好与三十棒德山行令果严只是不合舍此趋彼这僧棒虽喫了只是不知落处抛纶掷钓拟鲲鲸却值鲸鳌跃别津可惜一双擘海手未曾搅得卧龙鳞德山一日因饭迟托钵下堂时雪峰作饭头见便云这老汉钟未鸣鼓未响托钵向什么处去师便归方丈峰举似巖头头曰大小德山未会末后句师闻令侍者唤来问汝不肯老僧那头密启其意师乃休去至明日陞堂果与寻常不同头至僧堂前抚掌大笑曰且喜老汉会末后句虽然如是只得三年活师果三年而没德山父子善能六韬三略文武齐施可惜不逢识者当时我若在会见他父子与么但向他道瞒我不得不惟令他父子伎俩全消亦免后人钻龟打瓦兵行诡道应防险佛口蛇心何足夸可恨不逢穿耳客当阳错过好生涯丹霞访国师问侍者国师在否曰在即在只是不见客师曰太深远生曰佛眼觑不见师曰龙生龙子凤生凤儿国师睡起侍者以告国师乃打侍者二十棒遣出侍者瞠眼寐语累他国师寝食不安丹霞虽解就地埋人殊不顾傍人看破还有知他侍者喫棒丹霞称赏国师底么试道看端居丈室独安眠不忆春花落槛前可恨游蜂胡乱弄至今赶向草堤边沩山示众曰老僧百年后向山下作一条水牯牛左胁书五字曰沩山僧某甲此时唤作沩山僧又是水牯牛唤作水牯牛又是沩山僧唤作甚么即得沩山一身充两役到底功不成名不就仰山虽解扶竖终是家业丧亡脱却皮毛卸却衣一身烂溃遍邦尸熏天臭气无回互嗅着些儿万鬼悲僧问雪峰古涧寒泉时如何峰云瞪目不见底曰饮者如何峰曰不从口入僧后到赵州举此话州曰不从口入不可从鼻孔里入僧却问古涧寒泉时如何州云若曰饮者如何州云死峰闻得乃曰赵州古佛遥望作礼自此不答话这僧担枷带扭罪犯弥天只得泥首求救二老虽与敲枷打锁雪罪释刑第恐情理难容还有识他雪老不答话底么堪笑堪悲此僧罪状实难描惟有两翁手段高冷被雪峰藏笔法至今疑杀几英豪陈操尚书一日与僚属登楼次见数僧行来一官人曰来者总是行脚僧公曰不是曰焉知不是公曰待来勘过须臾僧至楼前公蓦唤上座僧皆举首公谓诸官曰不信道陈操可谓善识休咎闹里换人眼睛这僧虽则举首逞奇可惜还同受屈蓦唤抬眸巳露珠神光不觉射群儒可怜逐块迷源者错过声前鲁大夫文殊师利在灵山会上诸佛集处见一女子近佛座入于三昧文殊白佛云何此女得近佛坐佛云汝但觉此女令从三昧起汝自问之文殊绕女子三匝鸣指一下乃至托上梵天尽其神力而不能出佛云假使百千文殊亦出此女子定不得下方过四十二恒河沙国土有罔明菩萨能出此女定须臾罔明至佛所佛敕出此女定罔明即于女子前鸣指一下女子于是从定而出瞿昙女子敲唱俱随罔明文殊接拍成令虽是胡羌梵曲却也令人瞻观纵然弄得机关巧只是不经识者看今日与君说破了瞿昙女子为谁瞒南泉菴主时有一僧到菴师向伊道我上山去作务待斋时作饭自喫了送一分上来少时其僧自作饭喫了却一时打破家事就床卧师待不见来便归菴见僧卧师亦就伊边卧僧便起去师住后曰我往前住菴时有个灵利道者直至如今不见这僧与么行脚驴年也没个住处南泉与么接待极是没量大人争奈彼此不无钝置这僧拟识南泉面打破家私就榻眠不忆二边俱看破至今千载见无缘昔有一婆供养一菴主经二十余年常令二八女子送饭给侍一日令女子抱定云正当与么时如何菴云枯木倚寒巖三冬无煖气女归举似婆婆曰我二十年只供养得个俗汉遂趁出烧却菴这僧只解闭门造车不解开门合辙者婆不但眨眼杀人亦能眨眼活人当时我若作这僧待伊抱定正当与么时如何只向伊道是甚么饭待拟开口便乃呵呵大笑不惟令这女子疑杀亦令婆子终无异心正与么时仙掌露如何不解鼓风烟当时便与蓦面吐婆婆只得哭苍天赵州到一菴主处问有么有么主竖起拳头师云水浅不是泊船处便行又到一菴主处问有么有么主亦竖拳头师曰能纵能夺能杀能活便作礼二菴主怀藏至宝以待奇人赵州更是大海经商酬价罕有人识从来赵老生涯别杀活纵横得自繇自此一番相见后至今彼此各含羞香严示众曰若论此事如人上树口衔树枝脚不踏枝手不攀枝树下忽有人问如何是祖师西来意不对他又违他所问若对他又丧身失命当恁么时作么生即得时有虎头上座出众云树上即不问未上树时请和尚道师乃呵呵大笑香严描写甚的奈何知心者少虎头虽识好恶只见一边当时我若在会但礼香严三拜香严年老觉心孤百计千方邈画图不是虎头伸一问至今悬得嘴卢都行者因化主至宅乃问化主是甚处主云药山者云还将得药来么主云未审有什么病者忻然取银百两施之复云山中若有人此物乃回主寻归山纳疏药山问子归何速主即叙前问难药山云急送还他子遭贼了也主即送还者云山中有人更添百两施之这僧虽住药山而不知药忌及乎看病不识病源殊不知行者病在膏肓良医拱手若非药山识病几乎错下药头无量劫来冤债病者僧那有好医方惹得一身传药老累他化主草鞋长云门示众曰拄杖子化为龙吞却干坤了也山河大地甚处得来云门一期施设不妨新鲜只是难逃抱贼叫屈堪笑云门老作家无端拄杖化龙蛇纵然吞却干坤了看来终是眼睛花古德一日不赴堂侍者请赴堂德曰我今日在庄上喫油餈饱者曰不曾出入师曰你但去问取庄主者方出门忽见庄主归谢和尚到庄喫油餈一条拄杖两人扶埋兵掉斗令成功幸有名公与助风媒窃纵然巢未破管教坐卧不停踪睦州示众不见无事人到来因缘睦州恁么早是自巳昏昏焉得使人昭昭未话巳前先有事此僧相向事如麻人生若解随时过到老无闻枷上枷殃崛持钵入城至一长者家值其妇产难子母未分长者云瞿昙弟子汝为至圣当有何法能免产难殃崛曰我乍入道未知此法当去问佛却来相报遽返白佛具陈上事佛告曰汝速去说我自从贤圣法来未曾杀生殃崛往告其妇闻之当时分免母子平安长者此问险事罕闻殃崛不知辞劳不得瞿昙与么道未必灵验妇闻免难赚杀几多人发言先巳露家私那得胡人不放痴堪笑堪悲逐块汉一狐疑了一狐疑临济因黄蘗普请锄茶园蘗后至济问讯按䦆而立蘗曰莫是困那济曰䦆也未动何言困蘗便打济接杖推倒蘗唿维那拽起我来那曰和尚争容得这风颠汉蘗却打维那济䦆地曰诸方火葬我这里活埋临济喫得棒快黄蘗喫跌甚甘维那扶起死里复生那返喫棒代罪者不得辞其责临济与么道太煞欺人父子相逢各逞奇累他愚妇却成痴有时若解翻身句和贼和赃捉败伊行实二隐谧书记及大众请问和尚参方因缘望为吐露以起后学师曰吾乃蜀之合阳人也俗姓蔡母余氏自之江南今巳三十年生平履历得不忘乎设言之未必备记儿时先母以鸡肉置盏中嗅之即呕吐如粥饭不洁即不食先母惜之故尝与予推命似不可婚遂送本里金钟寺依道然叔出家时年十岁然虽志存释典无奈资质愚钝纵勉力如不习相似凡见燕坐者心多喜之至十七岁遂南游入讲肆屈指十四年至丁卯岁息肩当湖会毛俞诸公于德藏谭楞严有水乳之契即留掩关阅藏未及半载偶染痢几死俄想生死无尝瞬息异世岂有闲心寻于纸墨彼时即欲破关参先和尚因毛公再三苦留遂止虽身不动而渴想犹驰正踌蹰间忽接友人送先和尚语录读至参禅偈曰一念未生前试看底模样顿觉疑情勐发寝食俱忘研穷两载竟无趣向至庚午春先师过当湖因遣护关俗子传语问先师师云教他关中莫妄想疑情愈发又将一载竟无所知如木人相似偶尔散步不觉失足坠楼正当跌时如梦忽觉便会一念未生前底道理随口一偈曰一念未生前六户绝消息瞥尔扬双眉大似眼无力遂破关走姑苏见先师于清凉菴中便问学人绝迹而来特为亲近和尚答云莫妄想进云未审还有堂头也无答云看脚下进云不因渔父引怎得见波涛答云莫错会好予便礼拜至辛未春先师赴育王请予亦追随入室问云和尚还认得学人么答云不认得进云也知和尚认某甲不得答云不识羞予便喝先师拈棒予便礼拜设茶次先师举洞山泰首座话索众下语时下语者甚多俱未恰先师意予于稠人中高声云食到口边被人夺却先师云何不道果到口边被人夺却解制上堂先师举世尊初生便解指天指地汝等诸人拟讨甚么碗拽拄杖下座一时打散老朽自此全身脱落深彻棒喝之旨又于天童入室先师问汝从甚处来予拂袖便行先师随即一棒予云苍天苍天又癸酉秋予自新安归充搬运一日担瓜值先师云你拣大底挑那予云信手搬底先师休去又一日将破碗入库取桐油值先师云你为甚么打破尝住碗予云不是某甲打破底先师云为甚么在你手里予云城门失火殃及池鱼先师云赔了碗去予便展两手先师休去其年冬充维那先师入堂见数僧不出坡先师诃云为甚么不出坡予云俱是告假底先师云只如死去阎罗老子铁面无情将汝打入镬汤炉炭牛头马面不容告假汝等诸人又作么生予云心不负人面无惭色先师犹怒骂出堂又乙亥冬先师上堂予问今日四海衲僧云集各各壁立千仞还许他诸人悟么先师云你还梦见么进云悟尚不悟梦个甚么先师打云你即今是迷是悟予云学人不在迷悟里先师云且道打在甚么处予便礼拜先师因事出山予亦随侍至姑苏有千如诸居士请先师于张宅园中暂憩未半月而宁郡当道并诸乡绅力延先师还山道经檇李时先师有微恙履素黄公留于园中忽一日先师陡然改意必欲单丁远行乃力却随侍辈遂付拂致嘱却之再三方受老僧念先师病体仍劝先师还山以满众望先师方允诺老僧仍随侍还山其年冬先师命作西堂这都是先师会下时因缘其他未能备举迩来之状汝悉知之不待言也谧率众礼拜而退书问复益城姚中丞荒斋对坐曾见如来巳三年矣吾师手握摩尼珠照清浊水大道渊源群生仰沫天童法席今日便是灵山如文顽涎不退毕世痴迷腊月三十日只在眼前瓶中雀儿能向西飞便好苦认路不真所望慈悲明明指点不说破三字凡夫不识哑谜也梦中语四章用尘法眼忽接手教并佳偈甚适积怀像季中如台下之为道者实为希有然云顽涎不退毕世痴迷迺台下自生障碍殊不知本分一着从来现成了无迷悟安有生死去来之相西方可生耶以其台下妄想不息有此说耳欲识西方只在目前拟议寻思则错过矣虽然如是不审台下以谓何如与佛古闻长老日前老僧应请天童祖席乃过娄东见古唐形势不下栖真然修造一端甚是苦事惟愿吾徒以法门为重不可苟顺人情衲子相信不日而成矣时当末年䦆头边得个真正种草庶不负从上佛祖出世亦是老僧有所望也今物外侍者来寄物付与回山但以为众克勤自然人天有眼至嘱与北嵩巖谧书记近来法道浇漓人心不古欲为后昆标榜担任法门者宜当苦心力行始可不负为佛祖儿孙含玉来因知汝关中苦淡尚乐然自遣想吾徒于道大有进益甚慰吾怀况闻黄巖一带缁素咸钦虽然亦当要待时瓜熟自然蒂落此勉林野奇禅师语录卷第六林野奇禅师语录林野奇禅师语录卷第七住华亭船子法忍寺嗣法门人行谧等编入室勘辨师问自闲书记如何是不落圣凡句闲便竖拳师云老僧不晓得者是甚么意思闲云老老大大拳头也不识师云老僧年迈闲云怪和尚不得师问纯朴副寺你在库房执掌一切帐簿忽遇贼来盗去将甚么算朴云捉败了也师云贼无你所见作么生捉朴与师一掌便出师举赵州洗钵盂话问出冶意旨如何冶云何处不逢渠师云适才有人恁么答咬牙喫棒去冶云却是和尚验得端的师出值僧洗袜问云愈洗愈不净僧云一洗便净师云喫力不少师至山门外见数僧立问云门里门外俱莫立僧皆无语师乃云近日山荒师随众普茶无人问话师云倒也恰好一众无语师云我适才道恰好是恰好喫茶便起师问微侍者云古人道离心意识参绝凡圣路学只如离却心机意识你如何用心微拟开口师云了微复拟开口师便掌僧才进门师一把搊住云你向不落心机意识处试道一句看僧拟伸手师便一推云莫妄想师问秋衲雪峰辊毬意旨如何衲弹指师云毕竟是何道理衲便出师云也是持钵不得强道不饥师问喝石云不落是非句作么生道喝云雨过后天晴师便休去师见悦可问作甚么悦云煮荳师云荳是境不得动着境与我取荳来悦呈荳云和尚请师云者是境悦云苍天苍天师微笑数僧参师问汝诸人各各来处不等入门则一我这里只是不许参禅有一僧云某甲不为参禅来师云你为甚么来僧礼拜师云错印月尼呈世尊陞座文殊白椎拈云世尊平地风波文殊将无作有检点将来不胜逗漏且作么生是逗漏处国清才子贵家富小儿娇颂云巍巍顶相最难描惟有文殊手段高当下一椎轻漏洩至今千古累儿曹师看毕伸手云还有么月云者老汉还嫌少聻师颔之师问即香昔日僧问夹山猿抱子归青嶂里鸟衔花落碧嵒前法眼道老僧二十年只作境话会师云既不作境话会作甚么会即云行观直得结舌有分师云毕竟作么生进云适才礼拜和尚了也师微笑师问了源云世尊夜睹明星时如何源云撞着自家的师云我即不然进云和尚又作么生师云大似瞎进云和尚也只在这里师云者里是甚么所在源便喝师云好与一顿进云不劳矢上加尖师便打师问友云临济道一人在孤峰顶上无出身路一人在十字街头亦无向背你道此二人还具参学眼也无友云两口金刚王宝剑师云你那里见得友竖拳云见么师便打云乱做友云捉败这老汉师云更要一顿在师问古人道肯喏不得全汝号肯喏如何得全去喏云个中无肯路师云如何得悟去喏便喝师打云乱喝作甚么师举僧问五祖拽磨因缘问芥子芥云若是某甲但云识得上座也师云且道是拽磨不是拽磨芥云无毛鹞子过新罗师云自首者原其罪芥礼拜师休去师问印月云见月休观指归家罢问程如何是你归家一句印便喝师云好与一顿进云起动和尚师拈棒印便出师问三默权侍者国师三唤侍者三应意旨如何默云和尚道甚么师云不是这个道理默云和尚是何心行师打云汝作心行会么默云苍天苍天师复打师问物外远侍者昔日两堂首座同时下喝临济云宾王历然且道那个是宾那个是主外云两眼对两眼师云未在外一喝师便打外云苍天苍天师云苍天苍天师举赵州道我向南方行脚时火罏边会得个无宾主句直至如今未曾举着问权侍者云汝试举看权便礼拜师云未在更道权云请和尚珍重师云错师问卧雪古人道卧雪眠霜贵图见性上人性在甚么处雪云和尚道甚么师征云毕竟在甚么处雪便礼拜师云也是持钵不得诈道不饥师举德山参龙潭因缘问纯朴云汝向亲到龙潭处代一语看纯云礼拜有分师云汝见个甚么道理纯便喝师云三喝四喝后作么生纯连喝两喝师问芥子云汝向文彩未彰巳前道一句来芥以手画一画云啐师云这是文彩巳彰的消息如何是未彰巳前的事芥喝师便打云你一喝我一棒且道是赏是罚芥又喝师复打众侍次师问一僧云如何是浩然之气僧竖起拳师云死了烧了又作么生僧拟议松涛知客便喝师云桑树着箭柳树出汁师一日拈起扇问破梦唤作扇子则触不唤作扇子则背毕竟唤作甚么进云行辩向这里却不会师云因甚不会进云和尚不妨着眼师云老僧分疏不下破遂礼拜师云一则以喜一则以惧师问道安一法若有毘卢堕在凡夫万法若无普贤失其境界去此二途速道一句看进云和尚道甚么师打云汝且喫棒着进云何不别具眼目师复打进云三玄戈甲不须展函盖干坤乐太平师云又恁么去也师举麻谷问临济大悲千手眼因缘及古德拈语此二大老可谓百千手眼一时俱露师遂问破梦既是百千手眼一时俱露因甚前不遘村后不抵店破云这老汉将谓无人证明师颔之师问灌顶才有是非纷然失心你向未有是非之先道一句看顶云露师云露个甚么顶作掌势云这老汉犹要掌在师拈棒趁出晚参师云不慕诸圣不重巳灵底人汝等且道伊有甚长处试道看道安云座中既有江南客何必慇懃唱鹧鸪师云老僧失利师又问安云鲁祖面壁意旨如何安云某甲与他一拳师云因甚如此安云为伊粧模作样师云若无后语前话不圆又问安古人道一喝不作一喝用且道作甚么用安便喝师云老僧过在甚么处进云再犯不容师云老僧失利师举香严示众口衔树枝话问谧书记意旨如何谧云直须拍掌呵呵大笑师云你还是笑他有过无过谧云和尚试分析看师复大笑一声谧云且道有过无过师云山僧分疏不下谧云也只得与么道师云要且不在这里谧云且道在甚么处师以脚一踢谧云大好不在这里又一日师以手抚香几问二隐云正恁么时如何隐云四稜着地师复拈起数珠云这个又作么生隐云一任众人看师云何不道轮珠一百八隐云行谧不如和尚师问僧一喝分宾主炤用一时行你与我分分看僧便喝师便打僧又喝师复打师问大器四大败坏时大器在甚么处僧拟议师便打师问本初如何是你本初一着僧云者里无处开口师便打僧一喝师复打云是赏你是罚你僧拟议师直打出师问济真真妄不立一句作么生道僧无语师便打师问万安举心即差动念即乖只饶不举心不动念犹是立地死汉如何是你独脱一句僧云学人无说师云会了无说不会无说僧无语师便打师问幻脩既是幻如何脩僧无语师戳云退去师问僧古人道出息不涉众缘入息不居阴界尝转如是经百千万亿卷作么生是你尝转底经僧拟语师喝出师问崑崙秪如毘岚风一起尽大地吹为微尘崑崙在甚么处僧拟议师便打师问玅圆你前日道尽十方是个大圆镜因甚炤不见那边此时炤见也未僧云原不识师打云不识个甚么僧云到底不识师复打师问直岁你做甚么来岁云挑沙师云几不问过岁礼拜师云还有事么岁便行师云有事在问璧书记你善写文章山僧有一篇文字不落是非长短且道其中意作么生声未绝璧便作舞而出师云也是乱做师问破侍者昔日洛浦辞临济济云汝向甚处去浦云南方济以拄杖画一画云过得这里则去浦便喝济便打师云只如洛浦作么生抵对免得临济打破便喝师便打破礼拜师云三十年后不得辜负老僧师卓拄杖问会元试道看元无语师便打师问光如光即不问如何是你如底道理僧拟语师打云动了也师问憨璞古人道描不成画不就昨夜三更白如昼且道唤作甚么句璞拟议师便打璞便喝师复打师问了源如何是赵州无宾主句源一喝师便打源又喝师复打师问僧临济道一喝分宾主照用一时行你与我分分看僧便喝师便打僧云宾主历然师复打附天童西堂寮应答机缘僧问未结制前即不问如何是堂内事师云诸灯交互炤僧礼拜师云汝见何道理便礼拜僧拟议师蓦面一掌僧懡㦬而退问诸灯交互炤且置唤甚么作灯师云还见么僧以袖拂灯师连掌云乱做问某甲生死不明乞师开示师云我比你更不明僧拟议师蓦面掌云会便会不会休沉吟僧礼拜僧才礼拜师云你未礼拜时早错了也进云为甚么错师云错僧一喝师便掌僧礼拜师与当头一踏僧问棒喝意旨如何师云汝但喫棒僧云恰好师云见个甚么道理便与么道僧便喝师乃掌僧云除却棒喝又如何师复掌僧礼拜僧问某甲不晓得做功夫乞师开示师云汝未问时先巳错了僧礼拜师云我且问你汝未问时先巳错了且道如何得不错去僧罔措师与一推云去僧沉吟而退问某甲参万法归一一归何处奈何四面无门师蓦面一掌云打破这漆桶僧礼拜师云汝作么生会便礼拜僧拟议师与一推云出去未有据在僧茫然而出韩居士问如何是向上事师蓦面一掌士便礼拜师云汝见甚么道理便礼拜士云若有道理则不礼拜师连掌打出伯涵问日昨失礼未审有过无过师云山僧分析不下涵拟议师一喝涵忙然师云且喫茶潜九居士举拳云不得有语不得无语毕竟作么生道师云山僧舌头甚阔士罔措师云且道是语耶非语耶士无语师云错良久又问勐虎四逼时如何师云黑士云如何是转身句师垂一足士无语师云此样出先朝问答机缘问七日巳毕事如何师云要打米问僧问大慧眉间挂剑时如何慧云血溅梵天设有人问和尚作么生师云鼻孔堕地进云未审与古人是同是别师云始末一时收僧礼拜云恁么则向火去也师云切莫错会问一物不将来在甚么处安身立命师云你即今在甚么处安身立命僧拟议师蓦胸一推云莫妄想僧礼拜起师云你眼目定动早错了也僧罔措师云去僧问把断要津即不问高提祖印事如何师云倒退三千里进云恁么则某甲直捷担荷去也师云担荷个甚么僧一喝便拜师当头一踏僧拂袖便出师随后一掌僧参先人事师云何不将本分底送些僧云觌面相呈请师一鉴师指礼云收下着僧云恁么则昔日国师今朝和尚师云如何是你自底僧云通身明宇宙觌体振干坤师微笑僧礼拜僧问孤峰顶上即不问如何是向上一句师云门外千峰秀进云恁么则眉毛八字横师云溪深一带烟僧一喝师云你这一喝是甚么道理僧罔措师便打僧问通玄峰顶即不问大雪纷纷事若何师云满眼满耳进云恁么则普天匝地去也师云这是甚么所在僧便喝师便打僧云谢和尚痛棒师云犹欠打在问明历历声未绝师便打云你见甚么僧拟议师复打僧云莫乱打师云你作乱打会那连掌打出问今日安单意旨如何师云油灯挂壁上云恁么则一毫头上定干坤师云见甚么道理恁么道僧竖拳师云驴蹄马蹄僧一喝师云乱喝僧礼拜师云果然僧呈偈师接过便覆却与你看了僧拟议师蓦面一啐僧拟语师仍与一啐僧复问尽大地是大圆镜为甚么炤不见那边师云这里无两个僧云这是甚么所在师打云你道是甚么所在僧罔措师直打出僧问不涉离微不落二三请师道一句师云速礼三拜僧便礼拜师云随人言语转僧参问明心见性还了得生死么师云性在甚么处僧以手指云收取银子师云乱道僧云若作乱道会入地狱如箭射师云你作甚么会僧罔措师便打僧问动静即不问如何是一念不生师云未问巳前百杂碎云如何得命根断去师云休着力僧参问学人有一问师云未问巳前错僧沉吟师云错进云错在甚么处师云错错僧懡㦬而退问如何是新年人师云穿衲头底云如何是旧年人师云戴帽子底僧礼拜云和尚请果子师云干汝甚么事僧懡㦬而退师嘘一声僧问临济问黄檗佛法的的大意因甚三度被打师连打数棒云你道因甚被打进云且道意旨如何师连打云且道意旨如何速道速道僧拟对师又打僧伫思师云我欠你些甚么僧方作礼而退师云费我多少气力次早复唤僧云你昨日问临济喫黄檗痛棒话山僧便打汝若作打会入地狱如箭射僧云既不作打会作甚么会师又打僧云打即任打毕竟如何是佛法的的大意师复打僧呈颂末句云信手拈来皆具足师遂问信手拈来皆具足具足个甚么僧拟议师云七错八错了也僧云何不高声举师云乱道作甚么僧无语师云一着不到处满盘都是空僧懡㦬而出少顷复进方丈礼拜师云适才礼拜过了僧云还要礼拜凑师云为甚么僧拟议师便打僧云莫乱打师复打云你若作乱打会入地狱如箭射僧云这是甚么所在乱打师连棒打云是甚么所在僧问一息不还时如何师云待你死了向你道僧便喝师便打僧又喝师复打僧礼拜僧问如何是格外酬唱句师云庭前风弄竹僧云某甲不会师云不会吹不休僧云谢师答话师云切莫作话会僧拟议师震威一喝僧礼拜师云却是我失利僧问金粟山头即不问通玄峰顶事如何师云冷煞人僧云今日得见和尚了也师云似个甚么僧弹指师云错认定盘星僧问某甲无言师云会耶无言不会耶无言僧便喝师便打云乱喝僧问动容扬古路不堕悄然机如何是古路师举起数珠云见么进云古路巳蒙师指示如何是到家一句师云礼拜着进云恁么则亲见和尚了也师云不得错会好致虚孙居士进方丈才礼拜师便推出门云拟问则失僧问痛棒未蒙赐喫今朝一句如何师云恰值烘火僧云恁么则截断葛藤随处风光师云如何是你风光处僧便喝师云乱喝僧礼拜僧问世尊拈花迦叶微笑且道笑个甚么师云你道笑个甚么僧云还是笑和尚笑大众师云分身两处看僧拟议师便打僧礼拜师云一场败露僧问祖意教意是同是别师云除却同别问将来僧拟议师便棒僧礼拜僧问还丹一粒点铁成金至理一言转凡成圣不假一言还成圣否师打云你试道看僧礼拜师向傍僧云我直下疑着这汉僧问释迦弥勒犹是他奴且道他是阿谁师云不识僧云和尚又如何师云向你道不识僧礼拜云天上天下师云乱道作么僧喝师便打次日又问唤作竹篦则触不唤作竹篦则背毕竟唤作甚么师云离却触背问将来僧拟议师便打僧云将谓别有师复打云识甚好恶僧问古人道言前荐取未审荐取个甚么师云你问底僧云有甚奇特师云你试将无奇特处道一句看僧拟议师便打僧云要且打不着师复打僧问某甲有一问不知落在甚么处师云未问巳前僧云未问巳前是甚么师便掌僧问觌面相呈即不问作家到来如何指示师云相识犹如不相识僧云恁么则孤峰呈法座清风拂面寒师云上是天下是地僧顿足师打云着忙作么瑞侍者问上无片瓦下无寸土向甚么处安身立命师便打瑞礼拜师云见甚么道理便拜瑞一喝师又打瑞云家家有路透长安师云乱统瑞拂袖便出僧问直须挥剑若不挥剑渔父栖巢师云太喫力生僧云忽遇遣不去唤不回底如何师打云切忌停囚长智僧礼拜云谢和尚证明师云面皮厚多少僧问虚空粉碎大地平沉语未竟师云且莫吓老僧僧拟议师便打一僧呈颂师云颂甚么僧云颂和尚师云山僧有甚么公案僧作掌势师打云乱作僧参问古人公案即不问如何是和尚为人处师云老僧这里一句也无进云恁么则同古人去也师云你向甚处见古人僧拟对师便喝僧问一物也无如何开口师云问甚么僧拟议师云大好一物也无僧问箭锋相拄底应机乃丝毫无差边方人语未谙悉未审如何辩他仔细师云今日天色稍晚僧云还别有么师云不得撞着鼻孔僧云一句明明该万象大千从此振宗风师云闲言语僧参问百尺竿头进步时如何师云退后即得进云请和尚安单师云荐蓆厚暖进云谢和尚安单师云少作活计僧问不是心不是佛不是物毕竟是个甚么师云描不成画不就僧云为甚么描不成画不就师云无你下手处僧礼拜云学人向这里去也师云这里是甚么所在僧拟议师便推出破云参问楖栗横担不顾人直入千峰万峰去时如何师云看脚下进云脚下无私谁肯住着师云你即今在甚么处破喝师云者里也不是你立地处进云谢师答话便礼拜师云险僧问不落不昧意旨如何师云今日天热进云有甚交涉师云汝又作么生僧拟议师便打师与念泥王海宪相见次公云还是南礼北礼师云山僧分疏不下公罔措师云何不与山僧相见公亦罔措师云请揖公揖云还是上座下座师云两头俱不着中道亦不安公云请出门外师云者是甚么所在说内说外公又无语师乃笑遂坐少顷公问南泉打破粥锅意旨如何师云不妨疑着公云毕竟如何师鸣指公云还有么师便掌师与道衡相居士话次言及是法非思量分别之所能解士便问如何辨师云问辨即乖士云不辨时如何师云呆了也士云辨与不辨且止即今一句作么生道师云速礼三拜士便礼拜师云随人脚跟转士云早晚礼拜何妨师云是则也是是则未是师过娄东沈门王婆子参维宇钱居士云者婆子近日留心此道有个入处婆云和尚自然具眼谁要你者俗汉多口师云难瞒地头人婆云和尚也在里许师云老僧不是汝同流婆云今日捉败和尚拂袖便出师云老僧失利僧参问生死到来如何躲避师云眼闭脚直僧云不会师云不会恰好僧礼拜师云莫向者里躲根尼问弟子参狗子无佛性话不得明白师云向未作意前会取进云毕竟如何趋向师云动念即乖进云不动念时如何师云眉毛在眼上进云便恁么去时如何师云错僧问觌面相呈事若何师打云正要你恁么问僧喝师复打师病寝次顾道安静云待个正命时安云一切寻常师展臂云得与么瘦进云管渠作么师云随他去也进云何处不称尊师微笑师病中自闲觉首座问云古人临末稍头留下一言半句作将来眼目即今有何垂示师云动即祸生进云官不容针私通车马师云多口作么进云不为分外师蓦面一拳闲便礼拜师将示寂出冶果自天台归师急问云汝来了冶云适才到师云于今是甚么时候冶云午时师瞪目视之冶云前蒙和尚记莂今请和尚更取法名师云行果圆成冶礼谢师安祥而逝答问华顶讲主大道问诸佛诸祖出世有所施为建立门庭总是第二义我今所问不问第二义答幸不别问又云合取狗口法华云尽行诸佛无量道法未审作么生是尽行底道理答山僧是没伎俩底又云昨日有人与么问打出门外了也二隐谧书记因病疮偶有三问四大本来清净因甚脓滴滴地答始末全彰通身红烂和尚如何相救答求救即祸生皮肤脱落后如何答通身庆快兵垣蒋楚珍问即今通玄寺气象一新家风重展白棒头利害比旧日如何答切忌分疏又云喫着便知垂足通玄为甚天童移塔日光先后谁是高原答瞻之仰之又云突出难辨商尊维那问结制也无风起浪解制也掘地觅天不结不解又在死水里浸杀毕竟如何得相应去答饥餐渴饮时节若至其理自彰即今三春巳到千花烂熳百鸟喧譁为甚枯树不抽枝答别是一壶春从苗辨地因语识人只如苗未生语未发作么生辨识答不消一句贼来须打客来须待客贼一齐来打即是待即是答一切临时至道无难唯嫌拣择因甚又道贼来须打客来须待答还规则得么一人欲出长安出不得一人欲入长安入不得设或二人相逢作何话会答有眼如盲富从升合起贫从不算来为甚么庞居士将家财沉没湘江答问取庞公慈鸦反哺土枭噉母未审是同是别答慈鸦土枭尝言道有眼曰见有耳曰闻为甚么芭蕉无耳值雷开葵花无眼随日转答时节不相饶斩首灰形其无以损生金丹玉液其无以养生且道肇法师具甚么眼答量等干坤但得本不愁末本即不问如何是末答此问便是从门入者不是家珍为甚世尊睹明星而证果灵云见桃花而悟道答筑着磕着奇怪石头形似虎火烧松树势如龙是相似句如何是不相似句答石头松树时挑野菜和根煮旋斫青柴带叶烧是本分句如何是不本分句答待山僧别有个见处即向你道含彰益侍者问棒头有眼因甚尽力打不着答非汝境界破家荡宅因甚日用而不竭答渠侬得自由君臣道合因甚枢密不得旨答听候即乖此事分明因甚自生退屈答好事不如无谧书记入嵩巖掩关闻秋江祖师凡见取鱼螺而食者即赎以放生其间有削鳞鱼敲昆蛳入水皆活仍闻虎见祖伏即此三义呈请三问鱼在浪中游泳无虞全赖鳞甲为甚么毒龙潭鱼削去甲鳞亦更翻波答全身独露螺蛳憨睡壳在命存因甚么活死池蛳敲昆得活答无毛鹞子拍天飞常言道见虎不死脱层皮为甚么秋江祖师独把雄虎驱放自由答纵横得自在林野奇禅师语录卷第七林野奇禅师语录林野奇禅师语录卷第八住檇李秀水龙渊寺嗣法门人行觉等编诗偈示慈水董寄尘偶忆当年无尽老一见东林便契好若非兜率痛针锥安能脱却鹘臭袄近来缁素参玄人孜孜悉向途中讨纵然赢得舌头滑究竟何尝有分晓山僧如此苦叮咛务要英贤大了了倘能直下肯承当便是吾门镇家宝酬念尼王海宪来偈甚嘉但云大知识前不欲丝毫相让虽见为道真切其奈熟习未忘正所谓以所知心测度如来圆觉境界如取萤火烧须弥山终不能着特步原韵以博一笑从来个事绝疏亲领略还须过量人识锁未开徒有辩情关脱落岂妨颦但抛学解空诸蕴便契元初不二因可惜瞑眸拍未惺当天犹问雪山辰寄上洋肖泉高邑侯幽鸟飞来息殿墀悄然向日竟忘饥不因拽杖沿廊翫焉识苍梅吐玉时为报檀那鸣法鼓欣拈麈尾示缁儿这回勐唱无声曲咸谓名公亚子期寄怀岸生陶太史往岁携笻到越城楼头喜鹊也曾鸣笠瓢有意依崖壑翰馆无心顾客情不问投林何处僻惟思晤面罄丹诚从前痛弊纷纭起尚待维摩慰我宁答献吉沈文学轻帆短棹逐春临喜慰缁衣燕翠林未问芒鞋何处远先施华翰致情深墨香尚惺尘中目禅寂应明物外心如到坐忘诸念息还须更用顶门针步空林远兄韵先师去世十週法社虽未衰落较昔远矣惟兄道谊颇切步韵酬之析櫁闻来巳十秋每思象季不胜愁代申历祖援沉手等与群生豁两眸素志尚怀恩拟报缁门安得泪无流先师灵骨如星日何用追寻枉荷锹留雪狮子从空产下一狞狮张口仰天欲噉谁利爪未申狐兔伏冷眸才展鸟猿怌因怜素质通霄卧始识无心向外驰来日寒威如愈胜还留于此踞丹墀送谧书记住莲华峰当年有个祥菴主曾主莲华最上峰喜子而今仍践迹将来卓立振吾宗壬午秋招二隐谧书记当年送子住莲华今日招来也不差脚下且无丝线绊他年吾道可承家丙戌秋勉自闲觉书记年来法道甚浇漓珍重吾徒善护持直待风云雷电合始堪为我直提撕与白兆新书记曹溪一脉绝支离绍续还他越格儿此际汝能肩任去逢人须用逆风吹与奯石周西堂年来征诘了无私听子深云稳处栖异日倘能恢我道但将无孔笛横吹与云父遍侍者终日憨憨近斗牛了无余虑挂心头等闲父子一团聚不风流处也风流与道安静都监济地家风汝巳晓入林瓦鼎宜支早将来如遇问禅宾好拈白棒当头扫与破梦辨西堂正法瞎驴巳灭却而今何更说传持秪有现成一着子倒用横拈任汝施与雪菴如西堂从上巳来白拈贼相承未有不越格子今既入其队中好唱胡笳十八拍与芥子弥书记迩来法道不堪闻荷任还须特达人异日风云如凑合为我扶起破沙盆与印月琳菴主曩时有个末山尼曾道本无男女相观汝机用不下渠好与后人作榜样示程纯甫曾到君家坐许时不将臭口话支离而今太白重相见依旧横分八字眉示章静观等闲啜茗醒双眸何必寅昏向纸求但得胸中取舍尽不难骑鹤上杨州送慧初禅人居山痛忆而今末法时深云挂钵甚相宜但能一念万年去莫问当年马簸箕别嘉禾闇斋黄公埽菴谭公曾城汪公诸护法两载村居意始舒纶竿未许谩垂潴而今舞棹浙东去太白潭深有巨鱼留别栖真众禅德麟滨古寺绿阴深老幼缁儿可适情无奈江东春信迫难教客梦顿然成偶宿干元欲识干元初辟人细看墨迹却凝神前贤未尽当年咏病衲何妨续旧宾示看一关主闻说终朝诵法华须知门外有三车而今不必生惊怖遍界无非长者家示宾化上座等闲识得自家底日用施为无不宜此际既逢华诞日何妨礼佛着缁衣瑞初侍者母难日乞偈书示往岁萱慈此日忧一声㘞地始无愁而今为报劬劳切圆顶方袍出众流示直指禅德募佛龛危坐虚堂久默然也须檀信力庄严此时若不欣然施窃恐将来少福田示省如禅人募斋僧普贤妙行遍河沙日用头头浑不差汝今有志期其行彼此同归不二家勉即香徒养母诸缘放下侍萱慈莫管人间岁月移但得晨昏无倦念胜他人赠百龄诗示樵野养母搆得数椽傍水边不将形影被人牵等闲一味无私乐相对萱慈巳熟言复益城姚中丞他人尽喜花开独我喜看花落遣去万紫千红依旧春风草阁看得五脏玲珑此际方成回向为问面壁老僧眼光可在壁上认错生死路头说出去来闲话惹得一世人忙终日求签打卦竹林谩作秋声牛背莫吹短笛待我听彻西风说与西风端的一念未生巳前何尝见花开落以其触境情生误认春风草阁此事本来现成安得更用回向欲识达磨老子眼光不独壁上要识生死路头居常莫说闲话但能息虑忘缘不用求签打卦如得任性浮沉牧子何妨吹笛莫待听彻西风西风早巳端的武塘輓君谟周孝廉昔年曾共咏梅词谁料幽香伴冷泥今日重来阶下立难将泪眼视空枝示福嵩禅人书华严经福嵩禅人于闲暇娱戏毘卢性海书此华严大教盖令大地有情发明事事无碍之大旨作未来之饶益岂心思言议可涯量哉偈曰法界胜乐援毫挥纸普贤大士全彰妙体一点一画昭着分明释迦老子不隔一尘若礼若诵意莫定动但恁么去人天供重示念佛僧觌体弥陀何须寻觅未作意前花开莲实赞观音像倚石危坐惟其自肯默对净瓶眉目俱惺口中虽不吐名言尚许弱杨落疏影送子观音像大士之责有感即赴娑婆界里乃其熟处但能瞻敬日无疲自然克绍有佳儿又群情多仰护为合此方机妙耳三真实寻声惯恰时又跏趺默危坐妙耳自圆通应赴曾无间随观露旧容泛海观音像无缘慈力随机赴感从古至今未尝疏懒此时若不泛莲舟谁使鱼龙开正眼达磨像者员穿耳客独坐甚威勐引此东土儿类彼西胡种晓初禅子可认渠将来省得眼目瞇三教圣人像燕坐幽斋不若树下默播淳风助无为化三大士泛海像此三大士曾无定迹虽泛莲舟未尝固必以其为度诸沉迷故向烟波宣秘密密云老和尚像这个白发老子吾曾遭伊钝置至今痛恨难忘所以素无回避然虽面面相觌要且弗容筹议只得信意瞻依方乃不求而示却请蒋公挂之高斋一任时人唿名唤字又者位尊慈乃我本师开双碧眼别无所知等闲问着个中事噼面拦腮痛下锥又吾师之面素未尝藏于四威仪弗涉闲忙若欲不分寒暑供也须旦暮几怀香又极欲诵师却非言表未动舌前巳话堕了既难可赞亦难可貌聊且命笔打个之遶墨花点点扑头颅不知香味喷多少又横拈楖栗杖主持本分宗扫除玄解路振起禹门风迩来四海说禅者尽出吾师炉鞴中又扫其玄解去其偏浅舍先师外孰开正眼而今虽见续不乱窃恐将来翻旧脸自像者汉素性脱洒应接那涉机思无论贵贱问着一味白棒提持年来老大甚疲极且喜担任有亲儿又者汉久近尊宿未尝容说道理所以向来接人一味棒头直指弗论贵贱智愚从教冤入骨髓切嘱破颜莫效伊效伊日后怨无巳又者川巴老棒头甚辣勘辨方来无不痛札非是逞俊如斯切恐儿孙不拔又通玄汶监寺曾喫吾痛棒以痛恨难忘描写这形状请归供在莲峰顶一任青红华烂放又者秃子无定体有时嗔有时喜其喜也词气温和其嗔也卒风暴雨个样没绳僧供养他怎底普公写此乞吾题信手挥来话不虚又者川子素朴直凡定动忘得失迩来拈杖打人头直欲时人尽豁眸闻巳上座小像孤松之下默坐甚安非不欲伴志不容攀拟把石幢高卓竖那许声韵落人间六如禅德小像如意既然在握不妨信步经行倘若撞着露柱还须照顾面门沩山养拙上座像久闻者汉曾近先师其后嗣法五兄之儿操守甚真实妙悟许谁知虽则法任遗其传道行何尝减一丝程宏先请题母影治家素有法节操若冰霜孝子及贤孙劬劳永不忘既尔忆其慈自是怀其养女中之丈夫千古之标榜黄鲁山像鲁山居士喜自燕处虽持白拂未尝浪语试问六旬巳前且道是谁伴侣曾城汪进士像瘦竹不满数枝且喜根压危石虽然不在深云君子可以燕息倘时辈见贤思齐好与道吾这里多少安适钱圣月侍密老和尚步趋图老人虽见不语其声巳播四方骚客执杖随后想曾抖擞诗肠如有借问渠何适但道偶然散步翫沧桑王亦含居士长君南伯文学遗像孝子由来不蹔违何须分外想容仪但将情念轻抛却晨夕殷勤侍有期佛事通玄挂板举起板云此乃从上佛祖之权衡亦乃今时衲僧之巴鼻功超旷劫德播今时拈来禅室光新用处群情耸耳不整而整不齐而齐不严而严不令而令击开解脱门显示正法眼且道正法眼作么生显遂悬板云兵随印转将逐符行栖真挂新铸云板师以杖指板云顽铜钝銕钗钏瓶盘烈燄鼎中融为一汁好手铸成一片自当举用乘时今逢结夏良辰高悬云厨之外禅悦法喜悉赖均资四圣六凡亦假饶益复指板云劫石有消日洪音无尽时挂钟板师举板云此二上座朴素端庄迥超众表辉腾今古光庇群情以此表帅丛林无众不齐以此播扬祖道无机不被以此降伏诸魔无魔不远以此蠲除戏论无不雍肃且道即今举用一句如何显示遂挂板云任是三头六臂汉也须耸听令行时又两手捧板云从上佛祖号令人天全凭这木上座任是出格英灵到来也只得结舌有分何故遂挂板云泽广藏山理能伏豹天童先师密老和尚小祥拈香云去年此日先师独行今年此日儿孙痛甚非谓训诲难忘惟念鼻孔端正且道以何为验遂插香云以此为验便展拜先老和尚九週忌辰师至真前高声召众云先师面目今不异昔若欲见其端倪触目未尝隐匿乃上香云汝等还见么遂展拜奠宝华朝宗和尚宝华法兄昔曾鄮峰聚首其后各有前程虽则形迹文疏就中未尝间隔与其同条生却不同条死彼此不隔处不妨对众举遂奠茶召众云见么此际茶行三奠须知非是偶尔呜唿哀哉伏惟尚飨为心一师兄掩龛师兄师兄昔日来无有伴今朝去亦无侣来去既获自繇在处莫分彼此须知藏身处没踪迹没踪迹处莫藏身乃拊龛云这里从来无障碍全体收归不二门遂掩却为与南指南二禅人入塔以两手托骨举左手云这是与南胜举右手云这是指南高披缁乃有先后归根总在一朝且喜同登不二门此回切莫外追寻遂置灵骨云不须他处觅即此是莲娠示一门禅人掩骨大家寄住在阎浮旷劫昇沉生死流白骨填沟无主认骷髅遍地有谁收草枯几度秋风恨鬼哭三更夜雨愁普愿指归同一处福田莫把外人求为淑之禅师火举炬云淑之兄淑之兄生平气宇塞寰中开堂两处独演济宗今朝忽唱还乡曲十方世界现全容且道如何是现全容底道理撺下火炬复以手拭目作哭势云苍天苍天为纯一禅人火举炬云纯一纯一名须称实果若称实无事不毕虽然本自现成恐汝谛信未及撺下炬云吾今助汝把火任汝纵横自适为化城禅人火以火炬指坛云宝所化城化城宝所左之右之无可不可撒手便行全身裸裸恐汝未能担当撺火炬云吾今助汝把火为一安禅人火举炬云一安须安宜应自适正恁么时莫留朕迹汝若未能脱洒更与通个消息撺下炬云信脚便行休拟议大千沙界任纵横为慈航禅人火举炬云慈航今日解缆切莫前思后算直须顺水张帆管取长安觌面慈航上座还会么若然会得桡棹不施平坦坦如或未会撺下炬云火光触处难回避满航浑载绝烟霞为遵道禅人火举炬云吾今为汝举火无异于汝调漆信手便用初无朕迹恐汝临行忘却更与指个端的撺下炬云本业不须他处觅无痕赤手任施为为中也书记火举火炬云中也上座见么这是昔年汝契悟底到此时节切勿生疑吾今既与作证据在处家山任所之撺下炬云但于个里无拘滞再来荷任不为迟为本如上座火少室不传之旨今日分明显示遂举起炬云如向这里荐得一切总无忌讳且道因甚如此撺下炬云天涯非客旅在处是家乡为满绪典座火以杖击龛云满典座惺惺着从前拈铲把杓悉是神通妙作今既全身放下不妨随处快乐吾今助汝把火乃撺炬云任往天台南岳为妙圆上座火以炬指龛云妙圆上座生平行履真实昔曾通玄喫棒去秋复来栖真虽然未呈见解知其巳获平贴参禅既尔有验老僧当与证明今朝更助汝把火乃撺炬云普天匝地任纵横为无念塔主火举起炬云无念塔主生平正直纪众南山了无顺逆一旦撒手长行可谓名称其实吾今为汝作证明遂撺炬云足底优昙处处春剃度徒梅竹菴瑞初祥帮刻林野奇禅师语录卷第八终天童林野奇和尚行状明赐进士出身文林郎翰林院编修前左春坊庶子兼侍读学士掌院事纂修国史经筵日讲册封鲁藩正使正治卿中奉大夫礼部右侍郎曹勋拜撰师讳通奇号林野四川重庆府合州人父蔡母余生于皇明万历乙未十二月廿六日幼时深静沉默不多言笑众皆异之遇荤不食有日者一见辄惊谓此宁馨儿他时当振祖佛家风母闻遂不议婚至十岁送本里金钟寺道然师薙染习诸典籍宛如夙谙见有凝神燕坐斋居渊穆者必喜敬之蜀中风气崇尚有为师每厌薄虽居梓里惟以参访为怀至十九南游历讲肆十四载南中数大老欲以大座相归师略不顾丁卯岁息肩当湖德藏遇毛俞诸公请演楞严叹为希有遂留掩关阅藏义虽无疑实有一种放不下处如负他人宿债不半载忽染痢垂危觉生死无尝瞬息异世何暇穷年纸墨便欲破关参寻知识奈毛俞诸公苦留遂止身虽羁縻渴想犹驰偶阅密云悟和尚语录看至参禅偈曰一念未生前试看底模样顿觉疑情勐发寝食俱忘将从前所知所解一应抛却诗文註疏尽投之火如周金刚亲到龙潭时也至庚午春闻悟过当湖遣护关者求开示悟云教他关中莫妄想师愈觉疑情炽盛全无所知如木人相似一日散步失足堕楼若梦初觉会得一念未生前面目随口说偈曰一念未生前六户绝消息瞥尔扬双眉大似眼无力遂破关走姑苏见悟于清凉菴中便问学人绝迹而来特为亲近和尚悟云莫妄想师云未审还有堂头也无悟云看脚下师云不因渔父引怎得见波涛悟云休错会师便礼拜自此心意泰然对境逢缘如江河之行地辛未春悟赴育王请师入室问云还认得学人么悟云不认得师云也知和尚认某甲不得悟云不识羞师喝悟拈棒师礼拜悟便休是时法席虽盛悟实雅器于师一日茶筵悟举洞山勘泰首座话索众下语俱不契将撤果师于稠人中高声云食到口边被人夺却悟大悦允喫茶解制上堂悟举世尊初生机缘拽杖下座一时打散师于此全身脱落深彻棒喝之旨自此机用轶格牙爪勐利莫之敢撄悟应天童请师入室悟问云你从甚处来师拂袖便行悟便棒师云苍天苍天尔时天童初兴开疆辟土诸务烦剧师虽道体恂恂悟诫勿过劳卒不以懦软成习欣执搬运之役一日挑瓜悟问云你拣大的挑耶师云信手拈来悟便休又一日将破碗入库取油悟问云为甚打破常住碗师云不是某甲打破悟云因甚在你手里师云城门失火殃及池鱼悟云赔了碗去师展手便行冬期立师为维那于堂中调燮群众整肃纪纲往来衲子有林古佛之称一日悟入堂见数僧不出坡诃云为甚不出坡师云俱是告假的悟云如死去阎罗老子铁面无情将汝打入镬汤炉炭里牛头马面不容告假又作么生师云心不负人面无惭色乙亥冬结制悟欲命师为元座或有议者以师色力欠强师正色而言曰这个不是管三军遂坚辞不就一日悟上堂师问云今日四海衲僧云集各各壁立千仞还许他诸人悟么悟云你还梦见么进云悟尚不存梦个甚么悟打云即今是迷是悟师云学人不在迷悟里悟云且道在甚么处师便礼拜悟乃休金坛王内翰乔梓入山一睹师容若有宿契即恭请掩关师固辞悟勉云佛种从缘勿过却也爰题像送别云咄哉这秃有眼如盲有口若哑手拈条棒问着便打不知落处问取林野遂受请掩关于东禅寺忽闻悟有沩山之行即破关复入天童未几悟因事出山师随至嘉禾寓黄闇斋观察素园中受付嘱焉时巳卯秋九月也其年春黄夫人梦见庭前丹桂二株参天盛开其两公子俱赴秋闱拟系此兆岂意选佛昭兹媺瑞远近皆为仰止顾瑞屏宗伯同宁绍两郡当道缙绅再三敦请悟和尚复返天童冬期立师为西堂尔时天童气象聿新规制咸备龙象骈阗鍜鍊之责悉皆属之于师庚辰六月辞悟住静于余杭之广化寺杖履风高门庭孤峻学者登堂莫敢攀跻壬午秋闻悟讣音奔赴通玄众推结席枚卜龛前及师者三义不容却乃居方丈孙司马硕肤诸檀护坚请开法风雨晦明历诸艰阅五载其付授者二隐谧自闲觉大衢壁博融本慧日昇破颜祖大用志佛古闻法澍长云将清商尊玄汉日杲牧菴则一十三人所有机缘俱在全录平素书问诃禁弢藏天台惟陈木叔司马为所雅重乙酉春有诗赠岭外游云来又去忘年拙衲定荒岭之句丙戌秋陈以绝命诗十二章手书告别师又有才敏忠良世少俦赤心报国只君谋之语以志悲感通玄峰顶高峻衲子奔趋殊为艰苦师往往托病以谢往来力追高峰行履无如声闻四表龙象聿臻法堂寮舍尚有未了之局难以多聚是以拽杖出山丁亥冬至嘉禾黄观察闇斋高水部寓公汪进士曾城诸缙绅檀护请住东塔寺安期旋为钱阁学塞菴公暨诸缁白请住栖真古剎次年春湖州当道士绅请师开戒于护生禅院巳丑冬宁绍台三郡当道诸绅于栖真寺请师住天童此时得法者空生慈佛海云破梦义乳峰溧白兆新奯石周悦可明了悟能捃拾学云峨喜默云耀无碍辙了源昭法坛海含章益云父遍即香观月瓢度十有八人庚寅五月初三日入天童云龙风虎百废俱兴缁素依皈真如怙恃临别栖真四众号泣若失所天比住天童连年荒乱米价腾贵人怀忧恐师每入堂安慰且屡谓客司云万勿阻挠方来此间若不容纳更向何方行乞五六千指处之裕如当师初入之年公门如许藤葛师一味以恬退自居其生端者各知惭愧至如赋役之累法门所忧师与念尼王海宪不坏世间相而谭实相则立自运之户师于东谷诸影堂罔分临济与洞上悉见鼎新之绩道法衰晚人多趋炎即款客亦尚奢华师入山便复悟和尚旧式久而勿谖冬夏布衣草履见有衲子轻裘缓带则曰非吾类也淡泊之操始终无间师初恙时众不以为意师便对侍司云病来便作死承当我之报缘将尽凡事所当决者勿复怠缓忽一日师谓众云古之住持有病迁居延寿堂理当然也老僧犹且端坐丈室何以表率后昆遂设榻于新菴杜绝酬应有参叩者直掌粗拳钳锤倍辣雪窦和尚问病而至必欲师归方丈师从容而返筑塔无基堪舆拟以新菴定穴师闻之断不许可印山乃以玲珑一穴举侣师肯之病中机缘不能悉载一日自闲觉首座见师病危问云古人临末稍头遗下一言半句作将来眼和尚即今有何垂示师云动着祸生觉云官不容针私通车马师云要你多口觉云不为分外师蓦面一拳觉礼拜一日师顾道安云得个正命时安云一切寻常师展臂云得与么瘦安云管他作么师云随他去也安云何处不称尊师点首时壬辰三月廿九日也日轮当午出冶从天台回师瞪目视之问云汝来也冶礼拜师云是恁么时候冶云承蒙记莂求和尚更名师云行果圆成遂安祥而逝室中先后付授衣拂得法者梵钦中印山先道安静破梦辩雪菴如芥子弥止休净三默权物外远独朗日自安悉肯诺满松涛敏出冶果云高慧慧闻定友云阴纯朴汶印月淋十九人焉按师僧腊四十有一寿五十有八全身塔于太白玲珑岩新菴之左师之生平懿德令仪无所容其赞叹以高弟二隐谧公与余最称道契忆二十年前师与余同年周孝廉君谟知微善追仰清微缅怀亡友所谓千里一堂百年一日也乃为略述天童一脉授受之大概如此以俟后之作者攷镜全容天童林野奇禅师塔铭吴兴道场山万寿禅寺住持比丘道忞撰文李白之送友入蜀也则曰山从人面起云傍马头生其早发夔城也则曰朝辞白帝彩云间千里江陵一日还盍蜀地山川险阻自古记之矣惟山峻水湍故其人类性刚而果决坚忍耐苦劳以之向道则勇往易于入作殆亦风土使然不然或蹋杀天下人之马驹间世而一出焉斯有之何以缁雄代作半起蚕丛之国无论法眼云门从金刚大士噼华岳以分流即临济儿孙光明烜赫统系相承以来十传则有东山演十一传则有昭觉勤十五传则有卧龙先十六传则有径山范二十四传则有海舟慈沿流至先师悟和尚阅世且三十矣复有今林野禅师岂五丁凿道天固为法社开象龙之路与师名通奇林野其字也合州人本姓蔡氏生而澄静不类孺子不喜肉食时年十岁父母度其志向非尘网中人因命依金钟寺叔父道然为童行十七岁剃落性乐禅寂然读诵至年十九耻州县僧庸碌不足尚即慨然动他山之念繇是出崃南游猒饫江南讲肆十有余载业息肩当湖方期掩室千朝翻阅如来一代时教俄患痢濒死乃知经纶之学非究竟法也时先师悟和尚正王化金粟渴欲就参为缁素留不果往适有传粟示众参禅偈师闻之怀疑不巳极力冥搜茫无所入会粟过当湖则加额曰天赐我也亟遣僧请益粟曰教伊关中莫妄想益溟涬莫测所谓心智为竭殆如土木偶人者经岁时忽一日失足坠楼恍然而觉遂成偈曰一念未生前六户绝消息瞥尔扬双眉大似眼无力闻粟在吴门即日破关走金阊不以寒暄起居玉帛见粟直夺角冲关左属橐鞬右执鞭弭与粟相周旋粟固奇之逮明年粟赴鄮山师亦随往偶檀越入山设茶粟举洞山与泰首座喫果子因缘命众下语谛当方许安排师时在众即曰食到口边被伊夺郄粟为首肯丛林以此知名又粟因佛诞示众世尊才出母胎便解指天指地你等诸人犹向山僧拟讨甚碗抴拄杖下座一时打散师于此全身脱落透顶透底无复纤机留碍凡侍粟十年逢场对垒兵交刃接每每倒捋虎须未或当仁少让既受嘱累犹居天童座下踰年始应禹航广化之命至壬午秋悟和尚示寂师奔赴通玄众议住持枚卜同门三卜而得师名不容推逊乃继席焉提策方来直据本有云薶雪拥五见冰霜群峰让其高寒禅侣慕其慈妪虽极枯澹寂寥学者恒毂凑如归以出队嘉禾为闇斋黄观察寓公高水部曾城汪进士坚留勉住东塔未几移主栖真既而天童席虚明州当道士绅公议归师复迁居太白前后莅众十年夙兴夜寐寅畏小心虽在安常处顺之中每怀临深履薄之惧然屈申以道持正不阿苟道在必申不以利害权势稍为贬损方师初赴天童山门以夙衅搆讼在郡郡司李欲一瞻颜色左右亦谓乘间得以相浼师坚志不往及司李耑人请斋为一赴然竟席未尝片词干讼事其持正皆此类所以四坐名坊非有子夏之先一出舆情共举视彼巧力而谋与夫诡遇而获者顾不可风范一世也邪师应机接物出语浑朴不为赵昌之华叶公之龙徒事藻绘以炫燿见闻至其一二见状中者则所谓想酢生液虽未浇肠沃胃要且使人庆快住二年感微疾众请辞世偈师瞋目曰要去便去害甚热大时有出冶上座求更名师援笔书行果二字乃曰行果圆成遂擿笔端坐而逝世寿五十八僧腊四十一塔󰢍全身于寺前新菴之左予盖有语封其户矣其门人二隐谧自闲觉佛古闻来乞予铭其塔予媿不文无以行达然辱在同门知师最悉念非予恐师行业久而遂湮抑后有景行之贤将无繇攷镜而仰止夫师则予责也乃论次其大端序而铭之铭曰达磨一宗丕显曹溪南岳衍长曰谶于西马驹是育血染霜蹄跳兆降𨇯一蹋四海平夷临济振兴光贲五灯有严孙子硕大无朋世更太白六五亲承云蒸霞蔚凤翥龙腾十二人中师其后出藞苴川僧性实难匹撒手危楼翻身楖栗机警用圆风雨暴疾起坐通玄众山为低腾空汉迥华顶云迷兰滋芳甸蕙纫春畦声驰湖海着意攀跻櫂歌东塔湾弄栖真幔天布网万里垂纶鳌山连钓丹穴齐缗鼓须弥浪杨渤海尘晚据天童奠安太白风漾文波池涵素魄逸翮摩苍神鱼纵泽合浦珠还风规犹昔驭众圆合律巳端方逢强不弱遇柔宁刚孤风卓卓烨烨谦光下无舆儓上无侯王行果圆成出世功终破沙盆碎正法眼空一锥无缝八面玲珑嗣灯有人光照无穷后跋先师林和尚自出蜀弃讲归禅根性勐利于道直入不游纡径凡参叩机缘俱载行实至于受请倡缘自崇祯壬午秋天童密师翁示寂于台之通玄寺既虚席四众坚请继席焉一据方丈届丙戍凡五腊结制大设洪炉峰顶虽高寒而衲子参寻不断如缕至丁亥冬受嘉禾东塔请越明年戊子春受栖真请巳丑冬受湖州度生请庚寅夏赴天童景德请迨壬辰春三月廿九日示微恙而逝然五剎记室所录上堂法语机缘谧今编次总有八卷约五万余言字字剿绝命根句句掀翻窠臼从无一字系缚于人直使当下顿入至于入之一字犹是敲门瓦子是知先师十载从无一字所说行谧到这里不存一字法脉悬丝欲存一字罪犯弥天且道毕竟如何始得恰好去只得向纤毫不敢动着处付梓流传庶千百世具眼高流一见与先师觌面始不负吾师一片热肠耳顺治戊戍佛欢日龙渊行谧谨跋