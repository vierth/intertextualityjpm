九皇斗姥戒杀延生真经重刊道藏辑要九皇斗姥戒杀延生眞经净咒八则净天地咒上天下地本无不平自世好杀劫运迭兴仰荷斗姥说此宝经调和两大复归清宁净八方咒太和四布八方自安山无崩圮海不扬澜龙虎就位雀武㒺干同焉效灵衞我法坛净坛咒维此法坛虽居尘界灵文一展万圣咸在嗟尔邪魔毋犯我戒霻霳现随断不姑贷净身咒勿谓身微藐如稊粟亭亭其表珊珊其骨惟虑莫知悞蹈污浊敬宣圣谟胜于斋沐净口咒的的朱唇出纳之司缘躭荤秽见弃神祗一念改悔圣贤可期弗潄自洁天实鉴知净心咒丹台仅寸至虚至明肉食斯鄙遂致弗灵何以涤之无踰好生充满厥量慈德惟馨净水咒湛然杯水不盈一勺大海同归畴敢玩狎洒成甘露愁怨悉拔一尘不染与天相合净法品咒法筵旣张法品咸备泠泠者声喤喤者器卽器卽声上圣默契旦夕周圆功德靡旣九皇斗姥说延生保命心咒唵娑持赤达坦不啰也纷櫺鲁遁何拉呢也唿噜咭哩阿淡喝喇斯堵哩厄特嘛口粟忽伯惨郁那唵乌达乌哒嘛唏嘛唏撑犁喔拉哆奚斯黯啰喝惮那卢涂唿咯吗弗唾唵摩纳呢摩纳呢摩纳厄噜呢拖罗㗭哩释力扇底伯纳难淡哆呢噜啰斯吽吽吽此咒诵之可以延年且所求皆能遂愿不可轻视九皇斗姥说戒杀延生真经九皇斗姥金轮开泰元君头挽螺髻身被霞绡耳坠金环足登珠舄左手执拂右手执杵乘五龙之车趺八宝之座会三登上眞于摩利攴天谈生天生地之道阐不生不灭之旨羣真闻讲莫不首肯各各称善始散时洞明星君侍侧未退复稽首元君前长跽上白曰臣闻五气顺布斯成四时两大好生斯有万物郅隆之世云呈其祥星焕其瑞维时众庶熙熙皥皥不见兵革各尽天年多臻夀考中古以降战鬬相循饥馑洊至灾祸叠遭夀始不永递及叔季迥异古初嗟彼下民非死于穷饿卽死于刀兵幸而身际太平得免迁播岁值大有不至啼饥然阳侯肆虐于卑土祝融布毒于閙㕓五伤之鬼横行于白日五疫之神渐染于四方老少无分贫富不计一岁之中因是而死亡者细核其数寍下亿万维我斗姥仁心爲质曾发宏愿东至于扶桑西至于崦嵫南至于穷发北至于崑崙所有众生除怙恶不悛信心不笃之外誓无岐视概与救度念此无辜能不显厥神通垂手一援耶斗姥闻言浩叹良久唿星君起而告曰惟彼蚩蚩频遭旡妄我非不欲急爲救拯顾祸福之来必有其因忠孝节义皆福之兆四者细校孝爲最大人能尽孝决无不获其福者淫杀口过皆祸之媒四者熟审杀又爲重人如好杀决无不䝉其祸者孝之当务前已详言示世不复更赘汝今所云则固好杀之过致成劫运初非古今异局天地有变也试爲汝一一言之天地以灵秀之气生人卽以龎杂之气生物其灵秀所生而能保其灵秀者是爲克家之子其龎杂所生而安于龎杂者亦爲不肖之儿克家之子其爱惜固不待言不肖之儿卽未必深其爱惜当亦不忍置之死亡天无今古之分人有古今之别上古之人得天甚厚浑浑噩噩杀机未开中古之人欲心旣䝉杀机渐启至于叔季惟知有己不知有人大则悖逆不道杀人盈野次则严刑峻法草菅人命下则爲财色而伤人之生因恼怒而致人之死种种恶业难以枚举然以人杀人明有王法三尺具在莫可逃遁且同类相残咸知其非苟非慓悍极恶之徒犹能自警而不敢显行其毒至若飞走之羣鳞介之属旣非同类复无明禁食肉寝皮视爲当然卽有善良从旁劝阻乃反斥爲异端笑其迂拙于是清寍之天变爲杀戮之天太和之气遂成酷烈之气率土皆然恬不爲怪抑知天地生物其于人也虽有灵秀龎杂之殊而溯厥大生广生之初心总无二致不忍已于人而因以气之灵秀者生人不忍已于物而因以气之龎杂者生物人爲天地所生物亦爲天地所生则天地之爱物又何异于爱人顾可指爲非我族类不妨供我七筯乎如谓凡属非类戕贼无害则人以物爲不类而可以食物之肉寝物之皮物亦以人爲不类而奚不可以吞人之肉啮人之骨物有爪牙鳞角以爲搏取之具设物恃其力而曰弱之肉强之食恣其攫击而食人不止人岂甘心于物将必有起而除之者弓矢矰缴网罟陷阱人之爪牙鳞角也人恃其巧而曰愚之肉智之食纵其贪饕而杀物无厌物亦岂甘心于人而特苦于智之无可如何然身虽受死而怨憾不平之气其何能消始犹爲数有限散布于一方继而杀戮渐多洋溢于四境积而久之害物无算此气遂充塞于天地之间夫怨憾不平之气至充塞于天地而阴阳安有不忒五行安有不愆劫运其能免哉风寒暑湿侵于人之身而疾病生愁苦怨毒满于天之下而灾害至卽小可以悟大夫又何疑因说颂曰万物共生本无所碍人心不善忽开杀戒杀以召杀遂成孽界毋怨昊天自取之罪我今慈悲爲破其昧谆谆相告以代帝谓九皇斗姥说戒杀延生眞经斗姥说颂毕乃曰劫运之来由于杀机之炽自当以戒杀爲主而杀之卒不能止者其故有三一因口腹之贪二因习俗之同三因非类之说先中其心遂执迷不悟虽有良言亦无自复入是欲止其杀必先破其迷欲破其迷必先开其蔽而欲开其蔽又必先明其理葢天地生物无异生人人爲行虫其种共三百六十彼飞者爲羽虫走者爲毛虫濳者爲鳞虫甲者爲介虫无母而生者爲化虫随时而生者爲候虫旋生旋死与么小不可覩闻者爲微虫凡此七虫其种亦各三百六十行虫之中有善有恶有贞有佞七虫之中有良有毒有驯有悍是故七虫之龙凤麟龟犹行虫之圣贤也七虫之睢雁羔乌牛狗蜂蚁犹行虫之义夫节妇孝子忠臣也其若鹰隼豺虎卽行虫内之强暴枭獍蛟熊卽行虫内之顽逆⬤鸠狐鼠蛇蝎螟蝗卽行虫内之奸宄穿窬及一切凶狠耗蠧之辈物之与人未尝或异惟是人秉天地之全故一类之中参差错出而反不一其情物得天地之偏故各从其类一定不易而能自率其性物不可以害人害人者法当诛人亦安可以戕物戕物者报必惨隆古上巢下窟布帛未制菽粟未植其时之人茹毛饮血衣革寝皮葢爲身命使然如鲸鲵之吞鳅鳝虎豹之食鹿免非爲甘脆祇求养生其情犹属可原迨桑柘辨而蚕功举水土平而种植兴絮帛可以御寒粟麦可以果腹本可无求于物乃以佃以渔取之于外栖埘栖牢畜之于家或以祀先或以养老或以娱宾或以佐食畅一已之私害羣物之命准情酌理罪已难逭然无故不杀用之必合于礼少壮不食食之犹有其道虽曰害物尙未恣已之欲虽曰伤生尚未干天之和积久成劫酿祸犹小今则不然中人之家珍错充于庖而贵显豪富之室更可知千室之聚肥鲜盈于市而通都大邑之交更可知岂必宾客往来家室亦无不然岂必高年饫啖幼稚亦无不然此种罪孽尙可逃乎况更有不止此者燔之而爲炙刴之而爲脍熬之而爲膏剉之而爲鲊磔之糜之而爲胾爲羹欲甘已口烹割百出而且驼取其项熊取其掌猩取其唇豹取其胎鸡取其翅羊取其尾鱼取其脑鳖取其帬鸽取其卵麋鹿犬豕取其筋与肾精益求精讲求无尽以致一饭之需费钱刀者十千数人之会损生灵者万亿物虽顽蠢亦何至并死生而不知物卽微贱亦何堪充鼎俎而不已论人之福福恐未必有是论物之罪罪亦何至于斯此怨恨之所以积而成劫也葢上天下地莫非一气之鼓盪气顺则和风甘雨𡻕时丰稔而天下于以太平气乖则山崩海𣹝变异屡作而两间遂无安土要非天赐之罚皆愚氓自爲召致亦非运值其穷实顽民自爲酿成世之人囿于习俗执迷不悟安于劫运之来曾无有悯而喻之者不亦悲哉其中亦有素甘澹泊不事奉养及夫大劫旣至玉石俱焚无辜而受祸者然自身虽节安保祖父之无余殃・今世虽恬难必前生之无孽报所以夙根深厚之士不独一身茹素亦且广爲劝人由一而十由十而百展转劝化莫可数计功德始爲无量积功旣深前愆可释自能遇难成祥化凶爲吉大劫之来庶几可免故曰自修者私而隘其善小化人者公而溥其功大是葢有望于善男信女矣因说颂曰人旣爱命物亦惜身奈何肆虐戕贼衆生死犹不已加以极刑刀刲燔炙造罪匪轻惟望善信时切哀矜广爲劝化永享太平九皇斗姥说戒杀延生眞经颂已复爲星君吿曰我今所说非同荒诞具属至理维彼下民虽入迷途闻此亦当解悟但躭甘悦旨根于食色之性击肥烹鲜囿于已成之俗庸人之情习久则安乍变则骇一旦忽欲尽革前愆势必苦于淡泊则虽明知当戒而有且快目前宁罹后灾者矣舌敝耳聋终于无益我且爲之权其物命之重轻以爲戒杀之先后命之重者自当闻声知警立放屠刀命之轻者姑且听其自便以图后改葢天地生人其类只一其等不同以人爵而论自天子以下爲公侯爲卿相爲士大夫爲庶司百职爲富室爲温饱之家爲平民爲乞丐爲刑囚罪犯以天爵而论自至人以下爲贤杰爲善良爲孝子悌弟爲忠鲠之臣爲正人爲豪杰爲凡庸爲奸佞爲极恶大逆计其等级天人各居其十天子继天立极贵莫与并至人首出庶物德莫与京是天子至圣一人卽以当千万人则合千万人之命不足以抵天子圣人之一命刑囚罪犯天意之所诛极恶大逆人心之所恶此如物中之虎豹蛇蝎虽至死亡亦不足惜又未可以言命也其余八种有一人而止爲一命者有合数人爲一命者有合数十人爲一命者且有合数百人数千人爲一命者大约从人爵言以位爲贵从天爵言以德爲尊德位尊贵命亦尊贵德位卑微命亦卑微无德无位者平庸之人而已所谓一人止爲一命者是也人葢如斯物亦有然物有何贵以毛虫爲贵其次卵虫其次鳞虫其次介虫其次化虫其次候虫微虫物有何德以有功于人者爲德功之大小卽爲德之厚薄总七虫而论之微虫不足言命候虫与化虫相去无多此二虫约万命始足抵介虫之一命介虫已具知觉其去鳞虫不必以万计约千命卽足抵其一命鳞虫之与卵虫亦然卵虫与毛虫知觉更爲相近故百命卽足抵毛虫之一命毛虫之与行虫亦复相近故三百命卽足抵常人之一命此葢就其类而言若有功之物又当别论有功之物如毛虫中之牛犬骡马卵虫中之雁鹜鸡雉凡属有功卽尊于同类者十倍功大者又尊于同类之功小者十倍是以伤毛虫之三百命其罪卽如伤一人之命若有功者止须三十命功大者又止须三命其罪卽如伤一人之命等卵虫雁鹜之属亦不过千命卽足抵一人之命矣今者统万国九土试爲持筹以算鳞介以下不必言一日之间杀卵生者几何杀胎生者几何杀卵生之有功与功大者几何杀胎生之有功与功大者又几何如我所言以相准当不下万人之命积至一年约三百六十万命积至十年约三千六百万命积至三十年则有万万命矣害至于万万命未有不速其报者故叔季之劫运一世中往往再见然则世之人囿于习俗贪其口腹一时难以尽戒则莫若从物之功大者而先戒之其次及于功之小者其次及于知觉之近人者如能更进由是自胎而卵自卵而鳞而介并且广爲劝谕俾人人皆知当戒各涤前愆归于不杀将宇宙清寍五气不舛劫运永消咸登夀域其爲欢乐当爲何如卽或不能止戒其有功有觉者余则姑仍其旧万物列于前而戒止一二物百味罗于右而少仅一二味当亦事之无难者矣此虽不能尽消恶业然亦可轻其报而缓其劫之来未始于世无小补云说颂曰欲挽劫运必先戒杀庸愚未能姑爲筹略物贵有功亦贵有觉如知所贵不爲烹割亦足召和至于咸若愿闻我言同声允洽九皇斗姥说戒杀延生眞经斗姥颂竟默坐片时复曰挽劫必须戒杀戒杀莫先有功有功尤贵功大则凡物之有大功于人者自当尽戒然同是物而物有大有小有灵有蠢同是有大功于人而功有常有暂有难有易故大牲不一大牲之有功于人者亦不一而于中细爲权之则牛爲最其次莫若犬牛何以称最五谷乃生人养命之本爲耕爲耨用力甚苦自春徂秋厯时甚长农人所以列商贾之上乃一牛之力足以准上农者五人朝廷重农则五倍于农人之劳者安得不重不宁惟是牵车致远驴马之事顾驴马但能任轻不能任重一遇重滞难胜之货驴马皆竭厥不前而牛乃独任其事且时值旱干漑田者借以车水善于力作罗面者驱以推磨驴马虽苦要不如牛之苦驴马虽劳总不若牛之劳牛之于人其有功爲何如至于性极柔顺从无啼啮之患老犹供役并无偷惰之时勇复能忠曾御虎以救主灵还有觉每惧杀而泪垂功旣爲百兽之冠知亦非凡兽可比牛之可悯又何如夫有功不赏已爲负心今且易赏爲杀壮用其力老食其肉忍何可言犬之爲物其功虽不及牛其心则较牛爲更灵盘弧之犬能灭寇讐犁之犬能传书黠能猎于山原狡能司其门户食主之食挞之而无所怨衞主之家驱之而不忍去牛葢如有功之臣犬则如守义之士维此二物虽貌兽形实抱人性狗星列于三垣之外牛星丽于二十八宿之中垂象昭昭天人共悯故害牛至三如害一人之命伤犬至七如伤一人之生自古迄今报应不爽且人欲食物必有可以食物之处若功若德实有以胜乎其物然后食之无惭而物亦甘受其食而无怨然积功累德之人不嗜牛犬者居多而好食牛犬之人又绝无功德者居多岂惟无功且躭安佚男不知耕女不知织惰其四体般乐无度岂惟无德本性尽漓以诈爲能专事刻薄受德不感念怨不休同室操戈至戚陌路忘恩背义中怀叵测如是之人较诸牛犬不如远甚倘能蔬食菜羹终身饱饫得免灾祸亦爲万幸乃不度德量力而反食牛犬牛犬屈于其势而虽爲所食其肯甘心受之耶宜乎怨憾不平之气上冲于天固结而不可解是以宰割衆生皆足召劫而杀戮牛犬其召劫爲尤速物大者气必壮心灵者怨愈深故杀戮最多之地大则兵荒水火小则盗贼瘟㾮频仍踵接遭劫最惨又不仅三十载再见而已嗟牛与犬实出羣类非我私意有所偏覆三教至人具有明训闻言不悟自取殃祸积成大劫于人何尤惟是天房之国五谷不生以牛爲粮朔漠之野万木不芳以犬爲食此若上古茹毛饮血全爲养生非贪口腹罪固可赦矧彼牛犬借人豢养不知任事无功无德同于羊豕今居中土百谷咸有水陆皆备复资彼力以养以衞漠不知酬反肆杀害此其罪戾如何可宥我今垂慈特发苦口再四劝谕如有善信诚心奉戒我于斯人必当默佑凡百神祇其于斯人亦必默佑未食之人永当断除旣食之人急宜忏悔卽与未食之人善同一体无分高下戒在一身一身无灾戒在一家一家免难戒在一乡一邑则一乡一邑胥保安寍不罹劫运一世能戒疫疠不侵二世能戒遇难得生三世能戒子孙蕃荣四世能戒名列上清戒至五世身登玉京我无诳言各宜凛遵颂曰牛代人劳犬爲主衞嗟此二物非比凡类人若食之罪业加倍厯久劫兴断无宽贷惟愿下民大放智慧闻言知戒同声忏悔九皇斗姥说戒杀延生眞经斗姥又言牛犬二物功大心灵诚人人之所当戒且举一牛而凡物之类于牛者不可不戒举一犬而凡灵之类于犬者不可不戒至于他物爲恋肥鲜不能遽断亦宜去其贪饕时加节爱上不干造物之和下不折一已之福庶使劫运不致速来卽或久而难免亦偏灾小尙害不至甚惟愿下民闻我所言顿生觉悟痛革前非同登大道其或秉性昏庸狃于旧习依回眷恋欲改不能则除牛犬断不可食之外姑先去其三心存其五戒从易至难以驯至于尽戒之一日一先去其欲行疑惑心人秉天地之理而生慈祥恻隐本所自具今闻戒言方欲奉行而又中止者半狃于习俗之常以爲彼旣如此我何不可报应之说未必尽然于是坚执成见牢不可夺此爲惑心半由于信心不笃彼见茹素之人未遽得福贪味之徒不皆速祸遂谓事属虚妄何必断绝肥甘自求其苦由是旋改旋悔终归无益此爲疑心讵知爲善贵有特识安可随世浮沉譬之行舟遇风人曰无害我亦以爲无害放心偕往势必胥溺后已至于茹素之士固宜得福或他事未善尙当罹祸今虽无福祸则免矣贪味之夫固当得祸或他事可取尙当受福今虽无祸福则削矣夫伤生害命孽报昭彰在阳爲兵荒疾疫之劫在冥爲轮回畜生之罚或明或幽初非假借皆系实有是事地狱卽不可见劫运固有明征阳旣不虚卽可知幽亦非诞执迷不悟必若行舟胥溺者然疑惑之心断宜首去二当去欲行无益心人方悔悟意欲戒杀乃复转念杀生之人徧满天下一日所杀奚啻千万令我一人独爲奉戒其于众生有何裨益况我虽不杀仍爲人杀转手而已何益之有旣爲无益遂不复戒我观今人此等愚念往往而有抑思善行之兴必有由始其始原不过数人自此数人一以化十十以化百合此数十百人又各展转相化由少而多由近而远愈化愈广遂成风俗之同如谓独戒无益必合天下之人胥肯戒杀而后戒之倘人人各如我心则又安有此一日耶况戒杀修善俱爲已而设我行我事何与于人我果能戒推以化人人信固爲可乐人卽不信我心已尽未始非功寍云无益则有此心者自当速去三宜去旣行退悔心人能戒杀自必邀福福或未来必所戒之未尽尙须有待抑或他事不善仅可抵罚如肯信心遵行积之旣久自然千祥毕集无福不臻奈今之人茹素之事未举望报之念早殷稍缓其报卽谓上圣虚言我何自苦旧态复䝉大生退悔亦思家无疾病官无刑囚身际昇平得享醉饱无灾无难是卽爲福且报速者福犹小报迟者福愈大迟之又久景福始来一旦总报亦未可知退悔之心乌可不去五戒者何一戒自杀亲手杀生慈心安在自宜戒之以养天和二戒爲已杀爲我杀生罪皆归我如何其可在家须晓谕家人在外须预谢亲友嘱令弗杀以免已罪三戒兼杀物命当惜旣有其一已足佐餐必欲兼味非纵口腹而何如不急戒罪何可逭四戒无故而杀𡻕时伏腊祀先䜩客习俗同然不得不尔无故而杀则爲已矣且有故之杀杀有定数无故之杀杀无已时旣欲修福何可不戒五戒未当杀而杀兽方有胎禽方抱卵鱼不五寸鳖不半觔一切飞走鳞介之属未及其候者皆爲非时杀之最足增罪不可不戒去此三心守此五戒孽虽未清杀机已减由此扩充又何可量挽回劫运端自此始特是一人戒杀所全有限卽使能行亦复几何则放生又有不可不讲者因说颂曰馋爲世病一朝难变我心不忍爲施针砭去三戒五立法至简简则易从奉行殊便行之罔怠获福何限夫岂虚语久当自验九皇斗姥说戒杀延生眞经斗姥又爲皇君吿曰我今所言倘有善信奋然乐从去此三心守此五戒自然福集一身并可庇及眷属事有必然更无可疑所虑先代遗殃前生余孽或有未尽则免祸不遑安能致福下士不知反谓戒杀无益顿生诽谤其若之何顾福之不来由于善之未足果思邀福务广其善善何以广莫如放生葢一人之口腹有限则一身之戒杀无几卽使转相劝谕而信者半不信者亦半所化亦宁有几惟有放生功最无量终身之愿可以一日而满千万人之善可以一身而兼信心力行祸可立消福可立至曾无一之或爽放生之事虽贵所放之多尤贵所放之大放无功无识之物万不如放有功有识之物一是故放耕种之牛一命抵放凡兽百命抵放卵虫千命抵放鳞虫万命抵放介虫百万命抵放化候之虫万万命而不耕之牛半其数驴马又半于不耕牛之数犬又半于驴马之数猿猴猫貍又半于犬之数羊豕又半于猿猴猫貍之数其余知觉顽钝无功于人亦无害于人之兽又半于羊豕之数由此推之而卵虫去牛之高下可知鳞虫介虫之高下亦可知放生者可以知所急矣大约放凡兽一命止爲一功灵觉之兽爲十功犬三十功骡马五十功不耕之牛八十功耕种之牛百功若以财帛准算大富大贵之人三百钱爲一功丰余之人百钱爲一功温饱之人五十钱爲一功再下三十钱爲一功小民十钱爲一功赤贫者一钱亦爲一功矣故穷民放牛一头抵温饱之人放牛五头抵富贵之人放牛十头抵大富大贵之人放牛三十头其功与救人一命等赤贫之人视穷民递减其数功亦如是下于牛之兽视牛递增其数功亦如是人谓穷民难于放生不知难于放生者却易于见功贫者可变而爲小康天者可延而至下夀百福可招诸难可解人亦何惮而不爲之耶且凡善虽可格天然必有待而爲如合人夫妇完人骨肉还人遗金救人性命讵不更大于放生但此非常有之事未必一时能遇就使有遇亦属偶然断不可以常继之理惟有放生随地可行亦随时可行钱多多放钱少少放量已之力初无定限并随人可行所以人当疾病急难之时誓行善事以延已命心非不切而徒抱空愿安能有验不如急爲放生旦夕之顷卽可满愿则旦夕之间卽可收效事简而易行报速而功大一人行之可救一身之难众人行之可挽世运之劫欲广善果诚莫如是汝悯下民多厄欲我垂慈力爲消释亦思劫本伤生孽由人造天作者当祷诸天天心格而祸患斯消人造者仍当责诸人人事尽而气运始转劫非我作我何能救惟爲指其祸之所自来详其救之当何法以待人之自爲挽回信则戒杀以解杀人登夀域苍生自受其福不信则因杀以召杀世多兵火亦苍生自取其殃召旣由人解亦由人要非局外之所能代譬之良药治病本可一剂而瘥乃讳疾者畏其苦口弃置不服终于死亡而后已虽有良医其如人之不信何因说颂曰戒杀虽善保全犹隘惟有放生厥功最大一倡百和万物咸赖杀戮之天不难转泰区区所求何患弗逮努力遵行勿疑勿怠九皇斗姥说戒杀延生眞经斗姥说颂毕祥云缥缈花雨缤纷青鸾翔于金阙白鹤舞于瑶阶异香馥郁沁人毛发诸瑞毕集莫可言殚时羣眞虽退犹徘徊于摩利攴天窥日月之往来考星辰之高下衆情怡畅游思正酣忽见斗姥所居气腾五色光灿陆离星珠若缨络之垂香雾如沉檀之霭又闻天乐缭绕不假笙管发于虚空自成节奏于是羣知有异乃相率复至宫前斗姥亦灼知羣圣之来命星君先出户外整容相迎诸真旣至宝座下各稽首上白曰大造无私不私一物大道无私不私一人适因异征故复求见迨询星君稍知其略窃以圣谟洋洋必非习闻愿共谛听乞再宣扬斗姥曰善哉善哉居吾爲汝等更详之天地之大仁莫过于生物世人之大恶莫过于杀生天地有好生之心斯百物蕃衍而不穷世人有好生之心斯子姓绵续而不绝是不忍于物之一念乃天地之所以爲天地亦人之所以爲人存而扩充之则与天地同其性而在天爲元德者在人卽爲仁牿而灭亡之则与禽兽同其归而大则殃及一家者小则害在一身葢花菓之核其中有物名之曰仁缘有是仁故植之卽生举凡凌云蔽日之材莫不本此仁以畅茂条达驯致于葱葱而欝欝人身犹菓也人之心犹菓核也其不忍于物之心犹菓之仁也上哲心知其故保护勿失如种树然滋之以雨露加之以栽培亦若大木之凌云蔽日而业足以赞造化功足以庇苍生遂爲宇宙所不可少之人下士昧昧纵其甘味悦色之性止图自快其口体仁之灭亡有漠然其不顾者犹此无仁之核安有不卽于藁丧者乎前者劫运之说吾犹指其远者而言若以命准命彼芸生之辈庸庸碌碌高出于物者能有几何嗜杀不已其祸立至且有不必积至百年积至数十年而待劫运之来始同归于尽者矣是故爲一已而害有功于人之物过十命者必有报过三十命者必有恶报爲一已而害无功于人之物过百命者必有报过三百命者必有恶报爲一已而害知觉类人之物过三十命者必有报过百命者必有恶报爲一已而害知觉不类于人之物过千命者必有报过三千命者必有恶报等而下之爲一已而害冥顽无识之物过万命者必有报过十万命者必有恶报至于微虫虽属么𦕈亦有微灵过十万命者亦必有报报足以偿其罪则及一身而止报犹不足以抵其辜则且殃及一家灾及子孙积至数十年合一方而统算其报爰有水火刀兵虫蝗疫疠等事而爲一大劫然则劫运之来但就其所积者而言非谓必至数十年始成一劫而中间之肆虐者反得优游无害也夫慈心于物在世人视之不过以爲煦妪之善毒虐于物在世人视之亦不过以爲贪饕之恶其去杀人之罪似乎有天渊之别抑知逐日而分算之则见少固不可与害人者并其罪厯久而总计之则见多当卽与杀人者同其科况天地以仁而生人人之生也秉仁而成性仁亡卽性亡性亡卽心亡人至于心亡则一身之主宰已绝上以弃天之所予是爲悖天下以弃已之所有是爲失已天人胥丧纵倖而未及于祸亦寍能偷生食息久于天地间耶或因慈悲不忍坐视特发苦口说此相劝汝等倘能体我之心亦发慈悲转转相劝其功德实爲无量因说颂曰人秉天地性本与同其仁自爲口腹累遂乃丧厥真心亡百体藁祸且及乃身我今发慈悲一一细敷陈不厌再宣说觉此下士民倘能广相劝功德寍有垠九皇斗姥说戒杀延生眞经颂毕复爲诸眞言曰杀生恶报昭昭不爽嗟彼下民懵然无知翻以有征之言谤爲不经之说异口同声一唱百和此如病者不独讳疾亦且詈医虽有良药亦若之何我今慈悲弗惮饶舌再爲下民委曲一言口之于味固属性生躭肥嗜鲜诚有必然者然陆有羊豕水有鱼虾家有鸡鵞野有兔雉亦足餍口腹之慾矣何必横度于牛犬奢取于鳝鳖椎驴马以爲豪烹凫雁以示异我劝世人试作一譬譬之天地所生可食者止此豚豕鱼虾数物其余诸物皆有大毒不堪佐食则亦付之无可如何当其初戒犹出勉强久久一如性成自能不见不思见亦不食矣不寍惟是五方之风土不同其甘食之性亦有不同者如牛马之肉往往有西北之人食之以爲甘芗者东南之人反以爲膻臊而难近鱼鳖之肉往往有东南之人食之以爲鲜美者西北之人反以爲腥秽而难闻鳗鱼蛑蝤共爲上品而关以东不食蠏陕以西不食鳗驼峯豹胎列于八珍而滇以北见之而却步江以南嗅之而欲呕我劝世人自鸡豚鱼虾而外其视他物亦如东西南朔之殊其好则亦何不可戒者抑更有说恻隐之心生人皆具世之好爲宰割者虽躭味使然要皆安于习俗视爲固然所致倘使静夜自思彼畜生之贪生曾何异于人之贪生畜生之畏死曾何异于人之畏死其豢于牢者一旦杀之于庖其临死踯躅不肯就戮之形与人之临刑畏缩而魂飞魄散者有异无异其栖于地者一旦烹之于俎其垂死哀鸣望人释放之状与人之垂危望救而唿号悲怆者有异无异畜生特囿于其类有苦而不能诉卽诉而人亦复不能解遂谓畜生无知杀亦无害抑思蝼蚁尙且贪生安有畜生而反不知者此皆缘人未尝静思之故若肯静思作一设身处地之想当必有对之不甘食之而不下咽者矣夫人之好杀习久成惯遂甘爲屠伯而不辞人之好生亦习久成惯将进于善良而亦不知甘爲屠伯物固受其累而身亦必罹于灾进爲善良物固叨其惠而已亦且䝉其福无论富豪巨室力足以杀而能勉爲不杀天必钖之美报以彰其善卽在贫贱之人力不能杀而能存心于不杀且能止人以杀天亦必钖之美报以表其优其故何耶有财者征之于实事事行而两大休和之气随之以转自然百禄之来会无财者存之以实心心诚而两大休和之气亦随之以转自必万福之来同葢生人之心原卽天地之心从乎残忍始与天悖而遂日陷于危亡今乃去其残忍反乎本初则仍与天地相合而天地焉有不默佑者乎总而言之天地以仁故四时五行于以不忒生人以仁斯四肢百骸于以从令世道何以治治于人心之仁所谓人心顺而天地之气亦顺者此也世运何以劫劫于人心之不仁所谓人心乖而天地之气亦乖者此也江河之水本清污之者衆斯浊而不复清天地之气本甯挠之者衆斯逆而不复宁夫挠之孰有过于杀生者故舍戒杀而欲世运之无劫一身之无灾犹欲使受污之水而同于澄潭之清也如之何其能之因说颂曰我思血肉味本不足朶颐胡爲下界民纷纷甘如饴此若蝇与蚋盲昧无所知惟臭日相逐遂致灾祸罹试于清夜间扪心一静思物我无二相自能发仁慈九皇斗姥说戒杀延生眞经颂毕斗姥复言我观下民实所难解彼夫纵口腹之慾甘卽灾祸至死不悔已属大愚乃更有不必杀而杀不当杀而杀不忍杀而亦杀之者旣非庖厨之必需亦非日用之恒品有之不见多无之不见少亦复肆其残杀丧厥仁心致令一身之灾祸益大举世之劫运益速同然安之毫不知省此诚何心尤不可解其不必杀而杀者何万物并生于两间飞者自飞走者自走各率其性本不相害自人爲餍饱之计爰是智弋术取毒害之机斯开然犹溺于口腹明知明犯犹爲可原至若釜甑所不入盘飡所不供人人之所不食斯亦可以释之矣而世人亦必罗而致之或囚或挚终使归于死亡而后已如兽中之狝猴松鼠鸟中之紫燕麻雀水中之青纯红鳞虫中之蜻蜓蛱蝶此等之物岂亦可食者耶不过图一时之畅意以物命爲戏具人则乐矣物则何堪壮夫旣所不免而童龄尤爲难禁夫人当童稚天良未凿引之于仁爱之途则天良保而自能日进于善引之于残刻之路则本眞丧而自然日接于恶仁则多夀不仁则多妖童年关煞中年夭折多由于此亦思玩弄之具何所不可必欲毒害生灵始爲娱乐果何心欤世人当自警醒童稚责在父兄犯是者务宜痛革前非庶乎其可其不当杀而杀者何人之佐食皆有常品羊豕鱼虾鸡鵞之物尽足以悦人之口充人之腹乃又穷奢极欲伐燕之窝擘鱼之翅断鹿之筋炙熊之掌斯已造孽良多而人心不仁犹不知止更于不当食者而亦食之如粤人之肥𧔥闽人之龙虱吴人之虾子越人之蟛蜞齐人之蚱蜢秦人之菓貍有而食之亦可卽无而不食亦何不可而谋利者必欲取而售之于市贪饕者必欲购而登之于筵其干犯天和较诸不得已而杀者殆有甚焉况类而推之更有不仅此者搜山之珍几穷其类取海之错几罄其族巢居者矰缴之余加以火炮穴处者发掘之外继以焚烧蒐索殆尽曾无遗种召灾速祸断无或爽至于东南之蚕爲功甚大纂组絺绣皆其所成绵絮丝纩皆其所出养而煮之固属无可如何然于煮熟之后卽当选地瘗埋何忍争售其肉恣意啖嚼功以讐报德以怨偿人之无良一至于此又有甚者漠北之野有兽焉名曰野鼪其形似鼠秉性慈善每当寒沍见人僵卧欲死者辙唿类相护土人熟悉其性遂于大雪时服食熟药伪作无衣之人裸体倒卧雪中引其来救从而掩得之剥其皮以射重利嗟乎兽有仁心不忍于人而唿朋以相救人有兽心忘其爲已而谲其计以相害彼蚕之煮犹谓出于无如之何此因其仁而卽以仁愚之是爲丧心鼠之爲命虽小而以忍报不忍之心爲鬼神所痛疾方之食蚕之蛹者罪且百倍其罹祸必有不可言者夫常食之物旣爲口腹所必需不可一日少缺乃此三者俱非切要似可相忘又必登之于俎以示异罗之于室以悦目货之于市以网利但知自乐不思物苦一倡百和举世皆然不知一身之福斵削已尽两间之气挠乱已极夫何怪灾害兼至劫运迭兴耶迨夫旣及于祸遭锋刃者一如众生之宰割塡沟壑者一如众生之倒毙囚囹圄者一如众生之樊笼死水火者一如众生之烹炙肆其恶于平时收其报于一旦积其恶于祖父遗其报于子孙讵不可悲讵不可悯我爲约举其略而其所不及详者更不知凡几惟望善信之士卽我所言勉力自戒且以劝人并望推类以尽其余与众生羣安于浩荡之天小以免一身之灾大以消世运之劫生享荣华死登仙箓庶不负我之慈悲夫因说颂曰人爲口腹累种此无限孽斯已属大愚戒之允宜急奈复肆毒虐旁及于一切遂使天赋良久之尽澌灭鬼神共震怒罪罚寍有极惟望从我言回心早懴释九皇斗姥说戒杀延生眞经斗姥颂毕默坐片时复言曰我谓好杀者必受恶报戒杀者可免灾殃此非虚语实有至理故爲地狱之说者犹爲愚民言之若以两间之化而言阳爲善善有善气阴爲恶恶有恶气本是分道而驰好杀者仁心已亡如蛇蝎然其充实于一身之内者皆狠毒之气戒杀者仁心不漓如麟凤然其充实于一身之内者皆和顺之气天地积气而成万物秉气而生气与气感自从其类爲善者善以召善生无孽报之苦死有上昇之乐葢善气属阳与天爲类故其生也爲诸福之归及其死也爲昇天之引爲恶者恶以召恶生不免于横逆死不免于岐途葢恶气属阴与地爲类故其存也爲百祸之集及其亡也爲轮回之根然则好杀之变禽变兽爲鳞爲介不必冥冥之中有神驱之使入于异类而不容强要卽其平日好杀之气气以从气自入于畜道而不自知是故爲人强横而好杀者转世当得虎狼报爲人柔弱而好杀者转世当得犬羊报爲人勤苦而好杀者转世当得牛马报爲人惰怢而好杀者转世当得豚彘报至若好杀而其爲人尙有他事可取者转世当得贫贱报好杀而其爲人并无一事之可取者转世当得禽鸟报又其甚者转世爲鳞介报害及万万命者转世爲蛆虫报总随各人所具之气以爲各人获报之由所谓种瓜得瓜种荳得荳初非天地鬼神有意于其间也试爲譬之天地犹如人身善恶两途犹若水谷二道爲善者得善报爲恶者得恶报犹水谷在人腹内不必人之细爲分理而水自入于水道谷自入于谷道有一定而不可乱者人不知水谷之何以能分天地亦不问善恶之何以得报无心成化其理则一而已矣虽然世亦有戒杀而不得美报者此何以说夫天地生物本不与人以食今能戒杀第不造孽未可以言善也顾戒杀之人纵无美报而恶报则断无矣其所以无美报者或其积福尙薄未堪承天之佑或本当灾祸因能戒杀遂得阴爲消去或一时未报久之终得美报不可因目前未报竟谓无报也若夫好杀之人本当卽报而间有未报者必其祖父留遗之善气甚厚一时剥之而不尽抑其夙世栽种之善气甚深今生受之而未完不然或有隐德足消其毒如救人一命卽可抵物命千万矣再不然将有大罚迟之又久而始至或斩其嗣或覆其族皆未可知若云恢恢之网竟至疎漏必无是理于何信之卽信之于其理葢报之出自天地鬼神者容或犹有疎忽之时今之得报多以气感使好杀而得善报犹水而忽然就燥火而忽然就湿有是理欤汝等试观下界其椎牛屠狗之人厯久不改及其老也每每变其本相椎牛者其状狰狞宛然一牛屠狗者其形拳曲俨然一狗至若杀羊爲生者其目多昏恍成羊眼宰猪爲业者其音多哼竟若猪声数物已然他物可知在生且然死后更可知世之人当卽此爲鉴私念彼杀生者获报业已如是我虽不杀然呷汁同罪安得竟爲脱然倘一夕眼光落地万不能保其若之何于是淡其口腹薄其滋味先戒其所易戒渐而充之以至于无不戒仰以体天地之心俯以立万物之命则不必更爲修持而已登仙佛之列快何如之因说颂曰气有阴与阳分而爲善恶作善阳之归作恶阴之属杀生恶最大其报必惨酷天地本无心一一由人作气与气相从初无分毫错曷不急回头怡然集诸福九皇斗姥说戒杀延生眞经颂毕斗姥又言我谓善恶之报初非神驱实人自召亦旣以人身爲喻矣然则天地无心鬼神无爲我与汝等竟果一无所事乎是又不然开辟以来天得一以清地得一以寍天地之气本无乖戾其时虽有洪水龙蛇之患而安之固然不爲人害自世人杀戮旣甚百物怨憾之气充塞乎宇内由是清者不复清寍者不复寍五气乖舛阴阳失调各乘其所伤以爲致灾之由而劫运斯起葢竭江海之藏则水气伤而溃决之劫兴搜山岳之有则木德伤而凶荒之劫兴击肥烹鲜宰割过多则金气伤而兵革之劫兴穷奢极慾燔炙太甚则火气伤而烽燹之劫兴发兽之穴启虫之蛰醉饱无度饮食不节则土气伤而山崩地震以及瘟疫之劫兴是卽天地之病也夫天地何病之有因人之挠乱以爲病则欲治天地之病必先自人始苟非上圣孰能治之上圣者鬼神之至尊天地之医药也劫运将至多方以防或爲星辰之变着其象以示警或使妖孽之萌显其端以吿灾迨夫劫之旣来殚力相救或委曲以调停不令拖延其时日或甄别以施报不使并及于善良各司其事各尽其心天地之气赖以复和下民之族赖以不绝我与汝等厯劫至今亦已屡着微劳然我以爲病有其自而治之者贵拔其根病根不拔虽补救于一时积而久之必将复发故特剖晰天地受病之原以爲世吿世人须知劫运爲天地之病而天地之病皆由人致于是留江海之余而尺鲕不鬻于市数罟不入于池以杜水涝之劫存山岳之产而野味不入于庖异品不烹于鼎以杜饥馑之劫薄其奉养不爲非礼之宰以杜兵革之劫淡其滋味不爲惨酷之杀以杜焚烧之劫体大生之心开一面之网宴会有时食物有节以杜崩頽疫疠之劫此犹服药于未病之先谨疾于不病之日病根旣无疾何由作愼毋谓病在天地于人何涉酿在衆人我独何爲夫恣其屠戮致干太和而爲天地祸者究之曾何损于天地而仍爲自祸俭其口腹攻去病源而爲天地救者究之曾何补于天地而还爲自救怙过不悛妄谓无涉岂智者之爲哉若云作自众人非一人之所能挽此亦非通人之论夫我倡之而众人和之则同登仁夀固足以消世运之劫我倡之而人不我从则独自砥修亦足以免一身之难如云非一人可挽听其自然则我也存是心人也亦存是心彼此推委莫肯自奋譬之江河日下终无回澜之日矣我不敢自居良医谓可医天医地然切病之派溯病之源断然不差窃亦可以自信特恐见虽眞而人反见疑药虽良而人不肯服空怀济世之心目击人之死亡而不能一救爲可哀也汝等同爲天地之医人亦当各効其力顾竟听我之独任其事而漠然曾不动其心乎因说颂曰天地本无病因人以成患上圣发苦心相与力爲挽我谓疾旣作补救亦已缓不若未病前早爲平其怨物怨果尽无灾害自消涣长譬更短喻毋负我所愿九皇斗姥说戒杀延生眞经斗姥颂毕羣圣咸作而稽首曰恭聆慈谕剀切详明眞足令人刿心憷目宜乎召致和休诸祥毕集我等德力虽微而济人度世之心顾未尝一日去诸怀特是旣荷圣慈则心光所及自能与大化同流日月悬于天而何待灯烛之光雨露徧于野而何庸桔槹之智至人作于上而何取中材之助斗姥曰噫是何言哉雷丸能制毒必得芫花以爲佐大黄能下食必得芒硝以爲使将虽勇岂能以一身而克强敌君虽明未闻以一人而致郅隆继今以往人世如有善信闻我所言发愿戒杀不拘何神一有知觉务卽报达准予福夀以爲世劝若在疾病之中恹恹待毙当使痊愈抑或事出旡妄官符牵缠淹淹牢狱当爲解释卽至水火爲患或江湖遇风舟几覆溺或郁攸不戒屋将焚烧倘有䖍心戒杀许愿水火二部之神急当爲之救护保其安寍不仅惟是无子而求者许其有子爲名而祷者准其题名贫贱之士倘能不杀俾之转爲温饱富贵之子如能放生令其永享荣华此非我有偏私葢和气致祥戾气致殃一念之善虽不足以挽回天意而召祥之机已动卽可转祸而爲福譬之寒沍冰凝春气一到寒尙如故而其冻巳有渐解之势故作恶之人果克回心其从前所作之恶固有不难立消者惟恐自谓造恶已极纵肯改悔当亦无补于是甘爲不善怙过以至于终斯罪大而不可解矣然叔季之民囿于习俗尽失本来不有速效安肯改图故有人信从我言设当患难唿我名号矢愿不杀我固当闻声立赴卽爲救援而尤望汝等交相爲助以治天地之病以挽斯民之劫以成我今日之愿焉诸圣闻言皆稽首拜诺佥曰愿如斗姥之命于是斗姥喜动慈颜冁然而笑起别羣圣欲归内宫随闻天乐竞奏玅香触鼻珠幢宝葢簇拥鸾车更有金童前引玉女后随圆圭方璧如意香巾各执其一相与呵护以返乎玄瑛之宫羣圣旣送斗姥亦各各辞星君而去时星君卽以斗姥所言命司夀典籍轩辕眞君少加以文彚次成经垂示下民并纪其在会诸圣列其名号于左俾礼颂者得与斗姥同其瞻仰以爲救劫消灾之一助云志心朝礼摩利攴天九皇斗姥金轮开泰天尊志心朝礼闻声立赴无求不应太乙救苦天尊志心朝礼混元六天传法教主钖福荡魔天尊志心朝礼九天应元雷声普化天尊志心朝礼玉清内相纯阳吕祖兴行妙道天尊志心朝礼位极木天天仙领袖东华大帝志心朝礼统摄金方地仙领袖西清大帝志心朝礼光并离明神仙领袖南极大帝志心朝礼上元一品赐福天官紫微大帝志心朝礼中元二品赦罪地官清虚大帝志心朝礼下元三品解厄水官洞阴大帝志心朝礼参赞元功北斗九皇星君志心朝礼大德主生南斗六司星君志心朝礼北斗左司延夀主文轩辕真君志心朝礼出显入幽化行十方仁慈萨大眞君志心朝礼参赞灵霄天医掌院立愿济度冷大眞君颂曰嗟彼下界民杀生日无已遂致灾祸兴害物还害己斗姥发宏慈羣黎同一体爲说无上经能消世运否更赖羣圣功相助以爲理有求无弗应䖍心速顶礼